平定準噶爾方略續編卷七
乾隆二十五年冬十月壬辰
命賞巴里坤辦事道員同德布政使職銜
上諭軍機大臣曰同德奏稱採買巴里坤商販羊五
千隻以五百隻為一羣選派官兵加意牧放等語
同德前經獲罪遣往巴里坤效力今辦事甚屬奮
勉著加恩賞給布政使銜以示鼓勵
命賞革職副都統范時綬參領職銜
上諭軍機大臣曰舒赫德奏范時綬自闢展觧羊一
萬三千四百餘隻至阿克蘇沿途倒斃不及十分
之一請將官兵議叙等語范時綬此次管觧羊隻
督率官兵甚屬勤慎著加恩賞給參領職銜各官
兵著交部議叙
參贊大臣舒赫德疏奏修理穆素爾嶺及更换
臺站兵丁事宜
舒赫德奏言臣等恭齎
欽頒祝文香帛於九月二十五日致祭穆素爾嶺仰
荷
神祗感應先三日天氣清和本日風霧盡斂日色
昭朗官兵回人等俱驚異歡悦臣察勘穆素爾
嶺形勢由山陽之亥里巴特阿璊八口兩面俱
是高峯中滙大河由山崖行百八十里至塔木
噶塔什臺站即山嶺之足初入嶺口繞行冰石
相雜之地二十里一山橫亘盡屬堅冰臣即將
派出修理道路回人一百二十戶内每日派二
十人更番槌鑿過此地復冰石相雜約六七十
里至噶克察哈爾海臺站山陰積雪柴薪甚乏
看此兩臺較各臺稍為竭蹶所有原奏臺站官
兵二年一換之例請改為一年一換至修理道
路回人係阿克蘇噶雜納齊伯克呢雅斯之弟
巴巴克管轄數月間修理妥協並無貽悞請賞
給六品頂帶以示鼓勵奏入得
旨如所請行
丙申
諭參贊大臣舒赫德等辦理由哈薩克等處來投之
厄魯特事宜
上諭軍機大臣曰阿桂奏稱凡由哈薩克布魯特陸
續投來之厄魯特應先行遣往阿克蘇以供役使
俟一二年後再調赴伊犂等語所見甚是可即照
此辦理至由哈薩克等處投來之厄魯特將來日
漸加多伊等前來貿易或相識認懇求賞還當直
告以此等厄魯特人因苦爾拘束始行逃出況爾
等已為大皇帝臣僕事同一體不便給回亦不必
向伊等稍為隠飾著傳諭舒赫德阿桂安泰定長
等知之
參贊大臣阿桂疏奏巡查納林阿特巴什情形
阿桂奏言臣從前奏派副都統伊柱前往特穆
爾圖淖爾查勘布魯特等在納林阿特巴什等
處耕種有無越界今據告稱八月二十六日至
特穆爾圖淖爾有十數人蹤跡一見我兵放鎗
數次旋即逃走比即追擒二人據供係布魯特
車里克齊所屬采鐵至此因諭以爾等部落業
經歸順一時不知官兵到來姑從寬宥次日即
派侍衞鐵柱佐領德勒克領兵十名前往納林
九月初九日回營告稱八月二十七日由巴勒
琿嶺行八百里至納林河河兩岸俱有布魯特
等游牧耕種隨有阿特巴什賞孔雀翎三品頂
之布魯特頭目車里克齊等率衆接見呈送口
糧羊隻并查擅放鳥鎗之屬人等觧營請罪因
諭以阿特巴什等處皆大兵平定準噶爾所得
之地爾等不應游牧但爾情詞恭順應候大臣
轉奏至納林北岸阿特巴什東岸則斷不可踰
越該頭目等敬聽遂酌賞緞疋遣回等語臣謹
查阿特巴什等處舊係布魯特之地又在巴勒
琿嶺之外去伊犂甚遠誠如
聖主洞鑒可以不須驅逐臣等每年巡查即以納林
阿特巴什為界禁止侵越至該處距喀什噶爾
雖近尚隔大山而附近之布魯特游牧更多亦
可無庸辦理奏入報
聞
戊戌
命陞賞烏帕勒村回人阿卜都色里木
上諭軍機大臣曰海明奏稱逆回邁喇木等倡亂時
有烏帕勒村回人阿卜都色里木實心報效固守
卡倫請授為六品伯克等語阿卜都色里木著授
為六品伯克仍賞戴藍翎及緞二端以示鼓勵
十一月辛丑朔
諭陜甘總督楊應琚㨂派副將一員管領烏魯木齊
屯田兵丁
上諭軍機大臣曰安泰等奏稱奉到遣回涼州總兵
達啓之旨已於十月十一日遣令起程續准阿桂
咨送奏稿將金梁調往伊犂其烏魯木齊綠旗兵
丁請派大員管領等語安泰此奏係十月十三日
距達啓起程之期未遠何難即時追回乃另行請
派甚屬拘泥但業已遣行且達啓亦效力有年不
必再行調遣著傳諭楊應琚於陜甘副將内㨂選
一員前往烏魯木齊併傳諭安泰等知之
癸卯
諭陜甘總督楊應琚辦送阿克蘇鑄錢工役器具
上諭軍機大臣曰舒赫德奏阿克蘇等城出産紅銅
現據該伯克等懇請設爐鑄錢流通行使並乞照
葉爾羌之例笵為阿克蘇字樣至工役器具皆所
必需業經行文該督辦送器具其工役等若於葉
爾羌分撥恐彼此俱不敷用仍請於内地另行派
撥等語錢文為回民日用所必需自應照葉爾羌
例一體鼓鑄著傳諭楊應琚即查照上年之例速
行妥辦派員送往
議辦送伊犂屯田牲隻事宜
軍機大臣奏言臣等遵
旨查得伊犂屯田需用甡隻與其購辦觧送長途疲
乏虚糜經費不若在牧羣牲隻内揀派觧送俾
得從容牧放永遠孳生實有裨益查商都達卜
遜淖爾達里岡愛牧場牲隻總計騸騍馬十萬
匹有竒内馬駒一萬七千七百匹有竒騸騍駝
四千五百隻有竒内駝駒六百隻有竒牛二萬
六千二百頭有竒内牛犢四千七百頭有竒羊
二十八萬二千八百隻有竒内羊羔六萬七千
隻有竒擬抽出馬二萬匹駝一千隻牛六千頭
羊六萬隻送至伊犂此係預備屯田牲隻並非
急需中途儘可緩行仍就牧場官兵内選取熟
習牧放勤於飼秣之人於來年草青時觧送毋
許損傷遺失其如何編羣分起辦給行裝即交
該總管等議奏臣等另行請
旨派出侍衞照管起程仍咨行巴里坤烏魯木齊大
臣派兵沿途護送奏入
上從之
參贊大臣舒赫德等疏奏續派伊犂屯田回人
事宜
舒赫德等奏言臣等傳集各城阿竒木伯克等
商辦屯田回人事宜據稱定於來年正月下旬
起程其家口即可同往先後辨送五個月口糧
可至麥熟之期其籽種口糧牲隻酌量各城人
數通融派撥送往伊犂但運送牲隻恐倒斃過
多請交伊犂大臣察核再將阿克蘇馬一千匹
交各城飼秣以備來年之用等語臣等查該伯
克等所議俱屬可行又伊犂屯田回人一千戶
除本年已派三百戸及續派五百戸外餘二百
戶於麥熟後送往則所辦籽種口糧俱可節省
據該伯克等酌議派出阿克蘇回人七十五戶
烏什四十五戶庫車十四戶賽里木六戶沙雅
爾六戶拜四戶再派多倫五十戶其護送之官
員兵丁等臨期再行酌派奏入報
聞
乾清門侍衞納旺等疏奏傳
諭哈薩克情形
納旺等奏言臣等於六月十二日同哈薩克阿
布賚前往巴魯克游牧處所沿途遇被掠之烏
梁海男婦等俱查出付還但未交明牲隻什物
隨詢問烏梁海等據所告數目向阿布賚索取
伊願竭力查給臣等遵
旨令其將巴魯克呈獻阿布勒比斯及衆人亦勸其
送出阿布賚因傳到巴魯克語之云今將汝送
往京師請罪自邀寬典不必畏懼巴魯克向衆
叩頭云我一身何關輕重但惟頼爾衆人救援
爾等既有遣人懇求
大皇帝之議且稍守候如不蒙
俞允再行觧送我亦無怨阿布賚復再三向臣等懇
求臣等又訪聞呼克扎爾拉薩爾珠瑪特二鄂
拓克俱係巴魯克婣戚阿布賚恐遽行觧送則
伊等生怨是以阿布賚議遣伊弟卓勒巴喇斯
進表陳情其烏梁海等約來年全行送出臣等
因帶領查出之烏梁海一百四十八名口馬五
十六匹及牛駝軍裝等物同使人卓勒巴喇斯
蘇爾統等二十四名跟役五人於八月十九日
自通魯克起程十月十二日至察罕郭勒從阿
爾台索勒畢嶺過烏梁海游牧會同内大臣察
達克交收人口牲隻什物仍領使人由烏里雅
蘇台辦令來京奏入報
聞
乙巳
諭葉爾羌辦事都統新柱等嚴訊觧送犯屬官兵擅
賣人口確情
上諭軍機大臣曰新柱等奏稱准舒赫德等咨取喀
什噶爾搶臺逆犯家屬九十二口分賞兵丁隨派
外委把總董昌趙廷士李信及共丁二十九名觧
送詎董昌等因内多老弱廢疾之人不便行走除
病故九口外將六十七口賣給沿途來往回人得
錢二百二十一騰格有竒殊干法紀將董昌擬斬
立决趙廷士等革職枷責令當苦差效力兵丁等
各擬棍責等語所辦尚未妥協此等逆回家口果
係老弱廢疾則海明即不應交付董昌等又豈肯
收領乃既經接受何以三日僅行五十里縱使實
不能行亦當就近禀知海明即英噶薩爾亦有駐
劄大員可禀乃遽行售賣深屬可疑且起程未遠
何以沿途收買者聞信若此之速況垂死無用之
人收買者何所利而為之朕意逆回家口内必有
喀什噶爾回人婣戚不願往葉爾羌遂賄通董昌
等將人扣留直以空名往報又或潛約於第一站
私行出錢領回董昌貪其厚利捏稱不能行走徑
行賣放如果有此情節不但董昌罪無可逭即趙
廷士等皆應一體正法兵丁等亦當從重治罪若
實係不能行走因而冒昧售賣其罪尚不至斬决
當改為監候可傳諭新柱額敏和卓等會同海明
將此等官兵親加嚴訊倘舞弊情實即將董昌等
正法示衆併傳諭海明知之
丙午
烏魯木齊辦事
御前侍衞副都統安泰疏奏塔什罕回人貿易
安泰奏言十月初五日哈薩克商人四十餘名
内有塔什罕回人二名帶馬五百匹前來臣等
欽遵
諭旨照原定價值無論騸騍馬匹俱准其易換貨物
并諭塔什罕回人令其傳知該部落與哈薩克
一體貿易以伊等此次初來賞給飲食送出卡
倫奏入報
聞
丁未
喀什噶爾辦事都統侍郎海明疏奏酌免霍罕
使人貿易納税
海明奏言侍衞索諾木策凌伍岱前奉使霍罕
等處九月三十日帶領霍罕額爾德尼伯克使
人瑪哈默特和卓哈子和卓并貢馬十三匹前
來附呈文書為販賣牲隻請免納税等語因與
定約嗣後使人貿易免其納税其餘商販仍照
常例給文遣回侍衞索諾木策凌等於十月初
四日起程赴京奏入報
聞
己酉
命揀選烏魯木齊滿員料理伊犂屯田事宜
上諭軍機大臣曰阿桂等奏稱現在伊犂屯田需員
料理請於烏魯木齊滿員内或同知或知縣㨂派
一員令其承辦糧餉等語烏魯木齊有發往留駐
人員著安泰即行㨂選於明春屯田兵丁起程時
同往如烏魯木齊需員辦事即行文陜甘總督楊
應琚照例派撥併著傳諭知之
參贊大臣阿桂等疏奏辦送伊犂籽種駝隻
阿桂等奏言臣等前次會商舒赫德咨取烏魯
木齊駝隻派綠旗兵五百名每名領運籽種一
石行糧三個月送至伊犂今准安泰知會烏魯
木齊有駝一千一百九十六隻甚屬寬餘應酌
量每石加領籽種五斗共七百五十石今年伊
犂所種皆係黍粟來年籽種應酌帶大麥一百
五十石小麥六百石又咨商同德將巴里坤所
購駝隻於來年青草時送至烏魯木齊以備二
隊兵丁之用奏入報
聞
庚戌
參贊大臣舒赫德等疏奏派撥賽里木拜官兵
事宜
舒赫德等奏言臣等前奏將賽里木拜二城駐
劄綠旗兵四百名派一百五十名遣赴伊犂查
二城相隔不遠而拜城在阿克蘇庫車之間應
令守備一員兼轄賽里木其賽里木遊擊一員
即令帶兵前往伊犂奏入報
聞
乙卯
葉爾羌辦事都統新柱等疏奏沙莽素爾寄信
情形
新柱等奏言十月初二日據滚地方阿竒木沙
莽素爾遣人至葉爾羌以帕爾西字書信寄臣
其辭意頗為恭順并稱有來使口稟之言臣詢
問來人圖里雅默特據稱拔達克山素勒坦沙
因往攻博洛爾遣使借兵一百名沙莽素爾以
博洛爾亦係
天朝臣僕未曾借兵但恐結怨於素勒坦沙特先告
知又有哈爾提根之屬人十戶投入我部落或
應送内地或准其居住並請定奪等語臣伏思
沙莽素爾不肯借兵頗知大義因曉示來使云
素勒坦沙與爾等伯克俱經歸附自不敢妄生
釁隙爾伯克但當謹守部落勿生疑慮至哈爾
提根亦曾歸附其屬人逃出不但不可送來内
地即爾伯克若不先知會便行容留將來恐失
和好應詢問情由將人發回等語仍寄沙莽素
爾緞二端賞來使布二疋并繕回書於初七日
遣令起程其所譯來書及臣等回書一併錄呈
御覽奏入報
聞
戊午
授原任總河富勒赫郎中職銜仍在烏里雅蘇台辦
理糧餉
己未
議酌給西路辦事大臣養廉事宜
軍機大臣奏言臣等欽奉
恩旨以新疆所設辦事大臣駐防屯田一切日用及
賞賚之需宜酌籌寬裕除各該處官兵人等仍
照舊例支給鹽菜銀兩外其駐劄辦事及領隊
大臣謹遵
旨酌照西藏西寧大臣之例給與養廉銀兩分為總
理協辦領隊三項查伊犂增駐官兵屯田築城
事務較多擬給總理養廉二千兩協辦一千二
百兩領隊一千兩阿克蘇為伊犂要路辦事亦
繁請照伊犂之數賞給葉爾羌喀什噶爾地處
極邊擬給總理養廉一千五百兩協辦一千兩
領隊八百兩烏什庫車和闐哈喇沙爾闢展烏
魯木齊等處與内地相近擬給總理養廉一千
二百兩協辦八百兩領隊六百兩巴里坤哈密
雖係内地亦有承辦軍需事務擬給總理養廉
一千兩協辦六百兩領隊五百兩吐魯番公木
薩在伊犂辦理屯田亦擬給養廉五百兩其原
得鹽菜銀兩應行裁省仍按月酌給米石於屯
田收穫内支領至此次所給養廉銀兩係
特恩加惠新疆辦事大員其伊等本任品級職銜應
得分例仍准其支給謹將各該處辦事大臣職
名養廉數目列單進
呈伏候
欽定奏入
上從之
辛酉
命議叙辦理伊犂屯田大臣官員等
上諭軍機大臣曰阿桂等奏本年屯田回人三百戶
所收穀石接濟前後駐劄官兵及厄魯特回人二
千餘口可至來年五月來年再增加開墾則建置
城堡公署兵房等事亦可次第舉行不必更需阿
克蘇糧石等語今年伊犂屯田稍覺逾時尚能如
此豐收皆阿桂等盡心辦理所致著加恩從優議
叙協辦之伊柱常亮亦屬奮勉著交部議叙舒赫
德善於籌辦接濟糧餉亦著一體交部議叙阿桂
等又奏稱副前鋒章京富勒琿都司陳聖謨承辦
稽查田穀催督回人耕穫亦屬黽勉等語著交部
於應陞之處列名其屯田回人三百名亦應加恩
著各賞銀二兩以示鼓勵
諭喀什噶爾辦事都統侍郎海明稽查伯什克勒木
乏水地畝
上諭軍機大臣曰海明奏稱伯什克勒木有地二千
四百餘帕特瑪因得水甚難未及耕種等語此項
地畝若果乏水聽其荒蕪亦可或係回人指稱乏
水希圖隠納税糧日後私行耕種亦未可定著傳
諭海明善為稽察若有耕種之人即令按則陞科
命奬賞布魯特阿瓦勒拜並曉示安集延人等
上諭軍機大臣曰據海明奏稱布魯特冲噶巴什之
五品頂帶阿瓦勒拜來京入覲回抵游牧聞伊屬
人等搶掠安集延之物即查出銀兩馬匹等物交
還而安集延人等反云尚短少銀馬若干仍令阿
瓦勒拜酌量辦理呈報等語阿瓦勒拜感激恩賚
查還搶掠鄰封物件甚屬可嘉著賞緞二端至安
集延人等皆為臣僕若果有銀兩馬匹未獲即當
再行查給倘實係無有則亦當告以阿瓦勒拜頗
知守法斷不欺隠且爾安集延附近布魯特部落
甚多保無他處為匪之人豈可盡責之冲噶巴什
爾等仍宜訪察至卡倫以外之布魯特等倘以互
相搶掠之事來告則不必如此辦理當云爾等散
處邊外彼此盜竊我處無憑稽察但從爾等舊例
辦理如此分别曉示方為各得其當著傳諭知之
喀什噶爾辦事都統侍郎海明疏奏請設伯什
克勒木伯克事宜
海明奏言本年七月阿里衮奏裁伯什克勒木
之三伯克并招徠回人耕種一事臣委前鋒參
領富虎傳集村庄回人諭以
聖主德威令其各務生業并將貧乏回人酌分三百
餘戶前往安插但該處距喀什噶爾五百餘里
仍須另設伯克請以阿竒木伯克噶岱默特所
保和卓呼里為密喇卜伯克邁蘇木為明伯克
圖爾都和卓為哈子伯克招撫管轄至逆回邁
喇木管入官地畝仍照兆惠奏定之例與承佃
回人均分奏入報
聞
烏魯木齊辦事
御前侍衞副都統安泰等疏奏來年送往伊犂駝隻
事宜
安泰等奏言前准阿桂咨來年遣兵五百名赴
伊犂屯田需駝七百餘隻臣查烏魯木齊之駝
因疫斃二百餘隻尚存九百餘隻約以壯健者
馱運一石五斗小弱者一石共需駝一千二百
隻臣已行文同德於巴里坤選駝四百隻送來
牧放備用奏入報
聞
壬戌
諭陜甘總督楊應琚查明軍需馬匹墊項確數
上諭軍機大臣曰陜甘各營承辦軍需馬匹墊項自
乾隆二十三年春季以前屢經加恩寬免今詢問
蔣炳據稱二十三年夏季起至二十四年春季止
約有墊項八十餘萬兩又二十四年觧送軍需馬
匹亦有墊項軍務久經告竣此項銀兩或應抵扣
還項或量予格外加恩自當速為完結著楊應琚
詳悉查明據實具奏
癸亥
諭參贊大臣舒赫德酌定葉爾羌錢價
上諭軍機大臣曰楊應琚奏稱葉爾羌現在市價每
銀一兩得錢一千二百文而回人交納錢糧則每
兩七十文兵丁之領餉亦然及與回人交易則不
能不照市價殊未畫一請照阿克蘇等城之例每
錢一文作銀一分百文為一貫凡官兵回人銀錢
出入一律辦理等語回城設局鼓鑄錢文自應與
内地之出入一律楊應琚此奏或綠旗官兵等傳
說太過亦未可定總之官兵回人俱不可有所偏
徇阿克蘇既出入相同葉爾羌等處自應照例辦
理著傳諭舒赫德新柱等公同酌議嗣後回人交
納錢糧著以錢百文為銀一兩倘伊等謂交錢不
便即著交銀務使市有定價則公私皆獲其利併
將原摺錄寄閱看
甲子
命酌賞辦送伊犂屯田口糧之伯克回人等
上諭軍機大臣曰書山奏伊犂屯田回人所需口糧
經阿竒木伯克鄂斯璊等辦理從庫車沙雅爾賽
里木拜四城共派出四萬八千七百餘觔陸續送
往等語此項口糧俱係各該伯克回人等捐助急
公可嘉著舒赫德等酌量奬賞
戊辰
議撥闢展等處屯田兵丁往伊犂屯田事宜
副都統定長等奏言今歲闢展托克三哈喇沙
爾喀喇和卓等處屯田收穫共得米麫二萬三
千八百餘斛較上屆多收一萬三千餘斛請約
計每兵一名墾田二十畝以上所收有餘或不
及二十畝而所收亦有餘者將管轄官員分别
議叙兵丁酌量奬賞計闢展所收米麫可食屯
兵八百人四年九個月有竒喀喇和卓所收可
食三百人二年八個月有竒托克三所收可食
一千人一年三個月有竒哈喇沙爾所收可食
八百人二年六個月有竒奏入得
旨軍機大臣核議具奏尋議闢展等處收穫既較上
屆多一萬餘斛其應行議叙官員等應照所請
交部議叙兵丁等遵
旨各賞給一年錢糧再查從前因進𠞰回部闢展等
處俱係衝要之地故屯田以接續口糧供備調
遣今軍務告竣所有屯田兵丁節次奉
旨或發往伊犂或遣歸營伍請交舒赫德阿桂定長
安泰會同酌議闢展等處某處係屬要地仍應
存留官兵外其年久老疾之人遣歸原營餘俱
陸續發往伊犂屯田至從前所墾地畝酌量留
給兵丁耕種餘俱賞給本處回人所有現收糧
石既敷臺站屯田兵丁數年之食亦即照各處
所需之數貯備每年出陳易新毋使霉變奏入
上從之
參贊大臣舒赫德等疏奏就近派撥伊犂屯田
兵丁
舒赫德等奏言派往伊犂屯田綠旗兵四百名
應乘種麥之際與回人一同起程查葉爾羌等
處兵丁天寒路遠應停其調遣即於阿克蘇烏
什賽里木兵丁内就近抽調自正月至三月人
給麥一石此後所需或於哈密送羊一萬隻其
農具即向阿克蘇回人購買計馱載六萬四千
觔共設措馬駝牛驢五百四十三隻奏入報
聞
己巳
命優恤陣亡兵丁家屬及酌議照例予恤等差
上諭軍機大臣曰綽爾多等遵旨查奏兵丁内有一
家三人陣亡及三人内兩人陣亡各名數一摺默
爾根城馬甲喀喇勒岱等四十九人之子弟著加
恩各揀選一人以驍騎校用呼倫貝爾馬甲塔爾
吉察之子葉木伯訥衣年甫八歲著暫支馬甲錢
糧養贍打牲馬甲噶運察之子葉衣濟木保著加
恩以驍騎校用又據查奏黑龍江等處陷賊未出
及傷發身故並軍前溺斃之署參領班第等一百
八十人尚未議䘏伊等均殁於王事著照陣亡之
例議䘏至陷賊被害之員其人原與陣亡相等又
如三都卜豆斌等臨陣傷重雖延至數日亦何異
於陣亡惟守卡坐臺人等平時疏忽遇賊倉卒被
害或得傷身故豈得遽與陣亡同議即減半賞䘏
已屬格外加恩此次查奏人員著該部分别辦理
平定準噶爾方略續編卷七
