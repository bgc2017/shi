平定準噶爾方略續編卷二十
乾隆二十八年春正月辛酉
諭伊犂將軍明瑞等預備移駐官兵各事宜
上諭軍機大臣曰新疆平定有年伊犂應多駐官兵
以籌久遠昨諭將凉州莊浪等處官兵攜眷遷移
交軍機大臣詳悉妥議因念官兵三四千名合之
家口不下萬人所有營房糧餉俱當預為備辦著
𫝊諭明瑞等將此項移駐官兵作何建造城垣廬
舍及給與糧餉之處先行籌畫一面辦理即行具
奏又
諭曰明瑞等奏稱伊犂駐防屯田官兵及貿易商民
日以增多所有附近薪木俱經取用樵採之處漸
遠今查勘洪郭羅鄂博有産煤之地已𫝊示兵民
等有願行開採者聽其前往等語開採煤窑以接
濟日用自屬要務但兵民既皆往採則羣聚雜處
不能無爭鬭之事更當留心約束且伊犂為厄魯
特故地蒙古風俗以游牧資生若居處飲食竟似
直省駐防官兵則日久漸至頽惰著𫝊諭明瑞等
將索倫察哈爾兵丁令其照常游牧即滿洲兵丁
亦不宜常居城市仍令其兼以游牧為事即可撙
節薪芻而伊等亦不忘本業甚有禆益著即遵照
辦理
壬戌
諭喀什噶爾辦事尚書永貴等辦理拔達克山等處
事宜
上諭軍機大臣曰近因拔達克山霍罕使人入覲詢
素勒坦沙搶掠博洛爾一事據稱博洛爾沙呼沙
默特於上年害素勒坦沙之弟是以統衆復讐並
非以舊事支飾又詢額爾德尼伯克搶掠額德格
訥一事據稱額德格訥人等曾搶掠安集延額爾
德尼始行報復且俱云若遣人曉諭自當遵行等
語看来外藩相攻亦互有曲直不得謂之無因永
貴新柱等此時當行文曉示不必張皇辦理但該
部落等一切情事自應據實奏報若專云曉示而
不問情事之輕重倘有貽誤則伊等當任其咎俱
著𫝊諭知之
癸亥
葉爾羌辦事尚書都統新柱等疏奏移文拔達
克山情形
新柱等奏言十一月二十七日葉爾羌回人密
爾咱納喇特等往拔達克山貿易遇素勒坦沙
寄有呈文一件臣等譯看據稱伊領兵至齊特
喇爾攻殺讐人以伊弟沙卜多爾噶達爾為阿
竒木伯克駐守其地其博洛爾頭目沙瑚沙默
特既為
天朝臣僕仍令照舊管轄等語臣等查齊特喇爾曾
經歸附素勒坦沙何得攻取其地又聞波羅泥
都之尸仍潛瘞於牌租阿巴特現擬移文斥責
並行索取十二月初一日臣等遣伯克薩里等
持書問罪令其給還齊特喇爾土地人民獻出
波羅泥都尸骸及其妻子若稍有抗拒即領兵
進討並與布魯特散秩大臣阿竒木本城伯克
鄂對等商調兵丁計四城所有滿洲索倫兵及
酌派布魯特回人共三千八百餘名俟薩里回
時酌量行止奏入
上諭軍機大臣曰拔達克山雖應辦理但宜俟薩里
前往曉示果能遵奉約束尚可寬宥其或狡飾延
緩必須用兵新柱等當遵屢降諭旨酌調伊犂官
兵務期一舉竣事即此次素勒坦沙稍有支吾不
妨再遣一使姑示羈縻藉以集我兵力此時不可
輕發
甲子
議駐防伊犂兵丁事宜
軍機大臣奏言臣等欽奉
諭旨酌議移駐滿洲蒙古兵丁查現在凉州莊浪所
駐滿洲蒙古兵三千二百名閒居内地漸忘本
業伊犂為新疆總滙自應挈眷移駐以裕操防
至所駐漢軍一千名既不便一律遷移且從前
有許令出旗之例應與各省漢軍俱交該將軍
總督等裁汰其所裁額缺名糧令黑龍江將軍
察哈爾總管於所轄壮丁之情願移駐伊犂者
選索倫一千名察哈爾一千名作為馬甲將額
缺錢糧及鹽菜銀兩全行賞給令赴伊犂駐防
合之凉州莊浪官兵共五千餘名酌分四年陸
續派往臣等酌議本年派索倫兵五百名察哈
爾兵五百名於四五月間起程緩行前往伊犂
其凉州莊浪官兵自来年起編為三隊分三年
前往則一切安插事宜可以從容辦理奏入
上從之
己巳
賜愛烏罕愛哈默特沙
勅書
皇帝勅諭愛烏罕愛哈默特沙爾遠在外藩向慕仁
化遣使入覲具見悃誠朕以葉爾羌大臣奏報特
派侍衛迎護爾使和卓密爾哈等前来入覲朕叠
沛恩施屢申宴賚賜爾蟒錦緞疋紬綾器什使人
歸日爾其祇受又賜爾使及隨從員役緞疋皮張
器什銀兩各有差并諭爾知之覽爾所進表文請
相去遼遠向為準噶爾回部所隔未能通使中國
今聞諸部率服不勝欣慰是以入覲朕深為喜悦
至準回諸部朕非利其土地人民因伊等自相殘
害羣生不安是用發兵拯救從前準噶爾達瓦齊
乘亂自立旋為大兵擒獲阿睦爾撒納已降復叛
大兵窮追至俄羅斯遂伏冥誅及回部霍集占兄
弟負恩反噬敗逃至拔達克山為素勒坦沙所殺
獻馘歸城今伊犂葉爾羌等處咸入版圖霍罕
魯特諸部盡為臣僕朕寬其貢賦有来修歲事者
優加賜賚爾雖逖聽應亦聞知至爾所奏瑪爾塔
汗納巴拉池聞爾取扎哈那巴特城鳩其鄰部合
馬步各數十萬衆来爭至竒里納勒聞爾領衆前
来伊等俱避入帕尼帕特城爾攻圍六月殲其大
伯克數十人黨衆十萬餘獲金銀器械無算夫納
巴拉池既能鳩合黨衆如許乃未經接戰即入堅
城坐待誅戮其事殊不可解爾又云欲往攻布哈
爾聞已歸附中國不使侵伐足昭恭順之忱朕為
天下共主中外一視賞善罰惡惟秉至公爾此次
因素勒坦沙抒誠遣使其循理守分可知且如爾
奏數年来各處攻戰未獲稍安則爾之屬人亦殊
勞苦尚其和協隣封休養部落俾羣享太平之福
以受朕恩澤於無窮特諭又
賜拔達克山素勒坦沙霍罕額爾德尼伯克右部哈
薩克烏爾根齊哈雅卜竒齊玉斯努爾賚巴圖爾
等
勅書各一道
辛未
以奏事遺漏列名及擬補伯克錯繆
訓飭辦事尚書都統永貴新柱等
上諭軍機大臣曰近因永貴等會議蠲免回人賦役
一摺未列額敏和卓及玉素富之名已降旨訓示
今伊等會議擬補伯克員缺之奏復然殊不可解
前此或謂所辦係加恩回衆之事伊等不欲市德
署名已屬無謂至補授伯克自應同伊等商辦復
有何嫌疑不行開列額敏和卓等俱久隸臣僕用
至參贊大臣伊等如意欲辭避尚宜曉示令其勿
存形迹且不但此兩人即鄂對噶岱默特等若身
當參贊亦無不一同辦事之理至所辦補授伯克
一事尤未妥協凡回部六品以下小伯克伊等可
擬定正陪具奏若各城阿竒木則總辦事務之員
與内地督撫相似宜開列應行補授人員具奏候
朕特簡何得與小伯克視同一例永貴新柱等諒
不敢專擅然此實謬誤之大者俱著𫝊諭申飭
壬申
命酌減庫爾勒玉古爾回人應交官糧十分之二
上諭軍機大臣曰達桑阿奏稱庫爾勒回人五百八
十二戸玉古爾回人五百九十四戸每年各交官
糧七百石今撥往伊犂之回人一百四十七戸雖
在交糧額内而阿克蘇和聞已查出多倫回人五
十六戸分送二處補額其戸口不甚相遠應仍照
舊額徵收糧石等語撥往伊犂回人雖以多倫回
人抵補但較之原額究屬不敷仍令照舊交糧不
無攤派著加恩將庫爾勒玉古爾回人應交糧石
酌減十分之二以示體恤
戊寅
議撥補新疆等處馬匹事宜
烏魯木齊辦事副都統旌額里等奏言烏魯木
齊每年貿易哈薩克馬不過三千餘匹本年九
月至十二月即易馬四千二百匹將来日漸增
多請照軍機大臣原議撥補新疆額缺有餘即
以撥補肅州等處標營倒斃之數臣等擬於烏
魯木齊常留馬一千匹以應差務再留七百匹
備阿克蘇調撥餘於来年四月送往巴里坤牧
放以供安西提標及肅州等處撥補之用奏入
得
旨軍機大臣議奏尋議查上年楊應琚等請以烏魯
木齊貿易馬匹撥補内地缺額經臣等議准但
現在欽奉
諭旨令索倫察哈爾餘丁及凉州莊浪駐防兵丁陸
續遷往伊犂更須廣設牧羣以資生殖臣等酌
議先將孳生馬匹送往伊犂將騸馬暫留烏魯
木齊以備調撥如於應留之一千七百匹外仍
有盈餘即陸續送至伊犂以備撥補營缺將来
與哈薩克交易當以孳生馬匹為要每年彙奏
馬數俟新疆足額之時再行撥補内地奏入
上從之
辛巳
命酌辦換班綠旗兵丁應扣舊欠公項
上諭軍機大臣曰從前派往軍前官兵有中途減徹
者所支俸賞銀兩曾請俟將来屯戍換班時扣還
今據鄂弼奏現在換班兵丁先於應給銀内扣還
十分之二其餘分作兩年完給等語為期尚覺太
迫著加恩定限四年俾得從容展扣以示體恤至
所稱逃兵一項兵丁雖已在逃豈竟盡無家屬乃
既玩視軍紀又恃有他人為之代賠情實可惡若
一體展限代扣則不法之徒轉以領銀潛逸為得
計著𫝊諭該撫務令嚴行緝獲按數著追毋任漏
網
癸未
定邊左副將軍成衮扎布等疏奏擒戮烏梁海
庫克新等收其游牧
成衮扎布等奏言據都爾伯特親王策凌烏巴
什烏梁海内大臣察達克副管旗章京莫尼扎
卜等呈稱烏梁海庫克新等投入俄羅斯又掠
哈薩克馬匹我等情願自行辦理隨領兵前往
捉生詢問知庫克新在和羅圖游牧遂晝伏夜
行前往掩襲伊等驚潰逃竄山僻復深入攻擊
將宰桑庫克新及伊弟等並所屬五十八人俱
已擒戮收其妻子給賞兵丁其餘衆七十四戸
俱行收取再從前叛出宰桑呼圖克納木竒之
弟瑪木特等游牧在俄羅斯圖喇居住以雪大
不能前往所獲人數内有納木竒瑪木特之子
詢據供稱因鄂木布郭勒卓輝之亂不得已投
入俄羅斯時常驚恐情願投回我等因遣往招
撫令其於雪消後前来等語臣等酌量將招撫
人戸分給察達克等管轄又詢出為首搶掠哈
薩克牧羣之索隆鄂烏努雅克等由驛站解送
以備查詢其庫克新首級於路口梟示俾衆人
共知警惕奏入得
旨策凌烏巴什等俱著賞給緞疋其著有勞績之官
員兵丁等著照追捕塞外騰之例分别賞給緞疋
銀兩
甲申
命工部侍郎納世通為參贊大臣駐喀什噶爾辦事
原任廵撫三品頂帶阿思哈前往伊犂協同將軍
明瑞辦事以散秩大臣伍彌泰前往烏魯木齊協
辦事務
丁亥
議派撥索倫兵丁辦装事宜
黑龍江將軍國多歡奏言軍機處議准派撥索
倫兵丁挈眷移駐伊犂行文知會臣即將欽奉
恩旨𫝊諭選派壮丁一千名以佐領十員驍騎校十
員帶領分為二起於春夏陸續挈眷前往其應
行賞給官項及次起兵丁於何處過冬候軍機
處議覆行知再所派索倫兵應由克爾倫取道
烏里雅蘇台前往請交理藩院派出筆帖式領
催選帶嚮導行走奏入得
旨原議之大臣等議奏尋議臣等前議頭起索倫兵
不必挈眷附入次起前往今既據稱索倫兵向
無跟役自應准其挈眷同行其賞給官項應照
上年派往伊犂之察哈爾官兵例每戸給整装
銀三十兩駝一隻折價銀十八兩人給馬一匹
帳房折價銀四兩鑼鍋折價銀二兩起程之時
裹帶兩月口糧每丁月給鹽菜銀一兩五錢俟
辦給孳生牲隻再行停給伊等既無跟役各賞
銀十兩置辦軍器其次起兵丁應於何處過冬
及派出筆帖式領催等於喀爾喀選帶嚮導行
走俱交與成衮扎布酌辦再臣等近據察哈爾
都統巴爾品奏應派之餘丁一千名不必分翼
分旗惟揀選壮丁作為兩起前往所有帶領之
員欽奉
諭旨派出逹克塔納成果即令伊等先後行走一應
給與行装産業事宜俱照上年之例辦理奏入
上從之
二月辛夘
以阻止追捕賊匪意存怯懦
訓飭定邊左副將軍成衮扎布等
上諭軍機大臣曰成衮扎布等奏廵查額爾齊斯等
處公多爾濟策登等呈報據烏梁海告稱有哈薩
克九人前来殺害烏梁海三人掠去羊馬什物隨
究出賊匪游牧前往追捕因恐多爾濟策登等兵
力不足令其酌量行止若追捕不及即行轉回等
語哈薩克邊境人等乘間搶掠烏梁海情節可惡
自應擒治以示懲創且已知賊匪名目何難辦理
乃成衮扎布慮兵力不足遣人往阻伊身為將軍
派員廵查邊境宜飭令擒拏賊匪而轉於具報之
事戒其勿行似此意存怯懦甚屬錯謬莽古賚雅
朗阿俱以參贊協同辦理之人自應規勸亦復隨
同附和所司何事俱著𫝊諭申飭
丙申
議駐劄伊犂挈眷兵丁事宜
軍機大臣奏言臣等欽奉
諭旨籌議凉州莊浪駐防兵丁移駐伊犂一事查建
造城垣房舍必須預為經理而所支糧餉亦必
量其定敷食用現在伊犂屯田歲入糧餉三萬
五千餘石除給該處官兵外尚有盈餘但本年
所派索倫察哈爾及移駐凉州莊浪兵丁不止
萬人仍需糧三萬石應請再派屯田兵一千五
百名若由内地調撥未免煩費查臣舒赫德臣
阿桂等據回部各城伯克等告稱情願遷居伊
犂之人甚多應令明瑞等與土魯番公木薩同
各駐劄大臣等籌議照從前辦理約以一千五
百人為率不足再以綠旗兵充補其伊犂城署
營房工程臣阿桂在彼所役綠旗兵一千人一
年始竣今亦請派綠旗兵一千以三年為限至
伊犂之察哈爾厄魯特等俱給與孳生牛隻今
添駐之索倫察哈爾等亦當一體辦理請交都
統巴爾品等揀選牧羣牛四千隻羊二萬隻令
派出之索倫察哈爾等陸續帶往或伊等不能
照管即酌派官兵協助其作何分給孳生交明
瑞辦理再塔爾巴噶台等處駐兵臣阿桂等原
奏於明年駐防但伊犂現有增辦駐防屯田營
造之事應俟移駐伊犂官兵竣事再行辦理奏
入
上從之
壬寅
烏魯木齊辦事副都統旌額理等疏奏核銷屯
田牛馬事宜
旌額理等奏言查從前安泰等會議烏魯本齊
屯田牛馬每年准銷倒斃分數馬百匹准銷四
分牛百隻准銷二分經部覆應照巴里坤之例
一體作為二分銷算臣等查得屯田馬匹非其
素習且向例不支食料豆是以傷損者多又請
酌為通融銷算仍未覆准歴年以来核算實在
傷損自一二分至五七分不等若加餧豆料則
每馬需豆價三兩二錢零哈薩克貿易馬匹原
價不過三兩尤為多費臣等竊思此項馬匹與
支食料豆之馬不同則倒斃分數亦宜有别請
通融銷算將馬匹准銷二分半牛隻准銷一分
半若倒斃逾數仍著賠補至屯田牛隻較馬為
優臣等前請撥伊犂餘牛五百隻合之現存有
一千餘隻再將哈薩克等所帶牛隻陸續補額
將来屯田所需馬匹可以漸減矣奏入報
聞
甲辰
命授侍郎卞塔海為正紅旗漢軍副都統往阿克蘇
辦事
上諭軍機大臣曰海明在阿克蘇年久著授盛京禮
部侍郎卞塔海為正紅旗漢軍副都統前往更換
其侍郎員缺著永寧調補兵部侍郎員缺著旌額
理補授
丙午
議解送伊犂孳生牛羊事宜
軍機大臣奏言臣等昨議駐防伊犂之索倫察
哈爾兵二千名請選牧羣牛四千隻羊二萬隻
其作何解送之處咨行該都統巴爾品定議今
據奏稱數年来解送烏里雅蘇台巴里坤等處
牛羊惟牛性不能行遠倒斃過多若一牛折給
五羊計牛四千約可折羊二萬亦不須另派官
兵即以頭起行走之察哈爾五百名分為十起
共解羊四萬隻較有裨益等語臣等查伊犂現
有滿洲索倫兵一千五百名上年挈眷之察哈
爾兵一千名今年所派五百名俱陸續即到儘
足敷用此次兵丁五百名即以解送羊隻至牛
隻既不能行遠自應以羊折給其分起解送各
事宜俱如所奏辦理再臣等愚見伊犂屯田必
需牛隻未便停其辦送查喀爾喀所有牛隻距
伊犂較近請令成衮扎布或於牧羣揀選或行
採買每年辦牛一千隻以内解送伊犂不必限
以定數更寬其行走程期於屯田自有禆益奏
入
上從之
癸丑
諭凉州將軍巴祿等移駐凉州莊浪官兵各事宜
上諭軍機大臣曰巴祿所奏籌辦凉州莊浪滿營官
兵移駐伊犂及漢軍官兵出旗各事宜二摺已交
軍機大臣議奏至另摺所請於凉州莊浪甲兵三
千二百名内查其年老殘廢孤寡幼稚之戸酌留
五百名統歸凉州駐劄改設城守尉一員管轄等
語朕初閱時以移駐之兵既皆精銳足壮新疆營
伍其老弱殘廢之跋涉維艱者自不妨區别酌辦
至於遷移帑項不致虚縻猶其後馬者也當於摺
内批諭即可併入議行但思設立駐防原為地方
起見今新疆開拓二萬餘里凉州莊浪一帶已成
腹地是以特准軍機大臣所議將該處駐防官兵
移往伊犂漢軍則令改調綠旗營缺則聽其散處
為民而俸餉經費即可挹彼注兹化無用為有用
且伊犂屯田豐收水草暢茂尤於伊等生計有益
今若因老弱廢疾孤幼等戶遂酌留兵額五百名
改設城守尉等官不但非駐防體制而耽逸惡勞
安土重遷之徒勢必紛紛託詞規避此風斷不可
長即該將軍亦轉覺難於辦理此内果有前項戸
口萬不能遠赴伊犂者伊等原從西安移駐凉州
莊浪至今不過二三十年自可體察實情量為酌
留仍令回至西安交該將軍歸入佐領就便安插
又何必為此委曲遷就之舉耶另摺所奏不必再
議仍將此詳悉𫝊諭巴祿楊應琚知之尋軍機大
臣議奏言巴祿楊應琚奏會議凉州莊浪滿洲
蒙古兵丁挈眷移駐伊犂製備行装及車馬路
費五條欽奉
諭旨交臣等議奏謹議一應需俸賞請照察哈爾兵
丁派往伊犂之例賞給查上年派撥察哈爾兵
一千名挈眷前往伊犂經臣等議准官員賞給
一年俸銀兵丁照換防索倫兵賞銀二十兩因
挈眷增銀十兩今凉州莊浪官兵應請照例辦
理官兵跟役亦照例賞銀二兩於分隊起程之
前賞給一應需馬匹車輛請照例分别增加折
給查官員馬兵跟役向有原馬乘騎惟步兵應
照例自凉州莊浪至哈密每兵二名合跟役給
車一輛其哈密至伊犂應換給馬匹每名折銀
八兩自行僱覓俟至伊犂仍繳還十分之三作
二年坐扣至舊例三人給車一輛此次挈眷行
走未免不足請每戸添給車一輛俱應如所奏
辦理一應需路費鹽菜口糧請照西安提標移
駐烏魯木齊之例支給查從前挈眷移駐兵丁
每百里按口給盤費銀一錢二分小口六分其
官員按品支給鹽菜銀兩兵丁月支銀一兩五
錢跟役五銀仍日支口糧八合三勺其官兵跟
役鹽菜銀祇以一名支給并不許混入眷口數
内支給路費一應需帳房鑼鍋請照察哈爾移
駐之例折銀自備查挈眷兵丁自應折給帳房
至伊等家居爨具自所常有若因起程一切從
新置買殊非情理應無庸置議一經行道路應
由闢展烏魯木齊臺路前赴伊犂查前項官兵
人數衆多自應從臺路行走仍令該將軍總督
及各駐劄辦事大臣等遴委妥員沿途照料務
期安靜妥協奏入
上從之又
諭軍機大臣曰巴祿楊應琚所議凉州莊浪滿營移
駐伊犂事宜一摺如加賞整装銀兩及增給車輛
各條業經軍機大臣等議覆降旨允行至所請鍋
價二兩之處其事本屬瑣屑非體自當分别指駁
在巴祿等不過欲為伊等多得分例起見殊不知
伊等每戸既已從優賞給又加以沿途車馬路費
所得並不為少何至炊爨之具尚煩鰓鰓過計伊
等在凉州莊浪豈家家俱不熟食耶但伊等辦装
之項如先時早為給發兵丁到手既不免任意花
消若給發於瀕行之時又恐置備不周而購買亦
受居竒之累何如先事官為預辦臨時散給所餘
者留至伊犂分授伊等為長久生計尤為費省而
事集耶著𫝊諭楊應琚一面自往蘭州會同巴祿
及莊浪副都統計其必需各件預行妥備撥用更
覺便易即如營中飼馬自拴之費不及攢槽之省
此一定之理今一併官為計畫諸事俱得實濟至
兵丁駐防日久零星逋欠自所必有然屢經盤剥
其息亦足敷本此時既當起程自不應任需索之
人滯留滋擾其中辦理亦應官為主持示之節制
將来起程仍應按時分作三起行走途次雖有本
旗管押官員即經過地方亦必有員役料理而該
將軍巴祿副都統勒克興長等尤當專任其責直
至伊犂方為奉職竣事倘兵丁等途間或不安靜
及有乘間逃回情事伊三人不能辭咎逃而不獲
則罪在楊應琚其拏獲者一面正法一面即行奏
聞
甲寅
命回城輪班入
覲人員酌定品級年額
上諭軍機大臣曰永貴等奏稱回部六品以上伯克
等四班俱經入覲今年應再從第一班起但伊等
俱係已經瞻仰之人而四班尚有留辦事務及因
疾未行者向来入覲約以四十員為率請先儘此
項人員其第一班再行入覲者可以酌減等語六
品以上伯克等既俱經入覲嗣後亦不必太煩著
將四品以上之伯克等以四年一次分班五品以
下不必入班或有新經除授者准其前来每年不
過二十員以别等威而示體恤
丙辰
伊犂將軍明瑞等疏奏籌議安插駐防兵丁事
宜
明瑞等奏言臣等准軍機處議覆伊犂駐劄索
倫察哈爾及凉州莊浪滿洲兵陸續派往以便
建造城署營房及預備糧餉等事宜查察哈爾
厄魯特兵丁俱以游牧為生應仍其舊索倫亦
係游牧過冬自搆棚房可以臨時酌辦其給與
産業再行詳議至凉州莊浪官兵若照該處給
與房屋即需七千餘間須擇地土堅凝及便運
木植之處今烏哈爾里克新城僅敷現在官兵
駐劄惟近城三四十里伊犂河岸高阜之上可
築大城所用木植有阿布喇勒山松杉甚多預
行斫伐從哈什空格斯等河造筏直至城工對
岸且在新城及固勒扎回城之間糧運亦便地
既産煤又採柳條蘆葦柴薪不乏来春從内地
調綠旗兵一千名築城造房至秋季可成三千
餘官兵房舍之半其餘至乾隆乙酉年可竣此
時先派伊犂馬兵數百游牧至阿布喇勒山伐
木造筏一面咨行楊應琚遣木工鐵工數人於
今秋製造器具秋收後以綠旗兵協助兼製蘆
蓆麻繩可以應用無悞其兵丁糧餉以伊犂牧
穫及回人所交糧石計至乾隆丙戌年約十七
萬石有竒至乾隆丁亥年麥收之前合計新舊
兵丁二萬口足敷三年之食但駐防糧餉須多
為籌備請以来年為始先增屯田兵五百名乾
隆乙酉年城工竣事又增兵一千名歸入屯田
收穫自有盈餘且孳生牛羊尚未算入將来塔
爾巴噶台駐兵亦可源源接濟謹將本年二月
起至乾隆丁亥年止陸續前来官兵及收支糧
餉各數分晰列單恭呈
御覽奏入得
旨如所議行
平定準噶爾方略續編卷二十
