平定準噶爾方略續編卷十八
乾隆二十七年八月壬辰
喀什噶爾辦事尚書永貴等疏奏暫停折給鹽
菜餘糧
永貴等奏言上年六月臣舒赫德等遵
旨議奏各城盈餘糧石減價折給官兵鹽菜銀兩計
九月十一月除折給官兵外仍餘糧二千九百
石有竒現在回人所餘糧石全行出糶糧價益
賤較前僅十之三四若仍行折給徒滋糜費今
秋收穫較前益豐糧價更減應請暫停折給其
鹽菜銀兩仍以普爾錢文扣抵俟糧價適中時
再行辦理奏入報
聞
己亥
命以原任主事富魁爲前鋒在本旗行走
上諭軍機大臣曰阿桂等奏原任主事富魁帶領匠
作於固勒扎格登山監造御製碑文事竣可否量
予奬賞等語富魁前因獲罪留於軍營效力今既
將固勒札格登山碑文俱監造妥協富魁著加恩
授爲前鋒仍在本旗行走
葉爾羌辦事都統新柱等疏奏購買回人布疋
事宜
新柱等奏言本年三月臣等請以葉爾羌庫貯
新錢購買回人布疋運送伊犂換易哈薩克馬
匹今計存貯錢文共六萬六千騰格以錢四十
文買布一疋共布七千五百四十七疋通用新
錢六千三十七騰格三十文俟和闐折收紡絲
布疋起運後續行運送臣等與衆伯克議自今
年十月至來年九月勸課回人織布可得五萬
餘疋以庫貯餘錢購買則錢法既可流通而回
人生計更有裨益臣等隨飭辦理糧餉之圖桑
阿等自十月起凡回人以布易錢者即照時價
給發毋許伯克頭目等從中尅漏奏入報
聞
庚子
參贊大臣阿桂疏奏伊犂城垣公署工竣
阿桂奏言臣等原議伊犂建造城垣公署因烏
哈爾里克木植頗多即於該處度地興工派副
將國柱領兵八百名專司版築上年八月先將
應用器具置辦齊全於二月二十五日起工計
四門周圍四里三分所有倉庫及駐劄大臣侍
衛官員公署兵丁營房共一千六百八十九間
於七月初八日告竣臣等節次查勘土木工程
尚屬堅固其闥勒竒河亦伐木成造橋梁前項
工程除奏明加給兵丁口糧外並未動用官項
無庸造冊請銷奮勉出力之千把總各一員請
行文陜甘督臣以應陞之缺補用效力行走千
把總各一員以應陞之缺與内地人員間補再
回人等在固勒札建造城垣與烏哈爾里克城
相倣所造房屋亦俱竣工謹一併繪圖恭呈
御覽奏入報
聞尋
欽定烏哈爾里克城曰緩定城東門曰仁熙南門曰
利渠西門曰義集北門曰寧漠固勒札城曰安
遠城東門曰景旭南門曰嘉會西門曰環瀛北
門曰歸極
壬寅
賜哈薩克阿布賚
勅書
皇帝勅諭哈薩克阿布賚爾遣使都勒特赫勒蘇爾
統前來進呈奏章懇請賜以壐書願世世子孫恪
守藩服若非老成明達樂善循理何以及此果能
常存此心朕必疊沛恩施永遠無斁爾所以矢恭
順之忱者要在約束所部守分安生但爾屬人等
往往恃大國寬容越境游牧我駐劄伊犂大臣等
愼固封疆自必嚴行驅逐朕雖欲加恩亦不能廢
法曲貸試思爾哈薩克等若非潛來塔爾巴噶台
等處我大臣等何嘗有領兵逐捕之舉爾當傳諭
全部俾共知朕意今命爾來使等隨駕木蘭觀圍
加恩宴賚賜爾阿布賚蟒錦及各色緞疋紬綾器
什芽茶使人歸日爾其祇受又賜爾使人品級頂
帶孔雀翎衣物器什銀兩各有差爾所奏使人烏
默爾舊居伊犂今願安插該處往來行走已如所
請加恩授烏默爾爲乾清門侍衛准其暫歸挈眷
因將來遷移戶口别賞烏默爾及伊弟等路費銀
兩併諭爾知之特諭
議新疆帶運官茶事宜
陜甘總督楊應琚奏言查甘省庫貯官茶自乾
隆七年至今陳陳相因欽奉
諭旨令臣與司道等通盤核計俾公私俱益謹列款
議奏至新疆戶口日繁每歲應需茶封及作何
帶運亦會商各駐劄大臣據覆歲需官茶二萬
七百餘封但新疆遠近不一軍臺馬駝止於遞
送文報應㩁覓牲隻陸續運貯令官兵領買其
運費即於鹽菜銀兩内扣抵等語謹查新疆現
在茶價每封需銀二兩以外若領買官茶稍加
運費較之買自商人尚屬減省將來遇有換班
兵丁更可酌爲攜帶現在巴里坤哈密有官茶
六萬八千餘封應先行撥運行銷再由内地運
往奏入得
旨軍機大臣會同該部議奏尋議新疆歲需官茶一
款既據該督咨商各該駐劄大臣議以官兵領
買較之買自商人爲省於官兵有益其陸續撥
運并令官兵攜帶各事宜俱應如所奏辦理奏
入
上從之
丙午
命解送回人阿塔木和卓及其家口來京
上諭軍機大臣曰永慶等奏稱逆賊波羅泥都霍集
占族人阿塔木和卓現居烏什所屬之喀薩哈無
知回人等因伊爲和卓木近族俱來禮拜伊又將
所收糧石散給貧人以沽名譽若聽其留住於地
方無益請將阿塔木和卓及其家屬十三名口送
往哈密安插等語阿塔木和卓既係逆賊等近族
兄弟且非守分之人永慶所請辦理安插甚是但
哈密亦未便容留滋事著傳諭辦事道員三寶等
揀派幹員將阿塔木和卓及其家口加意照看解
送來京
庚戌
命新疆撤回滿洲兵取道闢展行走
上諭軍機大臣曰旌額里奏稱回城駐防撤回滿洲
兵若從烏魯木齊至巴里坤正屆草枯雪盛之時
不便行走請將烏魯木齊預備馬匹改送伊拉里
克以候抽換取道闢展等語從前撤回滿洲兵雖
有由烏魯木齊至巴里坤之議今旌額理既稱遇
雪難行而新柱等亦奏稱經過回地於官兵有益
著傳諭旌額理即如所奏撤回滿洲兵不必過烏
魯木齊將預備馬匹改送伊拉里克換給取道闢
展前至肅州并傳諭永貴新柱楊應琚知之
恩免屯田民人應還續借接濟官項
上諭軍機大臣曰旌額理等奏稱本年由内地資送
屯田民人四百餘名到屯以後所有接濟口糧籽
種俱係借給官項請分别定議俟伊等收穫有餘
將應還錢糧與從前資送之項分年令其交納等
語屯回民人從前所領官項自應照原議分年交
納此次所借糧石既因伊等甫經耕墾全賴接濟
且又被災傷若仍令償還恐有妨伊等生計著將
續借之口糧籽種等項加恩賞給以示體恤
甲寅
諭哈密辦事道員淑寶等查辦回人貿易物價
上諭軍機大臣曰淑寶等奏安集延回人前來貿易
内緞疋一項除原價及運費每疋增加銀二三錢
等語貿易緞疋俱由内地遠行運送自應準照原
價及運費酌量增加視其情願交易與否再爲通
融減售乃止議加銀二三錢此或經手之員售多
報少甚至將自置貨物開入官項冀獲羡餘行之
日久則貿易一事又爲貪吏徼倖之端不可不防
其漸著傳諭淑寶等留心稽查據實陳奏
諭都統侍郎公明瑞辦理安插烏默爾事宜
上諭軍機大臣曰昨哈薩克入覲使人有烏默爾者
進呈阿布賚奏章謂烏默爾情願移居伊犂伊代
爲陳情等語隨詢之烏默爾情願挈眷前來因命
伊在乾清門行走已勅諭阿布賚矣烏默爾又奏
稱伊約於來年三月自哈薩克起程請伊犂大臣
等派員往彼帶領著傳諭明瑞揀選通哈薩克言
語之厄魯特數人按期前往再據烏默爾奏伊自
幼在伊犂生長心戀舊居此猶事之所有至云伊
姊已爲阿布賚妻若果如此何必移居或伊等私
計烏默爾居伊犂後哈薩克等設有越境游牧之
事伊犂大臣派兵驅逐伊得先通信息亦未可定
但此特懸揣之事如謂伊果能洩漏信息則從哈
薩克脫出之厄魯特甚多又豈能一一防範耶明
瑞知此惟留意體察不可稍著形迹
丙辰
議駐防屯田餘丁揀補額缺事宜
烏魯木齊辦事副都統旌額理等奏言烏魯木
齊額設駐防屯田兵四千名其挈眷前來者一
千八百有竒餘二千一百餘名原議俟換班時
令楊應琚揀選情願挈眷者派往臣等查挈眷
兵丁内有子弟者頗多遇有缺出現將伊等揀
補若換班兵出缺亦揀補挈眷餘丁則本處增
一兵即省内地辦送一兵之費請嗣後馬兵缺
出以步兵揀補所遺之缺即於餘丁内補放其
步兵原額缺出亦照例頂補奏入得
旨軍機大臣議奏尋議烏魯木齊定議駐兵四千名
除情願回營挈眷兵丁外其餘暫准换班亦選
内地挈眷兵丁充補誠以新疆駐兵四千合計
家口即有萬衆人丁繁庶於差操之暇亦可耕
墾謀生今旌額理所奏自屬通融籌辦但此等
換班兵丁若盡以現在餘丁充補既恐人數不
敷即勉強足額而戶口亦不能增益臣等酌議
烏魯木齊現有守候換班綠旗兵二千餘名應
定以十缺爲率此十缺之内先行儘補現在餘
丁二名俟内地辦送挈眷兵丁到時人數日多
每次遞增一倍按十缺之數由二名而四名六
名照例揀補至四千兵額屆滿所有缺出悉將
餘丁補用再此次内地所派四千兵丁俱由額
缺内派往將來内地原額即無庸補缺庶調撥
簡便而兵力益歸實用奏入
上從之
戊午
諭駐劄回部大臣等酌定調補伯克之例
上諭軍機大臣曰永貴等奏稱伊沙噶伯克古爾班
和卓商伯克墨墨氐敏哈子伯克阿卜都拉五品
伯克伊斯邁勒密喇卜伯克巴巴和卓俱係奉旨
記名應陞人員若俱候本城缺出補用恐至壅滯
應請不拘何城缺出即按品調用等語陞補伯克
若不拘本地准其調用别城自屬疏通之法但伊
等内如阿竒木伊沙噶噶雜納齊等缺俱承辦要
務若照内地之例迴避調補則伊等無掣肘之虞
且奉調時尚不覺煩苦至小伯克等既無庸迴避
徒慮伊等得缺壅滯調用别城將來遷移之際動
需費用恐於伊等生計無益自應分别辦理著傳
諭各城駐劄大臣等嗣後補授伯克應按照品級
分别照例迴避及坐補本處額缺會商妥議具奏
九月辛酉
命各城駐劄大臣確勘各城回人地畝收成分數
上諭軍機大臣曰達桑阿奏稱玉古爾庫爾勒回人
等今歲屆陞科之期派員查勘收成分數據報玉
古爾大小麥俱已成熟共收穫八千一百餘石庫
爾勒所種因蝗蝻傷損僅收三百餘石等語回人
所種地畝俱資灌溉之利雖不虞旱澇而蟲鼠爲
耗致成偏災亦所不免雖不必盡照内地蠲賑之
例辦理而視其被災分數酌量減免伊等自感出
望外且實與生計有裨此次庫爾勒回人等陞科
伊始既被偏災其作何蠲免之處著速議具奏將
來各城回人所種地畝有成災者著各該駐劄大
臣詳悉查勘收成分數定議辦理俾回衆咸知朕
軫念新附之意即其中有捏報災傷希圖免賦者
因此履畝確勘亦得杜其徼倖之端著傳諭永貴
等知之
癸亥
命賞從哈薩克來投之厄魯特巴桑職銜銀幣
上諭軍機大臣曰阿桂等奏本年七月自哈薩克來
投之厄魯特巴桑告稱伊係塔爾巴噶沁之人被
哈薩克搶掠曾在阿布勒比斯處因充使來京蒙
恩賞五品頂帶孔雀翎今願爲天朝臣僕將在哈
薩克所有之牲隻棄置與妻室來投等語厄魯特
巴桑棄其所有產業挈眷來投誠悃可嘉著賞銀
五十兩緞二端巴桑既經恩賞品級頂翎著歸入
厄魯特佐領下照原品給與職銜
參贊大臣阿桂等疏奏辦理駐劄官兵馬匹事
宜
阿桂等奏言臣明瑞行抵烏魯木齊時派往伊
犂官兵交鄂津曹瑛帶領臣明瑞領兵百餘名
先期馳赴伊犂與臣阿桂辦理駐劄事宜續據
鄂津等將健銳營及京兵送到應令與臣等駐
劄處所相近以便時爲操練現在新造城垣俱
有兵丁營房酌量分住伊等所騎馬匹係喀爾
喀等由烏里雅蘇台解送巴里坤因係賠償官
項未免肥瘠參雜若官爲牧放恐不知愛惜倒
斃更多應仍令乘騎之兵丁等領回牧養以備
差操俟換班屆期即帶往肅州交收如倒斃逾
額再著落賠償又有扣扺駝隻之馬五百九十
餘匹亦多疲乏臣等議選出可以過冬之馬三
百餘匹留於官牧羣其餘二百八十餘匹應併
入牛羊内搭放官兵口糧奏入報
聞
乙丑
諭科卜多辦事副都統扎拉豐阿屯田種植事宜
上諭軍機大臣曰扎拉豐阿奏稱科卜多屯田約計
大小麥收穫在七分以上惟所種之粟因氣寒霜
早秀而不實等語都爾伯持人等在烏蘭古木耕
種烏梁海人等在布拉罕察罕托輝耕種俱獲豐
收科卜多相距不遠從前扎哈沁等亦曾開墾收
成尚好看來此次或播種稍遲或霜雪早降又或
土性不宜種粟著傳諭扎拉豐阿詳詢該處舊日
居人酌量辦理其靑稞一種既係蒙古地方所宜
來年自當廣爲播種毋致失時
丁卯
議派喀爾喀等往科卜多屯田事宜
定邊左副將軍成衮扎布等奏言准扎拉豐阿
咨本年科卜多所收糧石除給與兵丁籽種外
所餘尚敷二百人籽種等語臣等議照原奏於
喀爾喀都爾伯特扎哈沁内按數派往請照屯
田綠旗兵例從烏里雅蘇台月支鹽菜銀九錢
米二斗四升九合令其隨便耕牧至上年所派
一百人農具多係舊時存貯殘缺者多請酌爲
換給并靑稞籽粒於播種前送往奏入得
旨軍機大臣議奏尋議上年成衮扎布等奏派綠旗
兵一百名往科卜多屯田試有成效再酌量派
兵增墾但所議都爾伯特扎哈沁人等甫經安
插不便遷移惟扎薩克圖汗部落公品級扎薩
克阿喇卜坦屬人曾於扎卜堪耕種現在閑散
居住請派出二百名於科卜多附近卡倫内耕
牧以裨生計遇有差務輪班行走其月支鹽菜
口糧換給農具俱應如所奏辦理奏入
上從之
己巳
命遷移之察哈爾等旗加意耕牧以裨生計
上諭軍機大臣曰阿桂明瑞等奏稱新經安插伊犂
之察哈爾厄魯特兵丁編設佐領給與孳息牲隻
仍先給口糧以資接濟等語此等察哈爾厄魯特
兵丁除牧養牲隻外尤當以耕種爲業今既遷移
安插自應代伊等籌畫生計所有新到各戶口俱
令其實力開墾餘俱如所議行
參贊大臣阿桂等疏奏收到葉爾羌布疋及酌
停喀什噶爾辦送事宜
阿桂等奏言葉爾羌送折交騰格布五千疋喀
什噶爾送布二千疋均以正賦所餘接濟回人
生計請嗣後哈薩克布魯特貿易及屯田兵丁
所需俱於此項動支以省内地運送之費又查
葉爾羌布每疋二丈計値銀四錢一二分其喀
什噶爾布價値略同而尺寸較短質薄色淺詢
係從回人採買非官爲監造者查伊犂存貯布
疋及葉爾羌所送甚多喀什噶爾既係採買又
較遜於葉爾羌所出請停其辦送奏入報
聞
庚午
以誤派嚮導官兵
訓飭烏魯木齊辦事副都統旌額理等
上諭軍機大臣曰和其衷奏稱派往喀什噶爾等處
官兵自烏魯木齊起程有嚮導外委把總丁建業
引路錯誤多行五站官兵口糧不足已派德文速
辦前往接濟等語官兵嚮導宜派索倫厄魯特等
熟悉道路之人始免錯誤乃轉令綠旗兵丁前引
以致馬匹疲乏口糧罄竭殊不可解著傳諭旌額
理等令其明白回奏外委丁建業甚屬冐昧該處
雖經懲責詞後遇應陞缺出不必列名以示儆戒
喀什噶爾辦事尚書永貴等疏奏查禁軍器情
形
永貴等奏言臣等欽奉
諭旨以布魯特等購買回城軍器向例曾否禁止查
喀什噶爾葉爾羌阿克蘇等城辦理情形不一
喀什噶爾與安集延接壤彼處產銅鐡硝磺以
遊獵爲生無藉回城軍器向來未曾禁止英噶
薩爾亦同葉爾羌與拔達克山博洛爾人等貿
易因本處軍器尚需購買是以例不外售臣等
仍照舊禁止和闐亦同阿克蘇烏什俱與喀什
噶爾葉爾羌一體安設卡倫而阿克蘇居各城
之中布魯特等往來甚少惟烏什與喀什噶爾
北邊布魯特相近又通阿克蘇故永慶等於卡
倫盤查攜帶軍器以現在情形具奏臣等公議
外藩歸誠日久雖不必顯著禁例但往來人等
購買軍器應令各阿竒木於卡倫執照内填寫
數目若私行交易及收買過多者酌量截留以
示節制奏入報
聞
辛未
葉爾羌辦事都統新柱等疏奏愛烏罕等處情
形
新柱等奏言八月初五日士伯特拉達克汗策
旺那木扎爾遣人致書臣等譯看其書云聞愛
烏罕頭目愛哈默特沙恃強攻痕都期坦部落
取扎納巴特城以阿竒木伯克守之自居拉固
爾城又克什米爾部落舊頭目名塞克專愛哈
默特沙令其往見不從遂遣人統衆數萬攻之
塞克專迎戰敗潰爲其下人執送愛哈默特沙
頗能體恤農商人等如古之尼西爾宛時羊虎
同居並不相害等語臣等復書奬其誠悃辦令
起程初六日拔達克山穆喇特伯克等前來貿
易告稱起程以前聞愛烏罕欲遣使入
覲貢馬已至拔達克山我等頭目素勒坦沙亦遣使
隨同入京奏入報
聞
參贊大臣阿桂等疏奏定議孳生駝隻之例
阿桂等奏言上年烏里雅蘇台解到孳生駝隻
臣等查照甘省之例每駝二百隻應以牝駝一
百七十五隻牡駝二十五隻爲一羣每羣以千
總一員或把總一員爲牧長外委把總一員爲
副牧長所管兵丁九名仍派守備一員總管每
百隻五年合算准例斃四十隻逾額即行償補
此外仍有孳生駝四十隻照例議敘如再有孳
生自一隻至二十隻以上將總管及牧長正副
各官定爲等第分别加級紀錄兵丁賞給銀兩
孳生不及四十隻總管及牧長分别罰俸副牧
長兵丁等責懲至六年合算每牝駝七隻留牡
駝一隻其餘即出羣騸養以備使用有老弱者
變價以孳生盈餘填補仍作爲正數以定賞罰
此次承辦牧駝之厄魯特等官員既經給俸如
有孳生缺少自應照例示罰其議敘加級紀錄
伊等既未通曉即折賞緞布其老弱駝隻伊犂
雖不能變價亦可折給官兵路費又厄魯特官
兵應比照綠旗辦理翼領與守備同佐領與千
把總同驍騎校及委員與外委把總同厄魯特
兵與綠旗同奏入
上從之
壬申
參贊大臣阿桂等疏奏回人孳生牛隻事宜
阿桂等奏言據阿竒木公木薩呈稱伊犂屯田
回人按戶給馬一千二百五十匹每年准銷倒
斃三分補給馬三百七十五匹俱屯田用牛較
馬爲優請於孳生官牛内給回人等四百四十
隻四年内併孳生可得牛一千餘隻四年後又
可孳生三百餘隻請即以抵補給馬匹五年後
原牛一千隻即可永遠不動等語臣等查回人
屯田馬匹例需補給今既有孳生牛隻則五年
以後所有補給之項可免另用馬匹之費而以
牛服耕於義亦合請將官牧之牛給與回人牝
牛四百隻牡牛四十隻令其孳生四年内共應
補倒斃馬一千五百匹以牛七百隻分作三年
抵補五年後所需牲隻即以孳生牛隻抵補仍
以牛一千隻爲限永遠不准倒斃奏入得
旨如所請行
丁丑
闢展辦事郎中德爾格疏奏回人承佃收成各
數
德爾格奏言臣奏請闢展等處裁汰兵丁所餘
屯田分給回人承佃十分取一今據闢展安插
伯克伊敏和卓連木齊木安插伯克珈如拉又
吐魯番回衆三處共種穫榖石一萬四千一百
七十五石五斗應交官糧一千四百一十七石
五斗五升查現存官糧尚有三萬七千七百三
十餘石其駐劄官兵口糧及應付往來人等歲
需僅一千四百石又有額敏和卓及威魯堡遷
移回人應交官糧每年可得四千四百五十餘
石供支尚屬有餘前項存貯糧石自應及時出
糶無庸停止奏入報
聞
甲申
諭定邊左副將軍成衮扎布等查禁烏梁海等竊取
外藩牲隻
上諭軍機大臣曰成衮扎布等奏准阿桂咨哈薩克
奈滿鄂拓克多羅特拜等禀稱聞得烏梁海等今
春過額爾齊斯驅哈薩克克勒鄂拓克之馬三百
餘匹隨追至渡口僅取回百餘匹因斥以此事既
與爾等無干且傳聞未實如果有之俟本人控告
再行查辦等語著傳諭成衮扎布車木楚克扎布
等轉交烏梁海總管察達克圖布愼等將有無此
等情節即行查明如實有其事則甚屬乖謬從前
哈薩克巴魯克巴圖爾搶掠烏梁海等朕特命納
旺往諭阿布賚始伏罪乞恩將所掠人口牲隻查
還今察達克等自當約束屬人俾不滋生事端乃
反竊取哈薩克馬匹致伊等得以有詞殊非體制
成衮扎布等即嚴行查禁具奏
命陞賞建造烏魯木齊城堡營房官員
烏魯木齊辦事副都統旌額理等奏言臣等會
同楊應琚將移駐烏魯木齊兵丁一千八百十
四名應建營房三千六百餘間於去年十月派
都司永海贖罪原任總兵官吳士勝領綠旗兵
五百名在烏魯木齊羅克倫一帶河畔伐木縛
葦陸續轉運由舊屯至昌吉屯一帶擇田多水
足之地定爲城堡八處計一處造房一千二百
間住兵六百名建城一座高一丈六尺圍三里
五分一處造房六百間住兵三百名建城一座
高一丈五尺圍二里七分餘六處各造房三百
間住兵一百五十名建堡一座高一丈一尺圍
一里七分又酌量添建官員公署一百四十一
間倉庫六十五間計官兵房屋俱於八月訖工
城堡尚有未完來年農隙亦可竣事奏入
上諭軍機大臣曰旌額理等奏烏魯木齊建造城署
營房派都司永海革職總兵官吳士勝等率領弁
兵督催奮勉等語永海著以應陞之缺即用吳士
勝以遊擊補用其千總把總十一人俱著酌量賞
給以示鼓勵尋
欽定城名曰寧邊曰輯懷堡名曰宣仁曰懷義曰樂
全曰寶昌曰惠徠曰屢豐
冬十月甲午
葉爾羌辦事都統新柱等疏奏議敘官兵轉運
臺糧
新柱等奏言查自葉爾羌之愛濟特呼至阿克
蘇共設十四臺所有臺站官兵口糧馬牛芻豆
從前俱由葉爾羌䭾載運往因水草平常駝隻
傷損僅可運至第五臺臣等酌定於第五臺設
倉一所令索倫佐領蒙庫圖爾督率兵丁將葉
爾羌河所造運船四隻陸續轉運收貯倉内再
行支放河水頗急消長無定而蒙庫圖爾辦理
三年並無遲延阻滯臣等酌賞兵丁回人等布
疋蒙庫圖爾現屆換班之期謹列爲一等應請
以陞缺即用奏入報
聞
己亥
命議敘巴里坤等處督辦屯田官員
上諭軍機大臣曰永寧等奏巴里坤奎素等處向來
地氣較寒一切細糧均難成熟今屯田試種以來
該遊擊王紹守備李執中叢天祝焦燝等均能盡
心出力督率弁兵多方培溉是以初次試種小麥
收成已及五分其餘豌豆等項亦俱有收再革職
副將楊景達到屯效力三載並無貽悞等語王紹
等俱著交部議敘革職副將楊景達著加恩以都
司用
壬寅
諭烏魯木齊辦事副都統旌額理等移駐貿易地方
上諭軍機大臣曰旌額理等奏此次哈薩克帶來之
馬一千三百餘匹若仍令在城外貿易因安插人
數漸多恐有匪徒私買且天時稍旱請在羅克倫
河畔有水草處貿易等語所見甚是嗣後即照此
辦理若人數益多即以漸移往前路庶可以杜私
售於遠人暫時駐牧亦禆益
癸卯
上諭軍機大臣曰新柱等奏稱愛烏罕頭目愛哈默
特沙遣使和卓密爾罕入覲等語愛烏罕部落頗
大遣使來京加恩宴賚後自應派員護送仍另派
回人同往方爲妥協英噶薩爾阿竒木素勒坦和
卓從前曾至痕都斯坦等處又在拔達克山奮勉
行走著來京請訓再行派往仍傳諭永貴將召伊
入京情節詳悉曉示
命定疎脫新疆遣犯之例
上諭軍機大臣曰鄂寶奏稱拏獲逃犯六十七審明
正法押解之外委把總趙龍陳順等俱有應得之
罪已行文哈喇沙爾辦事大臣照例查辦等語六
十七以旗人正身自鬻爲奴犯竊發遣又中途脫
逃情甚可惡著照鄂寶所奏即行正法嗣後有情
罪與此相似者拏獲之日不必具奉候旨即行正
法趙龍等雖止疎防無故縱情弊僅照尋常疎防
之例不足示懲著從重定擬嗣後凡發遣回部人
犯沿途疎脱除嚴行查拏外即將押解人員監禁
一年内拏獲逃人再行釋放照例治罪如限滿不
獲將正法之處請旨著爲令
平定準噶爾方略續編卷十八
