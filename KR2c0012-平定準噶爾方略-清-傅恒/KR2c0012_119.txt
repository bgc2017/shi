平定準噶爾方略正編卷六十五
乾隆二十三年十一月丁未
副都統愛隆阿疏奏靖逆將軍納穆扎爾等信
息
愛隆阿奏言臣隨將軍兆惠於十月初五日至
葉爾羌初十日渡河令臣領兵五百名又侍衛
奎瑪岱兵三百名防範喀什噶爾來援賊衆併
巡查臺站候將軍納穆扎爾參贊大臣三泰等
到時派兵隨至大營納穆扎爾三泰於十三日
至臣營臣派騎兵二百五十名步兵二百名護
送納穆扎爾等但帶騎兵於申刻起程期以黎
明趲至大營將臣遣回十四日五鼓時吉林兵
津保住來告云將軍等聞鎗礮聲遣奎瑪岱拏
獲回人詢知賊營在近即擬衝擊臣即領步兵
渡河策應又據署驍騎校黑柱來告云將軍等
於黎明時望見回人三處營盤正遣哨探間賊
衆三千餘布陣來攻將軍等即接戰人少馬乏
不能衝突不知信息如何臣正在詢問間將軍
兆惠遣人告知被圍之信又據隨將軍納穆扎
爾等之賽里木回人等來告云我兵遇賊力戰
賊衆四面合圍侍衛奎瑪岱先殞將軍納穆扎
爾矢盡參贊大臣三泰墜馬徒步接戰僅餘二
矢俱中賊鎗陣亡傳聞此次回賊係波羅泥都
為首霍集占守城等語臣於十五日聞知兩處
信息若領兵應援恐無濟於事惟遵兆惠令收
集臺站向阿克蘇與舒赫德商議整兵再進兆
惠處有兵三千餘宰食馬駝可至正月臣自臺
站前來與副將定柱遇賊𠞰殺於二十七日至
阿克蘇將所帶綠旗兵遣往烏什防守至臣未
能應援將軍罪不可逭懇請正法示衆奏入得
旨愛隆阿遵兆惠行文收集臺站𠞰殺賊衆尚屬效
力已加恩交部議敘其送信回人等著舒赫德酌
量賞給陣亡兵丁查明送部議卹俱已降諭旨
命優卹靖逆將軍納穆扎爾等
上諭大學士曰據愛隆阿奏稱靖逆將軍納穆扎爾
參贊大臣三泰及巴圖魯侍衛奎瑪岱於十月十
三日領兵二百餘名前赴將軍兆惠大營至次日
有隨營兵丁等告稱十三日夜四鼓時納穆扎爾
等遇逆賊三千餘人倉猝接戰納穆扎爾三泰奎
瑪岱俱已陣亡等語伊等奉命前赴軍營輕裝進
發所領兵丁僅二百餘人設令先到大營固可會
同進𠞰即後至一二日亦與愛隆阿一同駐守乃
星夜趲行之時適遇賊衆猖獗伊等並不肯於中
途退避自全惟知直前衝擊以致授命捐軀忠毅
之氣深可嘉憫納穆扎爾著贈公爵三泰著贈子
爵俱世襲㒺替其侍衛奎瑪岱著照奇徹布之例
賞給世職應得卹典仍著該部察例具奏陣亡兵
丁人等並著查明分别從優賞卹
命參贊大臣舒赫德等補授工部尚書等缺
上諭大學士曰工部尚書鑲紅旗滿洲都統納穆扎
爾員缺著舒赫德補授所遺吏部侍郎員缺著阿
里衮補授戸部侍郎三泰員缺著明瑞補授正紅
旗漢軍副都統著鄂弼陞補永貴尚未來京其刑
部侍郎事務著鄂弼暫行署理
戊申
諭大學士管陜甘總督黃廷桂酌遣屯田兵丁備𠞰
事宜
上諭軍機大臣曰據黃廷桂奏稱來年添派屯田兵
丁一萬三千餘名計陸續解送馬匹牲隻除倒斃
外所存尚不敷用擬於臺站車騾及採買驢頭各
營孳生兒騾馬匹内各派二千解送闢展以備永
貴撥用等語具見實心經畫從前添派屯田原以
辦理回部今年可告成功此時尚需策應軍營整
師再進則屯田自可稍緩朕意於此項兵丁内選
派四五千名預備進𠞰伊等雖係步兵而追隨騎
兵之後聲威益壯至所備馬匹牲隻擇水草佳處
牧放或供輓運或備乘騎於軍務有濟而辦理更
覺裕如且來年必有應屯田之處即再派一二千
亦可所派兵丁雖或先已賞給俟明年辦完回部
後尚需屯種亦無庸追繳至内地採買騾驢恐民
間不無貽累所派兵丁既不及原額自可暫停採
買將此傳諭黃廷桂定長等會商定議辦理一面
具奏併傳諭兆惠富德舒赫德等應作何調撥酌
議奏聞
命分别奬飭領隊侍衛等
上諭軍機大臣曰據清馥奏稱領隊侍衛豐訥亨等
因前奉緩行以息馬力之諭今又准參贊大臣等
催令速行咨請指示隨行文令其酌量馬力以速
為要等語所見甚是軍營情形緩急不同行文日
期亦有先後何必拘泥前旨行走處尚如此觀望
臨陣决機安能奮勉前進可謂不曉事體著傳旨
嚴行申飭適據額訥慎塔爾海烏爾圖納遜等奏
稱遇舒赫德所遣五十保促令趲行雖奉旨搜捕
嗎哈沁自以策應軍營為急即領兵速進等語似
此方合事機著紀功候賞五十保行走甚好著加
恩授為三等侍衛
授故參贊大臣三泰之兄祥泰為散秩大臣
上諭軍機大臣曰三泰遇賊陣亡伊家現無大員著
加恩授伊兄祥泰為散秩大臣
己酉
諭辦理屯田副都統職銜定長等巡查臺站
上諭軍機大臣曰前命侍衛額訥慎等巡查臺站今
聞信速赴軍營時屆冬寒西北大山一帶嗎哈沁
勢難藏匿或潛至臺站附近乘間盜竊馬匹亦未
可定今屯田兵丁農務有暇著傳諭定長等選派
二三百名巡查搜捕彼處若有馬匹則多派騎兵
更妥豆斌在軍營尚無要務著即照定長所領之
數選派兵丁前赴魯克察克闢展庫車一帶往來
巡緝以清臺路
庚戌
申諭定邊右副將軍富德等速赴軍營
上諭軍機大臣曰據富德奏稱十一月初十日遇舒
赫德所遣藍翎侍衛扎勒都告知軍營情形即於
現在烏魯木齊兵丁一千三百名内選索倫兵三
百名吉林察哈爾綠旗兵二百名令副都統鄂博
什侍衛瑪瑺額爾登額老格等為前隊又派往巴
祿處之索倫兵五百名現距烏魯木齊兩站即親
行帶領起程餘兵令瑚爾起帶往伊拉里克托克
三等處支領馬匹軍器等語所奏甚合機宜即瑚
爾起之兵不能趲赴而預備來年再舉亦甚有益
惟宜加意奮勉前進仍令瑚爾起曉示兵丁以伊
等效力年久本欲撤回事出倉猝暫行留用一切
賞給均照初次之例沿途酌量馬力速赴阿克蘇
會同舒赫德計議進𠞰
辛亥
恩賞阿克蘇回城頭目等翎頂緞疋
上諭軍機大臣曰舒赫德奏稱管理阿克蘇之阿琿
阿卜都噶頗爾副總管頗拉特巴巴克於公事各
知奮勉阿爾雜默特率先歸順又督辦隘口卡倫
事務俱屬效力等語伊等甫經降附即感激報效
殊屬可嘉著加恩賞給阿琿阿卜都噶頗爾副總
管頗拉特巴巴克孔雀翎四品帽頂阿爾雜默特
藍翎仍酌量賞給緞疋
諭參贊大臣巴祿等前赴兆惠軍營
上諭軍機大臣曰據巴祿奏稱前聞阿巴噶斯哈丹
餘賊藏匿齋爾等處隨經親往搜查並無蹤跡今
遵旨回抵烏魯木齊帶領新派兵丁前往等語可
傳諭巴禄此時因將軍兆惠被圍催各隊援兵速
進所諭帶領之索倫兵已經停止而富德亦奏請
就近帶往軍營阿巴噶斯哈丹餘賊即入俄羅斯
亦無關緊要若尚在藏匿將來自可𠞰除且又非
哈薩克錫喇可比巴祿即由進兵道路前赴兆惠
軍營又
諭曰前因招降安集延納木干二城回人約來春到
伊犂投見曾降旨留兵一百名駐候續巴祿因格
登山立碑紀功請照前數派兵令主事富魁駐劄
料理併守候回人但駐兵必須安設臺站殊為勞
費若現在立碑事竣回人尚無信息即當撤回前
赴兆惠軍營可傳諭定長酌量辦理
恩賞哈密貝子玉素富貝勒品級
上諭軍機大臣曰舒赫德奏稱貝子玉素富調取布
魯特之特穆爾占隨侍衛布占泰往布魯特發兵
攻𠞰喀什噶爾今特穆爾占遣其族子烏魯特特
穆爾等前來玉素富辦給馬匹又賞緞疋茶葉養
贍家口伊等欣感起程等語玉素富辦事軍營駐
守烏什俱能悉心奮勉甚屬可嘉著加恩給與貝
勒品級
壬子
諭定邊右副將軍富德速往策應軍營
上諭軍機大臣曰富德奏稱聞兆惠被圍之信即領
兵量力馬步兼行約十二月二十内外可至阿克
蘇計兵五千有奇惟急需馬駝軍器已行文各處
辦事大臣務期辦馬萬餘匹駝數千隻方足敷用
等語富德存心忠實甚屬可嘉以理揆之必蒙
上天福佑早告功成至豫備馬駝一事昨阿里衮親送
馬三千匹駝七百隻黃廷桂又送馬三千匹合之
各隊兵丁乘騎者不下萬餘若再急為解送則路
遠候寒徒致疲斃此時舒赫德諒已前進可傳諭
富德惟在速往應援内外夾攻賊衆必潰我師暫
回阿克蘇休息來年五月整兵再進計内地牧養
之馬於二月起程四月可到且正當麥熟軍食有
資蕩平回部在此一舉富德其加意奮勉與將軍
大臣等會商辦理
十二月癸丑朔
諭察哈爾總管敏珠爾等巡查臺站
上諭軍機大臣曰據敏珠爾等奏稱兵至托克三奉
旨查拏偷盗特伯勒古臺站馬匹之賊已速行至
哈喇沙爾向海都河等處搜捕等語可傳諭敏珠
爾此時軍營若行文調取自當速往應援如未經
起程則臺站亦屬緊要伊所領兵二百名仍往來
巡查臺站以清道路
諭陜西巡撫鐘音辦送西安駐防官兵事宜
上諭軍機大臣曰鐘音所奏辦送官兵一摺内稱於
西安雇用長騾徑送出口較設站遞送更為便捷
等語昨據胡寶瑔覆奏河南現辦雇騾六千餘頭
由西安送至蘭州再令陜西接换直送出口所辦
甚屬妥協今蘭州以東既用河南所辦則陜西力
更寬餘徑可先期趲赴蘭州接替直抵哈密彼此
俱屬便捷其一切沿途委員加意照料之處均遵
照前旨行
甲寅
命封大學士管陜甘總督黃廷桂為三等伯
上諭大學士曰大學士兼管陜甘總督黃廷桂忠誠
素著老成練達西陲用兵以來雖未身履行陣而
籌辦一切軍需動協機宜多有朕所降諭旨尚未
到肅而適相脗合旋即奏到與朕所規畫不約而
同者數年以來若非黃廷桂體國奉公不遺餘力
安得精詳妥協若此而毫不累民内地若無事此
其功為尤大朕心實深倚毗宜晉崇階用彰勞績
黃廷桂著由騎都尉晉封為三等伯並加賞紅寶
石帽頂四團龍補服以示優異又
諭曰黃廷桂晉封伯爵前授騎都尉例應註銷但此
職現賞給伊子著加恩仍准其本身承襲
命吏部侍郎阿里衮補授兵部尚書正紅旗蒙古都
統
乙夘
參贊大臣舒赫德疏奏和闐等城回衆歸誠
舒赫德奏言十一月初五日據阿克蘇之阿奇
木伯克等領散秩大臣伯克鄂對處差來伊家
送信之回人投見據稱伯克鄂對同侍衛齊凌
扎卜噶布舒前往招撫和闐時途間捉生詢問
隨傳檄和闐頭目云大兵已至我等同
天朝侍衛前來招撫爾等須作速投誠否則大兵一
到將爾等盡行𠞰滅和闐頭目等聞信遂將霍
集占所遣之四五十人驅逐逃走於伯克鄂對
等未到三日之前即率衆出迎鄂對等於九月
二十左右入城於是和闐所屬之哈喇哈什玉
隴哈什塔克齊爾拉克勒底雅等城伯克等聞
風俱各投誠鄂對等駐城二十五日其各城頭
目二十餘人及隨從人等約於十月十七八日
同侍衛等由和闐起程前往葉爾羌投見將軍
等語臣詢問回人等云我侍衛同伯克鄂對各
城頭目皆往見將軍曾否派委信實之人守城
和闐至葉爾羌約行幾日亦有前鋒哨探否據
稱城守俱有信實之人鄂對等約行七八日可
至軍營仍於沿途探聽大兵信息又問爾等曾
遇見由阿克蘇先差之回人三名續差之侍衛
一員兵二十名否據稱由阿克蘇至和闐有兩
三處路徑我等雖聞有差員經過並未相遇等
語臣伏思伯克鄂對等招撫和闐六城往見將
軍時雖未得大兵信息但鄂對人頗歷練且有
二侍衛與索倫兵在途間留心探聽如得大兵
信息料伊等必能籌辦鎮撫各城再以鄂對等
起程之日計算於途間得信轉回時正可與臣
等所差之回人相值一有信息即行具奏又阿
克蘇之阿琿阿卜都噶頗爾副總管頗拉特巴
巴克及伯克鄂對之妻因駐劄兵丁行裝俱留
闢展情願辦送羊皮襖二百件布三百疋添備
冬衣以表誠悃臣等加以撫慰擬酌量賞給銀
兩緞疋以示奬勵奏入
上諭軍機大臣曰伯克鄂對與侍衛齊凌扎卜等招
降和闐等城前往軍營投見將軍兆惠殊屬可嘉
著加恩授鄂對為内大臣其各城伯克應授散秩
大臣及三品四品總管者候兆惠查明奏請補授
仍俱賞戴孔雀翎鄂對遣來阿克蘇送信及舒赫
德所遣偵探信息之回人等俱著酌量賞給銀兩
其阿克蘇之阿琿及總管等願助兵丁衣服誠悃
可嘉著賞緞各四端伊等所助冬衣俱計值賞給
此時舒赫德應已領兵起程軍前效力人等宜加
鼓勵著發孔雀翎藍翎各二十枝豫備賞賚所有
軍營信息作速奏聞
宣諭和闐等城歸附及軍前情形
上諭大學士曰據駐劄阿克蘇城尚書舒赫德奏稱
前遣散秩大臣伯克鄂對同侍衛齊凌扎卜噶布
舒等前往和闐城招撫回衆今據遣人告稱和闐
回人奉到傳檄傾心投誠即將逆賊霍集占遣往
之數十人追逐奔竄率衆遠迎其所屬之哈喇哈
什玉隴哈什塔克齊爾拉克勒底雅等五城伯克
亦俱聞信來降今鄂對等率領各城頭目赴葉爾
羌投見將軍等語初將軍兆惠勒兵前進聲威所
至如烏什阿克蘇等城相繼迎降而伯克霍集斯
復親詣軍營歸順願效前驅是賊首霍集占勢已
窮蹙惟逃竄於葉爾羌以圖苟延旦夕若不乘機
直入徑搗賊巢則以霍集占之奸詭狡詐焉知不
又煽惑諸城回衆今觀和闐等城奉檄傾心遣人
投見可知我兵為賊所拒不過霍集占見各城解
體不能煽惑因悉其老弱之衆以為孤注之一擲
耳則前此將軍兆惠等乘賊不備整兵疾馳亦係
應機進取勢無中止之理特以對壘時不深知地
利兼之馬力疲乏是以未能克捷並非賊勢猖獗
所致也況軍營大臣及侍衛兵丁等聞信之下無
不切齒憤恨星夜兼程前進而肅州哈密巴里坤
大臣等亦各將鎗礮軍器馬匹糧餉迅速轉運朕
心深為嘉悦觀大臣官兵如此奮勉同心恊力則
人心上應
天心自然默相成功殄滅賊衆以彼勢窮力蹙之逆回
我兵内外夾攻俾將軍兆惠等回至阿克蘇遵朕
節次指示來年整兵進𠞰自可集事即此次進兵
如蒙
上天默佑遇可乘之機一舉成功亦未可定除伯克鄂
對等皆已加恩外將此通行曉諭知之
巴圖魯侍衛濟塞布以病留巴里坤身故
授其子為恩騎尉賞銀一百兩
丙辰
諭刑部侍郎永貴等辦理糧運等事宜
上諭軍機大臣曰永貴奏稱准舒赫德咨合計官兵
一萬四千陸續運送口糧羊隻可至來年二月等
語但天寒道遠所送羊隻必多倒斃自不能盡符
原數而内地運糧駝隻計自闢展至庫車正月望
後方到仍須休息月餘再行轉運又不能接濟二
月以後之糧請將運送籽種之駝再派出二千隻
作為兩隊轉運其屯田事務酌量裁減停止等語
昨據舒赫德合計兵數及阿克蘇烏什所購米糧
内地解送羊隻具奏即諭黃廷桂多為籌辦并停
止增派屯田以籽種農具車輛轉運行糧永貴尚
未聞知又如各隊新派官兵裹帶三個月口糧俟
滿日再為支給則為時又屬寬裕永貴亦未計及
故稍露畏難之意然兹事豈能停止至所奏各隊
官兵策應兆惠後稍為休息俟來年夏令再行進
取朕早降諭旨但我兵既能與兆惠會合聲威大
振霍集占等逃潰之餘若能乘勢擒𠞰或伊等屬
人縳獻又豈可回駐阿克蘇而坐失機會凡事惟
在乘時决策不可預存意見倂傳諭舒赫德曉諭
官兵等加意撙節口糧毋致糜費
戊午
諭三等侍衛達爾黨阿等帶領派出西安駐防官兵
上諭軍機大臣曰昨命都賚前往西安挑選駐防滿
洲兵令嵩阿禮楊桑阿帶領前赴軍營伊署理將
軍事務今據嵩阿禮參奏都賚各欵己命劉統勲
前往查審嵩阿禮著仍留將軍之任所派官兵二
千名著達爾黨阿哈達哈分領前赴軍營
己未
恩免陜甘各營借支養馬銀兩
上諭大學士曰陜甘滿漢各營餧解馬匹自去秋至
今春各項借支官銀據黃廷桂查奏計五十萬九
千二百餘兩皆應行按限扣還之項朕軫念邊兵
著加恩全行寬免用昭體卹勤勞至意該部即遵
諭行
庚申
恩諭增給購辦喀爾喀馬駝價值
上諭軍機大臣曰將軍成衮扎布等奏稱揀選達什
達瓦之厄魯特等於四部落購辦馬駝令其送往
巴里坤等語天氣現值冬寒喀爾喀等生計亦多
貧薄若按照從前價值未免不敷可傳諭成衮扎
布等購辦馬駝加恩酌量增給價值務使伊等毫
無擾累仍將現在辦理情形具奏
辛酉
命原任布政使同德以道銜隨布政使清馥在巴里
坤辦事
賜副都統温布圖布巴圖魯號由屯克特爾克巴圖
魯號所給雲騎尉職銜准伊子等承襲
壬戌
參贊大臣舒赫德疏奏軍營情形及駐兵和闐
事宜
舒赫德奏言十一月十二日夜伯克鄂對等遣
回人報稱九月二十四日招服和闐等六城十
月初九日遣回人四名往軍營報知將軍據回
稱將軍領兵現與賊衆交戰不能通信二十一
日又遣人往探二十七日回稱行遇賊營在大
兵營外屯劄竟不能通彼此互相結寨放鎗看
來大兵似被賊圍守若臺站不斷自可督兵應
援我等或由和闐或由烏什務往軍營探信又
克勒底雅城以外有人衆馱載陸續前來不知
係何處之兵亦遣人往探等語臣問來人和闐
等城情形如何據告稱六城人衆實心歸附各
圖堅守但以無馬不能出兵等語臣伏思和闐
等城今雖歸附恐聞大兵被圍之信妄生疑懼
應派兵防護因商之總管噶岱默特據云現在
阿克蘇烏什因駐有兵丁人心頗定和闐自應
照辦臣即派綠旗兵五百名令遊擊伍凌阿守
備傅能帶領人給十日口糧撥馬三十匹駝三
十隻整裝起程行文伯克鄂對令其妥協辦理
又臣於十一月十三日閱富德咨將軍文云富
德於十月二十二日抵烏魯木齊二十四日令
努三永德前往闢展於新調四千兵内先辦送
索倫兵一千名挑選馬三千匹餘兵續行進發
等語查各隊兵丁臣於十月十八二十等日俱
已催督前進恐接富德行文或致守候遲延復
差人行催并知會富德即行前進奏入報
聞
癸亥
三等侍衛五十保以備問軍營情節來京
賞銀五十兩衣一襲
命齎賜將軍兆惠等章服馳驛前往軍營
甲子
命原任道員淑寶以道銜隨布政使清馥在巴里坤
辦事
丙寅
諭大學士管陜甘總督黃廷桂等轉運糧餉事宜
上諭軍機大臣曰黃廷桂奏稱運送來年進𠞰兵丁
口糧現在闢展有駝六千隻仍需駝四五千隻方
足敷用請降旨直隸山西督撫再行購辦趲赴甘
肅備用等語可傳諭黃廷桂適已諭直隸總督方
觀承辦駝二千隻山西巡撫塔永寧辦駝三千隻
今又諭塔永寧量力再辦二三千隻隨得隨解以
濟軍需矣運糧駝隻購辦不易朕意自庫車至阿
克蘇若雇回人牛驢給以脚價遞相傳送又於屯
田收穫糧石内量為撥運亦可稍省轉餉之勞但
此事恐非永貴所能獨辦可傳諭舒赫德計此旨
到時伊已應援將軍等回抵阿克蘇來年不必隨
同進𠞰仍於阿克蘇庫車之間同永貴往來巡查
糧運勸課屯田至撥運口糧時或雇回人牲隻或
貧苦回人内有願肩糧步送者俱酌給價值但宜
視其果否情願不可勉強派累致失新附之心德
舒既辦理庫車事務併著傳諭知之
奬諭副都統巴圖濟爾噶爾等
上諭軍機大臣曰定長等奏巴圖濟爾噶爾瑚爾起
於十一月二十五日領兵至伊拉里克因馬駝未
至兵丁等皆背負口糧軍器步行戈壁隨將現到
闢展駝隻趲送仍將續到馬駝速為接濟等語伊
等所領官兵皆應撤回更换者昨因懇請前赴軍
營己諭照初次出兵例賞給今又不候馬駝步行
速進奮勉可嘉除照前旨賞給外巴圖濟爾噶爾
現任鑲黃旗蒙古副都統著加恩授伊弟恩克阿
穆爾為藍翎侍衛賞伊家銀一百兩瑚爾起著補
授正白旗蒙古副都統傳諭巴圖濟爾噶爾等曉
示官兵勉效前驅以膺恩賞
丁夘
恩授呼岱巴爾氐為内大臣并賞給效力回人等
上諭軍機大臣曰舒赫德奏稱霍集占遣阿卜都克
勒木等潛至阿克蘇令回人克伯克默特送書與
烏什之穆遜阿琿為阿克雅爾回人呢雅斯等拏
獲據阿克蘇之阿琿伯克等告稱穆遜之兄薩拉
阿琿現在葉爾羌故致書伊弟伊二子一孫俱在
烏什隨行文商之呼岱巴爾氐將薩拉之子孫圈
禁并曉示回人俟究問明白再行辦理與衆無涉
勿妄驚疑等語呼岱巴爾氐之父霍集斯效力軍
營伊復通曉事體深用嘉悦著加恩授為内大臣
賞戴孔雀翎阿克蘇之阿琿伯克及拏獲送書人
之呢雅斯等可傳諭舒赫德俱酌量賞給銀兩緞
疋再所奏賽里木回人協助馬駝自應賞給價值
庫車距彼頗近併傳諭德舒每馬給銀八兩每駝
給銀十五兩以示體卹
戊辰
諭定邊右副將軍富德一體賞給官兵
上諭軍機大臣曰富德奏稱伊所領滿洲索倫蒙古
官兵照初次出兵之例減牛賞給整裝銀兩其綠
旗厄魯特等兵應請旨遵行等語綠旗厄魯特兵
丁俱在軍前效力俱著照例賞給以昭一視同仁
之意
諭大學士管陜甘總督黃廷桂等會商糧運事宜
上諭軍機大臣曰據富德奏稱領兵進發見沿途地
多戈壁兼之山險運糧騾駝多致傷損惟牛羊尚
可趕送且回人等頗有口糧牲隻若折給銀兩令
兵丁市買較為省便等語長途轉運維艱即内地
購買牛羊亦復不易從前挑選牧羣馬牛羊隻俱
在闢展牧放原備屯田之用今軍需孔亟或俟草
青時趕送軍營作為口糧亦可至耕犂缺額即酌
量籽種多寡輔以人力此亦苐就目前情形權其
緩急不得不然者著將富德奏摺錄寄黃廷桂吳
逹善清馥定長等閱看悉心會商妥協辦理其市
買回人口糧牲隻即將哈密巴里坤闢展三處備
貯銀兩酌量動撥亦傳諭富德舒赫德永貴知之
議協濟甘肅驛站事宜
軍機大臣奏言黃廷桂奏稱甘肅驛站馬匹不
敷應需添補奉
旨令臣等酌議具奏查甘肅現辦軍務既需添設而
内地驛站有差務簡少者自應隨時裒益臣等
會同兵部酌議除直隸山西陜西等處現在馳
遞軍務外其山東河南安徽江蘇浙江江西湖
南湖北驛站不過沿塘備用並無緊急差務自
應查明原額量為裁減臣等按照各省驛馬之
多寡通計暫行酌減者三千三百匹仍交各督
撫酌量地之衝僻事之繁簡分别抽撥其山東
河南所裁一千五百匹即就近解交直隸聽候
撥用安徽等五省所裁一千八百匹俱不必解
送但於各驛按數即行裁扣至軍務告竣應否
酌補原額臣等會同兵部再行請
旨辦理奏入
上從之
平定準噶爾方略正編卷六十五
