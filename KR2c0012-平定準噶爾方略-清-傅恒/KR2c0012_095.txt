平定準噶爾方略正編卷四十一
乾隆二十二年夏六月丙戌
命陞授三等侍衛穆倫保等
上諭軍機大臣曰據唐喀禄等奏稱三等侍衛穆倫
保索倫委署參領多爾吉勒圖察哈爾委署參領
托郭齊等俱經效力年久此次隨同進兵中途遇
賊奮勇勦殺等語著加恩將穆倫保補授二等侍
衛多爾吉勒圖托郭齊俱著補授三等侍衛
丁亥
命奬賞參贊大臣富德等
上諭軍機大臣曰據兆惠奏富德等追襲阿逆已將
巴爾達穆特各鄂拓克人衆收服阿逆窮蹙奔竄
如係逃入哈薩克地方即領兵前往擒拏等語富
德等此次奮勇追襲甚屬可嘉如已經弋獲自可
竣事若又逃竄他往則應暫行撤兵富德毋庸前
往哈薩克仍遵前旨俟明春再行辦理至奏請將
巴爾達穆特等各鄂拓克人衆暫在安撫事屬可
行但伊等若聞現在撤兵明歲仍行前進之語必
致妄生疑懼致滋事端務湏密行防範富德著賞
給荷包並發往荷包十個著富德酌量賞給奮勇
行走之圖倫楚竒徹布等以示鼓勵努三此次亦
屬奮勉著施恩補授二等侍衛其厄魯特侍衛衮
楚克扎卜著賞給孔雀翎並銀五十兩所有陣亡
之察哈爾子爵策凌多爾濟著交部照例議䘏
戊子
定邊右副將軍兆惠等疏奏擒獲賊人達什策
凌等
兆惠等奏言六月初二日參贊大臣富德遣員
押解阿逆之姪達什策凌至軍營親加訊問據
供上年阿睦爾撒納因為哈薩克衆人不容回
至布空地方今年二月内在博羅塔拉等處會
集衆厄魯特商議共願推為台吉阿睦爾撒納
即遣巴布克往告哈薩克求助馬駝牲隻並同
往掠噶爾藏多爾濟扎那噶爾布等游牧又遣
宰桑策凌扎卜至和托輝特青衮雜卜處通信
阿睦爾撒納至濟爾哈朗遇見大兵即行敗走
逃至伊瑪圖鄂倫淖爾等地方復遣我赴哈薩
克借兵途中被宰桑塔什拏獲現在阿睦爾撒
納或仍往哈薩克或逃入俄羅斯俱未可定等
等並據副都統愛隆阿拏獲阿逆遣往烏梁海之
塔爾巴及烏梁海等九人所供相同應將達什
策凌解京治罪其餘即行正法奏入報
聞
己丑
諭參贊大臣納穆扎爾等查拏策凌扎卜
上諭軍機大臣曰昨兆惠等奏阿逆之姪達什策凌
等供稱阿逆曾遣宰桑策凌扎卜至青滚扎卜游
牧著傳諭納穆扎爾飭知各卡倫嚴行查拏策凌
扎卜或竄入烏梁海亦未可定並著曉諭烏梁海
内大臣察達克派兵緝拏務期戈獲
秋七月辛卯朔
命建
龍神祠於嘉峪關外
上諭大學士曰嘉峪關外路多戈壁從前並無水泉
今年大兵經過鑿井數處俱得甘泉水勢騰湧普
濟軍行往來商賈亦多利頼此實
神明贊佑所致昔年
聖祖用兵時地湧靈泉曾於托里地方建廟以答
神庥今即照此例交該督敬謹建造該部遵諭具議
以聞
訓諭定邊將軍成衮扎布等
成衮扎布等奏言侍衛烏爾登瑪瑺等擊敗叛
賊扎那噶爾布尼瑪等臣即遣侍衛老格等帶
兵堵截臣鄂實帶兵接應續烏爾登等報稱扎
那噶爾布等分路敗逃臣又遣侍衛古爾格勒
圖等追躡於六月十一日老格等報稱有布魯
古特台吉諾諾什為尼瑪唤來相助聞敗潛逃
被駐劄克勒特之台吉成衮等擒獲老格等收
其馬駝牲隻其屬下二百餘戶分別辦理又古
爾格勒圖等報稱在察罕烏蘇阿敦庫里等處
攻擊布魯古特賽音伯勒克等賊衆奪其寨柵
將男婦數十口勦殺收取牲隻臣等將台吉諾
諾什派侍衛中秋健銳營前鋒竒木寧解送來
京奏入
上諭軍機大臣曰前因扎那噶爾布尼瑪等為永貴
三格所敗向哈什河逃去是賊已過額林哈畢爾
噶與成衮扎布相近而巴圖爾鳥巴什亦逃入伊
犁因令其專辦追擒而以擒拏阿逆等賊付之兆
惠今成衮扎布等於扎那噶爾布尼瑪既未擒獲
巴圖爾烏巴什亦不知去向所奏鄂實接應烏爾
登及前奏明瑞等與阿巴噶斯餘黨相持俱未有
聲息僅擒獲賊黨諾諾什豈便可以此塞責耶且
解送諾諾什亦不必使中秋中秋係御前侍衛朕
特遣於行間效力倘人不堪用即當參奏今擒一
賊黨輙為派送此必中秋意欲回京藉此自便耳
著傳諭阿里衮中秋至巴里坤令其留住其諾諾
什即交竒木寧解送嗣後特遣效力之侍衛不當
如此差遣仍將進𠞰情形作速奏聞
乙未
定邊將軍成衮扎布等疏奏追勦扎那噶爾布
等情形
成衮扎布等奏言叛賊扎那噶爾布尼瑪等被
我兵擊敗分路逃走經鄂實等帶兵接應六月
初九日公明瑞在額卜推嶺口遇賊千餘對敵
奪其寨柵追至額林哈畢爾噶之烏里雅蘇台
河賊人占據山崖排列鎗礮一時未能前進乃
乘夜率鳥鎗兵二百名往奪其崖賊衆逃脱過
半捉生詢問賊之游牧已於初二日遷移留兵
舊寨相拒以延時日明瑞等因馬匹疲乏帶兵
暫回侍衛烏爾登等亦於本月初六日尋蹤追
賊由博羅和羅山口往哈什河源一路山險雪
融泥濘難行臣等看賊人蹤跡仍向額林哈畢
爾噶越嶺向博羅布爾噶蘇登努勒台逃去現
在永貴駐兵此地與濟爾哈朗相近已行文令
其就近派兵堵截奏入報
聞
參贊大臣永貴疏奏追勦巴哈曼集情形
永貴奏言扎哈沁叛賊巴哈曼集恃險立寨副
都統額爾登額等雖收其牲隻一時不能攻取
續經將軍兆惠派巴圖魯侍衛奎瑪岱等分𠞰
賊黨并令拏獲之厄魯特屬人持書諭降額爾
登額等將博羅通古之賊衆勦殺又問明拏獲
之人係隨扎哈沁收楞額扎木布前來現據山
險因持書往諭扎木布不從隨即覓路逃竄又
捉生訊問巴哈曼集同四得泰帶三百戶口越
嶺而逃至衛和勒津暫住欲往克勒特烏魯特
等鄂拓克去隨派總管端濟布接應奎瑪岱尋
蹤追勦并行文將軍成衮扎布侍衛烏爾登等
協同堵截奏入報
聞
諭定邊將軍成衮扎布等會同勦賊
上諭軍機大臣曰成衮扎布等奏稱追賊扎那噶爾
布尼瑪等分路攻擊沿途每遇山谿雨雪賊衆或
暫留拒守而游牧遷移遠去看來伊等總未盡力
窮追若謂地形險阻賊衆何以能行若謂馬力疲
乏豈賊馬獨能壯健鄂實明瑞等自應尋蹤追襲
即不能盡行勦滅而收其牲隻捉生取路自可前
進何至撤回今朕已將擒拏阿逆專委兆惠富德
即據成衮扎布等奏稱賊人去向與濟爾哈朗相
近即著永貴專行堵勦至克勒特烏魯特游牧此
時曾否内移務將此等鄂拓克加意按撫勿令其
與賊衆相合若賊衆往額林哈畢爾噶恐其侵犯臺
站著雅爾哈善永貴哈寧阿等留心防範再永貴
前奏三格拏獲厄魯特和通喀喇告稱賊衆往庫
克烏蘇會合克勒特烏魯特若大兵追急即遁入
回部已令三格前往追勦則所報情形當在烏爾
登之先何以未經奏及著查明覆奏
命將叛賊青衮雜卜之幼子巴里交刑部監禁
丁酉
諭兩路將軍大臣奏報事宜
上諭軍機大臣曰軍營將軍大臣俱可陳奏事件朕
曾諭大臣有事告知將軍具奏者因從前軍營將
軍大臣各懷意見紛擾無益耳若大臣領兵勦賊
離將軍甚遠何必一一報知轉奏不獨時日稽延
而伊等奮勉與否亦無由盡知且大臣等若謂報
明將軍轉奏事體即可完結尤為陋習著諭兩路
領隊大臣若與將軍相近仍照前旨其分隊領兵
與追賊遠去者軍前事件不妨自行陳奏
命議處疎脱達瑪林之大臣官員等
署理定邊左副將軍印務策布登扎布等奏言
遵
旨拏問達瑪林因虚銜藍翎護軍瑪竒達前往遲延
以致脱逃請將瑪竒達與前次差往之虚銜藍
翎護軍阿隆阿革職治罪臣與阿蘭泰派員不
慎並請交部議處奏入得
旨策布登扎布初經任事著從寬免議阿蘭泰著嚴
加議處阿隆阿瑪竒達俱著革退虚銜藍翎護
軍留於軍營效力贖罪
戊戌
命革原任河南巡撫圖爾炳阿職發往烏里雅蘇台
軍營辦理糧餉事務
己亥
諭吐魯番貝子額敏和卓辦理回部事宜
上諭額敏和卓曰將軍成衮扎布奏請辦理霍集占
及波羅泥都朕意於明春進兵已諭知該將軍矣
此二賊前被準噶爾囚縶朕特加恩俾仍領舊部
乃負恩黨逆戕害我副都統阿敏道其罪必不可
逭然皆二賊狡謀其脅從回衆尚屬可宥爾受朕
厚恩且係回部望族為衆所信若能設計誘擒或
使回衆離心執獻二賊更可不勞師旅爾即酌量
辦理若必湏用兵則用兵若干應於何時進𠞰爾
即據所見密奏
辛丒
訓諭定邊將軍成衮扎布等
上諭軍機大臣曰成衮扎布等奏稱軍營會集兵丁
除駐劄臺站外現有三千餘而馬力不足今揀選
兵丁酌給馬匹共得兵一千九百有竒派三格烏
爾登由屯旺布多爾濟等分路進勦其馬匹乏弱
兵丁一千四百餘名撤回於吐魯番休息又將喀
爾喀兵四百餘名撤回游牧等語辦理殊不可解
現在扎那噶爾布尼瑪等賊衆俱未擒獲又歸順
之沙喇斯瑪呼斯等游牧亦當辦理諸事全未就
緒而遽分兵休息何不於伊犁附近將乏馬牧養
以截逃歸賊衆較之往吐魯番豈不更省䟦涉之
勞但伊等業經調遣除喀爾喀兵自回游牧外其
撤回吐魯番之兵不可至巴里坤仍將吐魯番等
處屯種口糧果否足用交巴里坤辦事大臣查奏
其三格額爾登額追賊回營據稱未曾遇賊伊等
所司何事著明白回奏又擒獲之烏巴什供稱巴
圖爾烏巴什現在察罕烏蘇居住等語此地去闥
勒竒甚近成衮扎布等應遣人偵探何以未經奏
及而惟以撤兵為事此必出於舒赫德之意又所
奏博爾奔察懇留於軍營效力尚知奮勉不似伊
等全無籌畫著賞銀一百兩其侍衛中秋所報解
送之諾諾什於渡河時欲逃因以刀追刺落水其
言支離無據著查明具奏仍將追勦扎那噶爾布
尼瑪及現辦巴圖爾烏巴什等情事作速奏聞
命將隨同阿覇垓親王索諾木喇卜坦擒獲賊盜之
台吉官員諾爾津扎卜等交部議敘
丙午
定邊右副將軍兆惠疏奏擒獲叛賊巴雅爾
兆惠奏言臣於五月十九日自濟爾哈朗起程
六月初二日至額米爾西岸適遇參贊大臣富
德遣解阿睦爾撒納之姪達什策凌前來准富
德咨稱遣擒獲之厄魯特特默齊喀喇前往偵
探阿逆蹤跡有曾在卡倫行走之厄魯特侍衛
衮楚克扎卜等報知阿逆在額卜克特地方距
軍營百餘里賊衆約七百餘人富德隨遣竒徹
布達禮善努三等領兵前進而身率羅卜藏多
爾濟愛隆阿圖倫楚等隨往五月初一日至額
卜克特山探知阿逆已遁遂分路追躡據達什
策凌所供阿逆或逃入塔爾巴噶台途次遇竒
徹布等亦稱賊蹤雖有數處總不離塔爾巴噶
台前後乃分兵四路追勦二十一日見有游牧
蹤跡捉生訊問知係叛賊巴雅爾所在逃去已
三日或阿逆亦在其内且巴雅爾亦應擒拏因
尋蹤深入二十四日至塔爾巴噶台山後極險
處竒徹布等截賊去路羅卜藏多爾濟等從東
攻入奪險五處夜半時巴雅爾帶眷屬五十人
逃出因令竒徹布等前往追擒而暫留勦洗餘
黨收取馬駝亦即前進二十八日驍騎校賽扎
木蘇擒獲巴雅爾之子塔喇巴勒六月初三日
愛隆阿報知五月十三日與哈薩克接戰旋即
歸降并竒徹布陣亡之信隨即帶兵接應本日
至愛呼斯分兵協助圖倫楚達禮善占頗圖海
蘭察等兩路搜尋仍帶兵前往山梁堵截不移
時巴雅爾被海蘭察追及猶引弓欲射海蘭察
射中其肘占頗圖射中其脛始被擒獲并獲其
妻妹及二子查叛賊巴雅爾於五月二十四日
夜逃出即令竒徹布等隨蹤窮追十有餘日巴
雅爾繞行塔爾巴噶台三次馬力疲乏始回原
處被擒問以阿逆及哈薩克錫喇所在堅稱不
知等語臣竊惟巴雅爾受
恩封汗乃敢附和逆亂實為要犯謹派侍衛額爾登
額馬甲奬給孔雀翎海蘭察等將巴雅爾馳驛
解京其哈薩克歸順情形并派額爾克沙喇努
三前往撫納另摺奏聞奏入得
旨富德著授為内大臣賞給世職貝勒羅卜藏多爾
濟封為郡王額爾克沙喇封為公副都統愛隆阿
交部議敘侍衛努三授為頭等侍衛首擒巴雅爾
之海蘭察其次占頗圖俱授為三等侍衛海蘭察
賜號額爾克巴圖魯占頗圖賜號塔蘇爾海巴圖
魯各賞銀一百兩其藍翎侍衛額爾登額等俱交
部議敘陣亡之侍衛竒徹布察例加倍優䘏伊子
富朱隆阿以頭等輕車都尉世襲在三等侍衛上
行走
定邊右副將軍兆惠疏奏哈薩克歸順情形
兆惠奏言臣於六月十二日在塔爾巴噶台之
薩里地方接參贊大臣富德咨稱貝勒羅卜藏
多爾濟副都統愛隆阿等追勦巴雅爾五月三
十日至愛登蘇遇賊五十餘人突出拒敵侍衛
竒徹布中鳥鎗陣亡賊已敗回又來賊衆二百
餘鏖戰數次正調後隊接應復有賊衆舉瑪尼
纛四桿排立遣人止戰問係何兵答以
天朝征討準噶爾巴雅爾至此遂遣人來告云我等
係哈薩克阿布賚屬下阿布賚遣伊弟阿布勒
比斯侵擾厄魯特游牧并令如遇
大國之兵即出去歲將軍所發印文為據以來歸
附適因倉卒不知是以拒戰我等即退兵告知
阿布賚約於五日内遣人來見將軍參贊等語
六月初三日巴雅爾既擒適哈薩克得木齊和
托圭達木等到營問係阿布勒比斯等問安請
罪並獻馬二匹告稱我等原不敢擅動兵戈祗
因阿睦爾撒納去歲逃來
大國遣人索取沿邊居住之人未即達知阿布賚
是以煩
大皇帝征討致游牧驚擾阿布賚欲將阿賊擒獻以
求安静先為所覺盗馬逸去近聞厄魯特潰散
欲乘間取其貨物不期猝遇大兵致彼此傷損
今特獻馬請罪倘阿賊入我境必行擒送如將
軍參贊遣人往見阿布賚必遣人請罪并懇帶
兵效力以圖往來交易等語因再三詰問仍如
前說看其情詞恭順隨遣參領達里庫等十一
人同來使往見阿布賚諭以
天朝與哈薩克本無嫌隙因阿逆叛亂逃入爾境爾
等反為所愚出兵抗拒是以有干征討將軍等
本欲在爾境過冬俟今春再行進勦
大皇帝仁恩謂若久居爾境恐爾等不得安生故撤
回大兵並傳諭爾擒獻逆賊今爾等既願歸附
大皇帝自必加恩封賞或更許爾貿易倘此際阿逆
竄入爾境務當擒獻否則我將軍現在三路進
兵已將準噶爾勦滅必更入爾境矣六月初七
日達里庫至愛呼斯河與阿布賚相見隨以前
言開導阿布賚始欲與兄弟商酌旋詰以兵臨
游牧不便遲延阿布賚云我係為首之人自應
主張我等自祖父來未能受中國
皇帝恩典今情願將哈薩克全部歸順永為
大皇帝臣僕隨具表文並進馬四匹遣使亨集噶爾
等七人入
覲又遣使送馬云為臣等賀禮初十日回至富德軍
營富德仍約與阿布賚相見來使云阿布賚已
帶兵巡查游牧如欲知哈薩克全部懇遣大員
前往會同阿布賚查明具奏十三日臣至富德
軍營撫慰來使遣達里庫等伴送入京又遣台
吉額爾克沙喇侍衛努三等攜縀疋禮物答賀
與所遣使人同往臣等復得使人申明利害諭
以擒獻阿逆並囑額爾克沙喇等見阿布賚時
奬其恭順促擒逆賊至查辦各部落但就其情
願歸附者偕來不必相強若言及貿易則告以
軍營現無商販湏豫行指明處所約定時日以
便招商備辦阿布賚如求入厄魯特游牧則告
以疆界不可踰越萬難聽許臣等伏思哈薩克
遠慕
德威歸順屬實倘阿逆仍入其境或可得協擒之力
否則臣等亦必深入務期擒獲謹將阿布賚所
進托忒字表文錄副馳奏奏入得
旨下部知之尋
命譯進哈薩克阿布賚歸降表文表云哈薩克小汗
臣阿布賚謹
奏中國
大皇帝御前自臣祖額什木汗揚吉爾汗以來從未
得通中國聲教今祗奉
大皇帝諭旨加恩邊末部落臣暨臣屬靡不懽忭感
慕
皇仁臣阿布賚願率哈薩克全部歸於鴻化永為中
國臣僕伏惟中國
大皇帝睿鍳謹遣頭目七人及隨役共十一人齎捧
表文恭請
萬安並敬備馬匹
進獻謹
奏
丁未
諭哈薩克阿布賚
奉
天承運
皇帝諭哈薩克汗阿布賚朕為天下共主中外一體
爾哈薩克為準噶爾所隔未通貢使兹以大兵平
定準部率屬歸誠朕深鍳悉據將軍等奏爾既歸
降應加封號並察明游牧朕謂不必過拘爾等僻
處遐方非可與喀爾喀諸部比爾稱號為汗朕即
加封無以過此或爾因係自稱欲朕賜以封號亦
待來奏朕惟期爾部安居樂業俾游牧各仍舊俗
即貢獻亦從爾便如遣使入覲朕自優加賞賚至
逆賊阿睦爾撒納負恩叛亂誘爾部衆以致游牧
不安將軍等奏爾所言如逆賊等逃入境内即當
擒獻朕深信之爾今既向化歸誠則當知準噶爾全
部悉我疆域宜謹守本境勿闌入侵擾惟我軍凱
旋後厄魯特等或間有率游牧竄入爾境者爾縛
獻首惡而收其屬人尚屬可行兹因爾使入覲還
歸尚需時日先由驛遞馳諭並賜爾大縀四端蟒
縀二端爾其欽遵朕訓永受無窮之福特諭
命以哈薩克歸降宣諭中外
上諭大學士曰定邊右副將軍兆惠參贊大臣富德
奏稱哈薩克汗阿布賚悔過投誠稱臣入貢等語
哈薩克一部素為諸厄魯特所畏去歲逆賊阿睦
爾撒納逃竄往投我師追入其境阿布賚率部落
遠徙旋欲縛獻逆賊以贖罪為賊所覺遂遁回準
噶爾今兆惠等率師進勦擒獲叛賊巴雅爾則逆
賊遊魂其能久逃斧鉞耶況賊所藉以虚張聲勢
者惟一哈薩克今已歸降願擒賊自效則益無所
恃朕心為之欣慰此實
上蒼福佑
列祖鴻庥以成我大清中外一統之盛然外間無知者
流必又謂其不可深信而以阿睦爾撒納巴雅爾
等已降復叛為辭不知哈薩克越在萬里外未嘗遣
使招徠乃稱臣奉貢自屬本願則歸斯受之不過
略示羈縻如安南琉球暹羅諸國俾通天朝聲教
而已並非欲郡縣其地張官置吏亦非如喀爾喀
之分旗編設佐領也即準噶爾初歸時亦祗分四
衛喇特令自為理而伊等屢作不靖是以奉行
天罰哈薩克自非準噶爾近接西陲可比若謂準噶爾
之事本不當辦則尤不知事理者夫編氓子孫尚
期析薪負荷況以
兩朝未竟之緒而適值可乘之機乃安坐而失之使天
下後世傳為遺憾則朕亦何以上對
皇祖
皇考在天之靈耶況如阿睦爾撒納初來時若拒而不
納伊必將蹂躪我喀爾喀饜其劫掠而後已從前
所降諭旨甚明乃今春南巡時有江南監生張汝
霖浙江訓導章知鄴妄請從軍摺内有損兵折將
之語夫草野訛傳本不足論然此等妄徒何嘗有
忠君愛國之心不過逞其幸災樂禍之口而天下
之大其無知而造言者正復不少試思以從古不
入版圖之地定之於三五年間安能保其必無一
二受傷之人況所用之兵皆我八旗索倫初未嘗
徵發閭左調集耕甿如杜甫所哀垂老無家新婚
諸咏至現在軍需較之雍正年間所費纔十之三
四而各省偏災之蠲賑河工之動撥一切經費賜
賚何嘗因此而少減且視昔有加焉較之前代以
用兵而增税捐俸者為何如耶朕初非惡逸好勞
窮兵黷武必以此事侈誇遠略特以國家大事無
過於此而因勢乘便正為長顧遠慮息事寧人之
計若以光武之不納鄯善車師為人君盛節不知
彼時内亂尚未靖安有餘力他圖若可為之時光
武亦必為之而可與本朝全盛之時相提並論耶
總之阿睦爾撒納一日不獲則邊陲一日不寧而
阿布賚既降則逆賊不患其不獲逆賊既獲則準
噶爾全局可以從此奏功矣著將哈薩克阿布賚
降表繙譯宣布中外並將此通行曉諭知之
(臣)等謹案哈薩克在古康居大宛間漢武帝
興師伐宛慮康居之救僅得其馬以歸史冊
所傳便為宣威絶域前此遠隔準夷未通聲
教當策妄阿喇布坦噶爾丹策零時不能兼
并其地而達瓦齊等則更資其力自是準夷
内亂
王師罙入凶渠逆孽咸以為逋逃藪即哈薩克
亦未必不挾持兩端貪收小利及遇我偏師
動輙挫衂乃率其全部傾心内屬
天威所播無遠弗届觀其奉持將軍印文為納降左
劵是内附之心匪朝伊夕我
皇上懷柔偉略
勅諭其君長仍依舊俗各予安全在哈薩克震讋之
餘獲蒙
煦育疇弗感悦於仁至義盡之
淵衷而内附之心益堅即準部全局亦從此大定矣
至追溯軍興以來既鮮徵發調集之煩經費
所需亦無嘗少絀建非常之原而默運
神機行所無事誠亘古罕有之隆軌也
申諭參贊大臣唐喀禄等協擒阿睦爾撒納
上諭軍機大臣曰朕昨諭兆惠等擒勦阿睦爾撒納
及巴雅爾而以擒拏哈薩克錫喇委唐喀禄今富
德等已擒巴雅爾哈薩克又已歸降想阿逆不敢
復入或往投俄羅斯現據兆惠等遣兵堵截著傳
諭唐喀禄令其留心協勦阿逆或入俄羅斯或往
阿爾台務期擒獲仍以擒拏哈薩克錫喇為要再
此二賊或投烏梁海亦未可定並傳諭策布登扎
布令其曉諭察達克加意防範
申諭兩路將軍協擒阿睦爾撒納
上諭軍機大臣曰兆惠等已擒獲巴雅爾而逆賊阿
睦爾撒納及扎那噶爾布尼瑪巴圖爾烏巴什哈
薩克錫喇等尚在連逃計此數賊力量已窮惟竄
伏山谷以延時日著傳諭兩路將軍若將扎那噶
爾布等賊俱擒而阿逆尚未獲則以兩路得勝之
兵如行圍之中軍纛相對捲回使無地可匿昨據
兆惠等奏恐阿逆竄入俄羅斯因派兵堵截此固
豫防之善策若竟料其竄入遂生怠心則大不可
朕意賊人若潛伏僻處候我撤兵再出哨聚則用
兵何時可已此時兩路軍營湏速以擒賊為事即
屆撤兵之時只應於濟爾哈朗等處擇地駐劄臨
期再行具奏不可豫使兵衆知之以致觀望不前
也
戊申
訓諭定邊將軍成衮扎布等
上諭軍機大臣曰成衮扎布等奏俟辦理綽和爾烏
喇特昂吉岱等得其馬匹即選派兵丁赴額林哈
畢爾噶商辦一應事宜等語殊無頭緒即如巴圖
爾烏巴什理應速行查拏所有逃往土爾扈特之
言原不可信伊自以為噶爾丹策零之壻且欲為
準噶爾總台吉苟非甚迫豈肯遠遁必藏於準噶
爾僻地候我撤兵復回伊犁伊等亦應意料及此
若撤兵之後而賊人忽出則誰任其咎耶至所奏
沙喇斯宰桑三都克請將游牧内移其瑪呼斯游
牧亦願同移當看其情形酌量辦理又三都克往
擒瑪呼斯宰桑多爾濟未獲與侍衛托倫泰互訐
據三都克禀稱托倫泰曾受多爾濟之馬又曾將
擒獲正法之回子七人疎脱一名未經具報伊等
即應傳唤質訊何得僅行文巴里坤大臣俟其回
報耶今已傳諭提督豆斌總管五十六將托倫泰
帶至軍營與三都克面質果有此等事自應正法
再烏爾登所擒之美諾和什僅一賊犯交把總王
俊臣帶兵五十名解送尚致脱逃深屬不堪著將
王俊臣即行正法烏爾登著交部嚴加議處可傳
諭成衮扎布等速催明瑞就辦理綽和爾等鄂拓
克之力往擒巴圖爾烏巴什亦即親身前赴伊犁
之察罕烏蘇等處查拏或逃往他所湏確查具奏
如謂查緝無蹤而賊犯忽然生發朕惟伊等是問
定邊將軍成衮扎布等疏奏酌籌沙喇斯瑪呼
斯游牧内移事宜
成衮扎布等奏言臣等遣沙喇斯宰桑三都克
往拏瑪呼斯宰桑多爾濟未回因帶兵前往辦
理六月二十九日據三都克遣伊屬人並拏獲
兩和卓木之奸細阿卜都爾璊前來次日三都
克親到軍營告稱多爾濟已經逃走現派兵前
往追拏又聞兩和卓木已聚兵豫備我等游牧
與彼相近移於阿勒輝外吐魯番内傍塔什哈
山之地過冬今帶馬百匹以助大兵之用等語
臣等查三都克自入
覲回至軍營節次差遣事件皆伊屬人前往今雖未
拏獲多爾濟而業與回部有隙明年進勦時令
為前隊可得其力請遵前奉
諭旨將三都克授總管職銜分管沙喇斯人衆其瑪
呼斯部落願與沙喇斯一同内移臣等察看情
形酌量辦理復訊問阿卜都爾璊據供波羅泥
都現居喀什噶爾地方霍集占帶兵七千現居
阿克蘇地方因五月間厄魯特錫克錫爾格敗
逃恐大兵進勦豫謀防守其前遣之副都統阿
敏道與兵丁百人皆為所害嚴禁屬人不許洩
露等語謹將霍集占送吐魯番文書譯出併原
文恭呈
御覽奏入報
聞
辛亥
定邊將軍成衮扎布等疏奏擒獲叛賊尼瑪
成衮扎布等奏言臣等令侍衛烏爾登副都統
三格等往擒扎那噶爾布副都統職銜由屯貝
勒旺布多爾濟等往擒尼瑪臣等相機策應據
由屯等報稱七月初一日行至哈什河拏獲尼
瑪屬人都噶爾扎卜作為嚮導帶兵二百餘名
速進初二日黎明到哈什河之阿爾察圖山口
前隊侍衛占丕納等見賊蹤跡遂調集官兵分
兩翼圍住游牧乘勢攻擊尼瑪等賊衆據山放
鎗官兵四面叢射賊遂奔潰因追殺賊衆二百
餘將尼瑪及伊子擒獲其妻女及屬下台吉等
俱中箭身死收取人口什物馬駝牲隻隨訊問
尼瑪扎那噶爾布所在據供扎那噶爾布於六
月中旬與呼爾璊台吉達瓦布魯古特台吉琿
齊等相惡已被擒獲因其出痘頗重尚未解送
等語適三格等前隊兵到遂告知令其速進仍
令都噶爾扎卜前導等語臣等俟尼瑪解到時
派員解送來京其眷屬即行正法奏入
上諭軍機大臣曰成衮扎布等奏擒獲叛賊尼瑪並
聞扎那噶爾布被擒之信副都統職銜由屯貝勒
旺布多爾濟效力可嘉由屯著授為副都統旺布
多爾濟給與郡王品級其首次得功及被傷官兵
俱著查明議敘朕昨命兆惠回至濟爾哈朗軍營
者特為擒拏扎那噶爾布尼瑪等賊今成衮扎布
等業經擒賊已諭令停止前來現在惟擒拏巴圖
爾烏巴什搜勦阿巴噶斯哈丹昂吉岱等游牧地
方始可寧謐又如色布騰巴爾珠爾疎脱之屯圖
卜中秋疎脱之諾諾什王俊臣疎脱之美諾和什
亦必查拏擒獲方無後患成衮扎布等其益加奮
勉以奏虜功
定議喀爾喀臺站馬駝事宜
署理定邊左副將軍印務策布登扎布奏言烏
里雅蘇台以内喀爾喀二十臺原未官辦馬駝
惟派撥臺站之馬甲二十二戸以本身應備馬
三匹當差後私馬不敷由四部落公派每臺馬
一百匹駝十隻又派兩扎薩克協濟其倒斃疲
瘦馬駝俱自應補换未免拮据今差務較前頗
少似應將協濟馬駝撤回其喀爾喀二十臺站
請照喀喇沁臺站例每臺官辦馬五十匹駝二
十隻准以馬三分駝二分按年作為倒斃給價
買補約計銀三千三百九十兩其所辦馬駝毋
庸給價即就現在馬駝挑選凑足奏入得
旨軍機大臣議奏尋議喀爾喀四部落供應馬駝原
分内應辦之事但伊等數年來效力軍前又逢
災歉我
皇上加恩賑貸一切動用官項今北路軍營差務簡
少應如該將軍所奏喀喇沁既官辦馬駝准將
協濟之扎薩克等撤回其烏里雅蘇台以内喀
爾喀二十臺照例官辦馬五十匹駝二十隻於
臺站内挑選凑足准其按年以馬三駝二銷算
給價買補仍交該將軍等嚴飭臺員務期買補
足數加意牧養庶教伊等生計有益而公事亦
無貽悞矣奏入
上從之
乙卯
定邊將軍成衮扎布等疏奏布魯古特台吉琿
齊獻扎那噶爾布首級
成衮扎布等奏言據副都統由屯等擒獲尼瑪
詢問扎那噶爾布蹤跡據稱已被台吉達瓦等
擒獲因將情形告知副都統三格并帶都噶爾
扎卜為導臣等隨飭令協力擒拏并令事竣後
協同參贊大臣永貴進勦阿巴噶斯等游牧今
據三格報稱得由屯所告信息於七月初三日
至博羅和羅遇額林沁達瓦等百餘戶放鎗迎
敵即突入奪其嶺口捉生詢問知額林沁達瓦
已逃往安集哈雅正欲進勦初四日早據總管
端濟布遣人來報適遇琿齊達瓦等率衆投順
已將扎那噶爾布首級送到琿齊等又將額林
沁達瓦等招服是以公同商議休息馬匹暫各
回營將陣亡受傷人等查報收取什物牲隻分
别解送賞給等因謹據呈具奏奏入
上諭軍機大臣曰成衮扎布等奏稱台吉琿齊達瓦
等殺扎那噶爾布獻馘來降又招降額林沁達瓦
等語琿齊等殺賊自贖尚可受降若額林沁達瓦
始猶抗拒繼迫兵威何得信為降服著傳諭雅爾
哈善永貴等俟端濟布將降人送到時曉示琿齊
達瓦有擒殺逆賊之勞大皇帝恩旨許爾自贖賞
還原職即來京朝覲爾等游牧亦當内移又向琿
齊等面示額林沁達瓦爾係被迫投降非伊等之
比今解送京師候旨看伊等情形稍有猜懼即於
軍營正法亦可若俱行解送即宜嚴加防範勿致
脱逃至伊等游牧人衆有強悍可疑者即當勦絶
所餘戶口或歸併烏魯特鄂拓克内居住酌量辦
理
平定準噶爾方略正編卷四十一
