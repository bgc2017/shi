平定準噶爾方略前編卷八
康熙五十九年冬十月庚戌
定西將軍噶爾弼奏克西藏
噶爾弼疏言臣等率兵至拉里聞春丕勒宰桑
率賊兵二千六百人自章米爾戎一路來拒我
師臣等議乘其不備先取墨朱工喀於八月初
四日臣率兵自拉里進王師所至望風響應朱
貢之胡土克圖先獻地降次日進取墨朱工喀
賞賚第巴頭目安輯民人臣遣千總趙儒等往
諭第巴達克咱來降又喇嘛鍾科爾頭目並相
繼來降臣等即令第巴達克咱聚集皮船於八
月二十二日渡河復令侍衛訥秦等率兵分為
三隊二十三日五鼔起程進取西藏集藏中大
小第巴頭目並各寺廟喇嘛宣示
聖主拯救西藏民人至意凡達賴喇嘛倉庫悉封之於
附近要地駐營發兵固守以截準噶爾部人往
來及斷其糧道頃之三廟坎布盡擒各廟所在
準噶爾喇嘛凡一百一人以獻其中首惡喇嘛
五人據第巴達克咱及三廟坎布等言五人者
並受策零敦多卜逆命為總管即取五人斬之
其喇嘛九十六人悉令拘禁奏入得
旨噶爾弼等遵朕指授率領官兵歷從古用兵未到之
絶域各加奮勵克取藏地將準噶爾人等信用之逆
惡番僧五人正法撫綏唐古忒土伯特人民甚屬可
嘉在事將軍以下兵丁以上俱著從優議叙
賞賚四川雲南取藏官兵
上諭兵部曰朕惟國家綏乂地方愛養兵民實係緊要
朕自臨御以來夙興夜寐無時不以軍民生計為念
比年策妄阿喇布坦蠢動跋扈侵我哈密殱及拉藏
占取藏地騷擾土伯特唐古忒人民再吐魯番之人
皆近四川雲南一帶邊境居住準噶爾人等若將吐
魯番侵取又將土伯特唐古忒人民煽惑侵犯青海
不但難以應援亦且難於取藏是以調四川雲南滿
漢官兵由拉里前發西路大兵由青海進藏官兵俱
感朕豢養之恩遵朕指授各加奮勵直抵險遠絶域
克取藏地殊堪軫念應大沛恩澤四川雲南滿漢官
兵從前所領俸餉俱著免其扣取仍遣堂官將取藏
之四川雲南官兵每人賞銀十兩即給本人妻子以
示朕軫恤官兵勞苦之至意爾部即遵諭行
乙夘
撫遠大將軍允禵奏報平逆將軍延信敗賊進
藏
允禵疏言平逆將軍延信等於八月十五日率
兵駐劄布克河策零敦多卜等乘夜來犯擊敗
之奪其馬匹器械十九日自卜克河進二十日
駐齊諾郭勒三更有賊二千餘人襲我我師嚴
整禦之賊衆久持不能當遂奔北二十一日自
齊諾郭勒進二十二日次綽瑪喇是夜五更賊
兵千餘來奪營營中四面哨兵鎗礮矢石齊發
賊兵死者甚衆遁去延信等旋率滿漢官兵於
九月初八日自達穆發送新封達賴喇嘛至藏
前達賴喇嘛博克達留藏不便應遣還京師奏
入得
旨前遣大兵進藏議政大臣及九卿等俱稱藏地遥遠
路途險惡且有瘴氣不能遽至宜固守邊疆朕以準
噶爾人等現今占取藏地騷擾土伯特唐古忒人民
再吐魯番之人皆近雲南四川一帶邊境居住若將
吐魯番侵取又鼔動土伯特唐古忒人衆侵犯青海
彼時既難以應援亦且不能取藏朕決意獨斷著靖
逆將軍富寧安振武將軍傅爾丹征西將軍祁里德
管領兩路官兵前往策妄阿喇布坦邊境驚擾襲擊
又遣定西將軍噶爾弼領雲南四川滿漢官兵由拉
里前進平逆將軍延信領西路官兵由青海前進又
遣大將軍總領大兵駐劄穆魯烏蘇調遣官兵辦理
糧餉伊等俱各加奮勵兩路襲擊之兵至策妄阿喇
布坦邊境屢次大勝勦殺賊兵擒獲人畜招撫數千
準噶爾人衆兹覽大將軍奏延信等三次將策零敦
多卜殺敗賊兵逃竄殊屬可嘉在事將軍以下兵丁
以上俱著從優議叙
丁巳
命大將軍等會議明年進兵勦賊
靖逆將軍富寧安疏言今歲阿爾台巴里坤兩
軍襲擊策妄阿喇布坦邊境將軍延信等進兵
安藏悉遵
皇上指授大振軍威賊人聞之心膽俱碎或以窘迫故
遣使乞降為緩兵計臣愚以為賊性奸詭即受
降不足信請乘勝於來年大舉進勦現在巴里
坤及固原甘肅等處兵約萬有七千請選八千
人由額林哈畢爾噶路進六千人由吐魯番阿
爾台路進各持三月糧其設置驛站令巡撫綽
竒預為料理又巴里坤草厰較勝他處一切設
臺運米及調兵所用駝馬若早驅至巴里坤牧
放三月則駝馬肥壯有益軍務其來年進兵程
期並如何策應臣再與阿爾台路大臣會議奏
聞奏入得
旨交議政大臣尋議政大臣議曰應如將軍富寧安所
奏來年大兵進勦一切軍務悉宜預備至進兵
時或直搗賊巢或扼據形勝臨期相機而行大
將軍所領兵中應更撥三千益富寧安軍并令
與阿爾台路將軍約如何會合進發其詳議以
聞奏入得
旨此事著行文允禵及富寧安傅爾丹祁里德等將來
年進兵之處互相商酌詳加定議具奏
辛酉
罷駐守噶斯布特爾及青海兵仍以兵二千防
青海
撫遠大將軍允禵疏言八月二十三日我師進
藏偵知策零敦多卜等先自克勒底雅遁請罷
噶斯布特爾及青海駐守之兵議政大臣等議
覆曰應如所請但策零敦多卜等狡甚雖已遁
去或恐乘隙來侵擾青海應令大將軍仍撥兵
二千駐劄青海附近處偵探防守奏入
上從之
癸亥
預給官兵明年俸餉
靖逆將軍富寧安疏言據軍前副都統覺羅英
柱常夀提督路振聲等云明年大兵進勦一切
軍器馬匹悉應預備請借支官兵一年俸餉銀
凡三十五萬九千四百二十兩有竒於每季每
月給發俸餉時扣除如蒙
俞允乞
勅諭甘肅巡撫綽竒運送軍前如數如明年或不進兵
即留軍前備每年軍餉之用議政大臣等議如
所請奏入
上從之
十一月丙子
四川總督年羹堯奏劾麗江土知府木興
年羹堯疏言里塘巴塘為蜀省出兵運道奉
旨屬四川管轄乃雲南麗江王知府木興數遣人恐喝
巴塘所屬喇皮等處令歸雲南番人咸懼現在
四川募夫陸續運米悉不敢前八月二十日木
興率蠻兵至喇皮番目巴桑以已歸四川為詞
木興殺之又威脅番人令之歸已以致番蠻各
思搆兵巴塘之運道遂阻木興狂悖生釁殺良
阻運請革職拘禁雲南俟西藏既平嚴訊擬罪
議政大臣等議曰平藏大兵尚未入口年羹堯
所劾木興之案請俟師旋日遣京師大臣一人
往訊奏入
上從之
辛巳
命大學士學士九卿等詳考西南徼外山川地名
上諭大學士學士九卿等曰朕於地理從幼留心凡古
今山川名號無論邊徼遐荒必詳考圖籍廣詢方言
務得其正故遣使臣至崑崙西番等處凡大江黃河
黑水金沙瀾滄諸水發源之地皆目擊詳求載入輿
圖今大兵得藏邊外諸番悉心歸化三藏阿里之地
俱入版圖其山川名號番漢異同當於此時考證明
核庶可傳信於後大概中國諸大水皆發於東南諾
莫琿烏巴西達罕内外其源委可得而縷析也黃河
之源出西寧外庫爾坤山之東衆泉渙散不可勝數
望之燦如列星蒙古謂之敖敦塔拉西番謂之索羅
木中華謂之星宿海是為河源匯為薩陵鄂陵二澤
東南行折北復東行由歸德堡積石關入蘭州岷江
之源出於黃河之西巴顔喀喇嶺齊齊爾哈納番名
岷尼雅克撮漢書所謂岷山在西徼外江水所出是
也而禹貢導江之處在今四川黃勝關外之乃褚山
古人謂江源與河源相近禹貢岷山導江乃引其流
非源也斯言實有可據其水自黃勝關流至灌縣分
數十支至新津縣復合而為一東南流至叙州府與
金沙江合流金沙江之源自達賴喇嘛東北烏尼尹
烏蘇峰流出烏尼尹烏蘇峰中華謂之乳牛山也其
水名穆魯烏蘇東南流入喀木地又經中甸入雲南
塔城關名金沙江至麗江府又名麗江至永北府會
打衝河東流經武定府入四川界至叙州府流入岷
江經䕫州府入湖廣界由荆州府至武昌府與漢江
合漢江源出陜西寧羌州北嶓冢山名漾水東流至
南鄭縣為漢水入湖廣界東南流至漢陽縣漢口合
岷江此諸水在東南諾莫琿烏巴什達罕之内源發
於西番委入於中國也瀾滄江有二源一源於喀木
之格爾幾雜噶爾山名雜褚河一源於濟魯肯搭拉
名鄂母綽河二水會於察木多廟之南名拉克褚河
流入雲南境為瀾滄江南流至車里宣撫司名九龍
江流入緬國瀾滄之西為喀喇烏蘇即禹貢之黑水
今雲南所謂潞江也其水自達賴喇嘛東北哈喇淖
爾流出東南流入喀木界又東南流入怒彝界為怒
江入雲南大塘隘更名潞江南流經永昌府潞江安
撫司境入緬國潞江之西為龍川江龍川江之源從
喀木所屬春多嶺流出南流入雲南大塘隘西流為
龍川江至漢龍關入緬國此諸水在東南諾莫琿烏
巴什達罕之外皆流入南海也又雲南邊境有㯽榔
江者其源發自阿里之岡底斯東達木朱喀巴卜山
譯言馬口也有泉流出為雅魯藏布江從南折東流
經藏危地至日噶公噶兒城旁合噶爾招穆倫江又
南流經公布部落地入雲南古勇州為檳榔江出鐵
壁關入緬國而岡底斯之南有山名郎千喀巴卜譯
言象口也有泉流出入馬皮木達賴又流入郎喀淖
爾兩河之水西流至桑南地岡底斯之北有山名僧
格喀巴卜譯言獅子口也有泉流出西行亦至桑南
地二水合而南行又折東行至那克喇蘇木多地與
岡底斯西馬卜家喀巴卜山所出之水會馬卜家喀
巴卜者譯言孔雀口也其水南行至那克喇蘇木多
地會東行之水東南流至額訥特可克國為岡噶穆
倫江即佛法所謂恒河也佛國記載魏法顯順恒河
入南海至山東之勃海入口應即此水矣梵書言四
大水出於阿耨達山下有阿耨達池以今考之意即
岡底斯是唐古忒稱岡底斯者猶云衆山水之根與
釋典之言相合岡底斯之前有二湖連接土人相傳
為西王母瑶池意即阿耨達池又梵書言普陀山有
三一在額納特可克之正南海中山上有石天宫觀
自在菩薩遊舍是云真普陀一在浙江之定海縣海
中為善財第二十八參觀音菩薩說法處一在土伯
特今番名布搭拉山也亦謂觀音現身之地釋氏之
書本自西域故於彼地山川亦可引以為據也禹貢
導黑水至於三危舊註三危為山名而不能知其所
在朕今始考其實三危者猶中國之三省也打箭爐
西南達賴喇嘛所屬為危地拉里城東南為喀木地
班禪額爾得尼所屬為藏地合三地為三危耳喀喇
烏蘇由其地入海故曰導黑水至於三危入於南海
也至於諸番名號雖與史傳不同而亦有可據者今
之土伯特即唐之突厥唐太宗時以公主下降公主
供佛像於廟今番人名招招者譯言如來也其地猶
有唐時中國載去佛像明成化中烏斯藏大寶法王
來朝辭歸時以半駕鹵簿送之遣内監護行内監至
四川邊境即不能前進而返留其儀仗於佛廟至今
往來之人多有見之此載於明實錄者爾等將山川
地名詳細考明具奏
(臣)等謹按唐一行言天下山河之象存乎兩
戒北戒負終南地絡之陰自北而東為北紀
南戒負終南地絡之陽自西而南為南紀此
特就中國之地以終南山分兩戒而其說未
盡也考禹貢所導大川有四河與江漢同入
東海而三水之源並在諾莫琿烏巴西達罕
以内惟黑水入於南海而其源則在諾莫琿
烏巴西達罕以外幹以外者南幹以内者東
所謂兩戒之說也然而自古以來未有知而
言之者惟我
聖祖仁皇帝五十六年
詔遣喇嘛楚兒沁藏布喇木占巴及理藩院主事勝住
等徧歷西海西藏所在量測星野圖畫地形
於江河諸水無不盡得其源委復
命廷臣詳考名實載之職方𫝊信萬世皇哉備矣方今
諸番回部内隸臣僕西極之壤盡入版圖直
包烏斯藏西南以外
皇上命使候星辰度道里圖寫職方用資
乙覽莫不以照以臨歸我同文之盛極從古未到之
絶域考歷代未拓之遠猷又豈止於都護所
領槃木所譯而已哉
壬午
命四川總督年羹堯酌定官兵凱旋入口諸路
年羹堯疏言大兵平藏後有從征把總哈元成
還言自西寧進藏路瘴氣獨盛現在平藏師旋
並欲由巴爾喀木一路(臣)度凱旋軍士所攜口
糧計日尚有餘所慮馬匹至中途疲甚雖有口
糧或不能裹負而行謹飛檄各處多運米以備
接濟議政大臣等議如所請奏入得
旨依議年羹堯奏進藏大兵由巴爾喀木一路凱旋朕
念武格等所領滿兵由雲南出口進藏今回兵時若
仍令往雲南則路途遥遠著即同四川省凱旋之兵
從四川入口其雲南綠旗兵丁著年羹堯擇路近之
處發往雲南西寧進藏兵著從松潘一路行走至松
潘後相視道里遠近或從口外前往西寧或從口内
行走俱著年羹堯酌量辦理
丁亥
增給征西將軍祁里德軍前滿洲兵
上諭議政大臣等曰將軍祁里德奏伊軍前滿洲兵少
請將將軍傅爾丹處所領右衛滿兵酌量撥給朕思
傅爾丹處之兵不必調遣可將右衛鳥鎗兵派五百
名京城鳥鎗兵每旗派四十名發往祁里德軍前又
富寧安軍前滿兵亦少𫝊爾丹駐兵之處與巴里坤
相近或將傅爾丹所領滿兵量撥富寧安軍前又祁
里德傅爾丹兩路官兵或合為一處爾等議奏尋議
曰應發右衛漢兵五百八旗滿兵三百二十令
副都統瓦哈里率之赴祁里德軍其傅爾丹所
屬漢兵調給富寧安軍至祁里德傅爾丹兩路
兵或應合一路請令大將軍會議奏
聞再議奏入
上從之
十二月庚申
振武將軍傅爾丹等請預給官兵明年俸餉
傅爾丹等疏言明年大兵進勦請借支官兵一
年俸餉銀凡二十六萬三千四百兩有竒於每
季每月扣除如數議政大臣等議如所請奏入
得
旨軍興時需用錢糧甚多爾等於傅爾丹奏請之處應
相度機宜詳核定議明年果否進兵及官兵之馬匹
器械曾否齊備糧餉作何運送將軍等並未奏聞爾
等亦未議及止議借支餉銀倘明年不進兵至後年
進兵將再借乎否乎從前運到軍前之米及種地所
收之糧果否足用又各官自備牛種交收之糧或係
空名亦未可定官兵惟以借餉為事不思借無底止
則錢糧易至匱乏矣如聽信兵丁之言預期借餉又
徼倖明年撤兵或謂功成之日必邀恩免此豈將兵
之道乎爾等不加詳核罷軟從議亦屬不合軍務本
無年限必詳加籌度使糧無匱乏乃於軍務有益此
本著再議具奏尋議曰傅爾丹奏請支餉一年即給
不便應令大將軍等會議明年當進兵與否及
傅爾丹一路兵餉可否支給具摺奏
聞再議奏入
上從之
康熙六十年春正月辛巳
議叙勦撫生番官兵
四川總督年羹堯疏言打箭爐外里塘所屬上
下牙色上下雅尼巴塘所屬桑阿壩林卡石等
處生番出沒不常數行剽掠(臣)遣兵勦撫悉降
之議政大臣等議俟軍務告竣官兵悉予議叙
奏入
上從之
癸未
撫遠大將軍允禵奏報平逆將軍延信兵送達
賴喇嘛至藏
允禵疏言據平逆將軍延信報大兵送達賴喇
嘛赴藏道出雷東噴多等處喇嘛人衆感激
聖恩罔不踴躍男婦老幼望我天兵襁負走迎羣來環
繞競奏種種樂器合掌跪云自準噶爾賊人據
土伯特以來父子夫婦劫掠離散人人凍餒自
謂此生不能再覩天日今
聖主興師勦賊拯我土伯特人出之水火更享昇平之
福生死月骨無以仰報紛紛來言出於至誠
奏入報
聞既而允禵又疏言西藏已定駐防尤急今兵留者扎
薩克蒙古兵五百額駙阿寶兵五百察哈爾兵
五百雲南兵三百四川兵千有二百以公策旺
諾爾布轄之至空布所在第巴阿爾布巴率先
效順從軍取藏阿里所在第巴康濟鼐與準噶
爾仇讐擒賊部人斷賊歸路第巴隆布鼐以身
來歸並請授以職銜伏候
諭旨奏入得
旨第巴阿爾布巴第巴康濟鼐著俱授為貝子第巴隆
布鼐著授為輔國公
三月己丑
命平逆將軍延信等統兵駐藏
上諭議政大臣等曰藏地甚屬緊要現在雖有蒙古綠
旗兵三千名駐彼但延信己將將軍印信帶回並無
將軍統管兵馬又無滿兵駐劄不可不加籌畫雲南
有副都統噶什所領滿兵一千著派五百名並四川
歇息之綠旗兵五百名發往速行文延信令其前往
藏地延信及雲南四川兵到藏如彼地食物米糧稀
少可將喀喇沁翁牛特兵撤回西寧公策旺諾爾布
仍駐彼處著議奏尋議政大臣等議曰江寧杭州滿
兵留雲南者令都統武格副都統吳納哈率五
百人即由雲南取道進藏綠旗兵在四川休息
者令總督年羹堯將軍噶爾弼遣一總兵官一
副將率五百人即由打箭爐進藏將軍延信可
毋往西寧令佩將軍印還四川率四川兵進藏
統諸軍駐劄奏入得
旨依議前令原任雲南總督蔣陳錫巡撫甘國璧接應
進藏兵糧餉贖罪效力若尚未去令與此兵同往如
已赴藏地令應付此兵糧餉效力
庚寅
命大將軍允禵會同三路將軍定議進勦
允禵疏言據三路將軍報稱各路馬駝糧餉俱
充足器械俱備官兵咸思奮勇進勦乘策妄阿
喇布坦人心震動即此進兵擒賊可以直入蕩
其巢穴奏入得
旨著議政大臣滿漢九卿詹事科道會同詳議具奏尋
議曰令靖逆將軍富寧安調兵至烏蘭烏蘇駐
劄即軍中選七千人令散秩大臣阿喇衲甘肅
提督路振聲領之自烏蘭烏蘇路進取吐魯番
如得其地即令富寧安撥阿喇衲所領兵守之
但進取吐魯番士馬恐不足當於振武將軍傅
爾丹軍選三千人益富寧安軍傅爾丹及征西
將軍祁里德各於所在駐劄候調再於祁里德
軍中選三千人進略地收取策妄阿喇布坦及
烏梁海逃竄者無人則撤還合軍一路設此時
策妄阿喇布坦部内有變偵得消息三路將軍
即相時乘機統大兵進勦奏入得
旨議政大臣等所議甚是朕意亦如此籌算將此行文
與大將軍令三路將軍各行定議具奏
平定準噶爾方略前編卷八
