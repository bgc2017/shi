平定準噶爾方略續編卷十
乾隆二十六年二月乙酉
授原任按察使圖桑阿為同知原任副都統富昌為
三等侍衛
上諭軍機大臣曰原任按察使圖桑阿自派往葉爾
羌以来一切公事頗知奮勉著加恩賞給同知職
銜仍隨新柱辦事原任副都統富昌派往阿克蘇
照管牧羣解送牲隻俱屬奮勉今舒赫德又令其
駐劄賽里木辦事著加恩授為三等侍衛
葉爾羌辦事都統新柱等疏奏查核沙爾呼勒
回人戶賦
新柱等奏言從前副將軍富德等收服沙爾呼
勒伯克時查該處原管五百戶舊例每戶徵收
黃金一錢後經霍集占等擾亂逃散僅存二百
餘戶今漸次安集據伯克穆喇特禀稱情願照
舊按戶納金臣等隨行查核酌定二百戶上年
十二月交收黃金二十兩貯庫俟本年交收後
彙送京師嗣後戶口日增隨時查核辦理奏入
報
聞
丙戌
參贊大臣舒赫德疏奏酌籌流通庫貯餘錢
舒赫德奏言臣等同新柱海明額敏和貞等通
籌葉爾羌等城交官正項及入官地畆錢糧足
敷公用尚有盈餘以錢折價可當銀一萬餘兩
但回城錢文不能如銀兩之到處流通且喀什
噶爾等城距阿克蘇頗遠難於運送若久貯庫
中恐於回人日用有礙查本年派往伊犂馬兵
三百名來年綠旗兵一千名俱由各城協助牲
隻今葉爾羌等城有庫貯餘錢應請酌購回人
及外藩貿易牲隻即外藩不收錢文亦可購買
布疋什物兑換倘牲隻一時不能足額又以餘
錢為僱覓價值庶公務辦理裕如而回人益安
生業奏入報
聞
丁亥
恩䘏厄魯特三等侍衛策伯克
上諭軍機大臣曰厄魯特三等侍衛策伯克前在軍
營甚屬效力今隨永貴於中途病故深可憫惻著
賞治喪銀五十兩并查該員有無子嗣具奏請旨
壬辰
諭陜甘總督楊應琚嚴訊解送羊隻倒斃過多情節
上諭軍機大臣曰前據德爾格奏稱哈密解送羊隻
在途倒斃六百有餘當即𫝊諭楊應琚等令將千
總張文學沿途解送情節查明速奏今據永寧等
奏稱張文學自哈密起程由臺站行走四站後忽
由戈壁取道前往直至今年正月始到闢展等語
此項羊隻由哈密至闢展計程祗十一站何不可
行而必由戈壁且戈壁較臺站更近一日何以遲
至二月之久至前行四站僅斃三十隻後此六站
多至六百餘隻其中顯有盜賣情節張文學著革
職拏問交該督楊應琚嚴審具奏
癸巳
議更換臺站官兵事宜
參贊大臣舒赫德奏言穆素爾嶺有塔木噶塔
什噶克察哈爾海二臺較各臺差務繁劇所有
臺站官兵酌擬一年更換以應陞之缺陞用其
委署筆帖式於凉州莊浪駐防官兵内挑選綠
旗兵由陜甘各標營派出但現屆更換之期請
暫調阿克蘇滿洲綠旗兵前往來年更換官兵
應於班期前三月到臺學習行走其哈密至回
部各臺站官兵定為二年更換仍回該處操防
又各處駐劄大臣有字識差遣等兵丁亦請二
年一換照例於甘肅凉州等處選派於班期之
前學習其換回各兵丁行文本處量加奬賞奏
入得
旨軍機大臣議奏尋議軍營所設臺站酌量繁簡隨
時增減移撤則更換之期未便定以年限如繁
劇之地或一年或半年更換一次俱屬可行現
在伊犂及回部各城滿洲綠旗兵丁甚多臺站
差務乃伊等奮勉之路令其更換行走本屬近
便或有在軍前年久應行更換者亦可隨時奏
報將京師滿洲及陜甘綠旗兵再行選派以均
勞逸所有凉州莊浪滿兵及陜甘綠旗兵丁分
年派出之處應毋庸議其換回官兵議敘陞用
或量加奬賞等事應如所奏辦理奏入
上從之
甲午
命議處解送屯田牲隻之都司觀德等
上諭軍機大臣曰據伊勒圖等奏稱解送伊犂屯田
馬牛駝隻令都司觀德守備王成學加意牧放乃
所送五百四十九隻倒斃至二百有竒其餘亦多
疲乏請將觀德王成學交部嚴加議處並將臣等
一併議處仍著落賠補等語損傷牲隻過多乃該
解員等牧放水草不得其宜之所致與伊勒圖等
無涉至阿桂據觀德等所報即撥給馬匹接濟更
屬辦理妥協著將觀德王成學交部嚴加議處餘
俱不必處分
議肅州回人移歸吐魯番事宜
陜甘總督楊應琚奏言肅州威魯堡安插吐魯
番回人現有二百五十戶一千五十餘名口承
種熟地一萬五千三百六十餘畆戶口日增地
畆有限伊等聞瓜州回人遷回故土其年老者
亦有思歸之意臣前晤額敏和卓亦云願接濟
口糧帶回安插擬即於本年秋收後令該千戶
珈如拉等帶領仍委員照看起程送至哈密并
先期知會吐魯番公素賚璊前來接濟其所遺
地畆招募承種於内地民生亦有裨益奏入得
旨軍機大臣議奏尋議肅州所住回人自雍正四年
内附蒙
世宗憲皇帝賞給安插不徵賦税至乾隆二年生齒日
繁又蒙
皇上恩賞可耕荒地減半給與籽種農具但所有戶
口較初附時已增一倍自當籌畫久遠今西域
蕩平吐魯番已成樂土且可耕之地尚多應照
瓜州回人例准其遷回故里但所奏知會額敏
和卓之子素賚璊之處臣等愚見該千戶珈如
拉之祖托克托瑪木特與額敏和卓俱被準夷
凌虐先後來歸今既遷回應請交與該督等酌
量附近闢展之吐魯番可以耕牧之地於今年
秋收後遷往並即於千戶珈如拉百戶額明和
卓二人内揀選一員授為伯克以一員副之其
將來賦税即由闢展大臣徵收至沿途照料無
令失所請交與該督妥協辦理奏入
上從之
三月庚子朔
命定免死減等人犯改發巴里坤之例
上諭大學士曰前因甘省軍務未竣且歲事尚屬歉
收因將免死減等發往巴里坤安插人犯暫行停
止以免兵役押解及沿途口食之繁今大功告成
年榖時熟屯田收穫亦為充裕自應仍照前例改
發俾投諸遠方者得以力耕自給而内地匪類亦
知所懲創不致漸染居民此舉實為兩得惟從前
所定條例為數稍多著軍機大臣會同刑部堂官
詳覈各犯案情酌量刪減著為定例奏請通行
辛丑
命拏獲巴里坤逃犯即於各該處正法
上諭大學士曰據明德奏稱嗣後巴里坤逃犯請即
於拏獲地方審明正法不必遠解甘省等語所見
甚是前於直隸督臣拏獲逃犯一案諭令就本處
正法而各省辦理尚未畫一此等匪徒原屬去死
一間之人乃復悍然脱逃愍不畏死即解至甘省
亦法無可逭而長途押解易致疎虞且徒滋兵役
往來之煩嗣後凡有發遣巴里坤等處逃犯經原
籍及所過省分盤獲者一經移詢明確即由各該
督撫自行奏聞於拏獲處正法示衆以省弊累
都統侍郎海明疏奏希卜察克布魯特懇求安
插
海明奏言二月十五日據駐卡人員報稱居住
阿賚之希卜察克布魯特額穆爾比遣人呈稱
前隨侍衛托倫泰同波羅泥都等攻取葉爾羌
後聞波羅泥都欲相殺害因率四百餘戶逃往
安集延續知大兵平定回部願率所部來歸適
與伯克額爾德尼有貿易之約遣弟阿璊前往
忽為所拘今决意歸誠懇請指地游牧等語臣
准其代奏并賞給來使羊隻口糧仍詢公噶岱
默特散秩大臣阿竒木俱言情節屬實謹擬將
來使穆魯特與輪班入
覲之伯克等同行奏入報
聞
癸卯
授厄魯特侍衛碩通為頭等侍衛
上諭軍機大臣曰阿桂奏稱遵旨𫝊諭厄魯特侍衛
碩通來京挈眷於伊犂居住據禀情願乘時效力
俟將來再行挈眷等語碩通在軍前宣力有年不
以挈眷為急甚屬可嘉著加恩授為頭等侍衛仍
聽其隨便來京
甲辰
諭陜甘總督楊應琚據實查訊解員傷損羊隻情節
上諭軍機大臣曰楊應琚查奏千總張文學等倒斃
羊隻情節著落不行留牧之永寧淑寳等賠補殊
未允協前據永寧查奏該員改道戈壁行走以致
羊隻倒斃過多業經𫝊諭該督令其嚴行查辦計
具奏時尚未奉到但自哈密至闢展不過十一站
若云戈壁並無水草則從前四萬餘隻何以長途
無損且四萬隻既經前往末起千餘隻自應隨行
永寧等不令留牧未為不是今以微員不能賠補
而加罪於永寧等則所見小而大不公朕辦理軍
務豈專為錢糧起見楊應琚何未之知著𫝊諭該
督再行秉公查訊據實具奏
丙午
諭參贊大臣舒赫德等辦理安插回人事宜
上諭軍機大臣曰從前辦理回人莽噶里克後因伊
屬人無所統束暫令安插吐魯番交額敏和卓管
理今大功告成回部皆朕臣僕自應各率其屬不
相兼并朕意將此項回人内擇其賢能者授為伯
克等職仍安插原處查明舊日賦役照例供辦又
阿里衮前因追賊至羅卜淖爾所收回人亦應照
此辦理著𫝊諭舒赫德即與額敏和卓商酌具奏
請旨
丁未
葉爾羌辦事都統新柱疏奏辦理查勘引水溉
田事宜
新柱奏言臣等看得葉爾羌形勢毗連戈壁雨
水亦少全賴引水溉田是以設有密喇卜伯克
專司其事查回部舊例凡怠於灌溉及紊亂成
規者俱有罰項以充公費無庸另給惟引水時
須派撥丁役從葉爾羌河源逐次查勘行二日
至愛濟特呼其密沙爾等七處俱須於一日内
分道行走現任密喇卜伯克邁逹雅爾係和闐
人未曾隨帶丁役懇照噶雜納齊商伯克之例
給與丁役五十人承辦公事臣等詢之阿竒木
伊沙噶等伯克俱稱需用屬實即飭令照例辦
理奏入報
聞
戊申
諭定邊左副將軍成衮扎布等展拓喀爾喀等處卡
倫
上諭軍機大臣曰成衮扎布等奏從前準噶爾未平
喀爾喀等卡倫皆向阿爾台山梁安設今準夷回
部俱入版圖向時戍守之區俱成内地實為亘古
所無請將扎哈沁烏梁海喀爾喀等卡倫展拓庶
耕牧有資等語展拓卡倫於伊犂生計有益所奏
阿爾台卡倫以外指定耕牧處所著准其辦理可
𫝊諭伊犂烏魯木齊巴里坤等處大臣與成衮扎
布等將彼此作何聯接安設卡倫之處會商妥辦
具奏
諭北路解送牲隻暫停補額各事宜
上諭軍機大臣曰成衮扎布等奏遵旨解送伊犂駝
一千隻牛三千隻羊三萬隻業已編羣分起所派
都爾伯特扎哈沁人等於行糧外各賞銀五兩其
派出官兵俱支給一歲錢糧現在烏里雅蘇台軍
營尚餘駝六百隻羊四千餘隻牛二百餘隻請將
缺額羊隻仍於春來由牧羣送補外餘俱暫為停
止俟需用時再行支給等語成衮扎布等辦理伊
犂牲隻甚屬妥速今烏里雅蘇台牲隻既尚足用
除羊隻外俱著暫停補額併𫝊諭巴爾品知之
己酉
命副都統伊勒圖協辦喀什噶爾事務
上諭軍機大臣曰舒赫德奏稱喀什噶爾地頗衝繁
若駐劄辦事大臣二員較為有益今伊勒圖在阿
克蘇尚無承辦要務可否令往喀什噶爾協同永
貴辦事如蒙俞允其所管健銳營兵丁令侍衛揚
桑阿管理又侍衛訥齊訥應於秋季回京所管索
倫兵丁令換班侍衛額爾登額管理等語阿克蘇
既有和其衷協同海明辦事伊勒圖即著前往喀
什噶爾餘俱照所奏行
庚戌
諭哈密辦事布政使永寧等酌募造房工作事宜
上諭軍機大臣曰永寧奏准劉順咨調哈密兵丁四
百名往巴里坤建造房屋其哈密房屋俟來年安
西兵到時再行建造等語哈密房屋與其守候安
西兵丁不若招募回人俾赴工作則官房既得速
成而伊等生計亦有裨益著𫝊諭永寧等須與玉
素富商酌是否可行亦不必勉強從事
命賞英噶薩爾阿竒木伯克素勒坦和卓三品頂帶
上諭軍機大臣曰素勒坦和卓前因富德等令往拔
達克山甚屬奮勉已加恩賞給四品頂帶雀翎授
為阿竒木伯克此次隨明仁額爾登額等奉使外
藩又著勞績著加恩賞給三品頂帶以示奬勵
甲寅
命以波羅泥都幼子薩木薩克送京養育仍訪察其
餘藏匿子嗣
上諭軍機大臣曰海明奏稱查出波羅泥都離異之
妾愛什阿哈察所生子薩木薩克將伊乳母及收
養之回人博羅特索丕解京等語薩木薩克尚屬
童稚不應緣坐送來京師惟加恩養育可耳即博
羅特索丕留養舊主之子情亦可矜具著照例安
插但聞波羅泥都尚有二子或藏匿回地亦未可
定著𫝊諭永貴等以留養薩木薩克一事曉示回
衆仍留心訪察其餘子嗣毋任藏匿
議運闢展餘糧至巴里坤應用事宜
駐劄闢展郎中德爾格奏言准軍機處議闢展
喀喇和卓托克三共貯糧二萬五千石計歲需
不過四千石其餘一時難於出糶應運至巴里
坤接濟兵丁口糧查闢展僱覓回空商駝若照
肅州哈密解糧之例每一石行走百里給銀四
錢九分八釐有竒自闢展至巴里坤七百七十
里每石共需運費三兩八錢三分七釐有竒較
内地運送似為省便奏入得
旨軍機大臣速議具奏尋議從前由肅州哈密至巴
里坤所運糧石以官價運費合算約十有餘兩
今以闢展糧運計之所費不過三分之一自應
如此辦理請行文德爾格照臣等原議將歲需
之數約存三年以内餘俱運送巴里坤其運費
於兵餉内動用奏入
上從之
諭陜甘總督楊應琚酌籌撥運新疆糧石事宜
上諭軍機大臣曰德爾格奏闢展餘糧運送巴里坤
一事已定議准行矣因思哈密安西等處俱有官
兵所需口糧多由肅州等處運送著𫝊諭楊應琚
查明内地運至哈密等處每石約需運費若干若
照闢展運送巴里坤之例由吐魯番一路送來哈
密安西每石約需運費若干如較内地運往之費
大有節省固不待言即令所費相等而内地多留
一石之糧即閭閻受一石之惠其為利更溥也即
著詳籌妥議具奏
命陞賞照管接濟馬匹之侍衛官兵等
上諭軍機大臣曰阿桂等奏由阿克蘇派往伊犂之
綠旗兵丁撥馬三百匹接濟令三等侍衛鄂鐸索
倫驍騎校署參領伊爾第領兵三十五名前往照
管以迄回營無一傷損等語鄂鐸等此次行走甚
屬可嘉鄂鐸著加恩陞授二等侍衛伊爾等著交
部議敘兵丁等酌量奬賞
參贊大臣舒赫德等疏奏酌議移駐闢展等處兵丁
舒赫德等奏言查軍機處議奏闢展等處裁汰
兵丁請陸續撥往伊犂屯田其各該處仍應留
兵若干俱行文舒赫德阿桂定長安泰等會商
具奏臣等查伊犂所派綠旗兵已足二千名今
秋遷移回人二百戶亦足一千戶之數惟額林
哈畢爾噶為伊犂要路現在闢展等處裁汰兵
丁俱送烏魯木齊請於本年秋收時臣安泰定
長酌量馬匹牲隻派兵一千名於瑪納斯揚巴
勒噶遜安集哈雅晶河等處酌量駐兵屯田則
地當伊犂烏魯木齊之中聲勢聯絡接濟臺站
亦便至闢展等處應留官兵一事查闢展自大
功告成無承辦軍需之事留兵六百名已足惟
哈喇沙爾為闢展阿克蘇適中之地又與朱爾
都斯之空閒游牧相近有多倫回人游牧請駐
兵八百名將現有官兵七百名内汰其老弱廢
疾以闢展餘兵補額其今秋應派伊犂馬兵綠
旗兵及葉爾羌等處駐兵額數臣舒赫德仍會
同各駐劄大臣等議奏奏入
上從之
御前侍衛烏魯木齊辦事副都統安泰疏奏辦送屯
田官兵行抵伊犂日期
安泰奏言正月初三日准阿桂咨伊犂屯田由
烏魯木齊調取辦餉知縣一員縣丞一員又屯
田馬一千匹及籽種口糧農具貿易縀疋鹽菜
銀兩令金梁帶領於本月二十六日至鄂伯勒
齊爾因尼楚滚登努勒台等處雪大另從博羅
布爾噶蘇嶺一路修鑿冰雪阿桂復遣侍衛鐵
柱接濟協助已於二月初七日行抵伊犂計馬
一千匹又厄魯特七十餘口騎馬一百餘匹駝
一千餘隻及馱運各項俱交金梁收訖臣於十
六日起程回烏魯木齊奏入報
聞
乙卯
命議敘
御前侍衛副都統安泰等協濟屯田勞績并免總兵
官金梁疎防處分
上諭軍機大臣曰安泰奏辦送屯田官兵馬駝糧餉
器具全抵伊犂等語此次辦理妥協甚屬可嘉著
將安泰金梁及隨同送馬官員等俱交部議敘兵
丁賞給一月鹽菜銀兩其金梁所領綠旗兵内逃
走三人既即時查報著加恩免其議處脫逃兵丁
嚴緝務獲
諭按察使約世通約束多倫回人事宜
上諭軍機大臣曰據納世通奏稱派往伊犂屯田之
多倫回人等因玉古爾至穆素爾嶺地多戈壁牲
隻疲乏將籽種口糧借供飼秣旋准和其衷咨已
向阿克蘇回人通融辦解今准阿桂咨仍少籽種
三十五石暫將口糧内大麥抵補再行辦送等語
納世通初次辦理殊未妥協至多倫回人係甫經
招撫安插庫爾勒非各城回衆之馴服者可比嗣
後宜留心約束固不當苦累亦不得過於姑息著
𫝊諭知之
己未
諭陜甘總督楊應琚籌議臺站糧運事宜
上諭軍機大臣曰楊應琚請撤南路臺站改歸北路
安設一摺所奏哈密不必駐劄官兵等語甚屬非
是軍機大臣遽照覆定議亦於事理未協前南路
安臺特為承辦軍需此時改歸北路原屬可行至
欲將哈密各項事宜歸巴里坤大臣承辦而闢展
一帶屯務交烏魯木齊大臣稽查無庸再駐官兵
則所見甚屬紕繆哈密為新附各回部總滙之地
將來拔達克山布魯特等回人往來貿易仍當時
派大臣辦理或官兵太多酌量裁撤則可若盡歸
巴里坤承辦無論鞭長莫及且將來經理之員勢
必由督撫等派委武則副將文則道員此等不諳
外藩情事中朝政體非辦理張皇即因循推諉有
不蹈準噶爾貿易之轍而損威失馭者乎楊應琚
向知任事何並不計及或因永寧等在彼辦事未
免掣肘因為此奏則國家要務將委諸不能任事
之有司封疆大吏似此心存畛域豈朕委任重寄
之意若永寧果有徇私舞弊之處何妨直參其人
不必撤其任也至請停運闢展等處餘糧一事所
引僅屬安西綠旗兵折價更未可視為成例此項
糧運乃為哈密巴里坤等處辦事官兵俸餉及將
來接濟之計若果可與駐防綠旗一例辦理朕豈
轉不樂從而必斤斤預籌輓運乎該督祗援折色
二兩二錢之例絜長較短所謂不揣其本而齊其
末矣所有該處辦事一切官兵等現在作何支放
及所存糧七萬石實足供支幾年儻有不敷作何
接濟俾將來不致再籌糧運之處奏内並未通盤
籌畫著𫝊諭楊應琚令其悉心確核妥議具奏
庚申
按察使納世通疏奏多倫回人控告總管情節
納世通奏言上年十月初二日玉古爾多倫回
人將總管阿竒木伯克阿木都賚勒索伊等緞
疋牲隻列欵呈告因阿卜都賚前往伊犂未回
臣與庫車大臣等會商俟該伯克回日派員押
送並率同吐魯番公素賚璊審訊具奏此時先
令素賚璊署理玉古爾等處阿竒木事務奏入
報
聞
辛酉
諭直省督撫將軍及巴里坤等處辦事大臣等經理
新疆發遣人犯事宜
上諭軍機大臣曰軍機大臣會同刑部核定發遣巴
里坤人犯條例奏請通行已降旨依議此等罪犯
本屬去死一間投畀遠方既不至漸染民俗而新
疆屯墾方興又可力耕自給實為一舉兩得前降
諭旨甚明但各省督撫亦當經理盡善如每次起
解人數太多僉差既恐紛繁且沿途食宿壅積均
屬未協應酌量人數或十餘名至二十名内外分
作一起節次遞送始為合宜至甘省乃遣犯會集
之地而各省解犯必取道西安該撫等於人犯解
到時尤宜酌其多寡緩急與甘撫彼此知會該督
又為統轄照應至既抵遣所該處辦事大臣更當
嚴加約束俾勤於耕作毋致游手生事則良法不
滋流弊方可謂之實力奉行著𫝊諭各省督撫將
軍駐劄巴里坤烏魯木齊闢展等處辦事大臣知
之
乙丑
命伊犂等處換班駐防滿兵應支各項照進𠞰例酌
減賞給
上諭軍機大臣曰如松奏綏遠城挑選烏里雅蘇台
換班滿兵五十名俱照派往軍前之例支給馬駝
鹽菜等項銀兩等語所辦未免過當伊等不過駐
防更換非進𠞰可比應酌量賞給嗣後派往伊犂
葉爾羌等處駐防兵丁將應給各項照進𠞰兵丁
酌減賞給
丙寅
命停止内地辦送伊犂牲隻
上諭軍機大臣曰阿桂奏稱内地購辦牛驢較之哈
薩克馬價一牛可值馬四匹一驢可值馬二匹現
在伊犂烏魯木齊貿易馬匹既多且耕作原屬可
用請將内地購辦牛驢之處停止等語從前伊犂
經畫伊始故從内地辦送牲隻今貿易馬匹甚多
自當酌量辦理著𫝊諭楊應琚永寧五吉等除現
在購辦牲隻仍即解送外嗣後陜甘哈密巴里坤
等處不必購辦伊犂牲隻
丁卯
授阿桂為内大臣
上諭軍機大臣曰阿桂奏稱伊犂烏魯木齊貿易哈
薩克馬匹漸多准舒赫德咨取馬二千匹與其從
巴里坤解送不如在伊犂所得馬匹内除屯田足
用外挑選一千匹送往阿克蘇其餘從烏魯木齊
辦送至伊犂所換哈薩克騍馬一二年間即成大
羣請將巴里坤等處馬匹仍於本地牧放等語阿
桂籌辦馬匹甚屬妥協俱著照所奏辦理仍加恩
授為内大臣嗣後宜益加奮勉以副優眷
命優䘏副都統端濟布
上諭大學士曰端濟布前在軍營頗屬效力今患病
溘逝著加恩特贈都統職銜賞治喪銀五百兩應
得䘏典著該部察例具奏又
諭曰端濟布因軍前得傷回京病故雖與陣亾官員
有間念其久在戎行身嬰鋒鏑殊可軫惻著加恩
准照陣亾例入祀昭忠祠以示優䘏
戊辰
諭參贊大臣舒赫德等辦理希卜察克布魯特事宜
上諭軍機大臣曰前據海明奏希卜察克布魯特額
穆爾比願率所部内遷令伊弟穆魯特貢獻土物
并據禀稱伊弟阿璊為額爾德尼伯克所拘等語
額穆爾比誠心向化甚屬可嘉著加恩賞給三品
頂帶仍賞緞二疋額穆爾比既與布魯特阿竒木
同族即一處安插亦可伊弟穆魯特著於回部伯
克入覲之便來京現在穆魯特若求向霍罕索取
伊弟即告以前此之事皆爾等素不和睦所致且
在歸附以前不便代索俱著𫝊諭舒赫德知之
平定準噶爾方略續編卷十
