平定準噶爾方略正編卷十五
乾隆二十年夏六月庚午
定北將軍班第等密奏阿睦爾撒納悖逆情形
班第等奏言臣等與阿睦爾撒納將撤兵事宜
商酌已定伊遣宰桑們都告稱據多果魯特鄂
拓克嗎穆特前來密告途中聞沙克都爾曼濟
鄂勒錐訥默庫與衆喇嘛等商議欲往迎達瓦
齊乘隙騷動雖沙克都爾曼濟等已隨扎拉豐
阿等起身然行程未遠或乘夜來襲亦未可定
應嚴加防備等語臣等即傳瑪木特詢問語甚
支吾詳察情形顯係阻撓撤兵之計臣等諭之
云達瓦齊在伊犂時沙克都爾曼濟尚不能為
力今豈更能往迎即迎之亦何能為惟是行軍
防範理固應爾雖無此信原不宜怠忽伊知臣
等不為所動復令自哈薩克逃回之達哈泰前
來密告哈薩克約有兵五萬前來之信臣等詳
詢達哈泰據稱我去年為哈薩克擄去今年四
月三十日逃回聞知哈薩克聚兵搶掠準噶爾
前隊兵於五月初旬起程後隊尚未齊集并聞
哈薩克人云達瓦齊與我等積成仇隙斷不令
其統轄準噶爾若阿睦爾撒納代為台吉我等
不敢發兵兩相和好臣等復以現在阿睦爾撒
納同大兵前來哈薩克等曾否聞知阿睦爾撒
納從前所遣丹津爾於何處遇見並巴特瑪車
凌額林沁現在何處是否同哈薩克兵前來一
一詢問據稱我並未遇見丹津巴特瑪車凌額
林沁聞其亦與哈薩克兵一同前來阿睦爾撒
納領兵到此哈薩克尚未及知如果聞知伊等
甚畏阿睦爾撒納自必退回不敢拒敵等語臣
等隨向達哈泰云爾即往哈薩克將阿睦爾撒
納現奉
大皇帝諭旨領兵前來平定準噶爾之處一一告知
哈薩克伊並不敢前往而阿睦爾撒納即以且
俟丹津回時自得實信為詞又捏稱達瓦齊於
八月内即來伊犂種種捏飾惟冀留駐大兵張
伊聲勢占據伊犂致悞入
覲日期臣等正言力阻雖不稍為搖惑但逆謀現已
顯著又阿睦爾撒納遣納噶查宰桑錫哈瑪私
給喇嘛熬茶銀一千兩且云我若統轄準噶爾
時必將爾等善為養育後經宰桑阿雅勒鵠告
知薩喇爾喇嘛人等皆言擾亂準噶爾全部係
達瓦齊阿睦爾撒納二人今大兵一到達瓦齊
不知逃竄何所我等方慶更生而阿睦爾撒納
復散布統轄準噶爾之言我等與其為阿睦爾
撒納暴虐不若急圖遠避等語再達瓦齊逃遁
後所有投降宰桑衮布達瓦薩爾坦雖曾助達
瓦齊為虐但既經歸附理應遵
旨解京乃阿睦爾撒納不行具奏亦不向臣等會商
擅自殺戮並將家産抄沒又欲襲殺達瓦齊屬
下宰桑車凌多爾濟摩羅及恩克博羅特吞圖
布等經臣班第鄂容安力阻而止已潛遣人將
伊等家産抄沒其尤甚者先經定議將準噶爾
錯處之衆分為四衛喇特汗編隸旗分佐領令
各居本地不得移居一處阿睦爾撒納又潛行
詭計將屬下被擄及向伊順從人等俱行收集
并各處遣人往來招致並不遵用
皇上頒給印信但用噶爾丹策零小紅圖記查準噶爾噶
爾丹策零為總台吉時悉用小紅圖記其下台吉人
衆如有私用者罪即應斬部衆莫不稔知今阿睦爾
撒納行文竊倣噶爾丹策零其心跡顯然可見仰懇
聖明降旨速將阿睦爾撒納調取回京所有四部落
即行分封絶其妄念奏入
上諭軍機大臣曰班第薩喇爾鄂容安密奏阿睦爾
撒納圖據準噶爾僭越妄行情跡顯著前班第等
初奏時朕尚以為防微杜漸之意傳諭公同體察
如阿睦爾撒納果有實跡明白具奏嗣復降旨阿
睦爾撒納受恩至重未必即萌悖叛之心使伊罪
未彰而治之以法朕心不忍且使新降之人俱生
疑懼是以未即傳旨令伊等辦理今據班第等詳
細奏聞阿睦爾撒納種種不法圖據準噶爾已無
可疑豈必待其生變始為實據由此觀之伊未必
即遵旨前來入覲即使前來若令仍往準噶爾斷
不能安分静守必至妄行滋事與其俟伊交結煽
惑變遲而力費何如及今乘機辦理之為得也朕
意已决此事即宜速行辦理將此密諭班第等如
阿睦爾撒納尚未起程班第等即行密商或托以
商議事務密行擒治數其罪惡即於軍前正法齊
木庫爾納噶查與伊任用宰桑等一併俱行拏解
來京無干人等慰諭釋放候旨遵行事關緊要務
期熟籌妥辦俾一舉即得寧謐辦理後班第等即
傳諭準噶爾部衆阿睦爾撒納自歸附以來受朕
深恩委任信用伊並不遵奉訓諭滋擾投誠人等
劫掠牲隻誣衊沙克都爾曼濟叛逆擅殺宰桑等
大員抄没家産其意將令準噶爾人衆盡行騷動
然後獨踞準噶爾爾等衆台吉宰桑無不為伊屬
下前因達瓦齊凌虐爾等部衆朕始定計進兵安
轄地方撫綏衆庶今若縱阿睦爾撒納所為是貽
害爾等必更甚於達瓦齊是以將阿睦爾撒納正
法祇將附和數人治罪至爾等與伊所屬之人俱
無干涉照舊安居此正為爾衆人永久安全之計
將此通行曉諭如阿睦爾撒納已起身前來俟伊
到時朕當另行辦理如伊勉強前進及至中途或
於路通哈薩克處逗遛不前或寄信於巴特瑪車
凌等勾結生釁則應如何先事豫防之處著班第
等悉心籌酌一面辦理一面奏聞倘阿睦爾撒納
經伊游牧處托故遷延朕另遣人辦理但辦理阿
睦爾撒納後伊游牧處必致驚潰或往哈薩克逃
竄此亦當豫為防範朕已降旨以防守烏里雅蘇
台軍營為名留兵一千名令普慶達色帶領駐防
前降旨令阿蘭泰在烏里雅蘇台駐劄辦事其阿
睦爾撒納游牧即著阿蘭泰普慶達色領兵前往
與納穆扎爾辦理班第等將如何辦理之處一經
酌定即速行知阿蘭泰令同普慶達色領兵往游
牧處將伊妻子及扎木參并素日任用之和通等
一併拏解來京餘衆俱屬無干亦將此遍行明白
宣諭以安衆心至牧場馬駝應即盡行收取使伊
等不得乘騎逃遁如阿蘭泰尚未起程即將此等
情節詳悉告知若已起程則於辦理阿睦爾撒納
之際即作速密檄俾遵諭辦理倘阿睦爾撒納已
至熱河臨期朕另降旨與阿蘭泰等將伊游牧辦
理班第等務宜密之又密不得少有洩漏一切其
善體朕意計出萬全再辦理此事時雖不能不任
智術然仍當示以威信舉動得體方為妥協朕於
此厪念甚切此旨一到班第等即將如何籌辦之
處密速奏聞
壬申
密諭定北將軍班第等豫籌防禦巴特瑪車凌
上諭軍機大臣曰朕命班第等遣人曉諭哈薩克而
阿睦爾撒納必欲遣伊屬人前往即此可以想見
其心其中必潛通信息故令巴特瑪車凌留住哈
薩克窺探此處情形若不令阿睦爾撒納統轄準
噶爾地方則將藉巴特瑪車凌以為挾制之具今
辦理阿睦爾撒納之意已决班第等接到前旨自
當妥辦但事後哈薩克聞知巴特瑪車凌等勢必
前來搆釁不可不留心豫備著班第薩喇爾鄂容
安公同詳議嚴加防範
密諭烏里雅蘇台辦事大臣莫爾渾等豫籌防禦事
宜
上諭軍機大臣曰據班第等密奏阿睦爾撒納圖據
準噶爾種種悖逆不法情事已降旨令班第等將
阿睦爾撒納即在軍營正法但事後伊等游牧人
衆必致驚亂逃竄自應豫為防備是以於凱旋索
倫兵内留一千名派阿蘭泰普慶達色帶領俟班
第信到即往阿睦爾撒納游牧處擒其妻子及任
用宰桑等解送來京但思阿蘭泰等如未到烏里
雅蘇台辦理無人今特令阿桂前往先將所降班
第諭旨交莫爾渾舒赫德公同閱看俟班第信息
一到即遵照辦理班第等辦理阿睦爾撒納時或
有伊屬下人逃出至伊等游牧通信甚至搶掠喀
爾喀逃往哈薩克種種皆未可定莫爾渾等務為
加意籌辦如所留之兵已到而阿蘭泰未即前來
莫爾渾等即奮往辦理或阿蘭泰已經前來而兵
尚未到應否於喀爾喀各部落内調用之處即行
詳議密為豫備勿稍宣露納穆扎爾朕尚未降諭
旨爾等辦理時當密告納穆扎爾公同遵辦再莫
爾渾等所奏撤兵一摺内稱所到各隊兵丁統需
接濟口糧等語著於給發時略為延緩俾伊等多
留數日以備調遣
秋七月癸酉朔
議定凱旋兵丁口糧駝馬事宜
駐劄烏里雅蘇台辦事大臣莫爾渾等奏言各
處凱旋兵丁至烏里雅蘇台時按地方遠近應
各給與口糧如索倫巴爾虎黑龍江昭烏達等
處兵丁酌量給與口糧四十日察哈爾右衛綏
遠城及京城兵丁酌量給與口糧一個月喀爾
喀厄魯特兵丁無庸給與口糧其口糧於現貯
之炒米炒麵内動支若不敷用補給羊隻其自
西路凱旋之索倫巴爾虎察哈爾蒙古兵丁至
推河時亦應給與口糧所有索倫巴爾虎内扎
薩克兵丁酌量給與口糧四十日察哈爾兵丁
酌量給與口糧一個月俱於達什和碩牧放羊
隻内揀選二萬隻解赴推河分給各處兵丁所
有原領口糧未滿日期者仍接筭扣除至察哈
爾兵丁及京師滿洲官兵前在烏里雅蘇台辦
給馬匹駝隻無庸撤回即令騎䭾至口上交納
黑龍江兵丁亦將原辦給馬匹駝隻令其騎䭾
至本處交納昭烏達右衛綏遠城兵丁原有留
在烏里雅蘇台牧放馬匹駝隻倘不敷用再行
補給前往其由西路凱旋之索倫巴爾虎察哈
爾蒙古兵丁騎䭾馬駝至推河時查明從前如
何辦給之處亦照此分别辦理奏入得
旨軍機大臣議奏尋議各處凱旋兵丁自應按照道
里遠近給與口糧莫爾渾等所奏俱屬可行惟
昭烏達與西路撤回之内扎薩克兵丁游牧較
近不必給與口糧四十日應給與口糧一個月
其各處撤回及補給馬駝數目仍分晰具奏所
有察哈爾及京師滿洲官兵騎馱馬駝至口上
時應交與總管達松阿輝色等接收牧放仍將
數目報明以備稽查奏入
上從之
丁丑
定北將軍班第等密奏阿睦爾撒納言語情形
班第等奏言臣等察看阿睦爾撒納甫至伊犂
即圖安居不願他往臣等詢其何日起程入
覲伊推託支吾但言此處事體尚未完竣哈薩克布
魯特現有前來之信又云或奉
諭旨令其在此與臣等一同辦事亦未可定臣等據
理開導雖勉強聽從而遲疑瞻顧之情時時流
露數日内其辭又復變遷自云俟達瓦齊擒獲
至尼楚滚地方視凱旋兵丁起程訖我即前往
入
覲其意更屬可疑臣等暫為安慰不甚催促伊賦性
狡詐恐臨期又復託故留頓或於半途稱疾俱
未可定喀爾喀王額林沁多爾濟人尚老成有
識見每當會議時能逆折其計阿睦爾撒納亦
為敬讓臣等公同計議令額林沁多爾濟同伊
一路行走又恐先啟其疑此時且不露形跡俟
起程期近時告以奉
旨令額林沁多爾濟入
覲即可一同起程俟阿睦爾撒納抵熱河後
皇上訓諭開導伊背逆之意自必潛消奏入
上諭軍機大臣曰前班第等屢次密奏阿睦爾撒納
負恩狂悖斷難姑容是以特降諭旨令其密行擒
治今阿睦爾撒納復欲速來入覲語屬可疑未必
出於至誠特因所行非理懼班第等擒治因而多
方逞其狡獪是其言雖可聽實無欲來之心或行
至中途託病遷延或至塔爾巴噶台游牧依戀久
居均未可定夫以阿睦爾撒納如此奸宄狂悖豈
僅為降旨開導所能了事若不將伊擒治又何如
置之不問今伊惡迹已顯著如此班第等不思密
為辦理但稱請朕面加訓諭以折其心是全不知
事理之輕重矣著速行密諭班第如此際奉到前
月二十八日所降之旨已將阿睦爾撒納擒治甚
善若未及辦理而伊已起程前來班第等接到此
旨約計阿睦爾撒納行程未遠即遣人將伊追回
擒治如已逾旬日之外亦須沿途詳密偵探消息
再行辦理朕意阿睦爾撒納至塔爾巴噶台必詭
言防範哈薩克遷延不行班第等應即以會同防
範哈薩克為辭著薩喇爾鄂容安帶領所留兵五
百名及達什達瓦屬下兵聲言會合速行趕赴擒
治設伊行至中途託病逗遛伏竄他處不便遣兵
擒拏亦著班第等酌量設法妥辦總之阿睦爾撒
納逆跡已著不可姑容以致貽患將來然路途遼
遠班第等須盡心籌畫乘時决斷毋得稍自委靡
致失機宜再額林沁多爾濟不過一小有才之人
未經更事一切密要之語且勿令與聞將此一併
傳諭班第等知之
(臣)等謹案阿睦爾撒納覬覦不遂逆跡滋彰
我
皇上哲炳幾先知其必不敢入
覲是以屢奉
密諭令將軍大臣等即速擒治乃將軍大臣等因循
觀望既昧操刀必割之義及其託詞起程遷
延不進復荷
聖明照察
諄訓再三使稍識機宜者亦當慎遣威信素著之大
臣部勒同行尚可不致狡焉兔脱顧計不出
此而僅委其責於額林沁多爾濟一人故方
奏到之時
睿慮即以道里遼遠宜乘時决斷毋稍委靡剴切
申諭况額林沁多爾濟之為人將軍等方以為老成
有識而
聖訓洞燭早以小有才不更事為虞仰見我
皇上於萬里之外無弗前事立斷初不待阿逆還印
遠颺之日也則其不能禀承
謨畫在事諸臣猶得辭其咎哉
戊寅
定北將軍班第等疏奏都爾伯特台吉伯什阿
噶什等率衆來降
班第等奏言六月十五日都爾伯特台吉伯什
阿噶什和碩特台吉三濟特同至軍營告稱我
等游牧在哈薩克邊界大兵平定準噶爾今始
聞知是以率衆來降臣等查伯什阿噶什屬下
共三四千戸三濟特屬下共三百餘戸即行安
撫並令伊等隨同親王班珠爾等入
覲後據伯什阿噶什等告稱因游牧與哈薩克接壤
如無保護之人恐哈薩克乘間擄掠懇將伊弟
肯哲畢喀先來入
覲伊等回去保護游牧俟明年或後年游牧已定再
行入
覲臣等公同商議伯什阿噶什等原與達瓦齊離心
上年即欲歸降曾密語臣薩喇爾之兄布林今
因游牧離哈薩克甚近必須親往保護亦屬緊
要即照所請令伊等回保游牧飭伯什阿噶什
速遣伊弟肯折畢喀前來入
覲奏入報
聞
庚辰
議定準噶爾善後事宜
定北將軍班第等奏準噶爾善後事宜一摺得
旨軍機大臣議奏尋議據班第等奏稱準噶爾四衛
喇特奉
旨分封四汗其盟長應即令四汗兼管所有四部落
戸口數目各令本部落編次旗分佐領其作為
公中之鄂拓克宰桑等戸口數目應按籍編次
補放官員頭目所有四部落游牧仍各安原處
毋庸遷移等語臣等查加封四衛喇特係按各
台吉等品級及戸口多寡
加恩封授至盟長乃辦理事務人員非世襲之職似
宜選授不必令四汗兼攝應交班第等於四汗
及所屬大員内揀選開列職名請
旨補放餘應如所奏辦理又奏稱大兵所至回部頭
目次第來降俱安插於各本處地方惟葉爾羌
喀什噶爾等部相距遼遠比年來與準夷並無
交納之項其現在來降回部伯克美穆特等所
納貢賦照伊等舊冊辦理至如何酌減如何運
送内地及歸何項應用之處俟查明具奏再吐
魯番頭目之子滿蘇爾聞大兵一至即赴投誠
其屬下人衆應否令其統轄其向住瓜州公額
敏和卓情願遷移於吐魯番之魯克察克地方
請派照管部員及安西武弁一員同往俟遷移
後撤回等語臣等查回部居止遠近不同貢賦
亦異應令班第等核對舊册再行辦理其吐魯
番部落原屬内地今舊頭目之子滿蘇爾既已
歸誠其屬下人衆似應准其統轄但該部落現
係何人管轄并額敏和卓移於魯克察克是否
相安且魯克察克與吐魯番頭目住處是否相
連奏内亦未聲明應俟班第等將各項情節查
明具奏後另行定議又奏稱汗哈屯巴斯庫斯
等地方烏梁海現派青滾雜卜等前往收服俟
收服後編次旗分佐領補放官職其得木齊收
楞額等名色照舊存留俱如去歲辦理至從前
收服之烏梁海移向原游牧吹等地方居住亦
交青滾雜卜等辦理再汗哈屯等處烏梁海俱
係用兵收服非自請歸降者可比將來無庸減
其貢賦等語俱應如所奏辦理但烏梁海賦性
愚昧所有新降人等貢賦獨不得邀
恩裁減未免易生猜疑應令青滾雜卜等明白曉示
以從前察達克等裁減貢賦因準夷未定即已
投誠與爾等俟大兵到時收服者不同若果實
心效順數年之後奏請
加恩一體裁減又奏稱扎哈沁人衆俱曾在阿爾台
之布拉罕察罕托輝等地方居住今既將包沁
人衆亦令瑪木特兼管應俱遷移於阿爾台等
處俾喀爾喀與四衛喇特接壤之處多一籓籬
再小策零敦多卜之子達什達瓦為喇嘛達爾
扎所殺部衆分散今俱歸降隨大兵同討達瓦
齊聞達什達瓦有子圖魯巴圖逃入回部如現
在訪求可得或即令統其舊衆否則就部衆中
擇人心推服者領之俾移居於喀爾喀扎哈沁
包沁接壤之科卜多布延圖地方其餘現無頭
目台吉人衆俟查出另辦等語臣等查扎哈沁
包沁之人原與四衛喇特分居應如所奏遷移
其達什達瓦之子圖魯巴圖雖經尋訪而得與
不得及實係伊子與否均未可定且以全部之
人令一逃亡稚子統轄亦未允協請將達什達
瓦部衆及現無頭目台吉人衆俱愼擇人心推
服之宰桑統領令在布延圖居住至訪得圖魯
巴圖時請
加恩量授職銜給以百戸亦於科卜多布延圖地方
指給游牧居住又奏稱由伊犁至哈密及由巴
里坤至烏里雅蘇台軍營馳送事件現在俱設
有臺站其由烏梁海呈報駐劄伊犁大臣事件
即從相近卡倫接遞無庸另設臺站至由伊犁
至回部地方即照策妄阿喇布坦時沿途蒙古
供應之例亦無庸安設臺站等語俱應如所議
行又奏稱烏魯木齊魯克察克地方遼遠不便
攜帶家口無庸安駐内地兵丁今既議將瓜州
回衆遷移魯克察克地方即可派京城蒙古兵
二千名攜帶眷屬移往瓜州居住裁汰安西綠
旗兵丁等語臣等查從前伊犁駐劄大臣曾議
增兵以壯聲威經薩喇爾等奏稱準噶爾甫經
降服恐生疑懼并慮將來搶奪今班第等又稱
道遠難攜眷屬應無庸安駐内地兵丁近奉
諭旨於巴里坤留兵一千名駐防若瓜州回衆既遷
自宜酌派京兵往駐與巴里坤駐防兵丁更番
行走現因酌議西路安駐兵丁事宜令黃廷桂
來京俟到時臣等將瓜州巴里坤駐兵事宜公
同酌議具奏又奏稱喀爾喀與厄魯特舊為讐
敵若將喀爾喀游牧展至阿爾台與厄魯特游
牧相近不能無竊盜爭鬭之事即喀爾喀等亦
不願離故土逼處厄魯特游牧且喀爾喀等俱
以牧養為業其鄂爾昆塔米爾推河等處若派
滿洲兵丁攜眷屬前往屯戍一時不能嫻習日
後恐開侵占之端應無庸派兵駐劄及安設臺
站等語臣等查議令展拓游牧原為喀爾喀生
計起見今班第等既稱與厄魯特逼處未便又
恐鄂爾昆等處駐劄兵丁或至侵占喀爾喀游
牧應如所奏無庸遷移駐劄又奏稱四衛喇特
等令各安舊業所屬賦税仍給與伊等收管惟
噶爾丹策零舊時分内賦稅俱行交官現在派
員查辦等語臣等查四衛喇特荷蒙
皇上加恩分封自宜各安舊業其噶爾丹策零分内
所有賦稅原與伊等無涉應令班第等查明實
數如何收取支用另行酌議具奏奏入
上從之
辛巳
命定北將軍班第等詳察阿睦爾撒納情形
上諭軍機大臣曰據班第等奏稱聞哈薩克頭目諾
顔阿布賚等私相商議阿睦爾撒納果領兵赴伊
犁伊等即永相和好并將從前掠去輝特人等給
還等語前據班第等奏阿睦爾撒納種種狂悖情
事似應即行擒治續又稱阿睦爾撒納欲來熱河
請將伊面加訓諭伊等前後所奏毫無主見即如
所聞哈薩克頭目之言看來明係阿睦爾撒納詭
言哈薩克懼伊勢力煽惑衆聽顯有併據準噶爾
之意若留伊在彼將來必滋生事端不若早為辦
理但伊等所奏終屬含糊究未將伊實在情形明
白陳奏著傳諭班第薩喇爾鄂容安伊等若接到
前月二十八日諭旨將伊擒治則已如伊已經起
程前來仍俟至熱河時另行定奪但阿睦爾撒納
來時究宜如何辦理或可姑留與否若將伊訓飭
後仍行遣回伊等能保其不致更生事端否著班
第等公同詳悉商議奏聞伊等奏到時朕再為酌
定此旨著速行覆奏
命協辦陝甘總督劉統勲查勘巴里坤哈密地方移
駐滿洲兵丁事宜
上諭軍機大臣曰前有旨令劉統勲於黃廷桂到任
之後回京供職今黃廷桂川省任内現有應辦之
事不能即赴陜甘而甘省政務邊防一切關係緊
要如現議改駐滿兵處所尤當相度情形通盤籌
畫劉統勲即應親身前往會同策楞查勘并與班
第咨商至將來瓜州回民仍回吐魯番原住牧處
於該協督所請改設滿兵之外另設駐防滿洲兵
二千名則哈密城堡等處或即於瓜州滿兵内分
撥防守其綠旗官兵又可酌量裁減至貿易處如
何派兵照料該協督均當親履其地悉心酌議具
奏劉統勲係軍機大臣此等事宜伊即回京亦分
所應辦將此傳諭該協督令其詳悉熟籌務期允
協
乙酉
命定北將軍班第等擒治阿睦爾撒納
上諭軍機大臣曰據班第等密奏阿睦爾撒納將所
賞黃帶孔雀翎置而不用並不將已經内附受恩
之處告知厄魯特人衆等語阿睦爾撒納種種悖
逆斷不可留朕屢經降旨密諭班第等遵辦今覽
班第等所奏阿睦爾撒納不惟不知感激朕恩且
將内附受恩之處欺瞞厄魯特人衆即此一節應
即明正典刑其餘悖逆之事更無足問矣班第等
如奉到前月二十八日所降諭旨已將阿睦爾撒
納擒治甚屬妥協如尚未辦理伊起程前來朕必
將伊拏問班第等諸事務宜密之又密不得稍有
洩漏
定北將軍班第等疏奏俘解達瓦齊起程日期
班第等奏言前經回人伯克霍集斯報稱擒獲
達瓦齊臣等派副都統額爾登額等帶兵前往
接應於六月二十四日額爾登額等與伯克霍
集斯將達瓦齊父子押解到營臣等查解送達
瓦齊赴京取道伊犁經行伊等游牧須派兵嚴
密防範現在於撤回兵丁内選派五百名令公
哈達哈率領厄魯特台吉根敦扎卜喀爾喀貝
勒那木扎爾車蘇隆等一同押解於本月二十
五日遣令起程其宰桑愛爾齊等七人與隨從
七十餘人俱在後陸續解到俟到日臣等詳訊
應解送者派員管押解京奏入報
聞
丁亥
定北將軍班第等密奏阿睦爾撒納言語情形
班第等奏言和碩特親王班珠爾追擒達瓦齊
回營應即赴京入
覲阿睦爾撒納捏稱布魯特葉爾羌喀什噶爾有合
兵來犯之信特穆爾淖爾游牧人衆現在畏懼
向内遷移令貝勒齊木庫爾車布登扎布告知
臣等欲於親王班珠爾貝勒齊木庫爾剛多爾
濟台吉唐古特宰桑阿巴噶斯察哈什特克爾
得克等數人内指派令其統兵防守游牧邊界
臣等告以班珠爾齊木庫爾俱係派定入
覲之人察哈什亦應奉
旨入
覲除此三人外方可選派阿睦爾撒納云此外無可
選派之人即便遣往亦不能辦事班珠爾又告
稱若將我舊屬賞還情願前往等語臣等詰以
從前因防範哈薩克布魯特調兵九千名分駐
兩處豈尚不足防守邊界則云所派之兵因統
領不得其人至今尚未全往臣等復詰以此時
應行入
覲之大台吉宰桑既可派留辦事照看游牧從前因
何不先派往又云彼時因尚無確信是以僅將
得木齊收楞額等遣派又向臣薩喇爾商議欲
令齊木庫爾料理兵丁起程後再行入
覲臣薩喇爾告之云此時即刻啟行尚恐稽遲若出
兵後焉能星速馳赴臣薩喇爾隨派諾海竒齊
克與宰桑特克爾得克一同前往且語以布魯
特邊界不過宵小盜竊爭奪斷無大事阿睦爾
撒納欲留班珠爾等之議始行中止至起身之
期猶再三延緩至二十九日始行又班珠爾屬
人原自無多特倚藉阿睦爾撒納勢力將噶爾
丹時收獲之鄂齊爾圖及車臣汗等和碩特屬
人收取甚多臣等遵
旨止將伊等舊日屬人辦給餘俱屢次駁回奏入
上諭軍機大臣曰據班第等密奏阿睦爾撒納阻止
班珠爾等前來入覲又班珠爾倚藉勢力將並非
伊舊日屬人歸併管轄經班第等駁回等語阿睦
爾撒納種種悖逆深負朕恩屢降諭旨令班第等
遵辦今閱此奏阿睦爾撒納欲留班珠爾齊木庫
爾等在彼不令前來入覲明係欲留其黨以增羽
翼其叛跡愈著班第等如遵照前月二十八日所
降諭旨已行擒治固屬甚善若伊已起程至塔爾
巴噶台游牧地方借防禦哈薩克之名逗遛不前
亦遵前旨著薩喇爾鄂容安帶領兵丁以會同防
範為辭將伊擒治倘阿睦爾撒納尚未至伊游牧
中途遷延班第等即以奉旨會商事件追伊回至
軍營辦理如不遵旨前來即著班第等帶兵追擒
先將通哈薩克路徑派兵堵禦使其不至兔脱方
為妥協再前經降旨令伊等辦理阿睦爾撒納時
將齊木庫爾納噶查等一併查拏今查班珠爾亦
係其黨伊二人乃同母異父之子自必同謀班珠
爾亦應一併治罪但伊已於二十九日隨同阿蘭
泰來京途中尚可稍緩俟伊至熱河另行辦理班
第等此次力折阿睦爾撒納阻止班珠爾之議薩
喇爾即將諾海竒齊克等派出防禦不令阿睦爾
撒納得逞奸謀甚屬可嘉班第薩喇爾鄂容安務
宜加意奮勉和衷集事庶不負朕委任至意
戊子
議定巴里坤駐劄京兵口糧事宜
協辦陝甘總督劉統勲奏言哈密原貯糧米三
萬四千五百餘石此次用兵運往米麵約存六
萬九千七百餘石又餘存牛羊肉乾十九萬餘
斤現為支給防兵口糧之用將來凱旋官兵沿
途口食雖未定實存確數但駐防巴里坤京兵
共一千名計算每年口糧約需五千石前項口
糧實屬充裕無庸另為籌畫再此項糧石存貯
哈密舊設糧員管理今巴里坤駐劄京兵若將
口糧運存彼處勢須委員料理查兵丁每季所
需有限若將本營牧放駝隻按季赴哈密關領
更為省便奏入得
旨軍機大臣議奏尋議現今西路凱旋京兵議於巴
里坤駐劄所需口糧奉
旨諭劉統勲令其酌量籌畫今哈密積貯既多而巴
里坤兵丁需用無幾自可無庸運貯糧石設員
管理祇令京兵按季赴哈密關領較為省便應
如所議辦理至瓜州與哈密相去不遠現議瓜
州駐防滿洲兵二千名原令屯田供食或將來
駐兵之初所入不敷支食即於哈密存貯餘糧
内撥往接濟應一併籌辦統俟該協督劉統勲
親往巴里坤一帶會同策楞查勘情形定議撥
兵駐防後再行妥擬具奏奏入
上從之
命授吞圖布恩克博羅特為頭等侍衛
先是定北將軍班第等奏言六月初四日據厄
魯特貝勒扎木參之宰桑達沙在闥勒竒嶺拏
獲達瓦齊宰桑恩克博羅特十六日官兵追擒
達瓦齊時拏獲宰桑吞圖布二人俱係達瓦齊
信用之人應解送京師隨派侍衛默德庫等押
解前來至是扺京奉
旨吞圖布恩克博羅特俱著授為頭等侍衛並各賞
銀一百兩遣赴熱河等候
平定準噶爾方略正編卷十五
