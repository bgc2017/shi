平定準噶爾方略正編卷五十五
乾隆二十三年五月丙戌朔
參贊大臣阿桂等疏奏派兵策應和碩齊唐喀
祿
阿桂等奏言臣等因和碩齊唐喀祿等堵截沙
喇擘勒潰逃賊衆未得信息派侍衛奎薩班珠
爾等領索倫察哈爾兵二百五十名於四月十
五日起程前往策應續准成衮扎布&KR2235;添派兵
丁五十名令協理台吉公格帶領於十八日起
程合為一隊沿途偵探賊人蹤跡相機堵𠞰奏
入報
聞
丁亥
訓諭巴里坤辦事副都統阿里衮等辦理遣犯事宜
上諭軍機大臣曰據阿里衮等奏稱發遣巴里坤種
地人犯現擬分屯築堡相度地畆酌量安插已咨
行黃廷桂等語甚屬不曉事體此等發遣人犯俱
係情罪重大應行正法之人因有一綫可原量予
減等若留内地徒滋擾累今魯克察克烏魯木齊
等處現在屯田是以發交綠旗兵丁令其督率耕
種倘稍不安靜即行處死亦罪所應得所降諭旨
甚明若在巴里坤附近分地築堡安插則是效力
之兵丁轉應遠去而減等之兇犯乃當大費帑金
為之籌畫久遠即從前發遣拉林等處及給與兵
丁為奴之犯亦未有似此之辦理周章者豈欲伊
等富饒抑或懼其背叛乎且伊等若逃歸故里即
可緝獲正法或逃入回部亦不過為人奴僕何愛
於此輩而為之鰓鰓過計耶凡此皆與發遣之本
意全無干涉黃廷桂尚未奏到諒不至無識若此
此等人犯發遣到彼即賞給屯田兵丁為奴如安
分則已否則照前旨辦理阿里衮著傳旨申飭並
𫝊諭黃廷桂永貴等知之
戊子
恩蠲甘肅来年地丁錢糧
上諭大學士曰甘肅地方數年以來辦理軍需悉頒
帑項雖絲毫不以累民而小民急公趨事甚屬勤
勞殊堪厪念前經降旨將本年地丁錢糧槩予蠲
免又將二十二年以前舊欠銀糧草束通行豁除
但該省為軍需總滙民風淳厚出力尤多朕心時
切軫念著將甘肅通省乾隆二十四年分應徵地
丁錢糧再行加恩悉與蠲免該督撫等其董率屬
員豫行出示曉諭毋任不肖官吏從中舞弊以副
朕格外加恩優䘏邊氓至意該部即遵諭行
己丑
命革甘肅布政使武忱糧道成德職效力贖罪以蔣
炳為甘肅布政使
上諭大學士曰據黃廷桂參奏甘肅布政使武忱糧
道成德因私廢公漠視軍務有玷方伯監司之任
等語司道為方面大員非端謹率屬何以整飭官
常况軍需關係緊要伊等身係滿員尤當奮勉集
事乃任意怠玩悮公彼此瞻徇甚乖職守武忱成
德俱著革職交與該督黃廷桂令其效力贖罪其
甘肅布政使員缺著蔣炳補授即馳驛前往
訓諭大學士管陜甘總督黃廷桂等辦理回人屯田
貿易事宜
上諭軍機大臣曰黃廷桂奏伊犁一帶駐兵屯田南
路回人相距甚近請將屯兵所餘地畆分撥墾種
減其租賦有情願前往者酌量賞給緞疋等語所
謂知其一不知其二籌辦回人一事已屢諭雅爾
哈善等悉心經理將來回部蕩平為我臣僕俾謀
生有策較從前準噶爾之誅求無已迥不相同伊
等自當踴躍急公勤耕作而豐儲偫將來果能黽
勉效力或可量加賞賚以示鼓勵若豫為籌備不
但招徠屯墾向無懸賞以待之事亦於駕馭遠人
體制未為允協再回人安插伊犁數少則不敷耕
作數多則恐駐防官兵難於約束此處正當豫為
密籌看来伊犁屯田一事即不能尅期促辦稍待
一二年由近及遠如前旨所諭亦屬可行但不得
因有此旨遂存中止之見黃廷桂當綜核全局有
應行豫備者不動聲色照常經理俟雅爾哈善事
竣再行定奪亦未為遲悮也又
諭曰前諭雅爾哈善等平定回部後在伊犁屯田量
徙回人與綠旗兵丁雜耕又因黃廷桂籌運屯田
兵丁口糧駝隻曾交軍機大臣議奏錄寄雅爾哈
善閱看總期兵民兩利緩急得宜今黃廷桂又以
招募回人屯田貿易具奏看来伊犁屯田所有駐
防兵丁不過二三千人非從前準噶爾之部落聚
處可比若招募人多則兵少亦有可慮雅爾哈善
應留心詢問額敏和卓伊自揣果能彈壓回衆且
使回人等心服與否至貿易一事從前回人在準
噶爾時尚且視如佃僕今既歸我版圖即應收其
賦税如有採買祗當給與平價不可與外藩交易
一例過為優渥致將来轉生觖望且今歲成功後
即来年不及駐兵屯田亦自無礙可𫝊諭雅爾哈
善等將一切措置機宜悉心議奏再伊等四月十
二日奏事後今又兩旬軍前現在情形若何作速
奏聞
庚寅
靖逆將軍雅爾哈善等疏奏進兵哈喇沙爾日
期
雅爾哈善等奏言臣等帶領各隊官兵由博爾
圖嶺前進緣道路頗狹陸續行走今於四月十
六七等日官兵全抵哈喇沙爾臣等會議庫車
等處回人聚處城堡不似厄魯特四散游牧大
兵所至自易成功臣額敏和卓順德訥玉素富
及侍衛等官四十一員領索倫兵四百五十名
吉林察哈爾兵二百三十名綠旗兵六百名回
兵四百名在前哨探遇賊擒𠞰俟臨城之日會
合大兵先示招降不服即行攻取其大隊之吉
林察哈爾阿拉善喀爾喀厄魯特等兵八百餘
名令愛隆阿端濟布阿拉善公衮楚克喀爾喀
台吉郎衮扎卜分領綠旗兵四千餘名令馬得
勝丑達五福閻相師分領臣雅爾哈善哈寧阿
總統進兵官兵等皆思奮勉效力再臣等由托
克三進兵時索倫參領額林策等渡海都河至
哈喇沙爾路口遇嗎哈沁二十餘人即行𠞰殺
詢據重傷婦人供係沙喇斯之人取魚為活伊
等游牧久已奔散等語奏入
上諭軍機大臣曰雅爾哈善等奏稱官兵已抵哈喇
沙爾皆思奮勉效力等語覽之殊為欣慰從前曾
議兩路進兵夾攻回部今兆惠等雖進𠞰厄魯特
賊衆尚未將渠魁擒獲則辦理回部專倚雅爾哈
善額敏和卓等務宜和衷商確早奏膚功至此次
聲罪致討惟在波羅泥都霍集占及附和為惡之
數人與回衆無涉雅爾哈善等應宣示回衆若將
首惡擒獻非但無罪且必加恩則伊等自生内變
又從前議於特穆爾圖淖爾等隘口防範逆酋等
潛逸即哈薩克錫喇等由此路投入回部亦可邀
擒俱宜早為布置至沙喇斯瑪呼斯賊衆大概逃
入回部或哈薩克布魯特等處若謂竟自分散恐
非實信雅爾哈善等亦當乘便搜捕庶逸賊盡殄
臺路可清併𫝊諭兆惠等知之
申諭辦理屯田侍郎永貴等籌畫墾種收成分數
上諭軍機大臣曰永貴等奏稱前與雅爾哈善會商
無分進𠞰屯田兵丁隨到即令開墾地畆續因耕
牛農器不能全到先就闢展等處所有畚鍤令其
開溝築堤又哈喇沙爾之海都河水勢湍急必須
渠深岸固方免衝齧等語看來今年播種之期似
稍遲悮但將進𠞰兵丁後隊截留人力有餘或可
將烏魯木齊等處俱行墾種可𫝊諭永貴等現在
籌議屯田處所交秋以後成熟穀石若干來年伊
犁等處屯田能以次興作否併將伊等奏摺錄寄
黃廷桂閱看俾得酌量豫備
壬辰
諭定邊將軍兆惠等速追舍楞等賊
上諭軍機大臣曰據和碩齊唐喀祿等奏稱哈薩克
阿布賚遣使來告伊等派兵往博羅塔拉與舍楞
布庫察罕相攻俘獲特古斯哈什哈等百餘戸哈
薩克兵馬亦多傷損舍楞等尚有千餘戶未知去
向等語看来布庫察罕為舍楞所迫逃向伊犁又
為我兵擊敗舍楞仍在博羅塔拉附近藏匿從前
朕謂舍楞必不竟入俄羅斯諭兆惠等派兵搜捕
與和碩齊等所奏適相符合則兆惠等向来並未
疾速追擒第欲以投入俄羅斯結局昭然可見可
𫝊諭兆惠等此時兆惠即往回部尚有策布登扎
布等在伊犁先行追𠞰舍楞等賊衆兆惠奉到此
旨亦即回兵策應又有和碩齊等堵截賊勢自必
窮蹙且近與哈薩克交兵未必往投即往投必被
其俘送斷難漏網但不可徒恃哈薩克之協助而
懈我軍心耳又阿布賚來信云伊等派兵於三月
起程五月中旬可抵洪郭爾鄂隆等語併諭兆惠
等知之又
諭曰和碩齊等奏舍楞等賊衆未知所向現於由塔
爾巴噶台愛呼斯前来之布空郭勒及和尼邁拉
呼等處可入俄羅斯之要路俱安設卡倫等語從
前屢諭伊等堵截逸賊今又諭兆惠等派兵搜查
策應其加意防範勿使逋逃
癸巳
申諭定邊將軍兆惠等擒賊不力
上諭軍機大臣曰兆惠等奏報久稽閱今日所到各
摺凡𠞰賊機宜總未籌及惟信俘獲人口供詞於
哈薩克錫喇則云已入哈薩克舍楞則云已入俄
羅斯又不親往追襲但云已行文和碩齊唐喀祿
等堵截及哈薩克阿布賚擒送遂請往辦回部聊
以塞責即如鄂哲特供稱哈薩克錫喇因馬力有
餘得以逃去則從前所奏被哈薩克搶掠隻身潛
遁之言俱不可信矣又如巴里坤所送口糧即不
能運往回部亦應留貯伊犁乃行文停其續送是
何意見兆惠於去年追擒阿睦爾撒納時並未親
往經朕飭諭始策應富德因姑從寬免何得復蹈
前轍自取罪戾著𫝊諭申飭若能將渠魁弋獲尚
可自贖且兆惠此時即先往回部亦當嚴促哈薩
克縛送逃入之渠魁若尚在藏匿則回部既平同
雅爾哈善經理後仍宜回至伊犂務將哈薩克錫
喇等擒獲方為蕆事在朕意本欲於今歲成功即
可一勞永逸若來年再圖大舉糜費兵馬錢糧必
歸咎於前此之逗撓不力豈伊等所能承任乎至
策布登扎布所奏在哈什空格斯等處搜捕逸賊
此等處所伊等進兵時俱已經過何必重勞馬力
現在哈丹阿巴噶斯餘衆及舍楞等大隊俱未𠞰
除殊屬不知緩急伊等其自知愧悟益加奮勉又
據奏送從哈薩克逃出之巴顔克什克及喇嘛原
端達什等行至巴里坤即解送來京併諭阿里衮
知之
定邊將軍兆惠等疏奏隱匿馬匹之郭木呢勒
圖審明正法
兆惠等奏言原任侍衛郭木呢勒圖將巴圖濟
爾噶爾隊内驚走之馬七十三匹隱匿不交又
故驅馬羣衝入巴圖濟爾噶爾隊内以致各羣
混亂臣等請提首告之章京喀勒占對質今四
月十一日喀勒占到案臣等詳訊供詞與巴圖
濟爾噶爾所奏情節無異郭木呢勒圖亦俯首
無辭臣等遵
旨將郭木呢勒圖正法奏入報
聞
庚子
訓諭定邊右副將軍策布登扎布等量力追𠞰賊衆
上諭軍機大臣曰昨諭策布登扎布等不必在經過
之哈什空格斯等處搜捕逸賊惟以擒𠞰舍楞等
為要但策布登扎布曾有舊疾復發之奏朕心深
為軫念此時應已痊可羅卜藏多爾濟聞亦有足
疾此時得全愈否若尚未愈則現在領隊有人即
令其回游牧調理至得傷之侍衛官兵等平復與
否俱乘便查奏再哈薩克阿布賚等若遣使前至
軍營或詢及伊兄成衮扎布即告以曾奉恩旨念
其在軍前一載有餘暫令於烏里雅蘇台休息是
以命我接辦軍務之語庶外藩不致猜疑併𫝊諭
策布登扎布知之
申諭散秩大臣和碩齊等嚴防舍楞逃竄
上諭軍機大臣曰近因成衮扎布奏從前遣往哈薩
克之侍衛旺楚克多爾濟回營述阿布勒比斯之
言謂舍楞曾在博羅塔拉之道圖托羅海藏匿遣
人前往俄羅斯為哈薩克擒殺等語看来舍楞從
伊犁逃往俄羅斯必有間道可行不定由布空郭
勒和尼邁拉呼一路是以和碩齊等未能相遇可
𫝊諭伊等將舍楞可入俄羅斯路徑逐一訪問堵
截要隘遇賊即行𠞰殺不可但於布空郭勒等處
駐候此旨仍著成衮扎布派官兵數十名飛遞和
碩齊等章奏即令其齎回
辛丑
訓諭定邊將軍兆惠等勿停運送糧餉
上諭軍機大臣曰阿里衮等奏稱准兆惠咨文業經
前往回部所有補給糧餉不能趲赴應停其運送
已飭糧運官員止照策布登扎布官兵分數交收
其餘給與臺站官兵等語軍需糧餉所關最要遠
道䭾載物力維艱即云有賊人牲隻接濟而米石
甚不易得今雖趲運不及自當先給現在伊犁及
臺站官兵其餘留貯軍營派兵看守何必退回即
如策布登扎布現稱兆惠將伊等口糧取去兆惠
等進兵之初曾通計前抵沙喇擘勒再往回部之
糧今從伊犁起程則已較沙喇擘勒為近當有贏
餘何至取策布登扎布之糧且既取之後亦不為
人豫籌補給及將来回抵伊犁之用轉行文停止
運送是何意見夫此項趲運之糧兆惠等雖暫時
不用而策布登扎布現在彼處即留於策布登扎
布亦未為不可往返運送徒勞駝隻有是理乎可
𫝊諭兆惠策布登扎布等運到糧餉務宜加意撙
節有餘即當貯備併𫝊諭阿里衮速飭糧員照常
運送毋得視為不急之務致有盗竊糜費
壬寅
參贊大臣阿桂等疏奏舍楞信息
阿桂等奏言五月初四日據巴爾虎領催巴岩
察哈爾署護軍校津巴索倫披甲車登至營告
稱四月二十七日遇行文和碩齊之侍衛布三
泰問知我等係唐喀祿前鋒於二十一日在布
固圖河為叛賊舍楞等所敗因馬力脫出其大
臣侍衛官兵等不知如何布三泰即給馬二匹
令晝夜馳報竝行知侍衛奎薩等速来策應途
次遇奎薩等告知前事奎薩即領兵於五月初
一日輕騎前趕布三泰又换給馬匹令我等報
知等語臣等詢問巴岩據稱哨探侍衛穆倫保
於四月十六日捉生詢問知布庫察罕等為大
兵擊敗舍楞在阿古爾哈爾海結寨拒守和碩
齊等即領兵追襲哨探兵十人只三人脫出十
七日遇舍楞之弟勞章扎卜被巴爾虎都圖等
射傷擒獲據供伊兄現欲歸順和碩齊等遣人
往撫舍楞遣宰桑三人約降十九日和碩齊唐
喀祿領兵三十名往會舍楞約於二十一日來
降先一日將勞章扎卜放回至日舍楞等賊衆
二千餘人前行至河䭾載甫渡忽回向我兵排
立和碩齊等詢問仍以駐候牲隻為詞日中伊
等忽分兩翼衝擊與我兵互有殺傷良久惟見
賊衆紛擾及帶鞍馬匹驚逸我連射三賊左手
大指被傷與索倫噶什圖及一索倫一察哈爾
向西衝突三人俱被賊追刺我因馬力得脱等
語臣等復詢以舍楞所向大約逃往俄羅斯伏
思巴岩之言雖未可盡信但奎薩等自應領兵
速往臣等就現兵二百餘人并追回已撤之察
哈爾兵三百人内挑選四百五十名於五月初
七日起程策應又成衮扎布派給臣等喀爾喀
兵一百名將抵軍營令圖薩拉克齊瑪克蘇爾
添派兵丁五十名續行接濟口糧務得和碩齊
等信息奏入
上諭軍機大臣曰阿桂聞和碩齊唐喀祿為舍楞所
誘我兵失利之信即領兵策應甚屬奮勉著加恩
賞戴孔雀翎逆賊狡詐如此情殊可惡著𫝊諭策
布登扎布計此時舍楞尚未入俄羅斯必擇地藏
匿即領兵速進與阿桂合力攻擊從前亦屢降諭
旨伊等由博羅塔拉前往路亦甚近至伊犁餘賊
俟兆惠歸途辦理亦可再成衮扎布亦當派兵三
四百名親往科卜多駐劄候信相機策應并𫝊諭
郎中三寳於達什達瓦游牧派兵二百名令總管
鄂齊爾帶往成衮扎布軍營聽其調遣仍查伊等
游牧有無存貯錢糧有則照進兵之例賞給否則
俟抵科卜多後補領其和碩齊等所領官兵有為
賊傷害者著查明加恩賞䘏萬一逆賊逃入俄羅
斯亦作速奏聞仍命理藩院行文該薩納特衙門
索取
命議處寧夏解馬官員等
上諭軍機大臣曰黃廷桂參奏寧夏滿營協領齊卜
騰昌阿禮佐領伯色涼州佐領二格等解送巴里
坤馬匹照管疎忽致多遺失請交部嚴加議處等
語此項馬匹係豫備軍前調撥關係甚重自應留
心看守牧放向来滿營解送馬匹勝於綠旗官兵
乃齊卜騰等較之綠旗轉多遺失甚屬不知愧恥
除將送馬兵丁嚴行責懲外齊卜騰等俱著交部
嚴加議處仍勒令分賠將軍社圖肯嵩阿禮平時
不能管束教訓亦著交部嚴加察議
癸卯
申諭定邊左副將軍成衮扎布等辦理舍楞賊衆
上諭軍機大臣曰據成衮扎布奏稱得阿桂所報舍
楞信息即同莽古賚領兵三百名前往布延圖策
應所奏深協機宜適與朕所諭脗合舍楞等為我
兵窮追逃竄其力有限阿桂既領兵策應又有成
衮扎布等相繼前行愈為妥協伊等至布延圖軍
營惟在相機辦理又思車未楚克扎布頗諳軍務
今烏里雅蘇台無事有福祿等在彼足矣成衮扎
布前往策應若用伊為哨探似屬有益至達什達
瓦屬人亦於地方熟習但游牧稍遠未必能趲赴
若軍前需用自可調來接濟或非所必需而業經
派調即酌量賞給遣回亦可又
諭曰阿桂昨奮勉遄行朕已加恩賞伊若得舍楞確
信須量力而進倘賊勢頗強即候成衮扎布等合
力攻𠞰固不可輕身嘗試亦不可心存恇怯其巴
爾虎領催巴岩即令其馳驛来京以備詢問
乙巳
議駐劄索倫官兵事宜
黑龍江將軍綽爾多等奏言臣等欽奉
諭旨揀選索倫兵一千名攜眷前往伊犁烏魯木齊
等處駐防續奉有伊等若不願攜眷前往即令
其更番戍守之
旨臣等遵將打牲索倫等𫝊集詢問據稱情願本身
前往效力臣等揀選年力精壯者一千名派副
總管二員佐領十二員驍騎校十二員於六月
間由克爾倫一路起行三年一次更换查駐防
官兵俱按俸餉賞給官員賞俸二年兵丁賞銀
四十兩請將此次派出官兵減半賞給所有跟
役馬匹及鹽菜口糧俱賞給銀兩其軍器等件
酌於四城官兵内取給火藥鉛子麻繩亦於存
貯數内動用仍由理藩院派出筆帖式領催等
帶領前往其總統官員請候
命下遵行奏入得
旨軍機大臣速議具奏尋議派撥索倫官兵蒙
恩諭體恤令其更番戍守今綽爾多等請三年一次
更换應如所奏辦理索倫官兵原無俸餉今照
駐防官兵例減半賞給其跟役馬匹及鹽菜口
糧銀兩均請照例賞給軍器等件亦照兵數帶
往惟火藥鉛子麻繩䭾載多費應令向烏里雅
蘇台支給此次駐防兵丁軍前自有大臣統轄
似不必再派將軍副都統等即於副總管内揀
派一員令其管領再西路所有索倫兵在軍前
年久俟此次官兵到日即行撤回其由理藩院
派員帶領亦係循照舊例應派筆帖式一員領
催二名馳驛前往經過喀爾喀各游牧俱添派
兵丁照管至烏里雅蘇台離西路不遠由成衮
扎布派撥帶領兵丁其筆帖式等即令回京奏
入得
旨帶領索倫官兵不必派出筆帖式等著御前侍衛
敦察理藩院主事留保住前往至烏里雅蘇台時
成衮扎布或於達什達瓦屬人或於扎哈沁屬人
内熟習從阿濟必濟經過哈卜塔克拜塔克至巴
里坤路徑者派出二名隨敦察等沿途搜捕嗎哈
沁抵巴里坤後即著回京餘依議
丙午
申諭定邊右副將軍策布登扎布等親往會𠞰舍楞
上諭軍機大臣曰據策布登扎布奏稱派喀爾喀公
品級達什等搜捕空格斯附近逸賊俟回兵後再
遵旨前至塔爾巴噶台探叛賊舍楞所向等語伊
等從前初聞舍楞逃信若即行尾追又有和碩齊
等堵截必為我兵擒獲何至有約降失利之事今
舍楞已逋逃兩月餘此時豈尚在塔爾巴噶台坐
待追兵耶現在阿桂及成衮扎布俱前往策應可
傳諭策布登扎布惟速赴額爾齊斯會同勦賊不
可派員前往至所奏圖倫楚追擒布圖庫未獲又
派往策應敏珠爾多爾濟攻勦哈丹餘賊等語圖
倫楚此次追賊全未奮勉效力著革去副都統降
為二等侍衛以觀後效
申諭定邊將軍兆惠等進勦招降事宜
上諭軍機大臣曰據兆惠等奏稱四月十三日渡伊
犁河已抵格根喀爾竒喇詢問嚮導人等由特穆
爾圖淖爾過巴爾琿嶺穿行布魯特境内計一月
可至葉爾羌喀什噶爾等語前經屢降諭旨令兆
惠等將伊犁等處叛賊渠魁全行擒獲再往回部
今來奏業已遄行自毋庸復返但伊等帶兵不多
當沿途休息馬力候雅爾哈善信息隨後會合方
克有濟此時兆惠等已往回部策布登扎布等又
往追舍楞伊犁無兵駐守或哈薩克錫喇等乘間
復出亦未可定可𫝊諭兆惠等平定回部後仍遵
前旨回抵伊犁盡𠞰遺孽如渠魁一人未獲不可
謂之蕆事其沿途所見情形仍陸續奏聞又
諭曰從前勅諭布魯特部落之旨久經頒發兆惠等
既經過其地即將前旨通行曉諭或應加以撫慰
或應示以兵威惟在相機辦理
丁未
命以發遣人犯賞給安西等處綠旗兵丁
上諭軍機大臣曰發遣巴里坤屯田人犯前據阿里
衮奏請分地安插已諭由黃廷桂處行文申飭今
該督覆奏尚未悉辦理本意此等人犯與賞給黑
龍江索倫兵為奴之犯無異但從前定議時僅將
此列入屯種事宜各條内未有賞給兵丁為奴之
語無怪外省之瞻顧拘泥視為萬難辦理之舉也
著再行詳悉𫝊諭黃廷桂等俾得知所從事此時
屯田一事既由近及遠則人犯亦不必遽行遠發
著先賞安西綠旗兵為奴俟安西數足再發往哈
密二三年後以次及巴里坤烏魯木齊等處兵丁
為奴如滋事潛逃挐獲即行正法該督等更當留
心體察并𫝊諭永貴定長知之
己酉
議屯田增兵措餉事宜
辦理屯田侍郎永貴等奏言臣等欽奉
諭旨令將現在屯田收穀分數合計兵丁口糧來歲
可增兵墾田若干及酌留平定回部兵丁就近
屯田等事籌議具奏臣等伏思平定回部後若
將兵丁撤回巴里坤於次年屯田時再往未免
勞費自應酌量存留現在屯田兵三千六百名
可收穀三萬零六百石其魯克察克吐魯番附
近喀喇和卓等處雖有餘地究為磽瘠不必增
兵烏魯木齊地廣而荒擬前往查勘再議托克
三餘地尚多水亦足用惟當脩堤濬渠應請增
兵四百名哈喇沙爾地最廣海都河水甚足但
河身低於渠道須大加脩築應請增兵二千名
合之現在兵丁共六千名益以官員胥役自本
年十月至來年九月收穫時所需耔種口糧計
本年所收之穀可支六月尚不足五月餘之食
須由巴里坤運送恐滋勞費但臣等查奏收成
分數特就去年闢展所得約略計算若官兵奮
勉力作能倍加收穫自當酌減運送之口糧或
有增添亦即行文補給奏入得
旨軍機大臣議奏尋議屯田一事原為駐防兵丁省
轉餉之勞必勸課力田一人所耕可給數人之
食方為有益今永貴等奏稱除支給屯兵口糧
外所餘無幾未免有名無實或係墾闢之初人
力不齊所致嗣後若仍不能多穫則自屬辦理
不善應俟秋收之日再為查核其烏魯木齊等
處度地增兵應如所奏辦理至所奏六千兵丁
尚不敷口糧五月餘又云運送恐滋勞費乃慮
留兵太多則口糧不足之意永貴等係專辦屯
田大臣見聞既確自應明白陳奏請
勅下永貴等令將来年應增兵丁若干口糧若干且
巴里坤既難運送可否向回人交易據實奏
聞若回地出穀有限不能交易即將前後屯田兵丁
暫行撤回巴里坤其附近吐魯番所收穀石令
額敏和卓派兵看守惟烏魯木齊等處較遠酌
於駐防索倫兵一千名内派五六百名前往看
守仍令黃廷桂將屯田需用各項先期送至吐
魯番俟来年將屯田兵丁遣往收穫有效再於
伊犁等處漸次經理奏入
上諭曰屯田積穀本意原為駐防兵丁口食有資且
省餽餉之勞俾邊民得以休息若所收榖石僅足
供給屯田兵丁復有何益此奏著交與雅爾哈善
額敏和卓等悉心籌酌據實定議具奏
壬子
參贊大臣阿桂等疏奏堵𠞰舍楞官兵信息
阿桂奏言臣等於五月初十日駐兵多托淖爾
據和碩齊隊内察哈爾護軍賽音圖索倫署驍
騎校薩爾巴圖巴爾虎領催達賚等報稱四月
初八日和碩齊唐喀祿等聞哈薩克汗巴巴領
兵前來將舍楞差往俄羅斯之三人挐獲十四
日領兵五百名至布固圖河十七日擒獲舍楞
之弟勞章扎卜據供舍楞情願歸降因釋放回
巢舍楞請定地遷移游牧唐喀祿恐為所誘和
碩齊欲察看情形同唐喀祿富錫爾佛爾慶額
前往和碩齊恐舍楞疑懼令官兵下馬舍楞遣
人送酒和碩齊飲之即直造其營久未回返忽
賊衆諠噪攻擊我兵猝起迎敵至額卜克特山
察哈爾護軍畢里克圖親見和碩齊更衣走入
賊隊侍衛穆倫保等奮力殺賊四十餘人傷賊
二百餘人穆倫保及察哈爾署參領巴特瑪扎
卜索倫署參領額爾古勒等陣亡戴奬賞翎托
爾蘇岱署參領額德爾德被傷最重察哈爾營
總齊巴勒索倫參領車伯勒敏遜阿喇卜坦俱
被傷察哈爾署參領拜音察克受傷被擒營總
齊巴勒等辨認遺尸收集兵丁二百餘名二十
三日遣來呈報臣等於五月十二日兵至索勒
畢布拉罕之伯勒齊爾厄魯特藍翎侍衛碩通
唐喀祿家人百歲等前來詢知唐喀祿等於四
月二十日至舍楞之營坐談良久伏賊忽起害
唐喀祿并斫其腹佛爾慶額同時被害富錫爾
起立射殺一賊賊衆競前斫仆百歲傷首得脱
碩通告稱賊人逃走蹤跡係過喀拉瑪嶺投入
俄羅斯由布固圖前往十餘日可至賊衆約二
千餘人又據脱出之巴爾虎兵扎雅圖親見和
碩齊在賊隊内散行又聞賊衆渡額爾齊斯河
將和碩齊釋放并給與馬匹等語又據前遣遞
送
諭旨之護軍校七格回營告稱四月十七日至布空
郭勒見和碩齊等業已移兵二十三日至布固
圖河見官兵被害情形望見賊衆烟火隨潛身
偵探為瞭望賊人所覺追来接戰七格與索倫
署驍騎校禪新署領催祿吉圖各射殺一賊奪
取馬匹軍器沿途收集官兵五十餘名分給口
糧馬駝令其續到臣等仍策應侍衛奎薩營總
班珠爾等速追舍楞令碩通為導一面護送脱
出之得傷官兵等回科卜多休息遣回各游牧
其餘官兵有情願再往雪恨者仍行帶往奏入
上諭軍機大臣曰據阿桂奏報和碩齊唐喀祿等為
賊舍楞所誘唐喀祿等被害和碩齊更衣降賊等
語唐喀祿雖一時被誘遇害尚能奮勇捐軀深可
憫惻著交部照陣亡副都統例議䘏侍衛富錫爾
穆倫保佛爾慶額等亦著交部議䘏俱給與世職
其餘陣亡得傷官兵著阿桂查明送部分别議敘
議䘏侍衛奎薩營總班珠爾聞信前追逆賊亦著
議敘護軍校七格著加恩授為二等侍衛賜號哈
坦巴圖魯藍翎侍衛碩通授為三等侍衛賜號卓
里克圖巴圖魯賞銀各一百兩營總齊巴勒敏遜
遇應陞之缺即補驍騎校薩爾巴圖遇佐領缺出
即補護軍賽音圖領催達賚以驍騎校即補至和
碩齊自歸附以来加恩擢至散秩大臣今遇賊叛
降情罪可惡倘戀其妻子潛回游牧即行挐送來
京仍遣納穆扎爾馳驛至察哈爾將伊妻子全行
誅戮以彰國憲又
諭曰阿桂領兵速追逆賊尚屬奮勉若舍楞未入俄
羅斯務宜體察賊勢相機擒𠞰或需增兵即知會
成衮扎布前往策應阿桂仍候辦理哈薩克錫喇
布庫察罕事竣再行撤回成衮扎布此時暫駐科
卜多候信其脱出得傷官兵阿桂即量加賞給令
回游牧休息前所派達什達瓦兵丁成衮扎布亦
酌量賞給調回昨據舒明奏請與成衮扎布同往
策應阿桂則科卜多軍營之任又將誰屬殊不曉
事豈以一經陳奏便可塞責耶著仍駐科卜多辦
事
平定準噶爾方略正編卷五十五
