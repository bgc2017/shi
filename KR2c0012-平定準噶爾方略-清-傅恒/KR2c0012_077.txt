平定準噶爾方略正編卷二十三
乾隆二十年冬十二月乙巳
命遣人曉諭明噶特游牧人衆
上諭軍機大臣曰從前班第等奏稱明噶特部落共
二千餘戸數年以来屢被擄掠牲隻俱盡願自備
資斧内移阿爾台地方居住因阿睦爾撒納阻止
未行等語明噶特部衆現在何處伊等與阿睦爾
撒納有隙必無從逆之事著策楞訪明游牧地方
遣人通信令伊等擒賊自獻或𠞰殺與賊同黨之
鄂拓克等並令其隨大兵效力於事有益即商同
噶爾藏多爾濟等令其派明白可信之人前往曉
諭其有似此等部落之人俱一一遣人曉諭使足
供我臂指則賊勢愈蹙大兵一到即可集事策楞
等務宜悉心籌畫設法辦理勿專恃朕指示遵行
以副委任
丙午
參贊大臣玉保疏奏普爾普来告伊犁情形
玉保奏言臣於十一月十七日至阿察喀喇烏
蘇地方挐獲自伊犁前来克勒特宰桑巴桑之
弟普爾普據稱阿睦爾撒納領兵千餘名在博
羅塔拉居住另給兵一千名令巴特瑪車凌額
林沁等於十一月初間起程擄掠諾爾布林沁
游牧伊犁大喇嘛及宰桑烏克圖錫克錫爾格
納延泰巴顔巴桑等皆言其負恩叛逆擾害地
方議將阿睦爾撒納擒獻贖罪并送歸薩喇爾
已於十月二十五日往闥勒奇嶺集兵遣我送
信諾爾布林沁防備等語臣即將普爾普解策
楞軍營令與諾爾布林沁詳加詢問奏入
上諭軍機大臣曰據玉保奏稱所獲普爾普告知伊
犁喇嘛等現在集兵擒獻阿逆以贖前罪等語準
噶爾人等原屬反覆無常然尚知利害從前阿睦
爾撒納詭言四衛喇特人衆皆其羽翼衆人不審
虛實懼伊勢力脅從作亂後知諾爾布林沁出兵
擊賊而北路發兵先遮賊人游牧不獲逃竄復𠞰
滅包沁人等西路又將布庫弩牧等誅戮伊等聞
風畏懼旋即知悔今伊犁喇嘛等知逆賊力不可
恃共圖擒獻以贖前罪此非出於飾說乘此機會
策楞等即應領兵直入責令伊等擒賊自效誅滅
黨惡寬其脅從其勢更易且噶爾藏多爾濟等皆
係該處大台吉其舊日屬人自必聞風来歸可以
資其兵力若普爾普所稱阿逆派兵千名遣巴特
瑪車凌等擄掠諾爾布林沁之語尚非實情不過
伊等欲聯絡諾爾布林沁之意如果前来則大兵
以逸待勞會同諾爾布林沁奮勇𠞰滅賊勢從此
益孤更可計日就獲現在降旨傳諭伊犁喇嘛等
令其效力贖罪著加恩授普爾普為三等侍衛賞
銀五十兩並派侍衛一員同伊前往伊犁宣旨曉
諭
命傳
諭伊犁喇嘛等效力贖罪
上諭伊犁喇嘛等曰阿睦爾撒納負恩叛逆擾亂伊
犁爾等畏其勢力勉強服從朕早已洞見情形昨
聞宰桑錫克錫爾格不將副將軍薩喇爾遣送逆
黨約蘇圖等具見誠悃已傳旨曉諭今爾等自知
前非俱欲擒賊自效遣普爾普告知將軍大臣等
據實陳奏實堪嘉予爾等果能洗心滌慮冀受朕
恩即將逆賊擒送軍前不特寬宥爾等從前罪愆
自當更加厚恩慎勿執迷不悟自取誅滅
命免革巴里坤辦事大臣和起豆斌職
上諭軍機大臣曰和起豆斌因從前辦理馬匹遲悞
經部議革職仍留軍營效力行走本應如所議革
職第念和起等此次辦理軍營糧餉馬匹尚屬無
悞著免其革職從寬留任伊等邀恩寬宥宜益加
意辦理倘再有貽悞斷不寬貸
丁未
定西將軍策楞疏奏會同諾爾布林沁進兵事
宜
策楞奏言臣會同諾爾布林沁令其派兵二千
名於十一月初一日在特訥格爾華托羅海等
處會齊進𠞰阿巴噶斯哈丹等游牧後因諾爾
布林沁未能如期而至改於十一月二十日會
合又因特訥格爾等處水草不足約至阿察地
方會同進發現在帶兵前進奏入
上諭軍機大臣曰據策楞奏稱在阿察地方會同諾
爾布林沁進𠞰阿巴噶斯哈丹等及招服塔本集
賽各事宜等語策楞等現在進兵甚合機宜惟從
前因伊犁来人等告知喇嘛宰桑等圍困將軍大
臣降旨令將喇嘛等𠞰滅今伊犁喇嘛同宰桑烏
克圖錫克錫爾格等請擒賊贖罪遣普爾普告知
是其情尚可原策楞抵伊犁時著將喇嘛等寬宥
以安衆心並責令其擒賊自效再約蘇圖尚在幼
年未必有從賊之心不過聽察哈什指使察哈什
斷不可容其餘如約蘇圖等尚可寬貸者著策楞
等分别辦理
戊申
命曉諭中外西陲用兵始末
上諭大學士曰阿睦爾撒納本一奸詭狡惡之人因
數年来準噶爾部落簒奪相尋希圖吞噬而準噶
爾台吉乃綽羅斯世傳伊係輝特勢不能遽行竊
踞遂以達瓦齊為竒貨誘助攻殺伊得從中取事
及達瓦齊既為台吉不遂所欲乃率衆来降彼時
策楞舒赫德議留其丁壯於軍營而老幼婦女悉
於歸化城安置朕為天下共主彼以窮蹙来歸而
轉令妻子離散實所不忍且伊擁衆數千戶同
来亦斷不肯聽其離析勢必肆出刦掠其為害於
喀爾喀者甚大是以治策楞舒赫德之罪而召見
阿睦爾撒納於熱河行在錫之封賞伊即面陳平
定準噶爾方略準噶爾一事乃我
皇祖
皇考屢申撻伐未竟之緒本所當辦今既機有可乘自
不容已而以夷攻夷非即用伊為先導不可是以
即用為將軍然朕已早燭其未可深信故令額駙
色布騰巴爾珠爾與之同行密降諭旨阿睦爾撒
納若實心出力可與之事權以誠感之若有反叛
之狀則汝收將軍印便宜行事伊既向化而来朕
即開誠布公實心相待加以厚恩伊亦人類寧不
知感此
上蒼所鑒臨初非術馭之利結之逆詐而豫圖之也迨
伊犁既定朕降旨封四衛喇特為四汗伊遂潛懷
逆謀欲併準噶爾遣人至哈薩克揚言伊領兵平
定伊犁而不云天朝大兵又托言哈薩克人衆謂
非令伊為總台吉不可私調兵數千置將軍印不
用用準噶爾台吉私印植黨修怨殘殺自恣六月
班第等具以奏聞朕即降旨令其即軍中挐問治
罪班第等旋奏伊將遵旨入覲朕召軍機大臣示
以所奏機宜皆謂阿睦爾撒納自必前来瞻仰或
慮其回巢後滋生事端耳而朕即豫料其必不前
来是以復令班第等即於彼中相機從事若已起
身在旬日内亦當追回迅速挐問蓋伊既懷叵測
即詐稱入覲亦必於途次遷延若不早為完結必
致生變與其俟伊交結煽動變遲而費大何如及
時乘機辦理之為得也乃班第等奏稱已遵旨遣
人追取適有哈薩克使者同行恐其驚疑復將追
取之人撤回獨不思哈薩克自大兵平定伊犁屢
次遣使至營本極恭順且深悉阿睦爾撒納之反
覆狡詐果正其罪亦何妨明切曉諭示以天討彼
何驚疑之有此班第等未能遵旨辦理自失機宜
之大端也朕見班第等不能在外完結即料其至
伊游牧地方必且竄匿必且潛取家屬因降旨烏
里雅蘇台軍營大臣令於撤回滿洲索倫兵内截
留一千名往禦而阿睦爾撒納果密使人邀其妻
子剋期奔會幸其所使班珠爾後期而我滿洲索
倫兵已詰朝畢集遮留其妻子部衆無一人闌出
者班珠爾等伎倆既窮始束身入覲仍計回時刦
之以去此朕於熱河親訊時據班珠爾等一一供
吐者若朕不豫為部署彼之家屬人衆安然遠颺
豈不增其羽翼耶額林沁多爾濟我之扎薩克親
王班第等以其老成可任令與阿睦爾撒納同行
乃齊木庫爾既密告其弟逆謀已著速當擒戮而
恬不知警但答以我單親王彼雙親王不敢便宜
從事夫既為國家叛賊尚何雙親王之足論及阿
睦爾撒納繳授將軍印信令伊先行尚不覺悟逾
日乃知其遁去始以兵追捕而已無及矣此又自
失機宜之一大端也班第鄂容安薩喇爾駐劄伊
犁受心膂之寄當聯為一體乃班第為人過於謹
慎氣局狹小好親細事鄂容安雖尚知大體而不
能通蒙古語一應機密籌畫未能洞悉頗有漢人
習氣至薩喇爾之在準噶爾譬之内地王府長史
護衛者流耳今雖授以顯秩彼衆原所不服而伊
復粗率自大三人者性習各殊安望其能和衷共
濟重以阿睦爾撒納之奸其所不悅盡遣入朝三
臣之左右皆其黨與三臣深信不疑疎於自衛兵
散處馬遠牧而軍營金帛茶布以備賞賚者夷衆
耽耽以視班第等初不介意即如敦多克曼集乃
阿睦爾撒納所信用班第等一聞搶掠臺站之信
即應立為擒戮以剪其瓜牙乃轉令傳諭喇嘛安
撫夷衆敦多克曼集因得召集羣凶操戈相向三
臣倉卒衝突賊衆大集勢不能支班第鄂容安捐
軀以殉薩喇爾被執令班第鄂容安見機明決早
為之計安得至此此二臣之殞命種種皆由自悞
無所歸咎而朕用人失當之悞亦無可辭也所可
異者阿睦爾撒納之狂悖情形色布騰巴爾珠爾
在軍營時皆所深悉且曾受朕密旨防範者乃毫
不加察反為所愚與班第等如水火朕是以命其
来京乃在朕前仍無一言奏及伊親為額駙位列
藩王豈其與逆豎同謀實可信其必無特年少無
知初不料其至此也至永常以領兵大臣駐守烏
魯木齊聞臺站被掠初以為窮夷自相攻刦奏請
帶兵追逐意尚近於勇往即加内大臣銜以示鼔
勵及聞阿睦爾撒納逃叛較畏葸乖張甘心僨事
退回巴里坤而置伊犁於度外設令永常當葉克
明安宰桑扎木參等叩轅請告之時厲兵迅往諸
部得所依倚協力搜捕阿睦爾撒納孑身逋軼可
計日就擒西陲已早安帖無事如北路之殱滅包
沁是其明騐也若以為臺站已斷難於前進則現
在策楞與噶爾藏多爾濟之子諾爾布林沁又何
以能偏師罙入振我軍威而伊犁之喇嘛宰桑等
皆聞風内嚮悔懼自新願率衆追捕叛逆以贖前
愆耶策楞既能奮勉以蓋前愆爰授以定西將軍
而永常之罪不容誅今雖死於道路亦當明正典
刑總之此事諸臣昧於機宜節節貽悮然其中蓋
有
天意何則朕思阿睦爾撒納雖傾險反側但當伊犁甫
定衆或以其為國宣勞而一切罪狀惟軍營大臣
見之朕及軍機大臣知之天下後世不盡知之也
又設使其遵旨入覲朕為久遠計本欲宣播其奸
挐問治罪然無知者猶將有鳥盡弓藏之議是今
日之逆跡彰露使人人知其必不可不誅未必非
上蒼之默啟之也人情樂於觀成難與謀始上年定議
用兵舉朝率多疑議及伊犁平定則以為事出意
外聞阿睦爾撒納負恩逃叛又以為究不可辦且
以為此固當然今聞伊犁宰桑悔罪擒賊或又以
為恐未必然人心風俗一何怯懦至此此朕所以
愧且懼也班第鄂容安見危授命固為可憫然於
事無補迥非傅清拉布敦之殞身西藏為國除凶
者可同年而語然一死已足自贖班第誠勇公爵
仍著加恩令伊子巴祿承襲鄂容安襄勤伯爵著
該旗帶領伊子引見令其承襲朕於軍國重務一
本大公隨機順應順者嘉與之逆者誅討之奮勇
者奬勵之怯懦者罰殛之惟準乎事理之當初非
窮兵勤遠亦不至耗財重費合計現在軍需較之
雍正年間所費不及六之一而偏灾賑䘏與夫中
外賞賚初未因軍興稍有裁損此王公大臣等所
共知者彼妄生異議者誠何心耶將此事顛末並
在事諸臣功罪宣諭中外知之
(臣)等謹案西陲用兵始末我
皇上淵衷默運上審
天時中權人事旁灼物情莫不
哲炳先幾
神周獨斷是以
規畫所及微特衆人不能窺尋萬一即身司其事如
軍營大臣日賴
廟謨指授其間克副稟承者固無不功立效隨捷於
影響設當機領悟稍遲未獲投時赴會已不
免毫釐千里之失此皆成蹟瞭然可指而數
至(臣)等昕夕
禁廷跪聆
密勿每值羽郵進
御仰荷
訓示精詳並奉
溫旨垂詢參核(臣)等輙或扞格一時未即會心窽要
逮乎事機顯著乃知
聖明一一早為照燭如操左劵如數前籌實無由上
測
高深也詩曰先民有言詢于芻蕘又曰如彼築室于
道謀是用不潰于成蓋
聖人於輿情日用之恒無一事不
虚公博採以資集益若
國家軍行至計所在則自古以為非常之原芸芸
者流狃方隅末見豈易與言發謀慮始故築
室之戒持之不得不堅其義政與先民所稱交
引互發於此益信我
皇上建從来未有之
膚功先擅從来未有之
睿算又豈方策中韜鈐智略所可少參擬議者哉
諭定西將軍策楞安撫伊犁事宜
上諭軍機大臣曰春間曾降諭旨平定伊犁後將四
衛喇特及各鄂拓克人衆編為旗分佐領其宰桑
即都統職銜得木齊即佐領職銜收楞額即驍騎
校職銜與準噶爾舊銜無異原屬易於遵行但此
時尚可毋庸辦理現在進兵凡投誠之台吉宰桑
等著策楞即速奏聞朕當酌量賞以品級職銜俟
明年来京入覲再行封授準噶爾人等不知約束
易生疑惑策楞至伊犁後諸凡條例務須簡易明
白便於遵行不必似内地之詳密使伊等手足無
措方為妥協至貢賦一項準噶爾連年不靖近又
遭阿睦爾撒納滋擾疲弊已極今年貢賦著加恩
寬免自明年為始減伊等原納貢賦之半徵收此
項仍為賞給彼處衆人俸祿及養贍喇嘛之用著
策楞詳細曉諭伊等知悉辦理大局已定其餘事
務暫留玉保厄爾錐音等在彼辦理策楞著帶尼
瑪哈薩克錫喇吞圖布恩克博羅特等三人同
至京師詳細籌畫再行辦理其伊犁從前原議駐
兵五百名今亦毋庸增添仍照舊數派索倫兵五
百名駐劄惟兵丁馬匹須在一處如蒙古游牧人
等庶可以資防守其議遣濟隆胡土克圖前往伊
犁之處宜詳察彼處喇嘛等情形再行遣往著策
楞訪問厄爾錐音等具奏此等事宜雖尚可緩亦
須豫為籌及策楞等務期于事有益隨宜妥酌辦
理
定邊左副將軍哈達哈等疏奏防範烏梁海事
宜
哈達哈等奏言臣等奉到
諭旨令會同青滚雜卜商酌防範收服烏梁海事宜
適青滚雜卜来至布延圖軍營臣與之商議據
青滚雜卜告稱新收汗哈屯烏梁海等愚蠢無
知經阿睦爾撒納遣人唆誘不可不留心防範
已令郭勒卓輝等由烏梁海得木齊内選派數
員帶兵駐劄哈道里等處瞭望遇事即行傳報
其額爾齊斯地方有郭勒卓輝屬人博博等一
百戸尤屬可疑且去宰桑處甚遠難於約束並
諭令郭勒卓輝將伊等内移以防逃竄所有新
收烏梁海等現在俱行加意防範奉入報
聞
庚戌
諭山西巡撫恒文採辦商駝
上諭軍機大臣曰據明德奏稱西路軍營駝隻現在
陜甘二省採辦尚未充裕晉省歸化城朔平一帶
商販駝隻甚多請勅下該撫採辦等語著傳諭恒
文在該省商販駝隻内採辦一二千沿邊解送肅
州聽用
辛亥
議安插噶爾丹達爾扎等
軍機大臣奏言臣等詢問台吉噶爾丹達爾扎
濟克濟扎卜等舊住青海因羅卜藏丹津謀叛
移住喀爾喀後為茂海策凌等逼勒同逃準噶
爾地方大兵平定伊犁經將軍班第等查明給
與戶口交與侍衛瑪瑺帶領入
覲中途為呼爾璊台吉達瓦屬下搶掠今將軍策楞
進兵達瓦屬人仍將伊等送回應請
旨發回喀爾喀游牧居住奏入
上從之
定西將軍策楞等疏奏遣人曉諭伊犁喇嘛等
各事宜
策楞等奏言臣等將普爾普所告伊犁喇嘛宰
桑等擒賊自效情形詢之諾爾布林沁諾海竒
齊克等俱云此係實在情形並無可疑宰桑烏
克圖人甚明白係噶爾丹策零時舊人伊犁擾
亂時並未附和從賊此次遣人前来告知亦必
出伊定見等語臣即令諾爾布林沁等寄信各
喇嘛宰桑知悉現在大兵進發額林哈畢爾噶
各台吉宰桑等俱派兵隨行擒𠞰逆賊伊等果
能擒賊来獻自當奏聞加恩若所信不實即用
兵𠞰滅遣得木齊德訥克同策卜登前往曉諭
並將
皇上軫念將軍及曉諭準噶爾部衆各
諭旨齎往宣示又據普爾普告稱現在額林哈畢爾
噶一路不便行走須由烏魯木齊取道吐魯番
從朱爾都斯前進方為妥協照伊所所請前往
臣並將奉到
諭旨會同諾爾布林沁等剋期𠞰滅阿巴巴噶斯等
游牧事宜與諾爾布林沁等商議據稱前因伊
父遣人告知靜候將軍大臣等到時商議是以
未即派兵同来今現擬將附近之布魯古特呼
爾璊各處兵丁先派一千餘名於十二月初五
日齊抵軍營俟其到時臣即於初七日領兵前
進奏入報
聞
定邊左副將軍哈達哈等疏奏換易烏梁海馬
匹事宜
哈達哈等奏言臣等遵奉
諭旨與青滚雜卜及察達克等商議换易烏梁海馬
匹事宜據察達克告稱新收烏梁海等約可換
馬一千匹但䭾載物件往彼換易路程較遠請
將茶煙緞匹等項運至吹地方彼處離汗哈屯
游牧甚近臣即派察達克等前往辦理計換馬
一匹給與物件運價約銀七兩五錢其舊厄魯
特貝子明楚克公丹拜及青滚雜卜所屬烏梁
海等亦可購馬一千匹請每匹給與價銀七兩
五錢即交青滚雜卜派人辦理再從前禁止烏
梁海等在卡倫附近交易恐其滋生事端今伊
等感激
天恩誠心歸順請嗣後每年或一次或二次令蒙古
商人等䭾運物件換易伊等牲隻即在吹地方
交易似于彼此有益奏入報
聞
癸丑
命賞給都爾伯特游牧人等籽種糧石
上諭軍機大臣曰舒明奏稱都爾伯特汗策凌等告
知伊屬人等生計稍艱請將游牧移至額克阿喇
勒等語伊犁平定後原議定伊等遷至舊游牧額
爾濟斯地方居住若額克阿喇勒則附近卡倫遷
往居住事屬可行著照所請即於今歲遷往彼處
游牧俟擒獲阿逆後仍令伊等遷至額爾齊斯路
更近便倘有派伊等兵丁之處即由彼派往諸事
易於辦理等凌等既稱在推河地方生計稍艱著
賞給籽種六百石交與恒文等運至額克阿喇勒
地方務於明年三月内運到使伊等得以及時耕
種毋致遲悞又據納穆扎爾奏稱輝特和碩特人
等現將牲隻在塞楞額鄂爾昆等處換易籽種等
語輝特和碩特人等今歲自軍營回来又向塔米
爾扎卜堪往返遷移牲隻疲瘦不必令其換易亦
著納穆扎爾查明應需籽種若干石行文恒文處
支領賞給以示體䘏至策凌等從前騎䭾前往軍
營之馬駝現在應行交納但念伊等往返軍營牲
隻不無疲瘦著寬限二年陸續交納
參贊大臣富德疏奏噶爾藏多爾濟等赴軍營
日期
富德奏言臣帶領噶爾藏多爾濟等至巴里坤
遵
旨換給伊等馬駝并賞給台吉宰桑等緞匹及兵丁
銀兩伊等感激奮勉議定於十一月二十四日
自巴里坤起程前赴軍營旋據巴雅爾告稱自
巴里坤第三臺廋集地方離伊游牧甚近擬先
往備兵且與和通鄂勤商議寄信額林沁令其
擒獻阿睦爾撒納即令伊等前行又於十一日
三十日接到策楞咨稱普爾普来告伊犁衆喇
嘛宰桑等情願擒賊自效情形臣即曉諭各台
吉宰桑伊等更覺踴躍據噶爾藏多爾濟告稱
現在已到伊所屬扎哈沁地方既有此信應即
先往游牧整齊兵馬速行進𠞰等語亦照伊所
請派營總巴雅爾等同伊前往臣亦帶領官兵
尅期前進奏入報
聞
乙夘
恩賞布庫努特等口糧
上諭軍機大臣曰據和起等奏稱派出隨同吞圖布
進兵之布庫努特兵二十名現照達什達瓦屬人
之例賞給口糧馬匹等語前據吞圖布稱伊布庫
努特人衆共九十餘戸酌量可選兵七八十名今
僅用二十人殊屬太少著再選派六十名令其帶
領前往此項布庫努特等九十餘戸早經投順從
前永常未經奏聞是以未及施恩除揀派兵丁給
與馬匹口糧外其餘人等俱著照達什達瓦屬人
之例一體賞給口糧以示優䘏
命定西將軍策楞確勘錫克錫爾格擒賊自效情形
上諭軍機大臣曰詢問侍衛滿楚知錫克錫爾格將
薩喇爾羈留加之困辱情形甚屬可惡昨據策楞
等奏稱伊犁喇嘛及錫克錫爾格等情願擒賊自
效曾降旨宥伊等罪愆現在大兵進發伊等果擒
獻首惡悔罪輸誠尚屬可恕若因力不能支始將
阿逆獻出希冀邀恩則非出於本心應仍將錫克
錫爾格挐解来京治罪
綽羅斯台吉達什達瓦妻車臣默爾根哈屯遣
宰桑鄂齊爾入
覲
命授鄂齊爾為散秩大臣賞銀五十兩衣一襲
丙辰
駐劄巴里坤辦事大臣和起等疏奏副將軍薩
喇爾遣人報知伊犁情形
和起等奏言十二月初五日副將軍薩喇爾遣
伊兄布林及察哈爾藍翎侍衛那木查爾等帶
領和碩特台吉諾爾布敦多克来使鄂爾竒木
濟烏魯特来使鄂斯庫綽和爾来使韋諾克克
勒特来使齊木伯爾和碩特台吉圖們来使烏
特巴拉等五人至巴里坤告稱八月二十四日
宰桑克什木敦多克曼集等作亂薩喇爾及布
林那木查爾和通鄂勤等衝陣力戰至二十六
日夜為宰桑錫克錫爾格所執看守六十日後
準噶爾台吉宰桑喇嘛等感慕
天朝威德自知罪愆共怨恨阿睦爾撒納反覆叛亂
商同擒賊自效現聞阿睦爾撒納同台吉額林
沁舍楞在博羅塔拉道都托羅海地方居住各
領兵前往擒挐薩喇爾同公丹拜藍翎侍衛和
通鄂勤宰桑約蘇圖錫克錫爾格巴桑等帶兵
三千餘名在博羅布爾噶蘇進發台吉諾爾布
貝竒宰桑烏克圖等帶兵三千餘名在闥勒竒
嶺進發於十一月初九日在托和木圖會集俟
擒獲時交薩喇爾解送因各遣使人齎準噶爾
喇嘛等奏書前来並請入覲
天顔等語臣即將布林等及来使五人派員馳送京
師伊等並稱由吐魯番一路前来是以行文北
路將軍大臣一體豫備奏入
上諭軍機大臣曰和起等奏薩喇爾同準噶爾台吉
宰桑等議擒阿睦爾撒納来獻等語薩喇爾駐劄
伊犁倉猝遇賊班第鄂容安捐軀盡節伊為賊拘
留自必愧恨然因兵少力弱中賊詭計非伊無能
被執今伊感念重恩會同伊犁衆台吉宰桑等分
路領兵期獻逆賊是其誠心奮勉終始不渝朕聞
之實深嘉予轉復為之惻然著策楞𫝊旨慰勞並
將荷包鼻烟壺各一件俟薩喇爾至軍營時即行
頒賜其宰桑烏克圖等原係歸誠之人曾降旨給
與職銜止因阿逆從中煽惑伊等勉強服從今既
悔罪輸誠擒賊自效俟挐獲阿逆後將伊等悉行
寬宥並當從重施恩發往荷包鼻烟壺各十五件
將現在效力之宰桑等遍行賞賜策楞等詳悉曉
諭伊等知之又
諭曰薩喇爾原係厄魯特之人叩關投誠甫及五年
隨圍出兵奔走幾無寧歲前此命其同駐伊犁亦
因伊熟彼地情形耳及阿逆背叛生變班第鄂容
安捐軀盡節而薩喇爾衝陣突出其後力窮被執
拘留所以不加深咎者誠以厄魯特風俗原不知
致身大義未可以世受國恩之滿漢臣子相提並
論初非朕之溺愛厄魯特而然也拘方之士或將
謂三人同駐伊犁彼二臣臨危致命而伊乃靦顔
就執其偷生負國斷難姑容如此則是以祖父世
臣受恩深重明於大義者為比未免過於求全責
備而其視薩喇爾為過高矣夫責人易而當局難
平居議論誰則不能獨不思身當其境可深信其
能引決就義如班第鄂容安之為者恐亦未能多
得也俟阿逆擒獲之日朕自分别功罪另降諭旨
恐無知之人但有所聞輒生異議並未深悉事理
一味隨聲附和澆風陋習不可不亟為挽回特曉
諭知之
丁巳
命定西將軍策楞等查辦伊犁䧟賊人員
上諭軍機大臣曰阿逆背叛時侍衛官員隨將軍等
駐劄伊犁有陣亡及自盡者著策楞抵伊犁後查
明請旨加恩其未能死節被賊羈留者雖俱不能
無罪但因留兵不多倉猝被難非昔年和通呼爾
哈淖爾臨陣被執者可比有自行投到及查出者
俱著從寬免其治罪遣回京師
命封和碩特台吉諾爾布敦多克公爵
上諭軍機大臣曰和碩特台吉諾爾布敦多克奏稱
伊父羅卜藏車凌從前久欲投誠因在噶爾丹策
零時未獲率衆前来今年進兵班珠爾又將伊屬
下人等占據等語頃諾爾布敦多克之子鄂齊爾
赴熱河入覲加恩封賞令同噶爾藏多爾濟等赴
軍前效力今諾爾布敦多克會同薩喇爾領兵擒
挐阿睦爾撒納誠悃可嘉著施恩封諾爾布敦多
克為公所有班珠爾占據伊舊日屬人著策楞即
行查明給還
戊午
諭定西將軍策楞進𠞰博羅塔拉事宜
上諭軍機大臣曰據策楞奏稱此時前往伊犁尚非
急務大兵進發即向博羅塔拉迎赴薩喇爾擒挐
阿逆並將助惡人衆悉行𠞰滅等語所奏甚合機
宜惟辦理助惡人等尚當示以區别如阿巴噶斯
哈丹察滚德濟特敦多克曼集等固屬罪無可逭
若巴特瑪車凌額林沁二人甫從哈薩克前来且
額林沁素與阿逆積有讐隙或能協力擒挐更當
格外寬宥至宰桑約蘇圖年幼無知不過為賊所
誘前曾降旨令將厄爾錐音哈薩克錫喇尼瑪約
蘇圖俱授為圖什墨勒内大臣今約蘇圖已協同
薩喇爾前往擒挐逆賊著策楞傳傳旨補授其巴
特瑪車凌等亦著策楞到日詳察情形奏聞請旨
命定西將軍策楞查辦達什敦多卜
上諭軍機大臣曰據哈達哈奏稱都噶爾屬人敦多
克告稱阿睦爾撒納遣宰桑色克色烏勒木齊等
將達什敦多卜游牧遷去伊獨逃出来歸等語達
什敦多卜係獲罪被擒之人未經治罪授伊為侍
衛又賞給副都統職銜遣往軍前效力如遇阿睦
爾撒納以兵力威逼不得已而脅從尚屬可恕若
僅遣人傳喚即行明係有心從賊即應重治其罪
著策楞至伊犁查明確實伊果遷移他處隨同阿
逆行事著即將達什敦多卜挐解京師正法
命齊木庫爾之子策布登多爾濟襲封郡王
上諭軍機大臣曰齊木庫爾自歸誠以来感戴朕恩
實心效力豫將阿逆謀叛情形告知軍營大臣並
率領輝特人衆内附誠悃可嘉是以施恩封為郡
王今聞溘逝深堪憫惻著賞銀一千兩料理喪事
並加恩將伊子策卜登多爾濟承襲郡王兼管輝
特盟長事務伊年幼不能獨辦著授普爾普為副
盟長協同管轄又
諭侍郎納穆扎爾曰齊木庫爾病故伊子策卜登多
爾濟年幼恐不能約束衆人而其部落自普爾普
外亦更無人可用是以授策卜登多爾濟為盟長
即以普爾普為副協同辦事但普爾普不可深信
若有妄行之處當示以節制著納穆扎爾加意防
範又不可少露形跡使其生疑
癸亥
命奬賞貝勒車木楚克扎布等
上諭軍機大臣曰據策楞奏稱現令玉保車木楚克
扎布阿敏道等帶領兵丁一千一百名前進其餘
弁兵策楞等隨後繼進於初七日起程其厄魯特
台吉惟唐古特諾海竒齊克等數人前来餘皆未
到等語今伊犁台吉宰桑等俱欲擒賊自效事機
順應大兵自宜速進策楞等不俟厄魯特等兵到
自行進發甚合機宜看来不必藉厄魯特兵力即
可𠞰滅阿巴噶斯等助惡人衆惟在策楞等加意
奮勉迅奏膚功至貝勒車木楚克扎布自去歲即
在軍前效力近又同𠞰布庫努特頗著勞績公旺
布多爾濟隨伊父軍營行走始終不懈今並在哨
探隊内行走實屬奮勉可嘉著加恩賞給車木楚
克扎布三眼翎旺布多爾濟孔雀翎以示鼔勵
諭駐劄巴里坤辦事大臣和起等
上諭軍機大臣曰據和起等奏稱從前自伊犁前来
之喇嘛達木巴達爾扎跟役薩喇那奔一戸現在
逃竄等語此數人雖已逃竄尚屬無關緊要但駐
劄巴里坤之厄魯特等甚衆達什達瓦屬人亦不
下數千豈可轉相效尤任意逃竄此項人等係安
插在卡倫之内抑或在卡倫之外如在卡倫内則
何以無人覺察任其脫逃即在卡倫以外亦應有
防範之人著和起等查明奏聞再前曾降旨令公
納噶查等帶領達什達瓦屬人及額敏和卓回人
前往阿克蘇城嗣又降旨停止此項回人業經賞
給製裝銀兩此際應已抵巴里坤若即令撤回徒
勞往返現派達什達瓦人等隨營效力巴里坤所
有馬匹如可辦給回人乘騎即令伊等一同馳赴
軍營接續大兵亦屬有益著和起等酌量辦理並
傳諭策楞知之
甲子
命各省提鎮稽察臺站
上諭軍機大臣曰軍營文報關係緊要從前特派大
員督察以專責成今據黃廷桂奏稽察臺站不若
責成沿邊提鎮等語沿邊臺站多屬營弁馳送責
成提鎮稽查實為妥便著照所請派沿邊各提鎮
不時往来查察勿致稍有玩悮其直隸山西亦著
各提鎮就近督察
命籌辦買補馬匹事宜
上諭軍機大臣曰據黃廷桂奏稱西安滿營等摘缺
馬匹在歸化城購買山西綏遠城右衛撥馬三千
匹亦陸續買補一時同購必致難於採買等語現
在西路用兵陜甘調缺營馬亟須購補著照大學
士黃廷桂所奏先儘西安滿營各處應需馬數速
為買足其綏遠城右衛應補馬匹不必同時購買
乙丑
諭定西將軍策楞安置唐古忒事宜
上諭軍機大臣曰據策楞奏唐古忒告稱哈薩克錫
喇遷至哈卜塔克拜塔克等處居住意似觀望又
準噶爾人衆俱有望諾爾布林沁為台吉之意似
皆唐古忒捏飾之詞已經明白開導並曉諭哈薩
克錫哈等語唐古忒如此陳告特因伊係阿睦爾
撒納族人今在額林哈畢爾噶居住衆皆不悅伊
欲藉此傾軋即如從前恩克博羅特亦謂唐古忒
全無踴躍從征之意不若將伊游牧附近馬匹牲
隻全行收取盡將其丁壯攜至軍營使伊不得妄
有異志等語曾告之扎拉豐阿看来明係伊等互
相猜疑彼此告訐之詞全不足為據試思噶爾藏
多爾濟荷朕深恩哈薩克錫喇乃係阿逆仇人必
無從賊之事策楞以噶爾藏多爾濟哈薩克錫喇
必無異志曉諭唐古忒並將此情節行知哈薩克
錫喇甚合機宜現在唐古忒隨同進兵著留心查
察事竣後若仍將唐古忒安置額林哈畢爾噶殊
屬未便並著策楞存記俟彼時另指一地方安插
唐古忒游牧
命傳諭噶爾藏多爾濟
上諭軍機大臣曰據扎拉豐阿奏稱噶爾藏多爾濟
之子諾爾布林沁於十二月初七日病故等語諾
爾布林沁年幼而甚奮勇前緣伊父入覲獨駐游
牧頗著勤勞是以加恩封為郡王今聞病故深堪
憫惻著賞銀一千兩用示優䘏並傳諭噶爾藏多
爾濟不必過於傷心此時若尚未同策楞帶兵前
進暫令在游牧休息俟料理伊子事畢再行續進
平定準噶爾方略正編卷二十三
