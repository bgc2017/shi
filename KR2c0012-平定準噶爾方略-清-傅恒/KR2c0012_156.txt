平定準噶爾方略續編卷十七
乾隆二十七年五月庚子
諭都統侍郎公明瑞等通融派撥回城兵數事宜
上諭軍機大臣曰明瑞奏稱永貴等所定各城滿洲
索倫兵數喀什噶爾二百一十名葉爾羌阿克蘇
英噶薩爾等處各一百四十名必致離其本旗難
資管轄查換班滿洲兵每旗正數皆一百五十名
請按滿洲兵六百索倫兵三百正數喀什噶爾派
滿洲兵二百索倫兵一百葉爾羌阿克蘇各派滿
洲兵一百五十索倫兵五十英噶薩爾派滿洲兵
一百索倫兵一百等語前永貴將各城兵數瑣細
分派已覺過當今明瑞又斤斤較量所奏亦未明
晰此項官兵非盡駐劄本城兼有臺站卡倫差遣
即令稍爲撥補亦無不可著傳諭明瑞等彼此通
融商酌不必過於拘泥
辛丑
命選侍衛三員派往烏魯木齊
上諭軍機大臣曰據旌額里等奏稱烏魯木齊照管
貿易巡察臺站卡倫牧羣等事尚需侍衛人員等
語著領侍衛内大臣揀選門上侍衛三員引見派
往
陜甘總督楊應琚疏奏辦送挈眷移駐官兵
楊應琚奏言准烏魯木齊辦事大臣旌額理咨
承准軍機處議覆現在烏魯木齊兵丁有情願
挈眷遷移者行文陜甘酌量辦送起程隨查本
處有願駐官兵二百八十一員名俱給文令其
各回該標營料理臣俱飭令各該地方官遵照
原議妥協辦理并派委都司守備等員沿途照
管於本年三四月内陸續起程奏入報
聞
乙巳
命補授伊犂厄魯特佐領等官
上諭軍機大臣曰據阿桂等奏稱現在伊犂新編厄
魯特四佐領除侍衛庫庫濟克達什都卜珠爾分
管三佐領外所餘一佐領請以驍騎校楚楚木擬
正鄂勒錐博勒瑚擬陪其驍騎校現有四缺可否
以虛銜藍翎和雅克齊等四員補授等語伊犂厄
魯特從前所編兩佐領已命侍衛碩通等管轄今
陸續來投之厄魯特等又增編四佐領著照阿桂
所請除庫庫濟克等三員俱補授佐領外所餘一
缺著擬正之楚楚木補授其驍騎校四缺著和雅
克齊綽哈普爾普達瓦烏哈圖補授
壬子
烏魯木齊辦事侍郎旌額理等疏奏製造農具
事宜
旌額理等奏言查烏魯木齊屯田農具皆從内
地運送今需用數多若本處有產鐵處所可以
採取製造較爲省便臣等訪之舊厄魯特等聞
喀喇巴勒噶遜昌吉河源等處向曾產鐵隨飭
吐魯番公素賚璊派回人採取鐵砂百餘觔鎔
鑄試看雖不及内地所出尚可供用但伊等僅
能鎔鑄犂鏵於錘鍊刀鐮等器未爲熟習因行
文楊應琚調取匠役數名前來製造俾屯田兵
丁等習熟後即行發回奏入報
聞
甲寅
諭陜甘總督楊應琚核奏新疆茶法
上諭軍機大臣曰明德有減配茶封之奏業經下部
議行但思茶商等照例完課應望多銷獲利何以
轉願減少即云近議搭放兵餉地方行茶日夥是
以不樂多配而兵丁所支茶封恐未必獲利蓋兵
利有餘則商價自必日損商茶有利更無須抑派
兵丁二者不可得兼其理甚明且現在庫茶實在
存積若干其最陳者起於何時近來折餉之外有
無存積應行設法銷售之處著楊應琚逐一通核
妥辦務俾公私均益此時新疆生聚漸繁物產豐
裕惟茶必取之内地既縻脚價仍屬有名無實或
臺站往來之便量力擕帶分貯俾日久積少成多
則不動聲色而其事易集爲利亦溥即今歲明瑞
所領各處换班兵三千餘名皆應裹帶鹽菜口糧
或兵丁途次需茶而庫茶有餘可以酌量搭放俾
資日用即一面辦理一面奏聞
乙卯
議鑄給扎哈沁烏梁海部落印信等事宜
定邊左副將軍成衮扎布等奏言現在扎哈沁
等一旗阿爾台烏梁海七旗唐努烏梁海四旗
各安耕牧俱在卡倫以外雖各有總管未經頒
給印信一切出入行走殊多不便查從前都爾
伯特汗王扎薩克等請給印信臣等具奏蒙
恩頒發謹援例代請一體賞給其唐努烏梁海等尚
未諳習事體所給印信或暫交副都統莫尼扎
卜掌管俟該總管稍知約束所部再行賞給奏
入得
旨軍機大臣議奏尋議扎哈沁烏梁海人等自乾隆
十九年以來陸續歸附隨其戶口多寡編設旗
分佐領計扎哈沁一旗九佐領二千餘口烏梁
海七旗二十五佐領四千四百餘口唐努烏梁
海四旗十六佐領四千八百餘口雖經補授總
管尚未鑄給印信應如成衮扎布所請擬給扎
哈沁公扎木禪扎哈沁一旗總管之印一顆烏
梁海内大臣察達克等阿爾台烏梁海七旗總
管之印一顆唐努烏梁海四旗總管之印一顆
兼用滿洲蒙古字照察哈爾總管印信式樣鑄
造分别賞給及交該副都統暫掌又阿爾台淖
爾烏梁海二旗四佐領七百餘口現係總管扎
喇納克巴勒桑統轄可否給與印信該將軍未
經奏及應令查明具奏奏入
上從之
閏五月癸亥朔
喀什噶爾辦事尚書永貴等疏奏查辦續報回
地果園事宜
永貴等奏言從前喀什噶爾查出波羅泥都等
果園因伯克等初次呈報不無遺漏臣等曉示
令其首出免罪續據阿竒木伯克噶岱默特等
於賞給官兵之果園十三處外續報出二十九
處自應全行入官但念該伯克等始雖瞻徇一
奉曉示即盡行呈首情有可原臣等酌量賞給
阿竒木伯克果園三處伊沙噶以下伯克四處
又希卜察克布魯特散秩大臣阿竒木英噶薩
爾阿竒木伯克素勒坦和卓冲噶巴什布魯特
阿瓦勒比等各給一處以爲來城住宿之地其
餘入官仍交回人看守採取賞給官兵再此等
果園内尚有餧馬之苜蓿草每年可得二萬餘
束定額徵收以供飼牧俱造具印冊永遠遵照
奏入得
旨如所請行
戊辰
以新疆底定
恩賞在事諸臣世職
宣諭中外
上諭大學士曰從前準噶爾部落素不安分憑凌衆
蒙古自噶爾丹時即肆跳梁侵擾喀爾喀西藏是
以
皇祖
皇考不惜勞費先後興師征討數十年來上煩
聖慮伊等野性難馴喜事爭奪以致内自生亂互相
殘滅爰有策凌等各率所屬歸誠朕以機會可乘
選將出師掃除凶逆大兵所至勢如破竹不一二
年戡定禍難肅清疆宇擬欲綏爰有衆俾安生計
詎伊等無福承受數應滅亡迭生叛亂是以更遣
偏師殱除醜類遂有伊犂至回人爲準夷役使波
羅泥都霍集占俱被拘於額林哈畢爾噶我兵初
定伊犂時念伊等爲派噶木巴爾後裔釋歸故里
乃霍集占受朕深恩毫不知感輒敢反噬傷我王
臣因諭凱旋官兵乘勝收服葉爾羌喀什噶爾諸
回城追𠞰逆賊兄弟直抵拔達克山部落該酋即
馘霍集占以獻此皆伊等罪惡貫盈上干
天譴是以軍行所過降服者撫抗命者誅數十載未竟
之緒五年以來悉爲底定拓地二萬餘里均如内
地兵民駐劄屯墾誠所謂非常之功也在事奮勉
諸臣現經部臣查奏請
旨應得世職者約五百餘人朕以敵愾奏功勞績克
著酬庸之典即稍從優渥亦非賞賚無節者比雖
其間實有奮勇出衆及隨營效力之不同但宣力
行間均屬勤勞王事正不必過爲區别此内除達
爾黨阿哈達哈皆僨事獲罪無容議給世職外其
餘諸臣俱著照部臣所奏一體加恩賞給世職各
於本身兼帶此等皆滿洲世僕得邀恩賞世祿以
贍其家更覺充裕而八旗添設世職五百餘員於
旗人生計亦大有俾益並將此通諭知之
辛未
諭定邊左副將軍成衮扎布等哈薩克貿易事宜
上諭軍機大臣曰成衮扎布奏准科卜多副都統扎
拉豐阿報稱哈薩克阿布賚遣使貢馬九匹所帶
馬匹四百餘已派台吉等禁止貿易護送入覲等
語哈薩克來使著派出爲首者數人緩行前往熱
河候旨伊等所帶馬匹頗多自必乘便貿易從前
阿桂請禁哈薩克北路貿易蓋慮伊等貪程途近
便遂不肯遠至伊犂但伊犂烏里雅蘇台皆屬内
地如過示區别亦於體制未協惟應禁止私市概
從官辦而稍增物値減其馬價伊等無利可圖自
必專向伊犂即令其仍貪近便情願減價則烏里
雅蘇台官庫緞疋等物尚有雍正年間收貯者與
其徒爲朽腐即以易馬或就近牧放或酌量撥解
亦無不可成衮扎布接奉此旨若業經禁止貿易
即以朕旨傳諭准其一體開市伊等若謂物價較
伊犂有加亦諭以蒙古地方價値情形難與伊犂
一例至卡倫臺站人等私行交易斷宜嚴禁有犯
必懲并傳諭阿桂知之
壬申
烏魯木齊辦事侍郎旌額理等疏奏建造兵丁
房屋事宜
旌額理等奏言安西移駐烏魯木齊兵丁一千
八百餘名約需住房三千六百餘間臣等於去
年十月派員挑選屯田兵五百名查定各屯住
址伐木刈葦分造房屋計本年八月内可以竣
事奏入報
聞
戊寅
參贊大臣阿桂疏奏相度安設卡倫各事宜
阿桂奏言上年臣駐兵塔爾巴噶台查勘應設
卡倫擬自輝邁拉呼至愛古斯招摩多自阿勒
坦額默勒至伊犂河岸十七處立木爲記對伊
犂河四處壘石爲記今春派護軍統領伊勒圖
等前往安設訖又據厄魯特等告稱特穆爾里
克有準噶爾所埋大銅礮及礮内鐵子臣委護
軍統領伊勒圖等前往辦理據報掘得大銅礮
四位衝天礮筒八件大小礮子萬餘顆陸續運
回收貯備用俟嗒爾巴噶台駐兵時再將所立
木石記號之處酌量安設卡倫奏入報
聞
己卯
諭巴里坤辦事都統永寧等預備換班官兵羊隻
上諭軍機大臣曰阿桂等奏稱新來伊犂换班之滿
洲察哈爾侍衛官兵等自夲年八月起一年内應
支食羊三個月共需一萬三千餘隻除牧放及孳
生羊隻外仍需羊七千五百餘隻可否交巴里坤
大臣辦送等語著照所請傳諭該大臣等將喀爾
喀等往巴里坤所售羊隻照數採買選派官兵沿
途加意牧放送伊犂
庚辰
以巴里坤辦事副都統永慶疏奏查辦布魯特
所攜軍器傳
諭阿克蘇等處駐劄大臣查核外藩貿易舊例
上諭軍機大臣曰永慶奏稱布魯特車里克齊游牧
人等以貿易前來據卡倫查報所攜鳥鎗三桿及
事畢起程又查出鳥鎗十七桿及腰刀棉甲等件
與原數不符業將軍器扣留給還原價等語布魯
特等與回人接壤彼此以軍器交易必相沿已久
有何關係如謂伊等心懷叵測豈買得鳥鎗數桿
遂能生事似此辦理轉覺琑屑但向例禁止與否
亦未可知著傳諭阿克蘇等處駐劄大臣等會同
查核具奏
壬午
喀什噶爾辦事尚書永貴等疏奏辦送伊犂布
疋事宜
永貴等奏言前准阿桂咨商以葉爾羌喀什噶
爾餘糧折算普爾售買布疋運送伊犂臣等通
計喀什噶爾餘糧及需用各款儘數辦理其餘
再行辦買布疋具奏欽奉
諭旨觀此情形僅敷爾等之用不能再助伊犂何不
從實具奏仰惟
聖明洞鑒無微不悉查前次阿桂咨商之時臣等正
在預備採買換班官兵馬匹牲隻是以未能定
議今烏魯木齊伊犂大臣俱奏明馬匹牲隻足
用停止採買喀什噶爾餘糧作價之普爾除支
用外仍可得三千騰格回地每布一疋其價止
普爾四十文計辦運布疋二千及染色包裹共
用普爾一千九百四十餘騰格以臺車送至阿
克蘇轉運伊犂仍餘普爾一千五百餘騰格以
備來歲之需奏入報
聞
六月壬辰朔
申諭定邊左副將軍成衮扎布等哈薩克貿易事宜
上諭軍機大臣曰成衮扎布等奏奉到辦理哈薩克
貿易諭旨隨酌量曉示該使人據稱因道遠多帶
馬匹並非專來貿易若有願售者亦可變價等語
哈薩克全部均爲臣僕其在西邊游牧者與伊犂
烏魯木齊相近自應在彼貿易至阿布賚游牧與
古爾班察爾相近在北路行走爲便伊等情願來
烏里雅蘇台貿易亦無不可至盜賊爭鬭等事惟
派委幹員照料約束自然安靜其貿易之處可不
必停止
癸巳
諭參贊大臣扎拉豐阿奏報科卜多屯田情形
上諭軍機大臣曰科卜多新開屯田特派扎拉豐阿
前往伊至彼處即應將一切情形一面報知將軍
一面具奏迄今數月雖將墾田二十頃之處呈報
一次此時地土肥磽雨澤應時與否及禾苗若何
滋長並未奏及伊係參贊大臣副都統又專辦軍
屯有事自應入告著成衮扎布等傳諭扎拉豐阿
令將前項情形明白具奏
己亥
命議給世職官員通較前後功次
上諭軍機大臣曰據正白旗滿洲奏稱黑爾根城副
都統鄂博什在軍前效力曾賞給雲騎尉今又議
賞三等輕車都尉其所得雲騎尉應居何等現在
咨查該部等語此次平定伊犂回部有軍功出衆
者一經奏報即交部議敘給與世職原屬鼓勵戎
行之意今大功告成通行查核從前曾賞世職人
員該部自應分别辦理蓋世職之崇卑視軍功之
大小現在議給之職若大於從前所賞者即銷去
前職尚屬可行至前後功次略同俱令留襲既屬
太過或將前次功牌註銷專諭後來功賞亦未免
偏枯此間權衡較量必通計前後所得功次應給
何職酌量定議方爲平允著該部將此次議給世
職各員通行查核畫一辦理具奏
乙巳
諭回部辦事大臣等酌定伯克等貢獻事宜
上諭軍機大臣曰達桑阿奏稱庫爾勒玉古爾伯克
等貢獻馬匹緞疋等物謹派員賚送等語庫爾勒
玉古爾等回人遷居甫定其生計自屬不足且回
人等欲有所獻亦當視其品級以昭體制若小頭
目等皆准入貢則各城互相倣傚殊覺非體且伊
等果出於誠悃或當入覲來京時行之尋常何必
瀆獻上年
皇太后萬壽大慶回人恭效祝釐俱已計値賞賜嗣後
會逢盛典回人等所進方物該大臣等察收具奏
此外不必允准現在所進馬匹什物既經收受著
計値頒賞并通諭各城駐劄大臣曉示該伯克等
知之
丙午
參贊大臣阿桂等疏奏伊犂恭建
關帝神祠
阿桂等奏言臣等因伊犂建造城垣公署謹擇
地恭建
關帝廟繪像供奉每年春秋致祭又原任將軍班第
參贊大臣鄂容安在伊犂竭忠全節應否製造
神牌於廟後房屋設位致祭伏候
欽定奏入報
聞尋
賜名雙烈祠
庚戌
命議敘解送阿克蘇馬匹官兵
上諭軍機大臣曰海明等奏稱烏魯木齊送馬一千
二百匹至阿克蘇全無傷損等語烏魯木齊至阿
克蘇中間踰越山嶺經行戈壁解送馬匹官兵等
善爲照料不致傷損殊屬可嘉著將在事官弁等
交部議敘兵丁照例給賞
阿克蘇辦事都統侍郎海明等疏奏各城羊隻
足敷支給情形
海明等奏言前准巴里坤駐劄大臣永寧等咨
查阿克蘇本年官兵口糧羊隻果否敷用來年
於何時辦理臣等以現購布魯特羊隻頗多無
庸辦送咨覆查本年除支給阿克蘇烏什庫車
賽里木拜五城官兵羊隻外阿克蘇現有内地
辦送及購買布魯特之羊共九千二百餘隻五
城官兵三年共需羊一萬三千餘隻雖現數不
敷而歲有孳生羊一千四百餘隻三年内合算
已足敷支給奏入報
聞
甲寅
命加給屯田被災民人口糧
上諭軍機大臣曰旌額理等奏稱内地送到屯田民
人四百餘戶俱知勉力耕作因雨澤稍歉又有野
鼠食禾被災自一二分至七八分等語内地民人
頗知力作偶値偏災伊等俱係新遷並無積蓄若
不加以接濟則伊等拮据口食不能盡力耕耘現
在烏魯木齊尚有餘糧其作何加給升斗俾無失
所著傳諭旌額理等一面辦理即行具奏
秋七月壬戌
議哈密裁撤司員筆帖式事宜
禮部尚書永貴等奏言準噶爾回部自平定以
來駐兵屯田巴里坤哈密已成内地而哈密尤
爲事簡所有辦事大員應請裁撤再從前因係
回民雜處派理藩院司官筆帖式諭班辦事今
玉素富所屬回人頗知守法無庸添設冗員請
一併裁去奏入得
旨軍機大臣議奏尋議前經楊應琚等請裁哈密辦
事大員歸巴里坤兼辦欽奉
諭旨哈密爲新疆往來要地未便裁撤大員今永貴
所奏相同應無庸議至所請裁汰理藩院司官
筆帖式查從前派出司員原爲承辦軍務今既
有辦事大員及隨印司員筆帖式等則該衙門
官員自可撤回嗣後不必輪班派出奏入
上從之
己巳
陜甘總督楊應琚等疏奏移駐烏魯木齊官兵
起程日期
楊應琚等奏言安西提標前後二營兵丁一千
四百九十二名前經奏准移駐烏魯木齊於本
年秋初起程續經奏請烏魯木齊設副將一員
提標前後二營改爲協標左右二營仍聽提臣
統轄兹値官兵起程屆期臣五福於六月初旬
自巴里坤前來安西將移駐兵丁酌分五起第
一起定於九月初二日起程間日一行並飭副
將舒敏妥協料理奏入報
聞
辛未
命撤回索倫察哈爾兵丁由邊外行走
上諭軍機大臣曰阿桂奏稱新疆所駐索倫察哈爾
官兵現在阿克蘇以西今因換班撤回索倫兵過
烏里雅蘇台察哈爾兵過烏魯木齊各歸游牧甚
近應令其先至伊犂由邊外轉回即末隊稍値冬
寒亦可在伊犂度歲等語所見甚是撤回兵丁非
派出征𠞰者可比惟視其行走便利方爲有益且
更代兵丁亦係緩行則撤回者不妨在伊犂少爲
休息於來年二三月遣回游牧著傳諭永貴楊應
琚遵照辦理
癸酉
命副都統侯訥蘇懇往烏魯木齊辦事
上諭軍機大臣曰永德在烏魯木齊有年著派訥蘇
懇往代永德即著來京
甲戌
哈薩克阿布賚使人都爾特赫勒蘇爾統等入
覲於廣仁嶺前恭迎
聖駕
上駐蹕避暑山莊行宫
召見
命隨觀木蘭圍場
乙亥
諭禮部尚書永貴等派員曉示霍罕部落事宜
上諭軍機大臣曰永貴等奏稱額德格訥阿濟比所
屬鄂斯等處爲額爾德尼占據親來懇請遣使持
書往諭因酌給印文令其自行傳送等語額爾德
尼自恃力強侵擾鄰部若將額德格訥所屬占據
不還未免滋事永貴等措辭未爲嚴厲伊等豈能
警動此時額爾德尼若將所據之地給回固善如
稍涉游移永貴等即派幹員諭以致書係我等私
意欲保全爾等游牧尚未陳奏今欲視爲無足重
輕則當奏聞請旨夫以強凌弱乃大皇帝所深惡
萬一天威不測命我等興師問罪雖後悔無及矣
似此剴切曉示伊等自必信從所遣使人歸日即
將該部落情形具奏
丁丑
諭新疆駐劄大臣等更換辦事官員事宜
上諭軍機大臣曰海明奏稱員外郎䕫舒在新疆行
走四年本年十一月又一年屆滿主事七十一等
從乾隆二十五年正月扣至本年十二月亦滿三
年請預派人員更換等語䕫舒已滿四年自應更
換至七十一等又何必亟爲奏請派遣伊等辦事
特予以奮勉之路以臣僕之義論之雖多駐一二
年本情理之常原不必計算年限即限年更換亦
必計其任事之日月乃并奉派起程之時俱行算
入則往還即滿三年又何暇辦理公事若司員等
有意請求即係顧戀私家不知大體或大臣等爲
之陳奏更屬沽名邀譽致長澆風甚覺紕繆著傳
諭各該駐劄大臣等凡派出人員必任事三年再
行奏請更換不得似此預行具奏
戊寅
命更代阿克蘇等處辦事大員
上諭軍機大臣曰永寧在巴里坤和其衷在阿克蘇
辦事並逾三年著德福往代和其衷鐘音往代永
寧曹瑛仍回西安副都統任其協辦伊犂事務著
伍彌泰前往
甲申
命更代哈密辦事道員
上諭軍機大臣曰淑寶在哈密辦事已逾三年著楊
應琚於陜甘道員内揀選一員前往辦事淑寳即
著來京
庚寅
命陞授侍衛扎竒勒圖等二等侍衛賞給世職
上諭軍機大臣曰近將軍功人員交部核對功牌賞
給世職因三等侍衛扎竒勒圖阿勒丹察等功次
平常未經議給此二人在兆惠軍前殊屬奮勉而
出入重圍冐險請援尤爲勞績懋著雖伊等得官
後功牌較少而前在兵丁分内所得之功牌甚多
足以相抵自應格外加恩扎竒勒圖阿勒丹察著
授爲二等侍衛賞給騎都尉令伊等本身隨帶
平定準噶爾方略續編卷十七
