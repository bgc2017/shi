平定凖噶爾方略正編卷四十九
乾隆二十三年春正月戊申
申諭和碩齊唐喀禄等搜捕逸賊
上諭軍機大臣曰阿桂等奏稱和碩齊唐喀禄遵旨
將哈薩克使臣送至邊界即前往額爾齊斯之和
尼邁拉呼布空郭勒地方堵截逋逃賊衆等語著
傳諭和碩齊唐喀禄伊等口糧充足前至駐劄地
方不可徒為坐守須向各處巡查如有隱匿逃竄
之賊即奮勉擒剿勿致兔脱
命賞副都統職銜莫尼扎卜食俸
上諭軍機大臣曰阿桂等奏據車木楚克扎布報稱
莫尼扎卜等追𠞰烏梁海鄂木布屬人一百餘戶
惟五戶逃入俄羅斯邊界其餘俱行擒𠞰將婦女
分賞烏梁海兵丁等語莫尼扎卜招服烏梁月頗
知奮勉今追𠞰鄂木布屬人又能迅速奏功深屬
可嘉著賞給副都統俸以示奬勵
奬諭哈密貝子玉素富隨征效力
上諭軍機大臣曰吳達善等奏稱哈密貝子玉素富
呈請帶領回兵一百名隨營效力等語玉素富係
回部望族今聞辦理葉爾羌喀什噶爾等回部情
願帶兵效力深可嘉奬著照所請同雅爾哈善額
敏和卓前往所有應得分例照蒙古貝子賞給回
兵照綠旗兵丁例賞給果能奮勉朕將格外賞給
著吳達善遵照傳諭辦理
訓諭巴里坤辦事巡撫吳達善
上諭軍機大臣曰吳達善奏稱現在辦解馬駝等項
請俟續調馬匹糧餉事竣後再回本任等語軍營
辦理事務必需大員駐劄倘事竣而阿里衮已至
吳達善自可回任若尚未前來則應仍留辦事乃
遽行奏請顯係思家念切遂不覺率爾陳詞豈滿
洲大臣遇事勇往者所宜出此著傳旨申飭
原任藍翎侍衛圖爾番以差看臺站中途回轉
革職來京
命仍以防禦職銜往西路軍營效力
己酉
諭署定邊左副將軍納穆扎爾辦理新舊烏梁海等
事宜
上諭軍機大臣曰納穆扎爾所奏莫尼扎卜等速𠞰
鄂木布屬人將擒獲賊衆分别首從正法治罪及
指給博和勒等游牧歸併管轄屬人等事俱令酌
量辦理莫尼扎卜奮勉效力已加恩令食副都統
俸其餘奮勇得傷人等酌賞縀疋銀兩前諭察達
克往俄羅斯圖喇探取逆賊阿睦爾撒納信息今
據俄羅斯報知逆賊身故自可無庸前往昨命官
長保所賫賞物即行頒給仍傳諭察達克等以阿
睦爾撒納既死邊界之事全無可慮不過辦理沙
喇擘勒等賊事竣後伊等即永遠安居從前令伊
等游牧内移恐被賊黨擾害今内外皆朕疆土無
可分别所有新舊烏梁海或願在伊舊游牧或於
現住處所稍向外移俱可再總管那木查爾因出
痘暫留今據伊子報稱身故是否確實著納穆扎
爾查奏
以定邊左副將軍成衮扎布所奏機宜
諭軍營將軍大臣等
上諭軍機大臣曰成衮扎布奏稱前年投來軍營之
庫車伯克鄂對烏什伯克塞梯巴勒氐噶岱默特
等請交與額敏和卓令其招降舊屬再將軍大臣
等前往沙喇擘勒經過納林特穆爾圖淖爾等處
宜曉示布魯特人等令將霍集占等擒獻等語成
衮扎布所見甚合機宜現在雅爾哈善等辦理回
部著將奏摺錄寄閱看并傳諭兆惠若舊伯克鄂
對等尚在軍營即送至額敏和卓處令其招降舊
部再布魯特原與回人相善恐不知辦理緣由或
協助霍集占等兆惠經過其地須曉示伊等以準
噶爾俱已平定伊犂等處現在駐兵屯田哈薩克
全部歸降今因霍集占等背叛興師問罪恐爾等
妄生畏罹其各安居游牧若霍集占窮蹙來投即
行縛送大皇帝當格外施恩亦傳諭雅爾哈善知
之
以去年進𠞰情節
訓諭將軍大臣等
上諭軍機大臣曰朕閱成衮扎布所奏去年進𠞰情
節則兆惠未免巧於趨避當逆賊阿睦爾撒納為
我兵擊敗兆惠身為將軍自應親行追逐乃駐兵
濟爾哈朗惟以𠞰賊立功垂名史册等空言催促
富德前往經朕降旨詰責伊始帶兵策應彼時因
辦事人少從寬未加深究至巴圖爾烏巴什等賊
在兆惠等軍營附近伊並不陳奏蓋恐奏明即著
令擒拏耳但擒獲巴雅爾𠞰殺都爾伯特納木竒
等尚屬奮勉至朱爾都斯一路既早得巴圖爾烏
巴什信息乃經朕降旨詰問始行陳奏在將軍成
衮扎布未面聆訓旨不知事之本末尚可原諒舒
赫德選懦避事亦與兆惠相似其情節早已洞鑒
朕辦理庶務一秉至公此中外所共知者兆惠此
次進兵能知已過諸事實心辦理則可若仍趨避
取巧朕不能再為曲宥也
辛亥
以俄羅斯哈薩克情形
諭副都統順德訥等
上諭軍機大臣曰順德訥努三等奏葉克明安德濟
特以阿睦爾撒納之嫂為妻聞阿逆敗逃即帶阿
逆後妻自森博羅特入俄羅斯又哈薩克齊竒玉
斯之阿布拉該爾久送伊子於俄羅斯為質阿布
賚亦近俄羅斯疆界過冬等語伊等詢訪之處自
屬確實但現在俄羅斯之畢爾噶底爾報稱阿逆
出痘身死將其尸送驗則阿逆已伏冥誅俄羅斯
亦克全和好德濟特即竄匿其地亦無能為自可
置之不論至哈薩克之人本畏俄羅斯即如伊等
前曾向噶爾丹策零納貢因我師平定準噶爾即
率屬歸降則其與俄羅斯交好自屬事勢宜然且
哈薩克若抒誠入貢自當賞賜以示綏懷即不來
亦無足重輕伊之畏俄羅斯與否更無庸介意著
傳諭順德訥等知之
命頭等侍衛努三來京
上諭軍機大臣曰據努三奏今年辦理厄魯特回部
懇請派伊於哨探隊效力等語現在進兵官員分
派已定努三係烏拉齊等性習所奏事件文義繁
𤨏覽之多不可解是以諭令來京面詢哈薩克情
形如有伊可效力之處再行差遣其奏留軍營之
厄魯特通事察罕庫本班第二人亦令帶來伊等
俱係巴雅爾扎哈沁屬人業將伊游牧人等𠞰殺
恐留彼聞知不免疑懼伊等隨軍效力並無罪過
朕當酌量加恩若有妻子并交黃廷桂查出解送
來京
申諭定邊將軍兆惠等進𠞰舍楞等事宜
上諭軍機大臣曰順德訥奏據哈薩克多羅特拜巴
圖爾等告稱聞巴圖爾烏巴什出痘身死哈薩克
錫喇之衆俱為嗎哈沁惟舍楞由車陳哈喇逃往
沙喇擘勒哈薩克之齊奇玉斯努爾賚汗兄弟已
兩路帶兵追逐等語從前朕即謂沙喇擘勒賊衆
人心渙散力亦甚窮我兵一到即可殄滅今順德
訥所奏情形果不出所料再據奏稱哈薩克阿布
勒比所言伊帶兵前至伊犂薩璊捉生詢問知舍
楞等雖有萬餘戶現俱乏食但不行殄滅我等游
牧終不得安即不能盡𠞰亦必追至葉爾羌喀什
噶爾布魯特等處方可結局於是公同商議齊奇
玉斯之額勒里蘇爾統等帶兵萬餘至吹地方鄂
爾圖玉斯之薩爾圖根巴圖爾等帶兵二千由阿
克陶烏克陶起程約至克勒布拉克與哈巴木拜
會合搶掠舍楞等俟春季雪消始回將所餘厄魯
特在何處棲止知會大兵等語兆惠等現在軍營
於賊衆情形何以全無信息今看伊等窮蹙已極
勢必互相盗竊戕害是大兵未到哈薩克早已俘
獲無遺而兆惠等尚以沙喇擘勒賊衆繁多頗有
畏難之意可謂不諳事機矣又舍楞等或逃向特
穆爾圖淖爾及特克斯等處若距軍行遼遠即酌
遣偏師前往搜捕以靖地方其哈薩克厄魯特交
界處恐厄魯特殄滅後地多間曠哈薩克不免侵
越雖游牧無人在我亦難盡守然必先明疆界或
哈薩克等向將軍大臣懇求轉奏朕亦可施恩賞
給方與體制允協但不當聽其遽行侵越或輕易
給與亦諭兆惠知之
命速送烏梁海安濟格斯奎於俄羅斯
上諭軍機大臣曰烏梁海安濟格斯奎曾掠俄羅斯
牧羣後經富德拏獲已命理藩院行文將二人送
往今據順德訥奏因大雪不能行走暫令帶回等
語現在俄羅斯以逆賊阿睦爾撒納出痘身死將
尸送驗外藩尚知守信則我大國檄送之人自不
便久羈著額爾克沙喇歸途之便將安濟格斯奎
帶至烏里雅蘇台轉交桑寨多爾濟速送俄羅斯
邊界其各傳諭知之
命副都統順德訥在雅爾哈善隊内行走所奏驍騎
校頂帶寧古塔雅庫准其隨帶效力
壬子
以辦理逆賊阿睦爾撒納始末
宣諭王大臣等
上諭大學士曰今日王大臣等以俄羅斯獻出叛賊
阿睦爾撒納身尸準噶爾大功告竣具表奏賀試
問王大臣等此奏果皆實以為然耶抑或尚有以
叛賊之死為未可深信者耶在諸臣之或信或不
信本亦不足深論然朕之宵旰憂勤將以為邊圉
久遠之計而庸懦無識者流或未免退有後言此
則不可不明切申諭耳即如阿睦爾撒納逃叛之
初朕方手勅諸將銳意追擒而盈廷之議頗有以
伊犁既已平定不必窮追為言者及其竄入俄羅
斯則更束手相視付之無可如何若惟恐朕之飭
索過嚴以致又啟邊釁無論俄羅斯一部向屬和
好彼此不許容留逃人以理言之固當向索而叛
賊之奸詭狡詐既入俄羅斯豈能鬱鬱久居又必
將為其所用以為哈薩克一帶之患從前屢降諭
旨所謂叛賊一日不能成擒則西陲一日不能寧
謐者正為此也是以上年諭理藩院行文俄羅斯
有阿睦爾撒納在彼若能永遠拘禁即不送出亦
可之語然俄羅斯既已收留叛賊必且撫而用之
又豈肯永遠拘禁耶索之而不獻則其曲自在俄
羅斯興師問罪固屬事不容已然使竟不向索則
彼亦何肯將尸獻出可見駕馭外藩之道威德宜
於並用堂堂天朝豈有遷就隱忍苟且自安之理
至昨據努三奏稱德濟特攜阿睦爾撒納之後妻
投入俄羅斯境此則無關緊要留之俄羅斯不過
彼處多一豢養之人耳若亦嚴行飭索必令縛送
是未免深求過當即朕亦難辭好武之名矣朕於
此事乘時酌理惟求協乎事機之至當從未設一
成見統計用兵以來既未多糜帑項亦未勞我民
力今逆尸已出伊犁久定哈薩克又輸誠内嚮西
陲綏靖上纘
皇祖
皇考未竟之鴻模稍可免衆人之浮議朕之願足矣安
可言賀且現在尚有葉爾羌等回部未經平定及
哈薩克錫喇等一二逆賊逃竄未獲雖易於經理
之事計日可以奏績然朕之日夜籌畫政不以事
將就緒而稍懈也因王大臣之奏爰以苦衷示之
參贊大臣雅爾哈善等疏奏屯田事宜
雅爾哈善奏言臣等遵
旨酌議屯田事宜詢問額敏和卓之子素賚璊伯克
托克托之子阿卜都賚等據稱闢展魯克察克
吐魯番除官兵及回人屯種外因水乏無可開
墾吐魯番西百餘里通哈喇沙爾托克三城可
得兵丁五百屯種之地水頗充足再哈喇沙爾
通庫車阿克蘇大路舊係厄魯特回人墾種約
需兵丁二千名以上海都河水甚足烏魯木齊
約兵丁一千名水亦足用等語語臣等擬於哈
喇沙爾派兵二千四百名烏魯木齊原派兵五
百名增派五百名托克三與闢展魯克察克相
近量增兵五百名闢展仍派兵四百名共需兵
四千三百名除現兵丁外已移咨黃廷桂桂於
奏派八千名内先派三千名攜帶牛具口糧前
赴魯克察克於三月前趲到計需籽種一千六
百石有奇除動用闢展存貯之外移文巴里坤大
臣速為運送奏入報
聞
癸丑
以回酋霍集占罪狀
宣諭回部各城
奉
天承運
皇帝勅諭葉爾羌喀什噶爾庫車阿克蘇和闐等城
之伯克回人等朕為天下共主罔有内外一體撫
綏無使失所前因準噶爾變亂自相戕害厄魯特
等俱不聊生不忍坐視興師平定伊犁擒獲達瓦
齊就其台吉宰桑等級分封錫爵普加恩賚方冀
守分安居永享遐福無如厄魯特豺狼成性陰險
狡詐逆賊阿睦爾撒納負恩逃叛黨衆附和反覆
無常揆之天理國法斷不可逭因再行進𠞰以正
刑誅誠以凶頑不除則邊圉不靖不得已而出此
皆爾衆伯克回人所深知者至波羅泥都霍集占
兄弟在噶爾丹策零時被拘於巴阿噶斯哈丹鄂
拓克我兵初定伊犁釋其囚縶令為回人頭目方
欲加恩錫爵授以土田乃乘厄魯特變亂率伊犁
回人逃往葉爾羌喀什噶爾朕以其或懼厄魯特
騷擾暫避以圖休息尚未加兵苐遣使招撫不料
竟敢戕害使臣僭稱巴圖爾汗情尤可惡若不擒
獲正法則回衆終不得安生用是特發大兵聲罪
致討但聞霍集占起意倡亂波羅泥都被迫從行
已命分别辦理夫伊等以兄弟至親朕尚較其情
罪輕重期無枉抑何况爾等回衆全無干涉豈有
株連擾害之理惟是霍集占頗稱奸狡自知身犯
重辟或圖苟延殘喘造言惑衆以厄魯特多被𠞰
殺為比殊不思爾等皆無罪之人朕何忍與叛逆
之徒一體誅戮此次興師特為霍集占一人爾等
若將霍集占縛獻自必安居如舊永受殊恩如執
迷不悟聽從逆酋指使大兵所至即不復分善惡
悉行𠞰除悔之何及尚其熟思利害毋自貽悞特
諭
諭參贊大臣雅爾哈善等招撫回衆事宜
上諭軍機大臣曰今年進兵辦理回部罪在霍集占
一人與屬衆無涉已命兆惠雅爾哈善等宣諭招
撫但回人雖較厄魯特稍為安靜然在準噶爾數
世亦恐不免漸染習氣我兵招撫時必須詳為審
慎再行安插即如初定伊犁時回衆等業皆歸順
後因逆賊阿睦爾撒納中叛亦皆乘亂逋逃此皆
狃於撫馭未震軍威以致猖獗若此雅爾哈善等
此次進取回城須申明紀律使其知畏庶可潛消
反側而於安插亦易亦傳諭兆惠知之
命以欽差大臣關防暫給參贊大臣雅爾哈善
上諭軍機大臣曰雅爾哈善奏稱辦理屯田進𠞰等
事文移往返必需印信請將巴里坤所有欽差大
臣關防賞給等語此次進兵以雅爾哈善為將軍
額敏和卓哈寧阿為參贊大臣順德訥愛隆阿玉
素富為領隊大臣當特揀將軍印頒發欽差大臣
關防着暫行取用俟將軍印到日將關防留與永
貴定長辦理屯田事務其隨印辦事官員現諭兆
惠等酌派數人交與雅爾哈善併傳諭知之
申諭定邊將軍兆惠等協心進𠞰
上諭軍機大臣曰據兆惠奏稱奉到添派綠旗兵進
𠞰回部之旨候巴里坤口糧馬匹送到即往𠞰沙
喇擘勒賊衆再收取葉爾羌喀什噶爾等語昨兆
惠以沙喇擘勒聚賊萬戶似有畏難之意故令其
專辦厄魯特計此時尚未奉到諭旨然必知賊衆
尚易辦理故如此陳奏則從前之畏難益可見矣
去歲將軍成衮扎布等辦理無緒朕已分别示懲
兆惠等雖有微勞但巴雅爾乃偶值軍鋒哈薩克
亦久欲歸順究未能追及阿睦爾撒納是伊等本
無可自矜將來殄滅沙喇擘勒賊衆後能趲赴回
部更協事機若謂進兵既有分地不當分雅爾哈
善等之功則又屬推諉故習果能争先奮勉何患
無成今命雅爾哈善為將軍其隨印辦事官員兆
惠等即於軍營内酌派數人發往
進𠞰扎哈沁之署參領古爾特等
授職議叙有差
上諭軍機大臣曰兆惠等將進𠞰扎哈沁哈勒拜之
鄂實及所帶著有勞績之侍衛老格等五人又温
布呈報搜𠞰臺站附近賊人之湍濟勒圖百慶額
列单具奏鄂實老格及陣亡得傷官兵已加恩陞
授優䘏其委署參領古爾特湍濟勒圖委署驍騎
校鄂勒都喀扎卜敦察愛申保委署防禦百慶額
俱著准其實授其温布隊内陣亡得傷等官兵亦
著交部照例議叙議䘏
命頭等侍衛努三哈薩克貿易事務
上諭軍機大臣曰兆惠等奏稱今秋哈薩克前來貿
易順德訥熟習哈薩克等情形請令在烏魯木齊
駐劄辦理貿易事務等語順德訥已派令進𠞰回
部其哈薩克貿易事務著派努三辦理努三可仍
遵前旨來京朕面詢彼處情形再行遣往諒秋季
貿易之事自不致遲悞可傳諭兆惠雅爾哈善努
三等知之
命參贊大臣哈寧阿巴禄管理巴里坤以外臺站
上諭軍機大臣曰從前伊犂奏事到京不過二十餘
日今烏魯木齊較伊犂甚近而亦需二十日未免
過於遲滯現在巴里坤以内臺站已派大員巡察
今大兵前進巴里坤以外臺站愈關緊要雅爾哈
善隊内著派哈寧阿專管兆惠隊内著派巴禄專
管
定邊將軍兆惠等疏奏查訊索倫遜坦脱出情
形
兆惠奏言臣等遵
旨以索倫遜坦等於滿福被害後脱出恐有臨陣先
逃情節隨加訊問據稱滿福前行行令伊等看
守䭾載忽遇賊被圍因無馬不能前進而叛賊
等已舉我軍大纛前來是滿福被害之時伊等
尚未知覺似無臨陣先逃之事奏入得
旨遜坦等酌量賞給錢糧仍效力行走
委署防禦竒泰以質訊擒獲之厄魯特美諾和
什來京
授為藍翎侍衛賞銀五十兩令在雅爾哈善隊内行
走
乙卯
命查審侍衛郭木尼勒圖收匿解送馬匹情罪
上諭軍機大臣曰據巴圖濟爾噶爾奏伊解送之馬
驚走七十三匹恐混入郭木尼勒圖馬羣詢其牧
羣章京喀勒占云多出馬數相合而郭木尼勒圖
堅稱無有却陰令分入兩牧羣又至蘇魯圖臺站
駐宿時查原議分隊馬羣須相隔稍遠且二隊不
可越過頭隊乃郭木尼勒圖是晚移駐將馬羣衝
入伊馬羣内以致俱被驚散次日收聚據稱倒斃
十匹查係伊馬印記者三匹餘馬惟餘頭蹄無憑
查驗等語巴圖濟爾噶爾頗知小心效力所奏自
屬實情且多出馬匹藏入兩羣之言俱係郭木尼
勒圖隊内章京自認則愈可為證郭木尼勒圖係
欽差侍衛不思有益公事反將他人逸馬收留又
故令驚散甚屬卑鄙狡詐著傳諭兆惠將郭木尼
勒圖革職查審如情罪確實即正法示衆巴圖濟
爾噶爾不能作字必伊隊内人等因被欺情急代
為繕摺具奏問之其人即可得知兆惠將來仍好
為差遣不可因伊係厄魯特人且將郭木尼勒圖
首告即行外視再上年吞圖布之死傳言未確并
著兆惠於進兵之便留心訪察
丙辰
以平定準噶爾及哈薩克歸降
諭布魯特部落人等
奉
天承運
皇帝勅諭布魯特部落頭目人等準噶爾自噶爾丹
策零身故以來互相殺害羣生不得寧居朕為天
下共主罔有内外一體撫綏何忍坐視其亂用是
特遣大兵平定伊犂擒獲達瓦齊安集衆厄魯特
部落俾得其所乃準噶爾人等聽逆賊阿睦爾撒
納之言反覆逃叛為大兵擊敗阿睦爾撒納逃入
哈薩克我兵深入追襲哈薩克阿布賚拒戰大敗
僅以身免始悔為逆賊所悞於上年遣使歸誠欲
擒獻阿睦爾撒納逆賊知覺復逃入俄羅斯今已
出痘身死俄羅斯遣人送尸請騐在準噶爾人等
罪惡深重不得已始行𠞰滅以靖邊陲爾布魯特
本不與準噶爾相涉但舊為鄰國今準噶爾全部
平定則爾土地即與朕疆界毗連爾等若如哈薩
克慕化來歸朕將令照舊安居不易服色不授官
爵不責貢賦惟遣使來請朕安即加恩賞賚其或
爾等以外藩習氣與中國異宜不欲投誠降服亦
惟爾便但能約束所部永守邊界不生事端朕亦
不加兵騷擾倘爾等不安常分或越界游牧肆行
盗竊則係自啟釁端斯時問罪興師爾悔將何及
朕仁愛為心不惜開陳利害尚其熟思審處特諭
諭定邊將軍兆惠等招撫布魯特事宜
上諭軍機大臣曰前據成衮扎布奏稱此次進𠞰沙
喇擘勒再往辦回部或經由布魯特應諭令擒獻
霍集占等語昨已命兆惠雅爾哈善等照成衮扎
布所見傳諭今更繕發勅書諭以平定準噶爾及
哈薩克歸降等事令其守分安居兆惠等酌量頒
給此次進兵伊等如不必經過布魯特即另行取
道亦可何以總未奏及豈謂陳奏後即當另理攻
取耶布魯特以外部落尚多豈有盡行攻取之理
然伊等若驚疑生事又何可置之不問惟先期曉
示庶可潛消禍本再去年琿齊等叛逃正值兆惠
前赴伊犂之時迂道相避賊始得脱此次進𠞰不
可復蹈故轍
二月丁巳朔
訓諭定邊將軍兆惠等咨取順德訥兵丁
上諭軍機大臣曰吳達善等奏准兆惠咨稱順德訥
已派往魯克察克其所帶兵丁在軍營原派數内
伊至巴里坤時即交與侍衛璊綽爾圖速赴軍營
等語近因順德訥由哈卜塔克拜塔克至巴里坤
前往軍營恐逾進𠞰之期諭令至巴里坤稍為休
息聽雅爾哈善調遣至兆惠此時即應起程猶固
執原派兵數候此數百人同進豈因朕召回成衮
扎布伊等無可推諉愈加恇怯惟冀增兵以自衛
耶現在軍營兵丁並非寡弱馬匹口糧均已陸續
起運且沙喇擘勒等逸賊復有何人為之接濟糧
馬何以畏難若此如必坐待青草發生始行前往
則賊衆亦因此得延喘息其力倍增矣為今之計
宜帶兵進發或緩行以養馬力不當再為駐候也
順德訥之兵仍遵前旨即業經起程亦速行追回
可傳諭兆惠雅爾哈善吳達善知之
己未
命以靖逆將軍印授雅爾哈善
上諭軍機大臣曰朕命雅爾哈善為將軍專辦回部
今授以靖逆將軍之印著派乾清門侍衛齊凌扎
卜賫送即留伊軍營效力行走
庚申
署定邊左副將軍納穆扎爾等疏奏烏梁海
貢賦戶口事宜
納穆扎爾奏言據喀爾喀郡王車木楚克扎布
報稱現同察達克等查勘烏梁海戶口其各得
秦有十餘戶二十餘戶不等者補授得木齊收
楞額等員未免繁冗請將戶少者兼併約四十
戶以上編為一得秦其進
貢貂皮戸口據察達克等告稱當以馬匹牲隻之
多寡為定否則年齒雖壯不敢呈報查實有馬
匹牲隻者七百十九戶年壯無力者二百二十
六戶老幼殘廢者一百二十三戶應分别着定
其總管噶拉拉克等戶口亦照此辦理再新經
歸附之鄂木布特楞古特三得秦無應授宰桑
之人請歸併察達克圖布慎等管轄又莽噶拉
克年幼時伊所屬九得秦曾作為三分同布珠
庫輝齊賚之兄等分管今布珠庫已死輝齊賚
年老現在戶口僅足五得秦之數請均歸莽噶
拉克管轄或仍令輝齊賚分管等語臣等伏查
車木楚克扎布熟悉烏梁海情形應其酌量量
辦理奏入報
聞
辛酉
申諭靖逆將軍雅爾哈善等招撫回衆事宜
上諭軍機大臣曰據雅爾哈善等奏從前擒送達瓦
齊之伯克霍集斯仍在圖爾璊辦事等語則霍集
占等不能脅服人衆可知矣我兵至彼伯克霍集斯
等必來歸順然亦須留心訪察如上年成衮扎布
等招降克勒特烏魯特等鄂拓克大兵既過隨後
叛逃即其騐也雅爾哈善等進兵時如回人果能
恭順歸降自當收恤令其頭目從軍餘人仍居本
地其稍有抗拒者即宜剿殺以振軍威勿慮伊等
前路驚疑稍事姑息蓋回人俱有城邑田廬非若
厄魯特之易於驚竄也若既取庫車阿克蘇等城
亦應留兵彈壓玉素富為人誠實自必善守可於
二城内擇何處最要即令駐劄既可堅新附之心
亦資以聯絡臺站再圖爾璊地名是否即係吐魯
番現在吐魯番為額敏和卓游牧今伯克霍集斯
所居圖爾璊與何處相近在何地方著查明因便
奏聞
壬戌
諭靖逆將軍雅爾哈善等搜𠞰沙喇斯等賊衆
上諭軍機大臣曰據阿里衮等奏稱追𠞰沙喇斯瑪
呼斯賊衆入呼爾塔克山於塔喇圖烏沙克塔勒
兩處遇賊擒獲瑪呼斯得木齊額默根等據供因
大兵進𠞰巴圖爾烏巴什昂吉岱等不敢相投惟
藏於山林幽僻之處現在前往羅卜淖爾哈瑪爾
嶺等處搜捕等語昨雅爾哈善等奏據素賚璊詢
問伊父額敏和卓遣來回人知阿里衮等追賊至
呼爾塔克𠞰殺瑪哈沁帶兵回程距吐魯番約五
百里因馬力疲乏兵多步行等語是伊等業已撤
兵今閱此奏似尚在窮追賊衆若馬力果乏亦當
撤回其呼爾塔克等處距進𠞰回部之路相近雅
爾哈善與額敏和卓應於此等地方留心搜捕或
賊衆四有往投昂吉岱等游牧者亦著著兆惠嚴
行搜捕其敦多克哈什哈等尤當拏送來京毋致
免脱
平定準噶爾方略正編卷四十九
