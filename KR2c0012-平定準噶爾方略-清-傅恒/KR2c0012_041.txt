平定準噶爾方略前編卷四十一
乾隆元年二月戊辰
命緩陜西本年應徵半賦
上諭總理王大臣等曰陜甘民人自軍興以來急公
效力甚屬可嘉除屢年叨蒙
皇考壘沛恩膏外朕又降旨將本年應徵錢糧甘省全
數豁免陜省止徵其半以昭格外之恩但查錢糧
完納例有定期上年陜省收成未稱大稔今年春
夏之際未免輸納艱難著將應徵一半額賦寬至
夏禾收成後再行開徵以紓民力至該省應用兵
馬錢糧著該撫豫先籌畫另行撥給俟九月徵收
之後各歸原欵報部查核可即傳諭該部知之
命送策凌母還游牧並賜整裝銀兩
上諭總理王大臣等曰額駙策凌總統北路軍營其
母現在京師策凌不得常見恐其思念不置可令
其母還游牧處所俾得定省用展孝思此行著蘇
巴什里送往并賞銀五千兩以備行裝
丁丑
命籌辦軍營貯米事宜
上諭總理王大臣等曰現在軍營貯米甚多足供數
年食用又經通智等運致數萬石將來彼處駐戍
兵丁為數無多不必需用如許米石若收貯日久
恐有霉爛之虞軍興以來喀爾喀等頗為出力近
又習慣粒食若將軍營所貯之米搭放支給則米
石既不致霉爛於喀爾喀亦屬有益再綠旗兵每
年種穫新糧入倉收貯更可留新出陳其如何通
融辦理之處著詳悉籌議具奏尋王大臣等奏言
大將軍慶復前奏鄂爾昆等處現貯米二十萬
餘石中有青稞麥子大麥小黃米二萬餘石軍
營所有將軍大臣官員兵丁以至僕從等凡五
萬餘人每月需米七千餘石至五月青草出時
令所撤兵丁起程又需辦給行糧自五月至八
月共需米五萬餘石開除前項仍存米十四萬
餘石臣等前議撤兵事宜應留兵一千五百名
喀爾喀兵及守卡倫兵並酌支米石近又議每
年夏秋時用喀爾喀兵三千名於鄂爾昆附近
屯駐俟撤廵哨兵時再令撤還此兵既在軍營
亦請每月賞給羊價米糧自將軍以下至僕從
等凡一萬六七千人一年需米約五萬石計軍
營存米十四萬餘石再益以通智范毓馪運致
米石足供四年食用臣等大概籌畫如此至每
年種地收穫新糧入倉存貯出其陳者務令不
致霉爛請行文大將軍慶復詳議具奏奏入
上從之
己卯
賜準噶爾台吉噶爾丹策零勅書
奉
天承運
皇帝詔曰諭噶爾丹策零朕纘承大統繼述
皇考世宗憲皇帝之志無分中外一視同仁以振興黃
教安養衆生為務今爾遣吹納木喀來奏稱阿爾
台本我游牧之地杭愛乃喀爾喀游牧之地既經
和好此疆彼界原不必條分縷晰今因遵
旨定界故敢奏聞又稱
諭旨所示哲爾格西喇呼魯蘇等處雖已指明我部疆
界尚未定喀爾喀游牧之界故未敢定議祈再稍
展空地遣使來此酌定令喀爾喀與我部邊界彼
此闊遠伏乞允行按定界之事本起於爾父策妄
阿喇布坦奏請乞以阿爾台山外哈道里哈逹清
吉勒布拉清吉勒兩隅賜爾初尚未蒙
俞允其後
皇考一意休兵息民方可其請令以克木齊克汗騰格
里循阿爾台山梁下索勒畢嶺由哈卜塔克拜塔
克之中過烏蘭烏蘇至噶斯口為界爾父又請以
呼遜托輝至喀喇巴爾楚克為居中間地毋與喀
爾喀游牧逼近致彼此猜疑
皇考降旨此事亦屬可行今爾誠恪遵我
皇考聖訓奏請則我原設卡倫不必動移但令喀爾喀
游牧稍稍内徙朕自當體
皇考興教安民之意降旨俯允爾乃並不遵我
皇考之訓竟欲以哲爾格西喇呼魯蘇為爾邊界專令
喀爾喀内徙别留中間闊遠之地牽率奏請明係
托故支吾如此則朕更遣使何為朕為萬方共主
當使羣生皆得其所不但軫恤内地蒙古即爾準
部亦在我撫綏之内仰承
皇考仁育萬物之心以息兵端業已降旨撤兵豈復更
張爾若不恤爾部起釁殃民勞爾部衆擾我邊疆
則朕亦無如之何矣爾台吉其圖及久遠將一切
利害得失之故再四思維詳悉定議一遵
皇考諭旨則遣使來奏否則不必更遣使矣特降勅諭
付爾來使齎還隨勅賜各色緞俱十端
庚辰
命議駐兵備邊事宜
總理王大臣等奏言本月十三日奉
上諭前經降旨北路撤兵駐兵事宜令喀爾喀衆扎
薩克等各陳所見今四部落悉已奏到爾等會同
額駙策凌王丹津多爾濟定議具奏臣等會議據
署喀爾喀副將軍成衮扎布等奏請就四部落
選兵七千於庫卜克爾駐兵一千卓克索等處
駐兵五千特斯駐兵一千三處各築一城令其
防守喀爾喀游牧不得越百里之外有事可就
近入城伊綳等處現在修廟亦令更築一城附
近游牧者得入居之其拜逹里克察罕廋爾推
河塔米爾等處所駐内地兵悉撤還惟鄂爾昆
應暫駐滿洲蒙古兵一萬以備探信迎敵據扎
薩克圖汗格勒克雅木丕勒等奏請精選内地
兵一萬三千於鄂爾昆屯駐一萬烏里雅蘇台
屯駐三千察賊動静以定進止其三十三卡倫
撥兵駐劄如故又請西三部中選兵一萬車臣
汗部中選兵五千於鄂衣衮特里墨台西里兩
處各駐兵一千五百其餘一萬二千令所在副
將軍扎薩克等不時操演以備調發其扎卜堪
台西里空圭特斯等處仍設内卡倫令蒙古游
牧無過察罕和羅畢留台齊老圖塞楞額等處
據車臣汗逹瑪琳等奏請於喀爾喀西境額爾
得尼招等處水草肥美之地悉駐兵固守安設
卡倫俟探知賊人確耗再議撤兵據署副將軍
貝勒策卜登等奏滿洲蒙古兵駐劄各路誠屬
有益但準噶爾既遣使請和若不撤兵彼仍懷
疑請悉撤駐兵其卡倫置設如故令游牧人衆
各備器械加以約束庶合機宜臣等伏思喀爾
喀四部落扎薩克等各抒己見雖所議不同並
以防賊備兵為主前者臣等酌議用東三省兵
五千綠旗兵一千駐鄂爾昆用喀爾喀兵一千
駐烏里雅蘇台又五百名駐鄂爾昆業已奏行
無庸更議其喀爾喀之逼近軍營者當應行防
守時更令增兵以助軍威自屬有益若邊境無
虞經年屯戍未免勞費請於每歲防秋之候就
各游牧豫備兵中輪選三千名在鄂爾昆附近
水草佳處屯駐令隨大兵逐獸行圍練習技勇
俟撤廵哨兵時再行停止其餘兵丁並令所在
整頓豫備以候調遣毋或失期又格勒克雅木
丕勒等所奏扎卜堪台西里空圭特斯等處仍
設内卡倫蒙古游牧無過察罕和羅等處應如
所請并令副將軍等自明年為始悉行設立嚴
謹查察其豫備兵隨時操演整備器械之處著
軍營將軍大臣與喀爾喀副將軍等公同酌議
隨宜辦理奏入
上從之
辛巳
命那蘭保督運軍糧
先是總理王大臣等以鄂爾昆貯米甚多移令
歸化城尚書通智等代内扎薩克所運四萬米
石停其運致通智等奏言咨文未到以前已發
給商人脚價八萬餘兩令其置辦一切不便收
還請令范毓馪應運抵欠米四萬石暫行停止
仍以前項運致軍營王大臣等議覆范毓馪所
運米石大半已抵鄂爾昆其餘亦多啓行今通
智所運米須五六月始得起程必無盡給商人
脚價之理應准其運致一半奏入
上從之尋通智奏言所運米二萬石商人先於去冬
飼養駝隻請於二月内即以次起程應遣大臣
一人土默特大員八人官員十六人兵丁一百
名送往即令尚書性桂等監收又奏言都統丹
津艮敦副都統席爾塔五十六那蘭保並自請
前往效力恭候
欽命奏入得
旨著那蘭保前往
三月乙未朔
命加恩叙賞前後坐臺官弁兵丁
上諭總理王大臣等曰西路軍興以來自京城以至
西寧沿途增設腰站齎送公文雍正九年蒙
皇考世宗憲皇帝念弁兵遞送勤苦加恩議叙賞賚但
自八年七月起至九年六月止兩次撥委弁兵叨
蒙恩恤其餘未曾賞及朕思八年以前已安臺站
九年以後尚未撤除前後同為效力之人當令均
沾恩澤著該部確查辦理將前後坐臺之官弁兵
丁遵照雍正九年之例或賞紀錄或賞銀兩一體
加恩以示朕一視同仁之意
丁酉
議分給兵丁米糧羊價事宜
定邊大將軍平郡王福彭奏言向者蒙古兵例
不給糧臣前以坐卡兵丁支領羊價殊屬煩瑣
是以折給米石前伊等或用米磨麫對茶或轉
賣與商販現今貯米甚多給糧誠便倘日久米
少議停不無轉生觖望嗣後或更須駐兵亦難
以一例支給按北地寒冷蓋蔵得宜米可經三
四年不壊現在米石自當貯以備用其蒙古兵
丁仍請給羊價殊為便益王大臣等議覆防秋
兵三千每年暫駐數月又與游牧所在相近無
庸支給米石應如平郡王所請仍給羊價其駐
劄兵一千五百與防秋兵不同應令平郡王以
本處所存倉糧如穈黍青稞蕎麥不耐潮熱等
物間給以為磨麫對茶之用再索倫性情與蒙
古相近請一體議給其如何間給之法應令慶
復辦理尋慶復等奏言向有間給二麥之例每
年三月至九月官兵支領月糧每月量給大麥
六日麥二日糜黍一日駐劄兵即照此例行王
大臣等議應如所請奏入
上從之
議增設馬厰事宜
定邊大將軍平郡王福彭奏言喀爾喀部落所
牧馬匹除留軍營備用外各游牧處現有馬二
萬九千餘匹内扎薩克各游牧處現有馬四萬
餘匹伏思鄂爾昆駐兵以歸化城為聲援其間
相去三千餘里中途須有接應更換之馬請度
適中之地與臺站相近水草佳處撥馬二萬匹
設立馬厰於土默特兵或喀爾喀兵内擇有眷
屬者移駐牧放令通智丹津協理其事再請撥
騸馬一萬匹兒騍馬一萬匹令五十四撥入張
家口外官厰中一并牧放以備需用總理王大
臣等議覆曰口外行走全資馬力必平時經理
得宜孳生蕃衍庶幾備用無缺今據平郡王請
於歸化城至鄂爾昆中間附近臺站設立馬厰
牧馬備用誠為允協但馬厰應設何處於蒙古
游牧有無妨礙并以何處兵丁牧放及一切應
辦事宜令通智等遣官察勘詳議具奏至張家
口馬厰增馬之請前者内大臣海望亦曾奏請
以五十四等言採買馬匹擾累蒙古應俟徐議
是以未經允行今平郡王奏稱官馬甚多不須
更購按現在各扎薩克騸馬已經定議每年倒
斃數目准其開除將來倘有需用自可調集况
現今五十四所管馬厰内有王公等所進馬八
千餘匹可以備用不必更以扎薩克騸馬調入
其請增兒騍馬萬匹於牧放孳生最便應令額
駙策凌同三路副將軍等計各處現存兒騍馬
數目並如何游牧孳生之處詳議具奏到日再
行定議奏入
上從之
辛亥
命提督樊廷總統哈密防兵
署寧遠大將軍查郎阿奏言原議甘涼等處撥
兵五千固原等處撥兵五千往駐哈密應設總
統提督一人請於陜西提督樊廷甘肅提督二
格二人中用一人奏入得
旨駐防哈密總統提督著樊廷去其固原提督印務
著河北總兵李繩武前往署理
癸丑
命撤勇健營兵丁
署寧遠大將軍查郎阿奏言巴里坤議撤官兵
有勇健營兵一千一百餘名原係新設别無營
汛其撤還時若仍聚一營難於部署且屬十五
省挑選技勇之人應令各歸本省就近遇營兵
缺出即以充補其願告退者聽如有勤勞素著
技勇可觀者即酌量拔補其不法生事者隨時
咨部斥革撤還時長途進止應有官弁統轄請
即以原領將弁等分領約束到時留本省照銜
補用其經過各處所需車輛船隻口糧並如例
支給總理王大臣等議應如所請奏入
上從之
乙卯
議移改臺站事宜
臺站總管五十四等奏言查第二十一臺至鄂
爾昆一路水草甚佳且里數較直因令郎中常
保往勘據云沿途井泉溪河隨處相接較今臺
站近二百餘里除二十一臺毋庸更動外自哈
畢爾噶腰站至第二十九臺議汰腰站一處其
餘應行遷移安駐大站腰站凡十一處並將地
名里數開注呈送請如所勘辦理其所汰腰站
並如原議人歸本處馬付管臺官以抵錢糧駝
及廩給羊隻備各營應用總理王大臣等議應
如所請奏入報
聞尋協理軍臺事務總管覺和托奏言臣閱新移臺
站彼此相去遠近不齊請將二十四臺移於東
北十五里之克勒扎拉腰站移於東北三十五
里之桑衮逹賴二十五臺移於正東十五里之
齊希勒逹克岱丁薩腰站移於正東三十里之
哲格蘇台二十六臺移於正東五十里之西巴
爾圖二十七臺移於東北四十里之烏蘭淖爾
常保前次並未詳勘請交部察議得
旨常保免其議處該部知道
丁巳
命弛邊民越界種地之禁
先是延綏總兵官米國正奏請以蒙古餘閒套
地明展界限令邊民並得租地耕種議不准行
至是米國正復奏言邊民違例越界蒙古私得
租銀習以為常已非一日其牛具籽種隔年已
費且蒙古復有豫支民租三四年者現今榆林
神木等處邊口越界耕種之地約三四千頃歲
約得糧十萬石可敷數萬人食用今驟行嚴禁
致令銀地兩虚待哺無策雖於令制相符實與
下情未便臣廵察邊汛至神木一帶百姓紛紛
控訴應與扎薩克酌量通融籌議俾邊民生計
相安總理王大臣等議覆邊民種地設立界限
原恐於蒙古游牧相妨今如米國正所奏邊民
藉以穫糧蒙古藉以所租彼此兩得其便事屬
可行惟強種勒索滋生事端者悉行禁止奏入
上從之
戊午
恩免范毓馪辦運北路軍糧處分
總理王大臣等奏言戸部核奏范毓馪辦理北
路軍糧冐銷脚費有
旨令臣等議奏臣等查察罕廋爾軍糧康熙六十一
年以前遣官辦運每石自一百餘兩至四十兩
不等至雍正六年怡親王奏令范毓馪承辦每
石定價二十五兩雍正七年范毓馪報出節省
銀一百餘萬兩後即以節省之數核算每石給
銀十九兩其運送扎克拜逹里克并推河等處
每石給銀十一兩五錢至十五兩惟運送科卜
多每石給銀二十五兩至二十八兩此並在未
運之先計按道里遠近給與運價雍正九年十
月奉
旨軍糧關係重大錢糧不足只令請領有餘不必報出
毋得止圖節省再查前以輓運科卜多糧中途改撥
鄂爾昆等處收貯經戶部核減銀二百五十餘
萬兩已扣完八十餘萬兩尚存一百六十餘萬
兩現在定限追繳再雍正九年十年沿途搶失
米石得
旨准其開銷後范毓馪呈報共失米十三萬餘石戸部
亦未代奏准銷總計范毓馪前後承辦軍糧一
百萬餘石其每石領銀二十五兩至二十八兩
者共十四萬餘石餘悉十一兩五錢至十九兩
不等經戸部詳詢范毓馪供言給發運價之外
尚有設立米局牧厰及催趲糧運採買牲畜雇
募人夫一切費用皆屬必需即在從前奏行定
價之内亦非冒銷可比至改運核減未完銀一
百六十餘萬兩據范毓馪呈請分十二年完納
經戶部議分八年臣等公同酌議定限五年倘
限内不完請以家産變抵交刑部治罪奏入得
旨依議著免其究治
夏四月丁卯
命核議李如柏等緣事罪案
上諭總理王大臣等曰李如柏逹爾濟卓鼐周瑛各
有交辦之事著照大將軍慶復所奏四人俱仍留
軍前其如何施恩賞給職銜令其效力行走之處
著總理事務王大臣等以四人所得之罪分别輕
重議奏王大臣等議原任總兵官李如柏濫用公
帑革職以總兵官銜率換班綠旗兵往北路效
力自到鄂爾昆尚未著勞績今已給職銜應俟
所領兵換班時該部請
旨原任護軍統領逹爾濟前以傷損馬匹牲畜又額
爾得尼招之役坐視賊人敗走過扎克拜逹里
克不追革職以護軍當苦差現在鄂爾昆墾地
輸納應償米石原任提督周瑛於西蔵領兵時
私買使婢又令兵丁歌唱刑部奏擬充軍奉
旨來京引見發往北路軍營效力贖罪又於白格爾駐
劄時被賊刦糧有
旨著枷示軍前責令償米尋蒙
恩釋免其應償米仍令責償今在鄂爾昆管理種地事
務按逹爾濟周瑛未便遽給職銜請俟其還時
令大將軍以伊等在軍營效力與否報部請
旨原任寧夏將軍卓鼐前奏冬令不宜進兵請俟春
初馬匹飼肥進發查郎阿等議以進兵怯懦推
延時日奉
旨革職令在軍前效力按卓鼐愚昧妄奏情尚可恕應
否賞給職銜出自
聖恩奏入得
旨著賞給卓鼐副都統職銜令其效力餘依議
壬申
命以王常海瀾為參贊大臣
上諭總理王大臣等曰副將軍常德參贊大臣伊勒
慎俱因患病現令回京軍營乏人著王常海瀾俱
為參贊大臣協同副將軍策凌辦事各賞銀二千
兩辦給行裝
乙亥
加恩鄂爾多斯貝勒扎木揚等復爵奬賞有差
總理王大臣等奏言鄂爾多斯貝勒扎木揚原
襲郡王雍正十年率兵三千進𠞰兵丁沿途逃
亡所辦馬匹亦不整齊納延泰奏請降為貝勒
仍令率兵效力奉
旨扎木揚行走若好著大將軍奏聞又按扎木揚所襲
王爵乃其曾祖顧魯率所屬兵丁攻取陜西榆
林神木等城斬降賊寇著有勞績因得受封其
子東羅卜承襲王爵冊載子孫世襲罔替今大
將軍慶復等奏扎木揚在軍前已經四年雖未
著殊績尚知感激奮勉修治器械恪勤奉職可
否給復原爵出自
聖恩台吉策旺多爾濟之子圖巴扎卜代父效力在
軍數年保護官馬牲畜運送耕種器械稱職慶
復奏請授為額外副台吉頭等副台吉額默根
先於巴里坤率兵擒斬賊衆又在軍臺護運官
物此次協同扎木揚行走進獻騸馬又護送官
馬五千至奈曼明安平郡王等稱其為人誠懇
盡心公務應加寵錫以示鼓勵三人均應如所
請奏入得
旨鄂爾多斯貝勒扎木揚此次前往軍營克贖前愆
約束兵伍辦理馬匹整頓器械俱實心盡職念其
祖父前勞著開復王爵額默根前次出兵效力行
走此次又協助扎木揚竭誠效勞甚屬可嘉著賞
翎子以示寵異圖巴扎卜代父前往軍營殊盡心
竭力黽勉效職著授本旗額外副台吉
丙戌
命議辦理臺站及喀爾喀游牧兵丁事宜
定邊大將軍慶復奏言臣等與喀爾喀副將軍
等酌議安設卡倫每處於侍衛護軍中選一人
專管再於喀爾喀四部中選賢能台吉一人協
同辦理其台吉等月糧照例給與兵丁六月一
換喀爾喀内卡倫並如舊例每處揆章京一員
兵丁二十名於西三部落按佐領撥出其豫備
操演兵三千名於圖謝圖汗敦丹多爾濟部下
撥扎薩克一員副台吉三員官七員兵一千三
百六十二名於貝子成衮扎布部下撥扎薩克
一員副台吉二員官四員兵七百四十八名於
車臣汗逹瑪琳部下撥扎薩克一員副台吉二
員官四員兵五百三十四名每名給馬三匹每
百人纛一杆十人旗一面五人帳房一架計兵
三千名内一千名給與鳥鎗每年六月初旬齊
集鄂爾昆操演豫備九月撤廵哨兵時令各歸
本游牧處先是西邊三部落中共撥兵一萬二
百名於車臣汗部下撥牽駝兵六千嗣減一千
存五千合計一萬五千二百名除駐劄鄂爾昆
烏里雅蘇台一千五百名每年調往鄂爾昆操
演三千名尚餘兵萬餘令在本游牧處整練保
聚以備緩急之用有事易於調集器械務令整
齊令副將軍與參贊貝勒公等一年一次會閱
每年出哨之兵各路並撥一百五十名每逢夏
秋二季三路分發撥東三省營總三員率領前
往其侍衛護軍等俱有管轄卡倫之責若復令
出哨恐人不敷用請於在京新滿洲索倫巴爾
處厄魯特等侍衛中揀發十員以備差委三年
期滿更換奏入得
旨著照所請行其初次查勘臺站著派參贊大臣一
員前往嗣後間歲派參贊大臣一員往勘至喀爾
喀游牧處豫備之兵其會集及檢閱器械著將軍
參贊大臣會議於參贊大臣内派出一員會同喀
爾喀副將軍參贊貝勒公等公同閱視其將軍親
自會閱之期幾年一次著額駙策凌酌定具奏
命議酌軍營大臣等留撤事宜
總理王大臣等奏言本月十七日奉
旨前者軍興以來令大臣官員往駐蒙古邊疆辦理
事務今大兵既撤僅留駐兵一切防守事宜並已
減省其各處辦理駐劄之大臣官員有應撤者著
總理事務王大臣等議奏臣等查駐劄歸化城辦
事尚書通智駐劄西寧廵撫德齡散秩大臣塞
楞郎中三逹禮員外郎五十七主事齊明駐劄
肅州内閣學士岱齊侍讀學士阿蘭泰駐劄哈
密員外郎逹桑阿扎史駐劄西蔵副都統馬拉
那蘇泰員外郎那遜額爾格圖駐劄呼倫貝爾
領侍衛内大臣哈逹哈原任郎中伊特格爾以
上各官尚書通智本以歸化城都統根敦副都
統席爾塔悉赴軍營其地乏人是以遣往今根
敦席爾塔已各還所在應令通智俟修城駐兵
等事竣即行還京西寧原駐大臣一員辦理青
海蒙古番子事務兵興以來始增駐大臣章京
等今既撤兵應於德齡塞楞三逹禮三員中留
一員餘並撤回至五十七齊明軍前歴年最久
應令理藩院奏請更換肅州辦理軍需較前亦
少應於岱齊阿蘭泰二員中留一員哈密駐劄
章京協同扎薩克辦事因一人不能換班又增
一員定例二年更代哈密現有駐兵逹桑阿扎
史仍應留彼俟年滿更代西藏向無大臣官員
駐劄前以康濟鼐與頗羅鼐交惡相攻因遣大
臣率兵暫駐今逹賴喇嘛還藏兵亦撤還毋庸
更駐大臣現今侍郎杭奕禄有事赴藏令其酌
辦奏到日再將瑪喇等定議進止哈逹哈前往
軍營亦四載餘請交兵部於明年二三月間奏
請遣官赴呼倫貝爾更換伊特格爾亦令同還
奏入得
旨西寧著留德齡肅州著留阿蘭泰其通智承辦之
修城駐兵等事著令完畢再行具奏請旨餘依議
壬辰
布魯克巴部入貢
總理王大臣等奏言布魯克巴部諾顔林沁齊
壘喇卜濟感戴
皇恩親至西藏恭請
聖安獻珊瑚數珠一串所部織緞五匹伏思布魯克
巴乃藏外極遠部落林沁齊壘喇卜濟為其酋
長恭請
聖安奉獻表文請以所進物付部賞給如例外
恩賜粧蟒各一匹大緞三匹奏入得
旨依議再酌賞玻璃器數事
平定準噶爾方略前編卷四十一
