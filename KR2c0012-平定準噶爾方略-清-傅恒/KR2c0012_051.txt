平定準噶爾方略前編卷五十一
乾隆十三年春正月癸夘
申飭署青州將軍三達色
上諭軍機大臣等曰前因安插青州之厄魯特博羅
特等脱逃該將軍及副都統等不行奏報業已𫝊
旨申飭及差侍衛賽音圖理藩院郎中善泰前往
會同三達色將已經拿獲之博羅特等五人審訊
正法賽音圖等復命回京三達色並不將辦理之
處奏聞又經降旨詢問而三達色於接到朕旨之
後仍不過陳奏謝恩無一語及前事竟若置身事
外者三達色著傳旨嚴行申飭
己酉
議定喀爾喀四部落運送軍營米石事宜
先是副都統保德奏言軍營米石交商運送糜
費甚多不若令喀爾喀四部落每部落派駝五
百隻四部落共派駝二千隻每駝給製造鞍屉
等銀三兩派兵一名管駝五隻賞給銀三兩派
章京一員管駝五十隻賞給銀六兩每部落派
圖薩拉克齊二員每員各賞給銀十二兩由歸
化城運至軍營計駝二千隻每年運米四千石
其運費較之交商運辦僅需十分之一而於蒙
古人等亦為有益經軍機大臣等請
旨交額駙策凌詳細酌議到日再行定議尋額駙策
凌議奏喀爾喀四部落均情願出駝運米其酌
派官兵賞給銀兩事宜應如保德所請辦理再
查鄂爾昆塔米爾二城倉内現貯米五萬八千
餘石大麥二萬四千三百餘石小麥九十餘石
軍營每年支放官兵需米八千石大麥九百五
十餘石小麥九十餘石現在米石足敷六年之
用若每年再運米四千石加之本處所産大麥
小麥積久存貯恐致霉爛請於此一二年内驗
其米色改變者照數支放將好米加緊收貯仍
照從前原議足敷二三年食用應請於庚午年
起令四部落照新定之例派駝運米至軍營米
石請嗣後祗支給内地官兵其喀爾喀蒙古仍
請給與羊價銀兩奏入得
旨軍機大臣等議奏尋議查從前喀爾喀兵丁原無
給米之例止給與羊價銀兩自乾隆六年始議
以每月給銀一兩五錢米一斛現據額駙策凌
以蒙古素不食米給與羊價實屬妥便為請但
軍營存貯米麥甚多現在綠旗兵丁又經裁汰
計每年支放無幾必致積久霉爛應將喀爾喀
兵丁仍照舊支放米石又查軍營搭放米麥每
年給米三百零六日大麥四十八日小麥六日
今大麥一項現存二萬四千三百石有竒若將
米麥酌量均搭現存數目足支内地官兵十年
喀爾喀兵丁八年食用今酌議給放喀爾喀兵
丁米麥至乙亥年停其給放全給羊價銀兩其
内地官兵米麥亦俟給放至乙亥年令額駙策
凌奏
聞以丙子年為始照依現在所議支給派出喀爾喀
四部落官兵運送米石交與軍營存貯再查軍
營羊價每隻給銀五錢後因價昂陸續自七錢
增至一兩今大兵盡撤羊價平減應每隻仍給
銀七錢每月總給銀二兩一錢奏入
上從之
甲寅
命議處原任青州將軍額爾圖等
軍機大臣等奏言臣等遵
旨詢問額爾圖據稱博羅特等六人脱逃理應即行
奏
聞後因博山縣擒獲五人惟達什哈一人未獲欲俟
審明具
奏因母病故移交署將軍三達色辦理似此緊要
事件又係任内經手辦理並不奏
聞實屬罪無可辭請交部議處奏入得
旨自青州脱逃之厄魯特達什哈等六人俱係逆賊
理應一面嚴緝一面奏聞乃額爾圖等竟視若尋
常逃犯不行具奏甚屬疎忽及移交三達色後祇
將錢糧咨請部示更屬舛謬額爾圖三達色著一
併交部察議
二月癸亥
安西提督李繩武奏報進
貢夷使唵集等入境
丁丑
恩准夷使誤帶牲畜於哈密售賣
上諭軍機大臣等曰安西提督李䋲武奏夷使唵集
等到卡多帶牲畜欲在鳥克圖行走責以違例據
稱上年瑪木特回時並未傳諭此番初來實不知
定例所有帶來瘦乏牲畜懇在哈密變價次日仍
由東大坂過山看其情形尚屬恭順著照上次加
恩之例准其將所帶牲畜變價但須曉以與例不
符姑因瑪木特未經告知致爾等誤帶此次暫准
貨售乃係格外加恩明白宣示著𫝊諭李繩武一
面辦理一面奏聞
三月乙酉朔
飭禁夷人擅入卡倫
署定邊副將軍參贊大臣塔爾瑪善奏言本年
正月二十九日在格濟格臺站地方拿獲準噶
爾扎卜等五人訊係入卡探親經侍衛達永阿
曉諭發回並未申報管臺大臣除將該侍衛嚴
飭外臣隨𫝊諭各卡嗣後有似此探親者著即
解烏里雅蘇台參贊大臣令將緣由報知將軍
應如何辦理之處遵照辦理奏入得
旨準噶爾雖現在和好然從前並無准其人衆入卡
探親之議今次被獲之人從寬發回須令伊等知
係格外恩典嗣後務將部衆嚴加約束毋得視為
故常違議滋事俟夷使來時將此曉諭知之
丙戌
訓飭侍郎玉保等
上諭軍機大臣等曰據玉保奏稱準噶爾夷使知藏
内有出痘之人甚屬畏懼乞將護送官兵俱行離
遠居住又往大小寺内時令伊等自行守門不使
官兵同入等語準噶爾人素行狡詐其欲令我官
兵遠離未必無言語離間之事由此觀之其詭譎
伎倆尚未盡革自應以理曉諭使之折服且我兵
既已出痘豈有復出之理玉保等不即以此言駁
詰乃遽令護送官兵移令遠住辦理甚屬姑息著
將此傳諭玉保等知之
辛夘
侍郎玉保奏報熬茶夷使瑪木特等自藏起程
還部
癸夘
命索拜等留心防範西藏事宜
上諭軍機大臣等曰據索拜等奏稱因前藏有出痘
之人達賴喇嘛坐禪静養郡王朱爾默特那木扎
爾避往里定地方等語從前達賴喇嘛已經圓寂
伊屬下噶卜倫等隠匿不報詭稱避人坐禪以致
藏内滋事準噶爾乘間擾亂今藏内出痘達賴喇
嘛雖應暫避但恐伊屬下之人復蹈前轍或有事
故不以實告亦未可定此事大有關係不可不用
心覺察況準噶爾熬茶之事尚未完竣伊等見達
賴喇嘛避人静養或不能無猜疑生事之處更當
嚴密防範著傳諭索拜傅清等令其留心體訪加
意防維即準噶爾人等已經回巢亦不可稍有怠
忽
命駐藏副都統傅清回京
上諭軍機大臣等曰近日準噶爾熬茶之事將畢傅
清著即馳驛來京其藏内事務交與索拜辦理如
索拜已經起程傅清仍留藏辦事俟另派員更換
夏四月戊午
停止夷使筵宴
軍機大臣等奏言從前夷使到京俱蒙
恩賜筵宴今據護送夷使員外郎甘布等報稱準噶
爾夷使唵集等於本月初六日進京現遇
孝賢皇后大事距百日之期尚遠應請將筵宴之處
停止至夷使唵集等仰覲
天顔之日一切禮儀照例辦理其齊集大臣侍衛等
著仍穿素服奏入
上從之
己未
準噶爾使臣唵集等到京進表請
安並貢方物
準噶爾台吉策妄多爾濟那木扎爾謹奏
大皇帝陛下去歲奏請念經一事蒙
大皇帝隆恩俯准又諭我念經人等寧少毋多并令
於哈濟爾地方貿易以銀易貨懼忭無極從前
在土伯特處延請墨爾根喇嘛大半物故現存
者皆已年邁思歸故土准於何路行走酌量派
人送往以期推廣黃教安慰生靈伏祈
大皇帝睿鑒未盡之言令唵集等口奏恭進馬二匹
玉椀二隻貂皮四十一張奏入報
聞
庚申
命副都統拉布敦赴藏
上諭内閣曰駐藏副都統傅清已降旨令其來京其
員缺著副都統拉布敦前往更替即速整裝赴藏
不必帶領換班官兵俟下次派出換班大臣時再
照例帶領前往
壬戌
命議敘緝獲逃人之扎薩克頭等台吉達什丕勒等
軍機大臣等奏言額駙策凌奏喀爾喀頭等台
吉達什丕勒嚴飭伊屬將青州脱逃之厄魯特
達什哈留心擒獲甚屬可嘉應請將達什丕勒
紀錄二次其可否賞給戴翎之處出自
皇上天恩四等台吉孟克遵奉訪查於布拉罕地方
將達什哈拏獲亦屬可嘉應請照額駙策凌所
奏賞給粧緞一疋官用緞一疋布四疋外仍令
加賞一分兵丁齊巴克等四人亦請照所奏各
賞給布四疋外再加賞官用緞各一疋以示鼓
勵奏入得
旨達什丕勒著戴翎再著賞粧緞二疋官用緞二疋
餘依議又
諭内閣曰厄魯特達什哈自青州脱逃直至喀爾喀
游牧布拉罕地方其所經由内地甚遠沿途州縣
安設里甲原為稽察不肖匪類今以面生蒙古任
其潜逃竟漫無覺察則山東直隸等處地方官員
平日因循苟且雖有緝拏奸匪之責並不實力奉
行可知達什哈俟拏解到京其由何路經行出口
之處交軍機大臣審明後即行正法外其沿途地
方官員俱著查明議處尋額駙策凌將達什哈解
到軍機大臣等遵
旨審訊奏言臣等訊問達什哈脱逃情由據稱因不
能受青州炎熱欲逃往喀爾喀餬口亦並無一
人主使再脱逃時係由青州往西北邊墻闕處
出口實不知經由内地地名等語查達什哈雖
因不耐炎熱起意脱逃但伊係準噶爾賊人前
從邊上被獲時即應正法因其投誠前來
皇上加恩安插青州乃伊不思感戴輒行逃回惟甚
可惡應請將達什哈交刑部即行正法再達什
哈雖供稱由青州往西北邊墻闕處出口實不
知内地地名但青州西北係山東直隸山西之
地達什哈乃面生蒙古地方官尚不能拏獲則
平日怠惰不以緝匪為事可知應令該督撫查
參以為承緝不力者戒奏入得
旨達什哈著即處斬其逃走經由地方不行查拏官
員均應議處但既未供明内地路逕若將三省官
員通行議處未免株累其地方官查議之處著加
恩寬免至直隸山東山西三省督撫按察使捕盗
同知通判等平素漫不留心著交部察議
癸亥
安西提督李䋲武奏報貿易夷人賚木瑚里等
入境
甲子
傳
諭準噶爾使臣唵集
軍機大臣等奏言本年三月内據署定邊副將
軍參贊大臣塔爾瑪善奏準噶爾烏梁海扎卜
等五人擅入額爾遜卡倫探親經卡倫侍衛等
曉諭回巢奉
旨令將此事於夷使來時明白諭知今夷使來京應
遵
旨曉諭令其歸告台吉務將此等烏梁海嚴加約束
不致日後滋生事端以成永久和好之道隨交
尚書臣海望等傳諭來使唵集據唵集等禀稱
此等烏梁海所住之處離我台吉處甚遠不能
知悉乞將伊等名姓何人屬下擅入何處卡倫
之處明白開載交與我等歸告我台吉嚴加懲
治以靖邊界奏入報
聞
乙丑
準噶爾使臣唵集等入
覲
命賞策妄多爾濟那木扎爾粧緞蟒緞漳絨及玻璃
磁器等如例
丙寅
賜準噶爾使臣唵集等緞布銀兩冠服有差
丁夘
議定準噶爾肅州貿易人數年分
軍機大臣等奏言定例準噶爾來京貿易之年
不過二百人肅州貿易之年不過百人嗣因人
京途遠蒙
恩准其前赴肅州並准兩年中貿易一次人數仍以
百人為率今來使唵集等又奏懇肅州貿易人
數不敷乞
恩准加增一百名每年來肅貿易一次臣等酌議肅
州貿易准加增百人照進京貿易人數其所請
每年貿易一次之處應不准行奏入
上從之
辛未
賜準噶爾台吉策妄多爾濟那木扎爾勅書
奉
天承運
皇帝詔曰覽奏知爾感激朕恩言詞恭順朕甚嘉之
其欲將年老喇嘛請派人送歸土伯特從前並無
此議且喇嘛高年熟於經典何故轉欲送回彼出
家之人隨處安身又豈必定回原處即如來京喇
嘛亦從無送歸土伯特者此事不便准行再來使
懇請另發喇嘛扶助黃教佛之一道惟在誠心不
關念經之人從前爾父屢次奏請朕已明白開𨗳
未經准行爾當稔悉不必固請也再請肅州貿易
人數加增一百名每年貿易一次此事議有定例
不得更張姑允所請肅州貿易人數准作二百名
仍於兩年中前赴肅州貿易一次爾宜恪遵前規
克修和好以圖永受朕恩特降勅令來使齎回隨
勅賜各色緞十端加賞粧緞蟒緞各八端玻璃琺
瑯磁器十八事
丁丑
準噶爾使臣唵集等自京起程還部
五月丙戌
命蠲免那克舒番子己巳年應徵錢糧
上諭内閣曰據索拜奏稱護送夷使進藏熬茶之官
兵經過那克舒番子游牧將番子所備馬牛用過
五百有餘又派番子在喀喇烏蘇以北安置臺站
八處此係番子感激國家隆恩急公報效甚可嘉
予著加恩將該處己巳年應徵錢糧盡行寬免以
示體䘏
申諭準噶爾人不得擅請入藏
上諭軍機大臣等曰準噶爾人狡詐難信從前拉藏
汗時進藏為亂至今衆喇嘛及唐古忒人懷疑懼
即其來至藏地供給一應所需雖俱施恩賞給價
值銀兩而唐古忒人等尚不無滋擾之處若聽其
時常往來日久必致滋事近據朱爾默特那木扎
爾告知索拜等以伊等時來藏内非土伯特有益
之事其言不為無見近時兩次准令進藏熬茶者
特因噶爾丹策零為伊父策妄阿喇布坦及策妄
多爾濟那木扎爾為伊父噶爾丹策零之故伊既
為父諄諄奏請不便過為拒絶是以加恩允准嗣
後準噶爾人其有非此等事奏請入藏者應令嚴
行拒絶斷不准行可將此旨傳諭索拜等令其轉
諭朱爾默特那木扎爾並達賴喇嘛知之
恩賞郡王朱爾默特那木扎爾等緞疋有差
上諭軍機大臣等曰此次夷使進藏熬茶所有賞賚
及供給各項雖係動公備辦而郡王朱爾默特那
木扎爾感激朕恩凡事能體伊父報效誠心妥協
辦理甚屬可嘉著加恩賞蟒緞二端大緞四端噶
卜倫公班第達等襄助辦公並無貽悮亦著加恩
賞公班第達蟒緞一端大緞二端其噶卜倫扎薩
克頭等台吉策零旺扎爾及色玉特塞卜騰布隆
燦扎薩克頭等台吉旺對等俱著賞大緞各一端
官用緞各二端逮綳達什達爾扎及章禄占巴阿
蘭巴奈巴克扎奈等俱著賞大緞各一端官用緞
各一端以示奬勵
癸巳
命停派參贊大臣往閱喀爾喀軍裝
定邊副將軍額駙策凌奏言貝勒旺扎爾數旗
本年有放賑之事其查閱軍裝請仍照上年所
奏交與副將軍及盟長等令其在各游牧處查
看參贊大臣暫停派往奏入
上從之
命減派喀爾喀防秋兵
定邊副將軍額駙策凌奏言現在軍營無事所
有調派防秋之喀爾喀兵二千名儘足策應其
去歲奏請暫減之一千名嗣後無庸撥派倘遇
有調取之時一面奏
聞一面調取奏入
上從之
議定四部落備辦十八臺站每年需用牲畜
先是軍機大臣等奏言喀爾喀十八臺站每年
抵補馬匹及備用羊隻歴由官備牲畜内領給
今據額駙策凌酌令四部落照數捐備係由伊
等感激
聖恩情願輸將似應照依所請但臣等仰體
皇上體恤蒙古
聖心請交與軍營將軍大臣會同喀爾喀副將軍等
令其將所需牲畜或從内厰酌解交與牧放孳
生每年填補其如何辦理於喀爾喀人毫無擾
累之處妥議具奏到日另行定議尋額駙策凌
等奏稱據副將軍親王額林沁多爾濟等公同
呈懇轉奏喀爾喀地方安臺防守原為保護伊
等地方起見况蒙
聖恩賞給駐兵錢糧而所需牲畜為數無幾若復從
牧厰内撥用於心實有不安等語臣等看其懇
請出於至誠嗣後十八臺站需用馬匹羊隻應
由喀爾喀四部落照數捐備奏入
上從之
己亥
議定準噶爾投誠人等改發京口安插事宜
軍機大臣等奏言向例携眷來降之厄魯特發
往寧古塔安插單身來降之厄魯特發往江寧
杭州青州天津等處安插今據安西提督李䋲
武解到投誠之厄魯特尼瑪等眷屬十二口應
照例遞送寧古塔安插外其與尼瑪同來之單
身厄魯特策凌孟克特穆爾巴雅爾們都等四
人若仍照例遞送江寧等處其地人已過多應
請將策凌等改發京口安插放為額外披甲給
與錢糧半分無庸另給娶妻銀兩並將立産銀
兩減半支給此係初次安插之人應交該將軍
用心收管並派賢能官員將伊等賞給銀兩置
立房地妥協料理嗣後單身來投之厄魯特即
照此次辦理發往京口安插奏入
上從之
癸夘
恩准夷人疲乏牛羊於哈密售賣
安西提督李䋲武奏言此次貿易夷目賚木瑚
里等所帶牲畜較之上届加倍肅州牧厰既狹
小難容現諭該夷於山北有水草處暫留牧放
俟稍有臕力再分起趕行其疲乏牲畜約有萬
餘窮夷懇求變賣勢難堅拒但哈密地處極邊
自減防之後商民亦屬寥寥若仍令其趕赴肅
州途中難保存活臣仍專差遊擊閻相師等設
法售變俾不致於周章奏入得
旨軍機大臣等議奏尋議準噶爾赴肅貿易定有章
程所帶牛羊從無在哈密變賣之例但向來夷
使貿易之年及請
安奏事之便多有㩦帶牛羊至哈密求售提臣等據
情具
奏屢奉
恩旨允准此次所帶牲畜既倍於上年其疲乏牛羊
應仰體
皇上懷柔遠人之意酌量於哈密地方設借售賣仍
申明成例令其不得視為故常有違定議奏入
上從之
丁未
議定分别安插投誠人等事宜
安西提督李䋲武奏言此次投誠之阿濟巴勒
第呢雅斯等二人查明係額敏和倬部落之人
昔年被擄今私自逃回雖有被獲復逃情節但
遣之不去哀懇迫切情似可憫可否收留請
旨定奪奏入得
旨軍機大臣等議奏尋議收留準噶爾投誠人等屢
奉
諭旨令該提等酌量情形分别辦理今阿濟巴勒第
等既係額敏和卓所屬此次逃回雖經被獲復
逃尚無追逐縱跡且哀懇情迫自應通融酌辦
阿濟巴勒第現有弟兄可認應如所奏交與該
扎薩克安插令其完聚其呢雅斯一名應照臣
等奏定新例解往京口安插嗣後仍令該提等
遵照原奉
諭旨不得概行收留如果情詞迫切萬難拒回再行
請
旨定奪務宜審度情形隨時酌量辦理奏入
上從之
六月壬申
命青海扎薩克公衮秦扎卜巡視卡倫
辦理青海事務副都統銜衆佛保奏言青海地
方巡視額色勒金柴達木兩路卡倫奉
旨派出王策凌喇卜坦等十人輪班巡察今策凌喇
卜坦病故據扎薩克輔國公衮秦扎卜前至西
寧告稱我蒙
聖主隆恩自幼承襲公爵去年前赴木蘭瞻仰
天顔賞給孔雀翎令在
乾清門行走受
恩深重無出力報效之處今策凌喇卜坦病故其巡
視卡倫之缺懇求
奏明令我在巡察卡倫處行走以圖報效奏入
上從之
丙子
命加後藏尚卓特巴濟隆羅卜藏策旺達爾汗號封
巴勒桑策凌為頭等台吉
駐藏提督索拜奏言郡王朱爾默特那木扎爾
告稱後藏之尚卓特巴濟隆羅卜藏策旺事奉
班禪額爾得尼極為敬慎祈賜名號原任公那
木扎勒塞卜騰之子巴勒桑策凌祈賞爵秩以
示優奬此皆伊父頗羅鼐心内未了之事乞轉
奏施
恩奏入得
旨尚卓特巴濟隆羅卜藏策旺感激朕恩凡事辦理
妥協殊屬可嘉著加恩錫以達爾汗號巴勒桑策
凌亦著加恩封為頭等台吉嗣後當益加奮勉永
受朕恩
秋閏七月乙亥
命加恩準噶爾脱回護軍官長保等
上諭軍機大臣等曰由準噶爾脱回之護軍官長保
著授為藍翎侍衛在粘杆處行走右衛前鋒伊凌
阿發回右衛或在前鋒或在領催上行走遇有驍
騎校缺出即行補授每人著加恩賞銀二十兩
八月辛夘
訓諭駐藏提督索拜等防範藏地事宜
上諭軍機大臣等曰據索拜奏稱阿哈雅克卡倫人
報稱碩翁土庫爾等處見有千餘人蹤跡準夷如
來必由此路是以與朱爾默特那木扎爾商酌遣
台吉旺對等前赴喀喇烏蘇等處整兵預備又將
喀喇烏蘇及達穆各處番子游牧辦理移駐等語
朕思準夷此數年來往返遣使交易甚屬恭順理
應無事伊等如此辦理不免恇怯但準夷素行狡
詐常有覬覦西藏之意再昨歲進藏熬茶訪得用
兵金川之信意以我國正值征𠞰金川藏地未必
防範前來騷動亦未可定事之真偽雖未明白不
可不為預備著傳諭索拜如果賊信確實駐藏兵
丁僅止五百朕已另為籌辦此時拉布敦約略將
到伊等惟護守達賴喇嘛班禪額爾德尼移至打
箭爐等處駐劄不必以身係滿洲帶兵進𠞰致達
賴喇嘛等稍有疎忽自取罪戾但移駐達賴喇嘛
等亦不得輕舉妄動務須體察情形相機辦理此
皆不過先事預籌之策若論索拜此奏不特情節
未明且有自相矛盾之處即如所稱有竈五十餘
處竈止五十餘則與千人蹤跡不符又因有霜霧
不識去向彼時即有霜霧豈有不能尋蹤而得之
理再伊等遽將附近番子移駐亦覺張皇失措此
事如不確實令準夷聞之反生疑惑大有關係此
時自當更得確信著索拜星速奏聞辦理
甲辰
傳
旨申飭駐藏提督索拜等
上諭軍機大臣等曰據索拜奏郡王朱爾默特那木
扎爾告稱遣往查看蹤跡之宰桑等回報至碩翁
土庫爾地方分路尋查並無準夷來往止有往東
北行走蹤跡或係截路唐古忒賊人亦未可知等
語前經索拜具奏朕即以此事可疑伊等辦理造
次令其作速確查明晰今果屬虚無索拜辦理藏
務凡事宜斟酌情形詳慎妥協始能安輯地方今
偶聞一語並未確查遽行整兵防備並令番子移
駐游牧使準夷聞之反生疑惑冒昩張皇至此已
極索拜曾經駐藏因係熟悉彼處情形之人準夷
赴藏熬茶令其前往協同料理似此毫無主見舉
動失措實非朕所意料著傳旨嚴行申飭現在藏
地既無事端所備兵丁應即撤回移駐番子仍令
回至原地加意撫綏安慰不得仍拘泥前奏搖惑
衆心並著傳諭郡王朱爾默特那木扎爾朕念伊
父頗羅鼐奮勉效力施恩令其襲爵辦事想伊屬
下人以伊年幼甫襲王爵未經更事未必如伊父
時盡心出力此時正宜用心收服舊日任事之人
協同助理始於地方有益即如此事雖因卡倫人
等冒昧具報亦由伊所遣人員不能詳細妥協所
致嗣後務宜效法伊父約束人衆安輯地方一切
會同駐藏大臣等詳慎辦理
辛亥
議定軍臺巡輯匪竊事宜
軍機大臣等奏言前因各臺站有被竊牲畜之
事屢經傳諭各扎薩克等加意嚴緝乃因循廢
弛並不約束所屬現據軍臺總管輝色報稱二
十三臺復有被竊馬匹匪賊及兵丁追趕轉恃
強奪去衣服并所騎馬匹不法已極應行令額
駙策凌飭交二十三臺附近扎薩克等嚴查務
將賊人拏獲治罪其此後作何巡查清除賊盗
及將該扎薩克等定以處分之處仍令詳議具
奏並令理藩院通行傳諭軍臺附近居住之扎
薩克等各將所屬嚴行約束毋得為匪生事奏
入
上從之
九月壬子朔
命駐防哈密總兵官三年更代
甘肅巡撫黃廷桂奏言駐防哈密總兵官王能
愛於本年四月内二年期滿例應更換因夷使
往來正資熟手料理是以未經請
旨更換今夷使陸續回巢王能愛例應回任應否照
原議於安西甘凉肅各標内揀選副將一員抑
或仍派總兵駐劄奏入得
旨軍機大臣等議奏尋議哈密為西陲要地實全陜
藩籬夷使往來所必經防範宜加嚴密必得大
員駐防方足以資彈壓查從前副將瑚寳駐防
之時已蒙
特恩加總兵銜嗣瑚寳丁憂奉
旨特派總兵官王能愛前往嗣後不必仍派副將應
請於才具幹練之總兵官内請
旨派往且二年更換為期太速現在貿易夷使尚未
回巢正資熟手料理應令該撫俟王能愛於明
歲三年期滿之後再行請
旨更換奏入
上從之
己未
命侍衛穆克登額薩布喀善為軍營參贊大臣調塔
爾瑪善努三來京
上諭軍機大臣等曰現在金川用兵北路軍營無事
侍衛穆克登額薩布喀善著賞給副都統銜前往
軍營伊等雖未經事尚可學習著傳諭額駙策凌
留心教𨗳塔爾瑪善努三不必俟穆克登額等到
彼即於接奉諭旨之日速行起程來京請訓後前
赴金川辦事
庚申
恩免失察容留逃人之扎薩克圖汗巴勒達爾議處
上諭軍機大臣等曰據額駙策凌奏扎薩克圖汗巴
勒達爾拏獲安插荆州之厄魯特逃人察罕岱解
交理藩院辦理其失察容留之巴勒達爾應否交
部議處等語扎薩克圖汗巴勒達爾該管旗分容
留厄魯特逃人居住年久未經查出實屬疎忽理
應交部議處但經額駙策凌嚴飭而巴勒達爾即
能逐戸稽察將察罕岱拏獲尚屬可恕著加恩寬
免其容留察罕岱之蒙古多爾濟等亦著照策凌
所奏令由本處懲治察罕岱俟解送來京該部定
擬請旨
辛酉
傳
旨申飭軍臺總管羅善等並飭部定議廢員聽候更
換坐臺事宜
上諭内閣曰據軍臺總管羅善等奏稱廢員坐臺年
滿奉旨更換其應派來臺更換之人若仍在原任
及本籍尚未到京者請即將年滿人員發回其臺
務交鄰臺署理無庸守候等語坐臺廢員俱係效
力贖罪之人既格外施恩換回伊等即少待數日
有何不可羅善等即欲令其不致久候亦當將更
換人員摧促速到豈有不待更換輒行發回之理
所奏明係瞻徇甚屬不合著嚴行申飭再記名發
臺效力人員理應在京守候迺令其擅回原籍是
該部定議本屬未周著交部將伊等應如何留京
不致有悮更換之處再行妥議具奏
丙寅
訓諭駐藏提督索拜等
上諭軍機大臣等曰據索拜等奏郡王朱爾默特那
木扎爾呈稱準夷兩次由阿哈雅克來藏近又探
得於阿哈雅克見有賊人蹤跡雖並無確信不可
不令兵丁防範願帶經過戰陣舊人前往喀喇烏
蘇地方訓練彼處兵丁防範一切已令其前往等
語朕派大臣駐藏特為藏地距京遥遠一切事宜
俾得就近妥協辦理唐古忒人遇有禀商事件亦
應酌其可否確示遵行從前索拜以猝聞碩翁土
庫爾蹤跡輕率辦理朕已屢經訓飭今果並無事
端而伊此奏轉若有意掩飾前非况向日索拜尚
以唐古忒人往往無事造端為言則此次傳言安
知非其捏造乃竟不察虚實墮其術中乎索拜駐
藏辦事年久此等情節並不詳審糊塗乖謬已極
但已令朱爾默特那木扎爾前往無庸置議索拜
不必前往金川著即速來京副都統拉布敦初到
藏地此事與伊無涉嗣後益當用心辦理其有應
指示朱爾默特那木扎爾者悉心指示俾得遵循
務宜詳慎體察安輯地方為要
己夘
命參贊大臣薩布喀善赴烏里雅蘇台軍營
上諭軍機大臣等曰現在額駙策凌派巴爾品至烏
里雅蘇台更換塔爾瑪善來京烏里雅蘇台係管
理兵馬防守事務最關緊要俟參贊大臣薩布喀
善到日即令其前赴該處軍營辦理著傳諭額駙
策凌知之
冬十月壬午
安西提督永常奏報貿易夷人賚木瑚里等出
境
丁亥
訓諭駐藏辦事副都統拉布敦
上諭軍機大臣等曰拉布敦奏稱朱爾默特那木扎
爾寄知阿里克地方交易回子等告稱準夷現在
内亂伊即移咨嚴飭各卡謹密防守如有準夷來
到即送至藏等語藏地關係緊要駐藏大臣凡事
最宜查取確實權其輕重相機辦理不可稍有滋
事前者索拜因傳聞之語遂將唐古忒番子任意
移駐其怯懦周章已極拉布敦當以為戒再蔵地
不可容留準夷一人伊等素與土伯特睚眦不睦
留駐在彼必生事端可傳諭拉布敦知悉現在準
夷内亂與内地並無干涉惟嚴飭卡倫人等加意
防守如有欲由彼進藏者可詳悉曉諭令其向兩
路軍營進口此地斷不容違例收留嚴行拒絶並
將此一併𫝊諭朱爾默特那木扎爾知之
十一月丙辰
準噶爾部人烏里克達遜來降
命賞給安插如例
平定準噶爾方略前編卷五十一
