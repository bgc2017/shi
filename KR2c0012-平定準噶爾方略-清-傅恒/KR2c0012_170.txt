平定準噶爾方略續編卷三十一
乾隆三十年六月丙午
以增派兵丁互相推諉
飭諭伊犂將軍明瑞等
上諭軍機大臣曰阿桂奏稱前因明瑞所領之兵恐
不敷用隨經札商據咨賊勢雖漸窮蹙但殲滅之
期難以預定似宜增兵二千名至此事既經陳奏
應候諭旨於途次就近辦理臣以烏什現在情形
尙未深悉所有增派兵丁果能尅期前往與否亦
難懸擬請遵旨仍候明瑞酌辦等語明瑞阿桂移
文往復未免互相推諉在他人且不可況伊二人
為朕所簡用者乎即如進勦烏什一事近經明瑞
等奏捉生訊問俱稱賊人口糧將絶自可計日克
城且攻城非策惟堵截逃竄之路最為緊要何必
增調兵丁若專為圍城起見則不但二千人雖有
萬衆尙恐不足況鄂津已領兵五百前往亦可恊
助明瑞身在烏什確按情形自當以不必增兵咨
覆乃因此奏出於阿桂即令其自行辦理阿桂又
不敢固執已見惟以情形未悉為言似此推諉游
移將來恐有貽誤明瑞阿桂俱著傳旨申飭增兵
一事即著停止
丁未
諭允伊犁將軍明瑞增調官兵仍與阿桂和衷集事
上諭軍機大臣曰據明瑞奏准阿桂咨已令愛隆阿
由伊犂派兵二千遣赴烏什亦不必定拘原數等
語昨以明瑞阿桂於增兵一事互相推諉因傳諭
申飭但明瑞業經行文愛隆阿應已辦理陸續起
程若又行撤回徒滋紛擾著照明瑞所奏行但明
瑞奏内似以派兵一事專出阿桂之意蓋因阿桂
年長又係朕特遣故相推讓阿桂不必疑為諉卸
又明瑞謂身離伊犂數月未悉彼處情形應交愛
隆阿酌量辦理語亦非是明瑞酌量調兵愛隆阿
不過聽候委辦豈敢專主且明瑞離伊犂未久彼
處情形安得諉為不知此皆明瑞未經諳練所致
阿桂閱歴有年前至軍營明瑞務與和衷集事不
可稍存彼此之見
諭伊犂將軍明瑞嚴辦逆回及敘䘏官兵回人等
上諭軍機大臣曰明瑞奏稱自五月初七日至十二
日屢次擊殺賊衆收取牲隻無算等語逆回等時
出拒敵情罪重大即力竭出降亦難寬宥至此數
次奮勉進𠞰及陣亡得傷官兵回人等俱著查明
交部照例議敘議䘏再額敏和卓之子素賚璊木
薩鄂對之子鄂斯璊布魯特散秩大臣阿奇木俱
著有勞績並酌賞縀疋以示鼓勵此内有應行交
部議敘者仍照例具奏伊等所屬之回人布魯特
等有似此實心出力者俱著查明奏聞
庚戌
諭烏魯木齊提督五福酌停派赴烏什兵丁
上諭軍機大臣曰阿桂奏稱烏什增兵一事已行文
烏魯木齊提督五福等將該處綠旗兵一千名辦
理起程一面於伊犂兵丁内揀派千餘名陸續前
來等語昨據阿桂奏請增兵朕即謂賊衆將屆絶
糧烏什計日可克毋庸增派兵丁續慮愛隆阿已
經辦理故仍准調撥今愛隆阿又調烏魯木齊兵
一千名亦屬多事蓋賊衆逃竄所當預防而綠旗
兵多係步行豈能追及逆回截擒其衆明瑞阿桂
舉動未免張皇恐各城回人聞之妄生疑忌著傳
諭五福若烏魯木齊兵丁尙未起程即行停止或
遄行未遠亦可撤回惟將抵烏什即留軍營協助
乙卯
諭伊犂將軍明瑞等停止調派伊犂綠旗兵
上諭軍機大臣曰愛隆阿等奏稱准明瑞行文已調
鄂津領兵前往烏什又將熱河及涼州莊浪兵丁
揀選五百名起程續准明瑞阿桂增兵二千擬將
伊犂滿洲察哈爾厄魯特兵派出五百名又行文
烏魯木齊將預備綠旗兵一千帶領前往烏什等
語明瑞前於伊犂調兵五百名此次又增調五百
已足敷用何必又派綠旗兵伊等所辦太覺張皇
著傳旨申飭所調綠旗兵一千名仍著停止
丁巳
伊犂將軍明瑞等疏奏捉生訊問及收賊牲隻
情形
明瑞等奏言五月十七日夜臣等派出埋伏兵
丁擒賊十四人據供舊日在城居住者尙有口
糧其各莊收入之四千餘戶被殺傷及病死者
共二千餘人所存者大半無食惟尙能出戰之
人賴黑木圖拉另以糧石分給臣等詰以城内
窮蹙如此爾等何不出降據供因伯克等謂所
犯罪重雖降亦死妻奴亦必被伯克所殺且不
知自身得免與否是以苟延旦夕又
盛京左翼鑲黃旗前鋒靈保前因派出哨探忽與
同行人言欲入城諭賊使降遂馳馬向城為賊
擁入續經捉生訊問云靈保見賴黑木圖拉諭
令投降詞氣嚴正賊人恐其搖動衆心遂行殺
害十八日賊人時來侵我卡倫臣等欲誘至平
地以便𠞰殺十九日有馬上賊人兩隊前來我
兵接戰即退賊亦不追轉下馬排立陸續添兵
良久有步下賊人五百餘驅牛羊千餘在兩河
之間牧放并刈取枯草至日西時即收集回城
臣等隨傳齊侍衛官員定計直衝賊陣收其牲
隻遂東西分兵兩隊乘夜埋伏又令素賚璊木
薩等領精兵一隊㩦帶信礟埋伏二十日城内
馬步賊人仍帶牲隻牧放如前日西時臣等聞
礟聲即領兵策應見三隊伏兵一齊衝擊賊人
棄其牲隻敗走追至城東門聞門内鼓聲有大
隊陸續出援臣等施放大礟賊皆藏於溝渠城
門亦閉始行撤回此次殺賊六十餘名生擒二
十餘名獲牛六百三十餘隻連鞍馬十餘匹軍
器無算兩日以來城下排列賊人雖較前加多
並無牧放牲隻及割草之事而觀音保等報稱
連日派兵擊賊亦有斬獲奏入
上諭軍機大臣曰據明瑞等奏捉生訊問情形及連
日𠞰賊收取牲隻看來賊衆矢死抗拒殊為可恨
若不嚴誅何以示警明瑞阿桂斷不可仍存招撫
之意此次官兵等尙屬奮勉著查明交部議敘有
應賞巴圖魯號者查明請旨
命奬賞吐魯番郡王額敏和卓
上諭軍機大臣曰烏什滋事以來素賚璊木薩俱著
有勞績今日明瑞奏現在與賊相持素賚璊木薩
領援兵橫衝賊陣追至險阻之地大敗賊人等語
素賚璊木薩俱額敏和卓之子能遵父訓實心奮
勉已加恩賞給縀疋兹特賞額敏和卓大小荷包
仍著傳旨嘉奬以示鼓勵
以副都統明普辦理多倫回人乖謬
申諭伊犂將軍明瑞等查辦
上諭軍機大臣曰明普奏稱多倫逆回阿璊案内干
連之薩爾達克愛子木毁壤刑具脫逃隨行知各
處緝拏等語近據額敏和卓明普等將逆回阿璊
案内干連之和碩爾阿納爾薩爾達克愛子木等
分别定罪朕諭以伊等雖未曾首告尚無附和情
形著加恩寬免並曉示回人知之明普一接此旨
即宜將伊等省釋或候阿桂等覆訊亦應以寬免
之旨先行曉諭仍照舊監禁則薩爾達克等斷無
逃走之理乃並不曉示明白致將特恩寬免之人
反陷脫逃之罪辦理甚屬乖謬昨因明普審訊此
案將額敏和卓所言隱匿但以已意具奏業交明
瑞等查該看來明普不能辦事除派員更换外將
現在情節亦交明瑞阿桂額敏和卓查辦脱逃之
薩爾達克愛子木嚴加查拏務獲治罪
壬戌
諭伊犂將軍明瑞等拏獲逃犯愛子木正法示衆
上諭軍機大臣曰明普奏稱拏獲逃犯愛子木請解
京照例給賞為奴其疎防兵丁免死革糧枷責等
語愛子木係逆回阿璊案内人犯前經明普分别
議罪朕以其本不知情特恩寬宥今乃起意潛逃
自當治罪而明普仍請解京備賞殊屬非是此事
已諭明瑞等辦理可再傳諭伊等俟烏什事竣後
傳集回衆宣朕諭旨以愛子木業蒙恩宥即駐劄
大臣定罪亦不過發遣伊犂彼若安分靜候或可
邀免乃乘間潛逃自取咎戾天朝法度無心獲罪
猶可從寬若明知故犯斷無姑息之理即將愛子
木正法將來拏獲薩阿達克時亦照此辦理其疎
防兵丁等著照明普所奏辦理
伊犂將軍明瑞等疏奏納世通卞塔海俱遵
旨正法
明瑞等奏言欽奉
諭旨以納世通卞塔海俱係僨事之人應於軍前正
法以觀音保代領其衆仍候阿桂到時辦理今
五月二十五日臣阿桂行抵軍營臣即將前奉
諭旨傳示納世通卞塔海等隨派員監看即行正法
奏入報
聞
甲子
伊犂將軍明瑞等疏奏逆回賴黑木圖拉身死
信息
明瑞等奏言烏什賊衆因牧放牲隻被收屢日
不敢出戰五月二十四日有馬步賊人五百餘
來爭水草我卡倫兵抵禦良久臣等派兵策應
斬獲賊人二十五日臣阿桂前至軍營會商暗
藏大礟將城下排列之賊擊退其城西亦有割
草之賊連日亦俱有斬獲二十七日有馬步賊
人二千餘出戰旋即敗退我兵追至城下向伯
克等所居高屋施放大礟除陣斬賊人外捉生
訊問賴黑木圖拉昨傳令劫營次一死戰不期
為大兵擊敗又有回人二名帶馬三匹出降詢
係伊犂塔里雅沁回人因大兵内有伊親屬是
以來投今賴黑木圖拉已中箭透腰墜於北山
下身死係屬親見等語臣等雖未敢信以為實
但恐賊衆乘亂潛逃隨徧傳東西二營併力圍
截賊人仍出城下排立臣等以鎗礟急攻殺賊
甚多復捉生訊問或稱賴黑木圖拉中箭身死
或稱係鳥鎗傷又聞衆伯克等推額色木圖拉
為首仍訪取確信奏
聞奏入
上諭軍機大臣曰明瑞等奏稱賴黑木圖拉中箭殞
命賊衆仍另立伯克等語逆賊久抗大兵罪深惡
極未得生擒寸磔已屬倖免而賊衆仍一心死守
情罪可惡惟當遵節次諭旨盡行𠞰殺折毁其城
不必多留官兵酌派能事員弁一二人領兵屯田
聞該處所産硝磺甚多應廣為採取運解各城備
用俱著於事竣後悉心商辦
命留副都統伊勒圖於伊犂辦事
上諭軍機大臣曰前諭伊勒圖往雅爾更换納蘇懇
今伊犂大員甚少著暫留辦事俟明瑞回日再行
前往
諭伊犂將軍明瑞等將烏爾衮即於烏什正法示衆
上諭軍機大臣曰明瑞阿桂奏稱查訊烏爾衮因向
散秩大臣阿竒木索取衣裘不遂即行毆辱其餘
所犯情事仍交綽克托審擬具奏等語烏爾衮仗
納世通之勢任意毆詈伯克回人索取什物其事
自不一而足即毆辱阿奇木一節屬實已應正法
雖再毆小伯克等百人其罪寧加於此明瑞等又
飭詳查甚不曉事著將烏爾衮即提至烏什正法
傳集衆伯克回人觀看
恩免德福應賠官糧并定布魯特等兵丁給糧之例
上諭軍機大臣曰明瑞等奏稱原任布政使德福應
請革職仍遵旨賠補濫給官糧其發往何處自備
資斧效力贖罪請旨遵行等語德福同卞塔海在
阿克蘇辦事卞塔海妄自尊大德福未能規正每
相附和又將無關緊要事件由六百里馳奏卞塔
海既以失機正法德福亦應治罪因諭明瑞等定
擬具奏但其獲罪情由尚不至如卞塔海之甚德
福著革職發往伊犂效力贖罪所給布魯特行糧
免其賠補再官給布魯特回人行糧一事前因納
世通等辦事瑣屑折給回人等口糧必照内地兵
丁扣算日期是以諭令此次姑准給發嗣後應行
裁減原因伊等游牧甚近且遇事每多觀望不宜
一概濫給口糧近因烏什一事布魯特回人等在
軍營者甚屬奮勉嗣後有調遣之處著加恩照内
地兵丁給與行糧不必裁減
己巳
申諭伊犂將軍明瑞等嚴辦烏什賊衆毋得遲疑
上諭軍機大臣曰明瑞等奏稱六月初二等日賊人
與城西軍營拒敵伊等領兵夾攻復捉生訊問知
城中另立伯克擬相機辦理速為竣事等語賊人
怙惡猖獗如此伊等所奏似仍有招撫之意殊不
可解若謂事期早竣則伊等駐守已數月未嘗催
促及不惜兵丁責以梯衝克城之舉也特因回人
頑梗若仍准其降則伊等謂罪不加衆轉視叛逆
為常事拒守為良策且忽降忽叛亦與國體有關
著傳諭明瑞等惟遵節次諭旨辦理克城之日即
將伊等𠞰殺不必遲疑候旨
秋七月己卯
以攻𠞰烏什不力
飭諭伊犂將軍明瑞等
明瑞等奏言臣明瑞自六月初四初九等日𠞰
賊後賊衆惟伏守城下並不牧放牲隻臣恐其
潛逃於十一日四鼔派兵二百伏於城西林内
又派兵二百伏於城北塹下為援十二日有賊
百餘騎出牧與城西伏兵相遇城北伏兵合力
衝擊賊不敢入城城内又有賊千餘人突出拒
戰復為我援兵擊敗共𠞰賊百餘名生擒十七
名得鞍馬器械無算驅其城下所牧牲隻全數
歸營其東門水磨及所積糧食悉投水中訊問
生口云額色木圖拉曾查核人數已損三分之
一臣阿桂所得生口俱言城内口食將盡且不
能牧養牲隻俟所調兵丁到日即當圍城奏入
上諭軍機大臣曰明瑞奏派兵設伏𠞰殺賊衆毁棄
糧食阿桂亦稱賊食將盡俟調兵一至即可攻圍
等語看來伊等意見尚謂逆賊等以死據守克復
甚難雖窮蹙至此猶必待其自斃是從前之未曾
力戰可知即如所奏賊人尚在城外設立水磨儲
積糧石則伊等前此並未近城或較納世通卞塔
海駐劄之地為稍近耳又如明瑞在城東駐劄今
至西北埋伏亦屬可疑西北一帶係阿桂觀音保
駐劄何以未聞會合策應昨據明瑞奏稱將擒獲
生口幼弱無用者發遣入城以分其口食且使之
内潰是尚欲招降不知何意又欲於城之四周掘
成深塹益屬錯謬烏什四面皆山若盡行鑱鑿當
於何時可竣伊等辦理竭蹙即此可見明瑞阿桂
著嚴加申飭再明瑞等雖東西分營駐劄仍須一
體籌辦烏什並非大城東西相隔必不甚遠焉可
仍蹈覆轍各存畛域將來功過伊二人同之務遵
朕節次諭旨一心協力不可稍有推諉之見
命賞護軍校雅爾呼達等巴圖魯號授為藍翎侍衛
上諭軍機大臣曰前因官兵等行走奮勉諭令酌量
奬賞并擇其率先出力者予以巴圖魯號今據明
瑞奏稱護軍校雅爾呼達委署驍騎校岱斌徹效
力居多等語雅爾呼達著賜號巴圖巴圖魯岱斌
徹著賜號貝克巴圖魯各賞銀一百兩仍加恩授
為藍翎侍衛
壬午
命查訊賊人婦女持械拒敵者一併正法
上諭軍機大臣曰據阿桂奏烏什賊衆抗拒時有擒
獲婦女等語賊衆以死拒守自應𠞰殺其婦女幼
童曾命送往伊犂今伊等勢甚窮蹙猶然怙惡不
悛並婦女亦敢行抗拒殊可痛恨著傳諭明瑞阿
桂克復烏什後查訊賊人婦女内有曾經持械拒
敵者一併正法毋得稍事姑息
命議敘護出步兵之侍衛訥蘇等
上諭軍機大臣曰明瑞奏稱從前卞塔海等進𠞰烏
什時賊人出拒即棄步兵敗走因乾清門侍衛訥
蘇玉麟大門侍衛喀蘭泰卞倫侍衛伊什等殿後
護出步兵一半等語訥蘇等著加恩交部議敘
伊犂將軍明瑞等疏奏會𠞰賊衆情形
明瑞等奏言臣等於六月十二十四等日𠞰殺
賊衆嗣後城下仍有馬步賊人伺我兵稍歇沿
山牧馬我兵一動隨即逃走十六日臣阿桂觀
音保來城東營盤議事十七日臣明瑞亦往城
西於歸途察看城垣由北山下行走為賊所覺
在山巔以鎗礟相拒忽西門有賊二百餘騎來
援城東兵與賊相持城西亦派兵策應賊敗走
渡河復以大礟追擊賊逃入東門訊問所獲生
口俱稱口糧將盡臣阿桂於十七日夜設伏十
八日有賊數百騎出城為鄂斯璊額森等擊敗
伊什明亮永善等率兵截殺賊敗入西門臣等
伏思賊衆既不敢出必夤夜潛行隨派兵於附
近有草處所埋伏天未明果有割草步賊捉生
訊問據供城南山内有昧諾克水泉稍足果食
亦多有賊棲止又派兵搜𠞰是日巳刻城北山
上有賊騎遊牧巴圖魯侍衛沙爾瑚善衝入俱
行𠞰殺計前後𠞰賊四十人捉生六十餘人奪
牲隻器械無算奏入報
聞
丙戌
内大臣尚書都統阿桂等疏奏調撥新到官兵
事宜
阿桂等奏言臣與明瑞商調伊犂官兵一千名
已抵阿克蘇臣等公譏賊力漸弱今又增兵必
益加惶懼官兵一到即令在烏什五十里外之
阿禪塔克就水草合隊六月十六日陸續齊集
十七日夜移至哈喇巴克查城西營盤馬兵尚
少擬城東酌留一百名其九百名於十八日夜
調往城西尚有續調綠旗兵一千名月内可到
俟全至軍營再行相機辦理奏入報
聞
己丑
伊犂將軍明瑞等疏奏攻圍烏什奪取南山情
形
明瑞等奏言臣與阿桂會商移營近城合兵𠞰
賊六月二十三日黎明先派公木薩等領兵攻
奪南山臣等督兵續進城西官兵亦鼓勇登山
兩兵既合賊衆不敢出拒惟於城垣垜口架礟
施放步賊百餘人隱身放鎗我兵將賊磨房及
念經處所焚燒一面舉礟向城攻擊臣等捉生
訊問俱云額色木圖拉自為伯克時將伊子所
積糧石分給黨惡之人屢欲悉衆拒敵因其下
畏懼而止將來食盡計窮斷難固守奏入報
聞
壬辰
議伊犂挈眷官兵營制事宜
明瑞等奏言查熱河涼州莊浪三處官兵挈眷
駐防伊犂所有滿洲蒙古馬步兵丁原屬因地
制宜不能晝一現在送到熱河滿洲蒙古兵一
千名係每百名為一佐領共十佐領此内八旗
滿洲為八佐領六旗蒙古添凑兵二百名為兩
佐領此十佐領之兵分為左右翼以協領二員
統之每員分管五佐領涼州莊浪又復不同今
移往伊犂同駐一城若仍分為三處則各旗多
寡不均一切差操派委及補用之員俱難計算
臣愚請將三處官兵總合為八旗蒙古兵亦照
健銳營之例合於滿洲旗分一體揀選其檔案
仍行分記計三處所來協領恰有八員各管一
旗現在三十八佐領共兵丁四千二百四十六
名應請添設兩佐領其增添兵數於礟手匠役
及養育兵缺内通融調撥總計滿洲蒙古八旗
領催一百六十名前鋒三百二十名馬兵二千
八百名步兵六百名礟手四十名匠役八十名
養育兵二百四十名以符四千二百四十之數
俟三隊官兵全到時再行均辦應行鑄給關防
圖記亦請照數辦理奏入得
旨軍機大臣議奏尋議駐防伊犂官兵既屬同城自
應將各該處原定額數均派整齊庶管束稽查
與行走操演俱昭畫一且以各兵額設錢糧酌
量裁汰撥補亦並無煩費其應行裁汰添設官
員及礟手匠役人等量行裁留以便通融俸餉
并照所定額數給與關防圖記之處俱如所奏
辦理謹將官員兵丁糧餉各數一併列單恭呈
御覽奏入
上從之
乙未
命將原任總兵和誠即於和闐正法
上諭軍機大臣曰據額爾景額奏稱原任總兵和誠
重利盤剝回人及折收金兩之處俱經審訊明確
請將和誠解交明瑞再行覆訊擬罪等語和誠係
特簡和闐辦事大員似此貪婪敗檢大干法紀實
出情理之外可傳諭明瑞等將和誠即在該處正
法示衆仍傳諭回人等知之
申諭伊犂將軍明瑞等嚴辦烏什賊人及查奏官兵
功次
上諭軍機大臣曰據明瑞等奏稱六月二十九日兩
營合勢進逼賊城等語是伊等從前距賊巢尚遠
今始進薄其城耳官兵屢次進𠞰賊衆惟以死相
拒非痛加懲創不可著傳諭明瑞等將所獲生口
俱即正法得城之日遵朕節次所降諭旨辦理我
兵既直逼城下而五福之兵亦到不為不多務宜
晝夜巡防俾賊衆不得休息絶其芻牧斷其樵採
並於隘口嚴行偵候斷不可使一賊竄逸此次烏
什賊衆雖屬小醜而兇狡實甚官兵及厄魯特布
魯特等不避矢石有進無退甚屬可嘉即前此平
定準噶爾及回部時似此格鬭之事亦少著明瑞
等於事竣後將奮勉效力勞績出衆者查明分别
奏聞候朕加恩優敘至明瑞身為將軍辦理無策
以致曠日持久免咎足矣何可言功併傳諭知之
戊戌
飭諭副都統職銜栢琨辦理霍罕文移之謬
上諭軍機大臣曰據栢琨奏稱遣往霍罕偵探之回
人多里野特墨特帶有額爾德尼伯克書信隨送
交明瑞明瑞查騐封套係回覆喀什噶爾葉爾羌
大臣之書因不知情節仍行發回今將來書譯出
大概係辨明阿卜都喇伊木通信一事謂大臣等
忽聽小人之言看來無甚關係似無庸置議等語
所見甚屬錯謬額爾德尼並未呈書將軍栢琨並
不細加譯看即送交明瑞已覺草率若因係納世
通從前所辦不欲接管更屬推諉伊即不知情節
豈無舊案可查且原書既經明瑞發回伊重加譯
看有大臣等勿信小人之語自當將此事顚末一
一指出方足見國家用法之當毫無偏聽於其間
使之心服乃竟謂無甚關係含糊了事豈駕馭外
藩之道且大臣等彼此更替將來後任者俱可將
前事置之不問其貽誤尤不淺栢琨著嚴加申飭
如霍罕尚未有來使即著永貴行文額爾德尼明
白曉示明瑞雖非承辦此案之人但從前情節俱
經知會此時又經譯出乃僅以發回結局亦屬非
是並著傳諭知之
辛丑
伊犂將軍明瑞等疏奏賊衆投降情形
明瑞等奏言七月初二日臣等會合官兵奪據
南山雖有賊人抵禦但隱藏施放鳥鎗官兵追
賊直至城下毁其垜口數處殺賊二十九人賊
衆内有喀喇和卓托克三吐魯番村莊頭目夜
間呈送禀帖開載投降人名並求免死臣等諭
云爾等於大兵初到時何不歸附此時不過希
冀免死不便准降令其回城伊等又禀欲邀結
二三百人為内應又懇求公木薩素賚璊等告
以若擒額色木圖拉等首惡來獻或可代乞施
恩等語續有回人十四名來投告稱從前禀請
來降人等為額色木圖拉所覺將為首四人俱
已殺害其餘潰散我等乘間逃出等語連日捉
生訊問俱稱實有其事臣等伏思賊人已將内
潰此十餘名回人若即行正法愈堅賊人死守
之心應暫時留於軍營相機辦理奏入
上諭軍機大臣曰明瑞阿桂奏本月初二初四等日
攻敗賊人直抵城下等語看來伊等從前並未近
城不過較納世通等稍覺不遠耳至現在賊衆情
形已覺困憊不支計接奉此旨時應早竣事矣逆
賊等一心死守至於數月甚屬可惡今力窮求免
斷不可允首惡額色木圖拉尤寸磔不足以蔽辜
者即其屬人縛伊以降亦不可姑息仍當督兵進
𠞰著明瑞阿桂遵照辦理
壬寅
命解送賊人家口毋得官給行糧
上諭軍機大臣曰官兵等進𠞰烏什逆回攻圍既經
數月賊衆無以為食自應旦夕就誅但窮蹙至此
仍以死抗拒實屬兇校斷不可姑息容留前諭將
丁男俱行𠞰殺其十三歲以下幼童及婦女送往
伊犂發往時俱令自備資斧不得給以口糧蓋伊
等恃糧食有餘相率抗拒戕我大臣官兵而伊等
家口窮迫之時轉給以養贍有是理乎著明瑞等
於事竣後查明此等賊人家口若隨身尚有口糧
能前往伊犂者姑貸其一死或不能自給沿途餓
斃伊等獲全首領尚屬厚倖斷不可過行小惠給
與口糧以致濫費公項
平定準噶爾方略續編卷三十一
