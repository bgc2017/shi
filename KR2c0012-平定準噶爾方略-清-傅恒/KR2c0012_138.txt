平定準噶爾方略正編卷八十四
乾隆二十五年春正月戊申
恩免甘肅來年地丁錢糧及賑貸被災州縣
上諭大學士曰甘省自軍興以來連年加恩豁免正
雜錢糧及一切展賑緩徵酌增運費所有正賦已
蠲至二十五年俾邊氓普沾渥澤現在大兵凱旋
軍務全竣正宜與民休息且上年歲收未能豐稔
朕心尤深軫念著再加恩將甘肅省乾隆二十六
年應徵地丁錢糧通行豁免俾得共安耕鑿永承
樂利之休以示朕優恤邊氓有加無已至意又
諭曰甘省上年夏秋田禾均被偏災其較重之臯蘭
等十廳州縣及次重之靜寕等州縣已降旨分别
加恩展賑其災輕之渭源涇州等十七廳縣亦經
照例蠲緩賑恤並於春初借糶兼行以資接濟惟
念勘不成災處所夏田被旱改種秋禾小民已費
工本未免拮据著加恩將所有春借籽種牛價緩
至麥熟後徵還仍於青黃不接之時酌借籽種口
糧俾得盡力耕作至該省被災等處尚有無業貧
民艱於口食者並著飭令地方官或設厰煮賑或
開工傭作俾得餬口以示體恤該部遵諭速行又
諭曰甘省蘭州凉州平涼慶陽一帶上年偶被偏災
已加恩一體賑恤但念邊氓生計拮据春耕在郎
而例賑將停恐不足資接濟著再加恩無論被災
分數極次貧民將臯蘭金縣平番古浪會寧安定
固原靖逆環縣鹽茶等十廳州縣於正賑之外再
展賑至麥熟後停止靜寧隆德狄道三州縣再展
賑四個月靈州花馬池中衛河州碾伯五廳州縣
再展賑三個月俾小民得以餬口力耕副朕念切
痌瘝至意又
諭曰甘省被災各屬倉儲未能充裕業令該督撫撥
運本省及陜省倉糧共四十餘萬石分貯災屬備
用但春間賑糶兼行恐有不敷著於鞏昌寧夏西
寧秦州四府州倉儲有餘之處除留本地備用外
再酌撥十餘萬石就近運赴被災各屬俾賑恤借
糶得以寬裕儲備
命立限報銷軍需欵項
上諭大學士曰西陲大功告成統計辦理軍需前後
甫及五年欵項易於稽查現在自乾隆二十年以
前各案動用錢糧俱經分晰辦理其乾隆二十年
九月至二十四年凱旋之日辦理軍需各項錢糧
口内予限一年口外予限年半該督撫等督率承
辦地方各員分别案欵詳悉造册報銷毋任遲延
以清案牘
庚戌
命給烏魯木齊大臣關防及揀選辦事官員
上諭軍機大臣曰安泰等奏現在烏魯木齊等處屯
田與哈薩克交易請賞給關防及派員辦事等語
著照所請賞給關防仍著陜甘兩省揀選滿洲道
員一人同知通判州縣四員縣丞雜職八員發往
烏魯木齊道員總辦收支各屯糧餉同知等官分
辦各屯糧餉地方事務其凉州等處駐防有熟習
滿漢文字之領催前鋒著揀選十員令其協辦事
務伊等若行走勤慎即照臺站委署筆帖式之例
辦理效力出衆者行文各該處以應陞之缺開列
補用
命賞駐劄葉爾羌總兵容保駐劄英噶薩爾總兵揚
寧戴孔雀翎
辛亥
申諭定邊左副將軍成衮扎布等辦理烏梁海事宜
上諭軍機大臣曰成衮扎布奉到命策布登扎布富
德領兵二千辦理烏梁海被掠諭旨將現在應調
官兵及牧羣馬匹酌議具奏所辦尚是但此事朕
屢有明諭必將賊人部落查詢確實始可進兵至
所奏牧羣馬五千餘匹駝九百餘隻牛羊計二萬
餘而都爾伯特烏梁海等俱各有乘騎不過酌量
賞賚則軍需甚為足用此時惟加意牧放以候額
爾克沙喇等實信即作速奏聞
命議叙陞用哈密辦事道員文綬等有差
上諭軍機大臣曰據五吉等奏哈密辦事道員文綬
遊擊陳尚勲都司薩靈阿州同張春俱實心奮勉
署防禦驍騎校雙明署筆帖式馬甲伊本泰領催
瑚納前鋒三多領催馬玉馬甲諾爾布等俱勤慎
無悞等語文綬著加恩交部議叙仍著軍機處記
名陳尚勲薩靈阿張春著交督撫記名以應陞之
缺補用署防禦雙明著准其實授伊本泰瑚納著
賞給驍騎校職銜遇缺即補三多馬玉交該將軍
以應陞之缺補用諾爾布既係開戸不便補授旗
缺著以綠旗把總用
喀爾喀公品級三都卜多爾濟以軍前奮勉效
力
命加恩晉封輔國公
癸丑
諭參贊大臣舒赫德等派兵搜捕嗎哈沁
上諭軍機大臣曰據努三等奏遵旨於十二月十二
日起程赴京并咨明舒赫德阿里衮等語著傳諭
舒赫德等努三既遵旨來京而搜捕嗎哈沁一事
又正當春令著派豐訥亨於索倫蒙古兵内挑選
堪勝營總一員及努三所留厄魯特嚮導等辦給
馬匹口糧前往阿勒坦和碩等處搜捕戕害德舒
賊人務期弋獲一舉廓清方為妥協其兵丁即就
近調撥努三奏敘之嚮導錫喇庫本恩克勒德克
孟克津既屬效力著將其家口一併送京
命復察哈爾原任佐領鄂勒錐圖職
上諭軍機大臣曰努三等奏稱察哈爾正黃旗原任
佐領署營總鄂勒錐圖因管臺時兵丁遺失所送
事件革職效力今伊解送阿里蘇羊隻搜捕嗎哈
沁甚屬奮勉從前曾隨兆惠在濟爾哈朗突圍等
語鄂勒錐圖著加恩復還原職
命阿克蘇等處駐劄大臣派員赴肅州核銷軍需
上諭軍機大臣曰納世通奏現在軍務告竣阿克蘇
庫車哈喇沙爾闢展巴里坤哈密等處俱有承辦
軍需應至肅州銷算但阿克蘇等處相隔甚遠往
返查核未免致勞臺站請將各處承辦錢糧之章
京筆帖式及地方官書吏等派出數人㩦帶册檔
往肅州軍需局核對登答等語著照所請交各該
處辦事大臣即派員赴肅州銷算仍著該督於道
府内酌派一員專司辦理
甲寅
命參贊大臣阿桂等協同搜捕嗎哈沁
上諭軍機大臣曰昨諭舒赫德等派豐訥亨領兵於
阿勒坦和碩等處搜捕戕害德舒賊人今思阿桂
伊柱雖派辦護送回人前往伊犂屯田尚需時日
著先派官兵五百名同豐訥亨等搜捕嗎哈沁務
宜協心奮勉以清方域若該處馬匹不足即著五
吉於巴里坤牧羣内揀選二三千匹親行送往阿
克蘇以備軍需
乙卯
霍罕額爾德尼伯克使人陀克塔瑪特車里克
卓爾瑪特使人呼達呼里等至京入
覲
上御乾清宫陞座陀克塔瑪特等行三跪九叩頭禮
命坐
賜茶
召至御座前
親加慰問陀克塔瑪特等叩頭謝
恩出
賜護送霍罕使人之頭等侍衛達克塔納墨爾根巴
圖魯號仍賞銀一百兩
丙辰
拔達克山素勒坦沙使人頭穆爾伯克巴圖爾
伯克及博洛爾使人沙伯克等至京入
覲
上御乾清宫陞座額穆爾伯克等行三跪九叩頭禮
命座
賜茶
召至御座前
親加慰問額穆爾伯克等叩頭謝
恩出午刻
上幸豐澤園
御幄次
賜拔達克山霍罕諸部落使人筵宴二品以上文武
大臣皆預宴
丁巳
行受俘禮
上御午門樓陞座解送俘馘官兵行禮畢兵部尚書
李元亮奏定邊將軍兆惠等函送逆回霍集占
首級併俘囚們多索丕等謹獻
闕下請
旨傳
制著交刑部尚書鄂彌達等承
旨訖諸王公大臣及拔達克山霍罕使人行慶賀禮
畢
上幸豐澤園幄次
賜外藩蒙古王公台吉及拔達克山諸部落使人宴
尋
命懸逆賊霍集占首級於通衢宥俘人們多索丕等
布魯特額德格訥阿濟比使人錫喇噶斯等至
京
命入宴時坐於霍罕使人之次
命陞賞厄魯特侍衛薩穆坦等有差
上諭軍機大臣曰厄魯特二等侍衛薩穆坦葉爾羌
伯克三等侍衛索勒屯和卓沙爾呼勒伯克虚銜
藍翎阿布賚三奉使拔達克山俱屬黽勉薩穆坦
著授為頭等侍衛在乾清門行走伊尚未出痘著
同伊妻子一併於察哈爾安插索勒屯和卓著陞
為四品阿布賚三著陞為五品各賞衣一襲
命賞解送俘馘之正黃旗頭等侍衛額爾登額銀一
百兩授侍衛伍岱為頭等侍衛賞鍛六端賞侍
衛成果緞三端
戊午
命陞賞厄魯特奬賞孔雀翎阿塔什等有差
上諭軍機大臣曰隨額爾登額解送逆賊首級及們
多索丕等來京之厄魯特奬賞孔雀翎阿塔什著
授為二等侍衛愛呼奬賞孔雀翎塔里善厄魯特
藍翎侍衛敦多克著授為三等侍衛吉林防禦阿
林保著賞戴孔雀翎右衛馬甲納達齊三姓前鋒
阿爾蘇納領催伊三泰索倫領催西圖庫爾馬甲
禮達俱著授為藍翎侍衛隨達克塔納護送使人
之索倫領催訥卜齊披甲卓多巴著授為藍翎侍
衛
己未
上幸萬壽山
御勤政殿布魯特阿濟比使人錫喇噶斯等行禮畢
上召至御座前
親加慰問隨
命同蒙古王公台吉及拔達克山等使人入宴
命陞賞厄魯特奬賞藍翎薩爾泰等有差
上諭軍機大臣曰隨侍衛達克塔納護送霍罕使人
之厄魯特奬賞藍翎薩爾泰著授為藍翎侍衛巴
爾虎驍騎校三集著戴奬賞藍翎護送額德格訥
使人之藍翎侍衛恩克濟庫厄魯特藍翎侍衛和
屯俱著授為三等侍衛
庚申
命參贊大臣阿里衮回京
上諭軍機大臣曰阿里衮久在軍營著派新柱馳驛
前往更換俟到日阿里衮將一應事務明白交代
即馳驛回京
命陞賞回人摩羅莫爾瓚等有差
上諭軍機大臣曰回人摩羅莫爾瓚隨達克塔納前
往霍罕瑪爾噶朗安集延等處頗屬奮勉著加恩
授為五品並准戴翎仍賞縀四端衣一襲
諭參贊大臣舒赫德等辦理漠咱帊爾及鄂對頗拉
特事宜
上諭軍機大臣曰據舒赫德奏奉到辦送漠咱帊爾
諭旨擬以公事調來葉爾羌再行解送亦行文阿
桂將伊弟呼岱巴勒氐辦送昨據阿桂奏酌量情
形相機辦理看來此事尚屬易辦今又據奏阿克
蘇伊沙噶伯克頗拉特密呈回人等聯名文書訐
阿竒木伯克鄂對過失請以頗拉特代任己面斥
擲還等語回人猜妬擠排乃其舊習自當嚴為杜
絶鄂對果不勝任亦不當因頗拉特之言遽行斥
革且鄂對即因此獲咎而頗拉特藉端聳聽希圖
代任之罪亦應察究斷無堕其譎計竟授為阿竒
木之理鄂對現隨兆惠來京俟到日再行詢問辦
理俱著傳諭知之
諭巴里坤辦事道員同德查訊捕獲之嗎哈沁等
上諭軍機大臣曰清馥奏稱追捕嗎哈沁至莽堪額
爾紀斗齊已經遁去獲其妻室及所屬畢克拉扎
卜等又招服根敦扎木揚等戸口送往巴里坤質
訊若無為匪情事請送肅州備賞其扎木揚與弟
持穆爾斗齊屬人達什扎卜留為嚮導又訊得喇
嘛伊什班珠爾曾勸斗齊逃走請於巴里坤正法
畢克拉扎卜等曾盗巴里坤打牲人等馬駝或即
正法或解京備賞等語喇嘛伊什班珠爾畢克拉
扎卜情罪可惡著同德等訊明正法其根敦扎本
揚所屬人口著與斗齊家口一併送京再斗齊之
父巴圖克勒木往尋伊子曾否相遇清馥亦宜問
及奏内並未聲明此等情節俱著同德查審具奏
命調巴里坤綠旗兵九百名赴烏魯木齊屯田
上諭軍機大臣曰安泰奏稱奉到巴里坤綠旗兵可
否調往烏魯木齊諭旨現在烏魯木齊糧石頗屬
饒裕内地所辦農器多在巴里坤所有兵丁九百
名與其在彼守候即可調來烏魯木齊屯田等語
烏魯木齊增兵開墾既有益屯田而哈薩克貿易
往來昨尚諭派索倫兵數百名駐劄防範今增調
此項兵丁更足以壯聲威即照所奏辦理
辛酉
上御正大光明殿陞座
賜朝正外藩筵宴拔達克山等部落使人皆與宴
命豫備舉行郊
勞典禮
上諭大學士曰朕於二月初八日啟鑾恭謁
東陵禮成迴次圓明園恭請
皇太后安駐蹕數日於二十二日啟鑾恭詣
泰陵祇謁計迴鑾時將軍大臣等正届凱旋即於旋蹕
黃新莊次日前往郊勞所有應行典禮該衙門敬
謹豫備
諭定邊將軍兆惠等解送回人厄敏都管等來京
上諭軍機大臣曰兆惠等奏前據伯克霍集斯告稱
伊從弟厄敏都管霍什提卜曾通信霍集占不可
留於舊地因將伊等拏禁庫車應請旨正法或送
内地充賞等語大功告成厄敏都管等著從寬免
其正法俟解送京師時再行請旨
諭參贊大臣阿桂等酌辦伊犂屯田事宜
上諭軍機大臣曰阿桂奏伊犁駐防屯田皆必需辨
理之事若酌派回人先往屯回再添駐官兵增派
回衆即易為力請早為調撥起程等語具見勇往
任事適據兆惠富德楊應琚等會議本年屯田恐
已踰期但可遣兵廵查已行文各駐劄大臣訖阿
桂若業經准咨停止則奉到此旨亦未必能猝辦
或伊現在辦理有緒且確見必湏屯田即酌量帶
兵前往併傳諭舒赫德楊應琚知之
定邊將軍兆惠等疏奏續查陣亡官兵
兆惠等奏言欽奉
諭旨因索倫佐領引
見時詢出佐領格勒車爾尼薩勒圖陣亡名册未經
送部交臣等查奏今據副都統鄂博什等呈稱
二人陣亡屬實又同格勒車爾在阿魯海擊賊
陣亡尚有索倫兵十六名同尼薩勒圖送文遇
賊陣亡尚有兵十七名俱係將軍等交代時遺
漏又副都統阿敏道前往回部所領索倫兵查
出被害有名者四十四人餘丁僕役三人倘仍
有遺漏於撤回該管官員處查明補報謹造册
送部照例請䘏奏入報
聞
壬戌
諭御前侍衛署副都統安泰等酌調索倫兵丁
上諭軍機大臣曰安泰等奏稱烏魯木齊祗有綠旗
兵屯田其防範哈薩克等仍須索倫察哈爾兵請
於葉爾羌等處調取一百名聽用等語朕昨已傳
諭舒赫德等酌於回城所駐索倫兵内抽調三百
名前往烏魯木齊安泰所請兵數為數尚少著傳
諭伊等仍遵前旨辦理
命在京安插回人分歸理藩院内務府管轄
上諭軍機大臣曰在京安插回人内額色尹係公品
級瑪穆特圖爾都和卓係扎薩克應歸理藩院管
轄又樂工匠藝人等共編一佐領其佐領著白和
卓補授歸内務府管轄嗣後續到回人均入此佐
領下
命將解送來京之革職噶雜納齊伯克副總管巴巴
克及其家口人等交内務府與前次解到回人
一體安插
丙寅
諭定邊左副將軍成衮扎布等派兵防範哈薩克
上諭軍機大臣曰成衮扎布奏莫尼扎卜報稱於恰
克圖得俄羅斯文書有哈薩克統衆三萬分三路
侵犯卡倫之語看來此必係俄羅斯虛辭設間若
其事果屬確實伊部落又豈肯通信然亦不可不
豫為準備著策布登扎布馳驛至烏里雅蘇台領
兵赴布延圖防範若宜前進亦即相機辦理成衮
扎布仍駐劄烏里雅蘇台接濟糧餉此行有兵二
千名方妥除派調索倫兵一千名外成衮扎布即
將都爾伯特扎哈沁烏梁海兵丁揀選數百名不
足者以喀爾喀兵充補其馬匹牲隻口糧皆籌酌
辦理又
諭曰烏里雅蘇台軍營需兵防守著噶布舒諾們察
馳驛前往選派呼倫貝爾之索倫達呼里兵五百
名黑龍江墨爾根齊齊哈爾三處之索倫兵五百
名交署將軍副都統舒泰辦理馬匹牲隻軍器口
糧索倫達呼里兵向無俸餉年來效力軍營甚屬
黽勉著加恩照呼倫貝爾官兵例賞給一半俸餉
其額數著定為二千名舒泰即曉諭官兵等知之
烏梁海副管旗章京赤倫病故
命伊子蒙肯襲職
上諭軍機大臣曰成衮扎布奏烏梁海副管旗章京
赤倫病故應否令伊長子蒙肯襲職等語赤倫患
病溘逝朕心深為軫惻其副管旗章京著加恩准
伊長子蒙肯承襲仍戴奬賞孔雀翎
命賞喀爾喀王策布登扎布桑寨多爾濟各銀一千
兩車木楚克扎布銀五百兩二等侍衛納旺銀
一百兩
丁卯
諭定邊左副將軍成衮扎布等查訊都爾伯特屬人
訐控事宜
上諭軍機大臣曰成衮扎布等奏都爾伯特管旗章
京策塔爾等因其汗索諾木衮布懦弱而哈屯布
尼達喇約束所屬頗嚴計欲遣回母家據報差員
查訊俱將哈屯理直應將策塔爾等治罪但伊部
落向無定例請將策塔爾等革職安插其汗哈屯
家務交扎竒魯克齊和通副管旗章京巴顔克什
克等辦理等語成衮扎布等所辦未免姑息在伊
等以布尼達喇乃喀爾喀部落之女若重治策塔
爾等則有徇庇之嫌殊不知策塔爾為人臣僕而
威脅其汗欲逐出哈屯不法已極自應從重治罪
或念伊等新附未知禮法姑從寬典亦不可存留
舊地致起釁端可傳諭成衮扎布即將伊等互訐
之屬人傳齊訊問將其中不受布尼達喇約束因
而訂讐設計者著即解送來京至其互訐供詞有
策凌烏巴什欲叛之語諒係捏造成衮扎布即置
若㒺聞方為妥協其擬派都爾伯特管旗人員著
照所請行
命派員護送拔達克山等部落使人
上諭軍機大臣曰拔達克山等部落歸降遣使入覲
朕加恩宴賚不日遣回游牧應派員護送其護送
拔達克山使人仍著額爾登額索勒屯和卓前往
再添派明仁巴朗同行護送霍罕使人著伍岱阿
布賚三摩羅莫爾瓚前往添派索諾木車凌諾爾
占同行俟使人等各抵本界明仁額爾登額巴朗
索勒屯和卓為一隊賫勅書賜物前往㾗都斯坦
索諾木車凌伍岱諾爾占阿布賚三摩羅莫爾瓚
為一隊賫勅書賜物前往布哈爾頒給各該頭目
命其祇受
命乾清門二等侍衛納旺等傳
諭曉示哈薩克阿布賚事宜
上諭軍機大臣曰納旺熟悉哈薩克情形著前往宣
諭阿布賚云我駐劄烏里雅蘇台將軍等據報有
統衆搶掠烏梁海者自稱哈薩克部落或稱係阿
布賚親身統領將軍等奏請興師問罪奉大皇帝
諭旨阿布賚受朕深恩焉敢妄為其中恐有别情
應行查詢明確又據查獲俄羅斯管烏斯得衣尼
卡倫頭目寄管雅薩什諾衣頭目書扎内稱哈薩
克統衆三萬渡伊爾得衣什河將至烏斯得衣尼
可將雅薩什諾衣之人引避附近俄羅斯邊界等
語其事深屬可疑阿布賚恭順有加其屬人來烏
魯木齊貿易者相繼自必不應出此或係俄羅斯
詭詞設間俾我加兵哈薩克以快其意又慮查訊
得實故捏造此書使我不疑情形顯然但哈薩克
游牧從來散處或彼此妄行搶掠不令阿布賚知
悉亦未可定阿布賚惟應據實陳奏自當斟酌辦
理此旨即著納旺詳悉傳諭仍賜阿布賚縀四端
戊辰
命革内閣學士清馥職效力贖罪
上諭軍機大臣曰據清馥奏搜捕逃賊斗齊等因雪
盛迷蹤未獲等語清馥前此追賊並未親身前往
惟委之官兵致被賊誘去馬匹又借護送軍營馬
匹為名竟回巴里坤業經部議革職因伊奉到申
飭之旨復行前往是以暫令註册以觀後效今既
疎脱首犯罪不可逭著革職交舒赫德差遣效力
贖罪
庚午
參贊大臣舒赫德等疏奏採辦駐防火藥
舒赫德等奏言查阿克蘇出産硝磺臣曾派回
人十戸採取交納又行文阿桂酌量增派數戸
以供阿克蘇烏什駐防兵丁之用至葉爾羌所
用火藥於沙爾呼勒托郭斯謙採取硫磺以葉
爾羌所産之硝配造其鉛子於和什喇卜製造
和闐所用火藥於克勒底雅取硝於塔克取磺
配造其鉛子於阿克蘇葉爾羌採買製造喀什
噶爾附近産硝亦由沙爾呼勒取磺配造火藥
於特勒克製造鉛子現在各城駐防兵丁共五
千三百名内鎗礮手三百餘名一年所需火藥
約八九千觔即分派各城回人採辦其如何定
價抵補伊等應交糧石俟次年辦交時酌議具
奏嗣後需用火藥鉛子停止内地運送奏入報
聞
辛未
參贊大臣舒赫德等疏奏土伯特等部落貿易
事宜
舒赫德等奏言據薩納珠卡倫送到土伯特使
人達什佳木撮等十人稱係拉達克汗所遣齎
書呈送臣會同大臣官員等傳見達什佳木撮
云我係管轄右界五千戸頭目聞大兵平定回
部特奉書稱賀請通貿易以番緞回帶為贄臣
等宣慰筵宴訖授以復拉達克汗書及蟒錦縀
疋并分賞來使縀布令其起程再查現在回部
安靜其布魯特霍罕安集延瑪爾噶朗等貿易
之人絡繹不絶臣等照舊例收税數次後回城
伯克等懇告云舊例收税稍重彼時牲隻價賤
尚不甚累今逆酋擾害之後葉爾羌喀什噶爾
羊一隻價至十餘兩肥馬一匹價至五六十兩
商賈未免觀望不前祈暫行減收等語臣等察
看情形屬實謹擬將回人買來牲隻十分取一
暫改為二十分取一外來商人牲隻二十分取
一暫改為三十分取一其餘皮張縀布仍照舊
例則貿易者多税課自然豐裕奏入報
聞
甲戌
上御豐澤園幄次筵宴拔達克山霍罕安集延等使
人
命王公大臣及蒙古王公貝勒貝子等俱預宴
乙亥
申諭乾清門二等侍衛納旺曉示哈薩克阿布賚
上諭軍機大臣曰據安泰等奏哈薩克阿布賚屬人
於正月初來烏魯木齊貿易並獻馬三匹等語哈
薩克於去冬今春往來不絶其情詞益為恭順則
搶掠烏梁海一事斷非出自阿布賚可知著傳諭
納旺即與同行厄魯特侍衛等速赴烏魯木齊酌
派兵丁數名前往哈薩克與阿布賚相見時不得
致令驚疑可備述前後情節俾伊得據實查明委
係何處人等搶掠一得確信速行奏聞
平定準噶爾方略正編卷八十四
