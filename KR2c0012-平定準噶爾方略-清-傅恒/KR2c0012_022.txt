平定準噶爾方略前編卷二十二
雍正九年春二月戊午
訓勵軍營將士
上諭大學士等曰準噶爾父子濟惡背天逆理狡獪百
端為邊方之巨患朕繼述
先志綏靖西陲特遣兩路大兵聲罪致討數年以來慎
選將士輓運軍需區畫周詳備辦饒裕而三軍之氣
鼓勇直前人人思奮朕常教以古昔聖人之訓臨事
而懼好謀而成天道惡盈謙沖受益軍氣當壯而軍
心則不可驕此我將士及在廷臣工所共聞者也上
年正月間西路大將軍岳鍾琪奏報雍正七年十二
月二十八日夜巴里坤軍營有紫氣祥光綿亘東北
歴四時之久光華絢爛二月間又據署總督查郎阿
奏報鞏昌府屬之靖遠衛紅嘴子地方乃黃河過渡
之所每年正二月間東風解凍河冰漸薄冰橋既難
行走渡船又難撑駕行李停滯歲以為常乃今年正
月官運粮車至此冰忽開融舟行無阻誠從來未有
之竒遇等語朕覽奏不敢遽以為喜輒行宣示於外
特命封貯内閣以待大軍凱旋即此可以知朕心矣
此番西路撥派之將士皆遴選訓練之精銳其氣勢
倍覺壯盛遂未免有恃強輕敵之心以致賊人乘我
不備侵犯汛界搶掠牧場并傷我兵弁豈軍志驕矜
有干盛滿之戒
天心特以此示儆耶上年被賊侵擾之處朕與大將軍
岳鍾琪等不能計慮於事先實難辭疎忽之過至於
軍營牧放駝馬最宜布置有方乃以牲畜置於賊人
來路之旁又與大營相隔遼遠被賊人乘機盜竊則
審度形勢之謂何岳鍾琪更難辭咎又如達鼐統領
噶斯之兵曾奏請製辦皮套等物以為兵丁手足禦
寒之具而西路兵丁去冬出戰之時冒犯冰雪手足
凍傷者多有則亦大將軍未曾留意於平時也凡此
既往之錯追悔無益從來勝負乃兵家之常禍福有
倚伏之理從前因疎忽而致虧損將來自可因小警
而成大功惟望合營將士等以敬慎之心辦理戎事
以忠義之勇對越
上天自可仰蒙
上帝慈恩默垂保護書經云
皇天無親惟德是輔況準噶爾罄其所有甲兵不過三
四萬之衆即以上年之事論之小策零敦多卜係伊
防守沙喇擘勒要地之首領乃於冬間傾其人衆犯
我卡倫我軍以數百人固守小營彼不能奪並不敢
萌窺大營之念僅於中途以全力邀截我師四路畢
集而我總兵官樊廷張元佐等以數千人擊敗彼數
萬之衆則賊之力量伎倆不過如是而已蓋彼之所
長在於偷盗駝馬而我師一時失於防範遂爾墮其
術中並非彼之兵力有餘也觀賊之虚張聲勢分兵
侵擾噶斯卡倫窺伺圖古里克之糧石我師以百餘
人即可防守而追逐之則更鼠竊狗偷之行不堪之
甚者也總之行軍之道心不可驕而氣不可餒凡我
將士務去驕矜之心而鼓將來勇敢之氣候朕徐徐
籌畫必有蕩寇萬全之勝策俾將士等歡欣鼓舞奏
凱歌而膺爵賞也其軍營得傷患病之兵丁著用心
調治務令痊可朕正籌畫加恩使之更換休養以恤
勤勞著大將軍將朕此旨通行曉諭出征將弁兵丁
知之
命加蠲西安額賦
上諭大學士等曰從來備辦軍需於地方不無勞費朕
深知其弊惟恐累及民間是以於征𠞰準噶爾之舉
悉心密籌於數年之前一絲一粟皆用公帑而民間
並不知國家將有軍旅之事從來未聞預備軍需地
方能如此毫不騷擾者也此天下所共知更為三秦
百姓所深悉者及至大兵既出時日既多輓粟飛芻
脂車秣馬雖不取辦於民財恐不免借資於民力此
亦事勢之不得不然秖以準噶爾狡獪兇頑父子濟
惡實蒙古之巨患為國家之隠憂若因循苟且縱賊
養奸則狡寇一日不滅邊境一日不寧即内地之民
亦一日不得休息此朕熟思詳審至於再三而出於
萬不容己者並非好大喜功利其民人土地而為此
舉也即以上年之事言之賊夷先遣使臣詐稱求和
及朕降旨暫停進兵而賊衆乘我不備大肆猖獗然
則此等狡寇顧可置之度外聽其貽害於邊方哉即
此愈見
聖祖皇考當年不得已之情朕今日繼承
先志不能不辦理之苦衷也惟是國家設兵所以衛民
今因用兵而有不得不資民力之勢朕心實為憐憫
是以年來屢蠲陜甘二省額徵錢糧使羣黎均沾膏
澤而三秦紳士庶民感激國恩兼明大義踴躍趨事
志切急公二十年來如一日朕實嘉之如昨歲據督
撫奏報甘肅士民等有願捐車輛以資輓運者有願
捐草束以供芻牧者朕皆降旨一一照數給與價值
而其服勞宣力之誠悃亦大可見矣今年添辦軍需
朕又切諭督撫有司等體恤民情不得絲毫擾累其
糧餉運費特令加增倘再有不敷仍令據實陳奏無
非軫念民勞之意惟望陜甘二省紳士庶民等歡欣
鼓舞勿懈初心則和氣致祥仰邀
天眷不數年間必見膚功克奏不但邊城内外共享寧
静之福即爾等世世子孫永保安居之樂矣查雍正
九年甘肅所屬額徵錢糧業已全行蠲免西安所屬
額徵錢糧前降旨蠲免四十萬兩著再蠲免四十萬
兩以昭朕體恤之恩該督撫務飭有司敬謹奉行使
閭閻同受實惠併將此旨刊刻頒布俾陜甘二省遠
鄉僻壤之民共知之
命免肅州安西兵應扣借支整裝銀兩並分别加賞有
差
上諭大學士等曰上年臘月準噶爾侵犯卡倫署大將
軍紀成斌調取肅州安西兩路兵三千名前赴軍營
備用據署總督查郎阿奏稱兩路弁兵起程時衣裝
之費分别借給銀兩俟將來按數扣除朕思準噶爾
之事起於倉猝兩路弁兵於盛寒冬月前赴軍營日
期忙迫深可軫念所借銀兩悉著賞給不必扣除並
將該弁兵分别加賞銀兩著大將軍傳問伊等或本
人在軍營自領或其眷屬在家支領悉從其便
壬戌
命代西路有功將士並增設四川總督
上諭大學士等曰國家教養將士加恩於平時原欲其
有勇知方緩急可恃以備干城之選果能臨戎遇敵
奮勇先登勞績戰功卓然可紀尤當沛以殊恩優加
體䘏以奬忠誠而褒壯略也上年冬底準噶爾之事
總兵官樊廷等已頒諭旨厚加爵賞并令戰陣有功
之弁兵更換休息中有侵冒冰雪觸犯鋒鏑而損傷
手足者令軍營加意調治送回本汛矣著大將軍岳
鍾琪將此次隨樊廷張朝良等禦賊有功之將弁兵
丁皆一一查明應令各回本任本汛者著另選撥以
代之朕又思川陜二省地方數千里甚為遼闊今西
邊有辦理軍需之事總督一員難於控制向來川省
曾設總督今仍著添設四川總督一員即以提督黃
廷桂補授四川提督著陜西固原提督紀成斌調補
陜西固原提督著陜西肅州總兵官樊廷陞授陜西
肅州總兵官著四川重慶總兵官張朝良調補四川
重慶總兵官著江南漕標副將馬義陞授俟石雲倬
馬紀勲等到軍營之後樊廷等各回新任紀成斌未
回四川之先其提督印務仍著黃廷桂兼管
癸亥
命揀選八旗家人為家選兵赴軍營備用
上諭八旗大臣等曰滿洲蒙古漢軍及包衣佐領下家
人内有漢仗好行走歴練能受辛苦且長於鳥鎗弓
箭者著揀選二千名發往西路軍營備用此挑選時
聽伊等家主及本身情願入選者即著賞本主銀一
百兩伊等凱旋之日俱准為另戶再每口賞伊本主
銀一百兩至伊等前往軍營一切錢糧馬匹器械銀
兩等項著照馬甲之例另行賞給
三月甲子朔
訓勵喀爾喀王貝勒等
上諭喀爾喀王貝勒等曰爾喀爾喀原係大部落因爾
等先世但知好佛誦經廢弛戎務曾被噶爾丹戰敗
爾等受
聖祖仁皇帝恩養教訓四五十年練習武藝非比從前
之怯懦去歲準噶爾賊人乘西路軍營不備盗竊馬
匹總兵官樊廷等率衆二千救援卡倫與二萬賊兵
交戰殺賊甚多旋即遁歸倘賊人入爾等游牧之地
爾等當乘時努力報恩雪恥朕遣兵進𠞰準噶爾原
非利其土地人民特為爾等不能安寧之故耳其深
悉朕意各加奮勉毋忽
乙丑
命左副都御史二格協辦肅州軍需事務
丙寅
以寧遠大將軍岳鍾琪摺奏軍營事宜有
旨宣諭大學士等
上諭曰寧遠大將軍岳鍾琪先後接到所降諭旨辦理
諸務雖較之從前所奏略有頭緒而中間尚有錯謬
之處如將肅州駐劄之固原寧夏兵丁二千五百名
撥到軍營者原以補缺少原額也又奏稱將此二千
五百名與撥出口之西安兵一千名涼州兵五百名
駐劄圖古里克摩垓圖等處若北路一有調遣即將
此兵丁從庫克托木一路赴阿濟卡倫應援如四千
名尚不敷用再於軍營内挑選精兵四千名於喀喇
烏蘇直赴必濟卡倫應援等語北路滿漢兵丁及察
哈爾等處兵丁三萬餘名加以喀爾喀數萬之衆豈
有尚資藉於西路應援之理設賊人果傾其全衆犯
我北路則西路之師自應直向木魯河賊人留駐之
所及伊勒布爾和碩放卡之處搶擄其牲畜𠞰滅其
人衆又何暇分其兵衆以作應援之師乎且阿濟必
濟去北路大軍之營尚遠賊人豈能越我軍營而至
而勞西路應援之兵乎此等設施實未妥協至請將
滿洲歸化城兵丁交與常賚帶領至安西駐劄與朕
意相符及將圖古里克糧石運交軍營收貯所議亦
為允協應照所請行
戊辰
命西路軍營嚴設防範並詳議補撥兵額事宜
上諭大學士等曰準噶爾賊人留守駐防木魯河又於
伊勒布爾和碩安設卡倫雖聲言欲犯北路朕料其
詭計仍欲來犯西路也藍生芝之脱回未必非賊之
故縦令其傳述此信以懈我西路防範之心爾等可
傳諭岳鍾琪不可稍存輕忽之心賊夷率衆來犯如
為數無多西路之師固足抵禦𠞰戮即傾衆而來亦
不可即調北路之兵恐賊兵復以大隊犯北路北路
兵力不分方可全力擊𠞰至西路軍營現今兵馬果
否敷用亦應詳審確實無致臨時周章又補撥兵丁
原額或用本省之兵或用鄰省之兵或行召募令岳
鍾琪詳議具奏
乙亥
訓飭寧遠大將軍岳鍾琪等
上諭大學士等曰寧遠大將軍岳鍾琪署總督查郎阿
因聞賊營脱回兵丁藍生芝傳說噶爾丹策零帶領
部落家口移住哈喇沙爾并有四月初一日小策零
敦多卜會兵去犯北路之言籌畫四條具奏隨傳問
多爾濟波羅特據稱哈喇沙爾係回子所住耕種之
處相近有小城名庫爾勒其地氣候炎熱又甚隘小
僅可容千餘家四面係開種田畝不能牧放多爾濟
在哈喇沙爾居住最久波羅特亦親聽彼地人傳說
二人之言的確與否雖未可必然大約其地之不甚
寬大可知噶爾丹策零若欲移駐於此必率其全部
而來少亦一二萬人哈喇沙爾果能容此大衆乎且
以情理論之伊犁為賊之巢穴西北與土爾扈特哈
薩克接境實皆賊之讐國噶爾丹策零又安敢舍其
巢穴而遠居於哈喇沙爾乎如果率其大隊住於吐
魯番相近之處則賊之注意在我巴里坤軍營而岳
鍾琪乃云賊人由吐魯番一路直侵哈密截我營站
乘勢侵擾安西肅州沿邊一帶等語據多爾濟博羅
特俱云哈喇沙爾至吐魯番雖有路徑皆係沙磧其
自吐魯番至哈密一由沙磧大隊難行一沿南山係
一線細路又須仍從巴里坤經過然後得達二人之
言果確則賊衆不能從哈喇沙爾直至吐魯番而吐
魯番一路不能直侵哈密也明矣設賊人欲侵犯哈
密巴里坤大營之大軍豈竟任其出入而令阻截臺
站乘勢侵擾安西肅州乎至云賊人以大隊全赴西
路攻我軍營賊勢甚衆我軍衆寡莫敵當持重戒嚴
堅壁固守一面知會北路遣兵應援一面飛調綠旗
滿洲蒙古兵丁由烏克克嶺三面夾擊等語從前事
起倉猝彼時軍營兵馬無幾是以諭令岳鍾琪倘賊
夷以大隊再犯當持重堅守以待應援今則軍營現
在馬步車兵約有一萬九千餘名加以安西甘肅之
兵六千名續泒兵四千名共二萬九千名是兵不為
寡矣夫樊廷以馬步二千敵彼二萬轉戰七晝夜猶
足以相當乃以二萬九千人之衆而云衆寡莫敵何
懦怯至此且從前尚欲直至伊犁搗其巢穴豈有賊
人來至數百里内而無𠞰殺之策轉堅壁而不出乎
獨不思我軍堅壁不出倘賊但虚張聲勢作攻我軍
之狀而分其衆以侵擾圖古里克塔勒納沁哈密等
處阻截營站斷我音問此時將任賊於軍營近地肆
行無忌乎岳鍾琪又欲以圖古里克摩垓圖及安西
之滿洲蒙古官兵由烏克克嶺合會夾擊賊人若果
至巴里坤賊即敗逃亦從科舍圖一路直走伊勒布
爾和碩而遁烏克克嶺相去二三百里安所得夾擊
之又云賊夷或令積木薩之兵侵犯軍營而以哈喇
沙爾之賊侵犯青海查哈喇沙爾至青海必由噶斯
噶斯之口甚隘斷不能行且賊人既遣人侵犯大營
彼豈不慮我軍之𠞰殺自必留哈喇沙爾之衆以為
應援又何敢分其衆侵犯青海乎至慮賊之率其醜
類悉赴沙州等處尤為背謬賊若由噶斯伊遜策罕
齊老圖而進則此數路斷難容走萬餘人若由大道
而來又不知何法可以越我巴里坤軍營而過也岳
鍾琪於口外地方形勢茫然不知於軍務機宜亦覺
昏憒凡巴里坤軍營築城之要策及大軍勦賊之勝
算並未籌及而但將旁枝末節盈篇累牘備極周詳
朕披覽之下實為煩憂如藍生芝所聞賊人有搶卡
倫牲畜踐踏禾苗之語不思賊人若來搶奪我卡倫
牲畜我獨不能𠞰戮此搶奪之賊乎賊人可以踐我
禾苗我不可以乘其踐踏而擒之乎岳鍾琪何以但
能慮賊而不知籌已也又藍生芝云有哈密回子報
信領路等語哈密回子之不可信由來已久亦當諒
其苦情蓋其力量微弱遭準噶爾之凌虐恨之入骨
而畏之如虎其或偶然通信於賊者乃恐懼之至為
將來自全之計我軍固不可不留意隄防然不可使
彼有疑懼之心我之軍力能庇護哈密哈密自不為
賊人所用岳鍾琪不必因藍生芝之言而深究也至
西鳳二府運糧一事原因軫念甘肅連年輓運軍糈
民間不無煩擾是以特命范時繹到彼協同巡撫武
格侍郎馬爾泰將西安鳳翔二府米石運至甘肅涼
州以資軍食武格等議行本運之法俾西鳳二府官
民任轉運之勞甘肅地方少得息肩朕意深以為然
今岳鍾琪查郎阿又為遞運之議是與雍正元年設
臺盤運相同將來必有派撥協濟之累或更以交接
卸責至將米石灌水攙沙從前誤累豈可復蹈爾等
可傳諭岳鍾琪等知之
壬午
諭吐魯番回人移居近地
上諭大學士等曰紀成斌聞賊人侵擾吐魯番之信即
令樊廷等領兵四千前往應援此舉甚屬錯謬朕已
降旨嚴切申飭至於從前採買吐魯番糧石本應給
與運價令其自送軍營乃計不出此而遣官發駝遠
行搬運致啟賊人偷盗之心及至去冬逆夷猖獗之
後猶不將辦糧之弁兵撤回此則疎忽錯誤之甚者
也惟是朕以怙冒萬方為心若坐視吐魯番之被寇
侵凌而不為之籌畫保護朕心又有所不忍從前曾
降旨與吐魯番人衆若畏懼準噶爾即移向近邊之
地居住是以托克托瑪木特帶領之人移駐近邊者
皆享安寧之福可再行曉諭回子等伊等倘自揣力
不能敵不妨仍為移避之計朕當從厚賞給盤費並
令地方官善為安插使之得所若此番曉諭之後伊
等仍復觀望則賊人再來侵擾之時聽伊等自為之
計我軍不便護庇矣
甲申
築科卜多城
靖邊大將軍傅爾丹奏言北路軍營遵
旨築城審度形勢科卜多地接布魯爾與庫列圖相近
乃進兵大道請於此築城為宜大學士等議覆
應如所請奏入
上從之
丁亥
命各省督撫募選技勇送部訓練備用
上諭大學士等曰各省督撫著於所屬地方民人内召
募揀選人材壯健技勇可觀者百餘人咨送兵部奏
聞候朕揀派官員訓練教習以備軍旅之用武生武
童及鄉勇民壯等俱可入選每人本籍額外給與守
糧一分以養贍其家口本人進京之時著督撫動支
公用銀兩賞給路費
戊子
命伊禮布率家選等兵赴西路軍營
上諭大學士等曰都統伊禮布著帶領家選兵二千名
驍勇兵一百名前往西路為副將軍若大將軍岳鍾
琪有統兵行走之處著伊禮布帶領滿洲兵丁一同
前往其分管家選兵護軍校延岱等二十員各賞銀
五百兩
己丑
選巴爾虎護軍等兵赴巴里坤
上諭大學士等曰察哈爾地方居住之巴爾虎護軍披
甲人等内著挑選一百名巴爾虎侍衛岱噶爾那木
扎爾鄂欽敦柱克亦著派出此一百名兵丁令侍衛
岱噶爾會同該總管詳加揀看其馬匹行糧照例辦
理支給外侍衛四員各賞銀五百兩兵丁一百名各
賞銀一百兩令其收拾預備俟京師兵丁定有起程
日期即行文知會岱噶爾等帶領前往鄂爾多斯地
方等候副將軍伊禮布領兵到時著伊禮布一併管
轄帶往巴里坤軍營若有行走之處著於彼處所有
歸化城一千兵内殘弱者撥出百名存留營内將此
一百名入於歸化城兵丁數内令其防範盗竊馬匹
等事俟成功之時著侍衛岱噶爾各帶回本處
庚寅
上諭大學士等曰何祥書著赴北路軍營令大將軍傅
爾丹酌量給與綠旗職銜管理九千車騎兵效力行
走
四月庚子
命左都御史史貽直等往陜西宣諭化導
上諭内閣曰朕御極以來繼述
皇考聖祖仁皇帝乂安區宇之
聖心宵衣旰食朝乾夕惕欲使薄海内外休養生息物
阜民安永戢兵戈咸登袵席以成蕩平熙皥之治是
以宣猷敷治之間宏綱庶務凡有益於民生者莫不
興舉不便於民生者莫不屏除若有幾微措置失宜
即五内展轉寤寐難安豈肯好大喜功興兵搆難使
百姓有供應之勞不遑寧處哉惟是鋤暴乃所以安
民撫内必兼乎攘外此古今不易之至理帝王治世
之常經凡爾百姓麤通大義者即莫不知之不必待
高遠之識也惟是準噶爾一部落原係元朝之臣僕
其始祖曰額森額森之子托琿漸至大員因擾亂元
之宗族離間蒙古惟恐獲罪遂背負元朝之恩逃遁
藏匿於西北邊遠之地煽惑匪類要結黨與自稱準
噶爾當我朝定鼎之初各處蒙古傾心歸順求為屬
國獨準噶爾一部落違越於德化之外至噶爾丹策
妄阿喇布坦二人則尤狡獪兇頑之甚者噶爾丹身
為喇嘛不守清規不遵佛教破戒還俗娶青海鄂齊
爾圖車臣汗之女為妻又潛往青海地方賊害伊之
妻父而虜其人衆又復巧搆釁隙乘喀爾喀之不備
發兵猝擊以致喀爾喀人衆潰散紛紛投我天朝蒙
聖祖仁皇帝施恩撫恤遣使前往噶爾丹處諭令戢兵
和好多方開導乃噶爾丹冥頑不靈轉借追襲喀爾
喀之名犯我邊汛彼時即行𠞰滅復有何難我
聖祖仁皇帝至仁如天好生為德特遣官員前往責問
是時噶爾丹惶愧恐懼設誓撤兵仍復潛住近邊暗
圖窺伺且乘間搶掠蒙古牲畜俾其不獲安居我
聖祖仁皇帝始親統六師躬行天討噶爾丹逆天背理
自速滅亡此噶爾丹之始末也策妄阿喇布坦者乃
噶爾丹之姪也彼時既平噶爾丹即可鋤絶根株不
留餘孽祗因我
聖祖仁皇帝寬大慈仁赦罪宥過且念策妄阿喇布坦
素與伊叔不相和睦情有可原於是加以
天高地厚之恩將噶爾丹餘剰部落賞伊收管此時伊
力弱勢微甚為恭順其後則離間伊妻之父子誘其
妻弟攜帶萬餘戶至伊住牧之地因而強占入已由
是勢力漸增竟敢肆意妄行窺伺青海侵犯哈密又
潛兵入藏殺害伊妻弟拉藏汗毁壊寺廟荼毒人民
我
聖祖仁皇帝特遣大臣前往詢問乃伊愍不畏死阻兵
抗命因使臣率師甚少兵力單弱伊得肆其猖狂此
實天下臣民所共憤者我
聖祖仁皇帝仍賜包容諭令兩路官兵姑緩前進以俟
其悔罪輸誠若怙終不悛則命將徂征犁庭掃漠此
我
皇考之本意也朕即位以來伊雖遣使求和而詐偽作
奸仍復如故且將我青海叛臣羅卜藏丹津收留藏
匿朕屢次降旨諭以定界息兵而伊狡飾支吾巧幻
百出及策妄阿喇布坦身故伊子噶爾丹策零繼立
其妄亂之性狂悖之行更過於其父其遣使陳奏之
詞甚屬支離妄誕即如前年西藏阿爾布巴等之戕
害康濟鼐亦因與準噶爾地方相近而逃匿之羅卜
藏丹津又係伊等姻戚彼此相依是以敢於悖逆朝
命而仗準噶爾以為狡兔之三窟也似此世濟其惡
之人以逞兇挾詐為心以劫物傷人為事不可以德
感不可以理喻無賴無恥藏慝藏奸時時欲戕害臣
服我朝之蒙古部落以壞我屏垣若當此可以經理
之會而瞻顧因循避興師動衆之名為耽逸偷安之
計將狡寇一日不滅則蒙古一日不安邊境一日不
寧内地之民一日不得休息而首先疲於奔命者即
三秦之黎庶也即以上年之事論之賊夷先遣使臣
偽稱請和及朕降旨停兵以待信息而彼於深冬冰
雪之時傾其醜類乘我不備侵犯汛界盗竊駝馬然
則此等狡寇固可置之度外聽其貽害於將來乎從
來窮兵黷武為聖帝明王之所深戒而以大加小以
強凌弱又仁人君子之所不忍為者况準噶爾彈丸
之地遠在極北之區得其地不足以耕耘得其民不
足以驅使即使滅此朝食亦不足以誇廟略而耀武
功此皆
皇考與朕熟思審處先後籌畫數十年而出於萬不得
已者也惟是地方有軍旅之事厲兵秣馬諸務紛繁
雖不取辦於民財恐不免借資於民力向蒙
皇考軫念秦民勞勩所以加恩而優恤之者無待朕之
縷述矣朕御極之元年即將陜甘二省康熙六十年
以前民屯衞所未完銀米豆草等項悉行蠲免又將
舊例應完之三釐三合免其徵收數年以來西安所
屬額徵錢糧或免四十萬或免八十萬甘肅所屬錢
糧則連歲全行輍免他如展納課之定期寬帶徵之
舊欠開墾地畝修築河渠悉動帑金永為民利此皆
朕之加惠於秦民者可約略舉之也即以西陲用兵
之事言之北路軍需交與怡賢親王等辦理西路軍
需交與大將軍岳鍾琪辦理皆定議於雍正四年者
王大臣等密奉指示一絲一粟皆用公帑製備纖毫
不取給於民間是以經理數年而内外臣民並不知
國家將有用兵之舉及至雍正七年大軍將發飛芻
輓粟始有動用民力之時朕皆敇令地方有司照數
給與脚價嚴禁尅扣短發侵蝕等弊倘有不肖官員
借稱軍需科派擾民者著該管大臣即行題參革職
先動帑金傳集百姓如數給還朕所以為百姓防患
除弊者亦極嚴切矣上年該督撫先後奏稱民人中
有願捐草束以供牧養者紳衿士庶中有願捐車輛
以資輓運者朕皆奬以温諭仍令照數給與價值去
冬賊夷猖獗之後將來軍餉較前未免繁多又特加
添運價一切軍務悉令有司寬裕辦理朕豈肯因戎
事緊急稍涉權宜使閭閻騷擾於萬一哉意謂三秦
衆庶必能諒朕不得已而用兵之苦心悉朕不忍累
民之至意矣乃近來風聞陜西之民竟有怨朕而私
相謗議者總因十數年來陜西居住之允禵塞思黑
年羹堯延信等皆懷挾異志包藏禍心其脅從之黨
實繁有徒如塞思黑之令狐士儀年羹堯之鄒魯淨
一道人延信之道姑王氏等皆公然以反叛為衆人
之倡則其他匪類之造作妖言暗中煽動者又不知
其幾矣地方既有奸回之人而又值軍興旁午或有
司自顧考成間有奉行不善之處是以愚民無知惑
於邪說溺於私情偶因用力於目前遂忘受恩於平
日此亦事勢之所不免者夫秦風樸直自古為然樸
則易被人欺直則善言易入祇以向來未有宣諭化
導之人而該省督撫以及有司既有刑名錢穀之專
責又有徵兵籌餉之軍需簿書鞅掌難於兼顧是以
準噶爾之始末邊防關係之情形
皇考與朕奉
天討罪除暴安民萬不得已之苦衷並未家喻而戶曉
但聽僉邪小人搖唇鼓舌訕謗朝政變亂是非無怪
乎草野之中被其迷惑者不少也今朕特頒此旨遣
左都御史史貽直侍郎杭奕禄署内務府總管鄭禪
寳率領翰林院庶吉士及六部學習人員國子監肄
業之選拔貢生等前往陜甘二省開導訓諭覺悟愚
蒙倘合省民人等果能篤尊君親上之義消亢戾怨
懟之情將見和氣致祥必邀
上天默佑迅奏膚功邊塞永寧烽烟屏息不但爾等安
居樂業俯仰優游即爾等世世子孫共享昇平之樂
矣至於軍需各項悉動帑金差員辦理不得扣尅短
少貽累小民所降諭旨至再至三著欽差大臣悉心
訪察倘有不遵諭旨即行題參或所定官價有不敷
用之處亦即據實奏聞若兵馬經過之地有不遵紀
律騷擾民間者小過即告知該管大臣懲治大過即
行參奏不得姑容務使兵民和洽内外輯寧以迓
天庥以副朕念
平定準噶爾方略前編卷二十二
