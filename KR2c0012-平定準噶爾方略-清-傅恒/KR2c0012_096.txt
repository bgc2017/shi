平定準噶爾方略正編卷四十二
乾隆二十二年秋七月丙辰
定邊右副將軍兆惠等疏奏哈薩克協擒阿睦
爾撒納情形及擒獻逆黨達什策凌等
兆惠等奏言臣等因察訪逆賊阿睦爾撒納蹤
跡遣順德訥帶兵往古爾班察爾直至俄羅斯
之境六月二十四日據順德訥報稱六月十三
日至鄂遜綽確特山遇哈薩克阿布賚之弟阿
布勒比斯稱係奉富參贊之令擒拏阿睦爾撒
納隨據哈薩克遣人告知阿布賚亦在此間因
酌帶十數人前往相見阿布賚云我已投順中
國
大皇帝願為臣僕因去年抗拒大兵昨又誤行對敵
是以畏懼藏匿總為阿睦爾撒納所累今欲擒
獻阿賊黨羽以贖前罪等語我告阿布賚云
大皇帝三路發兵務擒阿賊因爾哈薩克投順暫將
額爾齊斯一路停止進兵若阿逆不在俄羅斯
烏梁海即入爾境昨又據拏獲之厄魯特等供
逆黨額布濟即達什策凌烏勒木濟齊巴罕等
於我副都統鄂博什兵到前一日俱各分散我
等既屬一家當同往擒拏阿布賚云伊等若入
我界即當擒獻再我等哈薩克有三部落我係
鄂爾圖玉斯頭目竒齊玉斯烏拉玉斯皆我族
兄為長已遣人至塔什罕令其一體投順亦必
遣人入
貢等語隨以馬二百餘匹易换官兵衣物銀兩於
十六日辭歸是日過鄂遜綽確特山至塔爾滚
河見有賊行蹤跡次日尋至俄羅斯境之鏗格
爾圖喇遣人告知十八日俄羅斯喀丕坦等至
額爾齊斯河濱相見免冠叩請
大皇帝安因告以我將軍大臣為逆賊阿睦爾撒納
逃竄派兵分路查拏看賊衆大概逃入爾境應
遵彼此不納逃人之議擒拏送出喀丕坦等云
阿睦爾撒納前遣使來已拏送我察罕汗其本
身及屬人並未曾來我俄羅斯法度頗嚴豈敢
背約藏匿等語隨告以阿逆等即未到來自應
遵照前約傳知爾等各卡倫俟逆賊來時擒拏
觧送并先將我等奉差索取之處行知薩納特
衙門仍將現在並無阿逆給文為據以便我等
回報將軍大臣轉
奏往復再三喀丕坦等因給與俄羅斯印文并行
文邊界遂於二十日帶兵回程路經烏梁海舊
地亦俱捉生詢問等因臣等又於二十七日據
哈薩克阿布賚遣使觧送達什策凌齊巴罕前
至軍營告稱阿布賚等於十九日至阿爾察圖
適阿睦爾撒納率二十人來投告以明早相見
因先散其馬匹牲隻阿賊驚覺抛棄衣物同數
人逃去僅將達什策凌齊巴罕拏獲送來又遣
人到霍集伯爾根處今將烏勒木濟拏獲如阿
賊亦在彼處自必一併擒送等語臣等因諄切
曉諭以阿布賚擒獻賊黨我
皇上自必嘉悦但阿逆一日不獲則三路大兵不能
撤回恐驚動爾等游牧若擒獻阿逆我
皇上恩賞阿布賚等以及效力之人必更優渥來使
等俱懽欣感激臣等復訊問達什策凌齊巴罕
僉供阿逆於本年三月帶鄂畢特等人衆搶掠
扎那噶爾布游牧忽聞大兵來信遂四散奔逃
後大兵尾追甚急阿逆即將糾合之巴爾達穆
特等游牧移至喀拉瑪而自率兵三百駐守額
卜克特山復為大兵擊敗只帶二十餘人逃入
哈薩克阿布賚雖好言安慰而阿逆仍生疑懼
及黎明時衆哈薩克前來搶奪阿逆已不知去
向又供稱阿逆投哈薩克時於途次告衆云我
等若投俄羅斯則此生為人奴僕倘哈薩克再
不相容則無路可去等語臣等看來使所告情
形及達什策凌等所供阿逆窮蹙已極必不能
倖逃法網現於哈薩克俄羅斯相通各路分哨
搜拏以期必獲其達什策凌齊巴罕先行押觧
送京奏入
上諭軍機大臣曰兆惠富德奏稱哈薩克擒獻達什
策凌齊巴罕據來使所言知阿睦爾撒納勢甚窮
蹙現在分路堵截等語所辦尚合機宜順德訥此
次甚屬奮勇效力著加恩賞給副都統職銜仍交
部議叙鄂博什雖追賊稍遲尚能竭力進勦從寬
免其議處其餘效力官兵著兆惠等查明報部議
叙
戊午
諭參贊大臣雅爾哈善等辦理歸降之琿齊達瓦等
事宜
上諭軍機大臣曰雅爾哈善等奏稱端濟布送到扎
那噶爾布首級及歸降之琿齊達瓦等請旨辦理
等語扎那噶爾布首級即於肅州通衢梟示其妻
女及噶爾藏多爾濟之妻俱著觧京至琿齊達瓦
已諭成衮扎布許其贖罪如情願來京可派員押
送倘稍有猜懼即行正法其拏觧額林沁達瓦辦
理伊等游牧之處俱遵照前旨行又扎那噶爾布
之宰桑庫圖古爾等游牧已照例辦理其端濟布
等隨帶博卓羅克等六人既供明巴哈曼集去向
又為官兵嚮導著從寬免其正法
諭兩路將軍大臣駐劄兵丁事宜
上諭軍機大臣曰前經成衮扎布奏稱撤回兵丁交
滿福帶領駐劄吐魯番今思伊等閒住徒費口糧
昨據哈寧阿報稱巡查額林哈畢爾噶臺站頗為
寧静已前赴兆惠軍營但嗎哈沁等於我兵既過
復行盗竊亦未可定著滿福派兵三百名由吐魯
番照哈寧阿所走臺站再行巡查其餘兵丁即回
巴里坤駐劄明歲辦理回部亦無庸多兵此項撤
回巴里坤兵丁或尚需調遣或竟行發回著兩路
將軍大臣酌議具奏
己未
訓飭定邊將軍成衮扎布等
上諭軍機大臣曰朕因成衮扎布舒赫德等此次進
兵辦事茫無頭緒即如辦理喇嘛一事因伊等倡
言煽惑玷黃教而害生靈必須大示懲創何以總
未奏及豈盡隨巴圖爾烏巴什前往土爾扈特耶
即巴圖爾烏巴什亦未必往土爾扈特不過隠藏
山僻邊界處所今巴圖爾烏巴什終在何處明瑞
色布騰巴爾珠爾所辦綽和爾烏喇特昂吉岱等
游牧現在如何俱應查奏正欲降旨傳諭適成衮
扎布等奏報克勒特之得木齊畢魯特等潛逃現
在派兵追勦又沙喇斯之三都克等游牧内移欲
帶兵尾隨防範等語夫軍營所恃惟在將軍大臣
成衮扎布雖為將軍尚未面受訓旨其一切機宜
俱諭知舒赫德令與將軍同心辦理伊起程之時
即有畏難之意看其節次奏摺不過招撫數鄂拓
克至伊犁行走一次便謂了局即如尾隨沙喇斯
游牧内移直欲藉作歸計耳將軍大臣欲歸官兵
孰不欲歸者舒赫德係獲罪至重之人朕加恩予
以自新之路早知伊仍畏怯如此不當遣往軍前
如奉到朕旨能恐懼改悔尚屬可逭若因循如故
將併治其前後之罪不知伊如何承受再鄂實為
參贊大臣宜知自效乃此次進兵以來隨行逐隊
毫無奮勉亦著嚴加申飭可惜朕之巴圖魯侍衞
官兵為此輩無用之人統轄實不勝憤懣著傳諭
伊等加意振作將查拏喇嘛追勦巴圖爾烏巴什
等事宜相機速辦至明歲辦理回部一事此時應
加慎密現據拏獲奸細所供霍集占已聚兵防備
雖究無能為總以不使知覺為善前令於吐魯番
駐兵今恐聲息相聞仍令在巴里坤駐劄已傳諭
貝子額敏和卓矣
諭喀爾喀郡王桑寨多爾濟等觧送達瑪林
上諭軍機大臣曰桑寨多爾濟等報稱副台吉占楚
卜等擒獲達瑪林馳驛觧京等語桑寨多爾濟從
前不行嚴拿以致達瑪林逃脱毋庸議叙其聞信
擒拏奮勉效力人員分别加賞著將達瑪林觧送
熱河行在達瑪林之罪與策登扎卜相等但多此
一逃應將伊妻子一併查拏觧京候旨
八月辛酉
諭定邊右副將軍兆惠等擒拏阿逆事宜
上諭軍機大臣曰兆惠等奏稱哈薩克觧送達什策
凌等之來使言及逆賊阿睦爾撒納夜遁時將器
械鞍馬全行抛棄諒難免脱必被阿布勒比斯之
人拏送等語哈薩克人等果能擒獻逆賊固屬甚
善但前聞伊等部落心頗不齊又聞阿布賚與阿
逆有誓是其擒獻與否尚未可定兆惠等曾奏云
如伊等將阿逆收留不即擒送即帶兵相機往辦
亦不擾其游牧所見甚是此際如尚未將阿逆擒
獻即遣使促之云恐爾等屬人衆多或有隠匿今
派兵協同搜緝庶可速擒為此先行通知庶不驚
擾游牧看其情形若何作速奏聞
壬戌
命議叙參贊大臣唐喀禄等
上諭軍機大臣曰據唐喀禄車木楚克扎布奏稱准
兆惠咨文前赴科爾沁辦理阿睦爾撒納所留種
地之烏梁海等派兵先行令副都統職銜瑚爾起
續進途次捉生詢問知都爾伯特貝勒巴圖博羅
特台吉喇喇善公舍楞等與阿逆相通潛往額爾
齊斯河未隨其汗策凌遷移游牧隨派瑚爾起於
六月十五日帶兵前至輝巴朗山後擒獲巴圖博
羅特等𠞰其屬人其阿逆所留種地之烏梁海五
十餘戶全行𠞰殺現在領兵赴塔爾巴噶台搜拏
阿睦爾撒納哈薩克錫喇等語唐喀祿車木楚克
扎布和衷商辦甚合機宜著交部議叙並將御用
荷包鼻烟壺加恩賞賜其領兵擒拏巴圖博羅特
等之瑚爾起亦著議叙首次得功之托郭齊等與
𠞰殺烏梁海有功之侍衞穆倫保等俱分别奬賞
陣亡官兵著交部議䘏又
諭曰唐喀禄等奏將擒獲之巴圖博羅特等併其妻
子交送布延圖軍營轉觧熱河等語著納穆扎爾
派員將巴圖博羅特等觧送其妻子即於軍營正
法所有差送行糧之侍衞德昇額授為二等侍衞
差送文書之藍翎佛爾慶額授為三等侍衞仍令
其傳送事件唐喀禄等摺奏即著其帶回
癸亥
定邊將軍成衮扎布等疏奏辦理克勒特游牧
成衮扎布等奏言臣鄂實等帶兵辦理克勒特
游牧追𠞰叛逆之各得秦人衆於七月十三日
追賊至哈什河悉行𠞰殺由烏納哈嶺回營又
因接應明瑞等甚屬緊要臣鄂實派兵二百名
令巴圖魯侍衞濟塞布等前往復派兵率副總
管莽蘇爾等將叛賊藏匿游牧者悉行𠞰殺查
克勒特一鄂拓克共十九得秦除莽蘇爾根達
什等八得秦移入内地外其叛逆之各得秦俱
陸續𠞰滅收馬駝三百餘牛羊五千餘又有暫
委總管之阿雜喇巴圖巴拉俱年未成丁被迫
從亂隨即投順協同𠞰賊但伊等祖父世為頭
目未便仍居本地或於軍營正法或賞給官兵
為奴至莽蘇爾根達什等情願内移可否安插
巴里坤附近俱請
旨遵行奏入
上諭軍機大臣曰成衮扎布等奏辦理克勒特游牧
内移之八得秦俱送交巴里坤大臣辦理其阿雜
喇巴圖巴拉著便中觧送來京又奏稱鄂實派兵
二百交侍衞濟塞布等帶往等語所奏究屬含混
明瑞等辦理綽和爾等鄂拓克一月有餘何以並
無信息且鄂實即應帶兵前往而轉派侍衞著傳
諭鄂實令其明白回奏又
諭曰前據成衮扎布等奏稱沙喇斯宰桑三都克將
瑪呼斯宰桑多爾濟擒獲今奏到供詞有托倫泰
令勿與三都克同行已將此情節報知將軍自必
轉奏後多爾濟脱逃等語多爾濟本屬可疑三都
克尚欲擒拏而托倫泰令其獨行侍衞等如此舉
動不惟有悞公事亦且貽厄魯特姗笑托倫泰既
辦理不善以致脱逃於前又推諉三都克於後極
其無恥不加懲創非特無以服三都克之心而侍
衞等亦不知儆懼可傳諭成衮扎布若對質果係
實情即將托倫泰正法仍傳諭兩路軍營各侍衞
伊等奮勉效力者賜以巴圖魯名號倘以托倫泰
挾私取巧必照例正法斷不姑貸
命安插伯克托克托回人於吐魯番
上諭軍機大臣曰豆斌等奏稱額敏和卓呈報伯克
托克托所屬瑪木特托爾岱等男婦一百餘口自
哈喇沙爾投來或照厄魯特等之例安插或令與
吐魯番安插之回人同居等語從前吐魯番安插
回人係伯克托克托所屬此次投來之百餘口即
准其同居耕種著交與額敏和卓留心約束如有
潛逃一名即行拏獲治罪
乙丑
諭喀爾喀四部落辦理游牧事宜
上諭喀爾喀四部落汗王公台吉等曰前因爾扎薩
克台吉等不善經理游牧以致畢齊罕扣等盗竊
肆行理應嚴加懲治特派大臣查拏分别首從辦
理又以盗賊起於饑寒即發帑辦給貧人産業牲
隻并代還逋欠爾等游牧已覺寧静恐爾扎薩克
台吉等習於玩愒以為盗賊既除不復為貧人籌
畫生計又或目前尚知約束日久漸至懈弛至爾
四部落盟長副將軍等統率所屬尤當察其貧困
之由俾謀生有策其或頑悍不悛者嚴加約束有
犯必懲務俾上下安全共享昇平之福是用再申
訓諭倘仍不加奮勉致蹈覆轍朕惟爾盟長副將
軍及各扎薩克台吉是問
丙寅
定邊右副將軍兆惠等疏奏哈薩克頭目霍集
伯爾根等言語情形
兆惠等奏言七月初六日額卜克特西卡倫報
稱有兵二百餘從愛呼斯雅爾河前來馬跡甚
大似哈薩克人衆臣等遣侍衞達禮善帶兵往
探初七日帶領哈薩克霍集伯爾根之子拜達
里克喀喇巴喇特之弟瑪密等到營告稱聞阿
布賚投順
大皇帝因徧行曉諭各游牧我父兄聞信即帶兵搜
緝阿睦爾撒納先遣我等來見并擒巴雅爾屬
人尼瑪為贄以求賞賜臣等言尼瑪係我兵𠞰
滅餘賊無關緊要非阿睦爾撒納可比若擒獻
阿逆自有重賞因遣人往迎霍集伯爾根等於
初九日率屬六十餘人來至軍營跪請
皇上聖安并唪經祝頌
萬夀與臣等行禮據霍集伯爾根等言我等因掠取
準噶爾逃戶不知大兵已至邊界途中聞阿布
賚投誠
大皇帝此際前往擒拏阿睦爾撒納我等亦願為臣
僕臣等告言爾等前來甚是即將爾等職名及
投誠緣由奏
聞今阿布賚等已將達什策凌齊巴罕擒送祇有阿
睦爾撒納尚未擒獲阿逆罪惡滿盈係奉
大皇帝諭旨擒拏之賊阿逆不獲我等斷不撤兵且
我諸路之兵暫停者因阿布賚投誠之故若爾
等擒獻阿逆必受
大皇帝天恩重賞霍集伯爾根等言阿睦爾撒納毫
無依倚我等何必留此一嗎哈沁若在我等游
牧豈有不行擒獻之理或在他人游牧亦當報
知協力擒拏臣等言阿逆料不能遠遁不過在
爾等游牧即遠遁至布哈爾布魯特等處則我
兵必由爾游牧擒拏恐有驚擾此時如有人欲
獻出阿逆向爾等索馬以酬雖數百匹爾等不
妨給與我
大皇帝必加重賞仍給爾等馬價否則我等駐爾邊
界屯田長向爾游牧搜捕利害較然爾等可自
行度量霍集伯爾根等言我等豈不知此理俟
回游牧後必竭力擒獻臣等勞以酒食初十日
復設筵宴伊等飽食畢令其觀我兵校射相撲
又懸鎻子甲為的射必洞穿並令走馬獻伎衆
哈薩克皆稱讚歡笑十一日霍集伯爾根等辭
歸臣等復加諄諭伊等懇給印文為投誠之據
復於兩營之間安設卡倫令官兵將所餘什物
及俘獲人口與哈薩克交易馬匹共得馬二百
餘匹臣等伏覩霍集伯爾根喀喇巴喇特情詞
恭順謹將給與卬文及伊等所屬頭目名單錄
呈
御覽奏入得
旨下部知之
申諭定邊右副將軍兆惠等擒拏阿逆事宜
上諭軍機大臣曰覽兆惠等先後奏摺看其情形逆
賊阿睦爾撒納即可就擒但不當因哈薩克投順
遂爾倚恃□頇阿逆奸狡性成或自哈薩克逃出
遠離塔爾巴噶台潛伏僻地或料知入冬我必撤
兵於察罕烏蘇等處藏匿此處宜分派兵丁輕騎
來往嚴行搜緝其哈薩克頭目霍集伯爾根等著
傳旨撫慰并各賞蟒縀二端大縀四端以示奬勵
丁卯
諭參贊大臣納穆扎爾辦給都爾伯特部落地畝事
宜
上諭軍機大臣曰前納穆扎爾奏稱都爾伯特汗策
凌等請於烏蘭古木種地但此地已給與察達克
應請旨遵行朕諭以烏蘭古木地畝寬廣若與察
達克等地畝分畫疆界亦可准其耕種命納穆扎
爾前往查勘今策凌等於富紹前來復附奏懇請
在烏蘭古木耕種在科卜多額克阿喇勒游牧等
語是伊等耕牧各有處所自可相容著納穆扎爾
酌量情形如事屬可行即傳諭策凌等准其所請
查勘指給至所種地畝既與察達克屬人錯雜難
保無盗竊之事更須派員巡緝嚴行禁止毋致滋
事
己巳
諭兩路將軍大臣會𠞰巴圖爾烏巴什
上諭軍機大臣曰據雅爾哈善等奏稱差往兆惠等
軍營賫送事件之索倫哲森保等行至額貝淖爾
遇賊數十人搶掠致將事件遺失途遇庫圖齊訥
爾之厄魯特告稱巴圖爾烏巴什近將巴爾達穆
特鄂拓克搶掠我等於昨日被伊游騎搶掠得脱
想爾等亦受其害又詢問巴圖爾烏巴什及阿巴
噶斯哈丹游牧蹤跡俱在博羅布爾噶蘇阿勒坦
特卜什附近俟三格兵回即飭令進𠞰等語巴圖
爾烏巴什亟宜殄滅從前成衮扎布等奏稱搶掠
集賽逃往土爾扈特朕即以為斷無是事不過仍
藏僻地俟我撤兵復出耳今兵尚未撤即已肆行
成衮扎布容有不知舒赫德豈未見及此一意苟
且因循急圖歸計乎著速整官兵搜捕務獲計此
際兆惠富德等已擒阿睦爾撒納即乘勝回兵或
尚待哈薩克信息伊二人即留一守候一帶兵到
額貝淖爾博羅布爾噶蘇等處成衮扎布等於闥
勒竒阿勒坦特卜什等處兩路夾攻自必擒獲或
賊衆為兵威所迫逃往阿勒坦額默勒兆惠等酌
議傳諭哈薩克派兵堵截將首賊擒獻餘則聽其
掠取是否可行著相機辦理
諭參贊大臣雅爾哈善等擒𠞰巴圖爾烏巴什及巡
查臺站等事宜
上諭軍機大臣曰雅爾哈善等奏稱差往兆惠處賫
送事件之人被瑪哈沁搶掠詢係巴圖爾烏巴什
之人俟三格回兵搜捕等語已傳諭將軍成衮扎
布等會兵進𠞰矣昨據哈寧阿奏報額林哈畢爾
噶所有嗎哈沁俱已𠞰滅請巡查兆惠所設臺站
今差員等被賊搶掠更當加意巡查嚴行搜𠞰以
清臺路雅爾哈善等其往來催督務期擒獲渠魁
併傳諭哈寧阿知之又
諭曰雅爾哈善等奏稱將扎那噶爾布所屬美諾和
什等五人觧送來京等語美諾和什得勒登巴雅
爾東莫俱拏觧熱河其額卜克特首擒扎那噶爾
布尚可寬宥著押送前來免其拏觧
諭定邊右副將軍兆惠等查拏和碩特等逃犯
上諭軍機大臣曰雅爾哈善等奏稱據侍衞雲多克
詢問嗎哈沁供詞自巴里坤逃出之沙克都爾曼
濟所屬百餘人渡博羅塔拉河向西逃去又稱杜
爾巴集賽巴蘇海得秦之人商議逃往俄羅斯等
語此等賊人雖非首惡而已降復叛未便聽其漏
網兆惠等現住俄羅斯邊界即交鄂博什順德訥
等留心巡緝併傳諭唐喀禄車木楚克扎布此際
如已將哈薩克錫喇擒獲於沿途遇此等賊犯即
行查拏
辛未
諭參贊大臣納穆扎爾等辦給都爾伯特俸銀
上諭軍機大臣曰納穆扎爾等奏都爾伯特汗策凌
等告稱伊等應領本年及來歲俸銀可否俱在烏
里雅蘇台支領已覆以與例不符等語所辦甚是
但策凌等今年初移内地著加恩准其於烏里雅
蘇台支給嗣後仍來京請領著諭納穆扎爾等傳
諭策凌知之
諭吐魯番貝子額敏和卓辦理進兵事宜
上諭額敏和卓曰據爾奏稱請於明年四月進兵願
從軍自效等語朕已鑒悉至進兵之期三四月俱
可又所奏兵數雖亦計出萬全之意但以我兵精
銳直抵回城尚不須多為調集爾受恩深重奮勉
可嘉即授為領隊大臣於爾所屬派兵一百名在
前鋒行走俱照軍營兵丁一例賞給此際宜加慎
密不可稍有漏洩
命賞派員拏獲達瑪林之署理定邊左副將軍策布
登扎布喀爾喀親王桑寨多爾濟大縀各四端
擒拏觧送之齊旺扎卜授為一等台吉賞縀二
端莫尼扎卜賞縀二端銀五十兩
癸酉
定邊右副將軍兆惠等疏奏擊敗哈薩克錫喇
及辦理納木竒等游牧
兆惠等奏言臣等前派圖倫楚帶兵一百名於
和博克薩里等處進𠞰據報沿途𠞰殺賊衆收
取馬駝探得哈薩克錫喇在哲克得里克等處
種地於七月初十日至和博克捉生詢問知哈
薩克錫喇統衆三百前來遂於阿爾噶凌圖相
遇我兵奮力攻擊殺賊百餘哈薩克錫喇敗走
以山險馬乏未能追及詢知哈薩克錫喇由戈
壁逃往鄂什地方臣等隨派索倫侍衞三達保
帶兵前往策應又臣等前派愛隆阿帶兵五百
名自巴爾楚克至濟爾哈朗接續臺站搜𠞰賊
衆有庫圖齊訥爾阿喇卜占五十餘戶善披領
集賽五十餘戶俱先自投降隨親身投見又於
沙喇博和什嶺前遇都爾伯特納木竒游牧納
木竒遣人乞降旋又逃去我兵追及始行投見
俱觧送軍營臣等行文收取伊等器械馬匹據
報善披領屬人即行交出惟納木竒屬人口出
怨言查納木竒受封貝勒職銜伊子車凌烏巴
什為扎薩克台吉從前搶掠臺站隨從阿睦爾
撒納今雖勉強乞降實不可信除將納木竒父
子觧京其屬人六百餘俱行𠞰殺至庫圖齊訥
爾善披領等俱懷叵測亦行文愛隆阿令其續
行辦理奏入報
聞
諭兩路將軍大臣等辦理降人游牧事宜
上諭軍機大臣曰現在兩路收服之厄魯特等甚多
伊等外雖投順多係畏威乞降其心未可全信如
姑息養奸將來必致滋事著傳諭將軍大臣等看
其情形毫無可疑者即移向額林哈畢爾噶等處
指給游牧以備來歲屯田之用如稍懷叵測即移
至巴里坤再令移入肅州即行誅戮朕從前本無
如此辦理之心實因伊等叛服無常不得不除惡
務盡也將軍成衮扎布兆惠等將現在來降之厄
魯特查明具奏分别辦理如應指給游牧即不必
送巴里坤其送至巴里坤者尤須慎密如稍有漏
洩則聞風驚竄地方益難寧謐并傳諭阿里衮黃
廷桂等知之
諭定邊右副將軍兆惠等協𠞰哈薩克錫喇等事宜
上諭軍機大臣曰圖倫楚途遇哈薩克錫喇以寡敵
衆頗屬奮勉兆惠現在派兵策應亦合機宜昨據
唐喀禄等奏稱前赴塔爾巴噶台此時計已將到
伊等所帶兵丁八百名皆係挑選精壯兆惠等需
用即行調遣追𠞰哈薩克錫喇但恐狡賊知哈薩
克已降不敢往投或到額林哈畢爾噶等處搶掠
臺站阻截糧運逃入回部亦未可定已傳諭雅爾
哈善令派三格前往協同堵截其臺站糧運加意
防護不可稍有疎懈
軍機大臣疏奏詢問土爾扈特使臣吹扎卜情
形
軍機大臣奏言土爾扈特使臣吹扎卜自藏回
京臣等遵
旨詢問吹扎卜爾土爾扈特舊游牧原在何地何故
入於俄羅斯現在游牧與哈薩克何處毗連曾
否争戰吹扎卜禀稱從前我等游牧與四衞喇
特同居伊犁策妄阿喇布坦時我阿玉竒汗與
彼相惡率屬經由哈薩克往取明噶特因在額
哲勒河游牧與俄羅斯相近俄羅斯即謂我等
為其所屬其實並未歸降我等非奉
大皇帝聖旨及達賴喇嘛之言自不肯為人臣僕從
前
大皇帝遣使為俄羅斯所阻我納木喀格隆被擒者
因我游牧有争奪之事耳我等現居之地與哈
薩克阿布賚之子努勒蘇勒坦毗連亦有時交
兵等語因告以阿布賚今已歸降遣使奉表朝
夕即至吹扎卜喜云哈薩克既為
大皇帝臣僕若蒙
諭旨令我等由彼前來更不紆迴道路於我等甚屬
有益臣等又向吹扎卜云爾等此來欲請喇嘛
同往適遇達賴喇嘛圓寂未遂所請若
敕召喇嘛與爾等同行則往返需時必難久候此亦
無可如何今
大皇帝憫爾遠來著我等傳
諭撫慰吹扎卜跪
奏云此
大皇帝仁愛之
特恩實不勝感激等語臣等謹將詢問吹扎卜地名
繪圖恭呈
御覽奏入報
聞
甲戌
訓諭定邊將軍成衮扎布等奮勉進𠞰
上諭軍機大臣曰據成衮扎布等奏稱准雅爾哈善
移文派三格帶兵由額貝淖爾進𠞰巴圖爾烏巴
什等查軍營現兵一千有餘現在辦理沙喇斯瑪
呼斯克勒特等游牧令滿福照看内移并策應明
瑞俱屬緊要今選兵四百名交由屯旺布多爾濟
搜𠞰額林哈畢爾噶逸賊其餘兵親自帶往策應
明瑞會合一處於伊犁登努勒台等地方搜勦賊
衆等語巴圖爾烏巴什等賊業有蹤跡伊等自應
疾速追擒乃遣由屯等帶兵辦理瑪哈沁竟將巴
圖爾烏巴什諉之雅爾哈善意謂一經奏及即責
有所歸顯係舒赫德駑怯取巧直欲脱身事外耳
即如兆惠等𠞰賊甚多而伊等止擒一尼瑪且係
被北路驅廹有何奮勉效力之處又伊等於𠞰賊
機宜往往含糊覆奏而遇撤兵運糧等事輙條分
縷析此皆舒赫德一意欲歸草率從事今伊等既
由朱爾都斯進𠞰務將巴圖爾烏巴什擒獲朕看
舒赫德此次效力與否若迄無成功惟伊等是問
乙亥
命釋薩喇爾於獄
上諭軍機大臣曰薩喇爾當厄魯特變亂時觀望畏
縮不能奮勇復仇是以降旨拏問但伊曾奏及巴
雅爾尼瑪等雖降必叛其言頗驗今巴雅爾等既
已生擒扎那噶爾布亦經獻馘哈薩克阿布賚率
屬歸誠計阿睦爾撒納自可旦夕俘獲著將此等
情節傳諭薩喇爾施恩免罪出獄將從前賞給瑪
本特房屋令其居住
命副都統達爾黨阿馳驛前赴木蘭圍場
平定準噶爾方略正編卷四十二
