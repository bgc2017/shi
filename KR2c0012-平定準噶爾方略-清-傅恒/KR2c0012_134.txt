平定準噶爾方略正編卷八十
乾隆二十四年冬十月朔戊寅
恩諭緩徵陜西歉收各屬新舊錢糧
上諭大學士曰陜省西安各府屬之咸陽等十州縣
今夏得雨稍遲收成歉薄雖於例並不成災而民
力不無竭蹶所有懷遠清澗米脂吳堡四縣本年
應徵未完地丁錢糧草束及帶徵舊欠常平社倉
穀石籽種等項俱著加恩緩至明年秋成後徵收
咸陽醴泉同官韓城商州雒南六州縣新舊民欠
錢糧倉穀緩至明年麥熟後徵收以紓民力其沿
邊之膚施靖邊保塞安塞延長甘泉綏德七州縣
所有上年緩徵新舊錢糧倉穀例應本年徵收但
該處連年收成未能豐稔應加意撫綏以資休養
著再加恩將該州縣除本年照例徵收外其帶徵
之錢糧倉穀再緩一年於明年麥熟秋成後分别
帶徵示朕優加體恤之意該部遵諭速行
諭内閣學士清馥等管解軍營馬匹
上諭軍機大臣曰據楊應琚奏稱揀選軍營馬一萬
匹陸續解交清馥轉送軍營等語從來楊應琚奏
送頭起馬匹之時即諭清馥如尚未回抵巴里坤
著五吉舒常等一同解送今此項馬匹已全數抵
巴里坤著遵照前旨加意護送務期妥協濟用
陜甘總督楊應琚疏奏辦給回人棉種
楊應琚奏庫車等處回人人素習耕織從前服
屬準噶爾歲納布疋後因荒亂相仍將棉子俱
已食盡臣思布疋為民生日用之物將來伊犂
駐防通商貿易正資調劑查陜省西安同州兩
府俱有產棉之地每畝種子十觔可收淨花二
十餘觔棉子一百二十餘觔請先以二十畝計
算將棉子二百觔遇便解至庫車散給回人俾
及時佈種來年即以所得分散各城二三年後
可望種植日廣不獨回人衣被無窮即屯駐官
兵亦得就近購買奏入報
聞
己卯
命頒給阿克蘇大臣關防及葉爾羌奏匣
上諭軍機大臣曰舒赫德奏伊前往葉爾羌辦事將
欽差大臣關防帶往其阿克蘇應請給以關防至
葉爾羌距内地甚遠奏報事件宜加慎密請給賞
奏匣等語阿克蘇為回城要地已派阿桂駐劄辦
事著該部賫送欽差大臣關防一顆以昭信守其
賞給葉爾羌奏匣亦照所請行
授回人額色尹等爵秩有差
上諭軍機大臣曰回人額爾克和卓額色尹鄂托蘭
珠和卓瑪穆特俱係派噶木巴爾後裔著加恩封
額色尹公爵授瑪穆特為札薩克頭等台吉護送
伊等前來之奬賞藍翎克什克巴圖魯烏克什勒
圖著授為藍翎侍衛與藍翎侍衛額勒濟圖俱賞
銀五十兩
庚辰
命御前侍衛署副都統安泰護送軍營馬匹
上諭軍機大臣曰護送軍營馬匹已派侍衛舒常蘇
勒仍令清馥同往若清馥未回巴里坤則五吉在
哈密會同行走但此次馬匹為數無多護送之員
尚少此時安泰承審參案應已竣事著與伊等會
合送至葉爾羌軍營
命嚴懲疎脱嗎哈沁之官兵等
上諭軍機大臣曰據清馥奏稱遣往搜捕嗎哈沁之
都司張遇奇察哈爾驍騎校阿喇卜坦已於喀喇
莽鼐探得賊蹤並未親行追襲但遣馬甲富海索
倫馬甲噶勒保領兵八名前往伊等遇賊又未報
知及張遇奇等聞信往追見有男婦四十餘人反
被賊誑誘借給馬匹以致逃去請將張遇奇阿喇
卜坦交部嚴加議處富海噶勒保重責百鞭等語
清馥係領兵追賊之人既未親身前往又不將疎
懈官兵從重辦理更屬姑息著𫝊旨申飭至追𠞰
賊人若非勇往直前則將來效尤成習各顧身命
安望擒獲張遇奇阿喇卜坦俱著革職留軍營效
力贖罪富海噶勒保著即正法示衆
辛巳
諭刑部侍郎永貴等奮勉搜捕嗎哈沁
上諭軍機大臣曰據永貴奏稱搜捕嗎哈沁等至阿
勒坦和碩山嶺雖有賊蹤計逃去已十餘日雪盛
不能前進請俟來春選兵千餘名前往追襲等語
初閱永貴等請罪之詞意謂又生一事及覽竟方
知為山嶺雪盛撤兵暫回耳伊從前聞德舒被害
即請追賊復仇頗為勇往今半途而返甚屬無謂
若謂雪大難行嗎哈沁等又豈能飛越耶伊等馬
力稍乏亦事之所有但必待來年且將貽人姍笑
况朕所諭來年大兵凱旋仍嚴搜逸賊並非指此
等戕害德舒之賊亟應誅戮以紓衆憤者當此初
冬雪積未厚尚可前行賊若越嶺必藏匿烏魯木
齊額林哈畢爾噶等處自無庸於庫車等處搜索
此時永貴應與努三會合既有善於嚮導之人且
賊衆見久無追兵未免弛懈猝然相遇勢可擒獲
著𫝊諭永貴即於阿克蘇兵内選精銳者三百名
帶至烏魯木齊現在解送軍營馬千餘匹若途中
相遇即每人選給三匹餘者仍送行在是馬匹既
足而存貯糧石又可接濟務期盡𠞰賊衆為德舒
復仇辦理既竣即同努三來京著納世通留庫車
辦事
壬午
申飭搜捕嗎哈沁不力之内閣學士清馥
上諭軍機大臣曰清馥奏稱詢問厄魯特嚮導鄂齊
爾知喀喇莽鼐諾顔鄂博之西地名額什頗饒水
草間有嗎哈沁賊人斗齊等在彼藏匿因派兵四
十名委索倫營總濟彥保等前往追捕伊領兵三
十名由拜塔克之北尋覓賊蹤策應濟彥保等語
昨因清馥並未親身追賊而辦理官兵又復姑息
業經𫝊旨申飭伊一聞官兵疎脱賊人之信即當
迅往追襲乃視若尋常仍委之濟彥保等甚屬怯
懦不堪從前伊在巴里坤辦事意其尚可造就不
謂一經追賊即畏縮如此本應即行治罪姑從寬
免伊雖奉到解送馬匹之旨諒亦未能趲赴著不
必前往惟專辦𠞰滅嗎哈沁若仍前玩忽以致賊
人逃脱朕必重治其罪伊若指稱辦送馬匹遂爾
轉回即係自取罪戾併𫝊諭五吉安泰將應送馬
匹徑行承辦不必候清馥信息
乙酉
定邊左副將軍成衮扎布等疏奏遷移烏梁海
游牧
成衮扎布奏言臣等前奏據烏梁海内大臣察
達克等因現在游牧之科卜多等處不產貂鼠
請將伊等游牧展至阿爾台額爾齊斯等處經
軍機大臣議覆以額爾齊斯等處若係都爾伯
特舊游牧應請
旨𫝊諭索羅木衮布策凌烏巴什如伊等情願前往
即可遷移將現駐之烏蘭古木即賞給察達克
等或不願再遷則額爾齊斯等處與其閒曠何
如給與烏梁海等居住臣等遵
旨遣副管旗章京莫尼扎卜前往都爾伯特游牧曉
示據親王策凌烏巴什等告稱察達克所請游
牧係烏梁海舊地與我等游牧隔遠今烏蘭古
木地畝甚肥羊隻孳生亦盛久住可以饒足情
願仍前居住不行遷移等語臣等伏思都爾伯
特部落既不願遷移請照察達克等所指自博
爾集奇蘭一帶展至阿爾台山陽令其約束所
部游牧可也奏入
上從之
丁亥
諭定邊將軍兆惠等辦理降回各事宜
上諭軍機大臣曰據兆惠等奏稱齊凌扎卜鄂對阿
什默特送到降回二千六百餘戶八千三百餘口
大半係伯德爾格塔里雅沁之人擬於此内酌量
人數多寡分派大小頭目逓相約束移至吐魯番
庫爾勒哈喇沙爾托克三等處安插俟起程後兆
惠即前往英噶薩爾又密奏阿什默特與伯克霍
集斯交好因加保薦又近日查給阿什默特之回
人百餘名口多擇富厚之家非盡係伊舊屬即霍
集斯於補授葉爾羌頭目亦受餽送等語來降回
人等除係霍集占逼脅同行外其烏沙克塔里雅
沁伯德爾格回人均不可信已屢諭兆惠等相機
辦理至阿什默特既與霍集斯交好俟軍務告竣
即派令來京此外有附和霍集斯之人俱如此辦
理此時尚宜慎密即有告發之人亦仍行安慰今
逆酋等尚未授首兆惠不必往英噶薩爾仍駐劄
葉爾羌辦事候富德等信息
諭護軍統領努三等追𠞰嗎哈沁事宜
上諭軍機大臣曰努三等奏稱准清馥咨文隨派出
察哈爾佐領裕木扎卜厄魯特嚮導蒙克津等領
兵往喀喇莽鼐等處搜捕等語此等嗎哈沁誑誘
官兵馬匹情罪可惡務必盡行𠞰滅著𫝊諭努三
等此等賊人即窘廹來降仍應解送肅州正法伊
從前所得降人如蒙克津等之奮勉效力則令其
來京在上駟院行走其餘即賞給王大臣等不必
安插舊地昨諭努三與永貴會合追𠞰戕害德舒
之嗎哈沁等著遵旨奮勉辦理
護軍統領努三等疏奏擒獲嗎哈沁及屯田收
穫分數
努三等奏言九月初十日派厄魯特藍翎侍衛
巴桑等廵查昌吉羅克倫等處搜捕嗎哈沁據
索倫領催署驍騎校噶滿泰等擒獲厄魯特巴
彥夫婦及巴圖孟克等前來除巴圖孟克曾隨
噶爾藏多爾濟入
覲人頗誠實留充嚮導其餘人俱行正法至前次擒
獲之訥克衣續奉
諭旨在烏魯木齊正法查訥克衣已於九月初四日
解京應請在京辦理又蒙
恩諭令臣努三兼辦屯田事務查烏魯木齊新舊屯
田兵一千名舊兵除差遣外實屯田兵六百七
十四名種地一萬五千一百餘畝收麥黍一萬
二千二百四十餘石新兵二百名種地一千五
百餘畝收麥黍二千二百四十餘石舊兵所種
較上年加倍其收穫亦如之管理屯田之遊擊
金梁頗屬妥協謹將大槩先行查奏奏入報
聞
諭定邊將軍兆惠等酌量頒給拔達克山
勅諭
上諭軍機大臣曰前因索取逆賊霍集占等曾勅諭
拔達克山頭目素勒坦沙今思伊部落若深明利
害應已呈獻渠魁故再降勅諭如拔達克山有呈
獻之信即以此勅往諭或尚在游移仍將前勅頒
發
賜拔達克山素勒坦沙
勅書
奉
天承運
皇帝勅諭拔達克山素勒坦沙據將軍富德等奏稱
爾遵將軍大臣等𫝊檄攻圍逆賊霍集占波羅泥
都俱經擒獲具見爾願為臣僕之心聞霍集占受
傷身死波羅泥都尚在拘禁爾等以所奉經教不
欲將派噶木巴爾後裔呈獻是以躊躇未决遣使
前來軍營將軍大臣等復以逆賊等悖逆暴虐蔑
棄經教大兵進𠞰降者接踵僅存餘孽竄入兩境
我師惟恐騷擾尚行遠駐惟以游騎向爾約期索
取若踰時不至即進兵搜捕詳加曉示節次奏報
朕為天下共主内外一體俱加撫恤爾素勒坦沙
慕思仁化朕已洞悉至霍集占等負恩背叛種種
奸惡爾亦聞知將軍大臣再三遣使特體朕招擕
懷遠之至意其務將霍集占兄弟俘馘以獻今因
頒勅賜爾蟒緞四端俟逆賊等送到時朕必沛殊
恩以酬誠悃爾其深思遠慮永荷無疆之福特諭
諭定邊將軍兆惠等策應富德事宜
上諭軍機大臣曰前諭追索逆賊霍集占等若今年
不能竣事兆惠即來京請訓昨據兆惠奏俟降回
内移後即前往英噶薩爾曾諭以不必急於起程
仍在葉爾羌辦事但此時拔達克山若尚未有呈
獻逆賊確信富德等又從所駐之瓦罕移軍前駐
則英噶薩爾亦須有策應之兵方可聲息相通兆
惠即前往駐劄以壯軍威如富德酌量暫回葉爾
羌則兆惠即遵前旨來京途次辦理降回亦覺甚
便俱著𫝊諭知之
宣諭哈寧阿罪狀
上諭軍機大臣曰用兵為國家要務賞罰必期明允
為將軍者於一切軍務果能奮往直前身親戰陣
何事不可成就此内即稍有見識未到者朕亦必
加曲諒若如雅爾哈善等在庫車圍困霍集占使
伊等嚴加防守逆賊安能出走且早已竣事乃伊
等並不親臨嚴飭轉似特開一路令其脫逃有此
情理乎故將雅爾哈善拏問即行正法參贊大臣
乃協同將軍辦事之人將軍思慮所未及參贊即
應指陳若不見聽即應參奏哈寧阿為雅爾哈善
之參贊解到時亦應正法但參贊職任較將軍究
稍有間是以將伊擬斬監候揆之以理此次秋審
哈寧阿即宜予勾因念伊父哈達哈現在軍前若
有分外效力之處尚可稍從寬宥昨富德等領兵
至拔達克山交界遣使索取霍集占當遣額爾登
額時達爾黨阿哈達哈豈不宜告請前往與其遣
額爾登額何如伊等一行之為愈哉況伊等皆獲
罪之人朕加恩復用為侍衛遣往效力不但當感
激朕恩即伊自計亦當奮勉乃竟以侍衛自居與
衆為伍不知愧恥實出意料之外此等大關係處
俱未計及哈寧阿豈尚可曲宥耶但朕念費英東
扎爾固齊不忍將伊孫同衆犯棄市特加恩令哈
寧阿自盡著曉諭哈達哈及軍營大臣官兵等知
之
壬辰
諭護軍統領努三等會兵𠞰賊及陞賞管屯官兵
上諭軍機大臣曰努三奏稱奉到會合永貴追𠞰嗎
哈沁之諭旨將所有官兵厄魯特兵内揀選十二
人又新降之厄魯特蒙克津等十七人率領往迎
永貴俟巴里坤馬匹到日永德領所餘官兵六十
餘人續行策應等語努三頗屬奮往但官兵為數
無多前已諭永貴選阿克蘇兵三百名赴烏魯木
齊途中遇解送軍營馬匹即揀選九百給與兵丁
就近支領口糧往額林哈畢爾噶等處搜捕賊衆
至永德昨欲同努三前往已允其請但烏魯木齊
乏人著仍駐劄辦事又所奏承辦屯田之遊擊金
梁在軍營效力行走數年管屯二年辦理妥協等
語金梁著授為參將賞戴孔雀翎以示鼔勵著努
三𫝊諭將來伊若更知奮勉朕必加恩優叙
訓飭喀爾喀副將軍策布登札布等追賊不力
上諭軍機大臣曰據策布登札布奏稱八月十一日
行至伊犁分兵搜捕嗎哈沁派參贊大臣齊努渾
公品級多岳特領兵二百名往哈塔奇被賊盜馬
三百餘匹追回一百七十餘匹賊人選馬百餘匹
向烏哈爾里克河上遊逃去又派扎薩克敦多卜
多爾濟前往追捕齊努渾至哈什山遇見敦多卜
多爾濟前至哈什河之額爾默勒濟山嶺雪大迷
蹤等語又奏稱齊努渾等令扎哈沁公扎木禪等
追嗎哈沁賊蹤既過哈什向烏魯木齊西山應就
近聽烏魯木齊大臣奏聞候旨伊即從布勒噶齊
戈壁經過庫隴癸河由巴顔珠爾克卞倫轉回等
語所奏殊未明晰齊努渾多岳特係專派捕賊之
人反被賊盜去馬匹選其臕壯者逃去僅獲賊所
棄剰者而回甚屬疎懈著交部嚴加議處齊努渾
人本平常因隨兆惠效力加恩賜號巴圖魯今被
賊盜馬數百匹尚可謂之巴圖魯乎齊努渾著革
去巴圖魯號此次若能𠞰賊尚可自贖否則重治
其罪至齊努渾等係尋蹤追賊之人覽奏似在策
布登扎布聞信遣人之後方抵哈什且策布登扎
布身為將軍一聞此信並未親身前往仍遣此等
無用之人伊從前若無效力之處必一併議處矣
著傳諭申飭現在戕害德舒之嗎哈沁深可憤恨
策布登扎布若在伊犂即行搜捕如已轉回即從
去年舍楞等往俄羅斯之路過冬以便堵截就近
支給口糧頃據成衮扎布奏因接濟口糧由巴顔
珠爾克一路解牛一千二百頭計已收到伊等𠞰
賊之時須訊問明白務期生得賊首奉到此旨即
行覆奏
諭參贊大臣舒赫德分隊安設卞倫
上諭軍機大臣曰舒赫德奏稱兆惠派副都統職銜
阿定保領兵五百名馬二百匹給與兩月口糧由
阿克蘇至庫車一帶尋蹤瞭望搜除隠匿賊匪請
於事竣後將官兵分為兩隊一隊在賽里木拜等
處之阿勒坦和碩要路安設卞倫一隊在阿克蘇
之穆素爾要路安設卞倫守護臺站照看往來行
走之人等語所辦甚是著阿定保等奮勉行走
諭陜甘總督楊應琚照辦酌留公費名糧
上諭軍機大臣曰楊應琚奏稱陜甘兩省酌留公費
名糧除彌補各營公私借墊銀兩外尚餘存庫銀
三十六萬八千餘兩等語從前酌定扣留此項銀
兩原以通融調劑俾帑項不致久懸而兵丁亦免
按名扣抵實為一舉兩得今自二十年辦理以來
不特借墊清還更有餘剰可見行之確有成效著
傳諭該督此時尚有應辦善後軍需酌扣公費名
糧應仍照前辦章程妥協經理其存貯餘銀該督
詳悉查明俟前項彌補全清將續辦解送馬匹及
一切公務借墊等欵并將來有無應行協濟之項
一一據實具奏到日候朕酌量加恩即於此項銀
兩内動撥庶以奬勵急公於軍務轉輸兵丁生計
均有裨益
陜甘總督楊應琚疏奏軍營馬匹出關日期
楊應琚奏言臣查陜甘辦解軍營健馬萬匹分
作三起第一起巴里坤留牧馬匹第二起河西
滿漢各營朋餵馬匹第三起再將陜省各營朋
餵馬匹凑解今十月初一初三等日侍衛舒常
蘇勒過肅出關初七初八等日侍衛兆君柱等
三員同厄魯特司轡策塔爾等到肅以後尚有
續到人員但有二三員先到巴里坤舒常等即
可帶領行走至内地二起馬匹已於九月十六
日出關其陜甘馬匹又隨二起之後接續前往
均可不致遲滯奏入報
聞
甲午
命副都統齊努渾等仍隨副將軍策布登扎布追賊
上諭軍機大臣曰據齊魯渾奏稱伊等同扎哈沁公
扎木禪領兵百名追賊至阿爾齊圖覓得新蹤扎
木禪等先行在哈喇呼喇大山遇賊二十餘人據
守正在交戰伊等亦皆趲到共𠞰賊二十人有二
賊步行逃去收回被盜馬九十六匹扎木禪多岳
特各回游牧伊亦即轉回等語昨策布登扎布參
奏到時朕諭以齊努渾等若仍不能𠞰賊收馬即
重治其罪今幸藉扎木禪之力得以成功伊等亦
何能為齊努渾多岳特雖經𠞰殺賊衆仍交部議
處至伊等勦賊時理應訊明係何處賊人奏内並
未聲明著遇便續奏再齊努渾係策布登扎布隊
内參贊大臣今既有忝職任且參贊尚有烏爾登
著革去參贊在領隊大臣上行走同多岳特仍隨
策布登扎布領兵由去年舍楞等逃入俄羅斯之
路堵截戕害德舒之嗎哈沁來年應撤之時候旨
始回扎木禪甚屬奮勉朕已洞鑒著策布登扎布
𫝊旨嘉奬仍賞緞四端以示鼓勵准其即回游牧
俱著𫝊諭知之
命議處内閣學士清馥
上諭軍機大臣曰據清馥奏稱行至蘇爾圖烏蘭與
遣往追捕嗎哈沁之濟彥保相距三四日程途若
再為前進往返又須十餘日恐悞送馬之期即轉
回巴里坤等語清馥與濟彥保相距數日何由得
知顯係從前被賊誑誘今親往不能追捕必致獲
罪因所遣有人遂以策應為名於途間逗遛觀望
及得送馬之旨即藉口轉回殊屬取巧此與避賊
何異甚屬不堪清馥所賞孔雀翎著摘去仍交部
嚴加議處伊業已轉回即同安泰五吉等解送馬
匹俱傳諭知之
乙未
命原任副都統揚桑阿前往葉爾羌照富昌例交舒
赫德差遣委用
丙申
定邊將軍兆惠疏奏進兵索取逆賊情形
兆惠奏言臣前偹口糧一千石以駝八百餘隻
派總兵五福送往富德軍營今富德咨稱再遣
使往拔達克山索取逆賊一面進兵揚威將喀
喇庫勒存留之兵調取協助共兵四千名應接
濟口糧等語臣即於英噶薩爾貯備糧内再撥
五百石派遊擊訥爾吉等送往又據副都統豐
訥亨報稱廵查道路惟吉雅斯一帶嶺小雪微
尚可行走將來官兵凱旋應行知會現在咨詢
富德回兵道路飭令訥爾吉迎往奏入
上諭軍機大臣曰昨富德奏從瓦罕一路進兵索取
逆賊曾諭兆惠往英噶薩爾策應若今歲未能竣
事富德即回至葉爾羌辦事兆惠仍遵旨來京此
次遣使索取次第進兵料拔達克山必生畏懼佇
聞凱奏以慰朕懷
命查議新疆效力武職員缺
上諭軍機大臣曰舒赫德等奏稱内地遣往新疆運
送什物官員多係外委千把未免呼應不靈請揀
選副參遊守都司數員分發闢展哈喇沙爾庫車
阿克蘇等處差遣委用再阿克蘇葉爾羌距哈密
闢展更遠請於哈喇沙爾庫車各處額設馬駝牲
隻以備通融更换等語揀發武職事屬可行但此
等分發人員與内地之即可得缺不同若即帶内
地職銜則綠旗營缺又復壅滯現交軍機大臣酌
議著將舒赫德奏摺錄寄楊應琚查明甘肅營缺
若干揀發新疆人等作何補用未得缺時或應酌
給公費定議奏聞至闢展等處額設馬駝接濟於
運務有裨將來官兵凱旋有帶回馬匹及現在解
送駝隻分留各處以備更换及來年有無購辦分
撥俱著楊應琚籌議具奏
命查陷賊偷生之官兵等正法
上諭軍機大臣曰兆惠奏稱齊凌扎卜查出隨西安
馬甲阿本泰之閒散都什格於康熙五十七年在
噶斯被掠鑲紅旗滿洲護軍費雅訥等於雍正九
年在和通呼爾哈被掠等語費雅訥都什格係滿
洲世僕被賊掠去忍恥偷生及大兵進𠞰尚留戀
妻室不行投回情罪可惡著奉到此旨即行正法
將其家口充賞
諭定原駐烏魯木齊辦事滿泰等情罪
上諭軍機大臣曰安泰查審滿泰貪婪敗檢范時綬
役兵漁利一案滿泰情罪確實已命於該處正法
至范時綬家人郭義藉端營利伊先不知情所開
店房只用官匠一名餘皆自僱并未派出兵丁范
時綬係特差辦事之人理應潔己奉公乃營私求
利即治以重罪亦所應得但較之滿泰尚可從末
減著革職交與定長令其效力贖罪定長等原參
全派兵丁之處亦未確實著交部察議
戊戌
申諭刑部侍郎永貴等酌定追𠞰嗎哈沁道路
上諭軍機大臣曰永貴奏稱奉到令伊稍待努三會
同追賊之旨隨即起程在哈喇沙爾庫車一帶相
候等語永貴前領兵至穆素爾山嶺因雪大難行
今又候努三同往伊果親至其地目覩情形何妨
改從他道所奏殊屬含混并其曾至穆素爾山嶺
與否俱未可定矣永貴宜速行札商努三將道路
酌定倘實在難行則仍遵續降諭旨由烏魯木齊
前往務期盡𠞰逸賊以紓衆憤
諭御前侍衛署副都統安泰等照舊解送軍營馬匹
上諭軍機大臣曰五吉等奏稱准兆惠等行文豫備
凱旋官兵口糧羊隻是軍營現在需馬無多等語
伊等以為撤兵在即則解馬一事可以從緩殊屬
非是若軍營果不需馬朕必降旨停止豈可預為
揣摩著傳諭安泰五吉等仍遵節次諭旨加意趲
解馬匹或於中途得逆賊就俘確信即駐候朕旨
再行定奪
命嚴訊庫車居住之陷賊兵丁
上諭軍機大臣曰據德文奏稱庫車有正黃旗護軍
武善保之家人常夀肅州綠旗馬兵馬禄俱於和
通呼爾哈被掠轉入回地常夀曾娶回婦生子等
語伊等前為厄魯特等略賣俱忘本之人請解送
肅州辦理等語常夀馬禄在回地二十餘年大兵
收庫車時即應據實投回乃留戀不發顯有附和
賊人情事著楊應琚嚴審具奏
恩賞署防禦茂罕巴圖魯號署驍騎校塞卜騰藍翎
上諭軍機大臣曰署防禦茂罕在軍營行走有年甚
屬奮勉身被鳥鎗傷著加恩賜號呼爾察巴圖魯
賞戴孔雀翎仍照例賞銀一百兩署驍騎校塞卜
騰亦屬奮勉著賞戴藍翎仍賞銀五十兩各回該
旗休息
己亥
諭參贊大臣巴禄查奏署驍騎校塞卜騰功績
上諭軍機大臣曰昨努三委解賊人訥克衣之塞卜
騰經軍機處詢問據稱伊於乾隆二十三年富德
派往伊犁安設臺站有賊人七騎搶掠隨領兵擒
獲報知巴禄俱經正法等語塞卜騰既有擒賊功
績該管大臣自應奏請議叙巴禄何以未經奏及
著傳諭令其回奏
諭喀爾喀副將軍策布登扎布酌量堵賊及撤兵事
宜
上諭軍機大臣曰策布登扎布奏奉到由阿爾台轉
回游牧之旨擬將印務交福禄等辦理伊與車木
楚克扎布俱請入覲等語是伊等此時業已撤兵
朕昨又傳諭伊等向上年舍楞逃入俄羅斯之路
堵截逸賊或續經奉到又復前往亦未可定但伊
等若離游牧甚近即不必再行可傳諭知之
訓飭辦理招撫錯謬之内閣學士清馥
上諭軍機大臣曰清馥奏稱在楚庫爾戈壁内收服
噶勒雜特得木齊根敦等五十餘人内有斗齊之
父巴圖克勒木令其招降伊子等語辦理甚屬錯
謬此次既收服根敦等多人則斗齊藏匿處所伊
等皆知理應詢明領兵往捕乃遣人招降何其畏
葸之甚耶即遣人亦應留心酌量豈有即遣其父
之理清馥又已被賊欺誑若果能招降斗齊則已
否則重治其罪斗齊等皆誘去馬匹之狡賊即來
降亦不可留除將根敦等酌挑數名前往解送馬
匹外餘人俱送往肅州交楊應琚請旨又所奏濟
彥保毛庫本等圍賊數日請給以奬賞翎兵丁酌
賞銀兩等語伊等收服數十嗎哈沁何至賞翎此
皆清馥欲自見其功以掩前咎耳著傳旨申飭濟
彦保等各賞緞一端兵丁四十名各賞銀三兩俱
著清馥備辦
定邊右副將軍富德等疏奏查詢𠞰殺賊黨
富德等奏言臣等遵
旨將𠞰殺之逆黨阿布都克勒木及有名伯克等查
奏伏查七月初九日追及賊衆於阿勒楚爾捉
生詢問係阿布都克勒木親隨供明伊主被殺
又檢得回人内有一尸體胖面白鬚髯連鬢身
中數矢及刀鎗傷數處經伯克霍集斯等驗係
阿布都克勒木其為何人所殺未能確指至本
日所殺大伯克甚多謹將詢問得實者列單恭
呈
御覽其沙喇斯瑪呼斯厄魯特内無為首宰桑計節
次𠞰殺約三四百人被拔達克山擒送者百餘
人亦行正法其中並無有名要犯奏入報
聞
定邊左副將軍成衮扎布等疏奏定議休息喀
爾喀事宜
成衮扎布等奏言臣等前奏休息喀爾喀等事
宜蒙
恩諭交軍機大臣議奏俱經准行仍將應賠馬駝牲
隻令臣等酌定年限臣等仰體
聖主仁恩謹擬將原奏各案應賠之項以癸未年為
始照定額交納供應侍衛官員照理藩院行文
定數支給其布延圖軍營俟策布登扎布轉回
即行裁撤并嚴飭四部落副將軍盟長等曉示
該扎薩克加意管轄所屬以期生計饒裕俱遵
旨傳諭務期實力奉行奏入報
聞
平定準噶爾方略正編卷八十
