平定準噶爾方略正編卷二十二
乾隆二十年冬十一月乙酉
諭定西將軍策楞進𠞰竊據伊犂宰桑都噶爾等事
宜
策楞奏言十月二十六日副都統阿敏道解察
哈爾護軍校鄂齊爾圖等至軍營臣將現在伊
犂情形詳細詢問據稱我隨將軍駐劄伊犂八
月二十二日喀爾喀貝勒旺親扎卜領兵撤回
為賊人搶掠回報將軍將軍等派侍衛扎克素
等帶領兵丁同宰桑都噶爾偵探不意都噶爾
引我等至宰桑克什木駐劄地方突將我等交
得木齊布塔齊看守是日宰桑巴蘇泰與都噶
爾克什木等率衆赴伊犂肆行搶掠旋至濟爾
哈朗空格斯地方圍住官兵將軍等俱行自盡
副將軍薩喇爾為宰桑錫克錫爾格所獲我等
於九月十九日夜乘間脱出聞阿睦爾撒納於
九月内前赴伊犂坐牀令各鄂拓克豫備羊酒
不知現在何處伊犂從賊之人係克什木巴蘇
泰敦多克曼集等數人又得木齊布塔齊云宰
桑巴蘇泰與阿睦爾撒納相好是以令我等看
守並非出於本心再來時至托多克地方聞知
阿巴噶斯哈丹搶掠臺站歸時為諾爾布林沁
之兵所敗諾爾布林沁將游牧内移阿巴噶斯
等恐其復行𠞰殺親向哈丹鄂拓克借兵安設
卡倫防守游牧我等潛行六日始出阿巴噶斯
等游牧等語奏入
上諭軍機大臣曰據策楞奏鄂齊爾圖等所供都噶
爾克什本敦多克曼集巴蘇泰等竊據伊犂肆行
擾害情罪可惡策楞帶兵進𠞰務期斬獲倘就擒
時即派幹員解送來京治罪妻孥悉行誅戮其喀
爾喀王貝勒等隨將軍等駐劄伊犂者尚多策楞
訪問查出即明白傳旨曉諭伊等猝遇寇賊兵少
受困朕心甚為軫念今大兵已抵伊犂即令伊等
各回游牧休息以示體䘏至所奏𠞰滅阿巴噶斯
後即帶兵速赴伊犂辦理固屬奮往但不可不慎
重仍遵前旨偵探阿逆如已據伊犂候噶爾藏多
爾濟等到時會合前進方為妥協
命審擬遲悞軍糧之遊擊王國士等
上諭軍機大臣曰軍行糧餉甚屬緊要遊擊王國士
乃派委解糧之員半月止行數臺任意玩悞著革
職治罪道員王守坤訛傳官兵等在烏爾圖布拉
克地方守候糧餉以致解送遲悞著一併交與和
起等審明定擬具奏
丙戌
命永貴等辦理糧餉
上諭軍機大臣曰王守坤現因遲悞軍糧交和起等
質訊永貴在北路軍營辦理糧餉尚屬黽勉著加
恩賞給按察使銜署理臨洮道速往巴里坤辦理
糧餉其烏里雅蘇台糧運事務著蘇章阿温福辦
理
諭參贊大臣富德督辦西路臺站事宜
上諭軍機大臣曰前已降旨授富德為參贊大臣駐
劄額林哈畢爾噶協同扎拉豐阿辦事富德前在
北路管理臺站甚屬妥協今西路具奏事件失之
遲緩想因臺站新設未諳馳遞而新附之厄魯特
等或未能奮往效力富德應加意督率並酌賞銀
兩茶葉以示鼓勵
丁亥
訓諭定西將軍策楞
上諭軍機大臣曰從前平定伊犂時投誠之台吉宰
桑等班第等若能因其求見開誠曉諭有應鼓勵
者奏聞加恩則新附之人傾心悦服遇事無不陳
告不但地方情形人情向背皆可周知即伊等可
信與否亦得以灼見聞班第在彼惟辦理陳奏事
件不與伊等接見又與鄂容安意見不睦以致為
賊所困今策楞前往當以前事為鑒遇沿途投誠
厄魯特等即與接見庶可以通其情而資其力將
軍大臣惟在集思廣益寧輯邊疆方為無負任使
若陳奏事件自有司員承辦即稍有遲悞亦屬可
原至在事大臣等俱係朕信用之人理應和衷共
濟屏除一切意見為國家效力宣猷設彼此互生
猜疑不特於公事無益寧不貽笑於厄魯特耶即
如現往軍營之厄爾錐音哈薩克錫喇尼瑪等雖
係新降之人既同在一處亦應虚衷商酌使伊等
各抒所見以期集事策楞前在伊犂目擊班第等
情形此時務宜遵旨悉力妥辦毋蹈前轍再前遣
尼瑪駐額林哈畢爾噶查辦臺站今伊抵巴里坤
領兵前進奮往可嘉寄到佩用荷包及鼻烟壺二
件著傳旨頒賜尼瑪不必駐劄額林哈畢爾噶即
同策楞領兵前進其所派管理臺站事務策楞於
所知台吉或噶爾藏多爾濟屬下宰桑内選派一
二員隨同富德管理
諭甘肅巡撫吳達善等派兵運糧事宜
上諭軍機大臣曰軍營糧餉關係緊要理應加意辦
理何以遊擊王國士派委運糧半月僅行六臺必
係僅派綠旗兵丁運送以致如此玩悞和起等辦
理甚屬錯繆現在滿洲及索倫察哈爾兵丁調集
巴里坤若交伊等運送不但行走迅速且於運糧
之便直抵軍營一舉兩得况達什達瓦人衆此際
已應至巴里坤附近地方伊等善於行走又熟悉
路徑將伊等選派數百名酌給糧石與滿洲索倫
等兵丁同運更為有益此皆和起等應行籌辦之
事乃並未籌及所司何事著傳諭吳達善和起豆
斌等遵旨悉心辦理
命潼商道薩瀚等赴肅州等處差委
上諭大學士曰現在西路軍營糧餉馬駝需員經理
該督撫等現經委派各員外著再派潼商道薩瀚
涼莊道來朝前赴肅州及安西哈密等處聽候該
督等差委分辦至巴里坤軍營委用將弁亦尚需
人著派副將滿祿際泰參將青海邁斯漢遊擊對
齊富明阿前赴巴里坤聽候和起豆斌等委派軍
務
命選派達什達瓦部落人衆從征效力
上諭軍機大臣曰據扎拉豐阿奏稱達什達瓦部落
人衆請移至扎卜堪安插等語前已降旨令伊等
暫住巴里坤附近地方俟明年另籌游牧且達什
達瓦屬人正擬選派出兵若將丁壯選派遷其妻
拏於扎卜堪冬季行走勞頓即至彼處亦仍須籌
辦養贍今據達什達瓦之妻告稱伊等屬人内可
揀選兵丁八百名應即行選派遣赴軍營進兵人
衆已有口糧不須另給其餘人等應如何賞給接
濟之處著於現運糧石及存貯茶斤内酌量辦理
一面奏聞一面賞給達什達瓦屬人既可選派八
百名而和起豆斌等但因前議派涼州莊浪兵四
百名今既將此項兵丁所辦行裝給達什達瓦屬
人以抵其數辦理亦屬拘泥應先派四百名起程
嗣後或四百名或三百名俟馬匹到日再行續進
至涼州莊浪兵丁不必遣往伊等到彼亦屬無益
著即行遣回軍營正需馬匹之時不必辦給馬匹
酌給車價令其行走其薩喇爾之子玉魯斯兄喇
嘛羅卜藏即著由歸化城送往察哈爾游牧完聚
再所奏布庫努特九十餘戶如係策楞近日收服
之衆應行分賞軍營效力官員若係歸順前來之
人俟散秩大臣吞圖布到時令其酌量選派帶往
軍營效力餘亦照達什達瓦屬人安插
己丑
侍衛第瑪等疏奏扎薩克三濟特等言語情形
第瑪等奏言准副都統富德咨遵
旨將班珠爾書信給和碩特扎薩克三濟特及台吉
鄂齊爾等閱看并將三濟特等言語情形具奏
臣等帶領三濟特等於十一月初九日至烏里
雅蘇台即將班珠爾書信給三濟特鄂齊爾閱
看據三濟特禀稱阿睦爾撒納負
恩叛逆無人不恨查額林哈畢爾噶係鄂齊爾之父
諾爾布敦多卜游牧與沙克都爾曼濟游牧相
連如伊等游牧未動自可合力隨大兵前進我
游牧亦在沙克都爾曼濟附近地方中雖隔綽
和爾游牧其人甚少如與諾爾布敦多卜等一
同進𠞰我族中台吉如瑪尼巴圖巴蘇泰瑪賚
烏巴什努庫特圖魯孟克阿穆爾努斯海薩里
等可通信協力其班珠爾所給衆台吉書信俟
給與諾爾布敦多卜沙克都爾曼濟等看後再
行曉示衆人等語據鄂齊爾禀稱我年幼即蒙
皇上格外天恩將來回見我父諾爾布敦多卜惟竭
力共𠞰逆賊以期報效等語至班珠爾宰桑禪
宗已照例給與口糧於十一月初十日馳赴軍
營三濟特出痘將愈暫為安歇臣即帶領馳赴
西路軍營奏入報
聞
庚寅
參贊大臣達爾黨阿等疏奏𠞰滅包沁逃竄人
衆
達爾黨阿等奏言前據親王成衮扎布報稱路
遇逃亡包沁業經擒殺數人聞烏隆古地方尚
有此項人等現在帶兵前往等語嗣據副都統
扎爾杭阿會同成衮扎布塔爾瑪善等領兵前
往遣索倫護軍校布音達爾等於察罕郭勒地
方追殺十餘人生擒一人又遣索倫護軍校達
海等在青吉爾地方追殺厄魯特三人喀爾喀
副管旗章京扎木占至博羅鄂博地方追殺厄
魯特七人十月二十日成衮扎布等親至烏隆
古之扎克鄂博地方追及賊人三路堵截將肯
哲顔達什巴雅爾圖薩喀及伊等妻孥盡行𠞰
滅外計𠞰殺成丁男子三百餘人俘獲妻孥四
百餘口鳥鎗馬匹等項俱行收獲據巴雅爾圖
等供稱阿睦爾撒納現已前往伊犂等語所有
此次效力人員應請
旨交部議敘其戶口牲隻分賞官兵以示鼓勵奏入
報
聞
辛卯
命授二等侍衛奇徹布為頭等侍衛
上諭軍機大臣曰此次𠞰滅包沁叛衆二等侍衛奇
徹布甚屬奮勉著加恩授為頭等侍衛並賞銀一
百兩令其前往西路軍營效力
諭陜甘總督方觀承等查辦軍營馬匹
上諭軍機大臣曰據扎拉豐阿奏稱甘州肅州送到
馬匹内脿瘦不堪乘騎仍行解回者甚多現在所
收馬匹脿分亦不過四分等語此項送往馬匹俱
係各營餧養備用何至疲瘦若此之多即堪用者
亦不能肥壯甘州肅州離巴里坤甚近現已若此
路遠更何以堪策楞領兵前進為時已久續進官
兵刻不容緩乃馬匹竟不能應用此皆各營平日
不盡心餧養及解送人員怠忽所致著方觀承吳
達善嚴查參奏外仍將此項解回馬匹照數選擇
補送其續解各處馬匹亦著作速送赴巴里坤應
用毋得少有遲悞再解回馬匹若回至各原處必
多倒斃或於安西等處地方就近餧養並著方觀
承等酌量辦理
壬辰
定西將軍策楞疏奏進兵所過情形
策楞奏言十一月初三日吐魯番之達爾漢伯
克莽噶里克遣伊子自和卓前來軍營禀稱情
願派兵效力但現在馬匹無多春間派兵一百
五十名途間被布魯特等搶掠後達什達瓦人
衆經過吐魯番復被搶奪請給與馬匹隨營效
力並將自伊犂脱出之察哈爾兵伊羅勒圖送
回軍營臣將伊羅勒圖安插臺站即遵
旨奬諭白和卓賞給緞疋又因軍營糧餉一時不能
送到並令白和卓照今年夏間之例將伊等游
牧羊麵運送軍營貿易白和卓即回至游牧遵
諭運到臣領兵至特訥格爾地方呼爾璊台吉
達瓦之弟鄂爾奇達遜帶領宰桑宗對等前來
告稱我兄達瓦前往入
覲游牧無人阿巴噶斯等逼令搶掠臺站不得已順
從而行後諾爾布林沁兵至我即隨同前來所
有搶掠臺站時分給駱駝一百隻尚存七十餘
隻應行繳還臣亦曉諭慰撫並將駝隻分給臺
站應用奏入報
聞
甲午
定邊左副將軍哈達哈等疏奏噶勒雜特得木
齊丹畢率衆來降
哈達哈等奏言據沙喇布魯圖卡倫侍衛瑪賚
文稱噶勒雜特得木齊丹畢率屬人一百十二
戶來降隨遣侍衛安崇阿前往查問據丹畢告
稱係宰桑都噶爾屬人久欲投誠前為達瓦齊
調遣後赴和托輝特郡王青滚雜卜處投誠令
在彼處種地今行至摩和爾岱地方遇阿睦爾
撒納前來搶掠我等逃避得出懇求遷移卡倫
内居住等語查丹畢戶口共六百有餘各有牲
隻器械臣即飭管旗章京德里克將伊等移至
扎卜堪安插並令管轄扎哈沁之協理台吉策
凌旺舒克就近管轄奏入報
聞
乙未
參贊大臣富德疏奏帶領噶爾藏多爾濟等沿
途行走情形
富德奏言臣接奉
諭旨令臣於烏里雅蘇台派兵一千名護送噶爾藏
多爾濟前往游牧臣即遵
旨曉諭噶爾藏多爾濟等伊等不勝感悦第臣等自
烏里雅蘇台起程於十一月初九日已抵奈曼
明安地方若更向調兵尚須守候時日前臣已
奏准在奈曼明安地方豫備索倫兵三百名現
已齊集計此地至巴里坤僅止七日之程由巴
里坤至額林哈畢爾噶亦不過十餘日之程已
與噶爾藏多爾濟等公同商酌即帶領索倫兵
三百名前往沿途加意防護自可無虞大約十
二月初間即可抵伊等游牧俟到日臣即帶領
兵隨將軍等進𠞰奏入報
聞
辦理青海事務副都統德爾素疏奏採買馬駝
數目
德爾素奏言臣於十月二十二日接奉
諭旨令臣會同郡王索諾木丹津於各扎薩克採買
馬駝解赴西路軍營臣即於十一月初一日出
口前赴博羅充克克地方採買馬二千匹駝四
百隻於十一月二十五日委員解赴軍營奏入
報
聞
丙申
命查審倒斃馬匹之遊擊鍾世俊等
上諭大學士曰據方觀承參奏遊擊鍾世俊守備色
爾敏接收軍營換回馬一千九百七十匹沿途並
不加意牧放以至倒斃一千八百四十餘匹怠忽
已極等語鍾世俊色爾敏俱著革職拏問治罪至
軍營換回馬匹前據冶大雄等奏明四千有零何
以該弁等所領止一千九百餘匹是冶大雄等從
前並未查明實數冒昧具奏並著交部嚴加議處
又
諭曰方觀承參奏遊擊鍾世俊摺内據鍾世俊供稱
此項馬匹係索倫察哈爾等兵丁自伊犂騎回又
經進接永常騎往克什圖往返疲乏等語該弁等
收領馬匹如果不盡心牧放以至倒斃如此之多
自屬罪無可逭若實係回自伊犂又復騎往克什
圖勞傷已極與有意怠玩者有間且其咎在責令
收領之人而該弁等承委辦理勢非由已情尚可
原著方觀承等將實在情由查核具奏候朕酌量
降旨
丁酉
命參贊大臣玉保速赴策楞軍營協辦軍務
上諭軍機大臣曰據策楞奏稱諾爾布林沁遣人告稱
伊父噶爾藏多爾濟所遣宰桑車木布已抵游牧
一切進兵事宜現候將軍扎拉豐阿參贊大臣玉
保等到時前來會商並未領兵來見等語諾爾布
林沁尚未知策楞已授為將軍是以專候扎拉豐
阿等到時商議朕前因策楞與永常觀望不前是
以革職今策楞自知前譴奮勉效力仍復加恩錄
用著將此傳諭諾爾布林沁等令其聽候調遣至
玉保原係在軍營行走之人稔知彼處事宜及厄
魯特等情形著即馳赴軍營於一切事務悉心籌
畫如有所見即與策楞商議斟酌辦理毋得稍存
退諉倘各執意見或至阻撓事機自不能逃朕洞
鑒
命傳
諭噶爾藏多爾濟聽候將軍策楞調遣
上諭軍機大臣曰前阿逆搶擄臺站時諾爾布林沁
頗知大義擊敗阿巴噶斯哈丹等朕加恩封為郡
王後又帶兵協助將軍𠞰滅布庫努特曾降旨嘉
奬近又集聚屬下兵丁與將軍策楞約於烏魯木
齊會合乃策楞使人督催諾爾布林沁伊遵照伊
父所遣宰桑之言静候將軍扎拉豐阿等到時始
發兵來會前因策楞與永常辦理未善朕將伊革
職治罪諾爾布林沁未知策楞復任將軍遲疑未
赴亦情理之常但策楞自帶兵進發奮勉行走諸
事悉合機宜著富德傳旨曉諭噶爾藏多爾濟此
時伊若已抵軍營一切調取兵馬商辦事務務協
助策楞斟酌妥辦若尚未至軍營著即寄信與伊
子諾爾布林沁聽候將軍策楞調遣不可稍涉觀
望
諭定邊右副將軍扎拉豐阿速赴軍營
上諭軍機大臣曰據扎拉豐阿奏稱接奉授定邊右
副將軍之旨現在緩行候達爾黨阿交印後再行
前進等語扎拉豐阿此奏殊屬錯謬策楞帶兵進
發為時已久兵力亦復不多亟宜帶兵續進互相
策應扎拉豐阿身荷重任宜即奮勇效力迅奏膚
功乃稱候印緩行殊不識事理輕重達爾黨阿帶
兵行走到期未可豫定著即傳諭扎拉豐阿馳赴
策楞處協同辦理如策楞徑往伊犂扎拉豐阿仍
遵前旨駐劄額林哈畢爾噶辦事
訓飭駐劄巴里坤辦事大臣和起豆斌等
上諭軍機大臣曰據策楞奏咨催和起豆斌等將應
補給兵丁馬匹及甘州肅州續到馬匹即速解赴
軍營現在尚未解到等語策楞帶兵進發全恃馬
力和起豆斌理應上緊辦理凡解到巴里坤馬匹
自宜隨到隨解俾策楞等不至有悞軍行今屢次
咨催尚未解送和起等不過以策楞係得罪之人
即不遵照辦理無甚關係策楞現辦理將軍事務
伊等何得不遵照辦理有意延緩著和起豆斌明
白回奏
命封貝勒塞卜騰郡王品級協辦北路軍務
上諭軍機大臣曰據舒明奏稱貝勒塞卜騰遵旨帶
二十餘人馳赴軍營等語塞卜騰自投誠以來黽
勉效力春間進兵頗著勞績今一聞朕旨即帶兵
馳赴軍前急公任事誠可嘉予著賞給郡王品級
若能更立殊勲朕當加以重賞現在擒拏叛賊俱
由西路進兵北路尚無所事惟今年收服之汗哈
屯烏梁海等及陸續來降之輝特人衆其中尚不
可全信應加防範著塞卜騰留心查察不必宣露
再塞卜騰抵軍營後協同哈達哈等辦事並無馳
驅之處其戶口俱著帶往居住所有陳奏事件准
其列名在桑寨多爾濟成衮扎布之後雅爾哈善
之前
定西將軍策楞疏奏偵探阿睦爾撒納情形
策楞奏言據卡倫佐領桑寨將自阿巴噶斯等
游牧脱出之阿道海解到臣詢知係呼爾璊台
吉巴顔屬人在奎屯喀拉烏蘇坐臺八月十七
日為阿巴噶斯哈丹之得木齊吹津掠去今乘
間逃回問其現在情形據稱聞阿睦爾撒納帶
領戶口在博羅塔拉坐牀阿巴噶斯哈丹與呼
爾璊三鄂拓克共帶兵二千並集賽兵一千額
林沁巴特瑪車凌兵一千至額林哈畢爾噶等
處搶掠游牧十月二十三日會合於瑪納斯地
方但我逃來時各游牧並未豫備明係詭言聲
張不足為據又聞呼爾璊台吉納木竒欲投順
前來為阿巴噶斯哈丹所拒不能渡瑪納斯河
現在各居游牧等語又據阿敏道解到之都爾
伯特屬人西特所供相同惟聞阿睦爾撒納有
已逃往哈薩克之語臣思賊人詭言聲張俱不
可信即當乘其不備速行進兵是以即留阿道
海等作為嚮導並行知諾爾布林沁令其會合
同進奏入報
聞
命封輝特台吉達瑪林為扎薩克台吉
侍郎舒明奏言輝特台吉達瑪林帶領屬人六
十餘戶來尋伊妻父都爾伯特汙策凌同居前
經烏里雅蘇台辦事大臣奏明今應將伊屬人
編入佐領同都爾伯特汗策凌同居游牧並請
加
恩封授職銜奏入
上諭軍機大臣曰都爾伯特汗策凌之壻台吉達瑪
林率衆來歸著照所請歸於策凌游牧同居達瑪
林著加恩封為扎薩克台吉加賞緞六疋並著舒
明查明伊戶口内如須賞給口糧之處即奏聞賞
給
戊戌
議撥綏遠城右衛馬匹
軍機大臣奏言現在西路進兵馬匹應多為豫
備甘肅陜西解送巴里坤營驛缺額之馬雖議
令購買足額恐一時不能應用現於山西省營
驛馬内揀選二千五百匹解送肅州其綏遠城
右衛滿洲官員兵丁實拴馬共七千八百餘匹
請於此二處㨂選馬數千匹解送備用甚為有
益但此項馬匹徑解肅州途中仍恐疲乏如酌
量送至寧夏等處暫補營馬缺額收槽餧養由
彼處解送肅州既不至馬脿疲乏而就近亦可
調遣應交與將軍富昌加意揀選酌派官兵解
送並移咨督臣黃廷桂指定地方派員接收其
綏遠城右衛應補馬匹即將鶴山哈寧阿帶領
撤回官兵馬一千七百匹全數充補仍將所欠
之數陸續採買足額奏入
上從之
己亥
諭署陜甘總督方觀承等速運軍營糧餉
上諭軍機大臣曰軍營進𠞰官兵所需口糧甚關緊
要其新到巴里坤之人亦需接濟現在運送遲滯
不能應用著方觀承等速將應需各項現已辦齊
者催趲前進此後亦著隨到隨運一面辧理一面
將運赴之數奏聞
命駐劄巴里坤辦事大臣和起等安撫普爾普策楞
屬人
上諭軍機大臣曰據和起等奏自伊犂前來之喀爾
喀台吉普爾普策楞屬人索隆達爾嘉等請回至
原游牧居住等語從前將軍班第曾將普爾普策
楞稟請回至原游牧居住之處奏聞經朕降旨俞
允今索倫達爾嘉等即其屬人也此時普爾普策
楞如親身投來著和起等即傳旨慰諭伊等原係
喀爾喀部落久羇異域今欲思歸舊地情甚堪憫
著加恩授為扎薩克一等台吉管轄屬人准其歸
於舊游牧地方會合親族同居但正值冬令嚴寒
暫令住居巴里坤地方俟明年春草發生再行遷
移至此等遠來之人自應接濟口糧和起等以現
在巴里坤正辦理官兵糧餉不為接濟坐視其困
設伊等因無口糧或致盜竊寧不滋生事端即巴
里坤不能辦給現在哈密存貯米糧茶葉甚多相
離不遠令伊等自備馬駝前往䭾載未始不可和
起等全無籌畫惟一奏了事著飭行已傳諭方觀
承等速將糧餉運赴巴里坤著和起等查明此等
戶口今冬應須賞給口糧若干即遵旨辦理
諭定邊左副將軍哈達哈等
上諭軍機大臣曰據哈達哈等奏遣往哨探之蒙固
勒岱遇宰桑都噶爾屬人多爾濟戶口現在帶回
等語多爾濟等既係都噶爾屬人無庸内移或於
扎哈沁游牧或另擇地方給與游牧居住仍向伊
等曉諭現在伊等宰桑哈薩克錫喇都噶爾等已
加恩授為大臣效力軍前候擒獲逆賊時仍遣回
原游牧居住伊等為包沁人搶掠著酌量賞賜茶
葉或給予口糧以資接濟並行文策楞傳諭哈薩
克錫喇都噶爾等知之再扎木禪帶兵往尋伊祖
瑪木特未遇而回著哈達哈等遣人曉諭瑪木特
之妻令其安心居住毋庸過慮瑪木特係準噶爾
舊人熟悉地方情形必不至於圍困現在大兵進
發伊聞信自當迎出倘有不虞必以伊孫扎木禪
承襲官爵從重加恩並令扎木禪小心奉侍善於
寬慰哈達哈仍不時遣人往視給與食物以示體
䘏
駐劄巴里坤辦事大臣和起等疏奏内大臣厄爾
錐音等赴軍營日期
和起等奏言侍衛烏爾登帶領内大臣厄爾錐
音哈薩克錫喇等於十一月十二日至巴里坤
即將伊等照例給與馬駝鹽菜等項并於原帶
來之索倫兵三十名外添派兵二十名又據散
秩大臣吞圖布懇請帶往效力之布庫努特兵
二十名一併給與應得口糧於十一月十六日
自巴里坤起程前赴軍營奏入報
聞
十二月庚子朔
恩加餧養撥解肅州馬四草豆折價銀兩
上諭軍機大臣曰據方觀承奏稱解到肅州挑存脿
欠馬匹及撥補肅州鎮缺額馬匹急需飼餧充用
惟所支草豆折價現在不敷採買請按馬借銀三
兩分季扣還等語此項餧養馬匹係籌備軍需之
用折價既屬不敷著即加恩賞給不必扣還但或
因此而承餧之員轉思從中侵蝕貽誤軍需情罪
尤不可恕著黃廷桂於到肅之日留心查核如有
前弊即嚴參治罪
辛丑
命侍郎兆惠駐劄巴里坤辦事
上諭軍機大臣曰此次大兵俱由西路進發巴里坤
地方辦理馬匹口糧催督臺站及管轄達什達瓦
等屬人並厄魯特新降人衆俱屬緊要今現在巴
里坤辦事大員豆斌既係漢人和起亦未諳事北
路現在無事著兆惠速赴西路毋庸帶領兵丁輕
騎前往駐劄巴里坤辦事前命富德管理臺站現
駐額林哈畢爾噶地方僅能管理彼處其自巴里
坤至額林哈畢爾噶臺站事務並交兆惠管理從
前和起等不計事之緩急槩行驛遞經朕降旨申
飭伊等接旨後并將應奏之事亦俱遲緩兆惠到
日應斟酌事務分别辦理不得過於拘泥其北路
臺站事務經富德兆惠等辦有成規著阿思哈接
辦
壬寅
諭定西將軍策楞等進兵事宜
上諭軍機大臣曰策楞奏稱接奉諭旨現在暫停進
兵俟後隊會合同進等語策楞所領兵丁無多馬
力亦屬平常朕慮其輕進覽奏殊合機宜第北路
大兵已降旨停其往赴西路惟令達爾黨阿帶兵
千名前往策楞止應候噶爾藏多爾濟及厄爾錐
音等到時會同進發若伊等已到仍不進兵則又未
免太緩此時如領兵直抵伊犂固須慎重若僅𠞰
滅阿巴噶斯等原屬易辦設遲疑不進伊等得聞
風逃避且恐阿逆别生詭計轉難辦理至諾爾布
林沁等不即遵檄應付馬匹亦屬情理之常朕曾
降旨令將疲瘦馬匹與伊等换易少增以茶葉銀
兩伊等既得價值將所易馬匹善為收放即可肥
壯自必樂於從事此際噶爾藏多爾濟等陸續將
到策楞即照此辦理齊集兵丁馬匹先往阿巴噶
斯哈丹等游牧勦殺所得别項牲隻物件不須過
為查察任伊等自取以示鼓勵惟馬駝必盡行收
取接續兵力若辦理完竣乘勢可抵伊犂即行前
進若阿逆已據伊犂則更從長計議籌出萬全方
為妥協策楞係領兵將軍𠞰殺阿巴噶斯等尚不
須親身前進著於扎拉豐阿玉保二人内派出一
人率同台吉宰桑等鼓勇先行伊帶領大隊相機
指示隨後進發至噶爾藏多爾濟等及厄爾錐音
等荷朕厚恩遣往軍前效力策楞務虚衷商酌資
其謀議伊等如有所見自必誠心陳告遇陳奏事
件俱著伊等列名俾得各抒所見争思報效著詳
悉傳諭策楞等知之
定西將軍策楞疏奏散秩大臣尼瑪至軍營日
期
策楞奏言十一月十三日散秩大臣尼瑪來至
軍營告稱
大皇帝施恩宥罪授為大臣令在軍前效力惟有竭
力奮勉以期報效等語臣即令其速往游牧豫
備兵丁馬匹聽候一同進兵奏入報
聞
癸夘
侍衛端濟布疏奏噶爾藏多爾濟等籌辦進兵
事宜
端濟布奏言臣於十一月二十日至巴里坤富
德帶領噶爾藏多爾濟等亦至臣即將
恩賜噶爾藏多爾濟之子諾爾布林沁翎帽物件降
旨宣諭伊感
恩叩謝並稱
天朝大兵自上年前進今已經撤回現在所有馬匹
俱不能肥壯前往伊犂取道博羅布爾噶蘇闥
勒奇二嶺此地雪大路狹衆兵不能齊進若俟
明年正月二十内進兵似為有益此時遣人由
朱爾都斯一路招降烏魯特克勒特等人衆並
遣使曉諭伊犂河之喇嘛等令其擒賊自效伊
等自必遵行等語又據沙克都爾曼濟告稱現
在進兵惟塔本集賽哈薩克邊界及附近烏梁
海地方稍有可慮若令北路大兵同俟至明春
約會前進更為妥協等語又據巴雅爾告稱大
兵進伊犂道路甚窄現在水草不足又恐雪大
難行不若先遣使曉諭額林沁令擒逆賊額林
沁係我至戚斷不真心從賊自當遵示擒獻等
語奏入
上諭軍機大臣曰據端濟布奏稱噶爾藏多爾濟沙
克都爾曼濟巴雅爾等公同商議請於明年正月
進兵並寄信額林沁及招降伊犂衆喇嘛等令其
擒賊自效伊等悉心籌畫實堪嘉予即照所請於
明年正月内進兵但歲内必須將阿巴噶斯等𠞰
滅不使伊等聞風逃竄昨已傳諭策楞著仍遵前
旨辦理噶爾藏多爾濟議遣人曉諭宰桑錫克錫
爾格令其招降伊犂衆喇嘛等即著派侍衛一員
同往衆喇嘛處傳諭錫克錫爾格既為噶爾藏多
爾濟等素知信其非真心從賊自可寬宥以期後
效至如圖布慎克什木敦多克曼集輩情罪可惡
必當明正典刑以彰國法此番伊犂擾亂半由彼
處喇嘛等從中助惡前曾降旨令將伊等盡行𠞰
戮繼思蒙古人尊奉黃教且其中亦當示以區别
先後諭旨甚明今觀噶爾藏多爾濟等令遣人招
降衆喇嘛其心事顯然可見策楞到彼應將喇嘛
中起意倡亂之人即行正法其情罪稍有可原者
量從寬典並商同噶爾藏多爾濟等分别妥辦今
雖僉議於明年正月内進兵若已𠞰滅阿巴噶斯
等游牧及收服烏魯特克勒特等時機會可乘勢
不宜緩即當奮勇前進亦毋庸過於拘泥兵貴神
速惟在相機辦理噶爾藏多爾濟等僕僕道途若
已定於明年進兵伊等游牧甚近不必令其守候
軍營應暫行遣回俾得休息俟至期約赴同進並
著策楞傳諭伊等知之
命賞給侍衞烏爾登副都統職銜授為領隊大臣
上諭軍機大臣曰此次烏爾登帶領厄魯特宰桑等
前往軍營行走奮勉著加恩賞給副都統職銜在
領隊大臣上行走現在進兵𠞰滅阿巴噶斯哈丹
等游牧即著烏爾登領兵前往
命司員唐喀禄經理薩喇爾游牧
上諭軍機大臣曰薩喇爾現在軍營伊妻病故子尚
幼小其自伊犂回來之子玉魯斯及同族人等尚
在未到伊游牧内無人經理著派唐喀禄帶同筆
帖式一員前往照看所有陸續賞賜物件及伊家
産牲隻等項查明註冊俟薩喇爾回至游牧時一
一明白交還毋得稍有遺漏以示體䘏
定邊左副將軍哈達哈等疏奏籌辦運糧事宜
哈達哈等奏言臣遵奉
諭旨領兵防守北路現派滿洲兵五百名察哈爾兵
五百名駐劄烏里雅蘇台看守倉庫察哈爾兵
二千餘名駐劄扎卜堪防範衆厄魯特等游牧
其索倫喀爾喀和托輝特兵共七千餘名南自
伊克斯淖爾北至烏哈爾和碩地方沿途安設
卡倫駐劄於形勢要害之地此項兵丁内有自
烏里雅蘇台支領錢糧三月者有未經支領者
查布延圖科卜多距烏里雅蘇台一千五六百
里庫卜克爾齋拉罕距烏里雅蘇台一千里若
令伊等自行領取往返馬力易疲若運至該處
散給又需另行馱載派員解送現在周圍各卡
倫除蒙古兵丁外計官兵一月需米一千餘石
自今年十二月至明年三月需米五千餘石查
直隸山西陸續解送米石尚未全到臣行文兆
惠永貴等令其即用原運駝隻運至各駐劄處
酌量加增運價較為簡便奏入報
聞
甲辰
命傳
諭烏魯特宰桑錫克錫爾格
上諭錫克錫爾格曰比年準夷不靖擾害羣生朕為
天下共主發兵拯救既定伊犂俾安袵席詎意阿
睦爾撒納背恩叛逆煽惑衆部是用再申天討以
昭國法爾與阿逆素非同謀且宿有仇隙在擾亂
之頃勢力不敵勉強服從已為朕所洞鑒近聞逆
黨約蘇圖等知副將軍薩喇爾陷入爾部争相索
取爾並不遣送其非黨惡同謀於此益信爾誠能
感戴朕恩擒獲阿睦爾撒納并助惡之約蘇圖敦
多克曼集克什木等來獻軍門朕必加爾厚恩或
力弱不能禦賊即帶領薩喇爾會同大兵前進奮勉
自效
命内大臣厄爾錐音等由朱爾都斯進兵
上諭軍機大臣曰據内大臣厄爾錐音奏稱與達什
達瓦之妻商議大兵由闥勒奇博羅布爾噶蘇進
發伊請帶兵四五千名由朱爾都斯進發等語朕
已降旨照伊所請將内地之兵仍由闥勒奇博羅
布爾噶蘇進發即將從前選派達什達瓦兵一千
名再派出索倫兵二千名噶爾藏多爾濟兵一千
名由朱爾都斯進發著鄂實為領隊大臣會同厄
爾錐音相機辦理厄爾錐音熟悉彼處情形一切
事宜鄂實俱悉心商議聽其指畫
平定準噶爾方略正編卷二十二
