平定準噶爾方略正編卷六十
乾隆二十三年八月庚申
諭定邊左副將軍成衮扎布等嚴拏搶奪臺站馬匹
賊衆
上諭軍機大臣曰成衮扎布奏稱據管臺協理台吉
瑪克蘇爾等報有賊人二起夤夜搶奪烏爾都里
克臺馬匹隨派兵前往查拏等語此等賊人敢於
搶奪臺站馬匹是否係舍楞餘黨抑或烏梁海恩
克屬人若不行嚴拏何以肅清臺路著𫝊諭成衮
扎布等加意辦𫝊
壬戌
諭參贊大臣巴禄等速勦哈丹阿巴噶斯等餘賊
上諭軍機大臣曰巴禄奏稱據圖倫楚達禮善等呈
報追勦哈丹阿巴噶斯等餘賊至庫爾河源等處
因水漲難行隨嚴飭設法渡河勦賊等語著傳諭
圖倫楚從前因敏珠爾多爾濟達禮善等未能速
殱逸賊是以派伊前往今賊蹤已得又復託詞支
飾可見全未奮勉效力其作何治罪之處伊等應
亦知之現在巴禄領兵策應會同進勦其索取哈
薩克鍚喇已委富德及策布等扎布巴禄惟嚴行
催督盡勦哈丹阿巴噶斯遺孽以靖地方
議撥補寧夏等營缺額馬匹
軍機大臣奏言黃廷桂奏寧夏各營摘缺之馬
四千五百餘匹購補維艱請將鄂爾多斯購解
馬四千匹留補缺額查臣等前議該督豫籌增
備馬匹奏内以該省及巴里坤現備馬三萬五
千匹来年增派官兵已足敷用其直隸等處辦
馬八千匹應准留補各營缺額嗣因方觀承奏
挑選營馬三千七百八十匹解送肅州臣等復
議令豫備来春調用更屬寬裕其將鄂爾多斯
馬匹留補寕夏各營缺額應如所奏辦理奏入
上從之
癸亥
雅爾哈善等疏奏提督馬得勝等貽悞軍機
雅爾哈善等奏言據提督馬得勝禀稱昨因大
兵久圍庫車城堅難克請於所領兵丁内選能
掘地道者令千總常繼春專管仍派副將達世
朗防賊阻截俟掘至城根將火藥填滿點放城
墻塌䧟自可直前攻取遂漸次刨掘距城祗二
丈餘豫備火藥期七月十九日點放不意賊人
知覺於十七日夜潛出城外離城十餘丈横掘
大溝截斷以薪木填塞焚死掘地兵十名係達
世朗等疎防等語查兵丁掘地距城甚近此一
二晝夜更當加意防範探有賊蹤即施鎗礮自
少疎虞今伊等並不督率廵防以致兵丁被焚
至次日始知覺禀報實屬昏惰溺職又臣等前
於四月至哈喇沙爾馬得勝告稱副將楊景達
報都司龔宜謙患病請暫留調理逾月未痊復
請開缺另補臣等查龔宜謙實未患病因不能
約束兵丁愧憤自行抹傷今已平復隨令查參
仍遲延未辦六月又據報署守備陳自如行抵
玉古爾有馬兵李子雲崔文彩趙繼明步兵馬
順等竊取官銀馬駝逃走臣等令查參該管僅
請鞭責記過又據報運送口糧兵丁二千四百
名有四百六十五名未到不知病故逃亡確數
臣等詰以沿途何不早查惟以言語支吾至所
送大神礮四位既經驗試損裂仍行充數致糜
運費且馬得勝賦性怯懦七月間有卡倫兵報
知十餘賊人蹤跡即變色奔告云賊衆將近大
營請速派索倫兵抵敵軍中傳為笑談至一切
辦理事務因循含混用兵之際不可膺提督重
任謹據實參奏請將馬得勝等革職嚴審究擬
以昭炯戒奏入得
旨提督馬得勝係領隊大員似此庸懦失悞軍機著
革職所領兵丁著閻相師暫管副將達世朗千總
常繼春俱著革職達世朗員缺著左秀補授副將
楊景達署守偹陳自如亦著革職楊景達員缺著
莫倫岱補授參將左秀員缺著王玉廷補授
諭大學士管陜甘總督黃廷桂嚴緝逃兵正法
上諭軍機大臣曰據雅爾哈善等奏稱馬得勝所領
綠旗兵内有馬兵李子雲等竊取官銀馬駝脱逃
又運送口糧兵丁尚有四百六十餘名未到此内
有病故逃亡未定等語此等兵丁既不能向前出
力復敢竊物潛逃甚屬不法伊等逃回内地必由
哈密安西巴里坤經過可傳諭黃廷桂行知安西
提督哈密防鎮等速行通緝仍行文伊等食糧營
汛及各本籍地方官一體查拏務獲不分首重即
行正法以肅軍紀
申諭定邊將軍兆惠辦理回部事宜
上諭軍機大臣曰昨因雅爾哈善等疎脱霍集占已
諭兆惠速往辦理回部然猶望雅爾哈善自知罪
戾奮勉思贖旋據奏報現在分兵前進是以降旨
策勵以觀後效今雅爾哈善奏據俘獲人等供稱
霍集占脱逃時曾與阿卜郡克勒木約誓一月之
内必来救援恐分兵單弱擬候兆惠到日再行前
進等語是雅爾哈善仍未進兵且參奏馬得勝刨
掘地道為賊所覺致損兵丁罪固難逭而伊等所
司何事其素無紀律可知且雅爾哈善初抵庫車
因伯克托克托中計被擒心即惶惑惟思以進兵
之事責成額敏和卓朕即降旨訓飭又所奏攻克庫
車後毁其城郭焚其廬舍撒兵回哈喇沙爾吐
魯番等處来年再行進取朕復諭以時當夏令進
兵之時遽議撒回恐衆志懈弛至得城即毁則来
降回衆於何處安插至今日所到奏摺有来降回
人供稱與二十餘人出城取草等語賊既可出城
取草則田穀何難收穫似此種種疎忽圍城復有
何益可傳諭兆惠一抵庫車即將雅爾哈善拏解
来京馬得勝失機僨事著兆惠嚴審具奏若進兵
来竟無一兵防範追逐順德訥駐兵要路固無所
逃罪而將軍此時又安在耶且我兵穴地攻城本
欲潛師取勝又何至遂為賊覺横開一溝而我兵
轉無一知覺者甚知兵丁行竊脱逃毫無忌憚可
見軍營調度乖方全無紀律己非一日雅爾哈善
坐視賊酋竄逸頓兵城下不異守株待兔前後奏
報情詞矛盾惟圖左枝右梧始參順德訥以卸過
繼參馬得勝以諉咎並無一語引罪殊不思身任
元戎指麾諸將者誰之責歟此而不置之於法國
憲安在已降旨命兆惠就近前往庫車一帶辦理
回部雅爾哈善哈寧阿順德訥俱著革職兆惠至
軍營日即著拏解来京將此先行通諭知之
乙丑
命議叙搜捕逸賊之營總阿薩喇勒圖等
上諭軍機大臣曰據兆惠奏稱索倫營總阿薩喇勒
圖於巴爾托輝西勒克搜𠞰善披領集賽賊衆百
人收其馬駝軍器即係從前吉林營總兆齊等追
捕未獲之賊等語阿薩喇勒圖甚屬效力著交部
議叙其效力官兵及陣亡之署領催察凱等著查
明送部議叙議䘏又
諭曰兆惠所奏索倫領催阿丹察在阿圭雅斯山中
搜獲巴爾達穆特之嗎哈沁三人訊知藏匿累年
恐哈薩克錫喇亦似此潛身隨分兵搜捕等語查
拏哈薩克錫喇已委富德策布登扎布兆惠惟速
往庫車以擒獲霍集占為要
護軍統領努三等疏奏查勘屯田事宜
努三等奏言欽遵
諭旨會同永貴定長納世通等查勘昌吉羅克倫等
處屯田七月二十三日臣永貴等至烏魯木齊
臣努三會同查勘昌吉距烏魯木齊六十餘里
羅克倫距昌吉四十里舊係噶爾藏多爾濟之
一千六百餘戶游牧地平水足有河渠舊址修
理亦易丈量得昌吉可墾田八萬餘畆羅克倫
可墾田七萬餘畆臣等會議昌吉羅克倫各駐
兵一千五百名更番開墾種植以休地力謹繪
圖恭呈
御覽奏入
上諭軍機大臣曰努三前奏請查勘烏魯木齊屯田
時朕即謂雖為期尚早亦當先事籌備隨諭黃廷
桂来年木壘烏魯木齊屯田派兵七千名及辦給
農工器具今昌吉等處既又可駐兵三千可傳諭
黃廷桂照數添派兵丁合之前派七千即得萬人
為數雖多但屯田兵惟取其習於耕作不必盡皆
精壮黃廷桂宜酌量辦理如有不便即停其添派
亦可仍與努三永貴等會商定議具奏
丙寅
諭定邊將軍兆惠等攻城不必專恃大礮
上諭軍機大臣曰前因雅爾哈善請遣工人至軍前
鑄造大礮已諭黃廷桂辦理今據奏鑄造大礮所
需工料與尋常不同微有作難之意此特所派官
員工役憚於遠行故為此說從前金川用兵兆惠
曾與其事所鑄礮位自必深知若抵庫車時應需
大礮則舒赫德亦曾往金川即委令監造然朕意
攻城不必專恃大礮當霍集占逃入庫車時圍守
果嚴即無礮又豈能逃出若如雅爾哈善聽賊出
入毫無防範雖有大礮亦復何用况現在穴地攻
城反為賊斷皆由伊等高坐帳中以致官兵解體
兆惠至彼務申明紀律一變從前疎懈之習可傳
諭知之
故違軍律之索倫佐領額楞額等正法
上諭軍機大臣曰據福禄奏稱索倫總管羅爾博岱
等呈報佐領額楞額因披甲烏勒噶車私請放回
游牧見防禦托什奈患病誘其家奴巴岱頂替出
兵請將烏勒噶車照脱逃例治罪額楞額交部議
處等語額楞額徇情擅放故違軍律著即行正法
烏勒噶車著嚴緝務獲正法巴岱穿箭游營後交
與伊主托什奈管束托什奈即行首告不必科罪
餘俱如所奏行
藍翎侍衛富寅保托和里解送叛賊布庫察罕
和碩齊至京審明正法
授富寅保為三等侍衛賜號哈坦巴圖魯賞銀一百
兩賞托和里銀三十兩賞縀各一端遣回軍營
丁夘
諭定邊左副將軍成衮扎布等搜捕哈薩克錫喇等
賊衆
上諭軍機大臣曰哈薩克錫喇雖傳聞逃入西哈薩
克此時或又潛回舊游牧藏匿亦未可定可傳諭
成衮扎布現在搜𠞰盜竊西路納呼臺砧馬匹之
賊如無哈薩克錫喇在内即領兵至伊舊游牧於
所遇嗎哈沁等嚴密搜𠞰再行撒回併傳諭福禄
等帶領索倫兵經過哈卜塔克拜塔克等處將盜
竊馬匹賊人及嗎哈沁等留心搜𠞰祗須派兵二
三百名遣侍衛等分路前往亦不必過於留滯致
悞前抵軍營之期
察哈爾馬甲畢里克圖以親見和碩齊更衣降
賊来京質對
授為藍翎侍衛賜號圖爾根巴圖魯賞銀一百兩與
藍領侍衛賽音圖俱遣回游牧
己巳
辦理屯田侍郎永貴等疏奏酌議駐兵築堡等
事宜
永貴等奏言臣等昨奉
諭旨因兆惠前赴庫車所需糧餉應於吐魯番貯備
且現在徑從哈密至吐魯番令臣永貴定長二
人内酌留一員駐劄辦理其運糧駝隻亦宜擇
地牧放臣等查阿里衮從巴里坤運糧一千四
百石已於六月起程向烏魯木齊進發隨行文
阿里衮約計兆惠軍營需用之數留於吐魯番
其牧放駝隻詢問回人等俱稱吐魯番闢展一
帶可牧駝六七千隻至貯備糧餉查魯克察克
喀喇和卓吐魯番俱係回人居住惟闢展舊堡
尚係空閒應請苫蓋倉厫收貯屯田所穫與巴
里坤哈密運来糧餉軍械農器等件令同知都
司分管再闢展地居衝要自巴里坤哈密及兩
路軍營往来事件俱由此經過距吐魯番百餘
里臣永貴定長清馥納世通内酌留二人駐劄
辦事此次吐魯番截留之糧請即移貯闢展又
屯田各處現在築堡蓋厫派兵看守俟工竣之
日續行具奏奏入報
聞
命察議辦理屯田侍郎永貴等
上諭軍機大臣曰永貴等奏稱署章京巴顔德等追
捕搶奪軍需之賊因路遙馬乏回至軍營等語從
前永貴等往追盜竊馬匹賊人未能擒獲今巴顔
德又復如此若追賊官兵皆似此託詞支飾則臺
路何時寧靜永貴定長納世通及巴顔德等俱著
交部察議其綠旗千把總等員著永貴等查明懲
治
庚午
恩賞喀爾喀策卜登公品級
上諭軍機大臣曰原封喀爾喀貝勒策卜登係叛賊
青滚雜卜案内之人自應按律治罪朕因其平日
為人愚昧又年老可矜從寬革去貝勒仍准伊子
承襲今策卜登感恩悔罪抒誠入覲朕念伊在
皇祖
皇考時曾經宣力著加恩賞給公品級遣回游牧
辛未
諭參贊大臣扎隆阿辦理擒獲烏梁海逃犯等事宜
上諭軍機大臣曰據扎隆阿奏車木楚克扎布報稱
内大臣察達克往追恩克至濟卜哈魯克獲其母
及弟婦恩克同妻子逃往蘇穆勒乂公多岳特報
稱總管車根往追阿喇善等有同逃之得木齊扎
布勒岱復歸協擒阿喇善碩吹盡收其所屬等語
察達克車根甚屬奮勉效力著加恩各賞縀六端
其所領兵丁效力及被傷者查明酌量奬賞擒獲
之阿喇善碩吹暫行監禁俟恩克獲日將伊等所
屬男丁十六歲以上者一同送京其婦人幼子即
分賞察達克等扎布勒岱既悔罪復還從寬免其
治罪交與該總管等約束安插著傳諭扎隆阿行
文車木楚克扎布以恩旨曉示伊等知之
命賞吐魯番貝勒額敏和卓三眼孔雀翎阿拉善公
衮楚克䨇眼孔雀翎
甲戌
申諭定邊將軍兆惠速往辦理回部
上諭軍機大臣曰從前雅爾哈善等以六月十六日
擊敗霍集占援兵昨據兆惠所奏俘獲厄魯特供
詞云曾隨霍集占戰敗逃入後山於七月二十四
日至特勒克等語看来伊等行走月餘特因輾轉
逃匿若我兵直抵庫車必較為迅速乃所奏但言
搜捕哈薩克錫喇尚未有速往回部之意豈以前
有往哈薩克索取叛賊亦可之諭遂爾拘泥抑或
不願前往從中觀望若如此存心避難就易則更
不可且兆惠等曾以厄魯特賊黨淨盡即策妄阿
喇布坦復生亦無可如何等語見之章奏而又借
搜捕逸賊留戀伊犁自相刺謬諒不至此此時應
接奉屢次諭旨迅速啓行矣現因辦理回部調發
健銳營兵一千名索倫兵二千名察哈爾兵一千
名軍威甚壮今年斷不撤兵且必於今冬竣事蓋
大兵一撤則回人又来奪據城堡種植禾稼惟相
持不解則賊人無從得食而我官兵糧餉馬匹又
由哈密源源接濟自可早奏膚功兆惠其加意奮
勉毋蹈覆轍
議養贍屯田兵丁等事宜
巴里坤辦事副都統阿里衮奏言雅爾哈善永
貴等議於哈喇沙爾托克三闢展烏魯木齊等
處屯田兵三千六百名外再增二千四百名酌
於收穫後分往哈密巴里坤居住又哈密所設
卡倫兵多亦酌量裁撤調往屯田等語查黃廷
桂奏稱哈密有夾山路徑可至吐魯番而巴里
坤糧餉均由哈密運送應請將撤回屯兵俱於
哈密居住以節運費再哈密駐兵二千名所設
卡倫七十三處除塔勒納沁等三十二卡倫仍
須安設其餘一顆樹等三十九卡倫均可裁撤
又聽差各兵丁内亦可裁減酌於各項兵丁内
抽調六百名遣往屯田奏入得
旨軍機大臣議奏尋議屯田兵丁因耕作初興收穫
不敷養贍是以議令暫回就食俟来年佈種前
再行發往今阿里衮既稱哈密地方寬廣可以
安插且較巴里坤更省運費應如所奏辦理其
收穫穀石農工器具前已議令回人就近看守
量給口糧至添派屯田兵丁經雅爾哈善等議
於征回兵内撤往續奉
諭旨令從内地調發應俟黃廷桂等酌議至準噶爾
即經平定哈密卡倫自當酌量裁減應如所奏
將所減卡倫及聽差兵丁六百名入於屯田兵
數仍知會黃廷桂永貴阿里衮等查照辦理奏
入
上從之
丁丑
諭辦理屯田侍郎永貴等接濟策布登扎布軍營糧
餉
上諭軍機大臣曰策布登扎布奏稱在古爾班察爾
得旨前往西哈薩克策應富德詢厄魯特嚮導云
從此地須行走三個月若仍回伊犁由沙喇擘勒
前往較近約計官兵口糧可至八月等語前諭策
布登扎布策應富德如哈薩克錫喇仍未弋獲即
徑往庫車倘糧餉不敷可向烏魯木齊支給并令
行文永貴酌量辦理今據所奏則軍前口糧現須
接濟可傳諭永貴等即於烏魯木齊貯備糧餉内
速行運送併傳諭策布登扎布知之
戊寅
雅爾哈善等疏奏庫車回衆出降
雅爾哈善等奏言臣等攻圍庫車賊衆勢不能
支八月初二日又布陣揚威遣人至城下招撫
降者漸多臣等督同領隊大臣侍衛等晝夜防
範初五日夜半風雨忽作有賊約四五十騎自
城東北逃出副都統順德訥侍衞德爾森保等
射殺三人順德訥領兵向托木羅克追𠞰德爾
森保向沙勒達朗追𠞰續有賊四十餘人自城
西南衝出為侍衞富紹署營總薩斯泰察哈爾
參領索諾木等盡行𠞰殺又有賊十餘人自南
衝出為吉林署參領濟蘇鑑保等盡行射殺總
管端濟布公朗衮扎卜侍衛富紹齊凌扎卜等
追至鄂根河集沿河卡倫兵丁扼守渡口邀截
逃賊隨據看守南門總兵閻相師送到投誠回
人五名據稱我等合城回衆早欲投誠因為阿
卜都克勒木所制未敢擅動今伊既逃去我等
情願歸降等語臣等示以明早可令舊頭目来
見次日清晨臣等至城下有舊小伯克阿濟等
將阿卜都克勒木之妻阿晒子珠勒海阿卜都
哈帕爾等擒獻即行正法又擒送沙喇斯等二
十八人自伊犁從逆回衆一百五十人臣等將
伊等罪惡傳示回衆俱即正法又阿卜都克勒
木之親兄呼爾班已被官兵射殺其妻妾亦即
正法此等已經正法賊人家口分給臣額敏和
卓鄂對阿瓜斯伯凱瑪哈默第色梯巴勒氐噶
岱默特阿卜都賚等為奴通計在城回人三千
六百餘口此内有賽里木男婦一百二十四口
沙雅爾一百五十八口俱給與兩處投誠頭目
其庫爾勒四百八十五口因托克托被害仍安
插本城居住收獲牲隻軍器暫行存貯備賞又
回人等告稱尚有助惡害人之沙泥雅斯沙珠
魯卜阿克珠勒索否呢雅斯呼爾班等五人隨
加審訊俱各服罪亦即正法示衆復派侍衛清
保柱桑古善等廵查逸賊俱有斬獲又據順德
訥遣人告稱因昏夜追賊迷蹤天明見有四五
十人蹤跡現在嚴追斷不空回等語臣等一面
派哈寧阿入城安撫一面料理進兵擬於八月
初八日起程向沙勒達朗等處收割田麥以作
口糧俟順德訥等回營即進取阿克蘇仍遵
旨令貝子玉素富領綠旗兵一千五百名回兵一百
五十名駐防庫車其餘綠旗兵或暫留庫車或
調往屯田請
旨遵行又與散秩大臣鄂對酌選伊勒噶爾伯克伊
斯邁勒總辦庫車事務阿第勒雅科卜協辦事
務又鄂對之子鄂斯璊亦隨同辦理再臣等以
伯克托克托信息詢問阿濟等據稱從前被回
人拘禁霍集占入城次日即行戕害查伊子塞
第克現在吐魯番公素賚璊處可否准其襲職
及同行之馬英德官住等照例議卹出自
聖恩奏入
上諭軍機大臣曰雅爾哈善等頓兵庫車諸事疎懈
朕即謂將来必致渠魁逃竄所留者無關緊要之
人今據奏稱阿卜都克勒木夤夜逃走舊小伯克
等出降等語果不出朕所料此時伊等已經得城
即應速行進兵乃必候順德訥回營殊不可解著
傳諭雅爾哈善朕於伊等亦無可指示惟看其效
力如何耳
申諭定邊將軍兆惠速往辦理回部
上諭軍機大臣曰雅爾哈善等奏庫車賊首阿卜都
克勒木逃竄餘衆出降是賊人出入自如尚得云
兵力攻取乎且得城後即應進兵乃又候順德訥
追賊回營則將軍及參贊大臣所司何事雅爾哈
善不堪任使至於此極可傳諭兆惠作速領兵前
進此時順德訥果擒獲阿卜都克勒木尚可贖罪
若仍前支吾粉飾著兆惠訊明從前疎脱霍集占
屬實即於彼處正法或有别情即與雅爾哈善哈
寧阿一同拏問派妥員押解来京朕親訊情節至
霍集占曾有再来救援之誓迄今杳無聲息可見
逆賊計窮力竭以致衆人解體大軍所臨惟有孑
身遠遁更有何能兆惠惟以雅爾哈善為戒堅心
進𠞰一切機宜不必專候指示所留綠旗丁四千
名現在攻取回城正需分守且可助大兵聲勢不
必遣往屯田又
諭曰伯克托克托署守偹馬英德筆帖式官住初至
庫車即為賊誘害深可憫惻托克托散秩大臣職
銜令伊子塞第克承襲馬英德官住著交部照陣
亡例議卹兆惠即傳諭官兵等知之
諭定邊左副將軍成衮扎布辦理烏梁海事宜
上諭軍機大臣曰據成衮扎布奏稱歸附之烏梁海
等每自言如山獸河魚任意行走難以嚴加管束
大凡有命者無不貪生若順其性則不勞防範且
省備兵籌餉之費等語烏梁海恩克阿喇善等脱
逃本非大事成衮扎布如此陳奏未免過慮從前
扎隆阿等奏到時朕於行在詢問總管圖布慎據
奏二人不過生計稍窘欲歸舊游牧因論圖布慎
爾如欲歸游牧亦聽其便而伊懇陳不願看来並
非飾詞况察達克一聞恩克等脱逃即行追緝是
舊烏梁海等久循法令本無可疑其妄動者不過
一二新降之人若因此并謂舊人俱不可信豈情
理耶總之駕馭此輩原不必過於防範伊等安静
謀生則撫慰之若叛逃滋事則擒𠞰之而已可傳
諭成衮扎布知之
己夘
申諭定邊將軍兆惠以雅爾哈善為戒
上諭軍機大臣曰昨以雅爾哈善情罪諭知兆惠令
其拏解来京今覆閱伊等奏摺愈為可恨即如阿
卜都克勒木以四五十騎遁去城内降人共三千
餘口此言即屬可疑伊黨與若止此數則我以八
千人圍城應早生内變亦何難𠞰殺無遺且得城
後回衆獻出助惡之沙泥雅斯等五人遂俱正法
此五人若果為阿卜都克勒木死黨則豈肯舍之
而去致坐受老弱之擒獻此中情節豈復可問况
納降既定雅爾哈善仍未入城但令哈寧阿前往
看視而屢次奏報從未有身親其事者又焉用將
軍為也試數用兵以来膺專閫之寄有似此因循
疎懈者否兆惠當以為戒奮勉前進現在已至何
處彼處情形若何作速奏聞
宣諭雅爾哈善罪状
上諭大學士曰雅爾哈善進兵庫車屢次失機貽悞
前已降旨宣諭矣今據奏庫車賊首阿卜都克勒
木率衆夜遁所餘老弱出降現在順德訥往追俟
回營時再行進兵等語以八九千官兵駐守三月
之久俟賊首逃去城中窮蹙出降始得其城雅爾
哈善其尚何顔以得城奏報耶辦理回部一事從
前因逆賊霍集占等係我兵平定伊犁時出諸厄
魯特拘禁之中俾仍長舊地而狼子野心旋復戕
害我副都統阿敏道負恩肆逆不得不行𠞰滅而
雅爾哈善在巴里坤辦理沙克都爾曼濟一事頗
能乘機奮勉是以屢加優擢今春進兵即授為將
軍伊既膺討逆之任自應倍加勇往以擒獲叛賊
為務詎意懈弛僨事竟有出於意料之外者前此
霍集占親率賊衆来援庫車屢經挫衂乃既不能
擒獲於臨陣復不能覺察於入城一任其潛入潛
出並無措置而徒以堵截之責委之順德訥而已
不預至掘城一事用綠旗繆計復全聽之馬得勝
轉致為賊所覺横開一溝傷我兵卒種種坐失事
機以如許兵力圍一彈丸之城而賊首出入自如
不知統兵大帥身在何處朕彼時觀其情形怠玩
若此早知庫車城中為賊腹心拒守者必將盡行
狡脱僅餘老弱而後得之當即屢降諭旨令其加
意防守勿致逃逸今觀所奏庫車頭目阿卜都克
勒木領衆夜遁惟餘老弱出降一一不出所料可
見雅爾哈善於霍集占脱逃時不親往追擒馬得
勝掘城時又不能躬行相度又回衆出降尚不入
城查閱亦不急行進𠞰數月以来惟事坐守軍營
老師糜餉直待賊人兔脱鼠竄相率盡出而後得
一空城以報命且忝為大師不能身先士卒致一
切措置遲悞盡以委之他人初無一語引罪但知
高坐帳中以郵符奏報自任若代他人傳述者則
雖芻靈木偶皆可勝任何必復簡用將軍為哉今
雖得庫車而城中所存率係饑疲殘廢轉須為之
養贍即得城亦復何用且伊奏内沙喇斯瑪呼斯
等厄魯特及自伊犁逃歸回衆所有男丁不過一
千餘名設賊黨果止此數豈能拒守如許之久又
稱回衆供出沙呢雅斯等五人訊明正法此五人
者既係阿卜都克勒木惡黨能鈐制諸人不令出
降即何難與之同竄而必坐以待斃所奏荒唐悖
謬如此謂無欺飾情弊其誰信之核其前後情罪
從来悞事之臣未有若是之甚者夫賞功罰罪國
有常典雅爾哈善前辦理沙克都爾曼濟時朕以
其奮勉可嘉即授為内大臣并將伊子補授侍衛
今乖謬失律至此雖欲為之曲貸其如國法何已
降旨兆惠等將伊拏解来京治罪伊子並著發往
黑龍江當差朕於諸臣功罪毫無成見惟有信賞
必罰以彰憲典而已將此通行傳諭知之
辛巳
參贊大臣富德疏奏招撫布魯特情形
富德奏言臣與巴圖濟爾噶爾瑪常額爾登額
等領兵七百名於七月初六日至布魯特之塔
拉斯其頭目邁塔克哲野木又喀喇博托之弟
喀喇們都孑阿薩木及分管三百餘戶之納蘇
卜呼里俱来求見言及侍衛托倫泰招撫情事
臣詢以西哈薩克相距程期據云邊界相錯有
十數日數日不等西哈薩克之特柳克圖里拜
等年来與塔什罕回人相攻不知勝負若何請
遣人為大兵前導臣派三等侍衛蒙古勒岱吉
林署參領赫申等前往西哈薩克查拏哈薩克
錫喇若特柳克等情願歸誠遣使入
覲即照例伴送至京又詢邁塔克等云從前圖魯起
等告稱塔拉斯有三鄂拓克今惟科索楚啓台
兩處其薩婁鄂拓克之阿克拜何以未來據稱
阿克拜及伊姪車里黑葉里黑等三人分管五
千戶又愛達爾伯克管百餘戶相距頗遠且與
回人額哲伯特相攻故前此未導侍衛前往今
阿克拜過夏之地去此只四五日程期等語臣
即令邁塔克遣人前導派察哈爾藍翎侍衛伊
達木扎卜戴奬賞藍翎之索倫領催林保等前
往十二日伊達木扎卜等回營告稱阿克拜等
所居名巴倫古特聞有
恩旨招撫俱歡悦歸誠阿克拜年老遣其子伯勒克
愛達爾伯克有疾遣其弟諾竒等来見請與邁
塔客子弟同行入
覲臣令其隨營於十三日起程前往西哈薩克邊境
計蒙固勒岱等八月初可回其哈薩克錫喇有
無潛匿及西哈薩克果否歸誠或伊等請来年
入
覲則阿克拜等使人令且回游牧臣於八月内可抵
伊犁等處奏入
上諭軍機大臣曰富德已至塔拉斯將抵西哈薩克
邊界索取哈薩克鍚喇但哈薩克錫喇係額爾類
舊屬去年在沙喇擘勒曾相通問已屢諭向額爾
類索取著傳諭策布登扎布富德仍遵前旨辦理
至回抵伊犁時若能由特穆爾圖淖爾直抵葉爾
羌喀什噶爾更善否則徑往阿克蘇與兆惠會合
恊力擒獲霍集占以奏膚功
壬午
命布政使銜德舒駐劄庫車辦事
上諭軍機大臣曰現在已得庫車城大兵向前進發
應照巴里坤之例特派大員駐劄德舒在哈密辦
理健銳營兵起程後著即前往庫車駐劄辦事其
協同阿里衮在巴里坤辦事著清馥前往
命侍郎書山辦理屯田事務
上諭大學士曰永貴效力軍前已閱數年自應更换
書山著以侍郎銜同定長辦理屯田事務刑部侍
郎員缺著永貴補授
平定準噶爾方略正編卷六十
