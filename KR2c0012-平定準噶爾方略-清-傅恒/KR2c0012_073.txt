平定準噶爾方略正編卷十九
乾隆二十年秋九月丁酉
諭定西將軍扎拉豐阿等查辦巴哈曼集
上諭軍機大臣曰永常奏布庫努特得木齊諾爾布
等告稱帶領屬人來歸途中遇巴哈曼集搶掠殺
傷等語巴哈曼集或係實在叛逆搶掠臺站或但
不能約束其衆致多盜竊俱未可定著傳諭扎拉
豐阿玉保於到日查明如僅止盗竊仍行寬貸選
派伊兵丁帶至軍前效力贖罪如實係從逆即將
巴哈曼集擒拏正法安插其衆西路有似此反覆
無定者俱酌量辦理具奏
命封厄魯特貝勒齊木庫爾為郡王賞銀一千五百
兩貝勒普爾普銀一千兩貝子德濟特銀八百
兩閑散台吉策伯克鄂爾咱特銀二百兩隨行
宰桑二人各銀四十兩僕役二人各銀十兩
命賞給喀爾喀喇嘛諾顏綽爾濟封號
上諭軍機大臣曰喀爾喀喇嘛諾顔綽爾濟在阿睦
爾撒納游牧誦經聞阿睦爾撒納之喇嘛楚魯木
班珠爾以理阻止阿逆部衆不使逃竄諾顔綽爾
濟即給與楚魯木班珠爾衣服以示奬勵并令其
安撫衆人深知大義殊屬可嘉著加恩賞給清蘇
朱克圖諾們汗之號其印信即入於辦理扎薩克
印信内鑄給
戊戌
諭定西將軍扎拉豐阿等曉示巴雅爾沙克都爾曼
濟前往游牧事宜
上諭軍機大臣曰現在諾爾布林心已擊敗阿巴噶
斯是噶爾藏多爾濟游牧自無可慮惟巴雅爾沙
克都爾曼濟雖各遣伊宰桑前往游牧此際尚未
得信阿睦爾撒納人甚險詐恐煽誘伊等游牧亦
未可定若伊等一抵軍營即赴游牧恐有不測著
富德明白曉示巴雅爾沙克都爾曼濟所遣宰桑
若已向游牧察看情形迎來告知即令各歸游牧
集兵會𠞰賊衆若尚未迎來伊等不必急赴致墮
賊計或再遣人偵探或與噶爾藏多爾濟之兵同
行方為妥協如此曉示看伊等意見語言若何即
行具奏扎拉豐阿玉保亦傳諭噶爾藏多爾濟現
在或由哈卜塔克拜塔克前往額林哈畢爾噶或
由阿濟必濟前往巴里坤並如何與巴雅爾等會
合之處一併奏聞
申諭參贊大臣哈達哈等進兵事宜
上諭軍機大臣曰阿蘭泰等奏臺站章京哈林送到
貝勒剛多爾濟屬人鄂勒錐諾斯海及被搶臺站
脱出官兵所告賊衆情形看來阿睦爾撒納惟就
兵力稍弱之臺站肆行搶掠未敢犯我聲援及屯
田兵丁伊之伎倆於此可見鄂勒錐所聞派兵搶
掠將軍及伊蘇特鏗格爾有二千餘戶之語乃阿
睦爾撒納有意聲揚皆非實事伊潛逃蹤跡必難
遠去但速進兵即可擒獲哈達哈等仍遵節次諭
旨俟丹津到時即與青滚雜卜喀喇巴圖魯阿玉
錫帶兵前進達爾黨阿等隨後繼進以為聲援務
期擒𠞰賊衆通信伊犁鄂勒錐等出使哈薩克歸
途遇阿睦爾撒納被其拘禁仍能脱出深屬可嘉
著交與哈達哈等量行賞賜其被搶臺站官兵以
寡敵衆仍能脱出亦著加恩賞賚
命賞給齊木庫爾等戶口
上諭軍機大臣曰阿睦爾撒納所屬戶口内著撥出
一百戶賞給齊木庫爾其納噶查所屬戶口著分
賞普爾普德濟特二人前因克什克患病未來入
覲令哈達哈等留心察看今伊兄普爾普已受朕
恩克什克尚無可疑之處著傳諭哈逹哈等毋庸
防範再同班珠爾前來之喇嘛楚木齊班珠爾及
阿睦爾撒納宰桑巴雅爾俱經阻止游牧人等逃
竄且與班珠爾之禪宗奇爾金阿睦爾撒納之額
默根扎木參之敦多克巴桑圖布慎俱已供出實
情加恩釋放並著哈達哈等將伊等妻子查出遇
便送至京師
命將阿睦爾撒納等游牧人衆分賞喀爾喀
上諭軍機大臣曰朕前諭將阿睦爾撒納班珠爾納
噶查等屬人移於通肯呼裕爾今思沿途解送需
派兵丁現在喀爾喀部落較從前頗知奮勉效力
著將阿睦爾撒納等游牧停其遷移除賞給齊木
庫爾等人衆外所有戶口俱分賞喀爾喀等為僕
即著兆惠策布登扎布查明人數均勻賞給仍令
嚴加約束稍有滋事即行治罪毋得令其脱逃
庚子
命參贊大臣哈達哈等籌辦軍營馬匹
上諭軍機大臣曰哈達哈等奏收取阿睦爾撒納游
牧後未即發兵接濟額林沁多爾濟因兵少路遥
馬匹疲乏等語所奏甚屬含糊伊等前為收取阿
睦爾撒納游牧奏留馬三千匹又將解送張家口
馬一萬匹亦經奏留今所奏疲乏馬匹或指軍營
附近者尚可若調來之馬皆久係收放餧養何以
至於疲乏著伊等明白回奏仍查明現足敷用馬
匹即遵朕旨帶領哨探兵丁前進若馬匹臕分實
有不足即發銀兩縀疋向新收之烏梁海等購買
應用亦可或路遠難應急需仍酌量辦理速為奏
聞
諭參贊大臣哈達哈等停止辦理納噶查游牧
上諭軍機大臣曰詢問納噶查將阿睦爾撒納一切
悖逆妄行之處據實供吐朕己施恩免罪仍留公
爵著傳諭哈達哈等將納噶查及伊弟巴勒濟達
克巴戶口俱停其辦理昨降旨將納噶查屬人賞
給德濟特普爾普等今既給還著於班珠爾屬人
内量為分賞亦傳諭兆惠策布登扎布等知之
諭參贊大臣哈達哈等辦理布珠庫游牧
上諭軍機大臣曰哈達哈等奏郡王青滚雜卜報稱
汗哈屯烏梁海宰桑布珠庫業已擒獲正法所有
屬人或賞給察達克赤倫或給回莽噶拉克之處
請旨定奪等語青滚雜卜此次辦理烏梁海奮勉
可嘉近降旨令其帶兵同哈達哈前往哨探擒𠞰
阿睦爾撒納通信伊犁若能奮勉效力必格外加
以恩賞至莽噶拉克告稱從前伊父身故噶爾丹
策凌將伊屬下二得木齊撤出給與布珠庫管理
今布珠庫所屬若止莽噶拉克之衆即可給還若
此外尚有屬人自應遵旨賞給察達克赤倫管理
可傳諭哈達哈等詢問青滚雜卜令其分晰聲明
具奏
諭領隊大臣富德傳信和碩特游牧人等
上諭軍機大臣曰訊據班珠爾供伊欲寫信付和碩
特台吉三濟特鄂齊爾等令其曉示和碩特游牧
人等將阿睦爾撒納擒獻等語三濟特鄂齊爾業
已起程班珠爾之信交伊宰桑禪宗齎往著傳諭
富德俟禪宗到時將班珠爾之信交三濟特鄂齊
爾轉送和碩特人等并將三濟特等言語情形奏
聞禪宗已加恩授為散秩大世著帶往軍前聽候
調遣
命奬賞宰桑厄爾錐音等
上諭軍機大臣曰朕前諭將永常所奏臺站情形一
摺錄寄玉保濟福等令傳諭帶往宰桑厄爾錐音
哈薩克錫喇恩克博羅特吞圖布等閱看今據奏
稱伊等俱各繕書信安撫游牧並將書稿進呈厄
爾錐音等誠心籌畫殊屬可嘉昨又將諾爾布林
沁擊敗阿巴噶斯等一節錄寄扎拉豐阿傳示伊
等量必更加踴躍今特加恩賞給御佩荷包及鼻
煙壺各一件著扎拉豐阿等傳諭伊等祗受仍各
賞銀二百兩以示奬勵
冬十月辛丑朔
命副都統莽阿納哈寧阿為西路領隊大臣
命拏解策楞來京革副都統三格職效力贖罪
上諭軍機大臣曰據策楞奏稱官兵器械須預備整
齊隨同將軍進發等語策楞身獲重譴朕加恩賞
給都統職銜命往西路理宜奮勉效力今伊觀望
遲延毫無振作怯懦已極著扎拉豐阿一至軍營
即傳旨將策楞拏解來京仍派員看守不得令其
自盡至三格雖非參贊亦係領隊大臣一意推諉
亦有應得之罪著革去副都統留軍營效力贖罪
又
諭曰永常策楞奏薩喇爾遣探信之護軍莽哈前來
中途被掠脱出尋至軍營將情形告知等語莽哈
以隻身䧟賊猶能脱出且所稱遇見賊衆俱四五
十人一起並無大隊此又何足為懼策楞從前或
為永常所惑不敢進攻今諾爾布林沁已擊敗阿
巴噶斯擒其得木齊班咱則朕前諭一到策楞即
當帶兵尾追賊衆即隻身前往督率諾爾布林沁
進攻有何不可伊身獲重罪朕格外加恩賞給都
統職銜令在參贊大臣上行走應如何奮勉乃一
味推諉深負朕恩已降旨拏解來京治罪護軍莽
哈被掠脱出奮勇可嘉著加恩授為藍翎侍衞賞
銀一百兩揀派兵丁令其帶領探取伊犁信息即
速奏聞
壬寅
命參贊大臣哈達哈等拏解青滚雜卜來京
上諭軍機大臣曰哈達哈阿蘭泰等奏郡王青滚雜
卜請派兵五萬名於明年進𠞰等語從前因青滚
雜卜諸事迎合阿睦爾撒納曾經降旨拏問第因
其情尚可恕且當用人之際是以復諭停止以觀
後效今詢問阿睦爾撒納屬人供稱青滚雜卜將
班第薩喇爾參奏之處通信阿睦爾撒納伊既從
中漏洩則聞其叛去心必惶懼現在所請派兵進
𠞰之說亦非誠心效力不過藉此姑延時日若留
伊辦事非惟不得其力轉須留心防範於事無益
著哈達哈等仍遵前旨將青滚雜卜拏解來京其
貝勒令伊子承襲所領和托輝特兵丁哈達哈等
即酌派大員管轄
(臣)等謹案青滚雜卜既與阿逆潛通復敢請
派多兵托言自效遲迴觀望其心叵測早蒙
聖明洞燭其奸是以
申諭軍營大臣仍遵
前旨拏解因傳
諭到時青滚雜卜先已派兵前進復
命哈達哈親至軍營詳察情形斟酌辦理我
皇上幬覆如天於萬無可原之中矜全再四冀其湔
滌自新乃竟冥心怙終狡焉逋竄甘心附賊
自速典刑於是益信反覆背
恩者固為天理所不容而
聖主懲惡鋤奸斷自
宸衷者已歷歴先事灼見如此
諭定西將軍扎拉豐阿等派兵進𠞰事宜
上諭軍機大臣曰前曾降旨將此次出兵之台吉宰
桑兵丁等各加賞賚已諭知扎拉豐阿令其前至
軍營時即將現在派令出兵之噶爾藏多爾濟等
分别賞給厄魯特等生性貪饕聞有恩賞必至多
派兵丁須為限制計我兵五千餘名伊等再派兵
五千名共得萬人已敷調遣扎拉豐阿即遵照辦
理仍曉示各台吉宰桑所賞銀兩緞疋若擕帶進
兵未免繁重或令游牧人等赴巴里坤支領或凱
旋時再行支領議定即行奏聞
諭參贊大臣哈達哈等進𠞰事宜
上諭軍機大臣曰哈達哈等奏稱九月十一日選派
索倫喀爾喀兵丁令虛銜藍翎蒙固勒岱帶領自
庫卜克爾起程探取班第等信息等語哈達哈等
較西路尚知奮勉所奏從四十八臺脱出之喀爾
喀達瓦厄魯特巴顔等告稱隨從阿睦爾撒納人
衆念其妻子羣相怨恨看此情形惟速帶兵進𠞰
即可擒獲達瓦巴顔等被掠脱出著酌量賞賚至
根敦扎卜負恩背叛情罪可惡將伊妻子近屬拏
解來京其僕人分賞索倫喀爾喀等前命喀喇巴
圖魯阿玉錫在哨探隊行走今哈達哈奏稱遣往
齊木庫爾游牧此際應已接奉諭旨即遵照前旨
速赴軍營
命護理陜甘總督印務吳達善撥解軍需銀兩
上諭軍機大臣曰朕命厄魯特台吉噶爾藏多爾濟
等帶領所部四五千人會同進𠞰應需賞賚銀兩
緞疋著傳諭吳達善令其酌量或即於存貯哈密
軍營銀十五萬兩内撥解五六萬兩至巴里坤交
軍營大臣收貯行文扎拉豐阿聽其賞給其應貯
備軍需銀兩再於内地撥解前往
諭署安西提督冶大雄派送官兵事宜
上諭軍機大臣曰前據冶大雄奏准劉統勲策楞等
扎調安西標兵二千名又續調各營兵二千名隨
降旨將續調官兵停其派往其安西官兵業已進
發不必停止嗣經治大雄覆奏續據劉統勲等密
札停止調遣因將先進官兵調取回營等語今復
據永常等奏請派安西官兵一千名前赴軍營看
來伊等忽調忽停茫無定見徒使官兵往返馬力
疲乏現在巴里坤有兵五千餘名足敷調遣著傳
諭冶大雄此時永常等所調官兵若已前往即赴
巴里坤軍營駐劄如尚未起程即無庸派往
命喀爾喀貝子策卜登領兵前往伊犁
上諭軍機大臣曰永常策楞奏接到噶爾藏多爾濟
等送交游牧書信已飭令策卜登交與諾爾布林
沁其沙克都爾曼濟等七處書信因各游牧俱在
淖爾納林齋爾等處俟噶爾藏多爾濟到時再為
送交等語辦理殊屬糊塗此等書信特為安慰伊
等游牧自應隨到即行交送始於事有益何得遲
留貽悞又伊等通信班第亦交策卜登令轉交諾
爾布林沁托那噶爾布送往豈不能一同前去即
此可見伊等怯懦性成毫無定見著策卜登等至
諾爾布林沁處派厄魯特兵一百名同赴伊犁布
圖庫若在伊游牧亦著同往并將沙克都爾曼濟
書信亦交策卜登設法傳送如諾爾布林沁處有
便道可以交送即令派人分送其拏獲之阿巴噶
斯屬下得木齊班咱著即妥協防範解送來京
甲辰
命授回人伯克阿底斯等官職
上諭軍機大臣曰管理伯得爾格鄂拓克回人伯克
阿底斯著授為三品總管賞銀一百五十兩烏蘇
卜阿卜都喇伊木俱著授為二等侍衞各賞銀一
百二十兩吐魯番回人伊必里野木著授為三等
侍衞賞銀一百兩仍按伊等品級每人各賞衣一
襲
丙午
申諭參贊大臣哈達哈等查察青滚雜卜情形
上諭軍機大臣曰哈達哈等奏令郡王青滚雜卜同
扎爾杭阿等帶兵追捕阿睦爾撒納等語朕因和
托輝特兵尚可用曾將青滚雜卜暫停拏問近聞
其暗結阿睦爾撒納而所請明年派兵進𠞰之語
顯係遲迴觀望是以仍令拏解來京但哈達哈等
業已派令帶兵前進又復調回必生疑懼著傳諭
哈達哈若接到拏問諭旨尚未舉行即速赴伊營
留心察看倘誠心奮勉仍免其拏問將前旨及奏
摺密封進呈若情形叵測哈達哈先酌定堪以管
轄和托輝特兵衆之人即將青滚雜卜拏解來京
此際最宜斟酌妥協詳愼辦理從前班第等參奏
阿睦爾撒納伊尚聞知暗中通信今伊自知罪愆
必多顧慮尤宜加意愼密
申諭參贊大臣哈達哈等進𠞰事宜
上諭軍機大臣曰哈達哈等奏令郡王青滚雜卜等
帶兵前進伊等亦陸續進發又據從臺站脱出人
等告稱於鏗格爾西喇托輝等處曾遇阿睦爾撒
納等語看來阿睦爾撒納情形甚為窘迫若督兵
速進自當擒獲朕已將分隊帶兵之處降旨伊等
自當遵照辦理阿睦爾撒納搶掠臺站時塔木集
賽人等亦至額爾齊斯等處搶掠今大兵前往務
將從賊黨羽悉力搜捕如塔本集賽等游牧更宜
𠞰絶以壯軍威若能直至伊犁地方通信班第等
併力夾攻固為甚善或須俟西路兵力即據形勢
之地以待聲援相機進𠞰哈達哈等固不可稍存
畏葸亦當計出萬全妥協辦理至從臺站脱出之
喀爾喀及訥默庫巴圖博羅特等屬人勞悴可憫
哈達哈等即酌量賞賫以示鼓勵
申諭定西將軍扎拉豐阿等速赴軍營進𠞰
上諭軍機大臣曰今日永常策楞奏到尚未進兵前
有旨令阿敏道帶領精兵探取班第等信息亦未
遣行畏懦已極著傳諭扎拉豐阿玉保即速馳至
軍營一應事宜俱遵節次諭旨辦理其務體委任
之意加意奮勉以奏膚功
命授準噶爾諸部盟長
上諭軍機大臣曰前因都爾伯特部落人衆已分為
兩翼各授盟長看來盟長一員尚屬不敷著將策
凌策凌烏巴什訥默庫俱授為盟長並著塞卜騰
為策凌之副策凌孟克為策凌烏巴什之副噶爾
藏多爾濟為訥默庫之副輝特部落人既無多即
著齊木庫爾為盟長和碩特部落著沙克都爾曼
濟為盟長俱不必副
丁未
命封親王訥默庫之子喇嘛扎卜為貝勒加賞訥默
庫銀一千兩宰桑巴圖濟爾噶爾烏察喇勒察
罕鼐濟等銀各二百兩
定議籌辦西路軍營馬駝糧餉事宜
先是協辦陜甘總督劉統勲疏奏籌辦馬駝運
送口糧撥貯兵餉各事宜得
旨軍機大臣議奏尋議據劉統勲奏稱臣前奏請調
各處未用餘馬二萬匹合之現調哈密馬五千
餘匹及軍營所存尚可備用之馬其數約敷七
千官兵之用但其中恐有疲乏馬匹請將陜甘
現存馬匹察其可用者一例調取至駝隻一項
按册尚存四千餘隻其中亦多不堪應用之駝
現已行文撫臣購覓就附近營分派兵帶赴哈
密聽候調用等語查此次用兵安接臺站追捕
逸賊惟務迅速前行陸續進發哈密有馬五千
四百匹既已先後送到軍營兩次運送巴里坤
糧石計駝一千三百隻俱足備一二千兵之用
策楞等屢奉
諭旨自當即日帶領前進其續進之兵需用馬駝既
據稱陜甘兩省原調未用餘馬尚屬臕壯即令
護督吳達善尅期催赴軍營昨據吳達善奏稱
已將肅鎮馬匹就近赴調先解軍營其餘分别
臕分陸續起解其陜省路途稍遠各營馬匹應
擇其臕壯者數千尅期前赴俱應交該護督分
晰查核辦理又軍營有駝一千三百隻續調安
西駝一千隻應令該護督於各處駝隻調撥購
買計足敷用即行停止又所奏運糧事宜請召
募殷實商人分别程途險易給與雇値聽其陸
續轉運應一併交與該護督辦理並派委賢能
大員查催務期無悞其所請於蘭州司庫酌撥
銀二十萬兩分貯甘肅安西道庫以備軍需亦
應如所議行奏入
上從之
庚戌
命傳
諭準噶爾部衆
上諭準噶爾部衆曰準噶爾鄂拓克人等攻戰頻年
互相殘害朕興師平定擒厥渠魁爾台吉宰桑等
望風納欵朕優加封賞并籌爾部衆生計俾各安
居樂業今逆賊阿睦爾撒納負恩逃叛妄思并吞
爾衆肆行驚擾念爾各部豈有不願為天朝臣僕
反附和亂逆甘受驅使之理特被其脅從無由自
拔耳數年來令爾準部不得安生皆達瓦齊阿睦
爾撒納所致達瓦齊已屬昏愚阿睦爾撒納尤為
暴虐爾衆素所稔知朕今命將興師聲罪致討咨
爾有衆能擒獲阿睦爾撒納者必加恩封賞以示
奬勵此時甘心黨惡者不過阿巴噶斯哈丹克什
木敦多克曼集數人其餘或為宰桑等挾制非其
本心有能擒獲從逆之宰桑得木齊等宰桑即行
優叙得木齊即授為宰桑其餘屬人有著勞績者
以次授職爾等當以受朕深恩永安生業為念毋
為浮言煽惑倘執迷不悟大兵所至必加𠞰絶慎
之
辛亥
命副都統富德為參贊大臣兼理西路臺站
命定邊左副將軍達爾黨阿等拏解青滚雜卜
上諭軍機大臣曰哈達哈等奏詢問厄魯特巴雅爾
供稱青滚雜卜帶往烏梁海之諾爾布丹津係巴
特瑪車凌之弟於七月内曾往見阿睦爾撒納其
巴特瑪車凌所屬六十戶現在青滚雜卜軍營等
語看來青滚雜卜必有通信於阿睦爾撒納之事
是以令諾爾布丹津前往且查出巴特瑪車凌戶
口亦未呈報前曾兩次降旨拏伊來京繼又中止
倘伊知覺懷疑生懼愈滋事端著傳諭達爾黨阿
將青滚雜卜喚回拏解或令哈達哈即於軍前拏
解來京其選派大員管理和托輝特兵衆及令伊
子承襲貝勒之處俱遵前旨行
參贊大臣哈達哈等疏奏解送台吉吹喇錫等
來京
哈達哈等奏言據永貴文稱九月十八日管理
聲援兵副都統扎爾杭阿遣員送到厄魯特台
吉吹喇錫等查吹喇錫烏勒木濟係阿睦爾撒
納同族扎奇魯克齊他沙係貝勒扎木參之人
因阿睦爾撒納心懷叛逆曾告知喀爾喀王公
等今帶領親屬二十餘人戶口一百餘人并在
布拉罕察罕托輝等處遇見貝子德濟特扎奇
魯克齊扎卜等三十餘口又從哈薩克逃出之
厄魯特塞倫巴圖爾婦女畢齊罕扣等一俟前
來吹喇錫即係根敦扎卜之父更有關係隨派
虛銜藍翎瑪虎解送來京其家屬戶口暫行看
守又據吹喇錫等告稱伊戶口内有阿睦爾撒
納屬人托博克哈爾布錫和通等三人恐其逃
遁臣等現在嚴加看守其同來之德濟特屬人
俱交各游牧安插奏入報
聞
壬子
命授巴哈曼集為二等侍衞
上諭軍機大臣曰前據永常策楞奏往傳巴哈曼集
稱病不行未知虛實今策楞奏九月二十九日帶
兵至廋濟地方巴哈曼集患病屬實舁之來見并
稱欲令伊子沙喇巴圖魯隨營效力誠懇可嘉著
加恩授巴哈曼集為二等侍衞賞銀一百兩再臺
站兵丁傳送事件甚屬勤勞而新附之厄魯特等
尤宜撫䘏著將派撥臺站之察哈爾喀爾喀等酌
量賞給其厄魯特人等從優加賞
命寬免劉統勲策楞罪以司員在軍營效力
上諭大學士曰劉統勲因永常自穆壘退回巴里坤
輕信浮言張皇附和奏請退守哈密拒絶歸附之
諾爾布林沁種種乖謬不可枚舉是以降旨革職
拏解來京治罪夫律以逗撓軍機搖惑輿情即置
之於法實無可逭但朕念劉統勲所司者在糧餉
馬駝其軍行進止原係將軍之事設令模稜之人
緘默自全轉可不致獲罪是其言雖刺謬其心尚
可原也况永常尚不識死綏之義何怪於懦弱書
生劉統勲在漢大臣中平日尚奮往任事朕於萬
無可寬之中求其一綫可生予以自新之路劉統
勲著從寬免其治罪發往軍營交班第等令其在
司員内辦理軍需效力贖罪倘伊以為士可殺而
不可辱欲來京甘受典刑亦惟其所自處伊子俱
著釋放劉墉著加恩令在編修上行走自效至策
楞去歲即以恇怯獲罪今復用為都統於永常送
回時即當一面參奏一面帶兵進𠞰乃一味曲從
依違觀望故亦降旨革職拏問在伊實有應得之
罪但此番坐失機宜永常實為罪首策楞乃係因
伊獲譴亦著從寬免其治罪交與扎拉豐阿令其
在司員内辦理糧餉效力贖罪
癸丑
命封賞喀爾喀扎薩克林丕勒多爾濟等
上諭軍機大臣曰喀爾喀扎薩克林丕勒多爾濟等
於阿睦爾撒納逃竄時被其掩襲力戰得脫仍將
賊人後隊軍裝收獲奮勉可嘉著加恩將林丕勒
多爾濟封為公賞銀一百兩其驍騎校齊克愼授
為三等侍衞賞銀四十兩虛銜藍翎永德伍岱俱
授為藍翎侍衞各賞銀三十兩並馳驛前往軍營
效力行走訥默庫屬人諾斯海剛多爾濟屬人鄂
勒錐亦各賞銀二十兩同林丕勒多爾濟遣回各
游牧
定西將軍扎拉豐阿疏奏前赴軍營日期
扎拉豐阿奏言十月初三日欽奏
諭旨令臣與玉保速至軍營帶兵前進會合噶爾藏
多爾濟等奮勉𠞰賊臣於烏里雅蘇台揀選馬
駝於十月初五日輕騎起程追及玉保前往巴
里坤約需二十餘日可抵軍營奏入報
聞
定邊左副將軍達爾黨阿等疏奏前赴軍營日
期
達爾黨阿等奏言臣等欽奉
諭旨至烏里雅蘇台辦理行裝即速前赴軍營今定
西將軍扎拉豐阿於十月初五日前往西路臣
等於是日即馳往北路軍營俟見哈達哈等公
同商酌進兵事宜奏入報
聞
丙辰
申諭定邊左副將軍達爾黨阿等進𠞰事宜
上諭軍機大臣曰哈達哈等奏先帶索倫喀爾喀兵
一千三百餘名進發達爾黨阿等將續進兵三千
餘名分隊帶領前進等語哈達哈等此番辦理頗
覺奮勉但前隊兵數較少尚未妥協或酌量揀選
二三百名先行哨探達爾黨阿等即續進以作聲
援方為愼重其兵丁口糧即於包沁牛羊内取用
朕前曾降旨令北路之兵酌量在額爾齊斯或附
近卡倫駐劄想伊等亦經奉到若勢可疾驅即行
前進但派令成衮扎布塔爾瑪善帶兵進發伊等
選輭無能不如巴扎爾什第桑寨多爾濟尚能效
力著即派令帶兵留成衮扎布等辦事喀喇巴圖
魯阿玉錫丹津俱熟諳厄魯特事宜即會同商酌
相機辦理
命授汗哈屯烏梁海宰桑郭勒卓輝等為總管
上諭軍機大臣曰哈達哈等奏據脱出之巴拜等供
稱阿睦爾撒納遣尼瑪前往鳥梁海宰桑郭勒卓
輝處通信會合等語汗哈屯烏梁海等係兵力收
服非察達克車根赤倫等與賊有讐久經歸順者
可比我兵既進伊等或襲其後甚有關係達爾黨
阿哈達哈等宜加意防範再察達克等去歲投誠
俱加恩授職此次收服宰桑郭勒卓輝瑪濟岱等
著加恩授為三品總管賞給翎頂其餘宰桑有應
酌量授為三四品總管者未經查奏著達爾黨阿
等查明酌量授職一面奏聞一面辦理再伊等馬
匹牲隻若以銀兩緞疋與之交易既可分伊等之
力亦藉以助給軍需即傳諭察達克等若能勉力
承辦必加恩賞
命派兵赴達卜遜圖喇堵截賊衆
上諭軍機大臣曰富德奏稱額爾齊斯之北有達卜
遜圖喇地方係準噶爾哈薩克俄羅斯交界其地
産鹽輿圖所載額爾齊斯之北有鹽池即其地也
距塔爾巴噶台千里阿睦爾撒納勢力窮蹙或由
此路逃往俄羅斯亦未可定著傳諭達爾黨阿哈
達哈等帶兵進發後或令察達克赤倫等帶伊舊
烏梁海兵數百名赴其地巡查堵截或於索倫兵
内分數百人前往亦可伊等願往所派兵丁俱照
軍營一體賞賚
定議派兵防守巴里坤事宜
先是協辦陜甘總督劉統勲疏奏派兵防守巴
里坤一摺得
旨軍機大臣議奏尋議據劉統勲奏前奉
諭旨派綠旗兵二三千名令提督豆斌帶領防守巴
里坤以為聲援擬派甘州兵一千名肅州兵一
千名前往駐防等語查從前九月内奉
旨派兵其時永常尚駐穆壘兵俱隨征是以另派綠
旗兵丁防守嗣於十月内已傳
諭冶大雄令其將現調安西兵二千名無庸前往惟
令該護督吳達善趲辦馬駝以應現在兵丁進
𠞰之用但巴里坤防兵僅三百名稍覺單弱請
將原派安西兵内酌撥一千名前往駐防奏入
上從之
參贊大臣哈達哈等奏報九月二十日遵
旨將擒獲包沁總管阿克珠勒於軍營正法
平定準噶爾方略正編卷十九
