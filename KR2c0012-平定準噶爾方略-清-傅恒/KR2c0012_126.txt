平定準噶爾方略正編卷七十二
乾隆二十四年夏四月乙亥
訓諭八旗大臣官員
上諭軍機大臣曰朕今日恭閱
皇祖實錄議政大臣等奉
上諭
太祖
太宗時滿洲兵凡遇征戰馬匹口糧自備行走所向立
功並無遲悞今官兵行走處馬匹口糧器械等俱給
帑置辦且以為不足而怨咨生焉此皆由該管官不
行嚴飭之故也朕辦理軍務閱歷甚多向時征討岳
州雲南皆决於進取乃得成功後征噶爾丹中路進
兵大臣官員會議以為不可惟朕與費揚古决意進
兵噶爾丹聞風驚懼鼠竄而去朕將中路初次運到
之米遣明珠速送費揚古軍前二次米亦令續送三
次米内朕但留十八日口糧餘皆送往西路是以兵
丁未至饑餒彼時若輕信大臣等之議中道撤兵則
兩路兵丁安得立功奏凱耶今觀領兵大臣官員等
祗為保身之計不以國事為重内存私意彼此爭論
不和又向兵丁等沽名市恩多取口糧及不能䭾載
至於抛棄全無珍惜之意如此居心行事可乎朕之
滿洲兵俱極精鍊全在領兵者將國家之事專心辦
理不圖安逸賞罰嚴明則斷無錯悞進兵西藏時塞
楞不候衆人獨自前往額倫特亦隨後追至為國家
奮不顧身雖致失機豈可論伊等進兵太速乎今策
旺諾爾布係差往策應之兵而遲延不前雖伊所統
兵丁善全而歸伊屬下之兵固然感念與國事有何
禆益朕年少時每於講武練兵等事違命者必懲以
法内外大小悉知儆惕由此觀之訓練之事不可疎
忽也兹衆喀爾喀及青海人等俱服朕德化而策妄
阿喇卜坦之人霸占藏地毁其寺廟散其番僧朕思
伊兵步行一年有餘忍饑受餒尚能到藏我兵顧不
能至乎今滿漢大臣咸謂不必進兵朕思此時不進
兵安藏賊寇無所忌憚或煽惑沿邊諸番部將作何
處置耶故特諭爾等安藏大兵決宜前進欽此蓋彼
時臣工内即有囿於己私惟圖安逸之習氣故
皇祖神謨獨斷毅然辦理是以每遇用兵㒺不克捷朕
御極以來曾屢降諭旨力除此習即如數年來辦
理軍務大臣中不願者居多亦因朕指示催督始
能𠞰殺賊衆所向無前閱時未久即平定準噶爾
且回部葉爾羌喀什噶爾諸城早晚亦可奏績惟
從前永常策楞等以馬匹口糧為詞一意退縮以
致大功不成各罹罪譴雅爾哈善以大兵全力圍
賊一城並不急攻且坐視逃竄國憲難宥故即行
正法此皆徇私心而忘國事之炯戒也至行兵口
糧固屬緊要亦當計其便於裹帶若但拘成例支
給過多以沽名譽及至不能轉運徒然抛棄於兵
丁有何禆益軍行糧隨乃前代漢人陋習曾經諭
及凡將軍大臣等領兵應支口糧惟量足裹帶途
中再為通融撙節何至不能接濟況官兵應支口
糧歸途有補給之例若論事屬已往雖不給亦可
而仍如此定例者乃朕軫念兵丁之至意俾行走
時既覺便利又得補給之項以瞻身家耳數年來
將軍大臣内兆惠富德在軍前行走尚好亦因遵
朕訓諭率先勇往鼓勵官兵雖間有不合機宜然
究未貽誤公事至從來滿洲官兵皆係勁旅遇有
攻戰惟知前進毫無退縮該管大臣官員等平時
並不勤加訓練臨事又不能率先鼓勵可惜朕之
精兵皆為此等大臣官員所悞若果盡心於教訓
倡率則何功不成昨據富德等具奏此次進𠞰之
健銳營滿洲兵於攻戰之時放鎗迅利奮勇直前
等語健銳營係朕新設勅大臣等勤為操演又時
親簡閱始能技藝嫺熟破賊立功八旗大臣官員
皆有練兵之責果能盡心教訓則兵丁技藝自皆
一律健銳又何須另立營名乎欽惟
皇祖以講武練兵不可疎忽
聖訓昭垂實萬萬年永當遵守者著𫝊諭八旗大臣官
員等嗣後各除便己求安之私意惟知訓練兵丁
務使技藝嫺熟不失滿洲舊習庶兵丁皆成勁旅
而風俗日以還淳於國家之事大有禆益矣此旨
著通諭八旗仍於各旗演習騎射處所刊刻永遠
奉行毋怠
丙子
諭定邊將軍兆惠等酌計糧餉進兵
上諭軍機大臣曰定長等奏稱准兆惠等咨内地所
送駝隻至哈密闢展時酌量每駝運糧一石抵阿
克蘇隨以此項駝隻俱行走數千里不能多運惟
擇其臕壯者輕裝䭾載等語昨以達爾黨阿等奏
報所送馬匹五月間可至阿克蘇朕即謂已過麥
熟之期或候回地續種田糧再行進𠞰此特恐馬
力既未齊全糧餉又不能接濟不得已而稍待之
意今思阿克蘇等處亦未必有二萬餘馬牧場且
天暑易致疲乏而定長復不能多運糧餉若再停
留不進而官兵又虚糜兩月之餉矣莫若仍於五
月進兵雖麥熟過期必有尚未收割者可資接濟
庶功以速成不必拘泥前旨著𫝊諭兆惠富德舒
赫德等會議具奏定長等亦令其酌量辦理
定邊將軍兆惠等疏奏查詢侍衛拜達爾勞績
兆惠等奏言臣等欽奉
諭旨查得三等侍衛拜達爾原在雅爾哈善軍營去
秋隨臣等至葉爾羌以英額奇盤山之戰同璊
綽爾圖等為前鋒遇賊陣亡業經具奏去年六
月間雅哈托和鼐之戰拜達爾領巴圖魯兵二
十名衝陣侍衛噶布舒等欲候大隊同進拜達
爾激罵同行不許退後亦經保列頭等功次奏
入得
旨拜達爾已加恩優䘏給與世職矣
辦理屯田副都統定長等疏奏遣發存留滿洲
索倫等官兵
定長奏言臣等准兆惠咨將各處存留之滿洲
索倫蒙古兵丁速令起程於四月内抵阿克蘇
兹于三月三十等日吳達善送馬一千匹前來
臣等除酌留臺站兵丁外計送往軍營各官兵
三百八十五人辦給行糧馬匹陸續起程奏入
報
聞
丁丑
定邊將軍兆惠等疏奏酌籌進𠞰事宜
兆惠等奏言臣等從前擬將和闐阿克蘇分為
兩路特因和闐被圍且有通喀喇土伯特㾗都
斯坦之路俟應援事竣進攻葉爾羌而阿克蘇
之兵兩面夾攻兼堵截賊人逃往拔達克山等
要隘若兵多則分攻喀什噶爾互相牽制今兵
數不多恐逆賊拒守葉爾羌必須兩路合兵攻
圍俟克城後再分兵略地及堵截來援賊衆今
接奉分兵
諭旨謹錄送富德令其定議具奏外臣舒赫德即將
阿克蘇所有馬駝内選其堪用者前往和闐安
撫回衆其酌調布魯特屬人及查拏哈薩克錫
喇臣等於三月初八日即遣侍衛成果布延泰
等𫝊檄布魯特候回報定奪奏入
上諭軍機大臣曰富德至特穆爾圖淖爾攻喀什噶
爾舒赫德前往和闐皆從前酌定者今富德已定
和闐自當由彼進發兆惠雖令富德定議恐往返
需時可𫝊諭富德令其徑從和闐進兵攻取葉爾
羌一面堵截逆賊等逃竄之路昨據舒赫德請前
赴和闐令巴禄在阿克蘇辦事已降旨停止即此
時業已起程亦仍回阿克蘇此旨著速行馳遞
戊寅
諭定邊將軍兆惠等酌籌送馬事宜
上諭軍機大臣曰據富德奏稱前往和闐一路地多
戈壁詢之守備傅能亦以前途牧場既稀而水泉
亦少現將所領兵馬分為五起牽馬步行等語是
解送馬匹甚關緊要達爾黨阿哈達哈所送之馬
二萬餘疋係分給兆惠富德兩軍者抵阿克蘇時
將送交富德之馬作何分起解送不致疲乏可𫝊
諭兆惠富德詳加酌議具奏一面即行辦理
命以陞賞侍衛齊凌扎卜等情等宣示官兵
上諭軍機大臣曰富德奏稱途遇守備傅能等領綠
旗兵五十餘名從哈喇哈什脱出告知伊與齊凌
扎卜等固守情節仍願隨同進兵因其困憊令往
兆惠軍營休息以備詢問等語齊凌扎卜傅能有
守城之責城既失陷自當治罪但哈喇哈什係回
城初降衆心未定非内地城守可比且兵餉不足
尚能勉支三月餘迨勢孤援絶内外變亂始行脱
出旋又隨大兵恢復苟非齊凌扎卜堅守之功則
援兵雖至亦已無及是以加恩優敘今傅能係隨
同齊凌扎卜守城不必一體陞賞但亦屬勞苦著
加恩遇有都司遊擊缺出即行補用隨同脱出之
兵丁殊堪軫念著兆惠等查明酌賞銀兩恐軍營
官兵等以齊凌扎卜傅能既已失城功不抵罪何
故加恩妄生揣度亦未可定可通行曉示知之
命酌定有功人員賞給巴圖魯號
上諭軍機大臣曰富德將交查之藍翎侍衛那木查
爾等十人功次查奏又稱此次保舉人員内索倫
藍翎伊登古奬賞藍翎科丕塔俱應賞巴圖魯號
等語昨諭查奏軍營應賞巴圖魯號人員原欲拔
其殊尤加以寵錫今所奏尚未明晰豈伊等多人
均應賜號耶著𫝊諭富德將此中實屬奮勉超羣
立功異衆者查出四五人具奏又兆惠奉諭惟查
奏綽爾布鼐一人朕已加恩賜號看來伊隊内效
力人多所舉尚覺其少亦𫝊諭兆惠再照前例查
出一二人奏聞請旨
命革副將高宗瑾職押赴烏魯木齊效力
上諭軍機大臣曰吳達善參奏副將高宗瑾委令總
理解送軍營羊隻托病推卸規避不職請革職發
往烏魯木齊屯田效力所奏甚是高宗瑾身為大
員遇事推諉若僅予革職實不足蔽辜但甘省距
烏魯木齊頗遠此等無恥懶惰之人若今其自行
領咨前往中途不免捏病逗遛著𫝊諭吳達善委
員押赴烏魯木齊交與屯田大臣收管令其當差
效力以為官員規避者戒
五月庚辰朔
命欽天監監正明安圖等往繪回部地圖
上諭軍機大臣曰回部將次竣事應照平定伊犂之
例繪畫輿圖明安圖傅作霖著賞銀二百兩西洋
人高慎思籲請同行亦賞銀二百兩二等侍衛什
長烏林泰乾清門行走藍翎侍衛德保賞銀各一
百兩德保仍授為三等侍衛整裝馳驛前往
辛巳
恩免陜西承辦軍需各屬地丁錢糧
上諭大學士曰前因陜西與甘肅毗連之各廳州縣
年來亦有承辦軍需差務小民踴躍急公深堪軫
念特降旨該督令其查明奏聞今據吳達善將辦
差各屬分晰查奏前來所有出力最多之潼關華
陰華州渭南臨潼咸寧長安咸陽醴泉興平乾州
永夀邠州長武府谷神木葭州懷遠榆林定邊靖
邊等二十一廳州縣本年額徵地丁錢糧著加恩
普免十分之三其同官高陵涇陽三原富平盩厔
鄠縣藍田耀州大荔蒲城澄城韓城白水郃陽朝
邑鳳翔岐山寳雞扶風隴州汧陽麟遊郿縣三水
淳化武功等二十七州縣本年額徵地丁銀糧加
恩普免十分之二南鄭褒城寧羌沔縣城固洋縣
西鄉略陽鳳縣商州商南雒南鎮安山陽鄜州洛
川中部等十七州縣本年額徵地丁銀糧加恩普
免十分之一以示一體優䘏加惠黎元至意該部
遵諭速行
諭參贊大臣巴禄隨富德由和闐進兵
上諭軍機大臣曰巴禄奉到阿克蘇辦事之旨奏請
願赴軍營同將軍等進𠞰等語昨已諭巴禄領富
德存留之兵前往和闐辦事今伊既願同將軍進
𠞰著即同富德由和闐領兵前進但和闐仍須大
員駐劄著福禄即留辦事務亦諭兆惠等知之
總督管甘肅巡撫吳達善疏奏臺站兵糧就近
擬運事宜
吳達善奏言查口外軍營安設臺站從巴里坤
北至烏魯木齊南至阿克蘇俱需駝隻轉運合
計一月用駝二百餘倒斃者十之七八購辦不
易臣查巴里坤一路臺站自今春改設山南以
來兩路俱會哈密迤西而哈密闢展兩處均有
運貯糧石其由闢展至托克三哈喇沙爾庫車
阿克蘇等處俱安設糧臺兼有收穫屯糧請自
五月以後不必由巴里坤辦運徑從哈密闢展
等處撥運其闢展至阿克蘇各就近分臺撥運
更按各地情形在百里以内者即令各臺兵按
月自赴糧臺或屯所隨便支取其自托克三及
烏魯木齊以東地尚平坦酌僱商車分送自哈
喇沙爾至阿克蘇合計所需糧數每月不過數
十石應請即於各糧臺現有駝隻内每月量撥
二三十隻即可運送一次沿途分給需駝無多
自可通融辦理奏入報
聞
壬午
參贊大臣舒赫德等疏奏購買回人穀石情形
舒赫德奏言查各城回人等感戴
皇仁臣等定議糧馬價值均因其所願並無迫脅本
年二月以來青黃不接臣等同伯克等照每石
二兩五錢之官價加至兩倍至回人等最需内
地布疋每疋以二兩至二兩五錢折兑布三疋
即可得穀一石其烏什阿克蘇等處穀價每石
自三兩至五兩不等今市價較昂臣等公議每
石酌量增加回衆無不踴躍出糶並行文烏什
庫車等處一體辦理臣現在購買回人馬一百
匹又選駝九十隻派官兵百名運送鎗礮軍器
於四月十一日自阿克蘇起程前往和闐至和
闐甫經安集應及時耕作臣與永貴等會商擕
帶銀兩縀布以備奬賞奏入
上諭軍機大臣曰前諭舒赫德同霍集斯前往和闐
特為堵截逆賊霍集占等逃逸今富德已從和闐
進兵阿克蘇亦屬要地仍令駐劄辦事曾屢降諭
旨今業經前往接得此旨即將官兵等及運往軍
需交與富德辦理仍輕騎轉回阿克蘇亦𫝊諭兆
惠等知之
癸未
諭定邊將軍兆惠等體察伯克霍集斯情形
上諭軍機大臣曰兆惠等奏稱從前詢問霍集斯據
告云烏什有通喀什噶爾之路雖覺稍近而地險
多石水泉不足往葉爾羌渡河亦難今伊已抵富
德軍營應行文令其就近詢問等語烏什一路行
走既難富德仍即自和闐進兵防禦喀喇土伯特
等要隘朕詳察霍集斯情形似以擒獲霍集占等
後回酋無出其右者意在總統回部曾密諭兆惠
等留心防範但霍集斯雖不可信而從前曾擒獻
達瓦齊此次納降又隨將軍等在葉爾羌效力若
驟行究治回人未免驚疑著再密諭兆惠等霍集
斯此時如情形巨測斷不可留則亦不得姑息從
事或不過恃功率意即暫示包容俟事竣後與伊
同行來京照達瓦齊之例安置亦屬妥協兆惠等
宜加意慎密以合機宜
甲申
諭定邊將軍兆惠等通融支給火器
上諭軍機大臣曰五吉奏稱提督閻相師咨取火藥
鉛丸等件查從前因内地解送闢展駝隻已經搭
運而楊寧等所領綠旗兵所擕亦多今駝隻已全
過哈密續解尚需時日等語軍營進𠞰兵丁均屬
效力所有需用器械宜量其有無緩急通融支給
不可彼此岐視閻相師隊内火藥鉛丸即有不足
自當於楊寧隊内取用必欲接營分領殊屬拘泥
嗣後内地所送軍需兆惠等須酌量派撥勿分彼
此但軍前火器最要不妨寬裕貯備五吉等既稱
陸續送至闢展定長等亦當於糧運之便轉解阿
克蘇俱著𫝊諭知之
乙酉
定邊右副將軍富德等疏奏收復塔克克勒底
雅二城
富德等奏言臣等近將瑚爾起等復取哈喇哈
什招撫塔克克勒底雅等城具奏四月初四日
據瑚爾起等報稱三月二十一日遣往克勒底
雅之索倫領催庫卜堪厄魯特錫爾魯克回人
默密特等領克里雅城頭目十餘人前來告稱
我等將近克勒底雅時有四德和卓等將賊人
阿卜都克勒木等所用頭目布庫塔斯擒執出
城來迎隨飭令嚴加看守即抵其城沿途村堡
回人俱甚欣喜又據遣往塔克之索倫隨營委
官徹克德赫爾厄魯特得木齊巴蘇泰等告稱
行至塔克詢問回人知伊等頭目默里善等避
賊入山結寨自守因尋至其地默里善出迎將
賊所用頭目諾們伯克等及所遣之摩羅岳科
卜等俱各擒獻今將默里善領來又據四德和
卓等告稱從前侍衛噶布舒伯克鄂對等遣人
前來我阿里木沙領兵助守額里齊人餘人因
無管領是以為賊所迫默里善告稱我等結壘
深山賊人據城曾屢次迫脅並未往見再霍集
占牧羊大小約四百隻阿卜都克勒木給回字
文書六件一併獻出謹先呈報其擒獲之布庫
塔斯諾們伯克等俟解至軍營審訊另報等語
臣等伏覩和闐等城危而復安失而復得不勞
攻取悉合機宜皆頼
上天默佑
聖主威福如此顯著逆酋計日可擒臣等前留侍衛
章京永德在阿克蘇等候馬匹軍器現在咨明
兆惠將所到軍需先行辦給不必同巴爾楚克
之兵一路起程以致紆道貽悞奏入
上諭軍機大臣曰克勒底雅塔克回人等聞官兵將
至擒獲賊人所用頭目爭先迎降甚屬可嘉著富
德至和闐日將伊等功次查奏候朕加恩至從前
克勒底雅回人墨墨里提卜哈子鄂斯璊為賊内
應以至城陷此二賊當查拏正法若己隨阿卜都
克勒木逃去則進𠞰時亦當留心查辦不可致令
漏網又
諭曰富德等現從和闐進兵若阿克蘇辦給馬匹從
巴爾楚克路與兆惠同行必致遲悞業已咨行兆
惠自必先為辦給至解送馬匹務使不致疲乏以
歸實用朕亦已降旨但内地馬匹送至阿克蘇分
給兩路而富德一路則仍須遠送和闐且伊又不
及親身查驗以公義權之縱不擇其臕壯者解送
亦當均勻分撥然官兵等惟圖便己亦情勢所必
有兆惠統轄全軍自當秉公查辦作何先令起程
加意照看著一面辦理一面具奏併𫝊諭富德知
之又瑪瑺來京據奏云巴爾楚克頗有水草牧馬
二萬匹可供一月等語兆惠與富德相約會兵若
自阿克蘇直抵葉爾羌恐長途馬匹疲乏或在巴
爾楚克稍為駐牧候富德信息亦甚有益但恐賊
人知覺豫備然我自阿克蘇進兵賊亦未有不知
者其悉心計議辦理再瑪瑺奏云從前濟爾噶朗
潰圍時有索倫英格圖遇賊負傷力戰甚勇現在
兆惠軍營等語英格圖行走若何有無勞績亦著
查明遇便奏聞
丙戌
諭定邊將軍兆惠等辦送兩路馬匹官兵分隊前往
軍營
上諭軍機大臣曰昨諭兆惠等將辦送富德馬匹秉
公挑選先行起程但此次所辦馬匹若交與永德
等送往則人數無多不敷照管且永德已諭令隨
努三回烏魯木齊辦理哈薩克貿易事務此時業
經前來亦未可定内地辦解馬匹係達爾黨阿哈
達哈等護送應將伊等分為兩隊往和闐者著達
爾黨阿傅景等帶領即在富德軍營行走增添兵
丁更於進𠞰有益兆惠如亦須增兵則先派西安
滿洲兵五百名達什達瓦厄魯特兵丁二百名前
往和闐其餘官兵著哈什哈伊柱官長保等帶領
在兆惠軍營行走俱著𫝊諭知之
庚寅
恩賞糧運兵丁衣履免扣錢糧
上諭大學士曰據定長等奏稱現在闢展存貯衣履
等件請分給由哈密運糧送駝之西安等處滿洲
綠旗兵丁其不足者支取布疋製給所用銀兩在
各兵錢糧内照數扣還等語此次兵丁輓運軍需
往返行走甚屬勞苦著加恩將所給衣履等件動
用銀兩不必扣伊等錢糧即行賞給以示優恤
壬辰
諭定邊將軍兆惠等加意撙節糧餉
上諭軍機大臣曰永貴等奏稱内地購辦牛羊通計
十二萬隻有奇可供二萬兵丁三月口食又舒赫
德等向回人换易及内地運送糧餉除支給官兵
外所餘尚可給進兵後半月之餉等語所辦頗屬
妥協現在麥秋將屆回人既有應交糧石加以布
疋换易軍食自可裕如且進𠞰之兵既有半月裹
帶抵葉爾羌時賊人亦已收穫可以搜取加之羊
隻接濟自無匱乏之虞兆惠等宜加意撙節為要
其運送各色布五千疋已𫝊諭吳達善令其酌量
採買或一時難得即奏請由京辦理解送
癸巳
恩䘏軍營病故綠旗兵丁
上諭大學士曰兆惠等遵旨將進攻葉爾羌及歸途
病故之綠旗兵丁查明具奏從前明瑞到京朕詢
以軍前情形據奏綠旗兵丁内有患病身故者朕
心深為軫念今據奏病故兵丁皆係雅爾哈善自
庫車帶往因採食杏實等物過多腹泄病故等語
似此情節皆雅爾哈善毫無紀律所致伊等雖非
身冒矢石效命行陣者可比究係奉調出征在途
身故亦屬可憫著將軍兆惠等查明伊等標營姓
名造冊咨送楊應琚吳達善等查出伊等子弟即
或年幼亦著充補名糧徐為教育仍酌量賞給銀
兩以昭朕加恩優䘏之意
定邊將軍兆惠等疏奏豫籌進𠞰情形
兆惠等奏言臣等查回人所種之麥因今年有
閏月六月始能收割須於賊未收穫之時大兵
前進方有禆益現在内地辦送馬匹計五月望
日前後可以到來除應送富德軍營者先行辦
理起程外臣等定於五月内務行進發至派出
回人等偵探聲息捉生詢問等事曾與額敏和
卓相商有烏什所屬之布魯特四十戶可以酌
量差遣已將伊等挑選十人豫備臣等惟有勉
力前進相機辦理以期迅奏成功奏入報
聞
乙未
諭喀爾喀副將軍策布登扎布查奏沿途堵𠞰情形
上諭軍機大臣曰近據策布登扎布奏稱四月十五
日領兵起程前往塔爾巴噶台等處防堵逸賊等
語著𫝊諭策布登扎布伊起程已經一月此時現
至何處何時可抵塔爾巴噶台沿途曾遇一二嗎
哈沁否再塔爾巴噶台至特穆爾圖淖爾相去有
幾日之程自彼回至烏里雅蘇台中間路徑孰近
孰遠其詳悉查詢具奏
丙申
諭定邊左副將軍成衮扎布等籌辦折給官兵糧餉
上諭軍機大臣曰前據成衮扎布等奏稱策布登扎
布領兵前往塔爾巴噶台每兵支給六月錢糧其
應得六月餉米酌量折給銀兩羊隻等語此次折
給銀兩羊隻或仍辦給官羊或總令伊等自辦若
不敷食用作何運送接濟亦曾籌備否可𫝊諭成
衮扎布令其即行具奏
諭熱河副都統富黨阿等安插達什達瓦屬人事宜
上諭軍機大臣曰富黨阿等奏稱達什達瓦屬人等
已到熱河一切辦理尚需時日先按人口每月給
米二斗銀三錢暫行接濟俟查明戶口若干以定
官兵額數給與錢糧養贍另行具奏等語富黨阿
此奏稍覺稽遲已差三和前往辦理賞給所奏支
領米石即准其散給至賞給銀兩三和現在辦理
或已經分賞亦不必追繳其將伊等作為官兵酌
給俸餉之處著詳議具奏伊等未經出痘應授官
職人等不必送京候朕駐蹕熱河時再行帶領引
見
己亥
諭定邊將軍兆惠等覆奏和闐脱出回人所告情形
上諭軍機大臣曰兆惠等奏稱詢問伯克鄂對遣來
阿克蘇之回人瑪瑪特訥則爾據告稱賊黨阿卜
都克勒木見大兵將到遣人請霍集占增添賊衆
霍集占派騎賊一千五百人以喇木呼里帶領自
葉爾羌行走二站駐於羅克賊黨鄂斯璊從和闐
敗逃行走五站駐於固璊等語著𫝊諭富德此時
應已抵和闐鄂斯璊等若仍在固璊相去甚近自
必擒𠞰或已逃回葉爾羌即行奏聞又瑪瑪特訥
則爾告稱在和闐時曾聞痕都斯坦路管賊卡倫
之賽特巴沙爾聞大兵至即降因往取妻子為賊
人所殺伊一孫不知其名自固璊脱出報知增添
賊衆信息等語著富德查明奏請酌量加恩賽里
木伯克呢雅斯守哈喇哈什時得傷身故亦屬可
憫伊有無子孫亦併查奏瑪瑪特訥則爾及同來
之鄂對妻兄阿璊伯克沙雅爾回人薩爾巴三等
俱曾劾力行走兆惠現在行文富德詢問鄂對俟
咨覆得實即酌賞銀兩又
諭曰據瑪瑪特訥則爾告稱霍集占於葉爾羌附近
耕種等語是逆賊等尚無遠遁之意蓋伊等以我
兵到彼不過攻圍數月未能持久俟撤兵即可無
事著𫝊諭兆惠等進兵時須加意備辦攻城器具
現在吳達善於肅州造送攩牌又有鑄造大礮及
雲梯等件足以突陣衝堅至賊人逃竄之路亦宜
嚴為堵截再披閱地圖痕都斯坦一路似與克勒
底雅相通克勒底雅為和闐六城之一冨德等宜
詳加詢問派兵防範現在駐劄何處著即奏聞
命賜吉林署協領布爾哈等巴圖魯號
上諭軍機大臣曰前據明瑞奏健銳營前鋒林保不
待雲梯直薄賊寨朕已賞給噶克察巴圖魯號仍
諭兆惠將似此奮勇擊賊之人查出請旨今據將
吉林署協領布爾哈等十四人列單具奏著加恩
將布爾哈賜號布彦圖巴圖魯索倫署參領巴勒
琿賜號噶畢雅圖巴圖魯哲野勤圖賜號齊爾瑪
海巴圖魯烏密勒圖賜號固濟爾巴圖魯委署防
尉固勒克訥衣賜號肯特克巴圖魯吉林署驍騎
校薩爾泰賜號鄂莫克圖巴圖魯馬甲英賚賜號
巴爾巴圖魯索倫領催隆恰賜號超圖巴圖魯烏
延察賜號阿勒達爾泰巴圖魯額默勒肯賜號賽
沙勒圖巴圖魯和帊勒圖賜號衛魯克森巴圖魯
穆庫楚賜號額德格勒圖巴圖魯錫扎布賜號噶
魯克三巴圖魯察哈爾驍騎校巴圖孟克錫號巴
圖巴圖魯照例賞銀各一百兩以示鼓勵
命賞隨將軍納穆扎爾力戰負傷脱出兵丁
上諭軍機大臣曰據兆惠等將納穆扎爾隊内脱出
兵丁等查明力戰得傷情節造冊送部等語前據
舒赫德於巴爾楚克遇脱出之科科勒岱等四人
業經加恩賞銀各十兩此次查送之兵丁等除交
部議敘外俱著照例賞給銀兩以示優恤
壬寅
諭辦理屯田副都統定長等查拏藏匿嗎哈沁各事
宜
上諭軍機大臣曰據定長奏主事富魁於伊犂等處
立碑告竣領兵丁匠役等回至闢展并於博羅通
古拏獲嗎哈沁烏勒木濟據供有綽羅斯台吉烏
勒木濟等三十戶七十餘人在瑪納斯山内藏匿
等語著𫝊諭定長此等潛蹤來往之嗎哈沁必期
盡𠞰方使地方寧謐達爾黨阿等送馬曾從此經
過否定長等派兵五六十名可否即能辦理至所
請將烏勒木濟賞給肅州官兵為奴但據伊供詞
曾殺傷二人自應抵償已𫝊諭楊應琚等俟解到
時即行正法
諭直隸總督方觀承酌量分撥馬匹
上諭軍機大臣曰提督吳進義奏上年督臣購備馬
四千匹現在軍務將竣似無急需陜甘營馬抽調
以來應有缺額未補請以二千匹由邊路解赴榆
林二千匹由内地解送西安等語所奏甚是此項
馬匹與其額外分營收槽飼秣孰若酌量分撥陜
甘以補缺額或有需用亦可就近調遣二省原有
馬乾可以支給何必留於直隸致糜草豆現在甘
霖未溥糧價尚昂以此節省之屯豆減價平糶亦
可兼資民食著𫝊諭方觀承通融籌畫妥協辦理
平定準噶爾方略正編卷七十二
