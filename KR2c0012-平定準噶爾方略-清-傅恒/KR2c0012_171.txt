平定準噶爾方略續編卷三十二
乾隆三十年八月戊申
陜甘總督楊應琚疏奏招募烏魯木齊屯田戸
口數目
楊應琚奏言上年八月間欽奉
恩旨令將甘省與新疆接壤居民量其道路近便遷
移烏魯木齊俾資生有藉曠土愈開臣查烏魯
木齊泉甘土沃素為邊氓所慕隨於肅州張掖
敦煌等州縣招有七八百戸上年十月奏明辦
送兹據肅州申稱招民八百餘戸高臺縣招民
四百餘戸臣一面行文辦理糧務道員在瑚圖
畢寧邊城昌吉羅克倫等處查明餘地暨渠水
情形可以安插照例給與車輛口食派員於八
月内管送前往其來歲應招戶民仍俟查明安
插處所照例辦理奏入報
聞
己酉
諭駐劄和闐總兵官巴延弼潔已和衷毋擾回衆
上諭軍機大臣曰巴延弼已授為宣化鎮總兵官命
往和闐辦事伊得旨後若來京請訓往返有需時
日著即由彼馳驛前往和闐因思駐劄大臣等多
官於内地習尚安逸既以邊隅為勞苦又或不能
同寅協恭或不能潔已自愛苛擾其下滿洲世僕
豈宜出此即如素誠在烏什貪淫敗檢竟致激成
叛亂已身被害并子嗣俱無所逃罪和誠在和闐
隱匿應貢之玉又重利盤剥回人亦經治罪正法
其明鑒也大臣等果能正己率屬與同官和衷集
事將來年滿撤回必加恩擢用著傳諭巴延弼朕
因其人尚可用予以奮勉之階伊至和闐當以素
誠和誠為戒再和闐采玉係常年土貢每派出回
人供役伊等倘怠玩隱匿自當加意約束若效力
行走尚屬勤謹則應酌量賞給以示鼓勵不可絲
毫擾累
庚戌
飭諭伊犂將軍明瑞等不早圍困賊人並誡毋姑息
納降
上諭軍機大臣曰明瑞阿桂等奏稱賊勢較前衰弱
伊等於七月初九日領兵逼近城根掘溝築牆防
其迸逸忽東門突出賊衆二千為官兵擊敗入城
仍不時衝突城西亦然現在各門俱築長圍俟疊
砌堅固自無所逃等語看來我兵從前離城甚遠
且掘溝築牆一事何以早未計及若謂兵不敷用
明瑞身為將軍即應據實陳奏再伊等奏内有賊
人欲割城下未熟之黍為我兵擊敗之語烏什賊
人滋事始於二月計其耕種之期不過三四月間
何以未聞驅逐毁棄若似此圍困賊人雖經年看
守亦不能竣事明瑞等著嚴加申飭至伊等既以
長圍困賊無路可逃若仍准納降則姑息過甚斷
不可行明瑞等務遵節次所降諭旨辦理
己未
命議叙奮勉勦賊官兵
上諭軍機大臣曰明瑞等奏稱七月十八日至二十
四日賊人屢次出城衝突俱經擊敗等語賊勢窮
蹙至此尚敢行抗拒情罪可惡即明瑞等亦知其
不可招降矣至官兵等遇以死拒守之賊人能奮
勇攻擊甚屬可嘉前已諭明瑞等查明分别奏聞
著將此次查奏之出力官兵交部議敘嗣後官兵
内有奮勉出衆效力者俱著詳悉存記俟事竣奏
請加恩優叙
諭伊犂將軍明瑞等查辦和闐滋事回人
上諭軍機大臣曰明瑞等奏准額爾景額咨稱阿什
默特所屬回人呢雅斯克伊葉斯常唆聳阿什默
特苛虐屬人不可留於和闐臣以呢雅斯等如何
唆聳阿什默特之處並未有確實證據遽行遣往
伊犂恐阿什默特不無疑懼若訪聞屬實則阿什
默特亦不可留於和闐行令查明定奪等語所見
甚是但此案應行質訊之人明瑞應調集該處查
辦不當仍委之額爾景額若此時尚未辦結仍著
明瑞咨調辦理至回部伯克等如果擾累屬人縱
加以寬宥亦難弭其疑懼之心著傳諭明瑞阿桂
等查明此案情節若係呢雅斯克伊葉斯倚勢横
行阿什默特失於覺察則呢雅斯等治罪後阿什
默特亦不可仍留該處酌量與别城阿竒木伯克
等對調若阿什默特因聽呢雅斯等之言自行苛
虐回人即將呢雅斯克伊葉斯辦理阿什默特送
京安插亦可
丙寅
諭伊犂將軍明瑞等議叙勦賊官兵及預籌駐兵事
宜
上諭軍機大臣曰明瑞等奏七月二十八日派巴圖
魯兵六百三十餘名分為兩隊取城調伊犂遣犯
十二人㩦雲梯前列攻東北隅之兵乘賊未覺鼓
勇先登奪據城垣有騎賊來援俱不能上惟在近
城房屋拒守攻西南隅之兵因賊已知覺防守未
能登城近城之賊又放鎗拒戰恐官兵有失始行
撤回此次登城勦賊奮勉可嘉惜西南隅登城稍
緩否則竟可克城竣事矣計賊人心膽已寒必至
内潰著傳諭明瑞阿桂等將此次效力出衆得傷
陣亡之人俱查明具奏候加恩敘䘏其發往伊犂
人犯果有出衆效力者亦應加恩或可即令充補
綠旗兵丁著一併查奏至另摺所奏官兵不便與
回人雜處如沙雅爾等城未嘗駐兵頗屬安靜而
烏什有兵轉致滋事不若將各城官兵調集駐劄
一處庶兵力不分而擾累回人之弊可杜等語所
見非是烏什有事特由素誠激變卞塔海又辦理
不善以至如此豈可謂回人無端滋事若因此謂
回人俱不可信則烏什事起伊等當羣相附和何
以絶無動靜朕前諭將該處城垣毁拆今可毋庸
辦及或駐劄綠旗兵屯田或移阿克蘇大臣駐劄
亦可至合兵駐劄一事即地方全定亦當於四五
年後辦理倘倉遽行之回人等必以我有鑒於烏
什而防閑太過不但徒起猜疑亦非所以彰國體
所奏不可行俱著傳諭明瑞阿桂知之
丁卯
諭烏什各城更調駐劄事宜
上諭軍機大臣曰據明瑞阿桂等奏烏什平定後酌
議駐兵一事朕已諭將該處城垣不必拆毁各城
駐劄大臣當以烏什為總滙之地著永貴駐劄辦
事其阿克蘇毋庸駐劄大臣官兵即移於烏什綽
克托亦著協辦烏什事務兼轄阿克蘇喀什噶爾
事雖不煩栢琨一員尚覺不足著與額敏和卓同
辦事務其各城大臣仍依舊制烏什等城俱聽伊
犂將軍管轄隔一二年親往各城巡查一次至烏
什地頗肥饒多駐綠旗兵似於屯田有益一切駐
兵籌餉事宜著明瑞阿桂等會同詳議具奏
九月戊寅
伊犂將軍明瑞等疏奏克復烏什城
明瑞等奏言八月初九日五鼔烏什城内有賊
三四百人來衝西南隅長圍垜口本隊侍衛玉
麟領隊大臣觀音保侍衛訥蘇領索倫兵侍衛
烏勒木濟巴顔布伊什等協力勦殺自此賊人
固守不出臣等計斷賊人登瑚什塔克峰之路
添築一臺兩垜以擊登山之賊十二日賊勢窘
廹有賊十騎領步賊四百餘人直犯新築垜口
公品級素賚璊伯克薩里等迎敵瑚什塔克峰
賊衆來援侍衛阿克棟阿伊達禮海禄副總管
庫庫濟克護軍校穆克登布等領兵直出垜口
衝擊臣明瑞同侍衛保寧永泰佛倫泰前鋒薩
炳阿整兵繼進臣永貴臣額敏和卓臣鄂寶以
大礟横擊據葉什屯山角垜口佐領碩通伯克
阿三布魯特比伯爾克侍衛沙瑚善卡倫侍衛
伊什等俱領兵合隊追至城門計此次殺賊百
餘人生擒一人我兵得傷二人傷輕者七人陣
亡厄魯特一名自築圍以來我兵中礟陣亡者
一名得傷者三名又另片附奏云於十五日克
復烏什城其首逆額色木圖拉及有名賊衆俱
已拏獲俟將各賊嚴行𠞰殺後再將辦理情形
詳悉具奏奏入
上諭軍機大臣曰今日得明瑞等奏摺僅將八月初
九等日與賊相持及為從前守垜陣亡得傷人等
聲敘請䘏並未將如何克復回城擒獲賊首情形
具奏祇於奏片中渾含數語即得城後有急需辦
理之事不及詳悉陳奏亦不應簡略至此著傳諭
明瑞阿桂等將入城擒賊情形逐一作速奏聞其
城垣形勢及官兵所築長圍臺垜攻守大槩俱著
繪圖呈覽又
諭曰明瑞等奏稱八月十五日克復烏什城等語烏
什賊衆敢行叛逆據險死守久抗大兵甚屬可恨
今罪人斯得著傳諭明瑞遵節次所降諭旨辦理
此次烏什一事進𠞰半年僅能克復明瑞阿桂俱
朕簡用之將軍大臣如此辦理遲滯幸免於罪足
矣豈當復予議敘其在事官兵俱各奮勉效力較
從前平定伊犂回部時戰功猶覺過之著明瑞等
將官兵内著有勞績及陣亡得傷者分别查明具
奏交部議敘議䘏其烏什駐劄大臣官兵之處俱
遵前旨行
辛卯
伊犂將軍明瑞等疏奏辦理烏什逆賊情形
明瑞等奏言臣等領兵築垜圍城賊人屢次衝
突俱行𠞰殺城内薪芻俱斷惟拆屋取茅以支
旦夕人口馬匹倒斃甚多賊衆各生怨恨而額
色木圖拉仍嚴行脅衆凡欲出投降者即行殺
死或折其手足暫行監禁復將餘糧運至默勒
徹爾山上據險苟延有原充烏什商伯克之沙
布勒三次差人來告欲擒首惡以獻臣等並未
允降八月十四夜有二人出城告知沙布勒錫
喇卜阿琿等現在擒拏助逆各犯等語及天曉
沙布勒已先將助逆要犯四十二人獻出次將
額色木圖拉及其子阿穆爾努拉壻塔伊勒等
拏獲到營臣等即將首惡監禁一面遣人入城
見各處尸骸甚多大小戸口尚存一萬有餘因
關閉城門將舊伯克及賊人所用伯克姓名依
次開列又將軍器收取傳集回人布魯特人等
將額色木圖拉等首惡即行凌遲處死並將中
箭身死之首惡賴黑木圖拉尸骸掘出剉磔此
外有名賊犯俱行正法錫喇卜阿琿等雖隨同
擒賊但與賊同謀已久所有伊等兄弟子姪六
百餘人又魯克察克人等有附和首惡分管回
衆看守城垣者其十三歲以上男子四百餘人
亦行正法額色木圖拉一戸婦女幼子派員解
京其餘俱已分給現在軍營之官兵訖至沙布
勒一犯當逆賊倡亂時因押送伊犂戸口並未
在城迨聞信䟎回欲與駐劄大臣共辦逆賊而
衆皆歸附賊首因托病不出今擒賊獻城將同
謀肆惡各賊逐一指出尚與衆賊有間應作何
辦理恭候
諭旨其餘被逆賊拘禁折斷手足之人及被殺人等
之兄弟子姪又不食逆賊口糧各項匠作僕役
窮苦之人以及分給官兵餘乘之婦女幼子大
小共一萬餘口分為四起解送伊犂分别辦理
奏入
上諭軍機大臣曰明瑞阿桂等奏稱烏什賊衆擒獻
首惡已分别正法及送往伊犂辦理等語昨據伊
等奏報克復烏什語甚含糊距今十二日始以查
辦賊衆具奏而所辦又極乖張錯謬即如賊人戕
我大臣官兵以死拒守及長圍久廹始縛獻首惡
希冀苟免誅戮準以天理人情豈復可赦惟盡以
軍法從事始足申國憲而儆愚頑乃辦理半年不
能速為擒𠞰仍待賊衆窮急自獻始稱竣事豈不
貽各回部布魯特人等姍笑且朕屢降諭旨特以
此等回人逞兇肆惡若不大示懲創將來或效尤
滋事轉非辟以止辟之道今伊等既從事姑息著
將送往伊犂人等即交伊二人養贍再伊等從前
請於烏什駐兵屯田朕已諭令籌議今另摺所奏
忽將五福所領綠旗兵撤回何錯謬至於此極所
有官兵來往資糧俱著伊二人償補且前諭得城
後查核素誠阿卜都拉等一切情事原欲詳其顛
末傳諭中外而額色木圖拉既擒亦應訊取確供
再正典刑乃一味草率完局不知伊等十數日來
所辦何事由此觀之則所查正法之賊人亦皆聽
信人言未能脗合情理此必明瑞顧念家室早欲
回京而阿桂亦思早至伊犂更替明瑞阿桂著交
部嚴加議處俟烏什事竣均即往伊犂候旨又
諭曰明瑞等奏烏魯木齊綠旗兵令五福帶領護送
移解回人後再行撤回於八月二十一日起程等
語著傳諭五福伊所撤之兵若距烏魯木齊尚遠
仍令回至烏什或相去已近自當暫為休息俟正
月前往以不悞春耕為妥若謂此次派出官兵業
經往返即另派亦可
以伊犂將軍明瑞等辦理烏什舛謬
宣諭中外
上諭大學士曰明瑞阿桂等辦理烏什回城一事已
降旨交部嚴加議處但奏摺並未抄發恐衆人不
悉其中原委或疑回人既已平定何以不行議敘
轉加議處今將伊等奏摺抄發俾衆共知其舛謬
之處不一而足即如今春烏什逆回賴黑木圖拉
等因素誠激變據城抗拒特命明瑞阿桂帶領官
兵前往辦理伊等初至時朕因烏什蕞爾孤城又
無外援易於收復官兵毋庸悉銳進攻輕攖鋒鏑
是以令伊等惟嚴圍困之計使賊回勢窮力蹙則
乘機攻𠞰尤為事半功倍今圍城已及半載逆回
芻糧乏絶馬斃人饑自生離叛此時攻取易若摧
枯況既知賊衆内潰并聞城内倉皇救火聚集驚
惶即當統率大兵悉力攻城誅殺賊衆以揚我武
乃兵已臨城尚退列壘内及經回衆將要賊獻出
始行入城復關閉城門收獲鎗礟弓箭種種示怯
全不知奮勇任事則回城之復定尚得謂由伊等
收取耶我國家定鼎之初兵威丕振雲梯所向立
破堅城從未有稍存畏葸退縮不前之事不謂伊
等於烏什彈丸之地選愞周章損我國威伊等罪
實在此至素誠等苦累回人各情節雖從前得之
俘囚之口今額色木圖拉等正犯既經就獲理應
嚴訊起釁緣由及素誠所犯是否屬實使情罪確
鑿以成信讞而衆共曉然方結此事之局乃伊等
一槩置之不問輙將賊黨正法有是理乎明瑞阿
桂此次辦理節節錯謬不得不交部議處以示懲
創其在事將弁兵丁仍交部分别議敘朕辦理庶
務一秉大公賞罰悉期允當此天下臣民所共知
而於軍令賞罰之際更所慎重兹將伊等原奏抄
發俾衆共知自見其辦理之無紀緒也並宣諭中
外知之
甲午
伊犂將軍明瑞等疏奏查詢阿卜都拉被害各
情形
明瑞等奏言烏什阿竒木伯克阿卜都拉當賴
黑木圖拉聚衆之時已被監禁後為賊人所害
逆賊賴黑木圖拉欲納其長女而伊妻嫉妬遂
暗行逼害臣等伏思阿卜都拉雖無獻女賊人
之事但縱容所屬激變回人罪無可逭今伊身
已被害其所生三子二女現被逆賊監禁似可
從寬交與撤回官兵帶往哈密奏入報
聞
辛丑
諭伊犂將軍明瑞烏什酌駐官兵事宜
上諭軍機大臣曰明瑞等奏稱烏什新定應酌量留
兵五百名滿洲兵以副都統舒泰乾清門侍衛保
寧管轄索倫兵以原任總管達克塔納管轄綠旗
兵以乾清門侍衛法靈阿管轄並請於效力贖罪
人員内留原任協領伊昌阿原任三等侍衛舒明
阿管理工作留原任御史忠德管理糧餉其屯田
事務調巴里坤遊擊陳堯典辦理等語烏什事竣
滿洲索倫兵無須多駐著留滿洲兵一百名索倫
兵一百名前據明瑞等請派綠旗兵屯田已諭將
五福所領兵丁留駐乃伊等忽令撤回業經降旨
申飭著仍遵前旨量其行走之遠近若已抵烏魯
木齊即於來年正月起程或另派亦可五福亦不
必再往烏什仍留烏魯木齊著楊應琚於副將内
揀選一員由烏魯木齊領兵前往烏什其管轄兵
丁預備差遣各員俱照明瑞等所請行將此傳諭
知之
冬十月己酉
諭伊犂將軍明瑞等各城阿竒木伯克毋庸更調
上諭軍機大臣曰明瑞阿桂等奏稱葉爾羌喀什噶
爾阿克蘇和闐之阿竒木伯克等多不滿物議此
内惟鄂對人尚可用阿什默特亦能辦理事務至
噶岱默特色梯巴勒氐聲名較前稍減除鄂對駐
劄葉爾羌外請將噶岱默特調往阿克蘇色梯巴
勒氐調往和闐阿瓜斯伯凱補授喀什噶爾阿竒
木伯克等語所見又屬錯謬鄂對等皆歸順舊人
且遇有軍務頗能出力報效此次若盡行移調則
回人布魯特等不知情事妄啓猜疑謂國家乘新
取烏什之威將伊等更調若謂伊等貪圖小利亦
回人常事安能保其必無惟在大臣等正已率屬
賞罰嚴明地方自必安靜毋庸更調紛紜轉滋惶
惑即如所奏伊等應行更調之處亦未有確實欵
蹟不過得之物議又可盡信乎況明瑞等從前尚
欲盡撤各城大臣倘從所請則將來伯克等之賢
否復以何人為之體察可謂自相刺謬矣所有更
調阿竒木伯克之處俱不必行惟伊等另摺所奏
善後事宜尚屬可行著交軍機大臣議奏
甲寅
議回部善後事宜
伊犂將軍明瑞等奏言臣等欽奉
諭旨會議回部事宜定為章程以昭法守謹將回部
各城應行更正之處列欵具奏一阿竒木之權
宜分查各城舊制以阿竒木伯克總辦事務相
沿既久體統益尊而大臣或不能兼聽並觀惟
阿竒木是信伊等遂任用私人侵奪小伯克等
承辦之事以致諸弊叢生請嗣後一切事件阿
竒木伯克俱先交承辦之員俟其呈稟仍與伊
沙噶伯克會商若有仍前攬權獨辦許伯克等
於該駐劄大臣前控告查訊得實即治阿竒木
之罪虚者反坐一格訥坦之私派宜革回人賦
税頗輕惟厄魯特時有格訥坦名色以備差務
每年各城派四五千騰格不等俱係臨時酌派
並無定額易滋擾累侵蝕諸弊今各部落使人
已官給口糧羊隻大臣等俱有養廉自應將前
項陋規禁止查照從前吐魯番定制豫擇富戸
給與地畝令其輪值每戸一二年間輪辦一次
以裕回人生計一回人之差役宜均從前厄魯
特時每年派哈喇罕一人和卓一人將各城回
人戶口賦役造冊開除老弱衆所共知後來漸
生隱匿賄脱之弊應請仍循舊規每間一年派
委妥員查核一次若有輕重不均一經首告訪
聞即將該阿竒木等議處一都官伯克之補用
宜公查該伯克總辦回人差務最易射利居竒
且有阿竒木等之子弟親戚踞為利藪請嗣後
該伯克缺出必與伊沙噶噶雜納齊商伯克公
同保舉其阿竒木等族姻俱令廻避一伯克等
之親隨宜節伯克所用親隨謂之顔齊向有定
額惟取中等人戸有陞調别城者但按品級稍
為增益今則濫行挑派多至數倍且必派富戸
其應納賦税攤入他戸伯克等從中侵蝕而顔
齊等又挾制伯克市權攬事擾累回人請將各
該伯克之顔齊令阿竒木等公同查核如有額
外挑派槩行革除一賦役之定額宜明回人等
每年應辦賦役俱由伯克指派並不預為曉示
以致放富差貧種種擾累應請將現辦賦役定
額令該大臣等以印文榜示俾衆共知如有不
遵定額偏枯擾累准其控告虚者反坐一民人
之居處宜别内地貿易商民將來漸多所居或
與官兵相近尚可彈壓不令生事若聽其隨意
棲止與回人相雜不免易滋事端請交該大臣
等徹底清查俱令赴駐兵處所貿易若仍與回
人雜處即行治罪一伯克等與大臣官員相見
之儀宜定自平定回部以來阿竒木以下伯克
並無接見定例以致該大臣等有妄自尊大者
請嗣後阿竒木伊沙噶伯克見大臣官員等照
總管副總管例其餘伯克俱照官兵之例仍令
大臣官員等不得稍形簡傲奏入得
旨軍機大臣議奏尋議阿竒木伯克自當秉公率屬
與伊沙噶噶雜納齊伯克等各司其職其都官
伯克承辦一切差徭與小戸回人最近亦當公
同保舉至伯克等親隨尤宜量行挑選嚴加約
束不得派出富民致游手日增賦役暗絀又如
除額外之陋規核本年之戸口示賦則以防求
索之端定儀注以杜驕矜之漸俱係革弊安良
之要務誠如
聖諭俱屬可行應請通行各城駐劄大臣遵照辦理
近奉
諭旨著伊犂將軍一二年内巡查回部一次應令該
將軍一體留心稽察奏入
上從之
諭將軍明瑞等即回伊犁辦事
上諭軍機大臣曰今烏什事竣已經兩月明瑞等即
應回伊犂辦事設謂尚有未完之件此等瑣屑事
務豈一時可了逐細搜尋轉屬無益且永貴額敏
和卓等亦可陸續辦理著傳諭明瑞阿桂與永貴
交代後即行起程不必久留烏什
丙辰
命改鑄總理回城事務印信
上諭軍機大臣曰明瑞奏稱阿克蘇官兵俱移駐烏
什所有舊頒印信應送部繳銷請另行鑄給等語
著該部鑄給總理各回城事務參贊大臣印一顆
兼清漢篆及回部字體頒給
戊辰
命敘卹克復烏什有功及陣亡得傷官兵
上諭軍機大臣曰明瑞等奏稱克復烏什官兵於閏
二月初六日及六月十八十九二十二十九等日
七月二十八日歴次勦賊圍城著有勞績及陣亡
得傷之官兵回人等遵旨分别等次造冊送部請
加恩敘卹等語著加恩將有功陣亡得傷之官兵
回人等俱分别議敘議卹具奏
十一月庚寅
伊犂將軍明瑞等疏奏辦理烏什回人情形
明瑞等奏言臣等前奏將烏什回人送往伊犂
續奉
諭旨將伊等送往内地賞給大臣官員等為奴臣等
於十月二十一日會商並詢問分起帶領之大
臣等俱稱此等回人沿途每欲逃竄屢經追獲
又竊食官兵馬匹至伊等彼此搶奪鬭毆無時
安靜實屬怙惡不悛若離其妻子長途遠送必
致滋生事端除病斃及正法匪犯共三百六十
餘人外查明從前並未從賊致被監禁折足及
棄其妻子出降者共九十一人應從寬貸其餘
始終助惡回人二千三百五十餘名臣等帶領
官兵於二十三日行至摩多地方俱經正法所
有婦女俱配給無妻之索倫察哈爾厄魯特等
兵丁其年老婦人童稚男女賞給各官兵為奴
臣等因此等回人未便送往内地是以酌量辦
理奏入報
聞
(臣)等謹按西陲
大功告成回城久經綏輯開屯增市薄賦輕徭耕牧
恬熙人安樂利烏什蕞爾彈丸自外生成敢
作不靖特以駐守之臣拊循失律逆回賴黑
木圖拉等脅衆攖城抗顔負固
皇上炳照幾先灼知召變所由既正刑章載申軍律
調兵攻𠞰
親授機宜破其間諜之謀斷其樵蘇之路深溝高壘
食盡力窮既而賊黨自擕縛渠來獻皆本
聖主乙夜疇咨信賞必罰是以逋誅六月拉朽一時
克復之機罔踰
睿算且烏什壤雖褊小實處阿克蘇喀什噶爾之交
憑瑚什塔克峯之險亦諸回城聲援聯絡奥
區也伏讀
御製戰圖補詠序文有云初以王師勦逆撫順不可
無故奪之今值彼變亂自取屠滅因以為回部適
中官軍都會之地是又開惑論所謂愈變而愈康
者大哉
皇言向者準夷既定必經阿逆之餘燼就灰而衛喇
永靖及回部既平亦經烏什之蘖萌旋折而
雜種胥寧蓋
天純佑我
國家所以因小變而益致久安其信如操劵者若
此
皇上諭臣等以正編成於庚辰西師之凱旋續編成
於乙酉烏什之蕆事
豐庸所著
靈貺交臻為依古史書所未有臣等謹述善後事宜推
本
聖謨昭垂法守竊愧管牖之識末由導揚萬一云
平定準噶爾方略續編卷三十二
