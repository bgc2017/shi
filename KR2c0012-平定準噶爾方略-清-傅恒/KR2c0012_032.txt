平定準噶爾方略前編卷三十二
雍正十年冬十月丙辰
命順承親王錫保等預備勦賊事宜
上諭辦理軍機大臣等曰蒙
天眷佑我國家大軍在額爾得尼招地方大敗賊人追
奔逐北凡我將士不可因此懈弛當仍如未敗賊時
一切備禦防範尤加嚴固朕意今年賊雖敗北明年
或悉其衆力越阿爾台山分為數路每隊一二千人
隨便潛來侵襲卡倫牧場擾亂喀爾喀人等得隙則
進不可則回均未可定賊計若出此則我察罕廋爾
柏格爾地方之兵難於四出應援著行文順承親王
與丹津多爾濟額駙策凌等將喀爾喀游牧移於僻
遠堅固之處令賊斷不能到大兵分為數隊如何勦
殺如何衝突令賊無隙可乘預行詳計妥辦毋忽
戊午
命訓飭順承親王錫保
上諭辦理軍機大臣等曰今年賊衆來侵之時順承親
王雖屢行文馬爾賽達爾濟等令相機而行並未示
以如何截殺如何堵禦王身為大將軍馬爾賽等所
屬之將喀爾喀地方及賊人所行路徑王所素悉乃
不為先期指授殊屬疎忽且馬爾賽失悞軍機坐視
殘寇兔脫王即應嚴加劾治直待朕降旨將馬爾賽
挐問始行參奏甚屬優柔觀望著行文訓飭
辛酉
命額爾得尼招破賊有功索倫等一體議叙奬賞
上諭辦理軍機大臣等曰聞得此次在額爾得尼招敗
賊時索倫等勞績懋著從前曾降諭旨額爾得尼招
大敗賊人之官兵内有在烏遜珠勒處戰敗者功罪
相當不必議叙爾等可行知順承親王額爾得尼招
戰勝之索倫内有在烏遜珠勒行間行走者仍照常
議功奬賞
癸亥
以額爾得尼招破賊功
命加恩王丹津多爾濟封其子多爾濟塞卜騰為世子
並晉封貝子羅卜藏等
上諭辦理軍機大臣等曰喀爾喀副將軍王丹津多爾
濟自用兵以來實心效力去歲奮勇追殺準噶爾賊
人今又在額爾得尼招統領滿洲蒙古喀爾喀兵丁
大敗賊衆斬馘萬餘挫其鋒銳賊人喪膽望風逃遁
自是軍威遠震疆圉寧謐喀爾喀扎薩克等可共享
太平之福如此建立大功雖賜伊墨爾根巴圖魯之
號朕心猶為未足向來外藩蒙古王等之子並無晉
封世子之例朕念丹津多爾濟勞績昭著用加特恩
著照宗室王等之例將伊長子多爾濟塞卜騰封為
世子再翁牛特貝子羅卜藏喀爾喀扎薩克台吉齊
旺俱在額爾得尼招奮勇殺賊貝子羅卜藏著晉封
為貝勒扎薩克台吉齊旺著晉封為輔國公
命以振武將軍參贊都統查克旦為靖邊大將軍參贊
甲子
命治馬爾賽及李杕罪
上諭内閣曰馬爾賽本屬庸材我
皇考聖祖仁皇帝念伊祖大學士圖海舊日功勲望其
子孫成立將馬爾賽少年襲封公爵訓誨成全優加
擢用乃伊不能仰承
聖恩致遭罷黜旋經一載我
皇考不忍令其廢棄仍命襲封且加以格外之恩榮身
兼數職無非勉勵玉成以繼名臣之後也及朕御極
之初仰體
皇考優待勲臣之盛心首先及於海圖晉封一等公配
享
太廟兼立專祠永承禋祀又推恩及於馬爾賽念其家
世不同歴官年久加恩優待賞賚便蕃此舉朝所共
知者雍正五年大學士富寧安奉差陜西滿洲之在
内閣者僅有馬齊一人又因年老不能辦事而滿洲
之官階資格可用為大學士者復不得其人是以令
馬爾賽備員政府以為班聯領袖其實未能贊襄一
事敷奏一言稍有補於政治之萬一此亦舉朝所共
知者朕初即位時命伊兼管鑲藍旗都統伊以不能
辦事力辭朕亦曲從其請蓋其苟且偷安不能出力
之心朕早已知之至於伊歴來貪贜不法之案漸次
敗露者朕皆暗中為之消弭其應追之贜銀數萬兩
又復降旨悉行寬免更賞世職以逮其子孫賜帑金
以固其操守凡所以恩待之者遠出諸臣之上以為
馬爾賽苟有人心必無有不知感恩圖報之理去年
六月間傅爾丹統領北路大兵駐劄科卜多悞被賊
人所誘貪功輕進至於敗北得順承親王調度運籌
重加整理軍聲復振朕因傅爾丹既已失機不可再
膺元戎之寄順承親王久勞於外既有保障之功應
令暫解軍務回京休息於是將馬爾賽授為北路大
將軍畀以討賊防邊之重任伊在京承命之時即有
退縮怨望之意及領兵行走並不教訓兵丁愛惜馬
力未到歸化城而馬匹已陸續倒斃於道矣行至第
八臺聞賊人有侵擾科卜多信息即逡巡畏懼奏請
退回駐劄相機前進乃至歸化城時又不於水草好
處牧放馬匹日事遷延以致兵丁之馬損傷大半其
意以為馬力不敷便可藉口推托以遂其退避之奸
志也伊在京面奏朕云為將之道必須與士卒同甘
苦乃伊到歸化城即伐木取材蓋造煖室全忘士卒
之露處竟欲久居於此為娛老之計者且心懷怨望
於衆大臣齊集之前口稱領兵為大將軍不如發遣
黑龍江反為安逸其但知有已而不念國家悖逆庸
愚一至於此朕知其不可以為大將改授為綏遠將
軍令其領兵赴扎克拜達里克駐劄以為堵禦邀截
之計今年七八月間賊人侵犯察罕廋爾輒敢越過
杭愛深入我境搶掠喀爾喀地方是時大將軍順承
親王派委副將軍蒙古王丹津多爾濟額駙策凌參
贊大臣塔爾岱等率領官兵尾隨賊人之後於八月
初四日追至額爾得尼招地方與賊人相遇鏖戰一
日自黎明至於昏黑賊衆大敗殺賊萬餘積屍遍野
河流盡赤賊人魂膽俱喪抛棄馬畜器械乘夜逃遁
此次對壘仰荷
上天恩佑我軍大小官員只損二人兵丁被傷者不過
數十乃從來罕聞之盛事大將軍順承親王及蒙古
王丹津多爾濟等即將賊兵大敗情形並由推河潛
逃之信馳報馬爾賽等令其發兵堵賊歸路軍營將
士無不踴躍奮往有滅此朝食之心而馬爾賽立意
坐視按兵不舉同事之大臣等再三約會陳說馬爾
賽堅執不從傅鼐以機不可失情急至於跪求而馬
爾賽始終不允且向達爾濟等差來之人云我兵不
令出城夜間賊人來時我兵只在城上呐喊助威爾
等兵丁若昏夜來我城下我即施放鎗礟等語似此
悖逆之言聞者莫不駭異及聞賊人既已潛逃達爾
濟等又復約會進勦而馬爾賽遷延不行直至次日
方領兵緩行五十餘里虚作尾追之狀又越二日行
數十里託言賊已遠去追趕不及遂領兵回營此胡
琳身在軍前目睹情形具摺陳奏者朕又降旨詢問
軍營參贊欽拜等據欽拜博爾屯諾爾琿回奏賊人
由推河等處逃遁馬蘭泰兵力單弱博爾屯願領兵
前往應援馬爾賽不允嗣議截殺賊人之事諾爾琿
向馬爾賽云我等應即派兵迎截若再遲延倘賊人
全過便坐失機宜是時李杕云我等惟當固守城池
而已馬爾賽惟以李杕之言為是不聽諾爾琿等之
言及至佐領扎木素告稱我向扎克拜達里克來時
見沿途賊人陸續經過等語馬爾賽正傳集會議間
而李杕又向馬爾賽堅執守城之說諾爾琿等又再
四告稱如後面尚有賊人此番經過之時決無燒荒
之理視此燒荒情形即係後面確無餘賊之明証我
等急當追勦斷不可失此機會馬爾賽方領兵起程
及到博木喀喇地方僅選兵七百名令欽拜前進馬
爾賽竟回至扎克拜達里克等語此欽拜博爾屯諾
爾琿回奏之大槩也朕又降旨詢問馬爾賽馬爾賽
回奏之摺一味支吾強為推卸馬爾賽縱賊之罪百
喙其能辭乎況欽拜等尚皆惶懼認罪而馬爾賽猶
復靦顔巧辯無一媿赧之辭冀售欺於萬一則其蓄
心狡獪奸險更可知矣此次賊人大敗之後狼狽不
堪馬爾賽擁兵萬餘不必出奇制勝但肯遵循常理
堵截賊之去路實可使之一騎不返即或有逃奔餘
黨而我師以大隊追襲其後必不使殘敗之寇得以
漏網生還實乃奏凱成功易於完結軍務之機會也
馬爾賽身任統兵之職地當扼要之區賊過不行堵
截賊去又不尾追端坐空城視同秦越衆人苦勸之
言堅執不聽竟令入網之獸復得兔脫將來餘孽跳
梁一時未能翦滅伊誰之咎似此有意阻撓軍機紊
亂國事並非尋常失機之比馬爾賽不思國家高厚
之恩不念伊祖積累之舊在國為叛臣在家為逆子
不忠不孝莫此為甚若馬爾賽此番情罪或為人臣
所間有尚可念其先世之勲曲加寬貸而馬爾賽縱
寇之罪豈可貸乎且伊之負恩如此朕撫躬自思加
厚恩而招怨望朕實無以自解亦實有所不甘此皆
朕乏識人之明悞用匪人朕先謝罪
宗社臣民將馬爾賽正法以為人臣受恩深重而心懷
悖逆者之戒著詢問在京滿漢大臣九卿及北路軍
營扎克拜達里克軍營將弁等令據實即行回奏大
凡微員庶民治罪之案皆屢經審訊而後定豈有馬
爾賽為國家大臣不加審訊而遽行治罪之理馬爾
賽之心之罪朕知之甚悉見之甚確實無幾微可疑
昔年
皇考對朕兄弟輩曾數次面諭圖海乃我朝第一良臣
將來應配享
太廟
皇考厚待圖海之恩誼朕無時敢忘今將馬爾賽治罪
之時愈益思念及此伊既忍悖我
皇考逆伊祖父朕執大法以理天下而於不忠不孝之
人姑息寬宥遲迴不決實無以對我
皇考亦負伊祖圖海之忠心矣至於李杕世受國恩不
思報效居心妄誕行事乖張前在廣東將軍任内縱
令所屬兵丁擁閙巡撫公堂鎗傷守備大干法紀經
三法司議將李杕擬斬監候雍正六年朝審九卿擬
以情實具題原應不赦朕念其為勲臣之裔免死釋
放旋又降旨將伊補授都統仍襲伯爵此朕宥過錄
用莫大之恩也去年北路派出漢軍兵丁揀選領兵
大員朕因李杕為漢軍世族管兵多年諸事尚屬素
諳特旨將伊派往料其感恩悔過必能黽勉自新豈
知伊中懷叵測於軍機緊要之時一言僨事其罪與
馬爾賽等著一併詢問具奏
乙丑
命議安插新附回民事宜
上諭辦理軍機大臣等曰吐魯番回民遷移近邊一事
據副將軍張廣泗等計議明晰伊等身在軍營自有
確見但不知此際有無賊人阻滯所議遷移之事曾
否舉行若果於冬月遷移則天氣寒冷深可軫念雖
張廣泗奏稱塔勒納沁向有城堡儘可令回民暫住
俾其耕種朕思此地並無房屋回民何以棲身查哈
密地方和暖其城外五堡等處原係哈密回人居住
之所若將移來之回民分派此地暫行安插過冬令
額敏轉飭本地回民就近照看似為有益若哈密回
民果能同心照看使之得所朕必將額敏及回民等
加以重賞至於吐魯番新來之回民著查郎阿等重
加賞賜派委幹員加意撫綏諸凡寬裕料理務使伊
等不知有遷移之苦將來若令其在塔勒納沁居住
可早為辦理物料以便及時興造房屋俾獲寧居爾
等可將此寄信前去並令劉於義等知之倘冬月不
即遷移可遲至春間再議舉行
丁夘
議喇嘛蒙古等編設佐領事宜
辦理軍機大臣遵
旨議奏言張家口外所住察罕喇嘛等其徒計百七十
丁合之蒙古部人歲饑來投者及副都統瞻岱
等所進新平口外蒙古凡六百有五丁請以五
百丁編置三佐領給額駙策凌管理餘百丁以
七十丁給喀爾喀公米什克三十丁給一等台
吉丹津並按戶給予牲畜資其生計奏入
上從之
戊辰
命治貝勒達什喇卜坦等私換兵丁之罪並傳諭訓勵
撫輯喀爾喀等部人
上諭辦理軍機大臣等曰據將軍達爾濟奏稱撥派鄂
爾多斯之兵三千名原屬精壯乃協理台吉策旺多
爾濟與貝勒達什喇卜坦諾衣羅卜扎木蘇將兵丁
私行更換三千兵内五百餘名不堪調用又逃亡四
百餘名等語朕不惜國帑數千萬億極邊遠塞駐劄
兵丁特欲保全喀爾喀内扎薩克之故也伊等理應
各自奮勉勦殺賊人乃私換兵丁肆意逃遁此係扎
薩克等從來未有之事今派侍郎納延泰選補缺額
之兵將逃回官兵嚴加治罪為首逃遁者即著正法
貝勒達什喇卜坦諾衣羅卜扎木蘇協理台吉策旺
多爾濟長史護衛等俱著嚴加治罪其不堪調用之
兵五百名著回原游牧處所夫懲罪勸功乃國家之
大典今歲八月副將軍王丹津多爾濟額駙策凌等
於額爾得尼招地方大敗賊衆喀爾喀王台吉等俱
已賞給巴圖魯之號備得封典陞銜恩及子孫又動
庫帑二百萬兩分賞官兵給與功牌去歲喀爾喀西
邊扎薩克圖汗部落數扎薩克被賊搶擄陣亡受傷
人等朕俱施恩重賞其與賊交戰已故之一等台吉
策勒克已贈為公爵令伊子米什克襲替至於奴僕
房産衣裝等項亦盡行賞給著納延泰即將策旺多
爾濟等貽悞情節告知土爾扈特貝子丹衷王阿寶
六旗鄂爾多斯三旗烏喇特毛明安四子部落及遷
内游牧居住喀爾喀西邊扎薩克等伊等既在一處
居住與喀爾喀内扎薩克有何分别如果訓誨屬下
人等不使相奪相盜接壌地方酌設卡倫有一二不
肖小人犯法即秉公懲治則其餘自不敢妄為矣伊
等誠能凛遵國法協力𠞰賊不過勞苦數年將來豈
不各享太平之福乎公通摩克屬下人等去歲雖加
恩賞但親屬被擄有欲尋求妻子者亦有己身被擄
尋求妻子脫回者著交與公通摩克等務令給與妻
室家産加意照看如有投來之人亦收留養贍詳詢
賊信即報知辦事官員郎中偏圖侍衛常明乃專理
西界喀爾喀扎薩克等事之員如有此等人一面交
扎薩克照看一面據實奏聞
命王查木陽會同侍郎納延泰至鄂爾多斯選兵赴軍
上諭辦理軍機大臣等曰達爾濟處遣回不堪調用之
鄂爾多斯兵五百餘名沿途不可無統轄之員著參
贊散秩大臣四格帶回沿途管束到鄂爾多斯時四
格著回京至鄂爾多斯扎薩克王台吉内能辦事之
人甚少令王查木陽帶四五人馳驛至鄂爾多斯俟
侍郎納延泰到彼會同㨂選兵一千名於明年三月
間著查木陽親領前赴軍營
喀爾喀扎薩克固山貝子喇卜坦卒以其子旺
扎爾襲爵
己巳
命以張家口外及歸化城所駐兵赴洪郭爾鄂隆等處
駐劄
上諭辦理軍機大臣等曰張家口外駐劄之兵二千名
歸化城駐劄之兵一千名若令往三旗烏喇特右邊
喀爾喀北界之洪郭爾鄂隆等處駐劄保護西界之
喀爾喀内地扎薩克等游牧實屬有益且可就近調
遣著散秩大臣瞻布副都統哈達哈於今冬帶領張
家口之兵前往歸化城併駐劄歸化城之兵分為三
隊著滿珠錫禮同哈達哈富達禮同瞻布諾穆柱同
綽爾多各領一隊行走若兵丁馬匹不敷令都統丹
晉每兵再給馬一匹拺擇水草好處牧放過冬多派
兵丁看守牧厰勿致亡失疲瘦
癸酉
大學士九卿等奏言
聖祖功德常昭
景陵瑞芝疊見恭請宣付史館昭示中外奏入得
旨朕從來不言符瑞時時訓諭天下臣民屏虚文而務
實行是以數年來各處奏報慶雲嘉榖等事朕悉降
旨訓勉未嘗宣示於外以為祥瑞也惟是今歲秋間
準噶爾賊人侵犯北路深入我境我師奮擊大獲全
勝殱敗萬餘行間軍士及邊外蒙古無不額手歡呼
以為從來未有之大捷非荷
上天
皇考默佑何能至此朕心方深感激而瑞芝適産於
景陵天人協應信而有徵仰見
上天
皇考福國庇民特賜嘉祥以昭示天下之臣庶也朕與
諸大臣等同此慶幸歡忭之悃忱著照所請宣付史
館
庚辰
命革岳鍾琪職
上諭辦理軍機大臣等曰岳鍾琪受朕深恩重加任用
西陲討賊之舉伊亦身任不辭是以用為西路大將
軍一切徵兵運餉選將設官凡有所請無不允行實
冀其殫心竭力無隠無欺克著綏靖之績乃伊秉性
粗疎辦事怠忽將國家軍旅重務視同泛常且賞罰
不公號令不一不恤士卒不納善言傲慢不恭剛愎
自用以致防禦追擊屢失機宜軍務廢弛士氣不振
以多年預備之馬駝牲畜數十萬或被賊人偷盜或
因失養損傷及至需用之時寥寥無幾而凡陳奏於
朕前者皆虚假詐偽之詞為怙過飾非之計其悞國
負恩之罪難以悉數岳鍾琪著革職交與兵部拘禁
候朕另派大臣詢問
辛巳
定運糧解馬考核勸懲之法
大學士伯經略鄂爾泰疏言肅州當軍需總滙
一切運糧解馬尤要所當考核勤惰分别勸懲
前者未有定例車馬損傷米石缺少隨時詰責
貽悞相仍請自今運糧出口其糧如數完車騾
不損者初運註冊記功一次再運如之三運紀
錄一次四運加一級五運外委千總准其實授
現任千把守備以應陞缺補用其怠玩者以次
記過綑責降級革職分别治之至解送軍前馬
匹向例處分太輕且有罰無賞不足以示鼓勵
請自今解馬者以三百匹為一起如馬臕壯無
病瘦一起記功一次二起至五起叙賞如運糧
有功例其怠玩者馬病瘦十匹以下罰俸一年
倍者降一級再倍千總把總外委綑責守備革
職並令在肅州帶罪效力奏入
上從之
壬午
命以達鼐所掌總理青海番子事務關防給侍郎馬爾
泰管理
十一月甲申
以軍需採買馬匹牲畜
宣諭喀爾喀内扎薩克等
上諭内扎薩克王貝勒貝子台吉等曰爾等自歸附本
朝以來蒙恩覆育如一家人入十餘年安居樂業凡
遇行軍與滿洲兵丁一體馳驅準噶爾賊人原與衆
蒙古結為仇讐是以準噶爾噶爾丹敗喀爾喀時便
窺伺内扎薩克我
皇考以準噶爾不滅爾喀爾喀扎薩克斷不得安居故
遣大臣殄滅噶爾丹又於策妄阿喇布坦備兵防範
此皆爾等所共知者嗣因噶爾丹策零兇暴殘刻居
心狂悖朕仰體
皇考軫恤衆喀爾喀扎薩克之意不惜數千萬糧餉駐
兵極邊此豈務勤遠略以快私意乎夫本朝中外一
統即全獲準噶爾之土地人民何增毫末總為衆蒙
古生計安寧起見不得不爾也準噶爾去年來侵擾
時因傅爾丹錯誤以致我兵受傷賊人逞志今年又
悉力領兵三萬前來我大兵分為二隊接戰傅爾丹
一隊失機準噶爾因此益驕欲劫取哲卜尊丹巴胡
土克圖而收獲喀爾喀遂突入喀爾喀地方我大兵
尾追至額爾得尼招地方大敗賊衆殺賊萬餘人賊
惶懼而逃若我大兵此次不獲全勝爾等豈得安居
乎準噶爾既已破膽若不乘此進取使賊人乘間復
振兵勢併力而來爾等豈不滋擾乎今據大將軍順
承親王奏請軍需馬匹十萬羊四十萬山羊十萬俱
於喀爾喀内扎薩克處採買已經准行聞從前丹津
多爾濟採買馬匹時將臕體壯大者選留羸老者退
還爾等便生怨望夫丹津多爾濟採買軍需並非私
事若以不任馳驅者塞責伊豈能堪因以撥回而爾
等反咎丹津多爾濟謬矣此次採買之事朕特交與
王額駙近侍台吉協助爾等扎薩克酌量照數選買
送往軍營於從前所估之價加增給付聽屬下情願
不可抑勒并酌給送牲畜人行糧若一二年内軍務
告竣朕另行加恩軍務乃朕與爾等所共之事朕發
數千萬錢糧採買牲畜爾等自當效力資助倘仍前
苟且塞責以致有悞軍需將以為準噶爾之賊可停
其征討乎抑爾等有所不願耶再王丹津多爾濟欲
令新安山後之扎薩克等採買其興安山前之扎薩
克亦俱有牲畜著各將該旗内願賣之牲畜若干先
期報明倘若山後數目不敷再將山前之願賣者補
足如此則軍需不致有悞而屬下亦不致擾累矣
丙戌
命料理吐魯番回民内徙事宜
上諭辦理軍機大臣等曰前據副將軍張廣泗奏稱十
月間料理吐魯番回民遷移之事若有賊人阻撓則
遲至來春再作計議等語比來未見西路奏聞想賊
人於北路大創之後力量衰竭不能復侵擾吐魯番
亦未可定回民乘此遷移似屬應行朕思回民誠心
歸嚮屢拒賊鋒甚屬可嘉而冬月寒冷之時倉皇轉
徙又甚可憫除在途加意保護外伊等到時務須安
插妥貼重加賞賚出其望外使老幼男婦咸慶得所
不可為愛惜錢糧起見稍負遠人内附之心也爾等
可傳諭查郎阿張廣泗等知之
命以寧古塔將軍常德為北路副將軍
己丑
命詳詢軍前投誠及俘獲者賊中情形
上諭辦理軍機大臣等曰凡將軍大臣嗣後遇有軍前
投誠及擒獲之厄魯特幷脫回人等俱宜詳悉詢問
彼處實信真知灼見則於辦理一切事務俱有禆益
如止計聽聞順適而以逆賊勢窮力盡等情引問彼
投來之人隨問而供既不能得其實情於事何益著
即行文查郎阿等知之
庚寅
命選牧厰兵赴烏喇特駐劄以馬蘭泰轄之
上諭辦理軍機大臣等曰三處牧厰挑選一千兵於明
年青草發生時令往烏喇特地方駐劄著將馬蘭泰
調回管轄此兵費雅思哈著暫管推河兵丁
辛夘
命暫緩齊齊哈爾官兵赴軍
盛京戶部侍郎和善等奏言齊齊哈爾所在今
年九月二十八日大雪十月十五日又雪雪深
草沒官兵難以進發臣與將軍卓爾海等商酌
停止啓行令暫居各屬城所明年或赴達里剛
愛或調遣他處候
旨遵行奏入得
旨著照和善等所請暫令居住明年青草發生時著遶
過興安山嶺由呼倫貝爾直至克爾倫圖拉地方緩
行休養馬匹務於七月内前抵軍營
癸巳
命達爾濟以護軍統領銜赴推河以欽拜署建勲將軍
上諭辦理軍機大臣等曰商都達卜遜淖爾太僕寺馬
厰人内挑選之兵一千名已將侯馬蘭泰調回管轄
建勲將軍達爾濟人罷軟著以護軍統領銜往推河
代馬蘭泰之任建勲將軍印信著署綏遠將軍欽拜
署理欽拜所掌綏遠將軍印信著順承親王收貯叧
派大臣一員前往扎克拜達里克領兵駐劄
乙未
吐魯番回部内附
命封其頭目額敏和卓為扎薩克輔國公餘令大將軍
查明賞賚
上諭吐魯番頭目額敏和卓等曰吐魯番部落遠在邊
境之外去巴里坤軍營尚有七八百里易為賊人之
所窺伺我師難以庇護朕以仁愛為心是以聽其自
便不強其歸順我朝致受賊人之侵擾也乃前歲岳
鍾琪並未奏聞直以己意遣官帶領駝隻前往採買
米石致啓賊人侵擾而額敏和卓與回衆等誠心歸
嚮我朝努力奮勇抗拒賊兵上年賊衆三次圍攻回
衆與官兵併力抵禦不但全城無恙且出其不意乘
間擊刺屢挫賊鋒忠勇之氣甚屬可嘉然賊夷狡獪
異常時以侵擾吐魯番為疲敝我師之計是以副將
軍張廣泗等議將爾等搬移近邊之地以避賊人侵
害前月具奏到日朕深念爾等移徙之時賊人或於
中途窺伺又恐天氣寒冷男婦老幼苦於行役屢降
諭旨令署大將軍等於途次加意防護到時善為安
插務令人人得所此數月以來朕無時不以爾等安
土重遷縈繫於心也今閱署大將軍查郎阿等奏報
回民大小一萬餘口已於十月十四十七等日陸續
起程羣情踴躍計日可到朕心深為欣慰因思年來
爾等屢遇強寇而未遭其戕害今安穏遷移永居樂
土世受我朝恩庇此皆爾等忠誠感格
上天顯賜福佑之明徵也除已降旨令署大將軍等悉
心部署並優加賞賚外額敏和卓著封為扎薩克輔
國公其餘頭目等有應加恩賞授官職者俟大將軍
查明到日再降諭旨著將此通行曉諭回民共知之
平定準噶爾方略前編卷三十二
