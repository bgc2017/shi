平定準噶爾方略正編卷五十三
乾隆二十三年夏四月丁巳
命陞敘擒賊琿齊之效力出衆官兵
上諭軍機大臣曰據兆惠等奏稱擒賊琿齊並收其
游牧在事官兵俱為出力此内有索倫披甲達木
畢勒圖已爾虎披甲多拉瑪索倫委驍騎校阿爾
吞已圖濟爾噶爾帶領之厄魯特護軍碩端勞績
出衆已將備賞藍翎給令戴用等語官兵等效力
出衆勞績可嘉達木畢勒圖多拉瑪著委署驍騎
校阿爾吞著實授驍騎校碩端著授護軍校遇缺
即補
定邊將軍兆惠等疏奏偵探賊衆情形
兆惠等奏言臣等昨在濟爾哈朗捉生詢問知
哈薩克錫喇等欲攻昂吉岱昂吉岱知覺與特
古斯孟克逃出不知所向哈薩克錫喇前往闥
勒竒臣等即尋蹤追逐于三月初七日至衛和
爾里克據哨探侍衞納蘭圖等在闥勒竒擒獲
喇嘛卓特巴錫喇卜等據供昂吉岱等自沙喇
擘勒遷移二月十六日渡伊犂河至濟爾哈朗
十七日哈薩克錫喇鄂哲特等欲攻昂吉岱不
果因前往闥勒竒三月初一日布庫察罕來會
云于托里北之托和木圖探知大兵行走蹤跡
我等宜將游牧移往伊犂河又有差往偵探人
等歸告在賽里木淖爾東之察罕布木遇大兵
前哨拒戰敗回布庫察罕哈薩克錫喇鄂哲特
等同議若大兵追逐甚急堅壁以守若未能追
及或從塔爾巴噶台入俄羅斯或渡伊犂入回
部于初三日即前往伊犂又聞布庫察罕屬人
等言伊等前來時舍楞聞大兵信息即過欽達
蘭嶺往塔爾巴噶台又昂吉岱因往會舍楞過
察罕布木為布庫察罕卡倫人等所殺特古斯
孟克與昂吉岱屬人齊默特等同行至洪郭爾
鄂博遇哈薩克哨探兵五十餘人將特古斯孟
克擒去齊默特得脫來投哈薩克錫喇現在台
吉宰桑有鄂哲特瑪里格爾巴朗布圖庫特克
勒德克烏爾古勒濟勒達什塔爾巴等又聞吞
圖布去年為伊屬人殺害等語又原任侍衛托
倫泰等在烏里雅蘇台捉生詢問據供布庫察
罕等往伊犂之次日見闥勒竒口有大兵一隊
追逐此地現有巴爾達穆特等三十戶藏匿等
語臣等派侍衛鄂實納蘭圖前往𠞰殺收其牲
隻軍器查臣等原議分兵左右翼賊若渡伊犂
逃走為右翼兵所扼若踰闥勒竒逃走為左翼
兵所扼今賊人雖知覺遷移而策布登扎布等
現已尾隨賊衆又哈薩克哨探人等既經前來
或係踐上年之約且賊衆擕帶戶口輜重斷難
兔脫臣等晝夜前追並行知和碩齊唐喀禄等
堵截以期盡𠞰奏入報
聞
定邊右副將軍策布登扎布等疏奏進𠞰賊衆
情形
策布登扎布奏言臣等分兵前往博羅塔拉進
𠞰舍楞布庫察罕等一路晝伏夜行三月初一
日至博羅塔拉捉生詢問知舍楞于二月十九
日起程取道塔爾巴噶台欲往俄羅斯布庫察
罕在闥勒竒賽里木淖爾等處而厄魯特嚮導
人等云賊衆或入鄂拓克薩爾亦未可定臣策
布登扎布過甘楚罕直尋布庫察罕游牧臣富
德紆道一日前往鄂拓克薩爾堵截約于闥勒
竒相會初二日臣策布登扎布至賽里木淖爾
詢知昂吉岱為布庫察罕屬人所殺布庫察罕
聞大兵至已過闥勒竒赴察罕烏蘇等處與哈
薩克錫喇相會初四日追至和落霍澌河見賊
蹤跡即奪渡過河賊已遷移游牧山上餘衆不
多即領官兵四百餘名前進忽伏賊千餘突出
直前衝擊因令副都統職銜温布扎薩克達什
居左公品級扎薩克三都卜多爾濟巴圖魯侍
衛古爾格勒圖居右臣策布登扎布與郡王羅
卜藏多爾濟及侍衛官員等居中奮力迎射格
鬭良久賊始奔潰又賊衆二百餘名出我兵後
復行擊敗計二次殺賊三百餘人緣我兵之馬
晝夜䟎行疲乏不能窮追暫集兵丁在和落霍
澌歇息臣富德搜查鄂拓克薩爾營壘准到知
會即䟎回同議乘賊人喪膽之際酌派兵丁前
往擒𠞰現護布庫察罕之從兄阿都齊解送兆
惠軍營所得甲仗賞給奮勉兵丁查原議兆惠
過博羅布爾噶蘇臣等過闥勒竒在伊犂會合
今布庫察罕等聞風逃竄糾合哈薩克錫喇臣
等惟有相機前進仍知會將軍兆惠以便協𠞰
奏入
上諭軍機大臣曰策布登扎布富德等探知布庫察
罕往合哈薩克錫喇之信分兵追捕奮力𠞰賊斬
獲頗多皆策布登扎布勇往所致甚屬可嘉著將
從前所賜伊父額駙策凌超勇之號即賞與策布
登扎布副都統職銜溫布著補授副都統公品級
扎薩克三都卜多爾濟若已賞翎即賞緞四疋若
未賞翎著賞翎仍賞緞二疋扎薩克達什授為公
品級其餘效力之侍衛官員兵丁人等即酌量賞
翎及造冊送部議敘伊等既會兵一處仍候續報
捷音以膺懋賞又據兆惠等奏稱哈薩克錫喇布
庫察罕等被策布登扎布窮追或逃入俄羅斯已
行知和碩齊唐喀祿等堵截所見甚是可傳諭和
碩齊等嚴行堵截并傳諭成衮扎布朕原擬自科
卜多派兵數百名前往策應恐未能䟎赴但亦不
妨預備成衮扎布仍酌量現有兵馬若干交阿桂
等豫備策應此次𠞰賊兆惠策布登扎布等既協
力尾追而哈薩克之兵若又對面迎敵前後夾攻
賊可全獲至堵𠞰舍楞雖有和碩齊等若發兵一
隊尾追亦夾攻之道可傳諭兆惠即派兵數百名
仍令策布登扎布富德帶領前往相機辦理
命原任按察使納世通赴巴里坤辦理糧餉
上諭軍機大臣曰按察使納世通丁憂回京奏懇差
遣著以原銜前往巴里坤與德舒一同辦理糧餉
巴里坤辦事巡撫吳達善疏奏派遣軍營嚮導
人員
吳達善奏言准將軍雅爾哈善咨稱欽奉
諭旨從前駐劄安西旗人内有熟悉回部路徑情願
效力者遣往軍營行走但安西距魯克察克路
遠恐難䟎赴查從厄魯特脫出之旗人内有曾
作軍營通事留于巴里坤者應行酌量派遣等
語臣等查得前鋒雙全綽克圖護軍拜凌阿七
十五明德烏爾德福禄等七人頗熟回部路徑
通曉回語情願隨軍營效力臣等照此次進兵
之滿洲索倫兵丁例治裝于三月二十日令前
往雅爾哈善軍營奏入報
聞
戊午
諭定邊將軍兆惠𠞰賊後來京
上諭軍機大臣曰前諭兆惠等將厄魯特等辦竣即
往辦回部章奏列名兆惠居首其傳諭事件仍以
雅爾哈善首列亦可今思辦理回部既有雅爾哈
善額敏和卓且策布登扎布富德等亦可協助兆
惠久在軍營如已將哈薩克錫喇布庫察罕等擒
獲惟餘舍楞著富德前往追𠞰仍令策布登扎布
往辦回部兆惠即著來京朕既可詢悉軍前情事
而伊母年邁亦得以省侍或此時止舍楞一賊即
辦竣來京令富德等前往回部亦可朕意因辦理
回部無用多人兆惠既可乘便省母稍為休息如
有應辦事務再行前往又因一軍兩將恐有掣肘
之虞不若事權歸一以專責成可傳諭兆惠等知
之
諭定邊左副將軍成衮扎布等辦理達什達瓦游牧
事宜
上諭軍機大臣曰昨成衮扎布等請遷移達什達瓦
游牧于通肯呼裕爾經軍機大臣議奏俟秋收後
辦理朕即諭成衮扎布等將遷移游牧之事不必
先使聞知恐伊等因此懈于耕作今思達什達瓦
游牧移往通肯呼裕爾恐非伊等本意若到彼無
計謀生仍須接濟且或致脫逃又滋事端莫若移
往察哈爾或在巴里坤附近阿濟必濟等處游牧
俟巴里坤駐兵屯田等事議定即令常住亦可此
事仍待朕熟籌交議著傳諭成衮扎布此時惟勸
課伊等耕種其應移駐何地俟議定後臨時再行
曉諭
諭約束發遣種地犯人
上諭軍機大臣曰部議于發遣重犯有改發巴里坤
等處種地者此等罪犯俱係素不安分之人故陸
續發往肅州分派各屯田處所令綠旗兵管束種
地如果守分出力自予矜全若仍不安本業妄行
生事或乘間脫逃即當嚴拏正法示衆其管束伊
等之綠旗兵丁不得以伊等從内地發遣稍存姑
息果有悍惡滋事即行處死亦罪所應得著傳諭
黃廷桂將此等人犯扺肅時作何分遣及交與綠
旗兵丁嚴加約束之處會同巴里坤魯克察克大
臣等議奏
己未
諭大學士管陜甘總督黃廷桂來京酌議屯田事宜
上諭軍機大臣曰昨命兆惠擒𠞰厄魯特賊衆後即
著來京原為商辦屯田事務看來厄魯特餘賊既
除則回部亦易于平定惟明歲駐兵屯田最關緊
要雖烏魯木齊等處現在耕種而伊犂尚屬荒閒
倘被布魯特等侵占又須經理朕意于伊犂等處
駐劄索倫兵及健銳營兵二三千名合之綠旗屯
田兵丁聲威自壯此事須黃廷桂同來商辦著將
兆惠等追賊奏摺錄寄黃廷桂閱看黃廷桂亦不
必䟎行可詢問兆惠起程信息先期來京其屯田
事宜即留意區畫為要
奬賞藍翎豐泰解送厄魯特阿咱喇布圖巴拉
至京
授藍翎侍衛賞銀五十兩在雅爾哈善軍營行走
庚午
定邊將軍兆惠等疏奏賊衆逃竄情形
兆惠等奏言查布庫察罕哈薩克錫喇等賊在
和落霍澌之客伊地方會齊向伊犂下游逃竄
策布登扎布領兵過闥勒竒嶺尾追臣等領兵
在博羅布爾噶蘇一帶策應後聞策布登扎布
之兵在和落霍澌擊敗賊衆臣等即晝夜前追
沿途遇有逸賊盡行殱戮三月初九日至車齊
罕河准策布登扎布知會云兵至博羅呼濟爾
數次捉生詢問或稱賊人投往哈薩克或稱投
往俄羅斯或稱自庫庫托木逃去所供不一我
兵自宜窮追務獲但現兵雖有四百而馬匹疲
乏日有落後之人仍需揀選馬力有餘可多行
數日之兵三四百名前來接濟餘兵令在伊犂
等處牧放馬匹將來進𠞰回部亦可得力等語
臣兆惠巴禄同領隊大臣色布騰巴爾珠爾明
瑞圖倫楚巴圖濟爾噶爾選兵三百餘名晝夜
兼行接應策布登扎布之兵再賊人蹤跡四散
恐于山僻藏匿現據侍衛老格等在車齊罕河
等處𠞰賊百餘人收取人口二百餘及馬駝軍
器等物仍派副都統由屯瑚爾起在後收齊陸
續到來之兵分往搜𠞰其疲乏馬匹于和落霍
澌等處牧放以備進𠞰回部之用又臣將擒獲
琿齊阿南達哈什哈等屬人五十名帶往軍前
效力所有家口派索倫兵五十名同琿齊等家
口俱送至吐魯番俟雅爾哈善將索倫兵留用
另派綠旗兵送至巴里坤其布庫察罕之從兄
阿都齊亦派索倫兵送至吐魯番照前轉解到
京奏入報
聞
命暫停辦理效力軍營之厄魯特等家口
上諭軍機大臣曰兆惠等奏稱揀選琿齊阿南達哈
什哈等屬下壯丁五十人現在隨軍效力等語可
傳諭巴里坤辦事大臣等于此等效力之厄魯特
等家口解到時送往肅州暫行安置看伊等在軍
前出力與否再為定奪此外所送人口俱照從前
辦理亦傳諭黃廷桂知之
諭靖逆將軍雅爾哈善等辦理回部事宜
上諭軍機大臣曰昨諭兆惠等將舍楞哈薩克錫喇
布庫察罕等擒𠞰後即著策布登扎布富德前往
回部兆惠來京另有商辦事件恐其一軍兩將或
致有掣肘也雅爾哈善既總統回部事務一切事
務當與額敏和卓悉心籌畫奮勉辦理看來辦理
回部較準噶爾為易伊等屬人内如有悔罪求生
將波羅泥都霍集占擒獻者即可竣事但附和逆
酋為惡之人若不嚴加殱戮則回衆無所儆懼日
後又必滋事雅爾哈善宜詳詢額敏和卓將此等
附和稔惡之人務必全行擒獲不留餘孽庶地方
常得寧謐至蕩平回部後即當定其貢賦仍視準
噶爾所取之數毋得增減或因伊等變亂之後力
不如前酌量稍減尚可所有貢賦俱著齎至巴里
坤官為運送其各城頭目應令入覲者作何分年
來京亦定議具奏現在伊等軍行所至情形若何
作速奏聞
辛酉
定邊左副將軍成衮扎布疏奏都爾伯特汗策
凌身故
成衮扎布奏言准駐劄科卜多辦事參贊大臣
阿桂咨稱三月十九日都爾伯特護衛通噶拉
克稟稱我汗策凌于三月十三日出痘身故等
語隨曉示親王策凌烏巴什貝子瑪什巴圖辦
理游牧本日又據長史騰格等稟稱我汗策凌
臨危時囑云從前準噶爾變亂我歸誠
聖主以來受
恩深重今病勢難生爾等于我身殁後稟知將軍大
臣我只一子索羅木衮布年十九歲懇奏請
聖主仁恩等語并呈送托忒字文一紙臣等曉示騰
格等云爾汗生前受
皇上深恩今身故後爾等哈屯幼台吉當約束所部
永承
聖眷又都爾伯特扎薩克達什敦多卜亦于三月初
三日身故臣等查明應襲之人再行具奏奏入
上諭軍機大臣曰都爾伯特汗策凌當準噶爾擾亂
之初即能識時慕義率屬歸誠及準部蕩平始終
感激朕恩抒忱效力約束游牧人等甚屬安靜今
聞溘逝深為軫惻著加恩賞銀一千兩緞八端治
辦喪事仍派乾清門侍衛官長保薩木坦前往奠
醊其汗爵即令伊子索羅木衮布承襲伊子年已
十九應學習辦理事務著將策凌盟長之缺准其
實授策凌烏巴什等俱係現在盟長著賞策凌烏
巴什緞六端博斯和爾緞四端剛多爾濟巴圖博
羅特瑪什巴圖各緞三端可傳諭伊等與索羅木
衮布同心協力約束所部以副朕懷其扎薩克達
什敦多卜身故著于烏里雅蘇台侍衛内派出一
員前往奠醊
臣等謹案都爾伯特為四衛喇特之一台吉
策凌值準部内亂一時渠酋咸徵其佽助乃
義明順逆知若輩攘奪無成計惟歸命
天朝可以保全游牧率先欵附畢獻悃忱我
皇上開誠撫納賚予便蕃自是諸部聞風延頸跂踵
洎乎
恩命分封鈞崇爵號而阿逆忽心懷心測自外
生成逐影吠聲之徒紛紜脅附策凌等卒未嘗少為
搖動是以屢厪
宸衷曲籌耕牧及其既殁而
恩禮始終賞延後嗣較三部落之披猖反覆竟底滅
亡者不啻霄壤然後知栽培傾覆
天道與
聖心相為默契而福由已求孽亦自作惟視其人之
所取耳
定議量撤烏里雅蘇台等處兵丁及停派防秋
兵事宜
定邊左副將軍成衮扎布等奏言臣等欽奉
諭旨烏里雅蘇台等處駐劄索倫察哈爾等兵應行
酌量撤回又四部落每年派出防秋兵丁亦應
裁減查上年臣等奏准北路軍營留索倫兵一
千名察哈爾兵一千名右衛綏遠城滿洲兵五
百名喀爾喀兵五百名綠旗兵三百名除挑往
西路索倫兵四百五十名外餘兵五百四十名
在軍前年久應行撤回其索倫兵因和碩齊等
帶去三百名又察哈爾兵一百名尚在駐防請
將烏里雅蘇台科卜多之索倫察哈爾兵暫時
留駐俟和碩齊等兵丁回程之便全行撤回至
烏里雅蘇台等處倉庫牲隻均需照管其乾隆
二十一年調來滿洲兵五百名駐防未久喀爾
喀兵五百名亦在游牧附近更换請將此兩項
兵丁俱行存留同綠旗兵三百名一體給與糧
餉再四部落防秋兵從前每年派兵三千名辦
給三個月錢糧定地齊集今準噶爾既平此項
防秋兵毋庸齊集即在各游牧豫備以省糜費
奏入得
旨軍機大臣議奏尋議成衮扎布請留滿洲綠旗等
兵照看倉庫牲隻應如所奏其索倫兵丁現在
無多俟和碩齊等歸途一併撤回尚屬可行惟
察哈爾兵丁&KR0008;防甚久無庸守候應請即行撤
回再所請喀爾喀兵五百名一體支給錢糧查
從前將喀爾喀兵派往烏里雅蘇台軍營因伊
等在游牧之内並未支領後因有差遣蒙
恩賞給而現在地方無事應照舊例停支或因食糧
有年准其減半支給至防秋兵丁既無庸齊集
亦應如所奏令其在各游牧豫備可也奏入得
旨喀爾喀兵丁錢糧仍照原奏支絡俟索倫等兵撤
回時再如所議行餘依議
壬戌
命派送軍營馬匹牛隻
上諭軍機大臣曰現在商都達卜遜淖爾達里剛愛
等牧場内㨂選馬匹牛隻送至巴里坤以備屯田
及兵丁口糧之需著派乾清門侍衛瑚什科普撒
額爾登額蒙古勒分隊管領仍派公扎拉豐阿統
率照看
乙丑
定邊將軍兆惠等疏奏追𠞰賊衆情形
兆惠等奏言臣等隨策布登扎布富德行蹤輕
騎追賊三月十一日至庫克烏蘇次日遇策布
登扎布等所留索倫營總索音達爾等詢知富
德聞哈薩克錫喇等晝夜逃奔之信領兵二百
裹糧前追于初七日越博羅呼濟爾嶺見賊衆
分為兩隊遂令鄂博什等為左翼羅卜藏多爾
濟等為右翼追及于哈魯勒托羅海擒獲卓托
魯克得木齊車隆據供哈薩克錫喇鄂哲特等
自薩瑪勒河分路向伊犁逃去布庫察罕現在
前路等語因馬力難於疾追先遣參領納旺署
營長賓圖持托忒字印文往招布庫察罕令擒
哈薩克錫喇自贖行至庫克烏蘇納旺等帶布
庫察罕之喇嘛等來見請暫緩大兵即率屬迎
降富德等恐係飾詞仍前追襲遇賓圖來言布
庫察罕等夜間商議忽然潰散台吉庫魯勒岱
等宰桑塔什等來降布庫察罕逃去等語隨即
前追擒獲宰桑和碩齊𠞰殺喇嘛及賊衆二百
餘人捉生詢問據供布庫察罕往必濟納喇特
等處現今富德尋蹤追襲策布登扎布相繼前
行臣等伏思布庫察罕止存百餘戶尚易追𠞰
哈薩克錫喇傳聞逃往阿勒坦額默勒富德等
約于彼處相會臣等亦前往策應仍令圖倫楚
帶兵往額蘇克尋蹤追襲俱于伊犂會合又令
由屯帶兵往追鄂哲特等現在收降台吉衮布
等係綽羅斯種族派員送京其節次所收戶口
派索倫兵送至吐魯番聽雅爾哈善將兵留用
另派經旗兵轉解巴里坤奏入
上諭軍機大臣曰兆惠等奏稱哈薩克錫喇布庫察
罕鄂哲特等潰散逃走現在分兵追𠞰等語伊等
皆叛賊渠魁自應全行弋獲今進𠞰回部有雅爾
哈善等承辦兆惠務將此數賊擒𠞰即遵旨來京
其伊犂闥勒竒等處之鄂拓克及塔本集賽游牧
蔵匿之瑪哈沁等著策布登扎布富德嚴行搜捕
不留餘孽俾地方寧謐再往辦回部至所奏酌派
索倫兵給與雅爾哈善今追賊正需兵丁不當頻
為遣發但業已發往亦不必調回其隨策布登扎
布等𠞰賊效力之舒德勒瑪呼富音保佛爾賽奎
蘇喀什喀賞戴孔雀翎科丕塔格森泰伊薩勒圖
噶爾瑪烏木普圖丑格賞戴藍翎巴圖魯二等侍
衛古爾格勒圖三等侍衛永安俱賞緞二端筆帖
式覺羅七十布奮勇𠞰賊亦賞戴孔雀翎仍著交
部議敘至富德所奏𠞰殺喇嘛等語準噶爾喇嘛
今俱何往從前伊地屢易台吉以致覆敗若此皆
由喇嘛等煽惑斷不可留嗣後遇著名之錫勒喇
嘛必盡行擒𠞰庶不致滋生事端
命賞給署防禦奬賞藍翎塔尼布署防禦庫爾布德
孔雀翎賞銀各五十兩前往雅爾哈善軍營效
力
丙寅
諭辦理屯田侍衛永貴等查奏墾種收支實數
上諭軍機大臣曰屯田為軍食所關凡墾種地畝收
支榖石俱宜豫行籌畫可傳諭永貴等將現在墾
種若干收糧若干較去年多增幾倍足敷兵丁若
干人幾月之食來年亦照此加增核計具奏至平
定回部後屯田兵丁若同征兵撤回則將來又煩
跋涉自應留住彼處來年墾種地畝應添兵丁或
于征兵内酌量存留伊等口糧即在現收穀石内
支給但足敷幾月之食能及收穫之期否俱著籌
酌奏聞
巴里坤辦事大臣阿里衮疏奏運送軍營口糧
牛隻
阿里衮奏言臣遵
旨于三月十五日自魯克察克起程二十七日至巴
里坤查應送雅爾哈善軍營駝隻口糧及烏魯
木齊哈喇沙爾等處屯田牛隻俱陸續解送其
進𠞰回部兵丁尚未全至雅爾哈善于三月十
五日起程途中緩行以待其應送兆惠軍營之
軍器口糧俱全行運送其哈尚德應賠食羊一
萬五千餘隻共應扺補米麫炒麫一千八百餘
石挑選現到駝隻先行起運其餘應得口糧亦
即陸續運往又臣于吹什臺站查得被賊搶掠
力戰中鎗身死之綠旗兵閻惠回兵呢雅斯傷
重之回兵黑里默錫克請照陣亡及得傷例賞
䘏奏入報
聞
諭定邊將軍兆惠等撙節糧餉
上諭軍機大臣曰據阿里衮奏稱從前哈尚德所解
羊隻倒斃數多先以米麫計算扺補其應支糧餉
待駝隻到齊陸續運送等語兵餉關係緊要軍行
程途更遠運送正復不易自當加意撙節若運到
時即盡行分給恐兵丁等糜費過多致將來不能
接濟兆惠等進𠞰時所收賊人口糧牲隻自可分
給兵丁其送到之糧餉酌量給發仍豫籌貯備務
使留餘可傳諭兆惠等知之
命按察使職銜納世通辦理屯田事務
上諭軍機大臣曰昨命納世通在巴里坤辦理糧餉
今駐劄既有大員且無必需承辦之事著前往魯
克察克同永貴定長辦理屯田事務
甘肅巡撫吳達善疏奏撥運哈密倉糧
吳達善奏言臣查巴里坤軍儲關係最重現在
進𠞰及臺站屯防各官兵約一萬八千有竒九
月以前榖未登場尚需轉運請于哈密倉糧内
撥運粟米六千七百石麫六千七百石炒麫六
千六百石共二萬石陸續委員運送仍照上年
之例于四月初旬起至八月以内全數運足以
實軍儲奏入報
聞
丁卯
定邊將軍兆惠等疏奏擒獲喀喇沁宰桑恩克
圖及收阿勒塔沁等游牧
兆惠等奏言臣等于三月十五日據侍衛占丕
納報稱行至哈套晚見烟火移入庫隴癸山口
隨捉生詢問知布庫察罕敗逃後有喀喇沁宰
桑恩克圖多果魯特宰桑布圖庫噶勒雜特宰
桑特克勒德克阿勒塔沁宰桑塔爾巴等領二
百餘戶欲渡伊犂有伊等游騎探知大兵已至
遂移往庫隴癸山險蔵匿臣兆惠巴禄色布騰
巴爾珠爾溫布領兵一百名入庫隴癸山口臣
策布登扎布領兵一百名過阿勒坦額默勒與
富德羅卜蔵多爾濟鄂博什從後掩襲臣兆惠
伏兵山背派參領庫林保驍騎校卓倫德領催
錫勒都内固蘭岱厄魯特嚮導策伯克及新降
之庫本諾雅特台吉舒倫哈什哈偵知賊衆照
常牧放馬匹有人巡察臣等慮黎明進𠞰賊見
我兵少無援不知畏懼遂于五鼔直前掩襲行
未二里扺賊游牧一面令巴圖魯侍衛扎延保
厄魯特侍衛達什策凌等驅其牧馬我兵即呼
噪叢射賊衆驚竄值大霧迷漫賊棄其帳房器
物赤身乘馬逃據山巔放鎗滚石相拒我兵奮
前攻擊即部院章京筆帖式等皆爭先射賊侍
讀學士職銜溫福副將高天喜各擕一礟奔赴
高山將山上賊衆擊死此次鏖戰色布騰巴爾
珠爾得鳥鎗傷鉛子從腋透出幸未傷骨因達
什策凌應援得脱委署防禦衮布及兵丁一名
陣亡索倫營總西通阿等三員及兵丁三名得
傷藍翎侍衛伍岱射恩克圖直貫其項為厄魯
特特默齊喀喇擒獲因氣息漸微即凌遲處死
塔爾已亦被𠞰殺共殺賊二百餘人收獲馬駝
牲隻什物派舒赫德三格查點分明賞給備用
仍行策布登扎布截殺過嶺賊衆又圖倫楚探
賊回營即令其追𠞰布圖庫特克勒德克臣等
于庫隴癸山内搜捕餘賊偵探哈薩克錫喇信
息奏入
上諭軍機大臣曰兆惠等偵知恩克圖等蔵匿庫隴
癸山中即乘夜掩襲擒𠞰賊衆甚屬奮勉效力自
兆惠以及效力官兵皆當加恩議敘其陣亡得傷
人等俱著查明送部議敘議䘏
靖逆將軍雅爾哈善等疏奏軍行途次情形
雅爾哈善奏言臣等前奏計算進𠞰回部之綠
旗兵自肅州起程于三月初可至魯克察克自
魯克察克至哈喇沙爾結筏渡海都河歇馬一
二日即整旅前進麥熟之時可扺庫車今三月
十四五等日馬得勝等兵丁大半至魯克察克
分隊起程其續到之兵臣等因候順德訥所帶
索倫兵途次緩行于二十三四等日在托克三
等處全行䟎赴惟照管輜重之兵尚隔四站查
兵丁人給馬一匹六兵合給車一輛路遙載重
多推輓緩行俟到察罕通古哈喇沙爾等牧場
水足之處令哨探兵前行臣等接續進發約五
月初可扺庫車奏入報
聞
平定準噶爾方略正編卷五十三
