平定準噶爾方略正編卷七十八
乾隆二十四年九月癸丑
諭定博克達山祀典
上諭軍機大臣曰努三奏稱博克達山在烏魯木齊
之東為西陲重鎮前年將軍兆惠於察罕郭勒曾
經致祭嗣後未見舉行請頒祭文香帛令駐劄大
臣每年春季於烏魯木齊之巴爾哈達致祭等語
所奏甚是著照所請行除祭文香帛由内頒發交
該處駐劄大臣敬謹致祭外其所用犠牲品物即
於該處虔辦著為例
申諭内閣學士清馥回巴里坤解送馬匹
上諭軍機大臣曰清馥奏搜捕嗎哈沁行至格根與
努三相遇知訥克衣等已獲伊即向哈卜塔克拜
塔克前往等語昨已諭清馥回巴里坤管解軍營
馬匹若歸途之便遇有嗎哈沁即行就便辦理不
必遠行搜捕
定邊右副將軍富德等疏奏奬賞效力回人
富德等奏言臣等前從和闐進兵奉有奬賞效
力回人銀兩縀疋之
旨查所帶六城伯克及回人六百名原以備攻城掘
濠之用因逆賊等聞風先遁已經遣回無庸賞
給此次隨臣等追賊之貝勒品級霍集斯等俱
奏請議敘外伊等帶領侍衞藍翎侍衞三人兵
丁五十四名頗屬效力酌將奮勉出衆之額穆爾
等七人分别賞戴孔雀翎藍翎此内陣亡之
藍翎侍衞阿里木伯克乃霍集斯所屬於伊西
洱庫爾之戰帶我瑪尼纛招撫山上賊衆被鳥
鎗傷身故酌賞阿里木伯克家屬銀五十兩其
侍衞等賞縀二端銀三十兩戴奬賞翎者賞銀
十五兩兵丁縀一端銀十五兩奏入報
聞
甲寅
命賞軍營效力官員等孔雀翎藍翎
上諭軍機大臣曰富德等揀選效力之侍衞官兵九
十人除加恩賜以巴圖魯號及原戴奬賞孔雀翎
藍翎之三十五人外其原未賞翎者五十五人著
頒發孔雀翎十五枝藍翎十枝交富德酌量揀選
分别奬賞以示鼓勵
乙夘
諭護軍統領努三搜捕庫車等處嗎哈沁
上諭軍機大臣曰據德舒奏稱由阿克蘇送來回人
等行至賽里木遇嗎哈沁二十餘人把總徐天成
及兵丁二人被害掠去回婦一人馬十四匹駝四
隻外委把總一員得傷又兵丁一名回人一名不
知蹤跡今選𣲖庫車綠旗回人兵丁前往追捕等
語此等嗎哈沁賊人肆行搶掠殊可痛恨伊等或
藏匿穆素爾嶺等處亦未可定必須搜勦淨盡德
舒既未諳戎行而綠旗回部兵衆亦復何濟著𫝊
諭努三選𣲖兵丁百名給以哈薩克馬二百匹前
往庫車搜捕倘德舒尚未獲賊即宜趲行昨努三
請將收服之嗎哈沁等安插烏魯木齊等處屯田
俾招其黨衆之藏匿者朕已命侍衞巴朗前往辦
理看來此等賊人不可豢養努三即將奮勉嚮導
人等酌給錢糧如著有勞績或編入京師旗分亦
可其餘人衆努三既許以不死俱著解赴京城備
賞現在可用之人暫行帶往招撫事竣後再行酌
量辦理
丙辰
命添𣲖哈喇沙爾等處辦事大員
上諭軍機大臣曰哈喇沙爾地居闢展阿克蘇之中
既有查辦糧運屯田事務近又安插多倫回衆書
山一人未能兼顧著𣲖和其衷前往協同辦理努
三已回烏魯木齊著永瑞前往闢展協同定長辦
事
丁巳
定邊右副將軍富德等疏奏拔達克山所屬遣
使情形
富德等奏言臣等因拔達克山所屬衮都村之
沙莽蘇爾差人來見即行曉示遣回八月初七
日臣等所差厄魯特阿達什等領沙莽蘇爾及
住居拔達克山交界之伯克阿里木差人密爾
兹穆爾昆等同來臣等會集大臣侍衞官員等
令其入見據沙莽蘇爾告稱我父自噶爾丹策
零時管轄此地今聞葉爾羌等城皆為
大皇帝臣僕霍集占敗竄我等即遵令追其後隊賊
人逃入伯克沙穆爾游牧我因此面求歸附又
據密爾兹穆爾昆告稱我伯克阿里木管轄五
百戶昨奉將軍等令擒霍集占我伯克即行追
賊各有傷損所遣來使曾經親見情願歸附以
安生計等語臣等恐係飾詞窺探因曉示云我
前此差往之人至今未回顯係爾汗素勒坦沙
故縱逆賊或暗行容隠我等亦不便久候惟進
兵擒拏霍集占耳因給以印文勒限十二日回
報初九日臣等差往沙爾呼勒之回人沙瑪木
特與伯克沙穆爾差人賽特多羅特及綽椿村
伯克聶則爾差人三金同來據賽特多羅特等
告稱我伯克在拔達克山之錫克南村管轄二
千戶前霍集占猝然來到以禮拜為詞伯克沙
穆爾適往拔達克山汗處我等不知遂聽其經
過後得將軍等印文賞物即送交沙穆爾呈拔
達克山汗閱看當即親身領兵邀截霍集占又
將沙穆爾遣回游牧换給沙穆坦伯克素勒坦
馬匹隨後遣往汗處此時應已到矣今伯克特
遣我等賫書告知至我等起程時拔達克山汗
又調沙穆爾協勦霍集占聞來人云素勒坦沙
汗在阿爾渾楚哈嶺遇霍集占交戰霍集占退
回嶺下暫住齊納爾小河又交戰二次彼此俱
有損傷但霍集占所駐之地通布哈爾薩瑪爾
罕鄂漢等三處此時未知擒獲否又詢問三金
等俱稱情願歸附等語臣等察看來人等情形
雖屬恭順言詞尚覺游移因面加曉示以霍集
占為大兵所敗窮蹙已極爾等又屢經追戰自
難逃脱所言賊人住處有三路可通明係有心
縱放豫留地步今我𣲖哨探兵先與爾等同行
大兵亦即分路進發再遣侍衞賽音圖克什克
圖阿竒木等同往若已經擒獲即遣人同來報
知可也隨酌量加賞於初十日遣令起程一面
𣲖副都統伊柱巴圖濟爾噶爾領兵一百五十
名於原設卡倫駐劄其卡倫舊有兵一百五十
名向前移駐以張形勢奏入
上諭軍機大臣曰覽富德奏沙穆爾來人所告拔達
克山素勒坦沙追襲霍集占情形設當日𣲖兵窮
追賊已早獲此時拔達克山若尚未將逆賊擒獻
富德等既徹兵轉回來年再行進兵亦仍是伊等
前往總之道路遥遠朕雖多方指示亦已後時伊
等惟當應機速辦耳又
諭曰沙喇斯瑪呼斯餘衆内有達什達瓦之人二十
九口或伊等不知從前遷移人等現蒙恩養或因
無力遷移為逆賊所廹脅今軍前效力之總管鄂
齊爾等既懇請查交管束著一體賞給口糧歸入
伊隊若有妄行滋事者即嚴拏正法
命議敘𠞰賊立功之總管布尼等
上諭軍機大臣曰富德等奏稱布魯特之竒卜察克
哈卜察克等部落承辦博羅爾拔達克山往來人
使及外來盜竊事件伊等見小貪得每盜取馬駝
侵擾臺站宜示以懲創因𣲖兵二百名令總管布
尼等訪緝賊蹤於八月初二日分三隊圍守七村
莊將頭目阿卜巴斯等擒來訊問據供兩次偷盜
馬匹駝隻屬實隨將阿卜巴斯岳勒多錫等三十
餘人正法收其牲隻軍器其餘部落皆知警畏再
議安插等語所辦甚合機宜著加恩將總管布尼
交部議敘呼倫貝爾之奬賞藍翎克車德隻身遇
賊力戰右肘為鳥鎗所傷著加恩授為藍翎侍衛
在事官兵等俱酌量給賞
定邊右副將軍富德等疏奏查辦降回事宜
富德等奏言臣等收降回衆查有安集延之喇
木呼里等二十九人以貿易來葉爾羌為霍集
占迫脅同行臣等即加以撫慰令其自回游牧
如霍集占逃入伊地即宜擒獻又嚴查有無厄
魯特逆黨逃入回部者據歸附之伯克等告云
上年瑪里格爾巴朗來投霍集占未加優待伊
於隨同逃出時有厄魯特告伊欲逃即為霍集
占所殺此外並無有名之厄魯特等奏入報
聞
已未
議撥解軍需馬匹
甘肅總督楊應琚奏言臣奉到先期籌備馬匹
接濟軍營
諭旨謹查前督臣吳達善奏明於陜甘二省分派朋
餧馬五千匹閱今數月臕分已壯又撥解巴里
坤備用之馬尚有六千匹擇取五千匹備用可
得萬匹其陜省馬匹先期調至甘肅以便就近
轉解至沿途草豆俱已籌辦一面分檄調解并
知會巴里坤辦事道員等奏入得
旨軍機大臣速議具奏尋議臣等前令該督查明各
標營馬匹嗣因扎拉豐阿等奏解甘馬一萬一
千餘匹則為數愈多應先儘久餧之馬挑解軍
營又經遵
旨𫝊諭今該督查明夏季草肥之時已分𣲖收割堆
貯料豆亦截留採買俱可供支應如所奏即將
各處馬匹調至近地作速解往哈密現在奉
旨派清馥及侍衞等管解應先行解送五千匹隨後
續挑五六千匹其如何分起行走及沿途照看
令該督會同清馥等商酌辦理奏入
上從之
命以革職按察使圖桑阿道員固世衡發往葉爾羌
效力贖罪
庚申
定邊將軍兆惠等疏奏安集延部長阿濟比等
歸誠
兆惠等奏言前因堵截逆賊等逃路遣二等侍
衞達克塔納等傳檄霍罕額爾德尼伯克瑪爾
噶朗安集延那木干等城并布魯特之額德格
訥伊什竒里克等部落八月十二日據達克塔
納遣人同額德格訥之阿濟比差人沙喇庫楚
克等呈稱閠六月十八日由喀什噶爾起程二
十九日至安集延為首伯克四人俱係額德格
訥之阿濟比總統與霍罕額爾德尼伯克交好
隨至阿濟比游牧據云將軍大人今遣使前來
我等不勝欣喜願為
大皇帝臣僕逆賊霍集占並未到此我等現在領兵
遮截仍往告知額爾德尼隨據報稱額爾德尼
云阿濟比既投誠我亦同心歸順并迓來使阿
濟比一面差沙喇庫楚克報知軍營等語臣等
即於霍集占舊居令侍衞官員等列坐𫝊來使
進見獻手帕為贄呈阿濟比之書譯文云謹呈
如
天普覆廣大無外如愛養衆生素賚璊佛之鴻仁如古
伊斯干達里之神威如魯斯塔木天下無敵之
大勇富有四海乾隆
大皇帝欽命將軍軍前額德格訥布魯特小臣阿濟
比恭祝
大皇帝萬萬夀今將軍自喀什噶爾遣人𫝊諭我等
所給印文謹已奉到不勝歡喜踴躍適合我等
心願布哈爾以東我等二十一萬人皆為臣僕
今來使侍衞到我等部落日久恐煩將軍大人
遠懷敬遣使同侍衞差人至將軍前禀明侍衞
等不久回營為此將鈐記文書賫呈等語臣等
對來使奬阿濟比等誠心歸順並告以現在𠞰
賊情形勉其協力堵截至阿濟比等如欲瞻仰
天顔可即前來命子弟代行亦可如一時難以遠離
亦聽其便來使等敬諾仍授以答書分别賞給
縀疋於八月十三日起程奏入得
旨覽兆惠奏阿濟比額爾德尼俱恭順可嘉著頒給
勅書賜以縀疋荷包伊等若遣使入覲即辦理伴
送來京
賜安集延霍罕等部落
勅書
奉
天承運
皇帝勅諭霍罕瑪爾噶朗安集延那木干額爾德尼
伯克額德格訥阿濟比等將軍兆惠等奏稱侍衞
達克塔納等至安集延霍罕見阿濟比額爾德尼
伯克俱誠心内附情詞肫懇朕深嘉悦朕為天下
共主内外一體凡向化來歸者皆加以撫育各順
其道以安生理爾等如願入覲即可前來或遣子
弟屬人代行亦一體加以恩賞兹以路遥不能多
齎賜物賞彩縀各二端大小荷苞各一對爾等尚
其約束所部永享昇平之福特諭
諭護軍統領努三等協𠞰傷害大臣之嗎哈沁
上諭軍機大臣曰從前德舒奏稱由阿克蘇解來回
人於途次被嗎哈沁搶掠已領兵追捕今永貴奏
伊來京時行至庫車據都司舒明阿等報稱德舒
行至賽里木之阿勒坦和碩遇厄魯特百餘殺傷
官兵德舒中鳥鎗身故即行文舒赫德選兵三四
百名前來伊帶領搜𠞰等語德舒本未諳練營伍
而所領之兵又復無用朕前已慮及命努三前往
協助今竟為賊害雖非遇敵捐軀可比究屬殁於
國事深可憫惻著加恩照陣亡例交部議䘏永貴
雖調阿克蘇之兵恐亦係裁汰所餘著仍駐賽里
木候努三同進如努三未到即差人往促若馬匹
不敷即於解送軍營之一千匹馬内酌量帶往務
將為首之賊解京嚴懲或臨陣𠞰殺亦必盡殱逆
黨前據德舒等奏請歸併臺站原以防備盜賊但
伊等既經領兵搜捕著照舊分設以速陲逓
命參贊大臣阿桂前往阿克蘇辦事
上諭軍機大臣曰前命舒赫德往辦葉爾羌事務其
阿克蘇辦事著德舒前往今德舒身故著阿桂前
往阿克蘇辦事
諭喀爾喀副將軍策布登扎布堵截嗎哈沁
上諭軍機大臣曰據策布登扎布奏八月初十前後
可抵伊犂等語前因霍集占業已遠颺即令策布
登扎布轉回游牧今努三同永貴協𠞰戕害德舒
之賊將來恐被迫逃入伊犂或投俄羅斯亦未可
定著𫝊諭策布登扎布若尚未起程即於伊犂堵
截或已在道即由上年舍楞等逃入俄羅斯之路
巡查追捕倘糧餉不敷即向成衮扎布定長等支
給仍行文伊等酌量策應
命晉封貝勒品級玉素富為貝勒
上諭軍機大臣曰玉素富自駐劄烏什以來辦理諸
事實心報效著加恩晉封為貝勒
命伯克摩羅和卓等補授馬什伊沙噶等缺
上諭軍機大臣曰舒赫德奏烏什城除阿竒木外雖
有伊沙噶並不協同辦事亦無噶雜納齊商伯克
等擬將四品頂藍翎之哈子伯克摩羅和卓授為
伊沙噶協辦阿竒木事務添設噶雜納齊一缺將
四品頂舊伊沙噶伯克默特補授商伯克一缺將
四品頂什錫野東補授哈子一缺將阿爾咱默特
補授托克三伯克一缺將烏提塞拉木補授魯克
察克闢展喀喇和卓托克三等四村莊之伯克請
作為六品其餘密喇卜達魯罕訥赫卜哈提卜等
二十九缺俱作為七品等語俱著照所請行
命議處遲報逃兵之總兵官楊寧
上諭軍機大臣曰舒赫德奏侍衞齊克慎在阿克蘇
之雅爾巴什查出綠旗洮岷營逃兵馬定國行查
提督董孟據稱六月初一日在逃總兵官於十五
日通報隨已正法示衆等語楊寧係專管綠旗兵
丁大員於兵丁脱逃遲報半月若非盤獲幾至漏
網殊屬不合著交部議處
參贊大臣舒赫德疏奏安設臺站
舒赫德奏言查自阿克蘇至巴爾楚克應設六
臺每臺安設西安滿洲兵五名綠旗兵十名又
於滿洲兵内揀選通曉文義之兵六名委署筆
帖式給與頂帶分守各臺仍令三等侍衞伊靈
阿兼管奏入報
聞
辛酉
諭刑部侍郎永貴等領兵巡查臺站
上諭軍機大臣曰永貴奏德舒被賊戕害請將赫塞
勒臺站歸併賽里木等語已令其照舊安設但嗎
哈沁等既有百餘人則巡查臺站亦甚緊要著𫝊
諭永貴於努三未來之先即領兵巡查各臺所有
解運器物馬駝羊隻毋使賊人窺伺俟努三一到
即同行進𠞰至此等大隊賊人器械齊備非尋常
嗎哈沁可比或有逃出之回人及厄魯特等亦未
可定伊等進𠞰時即行詳查具奏
定邊將軍兆惠等疏奏查辦波羅泥都出妻事
宜
兆惠等奏言准富德咨據波羅泥都之妻愛蘭
供稱尚有出妻托和齊鄂和拉在喀什噶爾等
處行查到臣臣即會同提督閻相師等查得鄂
和拉於逃走時為阿卜都克勒木之弟阿卜都
舒庫爾領去據查出鄂和拉之弟呢雅斯供同
應俟愛蘭到日再行詳訊辦理又據提督董孟
查報托和齊係英噶薩爾舊阿竒木呢雅斯之
妻為波羅泥都所奪後復離異托和齊係竒卜
察克布魯特比阿竒木之從妹應遣人往取等
語查布魯特阿竒木早經歸附現為阿里衮嚮
導若遠取伊妹恐新降人等妄生疑懼是以檄
令停止并將因阿竒木效力免其查取之處曉
示伊游牧奏入報
聞
甲子
諭甘肅總督楊應琚辦理軍需駝隻
上諭軍機大臣曰楊應琚奏軍需駝隻現可得壯健
者一千二百餘隨同馬匹解送軍營所辦甚妥至
所奏闢展催運商駝咨明定長等於卸載後給價
僱用等語軍營既得健駝千餘諒足敷用若前項
商駝既經停止官買又復截留守候内地商民或
致聞風不進何如留此有餘俾得轉輸接濟至若
詢之將軍等自必以軍營所需多多益善豈有遽
稱足用而轉為推却者自可不必行文
乙丑
諭護軍統領努三等速𠞰嗎哈沁及查辦脱出官兵
上諭軍機大臣曰舒赫德奏聞德舒被害之信已令
納世通領兵四百名前往追𠞰又永貴奏伊先派
庫車之回兵起程與阿克蘇兵相迎會𠞰等語永
貴奏到時朕已諭努三領兵與伊協同進𠞰今永
貴雖與納世通期會仍宜候努三同進著𫝊諭努
三以速行為要再舒赫德奏有綠旗把總等見德
舒被害旋行逃出之語官兵等隨營進勦統領之
人不幸陣亡即應奮力殺賊或身受重傷尚可藉
口若臨陣即逃此風斷不可長在回人猶可謂不
知紀律至綠旗兵自應以軍法從事著努三於事
竣後查辦具奏又所奏嗎哈沁等有二三百人大
概逃回之人草木皆兵妄行禀告且臺站無恙而
遽請防範三城亦屬太過俱著傳諭知之
丙寅
命以安西鎮為安西府安西柳溝二衞為淵泉縣靖
逆赤金二衛為玉門縣沙州衛為敦煌縣
丁夘
諭哈密辦事侍郎五吉等解送軍營馬匹
上諭軍機大臣曰楊應琚奏軍營馬匹分起解送第
一起已於本月十六日起程等語此時清馥若已
遵旨回至巴里坤自可適相會合倘尚未轉回即
著五吉同侍衞舒常蘇勒等送馬至葉爾羌除𣲖
出哈密滿洲兵及回人外仍行文同德淑寳將巴
里坤存留索倫察哈爾阿拉善等蒙古兵調用又
楊應琚派出從前脱出之滿洲兵解馬前抵哈密
伊等熟諳道路亦令送至葉爾羌其綠旗兵著五
吉裁撤仍行文清馥酌量辦理
命免參贊大臣舒赫德追賊未及處分仍
申諭護軍統領努三等追捕
上諭軍機大臣曰舒赫德奏阿克蘇北山之布魯特
噶岱密爾咱等游牧被賊盜去馬匹隨𣲖兵越穆
素爾嶺未能追及己行文永貴納世通等并自請
交部議處等語追賊官兵以馬乏不及舒赫德尚
無大過著從寬免議至賊人係何處蹤跡未據聲
說殊屬含混現在戕害德舒未知即此等賊人否
努三奉到節次諭旨諒已迅速起程著再行𫝊諭
知之
諭陜甘總督楊應琚等解送回人家口來京
上諭軍機大臣曰將軍兆惠等解送已經正法之回
人薩拉阿琿等家屬請照例賞給肅州等處官兵
為奴但此等回人家屬獲罪較重若相去較近或
不免逃脱著𫝊諭楊應琚派員解送來京
戊辰
命陞賞拏獲嗎哈沁之官兵有差
上諭軍機大臣曰努三等奏敘拏獲嗎哈沁奮勉效
力官兵裕木扎卜等十五人功次著加恩將察哈
爾署參領裕木扎卜索倫署防禦茂罕俱准其實
授厄魯特藍翎侍衞巴桑授為三等侍衞索倫署
驍騎校喀滿泰察哈爾署驍騎校布顔圖阿拉善
署驍騎校塞卜騰索倫領催翁科爾俱實授驍騎
校前鋒署筆帖式巴顔岱著授為前鋒校察哈爾
署護軍校阿喇卜坦准其實授哈薩克烏拉什厄
魯特哈什哈鄂欽俱授為護軍索倫兵布拉凱吉
林兵烏林泰俱授為領催阿拉善兵延扎卜托卜
羅克著賞戴藍翎仍賞銀各二十兩
命以索倫兵慶安保為驍騎校
上諭軍機大臣曰兆惠等奏遵旨查得侍衞成果至
喀什噶爾聞布魯特人衆圍布喇村即𣲖索倫兵
慶安保同額爾克和卓額色尹之人令布魯特息
兵布魯特遂收兵轉回等語成果已恩賜已圖魯
號慶安保著加恩授為驍騎校
申諭護軍統領努三等勦撫嗎哈沁事宜
上諭軍機大臣曰努三等奏俟雪落後搜捕嗎哈沁
餘黨將闢展兵三十名留用等語昨已屢諭努三
速往庫車協同永貴𠞰除戕害德舒之賊至烏魯
木齊附近即有一二餘黨永德儘可辦理再所奏
拏獲之厄魯特伯楞泰因其熟習鳥鎗令為嚮導
伊奮勉效力擒獲多人等語努三查明拏獲嗎哈
沁等仍有似此效力之人即帶領進兵一面酌量
奏請給以職銜其餘賊衆不可仍留原處即設法
移入内地𣲖員解送來京分賞王大臣為奴
命以革職之原任副都統富昌發往葉爾羌交參贊
大臣舒赫德差遣委用
己巳
訓諭定邊右副將軍富德等擒賊不力
上諭軍機大臣曰富德等奏屢次遣使前往拔達克
山久無信息今派伯克霍集斯巴圖魯侍衞額爾
登額領兵一百名向拔達克山索取霍集占等語
所辦殊屬錯謬從前既不發兵此次何以忽遣且
將軍參贊大臣俱未聞前往僅使侍衞額爾登額
同伯克霍集斯一行有是理乎即謂將軍不宜輕
進明瑞亦當前往况拔達克山豈因一霍集斯之
言遂縛賊以獻即令獻出賊人而其功似出於霍
集斯將軍大臣等復置身何地乎此事從前伊等
初奏時即有畏難之心朕因伊等馬力實乏是以
未經申飭今觀所奏是早蓄不能獲賊亦可退兵
之意不過難以啟口耳從前之將軍大臣等何嘗
不效力行間每因功已垂成稍為退縮遂致僨事
獲罪富德等豈未之知昨因富德母老諭令前來
省視看來伊不能承受恩澤著仍駐葉爾羌俟拏
獲逆賊後再行請旨併𫝊諭兆惠知之
命議敘𠞰殺盜馬賊衆之官兵等
上諭軍機大臣曰富德等奏稱協領布爾哈等將盜
馬之布魯特等五十餘賊全行𠞰殺收其牲隻軍
器等語著加恩將吉林協領布顔圖巴圖魯布爾
哈藍翎侍衞奬賞孔雀翎丹巴巴圖魯那木查爾
馬甲奬賞孔雀翎伯勒格圖巴圖魯扎竒勒圖奬
賞藍翎寧古塔馬甲錫勒畢善索倫領催錫勒爾
圖馬甲恩德保寧古塔馬甲烏林保俱交部議敘
奬賞藍翎之索倫領催塔本岱厄魯特兵扎勒俱
受鎗傷塔本岱著授為藍翎侍衞扎勒著奬賞藍
翎各賞銀二十兩仍交部議敘厄魯特兵哈薩克
回人阿卜都爾璊亦各賞銀二十兩
命按察使銜納世通在庫車辦事道銜德文恊辦阿
克蘇事務
上諭軍機大臣曰據德文奏稱准舒赫德永貴等行
文催往庫車辦事已領兵四十名起程續調闢展
兵一百名接應等語此等嗎哈沁能有幾人納世
通領兵四百已足敷用德文又增兵如許不過為
保身之計甚屬怯懦看來庫車事務非德文所能
辦著調往阿克蘇隨阿桂辦事納世通著辦理庫
車事務俱傳諭知之
平定準噶爾方略正編卷七十八
