平定準噶爾方略正編卷十六
乾隆二十年秋七月癸巳
密諭定北將軍班第等
上諭軍機大臣曰班第等奏阿睦爾撒納種種狡詐
屢次虛張哈薩克布魯特之信或云兵來或云欲
與伊和好語言不定等語看來阿睦爾撒納妄思
蠢動逆跡顯著朕已屢降諭旨班第等自必遵辦
至伊屬下人等應如何歸入公中分管之處此時
亦宜密為籌畫再班第等遣員解送達瓦齊宰桑
愛爾齊等及與巴朗同逃台吉内齊額布根等九
人俱應行審訊其餘並非要犯不必盡行解京惟
此内有因病留於回部之吹索諾木額木齊俟病
痊即行解京又從前班第等奏稱喇嘛呼必爾罕
曾言阿睦爾撒納有統領準部之分今尚藏匿阿
睦爾撒納處等語似此斷不可容留致使煽惑生
事班第等即查出派員解送來京毋得任其脫逃
又
諭曰班第等奏據阿睦爾撒納告稱宰桑拉蘇隆係
達瓦齊之黨該鄂拓克人等俱不信服乞將舊宰
桑之子布庫補放宰桑拉蘇隆給與職銜令其效
力應請旨遵行等語布庫如果係舊宰桑之子令
其補放事尚可行但伊等從前曾奏阿睦爾撒納
依勢作威凡與伊有隙者有心阻抑其附和承順
之人即與交好今所奏拉蘇隆布庫等一節係班
第等照伊所請入奏而阿睦爾撒納反不置一辭
或拉蘇隆與伊有隙又或布庫暗中交結皆未可
定班第等恐為其所愚著傳諭密詢班第等如無
前項情弊俟奏到再降諭旨又
諭曰班第等密奏達瓦齊牲隻什物阿睦爾撒納薩
喇爾皆私自掠取彼此不相和協等語班第等以
此事陳奏全未知朕用人之意阿睦爾撒納薩喇
爾皆係厄魯特貪饕性成若使阿睦爾撒納無悖
逆之跡不過貪取財物原可無庸深究至薩喇爾
更係厄魯特屬人歸順已久受恩甚厚諒使必不
至有僭妄狂悖之事若因此等小事疑而不用何
以收羣策之力即以掠取牲隻什物而論朕知薩
喇爾必不至如阿睦爾撒納之甚現在班第鄂容
安會同薩喇爾辦理緊要事務若過於疑心使伊
知覺轉屬無益班第等惟當開誠相示據理阻止
薩喇爾自必聽從若亦如阿睦爾撒納之多方防
範使伊畏懼或致激成事端關係匪細况薩喇爾
不過暫住伊犁一二年並非令其長久任事之人
此時無庸過於苛求班第等務宜善體朕意公同
籌畫以副朕委任
(臣)等謹案薩喇爾歸誠最先受
恩最重我
皇上念其熟悉彼地情形遇事奮勉因令宣力戎行
以資策勵仰見
聖主隨材集事之至意若其乘便掠取牲隻一節原
屬厄魯特陋習將軍大臣等禁防太過適足
啟其猜疑於軍務無益有損且其人即繩檢
不周斷不至如阿睦爾撒納妄冀總台吉之
比
天語所頒實已揭其底裏且自古軍事權宜取濟不
廢使貪使詐固與平居斤斤崇尚簠簋廉隅
者不同伏讀
聖諭曰開誠阻止曰無事苛求不惟用人之
大度非諸臣所能窺測而
至誠愷惻足以感孚異類兼收羣力
睿謨碩畫尤為深切著明矣
甲午
諭止定北將軍班第等搜查準噶爾人等藏匿牲隻
什物
上諭軍機大臣曰班第等奏準噶爾内亂之餘時被
哈薩克侵掠所有牲隻什物各游牧互行掠奪藏
匿者多現在徹底清查等語準噶爾甫經平定辦
理諸事俱宜寬大以慰衆心此際未經查出者可
即停止惟阿睦爾撒納貪饕恣取不得任其隱匿
俟將伊擒治後班第即於伊游牧嚴行搜查若阿
睦爾撒納己起程前來候朕旨到日再行辦理
丁酉
定議準噶爾投誠各鄂拓克宰桑等授官分職
事宜
定北將軍班第等奏言準噶爾各鄂拓克宰桑
等陸續來降前奉
諭旨令臣等將鄂拓克宰桑世襲之處定議請
旨其達瓦齊所屬人等應歸入公中管轄臣等查各
處台吉俱量戶口多寡給與職銜應准其世襲
其達瓦齊所屬宰桑得木齊等應請照扎哈沁
包沁例作為公中屬下將為首宰桑授以三品
總管果能奮勉無過准令伊子承襲如辦理不
善即另選賢員補授此内有
恩賞散秩大臣副都統等職銜者照瑪木特例仍兼
總管之任戸口三千戸以上授為内大臣一千
戸以上授為散秩大臣一千戸以下授為三品
總管一百戸以上授為四品總管計戸口至一
千戸以上授副總管一員至二三千戸者授副
總管二員每一百戸編一佐領各選授佐領一
員仍留得木齊收楞額舊名謹將各宰桑應授
職銜分别請
旨再伊等進
貢之例現在稽查原冊酌議裁減其供贍喇嘛之
沙畢納爾鄂拓克請仍照舊例辦理奏入得
旨軍機大臣議奏尋議班第等開列率領戸口來降
宰桑共五十二人内綽和爾宰桑約蘇圖等前
奉
恩旨俱授為散秩大臣至班第等業經議奏應授内
大臣之喀喇沁宰桑鄂勒錐應授散秩大臣之
克勒特宰桑巴桑等應授三品總管之庫圖齊
訥爾宰桑鄂勒錐等共三十二員並已奉
旨俞允其未給職銜之二十人内惟烏爾古勒濟爾
係準噶爾舊宰桑現在遵
旨派令入
覲恭候
欽定職銜其烏喇特宰桑厄爾錐音應授為内大臣
巴爾達穆特宰桑扎爾齊木特楞古特宰桑卓
特巴吞圖布等三人俱應授為散秩大臣烏魯
特宰桑和爾和岱錫克錫爾格托克托博羅特
烏爾罕濟蘭宰桑衮楚克扎卜阿都沁宰桑敦
多克等五人俱應授為三品總管烏魯特宰桑
杭吉勒圖烏克爾沁宰桑頗爾布等二人俱應
授為四品總管又宰桑俄羅斯殺舊宰桑竒塔
特率其四千餘戸來降應授為内大臣但所率
非其屬下應授為散秩大臣並交班第等酌量
或令俄羅斯管理該鄂拓克或應另選賢員管
理之處詳議具奏其宰桑巴蘇泰糾合庫圖齊
納爾之得木齊博托什率九百餘戸來降亦應
授為三品總管並交班第等查明博托什現在
何處及應否給與職銜之處另行定議再朔包
沁之得木齊賽音察克率一百五十餘戸來降
奉
旨授為副總管現在定議一百戸以上者俱授為四
品總管其賽音察克職銜仍候
欽定拉布林集賽得木齊朋楚克綽倫巴圖吹扎木
素多爾濟俱應授為四品總管所有賞給内大
臣散秩大臣等職銜人員俱照瑪木特例仍令
兼總管之任將來或令承襲或另選賢員俟酌
量人才分别辦理其分别設立副總管並編設
佐領各事宜俱應如班第等所奏辦理至伊等
每歲進
貢之例即令班第等查明舊冊酌量裁減其供贍
喇嘛之沙畢納爾應仍照舊例辦理奏入得
旨所有準噶爾舊有之四圖什墨勒厄爾錐音約蘇
圖阿巴噶斯俱著授為内大臣其衮布所遺之缺
俟選人補授亦著授為内大臣賽音察克仍授為
副總管餘依議
己亥
定北將軍班第等疏報分隊撤兵事宜
班第等奏言臣等前奏帶兵至尼楚滚地方留
駐劄兵丁五百名其各處兵丁俱令陸續撤回
今於七月初七日已至尼楚滚地方將察哈爾
喀爾喀兵五百名留駐其撤回兵丁按隊編次
北路喀爾喀兵五百名扎哈沁兵三百名索倫
兵三百名為第一隊令王桑寨多爾濟貝子沙
克都爾扎卜公策登薩木丕勒等帶領於十一
日起程察哈爾兵二千餘名為第二隊令副都
統栢起侍衛薩木都卜等帶領將臣阿睦爾撒
納兵一千五百餘名隨後撤回西路都爾伯特
兵二千名為第一隊令王策凌孟克等帶領於
初十日起程察哈爾兵八百餘名喀爾喀和托
輝特兵三百餘名為第二隊令貝勒品級車木
楚克扎布公旺布多爾濟總管巴祿等帶領寧
夏涼州莊浪滿洲兵及綠旗阿拉善瓜州哈密
回兵等一千餘名令將軍和起等帶領陸續撤
回最後索倫兵一千七百餘名令副都統額爾
登額總管畢里衮等帶領其三格帶領之索倫
兵一千名飭營總等帶領撤回各處兵丁從前
給與口糧已踰日期現將尼楚滚牧放羊隻酌
量給與俟至塔爾瑪善屯田地方所種糧石計
已收穫令每人支給一斗以資接濟臣阿睦爾
撒納遣回扎卜堪游牧兵七百餘名亦一例支
給其安置塔爾巴噶台游牧兵八百名既有此
處羊隻可以接濟無庸給與口糧各隊撤回兵
丁俟過烏蘭呼濟爾察罕呼濟爾等處即將喀
爾喀聲援兵三千名亦給與口糧羊隻令副都
統扎爾杭阿王巴扎爾什第公達爾扎巴圖孟
克齊旺多爾濟等帶領撤回其塔爾瑪善處計
可得糧二千石支給撤回兵丁約需七八百石
尚餘千餘石請給臣阿睦爾撒納游牧人等作
為口糧並將屯田兵丁令塔爾瑪善成衮扎布
等陸續撤回奏入報
聞
庚子
命解布魯古特台吉尼瑪來京
先是定邊右副將軍薩喇爾奏言西路進兵時
達瓦齊遣布魯古特台吉尼瑪前往額林哈畢
爾噶地方探取噶爾藏多爾濟信息經官兵拏
獲解赴定西將軍永常營内拘禁至是傳
旨劉統勲遴委幹弁押解尼瑪來京
辛丑
密諭定北將軍班第等
上諭軍機大臣曰班第等密奏阿睦爾撒納種種逆
跡圖據準噶爾地方及促令起行後次日即行住
宿復遣納噶查告稱阿巴噶斯約蘇圖烏克圖與
喇嘛等潛行計議如不令阿睦爾撒納統領駐劄
伊等寧剖腹而死不能貪生别事他人等語阿睦
爾撒納叛跡已彰辦理自不容猶豫昨據奏阿睦
爾撒納已於初十日起行朕意方謂就此辦理甚
屬便易但據班第今日所奏則似阿睦爾撒納意
中已不無猜疑朕心深為厪念乃班第等奏稱或
俟伊至熱河時酌量辦理或令於熱河附近及呼
倫貝爾等處居住所言參差不定是全不知事理
之輕重矣試思現在事勢至此朕即有姑留阿睦
爾撒納之意伊等俱係目悉情形理當據實陳奏
無所遲迴而乃二三其說不能果斷若此朕甚不
取再如阿睦爾撒納故令納噶查來述阿巴噶斯
等之言彼時如何相答亦未奏及又稱將約蘇圖
等業行調取等語夫阿睦爾撒納遣回納噶查逞
其誕妄之詞明係試探伊等使識見明敏之人即
當向納噶查云阿睦爾撒納與我等同為將軍伊
之前去即如我等前去我等在此亦即如伊在此
宰桑等何敢作此妄語果其有之即應向阿睦爾
撒納查問如此詰責不但當下情詞可以洞悉即
伊回告阿睦爾撒納時亦可欵慰其心今既不出
此恐阿睦爾撒納不能不生疑畏再達什達瓦之
妻告稱阿睦爾撒納欲娶其女協力相助即可收
服四衛喇特之語似覺荒唐以阿睦爾撒納之人
之行此言在所必有但今日安肯輕吐使薩喇爾
聞之能保其不為傳述乎伊即有此言班第等惟
應密加防範而仍示以不疑乃告以將此情節具
奏殊非愼密之道今此事既往無庸置議此間相
距甚遠一切事宜班第等務宜相機籌辦勿致稍
有貽悞再觀阿睦爾撒納欲前復却情形其意詎
肯徑行前來班第等此時如遵朕前旨將伊業已
擒治固甚妥協如未及辦理而伊已起程前來勢
必在塔爾巴噶台游牧處逗留班第等加意探訪
一得信息即遵朕屢次所降諭旨務期熟籌妥辦
一舉萬全無少疎漏愼之
申諭定北將軍班第等擒治齊木庫爾事宜
上諭軍機大臣曰昨傳諭班第等辦理阿睦爾撒納
後即將齊木庫爾等一併擒治今思阿睦爾撒納
受恩深重奸狡狂悖實為罪魁齊木庫爾等尚與
納噶查之附和生事者有間若一併辦理恐準噶
爾各部妄起猜疑且以擒治一二人而發兵動衆
亦覺非體著傳諭班第等將來擒治齊木庫爾等
不必帶兵但令其前至軍營解送來京若抗拒逃
遁再發兵聲罪致討其分散游牧人衆及清查牧
場各事宜仍遵前旨行
(臣)等謹案阿睦爾撒納肆逆潛逃如納噶查
等之甘心同惡搆煽相尋其罪自不可逭至
脅從之衆株連過甚無論玉石俱焚且適阻
其自新之路况阿逆蹤跡始露即妻子兄弟
亦知其負
恩逆理不能倖免
皇上洞悉其衆叛親離必生擕貳雖與逆同氣如齊
木庫爾且
特降諭旨暫停擒治即附逆之阿巴噶斯等尚令將
軍大臣詳察或係實心黨惡或係勉強服從
分别辦理蓋由
聖主德威遐鬯所以馭逖聽之衆者事事義盡仁至
彰癉咸宜自能感發其去逆效順之天良也
觀於齊木庫爾於阿逆未竄之前已將欲叛
情形告之額林沁多爾濟愈以見我
皇上知人服物之神無遠弗届視史策所稱尤有超
出隆古萬萬者矣
八月壬寅朔
副都統普慶達色疏奏帶領兵丁駐劄烏里雅
蘇台日期
普慶達色奏言臣普慶帶領第一隊京兵至錫
爾古勒圖地方於六月十二日准將軍班第等
撤兵文移即遵照撤回嗣於七月初九日接奉
諭旨令臣普慶於京兵内帶領五百名臣達色於索
倫兵内帶領五百名駐劄烏里雅蘇台聽候阿
蘭泰調遣臣普慶遵
旨於京兵一千名内揀選五百名派章京五員管轄
於七月十九日已抵烏里雅蘇台餘兵五百名
交帶領第二隊兵丁之翼領存保等於二十四
日起程回京臣達色於十八日已抵烏里雅蘇
台將索倫兵揀選五百名駐劄聽候調遣所有
臣原帶黑龍江兵二千名編為四隊於二十四
五等日起程遣回奏入報
聞
癸夘
諭駐劄烏里雅蘇台辦事大臣莫爾渾等
上諭軍機大臣曰莫爾渾等奏請將撤回各隊兵丁
内留駐二千名馬三千匹於烏里雅蘇台備用等
語所奏殊屬畏葸從前降旨以看守烏里雅蘇台
軍營為名留兵一千今忽倍增其數倘阿睦爾撒
納覺悟猜疑將致别生事端若慮伊等游牧滋事
須以兵力彈壓則將來所擒治者不過阿睦爾撒
納黨羽數人其餘俱可撫慰安定何事張皇今計
阿睦爾撒納尚未至烏里雅蘇台著速傳諭莫爾
渾等仍遵前旨留兵一千名馬二千匹已足供調
遣之用此時阿蘭泰已應抵烏里雅蘇台諸事悉
心會同商酌妥協辦理務宜慎密不得稍露形迹
甲辰
密諭定北將軍班第等
上諭軍機大臣曰班第等奏稱阿睦爾撒納納噶查
阿巴噶斯察哈什等迴避衆人密商竟夜或煽動
各游牧使不遵約束或與綽和爾約蘇圖等結連
哈薩克布魯特侵擾邊境俱未可定等語阿睦爾
撒納之必應擒治自無可疑但看此情形伊詎肯
即來入覲勢必逗留於塔爾巴噶台游牧班第等
即遵前旨辦理至阿巴噶斯察哈什等跡似同謀
或但畏懼伊之總統準部或實係有心甘為黨惡
俱宜體察若同黨屬實即應一併辦理若勉強順
從而概加擒治準部諸酋見因一人而株連甚衆
人人疑懼亦有未便此等機宜班第薩喇爾鄂容
安宜詳悉籌酌相機辦理至回部霍集斯伯克已
降旨令其明年入覲所奏伊於解送達瓦齊時陰
求阿睦爾撒納俟招降葉爾羌喀什噶爾後令其
總統各部心殊叵測此但因阿睦爾撒納現係將
軍且恐其總統準部耳尚無足深慮惟阿睦爾撒
納遷延留戀甚有關係班第等若即能辦理固善
或前來熱河須候朕旨再行再班第等前奏阿睦
爾撒納起程後納噶查前來試探述阿巴噶斯等
誕妄之語今伊等竟夜密商或即係此情節前經
班第等將伊等調取曾否前來摺内何以並未聲
明又阿睦爾撒納等屏人私議既為班第等偵探
而知而遣人偵探之時阿睦爾撒納又豈竟無知
覺此等事宜務須密之又密方無貽誤至阿睦爾
撒納所收達什達瓦等屬人及掠取别部人等擒
治伊等後即當分别辦理或給還本部或編次歸
公務宜逐一清查釐正又所奏巴里坤駐兵一節
著班第等將久在準噶爾之滿洲蒙古兵丁查明
數目令在巴里坤居住伊等言語風土既為熟習
若與瓜州安西兵丁更番輪替俾新調各兵漸次
學習將來即可挈家駐劄仍俟班第等奏到日交
軍機大臣會議以聞
己酉
申諭辦理阿睦爾撒納事宜
上諭軍機大臣曰班第等奏稱奉到六月二十八日
諭旨時阿睦爾撒納業與額林沁多爾濟同行又
有各處撤回兵丁在後阿睦爾撒納自必前來入
覲等語阿睦爾撒納果來至熱河辦理自易且將
伊罪惡令暴白於新來投誠人等亦可以快衆心
而彰國法但伊甫經起程即有人指其罪狀紛紛
告訐伊豈不聞風畏懼且伊自揣所為必不敢前
來入覲雖已起程或沿途托故戀住游牧事所必
至伊現在已抵何處摺内未經奏明前曾諭及起
程若尚在十日以内即行擒治此時曾否辦理所
當加意愼密如尚未辦理現在雖有攻擊阿睦爾
撒納之人且陽為解勸置之不問切勿令其知覺
致生他變至阿巴噶斯誕妄情形顯與同惡今伊
忽告薩喇爾云從前隨阿睦爾撒納行走未得在
將軍前效力等語前經班第等調取阿巴噶斯等
前來此時果遵調前來與否摺内亦未明晰又管
理伊犁渡口回目鄂斯滿伯克來訴阿睦爾撒納
強取其牲隻口糧俟辦伊游牧後酌量給還即不
敷抵補料擒治阿睦爾撒納後衆心已快亦可無
庸補給再所奏塔爾巴噶沁台吉額林沁由哈薩
克逃回現住博羅塔拉與阿睦爾撒納同族而有
宿嫌今雖攀援内附中心必不相合俟來見時加
意體察自可得哈薩克與巴特瑪車凌信息等語
班第等或令額林沁前來入覲或酌量安插原游
牧處公同酌定即行奏聞至薩喇爾於阿睦爾撒
納之姊來見時察其醉語甚屬留心但婦女言詞
不足深究即如阿巴噶斯等亦不過趨附勢力勉
強脅從之人若概行窮治則各部未免生疑但阿
睦爾撒納既有令伊姊子沙津巴圖管領達什達
瓦戶口協力同助之語將來或即將沙津巴圖安
插於察哈爾地方若沙津巴圖尚無異心亦不必
安插將此傳諭班第等俟辦理阿睦爾撒納後即
遵旨辦理
庚戌
定議辦理達什達瓦屬下戸口事宜
定邊右副將軍薩喇爾等奏言聞阿睦爾撒納
欲將達什達瓦所屬數千戶請給伊姊子沙津
巴圖管轄應請
旨將達什達瓦屬人作為公中管理併給與游牧地
方以絶其僥倖之心奏入得
旨軍機大臣議奏尋議現在遵
旨傳諭將軍班第等俟辦理阿睦爾撒納後將伊所
占達什達瓦屬下及各部落人等分别給還本
部或編次歸公今達什達瓦部衆分散有見大
兵前進陸續來投亦有伊等自行收集者應查
出極貧之戶較賞給阿睦爾撒納屬人口糧數
目酌減每人給與馬一匹羊二隻每二人合給
乳牛一隻其德勒格爾之子沙津巴圖特古斯
哈什哈之子布圖庫祇應給與伊等舊日屬人
所有達什達瓦車凌那木扎爾伯格里等屬人
作為公中管理至達什達瓦之孀婦酌量給與
戶口以資養贍此項人衆應於今年移往舊游
牧哈喇沙爾地方從庫車等回部支給口糧明
年令在博克達種地俟秋收後移往科卜多布
延圖居住又臣等奉
旨以達什達瓦之妻不與阿睦爾撒納結姻應賞給
封號以示奬勵請俟辦理阿睦爾撒納後再行
具奏請
旨奏入
上從之
辛亥
諭駐劄烏里雅蘇台辦事大臣莫爾琿等防範阿睦
爾撒納游牧地方事宜
上諭軍機大臣曰據納穆扎爾奏據阿睦爾撒納屬
人告稱現在烏蘭布木地方水草缺乏請將游牧
移於扎卜堪河之鏗格爾格固冶地方以度秋冬
現已准其所請等語納穆扎爾未知辦理阿睦爾
撒納事宜准其遷移游牧今若復令回至原處徒
多紛更亦有未便但現在解送恩克博羅特來京
時阿睦爾撒納遣伊宰桑至其游牧其中必有詭
計今忽請遷移游牧事甚可疑著將納穆扎爾奏
摺抄寄莫爾渾等閱看宜事事留心防範此際若
已得阿睦爾撒納前赴游牧信息即速奏聞
壬子
命厄魯特頭等侍衛恩克博羅特吞圖布在
乾清門行走
甲寅
申諭辦理阿睦爾撒納事宜
上諭軍機大臣曰班第等奏都爾伯特台吉伯什阿
噶什告稱從前古爾班和卓聞大兵平定伊犁原
與哈薩克計議歸附續因阿睦爾撒納遣使到彼
哈薩克復有出兵信息請遣兵相助以為聲援班
第等遂派侍衛章武宰桑博第前鋒阿喇勒拜等
前往等語看此情形明係阿睦爾撒納陰相煽誘
即如阿巴噶斯等亦皆受其籠絡今但將阿睦爾
撒納擒治釁端即可永弭朕意阿睦爾撒納此時
必逗留於游牧地方班第等即遣人往追伊必不
遵行惟遵照前旨即令薩喇爾鄂容安領兵至塔
爾巴噶台將伊擒治方為妥協如伊果前來入覲
則俟伊到熱河時辦理固甚易也從前遣使至哈
薩克時阿睦爾撒納必令伊屬下人前往其中顯
有詭計曾降旨將伊所遣之人訊問班第等如業
將阿睦爾撒納擒治即嚴拏阿睦爾撒納遣往哈
薩克之人訊明切實供詞具奏再班第等曾奏訪
得阿睦爾撒納與阿巴噶斯等竟夜屏人密語而
納噶查傳說阿巴噶斯誕妄之言有若不令阿睦
爾撒納統率準噶爾伊等惟有剖腹而死等語乃
阿巴噶斯又向薩喇爾告稱有被阿睦爾撒納留
住不得在將軍前效力之語如班第等訪聞屬實
則伊等有心同謀罪在不赦如阿巴噶斯向薩喇
爾之言果係實情則是第為阿睦爾撒納威力脅
制情尚可原班第等應加意體察不可受其欺紿
亦不得過於疑慮且似阿巴噶斯之人亦必不一
而足若辦理阿睦爾撒納後一一根究則以一人
而株連衆人新降人衆必生疑懼於事無益班第
等務宜斟酌辦理今所慮者阿睦爾撒納或乘間
逃入哈薩克亦未可定如果逃往班第等即遵朕
前旨遣人曉諭哈薩克務必令其擒獻倘不遵行
則以兵力進取現在阿睦爾撒納行至何處及於
何處逗留摺内並未聲明著即速查明具奏至此
次投誠之台吉宰桑等朕俱酌量施恩賞給爵秩
伯什阿噶什將哈薩克情形詳悉告知其輸誠更
屬可嘉且係準部大台吉著加恩封為親王前鋒
阿喇勒拜亦屬奮勉著賞給藍翎伊等前往招服
古爾班和卓後即將情形奏聞
定北將軍班第等疏奏辦理霍勒博斯宰桑巴
雅爾拉虎事宜
班第等奏言霍勒博斯鄂拓克得木齊雙和爾
等告稱達瓦齊將我等宰桑吹納木喀之子巴
顔哈什哈殺戮用其黨巴雅爾拉虎為宰桑殘
虐不法造言煽惑請加懲治等語臣等查從前
準噶爾夷使吹納木喀之子巴顔哈什哈既為
達瓦齊所害巴雅爾拉虎繼為宰桑大兵到時
全部俱已輸誠伊未經前來投順又曾阻止伯
什阿噶什歸降今為伊得木齊等控告臣等飭
交侍衛章武等前往辦理令伊親身赴質若仍
遷延不至即著伯什阿噶什等擒送治罪仍于
吹納木喀子孫内令鄂拓克公舉一人補授宰
桑奏入報
聞
定北將軍班第等疏奏平定準噶爾續進各隊
官兵自六月初十日至二十四日陸續撤回奏
入報
聞
乙夘
定北將軍班第等疏奏哈薩克通使情形
班第等奏言臣等奉到七月初五日
諭旨令臣等追回阿睦爾撒納相機辦理臣等公同
酌議阿睦爾撒納起程已十四日但聞伊在博
羅塔拉等處逗留相去自不甚遠即遵
旨行文令其回至軍營是日據阿睦爾撒納遣往哈
薩克之丹津與哈薩克來使阿穆爾巴圖魯同
至告稱阿睦爾撒納起程已十三日伊等速回
亦須至額米爾等處方可追及等語臣等詢問
哈薩克來使願與阿睦爾撒納同行且辭意極
為恭順今若將阿睦爾撒納倉卒調回伊必益
生疑忌且哈薩克來使未知始末見而驚懼逃
竄聲張均未可定似應不露形迹俾行近内地
時再為辦理因酌量賞給來使遣回阿睦爾撒
納處即星夜遣人追回送文之丹巴喇等復遣
人偵探阿睦爾撒納已至何處作何行止陸續
來報奏入
上諭軍機大臣曰班第等奏遵旨行令阿睦爾撒納
回至軍營適伊從前遣往哈薩克之丹津與來使
同至辭頗恭順未便遽將阿睦爾撒納調回致生
事端遂即停止追回等語所辦尚合機宜但哈薩
克來使阿穆爾巴圖魯既懇入覲班第等即應明
白曉諭以阿布賚誠心欵附恭順可嘉我等即奏
聞大皇帝令爾等隨阿睦爾撒納一同入覲如此
伊等既知内地將軍權柄所在而阿睦爾撒納亦
難於阻止今將來使遣回聽阿睦爾撒納定議恐
伊未必遣令前來在阿睦爾撒納初不願哈薩克
來使恭請入覲而又難於禁止是以令往班第處
定議今班第仍交阿睦爾撒納辦理是則墮其術
中殊未允協嗣後哈薩克如再遣使前來即徑送
入京至阿睦爾撒納之兄普爾普宰桑烏巴什及
在逃之固穆扎卜等或隨伊入覲或留匿伊游牧
處俱應分别辦理惟葉克明安之德濟特察衮初
降時頗屬安靜後漸驕縱貪饕此特附和阿睦爾
撒納之人班第等宜詳察情形相機辦理又所奏
善披領集賽之尼爾巴喇嘛密告阿睦爾撒納使
伊等保留駐劄不願入覲伊等未經允從又告其
暗結各宰桑遣回游牧情事甚屬可嘉著即授為
大喇嘛明年令其前來入覲現在章武阿喇勒拜
等協同伯什阿噶什招撫哈薩克可即將哈薩克
現在遣使前來之處曉示伯什阿噶什等伊等抵
哈薩克邊境時毋得搶掠生釁惟加意防守即伊
部落有兵侵軼亦先以理諭令其撤回如不遵再
為擒𠞰仍將招撫哈薩克情形陸續奏聞
己未
命副都統鄂實帶領達瓦齊及伊子於張家口外居
住俟熱河回
鑾行獻俘禮所屬宰桑等即解京看守
庚申
申諭定北將軍班第等籌辦阿睦爾撒納同黨及游
牧事宜
上諭軍機大臣曰朕前降諭旨俟辦理阿睦爾撒納
後若將同黨之德濟特察滚阿巴噶斯察哈什等
盡行擒治恐準噶爾各部妄生疑懼此中若有實
係脅從非其本心者即不必辦理又如阿睦爾撒
納之兄普爾普扎木參齊木庫爾其俱應擒治與
否班第等宜悉心體察據實奏聞再阿睦爾撒納
之塔爾巴噶台游牧人衆朕意與其分給衆人不
若令喀喇巴圖魯阿玉錫管領再擇一協同管領
之人在扎卜堪等處居住亦可仍傳示伊游牧以
阿睦爾撒納負恩悖逆斷不可留罪止其身與衆
無與特不忍伊等離散派出大員管理似此辦理
事後可不致别生事端與否班第鄂容安現在彼
處薩喇爾稔知伊等情形著即公同會商具奏
命授包沁宰桑綽滿為四品總管
上諭軍機大臣曰據班第等奏稱上年收服包沁宰
桑綽滿屬下九百餘戸時將伊兄阿克珠勒授為
總管及大兵抵伊犁綽滿即前來投誠等語上年
收服包沁人衆時綽滿未在游牧伊兄阿克珠勒
率屬先降是以授為總管今綽滿又經歸降著授
為四品總管協同伊兄管領部衆班第等可即傳
諭阿克珠勒綽滿知之
命授故扎哈沁宰桑敦多克之弟鄂爾竒木濟為散
秩大臣仍襲伊兄宰桑管理游牧事
辛酉
命議給準噶爾台吉宰桑等俸祿
上諭軍機大臣曰準噶爾各台吉按其戸口封爵授
職俟伊等入覲之日再降諭旨其給與俸祿應先
為查辦再管理事務之宰桑等既有職分亦應給
俸但道里遼遠若俱頒自内府未免繁費非久遠
可行之道除王公扎薩克俸祿仍由内地頒發外
其給與宰桑等俸祿若於衆鄂拓克應交賦税内
支給較為便捷著傳諭班第等將準部王公扎薩
克等照内地扎薩克一體給俸作何支領其宰桑
等俸祿如何酌量等級由交納賦税内除養贍喇
嘛外可否足敷支給之處詳悉查明定議具奏
命派定準部歸公管轄之二十一昂吉等旗分
上諭軍機大臣曰準噶爾四衛喇特台吉等俱照内
扎薩克一體分封汗貝勒貝子公扎薩克等爵秩
令各管轄所屬諸事俱應照内扎薩克一體辦理
此時尚無庸分派旗分其歸公管轄之宰桑等無
人統轄此項鄂拓克等應照察哈爾等擬定八旗
名目著班第等將歸公管轄之二十一昂吉仍存
其舊日名號分立八旗定議具奏
平定準噶爾方略正編卷十六
