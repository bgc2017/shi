平定準噶爾方略前編卷十二
雍正元年秋八月甲子
敘平藏功
兵部分别議敘陜西四川雲南官兵平定西藏
功奏入得
旨平定西藏乃自古未至之絶域所以
皇考曾有從優議叙之
旨況
皇考當春秋高邁備兵於極邊宣揚威略峻德鴻功允
垂億萬斯年之美政也此一次議叙軍功前固無例
可援後亦不得為例將軍延信著封為貝勒兩路率
領八旗官員進勦之將軍等著給與世襲三等輕車
都尉參贊大臣給與騎都尉副都統營總等給與雲
騎尉其護軍校驍騎校給與頭等功牌二面仍加一
級綠旗官員經大將軍等咨送冊開頭等者照攻取
打箭爐功加一倍二等者功加五等三等者功加二
等至於滿洲漢軍綠旗之外委官俱係一體效力人
員無論由部委外委概行從優議敘以仰副我
皇考恩綸特沛從優議叙之
諭旨
丙寅
命賞察哈爾厄魯特散秩大臣羅卜藏錫喇卜等來謁
梓宫者馬匹行糧
庚午
侍郎常授奏青海情形
常授奏言(臣)於七月二十二日抵沙拉圖至親
王羅卜藏丹津駐牧處恭宣
諭旨令若等兄弟罷兵和睦據羅卜藏丹津訴言戴青
和碩齊察罕丹津額爾德尼額爾克托克托鼐
欲據招地詭言我遣使準噶爾與策妄阿喇布
坦背叛欲䜛害我是以衆台吉等不服會盟興
兵且備言戴青和碩齊察罕丹津等過惡擬於
數日渡河與決勝負情形如此勢難歸好後據
察罕丹津訴言羅卜藏丹津興兵逐額爾德尼
額爾克托克托鼐於内地脅衆台吉稱兵於巴
爾托羅海其意欲獨有西招青海之地計其兵
不過萬二三千其黨率多脅從若渡河來我當
盡力拒之又據衆蒙古來言羅卜藏丹津脅令
諸部呼已為達賴混台吉其餘台吉悉呼故號
不得稱王貝勒貝子公封號其意先滅額爾德
尼額爾克托克托鼐次滅察罕丹津然後集衆
台吉奏請賜彼汗號駐劄招地遥制青海叛形
已見(臣)問其遣使準噶爾消息或云聞準噶爾
以青海人等不足信又云準噶爾兵聞已至噶
斯口度九月可至青海(臣)謹即所見情形與羅
卜藏丹津所呈蒙古字奏章二册並與(臣)蒙古
字書一封密奏奏入得
旨此事甚大行在總理事務王大臣議政大臣詳議并
發往在京之總理事務王大臣議政大臣等詳議具
奏
甲戍
命川陜總督年羹堯辦理西路軍務
總理事務王大臣等遵
旨議奏曰羅卜藏丹津久蓄異心糾衆盟誓
皇上念其祖顧實汗恭敬效順不即加誅特遣侍即常
授往諭以利害為之和解羅卜藏丹津不聽其
言欲與戴青和碩齊察罕丹津交戰又欲要請
汗號且自稱為達賴混台吉背逆莫甚今方欲
往察罕丹津處決戰應調西寧兵俟羅卜藏丹
津兵涉黃河即於渡口截其後路且請令提督
岳鍾琪率松潘兵往援以張聲勢其西路軍務
應令年羹堯詳議辦理奏入
上從之
駐劄西寧侍郎常授奏報青海親王戴青和碩
齊察罕丹津來奔河州
常授奏言親王戴青和碩齊察罕丹津率兵與
羅卜藏丹津相持久之不敵率妻子及所屬百
四十餘人至河州老鴉關外(臣)即令入居邊内
餘人令其宰桑約束於邊外要隘防守奏入報
聞
丙子
諭蒙古諸王貝勒貝子扎薩克台吉塔布囊等
上諭曰自爾先世歸附
太祖
太宗蒙被聖化於兹五六代矣世締國姻恩深祿重兄
弟主臣洽比保聚安居樂業百有餘年其間厄魯特
噶爾丹猖獗弄兵破喀爾喀七旗侵及内扎薩克蒙
古蹂躪游牧之地
皇考為爾等三次自將出師乃滅噶爾丹使爾等永享
太平之福六十餘年以來爾等屬下偶有饑饉灾傷
莫不發帑與糧資給畜牧更派富戶屯田代耕使饑
者復安散者復聚
皇考養育爾等蒙古恩澤重矣大矣曩者和洛霍澌以
歲饑聞朕仰體
皇考聖意即遣大臣前往發倉賬救賞給牛羊今喀喇
沁翁牛特八旗又以歲饑聞復遣大臣前往即速查
明饑口動用正項錢糧買米散賑夫一時阻饑朕雖
賑之常年貧乏之民在爾各君長於本旗内裒多益
寡互相賙恤以養育之庶幾得所耳若仍然厚斂重
徭納之於阽危之域使之至於散亡孰為爾等納賦
孰為爾等供徭愛民惠下是第一要務不可不知也
連歲灾旱頻仍今年又遭饑饉爾等各子其民者如
何減賦如何輕徭如何裕其農功如何孳其畜牧爾
等王貝勒大臣等議定務使各得生理以仰副我
皇考聖心以慰朕心定議之後倘有顯背公議仍然重
賦苛役者國法具在非朕所得而私也我
皇考目覩爾等長成愛如子孫事事包容處處軫恤爾
等視
皇考如祖父恃
皇考之慈愛每事懈逸朕新即位務須各盡爾職謹慎
小心管轄屬下訓練兵丁嚴禁盜賊奉公守法循分
安生仰報我
皇考軫愛之恩俾朕得以仰法
皇考慈惠爾等至意始終保全永永勿替朕之願也今
日特於
皇考梓宫前諭爾等知之
九月甲申
賜準噶爾降人博羅特達什扎卜侍衛翎
理藩院奏言準噶爾策妄阿喇布坦屬下明噶
特人博羅特達什扎卜巴圖蒙克多爾濟哈喇
瑪克達巴什六人來降奏入得
旨若等來歸可嘉其博羅特達什扎卜率先向化著賜
與侍衛翎若等稱有近族兄弟在貝勒博貝處為護
衛即以此六人給與博貝加意撫輯
丁亥
命川陜督標中軍副將田畯為陜西涼州總兵官赴軍
協助提督路振聲辦事以陜西固原提督楊盡
信署理凉州總兵官
己丑
命川陜總督年羹堯
上諭年羹堯曰侍郎常授奏報親王羅卜藏丹津攻王
察罕丹津已渡黃河肆行猖狂或遣使於策妄阿喇
布坦約期作亂或欲窺取西藏皆事所必有軍務宜
預先籌度爾宜令西寧松潘甘州等處軍兵整備務
期勦滅羅卜藏丹津自夏間作亂以來人馬疲乏若
不乘時擊之遲延日久則賊人得以蓄養氣力爾其
盡心籌畫克奏膚功
辛夘
議撤阿爾台諸路兵
上諭川陜總督年羹堯曰目今策妄阿喇布坦甚屬恭
順我兵在外已久著將阿爾台兵丁如何撤回永固
疆圉應駐兵若干駐劄何處或作戍兵迭更或令永
遠駐防應將何處兵丁移駐爾等可詳加確議具奏
再吐魯番巴里坤布隆吉爾等處兵丁俱著照此行
丙申
以軍前副將軍阿喇衲為鑲紅旗蒙古都統
乙巳
䘏贈台吉進達克為頭等台吉封其子噶爾瑪
遜多卜為輔國公
理藩院奏言台吉進達克陣亡蒙
恩優加䘏典其子噶爾瑪遜多卜等謝
恩奏入得
旨蘇尼特王吹濟拱蘇隆旗下台吉管理旗務官進達
克率所屬兵與厄魯特逃者羅卜藏錫喇卜等鏖戰
身亡甚屬可嘉此並非出兵時亦未嘗令其率衆追
賊也而進達克奮勇前行臨敵致命朕用交部議叙
部議二等台吉加一等當授為頭等台吉具奏朕已
特降諭旨施恩其子噶爾瑪遜多卜著授為輔國公
冬十月戊申
以川陜總督年羹堯為撫遠大將軍貝勒延信
為平逆將軍
上諭兵部曰據川陜總督年羹堯奏稱青海羅卜藏丹
津恣肆猖狂臣領兵於九月二十日自甘州起程十
月初間至西寧相機行事等語總督年羹堯既往西
寧辦理軍務其調遣弁兵之任甚屬緊要須給大將
軍印信以專執掌著將貝勒延信護理之撫遠大將
軍印即從彼處送至西寧交與總督年羹堯其貝勒
延信現有防守甘州沿邊等處事務將庫内現存將
軍印信著該部請旨頒發一顆送給尋議曰應以平
逆將軍印授貝勒延信奏入
上從之
勅諭撫遠大將軍年羹堯
上諭曰我朝自創業以來皆效法
列祖用兵紀律無往不施仁德孟子云仁者無敵統兵
者之大義莫要於此羅卜藏丹津係青海一台吉自
乃祖顧實汗歲時請安進貢至扎什巴圖爾台吉慕
聖祖仁皇帝德化叩覲
顔蒙
聖祖仁皇帝念及顧實汗從前敬謹恭順晉封扎什巴
圖爾為親王叠沛隆恩及病故後令其子羅卜藏丹
津襲封羅卜藏丹津宜仰體寵眷效法祖父敬奉法
紀乃妄逞強梁弟兄骨月自相仇敵欺陵親王戴青
和碩齊察罕丹津郡王額爾德尼額爾克托克托鼐
等恣行倡亂朕甫聞其事即遣侍郎常授前往令伊
等講和修睦羅卜藏丹津等宜遵朕旨式好無尤乃
肆意稱兵侵襲親王戴青和碩齊察罕丹津郡王額
爾德尼額爾克托克托鼐等殺戮抄掠以致察罕丹
津等情急投入内境顯負朕恩悖逆天常擾害生靈
誅戮不可少緩故加天討遣發大兵以聲羅卜藏丹
津之罪朕欲拯救西域生靈大張天威特命爾為撫
遠大將軍統領滿洲蒙古綠旗大兵一切事宜爾與
蘇丹岳鍾琪常授等酌定方略公同計議而行勿當
事會而致失機宜勿恃兵強而輕視逆寇密偵遠探
罔或疎虞各路大兵暨蒙古兵丁聽爾調遣凡遇有
警即遣發官兵應援撲勦防備詐降如羅卜藏丹津
敢於抗拒即行勦滅其黨内亦有懼羅卜藏丹津之
勢脅從其行者伊等果悔罪來歸即行寬宥有能擒
斬羅卜藏丹津來歸者分别具奏有情急來歸者加
意撫恤其不抗拒者無加殺戮須嚴禁將士凡經過
地方勿得騷擾百姓勿離人父子夫婦勿淫人婦女
勿掘人墳墓附降者勿得侵取其物勿拆毁廬舍祠
宇勿擾害廟内番僧副朕戡亂靖逆之意官兵或臨
陣退縮貽誤軍機爾會同商議官員以下即以軍法
從事示衆官兵犯小過者徑行處治勿冺没官兵功
績勿寬縱違犯之人賞罰務極嚴明爾酌量調遣各
路大兵將羅卜藏丹津殱勦廓清安靖邊圉斯稱委
任爾務宜殫竭心力早奏膚功欽哉故敕
(臣)等謹案羅卜藏丹津自其祖顧實汗父扎
什巴圖爾台吉蒙被
國恩備膺寵賚襲爵親王乃敢猖狂跳梁殘擾青
海諸部罪在不赦
世宗憲皇帝命以川陜總督年羹堯為撫遠大將軍四
川提督岳鍾琪為奮威將軍
親授方略聲討其罪雍正元年十月出師自冬徂春降
其貝勒貝子公台吉等二十餘人及其部衆
無算
聖諭猶以羅卜藏丹津束身來歸可予全宥乃復怙惡
不悛易服投荒孑身延喘
天戈所指賊衆大潰羅卜藏丹津之母并其惡黨吹喇
克諾木齊等皆就擒獲獻俘奏凱青海悉平
計師行罙入自雍正二年二月八日至二十
有二日僅旬有五日成功之速為史冊所未
有
皇上纘承
先緒耆定西陲
鴻圖式擴羅卜藏丹津逋逃遺孽當伊犁既平並其
子巴朗等以涸轍窮鱗籲轅乞命復縻尺組
皇上念邊隅永靖此煢煢殘息不足以膏齊斧復仰
體
世宗憲皇帝來歸全宥之
殊恩待以不死於是益見
聖朝聲靈震疊當日狡焉餘醜雖遲之數十年之久
終不得自逃於
天網而
國家服遠之
神威與綏遐之
至德所由並越隆古也歟
以翰林院侍讀學士綽爾岱辦理北路軍營糧
餉
己酉
復歸化城土默特兩旗都統等官
上諭歸化城都統丹津曰前
聖祖皇考由寧夏親征漠北時巡狩歸化城地見歸化
城土默特兩旗官兵士衆委靡弓馬不嫻法度廢弛
因將兩旗都統革退選在京都統副都統參領等員
管轄歴年訓練有方軍律嚴整舊習漸改是以數年
來將在京選用之例停止今爾保送之官兵人等盡
皆弓馬嫻熟且兩旗兵弁行伍整齊凡有行圍及出
征等事與内地兵丁一體效力此皆我
皇考教育所致也歸化城土默特兩旗原在四十九扎
薩克内其都統副都統等官皆係國初歸附之土默
特功臣子孫世職今既已棄咎從忠允宜遵復舊例
楚宗著授京城額外都統楚宗員缺著原任都統阿
必達之子副都統根敦補授根敦員缺著丹津將爾
兩旗内應補人員與原任都統副都統世家子孫及
參領内人材可用儀表修偉向能管轄兵丁曾經效
力行間人等查明保送引見以便簡擢
甲寅
叙平郭羅克功
封川陜總督年羹堯為二等公給四川提督岳
鍾琪騎都尉世職遊擊姚文玉周瑛以下十五
員及外委官馬萬倉等九十七員並以所得功
加二等餘各賞賚有差
壬戍
撫遠大將軍年羹堯奏請以蘇丹岳鍾琪為參
贊
年羹堯奏言兵自西藏撤還者額駙阿寶所率
蒙古兵馬匹軍器並不堪用且阿寶有殘疾應
令還所在定西將軍公策旺諾爾布所領察哈
爾兵精壯請簡四百人留與都統武格管轄餘
令策旺諾爾布率之啟行再都統西倫圖現統
京城兵駐東郭爾廟甚無益其兵在外日久馬
匹器械並缺乏可令侍衛班領阿齊圖率之還
西倫圖漢仗尚壯請留軍前令管轄察哈爾前
鋒兵西寧現駐滿洲兵無多應令署西安將軍
公普照撥鳥鎗驍騎四百前鋒百人令副都統
覺羅伊禮布率赴西寧再者軍中不可無參贊
大臣前鋒統領蘇丹經事頗多岳鍾琪總統綠
旗土司兵丁請以參贊授之至青海事並請令
侍郎常授一等侍衛達鼐參議奏入報
聞
乙丑
以郎中衆佛保為内閣學士使準噶爾
上諭怡親王允祥等曰策妄阿喇布坦來使將至朕亦
欲遣使臣與其來使同往理藩院郎中衆佛保著授
為内閣學士前去
丙寅
授厄魯特公茂海為固山貝子
上諭理藩院曰厄魯特公茂海與其伯王丹津阿喇卜
坦來時我
皇考深加眷愛授以公爵茂海今在軍前輸誠效力有
年著授為固山貝子
丁夘
撫遠大將軍年羹堯奏調諸路兵
年羹堯奏言青海羅卜藏丹津等煽集各台吉
肆行邊外臣已劄令察木多總兵官周瑛率兵
截其往藏路但羅卜藏丹津急則遁走穆魯烏
蘇等處未定臣令靖逆將軍富寧安調都統穆
森往吐魯番駐防調吐魯番駐防副將軍阿喇
衲率滿洲蒙古綠旗兵二千由噶斯一路截之
若羅卜藏丹津實心歸順即令此二千人暫駐
布隆吉爾再布隆吉爾所在駐兵甚少四圍並
連厄魯特賊人喇卜坦巴蘇泰輒令所屬要奪
我台站馬駝應調綠旗兵二千往布隆吉爾令
參將孫繼宗管轄若用兵則令率所轄兵勦滅
喇卜坦巴蘇泰與副將軍阿喇衲兵會進勦羅
卜藏丹津如此賊人不得逃遁而布隆吉爾所
在亦可完固奏入報
聞
癸酉
撫遠大將軍年羹堯奏敗賊於鎮海堡
年羹堯奏言十月十九日賊人來侵鎮海堡臣
令都統武格率察哈爾兵西安滿洲兵救之二
十日厄魯特兵二千番賊千餘圍堡自二十一
日至二十三日賊益增兵日夜轉戰臣以前鋒
統領蘇丹所率兵令參將宋可進等將之並率
軍前效力滿洲綠旗等官於二十五日往援賊
衆六千餘人或據堡前山上或伏谷中我兵分
隊攻賊賊中礟死者甚衆賊走鎮海堡中滿洲
察哈爾綠旗兵盡出截擊賊人四向逃去所殺
傷賊六百餘我軍陣亡五人被傷者六人又多
巴之囊素阿旺丹津前叛歸羅卜藏丹津今已
為我擒當正法以軍務未畢暫令監禁奏入報
聞
十一月戊寅
撥鄂爾多斯等處兵協駐甘州
撫遠大將軍年羹堯疏言羅卜藏丹津率衆數
千攻入西寧之南川口會守口兵少守備馬有
仁等據申中堡禦之賊圍堡堡人嚢素將鑿牆
以納賊臣令參將宋可進遊擊元繼善等往援
賊還兵迎戰我師出堡夾攻殱賊九十餘人賊
遁去嚢素與賊通已誅之所獲器械馬匹給與
兵丁我兵陣亡七人即加賞䘏俟諸路兵調集
臣即日相機勦滅方今甘州兵少力弱乞調喀
爾喀額爾德尼王各扎薩克蒙古兵三千協駐
甘州以壯軍勢總理事務王大臣等議覆曰喀
爾喀等雖近甘州但方冬嚴寒所在散處調之
勿便請就近撥鄂爾多斯兵五千副都統花色
等領之歸化城土默特兵五百副都統查克旦
領之大同鎮兵一千總兵官馬覿伯領之令往
駐甘州奏入
上從之
丙戌
命議叙北川新城及莊浪等處破賊官兵
撫遠大將軍年羹堯奏言有賊二千餘據北川
新城遊擊馬成輔攻之多所擊殺臣令副將王
嵩等以兵三千助之賊扼山相拒我兵奪擊破
其六營賊敗走又莊浪當河西五路要害東西
兩山賊人游牧所出入賊中謝勒蘇種最強額
勒布種助之為害高山密林以為巢穴其碁子
山茨爾溝兩地尤險惡臣調集凉州及土司魯
華齡兵各鄉兵凡四千令凉州總兵官楊盡信
等率之四面仰攻斬賊數百級俘其妻子賊奔
入鐡保城生擒額勒布賊首魯木受等及謝勒
蘇賊首坎柱等俱正法我軍陣亡者守備王福
晉把總陳昌及兵丁二十餘人其被傷者俟核
實奏報奏入得
旨據奏侵犯西寧之南川西川鎮海堡北川等處逆賊
厄魯特羅卜藏丹津被官兵協力奮攻勦殺殆盡賊
衆墮膽逃竄並將莊浪等處截路行劫之賊番擊敗
擒獲大將軍年羹堯調遣指授官兵俱各奮勇實心
效力殊屬可嘉此次立功報效陣亡受傷官兵俱著
註冊俟事平之日該部從優議叙
丁亥
撫遠大將軍年羹堯奏撫勦西寧北川回人及
移察罕丹津於蘭州
年羹堯奏言蒙古回人據有西寧北川上北塔
下北塔兩地數百里潛蓄異心(臣)令千總馬中
孝往下北塔招下其三十村莊令率兵一千勦
上北塔獲其頭目阿卜多烏園額爾克喀等正
法餘人悉降馬中孝等請俟大兵凱旋議叙又
奏言察罕丹津向住河州苦為羅卜藏丹津所
劫(臣)令少卿花善率察罕丹津妻子及其屬人
移住蘭州奏入報
聞
靖逆將軍富寧安奏報吐魯番等處屯田收穫
麥糜九千三百三十石有奇奏入得
旨下部知之
辛邜
命封青海台吉索諾木達什為貝子
上諭理藩院曰據大將軍年羹堯奏稱青海台吉索諾
木達什在布隆吉爾地方由羅卜藏丹津處脫身來
歸等語向者索諾木達什盡忠效力乃被羅卜藏丹
津誘擒今聞伊來歸良慰朕懷索諾木達已什先與
駐劄柴達木地方之官兵一處效力繼又往西藏軍
前竭誠報國深屬可嘉特沛殊恩著封為貝子給與
上等産業加意撫綏併著大將軍傳諭俾知朕意
癸巳
撫遠大將軍年羹堯奏勦賊番於奇嘉寺
年羹堯奏言厄魯特番賊往來劫奪新城堡等
處守備李國強外委馬光永陣亡把總李孝被
傷(臣)調西寧總兵官黃喜林等率兵進勦羅卜
藏察罕等賊殺奇嘉寺賊五百喇嘛番子千餘
獲賊頭目七人器械馬匹牛羊無算方冬寒(臣)
令黃喜林等撤兵至西寧奏入報
聞
己亥
命鑄辦理布拉罕軍前糧餉事務關防給翰林院侍讀
學士綽爾岱
議進勦青海事宜
撫遠大將軍年羹堯奏言進勦青海一請備兵
請選陜西督標西安固原寧夏四川甘州大同
榆林土默特鄂爾多斯巴里坤吐魯番等處兵
凡一萬九千令提督岳鍾琪等分領之由西寧
松潘甘州布隆吉爾四路進勦一防守邊口令
土司兵二千及西寧滿洲兵五百留守西寧各
邊口陜西撫標兵五百防守永昌西安滿洲兵
五百防守甘州其布隆吉爾舊有兵一千應仍
留駐防至副將張成龍現率兵五百防守巴塘
其里塘駐防兵僅五百請以四川撫標兵三百
益之再令署松潘鎮副將張英副都統黑色率
兵一千五百出松潘口駐劄黃勝關雲南提督
郝玉麟率兵二千駐劄察木多則羅卜藏丹津
等必不敢至巴爾喀木等處矣一購買馬駝(臣)
於陜西買馬一千不足用請於歸化城張家口
採買或請以太僕寺商都達卜遜淖爾孳生馬
匹撥送三千匹巴里坤選駝二千甘凉肅州等
處採買一千五百赴軍則於兵丁進勦之期無
悞一貯備軍糧(臣)在西安慮青海有事已預買
米六萬石為備一精煉火器請以景山所製火
藥給軍並給駝一百每駝載百八十觔於明年
正月送至西寧奏入得
旨總理事務王大臣議政大臣會議具奏尋議曰大將
軍條奏事宜悉應如所請其所請馬數外增送
一千匹火藥於所請數外增給一培再行文郝
玉麟令由中甸率兵往察木多駐劄其中甸應
令總督高其倬選總兵官一人率兵五百駐劄
奏入
上從之
壬寅
命撥振武將軍傅爾丹營兵赴巴里坤駐劄以傅爾丹
兼統祁里德軍征西將軍祁里德為參贊
上諭總理事務王大臣等曰撫遠大將軍年羹堯進勦
羅卜藏丹津將巴里坤吐魯番兵調往五千名朕恐
巴里坤兵力單弱著於振武將軍傅爾丹軍營兵丁
内撥派二千名令前鋒統領丁夀都統根敦帶領於
明年二月内前往巴里坤駐劄總理事務王大臣等
議曰傅爾丹營中兵既撥往巴里坤阿爾台兵
少不敷調遣請以祁里德所領兵與傅爾丹軍
合以一將軍統之奏入得
旨兩處將軍倘有合行處著傅爾丹總統祁里德令在
參贊上行走
以翰林院侍讀學士綽爾岱為内閣學士兼禮
部侍郎仍留軍前辦理糧餉事務
甲辰
召諭策妄阿喇布坦使臣
策妄阿喇布坦使臣根敦等朝見
上召入諭曰爾台吉於
聖祖皇考時有獲罪之處亦有效力之處爾台吉今悔
過引罪朕甚嘉之所貢方物朕酌量收納俟爾回日
另降勅諭
平定準噶爾方略前編卷十二
