平定準噶爾方略正編卷八十二
乾隆二十四年十一月庚戌
諭參贊大臣舒赫德等查勘回地出産硝磺
上諭軍機大臣曰據德文奏稱内地所送鉛子火繩
尚足敷用惟火藥無多查庫車附近出産硝磺可
以採取配合給與臺站卡倫官兵其舊存火藥加
意照看收貯備用等語庫車附近既産硝磺較之
内地運送更屬近便看來阿克蘇等處或有出産
亦未可定可傳諭舒赫德楊應琚留心查勘採取
以備軍需
壬子
定邊將軍兆惠等疏奏留駐兵丁事宜
兆惠等奏言副將軍臣富德於十月初二日自
拔達克山凱旋俟抵葉爾羌後臣等酌將葉爾
羌喀什噶爾兩城應留駐滿洲索倫蒙古兵若
若干餘即行撤回議奏辦理其綠旗兵八千餘
名回地糧餉價昂且屯田亦須調遣除伊犂駐
兵另議外酌於葉爾羌喀什噶爾各駐兵一千
名英噶薩爾駐兵五百名俱于本年派出新兵
内揀選以提督董孟總兵容保楊寧分領餘兵
令提督閻相師總兵五福等帶往庫車其舊調
之兵即撤回原處又西安兵四百名酌留字識
外餘亦撤回奏入
上諭軍機大臣曰兆惠所奏撤兵一事朕意上年調
往之滿洲索倫兵俱在外未久且暫留該處惟得
傷病廢人等自應撤回將來伊犂駐防需兵尚多
應另派京營滿兵更替行走俾伊等練習事務甚
有禆益著傳諭知之
乙夘
諭陜甘總督楊應琚等派兵屯田事宜
上諭軍機大臣曰楊應琚奏稱即日班師凱旋其應
行派往烏魯木齊之官兵五千名正可順道分撥
必得提鎮大員統轄等語現在閻相師五福等揀
選所餘兵丁回至庫車即于此内酌撥著閻相師
領赴烏魯木齊辦理屯田事宜可𫝊諭楊應琚舒
赫德會同妥辦併諭兆惠知之
丙辰
命御前侍衞署副都統安泰總理屯田貿易事務
上諭軍機大臣曰昨因大功告成無庸再送馬匹命
安泰回京今思來年烏魯木齊等處增兵屯田又
有哈薩克貿易恐永德永瑞二人辦事不能周到
安泰係内廷人員尚可任使著不必來京即前往
烏魯木齊總理屯田貿易事務
戊午
定邊將軍兆惠等疏奏霍罕額爾德尼等遣使
入
覲
兆惠等奏言二等侍衞達克塔納等於十月初
十日回營告稱先由克什噶爾起程至額德格
訥布魯特阿濟比所居之諾哈特將伊等收服
後隨至安集延其為首四伯克供給羊隻住居
六日又收服瑪爾噶朗人衆又住居十二日霍
罕額爾德尼伯克會集那木干等城伯克及奇
卜察克等布魯特並霍罕摩羅呵琿等相見傳
示將軍檄文額爾德尼告稱聞大兵平定準噶
爾收服布魯特我等甚為瞻望今情願將所屬
安集延瑪爾噶朗那木干霍罕等四城為
大皇帝臣僕敬遣頭目擇吉起程等語旋供給酒食
衣服馬匹遣屬人托克托瑪哈瑪特拜嗎哈瑪
特同來察看各城生計富饒人情恭順起程後
沿途招服齊里克頭目優瑪特之兄呼達呼里
及將軍交查額爾克和卓之弟帕爾薩和卓現
在嗎爾噶朗城内亦皆同來等語臣等即令來
使入見伊等跪獻恭進
皇上表章暨臣等書呈譯其書云額爾德尼伯克敬
請
大皇帝欽差統兵將軍大人等安仰賴
大皇帝洪福大衆安善聞得哈薩克布魯特俱奉檄
文我等正在盼望今侍衞等前來不勝感悦特
差親信人等面禀如蒙許允進京並求指示等
語臣等詢問來使有何面禀據稱我布魯特諸
部每相侵奪我額爾德尼伯克欲為剖斷是非
懇求
大皇帝賞給璽書約束布魯特等語臣等告以各布
魯特等多有先來歸附者今爾等惟應將四城
屬人自行加意管轄不生事端
大皇帝自必加
恩前經額爾格訥之阿濟比告知額爾德尼歸附之
信己蒙
勅諭並賞給縀匹荷包因路遠尚未賫到今將爾等
護送入京瞻仰
天顔敬聆
聖訓遵行又詢據呼達呼里等告稱我等共四千餘
戸頭目優瑪特因未出痘令我等入京等語請
俟額爾德尼恭
進馬匹及阿濟比來使到日即交達克塔納等帶
領入
覲計來年正月上旬可至京師謹將額爾德尼等奏
章繙繹恭呈
御覧其原奏仍交來使齎捧奏入得
旨下部知之
命陞賞收服霍罕等城之侍衞達克塔納等
上諭軍機大臣曰兆惠等遣往收服霍罕等部落之
侍衞達克塔納及隨行之領催三濟等甚屬奮勉
二等侍衞達克塔納著加恩授為頭等侍衞巴爾
虎領催署驍騎校三濟著授為驍騎校馬甲納卜
齊著授為領催厄魯特薩爾泰著奬賞藍翎
命加賞副都統愛隆阿世職官兵從優議敘
上諭軍機大臣曰富德等奏稱愛隆阿領兵百餘名
巡查臺站捉生詢問知瑪呼斯賓巴等男婦一百
三十餘人謀搶察罕烏蘇等臺站逃往安集延愛
隆阿即領兵追襲𠞰賊五十餘人俘獲男婦七十
餘人收取馬駝軍器等語愛隆阿一聞賊人信息
即行追𠞰甚屬可嘉從前曾賞伊世職著再行加
賞仍從優議敘其得功官兵著造冊送部亦從優
議敘
諭定邊將軍兆惠等查奏陣亡之索倫尼薩勒圖等
上諭軍機大臣曰今日引見索倫佐領據巴巴里奏
稱伊父尼薩勒圖於乾隆二十一年賫送諭旨與
達爾黨阿由雅爾拉河前往未回業經陣亡啟圖
奏稱伊兄克勒車爾二十一年在總管畢里衮隊
内於阿魯海地方陣亡旋因策楞獲罪未知曾否
報部等語隨交該部查閱陣亡冊内並無二人之
名著傳諭兆惠等查明具奏
定邊右副將軍富德奏敘西安滿營筆帖式綏
保隨侍衞達爾黨阿辦送馬匹行走勤慎
命以應陞之缺即用
定邊右副將軍富德等疏奏敘䘏陣亡受傷官
兵及辦理沙喇斯瑪呼斯等賊衆
富德等奏言臣等前駐拔達克山邊界派出官
兵搜𠞰盜竊臺站之布魯特等查有察哈爾署
參領敦多克兵丁羅卜藏護軍噶爾丕等尋蹤
遇賊中鎗陣亡臺站兵丁阿玉什旺扎爾巴雅
爾圖察哈爾兵丁烏巴什俱以遞送事件遇賊
被害徤銳營前鋒雙泰因布魯特賊衆盜馬捕
賊陣亡並受傷兵丁五名均請交部議敘議䘏
又欽奉
諭旨沙喇斯嗎呼斯餘衆内有無戕害滿福之敦多
克哈什哈查臣等在瑪爾濟鼐𠞰滅賊衆時即
詢及二賊厄魯特等僉稱二賊自誘害官兵後
愈肆狂悖為衆所殺並未逃入回部奏入報
聞
己未
以副都統愛隆阿𠞰賊功績
宣諭軍營
上諭軍機大臣曰愛隆阿巡查臺站一聞瑪呼斯餘
孽欲行搶掠即領兵追襲盡𠞰賊衆已諭部從優
議敘加賞世職矣愛隆阿此次奮勉更非尋常𠞰
賊可比蓋大功既成此等逸賊並未責伊專辦即
使逃脫伊亦不至獲咎乃聞信即行俾逆黨不致
漏網而臺站得以無虞可謂急公任事大臣官員
等果能如此存心何功不就朕深為嘉予從前賞
伊雲騎尉世職著加恩賞給騎都尉此時兆惠等
應已起程著舒赫德𫝊諭愛隆阿并通諭大臣官
員兵丁等知之
諭定邊左副將軍成衮扎布寬免嚮道達什扎卜等
鞭責治罪
上諭軍機大臣曰成衮扎布奏稱嚮導達什扎卜博
博貴等往策布登扎布軍營遞送事件歸途擒獲
嗎哈沁知有盜馬賊人蹤跡選騎兵十二人往捕
賊黨頗衆我兵被陷者七人旋經脫出達什扎卜
等復請前往追捕效力自贖核其情罪酌將伊等
插箭遊營仍鞭一百等語達什扎卜等係逓送事
件之人聞嗎哈沁等蹤跡即行追捕尚屬奮勉即
以兵少致敗亦屬情有可原著不必治罪
命直隸等省督撫選拔沿途臺站各弁加恩酌量錄
用
上諭大學士曰西陲大功告成臺站各員已令該督
撫等查明咨部議敘至此次遞送紅旗之千總外
委各員自軍興以來均屬按刻飛馳勤慎無悞應
量為優擢以示鼓勵著直隸山西陜丼各督撫等
按照本省道里遠近於沿途各員中分别選擇内
有行走奮勉人材可觀者以五人中拔取一人為
率出具考語送部引見候朕酌量錄用
辛酉
命晉陜甘總督楊應琚官階
上諭大學士曰陜甘總督楊應琚籌辦軍需循照大
學士伯黃廷桂規畫章程俱能實力經理所辦凱
旋馬匹措置尤為妥協現在西陲善後事宜正資
襄贊著加恩晉階太子太師以示優奬
癸亥
諭參贊大臣舒赫德加意牧放馬匹
上諭軍機大臣曰書山奏稱烏魯木齊解送哈薩克
馬一千餘匹於九月二十六日至哈喇沙爾休息
二日即行起程等語著傳諭舒赫德此項馬匹解
送阿克蘇等處以備搜𠞰嗎哈沁及屯田之用宜
加意牧放以備調撥其送馬官兵若辦理妥協亦
應加恩原任藍翎侍衞達爾扎桑若行走尚好即
酌量奏請開復
命丼肅運糧價值仍遵前
旨一體加恩增給
上諭大學士曰甘省輓運軍糧及調運協濟糧石所
需脚價前據大學士黃廷桂奏明疉經䧏旨一體
增給俟秋成後仍照舊例支給但該省本年收成
歉薄糧價尚未平减其一切運費著再加恩仍暫
照從前增給之數一體支放俾輓運貧民日用充
裕以示體恤該部遵諭速行
定邊左副將軍成衮扎布疏奏北路撤兵事宜
成衮扎布奏言查策布登扎布所領游牧兵三
百名卡倫兵二百名布延圖兵三百名扎哈沁
兵二百名已遵
旨行文令其各回原處至臣等現議布延圖不必駐
兵而烏里雅蘇台兵丁尚少應即令調往駐劄
奏入報
聞
侍郎銜書山疏奏安插多倫回衆
書山奏言查多倫回衆五千餘人自阿克蘇分
隊向庫爾勒前來自庫車以東哈喇沙爾以西
起玉古爾臺至碩爾舒克臺有四五處皆可引
水漑田分布安插臣同吐魯番公素賚滿阿卜
都賚之姪色底克至庫爾勒等處相度辦理又
羅卜淖爾有伯克托克托所屬三百餘戸懇請
屯田應請交與伊弟阿卜都賚令其管轄奏入
報
聞
甲子
諭定邊將軍兆惠等查辦哈什噶爾等處潛匿之烏
沙克回衆
上諭軍機大臣曰納世通奏稱烏什卡倫兵張茂等
擒獲逃回二人係已經招降之烏沙克旋復逃往
喀什噶爾藏匿二十餘日聞内移之信遂逃向烏
什阿克蘇業經正法示衆等語看來喀什噶爾葉
爾羌尚有烏沙克等餘衆著傳諭兆惠舒赫德等
查明各處似此潛匿之人若安静無事則已稍有
滋事即應酌量辦理具奏
諭參贊大臣阿桂防範沿途内移回衆
上諭軍機大臣曰德文奏稱章京格勒爾圖由阿克
蘇送來多倫回衆五千餘名除沿途病斃及親戚
留住外仍有四千四十餘人等語此等回人齎糧
無幾恐沿途流為嗎哈沁宜留心防範毋致盜竊
臺站馬匹牲隻如有滋事者即行正法以靖地方
諭禮部侍郎五吉等增備臺站馬匹
上諭軍機大臣曰現在拔達克山霍罕等處遣使入
覲一路臺站馬匹自應整理妥協以壯觀瞻而速
郵𫝊在内地臺站自必預備應付其哈密以外著
五吉於巴里坤牧馬一萬匹之内挑選一千匹由
哈密至闢展分派其闢展庫車阿克蘇葉爾羌著
定長書山納世通阿桂遞行交辦務使一律整齊
俱即傳諭知之
諭陜丼總督楊應琚等酌議屯田事宜
上諭軍機大臣曰定長等將本年闢展托克三烏魯
木齊哈喇沙爾喀喇和卓等處屯田收穫分數具
奏又稱除烏魯木齊外其他地畝較之初種時漸
覺歉薄等語此等田畝雖不能如内地人工糞治
可以常年耕種但地頗寬敞彼此遞年互調耕作
自有餘力著𫝊諭楊應琚會同舒赫德定長悉心
講求酌議具奏
按察使銜納世通疏奏裁汰兵丁
納世通奏言查庫車回城地狹事少現駐官兵
百餘名足敷調遣其阿克蘇差務頗繁所駐綠
旗兵一千二百六十餘名看守城堡倉庫牧放
馬駝牲隻添派臺站卡倫城内餘兵僅六十餘
名不便再為裁減除軍營將來撤回綠旗兵即
遵
旨揀選調往屯田臣所領追𠞰嗎哈沁之西安兵一
百二十名及阿克蘇所留西安兵二百五名内
共裁汰一百五十名撤回巴里坤仍辦給車輛
遣歸原處奏入報
聞
管理屯田副都統定長疏奏修建倉堡事宜
定長奏言闢展等五處屯田收穫後積貯榖石
必湏建倉築堡查闢展已有舊設倉堡仍需添
建修葺其喀喇和卓新建倉二十四間堡一座
托克三倉二十間堡一座哈喇沙爾倉十五間
堡一座烏魯木齊倉二十四間堡一座闢展添
倉三十間及修葺舊堡照巴里坤修城例賞給
銀兩共六百五十七兩五錢有奇奏入報
聞
丙寅
命凱旋將軍大臣官兵及拔達克山等部入
覲陪臣均由内地南路進京
上諭軍機大臣曰拔達克山安集延等部落陪臣入
覲已諭沿途各督撫等加意料理今據鄂弼奏稱
沿邊一帶間有偏災恐未能整飭可𫝊諭鄂弼一
切供應官兵及回部使人俱由内地南路豫備並
𫝊諭直隸陜丼各督撫等一體遵照再著陜丼各
撫先期知會將軍大臣等均由内地來京昨據吳
達善奏分飭南北兩路探聽凱旋官兵接濟馬匹
今既由南路行走自應酌量調撥其北路豫備馬
匹祇須足敷臺站之用其餘可酌量調赴南路俾
官兵等遄行無悞併著𫝊諭知之
命封公扎拉豐阿為貝子散秩大臣薩喇爾為伯
戊辰
命增給丼肅各營來年糧料草束折色價值
上諭大學士曰甘省今歲收成稍歉糧草價值較昂
滿漢各營所支折色若照舊例則購買未免不敷
所有來年官兵改折糧料草束及採買滿營糧草
價值著加恩照二十三年之例一體加增其河州
鎮標臨洮鞏昌二營及陜省之延安榆林固原一
帶各標營隸于甘省者均屬災歉之區著一例增
給以示體恤該部遵諭速行
諭護軍統領努三等追𠞰嗎哈沁事宜
上諭軍機大臣曰努三等奏稱阿拉善佐領布岱招
降嗎哈沁雲敦等十五人酌留堪為嚮導者三人
餘俱解送京師現在修理穆素爾嶺道路俟追𠞰
逸賊事竣後將索倫吉林兵丁撤回等語布岱既
招降嗎哈沁等著酌量奬賞此等降人尚未盜竊
生事著發往甘肅分賞官兵努三等修理道路即
擬追𠞰逸賊甚屬可嘉若能弋獲匪犯則伊與永
貴等從前疎忽之咎俱可寬免但伊等此時應已
奉到來京之旨即暫回亦可將來所撤索倫吉林
官兵著從巴里坤辦給車輛由肅州行走各回原
處
陜甘總督楊應琚疏奏辦送馬駝事宜
楊應琚奏言臣前因大兵凱旋擬將巴里坤馬
匹解往以備乘騎今准兆惠咨文停止將第一
起馬五千匹仍交總兵存泰牧放其第二起甘
省滿漢營馬二千餘匹將抵哈密擬撥一千五
百匹赴巴里坤牧放以備伊犂等處駐兵屯田
之用其餘留於哈密以備差務至陜省所調馬
匹將抵河西請以撥補摘缺則嘉峪關以外所
儲芻豆俱移為凱旋官兵馬匹之用又舒赫德
等請自闢展至庫車分派駝隻以供轉運查臣
前辦駝一千一百隻近准定長咨撥昌吉羅克
倫烏魯木齊等屯以供轉運應將軍營行裝駝
隻及節次收獲賊駝分派各臺站休息牧養及
解馬官兵未用之駝三百餘隻亦可添補額數
奏入報
聞
己巳
諭定邊將軍兆惠等酌量伊犂駐兵屯田事宜
上諭軍機大臣曰據德文奏稱准舒赫德咨查沙雅
爾河道通葉爾羌喀什噶爾可否造船試運及堆
貯糧石之處查沙雅爾距庫車百四十餘里中間
有衞林河之奇塔特地方可貯留糧石等語從前
舒赫德以此具奏已降諭旨謂伊犂駐兵屯田於
來年次第辦理不必多派官兵回衆一時安插并
𫝊諭兆惠富德楊應琚等會商妥議即如糧運一
事自葉爾羌等處由阿克蘇穆素爾嶺前至伊犂
乃正路也若謂山嶺難行由庫車運往則其路更
遠豈此間别有捷徑乎計兆惠等此時已與楊應
琚會議若業經派出回人數百戸行裝亦辦來年
四月尚能耕作即遣往亦可或不能速辦可酌量
派兵一千俟來年草生時由穆素爾嶺前往伊犂
巡查仍向阿克蘇駐劄俟辦理屯田就緒於後年
發往兆惠富德若已起程舒赫德即與楊應琚會
議具奏
諭駐劄闢展副都統定長刻石紀功各事宜
上諭軍機大臣曰定長奏稱前奉諭旨來春於伊犂
之格登山刻石紀功順便搜捕嗎哈沁請將阿定
保所領之兵選派百名並懇請效力之舒景阿前
往等語昨據努三等請派阿定保兵丁過嶺追賊
已諭將此等在軍營年久之索倫吉林兵仍遵前
旨撤回又諭兆惠等酌派官兵一千來春往伊犂
巡查則刻石之事自可兼辦今定長處既有工匠
著即發往葉爾羌先行刻石紀功俟工竢後再同
發往官兵前往伊犂於格登刻石現在葉爾羌督
工即著舒景阿去
命侍郎海明馳驛前往葉爾羌協同舒赫德辦事
命闢展糧務同知伊星阿以知府補用遊擊覺羅達
興阿以參將補用
壬申
命奬賞喀爾喀營旗章京策木伯勒等
上諭軍機大臣曰成衮扎布奏稱管旗章京策木伯
勒署驍騎校阿喇克遞送策布登扎布軍營事件
始終安協等語策木伯勒著加恩賞戴孔雀翎仍
賞縀四端阿喇克著賞縀二端以示鼓勵
癸酉
定邊將軍兆惠等疏奏回城駐兵各事宜
兆惠等奏言回部平定各城永息干戈而安撫
新降仍須駐兵彈壓請于葉爾羌駐兵一千令
副都統豐安領徤銳營兵三百名侍衞達爾黨
阿總管巴雅爾領索倫兵五百名散秩大臣鄂
齊爾領厄魯特兵二百名以散秩大臣永慶巡
查臺站卡倫於喀什噶爾駐兵一千派索倫兵
五百夊察哈爾兵三百名厄魯特兵二百名令
副都統伊柱管領于英噶薩爾駐兵五百派索
倫兵三百名察哈爾兵二百名令副都統豐訥
亨管領其阿克蘇烏什等處官兵以阿桂統領
仍派副都統傅景總管羅爾本泰敏珠爾厄魯
特副管旗章京密什賚等分管其軍營年久官
兵俱行撤回計乾隆二十年二十一年派出之
健銳營兵二十餘名吉林兵七百餘名以愛隆
阿管領索倫兵二千餘名以瑚爾起由屯鄂博
什温布分領察哈爾兵七百餘名以端濟布敏
珠爾多爾濟管領喀爾喀兵百餘名以公朗衮
扎卜管領阿拉善兵百餘名以公衮楚克管領
辦給資裝撤回原處派侍衞訥齊訥特通額塔
爾海棟保烏爾圖納遜查拉豐阿塔瑪鼐瑚什
科普薩額爾登額蒙固勒烏三泰等沿途照管
行走至綠旗官兵臣等業經奏派駐劄葉爾羌
等城餘兵撤回本營近准總督楊應琚議奏屯
田兵丁需用萬人請于撤回官兵内就近截留
除在軍營年久及隨臣兆惠富德等著有勞績
者均撤回休息將續派新兵酌留阿克蘇一千
名和闐三百名烏什三百名賽里木二百名拜
二百名其餘發往烏魯木齊等處屯田所有阿
克蘇等處駐兵事宜臣阿桂與閻相師五福辦
理奏入
上諭軍機大臣曰兆惠等奏葉爾羌等處駐劄官兵
名數其餘悉行撤回等語所留厄魯特兵二百名
尚未妥恊伊等皆新附之人在軍營頗著勞績若
令久駐既慮其未諳紀律且亦當稍為休息著𫝊
諭舒赫德等此二百厄魯特兵即著鄂齊爾帶領
撤回仍曉示以安插内地承受恩澤至厄魯特烏
魯木齊六人内衮楚克扎卜陣亡殊可憫惻著查
伊妻子加恩優䘏烏魯木等亦甚屬奮勉著舒赫
德𫝊諭詢問如願來京即行資給起程或願在軍
營效力亦酌量奬賞厄魯特碩通懇請留營效力
甚屬可嘉著加恩酌賞銀兩訥齊訥等係乾清門
侍衞即著來京供職傅景仍遵前旨來京
命以索倫佐領三達保為副總管
上諭軍機大臣曰兆惠等奏稱索倫佐領三達保因
在鄂壘扎勒圖𠞰賊有功陞授二等侍衞此次效
力出衆官兵俱加恩陞用三達保或授為頭等侍
衞或照伊等營制授為副總管請旨遵行等語三
達保係索倫佐領著加恩授為副總管
命復革職效力佐領鄂木布原官
上諭軍機大臣曰察哈爾佐領鄂木布前以不善牧
馬革職今據兆惠等奏稱伊在固木等處收輯流
散安插回衆數百戸又訪知回人窖麥接濟臺站
口糧辦事亦無遲悞等語鄂木布自悔前愆奮勉
效力著加恩仍授為佐領
定邊將軍兆惠等疏奏回城伯克入
覲各事宜
兆惠等奏言回部平定應令各城伯克等輪班
入
覲請於凱旋之便帶領貝勒霍集斯公噶岱默特署
阿奇木伯克之霍什克伯克等前來其餘分為
三班以來年為始次第入
覲將來貝子鄂對公阿什默特押送内移回人事竣
即就便來京又安集延相近之哈爾塔金布魯
特頭目納㡳爾瑪特遣其弟伯克頗拉特告稱
云我兄管領有一千五百戸呼圖和卓管領有
五百戸情願歸誠入
覲等語臣等即令與奇卜察克之比阿奇木同來奏
入報
聞
甲戌
諭定邊將軍兆惠等安插霍集斯事宜
上諭軍機大臣曰兆惠等奏稱大兵凱旋霍集斯告
請同行入覲看其情形尚無他故前因霍集斯知
額敏和卓已受王封而已尚為貝勒故仍稱為伯
克且向舒赫德飾詞謂烏什原無貢賦恐難信任
是以密諭兆惠帶領來京今伊既懇請同行且去
年葉爾羌被圍殊為勞苦此次往拔達克山亦頗
效力自應加恩但仍令其居于舊地究屬未便俟
伊到京時再酌量從優安插伊子漠咱帊爾起程
亦不必照解送厄魯特宰桑之例仍與前次入覲
一體辦理伊性好猜疑恐其驚惶滋事舒赫德等
當善為慰遣昨命傅景來京即令其沿途護送務
期妥協霍集斯其餘諸子作何辦理亦著具奏
諭陜甘總督楊應琚等酌議新疆官制
上諭軍機大臣曰西陲大功告成一應事宜必期熟
籌可久從前哈密巴里坤闢展等處辦理糧餉臺
站諸務俱由内地派員經理今軍需事竣而新隸
版圖均有專則若仍行兼辦致本任久懸殊非常
制且甘省各營伍官職較他省獨多原為他屬邊
疆起見今準噶爾回部蕩平屯田駐兵自伊犂以
達葉爾羌向日之邊陲又成内地則文武員弁均
應依次移補方與輿地官制俱為合宜其哈密巴
里坤以西應須用道府同知若干員一半于内地
事簡處裁汰移駐一半酌量添設駐兵屯田各營
應設將弁等亦一體籌辦庶于國計邊防兩得經
久之道著𫝊諭楊應琚或途遇兆惠等詳悉會商
或與舒赫德等悉心酌議具奏
命分貯軍前礟位於哈密巴里坤
上諭軍機大臣曰兆惠奏稱内地所送大神威礟十
一位回部無需多設請于葉爾羌喀什噶爾各留
二位餘七位來春送回原處等語所奏甚是但運
送頗覺路遠哈密巴里坤亦可存留著楊應琚酌
於此二處分貯
命副都統伊勒圖前往阿克蘇管領兵丁
上諭軍機大臣曰昨諭傅景來京著伊勒圖前往阿
克蘇管領兵丁永瑞仍駐劄烏魯木齊辦理屯田
事務
丙子
命提督閻相師來京
陛見
上諭軍機大臣曰提督閻相師現領屯田兵丁赴烏
魯木齊辦事念其隨將軍兆惠等進兵著有勞績
今大兵凱旋著𫝊諭楊應琚於内地總兵内派員
更替即令其來京陛見
平定準噶爾方略正編卷八十二
