平定準噶爾方略正編卷五十七
乾隆二十三年六月己巳
靖逆將軍雅爾哈善等疏奏防範庫車應援要
路
雅爾哈善等奏言臣等攻圍庫車城與領隊大
臣及伯克鄂對等共議回城雖係土築頗屬高
堅此時賊衆不敢出戰自應多備雲梯土袋於
夜間努力攻取一面絶其水道又據鄂對告稱
回衆俱為阿卜都克勒木劫制未必投降所有
各城應援要路俱宜安設卡倫城東南通庫爾
勒哈喇沙爾係我兵來路現有臺站軍營尚無
可慮惟准備截殺援兵城北通賽里木一帶高
山遮隔有沙勒達朗鄂斯克伯什二隘口若以
石壘塞自難偷越彼處只有山泉可駐步兵防
守城西通沙雅爾六十里外有鄂根河水長時
可以行舟若安臺瞭望自無遲悮等語臣等即
分派侍衛等查勘派兵防範五月二十日守備
莫倫岱領綠旗兵八十名至沙勒達朗壘塞隘
口忽山内有百餘騎突出莫倫岱射賊三人官
兵鎗矢競發傷賊數十人向西敗走想係阿克
蘇等處偵探之賊二十三日四鼓署參領第雅
隆阿在城東北築壘處埋伏見有馬步賊二百
餘人即領吉林索倫兵五名綠旗兵三十名從
牆洞内放鎗發矢追至城下賊人墜馬受傷者
甚衆計殺賊五十餘人其莫倫岱擬請陞補都
司柏萃病故員缺第雅隆阿等應請送部議叙
臣等又詢問軍營伯克及順德訥等知霍集占
等係𫝊授經教之人得脱回巢僣稱汗號殺害
伊舊台吉素爾統等後嗣因令順德納作書聲
其罪惡招撫衆回其額敏和卓面傷現已平復
又准將軍兆惠咨五月初旬已至布魯特游牧
臣等仍候攻具齊全相機辦理並繪圖恭呈
御覽奏入
上諭軍機大臣曰雅爾哈善等以攻圍回城防守要
隘繪圖具奏辦理頗屬奮勉諒賊衆自難久守倘
尚未攻克仍分兵前進揚言已取庫車懈其應援
再用兵之道捉生詢問可知虚實今我兵殺賊五
十餘傷賊三十餘而未見擒獲一二人何耶此時
賊衆即出城交納兵器乞降仍宜整肅隊伍於各
要害加意廵防勿以輕敵受欺所奏勦賊之第雅
隆阿著交部議叙莫倫岱即陞補都司其效力得
傷官兵俱著照例議叙另摺所奏伊犁屯田尚非
目前急務自可從容辦理
庚午
命直省等處購備馬匹
上諭軍機大臣曰巴里坤一帶現在墾種地畝甚多
兼之辦理回部均需豫備馬匹若就陜甘兩省採
買一時恐難足數應於附近各省分路採買自易
為力直隸著辦馬三千五百匹山西二千五百匹
山東河南各一千匹陜西二千匹著𫝊諭各督撫
即派委賢員速為購辦解赴肅州交總督黃廷桂
驗收轉解務于十月内趲至巴里坤以備派撥各
省若能及時買足固善或不能趲辦准於營驛馬
匹内挑選壯健者凑足解往其缺額限本年内陸
續買補併𫝊諭黃廷桂知之
辛未
命凉州將軍嵩阿禮監鑄礮位
上諭軍機大臣曰據黃廷桂奏稱甘肅等處現存礮
位年久不堪應用現在僱覓良工趲造大神礮二
三十位請交嵩阿禮監造就近演放交臣轉解等
語軍營現需礮位自宜製作精堅著𫝊諭嵩阿禮
督同鎮道等員監視工匠加意鑄造但必俟全數
鑄就始行轉解未免稽遲時日且解送亦殊繁費
惟酌量鑄成三四位或五六位即為一起轉解可
也
諭大學士管陜甘總督黃廷桂續查解送人口病斃
虚實
上諭軍機大臣曰據阿里衮等奏稱將軍兆惠派佐
領巴濟勒圖等解送厄魯特訥默庫等男婦二百
三口中途病故四十一口又署章京烏拉凱等解
送賚瑪里木集賽等二百六十口病故一百九十
九口等語前因解送厄魯特致斃多人曾交黃廷
桂查眀具奏今兩次所解四百餘人復斃其半殊
屬可疑著仍交黃廷桂將因何致斃多人及有無
捏報情弊查明據實奏聞
甲戌
諭靖逆將軍雅爾哈善等進取回城事宜
上諭軍機大臣曰據雅爾哈善等奏稱侍衛噶布舒
齊凌扎卜等領兵渡鄂根河至沙雅爾城擒獲伯
克之子喀啟巴巴克等復近城招降不從誘令交
戰亦不出因泥濘未能衝擊將擒獲賊衆俱行勦
殺惟留喀啟巴巴克送京備詢等語據喀啟等所
供則沙雅爾並非大城雅爾哈善等不必久留攻
擊致稽時日宜進取阿克蘇等城既克之後此等
小城自然畏懼降服至所供沙喇斯瑪呼斯等餘
賊竄入庫車為逆酋拒守攻克之日不可稍存姑
息即回衆開門獻城亦應分别查訊或撫或勦此
次進攻沙雅爾雖侍衛喀喇等有所俘獲而毁其
種植俾野無餘積未見奏及何耶現因辦理回部
已調索倫兵二千察哈爾兵一千徤銳營兵一千
名并挑選徤馬一萬匹遣往巴里坤豫備可𫝊諭
雅爾哈善知之
諭定邊將軍兆惠等曉示布魯特人等協力進勦回
部
上諭軍機大臣曰雅爾哈善等訊問擒獲賊人供詞
有云兩和卓木曾殺害舊頭目伊克和卓木其子
逃入布魯特現在撫養等語看来布魯特人衆與
逆酋有隙前諭兆惠等速向阿克蘇不必從布魯
特取道此時若尚在布魯特即曉示伊游牧人衆
若能協力進兵則所有沿途俘獲當酌量賞給以
示鼓舞即同抵葉爾羌喀什噶爾擒勦逆酋其留
心體察相機辦理
申諭定邊右副將軍策布登扎布等速向哈薩克索
取哈薩克錫喇
上諭軍機大臣曰據策布登扎布等奏稱領兵搜查
阿呼爾哈爾海等處並無舍楞蹤跡六月初一日
由阿勒坦特卜什起程往塔爾巴噶台計二十日
可至布空哈拉瑪嶺等語舍楞已竄入俄羅斯策
布登扎布不必復往追襲仍遵前旨至哈薩克索
取哈薩克錫喇等且伊等所奏哈薩克約倫伯克
巴圖爾等云哈薩克錫喇不知被阿布勒哈里之
人擒獲與否我等相隔甚遠等語則愈為可據更
宜速往查拏勿致遲悮
命尚書納穆扎爾侍郎三泰馳驛前往軍營
上諭軍機大臣曰兆惠雅爾哈善富德等久在軍營
冬季撤兵當来京請訓並籌辦一切事宜著尚書
納穆扎爾侍郎三泰馳驛前往西路軍營以參贊
大臣行走亦可漸習軍務兆惠等来京時其將軍
印務即令納穆扎爾署理
授察哈爾賽音圖為藍翎侍衛
上諭軍機大臣曰察哈爾奬賞翎賽音圖曾擒獲勞
章扎卜且於舍楞誘害官兵時奮勇脱出甚屬可
嘉著加恩授為藍翎侍衛賜號固濟爾巴圖魯仍
賞銀一百兩
乙亥
諭靖逆將軍雅爾哈善等籌備駐兵糧餉
上諭軍機大臣曰昨閱雅爾哈善等進攻沙雅爾之
奏已諭以不必攻圍此等小城惟將田野種植毁
棄即前往阿克蘇等處今思本年若未能攻取葉
爾羌喀什噶爾僅得庫車阿克蘇等城至應行撤
兵之時若仍為賊人所據来年又煩辦理自當留
兵戍守則糧餉亟宜籌備可傳諭雅爾哈善等此
時攻城之際不坊令綠旗及回人等刈賊之穀以
濟口糧其未成熟者亦不必毁棄蓋賊既不敢出
城則種植業為我有且克城之後賊人口糧非食
用俱盡即焚棄不留自當豫圖接濟惟與賊相近
及我兵不必駐劄之地則仍行毁棄可耳至駐兵
既遠糧運宜早為經理現在巴里坤所儲糧石當
陸續運往回部復由内地撥運巴里坤備用若䭾
載維艱回地頗屬平坦或可兼用車驢否亦𫝊諭
黃廷桂阿里衮等籌酌具奏
丙子
黑龍江將軍綽爾多等疏奏續派索倫等官兵
事宜
綽爾多等奏言臣等奉到
諭旨續派索倫兵一千名同前派官兵前往軍營查
現在索倫達呼里共二千三百餘名不敷挑選酌於
呼倫貝爾等處之索倫巴爾虎兵内凑足一千其派
出管轄官員俸餉銀兩均照前次賞給其軍器等件
於齊齊哈爾等處凑辦共派索倫兵二千名候
御前侍衛敦察等至日帶領起程奏入報
聞
丁丑
諭定邊左副將軍成衮扎布等策應阿桂邀擊舍楞
上諭軍機大臣曰成衮扎布等據和碩齊隊内脱出
之厄魯特參領鄂勒椿告稱逆賊舍楞逃至俄羅
斯圖喇附近先遣五人送信聞已被拘執狐疑不
决欲投往土爾扈特復遇哈薩克四百人舍楞率
衆迎敵哈薩克等佯退相誘成衮扎布即派藍翎
侍衛拜靈阿知會阿桂令其邀擊等語所辦甚是
舍楞既未入俄羅斯又遇哈薩克之衆或仍回塔
爾巴噶台和尼邁拉呼必與阿桂相遇自可擒獲
成衮扎布等仍整兵前往策應至鄂勒椿係散秩
大臣鄂齊爾之弟中鎗被擒乘間脱出途遇索倫
協領阿喇卜坦等殺馬共食步行回營甚屬可嘉
著加恩授為二等侍衛賜號錫都爾呼巴圖魯賞
銀一百兩可𫝊諭三寳曉示達什達瓦游牧人等
知之
戊寅
申諭定邊左副將軍成衮扎布等宜速取舍楞實信
上諭軍機大臣曰昨諭成衮扎布等策應阿桂擒拏
逆賊舍楞因思伊等所帶口糧僅敷九月以前之
食若屆期未能竣事仍須接濟今福禄已奏請預
備三箇月口糧牲隻由科卜多運送軍營成衮扎
布等自可咨取無悮至脱出之鄂勒椿曾到阿桂
軍營自必早得賊人實信阿桂即當一面知會成
衮扎布策應一面將辦理緣由奏聞何以總未奏
及豈疾行追賊無繕摺之暇耶著成衮扎布即行
𫝊諭令其速奏倘阿桂以鄂勒椿情事因成衮扎
布奏聞致降旨詢問遂爾心生猜忌則徒自取罪
戾耳
己夘
諭定邊左副將軍成衮扎布等速取逆賊舍楞
上諭軍機大臣曰據成衮扎布等奏和碩齊隊内脱
出達什達瓦兵丁沙喇巴圖爾告稱五月初舍楞
等遣人入俄羅斯未回又欲他往俄羅斯復行阻
止遂以舟相渡安插於森博羅特城附近請遣人
至彼索取並將所發俄羅斯文書呈覽從前成衮
扎布起程之時即諭以舍楞若入俄羅斯即行索
取今脱出人等所告確有可據自當一面索取一
面奏聞乃必再行請旨以致稽延時日實所不取
但此時若仍行向索則伊圖喇人等反得飾詞預
備成衮扎布不妨領兵潛至森博羅特若舍楞在
彼棲止我兵即徑行擒勦若已經聞信遷移則仍
聲言索取惟在相機辦理沙喇巴圖爾被擒脱出
著賞銀五十兩令回游牧休息其策布登扎布不
必追勦舍楞仍向哈薩克索取哈薩克錫喇并促
圖倫楚達理善等速清哈丹阿巴噶斯餘孽所降
諭旨亦由西路臺站馳遞
諭參贊大臣阿桂等勦殺往投舍楞之嗎哈沁
上諭軍機大臣曰據黃廷桂奏稱詢問解到之琿齊
等家口在博羅布爾噶蘇台等處遇嗎哈沁搶掠
人口牲隻俱係舍楞所屬等語此等嗎哈沁雖欲
往投舍楞斷不能及且有阿桂在彼堵截可𫝊諭
阿桂務必留心擒勦又解送人等亦有在托里等
處被掠之語并𫝊諭永貴等酌量派兵前往仍知
會豆斌一體搜捕嗎哈沁不可致令逃脱
庚辰
諭巴里坤辦事副都統阿里衮等查奏捏報解犯病
故官兵
上諭軍機大臣曰黃廷桂奏稱詢問軍營解到之厄
魯特等知搶掠人口牲隻係舍楞屬人等語從前
阿里衮等奏報節次解送厄魯特等中途病故過
半朕曾降諭旨謂脱逃數名而解送之人不過疎
防若捏報則為欺㒺因諭黃廷桂查奏今據奏實
係被賊掠奪其病故者祇有數人當日抵巴里坤
時何以並未查詢可𫝊諭阿里衮此次管解人口
各官兵若仍在巴里坤即遵前旨分析查詢酌量
議罪具奏若已回軍營亦行文將軍大臣等查明
議罪
諭大學士管陜甘總督黃廷桂等籌辦牧養馬匹事
宜
上諭軍機大臣曰昨諭直隸山東山西河南陜西等
處購馬一萬匹由肅州轉送巴里坤豫備来年進
兵之用計送到時已屆冬寒彼處雖可牧放恐馬
匹臕分已減難於長發不若分槽豢養自易充肥
巴里坤現未備貯草料由内地解運恐難如期足
用或留其半於肅州一帶俟需用之前再行趲送
亦可但我兵計日可取庫車阿克蘇等城即宜留
兵戍守来年從此進兵若能於巴里坤吐魯番等
處籌辦草料或即趁此時起運將馬匹陸續解送
更善可𫝊諭黃廷桂酌議具奏有應行事宜亦可
先舉併𫝊諭阿里衮永貴等與黃廷桂會商辦理
辛巳
靖逆將軍雅爾哈善等疏奏勦殺應援庫車賊
衆
雅爾哈善等奏言臣等圍困庫車城派兵防範
要隘據伯克鄂對告稱城東面安設臺站之雅
哈托和鼐有地名托木羅克可通賽里木拜城
亦宜防範臣等即派藍翎侍衛達克塔納領綠
旗兵一百八十名前往六月十五日據報托木
羅克有賊人蹤跡帶兵往迎見嘛尼纛一桿賊
衆五六十名後面又有兩大隊誘至雅哈托和
鼐賊止不行見我兵甚少遣四五百人兩路来
攻我兵緩行相誘體察賊衆不及三千人在戈
壁前溝邊住歇臣等即派兵二千四百名令順
德訥愛隆阿端濟布衮楚克朗衮扎卜五福帶
領侍衛官員等前往次日黎眀排列隊伍綠旗
回兵居中滿洲索倫蒙古兵分為兩翼往迎已
刻賊望見我兵即據溝邊高阜排列彼此施放
鳥鎗賊正欲衝我兩翼我兵四面呼噪發矢放
鎗合圍攻擊賊衆大亂擁聚溝中惟以鎗刀格
鬭我兵奮勇擊射自午至未盡行勦殺僅逃脱
一二十人俱已帶傷計勦賊二千餘人亦有厄
魯特在内我兵陣亡者數人得傷者亦少獲馬
千餘匹殺傷者亦千餘匹駝百餘隻鳥鎗千餘
桿似礟鳥鎗二十桿又帶鞍馬二匹詢問俘獲
人口供稱係領兵伯克阿卜都哈里克等之馬
又據供聞得霍集占由沙雅爾路來援沙勒達
朗一路亦有前来者因大營滿洲索倫兵少順
德訥等即收兵回營防範初九日據坐臺人等
告稱距沙雅爾五六十里有行塵火光等語臣
等即派兵往鄂根河偵探所有奮勉勦賊官兵
俟辦過沙雅爾来援之賊再行查奏又擒獲受
傷回人阿舒爾瑪特係伯克霍集斯屬人從前
達瓦齊係其執送謹暫行看守以備詢問其餘
賊即行正法奏入
上諭軍機大臣曰據雅爾哈善等奏勦殺應援庫車
賊衆二千餘人等語賊衆初次来援我兵即勦殺
殆盡其鋒已挫諒葉爾羌喀什噶爾等處無難攻
取官兵奮勉效力深屬可嘉雅爾哈善額敏和卓
玉素富哈寧阿順德訥愛隆阿各賞御用荷包鼻
烟壺仍交部議叙端濟布衮楚克朗衮扎卜五福
俱著議叙其奮勇勦賊及陣亡得傷官兵著查眀
送部議叙議䘏伯克鄂對熟悉要隘豫籌防範著賞
銀一百兩現在有攻克之回城即授為伯克藍翎
侍衛達克塔納授為三等侍衛此次所勦殺賊
衆因應援庫車而来其俘獲之人當遣往城下曉
示令其絶望不知曾如此辦理否再據俘獲人等
所供霍集占將有来援之信則葉爾羌喀什噶爾
自可乘間襲取兆惠此時或候雅爾哈善信息兩
路夾擊或仍回伊犂搜捕餘孽可𫝊諭今其詳悉
奏聞
命派健銳營官兵前往西路軍營
上諭軍機大臣曰著派健銳營兵一千名前往西路
軍營效力該營大臣務須加意挑選仍行文經過
之直隸山西河南陜西甘肅等省照例備辦車馬
諭大學士管陜甘總督黃廷桂辦理軍需事宜
上諭軍機大臣曰甘省連年承辦軍需雖一絲一粟
不以派累閭閻而起送兵丁轉輸糧餉多資民力
急公趨事朕心時厪於懷今歲得雨較遲更為軫
念此時各屬曾否徧霑雨澤秋收不致甚歉從前
未種之地曾補種雜糧否當此連年餽運之後繼
以雨澤愆期米穀自必短少黃廷桂於拮据勞勩
之後更宜曲為體恤現在派出京兵一千前往軍
營朕意即令其裹帶四個月口糧以省甘肅購備
之費是否簡便可行於邊民有益著𫝊諭黃廷桂
籌酌具奏再前經降旨令該督豫備來年征兵口
糧如本省不敷則移咨開泰於四川購運務足二
萬人一歲之用並著速行會商妥協辦理
辦理屯田侍郎永貴等疏奏新種地畝情形
永貴等奏言臣等前奏本年屯田地方闢展烏魯
木齊已經墾種喀喇和卓托克三哈喇沙爾
尚在開墾今據各該管官員報稱喀喇和卓墾地
八千七百畝托克三懇地五千三百畝哈喇沙
爾墾地四千餘畝俱經種植臣等合併闢展所
種一萬畝烏魯木齊所種八千畝共三萬六千
八百餘畝較去年增墾七千三百餘畝所種禾
苖先後長發臣等督率官兵盡力耕耘引水灌
溉今秋可望豐收奏入報
聞
壬午
諭吐魯番公素賚璊派兵廵查臺站
上諭軍機大臣曰據屯田侍郎永貴等奏稱巴里坤
解送軍營火藥鉛子等件行至庫爾勒臺站遇賊
搶掠等語此等賊人或係沙喇斯瑪呼斯之馬哈
沁今大兵進勦臺站關係最要已諭巴里坤大臣
派兵廵查吐魯番公素賚璊乃貝勒額敏和卓之
子伊父感激朕恩在軍營奮勉效力伊必克承父
志將軍雅爾哈善所設臺站距吐魯番不遠且聞
搶掠之賊僅三十餘人可𫝊諭素賚璊即派所屬
數十人来往廵查搜捕逸賊務期勦殺淨盡以清
臺路
大學士管陜甘總督黃廷桂疏奏豫備口糧牲
隻等事宜
黃廷桂奏言臣欽奉六月初九日
諭旨来年添派官兵先期購辦口糧查官兵二萬合
之隨役餘丁約二萬五千餘人每名日給米八
合三勺或炒白麵一觔計一年約需糧餉七萬
六千石有竒須豫備十萬石方覺充裕現在撥
運哈密倉糧六萬石祗足備巴里坤接濟軍需
及本年軍營屯田臺站兵丁支用臣與司道等
官籌議甘省河西糧石節經動撥河東各屬尚
堪接濟謹酌於涼州寧夏蘭州鞏昌四府屬州
縣内分撥米四萬石小麥四萬石青稞二萬石
運赴肅州轉運出口以備来年二萬官兵之餉
至甘省倉糧仍須撥補若資川省協濟則棧道
險阻運費不貲應請於陜西近甘各屬採買京
石未麥二十萬石以豐儲偫至羊隻一項本年
前後購買共六萬隻於正月間解送出口風雪
甚大疫癘𫝊染倒斃二萬四千隻有竒現在調
取管解各員分别懲治臣謹捐買一萬二千隻
賠補其半餘於購辦各州縣及差委各鎮營分
賠解送以備兩路官兵凱旋口糧此時軍營口
糧正須接濟又運送軍器農器均需駝隻来年
派兵二萬加以屯田運糧必備駝一萬隻查山
西歸化城直隸張家口外俱係産駝之處若山
西辦駝六千直隸辦駝四千尚易集事又現在
運補哈密倉糧及来年官兵口糧共十六萬石
前次陜省買騾三千頭輓運日久恐有缺乏查
山西河南二省商民騾頭甚為充裕若每省買
騾一千五百頭似亦易辦伏祈
訓示奏入報
聞
諭分購軍需駝騾
上諭軍機大臣曰西路進兵需用駝隻已派出副都
統阿蘭泰員外郎烏勒木濟齎銀前往西林郭勒
等處購辦阿蘭泰等到彼即會同阿霸垓親王索
諾木喇卜坦等揀選健駝三四千隻送往巴里坤
索諾木喇卜坦從前承辦事件實心經理是以此
次特加委任著停其前赴木蘭圍場其購辦駝隻
如何解送行走俟議定後再行𫝊諭又
諭曰甘肅為軍需總運一切起送兵丁轉輸糧餉需
用駝騾自難一時猝辦著𫝊諭方觀承於直隸辦
駝四千隻塔永寧於山西辦駝三千隻吳士功於
陜西辦駝一千隻并騾一千五百頭胡寳瑔於河
南辦騾一千五百頭其各速為購覓務得口輕臕
壯者於今年九月十月内趲解肅州以利軍行其
所發官價若有未足不妨酌量加增仍一面辦理
一面奏聞
恩賞大學士管陜甘總督黃廷桂銀兩
上諭軍機大臣曰甘省連年辦理軍需黃廷桂急公
集事俱無貽悞今歲春夏以来一切轉運糧餉復
甚妥協勤勞懋著深慰朕懷著加恩再賞銀一萬
兩於軍需正項錢糧内支取以示體恤
議解送軍需駝隻
軍機大臣奏言臣等遵
旨𫝊諭阿霸垓親王索諾木喇卜坦等購買駝隻查
去年山西駝隻官價十八兩較市價不足蒙
恩旨按隻加增二兩此次應請每隻定價二十兩計
駝四千隻給銀八萬兩七八月間似可購辦足
數彼時雖有調往西路索倫兵可由阿濟必濟
一路但送至巴里坤早巳水草枯涸恐致疲乏
臣等酌議現在直隸山西陜西俱買駝解送應
將西林郭勒駝隻就近送至殺虎口歸併山西
駝隻内送往肅州則内地草豆甚便自可一體
壯健於軍需有益如蒙
俞允臣等行文山西廵撫及該親王遵照辦理奏入
上從之
軍營效力之厄魯特已圖根敦扎卜由巴里坤
至京俱
授為藍翎侍衛在上駟院行走賞給銀兩衣服如例
癸未
諭靖逆將軍雅爾哈善等以收獲口糧牲隻賞給兵
丁
上諭軍機大臣曰昨據雅爾哈善等奏稱勦殺由托
木羅克来援賊衆獲馬千餘匹傷斃馬亦千餘匹
駝百餘隻等語此次勦賊二千餘收獲馬駝甚多
且賊衆自必裹帶口糧應為我有官兵奮勇勦賊
自當均勻賞給以示鼓勵且可減内地轉運之勞
何以未見奏及可𫝊諭雅爾哈善等留心辦理
命釋回人莽噶里克之子白和卓
授為三等侍衛賞衣一襲在上駟院行走
甲申
訓諭定邊將軍兆惠等查拏哈薩克錫喇
上諭軍機大臣曰兆惠等接到節次諭旨奏請停止
前往回部俟招服布魯特事竣即分兵追擒哈薩
克錫喇布庫察罕等語覽伊等奏摺富德除被布
庫察罕偽降逃脱外尚知自勵兆惠身為將軍於
哈薩克錫喇等渠魁未能弋獲且初遇哈薩克人
等已知哈薩克錫喇等所向即解送来京之特克
勒德克亦稱哈薩克錫喇投西哈薩克特柳克布
庫察罕投北哈薩克汗巴巴兆惠豈竟不行詢問
若伊等早抵哈薩克邊界索取何至逃脱乃此時
尚稱或投入特克斯阿圭雅斯等處亦未可定欲
分兵搜捕顯係掩飾前非希圖卸過且伊等奏報
往往前後不符如兆惠由伊犂起程曾將運送糧
餉退回後又云口糧缺乏不能回至伊犂今復云
所存口糧尚敷十數日觀此情形則伊等惟圖草
率結局耳再伊等領兵二千餘名請往回部朕尚
慮其少今復分為三隊而富德又取道布魯特境
内愈為可慮現在策布登扎布由塔爾巴噶台前
往哈薩克索取布庫察罕兆惠亦有布庫察罕為
哈薩克之布喇鄂拓克人等所擒已解送阿布賚
處之語想不久自當縛獻富德索取哈薩克錫喇
既由沙喇擘勒著策布登扎布帶兵往迎若賊果
投特柳克恐不似阿布賚之已經歸附即時縛獻
富德惟酌量進兵查拏策布登扎布亦領兵策應
以壯聲援再兆惠等前奏領兵已至布魯特不便
復回朕又諭以若布魯特距回城較遠即間道襲
取阿克蘇與雅爾哈善會合此時諒已奉到若業
經遵照即毋庸復回總在酌量軍前形勢相機辦
理仍將進兵情事作速奏聞
訓飭參贊大臣阿桂追賊不力
上諭軍機大臣曰阿桂奏稱詢問由逆賊舍楞處脱
出之厄魯特鄂勒椿謂舍楞不能入俄羅斯將由
哈薩克逃往土爾扈特或又不能達恐復回準噶
爾藏匿必在輝巴朗經過一面派兵於彼處守候
仍探取實信若已入哈薩克相距甚遠即帶兵索
取候其擒送等語從前成衮扎布詢問鄂勒椿後
即行奏聞朕因鄂勒椿過阿桂軍營曾給以口糧
阿桂自應一面具奏一面領兵速追舍楞方可得
真實信息乃成衮扎布又續奏舍楞入俄羅斯之
信而阿桂始以鄂勒椿所告奏聞且稱舍楞若逃
去已遠不能追及即在哈薩克邊界駐候擒送更
屬錯繆阿桂初次領兵理應奮勉乃即如此觀望
遲延甚屬不堪造就著𫝊旨嚴行申飭
平定準噶爾方略正編卷五十七
