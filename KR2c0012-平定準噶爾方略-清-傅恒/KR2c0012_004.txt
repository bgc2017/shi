平定準噶爾方略前編卷四
康熙五十六年春正月壬申
增設噶斯路駐防官兵
上諭議政大臣等曰據青海多羅貝勒達顔奏稱噶斯
路兵勢單弱應添兵駐劄所奏甚是添兵之處爾等
議奏尋議噶斯路駐劄兵僅一千聲勢稍弱應以西
安兵二千及西寧鎮標兵一千撥噶斯路駐劄
其兵應分兩班更番行走令各攜口糧以省挽
運之費一切駐劄設哨分兵防守應令領兵侍
衞阿齊圖詳議具奏奏入得
旨依議噶斯路軍前現今止阿齊圖一人著侍衞和善
前往阿齊圖處一切軍務公同商酌而行再著石匣
副將趙坤河間副將卜應奎前往管領換班綠旗兵
丁尋和善疏言噶斯路駐劄官兵前議分兩班更番
行走春季更番之兵攜八月糧冬季更番之兵
攜四月糧臣查西寧至察罕烏蘇計四十日程
往返湏八十日其春季更番兵雖攜八月糧除
往返日期餘糧僅支一百六十日冬季更番兵
雖攜四月糧除往返日期餘糧僅支四十日且
噶斯地甚緊要防守兵丁不可一日空缺又兵
丁往返十月以後沿途不得水草養馬甚難臣
請更番之兵一年一調自西寧赴汛兵丁令五
月起程六月至察罕烏蘇其察罕烏蘇回汛兵
丁於更番兵到後即令起程七月中回至西寧
每年如此兵丁口糧止增給八十日而防守可
無一日空缺又兵丁往返在夏秋時沿途水草
足用於養馬亦有裨益議政大臣等議如所請
奏入
上從之
命增給領侍衞内大臣公傅爾丹軍前農具許八旗廢
官自請前往效力
傅爾丹疏言臣等所攜耕器用敝者三分之二
請益購買於本年未播種前送至軍前現今在
事開墾諸人臣等督令竭力耕種外請益遣效
力者來軍以佐耕務議政大臣等議如所請所
購農具令山西有司運送軍前其請益墾種之
人八旗廢官有願往效力者許其具呈發往奏
入
上從之
二月乙未
命副都統丁夀圖喇率盛京吉林兵一千赴祁里德軍
前
辛亥
誥諭廷臣
上諭九卿等曰去年劉蔭樞所奏軍前之事並無實見
徒飾虛語搖惑人心以致將軍晏布亦為所惑任事
不如從前渠意不過屢屢言之希圖僥倖或有所中
去冬之雪止有尺餘天氣亦和暖渠云雪深三四尺
米糧難運水草缺乏今糧亦運到馬亦甚肥此其虚
妄之明驗矣劉蔭樞若有人心亦當慚愧朕從前中
路出兵與將軍費揚古於五月十五日會齊及至克
爾倫地方即有以運糧艱難阻朕勿往者彼時高士
竒陳元龍隨從亦勸朕回朕意以出兵時祭告
天
地
宗廟
社稷而費揚古已經先去豈可違約不相繼而往乎所
以決意前往糧米亦不遲誤遂成大功若聽人言則
必有悞大事矣
三月戊寅
以尚書富寧安為靖逆將軍公傅爾丹為振武
將軍散秩大臣祁里德為協理將軍分路進兵
擊賊
先是富寧安疏報巴里坤一路選兵八千五百
分兩路襲擊策妄阿喇布坦邊界烏魯木齊吐
魯番等處奏入得
旨軍務關係緊要著將尚書富寧安授為將軍給與印
信其署理西安將軍事務總督額倫特現在西寧駐
劄彼處事件無多著額倫特前往駐兵之處與富寧
安會同商議料理總兵官王以謙係旗人曾歷任西
安副都統彼處又有郎中長受將駐劄西寧之西安
滿洲兵綠旗兵令王以謙長受管轄肅州地方甚屬
緊要延綏總兵官李耀停其前往穆賽等處令將伊
所帶之兵前赴肅州駐劄看守今既遣兵前往襲擊
策妄阿喇布坦之汛界地方其留後接應及緊要形
勢之地安營看守接運糧餉等事關係重大富寧安
額倫特二人内著一人帶領襲擊之兵前去留一人
料理事務若吐魯番地方可取則取將伊處米石充
作口糧食用遂以彼力協同看守倘力稍單弱有由
額林哈畢爾噶一路所進五千之兵即將此兵酌量
調往併力看守過冬之時運送米糧牧放馬匹及防
敵人之潛劫襲後等處務湏詳加籌畫看守吐魯番
之兵不可撤回别路襲擊之兵作何張大軍勢著兩
路大臣公同確議在於要緊適中之處暫行駐劄若
易取而難守則仍照前議令其襲擊而回烏魯木齊
布魯爾布拉罕額林哈畢爾噶四路之兵亦令襲擊
而回此等軍務萬里之外不便請旨遵行此處亦難
遥度指示令軍中大臣等酌量詳議作速遣人知會
阿爾台路之大臣等互相約定日期相機而行著議
政大臣都統滿漢大臣等各抒己見詳議具奏尋又
諭議政大臣等曰若大兵前進宜攻取吐魯番或招撫
之即與哈密相類盡入國家版圖既入版圖不得不
善為保護若襲擊之兵勢覺單弱或策妄阿喇布坦
擁衆而來救援吐魯番或吐魯番等更變彼時不能
看守則得而復失關係甚大著軍中大臣詳加籌畫
如有難處之勢仍照前議襲擊回來為是又軍務應
相機而行若此兵襲擊能使策妄阿喇布坦軍中内
亂分散來歸則竟行襲擊不必請旨將此訓旨曉諭
軍中大臣至是議政大臣等議曰今尚書富寧安進
兵如吐魯番地易攻易守則取之不然仍如前
諭襲擊而還奏入得
旨依議軍前革職效力之人甚多伊等俱係小人如偽
造浮言搖動衆心應加嚴禁總兵官李耀帶領駐劄
肅州之兵令富寧安酌量調遣巴里坤一路授富寧
安為將軍給與靖逆將軍印阿爾台一路授公傅爾
丹為將軍給與振武將軍印祁里德授為協理將軍
令都統穆賽率阿爾台兵三千出汛界於三路要緊
適中地方以備應援其襲擊之兵兩路應互相約會
路遠者先行路近者接續起程俱於七月前進兵乘
秋季而回馬匹方可過冬著郎泰滿泰克什圖保住
等將朕旨傳示兩路將軍
臣等謹案傳曰天生五材廢一不可兵者威
不軌而昭文德惟聖人為能用之欽惟
聖祖仁皇帝大度深仁卓越三五蘖芽不靖
天討必申於時朔漠耆定之後策妄阿喇布坦搆釁干
誅罪在不赦而一時廷臣如提督師懿德巡
撫劉蔭樞等或以道遠雪深罷兵勿用之說
進仰賴
聖神獨斷力排羣議
特命重臣富寧安等出師討罪克奏大功我
皇上纘
武集勲永清西極收自古以來未收之地臣自古以來
未臣之人累洽重光無思不服伏讀
聖祖寳訓有云初兆既吉終無不吉者於今大告
武成信如響卜易曰天之所助者順也韓愈亦曰惟
斷乃成夫惟成之以斷而上協
天心
神人助順其斯為
王者之師無疆惟休也歟
己卯
以常關保為副都統往布魯爾
上諭議政大臣等曰布魯爾一路常關保委署副都統
偕公博貝前往常關保員缺令軍前將軍大臣另行
題補由額林哈畢爾噶一路前往
夏五月癸酉
諭振武將軍公傅爾丹
上諭曰烏梁海與禽獸等耳有無總無關係現今掃滅
策妄阿喇布坦之事乃屬緊要若大處不理止將烏
梁海收取遷移以為緊要一經舉動之日向何地驅
逐耶策妄阿喇布坦若一搖動烏梁海自俱為我有
凡謀大事者應將小處暫置現今羅卜藏達什之信
亦尚未來也
庚寅
振武將軍公傅爾丹奏阿爾衮固哲等處屯務
傅爾丹疏奏今歲除耕熟之田已經播種外其
阿爾衮固哲西巴里鄂希納馬爾濟呼勒克察
罕郭勒等處地土肥厚現在開渠引水一體增
種五月中又遇甘霖霑足所種青稞小麥大麥
各極暢茂奏入報
聞
己亥
靖逆將軍富寧安奏報進兵
富寧安疏言臣等選兵八千五百分三隊往烏
魯木齊襲擊首隊兵令散秩大臣阿喇衲等領
之臣自領二隊都統晏布等領三隊各持六十
日糧以次前進聞伊勒布爾為策妄阿喇布坦
汛界即令阿喇衲等於所領首隊兵選五百人
夜行晝伏往擒其守汛者又調延綏總兵官李
耀尾大軍後於色畢特烏蘭烏蘇等要地設營
防守李耀標下兵少請撥巴里坤五百助之并
令侍衞哲爾德等往會阿爾台一路將軍約期
並進旋據阿爾台將軍公傅爾丹等覆言彼路
曾奏令原撥兵由布魯爾布拉罕額林哈畢爾
噶三路進發今巴里坤既分三隊往襲烏魯木
齊則彼路所撥額林哈畢爾噶之兵可勿往即
以益布魯爾布拉罕兩路令俟巴里坤進兵之
期同發亦各攜六十日糧至額爾齊斯河烏圖
等處相機襲擊議政大臣等議如所奏奏入得
旨從前議進兵時帶四十日口糧不令深入今又議帶
六十日口糧深入襲擊時漸寒冷兵回時恐馬匹疲
瘦應令於何處過冬并進兵道路多有與吐魯番相
通處應作何防備之處著再行詳議具奏尋議巴里
坤阿爾台兩路進兵應如原議攜四十日糧到
烏魯木齊及額爾齊斯河烏圖等處應擊則擊
應取則取如有不便仍整兵而回其總兵官李
耀兵恐單弱應撥兵五百尾後策應凡進兵道
路與吐魯番有相通之處遵
旨行文領兵將軍加意防守其回兵時於何處過冬飼
養馬匹令將軍等詳酌而行奏入
上從之
秋七月辛未
靖逆將軍富寧安奏報擒賊於烏蘭烏蘇及通
郭巴什
富寧安疏言臣等分兵三隊於六月二十六日
由巴里坤進發令散秩大臣阿喇衲等率兵一
千三百餘為首隊往擊厄魯特邊境擒其生口
臣統大兵尾其後於七月初四日將至阿克塔
斯據阿喇衲報言我等率兵夜行晝伏初三日
至烏蘭烏蘇擒獲策妄阿喇布坦哨兵二人一
人名阿籌拉克一人名吹扎卜應即檻送京師
以此二人熟識路徑臣等方率兵前往襲擊暫
用為嚮𨗳行且遣還所部宣諭
聖訓或前途更有俘獲令歸宣諭即檻送二人至京俟
臣等至烏魯木齊後酌量而行奏入得
旨朕年日增血氣漸衰故此事遲疑至今如當朕少壯
時早已成功矣然朕以老年之人籌畫調遣無不符
合者此即軍機之吉兆也初兆既吉終無不吉矣此
疏著示諸皇子及衆大臣翼日大學士馬齊奏言觀
將軍富寧安所奏我兵襲擊策妄阿喇布坦直
抵邊境擒其哨兵不出
皇上睿算之中諸酋更相驚恐從此捷音接踵至矣
上諭曰策妄阿喇布坦之人皆烏合之衆其心不一我
大兵一到即或降或散朕經理軍務已久每事慎重
所以用襲擊之兵劉蔭樞并不知此意聽傳聞之言
即勸朕息怒休兵用兵之事如此妄奏可乎伊不過
用此空言作文章而已無知之徒即由此互相𫝊播
從來遇賊迎降即此等空言作文之輩流賊李自成
進京之際明文臣迎降稱頌李自成奏表云邁湯武
而無慚德比堯舜而多武功本朝兵至復降本朝逆
賊吳三桂叛時貴州巡撫曹申吉降而提督李本深
亦降四川巡撫羅森降而提督鄭化蛟亦降王師至
簞食壺漿迎之賊兵至亦簞食壺漿迎之誠可恥也
又
諭曰蒙古等感戴本國之恩忘身以奉事者甚衆當索
約爾濟河地方與噶爾丹交戰時阿魯科爾沁之棟
牛特台吉自戰場出謂衆曰我等受皇恩甚深若稍
退縮有何面目以見聖顔乎率伊屬兵三百名復進
皆歿此内祁里德族中數人亦戰歿朕甚憫之近日
綠旗武官亦好遊擊潘至善駐防哈密策妄阿喇布
坦二千兵來侵潘至善率伊屬兵二百名即行擊敗
臨陣時潘至善奮然一手持刀一手持弓笑曰是我
等報皇上之日也哈密回子及被獲厄魯特等無不
言潘至善漢人而有勇如此為之極口稱贊頃者總
督滿保摺奏自旅順口逃去之賊從浙江而來福建
遊擊鄭勤領兵追及跳上賊船或斬或擒綠旗武官
感朕之恩皆有捐生敢死之心朕慮其奮勇太過或
致有傷殊以為念耳是月富寧安又疏報臣等於七
月初十日至烏魯木齊擒獲回人探問準噶爾
消息即於十一日率師前進至通郭巴什分兵
搜其山林擒獲回衆男女一百六十九人所獲
駝馬牛羊無算其烏魯木齊賽音塔拉毛塔拉
等處田畝悉蹂躪之於十二日整兵而歸奏入
得
旨著議政大臣議奏尋議靖逆將軍富寧安等統兵襲
擊策妄阿喇布坦至其邊界烏魯木齊等處搜
勦山林多所俘獲振旅而還實能遵奉
聖訓奮勉可嘉應令註冊俟事定日大臣以下各予議
叙奏入
上從之
壬申
命理藩院尚書赫夀書諭拉藏
上諭赫夀曰爾可以已意作一勸諭書送於拉藏汗云
蒙皇上之恩將我補授理藩院尚書昔時曾到爾處
汗甚愛敬我念彼此相好之情盡我之心作書相告
頃者統領駐劄巴里坤地方兵丁將軍富寧安等率
先鋒兵問罪於策妄阿喇布坦之境拏獲策妄阿喇
布坦哨兵厄魯特阿籌拉克吹扎卜二人問之云策
妄阿喇布坦仍住伊本處與俄羅斯哈薩克布魯特
皆為讐敵拉藏之子娶策妄阿喇布坦之女三年已
經生子達賴喇嘛班禪及拉藏之使俱在策妄阿喇
布坦處聞布木之子策零敦多卜托卜齊都噶爾三
都克等率六千兵去年往阿里克處助拉藏汗征布
魯克巴至今未回以此思之策妄阿喇布坦之奸狡
甚不可信或助爾征布魯克巴或侵爾以取西邊地
方俱未可定再頃者爾呈部之文有部中若不料理
我等除爭之外别無他法等語由此觀之爾或欲侵
戴青和碩齊羅卜藏丹津以引導策妄阿喇布坦之
兵亦未可定爾誠受我主之封食我主之禄而侵我
邊疆之貝勒我四川等處所有三萬兵丁與貝勒戴
青和碩齊同在一處又豈有坐視爾臨諾木琿烏巴
什穆魯烏蘇等處侵青海之理乎至彼時我兵助戴
青和碩齊與爾交戰我雖有禁止之文亦無及矣將
此作書可也
癸酉
追贈輝特台吉扎木畢為輔國公
靖逆將軍富寧安疏言臣等自烏魯木齊回兵
往畢留圖遇厄魯特兵三百餘人尾我兵後臣
即整兵迎勦賊衆奔竄深山此戰輝特台吉扎
木畢首先奮勇以鎗刺賊賊墜馬擒之復進追
賊賊發鳥鎗中扎木畢之胸而死奏入得
旨扎木畢首先奮勇勦賊以至陣亡甚屬可嘉著追封
輔國公以其子承襲
八月壬午朔
命署西安將軍總督額倫特駐軍西寧
先是靖逆將軍富寧安疏報擒獲回人阿都瑚
里言策妄阿喇布坦令其宰桑都噶爾三都克
策零敦多卜托卜齊等領兵六千於去年十一
月由阿里克路向西進發其欲襲拉藏或助之
未定疏入得
旨策妄阿喇布坦由阿里克地方發兵一事雖虛實未
知朕意料之甚屬可惡策妄阿喇布坦先曾向哲卜
尊丹巴胡土克圖之使者云拉藏汗係嗜酒無用之
人不足介意羈留其子并留達賴喇嘛班禪之使不
令前去今此兵或征取拉藏收取西邊地方或幫助
拉藏侵犯青海俱未可定若係征取拉藏其兵於去
年十一月前往今已成讐我兵欲救援拉藏恐地方
遥遠策妄阿喇布坦之兵若幫助拉藏同來侵犯青
海則不可不備兵協助迎勦現今巴里坤有富寧安
阿喇衲等一應軍務俱已諳練行兵甚易應將額倫
特撤回仍駐劄西寧將協助兵丁與青海之人一同
豫備著議政大臣等議奏至是議覆曰
聖諭周詳應令署理將軍總督額倫特速往西寧料理
軍務糧餉西寧總兵官王以謙侍讀學士查禮
渾等在松潘備兵提督康泰主事巴特瑪等時
時遣人密往青海偵探若得消息一面奏
聞一面彼此知會相機而行其駐劄噶斯之侍衞阿齊
圖霍善等令加意固防探賊蹤跡奏入
上從之
乙酉
振武將軍公傅爾丹奏報擊賊回軍
傅爾丹等疏言臣等撥兵分隊襲擊公博貝於
六月二十九日至博羅布爾噶蘇見有賊蹤即
追斬厄魯特五人生擒四人投順者十六人額
駙吳爾衮都統穆賽令喀爾喀台吉盆楚克及
婁徵額等分路尋探各無賊蹤於七月十七日
回兵奏入報
聞
丙申
命將軍富寧安傅爾丹等詳議防範事宜并量撤在營
官兵
上諭議政大臣等曰三路襲擊軍兵俱遵朕指示成功
整旅而還其將軍蒙古王貝勒貝子公台吉等及武
職大臣官員以下軍兵以上俱到極邊之處回來凡
地方遠近道路平險水草多少以至敵人情形大略
悉知著逐一繕摺奏聞再今將軍兵作何料理之處
令將軍蒙古王貝勒貝子公台吉等及武職大臣官
員各抒己見具奏並行文將軍富寧安傅爾丹等三
路之兵俱已回來或敵人侵犯哨汛偷竊搶奪事未
可定我軍應作何防範著詳議以聞尋會議曰自逆
賊策妄阿喇布坦起釁以來一切軍務悉皆
皇上睿慮預行指授將軍大臣等發兵三路襲擊擒俘
策妄阿喇布坦部落厄魯特回人獲其馬駝牛
羊等物蹂躪所部田禾賊衆不支驚駭逃竄今
三路兵各奏功旋師應令將軍富寧安傅爾丹
等於所屬兵及鄂爾多斯右衞西安綠旗兵丁
中簡其羸弱者遣還以
聞奏入
上從之
丁未
命撥荆州滿洲兵赴成都太原滿洲兵赴西安
議政大臣等議覆西寧駐劄侍讀學士查禮渾
等疏言據西邊拉藏汗咨文云策妄阿喇布坦
於七月初四日發兵掠其納克禪邊内波木寳
部人且令策零敦多卜率兵萬人來取拉藏我
兵不可不備應令松潘西寧兵出口駐營奏入
得
旨依議但地方遼遠俟信息到時始行調兵恐或不及
可派荆州滿洲兵二千名發往成都派太原滿洲兵
五百名發往西安
九月壬子朔
諭諾爾布色楞布達理等
諾爾布色楞布達理奉
命往青海恭請
訓旨
上諭曰爾等俱往來青海路途已熟所以派往今拉藏
若能敗策妄阿喇布坦之兵信到即可調回爾等倘
拉藏被策妄阿喇布坦所敗爾等即與青海台吉等
協力征討明白曉諭務令合而為一使伊等絶無猜
疑不致生變方善或拉藏與策妄阿喇布坦之兵會
合欲征戴青和碩齊湏諭知青海衆台吉等云策妄
阿喇布坦與我大軍為敵今拉藏與之合一是顯為
讐敵聖主始終仁愛保護顧實汗之子孫直至於今
實係聖主天高地厚之恩此時正當奮發報效與我
并力而行甚易易也今四川西寧等處邊界之兵有
十萬現在又調荆州滿兵二千在成都預備調太原
等處滿兵在西寧預備我兵實不可勝用將此情亦
明白諭知戴青和碩齊策妄阿喇布坦之兵先侵拉
藏方去圖謀達賴喇嘛必以此告知再將軍額倫特
才略過人爾等凡事一體同心若有聞見務必公同
商議而行
丁巳
發帑預給在營兵餉
議政大臣等議覆靖逆將軍富寧安奏言來
歲進征滿洲漢軍官兵及各綠旗兵當先期整
理馬匹軍器等物借支俸禄錢糧計銀二十五
萬六千兩有竒請如數借給俟事定之日扣除
奏入得
旨此次官兵雖未臨陣克取地方然同心效力甚屬可
嘉將朕内庫銀兩發出二十六萬令其整理馬匹器
械如恐路遠不能即達將附近地方所有錢糧著戶
部速行料理成功時此項銀兩不必扣除若無效力
之處空回各本汛者如議政大臣所議仍行扣除現
將内庫銀兩照數交與戶部此項錢糧係朕特恩其
另造檔案務令清楚是月四川陜西總督鄂海疏言
西寧鎮標官兵前往噶斯路駐防時借餉六月
今代歸當如數扣除兵丁無以自給請於每季
扣除一月留兩月糧給本兵贍養又現往噶斯
路官兵亦請每季發兩月糧餉至軍散給留一
月糧養其家口俟還西寧之日陸續扣除奏入
得
旨噶斯路換班回來並現往駐防官兵所借糧餉著暫
停扣除俟功成事竣作為朕所賞賜如不成功照該
督所題扣除其行月糧餉送至軍前并存留贍養家
口之處著照該督所題給放該部知之
壬申
增給靖逆將軍富寧安官兵
富寧安疏言進勦兵一萬三千外請增喀爾喀
兵三千
上諭議政大臣等曰將軍富寧安處派察哈爾兵一千
京城八旗護軍一千前往所派護軍内將鳥鎗手護
軍派五百名此兵到時將彼處綠旗兵之不整齊者
著將軍酌量撤回再西安滿洲兵派往軍前者甚多
將京城驍騎兵内每佐領各派三名前往西寧駐劄
預備調遣尋又
諭議政大臣等曰派往西安預備驍騎兵丁每佐領三
名三名内火器營兵丁一名此火器營兵丁著護軍
統領瑚錫圖帶領前往甘州駐劄
冬十月乙酉
命戶部左侍郎梁世勲
盛京兵部侍郎海夀督理巴里坤屯田
乙巳
命都統和禮往雲南護軍統領温普往打箭爐
上諭議政大臣等曰現在西邊用兵之處與雲南及打
箭爐地方道路相通應預為防備著都統和禮前往
雲南護軍統領温普前往打箭爐各帶護軍參領及
侍衞部員二人即行馳驛前往
命公策旺諾爾布將軍額倫特侍衞阿齊圖率兵分駐
青海要地
青海親王羅卜藏丹津疏報策妄阿喇布坦遣
策零敦多卜等率兵三千欲取西藏拉藏汗整
兵與戰兩無勝負策零敦多卜兵自遠道衝雪
而來士卒凍餒馬駝倒斃沿途食人犬兵悉徒
步三千兵中厄魯特人少烏梁海人多到者二
千五百耳其餘疲極不能悉到也奏入
上諭議政大臣等曰西藏之地達賴喇嘛所蓄糧餉頗
多器械亦備且西藏人衆守法今策妄阿喇布坦無
故欲毁教占藏衆人豈肯容伊且策零敦多卜等之
兵疲敝已極除陣亡病死外未必滿二千又安能取
得拉藏城池但策零敦多卜等自分攻取則兵力不
支撤兵而回亦無生路或因情急恣行侵掠亦未可
定不可不加意防備爾等其確議具奏尋議曰著青
海台吉等即率兵前往令内大臣公策旺諾爾
布將軍額倫特侍衞阿齊圖等統兵駐劄青海
要地松潘之兵亦令駐劄要地以便哨探萬一
有警彼此相應相機而行并速行文將軍富寧
安等奏入
上從之
靖逆將軍富寧安請停撤駐營官兵
先是
上諭富寧安等曰今年襲擊回駐兵丁内有殘疾者應
查出撥還原汛并將撥補發往之處爾等速議具奏
至是富寧安等疏言現在巴里坤兵中殘疾者
少且來年進兵此時議撤未便請止兵丁勿回
原汛奏入
上從之
丙午
兵部左侍郎李先復通政使司右通政魏方泰
運米回京復
命
李先復魏方泰入奏
上曰運米事難易如何李先復奏曰臣等向未至口外
初以為難今二年運米往返六次處處悉得水
草始知其易
上諭九卿等曰口外路逕未經者輒畏其難伊等運米
兩年便知其易明年若再運米益不啻輕車熟路矣
口外有一定當行之路水草足用若不諳路徑則難
於前進所以行路先須酌量形勢策妄阿喇布坦所
住之處即古陽關哈密以西即古瓜州沙州所通之
地甚廣前有以守邊界之說進者勢必將邊牆之外
棄去斷斷不可即如臺灣南澳人以為孤懸海外無
關緊要自得其地福建廣東之賊便無容身之地所
係匪輕然海中之路亦有一定福建至盛京沿海一
路曾令詳細繪圖島嶼停泊皆有定所口外亦是如
此彼處行路宜於冬不宜於春夏昔人用兵以為春
間口外馬瘦内地馬肥殊不知春間馬一出口肥者
先壞受累不小凡人平時易出大言臨事多畏縮逡
巡口外行走遇大雨大雪即驚惶無措趙宏燦曾在
川陜地方屢經行陣後廣東苗蠻竊發伊率綠旗兵
四百往勦俱畏怯退縮伊亦甚倉皇可見用兵須主
意堅定若主將倉皇人心皆為搖惑矣趙申喬前在
偏沅征紅苗挺身前進新滿洲令其在後以避鳥鎗
伊云即有不測我後人尚可得廕襲與我身在何異
趙申喬並不嫻軍旅但立定主意便無畏怯從前耿
逆變亂李之芳守衢州亦是身先士卒也當初西路
用兵滿兵已先進綠旗兵畏死欲退將軍孫思克諭
云滿兵前發並未傷損一人汝等且看滿兵若有死
傷再退未遲衆始前進因成大功
十一月甲戌
命甘肅提督師懿德留京
上以甘肅提督師懿德議不可進兵一摺示滿漢大學
士學士九卿詹事科道等
諭曰此事彼處督撫不奏師懿德獨奏亦是仿劉蔭樞
之意且將師懿德等留京用兵之事原要機謀非拘
執不通者所能辦理當中路出兵時人云地寒馬瘦
到彼處馬匹必致凍死又包衣大力言糧餉未到難
以前進朕即止之云此中機謀非爾等所知如再妄
言即律以軍法朕來時祭告
天
地
宗廟必見噶爾丹方回又與伯費揚古約兩路合兵今
不前進如何先回朕親率大兵深入敵境算在必勝
也噶爾丹使人來朕留營中七日諭來使云不見噶
爾丹必不輕回鼓兵前進差人往視噶爾丹已遁去
二日再差人往視已盡棄廬帳器械遠遁矣朕乃回
兵今策妄阿喇布坦本屬小醜不足為慮但怙惡不
悛侵陵哈密前曾以二百人敗其二千餘人矣今因
其移兵到藏道路甚遠又無接應自去年十月起行
今年七月方到過三層冰山噶斯等處實為難行然
彼既可以到藏我兵即可以到彼處兵亦不用多二
百餘人便可破之矣人奏彼處雪深八尺兵不可住
今李先復係漢人自阿爾台口外來氣色甚好云途
中並不見有病人是邊外水土原可居住故復議明
歲三四月出兵用兵惟以安寧百姓保護地方為先
故各省督撫奏摺來俱批先固内地緊要不可聽小
抄以惑人心我朝驛遞之設最善西邊五千餘里九
日可到荆州西安五日可到浙江四日可到三藩叛
逆吳三桂輕朕年少及聞驛報神速機謀深遠乃仰
天歎服曰休矣未可與爭也
臣等謹案古者置郵傳命漢唐驛馬並三十
里一置歷代以還其制寖密詔書日行五百
里然或不能如期傳布宋時設急脚遞金初
置急遞舖並日行三百里自古郵傳無至五
百里以上者固由俗狃便安不習馳驟亦在
上者立法之未善也我
聖祖仁皇帝時乘六龍翦除羣醜於時軍書迅速數千
餘里之程計日即達逆藩奪氣大勲速成
聖謨所垂仰見
國家制度實足超越千古
皇上覲光纘緒耆定西陲羽檄飛馳驛遞六百里至
六百里以上絶域所至稟承
廟謨指授機宜不爽晷刻拓地二萬餘里成功不越
五年易曰惟神也不疾而速不行而至
聖天子之設施豈尋常擬議所能窺測萬一者乎
五十七年春正月甲寅
賞賚松潘鎮屬各土司
四川松潘鎮總兵官路振揚疏言松潘所屬黃
勝關無斥堠向於漳臘營設一遊擊統兵六百
四十駐劄管轄雜番迤南為雜谷安撫土司部
種繁多俗號勇悍其南境直抵打箭爐與天全
招討司明正土司接壤土司良爾吉死其子班
弟爾吉尚未襲職臣來備兵初密令所在土司
選其部屬防守隘口班弟爾吉尤稱勤順請許
其襲職加以賞賚又有加渴瓦寺安撫土司桑
郎温愷所部羌番亦衆接近漢地現今募夫運
糧其部人居六七又漳臘營所轄之祁命上下
包坐司等土官土兵習於戰鬭熟諳邊情臣曾
令預備土兵一千聽候調遣咸各踴躍並請各
加賞賚如有調發許其支給口糧議政大臣等
議覆悉如所請其班弟爾吉請予襲職令都統
法喇等查明議奏奏入
上從之
庚申
命護軍統領温普率荆州滿洲兵駐打箭爐
都統法喇等疏言打箭爐道狹米糧難到去年
荆州滿洲兵來時路遠馬瘦俟飼養稍肥臣選
滿洲兵五百遣官率往駐劄又選建昌鎮綠旗
馬步兵七百化林營綠旗馬步兵八百令於所
在預備以便酌量調遣議政大臣等議曰應如
所請令護軍統領温普等率荆州滿洲兵五百
往打箭爐駐劄令巡撫年羹堯遣官辦理糧餉
奏入
上從之
戊辰
撤松潘等處兵入口駐劄
侍衞查什遵
旨以松潘等處兵馬應撤與否往問察罕丹津察罕丹
津奏云大兵西進策妄阿喇布坦決不敢來方
今天寒草枯馬匹難行軍士甚勞苦不若令四
川松潘兵撤回原所牧養馬匹休息士卒議政
大臣等議覆曰現今兵丁駐劄阿爾錫巴勒錫
等處去口不遠應令副都統寧古禮總兵官路
振揚撤兵於松潘口内附近駐劄不時遣人至
青海偵探消息奏入
上從之
壬申
命侍郎色爾圖駐甘州總兵官范時捷署甘肅提督事
同理軍務
上諭議政大臣等曰去年朕欲派一大臣在甘州駐劄
辦理軍務今額倫特既在西寧諸事可以無虞且自
有軍機以來凡事朕皆預為籌畫調度後亦無不相
符者近經將軍富寧安奏請兵餉朕已下旨賞給銀
二十五萬兩今提督師懿德奏請撤兵此銀付之空
處不知朕於軍機事務並不惜錢糧已動用過數百
萬兩矣又甘肅等處綠旗兵丁自出兵以來曾賞過
馬匹錢糧口糧并給在家之妻子米糧此等恩澤曾
否均霑其間有無尅扣尚未明晰如兵丁之在家妻
子未霑恩澤朕心亦不能安朕思固原地方提督潘
育龍乃年久之將軍諸事諳練自可無虞其甘州地
方甚屬緊要須派大員在彼駐劄查明此等事務且
所處既近可以互相應援尤為有益又派滿洲兵一
千名喂養馬匹肥壯春間天暖不令由口外前去著
令由内地到肅州駐劄尋議政大臣等開列大臣職
名具奏奏入得
旨著派侍郎色爾圖前往寧夏總兵官范時捷著署理
甘肅提督事務亦令前往甘州偕色爾圖一同辦理
其寧夏總兵官員缺令范時捷舉伊所知之賢能副
將護理
乙亥
右衞將軍費揚古以疾乞休許之
戊寅
特給在軍官兵内製衣
上諭議政大臣等曰兩路軍兵駐劄邊塞二三年矣勞
苦殊甚衣服亦將損敝朕深加軫念特令製衣二萬
襲現今所有一萬襲派侍衞一員由内地驛站送至
將軍富寧安軍前賞給軍兵再一萬襲候製造完日
送至將軍傅爾丹軍前著爾等大臣查驗裝載牢固
發往如尚有不敷計算軍兵數目照此衣服將庫貯
布疋賞給令其自行製造
二月戊子
命總督額倫特等定撥噶斯路更番兵
西寧總兵官王以謙疏言噶斯路更番兵止於
鎮標所屬撥往數實不敷議政大臣等議覆曰
應於都統瑚錫圖率往兵丁及固原凉州所備
綠旗兵丁内均勻調撥前往西寧奏入得
旨噶斯一路兵丁換班現有總督額倫特公策旺諾爾
布侍衞阿齊圖等在彼處著行文令伊等定議具奏
己丑
設赤金靖逆二衞及柳溝所
靖逆將軍富寧安疏言西吉木設赤金衞達里
圖設靖逆衞各增設衞守備一員西喇郭勒設
柳溝所增設守禦所千總一員再增設同知通
判各一員兼管二衞一所其駐防兵丁武職等
官令肅州鎮管轄衞所等官令肅州道管轄議
政大臣等議如所請奏入
上從之
庚寅
命侍衞色楞等率兵援西藏
先是總督額倫特疏報據拉藏使人和喇竒云
前者與策妄阿喇布坦兵交戰斬獲賊衆二百
餘人策零敦多卜及準噶爾人等不習水土徧
身病腫現今拉藏同達賴喇嘛班禪額爾德尼
在布達拉處固守令我齎疏往奏
聖主又大喇嘛芻爾齊木藏布喇木扎木巴奏稱我等
由剛諦沙還至拉薩拉藏告云策妄阿喇布坦
令策零敦多卜等率兵六千餘至淨科爾庭山
中扼險來戰中夜越嶺而至遂據達木地方尋
侍衞阿齊圖等又疏報據拉藏使人胡喇竒云
拉藏蘇爾扎前與策妄阿喇布坦兵交戰殺獲
甚衆今拉藏蘇爾扎等已自達木悉至招中議
政大臣等議曰令侍衞阿齊圖總督額倫特等
謹防速備遠偵賊情相機進勦奏入得
旨依議速行至是拉藏奏稱臣世受
聖主洪恩不意逆賊策妄阿喇布坦發兵六千與我土
伯特兵交戰兩月雖各無勝負而敵兵又復入
招臣現率兵守護招地但土伯特兵少可慮若
賊兵入據喀木衞藏地竊恐黃教殄滅以此籲
求
皇上聖鑒速發兵并青海兵即來策應議政大臣等又
議曰拉藏係顧實汗裔維持黃教今來求援應
令西寧松潘打箭爐噶斯等處各備兵馬并土
司楊如松所屬兵同發現今青海王台吉等撥
兵六千於正月初十日啟行非益以滿洲兵不
可應令侍衞色楞侍讀學士查禮渾選西寧滿
洲兵二百綠旗兵二百及土司兵一千率往青
海會同青海王台吉等商酌行事其青海王台
吉等發兵後家屬無人守護應令公策旺諾爾
布總督額倫特與青海王台吉等妥議於屯兵
處加意安輯奏入
上從之尋又
諭議政大臣等曰侍衞色楞等既統兵進征西藏沿路
汛守防護哨探以及單身行走認識路徑等事甚有
關係曾令侍衞扎克巴藏布將侍衞等酌量派往再
於都統瑚錫圖所帶兵丁内將慣習行走漢仗好之
新滿洲及烏拉齊索倫揀選幾名即於彼處發往色
楞軍前
遣劉蔭樞軍前種地
刑部議奏原任貴州巡撫劉蔭樞供稱臣年老
昏愚茫無知識伏見
皇上用兵西陲妄行奏摺及命臣赴軍前周閱營壘誑
言適逢大雪墜馬傷足病甚難行又不請
旨徑回甘州蒙
恩寬恕令臣仍往看雪又不遵行妄求寬免蒙
恩令臣赴任彼時病勢漸減遂爾直行前往種種乖謬
罪應萬死劉蔭樞應革職擬絞立決但議政大
臣等前於不肯進兵之提督師懿德議以立絞
奉
旨暫停治罪劉蔭樞亦應暫行停決發往侍郎海夀處
種地俟大兵回日治罪奏入得
旨劉蔭樞豈可復行發往陜西著發往傅爾丹等地方
種地
己酉
陜西凉州總兵官康海奏報邊防
康海疏言紅番薩馬喇木扎木巴等聞拉藏被
傷不無恐怖又貝勒羅卜藏亦遣人來言狀臣
所巡南山一帶去大通河百餘里即通青海西
藏噶斯之要路扁都口酸茨河寬溝等處邊隘
險要並宜防守臣令所屬兵丁在城飼養馬匹
一有用處聽候調遣臣與督臣會商安撫防備
奏入報
聞
平定準噶爾方略前編卷四
