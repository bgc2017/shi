平定準噶爾方略正編卷二十七
乾隆二十一年夏四月戊申
命授巴罕烏魯特宰桑托克托博羅特為散秩大臣
上諭軍機大臣曰據策楞奏稱巴罕烏魯特宰桑托
克托博羅特留養去歲被掠之喀爾喀王齊巴克
雅喇木丕勒協理台吉多爾濟現在護送前來等
語托克托博羅特著加恩授為散秩大臣齊巴克
雅喇木丕勒多爾濟即遵前旨遣回喀爾喀游牧
定西將軍策楞等疏奏額林沁病故
策楞等奏言臣等派侍衛古爾格勒圖僧保等
押解額林沁赴京據報行至托里地方額林沁
病故臣等即遣員騐看屬實查額林沁係阿逆
黨羽應行正法今雖病故仍戮屍示衆奏入報
聞
己酉
訓飭定西將軍策楞等
上諭軍機大臣曰前據玉保奏稱阿逆由庫隴癸嶺
逃入哈薩克境内伊回至固勒扎商同策楞等或
領兵前進或遣使索取等語而策楞等隨後奏事
數次總未籌及作何擒拏逆賊之處雖有遣瑚集
圖前往哈薩克之語究竟前往與否亦未奏明伊
等現在作何籌畫彼此不相照應前後又復矛盾
深可痛恨已節次降旨訓示今玉保又奏及拏獲
賊黨明噶特舍楞等遣人解赴軍營因策楞未與
相見乘間脱逃其意以明噶特等脱逃係策楞疎
忽所致與伊無涉此等不過附和逆賊之人無關
緊要原可不必深究乃玉保輙為此奏則是與策
楞等顯有牴牾情狀伊等不知和衷共濟協力擒
拏首惡各懷意見形諸奏牘實為深負朕恩看此
情形必不能望伊等奮勉出力殊不知逆賊無論
竄往何處必當窮搜極捕明正典刑以彰國憲策
楞玉保等能自知罪愆痛改前非尚可加恩寬宥
倘仍各挾私見貽悞大事朕亦任其自取毋庸多
諭
辛亥
命布圖庫等補授多果魯特等九鄂拓克宰桑
上諭軍機大臣曰策楞等將多果魯特等九鄂拓克
宰桑應行補授兼管之處奏聞請旨所有綽和爾
宰桑已降旨將恩克博羅特補授其多果魯特宰
桑員缺著布圖庫補授鄂畢特宰桑員缺著訥默
庫補授額爾克騰宰桑員缺著内大臣尼瑪暫行
兼管伊克巴爾達穆特宰桑員缺著賽音章吉圖
補授並令圖布慎協同管理巴罕巴爾達穆特宰
桑員缺著索諾木車林補授巴爾達穆特宰桑員
缺著塔斯補授庫圖齊訥爾宰桑二缺著賽齎拉
呼諾爾布補授
壬子
命參贊大臣達爾黨阿帶兵前赴哈薩克
上諭軍機大臣曰策楞等領兵擒拏阿逆事事舛謬
全無籌畫今西路則專任達爾黨阿北路則專任
哈達哈伊二人尚屬勇往著即領兵前赴哈薩克
務期擒獻現據兆惠奏稱特訥格爾安濟哈雅共
有兵丁二千餘名巴里坤可用馬匹亦有二千等
語著將特訥格爾等處兵丁俱交與達爾黨阿帶
領並著和起等即將馬匹解赴應用迅速奏功哈
寧阿鄂實俱著在參贊大臣上行走
諭定西將軍策楞等籌辦伯什阿噶什事宜
上諭軍機大臣曰前據策楞等奏稱伯什阿噶什然
將游牧移至博羅塔拉地方此係傳聞之言策楞
等並未將親見伯什阿噶什之處奏聞今又於來
京入覲人員内列入伯什阿噶什之名策楞等此
時果與伊相見自可無疑如尚係傳言則所稱移
至博羅塔拉之語不可全信豈有遷至博羅塔拉
道由伊犂伊不親身來見者此時伊若游移觀望
不即向博羅塔拉遷移猶依附哈薩克邊界則係
明為接應阿逆暗中聯絡不可不詳加體察果有
此情策楞等即將伯什阿噶什擒拏辦理倘實無
從逆情形亦即行奏聞
命封台吉諾爾布等公爵
上諭軍機大臣曰策楞等奏台吉諾爾布等隨同大
兵效力甚屬奮勉等語諾爾布布庫察罕昆都斯
車克爾等俱著加恩封授公爵烏巴什特古斯哈
什哈額林沁扎卜貝克博爾巴里巴桑等俱著授為
扎薩克台吉鄂畢特宰桑丹津上年同達瓦齊來
京身故已將伊子訥默庫補授宰桑並著加恩投
為散秩大臣再據奏額爾克騰得木齊格存現領
三千餘戶額爾克騰宰桑事務已令尼瑪兼管格
存應作何加恩著策楞等議奏請旨其額爾克騰
舊宰桑俄羅斯現在何處一併奏聞
癸丑
命大學士忠勇公傅恒前往西路整飭軍務
上諭大學士曰現在西路軍營策楞玉保等辦理諸
事乖張錯誤種種不合機宜無以宣威荒服著大
學士忠勇公傅恒馳驛即赴額林哈畢爾噶一帶
整理軍務令衆台吉等齊集會盟事竣即速回京
命授公明瑞副都統職銜前往西路軍營隨同達爾
黨阿辦事
命拏解定西將軍策楞等
上諭軍機大臣曰朕因策楞等所辦事宜種種乖謬
是以命大學士公傅恒前往整飭軍務策楞玉保
著拏解來京治罪策楞之子特通額著革職交達
爾黨阿軍前效力扎拉豐阿身為副將軍一籌莫
展本應一體治罪姑念伊未經更事且係蒙古著
革去郡王加恩給貝子品級來京候旨並諭厄爾
錐音哈薩克錫喇吞圖布恩克博羅特等今因將
軍大臣辦事錯謬革職拏問伊等生長準噶爾地
方熟悉厄魯特哈薩克情形理應奮勉效力乃遣
使哈薩克一事並不實心商辦彼此推諉伊等俱
不能無罪但念新降之人姑從寬免嗣後如能感
恩圖報奮力贖罪仍當加以厚恩倘少存退諉亦
不姑貸
定西將軍策楞等疏奏招撫波羅泥都霍集占
等事宜
策楞等奏言據回人總管阿底斯侍衛岳蘇卜
阿卜都喇伊木等稟稱去年入
覲時因伊犁地方擾亂求移至吐魯番地方業經轉
奏今波羅泥都霍集占等已將回人并我等妻
子俱行伊往查波羅泥都霍集占等向與葉爾
羌喀什噶爾積有仇隙未必前往彼處必至庫
車賽里木積木薩一帶居住若遣使同往招撫
自必投誠移至吐魯番等語臣等與哈薩克錫
喇等公議回人素受準噶爾役使今既舍伊犁
而去必不願回應即派員同阿底斯等前往曉
諭招撫令伊等遷至吐魯番居住奏入報
聞
甲寅
諭定邊左副將軍哈達哈等辦理烏梁海事宜
上諭軍機大臣曰朕因西路領兵大臣策楞等辦理
乖謬特命大學士公傅恒前往經里并拏問策楞
等治罪其北路專任哈達哈等協力擒拏阿逆迅
奏虜功今日哈達哈等奏到辦理烏梁海一摺尚
未合宜烏梁海等反覆無常全不可信現在有逃
竄情形明係豫聞風聲欲隨阿逆遁去必須速行
𠞰滅哈達哈勿少遲疑即行辦理收其牲隻以益
兵力方足以示懲儆倘阿逆煽同哈薩克威脅烏
梁海等潛為搆釁因而搶掠察達克等游牧則並
舊日收服之烏梁海皆為搖動不若早為殄滅庶
可以杜後患再伊等現已進兵二千名尚餘兵若
干哈達哈即同青滚雜卜迅速前往現在牧草發
生務多帶領兵丁二三千名陸續進發以壯軍威
著哈達哈等一面辦理一面即速行奏聞
命參贊大臣富德來京
上諭軍機大臣曰參贊大臣富德領兵擒拏唐古忒
甚屬奮勉量此時巳經擒獲即或竄逸亦非阿逆
可比毋庸再為追逐富德著即來京面聆諭旨再
往軍營
命散秩大臣達什敦多卜住居察哈爾
上諭軍機大臣曰據哈達哈奏散秩大臣達什敦多
卜上年隨將軍等駐劄伊犂伊游牧内屢次被賊
搶掠今擕其妻孥懇請移至察哈爾附伊族人同
居等語著照所請達什敦多卜准其移至察哈爾
居住
丙辰
命宣示薩喇爾罪狀
上諭軍機大臣曰黃廷桂已遵旨拏解薩喇爾又奏
稱達什達瓦人衆現住巴里坤已令兆惠等密為
防範其拏解薩喇爾之事勿使洩漏等語薩喇爾
獲罪拏解達什達瓦人衆不能保其一無聽聞伊
所稱勿令宰桑等聞知一語乃詭詞要挾正伊狡
獪自取罪戾也此事必當明白宣示諭以薩喇爾
獲罪情節俾知罪在薩喇爾與伊等部衆無涉自
不致别生事端前已令兆惠轉諭薩喇爾之兄布
林兆惠如已來京即著黃廷桂到彼曉諭令伊等
照舊安輯部衆赴所指阿爾台等處游牧勿使驚
懼若如黃廷桂所奏令其遠徙他處則示怯生疑
何以申國憲而整軍律在未經拏解之前不可不
密拏解後則當宣播罪狀使衆共知令其畏服著
傳諭黃廷桂知之
丁巳
參贊大臣富德疏奏追襲賊黨唐古忒情形
富德奏言臣追逐賊黨唐古忒屢次擊敗賊衆
由薩勒巴爾圖等處遁去臣等即由烏隆古河
前往堵截至察罕鄂博地方忽遇哈薩克兵一
千名與唐古忒合隊大兵奮勇衝擊斬首百餘
級擒獲賊黨二人詢知阿睦爾撒納於正月内
遣人令伊等前來搶掠烏梁海塔本集賽等游
牧臣等即將被掠之集賽噶勒雜特三十餘戶
奪獲就近交與達什策凌都噶爾等收回共計連
戰十餘次陣亡兵丁三十名其奮勉官員兵丁
查明另奏奏入報
聞
命大學士忠勇公傅恒回京
上諭大學士曰策楞等統兵追捕逆賊阿睦爾撒納
既已直抵伊犂相距甚近乃不振我軍威疾馳前
進以擒賊為事一接玉保札致即回駐伊犂而玉
保雖追至庫隴癸嶺僅獲一額林沁而返其額林
沁屬下之人仍皆相隨叛賊以去由此觀之若使
策楞玉保等早能奮勇協力急行追捕則叛賊斷
不致遠颺即玉保當額林沁就縛時更能取其屬
下馬駝以濟我師行之用竭力窮追尚亦不難掩
獲即使失之意外其所擒戮必不止一老邁之額
林沁而已也此何等重務而乃輾轉延緩坐失事
機前已明降諭旨宣示中外矣夫以叛賊伏處近
地尚且交臂失之今已竄入哈薩克境内其去已
遠即遣使傳諭哈薩克其縛獻與否舉未可知是
應懾以兵威曉以大義而先遴選勇敢將弁將命
以往或庶幾耳而策楞等奏稱恐哈薩克羈留我
使致開釁端欲遣哈薩克之俘留於厄魯特者令
其前往如此措置豈不䙝朝命而貽笑於諸厄魯
特耶庸懦之人將有以策楞等為曉事不知事在
人為今未遣一人未發一兵是所謂自畫自棄耳
即以國家經費言之雍正年間兩路用兵費帑至
七千萬今未至二千萬也而府藏充盈較前轉多
且朕並未因用兵加征賦税尅減兵餉而賑卹更
較往時為過優何至策楞等為國惜費耶此不過
以恇怯思家之心託為忠良為國之言耳如是則
人誰不能國家何賴有是臣乎是以特命大學士
忠勇公傅恒馳驛前往將伊等拏問治罪並至額
林哈畢爾噶一帶令衆台吉等齊集會盟以宣布
威信整飭軍務兹以傅恒起程後二日據策楞等
奏稱奉到朕三月初七日訓飭之旨已自知罪戾
畏懼惶恐即日率領官兵調集各台吉人馬直壓
哈薩克邊境勒令擒獻如叛賊逃往布魯特即至
布魯特索取等語是伊等既已厲兵罙入比傅恒
到軍營時策楞等進兵已一月有餘斷無復行追
還之理所欲會盟之台吉宰桑等任事之人又俱
隨往軍前正在用兵之際亦未便齊集會盟大學
士傅恒亦毋庸前赴即回京贊理機務策楞等軍
前現有達爾黨阿同往一切機宜自應商酌而行
或因有此一番懲儆策楞等知所奮勉叛賊得以
就擒亦未可定此亦視伊二人之福命矣即如馬
匹一項現奏稱就各鄂拓克湊集二千五百餘匹
則前此亦並非無馬直以畏怯不欲辦理耳近據
富德奏到追殺叛賊唐古特至塞伯蘇台地方遇
哈薩克一千餘衆我軍以索倫兵三百餘直前衝
突悉皆潰散斬三百餘級所護軍械牲隻甚多此
亦可見哈薩克本非勁旅策楞等畏怯自悞是以
望而却步耳總之叛賊之逸實由於策楞玉保二
人既已誤之於前罪無可逭今知畏罪思欲奮勉
姑留一綫予以自贖之路視此番效力如何再降
諭旨朕用人行政不存絲毫成見如伊等果能擒
賊奏功尚可相抵但恐伊等初念廹於畏懼轉念
又復游移後力不能自振則朕雖曲加寬宥亦不
能也將此通行宣諭知之
戊午
命停派厄魯特兵丁隨往
上諭軍機大臣曰策楞等奏稱行文於附近鄂拓克
宰桑等令其派出兵丁從征等語現在厄魯特生
計甚艱人亦不能奮勉效力派往從征於事無益
兵貴銳而不貴多所有索倫察哈爾兵丁現足調
遣不必更派厄魯特兵丁前往其現在投誠之台
吉宰桑等自必懇求入覲伊等出兵效力殊屬勞
苦宜暫為休息以示體卹俟拏獲阿逆後再行降
旨令伊等前來入覲
命諾爾布之子達瓦藏布承襲公爵
上諭軍機大臣曰諾爾布現在病故著加恩將伊子
達瓦藏布承襲公爵從前隨同阿逆之賓巴因係
諾爾布之壻懇請帶往游牧今達瓦藏布尚在幼
年賓巴斷不宜留於彼處著扎拉豐阿等拏赴軍
營正法
己未
命陜甘總督黃廷桂回駐肅州
上諭軍機大臣曰前曾降旨令厄魯特部落人衆就
食巴里坤原因伊犂人等生計艱困不便聽其聚
處滋事耳今已傳諭策楞等就其部落設法資助
則不必遠赴巴里坤且伊犂人衆四處分散已屬
無幾策楞等現在進兵亦無暇籌辦此事黃廷桂
不必久駐巴里坤應仍回至肅州督辦調撥軍需
事務
庚申
授總兵李繩武為安西提督駐劄巴里坤
上諭大學士曰豆斌現在患病著解任調理安西提
督員缺著李繩武補授即赴巴里坤會同和起等
辦理糧餉事務
辛酉
諭防範哈薩克事宜
上諭軍機大臣曰阿逆現竄入哈薩克境内西路命
達爾黨阿北路命哈達哈等各領兵索取阿逆或
逞其狡謀詐言哈薩克縛賊擒獻引兵深入設伏
以待皆不可不豫為防備達爾黨阿等領兵前往
即哈薩克有擒獻之言亦仍宜擁兵自衛多方防
範毋冒昧以墮奸計方為妥協現在富德追襲唐
古特等所遇哈薩克兵丁係受阿逆慫惥搶掠塔
本集賽噶勒雜特等游牧在阿逆之意無非欲使
哈薩克有得罪天朝之名而伊因得潛竄彼處以
為藏身之固是以特降諭旨曉諭哈薩克阿布賚
令其擒獻逆賊不特將搶掠塔本集賽等事概免
究問尚當加以厚恩並將富德等所獲哈薩克屬
人二名即行遣回達爾黨阿等接到諭旨即先遣
幹員同伊屬人前往詳悉傳諭仍帶兵速行進發
責令擒獻
命傳
諭左部哈薩克
上諭左部哈薩克阿布賚曰逆賊阿睦爾撒納勢窮
力竭竄入爾哈薩克境内又煽惑爾屬人等搶掠
塔本集賽噶勒雜特等游牧誘令爾等獲罪天朝
伊得以棲身爾境苟延殘喘今爾部邊境人等誤
信其言私相刦掠遇大兵擊敗擒獲爾屬人呼岱
巴爾氏額塞爾拜二人解送來京詢問知爾固不
知情也應即將此二人正法念爾部落向屬恭順
不過屬人誤聽阿逆之言是以格外加恩將爾屬
人釋放遣回並齎賞内縀四疋從前侍衛順德訥
奏稱爾欲受天朝厚恩遣使進貢後使人為阿逆
所留未經入覲朕已早鍳爾誠悃此次接到諭旨
即將阿逆擒獻不特搶掠塔本集賽等事概免究
問仍當加以厚恩現遣兩路將軍等領兵萬人將
抵爾境爾等倘墮賊計迷而不悟不即擒獻則必
更發大兵盡行𠞰滅爾其熟審利害毋貽後悔
癸亥
命曉諭準噶爾部衆
上諭準噶爾部衆曰前因將軍策楞等疎縱逆賊遷
延觀望而辦理一切事宜諸多未協是以特命大
學士忠勇公傅恒前往軍營與爾各部落台吉宰
桑等齊集會盟整飭軍務即如策楞等派爾等各
鄂拓克兵丁隨營出征朕念爾等屢遭兵革生計
艱難特降旨令歸各游牧休息耕種其軍營支用
爾等馬匹牲隻並令給予價值以示體卹今策楞
等自知前愆業已領兵前進爾台吉宰桑等亦有
效力行間者不便更因會盟之事久候時日現已
停止大學士公傅恒前往用須諭旨詳悉曉諭爾
準噶爾地方連年不靖互相刦奪各部落生計自
不能饒裕然能及時播種牧養牲隻以務本業則
一二年間元氣自可全復若徒以搶奪為事則有
業之戶一被搶奪即成貧乏甚至從而效尤盗賊
日熾勢將何所底至因思有無相卹貧富相通即
爾部落中原自有可以通融籌辦之道果能收養
貧民使其耕作自給則衆人皆可不致失所久之
自成善俗爾台吉宰桑等務期約束所屬禁止刦
奪辛勤力作互相睭卹副朕子愛羣黎之意至於
衣服制度不妨仍其舊俗若因歸順天朝必盡用
内地服色勢亦有所難行爾等習慣自然一時豈
能驟易且將舊時衣服盡行棄置亦殊非愛惜物
力之道即朕所頒賜物件亦止宜善為收貯傳之
子孫惟來京朝覲暫時服用現在喀爾喀蒙古王
公及居住青海之厄魯特等平日各居游收止仍
其舊惟來京及赴圍場扈從時始易服色爾等俱
可倣照而行朕令爾各部落等編立旗分設官授
爵其制即與爾部設立宰桑得木齊收楞額之意
大略相同從前爾等不知妄生疑懼或謂難以奉
行爾等應再行明白曉諭使之各奉約束勿滋事
端方可永享昇平之福爾台吉宰桑等皆受朕厚
恩惟仰體朕一視同仁之意善為撫綏庶幾所屬
人等皆知守分安居休養生息朕實有厚望焉
命諾爾布敦多克之子巴雅爾拉虎承襲公爵
上諭軍機大臣曰策楞奏稱諾爾布敦多克及伊子
達瓦俱已病故深堪悼惜著賞銀二百兩料理喪
事其公爵即著伊幼子巴雅爾拉虎承襲伊游牧
與哈薩克接壤如欲遷移至額林哈畢爾噶等處
悉聽其自便巴雅爾拉虎尚在幼年並著於哈薩
克錫喇尼瑪内酌派一員代為管轄
乙丑
命劉統勲馳驛回京
上諭軍機大臣曰前降旨令劉統勲回至巴里坤協
同何國宗辦理西域輿圖此時應已抵巴里坤輿
圖事務仍交與何國宗專辦劉統勲著即馳驛來
京
丙寅
命定西將軍策楞遣人曉諭回人波羅泥都等
上諭軍機大臣曰策楞等奏稱回人波羅泥都霍集
占等兩次遣人至軍營俱未得達今又遣厄魯特
策勒伯探聽大兵抵伊犂信息欲來投誠等語波
羅泥都等屢次遣人探信如投誠之意屬實策楞
等應即派兵前往曉諭伊等果親至軍營即准其
歸降其如何安插納貢之處奏聞請旨
命納噶查之弟巴爾濟承襲公爵
上諭軍機大臣曰納噶查之弟達克巴前經加恩令
其承襲公爵現在又已病故其公爵著納噶查幼
弟巴爾濟承襲
丁卯
訓飭定西將軍策楞等
上諭軍機大臣曰據策楞等奏稱玉保領兵前赴察
罕烏蘇追尋阿逆蹤跡達爾黨阿等由博羅塔拉
進發俟至勒卜西特勒木哈達處會齊一同前赴
哈薩克又策楞等因籌辦官兵馬匹口糧暫駐於
登努勒台博羅布爾噶蘇等處以為聲援至應赴
博羅塔拉時即行前往等語觀此可知此次仍是
玉保一人領兵前赴哈薩克而策楞等並未繼進
夫策楞扎拉豐阿身為將軍不親自前往反令玉
保獨行是誠何心豈將軍之去反不如玉保之去
為有益耶況玉保原係需人提調指揮之人伊得
意則進失意則退策楞等諒所深悉豈以玉保擒
獲逆賊則專屬玉保一人之功設令無功獲罪策
楞等身為將軍又可脱然事外耶策楞等寧不計
及此而冒昧妄行朕實為之不解伊等摺内有仍
懇朕慈鑒之語試問以如此行事尚欲邀朕憐憫豈
但知乞朕加恩竟不自忖作何承受耶總之伊等
前奏欲赴哈薩克之意特因朕嚴旨催促廹於
不得不然姑勉強從事及稍加温諭即自延緩不
前殊不知朕所矜憫者乃行間兵弁及哈薩克錫
喇尼瑪等新來歸附之人此際殊覺勞苦耳豈謂
策楞等受任將帥不能奮身前進至於數數僨事
轉得邀恩耶策楞等身膺重任理應勇往直前有
進無退乃必待朕降旨督促方圖前進否即退縮
不前曾不思道路遙遠軍中事宜若必待朕一一
指示而後奉行詎能望其成事即如官兵口糧一
事當向巴里坤領取不應向厄魯特凑辦去歲用
兵時準噶爾人衆尚未困弊原可因糧於敵且大
兵不久即還亦非久駐而永常懵然不知必斤斤
以計日授糧為辭朕是以斥其非而加之罪今歲
進兵則諸部落當阿逆擾亂之後事勢與前大異
不但派往哈薩克之兵當以接濟口糧為要即駐
伊犂等處兵丁亦當由内地運給口糧豈可轉向
厄魯特等凑辦在將軍惟當迅速進兵至所需口
糧何難向巴里坤領取即令不能尅期全到且先
趕運兒馬騍馬其羊隻隨後運送有何不可而策
楞並不籌辦前後奏摺亦無一言及此豈不重堪
駭怪乎且準噶爾人衆俱我臣僕伊等生計艱難
尤當施恩賞賚何至索及伊等牲隻策楞等如此
湊辦牲畜派撥各鄂拓克兵丁全不知事體輕重
尤屬悖謬不堪又此次派往哈薩克之兵自可就
現有之兵酌量調度毋庸更為徵派如富德帶兵
三百即能擊敗哈薩克一千之衆伊等獨未之見
乎我兵抵哈薩克時彼若即行縛獻阿逆則已否
則量我兵力或可急進或應徐圖總在相度機宜
隨時辦理何可豫存拘牽之見策楞等並不審量
事勢而率意乖舛若此朕實不勝詫異再覽伊等
所奏並未言及伯什阿噶什現在何處從前伊與
阿逆頂佛結盟同惡有素此時保無私相紏合阻
撓我師尤宜先事防範著達爾黨阿細加偵訪如
伯什阿噶什已向内地遷移並無他故自可毋庸
辦理倘有别情即先將伯什阿噶什擒拏取其牲
隻助我兵力然後前赴哈薩克庶可剪除阿逆羽
翼使無他患今擒拏阿逆之事業經屢降諭旨責
成達爾黨阿當善體朕意奮勉出力速圖奏功若
策楞等或去或不去及伊等尚肯救過贖罪與否
並聽伊等自行揣度為之朕亦毋庸多諭
五月戊辰朔
命革玉保參贊大臣仍在領隊大臣效力行走授達
爾黨阿為定邊右副將軍巴禄為贊參大臣
上諭軍機大臣曰據玉保奏伊並未行文策楞令其
停止進兵一摺此語更屬悖謬試思伊即並未阻
止策楞而逆賊阿睦爾撒納究竟脱於誰手伊等
如果協力同心彼此不相推諉何以貽誤至此即
如拏獲額林沁一事伊屬人既有抗拒情形即應
奮力𠞰捕收其馬匹乘勢追擒則阿逆必不至於
漏網及遣使哈薩克又復如此畏葸游移玉保獨
不與聞其事乎再前奏阿逆脱逃時兵力無多今
則突稱帶往二千人種種自相矛盾明係有心欺
飾若仍令參贊軍務必至掣肘僨事著將玉保革
去參贊大臣仍在領隊大臣上行走以供驅策此
次若能奮勉尚可寬宥倘稍有退縮必重治其罪
達爾黨阿近日辦事甚屬勇往著授為定邊右副
將軍巴禄現往軍前辦事著授為參贊大臣
命駐劄巴理坤辦事大臣和起來京
上諭軍機大臣曰和起在巴里坤辦事甚屬黽勉著
馳驛來京面聆訓示再往軍營同兆惠籌辦一切
事宜其巴里坤事務著侍郎雅爾哈善暫行前往
管理
己巳
諭辦理遷移輝特部落人等游牧事宜
上諭軍機大臣曰準噶爾地方年來屢遭蹂躪未經
安輯朕前已降旨令策卜登多爾濟普爾普等俟
明年遷至原游牧處庶於生計有禆今據納穆扎
爾奏伊等今歲請在鄂爾昆額爾得尼招等處游
牧俟牲隻孳息再行遷移著即照所請行至納噶
查之弟烏勒木濟等求往青海居住事屬可行但
伊等原係久居準噶爾地方之人水土素所服習
若移至青海轉恐無益從前納噶查曾經奏請朕
已降旨曉諭烏勒木濟等著仍遵前旨明年同策
卜登多爾濟普爾普等遷回原游牧居住
命曉諭都爾伯特各部落禁止盜竊
上諭軍機大臣曰都爾伯特人等與扎哈沁等彼此
盜竊牲隻案犯纍纍皆由準噶爾連年擾亂以致
劫奪成風恬不知怪抑知伊等生計全賴牲隻似
此盜竊相尋牲隻不獲蕃孳生計焉能充裕亟須
嚴行禁止著傳諭納穆扎爾舒明阿蘭泰巴蘭泰
等通行曉諭都爾伯特輝特扎哈沁沙畢納爾人
等務各嚴禁所屬毋得盜竊滋事務期守分各圖
生業副朕休養羣生至意
庚午
命寬參贊大臣富德降革罰俸各案
上諭軍機大臣曰參贊大臣富德此次追襲唐古忒
雖未拏獲中途將哈薩克人等擊敗殊屬奮勉著
加恩將富德所有罰俸降級革職留任之案概行
寬免
逆黨察噶什庫克等正法
軍機大臣奏言臣等審訊察噶什附和阿逆謀
叛阿逆將約蘇圖殺戮後即令察噶什管理綽
和爾宰桑事務始終黨同附惡應請
旨將察噶什凌遲處死其唐古忒僕人庫克亦應處
斬奏入報
聞
辛未
命定西將軍策楞等確探阿逆逃竄地方
上諭軍機大臣曰詢問富德解到哈薩克呼岱巴爾
氏等告稱阿逆逃竄若由阿勒坦額默勒庫隴癸
嶺經過沙喇擘勒地方可至右部哈薩克境内等
語沙喇擘勒地方即係伯什阿噶什所居伊向與
阿逆交結今尚未見投誠或與阿逆同投右部哈
薩克亦未可定著達爾黨阿玉保確探阿逆逃竄
去向追蹤緝拏若伯什阿噶什與阿逆會合則先
掠其游牧以增兵力前已降旨令策楞等籌辦伊
等身任將帥並不慮及必待朕之指示不知伊等
所辦更有何事即伊等緝賊之不力於此益見且
哈薩克錫喇尼瑪等皆熟諳情形之人阿逆向何
處逃竄亦應詢問伊等辦理朕閱策楞等止奏遣
人往哈薩克阿布賚處而不及比里坤斯伊等又
何以知阿逆逃往哈薩克左部必不逃入右部境
内耶並著傳諭策楞等與哈薩克錫喇尼瑪等悉
心籌畫迅速追擒另有諭旨曉諭右部哈薩克著
侍衛布衮馳驛齎往
命傳
諭右部哈薩克
上諭右部哈薩克阿比里斯曰阿睦爾撒納生性奸
詐為爾等所稔悉今者背恩逃竄滋擾厄魯特各
部落朕命將軍等領兵擒拏伊力窮計蹙又逃入
爾哈薩克境内此特因準噶爾地方不獲棲身以
爾部乃邊遠之人不深悉其罪狀易於欺妄暫求
依託或乘間煽惑爾等擄掠厄魯特等游牧藉此
生釁使爾部有獲罪天朝之咎不便將伊擒獻以
為荀延旦夕之計爾等中伊詭謀或現將伊存留
容隠亦未可定是以特行降旨曉諭速將逆賊擒
獻軍營朕必重加恩賞並令爾部落照舊安居勿
令騷擾現在大兵兩路進發不過萬餘如爾等甘
為賊用執迷不悟朕必興師十萬盡行𠞰滅爾等
其熟計利害仰承恩典毋貽後悔
命喀爾喀貝勒車木楚克扎布暫回游牧
上諭軍機大臣曰據和起等奏准策楞咨現在撤回
喀爾喀貝勒車木楚克扎布公旺布多爾濟等令
往巴里坤聽候調遣等語車木楚克扎布等如已
調遣進兵即令其前進若尚未起程著和起等降
旨曉諭伊等自去歲在軍前行走往返勞頓今不
過捕一逃犯毋庸多派人員且策楞等早已率兵
前進伊等前往亦屬無及車木楚克扎布旺布多
爾濟俱著帶兵各回游牧以示優卹
壬申
命諭定西將軍策楞等
上諭軍機大臣曰策楞等雖自知不能實力追擒阿
逆之罪而現在辦理亦不合機宜從前伊等奏阿
逆逃竄帶兵甚少今復欲多選兵丁再行前進且
派撥厄魯特兵丁更向各鄂拓克等支取口糧殊
不知索倫察哈爾兵丁儘足調遣若厄魯特兵丁
乘勝則進遇敵則退不能奮往出力何庸多派至
向伊等支取口糧更屬不合伊等若不將巴里坤
運送口糧飛檄停止此時早已運到何致如此周
章此皆策楞等從前冐昧所致再伊等奏請存留
伊犂兵五百名甚屬無謂若將此兵帶往追擒阿
逆豈不甚善今反欲將此存留伊犂不過為保護
伊等一身起見與軍務何益又稱帶兵回至登努
勒台地方等語朕從前令伊等在登努勒台牧放
馬匹相機進止特因伊等先令玉保前行哨探尚
在未議進兵是以令其暫住陸續繼進今既已進
發豈有將已進之兵復行撤回之理種種拘泥辦
理甚屬謬妄此旨到日策楞等即速行前往毋得
退縮怯懦仍蹈前轍
諭定邊右副將軍達爾黨阿等辦理古爾班和卓事
宜
上諭軍機大臣曰據策楞等奏古爾班和卓係哈薩
克仇敵去年即行投誠亦無附和阿逆之事等語
此奏甚屬錯誤古爾班和卓不特上年並未投降
且班第等前經奏稱伊因擒獲達瓦齊曾為阿睦
爾撒納稱慶則此時與阿逆同行亦未可定著傳
諭達爾黨阿玉保大兵前進古爾班和卓若將伊
游牧内移前來謁見則可准其投降否即用兵將
伊擒拏解送京師並收取其牲隻以佐大兵進𠞰
之用
(臣)等謹案大兵平定伊犂遠近諸部懷仰
恩威輸誠恐後間有一二怙終附逆首鼠兩端者無
不自罹法網以速滅亡若古爾班和卓前此
詐稱歸命潛懷狡謀一時軍營大臣等尚不
能洞其情偽為之奏請我
皇上坐照如神無幽不燭於乞降之始核其蹤跡已
自包藏異心是以
密授方略俾知悉心防範厥後古爾班和卓猶託詞
移往阿爾台乘間竄入烏梁海與阿逆狼狽
交通屢肆奸宄將軍等幸得禀承
廟算一殱之於西路復遇北路大兵全行剪滅於此
知么麽伎倆無一能逃
聖明照察而當軍書旁午時遙揣情形於數萬里之
外
睿慮周詳若持左劵又豈僅昔人所稱虜在目中者
所能髣髴萬一也哉
平定準噶爾方略正編卷二十七
