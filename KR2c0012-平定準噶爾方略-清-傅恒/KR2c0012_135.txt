平定準噶爾方略正編卷八十一
乾隆二十四年冬十月庚子
定邊右副將軍富德等疏奏拔達克山呈獻逆
賊霍集占之尸函首送京
富德等奏言臣等向拔達克山頭目素勒坦沙
索取逆賊霍集占波羅泥都再行遣使前往八
月二十五日據巴圖魯侍衛額爾登額遣吉林
佐領葉卜充額等稟稱聞拔達克山因鄰部欲
來取二賊遂先行殺死隨於九月初九日面見
素勒坦沙給與檄文賞物據稱擒獲霍集占等
之後即送至柴扎卜拘禁有琿都斯部落前來
索取霍集占等又欲潛通我讐國塔爾巴斯所
遣之人為我擒獲因集衆公議將伊等殺戮以
免後患等語額爾登額等云爾部既獲二賊不
縛獻而擅殺已屬不合此時即應將首級獻出
素勒坦沙尚以經典為詞再三辯論始云我等
已歸順
大皇帝但自行獻出恐衆人不服應請遣人驗實再
定額爾登額等密諭從準噶爾脱出熟識二賊
之右衛滿洲納達齊前往據云驗過霍集占之
尸屬實其瘞埋波羅泥都之地與霍集占中隔
一牆但有血跡並無尸骸又令同行回人素勒
坦和卓密雜帕爾詳驗俱稱確實隨經額爾登
額驗得霍集占之尸左手有鳥鎗傷脇上鳥鎗
傷直透腋下有鳥鎗輕傷因詢波羅泥都尸骸
據稱波羅泥都曾囑其從人云一切罪孽俱汗
和卓木所為我死後不可同一處葬或移至喀
什噶爾更好等語伊兄弟隨從共四十餘人内
有十餘人潛逃或係將尸盜去當遣人究問遂
於十三日遣其親信往柴扎卜將守尸之們多
索丕等嚴審十九日據素勒坦沙告稱刑訊看
守人等實不知為何人盜去若未殺而詭稱已
死日後敗露
天朝豈能容恕隨舉回經設誓額爾登額等亦多遣
回人厄魯特等在外密訪俱稱殺死是實二十
一日巴圖魯侍衛伍岱將回人們多索丕回婦
濟爾噶勒等𫝊来訊問僉稱被殺又據們多索
丕告稱兩和卓木在柴扎卜原住居兩處十餘
日後有數人来將二人拘於一室三日後忽有
二百餘人圍守房屋旋有數十人突入云今来
殺汝二人遂將我等曳出良久我搶入門内見
二人俱被殺死隨從者逃出十餘人或將波羅
泥都之尸盜去等語濟爾噶勒告稱兩和卓木
被殺時我與瑪拉塔什阿琿之妻及鄂勒錐圖
索丕等三人擁擠不肯出門有執刀二人彼此
相顧一人先砍小和卓木首聫一綫其大和卓
木被砍未絶我抱持哭泣鄂勒錐圖將一人刺
倒衆人遂疊刺和卓木胸前併刺死鄂勒錐圖
將我二人曳出我等奮身直前求死瑪拉塔什
阿琿之妻遂被刺傷數處而死我被刺絶而復
甦等語薩喀勒索丕告稱兩和卓木被殺後我
將尸骸掘地埋藏當日即被𫝊喚到此不知為
何人盜去等語額爾登額等再四詰訊并將霍
集占首級令其識認據呢雅斯索丕哭告伊自
幼由我撫養指點額角出痘瘡痕記識甚確因
將霍集占首級及親見殺死波羅泥都之人令
其於二十二日起程將此先行報知三十日額
爾登額等到營臣等與領隊大臣侍衛官員及
伯克霍集斯摩羅郭波和卓布魯特阿竒木令
其識認俱云詳看首級視生前雖覺稍變但面
龐可識其髮際右太陽瘡痕鬢角及唇頦微鬚
實係霍集占首級無疑臣等諭来使端伯克云
爾等不將逆賊縛獻又不候使人到日遽行殺
死而波羅泥都尸骸亦未尋獲况前差侍衛薩
穆坦自爾部起程次日爾部遣人追告霍集占
因傷身死今又云與波羅泥都同時被殺前後
互異顯係藏匿波羅泥都但將霍集占尸身送
出據稱我等全部皆投誠
大皇帝欲安生業故將二賊擒獲但鄰部俱来索取
若縱之他往必會兵報讐前此拘禁時𫝊聞霍
集占傷重身死及遣人往驗尚存薩穆坦行後
琿都斯即領衆五千勒取二人因决計殺死以
絶其望但我部不知罪人之尸關係甚重以致
看守不嚴深為悔恨此次遣使起程素勒坦沙
即領兵二千往禦琿都斯之衆若波羅泥都未
死或縱其逃去豈能保無敗露等語臣等又詳
訊們多索丕等回人俱供係撫養二賊及隨從
多年之人親見被殺與額爾登額所報相同查
蘇朱克圖之妻濟爾噶勒係奬賞孔雀翎布魯
特阿竒木之姊薩喀勒索丕之妻係公鄂對姪
三等侍衛阿卜都爾滿之姊伊等現在軍營因
令其密行訪問亦稱所言屬實臣等伏思逆賊
霍集占波羅泥都蒙
聖主繼絶舉廢生死肉骨之仁乃敢悍然反噬傷害
使臣抗拒大兵種種逆惡擢髮難數今年閏六
月臣等奉
命三路進𠞰逆酋聞風潛遁全部乞降臣等輕騎追
襲仰藉
威福屢摧賊衆陣斬二千餘人收降一萬四千餘口
賊勢窮蹙逃入拔達克山臣等以利害曉其酋
長二賊遂被拘繫卒就誅戮函首獻欵恭順有
加此皆我
皇上神謨睿慮纘承
聖祖
世宗綏靖遐荒之丕緒自用兵以来平定準噶爾全部
左右哈薩克東西布魯特塔什罕安集延烏梁
海諸部先後内附今又平定回部殱厥渠魁收
降拔達克山部落十萬戶博洛爾部落三萬餘
戸闢地數萬里請為臣僕者數十部五載之間
建此偉績考之自古帝王未有若斯之神速者
臣等職在戎行幸宣敵愾尤不勝懽欣踴躍謹
遣
乾清門二等侍衛噶畢雅圖巴圖魯額爾登額等
將逆賊霍集占首級函送京師并將親見殺死
波羅泥都之們多索丕等及拔達克山素勒坦
沙来使額穆爾伯克送京臣等即領官兵於十
月初二日回葉爾羌欽遵前奉
諭旨將舊派兵丁分起撤回新派兵丁酌留鎮守俟
至日另行詳議具奏敬書露布由驛馳遞奏入
上諭軍機大臣曰富德等奏報拔達克山素勒坦沙
全部歸誠呈獻逆賊霍集占首級從前兆惠富德
等撫定葉爾羌喀什噶爾等城時朕即諭以速追
逆賊為要迨富德等勒兵向拔達克山索取又諭
以理應速入追擒今二賊伏誅情事確實則伊等
雖未能生擒俘獻而勞績殊堪嘉悦兆惠富德明
瑞阿里衮舒赫德及軍營大臣官兵俱分别加恩
宣諭中外軍務告竣兆惠富德等即遵旨来京商
辦善後事宜大臣官員等亦著分起前来至伯克
霍集斯入覲時將應行入覲之伯克等酌派數人
同来勿令生疑各隊兵丁若係十九年二十年派
出者即撤回各該處其餘兵丁酌派駐防聞副都
統由屯患病若尚未全愈仍令其加意調養不必
亟行前因舒赫德一人駐劄葉爾羌曾諭阿里衮
一同辦事但喀什噶爾尚未有駐劄大臣或令阿
里衮前往著舒赫德等酌議具奏伊等仍於領隊
大臣侍衛内酌留二三人以備差遣再富德等奏
波羅泥都身尸未獲回人等有盜往喀什噶爾之
語今將逃走之逆賊親隨等十五名𫝊諭阿里衮
等留心查獲併身尸送京其富德所送隨從逆賊
之回婦内有布魯特阿竒木及鄂對姪阿卜都爾
璊之姊俱著交付伊等仍將軫念勞績加恩賞給
之處曉示其烏沙克伯德爾格等䧏人俱酌量安
插及移送肅州分賞官兵前諭策布登扎布於舍
楞投入俄羅斯一路駐兵堵截今逆賊授首著即
回游牧弩三永貴不必追𠞰嗎哈沁戕害德舒之
賊著舒赫德於来春派兵數百名搜捕務獲五吉
清馥亦遵前旨將所解馬匹於中途聞信後擇地
牧放候旨安泰蘇勒亦著回京舒常可往省伊父
再行轉回額敏和卓玉素富俱著勞績此時若同
来則回部經理乏人額敏和卓著加恩晉封郡王
同舒赫德駐劄辦事玉素富著加恩賞給郡王品
級来京請訓後回游牧休息俟更换額敏和卓時
前往此次紅旗奏捷甚為迅速著加恩將經過各
臺站交該管大臣詳查造册送部議敘併將大功
告成𫝊諭章嘉胡土克圖及駐藏大臣俾衛藏及
阿里拉達克等處知之
賜拔達克山素勒坦沙
勅書
奉
天承運
皇帝勅諭拔達克山素勒坦沙將軍富德等奏爾擒
獲逆賊霍集占波羅泥都因鄰部生心俱行殺戮
遣使請驗逆尸函首以獻全部歸降願為臣僕恭
順之忱深用嘉悦俟爾使至京自必優加賞賚兹
以降勅賜爾蟒緞四端其爾處所拘之阿卜都海
里鄂斯璊俱受逆賊信任附和為惡將軍大臣等
奏請諭爾縛獻朕念伊等尚非霍集占之負恩反
噬可比爾等若以業經誓約乞其餘生朕亦加恩
賞給但此二人在葉爾羌喀什噶爾諸回人中頗
著名字爾游牧相近當嚴行約束毋俾潛逃生事
致有乖誠悃爾與所屬其善自為計以永荷將来
之恩澤特諭
以平定回部
宣諭中外
上諭大學士曰將軍富德等奏報拔達克山素勒坦
沙奉檄拘禁逆賊霍集占等於柴扎卜嗣因霍集
占欲與琿都斯等部落暗行攻襲當將霍集占波
羅泥都𠞰殺呈獻霍集占首級并看守逆尸人等
隨經驗看明確馳送京師等語前此大兵平定準
噶爾各部悉入版圖而東西布魯特左右哈薩克
無不傾心向化獨逆酋霍集占兄弟辜恩反噬不
得不興師問罪雖葉爾羌喀什噶爾等城以次撫
降設官定賦將就蕆事而兇渠一日不獲則軍務
一日不竣是以旁午軍書焦勞籌畫並非好為窮
兵黷武之舉自將軍兆惠富德等勵衆選兵先後
追𠞰屢獲全勝賊勢愈蹙安集延與拔達克山諸
部共知感仰恩威歸誠恐後今既奉檄自效逆酋
授首從此邊陲寧謐各部落永慶安全露布遠聞
此皆仰荷
上蒼福祐
宗社鴻庥俾朕得纘
皇祖
皇考未竟之丕緒惟益勵持盈保泰之心夙夜倍切冰
兢此意當與中外臣民共之兹當殊勲克奏茂典
應修
郊
廟告功益申昭報時當長至朕方躬祀
圜丘其勅所司敬舉受釐宣捷之忱載諸祝冊用申懇
欵恭惟盛京
三陵禮應親謁叩謝但以序届冬寒恐勤屬車之衆特
遣親王前往恭代
東陵
西陵即擬親赴展謁而計程往返適届
慈寧萬夀慶辰敬以明年獻歲諏日親詣行禮然終不
足以抒積悃擬告祭
太廟之日朕親行辰事至
方澤
社稷照例遣親王恭代冬至次日朕恭詣
皇太后宫行禮亦於表文内增撰武成慶語其御殿頒
詔諸儀一併舉行既以循令節而迓崇禧即以慰
慈懷而布溥惠其餘一切典禮各該衙門察例舉行將
軍等凱旋至京時朕當親臨郊勞念我大臣官弁
等敵愾奏功勛施懋著酬庸論賞應備恩榮將軍
兆惠己晉公階并迭賜章服其加賞宗室公品級
鞍轡以示寵異將軍富德著晉封侯爵并賞戴雙
眼翎兆惠富德再著加授一子為三等侍衛參贊
公明瑞公阿里衮并賞戴雙眼翎舒赫德及在事
大臣官員均交部從優議敘兵丁之在行陣者賞
給兩月錢糧其葉爾羌等城兵丁并賞錢糧一月
爰著策勛之令典益昭綏遠之鴻猷將此通諭知
之
命陞賞霍斯庫魯克𠞰賊有功官兵
上諭軍機大臣曰前據明瑞奏敘𠞰賊於霍斯庫魯
克之奮勉有功官兵等應加恩陞賞以酬勞績乾
清門二等侍衛什爾瑪海巴圖魯德爾森保著授
為頭等侍衛三等侍衛哈朗圭巴圖魯塔瑪鼐三
等侍衛滿柱俱授為二等侍衛二等侍衛莽喀察
額爾克巴圖魯海蘭察俱授為頭等侍衛藍翎侍
衛肯特克巴圖魯羅托著授為三等侍衛打牲參
領什爾瑪海巴圖魯奬賞孔雀翎湍濟勒圖著授
為總管佐領齊爾瑪海巴圖魯奬賞孔雀翎哲野
勒圖著授為參領驍騎校奬賞藍翎立格署防禦
驍騎校奬賞孔雀翎卓楞德衣驍騎校烏納哈俱
著授為防禦馬甲奬賞藍翎賚布哈伊特格勒圖
巴圖魯領催奬賞藍翎穆庫楚白都訥奬賞藍翎
領催納喇善吉林領催堪泰俱授為驍騎校奬賞
藍翎前鋒遜塔著授為護軍校打牲馬甲察罕泰
八十九額勒圖呼爾厄魯特馬甲們都伯勒克俱
授為領催鑲白旗滿洲護軍校署章京常青著授
為副護軍參領副護軍校富明鑲黃旗滿洲藍翎
長富昆鑲白旗滿洲前鋒烏爾泰鑲黃旗滿洲前
鋒九十俱著授為護軍校此内莽喀察等奮勉陷
陣援出官兵應格外加恩莽喀察著賜號丹巴巴
圖魯立格賜號特古爾德爾巴圖魯卓楞德賜號
特古斯巴圖魯額勒圖呼爾賜號哈叨巴圖魯們
都伯勒克賜號卓里克圖巴圖魯九十賜號庫魯
巴圖魯各賞銀一百兩
命額駙色布騰巴爾珠爾等管理大閱事務
上諭軍機大臣曰拔達克山遣使入覲應大閱八旗
官兵俾知天朝武備此時預為操演方覺嫻熟著
派色布騰巴爾珠爾扎拉豐阿管理
定邊右副將軍富德等疏奏招服博洛爾部落
富德等奏言臣等前於葉爾羌收獲回人愛達
爾伯克詢知伊係博洛爾部落有三萬戸與拔
達克山接壤因與霍集斯商議繕給托霍斯肯
之伯克伊斯邁拉和卓奬賞藍翎敦多卜等印
文於九月初三日前往招撫今據博洛爾頭目
沙和碩默持遣使該畢伯克等前往軍營據伊
斯邁拉和卓等告稱行至沙和碩默特所居十
里外即遣人迎接次日相見沙和碩默特敬奉
印文譯看訖戴於帽頂十七日筵宴使人以歸
附奏章付該畢等起程并云拔達克山若不獻
出霍集占等我即選衆隨征情詞甚為恭順臣
等加以撫慰十月初一日同拔達克山使人一
體筵宴交額爾登額等伴送来京謹將該部落
奏章臣等文檄一併恭呈
御覽奏入報
聞
辛丑
諭定邊將軍兆惠等辦理伯克霍集斯等来京
上諭軍機大臣曰昨諭兆惠富德等與霍集斯偕来
并將應行入覲回人一同行走使之不疑今大功
告成霍集斯不無覬覦率同入覲更宜慎之又慎
方合事機伊若以往和闐或烏什整裝為詞即婉
言勸阻令其派出親信前往若求兆惠等同去更
屬不可霍集斯起程後舒赫德即將伊子漠咱帊
爾及其家屬盡行整裝送京至回地既無滋事之
人則將来仍於伊犂駐兵以休息各城回衆惟令
其輸納貢賦一應善後事宜伊等即會商妥議具
奏
以用兵準噶爾始末
宣諭諸王大臣
上諭諸王大臣曰拔達克山素勒坦沙等歸誠逆賊
霍集占授首於辦理回部固告成功而平定準噶
爾全局亦於此大定昨已降旨宣諭中外王大臣
等躬逢國家景運昌隆殊勲捷奏當與朕同心感
慶敬迓
天庥而朕於班師奏凱時迴念前事轉深祇懼非僅為
履滿思謙之虚語也準噶爾一部久外生成自我
皇祖
皇考時屢申撻伐未既厥緒前都爾伯特策凌策凌烏
巴什等方欵關内附在庸庸無識之徒生際升平
日久方皆狃於便安謂可拒而不納殊不思堂堂
天朝撫馭方夏如達瓦齊之蠢然一物縛致京師
以降王豢養數載亦朝臣所共見者豈有儼然視
如敵國至不敢受其降人之理然彼時朕以任事
乏人尚未即決策興師也厥後阿睦爾撒納等各
部来降者叩關踵接實繁有徒於義固有難辭而
處之邊隅又足為喀爾喀貽患勢不得不經理游
牧返之故地且
上蒼錫祚垂禧予以經畫邊陲之事俾朕繼述我
祖宗未竟之志事而朕敢惑於浮議不勉思敬以承之
乎今統計用兵不越五載内地初不知有徵發之
勞而關門以西萬有餘里悉入版圖如左右哈薩
克東西布魯特及回部各城以次撫定現在拔達
克山諸部落皆知獻俘自效捧檄前驅以亘古不
通中國之地悉為我大清臣僕稽之往牒實為未
有之盛事即朕始願亦不敢望其遂能至此也人
情可與樂成難與慮始在久安長治之餘亦勢所
必有然憂盛危明正當動色交儆此番遐方綏靖
我將軍參贊以及一介執戈之士無不得嫺行陣
於國氣人才深有裨益然非朕力為振作信賞必
罰以淬勵之其誰不畏難苟安而坐希無事之福
乎今即飲至告功而日有萬幾宵旰疇咨又何能
自釋敬事之懷有一日之可逸者即前此軍務方
殷運籌乙夜曾不廢令節燕饗之文憂愁二字朕
惟於望雨憫農用之於軍務亦未至於憂愁困苦
如衆人之所畏者兹雖大功告成亦惟永懷圖易
思艱以為昭受凝承之本又豈可恣意求逸耶然
如去冬兆惠深入回地猝爾被遮設非朕先時各
路派兵運饟在道何由集事神速便若轉圜此一
節朕不自謂洞燭先幾而深荷
天地
祖宗眷祐默牖朕衷實愜於懷於此益信
天人感應之符捷如影響而欽承
景命我君臣當益交勉之軍營在事諸臣昨已加恩優
敘至同朕辦理軍務者惟大學士傅恒與朕一心
日夜不懈前因伊犂平定賜加雙公曾涕泣固辭
今伊子傅靈安尚非披堅執銳之歲而即能奮勇
行陣屢著勤勞實愜朕望著賞給傅靈安頭等侍
衛以著酬庸之典大學士来保年近八十行走不
懈及諸軍機大臣官員日夜隨侍候報抄錄一切
均著勤勞大學士𫝊恒来保及軍機大臣并軍機
處行走官員著交部一併議敘仍將此旨通行曉
諭知之
壬寅
諸王大臣請加上
尊號
上不允復
諭曰諸王大臣等以拔達克山素勒坦沙投誠逆賊
霍集占授首準噶爾全局大定具表奏賀并請加
上尊號雖援据典章而朕功成祇懼彌切於懷豈
肯崇尚虛文勉從所請西陲一事仰賴
上蒼福祐
宗社鴻庥殊勲速奏隸版籍者二萬餘里治軍書者不
及五年載籍以来實罕有倫比而朕所深用愜心
者乃不在遠圖之式廓而在
先烈之克成欽惟
皇考付畀朕躬夙夜勉圖繼述矧在早年備承
皇祖眷顧攸隆每遇軍國重務即令面聆
聖訓籌畫是朕躬之仔肩倍重而纘緒者亦倍艱今以
數載間運籌決策之勞克全我
兩朝撻伐綏遐之略返衷自問差可無負
燕貽者當在於是故非好大喜功之為見也我
皇祖聖德神功超越萬古戡定殊勲炳於史冊廷臣請
上
尊號尚未允行乃者關門以西迄乎大漠雖通亘古未
通之境究以國家全盛餘力及之視當年之事會
稍需刻難中輟者其緩急輕重固不可同年語矣
然方其罪人未得朕斷不因盈廷畏葸輙事苟安
若逆渠既獻馘告功則國法用申而軍威自無可
極是以富德捷奏尚請追索鄂斯璊阿卜都海里
二人以絶根株朕以成事已蕆即𫝊諭飭止之固
不能惑於築室之謀亦豈或蹈夫佳兵之戒所謂
行乎不得不行止乎其所當止無成心也兹功成
事定惟欽遵
祖宗之成法益深兢業耳所有王大臣等加上尊號之
請不必行敬惟辛巳歲恭逢
聖母皇太后七十萬夀慶辰鉅典鴻儀舉行伊邇兹以
膚功既奏上慰
慈懷已於長至節宣表稱賀推
恩展禮稠疊便蕃其崇上
徽稱宜以普天
大慶時敬謹恭擬再行奏請
懿旨諸王大臣其明體朕意
(臣)等謹案平回之役初由戡定準噶爾部所
連及而核其始終本末則西師蕆成全局繫
焉方二酋偝德鴟張滅亡固其自速然當勢
窮鋌險三遇
王師躡蹤摧陷猶冀竄身同教援据經典不即縛獻
為辭遊魂暫資假息我
皇上神謨遠燭
預勅將軍等統兵壓境必以罪人斯得為期是以拔
達克山懷
德畏
威不獨函馘縶俘計不旋踵而諸部之聞風内附者
且遠近琛球相屬於是分屯勸墾定賦贍軍
回地日開而伊犂疆索所臻益助金湯之鞏
矣設令二酋乘釋縲還巢之後安居故土反
噬不生是猶四衛喇特或沿初制世封部長
日久保無并吞滋釁勤我遠圖蓋惟
天心誕畀純禧故投會迎機事獲一勞而永逸亦惟
廟算先幾決策故隨宜定變功歸一舉而兼收而
聖德淵沖尤兢兢以保泰持盈為亟惟
天
祖錫祚貽庥之厚澤卻臣民崇上
尊號之彌文於以勵明作而儆宴安綿億萬世善建
不拔之丕基皆於是乎在又豈隆古史書侈
陳景爍所能導揚
盛美者哉
諭定邊將軍兆惠等會商牧放馬匹
上諭軍機大臣曰楊應琚奏稱現在大功告成撤兵
在即除第一起馬五千匹照常解送以資官兵更
换乘騎其二起三起則酌量存留備調及撥補各
營缺額等語解送軍營馬匹若已足用即如該督
所議分别辦理或内地採買草豆未免拮据而沿
途不堪繁費即送往巴里坤擇水草牧放以備伊
犂等處駐兵屯田搜捕嗎哈沁之用今該督已奏
報起程出關應與兆惠舒赫德等相遇自當相度
情形妥協商辦一面具奏俱著𫝊諭知之
癸卯
諭定邊將軍兆惠等酌議駐兵屯田事宜
上諭軍機大臣曰舒赫德奏稱駐防伊犂應派出滿
洲索倫兵四千名建築城堡亦派綠旗兵四千名
所需口糧由水路造船運送第一年派回人三千
戸前往屯田或馬匹或牛驢亦購辦二三千豫備
調用等語伊犂駐兵屯田一事原議以来年為始
由近及遠若一時齊集滿漢兵丁及回人踰萬殊
覺張皇頗露作難之意豈謂若此遂可停其辦理
乎伊從前與成衮扎布同𠞰厄魯特時拘泥招降
之策將沙喇斯瑪呼斯等疎脱以致投入逆回抗
拒大兵伊係效力贖罪之人因在阿克蘇辦事頗
屬盡心故加恩復用看来舊習全未悛改著𫝊旨
申飭至於屯田伊始或派兵五百名防守回人五
百戸耕作計所穫之糧足敷食用再議開擴其原
議駐防官兵四千名亦擬分駐葉爾羌喀什噶爾
阿克蘇等城就回人交納糧石以資養贍况回部
不便久駐我兵前此亦曾諭及舒赫德既如此陳
奏著𫝊諭兆惠富德楊應琚等詳悉妥議具奏
命撤噶斯等處卡倫
上諭軍機大臣曰從前副都統多爾濟奏請裁撤由
西寧之噶斯通伊犂之德卜特爾等處二十三卡
倫彼時因逆賊等尚在逋逃稍為留待今大功既
成著將前項卡倫即行撤回一切遵照原議辦理
以舉行筵宴典禮
命𫝊諭定邊左副將軍成衮扎布等
上諭軍機大臣曰平定回部大功告成北路將軍大
臣等同此懽慶可𫝊諭成衮扎布等宣示喀爾喀
四部落及都爾伯特部落知悉策布登扎布即計
程於十二月二十前後抵京同赴太平嘉宴阿拉
善王羅卜藏多爾濟等從戎頗著勞績亦著徧諭
所部并率軍前效力已經出痘之人来京筵宴
命四川湖廣等處協濟甘肅錢文
上諭大學士曰前因甘省錢價昂貴𫝊諭四川湖廣
各督撫於局鑄餘錢内酌撥協濟現在大兵凱旋
及一應屯田事務民間日用錢文在所必需著於
四川省每年協濟錢十二萬貫湖廣省每年協濟
錢八萬貫按數分起解甘濟用其所需工本物料
價值以及水陸運費各該省俱作正項報銷毋庸
甘省歸還以示體恤其甘省易錢銀兩並著照數
報部撥餉該部即遵諭速行
甲辰
命分别安插收服之嗎哈沁等
上諭軍機大臣曰清馥奏稱伊在楚庫爾戈壁内收
服厄魯特根敦等男婦五十三名口内根敦等四
人請留巴里坤作為嚮導餘人交安西提督歸入
綠旗兵缺等語綠旗兵餉原以養贍内地之人此
等嗎哈沁性習叵測不但占内地額缺且乘間脱
逃又滋事端著𫝊諭清馥將人誠實行走出力者
酌量挑補數名餘俱送往肅州賞官兵為奴并𫝊
諭楊應琚知之
乙巳
命以官犯達什朗等緩決情由曉示軍營官兵
上諭軍機大臣曰此次勾決人犯將達什朗龔宜謙
緩決特以上年庫車僨事皆雅爾哈善之罪此等
微末官員不過聽其指使因將軍辦理不善致獲
罪戾若雅爾哈善等果於軍務妥協辦理而伊等
不能遵奉則一經參奏早已在軍營正法以昭烱
戒尚何待解送京師質訊耶朕辦理一切庶務惟
以大公至正為懷毫無偏曲著將此二犯緩決情
由𫝊諭軍營官兵知之
命議處内閣學士清馥
上諭軍機大臣曰清馥奏稱奉到訓飭諭旨即領兵
七十名往追嗎哈沁等語清馥係領兵追賊之人
既知蹤跡所在即應親身前往乃諉之官兵是以
降旨申飭伊得旨後不過以十數人趲行會合前
遣官兵儘可𠞰捕逸賊何必又派多兵其意特在
自衛耳伊即往追嗎哈沁等不返復何足惜而我
兵七十人徒勞往還乃專為保護伊身之用甚屬
不堪清馥著交部嚴加議處此次辦給官兵之馬
駝牲隻口糧俱著落清馥賠補
諭護軍統領努三等搜捕嗎哈沁事宜
上諭軍機大臣曰努三奏稱阿勒坦和碩嶺在穆素
爾額林哈畢爾噶兩山梁之間夏令尚有積雪此
時更不可行走惟伊犂河源路通哈什空格斯和
洛台等山野獸頗多賊衆或於此藏匿請與永貴
合兵搜捕等語所見甚是但永貴似未至穆素爾
嶺果如前奏何未見知會努三此時伊等應已合
兵一處若能擒賊固善否則遵旨回京交舒赫德
派出領隊大臣侍衛等酌量領兵搜捕努三所帶
厄魯特嚮導數人若效力屬實亦著同来併𫝊諭
舒赫德知之
丙午
諭定邊將軍兆惠等解送降回酌量安插分賞
上諭軍機大臣曰兆惠奏稱齊凌扎卜解到回人内
係逆賊迫脅之各城回衆俱安插吐魯番其伊犂
塔里雅沁伯德爾格烏沙克等衆送往肅州照厄
魯特之例辦理等語兆惠具奏時似尚未聞逆賊
伏誅之信蓋霍集占一日未獲則此等回人仍懷
叵測今大功告成自可從寬免死前已屢降諭旨
仍著送至肅州分賞官兵其葉爾羌等城回衆亦
不必安插吐魯番即順便留於各該處若係葉爾
羌喀什噶爾回人如已過該處亦不必復回即分
派庫車沙雅爾賽里木吐魯番等處安插此數年
来各城未免地廣人稀令其耕種亦甚有益著速
傳知齊凌扎卜等遵照辦理併諭兆惠舒赫德知
之又
諭曰齊凌扎卜所解烏沙克伯德爾格塔里雅沁等
回衆已諭送至肅州分賞官兵但伊等素染惡習
今雖從寬免死仍須嚴加防範著𫝊諭楊應琚吳
達善分賞此等回人時必離其黨羽每一處以十
人為率不可過多楊應琚業經起程出關吳達善
即遵照辦理
命議敘𠞰殺布魯特賊衆之大臣官兵等
上諭軍機大臣曰兆惠等奏稱副都統豐訥亨前往
安設臺站至額格爾呼爾璊哨探之厄魯特驍騎
校伊薩瑪里見賊蹤跡同布魯特嚮導雅克什擒
獲一賊雅克什又招降結寨賊衆幾中鳥鎗豐訥
亨續到𠞰殺二十餘賊等語豐訥亨辦理臺站即
能𠞰賊殊屬奮勉著交部議敘伊薩瑪里雅克什
俱授為藍翎侍衛其隨往效力官兵俱著造册送
部議敘
命參將王玉廷等補授固原副將等缺
上諭軍機大臣曰兆惠奏稱陜西固原所屬之博羅
營副將莫倫岱病故軍營應陞副將者惟王玉廷
一人其遊擊内之富廉巴顔弼請俟參將缺出陞
補等語王玉廷富廉巴顔弼上年庫車攻戰得傷
頗著勞績著加恩將莫倫岱員缺以王玉廷補授
所遺參將員缺即著富廉補授巴顔弼著記名遇
有參將缺出即行陞補
命解送從安集延脱出之原任護軍達林来京
上諭軍機大臣曰兆惠奏正紅旗滿洲護軍達林於
雍正七年被掠轉入安集延近聞大兵進𠞰兩次
潛行得脱來至英噶薩爾伊並未薙辮且聞信即
行脱回本心尚未盡冺請旨安插等語達林著解
送來京候旨
平定準噶爾方略正編卷八十一
