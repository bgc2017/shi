平定準噶爾方略正編卷十七
乾隆二十年秋八月癸亥
諭將軍班第等籌辦準噶爾生計
上諭軍機大臣曰準噶爾數年以來諸部互相殘殺
久失生業甚屬困窮朕統一寰區不忍坐視特命
大軍平定伊犂救生靈於塗炭今聞各部落人等
貧困者多若不加籌畫必至阽危朕心深為軫䘏
因思有無相濟貧富相通各部落中自可通融辦
理將軍班第薩喇爾參贊大臣鄂容安其飭交諸
部台吉宰桑等據實查明極貧戸口勸諭富人共
相養贍尚恐難於接濟著將西路運到官茶四萬
封班第等酌量賞給貧戸或賞給養贍貧戸之家
務宜確查徧給俾其實沾恩澤仍諭台吉宰桑等
嗣後董率所屬各勤耕牧如有盜竊攘奪等事嚴
行禁止若仍踵舊習即照律辦理將此通行曉諭
至各台吉宰桑亦宜體朕撫綏準部至意善為教
養以期生計日豐盜賊永息勉之毋怠
申諭辦理準噶爾事宜
上諭軍機大臣曰據班第等奏布庫努特舊宰桑敦
多克汪沁密告薩喇爾云阿睦爾撒納入覲之心
似屬猶豫或半途復返或遣納默庫班珠爾等將
伊家口遷移俱未可定已密行烏里雅蘇台駐劄
大臣留心防範等語所見甚是昨納穆扎爾照阿
睦爾撒納宰桑等所請遷移游牧朕即傳諭莫爾
渾等留心防範至阿睦爾撒納中途逗留或别生
事端班第等即遵節次諭旨相機辦理又奏稱明
阿特部落二千餘戸原係阿爾台居住之烏梁海
從前被準夷威刦令其防守北界今願移歸舊游
牧若照伊所請將來辦理阿睦爾撒納游牧時可
與噶爾藏多爾濟哈薩克錫喇等兵丁一同遣往
等語其事尚屬可行但阿睦爾撒納雖有罪應誅
其游牧人衆毋庸驚擾誠恐明噶特等肆意搶掠
非所以示體䘏仍遵前旨傳諭伊游牧人衆照舊
安居選派喀喇巴圖魯阿玉錫等大員管轄并嚴
禁搶掠惟將阿睦爾撒納從前貪取之物查出酌
量分賞明噶特人衆方為妥恊至敦多克汪沁舊
係布庫努特宰桑若伊游牧人衆羣相推服即給
還原職其侍衞吞圖布俟有别鄂拓克宰桑缺出
補授班第查明具奏請旨再土爾扈特台吉巴圖
爾烏巴什告稱達瓦齊將伊屬人分散懇請會合
游牧等語班第等應查明辦理并將似此分散者
一體查出應如何辦理之處酌定奏聞並將此傳
諭莫爾渾阿蘭泰舒赫德等將敦多克汪沁所告
之處加意防範毋得稍忽
甲子
申諭駐劄烏里雅蘇台辦事大臣莫爾渾等防範阿
睦爾撒納遷移游牧
上諭軍機大臣曰朕前降諭旨俟阿睦爾撒納前來
擒治後再將伊扎卜堪游牧人衆辦理今詳察情
形前來與否俱未可定若既不前來又將伊扎卜
堪游牧人衆遷至塔爾巴噶台一處會合則必挈
之潛逃不可不預為防範著速傳諭莫爾渾等阿
睦爾撒納如抵烏里雅蘇台逗留時藉稱遷移游
牧之後再行入覲則莫爾渾等當以未奉朕旨不
敢擅許為詞如或抗違即帶兵辦理倘坐視遷移
致成大釁朕必重治其罪計此時阿蘭泰亦已到
彼其會同密議相機果斷一得信息即速奏聞
乙丑
命鑄給管理巴里坤大臣印信
上諭大學士曰策楞已賞給都統職銜令駐劄巴里
坤辦理事務著鑄給管理巴里坤等處官兵大臣
印以昭信守
丙寅
密諭派員管理阿睦爾撒納游牧
上諭軍機大臣曰朕昨密諭哈達哈俟辦理阿睦爾
撒納後其游牧人衆於策凌屬下宰桑内揀選數
人管理繼思喀喇巴圖魯阿玉錫素習夷情受恩
最久故特派伊前往管理扎卜堪游牧但此時即
行諭知阿玉錫恐有洩漏著先傳諭哈達哈等俟
阿玉錫到彼將此旨傳諭仍候諭旨到時即帶兵
會同納穆扎爾將阿睦爾撒納黨惡宰桑烏巴什
錫哈瑪和通烏勒木濟巴圖濟爾噶爾巴桑策凌
阿穆爾濟爾噶勒們都巴桑及在逃之固穆扎卜
等擒拿緝獲其餘宰桑俱不必辦理仍傳諭伊等
以阿睦爾撒納負恩悖逆烏巴什等同惡相濟是
以擒治與爾等無涉宜照常管領戸口安居樂業
永為國家臣僕令阿玉錫等善為撫綏慰諭再班
第等奏班珠爾負恩怙勢遷延入覲自應一併治
罪伊所屬宰桑無多非阿睦爾撒納黨羽可比應
毋庸辦理併將納噶查普爾普屬人俱著阿玉錫
管轄其扎木參齊木庫爾屬人毋得任其逃竄加
意防守候朕旨遵行或因游牧人衆阿玉錫不能
獨管即暫派侍衞協辦朕仍遣人相助哈達哈等
與阿玉錫其悉心會商相機辦理尤宜周詳愼密
毋得稍有洩漏
丁卯
諭辦理接濟降人口糧事宜
上諭軍機大臣曰班第等奏阿睦爾撒納咨稱伊收
集屬下人衆五千餘戸俱多窮困請將接濟官兵
所剰羊萬餘隻指伊俸銀扣抵售買班第等恐其
借端生事致悞行期酌將一半截留候奏請賞給
所辦尚合機宜但阿睦爾撒納屬人安得有五千
餘戶之多明係從各部搶掠俟將伊治罪後遵照
前旨分别給主歸公其餘仍派員管轄又奏稱塔
爾巴哈沁台吉額林沁多羅特台吉舍楞等自哈
薩克逃出被追兵搶奪所有戸口二千餘戶口糧
牲隻俱乏係阿睦爾撒納同族兄弟阿睦爾撒納
遣額林沁之弟納咱爾舍楞之弟諾爾布來請接
濟口糧請暫於額林哈畢爾噶屯耕糧石内計口
授食並於塔本集賽及額林哈畢爾噶等鄂拓克
各派羊隻并將官茶二千封運往接濟俾在和博
克薩里烏隆古等處居住等語此等投降戶口自
應酌量接濟若由内地運往口糧接濟伊等則斷
乎不可班第等辦理尚屬妥協此等人内有應給
與職銜者即行具奏請旨
戊辰
駐劄烏里雅蘇台辦事大臣莫爾渾等疏奏郡
王青滚雜卜收服汗哈屯等處烏梁海部衆
莫爾渾等奏言據參贊大臣喀爾喀副將軍郡
王青滚雜卜咨稱四月十六日奉
旨會同察達克赤倫前往汗哈屯地方收服烏梁海
等遵於六月初四日起程七月初五日至薩噶
勒巴什嶺先遣副都統敦多卜貝子策卜登等
領兵三百名前赴汗地方收服烏梁海等親領
官兵四百名於初九日抵宰桑哈爾瑪什游牧
阿爾呼特地方傳示
聖主仁慈許其投誠哈爾瑪什等率衆懇降並遣一
等台吉班扎喇克察等傳示得木齊那爾圖四
等台吉丹珠爾等傳示明噶特台吉莽納什即
領兵至察罕烏蘇宣諭
皇仁那爾圖莽納什等俱率衆迎降途中適遇扎薩
克齊巴克扎卜根敦等領兵二百名搜緝擅殺
卡倫侍衞貝多爾之賊犯等遂會兵前往十五
日至巴斯庫斯地方宰桑瑪濟岱等亦懇納降
並詢知宰桑那木扎爾住於鄂衣孟保衮住於
薩穆勒都莽噶拉克住於薩勒扎河布珠庫和
齊賴住於哈屯河各地方隨派署參領阿必達
侍衞多爾濟索諾蘇噶特固穆扎卜等分路傳
示於二十五二十七等日多爾濟阿必達等率
宰桑那木扎爾保衮來降二十九日侍衞索諾
蘇噶特帶領宰桑莽噶拉克來降惟宰桑布珠
庫尚未投誠據稱願隨特楞古特宰桑投見而
特楞古特宰桑那穆克來見時仍未同至現在
嚴飭那穆克等令其帶領布珠庫前來倘不遵
行即用兵收服續據貝子策卜登等呈稱七月
初五日自薩噶勒巴什嶺帶兵前往宰桑敦爾
卓輝來降告知副都統敦多卜業經傳示情願
歸降又據敦多卜傳示汗地方烏梁海宰桑鄂
木布布魯特宰桑根都什特楞古特宰桑瓜齊
楞布魯特和托克布克圖什那穆克等七人俱
率衆降附其查取各宰桑戸口牲隻數目及應
辦事宜俟貝勒策布登扎布到時公同商酌辦
理臣等伏查汗哈屯等處烏梁海俱已收服惟
布珠庫一人未獲現在各處搜緝不日即可弋
獲俟青滚雜卜撤兵時將一應辦理事宜會同
酌議具奏請
旨奏入報
聞
九月壬申朔
諭尚書公哈達哈辦理阿睦爾撒納事宜
上諭軍機大臣曰朕前命哈達哈以收服烏梁海為
名往辦阿睦爾撒納游牧今青滚雜卜等既將汗
哈屯等處烏梁海收服阿蘭泰亦已抵烏里雅蘇
台阿睦爾撒納自必聞知彼處無庸多駐大員致
阿睦爾撒納見而啟疑哈達哈此時若已見阿睦
爾撒納即告知烏梁海業已竣事有旨命同伊入
覲即會同阿睦爾撒納前來如尚未見亦即前往
迎會沿途加意慰諭不得漏洩事機所有傳諭哈
達哈辦理阿睦爾撒納游牧之旨俱著詳密告知
阿蘭泰令其遵照辦理
諭定北將軍班第等辦理古爾班和卓及哈薩克事
宜
上諭軍機大臣曰班第等奏阿睦爾撒納前遣得木
齊特古斯孟克前往古爾班和卓及西部哈薩克
今與伊等使人同至據伊等來文及使人所告請
將塔什罕城内向日駐劄回人阿竒木一員厄魯
特哈爾罕一員不必駐劄查此係策妄阿喇布坦
時相沿舊制今請裁去是有據占塔什罕之意因
示以不便准行令其齎捧頒諭哈薩克勅書與前
遣之侍衞章武等同往招撫仍令伯什阿噶什之
兵沿途防護等語所辦尚合機宜惟哈薩克來文
内有聞阿睦爾撒納仍居舊游牧甚為喜悦可復
覩噶爾丹策零之時等語此必係阿睦爾撒納隱
諱投降受恩之事但以借兵復仇并總統準部為
詞從前因阿睦爾撒納離軍營未遠詰問恐致洩
漏今已歴多時自當詳詢特古斯孟克將阿睦爾
撒納遣伊前往時有何言語明白供出班第等未
將曾否詰問之處陳奏殊屬含糊此時特古斯孟
克如尚未遣回阿睦爾撒納處即詳悉詢問具奏
再古爾班和卓來文内稱前避達瓦齊之鋒逃往
彼處今欲來歸恐遇舊日仇人相害乞為保護并
恐哈薩克布魯特邀截等語伊若能親身前來受
其歸順則可若必須救助至與哈薩克等搆兵將
來羣起效尤必無休息斷然不可著傳諭班第等
知之
癸酉
命恩克博羅特吞圖布為散秩大臣仍授吞圖布為
扎爾呼齊宰桑恩克博羅特為墨得齊宰桑
甲戌
綽羅斯台吉噶爾藏多爾濟和碩特台吉沙克
都爾曼濟輝特台吉巴雅爾等入
覲
行在
命賜筵宴
上行圍派噶爾藏多爾濟等分班隨圍行走
喀爾喀親王額林沁多爾濟疏奏阿睦爾撒納
潛逃額林沁多爾濟奏言臣等於七月初十日
自軍營尼楚滚地方起程八月十九日至烏隆
古地方阿睦爾撒納將印信交臣告稱先至游
牧束裝再行入
覲隨帶領扎薩克林丕勒多爾濟喀爾喀章京雅木
丕勒察哈爾喀爾喀兵二十五名及厄魯特兵
三百餘名同行至次日阿睦爾撒納並不經由
正路繞道從額爾齊斯地方逃去沿途搶掠經
各處陸續來報臣當將印信交與王桑寨多爾
濟即於桑寨多爾濟統領兵内揀選索倫兵二
百名喀爾喀兵一百名於二十日起程向額爾
齊斯地方追逐將阿睦爾撒納逃遁緣由報知
將軍班第管領聲援兵副都統扎爾杭阿察哈
爾副都統栢起侍衞薩木都布管轄種地兵丁
護軍統領塔爾瑪善并照管阿睦爾撒納游牧
副都統納穆扎爾及各處卡倫侍衞駐防烏里
雅蘇台大臣奏入
上諭軍機大臣曰額林沁多爾濟奏阿睦爾撒納逃
遁情形甚屬含糊阿睦爾撒納既未逗留於塔爾
巴噶台游牧業已前進離其妻子游牧處不遠何
以不挈之同行或搶掠喀爾喀再圖竄逸乃顯將
印信交出忽爾遁去此中情形叵測相距甚遠難
以揣度著將額林沁多爾濟奏摺抄寄班第等閱
看從前伊等奏阿睦爾撒納情事朕已節次降旨
訓諭此時班第等若得伊逋逃信息即遵照前旨
相機辦理仍將所得信息及如何辦理之處速行
奏聞
是日
上駐蹕扎克丹鄂佛洛
命軍機大臣帶領宰桑厄爾錐音哈薩克錫喇等入
見行幄
詢問準噶爾地方情形隨
命侍郎玉保等帶領厄爾錐音哈薩克錫喇及散秩
大臣恩克博羅特吞圖布等前赴西路軍營聽
候調遣賞厄爾錐音哈薩克錫喇銀各三百兩
恩克博羅特吞圖布銀各二百兩並
命郡王扎拉豐阿同往軍營辦事
乙亥
命傳
旨奬諭貝勒齊木庫爾普爾普等
上諭軍機大臣曰據莫爾渾等奏稱貝勒齊木庫爾
普爾普貝子德濟特克什克台吉鄂爾參等將阿
睦爾撒納私遣至伊游牧之們都及二僕人拏獲
詢知阿睦爾撒納通信游牧人等先行起程伊即
從阿爾台一路來迎等語昨額林沁多爾濟奏報
阿睦爾撒納中途逃遁甚屬含糊朕尚未深信今
伊私遣屬人通信游牧以冀潛逃種種逆跡俱已
敗露實為深負朕恩齊木庫爾普爾普等不顧弟
兄私情將伊所遣之人拏獲送到深明大義實可
嘉予齊木庫爾等所屬戶口仍令伊等自行管轄
俟擒治阿睦爾撒納後即將阿睦爾撒納戶口產
業分别賞給伊等以示鼓勵齊木庫爾普爾普仍
俟來京入覲另行加恩著傳諭阿蘭泰等降旨曉
諭伊等知之
丙子
定西將軍永常疏奏烏魯木齊接續臺站情形
永常奏言八月二十日據侍衛瑪瑺管理烏魯
木齊臺站筆帖式達桑阿等報稱在瑪納斯河
遇見三處臺站兵丁報稱賊衆百餘人將臺站
搶掠等語瑪瑺等隨即遇見賊衆三百餘人奪
路而出現在將運送官茶人等圍住原欲呈報
定北將軍因臺站已斷今星夜馳報西路並准
總管臺站副都統職銜阿敏道呈報相同臣聞
瑪納斯烏蘭烏蘇地方與阿巴噶斯哈丹等游
牧相近有流散布庫努特貧人二千餘戶時常
盜竊或聞大兵全撤且知臺站兵丁新經更替
肆行劫奪但由此至伊犂臺站均關緊要恐亦
有似此驚擾之處即飭阿敏道接續臺站并行
文定北將軍若臺站已斷即令阿敏道親往台
吉扎那噶爾布等處令其帶兵前往復遣副將
喀爾納帶兵一百名於二十一日前進以為聲
援本日復據侍衞瑪瑺烏魯木齊臺站察哈爾
驍騎校敦多克前來告稱羅克倫一帶三處臺
站亦皆隔絶並稱聞阿睦爾撒納先遣阿巴噶
斯哈丹等領兵前行哨探大兵隨後即到總管
阿敏道聞知此信已將烏魯木齊臺站陸續撤
回等語伏思搶奪賊衆必係蒙古無業貧人斷
無意外之事阿敏道聽信浮言遽行捲撤非急
圖接續不可但臣等已離烏魯木齊十站現駐
木疊地方所帶兵五百名不敷調遣已密行總
管畢里衮將索倫巴爾虎兵丁暫停撤回并遣
人傳知扎哈沁宰桑鄂爾竒木濟同駐劄侍衞
巴哈曼集酌派蒙古索倫等兵接續臺站至烏
魯木齊會同額林哈畢爾噶台吉扎那噶爾布
噶爾藏多爾濟之子諾爾布林沁呼爾璊台吉
納木竒布魯古特台吉胡達里克等公同進𠞰
撲滅小醜通信伊犂再索倫巴爾虎撤回兵丁
馬匹未免疲瘦現在於巴里坤牧放馬匹七千
内調取三千換給兵丁前進奏入
上諭軍機大臣曰據永常奏稱阿巴噶斯哈丹等將
西路臺站搶掠奪取官茶等語前班第等將阿巴
噶斯哈丹等與阿睦爾撒納互結黨援謀為不軌
情事曾經奏聞昨額林沁多爾濟又奏阿睦爾撒
納於中途逃遁伊已帶兵追逐今阿巴噶斯等搶
掠臺站官物則伊等黨惡為奸跡已彰著阿睦爾
撒納受朕厚恩盡喪天良謀為叛逆實天理人情
所不容必應擒獲治罪永常此次辦理尚屬勇往
接到此旨即將索倫兵調回帶領前進其各隊撤
回兵丁如有應調者亦即就近調取彼處現既有
馬七千餘匹酌量調用策楞三格等帶領駐防滿
洲兵一千名奮勇前進或應𠞰除或應安撫公同
妥協辦理如有必需留待之處占據形勢以待後
隊兵至併力進𠞰現在噶爾藏多爾濟等俱赴熱
河入覲恐阿睦爾撒納阿巴噶斯等捏造妄言煽
惑伊等游牧人衆特命噶爾藏多爾濟沙克都爾
曼濟巴雅爾等寄信曉諭伊等游牧人衆由驛遞
寄永常接到日即委妥員遞交伊等游牧再伊等
已派出各宰桑等令玉保帶同馳赴軍營噶爾藏
多爾濟等亦不日即令其回至游牧一切應行辦
理事宜已降旨與玉保俟伊到時永常策楞等會
同詳細商酌籌辦永常仍著辦理定西將軍事務
策楞玉保扎拉豐阿俱著在參贊大臣上行走又
諭曰西路現有應辦之事永常仍令辦理定西將軍
事務所需軍餉著傳諭劉統勲令其將此次軍需
餘存糧石速交恭泰豫為料理妥協俟永常文到
即行應付勿致遲悞
命尚書公哈達哈仍留烏里雅蘇台辦事
上諭軍機大臣曰前已降旨令哈達哈回京今阿睦
爾撒納現在潛逃西路復有阿巴噶斯等搶掠臺
站之事哈達哈毋庸來京著仍留彼處會同阿蘭
泰等辦事其所帶往之根敦扎卜係阿睦爾撒納
信用之人斷不可留此旨一到即著於彼處正法
丁丑
駐劄烏里雅蘇台辦事大臣阿蘭泰等疏奏收
獲阿睦爾撒納游牧
阿蘭泰等奏言臣等於八月二十四日聞阿睦
爾撒納逃竄之信即飭令普慶帶兵速赴阿睦
爾撒納扎卜堪游牧收其妻子二十五日普慶
領兵至伊游牧先收伊牧厰内馬四百餘匹臣
等於二十六日領兵擬往掩襲阿睦爾撒納之
妻及班珠爾扎木參遣宰桑等告稱阿睦爾撒
納不能承受
聖主厚恩肆行背實未知情今聞官兵前來不勝
驚懼臣等隨令班珠爾及衆台吉同來據阿睦
爾撒納之妻訴稱去歲投誠以來仰沐
皇恩不可勝數阿睦爾撒納悖逆妄行不能承受今情
願帶領我子并班珠爾等入訴
聖主之前所有游牧人衆應否令我子管領出自
天恩並乞將游牧人衆遷至塔米爾等處以防逃竄
臣等領兵暫行駐守防範游牧先將阿睦爾撒
納妻子交侍衞富廉等由驛解送並將伊游牧
人衆令其遷至塔米爾等處就近行知舒明辦
理嗣據喀爾喀郡王桑寨多爾濟文稱八月二
十日親王額林沁多爾濟將阿睦爾撒納所交
印信交令守護帶兵行走二十一日至青吉爾
地方遇隨阿睦爾撒納行走之扎薩克林丕勒
多爾濟驍騎校齊克慎藍翎永德伍岱喀爾喀
章京雅木丕勒帶領喀爾喀察哈爾兵二十五
名前來告稱阿睦爾撒納逃遁之後忽將我等
掩襲奮力射賊始得奪路而出適遇阿睦爾撒
納後隊所載軍裝因獲其旗纛盔纓鎻子甲等
物又詢據親王額林沁多爾濟解到阿睦爾撒
納屬人賓巴巴圖爾哈爾察等供稱阿睦爾撒
納潛謀叛逆令長史阿穆爾濟爾噶勒等接取
扎卜堪游牧由哲爾格西喇呼魯蘇哈卜塔克
拜塔克等各處一同逃出如不能全逃止將妻
子帶往又聞令阿巴噶斯之兵搶掠駐劄額林
哈畢爾噶之葉克明安台吉巴雅爾宰桑哈薩
克錫喇游牧令庫圖齊納爾克勒特烏魯特綽
和爾之兵搶掠駐劄伊犂將軍大臣令塔本集
賽噶勒雜特之兵由烏隆古路搶掠撤回各兵
及聲援兵丁等語續又擒獲阿睦爾撒納屬人
鄂立丹津二名查丹津即前遣通使哈薩克之
人俱供實不知情因速行將軍班第及卡倫各
侍衛等隨帶兵由烏英齊一路前赴烏蘭庫圖
爾堵截并行知後隊帶領察哈爾兵丁侍衞官
員前往索爾畢烏拉克沁等嶺堵截奏入
上諭軍機大臣曰阿蘭泰等奏稱已將阿睦爾撒納
妻子及班珠爾等收獲派侍衛富廉等解送來京
並派兵將伊游牧人衆遷至塔米爾等處等語阿
睦爾撒納妻子等即飭侍衛等中途小心管解速
行來京至伊等所奏阿睦爾撒納之妻並不聽從
潛逃此特見我兵已至無可逃遁故為此飾詞豈
可憑信如果誠心不肯潛逃則阿睦爾撒納之詭
計伊妻早已聞知何不先行陳訴著將此情節另
行詳悉具奏阿睦爾撒納游牧人衆不特不宜仍
在原處居住即遷至塔米爾鄂爾昆等處尚屬未
協從前曾令查勘通肯呼裕爾地方為安置伊等
游牧之地即著哈達哈阿蘭泰等將阿睦爾撒納
游牧人衆馬駝器械盡行收取惟留口糧羊隻派
出兵丁嚴行防護移至通肯呼裕爾安置俟齊木
庫爾等入覲後察其情形即將阿睦爾撒納人等
令其管轄所獲阿睦爾撒納遣回游牧之們都等
審訊明白即在彼處正法或於烏里雅蘇台地方
嚴行看守俟擒獲阿逆時一同獻俘阿蘭泰等現
將滿洲索倫兵丁暫在扎卜堪駐劄俟游牧遷定
後令在庫克嶺那木嶺二處防守此項兵丁與其
在彼二處防守不若接應額林沁多爾濟併力前
進更為有益然或相離已遠或馬力不足著阿蘭
泰等查明奏聞阿睦爾撒納逃竄後額林沁多爾
濟即領兵前進擒拏自易且伊屬下人怨恨者多
心已離散阿蘭泰等應遣人知會額林沁多爾濟
設法曉諭阿睦爾撒納所屬人等令其自行擒獻
永受重恩伊屬下人等必自内生變逸賊更易弋
獲將此詳悉傳諭阿蘭泰等遵照辦理
(臣)等謹案阿睦爾撒納逆萌已露屢蒙
降旨將軍大臣密速籌辦而司事者以因循坐失事
機不克仰副
指授以致免脱遠颺其時逆黨猶依巢穴阿睦爾撒
納早蓄異志計必潛通游牧挈致同逃復蒙
我
皇上密勅諸路豫事防範蓋以賊巢不傾非特無以
正助逆之罪且令羽翼游魂假息尤足煽動
滋事殊失操刀必割之義觀於被收時逆妻
以陳訴表異其言固不足信即普爾普等聞
通信而自首亦明知軍營部署已定勢難與
阿逆首尾相應不得已為急圖卸罪計耳伏
讀
聖諭於鬼蜮前後情形一一瞭如指掌是以一舉而
黨惡悉就網羅非諸臣僅僅請移游牧者所
能窺見萬一也
定西將軍永常疏奏諾爾布林沁來投情形
永常奏言八月二十四日羅克倫臺站章京三
扎卜喀爾喀章京齊爾們禀稱據布魯爾通格
臺站之齊巴克告稱遇賊百餘人被傷脱出至
噶爾藏多爾濟之子諾爾布林沁游牧告知隨
帶兵二百名防禦途遇厄魯特五人詢係扎那
噶爾布所屬聞扎那噶爾布已與阿巴噶斯哈
丹班珠爾普爾普等會兵搶掠臺站阿睦爾撒
納領兵直犯伊犂並欲騷擾巴里坤地方我等
回至特訥格爾遇諾爾布林沁擕眷屬内投告
稱有布魯古特百餘人搶掠游牧是以遷移前
來求轉達將軍另行安置等語臣伏思阿睦爾
撒納及新降台吉宰桑等現在入
覲何至忽生變亂必係布庫努特之人託名煽動但
諾爾布林沁係額林哈畢爾噶大台吉挈眷來
投甚屬可疑臣一面傳知烏里雅蘇台大臣偵
探阿睦爾撒納蹤跡復傳知駐劄巴里坤大臣
策楞等將未過巴里坤之撤回兵丁暫行停止
仍飭副將喀爾納接應諾爾布林沁前來奏入
報
聞
己卯
諭駐劄烏里雅蘇台辦事大臣阿蘭泰等派兵擒拏
阿睦爾撒納及接續臺站各事宜
上諭軍機大臣曰覽阿蘭泰等屢次奏摺竟以交辦
阿睦爾撒納游牧一節無誤即可苟安無事如所
奏第四十站以往臺路斷絶已行文將軍班第轉
飭臺站章京永泰速為辦理等語所稱行文班第
之語甚屬糊塗現在臺站已斷作何傳送著即明
白回奏伊等尚未知西路阿巴噶斯等搶掠臺站
之事著將永常所奏抄寄伊等閱看又如接濟額
林沁多爾濟追擒阿睦爾撒納之處竟全不置議
夫桑寨多爾濟一少年耳尚能出兵分路堵截伊
等身為大臣何至一籌莫展著傳諭哈達哈阿蘭
泰於撤回索倫察哈爾兵丁内如何調遣接濟額
林沁多爾濟之力并通信班第作速籌畫辦理再
瑪木特之孫扎木禪人尚可用或令伊揀選扎哈
沁兵丁前驅偵探或於伊等内揀選熟悉道路之
人徑達伊犂通知班第等協力相助一面辦理一
面將現在情形及陸續信息即行奏聞
諭參贊大臣玉保等詢問各宰桑等進兵事宜
上諭軍機大臣曰永常奏摺可即抄寄玉保等給與
同行各宰桑等閱看奏内所稱阿睦爾撒納領兵
直犯伊犂及班珠爾普爾普搶掠臺站之言顯係
虚捏但伊等意見如何阿睦爾撒納現在情形果
能直抵伊犂生事與否大兵或宜速進或俟明年
整頓前行方為有益將伊等意見告知玉保等轉
行陳奏再伊等前赴軍營由阿濟必濟一路前往
此時情形恐中途與賊相遇衆寡不敵殊屬未便
著由烏里雅蘇台帶兵一二百名同行更為妥協
若不便取道阿濟必濟即就近進口由内地前往
雖較遲數日亦屬無礙並著詢明商酌具奏
命傳
諭台吉扎那噶爾布
上諭軍機大臣曰永常奏阿巴噶斯哈丹帶兵搶掠
扎那噶爾布游牧扎那噶爾布因力弱不能抗拒
勉為服從等語是其心本無他情非得已朕已洞
悉著傳諭扎那噶爾布此時但約束游牧整頓兵
力以待大兵前進共殱逆賊毋致驚惶擾亂事定
後自當永受殊恩若扎那噶爾布果能奮力自拔
即束身歸命倘或不能惟宜安靜自守斷不得因
己同阿巴噶斯等形迹交通妄生疑懼致貽後悔
著詳悉曉諭知之
庚辰
諭駐劄烏里雅蘇台辦事大臣阿蘭泰等辦理包沁
及追捕阿睦爾撒納事宜
上諭軍機大臣曰阿蘭泰等奏包沁總管阿克珠勒
於八月二十九日回至游牧殺傷官兵已遣總管
鄂博什帶索倫兵丁追緝包沁人衆并將烏里雅
蘇台兵丁分駐各隘口等語所辦尚合機宜仍速
行文鄂博什追及包沁人衆時諭以黨同阿陸爾
撒納係阿克珠勒一人所為餘皆被其脅從不相
株累前阿克珠勒入覲時朕即疑其人狡猾難信擒
獲時務訊明情節即在本處正法將家口一併處
斬仍於得木齊内揀選一人授為宰桑管理游牧
又從前納噶查曾將阿睦爾撒納與阿巴噶斯等
逆謀告知將軍班第今已束身來歸誠意可嘉伊
兵力甚弱著傳諭令其速赴熱河或即令整兵前
進或於明年帶兵追捕阿睦爾撒納至時另行商
辦至齊木庫爾先曾擒送阿陸爾撒納所遣之們
都今又由烏蘭庫圖爾接出游牧并指陳應行防
守堵截各事宜甚屬可嘉仍遵朕旨前來入覲
再阿睦爾撒納有搶掠喀爾喀之信雖未足憑但
伊游牧相離甚近平日頗悉喀爾喀情形或迫脅
扎哈沁包沁人等驚擾喀爾喀亦未可定哈達哈
阿蘭泰等務宜加意豫備計惟速將伊游牧内移
沿途嚴密防護方為妥協阿蘭泰等現議令青滚
雜卜帶領新舊烏梁海堵截賊來要路即傳諭青
滚雜卜帶伊所轄兵丁會同察達克赤倫等烏梁
海兵丁協助額林沁多爾濟仍諭察達克受朕重
恩又與阿睦爾撒納舊有仇隙益宜奮勉務期擒
獲逸賊並傳諭現在進兵人等與賊相遇各宜奮
勇爭先丕振軍威如能擒獲首惡其功更大必加
格外殊恩以示鼓勵
命傳
諭阿睦爾撒納
上諭阿睦爾撒納曰爾上年受困達瓦齊率領妻子
游牧前來歸命朕錫以王封資之生計且推誠倚
任用為將軍較來降之諸台吉獨加寵渥皆衆人
所共知者昨額林沁多爾濟奏爾至烏隆古地方
忽行逃竄朕初尚不信以為受恩深重何反覆至
此今據各處奏報僉同實出意料之外揆厥所由
必因在軍營時與班第薩喇爾等意見不和恐其
參奏自生猜疑耳爾等意見參差之處朕已洞悉
意俟爾入覲時詢問明確果無大故自示含容乃
不避負恩背義之名輙爾逋逃狂愚實甚爾意以
為别娶妻室糾集黨羽從前妻孥游牧即可不顧
今爾游牧自妻子至部衆無不以爾受朕深恩自
作不靖若非朕曲加仁慈俱因爾株累至於殱滅
共相怨恨即爾累及妻孥猶屬細事至所屬人等
積勞戰陣今又計日危亡爾固不顧妻孥此等誰
無父母兄弟妻子終身隔絶豈人人盡如爾意耶
爾受朕恩如此尚懷叵測爾之屬人受爾恩幾何
能終保其不生他變耶爾若逃往哈薩克爾前遣
通使之丹津云爾兄巴特瑪車凌在彼乞食爾即
逃往能如歸命天朝之受恩寵渥耶况哈薩克來
使曾云爾等全不可信久相猜貳即往亦未必容
留彼時進退無措朕雖欲施恩曲宥其如國法何
爾當詳細籌畫仍悔罪乞恩朕自念爾前勞曲為
寬貸若執迷不悟朕命將興師窮搜極捕一被弋
獲天網難逃今特不忍爾自罹罪愆且令爾部衆
不得安生是以不惜降旨詳悉訓諭爾思達瓦齊
係綽羅斯大族據有伊犂朕大兵所指未敢稍撑
螳臂俯首就縛爾與達瓦齊勢力相較何如即令
暫收四衞喇特不過一時烏合各欲相機觀變旦
夕立見瓦解爾特不知覺悟耳其熟計利害無貽
後悔又
諭哈達哈等曰現在拏獲阿睦爾撒納宰桑七員除
阿穆爾濟爾噶爾外選一庸愚無用之人不必解
送來京令其齎曉諭阿睦爾撒納之旨前往尋遇
阿逆時給伊閱看仍用托忒字多為繕寫交與額
林沁多爾濟令其廣為宣布
辛巳
命協辦陝甘總督劉統勲籌辦馬駝
上諭軍機大臣曰劉統勲現在巴里坤所辦駐兵之
事尚可稍緩現今阿睦爾撒納尚未擒獲大兵須
由西路前進馬駝最關緊要著傳諭該督令其回
至肅州密速籌辦即將現存營馬加意喂養約計
足供五六千人乘騎之用如有不敷即隨便購買
其價不必拘泥成例但期籌畫無悞聽候今冬調
遣并將辦理情形速行陳奏
平定準噶爾方略正編卷十七
