平定準噶爾方略前編卷三十九
雍正十三年秋九月己亥
皇上御極
辛丑
命加賞軍營兵丁
上諭總理王大臣等曰出征兵丁勞苦效力甚屬可
憫現在軍前之滿洲蒙古漢軍兵丁各賞伊家一
月錢糧軍營更加賞一月其在軍營之綠旗兵丁
亦加恩賞給一月
命額駙策凌留駐軍營
上諭王大臣等曰額駙策凌忠誠為國實心效力軍
功懋著
皇考深加奬賞委以軍營重任今策凌聞
皇考大事必欲急赴京師恭謁
梓宫并見朕躬朕亦思召見之商定軍營大事但現有
準噶爾乞和定界之事甚屬緊要夷使未至正當
嚴防緊備之時額駙責任甚重不可暫離軍營
皇考本欲今秋調平郡王進京公慶復現差往軍營代
平郡王慶復初至不能深悉軍務額駙策凌可專
心一意助慶復商酌辦理候準噶爾夷使復到議
定邊界事竣後再行來京謁
梓宫見朕亦復不遲此際辦理軍務嚴謹防範之事惟
額駙是倚著密諭額駙策凌知之
癸丑
訓飭總理王大臣辦理軍機大臣等
上諭王大臣等曰前内大臣海望自北路軍臺回京
時奏稱鄂爾昆發遣人犯在彼種地並無實濟且
恐日後人數漸多致生事端似應改發他處彼時
皇考以鄂爾昆現有大兵駐劄豈有不能彈壓之理此
奏不合曾經降
旨教導今總理王大臣及辦理軍機大臣等議覆此事
並無定議之語殊有觀望之心及朕降旨諭令再
議而王大臣等仍復游移其說介在兩岐是王大
臣等尚未知
皇考聖意也朕伏思
皇考之意盖以此等發遣之犯原係身獲重罪之人其
發往軍前種地者乃保全之大恩令其效力贖罪
耳若其中果有情罪冤抑不應發往者乃辦理刑
名大臣之錯誤自應聲明具奏寬釋其罪方於情
理允協若本無冤抑之情只因其不善開墾遂爾
改發内地以兵丁代之是使獲罪之重犯又不肯
急公趨事者轉得遂其僥倖之心矣且兵丁等平
時職業惟在騎射當差耕種之事非所素習若以
不能力田為辭則將遷移内地之民往耕邊塞之
地乎此事之斷不可行者若以此地不應聚集多
人將嗣後發遣之犯改發他處尚屬可行似此已
發之犯豈有更改他處之理且無論大軍在彼儘
足彈壓即使無兵亦毫無可慮若以伊等不能耕
種則自應令該將軍大臣等嚴加督率定為賞罰
之條以示懲勸况耕種本非難事豈工作伎藝之
比若肯用力人人能之其所以苟且因循未收實
效者皆該管官員疎忽怠玩之所致也海望心地
純良但識見平常且有固執己見之處伊所陳奏
豈可盡以為是爾等之意想以朕降特旨令海望
署理戸部尚書且不時召見遂起觀望之心將伊
陳奏之事向奉
皇考申飭者仍復含糊議覆甚屬不合凡辦理天下之
事惟有物來順應不可豫存是非可否之見於胸
中不但海望所言即莊親王果親王大學士鄂爾
泰張廷玉為朕所深加任用亦不可因其所言盡
以為是盖識見不到思慮未周之處人所常有也
不寕惟是即朕之諭旨倘有錯悮之處亦當據實
直陳不可随聲附和如此則君臣之間開誠布公
盡去瞻頋之陋習而庶事之不就理者鮮矣諸王
大臣等日在左右尚不知朕心未免觀望之意則
在外臣工之未曾接對者又當何如乎此事若非
朕看出豈不至於錯悮向後當以此為戒並將務
盡虚公持平之道曉諭内外臣工共知之
己未
命遍䘏陣亡受傷官兵等
上諭王大臣等曰朕聞和通呼爾哈之役諸路官兵
及東路兵丁俱猶豫觀望亦有棄營先回者祗餘
京師右衛之舊滿洲兵奮勇衝擊雖年少者亦皆
效死進戰不退是以盡忠者甚衆此等效力陣亡
大臣官員兵丁忘身報國殊為可憫而未及加恩
者今尚有之從前
皇考所以不即遍䘏者特因準噶爾之事未定欲令在
外弁兵愈加黽勉圖功故暫緩之以待事定再行
加恩也今遭
皇考大故準噶爾復陳請乞和朕不可不推廣
皇考隆恩著該部詳確查明將伊等宜如何加恩之處
議奏西路官員兵丁内有似此效力陣亡未及加
恩者亦著查明將如何加恩之處議奏至於出衆
效力身得重傷現在軍營未經敘奏之弁兵亦著
該管大臣等查明具奏候朕加恩
癸亥
命議軍需各欵折中定價報銷
上諭王大臣等曰西路軍需從前岳鍾琪辦理之時
草率從事於一切物件定價減少不能敷用又因
用兵日久兵馬加增以致物價日益昂貴而甘凉
肅等處尤甚
皇考聖心軫念欲周知地方情形
特命該處大臣將米穀草豆時價兩月一奏交戸部軍
需房以備稽查近年以來陜甘督撫等奏銷軍需
本章内有照定價者有照時價者更有多於時價
之外者業經該部將不符定價各欵駁令查核朕
思各案軍需若概照定價核銷則官員不免受累
若但據承辦官開報竟照時價准銷恐地方有司
於開報時價之時即豫留餘步以為冐銷之地二
者均非公平之道現在奏銷案件若不斟酌定價
則部内察核既無準則而外省奏報亦無所適從
徒為文移往返駁詰咨查於事無益其如何按照
地方折中定價斟酌合宜俾官吏無賠累之苦國
帑無浮冒之弊著總理事務王大臣會同九卿悉
心確議具奏其從前駁查案件或竟照時價或即
照現議折中定價准其開銷之處亦著一併議奏
再軍興以來承辦各官若有借軍需名色派累百
姓者著該督撫即行嚴參重治其罪若該督撫不
據實參奏經朕訪聞必將該督撫一併重處
冬十月壬申
定邊大將軍平郡王福彭奏鄂爾昆築城事宜
福彭奏言鄂爾昆建築城垣共撥滿洲蒙古綠
旗兵五千七百六十八名於七月二十日興工
城周一千八十丈基厚一丈三尺上廣一丈高
一丈四尺築土九尺垜高三尺寬四尺垜間相
去各二尺五寸四面共開三門建樓三其西面
無樓去盖屋三間角樓四三面設甕城城外四
面濬濠城中亦如之引鄂爾昆河水以為池南
門之内兩旁設銀庫米倉收貯軍器等房及兵
丁舖房共二百五十八間北門之内向南十二
丈設土臺一高一丈六尺寬十丈長五丈臣等
謹按前者烏里雅蘇台築城共撥兵一萬一千
三百五十名每人計十日給糧八升三合築臺
兵一千八百名人賞給羊一隻雍正十二年四
月盖造倉庫撥兵四千四十八名每人日給銀
六分又撥綠旗兵一百五十名人賞給羊一隻
今築城之兵減半於前每人日給銀六分計工
一月應人給銀一兩八錢折羊一隻價值一兩
另給銀八錢營總以上官每人賞緞一疋其餘
各官半疋中間出衆效力者加賞銀牌一面以
示奬勵城工告竣當即咨部報銷王大臣等議
應如所請奏入
上從之
乙亥
命豫籌邊備事宜
上諭王大臣等曰乃者因準噶爾遣使乞和故令北
路大兵撤回駐鄂爾昆其許準噶爾乞和之事雖
尚未定朕意以為和與不和總無關係惟在我籌
辦協宜計及久遠耳盖大兵之興原欲保護喀爾
喀等若曠日持久我兵屯駐之地悉喀爾喀之地
一切需用牲畜及游牧行走不免有害於喀爾喀
之生計既於喀爾喀等無益而糜費國帑勞瘁兵
力常在極邊屯駐亦非國家之長計遠慮且戌守
之處太遠仍屬無濟當量其近邊要害之地以鎮
守之縱使準噶爾賊寇復萌侵擾喀爾喀之意但
越阿爾台嶺遠行數千里兵寡力微豈能獲利如
欲大集其衆而來近者自額爾得尼招大創之後
銳氣已折又歷年經我兩路大兵拒截人馬傷殘
亦安能一時遽為整理其外况有哈薩克布魯特
與之搆難設不自顧悉其游牧以全力深入我境
斷不能獲利何以旋歸耶然在我惟當嚴為之備
雖賊寇潜窺不使得逞必令負創而還則自知震
讋邊境可以永固於蒙古生計與我之兵力國帑
俱受其益至於辦理之道戌兵宜於何處駐劄喀
爾喀内扎薩克游牧之地宜如何守護卡倫如何
安設糧餉如何辦運均俟平郡王到日會同總理
事務王大臣及傅鼐等詳悉確議具奏事雖未定
而先事裁審則條理精詳其於久遠之計庶幾有
裨
癸未
定議運米移臺事宜
内大臣海望奏言現今大兵駐防鄂爾昆軍營
所有官駝數萬隻别無所用若以給臺站蒙古
等令其運米則運價大省於蒙古等生計亦有
裨益按自歸化城至鄂爾昆應編置臺站三十
二又自第十三臺由歸化城入殺虎口較之由
張家口稍遠一二百里向者亦嘗於歸化城設
臺今既由歸化城運米請自第十二臺至殺虎
口之站悉行移撤仍接張家口駐劄如故每臺
請給官駝一百五十隻駝屉繩索一百副三班
更代日用駝五十隻運米一百石每年計八閱
月可運米二萬四千石臺兵原額六十名今增
丁役二十以四十名輪班運米其運米之月加
給銀一兩在臺參領章京驍騎校等各加給銀
三兩領催加給銀二兩牽駝往來每臺各給官
馬三十匹計駝四千八百隻馬九百六十匹倒
斃不得過十分之三駝一千四百四十隻每駝
官價三十兩需銀四萬三千二百兩馬二百八
十八匹每匹官價六兩七錢需銀一千九百二
十九兩六錢每年增給蒙古官員兵丁錢糧需
銀二萬九千四百四十兩又每年修補駝屉繩
索三千二百副每副給銀一兩需銀三千二百
兩每年運米二萬四千石一石需用口袋繩索
銀二兩諸項合計需銀十二萬九千餘兩較范
毓馪之運價可省銀十八萬二千九百餘兩較
都統丹津等之運價可省銀十二萬五千餘兩
其臺站應如何移置請令總管五十四辦理尋
五十四奏言前者阿爾台一路軍臺曾由殺虎
口等處設站後以路繞改設於張家口自第一
臺至鄂爾昆拴馬大臺二十五腰站十四戈壁
中拴駝大臺四腰站二凡四十五處今既設運
米臺站其腰站當撤者應如海望所奏悉行議
撤自歸化城至鄂爾昆設臺遞報三十二處其
運米自歸化城入殺虎口路實廻遠請自張家
口第一臺至歸化城設八臺歸化城三十二站
用丁役八十駝二百隻張家口以外八站用丁
役四十駝一百隻其移臺之事俟明年夏間青
草盛時辦理王大臣等議覆應如所請奏入
上從之
甲申
定議額爾得尼招運糧事宜
都統丹津奏言今年自歸化城運米赴額爾得
尼招凡四萬八百石原議募内扎薩克等牛車
一萬輛用喀爾喀等官駝一萬隻已辦理訖臣
等伏思官駝宜善牧以備用請以明年喀爾喀
等應運之糧不用官駝運送其脚價悉給臣等
更募商人駝隻輓運可以節費再者臣現督辦
范毓馪米石事據云毓馪等所借内倉十萬石
已納歸化城倉收貯聞今年山西廵撫石麟運
米到歸化城多派屬吏竭蹷從事請明年運米
赴額爾得尼招不必由巡撫辦理即以范毓馪
還項應用其口袋繩索即以臣等去年節省脚
價銀兩在歸化城豫辦庶經費可省應用亦便
王大臣等議覆應如丹津所奏明年運米至額
爾得尼招用内扎薩克牛車輓載二萬四百石
今丹津送致如故其喀爾喀應運二萬四百石
停止官駝即以脚價付丹津募商人駝隻輓運
至需用之米原議以石麟奏請動撥大同朔平
倉米而山路遼遠犖确不平所費脚價三萬餘
兩明年輓送費亦如之去歲曾以二府厫米十
萬石借給商人范毓馪今值秋收正當交還之
候莫若令其就近先以四萬零八百石交歸化
城足充明年應運之數餘米仍還原處其口袋
繩索即以脚價銀兩節省辦理定於明年五月
起程七月中運至額爾得尼招奏入
上從之
丁亥
命酌減軍營委署官員
先是額駙策凌奏言京城八旗奉天等三處兵
丁及家選兵每營二千現今所編每營或三四
隊不一請悉編為五隊增委官員章京管轄家
選營中别無間職其管隊章京請以京城所調
餘員摘委驍騎校等即於本營選委再前鋒營
兵丁八百亦酌增委章京護軍校等凡應增委
二百二員悉於現任參領驍騎校護軍校中遞
陞一等委署護軍校驍騎校一百六十八人即
選兵委署如是則官員兵丁之多寡相當於管
轄廵查征戰調遣一切無悮而糧餉亦不致多
費王大臣等議應如所請尋平郡王福彭等奏
言現今自洪郭爾鄂隆撤還京城滿洲兵二千
巴里坤撤還打牲烏拉兵一千其管轄官員亦
宜均酌委署臣等議以京城滿洲兵二千請每
旗設營總一員參領五員防禦五員護軍校十
員管轄打牲烏拉兵一千兩旗合設營總一員
參領五員防禦五員驍騎校十員管轄至是王
大臣等議覆曰前以大兵進勦故策凌等有增
委各官之請今大兵已撤過半所有留駐兵丁
無庸增委平郡王所奏似覺過多請令大將軍
酌量減損其已委者於缺出時扣除奏入
上從之
十一月戊戌
命免喀爾喀等應賠駝隻
定邊大將軍平郡王福彭奏言前以輓送軍餉
給喀爾喀等官駝一千五百隻今悉倒斃曾令
丹津多爾濟等核報據稱駝隻歷年旣久倒斃
略盡令各蒙古等並以私駝運送官物臣按前
此所給駝隻何以並不遵例歲報數目請以一
半許充倒斃之數一半責令賠補王大臣等議
覆曰喀爾喀牧放官駝每年倒斃者百隻中例
不得過六隻但向值耗損悉蒙
恩免償且喀爾喀等以輓送軍需漸至倒斃似應寬
免奏入得
旨此項駝隻交與喀爾喀存收已近二十年又因每
歲運送軍需漸至倒斃著從寬免其賠補
議格勒克雅木丕勒移居推河等處游牧事宜
喀爾喀西部落扎蕯克圖汗格勒克雅木丕勒
在察罕廋爾附近空圭等處游牧雍正九年因
準噶爾侵犯移居鄂爾昆迤西哈洛那等處以
其地不利畜牧奏乞移推河伊克鄂拉翁金等
處住牧不惟生計可復且與軍營較近效力尤
便王大臣等議請令額駙策凌王丹津多爾濟
等詳議具奏尋策凌等奏言格勒克雅木丕勒
等旗住哈洛那不便牲畜誠宜遷徙但所請之
地現在王得親扎卜台吉阿寳春丕勒班第達
胡土克圖等並住其地復令其雜處未便應令
所屬八旗以那壘察罕和賴西伊克鄂拉等處
為界就推河鄂羅克淖爾和爾博爾津阿爾察
喀喇托和東伊克鄂拉山隂瘦濟迤西一帶居
住王大臣等議覆應如所請奏入
上從之
己酉
加恩掩埋烏遜珠勒陣亡遺骴
大將軍慶復奏言臣赴軍營時奉
皇上諭旨聞烏遜珠勒之役陣亡遺骸未經埋藏伊
等皆力戰死事之人暴骨原野深屬可憫爾至軍
營即選高行番僧二人到所在誦經埋骨臣即遵
旨同額駙策凌參贊大臣欽拜等酌議
皇上如天之仁澤及枯骨不獨死者銜結九泉凡在
見聞莫不感激但方冬遺骸為雪所掩求之難
得臣等請俟明年積雪消釋即遣高行僧二人
大臣一人更撥軍營兵士仰體
皇仁遍索遺骨深埋周掩誦經竣事尋慶復又奏言
乾隆元年三月初旬副都統哲庫同喇嘛朋蘇
克綽爾濟吹達爾朗蘇前鋒統領塔爾瑪善等
到烏遜珠勒盡收所有遺骸掩訖奏入報
聞
庚戍
命卓鼐等辦理鄂爾昆屯政錢糧
大將軍慶復等奏言尚書性桂現今辦理軍糧
不能親往鄂爾昆屯所今軍前效力原任寕夏
將軍卓鼐尚屬可用請令駐鄂爾昆總管屯政
錢糧等事原任提督周瑛協同辦理奏入報
聞
乙丑
命復喇卜坦為台吉
原任扎薩克一等台吉喇卜坦以烏遜珠勒交
戰時未曾身至軍營随衆擅歸革職尋格勒克
雅木丕勒奏言喇卜坦兩次出兵奮勇與俄羅
斯議定疆界及輓送米石捐羊助兵歷著勞績
罷斥之後深加愧懼自願效力贖罪現在軍營
實少諳練之人若給與原職當益加感奮王大
臣等議覆喇卜坦可否仍復原職出自
聖恩如允其請此等獲罪者並援例乞恩恐有妨軍
政須遍行曉諭必如喇卜坦實著勞績一切優
長始准保奏此外不得冒味妄陳以抑徼幸奏
入得
旨喇卜坦著賞給原職
十二月丙寅朔
酌減運米脚價
尚書通智等奏言現今戸部解送明年自歸化
城運米赴鄂爾昆之脚價銀兩至營共三十四
萬四千兩臣等給發脚價時面詢商人並云除
口袋繩索外每米一石給銀七兩已足敷用加
以口袋等項銀二兩計一石給銀九兩較之范
毓馪等運數每石減四兩扎薩克牛車運數每
石減二兩又臣等於今年内扎薩克官駝一萬
改用牛車一萬輛運送倉米一萬石又節省銀
一萬二千兩官駝留備運送軍需之用又省召
募雜項銀二萬餘兩臣等諸事惟期盡心奏入
得
旨辦理雖善必於衆人等並無弊竇亦竝無艱難則
為更善當節省者自應節省惟不累商人方是朕
之本意此處雪已足矣爾等處所復如何
甲戌
定邊大將軍慶復奏鄂爾昆開墾屯田事宜
慶復奏言臣到鄂爾昆即以種地事與額駙策
凌等相度形勢其地雖寬平然近山高下不一
雖二河環繞其去水遠者亦不能徧溉必須引
水試看方可定議方今積雪徧地河冰盡堅其
水土之肥瘠與沙石所在難以立驗且穀種收
穫所宜必俟明年試種後始知又募民耕種不
能一時遽集請於此間撥綠旗兵一百守營綠
旗步兵二百家選兵二百自胡克新至濟爾瑪
台擇水土佳處開墾試種小麥豌豆等又都統
銜董相緯現在察罕托輝嘗任開渠此處引水
灌田及督率兵丁耕種一切請令董相緯辦理
所需耕牛給喀爾喀副將軍等銀令其採買鋤
犁農具等物察罕廋爾有收貯者即令領取應
用未備者令戸部辦理其所解送各種籽粒除
所在已有者取用外餘悉行令歸化城都統由
臺遞送試種一年有效臣等據實以土宜何穀
收穫之數若干堪種田畝可得若干種地人日
用所需若干器械牛種所需若干並當於何處
築堡以居種地人等動支何項一一合計收穫
之數果於
國計有益可行久遠並俟將來詳悉確議具奏王
大臣等覆議應如所請辦理奏入
上從之
戊寅
命喀爾喀扎薩克等詳議定界防守事宜各抒所見
以備採擇
上諭王大臣等曰準噶爾雖遣使乞和而防邊之事
自宜豫籌縱彼極其恭順遵旨定議亦不能保其
久而不變朕意彼之乞請誠與不誠俱可勿論惟
嚴備邊疆而已其嚴備之道又當計其久遠而便
益者盖我大兵之興原為保護喀爾喀而駐劄多
年既占其游牧之地又用其供運之力在彼誠不
免拮据而内扎薩克蒙古之在軍營者或有一二
無知之徒不免以我等為喀爾喀故以致歷此艱
苦為辭殊不知衆扎薩克蒙古等首先歸順於我
太祖
太宗之時與滿洲無異奔走效力即如一家喀爾喀等
雖在後歸順蒙我
皇祖
皇考歷年惠愛視伊等亦同一家初無二致此次行師
非特保護喀爾喀亦為遍安衆蒙古之計也但為
時既久事多未便經我
皇考洞鑒念黃教生靈欲息軍旅曾降
諭旨朕惟仰體
皇考聖心欲悉撤大兵休息衆人現今在喀爾喀戍守
之兵宜如何撤回應否仍留駐若干駐劄應在何
處其喀爾喀之游牧如何防護卡倫後殿如何安
設之處著詳悉定議具奏再與準噶爾議定邊界
之事已經往召額駙策凌王丹津多爾濟俟其到
時令與爾等公同酌議此定界之事乃關係衆喀
爾喀之游牧永遠生計必諮詢部衆公同商定始
可受益而扎薩克甚多不便並令至京著行文喀
爾喀衆扎薩克等將應如何定界及伊等游牧或
用已力防守或仍須内扎薩克與滿洲兵保護著
各出已見以聞俾知朕之撤兵並非不念伊等而
外視之也特籌其生計有益久遠可行伊等其知
朕恩恤之意共計久遠便宜之道定議具奏奏到
時朕詳覽衆議其言是者朕將斟酌採用即有未
協朕亦容之不加責備也
丙戌
議酌留駐防兵事宜
總理事務王大臣等奏言大兵既撤若喀爾喀
蒙古等必需内兵防護請酌留東三省兵五千
名駐劄鄂爾昆現今鄂爾昆倉貯米石甚多可
支五千人數年之食其察罕廋爾所貯糧三萬
餘石亦應運赴鄂爾昆以備支給又歸化城當
各路通衢地廣土肥若駐兵於此可以保護扎
薩克蒙古等設有調用亦便侍郎德沛曾以右
衛地形狹隘又純係沙磧未便屯兵請移駐歸
化城南伊克圖爾根等處尚書通智曾請於歸
化城西齋吉塔爾築城墾田將來鄂爾昆若仍
用内兵駐防則歸化城只需兵六千請於右衛
兵四千内酌撥三千并軍營所撤家選兵二千
熱河鳥鎗兵一千並令㩦家駐歸化城若喀爾
喀等自能防守鄂爾昆不必留駐内兵則歸化
城請再酌增兵四千為一萬人令其留戍設將
軍一員總理副都統二員協理所留右衛兵一
千名以副都統一員領之仍隸歸化城將軍管
轄并請
特命大臣一人持通智德沛所奏馳驛往會右衛將
軍岱琳卜歸化城都統丹津根敦尚書通智等
相視形勢其戍兵如何分駐及築城墾田以足
兵食等事詳悉確議具奏再扎薩克蒙古北邊
因保護游牧撥科爾沁等三處會盟兵五千駐
烏爾輝音扎罕撥烏朱穆秦蘇尼特等旗下兵
二千駐達里剛愛今大兵既撤伊等亦令各歸
所在聽候調用再車臣汗部落曾撥兵一千在
邊上游牧操練離游牧處甚遠亦應撤還再哈
密回子等歸順已久亦應駐兵防護今哈密貯
米二十萬餘石其賽巴什達里雅墾種田每年
可得米一萬餘石不需内地運送現在令查郎
阿等酌議安西駐兵事宜若安西增設駐兵五
千可即其中撥出二千赴哈密駐守不必更議
增兵再哈密安西守邊綠旗兵向隸提督總兵
官管轄可以無庸更遣滿洲將軍大臣等奏入
上從之
戊子
命停止移設臺站及用駝運糧
尚書通智等奏言前者大兵駐察罕廋爾原於
歸化城設臺嗣以將軍宗扎卜奏由張家口直
向軍營路近千餘里水草甘美沙磧亦少因議
改設頗費帑金後范毓馪等亦遂由此運米今
若復議移設歸化城不惟道途紆遠且恐於駝
隻有損按每站設駝二百運米三萬四千石間
日一運用駝五十運米百石往返二日稍有阻
滯即須三日至第四日再行起運計日而算必
八閱月而始畢則自三月初至十月終矣牧放
之駝與飼養之駝不同三月草尚未生四月始
萌五月駝隻始得飼草若三月即令遞運勢必
疲瘦縱十月歇至二月經八閱月疲勞之瘦駝
實難以過冬前范毓馪等亦曾以萬駝遞運由
察罕廋爾至科卜多每站用駝二百隻夫四十
名七八月間駝隻倒斃數千後以不能再運驅
駝仍還歸化城遂至倒斃無餘今各站運米之
駝雖蒙
聖恩許其倒斃十分之三但一經起運不過數年必
至倒斃日多若蒙古官兵不能償還勢必有悮
運務今軍營運糧四萬石現在臺站所運大半
其小半令范毓馪等别由歸化城用商人輓運
諸商輻輳其運送軍糧兼販私貨即范毓馪等
亦藉其力若聞設站運米自謂商販不行各變
賣駝馬收拾㕓屋異日或糧米不敷别有加運
之事一旦購募無人實屬可虞今合計各站倒
斃駝馬三分增置駝屉等物運米兵弁之糧餉
辦米二萬四千之原價及内地運價繩袋等項
約計每石需銀六兩三錢有竒加以軍營領取
駝隻六千及繩袋駝屉等物馬一千匹價值又
撥用察哈爾土默特人夫六百名支應護送烏
里雅蘇台臺站蒙古人家口與送察哈爾土默
特人夫家口自本地前往路費各項合計則顆
粒未運之先已費帑金二十餘萬計目今奏定
之數由臺站運米二萬四千石需銀十五萬一
千二百兩臣等悉心籌算詳詢商人亦云用此
銀數即可運致鄂爾昆且今軍機事少將來兵
數漸減用米漸省應將歸化城之米石暫停量
度用兵形勢俟一二年再議移站無礙目前之
運務且留餘地以備他日之增運若因張家口
臺多費鉅一轉移間或量減數站即可節省軍
糧馬匹之費倘急議移站以駝運米先增一番
經費於軍務毫無裨益臣等為軍機起見不敢
因王大臣已定之議稍存瞻頋奏入得
旨此奏甚是交總理事務王大臣等議奏尋經王大
臣等奏言現在鄂爾昆撤回大兵惟留駐五千
名每年需糧自當漸減近范毓馪自請以明年
運送軍前米四萬石不用脚價銀兩徑輓運赴
軍以補從前虧缺之項又察罕廋爾烏里雅蘇
台兩處所蓄米六萬餘石並已運至鄂爾昆合
本處所存三萬餘石已十三萬石有竒足支五
千兵丁數年之用無庸更運其議移臺站用駝
運米應停止并通智等所奏明年用内地扎薩
克喀爾喀購募車駝運送之請亦應停止奏入
上從之
壬辰
命䘏敘烏遜珠勒陣亡被傷官兵等
定邊大將軍慶復奏言奉
旨恩䘏和通呼爾哈受傷陣亡官兵並
諭西路官員兵丁有似此者亦著核奏議䘏臣等按
雍正十年七月十四日烏遜珠勒之戰時有調
赴駐防兵三百營總敦珠克扎爾布二人率之
至什伯圖山溝方欲前發會日暮塵埃蔽空呼
聲大起遂合衆并力邀截賊路賊衆繞出我兵
之後前後夾攻我亦分兵力戰始擊却之二營
總乘勢奪據高險賊又繞出山峯之上憑高臨
下以壓我師二營總命驍勇章京尼雅哈率精
兵仰攻賊陣奪據高峯護軍桂保等生擒二賊
築土壘石施發鳥鎗終夜拒戰賊殊駭懼比天
明賊見孤軍形蹟合圍數重畢力攻擊我兵鎗
矢齊發殺賊益多直至午初賊兵大集扎爾布
與兵丁二百餘人悉行戰歿存者僅五六十人
箭藥乏竭敦珠克顧語衆人曰我兵少不能據
山當各力戰效死以答
主恩兵丁人人慷慨自誓直入敵陣敦珠克中鳥鎗
死餘衆或死或傷初扎爾布被創十一處已絶
至十六日復甦二十一日始至大營臣等察核
訪問始得其詳按烏遜珠勒之役賊以大隊衝
擊我師分為數處遂各奪路而歸惟此戍兵三
百計不反顧感
恩效命存者五十四人受重傷者且四十九揆其義
烈非
加恩旌别殊屬可憫王大臣等議覆陣亡者請一體
加恩負傷者議敘如例奏入
上從之
平定準噶爾方略前編卷三十九
