平定準噶爾方略前編卷五十四
乾隆十七年春正月乙亥
準噶爾使臣圖卜濟爾哈朗等入貢
準噶爾台吉喇嘛達爾扎奏言前遣使臣額爾
欽尼瑪將前往西藏聘請喇嘛之事具奏蒙
大皇帝恩准於再遣使臣入貢時延請有德行喇嘛
四五人前来教誨衆喇嘛不勝感激令遣使臣
圖卜濟爾哈朗進貢並延請喇嘛仰懇
聖恩俯准於胡土克圖三人内恭請一人於推廣黃
教實有禆益併祈仍照前奏許令我處遣人輕
騎減從前往西藏為我先人設懴進供所有沿
途派撥官員兵丁照看等事雖覺繁𤨏但已蒙
加
恩和好而遣往之人為數無幾尚屬易行使遠近聞
之無不仰慕
大皇帝之盛德其貿易之事令使臣口奏奏入報
聞
甲申
命尚書舒赫德侍郎玉保赴北路軍營會籌防範準
夷事宜
定邊左副將軍親王成衮扎布奏言據卡倫驍
騎校齊克慎報稱準噶爾宰桑瑪木特等遣人
前来告稱本處台吉達瓦齊作亂在納林布魯
爾地方被我兵殺敗達瓦齊與阿睦爾撒納等
十二人逃出不知去向是以我台吉命阿爾台
等處游牧宰桑三人帶兵往烏蘭大坂努克穆
隆都什托羅海華碩羅圖洪郭爾鄂隆舒魯克
圖得樓等七處隘口駐劄以防達瓦齊與阿睦
爾撒納遠遁恐各卡倫疑我無故動兵特来告
知等語又奏據蒙古管旗章京莫尼扎卜前往
烏梁海確訪信息有準噶爾人至烏梁海探親
告稱達瓦齊於去年九月内與台吉喇嘛達爾
扎有隙私與台吉達什阿睦爾撒納班珠爾策
凌沙克都爾等商議投順
大皇帝其後達什沙克都爾反將商議之事告知喇
嘛達爾扎即帶兵追趕與達瓦齊戰敗而回達
瓦齊又與阿睦爾撒納班珠爾等商議若投中
國恐阿爾台地方有兵堵截地狹難過因向額
爾齊斯前赴哈薩克等語奏入
上諭軍機大臣曰準噶爾向多詭詐伊等如果慮達
瓦齊逃竄不過派兵防守足矣今反遣人來告殊
屬可疑此或伊等恐我處生疑故為安慰却暗行
譎詐猝然闌入我境亦未可知聞喀爾喀游牧多
有距卡倫甚近者今若不豫籌防範恐賊人一旦
竊發不暇向内收移將反令其得利所有附近卡
倫之喀爾喀游牧應早令收入腹地方妥然此時
遽使移徙又不免起衆人驚疑且或賊人聞知轉
以我為畏懼此中宜緩宜急應如何熟計妥辦甚
關緊要今派尚書舒赫德侍郎玉保前往軍營查
看軍容器械著傳諭成衮扎布俟伊等到時會商
密議務期籌畫盡善定議具奏
戊子
命駐藏都統班第等防範準夷窺藏
上諭軍機大臣曰此次準噶爾台吉喇嘛達爾扎奏
請三事朕俱未准行看来喇嘛達爾扎並非為推
衍黃教其意以為不准請胡土克圖或准其遣人
至藏耳昨準噶爾會向拉達克汗轉求達賴喇嘛
遣一大喇嘛前去達賴喇嘛未曾給與今或因朕
不允所請復囑拉達克汗轉求達賴喇嘛亦未可
知應將情由預告達賴喇嘛俾得臨時回答準夷
使臣又奏大皇帝若以我等入藏派兵護送為煩
請以己力前往則伊且將借端圖謀藏地妄生事
端班第熟暗藏地情形當預為籌畫準噶爾通藏
道路何處近易何處險遠倘有用兵之事應如何
添設卡倫遣兵堵禦著班第納穆扎爾妥商定議
多爾濟到時亦易遵行倘準夷來犯藏内之人或
不能支應將達賴喇嘛如何移駐泰寧之處亦宜
預計再班禪額爾德尼所住扎什倫布地方準夷
若来有無干礙班第等務籌萬全勿稍疎漏慎之
密之
尋班第納穆扎爾議奏所有預籌準噶爾請喇
嘛一事已諭達賴喇嘛令其先備回覆之言至
準噶爾通藏隘口係阿里那克桑騰格里淖爾
阿哈雅克四路惟那克桑一路稍近現已展放
卡倫至從前準夷犯藏係由拉卜賽那穆一路
然多戈壁難行故彼時由勒底雅路遶走年餘
搶掠拉藏汗牲畜始能接濟到藏今亦於此路
展放卡倫倘有賊蹤即速報信一面派兵抵截
一面移徙游牧自不使賊得利又拉達克至阿
里之路亦近但拉達克與準噶爾往来貿易人
數無多若遣大兵必不許其入境如不由拉達
克地方從葉爾羌城亦可通阿里然其中有大
山障隔且水草少而戈壁多自阿里至藏尚有
兩月路程一得賊信可以備禦惟騰格里淖爾
阿哈雅克兩路較為寬闊今亦俱展放卡倫晝
夜瞭望不致疎懈臣等與噶卜倫等商議據稱
一應卡倫俱極嚴固無庸添設土伯特人雖怯
懦自頗羅鼐以來操練熟習現有馬兵萬餘步
兵一萬五千有餘若準夷從阿哈雅克騰格里
淖爾而來則令策凌旺扎爾領蒙古唐古忒兵
抵截調功布達克布等處兵接應從那克桑阿
里而來則令色玉特色卜騰領附近兵抵截調
阿里等處兵接應班第達及尼瑪嘉木燦留藏
保護達賴喇嘛至班禪額爾德尼所住扎什倫
布地方去前藏七百餘里自阿里至前藏亦沿
扎什倫布之邊而行若當用兵則令其移至前
藏與達賴喇嘛同住可以無虞萬一準夷傾部
而來土伯特有不能堵禦之勢臨期相機而行
一面將達賴喇嘛及班禪額爾德尼護送至泰
寧一面令駐藏官兵協同唐古忒等兵併力守
住山險以待川兵入藏應援亦可無慮奏入報
聞
己丑
命黑龍江將軍傅爾丹密籌預備戰兵
上諭軍機大臣曰達色現已調補齊齊哈爾副都統
著傳諭達色速赴新任即密告將軍傅爾丹今準
噶爾台吉喇嘛達爾扎以達瓦齊逃走派兵駐我
邊外又本年來使奏請諸事朕俱未准行恐不無
藉端生事擾亂喀爾喀游牧朕特派大臣往北路
軍營稽查卡倫此時雖並無形跡萬一有事朕欲
調發黑龍江之兵二三千名傅爾丹宜密籌預備
令五日内即可起程方妥然此特為萬一有事是
以先期備辦並非立即用兵也切不可聲張轉致
擾惑衆心尋傅爾丹等奏言齊齊哈爾黑龍江墨
爾根呼倫貝爾等處本有額設兵七千餘名此
内可挑選二千再打牲索倫達瑚里等處丁壯
七千餘人此内亦可挑選一千官兵俱有器械
其無器械之打牲索倫等查有從前調往金川
時所給兵仗撤兵後俱繳回收貯可以給發所
需銀兩口糧於現貯倉庫内支給臨期可以速
發無悮奏入報
聞
二月甲午
賜準噶爾台吉喇嘛達爾扎勅書
奉
天承運
皇帝詔曰據台吉奏懇准於胡土克圖三人内延請
一人前往爾處推演黃教並懇准爾處遣人至藏
進供等語去年爾使額爾欽來以延請喇嘛之事
具奏朕已明降諭旨我中國胡土克圖三人及有
德行喇嘛俱有教習學藝之事不可遣往但朕不
忍令爾處黃教滅絶故特許於西藏揀選有德行
喇嘛到京俟爾再遣使來准令請往是時降旨後
朕即令達賴喇嘛揀選精於經咒可以推衍黃教
之喇嘛十人送至京師今爾乃不遵朕旨反以斷
不可遣往之胡土克圖為請是爾並非真心推衍
黃教可知况西藏選來之喇嘛爾來使亦曾會面
以未奉爾命不敢延請朕自去年即挑藏内喇嘛
至京以待爾之延請今爾使既至又不請往是爾
原無請喇嘛之意今并此喇嘛十人亦不遣往矣
至爾奏遣人至藏一事去年爾使臣額爾欽來時
以爾襲位為辭朕既降旨必無換一台吉即差人
進藏一次之理今來使又以追報爾父噶爾丹策
零為辭果爾則從前策妄多爾濟那木扎爾已經
為爾父熬茶一次安得今又差人前往設有子十
人將十次差人進藏乎來使又奏使臣来往請不
限人數肅州貿易牲畜内不好者准其售賣等語
從前我大臣與爾使臣哈柳定議有事差人不攜
買賣後因每次遣來使臣俱托言預備口糧攜帶
貨物漸漸加增本應不准貿易勒令帶回朕因和
好是以施恩來使令照尼瑪所帶貨物為准其人
數若不限定日久亦難遵行故亦令以五十人為
准至肅州貿易復加恩准照乾隆十三年最多之
數貿易一節原係小人謀利之事爾等攜來不堪
之物慮我中國之人不用若我中國之人將不堪
之物給爾等爾等肯受乎此事瑣屑朕所不問即
我封疆大臣亦不屑辦理爾何必以此凟奏來使
又以逃來之薩喇爾賜回為請薩喇爾雖來自爾
處實因懼禍逃生朕為天下大皇帝以生成衆生
為本豈肯轉置之死地况我中國逃生爾處如羅
卜藏丹津者甚多若一一索取不可勝計朕並不
索取一人即爾送至朕亦不受朕以為既往之事
不忍深究爾反求給回甚屬錯悮爾若念爾父恭
順和好年年遣使請安受朕恩典事屬可行若以
此等斷不可行之事凟奏究屬何益是以特降勅
旨令爾使圖卜濟爾哈朗賫歸諭爾知之
壬寅
授公策卜登扎卜為扎薩克並給予印信
丙辰
駐藏都統班第等奏報布魯克巴奠長進貢
上諭軍機大臣曰據班第等奏稱布魯克巴之額爾
德尼第巴博羅特色勒都卜聞朕加恩於達賴喇
嘛撫定土伯特衆生抒誠内向進貢方物等語布
魯克巴乃遐荒部落聞朕安撫西藏衆生傾心悦
服奏請朕安甚屬可嘉著施恩賞賚以示褒奬
三月乙丑
命尚書舒赫德等議北路防範事宜
舒赫德玉保成衮扎布奏言臣舒赫德等至軍
營與臣成衮扎布謹遵
諭旨以準夷詭詐難信恐其猝擾我邊隨將各項應
行預備事宜密商定議臣等查喀爾喀極西之
游牧本在内卡之内四五百里後因與準夷和
好奏明在内卡之内百餘里游牧將軍及參贊
每年至青草發生時又令向内收移二三百里
此係向例所行今但須於收移時令較前更加
向内自不至於紛擾至備兵一事定例每年鄂
爾昆一千烏里雅蘇台一千俱係常駐其防秋
兵二千每年六月初十日至塔米爾城九月初
十日撤回游牧又恐此四千兵力量尚單故喀
爾喀四部落另有備用之兵扎薩克圖汗部落
一千賽音諾顔部落二千車臣汗部落四千圖
謝圖汗部落三千共兵一萬以為救援之用此
項兵丁距大營及烏里雅蘇台近者不過數日
遠亦不過十餘日俱可趕赴每年無事時原在
各本游牧處推演以備參贊三年一次查閱今
年雖非查閱之年可因新换參贊特行查閱一
次嗣後查閱時令於七月初旬各在指定地方
多演數日始行撤散此皆就每年成例内酌量
備辦既不至紛擾目前而萬一有事亦足抵禦
又奏現今準噶爾宰桑瑪木特等遣人禀稱伊
台吉令將堵截達瓦齊之兵撤回即日起程各
回游牧等語奏入
上諭軍機大臣曰準夷卡兵撤回目前雖覺無事然
保無外示和好來去報明使我不疑至秋又借堵
截逃人之名駐兵邊上妄生窺伺成衮扎布等不
可因其撤兵遂致疎懈倘今秋又來駐牧即大有
可疑當一面備所當備一面遣人諭以原定之約
决意逐回著傳諭舒赫德玉保成衮扎布等將伊
等復来駐兵應如何逐回萬一有事應如何備禦
使喀爾喀不至被累之處悉心密議具奏尋舒赫
德玉保成衮扎布等議奏喀爾喀扎薩克圖汗
與賽音諾顔此二部落游牧正當西境係準夷
來路請自今年六月起於卡倫内以一千五百
里計將錫喇烏蘇取中東至齊得爾布克隨喀
喇塔勒之啓里穆圖西至麻喇勒圖拜達里克
伊克鄂拉等處以内令其游牧内卡共十六處
每卡住兵二十戶至秋時每卡只留十人其家
眷牲畜俱令移於烏里雅蘇台軍營附近游牧
俟阿爾台山梁雪降後再回至此二部落所預
備之兵三千名秋間應令參贊達青阿帶領與
喀爾喀副將軍得親扎卜參贊貝勒額林沁同
赴錫喇烏蘇駐劄為烏里雅蘇台援兵兼可壯
塔米爾大營之聲援其鄂爾昆駐防兵一千應
與防秋兵二千合在一處臣成衮扎布與參贊
阿巴齊得寧帶領在塔米爾相近形勝之地駐
劄至圖謝圖汗部落預備兵三千今秋令在鄂
爾昆駐劄又哲卜尊丹巴胡土克圖所住庫倫
地方關係甚要應將車臣汗部落預備兵四千
令副都統巴爾品帶領在巴顔烏蘭駐劄既可
接軍營之力而距庫倫甚近又可保護胡土克
圖萬一有事一面將胡土克圖移至多倫淖爾
一面即帶兵前赴軍營以候調遣如此預備後
倘秋間準夷復來卡外居住臣成衮扎布即遣
曉事識路之章京莫尼扎卜與副都統敦多克
前往明白曉諭責以原定之約不准居住務必
逐回一面由烏里雅蘇台駐劄兵内㨂選二三
百名委員帶至準夷接界之地護守卡倫萬一
有事即收卡至烏里雅蘇台會同烏爾登量賊
之勢可戰則戰倘賊人勢衆力強驟難抵禦而
喀爾喀游牧早已移入在内不慮侵掠即令烏
爾登等將賊引至西喇烏蘇會合達青阿之兵
相機𠞰殺賊至此已行二三千里人乏馬疲深
入重地我以逸待勞又有塔米爾鄂爾昆之兵
接應賊衆自不得利總之賊敢深入我境者必
恃搶掠游牧以接其力今我既行清野之法又
厚集堅兵以待之自居必勝之勢又六會盟處
所備之兵與綏遠城右衛土默特及察哈爾八
旗兵丁從前原議定軍營有事准其奏調又喀
爾喀東與黑龍江接壤黑龍江等處兵亦可調
用萬一有事將軍一面具奏一面行文各該處
調取應援如此妥協預備準夷自不能得利奏
入報
聞
夏五月壬申
諭陜甘總督黃廷桂安西提督李繩武辦理準夷貿
易事宜
上諭軍機大臣曰李繩武奏此次準噶爾夷目額倫
瑚里等所報貿易之牲畜貨物合算較十三年之
數不無浮多再每次夷人到哈密必有擦掌乏弱
牲畜求售應俟該夷到哈密後查明確數以理責
問如果恭順懇求再行照例辦理等語此番交易
係初次定例必當示之以信不可稍有遷就在該
夷貪狡無厭不過得尺進尺得寸進寸向来承辦
員弁惟恐生事一味委曲周全將就了事而於奏
報時則又稱夷人如何哀求如何苦訴究其實何
嘗有是徒粉飾以美觀聽耳朝廷體制尊嚴邊疆
奏事有不能盡實而外藩小國其上下之情轉相
聯貫交易一事未必不早為所窺破一次踰例後
次又復加增厚利所在彼何樂而不為耶今該夷
内亂之餘又與哈薩克搆釁其交易較前所增有
限已可得其情形此正辦理機會總當悉遵前旨
在十三年定數内者許其截長補短通融折算逾
數者雖少亦槩駁回至奏報來使言語情形務須
一一據實倘稍有粉飾將來查出惟該提督是問
將此傳諭黃廷桂李繩武知之尋李繩武將夷目
言語情形具奏
上諭軍機大臣曰李繩武所奏看來竟是毫無主見
而姑為游移兩可之詞以俟朕之批示如所稱該
夷等似覺失望又不敢違背章程其詞色深為作
難是以止求轉奏等語又將夷人伴送北山暫住
牧放是已明示以據情入奏矣貿易一事既經定
有章程自當永遠遵行若因其恭順畏懼而曲為
遷就將來勢必逐漸加增何所底止至疲弱馬駝
如果實在難行自可留哈密牧放從前准其變售
原屬辦理錯悮今既立定限制何得尚復因循故
轍視為常例乎李繩武具摺奏請夷人必無不知
之理兹反不必游移遷就致令夷人窺笑其底裏
也著即將入奏奉旨之處明白宣諭以哈密貿易
原屬非例今既新定規模當即按照十三年肅州
貿易之例永遠遵守其疲乏牲畜不妨在哈密留
人牧放回巢日攜回此事必須如此辦理方可以
杜無厭之請在李繩武本非辦事果斷之才但身
為提督於此等重務一味周章觀望將来何以承
受恩典著嚴行申飭
戊寅
諭安西提督李繩武等巡查哈密事宜
上諭軍機大臣曰李繩武奏巡查哈密情形一摺稱
現在籌辦築墻添柵等語所謂知其一不知其二
防邊飭備固保境之常經但目今貿易夷人正到
哈密彼惟利是圖此時斷不敢冒險無可防範而
從前夷人到哈密時從未見提臣親臨其地今見
李繩武已不免驚疑又聞築墻添柵彼不知巡邊
常事必且多方疑慮况提臣甫回督臣又往不審
天朝意欲何為回巢傳播或更繕兵設備啓彼此
相疑之端甚非所以安夷心而靖邊圉也著速行
傳諭李繩武所籌辦築墻添柵等事此時竟可不
必辦理如必須添設亦俟交易事竣夷人回巢後
緩圖之黃廷桂另有旨諭并諭李繩武知之又
諭軍機大臣曰前據黃廷桂奏明巡查安西哈密一
帶邊境乃按例應行之事但未籌及本年正有夷
人來境貿易現在李繩武已巡至哈密乃提督甫
回總督又至交易夷人從未見如此不且起其驚
疑乎著速諭黃廷桂祇須巡至甘肅不必前往哈
密如已經將到不可中止亦即據實奏聞向來邊
疆事宜總不肯將實在情形據實入告若謂本欲
辦理又因奉旨中止行令沿邊將弁勿致聲張伊
等必聲張更甚此處殊有關係不可稍存粉飾并
諭黃廷桂將奉旨後實在情形即速奏聞
戊子
命副都統舒泰往代納穆扎爾駐藏辦事
六月甲午
準噶爾部人呢雅斯來降
命賞給安插如例
癸卯
命削安西提督李繩武職以涼州將軍綽爾多為安
西提督
上諭軍機大臣曰李繩武辦理夷人交易一事張皇
無措所奏俱非實情即如令夷人在山北居住明
係伊一無定見候朕批示而反奏稱夷人懇求在
山北緩牧將息且又留住黃廷桂候伊摺回同辦
其失措已極此貿易小事尚如此取巧設有不測
軍情其何能勝任已有旨革職令將軍綽爾多補
授安西提督綽爾多於夷人交易諸事從未經歴
其輕重緩急之宜著黃廷桂一一告知令其隨機
籌辦務遵前旨照十三年之數不可稍有遷就尋
又
諭軍機大臣曰前因李繩武於夷人貿易一事周章
觀望毫無擔當是以降旨革職令淖爾多往代其
任淖爾多到時自當遵照新定章程不容稍有遷
就但亦不可因李繩武以此獲咎遂爾矯枉過正
使該夷等至於難堪向來綠營習氣惟事因循及
一經嚴飭往往又過於苛急皆非酌中辦事之道
總之駕馭外夷當使之知畏亦當使之知感可傳
諭淖爾多知之
秋七月甲子
諭陜甘總督黃廷桂防範準夷事宜
上諭軍機大臣曰黃廷桂奏稱夷人交易俱已遵旨
如例現在定期過山等語夷人貪得無厭必當示
以節制今既將浮多牲畜貨物駁回夷人俱遵奉
約束已得天朝控馭之體所有伊等應得貿易利
息及本分賞賜觀瞻所係雖不必加厚亦不可矯
枉過正故為裁抑前經將此意傳諭淖爾多今黃
廷桂兼理甘肅巡撫皆伊任内所應辦之事當酌
中區畫務令輕重得宜至夷目阿卜都勒患病回
巢未必非將現在辦理情形告知伊台吉是以托
故先回欲於貢使未起程之前抵該部落耳其求
醫診視正欲使知遘疾非虚以掩先回之迹皆其
詭詐伎倆無足言者邊防宜加整飭但當不動聲
色密為防範夷商數百人耳目窺伺不可稍露形
迹致駭觀聽以啓其疑黃廷桂當善體此意新撫
鄂樂舜到甘肅併將此諭知之
冬十二月丁酉
命京口將軍王進泰為安西提督綽爾多補授黑龍
江將軍
癸卯
議塔勒納沁防卡事宜
安西提督綽爾多奏言哈密依山據險卡倫密
布有事固守實同堅壁惟東北之塔勒納沁僅
恃河源小堡之卡倫而河源小堡地處山凹不
能遠視且更在塔勒納沁東北五十里止設千
總一員卡兵五十名而又分佈於鶯膀山三道
大坂舒魯松卡等處此三處卡兵每年九月初
一日冰雪深厚不能往探即撤歸河源小堡倘
準夷由上下摩垓等處潜來河源小堡已隔賊
人之外似非動出萬全而塔勒納沁地方山既
重叠參差徑復四通八達夜行晝伏隨處易以
潜形水廣草肥大隊儘堪容納况山頂之東西
大坂等處皆屬以高臨下瞭望最遠每年夷使
及貿易夷衆往返經由亦素知卡倫嚴密必不
敢從此路而來是以臣不得不於塔勒納沁鰓
鰓過慮應請將三堡額駐兵五百名内撥出一
百名再於哈密存城兵内派出一百五十名合
之原駐河源小堡之兵五十名共成三百名撥
給馬一百匹酌派都司或守備一員分駐於塔
勒納沁其地原有昔年駐兵舊城及兵屯地畆
今若令駐劄塔勒納沁之兵量為屯種更可有
濟應將東北一路大小卡倫統令守備專司每
年於二月初一日起照舊分佈鶯膀山三道大
坂舒魯松卡等處登高暸望每月更換以均勞
逸至九月初一日撤歸塔勒納沁城則令每二
日派營弁一名帶兵四五名設立循環二籖於
圖古里克上下摩垓及各土山前後哨探循去
環來倘有賊人消息即舉放烟大一面由青山
子牛毛泉馳報哈密一面由廟兒灣克色勒延
敦從軍臺馳報安西更為便捷所有附近牧放
牲隻回民倘一時聞信晝則望烟夜則望火勢
急悉入塔勒納沁城協力堅守事緩則令同卡
兵盡歸哈密可以無虞奏入得
旨軍機大臣議奏尋議哈密為扼要之區其東北之
塔勒納沁距哈密二百餘里又東北五十里設
有河源小堡卡訊上年九月内總督黃廷桂於
密議防範事宜内奏稱塔勒納沁向派弁兵駐
劄但形勢頗低北山一帶由上摩垓可遶至哈
密城由坡子泉金鈎峽可直抵橋灣則俱不能
瞭見是上摩垓等處較之塔勒納沁尤要亦已
各設防卡無從潛過等語是塔勒納沁之前既
有河源小堡駐兵探哨而左右之上摩垓等處
又俱設有卡汛其於防範之道似已嚴密今綽
爾多奏請將三堡及哈密存城兵内共撥出二
百五十名合之原駐河源兵共成三百名酌派
都司或守備一員分駐於塔勒納沁將東北一
路大小卡倫統令專司等語自屬慎重邊防之
意其所奏二月照舊分佈各卡九月撤歸塔勒
納沁城循環探哨等事宜亦屬應行籌辦之事
惟是哈密防兵遇有聲息惟以堅壁清野以待
援師為主今若於三堡撥兵一百名哈密城撥
兵一百五十名此二處城堡之兵是否足資守
禦不致單弱塔勒納沁雖舊有城垣可以駐劄
而所撥之兵僅止三百又須分佈各卡存城無
多設有緩急是否足以固守以為哈密犄角之
勢而河源小堡為塔勒納沁西北門戶向設防
兵五十名又分派於鶯膀山三道大坂舒魯松
卡等處每年防冬之期則俱駐於河源小堡以
為塔勒納沁外障今若將此項兵丁一併歸入
塔勒納沁城河源小堡幾為空設即使循環探
哨終恐鞭長莫及况塔勒納沁地勢既低不能
遠瞭是塔勒納沁撥駐弁兵止可以防賊人之
潛越而西北一路則終以河源小堡為要卡不
可輕議併撤應交總督黃廷桂確按情形詳悉
籌畫妥協定議具奏奏入
上從之
乾隆十八年春正月戊寅
議派員偵察準夷情形
定邊左副將軍成衮扎布奏言欽奉
諭旨以準夷近未通使宜密加防範伏思準夷素性
詭譎當廣為體察信息請嗣後五六月間派賢
能台吉官員各一人以年例購買馬匹為名在
烏梁海暗行偵探再喀爾喀副將軍每年於軍
營四季駐班若令其在參贊上隨内地大臣行
走學習事務亦屬有益奏入得
旨值班副將軍著在參贊上行走餘著軍機大臣會
同該將軍議奏再散秩大臣薩喇爾頗悉準夷情
事若選派索倫烏拉齊帶往於軍營有益著一併
議奏尋議烏梁海探信之處應如該將軍所奏至
薩喇爾前赴軍營應派索倫烏拉齊一百名再
令薩喇爾於伊屬下挑選數十名並令察哈爾
八旗總管於舊厄魯特等項人内每旗挑二十
餘名密行預備奏入
上從之
甲子
命兩江總督尹繼善為陜甘總督黃廷桂調補四川
總督
二月戊申
命侍郎兆惠赴藏
上諭軍機大臣曰近年準噶爾台吉喇嘛達爾扎奏
懇延請喇嘛及往藏熬茶等事朕俱未允行今一
年以來未有遣使入覲之信或陰懷不軌潛圖入
藏亦未可知所當密為防備今遣兆惠前往協同
多爾濟舒泰辦事可傳諭多爾濟等俾其乘便曉
示達賴喇嘛一切機宜務宜預為留意
三月丁巳
命四川總督黃廷桂等預挑赴藏換班官兵
上諭軍機大臣曰現命侍郎兆惠前往西藏所有駐
藏官兵如將届更代之期應於川省各營内早為
選派預備其將領中如李中楷馬如龍輩亦即速
調數員赴省俟兆惠到時酌量帶往至現在應行
代還兵丁仍令暫留防所不必撤回應於何時撤
回聽該侍郎會同駐藏大臣酌量辦理此係預籌
密備之事不可稍涉張皇致駭衆聽可傳諭黃廷
桂岳鍾琪知之
議察核張家口等處驛站動用馬匹事宜
軍機大臣奏言管張家口等站官員奏事需用
馬數月摺向貯
大内並不交部查核嗣後應令管站官員凡馳驛奏
事註明月日數次動用馬匹若干月底咨報兵
部理藩院互相稽核奏入報
聞
夏四月乙未
議北路備兵事宜
軍機大臣奏言乾隆七年議奏防守北路派兵
案内綏遠城一千名右衛一千名土默特一千
名八旗察哈爾二千名遇有調遣照雍正七年
例辦給又去年奉
旨令黑龍江將軍預備兵二三千名今應請再行密
飭各該處照數預備如遇調遣務令即時可以
起程毋得遲悮但現在不必過於張皇致露聲
息奏入
上從之
丙申
命尚書舒赫德散秩大臣薩喇爾赴北路軍營
丙午
侍郎兆惠等奏更代駐藏官兵事宜
兆惠黃廷桂岳鍾琪奏言更代駐藏官兵應於
本年十月起程來年正月至藏臣黃廷桂等前
奉
諭旨即密行派備並於李中楷馬如龍之外遴調熟
悉藏地者數員來省臣兆惠於四月初六日至
成都公同商議更代官兵共五百餘員名若同
時行走不但需馬甚多且未及常期恐啓番民
疑慮今臣兆惠酌帶副將李中楷遊擊馬如龍
本進忠兵五十名於四月十二日先行出口約
五月可到繼今遊擊紀萬年李華帶兵二百名
起程於六月可到其藏内代還兵丁臣兆惠到
後與駐藏大臣察看情形再為遣發至其餘往
代兵二百五十名若於十月起行此往彼還適
際冬春冰雪應請於來年二月起行四月至藏
如蒙
俞允並請嗣後更代兵丁五百名分作二起一於本
年五月起行七月到藏一於次年二月起行四
月到藏庶新舊相間可資學習亦於防務有禆
奏入
上從之
壬子
命湖廣總督永常護軍統領努三前赴安西
先是
上諭軍機大臣曰準夷無遣使入覲之信或潛懷窺
伺亦未可知安西提督王進泰係屬新任恐未必
深悉情形永常在彼更事已久著傳諭永常倘至
四五月尚無夷使來信伊即應馳赴安西與王
進泰協同商議防範事宜至是
上命永常及努三馳赴安西等處並給與
欽差大臣關防
五月辛巳
尚書舒赫德等疏奏防秋事宜
舒赫德成衮扎布等奏言去年三月臣等議防
秋摺内請於六月初一日起將喀爾喀西界游
牧遷移惟留十丁報事其妻子牲畜俱令在烏
里雅蘇台以内游牧令扎薩克圖汗賽音諾顔
二部落之兵駐於喀喇烏蘇其餘部落各於游
牧交界駐備十二月臣成衮扎布進京時又奏
明四部落兵一萬四千名若在游牧界上駐防
人馬口糧羊隻俱由各部落派給未免有累若
照舊在各游牧内預備則調遣即至而供應不
煩再從前防秋兵三千兵曾裁汰一千今請仍
復原數其西界所住蒙古將游牧收移進内自
可無虞經軍機大臣覆准現在傳知各部落遵
行臣等竊以預防侵軼守望宜嚴又必接濟兵
力始可策應無悮今應於五月下旬即令看水
草侍衛索拜等往西路尋蹤探信六月初十日
前後防秋兵到齊將駐防鄂爾昆兵一千名調
赴塔米爾鄂爾昆中間保守城池臣等與參贊
大臣達青阿安崇阿等帶領防秋兵徐徐行圍
進至察罕淖爾特爾竒河源等處候索拜等音
信並嚴飭各卡倫晝夜瞭望至秋季應更換號
樁時仍派人前往更換如有信息即帶兵前進
相機辦理奏入報
聞
癸未
命定議哈密派撥防兵事宜
陜甘總督尹繼善奏言哈密現設防兵二千名
除分駐各城堡及卡倫外在城止八百餘名三
堡分駐兵五百名防卡之外亦僅二百名若準
夷大隊前來未免衆寡不敵應請添兵一千名
分駐城堡在甘凉肅戰兵内每處撥兵二百五
十名其餘令安西提臣於預備戰兵内另行酌
派奏入得
旨軍機大臣議奏尋議駐防哈密之兵惟以防守為
事安西已設重兵聲援相接甘凉肅等處又均
有備戰之兵一聞信息先後出口自可協力援
勦若謂防兵不敷守禦今即添兵千名分配各
城堡每處所增仍不過百餘名豈可恃以無恐
且所增兵丁既須於備戰數内派撥是以一千
名援𠞰之勁卒轉令分駐各城堡為待援之人
更屬無益該督所奏應無庸議奏入
上諭軍機大臣曰尹繼善所奏本非要領朕交爾等
議奏特欲觀衆論之同否耳今爾等議駁甚是哈
密地方遼闊增兵千人於邊防何有在尹繼善本
意亦未必以一千兵遂足資扞禦不過欲以入奏
見其留心邊備耳然豈朕所望於尹繼善者耶著
傳諭知之
六月丙申
尚書舒赫德等奏報準夷信息
舒赫德成衮扎布等奏言據遣往烏梁海探信
之四等台吉班扎喇克察等密報準噶爾台吉
喇嘛達爾扎發兵往哈薩克索取達瓦齊其兵
反隨達瓦齊來擒喇嘛達爾扎現聞達瓦齊已
襲台吉臣等復遣喀爾喀侍衛完楚克前往同
班扎喇克察訽取實信據回報云我等至克木
齊克河巴顔台罕等處託買馬匹察看烏梁海
情形據貝子旗分宰桑都塔齊等告稱我等曾
見準噶爾烏梁海宰桑滿濟岱等據稱達瓦齊
承襲台吉是實現今欲往謁見又聞達瓦齊遣
使入京亦遣使往俄羅斯不知於何日起程臣
等察看此次所報信息是達瓦齊自為台吉已
屬確實今仍照原議帶防秋兵行圍前進如有
信息再行奏
聞再查從前西北兩路若有使臣前來俱互相知會
臣等已密行知會安西提督訖奏入報
聞
丁酉
諭欽差大臣永常等西路防範事宜
上諭軍機大臣曰據尚書舒赫德副將軍成衮扎布
等奏稱探得準噶爾達瓦齊戕害喇嘛達爾扎自
立為台吉現聞遣使前來請安已密行知會西路
軍營等語可即傳諭永常努三尹繼善王進泰等
如夷使到哈密一切事宜並可照舊辦理其擕來
人數貨物牲隻亦必遵照立定章程或有額外多
帶即按數駁回以示節制其西路現在防範機宜
務宜加意慎密不可稍露形迹致使伊等得以窺
測也
丁未
準噶爾部人美諾克來降
命賞給安插如例
戊申
恩賞進獻馬駝之喀爾喀王公台吉等
先是定邊左副將軍成衮扎布奏言現在軍營
官兵需用馬駝所有喀爾喀四部落預備馬九
百匹駝三百隻僅足敷用萬一有事調遣黑龍
江官兵自當預籌接濟伏思喀爾喀王公台吉
喇嘛等均踴躍急公應請令其預備奏入得
旨軍機大臣議奏尋議應如所奏至是成衮扎布奏
言哲卜尊丹巴胡土克圖等呈稱我等世受
國恩今當購買馬駝之時情願進馬五千七百四
十一匹駝一千六百二十隻令台吉達什丕勒
三都克扎卜首先交納計六月内可以全交等
語奏入得
旨應如何加賞之處著軍機大臣議奏尋議雍正十
三年議賞貢獻馬駝之王公台吉扎薩克案内
每駝一隻賞緞三端馬一匹賞緞一端羊五隻
賞緞一端其進馬二百匹駝二百隻羊一千隻
以上之王公扎薩克俱紀錄一次協理台吉加
一級胡土克圖喇嘛等酌量加賞大緞臣等查
從前用兵之際馬駝昂貴故計數加賞今撤兵
年久蒙古牲畜孳息價值平減此次進獻馬駝
應共賞官緞三千端分給衆人其進駝一百隻
馬一百匹以上之親王得親扎卜一等台吉達
什丕勒齊旺多爾濟俱紀錄一次二等台吉策
楞多岳特四等台吉巴木丕勒俱加一級此内
達什丕勒平日行走奮勉所進駝隻又多應請
加與紀錄一次哲卜尊丹巴胡土克圖加賞大
緞二十端額爾德尼班第達胡土克圖加賞大
緞十端奏入
上從之
秋七月丙辰
尚書舒赫德等續奏準夷信息
舒赫德成衮扎布等奏言探南路探信侍衛蒙
固勒等報稱我等由喀爾占和碩卡倫尋蹤至
巴顔珠爾克遇見厄魯特人巴圖車林我等托
以打牲來此詢問伊現在台吉據云係達瓦齊
臣等前奏達瓦齊自立之信俱得自烏梁海之
人今蒙固勒所報得自準噶爾卡倫是達瓦齊
自立之事確無疑義奏入報
聞
丁巳
侍郎兆惠奏藏地防範事宜
兆惠奏言臣於五月二十八日到藏遵
旨傳諭達賴喇嘛以準夷去年無故求請喇嘛又續
請熬茶俱未允行至今未有來使殊不可信倘
潛圖窺藏亦未可定應預為防備從前準夷潛
犯藏地土伯特俱受其害又與朱爾默特那木
扎爾潛通書信意懷不軌
皇上慮藏地人不知備禦萬一有事被害不淺達賴
喇嘛當預為曉示令各保身家勿容準夷一人
入境達賴喇嘛云從前土伯特未設卡倫是以
準夷得以潛蹤侵犯今各路俱派兵駐守山嶺
大而戈壁多料不敢輕来窺伺但固守封疆實
為要務謹遵
諭旨交與衆噶卜倫逮綳等曉示又據噶卜倫公班
第達等稱蒙
大皇帝睿鑒土伯特情形預籌防範準夷又經達賴
喇嘛曉示查藏衛所屬兵丁二萬六千餘名倘
有信息即派選一萬三千餘名分派留駐藏地
及據守阿里那克桑騰格里淖爾阿哈雅克等
處暫將近邊游牧牲隻收近藏地斷不使準夷
獲利臣等看藏地情形益加毖慎相機戰守可
以無虞奏入報
聞
己未
議西路邊防事宜
陜甘總督尹繼善奏安西等處邊防事宜十條
得
旨軍機大臣議奏尋議據該督奏慎選安西將備一
條查安西控制哈密首先應援是以領兵將備
定例在外題補近又預行保舉已為慎重該督
所奏現咨提臣考核㨂選調補係督提等應辦
之事無庸另議又挑選精銳官兵一條查甘凉
安肅備戰兵丁原議預先派定每年點驗一次
該督所奏逐名點視年力技勇分委大員查驗
軍裝之處自應如此辦理又加意牧養馬駝一
條查該督既稱現在咨行各提鎮詳加查驗疲
瘦者更換倒缺者購補並令加意牧養用心調
習自應嚴飭經管將弁實力奉行又口外路徑
先勘水草一條查前赴哈密援兵經由戈壁有
八九站及十站不等自當如所奏預為勘明實
於赴援有益又防兵宜酌帶烏槍一條查防兵
更代原在無事之時賊人亦斷無越過哈密邀
截防兵之理但長途千里自未便空手前往應
准其帶擕又防所鉛藥宜多為預備一條查哈
密孤懸塞外一切軍需自宜儲備充裕軍營餘
存鉛藥既統作備貯造冊其肅州所製火藥仍
按年解送之處應如所奏行又哈密兵糧宜預
為籌備一條查上年黃廷桂奏稱哈密現貯米
麥足敷防兵八年之食又楊應琚奏准於柳溝
沙河一帶動撥小麥運往則兵糧自屬有餘應
無庸再議又分貯銀兩就近酌備一條查肅州
舊貯銀三萬兩後經部議提貯甘州府庫但肅
州戰兵係首先出口應援若俟赴甘支領不免
遲悮肅州既有道員駐劄應即提貯道庫以備
撥用又哈密一帶城垣宜修理堅固一條查上
年黃廷桂奏稱該處新舊兩城均屬完繕但邊
防重鎮自以慎固為要如有應修者應令酌量
緩急分别先後陸續葺治亦不必各處工程一
時並舉轉致駭人聽聞又哈密耕種牧放宜在
附近一條查哈密為準夷扼要之地首當賊鋒
一聞信息自宜堅壁清野該督所奏回民遠至
塔勒納沁之巴達山等處耕牧者應曉諭禁止
亦屬思患預防之意但回民生齒日繁厰地有
限槩令就近恐有礙生計應令酌量遠近妥協
辦理奏入
上從之
甲子
尚書舒赫德等疏奏查閱防秋兵丁
舒赫德等奏言喀爾喀四部落防秋兵三千名
陸續到齊臣等會同將軍成衮扎布參贊大臣
親王得親扎卜公策卜登扎卜及帶領防秋兵
王桑寨多爾濟等公同查閱兵丁俱年力精壯
器械整固馬匹亦屬臕肥又閱兵丁較射相撲
并操演陣勢進退整齊馬上放槍亦皆嫻熟喀
爾喀王公扎薩克等俱感激
皇恩甚屬奮勉應請擇水草豐饒之地令伊等牧放
馬匹暫為休息以候調遣奏入報
聞
丁丑
尚書舒赫德等疏奏撤回派備兵丁
舒赫德成衮扎布等奏言據烏里雅蘇台參贊
大臣烏爾登解送投降之準噶爾部人烏巴什
前来臣等訽問據供我係準噶爾宰桑屬下人
我姑母曾經乳養阿克布魯爾乃台吉喇嘛達
爾扎之族因得親隨行走喇嘛達爾扎係噶爾
丹策零外婦所生從前策旺多爾濟那木扎爾
被害時尚存幼弟蒙庫什有台吉達瓦齊及阿
睦爾撤納等欲立蒙庫什遣二宰桑前往蒙庫
什處為喇嘛達爾扎所覺與蒙庫什俱被害達
瓦齊等逃往哈薩克喇嘛達爾扎發兵追索不
獲哈薩克汗阿布賚向達瓦齊言此地恐不能
相容達瓦齊遂與阿睦爾撤納率所屬乘間逃
至舊遊牧地會兵四百人沿途收集以兵扼闥
勒竒山嶺十一月二十七日黎明猝至喇嘛達
爾扎處焚其廬帳喇嘛達爾扎為阿睦爾撤納
射傷身殞達瓦齊自立為台吉凡喇嘛達爾扎
親信以次誅戮又聞達瓦齊自立後嗜飲無節
復與阿睦爾撤納相失我於亂後隨衆藏匿今
逃出來降等語查從前所得達瓦齊立為台吉
之信業經節次奏報今得烏巴什所供益屬詳
悉臣等前已傳諭近邊各處遷移游牧其四部
落派備兵丁俱裹帶五十日口糧前赴游牧邊
界防守現在達瓦齊自立之信既確復奉
諭旨以準噶爾正當有事之秋達瓦齊一身未定何
暇窺伺仰見
聖明遠燭目今將屆八月阿爾台山梁正值降雪之
時準夷歸途不便自難深入似宜休息兵力將
派備兵丁於八月内量其遠近陸續撤回向内
遷移之衆亦令各歸原處游牧奏入報
聞
戊寅
命尚書舒赫德散秩大臣薩喇爾回京
庚辰
命欽差大臣湖廣總督永常回任護軍統領努三回
京
八月癸未朔
議安西等處備戰兵丁馬匹
永常奏言安肅等七標戰兵雖有一萬五千六
百名而迅速趨戰全在第一撥戰兵九千名官
兵一人二馬加以保護輜重則實在備戰者僅
六千有餘兵力稍為單弱請酌量變通減為二
兵三馬安標戰兵三千名可餘馬一千五百匹
再於額兵内加派五百名將餘馬通融撥給一
同前往可壯先聲其肅甘凉第一撥六千名亦
照數減馬即以給二撥戰兵為應援後勁奏入
得
旨軍機大臣議奏尋議赴援進𠞰非馬有餘力則赴
敵稍援即增兵亦屬無益從前議定之數係按
兵撥馬非照馬派兵今永常所奏雖為增兵起
見但各處前赴哈密之兵遠者二千里近者尚
數百里若於二兵之内頓減一馬長途疲乏倒
斃勢難如期赴敵况所增者不過戰兵五百彼
若以偏師綴我則第一撥戰兵九千已足扞禦
若傾巢而來自必待各處官兵畢集原不僅藉
此五百之兵以壯聲威臣等酌議應仍照原議
調撥奏入
上從之
戊戌
命侍郎兆惠回京
甲辰
欽差大臣永常等奏報準夷信息
永常等奏言臣等巡查哈密至東大坂有準夷
部人伯勒克擕眷來降臣等詢問準夷信息據
供上年喇嘛達爾扎為台吉時疑達瓦齊有反
意欲誘至伊犁加害達瓦齊不肯前去喇嘛達
爾扎即遣宰桑鄂什爾索諾木二人帶兵往拏
達瓦齊帶領所屬欲投哈薩克為追兵所截僅
率百餘人内有塔爾巴噶台頭目阿睦爾撤納
一同投入哈薩克喇嘛達爾扎遂將阿睦爾撤
納部衆分給衆人一半給與阿睦爾撤納之兄
沙克都爾又將達瓦齊家眷拘至伊犁看守遣
人向哈薩克索取達瓦齊哈薩克不與隨派宰
桑賽音伯勒克及訥默庫濟爾噶爾二人帶兵
三萬往拏哈薩克恐懼欲將達瓦齊等送出達
瓦齊聞知即同阿睦爾撤納並原帶之屬人潛
至舊游牧處將沙克都爾殺害收服衆人至千
餘名遂直趨伊犁喇嘛達爾扎聞知遣宰桑圖
魯庫烏克圖鄂什爾博第四人挑兵迎戰兵未
挑齊於途次遇達瓦齊圖魯庫及烏克圖二人
即行投降鄂什爾及博第不肯為達瓦齊所殺
去年十一月二十七日到伊犁將喇嘛達爾扎
殺害達瓦齊自立為台吉訥默庫濟爾噶爾旋
亦歸順賽音伯勒克潛逃又被擒拏達瓦齊將
從前原管地方人衆給與阿睦爾撤納等語奏
入報
聞
九月壬申
命欽差大臣永常為陜甘總督尹繼善調補江南河
道總督
平定準噶爾方略前編卷五十四
