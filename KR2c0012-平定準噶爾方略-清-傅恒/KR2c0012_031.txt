平定準噶爾方略前編卷三十一
雍正十年秋八月庚午
巴勒布國雅木布葉楞庫庫木三汗遣使入貢
頒敇賞賚有差
辦理藏務侍郎僧格等奏言巴勒布國雅木布
葉楞庫庫木三汗居西藏極邊萬里之外未嘗
與中國通今慕
皇帝至德遣使入貢方物辭意誠懇請令來使至京朝
見辦理軍機大臣等議曰天寒道遠使臣往返計二年
程應令僧格等宣布
皇上惠恤遠人之意轉諭來使令其旋歸並加賞賚給
與馬匹更換俾得從容啟行奏入
上從之
敇諭巴勒布國雅木布葉楞庫庫木三汗曰據爾等奏
稱從前不知内地禮儀未遂觀光之志今遣使朝覲
恭請訓諭進貢之物不多略盡恭敬之忱等語朕為
天下主一視同仁爾等汗越在邊遠自古未通華夏
慕朕仁化萬里輸誠朕甚嘉悅所進方物悉已收納
第念道路遥遠往返艱難爾使臣即由西藏遣回爾
等汗但與西藏貝勒頗羅鼐協力和衷維持黃教以
副朕普育羣生之至意特賜緞疋玻璃磁器各種一
併發往
癸酉
北路副將軍王丹津多爾濟額駙策凌等大敗
賊人於額爾得尼招
上命大學士鄂爾泰等於西路阿濟一帶發兵截之
丹津多爾濟策凌奏言臣等奉大將軍王錫保
派調令率滿洲蒙古索倫喀爾喀等兵二萬追
擊準噶爾逆賊八月初五日臣等至額爾得尼
招見賊兵與賊戰十餘遇賊且戰且却日暮抵
大山梁一面偪水戰益酣殺賊萬餘尸滿山谷
河流盡赤餘賊悉負傷大奔所獲器械駝馬牛
羊無算現在賊沿鄂爾昆上游向推河而逃臣
等身率大兵即日自額爾得尼招發尋賊敗蹤
跡窮追進𠞰奏入
上諭辦理軍機大臣等曰據王丹津多爾濟等報稱八
月初五日在額爾得尼招地方我兵與賊人交戰賊
衆大敗由鄂爾昆之上游向推河逃遁而去等語可
將原摺錄寄大學士鄂爾泰署大將軍查郎阿知之
賊人既由西爾哈淖爾投阿爾台而去若遇雪阻截
必向阿濟一帶潛行向巴里坤以覓生路大學士鄂
爾泰等速將北路得勝情由寄知巴里坤軍營令其
於阿濟要隘之處派兵堵截毋得疎忽再者木壘大
兵撤回之時賊人或於中途窺伺或潛襲我軍之後
務須加意防範至於巴里坤乃根本之地亦須計算
萬全俱著大學士鄂爾泰等就近妥協籌畫
參贊内大臣侯馬蘭泰奏報敗賊於西爾哈招
馬蘭泰奏言八月初九日賊兵二千來犯西爾
哈招臣親選兵一千與副都統費雅思哈土默
特總管珠瑚岱喀爾喀協理台吉遜都卜率之
出城迎擊賊兵大敗斬賊百餘所獲器械無算
次日追至那壘郭勒賊乘夜遁走即檄知綏遠
將軍馬爾賽並報大將軍順承親王訖奏入報
聞
乙亥
命革副將軍劉世明職效力贖罪
上諭辦理軍機大臣等曰劉世明由侍衛之職朕加恩
用至總兵提督伊在提鎮任内居官尚好是以用為
福建巡撫陞授總督上年西路領兵需人朕念伊熟
悉邊地情形特召來京命為副將軍授以巴里坤領
兵之重任料伊受朕深恩必思黽勉宣力為將弁之
表率豈知伊苟且瞻顧退縮不前全無奮勵振興之
氣既忝職任重負國恩著革職交與署大將軍查郎
阿照總兵或副將之例於領兵艱苦之處令其效力
贖罪倘再有錯誤疎忽即行參奏在軍前正法
戊寅
靖邊大將軍順承親王錫保奏發兵追擊賊人
錫保奏言副將軍王丹津多爾濟額駙策凌等
追賊至額爾得尼招奮勇殺賊萬餘除檄綏遠
將軍馬爾賽建勲將軍達爾濟各率兵截殺外
臣選兵三千令扎薩克台吉根丕勒前鋒參領
達度等率師合擊即日啟行奏入報
聞
九月乙酉朔
命加恩議叙額爾得尼招破賊功
上諭辦理軍機大臣等曰此次準噶爾逆賊志欲搶奪
哲卜尊丹巴胡土克圖侵掠喀爾喀部落直越察罕
廋爾大營由杭愛山肆行猖獗王丹津多爾濟額駙
策凌參贊大臣塔爾岱及諸王大臣台吉等共領滿
洲蒙古喀爾喀等兵二萬奮勇尾追千里到鄂爾昆
河額爾得尼招地方諸王大臣及台吉官兵等同心
協力為國輸誠奮勇攻擊將三萬逆賊斬殺大半餘
賊喪膽奔逃甚屬可嘉此次軍功非尋常勞績可比
官員兵丁著從優議敘其隨從額駙策凌在克爾森
齊老地方擊賊官兵著加倍議敘領兵效力之王貝
勒貝子公扎薩克台吉等應賞巴圖魯名號陞授職
銜今於議敘軍功之先特沛恩綸喀爾喀和碩親王
丹津多爾濟著賞給智勇名號喀爾喀和碩親王額
駙策凌著賞給超勇名號喀爾喀多羅貝勒策卜登
從前在阿爾台軍前著有勞績去年在蘇克阿勒達
呼地方攻擊準噶爾又懋著勤勞朕已賞給信勇名
號此次在額爾得尼招大敗準噶爾賊衆又復追擊
效力前驅策卜登著封為多羅郡王扎賴特固山貝
子特古斯從前在阿爾台軍前曾效力行走此次在
克爾森齊老擊賊甚力在額爾得尼招又復大敗賊
衆建立功勲特古斯著封為多羅貝勒敖漢輔國公
羅卜藏隨從額駙策凌在克爾森齊老擊賊又在額
爾得尼招大敗賊衆又與貝勒策卜登塔爾岱等追
擊賊衆效力前驅羅卜藏著封為固山貝子喀爾喀
扎薩克一等台吉巴海從前在阿爾台軍前曾效力
行走去年亦著有勞績此次在額爾得尼招大殺賊
衆建立功勲喀爾喀扎薩克一等台吉根丕勒去年
懋著勞績此次在克爾森齊老額駙策凌隊内力戰
得傷回至察罕廋爾軍營調治痊好復行前往追擊
賊人巴海根丕勒俱著封為輔國公塔爾岱著授為
黑龍江將軍統領軍營東三省兵丁淖爾海著授為
内大臣署理黑龍江將軍事務其餘扎薩克喀爾喀
王貝勒貝子公台吉内若有似此勞績出衆之人而
遺漏者著大將軍順承親王王丹津多爾濟額駙策
凌查明具奏
命革馬爾賽職以欽拜暫署綏遠將軍
上諭辦理軍機大臣等曰朕念馬爾賽之祖圖海功績
令其配享
聖祖皇考於
太廟馬爾賽所襲之三等公爵加為一等擢用為大學
士復賞輕車都尉令伊子承襲施恩稠疊衆所共知
朕以為馬爾賽必感戴殊恩實心為國效力因授為
大將軍遣往軍前乃伊未至歸化城先將馬匹牲畜
傷損數千在口外第八臺處聞科卜多地方準噶爾
賊衆消息便自怯懦奏請往歸化城又將馬匹牲畜
不擇好水草之處牧放折損大半且不禁約兵丁縱
其貪饕飲食肆意糜費以致變賣衣服如此乖謬妄
為之罪朕猶寬恕與以效力贖罪之途授為將軍令
往扎克拜達里克而馬爾賽沿途又不調養駝隻倒
斃數千然朕猶優容之望其效力也頃準噶爾賊衆
來犯察罕廋爾之大營直越杭愛搶奪喀爾喀等部
落王丹津多爾濟策凌參贊塔爾岱等率領大兵尾
追至鄂爾昆之額爾得尼招地方大敗賊衆殱其大
半賊抛棄馬畜及一切器械膽裂奔敗大將軍順承
親王已劄令馬爾賽會同達爾濟截殺王丹津多爾
濟等亦以賊衆大敗投往推河行文於馬爾賽且馬
爾賽接閱順承親王等劄後奏稱賊若來推河必緣
伊克鄂拉而遁今已將伊克鄂拉左近之草焚燒等
語如此則馬爾賽自應如前所奏率兵前往推河預
備截殺乃賊衆既至推河而馬爾賽猶逗留扎克拜
達里克至十三日始出城為追趕之狀行二三日聞
有賊兵將往伯格爾之語即藉端而回夫以徒手敗
走之賊不行追逐知而放去又不奏明達爾濟領兵
往追情由朕以馬爾賽必有怯懦逗留明知故誤等
情曾降諭旨於大臣等今據參贊胡琳參稱一聞賊
來推河信息將軍達爾濟等即整齊二標兵丁前往
截殺賊衆而馬爾賽並不發兵傅鼐請兵殺賊至於
跪求伊亦決不允許至十三日因臣等標下兵起程
馬爾賽不得已同行至半路而回等語馬爾賽擁兵
萬餘有心躭誤國事豈但大負朕之深恩自古以來
如此背負國家者史策中亦為罕覯國法軍法俱難
寬宥著將馬爾賽之綏遠將軍領侍衛内大臣公以
及賞給輕車都尉俱行革退其將軍印務著欽拜暫
行署理領侍衛内大臣員缺著侯馬蘭泰補授其公
爵係伊祖圖海立功所得著馬禮善承襲今已行文
令馬爾賽明白具奏俟回奏時將馬爾賽正法之處
另降諭旨
命授軍營參贊正紅旗蒙古副都統胡琳為鑲藍旗護
軍統領給喀爾喀王敏珠爾多爾濟旗分協理
台吉遜都卜扎薩克一等台吉職銜賞銀五百
兩給副都統費雅思哈護軍統領職銜
命賞給額駙策凌等屬人被掠者
上諭辦理軍機大臣等曰此次準噶爾賊人前來時額
駙策凌屬下及喀爾喀扎薩克袞布策凌游牧等處
俱被擄掠著順承親王查明照舊歲賞給被搶喀爾
喀產業之例一面辦理一面奏聞
命治喀爾喀汗王以下臨戰退縮者罪
上諭辦理軍機大臣等曰喀爾喀扎薩克圖汗策旺扎
卜親王喇嘛扎卜公扎薩克等畏懼退縮俱由陣前
逃回游牧目今行兵之際軍法豈可姑容著行文順
承親王王丹津多爾濟額駙策凌將陣前逃回之汗
王以下台吉暨領兵之副都統等查明嚴加治罪
命曉諭西路軍營將弁兵丁等
上諭曰噶爾丹策零父子兇頑世濟其惡戕害臣服我
朝之蒙古部落窺伺我邊疆國家不得已用兵之苦
心已屢經曉諭官弁兵丁等知之矣夫三軍司命在
於將帥朕慎重其選以岳鍾琪乃將門之子久歴行
間從前用兵青海曾有勞績且於西陲情形素為熟
練伊亦自信克當此任是以命為西路大將軍一切
徵兵運餉選將設官之事凡有所請無不允行實冀
其殫心竭力奏績邊疆為一勞永逸之計豈料伊秉
性粗疎辦事闊略平居志大言大似有成算及至臨
時則張皇失措意見遊移且賞罰不公號令不一不
恤士卒不納善言自奉太豐待下鮮惠今略舉其失
機一二事言之前年冬月陛見入都軍營之事全無
料理以致賊人盜竊駝馬傷我弁兵嗣後朕時時降
旨諭令慎密周防乃今年正月賊人越過大營直至
哈密及塔勒納沁等處搶掠牲畜戕害回民伊將令
不行調度無術竟令已入網羅之寇賊由坦道遁逸
而去又如木壘駐兵之舉實由岳鍾琪之奏請且稱
願以全家性命保其萬全乃我兵移駐之始即任賊
人潛過木壘河東搶擄馬匹傷害官兵現今運道牧
厰時受侵擾此皆岳鍾琪失算誤國之昭著者其他
顛倒昏憒疎忽錯謬之處不可枚舉以統兵之人居
心行事如此無怪乎三軍之士離心解體兵氣為之
不振也朕思用兵之事關係重大似此一籌莫展屢
失機宜則軍務何日能竣我三軍之士何時得以休
息用是特降諭旨將岳鍾琪調回京師以吏部尚書
陜西總督查郎阿署理大將軍事務命大學士鄂爾
泰親至肅州頒賜敇書指授方略查郎阿素性忠良
赤心為國虚懷謙受能體下情自辦理軍需以來事
事妥協邊疆情形皆所深知一到軍營與副將軍張
廣泗常賚等合志同心和衷共濟必能運籌決勝靖
寇安邊是在爾將弁兵丁等鼓舞奮興急公努力盡
洗從前委靡怠惰之習合千萬之人為一心則忠誠
感格和氣致祥必邀
上天之默佑迅速成功膺國家優隆之爵賞是此日之
更換將帥酌改規模實爾西路軍營通塞否泰轉移
之機也今年七八月間賊兵以三萬人侵犯北路深
入額爾得尼招地方意欲迎擊喇嘛擄掠喀爾喀蒙
古我師奮勇前追殺死賊兵萬人積屍如山河水盡
赤賊夷乘夜逃奔抛遺馬匹牛羊器械不計其數而
我兵受傷者不過十餘名領兵之大小將弁未損一
員此實行間將士合力同心仰邀
天佑之明驗也今賊人既受大創於北路未必不輕視
西路重整餘力以向巴里坤冬春防範尤宜嚴密不
可疎忽著大將軍等將此曉諭各營將弁兵丁咸使
知悉至岳鍾琪屢次失機之罪甚大律以國法不容
寬貸又聞軍營弁兵無不含怨著大將軍查郎阿徧
行詢問軍營將弁兵丁等岳鍾琪自領兵以來果屬
事事乖張人心共怨否抑或尚有可取之處否務使
三軍之衆人人各抒已見據實舉出即有互異不妨
兩奏以聞
癸巳
命革博爾屯職以閒散公在軍前效力
上諭辦理軍機大臣等曰朕念博爾屯之祖舊日勞績
將博爾屯屢加任用伊並不黽勉向前因命往扎克
拜達里克馬爾賽軍前效力乃王丹津多爾濟等在
額爾得尼招大殱賊衆之後所有疲困奔逃之賊前
至扎克拜達里克伊有精兵萬餘並不邀擊懦怯觀
望俾其遁去博爾屯如曾勸馬爾賽而不允其罪尚
輕如並未經勸過則伊之首領亦難保矣一切情節
著據實回奏其參贊大臣内大臣都統俱著革去以
閒散公在軍前效力行走
乙未
訓勵青海王貝勒貝子等
上諭青海王貝勒貝子等曰今年七月間準噶爾策零
敦多卜帶領三萬賊衆侵擾内地被喀爾喀副將軍
王丹津多爾濟等帶領滿洲等兵二萬將賊兵截殺
幾盡喀爾喀等既能如此奮勇殺賊爾等何獨不能
乎各宜鼓舞振興踴躍效命賊兵前來侵擾青海祇
有噶斯一路爾等須在緊要隘口預備看守倘有賊
兵前來務期協力追殺悉行𠞰除將此曉諭爾等部
落知之
命以大學士伯鄂爾泰奏摺示達爾濟等
大學士伯督巡陜甘經略軍務鄂爾泰奏言逆
賊於八月初五日在北路額爾得尼招為我兵
所破自鄂爾昆河源向推河遁按逆賊敗走必
經必濟一帶中間有袞塔瑪哈戈壁乃必濟要
隘去巴里坤不過三百餘里臣即於八月二十
八日檄署寧遠大將軍張廣泗令選滿洲察哈
爾精兵二千以前鋒統領阿思海領之佐以副
都統達什選綠旗精兵一千以總兵官張存孝
領之佐以副將馮廷雄即日赴袞塔瑪哈堵截
並令阿思海等一到袞塔瑪哈即遣弁兵哨探
必濟一帶如有賊蹤飛報張廣泗率兵追𠞰又
令張廣泗備兵數千遣發繼進以壯聲援奏入
得
旨鄂爾泰身在肅州一聞信息即遣兵丁截殺賊衆斯
可謂為國之大臣達爾濟諾爾琿欽拜等擁兵萬餘
駐劄扎克拜達里克遇準噶爾窮寇徒手奔逃並不
迎擊待其已過虚作追趕之勢怯懦不堪將此寄與
伊等知之
丁酉
訓勉喀爾喀七旗王貝勒貝子公台吉屬下人等
上諭曰去年朕降旨令爾等移居内地爾等並不感悅
遵行朕又屢次催促始勉強遷移此次準噶爾賊兵
前來幸王丹津多爾濟等帶領大兵將賊兵殺敗爾
等始得脫免否則爾等部落豈能保護產業牲畜朕
思爾衆喀爾喀本屬一體豈有甘居庸懦受人庇護
之理嗣後各宜激烈奮發將賊兵悉行𠞰滅不特永
享昇平抑且垂光史冊矣勉之
庚子
護寧遠大將軍印務張廣泗奏請撤兵駐巴里
坤并籌吐魯番駐兵運糧事宜
張廣泗奏言臣前奏木壘駐兵不便請移兵駐
科舍圖今臣與署鎮安將軍卓鼐參贊顧魯暨
在營鎮將等密議於八月二十八日自木壘起
程三十日抵科舍圖但周閱科舍圖所在路徑
叢雜氣候苦寒且現今築城未畢四面草厰悉
為賊人所燒亦難久駐臣等不敢固執前議請
盡撤大兵至巴里坤於附近要害處設兵駐守
按洮賚烏克克嶺二處為賊南走徑路各置兵
一千五百廋集察罕哈瑪爾二處為賊人西來
大道各置兵一千又鏡兒泉噶順及烏卜圖克
勒特克三處並在巴里坤北賊人或由沙磧或
由北山來道悉可通應於鏡兒泉置兵二千噶
順置兵五百烏卜圖克勒特克置兵一千又圖
古里克圖爾庫勒二處在巴里坤東北賊人自
阿濟必濟越沙磧而來此為孔道應各置兵一
千更於一切要隘分設小卡倫撥兵遠哨巡護
牧厰哈密塔勒納沁二處亦並增兵防守再木
壘大兵既撤則吐魯番孤懸一隅駐兵運糧所
當籌畫吐魯番駐兵原有八千其現留押運糧
糈兵丁五百名並分駐魯克察克喀喇和卓闢
展洋赫勒木津塞木津漢墩七處按勒木津塞
木津漢墩所在逼近賊人聲勢不相聯絡請悉
撤三處官兵併入魯克察克喀喇和卓闢展洋
赫四處分駐並三處回民亦令移居魯克察克
等城中庶免賊人窺伺之心而我兵亦易於防
範矣奏入報
聞
辛丑
黜喀爾喀扎薩克圖汗副將軍策旺扎卜爵
命以其族弟多羅郡王格勒克雅木丕勒承襲
壬寅
命賞卹喀爾喀貝勒車木楚克納木扎爾
上諭辦理軍機大臣等曰喀爾喀貝勒車木楚克納木
扎爾帶伊屬下兵丁前往軍營因途中病足令伊弟
與子將兵前往伊自回部猝遇塞卜騰旺布屬下奇
爾吉斯等背叛伊率屬下人拒戰身受鎗傷而亡其
屬下兵丁奮擊奇爾吉斯等悉行斬殺甚屬可嘉著
順承親王查明有已故受傷者議敘恩賞車木楚克
納木扎爾受傷身故朕心軫念著派侍衛部屬各一
員前往祭奠賞銀一千兩
戊申
大學士伯經略鄂爾泰條奏邊地屯田事宜
鄂爾泰奏言邊地屯田事宜一總理屯務副都
御史孔毓璞請頒給關防以昭信守一客民首
報地畝應分别給與工價每籽種一石上等地
給銀二兩中等一兩五錢下等一兩二錢其夫
役人等除每月給與工價口糧外每年再加賞
銀一兩皮衣皮帽銀二兩至所委監種人員暨
跟役每日給銀六錢庶食用有資而驅遣無誤
一屯田所需夫役俱在甘涼肅一帶僱募令各
地方官出具保結以免逃逸其口内口外沿途
往返給與口糧並築一土堡酌量夫役可以容
居牛畜等即圈飼於此一屯田所在一切僱募
夫役增補農具及給散工價收穫禾稼諸務並
令所在有司協同辦理庶免遲延偷竊等弊一
各項動用銀兩應令總理屯務大臣奏報在軍
需銀内動支另行報銷奏入
上從之
己酉
命革傅爾丹職其振武將軍印信貯軍營
上諭辦理軍機大臣等曰據順承親王錫保奏稱傅爾
丹在烏遜珠勒地方並不整備官兵預籌堵禦之策
輒輕調官兵進擊以致有誤軍機傅爾丹著革去公
爵及領侍衛内大臣振武將軍又
諭曰北路軍營現有大將軍印信其振武將軍印信著
收貯若有調遣之處請旨派人掌管
護寧遠大將軍印務張廣泗奏撤兵至巴里坤
事宜
張廣泗奏言臣等於八月二十八日自木壘撤
兵令太原總兵官王緒級等率兵四千五百餘
由南路赴洮賚烏克克嶺廋集等處駐劄松潘
總兵官張元佐等率兵四千餘由北路赴鏡兒
泉噶順察罕哈瑪爾等處駐劄臣與副將軍常
賚署鎮安將軍卓鼐等率兵六千餘由中路行
過噶順溝即以大兵畀常賚等統轄臣輕騎兼
程於初八日已抵巴里坤辦理一切機宜初十
日常賚等亦抵巴里坤駐劄其官兵分南北兩
路行者悉於初十日前各抵駐劄所在沿途慎
重防範並無賊人窺伺奏入報
聞
庚戌
大學士伯經略鄂爾泰奏請鑿山引水開九家
窑屯田
鄂爾泰奏言邊地屯田最要按肅州城南九家
窑有荒地一區土高無水不能播種九家窑之
北上寨中寨水堡上鹽池等四堡並熟田亦以
水源不足兼有漏沙每歲不過薄收請於上流
鑿山開洞引千人壩之水逆流而上以避漏沙
則九家窑荒地可墾且餘水下注則上寨等四
堡熟地更可倍收於民生軍儲並有裨益奏入
上從之
癸丑
命議築察罕廋爾城
上諭辦理軍機大臣等曰察罕廋爾城甚小止可屯積
米石是以順承親王又修木城朕意欲照扎克拜達
里克城開展闊大著行文順承親王明歲動支錢糧
修築或令彼處兵丁或由京師遣工匠前去著順承
親王一併議奏
平定準噶爾方略前編卷三十一
