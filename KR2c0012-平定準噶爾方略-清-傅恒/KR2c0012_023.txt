平定準噶爾方略前編卷二十三
雍正九年夏四月丙午
命范時捷協辦西寧總兵官事務
上諭兵部曰提督馮允中熟悉邊情老成練達但聞近
患目疾行走須人扶掖於訓練操防稍覺未便西寧
一鎮關係緊要其總兵官事務著德成協同辦理陜
西固原提督樊廷現在軍前已降旨令回固原之任
俟樊廷到任後著署陜西固原提督范時捷協同馮
允中辦理陜西西寧總兵官事務
丁未
諭宣諭化導官
上諭内閣曰連年用兵邊塞輓粟飛芻不無資於民力
之處而草野之間不知軍國邊防之重寄朝廷萬不
得已之苦心溺於私情妄生疑議是以特遣大臣官
員前往秦省宣諭化導務使僻壤遐陬家喻戶曉不
可視為具文潦草塞責更不可指稱公事派累地方
倘奉行不力而轉令地方有供應之繁是朕之遣官
非所以安之乃適以擾之也欽差大臣等已給與驛
馬廩給其分派之官員等皆厚給公帑以為僕從車
馬館餐行李之資所到地方一絲一粟不許索取該
有司亦不許應付餽送倘有不遵朕旨者與受同罪
決不姑貸若差往之官員等有生事滋擾而總理大
臣失於覺察者朕將於大臣是問倘地方辦理軍需
有騷擾民間而差往之大臣官員知而隠匿者别經
發覺朕於欽差之大臣官員是問將此旨通行曉諭
知之
庚申
停運黑茶并加恤效力官
上諭大學士等曰上年大將軍岳鍾琪在京時條議進
兵事宜令河南採辦黑茶三萬五千封解送西安交
與巡撫武格送至巴里坤軍營以備進兵賞賚之用
今大將軍既停進發則茶封非所急需聞武格等以
未奉部文停止仍委人員運送軍營似此不急之務
徒多勞費著即行文前去暫行停止又今春命往陜
甘效力人員若在内地差遣其力量尚可自備資斧
聞武格將伊等派往巴里坤軍營亦令自出盤費並
無幫貼恐微員等力量不敷有誤公事一并傳諭辦
理軍需大臣等知之
五月癸亥朔
安輯青海公拉察卜等
上諭大學士等曰據殷扎納達鼐德成馮允中等先後
奏稱青海居住之公拉察卜台吉察罕喇卜坦從索
羅木過黃河移往他處居住又聞戴青和碩齊察罕
丹津亦往他處遷移不在海流圖地方住牧因撥派
兵丁官買馬羊辦理之人不甚妥協伊等暫行躱避
等語朕因上年準噶爾乘我西路軍營不曾防備傾
其醜類盗竊駝馬因念青海各扎薩克人衆恐遭逆
賊侵害是以諭令派出兵丁為防護之計每名賞給
銀兩為衣裝之用其諭令採買馬羊者原欲使伊等
所有牲畜得變價值可獲利益並非大兵需此些微
之助也前殷扎納赴西寧時朕面加訓誨一切派兵
採買之事悉聽衆蒙古之便不可絲毫勉強並慮蒙
古王台吉科派所屬之人諭令嚴行禁約豈肯令差
往之人逼迫蒙古以從事乎令拉察卜等無故遷移
他往其中自有情由必係殷扎納等不能宣揚朕諭
使衆心共曉而採買馬羊又不聽從其便以致拉察
卜等心懷疑畏暫避差徭雖拉察卜等甚屬孟浪糊
塗亦殷扎納等奉行不善之所致也今特頒諭旨曉
諭拉察卜等令其速回本處並將隱情據實陳奏再
傳諭德成達鼐馮允中等令其明白開導善為安輯
並將伊等如何疑畏遷移之處查明具奏其餘地方
事宜俟侍郎衆佛保去時再行詳諭
甲子
命鎮安將軍常賚率兵赴安西駐劄授石雲倬為西路
副將軍赴軍營
命給張家口營兵月餉
上諭兵部曰今歲命往陜西西安駐防兵丁派出直隸
張家口營兵一百八十餘名聞各兵家口支領錢糧
而該管武弁等以各兵應有錢糧俱給與新募之兵
支領無可給發以致各兵家口三月未曾領餉日食
不敷四路奔訴凡兵丁撥派他往者如馬兵一名原
領月餉二兩則以九錢付本兵為途中鹽菜之用以
一兩一錢為養贍家口之資所有兵米亦仍令其家
口支領若有新募兵丁則另行給與月餉並無以本
兵錢糧付新募兵丁之事何以張家口官弁等錯誤
遲延以致各兵家口糊口無資著該督該提鎮即速
查明照例給發並將遲誤之處據實參奏
加恩山西駐防效力丁壯
山西巡撫覺羅石麟疏言太原駐防兵五百撥
往西寧三百其留營者不足以供調遣據各旗
閒散丁壯塞爾泰等呈言自祖父以來受
國家豢飬深恩願不領錢糧當差效力臣即選得
年力強壯技勇可觀者百人令其給役俟兵丁
缺出選補奏入得
旨太原各旗閒散丁壯等既令當差學習行走自當酌
加恩澤以示鼔勵著每名月給銀一兩米三斗以資
其食用該撫石麟時加教訓務令勤謹效力黽勉向
上若有名糧缺出即將伊等揀選頂補以副朕教養
兵丁之至意
丙寅
上諭兵部曰樊廷從軍營進口著即赴陜西固原提督
之任范時捷著仍留固原俟立秋以後樊廷乘驛來
京陛見其提督印務仍著范時捷署理俟樊廷回任
後范時捷再往西寧協辦總兵官事務
命加一等侍衞阿成阿副都統銜轄家選兵二千赴西
路軍營
丁夘
命巴爾虎等兵由古爾班賽堪赴巴里坤
上諭大學士等曰巴爾虎兵丁一百名前赴巴里坤軍
營由古爾班賽堪行走路近而水草好著由此路前
往所派兵丁先令於鑲藍旗察哈爾地方齊集俟阿
敏道噶扎爾圖到時帶領起行京城所選驍勇兵一
百名亦著由此路前往
戊辰
命籌援勦事宜
上諭大學士等曰今年三月間準噶爾賊人侵擾吐魯
番紀成斌聞信即令樊廷等領兵前往應援此舉實
欠詳審蓋賊人之意原欲疲勞我士馬故為此出没
詭計耳彼時朕閱紀成斌之奏即降旨切加申飭越
數日岳鍾琪奏到其所見與朕意相同又越數日紀
成斌奏到知賊人未見我師果已潛遁無蹤矣賊之
狡獪如此是以朕諭令吐魯番人衆商酌遷移暫避
之計蓋欲善為保全之以俟大軍凱旋共享昇平之
福也今據大將軍岳鍾琪奏報賊人於四月間又復
侵犯吐魯番額敏和卓求請應援大營未曾發兵前
往大將軍辦理甚是但朕細思之賊人若仍以千餘
人騷擾吐魯番則彼地城垣兵力足以捍禦倘復增
添賊衆吐魯番力不能支朕心有所不忍況伊等前
次感恩望濟之言甚為懇切朕又有令其遷移暫避
之旨料賊人必知信息倘乘其遷移之隙而侵害搶
掠之是吐魯番之人因遵旨而受累尤朕所惻然者
也可傳諭岳鍾琪令其確探賊耗衆寡若何情形若
何久暫若何其應否應援之處酌量變通辦理不必
拘執前說至於賊兵引去後吐魯番回子有情願遷
移者又應如何沿途防護不受賊人劫奪侵凌之處
著大將軍留心經理
辛未
命通政使趙之垣等籌運進兵糧餉
上諭内閣曰用兵以籌餉為先而輓運以得人為要果
得其人則民力不致煩勞國帑不致麋費而兵食饒
足士飽馬騰其裨益於公事良非淺鮮也年來西北
兩路用兵籌餉事宜朕心甚費區畫北路軍糧范毓
馪承領運送諸事諳練措置得宜朕深嘉奬已加優
敘西路軍糧向來俱係官運今行之日久難保無侵
帑累民之處因思通政使趙之垣副將馬龍乃三秦
世族且官至大員於本地土俗民情素所熟悉若照
范毓馪之例領取帑銀轉輸輓運似屬可行之事朕
將此詢問趙之垣據稱情願效力查内地軍糧運送
巴里坤軍營者年來經理已有頭緒但自軍營進𠞰
之糧尚無轉運之善策著趙之垣前赴軍營與馬龍
公同商酌如何運送之法聽其自行定議酌量舉行
每石運價若干朕悉照數給與不令絲毫賠墊但不
可有浮冒侵蝕之弊總與地方有司毫無干涉其間
遲速機宜及道途防護等情則與大將軍該督撫等
計議而行俟趙之垣到彼與馬龍商酌定議果能承
領辦理具奏到日給與欽差關防
壬申
定鎮安將軍常賚及歸化城兵至營日期
上諭大學士等曰鎮安將軍常賚著從安西前赴軍營
與大將軍岳鍾琪副將軍石雲倬等計議進兵事宜
但聞賊人有窺伺洮賚卡倫之信常賚前赴大營時
途次須小心防範或帶兵丁數百名護送或探聽賊
人遠遁之後再行前往務慎重妥貼總以七月初旬
至營為期其現在甘涼歇息之歸化城蒙古兵一千
名已有旨令其前赴軍營備用可令原管領之都統
根敦等帶領出口務於七月初旬到營可傳諭查郎
阿等並常賚知之
癸酉
上諭大學士等曰任國榮仍帶總兵銜前往北路軍營
管理車騎兵兼司屯種事務著大將軍傅爾丹酌量
派委照總兵官胡傑之例行走
乙亥
命預防賊人騷擾噶斯窺伺青海事宜
上諭大學士等曰從前三月間賊衆有二千餘人來吐
魯番見我兵前往應援賊兵即先行潛遁今據大將
軍岳鍾琪奏報四月間又有賊千餘來擾吐魯番并
有二百餘人犯我洮賚卡倫等語朕看此情形或者
將來賊人由哈喇沙爾前往噶斯地方又如上年故
智暗行騷擾或增添人衆窺伺青海亦未可定格默
爾等所統兵力未免稍單朕前次曾有不應調撥西
寧兵丁之旨若此時有應用添兵之處恐格默爾等
亦不敢調取德成亦不敢派撥可傳諭德成達鼐馮
允中管承澤格默爾鼐滿岱福寧等從前所以不令
調撥兵丁者蓋西寧軍務尚未就緒自以固守根本
為是今西寧布置已定兵力有餘若賊人窺伺噶斯
自宜發兵應援况目前青海蒙古兵丁尚未攢集齊
全即器械等件亦未周備難以望其捍禦賊鋒亦賴
官兵為之保護著德成等就近酌量倘有用兵之處
或著管承澤鼐滿岱帶領前往或德成另議一二人
前往至官兵派出之後遇有本地添兵防守之處即
將土兵派出此旨著德成並諭衆佛保殷扎納知之
命山東登州總兵官岳含奇率湖廣兵赴西安
上諭兵部曰山東兖州總兵官岳含竒著調補山東登
州總兵官前降諭旨令湖廣預備兵丁二千名聽侯
西路調撥之用著岳含奇前往湖廣會同總督邁柱
加意挑選人材壯健技勇優長者二千名即令岳含
奇帶領前赴西安駐劄其領兵之副參遊守千把等
官亦著邁柱岳含奇揀選前往此所派兵丁内將長
於籐牌者挑選五百名或一千名充入二千名之數
若弁兵内有人材可用情願赴軍前效力者亦著邁
柱岳含奇酌量派用此二千兵丁於秋末冬初候旨
從湖廣起身一應賞賚銀兩照例給與
己卯
命䘏賞西路千總馬建功等
上諭大學士等曰西路軍營千總馬建功奉差探聽賊
兵信息帶領兵丁十人前往因人少力單遇賊被害
並傷兵丁石玉張秀閻得三人深可憫惻馬建功等
俱照陣亡之例加恩䘏賞
定西路軍營安設卡倫撥用蒙古兵事宜
寧遠大將軍岳鍾琪奏言賊夷出没不常散設
卡倫轉滋覬覦今於鏡兒泉設三大卡倫并撥
兵丁登山瞭望復於途次五里一置塘站直接
軍營一遇警急接遞傳報奏入得
旨賊夷既施鬼蜮之技出沒紛擾意欲疲我士馬並使
軍營馬匹不得牧放自當計議防範擒𠞰之策今安
設大卡倫三處固是但此數千弁兵馬匹如何牧放
看管可免賊人窺伺又三大卡倫之外尚設小卡倫
否若於賊之來路設小卡倫仍屬照前而更多一番
防備恐兵少力單難於捍禦若不設小卡倫則賊之
來蹤日間可以登高瞭望昏夜則如之何又不知此
三大卡倫果能全堵賊之來路俾必不能近我軍營
窺我牧場否倘乘小卡倫撤回之後越大卡倫擾我
沿路塘站不可不防至於阿寳所領鄂爾多斯兵丁
從前派往軍營者原令專司牧放之事乃大將軍等
將伊等分散派守各處卡倫伊與綠旗兵丁等言語
不通徒彼此推諉甚屬無益嗣後蒙古兵丁不可似
此零星派用
庚辰
命察劾管理内地回民各官
上諭内閣曰從前因準噶爾之肆虐吐魯番回民畏其
侵凌有情願移居内地者諭令地方有司善為安插
撫綏使之寬裕從容得所頃聞在肅州居住之回民
等田瘠水少收成歉薄而所有牲畜亦不敷用生計
未免艱難此皆經管之員辦理疎忽而該省大臣失
於覺察之所致也著署總督查郎阿將從前辦理不
善之員查出題參其有應行加恩撫恤之處亦著查
郎阿酌定請旨即將此曉諭吐魯番移住内地之回
民知之
甲申
賞敘臺站官役
上諭内閣曰西路軍營臺站自上年十二月以來往來
文移繁劇長途遞送從無遲誤該管臺站官弁實心
供職其在塘夫役人等效力亦屬勤勞著交與辦理
軍務之署陜西總督查郎阿將京城至軍營一路兵
臺官役等分别内地外邊加恩給與議敘賞賚
六月甲午
命籌應援吐魯番進𠞰準噶爾事宜
上諭大學士等曰寧遠大將軍岳鍾琪摺奏準噶爾賊
衆二千餘人圍困魯克察克之城晝夜攻打二十餘
日吐魯番回子奮勇出擊殺死逆賊二百餘人帶傷
之賊甚多請以三千勁兵兼程而進必獲全勝將來
即以此三千兵丁駐劄吐魯番合之回民足備防禦
等語朕前次聞吐魯番回民等感恩望濟之言甚為
懇切恐賊衆再以大力侵凌伊等不能抵敵為其所
困已降旨令大將軍岳鍾琪酌量發兵應援不必拘
執前說今岳鍾琪具奏之日尚未接到朕旨是以仍
作游移之詞凡用兵之道在於隨機應變不容刻緩
若果岳鍾琪確有所見即應遣兵速往一面奏聞何
必待降旨到日始遣兵前往乎又奏稱挑選精兵三
千名駐劄吐魯番外餘剩壯健兵丁留駐新城防守
儘足備進擊烏魯木齊之數等語朕思我兵進擊烏
魯木齊之時若有賊衆繞道侵犯新城當思應援𠞰
殺豈可但作防守之計至於此時應援吐魯番自屬
應行之事但噶爾丹策零性情躁妄此次失利之後
或於冬季多添兵力攻擾吐魯番未知我三千兵丁
合之回子之力便可以從容捍禦否且我軍既駐劄
吐魯番則將來不得不時為應援岳鍾琪從前曾有
吐魯番駐兵數萬之奏若此時駐兵三千將來因此
牽制有不得不加增之勢此則舍本逐末必不可行
者也朕又思吐魯番乃阿爾輝哈喇沙爾兩路之關
鍵既有我軍駐劄則將來築城於烏魯木齊時呼吸
相應賊人不敢繞襲我軍之後况我軍正欲進攻賊
之巢穴若賊人果以大衆來犯吐魯番則我軍不勞
遠行可以就近殄滅之亦是善策總在岳鍾琪悉心
籌畫務期萬全若將大營兵丁三千名派往吐魯番
則此三千之數當另行撥派以足額吐魯番地方難
於多養馬匹况此三千兵丁乃為防守之用非為追
擊之用所帶馬匹可酌量存留其餘仍遣回大營牧
放至於礟火鉛彈多帶備用上年官買吐魯番糧石
不必運送軍營即著留貯吐魯番以備大兵之用吐
魯番回目額敏和卓等誠心向化盡力擊賊甚屬可
嘉著大將軍傳旨奬勞酌量賞給緞疋銀兩茶葉等
項彼地既遭賊人侵害恐收成歉薄糧食不敷著即
以官買糧石酌量賞給務使回民得所將此詳悉傳
諭大將軍岳鍾琪知之
乙未
命贈賞河州副將馬雲
上諭大學士等曰河州副將馬雲於上年冬月在北山
領兵敗賊著有勞績今聞病逝著加總兵官銜賞銀
一千兩為歸櫬之費
庚子
寧遠大將軍岳鍾琪請援吐魯番
上飭諭之
岳鍾琪疏言賊圍吐魯番臣選馬兵三千令張
元佐曹勷張存孝統之於四月二十四日進發
又令顔清如率兵二千往駐塔庫又撥兵四千
令紀成斌率往洮賚要隘駐劄倘賊人傾衆而
來臣即親統洮賚塔庫所駐劄兵倍道進𠞰惟
此時令回民内移途中行走不能便捷三千護
禦兵丁首尾亦不能相顧擬於應援馬兵三千
人中暫留一千駐劄吐魯番以防賊餘二千令
歸大營如蒙准臣前奏撥兵三千駐防吐魯番
臣請以步兵二千駐塔庫者撥補俟我師進擊
烏魯木齊時然後令回民内移即以防禦兵一
千護送可無劫奪之虞奏入得
旨應援吐魯番之舉朕早已降旨此奏尚有計算未到
之處今年秋間襲擊是第一善策至於應援吐魯番
乃相機不得已之舉耳若但加意籌畫於應援之師
而不計及於襲擊之舉是舍本而逐末也且發應援
兵丁三千名之外又令顔清如領兵二千名駐劄塔
庫紀成斌領兵四千名駐劄洮賚是以派兵九千與
前請旨駐兵三千於吐魯番之奏大不符合矣今年
原議挑選精兵一萬二千名進擊烏魯木齊不知此
所派應援吐魯番之九千兵在此一萬二千名兵丁
之外乎抑即在其内乎此兵平定吐魯番回營人馬
尚可進擊乎况前奏設三大卡倫於要隘之處安兵
三千名此非大營之精兵乎今稱存營兵丁尚有萬
餘足以防禦假若賊人既擾吐魯番使我兵前往應
援又以大衆侵犯軍營或再如上年之故智繞過大
營驚擾塔勒納沁及圖古里克等處則我軍之力既
分不識尚可𠞰殺耶或但能防禦新築城也奏摺中
總未言及此甚屬疎漏至於吐魯番一部落乃向來
甚費商議置之度外者即上年遣發弁兵駝隻往彼
搬運米糧亦俱未經奏聞致生賊人窺伺之心屢次
侵擾此乃從前辦理錯誤以致目今有不得不應援
之勢今大將軍親在軍營若確見速應救援便當遣
兵迅往何必遲迴審顧且前次奏稱留兵三千名便
可防護吐魯番萬無一失今又將吐魯番應否留兵
及回民應否遷移何時動身之處請旨定奪前後全
不符合顯有推諉之意朕在數千里之外豈能洞悉
地方情形與臨事機宜預先一一計算而指示之乎
殊失朕信任倚賴之初心矣倘見此諭旨以為吐魯
番不應移内勉強順合朕意輕率舉行則尤其不可
丙午
靖邊大將軍傅爾丹奏報進兵襲擊察罕哈達
賊人
傅爾丹奏言臣等於五月六日至科卜多築城
處據烏蘇圖舒魯克卡倫駐防侍衞巴爾善等
擒準噶爾一人曰塔蘇爾海丹巴詢之云噶爾
丹策零發兵三萬令大策零敦多卜小策零敦
多卜及大策零敦多卜之子多爾濟丹巴率之
先後至阿爾台山奇蘭所在犯我北路今小策
零敦多卜已至策罕哈達而大策零敦多卜及
其子多爾濟丹巴未到現兵僅二萬餘噶爾丹
策零恐哈薩克部乘虚見襲預發兵萬人令大
策零敦多卜之子納木扎爾達什衞徵和碩齊
駐守阿爾輝復令諾顔和碩齊率兵一萬駐守
阿里瑪圖沙喇擘勒其噶爾丹策零遊牧處自
守之兵不過二萬而已又云噶爾丹策零向令
妺夫羅卜藏策凌率兵一萬駐劄阿里馮圖沙
喇擘勒以防哈薩克而羅卜藏策凌向與噶爾
丹策零有隙率其屬三千餘戶來至大國噶斯
地界噶爾丹策零聞之遣烏喇特巴哈曼濟追
之為其所敗復遣喀喇沁都噶爾之子察衮追
之以是大策零敦多卜久之未至臣思賊兵未
集宜乘其不備襲之選京師各省兵一萬輕裝
由科卜多河西分為三隊於六月九日出師前
鋒統領丁壽散秩大臣公達福副都統塔爾岱
領第一隊參贊馬爾薩副都統承保西彌賴領
第二隊臣等以大兵繼之速發掩擊其科卜多
之地留兵七千三百築城如故令都統衮泰總
兵胡傑等管轄科卜多河東乃通奇蘭要路撥
滿洲兵二千俟都統侯陳泰副都統阿三到後
駐劄統轄與衮泰等互為應援所有統兵啟行
日期合行具奏翊日又奏言臣等於初九日分
隊出兵遣前鋒統領丁壽參贊馬爾薩副都統
塔爾岱等前行瞭望擒賊夷巴爾喀等十二人
於扎克賽河之地據云小策零敦多卜牧場在
察罕哈達去臣等軍營止三日程其兵不過一
千尚未立營大策零敦多卜因途中有病留駐
和博克山其子多爾濟丹巴已於小策零敦多
卜所住山梁之前駐劄至羅卜藏策凌已貳於
噶爾丹策零大約率其屬往土爾扈特否則逕
往青海矣臣等現在乘夜進兵襲擊察罕哈達
賊夷奏入報
聞
丁未
青海扎薩克公諾爾布叛扎薩克恭格等擒之
副都統格默爾奏言騰格里卡倫扎薩克諾爾
布於五月二十八日背叛擾亂臺站劫掠馬匹
逃往衮額爾吉庫克烏蘇遊牧處臣即令扎薩
克恭格台吉阿拉卜濟等及參領巴顔等先後
追擊比至喀喇郭勒諾爾布已為恭格等所圍
復脱去窮追至蒙古爾托羅海獲之并其佐領
里塔爾俱縛送軍營其效力之扎薩克台吉將
卒等俟核明具奏奏入報
聞
戊申
青海扎薩克公墨爾根戴青拉察卜等叛副都
統達鼐等追捕獲之
副都統達鼐奏言青海扎薩克公墨爾根戴青
拉察卜等背叛渡索羅木河而逃臣等率兵追
之及諸河其子察罕喇卜坦來歸進擊拉察卜
拉察卜泥首迎降臣等攜之由索羅木河大路
還青海遊牧處其效力之台吉軍校等核明具
奏時拉察卜之叔察罕丹津亦相助掩捕奏入
得
旨從前親王戴青和碩齊察罕丹津一聞伊姪拉察卜
逃走即將拉察卜部下人等收回察罕丹津歴年效
力行走今已老病仍感恩效力甚屬可嘉著賜大緞
二十疋再發銀一千兩令其酌量賞伊部下效力人
等拉察卜雖係伊兄之子朕知其素不相睦至拉察
卜之子察罕喇卜坦能知伊父之非不肯同逃殊屬
可憫拉察卜甚屬庸愚雖無故逃遁見我兵追趕即
便迎降罪尚可恕著將伊送至京師候將伊逃遁之
故問明將伊交察罕丹津之處叧降諭旨其拉察卜
公爵朕尚欲令其子察罕喇卜坦襲替並曉諭知之
己酉
命噶斯路偵賊備兵
上諭大學士等曰大將軍傅爾丹奏稱被獲準噶爾丹
巴供云噶爾丹策零之妺夫羅卜藏策凌將伊屬下
三千戶帶領歸至大國噶斯噶爾丹策零聞知追趕
被敗等語今噶斯正值青海有事之秋倘羅卜藏策
凌率衆來歸或係賊人詭計著速行文達鼐衆佛保
等遠設巡哨偵探信息倘噶斯路途有準噶爾賊人
來歸者將我兵整齊預備務加詳審果係真實將伊
頭目數人送至京師其餘人等於汎界内有水草處
暫住從優養贍一面派兵照管一面奏聞請旨
平定準噶爾方略前編卷二十三
