平定準噶爾方略正編卷二
乾隆十九年春三月壬子
尚書舒赫德等奏辦烏梁海事宜
舒赫德等奏言臣等前令烏梁海宰桑都塔齊
前往招諭準噶爾烏梁海今據都塔齊告稱二
月初十日曾到準噶爾烏梁海宰桑瑪濟岱家
據伊告稱此處所住烏梁海聞喀爾喀兵來將
擅入卡倫之人擒去又聞將在科卜多河所住
之人逐往阿爾台以外又因都爾伯特達什之
子訥默庫等與阿睦爾撒納一同逃來將烏梁
海宰桑博貝屬下之人搶擄今若帶我等人戶
往阿爾台以外雪大不能前往又正當阿睦爾
撒納來路是以過唐努山往汗哈屯郭勒阿勒
坦淖爾吹巴斯庫斯與俄羅斯連界地方居住
查臣等前令和托輝特公青滚雜卜現帶伊旗
下兵出伊都克卡倫就近驅逐烏梁海今觀瑪
濟岱之言東北之烏梁海俱已遠徙但不知眞
假今令青滚雜卜暫停進兵先遣人往探烏梁
海蹤跡果係過阿爾台唐努山是實然後撤兵
如仍在阿爾台唐努山左近即行驅逐奏入
上諭之曰據舒赫德等奏稱準噶爾烏梁海等已遠
過唐努山徙至俄羅斯接壤地方居住再阿睦爾
撒納與達瓦齊搆釁阿睦爾撒納同訥默庫等俱
欲前來投順現在阿爾台雪大阿睦爾撒納未得
前來等語烏梁海等現在被逐在阿爾台以外而
又遇堵禦來投之阿睦爾撒納無處容身前往潛
避至唐努山阿勒坦淖爾等處已屬窮困烏梁海
人惟恐令伊遷徙耳今如准其投順後每年進貢
減半不令遷徙自必傾心歸順前已降旨令薩喇
爾辦理著將此旨仍交與薩喇爾等遵照曉諭妥
協辦理
癸丑
尚書舒赫德奏報薩喇爾現在卓克索招降烏
梁海今於二月二十四日臣舒赫德等亦赴卓
克索會辦臣玉保往台吉策凌等游牧處辦理
分立旗分編設佐領事務奏入報
聞
恩賞投誠台吉策凌等籽種羊隻有差
上諭軍機大臣曰據舒赫德等奏稱投誠策凌等馬
駝俱已疲乏而帶來牛羊亦屬無幾應令就近在
推河拜達里克庫爾竒勒等處暫行種地游牧令
麒麟保等於通肯呼裕爾等處可否居住之處查
明再行移住等語策凌等始從遠處投降所有駝
馬俱已疲乏若遽令遷移遠處駐劄殊非體恤之
意應如舒赫德等所奏本年策凌等在推河拜達
里克等處可以種地之處居住應需種地籽種令
玉保麒麟保酌量向歸化城地方取用賞給至通
肯呼裕爾等處應否可以居住之處俟查明具奏
再行酌定並著賞給策凌策凌烏巴什羊各五千
隻策凌孟克羊三千隻以資養贍
乙卯
恩賞附近臺站供應馬匹蒙古人等
上諭軍機大臣曰北路軍營往返差人送事驛馬不
敷例應就附近蒙古等馬匹應用此時差往軍營
之人稍多臺路附近蒙古等各備馬匹供應公事
勤勉可嘉應加恩鼓勵著派副都統富德往返巡
查戸部派員備持布疋茶葉酌量加恩賞賚以示
優恤
丙辰
命公策楞赴軍營辦事侍郎兆惠協理一切事務舒
赫德成衮扎布薩喇爾來京面領
諭旨喀爾喀親王額林沁多爾濟管理喀爾喀兵丁
事務貝子車木楚克扎布公齊旺隨同策楞等
辦事
戊辰
命移軍營於烏里雅蘇台
上諭軍機大臣曰前因軍營無事額駙策凌年老就
近以塔米爾作為軍營今有辦理烏梁海之事軍
營應移駐烏里雅蘇台以塔米爾作為内地從前
驛站設自推河至塔米爾今軍營既移至烏里雅
蘇台自推河直抵烏里雅蘇台為便著傳諭舒赫
德成衮扎布將遷移驛路自推河直抵烏里雅蘇
台之處定議辦理再軍營現貯米石亦著查明若
添兵二三千名酌量支給足敷幾年之用一併具
奏嗣經舒赫德等議於塔米爾鄂爾昆二處所存
銀米軍器等項内將應運之物派參贊大臣安
崇阿原任巡撫永貴運至烏里雅蘇台鄂爾昆
塔米爾所有綠營參將守備千總各一員把總
三員兵三百名俱移駐烏里雅蘇台大營再查
前因以塔米爾為軍營派參贊大臣一員給與
印信駐劄烏里雅蘇台今大兵旣駐烏里雅蘇
台所有參贊大臣印信應暫行收貯俟辦理諸
務旣畢將參贊大臣移於卓克索等處展界駐
劄另行定擬辦理至遷移軍臺查自張家口至
鄂爾昆臺站四十四臺自鄂爾昆至烏里雅蘇
台設立喀爾喀臺站十八處今軍營既在烏里
雅蘇台臺站可直抵軍營道里較為直捷自張
家口至烏里雅蘇台道路今計現設臺站數目
與應移臺站數目正足相當現派侍衛六格等
及喀爾喀臺站台吉等查明舊設臺站地方及
移設臺站由何處安臺應添喀爾喀官兵若干
之處詳細查明酌量辦理再查軍營存貯米石
現存米一萬五千餘石大麥四千九百餘石臣
等現議喀爾喀官兵停其支給米石全給羊價
銀兩約略計算若添兵三千名尙足敷一年有
餘支用奏入報
聞
壬申
準噶爾烏梁海額楞塞爾來降
命賞給安插如例
癸酉
上諭軍機大臣曰昨經降旨揀選察哈爾八旗兵五
百名令侍衛永柱總管阿敏道帶往軍營調遣看
來尙不敷用著再派侍衛薩木都卜前往察哈爾
地方會同總管等於八旗兵內再行揀選五百名
即令薩木都卜帶往軍營
甲戌
上諭內閣曰朕於五月初六日起鑾往熱河七月初
五日由彼起鑾巡幸吉林所有軍營應奏事件若
照舊例仍進張家口出古北口行走紆迴徒勞驛
站馬匹著派富德達松阿等自張家口外第三四
站起察看情形酌量定議安設臺站直抵熱河以
便馳送軍營事務
命定議防秋事宜
舒赫德等奏言準噶爾頻年內亂至今阿睦爾
撒納等相爭未定雖無力侵犯喀爾喀地方而
防守不可稍疎臣等公同詳議現今烏里雅蘇
台地方駐兵三千名俱經遴選
皇上又發察哈爾兵五百名前來由此項兵內及新
到察哈爾兵揀選二千名於五月初十日內外
每人給馬三匹令臣薩喇爾努三貝子車木楚
克扎布沙克都爾扎卜公青滚雜卜恭格敦丹
等與薩木都卜公同帶領由控圭一路緩行牧
放進至卓克索查驗準噶爾烏梁海如來至阿
爾台以內舊游牧地方即速前進或用招降或
行驅逐遵奉屢次
諭旨悉心辦理外計烏梁海事竣之後正防秋緊要
之時卓克索等處當庫列圖衝要之路將此二
千兵即尋卓克索以内控圭等路駐劄防秋再
派參贊大臣安崇阿副將軍貝勒策登扎卜領
兵一千名駐劄庫克嶺等處防守索勒畢嶺布
拉罕路其餘兵五百名並常駐劄烏里雅蘇台
兵一千名令參贊大臣烏爾登帶領輪班喀爾
喀大員總辦兩路一應卡倫事務其每年應派
防秋兵三千名停止駐劄鄂爾昆等處臣舒赫
德成衮扎布親率喀爾喀郡王桑寨多爾濟貝
勒策卜登車蘇隆公齊旺等駐劄塔米爾烏里
雅蘇台中間鄂爾海喀喇烏蘇等處接應各處
之兵相機而行此項兵丁俱令於六月初旬齊
赴軍營務選人才精壯器械整齊倘有草率塞
責者即行嚴參令各扎薩克明白通飭傳諭四
部落外並將喀爾喀協理台吉章京等員內揀
選材能出衆者以備差遣嚴傳各卡倫侍衛台
吉等加意瞭望探聽於七月底差我哨探兵往
阿爾台山梁跟尋蹤跡俟雪降後將備調兵丁
酌量撤回其每年豫備保護四部落游牧兵丁
之處仍照舊豫備奏入
上諭之曰此次策凌等既來投誠又辦理烏梁海事
務防秋尤為緊要是以朕昨降旨於察哈爾兵內
再添派五百名發往現今舒赫德成衮扎布來京
陛見俟至京時諸務再行面諭至伊等另摺所奏
喀爾喀兵丁軍器挑選好者留用其平常者俱行
駁回辦理甚是但器械為武備要項何至軍前始
行挑出駁回明係喀爾喀風俗弊壞平日漫不經
心苟且塞責所致著將此嚴行曉諭各扎薩克嗣
後有似此者必將該副將軍及扎薩克等從重治
罪斷不寬宥再庫克嶺惟安崇阿與策登扎卜二
人駐劄堵截尚屬不敷現在已令副都統德寧前
往軍營至防秋時即著德寧與安崇阿策登扎卜
等在庫克嶺駐防
乙亥
命派喀爾喀兵丁防護策凌等游牧地方
上諭軍機大臣曰據麒麟保奏稱策凌屬人葉爾都
因尋覓馬匹為喀爾喀人射死策凌烏巴什屬人
巴啟齊倫率領其子潛逃現在嚴行緝拏其防護
策凌等游牧乞調取鄂爾昆兵丁及扎薩克一員
前來辦理喀爾喀人等偷竊牲畜甚至將人射死
目無法紀應痛加懲治著舒赫德策楞等嚴行查
拏訊明正法並著派巴勒達爾總統照看扎薩克
達什丕勒領兵一百五十名住於策凌等游牧用
心巡查務使盜賊肅清其策凌等屬下人有逃竄
者亦著舒赫德策楞遍行各卡扎薩克令其嚴行
查緝拏獲之日即當詢明正法并將此旨諭策凌
等知之
丙子
尚書舒赫德等奏請暫撤招降烏梁海兵
舒赫德等奏言據薩喇爾告稱準噶爾烏梁海
宰桑圖布慎之鄂拓克聞已擒瑚圖克之信懼
我兵威越過阿爾台海喇圖嶺往額爾齊斯地
方雅爾都車根赤倫察達克四鄂拓克人等越
過索郭克察罕烏蘇前往汗哈屯地方已於吹
阿爾呼特阿寶哈卜齊海等處游牧宰桑瑪濟
岱越過阿爾台唐努山間雅木圖嶺而去臣等
看得烏梁海等業已紛紛遠遁時方春令我軍
馬力疲乏難以遠行且大兵若駐卓克索地方
烏梁海聞知必堅守自固臣等公同酌議奏請
暫行撤兵至夏季烏梁海等貪戀故土必仍回
游牧彼時整兵速出易於收服再阿睦爾撒納
來投之信聞之已久但係傳言尚無確信若遲
至五月内其時阿睦爾撒納與達瓦齊相持既
久勢難中立其來降之計必决臣薩喇爾與努
三留心察看情形相機酌辦奏入
上從之
戊寅
命於附近阿爾台地方增設卡倫
上諭軍機大臣曰從前定議原欲使烏梁海歸順准
在原地居住如不歸順則逐出阿爾台以外今烏
梁海等既由原處移於海喇圖嶺唐努山外阿爾
呼特等處地方居住阿爾台以内皆成空地著即
於此處增設卡倫地方愈可鞏固如烏梁海思念
故土復來歸順仍准居住否則亦易於驅逐現今
軍臺侍衛員少不敷委用著再揀選侍衛四十員
發往駐卡將現在卡倫侍衛兵丁移於新設卡倫
居住其發往侍衛俱令住於舊卡倫巡查看守再
辦理烏梁海事既有就緒即當將瑪木特亦飭令
移徙著交與舒赫德成衮扎布不必發兵只遣一
諳事之人往諭瑪木特因伊等上年擅入我卡所
以將烏梁海驅逐展設卡倫伊等游牧亦勒令遷
移瑪木特聽從則已倘逾限不移即發兵驅逐現
在兆惠亦起程往卓克索商辦事務著會同舒赫
德成衮扎布遵奉朕屢降諭旨悉心辦理但須通
盤計算現在兵馬力量果否可以進兵或須候察
哈爾兵到時再定進止倘兵力尚在不足則俟
赫德成衮扎布陛見後熟籌一切再行辦理
夏四月庚辰朔
命新降台吉塞卜騰留軍前辦事不必前赴熱河
上諭軍機大臣曰來降台吉策凌等一百六十餘人
各求前赴熱河瞻仰朕躬但此內有台吉塞卜騰
現在軍營辦理招服烏梁海事台吉塞卜騰人明
白有材具朕早知之著於今年暫留軍營辦事令
在參贊上行走俟明年朕巡幸木蘭之時再行前
赴瞻仰至策凌策凌烏巴什等遵旨於所屬人內
選兵二百名令宰桑和通瑪什等率領俱交與塞
卜騰帶赴軍營調遣
丙申
議北路軍營運糧事宜
山西巡撫恒文等奏北路軍營運送糧米所有
應行事宜謹條奏請
旨奏入得
旨軍機大臣議奏尋議據恒文等奏稱前軍機大臣
奏准令於綏遠城所轄各城倉貯米石內碾米
三萬石運送軍營查托克托城等處倉貯米石
碾運需時且費脚價請於綏遠城倉貯米石內
動撥三萬石運往俟本年秋收時採買還項應
如所議辦理其運送米石需用駝隻查扎薩克
蒙古有豫備馬匹之事不便雇覓伊等駝隻車
輛即雇歸化城商人駝隻車輛運送查雍正十
三年原任尚書通智雇覓商人駝隻車輛運送
米石並無遲悞此次運送應照恒文等所議雇
商人駝隻運送又奏稱現在軍營移駐烏里雅
蘇台途次較前稍遠酌量地方給價查雍正十
三年鄂爾昆運送米石每斛共給銀七兩今運
送烏里雅蘇台加增十三站應每斛共給銀九
兩八錢零查雍正年間需用蒙古牲畜甚多脚
價未免稍昂今牲畜繁多非雍正年間可比恒
文等照前計算未免過浮其作何節省之處應
斟酌近日實在地方情形再行裁減又奏稱此
次運送米石照雍正十三年派副都統一員地
方大員八員微員十六員兵一百名查綏遠城
歸化城副都統各有應辦之事難以久懸請
欽點在京大臣一員照管運糧其撥派官兵即由該
處滿洲土默特內派出亦應照恒文等所請總
管大臣應由在京大臣內派往至歸化城與烏
里雅蘇台相距窵遠水草不足難免牲畜倒斃
應須豫為籌畫請撥銀二萬兩交派出大臣帶
往以備需用亦應照恒文等所請辦理奏入得
旨依議著派台柱辦理運糧事務侍郎兆惠總理照
看
丁酉
命公策楞為定邊左副將軍
己亥
命議處尚書舒赫德
先是奉
旨舒赫德此次差往軍營辦理一切舛謬從前行文
準噶爾達瓦齊一事自應奏聞請旨遵行乃一面
具奏一面即行擅發甚屬錯誤曾將應行察議之
處暫令存記今令舒赫德等查奏原任貝勒額林
沁公格勒克巴木丕勒未至調遣地方一案伊等
公然為之奏請寬免此等奉調遲悞之罪軍務攸
關豈得因其曾效微勞即從寬宥乎况此原係伊
等應行查參之事乃並未參奏已屬寬縱及朕諭
令查奏復敢巧為開脱辦理舛謬已極著交部將
伊前次存記之案一併嚴察議奏尋經部議請
旨革職奉
旨舒赫德著將從前所有加級紀錄盡行銷去從寬
免其革職
閏四月辛亥
陜甘總督永常等奏報進
貢夷使敦多克等入境
庚申
命撥甘肅庫貯官茶一百十萬餘封派原任巡撫鄂
昌前往會同地方官運至北路軍營以備賞賚
定邊左副將軍策楞奏報偵探準噶爾情形
策楞奏言據本處烏梁海宰桑都塔齊遣人至
準噶爾烏梁海宰桑瑪濟岱處探得從前原有
宰桑二人在達瓦齊及阿睦爾撒納兩處彼此
讒間今達瓦齊已將此二人殺死復與阿睦爾
撒納和好阿睦爾撒納已往見達瓦齊等語臣
等竊思烏梁海懼我出兵或者妄造阿睦爾撒
納與達瓦齊復相和好之言以緩我軍心亦未
可定臣等惟有固防邊疆嚴守卡倫俟至五月
即將辦理烏梁海展設卡倫各事宜遵照屢降
諭旨相機而行奏入
上諭軍機大臣曰據策楞等奏稱達瓦齊與阿睦爾
撒納業經和好阿睦爾撒納已往見達瓦齊其助
阿睦爾撒納之哈薩克兵五萬名俱已撤回等語
朕思此等俱屬荒唐全不可信哈薩克各為生理
並無總統之人無論不能聚兵至五萬之多即所
謂阿睦爾撒給與達瓦齊業已和好亦非實語此
明係準噶爾烏梁海懼我進兵驅逐伊等妄言伊
内業已安定並無事故以緩我師耳策楞等勿遽
以此為眞惟當設法冀得實信留心辦理
甲子
命賜策凌等新編旗分為都爾伯特賽音濟雅哈圖
部落分授策凌等為正副盟長
上諭軍機大臣曰我内扎薩克與外四部落及衆喀
爾喀扎薩克地方各按旗分部落設立正副盟長
管理游牧事務今將新來投誠之厄魯特台吉策
凌等帶來戸口俱編設旗分佐領既與内扎薩克
喀爾喀扎薩克等相同應將策凌授為盟長事務
其盟會著賜名為都爾伯特賽音濟雅哈圖部落
己巳
定邊左副將軍策楞奏派喀爾喀扎薩克台吉
等軍營效力人員
策楞等奏言喀爾喀扎薩克台吉等呈請願在
軍營效力人員内除貝勒策卜登等已經奉
旨調取軍營差遣外餘二十四員臣等公同酌量揀
派人材可觀之公策登薩木丕勒三達克多爾
濟多爾濟策登親王得親扎卜之子一等台吉
齊旺多爾濟貝勒那木扎爾車蘇隆之子一等
台吉旺親多爾濟二等台吉策登扎卜貝勒青
滚雜卜之子一等台吉車蘇隆多爾濟二等台
吉齊旺扎卜公額林沁之子二等台吉旺布多
爾濟協理台吉多爾濟扎卜旺扎爾齊巴克四
等台吉羅卜藏多爾濟敦多卜達瑪林等十五
員俱請留在軍營以備調遣其餘公道玉特多
爾濟等九員材藝平常應毋庸調取奏入
上從之
辛未
命封新降台吉塞卜騰為貝勒
先是傳
旨諭軍營侍衛永柱曰新降台吉塞卜騰已令在參
贊上行走帶兵前往軍營辦事今年不得前赴熱
河瞻仰朕躬加以封爵若令其來京陛見伊未經
出痘不便前來著永柱帶領塞卜騰至張家口至
時著大學士公傅恒往彼接見轉傳諭旨至是永
柱遵
旨帶領前來
上命大學士公傅恒至張家口傳
旨迎勞並封塞卜騰為貝勒
五月壬午
命總督永常豫籌西路兵丁進𠞰事宜
上諭軍機大臣曰據永常奏準噶爾夷使已抵橋灣
現在即可入關且據該夷使言於起程時業已派
出貿易頭目亦於六月間可到等語從前準夷部
落准其通貢貿易原係加恩噶爾丹策零其後策
妄多爾濟那木扎爾喇嘛達爾扎繼立因係噶爾
丹策零之子孫是以仍前辦理至達瓦齊簒立則
係伊之僕屬矣今伊貢使前來若仍前相待我朝
當全盛之時國體攸關不應委曲從事以示弱於
外夷若少示貶損準夷素性猜疑陰懷叵測將來
必至搆釁滋事不得不先為防範况伊部落數年
以來內亂相尋又與哈薩克為難此正伊處人心
離散事會有可乘之機若失此不圖再閱數年伊
事勢稍定必將故智復萌然後倉猝備禦其勞費
必且更倍於今况伊之宗族策凌策凌烏巴什等
率衆投誠至萬有餘人亦當思所以安插之道朕
意機不可失明歲擬欲兩路進兵直抵伊犂即將
策凌等分駐游牧衆建以分其勢此從前數十年
未了之局朕再四思維有不得不辦之勢所有明
歲軍興一應糧餉兵丁馬駝均應豫為籌畫其西
路所調兵丁約需二萬此內欲撥甘凉綠旗兵八
千及西寧凉莊西安歸化城土默特察哈爾以及
新降之厄魯特兵共合二萬之數如此辦理似已
足敷調遣或有另行辦理之道著永常詳細籌議
速行具摺馳奏候朕酌定將來十月内朕另降諭
旨令永常策楞等來京將一應機宜面加訓諭
(臣)等謹案準噶爾&KR1536;狡兇頑流毒西陲諸部
落貫盈將及未就翦屠實為
聖祖仁皇帝
世宗憲皇帝
兩朝欲竟之
遺緒我
皇上御極以來
審幾度務初猶許其請
安貿易暫示羈縻未議興師問罪之舉迨達瓦齊簒
奪相尋衆心瓦解台吉策凌策凌烏巴什暨
阿睦爾撒納等率屬欵關內附戸口不下數
萬人却之塞外既不足以彰
共主之仁處之緣邊又適足以滋藩封之患是必得
其地而衆建之於計為便而揆其親離衆叛
則於時與勢皆不可以不乘第
國家承平日久兵革不試衆皆狃於畏難之見
孰喻遠圖我
皇上秉獨斷於幾先力排羣議是以舉荒徼數萬里
之地戡定於不浹歲之間皆由
睿算訏謨實有以决策於未事之先而後行師之捷
赴會之神成功之速為伊古郅隆之朝所未
有易曰天之所助者順也人之所助者信也
惟我
皇上默契夫
天貺之允符深維乎人謀之宜殫用能上下協應式集
大勲成我
大清億萬世無疆之休永永無極也歟
戊子
命歸化城都統莫爾渾在軍營參贊上行走
庚寅
命加都爾伯特台吉策凌等封號
上諭内閣曰都爾伯特台吉策凌策凌烏巴什等皆
準噶爾渠帥嚮慕德化率領萬衆傾心來歸甚屬
可嘉應施恩賞給封號以示懷柔至意其台吉策
凌封為親王策凌烏巴什封為郡王策凌孟克塞
卜騰封為貝勒孟克特穆爾班珠爾根敦封為貝
子剛巴圖孟克瑪什巴圖封為公達什敦多卜恭
沙喇巴爾封為頭等台吉均授為扎薩克其所部
人戸如何編次旗分佐領補放官職之處已俱降
旨令玉保麒麟保等辦理著該部照例遵行策凌
等受朕厚恩務將所屬人等約束教養安分謀生
果能仰副朕心遵循訓旨則永沐朕恩於無既矣
愼之無怠
辛卯
命策凌等入
覲於熱河
避暑山莊
賜宴賞賚有差
戊戌
命刑部尚書劉統勲協辦陝甘總督事務調福建巡
撫陳弘謀為西安巡撫並理軍需
己亥
議西北兩路派兵事宜
軍機大臣奏言查西北兩路派兵之處臣等公
同商議北路派兵三萬西路派兵二萬擬派京
城滿洲兵四千黑龍江兵二千索倫巴爾虎兵
八千綏遠城右衛兵二千五百西安滿洲兵二
千五百涼州莊浪滿洲兵一千寧夏兵一千察
哈爾兵四千新厄魯特兵二千歸化城土默特
兵一千阿拉善蒙古兵五百哲里木兵二千昭
烏達兵二千喀爾喀兵六千和托輝特兵五百
宣化大同綠旗炮手兵一千甘肅各營安西綠
旗兵一萬共派兵五萬分為兩路遣往計每兵
需馬三匹共馬十五萬除現在北路軍營所有
馬六千餘匹及交額林沁多爾濟採買馬一萬
莫爾渾解送馬二萬外再令額林沁多爾濟動
軍營餉銀於喀爾喀四部落買馬三萬策凌等
帶來馬匹甚多著將官羊酌換馬一萬匹於内
扎薩克六會盟處買馬六萬尚不敷馬一萬四
千應令永常於綠旗營馬並孳生牧厰馬匹内
照數揀派其北路所需駝隻約計一萬除現在
官駝三千外交額林沁多爾濟亦動軍營餉銀
再買二千於内扎薩克六會盟處買駝五千其
口食羊隻亦於内扎薩克六會盟處採買二十
萬西路兵丁應需駝六千隻羊十萬隻除各營
現在備戰駝三千二百餘隻近經寧夏滿洲營
交鄂爾多斯等旗喂養官駝八百隻與孳生駝
隻一併取用外若仍不敷交永常動餉採買其
口食羊隻甘肅所管番子地方羊隻甚多且薩
爾楚克海努克等項牛隻亦可應用亦交永常
動用餉銀或羊或牛酌量共採買十萬豫備其
採買内扎薩克馬駝羊隻仍照前於
御前乾清門行走之王公額駙内分派數員前往會
同各盟長採買其價値每駝一隻給銀十八兩
馬一匹給銀八兩羊一隻給銀七錢不得浮用
所有應派蒙古王公等職名伏候
欽定奏入得
旨依議著派齊默特多爾濟索諾木喇卜坦阿喇卜
坦多爾濟余木充扎拉豐阿哈穆噶巴雅斯瑚朗
圖班珠爾喇什塞楞齊旺班珠爾喇什那木扎爾
德里克旺舒克拉里達外添派鄂實白衣保哈清
阿誠林永興巴爾品前往辦理採買馬駝事務
乙巳
命豫備收納降人阿睦爾撒納等事宜
上諭軍機大臣曰近有瑪木特約會阿睦爾撒納投
誠之信伊等如來投誠即當安插在阿爾台以内
將我卡倫向外展放軍營向前安設一則易於收
受投來之人稽查照管伊等游牧二則明年進兵
路亦較近著傳諭策楞等妥協辦理至明年進兵
時如有從彼投來之人應將四衛喇特議編四部
封汗另居之處且勿向彼說知只將各按伊等等
級分别封爵安居本地俱為大皇帝臣僕等語曉
諭再朕聞阿睦爾撒納之為人詭詐反覆全不可
信若果率伊妻子前來投誠詭計亦無所施但防
範不可不周策楞等務須留心覺察謹慎辦理仍
勿令其知覺
定分路駐兵事宜
定邊左副將軍策楞等奏言臣等公同商議除
庫克嶺卓克索二處各派兵一千駐防外烏里
雅蘇台尚存察哈爾兵一千名喀爾喀兵三千
名並繼至之防秋喀爾喀兵三千名共兵七千
名若令一處屯駐不但水草不敷而庫克嶺等
處去烏里雅蘇台甚遠緩急策應殊多不便臣
等計其適中之地派兵一千屯駐布爾哈雅等
處以為庫克嶺之應援入派兵一千屯駐西巴
爾圖魯等處以為卓克索控圭之應援即令各
台吉帶領前往餘察哈爾兵一千名喀爾喀兵
四千名令於烏里雅蘇台附近舒魯克河哈克
淖爾等處屯駐以備調遣奏入
上從之
丙午
議西北兩路派兵起程事宜
軍機大臣奏言明年進兵西路所派兵二萬名
俱於明年四月内令至軍營方於進兵日期無
悞但所派兵丁遠近不等且於明年春草未生
時勢難趲行其索倫巴爾虎兵三千名相應交
該將軍令於明年正月初十内前至京師自京
師送至軍營應交直隸等省各督撫照遣往金
川兵例或用馬匹或用車輛自正月十五日起
間三日令起身一次其由嘉峪關送至軍營如
何豫備馬匹之處交與永常辦理其察哈爾兵
二千名應令總管固穆扎卜帶領會同京師派
出侍衛各員令帶四十日口糧乘今年秋令起
程沿途牧養馬畜前至推河等處時令將軍策
楞等自軍營差人換給馬匹酌辦口糧送至西
路駐劄哈密軍營其米石口糧由永常處辦給
新降厄魯特兵一千名即令策凌烏巴什帶領
於四月内前去令赴西路軍營其阿拉善兵五
百名交永常鄂昌派員照例辦理令公衮楚克
帶領於四月底至軍營至西安涼州莊浪滿洲
兵及甘肅各營安西綠營兵俱離軍營甚近應
令該將軍等會同永常照例支給行裝口糧如
期調集以備遣用奏入得
旨依議索倫巴爾虎兵著派三格納木球帶領西安
兵著派都賚豐安帶領涼州莊浪滿洲兵著派納
邁齊努渾帶領甘肅安西綠營兵著派豆斌李中
楷傅魁馬得勝帶領
軍機大臣又奏言調往北路兵丁三萬名務於
明歲四月内俱至軍營方無悞進𠞰之期若將
各處調來兵丁均於本年秋間起程前往不惟
軍前馬匹口糧等項一時難以辦理且衆兵齊
至糧米亦恐不繼若令明春再行前往路途遥
遠間隔戈壁水草乾枯牲畜疲瘦不能一時齊
集臣等酌議京城兵四千名於明歲二月初旬
起程黑龍江兵二千名於明歲二月十五内至
京再行起程前往列於京城兵丁之末以五百
名為一隊間三日起程一次其索倫巴爾虎兵
五千名或應即於今年秋間起程或俟明年起
程可以如期無悞應令該將軍速行熟籌定議
具
奏辦理察哈爾兵二千名應給與兩個月口糧於
二月初間起程哲里木昭烏達兵四千名若於
明年起程四月内未必能到蒙古兵丁習於游
牧不如乘今年秋間水草即令起程沿途游牧
緩行擇煖燠之處過冬再行前往不但不悞進
勦之期而蒙古馬匹亦不致疲乏應交與各盟
長妥協辦理其綏遠城右衛兵二千五百名寧
夏兵一千名歸化城土默特兵一千名及宣化
大同綠旗兵一千名均令該將軍都統督撫等
照例辦理起程均限於四月内齊到和托輝特
兵五百名令將軍策楞行令該扎薩克等辦理
新厄魯特兵一千名亦令策楞處辦給賞賚交
與親王策凌帶領前赴軍營以備調遣奏入得
旨依議黑龍江兵著派達色鄂博什帶領索倫巴爾
虎兵著派清保鄂爾衮察温布帶領綏遠城右衛
兵著派鶴山哈寧阿帶領寧夏兵著派和起海福
帶領察哈爾兵著派五什六帶領歸化城土默特
兵著派阿爾賓帶領哲里木兵著派色布騰巴爾
珠爾齊默特多爾濟拉里達帶領昭烏達兵著派
額林沁阿咱喇朋蘇克帶領宣化大同綠旗兵著
派福禄帶領
丁未
命賞賚派出軍營之喀爾喀王公扎薩克等
上諭軍機大臣曰從前派往出兵之喀爾喀王公扎
薩克等俱未經賞賜因出兵一事原為保護喀爾
喀而起且與伊等游牧甚近無需賞賚此次派出
喀爾喀兵六千名和托輝特兵五百名現因準噶
爾投誠人衆令於喀爾喀部落内採辦羊隻牲畜
接濟厄魯特口糧雖經給價恐於蒙古生計稍艱
著傳諭將軍策楞等將派出喀爾喀王公扎薩克
等職名開列奏聞照依内地扎薩克施恩一體賞
賚
平定準噶爾方略正編卷二
