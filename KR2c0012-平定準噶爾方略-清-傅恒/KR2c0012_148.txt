平定準噶爾方略續編卷九
乾隆二十六年春正月壬寅
恩免甘省滿漢各營辦解馬匹預借銀兩
上諭大學士曰甘省連歲承辦軍需兵民俱為出力
其民間應徵錢糧已節年蠲免而昨歲雨暘時若
穡事大豐閭閻諒紓拮据惟滿漢各營歷年餧解
馬匹尚有預借銀兩雖屢次加恩豁免至八十餘
萬猶有九十餘萬之多應於各該營俸餉内扣還
苐念兵弁等日用攸資按限坐扣必致艱窘兹大
功既蕆惠愷宜宣所有預借銀兩著再加恩悉予
豁免用示朕體恤兵力至意
乙巳
命解送烏魯木齊馬匹於伊犂牧放
上諭軍機大臣曰安泰等奏稱烏魯木齊所有馬匹
頗多須蒙古兵丁牧放請旨於内地調取等語現
在伊犂設立牧場蒙古兵丁甚多則烏魯木齊馬
匹牲隻皆可解送伊犂交與阿桂編羣孳息著𫝊
諭安泰阿桂等知之
丙午
喀什噶爾辦事都統侍郎海明疏奏拏獲逃犯
烏朗噶等
海明奏言臣前奏拏獲逃犯烏朗噶之家屬七
口隨行文官長保等令其嚴拏烏朗噶務獲十
一月二十日據報二十六日在冲噶巴什之扣
喀爾嶺追及逃犯等俱藏匿山險二十七日夜
大雪官長保等同布魯特藍翎侍衛蒙古勒回
人海爾圖等登山將烏朗噶及家屬十五口擒
𫉬詢據供稱因曾管伯克霍集斯家務今聞將
伊屬人送往京城是以挈眷逃走等語除將烏
朗噶等解送阿克蘇辦理外謹將此次拏獲逃
犯之官兵回人等列單具奏奏入
上諭軍機大臣曰官長保從前獲罪本應正法姑予
革職自效此次拏獲逃犯尚屬奮勉著加恩授為
藍翎侍衛冲噶巴什之阿瓦勒比等甚屬出力著
分别賞給緞疋
戊申
參贊大臣阿桂等疏奏哈薩克貿易情形
阿桂等奏言十一月二十五日據洪郭羅鄂博
卡倫委員報稱有哈薩克八十餘人帶馬五百
餘匹前來貿易臣等𫝊該頭目阿里等進見詢
係哈木巴巴遣伊子呼都雅爾同來臣等令都
司陳聖謨等作為商人以緞布交易畢於二十
九日遣回奏入報
聞
己酉
議解送伊犂牲隻事宜
軍機大臣奏言查阿桂等請買喀爾喀牛羊駝
隻編設牧羣經臣等議以恐礙喀爾喀等生計
仍照原議從達里剛愛等處牧羣揀選送往但
路遥不無疲乏正在遵
旨籌議適將軍成衮扎布來京會同商酌據稱烏里
雅蘇台有官駝一千六百隻牛二千八百隻羊
二萬四千餘隻蒙古等舊欠牲隻現在陸續交
納等語臣等擬將阿桂所取牲隻即於前項内
㨂選送往既無礙喀爾喀生計又可省牧羣遠
送之勞至編羣解送必須間隔行走始不致蹂
踐水草而官兵亦易於照看其烏里雅蘇台缺
額應行文牧羣總管等照數送往抵補再從前
因解送牲隻請
旨特派侍衛等官今既由烏里雅蘇台解送即以該
處察看水草侍衛數員扎薩克一員照看官兵
緩行解送其抵補烏里雅蘇台牲隻亦請令該
總管等派出官兵俱照例給與行糧及整裝銀
兩所有派出在京侍衛應停其前往奏入
上從之
乙卯
命陞賞前軍參領富虎及商伯克墨墨氐敏等
喀什噶爾辦事都統侍郎海明奏言前奉
諭旨查拏搶掠臺站賊黨哈子莫斯和卓等務獲臣
訪得莫斯和卓逃往霍罕伊子現在布魯特即
行文額爾德尼伯克令將莫斯和卓拏解此次
派富虎至布魯特明伊勒哈處查拏逃犯烏朗
噶因訪得莫斯和卓之子瑪瑪第斯敏呢雅斯
和卓之長子呼岱巴爾氐次子阿舒爾藏匿處
所隨同商伯克墨墨氐敏前鋒校雙星保等前
往將瑪瑪第斯敏等全行擒獲又據布魯特冲
噶巴什等回人報稱貿易至布魯特之薩雅克
薩爾巴噶什遇三十餘人搶刦等語臣亦飭富
虎查辦據明伊勒哈遣伊子瑪木伯特等將為
首之瑪爾喀拜為從之沙巴圖等盡行擒獲瑪
爾喀拜情形頑梗直供不諱回衆等懇請除此
惡賊因即斬决梟示沙巴圖照回法斬其手指
所搶貨物全行查給商人領訖奏入
上諭軍機大臣曰富虎此次因偵緝逃犯烏朗噶訪
得搶臺賊黨莫斯和卓之子瑪瑪第斯敏等藏匿
處所即領官兵回人前往全行擒獲甚屬可嘉著
加恩賞給副都統職銜又
諭曰海明奏商伯克墨墨氐敏托古薩克之密喇卜
伯克巴巴和卓俱自備資斧前往布魯特為富虎
嚮導安撫衆心偵獲賊犯等語墨墨氐敏等抒誠
效力甚屬可嘉著加恩賞緞各二端仍候應陞之
伯克缺出補用
訓飭都統侍郎海明調赴阿克蘇辦事以左都御史
永貴辦喀什噶爾事務
海明奏言本年六月邁喇木作亂時冲噶巴什
之烏默爾比率屬搶掠安集延商人牲隻銀兩
遠遁及阿瓦勒比自京轉回臣委令查緝今據
富虎報稱聞得烏默爾比在薩雅克即行詢問
據供原搶銀一千兩除阿瓦勒比索回四百兩
外尚存二百兩其餘係衆人分用等語將烏默
爾比家口帶來喀什噶爾臣即派伊沙噶伯克
阿卜都喇伊木等向分用銀兩之布魯特等查
追其烏默爾比係從前擾亂之時於卡倫外搶
掠若照瑪爾喀拜一體辦理情罪稍有不同臣
愚見請將烏默爾比之職銜革去或交阿瓦勒
比管轄或交竒卜察克布魯特散秩大臣阿竒
木管轄伏候
訓示奏入
上諭軍機大臣曰海明奏稱搶掠安集延商人貨物
之瑪爾喀拜已經正法其從前搶掠安集延之烏
默爾比情罪稍有不同請革退職銜交與該管約
束等語所辦非是冲噶巴什之布魯特乃喀什噶
爾所屬與外藩回人不同必宜賞罰嚴明始足以
昭懲勸即如阿瓦勒比抒誠效力既經加恩奬賞
而烏默爾比乘亂搶掠自應正法示懲乃僅請革
職管束甚屬姑息著將烏默爾比派員看守送京
又
諭曰海明辦理回部事務多未妥協即如從前葉爾
羌伯克等以鄂對不稱阿竒木之任請將額敏和
卓補授一事自應嚴行查辦乃商之舒赫德方且
游移不决以為可不奏聞甚屬非是朕念其甫經
辦事姑從寬申飭此次又復姑息是海明竟不能
奮發有為喀什噶爾地通安集延等處與布魯特
等接壤較之葉爾羌雖通拔達克山相距尚遠者
其情形尤為緊要辦事大臣必得精明果斷之人
遇事始能妥協海明不稱喀什噶爾辦事之任現
命永貴前往更代舒赫德但抵任仍需數月著𫝊
諭舒赫德即赴喀什噶爾辦事令海明赴阿克蘇
與和其衷同辦事務看來阿克蘇辦理伊犂屯田
回人運送什物尚不甚難俟永貴抵喀什噶爾舒
赫德將現辦章程交代即行回京俱著𫝊諭知之
丙辰
賜哈薩克阿布賚等
勅書
皇帝勅諭哈薩克阿布賚阿布勒瑪木比特爾等使
人卓勒巴喇斯等與侍衛納旺俱安善前來朕即
召見加恩宴賚錫宴時賜爾阿布賚阿木勒瑪木
比特蟒錦緞疋器什茶芽各若干交使人齎回其
各祗受并賜來使翎頂冠服緞疋器什銀兩有差
至爾等所奏朕已鑒悉從前巴魯克巴圖爾搶掠
烏梁海等駐劄烏里雅蘇台將軍欲發兵問罪朕
念爾等素稱恭順不允所請特命侍衛納旺前往
諭令拏送罪人查還所掠爾阿布賚即同納旺親
行查辦送還烏梁海人口牲隻什物又遣使入覲
代巴魯克巴圖爾請寬朕為天下共主凡外藩歸
附人等果能自知其罪改過遷善亦姑予矜全惟
怙終不悛始加征討今巴魯克巴圖爾既惶懼祈
求而爾等又專使奏懇朕恩尚屬恭順巴魯克巴
圖爾著免其拏送治罪嗣後爾等惟加意約束所
部各守封疆善圖生計勿謂此次有請即允遂妄
圖僥倖越境盗竊斯時將軍大臣等奏請發兵朕
亦不能姑息從事必致擾爾游牧於爾復有何益
爾等當以朕意徧諭所屬俾知遵守再爾等使人
拜克奈等轉回謬言愛古斯地方已蒙大皇帝賞
給哈薩克游牧經伊犂大臣查詢具奏從前使人
奏請在塔爾巴噶台游牧朕即諭以不應越境且
載在勅書而爾等屬人仍造言生事若此是徼倖
之心尚未止息已諭伊犂大臣等有哈薩克越境
游牧者即行驅逐今卓勒巴喇斯等所奏又有南
界綽爾郭西界沙喇擘勒中抵勒卜什等語凡此
數處皆厄魯特故地而爾使謂哈薩克俱有游牧
隠躍其詞希圖窺伺更屬儌倖試思我國家以大
兵平定之地豈可任爾等侵踞況爾等前為厄魯
特所擾雖現在游牧之處亦遠徙避去仍不能免
於搶掠今干戈寧静共樂昇平爾等游牧並非狹
小乃妄行陳奏朕必不允是徒有貪得見小之名
倘妄生窺伺或轉至失其所有甚無謂也至爾等
所奏哈薩克全部已為臣僕願世世子孫永效悃
誠乞賜璽書為劵等語朕嘉悅覽之爾等果能遵
朕所頒勅諭約束部衆各安生業自必永綏福禄
垂於萬年矣又爾阿布賚使人奏云爾所屬有三
人為烏梁海所獲乞查出發回所奏未為合理即
如巴魯克巴圖爾係獲罪之人理應拏送尚加恩
寬免此三人既為烏梁海所豢養何必𤨏𤨏校計
如必欲查還可將巴魯克巴圖爾拏送前來朕再
降諭旨適已命爾使𫝊諭因附及之爾等其各宜
領悉特諭
戊午
命停購巴里坤撥缺馬匹由烏魯木齊等處送補
上諭軍機大臣曰據五吉等奏稱巴里坤牧放之馬
已揀選二千匹解送阿克蘇至買補缺額則現在
價值頗昂請於蒙古及商販等馬匹内酌量購辦
等語巴里坤馬價既昂而烏魯木齊伊犂所易哈
薩克馬匹甚多著𫝊諭五吉將巴里坤缺額馬匹
停其購辦仍咨行安泰阿桂等將來該處馬匹漸
多即送往巴里坤再多則送至内地以補營伍臺
站之缺額均為有益嗣後巴里坤惟購辦牛羊以
裕駐防屯田之需
命賞給來投之厄魯特等馬匹價值
上諭軍機大臣曰安泰等奏自哈薩克來投之厄魯
特阿玉什鄂竒勒等家口騎䭾馬四十餘匹除量
行變價為伊等製備衣服外餘俱編入牧羣等語
伊等既苦哈薩克役使遠道來投所有編入牧羣
馬匹仍著給與價值以示體恤
命陞三等侍衛齊克慎為二等侍衛
上諭軍機大臣曰前因舒赫德接濟伊犂口糧妥協
交部議叙今據奏稱侍衛齊克慎在北路出兵多
年一切公務實心奮勉所有交辦阿克蘇事件皆
能領略妥協願停臣議叙將齊克慎陞用等語齊
克慎既效力多年前經辦理進𠞰回部糧餉今又
會同回部伯克等將續送屯田回人糧餉亦俱辦
理妥協曾經兩次保題俱降旨於應陞之處開列
著加恩授為二等侍衛以示鼓勵
議闢展等處酌留屯田兵丁及籌辦承種餘田
各事宜
御前侍衛副都統安泰等奏言闢展喀喇和卓托克
三等處係新疆往來要路請留屯田兵六百名
仍量留供應差遣兵丁餘俱發往烏魯木齊陸
續前往伊犂其空出地畆賞給吐魯番公素賚
璊所屬分種所積糧石借給貧乏回人以為籽
種俟秋收後還官照時價出糶歸入正項錢糧
銷算奏入得
旨軍機大臣議奏尋議安泰所奏俱係酌照臣等原
議辦理惟闢展等處屯田兵丁遷移後空出地
畆皆係官為開墾所留兵丁既不敷耕作應召
募回人承佃不便無故賞給回人請交與安泰
德爾格等查明空出地畆若干作何召募承佃
交納官糧之處再行詳議具奏奏入
上從之
庚申
命派員護送哈薩克使人等回本境游牧
上諭軍機大臣曰哈薩克使人入覲轉回應派員護
送納旺三濟扎卜對齊往返已及一載不必再令
前往著乾清門侍衛烏爾圖納遜帶領使人行至
烏里雅蘇台交成衮扎布等另派妥員送伊等過
烏梁海游牧抵其本境即行轉回
甲子
命喀爾喀貝子品級額爾克沙喇辦理伊犂牲隻
上諭軍機大臣曰解送伊犂牲隻已派額爾克沙喇
照管伊現在來京著准其馳驛前往
丙寅
諭陜甘總督楊應琚查辦解送孳生羊隻倒斃過多
情節
上諭軍機大臣曰據德爾格奏哈密送羊一千五百
隻内例斃六百七十二隻解員賠補僅及四分之
一現在行文楊應琚永寧等語此項羊隻係牧放
孳生非專候食用急需趲解者可比至哈密時既
屆天寒草枯自應酌量於附近處所暫留牧放乃
不俟春融即行起程在永寧等不過以羊隻一經
出境即與伊犂無涉殊非急公敬事之道至解員
所稱道遠不能飽飼以致倒斃亦係摭飾之詞著
𫝊諭楊應琚將解員張文學沿途照管實在情節
及作何著落賠補之處速查具奏并著永寧明白
回奏
戊辰
參贊大臣舒赫德疏奏添派伊犂防兵起程日
期
舒赫德奏言本年派出駐防伊犂健銳營前鋒
校一員驍騎校一員前鋒三十七名察哈爾總
管一員佐領一員兵八十九名厄魯特兵二十
四名效力之原任總管舍通額等四名共官兵
一百五十八名照例給馬二百五十匹駝四十
六隻鹽菜銀兩六個月口糧羊隻三個月每五
人給帳房一架并軍器等物又伊犂屯田都司
一員守備一員千總二員把總二員外委把總
二員兵四百名其鹽菜口糧等項與駐防兵同
因伊等將來造屋居住每十人先給帳房一架
其馱載口糧軍器籽種農具等項共給牛一百
九十六隻駝九十一隻兒騍馬五十七匹騸馬
一百九十五匹此次官兵及屯田回人俱辦理
已竣於正月初三日派副都統伊勒圖侍衛棟
保蘇魯克沁雅賽帶領自阿克蘇送往伊犂所
有撥往屯田回人戶口什物及護送起程之伯
克等職名謹列單恭呈
御覽奏入報
聞
己巳
命奬賞辦送伊犂屯田之伯克回人等
上諭軍機大臣曰上年舒赫德等辦理伊犂屯田回
人起程朕於回部各城急公協助之伯克等特命
分别賞賚其回人等蠲免常賦十分之一今續派
回人五百戸著𫝊諭舒赫德將急公協助之伯克
回人等俱照前例辦理
葉爾羌辦事都統新柱等疏奏徵收錢糧足敷
公用情形
新柱等奏言臣等前奏葉爾羌等處徵收正項
及入官地畆錢糧是否足敷公用俟本年辦竣
酌定今合計葉爾羌和闐大臣官兵等共二千
五百四十七人所需鹽菜銀四萬四千八百兩
有竒口糧等項一萬四千二百十七石二斗一
升有竒其葉爾羌徵收普爾錢文共三萬三千
六百騰格糧石二千八百帕特瑪又入官地畆
收租一千餘帕特瑪和闐徵收錢文除支用外
共九千零二十五騰格糧石一千五百帕特瑪
總計二城徵收錢文可作銀三萬零四百四十
六兩四錢二分八釐有竒放給鹽菜銀兩仍不
敷一萬四千三百五十五兩五錢七分一釐有
竒但二城糧石共五千八百帕特瑪有竒以一
帕特瑪準五石三斗共得三萬零七百四十石
除支給口糧外仍餘一萬六千五百二十二石
七斗九升酌照時價可補銀兩之缺此外仍有
餘存即為修造軍裝之用奏入報
聞
命嚴飭都統侍郎海明
軍機大臣奏言據海明奏稱舒赫德新柱額敏
和卓等請將阿爾虎之阿竒木伯克布魯特散
秩大臣阿竒木調授塔什密里克之阿竒木伯
克查布魯特阿竒木現在游牧頗遠不能兼管
令伊弟前往署理臣正在留心偵探至塔什密
里克等處並非要路惟阿爾虎自本年八月以
來布魯特吐魯番烏什貿易人等行走六次若
伊等所見果當又安敢以係臣所管妄生拘泥
祈
勅下新柱額敏和卓嗣後辦事可否與臣商確辦理
等語欽奉
諭旨交臣等察議查從前舒赫德咨商新柱以塔什
密里克等處與布魯特接壤而散秩大臣阿竒
木係布魯特人隨臣兆惠臣富德等實心效力
曾奉
恩諭俟有布魯特接壤之伯克缺出補授是舒赫德
等所奏原不因布魯特等往來行走之多寡也
今海明因現辦喀什噶爾事務而新柱等未經
咨商遂行陳奏未免分别彼此又有偵探阿竒
木之語似此無故猜疑更恐滋事但業經
聖明洞鑒命舒赫德暫往喀什噶爾辦事候永貴交
代海明調赴阿克蘇應請行文該辦事大臣等
嗣後惟計於公事有益不可稍分畛域奏入得
旨依議海明著嚴行申飭
庚午
諭參贊大臣舒赫德等酌籌賞給吐魯番回人地畆
事宜
上諭軍機大臣曰德爾格奏稱托克三喀喇和卓等
處空出地畆賞給吐魯番回人耕種已飭交素賚
璊等語近因安泰奏賞給餘田一事經軍機大臣
議以此項地畆皆官為開墾未便無故賞給應召
募附近回人承佃想寄信未到故德爾格照前辦
理今應否向回人撤出及作何酌量辦理著𫝊諭
舒赫德令其查核具奏
二月乙亥
命定屯田官弁補授本處員缺之例
上諭軍機大臣曰楊應琚奏請以現在屯所之提標
左營守備馬得亨調補西寧鎮標中營守備所遺
員缺即以西寧鎮屬鎮海營千總趙印補授等語
已有旨允行矣西陲新疆初闢屯務方興現在屯
兵服勤率作殊可嘉許況於屯政尢所熟諳若遇
本處缺出即以補授在該員自必益加奮勉而公
事亦屬有禆嗣後遇缺需人應令管理屯務大臣
即於所轄人員内㨂選陞用不必移咨該督另行
㨂補其内地缺出在屯弁員作何與内地應陞人
員酌量分缺按次補用之處軍機大臣會同該部
詳議具奏
丁丑
命以闢展等處餘糧協濟巴里坤
上諭軍機大臣曰據五吉等奏稱巴里坤支給官兵
口糧由肅州等處運送殊多煩費請將闢展等處
出糶糧石及烏魯木齊等處餘糧俱就近僱覓商
人牲隻運送巴里坤以備支給等語所奏甚是年
來官兵口糧由内地不時運送者亦因巴里坤等
處無可接濟耳今屯田收穫既有盈餘即照五吉
等所奏辦理仍𫝊諭闢展烏魯木齊辦事大臣於
商駝回空之便酌量僱覓起運
己卯
諭參贊大臣阿桂等酌加屯田回人口糧事宜
上諭軍機大臣曰據定長等奏烏魯木齊屯田兵丁
較常人所食頗多照例支給尚覺不敷等語已諭
於常數之外每人日加米麫五合至伊犂屯田回
人亦與綠旗兵丁同事耕作自當一體加恩著𫝊
諭阿桂將伊等應否加給或一二年後視其效力
如何再行辦理之處酌議具奏
諭烏魯木齊辦事副都統定長等查核屯田倒斃馬
匹
上諭軍機大臣曰定長等奏去年昌吉羅克倫等處
屯田兵三千五百名每二人給馬一匹因哈薩克
馬匹不習耕作倒斃將半復以三人給馬二匹為
額俟巴里坤解送牛驢至日仍將馬匹撥回牧羣
等語哈薩克馬匹除屯田外無他差遣就令驟難
服習亦何至倒斃如許恐有私宰情弊定長等並
未查核甚屬疎忽除馬匹額數照所奏補給外前
次倒斃馬匹仍行查核倘有别項情節即從重治
罪嗣後仍宜加意辦理毋致傷損
參贊大臣舒赫德疏奏分派回部各城侍衛官
員
舒赫德奏言軍機大臣等遵
旨將北路卡倫及看閱水草侍衛等减撤二十三員
其所得分例經領侍衛内大臣等揀選人員遣
往伊犂阿克蘇葉爾羌等處以備差遣除在途
病故二員外其達春等二十一人於正月初六
日抵阿克蘇臣擬派往伊犂六員阿克蘇六員
葉爾羌六員查喀什噶爾亦應派侍衛三員與
軍前年久侍衛等陸續更換奏入報
聞
癸未
諭參贊大臣阿桂酌賞遷移出境之哈薩克等
上諭軍機大臣曰據阿桂奏副都統伊柱報稱領兵
驅逐哈薩克人等所有附近布木察罕烏蘇勒卜
什等處游牧之哈薩克等俱已遵檄遷移現派侍
衛官員查勘額米勒齋爾塔爾巴噶台等處有無
哈薩克游牧相機辦理等語哈薩克等遵檄即行
遷移尚屬恭順宜酌加賞賚以示撫恤著𫝊諭阿
桂等將遵檄遷移之哈薩克等部落名目查詢存
記伊等有來伊犂貿易者即行曉示云爾等恭順
情形業經陳奏奉大皇帝恩旨嘉奬並加賞賚嗣
後惟謹守本境不可踰越仍酌量賞給遣回
諭參贊大臣舒赫德等酌調烏魯木齊馬匹備用
上諭軍機大臣曰定長等奏烏魯木齊貿易得馬三
千餘匹除留一千匹牧放外餘俱派永德解送伊
犂並搜查朱爾都斯藏匿之嗎哈沁等語送馬二
千餘匹事關緊要永德照看前往并搜捕逸賊所
辦俱妥但伊犂現在貿易所得馬匹頗多而阿克
蘇葉爾羌喀什噶爾等處駐防亦需用馬匹著𫝊
諭舒赫德等查明各該處馬匹若尚需補足即行
文定長於預備伊犂馬内酌定數目調取定長即
選派官兵照管解送永德不必再行親往俱著𫝊
諭知之
都統侍郎海明疏奏喀什噶爾錢糧足用情形
海明奏言查舒赫德等前奏葉爾羌等城徵收
正項及入官地畆錢糧是否足敷公用俟本年
辦竣酌定今合計乾隆二十五年七月起二十
六年六月止喀什噶爾英噶薩爾二城大臣官
兵通事臺站回人共二千二百餘人共需鹽菜
銀三萬五千七百兩有竒糧石雜項一萬三千
一百四十石有竒查二城正項徵收普爾錢文
三萬六千四百騰格作銀二萬六千兩尚不敷
銀九千七百兩有竒徵收正項糧石及入官地
畝共糧二萬六千五百餘石除支給公用外餘
糧一萬二千三百六十石有竒合之徵收棉花
紅花共折價錢二萬八千九百二十騰格有竒
作銀二萬六百兩有竒扣抵不敷之項仍餘銀
一萬九百兩有竒是二城所出足敷公用且有
盈餘可以接濟别城謹將出入各細數列單恭
呈
御覽奏入報
聞
丁亥
議屯田人員陞轉事宜
軍機大臣會同兵部奏言臣等欽奉
諭旨酌議屯田人員陞轉事例查論俸推陞由兵部
通計内外人員具奏至題補保舉則係該督撫
辦理自應將内地營伍及屯田人員一體分缺
間用方為公當臣等酌議請交陜甘總督嗣後
遇有内地應行題補人員缺出務將在屯員弁
一體較其資俸淺深行走優劣酌定分數於本
内聲明備查其保舉人員亦宜秉公查辦庶勞
逸適均而陞轉有階自必更加奮勉於屯政尤
有裨益奏入
上從之
平定準噶爾方略續編卷九
