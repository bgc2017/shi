平定準噶爾方略前編卷三十八
雍正十三年夏六月癸酉
議西路撤兵事宜
辦理軍機大臣等議覆言署寧遠大將軍查郞
阿等奏西路軍營撤兵事宜一巴圖魯官兵進
口後定例止給口糧索倫奉天吉林等兵並道
遠恐盤費不足請官借三月俸銀兵丁借半年
餉銀悉以軍需銀支給造冊報部即於俸餉内
扣還如數應如所請一江寧等處滿洲兵行經
内地盤費亦恐不足請於到肅日江寧荆州官
借三月俸銀兵丁借四月餉銀西安寧夏官借
三月俸銀兵丁借兩月餉銀所借給銀並於官
兵俸餉内扣還查江寧荆州領兵各官如協領
阿山泰常在等五十四人前以倒斃馬匹並議
革職留任例不支俸現在無項可抵應毋庸議
至江寧荆州及西安寧夏官兵等奏請借銀數
亦過多臣等酌議江寧荆州兵丁給兩月餉西
安寧夏官給三月俸兵丁給一月餉所借給銀
報部扣還奏入得
旨索倫奉天吉林官兵效力行走頗著勤勞且路途遙
遠伊等所借俸餉銀兩俱著賞給不必扣還江寧荆
州滿洲之官兵在軍前諸凡不及廢弛滿洲舊規甚
為無恥爾等所議不准借給官員俸銀之處甚是餘
依議
丙子
議西路駐兵事宜
署寧遠大將軍查郞阿等奏西路駐兵事宜一
邊界定後廷議於巴里坤留兵二千哈密留兵
二千更番駐劄按巴里坤隘口每歲雪後處處
可行若留兵二千即盡數撥防亦不足用至哈
密留兵二千以屯田則不敷以巡防則難遍且
巴里坤與哈密中間南山大坂倉猝不通聲息
比秋冬雪降呼應更難臣等酌議與其分駐於
兩地不若合駐於山南應以留駐巴里坤兵二
千再增一千悉駐哈密合兵五千則兵力不分
巡防屯牧咸可辦理此五千人哈密實駐三千
其西三堡沙棗泉東北塔勒納沁並有城堡可
各駐兵一千三地聫絡指臂相應方為嚴密一
軍營馬駝哈密附近一帶夏日炎熱宜牧處少
應俟每年播種後山北草肥撥哈密兵一千塔
勒納沁沙棗泉兵五百合二千人令統領大臣
率至山北招摩多呼濟爾台沙山子鹿心山等
處牧放比深秋仍還山南過冬其過夏牧馬時
應增設斥堠請於烏爾圖哈達伊克恩度爾鄂
什希三地各設斥堠周圍防守牧厰俟入冬過
山悉撤之一哈密等處既分駐兵丁西北一帶
並應設斥堠瞭望四遠乃有備無患按南山大
坂為哈密北面屏藩應於駐兵中撥二百人分
駐南山大坂盤道上小堡於鹿心山松樹塘烏
蘭特爾木斯畢留大坂等四處各設斥堠撥兵
瞭望烏克克嶺為三堡沙棗泉要隘應於駐兵
中撥二百人駐烏克克嶺上小堡於索大坂白
楊溝羊布納錫喇淖爾等三處各設斥堠撥兵
瞭望塔勒納沁河源為塔勒納沁要口應於駐
兵中撥二百人駐河源小堡於莫艾舒魯遜大
坂等二處各設斥堠撥兵瞭望一大兵撤後哈
密貯糧充足且有賽巴什達里雅屯種田畆可
供三處兵丁口糧無庸輓運一留駐巴里坤兵
丁塞外勤勞已閱七載邊界定議後應悉撤還
現在安西鎮標及瓜州兵凡七千餘除駐防哈
密一千外存營者尚六千餘人請豫選安西兵
四千俟巴里坤兵撤還時即令大員統領赴哈
密駐防以均勞逸辦理軍機大臣等議覆悉如
所請奏入
上從之
己丑
議西路駐防事宜
署寧遠大將軍查郞阿等奏西路駐防事宜一
巴里坤兵丁撤時廷議於安西等處增設一提
一鎮兵萬人令各攜家口赴所在駐劄彈壓邊
陲聲援哈密竊計增兵萬人需糧十萬安西屯
田不過三千餘石口糧恐不敷給况兵丁家口
移動縻費更多城堡營房事事更須籌畫不若
更番迭戍既可省費亦且經久請即於肅鎮甘
提涼鎮西寧鎮安西鎮各撥兵一千合五千人
赴哈密駐防其安西所在不必增設提鎮兵丁
一請於陜西督標撥兵一千固原提標及各協
屬撥兵一千五百延綏撥兵一千寧夏撥兵一
千河州撥兵五百凡五千人在赤金靖逆柳溝
布隆吉爾橋灣五處駐防所在附近並有牧場
可以牧放馬駝一赤金靖逆等五處兵丁期以
二年悉令更代其哈密兵丁每年更代一半其
半嫻熟即可教習一半新兵一哈密及赤金等
處各有五千兵丁駐防其統領者應以總兵二
員副將二員率遊擊守備千總把總等分轄駐
防赤金等處總兵副將於兵丁更代時俱代駐
防哈密總兵副將令其一年更代庶屯田斥堠
諸務有新舊大員相間管領事事熟練一軍營
應支口糧駐防哈密兵屯種收穫儘足供給其
駐防安西兵五千加以率兵將弁歲需口糧一
萬五千餘石其各衛所官屯地畆應悉付與安
西鎮標營兵丁令其屯種以為恒産即以所穫
籽粒供兵丁口糧如尚不足折銀給予如例一
肅鎮為臨邊重地請增城守一營設都司一員
千總一員把總二員於標營兵中撥步兵二百
專司城守汛防之事按肅州鎮標合新舊兵凡
二千九百餘應增足三千之數以新募守兵即
撥入城守營辦理軍機大臣等議覆悉應如所
請但哈密及赤金等處駐防兵丁雖各有總兵
官統領大兵甫撤兩總兵官分駐兩地更需總
統大臣一人彈壓請再令提督一員駐劄哈密
節制兩處居中調度尤便奏入
上從之
壬辰
命安插肅州所在貧民流寓傭作者
署陜西總督劉於義奏言肅州自軍興以來輓
運糧車及刈草夫役並陜甘所在無業貧民流
寓傭作度日不下萬人現今大兵盡撤無業窮
民無所事事難以自給日則散行市廛夜則棲
宿古廟日復一日恐至流入匪類應請令沿途
有司給予口糧遣佐雜千把等遞送回籍安插
辦理軍機大臣等議覆應如所請奏入
上從之
甲午
命復寧夏鎮五營之制及改設城守營都司
署陜西總督劉於義奏言寧夏鎮城地處極邊
鎮標舊設中左右前後五營官兵以資彈壓雍
正五年新設大通一鎮始裁後營官兵撥赴大
通止留中左右前四營今請仍設五營以成營
制再寧夏府城舊設城守營都司一員把總二
員專司門禁自康熙四十七年設寧夏審事官
二員汰去都司止留把總二員歸中軍遊擊兼
轄但城守乃金湯重任亦需大員專司請以大
壩堡都司改為寧夏城守營都司統轄把總二
員其大壩堡增設千總一員歸玉泉營遊擊管
轄兵部議覆並應如所請奏入
上從之
丁酉
命設得卜特爾伊克柴達木等卡倫選兵吏番駐防
總理青海番子事務德齡等奏言哈爾垓圖駐
劄西寧大通綠旗兵二千現今遵
旨撤還但噶斯一路設卡偵息防護青海蒙古游牧最
要應撥青海扎薩克兵二千以備策應即隊中
選精兵二百並選綠旗兵百人遣官統領赴得
卜特爾伊克柴達木等要害處並設臺站卡倫
每年更代以資防護辦理軍機大臣等議覆如
所請奏入
上從之尋德齡又奏言
欽差大臣伊禮布等已率西寧大通二處綠旗兵丁各
還汛地并繳
欽差大臣關防一顆奏入報
聞
定邊大將軍平郡王福彭奏報北路軍營撤兵
事宜
福彭奏言北路撤兵事宜京城滿洲大營兵令
參贊前鋒統領阿岱都統扣婁副都統阿那布
副都統職銜紀山率之滿洲防戍兵令内大臣
都統查克旦率之奉天兵令副都統額爾勤副
都統白爾赫圖率之吉林兵令副都統哲庫訥
率之齊齊哈爾兵令副都統職銜和托克副都
統布爾沙副都統職銜班圖率之右衛兵令都
統王常率之内扎薩克蒙古兵令科爾沁王羅
卜藏喇什喀喇沁貝勒僧衮扎卜敖漢貝子羅
卜藏等率之歸化城土默特兵令營總烏巴什
等率之給予馬匹口糧各分隊伍於六月初三
日至二十日陸續啟行科爾沁額駙達爾瑪達
都台吉衮濟扎卜亦令其起程四省綠旗兵俟
總兵官李如栢率新兵到營更換後令總兵官
胡傑等率之各還營汛奏入報
聞
七月壬寅
命沙州採買糧石貯用
署陜西總督劉於義等奏言沙州歷年採買糧
石今年正屆收穫之期現今哈密橋灣布隆吉
爾截留軍糧雖多而沙州無現糧收貯應仍採
買各色糧一萬石貯用辦理軍機大臣等議覆
應如所請奏入
上從之
癸卯
命馬蘭泰回京
上諭辦理軍機大臣等曰據軍前副都統宗室諾穆柱
倭星額參奏侯馬蘭泰著傳諭大將軍平郡王令馬
蘭泰回京朕有詢問之處
命署理領侍衛内大臣伯伊勒慎正黃旗滿洲副都統
覺羅蘇爾泰並赴北路軍營管轄兵丁
辛亥
命侍郞雙喜留駐烏里雅蘇台辦理糧餉事務尚書性
桂辦理鄂爾昆糧餉事務學士富德協辦鄂爾
昆糧餉並隨大將軍印務
甲寅
命免觀音保阿克山等罪赴北路軍營效力
署寧遠大將軍查郞阿奏言革職荆州副都統
觀音保江寧副都統阿克山久經枷號軍營今
大兵已撤應否解京送刑部監候革職寧夏將
軍卓鼐寧夏副都統僧保西安布政使諾穆琿
俱在軍營當苦差效力贖罪今大兵撤回卓鼐
等應令回旗無庸仍留軍營恭候
欽定奏入得
旨觀音保阿克山從寬釋放與卓鼐僧保諾穆琿俱著
自備鞍馬前赴北路軍營交大將軍平郡王令其效
力贖罪
丁巳
命給價收贖蒙古典賣人口各還所部其不願還者酌
量安插
上諭辦理軍機大臣等曰朕軫念鄂爾多斯貧乏蒙古
有就食口内典賣妻子人口者前已降旨令該地方
官查明賞給原價贖出照看安插今據史貽直等奏
稱查出雍正十二三年邊民并延綏鎮及各將弁共
買蒙古子女二千四百餘口其雍正十一年以前尚
有邊民娶買乞養者今亦查出先將上年今年凡有
典買蒙古人口細查贖回應否俱發夷漢衙門查明
親屬轉交完聚之處相應請旨再米國正身為鎮臣
首先倡買五名以致該將弁軍民人等效尤共買二
十七口臣等不敢隠徇等語蒙古乏食貧民典賣子
女其已經查贖人口朕另降旨詢問該扎薩克等情
願領回者令其領回完聚倘有不願領回者再行商
酌安插之法其未經查報人口務須清查辦理至米
國正及將弁等因蒙古乏食用價收買俾得存養與
尋常典買蒙古人口有間著將所買人口交出不必
參處其雍正十一年以前邊民娶買乞養人口亦降
旨詢問該扎薩克等有情願領回者賞給原價贖回
其中若有歷年既久居處相安不願領回者即聽其
存留免其查究嗣後該地方官務須嚴禁邊民不得
娶買乞養蒙古人口倘有故違定例私自典買者一
經查出從重治罪並將該地方官一併嚴加議處
署寧遠大將軍查郞阿等奏報準噶爾使臣吹
納木喀起程還部
查郞阿等奏言吹納木喀等於六月二十日至
軍臣等給以馬駝米麫茶羊等物令副都統班
第率官兵三百自軍營護送啟行已于六月二
十七日出科舍圖卡倫西去奏入報
聞
己未
命免南稱族番民補交本年貢馬價值
上諭辦理軍機大臣等曰南稱族番民固魯旺舒克等
來納貢馬被郭羅克賊番劫奪現在嚴拿究擬至固
魯旺舒克等據德齡等奏稱已給路費送回番民復
願將馬價另行補交等語朕念該番補交馬價未免
勞費著將今年貢馬免其交納
庚申
命加恩以甘肅本年先完地丁錢糧准作來年正賦
上諭辦理軍機大臣等曰西陲用兵以來甘肅等處民
人急公效力甚屬可嘉是以朕屢沛恩膏免其正賦
今年又將地丁錢糧全行蠲免所以優恤民力令其
寬裕也今據巡撫許容奏稱五月接奉諭旨之時已
據各屬詳報完納銀一十二萬餘兩查定例已完者
充餉未完者免徵此項應照例充餉等語朕因嘉奬
秦民奉公趨事是以特加格外之恩而其中爭先完
課者尤為良善之民著將已完若干准其作來年正
賦許容可傳旨速諭俾閭閻咸知朕意並督率有司
實力奉行毋使胥吏土棍作弊中飽
命陜甘等省千總把總自軍營撤還者仍留本省用并
出本省俸淺未出兵各弁員缺令其即補
上諭辦理軍機大臣等曰朕軫念行間將士從前曾降
諭旨令將陜西等省現出各缺於十缺之中分出三
缺以陞補出征弁員數年以來隨征將弁各按出力
等次俱得遞行擢用現今西路官兵次第撤回凡弁
員之陞補他省者俱應各赴新任今據署大將軍查
郞阿等奏稱將弁中有陜甘人員陞補直隸山西山
東河南四川五省之千把伊等隨征年久俱從兵丁
拔補今甫回本籍又遠赴新任或有無力攜帶家屬
者若隻身遠去則家中又恐無人養贍可否將現在
西路軍營之陜甘人員内陞補直隸等五省之千把
仍留在陜甘各營食俸辦事遇缺挨補等語查郞阿
等奏請之處甚是但伊等效力有年撤回之後留於
本省候缺未免多需時日尚未允協著陜甘督撫提
鎮將現任各千把之未經出征者分别查明如内有
食俸年淺及未曾出力之人令其出缺候補其所出
之缺即將軍營撤回之留陜千把悉行補用至該千
把等既留陜甘補用則所遺直隸等五省員缺應行
拔補查直隸等五省亦有自軍營撤回應補千把之
人著該督撫等即將伊等補授此缺倘撤回各弁人
多缺少亦照陜省將俸淺未經出征之千把内暫行
出缺補用伊等以示朕體恤從征弁員之至意
乙丑
命議叙署寧遠大將軍查郞阿等功
上諭辦理軍機大臣等曰西路官兵前因岳鍾琪調度
失宜諸事廢弛遂致軍氣不揚士心不振自雍正十
年查郞阿統兵以來與張廣泗同心協力事事整頓
時時訓練凡行間將士俱知奮勇效力營伍為之改
觀所以十一年及十二年賊人兩次侵犯卡倫俱為
我兵擒𠞰未令兔脫賊人因我軍嚴整畏憚懾伏從
前狡獪伎倆不敢復逞此皆由查郞阿等辦理妥協
之所致今大兵撤回查郞阿張廣泗俱著交部從優
議叙再自雍正十年以後調往西路之奉天吉林索
倫及蒙古官兵皆為奮勉其中之勞績懋著上等出
力者亦宜加恩奬勵著查郞阿查明據實具奏一併
交部議叙其未經著有勞績及岳鍾琪任内行走之
人不必開入
丙寅
定邊大將軍平郡王福彭奏報大軍至鄂爾昆
福彭奏言臣等於六月二十六日率官兵自烏
里雅蘇台啟行七月十二日至鄂爾昆全軍先
後悉至謹擇二十日於鄂爾昆河額爾得尼招
迤北興工建城奏入報
聞
八月戊辰
命撤西路臺站設馬塘於馬蓮井子等處
署寧遠大將軍查郎阿等奏言巴里坤既撤兵
西北兩路無庸更相傳報應於官兵啟行時悉
撤柰曼等處及西路口外臺站惟哈密橋灣等
處尚有兵駐防往來遞送文檄請於馬蓮井子
以東星星峽以西各撥兵設馬塘每塘給馬六
匹以供馳送辦理軍機大臣等議覆應如所請
奏入
上從之
癸未
命直隸山西陜西等省自軍前撤還外委各員於本營
即予補用
上諭兵部曰朕軫念出征弁員已降旨將軍營撤回千
把人員即得缺補用以奬勤勞今思軍營兵丁中有
奮勇戎行出衆效力或臨陣對敵得受恩賞大將軍
曾給以外委委牌者此等人回營之後亦應即為補
用著該管大臣將伊等效力之處查核明確並考驗
其技勇若現有外委之缺即令頂補如缺少人多即
將現在外委人員内未曾出力而技藝生疎者令其
出缺以軍前之外委頂補可傳諭直隸山陜等數省
一體遵行
丙戌
命蒙古牧放馬駝倒斃酌予定數免賠其不及數者賞
賜加奬
上諭辦理軍機大臣等曰北路軍營駝馬牲畜交與蒙
古牧放聞未定倒斃數目以數萬牲畜經年牧放即
倍加謹慎難保無一倒斃乃悉令蒙古賠補殊為可
憫自軍興以來喀爾喀蒙古等甚屬效力今特沛恩
施嗣後交與伊等之牲畜一年於一百匹内倒斃六
匹以下者免其賠補如倒斃不至定數酌量賞賜以
示鼓勵著行文大將軍平郡王等曉諭衆蒙古知之
平定準噶爾方略前編卷三十八
