平定準噶爾方略正編卷五十一
乾隆二十三年二月甲申
副都統順德訥等疏奏擒獲庫魯特宰桑摩羅
等
順德訥等奏言臣等帶領官兵從察罕嶺向烏
隆古哈卜塔克拜塔克前來十二月十八日據
哨探伊薩穆等報稱和博克河有十餘騎蹤跡
臣等即令公額爾克沙喇固濟爾巴圖魯璊綽
爾圖委署營總阿逹木保委署參領額林沁等
追至賽爾山賊人放鎗迎敵次日我兵奮勇衝
入前隊察哈爾那木扎卜索倫蘇勒鼐俱被鎗
傷我兵將賊人十餘戸盡行𠞰殺餘二賊亦帶
重傷詢係布庫努特得木齊庫本之屬人庫本
亦被𠞰殺因將伊妻查出詢問據供宰桑吞圖
布被殺後伊等往投巴圖爾烏巴什不肯收納
遂逃至此地打牲度日等語正月初一日在烏
隆古擒獲厄魯特巴圖詢知竒薩勒比斯淖爾
相近之博洛爾托輝有哈薩克錫喇之得木齊
逹什扎卜等藏匿其水多魚結寨住守臣努三
同璊綽爾圖藍翎侍衛薩爾哈圖莽喀察等前
往初三日遇賊人十餘戸即行𠞰殺初四日探
有賊人二十餘戸蹤跡令厄魯特察罕庫本班
第等聲言收服有根敦扎卜等投出詢知逹什
扎卜等約八十餘戸因令為前導夜行逹曉始
到其地樹林深密塹壘堅固不易攻取令察罕
庫本等前往收服逹什扎卜同一喇嘛出見後
餘人俱出收其鳥鎗將丁壯二百餘𠞰殺詢問
逹什扎卜知多倫和濟格爾有得木齊托拜居
住又拜塔克有庫魯特宰桑摩羅等居住常向
巴里坤盗取馬匹十一日臣等至西巴克鄂博
令佐領阿爾噶勒沁等於多倫和濟格爾等處
分兵搜緝見賊人百餘俱行𠞰殺托拜被傷擒
獲詢係哈薩克錫喇所屬因年老傷重即行正
法二月初一日至拜塔克附近之烏塔莫和爾
探知摩羅等在拜塔克臣努三於山峪防守臣
順德訥同額爾克沙喇璊綽爾圖等令藍翎侍
衛薩爾哈圖營總金濟噶爾等哨探據報賊人
已將馬駝装束欲逃臣等急往攻擊摩羅等散
走山谷我兵分路截拿摩羅窮蹙放鎗拒戰阿
爾噶勒沁等步行登山射傷摩羅兩脛始被擒
獲詢問摩羅據供前年冬因在巴里坤被𠞰帶
領男婦四十餘人於北山盗馬一百二十餘匹
逃出去年五月又往巴里坤盗馬百餘匹今年
二月間扎哈沁莫岱等從巴里坤盗馬一百餘
匹來拜塔克附近居住摩羅等遂與相合今欲
移往喀喇薩爾竒打牲度日等語臣等將摩羅
逹什扎卜喇嘛羅林格隆等帶至巴里坤應否
送京請
旨遵行計二月十八九等日可至巴里坤其𠞰賊官
兵列為三等及陣亡得傷人等造册送部至出
衆效力之官兵十三人謹另繕名單功次可否
特沛
恩旨以示鼓勵奏入
上諭軍機大臣曰順德訥等自哈薩克邊界撤兵途
中搜查逸賊盡行𠞰殺復將哈薩克錫喇之黨摩
羅逹什扎卜等生擒實屬可嘉著加恩將順德訥
交部議叙賞給世職努三授護軍統領額爾克沙
喇封為貝子其奮勉效力之侍衛等按本身等級
以次陞授防禦授為佐領佐領授為副總管遇缺
即補委署防禦驍騎校護軍校俱令實授虚銜孔
雀翎授三等侍衛虚銜藍翎准其實授藍翎侍衛
餘著造册送部議叙其陣亡人等係虚銜孔雀翎
藍翎俱照三等侍衛藍翎侍衛職銜委署防禦驍
騎校護軍校俱照所署職銜送部議䘏永著為例
再厄魯特察罕庫本班第二人著順德訥查明若
未經授職俱授為三等侍衛已經授職亦以次遞
陞順德訥仍遵前旨到巴里坤後稍為休息再隨
雅爾哈善奮勉前進又
諭曰從前兆惠等撤兵過冬並未奏及沿途𠞰殺嗎
哈沁等似伊等所行之路全無一人今順德訥既
將摩羅逹什扎卜擒獲復𠞰殺賊人如許富德回
兵時亦然看來逃匿賊人正自不少兆惠特未留
心搜捕耳事屬既往朕不復追究著傳諭兆惠此
次進𠞰沙喇擘勒賊衆斷不可仍似從前疎略務
宜盡絶根株即有藏匿賊人聞信遠移者必隨其
所向縱横追襲勿謂已經解散遂生玩忽順德訥
奏摺併抄發又
諭曰順德訥等審訊擒獲厄魯特宰桑摩羅等據供
三次至巴里坤盗馬三百餘匹等語駐劄辦事大
臣竟未見一次具奏即所屬未經呈報伊等漫無
覺察所司何事且安知非被盗隱匿入於倒斃數
内混行報銷者著傳諭吳逹善等將此二年内巴
里坤馬匹共被盗幾次實數若干係何月日何人
牧放或屬人未報或伊等未奏之處務查明據實
奏聞亦諭黃廷桂一併查奏其摩羅逹什扎卜等
解至巴里坤時吳逹善等即遴委官兵速解來京
命賑䘏喀爾喀圖謝圖汗部落齊巴克雅喇木丕勒
六旗人等
上諭軍機大臣曰據桑寨多爾濟奏稱親王齊巴克
雅喇木不勒公孟固貢楚克齊旺多爾濟扎薩克
固魯扎卜貢楚克車林等六旗蒙古人等被灾較
重生計艱窘朕心深為憫惻著派都統多爾濟帶
銀一萬兩前赴圖謝圖汗部落散賑以示體䘏又
諭曰桑寨多爾濟奏親王齊巴克雅喇木丕勒六旗
人等被灾已降旨賑䘏至所奏停止派差之處從
前喀爾喀内一應差役朕已加恩改為官辦不知
此外有何派累著傳諭成衮扎布查明若尚有差
役將此六旗暫行停止至所奏請將查拿賊盗之
協理台吉逹瑪林扎卜宰桑逹什扎勒賞給孔雀
翎伊等查拿本地賊盗係其職掌非軍前效力可
比姑照所請賞給若因已經賞翎不加奮勉著即
行具奏又據奏請令三都卜多爾濟協辦事務近
經將軍成衮扎布奏令公三都卜多爾濟協助桑
寨多爾濟辦事朕已准行未知即此人否若非其
人則仍用成衮扎布所奏但向西路軍營調取尚
需時日親王齊巴克雅喇木丕勒諳練事務即著
派伊協辦
命駐劄西寧辦事副都統德爾素來京以副都統濟
福辦理青海事務
軍營效力之厄魯特雅賽瑪木特及克勒特等
十八人由巴里坤送京
命查其家口之已賞官兵者給還安插
乙酉
定邊將軍兆惠等疏奏進兵日期
兆惠等奏言臣等奉到正月十三日
諭旨以從前酌定正月進兵今已初旬尚未奏及致
厪
聖懷臣兆惠臣富德等蒙
恩教育趨奉内廷伏覩我
皇上勅幾圖政宵旰勤劬至軍營奏報雖當深夜猶
於門隙傳
進元旦仍辦理軍務凡軍前臣僕微勞無一不蒙
軫念臣等常以曉示索倫蒙古官兵等俱不勝感激
今巴圖爾烏巴什出痘身死係哈薩克人等傳
說哈薩克錫喇等亦前往沙喇擘勒不過互相
掠奪臣等雖將瑪納斯附近之嗎哈沁等搜𠞰
尚未得逃匿各賊消息臣富德於進兵時在前
隊哨探捉生詢問即速具奏現在都司富勒渾
蘇勒逹三等侍衛訥克布藍翎侍衛愛普薩等
由巴里坤將頭撥軍器口糧於二月初五日運
至軍營無悞有駝隻一千八百有竒惟倒斃一
百餘隻又據巴圖濟爾噶爾報稱護送馬匹於
二月初八九可到臣等將軍器酌量分給兵丁
每人給馬二匹稍有不敷通融辦理策布登扎
布於正月十六日從巴里坤起程早晚可至臣
等擇吉於二月初九日起程在途次會合至從
前係臣富德管理臺站今在前隊行走其尾隨
大兵安設臺站派巴圖魯侍衛瑪瑺管理奏入
報
聞
命議叙都司富勒渾等
上諭軍機大臣曰兆惠等奏都司富勒渾蘇勒逹三
等侍衛訥克布藍翎侍衛愛普薩自巴里坤運送
軍器口糧無悞且愛惜駝隻不甚傷損等語著將
富勒渾等及效力兵丁造册送部照例議叙
中諭參贊大臣永貴等安設臺站事宜
上諭軍機大臣曰前因軍營臺站關係緊要已有旨
令永貴等加意安設今兆惠等現在起程進兵臺
站馬匹務宜肥壯方不悞馳送事件著傳諭永貴
定長自巴里坤至軍營臺站馬匹如有疲瘦者酌
量更換或自巴里坤派發馬匹前往俱妥議辦理
並諭黃廷桂吳逹善等四川解來馬匹此時料已
牧養足用即揀送巴里坤以備接濟俟永貴等咨
調時速為應付
以驗看逆賊阿睦爾撒納身尸確實
宣諭中外
上諭大學士曰前據桑寨多爾濟奏俄羅斯畢爾噶
底爾等報知逆賊阿睦爾撒納身死須作速遣人
往驗當諭速派認識逆賊之人前往今據覆奏與
親王齊巴克雅喇木丕勒會同哈畢坦等詳驗阿
逆身尸肌肉尚完並未朽壞且面貎宛然但據伊
等告稱薩納特衙門尚未有交付帶回之信是以
不敢輕與等語據此則阿睦爾撒納之死㿽屬確
實無疑朕前經降旨令將阿睦爾撒納尸骸解送
京師特以逆賊情罪重大雖已自斃亦應懸之藁
街以昭顯戮耳但其罪惡貫盈已伏
天誅現今遣往之人會同詳驗確實毫無可疑則俄羅
斯將阿睦爾撒納之尸解送與否均可不必深論
著將所奏識認阿睦爾撒納尸骸確實緣由傳諭
中外知之
(臣)等謹案阿逆逃入俄羅斯見聞既確我
皇上睿斷獨操謂孰言索取亦惟乘機酌理物來順
應不以一逆孽而更欲窮兵然
德威昭播遠服畏懷哈薩克以曾匿逋逃之故怵我
兵臨率屬面内傳檄所至固已不勞而定俄
羅斯雖飾詞隱譎未嘗敢有抗違前此詭稱
溺斃早蒙
洞燭其奸即不敢復萌欺妄迨逆賊既伏冥誅更懼
徒乖恭順且惟恐不能取信亟請驗尸為確
據於情事尤無可疑蓋處置得宜誠有不怒
而威於鈇鉞者乃
聖諭則謂斷不恃我國威誅求過當况彼既謹腊逆
尸再經相驗則棄之窮荒以聽蟲沙之自化
固無異於釁鼓懸街置而不論㿽欽
聖主知明處當之權衡矣蓋我
皇上討逆綏遐默運成算故兇渠未靖則力屏姑息
苟且之言及操縱在我則不為索垢求瑕之
舉行乎其所當行止乎其所當止順
天而動悉合機宜洵足為萬世法也
命副都統福禄往代阿蘭泰辦理烏里雅蘇台事務
上諭軍機大臣曰副都統職銜阿蘭泰效力軍前有
年辦事雖未妥協尚無貽悞軍機之處著授為鑲
黃旗漢軍副都統來京供職副都統福禄著授為
參贊大臣前往烏里雅蘇台協同成衮扎布辦事
恩免原任將軍策楞等家屬治罪
上諭軍機大臣曰從前將策楞永常舒赫德玉保等
家屬治罪特以用兵伊始而伊等貽悞軍機因緣
坐示懲今逆賊阿睦爾撒納已死軍務將次告竣
著將策楞永常舒赫德玉保等子嗣俱加恩免罪
充發者召回監禁者釋放玉保妻女前入辛者庫
亦一併寬免令歸本旗
三月丁亥朔
訓諭定邊將軍兆惠等查辦送馬情節
上諭軍機大臣曰據兆惠奏稱巴圖濟爾噶爾等送
到馬匹派給官兵計現兵三千六百餘名富德領
兵五百為前隊哨探餘兵分半令策布登扎布哈
寧阿帶領續進伊與巴禄在後進發等語所辦尚
屬妥協但巴圖濟爾噶爾所奏郭木尼勒圖將伊
隊内馬匹隱匿情節已命兆惠秉公審訊即未奉
到諭旨此時巴圖濟爾噶爾豈竟無一語兆惠等
亦豈未風聞巴圖濟爾噶爾係一不識字之厄魯
特若非情事迫切且因伊隊内送馬官員等慮賠
累處分又豈肯代為繕摺兆惠等乃總未奏及顯
係顢頇息事何以服人之心從前數次進兵雖厄
魯特等頑梗難化反覆難信亦由此等徇私曲庇
不能感服之所致朕每為追歎行軍之道當以感
服人心為要兆惠等知此務將此事始末毫無偏
袒詳悉審擬具奏巴圖濟爾噶爾看來人頗質實
兆惠等若能服其心尚可以得其力著傳諭知之又
諭曰昨諭哈寧阿在雅爾哈善隊内行走今既同策
布登扎布進兵著傳諭雅爾哈善即派兵數百名
委順德訥為前隊無庸更調哈寧阿前往
命原任布政使署内閣侍讀學士溫福遇缺即補隨
定邊將軍印辦事
戊子
命厄魯特散秩大臣三都克在上駟院行走賞銀一
百兩
己丑
命安插厄魯特沙喇巴圖爾等於察哈爾
上諭軍機大臣曰前因厄魯特巴雅爾等八人隨端
濟布效力行走令從巴里坤咨送來京今巴雅爾
諾爾布曼集於中途病故其沙喇巴圖爾穆呼頼
和通托林特古斯俱授為護軍在察哈爾旗分安
插居住
庚寅
諭定邊左副將軍成衮扎布等嚴禁喀爾喀四部落
賊盗
上諭軍機大臣曰據吳逹善奏稱喀爾喀賽音諾顔
部落之策凌與同旗得秦鎗斃卡倫綠旗兵張存
義談成選尤雲啟三人奪其駝隻軍器車零旋被
拿獲俟緝獲得秦質審正法等語從前準噶爾猖
獗時喀爾喀蒙古等畏懼無敢越境盗竊者今𠞰
滅厄魯特以安喀爾喀於巴里坤轉運糧馬分臺
設哨而車零等乃敢戕害兵丁轉若厄魯特既平
更可向内地為盗受恩蒙古舊僕中有此敗類情
甚可惡但將伊等正法不足蔽辜著查明所有家
口産業分給被害三人之家仍傳諭成衮扎布等
通行曉示四部落扎沙克等務宜約束所屬毋得
越界為盗致干國憲
辛卯
靖逆將軍雅爾哈善等疏奏招撫回部事宜
雅爾哈善等奏言臣等欽遵
聖訓體察回部情形相機籌辦伏思額敏和卓乃回
部素有名望聞烏什城頭日伯克霍集斯兄弟
子姪分居四城其勢與兩和卓木相等亦相聽
信若額敏和卓擇親信之人設間於伯克霍集
斯以離其黨或能擒送逆酋一面進兵安撫成
功尤速商之額敏和卓亦以為然現在吐魯番
有伯克霍集斯舊屬五六戸擬選擇數人帶往
俟取庫車後相機差遣至圖爾璊與吐魯番同
異詢據額敏和卓云伯克霍集斯之父阿斯呼
濟原係吐魯番頭目康熙年間大兵入吐魯番
我兩兄以魯克察克城歸附阿斯呼濟逃入準
噶爾及大兵撤回策妄阿喇布坦送回阿斯呼
濟將我兩兄戕害遷吐魯番魯克察克回衆於
哈喇沙爾又遷往烏什故仍稱烏什城為圖爾
璊即係吐魯番等語再現在軍營索倫兵合計
可得四百五十名臣等行文兆惠派發索倫兵
五百名前來以符一千名之數奏入
上諭軍機大臣曰據雅爾哈善奏招撫伯克霍集斯
等事頗合機宜但額敏和卓既為參贊大臣即應
列名同奏勿存分别之見至行文兆惠調發索倫
兵丁現在遣送兆惠軍營之綠旗兵一千名因慮
難及師期已停其前往是兵丁本屬無多且兆惠
之機宜在𠞰雅爾哈善之機宜在撫兩路所用索
倫兵自當權其多寡亦不必調往雅爾哈善軍營
可傳諭兆惠雅爾哈善等若所調索倫兵起程未
遠兆惠仍即追回此旨著速行飛遞
命肅州總兵官閻相師同丑逹五福等帶領綠旗兵
丁在雅爾哈善軍營效力
壬辰
命更代科卜多軍營辦事大員等
上諭軍機大臣曰舒明在科卜多軍營已閱數載著
即來京正紅旗蒙古副都統濟福駐劄西寧其員
缺著扎隆阿補授在科卜多辦事其正紅旗蒙古
副都統著德爾素署理正白旗蒙古副都統順德
訥現在軍營其員缺著舒明署理
諭駐劄西寧副都統濟福等酌辦堵截賊衆事宜
上諭軍機大臣曰昨據喀爾喀親王桑寨多爾濟奏
報逆賊阿睦爾撒納逃入俄羅斯出痘身死已命
齊巴克雅喇木丕勒往驗屬實是大功將次告成
雖尚有嗎哈沁等賊此次進𠞰即可掃除著傳諭
濟福等向青海蒙古通行曉示前命扎拉豐阿等
於青海豫備堵截賊衆看來即有逋逃必非大隊
若扎拉豐阿等派兵備𠞰少涉張皇則蒙古等未
免驚懼可酌量情形如全無蹤跡即當回京現在
辦理情形若何作速具奏
甲午
大學士管陜甘總督黃廷桂疎奏籌辦哈薩克
貿易事宜
黃廷桂奏言伏查哈薩克於本年七月在烏魯
木齊等處交易臣一切豫為籌辦其縀布等項
俱經運赴巴里坤收貯今侍衛努三於二月二
十九日抵肅臣詳悉詢問據稱哈薩克各部人
皆散處凡有調遣會集之事俱各隨所願貿易
人數多寡不能豫定内地茶葉非其所好不必
備往即粧蟒縀疋等件亦宜酌量配搭不可過
多惟各色羢褐氊毯印花布等物是其所需購
運亦易伊地婦女皆以白布纏頭似宜多備等
語臣查烏魯木齊道途遥遠不便臨時備辦羢
褐等件係西安蘭州等處出産臣擬分飭各藩
司將此數項酌量購辦先期運赴巴里坤收貯
倘哈薩克人數無多布褐皆官兵常用之物即
於彼處散給扣餉歸疑再努三於三十日起程
赴京奏入報
聞
丁酉
命佐領職銜郎中三寳經理逹什逹瓦游牧
上諭軍機大臣曰富森現在病故逹什逹瓦游牧著
三寳前往經理其糧餉事務著富勒赫僧保住辦
理
戊戌
扎哈沁公扎木禪懇請入
覲
命於本年七月前赴木蘭圍場
己亥
諭定邊將軍兆惠等堵𠞰沙喇擘勒等處賊衆
上諭軍機大臣曰去年命和碩齊等護送哈薩克使
臣於歸途之便在額爾齊斯相近之輝邁拉呼布
空郭勒等處駐兵凡從沙喇擘勒竄逸及逃往俄
羅斯賊衆相機堵𠞰今兆惠等進𠞰賊衆必聞風
奔潰或向俄羅斯或往額爾齊斯阿爾台竄逸俱
未可定兆惠等一聞信息當遣發輕騎知會和碩
齊等令其協同堵𠞰但不可因額爾齊斯等處已
有和碩齊等堵截遂將應行防範路徑轉多疎忽
致賊衆得以脱逃至伊等進兵月餘此時現到何
處曾過伊犁否賊衆情形若何作速奏聞
諭定邊左副將軍成衮扎布等酌議撤回索倫兵丁
事宜
上諭軍機大臣曰前因擒拿阿睦爾撒納𠞰捕逃竄
賊衆派索倫察哈爾等兵丁在烏里雅蘇台等處
駐劄今阿逆既伏冥誅阿爾台以往地方寧謐烏
里雅蘇台兵丁初無所事轉以防範喀爾喀邊界
之厄魯特恐策凌策凌烏巴什等不能無疑且兵
丁駐劄年久自應酌量撤回以示休息可傳諭成
衮扎布等於烏里雅蘇台科卜多等處兵丁量足
看守倉庫供應差遣外其餘索倫察哈爾等兵丁
應如何分隊撤回著定議具奏和碩齊唐喀禄等
帶兵不多於歸途亦撤回游牧再從前喀爾喀四
部落每年派兵防秋今準噶爾既入版圖防秋之
兵或仍照例派撥或當酌減併著議奏又
諭曰索倫兵效力軍前屢年未獲休息今賊衆漸次
𠞰滅大功將竣自可不日撤回現議在烏魯木齊
魯克察克等處屯田令綠旗兵駐劄雖嫻於耕作
而鎮守廵防之用不及索倫若令索倫兵同駐似
為有㿽伊等每年進納貂皮今移往駐防既免其
納賦又有錢糧養贍射獵資生自當更覺饒裕可
傳諭綽爾多等於索倫兵丁内揀選一千名明白
曉示以駐防之外並無别項差遣且於伊等生計
有㿽或今年先遣兵丁前往來年再將伊等眷屬
移去料伊等自必情願至揀選兵丁時若戸口多
者恐其親屬相離毋庸派往惟小戸單丁為善其
作何選派及擕眷駐防果否與伊等有㿽著綽爾
多等定議具奏
宣諭原任副將哈尚德罪狀
上諭大學士曰前兆惠參奏副將哈尚德解送軍營
食羊二萬五千隻沿途倒斃一萬五千六百有竒
據該員禀稱原領之羊即有疲癩等語當即降旨
交該督黃廷桂及巴里坤大臣等查明具奏今據
陸續奏到此項羊隻哈密闢展兩處俱係巴里坤
大臣專委哈尚德查收牧放自哈密起程時該員
自行揀選及至闢展牧放又經三四月之久并將
疲乏羊隻退回而闢展接收之羊亦係該員親揀
解往且於正數外多帶一千六百餘隻已屬足數
何至倒斃一萬五千餘隻之多哈尚德既經收牧
放又親行挑解並非倉卒交收致有病乏等情而
沿途辦理不善遺失倒斃過半尚種種捏飾委之
無奈哈尚德由廢員加恩錄用乃承辦此等要務
並不實心出力貽悞軍需罪無可逭哈尚德交巴
里坤大臣枷號示衆並勒令照數賠補以為怠玩
公事者戒俟賠補完日再請旨發落
戸部侍郎阿里衮等疏奏招撫羅卜淖爾回衆
情形
阿里衮等奏言臣等於二月初九日至羅卜淖
爾地甚寬廣林木深密有回人頭目哈什哈等
投見據稱伊等原有二千餘戸數十年來移往
阿克蘇多倫等處現在尚有六百餘人以漁獵
為生四十年前大兵平定吐魯番時將軍等曾
經招撫賞給縀布茶葉撤兵之後為準噶爾所
據近聞大兵平定準爾前年曾進
貢仙鶴送交吐魯番頭目莽噶里克至今未知信
息昨聞額敏和卓移居吐魯番伯克托克托前
年被瑪呼斯掠奪逃至此地聞亦歸附懇准我
等霑受
皇恩等語臣等詢問羅卜淖爾通逹何處有無厄魯
特賊人藏匿哈什哈告稱此水甚大周行須兩
月餘準噶爾葉爾羌喀什噶爾等處六十餘河
皆滙於此地等語臣等沿途登高瞭望不見涯
岸今大兵兩路進𠞰恐將來有逋逃賊衆隨派
員查明伊等戸口歸併額敏和卓管轄并曉示
哈什哈等嗣後有厄魯特及他處回人逃匿即
行報知哈什哈等叩謝復以狐兔皮乾魚等物
向兵丁等貿易而回奏入報
聞
庚子
命酌賞青海蒙古官兵
上諭軍機大臣曰據濟福等奏稱奉到豫備兵丁毋
庸聚集之旨即傳諭索諾木丹津令其散遣據稱
若盡行撤回恐倉卒難於調發酌將近地者散遣
遠道者仍在烏圖等處駐劄水草甚佳並無勞苦
等語昨令兵丁仍回各游牧原所以示體䘏今伊
等辦理頗為妥協即照所奏行從前魯有諭旨若
調用伊等兵丁加以恩賞今雖未調發業經聚集
亦應酌量賞賜著濟福等會議具奏
申諭黑龍江將軍綽爾多等酌議索倫兵丁駐防事
宜
上諭軍機大臣曰昨諭綽爾多等揀選索倫兵一千
名駐防烏魯木齊等處並將擕眷前往之處議奏
特慮伊等兩地瞻顧務使得所之意今思人情安
土重遷或擕眷亦非所願且駐防兵丁亦不妨更
番戍守著傳諭綽爾多體察情形如不願擕眷即
定以年限派兵更代酌量賞賜若有更代駐防舊
例即查照辦理或無例可援即照出兵例減半賞
給仍曉示伊等以駐防非用兵可比出自特恩此
事究竟如何辦理綽爾多等即定議具奏
平定準噶爾方略正編卷五十一
