平定準噶爾方略前編卷二十四
雍正九年夏六月庚戌
寧遠大將軍岳鍾琪疏報巴里坤城工
岳鍾琪疏言臣遵
旨於巴里坤相地築城方八里高二丈城基廣二丈頂
一丈於歲之四月十五日興工以及月城礟臺
角墩垜墻一切於五月二十九日竣事其堞樓
石橋角樓方次第建築所費工價等項具冊呈
請核銷奏入得
旨下部知之
辛亥
寧遠大將軍岳鍾琪奏援吐魯番
命密籌定議以聞
岳鍾琪疏言賊人圍魯克察克四十餘日不下
復以木梯三百攻喀喇和卓城堡回漢兵前後
殺賊凡五百餘賊聞大兵將至輒倉皇遺棄器
仗馬匹及所炊熟食而退總兵官張元佐等倍
道追之賊已竄散即抵魯克察克城下回目額
敏和卓及老幼男女出郭歡迎張元佐等雖並
奮勇滅賊而天暑馬乏不敢窮追今臣以撥往
馬兵駐一千於魯克察克餘悉撤回倘賊又率
二三千人來侵官兵與回兵已足抵禦若傾衆
而來臣當親統大軍𠞰殺俟我軍進擊烏魯木
齊後可令官兵千人護送回民移入内地奏入
得
旨賊夷侵犯吐魯番之衆實由我軍屯運糧石啟釁以
致有不得不應援之勢今官兵遄行空勞往返恐將
來似此無益之舉正多不知大將軍亦曾計及此否
此番回民感戴救濟之恩歡聲大震恐將來賊夷切齒
於吐魯番必思報復以大力侵凌之儻至狼狽流離
時不知仍似此感戴乎目今賊夷以三萬衆侵犯北
路現據靖邊大將軍傅爾丹等奏報前岳鍾琪曾有
親統大兵前往吐魯番𠞰殺而留紀成斌看守之奏
假若賊人此番不向北路而向西路將賊衆分為兩
大隊以一隊先侵吐魯番及岳鍾琪領兵應援前往
賊人又以大隊侵犯軍營再散其醜類於塔勒納沁
及圖古里克等處不知我軍之力尚可從容肆應否
今賊夷圍困魯克察克喀喇和卓二城官兵冒暑遠
行疲勞士馬未遇一人未戮一賊而岳鍾琪奏摺中
有奮勇滅賊之語將以此番之舉遂為建功樹績於
戎行乎賊夷聞風而遁可謂懼我軍威乎即留兵駐
防與遷移回衆朕意尚無定見大將軍身在軍營與
遥揣者不同若果確有所見自當因時制宜以身任
之總之向後若有應援吐魯番之舉只可委將發兵
即賊首親來攻取吐魯番大將軍亦不可統兵前往
吐魯番一切事宜岳鍾琪當與伊禮布常賚石雲倬
等詳密籌畫作速定議
壬子
西安鳳翔民納運糧餘米
命賞賚有差
陜西總督查郎阿疏言西安鳳翔二府民輓運
甘肅等處米十五萬石恐長途耗損每一石輒
多持一二升為備今一路安行米無虧折收糧
有司累報餘米前後可得千餘石並令收貯奏
入得
旨數年以來秦省民人運送軍需俱無遲誤是以朕屢
次加恩以示優恤兹因輓運西鳳米糧以資軍食特
令加添脚價務期運送從容而領運之民人等敬謹
承應於交完正米之外尚有餘米交官其急公敬事
之念甚屬可嘉著該署督等查明交米多寡之數分
别賞賚務令本人實霑恩賜勿致胥吏中飽以副朕
加恩秦民之至意
命執叛賊諾爾布等至京鞫訊
協辦西寧總兵官事務德成等奏言擒獲叛賊
諾爾布里塔爾等詢之云青海諸部合謀令我
率騰格里兵為逆郡王額爾德尼額爾克托克
托鼐之子阿喇布濟亦欲作亂陰約以青海全
軍為援奏入得
旨朕料青海王台吉等世受國恩斷無負恩背叛之事
親王察罕丹津一聞伊姪拉察卜遁逃即遣人追赶
郡王盆蘇克旺扎爾聞達什策凌搬移即率兵將達
什策凌帶回郡王額爾德尼額爾克托克托鼐父子
宣力行間伊子協理台吉阿喇布濟現在與恭格一
同追擒諾爾布伊等果有異心寧肯如此奮勉宣力
乎著將諾爾布里塔爾俱解送來京訊明緣由再行
辦理
丁巳
命樊廷候
旨再行陛見
上諭兵部曰前降旨令陜西固原提督樊廷於秋凉時
來京陛見其印務著范時捷署理今署陜西西大通
總兵官管承澤帶領兵丁前往柴達木地方駐劄其
西大通總兵官印務著范時捷即前往署理固原提
督事務緊要樊廷到任且不必來京陛見候諭旨行
若有應奏事宜著具摺陳奏
戊午
甘肅巡撫許容條奏青海事宜
許容奏言亂賊諾爾布等攪擾臺站較拉察卜
等罪尤重大達什策凌現已擒獲應請即明治
其罪諾爾布妻子已檻送京師其逃遁之衆務
期追獲誅其魁首庶足以示懲創又西寧兵馬
鎮標額兵四千城守營兵二百五十益之以西
安綠旗兵一千滿洲兵一百及應援等兵通計
不下五千有餘更以土兵協助士馬富強守禦
援𠞰無虞不足應請無庸加增又按西寧至柴
達木八百餘里青海居其中應請於適中形勝
之地移駐滿漢兵彈壓又西大通一鎮左為西
寧唇齒右為凉甘籓籬關係綦重今署總兵官
印務管承澤為人巽懦退縮似非將才德成馮
允中雖同往來署理亦不能分身坐鎮應請
旨持簡專員管理印務又噶斯統兵大臣格默爾於諾
爾布等既不能撫馭安輯於前又不能即行擒
𠞰於後未足膺兹鉅任副統統達鼐辦理數年
夷情地理皆悉近復追擒拉察卜等或宜以之
專司統領以重職守又青海諸部宜加宣諭我
皇上懷柔荒服一視同仁即如採買駱駝馬羊諸物亦
就彼所欲售從優給直况興兵費帑實以塞外
回民為準夷凌暴取彼兇殘以安良善司事各
官均宜奉揚德意明白開諭庶俾夷衆咸得曉
然於我
朝覆庇保護之恩各懷尊親之戴矣奏入報
聞
己未
命練習陜西等處新募兵
上諭大學士等曰陜西西安督撫標下俱有新募入伍
之兵丁必須勤加操演始可資戰守之用朕思撫標
之兵有撫臣親自操演自然技勇日漸嫻熟督臣現
駐肅州其標下弁員又大半隨往軍營現駐西安者
未必多人或至訓練稀疏亦未可定侍郎馬爾泰辦
理軍需駐劄西安著將督標之兵丁隨時練習加意
教誨務使有勇知方以備國家干城之選
命擢鑲白旗護軍統領公博爾屯為鑲黃旗滿洲都統
正藍旗滿洲副都統覺羅海蘭為鑲白旗護軍
統領仍留軍營
七月癸亥
命籌噶斯柴達木兩路防禦
上諭大學士等曰噶斯一路甚屬緊要現今交青海王
台吉等將伊等游牧之處如何保護備禦等事定議
其柴達木地方不必用青海兵丁駐劄著𣲖内地兵
丁四千六百名防戍
選西安駐防滿洲餘丁給役
陜西西安將軍秦布奏言西安額設兵八千名
今戸口將及四萬請於滿洲餘丁中選千人月
給餉銀一兩米三斗令其給役遇調遣處依馬
兵例撥往事竣陸續裁汰大學士等議覆應如
所請奏入
上從之
丙寅
命議伊遜察罕齊老圖防汛事宜
上諭大學士等曰柴達木之北伊遜察罕齊老圖地方
乃直達安西沙州之路為巴里坤軍營之後戸關係
最為緊要此處或駐兵一千名或八百名建築小城
一座以為捍禦再設卡倫以瞭望賊蹤儻賊人前來
為數無多即可迎戰𠞰殺若傾其大衆而來則報知
安西遣兵應援合力攻擊此乃防汛萬全之策若城
工一時難成即先添兵丁為冬月預防之計一切事
宜著大將軍岳鍾琪即行定議舉行若岳鍾琪已領
兵進𠞰即著副將軍等公同會議辦理
命寬副都統格默爾擅離汛地之罪
上諭大學士等曰駐劄柴達木副都統格默爾擅離汛
地領兵欲回西寧近邊地方甚屬悖謬理應以軍法
從事朕念其𣲖遣弁員追擒青海叛賊諾爾布著免
死革職令往騰格里卡倫效力贖罪
丁夘
命達鼐等防範賊人來投噶斯路者
上諭大學士等曰傅爾丹從前奏稱準噶爾被擒之賊
人丹巴曾供噶爾丹策零之妹夫羅卜蔵策凌帶領
所屬三千餘戸來投噶斯一路曾降諭旨與達鼐等
問明緣由令在有水草之處暫行安置今情形甚屬
可疑不可墮其術中著密諭達鼐衆佛保德成等令
其加謹防範不可妄動
戊辰
命撥兵防護四十九旗游牧地
上諭大學士等曰四十九旗扎薩克游牧之地甚屬緊
要令𣲖京城八旗滿洲蒙古兵六千右衛歸化城兵
二千自烏未穆秦以及烏喇持數扎薩克處𣲖兵三
千共𣲖兵一萬一千名著於八月起程九月間繞至
烏喇特游牧地方後戈璧前適中處駐劄令其防護
游牧地方此所𣲖扎薩克之兵著王扎木巴勒扎卜
統轄每旗各𣲖出協理台吉同往科爾沁等旗𣲖兵
六千盛京𣲖兵五千俱繞至科爾沁迤西遊牧地方
後駐劄其駐防烏喇特等處之兵著都統穆森管領
前往副都統薩穆哈協同管轄其科爾沁兵著王羅
卜蔵衮布貝子喇什公噶爾弼管轄每旗各𣲖大台
吉同往盛京兵丁著尚書海夀統轄副都統博第黑
龍江副都統多起納協同管轄尋大學士等議以所
選京城滿洲蒙古兵六千每旗應遣護軍參領
一員副護軍參領二員委署護軍參領二員護
軍校七員轄之奏入
上從之
上諭大學士等曰陜西西安廵撫武格著來京有交辦
事件侍郎馬爾泰著署理西安廵撫事務杭奕禄協
辦西安軍需其宣諭化導之事交與史貽直鄭禪寳
分辦
己巳
命撥荆州兵駐劄西安
上諭大學士等曰湖廣荆州兵丁著𣲖一千名令副都
統觀音保帶領前往西安駐劄步軍統領阿齊圖有
事差往巴里坤軍營其印務著莽鵠立署理
庚午
上諭大學士等曰羅卜蔵喇錫統領之札薩克兵丁及
盛京烏拉等處之兵從前曾令其至順承郡王軍營
駐劄此内若有已到軍營者即駐劄彼處其未到者
著在塔米爾地方會同一處駐劄盛京吉林黑龍江
之兵著額爾勤統轄烏察喇王常協管
預籌西寧調撥兵丁
大學士等奏言西寧最為要地調兵駐防所當
預為籌畫今莊浪乃西寧肅州之要路若增兵
二千可供調撥應於西安駐防之江寧河南滿
洲名内撥一千名直隸河南之綠旗兵内撥一
千名往駐莊浪再令四川預備四千兵中撥二
千名移駐松潘以備西寧調遣奏入
上從之
甲戌
授大學士忠達公馬爾賽為撫遠大將軍赴軍
營
上諭大學士等曰大學士忠達公馬爾賽著授為撫遠
大將軍先於𣲖出京城兵内挑選一千名輕輢前往
圖拉等處形勝之地駐劄會同喀爾喀副將軍王丹
津多爾濟等辦理喀爾喀游牧及一切預備防守事
務副都統達爾濟富昌著同大將軍馬爾賽前去續
著侯馬蘭泰副都統胡琳帶兵一千名前去其餘兵
四千名俱著預備停妥俟大將軍奏請調遣時再令
前往八旗漢軍内𣲖兵四千名著都統李杕祖秉衡
帶領前往四子部落後面水草茂盛之處駐劄以備
調遣其𣲖出右衛及歸化城之兵各一千名俱暫在
本地預備調遣其餘兵丁若有調遣之處著馬爾賽
會同丹津多爾濟商酌辦理又
諭曰新挑驍勇弁兵一百名著副都統敦巴帶領五十
名往駐噶斯留五十名隨大將軍馬爾賽前往每名
各賞銀二百兩
乙亥
命減科爾沁扎薩克原𣲖兵丁
上諭大學士等曰前𣲖出科爾沁扎薩克等處兵丁共
六千名在各游牧處駐劄恐一時未能會集著減去
二千名止𣲖四千名預備
借給甘凉等處新募兵丁餉銀并增設教演弁
員
甘肅提督宋可進奏言甘凉西寧三處新募兵
七千並貧丁請借給餉銀於四季扣償並請每
兵一千增設千總二員把總四員與外委千把
分領教演戸部議覆如所請奏入
上從之
寧遠大將軍岳鍾琪請自西路擊賊
岳鍾琪奏言七月初五日北路都統衮泰等咨
稱準噶爾賊人以全力北犯圍靖邊大將軍傅
爾丹於和通淖爾臣思傅爾丹及從征官兵奮
力𠞰殺自必破圍取勝惟是賊夷傾衆犯北必
以往年西路被擾駝馬缺乏有輕視西路之心
臣請率精兵乘此時襲擊烏魯木齊彼恐我師
搗其巢穴自必撤北路之兵反顧伊犁我軍既
挫其鋒即旋師休息是不待戰而賊已疲勞臣
不敢坐失事機今率參贊提督紀成斌理藩院
侍郎顧魯公衮布都統根敦總兵官張元佐王
緒級等前進其軍營諸務暫交副將軍石雲倬
辦理奏入報
聞
丙子
諭順承郡王錫保慎籌喀爾喀等處戰守機宜
上諭大學士等曰據順承郡王錫保奏稱喀爾喀游牧
之處俱已安頓妥協兵丁亦漸次到游牧之界喀爾
喀三路副將軍各思效力臣等將禦賊守城之策會
同商酌預備等語觀此順承郡王錫保等辦理防範
甚屬有方但須謹慎之中愈加謹慎賊人到科卜多
修城之處儻不行力戰或暫時圍繞待我策應之師
以施誑誘之計順承郡王喀爾喀副將軍等切勿前
往策應致墮賊人術中伊等止應防護喀爾喀游牧
並看守察罕廋爾地方此最緊要之事果能固守即
伊等之功矣若賊人久圍科卜多不去可俟各路兵
丁俱到察罕廋爾之時錫保等於喀爾喀兵丁及防
戌蒙古兵丁内挑選二三千名給與馬匹分為數起
晝夜前進或尾賊後乘機將賊人馬駝盡行趕出隨
得隨殺賊人牲畜日漸虧損自然逃遁矣但須防其
知覺來追預思保全之策無得鹵莾再我兵果蒙
天眷敗退賊衆亦斷不可深入追擊賊人逃遁後凡應
行看守之處尤宜嚴加防範若賊衆被我兵擒獲或
力窮來歸除兇悍必不容赦者之外其餘稍有可原
即從寬宥斷不可因我兵受害之故妄行殘虐以圖
洩憤至喀爾喀等現在南遷游牧兵丁赴察罕廋爾
者甚衆所帶糧糗未必敷用且需火藥鉛彈等物查
察罕庾爾所有榖石羊隻等物甚多量我軍足用存
備外著錫保酌量賞給喀爾喀兵丁使之充裕勿存
妄費錢糧難於銷算之見朕斷不因所費過多即加
譴責也將此傳諭順承郡王錫保知之
免黜達什策凌貝勒爵
副都統達鼐等奏言貝勒達什策凌就擒自言
年幼多病聞諾爾布擾臺掠馬時我旗之墨爾
根阿里克鄂木布等與俱大恐於六月八日隨
母遷居游牧内圖古里克之地即告之王盆蘇
克汪扎爾遣人擒墨爾根等非敢遁逃臣思達
什策凌之伯父貝勒達顔其父貝子噶爾丹戴
青諾爾布皆實心報效其伯父歿封達什策凌
為貝子其父歿
皇上施恩合兩爵加封達什策凌為貝勒兼管扎薩克
乃不知感恩仰報無故潛逃請奪達什策凌貝
勒爵或降封貝子或降封公伏候
聖裁奏入得
旨達什策凌年幼無知聽信謠言畏懼遷移並非有意
逃遁且值王盆蘇克汪扎爾追趕即迎前陳訴又將
伊屬下掠馬之人拿送達什策凌從寬免其革去貝
勒
丁丑
優賞柴達木駐防兵及青海扎薩克等更戌將卒
上諭大學士等曰駐防柴達木兵丁等前因遺失口糧
借過西寧西大通二鎮官兵一個月米麵著將此賞
給免其扣除還項又
諭曰據副都統達鼐侍郎衆佛保奏稱青海之札薩克
等現在聚兵七千名但器械馬匹未能齊備請揀選
三千名令其一年一換等語朕所以聚此兵者特為
保全伊等家口及游牧之計非為征伐調遣之用也
其生計情形從前俱未聞知今據達鼐等陳奏朕心
甚為惻然俟從容料理必有加恩之處今所聚兵七
千名著選𣲖三千名照朕從前所降恩旨官員賞給
半年俸銀兵丁賞銀五兩一年一次更換其更換之
官兵亦照此賞給至兵丁駐防日久盤費未必接續
著賞給茶葉縀布等項及每月所食之青稞再撥回
之兵丁四千名官員等著賞給三月俸銀兵丁等賞
銀三兩令其各回游牧之所準噶爾賊人或來騷擾
青海之游牧不可不防朕意欲將伊等游牧豫行從
容遷移擇妥協之處居住著伊等會同詳議辦理賊
人由遠路前來一無所得不待戰而力盡矣我内地
兵丁與賊交戰時青海三千兵丁但追襲賊後量力
將賊人馬匹趕出所得之馬匹即著賞給趕出之人
仍計所得馬匹之多寡另行加恩議叙
己夘
命副都統佟時茂劉汝霖偕李杕等率漢軍步兵四千
名赴北路軍營
加恩北路軍臺效力官及各蒙古
上諭大學士等曰北路軍臺人員殊屬勤勞應大沛恩
膏此内廢員甚多其因何事革職情由並坐臺已經
幾年之處交吏兵二部查明分晰呈覽朕看其情由
或令開復或行寬免之處另降諭旨其坐臺已逾二
年者俱著另委人員更換至在臺各蒙古俱著加恩
賞賜
命以原任吏部右侍郎阿克敦為額外内閣學士隨撫
遠大將軍印
庚辰
議撤科卜多駐防兵移駐察罕廋爾等處
上諭大學士等曰從前令在科卜多地方修城原有駐
兵進𠞰之意今宜以保固疆域為要務賊退之後將
科卜多駐防兵丁悉行撤回令於察罕廋爾扎卜堪
等處駐劄近於喀爾喀之游牧便彼此易於策應著
行文大將軍傅爾丹順承郡王錫保會同喀爾喀副
將軍等定議具奏至科卜多兵丁或乘青草即行撤
回或俟阿爾台嶺下雪之後徐徐撤回令伊等公同
酌量料理
宣諭青海王貝勒等
上諭青海王貝勒貝子公台吉等曰爾等俱係顧實汗
之子孫自祖宗以來依附内地邊疆恪順恭職我
聖祖仁皇帝視爾等如子孫撫育六十餘年寵遇之隆
至優極渥且念爾等尊崇黃教是以我朝於達賴喇
嘛班禪額爾德尼備極恩眷若準噶爾者暗遣賊兵
侵犯西地殺害喇嘛毁滅供器實為黃教之罪人爾
等倘違棄先人崇祀之教辜負國家歷沛之恩一家
之内興起兵戎以啟賊人僥倖之端雖愚昩之人亦
不出此前者羅卜蔵丹津聽信流言敢行背叛我朝
發兵征𠞰逃竄在準噶爾處困苦辱耻爾等無不聞
知今爾等若到彼處路途如許遥遠馬畜必致疲斃
彼豈能為爾等置立産業分與游牧地方令爾等各
統所屬依然保聚乎况準噶爾四面皆成讎敵終歲
争戰不休凡用兵之處必置爾等於前虐使任意豈
若各守祖父基業永享太平之為得乎爾等若不熟
計利害聽伊誑誘之詞依附賊人妄思蠢動將來興
師問罪必先及爾等彼時即欲悔禍國法不爾貸也
朕所以頻降諭旨反覆開導令爾等會集兵丁小心
防守將屬下人早行移入者實冀保全爾等非欲調
遣爾等為進𠞰之用也爾等當思朕愛護安全之至
意詳細曉諭屬下人等合行防範果能遵旨奉行朕
自大沛恩膏爾等游牧妻子既無吞併之憂而中外
安居永享無窮之福矣
辛巳
擢鑲藍旗漢軍參領諾爾琿為兵部額外侍郎赴北路
軍營
甲申
靖邊大將軍傅爾丹奏與賊戰於博克托嶺等
處
上命加意防守
先是傅爾丹奏言臣等於六月九日進兵二十
日遇賊二萬餘戰累日賊据山扼險遂移營和
通淖爾晝夜力戰殺賊數千賊益兵逼我營我
軍拔圍且戰且走遂渡哈爾噶納河於七月朔
至科卜多築城處以索倫等兵逃歸者訛言都
統衮泰遂奏全師失利今聞賊人從科卜多河
兩路來犯臣方經理防守之事奏入得
旨前據北路都統衮泰等奏報大將軍傅爾丹等領兵
進𠞰為賊所困全軍失利彼時已傳諭西路大將軍
岳鍾琪令其加意防守今據傅爾丹奏稱官兵為賊
誘敵臣於七月初一日帶領兵馬回至科卜多軍營
等語是從前北路逃軍所報竟屬子虚不過兵馬有
傷損之處大將軍等原無恙也可即傳諭岳鍾琪知
之總之目前進兵之議且不必言而防守之策倍當
加意著大將軍等照近日諭旨謹慎辦理至是又奏
言臣等於六月十七日獲厄魯特偵者二十三
人供云博克托嶺有賊二千駝馬萬餘臣遣參
贊蘇圖副都統戴豪等率兵三千往𠞰十八日
遣前鋒統領丁夀統兵一千五百為援與賊戰
於庫列圖嶺殺賊四百餘賊驅駝馬踰嶺敗遁
十九日丁夀蘇圖等與臣合兵二十日賊兵二
萬餘從高埠衝突我營力戰一日又殺賊千餘
副都統塔爾岱馬爾齊率兵二十奪據西山二
十一日見賊營險隘移營於和通淖爾遣丁夀
蘇圖參贊覺羅海蘭副都統常禄西彌賴領兵
據山梁之東塔爾岱馬爾齊據其西副都統承
保居中策應參贊馬爾薩由東路公達福戴豪
在前副都統舒楞額土默特公沙津達賴等在
後兼護行營臣傅爾丹統大兵繼進移營時賊
人列陣衝丁夀塔爾岱兩軍丁夀等力戰殺賊
千餘忽大風雨雹丁夀等遂為賊圍臣遣兵援
塔爾岱出之又令承保援丁夀等會日暮圍未
解二十二日覺羅海蘭突圍而出丁夀蘇圖馬
爾齊俱自盡常禄陣亡西彌賴命索倫兵援丁
夀索倫兵潰西彌賴亦自盡二十三日賊晝夜
犯臣大營力戰殺賊五百餘土默特公沙津達
賴等及察哈爾等兵皆潰惟滿洲兵四千不動
二十四日隨印侍郎永國及覺羅海蘭戴豪俱
自盡臣等以兵退步設方營保護輜重以塔爾
岱署前鋒統領達福舒楞額殿後承保統右翼
馬爾薩統左翼臣傅爾丹與副將軍巴賽查弼
納往來巡軍副都統德禄捧勅印啟行賊人三
萬四面攻我二十五二十六兩日力戰殺賊千
餘二十七日殿後公達福歿於陣二十八日臣
等渡哈爾噶納河賊人尾追衝突左翼力戰殺
賊五百餘人遂登山嶺分兵為二臣傅爾丹率
德禄承保自右而下巴賽查弼納舒楞額自左
而下臣傅爾丹於七月一日至科卜多修城處
我兵陸續歸營共二千餘人臣傅爾丹遣將士
往迎未歸諸將惟塔爾岱於初七日負傷至營
餘尚未至臣輕舉妄動以至敗績請以臣等正
法用彰國憲奏入得
旨此舉損兵敗績雖屬有罪朕覽爾等之竭蹷力戰寬
恕其罪痛惻難忍不覺淚下將朕親束之帶賜與軍
營令傅爾丹繋之爾等忿激之下急思報復恐又妄
動賊人雖來不可輕進追擊但能相機堅守即爾等
之功科卜多地方若難固守可回至察罕廋爾駐劄
今已授馬爾賽為撫遠大將軍領兵前來到時爾等
公同商酌料理
平定準噶爾方略前編卷二十四
