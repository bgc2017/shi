平定準噶爾方略前編卷十一
康熙六十一年冬十一月乙未
命撫遠大將軍王允禵馳驛赴京輔國公延信管理大
將軍印務
上諭總理事務王大臣等曰西路軍務大將軍職任重
大十四阿哥允禵勢難暫離但遇
皇考大事伊若不來恐於心不安著速行文大將軍王
令與弘曙二人馳驛來京軍前事務甚屬緊要公延
信著馳驛速赴甘州管理大將軍印務并行文總督
年羹堯於西路軍務糧餉及地方諸事俱同延信管
理年羹堯或駐肅州或至甘州辦理軍務或至西安
辦理總督事務令其酌量奏聞至現在軍前大臣等
職名一併繕寫進呈爾等會議具奏尋議曰應速行
文大將軍王暫以印敕付平郡王訥爾素署理
即與弘曙來京奏入得
旨副都統阿喇衲著隨大將軍王來京副都統阿林保
著隨弘曙來京
辛亥
靖逆將軍富寧安奏報巴里坤等處屯田收穫
青稞一萬五百七十石有奇
十二月戊辰
侍郎查克旦以罪罷留軍前效力
上諭議政大臣等曰大將軍王來時朕止令副都統阿
喇衲隨來弘曙令副都統阿林保隨來旨意甚明侍
郎查克旦係參贊大臣擅自違旨前來是何意見著
議政大臣詢問明白具奏尋議曰查克旦違
旨私從軍前來京應革職枷責如例其輕車都尉世職
應另請承襲奏入得
旨查克旦理應治罪但係
皇考簡用官至侍郎此數年軍務伊亦效力著革職留
任並帶伊世職令其自備資斧速回軍前效力贖罪
行走
乙亥
喀爾喀哲卜尊丹巴胡土克圖率達什春丕勒
託音多爾濟託音至京恭弔
大行皇帝喪並獻駝馬納之
己夘
簡撤噶斯路駐守兵
上諭總理事務王大臣等曰噶斯遣兵駐劄特為防範
策妄阿喇布坦之人侵犯青海今噶斯一路官兵無
事可將駐劄年久之人撤回其新往官兵内驗看漢
仗好者移至巴里坤效力再量留兵丁駐防噶斯一
路之處爾等詳議具奏尋議曰噶斯現駐滿洲綠旗
兵一千六百八十七人應令將軍宗扎卜選兵
五百暫於噶斯一路駐防餘兵並撤回所在貝
勒塞卜騰扎爾盆蘇克旺扎爾達顔之子達什
策零等駐守所在既與噶斯相近如用兵時令
伊等兵與青海西寧等處兵一同調遣奏入
上從之
雍正元年癸夘春正月辛巳朔壬辰
封青海台吉策凌棟羅卜為貝勒
上諭總理事務王大臣議政大臣等曰青海台吉策凌
棟羅卜著封為貝勒自西陲用兵以來青海之王以
下台吉以上各著勞績
皇考曾降旨俟凱旋之日再行計功今青海王台吉等
歴年效績作何加封施恩之處察明議叙具奏
丙申
上親弔哲卜尊丹巴胡土克圖遣使護其喪歸國
先是理藩院奏曰哲卜尊丹巴胡土克圖黃教
中第一流人也數世行善垂九十年當噶爾丹
叛時率七旗喀爾喀等來歸最有功其家世喀
爾喀汗之子土謝圖汗之弟遭逄
聖朝叠膺殊遇前年
聖祖仁皇帝面諭之曰歲癸夘朕年七十爾年九十是
年爾必來無食言胡土克圖承
旨還今遵
諭來京謁見
梓宫志願已遂泊然示寂請如達賴喇嘛班禪額爾德
尼例賜以名號印冊用示優典奏入得
旨給與名號印冊既而
上且臨弔喀爾喀圖謝圖汗等請勿往
上諭曰胡土克圖極蒙
皇考聖祖軫念禮遇加隆
皇考聖祖升遐係甲午日今胡土克圖圓寂亦係甲午
日佛果
聖因證明不昧胡土克圖非尋常僧人比朕躬親往懸
帕供茶以盡朕心將此旨傳與喀爾喀汗王額駙及
胡土克圖徒屬人等知之至是理藩院以送哲卜尊
丹巴胡土克圖龕座還請大臣等護行奏入
上特命敦郡王允䄉世子弘晟齎賜印冊奠儀又
命散秩大臣尚崇廙等護龕座行所過蒙古部落禁止
騷擾需索
丙午
命傳諭策妄阿喇布坦使臣吹納木喀等
策妄阿喇布坦使臣吹納木喀等朝見
上命都統喇錫理藩院尚書特古忒傳諭曰爾國台吉
在我
聖祖皇考時雖有微勞亦多罪戾乃無故侵我哈密發
兵往招殺害拉藏毁壞佛教惟天子統御萬邦理宜
興師問罪我
聖祖皇考至仁如天但令陳兵邊境俟其深悔前非即
加恩寬宥並無意於殄滅爾國也其後哲卜尊丹巴
胡土克圖為策妄阿喇布坦再三求赦我
聖祖皇考追念舊日微勞又曲鑒胡土克圖老人懇欵
之意允其所奏令遣使往諭待其伏罪自陳即降
恩旨今
聖祖皇考升遐朕纘承大寶胡土克圖老人遠來再為
奏請是以復遣使於爾若爾台吉即遣親信之人誠
懇陳辭朕即寬宥以寧爾土宇若冥頑不靈仍搆兵
端亦可明言其意如欲廣我
聖祖皇考之仁恩惟爾台吉欲振我
聖祖皇考之武烈亦惟爾台吉朕仰承丕緒行我軍威
爾台吉詎不稔知今胡土克圖大喇嘛又已圓寂從
此亦無有為爾台吉奏請者矣可作速定奪來奏若
仍前支吾則兵由爾起無與於朕也爾非專使故不
與爾勅書爾其謹識朕言一一往諭
二月壬子
命量撤各路官兵
上諭各路將軍等曰策妄阿喇布坦無故起釁用兵八
載兵丁甚屬勞苦從前雖將老弱者撤回今又歴一
二年矣夫兵不務多惟在精耳須將實堪效力者存
留足用裕其糧餉方有禆益現令爾等各處兵丁不
拘滿洲蒙古漢人擇其精練者存留軍營其年老殘
廢者於今年草青之時令其各回本處
丙辰
命駐柴達木將軍宗扎卜赴署大將軍延信軍效力都
統宗室西綸圖往柴達木辦理撤兵事務
庚午
命追擒察哈爾厄魯特佐領羅卜藏錫喇卜等
上諭理藩院曰據察哈爾總管諾爾布奏報察哈爾厄
魯特佐領羅卜藏錫喇卜藍翎侍衛春丕勒等逃遁
等語著作速傳知將軍等令其派兵各路要截捕擒
再著喀爾喀蘇尼特嚴令各處哨汛追勦擒獲其現
在厄魯特恐伊等妄生疑慮著一等侍衛達鼐郎中
鄂賴前往照管俟將羅卜藏錫喇卜等擒獲之後再
回京
乙亥
封賞青海王台吉等
總理事務王大臣等遵
旨議曰自西陲用兵以來青海王台吉等並效力應加
封賞親王羅卜藏丹津加俸銀二百兩縀五疋
郡王戴青和碩齊察罕丹津封親王貝勒額爾
德尼額爾克托克托鼐封郡王貝子巴爾珠爾
阿喇卜坦墨爾根戴青拉察卜封貝勒輔國公
噶爾丹達什敦多卜達什封鎮國公吹喇克諾
木齊亦封貝勒其貝勒阿喇卜坦温布加俸銀
一百兩公諾爾布彭蘇克加俸銀五十兩其餘
率兵進藏及駐防噶斯柴達木人等應令各路
將軍核實具奏分别加賞奏入
上從之
丙子
賞賚土默特蒙古
上諭總理事務王大臣等曰從前土默特因遷移臺站
殊為擾累伊等於用兵之際知係國家大事看守臺
站毫無遲悞甚屬可憫除照例賞給米糧外應按人
數再加恩賚此前往給賞之處或另委人員或即交
與管理臺站人員辦理著議奏尋議曰土默特蒙古
坐臺者人給銀五兩公鄂倫岱軍臺事竣可無
往亦不必更遣人往其當給銀即令管理臺站
人員辦理奏入
上從之
己邜
副將軍阿喇衲奏報羅卜淖爾回人等歸附
阿喇衲奏言羅卜淖爾所在回人古爾班等率
哈喇庫勒薩達克圖哈喇和碩三處戶口千餘
人輸誠投順奏入得
旨下部知之
三月甲申
命撤駐藏官兵
上諭總理事務王大臣等曰在藏之兵或撤回或於通
藏之路駐劄及西寧所餘官兵撤回之處集議以聞
尋議曰西藏所在以策妄阿喇布坦擾亂用申
撻伐平藏之後留兵防護恐屯劄日久唐古忒
等供應繁費應盡罷之察哈爾及額駙阿寶兵
應令公策旺諾爾布都統武格阿寶等統之由
西寧路還阿寶在軍年久令與策旺諾爾布等
並來京其江寧杭州兵令副都統吳納哈率之
由雲南還四川綠旗兵令副將李現光率之由
打箭爐還至察木多為通藏大路應於四川綠
旗兵中選千人駐防令總督年羹堯於川陜總
兵副將中揀選管轄再阿里地屬扼要今康濟
鼐赴藏阿里一切無人辦理應令康濟鼐舉效
力者以
聞給與職銜協助防守再西寧有綠旗兵六千足以防
守其都統汪悟禮所率京師兵應撤還奏入得
旨額駙阿寶令其帶領兵馬前往游牧地方休息數日
再令來京餘如議行
川陜總督年羹堯條奏川省事宜
年羹堯疏奏一打箭爐外中渡河口為通西藏
要隘不可無兵彈壓請以分駐嵐州之化林協
守備移駐中渡建立土城令把總一人兵二百
人分防一保縣在大河南當土番出入隘口防
汛不可不增請撥威茂營千總一人率兵百人
移駐保縣以資防禦其應支月糧即以威州所
徵彛糧就近支給一松潘口外各番部落不一
而阿樹一處最要今止給以委牌暫令土目管
理不足見信於羌番請給長官司職銜以資鈐
束一建昌所屬越巂衛地甚寥闊蠻猓往往出
没搶奪今僅設守備一人兵二百五十人實難
分撥防禦請改設一遊擊現在守備即為中軍
再增一千總一把總兵二百五十凡五百人分
防彈壓一金川土司之土舍莎羅奔嘗出兵羊
峝著有勤勞請給以安撫司職銜以分小金川
土司之勢一烏蒙土府地界最廣奸目達木等
自土司祿鼎乾既死輒逞兇暴土舍祿鼎坤祿
為固願擒之以獻俟二人擒獻達木給以土職
各管其地一川省滿城營房有官生捐資蓋造
者請予議叙一川省軍前有武進士武舉等自
備鞍馬資糧效力者武進士請補守備武舉請
補千總兵部議均如所請奏入
上從之
己亥
命議叙喀爾喀王貝勒等追捕厄魯特逋逃者
上諭理藩院曰追勦厄魯特羅卜藏錫喇卜等之王貝
勒貝子公台吉大臣侍衛暨兵丁等一聞厄魯特潛
遁俱各奮力追勦賊衆斬獲無遺伊等皆因感戴
聖祖皇考仁恩為朕抒誠效力朕已深悉伊等忠誠甚
為欣悦凡效力之人著查明具奏朕將特加恩賚將
此旨繕寫通行傳諭至緝賊身亡受傷之人一併查
奏尋又
諭理藩院曰厄魯特春丕勒等逃遁蒙古人遇之俱各
努力追擒伊等感激
皇考覆育深恩竭誠仰報朕覽奏章為之墮淚嘉歎不
已將此旨繕寫發與達鼐令查明效力人等具奏毋
使一人遺漏朕將加以特恩又
諭都統喇錫曰追擒逃遁厄魯特之效力人員已諭令
議叙其收管未曾逃遁厄魯特之人員亦著查明議
叙於是封喀爾喀貝勒旺扎爾為多羅郡王公策卜
登車木楚克納木扎爾為多羅貝勒追贈陣亡
蘇尼特台吉進達克為輔國公給察哈爾副總
管宫額遜騎都尉世職護軍校多爾濟喀爾喀
塔布囊巴賽宰桑喀爾占巴圖爾雲騎尉世職
官兵等各賞䘏有差其收輯厄魯特未逃者一
等侍衛塞卜騰藍翎侍衛納木扎等悉加賞賚
辛丑
蠲免陜西全省未完銀米豆草
上諭戶部曰陜省自軍興以來大兵駐劄運送糧餉供
支草豆無一不需民力
皇考每為軫念今當大沛恩膏子惠元元所有康熙六
十年以前陜西全省除借給籽種著該督撫查明定
議分年帶徵外其餘凡有民屯衛所實在未完銀米
豆草悉予蠲免倘有不肖官吏以虧空捏稱民欠濫
邀曠典者一經發覺罪在不赦該部作速行文毋得
遲留
夏五月庚子
命預籌青海事宜
上諭總理事務王大臣等曰青海台吉兄弟不睦儻邊
境有事大將軍延信駐劄甘州相隔遥遠朕特將一
切事務俱降旨交年羹堯辦理若有調遣軍兵動用
糧餉之處著防邊辦餉大臣及川陜雲南督撫提鎮
等俱照年羹堯辦理邊疆事務斷不可貽誤并傳諭
大將軍延信知之
撤布魯爾從征綠旗兵
布魯爾所在綠旗官兵從征者令山西大同總
兵官馬覿伯撤回
六月庚戌
命加總兵銜李如栢總兵官韓良輔等赴年羹堯軍
上諭總理事務王大臣等曰三屯營副將李如栢著賜
總兵銜與天津總兵官韓良輔前往總督年羹堯處
聽用原任前鋒統領蘇丹原任都統噶爾弼俱賜原
銜令往年羹堯處效力贖罪蘇丹噶爾弼韓良輔李
如栢每人各賞内庫銀一千兩
庚申
赦免川陜續補駝馬價銀除額外徵收銀米
上諭戶部兵部曰朕惟治安天下欲兵民共得其所必
以敷恩減賦為要比年以來策妄阿喇布坦狂逞逆
命發師致討四川陜西進藏官兵歴經險遠往返萬
有餘里甚屬勞苦朕深憫念其倒斃䭾載馬匹價銀
及口外沿途與西藏留駐兵丁續補駝馬價銀著悉
免追賠又西陲軍興以來民間急公趨事供應差役
實厪朕懷聞陜西甘肅二屬各州縣衛所地丁銀兩
每一錢額外徵收三釐米每斗額外徵收三合以為
備荒之用此項徒有加賦之名而無賑濟之實著自
雍正元年始將額外徵收銀米永行停止如有舊欠
亦悉予蠲除務俾均霑實惠以副朕篤念兵民至意
壬戌
署撫遠大將軍貝子延信奏報青海郡王額爾
德尼額爾克托克托鼐率其妻子來奔
延信奏言據青海郡王額爾德尼額爾克托克
托鼐來言羅卜藏丹津等率兵來侵交戰四次
屬人多陣亡餘或逃散牲畜輒為所劫掠今率
妻子來奔求援臣令暫居蘇油口内奏入報
聞翼日又奏言青海公噶爾丹達什來甘州率弟台吉
鄂齊爾台吉阿旺達克巴率兵與貝勒阿喇卜
坦温布等相拒師敗來奔臣令噶爾丹達什暫
與其叔額爾德尼額爾克托克托鼐同居奏入
報
聞
戊辰
命遷故青海貝子丹衷家屬於游牧舊處令親王察罕
丹津管轄其宰桑等舊著勤勞俟秋凉時來京
加賞
秋七月己夘
命駐劄西寧辦青海事務兵部左侍郎常授勸諭青海
上諭常授曰據貝子延信奏報親王羅卜藏丹津貝勒
盆蘇克旺扎爾等率兵四千搶奪王額爾德尼額爾
克托克托鼐等爾宜遣人勸阻令其和好若羅卜藏
丹津借此侵犯邊塞則不可不加懲治此事或爾親
往和解或遣賢能官員喇嘛等往彼和解爾悉心籌
畫與年羹堯商酌而行
丁亥
命各路將軍選舉官弁遇缺補用
副將軍阿喇衲疏言察哈爾兵現在行間者雖
於軍前補用但軍前缺少其於本處員缺例不
得補轉以未嘗效力或軍前撤還者補用為護
軍校驍騎校等揆諸情理似未允當議政大臣
等議覆曰嗣後應令阿喇衲即所領察哈爾官
兵中效力者核明咨送各旗遇察哈爾所在有
缺請補至其缺久懸不便可揀選現在應用者
引
見暫令署理奏入得
旨自有策妄阿喇布坦之事已經八載凡出征之在京
八旗及盛京黑龍江寧古塔西安右衛等處滿洲綠
旗官兵内有宣力行間分内應陞者若於各本處補
授恐致懸缺不敷看守是以將現在之人揀選補授
以致軍前效力官兵轉壅滯其陞遷之路著行文諸
路將軍等於滿洲蒙古漢軍綠旗官員兵丁内有宣
力行間分内應陞人等查明選舉在京者咨送該旗
外省咨送各將軍綠旗咨送各該督撫提鎮嗣後遇
伊等應陞缺出令該處即行題補至補授軍前之人
其缺不便虛懸著該處即行揀選人員奏請委署其
補授之人若再陞轉此委署之人亦可得陞如此則
軍前效力人等既獲陞遷之路即各本處才力可用
人員亦不至於壅滯將此交兵部著徧行八旗諸路
將軍及外省將軍督撫提鎮等知悉
己丑
命署撫遠大將軍貝子延信慰諭額爾德尼額爾克托
克托鼐等
上諭延信曰爾移書與額爾德尼額爾克托克托鼐等
稱欽奉諭旨青海台吉皆係顧實汗之嫡孫自我朝
太宗皇帝時顧實汗與達賴喇嘛和好恭順效力至今
百年蒙我
皇考施以恩寵加封名號普加庇護後經策妄阿喇布
坦敗壞黃教圍困西藏殺害拉藏且復謀侵爾等於
是我
皇考遣發大兵同爾等送達賴喇嘛至藏振興黃教今
羅卜藏丹津無故稱兵以王等不入伊黨自相侵害
朕仰體
皇考眷念顧實汗子孫之意其罪未明尚不忍即加征
討已遣侍郎常授往問羅卜藏丹津所行情事若羅
卜藏丹津知罪悔過朕當定其是非和解爾衆仍令
爾兄弟照舊居住青海如果羅卜藏丹津不遵朕旨
侵犯邊塞豈可不遣兵征勦今王之屬下人等盡被
搶擄窮困投至甘州朕聞之不勝惻然特遣郎中通
智辦給王公并屬下人等廪餼牲畜令從豐厚王等
在彼安居不須憂慮朕斷不使爾等稍有拮据也可
如是往諭并譯蒙古文發往翼日延信奏言額爾德
尼額爾克托克托鼐之子阿喇卜濟索諾木達
什來言率兵與賊人交戰相拒六七日賊退率
兵五千及妻子共千餘口來投臣已遣赴額爾
德尼額爾克托克托鼐處居住奏入報
聞
丙午
諭飭自藏進口領兵大臣等
上諭大學士等曰藏地兵馬已撤計程將至内地從前
統領兵馬之大臣怠忽者多縱兵横行騷擾民人種
種無恥之行朕所深知著嚴行該地方官並統領兵
丁之大臣若不各自約束仍縱所屬兵丁跟役任意
或前或後行走逞強搶奪肆無紀律地方官於何處
拏獲即將該管官一併拘留該處請旨將統領之大
臣從重治罪若地方大臣徇情隠蔽朕别有訪聞將
地方大臣官員一併治罪將此諭旨明白曉諭兵馬
經行各路軍民知悉
平定準噶爾方略前編卷十一
