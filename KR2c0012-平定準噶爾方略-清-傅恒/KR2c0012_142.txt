平定準噶爾方略續編卷三
乾隆二十五年五月辛酉
諭哈密辦事布政使銜永寧查奏辦送回使章程
上諭軍機大臣曰昨據永寧奏拔達克山入覲使人
至哈密時將賞賜物件照例給與駝隻其自行購
辦者以並無官辦之例曉示代為僱覓馱載前往
等語現在辦理回使雖業已起程但伊等所得賞
賜官為辦送若干伊等自置物件數目及僱覓馱
載若干俱未分晰奏聞著再行查明具奏此次拔
達克山既定有章程將來哈薩克布魯特等處使
人回時俱可循照辦理
壬戌
恩免索倫等處官兵應賠軍器
軍機大臣奏言黑龍江將軍綽爾多奏稱索倫
等處官兵五百一十七名所有損壊軍器請照
數製給其價值銀兩即於各該官兵應得俸餉
内分作三年扣還等語應如所奏辦理奏入
上諭曰年來索倫等處官兵在軍營行走甚屬奮勉
所有損壊軍器著照數造給不必令其賠補但此
次係格外加恩未便援以為例著𫝊諭該將軍等
曉示官兵加意愛惜軍器毋得任意損壊
丙寅
命各處駐劄大臣通查未經議䘏陣亾人等並前次
隨從布政使銜德舒官兵一體補行議䘏
上諭軍機大臣曰年來有事西陲凡陣亾官兵俱經
加恩議䘏但大兵各路進𠞰屢次攻戰其中或有
被賊傷害因衆人未經目擊疑為尚留賊地者今
新疆平定此等迷失之人既未查獲即係陣亾伊
等為國捐軀又復隠没不彰殊堪憫惻著交各該
處駐劄大臣通行查核若有前經陣亾未行具報
或止報未曾脫出者具令詳查具奏候朕酌量加
恩又
諭曰從前德舒領兵搜捕嗎哈沁被賊傷害已加恩
將德舒照陣亾例議䘏其隨行各官兵有受傷及
身死者著交部一體照例議䘏
議定核減北路臺站馬駝事宜
軍機大臣奏言臣等遵
旨核減北路軍臺馬駝查張家口外自第一臺至第
十臺額馬各三十五匹第十一臺至第二十五
臺額馬各二十五匹其間遇有戈壁臺站額駝
各二十五隻今北路事既不繁臣等酌照舊例
將額馬三十五匹者減為二十五匹額馬二十
五匹者減為二十匹駝隻亦照數裁減其由烏
里雅蘇台至喀喇沁之喀爾喀臺站二十處每
臺額馬五十匹駝二十隻亦屬過多請於每臺
各留馬二十五匹駝十隻餘俱一例裁減所有
裁減各馬駝俱令歸入牧羣交與成衮扎布永
興等辦理奏入
上從之
議定南路馳遞事件分别緩急辦理
軍機大臣奏言陜甘總督楊應琚請將南路軍
臺馳遞事件酌分緩急以惜馬力一摺奉
旨交臣等速議具奏查現在軍務告竣馳遞事件較
前減少其中遇有緊要之件仍須星速馳遞該
督所請分别緊急事件仍用六百里𫝊牌其可
以稍緩者俱用四百里𫝊牌之處原為愛惜馬
力起見應照所請行至應填六百里四百里之
外俱係尋常事件無庸一時馳遞應令稍需數
日先後彙齊馳遞或此處有應遞事件適值他
處報封經過亦即隨便附奏於𫝊牌内聲明更
為簡便臣等仍不時留心察看儻各處辦事大
臣有尋常四百里馳遞之件及應入尋常彙齊
奏報者違例遽用六百里馳遞即行奏請議處
則各該處不敢輕動臺馬而口外一切應付亦
不致周章奏入
上從之
辦理總督事務甘肅巡撫吳達善疏奏解送巴
里坤牧放馬匹全數出關
吳達善奏言督臣楊應琚奏請於安西甘肅等
處提鎮標營撥馬三千匹解赴巴里坤牧放備
用臣承准
廷議陸續動撥所有安西提標馬四百匹肅州鎮
標馬六百匹西寧鎮標馬六百匹甘州提標馬
七百匹涼州鎮標馬七百匹總計三千匹又於
莊浪滿營撥馬三百匹作為餘馬俱於五月十
四日以前出關至橋灣中路合羣於草地隨牧
隨行令副將達啟參將書隆阿督同各解員沿
途照料交辦事道員同德查收牧放備用奏入
報
聞
己巳
諭參贊大臣舒赫德核定回部各城官制職掌事宜
上諭軍機大臣曰前因漠咱帊爾來京曾經詢問葉
爾羌喀什噶爾等處所有阿竒木伊沙噶伯克名
目及各該員所管事務今質之霍集斯其所奏與
漠咱帊爾核對多屬不符此蓋伊等各就所記憶
為言原無足怪今將錄出名單交與舒赫德著將
現在官名職掌逐一查詢核對如有遺漏錯悞者
即行改正具奏
庚午
哈薩克阿布勒瑪木比特使人瑚圖拜阿塔賚
阿布賚使人額勒斯瑚勒阿布勒比斯使人伯
克奈布魯特哈木巴巴使人玉森等至京
上幸同樂園
召見使人等行禮畢
親加慰問奏對訖
賜茶果筵宴
賜哈薩克阿布勒瑪木比特阿布賚等
勅書
奉
天承運
皇帝勅諭哈薩克阿布勒瑪木比特阿布賚阿布勒
比斯哈木巴巴等爾等遣請朕安之瑚圖拜阿塔
賚等由駐劄烏魯木齊大臣護送來京朕召見奏
對後加恩宴賚賜爾等蟒錦緞疋紬綾器物若干
其各祗受又賜來使等頂翎冠服朝珠銀緞器物
各有差仍俾護歸游牧據爾等使人奏稱厄魯特
之地現俱閒曠今阿布勒比斯屬人唐古塔爾現
在巴爾魯克納喇巴圖在特穆爾綽爾郭哈爾克
勒部落屬人額森克勒德卓羅木巴特在塔爾巴
噶台圖魯木拜屬人扎喇勒噶布在阿勒坦額默
勒哈喇塔拉庫克烏蘇居住又懇朕加恩將來准
哈薩克人等至伊犁游牧等語塔爾巴噶台等處
向屬準噶爾游牧朕以大兵平定爾哈薩克及布
魯特塔什罕安集延拔達克山俱輸誠内附爾哈
薩克游牧頗屬寬廣理宜守其舊界不可妄思踰
越爾等若謂為朕臣僕便可越境游牧則布魯特
等亦皆朕臣僕各以游牧為請豈有大兵平定之
地而分給衆人之理現在伊犂等處内地官兵陸
續移往屯駐故爾阿布賚前曾懇請於塔爾巴噶
台等處游牧朕未允行今豈得遽行專擅且從前
準噶爾恃強争奪爾等尚不敢近其邊界朕平定
伊犂始得各安生業尚可不知足耶至伊犂將軍
大臣等於此等邊地不時遣兵巡察若見爾等屬
人棲止或行驅逐或竟行俘獲則反致失其生業
非朕撫恤爾等之初心也爾等内附有年諸凡恭
順或爾所屬無知之人私往游牧即當明白曉諭
令其移回故地方足以昭誠悃又來使等所奏布
魯特等搶掠爾部情節其意蓋欲請兵報復朕為
天下共主外藩諸部一視同仁儻不遵法紀致干
罪戾者必遣兵往討若彼此小有争鬭盜竊自當
凖情酌理務得其平豈可偏聽一面之詞遽興師
旅昨拔達克山素勒坦沙曾擒斬逆回自效因請
兵往𠞰隣部朕未嘗允行爾等應亦聞知且朕若
發兵助爾等而布魯特復來請兵亦將與之否乎
夫盜竊之事邊界時有能彼此教戒屬人勿貪小
利而傷和好斯為安生之善策耳將來布魯特有
使至朕亦以此諭之再從前爾等部落貿易之人
有謂内地商人貨物不佳價復昂貴未行交易者
夫烏魯木齊貿易之舉特念爾部難得内地之物
故招募商販遠行交易期有益爾等日用耳或商
貨不能精好全備諭令善為購辦尚屬可行若價
值則在交易之人因物計算貴賤隨時未便官為
減損其或彼此不願亦難以相強也至去年爾部
巴魯克巴圖魯等搶掠烏梁海爾霍集伯爾根之
姪托科洛被獲詢係隨母往探親戚非同來搶掠
之人因令使人等領回即交與伊叔仍以格外加
恩之意曉示至巴魯克巴圖魯罪應致討北路將
軍大臣即欲發兵朕以爾等恭順有年不欲以一
人而驚擾全部因遣侍衛納旺齎勅往諭爾等應
使巴魯克巴圖魯服罪將從前掠獲逐一查還尚
可曲為矜宥此時自必遵旨辦理俾納旺復命矣
爾等果能懷仁向化惟約束所部各守疆域以安
生理庶可仰承朕恩常享無窮之福特諭
辛未
諭參贊大臣阿桂等領兵巡察邊界
上諭軍機大臣曰哈薩克使人瑚圖拜阿塔賚等奏
稱厄魯特之地現俱閒曠我哈薩克人等有在塔
爾巴噶台庫克烏蘇綽爾渾巴爾魯克阿勒坦額
默勒等處駐牧者我等皆天朝臣僕懇恩准至伊
犂游牧等語從前阿布賚請於塔爾巴噶台等處
游牧曾經降旨曉諭今據來使所奏則伊等已漸
次闌入自當驅逐現在頒給勅諭不允所請著𫝊
諭阿桂等暫停搜捕嗎哈沁以巡察邊界為由領
兵四五百名前往塔爾巴噶台等處遇有哈薩克
人等在彼駐牧者即明切曉示云此天朝平定之
地爾頭目等從前奏請游牧大皇帝並未允行何
得擅行棲止因念爾等俱經歸附姑寬治罪可即
速遵諭遷徙伊等如果及時移出則已或有意推
諉遲延即應懾以軍威但不得遽行縱兵俘𫉬阿
桂一切可相機妥恊辦理此行兵數不宜太少儻
不敷用即合之安泰所領兵又得四五百名可以
號稱二千其如何與安泰寄信會兵并約計休息
馬匹二十日一同起程之處俱著酌議奏聞
命議處遺失兵丁之西安領隊大員及該管營總等
上諭軍機大臣曰據嵩阿禮奏稱由阿克蘇烏什撤
回之西安駐防兵一千名内兵丁塔青阿行次哈
喇沙爾未回貴柱張俊復以患病逗留鹽池請將
營總特克慎黑翰等交部分别嚴加議處等語特
克慎等係領兵行走之員漫無稽查約束以致遺
失兵丁又不報明駐劄大臣官員查緝私行尋覓
無獲俱著交部嚴加議處至駐防兵丁撤回應有
領隊大員嵩阿禮何以不行參處著明白回奏仍
逐一查取職名續參交部議處再塔青阿等隨同
大隊行走何至迷失或係乘間潛逃亦未可定著
交哈喇沙爾巴里坤駐劄大臣及甘肅巡撫嚴行
查拏兵丁善福係貴柱之壻跟役張顯係張俊之
弟委令照管乃於半途先返殊屬藐法著拏送來
京交部審明治罪
壬申
命參贊大臣舒赫德多派回人修鑿穆素爾嶺道路
上諭軍機大臣曰舒赫德奏由穆素爾嶺行走四十
餘里地多冰石相雜内有二里全係冰山滑不可
行每日派回人十名鏨鑿磴道等語穆素爾嶺係
往來要路既係冰堅難鑿十人之力恐不敷用舒
赫德應多派回人前往專責以修治道塗冰雪之
役行走人多地氣漸就和暖則凝沍自易消融將
此𫝊諭舒赫德知之
命撥臺站裁撤兵丁屯田並賞給管臺回人鹽菜銀
兩
上諭軍機大臣曰舒赫德奏臺站所有綠旗兵丁每
臺酌留五名其餘遣回本營至管臺六品頂帶回
人從前未支養贍請照千總例給與鹽菜銀兩等
語近因定長請撤綠旗兵丁經軍機大臣議入於
闢展屯田兵内不必遣回仍著遵照辦理其臺站
效力回人照千總例賞給鹽菜銀兩著照所請行
諭駐劄烏魯木齊副都統永瑞等查較解駝倒斃分
數咨部分别核議
上諭軍機大臣曰永瑞奏稱巴里坤解駝四百八十
六隻沿途倒斃十六隻哈密解駝五百隻倒斃四
十三隻等語兩處所解駝隻為數大略相等而倒
斃多寡懸殊則沿途官兵其留心照管與否較然
易見自應分别查核將倒斃少者議叙多者議處
庶將來解送馬駝官兵皆知所懲勸可𫝊諭永瑞
等即行詳查咨部辦理
六月癸酉
參贊大臣阿里衮疏奏查辦舊和卓木墳墓事
宜
阿里衮奏言臣奉到
恩旨令派人修理看守回部舊和卓木墳墓隨宣示
各回人無不感激頂禮臣委提督董孟公木薩
等查辦據報稱回部喀什噶爾舊和卓木墳墓
原有三十帕特瑪地畆錢糧看守回人十二戶
仍照舊管理以供祭祀修葺餘為伊等養贍之
資奏入報
聞
總兵定柱容保等護送霍集斯子漠咱帊爾呼
岱巴爾氐至京
命隨伊父同居
乙亥
命豁免甘省應徵耗羨
上諭大學士曰甘省乾隆二十三四兩年耗羨業經
降旨緩徵其二十五六兩年應徵耗羨該撫吳達
善奏請帶徵朕念隨征耗羨遇蠲免正供例不應
停緩但甘肅自辦理軍務以來小民急公趨事誠
樸可嘉業已疊次加恩凡屬緩徵帶徵及一切正
雜錢糧無不破格豁除以示撫綏今軍需告竣幸
遇暘雨應時秋收可望正宜益加惠養俾蒙樂利
著將該省二十五六兩年應徵耗羨概行豁免用
彰優䘏編氓格外加恩之至意該部遵諭速行
丙子
命議叙參贊大臣阿桂所領搜𠞰嗎哈沁官兵並
諭奬賞管理屯田回人伯克各事宜
上諭軍機大臣曰阿桂奏稱領兵搜捕嗎哈沁至阿
圭雅斯等處據侍衛喬蘇勒等於呼爾岱見有賊
蹤收獲男婦二十六名口又至都木丹濟爾哈朗
侍衛碩通等搜𠞰樹林賊衆收獲馬匹旋有藏匿
賊匪前來争奪奬賞藍翎鐵柱等沿途共殺賊三
十餘名得馬三百五十餘匹察哈爾署參領策凌
旺布及兵丁三名陣亾又得傷兵丁四名等語此
次搜捕嗎哈沁官兵甚屬奮勉侍衛碩通前曾賜
卓里克圖巴圖魯號著再賞銀一百兩喬蘇勒著
賜錫勒哈達克巴圖魯號仍賞銀一百兩健銳營
奬賞孔雀翎護軍校達什欣巴圖魯沙爾瑚善著
授為三等侍衛侍衛上行走奬賞藍翎前鋒護軍
鐵柱著授為藍翎侍衛仍賞給孔雀翎索倫署參
領驍騎校烏爾庫勒圖察哈爾護軍署章京扎卜
俱賞給孔雀翎健銳營前鋒護軍諾海察哈爾護
軍策凌多爾濟索倫署領催瑪塔木保三世保厄
魯特兵丁和通俱著奬賞藍翎陣亾得傷官兵俱
著造冊送部議叙議䘏再烏什之噶雜納齊伯克
默特阿克蘇之都管伯克題尼阿琿阿卜都噶普
爾照看回人屯田著加恩賞給阿卜都噶普爾緞
二端伯克默特孔雀翎都管題尼藍翎至阿桂等
既經捉生詢問仍領兵與安泰同往阿勒坦特卜
什阿呼喇哈爾海搜捕搶掠布魯特馬匹賊人及
在庫車搶掠臺站戕害德舒之賊人塞卜騰霍濟
格爾等著給發孔雀翎五枝藍翎十枝以備奬賞
仍暫停搜捕嗎哈沁即巡查塔爾巴噶台驅逐哈
薩克人等又據奏此行未設臺站俟事竣奏報等
語未免聞信遲緩可𫝊諭舒赫德著豐納亨選派
幹員領兵二三十名前往阿桂處通信所有辦理
情形阿桂即令齎回奏聞
御前侍衛署副都統安泰疏奏與參贊大臣阿桂同
抵伊犂
安泰奏言臣於三月十六日由烏魯木齊起程
四月十五日至伊犂河水漲盛聞從前將軍大
臣等來伊犂時曾將所造船隻埋藏臣派員覓
得五隻二十日渡河至海努克聞哈什有賊人
蹤跡隨領兵往搜二十六日至哈什河見參贊
大臣阿桂云賊人已經𠞰殺於五月初五日已
同至固勒扎奏入報
聞
丁丑
諭參贊大臣舒赫德查核新疆租賦所入酌定屯駐
官兵經費
上諭軍機大臣曰伊犂葉爾羌喀什噶爾阿克蘇庫
車等處駐兵應即計其地之所入以定章程不可
致煩内地民力今各該處約有滿洲綠旗官兵若
干屯田收穫及回人等一年所納貢賦若干足敷
官兵俸餉與否可𫝊諭舒赫德查核具奏今年屯
田收穫回人貢賦未免不齊官兵等自不敷用來
年經理就緒公私租稅全行輸納則經費即可從
此核定并著預為酌議奏聞
諭陜甘總督楊應琚等核計用兵後減省經費分數
上諭軍機大臣曰伊犂等處屯田收穫糧石及回人
所納税糧約計足供屯駐官兵若干人之用現諭
舒赫德令其詳查具奏至甘省經費有較從前未
用兵時不惟不加多且更為減省者即如從前黃
廷桂以綠旗兵借支銀兩動至數十萬一時難於
扣還因奏請以兵丁缺額名糧抵補行之數年昨
歲據楊應琚奏稱業有成效將來扣清後兵丁缺
額自不必再補是此項名糧較未用兵前已多減
省且甘省各營缺額馬匹若由内地購補收槽飼
秣其費自多今各營額馬除足敷應用外既可不
必汲汲購補而屯田所用馬匹現又取給於哈薩
克其價值較之甘省購辦已屬懸殊兼就水草牧
放更非内地飼秣需用芻豆可比則馬匹一項較
前更大有減省合此數者前後通計則軍興數年
所費雖繁而將來該省經費日就減省是疆土既
經增拓而財用仍可不致虚糜著𫝊諭楊應琚吳
達善令其將此數項減省之處通行核計所用銀
兩較未用兵以前約餘若干或現在辦理伊始所
省尚少將來行之既久自必漸次增多此時亦可
預行核計詳悉具奏
戊寅
參贊大臣阿桂解送伯克霍集斯前遣通信伊
兄阿卜都瓜卜反告知逆賊霍集占之額敏都
管霍什提卜至京
命分别發遣廣東福建賞給駐防官兵
辛巳
諭參贊大臣舒赫德等酌量移駐辦事大臣及安插
厄魯特兵丁事宜
上諭軍機大臣曰從前用兵回部自哈密巴里坤以
外如闢展哈喇沙爾等處俱駐劄辦事大臣官兵
等今軍務告竣自當酌量移駐闢展水草與屯田
種植俱屬平常現在烏魯木齊與哈薩克貿易彼
處係通伊犂大道若調闢展辦事之副都統定長
往烏魯木齊同安泰承辦屯牧貿易等事應有裨
益若闢展則不過與衝繁臺站相等酌派官兵管
理足矣至哈喇沙爾地亦狹小不必駐劄辦事大
臣惟近有安插之多倫回人亦需照管應於書山
和其衷二人内酌派一人駐劄一人前往阿克蘇
協同舒赫德辦事則烏魯木齊伊犂阿克蘇三處
勢如犄角而哈密巴里坤已成内地布置聮絡聲
息相通著𫝊諭舒赫德等詳悉籌議具奏再吳達
善奏稱甘省留養之厄魯特共一百七十餘名請
送往熱河安插等語殊不知此等厄魯特與達什
達瓦之人不同若分派烏魯木齊阿克蘇葉爾羌
伊犂等處安插令其牧放馬匹尚可得力已諭吳
達善仍行養贍舒赫德亦酌量如何分派各城安
插一面定議具奏即行文甘肅調取至差遣厄魯
特等或有厭惡任情諸事刻薄不加體䘏者或有
慮其逃走優柔籠絡致令驕縱者皆未合理惟在
誠心教導賞罰嚴明不為姑息亦不事操切伊等
亦人耳自必共知勸懲奮勉行走併著加意辦理
諭巴里坤辦事侍郎五吉等設厰牧馬事宜
上諭軍機大臣曰據五吉等奏將定長送馬一百二
十餘匹交齊大勇等牧放俟秋季烏魯木齊送馬
數多再請旨設立牧厰等語從前定長奏送此項
馬匹時經軍機大臣議以馬匹甚少暫歸巴里坤
舊有馬厰内牧養俟秋季馬多另議添設今烏魯
木齊既移駐大員則秋季所得哈薩克馬匹亦不
必送至巴里坤即於本處酌量設厰斯時有安泰
帶回之索倫察哈爾兵令其用心牧養此項已送
巴里坤馬匹即於臺站預備應用併𫝊諭永瑞等
知之
參贊大臣阿里衮解送隨從霍集占往拔達克
山復逃至葉爾羌之回人和濟斯和占至京
命發往廣東賞給駐防官兵
癸未
諭巴里坤辦事侍郎五吉辦送阿克蘇駝隻騾頭各
事宜
上諭軍機大臣曰舒赫德奏從前撤回官兵所交駝
四百隻騾三十頭由哈密送往巴里坤牧養已經
半載有餘若挑選臕壯駝三百隻併騾頭於七月
内緩程送至阿克蘇即將茶葉烟草等零星物件
約四五十觔一馱順帶前來尤為省便等語伊犂
屯田陸續遣發自應預備馱載著交五吉等即照
舒赫德所奏挑選駝隻并帶騾頭酌量從輕馱載
五吉近日送馬方回沿途水草皆所熟悉著即自
行解往併諭舒赫德知之
參贊大臣舒赫德疏奏暫派副都統伊勒圖往
駐海努克事宜
舒赫德奏言五月十四日准副都統豐訥亨咨
五月初八日送馬至海努克本日即領兵一百
名趲赴阿桂處留知府銜富尼漢同翼領立柱
照管海努克兵丁回人等語臣以屯田伊始兵
丁回人必須大員統束阿桂豐訥亨伊柱俱往
搜嗎哈沁歸期未定查阿克蘇有副都統伊勒
圖即令領兵五十名前往海努克暫行駐劄俟
豐訥亨等與阿桂會商定議何人回駐伊勒圖
再回阿克蘇若路遇阿桂咨文即行開看如已
有人轉回即無庸前往奏入報
聞
甲申
諭定邊左副將軍成衮扎布等查辦卡倫侍衛事宜
上諭軍機大臣曰成衮扎布奏駐守卡倫之護軍校
竈君保近病瘋狂因醫治不痊束縛看守給與兵
丁口糧養贍等語所辦非是凡特旨差往或有罪
遣發及身臨戰陣忽稱患病者自當查核虚實不
可遽令遣回竈君保不過以侍衛銜駐守卡倫患
病若實自可辦送來京何必留於軍營看守竈君
保著即派員送京現在軍務告竣北路卡倫已成
内地亦不必每處駐一侍衛所有應行裁撤員數
及將各員應得分例移撥伊犂等處應用事宜著
軍機大臣等查明議奏
乙酉
命以查出回人霍什克伯克産業留養本處家屬
上諭軍機大臣曰海明奏遵旨查出霍什克伯克所
有和闐哈喇哈什葉爾羌沙古則里之房地人口
行文舒赫德辦理等語從前霍集斯安插京城已
諭將産業變價給伊幼子托克托索丕為業今霍
什克伯克産業亦著照例辦理存留和闐為伊養
贍老妻幼孫之用
議減撤北路卡倫侍衛事宜
軍機大臣奏言臣等查北路自奈滿明安起至
津濟里克三十三卡倫每卡倫侍衛一員又查
看水草侍衛共十二員計四十五員今軍務告
竣遵
旨酌議裁減每卡倫二處用侍衛一員末三卡倫用
侍衛一員共留十六員查看水草侍衛酌裁六
員仍留六員交與成衮扎布等將北路年滿應
換之布三泰等十九人再擇其次年深者四人
陸續遣回所餘二十二員存留應用年滿屆期
照例派員更換此次現議裁撤之侍衛等共計
二十三員照此缺數請令領侍衛内大臣揀選
人員帶領引
見遣往伊犂阿克蘇葉爾羌等處以備差遣奏入
上從之
丁亥
命現駐軍營未預凱宴之散秩大臣齊凌扎卜提督
閻相師總兵五福照領隊大臣例賞緞十二端
銀五百兩提督董孟總兵官揚寧丑達容保定
柱副都統觀音保副都統銜阿定保照例減半
賞給喀爾喀公朗衮扎卜厄魯特散秩大臣鄂
齊爾照凱宴時公衮楚克例賞緞五端銀二百
五十兩
平定準噶爾方略續編卷三
