平定準噶爾方略續編卷十三
乾隆二十六年八月庚午
諭參贊大臣阿桂等速奏追捕塞卜騰情形
上諭軍機大臣曰阿桂奏稱詢問從哈薩克來投之
厄魯特等據供伊等係輝特屬人為塞卜騰所擒
中途抛棄今塞卜騰已入俄羅斯等語所奏殊未
明晰昨據阿桂奏伊柱未曾追及塞卜騰伊親領
官兵於七月初旬前往額爾齊斯等處搜捕此時
曾否起程何以未見奏及今塞卜騰等已入俄羅
斯諒阿桂等必速往追索著𫝊諭阿桂嗣後辦理
一切事件務宜明白具奏不可稍有含混仍將現
在辦理情形作速奏聞
辛未
諭御前侍衛副都統安泰等籌議烏魯木齊等處屯
田事宜
上諭軍機大臣曰安泰等奏烏魯木齊現在屯田五
處所收穀石甚屬充裕折給官兵願領者少查該
處屯田有綠旗兵三千名請以二千差操一千屯
田互相更換等語烏魯木齊收穫穀石雖盈餘甚
多支用處少但僅以千人屯田則官兵已墾之地
又必荒蕪甚屬可惜若不通融籌畫穀石陳陳相
因必致朽腐因思該處兵丁俱係三年一換並未
挈眷若聽兵丁等移家居住或内地游民有願往
立業者令楊應琚查辦酌給田畆籽種安插似有
禆益即不便如此辦理與其將伊等撤回内地不
若就近移往伊犂屯田著𫝊諭安泰阿桂楊應琚
等相度情形妥協酌議再著軍機大臣議奏昨派
旌額理阿思哈往代安泰定長今既辦理此事安
泰等著在該處仍留數月俟定議具奏後即起程
來京
癸酉
命道員蘇凌阿協辦哈喇沙爾事務
上諭軍機大臣曰昨因納世通在哈喇沙爾年久派
達桑阿前往更換但達桑阿係初辦回部事務恐
未能熟悉現在闢展有德爾格等辦事著道員蘇
凌阿前往哈喇沙爾協辦
命賞郡王額敏和卓第三子鄂羅木咱卜二品頂帶
孔雀翎
上諭軍機大臣曰額敏和卓數年辦事軍前伊長子
素賚璊次子木薩俱承辦公事其吐魯番等處事
務係伊第三子鄂羅木咱卜管理今據永貴奏伊
辦理游牧約束屬人俱甚妥協著加恩賞戴二品
頂帶孔雀翎以示鼓勵
丙子
參贊大臣阿桂等疏奏伊犂二麥豐收
阿桂等奏言伊犂屯田兵八百名每人種大小
麥十畆新舊回人八百戶每戶給麥種一石兹
於六月二十内外二麥皆熟兵丁所種約計二
十分以上可得麥一萬六千石回人每種一石
除口糧及來年籽種外應交大小麥十石約可
得八千石俟全行收穫得有細數及粟黍收成
時再行請
旨加恩鼓勵此皆
聖主洪福
上蒼默佑得以雨晹時若百穀用成臣等不勝慶幸奏
入得
旨覽奏欣慰下部知之
戊寅
議鑄給阿竒木伯克等圖記事宜
左都御史永貴奏言管轄葉爾羌等城回人頭
目俱有銅石小圖記今回部蕩平所設阿竒木
等伯克俱照内地官制分定品級賞給頂翎辦
事大臣等鑄給印信其阿竒木等不便仍用私
刻圖記請照各邊省土司之例一體給與印記
以昭信守奏入得
旨軍機大臣議奏尋議回部葉爾羌等城新入版圖
辦事大臣俱已鑄給印信其阿竒木等伯克自
應一律鑄給圖記凡有公事文移該阿竒木等
應同伊沙噶噶雜納齊等伯克署名鈐用但圖
記式樣宜加酌定以别等威臣等謹擬將阿竒
木等圖記較辦事大臣等印信減小分寸其葉
爾羌等處阿竒木伯克向來統轄小城今一體
俱為
天朝臣僕但品級不同自應量為區别查回部設立
阿竒木共三十一城計其大小酌為三等葉爾
羌喀什噶爾阿克蘇和闐為四大城烏什英噶
薩爾庫車闢展為四中城沙雅爾賽里木拜庫
爾勒玉古爾牌租阿巴特塔什巴里克哈喇哈
什克勒底雅玉隴哈什齊爾拉塔克阿斯騰阿
喇圖什阿喇古玉斯騰阿爾圖什英額齊盤巴
爾楚克沙爾呼勒魯克察克托克三喀喇和卓
洋赫克勒品為二十三小城俱給與阿竒木伯
克圖記其大城圖記分寸視内地佐領中小等
城以次遞減謹擬定字樣恭候
欽定交該部照例鑄給奏入
上從之
辛巳
議移駐巴里坤等處官兵事宜
軍機大臣奏言據侍郎五吉奏巴里坤有屯田
綠旗兵一千名雖經墾種而地寒霜早僅收青
稞一種故屯田兵亦照駐防例支領鹽菜銀兩
兼以粟麥共需銀五萬二千三百兩有竒安西
兵丁三千餘名計日遷移俱係折給糧價更不
需支食青稞是此項屯田兵丁竟可撤回交總
督楊應琚將安西兵派出屯田以節冗食等語
又據陜甘總督楊應琚奏撤回巴里坤屯田兵
丁派安西兵五百名屯田事宜曾商之提督劉
順今五吉所奏相符又查巴里坤遣犯四百八
十餘名若給與口糧同安西兵屯田亦即敷用
再巴里坤地氣雖寒上年曾飭屯田官員試種
豌豆一千畆亦皆成熟若以人力糞治並可種
麥等語臣等伏查巴里坤屯田所收青稞僅萬
餘石兵丁等既不能全行支食今安西兵又移
往該處則所支銀兩米麪尤多即云試種豌豆
有收亦未必常年如舊且巴里坤雖屬西北兩
路要地但現在烏魯木齊已設駐防兵丁巴里
坤又成内地烏魯木齊相距不遠屯田收穫有
餘臣等曾議將兵丁情願挈眷者准其同往安
西兵丁既與家口同行若於巴里坤留兵千餘
人餘俱移駐烏魯木齊情形尤便應行造房整
裝各事宜請交楊應琚安泰定長五吉劉順等
會商妥議具奏其巴里坤酌留安西兵及遣犯
屯田之處俱應如所奏辦理再臣等前議移駐
烏魯木齊挈眷兵丁將本營應得錢糧及鹽菜
銀兩口糧等項全行支給至巴里坤官兵搭放
青稞及所有馬匹夏秋出牧冬春飼秣等事亦
請一并交議奏入
上從之
壬午
諭陜甘總督楊應琚辦理肅州遷移回人地畆
上諭軍機大臣曰楊應琚奏遷居吐魯番回人現已
自肅州起程出關沿途料理護送等語前據該督
奏將來回人起程後所遺熟地肅州民人俱願認
墾陞科經軍機大臣議覆令於回人起程後文明
確數按則陞科該督此時自應遵照前奏確勘妥
辦其從前瓜州回人所遺熟地現在作何辦理之
處著一并查明具奏
甲申
議給哈密大臣關防
軍機大臣奏言據永寧奏哈密辦理軍務以來
一切文移俱用總兵官關防今改副將駐劄關
防亦須繳回請照巴里坤之例鑄給印信等語
查巴里坤既給與管理官兵庫倫事務大臣印
信請將哈密辦理糧餉事務大臣亦給與印信
祗兼清漢篆文奏入報
聞
丙戌
飭諭哈密辦事侍郎永寧等籌辦補支錢糧錯謬
上諭軍機大臣曰阿桂等奏軍營官兵補領錢糧賞
項向俱行文哈密巴里坤查核支給今准永寧等
咨駐劄各處官兵補領錢糧均由本處支給在哈
密等處雖省查核之繁於官兵究無禆益已將伊
犂官兵應領之項仍照舊辦理咨覆永寧楊應琚
等語所奏甚是官兵補支錢糧俱由哈密等核給
既可省内地運解而所需什物即就便平價市買
更有益伊等生計若如永寧等所辦均由本處支
給先已多一運解之費且新疆物價昂貴伊等支
銀入手只顧目前轉致不能接濟是永寧等惟知
脫卸查核之責而於公事有益與否全未籌及况
辦理此事即變更成例亦當具奏乃徑行定議甚
屬錯謬著通行𫝊諭各處駐劄大臣所有官兵補
支錢糧仍照舊辦理並詢問永寧等令其明白回
奏
丁亥
烏什阿竒木阿卜都拉等捐助遷往伊犂回人
牲隻什物
命酌量奬賞如例
壬辰
諭參贊大臣舒赫德等辦理察噶爾等頭目入
覲
上諭軍機大臣曰舒赫德等奏察噶爾伯克之兄子
孟克薩爾巴噶什伯克之兄子雅木古爾齊俱願
隨布魯特明伊勒哈入覲並恭進馬匹請旨遵辦
等語孟克等輸忱入覲著准其來京所進馬匹如
果堪充上駟即遇便送京若本屬平常何必遠煩
人力即留於阿克蘇備用
參贊大臣舒赫德等疏奏酌定回城辦事人員
舒赫德等奏言臣等前將葉爾羌等處事務酌
定成規具奏惟各城侍衛與司官筆帖式等官
員未有定制謹會議葉爾羌喀什噶爾地大近
邊阿克蘇回城總滙切近伊犂俱事務繁多擬
設隨印辦事司官各一員筆帖式各二員專辦
回人事務司官筆帖式各一員由陜甘同知通
判内派出管糧官各一員庫車哈喇沙爾地當
要路錢糧亦多擬設筆帖式各二員由陜甘縣
丞主簿内派出管糧官各一員烏什及喀什噶
爾所屬之英噶薩爾葉爾羌所屬之和闐皆地
僻事簡烏什酌設筆帖式一員餘城令該駐劄
大臣等酌量派委具奏至卡倫牧羣及差務均
需侍衛擬派葉爾羌喀什噶爾各十五員阿克
蘇十員以上文武各員俱照例三年更換並准
保舉議叙以示鼓勵如蒙
俞允臣等通行各駐劄大臣按照新舊日期畫一辦
理其侍衛等照例揀選引
見司官筆帖式等交軍機大臣揀選引
見派往奏入得
旨如所奏行
癸巳
葉爾羌茂特色卜伯克塔里卜以輪班入
覲中途病故
命賞治喪銀五十兩
乙未
阿克蘇阿竒木伯克色梯巴勒氐等捐助遷往
伊犂回人牲隻什物
命酌量奬賞如例
九月丙申朔
命賞喀爾喀等應賠牛價之半
上諭軍機大臣曰成衮扎布等奏稱貝子品級公額
爾克沙喇等選牛三千隻前往伊犂中途因時疫
倒斃一百八十八頭應著喀爾喀四部落賠補等
語解送牛隻倒斃例應賠補但此次因時疫所致
並非牧養疎忽著加恩將伊等應賠牛隻減半賞
給價銀
己亥
命賞回人錫里卜阿三四品頂帶協辦沙雅爾事務
上諭軍機大臣曰書山等奏稱沙雅爾回人錫里卜
阿三曾任阿竒木伯克為霍集占所逐隨鄂對在
和闐守城拒賊今又協助參將繼善守備鄭國卿
等辦送前往伊犂回人亦屬安協等語錫里卜阿
三著加恩賞給四品頂帶協同阿竒木瑪哈默特
辦事
辛丑
諭參贊大臣阿桂籌辦塔爾巴噶台駐兵屯田事宜
上諭軍機大臣曰昨據阿桂議奏塔爾巴噶台等處
駐兵事宜具見實心籌辦惟遷移都爾伯特扎哈
沁游牧一事不便允行前經巴蘭泰奏將都爾伯
特部落遷於舊游牧之額爾齊斯續又内移未免
紛擾今隨圍之該部落人等俱言現居烏蘭古木
之地甚好生計較前富足可見伊等安土重遷巴
蘭泰所奏殊屬未協至扎哈沁現在展拓卡倫游
牧寬廣又將伊等遷於塔爾巴噶台必非所願雖
此地竟置之閒曠恐有哈薩克等越界游牧但前
此越界之人一經發兵驅逐即已移回則是尚知
畏懼即暫不駐兵每年巡查一次有越界者照前
驅逐稍有違玩即收其所有以示懲戒諒可無虞
朕意塔爾巴噶台雖終須駐兵此時不必太速伊
犂官兵在外日久俟新兵更換後耕牧漸有積蓄
再行議及始為有益著軍機大臣議奏阿桂在軍
前日久今派明瑞領換班官兵至伊犂與阿桂交
代其伊犂事務俱照阿桂所定章程辦理阿桂來
京休息數年再往代明瑞此時塔爾巴噶台正可
駐兵屯田是此事始終皆阿桂之勞績矣伊既於
七月起程追捕塞卜騰並𫝊諭阿桂將現在情形
作速奏聞
諭定邊左副將軍成衮扎布籌辦科卜多駐兵屯田
事宜
上諭軍機大臣曰厄魯特回部蕩平烏里雅蘇台事
務較前甚簡雖有供應哈薩克來使及照管積貯
糧餉祗須酌留官兵不必多為駐劄至卡倫侍衛
前已減半今伊犂烏魯木齊各駐官兵亦應將此
等侍衛撤回以省浮費現在該處所貯糧石雖多
但不預籌接濟必又煩内地之力烏里雅蘇台雖
不便屯田而科卜多向屬可耕之地若令成衮扎
布仍駐劄烏里雅蘇台另派參贊大臣在科卜多
屯田數年後將官兵移駐將來塔爾巴噶台額爾
齊斯等處駐兵便成犄角之勢著𫝊諭成衮扎布
等將烏里雅蘇台現在糧石若干足敷官兵若干
人之食或裁兵或折價又可省出若干可否全撤
卡倫侍衛及科卜多駐兵屯田之處詳議具奏
議安插羅卜淖爾回人事宜
參贊大臣舒赫德奏言尚書公阿里衮從前收
服羅卜淖爾回人未經查辦臣遵
旨行文德爾格等查得羅卜淖爾有兩部落一為喀
喇庫勒一為喀喇和卓喀喇和卓又分為五處
而喀喇庫勒僅一伯克約束難周請增一員協
辦喀喇和卓五處各一伯克不相統屬請派二
員總管二員協辦所有伊等屬人共一百八十
三戶一千七十一名口每年交納哈什翎百枝
海倫九張其喀喇庫勒伯克哈什哈請授為該
處總管伯克喀喇和卓五伯克内呢雅斯呼里
率先歸附伊帕勒人頗明白請授為喀喇和卓
五處總管伯克仍各管本處以二員協辦其三
處仍以舊伯克沙特璊呢雅斯什克阿子納管
理伊等公舉之克什呼里阿爾蘇霍雅木巴勒
氐俱授為協辦伯克就近派委又有素布爾格
熟習道路請授為小伯克在吐魯番居住承辦
賦役奏入得
旨軍機大臣議奏尋議從前阿里衮收服該部落回
人時因軍務未竣暫歸額敏和卓管轄今回部
蕩平各城俱添設伯克自應一體辦理舒赫德
所奏喀喇庫勒喀喇和卓總管伯克三人應請
授為五品伯克其舊伯克三人及新補協辦伯
克三人與承辦賦役之素布爾格俱授為六品
伯克五品缺出由闢展大臣奏請補授六品缺
出即行補授具奏所交常賦亦准其照前辦理
奏入
上從之
甲辰
御前侍衛副都統安泰等疏奏交代起程各事宜
安泰等奏言更換臣等之旌額理阿思哈於七
月二十八日抵烏魯木齊臣安泰臣定長將應
辦事宜會同交代於八月二十日起程回京查
烏魯木齊五村共屯田五萬三百餘畆計大小
麥收成自八九分至十分以上約四萬五千九
百石有竒又據厄魯特等報知昌吉産硝特訥
格爾産磺隨飭配造火藥數百觔尚屬可用奏
入報
聞
壬子
申諭御前侍衛副都統安泰等會議駐兵事宜
上諭軍機大臣曰據安泰定長奏稱由烏魯木齊起
程至喀喇和卓奉到會議遷移兵丁招徠戶口之
旨復回烏魯木齊等語安泰等駐劄日久熟悉情
形故令與旌額理等會議此外别無他事議定具
奏後即行來京不必在彼守候
丙辰
命都爾伯特烏梁海等隨圍馬駝仍從官給
上諭軍機大臣曰成衮扎布等奏都爾伯特王策凌
烏巴什烏梁海内大臣察達克等呈稱伊等生計
近漸饒裕嗣後輪班隨圍情願自備馬駝扎哈沁
公扎木禪之子捫特什亦行呈請等語策凌烏巴
什等所請具見忱悃深屬可嘉但伊等生計較前
雖稍有起色未必饒裕若准其自備馬駝尚恐不
無拮据著𫝊諭成衮扎布等辦理都爾伯特烏梁
海扎哈沁人等輪班隨圍仍照前給與馬駝俟數
年後生計果足再如所請停止官辦仍將加恩伊
等之處曉示知之
己未
命更換伊犂等處領隊大臣
上諭軍機大臣曰都統豐安等駐劄新疆日久應派
員更換著派副都統鄂津前往伊犂更換豐安副
都統曹瑛更換豐訥亨副都統常岳前往喀什噶
爾更換富虎副都統素誠前往烏什更換永慶副
都統扎拉豐阿前往烏里雅蘇台更換扎隆阿副
都統雅朗阿更換福祿又
諭曰海崇阿現在病痊著以總兵官職御前往喀什
噶爾更換揚寧
議烏里雅蘇台馬匹撥解巴里坤事宜
定邊左副將軍成衮扎布奏言查烏里雅蘇台
有馬六千八百餘匹又喀爾喀四部落賠補官
馬亦多現在需用處少請量撥四五千匹派官
兵送至内地牧羣奏入得
旨軍機大臣議奏尋議烏里雅蘇台現在需馬無多
自應通融撥解但内地牧羣馬亦足用現議派
給八旗及聽直隸兵民購買惟來年往伊犂回
部換班官兵應給馬匹巴里坤官馬六百餘匹
尚不敷用應請將此項官馬量撥四五千匹送
往巴里坤交永寧等牧放備用程途既近調撥
最便奏入
上從之
辛酉
命官兵補領錢糧由大臣給照察核
上諭軍機大臣曰據永寧奏稱駐劄各處官兵應行
補領錢糧經總督楊應琚咨會各該大臣以哈密
無册籍可稽不便據官兵等呈詞給發應由本處
支給今奉飭諭謹將緣由回奏請將官兵補領之
項令各該處造册知會等語所辦亦是軍需關係
錢糧若無册籍可稽僅據官兵呈禀即行支給必
致冐銷滋弊又費催追之力公私俱屬不便嗣後
各該處大臣凡遇官兵補領錢糧務即出具印照
以備查核並著通行𫝊諭知之
壬戌
議入
覲回人馬駝停止官辦事宜
軍機大臣奏言查乾隆二十四年回人漠咱帊
爾入
覲回抵哈密經辦事大臣五吉給與官馬駝欽奉
諭旨申飭著賠還一半二十五年新柱等帶領布魯
特葉爾羌等處回人歸程因䭾載牲隻不敷交
與永寧淑寳派員向回人取價代雇誠以回部
歸誠輪班來京之伯克等已成年例若每次官
給牲隻轉覺勞費應請嗣後每年入
覲回人若係賞物行裝牲隻不敷仍派員代辦至自
置什物則皆以原來馬駝䭾載母庸官為辦理
奏入
上從之
乙丑
議駐防屯田兵丁事宜
參贊大臣阿桂奏言塔爾巴噶台地居厄魯特
西北與俄羅斯哈薩克相近自應駐兵屯田查
臣等前議來年在瑪納斯等處安設林堡此次
換班兵丁將屆伊犂所有籽種口糧亦足擬於
癸未年二月初從伊犂派領隊大臣一員馬兵
五百名屯田兵三百名前往駐劄自輝邁拉呼
至都圖嶺設卡倫二十一所並遷移都爾伯特
扎哈沁等部落以壯聲援每年仍派兵巡查一
次至現在伊犂所獲糧石除支用外約餘萬石
可符軍機處原議駐兵五千請俟換班兵丁全
到再行酌量派撥奏入得
旨軍機大臣議奏尋議阿桂所奏塔爾巴噶台駐防
欽奉
諭旨俟伊犂積蓄充裕再行辦理其遷移都爾伯特
等游牧亦遵
諭停止查伊犂及回城共有馬兵三千一百餘名綠
旗兵一萬二千餘名合計屯田之兵居其大半
應量為裁撤所餘地畝即召募回人耕種庶熟
地不致荒蕪請交與永貴旌額里等籌議具奏
至阿桂所奏伊犂駐兵三千名今既暫停塔爾
巴噶台駐兵查伊犂現駐馬兵一千五百名酌
增一千名葉爾羌等城共駐兵一千名烏魯木
齊駐兵五百名擬派出京師滿洲兵二千黑龍
江滿洲索倫兵一千察哈爾厄魯特兵一千前
往更換其察哈爾及新舊厄魯特等有願挈眷
同來者聽此次換班兵丁僅係防守應照征戰
之兵減半賞給滿洲兵二千人給馬二匹二人
合給駝一隻仍行文甘肅哈密巴里坤烏魯木
齊阿克蘇各大臣酌量接濟其阿桂奏請調取
侍衛十五員查塔爾巴噶台尚未駐兵擬暫將
卡倫侍衛十一員緩其派撥其餘四員請派大
臣等揀選引
見亦交明瑞等帶往奏入得
旨葉爾羌有馬兵二百名即已足用著將新派之一
百名撥往伊犂其察哈爾厄魯特等兵著富德巴
圖濟爾噶爾馳驛前往㨂選再此次換班兵丁行
走甚緩沿途宜加意牧養馬駝從前征戰兵丁馬
駝倒斃過多尚須賠補若伊等不知愛惜則是自
取罪戾著明瑞及領隊大臣通行𫝊諭官兵等知
之
平定準噶方略續編卷十三
