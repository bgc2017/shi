平定準噶爾方略前編卷二十九
雍正十年春二月己丑朔
命踏勘翁金附近修城事宜
上諭大學士等曰據奉差原任巡撫布蘭泰奏稱翁金
修城地方並無樹木土少沙多不能修城等語翁金
係通軍營大路適中之地其附近地方或有可以修
城之處即離驛路稍遠但可掘井取土即可修城著
交與驛站官員踏勘奏報
辛夘
命公博爾屯為參贊赴扎克拜達里克
上諭大學士等曰推河駐防之二千蒙古兵丁著侯馬
蘭泰管理公博爾屯著往扎克拜達里克在馬爾賽
參贊處行走
議伯格爾駐兵事宜
大學士等遵
旨議奏曰伯格爾在察罕廋爾西南扎克拜達里克正
西賊若由阿爾台阿爾穆克圖布拉罕巴爾楚
克阿濟必濟等處走額濟内道必出此實為賊
人出沒要路請於此駐兵萬人可以阻截北路
軍營西南一帶賊人且其地去察罕廋爾扎克
拜達里克僅三四百里應援亦便又屬古爾班
賽堪總口應請令建勲將軍達爾濟以原撥往
古爾班賽堪兵五千人移駐伯格爾再扎克拜
達里克現有家選兵二千綠旗兵五百應令左
副都御史阿成阿率往益之並令大將軍順承
親王於扎克拜達里克及察罕廋爾軍營調綠
旗兵二千五百人赴伯格爾以足萬人之額令
達爾濟統轄奏入
上從之
壬辰
辦理哈密事務員外郎永恒等奏報擒獲賊人
孟克情形
永恒等奏言正月二十二日準噶爾賊人來犯
哈密臣等從城上望賊勢甚衆周城四五里不
便輕敵貝子額敏選回兵精壯者設伏城外擒
賊人孟克訊之云賊中領兵者為塞卜騰策凌
那木扎爾等聞哈密牲畜衆多發兵六千由烏
魯木齊來攻臣等日夜守城相機勦殺所獲賊
人令貝子額敏守之奏入報
聞
甲午
命費雅思哈等赴推河塔爾瑪善等赴伯格爾軍營
上諭大學士等曰費雅思哈伍什巴著往推河地方與
侯馬蘭泰一同領兵駐劄其伍什巴所管兵丁著護
軍參領委三代管副都統塔爾瑪善著同阿成阿前
往將軍達爾濟軍營在參贊上行走
庚子
寧遠大將軍岳鍾琪奏報援勦擊賊情形
命速議木壘築城駐兵事宜
先是岳鍾琪奏言據辦理哈密事務員外郎永
恒查斯海副將焦景竤貝子額敏等稱正月二
十一日鴨子泉卡倫有賊二百餘人往來二十
二日賊兵逼哈密城登城望賊約有三千餘人
臣計哈密有副將焦景竤率官兵千五百人駐
防又有參將韓良弼率山西綠旗兵八百駐城
中足以固守但賊旣逼哈密自當遣兵截殺臣
即遣總兵官曺勷等率綠旗兵五千日夜趣輝
魯圖達巴罕五堡處截其尾又遣總兵官張豹
率官兵二千趣科舍圖嶺前後並赴哈密應援
又據永恒等報云二十三日城外賊兵漸少其
大隊悉西西喇呼魯蘇向東北沿山一帶赴塔
勒納沁臣計塔勒納沁有提督顔清如率兵四
千駐劄城中可以固守又令總兵官曺勷等於
西喇呼魯蘇一帶扼據險要相機掩殺臣又虞
賊或由摩垓圖圖爾庫勒諸路竄入北山逃遁
歸巢按北山正西並西北有兩路一巴哈恩度
爾一察罕春集悉賊人必經之處臣更遣副將
軍石雲倬及原任兵部尚書馬會伯率綠旗兵
三千二百赴巴哈恩度爾一路設伏署鎮安將
軍卓鼐及前鋒統領宗室哈爾吉副都統僧保
張正文等率驍勇官兵曁八旗滿洲兵凡三千
八百赴察罕春集一路設伏副將軍常賚及都
統根敦總兵官張仁孝等率滿漢兵三千二百
赴烏克克嶺截殺臣等軍營士馬現在準備策
應又奏言據駐劄塔勒納沁提督顔清如陸續
報稱正月二十三日賊據天生圈山口先遣參
將米彪率兵六百赴三道大坂防護馬厰即督
兵守城自辰至酉賊始退走西北山下二十四
日米彪率兵至白楊溝一帶與賊遇賊敗又遣
副將陳經綸率官兵一千五百人出城擊賊賊
人由西南故路而遁陳經綸率兵往追沿途搜
𠞰臣以賊人舉衆深入塔勒納沁一帶意在擄
掠牲畜現今軍營所留馬匹騾頭悉在山南四
道溝畢留大坂中牧放官兵防護嚴密牲畜無
損至是又奏言臣令總兵官曹勷及副將紀成
斌等率兵應援哈密於正月二十七日將至二
堡正遇賊人大隊約五千餘奮勇進擊交戰一
日夜二十八日賊登山拒我曺勷等四面仰攻
争先力戰自夘至午賊衆大潰殺傷無算奪其
馬匹牛羊并援出所掠兵丁及漢回商民數百
人餘賊由沙磧遁逃而西曺勷率兵直抵二堡
下營二十九日曺勷自二堡至柳樹泉總兵官
張豹及哈密副將焦景竤塔勒納沁副將陳經
綸等與曹勷軍合乘夜追𠞰臣計賊人腹背受
敵殘喘奔逃必走烏克克嶺臣已檄知副將軍
石雲倬常賚署鎮安將軍卓鼐等發滿漢兵六
千到烏克克嶺南山口梯子泉一帶截殺仍著
總兵官曺勷率官兵在沙棗泉駐劄以張聲勢
謹以大捷緣由奏報奏入得
旨大將軍岳鍾琪奏報各路撥派官兵進𠞰堵截及總
兵曹勷等擊敗賊人之信調度有方運籌亦備官弁
兵丁奮勇效力擊敗賊衆朕心嘉慰惟是曹勷領兵
一路正當賊鋒其所帶兵丁稍覺單弱而勇健將弁
亦覺尚少再賊人若由烏克克嶺逃遁則有常賚石
雲倬等堵邀擊殺假若敗殘餘賊由沙磧而遁必由
柴達木經過吐魯番之官兵早能得信與回民併力
邀擊豈不更善又木壘駐兵一事朕已䧏旨與岳鍾
琪令其計議舉行則吐魯番回民遷移之事可以緩
商至木壘築城若事在必行以速為善今賊夷受創
而去乘機動工更覺順便並令岳鍾琪速議奏聞
丙午
命正陳泰之罪
大學士等議奏言陳泰世受
國恩身為參贊傅爾丹統兵進𠞰時令率兵二千
在科卜多河岸駐劄以備敵兵乃陳泰一聞索
倫逃兵訛言即畏懦領兵回扎卜堪後經傅爾
丹屢次催調陳泰惟事推諉又不即赴科卜多
殊干法紀應照律擬斬秋後處决行文軍營令
將陳泰解送來京交刑部監候奏入得
旨陳泰之罪斷無可赦著照擬處斬即在軍營監禁至
秋審時擬為情實具奏俟命下之日再行正法
丁未
命免西寧煤税
上諭内閣曰朕聞西寧北川口外白塔地方出産石煤
係附近漢土番回民人挖取販賣以為生計每䭾納
税錢三十文西寧府委員收解充餉約計每年收銀
一千九百餘兩近因西陲用兵之際西寧移駐兵弁
較前為多率皆用煤以供炊㸑煤價漸至昂貴若仍
照例徵收税銀恐價值不能平減於兵民均有未便
著將應收税銀寬免該督撫轉飭有司實心稽查倘
胥吏人等有照舊私收或借端需索者務令察出治
罪
辛亥
西路副將軍石雲倬失機
命革職議罪
寧遠大將軍岳鍾琪奏言準噶爾賊人由五堡
之南沿沙磧敗遁若尋有水草之路必繞至烏
克克嶺迤西奔竄臣前派副將軍常賚石雲倬
所領之官兵六千餘名俱於正月二十九日午
未時齊至烏克克嶺臣與副將軍常賚面議官
兵一到烏克克嶺略為歇息即令石雲倬選兵
四五千名先赴梯子泉一路截殺署鎮安將軍
卓鼐率滿兵三千隨後接應其餘官兵令常賚
帶領守截烏克克嶺山口三十日午後賊人適
在山口二十里屯住石雲倬等如即遣發官兵
乘夜潛襲滅此自不待朝食詎料初一初二等
日杳無捷音至初三日始據卓鼐咨稱初一日
賊兵業已逃竄初二日即遣驍勇官兵近搜遠
捕賊人從洮賚大坂之西越向納呼山遁歸臣
思將軍三員率兵萬餘乃觀望不前以致賊人
驚覺遠颺深為駭異及副將軍等陸續撤兵回
營詢其情節據常賚卓鼐等同稱三十日午後
見有賊人屯住山口石雲倬總不發兵直至戍
時始派兵一千五百名令總兵官張存孝帶領
在山下等候又數次遣人攔阻不許前進石雲
倬安寢帳房初一日天明始領兵東行十餘里
隨即安營造飯煎茶纔轉西而行張存孝至賊
人屯住之處餘火未息報稱賊人竄遁不遠請
其速行前進追𠞰石雲倬又傳令撤兵不許追
襲臣以梯子泉一帶實逆賊歸巢之要路又慮
烏克克嶺之西南尚有塔呼納呼一路亦係賊
人歸途務須派兵堵截有涼州右營外委馬得
玉乃熟識塔呼納呼道路之人令其馳赴行營
聽候發兵領路不料石雲倬大怒以馬得玉為
多事欲行責治並不發兵邀集賊人果由塔呼
納呼一路逃歸坐失機會石雲倬乖戾僨事臣
實難代為隠諱不得不據實奏
聞奏入得
旨辦理軍機大臣嚴察議奏尋議曰石雲倬應革職交
與岳鍾琪同常賚卓鼐等詢明確供解京按律
究擬奏入
上從之
壬子
命增撥駐劄伯格爾蒙古兵
上諭大學士等曰派往伯格爾地方之蒙古兵丁甚少
著於鄂爾多斯六旗内再派一千帶領前往仍照前
令王查木陽協理台吉策旺多爾濟額默根等會同
該扎薩克選派俟整束行裝完備即與王查木陽所
領二千兵一同起程著王查木陽等於六旗協理台
吉大員内揀選人去得能管轄兵丁者二員再酌派
官員帶領前往王查木陽若已起程著六旗扎薩克
貝勒貝子公台吉等會同選派務將器械馬匹辦理
整齊令其起程其賞賜兵丁銀兩另派員隨後送往
訓飭寧遠大將軍岳鍾琪
上諭大學士等曰據大將軍岳鍾琪奏報賊人從納呼
一路遁逃并撤兵回營各情由此次賊夷狂肆昏亂
深入重地投身羅網乃自速滅亡也我師旣以逸待
勞且我衆彼寡但能申明軍紀要截擊殺並不必竒
謀異算斷不致兔脱狼奔今乃坐失機會不但不能
屠𠞰且使賊人由坦途而遁此實朕與廷臣意料所
不及者其領兵之石雲倬已降旨治罪至大將軍岳
鍾琪素諳軍旅本非庸材緣懷游移之見致乖戰守
之宜前車之鑒非止一端嗣後當深悟前非痛自省
惕先事綢繆臨事堅定壹號令以振軍威示威信以
齊衆志庶可以奏膚功而收後效朕猶深望之
癸丑
命暫緩木壘駐兵籌畫吐魯番軍糧
上諭大學士等曰前議三四月間木壘築城駐兵一事
已降旨大將軍岳鍾琪令其酌量辦理今再四思維
以數萬官兵移駐木壘春間馬駝旣恐臕力不足且
時日稍覺忙迫未必事事皆能就緒不若遲至六月
夏秋之交將諸事預行慎密辦妥大兵迅發一舉可
成將來預備兵丁之時須出其不意速完城工則戰
守皆易矣木壘駐兵之舉旣緩則吐魯番之兵糧當
急為籌畫吐魯番旣有官兵三千名若再加三千名
則軍勢益壯不但可以保護回民即將來禾稼在野
之時賊人前來踐踏我師合回衆擒𠞰之亦易為力
此時發兵三千前往就便可以將米糧運送或由沙
磧小路零星運往亦可倘僱哈密之人運送而令吐
魯番之人接應皆照數給與脚價著岳鍾琪悉心妥
議辦理
命福建總督劉世明貴州巡撫張廣泗赴西路軍營
上諭大學士等曰西路軍務關係緊要軍營之中協辦
大臣甚少福建總督劉世明於西邊情形素所諳悉
著馳驛來京面請訓旨前赴軍營先賞藩庫銀一萬
兩製辦行裝又
諭曰西路副將軍石雲倬已革職議罪朕欲於各督撫
提鎮中簡用一人前往軍前協辦軍務貴州巡撫張
廣泗才幹優長實心任事數年以來苗地用兵該撫
親歴戎行深諳軍務著即馳驛來京面請訓旨前往
軍營為副將軍賞藩庫銀一萬兩製辦行裝
命暫停撤土默特兵守臺站者
上諭大學士等曰從前因歸化城留兵甚少諭令副都
統圖爾賽等帶領土默特一千兵前往照看臺站俟
馬爾賽所領兵丁至扎克拜達里克時將土默特兵
丁撤回貝勒僧袞扎卜等領往之喀喇沁一千兵令
駐劄臺站今噶斯一路土默特兵丁俱經撤回歸化
城歸化城旣已添兵圖爾賽等領去之土默特一千
兵著暫行停止撤回仍令看守臺站喀喇沁一千兵
丁著往扎克拜達里克地方屯劄候旨
甲寅
命以護軍統領職銜吉當阿署綏遠將軍馬爾賽軍營
前鋒統領以副都統塔爾瑪善署建勲將軍達
爾濟軍營前綘統領
乙夘
命賞䘏塔勒納沁哈密等處出征及陣亡兵丁
上諭大學士等曰賊人侵犯哈密塔勒納沁等處所派
官兵征勦堵截其中多有步行者雖因將領無能觀
望退綰致令賊衆逃遁而兵丁之奮力前驅勤勞實
堪軫念著大將軍將大營塔勒納沁哈密等處此次
出征之兵丁查明分别賞賚其陣亡受傷之兵丁尤
可憐憫著查明照例賞䘏
命優賞禦賊回民等
上諭大學士等曰哈密被賊侵擾回民等併力抵禦甚
屬可嘉聞其在外牧放之牲畜一時不及收回者被
賊人盗去雖據報賊遁之後仍將牲畜奪回但恐遺
失倒斃者已多朕心深為軫念其遺失牲畜之頭目
回民等著賞銀一萬兩守城禦賊者著賞銀五千兩
按名分給其擒獲賊人者優加賞賚務令均沾恩澤
丙辰
命暫留欽拜等於扎克拜達里克及伯格爾授阿思哈
等副都統職銜
靖邊大將軍順承親王錫保奏言臣等欽奉
皇上諭旨以現在軍前大臣甚少恐不敷調遣命於軍
營營總等官中擇有可勝副都統護軍統領任
者令臣等密封題奏今有新調吉林佐領委署
前鋒翼領阿思哈同額駙策凌效力行間黑龍
江協領委署前鋒翼領布爾沙科卜多進兵時
奮勇奪據山嶺效力尤著率領新調右衛兵丁
參贊内大臣伯欽拜實心辦事善於約束馬爾
賽處副都統塔爾瑪善從前在阿爾台巴里坤
兩處軍營俱屬效力請賞給阿思哈布爾沙副
都統職銜令欽拜塔爾瑪善前來察罕廋爾軍
營奏入得
旨馬爾賽辦事甚不愜朕意扎克拜達里克軍營全頼
欽拜一人伯格爾地方駐劄大員内亦無歴練之人
故授塔爾瑪善為達爾濟軍營參贊并委署前鋒統
領著將欽拜塔爾瑪善暫留扎克拜達里克伯格爾
地方阿思哈布爾沙著照順承親王所請俱授為副
都統職銜
三月戊午朔
命加賞坐卡兵丁
上諭大學士等曰坐卡兵丁專司瞭望哨探之事較之
在營駐劄兵丁更為辛苦且汛地離營旣遠市買鹽
菜未免多費著傳諭大將軍岳鍾琪除三大卡倫外
其他各處坐卡兵丁每月加賞銀一兩羊價七錢俾
伊等食用充足以示朕格外加恩之至意嗣後儻再
有疎忽貽悞之事定行從重治罪其如何挑選輪班
之處聽大將軍酌量辦理
戊辰
寧遠大將軍岳鍾琪奏報獲賊巴顔所供情形
岳鍾琪奏言據馬厰遊擊龍有印檻送所獲準
噶爾賊人巴顔等供稱領兵來犯哈密係台吉
塞卜騰及小策零敦多卜之子策凌那木扎爾
等噶爾丹策零去年九月調兵六千會於烏魯
木齊到竒台附近過冬今年正月十二日由竒
台起程於二十日夜過烏克克嶺前赴哈密其
侵阿爾台兵去年十一月間小策零敦多卜歸
哈喇沙爾大策零敦多卜之子曼濟在博東齊
過冬現今哈薩克兵擄準噶爾七百餘戸噶爾
丹策零已撤曼濟還欲令發兵赴哈薩克部謹
錄供繕奏奏入報
聞
壬申
賞阿霸垓郡王扎木巴勒扎卜等並
命吳禮布等前往會同訓練兵丁
上諭辦理軍機大臣等曰據管轄烏珠穆秦等十旗扎
薩克兵丁之阿霸垓郡王扎木巴勒扎卜等奏請自
京派遣大臣同伊等管轄兵丁吳禮布著賞與護軍
統領職銜巴特瑪授為侍讀學士前往會同王扎木
巴勒扎卜等訓練兵丁尋
命賞阿霸垓郡王扎木巴勒扎卜銀一千兩貂帽貂皮
短褂&KR0008;袍各一烏珠穆秦鎮國公朋蘇克喇卜
坦銀五百兩貂帽&KR0008;皮短褂皮袍各一
丁丑
命議處寧遠大將軍岳鍾琪
大學士等劾奏言據寧遠大將軍岳鍾琪奏報
賊人敗遁及臺站牧厰情形諸摺情詞互異前
後斘謬岳鍾琪以烏克克嶺為賊遁歸必由之
路其梯子泉地方即賊鋌而走險之道則當派
撥兵丁時即應指定兩處酌遣官兵邀截而必
俟已至烏克克嶺始令往梯子泉并令石雲倬
等略為歇息是賊人之得從塔呼納呼潛遁而
歸者雖石雲倬之罪而岳鍾琪亦難辭咎也又
前奏塔勒納沁各厰看守甚嚴賊人一無所得
後又奏報失去牲畜并各厰弁兵亦有傷損且
云截殺賊人收回羊馬所得足償所失靦然不
以為恥殊非人臣奏對之體又烏克克嶺離軍
營僅九十里賊兵過嶺而軍營茫然不知所設
坐卡兵丁此時何在且鏡兒泉廋集察罕哈瑪
爾復設三大卡倫專為探信而設乃一無聞見
則平日所云傳遞號炮頃刻可至者尚足恃乎
當草枯馬瘦之時賊以五六千人入我卡倫越
過軍營直至塔勒納沁我兵三萬餘衆週圍密
布旣任其來復任其去賊並不奔沙磧竟由小
路而去似此玩忽縱賊奏報不實深負
聖恩有玷倚任請將岳鍾琪
勅部嚴加議處奏入得
旨該部嚴察議奏
己夘
勅諭拉達克汗德中納木扎爾
上諭曰朕統御寰區内外視為一體凡撫䘏遠人奬勵
恭順懲治悖逆皆朕分内事也爾德中納木扎爾遣
使向辦理藏務大臣等呈稱臣惟以辦理國事尊崇
佛教量力行走探取葉爾羌準噶爾處信息報知貝
勒頗羅鼐轉行奏達乞早降恩諭等語朕覽之甚為
嘉悦從前因爾父尼瑪納木扎爾與貝子康濟鼐同
心報效朕已沛恩膏今爾亦效法爾父與貝勒頗羅
鼐一體效力甚屬勤勞嗣後益加黽勉以紹前徽則
永享朕恩於無旣矣兹特頌恩賜賞給緞疋等物爾
其祗領特諭
辛巳
命免黜敏珠爾多爾濟等爵革成滾扎布一等台吉
理藩院遵
旨帶領軍營被劾之喀爾喀郡王敏珠爾多爾濟等引
見得
旨軍前退縮之罪例不容寬但敏珠爾多爾濟患病是
實未能領兵前往以致伊旗下派出之兵半被賊兵
截回念伊祖墨爾根濟農首先來歸其功甚大蒙我
聖祖皇考優恤今伊獲罪之故亦屬可原免其革退王
爵著另派賢能台吉前往軍營管伊旗下兵丁俟伊
病痊時再赴軍營效力贖罪扎薩克台吉鄂木布濟
私離汛地罪固難寬但為賊人截阻不能通信回歸
游牧嚴行保守使賊人秋毫無犯且人亦去得免其
革退扎薩克台吉著與王格勒克雅木丕勒一同管
轄屬下兵丁前往建勲將軍達爾濟處效力贖罪成
袞扎布由科卜多地方逃回後奉調軍營又未前往
人亦不及著革退一等台吉
丙戍
命加恩軍營裁汰老疾官兵
靖邊大將軍順承親王錫保等奏言臣等遵
旨將軍營年老殘疾人等詳加察閱京城八旗奉天吉
林黑龍江右衛寧夏察哈爾歸化城喀喇沁土
默特等處并防戍綠旗弁兵等官弁共五十九
員兵丁共一千五百五十二名俱係殘疾候青
草出時酌量辦理發回各該旗該地方等處辦
理軍機大臣等議覆如所請奏入得
旨裁汰官兵内效力被傷著有勞績若俱行革退甚屬
可憫著各該管大臣等察明題奏官員賞給半俸兵
丁賞給半餉官兵内如有病痊可以起用者奏聞請
旨
丁亥
申飭寧遠大將軍岳鍾琪
上諭辦理軍機大臣等曰朕覽大將軍岳鍾琪陸續奏
摺知官兵騎赴軍營之馬及塔勒納沁等處牧放之
馬有沿途疲瘦倒斃者有傳染時疫委棄者有被賊
人劫奪者現今存剰馬匹寥寥無幾夫以多年購買
預備之馬匹而棄之有如草芥其咎將誰歸乎又據
岳鍾琪奏稱木壘駐兵俟所調駝馬到營之日即速
起程等語口内解送之馬遠涉長途不令休息即欲
驅使前赴木壘其力實有不能目今口内駝馬陸續
解送軍營賊人探知必又生窺伺之念且將來移駐
木壘之後所有駝馬牲畜甚多如何牧放布置以防
偷盜岳鍾琪須悉心籌算思患預防無得仍蹈前轍
再者朕聞軍營中自大將軍以及將弁皆用兵丁之
力伐木取土盖造房屋兵丁等雖勉供使令而退有
怨言夫兵丁身列戎行枕戈荷戟冐鏑衝鋒是其職
業至於興作力役非其事也是以從前築城時凡兵
丁等之情願傭工者朕皆照數給與工價而不忍輕
用其力將弁欲盖造房舍自當捐己資以僱夫役豈
可圖一身之便安而不恤兵丁之勞苦使伊等操練
辦公之外復竭&KR0008;以供其私役乎從來為將帥者與
士卒同甘苦然後可以得其歡心而鼓其銳氣今軍
營之行事如此豈不與古人領兵之道相左乎將來
移駐木壘時倘有復蹈前轍者經朕訪聞必加嚴譴
夏四月壬辰
命加恩酌增西路攻戰耕屯兵丁口糧
上諭辦理軍機大臣等曰西路兵丁口糧從前議定每
名日支粟米八合三勺或炒麫一斤駐劄之時本無
不足惟有事行走及對敵之際晝則追奔攻擊夜則
防範巡查非駐劄之時可比恐舊數稍有不敷嗣後
凡遇此等日期著每名日支粟米一升其應支炒麫
之日每名日支一斤四兩俾兵丁等口糧寬裕以昭
朕格外加恩之至意至分派屯種各兵耕耘播耨腁
胝為勞其耕種之一月内所支口糧亦照行走攻戰
之兵米麫一體增給著即傳諭大將軍岳鍾琪等知
之
己亥
命豫辦駐兵木壘事宜
上諭辦理軍機大臣等曰大兵移駐木壘選得六月初
四日巳時從大營起行爾等可傳諭岳鍾琪將一應
事宜豫先留心備辦但軍營切宜慎密以防漏洩
乙巳
命降岳鍾琪爵為三等侯戴罪立功
兵部遵
旨議覆大學士鄂爾泰等劾奏寧遠大將軍岳鍾琪玩
忽縱賊奏報不實應行議處按岳鍾琪身為大
將軍專制邊疆賊夷以五六千人從烏克克嶺
入我卡倫侵犯哈密岳鍾琪茫然不知令賊劫
掠牲畜從塔呼納呼緩騎遁歸岳鍾琪智不能
料敵於平時勇不能殱敵於臨事律之軍法百
喙難辭應削去公爵并革去少保世職曁總督
職銜仍令暫護大將軍印務以圖後效奏入得
旨岳鍾琪著削去公爵并革去少保降為三等侯仍留
總督職銜護大將軍印務戴罪立功
平定準噶爾方略前編卷二十九
