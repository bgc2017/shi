平定準噶爾方略正編卷九
乾隆二十年春三月庚寅
命參贊大臣達爾黨阿會同定邊左副將軍阿睦爾
撒納進兵
上諭軍機大臣曰達爾黨阿奏帶領索倫兵三百名
於三月初三日至軍營初六日起程繼大兵前進
達爾黨阿所領係索倫勁卒又經伊自行揀選者
著傳諭班第俟達爾黨阿兵到時急速前進務同
阿睦爾撒納前隊哨探兵一併進發
諭定北將軍班第辦理烏梁海宰桑都塔齊事宜
上諭軍機大臣曰班第奏烏梁海宰桑都塔齊已送
至烏里雅蘇台軍營若復令其前至卡倫路遠恐
有疎虞現在移咨駐劄烏里雅蘇台大臣哈達哈
等即行正法等語從前因青滾雜卜之言令將都
塔齊拏至卡倫正法似都塔齊所住離卡倫甚近
今據班第此奏則都塔齊送至烏里雅蘇台始赴
卡倫似此輾轉迂迴前奏何以並不聲明著班第
查明遇便覆奏再都塔齊如已到烏里雅蘇台正
法即可無庸置議倘尚在未到或伊推托不即前
來即遵朕前降諭旨俟大功告成後再為辦理此
時且勿令其驚懼並傳諭班第及哈達哈等知之
定北將軍班第密奏定邊左副將軍阿睦爾撒
納沿途情形
班第奏言昨歲阿睦爾撒納在熱河時奉
旨將貝勒扎木參派往屯田阿睦爾撒納自到軍營
從未言及近又奉
旨令齊木庫爾更換扎木參前往額爾齊斯地方屯
田臣隨行知阿睦爾撒納並令其派定兵丁前
往屯田往返再三總未商定近始據覆遵
旨留齊木庫爾於屯田地方駐劄並派輝特和碩特
兵一百名都爾伯特兵一百名並喀爾喀兵三
百名一同前往以資守望仍俟伊領兵到彼酌
量情形指示駐劄屯種事宜再查新來投誠之
沙畢納爾得木齊錫喇哈什哈等詢係班禪之
沙畢納爾並未稱係拉藏汗之屬人而阿睦爾
撒納奏稿内指為拉藏汗之屬人班珠爾又向
伊等言我祖原係爾青海之汗爾等或即係我
和碩特部落之語其中明有希圖僥倖之意臣
近經過包沁游牧地方詢知阿睦爾撒納等經
過時將伊屬下人認出帶往外又多帶男女十
五口並未報明臣現在行文咨查並密行寄信
額駙色布騰巴爾珠爾留心詳察毋許伊等妄
生僥倖奏入得
旨此尚係小事如約束太過或轉阻伊等奮往之心
若遇重大事務自不得令伊等專擅也
辛夘
命副都統多爾濟運解阿睦爾撒納等俸餉於張家
口
上諭軍機大臣曰納穆扎爾奏支領阿睦爾撒納等
俸餉之厄魯特人等現派領催敦珠克帶領於三
月初九日自塔米爾起程來京厄魯特人等到京
時已値夏令天氣漸熱恐其不耐炎暑或致患病
宜加體恤著派副都統多爾濟將阿睦爾撒納等
應支俸餉緞匹等項運往張家口俟厄魯特人等
到時一一照數給與仍將朕體恤伊等不令入京
之旨明白曉諭令其歸至游牧時轉傳與該扎薩
克宰桑等知悉並傳諭納穆扎爾知之
壬辰
定北將軍班第疏奏領兵起程日期
班第奏言臣帶領察哈爾官兵於三月初六日
至齊齊克淖爾地方放給馬匹駝隻查明隊哨
探兵揀選馬匹之外現存馬四千餘匹其中有
臕瘦不堪乘騎者又各處尚有未到馬匹今前
隊兵出卡倫已行三日若俟馬匹全到臣始出
卡倫恐相離稍遠難以策應是以即將現在所
有馬駝先支給一千五百名官兵乘騎之用臣
於初八日即帶領起程出巴顔珠爾克卡倫前
往其餘兵五百名俟馬匹一到即以次接續前
進亦不致中途遲滯奏入報
聞
定北將軍班第疏奏編設補放包沁人等佐領
事宜
班第奏言臣查包沁之七得秦所有人丁多寡
不等應照扎哈沁之例每得秦編一佐領共編
七佐領已交與員外郎納蘇圖編定今臣於三
月初三日駐劄庫卜克爾地方據包沁總管阿
克珠勒翼領台拉克父子帶領擬放佐領得木
齊人等驗看伊等皆係阿克珠勒保送且人俱
去得臣即照其所擬宣示
諭旨令其各勤職業約束屬人共遵法紀其阿克珠
勒所請總理七佐領事務之阿勒巴齊顔達什
可否照扎哈沁阿勒巴齊唐古忒之例給與參
將職銜出自
天恩奏入
上從之
癸巳
命定西將軍永常仍回肅州不必迅速前進
上諭軍機大臣曰據永常奏自肅州前至巴里坤即
帶現在兵丁進發并咨後隊帶兵大臣等兵足一
千亦即迅速前進永常之意特欲急進邀功不知
伊係將軍一切事務俱應承辦劉統勲不過協同
辦理乃永常諸事俱委之劉統勲伊之專責似止
在帶兵一進餘皆無涉者殊屬謬誤著傳諭永常
即遵前旨仍回肅州辦理一應事務果能妥協即
未帶兵前進朕亦必將伊議叙今彼處口糧既少
何必又帶此無用綠旗兵汲汲先進耶至移咨索
倫兵但足一千即行前往此特為伊子額爾登額
耳其於事理當否亦曾悉心籌及乎永常務令各
隊兵丁仍遵前旨量足二千帶領前進不得故違
取戾
甲午
協辦陜甘總督劉統勲疏奏各處官兵全過蘭
州情形
劉統勲奏言臣於三月初三日自肅州起程彼
時索倫第一起兵已經出口二起甫到肅州近
據肅州道閻介年等文稱索倫第三起兵於初
七日亦經出口臣途次遇見西安滿洲兵及索
倫健銳營哲里木各處官兵俱按起行走整齊
安靜各臺車馬均能供應遄行及臣到蘭州各
處官兵已經全過其臺站所僱民間車馬據布
政使史奕昂文稱河東各站已盡歸農河西各
站亦於兵過後陸續遣散當此春深雨足及時
力作於農事亦甚有益奏入報
聞
乙未
定邊右副將軍薩喇爾等疏奏扎哈沁宰桑敦
多克等率衆來降
薩喇爾等奏言臣等領兵於三月初七日至扎
哈沁游牧地方扎哈沁得木齊巴哈曼集前來
投誠臣等恭奉
聖主撫䘏歸附人等
恩旨明白宣示巴哈曼集奏稱我等仰賴
大皇帝天恩得以安生我屬下人三百餘戶俱情願
歸附再宰桑敦多克所居游牧尚遠我遣人送
信敦多克伊亦自必投誠至初九日早宰桑敦
多克歸附前來告稱我等人衆一千二百餘戸
俱情願歸附臣等竊思扎哈沁係準噶爾邊界
之人若甫經歸順即查開戶口數目伊等未免
驚疑是以臣等安慰衆心謹將
勅書給宰桑敦多克得木齊巴哈曼集各一道並諭
以後隊大兵經過爾地於爾等並無滋擾將此
遍諭爾衆仍各照常安居並繕寫檄諭給與伏
念大兵前進之信準噶爾人衆必有見聞若不
將
聖主恩旨豫先傳布曉示準噶爾人衆易致驚惶逃
竄是以臣等將頒發噶爾藏多爾濟之
勅書即遣三等侍衛瑚集圖等帶領扎哈沁之巴巴
及在噶爾藏多爾濟處之薩喇爾屬下塞貝齎
送前往並將頒發布魯古特等衆之
勅書亦交瑚集圖等齎去令由噶爾藏多爾濟處轉
交其頒發吐魯番回民之
旨交公額敏和卓派愛特瑪特等三人齎去由此前
進如有歸附之人俱遵
勅旨曉諭務令各居本地游牧不致少有驚懼奏入
上諭軍機大臣曰薩喇爾等奏稱扎哈沁得木齊巴
哈曼集帶領三百餘戸來降扎哈沁宰桑敦多克
帶領一千餘戸來降如即細查伊等戸口恐反生
疑惑隨將勅書給敦多克巴哈曼集各一道曉諭
伊等使無驚懼仍令照舊安居薩喇爾辦理甚妥
著傳諭班第阿睦爾撒納等料阿睦爾撒納前進
似此投誠者必多俱可照此辦理又
諭曰額林沁多爾濟同永常帶兵前進朕已降旨令
永常回肅額林沁多爾濟可俟濟福到後即同彼
曉諭敦多克等言爾等聞大兵一到即便輸誠已
據將軍奏聞大皇帝極為奬賞特授敦多克為散
秩大臣賞給孔雀翎巴哈曼集為三等侍衛並各
賞給衣服敦多克所屬或有應行鼓勵之人另交
孔雀翎五枝令敦多克酌量賞給俟功成後仍當
加以重恩務須明白曉諭令其深知朕意至彼處
如必需兵彈壓額林沁多爾濟即帶兵居住倘毋
庸留兵仍遵前旨帶兵前進
丙申
密諭定北將軍班第
上諭軍機大臣曰班第奏稱據阿睦爾撒納等咨請
將綏綳喇嘛併沙畢納爾數人移至伊等現住之
扎卜堪游牧居住懇降旨將此等喇嘛暫時另行
安置俟事定後遷至青海仍歸班禪額爾德尼屬
下則一切爭競之端可杜班第所見雖是但將伊
等遷至青海既多煩擾亦恐阿睦爾撒納生疑頃
阿睦爾撒納將伊等投誠之處具奏朕令於伊犂
地方設立一庫倫由京師遣胡土克圖喇嘛前往
教經班第可照此辦理俟功成時入於應辦事宜
内議奏此時且勿令阿睦爾撒納聞知恐其别生
他意也再前班第奏稱阿睦爾撒納等過扎哈沁
時私將人口帶往朕以非大事不必過於約束今
觀此情形其心跡已露若俱置之不問恐其益生
妄想班第可密加節制但勿洩漏為要又前令班
第進兵與阿睦爾撒納相隔十日前往今既欲從
中節制則須急行一兩日以相離七八日為妥然
亦不必太急納噶查情願移至青海之語如係實
心尚屬可憫俟將來令其遷往亦可此時尚可毋
庸曉諭倘伊復行詢問惟以此非必不可行之事
將來斷無不准答之可耳將此密諭班第知之
諭參贊大臣哈達哈傳
諭齊默特多爾濟進兵事宜
上諭軍機大臣曰朕昨命齊默特多爾濟所帶之兵
即行撒回特因其辦理不善故耳今齊默特多爾
濟既自知其非揀選精兵三百名前進務於三月
二十四五日前赴軍營尚屬可恕著傳諭哈達哈
如齊默特多爾濟果於限内能到即不必令回游
牧准其前往效力若在遲悞即將此旨宣示令其
撤回倘哈達哈已經起程即著莫爾渾遵旨辦理
命喀喇沁公瑚圖靈阿馳驛來京
上諭軍機大臣曰現在準噶爾部落降人絡繹有應
接應來人及齎物賞賚之事須用大員前往著傳
諭瑚圖靈阿馳驛來京候朕遣用
己亥
密諭定邊右副將軍薩喇爾等
班第奏言據副將軍阿睦爾撒納等稱扎哈沁
内有輝特人五十餘戸并在包沁之都爾伯特
及葉克明安等人請即速行給發臣即覆稱去
年收服扎哈沁時爾等所收人口俱經查明帶
往其包沁地方原住之輝特兵丁係從各鄂拓
克攢集並非臨陣所獲未便聽其帶往且業已
奉
旨編設佐領至葉克明安四十餘戸暫時另行安置
俟伊等台吉到日公同辦理其包沁内所有都
爾伯特人等現在包沁居住亦經奏明未便擅
自給與奏入
上諭軍機大臣曰班第奏稱阿睦爾撒納訥默庫請
將扎哈沁包沁内所有輝特都爾伯特及葉克明
安人等俱即給發伊等管轄班第不准所請辦理
甚屬妥協著將原摺抄寄薩喇爾扎拉豐阿鄂容
安知悉看來策凌策凌烏巴什人雖樸實然不能
保其無此等僥倖之心倘有似此情事薩喇爾等
即照此辦理但須密加防範勿稍宣露再北路哨
探兵奏摺内將班珠爾訥默庫之名一併開列甚
是西路至博羅塔拉後遇有奏摺亦將策凌策凌
烏巴什策凌孟克塞卜騰之名列於鄂容安之後
一併傳諭薩喇爾等知之
壬寅
定邊右副將軍薩喇爾等疏奏噶爾藏多爾濟
等率衆來降
薩喇爾等奏言臣等派侍衛瑚集圖等齎
勅書前往傳諭噶爾藏多爾濟等今於三月初十日
據阿巴噶斯舊宰桑德濟特之弟普爾普德濟
特之子袞布投誠前來告稱我等宰桑德濟特
並無過犯為達瓦齊殺害深為憤恨今聞
大皇帝天兵將到情願率領我屬六十六戸人丁隨
營效力十三日據布魯古特之得木齊巴拉等
三人前來告稱我等因達瓦齊暴虐困苦不堪
日望
大皇帝天兵速至今遇將軍大人等宣諭
大皇帝恩旨現今布魯古特台吉諾海奇齊等三十
餘台吉並我等屬下共五百餘戸情願投誠受
大皇帝恩典又據葉克明安輝特台吉托博勒登族
弟巴朗前來迎接告稱我兄台吉托博勒登因
臂折不能騎馬遣我率領屬下三十餘戸投誠
又同巴朗前來之噶勒雜特得木齊博勒坤策
凌們綽克率領屬下一百戸來降臣等傳宣
皇上恩旨曉諭台吉巴朗等仍令在各本處居住賞
給茶葉慰諭安插至十四日據巴爾瑪部落得
木齊伯克勒特收楞額庫魯克等前來告稱我
等原係巴爾瑪部落之人已來扎哈沁地方居
住十餘年今聞大兵將到我等率領舊宰桑噶
齊拜之子圖爾塔默特六十戸同來投誠本日
復據侍衛瑚集圖等帶領噶爾藏多爾濟所遣
迎接之宰桑扎爾布多爾濟前來告稱我等恭
捧
勅書於三月十二日到噶爾藏多爾濟所居額林哈
畢爾噶之羅克倫地方頒發
勅書噶爾藏多爾濟敬謹跪聽奏稱
大皇帝洞鑒我處情形實為
聖明達瓦齊殘虐所屬人衆無不離心解體達瓦齊
與我勢力相等彼此不相侵犯數年以來我準
噶爾互相殘殺達瓦齊自簒奪台吉以來我屢
行勸阻不從是以數年中並不通信去歲向我
調兵我亦不發今年移書令我在額林哈畢爾
噶備兵一萬我並不豫備大兵過時我屬下人
等俱令照常耕種並不逃避今
大皇帝撫恤準噶爾人衆
恩旨下頒我情願率領所屬投誠仰承
恩典伏思噶爾藏多爾濟乃準噶爾大台吉人亦曉
事聞大兵前進飭屬照常耕種殊為誠心向化
觀此則軍行所過自必踴躍歸誠勢如破竹可
以豫定奏入
上諭軍機大臣曰據薩喇爾等奏噶爾藏多爾濟率
衆投誠看來大功告成在指顧間不勝欣慰薩拉
爾遵朕訓示動合機宜實屬可嘉俟功成後加恩
優叙先將朕所佩荷包賜予並賞給雙眼翎以示
優奬噶爾藏多爾濟乃準噶爾大台吉所屬之人
甚衆著薩喇爾即同扎拉豐阿鄂容安策凌策凌
烏巴什策凌孟克降旨曉諭朕聞伊來降甚為喜
悦特遣侍郎玉保前往降旨奬諭因道遠不能多
賚什物先將朕御用數珠荷包等賜予俟大功告
成後更加殊恩寵錫天朝此次用兵實因準噶爾
地方互相殘殺民不聊生是以特命六師前來拯
救俟平定準噶爾後令四衛喇特人等照舊安居
並封王爵共享昇平噶爾藏多爾濟既為準噶爾
大台吉即封為綽羅斯汗其阿睦爾撒納應封輝
特汗策凌應封都爾伯特汗班珠爾應封和碩特
汗同至熱河朝覲大加宴賞故先為宣示彼汝知
之再於投降各台吉等亦降旨宣諭汝等傾誠向
化皇上俱深為優奬因汝等戸口多寡差等尚未
周知是以未頒賞賚什物一俟玉保查奏即行賞
給策凌等帶至熱河入覲應賞給爵秩者亦即給
予可一一曉諭俾伊等踴躍歡欣佇荷朕恩又
諭曰噶爾藏多爾濟乃準噶爾大台吉今率所屬來
降平定準噶爾大功告成必速此實
上天眷佑大兵所到不煩一矢皆已稽首歸誠著將薩
喇爾原奏抄寄班第阿睦爾撒納閱看料沙克都
爾曼濟此時亦當由北路來降果爾阿睦爾撒納
可即宣諭汝係大台吉大皇帝必封以王爵且我
等俱叨受天恩汝復更何疑慮仍將何時投誠之
處速即奏聞至沙克都爾曼濟等來降後亦即應
令伊等入覲西路著派扎拉豐阿北路著派阿蘭
泰同策凌等帶領伊等由阿爾台前至熱河瞻仰
朕躬以地處口外甚為涼爽於蒙古人頗相宜也
再應入覲之人倘為數無多即俱令前來如因人
衆乘傳稍難即令大台吉數人先來餘人另為一
班俟明年入覲亦可仍將現在前來人數及何日
起程之處奏聞其應封爵秩之人亦應查辦且查
封時即可灼知其戸口多寡之數阿睦爾撒納等
並應將從前先至熱河如何深受朕恩之處詳悉
曉諭俾伊等共知慶忭也又
諭曰莫爾渾等不知現在軍行情形未免妄生疑慮
著將薩喇爾奏噶爾藏多爾濟投降一摺即行抄
寄令傳諭衆喀爾喀等共知成功迅速所有應來
入覲之人已另諭兩路將軍等辦理但伊等前來
騎䭾牲口及所食口糧羊隻若照去年令喀爾喀
等豫備未免拮据此時豫備各隊官兵牲口羊隻
甚多如前隊一至伊犂成功則後隊之兵毋庸更
進即可將所餘牲口羊隻安設臺站供給新降人
等著派兆惠專管務即妥協辦理無致貽悞并將
不令喀爾喀等豫備之處明白曉諭俾知朕體恤
遠人至意
癸卯
命侍郎何國宗測量西陲度數
上諭大學士曰西師報捷噶爾藏多爾濟抒誠内附
西陲諸部相率來歸願入版圖其日出入晝夜節
氣時刻宜載入時憲書頒賜正朔以昭遠裔向化
之盛侍郎何國宗素諳測量著加尚書銜帶同五
官正明安圖司務那海前往各該處測其北極高
度東西偏度繪圖呈覽所有坤輿全圖及應需儀
器著何國宗酌量帶往
夏四月甲辰朔
命西北兩路將軍等撫定準噶爾後即遣投誠人等
入
覲
上諭軍機大臣曰班第奏擒獲厄魯特六人詢知巴
朗與烏梁海同在訥齊庫地方都噶爾在那木地
方現在遣兵往擒西路並遣人前來通信班第等
亦將四月望前後可至博羅塔拉之信通知西路
兩路聲息交通噶爾藏多爾濟等人衆俱各前來
投誠以此觀之仰荷
上天默佑膚功必能迅奏前已降旨兩路將軍令將派
出應來入覲人衆交扎拉豐阿阿蘭泰策凌等帶
領由阿爾台前赴熱河著再傳諭兩路將軍伊等
兵抵伊犂將撫定準噶爾全部事宜部署略定即
將應行入覲者派出前來如於八月初間即到値
朕駐蹕熱河時賜宴賞賚仍可令伊等扈從木蘭
行圍倘時日不及則竟候朕木蘭回鑾於十月初
間至熱河陛見亦可班第等即遵旨酌量定奪一
面辦理一面奏聞其安設臺站事務已降旨令兆
惠承辦即轉飭兆惠豫為妥協辦理
參贊大臣哈達哈疏奏官兵起程日期
哈達哈奏言臣遵奉
諭旨於莫爾渾到烏里雅蘇台後臣即領兵繼班第
前進今於三月二十一日起程惟酌量馬匹力
量追赴將軍班第陸續前進再喀爾喀王額林
沁已領兵四百名於本月二十日前後可抵軍
營其右衛歸化城之兵亦漸次可到臣已飭烏
里雅蘇台辦事大臣將馬駝口糧等項豫備妥
協俟各兵到日即酌給催令起程奏入報
聞
丙午
定邊左副將軍阿睦爾撒納等疏報擒獲逃人
們都
阿睦爾撒納等奏言三月十五日郡王班珠爾
等將與巴朗同逃之們都擒獲詢據們都供從
前巴朗原同我在阿里克台地方居住繼又移
向布哈和洛我從阿里克台即與彼離散不知
巴朗仍在布哈和洛與否自布哈和洛至額爾
齊斯約五六日趲行可到又供聞噶勒雜特之
都噶爾攜達什敦多卜妻子與哈薩克錫喇同
向額林哈畢爾噶去伊屬下有一得秦之人尚
在奇蘭地方居住臣等查們都所供雖不足信
但布哈和洛地方係臣等進兵便道而奇蘭地
方又與額爾齊斯相近當即派貝子策卜登等
酌帶侍衛台吉領兵三百名速赴布哈和洛地
方務將巴朗擒獲如巴朗又向别處潛逃納林
布魯爾居住之烏梁海宰桑博博與臣阿睦爾
撒納交好令策卜登等即揀選烏梁海數人潛
往博博處告知令其差人擒拏巴朗又派副都
統職銜達什敦多卜等往奇蘭地方令將噶勒
雜特之宰桑都噶爾留下一得秦之人收服臣
與郡王班珠爾貝子德濟特仍帶兵前進奏入
報
聞
定邊左副將軍阿睦爾撒納等疏報額林哈畢
爾噶宰桑阿巴噶斯烏勒木濟哈丹等來降
阿睦爾撒納等奏言三月十五日有額林哈畢
爾噶之宰桑阿巴噶斯烏勒木濟哈丹等三人
帶領三十人迎接大兵投誠前來詢知阿巴噶
斯哈丹係兄弟二人屬下戶口共二千六百有
餘烏勒木濟屬下戸口共一千三百有餘伊等
投誠先來至所屬現住額林哈畢爾噶地方臣
等加意撫慰並恭宣
諭旨令其不必遷移仍在原住地方游牧阿巴噶斯
等告稱我等雖皆願居原處但不敢妄自求請
今蒙
大皇帝早已洞照實不勝歡忭惟求速遣一人送信
游牧處令聚集兵丁保守以備不虞隨派得木
齊錫喇卜會同哈丹前赴額林哈畢爾噶地方
將
聖主撫䘏準噶爾全部之
旨明白曉諭收服人衆其阿巴噶斯烏勒木濟二人
臣等現在帶往軍前效力仍於阿巴噶斯烏勒
木濟屬下兩鄂拓克三千餘戸内酌量揀選一
二千兵帶來效力果能奮勉另行察核具奏又
詢知去年十月内巴特瑪車凌額林沁阿布賚
帶領厄魯特哈薩克兵一萬有餘將博羅塔拉
等處所有游牧人衆盡行搶掠阿布賚於闥勒
奇嶺東將擄掠人帶回巴特瑪車凌額林沁帶
兵四千餘直入伊犂將居住伊犂河北達瓦齊
之厄魯特回子盡行擄掠達瓦齊與巴特瑪車
凌相拒月餘巴特瑪車凌力不能繼始行脫回
現在或云在古爾班色爾克或云在庫克薩勒
或云在哈喇巴噶紛紛不一究未知現在何處
至問其由噶勒雜特游牧處至伊犂尚有游牧
人等與否據阿巴噶斯等告稱齋爾地方尚有
集賽鄂拓克四五千人係宰桑齊巴克額伯濟
二人統領居住尚可得四五千兵其噶爾藏多
爾濟屬下現有二千餘戶前經達瓦齊調取伊
等並未前往觀此必無敢抗拒軍行之意但哈
薩克錫喇巴雅爾今既遷往伊等或從中挑搆
生釁亦未可定臣等伏思集賽人衆既在齋爾
居住自應乘機進兵於現在帶來六千兵内揀
選三千臣阿睦爾撒納等帶往先至察罕呼濟
爾地方展放卡倫以資守望俟有實信然後遣
人齎奉
勅諭招撫伊等如投誠前來即行收服否則當以兵
威擒𠞰奏入
上諭軍機大臣曰據阿睦爾撒納奏額林哈畢爾噶
之宰桑阿巴噶斯等迎接我兵投誠前來阿睦爾
撒納即曉諭撫慰遣人收服伊等屬下人衆又將
我兵分路前進阿睦爾撒納親身帶領先往集賽
鄂拓克處收服人衆辦理頗中機宜阿巴噶斯烏
勒木濟哈丹俱係準噶爾舊日大宰桑之子孫今
既誠心歸順朕深為眷念著加恩將伊三人俱授
為散秩大臣先賞給孔雀翎俟另遣御前侍衛齎
衣帽等物前往頒賜即將此旨先行曉諭伊等知
之再觀阿巴噶斯之詞尚未悉噶爾藏多爾濟業
已投誠今西路已遣人往收噶爾藏多爾濟將此
一併曉諭阿巴噶斯等知之又
諭曰投誠之額林哈畢爾噶宰桑阿巴噶斯等俱係
達瓦齊之宰桑應遵朕從前所降諭旨另為一支
與瑪木特等一體辦理不得令他人管轄著班第
留意俟事定之時另行查辦嗣後陸續前來投誠
人内有似此等者俱照此辦理著即密諭班第知
之
丁未
定北將軍班第疏奏中途領兵減裝進發情形
班第奏言三月十九日至郭勒阿里克台地方
據副將軍阿睦爾撒納文稱將新經投誠宰桑
阿巴噶斯烏勒木濟奏明帶往進至阿爾齊斯
查明伊蘇圖鏗格圖烏拉克圖等地方俱可屯
田現留貝勒齊木庫爾等候護軍統領塔爾瑪
善到時一同指示耕種再現在奏明前赴察罕
呼濟爾地方所有後隊續進大兵亦迅速前行
方為有益臣即行催塔爾瑪善等速行前往會
同辦理屯田事宜臣將現有察哈爾兵一千五
百名内揀選馬力壯健者六百名臣與喀爾喀
王宰桑多爾濟貝子三都爾扎卜公策登薩木
丕勒等星夜減裝緊隨副將軍等進發其餘兵
丁飭令副都統柏起統領繼至奏入報
聞
駐劄烏里雅蘇台大臣莫爾渾等奏報和碩齊
郡王林沁等領兵起程日期
莫爾渾等奏言巴林親王品級參贊大臣和碩
齊郡王林沁帶領昭烏達兵二千名於正月三
十日至喀爾喀游牧察罕布哈地方復選兵四
百名與敖漢郡王喇什喇卜坦帶領先行於三
月二十一日抵烏里雅蘇台二十二三兩日支
給馬駝口糧等項於二十四日即起程前進又
二十三日王阿咱拉貝勒彭蘇克帶兵八百名
前來亦將馬駝口糧辦給於二十五日起程前
進奏入報
聞
戊申
命西北兩路將軍等酌議準噶爾投誠賜爵人員世
襲事宜
上諭軍機大臣曰自大兵前進準噶爾部落人衆各
帶領鄂拓克陸續前來投誠者甚多朕視其所轄
人數酌量加恩有授為散秩大臣及副都統總管
者第思準噶爾舊例凡管鄂拓克之宰桑俱世襲
罔替是以朕授瑪木特為散秩大臣即令其管轄
扎哈沁人衆今陸續投誠之人尚多宜將世襲之
例明晰曉諭則現在投誠人衆既益戴朕恩而相
繼歸降者亦倍加感悦於事甚有裨益將此傳諭
班第阿睦爾撒納薩喇爾等通行曉諭知之至如
何酌定世襲及給與勅諭之處俟伊犂底定後即
入於應議事宜内議奏
平定準噶爾方略正編卷九
