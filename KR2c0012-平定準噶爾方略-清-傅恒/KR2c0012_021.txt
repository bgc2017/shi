平定準噶爾方略前編卷二十一
雍正九年春正月戊辰
蠲陜西甘肅額賦
上諭内閣曰朕思惠養黎元之道莫先於除賦蠲租使
萬姓均霑渥澤陜西甘肅二省經理軍需數年凡米
糧芻牧車馬牲畜之類皆動支公帑備辦一絲一粟
不使擾民然朕每念地方既有軍務縱不取辦於民
財未嘗不資藉於民力而陜甘二省之民人踴躍趨
事甚屬可嘉年來已屢降蠲賦之旨兹特再沛恩膏
將雍正九年西安所屬額征地丁銀蠲免十分之三
甘肅所屬額征地丁銀全行蠲免該督撫等可轉飭
有司敬謹奉行務令閭閻均霑實惠
以湖廣提督兼理陜西西寧西大通總兵官事
馮允中專管西寧總兵官印務正紅旗漢軍副
都統管承澤署陜西西大通總兵官
己巳
選直隸山西等處兵赴陜甘
上諭大學士等曰直隸古北口宣化鎮及督標兵丁内
著總督唐執玉會同提督路振揚揀選馬兵一千名
派委官弁領赴西安山西太原大同兩鎮標營兵丁
内著巡撫石麟會同該鎮揀選馬兵一千五百名派
委官弁領赴甘州河南南陽河北兩鎮標營兵丁内
著總督田文鏡會同該鎮揀選馬兵一千名派委官
弁領赴西安並聽大將軍岳鍾琪署總督查郎阿調
遣再著湖廣總督邁柱將附近陜西之標營兵丁預
選二千名聽候調撥此所派弁員俱著賞給一年俸
銀再令該督撫等寬裕幫給兵丁各賞銀三十兩給
與兩個月行糧月餉馬三匹其派出官弁員缺該督
撫等酌量委署兵丁額缺即行召募補足併行令岳
鍾琪查郎阿知之
庚午
命工部左侍郎馬爾泰協辦西安軍務正紅旗滿洲都
統德成協辦青海噶斯軍務
敕諭副都統達鼐
達鼐奏言賊圍噶斯卡倫臣以關防交鼐滿岱
並調西寧綠旗兵三百備番臣親率兵出邊往
援柴達木賊若敗遁即行追襲奏入得
旨達鼐領兵前往應援格默爾等亦是但奏稱追襲甚
屬孟浪巴理坤之兵原為搗賊人巢穴而設噶斯之
兵乃為駐防而設若來犯噶斯之賊兵無多勢均力
敵則即行𠞰殺倘以勁力擾動青海則噶斯隘口屬
無用之地即撤兵退至近邊形勝之處會集青海之
兵駐劄防守倘賊勢頗重即領兵退入邊内爾從前
曾將西寧之兵調撥五百名今又為番人調兵三百
如果番人有事爾之三百兵丁何能濟乎兵力宜聚
而不宜分頻頻分調是何計策防守邊圉較防守青
海尤為急務目今只宜堅守切不可急遽&KR0997;妄
辛未
命保舉辦理軍需人員
上諭内閣曰陜西甘肅地方辦理軍需須用年力精壯
才可辦事者命往以備差委現在分部學習人員内
著該堂官保送其候補候選及降革官員無錢糧未
清之案者漢軍人員著該旗大臣揀選保送滿漢大
臣等若有深知之人不論漢軍漢人亦准其舉出若
該員身有掛欠處分果係才能出衆亦准該旗及滿
漢大臣等保送請旨此差往人員著交與巡撫武格
許容協辦軍需侍郎馬爾泰酌量差遣委用將来辦
事若好著該督撫等奏聞加恩議叙
命派撥喀喇沁土默特等處兵預備調遣
上諭内閣曰喀喇沁三旗土默特二旗著派兵一千名
於二月間起程至張家口外形勝地方居住令貝子
僧衮扎卜塔布囊羅卜藏策卜登統領前往預備軍
營調遣歸化城兵丁著派一千名令都統根敦統領
於二月間前赴凉州聽大將軍調遣其恩賞銀兩糧
餉等項俱照例給發
命給北路副將軍查弼納昭武將軍印馳驛赴軍
癸酉
命甘凉西寧三鎮增募兵丁
上諭大學士等曰廿凉二鎮皆係沿邊重地必須兵力
富足方可内為保障外供調撥著提督宋可進於凉
州召募兵丁二千名甘州召募三千名如甘州本地
不能足三千之數可於寧夏召募補足又西寧一鎮
為青海門戶所關綦重亦著召募二千名此召募七
千兵丁俱照例馬六步四支給錢糧
命派撥奉天等處兵往北路軍營
上諭大學士等曰奉天兵一千五百名著副都統額爾
勤統領黑龍江兵二千名著副都統王常索倫總管
沙津統領寧古塔兵一千五百名著副都統烏察喇
統領察哈爾兵一千名著總管達什統領前往北路
軍營應賞銀兩寬裕賞給其派出兵丁六千名著各
該處將軍副都統等照數將餘丁充補
諭寧遠大將軍岳鍾琪撥兵募兵事宜
岳鍾琪遵
旨議奏言準噶爾逆酋犯界所有增撥官兵事宜臣詳
加籌畫撥大原提標兵二千令慶陽協副將于
義領之陜西督標兵八百撫標兵二百檄調山
西蒲州協副將沈力學領之皆隨臣出口至安
西沙州極邊之地撥鎮協標兵三千往巴理坤
其安西沙州城守單弱除督臣已調甘肅提督
兵一千移駐外臣又撥甘州兵一千分防其地
甘肅地當要害留汛之兵不足守禦而西寧為
青海門戸亦宜防範臣同西安將軍秦布撥西
安八旗兵三千令副都統蘇穆爾濟率千人往
西寧其一千赴甘州駐劄一千暫駐凉州候調
現在西安除蘇穆爾濟以大臣率兵往西寧外
秖餘兩副都統留辦軍務未可更行遠遣伏乞
欽命諳練軍機大臣二人馳赴西安統兵分往甘凉奏
入得
旨朕前調撥凉州駐防兵赴肅之後即著於西安滿洲
兵丁内挑選一千名交與副都統僧保張正文帶領
前往凉州駐劄又念西寧為青海門戶特命副都御
史二格馳赴西安帶領綠旗兵一千名滿洲兵一百
名前赴西寧駐防今岳鍾琪將滿洲兵一千名撥往
西寧殊可不必著仍遵前旨併傳諭武格馬爾泰俟
二格到日即於西安綠旗兵内或督撫兩標或城守
之兵共揀選一千名再會同秦布挑選滿洲兵一百
名令二格即行帶領前往西寧駐劄其蘇穆爾濟帶
領之滿洲兵一千名即令帶往凉州俟僧保到凉之
日蘇穆爾濟仍回西安其所撥駐劄甘州之滿洲兵
一千名著張正文帶領前往聽候調遣至撥往凉州
之兵不必起身前去仍在西安候旨西安副都統員
缺著副都統拉薩立馳驛前往署理岳鍾琪又奏言
甘州固原肅州兵各派撥出口甘肅地近邊居
守不容單薄應各募兵一千以馬六步四補入
西安省會之區督撫兩標除撥調外餘兵無幾
並應募戰守兵一千五百名至固原内地無庸
募補奏入得
旨朕屢降諭旨以甘凉肅西寧等處皆沿邊要鎮必得
重兵駐防既可彈壓邊陲又可分撥策應今岳鍾琪
僅於甘凉二處議募一千名想未接到朕之諭旨又
於現今巴里坤情形未能確知是以尚存輕事之意
見固原標屬雖係内地但提標之兵已撥二千名則
自應召募補額西安督撫標之兵既行召募則自當
仍遵原制以馬六步四充補不得悉補步兵可將甘
凉固原西寧召募之事傳諭范時捷宋可進令其辦
理其西安督撫兩標應募之兵著岳鍾琪查郎阿武
格馬爾泰仍照馬六步四之例速行募足二千名以
充行伍
乙亥
命優叙西路破賊將士進階賞卹有差
上諭大學士等曰準噶爾賊人乘我西路軍營不備傾
其醜類犯我卡倫盗趕駝馬總兵官樊廷等領兵二
千轉戰七晝夜擊殺賊衆又將盜去駝馬牲畜奪回
樊廷忠勇冠軍頗得勝算總兵張元佐副都統綽般
台吉衮布三等台吉定咱喇什領兵應援奮力夾攻
大敗賊人副將張朝良以孤軍被困而能全師出圍
凡此將弁皆見義能勇致身效力均屬可嘉樊廷著
賞銀一萬兩給一等輕車都尉張朝良冶大雄俱著
賞銀五千兩給騎都尉張元佐綽般俱著賞銀三千
兩給雲騎尉台吉衮布著封公爵三等台吉定咱喇
什著授為扎薩克一等台吉其餘有功將弁俱著大
將軍岳鍾琪查明奏聞加恩從優議叙再著署内務
府總管鄂善馳驛前往肅州於軍需銀兩内動支十
萬兩令大將軍將此番出征弁兵等查明戰功等第
按名賞給至陣亡將弁兵丁分晰查明造冊具奏從
優賞卹該督撫動用正項錢糧於安西地方建立忠
勇祠將陣亡之將士等設造牌位致祭俾義烈將士
永遠流芳以示朕崇奬忠勲之至意
命選撥青海及科爾沁等旗兵於青海歸化城要地分
駐調遣
上諭大學士曰準噶爾賊衆犯我西路科舍圖卡倫今
雖敗遁或由噶斯一路遣兵擾害青海地方刦掠馬
駝羊畜亦未可定二等侍衛殷扎納著加副都統銜
前往青海傳諭各扎薩克於左右翼揀選兵丁一萬
名令王額爾德尼額爾克托克托鼐會同王盆蘇克
旺扎爾公阿喇卜坦扎穆蘇公阿喇卜坦統領在青
海緊要適中之地駐劄派出之官員照伊品級賞給
半年俸銀兵丁每名賞銀五兩再著内大臣克什圖
前往青海與王額爾德尼額爾克托克托鼐等一同
管理克什圖所管阿爾台一路臺站事務著商都達
卜遜淖爾總管五十四張家口管站郎中倫岱辦理
又
諭曰西北兩路或尚有應撥兵丁之處朕思歸化城乃
通行兩路之地著理藩院傳諭四十九旗扎薩克等
按旗均算派出精兵五千名由各該游牧處於二三
月間前後起程沿途牧放馬駝至歸化城會齊擇形
勝地方駐劄以備調遣其需用口糧於歸化城倉支
領月餉於張家口同知存庫銀内動支戶部核算尋
議曰科爾沁等十旗撥兵一千八百一十五名
烏朱穆秦等十旗撥兵五百六十九名翁牛特
等十一旗撥兵一千三百二十四名四子部落
等六旗撥兵二百三十二名鄂爾多斯等六旗
撥兵一千六十名凡兵五千各轄以協理台吉
管旗章京副都統參領佐領驍騎校等官令蘇
尼特王垂際功蘇隆統之巴林王桑里達扎賴
特貝子特古斯協理再撥歸化城兵一千名參
領二人佐領四人驍騎校四人令副都統塔爾
馬善領之其支給銀米如例奏入
上從之
命查弼納仍為北路副將軍
上諭大學士等曰前令查弼納與順承郡王錫保同辦
軍營之事今大將軍傅爾丹既不領兵前赴西路會
𠞰查弼納仍以副將軍協同傅爾丹辦理軍務其昭
武將軍印信查弼納攜至軍營交與傅爾丹收貯將
來查弼納有分路帶兵之時即用此印
癸未
命㨂發直隸河南山西同知以下官能辦軍需者赴肅
委用
甘肅巡撫許容疏言甘肅地多衝要兼辦軍需
請於直隸山東河南山西四省同知通判州縣
中令各督撫選長才敏事者五人至甘肅供調
遣以要缺題補奏入得
旨著照所請行山東現有賑恤之事正須幹員經理不
必㨂選咨送
甲申
賞卹西路破賊將士
上諭大學士等曰準噶爾賊衆侵犯西路汛界盜竊駝
馬乘我不備事起倉卒其力戰克敵者甚屬可嘉而
授命疆場者尤為可憫前已降旨令建忠勇祠春秋
祭享以表忠節矣兹應賞給世職令其子孫承襲永
誌恩施副將徐宗仁著給與騎都尉守備劉貴才劉
芳雨李國勲俱著給與雲騎尉其應得卹典仍著該
部察例具奏千總王大謨徐維新外委把總方正劉
世勲俱著該部從優議卹此外如有應加恩卹之弁
員俱著大將軍岳鍾琪查明具奏凡陣亡兵丁於卹
賞定例之外俱倍加賞賜其隨役人等有受傷亡故
者照兵丁卹賞定例給賞朕今以酒三爵遥酹陣亡
將士著署内務府總管鄂善將酒齎往軍營凡陣亡
將士每名以羊一隻奠祭宣朕憫惻傷悼至意朕不
得已而用兵本期全師克敵不損一人乃為至願豈
必捐軀致命始稱效忠報國乎今此陣亡弁兵朕雖
加恩優卹而惻怛不忍之念愈覺難釋於懷著鄂善
將朕諭旨徧行宣布令衆知之至所賞賚銀十萬兩
鄂善至軍營時或與大將軍岳鍾琪或與護大將軍
印務紀成斌分别將弁兵丁建功出力之等次秉公
賞給務使均霑恩賜以示國家酬庸奬勲之令典尋
兵部議覆西路陣亡將士署參將徐宗仁應贈
署副將給恤銀六百兩署守備劉貴才應贈守
備給恤銀四百兩各廕子弟一人以守備用劉
芳雨李國勲應贈守備各給恤銀三百兩千總
王大謨徐維新均贈署守備各給恤銀一百五
十兩外委把總方正劉世勲並贈千總各給恤
銀一百兩俱廕子弟一人以衛千總用其餘徐
宗仁等祭葬銀兩令禮部工部奏明賜恤如例
奏入
上從之
丙戌
命議休息西路破賊將士
上諭大學士等曰此次準噶爾之事出於不備總兵官
樊廷等率領弁兵奮勇先登以寡敵衆兵丁中有凍
傷手足者有冒犯鋒鏑者此等甚為可憫著傳諭大
將軍岳鍾琪令其各還内地營汛另選兵以代之至
將弁等雖與兵丁不同亦當曲為體恤樊廷為軍功
之首朕欲擢授提督並令回居任所軍前山永副將
張朝良降旨陞為重慶總兵官其印務暫令他員署
理凡此禦賊有功之將弁自總兵以至千把朕意俱
遴員代其職任令暫回内地本任以息勞肩若云領
兵大員一時難得其人朕已簡選石雲倬馬紀勲王
緒級張存孝等數人命往軍前皆可充總兵之選况
此後進取之策正須從容經理目前並非進𠞰之時
伊等暫時休息將来大舉再赴戎行未嘗不可也著
岳鍾琪細心密議以聞樊廷統兵在外遣人報知大
營而外委把總馬能不畏賊鋒閱歷險阻以通音信
著以守備用賞銀五百兩其同馬能報信之二人及
越山赴營之弁兵並著查明從優叙賞
丁亥
命賞圖古里克營筆帖式竒書等
上諭大學士等曰據紀成斌奏報北山之賊已退而鄂
龍吉一帶尚有賊營駐劄我軍貯糧之處宜籌畫萬
全圖古里克收糧之筆帖式竒書以二百餘人竭力
衛糧捍賊賊衆圍困數日能固守糧營保全軍實深
屬可嘉著賞給雲騎尉再賞銀五百兩其同在圖古
里克之弁兵著岳鍾琪查郎阿查明到日從優叙賞
二月戊戌
授常賚為鎮安將軍統廿肅等處移駐兵
上諭大學士等曰肅州甘州凉州移駐滿洲兵四千名
又凉州有歸化城兵一千名尚無統領之員寧夏滿
洲兵現今不過六百名著戶部右侍郎傅泰前往署
理寧夏將軍印務其肅甘凉等處兵丁著常賚前往
給以鎮安將軍印信令其統領仍聽大將軍岳鍾琪
調遣又
諭曰常賚統領五千兵丁或應會駐肅州或應會駐安
西或仍暫分駐於肅甘凉等處爾等行文知照各該
處外再傳諭大將軍岳鍾琪署總督查郎阿此五千
兵丁如有調遣俾其自為一隊令常賚統領不可零
星分派與綠旗兵丁混雜一處恐滿漢彼此推諉轉
有未便留此大隊為應援夾攻之師甚為有益
擢甘肅布政使孔毓璞為都察院左副都御史仍留肅
州辦理軍務
庚子
命晉貝子頗羅鼐及其子台吉珠爾瑪特策卜登爵
上諭理藩院曰布魯克巴部落人等互相讐殺貝子頗
羅鼐遣使解和宣朕威德甚屬可嘉著封為貝勒伊
子一等台吉珠爾瑪特策卜登屢次領兵效力邊疆
著封為輔國公
癸卯
護理寧遠大將軍紀成斌奏賊退後防禦應援
事宜
命岳鍾琪核議以
聞
紀成斌奏言準噶爾賊兵在鄂龍吉者以正月
十一日十二日退去尋有鄂爾多斯餘丁被擄
脱歸詢之知賊已遠遁臣復遣人各路偵探俱
無賊兵蹤跡即於木城噶順鏡兒泉察罕哈瑪
爾洮賚廋集所在各設卡倫置兵更戍以資哨
望再我軍凡十二營自東至西首尾倉猝不能
相應臣計各標營兵中除被創有病者令其調
養外現在精兵可得一萬一千餘名更選九千
令總兵官張元佐樊廷顔清如曹勷分領防禦
東西中三處聯絡應援奏入得
旨紀成斌但言挑出精兵一萬一千餘名其固守營盤
若干並安西肅州之兵六千人作何分駐之處並未
詳晰且牧放官羊之鄂爾多斯餘丁被擄逃回則各
厰牧放之兵亦必有被賊擄去者其陣亡若干被創
若干皆未言及著傳諭大將軍岳鍾琪逐一查明據
實密奏如戰陣損傷之兵内有殘廢者照例給與半
餉其被擄逃回之鄂爾多斯餘丁著送來京有詢問
之處準噶爾降夷托克托和及所獲賊夷布庫著一
併解京
乙巳
命代駐藏將士
上諭大學士等曰駐藏之官弁兵丁等已經數年未曾
更換朕心深為軫念查從前派往之兵係陜西一千
名四川一千名今陜西兵丁現有征𠞰準噶爾之事
難以派往西藏四川新募充伍之兵甚多著提督黃
廷桂巡撫憲德酌量於新舊兵丁内揀選二千名前
往西藏將從前駐藏之兵換回其弁員等自總兵以
至千把亦應更換若大員内一時不得職銜相當之
人可揀選幹員加銜委署前往
奬諭貝勒頗羅鼐
上諭頗羅鼐曰朕為統一天下之主凡四海生靈一視
同仁無分中外乃者附近帕爾城之布魯克巴地方
人等起釁搆兵互相仇殺朕聞之深為不忍軫念於
懷爾能仰體朕意遣使與班禪額爾德尼之使一同
前往和說又遣使宣諭朕之恩德布魯克巴地方人
等遂感悟息争輸誠向化各帶部落敬順無違且請
朕施恩訓誨朕甚嘉悦布魯克巴地方人等自兹以
往宜各守疆界共相和睦永遵佛教祇奉恩綸如能
黽勉力行朕自益加優眷布魯克巴之諾顔林親齊
雷喇卜集後身喇嘛扎色禮布魯克古濟等著加恩
賞賜噶碧東羅卜喇嘛率衆先歸尤為可嘉著從優
賞給以示朕懷遠嘉順之至意爾可將此諭旨宣諭
布魯克巴地方人等知之
丁未
增給軍營兵月米
上諭大學士等曰從前阿爾台兵丁駐劄之時糧運維
艱是以廷議每兵每月祇給米一斗併羊價五錢邇
年以来羊價漸長所給銀兩不足羊隻之值月米一
斗亦有未敷不免半菽之虞朕心深為軫念查察罕
廋爾每年屯種所獲富有餘貯而運送糧石較前亦
易著將現今調撥軍營防守之滿洲兵丁每名月給
米二斗四升九合其戍守阿爾台之滿洲兵丁每名
月給米二斗至察哈爾土默特兵丁每名月給米一
斗五升以示朕恩恤兵丁之意
己酉
命代駐藏大臣
上諭大學士等曰西藏駐劄弁兵已降諭旨更換護軍
統領馬拉内閣學士僧格在藏年久朕甚憫念命正
藍旗蒙古副都統青保大理寺卿苗夀前往替回但
二人一時回京新任之人不能熟悉西藏事宜著馬
拉先回留僧格同青保等再辦事一年馬拉僧格各
賞銀一千兩
癸丑
飭諭寧遠大將軍岳鍾琪
岳鍾琪奏軍機事宜十六條一吐魯番地方饒
沃宜廣屯種一吐魯番通伊犁路為逆夷出入
咽喉宜設卡倫一準噶爾所屬回人宜先收撫
一巴里坤等處宜多駐兵以分戰守一出兵襲
擊逆夷使不得駐牧一駐吐魯番兵丁宜酌駝
馬定數一領兵官宜增撥遣一牧放牲畜宜嚴
防範一酌增羊隻以裕兵食一巴里坤新城宜
多積糧石一綠旗兵餘丁無庸增設一酌增車
兵器械一酌移駐吐魯番定期一辦運屯田農
具耔種一聯絡吐魯番巴里坤聲息一預籌進
𠞰兵數奏入得
旨大將軍岳鍾琪陳奏軍機十六條朕詳細披覽竟無
一可採取之處朕心深為憂煩岳鍾琪以從前輕言
長驅直入之說又為賊夷盜趕駝馬既恥且憤必欲
襲擊進𠞰勉強踐復前說若以今日之勢命伊統率
大兵直搗巢穴能保其必勝乎辦奏之事皆未妥協
大學士等將朕旨傳諭之
乙卯
命大學士等傳諭辦理軍需大臣武格馬爾泰
上諭大學士等曰陜甘二省年來辦理軍需雖皆動用
正項錢糧民間無絲毫之費然輸輓糧運伺候差徭
不無勞苦朕已降諭旨加恩奬勉但必得地方大吏
仰體朕心凡料理軍務固不可任其延緩而過於迫
急未免擾民查核錢糧固不可聽其浮銷而過於苛
刻則必致剥民督撫等大員嚴緊一分則州縣官必
於百姓加緊一倍如能寬容一分則小民必得一分
之惠武格馬爾泰二人急公之心皆切但恐諸事過
於苛迫可將朕旨傳諭凡承辦州縣或於原限之外
遲緩無多而其人之才有可用者不妨姑示寬容其
開銷物料脚運之費亦必斟酌時價不可刻意核減
但此旨不可宣露於人恐冇不肖之州縣借此遷延
浮冒其漸不可長也
平定準噶爾方略前編卷二十一
