平定準噶爾方略續編卷十四
乾隆二十六年冬十月丁卯
阿克蘇辦事都統侍郎海明等疏奏建倉積榖
事宜
海明等奏言據阿克蘇阿竒木伯克色梯巴勒
氐等呈稱本年雨澤應時收穫豐裕但回人等
不知撙節請將現收之榖公派五百石建倉積
貯以備賑貸俟積至五十石即停其派收庶儲
積益為充裕等語臣等伏思新疆積榖於回人
生計有益且出自伊等公請自應准行臣等仍
不時察核奏入報
聞
參贊大臣舒赫德等疏奏安插莽噶里克等所
屬回衆
舒赫德等奏言臣於九月十三日至闢展會同
德爾格查辦安插回人據吐魯番公素賚璊呈
稱從前莽噶里克所管回人等及原住額林哈
畢爾噶之沙呼里烏默特所管回人俱係我父
額敏和卓暫管因吐魯番所屬不敷差遣是以
將此等回人均派其所借官榖亦一體支給今
回部平定自應分析安插等語臣等𫝊詢沙呼
里烏默特回人僉稱安插已久不願移往額林
哈畢爾噶其莽噶里克所管回人亦願照舊安
插臣等擬將莽噶里克屬人五百餘戶設四品
伯克一員總管五品伯克二員協辦六品伯克
五員分管其沙呼里等屬人七十四戶即以沙
呼里為五品伯克總管烏默特為六品伯克協
辦俱歸闢展大臣統轄奏入報
聞
御前侍衛副都統安泰等疏奏屯田兵民挈眷事宜
安泰等奏言臣等欽奉
諭旨將烏魯木齊屯田兵丁可否遷移家口之處查
奏伏查巴里坤地寒霜早若將屯田之兵移於
烏魯木齊甚為有益其現駐兵丁臣等詳加詢
問衆俱樂從惟請於收穫後回籍挈眷臣等擬
咨會楊應琚從安西等處按其程途遠近給與
車輛口糧於明年三四月前來再楊應琚有招
徠游民之舉俟送到時酌給地畆其口糧籽種
器具均須借給至起蓋房屋亦請官借銀兩令
其自營工作官為查核照水田例六年陞科其
借給官項分年陸續扣還但不便與兵丁雜居
應令於臣等駐劄相近之地安插奏入報
聞
己巳
議科卜多駐兵屯田事宜
定邊左副將軍成衮扎布等奏言臣等欽奉
諭旨籌議移駐烏里雅蘇台兵丁在科卜多屯田查
烏里雅蘇台現有卡倫二十八處從前原駐侍
衛以資防守今新疆平定應請各留台吉一員
所有侍衛俱可撤回其屯田兵丁先派綠旗兵
一百名官給籽種農具俟收穫後再將喀爾喀
都爾伯特扎哈沁人等派往仍派喀爾喀兵一
百名以備參贊大臣等差遣餘兵俱行撤回奏
入得
旨軍機大臣議奏尋議酌減烏里雅蘇台兵丁以節
虚糜之費屯田科卜多以省糧運之繁成衮扎
布等既經籌度情形應如所奏派參贊大臣一
員領綠旗兵一百名前往科卜多屯田領喀爾
喀兵一百名以備差遣本年收穫後再將喀爾
喀等揀選派往將來積貯日豐則烏里雅蘇台
官兵俱可漸次移駐以展喀爾喀游牧與塔爾
巴噶台額爾齊斯互為掎角至卡倫侍衛臣等
原議暫裁其半俟來年全行裁撤但軍營侍衛
似應酌留數員以備差遣請於新到侍衛内揀
留四員餘俱撤回其各卡倫酌留台吉俟將來
再行定議奏入得
旨烏里雅蘇台既留侍衛四員著再留二員派往科
卜多以備參贊大臣差遣餘如所議行
參贊大臣阿桂疏奏辦理哈薩克越境游牧
阿桂奏言喀爾喀梅楞達什敦多卜等追嗎哈
沁被掠遇哈薩克游牧之彰固斯得釋復派兵
相助尚屬恭順但據達什敦多卜等告稱哈薩
克等又來塔爾巴噶台之布庫什河游牧查去
年伊柱領兵驅逐勒卜什等處游牧之哈薩克
時因伊等隨即遷移是以未加懲創今復蹈故
轍恐日久生玩擬俟搜𠞰嗎哈沁竣事領兵親
往嚴行驅逐仍收其牲隻示罰如稍有支吾即
將為首一二人拏赴伊犂其彰固斯等既經協
助我兵應量加奬賞令其遷移奏入報
聞
左都御史永貴等疏奏霍罕額德格訥等處情
形
永貴等奏言從前額德格訥之阿濟比等與霍
罕額爾德尼伯克因搶掠貿易人等成釁臣舒
赫德曾於霍罕使人額里卜密爾琿回部時諭
令和好旋據額里卜密爾琿復來向噶岱默特
告稱布魯特等又行阻截拏獲十人噶岱默特
查訊俱係樵採之人並未生事但去年霍罕曾
搶割額德格訥田禾額德格訥人等乘霍罕與
霍集雅特部落相攻搶掠報復又據額德格訥
阿濟比等使人額勒韜第懇請遣使往諭霍罕
臣等查額德格訥人等前見霍罕有事意圖僥
倖續因畏勢來求講解遂以理斥責曉示並檄
行霍罕隨令額里卜密爾琿與額勒韜第等同
回嚴飭各守疆界不得滋事伊等俱各聽從再
額爾德尼伯克從弟阿卜都爾璊與霍集雅特
之丕色勒伯克交通謀害額爾德尼事洩被殺
霍罕因攻霍集雅特丕色勒伯克迎敵額爾德
尼被圍有伊等兩部落之大阿琿講和暫已息
兵謹將前後情形及曉示文書恭呈
御覽奏入報
聞
癸酉
命酌辦伊斯拉木罪案仍曉示回人
上諭軍機大臣曰永貴等奏照管屯田回人伊斯拉
木因回人台因和卓之妻辱詈起釁刺殺台因和
卓并傷及其妻與弟不應引照回經出財抵罪應
依鬭殺律擬絞等語伊斯拉木以兵刃鬭毆致有
殺傷按律擬絞情罪允當但據奏稱伊從前隨副
將軍富德在阿喇巴捉生始知將軍兆惠等堅守
信息曾賞給翎頂而回經又有死者之家如願受
普爾一千騰格免其抵償等語著詢問死者親屬
情願與否如不願受財仍將伊斯拉木論抵此案
特因伊斯拉木稍有勞績是以格外加恩否則案
律定擬斷不姑寬仍曉示回衆知之
丙子
訓飭喀爾喀郡王車木楚克扎布等追捕塞卜騰不
力
上諭軍機大臣曰成衮扎布奏車木楚克扎布等報
稱領兵追捕嗎哈沁塞卜騰等於八月十九日在
和爾沁河尋蹤前往二十五日抵額爾齊斯哨探
人等捉生詢問知塞卜騰等已入俄羅斯隨追至
俄羅斯之鏗格爾圖喇向瑪玉爾等索取據云塞
卜騰等男婦一百六十餘口投來已行文吉納爾
衙門俟回文到日再定等語塞卜騰等攜帶家口
行走若果速行追襲何至使入俄羅斯且俄羅斯
邊界並無城郭果直入搜捕自必弋獲車木楚克
扎布莽古賚辦理遲延甚屬錯謬著嚴行申飭賊
入既入俄羅斯天氣漸寒官兵不必久駐即回烏
里雅蘇台休息此次哨探行走之都爾伯特烏梁
海等捉生探信殊為出力都爾伯特貝勒巴桑著
賞給縀疋兵丁等俱酌量賞賜以示鼓勵
丁丑
命安置回人阿卜都賚於京師
軍機大臣奏言玉古爾阿竒木阿卜都賚因需
索多倫回人革職遵
旨解京今據納世通等派員解送前來查阿卜都賚
係庫爾勒回人散秩大臣伯克托克托之弟托
克托隨征庫車持檄往諭為逆賊等誘害因令
伊弟隨營效力續將多倫回人移居哈喇沙爾
以阿卜都賚為阿竒木管領又查從前海明等
解送掠奪商人之冲噶巴什烏默爾比來京蒙
恩旨賞給馬甲錢糧歸入回人佐領安插今阿卜都
賚應否按律治罪及照例安插之處伏候
欽定奏入得
旨阿卜都賚著照烏默爾比辦理
辛巳
葉爾羌辦事都統新柱等疏奏辦理錢法事宜
新柱等奏言據管理錢局同知圖桑阿等呈稱
上年九月初七日辦理鼓鑄錢文迄今一載以
錢五十文為一騰格計共八萬二百三十四騰
格除兑給三城回人四萬三千九百九十八騰
格外仍存三萬六千二百三十五騰格查回人
兑支普爾錢文近將七十之數增加三十富人
尚可支持貧戶頗形竭蹶嗣後應請從容調劑
不必勒限惟以盡收普爾錢文為止又鑄錢匠
役共九十九人所收普爾漸少請裁去一半以
節糜費奏入報
聞
丁亥
命奬賞追捕塞卜騰等之大臣官兵
上諭軍機大臣曰成衮扎布奏車木楚克扎布等呈
稱俄羅斯鏗格爾圖喇瑪玉爾等奉伊吉納爾衙
門來文將嗎哈沁塞卜騰等一百餘人及軍器馬
匹等物全行送出等語車木楚克扎布等駐兵納
林候俄羅斯信息曾經降旨訓飭今俄羅斯既行
送出即已竣事塞卜騰雖係俄羅斯遵約呈獻非
伊等擒獲但遠道追捕亦與有勞績車木楚克扎
布莽古賚著加恩賞緞四端都爾伯特貝勒巴桑
烏梁海散秩大臣圖布慎領兵追捕喀爾喀協理
台吉恭格向俄羅斯索取頗屬出力俱著賞縀三
端此項派出官兵及都爾伯特烏梁海等官兵仍
酌量賞賜以示鼓勵塞卜騰著嚴行押解來京
戊子
諭陜甘總督楊應琚籌給青海游牧事宜
上諭軍機大臣曰前據多爾濟奏請將從前羅卜藏
丹津游牧之洮賚郭勒等處給與青海扎薩克等
游牧經理藩院議駁此等游牧係羅卜藏丹津舊
地伊逃叛之後久已入官不應再給扎薩克等但
念此時新疆展拓非舊日之比即酌給伊等游牧
亦無不可惟是洮賚郭勒等處是否牧放官馬抑
係向來閒曠之地無妨撥給著𫝊諭楊應琚令其
籌度如尚可查給該扎薩克等即應酌辦不必過
於拘泥俟奏到再降諭旨
庚寅
諭參贊大臣阿桂便道搜捕嗎哈沁
上諭軍機大臣曰成衮扎布等奏嗎哈沁塞卜騰等
供稱上年在齋爾地方見一起嗎哈沁蹤跡沿途
住宿約安六竈向西行走或藏匿額林哈畢爾噶
山僻之處亦未可定已知會駐劄烏魯木齊大臣
等語著𫝊諭阿桂等俄羅斯已將塞卜騰送出無
庸搜捕可於回兵便道將塞卜騰所供賊人留意
查拏如不能弋獲即回伊犂辦事前據阿桂奏已
扺額爾齊斯其如何搜捕嗎哈沁之處一併奏聞
辛卯
陜甘總督楊應琚疏奏招募屯田戶口情形
楊應琚奏言臣前奉
諭旨招募内地無業游民屯田烏魯木齊隨就近飭
諭河西一帶據肅州安西二處招募貧民二百
戶約男婦大小三百名口定於本年十月分為
二起料理前往又肅州高臺縣招民五十六戶
肅州招民四十四戶共三百六十餘名口又山
西臨晉縣民盧文忠一戶五名口寄籍肅州貿
易情願自備資斧不敢煩官資送此外河西附
近一帶聞尚有數百戶情願挈眷前往而屯兵
之願攜家口者現在續行辦送其盧文忠頗知
急公仰懇賞給監生頂帶以示鼓勵奏入報
聞
十一月乙未朔
授原任副都統伊靈阿為藍翎侍衛
上諭軍機大臣曰原任副都統伊靈阿前因獲罪革
職發往阿克蘇效力今據永貴等奏伊諳悉回部
事宜請派往巴爾楚克管轄駐劄兵丁著加恩授
為藍翎侍衛
辛丑
議辦送新疆挈眷兵丁事宜
理藩院尚書富德等奏言臣等查閱察哈爾兵
丁及新舊厄魯特等尚可派出一千名效力新
疆但此次係挈眷前往非換班兵丁可比應於
次年三月起程派察哈爾總管副總管等官獲
送其編設佐領支給馬駝賞給孳生牲隻整装
銀兩均照例辦理奏入得
旨軍機大臣議奏尋議臣等前議派出索倫官兵官
員預支俸銀一年兵丁賞整装銀二十兩營長
等月支鹽菜銀六兩跟役六名馬十匹佐領等
月支鹽菜銀四兩跟役四名馬八匹驍騎校等
月支鹽菜銀二兩跟役二名馬六匹兵丁月支
鹽菜銀一兩五錢馬二匹每二兵公用跟役一
名月支鹽菜銀五錢賞銀二兩及帳房鑼鍋等
項今察哈爾安插官兵應照例辦理但伊等係
挈眷行走應請酌加整装銀各十兩加給人口
各馬一匹駝一隻又按戶折給帳房銀四兩鑼
鍋銀二兩其沿途支給口糧及選派官員護送
俱如所奏辦理至官兵馬駝向例於到營之日
交回此次應即行賞給俟立有産業時再將鹽
菜銀兩停止統計護送官兵需用銀六萬餘兩
從戶部關領又需馬二千八百餘匹在達里剛
愛商都達卜遜淖爾太僕寺牧羣内抽撥駝一
千隻行文西林郭勒盟長等將軍需餘駝㨂送
如不足即令該總管巴爾品等於牧羣補給再
兵丁等既挈眷前往所有跟役賞項毋庸辦給
即為閒散餘丁等製備軍器之用奏入
上從之
丁未
訓諭左都御史永貴辦理回人事宜
上諭軍機大臣曰永貴奏稱回部伯克等往往朘削
所屬其奸徒又喜造言生事搖惑衆心請徧行曉
諭嗣後大小回人倘事有欺飾除按情定罪外量
其事體之輕重生計之貧富酌量罰取牲隻什物
歸公遇有廉謹之伯克頭目良善之回人加以奬
賞等語化導回人遷善改過有犯必懲自屬應行
之事若事有欺飾即定為罰項既非贖鍰之義不
過徒滋繁瑣耳且所罰牲隻什物或辦理不善致
有侵蝕反貽回人口實尤為非體總之辦理回衆
事務宜因其性情風俗而利導之非可盡以内地
之治治也即内地人等豈竟全無欺飾耶回人等
果係奸惡自當明正典刑不止罰贖若欺飾之事
安能保其必無惟應懲創者懲創之應約束者約
束之如謂區區牲隻什物遂可以賞善罰惡於政
體人情均不可行著𫝊諭永貴知之又
諭曰永貴奏請於伯克子弟及回人内視其人可造
就者酌量揀選學習辦事請賞戴金頂以示鼓勵
等語尚屬可行即照所請賞給
左都御史永貴等疏奏籌運回城入
貢方物事宜
永貴等奏言查葉爾羌喀什噶爾歲例各
貢葡萄一千觔本年五月起程僱覓回人牲隻送
至哈密約費一千餘兩其内地驛站不在此數
較之本價過多臣等酌議將此項運費購買騾
頭於應
貢金玉之時令派出官兵帶至哈密或於千觔内
㨂選一二百觔入
貢餘者令回人按時價折交以為官兵鹽菜銀兩
之用奏入得
旨如所請行
辛亥
參贊大臣阿桂等疏奏驅逐越境游牧之哈薩
克情形
阿桂等奏言臣等聞自哈薩克脱出之厄魯特
等告稱哈薩克等又在塔爾巴噶台以内游牧
因領兵速往八月二十六日有哈薩克等在卡
倫外探知臣阿桂在營隨即投見詢係霍濟伯
爾根屬人因嚴行申飭令𫝊頭目來見次日見
游牧之哈薩克等抛棄什物連夜奔逃據厄魯
特等告稱伊等畏懼兵威臣慮其過於驚擾隨
追令轉回加以撫慰有彰固斯巴圖爾等三十
餘人先來服罪餘人俱陸續前來臣復分途查
勘越境之哈薩克等約二千餘戶已全行逐出
但伊等散處游牧惟貪小利雖據稱不敢再來
亦未可深信臣等仍不時巡查計駐兵設卡之
後自當歛跡奏入報
聞
壬子
諭烏魯木齊辦事副都統旌額理等辦理哈薩克貿
易事宜
上諭軍機大臣曰安泰駐烏魯木齊二年每年辦理
哈薩克貿易數次本年自五月貿易後迄今未來
哈薩克等見小貪利若概從優渥則難乎為繼或
過示減省則遠人疑阻惟在大臣等悉心籌酌調
劑得宜今旌額理等接辦時宜加意體察固不可
刻覈以阻歸順之忱亦不可虛糜以啟覬覦之漸
總之内地貨物有餘而邊境馬匹最要化無用為
有用莫善於此但不可因朕此旨遂不知節制著
傳諭旌額理等悉心妥恊辦理
議瑪納斯等處屯田事宜
御前侍衛副都統安泰等奏言查原議瑪納斯庫爾
喀喇烏蘇晶河三處屯田共需綠旗兵八百名
今按照兵數應派都司守備各一員千總三員
把總六員其管理糧務查瑪納斯與羅克倫相
近可令該處巡檢兼辦晶河等處派員辦理以
范時綬駐劄三屯之中往來巡察其駐防瑪納
斯庫爾喀喇烏蘇由烏魯木齊派索倫兵各六
十名晶河由伊犂派索倫兵五十名屯田兵三
人給馬二匹駐防官兵之馬共需八百四十餘
匹馱載口糧籽種軍器農具需駝一千三百餘
隻恐有不足又製車一百輛以所換哈薩克馬
匹輓運所有官兵鹽菜銀兩瑪納斯等處由烏
魯木齊支領晶河由伊犂支領奏入得
旨軍機大臣議奏尋議臣等前議來年在瑪納斯等
處屯田酌派官兵及就近由伊犂烏魯木齊分
辦口糧籽種令范時綬駐劄辦事今安泰等所
奏派出屯田管糧各官及應行派辦駐防官兵
馬駝諸務俱係按照情形應如所奏辦理奏入
上從之
癸丑
命肅州鎮總兵五福署安西提督
上諭大學士曰據楊應琚奏安西提督劉順現在患
病尚須調理來歲移駐巴里坤請以肅州鎮總兵
五福署理提督印務等語劉順著暫行解任調理
安西提督印務即著五福署理並令帶兵移駐巴
里坤
命加賞阿竒木伯克鄂對等養廉
上諭軍機大臣曰前因回人舊習凡伯克等多朘削
所屬是以賞給各城阿竒木伯克等錢幣地畆及
供役之人俾得奉公自愛近聞葉爾羌伯克鄂對
喀什噶爾伯克噶岱默特等頗知守分無苛擾回
人之事深屬可嘉念伊等歸誠日久效力有年著
於官給六百騰格外再加二百以示鼓勵此次係
出自特恩不可援以為例
丙辰
命理藩院衙門承辦回部事務
上諭軍機大臣曰永貴等奏回部各城阿竒木等伯
克俱由辦事大臣給與印信執照開載職掌造册
報明軍機處等語軍機處承辦頗多理藩院專理
蒙古事務尚可兼辦回部著將理藩院五司内派
出一司專辦回部事務其酌擬司名及應設官員
數目承辦事宜該部詳悉定議具奏
命賞原任布政使𫝊靖職銜
上諭軍機大臣曰永貴等奏原任布政使𫝊靖在阿
克蘇喀什噶爾效力贖罪頗知勤慎等語𫝊靖著
加恩賞給七品筆帖式職銜
命賞試用參將新德原任遊擊白衣保等職銜
上諭軍機大臣曰據德爾格奏管理屯田試用參將
新德原任遊擊白衣保在屯二年甚屬奮勉等語
新德著加恩補授參將遇缺即補白衣保著賞給
千總職銜
壬戌
命哈密貝勒品級玉素富往代吐魯番郡王額敏和
卓
上諭軍機大臣曰前因額敏和卓玉素富皆回部舊
人若令伊等更替駐劄辦事於新疆有益去年玉
素富來京曾諭令在哈密休息年餘今額敏和卓
當還吐魯番休息以玉素富往代玉素富著即整
裝候此次入覲回人等還至哈密時即同護送之
乾清門侍衛等帶領前往玉素富至葉爾羌額敏
和卓即回游牧候來年入覲回人等經過吐魯番
時再同侍衛等來京玉素富亦授為參贊大臣應
得公項照例支給伊子伊勒巴喇伊木看守游牧
著加恩賞戴孔雀翎
癸亥
葉爾羌辦事都統新柱等疏奏籌糶和闐餘糧
新柱等奏言查和闐回人所交乾隆二十四五
等年糧石除官兵支領外仍餘一萬四千四百
餘石臣等飭令丑達照時價出糶除糶過三千
六百餘石外仍有萬餘石存倉陳陳相因恐致
朽腐據阿竒木伯克阿什默特等呈稱回人每
年交正項普爾二萬四千騰格每月復以普爾
三千騰格換易新錢故官糧難於銷售若准以
紬布牲隻作價尚可通融又所屬克勒底雅每
年採金入
貢仍有贏餘亦可作價如蒙允准每年願認糶糧
石一千八百帕特瑪等語臣等伏思回人紬布
價值較糧石頗賤牲隻價雖稍昂仍減於内地
辦送金亦通行之物俱可濟用且伊犂布價甚
貴若由臺站轉運於兵丁等衣服有益奏入得
旨如所請行
議回城錢法事宜
軍機大臣奏言新柱等奏回人以普爾錢文兌
換新錢不能全行交納又鑄錢工役過多請量
減一半以節糜費等語欽奉
諭旨俟臣舒赫德到京時議奏臣等查葉爾羌鑄錢
一年共得八萬餘騰格阿克蘇又開局鼓鑄與
舊普爾參雜行使但回人貧富遠近不同不能
全收舊錢以足十萬騰格之數臣等愚見新舊
錢參雜自可流通無庸急於收舊若新錢鑄至
十萬騰格時舊錢收盡自當停鑄或尚有舊錢
則仍行添鑄以盡收舊錢為度每月不限定數
於回人生計有益至錢局所鑄無多其工役等
自當裁減俱應如所奏辦理奏入
上從之
平定準噶爾方略續編卷十四
