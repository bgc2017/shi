平定準噶爾方略前編卷六
康熙五十八年春正月戊戌
議築城于鄂勒錐圖郭勒及茂岱察罕廋爾
振武將軍傅爾丹等疏言鄂勒錐圖郭勒土田
肥沃四時寒暑與内地同宜築城駐兵其設立
驛站員外郎保住已自殺虎口至鄂勒錐圖郭
勒一路詳視水草甚佳應設三十六站議政大
臣等議如所請奏入得
旨鄂勒錐圖郭勒居喀爾喀游牧地方之中與大兵駐
劄處相隔千里今欲衛護喀爾喀應于阿爾台科卜
多等處築城遠立哨兵方是伊等既奏鄂勒錐圖郭
勒之田地肥饒寒暑與内地相同應築城以貯糧餉
或于科卜多地方另築一城駐兵看管充發人等耕
種其應否築城之處著問保住及喀爾喀王貝勒貝
子公等會議具奏尋議(臣)等遵
旨訽保住及自軍前來喀爾喀王等據言科卜多地隔
大河水漲時輒阻行且材木難致修築不便近
科卜多地曰茂岱察罕廋爾水草佳美木亦易
購且其地去鄂勒錐圖郭勒千里與喀爾喀接
壤應于其地更築一城屯兵于衛護計尤便其
間宜設幾站及發人往耕種者並宜安插應令
將軍傅爾丹等詳視地形確議具奏奏入
上從之是秋八月傅爾丹等疏言茂岱察罕廋爾及鄂
勒錐圖郭勒二地各築一城每城置屋二千間
自鄂勒錐圖郭勒至茂岱察罕廋爾宜設十一
站議政大臣等議應如所奏令理藩院遣司官
一人往同將軍設立驛站其夫馬車輛並視前
者古北口外設站例耕種之人于築城建房畢
時陸續發往俟耕種一年再遣官兵駐防奏入
得
旨依議設立驛站之處甚屬緊要著兵部尚書范時崇
前往料理
癸夘
命額駙吳爾衮赴軍前
先是額駙吳爾衮以母喪召還至是仍
命赴軍
諭曰今年大兵既不前進若發兵襲擊則策妄阿喇布
坦情形自露著派盛京烏拉察哈爾索倫喀喇沁及
内地喀爾喀兵一萬自前年進兵處往彼襲擊出兵
時不必派厄魯特王車凌旺布公多爾濟塞卜騰之
人又前欲令盛京三千兵越過巴里坤地方今暫行
停止此次襲擊之兵令六月發往及秋而回倘今年
不便襲擊來年另為籌度爾到傅爾丹處詳議後即
差人到巴里坤將軍處會議具奏
二月壬戌
靖逆將軍富寧安奏請築城于庫克車勒
富寧安奏言烏蘭烏蘇四面皆山地隘不可以
多駐兵庫克車勒形勢寬衍且去烏蘭烏蘇近
應擇庫克車勒地有水草處築城浚池駐兵二
千遣大臣二人管理鄂隆吉噶順哈洮等處並
築堡各駐兵一千所在各遣大臣一人管理約
洛圖烏蘭烏庫爾默圖二地去噶順哈洮不遠
亦築堡各駐兵五百庫爾默圖築堡駐兵三百
並令侍衞及副將等官管理諸處悉不産材木
應築土堡每堡相間處築烽墩酌量置兵令其
瞭遠遞送消息庫克車勒等處與巴里坤相間
約三百里應酌量派兵于鄂什希廋集等處設
營以為應大軍駐劄巴里坤如故自烏爾圖哈
畢爾噶一路至庫克車勒鄂隆吉凡設六站(臣)
躬率大臣侍衞往庫克車勒等處相度何處可
築城堡烽墩及展汛界設臺站牧放牲畜等務
一面修築城堡烽墩一面令兵駐劄奏入得
旨下議政大臣知之
癸亥
命分牧駝隻于鄂爾多斯
議政大臣等議曰解往甘肅駱駝五千應送寧
夏令巡撫綽竒撥官及兵丁于察罕托輝水草
佳處牧放冬時進口于寧夏支草料飼養奏入
得
旨此事議未周詳駱駝何必交付漢人仍令蒙古大臣
侍衛並兵丁看守牧放冬時亦在與駱駝相宜之處
牧放何必支領草料著另行詳議具奏尋議曰應令
沿途撥兵遞送駱駝至鄂爾多斯其散秩大臣
殷扎納策凌並侍衛等送駱駝者分兩路一出
張家口一出殺虎口徐徐驅至鄂爾多斯率彼
處官兵擇水草佳處牧放冬時亦于駱駝相宜
處牧放以備巡撫綽竒侍郎色爾圖調撥奏入
上從之
辛未
命都統法喇招撫里塘護軍統領噶爾弼赴四川辦理
軍務
法喇等疏言里塘去打箭爐甚近若遣官招撫
必當歸順巴塘民心與里塘亦相似請遣官一
人先至里塘宣示威德彼若向化即收其地戸
口清冊至巴塘亦如之若有觀望不至者于草
長時以兵臨之彼必不敢我抗應選成都滿兵
五百令協領等領之綠旗提標兵一千化林永
寧兵五百令永寧副將領之并力深入雖巴塘
以外亦可𫝊檄而定若察木多亦來歸順則去
藏不遠矣便當會兵取藏一面檄知西寧雲南
領兵大臣一面星夜請
旨議政大臣等議曰應如所奏即令法喇率兵赴打箭
爐駐劄遣人招撫如有觀望不至者令法喇率
兵進攻里塘巴塘即駐劄巴塘其護軍統領温
普應調取來京成都既有滿洲兵丁應自京師
遣大臣赴成都令其管領奏入得
旨軍前大臣甚多著派護軍統領噶爾弼就彼馳驛作
速前赴四川與年羹堯一同辦理軍務法喇離打箭
爐切近即令領兵前往餘依議
癸酉
定茶禁
都統法喇疏言蒙古及西藏所在悉資茶養生
賊人即據藏地非茶斷難久居我
皇上憫念青海與里塘巴塘人衆非茶不生活以如何
分别禁止令臣等詳議臣等思唐古忒人悉為
賊所迫脅不當禁其養生之物但今松潘路茶
價甚賤青海一帶積茶必多應暫嚴禁俟彼懇
請再酌定數目令其買運至打箭爐外最近者
為里塘遣官招撫令營官收其所管番寨戸口
清冊酌量定數許之買運巴塘以外亦如此例
其打箭爐一路當視番情向背分别通禁議政
大臣等議如所奏奏入
上從之
三月辛巳
命永寧道高其佩赴打箭爐
上諭議政大臣等曰四川總督年羹堯奏據西藏之第
巴達克咱報稱策零敦多卜等將被截取藏之五百
名兵丁自巴爾喀木一路送來其或確實送來或借
送來之便相度地勢探聽信息俱未可定不可不預
為防備此所請甚是爾等詳議具奏尋議曰年羹堯
請自率兵往備之但四川省及松潘打箭爐兩
路軍務並緊要年羹堯自往不便現今議令都
統法喇于青草發時率兵招撫里塘巴塘如第
巴達克咱所報確實應以兵五百屬永寧道高
其佩往會法喇軍相機而行如借此窺探我内
地即以兵𠞰之設所報虚令高其佩率兵還奏
入
上從之尋年羹堯疏報臣等前聞西藏送還官兵消息
恐賊有詐曾奏請令永寧道高其佩前赴辦理
今官兵陸續至里塘者三百七十人其未到者
不過數十人高其佩可毋往里塘至官兵到省
時臣等令滿兵入荆州滿兵中漢兵入臣標一
同操練以待將來調遣議政大臣等議如所請
奏入
報可
乙未
罷吏部侍郎色爾圖都統瑚錫圖以噶什圖辦
理糧餉
撫遠大將軍允禵疏劾吏部侍郎色爾圖現今
奉
旨經理西寧兵餉並不實心辦事恣意遲延推諉縱家
人與筆帖式戴通包攬運米通同扣尅請下色
爾圖等所司嚴審擬罪再色爾圖虧空甚多糧
餉所關緊要請更遣大臣赴西寧料理議政大
臣等議悉如所請現今巴里坤有巡撫綽竒噶
什圖二人應調噶什圖赴西寧料理糧餉其噶
什圖所辦事令侍郎海夀兼管奏入
上從之允禵又疏劾都統瑚錫圖進藏時兵無紀律還
時又不自率兵先行進口請革瑚錫圖職嚴審
議政大臣等議覆如所奏尋色爾圖擬斬解
京監候奏入得
旨色爾圖依擬應斬鎖禁西寧遇有苦差之處差遣瑚
錫圖擬枷號鞭責奏入得
旨瑚錫圖鎖禁西寧遇有效力之處效力
夏四月乙巳
命撫遠大將軍允禵駐兵西寧
允禵疏言據都統延信等稱準噶爾與青海部
人世為婚姻大將軍若將兵出口我軍衆寡青
海人知之準噶爾亦知之今年既不進兵我軍
可毋出口駐劄又參將述明等自喀喇烏蘇來
云準噶爾賊人即與我戰其實懼甚土伯特人
與我兵對壘時其鳥鎗輒高舉放過乘賊不見
向我營但發空鎗觀此知土伯特特為賊所迫
其人心實感
聖恩今我軍號稱三十萬進𠞰遣使前往大功可成議
政大臣等議曰都統延信等既謂大軍不必出
口應于西寧駐劄至一切料理駐劄及留兵若
干所用之馬于何處牧放悉令大將軍酌定奏
入
上從之尋允禵疏言臣遵
旨駐劄西寧相機而行令每佐領下鳥鎗護軍各一人
公策旺諾爾布領之凉州所在每佐領下護軍
各一人副都統寶色領之喀喇沁等處蒙古兵
在寧夏者都統楚宗領之悉赴索羅木駐劄令
莊浪所在每佐領下馬兵各一人都統汪悟禮
副都統伊禮布領之凉州每佐領下所餘鳥鎗
馬兵各一人副都統宗室赫世亨宗扎卜領之
悉赴博羅和碩駐劄以張聲勢再令平郡王訥
爾素公諾音托和揆慧簡親王之子永謙鎮國
將軍敬順蘇爾臣奉恩將軍華玢閒散宗室吳
爾琿等往博羅和碩駐劄諸路兵馬俱令于四
月杪啟行九月入口飼馬自阿什罕站起至索
羅木置十五站站各置馬二十匹自索羅木傍
通柴達木路置五站站各置馬十五匹每站撥
固原綠旗兵各十人青海兵各十人又據策旺
諾爾布報若調青海兵六百于軍營附近駐劄
則于巡守並汛界差遣一切尤便乃令青海首
領于所部兩翼各撥兵三百蘭州所餘護軍一
百二十九人馬兵八百七十一人悉富西寧駐
劄議政大臣等議曰現今調兵出口駐劄汛界
巡守事甚要應令所調青海兵六百于汛界處
不時防守仍令聲言大兵即日進𠞰奏入
上從之
庚申
命靖逆將軍富寧安振武將軍傅爾丹即軍中自授章
京等官
富寧安疏言現今用兵之地西安察哈爾旗下
員缺詣于從征官兵中按其資格並素有勞績
及人材勇健勝鈐束之任者具名舉報與内地
職官一並入奏議政大臣等議如所請奏入得
旨朕曾有旨此次大兵在外如遇章京並護軍校驍騎
校缺出令大將軍即行補授今若照富寧安所奏出
兵地方所出之缺又將軍前人等與内地之人一併
開列具奏必致重複富寧安傅爾丹兩路軍中所出
官員之缺將出征之官兵内所有應陞及人材勇健
善于鈐束素有勞績之人令富寧安傅爾丹等即行
遴選補授俟事竣之後再補行引見如外省駐防官
缺出仍將在内人等題補
壬戌
增哈密及巴里坤驛馬
靖逆將軍富寧安疏言自巴里坤至哈密每站
並設馬匹哈密以外自塔勒納沁起至布隆吉
爾中間伊托特巴勒楚特等十處並戈壁每站
遇事輒用駱駝傳送前者策妄阿喇布坦部人
來投及彼部遣使人至京輒先以巴里坤站馬
送至哈密又自額敏撥馬送至布隆吉爾始乘
驛馬至京自今來投順者衆或彼部之使再來
巴里坤驛馬及額敏馬必不足供請令甘肅巡
撫綽竒于預備設站馬匹中撥一百三十匹巴
里坤站益馬五十哈密站益馬八十不得以應
他務止以給自策妄阿喇布坦處來歸者及其
使人乘騎議政大臣等議如所請奏入
上從之
五月癸未
命振武將軍公傅爾丹于軍前量撤官兵
傅爾丹等疏言據巴林多羅郡王額駙吳爾衮
等言内地扎薩克官兵各備米糧牛羊馬匹至
軍一年以後月給官兵羊兩隻予銀一兩跟役
羊一隻予銀五錢現今羊價騰貴所給不足供
食用請自今内地扎薩克官兵及跟役當給羊
一隻者以銀一兩給之其喀喇沁兵一千歸化
城土默特兵一千及土默特種地兵一千當得
羊價亦視此支給議政大臣等議曰將軍傅爾
丹等軍前現增發黑龍江等處兵三千今兵暫
止不進當于滿洲蒙古綠旗官兵中簡其殘弱
老病者遣歸千餘以其餉量給蒙古兵丁奏入
上從之是秋八月傅爾丹疏言臣等遵
旨簡右衞索倫等處官一百一十人兵丁二千一百六
十八人並老病應遣還至效力來軍原任副都
統常關保等六十八人悉老有疾亦應遣還台
吉蘇克都爾所屬十一佐領中司屯種官二人
撥什庫甲兵七十八人應遣還令于驛站行走
兵丁還者其行月糧及羊價悉增給内地二十
三部扎薩克並喀喇沁及種地土默特兵跟役
數尚不足請每月增銀六千兩每給羊一隻以
銀一兩與之議政大臣等議覆悉如所請奏入
上從之
辛夘
定西吉木等處疆界
差往西吉木等三處定設疆界理藩院員外郎
巴福夀疏言臣𫝊集厄魯特貝子阿喇卜坦並
其所屬台吉阿爾薩郎及貝勒額爾德尼額爾
克所屬宰桑庫魯克貝子車臣所屬護衛車臣
藏布等會同西吉木等三處官示以設立疆界
情狀據貝子阿喇卜坦等云青海人等荷
聖主恩甚厚何惜隙地地可耕者聽兵民悉耕之但留
我等游牧處所足矣臣案西吉木等三處故為
西喇郭勒蒙古部人游牧所在兵民先已耕種
其隙地令蒙古人等游牧如故達里圖地有車
臣貝勒屬人與兵民依水道相雜耕種以西吉
木水源並淖泥草墩地不可耕蒙古人等游牧
其間循水而下則兵民與貝勒額爾德尼額爾
克及貝子阿喇卜坦等屬人悉在兩岸交錯種
地臣即會同所司並台吉宰桑等令于交錯耕
種處立界不得逾越議政大臣等議令巴福夀
以所設之疆界交明巡撫綽竒而還奏入
上從之
六月甲辰
命靖逆將軍富寧安振武將軍傅爾丹預備明年進兵
傅爾丹等疏言臣等遵
旨遣貝勒丹津多爾濟等往與將軍富寧安等議巴里
坤並阿爾台兩路官兵馬畜軍器口糧俱已足
用今年可進兵襲擊但今已使人到策妄阿喇
布坦處俟使者還如策妄阿喇布坦仍前飾詞
推托來年即令兩路兵進𠞰今歲可暫停襲擊
兵議政大臣等議曰兩路兵馬駐劄有年前歲
軍未深入今年雖遣使臣往宜乘馬肥士集會
議襲擊但歲候已遲應停襲擊兵令兩路將軍
預備來年進𠞰奏入
上從之
丁未
四川總督年羹堯護軍統領噶爾弼奏報西藏
軍情
年羹堯疏言近者偵西藏諸部落以貝勒達顔
病故人人有相吞併意又聞策零敦多卜現令
左哨頭目春丕勒率兵六百餘過喀喇烏蘇河
往青海又聞發兵八千來藏已至葉爾羌克勒
底雅臣思自藏至打箭爐南路險遠北路平近
里塘現駐大兵南路可以無虞惟北路宜預為
之防臣等已調兵防守中渡河口又酌調提標
兵丁于打箭爐附近駐劄防守霍耳一路尋年
羹堯噶爾弼又疏報偵策零敦多卜率兵六千
止二千為準噶爾部人餘悉脅之俱來者且其
同將兵三濟舉動輕躁與策零敦多卜不和其
一郭莽喇嘛即策零敦多卜之弟也臣等遥揣
賊情策零敦多卜深知策妄阿喇布坦殘忍又
與三濟不和懼不自保近者調夫修築布達拉
城池其意欲得為藏王即率衆歸附矣臣以為
可密諭策零敦多卜速來歸順使守西藏令除
三濟以自效奏入報
聞
丁巳
都統法喇奏報平里塘進撫巴塘
法喇等疏言臣等遵
旨令副將岳鍾琪率綠旗兵先行臣親率滿洲兵至打
箭爐據副將岳鍾琪等云一至里塘即𫝊集達
瓦喇木扎木巴第巴塞卜騰阿住等且撫之若
等支吾抗拒不肯獻其戸籍即擒達瓦喇木扎
木巴第巴塞卜騰阿住及其從人以來臣等即
數其窺探我師之罪恐遲則滋事不俟奏請已
取其七人以軍法誅之撫慰里塘所屬並宣示
巴爾喀木處復令副將岳鍾琪率綠旗兵一千
進取巴塘議政大臣等議曰都統法喇統兵招
撫巴塘受撫之後即駐其地防守不可不增兵
策應請令護軍統領噶爾弼及總督年羹堯于
現駐打箭爐滿洲綠旗兵中選調益法喇軍于
成都滿洲兵中撥往打箭爐駐劄巴塘與雲南
中甸相近請令都統武格偵探準噶爾消息率
兵接應松潘與打箭爐相近請令副都統寧古
禮等亦偵探準噶爾消息率兵援應奏入
上從之尋年羹堯噶爾弼疏言據副將岳鍾琪等報里
塘就撫後即遣人至巴塘招撫及率兵行至巴
塘所屬立登三木巴地遇前遣往招撫之人率
領喀木布第巴所遣之人來歸已受之更令喀
木布第巴書其所屬戸口人數俟大兵到巴塘
獻之議政大臣等議覆曰巴塘既已就撫應令
都統法喇仍駐劄巴塘防守奏入
上從之是秋年羹堯噶爾弼又疏言據遣往巴塘知府
遲維德等報乍了察木多察哇三處胡土克圖
羅布藏那木扎爾等欲歸順舉其所屬喇嘛民
人戸口來獻即遣郎中鄂賴遊擊黃喜林等持
銀牌茶緞輕騎前赴三處撫諭犒賞更令詳察
三處形勢還報議政大臣等議令年羹堯等俟
郎中鄂賴等還即以彼處情形及所得一切消
息奏
聞奏入
上從之年羹堯噶爾弼又疏言前議政大臣等議令于
駐劄打箭爐滿兵中選撥益法喇軍及發成都
滿兵駐打箭爐今里塘巴塘並投順而乍了察
木多察哇亦相繼來歸里塘巴塘現今所駐滿
漢兵二千七百且偵探賊兵一無消息請停調
撥原駐打箭爐滿兵議政大臣等議如所請
奏入報
聞
秋七月癸酉
命都統武格議駐赴滇滿兵
武格等疏言江寧兵已抵沅州沅州地狹不可
久駐遂以湖南湖北雲南貴州諸營馬先給江
寧兵四千九十八匹前鋒自為一起八旗官兵
為四起令副都統吳納哈率之赴雲南俟浙江
兵到亦視此行令副都統噶什率之赴雲南臣
等即馳至雲南詳視駐兵形勝處及如何安置
兵馬再入奏議政大臣等議曰請令都統武格
俟兵馬悉到與所在有司集議于附近雲南形
勝處酌定駐劄仍以時偵探準噶爾消息令其
策應法喇奏入
上從之
九月乙未
命封新瑚畢勒罕為達賴喇嘛以兵送至西藏
先是大將軍允禵疏言扎穆揚善木巴等自西
藏來歸公策旺諾爾布等送之至西寧詢扎穆
楊善木巴等云策零敦多卜三濟等領兵駐藏
聞三濟將于三月間還策妄阿喇布坦處再策
零敦多卜聞大兵分路進𠞰恐不能支欲于五
月間逃歸奏入報
聞至是
上諭議政大臣等曰此次差往西邊瑚必圖等前來回
稱策零敦多卜等及土伯特衆喇嘛民人俱言在西
寧見有新瑚畢勒罕實係逹賴喇嘛之瑚畢勒罕天
朝聖主將新瑚畢勒罕安置在達賴喇嘛禪榻上座
廣施法教實與衆人相望之意允協且土伯特處時
有瘴氣厄魯特之子孫不能滋生多生疾病有何貪
戀之處惟懇天朝聖主將法教速為廣施觀此情形
似易結局今將新瑚畢勒罕封為達賴喇嘛給與印
冊于明年青草發時送往藏地令登達賴喇嘛之座
送往時著大臣帶滿洲兵一千名蒙古兵一千名土
番兵二千名綠旗馬兵一千名步兵一千名前去其
行糧牲畜接續之處令大將軍辦理再由巴爾喀木
帶四川滿洲兵一千名綠旗兵一千名土番兵酌量
派往其行糧牲畜接續之處令年羹堯辦理青海王
貝勒貝子公等亦帶領屬兵或一萬或五六千送往
前去策零敦多卜等若實為法教自必俟達賴喇嘛
登禪榻後然後前去若不行等候遁去即為無耻之
賊此行大將軍帶領兵馬在梭羅木週圍水草佳處
駐劄兼令其照管青海家屬四川兵二千名出口駐
劄兼照管王察罕丹津行裝事關甚大將此旨傳諭
大將軍處令伊等公同確議具奏又青海王台吉等
令大將軍傳集一處曉諭唐古忒國内達賴喇嘛班
臣法教原係爾祖上設立今策妄阿喇布坦無故將
拉藏殺害令寺内喇嘛各自散去將衆鄂里格一路
截斷令達賴喇嘛禪榻空虛從前爾將此新瑚畢勒
罕稱為達賴喇嘛之瑚畢勒罕若安置在達賴喇嘛
禪榻為法教廣施之事我等願捨命效力業經保奏
土伯特之喇嘛民人及阿木島地方喇嘛等俱亦稱
為達賴喇嘛之瑚畢勒罕皇上將此瑚畢勒罕特封
為達賴喇嘛于明年一同送往藏地令登禪榻將法
教廣施放開衆鄂里格一路令其販賣茶布此正宜
效力之時爾等應各帶兵丁與送去之大臣會同一
處前去爾等之意如何令伊等各陳已意會盟畫一
具奏俟會盟完時令都統延信楚宗公策旺諾爾布
侍讀學士常授等由固關來京具奏
平定準噶爾方略前編卷六
