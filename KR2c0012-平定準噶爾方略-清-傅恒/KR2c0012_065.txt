平定準噶爾方略正編卷十一
乾隆二十年夏四月己巳
命輝特貝勒齊木庫爾與副將軍阿睦爾撒納一同
進兵
上諭軍機大臣曰從前派貝勒齊木庫爾在屯田處
駐劄特因事勢尚在未定屯田地方不可無一幹
練之員防守彈壓特將齊木庫爾派往今大兵業
經進發一路情形罙入無阻屯田事務易於辦理
而齊木庫爾又在伊弟阿睦爾撒納前屢次陳請
情願同往軍前效力即照阿睦爾撒納所請令齊
木庫爾一同進兵其屯田事務即交與派出之台
吉克伯克協同塔爾瑪善辦理
辛未
協辦陜甘總督劉統勲疏奏添設驛站馬匹事
宜
劉統勲奏言口外遞送文報軍臺地方空闊每
站設馬二十六匹如遇差使絡繹或馳驛人員
由塘行走即虞不敷並非口内州縣地方可雇
民馬添補者比昨據將軍永常咨稱大兵於五
月内即可凱旋現在成功在即塘驛差使必多
口外各塘實有應須籌議之處查安提肅鎮兩
標俱有備戰餘馬若於此内每塘撥給馬一十
四匹於軍臺馳遞甚為有益原安塘站係由驛
撥馬即隨馬撥夫現在議增馬匹應即從各營
兵丁内派往照料酌給口糧以資食用奏入報
聞
壬申
定邊左副將軍阿睦爾撒納等疏奏集賽宰桑
齊巴漢等率衆來降
阿睦爾撒納等奏言四月初八日貝子策布登
扎布普爾普等文稱據協理台吉達什等領兵
至集賽見喀喇阿濟爾罕地方有人游牧即欲
擒挐有得木齊丹畢前來告稱我係都噶爾宰
桑屬下得木齊情願投誠已差人送信宰桑都
噶爾即來投誠初九日集賽宰桑齊巴漢迎於
途次告稱我游牧在額米爾河情願歸附前來
迎接我等五集賽共六宰桑我兄烏克圖原係
宰桑為達瓦齊拘禁今年二月將我補放宰桑
由伊犁放回游牧再宰桑達瓦僧克爾二人亦
為達瓦齊拘禁尚有舊宰桑策伯克達什策凌
杜爾把齊巴漢此三人内杜爾把齊巴漢現在
伊犁餘皆在游牧地方我聞大兵前來信息即
赴投誠未及送信與衆宰桑伊等居住地方俱
遠想一經聞信二三日内亦必前來投降我所
管之人一千餘戶五集賽原有一萬餘戶因屢
被哈薩克搶擄止餘七八千戶現今達瓦齊附
近游牧之人數年來因遇用兵牲畜虧損生計
艱難達瓦齊將一切事務俱交恩克博羅特吞
圖布衮布等辦理伊日在醉鄕屬下俱各離心
今年二月達瓦齊因征哈薩克令五集賽出兵
五千餘在察罕呼濟爾齊集預備衆人不從並
未前往又十數日前巴朗帶人三十餘戶至集
賽地方馬匹俱為我等所掠現今流落宰桑達
什策凌附近地方此外别無聞見臣等即將曉
示準噶爾
勅諭宣示齊巴漢不勝欣悦情願派兵效力臣等即
令帶兵五十名隨臣等前進臣等酌議五集賽
宰桑内齊巴漢已經投誠其達瓦齊欲調伊等
之兵又未應付觀此情形則其餘宰桑自必陸
續歸附今若即遣兵前往收服恐游牧人衆一
見大兵未免易生疑懼因令和托輝特副都統
敦多卜宰桑錫哈瑪往集賽地方收服衆宰桑
即從彼處派得木齊兵丁將巴朗擒拏并遣副
都統職銜達什敦多卜宰桑烏勒木濟前往招
降都噶爾再數日内宰桑達瓦屬下得木齊朋
楚克鄂勒椿巴圖杜爾巴齊巴漢屬下得木齊
納沁哈什哈等因伊等並無宰桑情願歸附陸
續前來懇請臣等已許其投誠並選兵一百六
十名令隨大兵前進又據將軍班第咨送自伊
犁前來之們都哈什哈告稱伊係臣阿睦爾撒
納之人自伊犁起程距今止十三日大兵進𠞰
達瓦齊尚未聞知日在醉鄉現欲往征哈薩克
集兵數千名於額貝淖爾地方令輝特台吉和
通額默根管領離此僅一日之程臣思和通額
默根現在額貝淖爾與否未可懸定莫若遣人
前往將臣投順以來得沾
大皇帝任用厚恩并現在帶兵前進情形告知和通
額默根諭令早降如不即歸順再行辦理又聞
達瓦齊遣宰桑恩克博羅特吞圖布二人往集
賽調取兵丁臣知二人俱係達瓦齊信用之人
若將二人擒獲達瓦齊情形俱可洞悉因派參
贊大臣郡王班珠爾等帶兵三百名前往進攻
務期擒獲奏入
上諭軍機大臣曰阿睦爾撒納等奏稱集賽宰桑齊
巴漢率衆投誠即隨大軍前進並遣副都統敦多
卜前往集賽招降各處宰桑俾即派兵擒獲巴朗
又遣達什敦多卜招降宰桑都噶爾辦理俱合機
宜朕深為嘉予大功旦晚可望告成阿睦爾撒納
等務當益加奮勉以副委任至齊巴漢冀沐朕恩
親身迎接大兵甚屬可嘉著加恩授為散秩大臣
並遣侍衛德善齎孔雀翎帽衣服荷包等物前往
賞賜仍將大功告成後另加恩賞之處諭伊知悉
再敦多卜達什敦多卜前往招降之集賽二宰桑
及宰桑都噶爾並在伊犁之宰桑杜爾把齊巴漢
一聞信息亦必陸續踴躍來降但俟奏聞後再頒
賞賜未免遲滯將此四人亦照齊巴漢俱授為散
秩大臣各賞給孔雀翎帽衣服荷包等物俟伊等
投誠前來即行賞給其台吉和通額默根為達瓦
齊統領兵丁駐劄額貝淖爾地方阿睦爾撒納已
遣人前往招降諒亦即來投誠但不知伊係何等
台吉尚未奏明量給倭刀皮帽一頂數珠一盤亦
交與德善齎往豫備賞給嗣後有似此等投誠台
吉俱照此頒賞其應得職銜著阿睦爾撒納查明
伊等帶來戶口多寡分别具奏俟其赴熱河入覲
時再行賞給阿睦爾撒納此次辦理可嘉著加恩
賜與朕御用珍珠數珠一盤荷包鼻煙壺各一件
色布騰巴爾珠爾青滚雜卜瑪木特阿蘭泰班珠
爾訥默庫策布登扎布俱著賞給荷包鼻煙壺各
一件以示奬勵
定北將軍班第疏奏噶勒雜特得木齊穆哈齎
等率衆來降
先是班第等奏言據管轄聲援兵副都統扎爾
杭阿文稱三月二十六日卡倫兵根敦擒獲厄
魯特善巴訊係噶勒雜特之人現住綏勒噶圖
哈勒塔爾地方其噶勒雜特人衆俱向額林哈
畢爾噶遷去惟穆哈齎得秦六七十戶未知前
來投誠抑或向彼遷移因派公巴圖孟克帶兵
二百名前往收服二十七日又獲厄魯特沙喇
霍他訊係阿睦爾撒納之人告稱鄂隆古河地
方居住二得秦厄魯特人一百餘戶沙喇霍他
從中逃出途次遇見穆哈齎得秦人等向彼遷
移是以復派喀爾喀副都統多岳特帶兵一百
名前往協力招撫至是奏稱據巴圖孟克等於
四月初三日前往布圖爾托輝招降噶勒雜特
穆哈賚得秦時伊等俱各投順查得木齊穆哈
賚收楞額布喇特一得秦共一百二戶四百九
十五口此内阿睦爾撒納屬下吹扎布等六戶
三十五口内滿洲三人喀爾喀一戶當將得木
齊穆哈賚交侍衛薩扣送往軍營其收楞額布
喇特即令管轄所屬又將穆哈賚等相近地方
博克達屬人十七戶一併收服臣等因大兵前
進路途已遠招服人衆無庸送至軍營即令在
原游牧居住并飭後至兵丁勿令滋擾奏入
上諭軍機大臣曰班第奏噶勒雜特之得木齊穆哈
賚等率衆投誠理應加恩賞賚但伊等俱係部落
屬下得木齊非台吉宰桑可比不必特遣人前往
著傳諭班第應酌量作何加恩賞賚之處即於軍
營所貯茶葉縀疋内重支賞給以示鼓勵
定北將軍班第疏奏烏梁海總管赤倫等回至
卡倫日期
班第奏言四月十一日接納米爾沙扎海卡倫
侍衛琛布里文稱從前遣往烏梁海總管赤倫
等六人於三月二十九日回至卡倫帶來察罕
薩喇什保等男女二十九人因馬匹疲乏止將
察罕及一僕人送至烏里雅蘇台軍營其餘人
口牲畜俱派人送至特斯鄂衣渾游牧又據巴
爾楚克卡倫侍衛桑古善等文稱四月初四日
派出巡查章京兵丁等將投降厄魯特三人帶
入卡倫訊係扎哈沁得木齊賽音伯勒克等共
男女九口係瑪木特屬下人賽音伯勒克之父
兄妻子俱在扎哈沁游牧地方當派兵丁照看
送往同居奏入報
聞
癸酉
諭駐劄烏里雅蘇台大臣莫爾渾等籌辦入
覲人等馬匹口糧事宜
上諭軍機大臣曰莫爾渾等奏稱現在支給各處官
兵馬匹口糧外尚餘騍馬牛隻計四千餘并羊五
萬隻擬送往屯田處交成袞扎布牧放備用軍行
接濟馬匹口糧自當豫為籌備但現在裹帶之糧
已屬寬裕而成功為期甚速莫爾渾等並未計及
惟亟亟以接濟為辭此與永常節次所奏無異著
將朕訓示永常諭旨及薩喇爾等咨覆永常不必
接濟之摺一併抄寄莫爾渾等閱看現在運送係
騍馬牛羊尚非糧石可比姑照所請送交屯田處
牧放此時阿睦爾撒納等應已奏功無須此項牲
隻接濟將此即留為前來入覲之噶爾藏多爾濟
等沿途支用甚屬有益著傳諭莫爾渾等遵朕前
旨入於辦理入覲人等事宜内交與兆惠妥協辦
理
命加恩賞賚輝特和碩游牧人等
上諭軍機大臣曰納穆扎爾奏輝特和碩特等游牧
人衆牲口甚少復多病斃且去收成之時尚遙現
在情形深堪軫念輝特之阿睦爾撒納和碩特之
班珠爾自去歲率衆投誠朕屢次賞給口糧牲畜
以資接濟但伊等來時牲畜等項俱被中途搶掠
生計甚屬艱難且阿睦爾撒納等現在效力行陣
奮勉從事著加恩再賞給輝特和碩特人衆兩個
月口糧以示體䘏即於軍營所貯米石内動支賞給
並傳諭阿睦爾撒納班珠爾等知之
五月乙亥
諭定北將軍班第慎密防範阿睦爾撒納
上諭軍機大臣曰班第奏阿睦爾撒納文稱前後隊
兵丁口糧未全裹帶或將牲畜易换或將煙茶銀
兩運解沿途自行交易阿睦爾撒納此言甚屬錯
謬兵丁口糧未全給領者原為伊等在途難於携
帶起見即陸續給領亦自有一定日期豈有原領
口糧尚未全帶反行續給之理又伊稱兩路兵會
合駐劄若不豫辦接續口糧似乎少費籌酌兩路
兵一經會合即當長驅直入又何庸駐劄守候伊
原奏四月十五日可抵博羅塔拉地方今已至十
七日尚駐劄集賽查伊屬下之人此事儘可於成
功後從容辦理何必亟亟查辦不過借查人為詞
逗留時日竟無迅速奏功之意況欲將伊查屬下
人遷移至博羅塔拉地方明係欲藉此時將伊屬
下人等豫為糾合俟抵伊犁後將盡攫其財物可
以就近竄逸逞其狡詐耳朕用人推心置腹何嫌
何疑如係無關輕重之小過不妨置之度外似此
貪詐狡獪伎倆畢露豈能逃朕洞鍳班第須察其
心跡密加防範不得稍有疎虞再阿睦爾撒納文
内又以養贍凖噶爾窮人為言此事斷不可行朕
另行降旨曉諭可將此密諭班第知之又
諭曰據班第奏阿睦爾撒納咨商大兵前至伊犁撫
定彼處人衆看來窮困者必多其作何養贍之處
須豫為籌辦此奏所見非是從前都爾伯特親王
策凌輝特親王阿睦爾撒納等遠離游牧前來輸
誠朕是以加恩賞賜養其屬下人衆今遣兵平定
準噶爾地方正為救伊等於水火令其安享太平
若論窮人内地外地各部落蒙古内何處無之博
施濟衆勢所不能伊等於歸順後一概妄冀養贍
無論萬里之遠運送口糧難以辦理且試問伊等
未歸順以前其所資以養贍者何在著即傳諭班
第阿睦爾撒納等俟大功告成後將實在窮困者
一一查明或於伊等富戶内令其兼養即欲更為
籌辦不過即以蒙古自養之道令其各籌生計若
必須一一辦理養贍斷不可行再阿睦爾撒納等
雖不能照原奏日期於四月十五日抵博羅塔拉
地方此時定已到彼會合直抵伊犁矣大功一成
即遵朕屢次所降諭旨將在伊犁隨將軍大臣等
駐劄兵丁酌量存留其撤回官兵即速陸續分起
凱旋班第等公同妥協辦理
命扎薩克郡王得木楚克為喀爾喀車臣汗部落副
將軍
定北將軍班第奏言喀爾喀車臣汗部落副將
軍公格勒克巴木丕勒因遲悞軍營馬駝事務
奉
旨革去公爵仍留軍營效力贖罪其副將軍員缺請
旨補放奏入得
旨得木楚克著授為副將軍
丁丑
訓諭定西將軍永常及定北將軍班第等擒捕逃人
及籌辦新降人衆事宜
上諭軍機大臣曰據永常奏新降之布魯特等有三
百餘戶私自逃歸本處者此等逃人原非甚關緊
要之事但永常既聞逃遁即應派索倫巴爾虎兵
丁悉力擒捕縱不能追回亦於事體無碍若所存
止係綠旗無用之兵則又不如暫停擒捕俟大功
告竣此等布魯特自當另行辦理乃永常並未籌
及追捕之事苐向噶爾藏多爾濟來使前屢次詢
問應否需兵管束似此措詞真不諳事理之甚著
將永常奏摺抄寄班第等伊平定伊犁後即將此
項逃人另行查辦再永常奏新降之竒齊克巴斯
哈等生計艱窘有懇求接濟之意至烏蘭烏蘇等
處多有為賊盜者現在準噶爾部内大亂大兵到
彼甫經底定焉能保其必無竊盜之人俟綏戢安
定之後自當以次廓清至於窮困人口當薩喇爾
領兵經過時已經查明或令彼處富戶養贍或令
耕種自給斷無從内地運送口糧至彼分給之理
昨已降旨曉諭班第等酌量辦理此事亦非永常
所能籌辦仍著傳諭班第阿睦爾撒納薩喇爾等
遵朕前旨妥協經理
定西將軍永常等疏奏噶爾藏多爾濟遣人赴
京請
安日期
永常等奏言四月十九日噶爾藏多爾濟遣布
圖庫前來軍營告稱台吉噶爾藏多爾濟早欲
歸降因向多阻隔未得其便今大兵已到現在
追隨副將軍出兵效力先遣人進貂鼠三十一
張恭請
大皇帝聖安欽惟我
皇上德威遠播率土輸誠今副將軍薩喇爾方到噶
爾藏多爾濟游牧地方望風迎附效力行陣並
遣人遠來請
安誠心可嘉臣隨派侍衛舒隆阿護送布圖庫等四
人至京以遂其瞻仰之願奏入報
聞
戊寅
命賞定邊右副將軍薩喇爾
上諭軍機大臣曰據薩喇爾奏新降額林哈畢爾噶
等處台吉宰桑俱傾心歸順冀受恩澤惟察其情
形俱有不願封噶爾藏多爾濟為汗之意懇將此
旨暫行停止薩喇爾相機酌辦甚可嘉予著即傳
諭玉保將朕所降封噶爾藏多爾濟為汗之旨不
必宣諭薩喇爾自進兵以來諸事奮勉今又能詳
察彼處衆人情形為此陳奏甚合機宜不特額林
哈畢爾噶等處之台吉宰桑等情有不願倘準噶
爾全部誤認以噶爾藏多爾濟代達瓦齊為汗輾
轉傳播關係更大今暫行停止不即宣諭則衆人
俱無猜疑於進兵事宜大有裨益薩喇爾著加恩
賞銀一千兩即有此處遣人送至伊游牧以示鼓
勵
己邜
定邊右副將軍薩喇爾等疏奏沿途偵探達瓦
齊情形
薩喇爾等奏言四月十三日哈丹地方之得木
齊烏勒斯等擒獲達瓦齊遣往哈丹阿巴噶斯
之錫伯克沁等十三人前來臣等詢問錫伯克
沁等據云達瓦齊尚在伊犁近年以來屢因派
兵多事屬人甚為窮迫達瓦齊因額林哈畢爾
噶等處竊掠滋擾遣伊等前往辦理於二月初
旬自伊犁起程到哈丹地方始知額林哈畢爾
噶等處台吉宰桑俱已各率所屬歸誠大兵一
到附近達瓦齊之烏魯特克勒特及綽和爾等
之鄂拓克亦必俱來歸降臣等向錫伯克沁等
將
聖主安撫準噶爾全部之旨並大兵一路無擾各部
落皆輸誠歸附之處剴切曉諭釋令伊等回巢
布告烏魯特克勒特綽和爾等部落俟此數鄂
拓克俱來歸順達瓦齊必更勢窮力竭無可容
身之地矣奏入報
聞
庚辰
定邊左副將軍阿睦爾撒納等疏奏招降都噶
爾及擒獲逃人孟克特穆爾
阿睦爾撒納等奏言前遣副都統職銜達什敦
多卜額魯特章京烏勒木濟招降噶勒雜特宰
桑都噶爾今烏勒木濟帶領都噶爾並擒獲隨
同巴朗同逃之孟克特木爾前來臣等詢得都
噶爾素有歸順之心為哈薩克錫喇所阻遷移
至集賽游牧邊界今伊兄達什敦多卜之壻烏
勒木濟前往傳諭
恩旨向化之心益深踴躍隨即前來投順並情願帶
一得木齊及兵六十名隨營效力臣即令其帶
兵同進又審詢得孟克特穆爾供上年巴朗逃
遁時逼我同行我之母弟並無同逃尚在游牧
居住後至竒蘭地方曾遣人告知庫克新瑪木
特令即擒拏巴朗伊並未給回信我遂與巴朗
分散往依都噶爾度日巴朗於彼處過額爾齊
斯依烏梁海宰桑圖布慎處度日今巴朗聞達
什敦多卜等前來遂棄其妻子步行逃去臣等
現派内大臣瑪木特喀爾喀貝勒那木扎爾車
蘇隆厄魯特貝勒剛多爾濟貝子德濟特等領
兵三百名星往追擒務獲其孟克特穆爾暫留
臣營俟擒獲巴朗時與擒獲之巴布爾等一并
解京奏入
上諭軍機大臣曰阿睦爾撒納等領兵抵五集賽招
降宰桑達什策凌都噶爾等并擒獲逃人孟克特
穆爾巴布爾葛蘇爾羅卜藏西喇卜等奏請俟擒
獲已朗一并解送來京阿睦爾撒納等辦理甚合
機宜但此時曾否到博羅塔拉摺内並未奏及惟
於報封外填寫自博羅塔拉起程字樣相彼處地
方頗大伊等或纔至邊界或到時尚未見薩喇爾
是以未及聲明從前薩喇爾奏阿睦爾撒納約於
二十一日可到此時想已經會合早抵伊犁捷音
自可計日而待再貝子克什克公多爾濟車登等
帶侍衛台吉等往追達瓦齊所遣宰桑恩克博羅
特吞圖布等乃於中途誤中恩克博羅特等之計
至今遠颺如恩克博羅特果係换馬逃去豈有復
寫字縛於馬鬃自言逃去甚速之理此不過欲緩
我兵追趕耳使克什克等果能奮往直前必將恩
克博羅特即行擒獲但其擒獲與否於事關係無
甚緊要且恩克博羅特即已逃去亦必取道博羅
塔拉始抵達瓦齊處則此時路經博羅塔拉或已
被薩喇爾擒獲亦未可定其巴朗孟克特穆爾係
首先脱逃之人情甚可惡著阿睦爾撒納即遣人
將巴朗擒獲同孟克特穆爾一併械送來京其餘
被脅同逃之人送往都爾伯特游牧處交與舒明
約束收管
定邊左副將軍阿睦爾撒納等疏奏宰桑達什
策凌率衆來降
阿睦爾撒納等奏言前遣喀爾喀副都統敦多
卜厄魯特章京錫哈瑪前往鄂爾果楚克地方
招降五集賽宰桑策伯克達什策凌等至四月
十七日先據噶克布集賽宰桑達什策凌投降
前來臣等詢知伊等五集賽内共有噶克布伊
克胡喇勒拉布林推素隆杜爾把五鄂拓克内
惟噶克布集賽四千餘戶因人口衆多設二宰
桑分管即係達什策凌及策伯克二人其餘四
鄂拓克或千戶或不及千戶俱有宰桑一人二
月間伊克胡喇勒宰桑齊巴漢回至游牧傳達
瓦齊之言令五集賽派兵一千在察罕呼濟爾
齊集往征哈薩克因春季馬匹疲瘦並未出兵
今聞大兵前來誠心效順原派兵三百名前來
效力緣此時馬力俱弱未能全到其宰桑策伯
克亦隨後踵至臣等即令達什策凌隨大兵進
發奏入報
聞
辛巳
命賞賚投誠台吉和通額默根
上諭軍機大臣曰班第奏稱阿睦爾撒納遣策布登
扎布帶兵招服和通額默根宰桑鄂哲特所領兵
五百名俱已收降朕前於阿睦爾撒納俱奏時已
知其必來歸附是以遣侍衛德善將賞賜之物豫
行齎往今大兵甫到果即納欵來降甚屬可嘉著
班第於德善到軍營時即將所齎賞和通額默根
之物傳旨頒賜其賞給品級之處俟伊來京入覲
時另降諭旨
諭定北將軍班第等遣人傳
旨曉諭哈薩克
上諭軍機大臣曰班第等奏稱烏遜呼濟爾察罕呼
濟爾等處係當哈薩克孔道現交塔爾瑪善扎爾
杭阿等同台吉克伯克宰桑衛徵等帶兵設立卡
倫以資防守倘哈薩克領兵來時一面具奏一面
令噶克布拉布林集賽會兵一處迎敵仍以禍福
曉諭哈薩克令其作速撤兵具見籌辦周密深合
機宜此時哈薩克料不能前來即使前來大約仍
係阿睦爾撒納之兄巴特瑪車凌一人而已從前
阿睦爾撒納曾遣人通信伊兄俟巴特瑪車凌一
到即可得彼處實在情形現在兩路大兵已經會
合膚功指日可成朕意此時正宜遣人往諭哈薩
克著班第阿睦爾撒納薩喇爾同選一人前往明
白曉諭告以近因準噶爾等擾亂多年互相殘殺
茶毒地方朕撫有天下以安輯羣生為心特發大
兵戡定準噶爾俾得休養生息不罹兵革之災共
享太平之福雖準噶爾素與爾哈薩克為讐經朕
平定以後已降旨嚴禁準噶爾等不得肆意妄行
刦奪哈薩克人衆爾哈薩克情願歸誠與否聽爾
自為惟須各守邊界不得妄行出境刦奪準噶爾
人等倘不謹遵諭旨必發大兵征𠞰毋貽後悔將
此旨繕就往諭哈薩克其應於何時遣人前往仍
相機辦理不必拘泥朕旨往諭後即將彼處情形
詳悉奏聞
定北將軍班第等疏奏派兵移駐齋爾烏遜呼
濟爾各地方事宜
班第等奏言副將軍阿睦爾撒納文稱現在收
服之塔木集賽約計戶口八千有餘伊等所居
游牧寬廣且係新附之衆賢愚莫辦若不駐兵
防守彈壓不免盜賊奸宄從中滋擾應將駐劄
察罕呼爾濟兵二千名移於齋爾烏遜呼濟爾
地方駐劄駐劄烏蘭淖爾兵一千名移於察罕
呼濟爾地方駐劄不特可以防範塔木集賽兼
可資附近調遣之用臣即知會扎爾杭阿等移
駐齋爾烏遜呼濟爾地方齊旺多爾濟等移駐
察罕呼濟爾地方展放卡倫以資防守至四月
二十一日臣至博羅塔拉地方所有新降塔本
集賽宰桑齊巴漢達什策凌巴桑等來見情願
各率兵效力奏入報
聞
定西將軍永常等疏奏額林沁多爾濟領兵進
發日期
永常等奏言副將軍薩喇爾文稱現在大兵已
至博羅塔拉距伊犁甚近達瓦齊尚未來降我
兵既已深入必須加意周防祈於二千索倫巴
爾虎兵内揀選一千即今起程接應以壯軍威
臣等前接副將軍咨已令副都統額爾登額領
索倫兵一千前往接應今將總管畢里袞所領
索倫兵一千名於四月二十五日令額林沁多
爾濟同畢里袞率領起程前往接應其三隊之
索倫兵丁不日即至飭令加意喂養馬匹相機
進發奏入報
聞
壬午
定北將軍班第等疏奏喀什噶爾巴喇特和卓
投誠效力情形
班第等奏言據散秩大臣哈丹帶喀什噶爾之
巴喇特和卓前來投誠告稱我部落人等投降
準噶爾已五十餘年我父昂咱里特在時為噶
爾丹策零革去和卓交與阿巴噶斯鄂拓克看
守我父亡後我與兄畢爾干至今尚被看守適
宰桑阿巴噶斯之弟哈丹回至游牧聞伊兄弟
投降
天朝回來調兵我兄弟二人亦願率兵效順仰邀
大皇帝之恩因選兵四十名與哈丹同來再我等原
係喀什噶爾之和卓俟伊犁平定後如荷
聖恩得回故土情願招服喀什噶爾葉爾羌各處人
衆同來歸順現在進兵四十人懇令即持伊等
旗纛前往臣阿睦爾撒納伏思伊犁回人甚多
若令巴喇特持伊等旗纛前行回衆益可望風
投附當即照伊所請給與奏入報
聞
命賞給新降台吉宰桑等職銜並
頒賜衣物有差
上諭軍機大臣曰班第等奏現在招降之和通額默
根係伊弟格勒克雅喇木丕勒二人迫令同來宰
桑鄂哲特集賽宰桑達什策凌策伯克巴桑因見
往擒巴朗之兵始來歸順俱非實心向化阿睦爾
撒納是以未將伊等帶往軍中亦不留在游牧處
令於附近地方暫居如此則既可暗中防範而後
來歸順者亦不至啟其疑懼之心其喀什噶爾之
巴喇特和卓現在帶往軍中俟功成後令其招降
葉爾羌各處人衆阿睦爾撒納用心周密動合機
宜深可嘉予著先賞銀三千兩遣人送往伊游牧
處今兩路兵已抵伊犁捷音一到當大加賞齎也
格勒克雅喇木丕勒著照賞和通額默根之例各
賜大小荷包倭刀皮帽一頂數珠一盤其給與職
銜之處俟入覲後再降諭旨鄂哲時係管領一千
餘戶之宰桑或給與散秩大臣或一等侍衛之處
交班第等酌議給賞達什策凌策伯克巴桑俱著
授為散秩大臣喀什噶爾之巴喇特和卓一聞哈
丹來歸即率兵效順且情願往招喀什噶爾葉爾
羌人衆心甚可嘉巴喇特和卓並伊兄畢爾千俱
各賞大小荷包貂帽一頂數珠一盤巴喇特和卓
俱與入覲人等同至熱河再給職銜庫圖齊訥爾
之宰桑索薩齎於們都哈什哈一到帶兵來歸將
達瓦齊所遣之綏綳鄂勒錐圖一并擒獻亦甚可
嘉並著授為散秩大臣賞給翎帽衣服著侍衛瑚
費圖馳驛送往仍將事定後再行施恩之處詳悉
曉諭伊等知之
定北將軍班第等疏奏會同西路大兵進勦達
瓦齊情形
班第等奏言臣等至博羅塔拉行文西路副將
軍薩喇爾會兵進𠞰今據文稱聞達瓦齊已往
察卜齊雅勒地方距波羅布爾噶蘇台道路甚
近若俟兩路會齊後始往察卜齊雅勒不免繞
道紆廻西路所領大兵現在輕騎徑往波羅布
爾噶蘇台山梁進發其北路將軍所領大兵即
從庫蘇木蘇克前進彼此互為聲援相機辦理
臣等隨於四月二十三日輕騎起程過庫克托
木前進額駙色布騰巴爾珠爾等亦進至博羅
塔拉現在會合一處併力進𠞰奏入報
聞
定北將軍班第等疏奏宰桑烏魯木等率衆來
降
班第等奏言額駙色布騰巴爾珠爾等領兵前
往阿勒坦特卜什地方招服人衆拏獲厄魯特
庫綳一人稱係宰桑烏魯木之叔烏魯木因達
瓦齊調遣帶兵一百名往距哈薩克我情願歸
降並即遣人邀回烏魯木前來歸順隨據烏魯
木來營告稱我等早有歸附
天朝之心昨聞大兵信息即星夜領兵三十名前來
我等所屬有得木齊四人人口四百餘戶四項
牲畜約計萬餘俱各誠心歸附又貝子策布登
等帶領官兵分起搜查阿爾台山梁等處於四
月二十七日在古爾班鼐塔克地方遇副都統
察達克所屬烏梁海得木齊朝罕等屬人又於
烏蘭布拉克喀喇哈巴等處遇鄂爾楚克那木
達克等屬人及宰桑圖布慎所屬得木齊喀喇曼
集等屬人俱行收服並獲與巴朗同逃之曼集
等八戶人口共收服人衆二百餘戶人口一千
餘名奏入報
聞
癸未
命定西將軍永常運解軍營銀兩
上諭軍機大臣曰永常接到諭旨將立臺運米之處
停止奏請就近解銀一萬二千兩以八千兩交薩
喇爾處備買口糧牲畜留四千兩於烏魯木齊備
用永常從前奏請運米一事並未詳細籌度其事
之可行與否並有濟與否冒昧陳奏經朕屢次訓
飭伊始自知謬誤奏請停止此奏尚屬可行著照
所請辦理
平定準噶爾方略正編卷十一
