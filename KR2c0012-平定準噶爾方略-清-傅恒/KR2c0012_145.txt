平定準噶爾方略續編卷六
乾隆二十五年九月癸卯
諭按察使銜納世通安撫多倫回衆
上諭軍機大臣曰納世通奏奉到由庫車調往哈喇
沙爾辦事沿途防範多倫回衆諭旨俟體察得實
續行具奏等語前因阿里衮奏賊犯邁喇木等所
供有多倫回人等倡言煽惑之語因諭納世通密
為防範今據審訊明確係邁喇木呢雅斯等教令
多倫回衆傳說則並非伊等起意捏造不須過為
防範仍宜加意安撫俾伊等坦然無疑庶新疆安
插回人可以永期寧謐著傳諭知之
議搭放官兵口糧羊隻事宜
參贊大臣舒赫德奏言各城臺站官兵口糧若
於一年内以三四月搭放羊隻既省運米之費
而所得皮張即作冬衣查哈密庫車等處約羊
四萬餘隻計送烏魯木齊二萬隻以一萬隻轉
送伊犁五千隻存留庫車賽里木拜一萬餘隻
解送阿克蘇搭放官兵糧餉其喀爾喀貿易羊
隻由巴里坤採買送至烏魯木齊轉送伊犁至
布魯特等雖間有羊隻來喀什噶爾貿易但回
人争購其値頗昂請俟價平時再為辦理奏入
得
旨軍機大臣議奏尋議現在哈密牧放羊隻係去年
官兵口糧所餘應如所奏俟來年草青時分送
烏魯木齊伊犂其餘存留庫車及送往阿克蘇
以備搭放糧餉但所奏未及葉爾羌喀什噶爾
官兵應再行查奏至喀爾喀羊隻除由巴里坤
購送烏魯木齊伊犂外查伊犂現駐兵丁應酌
量多購牝羊以資孳息其布魯特羊隻應俟價
平時酌以銀貨交易此時毋庸辦理奏入
上從之
戊申
諭駐劄巴里坤等處大臣等加意守護孳生馬匹
上諭軍機大臣曰吳達善奏稱遵照軍機大臣議奏
於安西等三營孳生馬内揀選一千四百匹解送
巴里坤牧放等語此項馬匹特令軍營分羣孳息
以圖久遠獲效著傳諭巴里坤烏魯木齊伊犂之
該管大臣等務派妥協官兵加意牧放不致盜竊
傷損方為有益現在從哈薩克逃出之厄魯特等
若聞牧羣蕃息必來盜竊今地方雖云寧静須仍
如用兵時嚴設卡倫加意防範倘日久疎懈致馬
匹被盜或大有傷損定將承辦之大員官兵以軍
律從事
己酉
諭陜西巡撫鐘音辦解減撤臺馬事宜
上諭軍機大臣曰據鐘音奏陜省沿途各站額外增
添馬一千八十匹除已撤五百八十匹外其尚存
五百匹應盡行裁撤仍照原價每匹八兩歸款等
語此項額外增添臺馬從前雖經軍機大臣議令
裁撤歸款但目下陜甘二省馬價尚在昂貴之時
若照原價變賣將來倘有需購買之處轉不免周
章且烏魯木齊等屯田處所亦皆需馬是以甘省
此項增添臺馬及孳生馬匹皆令其解赴巴里坤
等處設厰牧放今陜省應撤臺馬事同一例莫若
照甘省辦理既免交收之煩而屯田處所亦可就
近撥用甚為有益著傳諭該撫令其遴委幹員妥
辦解赴勿致疲乏若業經變價歸款即不必另行
辦理
辛亥
葉爾羌辦事都統新柱等疏奏查拿搶臺逸賊
新柱等奏言搶掠鄂坡勒臺站為首回賊海特
瑪特呢雅斯索丕傳送逆書回賊多里雅特默
特俱經逃竄臣等於總兵官楊寧等查拿賊犯
時即令吐魯番回人阿璊密喇卜等識認現獲
之賊今准阿里衮咨阿璊密喇卜等識認海特
瑪特呢雅斯索丕現在所獲數内已照原奏正
法其多里雅特默特臣等通行各城一體查拿
務獲奏入報
聞
壬子
命布魯特散秩大臣阿奇木補授阿喇古阿奇木伯
克
參贊大臣舒赫德等奏言臣新柱面奉
諭旨命與臣舒赫德酌量將散秩大臣阿奇木補授
阿奇木伯克但現在回部各城阿奇木伯克俱
補授有人今阿奇木係布魯特人若於布魯特
附近回城補授庶為人地相宜查阿喇古尚無
阿奇木伯克請以布魯特阿奇木補授可以外
防布魯特内輯阿斯騰阿喇圖什等處至阿喇
古有回人三百戸從前阿奇木伯克定為六品
阿奇木係散秩大臣即以原銜管理阿奇木伯
克事務奏入得
旨如所請行
參贊大臣舒赫德疏奏奬賞伯克阿卜都喇伊
木
舒赫德奏言臣欽奉
諭旨以阿卜都喇伊木發覺邁喇木等逆書應行奬
賞臣等伏查該伯克從前率葉爾羌之衆歸附
此次又將逆書呈出因得早為辦理該伯克現
係葉爾羌伊沙噶伯克戴四品頂孔雀翎今擬
請加賞二品頂帶伏候
欽定奏入得
旨如所請行
癸丑
命定卡倫官兵欺飾妄報及疎防滋擾之例
上諭軍機大臣曰舒赫德奏審訊駐阿喇古卡倫之
索倫佐領羅頗里等並未被喀喇和卓搶掠因遇
賊得脱恐查詢獲罪故飾詞求免應請革職留軍
營效力等語前據永慶奏羅頗里被喀喇和卓圍
困三晝夜陣亡兵丁六名始得脫出嗣經阿里衮
審訊喀喇和卓據供曾遇羅頗里隨給與口糧指
路令赴烏什阿克蘇兩處朕見其情詞互異因諭
令查奏今舒赫德尚未奉到諭旨即已訊得確情
則從前情節顯係羅頗里畏罪捏造夫卡倫駐兵
無多遇賊力戰不支始得脫出本屬無罪即賊勢
委難抵敵暫離汛地其罪猶輕今轉將給糧指路
之人誣為搶掠之賊且以管兵官員而欺飾妄報
如此理應正法念其尚能與賊接戰未至望風逃
竄姑從寬典但僅予斥革不足蔽辜著將羅頗里
永遠枷號示衆再有似此者定行正法至新疆駐
劄大臣等應嚴飭所屬防範臺站并體察官兵内
如有任意欺凌回人侵占什物者一經發覺即行
正法俱著舒赫德通行傳諭知之
諭參贊大臣阿桂等調派效力人員辦理屯田事宜
上諭軍機大臣曰據阿桂奏稱本年伊犂屯田以播
種計之上地所獲二十倍中地所穫十倍足敷千
餘人來年麥熟前之食將來增墾益多則需人益
衆並請於闢展廢員内遣原任副都統圖克善劉
揚前來效力等語今年數百回人甫經耕墾即收
穫豐裕覽奏殊為欣悅伊犂地廣屯田以多為善
其圖克善等俱照所請發往若仍需人承辦則烏
魯木齊效力官員頗多著一面具奏一面調遣亦
傳諭烏魯木齊大臣等知之
命安插由哈薩克來投伊犂之厄魯特等
上諭軍機大臣曰阿桂奏稱固勒扎卡倫盤獲由哈
薩克逃來之厄魯特男婦十名口又洪郭羅鄂博
投入厄魯特三名俱解送阿克蘇交舒赫德辦理
等語此等厄魯特人苦哈薩克役使陸續投來者
必多與其徒煩解送不若即留伊犂等處令其牧
放牲隻效力此次投來人等旣送往阿克蘇著傳
諭舒赫德將阿克蘇所有之厄魯特通行體察其
頑梗叵測者仍留原處若攜有妻子無可疑情節
來年即發往伊犂交阿桂等酌於屯田牧馬差遣
仍善為撫綏約束
戊午
總督管甘肅巡撫吳達善疏奏酌撤臺馬及籌
給塘驛芻豆事宜
吳達善奏言西路自軍興以來各臺站於額馬
外加增四匹二匹不等今大功告成自應裁撤
但一切章奏雖較前減少而駐劄大臣及屯田
臺站文武各員仍屬往來絡繹臣詳加酌核每
站設馬六匹已足敷用其餘盡行裁撤分别撥
歸本營及變價歸欵附近巴里坤者解往牧放
再上年歉收及口外塘驛馬匹請特給本色芻
豆以資飼秣俟秋收後停止惟安西至哈密等
站或遠距内地或路多戈壁應請仍支本色臣
等再行籌辦奏入報
聞
庚申
賜頭等侍衛碩多隆武等巴圖魯號及陞賞有功官
兵
上諭軍機大臣曰舒赫德阿里衮等奏叙奮勉擒獲
賊匪官兵著加恩賜頭等侍衛碩多隆武特穆爾
巴圖魯號前鋒參領富虎布哈巴圖魯號仍賞銀
一百兩副將索柱著賞戴孔雀翎主事拕穆齊圖
著陞授員外郎其餘效力官員各加一級陞用兵
丁著照例給賞又
諭曰海明奏擒獲賊犯奈納克和卓係索倫馬甲隆
恰及鄂勒本圖等語著交部從優議叙
命賞擒獲賊犯之英噶薩爾阿奇木伯克色梯巴勒
氐二品頂帶吐魯番托克托和卓密喇卜各緞
二端
參贊大臣舒赫德疏奏籌辦移駐烏魯木齊闢
展等處官兵
舒赫德奏言臣欽奉
諭旨籌辦闢展等處官兵移補烏魯木齊兵額及哈
喇沙爾辦事將書山和其衷酌留一人各事宜
臣即咨商各該處今據覆到查哈喇沙爾屯田
管轄多倫回衆及臺站卡倫和其衷一人已足
敷用至闢展喀喇和卓托克三等處尚有屯田
駐防兵二千餘名近准阿桂咨商來田伊犂屯
田增兵一千名請即於烏魯木齊現有兵丁内
派出一千辦給馬駝籽種農具於來年二月中
旬發往伊犂此一千兵缺仍將闢展等處兵丁
酌量調往烏魯木齊補額以次進發既不致侵
占吐魯番等回人地畝而於新疆屯田較有禆
益再闢展收貯兵丁口糧籽種及上年收穫糧
石軍需銀兩緞疋器械等物本年收穫總數必
須大員查核請以郎中德爾格暫駐闢展辦理
事竣後再赴烏魯木齊至闢展當烏魯木齊阿
克蘇之衝應酌留屯田兵六百名以武職一員
領千把總數員歸烏魯木齊大臣管轄以文職
一員管理糧餉器具等事歸哈密道員查核其
喀喇和卓托克三兩處糧石就近交吐魯番公
素賚璊看守奏入報
聞
辛酉
命郎中德爾格駐劄闢展辦事
上諭軍機大臣曰現在烏魯木齊有安泰辦事永瑞
定長亦俱前往據舒赫德奏請以德爾格暫駐闢
展將彼處一應事務查核明白交代闢展承辦官
員方可赴烏魯木齊等語闢展辦事仍須專員兼
轄可傳諭德爾格查核事竣仍駐劄闢展兼轄文
武官兵一切事件與舒赫德定長商辦有應行陳
奏者准其具摺奏聞併傳諭舒赫德定長等知之
癸亥
哈薩克阿布賚使人都勒特克勒等入
覲恭遇
上行圍木蘭
召見行禮畢
命隨圍與觀是日未刻
賜扈從王公滿漢文武大臣扎薩克王公台吉都爾
伯特親王策凌烏巴什回部郡王霍集斯及哈
薩克使人食
甲子
葉爾羌辦事都統新柱等疏奏本年徵收糧石
分數
新柱等奏言葉爾羌應徵糧石及入官地畝應
分之糧前經將軍兆惠等奏於乾隆二十五年
徵糧二千帕特瑪其入官地畝所出一半交官
今據伊沙噶伯克等分晰大小麥稻黍豌豆各
數並稱此等地畝俱間年播種方可豐收今因
霍集占等擾累後只得儘力耕作幸蒙
聖主福庇山水傾注又得好雨是以所種地畝收穫
七倍僅交各色糧石一千二百十一帕特瑪不
敢稍有隱匿等語謹將糧石分數列單恭呈
御覽奏入報
聞
乙丑
命傳諭各城駐劄大臣等查拏伊犂竊馬之嗎哈沁
上諭軍機大臣曰阿桂奏稱察卜沁臺站馬匹被竊
派副都統豐訥亨等帶兵追襲迷蹤轉回行文闢
展烏魯木齊等處一體查拏其原遣官兵休息數
日仍由朱爾都斯河源至阿勒坦呼斯坦等處搜
捕等語此等嗎哈沁雖經豐訥亨等追襲迷蹤料
不能遠遁著傳諭舒赫德安泰通行闢展等處駐
劄大臣等嚴飭各站官兵查拏務獲以清臺路
辛未
議伊犂增派駐防屯田各事宜
參贊大臣阿桂等奏言臣等欽奉
諭旨籌辦伊犂耕牧城守次第謹列款具奏一請增
派回人屯田查伊犁收穫可敷屯田回人一千
戸之食本年現有屯田回人三百名近經舒赫
德增派五百名已照例整裝於來年春初起程
仍有應派回人二百名請俟伊犂麥熟後遣發
一請增派官兵駐防屯田查伊犂收穫通來年
增派回人五百名計之可敷官兵二千五百人
之食現有駐防滿洲索倫察哈爾兵八百餘名
應增兵六百餘名屯田綠旗兵一百名應增九
百名以上增兵一千五百名應陸續遣發一增
派官兵請隨時酌量定數查屯田回人一千計
其收穫則壬午年即敷官兵三千人之食加以
綠旗兵一千則所收又倍應酌量定額以多駐
馬兵於邊防有益如駐兵五千則馬三步二駐
兵四千則減步兵一千一請次第建置城邑查
伊犂要地河北則固勒扎河南則海努克其地
土肥饒之處則察罕烏蘇應於海努克築城以
回人三百名屯田用兵數百名駐防西通哈薩
克布魯特及回地諸路察罕烏蘇築城以綠旗
兵一千名屯田併駐防伊犂河北一路固勒扎
須築大城凡駐劄大臣公署倉庫咸在以為總
滙其馬兵於草青時分路巡查霜降各回汛地
擬於壬午年夏季派綠旗兵一千名辦理令回
人協助一年内竣事一預備屯田兵丁馬駝現
議增派綠旗屯田兵一千必需馬匹查烏魯木
齊所易哈薩克馬六百匹尚不敷用應將陸續
市易之馬令安泰等辦理千餘匹及查明哈密
巴里坤有無馬匹應用其行裝駝隻查烏魯木
齊尚有七百應揀選五百解送即於伊犂牧放
從容往來轉運奏入得
旨軍機大臣議奏尋議伊犂屯田原屬次第辦理除
現在回人三百名外舒赫德又派回人五百名
於來春起程其續派之二百名仍令酌量若能
一起前往甚善如不能則竟於秋收後發往庶
回人不致竭蹶而伊犂糧石亦可節省至本年
所收糧石既足官兵一千人之食則來年增墾
可以類推應如阿桂所奏此項官兵於春秋二
季分起調往其官兵額數酌以四五千人為率
但必隨時出派始不煩内地之力應俟來年秋
收後再行酌定其駐防年限照從前成議更換
又所奏建置城邑實為邊防永圖不獨地當衝
要亦宜相其形勢物產查固勒扎地居曠野薪
炭無資應於烏哈爾里克察罕烏蘇哈什空格
斯伯勒齊爾等木植多處或近山產煤之地築
城駐兵仍令阿桂等再行勘定其海努克察罕
烏蘇二城俱應如所奏辦理但另派綠旗兵一
千築城未免張大其事且多浮費應令屯田綠
旗兵於農隙次第興築不必定以年限又所奏
屯田馬駝查所易哈薩克馬匹現議陸續解送
其駝隻一項烏魯木齊有駝七百隻即可選出
五百俾運送一千人屯田器具至兵丁糧餉春
初照初次遣兵例從阿克蘇辦給米麵羊隻麥
熟後則但給以程途口糧并請嗣後添駐官兵
總於烏魯木齊阿克蘇調撥奏入
上從之
冬十月癸酉
諭參贊大臣舒赫德等奬賞急公回人及撙節糧餉
事宜
上諭軍機大臣曰舒赫德奏稱伊犂屯田回人起程
各城回衆凑足口糧籽種共二十六萬餘觔護送
之小頭目共五百六十餘人騎䭾之馬共一千三
百餘匹等語回部諸城感恩效力誠悃可嘉著傳
諭舒赫德酌量奬賞至伊犂又增如許糧餉將來
收穫之時自必益加豐裕其共敷軍食幾月著阿
桂查核具奏糧餉即屬有餘亦當撙節不可任意
糜費俱傳諭知之
議派伊犂屯田綠旗兵事宜
參贊大臣舒赫德等奏言前經阿桂奏請於來
年伊犂麥熟後酌派綠旗兵一千名屯田臣等
公議若早辦兵丁數百名更可及時耕作今烏
魯木齊所有馬駝俱約計六百餘隻請令安泰
先派綠旗兵五百名於正月初起程其續行發
往兵丁請照原議於烏魯木齊派出以闢展等
處兵丁補額奏入得
旨軍機大臣議奏尋議查阿桂奏請於伊犂現有綠
旗兵一百名外添派九百名臣等議於阿克蘇
派出四百名烏魯木齊派出五百名今舒赫德
所奏馬駝等事與原議相符應准其先行辦理
至續行發往兵丁仍令於阿克蘇派出奏入
上從之
乙亥
諭參贊大臣舒赫德酌派喀什噶爾綠旗兵赴伊犂
屯田
上諭軍機大臣曰據海明奏稱查閱喀什噶爾有索
倫兵二百九十名察哈爾兵二百二十三名綠旗
兵九百十名等語喀什噶爾現在有索倫察哈爾
兵足資駐防則綠旗兵可以調撥今伊犂地廣而
腴屯田兵丁頗覺不敷雖經派兵一千名陸續發
往尚可再為增加著傳諭舒赫德來年辦遣屯田
兵丁時即將喀什噶爾之綠旗兵丁撤回由阿克
蘇就便發往
諭御前侍衛署副都統安泰等酌購商人駝隻
上諭軍機大臣曰永寧奏稱喀爾喀貿易人等皆在
巴里坤行走亦間往烏魯木齊未有來哈密者其
往來商駝已酌於二三十隻内抽買一二隻共得
一百二十隻送入牧羣等語前諭五吉等於哈密
商駝每百隻抽買二三十隻以備糧運今喀爾喀
人等既未往哈密著傳諭安泰同德於烏魯木齊
巴里坤商駝内購買仍遵前定額數視其情願不
可勉強抑勒
參贊大臣舒赫德疏奏派管臺站及移送關防
事宜
舒赫德奏言准定長咨闢展東西臺站共三十
八所俱駐劄大臣管轄今移駐烏魯木齊難以
兼顧請令巴里坤烏魯木齊哈喇沙爾三處分
派管轄其闢展關防似應奏繳等語查闢展東
自蘇魯克圖至廋濟七臺請歸巴里坤大臣兼
管自闢展至烏魯木齊鄂倫拜桑等九臺歸烏
魯木齊大臣兼管闢展西自布罕至托和鼐二
十二臺恐哈喇沙爾大臣不能兼顧酌自布罕
至開瀆前岸十一臺歸并兼管其碩爾楚克至
托和鼐十一臺歸庫車大臣兼管再查喀什噶
爾前係葉爾羌大臣兼管今分派駐劄似應給
以關防請將闢展關防不必奏繳即移送喀什
噶爾鈐用奏入得
旨如所請行
喀什噶爾辦事都統侍郎海明疏奏酌給阿奇
木伯克公署
海明奏言回部阿奇木等伯克向係世襲即居
其舊有房屋今定為遇缺補放不時更換宜有
公署以資辦事查喀什噶爾英噶薩爾牌租阿
巴特阿喇古俱有入官房屋請酌定公署四所
以垂久遠奏入報
聞
丙子
諭參贊大臣舒赫德申禁回人誣告及通事擾累地
方
上諭軍機大臣曰舒赫德奏自喀什噶爾轉回得永
慶所送鄂對噶岱默特阿什默特等控告額敏和
卓呈詞即將鄂對等申飭曉示伊等悔悟隨將原
呈發回等語所辦甚是回人積習相沿彼此猜嫌
讒毁惟在駐劄大臣持平守正嚴加約束來年舒
赫德前往葉爾羌喀什噶爾著留心體察仍曉示
回衆云大皇帝用人不過因材器使即如木薩先
因喀什噶爾需員辦事故加委任今伊犂駐兵屯
田又將伊補授阿奇木並非常在喀什噶爾爾等
何得造言誣謗至舒赫德所奏鄂對呈稱通事苦
累回人甚於烏沙克等語此等通事皆吐魯番哈
密之人若盡行裁革轉至無所見聞且此番誣告
呈詞實屬奸狡之徒所搆大臣等務宜約束昨諭
官兵内有勒取回人之物者尚以軍法從事嗣後
通事等若敢於苦累回人即從重辦理以示懲創
辛巳
賜哈薩克阿布賚
勅書
皇帝勅諭哈薩克阿布賚爾遣使人都勒特克勒入
覲經烏里雅蘇台將軍大臣等派員護送俱安善
前來朕已加恩宴賚賜爾緞疋綢綾玻璃磁器茶
芽各若干交使人齎往爾其祗受所賜使人孔雀
翎頂帽衣服緞疋綢綾銀兩器什各有差亦諭爾
知之去年爾部落巴魯克巴圖魯搶掠烏梁海據
烏里雅蘇台將軍大臣奏請發兵朕未允行惟令
察核所掠之人口什物命侍衛納旺齎勒諭爾今
據奏稱爾感戴朕恩與伊前往搶掠烏梁海之哈
薩克等游牧察核送還又專使入覲誠悃可嘉前
事係巴魯克巴圖魯所為與爾不相干涉朕久已
洞鑒此時應已察出送還烏梁海游牧矣爾游牧
從前與厄魯特接壤被其擾害嘗遠徙以避今厄
魯特全部皆朕版圖爾安居游牧已屬寬裕現在
伊犂等處駐兵屯田國家法令森嚴决不侵軼爾
游牧但爾所部若不守分安業妄行越境游牧則
駐劄之將軍大臣等必不肯從轉與爾屬人無益
爾惟加意約束所部如當年與準噶爾接壤時即
有舊地向為準噶爾所取者亦不得越境游牧守
分安生則福祿可久仍以朕德意通行曉諭爾哈
薩克衆游牧知之特諭
諭巴里坤辦事道員同德查詢烏魯木齊可否牧放
駝隻
上諭軍機大臣曰同德奏准烏魯木齊大臣等移送
奏稿以來年遣往伊犂屯田兵丁需用駝隻甚多
將前次駁回駝隻二百餘仍行解送并新購商駝
二百餘隻乘雪未甚大早行起程等語近據烏魯
木齊大臣等奏彼處疫氣正作牲隻易於倒斃故
將巴里坤送來駝隻仍行發回即令該大臣等因
屯田需用頗急亦應將疫氣曾否止息行文查詢
乃遽請解送甚不曉事著俟詢問回覆之後再為
辦理起程
壬午
諭葉爾羌辦事都統新柱等曉示阿奇木伊沙噶等
伯克
上諭軍機大臣曰新柱等奏從前伊沙噶伯克阿卜
都喇伊木呈告鄂對嗜飲辦事躁妄不宜阿奇木
之任若鄂對不知應無庸置議倘知而互相猜妬
於公事恐有貽悞當體察情形辦理等語回人性
多疑懼此舉顯有形跡若為之隱覆恐伊等更覺
不安朕意竟將伊等傳集於衆前分别是非加以
訓飭庶鄂對不啟猜疑而阿卜都喇伊木亦不妄
行防備悔悟之後和衷共事自無掣肘之虞可酌
量辦理
命派總兵金梁管理伊犂屯田綠旗兵丁
上諭軍機大臣曰阿桂奏稱來年伊犂增添綠旗兵
屯田必需大員管轄等語烏魯木齊現有達啟金
梁二員管理屯田兼辦哈薩克貿易等事然大臣
尚多較之伊犂屯田伊始自有緩急著傳諭安泰
等來年派出屯田兵丁時即令金梁前往伊犂并
傳諭阿桂知之
參贊大臣阿桂等疏奏致祭伊犂山川
阿桂等奏言臣等屯田伊犂因六月間稍旱又
穀熟時大風俱經祈禱山川今收穫豐登頗著
靈應恭查山川之祀原有常經仰懇
皇上頒發祝文香帛於伊犂迤北之格登山迤南之
額林哈畢爾噶山及伊犂河每歲春秋致祭永
垂祀典其巡查所至名山大川並請臨時酌量
致祭奏入得
旨如所請行該部照例辦理
參贊大臣舒赫德奏寧夏鎮屬守備胡海自阿
克蘇送羊八千三百餘隻至伊犂無一傷斃
命交部議叙兵丁等俱賞給餉銀一月
甲申
諭參贊大臣舒赫德等移駐官兵事宜
上諭軍機大臣曰舒赫德奏葉爾羌馬兵約七百名
哈喇沙爾約五百名英噶薩爾約三百名俱有卡
倫牧厰差遣又當賊匪邁喇木等滋事之後未便
盡行調撥請先調三百名又各城官兵口糧雖未
缺乏但所徵騰格錢文不敷支給現在行查會同
商辦等語添駐伊犂馬兵先遣三百名即照所請
行至所奏錢文不敷支給自應計各城錢糧量入
為出閱所奏支給之項不敷者十分之三即可撤
去三分兵額是兵一千名核減尚有七百果能簡
擇精銳豈不愈於虚縻糧餉况回城駐兵本意原
欲就其糧餉為移駐伊犂之漸將來伊犂既駐大
兵則居重馭輕有事自可無虞而回人等亦各安
生業全無擾累總之回部所駐官兵惟準彼處所
得之賦稅不可致煩内地物力著傳諭舒赫德阿
桂等知之
喀什噶爾辦事都統侍郎海明疏奏入官地畝
收成及拏獲逃犯
海明奏言前據將軍兆惠奏請將隨同波羅泥
都逃走人等地畝入官給回人耕種分租今據
吐魯番公木薩等呈稱入官地畝共四百帕特
瑪給回人耕種因牲隻短少僅種二百帕特瑪
收穫約計六分查喀什噶爾每年交糧四千帕
特瑪足敷官兵之用現在六百帕特瑪穀石請
照時價折收普爾錢以作鹽菜銀兩將來收穫
豐裕另行定額具奏又臣在葉爾羌辦事時所
有未獲逃犯多里雅特墨特係傳送逆書之人
九月初六日據商伯克墨墨氐敏遣人緝獲解
送審訊明白照例凌遲梟示其獲賊得功之回
人等均已酌量賞給布疋奏入報
聞
平定準噶爾方略續編卷六
