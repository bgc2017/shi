平定準噶爾方略正編卷八十三
乾隆二十四年十二月丁丑朔
命陞敘闢展辦事效力人員
上諭軍機大臣曰定長奏西安馬甲富泰凉州領催
巨佛保西安前鋒德克精額石麟領催卓特巴莊
浪馬甲佟其良等辦理臺站屯田事務俱屬奮勉
效力謹分别保題等語著加恩授富泰巨佛保為
驍騎校遇缺即補德克精額石麟卓特巴佟其良
著交各該將軍等遇有驍騎校缺出以次題補
戊寅
命解送逆賊霍集占等親屬及隨從人口來京
上諭軍機大臣曰定長奏稱兆惠等解送波羅泥都
霍集占等親屬十八名口已至闢展辦給口糧送
京其隨從男婦等除病故外餘俱解至吐魯番暫
行收管請旨安插等語此等回人男婦著一同解
送來京俟到日著軍機大臣具奏請旨
己夘
授定邊右副將軍富德為領侍衞内大臣
諭定邊左副將軍成衮扎布等確查烏梁海被掠情
形
上諭軍機大臣曰成衮扎布等奏據察達克呈稱扎
卜堪哈克圖兩旗五佐領人等在珠特和碩布固
烏蘇等處過冬於十一月十二日有哈薩克二百
餘人前來搶掠章京默勒特勒克驍騎校圖瑪達
克等十人被害察達克隨帶兵往探請即行策應
防範暫停入覲等語哈薩克性同禽獸伺間搶掠
亦事之所有察達克若能追𠞰固善但此等薩達
克不知係何部落若阿布賚所屬似不應有此或
係俄羅斯烏梁海之間所居哈薩克被俄羅斯煽
誘亦未可知總之本非大事惟交察達克等加意
探聽防範堵截擒𠞰即須辦理亦待來年成衮扎
布仍著來京莫尼扎卜請悉烏梁海情形著前往
查勘一得確信作速具奏俱著𫝊諭知之
命陞賞拏獲逃犯之商伯克邁喇木
上諭軍機大臣曰兆惠等奏稱解京之喀什噶爾阿
奇木伯克墨墨氐敏之子阿卜都里木於中途逃
匿為商伯克邁喇木拏獲業將逃犯正法示衆賞
給邁喇木縀匹以示鼓勵等語邁喇木以新附之
人奮勉獲犯殊屬可嘉著加恩賞銀五十兩以應
陞之缺補用仍著舒赫德傳旨奬諭嗣後有似此
奮勉者即照例辦理
諭定邊將軍兆惠等酌量安插陷賊兵民
上諭軍機大臣曰兆惠等奏稱查出先年被賊搶掠
之綠旗兵及民人旗奴又上年被掠之巴爾虎喀
爾喀綠旗兵逐一詢問遣回各該處其失於查報
之將軍大臣官員等應交部議處等語伊等陷身
回地若係臨陣得傷倉卒被掠者來投雖晚情尚
可原即不妨編入原伍至若中途患病潛匿山林
就近逃入回部則其心殊不可問著從寬免其正
法照民人例解回原籍所有漏報之將軍大臣官
員等分别議處自所應得但大功已竣亦著加恩
寬免
命瓜勒察兵丁與席伯旗分一體陞用
上諭軍機大臣曰據吉林白都訥之瓜勒察驍騎校
奬賞孔雀翎烏靈阿等呈報康熙年間伊等與席
伯旗分均因獲罪停其授職續因將軍等奏准瓜
勒察授職不得過驍騎校遂為定例而席伯等移
駐盛京仍邀錄用等語瓜勒察席伯等前雖俱停
陞轉而席伯移駐後仍照常錄用今瓜勒察等行
走頗屬效力著加恩一體陞轉錄用
命陞藍翎侍衞啓泰為三等侍衞
上諭軍機大臣曰兆惠等奏稱藍翎侍衞啓泰招降
奇卜察克布魯特在阿勒楚爾伊西洱庫爾淖爾
擊賊直至拔達克山俱奮勉效力等語啟泰著加
恩授為三等侍衞
命奬賞孔洽沁公扎木禪等令其即回游牧
上諭軍機大臣曰扎木禪奉到遣回游牧之旨奏請
仍與齊努渾等同往齋爾錫里地方隨策布登扎
布堵賊效力等語誠悃可嘉著再加恩賞縀四端
今大功告成仍與多岳特各回游牧齊努渾亦著
來京
辛巳
諭參贊大臣舒赫德等令官兵學習牧養
上諭軍機大臣曰舒赫德等奏稱葉爾羌喀什噶爾
英噶薩爾三城所留馬駝牲隻應派官兵加意牧
養計兆惠交馬七百餘匹駝七百餘隻富德交馬
二百餘匹駝一百餘隻又健銳營官兵三百名馬
七十餘匹駝十餘隻索倫官兵五百名馬二百餘
匹駝四十餘隻厄魯特官兵二百名馬二百七十
餘匹駝七十餘隻等語以滿洲索倫厄魯特人數
及所有馬駝相較究屬厄魯特為多索倫次之健
銳營兵為數最少看來厄魯特等習知牧事始能
如此妥協今滿洲兵多屬少年不知愛養馬駝於
軍務未為盡善嗣後宜倣效厄魯特等牧養之法
庶伊等駐防有資而推以教習滿洲兵丁更為有
益著舒赫德𫝊諭派出之大臣官兵等即將三城
所留馬駝加意牧養至厄魯特官兵等昨已諭令
撤回可乘騎所有馬匹歸伊旗分併著遵照辦理
參贊大臣舒赫德等疏奏酌定和闐賦稅
舒赫德等奏言據總兵丑達將和闐六城回人
應輸賦稅列欵呈報臣等逐一查核定議一收
穫榖石應照各城十分取一因甫經平定酌量
減收俟來年另行定數其塔里雅沁地畝所出
與佃人分半收取即照舊例辦理一所産玉石
視現年採取所得交納一採金三百戸每年照
舊例交金六十兩一交納騰格錢文因六城生
計未裕暫定為一萬二千騰格俟三年後酌量
加增以四千充官兵三百員名鹽菜之需以七
千七百分贍各城伯克及&KR0008;經支用餘三百流
轉備用一貿易之伯德爾格等十戸應交金十
兩請俟商人通行後再行交納一六城官果園
七處既被賊踐踏基址亦小請賞給各城伯克
一和闐難得銅鉛向雖藉葉爾羌等處錢文行
使現在咨取内地匠役在葉爾羌鼓鑄俟鑄出
時酌量撥解奏入得
旨如所請行
癸未
諭參贊大臣舒赫德等會議伊犂屯田事宜
上諭軍機大臣曰同德等奏大功告成巴里坤所駐
綠旗兵二千二百餘名應酌量裁減九百餘名經
軍機處議以伊犂現議屯田與其撤回不若候議
定就近發往即伊犂辦理需時亦可先往昌吉羅
克倫等處以漸遷移等語業經允行可傳諭舒赫
德楊應琚等此時曾否會議伊犂屯田定在何時
即先往昌吉等處而農具籽種亦湏豫備若來年
可以增墾當令兵丁在巴里坤守候其或不能則
駐兵守候與撤回後再行派往孰為便益即往酌
議奏聞至屯田以足軍食自當籌其實濟以内地
農民計之一人可食數人而生榖祗有此數終未
見匱乏若行之邊方即僅敷屯兵口食無所留餘
便屬有名無實矣今已耕之土收穫無多其故安
在併𫝊諭舒赫德楊應琚等與屯田大臣熟計覆
奏
諭陜甘總督楊應琚等毋禁回人私採硫磺
上諭軍機大臣曰楊應琚奏庫車附近採買硫磺宜
立法官辦回人不得擅取私藏等語所見殊失大
體此在綠旗陋習以為如此立法足見其區處精
詳殊不知回部新隸版圖以土著之人取土著之
物或即向官兵轉售以圖微利亦情理之常安能
盡行禁絶若謂不許私藏便可防患其事與撫納
降人先收兵器之見等耳且現在官兵進𠞰回人
戰則勝攻則取前此何嘗不産硝磺又何嘗禁其
採取耶所謂民可使由不可使知非惟事有難行
抑亦理所不必也著𫝊諭該督知之
乙酉
命吐魯番郡王額敏和卓挈眷駐劄新疆
上諭軍機大臣曰現在大功告成自應令額敏和卓
還家休息但葉爾羌等城俱屬新附必得熟悉回
俗老成歷練之人駐劄辦理額敏和卓以舊人效
力軍營頗著勞績深悉機宜是以暫令留駐但伊
數年來久離家室若仍令其隻身居外朕心更為
軫念是以諭照成衮扎布駐劄烏里雅蘇台之例
擕眷前往可𫝊諭額敏和卓量擕家口暫行駐劄
俟諸事就緒即可復回著遵照辦理
命給庫車阿奇木伯克鄂斯璊助餉價值
上諭軍機大臣曰德文奏稱庫車伯克鄂斯璊因齊
凌扎卜領兵五百護送降回捐備一月口糧支給
起程等語鄂斯璊急公助餉甚屬可嘉著𫝊諭納
世通等照數酌給價值以示體恤
丙戌
諭定邊左副將軍成衮扎布駐候哈薩克搶掠確信
上諭軍機大臣曰成衮扎布奏都爾伯特策凌烏巴
什領兵三百五十名追襲搶掠烏梁海澤人伊即
𫝊知額爾克沙喇等整兵暫駐俟虚銜藍翎塞音
台吉都噶爾等探得確信即行進𠞰等語初聞哈
薩克搶掠烏梁海之報即諭莫尼扎卜前往查勘
今策凌烏巴什聞信即領兵追襲殊屬可嘉俟查
辦確實再加恩奬賞此時成衮扎布若業已起程
仍入京與宴或尚在束裝即留彼辦理亦可所得
信息作速奏聞
丁亥
諭護軍統領努三等酌量追賊撤兵事宜
上諭軍機大臣曰努三奏稱追襲嗎哈沁等至博斯
克勒克嶺據嚮導等恐賊人在附近藏匿派索倫
營總巴圖魯端濟勒圖厄魯特巴圖等領兵搜捕
伊等隨後策應如未能弋獲即遵旨撤回等語努
三雖派官兵追賊仍須親往督率若擒獲渠魁即
解京正法餘人俱遵節次諭旨辦理將厄魯特等
酌量遣往烏魯木齊其帶領前來各隊官兵撤回
巴里坤辦給車輛各回原處或賊已遠颺亦作速
奏請撤兵俟來年再為辦理
戊子
諭參贊大臣舒赫德等約束安插降回
上諭軍機大臣曰德文奏稱齊凌扎卜等解送回人
内有喀什噶爾等處男婦六十七名口安插庫車
葉爾羌等處男婦五十七名口安插沙雅爾等語
從前兆惠處請將收降回人安插吐魯番曾諭以
大功既成伯德爾格塔里嗎沁烏沙克等回人俱
從寬免死其餘回衆不必遠行安插即留于各城
若係葉爾羌喀什噶爾之人業已前來亦無庸復
回遇便安插此次人數不多即如所奏辦理但此
等隨從逆賊之人恐怙惡不悛逃竄滋事著駐劄
大臣等留心約束稍有可疑即酌量辦理
庚寅
諭定邊左副將軍成衮扎布等籌辦進兵哈薩克事
宜
上諭軍機大臣曰成衮扎布等奏據駐納米爾沙扎
海卡倫之原任藍翎侍衞布三泰報稱伊至吹阿
勒和碩遇内大臣察達克等曾詢問帶傷之哈薩
克人告稱搶掠烏梁海係阿布賚宰桑噶里卜有
衆五百人由吹阿貝喀卜齊勒路前來仍于來路
轉回請仍照前奏領喀爾喀兵一千合都爾伯特
烏梁海之衆前往勘明就近追𠞰等語阿布賚係
久經歸附之人豈敢妄動但伊不能約束所部以
致乘間搶掠亦未可定自當痛加懲創此時亦不
必遽往且俟察達克策楞烏巴什莫尼扎卜等查
奏於來年辦理所有糧餉馬匹則須密為豫備成
衮扎布仍駐劄軍營令策布登扎布來京筵宴畢
即同富德等領索倫兵五百名派扎哈沁都爾伯
特等千餘名餘于喀爾喀揀選約兵二千俟草青
時乘哈薩克不備相機進𠞰一切密查妥辦即察
達克等亦不必先使與聞惟期一舉蕆事以飭邊
防而昭國法俱著𫝊諭知之
辛夘
諭參贊大臣舒赫德等派索倫兵駐防烏魯木齊
上諭軍機大臣曰成衮扎布等奏哈薩喀搶掠烏梁
海係阿布賚屬人看來必非阿布賚本意乃所屬
托名滋事但哈薩克人等素性喜于儌倖一面在
烏魯木齊貿易一面在他處搶掠亦事之所有若
不加防範則存貯貨物亦有可虞固不必先事張
皇亦當豫為防範著𫝊諭舒赫德等回部俱有城
郭駐兵亦多即如阿克蘇現在無事著將所留索
倫兵調往烏魯木齊如有不敷即于葉爾羌等城
抽派約三百名前往巡察彈壓至辦理貿易之安
泰等如遇哈薩克貿易留心偵探察看若來人少
而馬匹牲隻多自無可疑否則未可全信當相度
情形密為防範伊等即忽然竊發我已有備無患
但不可以風影之疑自露形跡使遠人惶惑安泰
等於哈薩克情形諒所素悉一切加意慎密庶可
杜儌倖之端亦不啟猜疑之釁方為妥協
壬辰
諭定邊左副將軍成衮扎布等令察達克等偵探哈
薩克確信
上諭軍機大臣曰成衮扎布奏據察達克等報稱哈
薩克搶掠之時因分散游牧一時難聚是以追襲
稍遲且未奉諭旨不敢遽進等語察達克等所屬
被掠自必奮思報復其候旨始進亦係遵守法度
但哈薩克所屬頗多諒非阿布賚游牧所為察達
克等若能整兵前往捉生詢問亦可得確實信息
惟進兵之時不必以奉旨為言蓋哈薩克等既經
内附若小有盜竊即云奉旨發兵則伊等未免驚
懼現在大兵未進亦未免妄生輕玩且阿布賚等
或遣使奏聞自可覘其虚實此時察達克若已前
往即令莫尼扎卜同行亦不必使哈薩克知之
癸巳
申諭定邊左副將軍成衮扎布等詳詢烏梁海被掠
情形
上諭軍機大臣曰昨據成衮扎布奏達薩克所掠烏
梁海内脫出十餘人請令額爾克沙喇與莫尼扎
卜前往詢問并加撫恤等語烏梁海被掠一事可
疑處頗多必須查詢明白方得辦理之法朕意或
俄羅斯等欲阻阿布賚之内附托名搶掠或哈薩
克以從前曾附俄羅斯被其詰責故以搶掠示信
或阿布賚不能約束所部致其妄動或哈薩克錫
喇尚存煽誘生事大槩不出此四端著𫝊諭成衮
扎布即交額爾克沙喇等詳悉訪問作速奏聞仍
與察達克等密商辦理
定邊右副將軍富德疏奏白都訥驍騎校署參
領遜塔奮勉效力得
旨遜塔著賞戴孔雀翎授為三等侍衛
甲午
辦理屯田副都統定長等疏奏查訊隨德舒遇
賊脫出兵丁
定長等奏言臣等遵
旨查訊隨德舒遇賊脫出之綠旗兵丁除得傷不議
外其無傷而脫出最後者雖詢無臨陣先逃情
節仍行責革至兵丁李升蘭郭永榖尋獲德舒
身屍李善敏步行報信又遊擊素爾登額陣亡
兵丁張倉右脇得傷仍尋獲本官身屍應請免
議其李升蘭等三人俱鞭責發往庫車效力贖
罪奏入報
聞
乙未
申諭定邊左副將軍成衮扎布哈薩克貿易情形
上諭軍機大臣曰永德奏哈薩克阿布賚屬人帶馬
五百匹赴烏魯木齊貿易閱其情詞頗為恭順看
來搶掠烏梁海者非阿布賚屬人朕昨以可疑之
四端指示若有一於此則冒昧進兵反墮其術中
故必詢問明白非謂大功告成遂可苟且姑息也
額爾克沙喇等可告知察達克此時且不必直入
哈薩克界俟促生詢問得實具奏朕再酌量辦理
丙申
諭駐劄大臣陜丼督撫等查拏厄魯特等逃犯
上諭軍機大臣曰據阿桂奏稱現在阿克蘇拏獲厄
魯特匪犯三名皆官兵隨僕盜馬潜逃業經訊明
正法示衆等語此等厄魯特皆𠞰戮之餘管束三
年惡習尚未悛改阿克蘇既經拏獲則沿途必尚
有脱逃者若不嚴行查拏致流為嗎哈沁地方何
由寧謐著通諭哈密巴里坤闢展烏魯木齊哈喇
沙爾庫車等處大臣務宜留心拏獲訊明正法至
分賞官兵之回人等有似此盜竊脫逃者亦照例
辦理併𫝊諭楊應琚吳達善阿桂知之
參贊大臣阿桂疏奏預籌伊犂兵糧
阿桂奏言臣到阿克蘇查看牧羣牛羊除從前
解往葉爾羌一萬餘現存牛三十二頭羊一萬
五千三百餘隻竊思來年伊犂駐防官兵所需
糧餉須待回人收穫後方能支給其起程時所
需行糧必需牛羊添補臣已飭該管官兵加意
牧放以濟軍需奏入報
聞
丁酉
參贊大臣舒赫德等疏奏辦理回人貢賦稅務
舒赫德等奏言查兆惠等定議葉爾羌事宜内
凡交納商稅外來商販二十分取一本地回人
十分取一請俟商販流通時再行酌量定額等
語今據自土伯特商販轉回之拔達克山塔什
罕及葉爾羌等處回人運到貨物臣等飭交該
管之員仍照舊例分别收稅謹列單恭呈
御覧嗣後徵收稅項應請于歲底造冊送部核銷又
和闐六城所交糧石舊例十分取一每年二千
帕特瑪因甫經撫定酌量暫收九百九十五帕
特瑪一帕特瑪準官石四石五斗共四千四百
七十七石五斗俟來年仍照舊例徵收又招撫
之沙爾呼勒伯克穆喇特告云我等所管五百
戸僅餘二百餘戸今聞霍集占㐲誅自必陸續
投回向例每戸貢金一錢請于來年照例交納
並請添設商伯克哈子阿爾巴卜瑪喇咱爾等
缺臣等照例給以翎頂令其協同阿奇木伊沙
噶辦事奏入報
聞
戊戌
命賞多倫小伯克等翎頂及陞賞效力官員
上諭軍機大臣曰書山奏稱總管阿布都賚安插多
倫回人四千六十餘名于玉古爾庫車勒策達雅
爾羊雜爾等四處令小伯克海底勒額帕舒庫爾
密喇三克里達瑪特等分管現在率同吐魯番公
素賚璊遊擊黃佳士悉心查辦等語海里勒等五
名既係小伯克著加恩賞給六品頂帶素賚璊著
賞縀二端黃佳士著以應陞之缺補用
巴里坤辦事道銜同德等疏奏添派臺站馬匹
同德等奏言查凱旋官兵及入覲回人等長途
需馬接濟已奉
諭旨於巴里坤牧羣内挑選一千兵由哈密至葉爾
羌按臺安設今准兆惠等行文辦解肥馬五百
匹至吐魯番附近之伊拉里克等處牧放以備
更换等語臣等復會同總兵存泰如數挑選馬
匹令參將齊大勇解送伊拉里克于十二月初
九日起程奏入報
聞
己亥
定邊將軍兆惠等疏奏率同伯克霍集斯來京
兆惠等奏言查伯克霍集斯與臣富德自拔達
克山撤兵回抵葉爾羌伊等歸烏什整裝約於
阿克蘇會同入京臣等若阻其前往恐啟猜疑
即遣赴烏什臣等至阿克蘇伯克霍集斯率伊
子托克托索丕來會今與臣等同行毫無疑貮
臣等派伊同玉素富約束衆回人伯克行走伊
子漠咱帊爾呼岱伯爾氐托克托索丕俱已成
丁其幼子尚有幾人亦交舒赫德查核辦理奏
入
上諭軍機大臣曰兆惠等密奏伯克霍集斯業已同
行其諸子自成丁之外幼者尚有幾人交舒赫德
查辦等語從前密諭辦送霍集斯及諸子來京者
恐其仍居舊地或滋事端今霍集斯既情願入覲
而沿途行走情形又毫無可疑則伊來京後自必
加以恩賞俾得安居此時漠咱帊爾等尚須辦理
起程併傳諭舒赫德等遵照節次諭旨毋使長途
勞苦伊等起程後則所查霍集斯之家口不妨明
白曉示以霍集斯蒙恩旨留京來取家屬團聚務
宜供給饒裕加意照看蓋伊等非獲罪之人籍沒
家産者可比所有積蓄俱一同辦送仍約束兵丁
回人毋許妄行偷竊其田園房屋亦應變價給賞
以資生計俱著查明具奏
癸夘
訓飭内閣學士清馥速奏追賊情形
上諭軍機大臣曰清馥奏據嚮導根敦等所指道路
南路由諾顔鄂博額什等處抵楚庫爾戈壁北路
由烏蘭庫勒等處搜賊人營壘因水草甚乏令茂
庫本等領兵二十餘名前往其餘官兵撤回巴里
坤等語所奏愈屬不堪前因清馥探得賊人藏匿
處所並未親身前往故十月以前屢經降旨申飭
今已十二月並未遇一嗎哈沁不知伊現在何處
且伊前遣巴圖克勒木往招其子斗齊特故縱其
父子同逃耳不然豈有賊人肯坐候我兵擒獲此
時賊人去向更覺茫無影響而徒作懼罪請追之
詞苟延時日苦累官兵諒數月以來行糧恐亦不
繼伊身獲咎忍饑固所當然而官兵皆隨同枵腹
有是理乎著速傳諭清馥奉到此旨若十日内能
捕獲賊人自當前往其或不能即撤回巴里坤將
從前伊何以不親身捕賊但遣巴圖勒克木前往
及斗齊等今往何處聲明請罪具奏
乙巳
諭參贊大臣舒赫德等辦理伊犂屯田事宜
上諭軍機大臣曰阿桂奏稱兆惠等經過阿克蘇會
議伊犁駐兵及遷移回人屯田事宜從阿克蘇烏
什賽里木拜庫車沙雅爾等城酌派回人二三百
戸於來年二月間先遣丁壯前往屯田以官兵五
百名護送起程俊青草生時再將回人家口遷移
等語所議尚屬可行兆惠此時雖未具奏即應如
此辦理至屯田回人需兵彈壓自阿克蘇至伊犂
安臺𫝊事聲息相通最關緊要著𫝊諭舒赫德阿
桂今大功告成拔達克山霍罕等部落悉皆歸附
則葉爾羌自可安静無事且有額敏和卓在彼海
明又已前往舒赫德候其到時即回阿克蘇駐劄
辦事阿桂伊柱即領駐防兵丁護送回人往伊犂
管理屯田事務至官兵等居止自必相度地勢安
營立寨土木之工以漸興作期于堅固久遠所請
備造帳房原非可以常用不過自阿克蘇至伊犂
沿途住宿及初到時不致露處耳所有應行事宜
俱著伊等會商辦理
丙午
議移駐官兵事宜
安西提督劉順奏言現議官兵移駐巴里坤歲
需口糧運送回空總計需銀四十七萬餘兩殊
為繁費即闢展烏魯木齊等處收穫糧石足用
而相距千餘里運費亦繁查移駐巴里坤兵三
千五百名内步兵一千四百名請全行改撥馬
兵按每石加增銀一兩五錢之議共銀一十一
萬餘兩較之運費歲可節省銀三十六萬餘兩
且馬兵錢糧較步兵寬裕易於辦理並懇借庫
銀五萬兩照蒙古之例採買牛羊孳生並買馬
駝運送所借銀兩分作四年扣還奏入得
旨軍機大臣議奏尋議移駐官兵口糧歲所必需巴
里坤雖現在屯田止産青稞一種是以臣等原
議以加增兵丁糧價自行購買殊費周章請令
該督等查明屯田歲收若干足敷官兵口糧與
否通行籌畫妥議具奏今該提督以闢展等處
收穫即敷口糧而運費亦繁等語查提督原駐
安西經該督楊應琚奏請移駐巴里坤但巴里
坤以外西至伊犂西南至葉爾羌等回部幅員
廣衍而闢展烏魯木齊一帶地土饒沃水泉充
裕現在駐兵屯田交通貿易久成内地莫若將
提督之提標五營内酌留兵丁足敷巴里坤城
守外其各營官兵即移駐烏魯木齊或闢展等
處于歲收屯糧内就近支給既可省輓運之勞
而於新疆適中之地控制更為得宜其如何建
設衙署營房及一切妥協商辦之處該督楊應
琚現在出關查勘應令其詳悉定議具奏奏入
上從之
平定準噶爾方略正編卷八十三
