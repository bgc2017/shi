平定準噶爾方略前編卷二十六
雍正九年秋九月癸亥
訓諭喀爾喀屬人
上諭喀爾喀屬人等曰喀爾喀騎射諳練丁壯強幹勇
於戰陣厄魯特不嫺騎射性懦弱而誇張惟長槍是
賴一經敗北不敢回視後因喀爾喀傾心經典惟以
尊崇佛教為事不習技勇而厄魯特巧詐性成乘爾
七旗不備突然加兵是以被其攻擊不能保全遂至
失所當圖謝圖汗哲卜尊丹巴胡土克圖奔赴
聖祖仁皇帝請救時
聖祖憐念從前恭順納貢收留養贍安插内地其喀爾
喀各頭領仍照向來等次晉封汗王貝勒貝子公台
吉扎薩克加恩賞給俸禄令各回原處居住安享康
樂迄今已三四十年矣從前大兵於烏蘭布通地方
擊敗噶爾丹噶爾丹復來犯克爾倫地方
聖祖親統兩路大兵征𠞰噶爾丹於圖拉地方被我兩
路大兵擊敗勢窮力竭奔至薩克薩圖古里克地方
死亡殆盡其後因策妄阿喇布坦煽誘離間意在收
取喀爾喀
聖祖洞悉其情保護喀爾喀於疆界處駐兵十有一年
又以準噶爾逼近喀爾喀不免侵擾命大兵踰阿爾
台深入額米爾齋爾地方再三掃蕩厄魯特肝膽俱
碎今知噶爾丹策零又欲侵擾喀爾喀朕於扎克拜
達里克及察罕廋爾等處不惜千萬糧餉添兵數萬
特為喀爾喀耳邇來北路軍前將軍大臣等輕兵進
𠞰未及深察地利頗為失律然鏖戰十有餘日殺傷
賊人數千行軍勝負乃其常事聞爾喀爾喀以宵小
捏傳準噶爾賊由科卜多烏蘭古木地方兩路來犯
之語坐臺喀爾喀竟各棄牲畜搶奪驛馬離站四散
爾喀爾喀各台吉感恩效力朕所深知爾等屬人止
據流言遽爾驚竄何懦怯之甚歟爾等試思之準噶
爾賊人盜取馬匹而外不敢與勁敵曠日持久計其
人衆不過三四萬内地大兵數萬現駐爾地西疆何
必畏懼退縮乎今準噶爾賊動曰往食懦弱喀爾喀
即此一言豈丈夫之所堪受昔日噶爾丹攻擊爾等
時和托輝特根敦貝子錫卜推哈坦巴圖魯等尾隨
噶爾丹擊敗準噶爾取其馬匹駝隻和托輝特亦喀
爾喀部落人也爾等何不效法之嗣後喀爾喀各部
人將朕所降諭旨各銘於心凡遇行陣坐卡殿後等
處勇往效力斷不可上負
聖祖及朕深恩並貽羞於爾部主不過數年勞瘁便可
永息兵革常享安樂矣其各勉之
甲子
寬免青海公拉察卜等
副都統達鼐等奏言青海公拉察卜原係封為
貝子前因羅卜藏丹津叛亂餘衆俱赴西寧拉
察卜獨逃往喀木降封公爵今又無故逃遁理
應治罪正法但其情因畏懼且追兵一至旋即
迎降可否從寬交與西寧總兵官永遠圈禁其
長子察罕喇卜坦預先歸降應請授為扎薩克
一等台吉統轄該旗屬人至與拉察卜同逃被
擒之察罕喇卜坦向為土爾扈特微末台吉相
依親王戴青和碩齊察罕丹津因不從羅卜藏
丹津之逆
皇上加恩授為扎薩克一等台吉乃無故潛逃於前又
未經迎降於後理應正法但尚未乘亂生事亦
請從寬交與西寧總兵官鎻禁再察罕喇卜坦
之族弟協理二等台吉達爾濟現居駐牧之地
不肯同逃請即以之承襲察罕喇卜坦之扎薩
克台吉則其屬人佐領可不致改隸他人矣奏
入得
旨拉察卜係察罕丹津兄之子察罕丹津效力有年著
將拉察卜寬免交察罕丹津管轄察罕喇卜坦從前
征𠞰羅卜藏丹津亦曾效力并著寬免交伊弟台吉
達爾濟嚴加管束餘依議
丙寅
靖邊大將軍傅爾丹奏移科卜多兵駐察罕廋
爾
傅爾丹奏言臣等遵
旨公議率科卜多兵撤回察罕廋爾今陸續自賊營回
歸之人皆言賊兵在華額爾齊斯地方查華額
爾齊斯在阿爾台之旁科卜多城之西南相距
不遠尤與布拉罕路口甚近今城内所貯官物
甚多萬一率衆還時賊擾吾後不可不慮至官
物内可土埋者惟鐵器其餘糧二萬三千石銀
八十萬兩火藥鉛丸帳房縀布茶葉等皆軍營
要物約需駝一萬二千隻方能運載臣已行文
順承親王及喀爾喀三處副將軍傳集駝隻到
後臣率兵由科卜多河東北一路赴察罕廋爾
駐劄奏入報
聞
丁卯
靖邊大將軍傅爾丹奏策零敦多卜擾亂情形
上命西路嚴設備禦
傅爾丹奏言今有海壽巴顏毛勤吹扎木素畢
里克圖等陸續自賊營回歸據稱賊自和通淖
爾向西北行月餘渡額爾齊斯河大策零敦多
卜在華額爾齊斯居住小策零敦多卜在喀喇
額爾齊斯居住賊兵約有三萬散駐圖喇托輝
及庫克德勒蘇等處小策零敦多卜意欲退回
大策零敦多卜决計由必濟一路前往擄掠公
通摩克攻取察罕廋爾至杭愛過冬謹此奏
聞奏入得
旨朕覽地圖華額爾齊斯離巴里坤甚近雖隔沙磧聞
雪降冰凍之後即可行走現今西路軍營各路俱嚴
固防守似無可慮但恐賊人自華額爾齊斯過哈卜
塔克拜塔克經由鹽池圖古里克以盜劫塔勒納沁
之牲畜殊屬可虞大將軍岳鍾琪務籌防範萬全之
策再嘉峪關至巴里坤一路臺站甚為緊要賊若從
旁衝入臺站自被其阻隔將此行文岳鍾琪查郎阿
知之
戊辰
命停伊禮布赴察罕廋爾軍營
上諭大學士等曰前因北路軍營大臣尚少降旨令伊
禮布由阿濟必濟前赴察罕廋爾等候大將軍馬爾
賽今賊人來擾阿濟必濟亦未可定伊禮布不可冐
險前行著行文伊禮布令回至巴里坤軍營候旨
命撫遠大將軍馬爾賽緩赴軍營
靖邊大將軍傅爾丹奏言賊人犯黃甲舒魯克
之地距科卜多城五十餘里臣已將馬匹牲畜
收入城中固守奏入得
旨大將軍馬爾賽並無軍營急辦事務今賊人又來犯
科卜多地方可行文令其緩行前進若臺站已斷或
酌量回來或尋嚴固地方駐劄偵探
己巳
命順承親王錫保等嚴守察罕廋爾地
上諭大學士等曰賊人來犯科卜多或以全力侵察罕
廋爾扎克拜達里克亦未可料著行文順承親王錫
保王丹津多爾濟等保固軍需馬匹并喀爾喀游牧
處賊人凡有侵掠錫保乃總理調遣事務之人斷不
可輕離察罕廋爾即有調遣事宜錫保可遣彼處之
大臣等領兵前去王丹津多爾濟雖係副將軍亦宜
與錫保在一處辦理若無朕旨斷不可輕動
庚午
訓諭四十九旗扎薩克蒙古等
上諭扎薩克蒙古等曰爾等於
太宗皇帝時即敬順歸降創業之際輔佐效力至於朕
身受恩四世爾等感戴之忱朕所確知爾等之騎射
技藝亦倍勝於準噶爾但恐爾等之意以喀爾喀遠
居絶塞準噶爾即有劫掠亦不過及於喀爾喀爾等
可置於度外不知喀爾喀之王台吉俱係爾等清吉
思汗之苗裔一姓之兄弟也準噶爾者自元朝背叛
至今世為爾等讎敵喀爾喀乃衆扎薩克之屏障可
置於度外乎從前
皇考親自領兵在圖拉招摩多地方滅噶爾丹保全喀
爾喀者亦為爾衆蒙古也其後策妄阿喇布坦之兵
來侵哈密被我兵擊敗來擾吐魯番被我兵𠞰殺又
暗使策零敦多卜等襲破西藏
皇考為爾衆蒙古奉佛之地遣將興師破賊定藏今朕
於兩路駐劄大兵亦為爾内外之蒙古也前大將軍
傅爾丹等輕信賊言領兵深入千餘里賊人據險來
犯遂至失利然傷殺賊人至於數千亦互有勝負也
嗣後王台吉與弁兵等果能出羣效力朕自從優議
叙并賜與世襲巴圖魯達爾漢之號使令名垂於永
遠準噶爾事定之後干戈永息長享太平之樂矣勉
之勉之
辛未
命保護哲卜尊丹巴胡土克圖
上諭大學士等曰哲卜尊丹巴胡土克圖乃七旗喀爾
喀供養之大喇嘛額駙敦多卜多爾濟可加意防備
若賊人有來侵庫倫之信將胡土克圖遠避來至多
倫淖爾居住
壬申
靖邊大將軍傅爾丹奏言據烏蘇圖舒魯克卡
倫之侍衛達什勒圖報稱有賊萬人在洪郭羅
淖爾地方又科卜多城外三十餘里有賊五六
百人欲往布延圖地方臣等方嚴兵固守賊或
來攻即相機𠞰殺奏入報
聞
丁丑
優恤西路有功廢疾兵
上諭大學士等曰上年西路擊賊有功及帶傷患病之
兵丁前已降旨令其各回内地營汛休息調理以示
恩恤其凍傷手足致成殘疾者舊例查其子弟一人
入伍食糧仍令地方官每月給米三斗養贍終身朕
思本兵若成廢疾而家無可以入伍食糧之子弟恐
月給官米三斗不敷糊口之用實為可憫著該管大
臣確查上年西路兵丁因擊賊受傷致成廢疾而家
無子弟入伍者俱給與守糧一分以終其身用示朕
加恩優恤之至意
振武將軍順承親王錫保奏言據圖壘卡倫之
察哈爾章京西喇等報稱圖壘毛海空克爾庫
克齊圖等處俱有賊兵往來又賊兵二千由阿
哈爾拜已至奎素地方并分兵往大蘭一路臣
令喀爾喀副將軍郡王額駙策凌貝子羅卜藏
等統兵分覓賊蹤迎擊奏入報
聞
戊寅
訓諭撫遠大將軍馬爾賽率兵駐劄事宜
上諭大學士等曰從前大將軍馬爾賽奏稱聞賊人有
來犯科卜多之信臣請暫居第十五臺候順承親王
再發咨文差人至推河探信賊人來犯察罕廋爾臣
往會漢軍兵營調右衛兵一千歸化城兵一千在烏
喇特北形勝之地駐劄以安慰内地扎薩克若無賊
信仍往察罕廋爾等語朕以此奏甚是宜駐臺站不
必前往察罕廋爾辦事令將右衛一千兵歸化城一
千兵俱各妥備聽候馬爾賽調遣續經馬爾賽又奏
稱賊人駐於科卜多地方近處臣自第十五臺起行
差人前去探信急赴察罕廋爾等語朕以此奏妄謬
仍令其遵旨駐劄臺站朕兩次所降諭旨尚未到今
馬爾賽又奏稱賊人已在奎素地方欲會合漢軍四
千兵喀喇沁一千兵並調右衛歸化城各一千兵前
赴推河等語凡事宜審定之後方可相機而行若聞
一賊信即輾轉不定如何辦理馬爾賽今帶領七千
兵至推河何用此奏甚屬不合近喀爾喀副將軍丹
津多爾濟奏稱若令漢軍兵四千駐劄在四子部落
旗分皆曠野之地如遇雪大之年必無柴薪請將此
兵駐劄於歸化城相近有柴之處等語已經行文於
領兵前往之侍郎諾爾琿等今暫駐於歸化城翁衮
山附近有柴木水草之處候旨爾等行文馬爾賽賊
人若無侵犯察罕廋爾搶臺等信仍遵前旨駐劄臺
站倘有賊信急撤回於歸化城相對第十四臺駐劄
候旨
丙戌
命馬爾賽率漢軍等兵駐劄翁衮
上諭大學士等曰歸化城北翁衮地方係八旗察哈爾
西界四子部落毛明安烏喇特東界於適中形勝之
處調度二面亦屬容易著行文於大將軍馬爾賽令
伊帶領漢軍兵四千會同喀喇沁兵一千名往翁衮
地方環山有樹木水草之處駐劄
冬十月乙未
定科爾沁及京兵駐劄處所
大學士等議奏西寧撤回台吉衮濟扎卜所領
科爾沁兵七百令赴察哈爾八旗昂古里等處
適中之地駐劄應自京城𣲖正藍旗蒙古副都
統黑色同駐以防盜賊再京城預備六千兵内
請撥二千令都統薩穆哈副都統瑚琳率領於
張家口外洮賚廟察罕托羅海附近駐劄以便
彼此聲援奏入
上從之
撫遠大將軍馬爾賽奏言據二十九臺章京達
賴報稱賊人越那木山嶺至白格爾察罕鄂爾
格掠去輝特公巴濟土爾扈特郭莽喇嘛弟子
及厄魯特王塞卜騰旺布之班第賊兵一半進
西爾哈戈壁向郭多里巴勒噶遜一半向杭愛
由圖拉前進總會於額爾得尼招以犯喀爾喀
游牧奏入報
聞
戊戌
上諭大學士等曰歸化城地方緊要前所𣲖京城兵四
千名内著𣲖出二千名令副都統瑚琳歸化城副都
統席爾塔帶領前往歸化城駐劄其瑚琳原領張家
口外駐劄之兵著都統薩穆哈副都統宗室諾穆柱
統領歸化城副都統五十六著先往會同都統丹津
辦理事務康親王令其暫駐歸化城候旨又
諭曰爾等寄信與順承親王從前朕意以賊人雖侵犯
科卜多城糧餉不繼自必退去今聞賊人又分撥兩
隊一隊搶奪卡倫直至阿濟必濟及公巴濟游牧處
其一隊越過庫克嶺竟投喀喇阿濟爾罕地方又因
厄魯特毛海策凌及多爾濟塞卜騰等屬下之人乘
機搶掠臺站斷截是以令馬爾賽帶領大軍從臺站
一路前往推河扎克拜達里克等處駐劄厄魯特若
將搶掠之牲畜接濟賊人則賊人既得糧餉勢必久
居或以大力來犯察罕廋爾擾亂喀爾喀或由阿濟
以犯西路軍營俱未可定順承親王處若通信於傅
爾丹有可以撤回機會整兵速回察罕廋爾則兵力
益覺壯盛矣倘此際賊人已圍困科卜多應如何退
賊及應否應援之處順承親王會同喀爾喀副將軍
等商酌萬全而行
撫遠大將軍馬爾賽奏言據辦理扎克拜達里
克糧餉原任巡撫西琳報稱賊人至扎克拜達
里克城南噶里特之地劫掠牧場駝馬又據三
十一臺至四十二臺章京額林沁等報稱各臺
均有推河居住厄魯特王塞卜騰旺布及貝勒
多爾濟塞卜騰之屬人乘機擄掠奏入報
聞
己亥
命選兵駐翁吉等處專理臺運
上諭大學士等曰大將軍馬爾賽著於漢軍兵内揀留
八百名土默特兵内㨂留二百名在二十七二十八
臺之間翁吉等處擇水草茂盛之地駐劄專行照管
軍臺運路令都統李杕統領其土默特之兵著於土
默特參領内選擇幹員可以管轄者給與副都統職
銜令其管領
叛賊諾爾布里塔爾伏誅
刑部等衙門議奏據辦理青海事務都統德成
等執送叛賊諾爾布里塔爾赴部鞫訊諾爾布
乃土爾扈特一小姓台吉羅卜藏丹津叛逆時
伊父曾少效力
皇上格外加恩不令隸屬青海特授扎薩克一等台吉
又令派往柴達木軍前乃忽行叛逆劫馬拒捕
里塔爾身為佐領乃附逆作亂俱應照律擬斬
發往青海立决示衆諾爾布叛逆時妻子皆在
游牧知即泥首請罪應免其為奴其胞弟色特
爾布木既不知情又追捕拉察卜有功已加
恩令其承襲扎薩克一等台吉諾爾布妻子即交與色
特爾布木管束養贍奏入得
旨諾爾布里塔爾俱著解送西寧口外即行正法免其
示衆餘依議
庚子
散秩大臣伯欽拜理藩院左侍郎納延泰副都
統阿岱俱
命為撫遠大將軍參贊
癸卯
命加恩喀喇沁將士等
賞賚有差
上諭大學士等曰天氣寒冷帶領喀喇沁兵丁之副都
統塔爾馬善著賞銀一千兩貝勒僧衮扎卜公羅卜
藏策卜登各賞元狐帽一頂貂皮馬褂一件前派出
之土默特官兵已降旨於大將軍馬爾賽酌量賞賜
今喀喇沁兵丁亦照例賞給
甲辰
命揀選察哈爾厄魯特兵預備調派
上諭大學士等曰今預備派出之察哈爾兵二千名其
缺額著挑補察哈爾八旗佐領多寡不同此次挑補
兵丁不必拘泥旗分佐領但擇漢仗好者挑取若不
得二千名即一千五百名或一千名亦可所挑兵丁
照常支給錢糧並賞與製造軍器銀兩再察哈爾地
方居住之厄魯特不拘旗分著共派四百名每翼各
二百名至照看伊等妻子游牧亦屬緊要伊等父子
弟兄内但看其漢仗好者揀選不可全行派出
命加一等侍衛圖爾賽副都統銜往北路軍營
增四川泰寧協鎮駐防兵
四川總督黃廷桂等奏言達賴喇嘛移座泰寧
舊泰寧協鎮原駐兵五百以為防護泰寧至打
箭爐道路險阻請再撥五百兵駐防則軍威震
叠與里塘巴塘西藏聲勢聯絡大學士等議覆
應如所請奏入
上從之
乙巳
訓飭撫遠大將軍馬爾賽
上諭馬爾賽曰爾從前奏稱備兵一事已行文於順承
親王等語爾領兵尚未至察罕廋爾並不知軍前之
情形即欲指示順承親王殊覺不合現今蒙古扎薩
克等俱遵靖邊大將軍印信行事若又用撫遠大將
軍印信調遣則蒙古等難以遵行撫遠大將軍印信
除奏章及行部咨文鈐用外其調遣兵丁等事不准
鈐用昨爾又奏稱將烏喇特毛明安四子部落蘇尼
特阿霸垓等旗察哈爾兩翼各預備兵一千聽爾調
遣等語烏喇特等扎薩克察哈爾旗分皆邊外之兵
豈可妄動爾即欲預備調遣亦當請旨乃並不奏聞
即行調遣甚屬背謬再爾所偵探軍機並不確實即
行具奏辦事亦甚含糊嗣後爾宜盡其所長效力行
走
丁未
訓諭募選兵丁大臣官弁等
上諭大學士等曰年來因征𠞰準噶爾將滿漢兵丁陸
續𣲖出特令召募以實營伍凡膺募兵之任者自應
秉公持正不徇情面精選技勇壯健之士則戎行可
收實效而軍餉亦不至於虚糜朕聞召募新兵多屬
本營兵丁之兄弟子姪親戚朋友互相援引該管將
弁惟期充足數目不復較量人才以致老弱無能者
俱得入選而民間強壯之人莫由入伍是將選兵重
大之務視為具文矣現今降旨募選兵丁著該部通
行曉諭令該管大臣官弁等屏除向來積弊公正辦
理將來朕必遣官考驗若有將老弱無能之人冐濫
入伍者必將挑選之員從重議處若技勇之人不敷
挑選著聲明緣由請旨毋得苟且塞責
己酉
命撥土默特兵護臺備賊
上諭大學士等曰據馬爾賽奏稱漢軍兵丁馬匹已挑
選換給喀喇沁兵丁今所剩馬六千餘匹俱疲瘦不
堪乘騎等語朕思既無馬匹漢軍兵丁斷不可前往
著副都統圖爾賽席爾塔帶領土默特兵一千名前
進令其自十三臺至二十七臺每隊派兵二百名分
為五隊派撥滿洲侍衛官員管理照看臺站運糧道
路防範賊盜前往推河扎克拜達里克探聽倘有賊
兵信息即在翁吉地方駐劄
青海厄魯特郡王額爾德尼額爾克托克托鼐
奏言
皇上恩旨命臣於諸子中異日可襲王爵者舉出一人
加
恩立為長子臣長子阿喇布濟因擒獲叛逆諾爾布已
蒙
恩授為一等台吉臣三子索諾木丹津立志向上臣遵
旨請將此子襲替奏入得
旨索諾木丹津著照伊所請封為長子阿喇布濟效力
行間加恩晉封為輔國公
庚戌
命安輯公通摩克人衆
上諭大學士等曰據侍郎納延泰奏稱準噶爾賊人搶
奪阿濟卡倫將公通摩克旗下兩個佐領擄去其公
通摩克巴濟王格勒克雅木丕勒等扎薩克之游牧
俱向南移往訥木勒圖喀喇博羅雅蘇圖烏蘇圖等
處朕思公通摩克旗下既被賊人搶奪兩個佐領其
牲畜等物必致散失伊等雖將游牧南移料其人衆
必有匱乏失所者著即傳諭總督查郎阿提督宋可
進作何遣人前往料理安插務使人人得所其餘被
賊侵擾遷移之公巴濟等或亦有倉猝遷移遺散牲
畜至於匱乏者亦著照看料理
辛亥
上諭大學士等曰前命侍郎納延泰往大將軍馬爾賽
軍營參贊今馬爾賽既暫在歸化城駐劄著納延泰
回京
壬子
命增邊隘駐防兵並築邊墻
上諭大學士等曰沿邊一帶地方最為緊要向來額設
之兵太少古北口宣化大同三處應召募兵丁添入
防汛以實營伍獨石口以東至三海關皆屬内地各
處營汛仍照舊規其獨石口以西至殺虎口一帶中
間緊要隘口必須查勘明白以定添兵多寡之數至
於邊墻年久倒塌而地當緊要者亦應酌量修築以
肅邊境著御史舒喜天津總兵官補熙會同古北口
提督路振揚親往踏勘召募之兵何處應添若干何
處應駐大員或參遊改為副協邊城何處應行修理
路振揚等可會同各該提鎮詳悉定議具奏天津總
兵官印務著鑾儀衛冠軍使孫承恩暫行署理路振
揚現有召募兵丁之事今既奉差公出其募兵之事
著路振揚遴選公明可信之人代為辦理再差副都
統韓光基前往古北口督率查騐尋議邊防最關緊
要直隸山西沿邊一帶提鎮協標及各口汛兵
額設之數尚覺不敷請於直隸古北口提標增
兵一千六百名獨石口增兵六百名宣化鎮增
兵二千名張家口三營增兵八百名山西大同
鎮增兵二千七百零八名殺虎口增兵一千零
四名朔平府城守增兵八百名得勝路增兵二
百八十八名助馬路增兵二百名直隸山西二
省各增兵五千名至其多寡之處提鎮等確有
所見即再據實陳奏奏入
上從之
嘉奬厄魯特郡王塞卜騰旺布
塞卜騰旺布奏言臣父阿喇卜坦歸命以來世
受
聖恩頃聞賊信方欲與貝子毛海策凌議遷内地不意
二人率管旗章京班第佐領索吞等五百餘人
叛投噶爾丹策零臣義不肯貳與宰桑數人兵
百餘人居此候
旨奏入得
旨塞卜騰旺布素為朕所嘉與今感戴朕恩竭力保護
所屬人等不致妄動具奏請旨可嘉可憫已諭理藩
院遣人照看矣伊可酌量嚴密之處即遷移駐牧朕
隨即加恩並其所屬宰桑官員以及閒散人等亦俱
加恩務令其寬裕
癸丑
管理阿爾台臺站郎中倫岱奏言前賊人擾亂
臺站臣遵
旨安撫蒙古前至二十二臺皆已綏輯復據賽爾烏蘇
等處管理臺站委署章京常保報稱自二十三
臺抵三十臺亦已安撫妥協又據鄂爾錐圖郭
勒等處管理臺站之員外郎窩星額報稱順承
親王今其率兵安撫四十七臺至三十一臺令
亦皆已寧靖奏入報
聞
甲寅
副都統銜阿成阿奏言臣率家選兵二千行過
噶勒賓戈壁因嚮導之蒙古逃去臣即從古爾
班賽堪山後尋覓水草行至烏克爾空克爾聞
賊人搶奪扎克拜達里克北邊臺站臣遂率兵
於十月十七日至扎克拜達里克與辦理糧餉
之原任巡撫西琳備兵守城仰懇
皇上隆恩賞給兵丁糧馬前赴巴里坤奏入得
旨爾等沿途未得嚮導尚能勉力至扎克拜達里克可
憫可嘉今不必前往巴里坤即駐劄扎克拜達里克
候旨其糧餉馬匹等事已降旨於西琳從厚辦理賞
給
乙卯
上諭大學士等曰北路安設卡倫之侍衛莫爾渾等因
賊兵侵擾阿濟一路伊等投往西路軍營今思阿濟
等處可以不必安設卡倫莫爾渾等著岳鍾琪送令
回京再巴里坤軍營現有歸化城降賊參領拉察卜
之子杭金著莫爾渾等帶來又前派西路之家選兵
二千名因阿濟必濟有賊人信息已從古爾班賽堪
山後由奎通巴扎爾一路前往扎克拜達里克地方
駐劄著寄信與岳鍾琪西路不必探訪接應
平定準噶爾方略前編卷二十六
