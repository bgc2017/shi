平定準噶爾方略前編卷三十四
雍正十一年三月壬午朔
命量撒駐藏兵
上諭辦理軍機大臣等曰西藏駐劄弁兵本為保護唐
古忒人等以防準噶爾賊夷侵犯而設比來賊夷大
敗徒步奔逃力䠞勢窮不能遠涉藏地則其無力進
兵可知且頗羅鼐輸誠效力唐古忒之兵亦較前氣
壯現今藏地無事兵丁多集則米穀錢糧一切費用
等項雖給自内地而唐古忒人等不免解送之勞朕
意量其足以防守藏地留兵數百名餘者盡行撒回
其留藏之兵著總兵官周起鳳帶領駐劄青保馬拉
苗夀著總理藏務至此項兵應撒若干應否將駐劄
察木多之雲南兵丁一併撒回著詳議具奏尋議曰
駐藏四川兵二千應留五百守護餘悉撒還本
處所留兵俟三年後仍撥四川官兵更代其察
木多所駐雲南兵一千本為援藏而設今既量
撒駐藏兵丁雲南兵亦應撒還五百如四川例
三年更代奏入
上從之
己丑
命黜沙津達賴爵效力贖罪
理藩院劾奏土默特輔國公沙津達賴前在和
通呼爾哈臨戰遁歸又於烏遜珠勒敗北請黜
其爵奏入得
旨沙津達賴著革去輔國公在軍前效力贖罪
乙巳
辦理軍機大臣等疏言閱靖邊大將軍順承親
王所報陣亡官兵册與傅爾丹所奏原册彼此
互異應以前報陣亡今云未還者傳令官兵家
屬知之其已給䘏賞銀追繳如數所給世職亦
暫停其承襲奏入得
旨傅爾丹身為將軍草率查奏而該管大臣等官亦任
意捏報是錯誤之咎自在傅爾丹等與該官兵無涉
所賞銀兩不必追繳其應給世職著暫停承襲
丙午
命以恭格薩木丕勒襲封扎薩克多羅郡王
上諭理藩院曰喀爾喀多羅郡王吹扎卜既承襲車臣
汗名號其扎薩克多羅郡王著伊弟恭格薩木丕勒
承襲
命賞給車臣汗吹扎卜親王俸
上諭理藩院曰喀爾喀車臣汗吹扎卜具奏懇請俸禄
從前未給喀爾喀汗等俸禄者蓋欲伊等各守舊業
不令同衆扎薩克王等一例將屬下人等另編旗分
佐領是以未給俸禄今車臣汗吹扎卜既以請給具
奏著給與親王之俸每年加賞銀二千五百兩其圖
謝圖汗扎薩克圖汗亦著行文詢問伊等若不願請
俸仍守舊業各聽其便若情願請俸亦著照車臣汗
吹扎卜之例賞給
喀爾喀扎薩克貝勒車木楚克納木扎爾陣亡
命遣官致祭
庚戌
命以通政使司左參議徐杞署陕西甘肅布政使仍辦
理噶斯軍需事務
夏四月甲寅
命削郡王查木陽爵以貝勒赴軍前效力降貝子齊旺
班珠爾羅卜藏為輔國公
上諭理藩院曰鄂爾多斯郡王查木陽身為副將軍並
不將伊屬下精兵派出且遲延日期疎脫兵丁甚屬
不合著削去郡王授為貝勒發往軍前效力贖罪貝
子齊旺班珠爾羅卜藏於伊屬下派兵時並不詳慎
以致逃回甚屬怠忽著降二等授為輔國公
戊午
命嚴禁造作浮言者
上諭辦理軍機大臣等曰從來造作言語煽惑人心者
律有不赦之條若在軍前造言傳播其罪更重應照
軍法即正典刑此自古相傳之憲典也數年以來西
北兩路用兵征討準噶爾該管大臣官員等居心怠
忽辦理粗疎號令不嚴稽察不密間有不肖之人在
軍營各處捏造全無影響之談或稱京師近有某事
或稱某營近有某事一人倡先衆口附和愚昧之人
不能辨别信以為實而該管之大臣官員等雖心知
其非往往以為難於根究希圖省事置之不問遂致
若輩肆口流傳全無忌憚又有從軍營回來之人造
作言語以惑亂在京之聽聞如此等事不但有妨於
公務亦且大害於人心不可不嚴加禁約著行文各
路將軍令其詳細曉諭該管弁兵及跟役買賣人等
嗣後倘有造作浮言者必將為首之人究出姓名奏
聞請旨即於本處正法示衆其失於覺察之該管官
弁一併治罪若能查出參奏免其議處至在京造言
生事之人交與步軍統領八旗大臣五城御史順天
府先期曉諭倘怙惡不悛即行查拏從重治罪
命馬蘭泰赴洪郭爾鄂隆軍前效力
上諭辦理軍機大臣等曰朕從前以侯馬蘭泰於去年
賊至推河時領兵截殺奮勇成功故將伊調回留朕
左右令其學習辦事近聞軍前人等俱喧傳馬蘭泰
一聞賊至甚是畏怯喀爾喀協理台吉遜都卜再四
跪請出戰始行遣往馬蘭泰出營行未二十里即回
朕將此問馬蘭泰據奏係人捏造陷害之語此事日
後自有分曉馬蘭泰軍前事務尚未完結著仍往洪
郭爾鄂隆地方督兵操演效力行走公豐盛額不必
前去
庚申
議烏里雅蘇台築城駐兵事宜
靖邊大將軍順承親王錫保等奏言察罕廋爾
當阿爾台諸路要道建城駐兵歴有年所以柴
草不足移駐阿勒達爾托羅海其後柴草亦不
足用去年又移軍至烏里雅蘇台此外尚有額
得爾齊得爾特爾啟塔米爾等處地亦寬闊然
並在杭愛山陽與内地近至特斯等處僻在迤
北若賊人由南路來犯邀截堵禦呼應不靈並
不便駐劄大兵今已於烏里雅蘇台山頭各建
礟臺其左近並令滿洲蒙古兵駐劄且特斯台
西里各有駐兵萬人賊人不敢逼近應請即於
烏里雅蘇台内外植木中實以土建築城垣城
中設倉置庫明歲青草發生時調集官駝以察
罕廋爾所貯錢糧米石軍裝火藥等物陸續運
送辦理軍機大臣等議覆應悉如所請奏入
上從之
辛酉
命革達爾濟職以吉當阿為將軍赴推河
靖邊大將軍順承親王錫保大學士伯經略鄂
爾泰奏言達爾濟身為將軍沿途牧放馬匹並
不加意以致損傷及到扎克拜達里克聞賊人
敗走並不截殺反疾驅馬匹赴營損傷更甚既
而坐視賊遁又不尾追賊人盡去始以一出博
追擊之名旋即還營回奏時乃借端巧飾情屬
可惡請以達爾濟交部嚴加議處辦理軍機大
臣等議如所請奏入得
旨逹爾濟著革職令為護軍交與順承親王凡有苦差
效力之處令其前往贖罪行走達爾濟員缺著護軍
統領吉當阿前往推河領兵駐劄
丙子
命加賞克爾森齊老地方交戰獲傷等兵丁
上諭辦理軍機大臣等曰聞順承親王賞賫此次效力
兵丁將在克爾森齊老地方交戰獲傷及因患病馬
疲未至額爾得尼招地方之兵丁俱不准賞給以已
經交戰之人不沾賞賫殊未均平著行文順承親王
查明給賞以示鼓勵
命選呼倫貝爾兵二千赴察罕廋爾軍營
上諭辦理軍機大臣等曰據大學士鄂爾泰等奏請將
駐劄呼倫貝爾地方索倫巴爾虎兵三千名内調撥
二千名前往察罕廋爾軍營其軍營現在所有殘疾
兵丁應行裁退等語著照鄂爾泰等所請於呼倫貝
爾兵内挑選二千名著黑龍江將軍卓爾海帶領前
往軍營卓爾海到軍營後再回任所其料理兵丁起
程選派官員管轄應於何日起程之處著卓爾海酌
量議奏其餘兵一千名著博第達巴哈統領照管伊
等游牧妻子産業黑龍江將軍印務著奉天將軍那
蘇圖馳驛前往署理奉天將軍印務著尚書海夀馳
驛前往署理刑部尚書事務著公慶復署理海夀到
盛京後那蘇圖再往齊齊哈爾俟卓爾海自軍營回
任之日那蘇圖海夀各回任所
戊寅
命製帳房五千架皮衣皮帽帶各二萬件賞給北路軍
營兵丁
庚辰
命各路軍營有分檔開戶從征者許編為另戶
上諭辦理軍機大臣等曰家選兵丁前往軍營之時朕
降恩旨凱旋之日將伊等妻子俱令出本主之家編
為另戶但各路軍營從征人内亦有分檔開戶之人
充當領催披甲者伊等久在軍營辛苦效力甚屬可
憫著各路軍營將軍大臣等將效力行走好者以伊
等姓名註册俟大兵凱旋之日亦照家選兵丁例編
為另戶
五月壬辰
命護軍統領吳禮布回京以散秩大臣塞楞侍讀學士
巴特瑪辦理達里剛愛軍營事務
乙未
預籌進兵事宜
大學士伯經略鄂爾泰奏言特斯台西里兩處
駐兵原為截殺賊人而設今賊已大創勢不再
來其地無庸駐兵明年大兵進阿爾台乘機𠞰
賊今年秋應緩行至科卜多擇有水草處駐劄
則人畜不致勞苦臨發時人給兩月糧以官駝
裝載餘八月糧尚需八萬石應令范毓馪陸續
輓赴再特斯台錫里既不駐兵應停兩處修堡
於扎卜堪察罕鄂羅木更築一堡照應臺站運
路大兵進𠞰必當發兵接應應於塔奔托羅海
額克阿喇勒墨爾根西納所在各駐兵四千明
年大兵進阿爾台即令此兵赴科卜多以備調
遣此次進兵關係緊要請令副將軍額駙策凌
塔爾岱常德等會同辦理其掌管副將軍印信
恭候
欽命辦理軍機大臣等議覆如所請奏入得
旨靖邊左副將軍印務著額駙策凌掌管靖邊右副將
軍印務著塔爾岱掌管副將軍常德著與額駙策凌
同行議政大臣永福著授為内大臣與塔爾岱同行
己亥
命增給兵丁羊價口糧
靖邊大將軍順承親王錫保等奏言京城各省
官兵喀爾喀兵每月羊價請增定為一兩京城
各省及歸化城之土默特兵每月所給口糧增
定為一斗八升内地扎薩克兵丁每年增給四
月羊隻辦理軍機大臣等議覆如所請奏入
上從之
乙巳
命免西路綠旗兵丁在軍前病故者支借月餉庫銀
上諭辦理軍機大臣等曰北路所派四省綠旗官兵有
在軍前病故者其本營於未奉部文之前家口所領
月餉朕已於上年八月降旨免其追還今思西路亦
有調撥别省之綠旗兵丁其中豈無在軍前病故者
若將本營未奉部文之先伊等家口所領月餉按日
著追實為可憫著行文各該省若有軍前病故兵丁
月餉於未奉部文之前已經支領者免其追還倘有
借給庫銀之處著以該省司庫存公銀兩代為補項
己酉
命正紀成斌失機縱賊負
恩悞國之罪
先是署寧遠大將軍查郎阿劾奏言巴里坤軍
營駐劄重兵廋集及烏克克嶺二處卡倫亂山
環繞路逕錯雜最易藏奸是以專令副將紀成
斌駐劄廋集總兵張元佐駐劄烏克克嶺乃紀
成斌等漫無偵察一任賊人潛藏亂山中忽於
廋集卡倫白楊溝等處劫我糧車一輛空車四
輛及車戸人等由洮賚庫圖爾庫逃去所有副
將紀成斌等抗違玩悞總兵官張元佐等任意
疎忽謹據實劾奏辦理軍機大臣等議曰紀成
斌負
恩縦賊漫視軍務應請革職按律究擬張元佐等請
一併交部察議奏入得
旨依議紀成斌著革職交三法司核擬具奏至是刑部
等議曰前者紀成斌失機縦賊即應明正典刑
蒙
恩寬宥留軍前效力乃於分駐廋集卡倫時故違將
令聽賊潛匿隘口復不撥兵護送糧車以致被
劫核其前後情罪有心僨事玩法負
恩紀成斌應斬立決張元佐應降三級調用仍留軍
營效力贖罪奏入得
旨紀成斌本由行伍蒙
聖祖仁皇帝恩擢至參將之職雍正元年朕因年羹堯
保薦用為副將旋即補授總兵官特陞提督實為逾
格之恩嗣因西陲用兵闕係重大協贊務得其人岳
鍾琪薦其素嫻軍旅可以任用朕亦料其重受國恩
自必力圖報效因委以協贊軍務之重寄雍正八年
岳鍾琪進京陛見將大將軍印務令伊護理伊當此
大任應益加敬謹悉心籌畫於緊要卡倫嚴密偵探
思患豫防庶可上報國恩下稱職守詎伊昏庸懦怯
玩愒性成以軍國大事視同膜外致賊人瞯其疎忽
乘隙侵擾卡倫損傷將弁戕害士卒掠去馬駝羊隻
鎗礟器械口糧無算伊身在大營掌握重兵恐懼驚
惶一籌莫展聽賊衆往来如入無人之境西路軍威
因此大損且致逆賊資我馬駝器械得於次年侵犯
北路是兩路軍營之被賊擾掠者皆紀成斌之貽害
也彼時在廷大臣即奏請將紀成斌明正典刑以肅
軍紀朕猶予以自新之路特降諭旨暫緩治罪俟事
竣再定實望其抒誠勉力稍贖前愆乃伊獲罪後在
營一載仍無愧悔效力之心朕始降旨將伊革去提
督降為副將凡有差遣令其盡力行走若仍不知改
悔必究其前案重處所諭甚明伊若稍有人心自應
感恩畏法洗滌肺腸以圖後效乃於雍正十年正月
賊犯哈密之時同曹勷領兵堵截遇賊於二堡之西
仍復畏縮不前致賊兔脫尚敢扶同曹勷捏報力戰
朦混掩飾今於伊駐防廋集卡倫又敢故違將令漠
視軍務以致車輛被劫是紀成斌所至之地在在疎
防無不失機養寇既不思從前獲罪之重大亦不念
曲加寬宥之深恩冥頑不靈悞公僨事核其前後情
罪實無可貸著署大將軍等將紀成斌即於軍營處
斬以為將弁失機縦賊負恩悞國者戒餘依議
六月癸亥
命加恩賞給勇健營兵丁
上諭辦理軍機大臣等曰各省挑選之勇健兵丁原冀
其黽勉出力各圖上進之路以膺國家厚澤因其中
賢愚不等優劣不齊不得不甄别挑汰以示勸懲今
挑出赴營各兵既循分守法有奮勇效力之心著給
與馬步戰糧俾得内外充裕其自甘起程之時每人
借支銀兩並上年十月借過等項俱著賞給免其在
月餉内坐扣以示朕格外加恩之至意著勇健營總
統周一德等曉諭各兵知悉
甲子
上諭理藩院曰策旺扎卜係西路喀爾喀汗兼副將軍
乃與賊交戰畏懼敗回擾動衆心匆遽移居内地又
並不約束屬下人等肆行偷盜官糧牲畜騷擾貿易
人等甚玷國家養育之恩理應即行正法但念伊祖
父原係喀爾喀内之汗累代敬順朕不忍正法將策
旺扎卜從寬免死監禁
癸酉
命副都統莫爾渾來京以軍前内大臣參贊顧魯統轄
赴巴里坤察哈爾兵丁
丁丑
命兵部尚書性桂内閣學士雙喜赴北路軍營與原任
工部侍郎巴泰協理軍需事務
秋七月辛巳
命革杭奕禄職
上諭内閣曰禮部侍郎杭奕禄係朕特差稽查沿邊營
伍之大臣理宜體恤弁兵潔已奉公以副委任乃聞
其沿途驕奢放縦擾累兵民甚屬溺職著革職
命調齊齊哈爾副都統王常為山西右衛左翼副都統
以副都統職銜布爾沙為齊齊哈爾副都統並
留軍營
乙酉
命額駙策凌辦理進兵事務以貝子阿努里署喀爾喀
中路副將軍印
丙戌
命羅卜藏襲封扎薩克多羅杜楞郡王
上諭理藩院曰翁牛特郡王鄂齊爾諸子内貝勒羅卜
藏在軍前甚屬效力著承襲扎薩克多羅杜楞郡王
料理伊父喪事畢仍在軍前辦事其原襲之貝子著
伊兄額爾德尼承襲暫署理扎薩克印務
戊子
命多羅平郡王福彭為定邊大將軍
勅諭曰奉
天伐罪治世之常經鋤暴除兇安邊之遠略逆賊噶爾
丹策零狂悖冥頑父子濟惡妄欲侵陵我屬國窺伺
我邊陲包藏逆心狡焉思逞朕以此賊不除終為衆
蒙古之巨患是以命將興師聲罪致討乃數年以來
錫保調度無方制防鮮術因循退縮坐失機宜為將
士之所輕致軍心之不振深負任使有忝元戎上年
賊兵深入我境副將軍和碩親王額駙策凌内大臣
塔爾岱督率弁兵奮勇追擊大殱賊衆丕振軍聲當
此乘機決勝之時必須另簡忠誠任事之親藩始克
奏膚功而寧邊塞是用命爾為定邊大將軍統領滿
洲蒙古綠旗大兵一切事宜爾與副將軍和碩親王
額駙策凌副將軍塔爾岱常德參贊内大臣永福護
軍統領阿岱内大臣伯欽拜公博爾屯等酌定方略
公同計議而行勿謂已能而不納衆論勿當事會而
猶復遲迴勝算期於萬全神機定於方寸整衆須如
山岳之重撻伐以奮雷霆之威鼓勵戎行申明紀律
遠偵密探先事預防各路大兵及蒙古兵丁聽爾調
遣凡遇有警即遣發官兵應援撲𠞰賊中有情急來
歸者加意撫恤其不抗拒官兵者毋加殺戮凡我將
弁官員兵丁等其或有臨戰退避擾亂軍機者爾會
同商議文官四品以下武官三品以下即以軍法示
衆其所犯過小者亦會同商議即行處治毋泯没行
間之勞績毋寬縱違法之弁兵軍紀須極嚴明賞罰
悉期公當相時度勢務合事機有應知會西路寧遠
大將軍者即行知會一同辦理爾其殫乃心力敷厥
謀猷早建功勲永綏邊徼以副朕蕩寇除殘息事寧
人之至意欽哉故勅
庚寅
命黜順承親王錫保爵降丹津多羅濟為郡王策卜登
為貝勒均留軍效力贖罪
上諭辦理軍機大臣等曰前因大將軍傅爾丹輕進失
利順承親王錫保在察罕廋爾調撥兵丁防範科卜
多俱屬妥協是以朕格外加恩晉封親王授為大將
軍及去年賊兵来犯錫保竟不預備奏稱撥兵一萬
令赴烏遜珠勒而所到之兵僅有三千又將領兵之
將軍傅爾丹留於大營致賊直越克爾森齊老始遇
額駙策凌將軍塔爾岱等奮勇截殺一面差人呈報
令其速發援兵而錫保不即發兵俟丹津多爾濟到
後始遣赴援丹津多爾濟行未十里即劄營住歇是
時額駙策凌等與賊拒戰二日知援兵不至始各收
兵回營坐失機會錫保自為大將軍以來每聞賊至
輒驚惶無措兵丁時撤時撥二年之内馬匹損傷數
萬闔營無不怨恨夫身膺大將軍之任賊來不能邀
擊及深入之後又令兔脫此皆調遣失宜怯懦畏葸
之所致也深負朕簡用之意理宜從重治罪姑念其
前歲在科卜多尚能籌畫整備著暫革去大將軍親
王其順承郡王查應襲之人承襲熙良世子之爵亦
著革去現命多羅平郡王為定邊大將軍俟到軍營
時著錫保聽平郡王指示效力贖罪如仍前玩忽經
平郡王參奏定行從重治罪丹津多爾濟乃喀爾喀
一微末台吉蒙
聖祖仁皇帝施恩教育承襲伊父扎薩克貝勒朕御極
之初封為郡王嗣因採買馬駝效力晉封親王屢加
恩眷去年額爾得尼招大敗賊人之時伊捏奏冒功
朕賞以墨爾根巴魯圖之號賜與黃帶子封其子多
爾濟塞卜騰為世子乃於克爾森齊老領兵救援時
故意遲延行至十里即安營住歇旋撒兵回營及額
爾得尼招接戰之時額駙策凌領右翼官兵奮勇衝
擊已將賊兵殱殺殆盡而丹津多爾濟坐擁左翼官
兵觀望不前次日衆人皆欲急行追擊伊又支吾逗
留至賊由杭愛山後逃遁伊並不尾追轉由杭愛山
之南遶道遲延致誤大事且數年以來所辦馬駝甚
屬不堪理應將丹津多爾濟從重治罪但念伊從前
採買馬匹曾經效力暫行寬免著削去巴圖魯之號
將伊子之世子革退撒回黃帶子革去親王授為郡
王仍留喀爾喀副將軍之任辦理未完馬匹之事協
助大將軍平郡王料理蒙古事務儻不實心效力仍
蹈前轍定行從重治罪策卜登原係扎薩克公先因
追擒脫逃之烏梁海羅卜藏錫喇卜等著有勞績格
外加恩晉封貝勒嗣因捏奏蘇克阿勒達呼並額爾
得尼招等處擊賊功績朕賞以巴圖魯之號賜與黃
帶子晉封郡王今實情畢露方知伊帶兵一千遇百
餘賊寇即恐懼不前故張聲勢俾賊遠遁又同塔爾
岱領兵追賊誑言迷路縱賊遠颺並無為國效力之
實心著革去郡王仍授為貝勒撒回黃帶子其巴圖
魯之號亦著革去令往科卜多軍前效力贖罪儻仍
前退縮瞻顧定行從重治罪
丁未
議撥兵防守邊外赤金等處
署陕西總督劉於義奏言邊外赤金等處牧放
馬駝宜嚴防範請於赤金之南蘇爾河口常瑪
爾河口等處各撥兵駐劄赤金靖逆之北湃帶
湖哨防營布魯墩等處各設墩臺撥兵巡察再
布魯墩哨防營湃帶湖適中之地撥兵三百駐
劄防守辦理軍機大臣等議覆應如所請奏入
上從之
八月丙辰
上諭辦理軍機大臣等曰據署寧遠大將軍查郎阿等
奏稱庫爾默圖山地方有逆賊五十餘人來侵被我
官兵奮力攻擊斬殺二十餘人餘俱生擒未脱一騎
等語此次經理調撥甚屬可嘉所有效力人員俟查
郎阿查明等次具奏到日再降諭旨數年以來因西
路將軍等辦理疎忽是以逆賊敢於玩視今賊兵經
此番損傷必懷畏懼或於今秋即整兵侵犯西路或
於冬天侵犯北路俱未可知著傳諭查郎阿等令其
詳悉籌畫辦理
戊辰
命寬給内徙回民應扣口糧總管額敏和卓等照官員
例支給粳米
上諭辦理軍機大臣等曰據署陕西總督劉於義等奏
稱吐魯番等處回民已移至安西男婦大小共八千
一十三口朕查從前回民自吐魯番移至塔勒納沁
時共九千二百七十三口今其中竟有病故例應扣
除口糧但伊等甫到安西寧使之食用寬裕著仍照
原數支給以示朕格外之恩至總管額敏和卓及伊
親丁著照官員例支給粳米以示優異
庚午
命以駐劄涼州河南綠旗兵移駐肅州
署陕西總督劉於義奏言肅州鎮兵除出征撥
防外現在單弱今涼州現有河南滿洲兵五百
直隸河南綠旗兵一千駐劄請以河南兵五百
於十月初移駐肅州餘兵仍留涼州以備調遣
辦理軍機大臣等議覆應如所請奏入
上從之
丙子
授署正白旗蒙古副都統宗室色貝為正黃旗滿洲副
都統調正紅旗蒙古副都統富達禮為鑲紅旗
滿洲副都統均仍留軍營
平定準噶爾方略前編卷三十四
