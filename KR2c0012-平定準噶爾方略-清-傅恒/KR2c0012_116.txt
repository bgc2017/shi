平定準噶爾方略正編卷六十二
乾隆二十三年九月甲辰
定邊右副將軍策布登扎布疏奏哈喇哈勒巴
克部落歸誠
策布登扎布奏言臣之護衞巴圖魯自哈薩克
回營具稟在哈巴木拜游牧遇哈喇哈勒巴克
之庫楚克和卓告稱我等從前被哈薩克搶掠
今聞哈巴木拜等歸順亦情願投誠具呈乞為
轉奏譯其呈文云管哈喇哈勒巴克六萬戸之
庫楚克和卓等大小共議聞得
大皇帝撫納諸部願為臣僕若有逃人即擒拏解送
我等來使因哈巴木拜等不肯導送是以由超
勇將軍之護衞處具呈懇求轉奏等語復將呈
文與哈巴木拜閱看據稱伊等歸誠是實但游
牧太遠難於往返從前伊部落人等曾害我阿
布勒哈里之弟布勒哈里我阿布賚等領兵相
攻伊遠移游牧又為布海爾之人搶掠衆各分
散今聞我等歸順亦欲投誠仍回舊游牧我等
亦曾相許等語謹將原文進呈
御覽奏入報
聞
申諭參贊大臣富德速往策應兆惠
上諭軍機大臣曰據策布登扎布奏稱派員探聽富
德信息知右哈薩克並無哈薩克錫喇於九月初
間可以回抵伊犂又伊等從前遇哈薩克之額爾
類查詢情節據額爾類等告稱哈薩克錫喇因係
舊識未免疎脱現在並不敢蔵匿仍依其土俗銜
鎗設誓等語哈薩克錫喇若尚未弋獲或仍在附
近幽僻地方蔵匿不過一賊匪耳亦何能為自可
徐為訪緝惟辦理回部最要可𫝊諭富德此時諒
已奉到節次諭旨今阿克蘇又已乞降即速至彼
處策應兆惠以奏膚功策布登扎布仍回游牧休
息所奏郡王羅卜蔵多爾濟患病前已降旨令回
游牧而伊感激思奮懇請留軍營效力著加恩賞
戴三眼翎亦著仍回游牧又護衞巴圖魯前往哈
薩克頗著勞績著賞縀四端以示鼔勵
丙午
定邊將軍兆惠等疏奏阿克蘇回衆歸誠
兆惠等奏言臣於八月二十日輕裝急度阿勒
坦呼斯坦嶺二十二日至雪山口聞雅爾哈善
等已過賽里木向阿克蘇臣星馳兩晝夜約四
百餘里二十四日五鼔與雅爾哈善相會據告
稱己令端濟布領兵五百名前往臣於二十五
日午刻抵阿克蘇回衆先已歸降臣領兵巡察
回衆等携子女跪迎城上鳴鉦擊鼔雜以管籥
臣等入居公廨據頭目摩羅阿舒爾等稟稱霍
集占將伊親信之阿布薩塔爾授為伯克自庫
車敗回阿克蘇時阿布薩塔爾帶城外數百戸
強行隨往我等固守殺伊所屬八十餘人幸大
兵前來招撫從此永為
天朝臣僕等語臣等曉示云
大皇帝為天下共主薄海内外罔不賓服屬在遐荒
撫綏一體各從本俗以安生理準噶爾狡詐俱
已勦滅哈薩克布魯特等盡皆歸附惟霍集占
悖逆不道是以興師討罪爾等被脅附和本應
從坐今既悔罪投誠謹遵
恩旨待以不死安堵如故回衆仰天額手叩頭稟稱
我等幸蒙撫納斷不敢稍懷貳心現在五千餘
戸約二萬餘人所有土田計籽種三四千石摩
羅阿舒爾阿琿等俱係出家之人今公議推頗
拉特為總伯克巴巴克等分管事務伏祈裁奪
等語隨以食物來獻臣等受其飲食還其牲隻
𫝊集大小頭目及與霍集占相拒人等分别賞
給縀疋荷包茶葉回衆歡喜叩謝臣等伏思頗
拉特巴巴克等既為衆所推擬以散秩大臣鄂
對為總管伊等副之并調貝子玉素富辦理事
務留總兵閻相師領綠旗兵八百名駐防城池
收穫糧石又聞伯克霍集斯及其子漠咱帊爾
在烏什城内因馳書招撫一面挑選兩隊官兵
二千八百餘名以侍衞噶布舒喀喇為前鋒偵
探霍集占所在務期擒獲奏入
上諭軍機大臣曰據兆惠奏稱大兵已抵阿克蘇回
衆出降現在領兵速進計霍集占不久就擒朕佇
待伊等捷奏從前雅爾哈善兵抵庫車見城堅難
克即諉之額敏和卓朕已料其無成嗣後奏報紛
紜茫無端緒致使渠魁漏網兆惠進兵時雖當奬
勵額敏和卓資其計畫而奮勇勦賊仍恃我兵力
此時霍集占應已逃回葉爾羌昨詢問侍衞雙全
據奏葉爾羌城中乏水須從外引入可𫝊諭兆惠
如兵至葉爾羌萬一賊衆仍如庫車之堅守則先
斷其水道亦是一策其或霍集占棄城遠竄投入
布魯特及痕都斯坦等部落亦即速往追襲毋失
事機又
諭曰兆惠奏稱撫定回城以鄂對為總管等語現在
招徠新附令鄂對暫行管理回可若平定葉爾羌
喀什噶爾辦理安插回衆時朕意不必用回人為
總管仍循其舊制各城分設頭目統於駐劄伊犂
之將軍再於庫車派大臣一員管理看來回部事
體將竣其善後事宜更當熟籌妥協俱著𫝊諭知
之
諭護軍統領努三等辦理哈薩克貿易事宜
上諭軍機大臣曰努三等奏稱哈薩克哈巴木拜前
遣伊子額特赫押送布庫察罕之子前來若便中
擕帶貨物即酌量交易至所差納旺俟與阿布賚
相見後有大夥貿易人等信息即行奏聞等語從
前朕諭伊等若哈薩克既踰貿易之期即將預備
商貨量行發回今思哈薩克人等即今歲不至明
年亦必前來若將貨物帶回巴里坤來春復擕往
烏魯木齊轉覺勞費可𫝊諭努三等將貨物不必
發回即存貯烏魯木齊交屯田大臣等派兵看守
豫備來年交易
定邊將軍兆惠疏奏審訊雅爾哈善等失機情
節
兆惠奏言臣奉到
諭旨審訊雅爾哈善哈寧阿順德訥等情罪分别辦
理臣與雅爾哈善相見即𫝊
旨收其印信及節次奏稿又詰問順德訥聞有賊衆
出城既不速行稟報復不悉力追擒以致縱脱
首惡至雅爾哈善哈寧阿係將軍參贊大臣信
順德訥之策誘賊出走並不多派官兵堵截且
聞衆口諠𫝊霍集占親援庫車亦未加意偵探
防範俱服罪無辭臣𫝊集闔營官兵遵
旨將順德訥正法雅爾哈善發往屯田處所效力哈
寧阿披甲效力其臺站事務請委三泰接管奏
入報
聞
丁未
諭留察哈爾官兵搜捕嗎哈沁
上諭軍機大臣曰永貴等奏吐魯番公素賚滿等報
稱巡查臺站遇有嗎哈沁等追至庫車因大雪迷
蹤等語從前永貴等派員追捕盜竊軍需之賊未
能弋獲曾諭將派往軍營之察哈爾兵一千名内
酌留二百名令敏珠爾棟保等帶領搜捕再赴兆
惠軍營今兆惠已至阿克蘇官兵足敷調遣可𫝊
諭永貴除辦給軍營兵八百名照例整裝外所留
兵丁亦一體賞給追捕盜竊臺站之嗎哈沁等務
期盡獲不必馳赴軍營
命發遣順德訥之子於廣東
上諭軍機大臣曰順德訥以逹呼里兵丁朕加恩用
為副都統伊在軍前并不奮勉效力以致渠魁倖
脱核其情罪雖業經正法不足蔽辜著將伊子阿
爾綳阿交該部即發往廣東以示懲戒
命提督董孟馳赴兆惠軍營分管綠旗兵丁賞治装
銀五百兩
己酉
諭查奏甘肅兵民應行豁免欵項
上諭軍機大臣曰甘省牧養馬駝不無賠墊前已特
加恩賞其應行著追之項亦有旨豁免但自去冬
以來辦理回部各省辦送駝騾俱在該省分槽飼
養其承辦各官兵或又有賠墊之處至該省承辦
軍需雖無派累而小民踴躍急公深為軫念所有
本年及來年應徵地丁及各年一切積欠己屢經
降旨蠲免此外或尚有應行寬免之項俱著黃廷
桂查明據實具奏候朕酌量加恩
庚戌
定邊將軍兆惠疏奏伯克霍集斯迎降
兆惠奏言臣領兵向烏什進發先𫝊檄伯克霍
集斯父子令其擒獻霍集占八月二十九日兵
抵哲爾格哲克德駐宿霍集斯遣其子呼岱巴
爾氏賷文來迎譯其文云和闐城伯克霍集斯
圖爾璊伯克漠咱帊爾等謹呈從前我等擒獻
逹瓦齊蒙
大皇帝恩旨令波羅泥都與我同取葉爾羌喀什噶
爾居往曾遣使隨扎倫泰奏明情節詎霍集占
不聽兄言拘留
天使近從庫車回至阿克蘇為衆所拒又欲來圖爾
璊我等固守不納願為
大皇帝臣僕至霍集占原有疑我之心將我子姪分
居各城今聞我等歸誠必拏禁我兄阿卜都瓜
卜姪阿布薩塔爾等矣臣等詢呼岱巴爾氏據
稱霍集占同我父自阿克蘇至圖爾璊時城中
頭目欲設席誘伊入城擒獻事洩因遣我父入
城令遷其衆於喀什噶爾我父即據城與伊對
敵伊始自行回去等語臣等派侍衞齊凌扎卜
等先往招撫隨領兵速行三十日至圖爾璊之
烏什城霍集斯率衆來迎行抱見禮至大營跪
請
皇上萬安臣兆惠中坐額敏和卓及領隊大臣侍衛
等列坐令霍集斯旁坐以言慰撫據霍集斯稟
稱霍集占敗逃後或往喀什噶爾與波羅泥都
相會或往葉爾羌俱未可定二城可集衆一萬
人今若由烏什至喀什噶爾則山險難行且伊
必由葉爾羌逃往痕都斯坦哈喇土伯特拔逹
克山不若徑往葉爾羌伊即在喀什噶爾既與
布魯特安集延有隙必不往投仍從葉爾羌經
過大兵截擒較易至波羅泥都為人愿謹大兵
至喀什噶爾自當歸降惟將軍裁决等語臣詢
之軍營諸伯克俱以為實至霍集斯以額敏和
卓現為貝勒稍覺謙恭其餘伯克鄂對等俱不
加禮伊係回部望族若即送來京恐附逆者益
生疑懼擬遣伊子漠咱帊爾入
覲留伊隨軍效力現在招降烏什城回人五千戸二
萬餘口臣即領兵先往葉爾羌一面移檄和闐
派侍衛齊凌扎卜噶布舒伯克鄂對等前往其
招撫波羅泥都曾奉
勅書但中有擒拏伯克霍集斯阿卜都瓜卜之語暫
擬恭存先遣霍集斯所屬詭為逃人給與檄文
遣往奏入
上諭軍機大臣曰據兆惠奏稱伯克霍集斯迎降面
陳追擒霍集占之策即領兵徑取葉爾羌等語所
辦甚合機宜看來回部諸城自必聞風歸順逆賊
不日就擒朕佇聞伊等捷奏兆惠額敏和卓俱賞
給荷包鼻烟壺俟成功後再沛珠恩霍集斯有擒
獻逹瓦齊之功今又歸誠畫策深為嘉悦著加恩
錫封公爵賞戴雙眼孔雀翎寳石頂帽天馬褂荷
包鼻烟壺用示優眷若能擒獲霍集占當晉加爵
賞兆惠即𫝊旨撫慰至霍集斯有伊子分居各城
之語似非長策兆惠宜留心體察伊從前與霍集
占相助若回衆有追怨情形或將伊諸子同居一
城而伊微覺含怨即令其入覲再伊所言分城居
往之故係霍集占内相猜疑殊不可信但既有此
語不妨即以此藉口令其同居一城將來回人中
有毁謗霍集斯者若係霍集占黨與自無可疑或
其人與霍集占不合而亦怨霍集斯則情形叵測
不可聽其久留舊地矣至波羅泥都即能歸命亦
不便仍居原處俟擒獲逆賊時再行定奪
定邊將軍兆惠疏奏留兵城守等事宜
兆惠奏言臣奉到
諭旨綠旗兵丁仍留軍營聽用不必調往屯田查綠
旗兵不嫺戰陣馬匹亦甚瘦弱臣酌量挑選五
百名令高天喜領隊隨行其二千餘名令閻相
師五福等隨後進發俟克取回城即酌派數百
名協同防守及收穫榖石較之已調復撤殊省
煩費再烏什既已歸降阿克蘇拜賽里木庫車
等處即同内地就中阿克蘇尤為衝要應派大
員駐防辦事臣一面調取貝子玉素富遊擊職
銜丑逹領兵四百名防守遵
旨將舒赫德留往烏什阿克蘇其庫車城有參將王
玉廷及伯克鄂對之子鄂斯璊防守其沙雅爾
城亦令兼管仍飭舒赫德查核回部貢賦約束
兵丁勿令擾累新附其屯田事務俟玉素富到
日再行定議奏入
上諭軍機大臣曰觀霍集斯望風迎降是回人畏我
軍威將有擒獻霍集占者兆惠成功後亦當稍為
休息所有駐兵屯田等事宜自當豫行籌辦朕意
於新派索倫兵二千名察哈爾健銳營兵各一千
名内派索倫兵一千察哈爾健銳營兵各五百共
二千名令納穆扎爾三泰駐防伊犂所餘察哈爾
等兵各五百酌派七百益以綠旗兵三百共一千
名令舒赫德以頭等侍衛職銜駐防阿克蘇仍餘
察哈爾等兵三百益以綠旗兵二百共五百名令
鄂實駐防庫車舒赫德屢獲重譴鄂實全未效力
此次當知奮勉贖罪俟駐防數年後派員更換若
因久戍思家諸事懈惰仍當重治其罪至平定回
部後諒無難辦理惟派調回人於伊犂屯田尚須
酌量若回人傷殘者多且伊等地已足用自不必
勉強從事如必須派調則宜乘新定之勢稍遲恐
伊等安土重遷反覺滋擾再北路之塔爾巴噶台
亦宜防守所餘索倫兵一千擬今阿桂帶領駐劄
已面為訓諭新兵既經分駐舊兵自宜撤回凡此
籌辦大略可𫝊諭兆惠酌量情形議奏
命優卹搜捕逸賊陣亡之索倫兵丁
上諭軍機大臣曰富德奏據瑚爾起報稱在阿里瑪
圖河搜捕逸賊索倫兵兆噶見厄魯特二賊蹤跡
射一人墜馬其一人鎗刺兆噶身死索倫領催約
克什勒圖擒兆噶射傷之賊其刺兆噶賊逃走為
索倫兵拜喇勒圖追及射死等語兆噶著照陣亡
例交部議卹仍賞伊家銀五十兩約克什勒圖拜
喇勒圖賞銀各三十兩仍交部議敘
辛亥
諭定邊將軍兆惠等辦理外藩事宜
上諭軍機大臣曰富德奏稱遇哈薩克之巴魯克詢
問伊等入覲之索勒屯巴圖爾及貿易人等曾否
起程等語哈薩克布魯特等俱屬外藩伊等入覲
雖藉抒誠悃亦為希冀賞賚如果情詞懇切自應
准其來京候朕酌量加恩若未經祈請亦任伊等
各安游牧何必督令前來可𫝊諭兆惠納穆扎爾
富德等嗣後外藩入覲聽其自來無煩催促即如
貿易一節從前因豫備軍需起見今辦理回部業
將竣事無須多辦馬匹伊等即踰期未到不妨將
貨物存貯俟其來時再行交易亦不可加之催督
於駕馭外藩之道方為允協
壬子
諭辦理伊犂屯田事宜
上諭軍機大臣曰從前因辦理回部將伊犂屯田事
務暫行停止今回部各城迎降相繼大功計日可
成來年駐防伊犂之兵亦已豫為分派則屯田以
省轉餉之勞自不可緩軍營綠旗兵丁駐防各城
所用無幾應行派往伊犂并酌派回人等令納穆
扎爾三泰等辦理屯田或將魯克察克哈喇沙爾
烏魯木齊等處屯田兵丁移至伊犂再於内地派
出兵丁補缺可𫝊諭兆惠納穆扎爾永貴定長黃
廷桂等咨商定議具奏一面將應辦之事先時豫
備
諭定邊左副將軍成衮扎布敘卹追捕烏梁海效力
官兵
上諭軍機大臣曰阿桂奏稱領兵由察喇斯路向汗
哈屯追捕恩克搜勦潛匿幽僻之烏梁海等索倫
兵新逹勒圖努竒察滿洲領催阿勒金兵丁王承
義喀爾喀兵丁和勒本噶勒蔵等陣亡又溺斃兵
丁一名得傷兵丁十一名已行文成衮扎布造冊
送部照例查辦等語此次隨阿桂追捕烏梁海之
陣亡得傷及效力官兵俱著查明送部照例議敘
議卹再所奏拏獲得木齊庫克新疎防脱逃已照
例將値班察哈爾護軍班株爾正法請將營總班
珠爾藍翎侍衛布三泰革職留軍營效力贖罪索
倫兵庫塞勒圖等革退從重治罪等語營總班珠
爾等此次尚屬效力應交部議敘今既約束不嚴
著停止議敘從寬革職留任庫塞勒圖等亦免其
革退量加責懲後不為例俱𫝊諭成衮扎布知之
諭巴里坤辦事副都統阿里衮調回阿桂所領年久
官兵
上諭軍機大臣曰阿桂奏來京請訓馳赴西路軍營
酌派所領侍衛官員二三名索倫兵二十餘名將
行裝自布延圖先送至巴里坤等語阿桂所領官
兵久在軍前自應調回休息可𫝊諭阿里衮伊等
抵巴里坤即令派官兵照看行裝令其由臺站各
回游牧休息以示體恤
癸丑
諭定邊左副將軍成衮扎布嚴拏搶奪卡倫之烏梁
海等
上諭軍機大臣曰昨據舒明奏稱俄羅斯界所設阿
噶爾等卡倫被和托輝特之烏梁海等賊人搶奪
馬駝致傷兵丁巳派喀爾喀台吉逹瑪林扎卜等
會同和托輝特扎薩克逹什朋楚克協力擒拏等
語此等烏梁海皆青滚雜卜舊屬從前應行治罪
因其素性愚昧特加寬貸理宜安静守分乃敢肆
意妄行情罪可惡著𫝊諭成滚扎布於北路索倫
兵内酌量帶領進勦或即於喀爾喀派老成歷練
之人以所部兵丁追獲渠魁正法示衆不可致令
漏網
巴里坤辦事副都統阿里衮奏於鄂什奚卡倫
盤獲軍營逃兵崔文彩正法
大學士管陜甘總督黃廷桂奏於嘉峪關盤獲
軍營逃兵李子雲等七名正法
冬十月甲寅朔
諭定邊將軍兆惠查看回人阿布薩塔爾蹤跡
上諭軍機大臣曰昨據兆惠奏報霍集占自庫車敗
回阿克蘇伊親信之伯克阿布薩塔爾將城外數
百戸相隨向西等語阿布薩塔爾之叔伯克霍集
斯業已歸附此時伊或與霍集占相絶自行來歸
或仍隨霍集占俱著兆惠查明具奏
乙卯
諭大學士管陜甘總督黃廷桂等糧運駝騾不必趲
送
上諭軍機大臣曰據吳逹善奏稱自哈密至闢展共
運送米麵一萬四千七百餘石又自闢展至庫車
分三起轉運已行文黃廷桂購驢五六千頭於來
春送至托克三哈喇沙爾與駝隻同運糧石等語
從前因增派兵丁諭伊等趲運糧餉今回部諸城
迎降相繼逆酋計日可獲所至俱有口糧接濟不
須内地運送可𫝊諭黃廷桂吳逹善等現在已送
之駝騾即於水草佳處牧放備運伊犂駐防屯田
兵丁口糧未送者即在肅州等處飼秣其驢頭一
項著停止採買
諭定邊將軍兆惠酌量調撤富德官兵
上諭軍機大臣曰昨以辦理回部將竣諭策布登扎
布回游牧休息富德候兆惠信息如霍集占既獲
亦即來京今回城相繼降附自不必多煩兵力但
相距遼遠現在如何辦理尚需富德之兵否可𫝊
諭兆惠酌量兵力如必資協助即調富德領兵進
進若實在可以不須亦行文富德將所領官兵撤
回游牧即遵前旨來京但不可因有諭富德來京
之旨揣摩拘泥仍將現在情形作速奏聞
丁巳
諭定邊將軍兆惠等查勘布魯特游牧邊界
上諭軍機大臣曰布魯特入覲使臣等奏特穆爾圖
淖爾係伊等舊游牧懇請賞給朕諭云雖爾等舊
游牧久被準噶爾所侵豈可仍視為爾土但爾等
既為臣僕此地頗屬寬閒或附近游牧之處酌量
賞給以裨生計尚屬可行俟交將軍大臣等查奏
後再降諭旨可𫝊諭兆惠富德若遇布魯特使人
即遵照宣示兆惠等若知此地原委即指明具奏
如未深悉可派員詳悉查勘除附近伊犂及尚可
屯田之處斷不輕與或附近伊等游牧荒廢無用
者酌量指給仍須詳定邊界兆惠富德若仍有回
部未竣事務即令納穆扎爾到伊犂時遵照辦理
戊午
上御太和殿受朝布魯特使臣車里克齊等隨班行
禮
諭參贊大臣巴禄查奏圖倫楚等追賊信息
上諭軍機大臣曰據永貴奏稱奉到飭諭圖倫楚等
速勦阿巴噶斯哈丹餘孽之旨巳派員賫送據圖
倫楚逹禮善敏珠爾多爾濟等云爾等且先回俟
到烏魯木齊再行呈報又據逹里善報稱現在往
會巴祿等語伊等所報甚屬糊塗前申飭圖倫楚
之旨曾諭令於賫送人員之便即行回奏乃迄今
杳無信息且逹里善等與巴祿何日分兵亦未奏
及可𫝊諭巴祿圖倫楚逹里善此時曾相會否至
辦理厄魯特餘孽已飭催數次何以未見奏報一
併作速奏聞
己未
申諭定邊左副將軍成衮扎布等嚴拏盜竊卡倫賊
匪
上諭軍機大臣曰成衮扎布等奏稱和托輝特之烏
梁海等搶奪阿噶爾等卡倫馬駝即行知舒明等
派莫泥扎卜同公多爾濟策登查拏伊亦就近馳
赴和博克薩里等處搜捕哈薩克錫喇等語舒眀
等昨奏烏梁海搶奪卡倫即諭令悉力查拏今成
衮扎布已派遣諳練之員前往甚合機宜至右哈
薩克節經奏報并無哈薩克錫喇信息成衮扎布
不必前往即遵旨回烏里雅蘇台辦事又
諭曰成衮扎布奏巴爾魯克卡倫拏獲厄魯特朋楚
克烏勒木濟德勒格爾等俱係索倫官兵奴僕偷
竊牧羣馬匹從巴里坤逃出除審明正法外其所
竊馬匹送交原主識認等語著𫝊諭阿里衮此等
賊匪是否官兵奴僕抑或西路逃來之嗎哈沁等
若實係奴僕則辦事大臣等全無稽查約束可知
至所竊之馬為官為私亦當詳悉查問嗣後官兵
等奴僕務宜嚴加約束有逃走滋事者即行嚴拏
正法
諭定邊將軍兆惠等酌量新派官兵行走緩急
上諭軍機大臣曰據領健銳營兵之侍衛豐安等奏
稱奉到速赴軍營諭旨計日行百里十月十二日
可抵哈密十一月十七日可抵阿克蘇等語從前
因辦理回部未悉情形恐急須策應今各城相繼
迎降度軍營官兵已足竣事增派健銳營等官兵
原為豫備屯戍若行走過急致勞馬力轉於事無
益可傳諭兆惠此時若霍集占業已就擒不需多
兵即行文豐安等令其從容行走併𫝊諭豐安等
通行各隊侍衛官員等知之
諭酌定回人貢賦
上諭軍機大臣曰準噶爾從前所收回人貢賦曾經
詢問恩克博羅特等開單呈覽今詳閱伊等繕寫
各欵項不過就其一時記憶並無細數殊屬蒙混
不足為據即詢之回人亦未必肯以實告現在軍
營效力之厄魯特回人内必有知者可因便𫝊諭
兆惠令其留心查詢噶爾丹策零時每年回部所
輸何物其數若干逐一開載俟大功告成酌定貢
賦時易於辦理
辛酉
諭定邊左副將軍成衮扎布等辦理追捕逃匪等事
宜
上諭軍機大臣曰據成衮扎布奏稱安插呼倫貝爾
之厄魯特明噶特得木齊和里木等擕帶眷屬十
餘口逃出納林喀喇等卡倫隨派侍衛占丕薩及
都爾伯特之王公扎薩克等追至烏闌古木河為
都爾伯特公巴圖孟克等追及於夜間突圍逃脱
已率領副都統栢起親往追捕等語昨諭成衮扎
布回烏里雅蘇台辦事今既親往追捕逃人即不
必拘泥前旨舒明亦不必來京且暫駐烏里雅蘇
台辦事至所奏公巴圖孟克等以大衆圍守十餘
人尚致逃脱已嚴加斥責等語此在侍衛占丕薩
等自宜以軍紀約束至都爾伯特王公俱係新附
奉調從行即屬恭順自可毋庸斥責仍量加賞賚
又
諭曰成衮扎布奏主事明山扎薩克台吉根敦二等
侍衛七格等追捕偷竊臺站馬匹賊匪未能弋獲
請交部察議等語自應如所請行但明山等於追
賊之便搜勦嗎哈沁等頗屬奮勉功罪尚可相抵
著從寬免其察議此係特恩不得援以為例其陣
亡之驍騎校老格著加恩交部議卹
壬戌
諭護軍統領努三等辦理貿易哈薩克馬匹
上諭軍機大臣曰據努三等奏稱哈薩克哈巴木拜
查送布庫察罕之子帶馬三百餘匹於九月十七
日到烏魯木齊貿易其阿布賚等俟伊等回抵游
牧再行遣人前來請將貿易馬匹交與永貴納世
通以備調撥等語此次所得騸馬可𫝊諭努三等
與永貴商酌或解送軍營或令新派官兵乘騎前
往其兒騍馬留於屯田處所加意牧放將來孳生
蕃息便成好牧羣嗣後貿易馬匹即照此辦理
諭參贊大臣扎隆阿等補給烏梁海内大臣察逹克
兵丁口糧
上諭軍機大臣曰扎隆阿等奏稱准參贊大臣莽古
賚郡王車木楚克扎布等支領口糧已經辦給其
烏梁海内大臣察逹克所領兵五十名非初次出
兵可比應不准支給等語察逹克等内附未久於
恩克逃走時即領兵往追擒獲阿喇善及恩克屬
人等今又領兵追捕恩克頗為效力乃停其支領
口糧殊屬拘泥著仍照上年之例一體賞給
命革侍衛圖倫楚職留軍營效力贖罪
上諭軍機大臣曰據永貴奏稱圖倫楚等呈報伊等
自托多克領兵向額林哈畢爾噶之北又冒雪踰
孟庫圖嶺分兵於昌吉和托畢朱爾都斯空格斯
哈什波羅和羅等處搜捕逸賊會合巴禄之兵等
語圖倫楚逹禮善等前追哈丹阿巴噶斯餘黨因
阻水却回朕已降旨詰責今雖據稱於各處徧行
搜捕不過徒勞馬力若早能疾躡賊蹤當不至此
可𫝊諭巴祿俟圖倫楚等相見時除敏珠爾多爾
濟逹禮善已經革職仍將圖倫楚革去侍衛職銜
留於巴祿隊内效力贖罪
參贊大臣永貴疏奏布魯特使臣哈畢啟病故
永貴奏言布魯特使臣哈畢啟以病留養九月
二十六日據遊擊傅明阿報明病故其從役等
照伊部落之禮殯葬候使臣舒庫爾歸程酌量
辦理奏入報
聞
平定準噶爾方略正編卷六十二
