平定準噶爾方略前編卷十九
雍正七年五月乙巳
諭出征大將軍等
上諭曰出征大將軍副將軍參贊大臣官弁兵丁等準
噶爾狡獪兇頑父子濟惡為邊境蒙古之隠患朕仰
承
皇考聖祖仁皇帝先志特發兩路大兵聲罪致討當四
海昇平之時國用充裕朕細加籌畫計議再三凡命
將遣官派兵運餉以及車馬甲胄兵器耕具之屬無
不經理周詳備辦豐足宏綱細目具有規條而派出
之官弁兵丁等踴躍歡忻争先恐後其急公勇往之
意甚為可嘉此蓋弁兵等素懷忠君報國之心而又
受
皇考六十餘年教養之澤感恩慕義出于悃忱故奮發
之氣若斯之壯也然軍氣當壯而軍心則不可驕孔
子論行軍之道曰必也臨事而懼好謀而成而以暴
虎馮河為戒書經曰今予其恭行天之罰可知古昔
聖人於軍旅之事倍加敬謹從未有以士飽馬騰兵
甲堅利而遂生驕矜之意忘嚴惕之懷也從来舉大
事者固在人事之經營而成大功者必賴
天心之眷佑若果仰邀
上天慈恩默垂保護則天地間非常之業不世之勲皆
計日可以成就而感格
上天之道惟有一誠一和聖人曰至諴感神又曰和氣
致祥古訓昭垂千載不易今此兩路大兵前往若自
大將軍以下兵丁以上皆存一片誠敬之心一團和
合之氣視國家之事如已事聯千萬人之心為一心
以此感格
上蒼蒙
天心許一是字如此而大功不唾手告成者無是理也
大將軍總統全師為三軍司命當開誠布公虛懷受
益能謀於衆能斷於心勿以私意而冺人之勞勿以
偏見而掩人之善信賞必罰惠愛嚴明副將軍參贊
大臣等和衷協贊合志同心共展謀猷以成韜略其
一應文武官弁等各有攸司均關重寄祇奉將軍之
令善導所轄之人務殫公心以襄偉績至於兵丁等
應思祖孫父子世受國恩今當執戈荷戟之時正效
力酬恩之會况朕以至公訓諭大小臣工將軍等秉
公心以馭士卒有功必錄有過必懲正宜乘時黽勉
以圖上進古人以共為一事比於同舟言其休戚相
通憂樂與共也朕謂今日之事自將軍以下兵丁以
上不但有同舟之誼實乃一體之親朕為元首以股
肱耳目視爾等爾等衆人彼此聯屬之情當如手足
臂指之痛癢相關肫誠固結不可藏嫉妬之念不可
懷推諉之心且不但不當存退縮規避之私衷亦並
不應存輕進貪功之淺見蓋一人立功其功小衆人
立功其功大果能以誠心和氣感格
上天錫福垂恩膚功克奏則凡行軍預事之人皆有光
榮膺爵賞於朝廷垂令名於奕世豈不美歟朕自運
籌軍務以来及師旅起程以後朕之一心時刻在於
戎陣之間爾等宜共體此心也
甲寅
大閱於南苑
是日辰時靖邊大將軍傅爾丹等令車騎營設
車騎鎗礟並馬步軍士各按方位旗色布列陣
式已時
上登晾鷹臺御黃幄賜諸王大臣等坐鳴海螺自臺下
以次逹營所營中擊鼓正南紅旗舉諸軍分隊
進鎗礟齊發金鳴衆止由是而東而西而北各
依旗色次第操演既而兩旗交展兩翼分進首
尾相應演畢軍士歡呼凱旋各歸陣所隊伍井
然軍容整肅綿亘周望
上顧謂大學士張廷玉等曰若等操演可謂熟練今日
天氣晴朗朕甚慰悦然此車騎營兵不過數分中之
一耳他如盛京察哈爾等處精兵尚多也大學士張
廷玉等奏曰三軍和氣上達於
天天人交感用昭晴朗精兵所向其誰能敵
上又謂浙江總督李衛曰此不過操演軍士之一法耳
至於遇敵决勝相機度勢神而明之運用之妙存乎
其人豈必拘拘排列陣伍然後可以制敵李衛奏曰
皇上天兵馴熟精銳臣得曕仰可謂見所未見
上又謂諸大臣曰此次軍務怡親王同大學士張廷玉
蔣廷錫辦理妥協如蒙
上天默佑即奏凱歌若等之功不小怡親王大學士張
廷玉蔣廷錫同奏曰臣等何知何能仰承
皇上指畫周詳臣等不過遵奏辦理而已奏畢賜茶即
於營中宣
旨賜大將軍銀五千兩副將軍三千兩參贊大臣各千
兩隨印内閣學士五百兩營總各二百兩章京
等各百五十兩司官各百二十兩中書各百兩
筆帖式各八十兩前鋒校護軍校驍騎校各五
十兩護軍各二十兩披甲者各十五兩車騎營
兵各二十兩
戊午
命議叙辦解驘匹各官并增給官價
上諭内閣曰前因備辦軍需令直隸山東河南山西等
省採買驘匹運送糧餉今直隸山東解京之驘俱屬
臕壯則地方官之採買辦理實心效力可知著查明
各地方官採辦之多寡及肥腯之高下分别等次交
部議叙以示嘉奬其解送之員一併酌量議叙從前
議定每驘一頭給與官價十二兩今所解驘匹甚好
諒官價及每日喂養准銷之銀必不敷用著據實報
明於本省存公銀兩内給發但不得借此恩旨滋浮
冒之弊著該督撫公平辦理後不為例其河南山西
二省所辦驘匹解交陜西者著岳鍾琪驗看據實具
奏若能如解京之辦理妥協亦著一體加恩
壬戌
命速行䘏賞陣亡官兵等并豁免預借銀兩
上諭内閣曰自本朝開國及平定三藩廓清朔漠以來
褒忠錄功之典最為優渥凡文武官弁兵丁之效力
行間著有勞績及臨戎致命遇敵受傷者皆赤心報
國之人朝廷沛澤加恩惟恐不速乃近年以來部臣
辦事遲緩因循往往因一二事之駮查遂將衆人卹
賞之典俱致淹滯即如陜甘川省從前攻𠞰南川北
川青海桌子山等處之文武官弁兵丁已經查核明
晰應行䘏賞議叙祇因青海等處功加冊結内有原
任巡撫王景灝同知張梅革職離任所造冊結無印
可鈐部議駮查以致南川等案䘏賞之處一併稽延
經朕察訪而後知之夫官弁例應議叙者不得早沾
國恩固為不可而陣亡受傷人等遲至數載之後尚
未邀帑金之賜尤可憫惻著該部速行䘏賞議叙嗣
後凡有出兵加恩之案其中若有應行駮查者止將
應查之人扣除俟查明補給不得因一二人之行查
而稽遲衆人應得之恩典將此永著為例又如從前
進藏出征之官弁兵丁若有預借銀兩而本身陣亡
或在軍中受傷病故者除照例䘏賞外其所預借銀
兩槩免追還
六月丁丑
命封索諾木達爾扎為輔國公
達賴喇嘛之父索諾木達爾扎奉表貢方物理
藩院以
聞得
旨索諾木達爾扎乃達賴喇嘛之父指教達賴喇嘛學
習經典保護達賴喇嘛勤勞多年西藏之事毫不干
預甚屬可嘉著封為輔國公
癸未
諭怡親王等密辦軍需事宜寧遠大將軍川陜總督公
岳鍾琪專辦西路軍務
岳鍾琪疏言噶爾丹策零三世弗庭百夷被虐
天怒人怨衆叛親離我
聖祖至德洪慈再三寬宥
皇上深仁厚澤屢欲矜全而終不悛悔猶復肆其猖狂
不道之語見於表箋若不大彰
天討則冠履之分不明番夷之禍不息臣仰承
廟謨至周極備約舉
王師之十勝決逆酋之必敗一曰
主德二曰天時三曰地利四曰人和五曰糗糧之廣備
六曰將士之精良七曰車騎營陣之盡善八曰
火器兵械之銳利九曰連環迭戰攻守咸宜十
曰士馬遠征節制整暇又加以期日之寬舒機
宜之詳密凡此勝略咸出
聖心臣得效奔走微勞便成殊績惟冀指日蕩平獻俘
奏凱以報
國恩奏入得
旨準噶爾世濟凶頑心懷叵測將来必為蒙古之巨患
貽國家之隠憂是用發兵聲罪致討上承
先志下靖邊陲師出有名事非得已兩路軍機朕籌算
者久矣其軍需一應事宜交與怡親王大學士張廷
玉蔣廷錫密為辦理其西路辦理事宜則專於總督
岳鍾琪是任王大臣等小心慎密是以經理二年有
餘而各省不知有出師運餉之事今覽岳鍾琪摺奏
備陳十勝之情形軍務所關重大朕不敢預言其必
然惟有倍加敬謹仰懇
上天
皇考鑒照不得已之情垂慈默佑早奏膚功而已
命賞兖州右營車兵李中倫
靖邊大將軍公傅爾丹奏言兖州右營車兵李
中倫拾銀二封既而訪知為北樓營車兵韓吉
玉所遺請歸之吉玉願以金歸中倫中倫堅辭
不受應加奬賞奏入得
旨講讓興廉最為美俗而師旅出征尤以人和為貴今
李中倫拾取遺金知為恩賞軍士之物即時禀知該
管將弁情願給還本人似此見利思義同心同力之
忱悃甚屬可嘉著賞銀六十兩以示嘉奬並傳諭内
外直省兵丁等果聞風慕義共登善行必仰蒙
上天之賜同受國家之恩矣
命賞總理西藏事務副都統馬拉銀二千兩協理西藏
事務西寧總兵官包進忠銀一千兩整裝
乙酉
命蠲免甘肅四川等處額徵錢糧
上諭内閣曰朕愛養黎元遐邇一體而邊遠之地小民
家計不及近省尤朕心之所繫念數年以来甘肅四
川雲南貴州廣西五省有用兵西藏及𠞰撫苗蠻等
事其一應軍需皆動用公帑備辦秋毫不派及於民
間而糧餉轉輸亦有資於民力今藏地苗疆俱已寧
謐朕心嘉慰特沛恩膏著將庚戌年甘肅四川雲南
貴州廣西額徵地丁銀兩悉行蠲免其西安各屬地
方近日亦有預備軍需之事朕心軫念著將庚戌年
額徵錢糧蠲免十分之三此六省督撫大吏宜仰體
朕心轉飭所屬有司敬謹奉行務使閭閻均霑實惠
如有奉行不力被不肖有司暗飽私槖或姦胥土棍
強紳劣衿包攬侵蝕者經朕訪聞必將通省大小官
員分别從重治罪至於國家設官本以理民官有恤
下之責民有奉上之義若設官而不為計及養廉之
資則冇司之賢者將窘迫而莫能支不肖者又横取
而無所檢是以酌定將錢糧耗羡均給各官此揆情
度理上下相安之道但思加恩百姓豁免正賦若將
耗羡一併蠲除是民雖邀額外之恩而官員轉有拮
据之苦上司或因此稍有寬假則必致巧取苛索於
民流弊種種轉多於耗羡之數於吏治民生均無裨
益著於庚戌年為始凡遇特恩蠲免錢糧者其耗羡
仍舊輸納諒必民所樂從若因水旱蠲免者不得徵
收耗羡將此永著為例
乙未
命靖邊大將軍傅爾丹等出師北路
上御太和殿命大學士公馬爾賽蔣廷錫捧
敇印授靖邊大將軍公傅爾丹大將軍率出征各官等
行禮畢
上還宫申時
上率大將軍副將軍參贊大臣及在京諸王貝勒貝子
公内大臣大學士都統尚書等詣
堂子行禮次鳴螺兵部設大纛復於纛前行禮東
長安門外設黃幄
上御幄大將軍副將軍參贊大臣等咸佩弓矢跪辭
上親解御用數珠賜大將軍公傅爾丹大將軍行跪抱
禮副將軍參贊大臣等各以次行跪抱禮
上諭大將軍等曰爾等此去和衷共濟速奏膚功凱旋
時朕當出郊勞師爾等勉力大將軍公傅爾丹奏曰
臣等蒙
皇上訓諭周詳務期同心協力迅掃氛塵仰答
恩榮奏畢
上親視大將軍等上馬啟行
還宫是日於德勝門外列兵處
賜宴
命王大臣授大將軍副將軍茶酒禮部兵部大臣授參
贊大臣茶酒侍衛授出征各官茶酒禮畢大將
軍等望
闕謝
恩
辛丑
增設噶達等處駐防兵
川陜總督岳鍾琪奏言乃者噶達建廟以居達
賴喇嘛設兵守護尤要現在化林協有兵千人
請留兵三百駐化林坪更設都司一員千總一
員把總二員彈壓之移兵二百駐打箭爐令化
林守備領把總一員分防以五百人移駐噶達
令化林副將領把總二員再設一中軍都司一
千總令赴噶達防護至噶達外雅籠江上中下
三渡並要隘請設二千總各率兵百人分守上
下二渡設一守備率兵二百守中渡又噶達之
西吹音堡亦屬雅籠江渡口設一千總率兵百
人分防化林所屬舊有黎雅峩邊二營今既移
兵駐噶達可就近移黎雅營屬建昌鎮峩邊營
屬永寧協嗣後有自蔵來噶達者令西藏噶卜
倫給發圖書路引以便稽察議政王大臣等議
悉如所請奏入
上從之
壬寅
增設陜西河州協遊擊一員千總一員把總二
員兵八百名駐劄薩喇把總一員兵八十名與
舊所設守備同駐保安堡並屬西寧鎮管轄從
川陜總督岳鍾琪請也
秋八月辛酉
命蘇圖暫行來京候
旨
上諭兵部曰寧夏副都統蘇圖現領寧夏兵丁前往軍
營著伊暫行來京候旨其寧夏兵丁著副都統舒楞
額馳驛速往暫行管轄俟蘇圖到時著舒楞額回京
九月乙亥
議叙平定青海功陜西在事官兵等進階賞䘏
有差
戊寅
命免甘肅西寧大同歷年倒弊駝隻應賠銀兩
己丑
命免寧夏等處及嘉峪關外各衛所額徵本色
上諭内閣曰年來用兵西藏𠞰撫苗蠻一切辦理軍需
皆動支公帑而糧餉轉輸不無資於民力朕心深為
軫念是以降旨將甘肅四川雲貴廣西五省庚戌年
地丁錢糧全行豁免查甘屬河西之寧夏西寧甘凉
四府及肅州以至嘉峪關外之靖逆赤金柳溝等衛
所歷年額徵俱係糧料草束與各省額徵折色無異
今當用兵之際雖絲毫不派及民間而黎民踴躍急
公之意大將軍岳鍾琪屢次奏聞甚屬可嘉著將額
徵本色加恩豁免以示惠愛邊民之至意
十月甲寅
命西安將軍常色禮移駐凉州以署川陜總督查郎阿
兼理西安將軍印務
命護送準噶爾使臣特磊赴京
寧遠大將軍岳鍾琪奏言噶爾丹策零使臣特
磊於十月初五日至洮賚大坂斥堠翼日臣令
理藩院員外郎黑色引至巴里坤軍營據特磊
云噶爾丹策零已令人執送羅卜藏丹津至伊
勒布爾和碩遇蒙古逃人云總督今率兵二萬
逕出哈密問罪是以仍歸羅卜藏丹津於伊犁
輕騎齎摺而至臣以特磊之言未可深信遣參
將劉廷琰等送特磊至肅州謹加防範奏入得
旨著劉廷琰伴送特磊赴京
丙辰
喀爾喀扎薩克多羅郡王達瑪林多爾濟遲悮
軍需駝隻
命黜其爵
戊辰
命加靖邊大將軍傅爾丹寧遠大將軍岳鍾琪為少保
吏部尚書查郎阿寧夏將軍席伯為太子少保
十一月甲戌
定噶斯軍營事宜
議政王大臣等遵
旨議覆曰噶斯為準噶爾通青海西藏要口宜撥兵駐
守已奉
旨遣張廷棟葛森鼐滿岱傅寧等辦理軍需今酌定軍
營事宜恭候
欽定一撥遣官兵選京師八旗兵二百以前鋒參領護
軍參領前鋒侍衛副護軍參領護軍校等二十
四人領之選歸化城兵三百以參領佐領護軍
校驍騎校等十人領之其科爾沁等四十三旗
選兵一千以台吉都統副都統參領佐領驍騎
校等領之青海等三十旗選兵千五百以台吉
等領之其支給跟役口糧馬匹器械賞賚糧餉
悉如路北大兵之例一定軍行日期八旗兵以
明年正月歸化城兵以三月科爾沁青海等兵
酌量於青草發生時游牧而往一柴達木至嘉
峪關其間應設臺站以遞文檄一噶斯地窄可
駐兵百人餘並駐柴達木柴達木之西為得卜
特爾駐兵六百又西為察罕烏蘇駐兵四百兩
地水草足資游牧所在聲援更聯屬矣奏入
上從之
丙子
命加恩山西承辦軍需官民
上諭内閣曰前因北路軍需須用駱駝鞍屉諭令山西
地方製辦聞該省人民凡有羊毛繩料之家各出所
有赴官領價工匠亦一時争先應募共計二十餘萬
件之物料工作不勞而集於月餘之内此皆該省大
吏平日善於訓導民人其製辦器物僱募人工照數
給與價值而該省民人又懷尊君親上急公趨事之
心是以備辦軍需羣情歡躍尅期告竣甚屬可嘉巡
撫石麟布政使蔣泂著交部議叙凡委派辦理之員
亦著議叙再將該省辛亥年額徵地丁銀蠲免二十
萬兩於辦理鞍屉之各州縣按畆均派使小民共霑
實惠以示朕恩奬官民之至意尋山西巡撫石麟疏
言軍前所需駝屉等物據士民等願自備車騾
運送歸化城奏入得
旨前因軍前需用駱駝鞍屉令晉省製辦三萬副該省
人民急公趨事朕已降旨蠲免該地方辛亥年額徵
銀二十萬兩以示嘉奬今因運送鞍屉該省士民等
又復歡欣效力甚屬可嘉著該撫等傳旨奬諭仍令
各領應得之脚價不必固辭
己卯
予克什圖席伯世職
上諭内閣曰管理阿爾台臺站内大臣克什圖寧夏將
軍席伯俱係軍前效力勞績茂著之人著各賞給騎
都尉世職
丁亥
以西北兩路大軍所至水泉效順
命建廟祀之
上諭内閣曰前據靖邊大將軍傅爾丹摺奏統領北路
大兵出口已到阿爾台駐劄所過沙磧地方從来無
水草之處今歲青草暢茂清泉湧溢士馬飽騰且冬
月天氣和暖清明衆心無不歡忭又口外料理臺站
之内大臣克什圖来京所奏相同又據寧遠大將軍
岳鍾琪摺奏統領西路大兵出口已到巴里坤駐劄
所過沙磧地方水草並無缺乏道途坦適天氣晴和
軍旅歡忭以為神助等語自兩路大兵啓行以来邊
塞長途深繫朕念仰蒙神明默佑士馬安寧且於沙
磧從無水草之區顯賜靈應朕心實為感慶應於北
路西路各建廟宇虔誠展祀以答神貺
戊子
命兵部尚書查弼納等往陜西督理軍需諸務
上諭内閣曰西路軍需前經寧遠大將軍岳鍾琪悉心
經理籌畫周詳一一妥協今岳鍾琪領兵出口乃地
方巡撫大吏有司之專責自應竭力遵照辦理而許
容在任凡事推諉馬會伯但以潔已為務不肯擔荷
查郎阿武格又係新任諸凡未諳上司屬員彼此猜
疑推䣃明年乃進兵之期關係最為緊要伊等之身
家性命猶其小者耳應命在京大臣前往稽察督理
方於軍務有益著兵部尚書查弼納往陜總理稽查
軍需諸務常德夀常賚俱著各給印信並令乘驛往
來遇有分辦之處即分任其事仍聽查弼納調度凡
關係軍需事件俱著查弼納等相機派委該督撫料
理其有應行續辦者即令地方官動支錢糧辦理奏
聞若地方官有侵欺擾民者一面革職拿問一面奏
請審擬其怠忽遲延者自督撫以及文武官弁俱著
即行題參如有指稱軍需名色擾累民間之棍徒胥
役著即題請正法
己丑
都爾伯特扎薩克固山貝子巴圖卒以其子班
珠爾襲爵
乙未
命支官帑糴屯田餘榖
署川陜總督查郎阿疏言安西沙州等處募民
屯墾計二千四百有五戶所種小麥青稞粟榖
糜子等物每種一斗約收三四斗其餘雜植並
豐阜家給人足歡欣樂業臣恐口内囤戶奸民
興販射利已嚴加糾察禁止並諭民戶按一年
所需存貯外餘即糶諸本地以濟兵丁商民口
食奏入得
旨安西屯墾地畆今年人力既勤天時復稔各種糧榖
俱獲豐收朕心深為慰慶今查郎阿禁止姦徒興販
射利辦理甚是惟是飭令民戶多餘之榖只許在本
處糶賣尚未妥協朕思民戶盈餘之榖原期糶價以
為日用之資若本地糴榖者少則出糶未免艱難不
可不為計及著該地方官酌量本地情形不必相強
若有將盈餘之榖情願出糶者著動支官銀照時價
糴買存貯公所明年倘有需用之處聽辦理軍餉之
大臣及該督撫行文支撥安西現有備用銀兩即可
動用採買再於西安藩庫撥補還項此朕體恤民戶
俾糶榖得價用度豐裕之至意著地方官善於奉行
不可勒令糶賣生事滋擾
青海厄魯特扎薩克輔國公策凌卒以其子塞
卜騰達什襲爵
十二月辛丑
晉封哈密鎮國公額敏為固山貝子
丁未
命鄂善赴凉州
上諭兵部曰鄂善著前往凉州協同秦布辦理事務其
駐劄大原兵丁著石麟暫行管理
戊申
命免進藏各官借支庫銀
上諭内閣曰康熙五十九年陜西解送駝馬進藏文武
官五十員每員借支肅州公庫銀五百兩為行裝路
費之資本係應給之項因當時該督撫未經題報不
敢作正項開銷是以各員回陜之時仍於各名下著
追補項至今尚有未完銀一萬六千八百兩朕念伊
等效力戎行遠涉藏地雖非衝鋒破敵者比而間關
行役亦屬可憫著將未完銀兩槩行豁免其已完者
悉給還本員或交伊之的屬如該員有别項虧欠應
追者即准其抵補以示優恤勞役之意
己酉
振武將軍順承郡王錫保奏報鄂爾昆濟爾瑪
台圖拉三處屯田收穫大麥小麥糜子共七千
五百五十石有竒奏入得
旨下部知之
己未
議叙進𠞰桌子山棋子山青海等處功
前凉莊道陞任山西布政使蔣洞等各加級紀
錄有差已故西寧道趙世錫等各予一子入監
讀書尋復予陣亡遊擊姬登第署守備張先志
王伏金祭葬如例千總施進祿傅瑾把總賀奉
金陳昌王谷弼楊之連等各祭一次又喀爾喀
扎薩克台吉巴爾漢等賞賚有差
平定準噶爾方略前編卷十九
