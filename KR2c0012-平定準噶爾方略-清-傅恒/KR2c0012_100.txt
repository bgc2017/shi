平定準噶爾方略正編卷四十六
乾隆二十二年冬十一月乙未
諭定邊將軍成衮扎布等來京請訓
上諭軍機大臣曰現在逆賊阿睦爾撒納已逃入俄
羅斯俄羅斯與喀爾喀毗連一應偵探防範事宜
甚關緊要成衮扎布素得喀爾喀之心為衆所推
服且伊久在行間亦宜稍為休息著仍為北路將
軍辦理喀爾喀事務策布登扎布年富力強辦事
雖不及伊兄而攻戰較為差勝又經休息年餘明
歲辦理回部以兆惠為將軍策布登扎布副之已
傳諭策布登扎布來京請訓再赴軍營雅爾哈善
候伊到日即將副將軍印務交代一同領兵前赴
沙喇擘勒𠞰滅巴圖爾烏巴什等賊衆成衮扎布
兆惠等亦即來京商辦一切事務其沙喇斯瑪呼
斯等賊已專交阿里衮滿福辦理成衮扎布等至
巴里坤須作速趲行方不誤兆惠回抵軍營之期
也
丙申
諭戶部侍郎阿里衮等追𠞰沙喇斯瑪呼斯賊衆事
宜
上諭軍機大臣曰據阿里衮等奏稱領兵至托克三
擒獲嗎哈沁等訊知沙喇斯瑪呼斯等賊衆越達
朗嶺往投昂吉岱等語前據成衮扎布奏稱昂吉
岱等賊衆渡伊犂河往沙喇擘勒會合巴圖爾烏
巴什今沙喇斯等亦投昂吉岱自係尋蹤前往即
使時届冬寒不得到沙喇擘勒而巴圖爾烏巴什
或料我撤兵復回伊犂會合賊黨過冬亦未可定
阿里衮額敏和卓等應即趲行攻其不備此時滿
福追勦賊衆倘因其遠遁竟行退回阿里衮等更
宜前往或知會濟爾哈朗軍營派兵策應若果追
至伊犂賊衆仍復前去我兵馬力疲乏即撤回亦
可至額敏和卓懇請隨同進勦甚屬可嘉著照參
贊分例支取廪給所帶回兵著查明曾否賞給銀
兩及關支口糧照進勦官兵例一體辦理
命議處副都統三格等
上諭軍機大臣曰據雅爾哈善等覆奏端濟布三格
額爾登額辦理琿齊額林沁達瓦等脱逃情形端
濟布招降渾齊時因伊等稱其投誠隨帶兵前往
扎哈沁其琿齊之脱逃與端濟布無涉至三格額
爾登額既將琿齊額林沁達瓦喚至軍營即應看
守解送乃為賊所欺令其復回因而叛逃猖獗致
總管巴寧阿等遇伏陣亡仍未能奮勉進勦三格
額爾登額俱著交部嚴察議奏
命喀爾喀親王得親扎卜為參贊大臣協辦軍務
上諭軍機大臣曰昨命策布登扎布來京納穆扎爾
署理定邊左副將軍印務親王得親扎卜係喀爾
喀舊人諳悉事體著授為參贊大臣協同納穆扎
爾辦事
命優䘏喀爾喀郡王品級旺布多爾濟等
上諭軍機大臣曰成衮扎布等奏稱喀爾喀郡王品
級旺布多爾濟公品級頭等台吉三濟扎卜俱出
痘身故等語昨因伊等久在軍營令回游牧休息
今聞身故深可憫惻著加恩將旺布多爾濟之子
承襲貝勒仍賞給郡王品級三濟扎卜之子承襲
頭等台吉仍賞給公品級再賞給旺布多爾濟銀
五百兩三濟扎卜銀三百兩
命陞補軍營效力之主事常鈞及議叙副都統圖
倫楚所領官兵
上諭軍機大臣曰據兆惠奏稱主事常鈞額外主事
法哈委署主事和倫等三人在軍營數年承辦事
件既無貽誤且效力行間頗知奮勉等語著照所
請將主事常鈞授為額外員外遇缺即補所遺主
事員缺著法哈補授委署主事和倫授為額外主
事遇缺即補又
諭曰兆惠奏稱圖倫楚帶兵一百名擊敗哈薩克錫
喇𠞰殺嗎哈沁等以寡敵衆追蹤跟擊頗屬奮勉
等語圖倫楚已加恩補授副都統所領官兵著分
别功次造冊送部議叙
命革副都統三格職降副都統額爾登額為三等侍
衞效力贖罪
上諭軍機大臣曰昨命兆惠查勘三格額爾登額端
濟布等辦理琿齊額林沁達瓦情形據奏厄魯特
朝降夕叛衆所深悉而三格額爾登額受其欺詐
倉猝回兵以致琿齊等脱逃但額爾登額追勦扎
哈沁賊衆頗知奮勉端濟布如何招服琿齊并邇
來有無勞績俟至濟爾哈朗會同將軍等查奏等
語端濟布甫經招降即帶兵勦撫扎哈沁功罪自
可相抵三格從前既疎脱尼瑪及琿齊等已至軍
營又復縱回游牧其罪較額爾登額更甚三格著
革去副都統以兵丁效力贖罪額爾登額革去副
都統降為三等侍衞效力贖罪
定邊右副將軍兆惠疏請以雙全補授護軍留
軍營效力
兆惠奏言現在軍營行走之雙全係正紅旗蒙
古鳥鎗護軍雍正九年在和通呼爾哈為厄魯
特所掠二十餘年去年隨營效力經臣等
奏請如果奮勉即撥回本旗當差查雙全識托忒
字習厄魯特言語於哈薩克回部等情形亦頗
熟悉本年哈薩克遣使到營令伊通事傳語俱
能達意請將雙全咨行該旗坐補護軍留於軍
營效力行走奏報
聞
庚子
察哈爾總管端濟布疏奏追𠞰扎哈沁情形
端濟布奏言臣帶兵搜勦烏魯木齊昌吉羅克
倫等處嗎哈沁捉生詢問知扎哈沁得木齊哈
勒拜殺巴哈曼集同得木齊達爾扎巴朗藏匿
烏蘭烏蘇山内沙扎海地方欲圖搶掠臺站准
濟爾哈朗軍營參贊大臣調令勦捕臣於十月
十三日至瑪納斯臺站參贊大臣哈寧阿派兵
協助十五日擒獲嗎哈沁十餘名訊係扎哈沁
屬人因哈勒拜肆行搶奪逃向達爾扎游牧達
爾扎等欲搶額倫哈達臺站恐有官兵今自沙
扎海移來三日等語十六日晚帶兵渡瑪納斯
河至美羅托山掩襲達爾扎游牧為賊衆所覺
即放鎗逃走官兵奮勇攻擊十七日殺賊百餘
人收取馬駝牲隻其臨陣被傷兵丁查明咨報
奏入
上諭軍機大臣曰據端濟布奏稱追勦扎哈沁賊衆
至美羅托山勦殺百餘人等語所有陣亡帶傷兵
丁著查明報部優䘏但端濟布奏摺甚屬含混如
所云夤夜掩襲為賊衆所覺放鎗逃走則伊等不
過追及後隊而逃去者必多端濟布即應就所得
馬駝牲隻窮追務獲何以未經奏及著雅爾哈善
查明速催端濟布同哈寧阿相機追𠞰又
諭曰昨據哈寧阿奏稱帶兵前往瑪納斯呼圖畢羅
克倫昌吉等處照看解送口糧搜勦嗎哈沁有應
行協助端濟布之處即相機接應等語所奏甚是
與朕前降諭旨相符今據端濟布奏稱𠞰賊百餘
仍有逃去者哈寧阿正宜留心偵探相機策應務
期盡勦賊衆以清臺站
辛丑
諭定邊將軍成衮扎布等查滿福𠞰賊情形
上諭軍機大臣曰成衮扎布等奏據遣往堵截巴哈
曼集之侍衞海林泰報稱在博羅托羅海地方捉
生詢問知巴哈曼集為得木齊哈勒拜所殺賊衆
欲至空格斯恐有兵堵截即由克勒特前去已過
八站適與滿福相遇將情節告知而滿福以現在
追勦沙喇斯等叛賊自巴顏阿滿一路安設臺站
不可擅動兵丁因無兵追賊遂同滿福前進等語
滿福帶兵追賊自當隨遇隨𠞰乃舍現在相近之
扎哈沁而追遠竄之沙喇斯等殊屬懦弱滿福果
能追𠞰沙喇斯等尚可功罪相抵若藉口窮追不
及馬力疲乏竟行撤回則罪不可逭著傳諭成衮
扎布等看滿福呈報若何據實速奏若已起程前
來即交雅爾哈善查奏
命賜二等侍衞寧古禮號克丑巴圖魯總管圖布巴
圖魯温布給與副都統銜俱賞銀一百兩
乙巳
諭喀爾喀郡王品級車木楚克扎布查拏逆賊阿睦
爾撒納
上諭軍機大臣曰昨據策布登扎布奏稱令車木楚
克扎布會同察達克辦理烏梁海博和勒那木查
爾等語此際應已前往現在逆賊阿睦爾撒納逃
入俄羅斯或俄羅斯令伊帶領烏梁海逃人復出
滋事亦未可定可傳諭車木楚克扎布於途次留
心察訪一聞阿逆之信即帶兵前往擒拏併諭知
察達克奮勉協助仍將現辦烏梁海情形及有無
他處賊人蹤跡作速奏聞
諭厄魯特散秩大臣和碩齊等查拏逆賊阿睦爾撒
納
上諭軍機大臣曰昨諭和碩齊等於護送哈薩克使
臣之便沿途或遇逆賊阿睦爾撒納及大隊賊衆
伊等兵力無多令唐喀禄帶兵二百名於中途等
候一得信息即前往接應今阿逆逃入俄羅斯或
俄羅斯令其帶領烏梁海逃人復出滋事亦未可
定和碩齊於沿途察訪一有阿逆信息即帶兵往
擒仍速飭唐喀禄接應若阿逆果如所料正和碩
齊立功之時哈薩克使臣原可自回游牧若願協
擒逆賊即與同行至唐喀禄係獲罪之人亦可藉
以自贖其務悉心訪查奮勉效力
大學士管陜甘總督黃廷桂等疏奏滿漢標營
坐扣銀兩分年展扣事宜
黃廷桂奏言臣等欽奉
恩旨將陜甘二省滿漢各營採買補缺馬匹借墊銀
三十五萬九千三百兩零免其扣還其解送馬
駝添補口食盤費坐扣未完銀六十萬八千三
百兩零酌量分年展扣以紓兵力仰見
皇上俯恤邊兵至意臣等酌議各營應支馬乾俱已
留為餧馬之用每歲添製軍裝及差使盤費俱
係該營自行措辦於季餉内扣還又有朋扣銀
兩并年底在司庫接濟以及糧貴時豫借銀米
均應於季餉内扣繳現在朋餧解送正餘馬一
萬三千餘匹加添料豆製備衣裝統需陸續扣
還再加此項坐扣銀六十萬八千餘兩誠如
恩諭自應寬以期限俾季餉扣還之外各有餘剰應
請自乾隆二十三年春季為始各於本營季餉
内分作六年扣還庶期限既紓兵力以裕矣奏
入得
旨六年尚覺限迫著寬至十年
丙午
大學士管陜甘總督黃廷桂疏奏查辦克勒特
人衆
黃廷桂奏言克勒特人衆於十一月初二三等
日解送到肅臣隨傳伊總管根達什副總管莽
蘇爾等宣示
恩旨移送内地養贍照查送得木齊多爾濟家屬之
例并伊等親屬派員送交理藩院查辦所帶馬
駝牲隻變價給領其餘男婦二千三百餘口陸
續撥送陜甘兩省各標營分賞官兵其馬駝牲
隻變價抵補解送口糧之用又奉
旨將端濟布所奏作為嚮導之巴雅爾等移送内地
現准軍營大臣等移咨於十月二十一日押解
起程俟到日宣示
恩旨照例送京奏入
上諭軍機大臣曰現在由巴里坤送至肅州賞給官
兵之厄魯特等特因其情有可原始如此辦理但
伊等心懷巨測而肅州等處距口甚近或有約會
逃走妄行生事之處即當正法示衆著曉諭得賞
官兵留心驅策如不遵約束雖至死亦不加罪若
生事逃竄則罪有所歸黃廷桂等亦當時為稽察
大學士管陜甘總督黃廷桂疏奏解送軍營馬
匹
黃廷桂奏言臣於十月二十八日起解馬匹出
關嗣於二十九至十一月初九等日將先到馬
内挑選八九分臕壯者按日分起管解出口已
有六千匹計月底可至巴里坤其餘西安標營
之馬各令速解抵肅亦一律挑選解送以足八
千匹之數如止需馬五千五百匹則先解之馬
已經足用其餘即行截回又奉
旨派解馬匹之副都統巴圖濟爾噶爾等於初九日
抵肅據稱自巴里坤至濟爾哈朗道遠天寒恐
馬匹不無倒斃乏弱須於正解外得帶餘馬以
備補缺臣查此次解送馬匹係按照官兵數目
缺一不可因酌於正馬外又給餘馬五百匹俱
挑選臕壯以備軍營撥補之用奏入報
聞
己酉
命奬賞内大臣察達克等
上諭軍機大臣曰昨因察達克等所屬之烏梁海歸
順已經數載應與新降人等一體納貢曾經降旨
查辦今據策布登扎布奏報察達克此次招服烏
梁海博和勒等甚屬奮勉可嘉著傳諭策布登扎
布將烏里雅蘇台所貯縀疋酌量奬賞其所屬烏
梁海等今年應納之貢俱行寬免以明歲為始即
行知車木楚克扎布等遵照辦理
庚戌
命傳諭招服之烏梁海博和勒等
上諭軍機大臣曰察達克招服烏梁海甚屬奮勉著
賞縀四端其次奮勉人等各賞縀二端策布登扎
布仍傳諭博和勒伊等去年雖附和妄動今察達
克一經招撫即時歸服是以寬宥前罪博和勒著
還原職仍授為三品總管賞縀二端其那木查爾
庫克新等投順之日亦照此傳諭復職受賞博和
勒等游牧與俄羅斯相近逆賊阿睦爾撒納逃入
俄羅斯伊等一有所聞即當報明陳奏策布登扎
布等如得阿逆信息一面知會和碩齊唐喀禄帶
兵協助車木楚克扎布等一面帶兵勦捕總以擒
獲阿逆始可竣事伊等務益加奮勉以奏膚功再
俄羅斯等寄博和勒之托忒字書内有柰曼噶擦
克之人逃入内地等語此項人等如果來投即應
受降亦當留心辦理
議喀爾喀應交馬駝牲隻事宜
署定邊左副將軍策布登扎布奏言欽奉
恩旨喀爾喀應賠馬駝牲隻酌量於伊等生計有益
寬限辦理臣謹委管理收牧之扎薩克等自乾
隆十八年至二十二年收牧動用銷算倒斃數
目擬定應免應賠及交還限期具
奏得
旨軍機大臣議奏尋議喀爾喀收牧馬匹牲隻由四
部落採買各處進獻及厄魯特游牧收取西北
兩路官兵交收等項共馬十五萬匹有竒駝二
萬一千二百隻有竒牛二萬二千三百頭有竒
羊四十六萬九千隻有竒計自乾隆十九年以
來追擒巴朗收服扎哈沁包沁烏梁海等平定
伊犂追擒阿睦爾撒納進勦和托輝特哈薩克
等處支用及患病倒斃并車臣汗等部落趕往
各數外現在牧放馬三千三百匹有竒駝一千
有奇牛四百有竒羊二萬四千四百有奇查軍
營收牧定例按年銷算若未經動用者每年每
百匹准銷倒斃四匹已經動用者准銷八匹今
策布登扎布未將倒斃數目按年銷算與例不
符但蒙我
皇上愛養喀爾喀降有
恩旨臣等仰體
皇上仁慈俾喀爾喀生計饒裕酌議應如策布登扎
布所奏將乾隆十八年收牧馬六千匹駝三千
隻照未經動用例每百准銷四匹十九年以來
收牧馬駝照已經動用例每百准銷八匹不計
所牧年歲作為一年應免之數銷算其牛羊係
屬口糧自難照動用馬駝之例應准其每百内
倒斃四隻外仍有額外倒斃亦應如所奏先將
車臣汗部落收回各數於一年内追交完項再
自己夘年起展限五年交納仍將現在牧放馬
駝牲隻飭交扎薩克等加意牧放其應追各項
數目令該副將軍分晰造冊報部按限催交奏
入
上從之
議軍營應交馬駝事宜
署定邊左副將軍策布登扎布奏言欽奉
諭旨將軍營原有馬駝辦給交回及例准倒斃各數
查奏臣謹委管理馬駝之扎薩克等查得大兵
平定伊犁各隊官兵共給馬六萬九千匹有竒
駝七千七百隻有竒追勦阿睦爾撤納包沁及
辦理訥默庫等給馬六千二百匹有竒駝一千
九百有竒進勦烏梁海哈薩克給馬一萬四千
二百有竒駝一千六百有竒擒拏青滚雜卜給
馬四千六百有竒駝四百有竒計各隊撤回馬
一萬二千九百匹有竒駝一千九百隻有竒騎
回游牧馬四萬五千七百匹有竒駝五千六百
隻有竒存留烏里雅蘇台及調往巴里坤官兵
馬三萬五千三百匹有竒駝四千一百隻有竒
謹將辦給各隊官兵及交還騎回馬駝數目酌
量准銷倒斃分數列單恭呈
御覽得
旨軍機大臣議奏尋議查該副將軍所奏乾隆二十
年撒回京營黑龍江等兵丁行至額爾齊斯等
處者已蒙
恩旨照金川軍需例准其豁免十分之三又另摺所
奏都爾伯特汗策凌等應追馬駝業經展限現
奉
恩旨豁免均毋庸另議外二十年大兵平定伊犁直
抵布魯特邊界較額爾齊斯更遠應將所領馬
駝豁免十分之五二十一年進勦烏梁海哈薩
克官兵俱至伊什勒河歸途又趲拏青滚雜卜
該將軍奏請全行豁免但恐官兵恃有此例將
遠行馬駝不復愛惜應較前往伊犂酌量加倍
豁免十分之八其和托輝特官兵隨青滚雜卜
私回游牧所領馬駝不准豁免俱令照數賠補
又擒拏青滚雜卜官兵並未遠行但時值冬寒
應將所領馬駝豁免十分之三又收取阿睦爾
撒納游牧追勦包沁等官兵亦未遠行應將所
領馬駝豁免十分之二再本年撤回之京營綏
遠城等官兵交兵部行查現在兩路官兵俟撤
回時行查辦理其喀爾喀等所領馬駝内除應
豁免數目外其餘理應追繳但伊等賠補牧放
牲隻已議展限五年俟交完後再限三年令其
補交至厄魯特班珠爾等馬駝業經籍没應毋
庸議其扎哈沁烏梁海等原領馬一千七百匹
有奇駝二百隻有竒除豁免外仍應追繳馬九
百匹有竒駝九十隻有竒照例令其交出其官
兵應交馬駝造冊咨送戶部喀爾喀等應交馬
駝造冊咨送理藩院按限追繳奏入得
旨依議扎哈沁烏梁海人等甚屬安静亦俱奮勉效
力應交馬駝著加恩寬免
辛亥
軍機大臣疏奏詢問伊什克來投情形
軍機大臣奏言臣等遵
旨詢問伊什克據供我父原係拉藏汗屬人於康熙
年間為準噶爾所掠遂屬綽和爾鄂拓克今因
游牧擾亂是以來投等語臣等看伊什克人尚
明白年力亦壯應如何安插之處候
旨遵行得
旨伊什克著在上駟院司轡上行走仍編入蒙古旗
分
壬子
密諭内大臣察達克誘擒阿逆之策
上諭軍機大臣曰昨命車木楚克扎布等因辦理烏
梁海之便察訪逆賊阿睦爾撒納信息今思阿逆
奸詭異常或差遣數人到烏梁海探聽情形亦未
可定然即擒此數人亦於事無益若果有此舉則
察達克不妨陽為約結告伊來人以現在大兵盡
撤鳥里雅蘇台亦駐兵不多我等乘此會合擾亂
喀爾喀搶掠烏里雅蘇台之語若阿逆肯來便可
擒獲或察達克相機前往虚作投順之狀誘出逆
賊相機辦理亦可著傳諭察達克悉心籌酌不拘
何時皆可用此策但宜密而又密不可漏洩致無
知妄傳轉足僨事察達克自必有親信數人相與
計議若能擒獲逆賊朕於察達克及烏梁海人等
必沛殊恩務宜奮勉車木楚克扎布等如何密行
傳諭察達克所見如何及現在阿逆信息俱作速
奏聞併傳諭納穆扎爾知之
申諭將軍大臣等奏報軍營情形
上諭軍機大臣曰成衮扎布兆惠等自本月初十十
三等日奏事後距今十餘日未見摺奏前經屢諭
伊等回至濟爾哈朗同雅爾哈善等酌議駐兵之
地及明歲進兵之期并來京請訓等事伊等此時
已至何處未見奏到豈臺站尚有遲誤耶至阿里
衮雖據奏稱沙喇斯瑪呼斯等賊已過逹朗嶺伊
與額敏和卓帶兵追往但曾否與滿福相會又端
濟布前追巴哈曼集賊衆朕慮伊兵力單弱命哈
寧阿帶兵協助若已會滿福距端濟布甚遠即不
必再往此際哈寧阿究與何人會兵均未奏到並
著傳諭詢問
癸丑
諭副都統巴圖濟爾噶爾等沿途勦賊事宜
上諭軍機大臣曰此數日軍營並未奏到事件恐臺
站或有疎虞今巴圖濟爾噶爾等由巴里坤護送
馬匹帶有兵丁著傳諭伊等如遇嗎哈沁賊人即
行勦殺其兵丁自有乘騎足以擊賊不可動用軍
營馬匹以致疲乏如無此事惟以謹護馬匹為要
計此旨到日伊等已過巴里坤著交與巴里坤辦
事大臣等速為追送
乙夘
定邊將軍成衮扎布等疏奏駐兵勦賊等事宜
成衮扎布等奏言臣等於十月二十八日十一
月初一日節次奉到
諭旨令將撤兵過冬處所明春進兵程期及兵丁馬
匹數目公同酌議具奏查巴圖爾烏巴什等賊
會合一處向沙喇擘勒逃去自應速行追勦至
回人既敢戕害阿敏道又聞波羅泥都霍集占
等聚衆拒守其阿克蘇庫車等處係進兵道路
葉爾羌喀什噶爾等處乃其巢穴俱宜陸續辦
理計厄魯特賊衆約有數千戶可得戰兵五六
千伊等皆自知必死如我兵力弱恐致逃竄至
勦滅賊衆後即應於特穆爾圖淖爾納林等處
休息馬力進取回城臣等公同詳議明春遣發
大兵勦滅賊衆收其牲隻直搗回酋巢穴現奉
聖謨指示實已洞鑒事機臣成衮扎布等及滿福所
領兵共二千七百餘名臣兆惠及富德瑚爾起
順德訥端濟布所領兵共三千四百餘名合計
現兵六千餘名計可挑選四千名軍營馬匹既
多倒斃疲乏濟爾哈朗一帶久住草枯惟烏魯
木齊至瑪納斯一帶水草俱佳可以游牧過冬
仍派兵五百名安設臺站查駐兵之地至沙喇
擘勒程期約四五十日若於來年正月下旬進
兵計三月十五日前後可到餘兵千餘名令愛
隆阿帶領至魯克察克整理豫備再派巴里坤
綠旗兵一千合為二千餘名在魯克察克豫備
又現在吐魯番屯田綠旗兵八百名亦令携帶
籽種於來春在哈喇沙爾或伊拉里克等處種
地令魯克察克豫備兵二千餘名同往以壯聲
援又豫備哈薩克貿易派綠旗兵五百名并令
額敏和卓酌派回兵遣往烏魯木齊種地俱先
至魯克察克自巴里坤辦給口糧籽種至進勦
官兵口糧及籽種器具均須大員經理臣等公
議派臣永貴前往再臣等現議來年正月進兵
若趲赴京師復回軍營恐踰期限謹酌擬領隊
大臣侍衞等開列名單恭候
欽定奏入
上諭軍機大臣曰成衮扎布等奏稱來年正月進兵
若趲赴京師往還恐逾期限等語著照所請不必
來京但朕昨命策布登扎布同兆惠明歲進兵今
阿逆已逃入俄羅斯喀爾喀處索取阿逆及辦理
地方事務伊兄弟二人不可不駐劄一人成衮扎
布年長喀爾喀素所心服策布登扎布年富力強
著伊同兆惠進勦成衮扎布仍著來京請訓再赴
喀爾喀辦理事務成衮扎布奉到此旨其將軍印
務交與兆惠兆惠俟策布登扎布到日以副將軍
印務交代時值冬寒成衮扎布不必速行惟量力
前進明歲進兵策布登扎布富德哈寧阿羅卜藏
多爾濟明瑞鄂博什温布俱著在哨探隊内行走
其巴圖魯侍衞酌量派出巴圖濟爾噶爾送馬到
日亦在哨探隊内行走郭木尼勒圖富紹酌派領
隊其駐兵魯克察克豫備回部永貴一人不足著
雅爾哈善同順德訥愛隆阿酌派巴圖魯侍衞二
員前往永貴既在魯克察克辦事候事竣再赴西
安巡撫之任其餘大臣侍衞官員分隊安臺屯田
牧馬等事俱照所奏行前曾諭策布登扎布雅爾
哈善帶兵先行兆惠富德來京馳驛回營尚可追
及伊等奉到此旨如已起程亦不必中途復回再
額敏和卓現同阿里衮追勦沙喇斯等賊衆如已
竣事即回游牧休息來年辦理回部著同富德在
哨探隊内行走又
諭曰成衮扎布兆惠等奏來京恐誤進兵之期朕已
允所請富德奉到此旨如尚未起程即不必來京
至伊所奏遣使赴哈薩克時令其供備口糧駝馬
一事哈薩克甫經歸附且素習貪吝不可稍有派
累即遣使前往携帶物件亦可換易口糧今阿睦
爾撒納逃入俄羅斯努三不必在哈薩克久住著
行文撤回
命留乾清門侍衞富紹候送添撥軍營馬匹
上諭軍機大臣曰成衮扎布等奏稱明歲進兵計馬
八千匹不敷派撥請添送二千匹等語已諭黃廷
桂趲辦矣著於巴圖濟爾噶爾三人内留富紹守
候巴圖濟爾噶爾等大隊前行已經搜𠞰嗎哈沁
富紹護送此項馬匹不必多留兵丁惟酌量足敷
照管馬羣可也
丙辰
奬諭戶部侍郎阿里衮等
上諭軍機大臣曰阿里衮額敏和卓奏稱伊等由阿
斯罕布拉克和什特勒克一路取道速行於十月
二十八日抵沙喇斯瑪呼斯游牧之哈喇沙爾等
處搜查山僻賊衆至塔本順和爾納木噶擒獲嗎
哈沁竒齊克等男婦二百餘口今往呼魯木什和
羅俟勦滅瑪呼斯賊衆再越達朗嶺進勦沙喇斯
昂吉岱賊衆等語阿里衮額敏和卓此次辦理頗
屬奮勉從前因阿里衮帶兵遲延交部議處經部
議革職朕諭以且觀後效今既自知罪愆奮勉行
走著加恩免其革職額敏和卓著賞縀四端遣往
偵探之佐領愛斯瑪特及奮勉之官兵回人等俱
著查明奬賞再據嗎哈沁供稱瑪呼斯得木齊和
通告稱滿都統遣伊前來現在兩三路進兵等語
則似滿福已招服瑪呼斯人等矣滿福現在何處
究未奏及著阿里衮等帶兵速進即使滿福業已
招降亦不可憑信仍行𠞰殺滿福甚屬無用一切
事務阿里衮惟與額敏和卓悉心商酌併將滿福
信息作速奏聞
丁巳
命原任巡撫定長以副都統銜馳驛前赴西路軍營
辦理糧餉事務在領隊大臣上行走
議增派吐魯番屯田兵丁
軍機大臣奏言臣等查將軍成衮扎布等奏稱
來年派兵二千自魯克察克起程前往哈喇沙
爾伊拉里克等處請將吐魯番屯田綠旗兵八
百名携帶籽種同往即在哈喇沙爾等處耕種
等語但吐魯番今歲耕種已有成效非特不可
空閑更當增加開墾臣等酌議吐魯番現在耕
種之綠旗兵准其移往哈喇沙爾等處應請
旨交雅爾哈善查明吐魯番現種熟地若干頃此外
有無可墾之土共需兵若干酌定數目移咨黃
廷桂派出兵丁辦給籽種器具遣往吐魯番接
種庶地無遺利而軍食益饒矣奏入報
聞
大學士管陜甘總督黃廷桂疏奏辦解軍營馬
駝
黃廷桂奏言臣於十月二十八日至十一月二
十一日共解送軍營馬八千餘匹兹准巴里坤
辦事大臣移送將軍成衮扎布疏稿内稱臺站
兵需馬一千又添給官兵馬一千共需解馬一
萬匹等語臣即將發回各營餘馬委員沿途挑
選解肅趕送出關又查晉省辦駝三千餘隻於
九月陸續抵肅今准提臣豆斌咨取撥用臣因
此項駝隻往來解送不無疲乏隨挑選堪用駝
二千隻於十一月十二三等日解送餘駝仍令
牧養查甘省近邊多有商駝行走即密行涼州
平涼寧夏西寧各府速為購買轉解雖略需時
日但巴里坤現辦官兵口糧已有羊二萬餘隻
其餘米麵等項分次起運自可無悞奏入報
聞
戊午
命以軍營奮勉兵丁行文本旗陞補
上諭軍機大臣曰據成衮扎布等奏稱軍營索倫兵
丁行走已及四年伊等本旗缺出俱坐補在家之
人以致陞轉遲滯請將軍營奮勉兵丁列為一等
者咨行該旗遇應陞之缺即行陞補其吉林察哈
爾綠旗兵丁亦請照此辦理等語所奏甚是但現
在索倫等本地出缺及遇有他處缺出軍營行走
之人原有補缺之例因該處未曾行文軍營伊等
無從得知著軍機大臣交部將此等補放之人查
明知會軍營其軍營造冊保送之索倫吉林察哈
爾綠旗兵丁亦即行文各該處於行文到日遇有
應行陞補之缺俱以軍營之人擬正奏請補授即
使伊等年資稍淺而效力疆場與居家者迥異必
如此拔擢方足以示鼓舞併傳諭各該將軍總督
總管等知之
平定準噶爾方略正編卷四十六
