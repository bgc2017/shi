平定準噶爾方略正編卷七十一
乾隆二十四年夏四月辛亥朔
申諭定邊將軍兆惠等應援和闐各事宜
上諭軍機大臣曰兆惠等數日來未有奏報想瑚爾
起等領兵已抵和闐此時和闐若無他故則伯克
鄂對及侍衞齊凌扎卜等勞績懋著俱應加恩盖
伊等以綠旗兵數百與回人雜處尚能保守和闐
較兆惠等有滿洲索倫兵數千者為更難今軍營
侍衞頗多足敷調遣除伯克鄂對仍令駐劄和闐
外齊凌扎卜噶布舒著即來京休息再去歲派出
滿洲索倫察哈爾兵原以更替久在軍營者俾得
撤回因兆惠等被圍復行發往此次平定葉爾羌
後即令各回本處不必再行陳奏候旨仍將朕軫
念伊等勞苦之處曉示知之又
諭曰昨兆惠等請將烏里雅蘇台存貯箭枝送往軍
營因哈密巴里坤現在運送已降旨停止但此項
箭枝係在京王大臣所進甚為精好除現送十萬
枝外所餘十萬枝前據黃廷桂奏已分派各營著
傳諭吳達善仍行查出送往哈密以備軍需
命稽察内地臺站
上諭大學士曰現在青草發生正當大兵進𠞰之時
各處軍臺最關緊要自哈密以外已降旨令五吉
定長等悉心整頓其哈密以内臺站各該督撫等
辦理尚屬無悞著再傳諭令其督率專司軍臺大
員往來照看實力稽察務使馬匹臕壯遞送迅速
以收實效
癸丑
定邊將軍兆惠等疏奏應援和闐各事宜
兆惠等奏言臣等途次聞和闐被圍已遣瑚爾
起等領兵九百往援抵阿克蘇時馬駝不足因
應援事急臣富德同舒赫德等挑選綠旗兵一
千二百名每人給馬一匹令其牽馬步行定於
三月初十日起程俟𠞰滅賊衆後由㾗都斯坦
等路堵截逃賊即從彼往取葉爾羌至臣富德
原議派馬兵三千步兵二千今合算瑚爾起之
兵共二千一百餘名其八百餘名留副都統瑪
瑺侍衞老格等管領俟馬駝軍器送到再行進
發臣兆惠催齊馬駝糧餉亦即向葉爾羌進發
又准瑚爾起等報稱二月二十日至和闐之達
里雅河遇侍衞噶布舒遣往阿克蘇之回人等
詢知額里齊哈喇哈什二城尚未失陷餘皆為
賊所據若此時葉爾羌無賊衆前來尚可支持
即儘力速行往援等語臣富德亦即領兵進發
奏入
上諭軍機大臣曰覽兆惠等所奏瑚爾起呈報和闐
情形看來霍集占力已窮蹙兆惠等於正月十四
日觧圍而出至二月初二日相距已半月餘和闐
回人尚云葉爾羌未有賊衆前来是從前圍守軍
營及侵犯和闐不過烏合之衆一經𠞰殺逃散更
多兆惠等應就現在兵力加意奮勉以冀大功速
成再前諭福禄不必在參贊上行走今著仍其舊
任昨又命明瑞為參贊大臣計伊等两隊參贊大
臣富德處較少著阿桂在伊隊内行走瑪瑺老格
曾諭令來京今來奏似尚未得旨若己隨富德前
往和闐仍著領隊行走又
諭曰兆惠等奏稱目安集延前來之布魯特和碩噶
爾禀稱從前搶掠喀什噶爾之英噶薩爾城係布
魯特呼什齊部落之納喇巴圖等語和碩噶爾何
事來至軍營或係貿易到彼或因去歲約其春間
至伊犁投見可因便覆奏
諭參贊大臣舒赫德酌給臺站回人口糧
上諭軍機大臣曰舒赫德奏稱富德應援和闐安設
臺站派察哈爾兵二十名綠旗兵五十名辦給馬
駝口糧又回人三十名伊等情願自備口糧未經
另給等語回人新附未便令其自備口糧可傳諭
舒赫德將所派回人照軍糧折給價銀以示體恤
嗣後派出回人即遵照辦理
命賞乾清門侍衞瑚什等整装銀兩
上諭軍機大臣曰據兆惠等奏稱乾清門侍衞瑚什
額爾登額科普薩蒙古勒侍衞班領永德來軍營
時未給整装銀兩今派出伊等進𠞰請借給二年
俸銀咨明坐扣等語瑚什等自京起程既未領過
整裝銀兩著加恩賞給伊等二年俸銀不必坐扣
甲寅
議山西撥觧馬匹
山西巡撫塔永寧奏言山西營驛馬匹於上年
七月内挑送二千六百餘匹前赴肅州久經購
補足額今聞陜甘馬匹缺額未補者尚多臣於
各營馬匹内擇其臕分充足者二千一百匹可
否觧至安西補缺或送往肅州備用奏入得
旨軍機大臣議奏尋議西安滿營缺額馬匹前經遵
旨令方觀承節次代購二千五百餘匹無須再為抵
補惟甘省軍務未竣自應多備馬匹但由山西
至肅州長途未便觧送臣等酌議請將西安滿
營之馬挑選二千一百匹觧赴肅州備用其山
西馬匹即觧赴西安補缺所有西安觧肅馬匹
或留肅飼秣或交巴里坤大臣牧放聽候調撥
應令吳達善酌量情形奏明辦理奏入
上從之
丙辰
諭辦理屯田副都統定長派送糧運駝隻
上諭軍機大臣曰吳達善奏稱辦送軍營駝隻七千
尚餘駝一千二百隻現在糧運緊要行文五吉令
其擇出一千隻送至闢展備用等語適因富德等
將糧運駝隻帶往和闐購補缺額不易議將哈密
闢展庫車等處現有駝騾輕為䭾載送至阿克蘇
原屬通融辦理今哈密既送䭾一千隻即當送往
阿克蘇以應急需著傳諭定長不必拘泥前議止
圖節省駝隻以致糧運稽遲總之辦理軍需惟在
相機行止方有實濟此項駝隻可即行觧送
丁巳
命閩浙總督楊應琚調補陜甘總督
上諭大學士曰前有旨諭閩浙總督楊應琚來京原
以將來陜甘事務非一總督所能經理今明德現
在丁憂一時乏人吳達善著以總督管理甘肅巡
撫事務陜甘總督員缺著楊應琚調補楊應琚未
到任之前吳達善仍兼管總督事務
己未
哈密辦事内閣學士五吉疏奏合計軍營糧餉
五吉奏言派出軍營新舊兵丁共二萬二千餘
名尚有一半未至阿克蘇先經舒赫德等酌計
口糧行取採買羊隻查軍糧自上年八月起由
哈密運至闢展共四萬石現在陸續轉運又甘
肅購辦羊五萬餘隻合之巴爾品等所購計十
一萬餘隻縱路遠倒斃亦可供二萬兵丁三個
月之食其闢展轉運糧石可支至本年九月接
濟無悞奏入報
聞
庚申
議酌派駝隻事宜
辦理屯田副都統定長等奏言觧往軍營駝隻
須俟將軍行知應用數目將已過闢展者即觧
赴軍營其餘截留補給臺站如全數俱過則托
克三哈喇沙爾庫車現有未運之糧即可酌量
派運接濟奏入得
旨軍機大臣速議具奏尋議軍需最關緊要駝力亦
宜撙節惟在酌量情形通融辦理若駝隻本多
自應將進𠞰運糧一體應付或一時偶乏又當
視其緩急先後撥補不得存畏難之見致有拘
泥現據吳達善奏觧駝隻於備送軍營外仍有
餘駝足供糧運自可無憂缺乏定長等惟宜查
照辦理奏入
上從之
命察核屯田收穫分數定議官員功過
辦理屯田副都統定長等奏言上年闢展等五
處屯田收穫共三萬七千三百餘石今全數碾
出通計上年奏過數目喀喇和卓托克三哈喇
沙爾三處仍與原數相同惟烏魯木齊遊擊金
梁較原數多收三十四石闢展都司瑪呼地畆
本多較他處共多出四百一十石俱交管糧官
員等照數存貯訖奏入
上諭軍機大臣曰屯田糧石關係軍需定長等所報
碾出數目有較上年加增者皆承辦之員實心經
理所致著加恩將都司瑪呼等交部議叙嗣後各
處屯田除收穫較多者准其奏請議叙外如較原
報之數虧缺無多著暫行登記准以下次盈餘抵
補倘再有虧缺即照所缺之數分别議處庶承辦
各員知所勸懲可傳諭令其遵照辦理
辛酉
申諭定邊將軍兆惠等速籌進𠞰事宜
上諭軍機大臣曰前因兆惠等籌議進𠞰所需兵馬
過多因思數年來如進𠞰準噶爾哈薩克皆係大
舉即如初次西路進𠞰僅用兵一萬六千馬五萬
駝七千餘彼時從巴里坤至伊犁沿途皆厄魯特
游牧反覆無定今全部蕩平惟逆回竄伏巢穴較
之準噶爾難易何如兆惠等俱親歴行陣豈不知
此朕意有勁旅五千即可横行無敵就令不足則
以萬人當之何至尚虞力弱耶伊等身當重任聞
朕令將派出兵數減省萬一不能集事必有後言
然事勢本可不需亦何必固執成見且自阿克蘇
至葉爾羌不過如巴里坤至烏魯木齊千餘里之
遥而霍集占摧敗數次尚有何力量此皆伊等所
宜籌及者可傳諭兆惠富德等惟就現在兵力應
機速進至舒赫德將所調駝數行知定長而定長
又諉之吳達善往返商辦多屬其文著將節次議
奏事宜錄寄兆惠等閱看令其籌畫進𠞰情形具
奏
命奬賞庫車辦事伯克鄂斯璊
上諭軍機大臣曰據舒赫德奏稱公品級伯克鄂對
之子鄂斯璊年雖少而辦事敏練等語伯克鄂對
駐守和闐甚屬奮勉是以加恩賞給公品級今伊
子在庫車辦事亦能盡心效力著加恩賞鄂斯璊
三品頂孔雀翎舒赫德即傳旨奬諭
癸亥
命賞給陷賊得脱之索倫等兵丁銀兩
上諭軍機大臣曰成衮扎布奏稱從唐喀禄隊内被
逆賊舍楞等誘陷之索倫兵一百三十八名察哈
爾兵三十五名脱出後發回游牧酌量每名借給
銀六兩令各該處照數扣還等語此等兵丁俱經
力戰今既撤回應酌量賞給整裝銀兩所借之項
著不必扣還以示體恤
甲子
命奬賞購買牛羊之烏蘭察卜郡王阿喇卜坦多爾
濟等
上諭軍機大臣曰據巴爾品奏稱盟長郡王阿喇卜
坦多爾濟副盟長貝勒拉旺多爾濟等承辦官買
牛羊甚為出力等語著分别賞給縀疋以示鼔勵
乙丑
議調糧運駝隻進兵事宜
定邊將軍兆惠等奏言臣等先擬此次進𠞰需
兵二萬咨行屯田大臣挑選綠旗兵二千名以
符額數因計内地觧來駝隻不敷䭾載將所調
兵丁咨明停止今進兵期近駝隻仍未到來查
從前屯田大臣奏准運糧駝五千隻分派闢展
等處臣等愚見與其往來轉運徒致疲乏莫若
每駝運糧一石由各該處送至軍營即留為進
兵之用臣等會商阿克蘇辦事大臣舒赫德據
稱分派阿克蘇駝一千五百隻除倒斃外已將
一千二百隻交富德前往和闐又續到駝一千
一百餘隻除倒斃外存九百餘隻已照原議交
卸後發回庫車等語竊思此次進兵必於五月
内由阿克蘇起程乘回地麥熟之前抵葉爾羌
方妥倘駝隻不足恐悞軍行請將闢展等處現
駝三千餘隻俱令運糧前來留備進𠞰俟内地
續觧駝隻到日補給糧運奏入得
旨軍機大臣議奏尋議適因舒赫德等將富德帶往
和闐駝隻請於兆惠等奏辦駝一萬隻内撥補
臣等議將去年往阿克蘇運送軍需及辦給西
安滿兵厄魯特綠旗兵及陸續運糧駝隻騾頭
輕裝䭾載送至阿克蘇以備進𠞰今兆惠請將
闢展等處駝隻每駝運糧一石留備軍行與臣
等所議相同應再行知各該處大臣等查照原
議及兆惠等所奏辦理奏入
上從之
諭定邊右副將軍富德應援堵截各事宜
上諭軍機大臣曰富德奏稱從前自伊犁過巴勒琿
嶺進取喀什噶爾之奏因爾時未至回地今既應
援和闐當於事定後探兆惠進兵信息夾攻賊衆
仍堵截㾗都斯坦等要路等語皆朕屢諭及之者
可傳諭富德即悉心奮勉前往所奏請加大神威
遠等礮位號俟兆惠處查奏到日一體酌擬加給
其得傷侍衞老格喀勒扎布西爾庫勒那木查爾
乾清門三等侍衞塔爾海等懇留軍營效力深屬
可嘉併傳諭知之
訓諭副都統愛隆阿
上諭軍機大臣曰據愛隆阿以奉到議叙恩旨給與
世職奏謝前來愛隆阿乃駐劄烏什大員現在本
地情形及回人生計若何自應詳悉陳奏乃僅以
己身蒙恩之處奏謝無一語及於地方著傳諭詢
問令其明白回奏
定邊將軍兆惠等疏奏優䘏陣亡回人及審訊
降回情節
兆惠等奏言據阿克蘇回人阿卜都什呈稱本
城伯克等前遣我兄圖里克默特迎降歸途遇
賊中鎗暈絶後五日往尋尚活調養平復又為
靖逆將軍等嚮導至葉爾羌陣亡等語經額敏
和卓查核屬實伊子尚幼請將阿卜都什用為
管事小頭目又烏什降回托克托默特因妄報
軍營多得糧食馬駝等事奉
旨拏觧審訊臣等訊得托克托默特因母兄妻室在
吐魯番烏什竊馬來投所告大兵掘糧雖未至
一百六十窖之多然尚有其事其餘亦屬有因
又臣等擒獲回人供稱波羅泥都因牧羣被竊
曾將該管之人殺戮似非逆賊所遣間諜應請
同伊母兄妻室等交吐魯番公素賚璊安插管
束奏入得
旨圖里克默特陣亡可憫著酌量賞䘏銀兩縀疋餘
照所請行
丁卯
諭定邊將軍兆惠等偵探賊人信息酌定進兵日期
上諭軍機大臣曰兆惠等此時尚未進兵先宜偵探
葉爾羌等處賊衆情形以定謀略雖現在官兵馬
匹未必能捉生詢問亦當多方措置看來阿克蘇
烏什等城回人必有與霍集占等賊黨熟識者兆
惠即與額敏和卓玉素富等計議於伊等所知回
人擇其可信者遣往葉爾羌喀什噶爾將彼處作
何預備情形詢訪明白自屬有益若慮所遣之人
或為賊所得轉使知我備細不知逆賊狡詐我即
不遣人偵探亦斷無坐待我兵全無知覺之理兆
惠等止應將不深悉軍前情事之人遣往并勿洩
進兵之期庶為妥協再從前伊等擬於麥熟時進
兵適據達爾黨阿等奏稱觧往軍營馬匹約五月
二十以外可抵阿克蘇等語此項馬匹送到後尚
須飼秣一二旬恐致逾期又難因糧於敵朕意若
不能速至竟將馬匹加意牧養尤可得力但不知
彼處麥熟究在何時收穫後再種雜糧否亦宜相
機辦理不必拘泥此旨
庚午
議進𠞰糧餉事宜
參贊大臣舒赫德等奏言大兵進𠞰糧餉最要
今阿克蘇所餘無幾臣等咨行定長吳達善等
將闢展所牧羊一萬五千隻牛一千五百隻兒
騾馬五千餘匹儘五月内送到可作二十餘日
行糧候肅州購送羊五萬隻接濟共敷行糧四
十五日今據定長咨覆前項牲隻除倒斃外餘
多瘦癩俟三月間青草發生挑選趲送等語恐
不能如數刻期此時肅州及阿拉善部落所辦
牛羊應已出口又哈喇沙爾存糧千餘石即咨
催該管大臣等調撥駐臺駝隻運送臣等亦以
銀布等物换易回人糧石奏入得
旨軍機大臣議奏尋議兆惠等昨請以闢展等處駝
五千隻每駝運米一石業經准行又定長奏闢
展挑送羊七千隻巴里坤送羊一千五百隻五
月内可到益資接濟且適奉
諭旨如已過麥熟之期即加意牧養馬匹俟回人種
植成熟再行進𠞰為期更寬將來糧運可以陸
續全到自屬充裕至現在官兵口糧自有各城
所收麥石支用應仍照原議辦理奏入
上從之
授頭等侍衞伯克噶岱默特為拜城伯克
辛未
命陞賞索倫驍騎校庫爾布德等
上諭軍機大臣曰兆惠等奏稱遵旨陞叙侍衞成果
等十人内奬賞孔雀翎索倫驍騎校庫爾布德察
哈爾護軍校索諾木奬賞藍翎索倫領催泰保察
哈爾領催敦多克等本旗並無應陞之缺乂奬賞
孔雀翎索倫馬甲綽爾布鼐數次效力出衆等語
庫爾布德索諾木俱著授為三等侍衞索諾木仍
在參領上行走泰保敦多克授為藍翎侍衞綽爾
布鼐著授為驍騎校賜號肯特克巴圖魯賞銀一
百兩
參贊大臣舒赫德等疏奏酌議烏什回城賦税
舒赫德等奏言臣等昨請定歸順各回城田賦
其烏什城俟貝勒品級霍集斯到日定議續據
報稱霍集占更改舊例於徵收地畝外增羊隻
四十取一之條波羅泥都惟於地畝十分取一
不徵羊隻今供給大兵應視現在物力如何似
難定為成例等語又據伊子呼岱巴爾氐報稱
烏什馬匹除派出外所餘無幾其糧價現在較
前昂貴應請酌定等語臣等加以撫慰令其照
前辦理至霍集斯已前往富德軍營臣舒赫德
領富德所留兵八百名候馬駝軍器齊備亦即
前往其阿克蘇辦事僅永貴納世通二人應否
俟巴禄到來令其協辦請
旨遵行又遊擊伍凌阿曾於庫車力戰得傷現在和
闐同齊凌扎卜等堅守查伍凌阿因遺失礮位
革職可否暫行留任出自
特恩奏入
上諭軍機大臣曰據舒赫德奏請遵旨前往和闐但
富德已與霍集斯同往阿克蘇亦屬緊要著仍留
辦事其富德所留之兵著巴禄帶領行走所奏伍
凌阿既派往防守和闐著仍留原任
定邊將軍兆惠等疏奏籌辦進𠞰回部
兆惠等奏言臣等前奏需兵二萬名馬三萬匹
駝一萬隻因未知内地辦送實數是以約略具
奏及至阿克蘇即檄止所調屯田綠旗兵並撤
出西安滿兵馬匹俾進𠞰官兵得有實濟計逆回
所恃只有二城且賊騎不過五千臣等就現在
馬駝口糧派兵前進務期蕩平回部上慰
聖心奏入報
聞
壬申
諭參贊大臣明瑞等體察霍集斯情形
上諭軍機大臣曰昨據舒赫德奏霍集斯酌議賦税
等事看來殊不可信即如所稱霍集占例外徵羊
以致傷損部落波羅泥都並不如此辦理等語其
與波羅泥都相契已屬顯然但以現在事勢不獲
霍集占不止而既獲之後伊可與波羅泥都留於
彼處則甚為得計或欲俾波羅泥都擒送霍集占
以自贖亦未可知故明降諭旨令兆惠與伊同辦
此事若果能招降波羅泥都將霍集占擒獻則大
局已定伊等亦易於辦理不過令其入覲陸續前
來再將伊妻子送京最為妥協此事大有關係可
𫝊諭明瑞惟與兆惠富德額敏和卓等體察情形
加意慎密辦理
命散秩大臣達什策凌之弟延扎卜來京
上諭軍機大臣曰據兆惠等查奏陣亡之厄魯特散
秩大臣達什策凌並無子嗣惟一弟延扎卜年尚
幼穉等語延扎卜著加恩授為藍翎侍衞令其來
京居住
諭參贊大臣舒赫德豫籌伊犁屯田事宜
上諭軍機大臣曰現在内地觧送馬駝將抵軍營兆
惠等帶領前進攻城獲醜軍務不久告竣兆惠富
德明瑞年來多著勞績應行回京舒赫德前經獲
罪朕加恩復用自當暫留效力將來回部即仍其
舊制而伊犁則必須官兵駐守其兵糧即於回人
所出租賦内支給不勞内地轉餉方為妥協其回
人租賦足養兵若干亦當查詢預備至各城回人
向於準噶爾時派往伊犁耕種將來仍行辦理但
厄魯特等調遣回人未必如内地屯戍兵丁辦給
行裝糧餉繁費如許可𫝊諭舒赫德留心詢問得
實酌議具奏
定邊右副將軍富德等疏奏應援和闐收復哈
喇哈什等城
富德等奏言臣等領兵於三月二十五日至葉
爾羌河之克木阿克齊據副都統瑚爾起等報
稱初四日至蘇爾統岩里克遇侍衞齊凌扎卜
自哈喇哈什來告初三日夜賊將哈喇哈什攻
取等語我等即急往策應初六日至和闐額里
齊時賊望風即逃尾追二十里俘獲三人詢知
三日前賊人將行裝送回葉爾羌留騎賊在此
今俱逃走續有守城之伯克鄂對侍衞噶布舒
納爾布等相會我等即同齊凌扎卜等於初九
日黎明至哈喇哈什忽大霧瀰漫人不相見捉
生詢問知有騎賊六百人步賊百餘人在博羅
齊駐營因乘霧繞出賊後午刻行抵賊營賊始
知覺接戰官兵奮擊賊衆奔潰追過皂窪勒河
計勦賊百餘人收取馬駝牲隻軍器次日分途
搜𠞰獲賊十餘人供係從葉爾羌隨阿卜都克
勒木前來昨大兵猝至射死頭目阿卜都哈里
克霍集雅斯其鄂斯璊中箭達腋逃回等語初
十日回至哈喇哈什齊凌扎卜等將賊營所掠
及逃散回人千餘俱行安插十一日至額里齊
將附近之玉隴哈什城内回人俱行收復令於
各邨莊居住又遣前鋒五十八索倫兵鄂提雅
往齊爾拉城同伯克密喇等收獲逃散回人四
千餘戶其克勒底雅塔克二城亦馳書前往招
撫令其頭目來見等語臣等初遣瑚爾起時未
敢望成功如此之速皆賴我
聖主威福
上天垂佑之所致也又據噶布舒等呈稱額里齊城先
係索倫署驍騎校烏爾圖保等固守是時克勒
底雅齊爾拉伯克阿里木沙錫魯卜及玉隴哈
什之伯克等俱突圍入城遊擊伍凌阿領綠旗
步兵五百名至哈喇哈什亦入城協助并通信
塔克之伯克等不可從賊其克勒底雅齊爾拉
所餘回衆降賊將阿里木沙等妻子執徇城下
人心動搖陷在朝夕幸得救援賊始奔潰等語
又齊凌扎卜呈稱賊黨前至哈喇哈什攻圍數
日又分遣賊衆攻額里齊噶布野等前往守禦
我與守備富能領兵守哈喇哈什因城内乏水
於城外掘二井派兵防守三月初三日賊將井
填塞人心益搖争先逃走因突圍而出適與瑚
爾起相遇等語并據齊凌扎卜噶布舒等查出
效力及陣亡得傷官兵三十九員名瑚爾起遣
送文書之回人鄂碩爾多爾瓦曾隨伯克鄂對
等安撫回衆嚮導回人喇木圖拉俱伯克霍集
斯所屬又瑚爾起隊内伯克鄂對之姪阿卜都
爾滿噶布舒隊内嚮導回人默們俱奮勉效力
霍集斯所屬回人阿什默特領兵力戰造箭給
軍查獲賊藏糧石妻室子弟俱為賊害應請
旨交部議叙議䘏及酌量奬賞奏入
上諭軍機大臣曰富德奏據瑚爾起等領兵前至和
闐賊衆聞風潰散恢復各城深為嘉悦前所加兆
惠富德等爵賞不必奏辭瑚爾起巴圖濟爾噶爾
俱交部議叙給與世職齊凌扎卜噶布舒著授為
散秩大臣交部議叙給與世職藍翎侍衞納爾布
陞授三等侍衞散秩大臣伯克鄂對係公品級著
加恩封為公遊擊伍凌阿係革職留任之員著准
其開復索倫驍騎校扎卜敦察𠞰賊二名將得傷
之馬甲錫圖庫爾救出甚屬奮勉著授為防禦賜
號達爾漢巴圖魯賞銀一百兩其餘效力之呼倫
貝爾佐領署營總塔濟爾圖著陞授參領健銳營
署前鋒章京富勒琿授為副前鋒章京索倫三等
侍衞多爾濟勒圖達薩木保俱陞授二等侍衞奬
賞孔雀翎索倫驍騎校巴岱驍騎校愛新保俱授
為防禦健銳營副護軍校永格藍翎前鋒長傅僧
額前鋒興住訥衣圖厄魯特護軍布顔圖俱陞補
護軍校奬賞藍翎索倫領催博尼塔克薩勒圖庫
巴喀畢薩勒圖俱陞補驍騎校吉林馬甲法林保
索倫馬甲巴爾都等俱陞補為領催綠旗都司常
清陞補遊擊馬兵韓文拔補把總厄魯特碩爾海
授為藍領侍衞貝克授為護軍其陣亡官兵俱交
部照例議䘏又
諭曰瑚爾起噶布舒等所報之前鋒五十八回人阿
卜都爾滿默們著有勞績著加恩俱授為三等侍
衞阿什默特著授為三品總管賞戴孔雀翎有小
城伯克缺出即行酌量補授其回人鄂碩爾多爾
瓦等除奬賞翎頂外仍酌賞縀疋銀兩
(臣)等謹案和闐六城為回部扼要地當我師
罙入傳檄受降不費一矢盖諸城久苦逆酋
之廹脅翕然思欲歸附
天朝以安居樂業真不啻望若雲霓矣迨大軍黑水
被遮賊黨因得乘間妄肆侵軼其時勢難兼
顧而額里齊乘陴堅守者經三月餘將軍
既觧圍克捷即掄勁旅疾行戈壁中奮勇進
援蟻賊懾我先聲各鳥獸散我兵遂收復額
里齊而哈喇哈什亦即還定玉隴哈什齊爾
拉並以次安輯且博羅齊之役因大霧瀰漫
得以潛襲賊營殱渠魁而成克捷
天佑所彰尤稱神異而克勒底雅塔克二城亦皆生縛
賊酋跽迎道左軍威所播逆賊霍集占等遊
魂驚悸惟謀捆載逋逃不敢復作嬰城之想
夫六城甫定旋為賊衆所窺援兵未集之前
即身在行間者亦未敢逆料成功之迅速如
此乃衆志鞏固不搖遠人嚮慕罔貳諸城或
危而復安失而復得
天心助順適叶
聖謨揚
景鑠而肇鴻庸即此足徵耆定之先機矣
諭定邊將軍兆惠等撫賞堵𠞰各事宜
上諭軍機大臣曰富德等奏叙官兵功次乃據瑚爾
起呈報者著𫝊諭富德於兵抵和闐時將從前守
城效力回人詳加查詢其各城伯克等果有隨同
齊凌扎卜等始終一節之人即酌量補授總管令
其辦事其餘回人應奬賞者惟問之齊凌扎卜噶
布舒鄂對等諒必深悉至從前奏報夤夜踰城出
降之回酋及醉我城守官兵迎降鄂斯璊者著富
德亦查出正法示衆其脅從餘黨酌量寬免仍行
安插前兆惠富德合兵後朕亟於應援和闐因其
地當要隘且糧食豐足料霍集占等必以死争今
既未增兵且望風奔潰則其心寒力竭可知併𫝊
諭兆惠等於逆賊逃竄之路嚴行堵截若賊仍據
城堅守則攻擊仍需礮位計内地所送鑄礮匠役
已抵阿克蘇此時應已成造又有健銳營前鋒等
登城乃其長技其速行進𠞰以奏膚功
賜拉達克汗
勅書
皇帝敕諭拉達克汗爾遠處邊方感戴恩澤凡所得
回人信息俱報明駐藏之章嘉胡土克圖及大臣
等轉奏朕鑒爾悃忱深為嘉悦至大兵進𠞰逆酋
克城甚多俱駐兵防守今進取葉爾羌喀什噶爾
等處波羅泥都霍集占兄弟力窮勢蹙斷不能支
惟有棄城遠遁朕亦不以出兵協𠞰之事委之於
爾倘逆賊等投入爾境内當擒獲看守送至藏地
朕必厚加恩賚若不即縛送日後朕必知之於爾
無益今以頒降勅書賜爾上用縀十端爾其祇領
特諭又
諭軍機大臣曰章嘉胡土克圖等奏稱拉達克汗遵
旨遣伊屬人扎什丕勒託故至葉爾羌將所有見
聞詳悉具報等語覽所報情形與軍營事體不甚
差謬故降勅奬諭其所遣之扎什丕勒雖駐藏大
臣業經賞給銀牌縀疋茶葉仍酌量加賞以示優
奬
甲戌
申諭定邊右副將軍富德等續查和闐戰守勞績
上諭軍機大臣曰昨富德等奏叙固守和闐各城及
應援勦賊功穴朕命將節次奏報詳查前經永貴
等奏據齊凌扎卜等報稱曾遣滿洲哲勒順防守
克勒底雅城有回人默默里提卜哈子鄂斯璊等
與鄂斯璊相應致哲勒順被害等語富德抵和闐
時宜將殉難之人詳查情節擒獲兇黨即行正法
至所奏戴奬賞領烏爾圖保喀爾喀章京達什回
人多羅特默特等曾守額里齊自必著有勞績且
回人鄂碩爾多爾瓦告稱伊隨鄂對等前往和闐
聲言援兵將至阿卜都克勒木等敗走出城等語
賊若已入城則烏爾圖保等豈能免害此三人現
在何處及鄂碩爾多爾瓦所言虚實著再行查明
具奏又賊人在哈喇哈什奪井時回人密喇卜阿
卜都哈里克瑚岱訥則爾等俱得傷瑚爾起等𠞰
賊時馬甲永保巴雅爾曾𠞰殺賊人俱應加恩議
叙何以未入奏内至瑚爾起等所領兵丁亦屬效
力著查明曾否酌賞銀兩因便奏聞
平定準噶爾方略正編卷七十一
