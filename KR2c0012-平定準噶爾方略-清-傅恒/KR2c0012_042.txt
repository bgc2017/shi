平定準噶爾方略前編卷四十二
乾隆元年夏五月庚子
命治護送夷使都司蘇隆等罪
署寧遠大將軍查郎阿奏言準噶爾使臣吹納
木喀等于四月十三日自軍營起塵都司蘇隆
守備馬瑞隆率官兵百名護送出卡十五日吹
納木喀遣人前行探覓水草至噶順地方遇自
準噶爾部脱歸綠旗兵一人跟役一人吹納木
喀即執之與蘇隆等言現在方議和好此二人
又恐敗事我等請擕以歸蘇隆云二人在爾部
日久
天朝大國視此等人本無關係即聽擕去竊思二人
被掠久受艱苦始乘間脱歸將及大營自應與
之俱還訊問始末請
旨安置豈有聽從夷使擕去之理且伊等實我之兵
役非準噶爾部人私脱者比夷使恐其洩漏彼
處消息故托詞詭詐蘇隆等何竟墮其術中即
吹納木喀等必欲擕去噶順地方去大營僅二
百餘里亦應遣人速赴軍營告知定奪蘇隆等
率官兵百人夷使不過二十餘人何至畏之如
虎隨聲附和若此况職在護送自應撥兵前行
防察一切遇此等脱出者何難别置他所不令
若輩得見乃先事不能豫籌臨事隨人指使怠
忽玩悮慢不經心所宜據實糾劾奏入得
旨蘇隆馬瑞隆著革職拿解來京嚴審定擬具奏該
部知道
甲寅
命分别籌辦駐防撤兵事宜
定邊大將軍慶復等奏言臣等議留索倫巴爾
虎兵二千名令齋三率領一千駐劄額克嶺綽
起圖等處托勒德爾率領一千駐劄烏里雅蘇
台料理運送什物至綽爾多蘇爾泰所領奉天
兵一千傅達禮所領吉林烏拉兵一千令隨額
駙策凌駐劄鄂爾昆附近有水草處李如栢所
領綠旗兵一千内有山西兵五百即令李如柏
率之守鄂爾昆城直隸兵五百令遣副將等一
人率之防守塔米爾城其暫留烏地兵丁及罪
人等令卓鼐周英管轄暫留烏里雅蘇台及察
罪廋爾綠旗兵一千令高翰管轄並俟青草發
生時遣歸駐劄鄂尹袞特里默然爾喀兵一千
五百以一千人留駐烏里雅蘇台于喀爾喀參
贊貝勒中用一人更番管轄餘五百人駐鄂爾
昆于喀爾喀副將軍亦用一人更番管轄其撒
回官兵請如去年發還官兵例應領馬匹各減
半辦給滿洲家選兵丁舊例人給馬三匹今減
一匹各給二匹去年漢軍人給車脚銀十二兩
今軍營馬匹甚多亦請人給馬二匹到京後赴
本旗滿洲都統繳還至綠旗兵人給車價銀六
兩其各項兵丁運載軍器什物亦給車價銀六
兩分給口糧如前計算抵其原處遠者七十日
其次六十日近者五十日種地及罪人擕帶妻
子者每口給車價銀四兩大口日給米八合三
勺小口半之定于五月初九日以次起行此次
撒還官兵雖或未經戰陣然在營效力並已數
年中亦有在額爾得尼招等處臨陣者請定以
三等與前番一體揀選酌用總理王大臣等義
應如所請奏入
上從之
六月己巳
命加恩議叙有功弁丁並寬免虧項之可原者
上諭總理王大臣等曰自雍正五年用兵準噶爾以
來大臣官弁兵丁俱軍前效力有年今軍務已定
除功績顯著黽勉效力已經加恩外尚有應加恩
者著總理王大臣等查明分别將如何加恩之處
議奏再軍需各項虧空當辦理紛紜之際自應從
嚴俱著落追賠但其中情事固有輕重其情重應
賠者仍令追賠若情有可原應加寬免者著王大
臣等查明分别議奏王大臣等奏言大將軍及各
大臣等現在議叙陞賞其文武官員兵丁平郡
王與查郎阿等已核明分一二等送部議叙此
外或有未獲沾
恩者請令總督查郎阿劉於義額駙策凌詳悉核實
報部議叙如例又虧空軍需錢糧雖與尋常不
同但其中或有出于不得已挪用虧空者亦有
核減浮用責償者其案牘具在乞令該部會同
察核詳議奏入
上諭之尋策凌覆奏言臣等詳勘自軍興以來凡勞績
顯著奮勉出力者量其事跡悉已施
恩並無遺漏之人查郎阿覆奏言武忱五十九佛保
來成德高偉五人及黑色僧保常明柱索鼐等
四人並列一等伊昌阿賽音察克詹布道德常
明七十五巴顔福黑達色等八人並列二等奏
入報
聞
命以侍衛等巡察卡倫
定邊大將軍慶復奏言前者戍兵駐烏里雅蘇
台喀爾喀游牧未經内移是以巡視卡倫即用參
贊大臣等二人並協理台吉一人周圍察閱今
既移戍鄂爾昆喀爾喀游牧亦内移自南至北
道途幾數千里未便仍令大臣巡視嗣後參贊
大臣等至喀爾喀游牧處止同副將軍等閱兵
及核騐器械軍裝其巡察卡倫請以侍衛二人
台吉二人分道前往參贊大臣駐烏里雅蘇台
以待事畢報副將軍後即還大營總理王大臣
議應如所請奏入
上從之
丁亥
命免運糧車駝戸及商人應追脚價銀兩
上諭總理王大臣等曰從前北路軍需内有運送科
卜多截留察罕廋爾等處應追脚價銀二萬九千
餘兩雖係商人承領而起運之時全數給發是以
截留之後在于車駝戸名下著追已還過銀一萬
四千餘兩尚有一萬四千餘兩未完朕思車駝戸
較商人更為貧苦現今大兵既撒營運無多完項
自屬艱難且多係並無家産之人朕心深為憫惻
著將前項未完銀一萬四千一百四十四兩九錢
俱行豁免又商人趙位侯等于觀音保運送軍需
案内除十二案李成功脚價應行扣還外其餘數
案多係因公賠累情節亦有可原且該商從前續
辦軍需有節省銀二萬兩著該部查明即以節省
之項抵補免其著追
秋七月壬申
命擢賞侍衛阿南達等
上諭總理王大臣等曰北路撤回之厄魯特二等侍
衛阿南達三等侍衛巴當前在軍營頗知奮勉數
次臨陣斬獲賊衆著有勞績曾經保送著加恩各
陞一級阿南達授頭等侍衛巴當授二等侍衛其
侍衛濟木巴等亦頗著勞績著一體加恩二等侍
衛濟木巴阿喇卜珠爾阿喇卜坦俱授頭等侍衛
三等侍衛巴顔授二等侍衛藍翎侍衛沙禮授三
等侍衛鄂勒錐原係頭等侍衛著賞銀三百以示
朕軫念軍營鼓舞效力人員之至意
甲辰
命免兵丁應賠馬匹
上諭總理王大臣等曰軍前撒回官兵所給馬匹定
數之外有倒斃者例應賠償念其軍營效力勞苦
多年此項馬匹沿途倒斃著加恩免其賠補
鎮安將軍常賚等奏報撤回兵自巴里坤起程
次第
常賚等奏言臣等按各營遠近定巴里坤起程
次第第一隊參將盧度瑾等率陜西督標兵九
百四十三名由中北路六月二十日起程第二
隊副將王能愛等率固原標協兵二千六百四
十六名由正北路副將陳經綸等率延綏兵九
百二十九名由中北路並二十二日起程第三
隊總兵官周一德等率勇健營兵一千一百七
十名由正北路副將王翰京等率西寧兵八百
一十一名由中北路並二十四日起程第四隊
總兵官楊竑等率涼州兵一千三百一十三名
由中北路參將宋宗璋等率甘肅提標兵九百
四名遊擊吴邦侯率安西土古魯坐卡兵三十
名由中北路並二十六日起程第五隊總兵官
張朝良率肅州兵一千二百九十名由中北路
(臣)常賚顔清如馬會伯及員外郎僧保等副將
韓良卿等率寧夏兵九百九十名殿後彈壓進
口並二十八日起程至駐劄哈密換班兵丁五
月中新兵已到遊擊孔以智等率舊駐兵一千
名由中南路還安西先于六月十三日起程訖
奏入報
聞
丁巳
命豫備防賊事宜
定邊副將軍額駙策凌奏言六月二十八日夜
忽有賊至沙扎海卡倫盗馬一百二十五匹護
軍熙卜求等跡之逃去本月初八日清晨賊兵
百餘來窺卡倫熙卜求率蒙古兵登山據險鳥
鎗齊發賊繞山遠伺日昃始去(臣)等伏思賊兩
次潛至沙扎海卡倫或未知我撤兵虚實輒來
探聽或將大隊設伏先以少兵誘我均未可定
已令哈岱於烏里雅蘇台等處豫防賊即猝至
無輕與戰(臣)等亦率兵由鄂爾昆出屯塔米爾
等處嚴整以備奏入得
旨知道了凡事俱宜深思應機從事慎勿輕舉又
諭總理王大臣等曰額駙策凌此奏可抄示查郎阿
劉於義常賚樊廷等知之令其防範准備
八月戊辰
命免甘省州縣追償草束驢頭銀兩
上諭内閣曰西陲用兵以來軍需浩繁有司承辦匪
易其中實有浮冐情弊者自應著落賠補若事屬
辦公情有可原者則當開恩寬免以示體恤朕聞
甘省地方前因岳鍾琪檄令豫備喂養馬駝草束
有司不得不遵照辦理後因買備多餘責令變價
還項而露積日久草已霉爛隨經岳鍾琪有請照
燒柴變價之奏又經許容有十分豁免三分之請
朕思草束豈能久留事歴多年必至腐朽州縣實
多賠累著署總督劉於義悉心確查除從前已經
完補外其現在著追者即全行豁免又聞巴里坤
駐兵時岳鍾琪檄令臨鞏甘涼等府買驢三萬頭
以抵羊隻之用後因驢頭不能遠行將各州縣解
過驢一萬四千餘頭止收六千餘頭其餘托言瘦
小退回變價所有沿途餧養草束俱不准開銷今
價值尚未清結州縣實屬賠累此項亦著劉於義
確查具奏將應行豁免者全行寬免俾州縣同受
國恩益得盡心于職守以昭朕優恤甘省有司之
至意
己巳
諭喀爾喀等游牧毋遽外徙
上諭總理王大臣等曰西部喀爾喀等原在茂岱察
罕廋爾扎卜堪河等處游牧因準噶爾厄魯特等
久懷窺伺之意我
皇考聖慮周詳念喀爾喀等若不豫令内徙賊來侵犯
伊等游牧處不能一時就便遷移則人畜受傷而
賊反獲利是以屢降
諭旨交大將軍及喀爾喀副將軍等將喀爾喀游牧内
徙之處詳查定議具奏尋議喀爾喀等俱各向東
移徙外以杭愛之隂塞楞額多懽鄂爾昆之鄂圭
淖爾為界内以杭愛之陽翁金河古爾班賽堪等
處為界去年喀爾喀扎薩克圖汗格勒克雅本丕
勒奏稱伊所住哈魯納地方既無野獸又牲畜不
得孳生乞移住于舊游牧推河伊克鄂拉翁金等
處經大將軍議奏准其外徙現今噶爾丹策零遣
使求和我大兵以次撤回止留兵駐防邊境念準
噶爾素與喀爾喀為讎寧保其不相侵犯自宜豫
為之備喀爾喀等不知其故以為既經和好大兵
全撤思念原游牧處漸欲向外遷移但計地方遼
闊游牧從容不思居可虞之地被賊殘害牲畜擄
掠子女之患是見小利而不知大計者也準噶爾
定界之事尚在未决喀爾喀等之游牧且令勿遽
挪移著額駙策凌等戒諭喀爾喀扎薩克人衆仍
駐原駐之地禁其踰界游牧此亦為喀爾喀起見
非欲竟棄其地也俟數載後準噶爾大定絶無可
慮度量情形必令伊等仍移本處臨時再降諭旨
準噶爾部人孟克來降
命賞給安插如例
戍子
準噶爾部人恭格敦多卜來降
命賞給安插如例
九月癸巳
準噶爾部人白勒克達什來降
命賞給安插如例
丁酉
命恩免陜甘兵丁應扣借給製造器械銀兩
上諭總理王大臣等曰陜甘標營派出操演之兵所
需器械有應製造添補者前經川陜總督查郎阿
等奏請借給兵丁銀兩備辦于餉銀内分年坐扣
朕思陜甘各標營自西路用兵以來出征者既效
力行間存營者亦差遣繁重今操演各兵所需器
械既據查郎阿將各項收貯之軍器可以撥給者
併堪以修補者俱逐一查明料理其所需修補工
價併添製器械所用銀兩著免其在各兵餉銀内
坐扣工完之日據實造冊報部作正項開銷
命加賞駐藏及哈密官兵
大學士川陜總督查郎阿奏言西北兩路軍營
及苖彊大臣等
恩詔賞俸半年兩路出征兵丁又奉
上諭賞給一月錢糧按駐藏及駐哈密官弁兵丁遠
戍已久與出征官兵一體效力請如西路軍營
例一體加恩總理王大臣等議應如所請奏入
上從之
冬十月丁卯
準噶爾部回民托克托迷什來降
命賞給安插如例
庚午
命内閣學士雙喜留京以布蘭泰管理軍營糧務
壬申
加恩兵丁孫海龍
上諭總理王大臣等曰據提督樊廷奏稱興漢兵丁
孫海龍于雍正八年在鏡兒泉出兵受傷被準噶
爾擄去屢欲脱回為賊所阻今于本年八月始得
乘間脱回等語孫海龍受傷被虜久羇賊穴今始
脱回情屬可憫著查郎阿拔補把總在行伍效力
辛巳
命寬扎薩克等輸納羊隻之期
上諭總理王大臣等曰總管覺和托奏請喀爾喀扎
薩克等牧放官羊應令交送十萬隻以補蘇魯克
所缺額數經爾等議奏十萬羊隻以遽令如數輸
納恐一時趣辦不及請明歲先令交送五萬隻其
餘五萬隻戊午年再行交送業經依議行文辦理
此項羊隻雖係官價備辦令其牧放但念蒙古人
衆藉以孳生取乳于生計頗為有益若明年即令
交送一半彼等遽失所利恐致拮据著行文額駙
策凌等將明年應送之五萬隻展限戊午年送至
其餘五萬隻于己未年送至
丙戍
準噶爾部人丹津率妻子等九人回民和卓木
巴勒第同來降
命賞給安插如例
命阿成阿統理烏里雅蘇台駐兵
定邊副將軍額駙策凌奏言貝勒策卜登率喀
爾喀兵一千駐烏里雅蘇台已届換班之期其
應往代者參贊公敏珠爾等或有兼署或經赴
京無人可遣乃策卜登不候交代擅還本處合
行奏
聞參處又烏里雅蘇台係三路通衢最關緊要請以
滿洲大臣一人駐劄總理喀爾喀參贊貝勒公
等更番協理于特爾竒所駐二千索倫兵内選
撥一千駐之總理王大臣等議覆曰策卜登不
俟交代擅還本處請令理藩院議處策凌知換
班無人不行知會亦屬不合應飭行烏里雅蘇
台應如策凌所奏用滿洲大臣一人統理謹以
軍營大臣等職名開列恭候
欽點奏入得
旨所議是著阿成阿前往
戊子
命蠲陜甘兩省明年額賦
上諭内閣曰西陲用兵以來陜甘百姓轉運糧餉急
公效力甚屬可嘉已蒙
皇考叠沛恩膏厚加撫恤朕即位之初又將乾隆元年
甘肅額徵錢糧全行豁免西安等屬豁免一半今
朕復思大兵既撤正與民休息之時若再寬一年
額賦則民力更可寬餘安居樂業著將乾隆二年
甘肅錢糧全行蠲免西安等屬錢糧蠲免一半以
示朕加惠秦民之至意
十一月庚寅
命員外郎諾敏等辦理安插回民
先是查郎阿奏言安插吐魯番回人等並係安
西總兵官辦理不能通曉回人性情言語請如
哈密例令理藩院遣章京二人專辦總理王大
臣等議應如所請開列理藩院章京引
見得
旨依議著員外郎諾敏筆帖式色克圖前往
準噶爾台吉車林率妻子等五人又厄魯特烏
巴什率親屬等十七人又巴顔瑚魯什達庫楚
克三人來降
命授車林為三等侍衛餘悉賞給安插如例
壬辰
命詢準噶爾降人綽羅岱等
準噶爾部人綽羅岱巴克根敦三人來降奉
旨觀此三人所供視前投誠者語較明白俟到日再
行細問具奏其有應行施恩之處著從優給賞尋
王大臣等詢問覆奏言據綽羅岱等云自吹納
木喀歸知
大皇帝欲以阿爾台山為界噶爾丹策零集宰桑大
台吉等議小策零敦多卜言歴年既苦用兵本
境足以游牧宜讓與
大國為便其伯父之子大喇嘛拉卜立木言我出
家人不知此事但我屬人日漸窮困
大國必得阿爾台方許和好我意以和為美餘多
阿諛噶爾丹策零者故其意亦未定又云策妄
阿喇布坦死噶爾丹策零佯言為其妾塞特爾
札卜所毒遂殺之并殺其所生四子四女現在
與土爾扈特絶不來往與哈薩克布魯特並為
讐敵凡準噶爾部人無不以定界和好為樂者
奏入
命安插綽羅岱等如例加賞袍帽銀緞有差
丙辰
命加賞駐防兵製辦冬衣銀兩
上諭總理王大臣等曰現今兩路大兵已經撤回而
鄂爾昆烏里雅蘇台尚有駐防之奉天兵二千名
寧古塔兵一千名黑龍江兵二千名綠旗兵二千
名喀爾喀兵一千五百名屯種綠旗兵六百名哈
密尚有駐防綠旗兵五百名共一萬四千一百名
俱各戍守邊疆際此嚴冬卡倫瞭望偵探巡查倍
覺寒苦朕心深為軫念著每名賞給銀三兩為製
辦冬衣禦寒之具該管大臣即于軍營存貯銀内
按名散給務令均沾實惠
十二月庚申
命布蘭泰留京侍養
上諭總理王大臣等曰前令布蘭泰往北路管理糧
餉事務聞布蘭泰之母年已七十有餘著令留京
侍養其糧餉事務著常安自備資斧前往管理
戊寅
定議北路軍營善後事
總理事務王大臣等奏言前奉
上諭以果親王平郡王公慶復尚書海望來保都統
傅鼐等奏摺令臣等從容議奏據諸臣所奏有
請盡撤北路防兵者有請更行增兵者有請留
現在兵丁者人各異見按現在鄂爾昆駐兵七
千有餘喀爾喀防秋兵三千烏里雅蘇台駐兵
一千喀爾喀天性怯懦若大兵盡撤則内失憑
依外生疑貳賊人譎詐不無乘間滋事留兵所
以安喀爾喀之心其勢既不可盡撤但增兵本
為防守之計而現在既不進𠞰又何用多兵且
所在皆蒙古游牧之地兵多則有礙牧放所需
糧餉運送維艱且靡費無益也方今凖部兵食
兩絀内外交訌又去北路甚遠冬時冰雪豈能
涉遠冒險而來若夏秋之交率兵數千擾我邊
境則烏里雅蘇台與鄂爾昆各有駐兵自可互
為聲援倘更深入扎薩克歸化城之兵不難刻
期調集烏里雅蘇台兵截其歸路扎薩克歸化
城兵相為犄角鄂爾昆兵乘間夾攻賊人遠來
疲弊盡殱何難賊雖至愚必不出此下策是戍
兵又不必復增矣所有果親王請發京兵協助
蒙古别自防守來保請于額爾得尼招駐兵一
萬及傅鼐請盡撤鄂爾昆戍兵之處悉無庸議
留戍兵中奉天寧古塔黑龍江五千人並三年
當代但此三處兵丁皆熟練戎行若盡易新兵
恐未練習請于明年先更代二千五百人又明
年再更代二千五百人其慶復請撥呼倫貝爾
索倫兵海望請撥索倫巴爾虎及内扎薩克與
牛馬羣察喀爾兵之處臣等詳悉參酌明年換
班時應撥察哈爾兵一千五百以在京副都統
一人率之撥呼倫貝爾索倫兵一千以黑龍江
副都統一人率之往代又明年選東三省兵二
千馬羣兵五百往代如此則新舊相間勞逸既
均而防戍兵亦皆精練又來保請每年七月撥
歸化城等處兵五千至額爾得尼招駐劄按歸
化城等處兵有事自可徵調若無事輒調多兵
遠涉沙磧徒滋煩擾無益戎行應毋庸議又平
郡王奏防秋兵三千人喀爾喀七旗中獨扎薩
克圖汗部落在拜達里克西南駐牧正鄂爾昆
之屏藩當令于附近駐防若撥往鄂爾昆名為
進守反失其外障實屬未便且鄂爾昆即有徵
調相去甚近無難立止按防秋兵自當相度便
宜豫定規條庶幾臨期不悮應如所請令額駙
策凌辦理又平郡王慶復並稱内地扎薩克沿
磧南而居與喀爾喀接壤亦當令其發兵防秋
與喀爾喀互相應接按臣等原議以扎薩克等
為協濟之兵其兵數亦當議定應如平郡王慶
復所請令内扎薩克等每歲量撥兵二三千人
防秋又果親王請豫令内扎薩克等各以撥兵
豫備之數及率兵之王台吉等名次某處兵由
某路而進悉行定議造冊報部亦應如所請辦
理又平郡王請東三省及喀爾喀兵每年於青
草發生時令向西北數百里外伊克達巴罕烏
蘭達巴罕齊老圖等處水草豐裕之地牧放駝
馬教習田獵至秋還營如此則鄂爾昆近處之
草不至匱乏可備冬春畜牧之用此議自屬可
行請令額駙策凌辦理又平郡王及慶復並稱
歸化城防兵亦應撥一半令于青草發生時出
數百里外牧馬教獵以助鄂爾昆聲勢此奏應
俟歸化城駐兵議定後再議又歸化城防兵所
需牧放馬匹前以平郡王奏請蒙古兵現存馬
匹令于中途牧放備用臣等議如所請歸化城
倘或需馬可即以此刻期取用又戍兵口糧必
當充裕屯田最要鄂爾昆地界寬廣大可耕種
若撥兵三千人人各種二十五畝計可墾田七
百五十頃以畝收五六斗計算可得數萬餘石
少亦二三萬石現在軍營所貯尚支數年之用
至數年後所需自當豫計今平郡王慶復所奏
請子鄂爾昆附近屯田所見略同請以原摺付
軍營將軍參贊大臣等按可墾之田詳悉定議
更用專官辦理屯務奏入
上從之
平定準噶爾方略前編卷四十二
