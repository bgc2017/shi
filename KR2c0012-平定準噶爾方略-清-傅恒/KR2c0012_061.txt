平定準噶爾方略正編卷七
乾隆二十年春二月丙辰
上諭軍機大臣曰達瓦齊雖有罪之人究屬一部台
吉大兵進征倘伊屬下見事勢窮蹙將伊獻出或
被巴特瑪車凌擒送阿睦爾撒納處毋加戕害一
面解釋安慰密派強幹人員畱心看守一面奏聞
候朕諭旨遵行至若袞布乃向助達瓦齊肆行暴
虐恣奸長惡之人倘見大兵進𠞰料難逋逃俘獻
達瓦齊希冀僥倖則斷不可恕班第等一到軍營
即縛袞布於達瓦齊前數其罪惡派人押解來京
丁巳
定北將軍班第等疏奏籌辦留兵屯田各事宜
先是
上諭軍機大臣曰從前原議於四月内進兵且未深
知達瓦齊情形故令於額爾齊斯派喀爾喀兵綠
旗兵并策凌所屬人等留駐屯田今進兵甚早而
達瓦齊之力已窮兵到即可成功其額爾齊斯仍
需屯田與否應另行酌辦如需屯田或即於策凌
等游牧所留人内派往或凱旋後再將策凌等人
衆派往著班第阿睦爾撒納詳議具奏此次進兵
特為平定準噶爾將阿睦爾撒納等四衛喇特封
為四汗俾所部咸登袵席若我兵奏凱後令阿睦
爾撒納策凌等帶領多人前赴熱河朝覲至明歲
方回原處則往返徒勞且於伊等生計無益若派
阿睦爾撒納策凌等親信宰桑約束兵丁各就其
便留於原游牧居住伊等小台吉内有情願留彼
者亦准於所獲達瓦齊馬匹牲畜内酌量賞給留
駐彼處看守游牧則阿睦爾撒納策凌等明歲將
伊等家口自喀爾喀地方帶往時諸凡妥協於生
計大有禆益此朕為伊等生理籌畫亦著班第阿
睦爾撒納商辦併諭薩喇爾知之此時達爾黨阿
如已到軍營亦照阿蘭泰著在哨探兵隊内前進
烏爾登扎爾杭阿俱著在班第隊内前進但大兵
前進後辦理新烏梁海等事務及照料糧餉看管
游牧并一切接應俱屬緊要著嚴飭留駐烏里雅
蘇台之大臣喀爾喀之大員等時刻畱心稍有怠
忽班第即指名參奏昨朕曾諭令兆惠往看巴特
瑪車凌等今既進兵阿睦爾撒納即派伊親信宰
桑再於軍營大臣内酌派一人先遣往巴特瑪車
凌處更為盡善兆惠仍辦理驛站糧餉游牧事務
今令阿玉錫照管包沁人等特為包沁係新以軍
威收服之衆故暫留伊於彼處照管俟事定後仍
令阿玉錫駐扎哈沁地方所有包沁人内應放官
員并存留得木齊收楞額等名目之處俟奏到日
再降諭旨至是班第等奏言臣等接奉
諭旨公同商酌現在準噶爾窮蹙大兵一到自可迅
奏膚功而平定準噶爾後額爾齊斯地方亦必
需駐劄兵丁照管新收人衆其派出屯田兵丁
并牛種器械等物既俱備辦應仍照原議辦理
至臣阿睦爾撒納策凌等俟大功告成後帶領
彼處新降人衆瞻仰
天顔將所屬兵丁留於原游牧處居住另派賢能宰
桑約束其小台吉内有願留者亦准留彼處酌
量賞給資生之具俾其看守游牧使無往返之
勞仰見
聖慮周詳無微不到(臣)等唯有感激涕零竭力奮勉
以圖稍酬
高厚巴特瑪車凌現在何處尚無確信俟至噶勒雜
特訪問得實差人前往侍郎兆惠現在軍營商
辦臺站副都統富德前往查臺俟事竣回時臣
等即會同將各臺安設妥協令兆惠速赴歸化
城催辦運米事務達爾黨阿阿蘭泰到時俱遵
旨令往哨探兵隊内其進兵後烏里雅蘇台應辦事
務交都統莫爾渾喀爾喀副將軍親王成袞扎
布公旺親扎卜及舒赫德等在彼駐劄辨理至
包沁人等俱係回子種類若令厄魯特駐彼照
管鈐束較難故未令阿玉錫駐包沁地方仍令
照管扎哈沁人等現在阿克珠勒等入
覲即便回營所有應編旗分佐領補放官員等事宜
俟其到日查辦另奏奏入
上諭軍機大臣曰據班第等奏額爾齊斯仍須屯田
之處即著照所請行其耕種所得穀石以備接濟
往來兵丁口糧亦屬有益若欲撫綏新收人衆於
額爾齊斯駐兵則大功告成後伊犂已留重兵兼
有大臣駐劄額爾齊斯去阿爾台甚近又何必更
設兵駐防著傳諭班第等知之
定西將軍永常等覆奏催趲兵丁速赴軍營事
宜
永常等奏言(臣)等接奉正月十一日
諭旨隨移咨甘肅督撫將應備兵丁駝馬糧餉速為
妥辦其兵丁俱令於所定日期之前趕赴軍營
二月初一日(臣)永常額林沁多爾濟已至肅州
(臣)薩喇爾扎拉豐阿陸續俱到查察哈爾一千
兵已經久駐哈密其厄魯特阿拉善各處兵丁
俱係由口外前往想二月初十間俱可到巴里
坤涼州滿洲兵於正月二十二日自肅起程寧
夏滿洲兵於正月三十日自肅起程亦可按期
不至遲悞至現派滿洲蒙古哨探兵丁内如有
不能到者臣等遵
旨於綠旗兵丁内撥補再自京來寧夏涼州等處教
習厄魯特鎗法之健銳營護軍校艮音泰等十
八人俱情願前往臣等即帶至軍營以備驅遣
臣等度量馬力極力趲行俟到巴里坤後將彼
處辦理情形并薩喇爾等帶兵前進之處另行
奏報奏入報
聞
密諭定北將軍班第
上諭軍機大臣曰現在阿睦爾撒納領哨探兵前進
嗣後如有合奏事件批回後班第閱過即寄阿睦
爾撒納閱看若班第獨奏或特降諭旨俱不必寄
發可即密諭班第知之
命參贊大臣鄂容安採訪西陲輿地
上諭軍機大臣曰漢時西陲塞地極廣烏魯木齊及
回子諸部落皆曾屯戍有為内屬者唐初都護開
府擴地及西北邊今遺址久湮著傳諭鄂容安此
次進兵凡準噶爾所屬之地回子部落内伊所知
有與漢唐史傳相合可援據者並漢唐所未至處
一一詢之土人細為記載遇便奏聞以資採輯
協辦陜甘總督劉統勲奏報辦理馬駝情形
劉統勲奏言臣前因調來馬匹臕分不盡充足
恐難供先進之用當將阿拉善兵五百名可否
歸入後隊俟與將軍督臣永常面商辦理先行
具奏緣彼時所調之馬全未到肅誠恐馬力不
足有悞先驅是以有兵衆不如馬強之議嗣將
涼莊解到馬三千八百餘匹内分别挑驗莊浪
之馬可用者居多涼州亦尚有可用之馬共足
二千餘匹加以涼鎮營馬三千匹已足敷將軍
大臣章京等自肅出口及官兵進發之用阿拉
善官兵目下猶未到肅而所調之馬已經踵至
是阿拉善官兵到肅前赴軍營亦無馬匹不敷
之處今將軍永常副將軍薩喇爾等於二月初
一初二日先後抵肅遵奉
諭旨將原派寧夏涼莊察哈爾厄魯特阿拉善等兵
及貝勒車木楚克扎布公丹拜公額林沁等兵
并瓜州哈密回兵共六千一百餘名一併先進
臣遵將此地現有馬匹儘數籌調并將哈密及
軍營原調餘駝與裁減分例抽出之駝䭾載軍
糧復議將後起官兵戰馬抽撥二千匹豫備更
換其換存之馬即留軍營牧養於後起之西安
滿洲兵出口時減給馬二千匹俟到軍營後將
換存牧養之馬酌量添給現經該將軍等繕摺
奏
聞臣隨即派委將弁解送軍營其餘一應駝馬口糧
等項臣一面即飭解送馬駝將弁及派出運糧
委員作速遵辦奏入報
聞
命寬免議處寧夏副都統和起等
上諭軍機大臣曰永常等參奏寧夏副都統和起侍
衛海福於所帶兵丁惟領兵九百名前往留一百
名在後尚未出口請將和起海福交部議處寧夏
兵一千名原定於四月内前赴軍營後因歸於哨
探兵隊内令和起催趲前進伊等隨將輜重留後
派兵百名守護帶領兵九百名迅速前往尚屬奮
勉且已具奏在前非無故遲畱者可比著從寬免
其議處
密諭定北將軍班第查察阿睦爾撒納
上諭軍機大臣曰前阿睦爾撒納以托忒字奏請賞
給勅書印信以便招集伊從前散失人等朕隨諭
以平定準噶爾後將伊舊日所有人等即令與伊
會合居住不必另給勅書印信不識阿睦爾撒納
接到此旨情形若何議論若何著班第即行奏聞
又據班珠爾納噶查告稱將阿睦爾撒納封汗帶
領哈薩克人等瞻仰朕躬之處朕已降旨將四衛
喇特台吉俱行封汗哈薩克事務俟平定準噶爾
時令班第薩喇爾辦理具奏亦已諭知阿睦爾撒
納矣此旨何以未經覆奏亦著詢問班第將阿睦
爾撒納近日言動舉止密加查察據實陳奏
戊午
上諭軍機大臣曰班第帶領兵三千名起程之後其
續到兵丁著哈達哈酌帶一二千名速行前往與
班第同進或略於班第之後緊相接應著傳諭哈
達哈知之
己未
參贊大臣鄂容安奏報揀選綠旗兵前赴軍營
事宜
鄂容安奏言二月初四日接奉
諭旨恐先進官兵一時不能到齊令臣於安西哈密
等處綠旗官兵内揀選豫備俟薩喇爾一到即
行前進臣思北路先進官兵既於二月十五日
内即行進發且巴特瑪車凌又率哈薩克兵往
擒達瓦齊則西路先進之兵尤不可緩看此機
會惟以迅速為要無須多兵隨即行文鄂昌豆
斌令將安西所派兵内現在本城之三百名即
日料理起程務於二月十五日内至巴里坤軍
營臣星夜前赴哈密將彼處兵内揀選七八百
名或千餘名計涼莊官兵一千察哈爾官兵一
千合之現添綠旗兵丁巳有三千餘名即寧夏
官兵厄魯特兵不能趕到亦儘足應用其所需
馬駝口糧等項臣到哈密即行通融妥辦務令
齊備並即率領先赴巴里坤今聞薩喇爾等二
月初一日已到肅州一抵軍營即可前進無悞
奏入報
聞
庚申
協辦陜甘總督劉統勲奏報甘涼等處官兵到
肅起程日期
劉統勲奏言本月初八日延綏鎮總兵傅魁來
至肅州現在甘涼官兵即日過肅臣即令該總
兵就便帶領甘涼官兵出口沿途管束彈壓又
貝勒羅卜藏多爾濟亦於本月初五日帶領阿
拉善官兵來至肅州臣照例辦給馬駝口糧鹽
菜等項催令前赴軍營諸處官兵所帶駝馬有
餘兼程前進尚可與哨探官兵一同進發奏入
報
聞
定北將軍班第等奏報編定扎哈沁旗分佐領
事宜
班第等奏言扎哈沁人等編次旗分佐領補放
官職各事宜原議俟瑪木特回時辦理今臣阿
睦爾撒納色布騰巴爾珠爾帶領哨探兵於二
月十二日起程臣班第亦帶領次隊兵隨後進
發不及候瑪木特到時公同辦理是以臣等公
議即遣人會同翼領阿玉錫令先辦編次旗分
佐領之事其應補放佐領得木齊等官及所留
收楞額等人俟瑪木特回時公同揀選再與臣
等騐看補放奏入報
聞
定北將軍班第等疏奏辦理分給馬匹事宜
班第等奏言臣班第在京與軍機大臣會奏現
在軍營及各處購買馬匹可得十一萬有餘除
應付哨探兵及續進大兵需馬七萬有奇尚餘
四萬匹參贊大臣哈達哈等往喀爾喀處揀選
馬匹料亦可得數千俟到軍營後徹底清查悉
心籌辦今查明已到未到馬匹内除賞給阿睦
爾撒納等并前次進兵乘騎及厄魯特等騎去
未交馬匹外實存馬三萬六千餘匹又陸續收
到馬三千餘匹共三萬九千餘匹除揀選二萬
六百餘匹解送卡倫以備六千哨探兵乘騎外
所餘馬一萬八千餘匹或因前次進兵未經休
息或適從遠處解來俱欠臕分俟草長牧肥方
可適用其各處未到馬匹共六萬有餘除舒赫
德親往翁金達什和碩地方查辦外餘皆節次
差催飭令陸續趕到以備大兵前進又哈達哈
於喀爾喀各旗選得馬一萬七百餘匹陸續即
到一并揀選堪用者解送卡倫備用復查哨探
兵於二月十二日起程後大營聲援兵及屯田
等兵亦應陸續前進今察哈爾副都統銜栢起
帶兵二千名於二月中旬可抵烏里雅蘇台而
昭烏達兵二千名亦將次到營俟此兩次兵到
時將馬匹口糧妥辦臣班第帶領前進此後續
到兵丁辦令起程之處令都統莫爾渾親王成
袞扎布監辦俟大兵盡行起程後再將成袞扎
布遣往屯田地方辦理事務奏入報
聞
準噶爾噶勒雜特部人齊倫來降
命賞給安插如例
諭西北兩路將軍會兵前進事宜
上諭軍機大臣曰據班第等奏稱來降之噶勒雜特
部人齊倫告稱噶勒雜特之宰桑哈薩克錫喇都
噶爾等俱向伊犂遷去阿睦爾撒納之兄巴特瑪
車凌等皆已敗出阿睦爾撒納謂其言荒唐無據
噶勒雜特人等聞我兵收服包沁雖遷移他去我
兵撒回伊等自仍歸原游牧居住且此際牲畜疲
瘦又安能遂至伊犂所見甚是但既有此言則達
什敦多卜等為前哨兵必須有兵接應方合機宜
著傳諭西路將軍副將軍等仍照阿睦爾撒納等
所奏兩路大兵至博羅塔拉會合前進勿拘泥從
前所降之旨再都噶爾原有投順之意今達什敦
多卜等又前往擒拏巴朗想都噶爾必聞我兵進
發前來投誠巴特瑪車凌即眞敗出諒亦不遠聞
阿睦爾撒納領兵前進亦必來尋伊弟阿睦爾撒
納惟相度事機小心辦理為妥再巴朗背恩逃竄
反捏浮言阻撓歸順之人甚屬可惡伊現在居近
北路或聞大兵將至逃往西路亦未可定薩喇爾
務遵前旨訪得巴朗信息即另派兵先行前往擒
拏巴朗解送京師正法勿令遠颺又
諭曰北路哨探兵起程後班第隨領兵數千尾之而
進西路薩喇爾領哨探兵起程後永常亦當領兵
繼進索倫巴爾虎兵前往西路約計二三千名永
常可即帶領前往與哨探兵相為接應其大兵再
為陸續前進至前後如何通信俾呼應相通與薩
喇爾等商議妥辦將此傳諭知之
壬戌
諭定北將軍班第等
上諭軍機大臣曰據班第等奏大兵五月内可到伊
犂到彼之後事勢既定令阿睦爾撒納會同將軍
大臣等將續行應辦事宜商辦妥協再帶領準噶
爾各台吉前赴熱河入覲大約九月初旬可到阿
睦爾撒納深知彼處情勢至伊犂時一切與班第
會同定議自應妥協至衆台吉前來入覲策凌策
凌烏巴什訥默庫班珠爾等俱係參贊大臣彼處
無應留辦理之事儘可帶領前來著傳諭班第阿
睦爾撒納俟到伊犂後其台吉頭目即著策凌等
帶領入覲阿睦爾撒納在彼處暫住將一切規模
辦定再行輕騎前來如此則辦理彼處事務及帶
領入覲之人可無兩無貽悞又
諭曰覽班第等所奏軍營情事阿睦爾撒納不無欲
獨成大功之意彼為將軍議事時自應向前但薩
喇爾瑪木特亦皆將軍參贊大臣凡事宜會同商
辦則將來大功告成不得謂為伊一人之力彼雖
欲專擅亦不能矣著傳諭班第留心辦理切勿令
彼先行獨辦然後告之班第轉奏也再帶領入覲
之台吉人等若至九月未免太遲但過於催促又
恐阿睦爾撒納生疑朕意將應入覲之台吉人等
派策凌等帶領先來阿睦爾撒納暫留彼處酌定
規模亦不必久駐不過月餘即可兼程前來朕已
另降諭旨至彼處一切應辦事務俟阿睦爾撒納
起程後班第可仍遵前旨與薩喇爾瑪木特等商
議妥辦此朕密諭班第之旨著班第悉心體會愼
勿洩漏
癸亥
定北將軍班第等疏稱辦理派撥兵丁起程事
宜
班第等奏言本月十二日哨探兵起程起隨令
屯田兵起程并聲援兵亦應接續前進從前所
派喀爾喀四部落之聲援兵節次咨催尚未全
到除將已到者辦令起程其未到者即於現在
此處之喀爾喀兵内頂補先派二千令其隨屯
田兵前去留兵一千在布拉罕地方駐劄其一
千在哈達青吉爾布拉罕青吉爾等處駐劄作
為哨探兵後聲援照管臺站豫備接應再於續
到兵内派一千名前往亦在青吉爾等處駐劄
查聲援兵内除派出屯田兵七百名外看守烏
里雅蘇台倉庫應存兵二百豫備烏里雅蘇台
大臣差遣應存兵二百看守塔米爾倉庫應存
兵一百照管三項厄魯特游牧應各存兵一百
大兵進後喀喇阿濟爾罕等處既不用兵駐防
俱撤令各回游牧唯奇爾吉斯淖爾之扎拉圖
地方所駐兵三百名原為堵禦新烏梁海等之
出路未便全撤應酌減一百令扎薩克台吉齊
巴克扎卜帶領照舊駐防所餘兵一百名令其
照管屯田等處至管轄屯田兵有原派塔爾瑪
善現在齊齊克淖爾居住屯田兵由彼經過即
令前往額爾齊斯等處詢問可以屯田處即行
耕種俟親王成袞扎布將後隊事務辦畢即往
額爾齊斯公同商辦派出管轄聲援兵之郡王
巴扎爾什第公達爾扎巴圖孟克齊旺多爾濟
尚未到營兵丁起程之時暫令協理台吉管旗
章京等帶領前往如途間遇本隊大臣即令交
明管轄奏入報
聞
甲子
定北將軍班第奏派侍衛奇撤布等照管包沁
游牧
班第等奏言新降包沁人等安插齋拉罕地方
原令齊齊克淖爾之軍營大臣帶管今大兵前
進撤回齊齊克淖爾之兵包沁人等不可無人
彈壓臣等商之瑪木特擬派三等侍衛奇徹布
同協理台吉達瑪林前往照管包沁游牧併將
瑪木特派出之扎哈沁得木齊阿巴策凌等令
其相助奏入
上從之
命收服歸降人等不必遷移内地
上諭軍機大臣曰現今達什敦多卜前往阿睦爾撒
納亦領兵前進噶勒雜特人等諒必歸順但伊等
投誠後必將其游牧内移則新附者未免過勞而
我軍亦多一番部署著傳諭班第等於噶勒雜特
人等投順後擇其宰桑頭目應帶至軍前者即行
帶往餘皆不必遷移内地仍令於原游牧處居住
將來歸順之人俱著照此辦理
定北將軍班第等疏奏仍令瑪木特在哨探兵
内前進
班第等奏言臣等前奉
諭旨瑪木特恐於進兵之前不及前赴軍營即不必
令在哨探兵内行走今瑪木特已於二月初七
日趕赴軍營應仍令其帶兵前進協辦軍務奏
入報
聞
乙丑
命議處遲悞馬駝之喀爾喀副將軍公格勒克巴木
丕勒
定北將軍班第等奏言上年八月奏交喀爾喀
副將軍公格勒克巴木丕勒購買馬駝屢催未
到僅以空文含糊咨覆查格勒克巴木丕勒係
效力贖罪之人理應倍加奮勉乃以馬駝重務
於去秋交銀購買至今尚未解送殊屬不合應
請
旨交部嚴加議處奏入得
旨該部嚴加議處具奏
諭定邊右副將軍薩喇爾等辦理進兵事宜
上諭軍機大臣曰鄂容安奏策凌策凌烏巴什等兵
於十一二日可至軍營策凌孟克等兵内有一半
步行十五日前後尚恐未必能至朕先令哨探兵
於十五日前起程嗣又令照原定二十八日之期
今看此情形即二十八日亦未能趕到著傳諭薩
喇爾等若已經趕到即日帶領起程倘或不能則
不必守候伊等即帶領别項兵丁先進交與賢能
之員俟其到後撥給馬駝等項隨後再進如此項
兵丁為數無幾又非緊要得力之人則可不必帶
領前往即將伊等安設臺站以備驅策再現在侍
衛拜唐阿甚多若於四五臺之間將侍衛拜唐阿
安設一員約束稽查往來驅遞甚為有益薩喇爾
等即遵旨辦理
諭定西將軍永常等酌辦官兵分起前進事宜
上諭軍機大臣曰劉統勲奏先進各兵候齊集進發
尚須時日不能不於裹帶之外另給口糧以資兵
食先進兵丁若俟齊集後一併進發則恐行走壅
滯不若以兵到四起約滿二千名即令帶領前進
如此則聲勢聯絡後先可以接應亦合用兵機宜
著傳諭永常劉統勲等所有各路應行先進之兵
到營約滿二千即照此辦理嗣後陸續到營即陸
續進發均以二千為率巴里坤軍營無須另辦口
糧再西路續進之兵原撥一萬六千名倘前隊已
足敷用可以迅速成功不須復行多進即將最後
兵丁酌量停止不必拘定前數可併諭薩喇爾等
知之
參贊大臣鄂容安疏奏籌辦官兵及裹帶口糧
事宜
鄂容安奏言臣於初六日到哈密詢知厄魯特
兵於十一二日可到哈密相近地方則先進兵
内即寧夏官兵不能趕到已有四千之數再運
到哈密口糧先進官兵已足敷用惟運糧駝隻
及應給厄魯特之馬駝因先進之期甫經更改
尚未趕到事關軍務機不可失未便拘泥貽悞
查原議先進官兵口糧自行裹帶四十日官為
䭾載八十日今䭾隻既未到齊口糧又關緊要
臣酌量自行裹帶六十日已有兩月之糧審度
事機諒可成功且沿途凡有平定地方均可接
濟其餘六十日口糧已行文嚴催至先進兵丁
所需馬駝口糧火藥鉛彈等項臣俱不拘原議
無論何項通融趕辦總於二三日内齊備臣即
自哈密進發二月望前可抵巴里坤俟薩喇爾
一到再公同商酌妥辦又厄魯特之兵需用茶
觔軍行之後無處購覓亦於哈密現在舊茶内
酌撥一千封搭運備用奏入報
聞
丙寅
定北將軍班第等疏奏辦理扎哈沁等納貢派
兵事宜
班第等奏言臣等屢奉
諭旨隨查扎哈沁包沁人等在準噶爾時因係駐防
邊境每年冬季進獻獸肉間隔一兩年協助養
贍喇嘛之牲畜一次如有出兵及差往西藏諸
事即派令資助臣等愚見既蒙
聖恩豁免伊等今歲貢賦自明年始令交納應俟大
兵凱旋後再行定議妥辦總管阿克珠勒等既
情願效力軍前俟其到軍營日照例辦給馬匹
盤費等項令其趕赴臣阿睦爾撒納等帶兵過
齋拉罕時酌量於包沁人内揀選二三十名賞
給整裝銀兩帶往軍營奏入報
聞
平定準噶爾方略正編卷七
