平定準噶爾方略續編卷十五
乾隆二十六年十二月丙寅
以辦理新疆經費事宜
宣諭中外
軍機大臣奏言臣舒赫德欽奉
諭旨於回京之便將新疆一切經費通盤合計較從
前有無節省臣隨將經過城邑臺站需用之項
查明並行文各處駐劄大臣陜甘總督逐一查
核列單具奏臣等會同查核現在伊犂回部馬
兵三千一百十名步兵一萬一千三百四十七
名臺站卡倫兵二千六百二十三名共兵一萬
七千餘名所需糧食料豆八萬二千八百餘石
俱於屯田支給大臣養廉官兵鹽菜銀歲需三
十三萬三千四百餘兩計葉爾羌等城所交騰
格作價五萬八千餘兩每年内地添用銀二十
七萬五千餘兩而自大功告成後陜甘額兵減
十之一所有裁缺馬匹減撤西寧卡倫臺站哈
密防兵共節省銀六十六萬六千餘兩以補新
疆之用仍餘三十九萬餘兩奏入
上諭大學士曰前因西陲平定新疆廣闢所有移駐
大臣官兵歲需養廉經費比前或致增多是以特
命在外辦事大臣等詳查奏聞頃據舒赫德覆奏
軍機大臣通行校覈則葉爾羌喀什噶爾等城駐
防應需各項合之陜甘節省諸費視未用兵以前
不但絶無所增實可減用三分之二其屯墾自給
之糧既可不糜運費且將來耕種日開所入倍當
充裕又不在此時約計之内此皆一一指數可按
者前用兵之初庸愚無識之徒好生浮議朕固不
屑深辦今武功大定或又以長駕遠馭不無多耗
内地物力為疑今經查核不但未曾多費而且有
所節省夫天子不言有無國家有當用者雖累巨
萬不可惜也朕非錙銖較量但因西陲用兵始末
所關不得不詳為剖晰以曉庸衆俾知此番籌畫
非漢唐佳兵勤遠之為朕實用以自信初非欲息
衆喙而博謏聞也將此通諭中外知之
臣等謹按我
皇上神謨睿算戡定西陲廓二萬里之版圖靖百餘
年之逋孽
豐庸為亘古所未有而揆諸
淵衷默運惟以寅纘
祖宗欲竟之丕緒為兢兢初非好大喜功之是務况當
國家全盛之時出帑藏贏餘臻此
成事亦復何所校計乃前此綜核軍儲既已事半而
功倍今此統衡經費尤不徒酌盈以劑虚始以駐劄
大臣按欵清釐繼以軍機大臣通盤覈實非
直彙屯賦之正供浮於廪糈裁邊營之舊額
裕於戍防其明效大驗固章章可考至將來
井牧日開懋遷日衆中外生計更饒即如哈
薩克等部貿易馬匹一節源源孳息又可以
次灌輸陜甘腹地督撫提鎮標營之用其為
資益逾引逾長又豈可以握算計哉伏讀
聖諭以天子不言有無非錙銖較量欲息衆喙而博
謏聞大哉
皇言雖極天下庸愚無識之徒知無不曠若發矇憬
然起悟者矣
辛未
命優䘏安西提督劉順
上諭大學士曰安西提督劉順前曾隨征金川頗屬
奮勉此次平定西陲雖未身列行陣而安西一帶
設臺鑿井諸務具見實心經理今聞溘逝深為軫
惜著加恩晉贈太子少保再賞銀一千兩所有應
得䘏典著該部察例具奏
戕害布政使德舒之嗎哈沁塞卜騰等審明正
法
軍機大臣奏言俄羅斯送出之嗎哈沁塞卜騰
等解京臣等訊係輝特台吉們圖克屬人前年
八月在阿勒坦和碩遇庫車辦事布政使德舒
等輙敢肆行戕害又近日護送哈薩克使人之
喀爾喀兵丁等亦被搶掠應將塞卜騰磔於德
舒墓前其搶掠賊犯班珠爾等四人俱交刑部
正法奏入報
聞
甲戌
命以各城積貯糧石折給臺站回人口糧鹽菜銀兩
上諭軍機大臣曰海明等奏稱自葉爾羌至闢展共
計五十餘臺每臺回人十名按月各給鹽菜銀九
錢今各城餘糧甚多除葉爾羌喀什噶爾各臺俱
經折給錢文外其阿克蘇所屬各臺回人口糧請
於來年正月起按照時價動支餘糧折給等語前
因各城糧石不敷暫以銀兩折給今積貯有餘若
使回人得支本色既於伊等生計有益又可省内
地運送之繁除阿克蘇各臺照所奏辦理外其葉
爾羌等處亦應酌看情形一體支給著通諭各城
駐劄大臣等知之
命調換班索倫兵駐防烏魯木齊
軍機大臣奏言據副都統旌額理奏稱來年派
出滿洲索倫察哈爾兵四千名前往伊犂烏魯
木齊及回部各城駐防臣等按照情形分别定
議外其烏魯木齊應派滿洲兵三百名察哈爾
兵二百名換班駐防雖足敷調遣但巡查防守
等事仍需派出索倫兵請將派往伊犂索倫兵
内調撥一百名駐防烏魯木齊等語查臣等原
議派出滿洲兵一千名索倫兵七百名察哈爾
兵八百名駐防伊犂滿洲兵七百名索倫兵三
百名駐防回部滿洲兵三百名察哈爾兵二百
名駐防烏魯木齊今旌額理等所奏調撥索倫
兵一百名為瑪納斯等處添設村莊安放卡倫
起見但烏魯木齊等處較伊犂回部更成内地
既有滿洲察哈爾兵應毋庸再議更調奏入得
旨著照旌額理等所請調伊犂索倫兵一百名駐防
烏魯木齊
丙子
命叙陞辦理伊犂城工官員
上諭軍機大臣曰阿桂等奏稱辦理伊犂城工副將
國柱所領綠旗兵一千名内千總羅繼宗高玉均
能實心奮勉請委署守備專司版築俟伊等應陞
缺出補用再都司哲金泰自烏魯木齊前來管理
屯田甚屬奮勉兼理城工亦俱妥協等語哲金泰
著賞給遊擊職銜羅繼宗高玉著委署守備俱遇
缺即補所遺員缺於額外效力人員内委署
命陞賞伊犂屯田官兵回人并定回人交糧額數
上諭軍機大臣曰阿桂等奏稱伊犂屯田八千畝收
穫大小麥&KR1265;粟青稞等榖共二萬七千一百石有
奇約二十分以上等語伊犂屯田豐收皆官兵勤
於力作所致自當加恩陞賞所有屯田各官員内
除都司哲金泰補授遊擊千總高玉補授守備外
餘俱交部議叙兵丁等著阿桂酌量賞給以示鼓
勵又
諭曰伊犂屯田回人八百戶收穫大小麥約二十分
以上&KR1265;粟青稞約四十分以上合算每人收榖四
十石應令其各交米二十石定為成額則回人益
知勤動請嗣後人給籽種一石五斗以交糧十六
石為率所種四項榖石有豐歉不齊亦可通融抵
補等語回人等著與兵丁一體酌量賞給管理屯
田回人之前鋒參領福勒琿遊擊陳聖謨等俱著
交部議敘其定額交糧之處俱如阿桂等所請行
丁丑
命授喀爾喀親王策布登扎布為副將軍郡王車木
楚克扎布為副盟長
上諭軍機大臣曰喀爾喀親王得親扎卜病故其副
將軍副盟長員缺應行補授策布登扎布車木楚
克扎布俱在軍前歴練奮勉副將軍員缺著策布
登扎布補授副盟長員缺著車木楚克扎布補授
壬午
命酌敘新疆辧事年滿官員
上諭軍機大臣曰淑寳等奏哈密辦事之寧夏防禦
雙明等年滿請再留一年以應陞之缺即用等語
昨據永慶奏請將隨伊行走之前鋒廣保等即用
一摺朕曾諭以大功告成伊等所辦事務非軍前
效力可比且三年更換與内地各員勞逸適均不
必過於優敘著酌量給予陞轉之途以示鼓勵今
淑寳所奏與前事一體雙明等著再留一年酌示
鼓勵不必以陞銜即用
癸未
命陞賞入
覲之回部伯克等
上諭軍機大臣曰此次入覲之伯克阿里瑪和卓等
甚屬奮勉阿里瑪和卓特穆爾遜都拉和卓素勒
坦和卓著賞戴孔雀翎阿卜都賚賞戴藍翎古爾
班和卓阿卜都拉墨墨氐敏伊斯邁勒等著交與
永貴等以應陞之缺即用
丙戌
諭參贊大臣阿桂等辧理孳生牛羊事宜
上諭軍機大臣曰阿桂等奏稱烏里雅蘇台送到孳
生羊二萬隻若令兵丁等牧養或因更換有期不
甚愛惜請分給居住伊犂之厄魯特回人等令其
加意照管計羊十隻每年取孳生三隻有餘者量
加賞賜不足則令其賠補其續送牛羊俱一體派
撥等語辧理甚屬妥協著照所請行
壬辰
命察哈爾總管色楞等赴新疆效力
上諭軍機大臣曰兵部奏稱來京候旨之察哈爾總
管色楞係騎都尉職銜衮布策凌係世管佐領高
亮係騎都尉職銜兼世管佐領請以本身職銜在
該旗效力等語色楞等係加恩補授察哈爾總管
之員自應實心供職訓練所部乃嗜飲偷安若所
屬羣相效尤有關該旗風俗因諭令來京其員缺
已另行揀選補授矣伊等既不勝總管之任若令
其仍在該旗行走則適如所願轉得家居安樂非
所以示懲創但其罪尚不至革職色楞衮布策凌
高亮著分發伊犂阿克蘇喀什噶爾三處效力行
走以贖前愆
甲午
命議䘏齎送
勅書之把總秦子雲等
上諭軍機大臣曰據旌額理奏稱上年派遣把總秦
子雲等十人齎捧勅書至哈薩克已交與侍衛納
旺而伊等未回烏魯木齊咨查各處俱無形跡必
因迷途被害等語秦子雲等雖非陣亾可比究因
公事捐軀殊為軫惻著加恩照陣亡例減半議䘏
乾隆二十七年春正月辛丑
命哈薩克使人入覲
行在
上諭軍機大臣曰成衮扎布等奏哈薩克阿布勒瑪
木比特等遣使入覲正月初可至軍營等語著派
乾清門侍衛等馳驛前往遇見使人時即帶赴南
廵行在仍先期奏聞
乙巳
議酌留闢展等處駐劄兵丁及減收糧石事宜
軍機大臣奏言永貴等奏烏魯木齊一路及回
部各城共有屯田兵萬餘名除烏魯木齊五千
名哈喇沙爾兵七百餘名毋庸議裁外其庫車
阿克蘇葉爾羌喀什噶爾英噶薩爾和闐烏什
等處或當要路或近外藩所駐兵丁俱仍其舊
惟闢展兵五百四十名酌留三百名賽里木拜
兵一百五十名酌留五十名等語應如所奏將
所減兵數汰其老弱廢疾撥回原營其空出地
畝令回人承佃又德爾格奏吐魯番應交官糧
四千石俱已全完應照原議每百石賞布五疋
茶五包等語查現在葉爾羌等處回人交納官
糧並無賞賚事非畫一若竟行裁減或無知回
人妄生他議今闢展餘糧甚裕兵丁又已議裁
與其解送布疋茶葉備賞不若稍減糧額臣等
酌照賞給價值減糧五百石仍傳諭回人毋得
虧缺正額奏入得
旨吐魯番應交官糧著加恩減免一千石餘依議
庚戌
恩免采銅回人應交官糧
上諭軍機大臣曰海明等據阿克蘇阿奇木色梯巴
勒氐等呈現在採銅回人一百戶伯克二員不敷
差遣請添設伯克一員回人二百戶每年交銅二
千八百三十餘觔等語著照所奏辦理至採銅回
人所有應交官糧准其豁免俟鼓鑄既足停其採
銅時再行按戶徵收不必分派回人等代為完納
辛亥
議伊犂伯克品級印照各事宜
軍機大臣奏言據阿桂奏前定回部伯克品級
時曾將都管等六伯克俱定為七品續經伊犂
初駐回人准戴六品頂藍翎以示奬勸但六品
哈子密喇卜伯克缺俱由七品都管伯克等㨂
選未免等威無别請將此次七品伯克等暫行
准用六品頂帶缺出另補則仍用本身品級頂
帶又舒赫德奏各城阿奇木伯克給與圖記印
照今伊犂阿奇木伯克木薩亦請一體賞給等
語查都官伯克等既定為七品其頂帶自應照
本身品級至葉爾羌等城阿奇木伯克業經給
與圖記印照伊犂之阿奇木事同一體俱應如
所奏辦理奏入
上從之
議官買回人所役厄魯特人口事宜
軍機大臣奏言德爾格奏吐魯番公素賚璊屬
下回人所役厄魯特男子二名擕帶鳥鎗逃走
臣即行文各處查拏並聞回人等役使厄魯特
男婦頗多時有逃者恐流為瑪哈沁前次將肅
州厄魯特發往伊犂曾因伊等告有眷屬在回
人處即給與官銀取回完聚請照此例交與各
回城駐劄大臣傳諭回人家有厄魯特願行交
官者即給價取回等語臣等酌議德爾格因厄
魯特不堪回人苦役以致逃出為匪議照肅州
派出厄魯特之例給價贖取亦寧謚地方之意
應如所奏仍酌定大口給價七兩小口給價三
兩其價即於該回人應納賦税内扣抵若無交
官之項即給與現銀贖取發往伊犂安插奏入
上從之
丙辰
諭烏魯木齊辦事副都統旌額理等辦理遣犯事宜
上諭軍機大臣曰旌額理等奏稱發往烏魯木齊屯
田遣犯等請先給屯地十二畝與兵丁一體計畝
納糧伊等亦有携眷者酌給地五畝自行開墾其
未收穫以前官為養贍家口等語著照所請行伊
等俱係免死減等之犯理宜嚴加管束果能知罪
守分盡力耕作尚可姑容若生事脱逃自當於本
處正法即尋常鬭毆等事亦不可照内地之例辧
理著即傳諭知之
丁巳
命更換駐防黑龍江官兵即以本管官員帶領
上諭軍機大臣曰傅玉奏派往伊犂等處更換之黑
龍江等城官兵一千名或候欽派大臣帶領或即
令本處協領委營總等送至烏里雅蘇台再於該
大臣等内出派帶領等語此次官兵係派出駐防
非征戰可比毋庸派出内地及軍營大臣著即用
該協領營總等送至烏里雅蘇台成衮扎布等再
派嚮導一員帶領前往伊犂
己未
命優䘏三等侍衛蘇魯克沁并酌派侍衛補缺
上諭軍機大臣曰新柱等奏三等侍衛蘇魯克沁在
葉爾羌病故等語蘇魯克沁病故雖非陣亡可比
但伊前在軍營甚屬效力著加恩賞給恩騎尉准
伊子承襲一次仍賞銀五十兩所遺員缺即交領
侍衛内大臣將曾經揀選侍衛内酌派一員前往
不必再行引見
辛酉
命優䘏甘肅提督閻相師
上諭大學士曰甘肅提督閻相師久歴戎行克嫺武
略隨征西路奮勇策勲前因患病准令暫行解任
并賞給全俸俾得盡心調攝以冀速愈遽聞溘逝
深為軫惜著加贈太子太保賞銀一千兩治辦喪
事所有應得䘏典仍著該部察例具奏
二月己巳
命乾清門侍衛薩穆坦來京
上諭軍機大臣曰旌額理等奏阿思哈於前往查勘
瑪納斯等處屯田之便酌帶兵丁往額林哈畢爾
噶搜捕嗎哈沁領隊侍衛薩穆坦告請效力已一
同起程等語薩穆坦在烏魯木齊已逾三載自應
令其回京現在軍營侍衛足敷差遣亦無需用乾
清門侍衛之處薩穆坦回營時即著來京
命賞解送牲隻之都爾伯特兵丁等一年錢糧
上諭軍機大臣曰成衮扎布奏喀爾喀達什彭楚克
等官兵同都爾伯特扎哈沁兵丁五十名護送伊
犂牛羊駝隻於二月起程本年即可轉回似不必
給與一年錢糧等語喀爾喀係舊臣僕著照所請
行都爾伯特新附且人亦不多從前既有預支錢
糧之例此次著仍行賞給
庚午
葉爾羌阿奇木伯克等辦送回人一百三十戶
和闐伯克等辦送回人二十四戶前往伊犂屯
田
命加恩奬賞如例
癸酉
諭哈喇沙爾辦事散秩大臣達桑阿更換試用效力
官員事宜
上諭軍機大臣曰據達桑阿奏沙喇沙爾現有試用
官四員效力官一員請照現任官員例以三年為
限視其行走何如再准更換其現任道員蘇凌阿
請旨定限等語前經舒赫德等定議三年更換之
例今達桑阿所奏自屬循照辦理但伊等究係試
用及效力人員與現任官員有間若行走平常理
應仍留二三年再行請旨其蘇凌阿係命往辦事
之員著候三年限滿奏請派員更換
命哈喇沙爾玉古爾等處不必增派採銅回人
上諭軍機大臣曰達桑阿奏玉古爾庫爾勒之伯克
等因阿克蘇採銅伯克等加倍交納銅觔情願增
派採銅回人四十名等語阿克蘇地廣需用錢文
處多因允該伯克等所請添派採銅人戸玉古爾
較阿克蘇甚小若多採銅觔恐滋紛擾可不必添
派
甲戌
命回人交納糧石據收成實數增減
上諭軍機大臣曰永貴等奏英噶薩爾阿奇木伯克
素勒坦和卓呈稱本年秋收頗裕與衆伯克等議
除原定糧石五百四十帕特瑪外多收五十一帕
特瑪仍係十分取一嗣後查核多出之數即行呈
報等語素勒坦和卓勤於勸課既足糧額復有盈
餘甚屬可嘉永貴等已給與蟒緞一端著再加恩
賞緞二端但豐年既多收糧石若遇歉收之年亦
應酌減方為平允嗣後著據實呈報因時增減副
朕體恤回人之意
乙亥
命以官錢收換回人普爾如數給發
上諭軍機大臣曰新柱等奏稱葉爾羌喀什噶爾和
闐三城回人等每月以普爾換易新錢已令減半
交納請俟新錢流通時再為酌減等語換易普爾
不過使回人通用新錢自應酌量情形何必限以
成數况以兩普爾易一新錢行之已二三年諒所
收普爾亦足供鼓鑄若仍照前例恐有妨回人生
計著加恩以一普爾易一新錢則回人無所虧損
而舊普爾亦必盡收著傳諭新柱等嗣後遵照辦
理
丙子
命丁憂總兵官金梁留辦伊犂屯田事務
上諭大學士曰楊應琚奏興漢總兵官金梁現丁父
憂該員駐劄伊犂有承辦屯田事務請暫停開缺
等語金梁在伊犂實為出力得用之人著賞給伊
家銀五百兩交伊弟料理喪事令其在任守制仍
留伊犂不必開缺
丁丑
哈薩克阿布勒瑪木比特等遣使策伯克等入
覲恭遇
聖駕南巡
上召見於揚州
行在賜冠服有差
壬午
諭參贊大臣阿桂等辦理哈薩克事宜
上諭軍機大臣曰阿桂奏哈薩克阿卜丹素旺鄂拓
克之哈喇圖魯什遣伊子弟前來貿易送出厄魯
特男婦大小四十四名口已酌量奬賞布帛等語
哈喇圖魯什聞伊犂安插厄魯特即將所收男婦
送出固見誠悃亦不無希冀賞賚著加恩照前賞
之數各增一分遇便頒給仍以朕旨宣示又
諭曰阿桂奏上年越界游牧之哈薩克等驅逐之後
仍有潛來過冬者似宜微示懲創因派伊勒圖豐
納亨領兵三百餘名踰庫克托木嶺將潛來巴柴
勒卜什之哈薩克等拏獲三四人收其馬羣解送
伊犂查訊擇人尚明白者釋放令其傳諭等語所
辦甚是哈薩克等性喜徼倖伺我兵撤回乘間駐
牧亦事之所有念伊等已經歸附此次姑從寬免
著傳諭阿桂等若拏獲哈薩克人等至伊犂即諭
云大皇帝屢降諭旨謂哈薩克不當越境游牧我
等又驅逐三次仍不悛改因拏獲數人請旨解京
治罪奉大皇帝旨謂我等辦理甚是但念哈薩克
等歸附未久性復愚蠢仍加恩姑從寬免嗣後若
不知警畏即照爾等所奏辦理此乃格外施恩不
可再得傳諭後酌量稍給口糧遣回仍將續辦情
形即行具奏
議酌給青海扎薩克等游牧事宜
陜甘總督楊應琚奏言理藩院議駁多爾濟請
將青海入官曠地酌給該扎薩克游牧欽奉
諭旨以此時新疆展拓不應目為邊境即酌給伊等
游牧亦無不可交臣查辦臣查得從前羅卜藏
丹津入官之地其係西寧肅州鎮標馬厰及番
族駐牧者未便撥給惟素拉郭勒至西爾噶勒
金二處東西五百餘里南北三十餘里現在閒
曠且與該扎薩克等游牧相近請以賞給駐牧
其西爾噶勒金過河即係産磺山場曾經開採
封禁應指明定界飭交該扎薩克等就近看守
奏入得
旨軍機大臣議奏尋議多爾濟等據該扎薩克所指
洮賚郭勒等處今該督查勘現係官馬厰地及
各番族駐牧處所自不便賞給惟素拉郭勒至
西爾噶勒金既屬閒曠與該扎薩克游牧相近
應如所請酌量賞給其西爾噶勒金過河係産
磺山場久經封禁應請北以山梁為界西以河
為界河東聽其駐牧河西即照青海察察寧楚
爾鉛礦之例該扎薩克等看守毋許越界盜採
奏入
上從之
甲申
賜哈薩克阿布勒瑪木比特
勅書
皇帝勅諭哈薩克阿布勒瑪木比特阿布勒比斯沙
呢雅斯蘇爾統罕和卓博羅特蘇爾統爾等遣策
伯克等入覲朕適巡幸南服特遣侍衛護送爾使
人等至行在加恩宴賚今遣令起程所賜爾阿布
勒瑪木比特等緞疋紬綾器什及使人冠服器什
銀兩各有差從前爾等所告搶掠哈薩克之瑪哈
沁查明首惡係塞卜騰等我兵追入俄羅斯該部
落盡行縛獻訊出傷我官兵情事俱已正法至伊
犂駐兵凡塔爾巴噶台巴爾楚克等處與爾等游
牧相近既為朕臣僕當聽將軍大臣等約束不可
越境游牧致遭驅逐又去年送爾等使人之喀爾
喀梅楞達什敦多卜遇嗎哈沁被掠至爾沙呢雅
斯蘇爾統所屬章呼斯巴圖爾巴雅木拜之地即
派沙爾噶勒岱等護送轉回具見爾沙呢雅斯蘇
爾統恭順之忱朕甚嘉悦故於常賜外賞賚有加
章呼斯巴圖爾等亦俱賞賜沙爾噶勒岱此次親
來又加賞銀兩其各祗受爾等惟約束所部永矢
悃忱以受無窮之澤特諭
庚寅
烏魯木齊辦事副都統旌額理等疏奏安插屯
田民人事宜
旌額理等奏言臣等前議内地貧民安插烏魯
木齊賞借籽種農具蓋造房屋銀兩等事荷蒙
俞允查楊應琚送到人戶臣等派員指給地畝督令
開墾必需馬力現在市易哈薩克馬匹約有三
等請將骨格小者戶給一匹折銀八兩同前奏
蓋房銀兩折交米麵一石分年完納其兵丁五
百名原議照巴里坤蓋造房屋例每名日給米
八合麵四兩外加鹽菜銀三分但所給米麵尚
覺不敷請將鹽菜銀兩之半照定價折給米麵
既有益兵丁口食亦可稍節帑項奏入得
旨如所請行
平定準噶爾方略續編卷十五
