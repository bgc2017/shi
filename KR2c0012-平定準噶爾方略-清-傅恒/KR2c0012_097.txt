平定準噶爾方略正編卷四十三
乾隆二十二年秋八月己夘
定邊將軍成衮扎布等疏奏明瑞等進𠞰情形
成衮扎布等奏言臣等自朱爾都斯起程策應
明瑞等八月初三日據明瑞咨報十月初二日
擒獲厄魯特等令其引路越高嶺數處行兩晝
夜至布昆哈瑪爾問知綽和爾等渡庫克烏蘇
糾合昂吉岱都爾伯特烏喇特等盤踞阿圭雅
斯山中伏賊於密林以待因派兵一支截其去
路賊見兵勢即逃我兵尾追至葉克特里克嶺
賊衆依山結寨鎗礟競發遂虚作撤兵之狀有
數百乘馬賊人出寨來追即回馬衝擊鏖戰良
久賊始敗走攻奪一寨至第二寨石峯林立冰
雪堆積馬乏難行不能奪取續接總管温布來
文帶兵二百五十名前來策應途次聞克勒特
變動即尋蹤至察罕齊老圖遇賊交戰未决勝
負等語隨遣人往取温布信息暫於明布拉克
駐劄七月二十日夜有賊四百餘圍我軍營我
兵奮力攻擊賊即敗逃追至特克斯而還二十
四日巴圖魯侍衛濟塞布扎竒魯克齊雅璊等
帶兵二百到營告稱已將克勒特游牧分别順
逆辦理前來策應但馬力亦皆瘦乏計此次𠞰
賊二百餘奪馬百餘匹所得軍器皆分給兵丁
等語臣等因賊衆盤踞險阻明瑞等暫駐以息
馬力是以親往策應相機辦理奏入
上諭軍機大臣曰成衮扎布奏稱衆賊合兵守險明
瑞等力不能取等語將軍等自應前往策應但賊
衆烏合皆伊等玩忽所致若從前到伊犂時能候
賊出入即行𠞰殺亦不至會於一處矣况伊等前
奏昂吉岱係一微末台吉今綽和爾烏喇特人等
皆相附和可謂無關緊要即明瑞等領隊前行不
能破賊已屬選懦若將軍參贊親往更難以力弱
自解且有帶去砲位正可攻堅伊等務宜盡𠞰羣
賊乘勝擒拏巴圖爾烏巴什及搜𠞰阿巴噶斯哈
丹等游牧勉之勿怠
命參贊大臣哈達哈自烏里雅蘇台軍營馳驛前赴
熱河
辛巳
定邊右副將軍兆惠等疏奏阿睦爾撒納溺死
信息
兆惠等奏言七月二十九日據順德訥報稱前
在俄羅斯森博羅特圖喇向瑪玉爾等查問阿
睦爾撒納蹤跡取其印文回報仍派委署參領
額林策等分路搜查今據額林策等來告二十
三日與瑪玉爾相見瑪玉爾云此來甚好適據
齊倫圖喇報稱有步行二人前來向刈草之人
告云我係阿睦爾撒納可報知爾頭目前來渡
我其人即告知喀丕坦遣人操舟前往久未回
報復遣人往看并無蹤跡惟於額爾齊斯河曲
尋獲渡口小舟想係溺死水中今我處多派人
役尋覓尸首等語額林策等復向瑪玉爾索取
文書瑪玉爾因未得實據只以空紙用印付額
林策等回報即派兵十名偵探信息并行文鄂
博什將卡倫兵丁抽調一半存營兵内挑選六
十名前往接應尋覓阿睦爾撒納尸首等語臣
等伏思瑪玉爾雖稱阿逆步行喚渡而後來并
無蹤跡未便據以為實自應親往查看阿逆果
否溺死或逃入俄羅斯或係他往因遣使哈薩
克已逾四旬尚需守候是以臣富德帶兵往會
順德訥臣兆惠移兵中路以待兩處信息奏入
上諭軍機大臣曰兆惠富德等奏俄羅斯來告有步
行二人其一自稱為阿睦爾撒納因遣一人操舟
往渡俱無蹤跡等語據俄羅斯所言伊等亦未見
阿逆蹤跡豈可信以為實富德既領兵前往著嚴
密搜查兆惠亦著盡心訪緝仍速催哈薩克擒獻
阿逆詭詐性成必不肯徒步前往即俄羅斯聞來
投之信亦必多遣數人豈有僅遣一人往迎之理
或阿逆遣二人虚作往投使我不向哈薩克查拏
或俄羅斯業已容留飾詞欺我其渡河溺死之語
直屬荒唐即使殞命屬實亦必確有可憑兆惠等
搜查阿逆身死確據尚非切要惟訪伊投入俄羅
斯與否並在各邊界幽僻處搜查當益加奮勉不
可輕信浮言心存懈惰倘信為阿睦爾撒納已死
而復出滋事伊等自無所辭咎也
申諭定邊將軍成衮扎布等擒𠞰巴圖爾烏巴什哈
薩克錫喇事宜
上諭軍機大臣曰據兆惠等奏順德訥擒獲集賽之
厄魯特等供稱巴圖爾烏巴什本年四月前往伊
犂及巴什罕沙爾罕等處居住又巴爾達穆特之
厄魯特來告云巴圖爾烏巴什六月間收取我等
游牧往來於勒卜西察罕烏蘇等處聞大兵相近
向伊犂沙喇擘勒而去又據圖倫楚報稱沿途捉
生詢問哈薩克錫喇未曾逃往鄂什由布勒哈齊
向博羅塔拉前往伊犂已行文唐喀禄令其速往
接應等語巴圖爾烏巴什等去向正與成衮扎布
軍行相値自可堵截擒𠞰但伊等現往特克斯明
布拉克等處接應明瑞等必謂兵少力弱不能兼
辦不知力弱之故皆由伊等急於撤兵今雅爾喀
善等已派三格往𠞰巴圖爾烏巴什而唐喀禄等
亦接應圖倫楚若兩隊會合兵力自強可傳諭成
衮扎布等將綽和爾昂吉岱等辦理後即前赴伊
犂與三格唐喀禄等協力擒𠞰不得推諉因循仍
蹈前轍并傳諭雅爾哈善等知之
議奏
恩賞土爾扈特台吉使臣等事宜
軍機大臣奏言土爾扈特台吉敦多卜達什遣
使吹扎卜恭請
聖安并
貢方物
皇上加恩賞賚敦多卜達什及其眷屬鍍金器銀器
鞍轡緞布茶葉及使臣跟役等緞布茶葉各有
差查使臣來時係自備資斧若赴藏歸巢俱官
為辦給倂伊等貿易物件亦行齎送殊屬勞費
從前賞給使臣銀一百兩跟役等亦賞銀有差
臣等酌議於吹扎卜起程時賞銀二百兩跟役
等共賞銀三百兩自京至張家口俱由驛站供
應自張家口至恰克圖交總管輝色即著來使
自行僱覓騎䭾牲隻伏候
諭旨遵照辦理奏入報
聞
虚銜藍翎扎勒藏等解送叛賊阿睦爾撒納之
姪達什策凌三等侍衛額爾登額等解送叛賊
巴雅爾俱於木蘭
行在審明正法
乙酉
諭都統滿福巡查烏納哈特等臺站
上諭軍機大臣曰成衮扎布等奏稱現在由阿勒輝
衮西喇至烏納哈特嶺口設臺站一十三處山谿
險阻恐有瑪哈沁藏匿應派滿福帶兵三百名於
烏納哈特等站來往巡查等語朕昨傳諭滿福往
額林哈畢爾噶一路巡查著照成衮扎布等所指
臺站往來搜緝務將藏匿瑪哈沁等盡行𠞰殺以
清道路即遵諭速行
參贊大臣雅爾哈善等疏奏端濟布等𠞰賊情
形
雅爾哈善等奏言端濟布奎瑪岱等招服台吉
達瓦等戸口仍帶兵前追巴哈曼集等七月十
四日至克伯訥克圖嶺捉生詢問知巴哈曼集
等在瑪納斯河源之小衛和勒晶居住隨帶兵
追入遇從前搶掠臺站之賊人扎木布游牧𠞰
賊五十餘人生擒扎木布又遣人招降巴哈曼
集屬人有得木齊瑪勒占等率二百餘戸來降
據稱巴哈曼集帶百餘戸越大衛和勒晶嶺逃
遁端濟布留駐管束新降戸口派新降之瑪勒
占等隨總管布喇勒圖往追奎瑪岱於十九日
續進至大衛和勒晶有賊四十餘人立寨甚固
乘夜攻奪賊皆逃散過嶺即朱爾都斯地方以
馬乏不能窮追沿途𠞰殺餘賊回至濟爾哈朗
軍營查扎木布曾搶掠巴罕庫蘇臺站應即行
正法其瑪勒占等十得木齊戸口俟内移時分
别辦理奏入報
聞
諭兩路將軍大臣等撤兵事宜
上諭軍機大臣曰兆惠等所奏逆賊阿睦爾撒納身
死信息諒非真實計我遣往哈薩克之額爾克沙
喇努三等此際已回至軍營自有確信如仍未擒
獲阿逆天氣漸寒應先將哈薩克錫喇巴圖爾烏
巴什鄂哲特阿巴噶斯哈丹等游牧辦理俾伊犂
等處寧靜則來年更易於集事如此等賊衆業經
辦理或撤兵回濟爾哈朗或額林哈畢爾噶過冬
著傳諭兩路將軍大臣等定議具奏議定後兆惠
可遣人往告阿布賚云我兵久駐爾界恐爾屬人
驚疑是以大皇帝命我等撤兵爾等若將阿逆擒
獻即速為奏聞自有重賞於歸途之便正可𠞰除
諸賊現在成衮扎布等既帶兵前往雅爾哈善又
遣三格等追截則以三路兵辦此數賊斷無不獲
之理然必待獲賊始可撤兵不得因有此旨遂亟
圖休息也
丁亥
宣諭達爾黨阿哈達哈罪狀
上諭大學士曰去歲擒𠞰逆賊阿睦爾撒納進兵至
哈薩克西路以達爾黨阿為將軍北路以哈達哈
為將軍伊等既未能擒獲阿逆又致阿布賚脱逃
本應治罪朕意伊等未必有心僨事不過為賊所
愚路遠遲誤之所致是以從寬免其處分後經詢
問自軍營回之侍衛官員則咸稱達爾黨阿追阿
逆時相距僅一二里逆賊不及䭾載反遣人託為
哈薩克本欲擒獻阿睦爾撒納惟待其汗阿布賚
至即便送來達爾黨阿墮其計中耑候擒獻並不
督兵追捕且下令不許衆兵前進直至逆賊捆載
脱逃後方遣兵追逐哈達哈則路遇阿布賚既經
後隊官兵呈報並不勒兵追捕至阿布賚逃去始
尾追一次以塞其責衆奏僉同是達爾黨阿哈達
哈之怠玩僨事顯然可見因將伊等公爵革去降
秩示譴今訊問拏獲阿逆之姪達什策凌等供稱
阿睦爾撒納於去歲九月下旬自敗走地方潛回
又據尼瑪供稱去歲大兵追及阿睦爾撒納我催
促進𠞰將軍等等候阿布賚擒獻以致脱逃再阿
布賚對面安營我兵亦並不迎敵直至逃去始行
追逐旋即撤兵等語與侍衛等所奏脗合觀此則
伊二人不能用朕奮勇之官兵且為逆賊等所輕
視矣達爾黨阿哈達哈俱勲舊子孫受恩襲爵乃
身為將軍專任討賊而因循觀望坐失事機若此
實出情理之外且去歲撤兵時伊等奏稱我兵距
逆賊逃竄之地速行亦需月餘今於九月初撤兵
自葉什勒椿集行五十餘日至巴顔鄂拉南之哈
薩拉克地方等語今據達什策凌等所供阿睦爾
撒納聞大兵既撤於九月下旬回至葉什勒椿集
行二十餘日至巴顔鄂拉又十五日抵哈薩拉克
東之額布根塔爾琿地方共五十餘日等語設果
如伊等所奏有月餘程途則阿逆復回必須兩三
月且阿逆必確知撤兵之信方敢起程果與我兵
相去月餘往返探聽又必三四月矣乃我兵則於
九月初撤回行五十餘日始至哈薩拉克而阿逆
即自九月盡起程至額布根塔爾琿亦祗五十餘
日何以如此之速耶則其被賊所欺愈為顯著觀
阿逆今春即到額林哈畢爾噶地方此即伊等因
循推諉之明証也况今歲阿布賚遇我兵三十餘
人一戰即降則去歲若稍肯奮勉阿布賚早已投
誠將逆賊擒獻矣又伊等擁兵觀望之明証也再
兩路官兵會合後自應聯為一體乃伊等竟於相
見之次日即分營行走第三日即議及撤兵有是
理乎伊等即協力追擒尚未知獲賊與否况復自
分彼此安能集事且如逆賊兔脱時伊等俱係將
軍若肯親行豈不勝於參贊大臣乃伊二人並不
前往止遣阿里衮一人領兵追逐不知將軍所司
何事達爾黨阿哈達哈如此種種貽悞若不加罪
譴則國家之賞罰何在本當以軍法從事但達爾
黨阿本一糊塗無能之人為賊所愚而哈達哈每
圖安逸遇事因循尚非出於有心然既悞用於前
復姑容於後此即朕之咎也伊等身為將軍且係
勲舊子孫似此坐失機宜玷辱滿洲更何顔靦列
班聫達爾黨阿哈達哈俱著革職發往熱河披甲
效力
九月壬辰
命議叙副都統愛隆阿所領𠞰賊官兵等
上諭軍機大臣曰據兆惠奏稱副都統愛隆阿等𠞰
殺納木竒等賊衆一千餘將在事官兵分别功次
具報等語此次官兵等進𠞰賊衆頗屬奮勉著加
恩將驍騎校拉瑪錫授為三等侍衛領催額勒濟
圖授為藍翎侍衛厄魯特三等侍衛達爾漢授為
二等侍衛賜號哈什哈巴圖魯賞銀一百兩其餘
有功官兵及陣亡得傷者俱著查明報部照例議
叙議䘏
申諭將軍大臣進𠞰伊犂賊黨事宜
上諭軍機大臣曰兆惠奏稱現在駐兵巴雅爾郭勒
候遣往哈薩克使臣回營并富德處所探阿睦爾
撒納確信或分兵過博羅塔拉與永貴會合或前
赴成衮扎布軍營等語是兆惠之兵尚需守候不
能即往額林哈畢爾噶恐咨行成衮扎布後舒赫
德即藉此不往伊犂則進𠞰賊人責當誰屬著傳
諭成衮扎布舒赫德速領兵前抵伊犂務將巴圖
爾烏巴什哈薩克錫喇昂吉岱鄂哲特等嚴行查
拏以期地方寧謐毋得藉端推諉即著作速回奏
命議處參贊大臣唐喀禄
上諭軍機大臣曰兆惠所奏唐喀禄等咨報選兵三
百名交瑚爾起令其進𠞰其餘兵即行撤回等語
唐喀禄等係特派擒𠞰哈薩克錫喇之人今到塔
爾巴噶台等處已得賊人信息輙將兵撤回殊屬
乖謬伊等即謂馬疲糧竭或赴兆惠軍營或雅爾
哈善所駐濟爾哈朗軍營俱可接濟豈伊等自以
為北路之兵遂不相聯絡耶唐喀禄著交部嚴加
議處車木楚克扎布從寬免其交議至唐喀禄等
撤回兆惠已經具奏而伊尚未奏到者是又必自
分彼此仍由北路具奏以致遲滯耳伊等既經撤
兵此旨亦不必連遞著納穆扎爾暫存俟唐喀禄
到日交發
命豫派官兵伴送哈薩克使臣等
上諭軍機大臣曰哈薩克使臣等由北路前來將至
行在若照常由西路遣回正届我撤兵之期沿途
恐有疎失著由烏里雅蘇台過索勒畢烏拉克沁
嶺自額爾齊斯塔爾巴噶台送至古爾班察爾回
伊游牧派散秩大臣和碩齊侍衛富錫爾穆倫保
等帶索倫兵一百名厄魯特兵一百名沿途伴送
使臣搜𠞰瑪哈沁等可傳諭成衮扎布等交科卜
多駐劄大臣派索倫兵豫備厄魯特兵著和碩齊
先往揀派其馬駝牲隻及整裝銀兩俱照例賞給
諭定邊將軍成衮扎布等辦理綽羅斯逸賊
上諭軍機大臣曰昨詢問尼瑪現在藏匿之綽羅斯
台吉等據供尚有昂吉岱薩木丕勒諾爾布特古
斯孟克尼瑪諾顔哈什哈納喀達等五人著傳諭
成衮扎布等進𠞰哈薩克錫喇等賊衆時將尼瑪
所供五人留心查拏解京此外如有綽羅斯之人
亦照此辦理
護軍校鄂畢達以擒獲輝特台吉巴泰吹扎卜
授三等侍衛
癸巳
定邊將軍成衮扎布等疏奏進𠞰賊衆情形
成衮扎布等奏言臣等帶兵接應明瑞派副都
統由屯侍衛老格等分路𠞰殺瑪哈沁據由屯
等報稱克勒特種地賊人聞我兵過巴罕納喇
特嶺即逃向哈什八月初八日追至圖爾根河
遇賊力戰𠞰殺收楞額博索庫勒等一百餘人
收其妻子器械初十日營長伊靈阿索音達爾
𠞰殺塔里雅圖口百餘人察克瑪河口賊四十
餘人又侍衛老格報稱初九日至濟爾哈朗河
𠞰殺烏魯特七戸四十餘人初十日至博多美
和羅𠞰殺克勒特一百五十餘人收其馬駝牛
隻又遣取明瑞信息之侍衛海林泰於庫哲圖
地方遇賊二十人殺賊三人奪馬四十匹臣等
仍令海林泰帶兵一百名巡查烏納哈特嶺各
臺站十三日明瑞等咨報我等至特克斯因馬
匹疲乏暫駐口糧已罄搜取綽和爾所種地畝
𠞰殺瑪哈沁三百餘人侍衛濟塞布追獲綽和
爾五十餘人收其牛羊詢問賊人所守阿圭雅
斯營壘俱已棄去或往察罕烏蘇或往沙喇擘
勒等語臣等即尋蹤前往堵截又准兆惠咨稱
巴圖爾烏巴什已往沙喇擘勒等語沙喇擘勒
距特克斯程期半月或阿巴噶斯哈丹賊人及
綽和爾烏喇特昂吉岱等賊俱與巴圖爾烏巴
什會合臣等竭力前往辦理奏入
上諭軍機大臣曰據成衮扎布等所奏綽和爾等賊
人與巴圖爾烏巴什等在沙喇擘勒會合必至滋
生事端自當奮勉𠞰殺何得以官兵馬力為詞伊
等從前於克勒特烏魯特等鄂拓克人衆若早為
殄滅收其牲隻即進𠞰巴圖爾烏巴什計已奏功
乃惟務姑息安撫以致賊衆會合始覺辦理之難
其何所歸咎且明瑞等雖經進𠞰總未追及賊人
成衮扎布等何以並無一語參奏賞罰不明誰肯
用命著伊等回奏
甲午
哈薩克阿布賚使臣亨集噶爾烏穆爾台都楞
阿蘭扎阿布賚之弟阿布勒比斯使臣塔納錫
拜克奈奉表入
覲於布扈圖口
上御行殿
召見亨集噶爾等行禮
温語詢問隨
賜宴於行營
申諭參贊大臣雅爾哈善等進𠞰阿巴噶斯哈丹游
牧
上諭軍機大臣曰昨據雅爾哈善等奏稱阿巴噶斯
哈丹游牧賊衆逃往烏固勒扎登努勒台等處已
調副都統三格等接應侍衛納呼德等語朕諭以
賊衆必會合一處須協力𠞰除亦已傳諭成衮扎
布等矣此際三格等曾否將阿巴噶斯哈丹賊衆
追及𠞰除及先後派出官兵𠞰賊情形著雅爾哈
善等確查具奏
乙未
命哈薩克使臣亨集噶爾等隨從行圍
命革侍郎副都統唐喀禄職以藍翎侍衛效力
上諭軍機大臣曰據唐喀禄等奏稱准兆惠調兵接
應圖倫楚已派瑚爾起帶兵三百名前往惟是兵
丁口糧不敷馬力疲乏路遠難於接濟不能忍饑
步行今準噶爾全部已定阿睦爾撒納又溺水身
死哈薩克錫喇必被西路大兵擒獲請遵前旨撤
兵再臣等從前即應撤兵乃專意擒取阿睦爾撒
納遠至塔爾巴噶台以致兵馬疲乏請交部治罪
等語昨兆惠奏唐喀禄有一面具奏一面撤兵之
報朕已將唐喀禄交部察議今覽伊奏以勉強前
行請罪朕屢諭伊等追擒哈薩克錫喇何嘗令其
撤兵即有豫籌撤兵之語亦謂交辦事竣之後耳
豈現諭擒賊而即令撤兵耶唐喀禄若但歸咎於
口糧馬力將兵撤回不過交部議處乃竟以遵旨
撤兵飾詞取巧視朕為何如主僅予議處不足示
懲著革去侍郎副都統職銜降為藍翎侍衛交納
穆扎爾差遣效力車木楚克扎布仍著從寬免其
交部
虚銜藍翎愛普薩以解送達什策凌齊巴罕巴
泰吹扎卜
授三等侍衛
戊戌
駐劄巴里坤辦事大臣阿里衮等疏奏沙喇斯
瑪呼斯等游牧逃叛情形
阿里袞等奏言侍衛寧古里等報稱克勒特沙
喇斯瑪呼斯三游牧内移因路狹難以同行令
沙喇斯瑪呼斯人衆暫住察罕通等處八月二
十一日據將軍等遣來督催之瑪呼斯得木齊
達什敦多卜遣什長博多羅克等告稱沙喇斯
得木齊都噶爾丹巴鄂齊爾恩克錫瑪呼斯得
木齊肯哲收楞額普爾普等復叛搶掠三都克
游牧殺其甥達瓦恩克勒圖及得木齊登德賀
自察罕通帶領游牧過海都河因水勢甚大遂
由喀喇呼珠至烏蘭和屯欲會合昂吉岱等賊
衆等語查將軍等前令都統滿福照管此三游
牧今滿福帶兵巡查臺站若由阿勒輝追𠞰相
去甚近因遣博多羅克前往報知又據博多羅
克告稱沙喇斯收楞額巴雅爾係都噶爾之壻
業經拏獲交克勒特總管根達什看守等語奏
入報
聞
參贊大臣雅爾哈善等疏奏琿齊額林沁達瓦
等逃叛情形
雅爾哈善等奏言前因呼爾璊台吉達瓦布魯
古特台吉琿齊等殺扎那噶爾布獻馘來降據
總管端濟布報知達瓦出痘身故琿齊等已遣
人招降額林沁達瓦等語七月二十七日三格
等回至濟爾哈朗軍營告稱途遇琿齊額林沁
達瓦之得木齊巴朗庫里因恐游牧内移遇别
隊官兵𠞰殺請給文為據臣等即給以文書令
箭一面令三格前往博羅布爾噶蘇等處擒𠞰
巴圖爾烏巴什等閱今日久琿齊等未見前來
據端濟布等來至軍營告稱我等前追巴哈曼
集一面遣委署驍騎校達什敦多卜前往督催
琿齊等游牧内移今達什敦多卜禀稱琿齊遣
人同至額林沁達瓦游牧定於日内遷移忽伊
屬人報知大兵將到額林沁達瓦大恐令我往
見領隊大臣三格隨將游牧移動因告以大兵
已知爾等歸降斷不殺害伊等不信將我綁縛
步行隨至哈什河口其夜得脱賊衆已向朱爾
都斯逃去等語奏入
上諭軍機大臣曰據雅爾哈善等奏稱琿齊額林沁
達瓦復叛已行文將軍辦理等語厄魯特奸狡性
成反覆無定初降之時辦理必須妥協即如三格
等進𠞰額林沁達瓦因端濟布告知業經招降即
行撤兵原屬率易著傳諭雅爾哈善將端濟布等
從前如何招服琿齊額林沁達瓦之處查明具奏
仍速催三格等將巴圖爾烏巴什阿巴噶斯哈丹
游牧賊衆奮力擒𠞰毋得玩忽從事
申諭兩路將軍大臣辦理進𠞰事宜
上諭軍機大臣曰據阿里袞等奏沙喇斯瑪呼斯游
牧雅爾哈善等奏琿齊額林沁達瓦游牧俱已降
復叛看來此等賊人心懷叵測招降斷不可恃總
以嚴行𠞰殺為要但此等皆么麽小醜用兵之道
莫要於殱厥渠魁此時惟擒𠞰巴圖爾烏巴什哈
薩克錫喇等當以全師制勝不可分兵搜緝俟渠
魁既獲再以餘力舉之自難逃於天網矣著傳諭
兩路將軍大臣等知之
諭駐劄巴里坤辦事大臣阿里袞等辦理降人游牧
上諭軍機大臣曰阿里袞等奏稱沙喇斯瑪呼斯游
牧叛逃已傳諭滿福令其作速帶兵擒𠞰並諭將
軍成衮扎布兆惠等軍行所至嚴行𠞰殺勿以姑
息養奸著傳諭阿里袞如有移至巴里坤賊衆即
遵前旨送往肅州辦理再雅爾哈善奏稱達瓦之
弟鄂爾竒達遜已送往巴里坤等語俟其到日即
著解送來京
己亥
訓諭兩路將軍大臣豫籌撤兵等事宜
上諭軍機大臣曰兆惠奏稱遣往哈薩克之額爾克
沙喇等尚未回營哈薩克阿布賚初次所遣使人
已往見成袞扎布俟歸途之便再遣使恭齎勅書
賜物同往等語計哈薩克使人歸日額爾克沙喇
等亦已到來自可得阿逆信息惟成衮扎布等進
𠞰巴圖爾烏巴什等賊未必即能完結若遽撤兵
回巴里坤過冬則來歲進兵又煩跋涉或酌於濟
爾哈朗額林哈畢爾噶等處駐劄其安設臺站接
濟口糧馬匹均須豫為籌畫著將軍大臣等定議
具奏至成袞扎布數年未曾來京請訓舒赫德雖
面受訓旨而臨事懦弱不能協同辦理以致茫無
端緒著成袞扎布兆惠富德於撤兵後來京籌辦
一切機宜博爾奔察年邁亦著同來其軍營事務
交雅爾哈善總理再此次領隊大臣内三格額爾
登額未有勞績而三格從前看守尼瑪竟致脱逃
將軍參贊等即應記過俟其立功自贖以昭賞罰
即如色布騰巴爾珠爾往擒吞圖布未獲又不窮
追經朕詢問成袞扎布等久未回奏又明瑞從前
進𠞰阿巴噶斯哈丹游牧此次色布騰巴爾珠爾
進𠞰克勒特等賊衆屢致脱逃亦當議罪而色布
騰巴爾珠爾較明瑞為重但伊等初履行間將軍
參贊調遣乖方亦不為無過况領兵𠞰賊將軍自
當親行即有應行調遣者參贊亦宜前往鄂實即
參贊大臣也伊於軍前事務宜奮勉效力至繕寫
章奏諒皆舒赫德與成袞扎布商辦非鄂實所能
則伊所司何事著將此等情節俱各登記俟成袞
扎布等到時察議其功罪不相抵者即行參奏
諭定邊右副將軍兆惠接應瑚爾起兵丁馬匹
上諭軍機大臣曰昨唐喀禄派瑚爾起帶兵三百名
接應圖倫楚進𠞰哈薩克錫喇若能與三格等會
合更可協力𠞰賊但唐喀禄派往時即告以酌量
馬力所能不便使兵丁步行追緝恐瑚爾起因有
此言不復努力前追藉口糧盡馬乏帶兵即回亦
未可定著傳諭兆惠如瑚爾起已與圖倫楚三格
等相會即令其併隊行走如馬力疲乏通融辦給
不得以北路所派兵丁稍分畛域不行接濟
庚子
都統滿福疏奏接續阿勒輝等臺站
滿福奏言臣於八月十三日自吐魯番起程巡
查臺站二十日侍衛羅卜藏等遣人報稱於十
九日阿勒輝嶺之西有賊人百餘搶掠臺站二
十二日侍衛寧古里報稱沙喇斯瑪呼斯游牧
逃叛二十三日阿勒輝博多克臺站筆帖式富
桑阿呈報遞送奏匣公文之兵丁告稱遇賊搶
掠臺站筆帖式五達色綠旗兵三名察哈爾兵
二名俱中鎗身死等語即帶兵往查問係沙喇
斯等賊衆臣即於二十六日到阿勒輝臺站查
看賊人蹤跡進南山谷口與沙喇斯等所住察
罕通相對復查所送事件惟遺失八月初五日
自京遞送定邊將軍奏匣一面報明軍機處補
送將所帶兵丁補足臺站仍查各臺站有無失事
辦理接續再行帶兵追𠞰賊衆奏入
上諭軍機大臣曰沙喇斯瑪呼斯等游牧已降復叛
搶掠臺站滿福聞報自應量留兵馬交筆帖式等
查看接續一面帶兵速追庶賊衆不至遠颺乃欲
俟辦理臺站事竣然後往追則賊衆豈能坐待擒
戮著滿福即帶兵速往追𠞰勿更怠忽從事再賊
衆或詐稱往烏蘭和通仍回哈喇沙爾亦未可定
哈喇沙爾與吐魯番相近併傳諭額敏和卓遣人
偵探如賊衆到彼即派兵同閻相師綠旗兵迅往
掩襲相機辦理又
諭曰沙喇斯瑪呼斯等逃叛已傳諭將軍大臣等矣
今滿福奏臺站被搶將軍成衮扎布等在賊之前
一得賊人蹤跡即當奮力遮擊數日以來軍營奏
事何以未到其八月初五日傳諭成衮扎布等擒
𠞰巴圖爾烏巴什之旨及所批伊等奏摺既經遺
失著抄錄補寄
壬寅
授都爾伯特台吉布圖庫班珠爾為二等台吉布林
為四等台吉各賜衣一襲
命以叛賊尼瑪及其子衮楚克車凌於故將軍和起
墓前俱即行凌遲正法
平定準噶爾方略正編卷四十三
