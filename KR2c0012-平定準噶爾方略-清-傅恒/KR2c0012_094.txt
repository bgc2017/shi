平定準噶爾方略正編卷四十
乾隆二十二年夏五月辛亥
諭參贊大臣唐喀祿等派兵擒拏哈薩克錫喇
上諭軍機大臣曰成衮扎布等奏稱哈薩克錫喇現
在逃至和博克薩里地方等語彼處離北路軍營
甚近著派唐喀祿車木楚克扎布領兵擒拏此時
成衮扎布等如已將阿逆擒拏並著派兵數百名
遣大員前往和博克薩里會同唐喀祿等兩路夾
攻更為妥協再從前搶掠侍衞佛保之逆賊桑濟
亦逃至額爾齊斯等處料必與哈薩克錫喇等聚
集著一併嚴行查拏毋任兔脱
命阿霸垓親王索諾木喇卜坦查拏各部落匪竊賊
人
上諭軍機大臣曰索諾木喇卜坦等拏獲擅離卡倫
搶奪牲隻賊人晶默特等五十三名請旨正法尚
有未獲賊衆現在領兵赴克爾倫地方查拏等語
索諾木喇卜坦等辦理妥協所獲賊人著即正法
餘著嚴行查拏毋任逃脱前命多爾濟等查拏各
部落匪竊賊衆一味姑息以致賊人紛紛逃竄至
今尚未完結索諾木喇卜坦既領兵赴克爾倫所
有車臣汗圖謝圖汗各部落賊人俱著索諾木喇
卜坦會同各該部落副將軍德木楚克桑寨多爾
濟等逐一查拏以彰國憲多爾濟濟福仍著協同
索諾木喇卜坦辦事瑚圖靈阿德爾森保著即回
京
命奬賞都爾伯特郡王策凌烏巴什
上諭軍機大臣曰唐喀祿奏稱接到命往額爾齊斯
協同西路大兵擒賊之旨即向策凌烏巴什曉諭
策凌烏巴什隨派伊部落護衞巴顔及兵丁三十
名同往效力等語策凌烏巴什正値遷移游牧之
時與唐喀祿中途相遇即派出護衞兵丁隨同前
往甚屬可嘉著賞給緞疋荷包以示奬勵其護衞
兵丁等俱著照例賞給
署理定邊左副將軍印務策布登扎布等疏奏
安插噶勒雜特人衆事宜
策布登扎布等奏言噶勒雜特得木齊丹畢根
敦等所領人衆二百餘戸從前陸續投誠暫行
歸併扎哈沁游牧居住今詢之扎哈沁公扎木
禪告稱伊等雖尚屬安靜若另行安插更為妥
協等語查此項噶勒雜特人等投誠以來並無
事故尚屬安靜猶不至如明噶特特楞古特人
等賞給索倫為奴應交黑龍江將軍安插奏入
報
聞
壬子
參贊大臣唐喀禄疏奏領兵赴察罕郭勒堵禦
賊衆
唐喀祿奏言臣奉
旨領兵赴額爾齊斯等處協同西路大兵擒𠞰賊衆
現在選派兵丁起程會同瑚爾起車木楚克扎
布等前往正値策凌烏巴什遷向内地因告知
派伊等都爾伯特兵丁之諭伊隨派護衞一員
兵三十名又詢問如有逃逸之人由何路前來
我兵在何處堵截據稱額爾齊斯及戈壁烏隆
古地方此時正多蚊虻不能行走惟察罕郭勒
地方係額林哈畢爾噶哈卜塔克拜塔克等處
經由道路赴彼堵禦賊衆甚屬緊要臣即領兵
前往奏入報
聞
癸丑
申諭定邊將軍成衮扎布等速擒阿逆
上諭軍機大臣曰據成衮扎布等奏烏喇特宰桑鄂
勒錐綽和爾得木齊阿穆呼朗等投赴軍營現在
暫行安撫等語所辦尚合機宜惟伊等並不以擒
拏阿逆為要務而亟亟以辦理回部為言殊屬不
知緩急昨已詳悉傳諭伊等果能即擒阿逆則其
餘賊衆及回人等自可從容辦理若阿逆尚未成
擒而即深入回部霍集占等畏懼大兵勢必固守
力拒倘阿逆復煽惑各厄魯特等從中掩襲大兵
兩路遇敵轉致顧此失彼殊未妥協總之阿逆未
擒不必即辦理回部此可不再計而决即阿逆未
能剋期擒獲大兵亦不得遽撒或在額林哈畢爾
噶或在吐魯番駐劄過冬俟明年再行籌畫從前
因阿逆已赴哈薩克未必即能前來而達爾黨阿
哈達哈等又稱阿逆遠竄他往相距甚遠竭力追
捕必須一月之期是以降旨暫行撤兵詎意大兵
方撤賊即潛來皆由達爾黨阿等誤中賊計是以
所言皆不足憑今現在賊勢窮蹙正當奮勇追捕
勿蹈前轍成衮扎布兆惠等務遵節次諭旨迅速
辦理毋負委任
甲寅
諭參贊大臣永貴等擒拏扎那噶爾布等
上諭軍機大臣曰據兆惠奏永貴等領兵追擒扎那
噶爾布尼瑪等至孟克圖嶺尚未成擒現在駐劄
地方水草平常移駐於薩里克巴里克等語永貴
等既遇賊衆即應奮勇追捕豈有將大兵遠離賊
營之理若因水草平常賊衆又何能屯駐扎那噶
爾布尼瑪等雖非阿逆可比既已追及安得疎縱
著兆惠嚴飭永貴三格等奮勇擒拏毋得稍為退
諉自取罪戾
丁巳
駐劄巴里坤辦事大臣阿里衮疏奏領兵巡查
臺站日期
阿里衮奏言臣奉
旨帶領兵丁前往巴罕庫蘇一帶巡查臺站遇賊擒
𠞰臣即揀選兵丁三百名於五月十七日自巴
里坤起程往來巡查俟參贊大臣雅爾哈善等
到時交與接辦臣仍赴巴里坤駐劄奏入報
聞
戊午
命護軍三達色仍赴西路軍營效力
上諭軍機大臣曰已革護軍三達色前同莽噶里克
所遣回人阿舒爾瑪特同至哈密經駐防總兵祖
雲龍拏獲因三達色在準噶爾年久或有依附賊
人情節是以解送來京審訊今訊據三達色自前
歲即回軍營隨征效力此次自吐魯番回至哈密
亦屬因公差遣並非為莽噶里克所使且熟悉準
噶爾情形三達色著加恩仍授護軍發往西路軍
營效力
己未
命安插察哈爾之厄魯特等毋庸派令差遣
上諭軍機大臣曰據察哈爾總管巴爾品奏稱前同
薩喇爾投誠安插察哈爾旗分之佐領察罕鼐濟
等應與察哈爾一體效力差遣所有應製軍器限
三年内扣各員俸銀製辦等語所奏甚屬錯謬從
前同薩喇爾投誠人等安插察哈爾地方原因伊
等係初降之人加以體䘏並非責令差遣且薩喇
爾曾任佐領並未派令差委今因薩喇爾獲罪即
令察罕鼐濟等供應差使且扣除俸銀製辦軍器
伊等無知能不妄生疑懼况察哈爾地方有何緊
要事務其製辦軍器一事更不必急於辦理設遇
調遣自可臨時辦給巴爾品身任總管不知事體
冒昧陳奏著嚴行申飭仍將朕旨曉諭察罕奈濟
等知之
六月癸亥
命授回人阿卜都賚三品職銜
駐劄巴里坤辦事大臣雅爾哈善等奏言庫爾
勒回人散秩大臣伯克托克托前往庫車等城
招服回人現為賊人羈留伊弟阿卜都賚呈請
效力軍營情詞誠篤臣等准其所請並賞給孔
雀翎以示鼓勵可否照阿濟克伯克色梯巴勒
氐噶岱默特之例賞給三品職銜出自
聖恩奏入
上從之
乙丑
命授奬賞藍翎諾爾本等為三等侍衞
上諭軍機大臣曰據兆惠等奏富德等擒獲阿逆宰
桑烏巴什遣奬賞藍翎諾爾本解送前來中途遇
賊奮勇𠞰殺等語諾爾本著授為三等侍衞並賜
克丑巴圖魯名號賞銀一百兩擒獲烏巴什之領
催喀勒扎卜著授為三等侍衞擒獲濟喇特轄特
們喀喇之前鋒索卜坦察著授為藍翎侍衞仍各
賞銀五十兩
命參贊大臣唐喀祿等領兵堵截阿逆
上諭軍機大臣曰據兆惠等奏擒獲阿逆宰桑烏巴
什供稱阿逆現在逃往塔爾巴噶台地方等語此
言雖不足憑信第塔爾巴噶台地近北路阿逆勢
窮力竭或因北路現無大兵駐劄希冀潛赴烏梁
海及俄羅斯等處苟延殘喘亦未可定著即傳諭
唐喀祿車木楚克扎布等就近領兵前往堵截倘
遇賊蹤即行擒𠞰
定邊右副將軍兆惠等疏奏擒拏厄魯特烏爾
古勒濟勒等
兆惠等奏言據侍衞奇徹布等報稱拏獲厄魯
特宰桑烏爾古勒濟勒烏魯木等及所屬人衆
等語查烏爾古勒濟勒前曾加
恩授為散秩大臣後復附和阿逆應即行正法第據
供稱現在博羅塔拉地方游牧阿逆曾令其同
行並未前往尚屬實情且此時正在擒拏阿逆
之時此等賊人似毋庸即行辦理仍令其在原
處游牧至烏魯木從前擒拏唐古忒時曾經效
力蒙
恩賞給翎頂今聞大兵前來即率屬數十人投至軍
營已令其在軍營作為嚮導往擒阿逆其屬人
亦仍令在原處游牧俟擒拏阿逆後再行分别
辦理奏入報
聞
己巳
諭定邊將軍成衮扎布等籌辦擒賊事宜
上諭軍機大臣曰此次大兵進𠞰原為剪滅厄魯特
賊衆初未料阿逆潛來自投天網是以屢諭成衮
扎布等將沿途背叛賊人奮勇擒𠞰其情罪少有
可原者量為安撫俟兩路大兵會集伊犁後通行
籌酌辦理以絶根株今大兵甫入即遇阿逆前來
經參贊大臣富德等屢次擊敗乘勝追逐計日就
擒此時情形又與初次定議時有異所有厄魯特
賊衆若遽行剪滅伊等聞風畏懼竄入賊中是又
驅令從逆增其黨援也成衮扎布等應酌量分别
辦理如遇非眞心附逆賊衆令其協擒阿逆不特
寬免其罪且必加以殊恩將此明白曉諭伊等原
屬離心且希冀重賞未必無擒賊自效之人成衮
扎布等務宜妥協籌辦再伊等派額駙色布騰巴
爾珠爾往擒吞圖布殊屬非是色布騰巴爾珠爾
未經歷練此次命往軍營不過令其隨衆效力以
贖前愆若專任𠞰賊必致悞事現在如鄂實明瑞
等俱經身歷戎行何以並未遣派色布騰巴爾珠
爾往擒吞圖布事已二旬此時尚未奏到著即將
伊現在情形迅速奏聞
庚午
公素賚璊馳驛來京
上諭軍機大臣曰吐魯番貝子額敏和卓因加恩封
伊貝子及伊子素賚璊公爵奏請遣素賚璊來京
謝恩額敏和卓及伊子素賚璊實心報效深可嘉
子著照所請即令素賚璊馳驛來京備朕詢問
辛未
諭定邊右副將軍兆惠奮勇擒賊
上諭軍機大臣曰兆惠奏稱接奉諭旨已領兵策應
富德往擒阿逆所有軍營應辦事宜請交與永貴
就近辦理等語著即傳諭永貴會同雅爾哈善等
將應行籌辦事宜即行辦理兆惠既領兵前往務
同富德協力擒拏首賊以副委任斷不得妄分彼
此上年因策楞玉保等互相掣肘迄無成功乃兆
惠所深悉當以此為炯鑒毋得更蹈覆轍雅爾哈
善現同哈寧阿巡查臺站接到此旨著即速赴永
貴駐劄地方會同商辦其臺站事務即交與哈寧
阿辦理
壬申
訓諭領隊大臣額駙色布騰巴爾珠爾
定邊將軍成衮扎布等奏言五月初六日據領
隊大臣額駙色布騰巴爾珠爾報稱領兵前往
擒拏吞圖布鄂哲特等沿途𠞰滅賊衆探知賊
人逃竄地方在古爾班伯爾克河等處晝夜追
襲已將賊人游牧人衆盡行𠞰滅鄂哲特之妻
亦被擒獲吞圖布鄂哲特僅率三十餘人逃遁
復令副都統由屯輕騎追逐行至十五里之外
追及吞圖布等奮力擒拏賊人占踞山頂設栅
堵禦施放鳥鎗色布騰巴爾珠爾復親率侍衞
等數十人衝入賊隊賊復棄柵逃竄地方險峻
馬匹晝夜兼行不免疲乏是以未及擒獲等語
查色布騰巴爾珠爾等帶領八日口糧追賊至
千有餘里沿途因馬力平常僅率官兵數十人
追襲雖吞圖布等未經擒獲而斬馘賊衆甚多
收取馬駝牛羊無算行走尚屬奮勉奏入
上諭軍機大臣曰前成衮扎布等派色布騰巴爾珠
爾前往追擒吞圖布等朕即將辦理未善之處傳
旨訓諭今果不出所料色布騰巴爾珠爾等既已
追及賊人猶且任其脱逃伊等動以官兵馬力疲
乏為詞獨不思賊人被追其馬力轉能馳騁乎且
既獲駝馬四百有餘何不即以之換給兵丁奮力
前往而乃遽爾回兵束手無措實屬怯懦色布騰
巴爾珠爾原係獲罪之人今復令其效力軍營以
贖前愆宜如何感激奮勉乃遇此數十垂斃之賊
尚不思奮勇爭先其罪寧可復逭成衮扎布舒赫
德等尚稱其斬馘甚多曲為迴護甚屬非是此次
副都統由屯及隨往官兵等尚屬出力著交部量
加議敘色布騰巴爾珠爾姑從寬免其治罪仍著
成衮扎布等派兵三百名交色布騰巴爾珠爾會
同明瑞前往追擒務將吞圖布等拏獲如再行疎
縱朕斷不能姑貸
諭定邊將軍成衮扎布等搜捕厄魯特賊衆事宜
成衮扎布等奏言臣等此次進兵由吐魯番前
進所有沿途特克斯等處游牧之克勒特烏魯
特綽和爾烏喇特伊克商温都遜集賽等數鄂
拓克人等俱在山谷中棲身與額林哈畢爾噶
一帶地方聲息不通上年巴雅爾等背叛此數
鄂拓克並未附和亦經副將軍兆惠查明臣等
暫行安撫不令驚懼又向伊等換取馬匹牲隻
以濟軍行惟查拏錫克錫爾格衮布巴哈曼集
等賊衆正法其餘俱令照舊游牧並將宰桑鄂
勒錐等帶往軍營效力據稱伊等咸懼哈薩克
布魯特搶掠情願遷至哈喇沙爾游牧等語查
各鄂拓克内約戸口一千二百有餘應照所請
令其遷移並飭令派兵三四百名豫備同往𠞰
滅賊人臣等仍留心察看稍有可疑即行擒𠞰
此等厄魯特俱經辦理妥協縱使阿逆前來亦
無容身之處立可擒獲惟回人霍集占等戕害
使臣情罪可惡且據城自守非阿逆窮蹙情形
可比應即速往𠞰滅臣等現在籌辦前往奏入
上諭軍機大臣曰成衮扎布等奏稱阿逆現已窮蹙
不日即可就擒所有回人霍集占等應即領兵擒
拏等語阿逆現在情形自可不日成擒縱令逃遁
若俄羅斯哈薩克等處自可索取已詳悉降旨令
兆惠等遵照辦理至辦理回人一事成衮扎布等
應將厄魯特等悉行剪除再為籌辦亦經屢降諭
旨即如吞圖布鄂哲特等雖甚窮蹙而色布騰巴
爾珠爾等尚未能擒獲又扎那噶爾布尼瑪等相
距成衮扎布軍營甚近亦未經弋獲此時未便即
往回城著成衮扎布等即分派大員奮力搜捕毋
使一人漏網以絶根株其克勒特等鄂拓克懇請
遷移之一千二百餘戶未據聲明安插何地再伊
犂地方除此四鄂拓克人等之外尚有何人著一
併查明奏聞辦理
癸酉
訓諭參贊大臣鄂實等
上諭軍機大臣曰鄂實係參贊大臣諸事宜加奮勉
乃並未領兵前進僅隨同成衮扎布等行走軍營
事務有成衮扎布及舒赫德二人辦理鄂實並無
所事伊若自居參贊大臣而將𠞰捕賊衆之事俱
推委於諸領隊大臣豈朕簡任之意鄂實著嚴加
申飭明瑞上年進兵哈薩克頗著勤勞此次惟追
捕巴雅爾時曾奏聞派往現已降旨令同色布騰
巴爾珠爾擒拏吞圖布等務宜奮勉行走用副委
任
命奬賞佐領巴顔岱等
上諭軍機大臣曰策布登扎布等奏稱從前逆賊青
滚雜卜遣班珠爾擅奪馬駝經賽音諾顔部落佐
領巴顔岱等奮力抵禦等語巴顔岱奮勇拒賊甚
屬可嘉署副管旗章京德勒格爾甲拉哈爾齊海
驍騎校根敦扎卜等協同巴顔岱護送馬駝至烏
里雅蘇台亦屬奮勉著賞給巴顔岱孔雀翎銀五
十兩德勒格爾哈爾齊海亦著賞給孔雀翎銀各
三十兩根敦扎卜著賞給藍翎銀二十兩以示鼔
勵
參贊大臣哈達哈等疏奏遣派都爾伯特兵丁
赴軍營效力
哈達哈等奏言臣等奉
旨遣員曉諭策凌等令其酌量情形派出兵丁隨營
效力今據策凌等告稱策凌烏巴什前已派兵
三十名交唐喀禄帶往兹復派兵七十名情願
隨營效力臣即辦給口糧四個月令其赴唐喀
祿隊内行走奏入報
聞
甲戌
命奬賞烏梁海内大臣察達克
參贊大臣哈達哈等奏言臣等曉諭烏梁海内
大臣察達克令其派兵防範西路逃竄賊衆隨
據察達克遣人告稱現在於緊要地方安設卡
倫三處每處派得木齊一員兵三十名加意防
守如遇阿逆及逃竄賊人即行擒拏並豫備兵
五百名聽候調遣奏入
上諭軍機大臣曰内大臣察達克因哈達哈等曉諭
防範賊衆事宜即派兵安設卡倫並豫備兵丁聽
候調遣察達克感激朕恩實心報效甚屬可嘉著
賞給銀五十兩
乙亥
諭定邊將軍成衮扎布等籌辦巴圖爾烏巴什事宜
上諭軍機大臣曰前據將軍成衮扎布等奏稱土爾
扈特台吉巴圖爾烏巴什等帶兵往擒阿逆續據
兆惠等具奏又稱巴圖爾烏巴什係噶爾丹策零
之壻已帶領集賽人等占踞伊犂等語兩處所奏
情形不同已諭將兆惠奏摺錄寄成衮扎布等籌
辦嗣經成衮扎布等陸續陳奏辦理各鄂拓克事
宜且稱伊犂特克斯等處現已寧謐等語但未將
巴圖爾烏巴什現在情形奏聞若尚未籌辦則伊
犂安得竟為寧謐著傳諭成衮扎布等速將巴圖
爾烏巴什等現在駐劄何處及應如何辦理之處
一面辦理一面奏聞
丙子
諭參贊大臣雅爾哈善等擒𠞰賊衆事宜
上諭軍機大臣曰兆惠已領兵往擒阿逆所有軍營
事務降旨令雅爾哈善會同永貴辦理現在擒拏
扎那噶爾布尼瑪等及𠞰滅哈丹阿巴噶斯扎哈
沁人等游牧俱屬緊要雅爾哈善務宜奮往辦理
再𠞰滅賊衆應帶兵極力搜捕不必專在濟爾哈
朗駐劄雅爾哈善到軍營時即遣派三格等分路
擒𠞰其附近之嗎哈沁等一併𠞰滅毋留餘孽前
降旨令額爾登額𠞰滅扎哈沁賊衆後前往策應
兆惠今兆惠富德等已經追賊遠往額爾登額諒
已不能追及著即赴濟爾哈朗聽雅爾哈善等調
遣
丁丑
諭定邊將軍成衮扎布通籌兩路軍務
上諭軍機大臣曰現在兩路進兵所有額林哈畢爾
噶一帶之厄魯特等或已𠞰滅或將首賊擒拏其
在朱爾都斯等處之各鄂拓克人等經將軍成衮
扎布等奏請暫行安撫亦屬妥協惟是伊等聲息
相通知額林哈畢爾噶辦理情形其暫行安撫人
衆或致妄生疑懼更滋事端成衮扎布等現擬領
兵𠞰滅回部務宜將此等人衆設法安插毋遺後
患方為妥協可明白曉諭云因爾等上年並未隨
同額林哈畢爾噶衆厄魯特附和為逆是以加恩
寬宥等語庶伊等不生疑懼仍加意防範勿少疎
虞或將其頭目人等帶往軍中為質或換取伊等
馬匹牲隻以益兵力其辦理回部事宜必須將各
處厄魯特盡行辦竣領兵前往一切俱遵照前旨
辦理至大兵雖分兩路前進而辦理一切事宜皆
係將軍成衮扎布分内之事即與兆惠會合一處
亦應聽成衮扎布主持今兆惠已領兵遠往所有
額林哈畢爾噶一帶事務並著成衮扎布總統辦
理斷不得稍分彼此互相推諉
命賞䘏達什達瓦部落人衆
上諭軍機大臣曰達什達瓦部落人等現在生計稍
艱然能守分謀生毫不滋事甚屬可嘉著查明每
人各賞銀二兩仍加賞口糧兩個月以示體䘏
命恩䘏喀爾喀各部落等
上諭軍機大臣曰喀爾喀各部落游牧原係指定地
方令伊等互相聯絡以資守望今據索諾木喇卜
坦等奏聞上年因逆賊青滚雜卜煽惑滋擾各部
落竟有棄其游牧遠徙他處者現在舊游牧地方
棄地既多奸匪易集以至往來商旅間被搶掠已
陸續查拏按律治罪地方復得寧静應令伊等仍
歸原地方游牧約束屬人共圖生聚庶於伊等生
計有益再各部落數年來間遇災祲又因軍務未
竣黽勉急公現有負欠商人銀十餘萬兩著策布
登扎布詳悉查明動支公項代為清償又上年聞
青滚雜卜背叛之信有將卡倫臺站内馬匹牲隻
攜回各游牧者本應即令繳還念伊等生計艱難
並著格外施恩分年展限陸續繳還以紓其力著
策布登扎布詳悉曉諭各部落王公扎薩克等務
期仰體朕加恩曲宥之意各謀本業永靖邊隅以
長享太平之福
命議敘阿霸垓親王索諾木喇卜坦等
上諭軍機大臣曰索諾木喇卜坦等拏獲搶奪達里
剛愛多倫諾爾等處商民賊人九十餘名俱著照
所奏即行正法所有各部落王公扎薩克等失察
之咎本應交部議處但既會同索諾木喇卜坦等
擒拏賊人不致漏網俱著從寬免議索諾木喇卜
坦永興辦理妥協著交部議敘
辛巳
諭定邊將軍成衮扎布等𠞰除賊衆事宜
上諭軍機大臣曰成衮扎布奏稱據侍衞烏爾登呈
報扎那噶爾布尼瑪等帶領千餘戸自額林哈畢
爾噶逃往哈什河地方隨派公明瑞内大臣博爾
奔察領兵六百名前往策應等語扎那噶爾布尼
瑪等皆係要賊現領千有餘戸應多選兵丁務期
弋獲今僅派兵六百名尚屬不敷調遣應將永貴
所領額林哈畢爾噶一帶兵丁調往協擒方為妥
協兩路大兵無分彼此原可互相調用不得岐視
且先經永貴等奏稱三格巴寧阿等帶兵堵截扎
那噶爾布等果如所奏賊人何由前往哈什河既
經逃出三格等曾否尾追著永貴查明具奏扎那
噶爾布尼瑪等現在伊犂附近地方滋擾應悉行
𠞰除方得寧謐現在擒拏阿逆已責成兆惠富德
等帶兵前往成衮扎布等惟將扎那噶爾布尼瑪
巴圖爾烏巴什等為首賊人悉行拏獲徐籌辦理
回部屢經降旨傳諭成衮扎布等應即遵照辦理
乃節次覽伊等所奏殊未悉合機宜甚厪朕懷伊
等如能於八月初旬内將厄魯特賊衆辦理完竣
即著領兵進𠞰回部倘彼時尚需辦理則天氣漸
寒已届撤兵之時應在何處駐劄過冬之處遵照
前旨酌量定議具奏
參贊大臣巴祿疏奏赴軍營日期
巴祿奏言臣於六月初三日抵巴里坤參贊大
臣雅爾哈善等已起程前赴軍營臣亦於六月
初七日帶兵二十名前往奏入報
聞
定議解送馬匹事宜
軍機大臣等奏言欽奉
諭旨今歲大兵進𠞰派撥甘省馬匹甚多現在該省
所存馬匹無幾明春尚有需用之處著方觀承於
直隸省餵養馬匹内揀選五千匹解送肅州令黃
廷桂加意餵養以備應用若何運送之處令臣等
議奏查上年十二月内遵
旨令直隸解送馬五千匹赴軍營調用係由直隸至
西安西安至甘肅節次更換馬匹解往今若仍
照前例辦理則西安甘肅馬匹業經調撥所存
餘馬未必俱堪更換且現在為期尚寬非上年
急需調撥可比惟應沿途寬予程限善為飼秣
自可以收實用臣等酌議交與直督方觀承揀
選馬匹即於七月初旬起程沿途令各省督撫
豫派員弁接收遞送由直隸至山西西安甘肅
三省分省派委員弁小心餵養務使馬力不致
疲乏俟至甘省交與總督黃廷桂就近牧放以
備明春調用節次運解則各省員弁自顧考成
必不敢生怠玩而為期寬裕原可無悞軍行奏
入
上從之
命定邊將軍成衮扎布來京
上諭軍機大臣曰成衮扎布等領兵𠞰滅厄魯特賊
衆自可不日告竣其辦理回人事宜即緩至明年
亦未為遲且即遣兵辦理回人亦不過派兵四五
千名著一大員統領已足勝任亦無庸成衮扎布
親往况伊係喀爾喀將軍北路軍營本屬緊要倘
阿逆尚未弋獲或逃入北路附近地方應令成袞
扎布前往籌畫著傳諭成袞扎布俟拏獲厄魯特
賊衆後即行撤兵酌定地方駐劄交與舒赫德等
管轄伊即來京面領訓諭
癸未
命拏解原任公品級達瑪林來京
上諭軍機大臣曰據桑寨多爾濟奏稱接署將軍策
布登扎布咨遣員同所遣侍衞瑪竒達前往查拏
原任公品級達瑪林詎達瑪林先期已赴胡土克
圖處現交與尚卓特巴查拏等語達瑪林係附和
逆賊青滾雜卜之人罪不容逭是以降旨拏解來
京桑寨多爾濟係該部落副將軍應即派幹員拏
解乃草率從事以致脱逃復以現交尚卓特巴查
拏塞責甚屬玩悞桑寨多爾濟在胡土克圖庫倫
附近居住著即派員速將達瑪林拏解來京毋得
疎縱
乙酉
命貝子額敏和卓領兵同𠞰回部
上諭軍機大臣曰成袞扎布等辦理厄魯特賊衆事
竣即應領兵𠞰滅回部已降旨令成袞扎布來京
另派大員前往辦理其吐魯番貝子額敏和卓熟
悉回人情形著先行傳旨曉諭俟進兵回部時令
額敏和卓領兵同往辦理
平定準噶爾方略正編卷四十
