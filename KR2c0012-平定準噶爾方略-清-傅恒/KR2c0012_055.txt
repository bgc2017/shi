平定準噶爾方略正編卷一
乾隆十八年冬十一月甲戌
定邊左副將軍成衮扎布奏報準噶爾都爾伯
特台吉策凌及策凌烏巴什等率部衆三千餘
戸来降
成衮扎布奏言據防守烏里雅蘇台參贊大臣
副都統達青阿報十一月初九日卡倫章京秦
布等文稱有厄魯特巴顔克什克都圖爾噶前
來求見詢係都爾伯特台吉策凌與策凌烏巴
什所遣因達瓦齊自立後與小策零敦多卜之
孫訥默庫濟爾噶爾連歲搆兵俱派令率衆相
助策凌等惶惑莫知所從因相與計議投誠
天朝以求永遠生聚於十月二十一日由伊犂河起
行率部衆三千餘戸來至卡倫今台吉策凌已
至博東齊河其策凌烏巴什隨後亦至經卡倫
侍衞布雲布並左右卡倫章京齊克慎等與來
使夜至博東齊河復遇厄魯特賽奈達什博貝
等三人稱係台吉策凌等所遣因策凌等率同
來戸口前赴額克阿喇勒淖爾暫時駐歇特留
三人候巴顔克什克都圖爾噶回歸同往報知
布雲布等遂與同行約十里餘見途中老弱男
婦疲乏馬駝及牛羊甚夥據稱即係續到之人
察其投降情形屬實因不便遠離卡倫即回至
本處各帶兵丁巡查達青阿聞報即派侍衛蒙
固勒等前赴塔卜海布拉克扎爾和烏蘭布延
圖哈瑪爾沙扎海等處卡倫徧傳務令小心防
範又派公米什克等帶兵二百名前赴卓克索
偵探但策凌等既在額克阿喇勒淖爾暫歇去
卡倫甚近恐達瓦齊遣兵来追似應令其進卡
在扎卜堪珠爾庫珠等處居住或追兵到卡應
飭卡倫侍衛等以從前定界並無不留降人之
約曉示阻止臣等伏思策凌等歸命投誠情形
雖確然準夷追逐自宜預防其達青阿所呈已
飭令辦理復令副將軍貝勒策登扎卜將派備
之兵保護游牧又就近將賽音諾顔部落及圖
謝圖汗部落所備之兵共派出一千名令副將
軍公格勒克巴木丕勒與扎薩克鎮國公恭格
敦丹及巴圖孟克等帶往烏里雅蘇台駐防接
應奏入
上諭軍機大臣曰定邊左副將軍成衮扎布等奏報
準噶爾都爾伯特台吉策凌策凌烏巴什等率所
部三千餘戸來降暫駐於額克阿喇勒遣使相聞
已將軍營預備各游牧之兵調遣防範朕觀策凌
等來降似非叵測何也達瓦齊與訥默庫濟爾噶
爾搆兵不已俱令策凌等相助兩家勝敗既難預
定即幸而所從者勝亦仍受其約束自不若歸降
大國冀得安生伊等既經來至卡倫將情事實告
應即令其入内休息可速傳諭成衮扎布即遣軍
營明白歷練大員前往曉諭告以爾等率衆投誠
業經奏聞大皇帝大皇帝念爾等俱準噶爾台吉
大員率領部衆輸誠向化甚可嘉憫今所駐額克
阿喇勒乃我卡倫外地倘有追兵至此未便應援
或有所失朕心深為不忍即可移入卡倫駐劄今
冬將軍成衮扎布來京伊等自必懇求赴京瞻仰
朕躬即將策凌策凌烏巴什及其頭目酌帶數人
同來從前準噶爾台吉阿喇卜坦丹濟拉等投
誠俱封以顯爵優加賞賚其宰桑及部落人等皆授
官分産至今安居樂業伊等入見後朕自格外加
恩此時先命成衮扎布動用官項牛羊賞給伊等
以為接濟其駐牧處所另行酌定至準噶爾素稱
狡詐固宜派兵防範但伊等天性好疑亦不可啓
其猜嫌倘策凌等願留卡外居住我雖預備無庸
宣露若已入卡倫則更無可疑不須過為防範今
特遣侍郎玉保馳驛前往并加恩將朕所用元狐
帽賞給策凌策凌烏巴什各一頂端罩各一件成
衮扎布可即遵旨辦理
(臣)等謹案都爾伯特台吉策凌策凌烏巴什
等率領部衆輸忱效順其時準夷内外交訌
時勢已屬瞭然將軍等未能深悉情形猶議
調兵防範我
皇上於甫經奏到即燭其向化之誠傳
諭移入卡倫資之游牧封爵賞賚備沐
渥恩厥後阿睦爾撒納内面來歸軍前大臣復議令
將兵壯屯駐軍營而移其妻子於戈壁之内
措置尤為未協屢蒙
嚴旨切責籌辦悉協機宜盖以新附之人心懷疑慮
非坦然示以大公既無以示無外之模亦難
以收羣策之力也自是聞風請命絡繹偕來
舉數十萬窮蹙無歸之人咸出水火而登袵
席其感激圖報踴躍從戎固不待領兵罙入
而地勢之險要人情之向背無一不批郤導
窾赴會投時皆仰賴
聖主如天覆幬之恩有以潛運密移於不覺孰謂遐
荒異域獨不可信孚而誠感哉
丙子
定邊左副將軍成衮扎布奏報策凌烏巴什等
移入卡倫賞給安置事宜
成衮扎布奏言據達青阿報藍翎侍衞布雲布
等文稱十一月十一日巴顔珠爾克卡倫章京
秦布來告稱厄魯特策凌烏巴什在博東齊河
遣使相聞因即時起程前至其地策凌烏巴什
出迎先跪請
大皇帝萬安並告稱我兄策凌前赴伊蘭僧庫爾因
其地險阻雪大難行今將部衆暫分欲進巴顔
珠爾克博托和尼卡倫居住當即告知伊等前
蒙將軍傳示準噶爾部人若大隊來歸令其於
卡倫外候信若欲入卡亦令暫駐僻處候示辦
理據策凌烏巴什告云我等理應在卡倫外候
信但天寒雪大倘有追兵前來疲乏不能行走
請得入卡無論何處俱可靜候於十二日黎明
策凌烏巴什即移至卡倫前博爾濟河駐歇其
所領一千二百戸人丁牲畜一時難以查察惟
詢明台吉策凌烏巴什及其母妻子女年歲俟
策凌到後再行詳查因公同酌議安插於内卡
外庫卜克爾之地并請將軍臺米石一百餘斛
及就近凑辦牛羊給發接濟臣等前於八月初
四日哨獲自準夷脫出之蒙古額楞達什告稱
台吉策凌有來降之信曾經奏請遵照乾隆十
六年
諭旨以降人若求入卡倫自可加恩接濟今策凌等
來降屬實恐有追兵自應防範已劄行達青阿
與副將軍格勒克巴木丕勒帶兵一千名輕裝
前赴扎卜堪等處駐劄給與一月糧餉仍俟策
凌等到日詢問酌量派遣入京至給發接濟口
糧牛羊應俟伊等人數全到再為辦理
成衮扎布又奏言據達青阿報藍翎侍衞布雲
布等告稱十一月十三日厄魯特策凌率其妻
子部落前至卡倫合計策凌烏巴什同來部衆
共三千一百七十七戸台吉五員喇嘛二百九
十三名同來滿洲漢人共五十名所攜馬駝牛
羊頗多已派協理台吉朗衮扎卜侍衞敦多卜
撫慰伊等歸命
天朝情殊可憫并著朗衮扎卜將同來滿洲内酌帶
數人先回有陸續投誠者倘已疲乏難行即給
與口糧令其歸入部落并通飭三十三卡倫等
語臣等伏思準夷内亂台吉策凌等歸誠
聖主自當預籌接濟應請酌派四部落牲畜令達青
阿交與策凌等酌量賞給此時正值天寒暫令
在烏里雅蘇台度歲俟春和雪化從容移至呼
倫貝爾等處游牧居住奏入
上諭軍機大臣曰據成衮扎布奏台吉策凌策凌烏
巴什已入卡倫朕昨遣玉保撫慰此時尚不能到
觀伊等急求入卡其誠心愈益可見著傳諭成衮
扎布令其即派大員接應至來降之台吉自宜暫
緩來京約束部衆先將伊等大員輕騎減從帶領
前來其餘仍遵朕前旨行
十二月丙戌
命傳諭降人未經出痘者不必來京
上諭軍機大臣曰朕昨遣侍郎玉保往諭策凌等今
思伊等曾否出痘之處未經諭及可傳諭成衮扎
布俟策凌策凌烏巴什到軍營時即行傳諭伊等
遠來歸誠必急於瞻仰朕躬但蒙古部落中未經
出痘者甚多京城氣候與邊塞不同伊等到此即
傷一僕從朕心亦為不忍著將伊等及所部詳悉
詢明曾否出痘再行酌量同來不可忽略况明年
夏令朕巡幸熱河其地較京城凉爽若今冬未得
前來將來自可於彼處瞻仰更與入京無異斷勿
汲汲赴京轉負朕矜恤之意將此明白曉示至伊
等現駐烏里雅蘇台俟來年移居呼倫貝爾一應
事宜著成衮扎布來京之日會同軍機大臣定議
具奏
丁亥
定邊左副將軍成衮扎布奏報策凌等進獻馬
匹並言語情形
成衮扎布奏言達青阿報十一月二十三日投
誠台吉策凌率台吉塞卜騰班珠爾宰桑美諾
克瑪什等及策凌烏巴什所屬宰桑巴圖哈什
哈桑阿扎卜得木齊巴顔克什克等并隨從三
十餘人望
闕跪請
皇上萬安告稱我等台吉宰桑備馬十二匹恭進
大皇帝又同來滿洲蒙古漢人共一百名理合報出
遂同策凌等列坐告以我
朝定制扎薩克以上王貝勒貝子公等始得進貢
皇上以下官員並無獻馬之例念爾等遠人誠心歸
順自當代為奏明並詢明策凌為都爾伯特台
吉錫第之子策凌烏巴什為達賴泰什之子原
係一姓今已疎遠因達瓦齊自立後與訥默庫
濟爾噶爾爭鬭俱調遣伊等相助是以歸誠
聖主求得安生於本年十月二十一日由額爾齊斯
河起程沿途並無追兵亦未遇風雪惟在準噶
爾東界之烏蘭嶺烏英齊博東齊等處掠取牲
畜而來又問策凌等如有追兵來時從何取道
應有何人統率據稱現在伊等攻戰之際未必
得暇來追倘有追兵惟噶爾藏多爾濟尚有兵
萬餘或能前來但我等來路水草俱盡或從科
卜多布延圖卓克索一路而來亦未可定至達
瓦齊現在相助之人惟阿睦爾撒納及噶爾藏
多爾濟二人尚屬才能其宰桑中如圖魯虎雖
曾經戰陣業己年邁鄂勒錐巴哈曼集俱未諳
練又有衮布聞已為訥默庫濟爾噶爾所殺再
策凌等親屬中尚有策凌烏巴什之姪訥默庫
所屬一千戸其近族台吉有額爾德尼巴圖博
羅特剛多爾濟三人所屬約有千戸倘得便亦
必前來投誠至問以達瓦齊與訥默庫濟爾噶
爾強弱勝敗之處據稱訥默庫濟爾噶爾之兵
較達瓦齊為強如達瓦齊兵敗自必投順
天朝并詢明現在策凌等俱未出痘不便即令入京
或將伊台吉宰桑内選派三四人於十二月初
一日自軍營由驛起程其策凌等所報滿洲蒙
古漢人一百名及進獻馬匹應如何辦理再副
將軍貝勒策登扎卜率部衆一千名情願效力
應否支給一月錢糧候
旨遵行臣等伏思策凌等輸誠向化甚為恭順自應
加意撫納並申飭各卡倫小心防範其酌辦伊
等来京之處或將曾經出痘者傳至軍營伺候
所進馬匹俟来春解交上駟院再策凌等所云
倘有追兵或係噶爾藏多爾濟雖未足為憑亦
當先事預防其策登扎卜呈請效力兵一千名
既在烏里雅蘇台預備策應似為有益應酌量
給與一月錢糧米石奏入報
聞
定邊左副將軍成衮扎布奏報凖噶爾宰桑瑪
木特来追策凌闌入卡倫
成衮扎布奏言達青阿等報十一月二十六日
貝子車木楚克扎布文稱凖噶爾宰桑瑪木特
帶兵二百来追策凌當經巴顔珠爾克卡倫侍
衞布雲布等前赴博爾濟河與瑪木特相遇令
其於塔布圖外暫候俟報知軍營候示而瑪木
特急期追獲即行進卡又於本日車木楚克扎
布報稱據卡倫護軍伊靈阿等從瞭望處見烏
梁海十餘人告稱我台吉噶爾藏多爾濟率兵
二千在博托和尼暫歇即來追策凌後有阿睦
爾撒納率兵三千亦二三日内可到且望見博
托和尼西北山麓多有火光恐分途並進均未
可定祈速為發兵應援臣等即劄行達青阿與
貝勒策登扎卜公格勒克巴木丕勒等領兵前
往庫克嶺等處會合車木楚克扎布密告策凌
等遷移游牧果有追兵相機戰守以逸待勞自
可無虞惟是軍營馬匹最要臣等謹遵前降
諭旨由官購馬駝内酌撥馬六千匹駝三千隻預備
應用奏入
上諭軍機大臣曰據成衮扎布奏稱準噶爾宰桑瑪
木特來追策凌既經阻止復強入我卡倫其後噶
爾藏多爾濟等又有來追之信已就近調遣預備
兵丁先以理曉示再為相機辦理等語所辦尚合
機宜但準噶爾人等若遵行和好應在卡倫外聲
明緣由靜候處置乃我卡倫人等阻止瑪木特並
不遵行直入内地是大輕視我兵如入無人之境
矣不惟國家大體攸關亦衆喀爾喀部落聲名所
係理應相機擒𠞰又何必以和好為言夫卡倫乃
邊陲定界彼此不可相踰今瑪木特既直入無懼
倘仍聽其自行回巢則將來準夷得志必至漸生
覬覦出入無忌近日準夷内亂堂堂天朝固不肯
乘釁發兵攻取若窮蹙來降之人朕為共主豈忍
不容留養育使策凌等在卡倫外為瑪木特追及
尚可不必往援今已入卡倫而瑪木特冒昧恃強
儼然挑釁豈可輕縱成衮扎布等既經派兵策應
伊等或知歛跡尚可徐觀動靜倘恣肆妄行自當
以逸待勞盡為𠞰絶且瑪木特帶兵二百直入之
時若果即為擒獲羈候則續來之人自不敢逞此
時作何辦理速行具奏侍郎玉保頗悉準夷情事
著在參贊大臣上會同將軍等相機酌辦前鋒統
領努三散秩大臣薩喇爾並著在參贊大臣上行
走速行前往協同辦理隨
命尚書舒赫德前赴鄂爾昆軍營辦理事務並揀選
索倫烏拉齊侍衛章京拜唐阿兵丁等二十人
隨同差遣各賞棉甲一領並整裝銀兩有差
己丑
上諭軍機大臣曰準噶爾瑪木特以二百人闌入卡
倫甚有輕視我兵之意若不加以懲創將來噶爾
藏多爾濟阿睦爾撒納必愈恣放肆如入無人之
境是邊界駐劄兵丁徒有虚名何以保護喀爾喀
耶在守卡兵丁僅二三十名豈能以理曉諭阻止
二百之衆成衮扎布達青阿等即應派兵擒𠞰何
以姑息玩愒至此可將現在如何辦理之處速行
具奏將來瑪木特即束手就擒告求歸順亦非策
凌等可比仍應看守請旨或伊自度兵力微弱逸
出卡倫亦必盡為搜捕不得寬縱至噶爾藏多爾
濟等倘或繼來諒成衮扎布等自必預為籌備看
此情形事已不可中止非應虚言和好之時我卡
倫游牧必須速移内地使賊毫無所犯其新來歸
降之人一切安撫事宜更為切要可傳諭成衮扎
布等知之
庚寅
上諭軍機大臣曰瑪木特來追策凌闌入卡倫卡倫
官兵雖少但成衮扎布已遣貝子車木楚克扎布
公米什克領兵駐於巴顔珠爾克等處防禦追兵
若遇瑪木特等何難擒𠞰又成衮扎布奏稱達青
阿與策登扎卜己領兵前往庫克嶺等處相機戰
守果否親往及與瑪木特相遇如何辦理之處可
傳諭伊等速行奏聞
壬辰
定邊左副將軍成衮扎布奏報瑪木特逸出卡
倫
成衮扎布奏言達青阿報據卡倫侍衛等文稱
準噶爾宰桑瑪木特追逐策凌等自進卡以來
並不敢深入内地晝夜藏匿旋即陸續出卡潛
回游牧當即派章京兵丁等前往瞭望尋蹤伊
等或全行回巢或逃往别處現在確查至所稱
噶爾藏多爾濟等領兵前來是否虚實亦派賢
能台吉官兵探明申報臣等仍飭達青阿於各
汎防地方用心防範堵截以備不虞奏入
上諭軍機大臣曰成衮扎布等奏稱瑪木特闌入卡
倫近又畏我有備潛行逸出等語前據達青阿等因
防範追兵已派貝子車木楚克扎布公米什克
帶兵三百名往巴顔珠爾克博托和尼溝中間堵
截續經成衮扎布派格勒克巴木丕勒兵一千名
前往策應又就近派兵一千名協助是現在兵力
不為不多瑪木特如此任意出入既未曾擒𠞰於
前又不能追逐於後視同烏有殊為駭異達青阿
現駐卡倫近地何不相機辦理夫卡倫如門戶然
豈容闌入今瑪木特又經回巢聽其出入不加懲
創可乎此時準夷内亂之秋尚如此恣肆數載後
或養精蓄銳侵犯卡倫其何以保我喀爾喀耶達
青阿等既曾領兵防範即著迅速前往或以計取
或以力攻若不能擒獲瑪木特伊尚何顔復返其
駐防烏里雅蘇台著烏爾登前往至成衮扎布於
瑪木特出入之際並未籌及擒𠞰方略然則將軍
職掌但須查取信息據文奏報已乎著嚴行申飭
今命尚書舒赫德前往軍營一應機宜與伊等商
酌辦理
己亥
恩免哈密回民賽巴什達里雅田租
上諭軍機大臣曰從前哈密賽巴什達里雅屯田給
令該處回子耕種所收榖石以四分交官六分給
與回子今聞伊等生計稍艱著加恩將每年耕種
所獲榖石不必交官全行賞給
庚子
命傳諭陜甘總督永常預籌夷使事宜
上諭軍機大臣曰永常奏稱準夷貿易之期將届請
仍舊暫為官辦照例動帑預備等語看來可不必
先期預備此時達瓦齊與訥默庫濟爾噶爾彼此
搆兵應無暇計及貿易但夷人有利必趨或仍循
往例遣使前來哈密亦未可定可傳諭永常令其
即行却回并曉以從前加恩噶爾丹策零是以准
其按年貿易嗣策妄多爾濟那木扎爾暨喇嘛達
爾扎乃噶爾丹策零之子今達瓦齊非其族類且
由殺奪而得又並未遣使請安何得仍循往例况
近日瑪木特前來北路闌入卡倫繼復畏懼逃回
現在遣人前往究問若達瓦齊知犯界非理縳獻
自贖並遣使奏明或可仍准貿易此時不當遽許
如來使不肯即回宛轉求請即應剴切曉諭俾知
恩不可以倖邀倘在邊生事即與賊人犯境無異
自當相機擒捕不得聽其猖獗著傳諭永常妥協
辦理務合機宜
乙巳
訓諭安西提督王進泰
上諭軍機大臣曰王進泰奏哈密毗連夷壤北路既
有準夷大隊來降倘再有向西路來降夷人或準
夷追逐抵我卡倫均未可定現在密飭各卡弁兵
嚴加防範如遇大隊逃夷即阻留卡外詳辨真偽
倘有追兵自當宣諭我皇上施恩和好不便收留
之處明白曉諭聽其自便若無人追逐查詢屬實
務須安置僻處拘其器械馬匹等語此奏所見甚
小撫馭外夷之道全在隨時籌酌相機辦理從前
策妄多爾濟那木扎爾及喇嘛達爾扎皆噶爾丹
策零之子是以准其遣使入覲今彼中紛爭搆釁
皆簒殺之人達瓦齊又非其族類何屑以和好為
言其所屬夷人避亂投誠乃窮蹙來歸自當收留
安置何必阻諸卡外絶其内附之心如或引兵來
追即當守我卡倫無令闌入至所請投降人等拘
其器械馬匹此向來綠旗小見飾詞既許其内屬
自不當示以猜疑使之駭懼看來王進泰不過小
心謹慎之人於邊務機宜未能仔肩重任己傳諭
永常於明年夏秋間親往安西節制調度現在瑪
木特闌入北路卡倫不得不遣人究問已命舒赫
德等前往軍營相機辦理所有先後情節王進泰
未能稔知著將北路軍營奏摺并所降諭旨一併
錄示王進泰知之
戊申
定邊左副將軍成衮扎布覆奏籌辦擒𠞰瑪木
特事宜
成衮扎布奏言臣等奉到十二月十二日
諭旨即嚴飭參贊大臣達青阿由現駐烏里雅蘇台
三千兵丁内挑選一千名同車木楚克扎布米
什克帶領相機擒𠞰瑪木特臣等與副將軍格
勒克巴木丕勒參贊貝勒額林沁等領兵一千
策應但時值隆冬前往阿爾台等處馬力必須
充足請於官備馬六千匹駝三千隻内選馬二
千匹駝一千隻送至烏里雅蘇台接濟再駐防
兵丁向有錢糧其策應之兵請酌量撥給兩月
錢糧俟選撥齊全即令起程前往奏入報
聞
庚戌
侍郎玉保奏報策凌等言語情形
玉保奏言臣於十二月初十日由塔米爾起程
十七日至察罕廋爾扎卜堪遣人傳知來降台
吉策凌策凌烏巴什及宰桑等齊集策凌等各
率所部於十里外迎接恭請
聖主萬安臣等十一月二十三日所奉
諭旨宣示隨以
恩賜策凌等冠服傳
旨賞給並告伊等云我到來後蒙
聖主恩諭爾等未經出痘者不必入京令將軍等曉
示想已知悉策凌等跪泣云噶爾丹策零時我
等即思歸順
大皇帝其時法令頗嚴人心未變今達瓦齊等搆兵
無已俱來調遣不得安生是以歸命
大皇帝久思瞻仰
天顔旋蒙將軍等傳奉
諭旨以口内炎熱我等未經出痘者多若傷一僕從
聖心亦為不忍誠不勝欽感今酌派曾經出痘宰桑
和通巴顔克什克及策凌烏巴什宰桑哈錫塔
策凌孟克宰桑巴圖等十人預備瞻仰
大皇帝天顔我等螻蟻微生毫無補報荷蒙
恩賜衣帽頂戴無極但未得瞻仰
大皇帝心實不安懇祈代奏於明年
聖駕巡幸熱河時俾得遂瞻仰之願等語臣因傳
諭以明年入覲
行在必加爵賞策凌等合掌叩首並詢知策凌年五
十六歲策凌烏巴什年二十五歲又有族叔策
凌孟克因管理巴玉特台吉事務故率班珠爾
塞卜騰等十台吉屬下來投
大皇帝其塞卜騰約會各部更著勤勞祈為轉達
天聽臣即令其將策凌孟克所領戸口數目開列策
凌孟克告稱我所領七百十一戶所屬只一百
十四戶餘俱巴玉特台吉屬人臣伏覩策凌等
感戴
聖恩殊為恭順已著派宰桑和通等四人隨從六人
送至塔米爾預備起程或臣親身帶領於正月
十一日前後到京或委員護送俟與成衮扎布
商酌辦理奏入報
聞
乾隆十九年春正月癸丑
定邊左副將軍成衮扎布奏報侍郎玉保帶領
宰桑和通等於十八年十二月二十五日自軍
營起程赴京入
覲
壬戌
尚書舒赫德奏報分路調遣查拏瑪木特等事
宜
舒赫德奏言臣於十八年十二月十八日自京
起程十九年正月初三日至軍營會同將軍成
衮扎布等將烏梁海闌入卡倫情形與卡倫侍
衛前後呈報文書細加查看始知闌入卡倫者
非止烏梁海尚有準噶爾厄魯特得木齊烏巴
什赤倫哈什哈等應盡行查拏辦理查厄魯特
與烏梁海等原從兩處卡倫而入合於一處今若
先後查拏我兵已出卡倫聲勢張揚必致鼠
竄應將我兵亦分兩路令努三薩喇爾等帶兵
五百名查拏烏梁海瑚圖克等並行文達青阿
等將現帶兵一千名内挑選五百名查拏厄魯
特瑪木特得木齊烏巴什等又派參贊大臣烏
爾登喀爾喀副將軍策登扎卜帶兵五百名出
卡倫接應參贊大臣安崇阿帶兵五百名於附
近卡倫接應現今邊上駐兵三千兩路共調兵
二千僅餘一千放牧馬匹看守營寨外其勢稍
弱臣等於鄂爾昆預備之貝勒策卜登所領兵
一千西喇烏蘇地方預備之副將軍得親扎卜
郡王齊巴克雅喇木丕勒所領兵一千盡行調
至與貝勒策卜登等帶往烏里雅蘇台就近助
威駐劄奏入報
聞
乙丑
議安插降人事宜
尚書舒赫德等奏言查得來降之策凌策凌烏
巴什策凌孟克等應指與游牧地方但準噶爾
之人以種地為業不似喀爾喀蒙古賴畜牧度
日今若令住於推河等處與喀爾喀一同牧放
伊等人衆不得種地不善牧放殊於生計無益
查呼倫貝爾地方與喀爾喀車臣汗之地連界
不但可以種地亦有牧放牲畜之處請即令住
此處將喀爾喀游牧向内略加移徙於新降之
衆久遠有益奏入得
旨軍機大臣議奏尋議厄魯特人等雖知耕種究賴
牲畜度日並非全恃田土種作前呼倫貝爾地
方議令安插歸順厄魯特人等行查該將軍經
傳爾丹奏稱該處駐劄索倫新巴爾虎厄魯特
等人口繁庶牧場牲畜已經孳生若令陸續再
往居住實恐地方狹窄今策凌等戸口甚多呼
倫貝爾地方勢不能容查從前丹津阿喇卜坦
歸順時安插推河洪郭羅阿濟爾罕等處後因
茂海巴濟等逃歸準噶爾方將塞卜騰旺布等
移居喀爾喀河等處推河洪郭羅阿濟爾罕地
方寬廣水草充足若令策凌等居住似為有益
但該處現在有無游牧臣等未能懸擬今既奉
旨派玉保麒麟保前往辦理安插事宜應俟伊等到
軍營之日會同舒赫德將軍大臣等查明定議
奏
聞辦理奏入
上從之
丁丑
尚書舒赫德等奏報參贊大臣達青阿誘擒瑪
木特解送京師
舒赫德等奏言參贊大臣達青阿往拏擅入卡
倫之賊瑪木特先遣侍衛齊克慎蒙固勒等偵
探信息於正月十六日遣人誘致瑪木特達青
阿設計令護軍校德明侍衛布雲布等於瑪木
特來路安設二卡倫守候命公米什克護軍伊
靈阿等各帶領馬步兵埋伏齊克慎等帶領瑪
木特在薩拉布拉克卡倫之外引至達青阿住
處遂將瑪木特等三十五人悉行擒獲臣等查
問明白即行押解赴京但瑪木特係準噶爾守
界之人被我兵擒獲伊等不知瑪木特擅入卡
倫情由或遣人索取亦未可定現令烏爾登將
原帶兵五百名在卡倫附近緊要地方防範居
住將達青阿等撤回奏入
上諭之曰從前降旨原令達青阿領兵前往詢問瑪
木特闌入卡倫情由應以理責其進卡之罪倘呼
之不至或至而心懷不服有所抗拒即以兵力擒拿
今但遣一使曉諭而瑪木特即親身前來並無抗
拒情形達青阿設計誘擒辦理非是且蒙古人内
名瑪木特者甚多並不詢其孰假孰真更極舛錯
達青阿著來京候旨瑪木特恭順聽命著從寬免
其從前冒昧入卡之罪賞給盤費釋放回巢隨
命侍郎玉保於前赴軍營之便中途遇瑪木特解送
赴京即行傳
旨宣諭釋放尋玉保奏稱於鄂倫瑚都克第八臺遇
見侍衛富德等解送瑪木特前來宣諭
恩旨賞給衣帽瑪木特泥首謝
恩即行帶回軍營釋放奏入報
聞
二月甲申
命前鋒統領努三為參贊大臣
丁亥
準噶爾部人伯勒克率衆來降
命賞給安插如例
庚寅
尚書舒赫德等奏報參贊大臣薩喇爾等擒獲
擅入卡倫之烏梁海扎木參等解送京師
舒赫德等奏言正月二十五日薩喇爾努三等
拿獲擅入卡倫之烏梁海得木齊扎木參瑚圖
克等於三十日解至大營臣等即交與侍衛楊
格等解送京師於二月初一日自扎卜堪起程
奏入得
旨薩喇爾等擒獲烏梁海扎木參等不必送至京師
著於烏里雅蘇台牢固圈禁俟烏梁海事定再行
具奏辦理復
諭軍機大臣曰據尚書舒赫德等奏稱薩喇爾領兵
前往科卜多地方薩喇爾擒拏得準噶爾烏梁海
得木齊扎木參收凌伯克博羅特等努三亦將得
木齊瑚圖克擒獲薩喇爾感戴朕恩遵奉指示領
兵前往烏梁海擒獲扎木參等無忝任使甚屬可
嘉若如達青阿誘擒瑪木特則甚虧大國體統矣
薩喇爾著加恩補授内大臣努三去時原有畏葸
之意曾降旨訓飭此次擒拿瑚圖克尚屬奮勉自
可寬宥前愆貝勒額林沁公恭格敦丹策登薩木
丕勒等協同效力亦屬可嘉著交部議叙
丁酉
命軍營大員有事自行封進無庸詳報將軍轉奏
尚書舒赫德等奏報招諭烏梁海情形
先是有
旨令將軍大臣等於薩喇爾等查拏瑚圖克等之便
招諭準噶爾烏梁海如未投順即行驅逐於阿爾
台以外至是舒赫德等奏言據參贊大臣薩喇爾
文稱二月初一日我等放回之收凌朔岱訥庫
勒等十人得領被擒之得木齊扎木參等兄弟
妻子赴軍營告稱收凌朔岱放回時向宰桑雅
爾都得木齊阿茂海告知扎木參等因擅入卡
倫大兵前來擒拏如知罪投順即奏明
大皇帝令住原游牧處加恩安撫如不投順則逐往
阿爾台以外阿茂海差人告知五宰桑一面安
慰驚慌之烏梁海等一面令收凌朔岱同訥庫
勒等來見大人懇請如逐往阿爾台以外則我
等無游牧之地今情愿投順懇令在烏蘭古木
至克木克木齊克地方居住我等向訥庫勒等
云汝等誠心投順即進我卡倫在特斯河游牧
若在克木克木齊克地方居住乃卡倫外地倘
有追兵難以照看據訥庫勒又再三懇求不願
在特斯河游牧我等因向訥庫勒云汝速回告
汝宰桑如欲投順親自前來不則即將汝等驅
逐阿爾台以外如此諭遣而去臣等竊思伊等
宰桑並未前來只差訥庫勒等傳語又將自烏
蘭古木至克木克木齊克地方居住之說再三
固請克木克木齊克乃與阿爾台北面烏梁海
居住相近在我卡倫之外是雖有投順之名轉
與伊等烏梁海一處居住觀此則伊等非真心
投順可知續又據薩喇爾文稱烏梁海等知我
兵在卡倫切近雖有投順之心實懼兵威遲疑
不進亦未可定且據卡倫侍衛告稱阿睦爾撒
納有來降之信烏梁海等亦皆知此事我等公
同商議將兵向内緩撤於卓克索地方揀形勢
處劄營居住卓克索乃各路總口烏梁海若前
來投順辦理甚易并接應阿睦爾撒納邀截追
兵一切皆便已於二月初四日自科卜多河口
起身前往卓克索等語臣等又將各處卡倫侍
衛呈報文書一一查看大約烏梁海等聞達瓦
齊復作台吉未肯投順又因懼我兵威紛紛避
匿一時難以收服臣等酌議此處烏梁海宰桑
都塔齊鄂哈什等與準噶爾烏梁海連界居住
年久彼此互相往來若遣人令都塔齊等明白
曉諭準噶爾烏梁海等仍一面令薩喇爾等領
兵驅逐如此庶可全行收服奏入
上諭之曰據舒赫德等奏準噶爾達瓦齊復作台吉
烏梁海等不願歸順一時難以收服已令薩喇爾
暫住卓克索地方宣揚兵勢另籌辦理等語舒赫
德等前後所奏情形竟未諭辦理此事之旨朕不
解舒赫德何以至此前令將烏梁海收降招服者
非因達瓦齊訥默庫濟爾噶爾彼此搆釁乘亂而
始辦也特因烏梁海等追逐策凌直入我卡倫若
不懲治必致肆意妄行且烏梁海等亦緣近處阿
爾台之内故得侵犯我卡若驅之於阿爾台之外
雖欲侵犯豈能猝至是以令於此時或許歸降或
行驅逐一經辦定於地方長久有益原與達瓦齊
之復作台吉與否全無關涉無論此時達瓦齊與
訥默庫濟爾噶爾内亂之時即使噶爾丹策零尚
在遇此機會亦當為廓清地方從長辦理更有何
疑朕曾降旨軍營將軍大臣毋得偏執已意致令
薩喇爾辦理周章今觀此奏豈非故掣其肘乎若
謂薩喇爾馬力疲乏即令其在駐劄處暫為休息
未始不可達瓦齊復作台吉之處何必齒及此尤
朕所不解也再瑪木特已經釋放伊若感恩自必
來歸如不歸誠必將此事告知伊台吉其台吉豈
肯晏然即已勢必遣使前來索取逃人策凌等彼
時非發兵征討更無善策在舒赫德等以為既將
瑪木特釋放若扎木參等亦照此釋放便可無事
獨不思堂堂天朝有如是辦理之法乎今準夷正
值力弱舒赫德尚如此畏怯若遇彼猖獗時伊等
不過收入喀爾喀一籌莫展而已俟烏梁海辦竣
之後瑪木特若不來歸亦必一律辦理今應如何
防範瑪木特之處亦宜預為留心此時惟遵朕屢
次所降諭旨飭諭薩喇爾悉心妥辦舒赫德尚再
行從中阻撓决不寬恕其罪
癸卯
命揀選察哈爾兵及新降厄魯特等發往軍營調遣
上諭軍機大臣曰内大臣薩喇爾向尚書舒赫德寄
信轉奏請派厄魯特兵五百名或一千名發往軍
前調遣此次薩喇爾辦理招諭驅逐烏梁海事務
頗屬奮勉但軍營將軍大臣等劄付不合機宜以
致薩喇爾等辦理掣肘亦未可定厄魯特策凌等
新降之人即行調遣亦無不可然其游牧尚未指
定伊等内倘有無知小人或致逃竄於事無益著
舒赫德會同薩喇爾策凌策凌烏巴什等商議將
伊屬下最可信之塞卜騰等台吉宰桑酌派數員
領兵一二百名再令御前侍衛永柱會同總管阿
敏道揀派察哈爾八旗兵五百名帶領交與薩喇
爾為招諭驅逐烏梁海之用今春馬匹臕欠之時
雖不可急行但薩喇爾係熟悉此路之人相機行
事務期迅速成功不必照將軍大臣等所飭固執
而行將此傳諭薩喇爾知之
乙巳
準噶爾烏梁海庫本來降
命賞給安插如例
平定準噶爾方略正編卷一
