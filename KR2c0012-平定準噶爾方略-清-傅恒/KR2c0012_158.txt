平定準噶爾方略續編卷十九
乾隆二十七年冬十月乙巳
命設總管伊犂等處將軍以領侍衛内大臣公明瑞
補授
上諭大學士曰伊犂為新疆都會現在駐兵屯田自
應設立將軍總管事務昨已簡用明瑞往膺其任
著授為總管伊犂等處將軍所有勅印旗牌該部
照例頒給
諭科卜多辦事參贊大臣扎拉豐阿建造城垣事宜
上諭軍機大臣曰扎拉豐阿奏稱科卜多屯田需用
青稞籽種一百石尚可向蒙古游牧貿易之商民
等購買不須運送等語科卜多既有内地商民行
走將来生聚必繁今伊犂等處俱建造城堡若照
例興工甚屬有益科卜多所有舊城基址既稱地
形卑濕著𫝊諭扎拉豐阿伊現在安營於科卜多
之南哈勒巴山即於該處擇高燥之地計可容兵
民若干不必過為寬大派屯田綠旗兵從容興築
其如何辦理工程之處會同成衮扎布酌議具奏
諭伊犂將軍明瑞等以訪察烏梁海搶掠情形曉示
哈薩克
上諭軍機大臣曰成衮扎布奏稱阿桂等前奏烏梁
海搶掠哈薩克馬匹奉旨查詢即派侍衛明成同
烏梁海内大臣察達克至阿勒坦淖爾總管扎喇
那克處詳悉訪察俱稱哈薩克前經搶掠我等牲
隻什物俱蒙恩索還其所掠俄羅斯烏梁海宰桑
庫克新等之物並未給還是以伊等報復曾搶哈
薩克牧羣二次等語看来情形已自明晰著𫝊輸
明瑞遇哈薩克人等即以所訪緣由明白曉示若
哈薩克欲給還牧羣當向俄羅斯索取與内附之
烏梁海等無涉
己酉
諭定邊左副將軍成衮扎布等辦理烏梁海事宜
上諭軍機大臣曰成衮扎布奏搶掠哈薩克馬匹之
烏梁海庫克新係平定準噶爾後逃入俄羅斯者
據内大臣察達克云辦理伊等頗易但恐與俄羅
斯啟釁未敢擅便等語庫克新等假我烏梁海之
名搶掠哈薩克馬匹情甚可惡且伊等前曾歸附
後又隨郭勒卓輝等逃入俄羅斯理應問罪今察
達克等既願辦理甚屬妥協何必復生疑慮著𫝊
諭成衮扎布如察達克等果欲前往除擒獲為首
人等送来軍營其餘俱給與伊等管轄所有俘獲
即交伊分賞效力人衆事竣後朕仍加以賞賚但
須慎選幹練之人前往辦理即將此曉示察達克
等知之
庚戌
命駐防效力人員均照北路軍營之例辦理
上諭軍機大臣曰海明等奏稱此次換班官兵有健
銳營前鋒參領納晉泰等六員係乾隆二十三年
隨征效力後又留駐防二年驍騎校布勒庫等十
二員亦效力五年請旨議叙以示鼓勵等語大功
告成凡換班官兵俱係駐防非出兵可比即有分
外出力人員特請議叙不過量拔一二以勵其餘
若概行保送則缺少人多亦與伊等無益此次所
奏尚係出兵人員納晉泰等六員著送部引見布
勒庫等十二員著以應陞之缺即用嗣後如專係
駐防人員俱照北路軍營之例辦理可𫝊諭駐劄
厄魯特回部各大臣等知之
壬子
議給伊犂將軍
勅書開載職掌事宜
軍機大臣奏言欽奉
諭旨於伊犂設立將軍查各處駐防將軍其職掌大
略相同惟新疆當戡定之初一切管轄地方調
遣官兵自應酌定成規臣等謹查伊犂為新疆
總滙之區既經設立將軍凡烏魯木齊巴里坤
所有滿洲索倫察哈爾綠旗官兵皆聽將軍總
統調遣至回部與伊犂相通自葉爾羌喀什噶
爾以至哈密等處駐劄官兵亦歸將軍兼管其
地方事務有各處駐劄大臣仍照舊例辦理再
葉爾羌喀什噶爾等回城皆在邊陲如有應調
伊犂官兵之處亦准各處大臣咨商將軍就近
調撥臣等擬開明職掌載入
勅書奏入
上從之
丁巳
以誤辦換班撤回官兵軍装
訓飭喀什噶爾辦事尚書永貴等
上諭軍機大臣曰永貴等奏稱喀什噶爾換班撤回
之健銳營官兵辦給馬駝帳房等件又整理弓矢
撒袋鳥鎗火藥委副都統品級富虎帶領起程等
語此等撤回官兵不過照常来京且道路久屬清
靜並無嗎哈沁何必特行辦給軍装撤回者既如
此辦理則前往換班更當何如永貴此次所辦殊
為不曉事理嗣後宜加酌量可𫝊諭知之
十一月辛酉
命設伊犂等處參贊領隊大臣等
上諭大學士曰伊犂等處已授明瑞為將軍自應設
參贊領隊大臣協同辦事伊犂參贊大臣著愛隆
阿伊勒圖補授領隊大臣著五岱補授愛隆阿五
岱賞銀各一百兩馳驛前往伊勒圖亦由喀什噶
爾調赴伊犂所遺領隊副都統員缺著揚桑阿補
授協同永貴辦事
命議叙伊犂督辦屯田綠旗官員
上諭軍機大臣曰阿桂奏本年伊犂屯田綠營官員
所種禾苗為田鼠傷損較去年收成分數稍為歉
薄計一夫所獲尚有二十餘石等語屯田稍被災
傷而收穫尚未甚歉薄所有承辦官員頗能勸課
著加恩交部議叙
諭内大臣尚書都統阿桂等辦理哈薩克事宜
上諭軍機大臣曰阿桂明瑞奏稱哈薩克人等性本
頑愚不可以理論今春將拏獲伊等頭目及所有
牲隻給回伊等轉謂大皇帝矜憐我等不行治罪
復来塔爾巴噶台山陰之哈爾巴哈等處游牧似
應示以兵威来春擬同領隊大臣二員分為三路
領兵前往驅逐多收其屬人牲隻釋放二三人令
致書阿布賚其牲隻竟不給還以示懲創等語哈
薩克等貪得無厭仍行越境游牧理應加以懲創
但自明瑞外領隊之伊勒圖鄂津伍彌泰等俱未
為諳練軍務今授愛隆阿伊勒圖為參贊大臣五
岱為領隊大臣計伊等前抵伊犂已屆領兵驅逐
之期明瑞與愛隆阿五岱分路前往酌派伊勒圖
鄂津伍彌泰隨行學習此次重懲越境人等哈薩
克所屬或生畏懼貿易者少或糾衆為匪以圖報
復俱未可定然亦不得因此自生顧慮遂爾姑息
從事至塔爾巴噶台等處雖未便即駐滿洲綠旗
兵丁似應將厄魯特兵酌令駐劄防守著𫝊諭明
瑞等將来驅逐哈薩克後作何移駐厄魯特兵丁
之處會同妥議具奏
内大臣尚書都統阿桂等疏奏體訪烏默爾情
形
阿桂等奏言臣等遵
旨體訪哈薩克使人烏默爾因何願来伊犂居住緣
由隨令侍衛碩通訪問與烏默爾相識之厄魯
特等據稱烏默爾係厄魯特人伊父在噶爾丹
策零時曾唆使厄魯特等騷擾哈薩克與其部
衆有怨阿布賚因係伊妻弟恐被傷害特遣為
使等語臣等看阿布賚所奏與體訪情形相符
其請人往迎亦係求為護庇之意但哈薩克人
等多疑若以為烏默爾復居伊犂恐效前此所
為途間或加以侵掠亦有關係臣等議於来年
三月内酌遣數人至邊界守候烏默爾令其帶
回伊犂并乘阿布賚遣信之便先行札知奏入
報
聞
乙丑
命新疆賫
貢員弁不得騷擾所過地方
上諭大學士曰新疆所進貢物經由各該省州縣境
内行走住宿地方有司自當加意照料護送若應
付不時致有褻越固非奉上之道如已照例供給
全無玩悞而賫送人等轉有意藉端騷擾則斷不
可蓋此等微末員弁罔識事體或不過以鵰鷹犬
馬之類過事矜張於應給夫馬廪給之外多方需
索地方官因係貢物不敢與校而新疆貢獻歲以
為常設將来驛使踵轍為日正長滋累何所底止
此風斷不可長倘有此等滋擾之人該督撫等不
行據實參奏一經察出決不稍為寬宥可速諭沿
途各督撫知之
命優卹病故之伊犂總兵官金梁以葉爾羌總兵官
汪騰龍接辦屯田貿易事務
上諭大學士曰金梁自補授總兵以来雖未著有戰
功而駐劄伊犂於一切屯田貿易事務辦理俱屬
黽勉今聞溘逝殊堪憫惜著加贈提督銜賞銀一
千兩料理喪事以示優卹並著楊應琚於伊子中
擇年長者一人送部引見候朕降旨加恩伊犂屯
田貿易諸事甚屬緊要著葉爾羌總兵官汪騰龍
速行接辦葉爾羌現有駐劄大臣可不須總兵官
駐劄著楊應琚於副將内揀選一員前往辦事
戊辰
命將賞查還搶掠霍罕馬匹之布魯特比沙巴圖等
上諭軍機大臣曰永貴等奏霍罕額爾德尼使人巴
巴什克稟稱伊處貿易人沙薩伊特有馬八十匹
為布魯特之薩魯部人掠去隨飭噶岱默特往查
其頭目沙巴圖聞信即盡行取出交還等語布魯
特等互相掠奪亦事之所有沙巴圖一聞查取之
信即行遵照辦理甚屬恭順著𫝊諭永貴等酌量
給賞以示鼓勵噶岱默特奉委查辦亦能實心奮
勉俱著一體賞賜
命酌定新疆市㕓園圃租額
上諭軍機大臣曰旌額理等奏稱烏魯木齊挈眷屯
田民人陸續前来其貿易人等亦接踵而至計開
設市肆五百餘間開墾菜圃三百餘畝請酌量定
額收租以充公用等語烏魯木齊安插兵民漸多
貿易人等皆藉官地以謀生計理應稍收租價俾
公費有餘即如所奏辦理至伊犂及葉爾羌等城
有似此者自當一體查辦著𫝊諭將軍大臣等將
各城商民所居酌定租額既有禆公用亦可就便
稽查約束至厄魯特回人向無此例不得藉端巧
取
辛未
喀什噶爾辦事尚書永貴等疏奏修築新城工
竣
永貴等奏言前因喀什噶爾舊城頗狹大臣官
兵等俱駐劄郊外經臣等奏請修築新城於本
年四月初一日興工至八月告竣計四門周圍
二里五分版築尚屬堅固九月又造成倉庫房
屋七十八間所有官兵及錢糧軍装俱遷移新
城其舊城回人照舊居住至臣等辦事公署共
四百餘間原有波羅泥都等入官房屋移至新
城改建冬春之間亦可竣事其兵丁營房木料
一時難以凑集據衆伯克等情願捐助木料三
百間甚為懇切臣等擬允其所請俟交收全完
將税款盈餘酌量賞給以示體卹奏入得
旨新城距舊城道里遠近及駐劄處所俱著繪圖呈
覽
命停給回城換班兵丁駝隻
上諭軍機大臣曰永貴新柱等俱因換班兵丁帶来
駝隻設法辦理永貴請留給本人加意牧放新柱
請分給臺站牧放等語看来回地不宜駝隻從前
倒斃者頗多今又留該處牧放不數年間徒至傷
損伊犂現在牧厰與駝隻相宜著𫝊諭永貴等將
所有駝隻或今冬或来春草生時派兵緩行送往
喀什噶爾葉爾羌俱距伊犂不遠若有需用亦無
難調取再換班兵丁原非征戰可比嗣後不必給
與駝隻著𫝊諭楊應琚照給與駝隻分例或騾頭
車輛酌量辦給以資䭾載
丙子
諭伊犂將軍明瑞等辦理哈薩克事宜
上諭軍機大臣曰昨明瑞等奏稱哈薩克復来塔爾
巴噶台一帶游牧請於来春前往驅逐收其人口
牲隻業經降旨允行但近據旌額里等奏左部哈
薩克努爾賚遣使入覲又有烏爾根齊城哈爾卜
竒齊玉斯别部之巴圖爾亦遣使前来伊等因見
右部哈薩克等入覲得霑恩賞故相率倣傚念其
遠来歸附自必照例宴賚是来春正值伊等内向
之時忽聞收其游牧恐外藩愚頑轉生疑懼即遲
至明年冬後年春再行驅逐亦無不可著𫝊諭明
瑞等將收取牲隻之處暫停辦理仍照前次曉示
逐回
甲申
諭定邊左副將軍成衮扎布等辦理烏梁海庫克新
事宜
上諭軍機大臣曰扎拉豐阿奏稱烏梁海内大臣察
達克等自備資斧前往辦理庫克新伊亦領兵五
十名前往偵探策應等語此次察達克辦理庫克
新因庫克新原係伊部落人等逃入俄羅斯又指
伊等名目為匪是以自請往辦原不藉扎拉豐阿
之助乃伊復請自行領兵前往徒覺張皇於事無
益著成衮扎布等速行𫝊諭停止
申諭喀什噶爾辦事尚書永貴等尋常貢物不必特
派人員賫送
上諭軍機大臣曰永貴奏稱外藩所市鷹犬等物及
回人等貢獻者因為數頗多特交護軍參領松年
由驛馳賫等語近因新疆賫送官物或有鷹犬之
類官兵等藉端騷擾曾降旨命督撫等查參又軍
機大臣議嗣後新疆年貢仍由驛馳遞其隨時微
物如鷹犬之類俱於賫送金玉之便附来俱經准
行著𫝊諭永貴等此等尋常貢物不必多為購辦
或有需用候行文知會再為附便賫送不必特派
人員以致滋擾仍通諭各駐劄大臣知之
丁亥
諭定邊左副將軍成衮扎布等辦理哈薩克事宜
上諭軍機大臣曰成衮扎布等奏烏梁海散秩大臣
圖布慎之子伊蘇特在額爾齊斯河渡口見有兵
馬旗纛蹤跡此處向係哈薩克行走之路恐因伊
等牧羣被烏梁海竊取或如巴魯特之計圖報復
亦未可定自當加意防範等語察達克等曾請自
行辦理烏梁海庫克新今既有此等蹤跡當候信
息明確酌量行止昨扎拉豐阿奏請領兵策應察
達克等已諭令不必前往此次非專辦庫克新可
比著扎拉豐阿同察達克等前往於偵探策應之
處自可相資為用再成衮扎布奏伊犂撤回索倫
兵現在扎布堪過冬著𫝊諭成衮扎布有調用伊
等之處不過辦給馬匹亦屬便易但此事究係𫝊
聞仍俟查詢明確即行具奏
十二月辛夘
諭黑龍江將軍國多歡等查奏安插伯什阿噶什屬
人生計
上諭軍機大臣曰前因伯什阿噶什身故將伊弟達
瓦濟特子博東齊姪布魯特及所屬四十餘人移
往通肯呼裕爾安插今已數年未知伊等生計若
何著𫝊諭國多歡等查明奏具
壬辰
喀什噶爾辦事尚書永貴等疏奏酌定回人備
借倉榖事宜
永貴等奏言據公品級阿竒木噶岱默特等呈
衆伯克及屬人等願出榖一千石就城市村莊
附近收貯借給貧人嗣後每遇豐年請照此辦
理即交伯克等掌管設立檔册以稽出入并懇
酌定章程以垂永久等語臣等伏覩我
皇上仁化感孚回人等亦知樂善好施之事既出自
公請毫無勒派而於貧人生計有益因量加奬
勸并酌定出納條例令其遵守奏入報
聞
丙申
諭葉爾羌辦事都統侍郎新柱等辦理呢雅斯伯克
事宜
上諭軍機大臣曰新柱等奏稱克什米爾之呢雅斯
伯克遣其頭目固爾班伯克賫進奏章據譯稱呢
雅斯伯克係喀什噶爾人在扎那巴特居住因亂
遷於克什米爾葉爾羌等各城回衆在彼者約四
五百戸俱願内向遷移呢雅斯伯克因率其頭目
入覲并欲取克什米爾以獻復書令其遠行入覲
再定取克什米爾之策又恐將来不取克什米爾
則伊心生悔懼請於入覲時將伊留京等語呢雅
斯伯克本係喀什噶爾之人懷土思遷原可聽其
自便至入覲之後作何辦理臨時自當指示若無
故拘留不遣即在厄魯特回部未定之先朕亦不
肯出此如謂不允所請或有悔懼之心亦當留心
察看俟其形跡顯露再行辦理豈有遽為逆億之
理至新柱等以克什米爾路遥中隔土默特鞭長
莫及且為愛烏罕愛哈默特沙所有伊現在歸附
不必辦理所見尚是但業已不辦則書中所云俟
入覲後再定語涉相欺亦屬失體今因爾班伯克
既在葉爾羌守候著𫝊諭呢雅斯伯克許其入覲
候旨不必言及克什米爾之事俟呢雅斯伯克率
衆来歸即為整装入覲俟召見後再降諭旨
戊戌
諭喀什噶爾辦事尚書永貴等辦理霍罕拔達克山
各事宜
上諭軍機大臣曰永貴等奏稱霍罕額爾德尼伯克
遣使呈書叙述前後情事内如呼瓦特係呼什齊
布魯特舊為喀什噶爾阿竒木後被額爾德尼殺
害伊弟納喇巴圖近日来投曾奏准安插額爾德
尼若慮其造言離間情見乎辭又如鄂斯等處本
布魯特故地額爾德尼乃飾辭以為已有但書中
倘有給還之意已復書嚴飭遣拕穆齊圖等往諭
若有抗拒情形即請備兵征討等語霍罕額爾德
尼伯克與布魯特雜處互相侵奪亦所時有伊自
内附以来尚屬恭順即所叙各情事亦未至關係
重大永貴等喻以情理自必遵行可以無須用兵
萬一必須用兵永貴亦祇可辦理軍務其領隊進
𠞰仍須愛隆阿五岱前往伊等業已派赴伊犂著
𫝊諭永貴等候額爾德尼回音相機辦理又
諭曰永貴等奏詢問從拔達克山来投之回人阿卜
都喇伊木等知波羅泥都妻子現隨摩羅巴喇特
摩羅密諾羅斯二人度日又據素勒坦和卓禀稱
素勒坦沙親信之密爾咱色得克與伊相好昨曾
致書通問擬於素勒垣和卓覆書之便作為己意
令密爾咱色得克開導素勒坦沙將波羅泥都妻
子送出若仍在遲疑即遣素勒坦和卓前往索取
等語此事前經新柱額敏和卓籌辦今所奏尚屬
可行但昨已命素勒坦和卓往愛烏罕辦事永貴
諒亦遣令前来俟到京請訓前往愛烏罕順道至
拔達克山索取波羅泥都妻子甚屬近便著𫝊諭
永貴等知之
庚子
命改鑄阿爾台烏梁海左右翼總管印信
上諭軍機大臣曰成衮扎布前經奏請鑄給烏梁海
總管察達克等印信軍機處覆准頒行今成衮扎
布請將阿爾台烏梁海等作為兩翼分管游牧著
鑄給烏梁海左翼總管印一顆給與察達克其圖
布慎係專管右翼亦著鑄給總管印信一顆所有
察達克原領阿爾台烏梁海七旗總管之印即行
繳銷
辛丑
申諭喀什噶爾辦事尚書永貴等嚴飭霍罕額爾德
尼伯克
上諭軍機大臣曰據永貴等奏霍罕額爾德尼伯克
所覆書札謂前遣使人奉有諭旨稱伊為汗且以
喀什噶爾嶺為界似此種種謬妄皆永貴等從前
給伊之書詞氣懦弱所致著𫝊諭永貴再行發書
嚴飭云向来寄爾之書俱稱伯克何得妄自稱汗
又何嘗奉有喀什噶爾嶺為界之旨爾意以大皇
帝諭旨我等俱不得見豈知凡有關係外藩事宜
俱𫝊諭我等知之何得妄行編造嗣後往来書札
惟以恭順信實為主不可仍蹈故轍致取罪戾又
書内所稱呼什齊們都斯人等在鄂斯地方掠奪
九人什物其喀什噶爾五人之物已經索還惟霍
罕四人什物馬匹並未給發請向布魯特索取等
語是否確實併著查明具奏
乙巳
伊犂將軍明瑞等疏奏撥給烏魯木齊屯田牛
隻
明瑞等奏言十一月十二日准旌額理等咨稱
烏魯木齊屯田多以哈薩克馬匹耕作雖比牛
較駛而性不相宜每致勞傷倒斃不若用牛之
便今本處僅有牛六百餘隻因阿桂歸途之便
相商據云伊犂有牛二千餘隻似可通融辦理
等語臣明瑞等查伊犂現有牛三千三十餘隻
除歸入孳生牧羣及老弱病廢外其餘一千九
百餘隻計以一千隻屯田尚餘九百餘隻於該
處屯田有益請俟来春雪消時派員加意牧放
解送無悞農時奏入報
聞
庚戌
命賞參將馬虎副將職銜承辦伊犂屯田事務
上諭大學士曰楊應琚奏伊犂屯務現在需員辦理
而陕甘總兵副將内熟諳田功者甚少惟西安城
守營參將馬虎曾於闢展等處屯田四載妥協幹
練堪以派往等語馬虎著賞給副將職銜令於明
歲帶領換班兵丁前赴伊犂承辦屯田事務其西
安城守營參將並著暫停開缺俟有陕甘副將缺
出請旨補用
壬子
命布政使納世通往代尚書永貴
上諭軍機大臣曰永貴辦事日久著納世通前往更
換現在納世通照看入覲回人前来俟来年帶領
伊等各回本處後再往喀什噶爾更換永貴回京
癸丑
諭葉爾羌辦事都統新柱等辦理拔達克山事宜
上諭軍機大臣曰新柱等奏稱拔達克山素勒坦沙
統衆搶掠博洛爾游牧圍困城池博洛爾沙瑚沙
默特情急求救已遣使將素勒坦沙嚴行斥責若
仍不肯止息即當領兵問罪留額敏和卓辦事等
語拔達克山博洛爾俱已歸順同為臣僕素勒坦
沙不知守分託言欲報舊仇博洛爾因而情急請
救若置之不問其何以服衆心如斥責不從自當
進𠞰但新柱向未歴練戎行額敏和卓頗悉回部
情事自當同往葉爾羌已有鄂對何必留伊辦事
即至拔達克山若必須用兵葉爾羌官兵甚少昨
已派愛隆阿五岱前往伊犂即於彼處派出滿洲
索倫察哈爾兵千餘名厄魯特兵數百名撥給馬
匹合之葉爾羌等處官兵以三千人為率始能集
事現在霍罕額爾德尼亦有占據額德格納游牧
之事當量其輕重緩急相機行止新柱額敏和卓
督辦軍務愛隆阿五岱領隊進𠞰其和衷商㩁妥
協辦理併𫝊諭明瑞永貴等知之
葉爾羌辦事都統新柱等疏奏遣使拔達克山
情形
新柱等奏言臣等遣伯克薩里等曉示素勒坦
沙又將来使噶巴尼雅爾斥責遣使正在束装
奉到索取波羅泥都妻子
諭旨臣等因素勒坦沙有侵擾博洛爾一事嚴行斥
責原欲其送出波羅泥都妻子以自贖臣額敏
和卓又密行寄書令其悔罪獻俘但前項情事
薩里等尚未深悉或素勒坦沙問及而伊等不
知則又徒勞往返臣等公議與其密為開導不
若顯行索取遂向薩里等及該来使詳悉曉示
并云收取波羅泥都妻子時須詳加辨驗以防
詐偽葉爾羌識波羅泥都妻子之人甚多若辨
驗不實則素勒坦沙之罪更重不能再邀寬免
該使叩首敬聽臣等始遣令起程奏入報
聞
烏魯木齊辦事副都統旌額里等疏奏撤回駐
劄昌吉副都統
旌額里等奏言查烏魯木齊屯田係陸續舉行
而羅克倫昌吉又在其西是以駐劄領隊大臣
今伊犂既建造城堡昌吉距烏魯木齊頗近所
築城垣已駐劄安西提標又營移眷之兵其屯
田事務即交該副將管理請將駐劄昌吉之副
都統永瑞撤回烏魯木齊與臣等一同辦事奏
入報
聞
甲寅
命移凉州莊浪滿洲兵及揀選索倫察哈爾餘丁駐
防伊犂
上諭軍機大臣曰前因準夷未平凉州莊浪等處為
西陲衝要故將西安駐防之滿洲蒙古漢軍兵丁
派出數千名分地駐防今大功告成巴里坤以西
皆成内地凉莊既非邊徼而該處並無行圍習藝
之所以致兵丁怠惰偷安俱歸無用現在伊犂建
造城堡設立將軍駐防屯田與其三年一次派兵
更番戌守何如即以凉莊兵丁挈眷遷移較為省
便至内地之京口杭州等處亦不必多駐官兵從
前漢軍人等原准其出旗撥補綠旗兵缺此二處
兵丁亦應照例裁汰撥補將所出額缺分例揀選
索倫察哈爾餘丁派往伊犂駐防庶糧餉不致虚
縻而伊等得以及時效用差操得所為國家增一
勁旅著軍機大臣將凉州莊浪官兵作何挈眷遷
移及裁汰京口杭州駐防揀選索倫察哈爾餘丁
派往伊犂之處詳密定議具奏
乙卯
諭喀什噶爾辦事尚書永貴等辦理外藩事宜
上諭軍機大臣曰永貴等奏霍罕額爾德尼占據額
德格納游牧若遷延不還勢須問罪今新柱等又
有辦理拔達克山之舉應請將霍罕之事暫緩等
語所見尚是伊等駐劄之兵合計祇七八百名必
須派調伊犂官兵方可集事但外藩彼此爭閧亦
事所常有馳書斥責自當遵奉指揮即其間未能
全如約束而於大體不失亦可相機行止伊等惟
遵照節次諭旨妥協辦理併𫝊諭新柱明瑞等知
之
丁巳
愛烏罕使人和卓密爾哈拔達克山使人阿卜
都里咱霍罕使人巴巴什克哈薩克烏爾根齊
部使人塞德克勒竒齊玉斯部使人烏克巴什
頗拉特回部喀什噶爾諸城三品阿竒木伯克
阿克伯克等入
覲恭值
上詣
太廟行祫祭禮於
午門前跪迎
聖駕
上御重華宫
召見
賜茶
賚冠服有差
平定準爾方略續編卷十九
