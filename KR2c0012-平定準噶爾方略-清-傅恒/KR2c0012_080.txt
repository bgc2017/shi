平定準噶爾方略正編卷二十六
乾隆二十一年春三月庚辰
命陜甘兩省滿洲各營借墊銀兩分年扣還
上諭大學士曰陜甘兩省辦理軍需以來所有駐防
滿營辦解馬匹及裹帶料草等項頗多借墊例應
於餉銀内扣還但念陜甘上年收成歉薄糧價未
免稍昂各兵應領糧餉若一時抵扣生計必多拮
据伊等趨事急公宜加優䘏著西安寧夏涼莊各
將軍將該營借墊數目核實奏聞准其暫借司庫
銀兩先行彌補分作三年扣還歸欵以紓兵力
諭陜甘總督黃廷桂辦理瓜州回民事宜
上諭軍機大臣曰據黃廷桂奏吐魯番地方並無蒙
古居住瓜州回民各願遷回並稱向與準噶爾交
納方物即作每年貢賦等語瓜州回民遷回吐魯
番一事前已降旨俟策楞兆惠於軍務凱旋之便
先將吐魯番地方情形會同查勘定議辦理今雖
據額敏和卓繪圖呈覽著傳諭黃廷桂仍遵前旨
曉諭回民今年仍令暫住瓜州俟策楞等查勘後
再為辦理至伊等進貢方物若原係噶爾丹策零
之人今伊犂既定自應充作貢賦如係噶爾藏多
爾濟及巴雅爾等所屬此番遷回故土應仍歸伊
等管轄方為允協統俟查勘後妥辦
命授侍衛丹津為散秩大臣赴察哈爾游牧
上諭軍機大臣曰侍衛丹津此次辦理訥默庫之事
甚屬出力著加恩授為散秩大臣賞銀一百兩歸
於察哈爾正藍旗安置仍交該總管照從前安置
厄魯特之例賞給産業牲隻其牲隻未滋生之前
並賞給口糧一年至丹津所屬戶口及歸併居住
之兄弟等並著阿蘭泰等查出同此次賞給訥默
庫之二十戶人等一并送至察哈爾安插
壬午
諭定邊左副將軍哈達哈等辦理烏梁海事宜
上諭軍機大臣曰據哈達哈等奏詢問德善遣往哈
薩克中途為烏梁海等阻止退回各情節伊言語
支吾不能指出實情等語從前德善聞烏梁海等
謠言不察虚實即行退回朕即知其怯懦無能是
以將伊革職自備資斧仍隨順德訥前往哈薩克
效力贖罪今觀此奏則烏梁海等原不敢遽萌阻
止之念特因德善退縮不前伊等始得逞其無稽
之談德善即甘受其欺紿遽行退回如果烏梁海
等敢於阻止何以遵檄即辦給馬匹口糧且德善
果奮勉前往即伊等有意阻止亦斷不為所惑也
前已令青衮雜卜策布登扎布等領兵前往辦理
烏梁海等著即行諭知將起意阻止德善之人查
明從重治罪其餘並著寬免此等烏梁海原屬無
知不過使知所警懼足矣再宰桑固木扎卜亦係
遣往哈薩克之人伊遵噶爾藏多爾濟所諭令所
屬烏梁海等將應行交納一年税賦辦給馬匹以
為遣往哈薩克之用於此見噶爾藏多爾濟誠心
籌辦實屬可嘉今因德善中途退回與固木扎卜
無涉且現已另派侍衛順德訥前往無庸固木扎
卜與之同行著即由彼處遣回游牧傳旨奬諭噶
爾藏多爾濟其所屬烏梁海等應納税賦仍著噶
爾藏多爾濟收取
參贊大臣達爾黨阿疏奏遣送回人總管阿底
斯等前往伊犂事宜
達爾黨阿奏言前據參贊大臣兆惠等將回人
總管阿底斯侍衛岳蘇卜阿卜都喇伊木等送
至軍營現在已至臣駐劄處查伊犂回人俱係
阿底斯戚屬宜遣往將軍策楞處令其招降回
衆是以即於二月十六日起程前往又從前侍
衛第瑪帶領前來之厄魯特公塞卜騰等亦應
遣赴將軍策楞處或令仍回游牧或令隨營行
走今亦陸續前來一併令其前赴策楞軍營惟
散秩大臣齊巴克係塔本集賽大宰桑暫留臣
營辦事奏入報
聞
都爾伯特台吉伯勒克卒
命伯勒克之子多底巴承襲都爾伯特扎薩克一等
台吉
癸未
命授收楞額錫喇為藍翎侍衛
上諭軍機大臣曰策楞等查出擒拏宰桑察衮係哈
薩克錫喇之收楞額沙喇具奏請旨錫喇拏獲賊
人奮勇效力著加恩授為藍翎侍衛賞銀五十兩
命授訥默庫宰桑察罕鼐濟等為三等侍衛
上諭軍機大臣曰阿蘭泰等將訥默庫妻子及宰桑
護衛等解送來京著交部分别辦理其宰桑察罕
鼐濟巴圖濟爾噶爾等將訥默庫背叛情形據實
陳奏著免其治罪加恩授為三等侍衛至訥默庫
現在新娶之妻亦不必治罪著舒明查明係何部
落所屬即行發還交與管轄
甲申
諭陜甘總督黃廷桂拏問薩喇爾
定西將軍策楞奏言據侍衛巴寧阿等自伊犂
回至軍營告稱上年隨將軍等駐劄伊犂八月
二十三日聞賊人搶掠臺站將軍班第等由固
勒扎地方向空格斯迎出賊兵追至薩喇爾即
欲奔逃參贊大臣鄂容安云賊來當戰何以急
走薩喇爾答以爾何所知遂策馬而行喀爾喀
察哈爾等俱隨之而去將軍處止餘司員侍衛
及兵丁等六十人是夜賊益蠭聚將軍等遂各
自盡我與員外郎柏琨等自刎復甦宰桑巴桑
遣人將我等俱行擄住看守後又送往伊犂喇
嘛處居住至十月内喇嘛宰桑等商同薩喇爾
擒賊贖罪始將我等釋放給與口糧適阿睦爾
撒納又將喇嘛等遷住遠處欲將我等帶住我
回佛保拴住潛行逃出等語奏入
上諭軍機大臣曰策楞奏稱詢據自伊犂回至軍營
之侍衛巴寧阿等供稱伊犂擾亂時薩喇爾見賊
兵追及率衆先奔班第等勢不能支旋即自盡等
語薩喇爾與班第等同為將軍自當奮力禦賊果
至勢窮力絀班第等先以身殉薩喇爾或不得已
衝突而出不識死綏之義尚無足責乃竟首先奔
竄以致大衆潰敗是二臣雖死於賊而薩喇爾亦
不能無罪但係巴寧阿等一面之詞應將薩喇爾
解京質對著傳諭黃廷桂俟薩喇爾到肅州時即
行鎻拏慎選幹員速行押解來京
定西將軍策楞等疏奏領兵追襲阿逆情形
策楞等奏言臣等領兵至博羅布爾噶蘇地方
距伊犂甚近正當會合兵力迅速前往今聞阿
逆自洪郭爾鄂博帶兵往烏哈爾里克往擊諾
爾布臣等若由博羅布爾噶蘇大路前進路雖
平曠恐逆賊易於知覺潛身逃竄是以仍從山
内間道行走向烏哈爾里克往襲使賊猝不及
防仍一面遣人至諾爾布處及附近之台吉宰
桑等處通信協拏奏入
上諭軍機大臣曰據策楞奏領兵至博羅布爾噶蘇
與賊人相距甚近等語此時即宜會同玉保等奮
力擒拏使賊不至聞風逃竄方為合宜朕意伊等
所聞阿逆帶兵往擊諾爾布之言俱不可信或借
此為名向洪郭爾鄂博等處逃遁亦未可定此旨
到彼量策楞等自己擒獲逆賊設從别路遁出策
楞等仍遵節次所降諭旨無論逃往何地務期弋
獲不得稍存退諉朕於此事亦斷不肯草率完結
策楞等其慎之
乙酉
命侍郎兆惠傳諭達什達瓦部落人衆
上諭軍機大臣曰薩喇爾現已降旨拏問俟到京時
審訊治罪著傳諭兆惠俟伊犂事竣後回至巴里
坤將拏問薩喇爾之處明白曉諭達什達瓦之妻
及薩喇爾之兄布林等知悉仍諭布林罪由薩喇
爾一人與伊無涉母庸疑懼薩喇爾子弟等若尚
未送至察哈爾地方即留於達什達瓦部落内管
轄如已至中途即令解送來京並將薩喇爾在伊
犂帶回之牲隻物件俱行查出奏聞請旨再薩喇
爾自伊犂帶來達什達瓦之子布庫現在巴里坤
並著兆惠向達什達瓦之妻曉諭伊等從前投誠
時並未言達什達瓦尚有子嗣即鄂齊爾布林等
至京亦未奏及其中不無可疑伊等或聽從薩喇
爾一人之言附和朦混不可不究問明白令將實
情供出奏聞後再行酌量辦理
丁亥
定西將軍策楞等疏奏大兵前進伊犂情形
策楞等奏言二月二十四日大兵至伊犂固勒
扎之濟爾哈朗地方有温都遜拉藏大喇嘛楚
里木額林沁遣伊什吹木丕勒尼爾巴車凌吹
木丕勒等前來迎接稟稱阿睦爾撒納數次遣
人傳喚我等我等未經前去今聞大兵已至情
願投誠等語臣等隨向喇嘛等宣諭
聖旨此番大兵擒拏阿逆特因阿逆擾害爾等阿逆
一日不獲則羣生一日不安今阿逆雖向察罕
烏蘇地方逃竄大兵立即追拏俟擒獲時必當
善為籌辦使爾等永獲安生仍令喇嘛等善自
約束各安生理奏入
上諭軍機大臣曰策楞等領兵雖至伊犂而阿逆業
已逃竄此時所有伊犂應辦事宜尚可稍緩惟當
追擒逆賊為第一要務阿逆詭詐百端策楞等屢
次誤聽傳言以致首惡兔脱現在策楞等皆云阿
逆逃入哈薩克境内以朕思之阿逆現與額林沁
同逃額林沁殺掠哈薩克積有仇隙斷無前往之
理况阿逆現領兵三千餘似此大隊兵丁哈薩克
必不能容留此又係阿逆詭計揚言逃往哈薩克
俟我兵往追伊或轉從别路擄掠臺站或仍至博
羅塔拉塔爾巴噶台等處棲身皆屬未定策楞等
務須偵探確實萬勿再為所愚如果逃入哈薩克
則仍遵前旨派達爾黨阿等領兵索取務期擒獻
又如阿巴噶斯哈丹等大兵至伊等游牧時伊等
已逃回阿逆處同行今伊犂地方又不聞伊等蹤
跡此時恐又回至伊游牧收拾殘衆或尾出大兵
之後前來抵敵或向額林哈畢爾噶等處肆行騷
擾此皆不可不豫為防範者從前達爾黨阿曾奏
帶兵至安濟哈雅地方直抵伊犂兆惠亦奏爾前
往特訥格爾察看情形再行前進今既須分路堵
禦達爾黨阿不必前赴伊犂即駐劄安濟哈雅確
探阿巴噶斯等蹤跡速行辦理並著策楞派出熟
悉地方情形如尼瑪哈薩克錫喇等一人協同達
爾黨阿籌辦兆惠至特訥格爾後亦暫止前進或
與達爾黨阿會合一處或另至緊要處所聲援策
應其北路哈達哈等亦降旨令伊等帶兵協拏策
楞等務互相通信聯絡聲勢以期弋獲至奏稱詢
問阿逆處逃出之人告稱敦多克曼集德濟特等
俱欲擒獻阿逆現已遣人前往等語此語必不可
信敦多克曼集等與賊聯為一氣交結甚深焉肯
即為擒獻其為詭計無疑而策楞等即信以為真
遣人前往無怪乎其屢次被欺而不自覺也即阿
逆現帶兵三千之說亦係詭言聲張伊兩次被回
人擊敗烏合之衆量已無多如果兵力尚盛何以
一見大兵即行逃竄竟不敢稍為抗拒此亦不能
無疑者朕所指示乃揣度形勢而言若策楞等身
在彼處更應確有所見且厄爾錐音哈薩克錫喇
尼瑪吞圖布等俱係熟悉彼處情形之人策楞等
務宜公同籌酌計出萬全但期適合機宜亦毋庸
拘泥朕旨至塔本集賽人等前已附和阿逆此時
阿逆若仍至博羅塔拉塔爾巴噶台等處應將此
等人先行辦理不許仍蹈前轍或遷至伊犂安插
其伊犂衆喇嘛等反覆無常必須從重辦理方知
儆戒俟擒獲阿逆後策楞等酌量擒拏懲治
命定邊左副將軍哈達哈等領兵協拏阿逆
上諭軍機大臣曰策楞等分路擒拏阿逆事宜已詳
悉降旨令伊等遵照辦理其北路哈達哈等所領
兵丁現在往辦烏梁海事務著傳諭哈達哈伊原
係副將軍所有同往之青滚雜卜策布登扎布並
著授為參贊大臣并將扎木禪察達克二人帶往
俟辦理烏梁海事竣即在彼處候旨或策楞處寄
信到時阿逆如逃往博羅塔拉等處即領兵由彼
處進發協同擒拏若逃入哈薩克境内亦帶兵至
哈薩克邊界駐兵遣人索取務令其速行擒獻其
烏梁海等阻止德善前往哈薩克之處必係聽阿
逆指使務確取實情即行奏聞
戊子
諭駐劄巴里坤辦事大臣和起等辦理達什達瓦屬
人游牧事宜
上諭軍機大臣曰前命兆惠俟伊犂事竣即回至巴
里坤辦理達什達瓦屬人事務今兆惠現有應辦
事宜未能即回巴里坤所有達什達瓦屬人游牧
從前原議於今歲遷至阿爾台地方今伊等屬人
現在派出從征俟撤兵後再令遷移著和起等轉
行曉諭達什達瓦之妻知悉此時伊屬人等應行
賞給口糧仍行賞給
命駐劄烏里雅蘇台辦事大臣阿蘭泰等領兵防守
布延圖地方
上諭軍機大臣曰哈達哈等現在領兵辦理烏梁海
布延圖地方一應防守事宜甚屬緊要烏里雅蘇
台軍營現有普慶駐劄著阿蘭泰舒明等擕印前
往布延圖駐劄防守其都爾伯特游牧事務著賞
給郎中巴蘭泰副都統職銜前往辦理
庚寅
定西將軍策楞等疏奏分派官兵擒賊事宜
策楞等奏言據參贊大臣玉保咨稱二月二十
六日至烏哈爾里克地方據諾爾布禀報阿睦
爾撒納向和洛霍澌前行帶兵三千餘由諾爾
布游牧經過察其情形似向哈薩克逃竄我兵
力單弱未敢交戰專候大兵前來等語臣等詳
思阿逆斷無三千兵丁之數不過烏合之衆若
乘勢攻擊何難立時潰敗乃諾爾布遷延觀望
明係有心退縮今玉保等已領兵連夜追逐復
派烏爾登扎那噶爾布等接續前往臣哈薩克
錫喇見諾爾布觀望不前即揀選精兵五十名
前往督同效力臣策楞等亦統領大兵即速進
發務期擒獲逆賊奏入
上諭軍機大臣曰策楞等屢次奏報擒拏阿賊情形
大約勉強前進總無計出萬全必期弋獲之意此
次伊等分兵追逐而哈薩克錫喇聞諾爾布之信
奮勇前往督同效力看來尚能成事然策楞等於
哈薩克錫喇尼瑪吞圖布等數人正宜善為撫馭
使之感激效命若加以督責致失衆心則於事更
為無益至阿逆蹤跡雖似逃往哈薩克或仍至博
羅塔拉塔爾巴噶台等處潛行騷擾其種種詭譎
伎倆昨已詳悉指示策楞等務宜加意偵探勿專
聽傳聞之言以致顧此失彼方為妥協現在阿逆
雖經逃竄必遣人潛赴軍營探信或留於伊犂地
方皆當密加察訪如拏獲此等人詢明情節即行
正法再自上年進兵以來從無滋擾各部落游牧
之處伊等自必知恩今大兵駐劄日久牲隻口糧
俱資接濟若將帶往茶葉銀兩向各部落等互相
交易自必樂從如有遵諭即行換易及沿途協助
馬匹口糧者一一登記俟事竣後酌量加恩倘稍
有勉強或故將疲瘦牲隻交易者其人即屬可疑
應留心辦理收取其牲隻馬匹以增兵力一切與
哈薩克錫喇等斟酌辦理
辛夘
命授烏梁海總管圖布慎為散秩大臣
上諭軍機大臣曰圖布慎從前辦理烏梁海時甚屬
出力且將馬匹牲隻供給大兵著加恩授為散秩
大臣伊係熟悉烏梁海情形之人哈達哈等此時
領兵辦理烏梁海著將圖布慎帶領前往
壬辰
定西將軍策楞等疏奏領兵移駐固勒扎情形
策楞等奏言臣哈薩克錫喇於二月二十七日
帶兵至伯勒齊爾地方會同諾爾布追緝逆賊
行至喀喇烏蘇見額林沁據險結壘公同商議
若先攻取額林沁未免兵力稍分稽遲時日反
令賊渠遠遁因遣人招降額林沁明噶特舍楞
阿喇木扎木巴等伊等俱已歸降正在派兵前
進是夜有布庫努特一名自阿逆處逃出告稱
阿睦爾撒納一面率衆擒拏敦多克曼集一面
輕騎遁走等語現在臣玉保尼瑪扎那噶爾布
烏爾登及衆台吉宰桑等選精兵一千名迅速
追逐前往並據玉保等咨稱現在阿逆勢力已
窮即日就擒所有大隊兵丁毋庸續發等語臣
等詳思阿逆雖已逃竄玉保瑪尼及衆台吉等
輕騎掩襲斷不致於漏網今伊犂已定其應收
集流亡撫慰各喇嘛以及安插失業貧人等事
俱須經理臣等即將大兵移至固勒扎居住奏
入
上諭軍機大臣曰策楞等奏稱玉保等現在將次追
及阿逆伊即領兵回至固勒扎等語策楞等錯謬
已極阿逆即已力窮毋庸大兵深入伊等應分隊
往追何必急急回至固勒扎此實朕所不解且摺
内並未將玉保等相距阿逆遠近之處及阿逆究
向何處逃遁一一聲明而僅以收服一額林沁為
足了事是全不識事之輕重且伊等從前誤信福
昭等拏獲阿逆之言即將巴里坤解送馬駝檄行停
止以致軍行遲緩今又將布庫努特一小人所
告之言信以為實焉知又非阿逆從中肆其詭詐
緩我大兵之計策楞等一誤再誤必致阿逆遠颺
伊等束手無措而已其回至固勒扎若云撫定伊
犂則伊犂自昨歲已經平定所有無業窮民亦伊
等附和賊人自取窮困何必急於料理且厄爾錐
音現在即至彼處儘可交與辦理豈必待策楞親
同籌畫如因兵丁馬力平常則現在既無庸大兵
深入即揀選馬匹酌帶二三百名前往未始不可
策楞即欲撤回亦應派扎拉豐阿在彼策應伊等
領兵前往所為何事今阿逆尚未就擒即已撤兵
又安用此將軍參贊為耶看今日情形則阿逆必
已竄入哈薩克境内策楞等務遵朕節次所降諭
旨派達爾黨阿玉保尼瑪等迅速前往哈薩克邊
境索取毋得少生退諉並曉諭伊犂台吉宰桑等
伊等受阿逆暴虐今雖脱逃仍不得安然無事大
兵一撤伊必前來滋擾責令伊等協助大兵窮追
極捕以絶根株方為一勞永逸之計其北路哈達
哈等協力擒拏之處昨已詳悉傳諭此時阿逆若
逃入哈薩克中途或搶掠新收之烏梁海等或煽
誘鄂木布等將察達克等游牧騷擾均未可定哈
達哈務於逆賊未到之先即將烏梁海鄂木布等
悉行擒治以杜後患事竣即遵旨帶兵往哈薩克
地方索取阿逆再從前遣德善往諭哈薩克中途
退回實屬怯懦若此時阿逆果逃入哈薩克地方
著哈達哈即將德善在軍營正法以為畏葸僨事
者戒
(臣)等謹案阿逆甫經鼠竄意料大兵未及即
行進𠞰本無隄備且其時衆心瓦解羽翼方
殘勢力不能自振將軍等果能及時掩襲何
異釡魚幕燕乃屢為傳言所惑以致逆孽稽
誅苟延殘息然當軍書初達
皇上神明洞照屢蒙
訓旨切責一一預操符劵第事會所乘間不容髮軍
郵雖速不能不需旬日之期此在事諸臣不
克禀承之咎固已百喙難辭及伏讀
訓諭中外
明旨迭頒猶以失之意外與失之意中為諸臣
諄切剖示是不獨足以折服諸臣之心尤可見
聖主料敵如神司行陣者設皆節節赴窽其勢有不
捷如摧枯拉朽者哉
甲午
諭定西將軍策楞等防範阿逆事宜
上諭軍機大臣曰從前阿逆宰桑阿睦爾濟爾噶爾
告稱阿逆與伯什阿噶什交結甚深今伯什阿噶
什雖有與諾爾布同來之語尚未知在何處阿逆
或約同前往哈薩克亦未可定策楞等應詳加探
訪如阿逆前往伯什阿噶什處即遣人曉以利害
令其擒獻奏聞加恩倘有隱匿縱放之事即將伯
什阿噶什擒拏治罪再阿逆至哈薩克後必煽誘
哈薩克人等騷擾各游牧地方現在塔本集賽宰
桑達什策凌噶勒雜特宰桑都噶爾等投往北路
已降旨令伊等於阿爾台附近地方安置其哈薩
克接壤之集賽及鄂拓克等俱應豫為防範或遷
至伊犂安插方為妥協策楞等即遵旨辦理
丙申
定西將軍策楞等疏奏阿逆窮竄情形
策楞等奏言據藍翎達永阿自阿逆處脱出告
稱阿睦爾撒納搶掠喇嘛不敢與大兵抗拒此
時非逃往哈薩克即奔竄布魯特而賊衆觀望
又俱不願往哈薩克無不深恨切齒衆心離散
等語復據扎薩克鄂諾錫帶同自阿逆處逃出
之鄂勒錐圖前來告稱被阿睦爾撒納搶擄游
牧之後隨伊等至和洛霍澌地方正値哨探大
兵與諾爾布等會合占據津梁阿睦爾撒納不
能渡河僅依沙岡自守大兵即於二十八日追
及並從前所調卓托魯克巴爾達穆特霍勒博
斯多果魯特等四鄂拓克兵五六百名亦與大
兵會齊額林沁舍楞等台吉大兵一到即行投
誠即察罕圖克人等亦聞其私相計議因伊妻
子皆在内地斷不肯逃向哈薩克等語又據厄
爾錐音處寄信之庫克並藍翎侍衛愛斯泰及
都爾格齊哈什哈等前來告稱内大臣厄爾錐
音途次聞福昭所報之信未確急赴烏魯特克
勒特聚集兵丁將察哈什誘擒解送京師厄爾
錐音現帶兵四千名前進其所帶之兵已抵濟
爾哈朗地方等語奏入得
旨下部知之
丁酉
訓飭定西將軍策楞等
上諭軍機大臣曰覽策楞等數次摺奏不過詳言伊
犂厄魯特等流離困厄情形至如何擒縛阿逆之
處反不置一詞伊等之意若以伊犂既得則追捕
阿逆之事不甚緊要不知此見甚屬錯謬伊犂乃
一空曠之地並無城垣駐兵與否無甚關係即為
窮乏之人料理生計不過於擒獲阿逆後或將伊
等移近内地過一二年令其耕種自給或於瀕河
近山之處令其捕魚打牲為業俱屬可行今策楞
等雖將伊等困厄情形陳奏其如何酌量措辦之
處總未籌及是何意見且伊等所以窮困若此者
非我使之均由誤聽阿逆之言互相劫掠自貽伊
戚策楞即應將此緣由曉諭伊等鼓勵衆心尅期
擒賊俟阿逆擒獲時再為籌辦生計未始不可著
再傳諭策楞等其如何設法追捕壯我軍威不致
漏網之處俱遵節次諭旨悉心籌畫務合機宜以
期迅速竣事
夏四月戊戌朔
諭定西將軍策楞等領兵前往哈薩克事宜
上諭軍機大臣曰覽策楞等所奏阿逆果已逃竄朕
早料伊等不能擒獲必致遷延逃避伊等尚何顔
更為陳奏聞登努勒台地方水草充足牧放甚宜
著策楞等領兵赴彼處駐劄俟一月後選集兵丁
遵朕前旨交與達爾黨阿等前往哈薩克辦理如
先遣人往諭則非僅委派一偏禆可辦即著玉保
同恩克博羅特選索倫兵五六十名先行傳諭仍
派兵一二千名隨後繼進玉保係專任追捕阿逆
之人乃並不親行僅令烏爾登等前往以致逆賊
兔脱此次前赴哈薩克若仍不知奮勉斷不姑貸
命陜甘總督黃廷桂赴巴里坤辦理事務
上諭軍機大臣曰策楞等不能速行擒獲阿逆輙領
兵回至伊犂奏請籌辦伊犂窮困人等此時糧餉
牲隻未經運赴因降旨令此等貧民自赴巴里坤
領給將來陸續踵至人數衆多所有牛羊耔種茶
麫等項俱須多方購備其料理彈壓關係頗重非
和起豆斌等所能籌畫著傳諭黃廷桂一面將糧
石速行撥運一面前赴巴里坤經理其厄魯特等
前來就領者酌量給與口糧三四月或給與籽種
即令回本處耕種並將伊等因受阿逆荼毒是以
格外加恩之處明白宣示倘稍有滋事即將為首
不法之人嚴加懲治其或恃衆不法即相機𠞰滅
便宜行事黃廷桂酌量情形妥協辦理再前經降
旨令該督拏解薩喇爾若在巴里坤拏解現在達
什達瓦部落人衆駐劄彼處不免驚疑且慮薩喇
爾或畏罪脱逃著前赴嘉峪關一帶迎侯薩喇爾
俟其到日即行拏解事竣再赴巴里坤籌辦一切
事宜
定西將軍策楞等疏奏解送賊黨額林沁來京
策楞等奏言據散秩大臣吞圖布解賊黨額林
沁至軍營臣等公同訊問據稱我為阿睦爾撒
納挾制同行不得已勉強服從後接到將軍等
諭令擒賊贖罪之文因力弱不能擒獻今大兵
已到情願歸誠等語查額林沁自去年由哈薩
克前來即蒙
恩優加體䘏乃並未至軍營中途即同阿逆背叛今
力窮被執飾詞乞降且伊孫策伯克扎卜現已
逃避應將額林沁解赴京師治罪仍派兵擒拏
策伯克扎卜奏入報
聞
己亥
訓諭定西將軍策楞等
上諭大學士曰策楞等誤報阿睦爾撒納就擒一事
不加詳審遽爾飛章入告固可駭異然此實由克
勒特宰桑誤聽巴顔得木齊之子俄羅斯所傳輾
轉馳報一如得之目覩遂孟浪騰布其咎尚屬可
原及既知所報屬虚而大兵將抵伊犂與叛賊相
距甚近若彼時疾馳倍進振作軍聲亦何難掩獲
乃策楞扎拉豐阿並不身先督率而以追捕專委
之玉保令其前驅玉保又僅令烏爾登尼瑪追至
庫隴癸嶺獲一額林沁而返遂若足以塞責阿逆
轉得飄然遠颺竄入哈薩克界内在叛賊詭計多
端而諸臣一無調度朕早料其必致奔軼屢經降
旨訓責而道遠往返亦已無及天下事原難豫定
使諸臣果竭盡智勇而或致失之意外則亦無可
如何即當驚竄已遠而窮力以追則亦自盡人事
乃漫不經心彼此玩誤是叛賊之遁迹遠引實意
中之事而非意外之事矣若謂馬力疲乏則叛賊
之馬何獨不疲乏耶即如多果魯特之伊勒都齊
和碩齊等係在我大兵之後又何以轉能尋蹤前
往耶更可異者玉保兵過伊犂不遠並不見賊僅
據逃兵之言謂賊已窮蹙即馳札策楞達爾黨阿
等以為叛賊困窮無煩大軍深入而策楞等亦遂
不權輕重遽爾返旆以安輯伊犂為詞不知伊犂
乃久經撫定之地有何可辦况經阿逆蹂躪之後
所存者饑羸殘弱將軍一至不過環向乞食而已
國家撫御中外固不惜加恩惠養然此等蠢夷賊
至即從賊去來歸迥非内地赤子可比乃不以擒
賊為事而沾沾為殘衆謀其室家豈不謬耶策楞
前經獲罪至一聞阿逆逃竄稍知奮勉即速前進
朕加恩授為將軍重任伊當竭力圖報乃不審機
宜緩急措置失當若此總之用兵準噶爾原非朕
本意蓋以無集事之人也然其始也策凌策凌烏
巴什等欵關内附不得不為之經理游牧以為久
長計而
兩朝未竟之緒機有可乘於事勢又有不容坐失者初
非窮兵黷武啟邊釁而勤遠略也迨大軍所至未
折一矢諸部爭迎伊犂悉定此可見
上蒼之默佑有不期然而然者至於阿逆負恩竄匿忍
心怙亂人所切齒然不過一逃囚耳與此事大局
全無關礙譬如獵場中走一狼脱一兔但以衆人
分路捕搜竟至竄逸豈不可笑可恨哈薩克前經
通使及奉朕勅諭情甚歡欣恭順阿逆即求托跡
其反覆詭詐伎倆人所共知豈肯容納是尚不能
及從前羅卜藏丹津之投準噶爾現已傳諭哈薩
克令其協力擒獻自可計日授首惟在事諸臣之
辦理未善節節錯誤則殊出情理之外朕於用兵
之初所以遲回未决者原慮諸臣非任事才乃今
天心垂相如此而諸臣行事不惟不能仰承竟往往相
左果不出朕所慮甚為愧懣所有策楞扎拉豐阿
玉保本身之罪俟叛賊就擒後再酌量分别另降
諭旨將此通行宣諭中外知之又
諭曰阿逆乘間逃竄皆由策楞等偃然自廢坐失機
宜即以擒獲額林沁一事而言伊等既已誘致額
林沁伊所屬人内曾有肆為妄言者即當擒拏辦
理取其牲隻以壯我兵力乘機即速往追乃輾轉
遲疑貽誤時日坐視阿逆漏網其本意原不急急
以追擒阿逆為事也朕已降旨明白指示策楞接
到此旨可即遣玉保恩克博羅特先行隨令達爾
黨阿領兵繼進策楞等亦隨達爾黨阿之後帶兵
聲援倘仍復如前中止伊等之罪亦可自知無庸
朕多降諭旨再玉保曾行文策楞停其前往似伊
一人即可任擒賊之事惟恐策楞與之分功何以
竟致奔竄著傳諭詰問玉保再福昭策卜登等已
回伊等呈報擒賊時既稱得之克勒特宰桑亦宜
究問俄羅斯等因何妄報及係何人指使之處一
一具奏
命參贊大臣兆惠來京
上諭軍機大臣曰前命兆惠赴巴里坤辦事後仍會
同策楞領兵前進今擒拏阿逆一事已令玉保達
爾黨阿等帶兵向哈薩克索取現在伊犂無事策
楞所辦事宜全無成竹兆惠至巴里坤辦竣事務
即速來京將伊犂及軍營情形詳細奏聞候朕面
授方略再往軍營
庚子
諭陜甘總督黃廷桂安西駐兵事宜
上諭軍機大臣曰黃廷桂奏安西添設滿兵因餉項
不敷不能遽照原議五千之數請先發三千名前
往等語前因分駐邊防滿洲兵丁較為有益是以
令黃廷桂酌量裁汰各營冗兵於安西地方安設
滿營今既稱各項裁汰節省餉銀尚在不敷正不
必拘五千之數即酌撥三千名未始不可此時著
先撥二千名前往俟一二年後再行辦理
命安插達什達瓦部衆於阿爾台地方
上諭軍機大臣曰達什達瓦之妻現已病故著公明
瑞馳驛前往率同侍讀學士富森土默特台吉喇
嘛扎卜等奠醊茶酒並加恩賞銀二百兩經理喪
事其所屬人衆著編為三旗移住阿爾台地方交
與舒明阿蘭泰等善為經理散秩大臣鄂齊爾布
林托里俱著授為總管其宰桑鼐瑪克察罕庫本
們都巴雅爾博羅呼爾哈阿爾該默濟格等俱著
授為副總管其應補授參領佐領及編設旗分事
宜一并妥協辦理具奏請旨所有達什達瓦之弟
伯格里屬人亦著鄂齊爾等管轄達什達瓦之妻
止有一女著給與郡王青滚雜卜為妻並賞銀三
百兩
辛丑
申諭定西將軍策楞等
上諭軍機大臣曰覽策楞今日所奏並未將如何擒
賊及遣人前往哈薩克之處籌及其意以為既至
伊犂大事已畢不知伊犂地方久經平定伊等到
彼與否原無關係惟當設法擒拏逆賊為要務况
阿逆原意料大兵不能驟至初無防備及逃竄之
意使策楞當時即行奮力直前則逆賊自必就縛
何能奔逸其奈伊等之遷延不前何且伊等從前
摺内尚有遣人前赴哈薩克之說今乃並無一言
惟將逃人所訴阿逆逸出時帶往哈薩克阿布賚
之弟岳勒博羅斯并留於準噶爾之俄羅斯使人
頗羅和爾一同前去之語敷衍具奏其意若謂阿
逆既將哈薩克及俄羅斯之人帶去其勢若不見
容於哈薩克必將投赴俄羅斯索取既難便可中
止不知逆賊所之不論何地必當前往擒捕斷無
中止之理而策楞等輙有難色是誠何心著傳諭
策楞等仍遵昨日所降諭旨辦理一面將遣赴哈
薩克之人及玉保等何日起程之處速行奏聞
命定西將軍策楞安插新降台吉宰桑等
上諭軍機大臣曰現在軍營内新來投誠之台吉宰
桑等甚多此等人須細加體察如厄爾錐音哈薩
克錫喇等受恩甚深自無異志至大兵將抵伊犂
始行來歸之索薩賚等原係阿逆黨羽因勢窮乞
降尚屬可疑伊等身在軍營首鼠兩端潛通消息
俱未可定著傳諭策楞領兵至哈薩克時不必將
伊等帶往即移至額林哈畢爾噶及附近巴里坤
一帶安插方為妥協伊等受阿逆騷擾生計艱窘
設法遷移俾不至於窮困並將此曉諭厄爾錐音
等自必益加奮勉易於集事
定西將軍策楞等疏奏拏獲賊黨克什木等
策楞等奏言賊黨克什木洪郭什俄羅斯等因
阿睦爾撒納搶掠喇嘛各自逃散臣等派哈薩
克錫喇前往俱行緝獲現在派員解送京師奏
入報
聞
命封内大臣厄爾錐音哈薩克錫喇公爵
上諭軍機大臣曰此次追拏阿逆内大臣厄爾錐音
哈薩克錫喇俱屬奮勉現在逆酋未獲本非論功
之時但伊等係新降之人應加恩以示鼓勵厄爾
錐音由朱爾都斯進兵向各鄂拓克集兵四千餘
名奮勇協力哈薩克錫喇曾擒察衮父子今復將
賊黨克什木等擒獲俱能感激朕恩實心效力甚
可嘉予厄爾錐音哈薩克錫喇俱著加恩封授公
爵至吞圖布管解賊黨明噶特舍楞等至軍營時
中途遇見伊母相聚賊人乘間脱逃吞圖布係特
授為圖什墨勒辦事之人乃至疎縱賊黨本應治
罪第因母子相見偶爾疎忽致令賊人奔竄尚非
出於有心著從寬免其治罪前已令玉保帶同恩
克博羅特前往哈薩克吞圖布亦著同往以贖前
愆
命賞給員外郎唐喀禄副都統職銜赴北路軍營辦
事
上諭軍機大臣曰北路哈達哈軍營内辦事乏人員
外郎唐喀禄尚諳蒙古事務著賞給副都統職銜
授為領隊大臣隨同哈達哈辦事
壬寅
命噶爾藏多爾濟等各歸游牧
上諭軍機大臣曰策楞等前經調取噶爾藏多爾濟
前赴伊犂今逆賊已竄伊犂無庸前往噶爾藏多
爾濟等游牧俱有應辦事宜且令伊等得以休息
即各處台吉宰桑等邇來俱宣力行走其各鄂拓
克人等應照舊管轄及時耕種以資生計俱著回
至各游牧毋庸隨將軍等前進俟有用伊等兵力
之處再行調取至二十一鄂拓克已授圖什墨勒
管轄即著厄爾錐音等善為安撫毋使失所亦不
得滋生事端方為妥協此次台吉諾爾布尚屬出
力伯什阿噶什亦並未從逆應加恩封賞策楞等
即會同厄爾錐音等將應如何加恩之處奏聞請
旨至阿玉錫擒拏克什木甚屬奮勉伊為賊人戕
害著擇其子弟一人補授收楞額並加恩賞給藍
翎永遠食俸
命賞索倫察哈爾喀爾喀官兵
上諭軍機大臣曰此次索倫察哈爾喀爾喀官兵甚
屬奮勇著查明分别等第加恩賞賚一等官員著
賞俸半年兵丁著賞錢糧兩月二等官員著賞俸
三個月兵丁著賞錢糧一月其厄魯特人等雖不
如索倫察哈爾等出力亦著查其著有勞積者每
人各賞銀三兩至坐臺之察哈爾厄魯特喀爾喀
等俱著賞錢糧一月以示奬勵
訓飭參贊大臣玉保等
上諭軍機大臣曰據玉保等奏稱多果魯特之伊勒
都齊等俱隨阿逆潛逃又扎薩克薩喇爾至厄爾
錐音處搶奪物件經扎那噶爾布拏獲等語薩喇
爾原係阿逆黨羽今又肆行搶掠久之必且從賊
著即行正法諾海竒齊克係與薩喇爾同來投誠
之人亦應留心防範扎那噶爾布殊屬可嘉即著
將薩喇爾戶口牲隻賞給至伊勒都齊等挈其游
牧尚能追及阿逆與之同逃則可知前此玉保等
追緝不力之罪百喙難辭伊等尚欲諉卸於厄魯
特等殊屬無恥不知尼瑪亦不過因其熟識道路
令其前往至擒拏逆賊豈可專委於一二新降之
人望其奮勉出力乎朕於此事實不勝憤懣此次
若仍前退怯必將玉保等從重治罪
甲辰
諭陜甘總督黃廷桂解運軍營馬匹及赴巴里坤查
辦事宜
上諭軍機大臣曰黃廷桂奏准軍營咨文停解馬匹
一摺此事皆由策楞辦理乖謬現在擒拏阿逆全
資馬力且時値夏令草已茂長正可就近牧放以
資調遣著傳諭黃廷桂即將應解馬匹仍行解送
一面知會達爾黨阿等無為浮言所惑至厄魯特
窮人甚多前已有旨令赴巴里坤自運口糧此等
人不能保無偷竊攘奪之事黃廷桂即遵前旨親
往鎮撫量為賞給令其回巢耕種倘有滋事之徒
即行懲治其現在肅州應辦事務著吳達善辦理
丙午
申諭定西將軍策楞辦理事宜
上諭軍機大臣曰策楞等奏稱據哈薩克錫喇告稱
伊犂地方窮困不能取辦兵丁口糧請移駐空吉
斯地方等語伊犂地本荒僻原非駐兵要地且經
阿逆騷擾之後情形更屬不堪但現在大兵在彼
原為擒拏逆賊並非久駐之計策楞等既知難以
駐兵即應籌畫前進速擒逆賊乃僅以一奏了事
意謂如此便可作撤兵之計是伊等全不以擒賊
為事一味畏難退縮深可痛恨又如遣使哈薩克
一事哈薩克錫喇尼瑪等俱不令遣宰桑前往僅
請派一二得木齊收楞額等看來伊等俱不免有
推諉之意前降旨令玉保帶領恩克博羅特吞圖
布等傳諭索取伊等倘不能奮往從事不必令其
先行著達爾黨阿領兵前往玉保帶領伊等隨後
繼進務期擒獻毋負委任至厄爾錐音由朱爾都
斯進兵拏獲察哈什掠其戶口牲隻察哈什係附
從阿逆之人應行辦理著即將所獲戶口牲隻賞
給厄爾錐音至其收取諾爾布敦多克屬人一事
殊屬非是諾爾布敦多克係同薩喇爾前至吐魯
番誠之人何以將伊屬人收取且厄爾錐音現辦
圖什墨勒事務諸事俱應秉公始可服衆著策楞
傳諭厄爾錐音令將此項人等即行給還伊果實
心效力將來自當從重施恩
命加恩輝特部落人衆
上諭軍機大臣曰據納穆扎爾奏稱輝特部落人數
甚衆現在生計稍艱等語輝特人等俱能安分謀
生皆策卜登多爾濟普爾普等善於管轄所致第
因人數過多生計不能充裕著加恩賞給口糧三
個月以示體卹再據策卜登多爾濟等告稱伊族
中台吉巴朗巴桑策林明安鄂爾準瑪木特等五
人原係舊時台吉從前因與阿逆不和未經呈報
今應請旨加恩等語巴朗等原係台吉乃為阿逆
朦混未報今策卜登多爾濟據實報出甚屬可嘉
著即將巴朗等戶口若干查明給與或應授為扎
薩克及何等台吉之處納穆扎爾奏聞請旨
命左都御史何國宗會同統統勲考驗西域山川道
里
上諭軍機大臣曰何國宗奉差前往伊犂測量晷度
繪畫地圖現由巴理坤一帶及額林哈畢爾噶等
處辦理約需半年至冬間冰雪凝寒著仍回至巴
里坤居住俟明春再往辦理並著劉統勲會同前
往將該處山川道里詳悉考驗纂錄進呈
定西將軍策楞等奏請補授吞圖布為布庫努
特宰桑
策楞等奏言臣等前奉
諭旨查明布庫努特人等戸口多寡數目再行請
旨授吞圖布為布庫努特宰桑今查布庫努特人等
共計千戶已敷一鄂拓克之數應請交與吞圖
布管轄即授吞圖布為布庫努特宰桑奏入報
聞
丁未
諭侍郎舒明等稽察卡倫事宜
上諭軍機大臣曰舒明阿蘭泰等駐劄布延圖應將
各處卡倫嚴行稽察即如賞扎薩克圖汗之阿睦
爾撒納屬人烏勒木濟潛至訥默庫游牧給與馬
匹令其逃竄此必由卡倫經過何以全無覺察此
際若已緝獲即著在彼處正法嗣後如有此等逃
人一經拏獲即照此辦理並將卡倫侍衛等查參
至都爾伯特游牧事務已令巴蘭泰前往經理舒
明現住布延圖仍著兼管
平定準噶爾方略正編卷二十六
