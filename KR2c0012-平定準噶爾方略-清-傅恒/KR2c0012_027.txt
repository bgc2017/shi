平定準噶爾方略前編卷二十七
雍正九年冬十月乙卯
親王丹津多爾濟等大破賊於鄂登楚勒
奬賞有差
振武將軍順承親王錫保奏言準噶爾賊人大
策零敦多卜小策零敦多卜多爾濟丹巴等於
八月十一日自華額爾齊斯至索勒畢烏拉克
沁留兵四千以為應援率兵二萬六千來犯科
卜多等處見科卜多察罕廋爾扎卜堪軍營兵
力強盛防守嚴密不敢輕進遂抵克爾倫令賊
將海倫鄂勒錐等領兵三千侵掠喀爾喀游牧大
策零敦多卜之兵向蘇克阿勒達呼屯劄又令
小策零敦多卜之子曼濟領兵三千往鄂爾海
西喇烏蘇等處劫掠牲畜九月二十日臣令王
丹津多爾濟額駙策凌等合兵邀擊賊於蘇克
阿勒達呼二十一日至鄂登楚勒遣台吉巴海
等領兵六百名夜入大策零敦多卜賊營擒賊
三人而還大策零敦多卜遣賊將衮楚扎卜錫
喇巴圖魯率兵三千來追巴海等誘至鄂登楚
勒大營二十二日王丹津多爾濟策凌列陣力
戰自辰至午斬賊將喀喇巴圖魯其錫喇等俱
負重傷率賊敗遁我兵復擒殺數百餘賊是夜
大策零敦多卜等即移營台西里山二十五日賊
將曼濟兵亦敗北歸營俱自哈卜塔克拜塔克
一路遁去臣等伏思逆賊乘機深入分路侵犯
妄思劫掠仰荷
皇上天威王丹津多爾濟額駙策凌等奮勇進𠞰直抵
賊巢斬獲無算臣等現在選兵追襲其有功將
士查明再奏奏入得
旨喀爾喀副將軍親王丹津多爾濟郡王額駙策凌等
率領喀爾喀弁兵奪勇爭先戰敗準噶爾擒殺追𠞰
甚屬可嘉丹津多爾濟從前效力已加恩封為親王
著賞銀一萬兩郡王額駙策凌晉封為和碩親王亦
賞銀一萬兩扎薩克圖汗親王策旺扎卜雖未歴戰
陣在軍營同順承王宣力辦事亦賞銀五千兩其餘
王貝勒貝子公衆台吉官員兵丁内懋著勤勞者著
順承王查明具奏加恩優賞
丙辰
順承親王錫保奏撤兩路追襲兵
錫保奏言前於鄂登楚勒大敗賊兵臣等隨選
滿洲蒙古兵四千名令王丹津多爾濟額駙策
凌等分路追擊今據王丹津多爾濟等報稱大
兵登達勒畢山瞭望並無賊蹤計賊人由台西
里遁去已過阿爾台山難於追擊應即撤兵又
據扎薩克圖汗親王策旺扎卜報稱協理台吉
拜都卜等率兵追賊過察罕布爾噶蘇至通奇
爾見賊人已由必濟巴爾楚克兩路過阿爾台
山嶺遁去不能追及應亦撤兵奏入報
聞
丁巳
順承親王錫保奏獲噶爾丹策零偽書
錫保奏言據額駙策凌咨稱有親王喇嘛扎卜
旗下人額林陳從策零敦多卜營中被我兵擒
獲隨嚴加訊問據稱從前於和通淖爾交戰時
為賊所擄今策零敦多卜遣令齎噶爾丹策零
書一封送致王喇嘛扎卜書内稱我等原係同
居一處素相和好因噶爾丹博碩克圖汗與爾
等不睦遂各散處今爾等投順中國當差納貢
深為爾等憾之爾等本清吉斯汗後裔並非屬
人何不仍移游牧於阿爾台與我同居以聯舊
好如有兵戎協力相拒等語今齎原書呈
覽奏入報
聞
寧遠大將軍岳鍾琪奏禦洮賚賊兵事宜
岳鍾琪奏言烏克克嶺卡倫乃通哈密及五堡
要路其附近有廋集卡倫今據廋集卡倫遊擊
哈仁鳳報稱有賊四五百人侵犯烏克克嶺傷
擄坐卡兵丁即前往洮賚一路等語臣思賊人
敢在洮賚逗遛必非無故或以大隊犯吐魯番
令此賊衆探信或因北路有事料我軍前往應
援令此賊衆窺伺預伏大隊乘虚竊發或欲犯
我西路以此為誘令我軍追擊墮其伏中今臣
等已行知哈密加意防守並將馬匹收入城中
諸事嚴備倘賊兵勢衆則堅壁以挫其鋒若為
數無多即行𠞰殺斷不敢貪功妄動有負委任
奏入報
聞
戊午
命查勘察哈爾養贍生計
上諭大學士等曰八旗察哈爾俱累世效力之舊人從
前征討南方𠞰滅噶爾丹並隨圍出獵以及數年用
兵於準噶爾宣力之處不可枚舉此次達什率領察
哈爾兵一千名較衆先到軍營又擊敗準噶爾賊人
策零敦多卜等奪回駝馬等物甚屬可嘉昨厄魯特
大臣來京奏稱舊察哈爾人等之生計反不如新厄
魯特等語朕聞之惻憫今沿邊居住之蒙古並王大
臣等放馬之蒙古多有伊主不能養贍者似此生計
艱難朕心不忍爰命大臣前往查勘令伊等各得養
贍將朕此旨通行傳諭
訓勉靖邊大將軍傅爾丹等
上諭傅爾丹等曰爾等在科卜多地方恃勇輕進墮賊
詭計致失地利損兵折將軍前獲罪我朝例所不貸
本應執法究治但傅爾丹整頓餘兵回至科卜多地
方固守城池賊衆并力來犯復能列陣以待賊人遠
遁隨即遣兵各處截殺奪回被掠馬駝此次擊賊可
贖爾等前罪今朕已盡行寬免惟陳泰罪不可宥爾
等嗣後須黽勉效力朕自格外加恩
十一月庚申
命寧遠大將軍岳鍾琪籌畫吐魯番遷移撤兵事宜
上諭大學士等曰昨據順承親王及傅爾丹等奏報知
北路賊兵已退邊境寧謐已寄知大將軍岳鍾琪令
其不必發兵往阿濟必濟矣但思賊兵雖離北路冬
間或向西路自應仍前防範至於吐魯番屢拒賊兵
賊人銜恨將來擾害吐魯番勢所必有今雖暫派官
兵三千名駐防然究非長久之策回民應否遷移官
兵何時可撤著岳鍾琪悉籌畫具奏
命籌和托輝特遷移事宜
上諭大學士等曰此次喀爾喀兵丁丹津多爾濟額駙
策凌等率領征討並未奏有和托輝特貝勒班第之
名伊之游牧在何處輝特公巴濟已叛降準噶爾喀
爾喀公通摩克之游牧又不知如何今喀爾喀等之
游牧俱已内移若和托輝特移住之地嚴密完善令
其居住如稍有可虞即令東移
命加賞衮布暨所屬兵丁
上諭大學士等曰額駙阿寳之子衮布帶伊屬下兵五
百名效力行間勤勞懋著朕曾降旨與岳鍾琪令其
撤回原游牧處以示寬恤今據岳鍾琪奏稱此軍在
營甚有裨益仍請留駐等語朕念此兵效力已久理
應撤回但時值冬寒不便遽撤著暫在軍營俟來年
青草發生時再令回伊游牧處從前已加恩賞著岳
鍾琪再添給銀兩並傳諭額駙阿寳知之
班禪額爾德尼貝勒頗羅鼐助獻軍需
命如值償之
辦理西藏事務護軍統領馬拉額外内閣學士
僧格奏言班禪額爾德尼貝勒頗羅鼐遣使齎
酥油炒麵牛羊乾糧等物以餉大軍臣等屢却
之請益力今收受分賚官兵得
旨馬拉僧格可將班禪額爾德尼頗羅鼐所送之物核
算價值充裕給與銀兩並傳諭伊等朕遣兵在藏駐
劄特為衆唐古忒防守地方使之寧謐豈有絲毫貽
累之理今所送諸物勢必在伊屬下衆人攤派未免
滋擾且我兵糧餉並不缺乏無須幫助此番給還銀
兩並非外視爾等也可傳諭唐古忒咸悉朕意
辛酉
命派將士駐歸化城
賞賚有差
上諭大學士等曰派往歸化城兵二千名著副都統綽
爾多同瑚琳帶往綽爾多著賞銀三千兩準備起程
乾清門侍衛南岱授為一等侍衛於虎鎗上行走之
索倫新滿洲内挑選九名令伊統領隨此次兵丁前
往照看馬畜每人賞銀二百兩至一切應得之項仍
照出征官兵之例給與
黜正白旗蒙古副都統馬哈達以副都統宗室
諾穆柱代仍留軍營
壬戌
命馬爾賽率漢軍兵駐扎克拜達里克並酌綠旗兵分
隸留住遣回事宜
上諭大學士等曰從前曾令漢軍兵四千名即在歸化
城過冬現今賊雖敗遁明年或又來侵犯宜預為防
範此四千兵丁俱熟練鎗礟之技令其看守城垣甚
有裨益今於年内預備妥協㨂擇吉日馬爾賽統領
由上海一路按程至扎克拜達里克駐劄又
諭曰扎克拜達里克處發遣人犯俱著從寬免罪即令
充為綠旗兵丁給與糧餉在彼效力年過六十以上
有情願當兵在彼居住者留作兵丁其並無妻子已
過六旬願回内地者俟城工告竣夫役回來時將伊
等由驛站從容發回各歸本籍
癸亥
靖邊大將軍傅爾丹奏報率兵往察罕廋爾日
期
命順承親王錫保掌靖邊大將軍印傅爾丹掌振武將
軍印
傅爾丹奏言臣等公同會商以十月十三日大
兵自科卜多城起程弁兵各給口糧所有帑銀
六十八萬七千三百兩分令各大臣官員兵丁
攜帶並將火藥鉛子均勻䭾載就近由布魯爾
烏哈勒扎沿途食雪向察罕廋爾進發十月十
七日行至綽諾海喇琥據振武將軍順承親王
咨稱九月二十二日戰敗賊夷大策零敦多卜
等俱已逃竄喀爾喀副將軍等分路遠追因賊
夷已踰阿爾台山嶺即撤軍回營等語臣遂統
率大兵選擇水草休養馬匹往察罕廋爾緩行
至奎通烏蘭又咨稱驛站俱已接續所有軍機
事件應仍由大將軍處奏
聞不必據咨轉奏所有臣等回赴察罕廋爾領兵起程
日期理合繕奏得
旨傅爾丹既至察罕廋爾著將靖邊大將軍印交順承
親王掌管振武將軍印著傅爾丹掌管協同順承親
王辦理事務
甲子
訓飭振武將軍傅爾丹
上諭大學士等曰爾等可傳諭傅爾丹伊原與順承親
王不合王諸事並無過失近日傅爾丹輕進以致虧
損官兵若大將軍印務仍命管理非但衆心不服即
傅爾丹心亦不安伊既失蒙古等之心綠旗兵丁亦
未必孚信伊所恃者惟數索倫耳豈知首先潰散幾
致伊於危殆者即索倫乎順承親王諸事遵朕指示
領大兵在察罕廋爾賊夷懼其聲威不敢侵擾旋即
敗遁朕今令傅爾丹為王協理以贖前愆至殱賊立
功惟王是賴傅爾丹宜悉心盡力勉圖報效若仍執
前見妄存私意與王不和不但無益於國家傅爾丹
恐益增罪戾矣
命約束發往扎克拜達里克漢軍兵丁
上諭大學士等曰朕聞漢軍兵四千名自京至歸化城
傷損馬駝甚多及至歸化城變賣衣物任意費用甚
屬不堪且路途尚近即如此窘迫亦甚屬懦弱著行
文馬爾賽此次領兵大臣等若不加意統攝致兵丁
仍蹈故轍或有逃回者馬爾賽即行拘拿應懲治者
懲治應正法者正法再行文歸化城都統丹津右衛
大同宣化等處總兵官凡兵丁家人内有逃回者拿
獲奏聞即行正法其不加約束之大臣官員從重治
罪馬爾賽將此曉諭大臣官員兵丁知之此兵到扎
克拜達里克地方馬爾賽加意操演嚴行約束
乙丑
議扎克拜達里克等處分路駐兵
命馬爾賽為綏遠將軍
大學士等議奏言扎克拜達里克地關險要馬
爾賽率漢軍兵四千名往彼駐劄應分為八隊
諾爾琿富昌帶領首隊於十二月初一日啓行
李杕祖秉衡佟時茂劉汝林各領一隊隨後其
餘二隊令馬爾賽於營總内選擇二人各領一
隊馬爾賽領後隊於十二月初八日啓行殿後
倘遇嚴寒大雪難行即在推河等處駐劄俟明
歲春融再至扎克拜達里克馬爾賽啓行後撫
遠大將軍印交送康親王暫管另以一印給馬
爾賽其領兵至扎克拜達里克時與欽拜阿成
阿等所領之兵俱聽順承親王調遣察罕廋爾
處所有盛京烏拉及索倫新滿洲等兵應令順
承親王在内酌派數百名遣往馬爾賽處充哨
探瞭望等役至歸化城亦屬緊要俟馬爾賽至
扎克拜達里克時即令馬爾賽將圖爾賽等所
領土默特兵一千名遣回歸化城圖爾賽席爾
塔仍令同僧衮扎卜等統領喀喇沁兵一千名
由扎克拜達里克以至十三臺處分駐照看臺
站察罕廋爾處調扎薩克兵二千名令其駐劄
推河京城所派瑚琳綽爾多帶往之兵二千名
令其於本月擇日啟行前往歸化城俟到彼時
精選一千名於二月間令侯馬蘭泰副都統達
爾濟瑚琳統領往鄂爾昆西形勝之地與扎薩
克兵合為一處駐劄其餘兵一千名令副都統
綽爾多統領在歸化城駐劄再派四子部落毛
明安喀爾喀烏喇特鄂爾多斯兵二千名令鄂
爾多斯王查木陽四子部落王阿喇卜坦多爾
濟統轄又選派察哈爾厄魯特兵各二百名令
總管雅圖統領俱於明年二月前往烏喇特西
界形勝之地駐劄奏入得
旨依議馬爾賽著給與綏遠將軍印阿克敦等即令隨
馬爾賽前往辦理印務
丙寅
訓諭喀爾喀青海汗及王等
上諭喀爾喀汗王貝勒貝子公扎薩克台吉並各屬下
人等曰近日準噶爾賊夷噶爾丹策零寄信與王喇
嘛扎卜稱喀爾喀厄魯特法教相同本屬和好及噶
爾丹博碩克圖時失睦既而我父追念前好曾屢奏
皇帝乞將喀爾喀青海復舊安置今皇帝欲將我如
喀爾喀青海入於旗下佐領之内給與封號以故我
等興兵至此若能成事則將喀爾喀青海照舊安置
即不能成事亦不令統屬於人等語此實賊夷奸詐
離間之詭計從前爾喀爾喀人等被噶爾丹戰敗以
致失地我
聖祖皇考憫念爾等歸誠存恤愛養將喀爾喀諾顔等
按伊原品封為汗王貝勒貝子公扎薩克屬下人等
俱各賜生業安享富饒令歸原游牧處爾等之感恩
報德同心效力乃人所共悉者準噶爾賊夷出狂悖
之言借安置爾等為辭欲肆行擾亂即論爾等之封
號親王郡王貝勒貝子等爵位俱係我朝册封宗室
子孫兄弟之號其餘臣下雖效力立功並無封貝子
之例惟四十九旗扎薩克清吉斯汗之後博爾濟錦
氏台吉等誠心歸順我
太宗皇帝俱賜以宗室封號視如骨月結為姻親累世
榮寵何嘗視為奴僕乎至編設旗分佐領亦欲其易
於查考以便加恩並恐扎薩克等互起爭端之故今
已及百年何嘗役使爾等一人乎自分旗以來爾喀
爾喀之鄂托克達魯哈等屬便於查管遇饑饉則賑
濟之行圍出兵則厚賞之可有催徵之事乎此亦爾
等所共知者準噶爾賊夷奸詐狡獪外托黃教而擾
亂藏地違背教原口雖稱為青海喀爾喀兩家而又
搶掠爾等將胡土克圖俱欲搶奪奸惡極矣且準噶
爾一姓自額爾栢克尼古勒蘇克齊汗之後興兵擾
亂諸部落殘殺博爾濟錦氏幾至斷絶至今讐怨未
已今策零敦多卜前來被爾喀爾喀等𠞰殺敗遁賊
夷懷恨必深思欲報復乘隙擾亂若賊夷之事不定
則爾喀爾喀不得安衆蒙古亦不得安朕是以不惜
國帑發數萬大兵遠行征𠞰綏靖邊圉祗為爾等生
全之計也爾屬下人等宜仰體朕心各加奮勉藉朕
威力效法此次進兵之王貝勒貝子公台吉等朕必
為爾等𠞰滅賊夷永保安寧前者噶爾丹作亂時爾
等互為搶掠盜竊今又有搶掠盜竊者此種惡習甚
屬愚賤其務力為悛改且爾等既屬内地多年共知
法度若舍棄游牧擅行掠竊干犯王章何不力戰敗
夷立功雪恥乎即爾等歸順賊夷亦斷不能保全爾
等令爾等安享也爾等宜熟計之又
諭青海王貝勒貝子公扎薩克台吉等曰近日準噶爾
賊夷遣策零敦多卜二人領賊衆越阿爾台來侵喀
爾喀欲搶掠克爾倫及劫取哲卜尊丹巴胡土克圖
被喀爾喀副將軍王丹津多爾濟額駙策凌等率兵
分路迎擊𠞰殺生擒並獲其駝馬賊夷敗遁因轉思
離間寄書與喀爾喀善巴戴青王之孫王喇嘛扎卜
希圖誑誘擾亂成事喀爾喀深知賊夷詭計父子前
後一轍忿怒痛恨不改初心今爾青海台吉等久荷
聖祖皇考册封位號褒寵顯榮歴有年所至於編設旗
分以便稽查賞賚復恐扎薩克以強凌弱互起爭端
譬之厄魯特内有得秦者有鄂拓克者有扎薩古勒
者有得木齊者皆為易於管轄而已爾有饑饉朕必
加周給隨獵行兵必加賞賚從無徵輸爾蒙古者朝
廷恩典至優至渥矣若以封號旗分為賤亦可奏明
酌改且爾厄魯特之台吉阿巴賴諾顔之子孫現在
準噶爾處果為帥領乎抑為屬下乎即如羅卜藏丹
津降附賊夷即將伊所屬分散為奴較之受天朝封
號孰榮孰辱準噶爾原係清吉斯汗之奴隸爾等俱
係清吉斯汗之弟哈布圖哈薩爾之子孫若以博爾
濟錦氏諾顔等之先世論之準噶爾乃爾等之奴隸
也奈何甘心自屈受制於奴隸乎可自思之爾等當
知賊夷詭計勸諭屬下分别利害令其亦如喀爾喀
等之奪勇立功豈可甘為懦怯受賊夷蹂躪乎朕因
準噶爾反間致書故又諄諄降旨爾等如能遵行則
可以保全妻子游牧永享安寧之福矣
丁卯
上諭大學士等曰科卜多兵丁回至察罕廋爾時著烏
察喇暫留軍營衮泰來京塔爾岱回原任
命厄魯特貝勒多爾濟塞卜騰内移
上諭大學士等曰準噶爾賊人策零敦多卜等寄字與
貝勒多爾濟塞卜騰原欲傾陷多爾濟塞卜騰欲行
離間之意也多爾濟塞卜騰受朕恩甚重伊亦感激
效力豈肯墮其術中但伊屬下人等原非伊之屬人
與伊不和若仍在喀爾喀游牧地方難以居住爾等
寄信多爾濟塞卜騰令伊父子向内移住朕加恩給
與生業將準噶爾賊人所寄之信並與多爾濟塞卜
騰觀之
戊辰
命籌阿濟等處駐防事宜
上諭大學士等曰王丹津多爾濟具奏據投誠之尼魯
特多爾濟供稱噶爾丹策零現在華額爾齊斯游牧
因有哈薩克之人常來搶掠馬畜殺擄人衆是以噶
爾丹策零親統兵一萬在游牧外相隔一日路程防
守等語查華額爾齊斯與伊犁甚遠而云噶爾丹策
零在彼游牧此言固屬謬妄但策零敦多卜領兵現
在華額爾齊斯居住不可不預為防範阿濟必濟乃
賊人出入之要路今廷臣議稱阿濟必濟在西北兩
路軍營之間應駐兵二三千名防守堵禦朕思阿濟
等處與巴里坤相隔二三百里從前朕屢降諭旨令
岳鍾琪但經理西路之事而不必防及北路者因彼
時賊人情形似欲專擾西路也今賊人既盤踞華額
爾齊斯則其意全在北路矣若岳鍾琪以大將軍擁
兵四五萬而但坐鎮無事之堅城於理可乎然廷議
於阿濟等處駐兵二三千名朕意以為兵數太少必
得萬餘名方為有益爾等行文於岳鍾琪詳悉妥議
具奏至十月間烏克克嶺卡倫被賊擄去兵丁賊人
直至南山一帶盜竊馬匹我軍四五萬駐劄巴里坤
一聞賊信將馬匹收入城中塔勒納沁離營不過二
三百里而不能保護馬匹仍聽賊徒肆行無忌大將
軍與數萬官兵未知所司何事爾等行文併及之
己巳
上諭大學士等曰前派出烏喇特西界駐防之鄂爾多
斯王查木陽四子部落王阿喇卜坦多爾濟著來京
請旨
命員外郎齊里克特閱視喀爾喀游牧
上諭大學士等曰前聞喀爾喀公通摩克被賊搶擄向
内遷移游牧但未知遷於何處著派員外郎齊里克
特往通摩克游牧處將通摩克及伊屬下人内有知
曉阿濟必濟等處路程之人一並帶赴京城其附近
居住之扎薩克等游牧一併閱看
擢正藍旗滿洲副都統達爾濟為鑲黃旗護軍統領仍
留軍營
庚午
加賞巴里坤等處將士
上諭大學士等曰巴里坤所有阿寳屬下之兵甚屬效
力已降諭旨加恩賞賚其鄂爾多斯之五百兵丁亦
甚效力因彼處不可無蒙古兵丁是以將此五百名
兵仍留於巴里坤著大將軍岳鍾琪照賞賜阿寳兵
丁之例賞給其歸化城之土默特兵一千名朕原擬
三年撤回今尚未能即撤此土默特之官員兵丁歴
年各處派撥亦甚勤勞著大將軍岳鍾琪亦加恩賞
賚其領歸化城兵丁前去之都統根敦先於阿爾台
出兵效力十有餘年今又領兵前往朕甚嘉之欲另
行更替一時未得其人今特頒恩賚將朕元狐冠一
頂貂皮短掛一件&KR0008;袍一件銀二百兩賞賜根敦
辛未
命侍衛圖勒車等閱視山丹口等處屯駐事宜
上諭大學士等曰自甘州山丹口肅州金塔寺至額濟
内古爾鼐坤都倫阿濟達巴漢薩克薩圖古里克洪
郭爾阿濟爾罕白格爾等處路程著侍衛圖勒車嚮
道侍衛法籌原任協領根敦扎卜等馳驛前往肅州
將每站水草路程里數可否設臺運糧駐兵及有遼
闊平坦地方可否屯田並賊衆自阿濟前來路程詳
悉看明具奏歸時仍從坤都倫進山丹口其凉州邊
内路程一併詳細閱看圖勒車等每人賞銀三百兩
命順承親王錫保同振武將軍傅爾丹酌撥各路弁兵
分駐
傅爾丹奏言臣率領大兵於本月初六日已至
察罕廋爾京師滿洲兵臣自行統率在察罕廋
爾之東巴顔布拉克過冬歸化城土默特之兵
令於王桑里達居住之濟斯布隆附近駐劄盛
京吉林右衛察哈爾喀喇沁土默特綠旗兵離
滿洲營相去五里次第安營黑龍江兵令在大
營之北扎哈蘇台呼濟爾圖駐營防守奏入得
旨交辦理軍機事務大臣等議奏尋議本月初四日靖
邊大將軍印既令順承親王掌管應行文順承
親王將各路弁兵擇地屯劄之處會同傅爾丹
酌量辦理
上從之
平定準噶爾方略前編卷二十七
