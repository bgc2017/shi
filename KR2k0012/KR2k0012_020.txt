淳熙三山志卷二十
宋梁克家撰
秩官類一
郡守(封君諸使附)
閩自周季立國稱王秦雖置郡猶棄不屬獨降號君長
而已漢興既詔復國綿及三世顧亡城郭邑里可以郡
縣一經徙廢曾有孑遺三百餘年生聚日蕃自相臣僕
孫氏崛起謀有江表乃拓平内地翦莠鉏荒然猶六十
餘年僅克開郡又至于晉始建治此州渡江之後壤地
既狹分部益多更宋齊至陳此州始為刺史唐初改郡
為州太守並為刺史小大莫辨此州又始為都督開元
分道置使採訪惟在邊鎮首謹兵防此州又始為經略
乾元内外悉治軍戎大府要藩許專節制此州又始為
防禦節度大歷以後寇難略平思弭甲兵鄉意風俗此
州又始為觀察王氏僣偽固不足言皇朝改為提舉若
提轄本路兵甲等事嘉祐中改為鈐轄大觀初又改為
安撫總管因時廢置随事立名輕重不同要皆總統一
道兵民之寄比年府望益顯來涖者率宰執侍從之臣
今自周秦以來封君而下至為諸使編年以見之其餘
列職本末悉著焉
淳熙三山志卷二十
