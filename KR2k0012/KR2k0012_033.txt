淳熙三山志卷三十三
宋梁克家撰
寺觀類一
僧寺(山附)
三山鼎秀州臨其間極目四遠皆巍巒傑嶂環布繚繞
峻接雲漢居人過客莫辨向背回顧蓮峰凸銳捷出面
直方山突兀正立左瞻右鼓如憩如植鎮塞不動右覷
雙髻若赴若驟追跳相躡以為竒峭四面盡此矣窮幽
逐勝乃北踰複嶺支提太姥南越重江白鹿黃蘗東航
海邑福山靈鷲西道雪峰鳳林大目綿亘四境皆數百
里千巖萬壑不可以形狀名計何其富也始州戸籍衰
少耘鋤所至甫邇城邑穹林巨澗茂木深翳小離人跡
皆虎豹猿猱之墟自非捐俗割愛童髮毁服無所顧慕
誰肯奮足於單危寂絶之境是以重峰疊巘頓錫成市
誅茅穴石僅可容榻往往塵喧不到苦節坐㤀似得道
者遂以驚動世俗自晉太康始寺紹因於州北旣而終
晉纔益二寺越二百載齊之寺一梁之寺十七陳之寺
十三隋之寺三唐自高祖至於文宗二百二十二年寺
止三十九至宣宗乃四十一(時郡人林謂作記存寺七十八廢寺三十六)懿
宗一百二僖宗五十六昭宗十八殫窮土木憲寫宫省
極天下之侈矣而王氏入閩更加營繕又增為寺二百
六十七費耗過之自屬吳越首尾纔三十二年建寺亦
二百二十一(自前至此共為寺七百八十一特以會到有起置年月者計之餘或更名或重建不)
(可知也)雖歸朝化頹風弊習浸入骨髓富民翁嫗傾施貲
産以立院宇者亾限慶歷中通至一千六百二十五所
(此林闕程慶歷三年所記也其所記有寺額者一百一所今見存者共一百七十二所外二十九所已不載州)
(籍如安福寺寶峰寺以主僧不謹及童行不律廢餘恐更易名額或頹敗産絶若通計之比紹興間已少百二)
(十一)紹興以來止一千五百二十三(紹興甲寅曾師建記雖總云一千六百二)
(十六所其逐縣所載只一千五百二十一皆不可以為據惟紹興二十二年奉使鍾世明根括寺院寬剩時共)
(管寺院一千五百一十二所内一千四百八十六所常住所收有餘及無餘三十七所無僧尼主持)今州
籍縣申猶一千五百四(自太平興國四年終慶歷寺二百四十一皇祐後寺二百六率)
(多舊寺重建其未會到起置年月者一百七十五共為寺七百二十三若通前代計之比紹興間又少一十九)
(所恐廢壊無人住持遂成絶産)祠廬塔廟雕繪藻飾真王侯居而日與
市人交臂接席回視曩昔異乎吾所聞者惟是烟霞絶
頂泉石清趣異時截崖谷挽藤蘿可望而不可到者今
奔蹄走轂所至精舍訪古者便之故附山於寺自城郭
至諸縣以寺興置先後為次而山見焉餘非顯者不著
在城(僧尼寺共五十二所慶歷記三十所曾師建記五十一所内閩縣十四所候官)
(十九所懷安十八所五十所有起置年代二所未詳外有安福菴州籍無)
懷安乾元寺州北無諸舊城處也晉太康三年旣築新
城遂以為紹因寺唐乾元三年防禦使董玠奏賜今
名皇朝咸平六年賜御書一百二十三卷(御製心輪偈頌)
(十四卷秘藏詳二十卷逍遙詠十一卷緣識五卷青龍疏六卷祕閣贊九絃琴阮歌喻言雙鉤書聖教序)
(心輪圖無名說筆法日行誠有益無法帖十二卷大字詩三卷益銘四體五體書二卷)草書(孝經)
(千字文孤城詩張顛書急就章筆法歌雜字九軸故實九軸)八分書(千字文故實真定王碑)
飛帛(帝佛二字雜言無注雜言有注下假詩遠看詩)皇祐三年賜御書二軸
飛帛(明堂之門)篆書(明堂)至和元年賜皇祐新樂圖記三卷
(已上天宫院掌之舊山趾八寺通往來今乾元天宫同用一記文曰乾元天宫院記)有琴石(閩越)
(王鼔琴所)金鷄井(越王井中有金鷄昔牧羊兒見之因以石投久而聞聲後不復見)飲馬
池(亦越王跡)戒壇(唐大中四年長溪建善寺始開壇度僧三十人光化元年閩王審知復置于本)
(寺天復二年移開元餘見開元寺)舊産錢一十三貫一百二十一文
(未經界前謂之舊産已經界後謂之新産今税苗鹽役雖用新産科納而敷四色錢猶用舊産故特存之)
(後准此)
懷安大中寺州西梁太守袁士俊之第内有小山時聞
鐘聲因名鐘山普通二年捨以為寺號袁寺隋仁壽
二年始以舍利為塔大業二年改為鴻業寺尋為鐘
山寺唐上元元年更名福唐寺會昌例廢大中四年
復之賜今額天聖中災歷數年再創垂成復災元豐
改元始新之有定慧塔(舊九層朱梁開平四年偽閩建天聖中爇之累數年閩人)
(復創漕使陸軫為贊後復災)八百羅漢像(佛書云諾矩那與其徒八百衆居震□國今五)
(百居天台三百居雁蕩是堂像八百顔題云天台鴈蕩以此)觀音像(政和間清凉院僧宗顔刻)
(木觀音像久而色故將命工飾之忽夢謂曰我當城居令億萬衆瞻仰俄而寺中僧數百人亦以夢來致)
(之今在寺之西偏)舊産錢一十一貫八百四十五文(曾記一十一貫)
(九百九十五文)
候官南澗寺州西南梁大通六年居士蘇清以宅為之
唐乾寧二年閩王創天王殿三年號南澗護國天王
合菴十二為寺以居澗旁故名(王谹詩云水清居士澗景好天王刹)御
書一百二十五卷(同乾元但無明堂篆及帛書)寺閣(唐周朴有詩)石像
(唐天寶八載五月六日驟雨雷震須臾晴霽亭亭石心涌出佛像三十二相八十種好列侍環衛歐陽詹)
(記)普眼菴(安文頭陀因游寺山莽蔓中得巖石側足而入有一穴僅可容身遂宴坐號頭陀巖)
(七年主僧闢而潤色之其後日廣有降睡塔大觀間顔曰普眼菴山在城中遊者絡繹頭陀嘗磨崖云客)
(至不點茶相看淡如水白雲深谷中穩坐浮生裏今猶存)静勝軒(有張勸詩)舊産錢七
貫五百二文
懷安開元寺子城東太清三年置在靈山之西舊號靈
山尋改大雲唐初曰龍興開元二十六年以年號改
今名(後人名開元後山為芝山以别于靈山)有明皇像會昌中汰天下
寺州存一即是也天禧中災慶歷三年復創有辟支
佛像(辟支自天監四年隱身于金陵山窟間時見異於人唐以來凡六現梁貞明四年閩王以夢故)
(諫闕三丈萬斤以槖蘥七十所于城東故闕萬有七足創以金置太平寺闕)(承贊)
(記政和六年五月以寺為神霄宫陳尚書彌作文通議詢移置開元戒壇)戒壇(唐天復二年建時王)
(審知于此開壇奏度僧三千人乞保昭宗鑾輅回京其後光化元年審知又于乾元寺開戒壇奏度二千)
(人子鏻天成三年又於太平寺開戒壇度僧二萬人似又無常所矣至皇朝元豐五年七月十六日住開)
(元僧合樞復新其壇于寺之東偏崇寧三年移置天寧寺建炎元年復歸開元四年沙彌受戒至三千九)
(百四十有八人紹興元年又兼就天寧開壇五月開元受戒五百七十人十月天寧受戒七百二十八人)
(二年復並歸開元國朝誕節撥放童行其目有四曰御書曰臣僚功德院曰進奉回賜曰比試大中祥符)
(三年應賜太宗皇帝御書寺院宫觀承天節依例比試外特放童行一人不試經大觀中尚書祠部格候)
(官護國天王懷安天寧撥放支提山雍熙閩縣聖泉鼓山福清黃蘗候官雪峯長慶各年放一人宣和福)
(州路天寧節撥放掌御書德童黃蘗雪峰長慶外各一人氏說涌泉觀亦一人此以御書撥放者也元祐)
(四年許左丞將請福州閩縣大乘愛同寺開封積慶崇報寺興龍節間歲撥放童行各一人重和元年余)
(少宰深請廣因嗣祖寺天寧節撥度一人此以臣僚功德院撥放者也大中祥符四年雪峯僧守獻進奉)
(瑞象香合年與剃度五人皇祐二年仁王聖泉進芝草圖特與度僧二人元祐二年詔坤成節諸州撥放)
(比興龍節與度三之一不及三分者亦與之一名者二歲與度一人長慶寺進坤成功德疏歲一人二歲)
(該回賜一人雍熙寺進坤成功德疏歲三人該回賜一人崇寧四年東禪進藏經令天寧節度一人大觀)
(四年減罷政和三年依舊此以進奉撥放者也咸平元年州僧帳二□九十四人皆錢氏時度為之真偽)
(莫辨乃令比試經業中者與給據餘還俗大中祥符二年係帳童行每百人選經業精熟者與度二人如)
(不及數亦聽選天聖元年令福建州軍僧四百人處聖節與度一人不及者亦特放並考試經業嘉祐編)
(勅以闕顯德二年及至和二年勑詳定諸童行比試福建諸州每僧三百尼一百各放一人不及者亦特)
(放熙寧中同天節撥放如嘉祐之數元符元年諸試經以通判以下五員就長吏廳所間不得過四字取)
(通多者通數同取先係帳者帳同取先出家者又同則以齒其應撥放者量試三年令天寧節如例撥放)
(宣和二年令天下間歲撥放試經其特旨等度牒紫衣師號住給降五年七年内外撥放試經特旨等度)
(牒紫衣師號各展三年靖康元年永宣和七年勑撥放師號等並仍舊給䧏尋令限滿後減半建炎元年)
(赦文應隔下撥放童行許於所屬自陳保明申部給降禮部請不係住給年分供帳之人更不推恩二年)
(禮部言寺觀自崇寧後往往格外陳乞增添撥放實侵財計請罷非格令所載者三年令依嘉祐編勑施)
(行仍依靖康減半之令紹興二年權祠部王居正言渡江以來條格散失所恩例並權住今歲給降空名)
(度牒不下五六萬乃無一人以試得度者請天申節令諸路依減半法試經敢于格令合給外陳乞者禮)
(部執奏十月乃令諸州軍守臣歲首照帳以合取人數分於天寧乾龍天申節三次試度餘數併歸天寧)
(節五年令以合取人數衮同三節試度六年有言名山福地及有金寶牌若御書之處向以數溢權罷許)
(試經業今州郡姑息惟務足額乞權罷五年令權住三之二尋令權住三年七年令禮部别修新法度牒)
(五千道其臣僚恩例及試經撥放等並住給雖奉特旨禮部亦得執奏九年或言兵火後戸口彫耗宜務)
(蕃息今僧尼道士女冠皆播種之民也官實資之宜停放度會易新法度牒出賣禮部奏紹興六年指揮)
(權住三歲今限滿合放度有旨依七年住給指揮此以比試撥放者也其後度牒久不給降軍興事起乃)
(命出賣始度僧云)舊産錢一十一貫九百七十八文
懷安景星尼院州東北陳太建二年置(舊記作閩縣恐因林諝所載)
元豐二年尼在淳建(恐重建)仍立戒壇(建炎四年新尼受戒至三百九)
(十八人)舊産錢一貫三百三十九文
候官神光寺州西南唐大歷三年析南澗為金光明院
七年改為大雲會昌例廢大中三年監軍孟彪亭池
其間號南莊明年捨為寺又明年觀察使崔干請名
於朝宣宗夜夢神人發光殿庭遲明覽奏異之遂與
今名烏石山三十三奇盤陀塔(山頂古磚塔一日塔門忽裂有)
(一真身郡人陳公云為兒時見石橋上有曰盤陀和尚真身塔記末云大足元年建于此)石龜(烏石)
(山一名烏龜父老恐千年後或輕舉乃於左脇鑿一竅)放鶴亭(寺東峯崔干創亭曰四向因得)
(青田鶴置於此忽冲天而去遂名放鶴亭熙寧中程師孟改為沖天)觀稼亭(唐□濟美守是郡陛)
(辭之日德宗諭以農事且言南方山水之富到官首創是亭以茂帝寵)薛老峰(烏石山頂突起)
(三字曰向陽峯咸通中候官令薛逢與闕光僧靈觀游創亭其側仍刻書薛老峰字周朴詩曰薛老峰頭)
(三箇字須知此與石齊生真交截斷蒼苔色浮世人儕眼始明見閩中實錄)坐禪石(寺東峰勁)
(直若笋人于盤石以一指觸之即動摇又號降睡石)天台橋(東峰崖側有巨石梁如天台石橋之)
(狀)僊井(寺西峯僊人任放煉丹於此靈石得泉今不知所在)宿猿洞(怪石森聳藤蘿蓊翳)
(昔隱者蓄一猿俗因以名之景福三年大築城隔於牆外湛郎中俞有二十五詠羅源林迥留題幾年形)
(勝晦南州一旦聲名藹湛侯夜色併來三島月水光分破五湖秋荔支影裏安吟榻紅藕香中繫釣舟金)
(印解還天子後詔書重起不回頭)金剛跡(峯頂上石有巨跡)般若臺(沙門持般若經)
(於此不釋手因名今為金粟菴)初陽頂(閻公暇日酷愛此峰謂從事曰每旦羣山猶暝獨此峯太)
(陽先升因題石上云)落景平(即初陽之西)百道階(王氏時造)鵶浴池(古記云雷)
(震石壇成一穴丈餘不知泉脉所出夕陽蕭疎羣鴉亂浴故名)道山亭(程大卿師孟作前際海門)
(回覽城市宜比道家蓬萊山元豐二年曾鞏記林希書)華嚴巖(寺西北峰大足中有僧持華嚴)
(經於此一夕雷雨大震擘石為巨室僧遂宴坐其間)李陽冰篆(般若臺記刻于華嚴巖頂與處)
(州新驛記縉雲縣城隍記鏡水㤀歸臺銘世寶之為四絶)五臺山(王氏始創文殊臺并東中南北)
(四臺彷彿真定府云)王氏像設(景福二年王氏開國至乾寧四年大建院宇設像鑄以植福田)
迦毗羅神(釋氏護法之神)尊勝真堂(知州孟彪崔干祠像)崔公井(尊勝堂前)
(崔公賞其甘美)石觀音(僧廣會於尊勝堂後得異石因琢為之)慈氏閣(巡官鍾呆建後)
(棄官出家以身餧虎)射烏山(一云九日山相傳九日登高引弓落烏于雲際故號)謝公浴
堂(鑿井引泉為之)高僧行道處(相傳有僧創一磚室于西峰白日宴坐清宵經行一日端)
(坐而逝其夕人聞爆裂之聲詰旦見一石塞行道之處)湼槃佛(卧佛也)大悲院(有僧)
(常止廬嶽三十年誦大悲神呪空中言曰功巳成出去救人乃歸鄉創此)四聖院(梁武帝誌公和)
(尚娄約法師傅大士)神光寺額左神策鐘(咸通五年賜巳上僧神解所記)不
危亭(在山絶頂)凌霄臺(初創其四面材瓦土堊皆稱而後用約曰損則勿脩修必壊于是屹)
(立震凌之中後人不悟創法遽修之不踰時而壊)蟠桃塢(疑轉盤陀為名)石像(雷所震者)
銅像(王氏用銅六萬斤黃金三百兩鑄彌勒像方三丈六尺)向陽峯(舊附薛老峯今析焉)
幽幽亭(明道初沈邈為候官縣得釋迦院東北隅地作臺曰峻青後十年為太守寺僧並臺作亭)
(館閣校勘蔡公襄至其下名之曰幽幽)跨鼇亭(即木鴈亭孫覺有詩)三賢堂(候官令薛)
(逢四明詩人周朴僧鑒空或以為靈觀觀唐末人茅居扄戸人罕識其面唯山下一居士齋時薦供即開)
(復雜嗤詈之一日雪峰伺隙扣門推出閉之後有碎石子時往還)箋香亭白塔
宿雲菴(即瑞雲也雲道人名)擊壤亭横山閣金蟒穴(宿猿洞之)
(東後唐天成間大石穴中有巨蟒鱗甲如黃金蟠屈六七丈王氏命運土塞之因建大殿以奉佛今葫蘆)
(城是也)剛顯祠(事見祠廟巳上乃後人以神解所記三十三奇未盡善如般若臺以李陽冰篆)
(得名而兩出之失之贅于是以不危亭以下易李陽冰以下十六名)放生池舊産錢一
十六貫九百二十四文
候官石塔寺州西南貞元十五年德宗誕節觀察使柳
冕以石造塔(庾承宣為記)賜名貞元無垢淨光舊記亦以
淨光名寺(熙寧圖作石塔寺淨光菴)今石塔十層晉天福六年(乃偽)
(閩永隆三年)王延羲重建舊産錢一貫八百二十九文
懷安劒池院州子城東元和十四年置劒池(相傳粤王無諸)
(淬劒處唐元和中僧惟榦濬之得銅刀劎環數枚送武庫當時冶竈猶有在竹林間者)舊産錢
四百八十一文
候官上生院州西南烏石山大中六年置刺史李貽孫
為記有放生池舊産錢八百八十三文
候官南報恩院南澗寺南大中十一年觀察使楊發以
隙遊亭地命僧鑒空創寺及塔七層咸通九年勑號
神光之塔院曰報恩塔院(唐周朴有詩風雲會處千尋直日月中時八面明)
閩之浮屠始於蕭梁高者三百尺至有倍之者銛峻
相望乾符五年巢寇焚殄無遺開平中閩王審知復
其二大中定慧及是也(是時復創萬歲定光安福崇慶及太平開元塔延羲又建)
(石塔謝郎中泌詩城裏三山千簇寺夜間七塔萬枝燈)太平興國二年升為寺
明道中始為禪刹舊産錢七貫一百四十五文(曾記五貫)
(四十八文)
懷安莊嚴寺子城之東中和三年置後王氏據閩於三
寺創閣(開元東報國與此)莊嚴之閣獨雄麗遂以名其寺天
禧三年火熙寧二年程大卿師孟鳩衆重建舊産錢
二貫三百二十四文
閩縣九僊文殊院州東南景福二年王潮建舊産錢九
百三十文
閩縣萬歲寺九僊山西南天祐元年瑯琊王審知所造
明年賜名梁開平中表請其寺祝天子壽蓋取其名
也至今誕節前一月太守率僚屬及倚郭令佐若寓
居文武官下至軍員父老等班拜于庭以佛法啟祝
及是日拜祝如初熙寧八年始創千秋堂候班乾道
九年史丞相浩改為華封定光塔七層(梁開平元年忠懿王所造)
三山閣(在平遠臺東許敦仁詩蓬莱方丈與瀛洲東引長江欲盡頭幾處壇場渾得道萬家樓閣)
(半封侯闕來荔子嘗三熟負郭潮田插兩收七百年闕䜟事釣臺沙合瑞烟浮)平遠臺(東有)
(小橋橋旁有巨石刻平遠峯三字)金粟臺(程師孟以塔中王氏所望金粟像名石上金粟臺三)
(字元少卿篆後姪積中為守繪金粟像于臺側作小堂安奉之)一華亭(郡人朱敏功詩自聞逹摩)
(西來意五葉敷榮祇一花從此祖風傳不泯靈芝到處有奇華陳瑩中亦有詩)祈雨僧(僧義收後)
(梁時人貞明三年春不雨至五月義收以膏爇指不雨積薪通衢期七日自焚炬舉而後雨後遊洪州將)
(歸浴遮留乃截左臂付之曰吾去後不雨出以祈必應衆塑其像以臂附之今真身住寺)舊産錢
五貫七百八十文(曾記八貫九百五十六文)
候官道清天王院州西南梁乾化二年置舊産錢二百
六十二文
候官千福院州西南乾化三年置長樂臺(曹穎叔詩藍挼水谷)
(與秋輝疑作危稜磴翠微向晚山僧苦留我層層寒牖亂雲歸程師孟以臺名刻石見通判馬益詩)飛
燕亭(程師孟有詩)舊産錢一貫七百四文
候官五百羅漢寺烏石山之麓本雪峰廨院貞明五年
閩王審知夢梵僧數百奕奕有光光所至處有雙檜
並池而秀一僧擎跽而前曰王能飯吾於此乎及旦
圖而訪之得今寺之百步池檜皆如夢中乃為堂環
之命池曰浴聖檜曰息聖改今名有放生池舊産錢
二貫八百四十九文
閩縣淨業尼院州東秀實坊貞明六年置舊産錢二貫
五百三十九文
懷安太平寺州東本開元寺地後唐同光元年閩忠懿王
析建(寺碑云寺據靈山巨山之麓)忠懿於城西南張爐冶十三所
備銅鑞三萬斤鑄釋迦彌勒像莊宗題為金身報恩
之寺又泥金銀萬餘兩作金銀字四藏經各五千四
十八卷旃檀為軸玉飾諸末寶髹朱架内龍腦其中
以滅蠧蟫唐翁承贊碑而銘之又造木塔七層天禧中
盡焚慶歷中修完元豐中復災後太守程公命僧守
恩新之及大觀乃成政和六年更為神霄宫建炎元
年復為太平寺三年勑奉安濮安懿王神主遂以其
寺之半為嗣王行府紹興五年因以為西外宗正司
舊産錢七貫三百四十三文
候官育王塔院興文坊北閩王時有之(佛殿題琅琊安遠使募緣架造)
康定二年重建舊産錢二百八十三文
懷安薦福光嚴藏院州北乾元寺之左同光三年置本
偽閩閩興長公主與其夫余廷芳所建舊有門出乾
元寺之東廡相傳以為乾元藏院實别席也舊産錢
一貫八百一文
閩縣南法雲院州東南清泰元年置龍啟二年也初號
地藏通文寺大中祥符三年賜今額舊産錢三貫七
百一十文
候官萬壽院州南晉天福元年置閩通文元年也王繼
鵬以太平宫為之舊産錢九百七十七文(曾記九百九十五文)
候官仁王寺州西南天福三年閩連重遇所造國朝僧
歸贊始修葺之雨花閣(王逵范亢有詩)横山樓(張勸有詩)舊産
錢六貫二百四十六文
懷安天宫院州北天福四年置藏翠軒(太守元積中有詩)今
為西外敦宗院舊産錢四貫九百一十一文
懷安慶成寺州東本王延羲之第旣即偽位天福七年
乃施為永隆金身羅漢禪寺皇朝祥符三年三月東
封西祀畢賜今額高麗銅像(銅佛三一為人所攘後木刻代之胡僧八狀膜)
(者羅漢十八侍立胡奴及僧各一石碑徑二尺高丈餘上刻無量壽文殊普賢像及樓閣之狀東小殿深)
(沙神一旁立僧一童一)石筍(高五尺東西植於庭西廊有板記)小木塔(藏於西殿皆閩)
(王時高麗所獻)舊産錢四貫一百九十二文
候官延祥院州西南烏石山之隂天福五年置本閩之
郵館王延羲以為永隆院名以其年號也皇朝祥符
四年賜今額紹興五年屯駐水軍因為延祥寨舊産
錢四貫七百七十二文
閩縣法海寺州東南舊名羅山本司空孟公之第初寺
在泉南偽閩徙之於城西欽德里開運二年李仁達
時唐兵壓境遂遷居於此為興福院皇朝祥符中改
今名政和七年改為神霄宫宣和元年改為女真觀
建炎元年仍為寺有放生池舊産錢十三貫九百八
十五文(縣申一十三貫九百六十二文)
懷安法性院州東忠懿王廟之左開運三年置初閩王
作東西二宅為諸子居此其東宅也其子廷鈞僣偽
建為宫其後南唐兵攻城弟仁達指天自誓兵退願
以宫為院初院在南臺至是遂遷其額于此仍號千
佛南禪院(與東西北禪時號為禪)舊産錢一貫五百四十
文
懷安北法雲院周顯德四年置唐楞伽寺也號白
龍有蔵曰萬善淮兵夷蕩僧道堅卜居之易名萬
善(舊記又云本乾元寺地謝仁謙造萬善)皇朝祥符八年賜今額(有銀)
(字經一蔵)
閩縣圓明院九僊山之南顯德五年偽臣李廷諤所
造名觀音皇朝天禧三年改圓通禪寺天聖二年
避彭城郡王名改通為明(冇鄧闕雹詩墨蹟)小華山(舊石上鐫)
(三字太守程師孟運使劉彝湛俞侍郎陳賜捉刑陳建冇圓明小華峯詩熙寧後通諸寺便門由嘉)
(福亦可到)野意亭(舊有孟泰厰庾韓少師世忠二畫像建炎四年范汝為叛韓宣撫使白永)
(嘉浮海至福州不整陣串巢穴而出直扺建城造樓車以登俘其渠以歸獻閩人德之立像于其亭)
(孟朝服韓戎服今存)廓然臺清輝閣舊産錢三貫九十
六文
候官法祥院州西南皇朝初置舊號閩山保福寺其山
剷削殆盡所存者巨石巋然有石䥴觀音像(建隆三年造有)
(記刻石云寺雖新號山則故名蓋古閩山也)鑴光禄吟臺四字(熙寧二年程大卿師)
(孟詩永日清隂喜獨來野僧題石作吟臺無詩可比顔光禄每憶登臨却自回)舊産錢一貫
三百六十文(曾記一貫一百七十四文)
懷安越山吉祥禪院乾元寺之東北無諸舊城處也晉
太康三年既遷新城其地遂虚隋唐間以越王故禁
樵採錢氏十八年其臣鮑修讓為郡守遂誅穢夷巇
為佛廟乾德二年也御書(紹興六年張丞相浚奉安御書裴度傳)環峯
亭(古山嶺舊名四見有太守劉瑾羅畸詩後更倚雲王繼先寓居是寺乾道丁亥太上皇帝賜名環峯)
(仍灑宸翰以賁之并越山二字刻石于寺)絶學寮(張丞相為之名)勝會亭(有太守寧上闕)
(詩)舊産錢三貫四十三文
懷安保壽院州北乾德五年置舊産錢六百(闕)十三文
候官祖堂院州西南開寶四年置舊無産錢(曾記樓店務税錢二)
(百六十八文)
候官龍山院州西端拱二年置舊産錢七十七文(曾記一百)
(四文縣申一百九文)
懷安越峰羅漢院城北太平興國二年置舊無産錢(曾記)
(越峯菴産錢四十有奇)
閩縣報慈崇因經院州東六年置寺記作太平興國始
號舊記作六年本潮州刺史李彦暉之故宅(有男乙年九十)
(歲嘉祐二年作記云彦暉從王氏起光山以功出鎮越臺分符潮郡遂賞兹宅及太平興國初歸欸乃曰)
(幻質無常終歸壤滅因捨為寺)舊産錢七百九十二文(縣申七百九十六文)
閩縣崇慶尼院州東南雍熙元年置舊産錢一百三十
六文
閩縣嘉福院州東南大中祥符四年置初為衆香院後
改今額鼇頭峯(陳狀元誠之肄業之所)舊産錢五百六十一
文
閩縣妙嚴院州東南天禧四年置熙春亭(有太守温益王祖道)
(詩)舊産錢一貫三百四十三文
懷安薦福院州城(曾記水陸寺)天聖四年置舊産錢一百六
十六文
候官釋迦院州西南同年置幽幽亭(見前)舊産錢六百
七十九文
閩縣九僊天王院州東南元年置崇寧三年為崇寧觀
厨宫建炎元年仍舊舊無産錢
候官開化院縣西景祐四年置舊産錢一文
懷安靈山天王院州東北皇祐三年置舊産錢五百三
十文
閩縣内湯院州東嘉祐以前置有湯泉(碑云嘉祐七年元給事閱郡圖)
(圖有佛寺曰内湯)元給事絳閱郡圖得其名往觀之乃濬其
源礱石為井揭宇環之疏其餘於垣外宣和六年陸
侍郎藻命謝令重修温室四中有振衣亭澣日一啟
非衣冠不許游也舊産錢四百一十文(曾記除落江七分外二百)
(五十文)
閩縣九僊育王院州東南嘉祐二年置海月堂(有太守程)
(師孟詩)舊産錢四百二十七文
閩縣九僊資福尼院州城南元祐五年置舊産錢五百
三十一文(曾記五百五十三文)
候官西法林尼院州西南崇寧二年置舊産錢一文
懷安隆慶院州東北舊産錢六百六十八文(今皆擗截為宗子鎖)
(屋)
候官彌勒寺釋迦寺之東紹興二十九年為洪水漂流
後重建乾道元年火舊産錢三百七十八文(已上二所無起)
(置年代)
閩縣安福院州東南丁戊山唐咸通十三年置山居闤
闠磅礴隱隆占形勢之中梁乾化二年忠懿王始建
木塔七層于其上號新塔元豐間以主僧不謹廢田
入學後寺亦災官籍其地售民以居猶存上下菴今
州籍無
閩縣(一百七十三所并在城十四所共一百八十七所慶歷舊記二百一十九所内)
(二十六所有寺額又倚郭九寺有起置年代曾師建記除在城外一百一十六所鍾世明)
(根括寬創除道觀一所外計一百八十六所今州籍數同除一十四所在城外一百四十)
(二所會到起置年代三十所未詳一所續申)
灋林尼寺易俗里梁大通元年武帝捨身同泰寺因改元
遂置園居尼寺於建康閩中尼寺自此始舊産錢一
百八十五文
靈山院仁惠里大同元年置舊産錢三十七文
祥光龍華寺鼓山里三年置舊産錢六百七十三文
東禪院易俗里五年州人鄭昭勇捐宅為之在白馬山
上舊名淨土唐武宗廢為白馬廟咸通十年郡人迎
僧惠筏居之及夜禪定有戎服若拜而辭者是夕或
見白駟東之觀察使李景温因撤祠為寺號東禪淨
土錢氏號東禪應聖皇朝大中祥符八年賜號東禪
等覺崇寧二年因進藏經加號崇寧萬歲紹興十年
改崇寧萬歲為報恩廣孝(為宋徽宗焚修張丞相浚為請仍移漏澤園寺有生)
(祠)十七年改廣為光大藏(米芾書額有大藏經版侍郎陳賜勸造有畫像)御
書(徽宗賜僧達呆)東野亭(蔡公襄書額有比部郎劉照以下詩十一首)清隂亭(有太)
(守劉瑾以下詩十首)芙蓉閣(有鄧正言肅詩)放生池(增置)舊産錢九貫六
百七十七文(曾記九貫七百八十五文縣申九貫七百九十五文)
大乘愛同寺在東山瑞聖里六年置大乘十二年置愛
同皆律寺異居而同食故曰愛同唐神龍中律師懷
道懷一相繼居之會昌例廢大中十一年復之合為
一尚異居皇朝天聖元年主僧戒華始改禪刹元祐
中門下侍郎許將請為功德院有西院大律師碑(劉太)
(真撰于頔書)羅漢堂記(記見書)虞公菴(南安虞寄為鄭瑋劫奔晉安陳寶應刺閩)
(中得之甚喜寶應謀不軌屢諫不聽遂隱于是山自稱本山居士寶應屢召不出命焚其廬放火者自救)
(之)榴花洞(唐永泰中樵者藍超遇白鹿逐之渡水入石門始極窄忽豁然有鷄犬人家主翁謂)
(之曰吾避秦人也留卿可乎超云欲與親舊訣乃來遂與榴花□枝而出恍若夢中撫而尋之不知所在)
(蔡公襄詩洞裏花開無定期落紅曾見逐泉飛僊人應向青山口管却春風不與歸富沙魏萬詩江山巧)
(秀入禪扄四望僊源盡未真萬疊好峯侵碧落一條流水隔紅塵澗迷鹿迹知何代洞有榴花鎮似春自)
(恨聲名尚卑瑣無因長對社中人)龍首澗(許狀元將肄業之所治平丁未知縣陳情刻石大書)
(曰龍首澗惟有讀書堂)神移泉(開元中僧守正以居高汲遠心念之一夕泉迸于居側旦視其)
(井則已涸矣若神移然僧惟嶽詩巖頭瀑布瀉寒烟井底澄清浸月圓性水真空周法界神從何處更移)
(泉)文殊巖(巖有古像歲久塵敗夜忽現光林樾因塑飾之)獅子峰(象其形也許門下和)
(程大卿詩東山十里覆溪流遠客時時一望愁泉近榴花深洞口亭開獅子舊峯頭八州旗色天邊出三)
(館芸香海上留南國共歌公所憩獨嗟無計奉英游熙寧二年程大卿師孟於峯之西澗建亭建炎三年)
(嗣濮王仲湜書)涵虚沼(僧惟嶽詩碧虚涵沼沼涵虚虚沼圓同絶欠餘月夜麗虚知是影更謀臨)
(沼照蟾蜍有松極高大國初物也松身上有錢昱留題景致逼神僊心幽道亦玄僧聞來出世松老不知)
(年放馬眠巖草移杯酌澗泉浮名如脱得終住此雲邊)天台井靈芝塢夜
光臺蟄龍淵神僧室鑑淨軒清音亭山
輝堂(張勸詩蕭蕭松竹蔭華扉更亮虚堂隱翠微雲露峯巒横秀色月低巖下弄清輝分開遠碧鳴)
(泉落點破寒光白鳥飛還似山隂秋霽後照人懷抱欲㤀歸)碧巖亭(許門下詩舊室曾留古岸)
(邊新亭同賞碧巖前日生獅子峯頭木烟伴榴花洞口泉黃葉入秋山出地白雲臨晚海垂天飄然蹤跡)
(今何定别去江湖又一年王汝舟和亭開幽谷草堂邊朝暮清音落檻前人去日升蓬島路客來空愛玉)
(溪泉僊翁世界藏沈洞佛子樓臺出半天誰為琢磨巖下石擬將遺事記當年)放生池(增置)舊
産錢九貫八十二文
萬山寺清廉里陳天嘉元年置(舊記有塔林寺在方山下太建年置曾記作真)
(善院地名方山恐即此事)山在州南重江之外九鼻東向正北遠
望突兀端方直下數千尺故名(詩人云到山不識山面目但見九鼻盤溪)
(曲歸來兀坐小窗下倚天百里剖寒玉)州治南有三案是山峭拔秀碧
又出二案頂上真一郡壯觀上有阿育王塔因而建
寺有古壇石牀石棋局(太守王逵詩衆狀皆窮險兹形獨擅方坦夷中砥礪端正)
(外青蒼上帝圍棋局炎君避暑牀回嗟太行路更近利名場)石牀左右有柑橘木
歲所生味特甘人或得之可食不可竊天寶六年勑
號甘果山有唐賈島章敬國師碑銘舊産錢二貫四
百三十文
華林寺鼓山里三年置舊産錢二百二十一文
超功院仁豐里太建元年置舊産錢三百三十六文
飛泉院合浦里唐武德元年置舊産錢三百六十一文
東山聖泉院瑞聖里景龍元年僧懷一始卜居于愛同
寺之西苦乏水忽一日二禽鬭噪於地心異之杖錫
往視因卓其所有泉如縷俄而涌溢人乃礱石環其
口分為兩道注東者濯所用之南流者為池(蔡公襄有聖泉)
(詩下注云涸十餘年今者復涌俗傳涌則民安)寺舊名法華先天二年立今
額唐劉軻記有唐李邕懷道塔碑皇甫政懷一塔碑
(道一二師碑云䧏舍利松不棲禽梁不巢燕池不生蛭庭不生凡草為六奇)多寶塔(永泰中代)
(宗書額盖智常藏所)御書堂(藏本朝太宗所賜)放生池(增置)舊産錢五貫
三百八文
國德院光俗里景龍三年置舊産錢六百二十四文
東山文殊般若院瑞聖里四年置會昌廢太中復咸通
賜今額(因匠人塑文殊之異故名)有金沙(與普賢為鄰出銀沙)舊産錢二貫
七百七十七文
甘泉院開化里開元元年置舊産錢二貫二百八十四
文
五僊觀音院方嶽里天寶二年置(見舊記寺記作乾寧)政和十年
為神霄宮建炎復舊五僊巖(在院南)舊産錢二貫九百
九十六文
菩提寺瑞聖里永泰元年置舊産錢一貫六百九十七
文
鼓山涌泉院鼓山里建中四年龍見于山之靈源洞從
事裴胄曰神物所蟠宜寺以鎮之後有僧靈嶠誅茅
為臺誦華嚴經龍不為害因號曰華嚴臺亦以名其
寺梁開平二年閩王審知復命僧神晏居焉號國師
館徒千百傾國貲給之乾化五年改為鼓山白雲峰
涌泉院皇朝宣和間有僧體淳訪經臺遺址創閣曰
妙峯樓曰頻申齋曰東際菴曰一多又有癡坐崇石
無寄軒網珠鏡臺芥瓶憨睡室門曰無盡總名曰華
嚴御書一百二十五卷(同乾元)靈源洞(巖竇嶔怪每雷雨作其中簸蕩)
(若鼓聲朱梁徐寅冇十二詠有記蔡公襄嘗遊洞中題名石壁有詩郡樓聸東方嵐光瑩人目乘舟逐早)
(潮十里登南麓雲深翳前路樹暗迷幽谷朝鷄亂木魚晏日明金屋靈泉注石竇清吹出篁竹飛毫劃峭)
(壁勢力忽驚觸捫蘿躋上峯太空延眺矚孤青浮海山長白挂天瀑况逢肥遯人性尚自幽獨西景復向)
(城淹留未云足)喝水巖(國師普誦經于此惡水聲喧轟叱之西澗乃涸迸流于東澗)鼓石
(石狀如鼓或曰鳴則為兵應)大頂峯小頂峰(先是不通人跡咸平中丁謂與諸公翊始)
(披榛以登)浴鳳池(大頂北山下有樵者常見五色雀羣浴於此)石門(池之南有石砑立若)
(門)應真臺祖師巖涌泉竇甘露松白猿峡
香爐峰(皆在石門之右)唐黃校書璞幽居(璞遠祖太和中于鼓山得道遺跡猶)
(存翁承贊贈璞詩云烟蘿况逼神僊窟丹竈還應許獨尋)元公亭(因元公絳名公有詩誰書吾姓)
(揭亭顔棟宇飛騰氣象完谷口秋風吹鬢髮海東朝日上欄杆地高頓覺羣山小天近須知六合寬三到)
(巖扉殊不厭異時長向畫圖看)望州亭鼓山銘(鼓屴崱峯頂特窮島夷頫封域屏閩東拱)
(辰北歲辛亥帝司赤竦紳烈從陗陟搴若華揖瑤極呵蜚霆蹴鼇脊披霄根殫目力高者仰深必惕謹其)
(至惟古則熙寧四年丁竦陳烈沈紳同遊丁知福州沈為提刑其銘刻在峯頂之盤石初架亭於其上後)
(為風所壊今字猶存)蹴鼇橋舊産錢一十五貫七百三十文(曾記)
(三十二貫五百九十八文縣申一十四貫二百二文)
白鹿寺積善里舊記白鹿山入十五里號榕溪永嘉僧
道洪自温陵來父老相與邀移今居誅茅之日白鹿
適至遂以名其寺蓋元和四年也咸通中懿宗賜今
額後閩忠懿王賜朱記一寺前有白鹿亭舊産錢八
貫八百七十一文
靈合院積善里開成二年置舊産錢二貫二百五十三
文(曾記二貫四百五十三文縣申同曾)
興福文殊院高詳里大中元年僧洪集始卜此地創為
堂閩王審知立額舊産錢一貫五百一十四文
勝善釋迦院海畔里五年置舊産錢一貫一百七十文
福聖院欽仁里十二年置舊産錢五百七文
瑞迹寺開化里咸通元年置白佛(大中六年有邵環者遊山間頓聞異)
(香又白光粲然環乃即其光而往見銀色化佛須火入枮木光亦不散因現足迹于盤石後人于石對鑿)
(一跡未幾亦磨滅而舊迹獨瑩然因刻像有禱必應)舊産錢三貫六十七文(縣巾)
(二貫六十一文)
靈泉院瑞聖里二年置舊産錢三百一十一文
靈洞院至德里四年置舊産錢一貫四百一十九文
清涼院光俗里五年置舊産錢一貫一百九十七文
靈泉院光俗里同年置舊産錢五百四十文
高蓋院仁豐里七年置永福高蓋山乃徐登學道之所
嘗望祀于此故名同舊産錢一貫(闕)百一十七文
大悲院紹惠里同年置舊産錢一貫八十文
開化院同里同年置舊産錢八百九十四文
順峰院易俗里九年置舊産錢一十八文
保福院加崇里咸通中置舊産錢三百八十五文
西林院靈岫里廣明元年置舊産錢一貫四百五十四
文
石湖院永盛里廣明二年置舊産錢一貫五百七十文
彌勒院桑溪里中和三年置舊産錢一貫三百三文
三昧院易俗里五年置(東禪寺碑僧惠筏化塔于金鷄之左臂僖宗詔諡辨才大師三)
(昧之塔)大順二年賜今額舊産錢七百二十二文(曾記七百)
(七十二文縣申同曾)
光啟院至德里光啓二年置舊産錢五百九十七文
衡山院合浦里景福二年置(元和郡國志閩縣有衡山一名霍山形如鍾)舊産
錢五貫二百五十一文(曾記五貫二百二十六文)
寶月院易俗里乾寧元年置號靈峰寶月塔院端拱元
年改為東禪塔院乾道六年以為陳樞密誠之功德
院遂改名廣因報先舊産錢二貫八百九文
地藏院同里同年置殿塑地藏因名之舊産錢一貫六
百二十八文
觀音院待仕里二年置舊産錢七百八十八文
真𨼆院永福里光化二年置院臨西陜往來者必憩于
此且止堂(吳千詩無心終日看雲飛空幻猶如鳥跡遺欲問堂中常住相黃花翠竹幾人知)
舊産錢二貫八百三十八文
龍瑞院永盛里天復元年置舊産錢一貫七百九十七
文
香爐院合浦里二年置舊産錢六百一十六文
東報國院易俗里天祐元年閩忠懿王為唐昭宗建名
報國資聖後主僧不謹籍其業于官太平興國六年
太守右衞將軍侯贇復建有放生池舊産錢三貫七
百五十八文(縣申三貫七百文)
東林院光俗里梁開平二年置舊産錢七百三十三文
東林院易俗里同年置舊産錢一百九十三文
聖跡院加崇里貞明二年置昔南江有光竟夕視之得
一浮木已而夢一胡僧云吾康僧行化吳越今將福
汝閩宜以是木立吾像既寤衆異之乃嚴精宇飾晬
容榜以是名(康僧者康居人也孫權時言佛舍利事乃置瓶于几上忽聞瓶中有聲果獲舍)
(利權歎服乃營塔)舊無産錢(陸廣記皇祐間院主捍海潮闢田七百畝)
報恩堂院還珠里五年置舊産錢一百八十四文
栖𨼆尼院光德里唐同光四年置舊産錢三百四十二
文(曾記二百五十五文)
保福院還珠里同年置舊産錢七百五十六文
永和院瑞聖里天成元年置舊産錢三百六十七文
幽居院合浦里同年置舊産錢九百一十二文
香巖院同里同年置舊産錢五百八十五文
觀音院至德里二年置舊産錢一貫一百四十三文
觀音院光德里同年置舊産錢二百六十三文
資福院西集里應順元年置偽閩龍啟二年也舊産錢
一貫六百一十七文
保福院瑞聖里清泰二年置舊産錢四百三十一文
報慈院同里晉天福元年置舊産錢一貫六百一十文
瑞峰院西集里同年置舊産錢一貫四百九十七文
釋迦院欽仁里四年置舊産錢四百九十三文
清涼院永盛里五年置舊産錢八百六十三文
龍德外湯院崇賢里十年置地多燠泉數十步必一穴
或迸河渠中味甘而性和熱勝者氣如硫黃能熟蹲
鴟旱潦無增減偽閩天德二年占城遣其國相金氏
婆囉來道里不時徧體瘡疥訪而沐之數日即瘳乃
捐五千緡創亭其上仍售田鳩僧以司之陳莊記慶
歷二年修有蕃書二碑在(方塔五級)舊産錢六百六文
東報恩院孝義里同年置金鷄山(秦始皇時望氣者云此山有金鷄之)
(祥遂劚斷山脊以厭王氣至今斷處為路號曰金鷄巷)舊産錢三百八十四文
報恩尼寺方嶽里開運三年置即南唐保大四年先一
年王延政歸南唐舊産錢六百九十六文
應天院清廉里周廣順四年置舊産錢八百八十一文
雲巖院合浦里顯德六年置舊産錢一貫九十文
枕峯院歸義里皇朝建隆元年置西峽渡之南驛道往
來候潮之所舊産錢三貫一百一十四文
妙峯院仁豐里同年置院在妙峰山之巔故以為名舊
産錢一貫六百六文(曾記一貫六百三十四文宣和七年以長樂懷安落江見管上)
(件)
瑞峯院易俗里二年置舊産錢六百五十九文
河口彌勒院高惠里乾德二年置錢塘軍將鄧保洪戍
於此捐所創宅為之舊産錢一百一十三文
無量壽院易俗里同年置舊産錢一百八十文
寶峰院瑞聖里同年置舊産錢一百四十八文
寶林院欽仁里同年置舊産錢二貫一文
楞嚴院易俗里五年置舊産錢一貫二百二十九文(縣申)
(一貫四十文)
彌陀院加崇里開寶二年置舊産錢五百五文(曾記七百八十)
(七文近崇戶察批係除出去芳草地一頃二十六畝五十五步斷遠湛珩替産錢二百八十二文外管上)
(件)
同慶院易俗里三年置舊産錢六百一十九文
舶塔院易俗里七年舶主造浮屠堂宇號舶塔天王寺
有周朴詩寶鷄亭(洪玉父芻名并書以東望金鷄山故也)舊産錢五
百八十五文
泗洲院仁惠里同年置舊産錢七百五十六文
應瑞院紹惠里八年置舊産錢一百二十四文
天王院永盛里太平興國元年置舊産錢五百六十四
文
太平興國院光俗里二年賜額(今俗呼長樂洞頭一寺為般若寺舊記咸通三)
(年建恐即此寺)紹聖二年重建舊産錢二貫四百七十九文
崇福院易俗里三年置舊産錢八十四文(曾記作庵)
大悲庵孝義里五年置舊産錢六文
廣濟院欽仁里七年置舊産錢五百七十六文
浦華嚴院易俗里地名浦頭八年置舊記云即地藏塔
院也本唐諫議大夫翁承贊之第有晝錦亭狎鷗池
遺趾存焉舊産錢二貫四百文
靈湖院方嶽里雍熙二年置舊産錢四百文
資福院加崇里三年置舊産錢九百三十文
西巖院方嶽里四年置舊産錢五百一十五文
釣龍臺院加崇里淳化四年置釣龍臺山(南州九里臨江舊記)
(昔越王餘善於此釣得白龍以為瑞遂於所坐之處築為壇臺黃萼詩有釣沈新月落龍起暮江寒之句)
(其序云臺高四丈周回三十六步唐翰林承旨韓偓詩無柰離腸易九回強攄懷抱立高臺中華地向城)
(邊盡外國雲從島上來四序有花長見雨一冬無雪却聞雷日宫紫氣生冠冕試望扶桑病眼開本朝蔡)
(公襄王公達元公絳蔣公之竒皆有詩)達觀亭(蔡公襄詩峭峻釣龍石飛亭壓其端擴徹四無)
(際因之名達觀扳雲躋大庭僊路何紆盤秋明澄遠綠晚霽凝新寒城郭烟火稠水陸漁樵安偶暇按民)
(俗適遊心意歡鳴絃俯清流對酒環蒼山重拂衣襟淨從帶夕嵐還)碧光亭(程公之邵詩寺壓高)
(臺最上頭一亭新就得清遊天連遠岫交相碧地枕長江分外幽烟際晴光渾不斷望中詩思浩難收公)
(餘幸有賓朋樂聊把狂篇索唱酬詩幕屬縣官皆賡)舊産錢二百六十五文
崇壽院易俗里咸平元年置舊産錢六十六文
華嚴院瑞聖里景德四年置舊産錢一貫七百四十三
文
資福院易俗里同年置舊産錢二十七文
香雲院待仕里大中祥符元年置始名瑞雲庵治平元
年改今額舊産錢四百三十七文
鄞峯院西集里天禧二年置舊産錢二百四十三文
靈瑞院易俗里同年置舊産錢四十七文
寶積院西集里同年置舊産錢二貫七十六文
羅漢院易俗里四年置舊産錢五百三十九文
福林院同里同年置舊産錢八十九文(曾記三百四十四文除外縣二)
(百五十三文實八十八文)
與善羅漢院孝義里天禧中置舊産錢一百五十三文
報恩尼院加崇里天聖二年置舊無産錢
紫微院方嶽里三年置紫微巖(唐末有紫微公棄官隱此遂得道輕舉因)
(目之曰紫微巖)舊産錢二貫五百九十九文
彌勒院光德里九年置舊産錢二百九十四文
東峰院方嶽里明道二年置舊産錢五百四十八文
吉祥院加崇里景祐元年置舊無産錢
玉泉院時昇里二年置荔枝軒(有楊朏持正詩曾觀茘枝圖幾費丹青粧)
(能紅能紫亦能綠不能寫得天然香曾讀荔枝譜品品甚第一較量滋味論高低大抵聞名不如實我疑)
(真宰推化工安排百果分番紅杏梅桃李不足數先教碌碌隨春風錦囊玉液相渾淪百果讓作東南元)
(别有真香與真色一時分付荔枝軒)舊産錢一百六十四文
文殊院方嶽里同年置舊産錢三百一十六文
多寶院易俗里四年置舊無産錢
廣福院仁惠里康定元年置舊無産錢
彌陁院接賢里同年置舊産錢一百七十九文
西方院仁惠里同年置舊産錢七百一十三文
西方塔院仁惠里二年置舊産錢三百九十文
眠雲院瑞聖里慶歷五年置舊産錢一貫二百四十五
文
招善院合浦里六年置舊産錢九百七十文
閩山塔院瑞聖里七年置舊産錢五百七十六文(曾記舊産)
(錢九百四十四文除落江外見管上件)
普賢院同里八年置舊産錢一貫六百一十七文
佛頂院至德里同年置舊産錢五百三十一文
龍卧院仁惠里嘉祐八年置舊産錢二百五十五文
崇林院接賢里治平三年置舊産錢一百三十五文
南報國院易俗里四年置舊産錢二百八十文
廣福院易俗里同年置熙寧三年勑號壽聖寺紹興三
十二年勑改今額舊産錢八百七十七文
東峰資聖院孝義里熙寧二年置舊産錢六百四十九文
鷲峰院永盛北里三年置舊無産錢
清福院海畔里七年置舊産錢四百五十文
瑞林院孝義里元豐元年置舊産錢九十八文
崇聖尼院接賢里二年置舊産錢三百八十六文
天王院歸善里同年置舊無産錢
水陸尼院加崇里八年置舊産錢六百八十五文
三峯院清廉里同年置舊産錢五十二文
保聖院開化里元祐四年置舊産錢一貫五百八文
隱峰院還珠里紹聖二年置舊産錢三百一十六文
雲林院永盛里三年置舊産錢八百二十一文
清勝院海曲里元符二年置舊産錢四百一十九文
德慧塔院易俗里三年置舊無産錢
資福院孝義里建中靖國元年重建舊産錢九十三文
報恩光孝寺時昇里崇寧二年詔諸州建崇寧寺王祕
監祖道守鄉郡日創浮橋之南危巖百級波光入戸
真江南之勝也四年落成政和元年勑改天寧萬壽
禪寺紹興七年以焚修故改為報恩廣孝十三年改
廣為光甌粤銘(李丞相綱撰)松風堂(李丞相綱寓居于方丈東得數楹與)
(山巔齊青松千蓋日影不到牓為松風)藏六庵(李參政邴詩莫言藏六便㤀筌一六俱北是本)
(然枯木有人能採菌白牛無地可施牽)海月亭來薰亭(王參政之望創)舊産
錢三貫八百三十九文(曾記四貫八百七十九文)
觀音院永盛里四年置舊産錢二十九文
觀音院易俗里大觀二年置舊産錢五十九文
甘泉院合浦里政和四年置舊産錢二百三十一文(曾記)
(二百二十一文縣申同曾)
南法林尼院接賢里五年置舊産錢五百六十五文
松峰尼院歸善里宣和七年置舊産錢一百六十八文
興聖院加崇里靖康元年重建舊産錢一十五文
樓林尼院接賢里紹興三年置舊産錢五十三文
梁山院還珠里舊産錢二貫五百七十文
興福藏院同里舊産錢一貫二百二十六文
慈氏堂同里舊産錢三百四十五文
福興尼院同里舊産錢二百一十文
龍山院同里舊産錢一百六十五文
隆興院同里舊産錢三十六文
新興尼院同里舊産錢一十六文
廣明院至德里舊産錢二貫一百文
報恩院欽仁里舊産錢一貫六百一文
福興院同里舊産錢一貫五百六十二文
應聖院同里舊産錢九百四十七文
觀音院同里舊産錢九百三十九文
瑞雲院同里舊産錢三百二文
文殊院海畔里舊産錢一貫四十文
重雲院合浦里舊産錢六百一十二文
保福院同里舊産錢二百三十二文
文殊院仁惠里舊産錢五百七十二文
銀峯院高詳里舊産錢五百六十文
天王院同里舊産錢三百七十六文
觀音院鼔山里舊産錢五百一十四文
妙相院同里舊産錢八十文
報恩尼院孝義里舊産錢三百七十八文
寶林尼院同里舊産錢一百五十三文
崇壽院歸義里舊産錢二百八十九文
棲隠尼院瑞聖里舊産錢二百五十五文
鳳山院瑞聖里舊産錢一百七十四文
新興院同里舊産錢一百六十七文
新興院西集里舊産錢五十文
新尼庵永福里舊産錢二十九文
新興院方嶽里舊産二十七文(已上三十所未會到起置)
雲門庵縣南洋嶼紹興初大慧禪師宗杲居此楞迦
室吸江亭觀音巖妙喜庵(今上御筆)石箑(僧安永□頌路)
(遶懸巖萬仞頭擔泉帶月幾時休箇中推轉通天竅人自安閒水自流)舊無産錢(有産屬地)
(主家一所州籍無)
香林寺(舊記隋開皇十年)
唐興寺(舊記天監三年)
佛力寺(舊記普通五年)
閩光寺(舊記大同二年)
陳碁寺(舊記太建元年已上五寺額今無)
淳熙三山志卷三十三
