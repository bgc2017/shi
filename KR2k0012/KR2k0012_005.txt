淳熙三山志卷五
宋梁克家撰
地里類五
驛鋪
驛鋪古亭郵也州南出莆田北抵永嘉西達延平車旌之所
宿會文檄之所往來求其安便迅駛而無阻絶沉滯之憂故
更易廢置迄今始定由南以往凡五驛十鋪舊由方山渡宣
和六年乃出西峽由北以往經十一驛紹興元年以建寇故
道路梗絶亦嘗命置鋪由西以往驛四鋪十三崇寧初以嶺
峻狹廢西門路從北門鋪歴雪峯直抵富沙又從古田谷口
刺出南劒五年復西門路(西路舊無車道抵中國緣江乘舟郵奡盪而泝凡四百六十二里始接)
(道唐元和中歲歉憲宗納李播言發使賑濟觀察使陸庶為州二年而江吏籍淪溺者百數乃鏟峯湮谷停舟續流跨木)
(引繩抵延平富沙以通京師有洪文館袐書李叔夏為記蓋謂此路也其古田路亦自開元二十八年洞豪劉彊等納土)
(始漸有之)今冠蓋旁午負戴四達三方驛館聽所投足獨傳致期
會取西南二十三所設立鋪兵國初猶役遞未曾迭命
諸卒已乃許就置營房然猶未立額元豐六年鄭居簡
始添定人數仍創急遞(居簡時催刷本路軍器奏福建遞鋪未曾興置急脚兵士文字)
(違滯乞每鋪以十五人為額内二名充急脚轉運司申本路除偏僻遞鋪四十三所不消添置外有一百六十)
(二所乞添急遞一名兵部看詳各添急遞二名元祐元年減罷急脚兵士改作馬鋪剩數撥填廂軍崇寧二年)
(十二月復依元豐法施行)崇寕三年以行北門十四鋪各增廂軍二
人罷横山惟二十二鋪北鋪率三南鋪五置將校一名
初給印歴考其稽慢者(時有旨近来遞鋪稽留盜匿緩急報應有失事機本路下州遣)
(司戶竇恭祖相度尋施行)五年行西門復横山罷土塸大觀元年土
塸復置自横山至營頂十四鋪復塘急遞二人門許置
曹司政和元年更議存減(時有旨以大觀添置兵馬未便再行相度州委簽判杜思)
(巡鋪曹䀭措置存減除横山急遞不减餘悉損其半)軍興之後警報益急增額浸
多以至于今舊有鋪馬至和二年章柬之奏罷(柬之時知漳州)
(以山徑險僻遞送轉見遲回乞抽收官馬差急脚兵士時本州有馬四十五匹並罷)嘉祐二年薛
綸請復之(綸時知建州奏急脚兵士止傳送遞角使命經過州縣臨時借馬於人戶不無搔擾乞每)
(鋪量置馬兩匹復罷急脚)隆興二年乃盡罷其詳具見于後云
城中
使星館(海安門内街北舊為使星驛州著衙前主官員驛料紹興中火因為宅子店俄復為館閩候官)
(典押更主之今批給驛券猶以驛名)
迎仙館(南禪寺東景祐中范都官亢所造治平圖有之其後為轉運行衙)
崇軺驛(南門内西舊置翁承贊冊閩王館於登庸門内是時已有驛治平圖為路分廳元豐中為東南)
(第十將公廨)
如歸館(威武軍門外西治平圖修造務自迎仙館廢始為如歸館後嘗為醋庫令司戶廳)
皇華館(還珠門外舊春風樓地淳熙十四年安撫賈選創建候官縣丞歐陽光祖為記)
西路
迎恩館(舊迎仙門内北有送客亭淳熙元年史丞相浩始置館于門外之南為迓接御香及恩賜之所)
西門鋪(國初置東取州城半里西取土塸十八里舊本州及南路遞角並從西門至劒建及官員)
(驛料經水口嵩溪驛支給久以為便崇寧元年因本州申請以古田不當驛路及西門一去水口中)
(間有號倒羊猪猔嶺和尚盂一帶路不通轎乘及小若安仁兩溪置渡子三人古田置解子三人歲)
(支雇錢七十八貫以為費多乃廢西門路遂從北門鋪雪峯路而去不由南劒直抵建州又從古田)
(縣西南刺從谷口出南劒五年復以北門路支費不貲仍舊行西門葛崎陳湖等至芋洋十一鋪通)
(接營頂至南劒元豐中馬遞四人步遞六人急遞二人大觀元年添馬遞三人步遞三人急遞二人)
(曹司一人政和元年減急遞一名後額管二十四人今供申一人節級二人鋪兵三十人)
土塸鋪(西取葛崎鋪十八里崇寧五年罷大觀元年復置元豐中添定馬遞三人步遞四人急遞)
(二人大觀元年添急遞二人遞馬一匹政和元年減急遞一人留遞馬并元額共二匹以監司巡歴)
(將官巡教不可闕也今額管十四人供申一節級一鋪兵十二)
葛崎驛(懷安縣北舊在芋源村置驛取州六十里後移此於使星雖近亦作一程驛券批支元祐八年)
(轉運司以使星至大瀨七十里大瀨至小若七十里遂罷葛崎驛不批支按程大瀨至小若五十五)
(里使星至大瀨實九十里)
葛崎鋪(西取陳湖二十里)
陳湖鋪(西取豐田二十里)大目渡(熙寧九年置投充不支錢)
豐田鋪(西取大瀨二十里已上三鋪元豐六年並定馬遞三人步遞四人急遞二人大觀元年並)
(添急遞二人遞馬一匹惟葛﨑崇寕三年行北門路添廂軍二人政和元年並減急遞一名罷添馬)
(今並額管十四人供申一節級一鋪兵十二)
大瀨驛(候官保安里距城九十里臨江下水口值風多暫憩於此)
大瀨鋪(西取湯背三十里)
湯背鋪(西取小若二十五里)安仁渡(熙寧八年置)
小若驛(閩清縣東北五里祥符二年重建)
小若鋪(西取嵩灘二十五里)渡(熙寧八年置紹興中以安仁小若二渡歸湯背)
嵩灘鋪(北取常瀨二十五里)
常瀨鋪(西取朱坑十五里已上五鋪人數更改及遞馬存減並與豐田司)
高溪驛(古田縣南九十里水口鎮已上三驛熙寧六年並省併後獨嵩溪驛批支)
朱坑鋪(西取芋洋三十里)
芋洋鋪(西取使華亭二十里又十里至營頂)
使華亭(地名黃日宣和六年創為星軺食息之所)
營頂鋪(西取南劒界首五里又八里至武步去金沙六十里金沙至南劔五十里已上三鋪惟營)
(頂崇寧三年行北門路增廂軍二人其元豐大觀人數及今額並同前五鋪)
南路
横山鋪(州南九里取江南鋪十五里舊有馬遞兵士三人元豐六年獨不置急脚大觀元年增步)
(遞三人急遞二人政和元年罷步遞三人後額管二十四人今除供申節級外鋪兵二十五人)
臨津館(唐名南臺梁開平中翁承贊冊王審知為閩王有南臺路書事詩今館天聖五年章頻作館之)
(西南隅牓合沙亭是時以䜟諸方望沙合皇祐間江東西始有洲元祐四年洲猶中斷而為二林中)
(散積又即館之東南楹望合沙臨水開軒仍舊名亭是歲許公將為尚書右丞)
浮橋(由郡直上南臺有江廣三里揚瀾浩渺涉者病之元祐以來江沙頗合港䟽為二中成楞嚴洲)
(八年癸酉七月郡人王袐監祖道為守相其南北造舟為梁北港五百尺用舟二十號合沙北橋南)
(港二千五百尺用舟百號南橋衡舟從梁板其上冀以扶欄廣丈有二尺中穹為二門以便行舟左)
(右維以大藤䌫以挽直橋路於南北中岸植石柱十有八而繫之以備癡風漲水之患縻金錢千萬)
(一出於施者明年紹聖元年甲戌十月成以其餘錢三千九百緡分給負郭三縣僧寺以為本錢俾)
(歲取息以待缺弊修造十一月落成自為文記之尋又為屋以覆䌫柱架亭於其側以憩行者中亭)
(之北又有泗洲堂一所命僧守之施熟水亭下而守橋軍房亦在焉南亭之南復即山為亭以濟川)
(名之創菴其西有齊禮九功馴翬嘉祥四里産錢二貫二百八十八苖米一十五石二斗七升輪大)
(院三十主之以管幹橋事再歲一替有水手二十一人隸焉朝夕巡視白所當修造者以報逐寺崇)
(寧二年公復守是邦乃於橋南建天寧寺以菴之田産併歸之命天寧主僧為三十院都管是時港)
(已分為三矣北港舟十有六中港七十有三南港十有三凡一百二隻僧寺産錢初自五貫以上令)
(獨任其一不及則合一二或三四院以為助蓋受船板本錢者二百一十三所而受置大藤䌫本錢)
(者又其内三十所公命籍本錢之日及其要束一蔵之郡案一付之橋司使相授受其略曰橋船及)
(板本錢三千三百九十貫正橋門船四隻板六間四院主之各受本錢六十貫南港南岸馬頭船一)
(隻板二間一院管認本錢亦如之橋門第二船四隻板四間四院主之各受本錢五十貫北港中港)
(兩岸南港北岸馬頭船五隻板五間五院管認本錢亦如之其餘每船一隻板一間各受本錢三十)
(貫自北而南船以千文為號後有廢壊永歴息錢興修常取堅固大藤䌫本錢五百一十貫鼓山雪)
(峯神光西禪芙蓉法海乾元安國夀山開元大中精嚴等覺九峯囷山萬歲報恩白鹿天王太平賢)
(沙昇山靈峯仁王雙峯大潙聖泉衡山興福廣因凡三十寺各十七貫歲出息一分令橋菴經官置)
(簿拘納分輪兩院管置䌫一次及屬架之蓬悉交割乃得替凡橋門船長四丈六尺面一丈五尺頭)
(各八尺板二間長各四丈四尺闊一丈直梁八圍各三尺六寸輪木闊各一尺三寸厚一尺兩頭鐡)
(䌇各四並四斤其次橋門第二船三港馬頭船長四丈四尺面一丈一尺頭六尺其餘船長三丈九)
(尺闊一丈頭五尺五寸板每間長二丈三尺闊一丈直梁七圍各二尺四寸輪木闊一尺厚八寸鐡)
(䌇二各四斤勾欄每扇各二柱高二尺五寸方五寸上下壓枋闊五寸厚三寸短柱四高一尺七寸)
(闊五寸厚三寸凡大藤䌫於船左右常各存新舊二條圍各二尺五寸五歲一昜不許以退䌫舊藤)
(間雜收使如三港西岸馬頭時有流刷傾側或泥地淤長可堪增築及橋亭軍房屋宇井蓬䌫蓋架)
(等損弊悉仰管幹橋院畫時修葺其鐡䌇常備六十具以待去失急用於守橋兵士名下勒填餘船)
(板碇石有一不備刷染更換有一滅裂以時巡察報逐院增修不得别有率歛其措置纖悉盡蓋如)
(此尋復歲以三院輪入管幹其後間以故獲免受役者至十八院先是水手各認管船五隻月米一)
(石錢二千四百從逐院赴橋司輸送然後給之後浸為弊乃悉罷去輪諸寺行者代其役給官舟與)
(來往護視遇夜則守橋紹興十一年都管主僧僧珵立規式菴中課督羣行者甚力輟前所給水手)
(錢米入長生局為度牒之本以勸勉之是時北港已為石墩橋道十五座矣船惟中港七十四南港)
(十三拘納二分息錢復散寄逐寺收息愈廣其後藤䌫乃不以時治二十三年僧圓覺住天寧寺募)
(作鐵䌫每節為錢三百越一月遂辦藤䌫始廢二十四年提點刑獄趙公令詪攝郡事覩橋道寖壊)
(命閩縣丞黃昭祖因舊制度復一新之會圓覺以事罷估籍衣物金銀等錢一千二百八貫有竒及)
(橋司所椿置䌫息錢二百三貫有竒用舊例復命以其錢分為九十二分半均給諸寺其橋門船及)
(南港南岸馬頭船凡三隻各給二分橋門第二船及中港兩岸南港北岸馬頭船凡五隻各給一分)
(半餘各一分增為本錢申嚴舊式凡尺寸悉以官省尺為度梁木湏勁直者板必厚一寸六分募置)
(水手復仍舊役惟船頭抛碇藤䌫務要緊實各長一十五丈不許水手打攬以舊䌫添造亦置籍二)
(本一藏郡案一付橋司明年梁山等十七院復為石墩橋道於是菴中既無所拘納都管之職亦漸)
(衰弛向所輸送水手錢米遂從逐院自取之上下懈怠莫有統屬橋事以是愈壊今鐵䌫斷裂僅存)
(寘菴舍藤䌫息錢枉增諸寺船板之數本錢雖散在三十寺未有興復者石墩橋道尋又增置今為)
(船者六十二耳中亭項賃會戶以匿稅故乾道中併拆其屋逐之泗洲堂淳熙元年一夕爇盡往時)
(營幹橋僧既交替以有勞率得院住持近乃無聞水手昔屬閩尉後有尉適不振職因屬縣丞云)
江南鋪(南取方北十五里元豐六年添定馬遞三人步遞三人急遞二人大觀元年添遞馬二匹)
(政和議存减獨不罷後額管十四人今供申一節級一鋪兵十二)
西峽北驛(名濟川北館宣和六年作)
方北鋪(南取方南隔江折二十里異時驛路出方山渡江面瀰漫無風只二十里有風七十里沿)
(兩沙洲隨潮涉二時乃至既有傾覆之患又有候次之勞風潮弗律候或一二日甫登南岸即涉方)
(山嶺又有佛嶺白蒲嶺熱隔嶺而後逹太平驛宣和六年俞提刑向以西峡水面五里私商往來之)
(地命本邑治道由玉泉院之尾鼓樓入新路經彌院菴西方院五里真隱又五里峡江北岸亭渡五)
(里枕峯十八里白鹿寺踰嶺十二里抵福清界行者便之乃植木以庇行人尋自枕峯前良步角梁)
(山院十里通麻溪橋五里瀨溪橋過常思五里通舊路遂不登白鹿履道尤坦因名峡江二亭俱曰)
(濟川有記合沙亭之右於是以方北鋪移於西峡路石鋪橋頭方南鋪移於枕峯院前大田鋪移於)
(大義驛下接常思鋪紹興六年申明以為經久可行九年峡江路旁諸寺賂州吏請遵故道張丞相)
(浚召驛兵質之遂不復昜鋪仍舊名今於城門村渡以避峡流之迅且約里數也)
方南鋪(南取大田鋪二十里)
西峡南驛(宣和六年作舊方山驛移此)
大田鋪(南取常思二十三里)
大義臨津驛(河口渡次)
常思鋪(福清南取太平七里)嶺(高一里相承為相思故王文公珪贈元公絳詩頒春莫向相思)
(嶺)
太平驛(福清縣西四十里熙寧六年省併方山太平漁溪三驛不批支驛券七年猶雇衙前主持給馬)
(草八年除漁溪外復罷紹聖元年轉運提刑司狀以方山至迎仙只一百二十七里輙作三程乞減)
(罷太平一驛移漁溪驛於石堘馬鋪蓋造尋留漁溪驛為憩息亭館折太平驛材料蓋造於石堘)
太平鋪(南取假面十七里)
假面鋪(南取漁溪十八里)
漁溪驛(有蔡密學襄梅詩)
漁溪鋪(南取蒜嶺二十三里)
蒜嶺鋪(南至莆田縣界三里至迎仙二十八里至興化軍五十里或曰山形如蒜亦其間多蒜苖)
(由建劒汀邵武至此方見漲海烟波萬頃嶺頭有照海亭宣和間有唐運使留題隆興初廢今送迎)
(時寓民家已上八鋪元豐六年並添馬步急遞共八人今並額管十二人常思見闕三人假面二人)
(蒜嶺一人内供申節級各一人)
北西取建寧路
出州北門由沙溪别往新藍鷄菜(距縣百里極&KR1110;惡觜於旁而啄衣牙於中)
(而齧足蹲於前而梗步嘉祐三年知懷安縣樊紀昜而夷之自記云)
雪峯至古田縣(一出西門經石岊至葛崎與北門路通)
鳴玉驛(古田縣東初溪有洪瀨灘知縣李堪以其非雅改為鳴玉遂以名橋亦以名驛前有㴠碧亭紹)
(興七年移於縣西北舊學基)
通建驛(縣北)
鎮安驛(縣北地名孤鎮村西至建寧府七十里崇寧元年廢西門路行北門由土塸葛崎别仕鷄菜雪)
(峯杉倉北望青田□嶺中館龍爬林換營頂凡十四鋪至建州三年以山嶺危險里數隔遠每鋪各)
(增廂軍二人五年以改路後雪峯一帶山嶺既峻道旁絶少人家每鋪幾三十里或七八十里始至)
(館驛實有未便其水口下雖有倒羊猪猔等嶺然官員並行水驛獨鋪兵往来而已况自行北門六)
(驛十四鋪添廂軍二十八人一歲請給衣糧約一千五百餘貫匹石此之西門添置渡子古田解置)
(解子費絶不等今將六驛十四鋪及古田縣西南刺從谷口出至南劒一驛二鋪並行廢罷仍舊行)
(西門路)
北取温州路
出井樓門經四明亭盤石陟北嶺(一路出井樓門經安國寺透馬溪抵北嶺)
(下嶺高一千八百步十五里屬連江界頑石根互沿崖而躋嘉祐三年知懷安縣樊紀僦工致治乃)
(奠高為夷正曲為直陷者培回者續迄今利之主簿王知微記又治路自北門入岩溪抵青山又培)
(土築趨府道積德承平移風三鄉地庫窪悉砌石以便民至谿澗或江浦之阻梁石以渡者五十一)
(木為橋十有六皆利民之著者周希孟記)下湯嶺(諺云陽嶺兜北嶺頭志險也)
温泉館(距連江三十二里舊名湯泉驛淳熙元年重作因改名)
潘渡橋(東取連江二十三里道羅源即絶渡而北異時溪漲需渡者病之紹興十四年知連江阮珪始)
(創橋焉未幾水淙齧以壊乾道三年晁子闔更新之長六十五丈柱趾十九名惠政)
陀驛(北取羅源四明驛七十五里)
四明驛(南取飛泉驛四十里建炎三年置淳熙三年重作)
飛泉驛(有渡熙寧七年置過官井洋百八十里逹長溪鹽田元祐八年移置焦門頬紹興三十年以風)
(海險惡禁渡驛今佃為民居陸行出寧德縣)白鶴嶺(嶺頭有白鶴亭半有憩亭泉眼清澈)
(可處多留題下即縣也)
寧川驛(寧德縣南紹興二十八年以主簿王置乾道八年重作)深浦渡(元豐三年置渡頭有)
(康濟亭十里至雙巖)雙巖嶺(五里至黃崎)黃﨑鎮灘頭渡(元豐三年置陸)
(路徑絶經環塢村秦家山路如馬齒旁無逆旅行者多過渡至下杯)
下杯驛(長溪縣西出七十里有渡一潮至監田准陸二十五里)
鹽田驛(縣西三十五里有渡元祐八年移於析埭置)
温麻驛(縣海晏門内今廢)
倒流溪驛
飯溪驛(縣東五十里有渡)
白林驛(縣東北百里去桐山五十里今廢只憩天王院)牌嶺
桐山驛(去泗洲驛二十五里今廢只憩棲林院)駱駞嶺平陽(二十里泗洲院)過
分水嶺(是路國初置驛自使星至陀驛羅源縣下驛白林驛飯溪驛支給驛券熙寧六年咸併陀驛鹽)
(田驛白林驛飯溪驛併歸所過州縣批支紹興六年本路陳運使國瑞請立馬遞鋪招置土兵承傳)
(文字尋罷)
渡
州東南門河口登舟
大義渡(乘退潮東經古山尾憩程水港候潮西入峡門旁入港即此渡貞觀中别駕衛總持見其)
(處西旅賓主有序故名之)
長樂航頭渡(百二十里)
洋門渡(百五里)
白田渡(百十五里)
洋下渡(百八里皆退潮一初臨水洋門洋下白田四渡皆貧民以私船渡載志在遂利安弊不修)
(中經鷄嶼風濤最險多方難之必厚獲而後涉槳無宿手惟取於所渡之人操縱不調以此昜致漂)
(溺嘉祐中長樂始置三渡於臨水創官船以渡之募善水者為槳夫渡者人輸錢七籍給募之餘為)
(船具及補敗之資後因循不舉元祐六年知縣丁掌乞奏舉行明年勅以白田距臨水十五里洋下)
(相距八里洋門相距五里且同岸又三渡水路皆避征者所由遂罷之止於臨水造官船四大船所)
(載止百人水手十五人小者五十人水手八人渡者人輸錢五均給之紹興元年流寓民姜子清乞)
(收江淮河港溪渡錢遂令日收歲終較額為殿最今渡人輸錢一十)
洞江營前洋嶼籌﨑浮崎翁崎(皆一退潮)
王峬渡(河口渡抵翁﨑由翁崎渡三十里乃至入城亦然)
出西門十五里度橋(舊有之歲久頽甚霖潦艱涉紹興七年汪義和知懷安舉一講僧更)
(造之六批五間)
靈光橋(旁有靈光寺)至懷安縣
石岊亭(縣之右建炎間置亭東有石異時歲覺增長後因火乃止)
閩越亭(縣前閩越王遊憩之地舊有記相傳為雷震飛入水中)
石岊渡(驛路百六十里至水口水路經甘蔗衙大小目福院小若大若亦百六十里至水口渡風)
(或跨二日嘗有監司詩云朝辭虎節門暮宿牛頭寺江神也世情一送三程路)
又西門十五里洪塘高﨑渡(即石岊江東流分為二自洪塘渡至水西高﨑)
江南楊﨑渡大樟渡(楊﨑屬懷安大樟屬永福相去三十里由大樟至永福縣)
越峯渡(永福縣下元豐元年造橋)
重光渡
五十口渡(皆縣下)
洪面渡(縣南七十里南取溪東渡四十里熙寧十年置渡闊十五丈漲准十五里)
溪東渡(縣北百一十里北去洑口東渚渡二十里渡闊七丈漲准三里熙寧十一年置)
洑口埕(闕闕)(紹興二劒闊十丈十六年罷)
淳熙三山志卷五
