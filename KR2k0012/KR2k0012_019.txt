淳熙三山志卷十九
宋梁克家撰
兵防類二
諸寨土軍
福興化泉漳於一道為控帶山海之國往往依險為守
本州四境東南薄海聮絡上下數百里囊寇橐姦少失
巡察則相延為盜西北負山窮崖絶嶺一夫執梃莫有誰
何則亦將無所不為是以風帆浪舶往來衝集要害之
處與夫去城邑為遠地者莫不置寨巡檢牙鉤股附氣
勢相犄角一旦有急合以從事蓋一郡之藩籬也異時
直北四縣競送鹽課販鬻西走淵藪萃焉故警備尤密
(天聖九年二移福建巡鋪使臣於白沙渡巡捉茶鹽有兵士五十人景祐二年廢寳元二年連江北交頭置巡)
(檢一員差本州屯駐兵級一百人守把慶歷四年廢舊又有北嶺巡鹽寨等十以處巡檢如關隷寨之類是也)
(差兵級一百二十六人分布巡防景祐三年廢)其後運額專責三倉豪黠竊發
復多見於東南其置寨之近遠宿兵之多少一隨其時
與其事之緩急而已今寨存者十有一因革廢置始末
具在觀者亦足以見其故云
甘蔗洲巡檢(今候官)
四州同巡檢之名舊矣(咸平以後文移多見之)慶歷四年二月勅
逐州留巡檢一員專管本州界内巡警於要害處安置
廨宇時本路同巡檢五員都巡檢二員而漳泉福興同
巡檢刁德忠廨宇在甘蔗洲蓋其一也(嘉祐四年知福州蔡密學襄奏)
(福泉漳興化各是邊海與外界水路通接其巡檢下兵士多不習舟船緩急不足使今今除已行下逐處修葺)
(刀魚船各取見管數目排籍外其兵級常切教習舟船諳會水勢以偹差使)其兵額舊管一
百八十人熙寧五年更定一百人州差步軍充填元豐
三年七月閭邱提刑孝直奏諸巡檢下兵級皆雜攅諸
指揮廂禁軍或屯駐客軍其間多西北人與本地分不
相諳熟差到年歲稍能辨認道路山川人物又迫移替
至於海道亦不慣習使之相敵終無必勝之理請於逐
處令招置土兵以一半招收新人一半許廂禁軍舊人
投換庶幾新舊相兼習熟使唤仍就整於廂禁軍内對
行除豁(時本路八州軍舊管剏添巡檢二十八員兵級三千五百人除四處都巡檢八百人地分闊遠)
(依舊輪差廂禁軍外二十四處二千七百人及續添巡檢四員三百五十人共三千五十人一槩招募土兵以)
(額定人數一半許廂禁軍中舊人投換於本路廂禁軍内豁除消減威果八百人教閱廣節一千二百人併創)
(添招置未到廣節一千五十人除七州軍消減外本州惟廣節減一百五十人)於是巡檢下兵
級並易以土兵而同巡檢仍置招一百人立都頭副都
頭十將將虞候承局各一名押官二人長行九十三人
七年三月以五縣巡檢疆界闊遠私鹽透漏用提舉鹽
事司奏移廨宇於懷安雞菜鎮仍別差使臣一員充巡
捉私鹽依舊駐劄甘蔗洲於同巡檢下一百人内撥與
巡捕土兵二十人及差禁軍三十人元祐二年或言招
置土兵歲月既久間多親戚隣里故相遮庇乃以其半
復差禁軍俾半年一替政和二年臣寮復言禁軍所至
往往一心惟望替期又不諳習彼處道里宜依元豐法
一槩招土兵以代之仍於禁軍指揮内就整豁除以替
回兵充補(時本路巡檢除四處都巡檢及建州崇安專提舉擺鋪合差禁軍其餘舊置及添置巡檢)
(巡鹽寨共三十六處共三千五百十五人内一千五百五十三人係土兵外其一千九百六十二人係差禁軍)
(今並招土兵替禁軍回營仍於本路禁軍二十二指揮計九千三百五十人内就整豁除一千九百六十二人)
(却以替歸禁軍充補此額)宣和二年十二月頒下福建格本寨兵額
以一百人五年勅土兵許依廂禁軍例於本寨架造營
房六年勅巡檢遇小盗與縣尉會合捉殺乾道七年三
月本路沿海州軍諸寨并巡檢下土兵例行增招人數
本州十一寨一千五百五十四人增招四百四十六人
為二千人而甘蔗洲除見管五十七人外更招十五人
(今數同)
海口巡檢(今福清)
海口去鍾門不遠巡檢廨宇移置不常寳元以前治鍾
門從本州抽差屯駐本城軍員兵級一百人皇祐至和
嘉祐之間又移海口尋復舊嘉祐四年蔡密學襄奏沿
海州軍兵士不習舟船無以備海道福州鍾門巡檢一
員掌海上封樁舶船其令出海巡警治平元年議者復
謂蕃客多由海外徑入兩浙海隩四畔皆魚業小民不
宜使諸卒重擾之於是復歸海口管軍員兵級四十八
人仍兼本鎮烟火公事兼沿海巡檢熙寧二年提刑司
有請本鎮去鍾門往復二百餘里別無陸路賊盗緩急
不能畫時捕捉宜依舊移鍾門時寨兵額一百五人五
年見管七十四人尋以七十人為額元豐二年以閭邱
提刑孝直之請徙置巡檢於控扼去處遂移止馬門三
年九月添招土兵置副都頭十將將虞候承局押官各
一名長行六十五人五年巡檢康詵脅所部寇海道既
平移蘇澳宣和二年頒下福建格兵數不改紹興三十
年揀七分水手六十三人乾道七年又增招土兵以八
十四人為額
水口巡檢
大中祥符五年四月本路王運使贄奏建劍邵武盤鹽
南臺倉程路隔遠惟水口嵩溪驛得福州南劍之中創
鹽厫為便然舊無寨鋪若監當只委縣官恐無以防守
巡察宜差強榦使臣一員專監仍於本州量差屯駐兵
級三十人員寮一名巡防一年一替從之景祐二年轉
運司奏復鹽倉於南臺以水口路當要衝最為透漏私
販地分依舊存留兵級三十人守把仍移福劍州巡馬
遞鋪史允元廨宇於水口安泊都大管當來去部轄巡
捕元豐元年八月蹇運使周輔措置鹽法利害復水口
鹽倉仍舊差巡鹽使臣抽撥兵級七十人與前三十人
共一百人為額三年巡檢下例招土兵置都頭副都頭
十將將虞候承局各一名押官二名長行九十三人紹
聖三年以二十人撥隷五縣巡檢止以八十人為額紹
興三十年㨂七分水手七十人乾道七年增招人數見
管九十四人再招一十五人今一百十三人(外倉峽巡檢係福劍)
(州巡鹽寨有步軍八十額係南劍州差)
辜嶺巡檢
元豐二年十月閭邱提刑孝直奏沿海州軍控扼地分
乞添置巡檢防遏盗賊時永泰縣辜嶺都巡檢一員遂
移於閩縣地名方山渡北岸置以二百人為額給與舟
船往來巡警兩州軍地分却移南臺巡檢一員於辜嶺
以七十人為額管認福州永泰縣興化軍興化縣地分
巡警宣和二年頒下福建路格本寨七十人今九十二
人
峯火巡檢(今長溪)
元豐二年詔移長溪等六縣巡檢一員於長溪縣海名
峯火澳管長溪寧德海道兼就近陸路賊盗兼本澳公
事(陸路七十五里至縣)先是咸平二年六月指揮長溪縣四嚮最
遠去州城或七八百里山川險隘盗賊多竄入温處等
州而兩浙州軍盗賊却入長溪縣界雖有都同巡檢不
能依時會合乃用建州浦城例選差使臣一人充兵馬
監押兼知長溪縣事抽兵士七十人給與衣甲在縣把
守(是歲九月兵馬監押兼知縣事吕懷謀奏准宣抽撥兵士七十人赴縣今只差到三十八人有旨令本州)
(疾速發遣不得少着一名)至慶歷後始差文臣以知縣兼兵馬監押
會提刑司奏長溪羅源寧德連江長樂福清六縣皆邊
海盗賊乘船出沒乃添置沿海六縣巡檢一員撥兵級
三百人於長溪縣置廨宇仍造刀魚船十隻往來海上
收捕是歲嘉祐八年也熙寧五年更定以一百人為額
至是閭邱提刑孝直復奏沿海州軍控扼地分宜添置
巡檢及移置廨宇於卓望去處故亦遷焉時兵額復定
七十人(宣和二年福建增格數同)三年閏九月巡檢下例增招土兵
乃復熙寧一百人之數元祐七年五月州以寧德寳瑞
寳豐場新發集聚千餘家距縣隔遠乃以峯火澳巡檢
兼長溪寧德兩縣巡捉私煎販鹽兼管當兩縣盗賊公
事紹興三十年八月取七分土兵識水勢者每月一次
同籍募到水手海船出近海港口教閱本寨五十六人
乾道七年州增招土兵二千人時見管六十二人遂增
招一十五人為七十七人
南灣巡檢(今羅源)
元豐二年閭邱提刑孝直奏添置巡檢内一員連江縣
海名西洋管連江羅源海道以兵士七十人為額西洋
在巨海中四顧驚濤莫知畔岸自廉山駕舟兩潮始達
風或逆旬月莫至七年李提刑茂直行部知非便奏移
羅源縣海名南灣尋置廨於廉溪(徐師文為記)紹興九年白
劄子南灣巡檢却離十里置廨甚非朝廷設官巡警之
意其行下依祖宗舊法仍歸南灣三十年揀七分水手
五十六人乾道七年例增招土兵見管九十人再招一
十五人今一百八人
南匿巡檢(今福清)
元豐二年十月閭邱提刑孝直奏添置巡檢一員初置
連江官澳轉運鈐轄司相度以逼西洋閩安遂置南匿
嶼以兵士七十人為額管福清縣海道宣和二年頒下
福建路格土兵七十人紹興三十年㨂七分水手六十
三人乾道七年例增招土兵元管九十三人再招一十
五人今一百九人
松林巡檢(今福清)
元豐二年七月賈運使青奏添差使臣兩員内一員於
海口鹽柵地名松林置管海口福清長樂三處專以巡
鹽為名仍於本州廂軍禁軍内差人巡防以五十人為
額紹聖五年五月州奏海口鎮居民餘二千戶所管官
物倉庫浩繁而於海口南匿兩寨各隔大海又二十餘
里乃至本縣遇有盗賊不即捕逐唯松林寨相去三里
可就巡防請於今巡檢高士逹銜内添入兼福清縣就
近陸路地分巡捕盗賊一十四字仍於本州差撥威果
指揮兵士二十四人與舊管兵級共七十五人宣和二
年頒下福建格遂以是為額紹興九年安撫司措置海
道移寨於地名松下置三十年揀七分水手六十人乾
道七年例增招土兵見管七十八人再招一十五人今
九十九人
兩縣巡檢(今寧德)
元豐三年賈運使青奏乞添使臣兩員内一員於長溪
縣邊海鹽柵置立管長溪寧德羅源連江四縣以專切
巡捉私煎販鹽公事為名仍差兵士以五十人為額元
祐七年寧德兩場銀寳新發聚落既多宜行分布巡防
乃以前四縣巡鹽與免羅源連江兩縣巡警治寧德水
際里令管長溪寧德兩縣盜賊宣和二年頒下福建格
本寨土兵一百人紹興九年以寧德巡鹽寨移管下地
名蛇﨑三十年揀取七分水手五十人乾道七年見管
六十二人增招一十五人今六十人
五縣巡檢(今懷安)
州管界同巡檢一員舊止十二縣水陸巡捕元豐三年
移置五處巡檢乃分認長溪寧德羅源連江長樂福清
永泰七縣四年六月以本路提刑之請復以沿江閩候
官懷安閩清古田五縣隷焉同巡檢自此始分矣七年
提舉鹽事司奏甘蔗洲大江津要下通産鹽之地上抵
建劍邵武私販所由散入支路正須據要把截而同巡
檢所管五縣疆界闊遠巡捕所不能及其懷安雞菜鎮
乃小路凑會之處可移彼駐劄舊土軍一百人除二十
人分撥甘蔗洲巡鹽外存留八十人紹聖三年增二十
人用本路提刑之請也(時以古田水口巡檢管一縣地分尚一百人而五縣闊遠乃八)
(十人故增)宣和二年十二月頒下福建兵數本寨一百人今
一百一十人
劉﨑巡檢(今閩縣)
紹聖二年詔添置巡檢一員駐劄劉﨑巡捕長樂連江
閩縣私鹽盗賊(閩縣東南二百十里)先是天聖七年本路轉運司
奏閩縣界有閩安鎮枕居海門為舟船往來衝要之地
宜用使臣一員監納商稅兼沿海縣分巡檢仍於本城
及屯駐駐泊指揮内抽差軍級員寮六十人往彼巡防
量給衣甲器械至是本州復請閩安鎮客旅興販廣浙
往來經由之處監官每月三往巡鹽商旅滯留課額虧
失始於劉﨑添置巡檢仍以閩安鎮元管兵級六十人
盡隷之其鎮官專一收稅却從本州輪差禁軍三十人
往本鎮守把宣和二年頒下福建路土兵六十人紹興
三十年揀取七分水手五十九人乾道七年三月增招
土兵除見管七十九人外招三十一人為一百一十人
今一百十六人
淳熙三山志卷十九
