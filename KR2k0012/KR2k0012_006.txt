淳熙三山志卷六
宋梁克家撰
地里類六
江潮
水路視潮次停泊猶驛鋪也循州境東出漲海萬里潮隨月
長晝夜至如符契道閩安而上江面澄闊别為西峡逾于南
臺皆會於懷安進而至湯背止以與溪流接自愛津東下縈
紆數百里危陘狭道行者繭足輕舟朝發乃一夕可至南望
交廣北睨淮浙渺渺之塵乘風轉柁顧不過三數日偽閩時
蠻那放椿且次江岸國初六縣鹽舸徑輸州倉以達于四方
郡今福清長樂涵頭歲運未嘗停民無酤其来釀作兩溪糯
粒舳艫相銜歲小儉榖價海涌南北艦囷載歘至城外其諸
貨寳回往不可名計浮于海達于江以入于河莫不有潮次云
初一十六(午)初二十七(午)
初三十八(未)初四十九(未)
初五二十(申)初六二十一(申)
初七二十二(酉)初八二十三(酉)
初九二十四(夘)初十二十五(夘)
十一二十六(辰)十二二十七(辰)
十三二十八(巳)十四二十九(巳)
十五三十(已末午初此潮入州城内河之候也江潮常緩海潮三刻至入河則又少遲耳)
海道
自迎仙至莆門平行用退潮十有五(海不計里)
一潮迎仙港乘半退里碧頭
迎仙港源自興化三百里合桃源水為大溪過迎仙
市為子魚潭(三百步)歴福清黃茅墩(墩南江上三千餘家屬興化人)
(煙如海口鎮其墩溪漲海湧皆不能沒)合蒜溪東流過浮山三里合
徑江入海(潮至子魚潭)徑港源出興化縣界金支大澤
至裏洋合黃蘖山南水十里名漁溪過應天院一源
出黃蘖山北過鐵場邊北流東折合漁溪入徑港南
至綿亭東出烏嶼門又南至雙嶼頭為二東出白嶼
西出後嶼合於昭靈廟前會迎仙港入海(潮至應天院前)
東南匿草嶼塘嶼(昭靈廟下光風霽日窮目力而東有碧拳然乃琉球)
(國也每風暴作釣船多為所漂一日夜至其界其水東流而不返莎蔓錯織不容轉柁漂者必至而)
(後已其國人得之以藤串其踵令作山間蓋其國刳木為盂乃能周旋莎蔓間今海中大姨山夜忌)
(舉火慮其國望之而至也)
二潮過洛化洋牛頭門泊寄沙(多水劫)
三潮至燕錫泊婆弄澚(一名暴露聲相近)
東草嶼
四潮半退至銀盞舷乘半漲取錢藏出止馬門(為過淺溯潮不)
(克所以必持半漲也元豐二年嘗移海口巡檢於此)
西海口鎮
海口源出興化縣界流為百丈溪二百餘里至假面
為横路溪(即無患溪也)東流二十里合石堘溪至水陸
院合東溪經福清縣河頭瀦為琵琶洋十八里至
海口入海(潮至水陸院西)鹽埕歲管納海口倉七百萬斤
經南交輸懷安倉(葉&KR1161;珪記埕有三等沙埕為上夾沙次之泥埕為下沙埕喜受)
(潮信退則昜乾實漏坵則昜淋故為上半沙半泥故為次泥溼距潮且難乾淋故為下大埕一二畆)
(小者半畆大水取信小水暴乾蓋海水鹹鹵過埕則鹵歸土中日暴則鹹乃凝白花取海水淋之煉)
(為鹽亦猶膽水浸鐵水中自有銅性遇鐵澁住故烹鐵而得銅也一月之間大水六日初一至初三)
(十六至十八晴明則土信可收雨濯則土信敗矣一年之間惟五六七八月土信特厚蓋烈日之功)
(也故舊法六月起火八月住火)
東鹽嶼蘇嶼鐘門(昔人没鐘於此潮退蒲牢微見)
五潮半退過石帆洋(狀如帆)泊大小練(二練門相去十里無便風停留或踰)
(月)
西北松林塞
六潮出練門至東西洛止(雖近過此無泊所)
七潮泊慈澚(勑號慈孝洋)
西長樂㯍過港(長樂溪源極微大槩瀦為陂湖溢則洩而入海)
八潮轉南交山峙海中(港内沙淺大潮二丈六尺小潮丈有九尺最為險阨舟人多於)
(慈澚候便及晨潮方挾櫓而濟便風則自外洋縱繂偽閩時蠻舶至福州城下至國朝以南交之險)
(遂置司温陸時有飄風入港者)
嶺口鹽埕(于歴嶼頭永豐石馬砂坑鄭胡閭山)歲納二百四十二萬
斤(舊三百萬斤)陸運二十里避南交之險輸長樂倉
西梅花澚閩安鎮港源出處州龍泉東流經松溪
政和一出建寧之浦城一出于崇安其間小溪數
十匯於建城出南劒之東曰東溪一出邵武之光
澤北流經順昌至沙溪北一出汀州之寧化西至
清流沙縣之西合流至南劒與東溪合百八十里
至水口左合古田縣(源出建寧界東南流號横溪至上生院南合薦溪潭水數)
(里合桃溪東流至縣東北隅龍津橋合東北溪知縣李堪名曰潤澤南經戴星洲鳴玉灘磨劒石下)
(百丈漈入大溪故曰水口)過大小滛乃無灘平流至猴山右納
閩清水(源自蓋平里合仁壽孝順金沙等里小溪土人多以小艇力勝至江口瞻於巨舟乃)
(浮江而下小溪有三橋良石普賢寳山通尤溪黃洋諸場尤小者土民堰以溉田)次黿溪
(唐大歷中有女子浣紗溪次為黿所食其父哭之哀既而得黿乃烹以釋憤名士多為記述其山源)
(深險多不逞民盜販茗鹵官莫誰何俗號七村黿裏)次左納大目溪次右小
目溪(源出閩清界六七十里入江)次螺女江(候官縣西北三十里搜神記閩人謝)
(端江濱得大螺一蓄之家每出歸盤飱必具乃密伺見一姝麗甚遂突入問之曰我天漢中白水素)
(女也帝哀卿少孤遣為卿具今已悉不可止卿宜以居糧可使盡而更盈言訖化去端如其言資給)
(數世今足跡尚存或曰江形如螺)至甘蔗北分數里復合至石門
南分(赤岸山尾與潙山尾相迎如門水中有石閾)過石門為馬瀆江中
流至洪塘岐為二北行者為南臺江納北山衆流(桑溪)
(自鵝鼻嶺經大坑嶺出東峯後至茶焙浦通潮鱔溪至浦東橋通潮)過鼓山南行者
合馬瀆江納永福溪(源自南劒尤溪縣西流至泉州德化縣南流至永福洑口)
(埕會溪流行七十里合興化縣游洋青桐溪至重光寺前六十里合閩清縣界水至大章六十里合)
(福清縣界十八溪入江縣以西有師姑等六灘東有太原等十灘不為害潮至保安里泝三十里至)
(縣)金﨑江(閩縣東西南七十里昔漁者此釣得金鏁因見金牛急挽至岸俄而鏁絶猶得)
(二尺許因名金崎江寰宇記晉康帝詔於此立廟)螺洲(洲形也在大義西北納龍泉坑溪)
合大義江瀨江出西峡門合琅琦江(西浦溪出福清縣界經泥)
(嶼至琅琦接潮一星溪出長樂界至白田接琅琦潮)會鼓山之𣲖經石馬鷄
嶼洋(中有石號師子對方山巨浸未嘗没俗謂水浸方山鼻不到師子耳)抵東峡二
十里入海(潮由西峡上者先至洪塘由南臺上者差逢大潮至大若南臺江中有洲數里)
(潮至鼔山分為二南廣而北狹由北上者入直瀆浦由南上者涉洲尾反東流而與之遇諺謂南臺)
(江水顛倒流以此)
東劉﨑王峬湖江
九潮至埕角(每歲二月烏頭數萬至自東海萃于此)泊關澚
西萩蘆(連江東南四十里有九龍江根連鼓山相傳秦始皇以東南氣王自江而南秀拔者皆鑿)
(之至是得蘆根長可數丈朝劚暮合終不殊執役者夢有告曰鍬鉢可夕置勿收乃如其言血流而)
(絶通水成峡)蛤沙萬海小港赤﨑連江港(源出古田林洋)
(界至七猴渡之北合小溪南流至潘渡橋一出羅源界號曰巖溪南至朱令橋合寳山院前丹陽溪)
(西南流至興寧廟前與潘渡溪合西南流合參溪水至峽口鎮入海)
東鄭﨑官嶼雙髻焦
土花鹽場(今廢)
十潮轉北交(聚石為灘連接海岸比南交差昜)泊東西洛
西羅源港(源自蔣山溪經白塔院至四明橋合龍潭溪過務前合古弄溪至欄頭鋪入江又下)
(倪南北溪經觀前橋至欄頭鋪前與蔣山溪合入松﨑江入海潮過四明觀)廉灣(俗呼林為)
(廉中多林姓)南灣寨
東黃土山
十一潮至水澚
西官井洋港西源出處州龍泉界(首溪)東流百里至斜
灘過載首合松潭溪白沙鎮(紹興初廢)至廉首村一出
政和縣界經麻嶺至繆洋三十里至廉村會龍泉
溪南流為江過甘棠港(舊有巨石屹立波間舟多溺覆唐寳祐元年琅琊王)
(審知具牢禮禱于神將刊之其夕雷雨暴作石皆柹觧遲明安流如砥昭宗詔奬之賜號甘棠神曰)
(顯靈侯三年賜德政碑五代史謂閩人私號誤)黃﨑嶺(潮東至白沙西至廉首各距四)
(十里舟行一潮至由鎮陸行各百里白沙溪船至斜灘廉首溪船至繆洋)北源出政和
界至外渺程家渡南合甘露溪甆溪經深浦渡至
長境平水分為二(潮至金垂)一出古田山谷合周仙湖
東流為穹窿溪又東為晡溪又東為淀尾經赤鑑
門一出古田至游溪合羅源山溪至溪口村同出
于三嶼寨之左一出羅源飛泉渡出于三嶼之右
滙于官井洋(風濤險惡號三港口)東入于海
東浮膺山
十二潮轉驢頭山泊斗米
近有大小金澚鹽埕(寧德縣納)
十三潮泊桃門䈥竹山
西松山港(古□松山沙徑合朱紫出其間)西源號長汀溪自白巖十
五里經建善寺至沙塘北源自赤岸澚村龍潭至
大橋經鹽埕合沙塘而東入海(潮北行者至大橋西行者至斗門)
次西烏﨑港源出西鄉蔗洋八十里至七溪南流
七十里至飯溪出烏﨑向峯火入海(小船至飯溪大船至楊門)
(潭)
東三沙峯火寨
十四潮泊圓塘
西歛港出吉坑十里入海
怯港(俗謂惡為怯)合小溪水至上洋五里靈峯十里至
圓塘入海(船至圓塘止)
東榆山
十五潮至錢夯頭(諺云錢夯頭無風自毬流言蕩漾也)白露門(或曰即白水江也白)
(水即停船之處)泊莆門寨前
西南沙埕港源出温州界至桐山東入海(船至桐山)白
水江(舊記縣東北百七十里寰宇記白水即夷戶也亦曰遊艇干或曰盧循餘種散居海上唐)
(武德中王義童招其首領周造麥細陵等授騎都尉以船為居寓廬海旁船首尾尖高中平闊衝波)
(逆浪略無懼怛名了鳥乾符間有陳蓬者駕舟從海來家于後﨑號白水仙有詩云水籬疎見浦茅)
(屋漏通星又云石頭犖确高低踏竹戶彭亨左右聞嘗留䜟曰東去無邊海西来萬頃田松山沙徑)
(合朱紫出其間蔡學士雜記福唐水居船舉家聚止一舟寒暑食飲疾病昏婭未始去所謂白水郎)
(者其斯人之徒歟)
淳熙三山志卷六
