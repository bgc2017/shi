史記索隱卷二十七
唐司馬貞撰
循吏列傳第五十九(按謂本法循理之吏也)
庳車(庳下也音婢)高其悃(音口本反梱門限也)豫賈(下音嫁謂臨時評其貴賤不豫定也)
子産鄭昭君之時(按鄭系家云子産鄭成公之少子事簡公定公簡公封子産以六邑子産)
(受其半子産不事昭君亦無徐摯作相之事蓋别有所出太史記異耳)太官子期(子期亦鄭之公)
(子也左傳國語亦無其說按系家鄭相子駟子孔與子産同時蓋亦子期之兄弟也)子産死(按左傳及)
(系家云子産死孔子泣曰子産古之遺愛也又韓詩稱子産卒鄭人耕者輟来婦人捐其佩玦也)安所
讎(音售)自刎(音亡粉反)聽微决疑(言能察聽微理以决疑獄故周禮司寇以五聽察獄詞氣)
(色耳目也又尚書曰伏念五六日至于旬時是也)
汲鄭列傳第六十
以莊見憚(按莊者嚴也謂嚴威也按自漢明帝諱莊故已後莊皆云嚴)屋比(下音鼻)傅
栢(傅音付人姓栢名為梁將也)注一名棄疾(漢書名棄疾)戇(戇愚也音下降反也)賜
告者數(下音數按注賜告得去官家居予告居官不視事也)踰人(音庾按漢書瘉瘉猶勝也此作)
(踰踰謂越過人也)貰馬(上音時夜反貰賒也鄒氏因勢)巧弄(下音路洞反)決讞(下音魚列)
(反)巧詆(下音丁禮反)吾今召君矣(今即今也謂今日後即召君)濮陽段客
(按漢書作段宏)常置驛馬長安諸郊(按置即驛馬謂於置著馬也四面郊)不過算
(音先管反按謂竹器以言無銅漆也漢書作具器食也)大農僦人(僦音即就反)注辜較
(音姑角二音按謂當時作大農任賓客就人取庸直也或者貰物以應官取庸故下云多逋負注辜較𣙜者獨)
(也言國家獨酤榷酤也此云辜較亦謂令賞賓客任人專其利故云辜較也)賓客益落(按落猶零)
(落謂散也)下邽(音圭縣名屬京兆徐廣曰下邽作下邳)
儒林列傳第六十一
余讀功令(按謂學者課功著之於令即今學令是也)仲尼于七十餘君(按後之記)
(者失辭也按家語等說云孔子歴聘國莫能用謂周鄭齊宋曹衛陳楚杞莒匡等縱歴小國亦無七十餘國也)
大者為師傅卿相(按子夏為魏文侯師子貢為齊相魯聘吳越蓋亦卿也宰予亦仕齊為卿)
(餘未聞也)適戍(上音丁革反)申培公(徐廣云培一作陪音裴韋昭曰培申公之名音浮鄒氏音)
(普來反也)韓太傅(韓嬰也為常山王太𫝊也)濟南伏生(按張華云名勝漢紀云字子賤)魯
高堂(謝承云秦氏季代有魯人高堂伯則伯是其字云生者自漢已來儒者皆號生亦先生省字呼之耳)
胡毋生(毋音無胡毋姓字子都)上屬所二千石(上時兩反屬音燭屬委也所二千石)
(謂於所部之郡守相)常與計偕(計計吏也偕俱也謂令與計吏俱詣大常也)文章爾雅
(謂詔書文章雅正訓辭深厚也)補中二干石屬(蘇林曰屬亦曹吏今縣官文書解云屬某甲)
文學掌故補郡屬(如淳云漢儀弟子射策甲科百人補郎中乙科二百人補大子舍人皆秩)
(比二百石次郡國文學秩百石也)申公以弟子從師入見(按漢書云申公少與楚元)
(王俱事齊人浮丘伯受詩)與劉郢同師(按漢書云吕太后時徵浮丘伯在長安申公與元王郢客)
(俱卒學也)不傳(謂申公不作詩傳但教授有疑則闕耳)蘭陵繆生(音亡救反繆氏出蘭陵一)
(音穆所謂穆生為楚元王所禮也)此家人言耳(服虔云如家人言也按老子道德篇近而觀之)
(理國理身而已故言此家人之言也)淮南賁生(音肥)弟子都養(謂倪寬家貧為弟子造食)
(也何休注公羊灼烹為養按有厮養卒厮掌馬養造食)善為容(漢書作頌亦音容也)起其家
逸書(按孔子臧與安國書云舊書潛于壁室歘爾復出古訓復申唯聞尚書二十八篇取象二十八宿河)
(圖乃有百篇即知以今讎古隸篆推科斗以定五十餘篇並為之傳也藝文志曰二十九篇得多六十篇起者)
(謂起發以出也)公戶滿意(公戶姓滿意名也按鄧展云二人姓字非也)單次(上音善單姓次)
(名也)魯商瞿(按商姓瞿名字子木瞿音劬)六代田何(按漢書云商瞿授東魯橋庇子庸庸)
(授江東馯臂子弓子弓授燕周醜子寥家家授東武孫虞子乘仲尼弟子傳作淳子人光羽子乘不同也子乘)
(授田何子裝是六代孫也)楊何(按田何傳東武王同同傳菑川楊何)為江都相(按仲舒事易王)
(王武帝兄也)遼東廟災(按漢書以為遼東高廟及長陵園殿災也仲舒為災異記草而未奏主父)
(偃竊而奏之)
酷吏列傳第六十二
昔天下之罔嘗密矣(按鹽鐵論云秦法密於凝脂)若救火揚沸(若本弊不)
(除則其末難止)破觚為圜(應劭云觚八稜有隅者高祖反秦之政破觚為圜謂除其嚴法約三章耳)
斲琱為璞(應劭云削琱為璞也晉灼云凋弊也斲理凋弊之俗使反質樸)郅都(音質)楊人
也(漢書云河東大楊人)賈姬(按姬生趙王彭祖也)濟南瞷氏(荀悦音閑鄒氏劉氏音竝同也)
中都(按中如字謂以法中傷之)偶人象(漢書作寓人象按寓即偶也謂刻木偶類人形也一云寄)
(人形於木也)操下(操音七刀反操執也)數都尉(上音所主反)解脱(上音紀賣反下音他)
(活反謂脱鉗釱)貰貸(上音食夜反貰賖也又音勢下音天得反)由以宗家任為郎(按與)
(國家有外戚姻屬比於宗室故曰宗家也)均茵伏(按均等也茵車蓐也伏車軾也言二人與由同載一)
(車尚不敢與之均茵軾也謂下之也漢書伏作憑也)守勝屠公(風俗通云勝屠即申屠)趙禹
斄人(音怡斄縣屬扶風)傅爰書(韋昭云爰換也古者重刑嫌有愛惡故移換獄書使他官考實)
(之故曰傳爰書也)乾沒(如淳曰得利為乾失利為沒)補廷尉史亭疑法(廷史廷尉)
(之吏也亭平也使之平疑事也)欲傅古義(音附)補中都官(按謂京師諸官府吏)無害
(蘇林云言若無比也蓋云其公平也)俱攻剽(說文云剽刺也一云劫又音敷妙反)姊姁(李竒音吁)
(孟康音詡也)少蘊藉(藴音慍藉音謝張晏云為人無所避故少所假借也)上黨中令(按謂)
(補上黨郡中之令史失其縣名)修成君子仲(按王太后之女號修成君其子名仲)猾人佐
吏為理(按謂豪狷之人干豫吏政故云佐吏為理也)而卒起幸甘泉(卒音七忽反)
告緍(緍錢貫也漢氏有告緍令揚可主之謂緍錢出入有不出算錢者令得告之也)求為可使
(謂求楊可之使)廢格沮事(應劭云沮敗已成之事格音閣)黎來(上音犁黎比也)徒請名
禍猾吏(按漢書作請召猜禍吏服虔曰徒但也猜惡也應劭曰猜疑也取吏名為好猜疑人作禍敗者)
(而使之按漢書召作名)茌平人(上音仕疑反)為荀彘所縛(按漢書云與在將軍荀彘)
(俱擊朝鮮為彘所縛還免為庶人病死)惛惛(音昏)投缿(音項器名受投書之器入不可出三倉胡)
(江反)置伯格長(伯音阡陌格音村落言阡陌村落皆置長也)以燻大豪(按燻猶燻炙之)
(謂下戶之中有姦猾之人今按之以燻逐大姦)作沈命法(服虔云沉匿不發覺之法韋昭云沉沒也)
杜周杜衍人(地名)外寬内深次骨(次至也李竒曰其用法刻至骨)大氐盡
抵以不道(按大氐猶大都也氐音至)彌僕(彌姓僕名)推減(上音直追反下音減一作成是)
(也謂推繫之以成獄也)蝮鷙(上音蝮蛇下音鷙鷹也言其酷比之蝮毒鷹攖)
大宛列傳第六十三(按此傳合在西南夷下不宜在酷吏游俠之間今誤列于此也)
大宛(音菀又於袁反)騫漢中人(陳夀益部耆舊傳云騫漢中成固人)注飲器椑榼
(椑音白迷反榼音古盍反按謂今之偏榼也)必更匈奴中(更經也音羹)堂邑氏胡
奴甘父(按謂堂邑縣人家胡奴名甘父也云堂邑父者謂後史家從省唯稱堂邑父而略甘字甘或其)
(姓號)經匈奴(謂道經匈奴也)遣騫(謂大宛發遣騫西也)為發道驛抵康居(發道)
(謂發驛令人導引而至康居也導音道抵至也居音渠也)注一云立夫人為王(按漢書張)
(騫傳云立其夫人為王也)既臣大夏而君之(謂月氏以大夏為臣而為之作君也)不得
月氏要領(李竒云要領要契也小顔以為衣有要領劉氏云不得其要害然頗是其意於文字為䟽)
(者也)奉使君(堂邑父之官號)扞冞(國名也音汗彌二音)于窴(音殿)注漢紀(按謂荀悦)
(所譔漢紀)注拘彌(拘音俱彌即罙也則拘彌與扞罙是一也)康居(音渠)其南則河源
出焉(按漢書西域傳云河有兩源一出葱嶺一出于窴山海經云河出崑崙東北隅郭璞云河出崑崙潜)
(行地下至葱嶺山于窴國復分流岐出合而東注泑澤已而復行積石為中國河泑即塩澤也一名蒲昌海西)
(域傳云一出于闐南山下與郭璞注山海經不同廣志云蒲昌海在于蒲類東者也)東流注鹽澤
(鹽水太康地記云河北得水為河塞外得水為海也)錢如其王面(漢書云幕為人面荀悦云幕音)
(漫無文面也張晏曰錢之文面也作人乘馬錢之幕作人面形韋昭云幕錢背也音漫包愷音慢)畫革
旁行(上音獲小顔云革皮之不柔者韋昭云外夷畫皆旁行今扶南猶中國直下也)犁軒(漢書作犁)
(靳續漢書一名大秦)條枝(按三國竝臨西海後漢書云西海環其國惟西北通陸道然漢使自烏弋以還)
(莫有至條枝者)有弱水(魏略云弱水在大秦西玄中記云天下之弱者有崑崙之弱水鴻毛不能載也)
西王母(山海經云玉山西王母所居穆天子傳云天子觴西王母瑤池之上括地圖云崑崙弱水非乘)
(龍不至有三足神鳥為王母取食)月氏與安息同(按外國傳云外國稱天下有三衆云中國)
(人衆大秦寶衆月氏馬衆)身毒國(身音乾毒音篤孟康云即天竺也所謂浮圖胡也)出徙(李竒)
(云徙音斯蜀郡有徙縣也)北方閉氐筰(韋昭云筰縣在越嶲筰音昨按南越破後殺筰侯以筰都)
(為沉黎郡又有定筰縣)博望侯(按張騫封號耳非地名小顔云取其能博廣瞻望也尋武帝置博望)
(范亦取斯義也)昆莫之父(按漢書父名難兜靡為大月氏所殺)嗛肉蜚其上(上音銜蜚)
(亦飛)鑿空(按謂西域險阨夲無道路今鑿空而通之也)初郡(按謂越嶲岐山等郡謂之初者後背)
(叛而併廢之也)自酒泉列亭至玉門(韋昭云玉門縣名在酒泉又有玉關在龍勒也)犁
軒眩人(韋昭云變化惑人也按魏略云犁靳多竒幻口中吹火自縛自解小顔亦以為植瓜等也)李
哆(音尺奢反又尺者反)昧蔡(夲大宛將也上音末下音先葛反)惡覩夫謂崑崙者
乎(上惡音烏烏於何也覩見也言張騫窮河源至大夏于窴於何而見崑崙為河所出謂禹夲紀及山海經)
(為虚妄也然按山海經河出崑崙東北隅西域傳云南山磧石山為中國河磧石本非河之發源猶尚書導河)
(自熊耳然其實出於冢嶺山乃東經熊耳今推此義河亦然矣則河源本崑崙而潜流至于闐又東流至積石)
(始入中國則山海經及禹貢各互舉耳)余敢言也(按漢書作所有放哉如淳云放蕩迂闊言不可)
(信也余敢言也亦謂山海經難可信耳而荀悦作效其亦失之素矣)
游俠列傳六十四
功名俱著春秋(按春秋謂國史也以言人臣有功名則見記于其國之史是俱著春秋者也)
獨行君子(行音下孟反)不饜(饜飽也於豔反)阨困(上音厄)已饗其利(上音)
(以次音享受也言己受其利則為有德何知必仁義也)竊鈎者誅(以言小竊則為盗而受誅也)
侯之門仁義存(言人臣委質於侯王門則須存于仁義若游俠輕健亦何必肯存仁義也)久
孤於代(言拘學守義之士或抱咫尺纖微之事遂久以當代孤負我志而不若卑論儕俗以取寵榮也)
聲施(施音以䜴反)扞當代之文罔(扞即捍也違扞當代之法網謂紀於法禁也)軥
牛(上音古豆反按大牛當軛小為軥牛)隂脱季將軍之厄(按季布為漢所購求朱家以布)
(髠鉗為奴載以廣柳車而出之及尊貴而不見之亦高介至義之士然布竟不見報朱家之恩)好博(按六)
(博戲也)濟南瞷氏(音間按為郅都所誅)陳周庸(陳國人姓周名庸)代諸白(代代)
(郡人有白氏豪俠非一故言諸)梁韓無辟(梁國人韓姓無辟名辟音避)陽翟薛兄(音况)
陜韓孺(陜當為郟音如冉反郟音紀洽反漢書作寒孺)郭解軹人(漢書云河内軹人也)隂
賊(以内心忍害)藏命(按謂亡命也)自喜為俠(蘇林云言性喜為俠也)負解之
勢(負恃)使之嚼(即妙反謂酒盡)是人吾所急也(按謂吾心中所急言情切急之謂漢)
(書作重也)至踐更數過吏弗求(數音朔謂頻免之也又音色主反數亦頻也)以十
數(色具反)仇家曲聽(謂屈曲聽解也)且無用(按漢書作無庸蘇林曰且無便用吾言待)
(我去令洛陽豪居其間也)請得解客舍養之(如淳云解多藏亡命者故喜事年少與解同志)
(者知亡命者多歸解故多將軍來欲為解迎亡者而藏之者也)不中貲(按貲不滿三百萬已上為不中)
太原鹵翁(漢書作魯公孺魯姓也與徐廣之說不同也)東陽田君孺(漢書作陳君孺)
(然陳田聲相近亦夲同姓)北道諸姚(蘇林云道猶方也如淳云京師四出道也)東道趙他
羽公子(舊解以趙他羽公子為二人今按此姓趙名他羽字公子也)
佞幸列傳第六十五
暴伉(伉音苦浪反言暴猛伉直)皆因關說(按關訓通也謂公卿因之而通其詞說劉氏云有所)
(言說皆關由之)冠鵕䴊(唐劭云鳥名毛可以飾冠許慎云鷩鳥也淮南子云趙武靈王服貝帶鵕䴊漢)
(書秦破趙以其冠賜侍中三倉云鵕䴊神鳥也飛光映天者也)傅脂粉(上音付)宦者則趙
同(按漢書作趙談此云同者避太史公父名也)以濯船(濯音棹遅教反)衣裻(音篤裻者衫襦)
(之横腰者)覺而之(上音教)文帝悦焉(漢書云上曰鄧猶登也悦之)唶吮之(上仕)
(格反下仕兗反)吏輒沒入(謂長公主别有物賜通吏輒沒入以充贓也)注景帝姊(按即)
(館陶公主也)乃令假衣食(謂公主令人假與衣食)竟不得名一錢(按始天下)
(名鄧氏錢今皆沒入卒竟無一錢之名也)周文仁(按漢書稱周仁上文稱周文今兼丈仁恐後人加耳)
(按仁字文)寵最過庸(按庸常也言仁最被恩寵過於常人乃不甚篤如韓嫣也)韓王孫嫣
(音偃又音於建反)按道侯韓說(音悦嫣弟)江都王歸國入㝛衛(謂還爵封)
(於天子而請入宿衛)給事狗中(或犬監也)歌初詩(按初詩即所新造樂章)彌子瑕
(衞靈公之臣事見說苑也)
滑稽列傳第六十六(按滑亂也稽同也言辨捷之人言非若是說是若非言能亂異同也)
贅壻(猶女之夫也比於子如人痝贅是餘剰之物也)喜隱(上許既反喜好也喜隱謂好隱語)淳
于髠(苦魂反)冠纓索絶(按索訓盡言冠纓盡絶也按孔衍春秋後語亦作冠纓盡絶也)有
禳田者(按謂為田求福禳)甌窶滿篝(按甌窶猶杯樓也窶音如婁古字少耳言豐年收掇)
(易可滿篝籠耳)汙耶滿車(按司馬彪云汙耶下地田即下田之中有薪可滿車)帣韝鞠&KR1743;
(帣音卷紀免反謂收袖也韝音溝臂杆也鞠曲躬也&KR1743;音其紀反與跪同音謂小跪)目眙(音與瞪同謂直)
(視也杜丑甑反又音丑二反)飲可八斗而醉二參(按上云五六斗徑醉矣則此為樂亦)
(甚飲可八斗而未徑醉故云可樂醉二三言十有二三醉也)注楚莊王時未有趙魏
(按此辨說者之詞後人所增飾之矣)壠竈為槨(按皇覽亦說此事以壠竈為礱突也)銅歴為
棺(按歴即釜鬲也)齎以薑棗(按古者食肉用薑棗禮内則云實棗於其腹中屑桂與薑以洒諸其)
(上而食之是也)衣以火光(皇覽云火送之著端葬之腸中)孟曰若毋遠有所之
(按謂優孟語叔孫敖之子曰汝毋遠有所之適他境恐王後求汝不得者也)優孟(按優者倡優也孟字)
(也其優旃亦同旃其字耳優孟在楚旃在秦者也)東武侯母(按東武縣名侯乳母姓)罰適
譛之者(謂武罰讁譛乳母之人也)好讀外家傳語(按東方朔亦多博觀外家之語則外)
(家非正經即史傳雜說之書也)東方朔(按仲長統云遷為滑稽傳序優旃事不稱東方朔非也朔之行)
(事豈直旃孟之比哉而桓譚亦以遷内為是又非也)滑稽(楚詞云將突梯滑稽如脂如韋按崔浩云滑音)
(骨滑稽流酒器也轉注吐酒終日不已言出口成章詞不窮竭若滑稽之吐酒故揚雜酒賦云鴟夷滑稽腹大)
(如壺盡日盛酒日夜借沽是也又姚察云滑稽猶俳諧也滑讀如字稽音計也言諧語滑利其知計疚出故云)
(滑稽)陸沉於俗(司馬彪云謂無水而沉也)與議論共難之(按方朔設詞對之即下文)
(是答對之難也)重櫟中(上逐龍反下音歷重櫟欄楯之下有重欄處也)騶牙(音鄒按方朔以意自)
(立名而偶中也以有九牙齊等故謂之騶牙猶騶騎然也)衣褐懷寳(此指東郭先生也言其身衣褐)
(而懷寳玉)淳于髡獻鵠於楚(按韓詩外傳齊使人獻鵠於楚不言髡又說苑云魏文侯使舍)
(人無釋獻鴻於齊皆略同而事異殆相涉亂也)武帝徵北海太守(漢書宣帝徵渤海太守龔)
(遂非武帝時此褚先生記謬耳)傳曰子産相鄭人不能欺(按此三不欺自古傳記先)
(達共所稱述今褚先生因記西門豹而稱之以成說也循吏傳記子産相鄭仁而且明故人不能欺之也)子
賤理單父人不忍欺(按子賤為政清淨彈琴三年不下堂而化是仁恩故不忍欺)西
門豹理鄴人不敢欺(按豹以威化御俗故人不敢欺其德優劣鍾華之評實為允當)
史記索隱卷二十七
