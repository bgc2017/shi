史記索隠卷五
唐司馬貞撰
三代系表第一(應劭云表者錄其事而見之按禮有表記而鄭玄云表明也謂事微而不著須)
(表明也故言表也)
五帝三代之記(按此表依帝繫及帝系本其實敘五帝三代而篇唯名三代系家者以三代代)
(系長遠宜以名篇且三代皆出自五帝故敘三代要從五帝而起也)尚矣(劉氏猶久古也大戴禮彼文云)
(黃帝尚矣)余讀諜(音牒牒者紀系諡之書也下云稽諸歴諜謂歴代之譜)五德之傳(音轉)
(謂帝王更王以金木水火土之五德傳次相承終而復始故云終始五德之傳也)以五帝繫諜
尚書(按大戴禮有五帝德及帝繫篇蓋太史公取此二篇之諜及尚書集而紀黃帝以來為系表也)黃
帝生玄囂(按宋哀曰太史公書玄囂青陽是為少昊繼黃帝立者蓋少昊金德王非五運之次故敘)
(五帝不數之耳)玄囂生蟜極蟜極生帝嚳(黃帝玄孫)顓頊生窮蟬(系本)
(作窮係宋衷云一云窮係諡也)顓頊生鮌鮌生禹(按漢書律歴志顓頊五代而生鮌而此及)
(帝系皆云顓頊生鮌是古史闕其代系也)帝予(音直吕反亦作宁)帝槐(音回一音懷系本作芬也)
帝芒(音亡一作荒)帝泄(音薛也)帝扃(古熒字)帝厪(其靳反又音勤)帝臯(宋衷)
(云墓在崤南陵)帝發(帝臯子也系本云帝臯生發及履癸履癸一名桀)帝小甲大庚弟
(按殷木紀及系木皆云小甲太庚子)帝沃甲(系本云開甲)帝廩辛(或作馮辛系本紀作祖辛)
(誤也按上祖乙巳生辛知非也)成王誦(或作庸非)康王釗(克堯切乂音招)康伯(康叔子王)
(孫牟父也)昭王瑕(音遐宋衷云昭王南伐楚辛由靡為右涉漢中流而隕由靡承王遂卒不復周乃侯)
(其後于西翟也)熊黮(吐感反又徒感反又杜減反鄒氏又作點音)疌伯(音捷)魏公(系本作微)
(公名弗其)共和(周召二公共相王室故曰共和皇甫謐云共伯干王位以共國伯爵之君和其名也干王)
(位言篡也與史遷之說不同蓋異說耳)張夫子問褚先生(褚先生名少孫元成間為博士)
(張夫子未詳也)父皆黃帝子也(按上契及后稷皆帝嚳子此云黃帝子者謂是黃帝之子孫耳)
(按嚳是皇帝曾孫而契棄是玄孫故云也)契母(有娀氏女曰簡狄浴於玄丘水出詩緯殷本紀云玄鳥翔)
(水遺卵娀簡狄取而吞之也)姜嫄(有邰氏之女也韋昭云姜姓嫄字也)抱之山(上普交反又如)
(字也)遂生源也(言太伯之讓季歴居吳不反者欲使傳文王武王撥亂反正成周道遂天下生生之)
(源本也)蜀王黃帝後世(按系本蜀無姓相承云黃帝後且黃帝二十五子分封賜姓或於蠻)
(夷蓋當然也蜀王本紀云米提有男子杜宇從天而下自稱望帝亦蜀王也則杜姓出唐杜氏蓋陸終氏之胤)
(亦黃帝後也)霍子孟(按系本吕霍國真姓後周武王封其弟處於霍是姬姓亦黃帝後)終始
傳曰(蓋謂五行䜟緯之說若今之童謠言)時有嬰兒主(謂昭帝也)郄行車(言霍光持)
(政擅權逼帝令如却行車使不前也)為臣言豈不偉哉(褚先生蓋腐儒也設主客引詩傳云)
(契棄無父及據帝系皆帝嚳之子是也而末引蜀王霍光竟欲證何事而言之不經蕪穢正史輒云豈不偉哉)
(一何誣也)
十二諸侯年表第二(按篇言十二實敘十三者賤夷狄不數吳乂霸在後故也不數而敘)
(之者闔閭霸盟上國故也)
春秋歷譜諜(按劉杳云三代系表旁行邪上放周譜譜起周代藝文志有古帝王譜又自古為春)
(秋學者有年歷代系譜諜之說故杜元凱作春秋長歷及公子譜蓋因於舊說故太史公得讀焉也)象箸
(鄒氏及劉氏皆音直慮反即筯也今按箕子云為象箸者必為玉桮則箸者是樽也音治略反)箕子唏
(唏嗚歎聲音許既反又音希希亦聲餘故記曰夫子曰嘻其甚也亦餼音也)惡聞其過(上烏故反)
(下古卧反故國語厲王止謗道路以目是也)遂奔于彘(彘地名在河東後為永安縣也)挾王
室(上音協也)政由五伯(伯音霸五霸者齊桓公晉文公秦穆公宋襄公楚莊王也)恣行(下孟)
(切)楚介江淮(介音界言楚以江淮為界一云介者夾也)文去重(去羌吕反下逐龍反言約)
(史記修春秋去其重文也)其𫝊指(𫝊音逐光反)鐸氏微(鐸椒所撰名鐸氏微者春秋有微婉)
(之詞故也)荀卿孟子公孫固韓非(荀况孟軻韓非皆著書自稱子宋有公孫固無所述)
(此固齊人韓固傳詩者)張蒼歷譜五德(按張蒼著終始五德傳也)董仲舒(作春秋繁)
(露是)數家(上音疎具反謂陰陽術數之家也)欲壹觀(音官)諸要難(下奴丹反)為成
學冶文者要刪焉(言表見春秋國語本為成學之人欲覽其要故刪為此篇焉)周共
和元年(宣王少周召二公共相王室故曰共和宣王厲王之子也徐氏云元年至敬王四十三年凡三)
(百六十五年共和在春秋前一百一十九年也)魯真公濞(系本作慎公摯鄒誕本作慎公嚊真公伯)
(禽之玄孫)齊武公夀(太公五代孫獻公子也宋衷曰武公十年宣王大臣共行政號曰共和十四年)
(宣王即位)晉靖侯宜臼(唐叔五代孫厲侯之子也宋衷曰唐叔已下五代無年紀)秦仲(非子)
(曾孫公伯之子宣王命為大夫誅西戎也)楚熊勇(楚芈姓粥熊之後因氏熊熊勇熊延之子熊繹十一)
(代孫)宋釐公(微仲六代孫子惠公覸音閑又下板反)衛釐侯(康叔七代孫頃侯之子頃侯賂)
(周始命為侯)陳幽公寧(胡公五代孫)蔡武侯(蔡仲五代孫也)曹夷伯(名喜振鐸)
(六代孫也)燕惠侯(召公奭九世孫也立三十八年)共和十四年(二相還政宣王稱元年也)
燕釐侯莊(徐應云一無莊字按燕失年紀及名此言莊者衍字也)秦莊王其(其名也按)
(秦之先公並不記名恐其非名)晉穆公生(按系家名費生成作㵒王系本名弗生則生是穆公名)
蔡釐侯所(按系家釐侯名所事)鄭桓公友(宣王母弟宣王二十二年封之鄭立三十六年)
(與幽王俱死犬戎之難也)曹惠公伯雉(一作兕)齊莊公贖(劉氏音神欲反系家及系)
(木並作贖又上成公說系家作脱也)楚若敖(熊鄂子熊儀也號若敖也)鄭武公滑突(滑一)
(作掘並音胡忽反)魯惠公弗生(系家作弗湟系本作弗皇)楚甯敖(按系家若敖子熊坎)
(立是為霄敖此作甯敖恐是霄字訛變為甯也劉伯莊但隨字而音更不分析)楚蚡冒(鄒氏云蚡一作)
(粉音債冒音亡報反又音默也)潘父殺昭侯(昭侯文侯仇之子系家云晉大臣潘父殺昭侯迎曲)
(沃桓叔晉人攻之立昭侯子平是為孝侯也)鄂侯郤(作都者誤也鄂邑郤其名孝侯子也)魯隠
公息(系家名息系本名息故也)魯桓公允(一作兀五忽反徐廣云一作軏)哀侯弟緡
(音旻)弟他(音徒何反陳大夫五父後立為厲公)楚杜敖囏(音艱系家作莊敖劉音壯此作杜敖)
(劉氏云亦作堵堵壯聲相近與系家乖不詳其由也)好城(上去聲)人罷(音皮)太子圉質
(晉惠公夷吾之子也圉音禦質音致又如字也)泓之戰(穀梁傳戰於泓水之上系家云十三年宋師大)
(敗公傷股)王奔汜(似凡兩音)趙成子(名衰)欒貞子(名枝)霍伯(先且居也封之霍)
臼季皆卒(臼季胥臣也四大夫皆在此年卒)圉邧(阮音)晉靈公蜴(音亦系家及左)
(傳名夷臯此蓋誤也)秦康公罃(音乙耕反)宋昭公杵臼襄公少子(非也按徐)
(廣云一曰成公大子與系家同是也)取北徵(音澄蓋今之澄城也)取汜(音凡)鄭成公睔
(古囷反悼公弟)楚康王略(系家名招)棫林(音域)敗楚于湛阪(地名也湛音褚林反)
欒逞(晉大夫欒盈此音如字也)景王元年(季札聘魯襄公二十九年齊景公四年晉平公十四)
(年)餘昧(音秣)居鄆(音運)宋景公頭曼(音萬)囊瓦伐吳(囊瓦楚大夫子常也)
(子囊之孫)躁公(音竈秦惠之子)會齊侯夾谷(司馬彪郡國志在祝其縣西南)都鄀(音若)
橐臯(縣名在夀春也)捄陳(上音救)弟鷔(五高反平公也)石傅逐君起(傅音補亦)
(作旉音敷)敬王四十三年卒(皇甫謐云四十四年當魯哀公十八年二十七年卒齊平公四)
(年二十五年卒晉定公三十五年三十七年卒秦悼公十四年子厲公立楚惠王章十二年五十七年卒宋景)
(公四十年十四年卒衛君起元年陳湣公楚滅之前年蔡朔十四年十九年卒曹伯陽立十五年曹亡在敬王)
(四十三年鄭聲公二十四年四十八年卒燕獻公十六年二十八年卒吳王夫差十九年二十三年滅)
六國年表第三(六國魏韓趙楚燕齊并秦凡七國號曰七雄)
太史公讀秦記(即秦國之史記也故下云秦燒書史記尤甚獨有秦記又不載日月是也)臚
於郊祀(按臚字訓陳也出爾雅文以言秦是諸侯而陳天子郊祀實僭也猶季氏旅泰山然)然世
異變成功大(以言人君制法當隨時代之異而變易其政則其成功大)因舉而笑之
(舉猶皆也)耳食(按言俗學淺識舉而笑秦此猶耳食不能知味)踵春秋後(按此表起周元王元)
(年春秋迄元王八年)元王元年(元王名仁系本名赤敬王子八年崩子定王介立也)秦厲共
公元年(悼公子三十四年卒子躁公立)衛出公輒(二十一年季父黔逐出公而自立曰悼公)
(也)二年晉定公卒(系本定公名午明年子莊公錯立系本名鑒也)趙簡子(按系家名)
(鞅文子武之孫景叔成之子也)四十二(按簡子以頃公九年在位頃公十四年卒而定公立定公明年)
(四十七年卒是四十三年為簡子在位之年又至出公十七年卒在位六十年也)楚惠王章(十三)
(年五十七年)燕獻公(十七年二十八年卒)齊平公驁(五年二十九年卒已上當並元王元)
(年)蔡景侯(按景字誤合作成侯徐廣不辨即言或作成按景侯即成侯之高祖父也)定王元
年(名介二十八年崩)魯哀公(系本名蒋)魯悼公(系本名寧)蔡聲侯卒(名産成侯)
(之子子元侯立)鄭聲公(名勝獻公子也三十七年卒子哀公易立八年煞弟丑立為共公)齊宣
公就匝(平公子立五十一年卒子康公貸立)晉懿公驕(哀公忌之子生幽公柳也)魏桓
子(名駒)韓康子(名虎)趙襄子(名無恤三卿叛智伯晉陽分其地始有三晉也)宋景公
卒(按系家景公元公子名頭曼已見十二諸侯表徐廣云按左傳景公卒至此十九年謬矣景公立六十四)
(年卒公子持殺太子自立號昭公與前昭公杵臼又歴五君相去略九十年故誤也昭公立四十七年悼公&KR0008;)
(立)衛敬公(悼公黔之子也)威烈王元年(名午考王子)二年秦(靈公元年生獻)
(公)魏(文侯斯元年生武侯摯也)韓(武子啟章元年生景侯虔)趙(桓公子嘉元年卒襄子弟也明年國)
(人共立襄子子獻侯浣也)威烈王二十三年(九鼎震也)魏(文侯斯)韓(景侯虔)趙
(烈侯籍三國並初為侯)初以君主妻河(謂初以此年取他女為君主君主猶公主也妻河謂)
(嫁之河伯故魏俗猶為河伯娶婦蓋其遺風殊異其事故云初)補龐城籍姑(按龐及籍姑皆城邑)
(之名修補者修龐而城籍姑)秦惠公(簡公子史無名)韓烈侯(名取系本作武侯也)趙烈
侯(名籍)取毌(音館)安王(十六年)秦出公(惠公子元年)魏武侯(擊元年)韓
文侯(元年)趙敬侯(章元年)田和始立為諸侯(田常曾孫二年亦號太公)秦
獻公立(名師隰靈公大子誅出公元年田和子桓公午立)魏敗我兔臺(土故反字亦作)
(菟也)晉伐到鱄陵(劉氏鱄音屬沉反又音專)宋辟公(音璧辟公名辟兵生剔成按宋後微)
(弱君薨未必有諡辟兵其名也猶剔咸然也)韓莊侯(系家作估懿侯系木無名)與秦過肜
(肜地名賜商君死肜地劉氏云阡陌遒非也)趙肅侯(名語)王赧(尼簡反宋衷云赧諡也皇甫謐)
(云名誕也)公子繇通(音由秦公子)韓姬弑其君(姬一作&KR0008;同音怡韓之大夫姓名也)
(弑其君悼公按韓無悼公所未詳也)唐昧(音秣)屈匄(下蓋音楚大夫)芷陽(止音地名近北)嫪
毐(上紀虬反下如字)栗腹(人姓字燕也)扈輒(人姓字趙將漢亦别有扈輒也)鄱吾(音婆)
(又音盤縣名在常山)
秦楚之際月表第四(張晏曰時天下未定參錯變易不可以年紀故列其月今按秦楚之)
(際擾攘僭篡運數又促故以月紀事名表也)
號令三嬗(古禪字音市戰反三嬗謂陳涉項氏漢高祖矣)斯之亟(音已力反亟訓急也)後
乃放殺(殺音弑謂湯放桀武王討紂也)以德若彼(即契后稷及秦襄公文公穆公也)用
力如此(謂湯武及始皇)銷鋒鏑(鏑音的注鍉字亦音的按秦銷鋒鏑作金人十二以弱天下之)
(兵也)維萬世(維訓度謂訓度令萬代安也)鄉秦之禁適足資賢者(上鄉音向)
(許亮反謂秦前時之禁兵及不封樹諸侯適足以資後之賢者即高帝也言驅除患難耳)為天下雄
(指漢高祖)傳之所謂大聖(言高祖起布衣卒傳之天位實所謂大聖)秦二世元年
(七月)楚隠王陳涉起(二月葛嬰立襄彊涉之二月也至戲葛嬰殺彊五月周文死六月陳涉死)
(然涉起凡六月當二世元年十二月)武臣為趙王(凡四月為李良所殺當二世元年八月)項
梁號武信君(二世元年九月立至二年九月章邯殺梁於定陶)齊王田儋立(二世)
(二年六月章邯殺儋儋立十月死齊立田假二世二年八月田榮立儋子市為王項羽又立市為膠東王封田)
(都為臨淄王安為濟北王田榮殺田市田安自立為王羽擊榮平原人殺之田横立榮子廣為王也)沛公
初起(凡十四月懷王封沛公為武安侯將碭郡兵)韓廣為燕王(二世三年十月破臧茶救)
(趙項羽封荼為燕王徙廣封遼東王後臧茶殺韓廣)魏王咎在陳(四月咎自陳歸立二年六月咎)
(自殺九月弟豹自立都平陽後豹歸漢尋叛韓信虜豹)端月(二世二年正月也秦諱正故云端月也)
秦王景駒立(秦嘉立之八月項梁殺之)趙王歇立(張耳陳餘項羽立為代王後漢滅歇)
(立張耳也)六月(二世二年六月也)楚懷王都盱台(故懷王之孫名心也項梁之起諸侯)
(尊為義帝項羽徒而殺之)韓王成立(項羽更王之不使就封數月殺之立鄭昌為韓王降漢漢封韓)
(信為王)二世三年九月(子嬰為王)十月(高祖至霸上稱元年徐廣云歲在乙未)十
二月(項羽至關誅子嬰分天下主命十八諸侯自稱西楚霸王都彭城)十八國楚分為
四(西楚衡山臨江九江也)趙為二(代趙)齊為三(臨淄濟北膠東)關中為四(漢雍)
(塞翟)燕為二(燕遼東)魏為二(魏殷)韓為二(韓河南)義帝元年(諸侯尊懷)
(王為義帝項羽徙之於郴至十月項籍使九江王布殺義帝漢王為舉哀也)衡山王(吳芮故番君從)
(入關都邾)臨江王(共敖故楚柱國都江陵)九江王(英布故楚將都六也)常山王(張耳)
(故趙相都襄國)代王(歇趙王都代漢三年滅立張耳為趙王也)臨菑王(田都故齊將都臨菑)濟
北王(田安故齊將都博陽)膠東王(田市故齊王都即墨)漢王(故沛公都南鄭)雍王(章邯)
(故秦將都廢丘)塞王(司馬欣故秦長史都櫟陽)翟王(董翳故秦都尉都高奴也)燕王(臧茶故燕)
(將都薊也)遼東王(韓廣故燕王都無終漢四年漢將韓信擊殺廣)西魏王(魏豹故魏王都平陽)
(豹從漢人叛韓信虜之漢四年周苛殺豹也)韓王(韓成故韓王都陽翟羽殺之)河南王(申陽)
(故楚將都洛陽)正月(高祖及十二諸侯受封之月漢書異姓王表云一月故應劭云諸侯王始受封之月)
(十三王同時稱一月以非元正故云一月高祖十月至霸上改元至此月漢四月)二月(應劭云諸王始)
(都國之月十三王同時稱二月)代王歇二十七月(趙歇前與趙王已二十六月今從王代之)
(二月故云二十九月其膠東王市之前為齊王十九月韓廣魏豹韓成五人並先為王已經多月故因舊月而)
(數也)韓王成都陽翟(姚氏云韓成是項梁所立不與十七國封此云十八王並項羽所命不細)
(區别又高紀云項羽與成至彭城廢為侯又殺之是不令就國當以陽翟為都而不之國)漢誅項籍
(在四年十二月)五年正月(漢王更號皇帝即位於定陶也)臨江王驩(漢虜之共敖之子亦)
(在四年十二月)梁王(彭越始封)長沙王(吳芮始改封也)九月(虜臧荼漢書作四年九月誤也)
(盧綰始王)齊王信(五年正月徙王於楚)
史記索隠卷五
