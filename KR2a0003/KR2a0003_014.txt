史記索隠卷十四
唐司馬貞撰
孔子系家第十七(古教化之主吾之師也為帝王之儀表示人倫之準的自子思以下代有)
(哲人繼世象賢誠可仰同列國前史既定吾無間然矣又孔子非有諸侯之位而亦稱系家者以是聖人為教)
(化之主又代有賢哲故稱系家焉)
昌平鄉陬邑(陬是邑名昌平鄉號孔子居魯之鄒邑昌平鄉之闕里也)防叔(家語孔子宋微)
(子之後宋襄公生弗父何以讓弟厲公弗父周周生世子勝勝生正考父考父生孔父嘉五世親盡别為公族)
(姓孔父生子木金父金父生睪夷生防叔畏華氏之逼而奔魯故孔氏為魯人也)野合而生孔
子(家語云梁紇娶魯之施氏生九女其妾生孟皮孟皮病足乃求婚于顔氏徵在從父命為婚其文甚明今)
(此云野合者蓋謂梁紇老而徵在少非當壯室初笄之禮故云野合謂不合禮儀故論語云野哉由也又先進)
(於禮樂野人也皆言野者是不合禮耳)襄公二十二年(公羊傳襄公三十一年十有一月庚)
(子孔子生今以為二十二年蓋以周正十一月屬明年故誤也後序孔子卒云七十二歲每少一歲也)圩
頂(扞音烏頂音鼎圩頂言頂上窳也故孔子頂如反宇反宇者若屋宇之反中低而四傍高也)叔梁
紇死(家語云生三歲而梁紇死)疑其父墓處(謂孔子少孤不的知父墳處非謂不知其塋地)
(徵在笄年適於梁紇無幾而老死是少寡蓋以為嫌不從送葬故不知墳處遂不告耳非諱之也)五父
之衢(謂孔子不知父墓乃且殯其母於五父之衢是其謹慎也)要絰(家語孔子之母喪既練而見不)
(非之也今此謂孔子實要絰與饗為陽虎所絀亦近誣矣一作要經要經猶帶絰也故劉氏云嗜學之意是也)
孟釐子病(昭公七年左傳云孟僖子病不能相禮乃講學之及其將死召大夫云云按謂病者不能)
(禮為病非疾困之謂也至二十四年僖子卒賈逵云仲尼時年三十五矣是此文誤也)南宫敬叔
(左傳及系本敬叔與懿子皆孟僖子之子不應更言魯人亦太史公之疎耳)為季氏史(有本作委)
(吏按趙岐曰委吏主委積倉庫之吏)適周(莊子云孔子年五十一南見老聃蓋系家亦依此為說而不究)
(其旨遂俱誤也何者孔子適周豈訪禮之時即在十七耶且孔子見老聃云甚矣道之難行也此非十七之人)
(語也乃既仕之後言耳)送人以財(莊周財作軒)為人子者毋以有已(家語)
(作無以有已為人子者)為人臣者毋以有已(家語作無以惡已為人臣者王肅云言聽則仕不用)
(則去保身全行臣之節也)起纍紲之中(家語無此一句孟子以為不然之言也)學之三月(按論)
(語子語魯太史樂非齊太史也又子在齊聞韶三月不知肉味無學之文今此合論語齊魯兩文而為此言恐失事實)
將欲以尼谿田封孔子(此說出晏子及墨子其文微異)大賢之息(息者生也言上古大)
(賢生則有禮樂至周室微而始缺有間也)奉子以季氏(劉氏奉音扶用反非也今奉音如字謂奉待孔子如)
(魯季氏之職故下文云以季孟之間待之也)土缶中若羊(家語云桓子穿井于費得物如土缶其中有羊)
(馬是也)䕫㒺閬(䕫音逵閬音兩家語作魍魎)注䕫一足越人為之山繅(繅音)
(騷然山繅獨一足是山神名故謂之䕫䕫一兄獸状如人也)注沐腫(音木踵)隳會稽(會稽山名)
(越之所都隳毁也吳伐越在魯哀元年)釐姓(釐音僖家語云姓漆蓋誤系本無漆姓)公山不
狃(狃音女久反鄒氏云一作蹂論語作弗櫌)使人召孔子(撿家語及孔氏之書竝無此言故桓)
(譚亦以為誣也)四方皆則之(家語作西方王肅云魯國近東故西方諸侯皆取法則焉)及齊
平(及與也平成也謂與齊和好故云平)鼓噪(家語作萊人以兵鼓噪劫定公祓音弗謂舞者所執故周)
(禮譟有祓舞撥音伐謂大楯也)歴階(謂歴階級也故王肅云歴階登階不聚足)熒惑(謂經營而惑亂)
(也家語作熒侮)汶陽(左傳鄆驩及龜陰之田則三田皆在汶陽也)皆予之以歸(家語作皆)
(如歸)舞康樂(家語作容璣王肅云舞曲名也)周道游(謂請魯君為周徧道路游行因出觀齊之)
(女樂)屯(地名)濁鄒家(孟子曰孔子於衛主顔讐由彌子之妻與子路之妻兄弟也今此云濁鄒是子)
(路之妻兄所說不同)六萬(若六萬石似太多當是六萬斗亦與漢之秩禄不同)一出一入(謂以)
(兵仗出入以脅夫子也)由彼缺也(謂昔所被攻缺破之處也)匡人(匡宋邑也家語云匡人簡)
(子以甲士圍夫子)然後得去(家語子路彈劎而歌孔子和之曲三終匡人解圍而去今此取論語)
(文王既没之文及從者臣寗武子然後得去蓋夫子再厄匡人或設辭以解圍或彈劍而釋難今此合論語家)
(語之文以為一事故彼此文交互耳)吾鄉為弗見見之禮答焉(上見如字下見音䝨)
(徧反去聲言我不為相見之禮現而答之)招摇市過之(家語作遊過市)或謂子貢曰
(家語姑布子卿謂子貢曰)其顙似堯(家語云河目而隆顙其顙似堯)陳涽公(家語國語皆作)
(陳惠公非也按惠公以魯昭元年立定四年卒又按系家涽公十六年孔子適陳十三年亦在陳則此涽公為)
(是)寧鬭而死(家語云我寧鬭死挺劎而合衆將與之戰蒲人懼是也)西河(此西河在衛地)
(非魏之西河也)中牟(此河北之中牟蓋在漢陽西)師襄子(家語師襄子曰雖以擊鼓為實能於)
(琴蓋師襄子魯人論語謂之擊磬襄是也)幾然而長(幾與注頎竝音祈家語無此四字)望羊
(王肅云望羊望羊視也)竇鳴犢舜華(家語及聞趙簡子殺竇犨鳴犢及舜華國語云鳴鐸竇犨)
(則竇犨字鳴犢聲轉字異或作鳴鐸慶華當作舜華諸說皆同)蛟龍(有角曰蛟龍龍能興雲致雨調和陰)
(陽之氣)陬操(此陬鄉非魯之陬邑家語云作槃操也)孔子遂行(此魯哀二年也)歸乎
歸乎(此系家再有歸與之辭者前辭出孟子此辭見論語蓋止是一稱歸與二書各記之今前後再引亦)
(失之也)社地七百里(古者二十五家為里里則各立社則書社者書其社之人名於籍蓋以七)
(百里書社之人封孔子也故下冉求云雖累千社而夫子不利是也)徵百牢(此哀七年時也百牢牢具)
(一百也周禮上公九牢侯伯七牢子男五牢今吳徵百牢夷不識禮故也子貢對以周禮而後吳亡是懲也)
注去吳會繒已四年(徐說去會四年是也按左傳及此文孔子是時在衞歸魯不見有在)
(陳之文在陳當哀公之初蓋年表誤爾)凡十四歲而反乎魯(前文孔子以定公十四年)
(去魯計至此十二年魯系家云定公十二年孔子去魯則首尾計十五年矣)季康子問政(論語)
(季康子問政子曰政者正也又哀公問曰何為則民服子曰舉直錯諸枉則民服今此初論康子問政未合以)
(孔子答哀公使民服蓋太史公撮略論語為文而失事實)恂恂(有本作逡逡音七旬反)辯辯(論語)
(作便便)車子鉏商(春秋傳及家語竝云車子鉏商而服虔以子為姓非也今以車子為主車車士)
(微者之人也人微故略其姓則子非姓也)據魯親周(言夫子修春秋以魯為主故云據魯親周蓋孔)
(子之時周雖微而親周王者以見天下之有宗主也)孔子年七十三(若孔子以魯襄二十一年)
(生至哀十六年為七十三若襄二十二年生則孔子年七十二經傳生年不定致使孔子夀數不明)失禮
為昏失所為愆(左傳及家語皆云失志為昏失禮為愆與此不同也)雒離(各離二音又音)
(落藜藜是草名也)毚檀(上音讒毚檀檀樹之别種)安貴五味(安貴香名出西域五味藥草也)
相訣而去(訣音決訣者别也)子贑廬於冢上(按家語無上字且禮云適墓不登隴)
(豈合廬於冢上乎蓋上者亦是邊側之義)弟子内後世因廟藏孔子衣冠(謂孔)
(子所居之堂其弟子之中孔子没後後代因廟藏夫子平生衣冠琴書於夀堂中)孔子生鯉(按家)
(語孔子年十九娶於宋之笄官氏之女一歲而生伯魚伯魚之生魯昭公使人遺之鯉魚夫子榮君之賜因以)
(名其子也)余祇迴留之不能(祇敬也言祇敬遲回不能去之有本亦作低回義亦通)言六
藝者折中於夫子(離騷云明五帝以折中王帥叔云折中也正也宋均云折斷也中當也按)
(言欲折斷其物而用之與度相中當故以言其折中也)
陳涉系家第十八(按勝立數月而死無後亦稱系家者以其所遣王侯將相竟滅秦以其首)
(事也)
陽城(韋昭云屬潁川地理志云屬汝南不同者按郡縣之名隨代分割蓋陽城舊屬汝南史遷云今為汝)
(陰後又分隸潁川韋昭據以為說故其不同他皆倣此)陽夏(夏音賈韋昭云淮陽縣後屬陳)傭耕
(廣雅云傭役也按謂役力而受雇直也)鴻鵠之志哉(尸子曰鴻鵠之&KR1145;羽翼未合而有四海之)
(心是按鴻鵠是一鳥若鳳凰然非謂鴻鴈與黃鵠也鵠音戶酷反)發閭左(閭左謂居閭里之左也秦)
(時復除者居閭左今力役凡在閭左者盡發之也又云凡居以富強為右貧弱為左秦役戍多富者役盡兼取)
(貧弱者也)適戍漁陽(適音直革反又音磔故漢書有七科適戍者屯兵而守也地理志漁陽縣名在)
(漁陽郡也)等死死國(謂欲經營圖國假使不成而敗猶勝為戍卒而死也)二世少子(姚氏)
(按隠士遺章邯書云李斯云二世廢十七兄而立今王則二世即是始皇第十八子)未知其死也
(如淳云扶蘇自殺故人不知其死或以不知何坐而死故天下冤二世殺之其意亦得今宜依文而解直是扶)
(蘇為二世所殺而百姓未知故欲詐自稱之也)為天下唱(漢書作倡倡謂先也說文云倡首也)乃
行卜(行者先也一云行往也)卜之鬼乎(裴注引蘇林臣瓚義亦當矣而李奇又云卜者戒曰)
(所卜事雖成當死為鬼惡指斥言之而勝失其旨反依鬼神起怪蓋亦得本旨也)念鬼(念者思也謂思)
(念欲假鬼神事耳)又間令(服虔云間音中間之間鄭氏云間謂竊令人行也孔文祥又云竊伺間隙)
(不欲令衆知之也)次所旁叢祠(次師所次舍處也墨子云建國必擇木之修茂者以為叢位高)
(誘注戰國策云叢神祠也叢樹也)夜篝火(篝音溝漢書作搆郭璞云篝籠也)將尉(官也漢舊)
(儀大縣二人其尉將屯九百人故云將尉也)劎挺(徐廣云挺奪也按奪即脱也說文云挺拔也按謂尉)
(拔劍而廣因奪之故得殺尉)藉第令無斬(蘇林云藉第假借且令失期不斬則戍死者固十七)
(八然第一音次第之第又小顔云第但也劉氏云藉音子夜反應劭讀如字云藉吏士之名藉也各以意言蘇)
(說為近之也)舉大名(大名謂大稱名也)攻蘄(音機又音祈縣名屬沛縣)蘄下(下降也謂)
(以兵臨而即降也)符離(韋昭云屬沛郡)徇蘄(李音云徇略也音辭峻反)至陳(地理志陳縣屬)
(淮陽)郡守令皆不在(張晏云郡守及令皆不在非也按地理志云秦三十六郡竝無陳郡則陳)
(止是縣言守令則守非官也與下守丞同也則皆字是衍字)譙門中(蓋謂陳縣之城門一曰麗譙故)
(曰譙門中非上譙縣之門也譙縣守已下訖故也)張楚(按李奇云欲張大楚國故稱張楚也)至東
城(地理志屬九江)三川守(三川今洛陽也地有伊洛河故曰三川秦曰三川漢曰河南郡李由李斯)
(子也)房君蔡賜為上柱國(房邑也爵之於房號曰房君蔡賜其姓名晉灼按張耳傳言相)
(國房君者蓋誤耳涉始號楚因楚有相國之官故以官蔡賜蓋其時草創亦未置相國之官)人奴産子
生(按漢書無生字小顔云猶今言家産奴也)次曹陽(晉灼云亭名也在弘農東十二里小顔云曹水)
(之陽也其水出陜縣西南峴頭山北流入河魏武帝謂之好陽)周文自剄(越系家句踐使罪人三行)
(屬劍於剄曰不敢逃刑乃自剄郭璞注三蒼以為剄刺也)趣趙兵(上音促促謂催促也)亟入關
(亟音棘亟急也)寗陵君(晉灼云今在梁國也按今梁國有寧陵縣是也字轉異耳)少遺兵(按遺)
(謂留餘也)陽城人鄧說(地理志陽城縣屬潁川說音悦凡人名皆音悦)將兵居郯(音談)
(東海之縣名非也按章邯軍此時未至東海此郯别是地名或恐剡當作郟郟是郟鄏之地或見下有東海郯)
(故誤)銍人伍徐(地理志銍縣屬沛伍徐漢書作伍逢也)取慮人(地理志縣名屬臨淮音秋)
(閭二音取又音子臾反)臘月(臣瓚云建丑之月也顔游秦云按史記表二世二年十月誅葛嬰十一月)
(周文死十二月陳涉死是也宗稟荆楚記云臘節在十二月故因是謂之臘月也)還至下城父
(按舊以陳王從汝陰還至城父縣因降之故云還至下城父又顧氏按郡國志山乘縣有下城父聚在城父縣)
(東下讀如字其說為得之)涓人(音公玄反服虔云給涓通也如今謁者)倉頭軍(韋昭云軍皆著)
(青帽)以陳為楚(為如字讀謂又以陳地為楚國)秦左右校(按即左右校尉軍也)自辯
數(一音疎主反謂自辯說數與涉有故舊事驗也又音朔數謂自辯往數與涉有故此數猶朋友數之數也)
夥頤涉之為王(服虔云楚人謂多為夥按又言頤者助聲之辭也謂涉為王宫殿帷帳庶物夥)
(多驚而偉之故稱夥頤也)沈沈者(應劭曰以為沈沈宫室深邃貌故音長含反而劉伯莊以沈沈猶談)
(談謂故人呼為沈沈者猶俗云謂談談漢是)故人皆自引去(顔氏引孔叢云陳勝為王妻之)
(父兄往焉勝以衆賓待之妻父怒云怙強而傲長者不能久焉不辭而去是其事類也)輒自治之
(謂吳房朱武等以素所不善者即自驗問不往下吏)褚先生曰(徐廣與裴駰據所見别本及班彪奏)
(事皆云合作太史公今據此是褚先生述史記加此贊首地形險阻數句之言然後始稱賈生之言因即改太)
(史公之目而自題已位號也已下義竝已見始皇之本紀訖)仰關(仰字亦作卭竝音仰謂秦地形高故)
(竝仰向關門而攻秦亦有作叩字非也)九國之師(九國者謂六國之外更有宋衛中山)流血
漂櫓(說文云櫓大楯也)執敲扑(臣瓚云短曰敲長曰扑)貫弓(音烏蠻反又如字貫謂上)
(弦也)金人十二(各重千石坐高二丈號曰翁仲)而誰呵(音何亦何字猶今巡更問何誰)仟
伯之中(謂在千人百人之長也音千百如淳云時皆屈在仟陌之中陌音貊)鉏耰棘矜(鉏耰)
(謂鉏木也論語曰耰而不輟是也棘戟也矜柄也音勤)鄉時之士(上音香亮反鄉時猶往時也謂)
(孟嘗信陵蘇秦陳軫之比也)度長絜大(絜音下結反謂如結束知其大小也)抑八州(謂秦)
(強而抑八州使朝已也漢書作招八州亦通也)仁心不施(式豉反言秦虎狼之國其仁心不施及於)
(天下故亡也)
外戚系家第十九(外戚紀后妃也后族亦代有封爵故也漢書則編之列傳之中王隠則謂)
(之為紀而在列傳之首也)
繼體守文(按繼體謂非創業之主而是嫡子繼先帝之正體而立者也守文者猶法也謂非受命創)
(制之君但守先帝法度為之主耳)非獨内德茂(按謂非獨君德於内茂盛而亦有賢后妃外戚)
(之親以助教化)塗山(韋昭云塗山國名禹所娶在今九江應劭云九江當塗有禹墟大戴云禹娶塗山氏)
(之女謂之僑僑産啟)末喜(國語桀伐有施有施人以妹喜女焉韋昭云有施氏女姓喜)有娀(韋昭)
(云契母簡狄有娀國女音嵩)妲已(國語殷辛伐有蘇氏蘇氏以妲已女焉按有蘇國也已姓也妲字也)
(包愷云妲音丁達反)姜原(系木云帝嚳上妃有邰氏之女曰姜原鄭玄箋詩云姜姓嫄名履大人跡而生)
(后稷)大任(按毛詩大任文王之母故詩云摯仲氏任毛詩云摯國任姓之中女也)襃姒(國語曰幽)
(王伐有襃襃人以襃姒女焉按襃是國名姒是其姓即龍漦之子襃人育而以女於幽王也然此文自夏之興)
(至襃姒皆是魏如耳之母詞見國語及列女傳)譏不親迎(按公羊紀裂繻來逆女何以書譏也譏不)
(親迎也)陰陽之變萬物之統也(以言若樂聲調能令四時和而陰陽變則能生萬物)
(是陰陽即夫婦也夫婦道和而能化生萬物萬物人為之本故云萬物之統)妃匹之愛(妃音配又)
(如字)君不能得之於臣(以言夫婦親愛之情雖君父之尊而不奪臣子所好愛使移其本意)
(是不能得也故曰匹夫不可奪志是也)或不能成子姓(按鄭玄注記云姓者生也子姓謂衆)
(孫也按即趙飛燕等是也)或不能要終(按謂有始不能要其終也以言雖有子姓而意不能要終)
(如栗姬衛后等皆是也)惡能(上音烏惡猶於何也)吕娥姁(吕后字音況羽反按漢書吕后名雉)
戚夫人(漢書云得定陶戚姬)無恙(爾雅云恙憂也一說古者野居露宿恙噬人蟲也故人相恤云)
(得無恙乎)孝惠皇后(按皇甫謐云名嫣)居北宫(按宫在未央北故曰北宫)魏媼(媪音)
(烏老反然媪是婦人之老者通號故趙太后自稱媪及王媪劉媪之屬是也)死山陰因葬焉
(顧氏按冢墓記在會稽縣縣西北檝山上今猶有兆域檝音㽵洽反)河南宫成臯臺(按是河南)
(宫之成臯臺漢書作成臯靈臺西征記云武牢城内有高祖殿西南有武庫)薄昭封為軹侯
(按地理志軹縣在河南恐地遠非其封也按長安東有軹道亭或當是所封也)葬南陵(按廟記云在霸)
(陵南十里故謂南陵按今在長安東滻水東東原上名曰少陰在霸陵西南故曰東望吾子西望吾夫是也)
竇太后(按皇甫謐云名猗房)生女嫖(音疋消反)葬觀津(按摯虞注決錄云竇太后父少)
(遭秦亂隠身漁釣墜泉而死景帝立太后遺使者填父所墜淵起大墳於觀津城南人間號曰竇氏青山也)
兄竇長君(按決錄云建字長君)從其家之長安(謂從逐其宜陽之主人家而皆往長)
(安也)與我決於傳舍中(決者别也傳音轉傳舍謂郵亭傳置之舍蓋竇后初入宫時别其弟)
(於傳舍之中也)丐沐沐我(丐音蓋丐者乞也沐米潘也謂后乞潘為弟沐)廣國為章武
侯(地理志縣名屬渤海)彭祖為南皮侯(地理志縣名屬渤海)竇嬰為魏其侯
(地理志縣名屬瑯琊也)公昆弟(按公亦祖也謂皇后同祖之昆弟如竇嬰即皇后之兄子之比亦得)
(家於長安故劉氏云公昆弟謂廣國等)後景帝六歲(是當武帝建元六年此文是也而漢書作)
(元光誤)王太后(按皇甫謐名娡音志)槐里人(按地理志右扶風本名廢丘)與兩女
(即后及兒姁也)欲奇兩女(奇者異之也漢書作倚倚者依也)王夫人生男(即武帝也)
(漢武故事云帝以乙酉年七月七日生於猗蘭殿)兒姁(況羽反)生四男(謂廣川王越膠東王)
(寄清河王舜常山王憲也)皆過栗姬(過音戈謂踰之)以故望之(望猶責望謂恨之也)心
慊之(音銜銜謂恨也)曰子以母貴(此皆公羊傳文)皇后兄信為蓋侯(地理)
(志蓋縣屬太山)大行奏事(大行禮官行音衡)封田蚡為武安侯(地理志縣名屬)
(魏郡)勝為周陽侯(地理志縣名屬上郡)次林慮公主(縣名屬河内本名隆慮避殤帝)
(諱改名林慮慮音廬)武帝祓(蘇林音廢今亦音拂謂祓禊之遊水自潔故曰祓除)凡生三女
(按謂諸邑石邑及衛長公主後封當利公主是)一男名據(即戾太子也)皇后姓陳氏
(漢武故事云后名阿嬌即長公主嫖女也曾祖父嬰堂邑侯傳至父午尚長公主生后)挾婦人媚
道(按漢書云女子楚服等坐為皇后呪詛大逆無道相連誅者三百人乃廢后居長門宫故司馬相如賦云)
(陳皇后别在長門宫怨悶悲思奉黃金百斤為相如取酒乃為作頌以奏皇后復親幸作頌信有之也復親幸)
(之恐非實也)衛青封長平侯(地理志縣名屬汝南)冠軍侯(子夫姉少兒之子去病封)
(也地理志冠軍屬河陽)王夫人(生齊王閎)中山李夫人(生昌邑哀王膊)他姬子
二人(漢書云李姬生廣陵王胥燕王旦也)李夫人(李延年之女弟漢書云帝悼之李少翁致其形)
(為作賦此史記以為王夫人最寵武帝悼惜新論亦同史記為王夫人)曰嚄(烏百反蓋驚怪之辭耳)
修成子仲(金氏甥修成君之子也而名仲者又與大外祖王氏同字恐非也)一曰陰安
侯(名不疑地理志縣名屬魏郡)二曰發干侯(名登地理志縣名屬東郡)三曰宜春
侯(名伉地理志宜春縣名屬汝南)邢夫人號娙娥(服虔云娙音近硎徐廣音五耕反鄒誕生)
(音莖字林音五經反說文云娙長也好也許慎云秦晉之間謂好為娙又方言曰美貌謂之娥漢舊儀云娙娥)
(秩比將軍御史大夫)尹婕妤(韋昭云婕承妤助也一云美好也聲類云幸也字亦從女漢舊儀云皇后)
(為婕妤下輿禮比丞相也)娙何秩比中二千石(按崔浩云中猶滿也漢制九卿已上秩一)
(歲滿二千斛又漢官儀云中二千石俸月百八十斛)容華秩比二千石(按二千石是郡守之)
(秩漢官儀云其俸月百二十斛又有真二千石者如淳云諸侯王相在郡守上秩真二千石漢律真二千石俸)
(月二萬按是二萬斗也則二萬斗亦是二千石也崔浩云列卿已上秩石皆正二千石按此則是真二千石也)
(其云中二千石亦不滿二千蓋千八九百耳此崔氏之說今兼引而解之)鉤弋夫人(按夫人姓趙河)
(間人漢書云武帝過河間望氣者言此有奇女天子乃使使召之女兩手皆拳上自披之手即時伸由是幸號)
(曰拳夫人後居鉤弋宫號曰鉤弋夫人列仙傳云發手得一玉鉤故號焉漢武故事云宫在直城門南廟記云)
(宫有千門萬戸不可記名也)姓趙氏(按漢書昭帝即位追尊太后父趙父為順成侯)武帝年
七十生昭帝(按徐廣依漢書以武帝年七十崩崩時昭帝年八歲此褚先生之記漢書云元始三)
(年昭帝生誤也按元始當為太始)死雲陽宫(按三輔故事云葬甘泉宫南後昭帝起雲陵邑三千)
(戶漢武故事云既殯香聞十里上疑非常人發棺視之無尸衣履存焉)
楚元王系家第二十
高祖之同母少弟(按漢書作同父言同父者以明異母也)過巨嫂食(漢書作丘)
(應劭云丘姓也孟康云丘空也兄亡空有嫂也今此作巨巨大也謂長嫂也劉氏云巨一作丘)櫟釡(音歴)
(謂以杓歴釡旁使為聲漢書作轑音勞)羹頡侯(爵號耳非縣邑名以其櫟釜故也)都彭城
(漢書云楚王王薛郡東海彭城三十六郡也)子夷王郢立(漢書名郢客)戍坐為薄
太后服私奸(漢書云私奸服舍中姚察云奸於服舍非必宫中又按集註服虔云私奸中人蓋以)
(罪重故至削郡也)注子延夀立十九年死(按太史公唯記王純為國人告反國除蓋)
(延夀後更封至十九年又謀反誅死故不同也)遂弟辟疆(音壁強二音又音闢壃)燒殺建
德(建德其相名史先失姓也)無刑申公(漢書申公名培王戊胥靡之)趙任防與先
生(此及漢書雖不見趙不用防與公蓋當時猶知事迹或别有所見故太史公明引以結其贊)
史記索隠卷十四
