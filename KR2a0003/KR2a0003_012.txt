史記索隠卷十二
唐司馬貞撰
晉系家第九
晉唐叔虞(按太叔以夢及手文而名曰虞至成王誅唐之後因戲削桐而封之叔字也故曰唐叔虞)
(而唐有晉水至于燮改其國號曰晉侯然晉初封於唐故稱晉唐叔虞也且唐本堯後封在夏墟而都於鄂鄂)
(今在大夏是也及成王滅唐之後乃分徙之於許郢之間故春秋有唐成公是也即今之唐州也)武侯
寧族(系本作曼期譙周作曼旗也)厲侯福(系本作輻焉)獻侯(系本及譙周皆作蘇)穆
侯弗王(鄒誕本作弗生或作㵒王並音祕)曲沃(河東之縣名漢武改曰聞喜)翼(翼本晉都)
(也自孝侯已下一號翼侯平陽絳邑縣東翼城是也)子鱓(音時戰反又音善又音陁)子都(系本作郄)
(而他本亦有作都)先晉穆侯(晉有兩穆侯言先以别後)櫟(櫟鄭邑今河南陽翟是也故鄭之十)
(邑有樗有華)始都絳(春秋莊二十六年傳士蒍城絳是也杜預曰今平陽絳邑縣應劭曰絳水西南)
(也)滅霍(按永安縣西南汾水西有霍城古霍國有霍水出霍太山)滅魏(地理志河東北縣古魏國)
(地記亦以為然服虔云在蒲坂非)滅耿(杜預曰平陽皮氏縣東南有耿鄉地記又曰皮氏縣汾水南耿)
(城是耿國服虔云三國皆姬姓也)殊自失(太子之行如此妾則見君欲廢而恨之今乃自以恨為失)
(也)奔新城(國語云申生乃雉於新城廟韋昭云曲沃也新為太子城故曰新城)居二日(左傳)
(云六日不同)齧桑(裴氏云左傳作采桑按今平陽曲南七十里河水有采桑津是晉境服虔云翟地亦)
(頗相近然字作齧桑齧桑衛地恐非也)東至河内(河内河曲也内音汭)弟生悼子(左傳)
(作卓子音恥角反弟女弟也)君弟毋會(弟但也)使死者復生(謂荀息受公命而立)
(奚齊雖復身死不背生時之命是死者復生也)生者不慙(言生者見荀息不背君命而死不為之羞)
(慙也)太子更喪矣(更作也更喪謂改喪言後十四年晉不昌)汾陽之邑(按國語命里克)
(汾陽之田百萬命丕鄭以負蔡之田七十萬今此不言亦其疏略也)吕省(左傳作吕甥)郄稱冀
芮(三子晉大夫)惠公禮倨(禮倨謂受玉惰也事見僖十一年)韓原(在馮翊夏陽北二十)
(里今之韓城縣是)馬鷙(竹二反謂馬重而陷之於泥)輅秦穆(服虔云輅迎也音五嫁反鄒誕)
(云五額反)翟伐咎如(赤狄之别種也隗姓也咎音高鄒誕本作囷如又云或作囚)長女妻
重耳(左傳伐廧咎如獲二女以叔隗妻趙衰公子取季隗隗生伯儵叔劉則叔隗長季隗少而不同也)
履鞮(即左傳之勃鞮亦曰寺人披)可用與(音余諸本或為興興起也非翟可用興起故奔之)
犁二十五年(犁猶比也)國禮禮重耳(以國君之禮禮之也)適諸侯禮(上音)
(敵)且言何以易之(子玉請煞重耳楚成王不許言人出言不可輕易之)河伯視之
(視猶見也)郇城(音荀即文王之子所封又音環)王城(杜預云馮翊臨晉縣東有故王城今名武鄉城)
五蛇為輔(龍喻重耳五蛇即五臣狐偃趙衰魏武子司空季子及子推也舊云五臣有先軫顛頡今)
(恐二人非其數)秦軍河上(晉地也)患之(晉若攻楚則傷楚子送其入秦之德又欲釋宋不救)
(乃虧宋公贈馬之惠進退有難是以患之)其勢宜釋宋(楚初得曹又新婚于衛今晉執曹伯而分)
(曹衛之地於宋則楚急曹衛其勢宜釋宋)宋公(成公王臣)齊將(國歸父)秦將(小子憗)踐
土(杜預云踐土鄭地然據此文晉師還至衡雍衡雍在河南故劉氏云踐土在河南下文踐土在河北今元)
(城縣西有踐土驛義或然也)王若曰父義和(按尚書文侯之命是平王命晉文侯仇之語今)
(此文乃襄王命文公重耳之事代數懸隔勲策全乖太史公雖復彌縫左氏而系家頗亦時有疎謬裴氏集解)
(亦引孔馬之注而都不言時代乖角何習迷而同醉也然計平王至襄王為七代仇重耳為十一代而十三侯)
(又平王元年至魯僖二十八年當襄二十年為一百三十餘歲矣學者頗合討論之而劉伯莊以為蓋天子命)
(晉同此一辭尤非也)王庭(服虔云王庭是踐土者據二十八年五月公會晉侯盟于踐土又此上文四月)
(甲午作王宫于踐土王庭即王宫也)朝王于踐土(按左氏傳五月盟于踐土冬會諸侯于温天王)
(狩于河陽壬申公朝于王所此文亦說冬朝于王當合於河陽温地不合取五月踐土之文)先縠將
右行(左傳屠擊將右行與此異)疑大夫帥(據左傳荀林父竝是卿而云大夫帥者非也不置佐)
(者當避天子也或新置三行官未備耳)乃間令使(使謂燭之武)東道交(交猶好也諸本)
(及左傳皆作主)取晉汪以歸(按左傳文二年秦孟明視伐晉報殽之役無取晉汪之事又其年冬)
(晉先且居等伐秦取汪彭衙而還則汪是秦邑止可晉伐秦取之豈得秦伐晉而取汪也或者晉先取秦今伐)
(晉而收汪是汪從晉來故曰取晉而歸也彭衙在邵陽北汪不知所在)取晉之郩(徐云年表曰徵)
(然按文十年左傳春晉人伐秦取少梁夏秦伯伐晉取北徵北徵即年表之徵今云郩者字誤也徵音懲亦馮)
(翊之縣名)頃王崩公卿爭權(按春秋魯文十二年頃王崩周公閱與王孫蘇爭政故不赴是)
以車八百乘平周亂(文十四年傳又云晉趙盾以諸侯之師八百乘納捷甾于邾不克乃)
(還而周公閱與王孫蘇訟于晉趙宣子平王室而復之則以車八百乘自是宣子納邾捷甾不關王室之事但)
(文相連耳多恐是誤也)示眯明(鄒誕云示眯為祁彌也即左傳之提彌明也捷音市移反劉氏亦音)
(祁為時移反則祁提二字同音也而此史記作示者示即周禮古本地神曰祇皆作示字此為祁者蓋由祗提)
(音相近字遂變為祁也眯音米移反以眯為彌亦音相近耳又左氏桑下餓人是靈輒也其示眯明是嗾&KR0729;者)
(也其人鬭而死即今合二人為一人非也)三行(如字)先縱(足用反又本作嗾又作蹴同素后反)為
殺易(以䜴反)虜秦將赤(赤即斥謂斥候之人也按宣八年左傳晉伐秦獲諜殺諸絳市蓋彼)
(諜即此赤也晉成公六年為魯宣八年正同故知然)伐魯取隆(劉氏音隆即龍也魯北有龍山又此)
(年當魯成二年經或書齊候伐我北鄙傳曰圍龍又鄒誕及别本作傊字傊當作鄆文十二年季孫行父帥師)
(城諸及鄆注曰傊即鄆也字變耳地理志云在東莞縣東也)中行桓子(荀林父也)蕭桐姪
子(左傳作叔子)荀騅(音佳諡文子)鄢陵(偃又音於連反)宦者奪之(宦者孟張也)
我櫟(音歷釋例云在河北地闕)靡下(徐云靡一作歴劉氏音眉綺反即靡笄)毋幾為君
(幾音冀謂望也)會諸侯(於雞澤)六卿強(韓趙魏范中行及智氏為六卿初韓趙魏為三卿而)
(分晉政故曰三晉)中行寅(荀偃之孫也)范吉射(音亦范獻子士鞅之子)以伐四
卿(時趙魏韓共滅范氏及中行氏而分其地猶有智氏與三晉故曰四卿也)出公鑿十七年
(年表云十八年也)智伯乃立昭公曾孫驕是為哀公(按趙系家云驕是為)
(懿公又年表云出公十八年次哀公忌二年次懿公驕十七年紀年又云出公二十三年奔楚乃立昭公之孫)
(是為敬公系本亦云昭公生桓子雍雍生忌忌生懿公然晉趙系家及年表各各不同何況紀年之說也)哀
公四年趙襄子韓康子魏桓子共殺智伯并其地(如紀年之)
(說此乃出公二十二年事)十五年魏文侯初立(按紀年魏文侯初立在敬公十八年)幽
公之時晉畏(畏懼也為衰弱故反朝韓魏也宋忠引此注系本而畏字為衰)盜殺幽公
(紀年云夫人秦嬴賊公於高寢之上)幽公子止是為烈公(系本云幽公生烈公止又年表)
(云魏誅幽公立其弟止)子孝公頎立(系本云孝公傾紀年以孝公為桓公故韓子有晉桓侯)
十七年孝公卒(紀年云桓公二十年趙成侯韓共侯遷桓公於屯留已後更無晉事)子靜
公俱酒立(系本云静公俱)静公二年魏武侯韓哀侯趙敬侯滅
晉後三分其地(按紀年魏武侯以桓公十九年卒韓哀侯趙敬侯竝以桓公十五年卒又趙系)
(家烈侯十六年與韓分晉封晉君端氏其後十年肅侯遷晉君於屯留)
楚系家第十
卷章(名老童故系本云老童生重黎)重黎(重氏黎氏二官代司天地重為木正黎為火正按左氏傳)
(少昊氏之子曰重顓頊氏之子曰黎今以重黎為一人仍是顓頊之子孫者劉氏云少昊氏之後曰重顓頊氏)
(之後曰重黎對彼重則單稱黎若自言當家則稱重黎故楚及司馬氏皆重黎之後非關少昊之重愚謂此解)
(為當)居火正(此重黎為火正彼少昊氏之後重自為木正知此重黎即彼之黎也)陸終生子
六人(系本云娶鬼方氏妹曰女嬇)長曰昆吾(系本云其一曰樊是為昆吾又曰昆吾者衛是)
(宋忠曰昆吾國名已姓所出左傳曰衞侯夢見被髮登昆吾之觀按今濮陽城中有昆吾臺)二曰參
胡(系本云二曰惠連是為參胡參胡者韓是宋忠曰參胡國名斯姓無後)三曰彭祖(系本云三)
(曰籛是為彭祖彭祖者彭城是虞翻云名翦為彭姓封於大彭)四曰會人(系本云四曰求言是為鄶)
(人鄶人者鄭是宋忠曰求言名也妘姓所出鄶國也)五曰曹姓(系本云五曰安是為曹姓曹姓邾是)
(宋忠云安名也曹姓者諸曹所出)六曰季連芈姓(系本云六曰季連是為芈姓季連者楚是)
(宋忠曰季連名也芈姓所出楚之先芈音彌是反芈羊聲也)附沮(才叙反)熊&KR3202;(一作黮音土感)
(反&KR0008;音與黮與亶同字亦作亶)熊楊(鄒誕本作熊錫一作煬)楊粤(有本作楊雩音吁地名也今音)
(越譙周亦作楊越)長子康勾亶王(系本康作庸亶作袒)注江陵(地理志云南郡之縣)
(也楚文王自丹陽徙都之)中子紅為鄂王(有本作藝經二字音摰紅從下文熊摯紅讀也占史)
(考及鄒氏劉氏等音無藝經恐非也)少子執疵為越章王(系本無執字越作就)子熊
摯紅立(如此史意即上鄂王紅也譙周以為熊渠卒子熊翔立卒長子摯有疾少子熊延立此云摰紅)
(卒其弟煞而自立曰熊延欲會此代系則翔亦毋庸之弟元嗣熊渠者毋庸既早亡摰紅立而被延煞故史考)
(言摯有疾而此言弑也)季徇(旬俊反)叔堪(一作湛)熊噩(音鄂亦作咢)熊坎(苦感)
(及一作菌又作欽)熊眴(徐音舜按玉篇在口部顧氏云楚之先即蚡胃也劉音舜其近代本即有字從)
(目者劉舜音非)是為蚡冒(古本蚡作羒音憤冒音亡北反或亡報反)杜敖(上音側狀反)成
王惲(䊸粉反左傳作頵䊸貧反)伐黃(汝南弋陽縣故黃國)滅䕫(譙周作滅歸歸即䕫之地名歸)
(鄉也)寵姬(姬當作妺)願有進隠(隠謂隠藏其意)郟鄏(按周書郟雒北山名音甲鄏謂田厚)
(鄏故以名焉)二十年圍宋以其殺楚使也(左傳魯宣公十二年楚子伐蕭蕭人)
(囚楚相宜僚王曰勿殺吾退蕭人殺之是殺楚使也)子員立(音雲左傳作麏)析父封曰(據左)
(氏此是右尹子革之詞此蓋誤也)僇越大夫常夀過(僇辱也)殺蔡大夫觀
起(音官觀姓起名)起子從(松音)費無忌(左傳作極極忌聲相近)楚恐城郢(去年)
(已城郢今又重言據左氏昭二十三年城郢二十四年無重城郢之文是史記誤也)吳三公子(昭三)
(十年二公子奔楚公子掩餘奔徐公子燭庸奔鍾離此言三公子非也)伏師閉塗(閉塗即攢塗也)
(故下云惠王後即罷兵歸葬服虔說非)榆關(此榆關當在大梁之西也)蜀伐楚取兹方
(兹方地名今闕)扜關(按郡國志巴郡魚復縣有扜關)盼子必用矣(盼則嬰之同族)復搏
其士卒(膊音亦有作附讀戰國策作整)得八邑(古本作八邑今亦作八城)襄陵(縣名在河)
(東)此國冠之上(音官令尹乃尹中最尊故以國為言猶如卿子冠軍然)而大王和
之(和謂楚與齊相和親)注商於在今順陽(按地理志丹水及商屬弘農今言順陽者是魏)
(晉始分置順陽郡商城丹水俱隸之)兩國之兵必至(兩國韓魏也)是我亡於秦
(謂失商於之地)與秦戰丹陽(北丹陽在漢中)秦破韓宜陽(弘農之縣在澠池西南)
昭雎(七余反)墓在平陽(非堯都也)秦武遂去之七十里(亦非河間之縣)
(則韓之平陽秦之武遂竝當在宜陽左右)二十六年齊湣王(按下文始言二十四年又更有)
(二十六年則此錯云二十六年衍字也當是二十年事又徐廣推校二十年取武遂二十三年歸武遂則此必二十年二)
(十一年事乎)咸陽(古扶風渭城縣故咸陽城也在水北山南故曰咸陽咸皆也)趙主父(主字)
(亦或作王)鶀鴈(鶀音其小鴈也)羅鸗(吕静音聾鄒亦音盧動反劉音龍鸗小鳥)青首(亦小鳬有)
(青首者)騶費(鄒祕二音)見鳥六雙(以喻下文秦趙等十二國故曰六雙)朝昔之樂
(昔猶夕也)還(患音謂遶也)射國(音石)碆(作磻音番)石傅弋(附音)噣鳥於東
海(噣音晝謂大鳥之有鈎喙者以比齊也)還蓋長城以為防(上還音患謂遶也蓋者覆)
(也言射者環遶蓋覆使無飛走之路因以長城為防者徐以蓋為益縣非也長城當在濟南)顧據午
道(顧反也午道當在齊西界一從一横為午道亦未詳其處)北達(言齊晉既伏牧燕不難也)三國
布&KR2180;(亦作翅同式豉反二國齊趙燕也)擊趙而顧病(顧猶反也)膺擊韓魏(謂韓)
(魏當秦之前故云膺擊俗本作鷹非)垂頭中國(垂頭猶申頸也言欲吞山東)煞共主臣
世君(共主世君俱是周自謂也共主言周為天下共所宗主也世君言周室代代君於天下)塞騶
魯之心(騶魯有禮義之國今楚欲結怨兩周而奪九鼎是塞鄒魯之心)其兵利身(謂虎以爪)
(牙為兵而自利於防身也)必萬於虎矣(攻易而利大也)居三代之傳器(謂九鼎也)
吞三翮六翼(翮亦作䰛同音歷三翮六翼亦謂九鼎空足曰翮六翼即六耳翼近耳傍事具爾雅)
夷陵(陵名後為縣屬南郡)熊元(左傳作完)至新中(按趙地無名新中者中字誤鉅鹿有新市)
(疑中當為市)蘄(機祈二音)幾(祈音)孫檢(裴注頻引孫檢不知其人本末蓋齊人)
越王勾踐系家第十一
二十餘世至允常(按越在蠻夷少康之後地遠國小春秋之初未通上國國史既微略無世)
(系故紀年稱為粤子據此文勾踐平吳之後周元王始命為伯後遂僭而稱王)勾踐(按紀年云晉出公十)
(年十一月於粤勾踐卒是&KR0034;執)越敗吳於檇李(事在左傳魯定公十四年)敗之夫椒
(符焦二音本又作湫音酒小反賈逵云地名杜預云太湖中椒山也按國語云敗之五湖則椒山為得敗夫椒)
(在哀公元年)保棲於會稽(鄒誕云保山曰棲猶鳥棲於木以避害也故六韜曰軍處山之高者)
(則曰棲)大夫種(大夫官種名也一曰大夫姓猶司馬司徒之比蓋非也)持滿者與天
(與天天與也言持滿不溢與天同道故天與之)定傾者與人(人主有定傾之功故人與之也)節
事者以地(國語以作與此作以亦與義也言地能財成萬物人主宜節用以法地故地與之韋昭等)
(解恐非)行成於吳(成者平也求和於吳也)間行(紀閑反間行猶微行)乃以美女
寳器(國語云越飾美女二人使大夫種遺大宰嚭)必有當也(言悉五千人觸戰或有能當吳)
(兵者故國語作耦耦亦相當對之名又下云無乃傷君王之所愛乎是有當則相傷也)逢同(逢姓同名)
(故楚有逢伯)填撫(鎮音)柘稽(越大夫也國語作諸稽郢)疥㿅(介尠二音)敗之艾陵
(在魯哀十一年)虜齊高國(國惠子高昭子)而父(而汝也父夫差也)立若(若亦汝也)取
吾眼置吳東門(國語云吳王愠曰孤不使大夫得見乃盛以鴟夷投之于江也)於黃池
(在哀十三年)太子留守(據左氏傳太子名友)習流二千人(虞書云流宥五刑按流放)
(之罪人使之習戰任為卒伍故有二千人)教士四萬人(謂常所教練之兵也故孔子曰以不教民)
(戰是謂棄之是也)君子六千人(謂君所子養有恩惠者人按左氏楚沈尹戌帥都君子以濟師)
(杜預云都君子謂都邑之土有復除者國語王以私卒君子六千人)諸御千人(諸御謂御理事之官)
(任軍職掌者)不且得罪(虞翻注蓋依國語之文今望此文謂使者宜速去不且得罪於越義亦通)
君百家(國語云與之夫婦三百是也)王鼫與立(鼫音石與音餘按紀年云於粤子勾踐卒)
(是菼執次鹿郢立六年卒樂資云越語謂鹿郢為鼫與也)子王不夀立(紀年云不夀立十年見殺)
(是為盲姑次朱勾立)子王翁立(紀年於粤子朱勾三十四年滅滕三十五年滅郯三十七年朱勾卒)
王翳卒子王之侯立(紀年云翳三十三年遷于吳三十六年卒七月大子諸咎弑其君翳)
(十月粤殺諸咎粤滑吳人立孚錯枝復君明年大夫寺區定粤亂立初無餘之十二年寺區弟思賦殺其君莽)
(安次無顓無顓八年薨是菼蠋夘故莊子云越人三弑其君子搜患之逃於丹穴不肯出越人薰之艾葉乘以)
(王輿樂資云號曰無顓蓋無顓後乃次無疆也則王之侯即無餘也)之侯卒子王無疆立
(蓋無顓之弟也音其良反)試兵南陽(此南陽在齊之南界莒之西)常郯之境(常邑名蓋)
(田文所封邑郯故郯國二邑皆齊之南地)商於㭊酈(四邑竝屬南陽楚之西南也)宗胡(宗胡)
(邑名胡姓之宗因以名邑杜預云汝陰縣北有故胡城是)夏路以左(徐氏以為江夏非也劉氏云楚)
(適諸夏路出方城人向北行以西為左故云夏路以左其意為得也)是目論也(言越王知晉之失不)
(自覺越之過猶人眼能見毫毛而自不見其睫故謂之目論也)復讎龐長沙(劉氏云復者發語之)
(聲非也言發語聲者文勢然也則是脱況字耳讎當作犫犫邑名字訛耳則犫龐長沙是三邑也下云竟澤陵)
(當為竟陵澤言竟陵之山澤出材木故楚有七澤蓋其一也合上文為四邑也)楚威王無疆北
破齊於徐州(按紀年粤子無顓薨後十年楚伐徐州遂無楚敗越殺無疆之語是無疆為無顓之)
(後紀年不得錄也)表會稽山以奉邑(國語云乃環會稽三百里以為范蠡之地奉音扶用)
(反)鴟夷子皮(范蠡自謂也蓋以吳王殺子胥而盛以鴟夷今蠡自以有罪故為號也韋昭曰鴟夷)
(革囊也或曰生牛皮也)莊生(據其時代非莊周也然驗其行事非子休而誰能信任於楚王乎)
鄭系家第十二
友初封於鄭(鄭縣名屬京兆秦武公十一年初縣杜鄭是也又系本云桓公居棫林徙拾宋忠云)
(棫林與拾皆舊地名是封桓公乃名為鄭耳至秦之縣鄭蓋是鄭武公東徙新鄭之後其舊鄭乃是故都故秦)
(始縣之)幽王以為司徒(韋昭據國語以幽王八年為司徒也)虢鄶之君貪而
好利(鄭語云虢叔恃勢鄶仲恃險皆有驕侈又加之以貪冒是也虢叔文王弟鄶妘姓之國也)欲居
西方何如(國語曰公曰謝西之九州何如韋昭云謝申伯之國謝西有九州五州為鄉其說異耳)
封叔虞於唐(唐者古國堯之後其君曰叔虞何以知然者據此系家下文云唐人之季代曰唐叔)
(虞當武王邑姜方動大叔夢天命而子曰虞與之唐及生有文在手曰虞遂以名之及成王滅唐而國太叔故)
(因以稱唐叔虞故杜預亦曰取唐君之名是也)果獻十邑(國語云太史伯曰若克二邑鄢蔽補丹依)
(野時歴華君之土也虞飜注皆依國語為記)武公掘突(譙周云名突滑皆非也蓋古史失其名太)
(史公循舊失而妄記之耳何以知其然者按下文其孫昭公名忽厲公名突豈有孫與祖同名乎當時舊史雜)
(記昭厲忽突之名遂誤以掘突為武公之字耳)鄭侵周地取禾(隠二年左傳鄭武公莊公為平)
(王卿士王貳於虢及王崩周人將畀虢公政夏四月鄭祭足帥師取温之麥及成周之禾是)始朝周
桓王(杜預曰桓王即位周鄭交惡至是始朝故言始也左傳又曰周桓公言於王曰我周之東遷晉鄭焉)
(依善鄭以勸來者懼猶不蔇況不禮焉鄭不來矣)與魯易祊許田(許田近許之田魯朝宿之)
(邑祊者鄭所受助祭太山之湯沐邑鄭以天子不能巡守故以祊易許田各從其近)莊公與祭仲
(左傳稱祭仲足蓋祭是邑其人名仲字仲足故傳云祭封人仲足是也此繻葛之戰在魯桓公五年)高渠
彌(一作彌一作眯並名卑反)祝聸(左傳作祝聃)三公子皆君也(此文則數太子忽及)
(□子亹為三而杜預云不數太子以子突子亹子儀為三蓋得)厲公出居邊邑櫟(宋忠曰今)
(潁川之陽翟縣按櫟音歴即鄭初得十邑之歴也)煞其大夫單伯(依左傳作檀伯檀伯鄭守)
(櫟大夫事在桓十五年此文誤為單伯者蓋亦有所因也按魯莊公十四年厲公自櫟侵鄭事與周單伯會齊)
(師伐宋相連故誤耳)公子嬰(左傳以鄭子名子此云嬰蓋别有所)儀見甫假(左傳作傅瑕此本多)
(假借亦依字讀)伯父原(左傳謂之原繁)周惠王弟頽伐王(惠王莊王孫僖王子子頽)
(王后姚所生事在莊十九年)文公踕立(音在接反系本云文公徙鄭宋忠云即新鄭)鄭伐
滑(僖二十四年左傳鄭公子士泄堵俞彌帥師伐滑)襄王使伯犕(音服左傳王使伯服游孫)
(伯如鄭請滑杜預云二子周大夫知伯犕即伯服也)不賜厲公爵禄(此言爵禄與左氏說異左)
(傳云鄭伯享王王以后之盤鑑與之虢公請器王予之爵則爵酒器是太史公與丘明說别也)公怒溉
(音蔇左傳作瑕)悼公㵒(劉音秘鄒本一作沸一作弗左傳作費扶味反)鄦公(音許)弟睔(公遜)
(反)兄繻(音須鄒氏云一作纁音訓)子惲(紆粉反左傳作髠原)定公入敬王于周
(避弟子朝之亂)
史記索隠卷十二
