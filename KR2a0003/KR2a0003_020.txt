史記索隠卷二十
唐司馬貞撰
范雎蔡澤列傳十九
魏中大夫(按漢書百官表中大夫秦官此魏有中大夫蓋古官也)須賈(須姓賈名也須氏蓋)
(密須之後)為魏昭王使(按世本昭王名遫襄王之子也)齊襄王(名法章)摺齒(上對)
(答反謂打折其脅而又折其齒)卷以簀(簀謂葦荻之薄也用之以裹尸也)更溺范雎(更音)
(羹溺即溲也溺音年弔反溲音所留反)三亭之南(按三亭亭名在魏境之邊道亭也今無其處一)
(云魏之郊境總有三亭皆祖餞之處與期三亭之南蓋送餞已畢無人處)至湖(按地理志京兆有湖縣本)
(名胡武帝更名湖即今湖城縣也)惡内諸侯客(内音納亦如字内者亦猶入也)忘索之
(索猶搜也音柵又先格反)舍食草具(謂亦舍之而食以下客之具然草具謂麄食草萊之饌具)穰
侯華陽君(穰侯謂魏冉宣太后之異父弟穰縣在南陽華陽君芈戎宣太后之同父弟亦號為新城)
(君是也)明主立政(按戰國策立作莅也)當椹質(椹音陟林反按椹者莝椹也質者剉刃也)
(腰斬者當椹質也)為其割榮也(割榮即上之擅厚謂擅權也)而不槪於王心
(按戰國策概作關謂關涉於王心也徐注音同非也)亡其言(亡猶輕蔑也)注一云使持
車(戰國策之文也)竊閔然不敏(鄒誕本作惛然音昏又云一作閔音敏閔猶昏闇也)莫不
灑然變色(鄭玄曰灑然肅敬之貌也)秦王跽(音其紀反跽者長跪兩膝枝地)漆身為
厲(音賴癩病也言漆塗身生瘡如病癩)至於陵水(劉氏云陵水即栗水也按陵栗聲相近故惑也)
下惑姦臣之態(按態謂姦臣諂詐之志也)慁先生(及注溷字並胡困反慁猶汨亂之意)
施韓盧而搏蹇兔(戰國策云韓盧者天下之壯犬也是韓呼盧為犬謂施韓盧而搏蹇兔以)
(喻秦強言取諸侯之易)文子為之(謂田文即孟嘗君也猶戰國策謂田朌田嬰為朌子嬰子然也)
借賊兵(上子夜反一作藉字音亦同上)而齎盜糧(上音側奚反言為盜齎糧也)擊斷
無諱(無諱猶無畏也)弊御於諸侯(按弊者斷也御制也言穰侯執權以制御主斷於諸侯也)
崔杼淖齒管齊(淖姓也音泥教反漢有淖姬是也高誘曰管典也言二人典齊權而行弑逆也)
射王股擢王䈥(按言射王股誤也崔杼射齊王之股淖齒擢湣王之䈥是說二君事也)封
范雎於應(按劉氏云河東臨晉縣有應亭即秦地有應也又按本紀以應為太后養地解者云在潁)
(川之應鄉未知孰是)孺子(劉氏云蓋謂睢為小子也)以綈袍賜之(按綈厚繒也音啼蓋今之)
(絁也)睚眦之怨(睚音崖賣反眦音士賣反又音崖債二音睚眦謂相嗔而怒目切齒)韓少曲
(按蘇云起少曲一日而斷太行故劉氏以為蓋在太行西南)貴而為交者為賤也(上為)
(音如字下為音于偽反以言富貴而結交情深者為有貧賤之時不可忘之也)秦攻韓汾陘(音刑)
(陘蓋在韓之西界與汾相近也)因城河上(劉氏云此河上蓋近河之地本屬韓今秦得而城)馬
服子(趙括之號也故虞喜志林云馬兵之首也號曰馬服者言能服馬也)代廉頗(鄒氏音疋波反)
注徐云五十年(據秦本紀年號表而知之也)激厲(上音擊)從唐舉相(荀卿)
(書作唐莒)持國秉(按左傳國子實執齊秉服虔曰秉權柄)曷鼻巨肩(曷鼻謂鼻如蝎蟲也)
(巨肩謂巨肩於項也蓋項低而肩豎)注一作偈(音其例反)魋顔蹙齃(上魋音徒回反魋顔)
(謂顔貌魋回若魋梧然也齃音烏曷反蹙齃謂鼻蹙眉)膝攣(謂兩膝又攣曲也)持粱(謂飯粱米)
(飯而持其器以食也)刺齒肥(按刺齒二字字誤當為齧字也齧肥謂食肥肉也)釡鬲(父歴二音)
注款足謂之鬲(款者空也言其足中空也空足是曲足云見爾雅郭氏云鼎曲脚也按以款訓)
(曲故云曲脚也)以其君父為僇辱(言以比于子胥申生皆以至忠孝而見誅放故天下言為)
(其君父之所僇而憐其臣子也)批患折難(上白結反又音豐雞反批患謂擊而却之折音之列反)
夏育太史噭叱呼駭三軍(二人勇者夏育賁育也噭音皎)而身死庸夫
(按高誘云夏育為田摶所殺然太史噭未知為誰所殺恐非齊襄王時太史也)入邑(劉氏云入猶充也謂)
(招攜離散充滿城邑)信而不能詘(上信音申下詘音屈謂志已展而不退)或欲大投
或欲分功(言夫博奕或欲大投其瓊以致勝或欲分功者謂觀其勢弱則投地而分功以遠救也事)
(具爾雅也)注博縣於枰不必在行(按方言云所以投博謂之枰音平局也)二子不
困厄惡能激乎(二子范雎蔡澤也睢厄於魏齊折脅摺齒澤困於趙被逐棄鬲是也惡音烏激)
(音擊也)
樂毅列傳第二十
魏文侯封樂羊以靈壽(地理志常山有靈夀縣中山桓公所都也)中山復國
(中山魏雖滅之尚不絶祀故後更復國至趙武靈王又滅之也)楚相唐昧(莫葛反)於重丘
(地理志縣名屬平原)於觀津(地理志觀津縣名屬信都漢初屬淸河也)令趙嚪說秦(上嚪)
(音田濫反字與啗字同也)并護(護謂總領之也)封樂毅於昌國(地理志縣名屬齊郡)騎
劫(燕將姓名也)號曰望諸君(望諸澤名在齊蓋趙有之故號焉戰國策望作藍也)寧臺
(燕臺也)大吕陳於元英(大吕齊鐘名元英燕宫殿名也)故鼎反于磨室(燕鼎)
(前輸于齊今反入于磨室磨室亦宮名戰國策作歷室也)薊丘之植植於汶篁(薊丘燕所)
(都之地也言燕之薊丘所植皆植齊王汶上之竹也徐注非也)以為慊於志(按慊音苦簟反作嗛)
(嗛者常慊然而不愜其志也)入江而不化(言子胥懷恨故雖投江而神不化猶為波濤之臣也)
誹謗隳(上音方味反下音許規反)以幸為利(謂既臨不測之罪以幸免為利今我仍義先生)
(之恩雖身託外國而心亦不敢出也)忠臣去國不潔名(言忠臣去離本國不自潔其名云已)
(無罪故禮曰大夫去其國不說人以無罪是也)臣雖不佞(不佞猶不才也)數奉教於君
子矣(上數音朔言我已數經奉教令於君子君子即識禮之人謂已在外猶云已罪不說王之有非故下)
(云不察疎遠之行斯亦忠臣之節也)樂間(音紀間反樂毅之子也)其相栗腹(栗姓腹名也漢)
(有栗姬)趙四戰之國也(言趙數距四方之敵故云四戰之國)及人志不入(謂國)
(亂而人離心向外故云不入又獄囚自出是政亂而士師不為守法也)趙封樂乘為武襄
君(樂乘樂毅之宗人也)樂臣公(本亦作巨公也)教蓋公(古闔反蓋公史不記名)
廉頗藺相如列傳第二十一
廉頗為趙將伐齊大破之取陽晉(按陽晉衞地後屬齊今趙取之司馬彪郡)
(國志曰今衞國陽晉城是也有本作晉陽非也晉陽在太原雖亦趙地非齊所取)廣成傳(廣成是傳)
(舍之名傳音張戀反)設九賓(周禮大行人别九賓謂九服之賓客也列傳云設九牢)視而嘻
(音希乃驚而怒之辭也)拔石城(劉氏云蓋謂石邑)會於西河外澠池(在西河之)
(南故云外按表在趙惠文王二十年也)盆缻(盆缶二音)位在廉頗之右(王劭按董勛答)
(禮曰職高者名錄在上於人為右職卑者名錄在下於人為左是以謂下遷為左)肉袒負荆(肉袒)
(者謂袒衣而露肉也負荆者荆楚也可以為鞭)為刎頸乏交(崔浩云言要齊生死而刎頸無悔也)
居二年廉頗復伐齊幾拔之(世家云惠文王二十三年頗將攻魏之幾邑取之與)
(此列傳合戰國策云秦敗閼於及攻魏幾幾亦屬魏而裴駰引齊世家及年表無伐齊拔幾之事疑其幾是故)
(邑或屬齊魏故耳)攻魏之防陵(按防陵在楚之西屬漢中郡魏有房子蓋陵字誤也)胥後
令(按胥須古人通用今者胥後令謂胥為須須者待也待後令謂許歴之言更不擬誅之故更待後也)邯
鄲許歴請復諫(按邯鄲二字當為欲戰謂臨戰之時許歴復諫也王粲詩云許歴為完士一言)
(猶敗秦是言趙奢用其計遂破秦軍也江遂曰漢令稱完而不髠曰耐是完士未免從軍也)趙以尉
文封廉頗為信平君(信平號也徐廣云尉文邑名按漢書表有尉文節侯云在南郡蓋尉)
(官也文名也謂取尉文所食之邑復以封頗而後號為信平君)李牧攻燕拔武遂方城
(按地理志武遂屬河間國方城屬廣陽也)頃之三遺矢矣(謂數起便矢一作屎)輸入莫
府(按注如淳解莫大也云云又崔浩云古者出征為師軍還則罷無事處以幕帟為府署故曰莫府則莫當)
(作幕字之訛耳)多間諜(上紀莧反下音牒)百金之士五萬(管子曰能破敵禽將者賞)
(之百金)彀者十萬人(上音古候反彀謂能射也)數千人委之(委謂棄之恣其殺略)
(也)滅襜襤(上音都甘反下音路郯反如淳云胡名也)龐煖破燕軍(按即馮煖也龐音皮)
(江反煖音况遠反亦音喧)劇辛(本趙人仕燕者)秦破殺趙將扈輒(扈氏輒名漢張耳時)
(别有扈輒)於武遂(按劉氏云此本韓地在趙西恐非地理志河間武遂也)桓齮(音蟻)番吾
(縣名地理志在常山音婆又音盤)威信敵國(信音伸)
田單列傳第二十二
田單(音丹)注今之東安平(按地理志東安平屬淄川國也)斷其車軸末(上音)
(斷都緩反斷其軸恐長相撥也以鐵裹軸頭堅而易進也)傅鐵籠(傅音附按截其軸與轂齊以鐵鍱附)
(軸末施轄於鐵中以制轂也又方言曰車轊齊謂之籠郭璞云車軸也)操版插(上七高反下初洽反)
卒至河上(河上即齊之北界近河東齊之舊地)號曰安平君(以單初起安平故以為號)
兵以正合以竒勝(按竒謂權詐也注引魏武蓋亦軍令也)善之者(兵不厭詐故云)
(善之)出竒無窮(謂權變也)竒正還相生(言用兵之術或用正法或用竒計使前敵)
(不可測量如尋環中不知端際也)始如處女(言兵之始如處女之軟弱也)適人開戸
(上音敵若如處女之弱則敵人輕侮開戸不為備也)後如脱兔適不及距(言克敵之後卷)
(甲而趨如兔之得脱而走疾也適不及距者若脱兔忽過而敵忘其所距也)聞畫邑人王蠋
賢(畫一音獲又音胡卦反劉熙云齊西南近邑蠋音觸又音歜)乃經其頸(按經猶繫也)自
奮絶脰而死(何休云脰頸齊語也音豆)
魯仲連鄒陽列傳第二十三
好奇偉俶儻(按廣雅云俶儻卓異也)新垣衍(新垣姓衍名也為梁將故漢有新垣平)
令趙帝秦(新垣衍欲令趙尊秦為帝也)勝請為紹介(按紹介猶媒介也且禮賓至必)
(因介以傳辭紹者繼也介不一人故禮云介紹而傳命是也)世以鮑焦為無從頌而
死者皆非也(從頌者從容也世人見鮑焦之死皆以為不能自寬容而取死此言非也)衆人
不知則為一身(言衆人不識鮑焦之意焦以恥居濁世而避之非是自為一身而憂死事見莊)
(子也)上首功之國(秦法斬首多為上功謂斬一人首賜爵一級故謂秦為首功之國也)權使
其士(言秦人以權詐使其戰士)虜使其人(以奴虜使其人言無恩以恤下)肆然而為
帝(肆然猶肆志也)過而為政(謂以過惡而為政也)天子下席(按謂烈王太子安王驕也)
(下席言其寢苫居廬)而智不若耶畏之也(言僕夫十人而從一人者寧是力不勝亦非智)
(不如正是畏懼其主耳)曰噫嘻(上音依者不平之聲下音僖者驚恨之聲)夷維子(按維東萊)
(之邑其居夷也號夷維子故晏子為萊之維人是也)諸侯辟舍(辟音避避正寢按禮天子適諸侯必)
(舍於祖廟)納筦籥(音管藥)攝衽抱机(音紀)魯人投其籥不果納(謂闔)
(内門不入齊君)將倍殯棺設北面(倍音佩謂主人不在殯東將背其殯棺立西階上北面哭)
(是背也天子乃於階上南面而弔也)鄒魯之臣生則不得事養(謂時君弱臣強故鄒)
(魯君生時臣並不得盡事養死亦不得行&KR0608;襚之禮然齊欲行天子禮於鄒魯之臣皆不果納之是猶秉禮而)
(存大體)其後三十餘年(按徐廣據年表以為田單攻聊城在長平後十餘年耳言三十餘年)
(誤也)勇士不却死而滅名(却死猶避死也)齊之南陽(即楚之淮北泗上之地也)
魏攻平陸(平陸邑名在西界)得濟北之利(即聊城之地也)衡秦之勢成
(此時秦與齊和故云衡秦之勢成也)齊棄南陽(棄楚所攻之泗上也)斷右壤(又斷絶魏之所)
(攻齊右壤之地平陸是也言右壤斷棄而不救也)定濟北(志在攻聊城而定濟北也)今楚魏
交退於齊(按交者俱也前時楚攻南陽魏攻平陸二國之兵俱退而燕救又不至勢危也)以資
說士(言既養百姓又資說士終擬強國也劉氏云讀說士為銳士意雖亦便不如依字)矯國更
俗(欲令燕將歸燕矯正國事改更弊俗也)亡意(上音無言若必無還燕意則捐燕而東遊於齊乎)
富比陶衞(按延篤注戰國策云陶陶朱公也衞衞公子荆非也王劭云魏冉封陶商君姓衞富比陶)
(衞謂此也)遺公子糺(遺棄也謂棄子糺而事小白也)曹子(魯將曹昧是也)枝桓公之
心(按枝猶擬也)肆志(肆猶放也)莊忌夫子(忌會稽人姓莊氏字夫子後避漢明帝諱改曰)
(嚴)淮隂枚生(名乘字叔其子臯漢書並有傳蓋以銜枚氏而得姓也)而介於羊勝
公孫詭之間(言鄒陽上書自達而遊於二人之間或往彼或往此介者言有隔於其間故杜預曰)
(介猶間也)白虹貫日太子畏之(烈士傳曰荆軻發後太子日相氣見虹貫日不徹曰吾事)
(不成後聞軻死事不就曰吾知其然是畏也又王劭云軻將入秦待其客未發太子丹疑其畏故曰畏之其解)
(不如見虹貫日不徹也戰國策又云聶政刺韓傀亦曰白虹貫日也)衞先生為長平之事
太白食昴(服虔云衞先生秦人白起攻趙軍於長平遣衞先生說昭王請益兵糧為穰侯所害事不)
(成精誠感天故太白食昴昴趙分也如淳云太白主西方秦在西敗趙之兆也食謂干歴之也又王充云夫言)
(白虹貫日者太白食昴實也夫言荆軻之謀衞先生之策感動皇天而貫日食昴是虚也)左右不明
(言左右之不明不欲斥王)昔玉人獻寳楚王誅之(楚人卞和得玉璞事見闕語及吕氏)
(春秋)注武王(按世家楚武王名熊通)注復獻文王(文王名賢武王子也)至成王
時(文王子也名惲)箕子佯狂(佯音陽謂詐為狂也司馬彪曰箕子名胥餘是也)接輿避
世(張晏曰楚賢人高士傳曰楚人陸通字接輿也)而後楚王胡亥之聽(謂以楚王胡亥)
(之聽為謬故後之而不用後猶下也)子胥鴟夷(按韋昭云以皮作鴟鳥形名曰鴟夷鴟夷皮㯼也服)
(虔曰用馬革作囊也以裹尸投之于江)白頭如新(按服虔云人不相知自初交至白頭猶如新也)
傾蓋如故(服虔云如吳札鄭僑也按家語孔子遇程子於途傾蓋而語又志林云傾蓋者道行相遇)
(軿車對語兩蓋相切小牧之故曰傾也)藉荆軻首(上音子夜反韋昭云謂於期逃秦之燕以頭與)
(軻使入秦以示信也)為燕尾生(服虔云蘇秦不見信於天下於燕則出尾生之信韋昭云尾生守信)
(而死者按言蘇秦於燕獨守信如尾生故云如燕之尾生也)注白圭為中山將(按事見戰)
(國策及吕氏春秋也)食以駃騠(按字林云決啼二音北狄之良馬也馬父驘母)司馬喜臏
脚於宋(事見戰國策及吕氏春秋蘇林云六國時人相中山也)范睢摺脅折齒(按應)
(侯傳作折脅摺齒是也說文拉摧也音力合反)申屠狄自沈於河(按莊子申屠狄諫而不用)
(負石自投河韋昭云六國時人漢書云自沈於雍河服虔曰雍州之河又新序作抱甕自沈於河不同也)徐
衍負石於海(亦見莊子張晏曰負石欲沈)注齊桓公夜出迎客(按此事見)
(吕氏春秋)注擊牛角商歌(按謂為商聲而歌也或云商旅人歌也二音並通)注南山
矸(矸音公彈反矸者白淨貌也顧野王又作岸音也)注與舜禪(膳音如字讀協韻失之故也)
適至骭(按埤蒼云骭脛也字林音下諫反)魯聽季孫之說逐孔子(論語齊人)
(歸女樂季桓子受之三日不朝孔子行也)宋信子罕之計囚墨翟(按左氏司城子罕姓)
(樂名喜乃宋之賢臣也漢書作子冉不知子冉是何人文穎曰子冉子罕也又按荀卿𫝊云墨翟孔子時人或)
(云在孔子後又襄二十九年左傳宋飢子罕請出粟按時孔子適八歲則墨翟與子罕不得相輩或以子冉為)
(是也)衆口鑠金(按國語云衆心成城衆口鑠金賈逵云鑠消也衆口所惡雖金亦為之消亡又風俗)
(通云或說有美金於此衆人或共詆訿言其不純金賣者欲其必售因取鍛燒以見其真是為衆口鑠金也)
積毁銷骨(按大顔云讒人積久譖毁則父兄伯叔自相誅戮骨肉為之相滅也)齊用越人
蒙(越人蒙未見所出漢書作子臧又張晏云子臧越人或蒙之字也)公聽竝觀(小顔云公聽言)
(不私竝觀所見齊同也)封比干之後修孕婦之墓(按比干之後後謂子也不見其)
(文尚書封比干之墓又云刳剔孕婦則武王雖反商政亦未必修孕婦之墓也)孫叔敖三去相
不悔(按三得相不喜知其才之自得也三去相不悔知非己之罪也)於陵子仲辭三公
為人灌園(按孟子云陳仲子齊陳氏之族兄為齊卿仲子以為不義乃適楚居于於陵自謂於陵子)
(仲楚王聘以為相子仲遂夫妻相與逃為人灌圍烈士傳云字子終)桀之狗可使吠堯(及下)
(跖之客可使刺由此竝見戰國策服虔云仲由也應劭云許由也)荆軻之湛七族(湛音沈張)
(晏云七族上至曾祖下至玄孫又一說云父之族一也姑之子二也姊妹之子三也姊女子之子四也母之族)
(五也從子六也及妻父母凡七)要離之燒妻子(事見吕氏春秋)蟠木根柢(孟康云盤)
(結之木也晉灼云盤柢木根也)左右先為之容(謂左右先加雕刻是為之容飾也)雖蒙
堯舜之術(按言雖蒙被堯舜之道)獨化於陶鈞之上(張晏云陶冶鈞範也作器)
(下所轉者名鈞韋昭曰陶燒瓦之竈鈞木長七尺有絃所以調為器具也崔浩云以鈞制器萬殊故知造化也)
匕首竊發(按風俗通云其頭類匕故曰匕首短而便用也)周用烏集(韋昭云吕尚適周如)
(烏之集)使不羈之士(按言駿足不可羈絆以比逸才之人)與牛驥同皂(應劭云皂)
(櫪也韋昭云皂養馬之官下士也按養馬之官其衣皂也又郭璞云皂養馬器也)此鮑焦所以
忿世(按晉灼云烈士傳鮑焦怨世不用以採蔬於道子貢難曰非其代而採其蔬此焦之有哉棄其蔬乃)
(立枮洛水之上按此事見莊子及說苑韓詩外傳小有不同耳)縣名為勝母曾子不入
(按淮南子及鹽鐵論竝云里名勝母曾子不入蓋以名不順故也尸子以為孔子至勝母縣暮而不宿則不同)
(也)回面(杜預云回邪也)
屈原賈生列傳第二十四
屈原屬草槀(屬音燭草槀謂創制憲令之本也漢書作草具崔浩謂發地造端也)而作
離㥰(㥰亦作騷按楚詞㥰作騷音素刀反應劭云離遭也騷憂也又離騷序云離别也騷愁也)濯淖
(上音濁下音閙)汙泥(上音烏故反下音奴計反)皭然(音自若反徐廣云疎淨之貌)泥而不
滓(泥亦音湼滓亦音淄又竝如字)破楚師於丹浙(二水名謂於丹水之北浙水之南丹水浙)
(水皆縣名在弘農所謂丹陽浙)破楚將屈丐(屈姓丐名音蓋也)襲楚至鄧(按此鄧在)
(漢水之北故鄧侯城也)懷王悔追儀不及(按張儀傳無此語也)不如毋行(按楚)
(世家昭顧有此言蓋二人同諫王故彼此各隨錄之也)長子頃襄王立(名横)人君無
愚知賢不肖(此已下太史公傷楚懷王之不任賢信讒而不能反國之論也)注向秀(向秀)
(字子期晉人注易)注張璠(張璠亦晉人注易也)可以汲(按京房易章句言我道可汲而用也)
王明竝受其福(京房章句曰上有明王汲我道而用之天下竝受其福故曰王明竝受其福也)
漁父(魚甫二音)隨其流(按楚詞作滑其泥)何故懷瑾握瑜(按楚詞此懷瑾握瑜)
(作深思高舉也)汶汶者乎(汶汶者音閔汶汶猶昏暗也)寧赴常流(常流猶長流也)蒙
代俗之溫蠖乎(音烏廓反温蠖猶惽憤楚詞作蒙世之塵埃哉)乃作懷沙賦(按楚)
(詞九懷曰懷沙礫以自沈此其義也)莽莽(音姥)汨徂南土(王師叔曰汨行貌也方言曰謂疾行)
(也)眴兮窈窈(眴音舜徐氏云眴音眩窈音烏鳥反)離湣之長鞠(湣病鞠窮)刓方
以為圜兮(上五官反謂刻刳方木為圓其常法度尚未廢)章畫職墨兮前度未
改(章明也畫計畫也楚詞職作志志念也餘如注解)以為下(音戸)鳳皇在笯(音奴又女)
(加反徐云一作郊)注奴籠落(按籠落謂藤蘿之相籠絡)雞雉翔舞(楚詞雉作鶩)羌
不知吾(王師叔云羌楚人語辭言卿何為也)誹駿疑桀兮(按尹文子云千人曰俊萬人曰)
(桀今乃誹俊疑桀固是庸人之態也)重華不可牾兮(楚詞作遌竝吳故反王師叔云牾逢也)
豈知其故也(楚詞作莫知其何故)含憂虞哀兮(楚詞作舒憂娱哀娛音虞娛者樂也)
亂曰(王師叔曰亂者理也所以發理辭指撮總其要而重理前意也)浩浩沅湘兮(二水名按)
(地理志湘水出零陵海陽山北入江沅即湘之後流也)修路幽拂兮(楚詞作幽蔽也)曾唫
恒悲至不可謂兮(楚詞無此二十一字)餘何畏懼(楚詞餘竝作余)遂自沈
汨羅而死(汨水在羅故曰汨羅地理志長沙有羅縣羅子之所徙荆州記羅縣北帶汨水汨音覓也)
景差(按揚子法言及漢書古今人表皆作景瑳今作差是字省耳又按徐裴鄒三家皆無音是讀如字也)
賈生名義(漢書竝作誼也)河南守吳公(按吳姓也史失名故稱公)適去(韋昭云適)
(譴也字林云丈厄切)造託(上音七到反)伏竄(下音如字又七外反)闒茸(上音天臘反下音而)
(隴反按應劭胡廣云闒茸不才之人無六翮翺翔之用反尊貴字林曰闒茸不肖之人)賢聖逆曳
兮方正倒植(胡廣云逆曳不得順隨道而行也倒植賢不肖顛倒易位也)世謂伯夷
貪兮謂盜跖廉(按漢書作隨夷溷兮跖蹻廉一句皆兼兩人隨卞隨也夷伯夷也跖盜跖也蹻)
(莊蹻也)莫耶為頓兮(應劭曰莫耶吳大夫也作寳劍因名焉吳越春秋曰吳王使干將造劍二)
(枚一曰干將二曰莫耶干將劍名也頓鈍也)鉛刀為銛(鉛者錫也銛利也音纖言其暗惑也)斡
棄周鼎兮寳康瓠(斡轉也烏活反爾雅云康瓠謂之甈甈音丘列反李廵云康謂大瓠也康)
(空也晉灼云斡古管字也)驥垂兩耳兮服鹽車(戰國策曰夫驥服鹽車上太山中坂遷延)
(負轅不能上伯樂下車哭之也)誶曰(李奇曰誶告也音信張晏曰訊離騷下章誶亂也劉伯莊音素對反)
(訊猶宣也重宣其意周戍師古音碎也)高遰(音逝也)獨煙鬱(漢書作壹鬱意亦通)自縮
而遠(縮漢書作引也)襲九淵神龍(襲復也莊子曰千金之珠必在九重之淵而驪龍頷下故)
(云九淵之祌龍也)沕深潛以自珍(張晏曰沕潛藏也音密又音勿也)彌融爚以
隠處(漢書作偭蟂獺徐廣又一本作彌蝎&KR2883;以隠處蓋總三本不同也按蘇林云偭音面應劭云偭背也)
(蟂獺水蟲害魚者以云背惡從善也郭璞注爾雅似鳬江東謂之魚鵁)夫豈從螘與蛭螾
(螘音蟻漢書作蝦言偭然絶於蟂獺況從蝦與蛭螾也蛭音質螾音引也)般紛紛其離此尤
兮(般音班又音盤槃桓也紛紛猶藉藉構讒之意也尤謂怨咎也)亦夫子之辜也(漢書辜作)
(故夫子謂屈原也李竒曰亦夫子不如麟鳳翔逝之故罹此咎也)瞝九州(上丑知反謂歴觀也漢書)
(作歴九州)覽德煇而下之(按言鳳皇翔見人君有德乃下故禮曰德煇動乎内是也)汙瀆
兮(音烏獨二音汙潢汙瀆小渠也)横江湖之鱣鱏兮固將制於蟻螻(莊子)
(云庚桑楚謂弟子曰吞舟之魚蕩而失水則螻蟻能制之戰國策齊人說靜郭君亦同按以此喻小國暗主不)
(容忠臣而為讒賊小臣之所見害)為長沙傅(按誼為傅是吳芮之玄孫襲長沙王之時也非景帝)
(之子長沙王發也荆州記長沙城西北隅有賈誼宅及誼石牀在矣)楚人命鴞曰服(按鄧展云)
(似鵲而大晉灼云巴蜀異物志云有鳥小雞體有文色土俗因形名之曰服不能遠飛行不出域荆州記云巫)
(縣有鳥如雌雞其名為鴞楚人謂之服吳錄云服黑色鳴自呼)以自廣(按姚氏云廣猶寬也)單閼
之歲(爾雅云歲在夘曰單閼李廵云單閼起也陽氣推萬物而起故曰單閼孫炎本作蟬焉蟬猶伸也)
庚子日施兮(施音移施猶西斜也漢書作斜也)筴言其度(漢書作䜟按說文云䜟驗)
(言也今此筴蓋雜筴辭云然)請問于服(于於也漢書本有作子服者小顔云子加美辭也)對
以意(協音臆也)斡流而遷(斡音管斡轉也)變化而嬗(韋昭云而如也如蟬之蛻化也)
(蘇林云嬗音禪謂其相傳與也)沕穆無窮(漢書作無間沕音密又音昧沕穆深微之貌以言其理昧)
(深微不可盡言也)禍兮福所倚(此老子之言然禍字古作旤按倚者立身也伏下身也以言禍)
(福遞來猶如倚伏也)傅說胥靡(徐廣云胥靡腐形也晉云胥相也靡隨也古者相隨坐輕刑之名墨)
(子云傳說衣褐帶素傭築於𫝊巖在河東太陽夏縣又夏靖書云猗氏六十里黃河西岸吳坂下便得隠穴是)
(說所潛身處也)何異糺纆(韋昭云纆徽也又風俗通云合繩為糺字林云纆三合繩也又音墨)水
激則旱矢激則遠(此乃淮南子及鶡冠子文也彼則水激則悍吕氏春秋作悍以言水激疾)
(則去疾不能浸潤矢激疾則遠去也然說文旱與悍同音以言水矢流飛本以無礙為通利今遇物觸之則激)
(怒更勁疾而遠悍猶人或因禍致福倚伏無常也)大專槃物(漢書云大鈞播物此專讀曰鈞槃猶)
(轉也與播義同如淳曰陶者作器於鈞上以造化為大鈞也虞喜字林云大鈞造化之神鈞陶萬物品授羣形)
(者也虞喜按上鄒陽傳注云陶家名模下圓轉者為鈞言其能制器大小以比之於天也)坱圠無垠
(應劭云其氣坱圠非有限齊也按無垠謂無有際畔也說文云垠圻也郭璞注方言云坱圠云不測也又王逸)
(注楚詞云坱圠雲霧氣昧也)天不可與慮(與音預也)天地為鑪造化為工
(此莊子文)隂陽為炭萬物為銅(既以陶冶喻造化故以隂陽為炭萬物為銅)合散
消息(莊子云人之生也氣之聚也聚則為生散則為死)千變萬化(莊子云人之形千變萬化)
(未始有極)忽然為人何足控摶(按控引也摶音徒端反控摶謂引持而自玩弄貴生之意)
(也又本作控揣揣音初委反又音丁果反揣者量也故晉灼云或然為人言此生甚輕耳何足引物量度已年)
(命之長短而愛惜乎)化為異物(謂死而形化為鬼是為異物也)足患(協音環)賤彼貴
我(莊子云以物觀之自貴而相賤是也)物無不可(莊子云物固有所然物固有所可無物不然無)
(物不可也)貪夫殉財烈士殉名(此語亦出莊子臣瓚云亡身從物謂之殉也)夸者
死權(言好夸毗者死於權利是言貪權勢以自矜夸者至死不休也)注夸毗(按犍為舍人注爾雅)
(云夸毗卑身屈己也曹大家云體柔人之夸毗也)注權勢不尤則夸者不悲(按尤)
(者甚也告勢不甚用則夸毗者可悲也)品庶馮生(漢書作每生音謀在反孟康云每者貪也服虔)
(云每念生也鄒誕本亦作每言唯念生而已今此作馮馮亦持念之意也然按方言每字合從手旁每音莫改)
(反也)怵迫西東(漢書作亦有作私東應劭云諸侯為私時天子居長安諸王悉在關東羣小怵然内)
(迫私家樂仕諸侯故云怵迫私東也李奇曰私名作西者言東西趨利也怵音黜又言怵者誘也)大人
不曲(張譏云德無不包靈府弘曠故名大人也)&KR0008;如囚拘(&KR0008;音和板反說文云&KR0008;大木栅也漢)
(書作僒音去隕反)至人遣物(莊子云古之至人先存諸已後存諸人張譏云體盡於聖德美之極)
(謂之至人)真人淡漠(莊子云古之真人不知悦生不知惡死不以心損道不以人助天吕氏春秋曰)
(精氣曰新斜氣盡去反其天年謂之真人也)釋知遺形(按釋智謂絶聖棄智也遺形者形故可使)
(如槁木是也)超然自喪(謂心若死灰也莊周云今者吾喪我汝知之乎)得坻則止(漢書)
(坻作坎按周易坎九二有險言君子見險則止)其死兮若休(莊子云勞我以生休我以死也)汜
乎若不繫之舟(出莊子也)不以生故自寳(鄧展云自寳自貴也)養空而
浮(言體道之人但養空性而心若浮舟也)德人無累(按德人謂上德之人心中無物累是得道)
(之士也)細故慸葪(葪音介漢書作介張楫云遰介鯁刺也以言細微事故不足遰介我心故云何)
(足以疑也)受釐宣室(三輔故事云宣室在未央殿北應劭云釐祭餘肉也音僖)梁懷王太
傅(梁懷王名楫文帝子)觀屈原所自沈淵(按荆州記云長沙羅縣北帶汨水去縣四十里)
(是原自沈處北岸有廟也)
史記索隠卷二十
