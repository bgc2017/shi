史記索隠卷二
唐司馬貞撰
秦本紀第五
女脩(女脩顓頊之裔女吞乙子而生大業其父不著而秦趙以母族而祖顓頊非生人之義也按左傳郯)
(國少昊之後而嬴姓蓋其族也則秦趙宜祖少昊氏)大費(扶味反一音秘尋費後以為氏則扶味反為得)
(此則秦趙之祖嬴姓之先一名伯翳尚書為之伯益系本漢書謂之伯益是也尋檢史記上下諸文伯翳與伯)
(益是一人不疑而陳把系家即敘伯翳與伯益為二未知太史公疑而未決邪而亦誤謬耳)皂斿(斿音)
(旒謂賜以皂色旌旆之旒旒色與玄玉色副言其天功成也然其事亦當有所出)將大出(出猶生也)
(言爾後嗣繁昌將大生出子孫也故左傳亦云晉公子姬出也)鳥俗氏若木(以仲衍鳥身人言故)
(為鳥俗氏俗一作洛若木以王父字為費氏也)費昌(殷紂時費仲即昌之後也)孟戲中衍(舊解)
(以孟戲仲衍是一人今以孟仲分字當是二人名也)石北方(石下無字則不成文意亦無所見必是史)
(記本脱皇甫謐尚得其說徐雖引之而竟不云是脱何字專質之甚也)處父(蜚廉别號)賜爾石
棺(言處父至忠國滅君死而不忘臣節故天賜石棺以光華其族事蓋非實譙周深所不信)温驪(温音)
(盜徐廣亦作盜鄒誕生本作駣音陶劉氏音義云盜驪騧驪也騧淺黃色八駿既因色為名騧驪為得之也)
騄耳(按穆王傳曰赤驥盜驪白義渠黃驊騮騟&KR0008;騄耳山子)西畤(襄公始列為諸侯自以居西畤)
(西畤縣名故作西畤祠白帝畤止也言神靈之所依止也亦音市謂為壇以祭天也)鄜畤(音敷亦縣名於)
(鄜地作畤故曰鄜畤故封禪書曰秦文公夢黃蛇自天而下屬之地止於鄜衍史敦以為神故立畤也)陳
寶(按漢書郊祀志云文公獲若石云于陳倉北阪城祠之其神來若雄雉其聲殷殷云野雞夜鳴以一牢祠)
(之號曰陳寶又臣瓚云陳倉縣有寶夫人祠歲與葉君神會祭于此者也蘇林云質如石似肝云語辭也)蕩
社(西戎之君號曰亳王蓋成陽之胤其邑曰蕩社徐廣云一作湯杜言湯邑在杜縣之界故曰湯杜也)高
渠眯(春秋魯桓公十七年左傳作高渠彌也)晉滅霍魏耿(春秋魯閔公元年左傳云晉滅)
(耿滅魏滅霍此不言魏史闕文耳又傳曰賜畢萬魏賜趙夙耿杜預曰霍在河東永安縣耿今河東皮氏縣耿)
(鄉)曲沃(晉穆侯少子成師居曲沃號曲沃桓叔至武公稱滅晉侯緍始為晉君也)梁伯芮伯
(梁嬴姓芮姬姓梁國在馮翊夏陽芮國在馮翊臨晉)繆公(秦自宣公已上皆史失其名今按系本古史考)
(得繆公名任好)共公(名豭十代至靈公又並失名)景公(景公已下名又錯亂始皇本紀作哀公)
哀公(始皇本紀作㻫公)懷公(厲共公子也)靈公(生獻公也)獻公(名師隰)簡公
昭之弟而懷公子(簡公懷公弟靈公季父也始皇本紀云靈公生簡公誤也又紀年云簡公)
(九年卒次敬公立十二年卒乃立惠公)孝公(名渠梁)開阡陌(風俗通曰南北曰阡東西曰陌)
(河東以東西為阡南北為陌)初為賦(譙周云初為軍賦也)雁門(紀年云與魏戰岸門此云雁門)
(恐聲誤也又下云敗韓岸門蓋一地也尋秦與韓魏戰不當遠至雁門也)惠文君(名駟)齊魏為
王(齊威王魏惠王)犀首(官名若虎牙之類姓公孫名衍魏人也)伐蜀(蜀西南夷舊有君長故昌)
(意娶蜀氏山女也其後有杜宇自立為王號曰望帝蜀王本紀曰張儀伐蜀蜀王開戰不勝為儀所滅之也)
公子通封於蜀(華陽國志曰赧王元年秦惠王封子通國為蜀侯以陳莊為相徐廣所云亦據)
(國志而言之)武王(名蕩)昭襄王(名則一名稷)蜀侯煇反(煇音暉華陽國志云秦封)
(王子煇為蜀侯蜀侯祭歸胙於王後母疾之加毒以進王大怒使司馬錯賜煇劍此煇不同也)涇陽君
(名市)暴鳶(韓將姓名)魏公子勁韓公子長為諸侯(别封之邑比之諸侯猶商)
(君趙長安君然)公子悝(悝號高陵君初封於彭昭襄王弟也)以垣為蒲坂(為當為易蓋字)
(訛也)尉斯離(尉秦官斯離其姓名)芒夘(芒夘魏將譙周云孟夘也)孝文王(名柱五十三而)
(立立一年卒葬夀陵)莊襄王(名子楚三十二而立立三年卒葬陽陵紀作四年)始皇帝(十三)
(而立立三十七年崩葬酈山)二世皇帝(十二年立紀云二十一立三年葬宜春秦自襄公至二世)
(凡六百二十七歲此實本紀而注别舉之以非本文耳)
秦始皇本紀第六
莊襄王(莊襄王者孝文王之中子昭襄王之孫也名子楚按戰國策本名子異後為華陽夫人嗣夫人)
(楚人因改名子楚也)吕不韋姬(按不韋傳云不韋陽翟大賈也其姬邯鄲豪家女善歌舞有娠而獻)
(於子楚)名為政姓趙氏(系本作政又生於趙故曰趙政一曰秦與趙同祖以趙城為榮故姓)
(趙氏)蒙驁王齮麃公(蒙驁齊人蒙武之父蒙恬之祖王齮即昭王二十九年代大夫陵伐趙者)
(麃公蓋麃邑公史失其姓名)畼(音暢魏之邑名)燕虚長平(二邑名春秋桓十二年會于虚又戰)
(國策曰拔燕酸棗虚桃人桃人亦魏邑虚地今闕蓋與諸縣相近按今東郡燕縣東三十里有故桃城則亦非)
(遠)夏太后(莊襄王所生母)臨洮(臨洮在隴西)將軍壁死卒屯留蒲鶮
反戮其屍(高誘云屯留上黨之縣名謂成蟜為將軍而反秦兵擊之而蟜壁於屯留而死屯留蒲鶮)
(一邑之反卒雖死猶皆戮其屍鶮古鸖字)河魚大上(謂河水溢魚大上平地亦言遭水害也即漢書)
(五行志劉向所謂豕蟲之孽明年嫪毐誅魚隂類小人象)輕車重馬東就食(言河魚大上秦)
(人皆輕車重馬並就食於東言往河旁食魚也一云河魚大上為災人遂東就食皆輕車重馬而去)嫪毐
(嫪姓毐字按漢書嫪氏出邯鄲王劭云賈侍中說秦始皇帝母予嫪毐淫坐誅故世人駡淫曰嫪毐也)昌
平君(昌平君楚之公子立以為相後徙於郢項燕立為荆王史失其名昌文君亦不知也)楊端和
攻衍氏(端和秦將衍氏魏邑)什推二人(言王翦為將諸軍中皆歸斗食以下無功佐史什中)
(唯推擇二人令從軍耳)不韋死竊葬(按不韋飲鴆死其賓客數千人竊共葬於洛陽北芒山)
籍其門(謂籍没其一門皆為徒隸後並視此為常故也)趙王(趙王遷)其王請降(魏王)
(假)荆王(荆王負芻也楚稱荆者以避莊襄王諱故易之也)得齊王建(六國皆滅也十七年)
(得韓王安十九年得趙王遷二十二年魏王假降二十三年虜荆王負芻二十五年得燕王喜二十六年得齊)
(王建)綰劫(綰姓王劫姓馬)天皇地皇泰皇(按天皇地皇之下即云泰皇當人皇也而封禪)
(書云昔者太帝使素女鼓瑟而悲蓋三皇已前稱泰皇一云泰皇太昊也)始皇推終始五德
之傳(音張戀反傳次也謂五行之德始終相次也漢書郊祀志曰齊人鄒子之徒論著終始五德之運始)
(皇采用)水德(封禪書曰秦文公獲黑龍以為水瑞秦始皇帝因自謂為水德也)六尺為步
(管子司馬法皆云六尺為步譙周以為步以人足非獨秦制又按禮記王制曰古者八尺為步今以周尺六尺)
(四寸為步步之尺數亦不同)合五德之數(水主隂隂刑殺故急法刻削以合五德之數者也)
金人十二(按二十六年有長人見於臨洮故銷兵器鑄而象之謝承後漢書銅人翁仲翁仲其名也)
(三輔舊事銅人十二各重二十四萬斤漢代在長樂宫門前董卓壊其十鑄為錢餘二猶在石季龍徙之鄴苻)
(堅又徙長安而銷之也)極廟(為宫廟象天極故曰極廟天官書曰中宫曰天極是也)刻所立
石(其詞每三句為韻凡十二韻下之罘碣石會稽三銘皆然)琅邪臺(山海經琅邪臺在渤海間蓋海)
(畔有山形如臺在琅邪故曰琅邪臺)立石刻頌(二句為韻)摶心揖志(搏古專字左傳云如)
(琴瑟之摶壹揖音集)北過大夏(協韻音戶下無不臣者音渚澤及牛馬音姥)倫侯(爵卑於列)
(侯無封邑者倫類也亦列侯之意)隗林(隗姓林名有本作狀者非顔之推云隋開皇初京師穿地得鑄)
(秤權有銘云始皇時量器丞相隗狀王綰二人列名其作狀貌之字令校寫親所按驗王劭亦云然斯遠古之)
(證也)堯女(列女傳亦以湘君為堯女按楚詞九歌有湘君湘夫人夫人是堯女則湘君當是舜今此文以)
(湘君為堯女是總而言之)登之罘刻石(三句為韻凡十二韻)承順聖意(協韻音憶)視
聽不怠(怠協旗疑韻音銅綦反故國語范蠡曰得時不怠時不再來亦以怠與臺為韻)道上黨
入(道猶從也)嘉平(廣雅曰夏曰清祀殷曰嘉平周曰大蜡亦曰臘秦更曰嘉平蓋應歌謠之詞而改從)
(殷號也)茅盈内紀(道書茅濛字初成今此云茅濛初成者為神仙之道其意失也蓋由裴氏所引)
(不明或後人增益濛字遂令七言之詞有衍爾)陸梁(謂南方之人其性陸梁故曰陸梁)取高闕
陶山北假中(高闕山名北假地名近五原)徙謫實之初縣(徙有罪而謫之以實)
(初縣即上自榆中屬隂山以為三十四縣是也故漢七科謫亦因於秦)阿房(此以其形名宫也言其宫)
(四阿旁廣也故云下可建五丈之旗也阿房後為宫名)象天絶漢(謂為複道渡渭屬咸陽象天文)
(閣道絶漢抵營室也常考天官書曰天極紫宫後十七星絶漢抵營室曰閣道)滈池君(按服虔云水神)
(是也江神以璧遺滈池之神告始皇之將終也且秦水德王故其君將亡水神先自相告也)望于南
海而刻石(三句為韻凡二十四韻)德惠修長(修亦長也重文耳王劭按張徽所錄會稽)
(南山秦始皇碑文修作收)追首高明(今檢會稽刻石文首字作道雅符人情也)内飾詐謀
(刻石文謀作詐)夫為寄豭(豭牡猪也言夫淫他室若寄豭之猪也豭音加遐反)江乘(地理志丹)
(陽有江乘縣)年二十一(十三而立)以罪過連逮少近官三郎(逮訓及也)
(謂連及俱被捕故云連逮少小也近近侍之臣三郎謂中郎外郎散郎)固不聞聲(一作固聞聲言)
(天子常處禁中臣下屬望纔有兆朕聞其聲耳不見其形也)采椽不刮(采木名栝音刮)土塯
(如字一音鏤不作簋)土形(飯器以瓦為之)雖監門之養不觳于此(謂監門之卒養)
(即卒也有厮養卒觳音學謂盡也又古學反)從長(謂合關東為從長也)望屋而食(言其兵蠶)
(食天下不裏糧而行)横行天下(謂輕前敵不部伍旅進也舞陽侯曰横行匈奴中是也)豪俊
相立(謂武臣田儋魏豹之屬)要市於外(此評失也章邯之降由趙高用事不信任軍將一則)
(恐誅二則楚兵既盛王離見虜遂以兵降耳非三軍要市於外以求封明矣要平聲)安土息民(賈誼)
(書安作案)五序(賈誼書五作王)席卷(按春秋緯曰諸侯冰散席卷也)商君(商君衛公孫鞅仕秦)
(為佐庶長遂為秦制法孝公致霸封之於商號商君)連衡(戰國策曰蘇秦亦為秦連衡高誘曰合關東從)
(道之秦故曰連衡也)約從離衡(言孟嘗等四君皆為其國共相約結為從以離散秦之横)六國
(六國者韓魏趙燕齊楚是也與秦為七國亦謂之七雄又六國與宋衛中山為九國共三國蓋微又前亡)寧
越徐尚蘇秦杜赫(寧越趙人徐尚未詳蘇秦東周洛陽人吕氏春秋杜赫以安天下說周昭)
(文君高誘曰杜赫周人也)齊明周最陳軫昭滑樓緩翟景蘇厲樂毅
(戰國策齊明東周臣後仕秦楚及韓周最周之公子亦仕秦陳軫夏人亦仕秦昭滑楚人樓緩魏文侯弟所謂)
(樓子也蘇厲秦之弟仕齊樂毅本齊臣入燕燕昭王以客禮待之以為亞卿翟景未詳也)吳起孫臏
帶佗兒良王廖田忌廉頗趙奢(吳起衛人事魏文侯為將孫臏孫武之後也春)
(秋曰王廖貴先兒良貴後二人皆天下之豪士田忌齊將也廉頗趙將也趙奢亦趙之將)執棰拊(賈本)
(論作槁朴)斬華為城(斬亦作踐賈本論又崔浩云踐登也)陳利兵而誰何(崔浩云何)
(或為呵漢書儀宿衛郎官分五夜誰呵呵夜行者誰也何呵字同)金城(金城言其實且堅也韓子曰雖)
(有金城湯池漢書張良亦曰關中所謂金城千里天府之國)南面稱帝(按賈誼過秦論以孝公已)
(下為上篇秦兼并諸侯山東三十餘郡為下篇鄒誕生云太史公刪賈誼過秦論著此論富其義而省其辭褚)
(先生增續既已混殽而世俗小智不唯刪省之旨合寫本論於此不同也今頗不可分别)寒者利裋
褐(趙岐曰褐以毛毳織之若馬衣或以褐編衣也裋一首豎為褐布豎裁為勞役之衣短而且狹故謂之短)
(褐亦曰豎褐)襄公立享國十二年初為西畤葬西垂(此已下重序列)
(秦之先君立年及葬處皆當據秦紀為說與正史小有不同今取異說取列於後襄公秦仲孫莊公子救周周)
(始命為諸侯初為西畤祠白帝立十三年葬西土)生文公文公立居西垂宫五
十年死葬西垂(在鄜畤又作陳寶祠)生静公静公不享國而死生
憲公憲公享國十二年居西新邑死葬衙(憲公滅蕩社居新邑葬衙)
(本紀憲公徙居平陽葬西山)生武公德公出子出子享國六年居西
陵(一云居西陂葬衙本紀不云)庶長弗忌威累參父三人率賊賊出
子鄙衍葬衙武公立武公享國二十年居平陽封宫葬
宣陽聚東南(紀云葬平陽初以人從死)三庶長伏其罪德公立德公
享國二年居雍大鄭宫生宣公成公繆公葬陽初伏以
御蠱(二年初伏本紀此已下居葬絶不言也)宣公享國十二年居陽宫葬
陽(四年作密畤)初志閏月成公享國四年居雍之宫葬陽齊
伐山戎孤竹繆公享國三十九年天子致霸葬雍繆公
學著人(著音宁又音貯著即宁也門屏之間曰宁謂學於宁門之人故詩云俟我於著乎而是也)生
康公康公享國十二年居雍高寢葬竘社生共公共公
享國五年居雍高寢葬康公南生桓公桓公享國二十
七年居雍太寢葬義里丘北生景公(一作僖公系本云名后伯車)景
公享國四十年居雍高寢葬丘里南生畢公畢公享國
三十六年葬車里北生夷公夷公不享國死葬左宫生
惠公惠公享國十年葬車里康景生悼公悼公享國十
五年葬僖公西城雍生刺龔公(一作厲共公)刺龔公享國三
十四年葬入里生躁公(又作䟃公)懷公其十年彗星見躁公
享國十四年居受寢葬悼公南其元年彗星見懷公從
晉來享國四年葬櫟圉氏生靈公諸臣圍懷公懷公自
殺肅靈公昭子子也(紀年及系本無肅字立十年表同紀十二年)居涇陽享
國十年葬悼公西生簡公簡公從晉來享國十五年葬
僖公西(按本紀簡公名悼子即刺龔公之子懷公弟也且紀及系本皆以為然今此文云靈公謬也立)
(十六年葬僖公西)生惠公其七年百姓初帶劍惠公享國十三
年葬陵圉(王劭按紀年云簡公後次敬公敬公立十三年乃至惠公辭即難憑時參異說)生出
公出公享國二年(系本謂少主)出公自殺葬雍獻公享國二
十三年(系本稱元獻公立二十二年表同紀二十四年)葬囂圉生孝公孝公享
國二十四年(本紀十二年)葬弟圉生惠文王其十三年始都
咸陽惠文王享國二十七年(十九而立)葬公陵生悼武王悼
武王享國四年葬永陵(系本作武烈王十九年而立立三年本紀四年)昭襄王
享國五十六年葬茝陽(十九年而立葬芷陵也)生孝文王孝文王
享國一年葬夀陵生莊襄王莊襄王享國三年葬茝陽
生始皇帝吕不韋相獻公立七年初行為市十年為戸
籍相伍孝公立十六年時桃李冬華惠文王生十九年
而立立二年初行錢有新生嬰兒曰秦且王悼武王生
十九年而立立三年渭水赤三日昭襄王生十九年而
立立四年初為田開阡陌孝文王生五十三年而立莊
襄王生三十二年而立立二年取太原地莊襄王元年
大赦修先王功臣施德厚骨肉布惠於民東周與諸侯
謀秦秦使相國不韋誅之盡入其國秦不絶其祀以陽
人地賜周君奉其祭祀始皇享國三十七年葬酈邑生
二世皇帝始皇生十三年而立二世皇帝享國三年葬
宜春趙高為丞相安武侯二世生十二年而立右秦襄
公至二世六百一十歲孝明皇帝十七年十月十五日
乙丑曰(此己下是漢孝明帝訪班固評賈馬贊中論秦二世亡天下之得失後人因取其說附之此末)
周歷已移仁不代母秦直其位(周歷已移周亡也仁不代母謂周得木德木生)
(火周為漢母也言歷運之道仁恩之情子不代母而王謂火不代木言漢不合即代周也秦值其閏位得在木)
(之間也此論者之辭也)吕政殘虐然以諸侯十三(吕政者始皇名政是吕不韋幸)
(姬有娠獻莊襄王而生始皇故云吕政)并兼天下極情縱欲養育宗親三
十七年兵無所不加制作政令施於後王蓋得聖人之
威河神授圖據狼狐蹈參伐佐政驅除距之稱始皇始
皇既歿胡亥極愚酈山未畢復作阿房以遂前策云凡
所為貴有天下者肆意極欲大臣至欲罷先君所為誅
斯去疾任用趙高痛哉言乎人頭畜鳴不威不伐惡不
篤不虚亡距之不得留殘虐以促期雖居形便之國猶
不得存子嬰度次得嗣冠玉冠佩華紱車黃屋從百司
謁七廟小人乘非位莫不怳忽失守偷安日日獨能長
念却慮父子作權近取於戶牖之間竟誅猾臣為君討
賊高死之後賓婚未得盡相勞餐未及下咽酒未及濡
脣楚兵已屠關中真人翔霸上素車嬰組奉其符璽以
歸帝者鄭伯茅旌鸞刀嚴王退舍河決不可復壅魚爛
不可復全(宋均曰言如魚之爛從内而出)賈誼司馬遷曰向使嬰有庸
主之才僅得中佐山東雖亂秦之地可全而有宗廟之
祀未當絶也秦之積衰天下土崩瓦解雖有周旦之材
無所復陳其巧而以責一日之孤誤哉俗傳秦始皇起
罪惡胡亥極得其理矣復責小子云秦地可全所謂不
通時變者也紀季以酅春秋不名吾讀秦紀至於子嬰
車裂趙高未嘗不健其決憐其志嬰死生之義備矣
史記索隠卷二
