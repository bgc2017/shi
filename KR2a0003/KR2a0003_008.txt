史記索隠卷八
唐司馬貞撰
禮書第一(書者五經六籍總名也此之八書記國家大體班氏謂之志志記也)
洋洋(音羊洋洋美盛貌鄒誕生音翔)大行(大行秦官主禮儀漢景帝改曰大鴻臚鴻臚掌九賓之儀)
(也)錯衡(錯鏤衡扼為文飾也詩曰約軝錯衡毛傳云錯衡文衡也)彫弊(彫謂彫飾也言彫飾是奢)
(侈之弊也)門人之高第(言子夏是孔子門人之中高第者謂才優而品第高也故論語四科有文)
(學子游子夏是)芬茝(音止又昌改反)疏房(疏謂忩也)側載臭茝(劉氏云側持也臭香也芷)
(香草也言天子行持得以香自隨也其餘則否臭為香者山海經云臭如蘪蕪易云其臭如蘭是臭為草之香)
(也今以側為邊側載者置也言天子之側恒置芳香於左右)大抵(按大抵猶大略也臣瓚以抵訓為歸)
(則是大略大歸其義通也)寢兕(以兕牛皮為席)持虎(按以猛獸皮文飾倚較及伏軾故云持虎劉氏)
(云畫之於旍竿及楯仗等以今所見為說也)鮫韅(以鮫皮飾韅韅馬腹帶也)彌龍(彌亦音弭謂金)
(飾衡枙為龍此皆王者服御崇飾所以示威武故云所以養威也此文皆出大戴禮蓋是荀卿所說)金薄
璆龍(劉氏云薄猶飾也璆然龍貌璆音虬)知夫士出死要節(言人誰知夫志士推誠守)
(死要立名節仍是養生安身之本故下云人苟生之為見若者必死是解上意言人苟以貪生之為見不能見)
(危致命若者必死若猶如也言執心為見如此者必刑戮及身故云必死下文皆放此也)情勝之為
安(覆解上禮義文理之所以養情)墨者使人兩失之(墨者不尚禮義而任儉嗇無仁恩故)
(使人兩失之詩曰悦以使人人忘其死也)強固之本也(自此已下皆是儒分之功)堅革利
兵不足以為勝(覆上功名之總)施鑽(鑽謂矛刀及矢鏃也)莊蹻起(蹻音其略反楚)
(將之名言其起兵亂後楚遂分為四按漢志滇王莊蹻之後也)參是(參者騐也言騐是楚豈無利兵哉)
阻之鄧林(按裴氏引山海經以為夸父棄杖為鄧林其言北飲大澤蓋非在中國也劉氏以為今襄)
(州南鳳林山是古鄧祁侯之國是楚之北境故云阻以鄧林也)莫必其命(言無人必保其性命)徧
亡(鄒音遍)諸侯不敢懷(懷恩也言諸侯不敢思以太祖配天而食也又一解王之子孫為諸)
(侯不思祀其父母故禮云諸侯不敢祖天子是也)郊疇乎天子(疇類也天子類得郊天餘竝不)
(合祭今大載禮作郊止乎天子是也止或作疇因誤耳)社至諸侯(言天子已下至諸侯得立社)
啗及士大夫(啗音含含謂包容諸侯已下至士大夫得祭社故禮云大夫成羣立社曰置社亦曰)
(里社也鄒誕生音啗谷念反音義亦通不見古文各以意為音耳今按大戴禮作導及士大夫導亦通也今此)
(為㗖者當以導與蹈同後其字足失止唯有口存故使解者穿鑿也)以歸太一是謂大隆
(貴本親用兩者合而成文以歸太一者天地之本也得禮之文理是合於太一也隆者盛也高也得禮文理歸)
(於太一禮之盛者也)豆之先大羹一也(樽之上玄樽俎之上生魚豆之先大羹三者如一皆)
(是本故云一也)利爵不啐(按儀禮祭畢獻祝西面告成是為利爵祭初未行無算爵故不啐入口也)
成事俎不嘗(成事卒哭之祭故記曰卒哭曰成事既是卒哭之祭始從吉祭故受爵而不嘗俎也)
三侑之弗食(禮祭必立侑以勸尸每食必三飯而止每飯有侑一人故有三侑之禮也勸尸故不)
(相食也)大婚之未發齊也(發齊謂昏禮父親醮子而迎之前故曲禮云齋戒以告鬼神是)
(婚禮有齊也)始死之未小斂一也(此五者皆禮之初始質而未備亦是貴本之義故云)
(一也)大路素幬(音稠謂車蓋以素帷亦質也)喪服之先散麻一也(大路已下)
(三事相似如一故云一也散麻取其質無文飾亦貴本也)縣一鍾尚拊隔(隔懸鍾格拊音撫隔)
(不擊其鍾而拊其格不取其聲亦質也鄒氏隔音膊蓋依大戴禮九而鄭禮注云榑柎柷敔也)朱絃而
通越一也(大瑟而練朱其絃又通其下孔使聲濁且遲上質而貴本不取其聲又自三年已下四事)
(皆不取其聲也)凡禮始乎脱(脱猶脱略也始初也言禮之初尚疏略也)成乎文(言禮成就)
(有文飾)終乎税(音悦言禮終卒和悦人情也按大戴禮作終於隆隆謂盛也)情文代勝
(音昇又尸證反或文勝情或情勝文是情文更代相勝也大戴禮作迭興也)其下復情以歸
太一(言其次情文俱失歸心混沌天地之初復禮之本是歸太一也)太史公曰至矣哉
(已下亦是太史公取荀卿禮論之意極言禮之損益以結禮書之論也)本末相順(禮之盛文理合)
(以歸太一至禮之煞復情以歸太一是本末相順也)終始相應(禮始於脱略終於悦悦亦煞也煞與)
(脱略是終始亦相應也)至文有以辨(言禮之至文能辨尊卑貴賤故云有以辨也)至察
有以說(言禮之至察有以明隆煞損益委曲情文足以悦人心故云有以悦之也)禮之貌誠
(有本作懇誠者非也)入焉而望(言擅作興制及褊陋之說人焉謂入禮則自嗛望知其失)而隊
(言訾毀禮者自取隊滅也)恣雎(恣雎猶毁訾也)規矩誠錯(錯置也規員也矩曲尺也)禮之
中能思索(索求也)隆文煞用(隆猶厚也煞猶薄也)君子之性守宫庭
也(言君子之性守正不慢遠行如常守宫庭也)人域是域士君子也(域居也言君子)
(之行非人居亦弗居也)外是人也(外謂人域之外非人所居之地以喻禮義之外别為他行即是)
(小人故云外是人也)房皇周浹聖人也(房音旁旁皇猶徘徊也周浹猶周匝言徘徊周浹委)
(曲得禮之序動不失中則是聖人之行也)故厚者禮之積(言君子聖人有厚大之德則為禮之)
(所積益弘廣也故曰甘受和白受采忠信之人可以學禮苟無忠信則禮不虚道然此文皆荀卿禮論也)
樂書第二
嘄噭(上姑堯反又音叫下音擊也)封君世辟(辟亦君也)與齊優遂容於魯
(齊人歸女樂而孔子行言不能遂容於魯而去也或作逐客誤也)作五章以刺時(按系家語)
(所云孔子嗤季桓子作歌引詩曰彼婦人之口可以出走彼婦人之謁可以死敗優哉游哉聊以卒歲是五章)
(之刺也)高祖過沛詩三侯之章(即大風歌是也其歌曰大風起兮雲飛揚威加海内)
(兮歸故鄉安得猛士兮守四方是也侯語辭也詩曰侯其偉而是也猶兮亦語辭沛詩有三兮故云三侯)作
十九章(按禮樂志安世房中樂有十九章)世多有故不論(言四時歌多有其詞故此)
(不論載今見漢書禮樂志也)太一貢兮天馬下(按禮樂志貢作況況與貢意亦通)渥
洼水中(洼音一佳反烏花反蘇林音窐曲之窐窐即窳是也)跇萬里(亦逝鄒誕云一作世亦音)
(跇跇起也)名蒲梢(音史交反又本作騷亦同音)焦以殺(焦音如字鄒云作噍音將妙反)宫
為君(居中總四方宫絃最大用八十一絲聲重而尊故為君)商為臣(商是金金為決斷臣事也)
(七十二絲次宫如臣次君也)角為民(用絲六十四聲居宫羽之中比君為劣比物為優故云清濁中)
(人之象也)徵為事(徵屬夏夏時生長萬物皆成形體事亦有體故配事弦用絲五十四也)羽為
物(羽為水最清物之象王肅云冬物聚故為物弦用四十八絲也)苫滯(又本作惉懘)則槌(鄒音)
(都回反徐廣曰今禮作陂音詖也)國之滅亡無日矣(無日猶言無復一日也以言君臣陵)
(慢如此無復一日也則國之滅亡朝夕可待無復日也)級兆舒疾(徐廣曰級今禮作綴綴舞者鄼)
(列也又按下文其舞行及遠及短禮皆作綴蓋是字之殘缺訛變也故此為級而下又為及也然竝依字讀義)
(亦俱通達古耳)樂著太始(著明也太始天也言樂能明太始是法天)禮居成物(言地)
(能成萬物故成物謂地也居亦法也言禮法地也)著不息者天也(著謂著明白運生不息者)
(是天之功也故易乾卦云天行健君子以自強不息是)著不動者地也(著養萬物不動者是)
(地之德也故易坤卦云安貞吉是也)南風之薰兮(此詩之辭出尸子及家語)葆龜(葆與寳同)
(史記多作此字公羊傳寳龜青緣何休以緣為甲&KR0971;千歲之龜青&KR0971;明于吉凶&KR0971;音耳占反)廉直經
正(孫炎曰經法也今禮本作勁)肉好(王肅曰肉好言音之洪潤)狄成(王肅曰狄成言成而似夷)
(狄之音也)類小大之稱(類今禮作律孫炎曰作樂器小大稱十二律也)奮至德之光
(孫炎曰至德之光天地之道也)動四氣之和(孫炎曰四氣之和四時之化)蟠乎地(音盤)
(鄒誕本作播亦作蟠)角觡(牛羊有䚡曰角麋鹿無䚡曰觡)干楊(鄭玄曰干楯也楊鉞也則楊與鍚同)
(皇偘以楊為舉恐非也)禮主其謙(王肅曰自謙慎也)樂主其反(孫炎曰反謂曲終還)
(更始也)壎箎(壎以土為之大如鵝子形似鍾吹之為聲篪以竹為之六孔一孔上出名翹横吹之今之)
(横笛是也詩云伯氏吹壎仲氏吹篪是也)未給下車(給禮文作及蓋聲相近而字誤耳)建櫜
(王肅云將帥能櫜弓矢而不用故建以為諸侯因謂建櫜也)唯丘聞諸萇弘(按大戴禮云孔)
(子適周訪禮於老聃學樂於萇弘是也)
律書第三
一稟於律(按律有十二陽六為律黃鍾太蔟姑洗蕤賓夷則無射陰六為吕大吕夾鍾中吕林鍾南)
(吕應鍾是也名曰律者釋名云律述也所以述陽氣也律歷志云吕旅助陽氣也按古律用竹又用玉漢末以)
(銅為之吕亦稱間古有六律六間之說元間大吕二問夾鍾是也漢京房知五音六律之數十二律之變至六)
(十猶八卦之變為六十四也故中吕上生執始執始下生去滅上下相生終於南吕而六十律畢也)六律
為萬事根本焉(按律歷志云夫推歷生律制器規圓矩方權重衡平準繩嘉量探賾索隠鉤深)
(致遠莫不用焉是萬事之根本)望敵知吉凶(按周禮太師執同律以聽軍聲而占其吉凶是也故)
(左傳稱師曠知南風之不競即其類)聞聲效勝負(凡敵陣之上皆有氣色氣強則聲強其衆勁律)
(者所以通氣故知吉凶也)其於兵械尤重(按易稱師出以律是於兵械尤重也)武王伐
紂吹律聽聲(其事當有所出今則未詳)齊用王子(徐廣云王子成父)大較(大較)
(大法也故淳于髠曰車不較則不勝其任是也音角也)大至君辱(徐廣曰宋襄公是也)宿軍
無用之地(謂常擁兵於郊野之外)選蠕(音軟選蠕謂動身欲有進取之狀也)新去湯
火(謂秦亂楚漢交兵之時如遺墜湯火即書云人墜塗炭是也)孔子所稱有德君子
(按論語孔子曰善人為邦百年亦可以勝殘去殺是)七正二十八舍(七正日月五星七者可以)
(正天時又孔安國曰七政日月五星各異政也二十八宿之所舍也舍止也宿次也言日月五星運行或舍於)
(二十八次之分也)八正之氣(八謂八節之氣以應八方之風)主辟(辟音闢)危垝(鬼毁)
(反)營室(定星也定中而可以作室故曰營室其星有室象也故天官書主廟此言主營胎陽氣而産之)
(是說異也)須女(婺女名也)螾然(音引又音慎)寅(以慎反)符甲(符甲猶孚甲也)蜄也
(音振或作娠二同音故律歷志云振羨於辰)亥該也(按律歷志云該閡也於亥反)未言有
滋味(律歷志云昧夔於未其意殊也)隂陽交故曰午(律歷志云愕布於午)申賊萬
物(律歷志物堅於申)酉者萬物之老(律歷志留孰於酉)盡滅故曰戍(律歷)
(志畢入於戍也)於注(音丁救反注咮也天官書云柳為鳥咮則注柳星也)濁留(按爾雅濁謂之畢留)
(即夘毛傳亦以留為夘也)至於奎(按天官書奎為溝瀆婁為聚衆胃為天倉今此說竝異及六律十毋)
(又與漢書不同今各是異家之說也)黃鍾長八寸十分一宫(按上文云律九九八十一)
(以為宫故云長八寸十分一宫而云黃鍾長九寸者九分之寸也劉歆鄭玄等皆以為長九寸即十分之寸不)
(依此法也云宫者黃鍾為律之首宫為五音之長卜一月以黃鍾為宫則聲得其正舊本多作七分蓋誤也)
太吕長七寸五分三分一(謂十一月以黃鍾為宫五行相次土生金故以大吕為商)
(者大吕以助陽宣化也)林鍾角(水生木故為角不用蕤賓者以陰氣起陽不用事故去之也)姑
洗羽(亦以金生水故也)生鍾分(此算術生鍾律之法也)子一分(自此已下十一辰皆)
(以三乘之為黃鍾實積之數)丑三分二(按子律黃鍾長九寸林鍾丑衡長六寸以九比六三分少)
(一故云丑三分二即是黃鍾三分去一下生林鍾之數也)寅九分八(十二律皆以黃鍾為主黃鍾長)
(九寸太蔟長七寸寅九分八即是林鍾三分益一上生之義也)夘二十七分十六(此以丑三)
(乘寅寅三乘夘得二十七南吕為夘衡長五寸三分寸之一以三約二十七得九即黃鍾之本數又以三約十)
(六得五縣三分之一即南吕之長故云夘二十七分十六亦是太蔟二分去一下生之義已下八辰竝准此然)
(云丑三分二寅九分八者皆分之餘數也)黃鍾術曰以下生者(按蔡邕曰陽生隂為下生)
(陰生陽為上生子午已東為上生已西為下生又律歷志云隂陽相生自黃鍾始黃鍾生太蔟左旋八八為五)
(從子至未得八下生林鍾是也又自未至寅亦得八上生太蔟然上下相生皆以此為率也)倍其實
三其法(謂黃鍾下生林鍾黃鍾長九寸倍其實者二九十八三其法者以三為法約之得六為林鍾之)
(長也)以上生者四其實三其法(四其實者謂林鍾上生太蔟林鍾長六寸以四乘六)
(得二十四以三約之得八即為太蔟之長)上九商八羽七角六宫五徵九(此五)
(聲之數亦上生三分益一下生三分去一宫下生徵徵益一上生商商下生羽羽益一上生角然此文似數錯)
(未暇研覈也)置一而九三之以為法(按漢書律歷志曰太一元氣函三為一行之於)
(十二辰始動於子參之於丑得三又參之於寅得九是謂因而九三之也韋昭曰置一而九以三乘之是也樂)
(産云一氣生於子至丑而三是一三也又自丑至寅為九皆以三乘之是九三之也又參之夘得二十七參之)
(於辰得八十一又參之於已得二百四十三又參之午得七百二十九又參於未得二千六百八十七又參之)
(於申得六千五百六十三又參於酉得萬九千六百八十三又參於戌得五萬九千四十九又參至于亥得十)
(七萬七千一百四十七謂之該數此陰陽合德氣鍾於子化生萬物也然丑三分寅九分者即分之餘數也)
實如法得一(實謂以子一乘丑三至亥得十七萬七千一百四十七為實數如法謂以上萬九千)
(六百八十三之法除實得九為黃鍾之長言得一者算術設法辭也得下有長一寸者皆衍術字也韋昭云得)
(九寸之一也姚氏謂得一即黃鍾之子數也)始於宫窮於角(即如上文宫下生徵徵上生商)
(商下生羽羽上生角是其窮也)
歷書第四
昔自在古歷建正作於孟春(按古歷者謂黃帝調歷以前有上元太初歷等皆以)
(建寅為正謂之孟春也及顓頊夏禹亦以建寅為正唯黃帝及殷周魯竝建子為正而秦正建亥漢初因之至)
(武帝元封七年始改用太初歷仍以周正建子為十一月朔旦冬至改元太初焉今按此文至於十二月節皆)
(出大戴禮虞史伯夷之辭也)秭鴂先&KR1485;(按徐廣云秭音規者誤也當云秭音秭鴂音規蓋遺失耳)
(言子規鳥春氣發動則先出野澤而鳴也又按大戴禮作瑞雉無釋未測其旨當是字體各訛變耳)注秭
規鳥一名鷤鴂(上音弟下音桂按楚詞云慮鷤鴂之先鳴使夫百草為之不芳解者以鷤鴂為)
(杜鵑)卒於各分(卒子律反分音如字卒盡也言建歷起孟春盡季冬則一歲事具也冬盡之後分為)
(來春故云冬分也)時雞三號卒明(三號三鳴也言夜至雞三鳴則天曉乃始為正月一日言)
(異歲也徐廣云卒一作平又作斯於文皆便)推本天元(言王者易姓而興必當推本天之元氣行)
(運所在以定正朔以承天意故云承順厥意)蓋黃帝考定星歷(按系本及律歷志黃帝使)
(羲和占日常儀占月臾區占星氣伶倫造律吕大撓作甲子隸首作算數容成縱此六術而著調歷)嘉生
(應劭云嘉穀也)放物(音昉依也)薦至(上音在見反古荐字改借用耳荐集也)正不率天
亦不由人(此文出大戴禮是孔子稱周太史之詞)南正重(按左傳重為句芒木正黎為祝)
(融火正此言南者劉氏以為南字誤非也蓋重黎二人元是水火之官兼司天地職天是陽而南是陽位故木)
(亦是陽所以木正為南正也而火是地正亦稱北正者火數二二地數地陰主北方故火正亦稱北正謂為此)
(故也而臣瓉以為古文火字似北未為深得也)孟陬(按正月為陬陬音鄒又作侯反楚詞云攝提貞乎孟)
(陬言歷數乖誤乃使孟陬殄滅不得其正也)攝提失方(按天官書云攝提三星若鼎足勾之直斗)
(杓所指以建時節故曰攝提格格至也言攝提隨月建至故云格也)疇人(韋昭云疇類也孟康云同類之)
(人明歷者也樂産云疇昔知星人)而巴落下閎(姚氏按益部耆舊傳云閎字長公明曉天文隠)
(於落下武帝徵待詔太史於地中轉渾天改顓頊歷作太初歷拜侍中不受)未能詹(按漢書作讐故)
(徐廣云一作售售即讐也韋昭云讐比校也鄭德云相應為讐也)名察度驗(臣瓚云題名宿度候)
(察進退以為吉凶之狀依文作解為得按漢書作名察發斂韋昭云發氣發斂氣斂又續漢書以為道之發斂)
(景之長短則發斂是日行道去極盈縮也)紬績日分(紬音宙又如字紬績者女紬緝之意以言造歷)
(算運者猶若女工緝而織之也)夏至(按夏至謂夏至冬至)七年為太初元年(按改元封)
(七年為太初元年然漢始以建亥為年首今改以建寅故以年為元年韋昭云漢興至此百二歲按律歷志云)
(乃以前歷上元太初四年千六百一十七歲至元封七年復得閼逢提攝之歲十一月甲子朔旦冬至也)年
名焉逢攝提格(按爾雅云歲在甲曰焉逢寅曰攝提格則此甲寅之年十一月甲子朔旦夜半)
(冬至也然此篇末亦云寅名攝提攝格則此甲寅之歲也又據二年名單閼三年名執徐等年次分明而漢志)
(以為其年在丙子當是班固用三統與太初歷不同故與太史公說有異而爾雅近代之作所記年名又不同)
(也)注歲陰在寅左行(按蘇林云歲與星行所在之次)月名畢聚(聚音陬按虞喜)
(云天元之始於十一月甲子夜半朔旦冬至日月若連珠俱起牽牛之初歲雄在閼逢雌在攝提格月雄在畢)
(雌在訾訾則陬訾之宿日雄在甲雌則在子此則甲寅之元天道之首)歷術甲子篇(以十一月)
(朔旦冬至得甲子甲子是陽氣支干之首故以甲子命歷術為篇首非謂此年歲在甲子也)太初元
年歲名焉逢(甲歲雄也漢書作閼逢亦音焉與此音同)攝提格(寅歲隂也此依爾雅甲寅)
(之歲若據漢志以為丙子之年)月名畢聚(謂月值畢及陬訾也畢月雄也聚月雌也)日得甲
子(謂十一月冬至旦得甲子也)夜半朔旦冬至(以建子為正故以半夜為朔其至與朔同)
(日故云夜半朔旦冬至若建寅為正者則以平旦為朔也)正北(謂蔀首十一月甲子朔旦時加子為冬至)
(平旦故云正北也然每歲行周天全度外餘有四分之一以十二辰分之冬至常居四仲故子年在子丑年在)
(夘寅年在午辰年在酉至後十九年蔀首在酉故云正西其正南正東並准此也)十二(歲有十二至有)
(閏則云十三也)無大餘無小餘(其歲甲子朔旦日月合於牽牛之初餘分皆盡故無大小餘也)
大餘五十四(歲十二月六大六小合三百五十四日以六除之五六三十除三百日餘五十四日)
(故下云大餘者日也)小餘三百四十八(太初歷法一月之日二十九日四十分日之四百四)
(十九每兩月合成五十九日餘五十八分今十二月合餘六箇五十八得此數故云小餘者月也)大餘
五(周天三百六十五度四分度之一日行一度去歲十一月朔在牽牛初為冬至今歲十一月十二日又至)
(牽牛初為一周以六甲除之六六三十六除三百六十餘五故云大餘五也)小餘八(即四分之一小)
(餘滿三十二從大餘一四八三十二故云小餘八明年又加八得十六故下云小餘十六次明年又加八得二)
(十四故下云小餘二十四又明年加八得三十二為滿故下云無小餘此並依太初法行之也)焉逢攝
提格(如漢志太初元年歲在丙子據此則甲寅歲也爾雅釋天云歲陽者甲乙丙丁戊巳庚辛壬癸十干)
(是也歲陰者子丑寅夘辰巳午未申酉戌亥十二支是也歲陽在甲云馬逢謂歲干也歲陰在寅云攝提格謂)
(歲支也)端蒙(乙也爾雅作旃蒙)單閼(夘也丹遏二音又音蟬馬二月歲在乙夘也)游兆
(景也爾雅作柔)執徐(辰也三年)強梧(丁也)大芒駱(已也四年)徒維(戊也)敦䍧(午也)
(天漢元年)祝犂(已也爾雅作著雍)訃洽(未也二年)商横(庚也爾雅作上章)赤奮若
(丑也天官書及爾雅申為汭漢丑為赤奮若今四蓋自太初已來計歲次與天官書不同者有後歷衍改故也)
(三年也)昭陽(辛也爾雅作重光)作鄂(酉也四年)撗艾(壬也爾雅作玄黓)淹茂(戌也)
(太始元年)尚章(癸也爾雅作昭陽也)困敦(亥也天官書子為困敦爾雅同二年)焉逢(甲也)大
淵獻(子也天官書亥為大淵獻與爾雅同二年也)端蒙(乙也)汭漢(丑也天官書作赤奮若與)
(爾雅同四年已俊自太始征和已下訖篇末具年次甲乙皆准此並褚光生所續)
史記索隠卷八
