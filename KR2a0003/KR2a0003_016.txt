史記索隠卷十六
唐司馬貞撰
陳丞相系家第二十六
陽武戸牖鄉人(徐廣云陽武屬魏而地理志屬河南郡蓋後陽武分屬梁國耳徐乂云戸牖今為東)
(昏縣屬陳留與漢書地理志同按是秦時戸牖鄉屬陽武至漢以戸牖為東昏縣陳留郡也)張負(按負)
(是婦人老宿之稱猶武負類也然此張負既稱富人或恐是丈夫爾)負郭(高誘注戰國策云負背郭居也)
長者車轍(一作軌按言長者所乘安車與載運之車軌轍或别)里中社平為宰(其里)
(名庫上里知者據蔡邕陳留東昏庫上里社碑云惟斯庫里古陽武之牖鄉陳平由此社宰遂相高祖也)魏
無知(漢書張敞與朱邑書云陳平須魏倩而後進孟康云即無知也)諸將盡讙(讙譁也音懽又)
(音喧漢書作皆怨)更以惡草具(戰國策云食馮煖以草具如淳云藁草麄惡之具也)陛下
弟出偽游雲夢(蘇林云弟且也小顔云但也)南過曲逆(章帝醜其名改云蒲隂也)
主臣(蘇林與孟康同既古人所未了故竝存兩解)
絳侯周勃系家第二十七
其先卷人(韋昭云屬河南地理志亦然然則後置滎陽郡而卷隸焉音丘玄反字林音丘權反)勃
以織薄曲為生(謂勃本以織蠶薄為生業也韋昭云北方謂薄為曲許慎注淮南云曲葦薄也)
(郭璞注方言云植懸曲柱也音直吏反)常為人吹簫給喪事(左傳歌虞殯猶今挽歌類)
(也歌者或有簫管)材官引強(晉灼云申屠嘉為材官蹶張)攻蒙虞(二縣名地理志屬梁)
(國)擊章邯車騎殿(孫撿說是)東緡(小顔音昏非也地理志山陽有東緡縣音旻然則戸)
(牖之為東緡音昏是屬陳留者音昏屬山陽者音旻也)攻齧桑(徐氏云在梁彭城間)阿下(謂東)
(阿之下也)都關(地理志縣屬山陽)張(地理志東郡夀梁縣光武改曰夀張)至碭一歲二
月(謂初起沛及還至碭得一歲又更二月也)虎賁令(漢書云襄賁令賁音肥縣名屬東海徐廣又云)
(句盾令所見本各别也)擊趙賁軍尸北(賁音肥人姓名也尸即尸鄉今偃師也謂尸縣之北)
威武(或是封號未必縣名也)攻槐里好畤最(地理志二縣屬右扶風)漆(地理志漆)
(縣在右扶風)擊章平姚卬軍(卬音五郎反平下將)還下郿潁陽(地理志郿屬右)
(扶風潁陽屬左馮翊也)廢丘(地理志槐里周曰犬丘懿王都之秦更名廢丘高祖三年更名槐里而此)
(云槐里者槐里據後而書之又云廢丘者以章邯本都廢丘而亡亦據舊書之)鍾離(地理志縣名屬九江)
(古鍾離子國)燕王臧荼破之易下(荼如字讀易水名因以為縣在涿郡謂破荼軍於易)
(水之下言近水也)馳道(小顔以當高祖所行之道或以馳道為秦之馳道故賈山傳云秦為馳道東窮)
(燕齊也)降下霍人(蕭該云左傳以偪陽子歸納諸霍人杜預云晉邑也字或作霍)硰石(晉灼)
(音赤座反)乘馬絺(絺名也乘音始證反)雁門守圂(圂守之名音胡困反)守遫(音速)箕
肆將勲(劉氏肆音如字包愷音以四反漢書勲亦作博字竝誤耳)靈丘(地理志縣名屬代郡)御
史大夫施屠渾都(施名也屠滅之也地理志渾都縣屬上谷一云御史大夫姓屠名渾都)
沮陽(按地理志沮陽縣屬上谷)最從高帝(最都几也謂總舉其從高祖攻戰克獲之數也)其
椎少文(大顔云俗謂愚為鈍椎直追反今按椎如字讀之謂勃召說士東向而坐責之云趣為我語其)
(質樸之性以斯推之其少文皆如此)獄吏乃書牘背示之(簿即牘也故魏志秦宓以簿擊)
(頬則亦簡牘之類是也)太后以冒絮提文帝(服虔云綸絮也提音弟又音啼非也蕭該)
(音底提者擲也蕭音為得恚者嗔也遭者逢也謂太后嗔乃逢冒絮因以提帝陌音蠻貊之貊方言云幪巾南)
(楚之間云陌額也)條侯(地理志條縣屬渤海郡)許負相之(應劭云負河内温人老嫗也姚)
(氏按楚漢春秋高祖封為鳴雌亭侯是知婦人亦有封邑)有從理入口(從理横理)彀弓弩
(彀者張也)軍中聞將軍令不聞天子之詔(六韜云軍中之事不聞君命)介
胄之士不拜(應劭云左傳晉郤克三肅使者而退杜預注肅若今撎鄭衆注周禮肅拜云但俯下)
(手今時撎是)改容式車(軾者車前横木若上有敬則俯身而憑之)因自請上(漢書亞夫)
(至淮陽問鄧都尉為畫此計亞夫從之今此云自請者蓋此亦聞疑而傳疑漢史得其實是也)願以梁
委之(謂以梁委之於吳使吳兵不得過也亦有作餧音亦通)而使輕騎兵弓高侯
等(韓頽當也)陬(音子侯反)丹徒(地理志縣屬會稽)人主各以時行耳(謂人主各)
(當其時而行事不必一一相法也)顧得侯(許慎注淮南子云顧反也)封徐盧(功臣表唯徐盧)
(封容城侯)注大臠(臠音李轉反謂肉臠也)尚席取櫡(顧氏按輿服雜事云六尚尚席掌武)
(帳帷幔也櫡音筯漢書作箸箸者食所用也留侯云借前筋以籌之禮曰羹之有菜者用挾挾亦箸之類故鄭)
(玄云今人謂箸為挾是也)此不足君所乎(言不設箸者此蓋非我意於君有不足乎故如淳云)
(非故不足君之食具偶失之耳蓋當然也所以帝視而笑也若本不為足當别有辭未必為之笑也孟康晉灼)
(雖採古人之情亦未必能得其實顧氏亦同孟氏之說又引魏武賜荀或虚器各記異說也)工官尚
方(工官即尚方之工所作物屬尚方故云工官尚方)縣官(縣官謂天子也所以謂國家為縣官者夏)
(家王畿内縣即國都也王者官天下故曰官也)汙(汙音烏故反)吾不用也(孟康如淳已備兩解)
(大顔以孟說為得而姚察又别一解云帝責此吏不得亞夫直辭以為不足任用故召亞夫别詣廷尉使責問)
坐酎金不善元鼎五年有罪國除(徐廣曰諸列侯坐酎金失侯者皆在元鼎)
(五年但此辭句如有顛倒罪紀云坐酎金不善復云元鼎五年有罪國除似重有故云顛倒而漢書云為太)
(子太傅坐酎金免官後有罪國除其文又錯也按表坐免官至元鼎五年坐酎金又失侯所以二史記之各有)
(不同也)足已而不學(亞夫自以已之智謀足而虚已不學古文所以不體權變而動有近忤)
守節不遜(守節謂爭栗太子不封王信徐盧等不遜謂顧尚席取箸不對制獄是也)
梁孝王系家第二十八
以勝為梁王(漢書梁王名揖蓋是矣按景帝子中山靖王名勝是史記誤耳)梁王自初
王通歴已十一年矣(謂自文帝二年初封代後徙淮陽又徙梁通數文帝二年至十二年)
(徙梁為十一年也)棘壁(按左傳宣公二年宋華元戰于大棘杜預云在襄邑東南蓋即棘壁是也)築
東苑(築謂建也白虎通云苑所以東者何蓋以東方生物故也)三百餘里(蓋言其奢非實辭或)
(者梁國封域之方)廣雎陽城七十里(蘇林云廣其徑也太康地理記云城方十三里梁孝)
(王築之鼔倡節杵而後下和之者稱睢陽曲今踵以為故所以樂家有睢陽曲蓋採其遺音也)平臺(如淳)
(云在梁東北離宫所在者按今城東二十里臨新河有故臺地不甚高俗云平臺又一名修竹苑西京雜記云)
(有落猿巖鳬洲雁渚連亘七十餘里是也)千乘萬騎(漢官儀曰天子法駕三十六乘大駕八十一乘)
(皆備千乘萬騎而出也)出言䟆入言警(漢舊儀云皇帝輦動稱警出殿則傳蹕止人清道言)
(出入者互文耳出亦有蹕)奇邪計(周禮有奇衺之人鄭玄云奇衺譎怪非常也奇音紀宜反邪音斜也)
且百巨萬(如淳云巨亦大與大百萬同也韋昭云大百萬今萬萬)關說(袁盎云漢家法周道)
(立子是有所關涉之說於帝也一云關者隔也引事而關隔其說不得行也)義格(張晏云格止也服虔)
(云格謂格鬭不行蘇林音閣周成雜字攱閣也通俗又云高置立攱棚云攱閣字林音紀又音詭也)意梁
王(謂意疑梁刺之)良山(漢書作梁山述征記云良山際清水今壽張縣南有良山服虔云是此山也)
有獻牛足出背上(張晏云足當處下所以輔身也今出背上象孝王背朝以千上也背者隂)
(也又在梁山明為梁也牛者田之畜衝在六月北方數六故六月六日薨也)諡曰孝王(述征記碭)
(有梁孝王之家)分梁為五國(長子買梁共王子明濟川王子彭離濟東王子定山陽王子不識濟)
(隂五王也)平山襄(漢書作讓)罍樽(應劭云詩云酌彼金罍罍者畫雲雷之象以金節之)爭門
措指(措音迮側格反漢書王陵傳迫迮前隊皆作此字說文云迫笮也謂為門扇所笮)犴反(韋昭)
(云犴音岸按類犴反人姓名也反字或作友)桓邑侯(地理志桓邑闕)竇嬰之正言也
(竇嬰袁盎皆言如周家立子不合立弟)封小弟以應縣(此說與晉世家不同事與封叔虞同)
(彼云封唐此云封應應亦成王之弟或别有所見故不同)殷道親親周道尊尊(殷人尚質)
(親親謂親其弟而授之周人尚文尊尊謂尊祖之正體故立其子尊其祖也)梁郎某子(謂梁國之)
(郎是孝王官屬某子史失其姓名也)
五宗世家第二十九(景帝子十四人一武帝餘十三人為王漢書謂之景十三王此名五)
(宗者十三人為王其母五人同母者為宗也)
閼于(上音遏漢書無于字)兒姁(况羽反兒姁夫人名也王皇后之妹也)注問以五策
(按漢書詔策問三十餘事)被服造次(小顔云被服言常居處其中也造次謂所向所行皆法於儒者)
獻王(漢書云大行令奏諡法曰聰明睿智曰獻)頃王授代立(漢書云授諡頃音傾也)壖
垣(服虔云宫外之餘地顧野王云牆外行馬内田音人椽反又音軟又音奴亂反壖牆外之短垣也)行
祖(按祖者行神行而祭之故曰祖也風俗通云共工氏之子曰修好遠遊故祀為祖神又崔浩云黃帝之子)
(累祖好遠遊而死於道因以為行神也又聘禮云出祖釋軷祭脯酒而已按今祭禮以軷壤土為壇於道則用)
(黃羝或用狗以其血釁左輪也)江都易王非(按諡法好更故舊曰易也)美人淖姬(鄭氏)
(音淖蘇林音泥淖之淖女教反淖姓也齊有淖齒是又漢書云建占易王所愛淖姬等十人與奸服舍中)膠
西于王端(按廣周書諡法云能優其德曰于)皆去衛(謂不置宿衛人)究變(究者窮也)
(故郭璞云究謂窮盡也)刻深(謂刻割深無仁恩也)持詭辯以中人(謂詭誑之辯以中傷)
(於人)除二千石舍(謂彭祖自為二千石掃除其舍以迎之)為賈人𣙜會(𣙜音角獨)
(言𣙜酤謂獨酤也會音儈古外反謂為賈人專𣙜賣買之價儈以取利若今之知市矣韋昭則訓𣙜為平其注)
(解為得)國經租税(經者常也謂王家入多於國家常納之租税也)禨祥(按埤倉云禨祅祥也)
(列子云荆人鬼越人禨謂楚信鬼神而越信禨祥也)行儌(上下孟反下工弔反儌是郊外之路謂廵儌而)
(伺察境界)中山靖王勝(按漢書建元三年濟川中山王等來朝聞樂而泣天子問其故王對以大)
(臣内讒肺腑日疎其言甚雄壯詞切而理文天子加親親之好可謂漢之英藩矣)子昆侈嗣(漢書)
(昆侈諡康王子頃王輔嗣至孫國除也)程姬有所辟(姚氏按釋名云天子諸侯羣妾以次進御)
(有月事者止不御更不口說故以丹注面目的的為識令女史見之王察神女賦以為脱袿裳免簪筓施玄的)
(結羽釵的即釋文所云也說文云姅女汙也漢律云見姅變不得侍祠姅音半)廣川惠王子齊
立(漢書齊諡繆王諡法蔽人傷賢曰繆)及幸臣所忠等(按漢書言中尉奏彭祖子去嗣坐暴)
(虐勃亂國除也)作樓車鏃矢(應劭曰左傳云登樓車以窺宋人謂看敵國營壘之虚實也李廵注)
(爾雅金鏃以金為箭鏃字林音子木反)長男梲(鄒氏一音之悦反蘇林音奪許慎說解字林云他活)
(反字從木也)妬媢(下音亡報反鄒氏本作媚郭璞注三倉云媢丈夫妬也又云妬女為媢)大行
騫(按謂是張騫)
三王系家第三十
臣去病(霍去病也)盛夏吉時(按明堂月令云季夏月可以封諸侯立大官是也)守尚
書令丞非(按奏狀有尚書令官位而史先闕其名耳丞非者尚書左右丞非其名也)臣青翟
(莊青翟也)臣湯(張湯)太常臣充(蓋趙充也)大行令臣息(李息)太子少傅
臣安(任安也)天非為君生人(左傳曰天生烝民立君以司牧之是言生人為立君長司)
(牧耳非天為君而生人也)未教者(謂皇子等竝未習教義)強君連城(皇子未習教義而強)
(使為諸侯王以君連城之人)蕭文終(蕭何諡文終也)于酇(按蕭何初封沛之酇音贊後其子續)
(封南陽之酇音嵯)平津(公孫弘封平津侯平津高城之卿名)尊建百有餘國(謂武帝廣)
(推恩之詔分王諸侯王子弟故有百餘國)尊卑相踰(謂諸侯王子已為列侯而今又家皇子為列侯)
(是尊卑相踰越矣)臣閎(齊王也王夫人子)臣旦(燕王也漢書云李姬子)臣胥(廣陵王也)
撥亂世反諸正(春秋公羊傳文)爵位二等(謂王與列侯)支子封至諸
侯王(謂立膠東王子慶為六安王常山王子平為真定王子商為泗水王是也)家皇子為列
侯(按時諸王稱國列侯稱家故云家皇子故為尊卑失序)輿地圖(謂地為輿者天地有覆載之德)
(故謂天為蓋謂地為輿故地圖稱輿地圖疑自古有此名非始漢)曰於戲小子閎(此封齊王)
(策文也又按武帝集此三王策皆武帝手製於戲音嗚呼戲或音羲)青社(蔡邕獨斷云皇子封為王受天)
(子大社之土若封東方諸侯則割青土藉以白茅授之以立社謂之茅土齊在東方故云青社)俾君子
怠(謂若不圖於義則君子怠懈無歸附心)虐老獸心(按匈奴傳曰國貴壯賤老壯者食肥美老)
(食其餘是虐老也)邊甿(韋昭云甿民也三倉云邊人云甿)三十有二君皆來降
期奔師(按漢書作三十二師降期作降旗而服虔云以三十二軍中之將下旗去之也如淳云即昆邪)
(王偃旗鼔降時也若如此意則三十二君非軍將蓋戎狄酋帥時有三十二君來降也)無菲德(蘇林)
(云菲廢也本亦作俷俷敗也孔文祥云菲薄也漢書作棐)匪教士不得從徵(韋昭云士非素)
(教習不得從軍徵發故孔子曰不教民戰是謂棄之是也)五湖之間(按五湖者具區洮滆彭蠡青草)
(洞庭是也或曰太湖五百里故曰五湖也)無侗好軼(侗音同褚先生解云無好軼樂馳騁弋獵)無
邇宵人(邇近也宵人小人也鄒氏宵音謖謖亦小人也或作佞人)維稽古(禇先生解云維者度)
(也稽者當也言當順古道也魏高貴鄉公云稽同也古天也謂堯能動天)曰蓬生麻中(已下竝見)
(荀卿子)無廢備(言無之武備常備匈奴也)非教士不得從徵(褚先生非習禮義不)
(得在其側也)宗正與太中大夫公戸滿意(宗正官名必以宗室有德者為之不)
(知時何人公戶姓滿意名為太中大夫是使二人又有侍御史二人皆往使治廣陵也)曰我安得
弟在者(按昭帝鉤弋夫人所生武帝崩時纔年十七八歲耳胥旦早封在外實合有疑然武帝春秋高)
(惑於内寵誅太子而立童孺能不使胥旦疑怨亦由權臣輔政貪立幼主之利遂得鈎弋子當陽斯實父德不)
(宏遂令子道不順然犬各吠非主太中宗正人臣之職義亦當如此)爾雅(爾近也雅正也其書於正字義)
(訓為近故云爾雅相承云周公作以教成王又云子夏作之以解詩書也)内有異姓大夫(按内)
(云有異姓大夫以正骨肉蓋錯也内合言同姓宗正是也外合言異姓太中大夫是也)白芷漸之
滫中(白芷香革也音止又音昌改反漸音子潛反漸漬也滫讀如禮滫溲之滫音思酒反)
史記索隠卷十六
