史記索隠卷十九
唐司馬貞撰
樗里子甘茂列傳第十一
樗里子名疾(按樗木名也音攄高誘曰其里有大樗樹曰樗里然疾居渭南隂鄉之樗里故號曰)
(樗里子又按紀年則謂之楮里疾也)滑稽多智(滑音骨稽音雞鄒誕又音滑稽或解云滑亂也稽同)
(也言使捷之人言非若是言是若非謂能亂同異也一云滑稽酒器可轉注吐酒不已以言俳優之人出口成)
(章詞不窮竭如滑稽之吐酒不已也)爵右更(按右更秦之第十四爵名也)惠王八年使
伐曲沃出其人(按年表云十一年拔魏曲沃歸其人又秦本紀惠文王後元八年五國共圍秦)
(秦使庶長疾與戰修魚斬首八萬十一年樗里疾攻魏焦降之則焦與曲沃同在十一年明矣而傳云八年拔)
(之不同王劭按本紀年表及此傳三處記秦伐國竝不同又與紀年不合今亦殆不可考)號為嚴君
(按嚴君是爵邑之號當是封之嚴道)游騰(游姓騰名也)知伯之伐仇猶(戰國策云知伯)
(欲伐仇猶遺之大鍾載以廣車高誘注以仇猶為厹由韓子作仇由地理志臨淮有厹猶縣也)昭王元
年樗里子將伐蒲(按紀年云楮里疾圍蒲不克而秦惠王薨事與此合)胡衍(人姓名也)
衞必折而從之(戰國策云今蒲入於秦衞必折而入於衞與此文相反)章臺之東
(按黃圖在漢長安故城西)武庫正直其墓(直如字讀直猶當也)甘茂者下蔡人
(地理志下蔡縣屬汝南也)事下蔡史舉先生(戰國策及韓子皆云史舉上蔡監門)蜀侯
煇(音暉又音胡昆反秦之公子封蜀也華陽國志作煇)相壯反(側狀反姓陳也)迎甘茂於
息壤(按山海經啓筮云鮌竊帝之息壤以堙洪水或是此也)南陽積之久矣(謂上黨南)
(陽並積貯日久矣)倍數險行千里(數音率腴反)公孫奭(按戰國策作公孫衍)其
弟立為昭王(按趙系家昭王名稷系本云名側也)楚圍韓雍氏(按秦惠王二十六年)
(楚圍雍氏至昭王七年又圍雍氏韓求救於秦是再圍也劉氏云此是前圍雍氏當赧王之三年戰國策及紀)
(年與此並不同)解口地(解口秦地名近韓今將與楚也)封小令尹(又封楚之小令尹以杜陽)
(亦秦地今以封楚令尹是秦楚合也)彼有以失之(彼公孫奭及甘茂也有以失之謂不見委任情)
(有所失)而交走秦也(韓楚怨不解二國交走向秦也)與魏講罷兵(鄒氏云講讀曰)
(媾媾猶和也)置之鬼谷(按徐廣云在陽城劉氏云此鬼谷在關内雲陽是矣)位之上卿
而處之(按處猶留也)范蜎(音休緣反又休軟反)注一作蠉(休緣反戰國策云作蝝也)
内行章義之難(謂召滑内心猜詐外則佯章恩義而卒包藏禍心搆難於楚也)注一云
内句章昧之難(按戰國策云納章句之難)事文信侯(戰國策云甘羅事吕不韋為庶)
(子)請張卿(即張唐也卿字也)大項橐(音託尊其道德故云大項)應侯(范雎)齎
臣五城(上音側奚反一音齎並謂割五城與臣也)得上谷三十城(戰國策云得三十六)
(縣)今秦有十一(謂以十一城與秦也)
穰侯列傳第十二
穰侯魏冉(宣太后之異父長弟也姓魏名冉封之穰地理志穰縣在南陽宣太后者惠王之妃姓芈)
(氏曰芈八子者是也)惠文后先武王死(秦本紀云昭王二年庶長壯與大臣公子為逆皆誅)
(及惠文后皆不得良死又按紀年云秦内亂殺其太后及公子雍公子壯是也)華陽君(華陽韓地後屬)
(秦芈戎後又號新城君)高陵君(名顯)涇陽君(名悝)誅季君(按季君即公子壯僭立而)
(號曰季君穰侯力能立昭王為將軍衞咸陽誅季君及惠文后故本紀言伏誅又云及惠文后皆不得良死蓋)
(謂惠文后時黨公子壯欲立之及壯誅而太后憂死故云不得良死亦史諱之也又逐武王后出之魏亦事勢)
(然也)仇液(戰國策作机郝蓋是一人而記别也)宋公(戰國策作宋交)陶(陶即定陶也徐廣云作隂)
(陶隂字本易惑也王劭按定陶見有魏冉冢作隂誤也)三梁(即南梁也)故國(衞之故國蓋楚丘也)
(下文故地亦同謂楚丘也戰國策衞字皆作燕子良作子之恐非也)盡晉國(河東河西河内竝是魏地)
(即故晉國今言秦蠶食魏氏盡晉國之地也)講(和也)必見欺(謂與秦欲講少割地而求秦質子恐)
(不然必被秦欺也)所聞於魏(須賈說穰侯言魏人謂梁王若少割地而求秦質必是欺我即聞魏)
(見欺於秦也)陶邑必亡(陶一作魏言秦前攻得魏之城邑秦罷則亡而還於魏也)魏氏方
疑(賈引魏人之說不許王講于秦是言魏氏方疑可以少割地而收魏也)從以此散(楚趙怒魏)
(之與秦講皆爭事秦是東方從國於是解散也故云從以此散)兩道(穰侯封陶魏效絳與安邑是得河東)
(地言從秦適陶開河西河東之兩道)幾盡故宋(上音祈此時宋已滅是秦將盡得宋地也)無行
危(言莫行圍梁之危事)益趙(既得觀津仍令趙伐齊而秦又以兵益助趙也)臣竊必之(告齊)
(王言秦必定不益兵以助趙)
白起王翦列傳第十三
新城(在河南也)安邑(魏以安邑入秦然安邑以東至乾河皆韓故地故云取韓安邑之地)光狼
城(地理志不載光狼城蓋屬趙國)野王(地理志野王縣屬河内在大行東南孟康曰古邢國也)鄭
道已絶(鄭國即韓之都在河南秦伐野王是上黨歸韓之道絶也)平陽君(平陽君未詳何人)
藺(今其地闕西河别有藺縣也)注泫氏(地理志泫氏今在上黨郡也)上黨(謂屯兵長平以)
(據援上黨)斥兵(謂犯秦之斥候兵也)茄(音加裨將名也)鄣(鄣堡城尉官也)發年十五以
上(時已屬秦故發其兵)定上黨(秦前攻趙已破上黨今迴兵復定其郡其餘城猶屬趙也)杜郵
(按故咸陽城在渭北杜郵今在咸陽城中)注張虚捲猶可畏也非但憂平
原君之補袒諸侯之捄至也(捲音拳袒音濁莧反字亦作綻捄音救)頻陽
(地理志頻陽縣屬左馮翊應劭曰在頻水之陽也)王賁(賁音奔)寢(徐廣云固始寢丘固始縣屬淮)
(陽寢丘地名也)城父(在汝南即應鄉)使使還請善田五輩(謂使者五度請也)超
距(猶跳躍也)
孟子荀卿列傳第十四(按序傳孟嘗君弟十四而此傳為第十五蓋後人差降之矣)
孟軻騶人也(軻音苦何反又苦賀反鄒魯地名又云邾邾人徙鄒故也)受業子思之
門人(王劭以人為衍字則以軻親受業孔伋之門也今言門人者乃受業於子思之弟子也)萬章
之徒(孟子有萬章公明高等蓋竝軻之門人也萬姓章名)大竝世盛衰(言其大體隨代盛衰)
(觀時而說事)騶衍(桓寬王充竝以衍之所言迂怪虚妄干惑六國之君因納其異說所謂匹夫而熒惑)
(諸侯者是也)裨海(裨音脾裨海小海也九洲之外更有大瀛海故知此裨是小海也且將有裨將裨是)
(小義也)始也濫耳(濫即濫觴是江原之初始故此文意以濫為初也謂衍之術言君臣上下六親)
(之際行事之所施所始皆可為後代之宗本故云濫耳)懼然顧化(懼音劬謂衍之術皆動人心見)
(者莫不懼然駐想又内心留顧而已化之謂欲從其術也按化者是易常聞而貴異術也)襒席(按字林曰)
(疋結反韋昭曰敷蔑反張揖三蒼訓誥云襒拂也謂側而行以衣襒席為敬不敢正坐當賓主之禮也)擁
彗(按彗帚也謂為之掃地以衣擁帚而却行恐塵埃之及長者所以為敬也)作主運(按劉向别錄云)
(鄒子書有主運篇)孟軻困於齊梁同乎哉(按仲尼孟子法先王之道行仁義之化且)
(菜色困窮而鄒衍執詭怪熒惑諸侯其見禮重如此可為長太息哉)梁惠王謀攻趙孟軻
稱太王去邠(今按孟子太王去邠是軻對滕文公語今云梁惠王謀攻趙與孟子不同)持方
枘欲内圜鑿(按方枘是筍也圜鑿是孔也謂工人斲木上方筍而内之圜孔不可入也故楚詞云)
(以方枘而内圜鑿吾固知其鉏鋙而不入是也謂戰國之時仲尼孟軻以仁義于聖主猶方枘圜鑿然)儻
亦有牛鼎之意乎(按吕氏春秋云函牛之鼎不可以烹雞是牛鼎言衍之術迂大儻若大用)
(之是有牛鼎之意而譙周亦云觀太史公此論是其愛竒之甚)齊之稷下先生(稷下齊之城門)
(也或云稷下山名謂齊之學士集於稷門之下)環淵(按劉向别錄環作姓也)接子(古著書人之稱)
(號)私心在彼有之(謂私心實在彼焉與謳也有之謂我實有此二事也)荀卿趙人
(名況卿者時人相尊而號曰卿也仕齊為祭酒仕楚為蘭陵令後亦謂之孫卿子者避漢宣帝諱改也)談
天衍(謂鄒衍談天地廣大及終始五行言天事故云談天)雕龍奭(謂鄒奭修衍文飾若雕龍之文)
炙轂過髠(按劉向别錄過字作輠輠車之盛膏器也炙之雖盡猶有餘津言髠智不盡如炙輠也按)
(劉氏云轂衍字也今按文稱炙轂過則是器名音如字讀謂盛脂之器名過過與鍋字相近蓋即脂器也轂即)
(車轂過為潤轂之物則轂非衍字矣)齊襄王時(按襄王名法章湣王子莒人所立者)荀卿三
為祭酒(按禮食必祭先飲酒亦然必以席中之尊者一人祭耳後因以為官名故吳王濞為劉氏祭酒)
(是也而卿三為祭酒者謂荀卿出入前後三度處列大夫康莊之位而皆為其所尊故云三為祭酒也)趙
亦有公孫龍(按即仲尼弟子名也此云趙人弟子傳作衞人鄭玄云楚人各不能知其真也又下)
(文云並孔子同時或曰在後所以知非趙人也)田駢(步堅步經反二音)劇子之言(按著書之)
(人姓劇氏而稱子也前史不記其名也故趙有劇孟及劇辛也)楚有尸子長盧(按尸子名佼音)
(絞晉人事具别錄長盧未詳)阿之吁子(阿齊之東阿也吁音芋别錄作芈子今吁亦如字也)注
為雲梯之械(按梯者構木瞰高也言雲者言其昇高入雲故曰雲梯械者器也謂攻城之樓櫓也)
注解帶為城(謂墨子為術解身上革帶以為城也)注以牒為械(按牒者小木札也械)
(者樓櫓等也)注公輸般之攻械盡(劉氏音械謂飛梯撞車飛石車弩之具)注般
詘(詘音邱勿反所謂般技已盡墨之守有餘)禽滑釐(墨子弟子之姓字也釐音里)或曰竝
孔子時或曰在其後(按别錄云今按墨子書有文子文子即子夏之弟子問於墨子如此)
(則墨子在七十子之後也)
孟嘗君列傳第十五
田嬰者齊威王少子宣王庶弟也(按戰國策及諸書並無此言蓋諸田之别)
(子也故戰國策每稱田蚡田嬰云朌子嬰子也王劭又按戰國策云齊豹辨謂齊宣王曰王方為太子時辨謂)
(靖郭君不若廢太子更立郊師靖郭君不忍宣王太息曰寡人少殊不知以此言之嬰非宣王弟明也)宣
王二年田忌與孫臏田嬰俱伐魏敗之馬陵(紀年當梁惠王二十)
(八年至三十一年改為後元)宣王七年嬰與韓昭侯魏惠王會東阿
(紀年當惠王之後元十一年彼文作平阿又云十三年會齊威王于鄄與此明年齊宣王與梁惠王會鄄文同)
(但齊之威宣二王文舛互並不同)湣王即位三年而封田嬰於嶭(紀年以為)
(梁惠王後元十三年四月齊威王封田嬰于薛十月齊薛十四年薛子嬰來朝十五年齊威王薨嬰初封彭城)
(皆與此文異也)母竊舉生之(按上舉謂初誕而舉之下舉謂浴而乳之生謂長養之也)不利
其父母(按風俗通云俗說五月五日生男害父女害母)玄孫之孫為何曰不能
知也(按爾雅云玄孫之子為來孫來孫之子為昆孫昆孫之子為仍孫仍孫之子為雲孫又有耳孫亦是)
(玄孫之子不同也)短褐(短亦音豎豎褐謂褐衣而豎裁之以其省而便)諡為靖郭君(按謂)
(死後别號之曰靖郭耳則靖郭或封邑號故漢齊王舅父駟鈞封靖郭侯是也)欲以遺所不知
何人(按遺音唯季反猶言不知欲遺以與何人)注南陬(音鄒亦音陬陬者城隅也)舍業厚
遇之(按舍業者捨棄其家産業而厚事賓客也劉氏云舍音赦謂為之築舍立居業)木禺人(音偶)
(又音寓謂以土木為之偶類於人也蘇代以土偶比涇陽君木偶比孟嘗君也)抵昭王幸姬(抵音)
(丁禮反按抵謂觸冒而求之也)更封傳(更者改也改前封傳而易姓名不言是孟嘗之名封傳猶今之)
(驛券)不自德(是愍王遣孟嘗君自言已無德也)蘇代為西周(戰國策韓慶為西周謂薛)
(公)舍人魏子(舍人官微記姓而略其名故云魏子)收邑人(收其國之租稅也)而聽
親弗(親姓弗名也戰國策作祝弗蓋祝為得也)收周最以厚行(周最本厚於齊今欲逐之)
(而相秦之亡將蘇代謂孟嘗君令齊收周最以自厚其行又且得反齊王之有信以不逐周最也)又禁
天下之變(變謂齊秦合則親弗吕禮用用則秦齊輕孟嘗)諡為孟嘗君(按孟嘗襲父封)
(薛而號曰孟嘗君云諡非也孟字也嘗邑名詩云居嘗與許鄭箋云嘗或作常嘗邑在薛之旁是也)馮驩
(音歡字或作諼音況遠反)躡蹻(蹻音脚字亦作蹻又作屩亦作僑)傳舍(遂緣反)又蒯緱
(蒯草名蒯聵之蒯緱音侯字亦作侯謂把劒之物言其劒無物可裝但以蒯繩纏之故云蒯緱)遷之幸
舍(按傳舍幸舍及代舍並當上中下三等之客所舍之名耳)貸錢多者不能與其息
(按與猶還也息猶利也)文奉邑少也(言文奉之邑少故令出息於薛)夫朝趣市(趣音)
(娶趣向也)過市朝(上音光卧反下音潮謂市之行位有如朝列因言市朝耳)所期物忘其
中(按其物謂入市心中所期之物利故平明側肩爭門而入今日暮所期忘其中忘者無也其中市朝之中)
(言日暮物盡故掉臂不顧也)
平原君虞卿列傳第十六
有躄者槃散(上躄音壁跚音先寒反亦作散同音)罷癃(上音皮下吕宫反罷癃謂背疾也言)
(腰曲而背癃高)乃穎脱而出(按鄭玄曰穎環也脫音吐活反)目笑而未廢也(按鄭)
(玄曰皆目視而輕笑之未能即廢棄之)奉銅盤(上敷奉反若周禮則用珠盤也)取雞狗馬
之血(按盟之所用牲貴賤不同天子用牛及馬諸侯用犬及豭大夫已下用雞今此總言盟之用血故云)
(取雞狗馬之血來耳)啑此血(音所甲反)公等錄錄(音禄按王劭云錄借字耳又說文云錄錄)
(隨從之貌)使趙重於九鼎大吕(九鼎大吕國之寳器言毛遂至楚使趙重於九鼎大吕言)
(為天下所重也)操右劵以責(言虞卿論平原君取封事成則操其右券以責其報德也)平原
君以孝成王十五年卒(按六國年表及世家並云十四年卒與此不同)鄒衍過
(音戈)注杼意通指(上杼音墅杼者舒也)注繳紛(繳音叫謂繳繞紛亂爭言而競後息不能)
(無害也)躡蹻(蹻亦作繑音脚徐廣云繑草履也)注食邑虞(趙之虞在河東太陽縣今之虞)
(鄉縣也)發重使而為媾(古候反按求和曰媾媾亦講講亦和也)趙郝(音釋)為足
下解負親攻之(言為足下解其負擔而親自攻之也)試言公之私(按私謂私心也)
過平原(上音戈)虞卿既以魏齊之故(魏齊魏相與應侯有仇秦求之急乃抵虞)
(卿卿棄相印乃與齊間行亡歸梁以託信陵君信陵君疑未決齊自殺故虞卿失相乃窮愁而著書也)
魏公子列傳第十七
信陵君(按地理志無信陵或是鄉邑名也)有能深得趙王隂事(按譙周作探得)
(趙王隂事)曰侯嬴(音盈又曹植音嬴瘦之嬴)俾倪(上音浦計反下音五計反鄒誕云又上音疋未)
(反下五第反)徧贊賓客(上音遍贊者告也謂以侯生遍告賓客)屏人間語(間音閑間)
(語謂靜語也)晉鄙(魏將姓名也)如姬資之三年(舊解資之三年謂服齊衰也今按資)
(者畜也謂欲為父復讐之資畜於心已得三年矣)嚄唶(上烏白反下爭格反按嚄唶謂多詞句也)負
䪍矢(音蘭謂以盛矢如今之胡簏而短也)注吕忱(吕姓忱名作字林言䪍盛弩矢之器)以鄗
(音臛趙邑名屬常山)以負於魏(上負音佩)注漿一作醪(按别錄云槳或作醪字)徒
豪舉耳(謂豪者舉之舉亦音據也)毛公薛公(史不記其名)抑秦(抑音憶按抑謂以兵)
(蹙之)公子皆名(言公子所得進兵法而必稱其名以言其恕也)而虜魏王(魏王名假)
春申君列傳第十八
楚頃襄王(名横考烈王完之父)駑犬受其弊(按謂兩虎鬭乃受弊於駑犬也劉氏云受)
(猶承也)從親之要(音腰以言山東從韓魏是其腰)使盛橋守於韓(按秦使盛橋守)
(事於韓亦如楚使召滑相越然也竝内行章義之難)不信威(信音申)又并蒲衍首垣
(此蒲在衞之長垣蒲鄉也行在河南與卷相近首蓋牛首垣即長垣非河東之垣也)以臨仁平丘
(仁及平丘二縣名謂以兵臨此二縣則黃及濟陽等自嬰城而守也按地理志平丘屬陳留今不知所在)濮
磨之北(地名蓋地近濮也)亦單矣(音丹單者盡也言王之威盡行矣)榆次之禍
(智伯敗於榆次也地理志屬太原有梗陽鄉)不知干隧之敗(干隧吳之敗處地名干水邊也)
(隧道路也)沒利於前(謂智伯及吳王没伐趙及伐齊之利於前而自易其患於後後即榆次干隧之)
(難也)從而伐齊(上從音絶用反劉氏云從猶領)躍躍毚兔(上天歴反下音讒)欲欺
大國也(大國謂秦也)王無重世之德(重世猶累世也)摺頤(上音拉下音夷)必
攻隨水右壤(楚都陳隨水之右壤蓋在隨之西即今鄧州之西其地多山林者矣)而使獨
攻(若秦楚構兵不休則魏盡故家齊取泗上是使齊魏獨攻伐而得其利也)足以挍於秦矣
(挍音教謂足以與秦為敵也一云挍者報也言力能報秦)為帝未能(言齊一年之後未即能為帝而)
(能禁秦為帝有餘力矣然禁字作楚者誤也)遟令(上音値値猶乃也令音力呈反)韓魏歸帝
重齊(謂韓魏重齊令歸帝號此秦之計失)注地於齊(注謂以兵裁之也)一經兩海
(謂西海至東海皆是秦地)八年為楚北伐滅魯(按年表云八年取魯封魯君於莒十四年)
(而滅也)毋望之禍(周易有无妄卦其義殊也)李園君之仇也(言園是春申之仇也)
(戰國策作君之舅也謂為王之舅意異也)朱亥(即上之朱英也作亥者史因趙有朱亥誤也)李園
弟所生子遂立是為楚幽王(按楚捍有母弟猶猶有庶兄負芻及昌平君是楚君)
(完非無子而上文云考烈王無子誤也)
史記索隠卷十九
