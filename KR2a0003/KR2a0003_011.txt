史記索隠卷十一
唐司馬貞撰
燕召公系家第四
召公(召者畿内菜地奭始食於召故曰召公或說者以為文王受命取岐周故墟周召地分爵二公故詩)
(有周召二南言皆在岐山之陽故言南後王封之北燕在今幽州薊縣故城是也亦以元子就封而次子留周)
(室代為召公至宣王時召康公虎其後也)九世至惠侯(竝國史先失也夫自惠侯已下皆無名亦)
(不言屬唯昭王父子有名蓋在戰國時旁見他說耳)鄭侯立(按諡法無鄭鄭或是名)宣侯(譙周)
(曰系本謂燕自宣侯已下皆父子相傳無及故系家桓侯已下竝不言屬以其難明故也按今系本無燕代系)
(宋忠依太史公書以補其闕尋徐廣作音尚引系本蓋近始散佚耳)莊公十六年與宋衛
共伐周(譙周云據左氏燕與衛伐周惠王乃是南燕姞姓系家以為南燕伯故著史考云北燕是姞姓)
(耳今按左氏莊十九年衛師伐周二十年齊伐山戎傳云執燕仲父三十年齊伐山戎傳曰謀伐戎以其病燕)
(故也據傳文及此記元是北燕不疑杜君妄說仲父是南燕伯是北燕之大夫且燕衛俱是姬姓故有代周納)
(王之事若是姞姓燕與衛伐周則鄭何以獨伐燕而不伐衛乎)惠侯(燕四十二代有二惠侯二僖侯二宣)
(侯三桓侯二文侯蓋國史微失本諡故重耳)桓公十六年(譙周云系家襄伯生宣伯無桓公今)
(檢史記竝有桓公立十六年又宋忠據此史補系家亦有桓公是允南所見本異則是燕有三桓公也)惠
公懼奔齊(春秋昭三年北燕伯款奔齊至六年又云齊伐北燕一與此文合左傳無納款之文而云)
(將納簡公晏子曰燕君不入矣齊遂受賂而還與此乖而又以款為簡公簡公去惠公已五代則與春秋經傳)
(不相協未可強言也)寵姬宋(宋其名也或作宗劉氏云其父兄為執政故諸大夫共滅之)簡公
十二年卒獻公立(王劭按紀年簡公後次孝公無獻公然紀年之書多是偽謬聊記異耳)
孝公十二年韓趙滅智伯(按紀年智伯滅在成公二年)成公立十六
年(按紀年成公名載)涽公三十一年卒三晉列為諸侯(按紀年作文公)
(二十四年卒簡公立十三年而三晉命邑為諸侯與此不同)僖公三十年卒(紇年作簡公四)
(十五年卒妄也按上簡公生獻公是)敗齊于林營(林營地名一云林地名於林地立營故曰林營)
文公十九年(系本已上文公為閔公則涽與閔同而上惠公之父乂諡文公)十年燕君
為王(君即易王也言君初以十年即稱王也上言易王者易諡也後追書諡耳)蘇代為齊使
於燕(按戰國策曰子之使蘇代侍質子於齊齊使代報燕是也)鹿毛夀(按徐廣一作厝毛故春秋)
(後語亦作厝毛夀又韓子作潘夀)子之大重(大重謂尊貴也)禹薦益已(按以已配益則)
(益已是伯益而經傳無其文未知所由)以啟人為吏(人猶臣也謂以啟臣為益吏)而吏
無非天子人者(此人亦訓臣也)而效之子之(按鄭玄效成也以印呈與子之)顧
為臣(顧猶反也言噲反為子之臣也有本作願者非)恫恐(恫音通痛也恐懼也)此文武之
時不可失也(謂如武王成文王之業伐紂之時然此語與孟子不同也)王令章子(按孟)
(子云章子齊人)將五都之兵(五都即齊也按臨淄是五都之一也)北地之衆(北地即齊)
(之北邊也)二年而燕人共立太子平(按上文太子平謀攻子之而年表又云君噲及)
(太子相子之皆死紀年又云子之殺公子平今此又云立太子平是為燕昭王則年表紀年為謬也而趙系家)
(云武靈王聞燕亂召公子職於韓立以為燕王使樂池送之裴駰亦以此系家無趙送公子職之事當是遙立)
(職而送之事竟不就則昭王名平非職明矣進退參詳是年表既誤而紀年因之而妄說耳)唯獨聊
莒即墨(按餘篇及戰國策竝無聊)惠王七年卒(按趙系家惠文王二十八年燕相成安君)
(公孫操弑其王樂資以為即惠王也徐廣按年表是年燕武成王元年武成即惠王子則惠王為成安君弑明)
(矣此不言者燕遠諱不告或大史公之說疎也)今王喜(今王猶今上也有作令者非也按諡無令也)
栗腹攻鄗(鄒氏音火各反一音昊)卿秦攻代(戰國策曰廉頗以二十萬遇栗腹於鄗樂)
(乘以五萬遇爰秦於代燕人大敗不同也)將渠(人名姓也一云上卿秦及此將渠者卿將皆官也秦渠名)
(也國史變文而書遂失姓也戰國策云爰秦爰是姓也卿是其官耳)五而伐一(謂以五人而伐一人)
以處和(謂欲令人處之使和也)龐煖(音況遠反)督亢地圖(徐廣云涿有督亢亭地理)
(志屬廣陽然督亢之田在燕東甚良沃欲獻秦故畫其圖而獻焉)内措齊晉(措交雜也又作錯劉)
(氏云爭陌反)
管蔡系家第五
封叔武於成(按春秋隠五年衞師入郕杜預曰東平剛父縣有郕鄉即此成又地理志廩丘縣南)
(有成故城應劭云武王封弟季載於成是古之成邑應仲遠誤云季載封耳)封叔處於霍(春秋)
(閔元年晉滅霍地理志河東彘縣霍太山在東北是霍叔之所封)康叔封(孔安國曰康畿内國名地)
(闕叔字也封叔名)冉季載(冉國也載名也季字也冉或作那按國語曰冉季鄭姬賈逵曰文王子聃)
(季之國也莊十八年楚武王克權遷於那處杜云那處楚地南郡編縣有那口城聃與那皆音奴甘反)皆
有馴行(如字音巡馴善也)康叔為周司寇冉季為司空(事見定四年左)
(傳)為魯卿士(按尚書云蔡仲克庸祇德周公以為卿士叔卒乃命諸王封之蔡元無仕魯之文又)
(伯禽居魯乃是七年致政之後此言乃說居攝政之初未知史遷何憑而有斯言也)餘五叔皆就
封(管叔蔡叔成叔曹叔霍叔)嫁其弟(弟女弟即蕩舟之姬)司徒招(或作昭或作韶竝時遥反)
平侯(宋忠曰平侯徙下蔡今系家無者近脱耳)昭侯遷于州來(州來在淮南下蔡縣)誅
賊利(利賊名也)後陳滅三十三年(魯哀十七年滅陳其楚滅蔡又在滅陳之後三十三)
(年即在春秋之後)曹叔振鐸系家(按上文叔振鐸其後為曹有系家言則曹亦合題系家今)
(附管蔡之末而出者蓋以曹微小而少事迹因附管蔡之末不别題篇且又管雖無後仍是曹之兄故題管而)
(略曹也)惠伯兕立(按注引孫檢未詳何代或云齊人亦恐其人不注史記今以王儉七志阮季緒)
(七錄竝無又不知是裴駰所錄否)宣公疆立(按左傳宣公名盧)弟負芻立三年
晉虜成公(按左傳晉厲公執負芻歸于京師晉立宣公弟子臧子臧曰聖達節次守節下失節為君)
(非吾節也遂奔宋曹人請晉晉謂子臧曰反國吾歸而君子臧反晉於是歸負芻)莊公夕姑(上音)
(亦即射姑也同音亦)聲公野隠公通(按譙周云春秋無其事今檢系本及春秋悼伯卒弟路立)
(諡靜公實無聲公蓋是彼文自疎)無離曹禍(離即罹罹被也)乃背晉干宋(干謂犯也)
(言曹因棄晉而犯宋遂致滅也)注以小加大(加陵也小即曹也大謂晉及宋也)太史公
曰已下(檢諸本或無此論)
陳把系家第六
商均為封國(按商均所封虞即今之梁國虞城是也)夏后之時或失或續
(按夏代猶封虞思虞遂是也)遏父為周陶正(遏父遂之後陶正官名生滿)媯滿封
之陳(左傳曰武王以元女太姬配虞胡公而封之陳以備三恪)正月甲戌巳丑桓公
鮑卒(陳亂故再赴其日)桓公弟他殺五父及太子免是為厲公
(譙周曰春秋傳謂他即五父與此違者此以他為厲公太子免弟躍為利公而左傳以厲公名躍他立未踰年)
(無諡故蔡人殺陳他又莊二十二年傳云陳厲公蔡出也故蔡人殺五父而立之則他與五父俱為蔡人所殺)
(其事不異是一人明矣史記既以他為厲公遂以躍為利公尋厲利聲相近遂誤以他為厲公五父為别人是)
(大史公錯耳班固又以厲公躍為桓公弟又誤)而重一言(謂申叔時之語)少姬生偃(按昭)
(八年經云陳侯之弟招殺陳世子偃師左傳陳哀公元妃鄭姬生悼太子偃師今此云兩姬又分偃師為二人)
(亦恐此非)殺陳使者(即司徒招也一作苕也)自幕至于瞽瞍(按賈逵以幕為虞思)
(非也左傳言自幕至瞽瞍知幕在瞽瞍之前必非虞思明矣)舜重之以明德(重音持用反按)
(杜預以為舜有明德乃至遂有國義亦然也且又云自幕至瞽瞍無違命既云舜重之以明德是言舜有明德)
(為天子也又云殷封遂代守之亦舜德也)至於遂(杜預以遂為殷封舜後之邑也按系本云陳舜後宋)
(忠云虞思之後箕伯直柄中衰殷湯封遂於陳以祀舜)空籍五歲矣(惠公探取哀公死楚陳滅)
(之後年為元年故今空籍五歲矣一云籍借也謂借失國之後年為五年)取胡沈(系本云胡歸姓沈姬)
(姓沈國在汝南平輿胡亦在汝南)子越為涽公(按左傳涽公名周是史官記不同)孔子
在陳(按孔子以魯定公十四年適陳當陳涽公之六年上文說是此十三年孔子仍在陳凡經八年何其)
(久也)把東樓公(杞國名也東樓公號諡也不名者史先失耳宋忠曰把今陳留雍丘縣故地理志云)
(雍丘縣故把國周武王封禹後為東樓公是也蓋周封把而居雍丘至春秋時杞已遷東國故左氏隠四年傳)
(云莒人伐把取牟婁牟婁曹東邑也僖十四年傳云把遷緣陵地理志北海有營陵淳于公之縣臣瓚云即春)
(秋緣陵淳于公所都之邑又州國名杞後改國曰州而稱淳于公故春秋桓五年經云州公如曹傳公淳于公)
(如曹然杞後代又稱子者以微小又僻居東夷故襄二十九年經稱把子來盟傳曰書曰子賤之是也)謀
娶公(娶音子臾反)注一作諜(音牒)子德公立(系本及譙周竝作惠公又云惠公生)
(成公及桓公是此系家脱成公一代故云弟桓公姑容立非也且成公又見春秋經傳故左傳莊二十五年云)
(把成公娶魯女有婚姻之好至僖二十二年卒始赴而書左傳云成公也未同盟故不書名是把有成公必當)
(如譙周所說)孝公匄(音蓋匄名)平公鬱(一作郁釐譙周云名郁來蓋鬱郁釐來並聲相近遂)
(不同耳)哀公閼路(閼音遏哀公殺兄涽公而立諡哀譙周云諡懿也)或封蓼六(本或)
(作英六皆通然蓼六皆咎繇之後也據系本二國皆偃姓故春秋文五年左傳云楚人滅六臧文仲聞六與蓼)
(滅曰臯陶庭堅不祀忽諸杜預曰蓼與六皆咎繇後地理志云六安故國臯陶後偃姓為楚所滅又僖十七年)
(齊人徐人伐英氏杜預又曰英六皆臯陶後國名是有英蓼實未能詳或者英後改號曰蓼也)伯翳之
後為秦(秦祖伯翳解者以翳益則一人今言十一人叙伯翳而又别言垂益則是二人也且按舜本紀)
(叙十人無翳而有彭祖彭祖亦墳典不載未知太史公意如何只恐誤然據秦本紀叙翳之功云佐舜馴調鳥)
(獸與舜典命益作虞若予上下草木鳥獸不同則為一人必矣今未詳其所由也)五人之後皆
至帝王(舜禹身為帝王其稷契及翳則後代為帝王也)滕薛騶(滕不知本封蓋軒轅氏子有滕)
(姓是其祖也後周封文王子錯叔繡於滕故宋忠云今沛國公丘是滕國也薛奚仲之後任姓蓋夏殷所封故)
(春秋有滕侯薛侯邾曹姓之國陸終氏之子會人之後邾國今魯鄒縣是也然三國微小春秋時亦預盟蓋史)
(缺無可叙列也)江黃胡沈(按系本江黃二國竝嬴姓又地理志江國在汝南安陽縣)
衛康叔系家第七
衛康叔(康畿内國名宋忠曰康叔從康徙封衛衛即殷墟定昌之地畿内之康不知所在)欲攻
成周(成周洛陽其時周公相成王營洛邑猶居西周鎬京管蔡欲搆難先攻成周於是周公東居洛邑伐)
(管蔡)武庚未集(集猶和也)居河淇故商墟(宋忠曰今定昌也)康叔卒子
康伯立(系本康伯名髠宋忠曰即王孫牟也事周康王為大夫按左傳所稱王孫牟父是也牟髠聲相)
(近故不同耳譙周古史考無康伯而云子牟伯立蓋以不宜父子俱諡康故因其名曰子牟伯也)康伯
立(系本作摯伯)貞伯立(系伯作箕伯)頃侯厚賂周(按康誥稱命爾侯于東土又云)
(孟侯朕其弟小子封則康叔初封為侯也此子康伯即稱伯者謂方伯之伯非至子即降爵為伯也故孔安國)
(曰孟長也五侯之長謂方伯州牧也故五代孫祖恒為方伯耳至頃侯德衰不監諸侯乃從本爵而稱侯非是)
(至子即削爵及頃侯賂夷王而稱侯也)恭伯入釐侯羨(音延延墓道又音以戰反恭伯名餘)
(也)武公和(殺恭伯代立此說蓋非也按季札美康叔武公之德又國語稱武公年九十五矣猶箴戒)
(於國恭恪于朝倚几有誦至于没身謂之叡聖又詩著衛世子恭伯早卒不云被殺若武公殺兄而立豈可以)
(為訓而刑之國史乎蓋太史公探雜說而為此記耳)齊女子之(子之謂養之為子也齊女即莊姜也)
(詩碩人篇美之是也)陳女(戴媯也子桓公完為州吁所煞戴媯歸陳詩燕燕于飛之篇是)於濮(賈逵)
(曰濮陳地按濮水首受河又受汴汴亦受河東北至離派分為二俱東北至鉅野入濟則濮在曹衛之間賈言)
(陳地非也若據地理志陳留封丘縣濮水受沛當言陳留水也)輕賦平罪(輕賦税平斷刑也平或作)
(卒卒謂士卒也字連下讀亦一家之義)成公出奔(奔楚)遂出奔陳(按左傳衛侯聞楚師)
(敗懼出奔遂適陳是)私於周王鴆(按私謂賂之也)衛君瑕出奔(元咺所立成公入而)
(殺之故僖三十年經云衛殺其大夫元咺及公子瑕此言奔非也)齊邴歜弑其君(邴&KR2540;與左)
(氏同而齊系家作邴戎者蓋邴&KR2540;掌御戎車故號邴戎邴音&KR3668;歜亦作&KR2540;其君莊公也)二子怒如
宿(左傳作戚此亦音戚也)定公弟秋(左傳作剽古今人表作焱蓋音相亂字易改耳音方遥反)
(又匹妙反)見戎州(左傳曰戎州人攻之是也隠二年公會戎于潛杜預云陳留濟陽縣東南有戎城濟)
(陽與衛相近故莊公登臺望見戎州又七年云戎伐凡伯于楚丘是戎近衛)莊公出奔(按左傳莊)
(公本由晉趙氏納之立而背晉晉伐衛衛人出莊公立公子般師晉師退莊公復入般師出奔初公登城見戎)
(州已氏之妻髮好髠之以為夫人髢又欲剪戎州兼逐石圃故石圃攻莊公莊公懼踰北牆折股入已氏已氏)
(殺之今系家不言莊公復入及死已氏直云出奔亦其疎也又左傳云衛復立般師齊伐衛立公子起執般師)
(明年衛石圃逐其君起起奔齊出公輒復歸是左氏詳而系家略也)衛石專曼逐其君起
(左傳作石圃此作塼音圃又音徒和反塼或作專諸本或無曼字)出公輒立二十一年
(按出公初立十三年亡在外四年復入九年卒是立二十一年自即位至卒凡經二十四年而卒)悼公
黔立五年(按紀年云四年卒于越系本名虔)敬公弗立(系本弗作費)子昭公
糾立(系本云敬公生撓公舟非也)公子適(音的按系本適作虔虔悼公也)聲公訓(訓亦)
(作馴同休運反系本作聖公馳)成侯遬(音速系本作不逝按上穆公已名遬不可成侯更名則系本是)
成侯十一年公孫鞅入秦(按秦本紀云孝公元年鞅入秦又按年表成侯與秦孝公)
(同年然則十一年當為元年字誤耳)子嗣君立(按樂資據紀年以嗣君即孝襄侯也)魏東地
(魏都大梁濮陽黎陽竝是魏之東地故立郡名東郡也)元君十四年更徙衛野王
(按年表元君十一年秦置東郡十三年衛徙野王與此不同也)
宋微子系家第八
微子開者(按尚書微子之命篇云命微子啟代殷後今此名開者避漢景帝諱)殷帝乙之
首子而帝紂之庶兄也(按尚書亦以為殷王元子而是紂之兄按吕氏春秋云生微子)
(時母猶為妾及為妃而生紂故微子為紂同母庶兄)滅&KR2239;國(&KR2239;音耆耆即黎也鄒誕本云&KR2544;音黎孔安)
(國云黎在上黨東北即今之黎亭是也)殷其典喪(尚書典作淪篆字變易其義亦殊徐廣曰典國)
(典也喪音息浪反)我其發出往(往尚書作狂蓋亦今文尚書意異耳)陋淫(尚書作攘竊劉)
(氏云陋淫猶輕穢也)箕子者紂親戚(箕國子爵也司馬彪曰箕子名胥餘馬融王肅以箕子為)
(紂之諸父服虔杜預以為紂之庶兄杜預云梁國蒙縣有箕子冢)象箸(持略反按下云為象箸必為玉)
(杯杯箸事相近周禮六樽有犠象壺泰箸箸地無足是也劉氏音直慮反則杯箸亦食用之物亦竝通)肉
袒面縛(肉袒者袒而露肉也面縛者縛手於背而而向前也劉氏云面即背也義亦稍迂)内友
(内當為燮燮和也)沈漸(尚書作沈潛此作漸字其義當依馬注)曰涕(音亦尚書作圛孔安國云)
(氣駱驛亦連續今此文作涕是涕泣亦相連之狀也)曰霧(音蒙然蒙與霧亦通)注一曰洟曰
被(徐廣所見本涕作洟蒙作濛義通而字變)曰舒(依字讀按下有曰急)注未齓(未齓未毁齒也)
(音楚恡反)朝鮮(潮仙二音地因水為名也)近婦人(婦人之性多涕泣)漸漸兮(漸漸麥芒)
(之狀音子廉反又依字讀油油者禾黍之苗光悦貌)微仲衍(按家語微子弟仲思名衍一名泄嗣微子)
(為宋公雖遷爵易位而班級不過其故故以舊官為稱故二微雖為宋公猶微至子稽乃稱宋公)宋公
稽(譙周云未諡故名)公子鮒祀(徐云一本作祀譙周亦作魴祀據左氏即涽公庶子也弑煬公)
(欲立太子弗父何何讓不受)宋地霣星如雨(與雨階也按僖十六年左傳霣石于宋五霣星)
(也六鶂退飛過宋都是當襄公之時訪内史叔興曰君將得諸侯而不終也然莊七年傳又云恒星不見夜中)
(星霣如雨與雨偕也且與雨偕下自在别年不與霣石退鶂之事同此史以霣石為霣星遂連恒星不見之時)
(與雨偕為文故與左傳小不同也)鹿上之盟(杜預云汝陰有鹿原縣按汝陰鹿原其地在楚僖二)
(十一年宋人楚人齊人盟于鹿上是也然襄公始求諸侯於楚楚纔許之計未合至汝陰鹿上據今濟陰乘氏)
(縣北有鹿城蓋此地也)取鄭二姬(謂鄭大夫芈氏姜氏之女既是鄭氏故云二姬)是年重
耳過襄公以傷泓(按春秋戰于泓在僖二十三年重耳過宋及襄公卒在二十四年今此文)
(以重耳過與傷泓共歲故云是年又重耳過與襄公卒共是一歲則不合更云十四年是進退俱不合於左氏)
(蓋太史公之疎耳)昭公四年敗緣斯長丘(徐廣曰魯系家云宋武公之代獲緣斯於)
(長丘今云此時未詳者春秋文公十一年魯敗翟于鹹獲長狄緣斯於長丘齊系家惠公二年長翟來王子城)
(父攻煞之此竝取左傳之說載於諸國系家今考其年歲亦頗相協而魯系家云武公此云昭公蓋此昭當為)
(武然前代雖已有武公此杵臼當亦諡武也若將不然豈下五系公子特為君又合諡昭乎)景公昭
公父糺(左傳名周)公子特(昭公也左傳作德)殺太子而自立(按左傳景公無)
(子取元公庶曾孫德及啟畜于公宫及景公卒先立啟後立德是為昭公與此說乖未知太史公據何而為此)
(說)景公頭曼(音萬)公子褍秦(音端)悼公購由立(悼公昭公子也昭公立四)
(十七年表云四十九年購音古侯反)悼公八年卒(按紀年為十八年)子辟公辟兵
立(按紀年云作桓侯璧兵則璧兵諡桓也又莊子云桓侯行未出城門其前驅呼辟蒙人止之後為狂也司)
(馬彪云呼辟使人避道蒙人以桓侯名辟而前驅呼辟故為狂也)子剔成立(王劭按紀年云宋易)
(城盱廢其君辟而自立也)君偃自立為王(戰國策吕氏春秋以偃諡曰康王也)桀宋(晉太)
(康地記言其似桀也)春秋譏宋之亂自宣公廢太子而立弟國以
不寧者十代(按春秋公羊有此說左氏則無譏焉)大夫正考父美之故追
道契湯高宗殷所以興作商頌(按裴駰引韓詩商頌章句亦美襄公非也今按)
(毛詩商頌序云正考父於周之太師得商頌十二篇以那為首國語亦同此說今五篇存皆是商家祭祀樂章)
(非考父追作也又考父佐戴武宣則在襄公前且百許歲安得述而美之斯謬說耳)傷中國闕禮
義襃之也(襄公臨大事不忘大禮而君子或以為多且傷中國之亂闕禮義之史遂不嘉宋襄之盛)
(德故太史公襃而述之故云襃之也)
史記索隠卷十一
