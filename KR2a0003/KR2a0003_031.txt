讀史家多尚索隠宋諸儒尤推小司馬史記與小顔
氏漢書如日月並炤故淳&KR3321;咸湻間官本頗多廣漢
張介仲削去褚少孫續補諸篇以索隠為附庸尊正
史也趙山甫病非全書取所削者别刊一帙澄江耿
直之又病其未便流覽以少孫所續循其卷第而附
入之雖桐川郡有三刻惟耿本最精余家幸藏桐川
本有二擬從張本恐流俗染人之深難免山甫之嫌
擬從耿本恐列三皇本紀為冠大非太史公象潤餘
而成歲之數遂訂裴駰集解而重新焉每讀至舛逸
同異處如宰我未嘗從田横之類輒不能忘情于小
司馬幸又遇一索隠单行本子凡三十卷自序綴于
二十八卷之尾後二卷為贊述為三皇本紀迺北宋
秘省大字刊本晉亟正其譌謬重脱附于裴駰集解
之後真讀史第一快事也倘有問張守節正義者有
王震澤先生行本在古虞毛晉識
按汴本釋文演注與桐川郡諸刻微有不同如鄭德
作鄭玄劉氏作劉兆姓氏易曉其訛如詩含神霧援
引書目豈得作時含神霧但樂彥通本作樂産未知
何據高祖本紀中人乃以嫗為不誠欲笞之諸本皆
然漢書作欲苦之茲本獨作欲告之此類頗多不敢
妄改至如世家世本俱作系家系本避李唐諱也後
人輒為改易小司馬能無遺憾耶晉又識
史記索隠後序
