南史卷七十二
唐李延夀撰
列傳第六十二
文學
丘靈鞠(子遲)(從孫仲孚)檀超(熊㐮道吳邁遠超叔鸞)
卞彬(諸葛勖)(袁嘏)(高爽)(孫抱)
丘巨源(孔廣憲孔逭仲虞通之虞龢司馬袁明孫詵)
王智深崔慰祖祖沖之(子暅之来嶷孫皓)
賈希鏡袁峻劉昭(子縚)(緩)
鍾嶸(兄岏)(岏弟嶼)周興嗣
吳均(江洪)劉勰何思澄(子朗雲王子)
任孝恭顔協紀少瑜
杜之偉顔晃岑之敬
何之元徐伯陽張正見
阮卓
易云觀乎人文以化成天下孔子曰煥乎其有文章自
漢以来辭人代有大則憲章典誥小則申抒性靈至於
經禮樂而緯國家通古今而述美惡非斯則莫可也是
以哲王在上咸所敦悦故云言之不文行之不遠自中
原沸騰五馬南渡綴文之士無乏於時降及梁朝其流
彌盛盖由時主儒雅篤好文章故才秀之士煥乎俱集
於時武帝每所臨幸輙命群臣賦詩其文之善者賜以
金帛是以縉紳之士咸知自勵至有陳受命運接亂離
雖加奬勵而向時之風流息矣詩云人之云亡邦國殄
瘁豈金陵之數將終三百年乎不然何至是也宋史不
立文學傳齊梁皆有其目今綴而序之以備此篇云爾
丘靈鞠吳興烏程人也祖系祕書監父道真護軍長史
靈鞠少好學善屬文州辟從事詣領軍沈演之演之日
身昔為州職詣領軍謝晦賓主坐處政如今日卿將来
復如此也累遷員外郎宋孝武殷貴妃亡靈鞠獻挽歌
三首云雲横廣階闇霜深高殿寒帝擿句嗟賞後為烏
程令不得志泰始初坐事禁錮數年禇彦回為吳興太
守謂人曰此郡才士唯有丘靈鞠及沈勃耳乃啟申之
明帝使著大駕南討記論久之除太尉參軍昇明中為
正員郎兼中書郎時方禅譲齊高帝使靈鞠參掌詔策
建元元年轉中書郎敇知東宫手筆嘗還東詣司徒禇
彦回别彦回不起曰比脚疾更增不復能起靈鞠曰脚
疾亦是大事公為一代鼎臣不可復為覆餗其彊切如
此不持形儀唯取笑適尋又掌知國史武帝即位為通
直常侍尋領東觀祭酒靈鞠曰人居官願數遷使我終
身為祭酒不恨也永明二年領驍騎將軍靈鞠不樂武
位謂人曰我應還東掘顧榮冢江南地方數千里士子
風流皆出此中顧榮忽引諸傖軰度妨我軰塗轍死有
餘罪靈鞠好飲酒臧否人物在沈淵坐見王儉詩淵曰
王令文章大進靈鞠曰何如我未進時此言達儉靈鞠
宋時文名甚盛入齊頗减蓬髮弛縱無形儀不事家業
王儉謂人曰丘公仕宦不進才亦退矣位長沙王車騎
長史卒著江左文章錄序起大興訖元熙文集行於時
子遲
遲字希範八歲便屬文靈鞠常謂氣骨似我黃門郎謝
超宗徵士何點並見而異之在齊以秀才累遷殿中郎
梁武帝平建鄴引為驃騎主簿甚被禮遇時勸進梁王
及殊禮皆遲文也及踐阼遷中書郎待詔文德殿時帝
著連珠詔群臣繼作者數十人遲文最美坐事免乃獻
責躬詩上優辭答之後出為永嘉太守在郡不稱職為
有司所糾帝愛其才寝其奏天監四年中軍將軍臨川
王宏北侵魏以為諮議參軍領記室時陳伯之在北與
魏軍来拒遲以書喻之伯之遂降還拜中書侍郎遷司
空從事中郎卒官遲辭采麗逸時有鍾嶸著詩評云范
雲婉轉清便如流風回雪遲點綴映媚似落花依草雖
取賤文通而秀於敬子其見稱如此
仲孚字公信靈鞠從孫也少好學讀書常以中宵鐘鳴
為限靈鞠嘗稱為千里駒也齊永明初為國子生王儉
曰東南之美復見丘生舉高第未調還鄉里家貧乃結
群盗為之計劫掠三吳仲孚聰明有智略群盗畏服所
行皆果故亦不發為于湖令有能名太守吕文顯當時
倖臣陵詆屬縣仲孚獨不為屈明帝即位為曲阿令會
稽太守王敬則反乘朝廷不備反問至而前鋒已届曲
阿仲孚鑿長岡埭瀉瀆水以阻其路敬則軍至遇瀆涸
果頓兵不得進遂敗仲孚以拒守功遷山隂令居職甚
有聲稱百姓謠曰二傅沈劉不如一丘前世傅琰父子
沈憲劉玄明相繼宰山隂並有政績言仲孚皆過之齊
末政亂頗有贓賄為有司所舉將見收竊逃還都會赦
不問梁武帝踐阼復為山隂令仲孚長於撥煩善適權
變吏人敬服號稱神明政為天下第一後為衛尉卿恩
任甚厚初起䨇闕以仲孚領大匠累遷豫章内史在郡
更勵清節頃之卒贈給事黃門侍郎喪將還豫章老幼
號哭攀送車輪不得前仲孚為左丞撰皇典二十卷南
宫故事百卷又撰尚書具事雜儀行於世
檀超字悦祖高平金鄉人也祖嶷之字弘宗宋南琅邪
太守父道彪字萬夀位正員郎超少好文學放誕任氣
解褐州西曹蕭惠開為别駕超便抗禮惠開自以地位
居前稍相陵辱而超舉動嘯傲不以地勢推之張目謂
曰我與卿俱是國家微賤時外戚耳何足以一爵高人
蕭太后惠開之祖姑長沙景王妃超祖姑也故超以此
議之惠開欣然更為刎頸之交後位國子博士兼左丞
超嗜酒好談詠自比晉郗超言高平有二超又謂人曰
猶覺我為優也齊高帝賞愛之後為司徒右長史建元
二年初置史官以超與驃騎記室江淹掌史職上表立
條例開元紀號不取宋年封爵各詳本傳無假年表又
制著十志多為左僕射王儉所不同既與物多忤史功
未就徙交州於路見殺江淹撰成之猶不備也時有豫
章熊㐮著齊典上起十代其序云尚書堯典謂之虞書
則附所述通謂之齊書名為河洛金匱又有吳邁遠者
好為篇章宋明帝聞而召之及見曰此人連絶之外無
所復有邁遠好自誇而蚩鄙他人每作詩得稱意語輙
擲地呼曰曹子建何足數哉超聞而笑曰昔劉季緒才
不逮於作者而好抵訶人文章季緒𤨏𤨏焉足道哉至
於邁遠何為者乎超叔父道鸞字萬安位國子博士永
嘉太守亦有文學撰續晉陽秋二十卷
卞彬字士蔚濟隂冤句人也祖嗣之中領軍父延之弱
冠為上虞令有剛氣會稽太守孟顗以令長裁之積不
能容脱幘投地曰我所以屈卿者政為此幘耳今己投
之卿矣卿以一世勲門而傲天下國士拂衣而去彬險
拔有才而與物多忤齊高帝輔政袁粲劉彦節王藴等
皆不同而沈攸之又稱兵反粲藴雖敗攸之尚存彬意
猶以高帝事無所成乃謂帝曰比聞謠云可憐可念尸
著服孝子不在日代哭列管暫鳴死滅族公頗聞不時
藴居父憂與粲同死故云尸著服也服者衣也孝子不
在日代哭者禇字也彬謂沈攸之得志禇彦回當敗故
言哭也列管謂蕭也高帝不悦及彬退曰彬自作此後
常於東府謁高帝高帝時為齊王彬曰殿下即東宫府
則以青溪為鴻溝鴻溝以東為齊以西為宋仍詠詩云
誰謂宋遠跂予望之遂大忤旨因此擯發數年不得仕
進乃擬趙壹窮鳥為枯魚賦以喻意後為南康郡丞彬
頗飲酒擯棄形骸仕既不遂乃著蚤蝨蝸蟲蝦蟇等賦
皆大有指斥其蚤蝨賦序曰余居貧布衣十年不製一
袍之緼有生所託資其寒暑無與易之為人多病起居
甚疎縈寝敗絮不能自釋兼攝性懈墮懶事皮膚澡刷
不謹澣沐失時四體㲰㲰加以臭穢故葦席蓬纓之間
蚤蝨猥流滛癢渭濩無時恕肉探揣擭撮日不替手蝨
有諺云朝生暮孫若吾之蝨者無湯沐之慮絶相弔之
憂晏聚乎久袴爛布之裳復不懃之討捕孫孫子子三
十五歲焉其略言皆實錄也又為禽獸决錄目禽獸云
羊性滛而佷猪性卑而率鵝性頑而傲狗性險而出皆
指斥貴勢其羊滛佷謂吕文顯猪卑率謂朱隆之鵝頑
傲謂潘敞狗險出謂文度其險詣如此蝦蟇賦云紆青
拖紫名為蛤魚世謂比令僕也又云蝌斗唯唯群浮闇
水唯朝繼夕聿役如鬼比令史諮事也文章傳於閭巷
後歴尚書比部郎安吉令車騎記室彬性飲酒以瓠壺
瓢勺杬皮為肴著帛冠十二年不改易以大瓠為火籠
什物多諸詭異自稱卞田居婦為傅蠶室或謂曰卿都
不持操名器何由得升彬曰擲五木子十擲輙鞬豈復
是擲子之拙吾好擲政極此耳後為綏建太守卒官永
明中琅邪諸葛勖為國子生作雲中賦指祭酒以下皆
有形似之目坐事繫東冶作東冶徒賦武帝見赦之又
有陳郡袁嘏自重其文謂人云我詩應湏大材迮之不
爾飛去建武末為諸暨令被王敬則賊所殺時有廣陵
高爽博學多材劉蒨為晉陵縣爽經途詣之了不相接
爽甚銜之俄而爽代蒨為縣蒨遣迎贈甚厚爽受餉答
書云高晉陵自答人問其所以答云劉蒨餉晉陵令耳
何關爽事又有人送書於爽告躓云比日守羊困苦爽
答曰守羊無食何不貨羊糴米孫抱為延陵縣爽又詣
之抱了無故人之懷爽出從縣閣下過取筆書鼓云徒
有八尺圍腹無一寸腸面皮如許厚受打未詎央爽機
悟多如此坐事被繫作鑊魚賦以自況其文甚工後遇
赦免卒抱東莞人父廉吳興太守抱善吏職形體肥壮
腰帶十圍爽故以此激之
丘巨源蘭陵蘭陵人也少舉丹陽郡孝廉為宋孝武所
知大明五年敇助徐爰撰國史帝崩江夏王義恭取掌
書記明帝即位使參詔誥引在左右自南臺御史為王
景文鎮軍參軍寧喪還家元徽初桂陽王休範在尋陽
以巨源有筆翰遣船迎之餉以錢物巨源因齊高帝自
啟敇板起之使留都下桂陽事起使於中書省撰符檄
事平除奉朝請巨源望有封賞既而不獲乃與尚書令
袁粲書自陳竟不被申沈攸之事高帝又使為尚書符
荆州以此又望賞異自此意常不滿後除武昌太守拜
竟不樂江外行武帝問之巨源曰古人云寧飲建鄴水
不食武昌魚臣年已老寧死於建鄴乃以為餘杭令明
帝為吳興巨源作秋胡詩有譏刺語以事見殺時又有
會稽孔廣孔逭皆才學知名廣字淹源美容止善吐論
王儉張緒咸美之儉常云廣来使人廢簿領匠不湏来
来則莫聽去緒數巾車詣之每歎云孔廣使吾成輕薄
祭酒仕至揚州中從事逭抗直有才藻製東都賦於時
才士稱之陳郡謝[卄瀹]年少時遊會稽還父莊問入東何
見見孔逭不見重如此著三吳決錄不傳卒於衛軍武
陵王東曹掾又時有虞通之虞龢司馬憲袁仲明孫詵
等皆有學行與廣埒名通之龢皆會稽餘姚人通之善
言易至步兵校尉龢位中書郎廷尉少好學居貧屋漏
恐濕墳典乃舒被覆書書獲全而被大濕時人以比高
鳳憲字景思河内温人待詔東觀為學士至殿中郎口
辯有才地使魏見稱於北仲明陳郡人撰晉史未成而
卒初仲明與劉融卞鑠俱為袁粲所賞恒在坐席粲為
丹陽尹取鑠為主簿好詩賦多議刺世人坐徙巴州詵
字休群太原中都人愛文尤賞泉石卒于御史中丞
王智深字雲才琅邪臨沂人也少從陳郡謝超宗學屬
文好飲酒拙澀乏風儀仕齊為豫章王大司馬參軍兼
記室武帝使太子家令沈約撰宋書疑立袁粲傳以審
武帝帝曰袁粲自是宋家忠臣約又多載孝武明帝諸
褻黷事上遣左右語約曰孝武事迹不容頓爾我昔經
事宋明帝卿可思諱惡之義於是多所省除又敇智深
撰宋紀召見扶容堂賜衣服給宅智深告貧於豫章王
王曰湏卿書成當相論以禄書成三十卷武帝後召見
智深於璿明殿令拜表奏上表未奏而武帝崩隆昌元
年敇索其書智深遷為竟陵王司徒參軍免官家貧無
人事嘗餓五日不得食掘莞根食之司空王僧虔及子
志分與衣食卒於家
崔慰祖字悦宗清河東武城人也父慶緒永明中為梁
州刺史慰祖解褐奉朝請父喪不食鹽母曰汝既無兄
弟又未有子胤毁不滅性政當不進肴羞耳如何絶鹽
吾今亦不食矣慰祖不得已從之父梁州之資家財十
萬散與宗族漆器題為日字日字之器流乎遠近料得
父時假貰文疏謂族子紘曰彼有自當見還彼無吾何
言哉悉火焚之好學聚書至萬卷隣里年少好事者来
從假借日數十袠慰祖親自取與未嘗為辭為始安王
遥光撫軍刑獄兼記室遥光好棋數召慰祖對戲慰祖
輙辭拙非朔望不見也建武中詔舉士從兄慧景舉慰
祖及平原劉孝標並碩學帝欲試以百里慰祖辭不就
國子祭酒沈約吏部郎謝朓嘗於吏部省中賓友俱集
各問慰祖地理中所不悉十餘事慰祖口吃無華辭而
酬㩀精悉一坐稱服之朓歎曰假使班馬復生無以過
此慰祖賣宅湏四十五萬買者云寧有減不答曰誠異
韓伯休何容二價買者又曰君但賣四十六萬一萬見
與慰祖曰豈是我心乎少與侍中江祀款及祀貴常来
候之而慰祖不往也與丹陽丞劉渢素善遥光㩀東府
反慰祖在城内城未潰一日渢謂之曰卿有老母宜出
命門者出之慰祖詣闕自首繫尚方病卒慰祖著海岱
志起太公迄西晉人物為四十卷半成臨卒與從弟緯
書云常欲更注遷固二史採史漢所漏二百餘事在厨
簏可檢寫之以存大意海岱志良未周悉可寫數本付
護軍諸從事人一通及友人任昉徐寅劉洋裴揆令後
世知吾微有素業也又令以棺親土不湏甎勿設靈坐
祖沖之字文遠范陽遒人也曾祖台之晉侍中祖昌宋
大匠卿父朔之奉朝請沖之稽古有機思宋孝武使直
華林學省賜宅宇車服解褐南徐州從事公府參軍始
元嘉中用何承天所製歴比古十一家為密沖之以為
尚疎乃更造新法上表言之孝武令朝士善歴者難之
不能屈會帝崩而施行歴位為婁縣令謁者僕射初宋
武平關中得姚興指南車有外形而無機杼每行使人
於内轉之昇明中齊高帝輔政使沖之追修古法沖之
改造銅機圓轉不窮而司方如一馬均以来未之有也
時有北人索馭驎者亦云能造指南車高帝使與沖之
各造使於樂游苑對共校試而頗有差僻乃毁而焚之
晉時杜預有巧思造欹器三改不成永明中竟陵王子
良好古沖之造欹器獻之與周廟不異文惠太子在東
宫見沖之歴法啟武帝施行文惠尋薨又寝轉長水校
尉領本職沖之造安邊論欲開屯田廣農殖建武中明
帝欲使沖之廵行四方興造大業可以利百姓者會連
有軍事事竟不行沖之解鍾律博塞當時獨絶莫能對
者以諸葛亮有木牛流馬乃造一器不因風水施機自
運不勞人力又造千里船於新亭江試之日行百餘里
於樂游苑造水碓磨武帝親自臨視又特善算永元二
年卒年七十二著易老莊義釋論語孝經注九章造綴
述數十篇子暅之
暅之字景爍少傳家業䆒極精微亦有巧思入神之妙
般倕無以過也當其詣微之時雷霆不能入嘗行遇僕
射徐勉以頭觸之勉呼乃悟父所改何承天歴時尚未
行梁天監初暅之更修之於是始行焉位至太府卿
暅之子皓志節慷慨有文武才略少傳家業善算歴大
同中為江都令後拜廣陵太守侯景陷臺城皓在城中
將見害乃逃歸江西百姓感其遺惠每相蔽匿廣陵人
来嶷乃說皓曰逆豎滔天王室如燬正是義夫發憤之
秋志士忘軀之日府君荷恩重世又不為賊所容今逃
竄草間知者非一危亡之甚累棋非喻董紹先雖景之
心腹輕而無謀新剋此州人情不附襲而殺之此一壮
士之任耳今若糺率義勇立可得三二百人意欲奉戴
府君勦除兇逆遠近義徒自當投赴如其尅捷可立桓
文之勲必天未悔祸事生理外百代之下猶為梁室忠
臣若何皓曰僕所願也死且甘心為要勇士耿光等百
餘人襲殺景兖州刺史董紹先推前太子舍人蕭勔為
刺史結東魏為援馳檄遠近將討景景大懼即日率侯
子鑒等攻之城陷皓見執被縛射之箭遍體然後車裂
以徇城中無少長皆埋而射之来嶷字德山幼有竒節
兼資文武既與皓義舉邵陵王承制除步兵校尉秦郡
太守封永寧縣侯及皓敗并兄弟子姪遇害者十六人
子法敏逃免仕陳為海陵令
賈希鏡平陽㐮陵人也祖弼之晉員外郎父匪之驃騎
參軍家傳譜學宋孝武時青州人發古冢銘云青州世
子東海女郎帝問學士鮑照徐爰蘇寳生並不能悉希
鏡對曰此是司馬越女嫁苟晞兒檢訪果然由是見遇
敇希鏡注郭子昇明中齊高帝嘉希鏡世學取為驃騎
參軍武陵王國郎中令歴大司馬司徒府參軍竟陵王
子良使希鏡撰見客譜出為句容令先是譜學未有名
家希鏡祖弼之廣集百氏譜記專心習業晉泰元中朝
廷給弼之令史書史撰定繕寫藏秘閣及左右曹希鏡
三世傳學凡十八州士族譜合百帙七百餘卷該䆒精
悉皆如貫珠當時莫比永明中衞將軍王儉抄次百家
譜與希鏡參懷撰定建元初希鏡遷長水校尉傖人王
泰寳買襲琅邪譜尚書令王晏以啟明帝希鏡坐被收
當極法子棲長謝罪稽顙流血朝廷哀之免希鏡罪後
為北中郎參軍卒撰氏族要状及人名書並行於時
袁峻字孝高陳郡陽夏人魏郎中令渙之八世孫也早
孤篤志好學家貧無書每從人假借必皆抄寫自課日
五十紙紙數不登則不止訥言語工文辭梁武帝雅好
辭賦時獻文章於南闕者相望焉天監六年峻乃擬揚
雄言箴奏之帝嘉焉賜束帛除員外郎散騎侍郎直文
德學士省抄史記漢書各為二十卷又奉敇與陸倕各
製新闕銘云
劉昭字宣卿平原高唐人晉太尉寔九世孫也祖伯龍
居父憂以孝聞宋武帝敇皇太子諸王並往弔慰官至
少府卿父彪齊征虜晉安王記室昭幼清警通老莊義
及長勤學善屬文外兄江淹早相稱賞梁天監中累遷
中軍臨川王記室初昭伯父肜集衆家晉書注干寳晉
紀為四十卷至昭集後漢同異以注范曄後漢世稱博
悉卒於剡令集注後漢一百八十卷幼童傳一卷文集
十卷子縚字言明亦好學通三禮位尚書祠部郎著先
聖本記十卷行於世縚弟緩字含度為湘東王中錄事
性虚遠有氣調風流跌宕名高一府常云不湏名位所
湏衣食不用身後之譽唯重目前知見
鍾嶸字仲偉潁川長社人晉侍中雅七世孫也父蹈齊
中軍參軍嶸與兄岏弟嶼並好學有思理嶸齊永明中
為國子生明周易衞將軍王儉領祭酒頗賞接之建武
初為南康王侍郎時齊明帝躬親細務綱目亦密於是
郡縣及六署九府常行職事莫不争自啟聞取決詔敕
文武勲舊皆不歸選部於是憑勢互相通進人君之務
粗為繁密嶸乃上書言古者明君揆才頒政量能授職
三公坐而論道九卿作而成務天子可恭己南面而已
書奏上不懌謂太中大夫顧暠日鍾嶸何人欲斷朕機
務卿識之不答曰嶸雖位末名卑而所言或有可採且
繁碎職事各有司存今人主總而親之是人主愈勞而
人臣愈逸所謂代庖人宰而為大匠斲也上不顧而他
言永元末除司徒行參軍梁天監初制度雖革而未能
盡改前弊嶸上言曰永元肇亂坐弄天爵勲非即戎官
以賄就揮一金而取九列寄片札以招六校騎都塞市
郎將填街服既纓組尚為臧獲之事職雖黃散猶躬胥
徒之役名實淆紊兹焉莫甚臣愚謂永元諸軍官是素
族士人自有清貫而因斯受爵一宜削除以懲澆競若
吏姓寒人聽極其門品不當因軍遂濫清級若僑雜傖
椘應在綏撫正宜嚴斷禄力絶其妨正直乞虚號而已
敇付尚書行之衡陽王元簡出守會稽引為寧朔記室
專掌文翰時居士何胤築室若邪山山發洪水漂拔樹
石此室獨存元簡令嶸作瑞室頌以旌表之辭甚典麗
遷西中郎晉安王記室嶸嘗求譽於沈約約拒之及約
卒嶸品古今詩為評言其優劣云觀休文衆製五言最
優齊永明中相王愛文王元長等皆宗附約于時謝朓
未遒江淹才盡范雲名級又微故稱獨步故當辭密于
范意淺于江盖追宿憾以此報約也頃之卒官岏字長
丘位建康令卒著良吏傳十卷嶼字季望永嘉郡丞
周興嗣字思纂陳郡項人也世居姑熟博學善屬文嘗
步自姑熟投宿逆旅夜有人謂曰子才學邁世初當見
識貴臣卒被知英主言終不測所之齊隆昌中侍郎謝
朏為吳興太守唯與興嗣談文史而已及罷郡因大相
談薦梁天監初奏休平賦其文甚美武帝嘉之拜安成
王國侍郎直華林省其年河南獻舞馬詔興嗣與待詔
到沆張率為賦帝以興嗣為工擢拜員外散騎侍郎進
直文德夀光省時武帝以三橋舊宅為光宅寺敕興嗣
與陸倕各製寺碑及成俱奏帝用興嗣所製自是銅表
銘柵塘碣檄魏文次韻王羲之書千字並使興嗣為文
每奏帝稱善賜金帛後佐撰國史興嗣兩手先患風疽
十二年又染癘疾左目盲帝撫其手嗟曰斯人而有斯
疾手疏疽方以賜之任昉又愛其才常曰興嗣若無此
疾旬日當至御史中丞十七年為給事中直西省周捨
奉敕注武帝所製歴代賦啟興嗣助焉普通二年卒所
撰皇帝實錄皇德記起居注職儀等百餘卷文集十卷
吳均字叔庠吳興故鄣人也家世寒賤至均好學有俊
才沈約嘗見均文頗相稱賞梁天監初柳惲為吳興召
補主簿日引與賦詩均文體清拔有古氣好事者或斆
之謂為吳均體均嘗不得意贈惲詩而去久之復来惲
遇之如故弗之憾也薦之臨川靖惠王王稱之於武帝
即日召之賦詩悦焉待詔著作累遷奉朝請先是均將
著史以自名欲撰齊書求借齊起居注及群臣行状武
帝不許遂私撰齊春秋奏之書稱帝為齊明帝佐命帝
惡其實錄以其書不實使中書舍人劉之遴詰問數十
條竟支離無對敕付省焚之坐免職尋有敕召見使撰
通史起三皇訖齊代均草本紀世家已畢唯列傳未就
卒均注范曅後漢書九十卷著齊春秋二十卷廟記十
卷十二州記十六卷錢塘先賢傳五卷續文釋五卷文
集二十卷先是有濟陽江洪工屬文為建陽令坐事死
劉勰字彦和東莞莒人也父尚越騎校尉勰早孤篤志
好學家貧不婚娶依沙門僧祐居遂博通經論因區别
部類錄而序之定林寺經藏勰所定也梁天監中兼東
宫通事舍人時七廟饗薦已用蔬果而二郊農社猶有
犧牲勰乃表言二郊宜與七廟同改詔付尚書議依勰
所陳遷步兵校尉兼舍人如故深被昭明太子愛接初
勰撰文心雕龍五十篇論古今文體其序略云予齒在
逾立嘗夜夢執丹漆之禮器随仲尼而南行寤而喜日
大哉聖人之難見也廼小子之垂夢歟自生靈以来未
有如夫子者也敷讚聖旨莫若注經而馬鄭諸儒弘之
已精就有深解未足立家唯文章之用實經典枝條五
禮資之以成六典因之致用於是搦筆和墨乃始論文
其為文用四十九篇而已既成未為時流所稱勰欲取
定於沈約無由自達乃負書候約於車前状若貨鬻者
約取讀大重之謂深得文理常陳諸几案勰為文長於
佛理都下寺塔及名僧碑誌必請勰製文敕與慧震沙
門於定林寺撰經證功畢遂求出家先燔鬚髮自誓敕
許之乃變服改名慧地云
何思澄字元静東海郯人也父敬叔齊長城令有能名
在縣清廉不受禮遺夏節至忽牓門受餉數日中得米
二千餘斛他物稱是悉以代貧人輸租思澄少勤學工
文為遊廬山詩沈約見之大相稱賞自以為弗逮約郊
居宅新構閣齋因命工書人題此詩於壁傅昭嘗請思
澄製釋奠詩辭文典麗天監十五年敕太子詹事徐勉
舉學士入華林撰遍略勉舉思澄顧協劉杳王子雲鍾
嶼等五人以應選八年乃書成合七百卷思澄重交結
分書與諸賓朋校定而終日造謁每宿昔作名一束曉
便命駕朝賢無不悉狎狎處即命食有人方之婁護欣
然當之投晚還家所齎名必盡自廷尉正遷治書侍御
史宋齊以来此職甚輕天監初始重其選車前依尚書
二丞給三騶執盛印青囊舊事糾弹官印綬在前故也
後除安西湘東王錄事參軍兼東宫通事舍人時徐勉
周捨以才具當朝並好思澄學常逓日招致之後卒於
宣惠武陵王中錄事參軍文集十五卷初思澄與宗人
遜及子朗俱擅文名時人語曰東海三何子朗最多思
澄聞之曰此言誤耳如其不然故當歸遜思澄意謂宜
在己也子朗字世明早有才思周捨每與談服其精理
嘗為敗冢賦擬莊周馬棰其文甚工世人語曰人中爽
爽有子朗卒於國山令年二十四集行於世王子雲太
原人及江夏費昶並為閭里才子昶善為樂府又作鼓
吹曲武帝重之敇曰才意新拔有足嘉異昔郎惲博物
卞蘭巧辭束帛之賜寔惟勸善可賜絹十匹子雲嘗為
自弔文甚美
任孝恭字孝恭臨淮人也曾祖農夫宋南豫州刺史農
夫弟候伯位輔國將軍行湘州事並任將帥孝恭幼孤
事母以孝聞精力勤學家貧無書嘗崎嶇從人假借每
讀一遍諷誦略無所遺外祖丘它與武帝有舊帝聞其
有才學召入西省撰史初為奉朝請進直夀光省為司
文侍郎俄兼中書通事舍人敕遣製建陵寺刹下銘又
啟撰武帝集序文並富麗自是專掌公家筆翰孝恭為
文敏速若不留思每奏稱善累賜金帛少從蕭寺雲法
師讀經論明佛理至是蔬食持戒信受甚篤而性頗自
伐以才能尚人於流軰中多有忽略世以此少之太清
三年侯景寇逼孝恭啟募兵隸蕭正德正德入賊孝恭
還赴臺臺門閉侯景獲之使作檄求還私第檢討景許
之因走入東府城陷景斬剉之文集行于世
顔協字子和琅邪臨沂人也晉侍中含七世孫也父見
遠博學有志行初齊和帝鎮荆州以為錄事參軍及即
位兼御史中丞梁武帝受禅見遠不食發憤數日而卒
帝聞之日我自應天從人何豫天下士大夫事而顔見
遠乃至於此協幼孤飬於舅氏少以器局稱博涉羣書
工於草隸飛白時吳人范懷約能隷書協學其書殆過
直也荆楚碑碣皆協所書時又有會稽謝善勛能為八
體六文方寸千言京兆韋仲善飛白並在湘東王府善
勛為錄事參軍仲為中兵參軍府中以協優於韋仲而
減於善勛善勛飲酒至數斗醉後輙張眼大罵雖復貴
賤親疎無所擇也時謂之謝方眼而胷襟夷坦有士君
子之操焉協家雖貧素而修餙邊幅非車馬未嘗出游
湘東王出鎮荆州以為記室時吳郡顧協亦在蕃邸與
協同名才學相亞府中稱為二協舅陳郡謝暕卒協以
有鞠飬恩居喪如伯叔禮議者甚重焉又感家門事義
不求顯達恒辭徵辟游於蕃府而已卒元帝甚歎惜之
為懷舊詩以傷之協所撰晉仙傳五篇日月災異圖兩
卷行於世其文集二十卷遇火湮滅子之儀之推並早
知名
紀少瑜字幼瑒丹陽秣陵人也本姓吳飬於紀氏因而
命族早孤幼有志節常慕王安期之為人年十三能屬
文初為京華樂王僧孺見而賞之曰此子才藻新拔方
有高名少瑜嘗夢陸倕以一束青鏤管筆授之云我以
此筆猶可用卿自擇其善者其文因此遒進年十九始
遊太學備探六經博士東海鮑皦雅相欽悦時皦有疾
請少瑜代講少瑜既妙玄言善談吐辯捷如流為晉安
國中尉即梁簡文也深被恩遇後侍宣城王讀當陽公
為郢州以為功曹參軍轉輕車限内記室坐事免大同
七年始引為東宫學士邵陵王在郢啟求學士武帝以
少瑜充行少瑜美容貌工槀草吏部尚書到溉嘗曰此
人有大才而無貴仕將拔之會溉去職後除武陵王記
室參軍卒
杜之偉字子大吳郡錢塘人也家世儒學以三禮專門
父規梁奉朝請之偉幼精敏有逸才年十五遍觀文史
及儀體故事時軰稱其早成僕射徐勉嘗見其文重其
有筆力中大同元年梁武帝幸同泰寺捨身敕勉撰儀
注勉以先無此禮召之偉草具其儀乃啟補東宫學士
與學士劉陟等抄撰群書各為題目所撰富教政道二
篇皆之偉為序後兼太學限内博士大同七年梁皇太
子釋奠於國學時樂府無孔子顔子登歌詞令之偉製
文伶人傳習以為故事再遷安前邵陵王刑獄參軍之
偉年位甚卑特以強識俊才頗有名當世吏部尚書張
纘深知之以為廊廟之器陳武帝為丞相素聞其名召
補記室參軍遷中書侍郎領大著作及受禅除鴻臚卿
餘並如故之偉求解著作優敕不許再遷太中大夫仍
敇撰梁史卒官文集十七卷
顔晃字元明琅邪臨沂人也少孤貧好學有辭采觧褐
梁邵陵王兼記室參軍時東宫學士庾信使府中王使
晃接對信輕其少曰此府兼記室幾人晃曰猶當少於
宫中學士當時以為善對侯景之亂奔荆州承聖初除
中書侍郎陳天嘉初累遷員外散騎常侍兼中書舍人
掌詔誥卒贈司農卿諡曰貞子晃家世單門傍無戚援
而介然修立為當世所知其表奏詔誥下筆立成便得
事理有集二十卷
岑之敬字思禮南陽棘陽人也父善紆梁世以經學聞
官至吳寧令司義郎之敬年五歲讀孝經每燒香正坐
親戚咸加歎異十六策春秋左氏制旨孝經義擢為高
第御史奏曰皇朝多士例止明經若顔閔之流乃應高
第梁武帝省其策曰何妨我復有顔閔邪因召入面試
令之敬升講坐敇中書舍人朱异執孝經唱士孝章武
帝親自論難之敬剖釋從横左右莫不嗟服仍除童子
奉車郎賞賜優厚十八預重雲殿法會時武帝親行香
熟視之敬曰未幾見兮突而弁兮即日除太學限内博
士尋為夀光學士司義郎太清元年表試吏除南沙令
承聖二年除晉安王宣惠府中記室參軍時蕭勃㩀嶺
表敇之敬宣旨慰喻會魏剋江陵仍留廣州陳太建初
還朝授東宫義省學士累遷南臺書侍御史征南府諮
議參軍之敬始以經業進而博涉文史雅有詞筆不為
醇儒性謙謹未嘗以才學矜物接引後進恂恂如也每
母忌日營齋必躬自洒掃涕泣終日士君子以篤行稱
之十一年卒有集十卷行於世子德潤有父風位中軍
吳興王記室
何之元廬江灊人也祖僧達齊南臺書侍御史父法勝
以行業聞之元幼好學有才思居喪過禮梁天監末司
空袁昂表薦之因得召見累遷信義令其宗人敬容位
望隆重頻相顧訪之元終不造焉或問其故之元曰昔
楚人得寵於觀起有馬者皆亡夫德薄任隆必近覆敗
吾恐不獲其利而招其禍識者以是稱之侯景之亂武
陵王以太尉承制授南梁州刺史北巴西太守武陵王
自成都舉兵東下之元與蜀中人庶抗表請無行王以
為沮衆囚之元於艦中及武陵兵敗之元從邵陵太守
劉棻之郡俄而魏剋江陵劉棻卒王琳召為記室參軍
及琳立蕭莊署為中書侍郎王琳敗齊王以為揚州别
駕所居即夀春也及衆軍北伐湘州刺史始興王叔陵
遣功曹史柳咸齎書召之之元始與陳朝有隙書至大
惶恐讀書至孔璋無罪左車見用遂随咸至湘州再遷
中衞府諮議參軍及叔陵誅之元乃屏絶人事著梁典
起齊永元元年迄于琳遇獲七十五年行事為三十卷
陳亡移居常州之晉陵縣隋開皇十三年卒於家
徐伯陽字隐忍東海人也父僧權梁東宫通事舍人領
祕書以善書知名伯陽敏而好學善色飬家有史書所
讀者近三千餘卷梁大同中為侯官令甚得人和侯景
之亂至廣州依蕭勃勃平還都陳天嘉中除司空侯安
都府記室參軍太建初與中記室李爽記室張正見左
戸郎賀徹學士阮卓黃門郎蕭詮三公郎王由禮處士
馬樞記室祖孫登比部郎賀循長史劉刪等為文會友
後有蔡凝劉助陳暄孔範亦預焉皆一時士也遊宴賦
詩動成卷軸伯陽為其集序盛傳於世後除鎮北新安
王府中記室參軍兼南徐州别駕带東海郡丞鄱陽王
為江州刺史伯陽常奉使造焉王率府僚與伯陽登匡
嶺置宴酒酣命筆賦劇韻三十伯陽與祖孫登前成王
賜以奴婢雜物後除鎮右新安王府諮議參軍事聞姉
喪發疾卒
張正見字見賾清河東武城人也祖善之魏散騎常侍
勃海長樂二郡太守父修禮魏散騎侍郎歸梁仍拜本
職遷懷方太守正見幼好學有清才梁簡文在東宫正
見年十三獻頌簡文深贊賞之梁元帝即位為彭澤令
屬喪亂避地匡俗山陳武帝受禅正見還都累遷尚書
度支郎撰史著士卒有集十四卷其五言尤善
阮卓陳留尉氏人也祖詮梁散騎侍郎父問道梁岳陽
王府記室參軍卓幼聰敏篤志經籍尤工五言性至孝
父随岳陽王出鎮江州卒卓時年十五自都奔赴水漿
不入口者累日載柩還都度彭蠡湖中流遇疾風船幾
没者數四卓仰天悲號俄而風息人以為孝感之至陳
天嘉元年為新安王府記室參軍随府轉翊右記室帶
撰史著士及平歐陽紇交阯夷獠往往聚為寇抄卓奉
使招慰交阯通日南象郡多金翠珠貝珍怪之産前後
使者皆致之唯卓挺身而還時論咸伏其廉後為始興
王中衛府記室參軍及叔陵誅後主謂朝臣曰阮卓素
不同逆宜加旌異至德元年入為德教殿學士尋兼通
直散騎常侍副王話聘隋隋文帝夙聞其名遣河東薛
道衡琅邪顔之推等與卓談宴賦詩賜遺加禮還除南
海王府諮議參軍以目疾不之官退居里舍改構亭宇
修山池卉木招致賓友以文酒自娛陳亡入隋行至江
州追感其父所終遘疾卒
論曰文章者盖情性之風標神明之律呂也藴思含豪
遊心内運放言落紙氣韻天成莫不禀以生靈遷乎愛
嗜機見殊門賞悟紛雜感召無象變化不窮發五聲之
音響而出言異句寫萬物之情状而下筆殊形暢自心
靈而宣之簡素輪扁之言或未能盡然縱假之天性終
資好習是以古之賢哲咸所用心至若丘靈鞠等或克
荷門業或夙懷慕尚雖位有窮通而名不可滅然則立
身之道可無務乎
南史卷七十二
南史卷七十二考證
文學傳叙大則憲章典誥小則申抒性靈憲監本訛
獻今改正
丘靈鞠傳在沈淵坐見王儉詩一本淵作深儉注云
一作徐
子遲傳遲字希範遲監本訛達今改正
卞彬傳我詩應湏大材迮之不爾飛去迮監本作迂
今从閣本
崔慰祖傳悉火焚之火監本訛人从南本改正
可寫數本付護軍諸從事人一通南本脱事字今以
監本為是
何思澄傳又作鼓吹曲鼓吹監本誤取次今改从閣
本
任孝恭傳初為奉朝請奉監本訛舉今改正
少從蕭寺雲法師讀經論明佛理師監本訛諦今从
閣本改正
顔協傳晉侍中含七世孫也含監本訛舍今改从南
本
杜之偉傳年十五遍觀文史及儀體故事體一本作
禮
岑之敬傳位中軍吳興王記室吳興監本誤英與今
改从閣本
史臣論然則立身之道可無務乎身監本誤少今从
南本改正
南史卷七十二考證
