南史卷二十一
唐李延夀撰
列傳第十一
王弘(子錫子微弘弟)(錫弟僧逹微兄遠)(曾孫融祐遠子僧)
(僧祐子籍冲子瑒)(弘從孫曕瑜)(弘玄孫冲)
王弘字休元琅邪臨沂人也曾祖導晉丞相祖洽中領
軍父珣司徒弘少好學以清悟知名弱冠為會稽王道
子驃騎主簿珣頗好積聚財物布在人間及薨弘悉燔
劵書一不收責其餘舊業悉委諸弟時内外多難在喪
者皆不得終其哀惟弘徵召一無所就桓玄剋建業收
道子付廷尉臣吏莫敢瞻送弘時尚居喪獨道側拜辭
攀車涕泣論者稱焉宋武帝召補鎮軍諮議参軍以功
封華容縣五等侯累遷太尉左長史從北征前鋒已平
洛陽而未遣九錫弘銜使還都諷朝廷時劉穆之掌留
任而旨乃從北來穆之愧懼發病遂卒宋國建為尚書
僕射掌選領彭城太守奏彈世子左衛率謝靈運為軍
人桂興滛其嬖妾靈運殺興棄屍洪流御史中丞王淮
之曾不弹舉武帝答曰端右肅正風軌誠副所期自今
以為永制於是免靈運官後遷江州刺史省賦簡役百
姓安之永初元年以佐命功封華容縣公三年入朝進
號衛將軍開府儀同三司帝因宴集曰我布衣始望不
至此傅亮之徒並撰辭欲盛穪功德弘率爾對曰此所
謂天命求之不可得推之不可去時穪其簡舉少帝景
平二年徐羡之等謀廢立召弘入朝文帝即位以定策
安社稷進位司空封建安郡公固辭見許進號車騎大
將軍開府刺史如故徐羡之等以廢弑罪將及誅弘以
非首謀且弟曇首又為上所親委事將發密使報弘羡
之既誅遷侍中司徒揚州刺史錄尚書事給班劒三十
人上西征謝晦與彭城王義恭居守入住中書下省引
隊仗出入司徒府權置參軍元嘉五年春大旱弘引咎
遜位先是彭城王義康為荆州刺史鎮江陵平陸令河
南成粲與弘書誡以盈滿兼陳彭城王宜入知朝政竟
陵衡陽宜出據列藩弘由是固自陳請乃遷為衛將軍
開府儀同三司六年弘又上表陳彭城王宜入輔并求
觧州義康由是代弘為司徒與之分錄弘又辭分錄弘
博練政體留心庶事斟酌時宜每存優允與八座丞郎
疏曰同伍犯法無人士不罪之科然每至詰謫輒有請
訴若常垂恩宥則法廢不行依事糾責則物以為苦恐
宜更為其制時議多不同弘以為謂之人士便無庶人
之坐署為庶人輒受人士之罰不其頗歟謂人士可不
受同伍之謫取罪其奴客庸何傷邪無奴客可令輸贖
有修身閭閻與羣小實隔又或無奴僮為衆所明者官
長二千石便親臨列上依事遣判又主守偷五疋常偷
四十疋並加大辟議者咸以為重弘以為小吏無知臨
財易昧或由疎慢事蹈重科宜進主守偷十疋常偷五
十疋死四十疋降以補兵至于官長以上荷蒙榮禄冐
利五疋乃已為弘士人至此何容復加哀矜且此軰人
士可殺不可謫謂宜奏聞决之聖旨文帝從弘議弘又
上言舊制人年十三半役十六全役今四方無事應存
消息請以十五至十六為半丁十七為全丁從之及弟
曇首亡文帝嗟悼不已見弘流涕歔欷弘斂容而已既
而彭城王義康言於帝曰曇首既為家寳又為國器弘
情不稱何也帝曰賢者意不可度其見體亮如此九年
進位太保領中書監餘如故其年薨贈太保中書監給
節加羽葆鼓吹增班劒為六十人諡曰文昭公配食武
帝廟庭弘既人望所宗造次必存禮法凡動止施為及
書翰儀體後人皆依放之謂為王太保家法雖歴藩輔
而不營財利薨亡之後家無餘業而輕率少威儀客有
疑其諱者弘曰家諱與蘇子高同性𥚹隘人有忤意輒
加詈辱少嘗摴蒱公城子野舍及後當權有人就弘求
縣此人嘗以蒱戲得罪弘詰之曰君得錢會戲何用禄
為答曰不審公城子野何所在弘默然自領選及當朝
總錄將加榮爵於人者每先呵責譴辱之然後施行若
美相盼接語欣懽者必無所諧人問其故答曰王爵既
加於人又相撫勞便成與主分功此所謂姦以事君者
也若求者絶官叙之分既無以為惠又不微借顔色即
大成怨府亦鄙薄所不任問者悦伏子錫嗣
錫字寡光位太子左衛率江夏内史高自位遇太尉江
夏王義恭當朝錫箕踞大坐殆無推敬卒子僧亮嗣齊
受禪降爵為侯僧亮弟僧衍位侍中僧衍弟僧逹
僧逹幼聡敏弘為揚州時僧逹六七歲遇有通訟者竊
覽其詞謂為有理及大訟者亦進弘意其小留左右僧
逹為申理闇誦不失一句兄錫質訥乏風采文帝聞僧
逹早慧召見德陽殿應對閑敏上甚知之妻以臨川王
義慶女少好學善属文為太子舍人坐属疾而於揚列
橋觀鬭鴨為有司所糾原不問性好鷹犬與閭里少年
相馳逐又躬自屠牛義慶聞之令周旋沙門慧觀造而
觀之僧逹陳書滿席舉論文義慧觀酬答不暇深相稱
美訴家貧求郡文帝欲以為秦郡吏部郎庾仲文曰王
弘子既不宜作秦郡僧達亦不堪莅人乃止遷太子洗
馬母憂去職與兄錫不協錫罷臨海郡還送故及奉禄
百萬以上僧達一夕令奴輦取無餘服闋為宣城太守
性好游獵而山郡無事僧逹肆意馳騁或五日三日方
歸受辭辯訟多在獵所人或逢不識問府君所在僧逹
且曰在近其後徙義興及元凶弑立孝武發尋陽沈慶
之謂人曰王僧逹必來赴義人問其所以慶之曰虜馬
飲江王出赴難見其在先帝前議論開張執意明决以
此言之其必至也僧達尋至孝武即以為長史及即位
為尚書右僕射僧逹自負才地三年間便望宰相嘗答
詔曰亡父亡祖司徒司空其自負若此後為護軍將軍
不得志乃求徐州上不許固陳乃以為吴郡太守時朞
歲五遷彌不得意吴郭西臺寺多富沙門僧逹求湏不
稱意乃遣主簿顧曠率門義劫寺内沙門竺法瑶得數
百萬荆江夏反叛加僧逹置佐領兵臺符聽置千人而
輒立三十隊隊八十人立宅於吴多役功力坐免官後
孝武獨召見慠然了不陳遜唯張目而視及出帝歎曰
王僧逹非狂如何乃戴面向天子後顔師伯詣之僧逹
慨然曰大丈夫寧當玉碎安可以沒沒求活師伯不答
逡廵便退初僧逹為太子洗馬在東宫爱念軍人朱靈
寳及出為宣城靈寳己長僧逹詐列死亡寄宣城左永
之籍注以為子改名元序啓文帝以為武陵國典衛令
又以補竟陵國典書令建平國中軍將軍孝建元年事
發又加禁錮表謝言不能因依左右傾意權貴上愈怒
僧逹族子確少美姿容僧達與之私欵確叔父休為永
嘉太守當將確之郡僧達欲逼留之確知其意避不往
僧達潜於所住屋後作大阬欲誘確來别殺埋之從弟
僧虔知其謀禁呵乃止御史中丞劉瑀奏請收案上不
許二年除太常意尤不悦頃之上表觧職文旨抑揚侍
中何偃以其言不遜啓付南臺又坐免官先是何尚之
致仕復膺朝命於宅設八關齋大集朝士自行香次至
僧逹曰願郎且放鷹犬勿復游獵僧達答曰家飬一老
狗放無處去已復還尚之失色大明中以歸順功封寧
陵縣五等侯累遷中書令黃門郎路瓊之太后兄慶之
孫也宅與僧逹門並嘗盛車服詣僧逹僧達將獵已改
服瓊之就坐僧逹了不與語謂曰身昔門下騶人路慶
之者是君何親遂焚瓊之所坐牀太后怒泣涕於帝曰
我尚在而人陵之我死後乞食矣帝曰瓊之年少無事
詣王僧達門見辱乃其宜耳僧達貴公子豈可以此加
罪乎太后又謂帝曰我終不與王僧達俱生先是南彭
城蕃縣人高闍沙門釋曇標道方等共相誑惑自言有
鬼神龍鳳之瑞常聞簫鼓音與秣陵人藍宕期等謀為
亂又結殿中將軍苗乞食等起兵攻宫門事發凡黨與
死者數十人僧達屢經犯忤以為終無悛心因高闍事
䧟之收付廷尉於獄賜死時年三十六帝亦以為恨謂
江夏王義恭曰王僧達遂不免死追思太保餘烈使人
慨然於是詔太保華容文昭公門爵國姻一不貶絶時
有蘇寳者名寳生本寒門有文義之美官至南臺侍御
史江寧令坐知高闍謀反不即聞啓亦伏誅僧達子道
琰徙新安元徽中為廬陵内史未至郡卒子融
融字元長少而神眀警慧母臨川太守謝惠宣女性敦
敏教融書學博涉有文才從叔儉謂人曰此兒至四十
名位自然及祖舉秀才累遷太子舍人以父宦不通弱
年便欲紹興家業啓齊武帝求自試遷祕書丞從叔儉
初有儀同之授贈儉詩及書儉甚竒之笑謂人曰穰侯
印詎便可觧歴丹陽丞中書郎永眀末武帝欲北侵使
毛惠秀畫漢武北伐圖融因此上疏開張北侵之議圖
成上置琅邪城射堂壁上游幸輒觀焉九年芳林園禊
宴使融為曲水詩序當時稱之上以融才辯使兼主客
接魏使房景高宋弁弁見融年少問主客年幾融曰五
十之年久踰其半景高又云在北聞主客曲水詩序勝
延年實願一見融乃示之後日宋弁於瑶池堂謂融曰
昔觀相如封禅以知漢武之德今覧王生詩序用見齊
主之盛融曰皇家盛眀豈直比蹤漢武更慙鄙製無以
遠匹相如上以魏所送馬不穪使融問之曰秦西冀北
實多駿驥而魏之良馬乃駑不若將旦旦信誓有時而
爽駉駉之牧遂不能嗣宋弁曰當是不習地土融曰周
穆馬迹徧於天下若騏騮之性因地而遷則造父之策
有時而躓弁曰王主客何為勤勤於千里融曰卿國既
異其優劣聊𣸪相訪若千里斯至聖上當駕鼓車弁曰
向意既湏必不能駕鼓車也融曰買死馬之骨亦以郭
隗之故弁不能答融躁於名利自恃人地三十内望為
公輔初為司徒法曹詣王僧祐因遇沈昭略未相識昭
略屢顧盼謂主人曰是何年少融殊不平謂曰僕出於
扶桑入於暘谷照耀天下誰云不知而卿此問昭略云
不知許事且食蛤蜊融曰物以羣分方以類聚君長東
隅居然應嗜此族其高自標置如此及為中書郎嘗撫
案歎曰為爾寂寂鄧禹笑人行遇朱雀桁開路人填塞
乃搥車壁曰車中乃可無七尺車前豈可乏八騶及魏
軍動竟陵王子良於東府募人板融寕朔將軍軍主融
文辭捷速有所造作援筆可待子良特相友好晚節大
習騎馬招集江西傖楚數百人並有幹用融特為謀主
武帝病篤暫絶子良在殿内太孫未入融戎服絳衫於
中書省閤口斷東宫仗不淂進欲矯詔立子良詔草已
立上重蘇朝事委西昌侯鸞梁武謂范雲曰左手據天
下圖右手刎其喉愚夫不為主上大漸國家自有故事
道路籍籍將有非常之舉卿聞之乎雲不敢答俄而帝
崩融乃處分以子良兵禁諸門西昌侯聞急馳到雲龍
門不得進乃曰有敕召我仍排而入奉太孫登殿命左
右扶出子良指麾音響如鍾殿内無不從命融知不遂
乃釋服還省歎曰公誤我鬱林深怨融即位十餘日收
下廷尉獄使中丞孔珪倚為奏曰融姿性剛險立身浮
競動迹驚羣抗言異類近塞外微塵苦求將領遂招納
不逞扇誘荒傖狡弄威聲專行權利反覆唇齒之間傾
動頰舌之内威福自己無所忌憚誹謗朝政歴毁王公
謂已才流無所推下事暴遠近使融依源據答融辭曰
囚實頑蔽觸行多愆但夙忝門素淂奉教君子爰自總
髮迄將立年州閭鄉黨見許愚昚過蒙大行皇帝奬育
之恩又荷文皇帝識擢之重司徒公賜預士林安陸王
曲垂盼接前後陳伐虜之計亦仰簡先朝今段犬羊乍
擾令囚草撰符詔及司徒宣敕招募同例非一實以戎
事不小不敢承教續蒙軍號賜使招集銜敕而行非敢
虚扇且張弄威聲應有形迹專行權利又無贓賄反覆
唇齒之間未審悉與誰言傾動頰舌之内不容都無主
此自上甘露頌及銀甕啓三日詩序接虜使語辭竭思
稱揚得非誹謗囚才分本劣謬被策用悚怍之情夙宵
兢惕自循自省並愧流言伏惟明皇臨宇普天蒙澤戊
寅赦恩輕重必宥百日曠期始蒙旬日一介罪身獨嬰
憲劾融被收朋友部曲參問北寺相繼於道請救於子
良子良不敢救西昌侯故争不得詔於獄賜死時年二
十七臨死歎曰我若不為百歲老母當吐一言融意欲
指斤帝在東宫時過失也先是太學生會稽魏凖以才
學為融所賞既欲奉子良而凖鼓成其事太學生虞羲
邱國賓竊相謂曰竟陵才弱王中書無斷敗在眼中矣
及融誅召凖入舍人省詰問遂懼而死舉體皆青時人
以凖膽破融文集行於世
微字景玄弘弟光禄大夫孺之子也少好學善属文工
書兼解音律及醫方卜筮隂陽數術之事宋文帝賜以
名蓍初為始興王友父憂去職微素無宦情服闋除南
平王鑠右軍諮議參軍仍為中書侍郎時兄遠免官歴
年微歎曰我兄無事而屏廢我何得而叨忝踰分文帝
即以遠為先禄勲微為文好古言頗抑揚袁淑見之謂
為訴屈吏部尚書江湛舉微為吏部郎微確乎不拔時
論者或云微之見舉廬江何偃亦參其議偃慮為微所
咎與之書自陳微報書深言塵外之適其從弟僧綽宣
文帝旨使就職因留之宿微妙觧天文知當有大故獨
與僧綽仰視謂曰此上不欺人非智者其孰能免之遂
辭不就尋有元凶之變微常住門屋一間尋書玩古遂
足不履地終日端坐牀席皆生塵埃唯當坐處獨净弟
僧謙亦有才譽為太子舍人遇疾微躬自處療而僧謙
服藥失度遂卒深自咎恨發病不復自療哀痛僧謙不
能已以書告靈僧謙卒後四旬而微終遺令薄葬不設
轜旐鼓挽之屬施五尺牀為靈二宿便毁以常所弹琴
置牀上何長史偃來以琴與之無子家人遵之所著文
集傳於世贈祕書監微兄遠字景舒位光禄勲時人謂
遠如屏風屈曲從俗能蔽風露言能不乖物理也
遠子僧祐字胤宗幼聰悟叔父微撫其首曰兒神明意
用當不作率爾人雅為從兄儉所重每鳴笳列騶到其
門候之僧祐輒稱疾不前儉曰此吾之所望於若人也
世皆推儉之爱名德而重僧祐之不趨勢也未弱冠頻
經憂居喪至孝服闋髮落略盡殆不立冠帽舉秀才為
驃騎法曹羸瘠不堪受命雅好博古善老莊不尚繁華
工草隸善鼓琴亭然獨立不交當世沛國劉瓛聞風而
悦上書薦之為著作佐郎遷司空祭酒謝病不與公卿
游齊高帝謂王儉曰卿從可謂朝隐答曰臣從非敢妄
同高人直是爱閑多病耳經贈儉詩云汝家在市門我
家在南郭汝家饒賓侣我家多鳥雀儉時聲高一代賓
客填門僧祐不為之屈時人嘉之稍遷晉安王文學而
陳郡袁利為友時人以為妙選齊武帝數閱武僧祐獻
講武賦王儉借觀不與竟陵王子良聞其工琴於坐取
琴進之不從命永明末為太子中舍人在直屬疾不待
對人輒去中丞沈約弹之云肆情運氣不顧朝典揚眉
闊步直轡高驅坐贖論時何點王思遠之徒請交並不
降意自天子至於侯伯未嘗與一人游卒於黃門郎子
籍
籍字文海仕齊為餘杭令政化如神善於擿伏自下莫
能欺也性頗不儉俄然為百姓所訟又為錢塘縣下車
布政咸謂數十年來未之有也籍好學有才氣為詩慕
謝靈運至其合也殆無愧色時人咸謂康樂之有王籍
如仲尼之有邱明老𥅆之有嚴周梁天監中為輕車湘
東王諮議參軍隨府會稽郡至若邪溪賦詩云蟬噪林
逾静鳥鳴山更幽劉[孑(焉-正+?)]見之擊節不能己巳以公事免
及為中散大夫彌忽忽不樂乃至徒行市道不擇交游
有時塗中見相識輒以笠傘覆面後為作唐侯相小邑
寡事彌不樂不理縣事人有訟者鞭而遣之未幾而卒
籍又甚工草書筆勢遒放盖孔琳之流亞也湘東王集
其文為十卷云
瞻字思範弘從孫也祖柳字休季位光禄大夫東亭侯
父猷字世倫位侍中光禄大夫瞻年六歲從師時有伎
經門過同業皆出觀瞻獨不視習業如初從父僧遠聞
而異之謂其父猷曰大宗不衰寄之此子年十二居父
憂以孝聞服闋襲封東亭侯後頗好逸游為閭里患以
輕薄稱及長折節修士操涉獵書記善碁工射歷位驃
騎將軍王晏長史晏誅出為晉陵太守潔已為政妻子
不免飢寒時號廉平王敬則作亂瞻赴都敬則經晉陵
郡人多附之敬則敗臺軍討賊黨瞻言愚人易動不足
窮法齊明帝從之所全萬數遷御史中丞梁臺建為侍
中吏部尚書性率亮居選部所舉多行其意頗嗜酒每
飲或彌日而精神朗贍不廢簿領梁武每稱瞻有三術
射棋酒也卒諡康侯子長玄早卒弘四弟虞柳孺曇首
虞字休仲位廷尉卿虞子深字景度有美名位新安太
守柳[孑(焉-正+?)]事列於前曇首别卷
沖字長深弘玄孫也祖僧衍位侍中父茂璋字胤光仕
梁位給事黃門侍郎沖母梁武帝妹新安公主卒於齊
世武帝深鍾爱沖賜爵東安亭侯累遷侍中南郡太守
習於法令政號平理雖無赫赫之譽久而見思曉音樂
習歌儛善與人交貴游之中聲名籍甚侯景之亂元帝
承制沖求觧南郡讓王僧辯并獻女伎十人以助軍賞
侯景平授丹陽尹魏平江陵敬帝為太宰承制以沖為
左長史紹泰中累遷光禄大夫尚書左僕射開府儀同
三司給扶陳武帝受禪領太子少傅加特進左光禄大
夫領丹陽尹參撰律令帝以沖前代舊臣特申長幼之
敬文帝即位益加尊重嘗從幸司空徐度宅宴筵之上
賜以几光大元年薨年七十六贈司空諡曰元簡沖有
子三十人並致通官第十二子瑒
瑒字子瑛沉静有器局美風儀梁元帝時位太子中庶
子陳武帝入輔以為司徒左長史文帝即位累遷太子
中庶子散騎常侍侍中父沖嘗為瑒辭領中庶子文帝
顧沖曰所以久留瑒於承華正欲使太子微有瑒風法
耳宣帝即位歷中書令吏部尚書瑒性寬和務清静無
所抑揚遷尚書左僕射加侍中參選事瑒居家篤睦每
歲時饋遺徧及近親敦誘諸弟禀其規訓卒贈特進諡
曰光子
瑒弟瑜字子珪亦知名美容儀年三十官至侍中永定
元年使齊以陳郡袁憲為副齊以王琳故囚之齊文宣
每行載死囚以從齊人呼曰供御囚每佗怒則召殺之
瑜及憲並危殆者數矣齊僕射楊遵彦每救護之天嘉
二年還朝復為侍中卒諡曰貞子
論曰語云不有君子其能國乎晉自中原沸騰介居江
左以一隅之地抗衡上國年移三百盖有憑焉其初諺
云王與馬共天下盖王氏人倫之盛實始是矣及夫休
元弟兄並舉棟梁之任下逮世嗣無虧文雅之風其所
以簪纓不替豈徒然也僧逹猖狂成性元長躁競不止
(闕)
南史卷二十一
南史卷二十一考證
列傳第十一王弘子錫錫弟僧達弟監本訛子今改
正
王錫傳錫箕踞大坐殆無推敬卒子僧亮嗣此子字
承弘而言或因此不查宋書而遂以為錫子因稱僧
達為孫幷疑僧達傳兄錫為訛誤矣
王僧逹傳寄宣城左永之籍注以為子之籍監本作
籍之今改从宋書
王瞻傳為侍中吏部尚書性率亮居選部所舉多行其
意居選部所舉多行其意句監本誤居選所舉其
意多行今改从梁書
南史卷二十一考證
