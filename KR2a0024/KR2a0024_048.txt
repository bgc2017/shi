南史卷四十八
唐李延夀撰
列傳第三十八
陸澄陸慧曉(子倕絳閑子)(孫繕厥絳弟)(兄子閑厥弟襄)
(襄兄子雲公瓊從父弟琰)(雲公子瓊瑜瓊子從典琰弟瑜從父兄玠)
(瑜從父弟琛)陸杲(子罩)
陸澄字彥深吳郡吳人也祖劭臨海太守父瑗州從事
澄少好學博覽無所不知行坐眠食手不釋卷宋泰始
初為尚書殿中郞議皇后諱班下應依舊稱姓左丞徐
爰案司馬孚議皇后春秋逆王后于齊竝不言姓澄以
意立議坐免官白衣領職郞官舊坐杖有名無實澄在
官積前後罰凡至千數後兼左丞泰始六年詔皇太子
朝服衮冕九章澄與儀曹郞丘仲起議服冕以朝實著
經文秦除六冕漢明還備魏晉以來不欲令臣下服衮
冕故位公者加侍官今皇太子禮絶羣后宜遵聖王盛
典革近代之制累遷御史中丞齊建元元年驃騎諮議
沈憲等家奴客為劫子弟被劾憲等晏然左丞任遐奏
澄不糾請免澄官上表自理言舊例無左丞糾中丞之
義詔外詳議尚書令褚彥回檢宋以來左丞糾正而中
丞不糾免官者甚衆奏澄謏聞膚見貽撓後昆上掩皇
明下籠朝議請以見事免澄所居官詔澄以白衣領職
永明元年累遷度支尚書尋領國子博士尚書令王儉
謂之曰昔曹志繆悦為此官以君係之始無慙德儉嘗
問澄曰崇禮門有鼓而未嘗鳴其義安在荅曰江左草
創崇禮闥皆是茅茨故設鼔有火則扣以集衆相傳至
今又與儉書陳王弼注易玄學之所宗今若弘儒鄭注
不可廢并言左氏杜學之長穀梁舊有麋信近益以范
甯不足兩立世有一孝經題為鄭玄注觀其用辭不與
注書相類案玄自序所注衆書亦無孝經且為小學之
類不宜列在帝典儉荅曰易體微遠實貫羣籍豈可專
據小王便為該備依舊存鄭高同來說元凱注傳超邁
前儒穀梁小書無俟兩注存麋略范率由舊式凡此諸
議竝同雅論疑孝經非鄭所注僕以此書明百行之首
實人倫所先七略藝文竝陳之六藝不與蒼頡凡將之
流也鄭注虚實前代不嫌意謂可安仍舊立置儉自以
博聞多識讀書過澄澄謂曰僕少來無事唯以讀書為
業且年位已高今君少便鞅掌王務雖復一覽便諳然
見卷軸未必多僕儉集學士何憲等盛自商略澄待儉
語畢然後談所遺漏數百千條皆儉所未覩儉乃歎服
儉在尚書省出巾箱几案雜服飾令學士隷事事多者
與之人人各得一兩物澄後來更出諸人所不知事復
各數條并舊物奪將去轉散騎常侍祕書監吳郡中正
光祿大夫加給事中尋領國子祭酒竟陵王子良得古
器小口方腹而底平可容七八升以問澄澄曰此名服
匿單于以與蘇武子良詳視器底有字彷彿可識如澄
所言隆昌元年以老疾轉光祿大夫加散騎常侍未拜
卒諡静子澄當世稱為碩學讀易三年不解文義欲撰
宋書竟不成王儉戲之曰陸公書厨也家多墳籍人所
罕見撰地理書及雜傳死後乃出澄弟鮮得罪宋世當
死澄於路見舍人王道隆叩頭流血以此見原揚州主
簿顧測以兩奴就鮮質錢鮮死子暉誣為買券澄為中
丞測遂為澄所抑世以此少之
陸慧曉字叔明吳郡吳人晉太尉玩之玄孫也自玩至
慧曉祖萬載世為侍中皆有名行慧曉伯父仲元又為
侍中時人方之金張二族父子真仕宋為海陵太守時
中書舍人秋當見幸家在海陵假還葬父子真不與相
聞當請發人修橋又以妨農不許彭城王義康聞而賞
之王僧達貴公子孫以才慠物為吳郡太守入昌門曰
彼有人焉顧琛一公兩掾英英門戸陸子真五世内侍
我之流亞子真自臨海太守眼疾歸為中散大夫卒慧
曉清介正立不雜交游會稽内史同郡張緒稱之曰江
東裴樂也初應州郡辟舉秀才歷諸府行參軍以母老
還家侍養十餘年不仕齊高帝輔政除為尚書殿中郞
鄰族來相賀慧曉舉酒曰陸慧曉年踰三十婦父領選
始作尚書郞卿軰乃復以為慶邪高帝表禁奢侈慧曉
撰荅詔草為帝所賞引為太傅東閤祭酒齊建元初遷
太子洗馬廬江何點常稱慧曉心如照鏡遇形觸物無
不朗然王思遠恒如懷冰暑月亦有霜氣當時以為實
錄慧曉與張融竝宅其間有池池上有二株楊柳點歎
曰此地便是醴泉此木便是交讓及武陵王曄守會稽
上為精選僚吏以慧曉為征虜功曹與府參軍沛國劉
璡同從述職璡清介士也行至吳謂人曰吾聞張融與
慧曉竝宅其間有水此必有異味故命駕往酌而飲之
曰飲此水則鄙吝之萌盡矣何點薦慧曉於豫章王嶷
補司空掾加以恩禮累遷安西諮議領冠軍錄事參軍
武帝第三子廬陵王子卿為南豫州刺史帝稱其小名
謂司徒竟陵王子良曰烏熊癡如熊不得天下第一人
為行事無以壓一州既而曰吾思得人矣乃使慧曉為
長史行事别帝問曰卿何以輔持廬陵荅曰静以修身
儉以養性静則人不擾儉則人不煩上大悦後為司徒
右長史時陳郡謝朏為左長史府公竟陵王子良謂王
融曰我府前世誰比融曰明公二上佐天下英竒古來
少見其比子良西邸抄書令慧曉參知其事尋遷西陽
王征虜巴陵王後軍臨汝公輔國三府長史行府州事
復為西陽王左軍長史領會稽郡丞行郡事隆昌元年
徙為晉熙王冠軍長史江夏内史行郢州事慧曉歷輔
五政立身清肅僚佐以下造詣必起送之或謂慧曉曰
長史貴重不宜妄自謙屈荅曰我性惡人無禮不容不
以禮處人未嘗卿士大夫或問其故慧曉曰貴人不可
卿而賤者乃可卿人生何容立輕重於懷抱終身常呼
人位建武初除西中郞長史行事内史如故俄徵黃門
郞未拜遷吏部郞尚書令王晏選門生補内外要局慧
曉為用數人而止晏恨之送女妓一人欲與申好慧曉
不納吏曹郞令史歷政來諮執選事慧曉任已獨行未
嘗與語帝遣主書單景儁謂曰都令史諳悉舊貫可共
參懷慧曉謂景儁曰六十之年不復能諮都令史為吏
部郞也上若謂身不堪便當拂衣而退帝甚憚之後欲
用為侍中以形短小乃止出為晉安王鎮北司馬征北
長史東海太守行府州事入為五兵尚書行揚州事崔
慧景事平領右軍將軍出監南徐州朝議又欲以為侍
中王亮曰濟河須人今且就朝廷借之以鎮南兖州王
瑩王志皆曰侍中彌須英華方鎮猶應有選者亮曰角
其二者則貂璫緩拒寇切當今朝廷甚弱宜從切者乃
以為輔國將軍南兖州刺史加督至鎮俄爾以疾歸卒
贈太常三子僚任倕竝有美名時人謂之三陸初授慧
曉兖州三子依次第各作一讓表辭竝雅麗時人歎服
僚學涉子史長於微言美姿容鬚眉如畫位西昌侯長
史蜀郡太守
倕字佐公少勤學善屬文於宅内起兩茅屋杜絶往來
晝夜讀書如此者數歲所讀一徧必誦於口嘗借人漢
書失五行志四卷乃暗寫還之略無遺脱幼為外祖張
岱所異岱嘗謂諸子曰此兒汝家陽元也十七舉本州
秀才刺史竟陵王子良開西邸延英俊倕預焉梁天監
初為右軍安成王主簿與樂安任昉友為感知已賦以
贈昉昉因此名以報之及昉為中丞簪裾輻湊預其讌
者殷芸到溉劉苞劉孺劉顯劉孝綽及倕而已號曰龍
門之游雖貴公子孫不得預也遷臨川王東曹掾梁武
帝雅愛倕才乃敕撰新漏刻銘其文甚美遷太子中舍
人又詔為石闕銘敕襃美之賜絹三十匹累遷太常卿
卒子纉早慧七歲通經為童子郞卒次𬗟有似於倕一
看殆不能别
繕字士儒倕兄子也父任御史中丞幼有志尚以雅正
知名梁承聖中為中書侍郞掌東宮管記魏平江陵繕
微服遁還建鄴紹泰元年除司徒右長史御史中丞以
父任所終固辭陳武帝作輔為司徒司馬及受命位侍
中出為新安太守文帝嗣位徵為中庶子領步兵校尉
掌東宮管記繕儀表端麗進退閑雅趨步躡履文帝使
太子諸王咸取則焉後復拜御史中丞猶以父所終固
辭不許乃權換廨宇徙以居之太建中歷度支尚書侍
中太子詹事尚書右僕射尋遷左僕射參掌選事别敕
與徐陵等七人參議政事卒贈特進諡曰安子以繕東
宮舊臣特賜祖奠繕子辯慧年數歲詔引入殿内進止
有父風宣帝因賜名辯慧字敬仁繕兄子見賢亦方雅
位少府卿卒
閑字遐業慧曉兄子也有風槩與人交不苟合少為同
郡張緒所知仕至揚州别駕齊明帝崩閑謂所親人曰
宮車晏駕百司將聽冢宰主上地重才弱必不能振難
將至矣乃感心疾不復預州事永元末刺史始安王遥
光據東府作亂或勸去之閑曰吾為人吏何可逃死臺
軍攻陷城閑以綱佐被收至杜姥宅尚書令徐孝嗣啟
閑不預逆謀未及報徐世標命殺之閑四子厥終完襄
也絳字魏卿時随閑抱頸求代死不獲遂以身蔽刀刃
行刑者俱害之
厥字韓卿少有風槩好屬文齊永明九年詔百官舉士
同郡司徒左西曹掾顧暠之表薦厥州舉秀才時盛為
文章吳興沈約陳郡謝脁琅邪王融以氣類相推轂汝
南周顒善識聲韻約等文皆用宮商將平上去入四聲
以此制韻有平頭上尾蜂腰鶴膝五字之中音韻悉異
兩句之内角徵不同不可增減世呼為永明體沈約宋
書謝靈運傳後又論其事厥與約書曰范詹事自序性
别宮商識清濁特能適輕重濟艱難古今文人多不全
了斯處縱有會此者不必從根本中來尚書亦云自靈
均以來此祕未覩或暗與理合匪由思至張蔡曹王曾
無先覺潘陸顔謝去之彌遠大旨欲宮商相變低昂舛
節若前有浮聲則後須切響一簡之内音韻盡殊兩句
之中輕重悉異辭既美矣理又善焉但觀歷代衆賢似
不都闇此處而云此祕未覩近於誣乎案范云不從根
本中來尚書云匪由思至斯則揣情謬於玄黃擿句著
其音律也范又云時有會此者尚書云或闇與理合則
美韻清謳有辭章調韻者雖有差謬亦有會合推此以
往可得而言夫思有合離前哲同所不免文有開塞即
事不得無之子建所以好人譏彈士衡所以遺恨終篇
既曰遺恨非盡美之作理可詆訶君子執其詆訶便謂
合理為闇豈如指其合理而寄詆訶為遺恨邪自魏文
屬論深以清濁為言劉楨奏書大明體勢之致齟齬妥
帖之談操末續顛之說興玄黃於律呂比五色之相宣
苟此祕未覩兹論為何所指邪愚謂前英已早識宮徵
但未屈曲指的若今論所申至於掩瑕藏疾合少謬多
則臨淄所云人之著述不能無病者也非知之而不改
謂不改則不知斯曹陸又稱竭情多悔不可力強者也
今許以有病有悔為言則必自知無悔無病之地引其
不了不合為闇何獨誣其一合一了之地乎意者亦質
文時異今古好殊將急在情物而緩於章句情物文之
所急美惡猶且相半章句意之所緩故合少語診多義
兼於斯必非不知明矣長門上林殆非一家之賦洛神
池鴈便成二體之作孟堅精正詠史無虧於東主平子
恢富羽獵不累於憑虚王粲初征他文未能稱是楊修
敏捷暑賦彌日不獻率意寡尤則事促乎一日翳翳愈
伏而理賒於七步一人之思遲速天懸一家之文工拙
壤隔何獨宮商律呂必責其如一邪論者乃可言未窮
其致不得言曾無先覺也約荅曰宮商之聲有五文字
之别累萬以累萬之繁配五聲之約高下低昂非思力
所學又非止若斯而已十字之文顛倒相配字不過十
巧歷已不能盡何况復過於此者乎靈均以來未經用
之於懷抱固無從得其髣髴矣若斯之妙而聖人不尚
何邪此蓋曲折聲韻之巧無當於訓義非聖哲玄言之
所急也是以子雲譬之雕蟲篆刻云壯夫不為自古辭
人豈不知宮羽之殊商徵之别雖知五音之異而其中
參差變動所昧實多故鄙意所謂此祕未覩者也以此
而推則知前世文士便未悟此處若以文章之音韻同
弦管之聲曲美惡妍媸不得頓相乖反譬猶子野操曲
安得忽有闡緩失調之聲以洛神比陳思他賦有似異
手之作故知天機啟則律呂自調六情滯則音律頓舛
也士衡雖云煥若縟錦寧有濯色江波其中復有一片
是衛文之服此則陸生之言即復不盡者矣韻與不韻
復有精麤輪扁不能言之老夫亦不辯盡此約論四聲
妙有詮辯而諸賦亦往往與聲韻乖時有王斌者不知
何許人著四聲論行於時斌初為道人博涉經籍雅有
才辯善屬文能昌導而修容儀嘗弊衣於瓦官寺聽雲
法師講成實論無復坐處唯僧正慧超尚空席斌直坐
其側慧超不能平乃罵曰那得此道人祿蔌似隊父唐
突人因命驅之斌笑曰既有敘勲僧正何為無隊父道
人不為動而撫機問難辭理清舉四坐皆屬目後還俗
以詩樂自樂人莫能名之永元元年始安王遥光反厥
父閑被誅厥坐繫尚方尋有赦厥感慟而卒年二十八
文集行於世時有會稽虞炎以文學與沈約俱為文惠
太子所遇意眄殊常官至驍騎將軍
襄字師卿厥第四弟也本名衰字趙卿有奏事者誤字
為襄梁武帝乃改為襄字師卿天監三年都官尚書范
岫表薦襄起家著作佐郞後昭明太子統聞襄業行啟
武帝引與遊處自廬陵王記室除太子洗馬遷中舍人
竝掌管記出為揚州中從事以父終此官固辭武帝不
許聽與府司馬換廨居之昭明太子敬耆老襄母年將
八十與蕭琛傅昭陸杲每月常遣存問加賜珍羞衣服
襄母常卒患心痛醫方須三升粟漿時冬月日又逼暮
求索無所忽有老人詣門貨漿量如方劑始欲酬直無
何失之時以襄孝感所致後為太子家令復掌管記母
憂去職襄年已五十毁頓過禮太子憂之日遣使誡喻
大通七年為鄱陽内史先是郡人鮮于琮服食修道法
常入山採藥拾得五色幡毦又於地中得石璽竊怪之
琮先與妻别室望琮所處常有異氣益以為神大同元
年遂結門徒殺廣晉令王筠號上願元年署置官屬其
黨轉相誑惑有衆萬餘人將出攻郡襄先已率人吏修
城隍為備及賊至破之生獲琮時鄰郡豫章安成等守
宰案其黨與因求貨賄皆不得其實或有善人盡室罹
禍唯襄郡枉直無濫人作歌曰鮮于抄後善惡分人無
横死賴陸君又有彭李二家先因忿争遂相誣告襄引
入内室不加責誚但和言解喻之二人感恩深自悔咎
乃為設酒食令其盡歡酒罷同載而還因相親厚人又
歌曰陸君政無怨家鬭既罷讎共車在政六年郡中大
寧郡人李睍等四百二十人詣闕拜表陳襄德化求於
郡立碑降敕許之又表乞留襄固乞還太清元年為度
支尚書侯景圍臺城以襄直侍中省城陷襄逃還吳景
將宋子仙進攻錢唐會海鹽人陸黯舉義襲郡殺偽太
守蘇單于推襄行郡事時淮南太守文成侯蕭寧逃賊
入吳襄遣迎寧為盟主遣黯及兄子映公帥衆躡子仙
與戰黯敗走吳下軍聞之亦散襄匿于墓下一夜憂憤
卒襄弱冠遭家禍釋服猶若居憂終身蔬食布衣不聽
音樂口不言殺害五十年侯景平元帝贈侍中追封餘
干縣侯
雲公字子龍襄兄完子也完位寧遠長史琅邪彭城二
郡丞雲公五歲誦論語毛詩九歲讀漢書略能記憶從
祖倕與沛國劉顯質問十事雲公對無所失顯歎異之
及長好學有才思為平西湘東王繹行參軍雲公先製
太伯廟碑吳興太守張纉罷郡經途讀其文歎曰今之
蔡伯喈也纉至都掌選言之武帝召為尚書儀曹郞入
直夀光省以本官知著作郞事累遷中書黃門郞兼掌
著作雲公善奕碁嘗夜侍坐武冠觸燭火帝笑謂曰燭
燒卿貂帝將用為侍中故以此戲之時天泉池新製鯿
魚舟形狹而短帝暇日常泛此舟朝中唯引太常劉之
遴國子祭酒到溉右衛朱异雲公時年位尚輕亦預焉
太清元年卒張纉時為湘州與雲公叔襄兄晏子書曰
都信至承賢兄子賢弟黃門殞逝非唯貴門喪寳實有
識同悲其為士流稱重如此雲公從父兄才子亦有才
名位太子中庶子廷尉與雲公竝有文集行於世
雲公子瓊字伯玉幼聰慧有思理六歲為五言詩頗有
詞采大同末雲公受梁武帝詔校定碁品到溉朱异以
下竝集瓊時年八歲於客前覆局由是都下號曰神童
异言之武帝召見瓊風神警亮進退詳審帝甚異之十
一丁父憂毁瘠有至性從祖襄歎曰此兒必荷門基所
謂一不為少及侯景作逆攜母避地于縣之西鄉勤苦
讀書晝夜無怠遂博學善屬文陳天嘉中以文學累遷
尚書殿中郞瓊素有令名深為陳文帝所賞及討周廸
陳寳應等都官符及諸大手筆竝中敕付瓊遷新安王
文學掌東宮管記及宣帝為司徒妙簡僚佐吏部尚書
徐陵薦瓊於宣帝言瓊識具優敏文史足用進居郞署
歲月過淹左西掾缺允膺兹選雖階次小踰其屈滯已
積乃除司徒左西掾尋兼通直散騎常侍聘齊太建中
為給事黃門侍郞轉中庶子領大著作撰國史後主即
位直中書省掌詔誥至德元年除度支尚書參選事掌
詔誥并判廷尉建康二獄事初瓊父雲公奉梁武敕撰
嘉瑞記瓊述其旨而續焉自永定訖于至德勒成一家
之言遷吏部尚書著作如故瓊詳練譜牒雅有識鑑先
是吏部尚書宗元饒卒尚書左僕射袁憲舉瓊宣帝未
之用至是居之號為稱職瓊性謙儉不自封植雖位望
日隆而執志逾下園池室宇無所改作車馬衣服不尚
鮮華四時祿俸皆散之宗族家無餘財暮年深懷止足
思避權要恒謝疾不視事俄丁母憂初瓊之侍東宮母
隨在官舍及喪還鄉詔加贈後主自制誌銘朝野榮之
瓊哀慕過毁以至德四年卒有集二十卷行於世子從
典字由儀幼聰敏年八歲讀沈約集見回文研銘援筆
擬之便有佳致十二作柳賦其詞甚美從父瑜特所賞
愛及瑜將終命家中墳籍皆付之從典乃集瑜文為十
卷仍製集序其文甚工從典篤好學業博涉羣書位太
子洗馬司徒左西掾陳亡入隋位著作佐郞尚書右僕
射楊素奏從典續司馬遷史記迄于隋其書未就坐弟
受漢王諒職免後卒於南陽縣主簿
琰字温玉瓊之從父弟也父令公梁中軍宣城王記室
參軍琰幼孤好學有志操州舉秀才累遷宣惠始興王
外兵參軍直嘉德殿學士陳文帝聽覽餘暇頗留心史
籍以琰博學善占誦引置左右嘗使製刀銘琰援筆即
成無所點竄帝嗟賞久之賜衣一襲俄兼通直散騎常
侍副琅邪王厚聘齊至鄴而厚卒琰為使主時年二十
餘風氣韶亮占對閑敏齊士大夫甚傾心焉太建初為
武陵王明威府功曹史兼東宮管記丁母憂去官卒至
德二年追贈司農卿琰寡慾鮮矜競遊心經籍晏如也
所製文筆多不存本後主求其遺文撰成二卷
弟瑜字幹玉少篤學美詞藻州舉秀才再遷軍師晉安
王外兵參軍東宮學士兄琰時為管記竝以才學娛侍
左右時人比之二應太建中累遷太子洗馬中舍人瑜
聰敏強記常受莊老於汝南周弘正學成實論於僧滔
法師竝通大旨時皇太子好學欲博覽羣書以子集繁
多命瑜抄撰未就而卒太子為之流涕親製祭文仍與
詹事江總論述其美詞甚傷切至德二年追贈光祿卿
有集十卷瑜有從父兄玠從父弟琛
玠字潤玉梁大匠卿晏子之子也弘雅有識度好學能
屬文後主在東宮徵為管記仍兼中舍人尋以疾失明
將還鄉里太子解衣贈之為之流涕太建八年卒至德
二年追贈少府卿有集十卷
琛字潔王宣毅臨川王長史丘公之子也少警俊事後
母以孝聞後主嗣位為給事黃門侍郞中書舍人參掌
機密琛性頗疎坐漏泄禁中語詔賜死
陸杲字明霞吳郡吳人也祖徽字休猷宋補建康令清
平無私為文帝所善元嘉十五年除平越中郞將廣州
刺史加督清名亞王鎮之為士庶所愛詠二十三年為
益州刺史亦加督䘏隱有方威惠兼著宼盜静息人物
殷阜蜀土安之卒於官身亡之日家無餘財文帝甚痛
惜之諡曰簡子父叡揚州中從事杲少好學工書畫舅
張融有高名杲風韻舉止頗類時稱曰無對日下唯舅
與甥為尚書殿中曹郞拜日八坐丞郞竝到上省交禮
而杲至晚不及時刻坐免官後為司徒從事中郞梁臺
建為相國西曹掾天監五年位御史中丞性婞直無所
顧望時山陰令虞肩在任贓汙數百萬杲奏收劾之中
書舍人黃睦之以肩事託杲杲不荅梁武聞之以問杲
杲荅曰有之帝曰識睦之不荅曰臣不識其人時睦之
在御側上指示曰此人是也杲謂曰君小人何敢以罪
人屬南司睦之失色領軍將軍張稷是杲從舅杲嘗以
公事彈稷稷因侍宴訴帝曰陸杲是臣親通小事彈臣
不貸帝曰杲職司其事卿何得為嫌杲在臺號不畏強
禦為義興太守在郡寬惠為下所稱歷左戸尚書太常
卿出為臨川内史將發辭武帝於坐通啟求募部曲帝
問何不付所由呈聞杲荅所由不為受帝頗怪之以其
臨路不咎問後入為金紫光禄大夫特進卒諡質子杲
素信佛法持戒甚精著沙門傳三十卷弟煦學涉有思
理位太子家令撰晉書未就又著陸史十五卷陸氏驪
泉志一卷竝行於時子罩字洞元少篤學多所該覽善
屬文簡文居蕃為記室參軍撰帝集序稍遷太子中庶
子掌管記禮遇甚厚大同七年以母老求去公卿以下
祖道於征虜亭皇太子賜黃金五十斤時人方之疏廣
母終後位終光祿卿初簡文在雍州撰法寳聫璧罩與
羣賢竝抄掇區分者數歲中大通六年而書成命湘東
王為序其作者有侍中國子祭酒南蘭陵蕭子顯等三
十人以比王象劉邵之皇覽焉
論曰陸澄學稱博古而用不合今夫干將見重於時貴
其所以立斷於事未能周務書厨得所譏矣叔明持身
有檢殆為人望雅道相傳可謂載德者也杲諒直見稱
罩文以取達亦足美乎舊陸徽著傳事迹蓋寡今以附
孫杲上云
南史卷四十八
南史卷四十八考證
陸慧曉傳父子真仕宋為海陵太守海陵梁書作東
陽
陸襄傳出為揚州中從事以父終此官固辭中從事
梁書作治中本卷襄父閑傳仕至揚州别駕
先是郡人鮮于琮服食修道法琮梁書作琛
鮮于抄後善惡分人無横死賴陸君抄梁書作平又
賴字下衍有字
陸雲公傳時天泉池新製鯿魚舟形狭而短狭梁書
作闊
南史卷四十八考證
