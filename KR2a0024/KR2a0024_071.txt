南史卷七十一
唐李延夀撰
列傳第六十一
儒林
伏曼容(子暅)(暅子挺)何佟之
嚴植之司馬筠卞華
崔靈恩孔僉盧廣
沈峻(太史叔明)(峻子文阿)孔子袪
皇侃沈洙戚衮
鄭灼(張崖基陸詡賀德)(沈德威)全緩
張譏顧越(龔孟舒)沈不害
王元規(陸慶)
盖今之儒者本因古之六學以弘風正俗斯則王政之
所先也自秦氏坑焚其道用缺及漢武帝時開設學校
立五經博士置弟子員射策設科勸以官禄傳業者故
益衆矣其後大學生徒動至萬數郡國黌舍悉皆充滿
其學於山澤者或就而爲列肆焉故自兩漢登賢咸資
經術洎魏正始以後更尚玄虚公卿士庶罕通經業時
荀顗摰虞之徒雖議創制未有能易俗移風者也自是
中原横潰衣冠道盡逮江左草創日不暇給以迄宋齊
國學時或開置而勸課未博建之不能十年盖取文具
而已是時鄉里莫或開館公卿罕通經術朝廷大儒獨
學而弗肯飬衆後生孤陋擁經而無所講習大道之鬱
也久矣乎至梁武創業深愍其弊天監四年乃詔開五
館建立國學總以五經教授置五經博士各一人於是
以平原明山賓吳郡陸璉吳興沈峻建平嚴植之會稽
賀瑒補博士各主一館館有數百生給其餼廪其射策
通明經者即除爲吏於是懷經負笈者雲會矣又選學
生遣就會稽雲門山受業於廬江何胤分遣博士祭酒
到州郡立學七年又詔皇太子宗室王侯始就學受業
武帝親屈輿駕釋奠於先師先聖申之以讌語勞之以
束帛濟濟焉洋洋焉大道之行也如是及陳武創業時
經喪亂衣冠殄瘁宼賊未寧敦奬之方所未遑也天嘉
以後稍置學官雖博延生徒成業盖寡其所采綴盖亦
梁之遺儒今並集之以備儒林云
伏曼容字公儀平昌安丘人晉著作郎滔之曾孫也父
胤之宋司空主簿曼容早孤與母兄客居南海少篤學
善老易倜儻好大言常云何晏疑易中九事以吾觀之
晏了不學也故知平叔有所短聚徒教授以自業爲驃
騎行參軍宋明帝好周易常集朝臣於清暑殿講詔曼
容執經曼容素美風采明帝恒以方嵇叔夜使吳人陸
探微畫叔夜像以賜之爲尚書外兵郎嘗與袁粲罷朝
相會言玄理時論以爲一臺二絶昇明末爲輔國長史
南海太守至石門作貪泉銘齊建元中上書勸封禪高
帝以爲其禮難備不從仕爲太子率更令侍皇太子講
衛將軍王儉深相愛好令與河内司馬憲吳郡陸澄共
撰喪服及竟又欲與定禮樂會儉薨建武中拜中散大
夫時明帝不重儒術曼容宅在瓦官寺東施高坐於聽
事有賓客輙升高坐爲講說生徒常數十百人梁臺建
召拜司徒司馬出爲臨海太守天監元年卒官年八十
二曼容多伎術善音律射馭風角醫筭莫不閑了爲周
易毛詩喪服集解老莊論語義子暅
暅字玄曜幼傳父業能言玄理與樂安任昉彭城劉曼
俱知名仕齊位東陽郡丞鄞令時曼容已致仕故頻以
外職處暅令得飬焉梁武帝踐阼兼五經博士與吏部
尚書徐勉中書侍郎周捨總知五禮事出爲永陽内史
在郡清潔政務安静郡人何貞秀等一百五十四人詣
州言状湘州刺史以聞詔勘有十五事爲吏人所懷帝
善之徙新安太守在郡清恪如永陽時人賦税不登者
輙以太守田米助之郡多麻苧家人乃至無以為繩其
厲志如此屬縣始新遂安海寕並同時生爲立祠徵爲
國子博士領長水校尉時始興内史何遠累著清績武
帝擢爲黃門侍郎俄遷信武將軍監吳郡事暅自以名
軰素在遠前爲吏俱稱廉白遠累見擢暅循階而已意
望不滿多託疾居家尋求假到東陽迎妹喪因留會稽
築宅自表解職詔以爲豫章内史乃出拜書侍御史虞
㬭奏曰風聞豫章内史伏暅去歲啟假以迎妹喪爲辭
因停會稽不去入東之始貨宅賣車以此而推則是本
無還意暅歴典二邦少免貪濁此自爲政之本豈得稱
功常謂人才品望居何遠之右而遠以清見擢在位轉
隆暅深懷誹怨形於辭色天高聽卑無私不照去年十
二月二十一日下詔曰國子博士領長水校尉伏暅爲
政廉平宜加將飬弗使恚望致虧士風可豫章内史豈
有人臣奉如此之詔而不亡魂破膽歸罪有司而冒寵
不辭吝斯苟得故以士流解體行路沸騰辨跡求心無
一可恕請以暅大不敬論有詔勿論暅遂得就郡徵爲
給事黃門侍郎領國子博士未赴卒初暅父曼容與樂
安任遥皆昵於齊太尉王儉遥子昉及暅並見知頃之
昉才遇稍盛齊末已爲司徒左長史暅獨滯於參軍事
及終名位略相侔暅性儉素車服麤惡外雖退静内不
免心競故見譏於時然能推薦後来常若不及少年士
子或以此依之子挺
挺字士操幼敏悟七歲通孝經論語及長博學有才思
為五言詩善效謝康樂體父友樂安任昉深相歎異常
曰此子日下無䨇齊末州舉秀才策為當時第一梁武
帝師至挺迎謁於新林帝見之甚悦謂之顔子引為征
東行參軍時年十八天監初除中軍參軍事居宅在潮
溝於宅講論語聽者傾朝挺三世同時聚徒教授罕有
其比累為晉陵武康令罷縣還仍於東郊築室不復仕
挺少有盛名又善處當世朝中勢素多與交游故不能
久事隐静後遂出仕除南臺書侍御史因事納賄被劾
懼罪乃變服出家名僧挺久之藏匿後遇赦乃出大心
寺會邵陵王為江州攜挺之鎮王好文義深被恩禮挺
不堪蔬素因此還俗侯景亂中卒著邇說十卷文集二
十卷子知命以其父宦途不進怨朝廷後遂盡心侯景
襲郢州圍巴陵軍中書檄皆其文也言及西臺莫不劇
筆及景篡位爲中書舍人權傾内外景敗被送江陵於
獄幽死挺弟捶亦有才名爲邵陵王記室參軍
何佟之字士威廬江灊人晉豫州刺史惲六世孫也祖
邵之宋員外散騎常侍父歆齊奉朝請佟之少好三禮
師心獨學強力專精手不輟卷讀禮論三百餘篇略皆
上口太尉王儉雅相推重起家揚州從事仍爲總明館
學士仕齊初爲國子助教爲諸王講喪服結草爲絰屈
手巾爲冠諸生有未曉者委曲誘誨都下稱其高儒建
武中爲鎮北記室參軍侍皇太子講時步兵校尉劉瓛
徵士吳苞皆已卒都下碩儒唯佟之而已當時國家吉
凶禮則皆取决焉後爲驃騎司馬永元末都下兵亂佟
之常集諸生講論孜孜不怠性好絜一日之中洗滌者
十餘遍猶恨不足時人稱爲水滛有至性父母亡後常
設一屋晦朔拜伏流涕如此者二十餘年當世服其孝
行於時又有遂安令劉澄爲性彌絜在縣埽拂郭邑路
無横草水翦蟲穢百姓不堪命坐免官然甚貞正善醫
術與徐嗣伯埒名子聰能世其家業佟之自東昏即位
以其兇虐乃謝病終身不涉其流梁武帝踐阼以爲尚
書左丞時百度草創佟之依禮定議多所禆益天監二
年卒官故事左丞無贈官者帝特詔贈黃門侍郎儒者
榮之所著文章禮議百許篇子朝隠朝晦
嚴植之字孝源建平秭歸人也少善莊老能玄言精解
喪服孝經論語及長徧習鄭氏禮周易毛詩左氏春秋
性淳孝謹厚不以所長高人少遭父憂因菜食二十三
載仕齊為廣漢王國右常侍仍侍王讀及王誅國人莫
敢視植之獨奔哭手營殯歛徒跣送喪墓所為起冢葬
畢乃還當時義之後為康樂令植之在縣清白人吏稱
之梁天監二年詔求通儒修五禮有司奏植之主凶禮
四年初置五經博士各開館教授以植之兼五經博士
植之館在潮溝生徒常百數講說有區叚次第析理分
明每當登講五館生畢至聽者千餘人遷中撫記室參
軍猶兼博士卒於館植之自疾後便不受廪奉妻子困
乏及卒喪無所寄生徒為市宅乃得成喪植之性慈仁
好行隂德在闇室未嘗怠也少嘗山行見一患者問其
姓名不能答載與俱歸為營醫藥六日而死為棺歛殯
之卒不知何許人也又嘗緣柵塘行見患人臥塘側問
之云姓黃家本荆州為人傭賃疾篤船主將發棄之於
岸植之惻然載還療之經年而愈請終身充奴僕以報
厚恩植之不受遺以資糧遣之所撰凶禮儀注四百七
十九卷
司馬筠字貞素河内温人也晉譙王承七代孫祖亮宋
司空從事中郎父端字敬文齊奉朝請始安王遥光使
掌文記遥光之敗曹武入城見之端曰身蒙始安厚恩
君宜見殺武叱令速去答曰死生命也君見事不捷便
以義師為賊武捨之去尋兵至見殺筠少孤貧好學師
沛國劉瓛強力專精深為瓛所器及長博通經術尤明
三禮梁天監初為既陽令有清績入拜尚書祠部郎七
年安成國太妃陳氏薨江州刺史安成王秀荆州刺史
始興王憺並以慈母表解職詔不許還攝本任而太妃
在都喪祭無主中書舍人周捨議曰賀彦先稱慈母之
子不服慈母之黨婦又不從夫而服慈姑小功服無從
故也庾蔚之云非徒子不從母而服其黨孫又不從父
而服其慈母由斯而言慈祖母無服明矣尋門内之哀
不容自同於常案父之祥禫子並受弔今二王諸子宜
以成服日單衣一日為位受弔制曰二王在遠世子宜
攝祭事捨又曰禮云縞冠玄武子姓之冠則世子衣服
宜異於常可著細布衣絹為領带三年不聽樂又禮及
春秋庶母不世祭盖謂無王命者耳吳太妃既朝命所
加得用安成禮秩則當祔廟五世親盡乃毁陳太妃命
數之重雖則不異慈孫既不從服廟食理無傳祀子祭
孫止是會經文武帝由是敇禮官議皇子慈母之服筠
議宋朝五服制皇子服訓飬母禮依庶母慈已宜從小
功之制案曾子問云子游曰喪慈母禮歟孔子曰非禮
也古者男子外有傅内有慈母君命所使教子也何服
之有鄭玄注云此指謂國君之子也若國君之子不服
則王者之子不服可知又喪服經云君子子為庶母慈
已者傳曰君子子者貴人子也鄭玄引内則三母止施
於卿大夫以此而推則慈母之服上不在五等之嗣下
不逮三士之息儻其服者止卿大夫尋諸侯之子尚無
此服况乃施之皇子謂宜依禮刊除以反前代之惑武
帝以為不然曰禮言慈母凡有三條一則妾子之無母
使妾之無子者飬之命為母子服以三年喪服齊衰章
所言慈母如母是也二則嫡妻之子無母使妾飬之慈
撫隆至雖均乎慈愛但嫡妻之子妾無為母之義而恩
深事重故服以小功喪服小功章所以不直言慈母而
云庶母慈已者明異於三年之慈母也其三則子非無
母正是擇賤者視之義同師保而不無慈愛故亦有慈
母之名師保既無其服則此慈亦無服矣内則云擇於
諸母與可者使為子師其次為慈母次為保母此其明
文言擇諸母是擇人而為此三母非謂擇取兄弟之母
也何以知之若是兄弟之母其先有子者則是長妾長
妾之禮實有殊加何容次妾生子乃退成保母斯不可
也又有多兄弟之人於義或可若始生之子便應三母
俱闕邪由是推之内則所言諸母是謂三母非兄弟之
母明矣子游所問自是師保之慈非三年小功之慈也
故夫子得有此對豈非師保之慈母無服之證乎鄭玄
不辯三慈混為訓釋引彼無服以注慈已後人致謬實
此之由經言君子子者此雖起於大夫明大夫猶爾自
斯以上彌應不異故傳云君子子者貴人之子也總言
曰貴無所不包經傳互文交相顯發則知慈加之義通
乎大夫以上矣宋代此科不乖禮意便加除削良是所
疑於是筠等請依制改定嫡妻之子母没為父妾所飬
服之五月貴賤並同以為永制後為尚書左丞卒於始
興内史子夀傳父業明三禮位尚書祠部郎曲阿令
卞華字昭岳濟隂宛句人晉驃騎將軍壼六世孫也父
倫之齊給事中華幼孤貧好學年十四召補國子生通
周易及長徧習五經與平原明山賓會稽賀瑒同業友
善梁天監中為安成王功曹參軍兼五經博士聚徒教
授華博涉有機辯說經析理為當時之冠江左以来鍾
律絶學至華乃通焉位尚書儀曹郎吳令
崔靈恩清河東武城人也少篤學徧習五經尤精三禮
三傳仕魏為太常博士天監十三年歸梁累遷步兵校
尉兼國子博士靈恩聚徒講授聽者常數百人性拙朴
無風采及解析經理甚有精致都下舊儒咸稱重之助
教孔僉尤好其學靈恩先習左傳服解不為江東所行
乃改說杜義每文句常申服以難杜遂著左氏條義以
明之時助教虞僧誕又精杜學因作申杜難服以答靈
恩世並傳焉僧誕會稽餘姚人以左氏教授聽者亦數
百人該通義例當世莫及先是儒者論天互執渾盖二
義論盖不合渾論渾不合盖靈恩立義以渾盖為一焉
出為長沙内史還除國子博士講衆尤盛又出為桂州
刺史卒官靈恩集注毛詩二十二卷集注周禮四十卷
制三禮義宗三十卷左氏經傳義二十二卷左氏條例
十卷公羊榖梁文句義十卷
孔僉會稽山隂人少師事何胤通五經尤明三禮孝經
論語講說並數十篇生徒亦數百人三為五經博士後
為海鹽山隂二縣令僉儒者不長政術在縣無績太清
亂卒於家子淑玄頗涉文學官至太學博士僉兄子元
素又善三禮有盛名早卒
盧廣范陽涿人自云晉司空從事中郎諶之後也少明
經有儒術天監中歸梁位步兵校尉兼國子博士徧講
五經時北来人儒學者有崔靈恩孫詳蒋顯並聚徒講
說而音辭鄙拙唯廣言論清雅不類北人僕射徐勉兼
通經術深相賞好後為尋陽太守武陵王長史卒官
沈峻字士嵩吳興武康人也家世農夫至峻好學與舅
太史叔明師事宗人沈麟士在門下積年晝夜自課睡
則以杖自擊其篤志如此遂博通五經尤長三禮為兼
國子助教時吏部郎陸倕與僕射徐勉書薦峻曰凡聖
賢所講之書必以周官立義則周官一書實為群經源
本此學不傳多歴年世北人孫詳蒋顯亦經聽習而音
革椘夏故學徒不至唯助教沈峻特精此書比日時開
講肆群儒劉嵒沈宏沈熊之徒並執經下坐北面受業
莫不歎服人無間言弟謂宜即用此人令其專此一學
周而復始使聖人正典廢而更興勉從之奏峻兼五經
博士於館講授聽者常數百人及中書舍人賀琛奉敇
撰梁官乃啟峻及孔子祛補西省學士助撰錄書成入
兼中書通事舍人出為武康令卒官傳峻業者又有吳
郡張及會稽孔子雲官皆至五經博士尚書祠部郎太
史叔明吳興烏程人吳太史慈後也少善莊老兼通孝
經論語禮記尤精三玄每講說聽者常五百餘人為國
子助教邵陵王綸好其學及出為江州攜叔明之鎮王
遷郢州又随府所至輙講授故江州人士皆傳其學峻
子文阿
文阿字國衞性剛強有旅力少習父業研精章句祖舅
太史叔明舅王慧興並通經術而文阿頗傳之又博采
先儒異同自為義疏通三禮三傳位五經博士梁簡文
引為東宫學士及撰長春義記多使文阿撮異聞以廣
之及侯景寇逆簡文别遣文阿募士卒援都臺城䧟與
張嵊保吳興嵊敗文阿竄於山野景素聞其名求之甚
急文阿窮廹登樹自縊遇有所親救之自投而下折其
左臂及景平陳武帝以文阿州里表為原鄉令監江隂
郡紹泰元年入為國子博士尋領步兵校尉兼掌儀禮
自太清之亂臺閣故事無有在者文阿父峻梁武時常
掌朝儀頗有遺藁於是斟酌裁撰禮度皆自之出及陳
武帝受禅文阿輙棄官還武康帝大怒發使往誅之時
文阿宗人沈恪為郡請使者寬其死即面縳鎻頸致於
上前上視而笑之曰腐儒復何為者遂赦之武帝崩文
阿與尚書左丞徐陵中書舍人劉師知等議大行皇帝
靈座侠御衣服之制語在師知傳及文帝即位尅日謁
廟尚書左丞庾持奉詔遣博士議其禮文阿議曰人物
推移質文殊軌聖賢因機而立教王公随時以適宜夫
千人無君不敗則亂萬乘無主不危則亡當隆周之日
公旦叔父吕召爪牙成王在喪禍幾覆國是以既葬便
有公冠之儀始殯受麻冕之策斯盖示天下以有主慮
社稷之艱難逮乎末葉從横漢承其弊雖文景刑厝而
七國連兵或踰月即尊或崩日稱詔此皆有為而為之
非無心於禮制也今國諱之日雖抑哀於璽紱之重猶
未序於君臣之儀古禮朝廟退坐正寝聽群臣之政今
皇帝拜廟還宜御太極前殿以正南面之尊此即周康
在朝一二臣衞者也其壌奠之節周禮以玉作贄公侯
以珪子男執璧此玉作瑞也奠贄竟又復致享天子以
璧王后用琮秦燒經典威儀散滅叔孫通定禮尤失前
憲奠贄不珪致享無帛公王同璧鴻臚奏賀若此數事
未聞於古後相沿襲至梁行之夫稱觴奉夀家國大慶
四廂雅樂歌奏懽欣今君臣吞哀兆庶抑割豈同於惟
新之禮乎且周康賓稱奉珪無萬夀之獻此則前凖明
矣愚以今坐正殿止行薦璧之儀無賀酒之禮謹撰謁
廟還升正寝群臣陪薦儀注如别詔可施行尋遷通直
散騎常侍兼國子博士領羽林監仍令於東宫講孝經
論語天嘉中卒贈廷尉卿所撰儀禮八十餘條春秋禮
記孝經論語義記七十餘卷經典大義十八卷並行於
時儒者多傳其學
孔子祛會稽山隂人也少孤貧好學耕耘樵採常懷書
自随役閑則誦讀勤苦自勵遂通經術尤明古文尚書
為兼國子助教講尚書四十徧聽者常數百人為西省
學士助賀琛撰錄書成兼司文侍郎不就累遷兼中書
通事舍人加步兵校尉梁武帝撰五經講疏及孔子正
言專使子祛檢閱群書以為義證事竟敇子祛與右衞
朱异左丞賀琛於士林館逓日執經後加通直正員郎
卒官子祛凡著尚書義二十卷集注尚書二十卷續朱
异集注周易一百卷續何承天集禮論一百五十卷
皇侃吳郡人青州刺史皇象九世孫也少好學師事賀
瑒精力專門盡通其業尤明三禮孝經論語為兼國子
助教於學講說聽者常數百人撰禮記講疏五十卷書
成奏上詔付祕閣頃之召入夀光殿說禮記義梁武帝
善之加員外散騎侍郎侃性至孝常日限誦孝經二十
徧以擬觀世音經丁母憂還鄉里平西邵陵王欽其學
厚禮迎之及至因感心疾卒所撰論語義禮記義見重
於世學者傳焉
沈洙字弘道吳興武康人也祖休季梁餘杭令父山卿
梁國子博士中散大夫洙少方雅好學不妄交游通三
禮春秋左氏傳精識強記五經章句諸子史書問無不
答仕梁為尚書祠部郎時年盖二十餘大同中學者多
涉獵文史不為章句而洙獨積思經術吳郡朱异會稽
賀琛甚嘉之及异琛於士林館講制旨義常使洙為都
講侯景之亂洙竄於臨安時陳文帝在焉親就習業及
陳武帝入輔除國子博士與沈文阿同掌儀禮武帝受
禅加員外散騎常侍位揚州别駕從事史大匠卿有司
奏建康令沈孝軌門生陳三兒牒稱主人翁靈柩在周
主人奉使關右因欲迎喪久而未反此月晦即是再周
主人弟息見在此者為至月末除靈内外即吉為待主
人還情禮申竟以事諮左丞江德藻德藻議謂王衞軍
云久喪不葬唯主人不變其餘親各終月數而除此盖
引禮文論在家内有事故未得葬者耳孝軌既在異域
雖已迎喪還期無指諸弟若遂不除永絶昏嫁此於人
情或未為允中原淪陷以後理有事例宜諮沈常侍詳
議洙議曰禮有變正又有從宜禮小記云久而不葬者
唯主喪者不除其餘以麻終月數者除喪則已注云其
餘謂傍親如鄭所解衆子皆應不除王衞軍所引此盖
禮之正也但魏氏東關之役既失亡屍柩葬禮無期時
議以為禮無終身之喪故制使除服晉氏喪亂或死於
虜庭無由迎殯江左故復申明其制李胤之祖王華之
父並存亡不測其子制服依時釋衰此並變禮之宜也
孝軌雖因奉使便欲迎喪而還期未剋宜依東關故事
在此者並應釋除衰麻毁靈祔祭若喪柩得還别行改
葬之禮自天下寇亂西朝傾覆若此之徒諒非一二寧
可喪期無數而弗除衰服朝廷自應為之限制以義斷
恩德藻依洙議奏可文帝即位累遷光禄卿侍東宫讀
廢帝嗣位歴尚書左丞衡陽王長史行府國事梁代舊
律測囚之法日一上起自晡鼓盡於二更及比部郎范
泉刪定律令以舊法測立時久非人所堪分其刻數日
再上廷尉以為新制過輕請集八座丞郎并祭酒孔奐
行事沈洙五舍人會尚書省詳議時宣帝錄尚書集衆
議之都官尚書周弘正議曰凡小大之獄必應以情政
言依凖五聽騐其虚實豈可令恣考掠以判刑罪且測
人時節本非古制近代以来方有此法起自晡鼔迄於
二更豈是常人所能堪忍所以重械之下危墯之上無
人不服誣枉者多朝晚二時同等刻數進退而求于事
為衷若謂小促前期數致實罪不服如復時節延長則
無愆妄欵且人之所堪既有強弱人之立意固亦多途
至如貫高榜笞刺爇身無完膚戴就熏針並極困篤不
移豈關時刻長短掠測優劣夫與其殺不辜寧失不經罪
疑惟輕功疑惟重斯則古之聖王垂此明法愚謂依范
泉著制為允洙議曰夜中測立緩急易欺兼用晝漏於
事為允但漏刻賖促今古不同漢書律歴何承天祖冲
之祖暅父子漏經並自關鼓至下鼓自晡鼓至關鼓皆
十三刻冬夏四時不異若其日有長短分在中時前後
今用梁末改漏下鼓之後分其短長夏至之日各十七
刻冬至之日各十二刻廷尉今牒以時刻短促致罪人
不欵愚意願去夜測之昧從晝漏之明斟酌今古之聞
參會二漏之義捨秋冬之少刻從夏日之長晷不問寒
暑並依今之夏至朝夕上測各十七刻比之古漏則一
上多昔四刻即用今漏則冬至多五刻雖冬至之時數
刻侵夜正是少日於事非疑庶罪人不以漏短而為捍
獄囚無以在夜而致誣求之鄙意竊謂為宜依范泉前
制宣帝曰沈長史議得中宜更博議左丞宗元饒議曰
沈議非頓異范正是欲使四時均其刻數請寫還刪定
曹詳改前制宣帝依事施行洙以太建元年卒
戚衮字公文吳郡鹽官人也少聪慧游學都下受三禮
於國子助教劉文紹一二年中大義略舉年十九梁武
帝敇策孔子正言并周禮禮記義衮對高第除揚州祭
酒從事史就國子博士宋懷方質儀禮義懷方北人自
魏攜儀禮禮記疏祕惜不傳及將亡謂家人曰吾死後
戚生若赴便以儀禮禮記義本付之若其不来即随屍
而殯為儒者推許如此尋兼太學博士簡文在東宫召
衮講論又嘗置宴集玄儒之士先命道學互相質難次
令中庶子徐摛馳騁大義間以劇談摛辭辯從横難以
答抗諸儒懾氣時衮說朝聘義摛與往復衮精采自若
領答如流簡文深加歎賞敬帝立為江州長史仍随沈
泰鎮南豫州泰之奔齊逼衮俱行後自齊逃還又随程
文季於吕梁軍敗入周久之得歸卒於始興王府錄事
參軍衮於梁代撰三禮義記逄亂亡失禮記義四十卷
行於世
鄭灼字茂昭東陽信安人也幼聰敏勵志儒學少受業
於皇侃梁簡文在東宫雅愛經術引灼為西省義學士
承聖中為兼中書通事舍人仕陳武帝文帝時累遷中
散大夫後兼國子博士未拜卒灼性精勤尤明三禮少
時嘗夢與皇侃遇於途侃謂曰鄭郎開口侃因唾灼口
中自後義理益進灼家貧抄義疏以日繼夜筆毫盡每
削用之常蔬食講授多苦心熱若瓜時輙偃臥以瓜鎮
心起便讀誦其篤志如此時有晉陵張崖吳郡陸詡吳
興沈德威會稽賀德基俱以禮學自命張崖傳三禮於
同郡劉文紹天嘉元年為尚書儀曹郎廣沈文阿儀注
撰五禮後為國子博士陸詡少習崔靈恩三禮義梁時
百濟國表求講禮博士詔令詡行天嘉中位尚書祠部
郎沈德威字懷遠少有操行梁太清末遁於天目山築
室以居雖處亂離而篤學無倦天嘉元年徵出都後為
國子助教每自學還私室講授道俗受業數百人率常
如此遷太常丞兼五禮學士後為尚書祠部郎陳亡入
隋官至秦王府主簿卒年五十五賀德基字承業世傳
禮學祖文發父淹仕梁俱為祠部郎並有名當世德基
少游學都下積年不歸衣資罄乏又耻服故弊盛冬止
衣裌襦袴嘗於白馬寺前逢一婦人容服甚盛呼德基
入寺門脱白綸巾以贈之仍謂曰君方為重器不久貧
寒故以此相遺耳問姓名不答而去德基於禮記稱為
精明位尚書祠部郎雖不至大官而三世儒學俱為祠
部郎時論美其不墜
全緩字弘立吳郡錢唐人也幼受易於博士禇仲都篤
志研翫得其精微陳太建中位鎮南始興王府諮議參
軍緩通周易老莊時人言玄者咸推之
張譏字直言清河武城人也祖僧寳梁太子洗馬父仲
悦梁尚書祠部郎譏幼聰俊有思理年十四通孝經論
語篤好玄言受學於汝南周弘正每有新意為先軰推
服梁大同中召補國子正言生梁武帝嘗於文德殿釋
乾坤文言譏與陳郡袁憲等預焉敇令論議諸儒莫敢
先出譏乃整容而進諮審循環辭令温雅帝甚異之賜
裠襦絹等云表卿稽古之力議幼喪母有錯綵經帕即
母之遺制及有所識家人具以告之每歲時輙對帕哽
噎不能勝及丁父憂居喪過禮為士林館學士簡文在
東宫出士林館發孝經題譏論義往復甚見嗟賞及侯
景寇逆於圍城之中獨侍哀太子於武德後殿講老莊
臺城陷譏崎嶇避難卒不事景陳天嘉中為國子助教
時周弘正在國學發周易題弘正第四弟弘直亦在講
席譏與弘正論議弘正屈弘直危坐厲聲助其申理譏
乃正色謂弘直曰今日義集辯正名理雖知兄弟急難
四公不得有助弘直謂曰僕助君師何為不可舉坐以
為笑樂弘正嘗謂人曰吾每登坐見張譏在席使人懔
然宣帝時為武陵王限内記室兼東宫學士後主在東
宫集宫僚置宴時造玉柄麈尾新成後主親執之日當
今雖復多士如林至於堪捉此者獨張譏耳即手授譏
仍令於温文殿講莊老宣帝幸宫臨聽賜御所服衣一
襲後主嗣位為國子博士東宫學士後主嘗幸鍾山開
善寺召從臣坐於寺西南松林下敇譏竪義時索麈尾
未至後主敇取松枝手以屬議曰可代麈尾顧群臣曰
此即張譏後事陳亡入隋終於長安年七十六議性恬
静不求榮利常慕閑逸所居宅營山池植花果講周易
老莊而教授焉吳郡陸元朗朱孟博一乘寺沙門法才
法雲寺沙門慧拔至真觀道士姚綏皆傳其業譏所撰
周易義三十卷尚書義十五卷毛詩義二十卷孝經義
八卷論語義二十卷老子義十一卷莊子内篇義十二
卷外篇義二十卷雜篇義十卷玄部通義十二卷游玄
桂林二十四卷後主嘗敇就其家寫入祕閣子孝則官
至始安王記室參軍
顧越字允南吳郡鹽官人也所居新坂黃岡世有鄉校
由是顧氏多儒學焉祖道望齊散騎侍郎父仲成梁護
軍司馬豫章王府諮議參軍家傳儒學並專門教授越
幼明慧有口辯勵精學業不捨晝夜弱冠游學都下通
儒碩學必造門質疑討論無倦至於微言玄旨九章七
曜音律圖緯咸盡其精微時太子詹事周捨以儒學見
重名知人一見越便相歎異命與兄子弘正弘直游厚
為之談由是聲譽日重時又有會稽賀文發學兼經史
與越名相埒故都下謂之發越焉初為南平元㐮王偉
國右常侍與文發俱入府並見禮重尋轉行參軍大通
中詔颷勇將軍陳慶之送魏北海王顥還北主魏慶之
請越參其軍事時慶之所向剋捷直至洛陽既而顥遂
肆驕縱又上下離心越料其必敗以疾得歸裁至彭城
慶之果見摧衂越竟得先反時稱其見機及至除安西
湘東王府參軍及武帝撰制旨新義選諸儒在所流通
遣越還吳敷揚講說越徧該經藝深明毛詩傍通異義
特善莊老尤長論難兼工綴文閑尺牘長七尺三寸美
鬚眉武帝嘗於重雲殿自講老子僕射徐勉舉越論義
越抗首而請音響若鍾容止可觀帝深贊美之由是擢
為中軍宣城王記室參軍尋除五經博士仍令侍宣城
王講大同八年轉安西武陵王府内中錄事參軍尋遷
府諮議及侯景之亂越與同志沈文阿等逃難東歸賊
黨數授以爵位越誓不受命承聖二年詔授宣惠晉安
王府諮議參軍領國子博士越以世路未平無心仕進
因歸鄉棲隠於虎丘山與吳興沈烱同郡張種會稽孔
奐等每為文會紹泰元年復徵為國子博士陳天嘉中
詔侍東宫讀除東中郎鄱陽王府諮議參軍甚見優禮
尋領羽林監遷給事中黃門侍郎國子博士侍讀如故
時朝廷草創疑議多所取决咸見施用每侍講東宫皇
太子常虚已禮接越以宫僚未盡時彦且太子仁弱宣
帝有奪宗之兆内懷憤激乃上疏曰臣梁世薄宦禄不
代耕季年板蕩竄身窮谷幸屬聖期得奉昌運朝廷以
臣微涉藝學遠垂徵引擢臣以貴仕資臣以厚秩二宫
恩遇有異凡流木石知感犬馬識飬臣獨何人㒺懷報
德伏惟皇太子天下之本飬善春宮臣陪侍經籍於今
五載如愚所見多有曠官輔弼丞疑未極時選至如文
宗學府廉潔正人當趨奉龍楼晨游夕論恒聞前聖格
言往賢政道如此則非僻之語無從而入臣年事侵廹
非有邀求政是懷此不言則為有負明聖敢奏狂瞽願
留中不泄疏奏帝深感焉而竟不能改革及廢帝即位
拜散騎常侍兼中書舍人黃門侍郎如故領天保博士
掌儀禮猶為帝師入講授甚見尊寵時宣帝輔政華晈
舉兵不從越因請假東還或譖之宣帝言越將扇動蕃
鎮遂免官太建元年卒於家年七十七所著喪服毛詩
老子孝經論語等義疏四十餘卷詩頌碑誌牋表凡二
百餘篇時有東陽龔孟舒者亦通毛詩善談名理仕梁
位尋陽郡丞元帝在江州遇之甚重躬師事焉天嘉中
位太中大夫
沈不害字孝和吳興武康人也幼孤而修立好學陳天
嘉初除衡陽王府中記室參軍兼嘉德殿學士自梁季
喪亂至是國學未立不害上書請崇建儒宫帝優詔答
之又表改定樂章詔使製三朝樂歌詞八首合二十曲
行之樂府後為國子博士領羽林監敇修五禮掌策文
諡議等事太建中位光禄卿通直散騎常侍兼尚書左
丞卒不害通經術善屬文雖博綜經典而家無卷軸每
製文操筆立成曾無尋檢汝南周弘正常稱之曰沈生
可謂意聖人乎著五禮儀一百卷文集十四卷子志道
字崇基少知名位安東新蔡王記室參軍陳亡入隋卒
王元規字正範太原晉陽人也祖道實齊晉安郡守父
瑋梁武陵王府中記室參軍元規八歲而孤兄弟三人
隨母依舅氏往臨海郡時年十二郡土豪劉瑱者資財
巨萬欲妻以女母以其兄弟幼弱欲結強援元規泣請
曰因不失親古人所重豈得苟安異壌輙昏非類母感
其言而止元規性孝事母甚謹晨昏未嘗離左右梁時
山隂縣有暴水流漂居宅元規唯有一小船倉卒引其
母妹并姑姪入船元規自執檝棹而去留其男女三人
閣於樹杪及水退俱獲全時人稱其至行少從吳興沈
文阿受業十八通春秋左氏孝經論語喪服仕梁位中
軍宣城王記室參軍陳天嘉中為鎮東鄱陽王府記室
參軍領國子助教後主在東宫引為學士就授禮記左
傳喪服等義國子祭酒新安王伯固嘗因入宫適會元
規將講乃啟請執經時論榮之俄除尚書祠部郎自梁
代諸儒相傳為左氏學者皆以賈逵服虔之義難駮杜
預凡一百八十條元規引證通析無復疑滯每國家議
吉凶大禮常參預焉後為南平王府限内參軍王為江
州元規随府之鎮四方學徒不遠千里来請道者常數
十百人陳亡入隋卒於秦王府東閣祭酒元規著春秋
發題辭及義記十一卷續經典大義十四卷孝經義記
兩卷左傳音三卷禮記音兩卷子大業聰敏知名時有
吳郡陸慶少好學徧通五經尤明春秋左氏傳節操甚
高仕梁為婁令陳天嘉初徵為通直散騎侍郎不就永
陽王為吳郡太守聞其名欲與相見慶辭以疾時宗人
陸榮為郡五官掾慶嘗詣焉王乃微服往榮宅穿壁以
觀之王謂榮曰觀陸慶風神凝峻殆不可測嚴君平鄭
子真何以尚兹鄱陽晉安王俱以記室徵不就乃築室
屏居以禅誦為事由是經傳受業者盖鮮焉
論曰語云上好之下必有甚焉者是以鄒纓齊紫且以
移俗况禄在其中可無尚歟當天監之際時主方崇儒
業如崔嚴何伏之徒前後互見升寵於時四方學者靡
然向風斯亦曩時之盛也自梁迄陳年且數十雖時經
屯詖郊生戎馬而風流不替豈俗化之移人乎古人稱
上德若風下應猶草美矣豈斯之謂也
南史卷七十一
南史卷七十一考證
伏曼容傳曼容多伎術伎監本訛俊今改从閣本
何佟之傳都下稱其高儒高一本作醇
沈洙傳所以重械之下危墯之上無人不服誣枉者多
一本墯作墮上作士
顧越傳詩頌碑誌牋表凡二百餘篇監本缺牋字今
增从南本
南史卷七十一考證
