南史卷十八
唐李延壽撰
列傳第八
趙倫之(子伯符)蕭思話(子惠開眎惠明惠眀子素)
(惠明弟惠基惠基弟惠休)(惠基子洽介惠休弟子)
(介子允)(引)(惠開從子琛)
臧燾(玄孫嚴燾弟熹)(嚴族叔未甄熹子質)(未甄子盾)(厥)
趙倫之字幼成下邳僮人宋孝穆皇后之弟也幼孤貧
事母以孝稱宋武帝起兵以軍功封閬中縣五等侯累
遷雍州刺史武帝北伐倫之遣順陽太守傅弘之扶風
太守沈田子出嶢柳大破姚泓於藍田及武帝受命以
佐命功封霄城縣侯少帝卽位徵拜護軍元嘉三年拜
領軍將軍倫之雖外戚貴寵而居月儉素性野拙澀於
人間世事多所不觧久居方伯公私富貴入為護軍資
力不稱以為見貶光禄大夫范泰好戲笑謂曰司徒公
缺必用汝老奴我不言汝資地所任要是外戚高秩次
第所至耳倫之大喜每載酒肴詣泰五年卒諡元侯子
伯符嗣
伯符字潤遠少好弓馬為寧遠將軍總領義徒以居宫
城北每火起及有劫盜輒身貫甲胄助郡縣赴討武帝
甚嘉之文帝即位累遷徐兖二州刺史為政苛暴吏人
畏懼如與虎狼居而劫盗遠迸無敢入境元嘉十八年
徵為領軍將軍先是外監不隸領軍宜相統攝者自有
别詔至此始統領焉後為丹陽尹在都嚴酷曹局不復
堪命或委叛被錄投水而死典筆吏取筆失旨頓與五
十鞭子倩尚文帝第四女海鹽公主甚愛重倩嘗因言
戲以手擊主事上聞文帝怒離婚伯符慙懼發病卒諡
曰肅傳國至孫勖齊受禅國除
蕭思話南蘭陵人宋孝懿皇后弟子也父源之字君流
歴徐兖二州刺史永初元年卒贈前將軍思話十歲許
時未知書好騎屋棟打細腰鼓侵暴隣曲莫不患毒之
自此折節數年中遂有令譽頗工隸書善弹琴能騎射
後襲爵封陽縣侯元嘉中為青州刺史亡命司馬朗之
兄弟聚黨謀為亂思話遣北海太守蕭汪之討斬之八
年魏軍大至乃棄鎮奔平昌魏軍定不至由是徵繫尚
方初在青州常所用銅斗覆在藥廚下忽於斗下得二
死雀思話歎曰斗覆而䨇雀殞其不祥乎既而被繫及
梁州刺史甄法護在任失和氐帥楊難當因此寇漢中
乃自徒中起思話為梁南秦二州刺史平漢中悉收侵
地置戍葭萌水思話遷鎮南鄭法護中山無極人也過
江寓居南郡弟法崇自少府為益州刺史法護委鎮之
罪為府所收於獄賜死文帝以法崇受任一方命言法
護病卒文帝使思話上定漢中本末下之史官十四年
遷臨川王義慶平西長史南蠻校尉文帝賜以弓琴手
敕曰前得此琴言是舊物今以相借并往桑弓一張理
材乃快良材美器宜在盡用之地丈人真無所與讓也
嘗從文帝登鍾山北嶺中道有盤石清泉上使於石上
彈琴因賜以銀鍾酒謂曰相賞有松石間意歴寧蠻校
尉雍州刺史監四州軍事徵爲吏部尚書思話以去州
無復事力倩府軍身九人文帝戲之曰丈人終不爲田
父於閭里何憂無人使邪未拜遷護軍將軍是時魏攻
懸瓠文帝將大舉北侵朝士僉同思話固諫不從魏軍
退卽代孝武爲徐兗二州刺史監四州軍事後爲圍碻
磝城不拔退師歴下爲江夏王義恭所奏免官元凶弑
立以爲徐兗二州刺史卽起義以應孝武孝武卽位徵
爲尚書左僕射固辭改爲中書令丹陽尹散騎常侍時
都下多劫掠二旬中十七發引咎陳遜不許後拜郢州
刺史加都督卒贈征西將軍開府儀同三司謚曰穆侯
思話外戚令望早見任待歴十二州杖節監督者九焉
所至雖無皎皎清節亦無穢黷之累愛才好士人多歸
之
長子惠開少有風氣涉獵文史家雖貴戚而居服簡素
初爲祕書郎意趣與人多不同比肩或三年不共語外
祖光祿大夫沛郡劉成戒之曰汝恩戚家子無多異以
取天下之疾轉太子舍人與汝南周朗同官友善以偏
竒相尚孝建元年爲黃門侍郎與侍中何偃争推積射
將軍徐冲之事偃任遇甚隆怒使門下推彈惠開乃上
表解職由此忤旨别敕有司以屬疾多免之思話素恭
謹與惠開不同每加嫌責及見惠開自解表歎曰兒不
幸與周朗周旋理應如此杖之二百尋除中庶子丁父
艱居喪有孝性家素事佛凡爲父起四寺南岡下名曰
禪岡寺曲阿舊鄉宅名曰禪鄉寺京口墓亭名曰禪亭
寺所封封陽縣名曰禪封寺謂國僚曰封秩鮮而兄弟
甚多若全關一人則在我所讓若人人等分又事可悲
耻寺衆旣立自宜悉供僧衆襲封封陽縣侯爲新安王
子鸞冠軍長史惠開妹當適桂陽王休範女又當適孝
武子發遣之資應須二千萬乃以爲豫章内史聽其肆
意聚納由是在郡著貪暴之名再遷御史中丞孝武與
劉秀之詔曰今以蕭惠開爲憲司冀當稱職但一往眼
額已自殊有所震及在職百僚憚之後拜益州刺史路
經江陵時吉翰子在荆州共惠開有舊爲設女樂樂人
有美者惠開就求不得又欲以四女妓易之不許惠開
怒收吉斬之卽納其妓啓云吉為劉義宣所遇交結不
逞向臣訕毁朝政輒已戮之孝武稱快惠開素有大志
至蜀欲廣樹經略善於敘述聞其言者皆以爲大功可
立才疎意廣竟無成功嚴用威刑蜀人號曰臥虎明識
過人嘗三千沙門一閱其名退無所失明帝即位晉安
王子勛反惠開乃集將佐謂曰吾荷世祖之眷當投袂
萬里推奉九江蜀人素怨惠開嚴及是所遣兵皆不得
前晉原郡及諸郡悉應並來圍城城内東兵不過二千
凢蜀人惠開疑之悉皆遣出子勛尋敗蜀人並欲屠城
以望厚賞明帝以蜀土險遠赦其誅責遣其弟惠基使
蜀宣旨而蜀人志在屠城不使王命速達遏留惠基惠
基破其渠帥然後得前惠開奉旨歸順城圍得解明帝
又遣惠開宗人寶首水路慰勞益州寳首欲以平蜀爲
功更奬說蜀人處處蜂起惠開乃啓陳情事遣宋寕太
守蕭惠訓州别駕費欣業分兵並進大破之禽寳首送
之惠開至都明帝問其故侍衛左右莫不悚然側目惠
開舉動自若從容荅曰臣唯知逆順不識天命又云非
臣不亂非臣不平初惠開府錄事參軍劉希微負蜀人
責將百萬爲責主所制未得俱還惠開與希微共事不
厚而廐中凢有馬六十疋悉以乞希微償責其意趣不
常如是惠開還資二千餘萬悉散施道俗一無所留後
除桂陽王休範征北長史南東海太守其年會稽太守
蔡興宗之郡惠開自京口請假還都相逄於曲阿惠開
先與興宗名位略同又經情款自以負釁推屈慮興宗
不能詣已戒勒部下蔡會稽部伍若問慎不得荅惠開
素嚴部下莫敢違興宗見惠開舟力甚盛遣人訪訊事
力二三百人皆低頭直去無一人荅者尋除少府加給
事中惠開素剛至是益不得志曰大丈夫入管喉舌出
莅方伯乃復低頭入中邪寺内所住齋前嚮種花草甚
美惠開悉剗除别種白楊每謂人曰人生不得行胷懷
雖壽百歲猶爲夭也發病嘔血吐物如肝肺者卒子睿
嗣齊受禪國除惠開與諸弟並不睦惠基使至益州遂
不相見與同産弟惠明亦致嫌隙云
惠明其次弟也亦有時譽泰始初爲吴興太守郡界有
卞山山下有項羽廟相承云羽多居郡聽事前後太守
不敢上惠明謂綱紀曰孔季恭嘗為此郡未聞有災遂
盛設筵榻接賓數日見一人長丈餘張弓挾矢向惠明
既而不見因發背旬日而卒
子眎素梁天監中位丹陽尹丞初拜日武帝賜錢八萬
眎素一朝散之親友遷司徒左西屬南徐州中從事性
靜退少嗜慾好學能清言榮利不關於中喜怒不形於
色在人間及居職並任情通率不自矜尚天然簡素及
在京口便有終焉之志後為中書侍郎在位少時求為
諸暨令到縣十餘日挂衣冠於縣門而去獨居屏事非
親戚不得至其籬門妻卽齊太尉王儉女久與别居遂
無子卒親故迹其事行諡曰貞文先生
惠明弟惠基幼以外戚見宋江夏王義恭歎其詳審以
女結婚歴中書黃門郎惠基善隸書及奕棋齊高帝與
之情好相得桂陽王休範妃惠基姊也高帝謂之曰卿
家桂陽遂復作賊高帝頓新亭壘以惠基為軍副惠基
弟惠朗親為休範攻戰惠基在城内了不自疑後為長
兼侍中袁粲劉彦節起兵之夕高帝以彦節是惠基妹
夫惠基時直在省遣王敬則觀其指趣見惠基安静不
與彦節相知由是益加恩信仕齊為都官尚書掌吏部
永明中為侍中領驍騎將軍尚書令王儉朝宗貴望惠
基同在禮閣非公事不私覿焉遷太常加給事中自宋
大明以來聲伎所尚多鄭衛而雅樂正聲鮮有好者惠
基觧音律尤好魏三祖曲及相和歌每奏輒賞悅不能
已當時能棋人琅邪王抗第一品吴郡禇思莊會稽夏
赤松第二品赤松思速善於大行思莊戲遲巧於鬭棋
宋文帝時羊玄保為會稽帝遣思莊入東與玄保戲因
置局圖還於帝前覆之齊高帝使思莊與王抗交賭自
食時至日暮一局始竟上倦遣還省至五更方决抗睡
於局後寢思莊逹旦不寐時或云思莊所以品第致高
緣其用思深久人不能及抗思莊並至給事中永明中
敕使抗品棋竟陵王子良使惠基掌其事初思話先於
曲阿起宅有閑曠之致惠基常謂所親曰須婚嫁畢當
歸老舊廬立身退素朝廷稱為善士卒贈金紫光祿大
夫
子洽字宏稱幼敏悟年七歲誦楚辭略上口及長好學
博涉善屬文仕梁位南徐州中從事近畿重鎮職更數
千人前後居者皆致巨富洽清身率職饋遺一無所受
妻子不免飢寒累遷臨海太守為政清平不尚威猛人
俗便之後拜司徒左長史敕撰當塗堰碑辭甚贍麗卒
於官文集二十卷行於世
惠基弟惠休齊永明四年為廣州刺史罷任獻奉傾資
上敕中書舍人茹法亮曰可問蕭惠休故當不復私邪
吾欲分受之也後封建安縣子永元元年從吴興太守
徵爲尚書右僕射吳興郡項羽神舊酷烈人云惠休事
神謹故得美遷于時朝士多見殺二年惠休還至平望
帝令服藥而卒贈金紫光祿大夫惠休弟惠朗同桂陽
賊齊高帝赦之後為西陽王征虜長史行南兗州事坐
法免官惠朗弟惠蒨仕齊左戸尚書子介
介字茂鏡少穎悟有器識梁大同中武陵王紀為揚州
刺史以介為府長史在職以清白稱武帝謂何敬容曰
蕭介甚貧可以處一郡復曰始興郡頻無良守可以介
為之由是出為始興太守及至甚著威德徵為少府卿
尋加散騎常侍會侍中闕選司舉王筠等四人並不稱
旨帝曰我門中久無此職宜用蕭介為之應對左右多
所匡正帝甚重之遷都官尚書每軍國大事必先訪介
帝謂朱异曰端右材也中大同二年辭疾致仕帝優詔
不許終不肯起乃遣謁者僕射魏祥就拜光祿大夫太
清中侯景於渦陽敗走入壽陽帝敕助防韋黯納之介
聞而上表致諫極言不可帝省表歎息卒不能用介性
高簡少交游唯與族兄琛從兄眎素及洽從弟淑等文
酒賞會時人以比謝氏烏衣之游初武帝總延後進二
十餘人置酒賦詩臧盾以詩不成罰酒一斗盾飲盡顔
色不變言笑自若介染翰便成文無加點帝兩美之曰
臧盾之飲蕭介之文卽席之美也年七十三卒於家
第三子允字叔佐少知名風神凝遠通逹有識鑒容止
醖藉仕梁位太子洗馬侯景攻䧟臺城百僚奔散允獨
整衣冠坐于宫坊景軍敬焉弗之逼也尋出居京口時
寇賊縱横百姓波駭允獨不行人問其故允曰性命自
有常分豈可逃而免乎方今百姓爭欲奮臂而論大功
何事於一書生哉莊周所謂畏景避迹吾弗為也乃閉
門静處併日而食卒免於患陳永定中侯安都為南徐
州刺史躬造其廬以申長幼之敬宣帝即位為黃門侍
郎晉安王為南豫州以為長史時王尚少未親人務故
委允行府事入為光祿卿允性敦重未嘗以榮利干懷
及晉安出鎮湘州又苦攜允允少與蔡景歴善子徵修
父黨之敬聞允將行乃詣允曰公年德並高國之元老
從容坐鎮旦夕自為列曹何為方辛苦蕃外荅曰已許
晉安豈可忘信其恬榮勢如此至德中鄱陽王出鎮會
稽允又為長史帶會稽郡丞行經延陵季子廟設蘋藻
之薦託異代之交為詩以叙意辭理清典後主嘗問蔡
徵允之為人徵曰其清虛玄遠殆不可測至於文章可
得而言因誦允詩以對後主嗟賞久之尋拜光祿大夫
及隋師濟江允遷于關右時南士至長安者例皆授官
允與尚書僕射謝伷辭以老疾隋文帝義之並厚賜帛
尋卒年八十四
弟引字叔休方正有器度性聰敏博學善屬文仕梁位
西昌侯儀同府主簿侯景之亂梁元帝為荆州刺史朝
士多歸之引曰諸王力争禍患方始今日逃難未是擇
君之秋吾家再世為始興郡遺愛在人政可南行以存
家門耳乃與弟肜及宗親等百餘人南奔嶺表時始興
人歐陽頠為衡州刺史乃往依焉頠遷廣州病死子紇
領其衆引疑紇異圖因事規正由是情禮漸疎及紇反
時都下士人岑之敬公孫挺等並惶駭唯引怡然謂之
敬等曰管幼安袁曜卿亦但安坐耳君子正身以明道
直已以行義亦何憂乎及章昭逹平番禺引始北還拜
尚書金部侍郎引善書為當時所重宣帝嘗披奏事指
引署名曰此字筆趣翩翩似鳥之欲飛引謝曰此乃陛
下假其毛羽耳帝又謂引曰我每有所忿見卿輒意解
何也引曰此自陛下不遷怒臣何預此恩引性抗直不
事權貴宣帝每欲遷用輒為用事者所裁及吕梁覆師
戎儲空匱轉引為庫部侍郎掌知營造引在職一年而
器械充足歴中書黃門吏部侍郎廣州刺史馬靖甚得
嶺表人心而甲兵精練每年深入俚洞數有戰功朝野
頗生異議宣帝以引悉嶺外物情且遣引觀靖審其舉
措諷令送質及至靖卽悟旨遣兒弟為質後主卽位為
中庶子建康令時殿内隊主吳璡及宦者李善度蔡脱
兒等多所請屬引一皆不許引始族子密時為黃門郎
諫引曰李蔡之權在位皆憚亦宜少為身計引曰吾之
立身自有本末亦安能為李蔡致屈就令不平不過免
職耳吳璡竟作飛書李蔡證之坐免官卒於家子德言
最知名引弟肜位太子中庶子南康王長史
琛字彦瑜惠開從子也祖僧珍宋廷尉卿父惠訓齊末
為巴東相梁武帝起兵齊和帝於荆州卽位惠訓與巴
西太守魯休烈並以郡相抗惠訓使子瑰據上眀建康
城平始歸降武帝宥之以為太中大夫卒官琛少眀悟
有才辯數歲時從伯惠開見而竒之撫其背曰必興吾
宗起家齊太學博士時王儉當朝琛年少未為儉所識
負其才氣候儉宴于樂游苑乃著虎皮靴策桃枝杖直
造儉坐儉與語大悦儉時為丹陽尹辟為主簿永明九
年魏始通好琛再銜命北使還為通直散騎侍郎時魏
遣李彪來使齊武帝讌之琛於御筵舉酒勸彪彪不受
曰公庭無私禮不容受勸琛荅曰詩所謂雨我公田遂
及我私坐者皆悦服彪乃受琛酒累遷尚書左丞時齊
明帝用法嚴峻尚書郎坐杖罰者皆卽科行琛乃密啓
曰郎有杖起自後漢爾時郎官位卑親主文案與令史
不異故郎三十五人令史二十人是以古人多耻為此
職自魏晉以來郎官稍重今方參用高華吏部又近於
通貴不應官高昔品而罰遵曩科所以從來彈舉雖在
空文而許以推遷或逄赦恩或入春令便得息停宋元
嘉大明中經有被罰者别由犯忤主心非關常凖自泰
始建元以來未經施行事廢已久人情未習自奉敕之
後已行倉部郎江重欣杖督五十皆無不人懷慙懼兼
有子弟成長彌復難為儀適其應行罰可特賜輸贖使
與令史有異以彰優緩之澤帝納之自是應受罰者依
舊不行東昏初嗣立時議無廟見文琛議據周頌烈文
閔予皆為卽位朝廟之典於是從之梁武在西邸與琛
有舊梁臺建以為御史中丞天監九年累遷平西長史
江夏太守始琛為宣城大守有北僧南度唯齎一瓠蘆
中有漢書序傳僧云三輔舊書相傳以為班固眞本琛
固求得之其書多有異今者而紙墨亦古文字多如龍
舉之例非隸非篆琛甚祕之及是以書餉鄱陽王範獻
于東宮後為吳興太守郡有項羽廟土人名為憤王甚
有靈驗遂於郡廰事安牀幕為神坐公私請禱前後二
千石皆於廰拜祠以軛下牛充祭而避居他室琛至著
履登廰事聞室中有叱聲琛厲色曰生不能與漢祖爭
中原死據此廳事何也因遷之於廟又禁殺牛解祀以
脯代肉琛頻莅大郡不事産業有闕則取不以為嫌歴
左戸度支二尚書侍中帝每朝讌接琛以舊恩嘗犯武
帝偏諱帝斂容琛從容曰名不偏諱陛下不應諱順上
曰各有家風琛曰其如禮何又經預御筵醉伏上以棗
投琛琛乃取栗擲上正中面御史中丞在坐帝動色曰
此中有人不得如此豈有說邪琛卽荅曰陛下投臣以
赤心臣敢不報以戰栗上笑悦上每呼琛為宗老琛亦
奉陳昔恩以早簉中陽夙忝同閈雖迷興運猶荷洪慈
上荅曰雖云早契闊乃自非同志勿談興運初且道狂
奴異琛常言少壯三好音律書酒年長以來二事都廢
唯書籍不衰而琛性通脱常自解竈事畢餘餕必陶然
致醉位特進金紫光祿大夫卒遺令諸子與妻同墳異
藏祭以蔬菜葬止車十乘事存率素乘輿臨哭甚哀謚
曰平子琛所撰漢書文府齊梁拾遺幷諸文集數十萬
言子遊位少府卿遊子密字士幾幼聰敏博學有文詞
位黃門郎太子中庶子散騎常侍
臧燾字德仁東莞莒人宋武敬皇后兄也少好學善三
禮貧約自立操行為鄉里所稱晉太元中衛將軍謝安
始立國學徐兗二州刺史謝玄舉燾為助教晉孝武帝
追崇庶祖母宣太后議者或謂宜配食中宗燾議曰陽
秋之義母以子貴故仲子成風咸稱夫人經言考仲子
宫若配食惠廟則宫無緣别築前漢孝文孝昭太后並
繫子為號祭於寢園不配於高祖孝武之廟後漢和帝
之母曰恭懷皇后安帝祖母曰敬隱皇后順帝之母曰
恭愍皇后雖不繫子為號亦祭於陵寢不配章安二帝
此則二漢雖有太后皇后之異至於並不配食義同陽
秋唯光武追廢吕后故以薄后配高廟又衛后旣廢霍
光追尊李夫人爲皇后配武帝廟此非母以子貴之例
直以高武二廟無配故耳又漢世立寢於陵自是晉制
所異謂宜遠凖陽秋考宫之義近慕二漢不配之典尊
號既正則罔極之情申别建寢廟則嚴禰之義顯繫子
為稱兼明母貴之所由一舉而允三義固哲王之高致
也議者從之頃之去官以父母老家貧與弟熹俱棄人
事躬耕自業約已養親者十餘年父母喪亡居喪六年
以毁瘠著稱宋武帝義旗建參右將軍何無忌軍事隨
府轉鎮南參軍武帝鎮京口參帝中軍軍事入補尚書
度支郎改掌祠部襲封高陵亭侯時太廟鴟尾災燾謂
著作郎徐廣曰昔孔子在齊聞魯廟災曰必桓僖也今
征西京兆四府君宜在毁落而猶列廟饗此其徵乎乃
上議曰臣聞國之大事在祀與戎將營宫室宗廟為首
古先哲王莫不致肅恭之誠心盡崇嚴乎祖考然後能
流淳化於四海通幽感於神明固宜詳廢興於古典修
情禮以求中者也禮天子七廟三昭三穆與太祖而七
自考廟以至祖考五廟皆月祭之遠廟為祧有二祧享
嘗乃止去祧為壇去壇為墠有禱然後祭之此宗廟之
次親疏之序也鄭玄以為祧者文王武王之廟王肅以
為五世六世之祖尋去祧之言則祧非文武之廟矣文
武周之祖宗何云去祧為壇乎明遠廟為祧者無服之
祖也又遠廟則有享嘗之降去祧則有壇墠之殊明世
遠者其義彌疏也若祧是文武之廟宜同月祭於太祖
雖推后稷以配天由功德之所始非尊崇之義每有差
降也又禮有以多為貴者故傳稱德厚者流光德薄者
流卑又言自上以下降殺以兩禮也此則尊卑等級之
典上下殊異之文而云天子諸侯俱祭五廟何哉又王
祭嫡殤下及來孫而上祀之禮不過高祖推隆恩於下
流替誠敬於尊廟亦非聖人制禮之意也是以泰始建
廟從王氏議以禮父為士子為天子諸侯祭以天子諸
侯其尸服以士服故上及征西以備六世之數宣皇雖
為太祖尚在子孫之位至於殷祭之日未申東向之禮
所謂子雖齊聖不先父食者矣今京兆以上旣遷太祖
始得居正議者以昭穆未足欲屈太祖於卑坐臣以為
非禮典之旨也所謂與太祖而七自是昭穆旣足太廟
在六世之外非為湏滿七廟乃得居太祖也議者又以
四府君神主宜永同於殷祫臣又以為不然傳所謂毁
廟之主陳乎太祖謂太祖以下先君之主也故白虎通
云禘祫祭遷廟者以其繼君之體持其綂而不絶也豈
如四府君在太祖之前非繼綂之主無靈命之瑞非王
業之基昔以世近而及今則情禮已遠而當長饗殷祫
永虛太祖之位求之禮籍未見其可昔永和之初大議
斯禮于時虞喜范宣並以洪儒碩學咸謂四府君神主
無緣永存於百世或欲瘞之兩階或欲藏之石室或欲
為之改築雖所執小異而大歸是同若宣皇既居群廟
之上而四主禘祫不已則大晉殷祭長無太祖之位矣
夫理貴有中不必過厚禮與世遷豈可順而不斷故臣
子之情雖篤而靈厲之諡彌彰追遠之懷雖切而遷毁
之禮為用豈不有心於加厚顧禮制不可踰耳石室則
藏於廟北改築則未知所處虞主所以依神神移則有
瘞埋之禮四主若饗祀宜廢亦神之所不依也凖傍事
例宜同虞主之瘞埋然經典難詳羣言錯繆非臣淺識
所能折中時學者多從燾議竟未施行宋武帝受命拜
太常雖外戚貴顯而彌自沖約茅屋蔬食不改其舊所
得奉祿與親戚共之永初三年致事拜光祿大夫加金
章紫綬卒少帝贈左光祿大夫長子邃宜都太守邃子
凝之學涉有當世才與司空徐湛之為異常交年少時
與傅僧祐俱以通家子始為文帝所引見時上與何尚
之論鑄錢事凝之便干其語次上因回與語僧祐引凝
之衣令止凝之大言曰明主難再遇便應政盡所懷上
與往復十餘反凝之辭韻詮序上甚賞焉後為尚書左
丞以徐湛之黨為元凶所殺凝之子寅字士若事在沈
攸之傅寅弟稜後軍參軍稜子嚴
嚴字彦威幼有孝性居父憂以毁聞孤貧勤學行止書
卷不離手從叔未甄為江夏郡攜嚴之官於途作屯游
賦又作七筭辭並典麗性孤介未嘗造請梁㒒射徐勉
欲識之嚴終不詣累遷湘東王宣惠輕車府參軍兼記
室嚴於學多所諳記尤精漢書諷誦略皆上口王嘗自
執四部書目試之嚴自甲至丁卷中各對一事并作者
姓名遂無遺失王遷荆州隨府轉西中郎安西錄事參
軍歴義陽武寧郡守郡界蠻左前郡守常選武人以兵
鎮之嚴獨以數門生單車入境郡蠻悦服後卒於鎮南
諮議參軍文集十卷
嚴族叔未甄燾曾孫也父潭左尸尚書未甄有才幹少
為外兄汝南周顒所知仕梁為太尉長史丁所生母憂
三年廬于墓側歴廷尉卿江夏太守卒子盾
盾字宣卿幼從徵士琅邪諸葛璩受五經璩學徒常有
數十百人盾處其間無所狎比璩曰此生王佐才也為
尚書中兵郎美風姿善容止每趣奏梁武帝甚悦焉入
兼中書通事舍人盾有孝性嘗隨父宿直廷尉府母劉
氏在宅夜暴亡盾左手中指忽痛不得寢及旦宅信果
報凶問其感通如此服未終父卒居喪五年不出廬戸
形骸枯悴家人不識武帝累敕抑譬後累遷御史中丞
性公強甚稱職中大通五年帝幸同泰寺開講設四部
大會衆數萬人南越所獻馴象忽於衆中狂逸衆皆駭
散唯盾與散騎侍郎斐之禮嶷然自若帝甚嘉焉大同
二年為中領軍領軍管天下兵要監局事多盾為人敏
贍有風力長於撥繁職事甚理先是吳平侯蕭景居此
職著聲至是盾復繼之後卒於領軍將軍諡曰忠
盾弟厥字獻卿亦以幹局稱為晉安太守郡居山海常
結聚逋逃前二千石討捕不能止厥下車宣化凶黨皆
襁負而出自是居人復業然政嚴百姓謂之臧彪前後
再兼中書通事舍人卒於兼司農卿厥前後居職所掌
之局大事及蘭臺廷尉所不能决者悉以付厥辯斷精
明咸得其理卒後有撾登聞鼓訴求付清直舍人帝曰
臧厥既亡此事便無所付其見知如此子操尚書三公
郎
熹字義和燾之弟也與燾並好經學隆安初兵𧺫熹乃
習騎射志立功名嘗與溧陽令阮崇獵遇猛獸突圍獵
徒並散熹射之應弦而倒從宋武入京城進至建鄴桓
玄走武帝便使熹入宫收圖書器物封府庫有金飾樂
器武帝問熹卿欲此乎熹正色曰主上幽逼播越非所
將軍首建大義劬勞王室雖復不肖實無情於樂帝笑
曰聊以戲耳以建義功封始興縣五等侯參武帝車騎
中軍軍事武帝將征廣固議者多不同熹贊成其行武
帝遣朱齡石綂大衆伐蜀命熹竒兵出中水領建平巴
東二郡太守蜀主譙縱遣大將譙撫之屯牛脾又遣譙
小苟重兵塞打鼻熹至牛脾撫之敗走追斬之成都平
熹遇疾卒於蜀追贈光祿勲
子質字含文少好鷹犬善蒱博意錢之戲長六尺七寸
出面露口頽頂拳髮初為世子中軍參軍嘗詣護軍趙
倫之倫之名位已重不相接質憤然起曰大丈夫各以
老嫗作門戶何至以此中相輕倫之慙謝質拂衣而去
後為江夏王義恭撫軍參軍以輕薄無檢為文帝所嫌
徙給事中會稽長公主每為之言乃出為建平太守甚
得蠻楚心歴竟陵内史巴東建平三郡太守吏人便之
質年始出三十屢居名郡涉獵文史尺牘便敏有氣幹
好言兵文帝謂可大任以為徐兗二州刺史加都督在
鎮奢凌爵命無章為有司所糺遇赦與范曄徐湛之等
厚善曄謀反量質必與之同會事發復為義興太守二
十七年遷南譙王義宣司空司馬南平内史未之職會
魏太武帝圍汝南城主陳憲固守告急文帝遣質輕往
壽陽與安蠻司馬劉康祖等救憲後太武率大衆數十
萬劫彭城以質為輔國將軍北救始至盱眙太武已過
淮二十八年正月太武自廣陵北返悉力攻盱眙就質
求酒質封溲便與之太武怒甚築長圍一夜便合質報
太武書云爾不聞童謠言邪虜馬飲江水狒狸死卯年
冥期使然非復人事寡人受命相滅期之白登師行未
遠爾自送死豈容復令爾饗有桑乾哉假令寡人不能
殺爾爾由我而死爾若有幸得為亂兵所殺爾若不幸
則生相鎖縛載以一驢直送都市爾識智及衆豈能勝
苻堅邪頃年展爾陸梁者是爾未飲江太歲未卯故耳
時魏地童謠曰軺車北來如穿雉不意虜馬飲江水虜
主北歸石濟死虜欲渡江天不徙故荅書引之太武大
怒乃作鐵牀於上施鐵鑱破城得質當坐之此上質又
與魏軍書寫臺格購斬太武封萬戶侯賜布絹各萬疋
魏以鉤車鉤垣樓城内繋絙數百人呌呼引之車不能
退質夜以木桶盛人縣出城外截鉤獲之眀日又以衝
車攻城土堅密每頽落下不過數斗魏軍乃肉薄登城
墜而復升莫有退者殺傷萬計死者與城平如此三旬
死者過半太武乃觧圍而歸上嘉質功以為寧蠻校尉
雍州刺史監四州諸軍事明年文帝又北侵使質率見
力向潼關質頓兵不肯時發又顧戀嬖妾棄軍營壘单
馬還城散用臺庫見錢六七百萬為有司所紏上不問
元凶弑立以質為丹陽尹質家遣門生師顗報質具言
文帝崩問質使告司空義宣及孝武帝而自率衆五千
馳下討逆自陽口進江陵見義宣時質諸子在都聞質
舉義並逃亡義宣始得質報即日舉兵馳信報孝武板
進質號征北將軍孝武即位加質車騎將軍開府儀同
三司都督江州諸軍事使質自白下步上薛安都程天
祚等亦自南掖門入與質同會太極殿庭生禽元凶仍
使質留守朝堂封始興郡公之鎮舫千餘乘部伍前後
百餘里六平乘並施龍子幡時孝武自攬威權而質以
少主遇之刑政慶賞不復諮禀朝廷自謂人才足為一
世英傑始聞國祸便有異圖以義宣凢闇易制欲外相
推奉以成其志及至江陵便致拜稱名質於義宣雖為
兄弟而年近大十歲義宣驚曰君何意拜弟質曰事中
宜然時義宣已推崇孝武故其計不行每慮事泄及至
新亭又拜江夏王義恭義恭愕然問質所以質曰天下
屯危禮異常日前在荆州亦拜司空會義宣有憾於孝
武質因此密信說誘陳朝廷得失又謂震主之威不可
持久質女為義宣子採妻謂質無復異同納其說且義
宣腹心將佐蔡超竺超人等咸有富貴情願又勸義宣
義宣時未受丞相質子敦為黃門侍郎奉詔敦勸道經
尋陽質令敦具更譬說義宣義宣意乃定馳報豫州刺
史魯爽期孝建元年秋同舉爽失旨即起兵遣人至都
報弟瑜席卷奔叛瑜弟弘為質府佐孝武馳使報質誅
弘於是執臺使狼狽舉兵馳報義宣孝武遣撫軍將軍
柳元景綂豫州刺史王玄謨等屯梁山洲兩岸築偃月
壘水陸待之元景檄書宣告而義宣亦相次係至江夏
王義恭書曰昔桓玄借兵於仲堪有似今日義宣由此
與質相疑質進計曰今以萬人取南州則梁山中絶萬
人綴玄謨必不敢輕動質浮舟外江直向石頭此上略
也義宣將從之義宣客顔樂之說義宣曰質若復拔東
城則大功盡歸之矣宜遣麾下自行義宣遣腹心劉諶
之就質陳軍城南玄謨留羸弱守城悉精兵出戰薛安
都騎軍前出垣護之督諸將繼之乃大潰質求義宣欲
計事密已走矣質不知所為亦走至尋陽焚府舍載妓
妾入南湖摘蓮噉之追兵至以荷覆頭沉於水出鼻軍
士鄭俱兒望見射之中心兵刃亂至腹胃纏縈水草隊
主裘應斬質傳首建鄴錄尚書江夏王義恭等奏依漢
王莾事漆其頭藏於武庫詔可
論曰趙倫之蕭思話俱以外戚之親並接風雲之會言
親則在趙為密論望則於蕭為重古人云人能弘道蓋
此之謂乎惠開親禮雖篤弟隙尤著方寸之内孝友異
情嶮於山川有驗於此臧氏文義之美傳于累代含文
以致誅滅好亂之所致乎
南史卷十八
南史卷十八考證
蕭惠開傳今以蕭惠開為憲司冀當稱職但一往眼額
已自殊有所震眼宋書作服
蕭惠明傳郡界有卞山山下有項羽廟本卷中凡三
見項羽事此其一也顧炎武謂惠明因發背旬日而
卒與齊書李安民為吴興太守不祀神以牛而牛死
安民尋卒略相類
蕭惠基弟惠休傳吴興郡項羽神舊酷烈又一項羽
神事顧炎武謂下文云惠休事神謹故得美遷略與
本書蕭猷為吴興郡守所禱必從相類
蕭琛傳負其才氣侯儉宴于樂游樂游下梁書有苑
字
後為吴興太守郡有項羽廟又一項羽神事頋炎武
謂下文遷之于廟禁祀以牛略與宋書孔季恭居聽
事竟無害相類
臧燾傳武帝鎮京口參帝軍中軍事參帝監本誤參
軍今从閣本
臧盾傳美風姿善容止每趣奏梁武帝甚悦焉趣一
本作趨
南史卷十八考證
