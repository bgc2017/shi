南史卷四
唐李延夀撰
齊本紀上第四
齊太祖高皇帝諱道成字紹伯小字鬭將姓蕭氏其先
本居東海蘭陵縣中都鄕中都里晉元康元年惠帝分
東海郡為蘭陵故復為蘭陵郡人中朝喪亂皇高祖淮
隂令整字公齊過江居晉陵武進縣之東城里寓居江
左者皆僑置本土加以南名更為南蘭陵人也皇曾祖
儁字子武位即丘令皇祖樂子字閨子位輔國參軍宋
昇明中贈太常皇考承之字嗣伯少有大志才力過人
仕宋為漢中太守梁州之平以功加龍驤將軍後為南
太山太守封晉興縣五等男遷右軍將軍元嘉二十四
年殂梁土思之於峨公山立廟祭祀昇明二年贈散騎
常侍金紫光禄大夫高帝以宋元嘉四年丁卯歲生姿
表英異龍䫙鍾聲長七尺五寸鱗文徧體舊宅在武進
縣宅南有一桑樹擢本三丈横生四枝狀似華盖帝年
數歲好戱其下從兄敬宗曰此樹為汝生也儒生雷次
宗立學於雞籠山帝年十三就受禮及左氏春秋十七
年宋大將軍彭城王義康被黜徙豫章皇考領兵防守
帝捨業南行十九年竟陵蠻動宋文帝遣帝領偏軍討
沔北蠻二十三年雍州刺史蕭思話鎮襄陽啟帝自随
初為左軍中兵參軍二十九年領偏軍征仇池破其武
興蘭臯二壘遂從谷口入關未至長安八十里梁州刺
史劉秀之遣司馬馬汪助帝攻拔談提城魏救兵至帝
軍力疲少又閒文帝崩乃燒城還南鄭後襲爵晉興縣
五等男為建康令有能名少府蕭惠開雅有知人鑒謂
人曰昔魏武為洛陽北部時人服其英今看蕭建康但
當過之耳宋眀帝即位為右軍將軍時四方叛會稽太
守尋陽王子房及在東諸郡皆起兵明帝加帝輔國將
軍東討至晉陵一日破賊十二壘分軍定諸縣及徐州
刺史薛安都據彭城歸魏遣從子索兒攻淮隂又徵帝
討破之索兒走鍾離帝追至黯黮而還除驍騎將軍封
西陽縣侯遷巴陵王衛軍司馬随鎮會稽江州刺史晉
安王子勛遣臨川内史張淹自鄱陽嶠道入三吳明帝
遣帝討之時朝廷器甲皆充南討帝軍容寡闕乃編椶
皮為馬具装折竹為寄生夜舉火進軍賊望見恐懼未
戰而走還除桂陽王征北司馬南東海太守行南徐州
事及張永等敗於彭城淮南孤弱以帝為假冠軍將軍
持節都督北討前鋒諸軍事鎮淮隂遷南兖州刺史加
督五州督北討如故明帝嫌帝非人臣相而人間流言
帝當為天子明帝愈以為疑遣冠軍將軍吳喜留軍破
釡自持銀壺酒封以賜帝帝戎服出門迎懼鴆不敢飲
將出奔喜告以誠先飲之帝即酌飲之喜還明帝意乃
悦泰始七年徵還都部下勸勿就徵帝曰主上自誅諸
弟為太子幼弱作萬歲後計何關佗族惟應速發事緩
當見疑今骨肉相害自非靈長之運禍難將興方與卿
等戮力耳至拜散騎常侍太子左衛率明帝崩遺詔為
右衛將軍領衛尉加兵五百人與尚書令袁粲護軍褚
彦回領軍劉勔共掌機事尋解衛尉加侍中領石頭戍
軍事元徽二年五月江州刺史桂陽王休範舉兵於尋
陽朝廷惶駭帝與褚彦回等集中書省計議莫有言者
帝曰昔上流謀逆皆因淹緩以敗休範必遠懲前失輕
兵急下乘我無備請頓新亭以當其鋒因索筆下議餘
並注同中書舍人孫千齡與休範有密契獨曰宜依舊
遣軍據梁山帝正色曰賊今已近梁山豈可得至新亭
既是兵衝所欲以死報國耳乃單車白服出新亭加帝
使持節都督征討諸軍事平南將軍加鼓吹一部築新
亭城壘未畢賊前軍已至帝方觧衣高卧以安衆心乃
索白虎幡登西垣使寧朔將軍高道慶羽林監陳顯逹
員外郎王敬則浮舸與賊水戰大破之未時張敬兒斬
休範首臺軍及賊衆俱不知其别率杜黑蠡急攻東壘
帝挺身上馬帥數百人出戰與黑蠡拒戰自晡達明旦
矢石不息其夜大雨鼓呌不復相聞將士積日不得寢
食軍中馬夜驚城内亂走帝執燭正坐厲聲呵止之如
是者數四賊帥丁文豪設伏破臺軍於皂荚橋直至朱
雀航王道隆劉勔並戰沒初勔高尚其意託造園宅名
為東山頗忽時務帝謂曰將軍以顧命之重此是艱難
之日而深尚從容廢省羽翼一朝事至悔可追乎勔不
納竟敗及賊進至杜姥宅車騎典籖茅恬開東府納賊
冠軍將軍沈懷明於石頭奔散張永潰於白下宮内傳
新亭亦陷太后執蒼梧王手泣曰天下事敗矣帝遣軍
主陳顯逹任農夫張敬兒周盤龍等從石頭濟淮間道
自承明門入衛宮闕時休範典籖許公與詐稱休範在
新亭士庶惶惑詣壘期赴休範投名者千數及至乃是
帝随得輙燒之登城北謂曰劉休範父子先昨皆已死
戮屍在南岡下身是蕭平南諸軍善見觀汝等名皆已
焚除勿懼也臺分遣衆軍擊平賊帝振旅凱入百姓緣
道聚觀曰全國家者此公也帝與袁粲褚彦回劉彦節
引咎解職不許遷散騎常侍中領軍都督南兖州刺史
鎮軍將軍進爵為公與袁粲褚彦回劉彦節等更日入
直决事號為四貴休範平後蒼梧王漸行凶暴屢欲害
帝常率數十人直入鎮軍府時暑熱帝晝卧裸袒蒼梧
立帝於室内畫腹為射的自引滿將射之帝神色不變
斂板曰老臣無罪蒼梧左右王天恩諫曰領軍腹大是
佳射堋而一箭便死後無復射不如以雹箭射之乃取
雹箭一發即中帝臍蒼梧投弓於地大笑曰此手何如
時建平王景素為朝野歸心?為自全計布誠於帝帝
拒而不納景素尋舉兵帝出屯玄武湖事平乃還帝威
名既重蒼梧深相猜忌刻木為帝形畫腹為射堋自射
之又命左右射中者加賞皆莫能中時帝在領軍府蒼
梧自來燒之冀帝出因作難帝堅卧不動蒼梧益懷忿
患所見之物呼之為帝加以手自磨鋌曰明日當以刃
蕭道成陳太妃罵之曰蕭道成有大功於國今害之誰
為汝盡力故止高帝謀與袁褚廢立皆不見從五年七
月戊子楊玉夫等與直閤將軍王敬則通謀弑蒼梧齎
首使左右陳奉伯藏衣袖中依常行法稱敕開承明門
出囊貯之以與敬則敬則馳至領軍府叩門大聲言報
帝門猶不開敬則自門窐中以首見帝帝猶不信乃於
墻上投進其首帝索水洗視敬則乃踰垣入帝跣出敬
則呌曰事平矣帝乃戎服乘常所騎赤馬夜入殿中殿
中驚怖及知蒼梧死咸稱萬歲至帝踐阼號此馬為龍
驤赤明旦召袁粲褚彦回劉彦節入會西鍾槐樹下計
議帝以事讓彦節彦節未答帝鬚髯盡張眼光如電次
讓袁粲又不受敬則乃拔刀在牀側躍麾衆曰天下之
事皆應關蕭公敢有開一言者血染敬則刀仍呼虎賁
劒戟羽儀手自取白紗帽加帝首令帝即位曰今日誰
敢復動事須及熱帝正色呵之曰卿都不自解粲𣣔有
言敬則又叱之乃止帝乃下議備法駕詣東城迎立順
帝於是長刀遮粲彦節等失色而去甲午帝移鎮東府
與袁粲褚彦回劉彦節各甲仗五十人入殿丙申加侍
中司空錄尚書事驃騎大將軍封竟陵郡公給油幢車
班劒三十人帝固辭上台即授以驃騎大將軍開府儀
同三司十二月荆州刺史沈攸之反稱太后詔已下都
乙卯帝入居朝堂命諸將西討平西將軍黃回為都督
前驅先是太后兄子前湘州刺史王藴遭母喪罷任還
至巴陵停舟與攸之密謀乃下達郢州武帝時為郢州
長史藴伺武帝出弔因作亂據郢城武帝知之不出蘊
還至東府前又期見高帝帝又不出弔再計不行外謀
愈固司徒袁粲尚書令劉彦節見帝威權稍盛慮不自
安與藴及黃回等相結舉事殿内宿衛主帥無不協同
及攸之反問初至帝往石頭詣粲謀粲稱疾不相見剋
壬申夜起兵據石頭其夜丹陽丞王遜告變彦節從弟
領軍韞及直閤將軍卜伯興等嚴兵為内應帝命王敬
則於宮内誅之遣諸將攻石頭王藴將數百精手帶甲
赴粲城門已閉官軍又至乃散衆軍攻石頭斬粲彦節
走頟擔湖藴逃鬭場並禽斬之粲典籤莫嗣祖同粲謀
藴嬖人張承伯藏匿藴高帝亦並赦而用之時黃回頓
新亭聞石頭已下因稱救援高帝知而不言撫之愈厚
遣回西上流涕告别二年正月沈攸之平二月宋帝進
高帝太尉都督十六州諸軍事高帝表送黃鉞三月己
酉增班劒四十人甲仗百人入殿丙子加羽葆鼔吹大
明泰始以来相承奢侈百姓成俗及高帝輔政奏罷御
府省二尚方諸飾玩至是又上表禁人間華偽雜物凡
十七條其中宮及諸王服用雖依舊例亦請詳制九月
丙午加帝假黃鉞都督中外諸軍事太傅領揚州牧劒
履上殿入朝不趨贊拜不名置左右長史司馬從事中
郎掾屬各四人固辭詔遣敦勸乃受黃鉞辭殊禮甲寅
給三望車三年正月乙丑高帝表蠲百姓逋責丙辰加
前部羽葆鼓吹丁巳命太傅府依舊辟召丁卯給高帝
甲仗五百人出入殿省甲午重申前命劒履上殿入朝
不趨奏拜不名三月甲辰宋帝詔進帝位相國總百揆
封十郡為齊公備九錫禮加遠游冠位在諸侯王上加
相國綠綟綬甲寅使以備物典禮進策曰朕以不造夙
罹閔凶嗣君失德書契未紀威侮五行虔劉九縣神猒
靈繹海水羣飛綴旒之殆未足為譬豈直小宛興刺黍
離作歌而已哉天贊皇宋實啟明宰爰登寡昧纂承大
業高勲至德振古絶倫雖保衡翼殷博陸匡漢方斯蔑
如也今將授公典禮其敬聽朕命乃者袁劉搆禍實繁
有徒子房不臣稱兵協亂顧瞻宫掖將成茂草言念邦
國翦為仇讐當此之時人無固志公投𬒮徇難超然奮
發登寅車而戒路執金板而先驅麾鉞一臨凶黨冰泮
此則霸業之基勤王之始也安都背叛竊據徐方敢率
犬羊陵虐淮浦索兒愚悖同惡相濟天祚無象背順歸
逆北鄙黔黎奄墜塗炭公受命宗祊精貫朝日擁節和
門氣踰霄漢破釡之捷斬馘蔽野石梁之戰禽其渠帥
保境全人江陽即序此又公之功也張淹迷昧弗顧本
朝爰自南區志圖東夏?軍間入竊覬不虞于時江服
未夷皇塗荐沮公忠誠慷慨在險彌亮以寡制衆所向
風偃朝廷無東顧之憂閩越有来蘇之慶此又公之功
也匈奴野心侵掠疆場醜羯侜張勢振彭泗公奉辭伐
罪戒旦晨征兵車始交氛祲時蕩弔死扶傷弘宣皇澤
俾我淮肥復霑盛化此又公之功也自兹厥後獫狁孔
熾封豕長蛇重窺上國而世故相仍師出已老角城高
壘指日淪陷公眷言王事發憤忘食躬擐甲胄視險若
夷分疆畫界開創青兖此又公之功也桂陽負衆輕問
九鼎裂冠毁冕拔本塞源烈火焚于王城飛矢集乎君
屋羣后憂惶元戎無主公按劒凝神則竒謨冠世把旄
指麾則懦夫成勇信宿之間宣揚底定此又公之功也
皇室多難釁起戚藩建平失圖興兵内侮公指授六師
義形于色役未踰旬朱方寧晏此又公之功也蒼梧肆
虐諸夏糜沸淫刑以逞誰則無辜黔首相悲朝不謀夕
高祖之業已淪文明之軌誰嗣公遠稽殷漢之義近遵
魏晉之典猥以𦕈身入奉宗祐七廟清謐九區反政此
又公之功也袁劉攜貳成此亂階醜圖潛搆危機竊發
據有石頭志犯應路公神謀内運霜鋒外舉祅沴載澄
國塗悅穆此又公之功也沈攸苞禍歲月滋彰蠭目豺
聲阻兵安忍乃眷西顧緬同異域而經綸惟始九伐未
申長惡不悛遂逞凶逆公把鉞出關凝威江甸正情與
皦日同亮明略與秋雲競爽至義所感人百其心積年
逋誅一朝顯戮沮浦安流章臺順軌此又公之功也公
有濟天下之勲重之以明哲道庇生靈志匡宇宙戮力
肆心劬勞王室險阻艱難備嘗之矣若乃締搆宗稷之
勤造物資始之澤雲布霧散光被六幽弼予一人永清
四海是以秬草騰芳於郊園景星垂暉於清漢遐方欵
關而慕義荒服重譯而来庭汪哉邈乎無得而名也朕
聞疇庸表德前王盛典崇樹侯伯有國攸同所以文命
成功玄圭顯錫姬旦宣哲曲阜啟藩或改玉以弘風或
胙土以宣化禮絶常班寵冠羣辟爰逮桓文車服異數
惟公勲業超於先烈而褒賞闕於舊章古今之道何其
爽歟静言欽歎良有缺然今進授相國以青州之齊郡
徐州之梁郡南徐州之蘭陵魯郡琅邪東海晉陵義興
揚州之吳郡會稽凡十郡封公為齊公錫兹玄土苴以
白茅定爾邦家用建冢社斯實尚父故藩世作盟主紀
綱侯甸率由舊則往者周召建國師保兼任毛畢執珪
入作卿士内外之寵同規在昔今命使持節兼太尉侍
中中書監司空衛將軍雩都縣開國侯彦回授公相國
印綬齊公璽紱持節兼司空守尚書令僧虔授齊公茅
土金虎符第一至第五左竹使符第一至第十左相國
位總百辟秩踰三事職以禮移號随事革其以相國總
百揆去錄尚書之稱送所假節侍中貂蟬中外都督太
傅太尉印綬竟陵公印策其驃騎大將軍揚州牧南徐
州刺史如故又加公九錫其敬聽後命以公執禮弘律
儀刑區宇遐邇一體人無異業是用錫公大輅戎輅各
一玄牡二駟公崇修南畝所寳惟榖王府充實百姓繁
衍是用錫公衮冕之服赤舄副焉公居身以謙導物以
義鎔鈞庶品罔不和悦是用錫公軒縣之樂八佾之儛
公翼贊王猷聲教遠洽蠻夷竭歡回首内附是用錫公
朱戶以居公明鑒人倫澄辯涇渭官方與能英乂克舉
是用錫公納陛以登公保佑皇朝厲身化下杜漸防萌
含生寅式是用錫公虎賁之士三百人公禦宄以刑禦
姦以德君親無將將而必誅是用錫公鈇鉞各一公鳳
舉四維龍騰八表威靈所振異類同乂是用錫公彤弓
一彤矢百盧弓十盧矢千公明發載懷肅恭禋祀孝敬
之重義感靈祗是用錫公秬鬯一卣圭瓚副焉齊國置
丞相以下敬遵舊式往欽哉其祗服朕命經緯乾坤宏
亮洪業茂昭爾大德闡揚我高祖之休命高帝三讓公
卿敦勸固請乃受之丁巳下令赦國内殊死以下宋帝
詔齊公十郡之外随宜除用以齊國初建給錢五百萬
布五千疋絹五千疋以太尉左長史王儉為尚書右僕
射領吏部四月癸酉宋帝又詔進齊公為王以徐州之
南梁陳穎川陳留南兖州之盱眙山陽秦廣陵海陵南
沛增王封為二十郡使司空褚彦回奉策授璽紱改立
王社餘如故丙戌命齊王冕十有二旒建天子旌旗出
警入蹕乘金根車駕六馬備五時副車置旄頭雲䍐樂
儛八佾設鍾簴宮懸王世子為太子王女王孫爵命一
如舊儀辛卯宋帝以歴數在齊乃下詔禪位是日遜于
東邸壬辰遣使奉策曰咨爾齊王伊太古初陳萬化紛
綸開曜靈以鑒品物立元后以馭黎元若夫容成大庭
之世伏羲五龍之辰靡得而詳焉自軒黃以降墳索所
紀略可言者莫崇乎堯舜披金繩而握天鏡開玉匣而
總地維德之休明宸居靈極期運有終歸禪與能所以
大唐遜位䜎然興歌有虞揖讓卿雲發采遺風餘烈光
被無垠漢魏因循不敢失墜爰逮自晉亦遵前典昔我
祖宗英叡旁格幽明末葉不造仍世多故惟王聖哲欽
明榮鏡區宇仁育羣生義征不憓聲化遠洎荒服無虞
殊類同規華戎一族是以五色来儀於軒庭九穗含芳
於郊牧象緯昭徹布新之符已顯圖讖彪煥受終之義
既彰靈祗乃眷兆庶引領朕聞至道深微惟人是弘天
命無常惟德是與所以仰鑒玄情俯察羣議敬禪神器
授帝位于爾躬四海困窮天禄永終於戱王其允執厥
中儀刑前式以副率土之欣望命司裘而謁蒼昊奏雲
門而升圓丘時膺大禮永保洪業豈不盛歟并命璽書
遣兼太保司空褚彦回兼太尉守尚書令王僧虔奉皇
帝璽綬受終之禮一依唐虞故事高帝固讓宋朝王公
以下陳留王粲等詣門陳請帝猶未許齊世子卿士以
下固請兼太史令將作匠文建陳天符瑞因言漢自建
武至建安二十五年一百九十六年而禪魏魏自黃初
至咸熙二年四十六年而禪晉晉自泰始至元熙二年
一百五十六年而禪宋宋自永初元年至昇明三年凡
六十年咸以六終六受六亢位也驗往揆今若斯昭著
敢以職任備陳管穴伏願順天時膺符瑞二朝百辟又
固請尚書右僕射王儉奏被宋詔遜位臣等參議宜剋
日受禪高帝乃許焉
建元元年夏四月甲午皇帝即位於南郊柴燎告天曰
皇帝臣道成敢用玄牡昭告于皇皇后帝夫肇自生靈
樹以司牧所以闡極立則開元創物肆兹大道天下惟
公命不于常昔在虞夏受終上代粤自漢魏揖讓中葉
咸煥諸方策載在典謨水德既微仍世多故實賴道成
匡救之功以弘濟乎厥難大造顛墜再搆區宇誕惟天
人罔弗和會廼仰協歸運景屬與能用集大命于兹辭
德匪嗣至于累仍而羣公卿士庶尹御事爰及黎獻暨
乎百蠻僉曰皇天眷命不可以固違人臣無統不可以
曠主畏天之威敢不祗順鴻歴敬簡元辰虔奉皇符升
壇受禪告類上帝以荅人衷式敷萬國惟明靈是饗禮
畢備大駕幸建康宮臨太極前殿大赦改元賜人爵二
級文武位二等鰥寡孤獨不能自存者穀人五斛逋租
宿責勿收犯鄕論清議贓汙淫盗者一皆蕩滌洗除先
注與之更始長徒敕繋者特加原遣亡官失爵禁錮奪
勞一依舊典封宋帝為汝隂王築宮於丹陽故縣行宋
正朔車旗服色一如晉宋故事上書不為表荅表不稱
詔宋諸王皆降為公郡公主為縣君縣公主為鄕君詔
降宋南康郡公為縣公華容公為侯萍鄕侯為伯減戶
有差以奉劉穆之王弘何無忌之祀追尊皇考曰宣皇
帝皇妣曰孝皇后陵曰永安妃曰昭皇后陵曰泰安詔
劫賊餘口沒在臺府者悉原赦諸負釁流徙者皆聽還
本土戊戌以荆州刺史嶷為尚書令驃騎大將軍開府
儀同三司斷四方上慶禮己亥詔二宮諸王悉不得營
立屯邸封略山湖乃停太宮池塞稅庚子詔宋帝后藩
王諸陵量置守衛五月丙午以河南王吐谷渾拾寅為
驃騎大將軍詔宋氏第秩量所廢置有司奏留襄陽郡
公張敬兒等六十二人除廣興郡公沈曇亮等一百二
十二人改元嘉歴為建元歴祖以正月卯臘以十二月
未丁未詔曰設募取將縣賞購士盖出權宜自今可斷
衆募乙邜河南國遣使朝貢丙辰詔遣兼散騎常侍十
二人廵行四方己未汝隂王殂齊志也追謚為宋順帝
辛酉誅隂安公劉夑等六月乙亥詔宋末以來枯骸毁
櫬宣下埋藏庚辰備法駕奉七廟主于太廟甲申立齊
太子賾為皇太子斷諸州郡禮慶降死罪以下刑并申
前赦恩百日立皇子嶷為豫章王映為臨川王晃為長
沙王曄為武陵王暠為安成王鏘為鄱陽王鑠為桂陽
王鑑為廣興王皇孫長懋為南郡王乙酉葬宋順帝于
遂寧陵秋七月丁未曲赦交州部内丁巳詔南蘭陵桑
梓本鄕長蠲租布武進王業所基給復十年八月癸巳
省陳留國丁巳立皇子鈞為衡陽王九月辛丑詔以二
吳義興三郡遭水減今年田租乙巳復置南蠻校尉官
丙午加司空褚彦回尚書令冬十月丙子立彭城劉胤
為汝隂王奉宋後己邜享太廟辛巳汝隂王太妃王氏
薨追贈宋恭皇后己丑荆州天井湖出綿人用與常綿
不異
二年春正月戊戌朔大赦以司空褚彦回為司徒以尚
書右僕射王儉為左僕射辛丑祀南郊二月丁卯魏軍
攻夀陽豫州刺史垣崇祖破走之癸巳遣大使廵慰淮
肥徐豫邊人尤貧遘難者三月百濟國遣使朝貢以其
王牟都為鎮東大將軍夏四月丙寅進高麗王樂浪公
高璉號驃騎大將軍五月立六門都牆秋九月甲午朔
日有蝕之丙子蠕蠕國遣使朝貢冬十二月戊戌以司
空褚彦回為司徒壬子以驃騎豫章王嶷為司空
三年春正月壬戌朔詔王公卿士薦讜言丙子立皇子
鋒為江夏王二月癸丑罷南蠻校尉官夏四月辛亥始
制東宮臣僚用下官禮敬聞喜公子良等六月壬子大
赦秋七月己未朔日有蝕之九月辛未蠕蠕國王遣使
欲俱攻魏獻師子皮袴褶烏程令吳郡顧昌玄坐父法
秀宋泰始中北征死亡屍骸不反而昌玄宴樂嬉游與
常人無異有司請加以清議丙戌置會稽山隂縣獄丞
冬十月戊子以河南王世子吐谷渾度陽侯為西秦河
二州刺史河南王十二月丁亥高麗國遣使朝貢命散
騎常侍虞炎等十二人廵行諸州郡觀省風俗
四年春二月乙未上不豫庚戌詔原都下囚繋有差免
元年以前逋責三月庚申詔司徒褚彦回左僕射王儉
受顧託壬戌皇帝崩于臨光殿年五十六羣臣上謚曰
高皇帝廟號太祖梓宮於東府前渚升龍舟四月丙午
葬于武進泰安陵於龍舟卒哭内外反吉上少有大量
喜怒不形於色深沈静默常有四海之心博學善屬文
工草隸書奕棋第二品雖經綸夷險不廢素業及即位
後身不御精細之物主衣中有玉介導以長侈奢之源
命打破之凡異物皆令随例毁棄後宮器物欄檻以銅
為飾者皆改用鐵内殿施黃紗帳宮人著紫皮履華盖
除金華瓜用鐵回釘每曰使我臨天下十年當使黃金
與土同價欲以身率下移風易俗性寬常與直閤將軍
周覆給事中褚思莊共棋累局不倦覆乃抑上手不許
易行其弘厚如此所著文詔中書侍郎江淹撰次之又
詔東觀學士撰史林三十篇魏文帝皇覽之流也始帝
年十七時嘗夢乘青龍上天西行逐日帝舊塋在武進
彭山岡阜相屬數百里不絶其上常有五色雲又有龍
出焉上時已貴矣宋明帝甚惡之遣善占墓者高靈文
往墓所占相靈文先給事太祖還詭荅曰不過出方伯
耳密白太祖曰貴不可言明帝意猶不已遣人踐藉以
左道厭之上後於所樹華表柱忽龍鳴震響山谷明帝
寝疾為身後之慮多翦功臣上亦見疑每云蕭道成有
不臣相時鎮淮隂每懷憂懼忽見神人謂上曰無所憂
子孫當昌盛泰始三年宋明帝遣前淮南太守孫奉伯
往淮隂監元會奉伯舊與帝款是行也帝與奉伯同室
臥奉伯夢上乘龍上天於下捉龍脚不得及覺敘夢因
謂曰兖州當大庇生靈而弟不得與也奉伯竟卒於宋
世又參軍崔靈建夢天謂己蕭道成是我第十九子我
去年已使授其天子位考自三皇五帝以降受命之次
至帝為十九也及為領軍望氣者陳安寳見上身上恒
有紫黃氣安寳謂王洪範曰此人貴不可言所居武進
縣有一道相傳云天子路或謂秦皇所游或云孫氏舊
迹時訛言東城天子出其後建安王休仁鎮東府宋明
帝懼殺休仁而常閉東府不居明帝又屢幸改代作伐
以厭王氣又使子安成王代之及蒼梧王敗安成王代
立時咸言為驗術數者推之上舊居武進東城村東城
之言其在此也昇明二年冬延陵縣季子廟沸井之北
忽聞金石聲疑其異鑿深三尺得沸井奔湧若浪其地
又響即復鑿之復得一井湧沸亦然井中得一木簡長
一尺廣二分上有隠起字曰廬山道人張陵再拜詣闕
起居簡文堅白字色乃黃瑞應圖云浪井不鑿自成王
者清静則仙人主之會稽剡縣有山名刻石父老相傳
云山雖名刻石而不知文字所在昇明末縣人兒襲祖
行獵忽見石上有文字凡三處苔生其上字不可識乃
去苔視之其大石文曰此齊者黃石公之化氣也立石
文曰黃天星姓蕭字道成得賢師天下太平小石文曰
剡石者誰會稽南山李斯刻秦望之風也孝經鉤命决
曰誰者起視名將將帝小字也河洛讖曰歴年七十水
滅緒風雲俱起龍鱗舉又曰肅肅草成道德盡備案宋
水德也義熙元年宋武帝王業之始至齊受命七十年
又讖曰蕭為二士天下樂案二士主字也郭文舉金䧺
記曰當復有作肅入草易曰聖人作萬物覩當復有作
言聖人作也王子年歌曰欲知其姓草肅肅榖中最細
低頭熟鱗身甲體永興福穀中精細者稻也即道也熟
猶成也又歌曰金刀利刃齊刈之金刀劉字刈猶翦也
孔子河洛讖曰堨河梁塞龍泉消除水災泄山川水即
宋也宋氏為災害故曰水災梁亦水也堨河梁則行路
成矣路猶道也消除水災除宋水氏之災害也河圖讖
又曰上參南斗第一星下立草屋為紫庭神龍之岡梧
桐生鳳鳥戢翼朔旦鳴南斗吳分野草屋者居上蕭字
象也先是益州有山古老相傳曰齊后山昇明三年四
月二十三日有沙門玄暢者於此山立精舍其日上登
尊位其月二十四日滎陽郡人尹千於嵩山東南隅見
天雨石墜地石開有玉璽在其中璽方三寸文曰戊丁
之人與道俱肅然入草應天符掃平河洛清魏都又曰
皇帝運興千奉璽詣雍州刺史蕭赤斧赤斧以獻案宋
武帝於嵩高山得玉璧三十二枚神人云此是宋卜世
之數三十二者二三十也宋自受命至禪齊凡六十年
然則帝之符應也若是今備之云
世祖武皇帝諱賾字宣遠高帝長子也以宋元嘉二十
七年六月己未生於建康縣之青溪宮將産之夕孝皇
后昭皇后並夢龍據屋故小字上為龍兒年十三夢人
以筆畫身左右為兩翅又著孔雀羽衣裳空中飛舉體
生毛髮長至足有人指上所踐地曰周文王之田又於
所住堂内得璽一枚文曰皇帝行璽又得異錢文為北
斗星雙刀雙貝及有人形帶劒焉仕宋為贛令江州刺
史晉安王子勛反上不從命南康相沈肅之縶上郡獄
族人蕭欣祖門客桓康等破郡迎出上上遂率部曲百
餘人起義避難揭陽山有白雀来集聞山中有清聲傳
漏響又於山累石為佛圖其側忽生一樹狀若華盖青
翠扶疎有殊羣木上將討戴凱之大饗士卒是日大熱
上各令折荆枝自蔽言未終而有雲垂蔭正當會所會
罷乃散及為廣興相嶺南積旱遭水阻涸商旅不通上
部伍既至無雨而川流暴起遂得利涉元徽四年累遷
晉熙王鎮西長史江夏内史行郢州事順帝立徵晉熙
王夑為撫軍揚州刺史以上為左衛將軍輔夑俱下沈
攸之事起未得朝廷處分上以中流可以待敵即據盆
口城為戰守備高帝聞之曰此真我子也於盆城掘塹
得一大錢文曰太平百歲于時城内乏水欲引水入城
始鑿城内遇伏泉湧出如此者九處用之不竭上表求
西討不許乃遣偏軍援郢平西將軍黃回等皆受上節
度昇明二年事平遷江州刺史封聞喜縣侯其年徵侍
中領軍將軍尋加督京畿諸軍事三年又加尚書僕射
中軍大將軍開府儀同三司進爵為公給班劒二十人
齊國建為齊公世子改加侍中南豫州刺史給油絡車
羽葆鼓吹增班劒為三十人以石頭為世子宫官置二
率以下坊省服章一如東宮進為王太子高帝即位為
皇太子建元四年三月壬戌高帝崩是日皇太子即皇
帝位大赦征鎮州郡令長軍屯營部各行喪三日不得
擅離任都邑城守防備幢隊一不得還乙丑稱先帝遺
詔以司徒褚彦回錄尚書事尚書左僕射王儉為尚書
令車騎將軍張敬兒開府儀同三司詔曰喪禮雖有定
制先旨每存簡約内官可三日一還臨外官間日一還
臨後有大喪皆如之丁卯以前將軍王奐為尚書左僕
射庚午以司空豫章王嶷為太尉癸酉詔免逋城錢自
今以後申明舊制初晉宋舊制受官二十日輙送修城
錢一千宋泰始初軍役大起受官者萬計兵戎機急事
有未遑自是令僕以下並不輸送二十年中大限不可
勝計文符督切擾亂在所至是除蕩百姓悦焉夏四月
辛邜追尊穆妃為皇后五月庚申以高皇帝配南郊高
昭皇后配北郊六月甲申朔立河南王長懋為皇太子
詔申壬戌赦恩百日丙申立皇太子妃王氏進封聞喜
公子良為竟陵王臨汝公子卿為廬陵王應城公子敬
為安陸王江陵公子懋為晉安王枝江公子隆為随王
皇子子真為建安王皇孫昭業為河南郡王戊戌以水
潦為患星緯乖序剋日訊都下囚諸遠獄委刺史以時
察判建康秣陵二縣貧人加振賜必令周悉吳興義興
遭水縣蠲降租調以司徒褚彦回為司空秋八月癸卯
司空禇彦回薨九月丁巳以國哀故罷國子學辛未以
征南將軍王僧虔為左光禄大夫開府儀同三司冬十
月乙未以中書令王延之為尚書左僕射十二月己丑
詔曰緣淮戍將久處邊勞三元行始宜霑恩慶可遣中
書舍人宣旨臨會後每歲如之
永明元年春正月辛亥祀南郊大赦改元壬子詔内外
羣僚各進讜言王公卿士各舉所知又詔守宰禄奉盖
有恒準往以邊虜告警故沿時損益今區宇寧晏宜加
優奬郡縣丞尉可還舊秩壬戌立皇弟銳為南平王鏗
為宜都王皇子子明為武昌王子罕為南海王望氣者
云新林婁湖東府西有氣甲子築青溪舊宮作新婁湖
苑以厭之二月庚寅以征虜將軍楊炅為沙州刺史封
隂平王三月丙辰詔以星緯失序隂陽愆度申辛亥赦
恩五十日以期訖為始戊寅詔四方見囚罪無輕重及
劫賊餘口長徒敕繋悉皆原赦夏五月丁酉車騎將軍
張敬兒有罪伏誅秋八月壬申魏人來聘冬十月丙寅
使驍騎將軍劉纉聘于魏十一月己邜雷十二月乙巳
朔日有蝕之
二年春正月乙亥以護軍將軍柳世隆為尚書右僕射
以南兖州刺史竟陵王子良為護軍將軍兼司徒壬寅
以新除尚書右僕射柳世隆為左僕射以丹陽尹李安
人為右僕射秋七月甲申立皇子子倫為巴陵王八月
丙午幸舊宮申都下獄及三署見徒量所降宥戊申幸
玄武湖講武壬子扶南國遣使朝貢并獻頌章云甲子
詔都下二縣墳墓毁發随宜掩埋遺骸未櫬者並加斂
瘞疾困不能存者詳加霑賚冬十二月庚申魏人来聘
三年春正月辛卯祀南郊赦三百里内罪應入重者降
一等餘依赦制三月甲寅使輔國將軍劉纘聘于魏夏
五月省總明觀秋七月甲戌左光禄大夫開府儀同三
司王僧虔薨辛卯於益州置平蠻校尉官八月乙未幸
中堂聽訟乙巳以行宕昌王梁彌頡為河涼二州刺史
封隴西公宕昌王冬十一月丙辰魏人来聘十二月以
江州刺史王奐為尚書右僕射改封武昌王子明為西
陽王
四年春閏正月癸巳立皇子子貞為邵陵王丁未以武
都王楊集始為北秦州刺史辛亥耕藉田詔宥殊死以
下甲寅幸閱武堂勞酒小會賜王公以下在位者帛有
差戊午幸宣武堂講武二月丙寅大風吳興偏甚樹葉
皆赤己未立皇弟銶為晉熙王鉉為河東王壬午使通
直郎裴昭明聘于魏
五年春正月戊子以太尉豫章王嶷為大司馬車騎將
軍竟陵王子良為司徒驃騎將軍臨川王映衛將軍王
儉中軍將軍王敬則並以本號開府儀同三司以尚書
右僕射王奐為尚書左僕射辛卯賜孤寡老疾各有差
夏四月庚午殷祀太廟降諸囚徒先是立商颷舘於孫
陵岡世呼為九日臺秋九月辛邜車駕幸焉冬十月初
起新林苑
六年春三月甲申詔皇太子於東宫玄圃園宣猷堂臨
訊及三署徒隸己亥封皇子子響為巴東王夏五月庚
辰左衛殿中將軍邯鄆超表陳射雉書奏賜死又潁川
荀丕亦以諫諍託他事及誅六月辛未詔省州郡縣送
故輸錢者秋七月齊興太守劉元寳於郡城壍得錢三
十七萬皆輪厚徑一寸半以獻上以為瑞班賜公卿九
月壬寅於琅邪城講武習水步軍冬十月庚申立冬初
臨太極殿讀時令十一月丙戌土霧竟天如煙入人眼
鼻二日乃止
七年春正月丙午以鎮南將軍柳世隆為尚書左僕射
以豫州刺史西昌侯鸞為右僕射辛亥祀南郊大赦申
明不舉子之科若有産子者復其父壬戌驃騎將軍開
府儀同三司臨川王映薨戊辰詔以諸大夫年秩隆重
增俸給見役三月甲寅立皇子子岳為臨賀王子峻為
廣漢王子琳為宣成王子珉為義安王夏五月乙巳尚
書令衛將軍開府儀同三司王儉薨甲子以新除尚書
左僕射柳世隆為尚書令秋九月壬寅魏人来聘冬十
一月戊申詔平南參軍顔幼明聘于魏
八年春正月庚子以領軍王奐為尚書左僕射丁巳以
行百濟王泰為鎮東大將軍百濟王二月辛卯零陵王
司馬藥師薨夏四月戊辰朔詔公卿以下各舉所知六
月己巳魏人来聘庚午長沙王晃薨丙申大雷雨有黃
光竟天照地狀如金乙酉都下大風發屋秋七月癸卯
詔以隂陽舛和緯象愆度儲胤嬰患淹歴旬晷可大赦
八月壬辰荆州刺史巴東王子響反遣丹陽尹蕭順之
討之子響伏誅乙酉以河南王世子休留代為西秦河
二州刺史封河南王冬十一月戊寅詔量增尚書丞郎
賜禄己卯改封宣城王子琳為南康王立皇子子建為
湘東王
九年春正月甲午省平蠻府辛丑祀南郊降都下見囚
戊午詔射聲校尉裴昭明聘于魏三月癸巳明堂災夏
五月丙申林邑國獻金簟丁未魏人来聘安成王暠薨
己未樂游正陽堂災秋八月己亥使司徒參軍蕭琛聘
于魏吳興義興大水乙卯蠲二郡租九月戊辰幸琅邪
城講武觀者傾都普頒酒肉冬十月甲寅魏人来聘
十年春正月戊午以司徒竟陵王子良領尚書令以尚
書右僕射西昌侯鸞為左僕射詔增内外有務衆官祿
奉丙戌詔故太宰禇彦回故太尉王儉故司空桺世隆
驃騎大將軍王敬則鎮軍大將軍陳顯逹故鎮軍將軍
李安人配饗太祖廟庭二月乙巳使司徒參軍蕭琛聘
于魏
十一年春正月戊午以驃騎大將軍豫州刺史王敬則
為司空乙亥皇太子長懋薨二月雍州刺史王奐有罪
伏誅三月丙寅以金紫光禄大夫王晏為尚書右僕射
夏四月癸未魏人来聘甲午立皇孫昭業為皇太孫賜
天下為父後者爵一級五月戊辰以旱故都下二縣朱
方姑熟權斷酒秋七月丁巳曲赦南兖兖豫司徐五州
南豫州之歴陽譙臨江廬江四郡三調衆逋宿責並同
原除其緣淮及青冀新附僑人復除巳訖更申五年先
是魏地謠言赤火南流喪南國是歲有沙門從北齎此
火而至色赤於常火而微云以療疾貴賤争取之多得
其驗二十餘日都下大盛咸云聖火詔禁之不止火炙
至七炷而疾愈吳興丘國賓密以還鄉邑人楊道慶虚
疾二十年依法炙即差是月上不豫徙御延昌殿始登
階而殿屋鳴吒上惡之魏軍將至上慮朝野憂惶力疾
召樂府奏正聲伎戊寅大漸詔曰始終大期聖賢不免
吾行年六十亦復何恨但皇業艱難萬機自重不能無
遺慮耳太孫進德日茂社稷有寄子良善相毗輔思弘
正道内外衆事無大小悉與鸞參懷尚書是職務根本
悉委王晏徐孝嗣軍旅捍邊之略委王敬則陳顯逹王
廣之王玄邈沈文季張瓌薛深等百辟庶僚各奉爾職
謹事太孫勿有懈怠又詔曰我識滅後身上著夏衣畫
天衣純烏犀導絓諸器服悉不得用寳物及織成等唯
装複裌衣各一通常所服刀長短二口鐵環者随入梓
宫祭敬之典本在因心靈上慎勿以牲為祭祭惟設䴵
茶飲干飯酒脯而已天下貴賤咸同此制未山陵前朔
望設菜食陵墓萬世所宅意常恨休安陵未稱今可用
東三處地最東邊以葬我名為景安陵喪禮每存省約
不須煩人百官停六時入臨朔望祖日可依舊諸主六
宫並不須從山陵内殿鳳華夀昌曜靈三處是吾所改
制夫貴有天下富兼四海宴處寝息不容乃陋謂此為
奢儉之中慎勿壊去顯陽殿玉像諸佛及供養具如别
牒可盡心禮拜供養之應有功德事可專在中自今公
私皆不得出家為道及起立塔寺以宅為精舍並嚴斷
之惟年六十必有道心聽朝賢選序已有别詔諸小小
賜乞及閤内處分亦有别牒内外禁衛勞舊主帥左右
悉令蕭諶優量驅使之是日上崩于延昌殿年五十四
羣臣上謚曰武皇帝廟號世祖九月丙寅葬景安陵上
剛毅有斷政總大體以富國為先頗喜游宴彫綺之事
言常恨之未能頓遣臨崩又詔凡諸游費宜從休息自
今遠近薦獻務存節儉不得出界營求相高奢麗金粟
繒纊敝人已甚珠玉玩好傷俗尤重嚴加禁絶
論曰齊高帝基命之初武功?用泰始開運大拯時艱
及蒼梧暴虐釁結朝野而百姓懍懍命縣朝夕權道既
行兼濟天下元功振主利器難以假人羣方戮力實懷
尺寸之望豈惟天厭水行固己人希水德歸功與能事
極乎此武帝雲雷伊始功參佐命雖為繼體事實艱難
御衮垂旒深存政典文武授任不革舊章明罰厚恩皆
由己出外表無塵内朝多豫機事平理職貢有恒府藏
内充鮮人勞役宫室苑圃未足以傷財安樂延年衆庶
所同幸亦有齊之良主也據齊梁紀錄並云出自蕭何
又編御史大夫望之以為先祖之次案何及望之於漢
俱為勲德而望之本傳不有此陳齊典所書便乖實錄
近祕書監顔師古博考經籍注解漢書已正其非今随
而改削云
南史卷四
南史卷四考證
齊高帝紀帝軍容寡闕乃編椶皮為馬具装乃監本
訛仍今從南本
公奉辭伐罪戒旦晨征征監本訛徵今從南本
重窺上國而世故相仍師出已老世監本作勢今從
齊書
信宿之間宣揚底定揚監本作陽今從南本
命司裘而謁蒼昊裘監本誤喪今改從齊書
兼太尉守尚書令王僧虔守各本俱誤以今從齊書
改正
冬十二月戊戌以司空褚彦回為司徒(臣承蒼)按上
文云春正月戊戌朔大赦以司空褚彦回為司徒此
不當重出殆因戊戌日相同而有誤也
武帝紀忽生一樹狀若華盖青翠扶疎有殊羣木華
監本訛花今從閣本
都邑城守防備幢隊一不得還幢監本訛憧今改從
齊書
南史卷四考證
