南史卷五十二
唐李延壽撰
列傳第四十二
梁宗室下
安成康王秀(子機)(機弟推)
南平元襄王偉(子恪祗恭弟)(恪弟恭)(恭子静)
鄱陽忠烈王恢(子範修諮弟)(範子嗣修弟泰)(範弟諮)
始興忠武王憺(子亮)(亮弟暎)(暎弟曄)
安成康王秀字彦達文帝第七子也年十三吳太妃亡
秀母弟始興王憺時年九歲與秀並以孝聞居喪累日
不進飲文帝親取粥授之哀其早孤命側室陳氏并母
二子陳亦無子有母德視二子如己生秀美風儀性方
静雖左右近侍非正衣冠弗之見由是親友及家人咸
敬焉仕齊為太子舍人長沙王懿平崔慧景後為尚書
令居端右衡陽王暢為衞尉掌管籥東昏日夕逸游衆
頗勸懿廢之懿弗聽東昏左右惡懿勲高又慮廢立並
間懿懿亦危之自是諸親咸為之備及難作臨川王宏
以下諸弟姪俱隐人間罕有發泄唯桂陽王融及禍武
帝兵至新林秀及諸親並自拔赴軍建康平為南徐州
刺史天監元年封安成郡王京口自崔慧景亂後累被
兵革人戶流散秀招懷撫納惠愛大行仍屬饑年以私
財贍百姓所濟甚多六年為江州刺史將發主者求堅
船以為齋舫秀曰吾豈愛財而不愛士乃教以牢者給
參佐下者載齋物既而遭風齋舫遂破及至州聞前刺
史取徵士陶潛曾孫為里司歎曰陶潛之德豈可不及
後胤即日辟為西曹時夏水汎長津梁斷絶外司請依
舊僦度收其價秀教曰刺史不德水潦為患可利之乎
給船而已七年遭慈母陳太妃憂詔起視事尋遷荊州
刺史加都督立學校招隐逸辟處士河東韓懷明南平
韓望南郡庾承先河東郭麻等是歲魏縣瓠城人反殺
豫州刺史司馬懷悦引司州刺史馬仙琕仙琕籖荆州
求應赴衆咸謂宜待臺報秀曰彼待我為援援之宜速
待敕非應急也即遣兵赴之及沮水暴長頗敗人田秀
以榖二萬斛贍之使長史蕭琛簡州貧老單丁吏一日
散遣百餘人百姓甚悦荆州嘗苦旱咸欲徙市開渠秀
乃責躬親祈楚望俄而甘雨即降遂獲有年又武寧太
守為弟所殺乃偽云士反秀照其姦慝望風首欵咸謂
之神於荆州起天居寺以武帝游梁館也及去任行次
大雷風波暴起船艫淪溺秀所問惟恐傷人十三年為
郢州刺史加都督郢州地居衝要賦斂殷煩人力不堪
至以婦人供作秀務存約已省去游費百姓安堵境内
晏然夏口常為戰地多暴露骸骨秀於黃鶴樓下祭而
埋之一夜夢數百人拜謝而去每冬月常作襦袴以賜
凍者時司州叛蠻田魯生魯賢超秀據蒙籠來降武帝
以魯生為北司州刺史魯賢北豫州刺史超秀定州刺
史為北境捍蔽而魯生超秀互相讒毁有去就心秀撫
喻懷納各得其用當時頼之遷雍州刺史在路薨武帝
聞之甚痛悼焉遣南康王績緣道迎候初秀之西也郢
州人相送出境聞其疾百姓商賈咸為請命及薨四州
人裂裳為白帽哀哭以迎送之雍州蠻迎秀聞薨祭哭
而去喪至都贈司空諡曰康秀美容儀每在朝百寮屬
目性仁恕喜愠不形於色左右嘗以石擲殺所養鵠齋
帥請按其罪秀曰吾豈以鳥傷人在都旦臨公事厨人
進食誤覆之去而登車竟朝不飯亦弗之誚也時諸王
並下士建安安成二王尤好人物世以二安重士方之
四豪秀精意學術搜集經記招學士平原劉孝標使撰
類苑書未及畢而已行於世秀於武帝布衣昆季及為
君臣小心畏敬過於疎賤者帝益以此賢之少偏孤於
始興王憺尤篤憺久為荆州刺史常以所得奉中分秀
秀稱心受之不辭多也昆弟之睦時議歸之佐史夏侯
亶等表立墓碑誌詔許焉當世高才游王門者東海王
僧[孑(焉-正+?)]吳郡陸倕彭城劉孝綽河東裴子野各製其文欲
擇用之而咸稱實錄遂四碑並建世子機嗣
機字智通位湘州刺史薨於州機美姿容善吐納家既
多書博學強記然而好弄尚力遠士子邇小人為州專
意聚斂無政績頻被案劾將葬有司請諡詔曰王好内
怠政宜諡曰煬所著詩賦數千言元帝集而序之子操
嗣
機弟推字智進少清敏好屬文深為簡文所親賞普通
六年以王子封南浦侯歴淮南晉陵吳郡太守所臨必
赤地大旱吳人號旱母焉侯景之亂守東府城陷推握
節死之
南平元襄王偉字文達文帝第八子也幼清警好學仕
齊為晉安王驃騎外兵參軍武帝為雍州慮天下將亂
求迎偉及始興王憺俄聞已入沔帝欣然謂佐史曰阿
八十一行至吾無憂矣及起兵留行雍州州府事及帝
剋郢魯下尋陽圍建鄴而巴東太守蕭惠訓子瑰及巴
西太守魯休烈起兵逼荆州蕭穎胄憂憤暴卒西朝兇
懼徵兵於偉偉乃割州府將吏配始興王憺往赴之憺
至瑰等皆降齊和帝詔以偉為都督雍州刺史天監元
年封建安王初武帝軍東下用度不足偉取襄陽寺銅
佛毁以為錢富僧藏鏹多加毒害後遂惡疾十三年累
遷為左光祿大夫加親信四十人歲給米萬斛藥直二
百四十萬厨供月二十萬并二衛兩營雜役二百人倍
先置防閣白直左右職局一百人以疾甚故不復出蕃
而加奉秩十五年所生母陳太妃薨毁頓過禮水漿不
入口累日帝每臨幸抑譬之偉雖奉詔而殆不勝喪惡
疾轉增因求改封十七年改封南平郡位侍中左光祿
大夫開府儀同三司大通四年為中書令大司馬薨贈
侍中太宰諡曰元襄偉性端雅持軌度少好學篤誠通
恕趨賢重士常如弗及由是四方游士當時知名者莫
不畢至疾亟喪明便不復出齊世青溪宫改為芳林苑
天監初賜偉為第又加穿築果木珍竒窮極彫靡有侔
造化立游客省寒暑得宜冬有籠爐夏設飲扇每與賓
客游其中命從事中郎蕭子範為之記梁蕃邸之盛無
過焉而性多恩惠尤愍窮乏常遣腹心左右歴訪閭里
人士有貧困吉凶不舉者即遣贍卹之平原王曼穎卒
家貧無以殯友人江革往哭之其妻兒對革號訴革曰
建安王當知必為營理言未訖而偉使至給其喪事得
周濟焉每祁寒積雪則遣人載樵米隨乏絶者賦給之
晚年崇信佛理尤精玄學著二暗義製性情幾神等論
義僧寵及周捨殷鈞陸倕並名精解而不能屈朝廷得
失時有匡正子姪邪僻義方訓誘斯人斯疾而不得助
主興化梁政漸替自公薨焉世子恪嗣
世子恪字敬則弘雅有風則姿容端麗位雍州刺史年
少未閑庶務委之羣下百姓每通一辭數處輸錢方得
聞徹賓客有江仲舉蔡薳王臺卿庾仲容四人俱被接
遇並有蓄積故人間歌曰江千萬蔡五百王新車庾大
宅遂達武帝帝接之曰主人憒憒不如客尋以盧陵王
代為刺史恪還奉見武帝以人間語問之恪大慙不敢
一言後折節學問所歷以善政稱太清中為郢州刺史
及亂邵陵王至郢恪郊迎之讓位焉邵陵不受及王僧
辯至郢恪歸荆州元帝以為尚書令司空賊平為揚州
刺史時帝未遷都以恪宗室令譽故先使歸鎮社稷大
寳三年薨于長沙未之鎮也贈太尉諡曰靖節王恪弟
恭
恭字敬範天監八年封衡山縣侯初樂山侯正則有罪
敕讓諸王獨謂元襄王曰汝兒非直無過並有義方歷
位監南徐州事時衡州刺史武會超在州子姪縱暴州
人朱朗聚黨反武帝以恭為刺史時朗已圍始興恭至
緩服徇賊示以恩信羣賊伏其勇疋夜退三舍以避軍
吏請追恭曰賊以政苛致叛非有陳吳之心緩之則自
潰急之則併力諸君置之明日朗遣使請降恭杖節受
之一無所問即日收始興太守張寳生及會超弟之子
子仁斬之軍門以其賄而虐也有司奏恭縱罪人專戮
二千石有詔宥之遷湘州刺史善解吏事所在見稱而
性尚華侈廣營第宅重齋步閣模寫宫殿尤好賓友酣
宴終辰坐客滿筵言談不倦時元帝居蕃頗事聲譽勤
心著述巵酒未嘗妄進恭每從容謂曰下官歷觀時人
多有不好懽興乃仰眠牀上看屋梁著書千秋萬歲誰
傳此者勞神苦思竟不成名豈如臨清風對朗月登山
泛水肆意酣歌也尋除寧蠻校尉雍州刺史便道之鎮
簡文少與恭游特被賞狎至是手令勖以政事恭至州
政績有聲百姓請於城南立碑頌德詔許焉名為政德
碑是夜聞數百人大呌碑石明旦視之碑涌起一尺恭
命以大柱置于碑上使力士數十人抑之不下又以酒
脯祭之使人守視俄而自復視者竟不見之恭聞而惡
焉先是武帝以雍為邊鎮運數州粟以實儲倉恭乃多
取官米還贍私宅又典籖陳保印侵剋百姓為荆州刺
史廬陵王所啓被詔徵還在都朝謁白服隨例帝曰白
衣者為誰對曰前衡山侯恭帝厲色曰不還我陳保印
吾當白汝未已而保印實投湘東王王改其姓名曰袁
逢恭竟不敘用侯景亂卒於城中詔特復本封元帝追
諡曰僖侯
子静字安仁少有美名號為宗室後進有文才而篤志
好學既内足於財多聚經史散書滿席手自讐校何敬
容欲以女妻之静忌其太盛拒而不納時論服焉然好
戲笑輕論人物時以此少之位給事黃門侍郎深為簡
文所愛賞太清三年卒贈侍中
恭弟祗字敬謨美風儀幼有令譽天監中封定襄縣侯
後歷位北兗州刺史侯景亂與從弟湘潭侯退謀起兵
内援會州人反城應景祗遂奔東魏
鄱陽忠烈王恢字弘達文帝第十子也幼聰穎七歲能
通孝經論語義發擿無遺及長美風儀涉獵史籍仕齊
位北中郎外兵參軍前軍主簿宣武王之難逃在都下
武帝起兵恢藏伏得免大軍至新林乃奉迎天監元年
封鄱陽郡王除郢州刺史加都督初郢城内疾疫死者
甚多不及藏殯恢下車遽命瘞埋又遣四使廵行州部
境内大寧時有進筒中布者恢以竒貨異服即命焚之
於是百姓仰德累遷都督益州刺史成都去新城五百
里陸路往來悉訂私馬百姓患焉累政不能改恢乃市
馬千匹以付所訂之家須則以次發之百姓頼焉再遷
開府儀同三司都督荆州刺史普通七年薨於州詔贈
侍中司徒諡曰忠烈恢美容質善談笑愛文酒有士大
夫風則所在雖無皎察亦不傷物有孝性初鎮蜀所生
費太妃猶停都後於都不豫恢未之知一夜忽夢還侍
疾及覺憂遑廢寢食俄而都信至太妃已瘳後有目疾
久廢視瞻有道人慧龍得療眼術恢請之及至空中忽
見聖僧及慧龍下釙豁然開朗咸謂精誠所致恢性通
恕輕財好施凡歷四州所得奉禄隨而散之在荆州嘗
從容問賓僚曰中山好酒趙王好吏二者孰愈衆未有
對者顧謂長史蕭琛曰漢時王侯蕃屏而已視事親人
自有其職中山聽樂可得任悦彭祖代吏近於侵官今
之王侯不守蕃國當佐天子臨人清白其優乎坐者咸
服有男女百人男封侯者三十九人女主三十八人世
子範嗣
範字世儀温和有器識為衛尉卿每夜自廵警武帝嘉
其勞苦出為益州刺史行至荆州而忠烈王薨因停自
解武帝不許詔權監荆州及湘東王至範依舊述職遣
弟湘潭侯退隨喪而下大同元年以開通劒道剋復華
陽增封尋徵為領軍將軍侍中範雖無學術而以籌略
自命愛奇翫古招集文才率意題章亦時有竒致嘗得
舊琵琶題云齊竟陵世子範嗟人往物存攬筆為詠以
示湘東王王吟咏其辭作琵琶賦和之後為都督雍州
刺史範作牧莅人甚得時譽撫循將士盡獲歡心於是
養士馬修城郭聚軍糧於私邸時廬陵王為荆州既是
都督府又素不相能乃啓稱範謀亂範亦馳啓自理武
帝恕焉時論者猶謂範欲為賊又童謠云莫怱怱且寬
公誰當作天子草覆車邊已時武帝年高諸王莫肯相
服簡文雖居儲貳亦不自安而與司空邵陵王綸特相
疑阻綸時為丹陽尹威震都下簡文乃選精兵以衛宫
内兄弟相貳聲聞四方範以名應謠言而求為公未幾
加開府儀同三司範心密喜以為謠驗武帝若崩諸王
必亂範既得衆又有重名謂可因機以定天下乃更收
士衆希望非常太清元年大舉北侵初謀元帥帝欲用
範時朱异取急外還聞之遽入曰嗣王雄豪蓋世得人
死力然所至殘暴非常非弔人之材昔陛下登北顧亭
以望謂江右有反氣骨肉為戎首今日之事尤宜詳擇
帝默然曰會理何如對曰陛下得之臣無恨矣會理懦
而無謀所乘襻輿施版屋冠以牛皮帝聞不悦行至宿
預貞陽侯明請行又以明代之而以範為征北大將軍
總督漢北征討諸軍事尋遷南豫州刺史侯景敗於渦
陽退保夀陽乃改範為合州刺史鎮合肥時景不臣迹
露範屢啓言之朱异每抑而不奏及景圍都範遣世子
嗣與裴之高等入援遷開府儀同三司臺城不守範乃
棄合肥出守東關請兵于魏遣二子為質魏人據合肥
竟不助範範進退無計乃泝流西上軍於嶷陽遣信告
尋陽王大心大心要還九江欲共兵西上範得書大喜
乃引軍至盆城以晉熙為晉州遣子嗣為刺史江州郡
縣輙更改易於是尋陽政令所行唯在一郡又疑畏範
市糴不通範乃復遣其弟觀寧侯永將兵通南川助莊
鐵時二鎮相猜無復圖賊之志範數萬之衆皆無復食
人多餓死範竟發背而薨衆祕不發喪奉弟南安侯恬
為主有衆數千範將侯瑱襲莊鐵於豫章殺之盡併其
軍乃迎喪往郡於松門遇風柩沉於水鈎求得之及于
慶之逼豫章侯瑱以範子十六人降賊賊盡於石頭坑
殺之
世子嗣字長胤容貌豐偉腰带十圍性驍果有膽略倜
儻不護細行而復傾身養士皆得死力範之薨也嗣猶
據晉熙城中食盡士皆之絶侯景遣任約攻嗣時賊方
盛咸勸且止嗣按劍叱之曰今日之戰蕭嗣效命死節
之秋也及戰遇流矢中&KR1450;不許拔帶箭手殺數人賊退
方命拔之應時氣絶妻子為任約所禽初範既與尋陽
王大心相持及嗣之死猶未敢發範喪
範弟諮字世恭位衞尉卿封武林侯簡文即位之後景
周衛轉嚴外人莫得見唯諮及王克殷不害並以文弱
得出入卧内晨昏左右天子與之講論六藝不輟於時
及南康王會理事敗克不害懼禍乃自疎諮不忍離帝
朝覲無絶賊惡之令其仇人刁戍刺殺諮於廣莫門外
諮弟修字世和封宜豐侯局力貞固風儀嚴整九歲通
論語十一能属文鴻臚卿裴子野見而賞之性至孝年
十一丁所生徐氏艱自荆州反葬中江遇風前後部伍
多致沉溺修抱柩長號血淚俱下随波摇蕩終得無佗
葬訖因廬墓次先時山中多猛獸至是絶迹野鳥馴狎
棲宿簷宇武帝嘉之以班告宗室為兼衞尉卿美姿貌
每屯兵周衞武帝視之移輦初嗣王範為衞尉夜中行
城常因風便鞭箠宿衞欲令帝知其勤及修在職夜必
再廵而不欲人知或問其故曰夜中警逴實有其勞主
上慈愛聞之容或賜止違詔則不可奉詔則廢事且胡
質之清尚畏人知此職司之常何足自顯聞者歎服時
王子侯多為近畿小郡歴試有績乃得出為邊州帝以
修識量宏逹自衞尉出鎮鍾離徙為梁秦二州刺史在
漢中七年移風改俗人號慈父長史范洪胄有田一頃
將秋遇蝗修躬至田所深自咎責功曹史琅邪王廉勸
修捕之修曰此由刺史無德所致捕之何補言卒忽有
飛鳥千羣蔽日而至瞬息之間食蟲遂盡而去莫知何
鳥適有臺使見之具言於帝璽書勞問手詔曰犬牙不
入無以過也州人表請立碑頌德嗣王範在盆城頗有
異論武陵王大生疑防流言噂&KR0689;修深自分釋求送質
子并請助防武陵王乃遣從事中郎蕭固諮以當世之
事具觀修意修泣涕為言忠臣孝子之節王敬納之故
終修之時不為不義一夕忽有狗據修所卧牀而卧修
曰此其戎乎因大修城壘承聖元年魏將逹奚武來攻
修遣記室參軍劉璠至益州求救於武陵王紀遣將楊
乾運援之拜修随郡王璠還至嶓冡乃降于魏乾運班
師璠至城下說城中降魏修數之曰卿不能死節反為
說客邪命射之間信遣至荆州元帝遣與相聞修中直
兵參軍陳晷甚勇有口求為覘候見獲以辭烈被害乃
遣諮議虞馨致武牛酒武謂曰梁已為侯景所敗王何
為守此孤城修荅守之以死誓為斷頭將軍魏相安定
公宇文泰遣書喻之力屈乃降安定公禮之甚厚未幾
令還江陵厚遣之以文武千家為綱紀之僕元帝慮其
為變中使覘伺不絶於道至之夕命劫竊之及旦修表
輸馬仗而後帝安修入覲望閣悲不自勝元帝亦慟盡
朝皆泣尋拜湘州刺史長沙頻遇兵荒人口凋弊修勸
穡務分未朞流人至者三千餘家元帝多忌動加誅翦
修静恭自守埋聲晦迹元帝亦以宗室長年深相敬禮
及江陵被圍問至即日登舟赴救至巴陵西而江陵覆
滅敬帝立遥授修太尉遷太保時王室寖微修雖圖義
舉力弱不能自振遂發背歐血而薨年五十二
修弟泰字世怡封豐城侯歴位中書舍人傾竭財産以
事時要超為譙州刺史江北人情獷彊前後刺史並綏
撫之泰至州便偏發人丁使擔腰輿扇繖等物不限士
庶恥為之者重加杖責多輸財者即放免之於是人皆
思亂及侯景至人無戰心乃先覆敗
始興忠武王憺字僧逹文帝第十一子也仕齊為西中
郎外兵參軍武帝起兵憺為相國從事中郎與南平王
偉留守齊和帝即位以憺為給事黃門侍郎時巴東太
守蕭惠訓子瑰等兵逼荆州蕭穎冑暴卒尚書僕射夏
侯詳議迎憺行荆州事憺率雍州將吏赴之以書喻瑰
等皆降是冬武帝平建鄴眀年和帝詔以憺為都督荊
州刺史天監元年加安西將軍封始興郡王時軍旅之
後公私匱之憺厲精為政廣闢屯田減省力役存問兵
死之家供其窮困人甚安之是歲嘉禾生一莖六穗甘
露降于黃閣四年荆州大旱憺使祠于天井有巨蛇長
二丈出遶祠壇俄而注雨歲大豐憺自以少年始居重
任開導物情辭訟者皆立待符教决於俄頃曹無留事
下無滯獄六年州大水江溢堤壊憺親率將吏冐雨賦
文尺築之而雨甚水壮衆皆恐或請避焉憺曰王尊尚
欲身塞河堤我獨何心以免乃登堤歎息終日輟膳刑
白馬祭江神酹酒於流以身為百姓請命言終而水退
堤立邴洲在南岸數百家見水長驚走登屋緣樹憺募
人救之一口賞一萬估客數十人應募洲人皆以免吏
人歎服咸稱神勇又分遣諸郡遭水死者給棺槥失田
者與糧種是歲嘉禾生於州界吏人歸美焉七年慈母
陳太妃薨水漿不入口六日居喪過禮武帝優詔勉之
使攝州任是冬詔徵以本號還朝人歌曰始興王人之
爹(徙我反)赴人急如水火何時復來哺乳我荆土方言謂
父為爹故云後為中衞將軍中書令領衞尉卿憺性好
謙降意接士常與賓客連榻坐時論稱之九年拜都督
益州刺史舊守宰丞尉歲時乞丐躬歴村里百姓苦之
習以為常憺至州停斷嚴切百姓以蘇又興學校祭漢
蜀郡太守文翁由是人多向方者十四年遷都督荆州
刺史同母兄安成王秀將之雍州薨于道憺聞喪自投
于地席槀哭泣不飲不食者數日傾財産賻送部伍大
小皆取足焉天下稱其悌十八年徵為侍中中撫軍將
軍開府儀同三司領軍將軍即開府黃閣薨二宫悲惜
輿駕臨幸者七焉贈司徒諡曰忠武憺未薨前夢改封
中山王策授如他日意頗惡之數旬而卒憺有惠西土
荊州人聞薨皆哭於巷嫁娶有吉日移以避哀子亮嗣
亮弟暎字文眀年十二為國子生天監十七年詔諸生
口策宗室可否帝知暎聰解特令問策又口對並見竒
謂祭酒袁昂曰吾家千里駒也起家淮南太守諸兄未
有除命乃抗表讓焉暎美容儀普通二年封廣信縣侯
丁父憂隆冬地席哭不絶聲不嘗榖粒唯飲冷水因患
癥結除太子洗馬詔以憺艱難王業追增國封嗣王陳
讓既不獲許乃乞頒邑諸弟帝許之改封新渝縣侯後
居太妃憂泣血三年服闋為吳興太守郡累不稔中大
通三年野榖生武康凡二十二處自此豐穰暎製嘉榖
頌以聞中詔稱美後為北徐州刺史在任弘恕人吏懷
之嘗載粟帛遊於境内有遇貧者即以振焉勝境名山
多所尋履及徵將還鍾離人顧思遠挺义行部伍中暎
見甚老使人問對曰年一百一十二歲凡七娶有子十
二死亡略盡今唯小者年已六十又無孫息家闕養乏
是以行役暎大異之召賜之食食兼於人檢其頭有肉
角長寸遂命後舟載還都謁見天子與之言往事多異
所傳擢為散騎侍郎賜以奉宅朝夕進見年百二十卒
又普通中北侵攻穰城城内有人年二百四十歲不復
能食榖唯飲曾孫婦乳簡文帝命勞之賜以束帛荆州
上津鄉人張元始年一百一十六歲膂力過人進食不
異至年九十七方生兒兒遂無影將亡人人告别乃至
山林樹木處處履行少日而终時人以為知命湘東王
愛竒重異遂留其枕暎後歴給事黃門侍郎衞尉卿廣
州刺史卒官諡曰寬侯
暎弟曄字通眀美姿容善談吐初封安陸侯憺特所鍾
愛常目送之曰吾所深憂左右問其故荅曰其過俊發
恐必無年及憺不豫侍疾衣不釋帶言與淚并憺薨扶
而後起服闋改封上黃侯位兼宗正卿簡文入居監撫
曄獻儲德頌遷給事黃門侍郎出為晉陵太守美才仗
氣言多激揚常乘折角牛榖木履被服必於儒者名盛
海内為宗室推重特被簡文友愛與新渝建安南浦並
預密宴號東宫四友簡文日有五六使來往曄初至郡
属旱躬自祈禱果獲甘潤郡雀林村舊多猛獸為害曄
在政六年此暴遂息卒于郡初曄寝疾歴年官曹擁滯
有司案諡法言行相違曰替乃諡替侯
論曰自昔王者創業莫不廣植親親割裂州國分建子
弟是以大旆少帛崇於魯衞盤石犬牙寄深梁楚梁武
遠遵前軌蕃屏懿親至於戚枝咸被任遇若蕭景才辯
固亦梁之令望者乎臨川不才頻叨重寄古者睦親之
道粲而不殊加之重名則有之矣而宏屢黷彝典一撓
師徒梁之不綱於斯為甚正德穢行早顯逆心夙搆比
齊襄而迹可匹似吴濞而勢不侔徒為賊景之階梯竟
取國敗而身滅哀㦲安成南平鄱陽始興俱以名迹著
美盖亦有梁之間平也
南史卷五十二
南史卷五十二考證
南平元襄王偉傳倍先置防閣白直左右職局一百人
倍監本誤陪今改從梁書
平原王曼穎卒家貧無以殯平原梁書作太原
子恭傳下官歴觀時人多有不好懽興興一本作樂
恭乃多取官米還贍私宅私梁書作弘誤
鄱陽忠烈王恢傳文帝第十子也十梁書作九盖文
帝十男恢居其末此總計高祖兄弟而稱為第十子
耳
中山聽樂可得任悦悦梁書作說
子範傳乃泝流西上軍於嶷陽嶷梁書作摐
大心要還九江欲共兵西上梁書共字下有治字
範將侯瑱襲莊鐵於豫章瑱監本訛填今从陳書改
始興忠武王憺傳人歌曰始興王人之爹(徙我反)徙梁
書作徒
史臣論盤石犬牙寄深梁楚梁書犬牙作凝脂寄深
作樹斯
南史卷五十二考證
