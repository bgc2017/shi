南史卷十四
唐李延夀撰
列傳第四
宋宗室及諸王下
文帝諸子孝武諸子孝明諸子
文帝十九男元皇后生元凶劭潘淑妃生始興王濬路
淑媛生孝武帝吳淑儀生南平穆王鑠高修儀生廬陵
昭王紹殷修華生竟陵王誕曹婕妤生建平宣簡王宏
陳修容生東海王禕謝容華生晉熙王昶江修容生武
昌王渾沈婕妤生明帝楊美人生始安王休仁邢美人
生山陽王休祐蔡美人生海陵王休茂董美人生鄱陽
哀王休業顔美人生臨慶冲王休倩陳美人生新野懷
王夷父荀美人生桂陽王休範羅美人生巴陵哀王休
若紹出繼廬陵孝獻王義真
元凶劭字休遠文帝長子也帝即位後諒闇中生劭故
秘之元嘉三年閏正月方云劭生自前代人君即位後
皇后生太子唯殷帝乙踐阼正妃生紂至此又有劭焉
始生三日帝往視之簮帽甚堅無風而墜于劭側上不
悦初命之曰劭在文為召刀後患焉改刀為力年六歲
拜為皇太子中庶子二率入直永福省為更築宮制度
嚴麗年十二出居東宫納黃門侍郎殷淳女為妃十三
加元服好讀史傳尤愛弓馬及長美鬚眉大眼方口長
七尺四寸親覽宫事延賓客意之所欲上必從之東宫
置兵與羽林等十七年劭拜京陵大將軍彭城王義康
竟陵王誕桂陽侯義融並從二十七年上將北侵劭與
蕭思話固諫不從魏太武帝至瓜步上登石頭城有憂
色劭曰不斬江湛徐湛之無以謝天下上曰北伐自我
意不關二人但湛等不異耳由是與江徐不平上時務
本業使宫内皆蠶欲以諷勵天下有女巫嚴道育夫為
劫坐沒入奚官劭姊東陽公主應閤婢王鸚鵡白公主
道育通靈主乃白上託云善蠶求召入道育云所奉天
神當賜符應時主夕卧見流光相隨状若螢火遂入巾
箱化為䨇珠圓青可愛於是主及劭並信惑之始興王
濬素佞事劭並多過失慮上知使道育祈請欲令過不
上聞歌儛呪詛不捨晝夜道育輒云自上天陳請必不
泄露劭等敬事號曰天師後遂為巫蠱刻玉為上形像
埋於含章殿前初東陽公主有奴陳天興鸚鵡飬以為
子而與之淫通鸚鵡天興及寕州所獻黃門慶國並與
巫蠱事劭以天興補隊主東陽主薨鸚鵡應出嫁劭慮
言語泄與濬謀之嫁與濬府佐吳興沈懷遠為妾不啓
上慮事泄因臨賀公主微言之上後知天興領隊遣閹
人奚承祖讓劭曰汝間用隊主副盡是奴邪欲嫁者又
嫁何處劭答南第昔屬天興求將吏驅使視形容粗健
便兼隊副下人欲嫁者猶未有處時鸚鵡已嫁懷遠矣
劭懼書告濬并使報臨賀主上若問嫁處當言未定濬
答書曰啓此事多日今始来問當是有感發之者計臨
賀故不應飜覆言語自生寒熱也此姥由來挾兩端難
可孤保正爾自問臨賀冀得審實也其若見問當作依
違答之天興先署佞人府位不審監上當無此簿領可
急宜撻之殿下已見王未宜依此具令嚴自躬上啓聞
彼人若為不已政可促其餘命或是大慶之漸凡劭濬
相與書類如此所言皆為名號謂上為彼人或以為其
謂太尉江夏王義恭為佞人東陽主第在西掖門外故
云南第王即鸚鵡姓躬上啓聞者令道育上天白天神
也鸚鵡既適懷遠慮與天興私通事泄請劭殺之劭密
使人害天興既而慶國謂往來唯有二人天興既死慮
將見及乃以白上上驚惋即收鸚鵡家得劭濬手書皆
呪詛巫蠱之言得所埋上形像於宫内道育叛亡捕之
不得上詰責劭濬劭濬唯陳謝而已道育變服為尼逃
匿東宫濬往京口又以自隨或出止人張旿家上謂江
夏王義恭曰常見典籍有此謂之傳空言不意親覩劭
南面之日非復我及汝事汝鬼子多將來遇此不幸耳
先是二十八年彗星起畢昴入太微掃帝坐端門滅翼
軫二十九年熒惑逆行守氐自十一月霖雨連雪陽光
罕曜時道士范材修練形術是歲自言死期如期而死
既殯江夏王疑其仙也使開棺視之首如新刎血流于
背上聞而惡焉三十年正月大風飛霰且雷上憂有竊
發輒加劭兵東宫實甲萬人其年二月濬自京口入朝
當鎮江陵復載道育還東宫欲將西上有告上云京口
人張旿家有一尼服食出入征北内似是嚴道育上使
掩得二婢云道育隨征北還都上惆悵惋駭湏檢覆廢
劭賜濬死初濬母卒命潘淑妃養以為子淑妃愛濬濬
心不附妃被寵上以謀告之妃以告濬濬報劭因有異
謀每夜饗將士或親自行酒密與腹心隊主陳叔兒齋
帥張超之任建之謀之其月二十一日夜詐作上詔云
魯秀謀反汝可平明率衆入因使超之等集素所飬士
二千餘人皆被甲云有所討宿召前中庶子右軍長史
蕭斌及左衛率袁淑中舍人殷仲素左積弩將軍王正
見並入告以大事自起拜斌等因流涕並驚愕明旦劭
以朱服加戎服上乘畫輪車與蕭斌同載衛從如常入
朝儀從萬春門入舊制東宫隊不得入城劭語門衛云
受詔有所收討令後速來張超之等數十人馳入雲龍
東中華門及齋閤拔刃徑上合殿上其夜與尚書僕射
徐湛之屏人語至旦燭猶未滅門階戸席並無侍衛上
以几自鄣超之行弑上五指俱落并殺湛之劭進至合
殿中閤文帝已崩出坐東堂蕭斌執刀侍直呼中書舍
人顧瑕瑕懼不時出及至問曰欲共見廢何不早啓未
及答斬之遣人於崇禮闥殺吏部尚書江湛文帝左細
仗主卜天與攻劭於東堂見殺又使人入殺潘淑妃剖
其心觀其邪正使者阿旨答曰心邪劭曰邪佞之心故
宜邪也又殺文帝親信左右數十人急召始興王濬率
衆屯中堂劭即偽位百僚至者裁數十人乃為書曰徐
湛之弑逆吾勒兵入殿已無所及今罪人斯得元凶剋
殄可大赦改元為太初素與道育所定也蕭斌曰舊踰
年改元劭以問侍中王僧綽僧綽曰晉惠帝即位便改
年劭喜而從之初使蕭斌作詔斌辭以不文乃使王僧
綽始文帝未崩前一日甲夜太史奏東方有急兵其禍
不測宜列萬人兵於太極前殿可以銷災上不從及劭
弑逆聞而歎曰幾誤我事乃問太史令曰我得幾年對
曰得十年退而語人曰十旬耳劭聞而怒毆殺之即位
訖便稱疾還入永福省然後遷大行皇帝升太極殿以
蕭斌為尚書僕射何尚之為司空大行大斂劭辭疾不
敢出先給諸處兵仗悉收還武庫遣人謂魯秀曰徐湛
之常欲相危我已為卿除之使秀與屯騎校尉龐秀之
對掌軍隊以侍中王僧逹為吏部尚書司徒左長史何
偃為侍中成服日劭登殿臨靈號慟不自持博訪公卿
詢求政道遣使分行四方分浙江以東五郡為會州省
揚州立司隸校尉以殷沖補之以大將軍江夏王義恭
為太保司徒南譙王義宣為太尉荆州刺史始興王濬
進號驃騎將軍王僧綽以先豫廢立見誅長沙王瑾弟
楷臨川王曄桂陽侯覬新渝侯玠並以宿恨死禮官希
旨諡文帝不敢盡美稱諡曰中宗景皇帝及聞南譙王
義宣隨玉誕等起義師悉聚諸王於城内移江夏王義
恭住尚書下舍分義恭諸子住侍中下省四月立妻殷
為皇后孝武檄至劭自謂素習武事謂朝士曰卿等助
我理文書勿厝意戎陣若有寇難吾當自出唯恐賊虜
不敢動耳中外戒嚴防孝武世子於侍中省南譙王義
宣諸子於太倉空屋劭使濬與孝武書言上親御六師
太保又執鉞臨統吾與烏羊相尋即道上聖恩每厚法
師令在殿内住想弟欲知消息故及烏羊者南平王鑠
法師孝武世子小名也劭欲殺三鎮士庶家口江夏王
義恭何尚之說曰凡舉大事不顧家口且多是驅逼今
忽誅其餘累政足堅彼意耳劭乃下書一無所問濬及
蕭斌勸劭勒水軍自上決戰江夏王義恭慮義兵倉卒
船舫陋小不宜水戰乃進策以為宜以近待之遠出則
京師空弱東軍乘虛容能為患不如飬銳待期劭善其
議蕭斌厲色曰南中即二十年少業能建如此大事豈
復可量劭不納疑朝廷舊臣不為之用厚撫王羅漢魯
秀悉以兵事委之多賜珍玩美色以悦其志羅漢先為
南平王鑠右軍参軍劭以其有將用故以心膂委焉或
勸劭保石頭城者劭曰昔人所以固石頭俟諸侯勤王
耳我若守此誰當見救唯應力戰决之日日自出行軍
慰勞將士使有司奏立子偉之為皇太子及義軍至新
亭劭登朱雀門躬自督戰將士懷劭重賞皆為之力戰
將剋而魯秀打退鼓軍乃止為柳元景等所乘故大敗
禇湛之擕二子與檀和之同歸順劭懼走還臺城其夜
魯秀又南奔二十五日江夏王義恭單馬南奔劭遣濬
殺義恭諸子以輦迎蒋侯神像於宫内乞恩拜為大司
馬封鍾山郡王蘇侯為驃騎將軍使南平王鑠為祝文
罪状孝武二十七日臨軒拜子偉之為皇太子百官皆
戎服劭獨衮衣下書大赦唯孝武劉義恭義宣誕不在
原例五月三日魯秀等攻大航鉤得一舶王羅漢昏酣
作妓聞官軍已度驚放仗歸降是夜劭閉守六門於門
内鑿壍立柵以露車為楼城内沸亂將吏並踰城出奔
劭使詹叔兒燒輦及衮冕服蕭斌聞大航不守皇窘不
知所為宣令所統皆使觧甲尋戴白幡來降即於軍門
伏誅四日劭腹心白直諸同逆先屯閶闔門外並走還
入殿程天祚與薛安都副譚金因而乘之即得俱入臧
質從廣莫門入同會太極殿前即斬太子左衛率王正
見建平東海等七王並號哭俱出劭穿西垣入武庫井
中副隊高禽執之濬率左右數十人與南平王鑠於西
明門出俱南奔於越城遇江夏王義恭濬下馬曰南中
即今何在義恭曰已君臨萬國又稱字曰虎頭來得無
晚乎義恭曰恨晚又曰故當不死義恭曰可詣行闕請
罪又曰未審猶能得一職自效不義恭又曰此未可量
勒與俱自歸命於馬上斬首
濬字休明將産之夕有鵬鳴於屋上聞者莫不惡之元
嘉十三年八歲封始興王濬少好文籍資質端妍母潘
淑妃有盛寵時六宫無主潘專總内政濬人才既美母
又至愛文帝甚所留心與建平王宏侍中王僧綽中書
郎蔡興宗等並以文義往復初元皇后性忌以潘氏見
幸恚恨致崩故劭深病潘氏及濬濬慮將來受祸乃曲
意事劭劭與之遂善多有過失屡為上所讓憂懼乃與
劭共為巫蠱後出鎮京口乃因員外散騎侍郎徐爰求
鎮江陵又求助於尚書僕射徐湛之而尚書令何尚之
等咸謂濬太子次弟不應遠出上以上流之重宜有至
親故以濬為衞將軍開府儀同三司荆州刺史加都督
領護南蠻校尉濬入朝遣還京口為行留處分至京口
數日而巫蠱事發時二十九年七月也上惋歎彌日謂
潘淑妃曰太子圖富貴更是一理虎頭復如此非復思
慮所及汝母子豈可一日無我邪明年荆州事方行二
月濬還朝十四日臨軒受拜其日藏嚴道育事發明旦
濬入謝上容色非常其夕即加詰問濬唯謝罪潘淑妃
抱濬泣曰汝始呪詛事發猶冀克已思愆何意忽藏嚴
道育今日用活何為可送藥来吾當先自取盡不忍見
汝祸敗濬奮衣去曰天下事尋自判必不上累劭入弑
之旦濬在西州府舍人朱法瑜曰臺内叫喚宫門皆閉
道上傳太子反未測禍變所至濬陽驚曰今當奈何濬
未得劭信不知事之濟不騷擾不知所為將軍王慶曰
今宫内有變未知主上安危預在臣子當投袂赴難濬
不聽俄而劭遣張超之馳馬召濬濬問状訖即戎服乘
馬而去朱法瑜固止濬濬不從至中門王慶又諫不宜
從逆濬曰皇太子令敢有復言者斬及入見劭勸殺荀
赤松等劭謂濬曰潘淑妃遂為亂兵所害濬曰此是下
情由來所願其悖逆如此劭將敗勸劭入海輦珍寳繒
帛下船及劭入井高禽於井出之劭問天子何在禽曰
至尊近在新亭將劭至殿前臧質見之慟哭劭曰天地
所不覆載丈人何為見哭質因辯其逆状答曰先朝當
見枉廢不能作獄中囚問計於蕭斌斌見勸如此又語
質曰可得為乞遠徙不質曰主上近在航南自當有處
分縛劭馬上防送軍門及至牙下據鞌顧望太尉江夏
王義恭與諸王共臨視之義恭曰我背逆歸順有何大
罪頓殺十二兒劭曰殺諸弟此一事負阿父江湛妻庾
氏乘車罵之龐秀之亦加誚讓劭厲聲曰汝軰復何煩
爾先殺其四子語南平王鑠曰此何有哉乃斬于牙下
臨刑歎曰不圖宋室一至如此劭濬及其子並梟首大
航暴尸於市劭妻殷氏賜死於廷尉臨刑謂獄丞江恪
曰汝家骨肉相殘何以枉殺天下無罪人恪曰受拜皇
后非罪而何殷氏曰此權時耳當以鸚鵡為后也濬妻
禇氏丹陽尹湛之之女湛之南奔之始即見離絶故免
於誅其餘子女妾媵並於獄賜死投劭濬尸首於江其
餘同逆及王羅漢等皆伏誅張超之聞兵入遂至合殿
故基止於御床之所為亂兵所殺剖腹刳心臠割其肉
諸將生噉之焚其頭骨時不見傳國璽問劭云在嚴道
育處就取得之道育鸚鵡並都街鞭殺於石頭四望山
焚其尸揚灰于江毁劭東宫所住齋汙瀦其處封高禽
新陽縣男追贈潘淑妃為長寕國夫人置守冢偽司隸
校尉殷沖丹陽尹尹弘並賜死沖為劭草立符文又妃
叔父弘為劭簡配兵士盡其心力故也
南平穆王鑠字休玄文帝第四子也元嘉十六年年九
歲封南平王少好學有文才未弱冠擬古三十餘首時
人以為亞迹陸機二十二年為南豫州刺史加都督時
文帝方事外略罷南豫州併夀陽以鑠為豫州刺史領
安蠻校尉二十六年魏太武圍汝南懸瓠城行汝南太
守陳憲保城自固魏作高楼施弩射城内城内負戸以
汲又毁佛圖取金像以為大鈎施之衝車端以牽楼堞
城内有一沙門頗有機思輒設竒以應之魏人以蝦蟇
車填壍肉薄攻城死者與城等遂登屍以陵城憲銳氣
愈奮戰士無不一當百殺傷萬計汝水為之不流相拒
四十餘日鑠遣安蠻司馬劉康祖與寕朔將軍臧質救
之魏人燒攻具而退元凶弑立以鑠為侍中錄尚書事
劭迎蒋侯神於宫内疏孝武年諱厭呪祈請假授位號
使鑠造策文及義軍入宫鑠與濬俱歸孝武濬即伏法
上迎鑠入宫當時倉卒失國璽事寕更鑄給之進侍中
司空領兵置佐以國哀未闋讓侍中鑠既歸義最晚常
懷憂懼每於眠中蹶起坐與人語亦多謬僻語家人云
我自覺無復魂守鑠為人負才狡競每與兄弟計度藝
能與帝又不能和食中遇毒尋薨贈司徒加以楚穆之
諡三子敬猷敬深敬先敬深封南安縣侯敬先繼廬陵
王紹前廢帝景和末召鑠妃江氏入宫命左右於前逼
之江氏不受命謂曰若不從當殺汝三子江氏猶不從
於是遣使於第殺敬猷敬深敬先等鞭江氏一百其夕
廢帝亦殞明帝即位追贈敬猷侍中諡曰懷改封孝武
帝第十八子臨賀王子産字孝仁為南平王繼鑠後未
拜被殺泰始五年立晉平王休祐第七子宣曜為南平
王繼鑠休祐死宣曜被廢還本後廢帝元徽元年立衡
陽恭王嶷第二子伯玉為南平王繼鑠後昇明三年被
誅
竟陵王誕字休文文帝第六子也元嘉二十年年十一
封廣陵王二十六年為雍州刺史加都督以廣陵凋弊
改封隨郡王上欲大舉侵魏以襄陽外接關河欲廣其
資力乃罷江州軍府文武悉配雍州湘州入臺租税雜
物悉給襄陽及大舉北侵命諸蕃並出師皆奔敗唯誕
遣中兵参軍柳元景剋弘農關陜元凶立以揚州浙江
西屬司隸校尉浙江東五郡立會州以誕為刺史孝武
入討遣寕朔將軍顧彬之受誕節度誕遣参軍劉季之
舉兵與彬之并遇劭將華欽庾遵於曲阿之奔牛塘大
敗之事平以誕為荆州刺史加都督衛將軍開府儀同
三司誕以位號正與濬同惡之請求回改乃進號驃騎
將軍加班劔二十人南譙王義宣不肯就徵以誕為侍
中驃騎大將軍揚州刺史開府如故改封竟陵王誕性
恭和得士庶之心頗有勇略明年義宣反有荆江兖豫
四州之力勢震天下上即位日淺朝野大懼上欲奉乘
輿法物以迎義宣誕固執不可曰奈何持此座與人帝
加誕節仗士五十人出入六門上流平定誕之力也誕
初討元凶豫同舉兵有奔牛之捷至是又有殊勲上性
多猜頗相疑憚而誕造立第舍窮極工巧園池之美冠
於一時多聚材力之士實之第内精甲利器莫非上品
上意愈不平孝建二年以司空太子太傅出為都督南
徐州刺史上以京口去都密邇猶疑之大明元年秋又
出為南兖州刺史加都督誕知見猜亦潜為之備至廣
陵因魏侵邊修城隍聚糧練甲嫌隙既著道路常云誕
反三年建康人陳文詔訴父饒為誕府史恒使入山圖
畫道路不聽歸家誕大怒使人殺饒吳郡人劉成又訴
稱息道龍伏事誕見誕在石頭城内修乘輿法物習唱
警蹕向伴侣言之誕知密捕殺道龍豫章人陳談之又
上書稱弟詠之在誕左右見誕與左右莊慶傅元禮等
潜圖姦逆常疏陛下年紀姓諱往巫鄭師憐家呪詛詠
之與建康右尉黃逹往來誕疑其宣漏誣以罪被殺其
年四月上使有司奏誕罪惡宜絶屬籍削爵土收付法
獄上不許有司又固請乃貶爵為侯遣令之國上將謀
誕以義興太守桓閬為兖州刺史配以羽林禁兵遣給
事中戴明寳隨閬襲誕使閬以之鎮為名閬至廣陵誕
未悟也明寳夜報誕典籖蒋成使為内應成以告府舍
人許宗之宗之告誕誕驚起召錄事参軍王璵之曰我
何罪於天以至此斬蒋成勒兵自衛遣腹心率壮士擊
明寳等破之閬即遇害明寳逃自海陵界還上遣車騎
大將軍沈慶之討誕誕奉表投之城外自申於國無負
并言帝宫闈之醜孝武忿誕深切凡誕左右腹心同籍
朞親並誅之死者千數車駕出頓宣武堂内外纂嚴誕
見衆軍大集欲棄城北走行十餘里衆並不欲去請誕
乃還城五月十九日夜有流星長十餘丈從西北來墜
城内是謂天狗占曰天狗所墜下有伏屍流血廣陵城
舊不開南門云開南門者不利其主誕乃開焉彭城邵
領宗在城内隂結死士欲襲誕先欲布誠於慶之乃說
誕求為間構見許領宗既出致誠畢復還城内事泄誕
鞭二百考問不伏遂支觧之上遣送章二紐其一曰竟
陵縣開國侯食邑千戸募賞禽誕其二曰建興縣開國
男食邑三百戸募賞先登若剋外城舉一烽剋内城舉
二烽禽誕舉三烽七月二日慶之進軍剋其外城乘勝
又剋小城誕聞軍入走趣後園墜水引出殺之傳首建
業因葬廣陵貶姓留氏帝命城中無大小悉斬慶之執
諫自五尺以下全之於是同黨悉伏誅城内女口為軍
賞男丁殺為京觀死者尚數千人每風晨雨夜有號哭
之聲誕母殷妻徐並自殺追贈殷長寕國淑妃初誕為
南徐州刺史在京口夜大風飛落屋瓦城門鹿牀倒覆
誕心惡之及遷鎮廣陵將入城衝風暴起揚塵晝晦又
嘗中夜閑坐有赤光照室見者莫不駭愕誕左右侍直
眠中夢人告之曰官湏髮為矟毦既覺已失髻矣如此
者數十人誕甚怪懼大明二年發人築廣陵城誕循行
有人干輿揚聲大罵曰大兵尋至何以辛苦百姓誕使
執之問其本末答曰姓夷名孫家在海陵天公與道佛
先議欲燒除此間人道佛苦諫強得至今大禍將至何
不立六慎門誕問六慎門云何答曰古有言禍不過六
慎門誕以其言狂悖殺之又五音士忽狂易見鬼驚怖
啼哭曰外軍圍城城上張白布帆誕執錄二十餘日乃
殺城䧟之日雲霧晦冥白虹臨北門亘屬城内八年前
廢帝即位義陽王昶為徐州刺史道經廣陵至墓盡哀
表請改葬誕詔葬誕及妻子並以庶人禮明帝泰始四
年又改葬祭以少牢王璵之琅邪人有才局其五子悉
在建業璵之嘗乘城慶之縛其五子示而招之許以富
貴璵之曰吾受主王厚恩不可以二心三十之年未獲
死所耳安可以私親誘之五子號叫於外呼其父及城
平慶之悉撲殺之
建平宣簡王宏字休度文帝第七子也早喪母元嘉二
十一年年十一封建平王宏少而閑素篤好文籍文帝
寵愛殊常為立第於雞籠山盡山水之美建平國職高
他國一階歴位中護軍中書令元凶弑立孝武入討劭
錄宏殿内自拔莫由孝武先嘗以一手板與宏宏遣左
右親信周法道齎手板詣孝武事平以為尚書左僕射
使迎太后還加中軍將軍中書監為人謙儉周慎禮賢
接士明逹政事上甚信仗之轉尚書令宏少多病求觧
尚書令本號開府儀同三司未拜薨追贈司徒上痛悼
甚至每朔望出臨靈自為墓誌銘并誄五年益諸弟國
各千戸薨者不在其例唯宏追益子景素嗣景素少有
父風位南徐州刺史加都督桂陽王休範為逆景素雖
纂集兵衆以赴朝廷為名而隂懷兩端及事平進號鎮
北將軍景素好文章書籍招集才義之士以收名譽由
是朝野屬意而後廢帝狂凶失道内外皆謂景素宜當
神器唯廢帝所生陳氏親戚疾忌之而楊運長阮佃夫
並明帝舊隸貪幼主以久其權慮景素立不見容於長
主深相忌憚元徽三年景素防閤將軍王季符恨景素
因奔告之運長等便欲遣軍討之齊高帝及衛將軍袁
粲以下並保持之景素亦馳遣世子延齡還都具自申
理運長等乃徙季符於梁州又奪景素征北將軍開府
儀同三司自是廢帝狂悖日甚朝野並屬心景素陳氏
及運長等彌相猜疑景素因此稍為自防之計多以金
帛結材力之士時大臣誅夷孝武諸子孫或殺或廢無
復在朝者且景素在藩甚得人心而謗聲日積深懷憂
懼嘗與故吏劉璡獨處曲臺有鵲集於承塵上飛鳴相
追景素泫然曰若斯鳥者遊則参于風煙之上止則隐
于林木之下飢則啄渴則飲形體無累于物得失不關
于心一何樂哉時廢帝單馬獨出游走郊野輔國將軍
曹欣之等謀候廢帝出行因聚衆作難事剋奉景素景
素每禁之未欲怱怱舉動運長密遣傖人周天賜偽投
景素勸為異計景素知即斬之送首還臺四年七月羽
林監桓祗祖奔景素言臺城已潰景素信之即舉兵運
長等常疑景素有異志即纂嚴景素本乏威略不知所
為竟為臺軍破斬之即葬京口景素性甚仁孝事獻太
妃朝夕不違侍飬太妃有不安景素傍行蓬髮與人言
呴呴常恐傷其情又甚儉素為荆州時州有高齋刻楹
栢構景素竟不處朝廷欲賜以甲第辭而不當兩宫所
遺珍玩塵於笥篋食常不過一肉器用瓦素時有獻鏤
玉器景素顧主簿何昌㝢曰我持此安所用哉乃謝而
反之及敗後昌㝢與故記室王摛等上書訴其冤齊受
禪景素故秀才劉璡又上書述其德美陳冤並不見省
至齊武帝即位下詔曰宋建平王劉景素名父之子雖
末路失圖而原心有木可聽以禮葬舊塋
廬陵王禕字休秀文帝第八子也元嘉二十二年年十
一封東海王大明七年進位司空明帝踐阼進太尉封
廬陵王初廢帝目禕似驢上以廢帝之言類故改封焉
文帝諸子禕尤凡劣諸兄弟並蚩鄙之南平王鑠薨子
敬深婚禕視之白孝武借伎孝武答曰婚禮既不舉樂
且敬深孤苦伎非宜也至是明帝與建安王休仁詔曰
人既不比數西方公汝便為諸王之長時禕住西故謂
之西方公泰始五年河東柳欣慰謀反欲立禕禕與相
酬和欣慰結征北諮議參軍杜幼文幼文具奏其事上
暴其罪惡黜為南豫州刺史車騎將軍開府儀同三司
上遣腹心楊運長領兵防衛明年又令有司奏禕怨懟
逼令自殺葬宣城
晉熙王昶字休道文帝第九子也元嘉二十二年年十
歲封義陽王大明中位中書令中軍將軍開府儀同三
司廢帝即位為徐州刺史加都督昶輕訬褊急不能事
孝武大明中常被嫌責人間常言昶當有異志廢帝既
誅羣公彌縱狂惑常語左右曰我即大位來遂未戒嚴
使人邑邑江夏王義恭誅後昶表求入朝遣典籖蘧法
生銜使帝謂法生義陽與太宰謀反我政欲討之今知
求還甚善又問法生義陽謀反何不啟法生懼走還彭
城帝因此北封法生至昶即起兵統内諸郡並不受命
昶知事不捷乃夜開門奔魏棄母妻唯携妾一人作丈
夫服騎馬自隨在道慷慨為斷句曰白雲滿鄣來黃塵
半天起關山四面絶故鄕幾千里因把姬手南望慟哭
左右莫不哀哽每節悲慟遥拜其母昶家還都二妾各
生一子明帝即位名長者曰思遠小者曰懷遠尋並卒
帝以金千兩贖昶于魏不獲乃以第六皇子燮字仲綏
繼昶封為晉熙王明帝既以燮繼昶乃詔曰晉熙國太
妃謝氏沉刻無親物理罕比骨肉至親尚相棄蔑况以
義合免苦為難可還其本家削絶藩秩先是改謝氏為
射氏元徽元年燮年四歲以為郢州刺史明年復昶所
生謝氏為晉熙國太妃齊受禪燮降封安隂縣公謀反
賜死
武昌王渾字休深文帝第十子也元嘉二十四年年九
歲封汝隂王後徙武昌渾少而凶戾嘗忿左右拔防身
刀斫之元凶弑立以為中書令山陵夕裸身露頭往散
騎省戲因彎弓射通直郎周朗中枕以為笑樂孝建元
年為雍州刺史監雍梁南北秦四州荆州之竟陵隨二
郡諸軍事寕蠻校尉至鎮與左右人作文檄自稱楚王
號年為元光備置百官以為戲笑長史王翼之得其手
迹封呈孝武上使有司奏免為庶人下太常絶屬籍使
付始安郡逼令自殺即葬襄陽大明四年聽還葬母江
太妃墓次明帝即位追封義昌縣侯
建安王休仁文帝第十二子也元嘉二十九年年十歲
立為建安王前廢帝景和元年累遷護軍將軍時帝狂
悖無道誅害羣公忌憚諸父並聚之殿内毆捶陵曳無
復人理休仁及明帝山陽王休祐形體並肥壮帝乃以
籠盛稱之以明帝尤肥號為豬王號休仁為殺王休祐
為賊王以三王年長尤所畏憚故常錄以自近不離左
右東海王禕凡劣號之驢王桂陽王休範巴陵王休若
年少故並得從容嘗以木槽盛飯内諸雜食攪令和合
掘地為阬穽實之以泥水祼明帝内坑中以槽食置前
令以口就槽中食之用為歡笑欲害明帝及休仁休祐
前後以十數休仁多計數每以笑調佞諛詶悦之故得
推遷常於休仁前使左右淫逼休仁所生楊太妃左右
並不得已順命至右衛將軍劉道隆道隆歡以奉旨盡
諸醜状時廷尉劉蒙妾孕臨月帝迎入後宫冀其生男
欲立為太子明帝嘗忤旨帝怒乃祼之縛其手脚以杖
貫手脚内使擔付太官即日屠豬休仁笑謂帝曰未應
死帝問其故休仁曰待皇太子生殺豬取肝肺帝意觧
曰且付廷尉一宿出之帝將南游荆湘二州明旦欲殺
諸父便發其夕被弑於華林園休仁即日便執臣禮於
明帝時南平王敬猷廬陵王敬先兄弟被害猶朱殯歛
休仁休祐同載臨之開帷歡笑鼓吹往反時人咸非焉
明帝以休仁為侍中司徒尚書令揚州刺史給三望車
時劉道隆為護軍休仁求觧職曰臣不得與此人同朝
上乃賜道隆死尋諸方逆命休仁都督征討諸軍事增
班劔為三十人出據獸檻進赭圻尋領太子太傅總統
諸軍中流平定休仁之力也明帝初與蘇侯神結為兄
弟以祈福助及事平與休仁書曰此叚殊得蘇兄神力
休仁年與明帝相亞俱好文籍素相愛及廢帝世同經
艱危明帝又資其權譎之力泰始初四方逆命休仁親
當矢石大勲克建任總百揆親寄甚隆四方輻湊上甚
不悦休仁悟其旨表觧揚州見許進位太尉領司徒固
讓又加漆輪車劔履升殿受漆輪固辭劔履明帝末年
多忌休仁轉不自安及殺晉平王休祐其年上疾篤與
楊運長為身後計運長等又慮帝晏駕後休仁一旦居
周公之地其軰不得執權彌贊成上使害諸王及上疾
暴甚内外皆屬意休仁主書以下皆往東府詣休仁所
親信豫自結納其或直不得出者皆懼上與運長等定
謀召休仁入宿尚書下省其夜遣人齎藥賜休仁死休
仁對使者罵曰上有天下誰之功也孝武以誅子孫而
至于滅今復遵覆車枉殺兄弟奈何忠臣抱此冤濫我
大宋之業其能久乎上疾久慮人情同異自力乘輿出
端門休仁死後乃入詔稱其自殺宥其二子并全封爵
有司奏請降休仁為庶人絶屬籍兒息悉徙遠郡詔休
仁特降為始安縣王并停子伯融等流徙聽襲封爵及
帝疾甚見休仁為祟叫曰司徒小寬我尋崩伯融妃殷
氏所生殷氏吳興太守沖女也范陽祖飜有醫術姿貌
又美殷氏有疾飜入視脉悦之遂與姦事泄遣還家賜
死
晉平刺王休祐文帝第十三子也孝建二年年十一封
山陽王明帝即位以山陽荒弊改封晉平王位驃騎大
將軍開府儀同三司荆州刺史休祐素無才能強梁自
用大明之世未得自專至是貪淫好財色在荆州多營
財貨以短錢一百賦人田登就求白米一斛米粒皆令
徹白若碎折者悉不受人間糴此米一斗一百至時又
不受米評米責錢凡諸求利皆如此百姓嗷然不復堪
命徵為南徐州刺史加都督上以休祐貪虐不可莅人
留之都下遣上佐行府州事休祐佷戾前後忤上非一
在荆州時左右范景逹善彈碁上召之休祐留不遣上
怒詰責之且慮休祐將來難制欲方便除之七年二月
車駕於巖山射雉有一雉不肯入場日暮將反留休祐
射之令不得雉勿歸休祐時從在黃麾内左右從者並
在部伍後休祐便馳去上遣左右數人隨之上既還前
驅清道休祐人從悉散不復相得上遣夀寂之等諸壮
士追之日已欲闇與休祐相及蹴令墜馬休祐素勇壮
有氣力奮拳左右排擊莫得近有一人自後引隂因頓
地即共拉殺之遣人馳白上行唱驃騎落馬上聞驚曰
驃騎體大落馬殊不易即遣御醫上藥相係至頃之休
祐左右人至久已絶矣輿以還第贈司空時巴陵王休
若在江陵其日即馳信報休若曰吾與驃騎南山射雉
驃騎馬驚與直閣夏文秀馬相蹋文秀墮地驃騎失控
馬重驚觸松樹墜地落硎中時頓悶故馳報弟其年五
月追免休祐為庶人十三子並徙晉平明帝尋病見休
祐為祟使使至晉平撫其諸子帝尋崩廢帝元徽元年
聽諸子還都順帝昇明三年稱謀反並賜死
海陵王休茂文帝第十四子也孝建二年年十一封海
陵王大明二年為雍州刺史加都督北中即將寕蠻校
尉時司馬庾深之行府州事休茂性急欲自專深之及
主帥每禁之常懷忿因左右張伯超至所親愛多罪過
主帥常加訶責伯超懼罪謂休茂曰主帥密疏官罪欲
以啓聞休茂曰今為何計伯超曰唯殺行事及主帥舉
兵自衛縱不成不失入虜中為王休茂從之夜使伯超
等殺司馬庾深之集兵建牙馳檄休茂出城行營諮議
参軍沈暢之等閉門拒之城䧟斬暢之其日参軍尹玄
度起兵攻休茂禽之斬首母妻皆自殺同黨悉伏誅有
司奏絶休茂屬籍貶姓為留不許即葬襄陽
鄱陽哀王休業文帝第十五子也孝建二年年十一封
鄱陽王三年薨以山陽王休祐次子士弘嗣被廢國除
臨慶沖王休倩文帝第十六子也孝建元年年九歲疾
篤封東平王未拜薨大明七年立第二十七皇子子嗣
為東平王紹休倩泰始三年還本遂絶六年以第五皇
子智井為東平王繼休倩未拜薨其年追改休倩為臨
慶王休倩為文帝所愛故前後屡加紹嗣
新野懷王夷父文帝第十七子也元嘉二十九年薨明
帝泰始五年追加封諡
桂陽王休範文帝第十八子也孝建三年年九歲封順
陽王大明元年改封桂陽泰始六年累遷驃騎大將軍
江州刺史加都督遺詔進位司空侍中加班劔三十人
休範素凡訥少知觧不為諸兄齒遇明帝常指左右人
謂王景文曰休範人才不及此以我故生便富貴釋氏
願生王家良有以也及明帝晚年晉平王休祐以狠戾
致禍建安王休仁以權逼不容巴陵王休若素得人情
以此見害唯休範謹澁無才不為物情所向故得自保
而常憂懼及明帝晏駕主幼時艱休範自謂宗戚莫二
應居宰輔事既不至怨憤彌結招引勇士繕修器械行
人經過尋陽者莫不降意折節於是至者如歸朝廷知
之密相防禦母荀太妃薨即葬廬山以示不還之志時
夏口闕鎮朝議以居尋陽上流欲樹置腹心重其兵力
元徽元年乃以第五皇弟晉熙王燮為郢州刺史長史
王奐行府州事配以實力出鎮夏口慮為休範所撥留
自太子洑去不過尋陽休範怒欲舉兵乃上表修城堞
其年進位太尉明年五月遂反發自尋陽晝夜取道大
雷戍主杜道欣馳下告變道欣至一宿休範已至新林
朝廷震動齊高帝出次新亭壘時事起倉卒朝廷兵力
甚弱及開武庫隨將士意取休範於新林步上攻新亭
壘屯騎校尉黃回乃偽往降并宣齊高帝意休範大悦
置之左右休範壮士李恒鍾爽進諫不宜親之休範曰
不欺人以信時休範日飲醇酒以二子德宣德嗣付與
齊高帝為質至即斬之回與越騎校尉張苟兒直前斬
休範首持還左右並散初休範自新林分遣同黨杜墨
蠡丁文豪等直向朱雀門休範雖死墨蠡等不知王道
隆率羽林兵在朱雀門内聞賊至急召劉勔勔自石頭
來赴戰死之墨蠡等乘勝直入朱雀門道隆為亂兵所
殺墨蠡等唱云太尉至休範之死也齊高帝遣隊主陳
靈寳齎首還臺逢賊埋首道側挺身得逹雖唱云已平
而無以為據衆愈疑惑墨蠡徑至杜母宅宫省恇擾無
復固志撫軍長史褚澄以東府納賊賊擁安成王據東
府稱休範教曰安成王吾子也勿得侵賊勢方逼衆莫
能振尋而丁文豪之衆知休範已死稍欲退散文豪勇
氣殊壮厲聲曰我獨不能定天下邪休範首至又羽林
監陳顯逹率所領於杜母宅破墨蠡等諸賊一時奔散
斬墨蠡文豪等晉熙王燮自夏口遣軍平尋陽
巴陵哀王休若文帝第十九子也孝建三年年九歲封
巴陵王明帝即位出為會稽太守加都督二年遷都督
雍州刺史寕蠻校尉前在會稽錄事参軍陳郡謝沉以
諂側事休若多受財賂時内外戒嚴並袴褶沉居母喪
被起聲樂酣飲不異吉人衣冠既無殊異並不知沉居
喪沉嘗自稱孤子衆乃駭愕休若坐與沉褻黷降號鎮
西將軍典籖夏寳期事休若無禮啓明帝殺之慮不許
啓未報於獄行刑信反令鎖送而寳期已死上怒勅之
曰孝建之世汝何敢爾使其母羅加杖三百四年改行
湘州刺史六年為荆州刺史加都督征西大將軍開府
儀同三司七年晉平王休祐被殺建安王休仁見疑都
下訛言休若有至貴之表明帝以此言報之休若甚憂
嘗衆賓滿坐有一異鳥集席隅哀鳴墜地死又聽事上
有二大白蛇長丈餘唅唅有聲休若甚惡之會被徵為
南徐州刺史加都督征北大將軍開府如故休若腹心
將佐咸謂還朝必有大祸中兵参軍京兆王敬先勸割
據荆楚休若執錄馳使白明帝敬先坐誅休若至京口
上以休若善能諧緝物情慮將來傾幼主欲遣使殺之
慮不奉詔徵入朝又恐猜駭乃偽授為江州刺史至即
於第賜死贈侍中司空子沖始襲封
孝武帝二十八男文穆皇后生廢帝子業豫章王子尚
陳淑媛生晉安王子勛阮容華生安陸王子綏徐昭容
生皇子子深何淑儀生松滋侯子房史昭華生臨海王
子頊殷貴妃生始平孝敬王子鸞次永嘉王子仁與皇
子子深同生何婕妤生皇子子鳳謝昭容生始安王子
真江婕妤生皇子子玄史昭儀生邵陵王子元次齊敬
王子羽與始平孝敬王子鸞同生江美人生皇子子衡
楊婕妤生淮南王子孟次皇子子况與皇子子玄同生
次南平王子産與永嘉王子仁同生次晉陵孝王子雲
次皇子子文並與始平孝敬王子鸞同生次廬陵王子
輿與淮南王子孟同生次南海哀王子師與始平孝敬
王子鸞同生次淮陽思王子霄與皇子子玄同生次皇
子子雍與始安王子真同生次皇子子趨與皇子子鳳
同生次皇子子期與皇子子衡同生次東平王子嗣與
始安王子真同生張容華生皇子子悦安陸王子綏南
平王子産廬陵王子輿並出繼皇子子深子鳳子玄子
衡子况子文子雍未封早夭子趨子期子悦未封為明
帝所殺
豫章王子尚字孝師孝武第二子也孝建二年年六歲
封西陽王大明三年分浙江西立王畿以浙江東為揚
州以子尚為刺史加都督六年改封豫章王領會稽太
守七年進號車騎大將軍開府儀同三司時東土大旱
鄞縣多疁田孝武使子尚表至鄞縣勸農又立左學召
生徒置儒林祭酒一人學生師敬位比州中從事文學
祭酒一人比州西曹勸學從事二人比祭酒從事前廢
帝即位罷王畿復舊徵子尚都督揚南徐二州諸軍事
領尚書令初孝建中孝武以子尚太子母弟甚留心後
新安王子鸞以母幸見愛子尚寵衰及長凶慝有廢帝
之風明帝既殞廢帝乃稱太皇太后令曰子尚頑凶楚
玉淫亂並於第賜盡楚玉廢帝姊山隂公主也廢帝改
封會稽郡長公主給鼓吹一部加班劒二十人未拜受
而廢敗
晉安王子勛字孝德孝武第三子也眼患風不為孝武
所愛大明四年年五歲封晉安王七年為江州刺史加
都督八年改授雍州未拜而孝武崩還為江州時廢帝
狂凶多所誅害前撫軍諮議參軍何邁謀因帝出為變
迎立子勛事泄帝誅邁使八座奏子勛與邁通謀遣左
右朱景送藥賜子勛死景至盆口遣報長史鄧琬琬等
奉子勛起兵以廢立為名明帝定亂進子勛車騎將軍
開府儀同三司琬等不受命泰始二年正月七日奉子
勛為帝即偽位於尋陽年號義嘉備置百官四方響應
是歲四方貢計並詣尋陽及軍敗子勛見殺時年十一
即葬尋陽廬山
松滋侯子房字孝良孝武第六子也大明四年年五歲
封尋陽王前廢帝景和元年為會稽太守加都督明帝
即位徵為撫軍領太常長史孔覬不受命舉兵應晉安
王子勛上虞令王晏殺覬送子房還建業上宥之貶為
松滋縣侯司徒建安王休仁以子房兄弟終為禍難勸
上除之廢徙遠郡見殺年十一
臨海王子頊字孝烈孝武第七子也初封歴陽王後改
封臨海位荆州刺史明帝即位進督雍州長史孔道存
不受命應晉安王子勛事敗賜死年十一
始平孝敬王子鸞字孝羽孝武第八子也大明四年封
襄陽王尋改封新安五年為北中郎將南徐州刺史領
南琅邪太守母殷淑儀寵傾後宫子鸞愛冠諸子凡為
上眄遇者莫不入于鸞府國為南徐州又割吳郡屬之
六年丁母憂前廢帝素疾子鸞有寵及即位既誅羣臣
乃遣使賜子鸞死時年十歲子鸞臨死謂左右曰願後
身不復生王家同生弟妹並死明帝即位改封始平王
以建平王景素子延年嗣
永嘉王子仁字孝龢孝武第九子也大明五年封永嘉
王明帝即位以為湘州刺史帝尋從司徒建安王休仁
計未拜賜死時年十歲
始安王子真字孝貞孝武第十一子也
邵陵王子元字孝善孝武第十三子也並被明帝賜死
齊敬王子羽字孝英孝武第十四子也生二歲而薨追
加封諡
淮南王子孟字孝光孝武第十六子也初封淮南王明
帝改封安成王未拜賜死
晉陵孝王子雲字孝舉孝武第十九子也大明六年封
未拜而亡
南海哀王子師字孝友孝武第二十二子也大明七年
封未拜為前廢帝所害明帝即位追諡
淮陽思王子霄字孝雲孝武第二十三子也早薨追加
封諡
東平王子嗣字孝叔孝武帝第二十七子也明帝賜死
武陵王贊字仲敷小字智隨明帝第九子也明帝既誅
孝武諸子詔以智隨奉孝武為子封武陵郡王順帝昇
明二年薨國除
明帝十二男陳貴妃生後廢帝謝修儀生皇子法良陳
昭華生順帝徐婕妤生第四皇子鄭修容生皇子智井
次晉熙王燮與皇子法良同生泉美人生邵陵殤王友
次江夏王躋與第四皇子同生徐良人生武陵王贊杜
修華生隨陽王翽次新興王嵩與武陵王贊同生又泉
美人生始建王禧智井燮躋贊並出繼法良未封第四
皇子未有名早夭
邵陵殤王友字仲賢明帝第七子也年五歲出為南中
即將江州刺史封邵陵王後廢帝元徽二年桂陽王休
範誅後王室微弱友府州文案及臣吏不諱有無君之
心順帝昇明二年徙南豫州刺史薨無子國除
隨陽王翽字仲儀明帝第十子也初封南陽王昇明二
年改封隨陽齊受禪封舞隂縣公
新興王嵩字仲岳明帝第十一子也齊受禪降封定襄
縣公
始建王禧字仲安明帝第十二子也齊受禪降封荔浦
縣公尋並云謀反賜死
論云甚矣哉元嘉之遇禍也弑逆之釁事起肌膚因心
之童遂亡天性雖鳴鏑之酷未極於斯其不至覆亡亦
為幸也明皇統運疑隙内搆尋斧所加先自王戚晉刺
以獷暴摧軀巴哀由和良酖體保身之路未知攸適昔
之戒子慎勿為善詳求其旨將遠有以乎詩云不自我
先不自我後盖古人之畏亂也孝武諸子提挈以成舋
亂遂至宇内沸騰王室如燬而帝之諸胤莫不殱焉強
不如弱義在於此明帝負螟之慶事非已出枝葉不茂
豈能庇其本乎
南史卷十四
南史卷十四考證
文帝十九男傳陳脩容生東海王禕東海目錄及本
傳俱作廬陵
元凶劭傳初使蕭斌作詔斌辭以不文乃使王僧綽
監本脫辭字今从宋書增入
劭使詹叔兒燒輦及衮冕服上文云密與腹心隊主
陳叔兒齋帥張超之任建之謀之此作詹叔兒二者
必有一訛
竟陵王誕傳改封隨郡王隨監本作隋今改正
開南門者不利其主不利其主監本作其主王今从
宋書
白虹臨北門亘屬城内屬一本作入
晉熙王昶傳在道慷慨為斷句斷監本誤繼今改正
先是改謝氏為射氏監本謝與射互誤今改正
明年復昶所生謝氏為晉熙國太妃謝監本訛射今
改正
晉平刺王休祐傳且慮休祐將来難制欲方便除之
監本脱欲字今增入
孝武帝二十八男傳史昭華生臨海王子頊華一本
作容
始平孝敬王子鸞傳凡為上眄遇者莫不入于鸞府
于一本作子
永嘉王子仁傳字孝龢龢監本誤&KR0008;今改正
武陵王贊傳此三行共四十八字監本複見於邵陵
殤王友傳後查目錄及閣本俱無之不知何人所贅
增也今獨存此傳刪其複見者
南史卷十四考證
