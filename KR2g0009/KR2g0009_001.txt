紹陶錄卷上
宋王質撰
書陶元亮譜
元亮高風發于宋晉去就之際君曾祖事晉懋著勛勞
自宋武帝芟元復馬逆揣其末流即不出武帝將收賢
士以繫人心見要亦不應陶謝皆世臣君世地色言俱
辟而靈運為武帝秉任最後乃欲詭忠義雜江海遠師
送君過虎溪而郤靈運不入蓮社素心皆所鑒知譜于
左方
書陶通明譜
通明高風發于梁齊宋去就之際君祖父皆食宋禄身
又生宋代自齊高祖代宋旋引去梁武帝代齊益退藏
平時以師待君然大節有定操豈復以恩禮推移至丹
陽應簡文之命不復至京都慰武帝之懷抑何其堅忍
壯年果于遺世炤之審故判之不疑譜具左方
書栗里華陽閑窩辭
淵乎栗里謐哉華陽也當時所歴異代所傷栗里嘗言
風波未定巳為剩語華陽單于之詩死而秘篋出之雖
本草亦屬去世乃𫝊生安死樂度此足矣安樂之窩伊
洛自有乾坤栗里華陽其安樂也巳辭具左方
栗里譜
興寧三年乙丑(晉哀帝)君生于潯陽柴桑今德安縣楚城
市是君父軼名命子詩云於穆仁考淡焉虚止寄跡風
雲冥于愠喜陶氏自侃以武功擅世後裔稍襲故風多
流亂岐盖折翼之祥發之旁𣲖𫝊君父子皆以隱德著
稱侃女適孟嘉嘉女適君父是生君其氣所𫝊造化必
有可言者太元元年丙子(晉武帝)君年十二失母祭妹文
云慈妣蚤世我年二六太元九年甲申君年二十失妾
楚調詩云弱冠逢世阻始室喪其偏妻翟氏偕老所謂
夫畊于前妻鋤于後當是翟湯家湯莊矯法賜四世以
隱行知名亦柴桑人太元十九年甲午君年三十有歸
田園居詩云誤落塵網中一去三十年初為州祭酒當在
其前不堪乃解歸故云久在樊籠裡復得返自然尋亦
却主簿隆安四年庚子(安帝)君年三十六五月有從都還
阻風規林詩當是參鎮軍銜命自京都上江陵故在始
作鎮軍參軍經曲阿詩父在柴桑故云一欣侍温顔又
久留戀所生父為人度不肯適都當是巳舍單行見還
舊居詩軍僚差彊郡吏故云時來苟冥會宛轡憩通衢
投策命晨裝暫與田園疎隆安五年辛丑君年三十七
正月有遊斜川詩云開歲倏五日方三十七作五日是
當是故歲五月還潯陽今歲七月適江陵有赴假還江
陵夜行途中詩留潯陽踰年當是予告在鄉至是往赴
云閒居三十載自未參鎮軍以前得三十六年當是不
堪勞役遂起歸意故云詩書㪟夙好園林無俗情如何
捨此去遥遥至南荆失父祭妹云昔在江陵重罹天罰
觸事未遠書疏猶存當是妹自武昌報江陵時父在柴
桑元興二年癸夘君年三十九正月有始春懷古田舍
詩當是自江陵歸柴桑復適京都宅憂居家思湓城故
有懷古田舍又云良苖亦懷新十二月有從弟敬遠詩云
寢迹衡門下在都亦當是處野元興三年甲辰君年四
十有連雨獨飲詩云僶俛四十年有飲酒詩云是時向
立年志意多所耻遂盡介然分拂衣歸田里當是在壬
辰癸巳為祭酒之時所謂投來去學仕又云冉冉星氣
流亭亭復一紀至是得十二年義熙元年乙已君年四十
一三月有自為建威參軍使都經錢溪詩當是故歲自
都還里即吉庚子始事鎮軍繼事建威中經罹憂至是
得六年復銜命至都其家尚未歸柴桑還舊居詩云疇
昔家上京六歲去還歸往來時經鄉閭不常留稍成疎
故云阡陌不移舊邑屋或時非履歴周故居隣老罕復
遺至是始定居斷他適十一月有歸去來辭九月家留
柴桑身住彭澤至是免歸當是不堪軍役故求縣不堪
縣役故歸家所謂風波未定心憚遠役彭澤去家百里
公田足以為酒少日眷然有歸歟之情平生之志始决
見序及辭甚詳失妹所謂情在駿奔自免去職是歲劉
將軍錄尚書義熙三年丁未君年四十三有祭程氏妹
文自乙已至是所謂服制再周義熙四年戊申君年四
十四有六月遇火詩云奄出四十年義熙五年巳酉君
年四十五有九日詩義熙六年庚戌君年四十六有西
田早稻詩義熙七年辛亥君年四十七有祭從弟敬遠
文絶粒委務考槃山隂晨採上藥夕閑素琴當是同志
見文甚詳義熙十年甲寅君年五十有雜詩云奈何五
十年棄官來歸至是得少閒故云荏苒經十載暫為人
所羈義熙十一年乙夘君年五十一有與子儼等疏云
年過五十又云見樹木交蔭時鳥變聲亦復懽然五六
月北窗下卧遇涼風暫至自謂羲皇上人見疏甚詳義
熙十二年丙辰君年五十二有下潠田舍穫詩云曰余作
此來三四星火頽當是得此在癸丑甲寅之間義熙十
四年戊午君年五十四有楚調詩云僶俛六九年召為
著作郎不應是歲朱公為相國元熙元年(晉恭帝)巳未君
年五十五王休元為江州自造不得見遣其故人龐通
之等齎酒于望道里要之即引酌野亭休元出與相見
極懽竟日嘗九日把菊無酒休元餉之有九日閒居詩
所謂秋菊浮園時醪靡至當是未獲所遺休元在江州
凡六載未審的在何年自乙巳至丁夘訖死(一作絶)未嘗
他適獨暫為休元入州永初元年(宋武帝)庚申君年五十
六仝隱周續之召至都下為顔延之連挫義熙間檀韶
為江州邀續之在城北&KR0688;禮讐書有示周掾祖謝詩云
馬隊非&KR0688;肆校書亦巳勤願言誨諸子從我潁水濱
江城尚不欲周往奚况京師劉遺民亦同隱有和劉柴
桑詩挈杖還西廬又云春醪解飢劬其還以春有酧柴
桑詩云嘉穟飬南疇又云慨然巳知秋其還至是及秋
初自西廬及南村有移居詩云聞多素心人樂與數晨
夕又云過門更相呼有酒斟酌之遷居殆為遺民之徒
尋適西廬度相去亦不遠與遺民更相酧酢不改賞竒
析義之時未審的在何年或恐劉柴桑是縣令劉或嘗
為此縣存此呼或有命不為猶續之嘗命為撫軍參軍
不就因呼周掾皆不可知但非時為宰者語皆冷交非
熱官酧丁柴桑詩云秉直司聰于惠百里此乃當官無
疑尋事鍾情于劉過厚于周遺民自隱之餘無聞續之
在隱之中微婉君與周劉號潯陽三隱校情義稍有淺
深是歲宋武帝踐阼景平元年(晉營陽王)癸亥君年五十九
顔延之為始安過潯陽日造飲酣醉臨去留二萬錢悉
送酒家相知久間驟見益歡延之未審何時來柴桑所
謂自爾介居及我多暇伊好之洽接簷隣舍當是不詣
劉穆之之時又未審何時去柴桑當是為豫章世子參
軍之時據誄參𫝊略見元嘉三年(宋文帝)丙寅君年六十
二檀道濟為江州時抱羸疾多瘠餒往候饋以梁肉不
受元嘉四年丁夘君年六十三有自祭文云律中無射
擬挽歌詩云嚴霜九月中送我出遠郊當是杪秋下世
顔延之誄云視化如歸臨凶若吉藥劑弗嘗禱詞非恤
其臨終高態見誄甚詳君平生好談歸蕭統以為處百
齡之内居一世之中悠忽白駒寄寓逆旅與大塊而榮
枯随中和而放蕩豈能勞于憂畏役於人間最知深心
形贈影答神釋本趣略見所謂縱覽大化中不喜亦不
懼應盡便須盡無復獨多慮惟患不知既以洞知安坐
待此夫復何言杜甫許避俗未許逹道識者更詳之癸
夘二月泰山王質譜
華陽譜
孝建三年(宋世祖)丙申君生于丹陽秣陵今上元縣冶村
是母郝氏夢兩天人持爐焚香來前有娠今世為君再
世為孫思邈兩世肇啓于郝故其兆先形當是本居天
仙趣報盡還入人趣植根殊凡受形亦異生以火年火
月又夏至極陽日悉禀純陽多起飛止累功積行所升
當益高推佛言參君迹略見大明四年庚子君年五歲
常持荻盡灰學書泰始元年(宋明帝)乙已君年十歲得葛
洪神仙𫝊即有志飬生語人仰青天睹白日不覺為遠
及長博讀書䆳解文武諸伎自後天文地理人事雖至
淵妙咸臻底極當時巳罕𫝊歴年愈遠行世寢稀梁𫝊
所載十二種今𫝊惟三種𫝊不能紀十種唐志所載九
種今𫝊惟四種𫝊有志無八種𫝊無志有五種本草後
人增衍攷証益詳間與集注差異元徽三年(宋蒼梧王)甲寅
君年十九蕭將軍錄尚書引為諸王侍讀故事止典文
學無他務除奉朝請故事止奉朝請召(一作有)不為官雖
在宦途亦居静地及求縣乃不遂緣勢可見永明十年
(齊世祖)壬申君年三十七家貧求宰縣不遂脱朝服挂神
武門去止句曲山體極輕捷性嗜山林所歷必吟咏盤
旋不巳語人曰吾見朱門廣厦雖適其華樂而無欲往
之心望高岩瞰大澤知難立止自常欲就之永明中辭禄
得遂初服不爾豈得為今日之事亦緣勢使然此語甚
真是事先有根次有緣次有勢相符乃人所謂道生之
德畜之物形之勢成之惟難契故曠世難就隆昌元年
(齊欎林王)癸酉君年三十八沈約為東陽累要不至自隠句
曲不出所謂遍歷名山求訪仙藥或未然至句章禮育
王塔一至丹陽應太子召他適皆未攷又言往東陽從
孫遊嶽受符圖經法亦無攷惟楊羲靈寶五符𫝊句容
葛粲粲以𫝊陸修静修静以𫝊許翽翽以𫝊孫度度東
陽人出都君與遇得之所得止在秣陵句曲之間非遠
適而後𫝊永元元年(齊東昏侯)已夘君年四十四在句曲
築樓凡三層身處其上弟子居其中賓客止其下與物
遂絶不娶無子他眷亦不通先斷此根可議他事特愛松
風庭院皆植松聆響為樂間獨遊泉石此門忌濁便清
神仙上景多雲霞下景多山水物多金玉色多紫碧他
皆類是所謂熟之飬之覆之若欲成辦必加將護大要
離塵換境為上中興元年(齊和帝)辛巳君年四十六蕭都
督至新林遣弟子戴猛之迎謁初齊末作水丑木之歌
至是援䜟文成梁字令弟子進之遂以梁建國後覆没
亦預言朱點巳巳詩嘆昭陽重離七元元卒驗雖隱茅
山不郤人主訽謀中大通初獻善勝成勝二刀度武帝
狃陳慶之覆魏洛陽好大之心寢移參會侯景太觸駭
機豈盡忘救世者但觀時爾早慕張良甚深黃石編書
盖𫝊真秘諜兵法其間餘事推已及物致平緒術此門
隱除魔顯定亂學道者聞及君著水鏡握鏡當是早為
豈挂晚念天監元年(梁高祖)壬午君年四十五梁武帝在
西邸與遊及即位恩禮彌篤問訊勿絶屢招不出畫兩
牛一放水草之間一金絡頭人執杖驅之知不可復致
旁族李直亦不肯事梁武帝常歎梁有天下遂不見此
人門風何由乃爾天監四年乙酉君年五十移居積金
澗泉石益竒無蛇虎有佳木及雜藥初乏青林及來居
皆自茂在句曲東壟中大通元年巳酉君年七十四遇
異人宣闓以本草用䖟虫水蛭之屬傷物遲一紀可解
形至期果化尸解凡十餘種世𫝊闓自青城來句曲先
昇以君聞帝錄其積水之功化後為蓬萊都水監見
仙𫝊及拾遺甚詳今茅山相𫝊稍詳但微涉異大同二
年丙辰君年八十一雙眼(一作兩隻眼)或方夢勝力菩薩授
菩提記乃詣鄼縣禮育王塔自誓受戒世𫝊吕巖從鍾
離權授劍訣後二百年來參黃龍惠南始竟佛言不脩
正覺别得生野休止深山大島絶于人境報盡還來歆
人諸趣晚年始堅此願唐志有所著艸堂法師𫝊當時
佛教雖隆禪宗未開圓覺以大中元年至以是年去留
臺城十九日度君不及相見大同六年庚申君年八十
五逆尅亡日乃為告逝詩及卒顔色如常香氣彌山華
陽頌云號期行當滿實數未終丁迨乃承唐世將賓來
聖庭化後一遇丁亥為唐太宗貞觀元年昇平之盛隆
古所稀聖庭當是此時初隋文帝輔周以國子博士召
孫思邈不應密言後五十年有聖人出吾且助以濟人
宣政元年至貞觀元年適滿五十年應命來見太宗官
之不受辭歸太白山風素極類隠居它無種不類形有
轉移神無變易自是至丁夘獨孤信鎮洛陽之時正七
歲至丁亥太宗召至長安之時得八十七歲暮齡有少
容所以驚嗟盧照隣稱其自謂生開皇辛酉當時巳不
信若爾豈得聖童之稱博士之召貞觀丁亥方二十七
歲豈得少容之歎若言數百歲豈得七歲弱冠之譽度
思邈之生適繼隱居之後其為後身何疑挺契頌又云
重離儻或似謂簡文與武帝俱非令終又云七元乃扶胥
謂武帝凡改元世稱推戴為策立侯景嘗為懷朔鎮功
曹史至是篡梁稱漢故云扶胥所謂篇中字皆有義旨
後人自篇中字求之則機萌一頌二十字豈其虛設矧
又彰明業運又云濟神既有在去留從所宜神既濟矣
在于何所華原孫氏即其所在也巳當知佛言報盡還来
及會生趣生至確可信識者更推之癸夘二月泰山王
質譜
栗里華陽窩辭
移南村辭
見集謀居南邨甚久所謂懷此頗有年今日從
兹役戀南村甚堅所謂此理將不勝母為忽去
兹未審何時復還西廬所謂山澤久見招胡事
乃躊躇直為親舊故未忍言索居當是居南村
柴桑時
多柴多桑兮繁隂栗熟兮山前山後而多聞有人兮素
心林密林疎兮溪山自為秋春不見兮相思相思兮起
下牀而攬衣南疇兮嘉穟北牖兮新葵轉南村兮西廬
夫豈衆芳兮要之何所獨無芳草兮惟吾宇其增菲紛
有此内美兮奚適而非良期勿知太元兮又焉知義熙
去彭澤辭
見集彭澤歸從叔營致當是陶夔官太常君平
生下至曲阿上至江陵所謂在昔曾遠遊直至
東海隅即為曲阿阿在丹陽至是所謂恐非此
名計息駕歸閒居自後不見所之
西田下潠兮將荒胡不歸彭澤洵美兮唯柴桑其是思
米五斗兮何薄帶一束兮何卑乾坤莽蒼兮懷有道之
無期山隩兮江衝魚龍波濤兮蘆人漁子猶怔忡朝上
英兮暮下雄山林自有豪杰兮白銀水精之飛龍
游斜川辭
見集鄰曲同游無攷劉遺民周續之龐通之龐
遵祖企謝景夷羊和齡劉子驥鄉親張野從弟
敬遠仲德見𫝊見集顔延之見誄君親友之情
甚敦(一作篤)停雲詩龐參軍序略見晚息交遊獨
悦親戚見歸來辭所以敬德云亡傷懷深深見
文甚詳張野無見
風物兮美且閑矯鷗馳魴兮各適所天南阜兮斜川川
雖斜兮心不然二隣三曲兮為誰劉即周兮祖謝羊龐
皆從而命之閙沙奔兮烟瞀回峰轉兮雲䎖上下湓浦
兮無乃丹陽之桀人不恨廬山之弗秀兮恨廬山之弗
深
穫西田下潠辭
見集世事度甚微常抱饑窘有乞食詩極哀歸
去來辭缾無儲粟有會而作序煙火纔通旬日
可見
平疇兮交遠風良苖兮懷新新欲升兮未升猿鳥兮悲
吟饒霜露兮深山風氣兮先城郭而生寒堇不苦兮將
辭其實難倍伊蓰周兮又奚著而奚作青山白蓮兮遼
遼邈邈矧玉臺兮金闕
居句曲山辭
見𫝊始棲句曲山立館中茅號華陽隱居南冣
高為大茅北孤峯聚石為小茅中三峯鼎立近
後冣高為中茅同為句曲
林屋兮峨嵋岱宗羅浮兮繚之幅員既長兮無極杳烟
&KR0676;兮雲陂谷高陵深兮矧昭陽穹廬之翻覆萬春千秋
兮句曲東麓兮南岡桂椒蕭艾兮同香湛汧溪兮永碧
岌菌山兮長蒼
移積金澗辭
見𫝊大茅中茅長阿中連石為積金今居東面
横壟多環石深穴聳壁狹洞皆有湧泉大率冬
温夏冷水旱不增減色白味甘美隠居東澗宅
與許長史南澗宅冣竒長史即謐又有掾即許
翽舍人即揚羲並在旁近三君皆生東晉諸仙
故迹多出所𫝊
長史御風兮舍人躡雲掾左右兮山高谷深昔渺渺兮
何世今茫茫兮何代王謝兮埃中楊許兮塵外五明重
雲兮咫尺而阻脩東春兮西秋羣芝兮遞芳术花參花
兮似不仝人兮焉往藥香無歌兮人生不可以久留
禮育王塔辭
見辭傳臨作先用道家制籙鈴藥鈴佩符腋下
釵符髻上次用佛家儀覆以大袈裟欎袍葛衍
桐柏弟子劉顯林等學仙泉法堅等學佛君兼
辭于仙特詣極
乾坤分吳越兮隔以海潮之飛鴻鵠兮十度而九回朝
句曲之嶙峋兮暮育王之嵾嵯垂老遠遊兮豈其舍人
長史之非上精行次絶行兮非通行照行之可希天石
縱兮天河驚星辰日月兮攲危度錢塘兮江碧而山蒼
斯行兮非常
築層樓辭
見𫝊華陽頌紀居上多種果林蔬圃澣泉石灶
亦弗遺未見及樓當是在東澗前居既遷故迹
不甚省頌所包羅甚闊偶不及之如欲立碣刻
頌安經昭靈臺前頌亦不及經臺
樓愈高兮世愈遥平壤兮層霄松遇風風遇松兮信美
而弗迨笙籟兮雲陂波濤兮雪川夢巳隔而弗聞兮矧
浮塵之入飛烟樓安得兮袤阜松安得兮穹岩大分有
終兮大空無終斯時有羣仙之是從兮它時無一人之
與同
籃輿柴車
見𫝊門生暨兒攑籃輿適廬山為王休元入湓
城亦用此見集日暮巾柴車
柴桑雖寂寥兮亦扶疎不孤吾烓兮吾車紙筆梨棗兮
物計有酒兮聊可與娛洲寒兮桑落久阻脩兮江淮慘
其如昨鶴怨兮猿悲灌卉宿莽兮無依湓城倘可以且
泊兮廬山未趣夫來歸
舫舟
見集舫舟蔭門前
有事兮春疇趾垂舉兮攙游碕回回兮峪漫漫何楫兮
何舟潺湲兮虎溪東林兮遠師溪深兮榜度溪淺兮行
歸諦玩兮(缺)痕逆知兮履綦林有影兮溪無聲露下月
明兮過之到家兮掩門噫其不爾兮闔蓬亦可以棲身
琴
見𫝊有琴無絃以為但得琴中趣何勞絃上聲
見集上絃驚白鶴下絃摻孤鸞
寫意兮憑聲寄無所兮夫何能陶我心酤我醑我兮勿
充豈其餘兮于琴山空兮聲出溪空兮聲澈遲有絃兮
何時溪山兮為我流水而白雪虎溪石兮濺濺靈山樹
兮欒欒柏下之人巳往兮清吹毋為之輕彈
壺觴
見集多及壺觴次及杯罇無定器多言濁流嘗
言偶有名酒當是艱得至作二十首平生賦詩
未有若此其多紓情未有若此其適者尋詩可
見
乾為天兮為圓有時兮不然醒復醒兮日月皆為之右
轉醉復醉兮天勿為之左旋騖遐觀兮北睨斂孤照兮
南䀽天下有道則庶人不議兮夫何波浪之瀰漫柯欒
欒兮我眄松蕭蕭兮我撫阿衡去我兮已遠我獨歌兮獨
舞化無輿兮曷乘盡無宅兮曷歸今茫茫兮何是昨莽
莽兮何非
鹿皮巾葛巾
見𫝊武帝遺鹿皮巾不用後見簡文丹陽以葛
巾進謁
斕斕兮斑斑毋落落兮其間蒼茸黃精之本兮秋風杳生
後而生前山葛兮山巾勿問山中兮君其問諸水濱瀼
瀼兮秋露漙蕭蕭兮秋風生淨居永福兮胡可得為孤
山之寒人荷荷兮巳矣膠膠兮何耶去復來兮願采苑
山之藥花
笙
見𫝊少便馬閑射晚皆捐惟喜聽吹笙
山不風兮風不松□磕兮自生松風夫何所嗜之太酷
兮山林將安為容下坂兮飛鞚袤川兮深弓去彼取此兮
但空斯情兮焉窮王母去兮雲歸王子來兮霜霏鳳皇
兮驚飛明月在天兮星稀疇昔兮成非是耶非耶焉知
栗里車及輿(見歸田園等詩其制無考今所用如左)
山轎繖
宜用紫竹斑竹以輕壯為良繖用竹亦如花葉
紙梧桐油為頂衣以清滑為良
跚跚以出軋軋以趣山攃淺草溪滔深蒲在我窩兮不
可傷竹竿潗潗桐油香遮雨遮風遮夕陽
栗里杖(見和劉柴桑等詩其制無考今所用如左)
拄杖塵拂子
宜用山茶木櫻桃木或紫竹或斑竹白花藤以
堅潤為良塵拂子柄用竹眊用白馬尾以輕柔
為良
溪昏霧多潤即搓挪路微石狠弱即擔柯在我窩兮不
可㧿十二紅邊千百紅入山轉深春轉濃
栗里舟(及)櫂楫(見遇火等詩其制無考今所用如左)
船篷
宜用艑子船拖篷船腰篷船橛頭船又網板船
敞槽船多拖潭簊其材宜用桫木櫧木欏木以
輕捷為良篷用雜箬皆可以厚密為良
山﨑水嶇無軌可濡草黔木黮無轡可攬在我窩兮不
可暌孤篷秋風秋葉飛露冷波寒宜早歸
蓑笠背篷
宜用藨草在背胸為蓑衣在腰為蓑裙莣繩索
領笠宜用箬葉笋籜筋竹背篷亦如之或椶毛
為衫笠以鮮密為良
横江斜風零雨其濛無蓑無笠誰適為容在我窩兮不
可殃濈濈濕濕麾牛羊負餱轉入魚龍鄉
槳櫂橈篙
宜用白橚木白植木烏圓木樟木椿木篙宜用
筀竹以堅緻為良
□□其擀□□其盪吾非榜人惟意所向在我窩兮不
可擲菌桂木蘭皆不必何材不動能浮碧
栗里屨鞋(見貧士詩)
宜用芒草藨草稻草椶毛或用蕦蔴皮藨鮮嫩
者號過街新以輕韌為良
有黃其總有青其絇岩壑﨑嶇不利走趨在我窩兮不
可排白沙何嘗破青鞋柳絮蒲花鋪滿街
栗里枕(見雜詩)
枕宜用藤枕竹枕柏枕如胡牀為繩枕如吸筒
為藥枕純貯甘菊荆芥良佳它方稍繁難集以
輕平為良
塊不枕頭防兒來偷疾攑深投安枕長流在我窩兮不
可忘無煩酴酥入枕囊但乞野菊花風香
栗里杯觴(及)壺罇(見飲酒等詩)
酒杯宜用貓頭竹根或松根柏根堅老者亦佳
筀竹筒柘木馬盂馬瓢長頸葫蘆扁腹葫蘆以
輕稳為良
松陵木癭草堂竹根草堂不貧仍有瓦盆在我窩兮不
可攙自古英豪于此韜(或作陷)不英不豪杯可銜
栗里燭(見歸田園詩)
燭燈
宜用松膏樺皮燈宜用烏桕油紵子油菜子油
梧桐油無燈艸用紙撚布縷亦可以明澈為良
有月未生誰與為朋姑閟我光少須爾明在我窩兮不
可陵疎幹一任梢浮雲我自𫝊燈仍續燈
栗里衣(見歸田園詩)
衣宜用四垂衫旋襴裙磕膝袴漫襠袴腿袴脚
䙀皆用布以簡潔為良
芰荷我衣芙蓉我裳秋風易彫相從勿長在我窩兮不
可侵薪姑稻姨不可紉樹有游絲茒有針
栗里巾及冠(見飲酒詩)
巾宜用烏紵青葛冠宜用樺皮槲皮椶皮白藤
皮斑竹皮簮宜用箭竹以輕潔為良
東莊有紵西莊有葛翾哉附蟬棲我枯茁在我窩兮不
可譏斜日西西鳴竹絲暗樹鈎冠休夜歸
栗里牀(見移居詩)
牀席薦
宜用竹牀松牀席宜用燈草心莞草薦宜用稻
艸或蒲艸號蒲盖以潔軟為良
晝亦蝴蝶夜亦蝴蝶普天長春芳草無歇在我窩兮不
可妨瑇瑁珊瑚終剥牀枕中江漢菰蒲香
褥
宜用蒲花柳花蘆花青麻布囊之或用零陵香
荆芥穗密編作團以氣(一作柔)厚為良
曲江錦茵白蘋紅巾我茵不文雖吐奚嗔在我窩兮不
可驕深陷溪山花柳毛松房竹館棲身牢
交牀懶牀
宜用筋竹水竹麻絛交縶懶牀用竹用絛皆如
之或黃牛草代絛以牢稳為良
礤礤其麄㛁㛁其緊夫惟無華可與相永在我窩兮不
可嗤徑微樹繁行稍遲倦即倚牀齁片時
栗里案(見挽歌詩)
机椅
宜用紫竹黃竹椅宜用竹椅竹机蒲團竹懶椅
可負以輕便為良
昔冰我眼今雪我身豈惟我身又玉我心在我窩兮不
可鄙班坐春莎總吾椅㗳隱春山亦吾机
栗里琴(見時運詩)
宜用常琴不必好古尚竒操宜用多怡愉少悲
怨多幽淡少繁急不可求𫝊(一作博)反嬰神勞心
以輕緻為良
宜竹宜松宜山宜溪有月與風無適不宜在我窩兮不
可攖千頭萬緒叢關心纔聞一聲無一星
栗里鋤(見歸田園詩)
鋤鏟刀斧
宜用鋼為刀黃檀木白橚木為柄以堅利為良
我藥務滋我蔬務榮閑卉閑花任其死生在我窩兮不
可沉鏟欲平平鋤欲深□刀鈎林多錯薪
紹陶錄卷上
