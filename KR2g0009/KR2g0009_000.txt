紹陶錄傳記類二(名人之屬)
提要
(臣)等謹案紹陶錄二卷宋王質撰質有詩總
聞已著錄質於淳熙中奉祠山居以陶潜陶
弘景皆棄官遺世其同時唐汝舟鹿伯可繼
其風因作此書上卷載栗里華陽二譜而各
摘其遺文遺事為題别為詞以咏之下卷紀
唐鹿事而附以林居詠物之詩其曰山友詞
者皆咏山鳥曰水友詞者皆詠水鳥曰山友
續詞者皆詠山草曰水友續詞者皆詠水草
曰山水友續詞者則襍詠禽蟲諸物盖質以
耿直忤時阨於權倖晚歲欲絶人逃世故以
鳥獸草木為友盖亦發憤之作舊於雪山集
外别行
國朝康熙中商邱宋犖嘗摘錄其山友諸詞分
為五卷改題曰林泉結契亦取其有寄懷塵
外之致也今觀錄中諸作雖惟意所云往往
不甚入格然人品既高神思自别誦其詞者
賞之於酸鹹之外可矣乾隆四十六年十一
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
