宋史紀事本末卷二十六
明馮琦原編
陳邦瞻增輯
蒙古諸帝之立(太宗憲宗)(定宗世祖)
理宗寶慶三年十二月蒙古主特穆津卒于六盤山在位
二十六年廟號太祖凡六子長曰卓沁性卞急而善戰早
死二曰察罕台三曰諤格德依四曰圖類至是圖類監國
紹定二年八月蒙古主諤格德依立諤格德依聞太祖之喪
自和博果地来會耶律楚材以遺詔召諸王畢至請立諤
格德依時圖類監國諸王意猶豫未决楚材言于監國
曰此社稷大計若不早定恐生他變監國乃與諸王奉
諤格德依即位於和琳東奎騰阿喇勒之地時庶務草
創禮儀簡率楚材始定冊立禮俾皇族諸王尊長皆就
班列以拜又中原新定未有號令長吏皆得自專生殺
稍有忤意者刀鋸隨之至有全家被禍者楚材以為言命
禁絶之
淳祐元年十一月蒙古主諤格德依卒廟號太宗諤格德依
性嗜酒晚年尤甚耶律楚材數諫不聽乃持酒槽鐵口
以獻曰此鐵為酒所蝕尚致如此况人之五臟耶蒙古
主乃少減是年二月疾篤脉絶第六皇后鼐瑪錦氏不
知所為召楚材問之楚材對曰今任使非人賣官鬻獄
囚繫非辜者多宜赦天下后亟欲行之楚材曰非君
命不可頃之蒙古主少蘇后以為言乃首肯之赦發而
脉復生至十一月疾愈楚材以六一數推之不宜田獵
左右皆曰不騎射何以為樂出田五日至諤特古呼蘭温
都爾哈瑪爾進酒歡飲極夜乃罷翊日卒諤格德依量時
度力舉無過事華夏庶富羊馬成羣時稱治平初蒙古
主有旨以孫實勒們為嗣實勒們蒙古主第四子庫春
之子也至是后召楚材問之楚材曰此非外姓臣所敢
知自有先帝遺詔幸遵行之后不從遂稱制於和林
三年三月蒙古中書令耶律楚材以憂卒時蒙古后鼐
瑪錦氏稱制温都爾哈瑪爾專政用事權傾中外后至以
御寳空紙使自書填楚材曰天下者先帝之天下朝廷
自有憲章今欲紊之臣不敢奉詔又有旨凡温都爾哈瑪
爾所建白令史不為書者斷其手楚材曰國之典故先
帝悉委老臣令史何與焉事若合理自當奉行如不可
行死且不避况斷手乎后不悅楚材憤悒成疾而卒或
譛之曰楚材為相二十年天下貢賦半入其家后命近
臣覆視之惟琴阮十餘古今書畫金石遺文數千卷楚
材為相正色立朝不為勢屈每陳國家利病生民休戚
辭色懇切太宗嘗曰汝又欲為百姓哭耶楚材每言興
一利不若除一害生一事不若減一事人以為名言
宋子貞曰元承大亂之後天綱人理幾乎冺絶加以南
北之政每每相戾出入用事之臣又皆諸番降附言語
不通趨向不同楚材以一書生孤立其間欲行其所學
可謂難矣然見於設施者十不二三向使無楚材人類
不知其何如耳時蒙古諸王圖類第四子呼必賚思
大有為於天下延藩府舊臣及四方文學之士問以治
道初邢臺人劉秉忠英爽不羈年十七為邢臺節度使
府令史以養其親居常鬱鬱不樂一日投筆歎曰吾家
累世衣冠乃汨沒為刀筆吏乎丈夫不遇於世當隠居
以求志耳即棄去隱武安山中久之為僧往來雲中會
呼必賚召他僧遂邀秉忠俱行既入見應對稱旨秉忠
於書無所不讀尤邃於天文律歷三式六壬遁甲之屬
論天下事如指諸掌呼必賚大愛之秉忠復薦張文謙
召為掌書記
六年秋七月蒙古主庫裕克立庫裕克太宗長子母六皇后
臨朝四年至是會諸王百官議立古裕乃即位於昂吉
蘇默托里之地朝政猶出於后
八年三月蒙古主庫裕克卒於杭錫雅爾之地廟號定宗
時國内大旱河水盡涸野草自焚牛馬死者十八九人
不聊生諸王及各部又遣使於諸郡徵求貨財或於西
域回鶻索取珠璣或於海東取鷹鶻驛騎絡繹晝夜不
絶民力益困皇后烏拉海額實乃抱庫春子實勒們聽
政諸王大臣多不服
十一年六月蒙古主孟克立初定宗卒久未立君中外
洶洶至是諸王穆格及大將烏蘭哈達等咸會議所立
時定宗后所遣使者在坐曰昔太宗命以皇孫實勒們
為嗣諸王百官皆與聞之今實勒們固在而議欲他屬
將置之何地耶烏蘭哈達等不聽共推孟克即位於奎
騰阿拉克之地追尊其考圖類為帝廟號睿宗實勒們
及諸弟心不能平孟克因察諸王有異同者並羈縻之
取主謀者誅之遂頒便宜事於國中罷不急之役凡諸
王大臣濫發牌印詔旨宣命盡收之政始歸一秋七
月蒙古主命其弟呼必賚總治漢南詔凡軍民在漢南
者聽呼必賚總之遂開府於金蓮川時姚樞隐居蘇門
呼必賚遣趙璧召之樞至待以賓禮樞乃為書數千言
上之首陳帝王之道次及救時之務為條三十呼必賚
奇其才動必召問樞因言於呼必賚曰今土地人民財
賦皆在漢地王若盡有之則天子何為後必有間之者
矣不若但持兵權凡事付之有司則勢順理安呼必賚
從之樞又說呼必賚置經略司於汴分兵屯田西起㐮
鄧東連清口桃源皆列障守之
十二年二月蒙古主以諸王嘗欲立實勒們乃徙太宗
后於奎騰所居地之西分遷諸王於各邊定宗后及實
勒們母以厭勝並賜死禁錮實勒們於摩多齊之地
六月蒙古主以中州封同姓命弟呼必賚於汴京關中
自擇其一姚樞曰南京河徙無常土薄水淺瀉鹵生之
不若關中厥田上上古名天府陸海呼必賚遂請於蒙
古主蒙古主曰關中戶寡河南懷孟地狹民夥可取自
益由是盡有關中河南之地呼必賚與姚樞夜燕樞因
陳宋太祖遣曹彬取南唐不殺一人市不易肆事呼必
賚大喜曰吾能為之樞賀曰王能如此生民之幸有國
之福也
開慶元年秋七月蒙古主孟克卒於合州城下孟克沉
斷寡言不樂飲燕自謂遵祖宗之法然性喜畋獵信巫
覡卜筮之術凡行事必叩之殆無虚日廟號憲宗
景定元年三月丁夘蒙古主呼必賚立初呼必賚自南
伐北還廉希憲聞額哷布格命劉太平及大將和囉海
行尚書省事於關右恐結諸將以動秦蜀請遣趙良弼
往覘之良弼具得實還報時諸王格辰穆格塔齊爾俱
會於開平錫哩亦自西域遣使勸進惟額哷布格不至
希憲等力言先發制人後發人制逆順安危間不容髮
宜早定大計呼必賚三譲諸王大臣固請遂即位詔曰
朕惟祖宗肇造區宇奄有四方武功迭興文治多缺五
十餘年於此矣盖時有先後事有緩急天下大業非一
聖一朝所能兼備也先皇帝即位之初風飛雷厲將大
有為憂國愛民之心雖切於己尊賢使能之道未得其
人方董䕫門之師遽遺鼎湖之泣豈期遺恨竟勿克終
肆予冲人渡江之後盖將深入焉乃聞國中重以僉軍
之擾黎民驚駭若不能一朝居者予為此懼驛騎馳歸
目前之急雖紓境外之兵未戢乃會羣議以輯良規不
意宗盟輒先推戴左右萬里名王巨臣不召而至不謀
而同咸謂國家之大統不可久曠神人之重寄不可暫
虚求之今日太祖嫡孫之中先皇母弟之列以賢以長
止予一人雖在征伐之間每存仁愛之念博施濟衆實
可為天下主天道助順人謀予能祖訓傳國大典於是
乎在孰敢不從朕峻辭固譲至於再三祈懇益堅誓以
死請於是俯徇輿情勉登大寳自惟寡昧屬時多艱若
涉淵冰罔知攸濟爰當臨御之始宜新弘遠之規祖述
變通正在今日務施實德不尚虚文雖承平未易遽臻
而饑渴所當先務嗚呼歷數攸歸欽應上天之命勲親
斯托敢忘烈祖之規體極建元與民更始朕所不逮更
賴我遠近宗族中外文武同心協力獻可替否之助誕
告多方體予至意夏四月蒙古額哷布格聞呼必賚
即位命阿勒達爾發兵於漠北諸部分遣腹心易置將
佐散金帛賚士卒又命劉太平和囉海拘收關中錢榖
時琿塔噶自先朝將兵屯六盤太平等陰相結納琿塔
噶復分遣人約成都密喇卜和卓竒爾岱布哈同舉事
額哷布格遂自稱帝於和琳五月蒙古劉太平和囉
海聞廉希憲將至乘傳急入京兆謀為變秦人前被阿
勒達爾太平等威虐聞其來皆破膽越二日希憲亦至
宣示詔旨遣人馳往六盤宣諭安撫未幾城門候引一
急使去至云來自六盤希憲訊之盡得太平與琿塔
噶密喇卜和卓竒爾岱布哈要結狀希憲集僚佐謂曰主
上命我輩正為今日遂分遣人掩捕太平和囉海仍遣
劉里瑪誅密喇卜和卓於成都汪惟正誅竒爾岱布哈于沁
結又命總帥汪良臣帥秦鞏諸軍進討琿塔噶良臣以
未得旨為辭希憲即解所佩虎符銀印授之曰此皆身
承密旨君但辦吾事制符已飛奏矣良臣遂行又摘蜀
卒四千命蒙古將巴沁帥之為良臣聲援會有詔赦至
希憲命殺太平等於獄尸於通衢方出迎詔琿塔噶知
京兆有備西渡河趨甘州阿勒達爾自和琳帥兵適至
遂與琿塔噶合軍而南時諸王哈坦亦率騎兵與巴沁
汪良臣合兵分三道以拒之既陣大風吹沙良臣令軍
士下馬以短兵突其左繞出陣後潰其右而出巴沁直
擣其前哈坦勒精騎邀其歸路大戰於甘州東殺琿塔
噶阿勒達爾關隴悉平希憲乃遣使自劾停赦行刑徵
調諸軍擅以良臣為帥諸罪蒙古主曰委卿方面之寄
正欲從宜拘常制豈不坐失事機詔賜希憲金虎符進
平章政事行省秦蜀商挺參知省事
二年冬十月蒙古主呼必賚以額哷布格違命自將討
之與戰於實默圖之地諸王哈坦等殺其兵三千人塔
齊爾分道奮擊大破之追北五十里呼必賚率諸軍躡
其後合三路蹙之其部將多降額哷布格北遁呼必賚
引還
五年秋七月蒙古額哷布格自實默圖之敗不復能軍
至是與諸王玉隆達實阿蘇岱錫里濟及其謀臣布
爾哈阿里綽哈果斯等自歸於上都蒙古主以諸王皆
太祖之裔並釋不問其謀臣布爾哈等伏誅
蒙古立國之制
寧宗嘉定十五年五月蒙古主特穆津會諸將於扣肯
寨以西域漸定始置達嚕噶齊於各城監治之達嚕噶
齊猶華言掌印官也
理宗紹定二年十二月蒙古始定算賦中原以戶西域
以丁蒙古以牛羊
三年二月蒙古立十路課稅所初蒙古太祖征西域倉
庫無斗粟尺帛之儲於是羣臣咸言雖得漢人亦無所
用不若盡殺之使草木暢茂以為牧地耶律楚材曰夫
以天下之廣四海之富何求而不得但弗為耳誠均定
中原地稅商稅酒醋鹽鐵山澤之利周歲可得銀五十
萬兩絹八萬疋粟四十餘萬石何為無用哉太祖曰誠
如卿言則國用有餘矣卿試為之至是楚材奏十路課
稅所設使副二員悉用士人如陳時可趙昉劉中等皆
在選中楚材因間進說周孔之教且謂天下雖得之馬
上不可以馬上治蒙古主深然之由是文臣漸進用矣
四年八月蒙古主以耶律楚材為中書令楚材奏請諸
路州縣長吏專理民事萬戶府專總軍政課稅所專掌
錢榖各不相統攝著為令又舉鎮海鈕赫與之同事權
貴不得志燕京路長官實默威達布激怒宗室烏哲使
奏楚材用南朝舊人恐有異志不宜重用因誣構百端
必欲寘於死地鎮海鈕赫重山等懼譲楚材曰何為強
更張必有今日事楚材曰立朝廷以來每事皆我自為
諸公何與焉若果獲罪我自當之蒙古主察烏哲之誣
逐其使者已而威達布為人所訴蒙古主命楚材鞫治
楚材曰此人倨傲故易招謗今方有事南方他日治之
未晚也蒙古主私謂近侍曰楚材不校舊惡真長者汝
輩當效之蒙古主至雲中諸路所貢課額銀幣及倉廩
物料文簿具陳於前悉符楚材元奏之數笑曰卿何使
錢幣流入如此即日授以中書省印俾領其事事無大
小悉以委之
端平三年夏四月蒙古初括中原民戸定賦稅初蒙古
唯事進取所降之戶因以與將士自一社之民各有所
主不相統攝至是詔括戶口以大臣呼圖克領之民始
隸州縣時羣臣共欲以丁為戶耶律楚材以為不可衆
皆曰我朝及西域諸國莫不以丁為戶豈可捨大朝之
法而從亡國之政邪楚材曰自古有中原者未嘗以丁
為戶若果行之可輸一年之賦隨即逃散矣蒙古主從
楚材之議及呼圖克以所括戶一百四萬上蒙古主議
割裂諸州郡分賜諸王貴族為湯沐邑楚材奏曰尾大
不掉易以生隙不如多與金帛足以為恩蒙古主曰業
已許之矣楚材曰若置官吏必自朝命除恒賦外不令
擅自徵斂差可久也蒙古主從之楚材又定賦稅每二
戶出絲一斤以供官用五戶出絲一斤以與受賜貴戚
功臣之家上田每畆稅三升半中田三升下田二升半
水田畆五升商稅三十分之一鹽每銀一兩四十斤已
上以為永額朝臣皆謂太輕楚材曰將來必有以利進
者則已為重矣
嘉熙元年二月蒙古始給官府符印定驛令初諸路官
府自為符印僣越無度耶律楚材請中書省依式鑄給
名器實重時諸王貴戚皆得自起驛馬道路騷擾所至
需索百端楚材復請給牌劄定分例其弊始革八月
蒙古耶律楚材奏制器者必用良工守成者必用儒臣
儒臣之事業非積數十年殆未易成蒙古主曰果爾可
官其人乃命稅課使劉中楊奐隨郡考試以經義詞賦
論分為三科儒人被俘為奴者亦令就試其主匿弗遣
者死得士凡四千三十人免為奴者四之一楚材又請
立衡量立鈔法定均輸庶政略備民稍蘇息
三年十二月蒙古以温都爾哈瑪爾提領諸路課稅初耶
律楚材定課稅銀額每歲五十萬兩及河南降戶口滋
息增至一百一十萬兩至是回回温都爾哈瑪爾請以二
百二十萬樸買之楚材持不可曰雖取五百萬亦可得
不過嚴設法禁陰奪民利耳反復争論聲色俱厲蒙古
主曰爾欲摶鬭耶楚材力不能奪乃太息曰民之困窮
將自此始矣
景定元年夏四月蒙古初定官制蒙古自特穆津以來
諸事草創設官甚簡以斷事官為至重之任位三公上
丞相謂之大筆且齊掌兵柄則左右萬戶而已後稍倣
金制置行省及元帥宣撫等官至是蒙古主呼必賚大
新制作遂命劉秉忠許衡酌古今之宜定内外官制其
總政務者曰中書省秉兵權者曰樞密院司黜陟者曰
御史臺其次内則有寺監院司衛府外則有行省行臺
宣慰廉訪其牧民則有路府州縣官有常職位有常員
食有常祿其長則蒙古人為之而漢人南人貳焉於是
故老舊臣山林遺逸之士咸見錄用一代之制始備
秋七月蒙古行交鈔法王文綂立十宣撫司示以條格
欲差發辦而民不擾課不失常額交鈔無致阻滯遂行中
書省造中綂元寳交鈔立互市於潁川漣水光化軍交
鈔法自十文至二貫文凡十等不限年月諸路通行賦稅
並聽收受仍嚴私鹽酒禁
二年夏四月蒙古主命宣撫司官勸農桑抑游惰禮高
年問民疾苦舉文學才識可以從政及茂才異等列名
上聞擢用其職官汚濫及民不孝弟者量輕重議罰
秋七月蒙古初立翰林國史院十二月蒙古初立宫
殿府秩正四品專職營繕立尚食局尚藥局
四年三月蒙古始建太廟蒙古國俗祭享之禮割牲奠
馬潼以巫祝致辭蒙古主初立始設位於中書省用登
歌樂命製祭器法服至是建太廟於燕京定烈祖太祖
太宗卓沁察罕台睿宗定宗憲宗為八室又命僧薦佛
事七晝夜歲以為常
度宗咸淳元年春正月蒙古併六部為四吏禮為一部
兵刑為一部戶工仍各為一部
二年春正月蒙古立制國用使
三年三月蒙古安圖言今丞相五人素無此例臣等擬
議設二丞相蒙古漢人參用從之夏四月蒙古敕上
都重建孔子廟
五年二月蒙古行新字詔曰國家肇基朔方制用文字
皆取漢楷及輝和爾字以達本朝之言考諸遼金及遐方
諸國例各有字今文治寖興字書方缺特命國師帕克斯
巴創蒙古新字頒行諸路譯寫一切文字期於順言達
事而已字凡千餘大要以諧聲為宗
六年春正月蒙古主命許衡與太常卿徐世隆定朝儀
衡與劉秉忠張文謙定官制又詔尚文與諸儒採唐開
元禮及近代禮儀之可行於今者斟酌損益凡文武儀
仗服色差等皆令掌之
七年十一月蒙古改國號曰大元詔曰誕膺景命奄四
海以宅尊必有美名紹百王而紀統肇從隆古匪獨我
家且唐之為言蕩也堯以之而著稱虞之為言樂也舜
因之而作號馴至禹興而湯造互名夏大以殷中世降
以還事殊非古雖乘時而有國不以義而制稱為秦為
漢者但從初起之地名曰隋曰唐者僅即所封之爵邑
是皆徇百姓見聞之狃習要一時經制之權宜槩以至
公不無少貶我太祖握乾符而起朔土以神武而膺帝
圖肆振天聲大恢土宇輿圖之廣歴古所無頃者耆宿
詣庭奏章申請謂既成於大業宜早定於鴻名在古制
以當然於朕心乎何有可建國號曰大元盖取易經乾
元之義兹大治流形於庶品孰名資始之功予一人底
寧於萬邦尤切體仁之要事從因革道協天人嘉與敷
天共隆大號
北方諸儒之學
理宗嘉熙二年冬十月蒙古姚樞建太極書院於燕京
初蒙古破許州得金軍資庫使姚樞時北庭無漢人士
大夫太祖見之甚喜特加重焉及奎騰南侵俾樞從楊
惟中即軍中求儒釋道醫卜之人樞招致稍衆及拔德
安得趙復復以儒學見重於世其徒稱為江漢先生既
被獲不欲北行力求死所樞止與共宿譬說百端曰徒
死無益隨吾而北可保無他也復從之樞於是獲覩周
程性理之書至是惟中與樞謀建太極書院及周子祠
以二程張楊游朱六子配食請趙復為師選俊秀有識
度者為道學生由是河朔始知道學
淳祐二年夏四月蒙古姚樞辭官隠輝縣之蘇門山作
家廟别為室奉孔子及宋儒周程張邵司馬六君子像
刻小學四書併諸經傳註行於國中
寶祐三年二月蒙古呼必賚徵許衡為京兆提學衡懷
慶河内人幼有異質七歲入學授章句問其師曰讀書
何為師曰取科第耳曰如此而已乎師大奇之謂衡父
曰兒穎悟非常他日必有過人者吾非其師也遂辭去
稍長嗜學如飢渴然遭世亂且貧無書嘗從日者家得
書疏義避亂徂徠山得易王弼說夜思晝誦身體而力
踐之動必揆諸義而後發嘗暑中過河陽渴甚道有梨
衆争取啖之衡獨危坐樹下自若或問之曰非其有而
取之不可也人曰世亂此無主曰梨無主我心獨無主
乎既而往來河洛間從柳城姚樞得程朱氏書益大有
得尋居蘇門與樞及竇默相講習慨然以道自任嘗語
人曰綱常不可一日亡於天下苟在上者無以任之則
在下之任也凡喪祭嫁娶必徵於禮以倡其鄉人學者
寖盛衡嘗語之曰進學之序必當棄前日章句之習從
事於小學因悉取向來簡帙焚之使無大小皆自小學
入是時秦人新脫於兵欲學無師聞衡來人人莫不喜
幸於是郡縣皆建學民大化之
景定元年夏四月蒙古主召竇默許衡至開平默肥鄉
人金末避亂轉徙隠於大名與姚樞許衡相講習至忘
寢食蒙古主在潜邸嘗召之默變姓名以自晦使者俾
其友人往見之微服踵其後默不得已乃拜命既至問
以治道默首以綱常為對且曰失此則無以自立於世
矣又言帝王之道在誠意正心心既正則朝廷遠近莫
敢不一於正蒙古主敬待加禮久之南還至是復與衡
同召
二年五月蒙古以姚樞為太子太師竇默為太子太傅
許衡為太子太保皆辭不拜時平章政事王文綂以言
利進為平章政事衡樞輩入侍言治亂休戚必以義為
本文綂患之竇默復於蒙古主前力言文綂學術不正
必禍天下蒙古主曰然則誰可相者默曰以臣觀之無
如許衡蒙古主不悅而罷文統疑衡與默為表裏乃奏
授樞等東宫三師陽為尊用之實不使數侍蒙古主也
默以屢攻文綂不中欲因東宫以避禍與樞拜命將入
謝衡曰此不安於義也且禮師傅與太子位東西向師
傅坐太子乃坐公等度能復此乎不能則師道自我廢
也因相與懷制言太子未立豈宜虚設官稱乃改授樞
大司農默仍侍講學士衡國子祭酒未幾衡稱疾還懷
孟
度宗咸淳七年六月元主復召許衡拜集賢大學士兼
國子祭酒即燕京南城舊樞密院設學衡聞命喜曰此
吾事也因請徵其弟子王梓耶律有尚姚燧等十二人
為齋長時所選弟子皆幼穉衡待之如成人愛之如子
出入進退其嚴如君臣其為教因覺以明善因善以開
蔽相其動息以為張弛課誦少暇即習禮或習書算少
者則令習拜跪揖譲進退應對或射或投壺負者罰讀
書若干遍久之諸生人人自得尊師敬業下至童子亦
知三綱五常之道
九年秋七月元許衡請還懷孟元主以問翰林學士王
磐磐對曰衡教人有法諸生行可從政此國之大事宜
勿聽其去元主復命諸大臣議其去留竇默為衡懇請
乃聽衡還劉秉忠姚樞及磐默等復請以贊善王恂攝
學事衡弟子耶律有尚蘇郁白棟為助教庶幾衡之規
矩不至廢墜從之
蒙古南侵
理宗寶祐四年八月蒙古諸王伊遜克駙馬阿薩爾等
請伐宋蒙古主命諸王額哷布格居守和琳阿勒達爾
輔之自將南侵由西蜀以入先命張柔從呼必賚攻鄂
趨杭州塔齊爾攻荆山又詔烏蘭哈達自交廣引兵會
鄂李全子璮進攻海州漣水軍等處蒙古主進次六盤
軍四萬號十萬分三道而入蒙古主由隴州趨散關諸
王穆格由洋州趨米倉萬戸巴哩義由潼關趨沔州
六年二月蒙古納琳將前軍欲會都元帥阿都呼於成
都蒲擇之遣安撫劉整等據遂寧江箭灘渡以斷東路
納琳軍至不能渡自旦至暮大戰整等軍敗納琳遂長
驅至成都擇之命楊大淵等守劍門及靈泉山自將兵
救成都會阿都呼死納琳率諸將大破大淵等於靈泉
山進圍雲頂山城擇之軍潰城中食盡殺主將以降成
都彭漢懷綿等州威茂諸蕃悉降蒙古冬十月蒙古
主渡江陵江至白水命總帥汪德正造浮梁以濟進次
劔門至苦竹隘守將張實死之十一月蒙古兵進圍
長寧山守將王佐徐昕戰敗蒙古進攻鵝頂堡城降佐
死之由是青居大良運山石泉龍州俱降於蒙古十
二月蒙古兵渡馬湖入蜀詔馬光祖移師峽州向士璧
移師紹慶府以便策應光祖士璧以兵迎蒙古師戰於
房州敗之蒙古主取隆雅州又取閬州楊仲淵以城
降
開慶元年春正月己酉蒙古兵攻忠涪州漸薄䕫境詔
蒲擇之馬光祖戰守調遣便宜行事丁卯以賈似道
為京西湖南北四川宣撫大使移馬光祖為沿江制置
使似道尋兼督江西二廣軍馬蒙古軍破利州隆慶
順慶諸郡蒙古烏蘭哈達率四王兵三千蠻僰萬人
破横山徇内地乘勝破賓州入静江府連破辰沅官軍
斷其歸路烏蘭哈達潜出官軍後命其子阿珠横擊於
前官軍退走遂壁潭州城下二月蒙古主遣降人晉
國寶招諭合州守將王堅殺之蒙古主遂命大將琿塔
噶以兵二萬守六盤竒爾岱布哈守青居山又命納琳造
浮梁於涪州之藺市以杜援兵蒙古主自雞爪灘渡直
抵合州城俘男女萬餘堅力戰以守蒙古會師圍之
六月四川制置副使吕文德帥兵攻涪浮梁力戰得入
重慶遂率艨艟千餘泝嘉陵江而上蒙古史天澤分軍
為兩翼順流縱擊文德敗績秋七月蒙古兵圍合州
自二月至於是月守將王堅固守力戰蒙古主屢督諸
軍攻之不克前鋒將汪德臣選兵夜登外城堅率兵逆
戰遲明德臣單騎大呼曰王堅我來活汝一城軍民宜
早降語□既幾為飛石所中因得疾死會天大雨攻城
梯折後軍不克進俱退蒙古主孟克卒於合州城下或
傳中飛矢死諸王大臣用二驢蒙以繒槥負之北行合
州圍解捷聞加堅寧遠軍節度使八月蒙古呼必賚
遣王維中郝經宣撫荆湖江淮將歸德軍先至江山經
言於呼必賚曰經聞圖天下之事於未然則易救天下
之事於已然則難已然之中復有未然者使往者不失
而來者得遂是尤難也國家奮起朔漠滅金源并西夏
取荆㐮克成都平大理&KR1011;躒諸夷奄征四海垂五十年
而一之以兵遺黎殘姓游氣驚魂虔劉劘盪殆欲殱盡
自古用兵未有若是之久且多也且括兵率賦朝下令
夕出師闔國大舉以之伐宋而圖混一以志則銳以力
則強而術則未盡也苟於諸國既平之後創法立制敷
布條綱任將相選賢能平賦足用屯農足食内治既舉
外禦亦備今西師之出久未即功兵連禍結底安於危
王宜遣人禀命行在宜諭宋令降名進幣割地納質偃
兵息民以全吾力而圖後舉禀命不從然後傳檄示以
大信使知王仁而不殺之意一軍出㐮都一軍出夀春
一軍出維揚三道並進東西連衡王處一軍為之節制
使我兵力常有餘裕如是則未來之變或可弭已然之
失或可救也議者必曰三道並進則兵分勢弱不若併
力一向則莫我當也曾不知取國之術與争地異併力
一向争地之術也諸道並進取國之術也昔之混一者
皆若是矣晉取吳則六道進隋取陳則九道進宋之於
南唐則三面皆進未聞有一旅之衆而能克國者或者
有之僥倖之舉也昔秦王問王翦以伐荆翦曰非六十
萬不可秦王曰將軍老矣命李信將二十萬往不克卒
以兵六十萬卑翦而後舉楚盖衆有所必用事勢有不
可懸料而倖取者故王者之舉必萬全其倖舉者崛起
無賴之人也若直前振迅銳而圖功一舉而下金陵入
臨安則可也如兵力耗敝役成遷延進退不可反為敵
人所乘悔何及乎固宜重慎詳審圖之乃會兵渡淮呼
必賚由大勝關張柔由虎頭關分道並進官軍皆遁時
呼必賚得沿江制置司榜有云今夏諜者聞北兵會議
取黃陂民繫栰由陽邏堡以渡會於鄂州呼必賚曰此
事前所未有願如其言及至黃陂漁人獻舟且為鄉導
九月宗王穆克自合州遣人以蒙古主凶訃告呼必賚
請北還以繫人望呼必賚曰吾奉命南來豈可無功遽
還自登香爐山俯瞰大江大江之北曰武湖武湖之東
曰陽邏堡其南岸即許黃州官軍以大舟扼江渡軍容
甚盛董文炳言於呼必賚曰長江天險宋所恃以為國
勢必死守不奪其氣不可臣請嘗之乃帥死士數十百
人當其前令其弟文用文忠載艨艟鼓櫂疾趨呌呼畢
奮鋒既交文炳麾衆趨岸摶戰官軍大敗明日遂帥諸
軍渡江進圍鄂州中外大震蒙古兵至臨江時制置
使徐敏子在隆興頓兵不進知軍事陳元桂力疾登城
坐督戰力不能敵有欲抱而走者元桂曰死不可去左
右俱遁兵至元桂瞠目叱罵遂死之懸其首於敵樓蒙
古兵遂入瑞州知府陳昌世治郡有善政百姓擁之以
逃詔諸路出師以禦蒙古大出内府銀幣犒師前後
出緡錢七千七百萬銀帛各一百六萬兩匹冬十月
以賈似道為右丞相兼樞密使軍漢陽以援鄂時邊
報日急臨安團結義勇招募新兵增築平江紹興慶元
城壁朝野震恐内侍董宋臣請帝遷都四明以避敵鋒
軍器太監何子舉言於吳潜曰若上行幸則京師百萬
生靈何所依賴御史朱貔孫亦言鑾輿一動則三邊之
將士瓦解而四方之盜賊蜂起必不可會皇后亦請留
蹕以安民心帝遂止寧海節度判官文天祥乞斬宋臣
不報十一月蒙古圍鄂州都統張勝權州事以城危
在旦夕登城諭之曰城已為汝家有但子女玉帛皆在
將臺可從彼取蒙古信之遂焚城外民居將退會高達
等引兵至賈似道亦駐漢陽為援蒙古乃復進攻遣展
齊巴圖爾領兵同降人諭鄂州使降抵城下勝殺使者
以軍出襲展齊巴圖爾戰敗死達恃其武勇殊易似道
每見其督戰即戲之曰巍巾者何能為哉將戰必須似
道親勞始出否即使兵士譁於其門吕文德諂事似道
使人訶曰宣撫在此何敢爾耶曹世雄向士璧皆從在
軍事未嘗關白似道由是啣三人而親文德時諸路
重兵咸聚於鄂蒙古兵由永全至潭州江西大震吳潜
用御史饒應子言移賈似道於黃州雖下流實當兵衝
孫虎臣以精騎七百送之至蘱草坪候騎言前有北兵
似道大懼謂左右曰奈何虎臣匿似道出戰似道歎曰
死矣惜不光明俊偉爾及北兵至乃老弱部所掠金帛
子女而還者江西降將儲再興騎牛先之虎臣出擒再
興似道遂入黃州十二月己亥賈似道私與蒙古議
和時蒙古攻城益急城中死傷者至萬三千人賈似道
大懼乃密遣宋京詣蒙古營請稱臣納幣呼必賚不許
會合州守臣王堅使阮思聰踔急流走鄂以蒙古計聞
似道再遣京往呼必賚亦聞阿勒達爾等謀立額哷布
格遣托果斯括民兵因召羣臣議事郝經曰易言知進
退存亡而不失其正者其唯聖人乎國家自平金以來
惟務進取老師費財三十年矣今國内空虚塔竒錫哩
諸王觀望所立莫不覬覦神器一有狡焉或啓戎心先
人舉事腹背受敵大事去矣且額哷布格已令塔爾楚
行尚書省據燕都按圖籍號令諸道行皇帝事矣雖大
王素有人望且握重兵獨不見金世宗海陵之事乎若
彼果稱遺詔便正位號下詔中原行赦江上欲歸得乎
願大王以社稷為念與宋議和割淮南漢上梓䕫兩路
定疆界歲幣置輜重率輕騎而歸直造燕都則彼之奸
謀冰釋瓦解遣一軍逆大行靈舁收皇帝璽遣使召錫
哩額爾布格穆克諸王會喪和琳差官於諸路撫慰安
輯命王子珍戩鎮守燕都示以形勢則大寶有歸而社
稷安矣呼必賚以為然會宋京至請稱臣割江南為界
歲奉銀絹匹兩各二十萬呼必賚許之遂拔砦而去留
張傑閻旺以偏師候湖南烏蘭哈達之兵賈似道奏鄂
州圍解詔論功行賞蒙古烏蘭哈達攻潭州甚急向
士璧帥潭極力守禦既置飛江軍又募斗弩社朝夕親
自登城撫勞聞蒙古後軍且至遣王輔佑帥五百衆覘
之遇於南岳市大戰蒙古少却會呼必賚遣默德齊將兵
來迎烏蘭哈達遂解圍引兵趨湖北
景定元年二月蒙古張傑閻旺作浮梁於新生磯烏蘭
哈達曰兵至傑等濟師北還賈似道用劉整計命夏貴
以舟師攻新浮梁進至白鹿磯殺卒百七十人辛酉蒙
古遣偏師取道大理由廣南抵衡州向士璧合劉雄飛
兵逆戰於道敗之獲還俘民甚衆三月賈似道匿議
和稱臣納幣之事以所殺獲俘卒殿兵上表言諸路大
捷鄂圍始解江漢肅清宗社危而復安實萬世無疆之
休帝以似道有再造功詔入朝夏四月進賈似道少
師封衞國公帝手詔曰賈似道為吾股肱之臣任此旬
宣之計隠然殄敵奮不顧身吾民賴之而更生王室有
同於再造及似道至又詔百官郊勞如文彥博故事奬
眷甚至諸將士悉進官吕文德檢校少傅高達寧江軍
承宣使劉整知瀘州兼潼川安撫副使夏貴知淮安州
兼京東招撫使孫虎臣和州防禦使范文虎黃州武定
諸軍都統制向士璧曹世雄各加轉有差初似道惡高
達在軍中嘗侮已言於帝欲殺之帝知其有功不從故
論功以吕文德為第一而達居其次似道既相引薦奔
競之士受納賄賂寘諸通顯又引外戚子弟為監司郡
守進倡優傀儡奉帝為游燕臺臣有諫者宣諭使裁去
謂之節帖權傾中外進用羣小更法制矣
郝經之留
理宗景定元年夏四月蒙古以郝經為國信使來告即
位且徵前日講和之議蒙古王文統素忌郝經有重名
既請遣經復陰屬李璮潜師侵宋欲侵手害經或謂經
曰文統叵測盍以疾辭經曰自南北搆難江淮遺黎弱
者被俘略壯者死原野兵連禍結斯亦久矣主上一視
同仁務通兩國之好雖以微軀蹈不測之險苟能弭兵
靖亂活百萬生靈於鋒鏑之下吾學為有用矣遂行
秋七月賈似道拘蒙古使者郝經于真州先是賈似道
還朝使其客廖瑩中輩撰福華編稱頌鄂功通國皆不
知所謂和也經至宿州遣其副使何源劉人傑請入國
日期不報經數遺書於三省樞密院及兩淮制置使李
庭芝賈似道恐經至謀泄拘經於真州之忠勇軍營經
上表有言曰願附魯連之義排難解紛豈如唐儉之徒
欵兵誤國又數上書於帝略曰貴朝自太祖受命建極
啓運創立規模一本諸理校其武功有不逮漢唐之初
而革弊政弭兵兇弱藩鎮強京國意慮深遠貽厥孫謀
有盛於漢唐之後者嘗以為漢似乎夏唐似乎商而貴
朝則似乎周可以為後三代夫有天下者孰不欲九州
四海奄有混一端委垂衣而天下晏然穆清也哉理有
所不能勢有所難必亦安夫所遇之理而已貴朝祖宗
深見夫此持勒控約不肯少易是以太祖開建大業太
宗丕承基統仁宗治效浹洽神宗大有作為高宗坐弭
強敵皆有其勢而弗乘安於理而不妄者也今乃或者
欲於遷徙戰伐之極三百餘年之後不為扶持安全之
計欲斷生民之餘命棄祖宗之良法不以理以勢不以
守以戰欲收奇功取幸勝為詭遇之舉不亦悮乎伏惟
陛下之與本朝初欲復前代故事遣使納交越國萬里
天地人神皆知陛下之仁計安生民之意而氣數末合
小人交亂雖行李往來徒費道路迄無成命非兩朝之
不幸生民之不幸也有繼好之使而無止戈之君有講
信之名而無修睦之實有報聘之命而無輸平之約是
以籍籍紛紛不足以明信而適足以長亂至渝合交廣
之役而禍亂極矣主上即位之初過意相與惟恐不及
不知貴朝何故接納其使拘於邊郡蔽羃蒙覆不使進
退一室之内顛連宛轉不覩天日綿歴數年主上何罪
經等亦何罪而窘逼至是耶或者必以為本朝兵亂有
隙可乘必有范山語楚子言以為晉君不在諸侯而北
方可圖夫以貴朝積累之盛畜養生聚三百餘年恢復
故疆固所當為然而大河南北秦壠東西海岱表裏名
城數百縱使本朝有故委而不問諸鎮侯伯亦未易取
中間或有魏大武歛戍之計縱使入境一日抄騎百千
為羣雖得一城取一寨未能償數世之所失而徒棄二
國之明信或者之論足以病國而不足以有成明矣請
以貴朝之事質之熙豐之間有意於強國矣而卒莫能
強宣政之間有意於恢復矣百年之力漫費於燕山之
空府而因以致變開禧之間又有意於進取矣而隨得
隨失反致淮南之師端平之間再事夫收復矣而徒敝
師徒漫不收攝遂失蜀漢是皆貴朝之事且陛下所親
見者旁薄横潰至於今日而議者不規夫古之理惟徇
夫今之勢不懼夫遠禍惟嗜夫近利此經所以昧死強
僣必言之而不靳也苟惟徇天下之勢不規天下之理
則又必謂遼金夏人吾見其滅彼今有故氣數可惻委
如貴朝兵亂異聞等事一皆不妄豈宜遽以為玩本朝
立國根據綿絡包括海宇未易搖蕩太祖皇帝倡義漠
北一舉而取燕遼更舉而取河朔又再舉而滅西夏遂
乃掇拾秦雍傾覆汴蔡穿徹巴蜀繞出大理東西北皆
際海而南際江淮自周漢以來未有大且強若是者而
其風俗淳厚禁網疎闊號令簡肅是以中外之人皆盡
死力豈得一遭變故便至淪棄者乎且委如所傳非直
本朝之不幸抑亦貴朝之不幸也主上萬安必能弭兵
使南北之民免殺戮之禍不然則戰争方始而貴朝可
憂矣事至今日貴朝至汲汲皇皇以應主上美意講信
修睦計安元元而乃仍自置而不問實有所未解者抑
天未厭亂將由是以締造兵端耶抑别有所韞畜耶皆
不可得而知也竊嘗思之本朝用兵四十餘年亦休息
之時也貴朝受兵三十餘年亦厭苦之時也夫天下之
勢始於北而終於南一氣之運建於子而屈於午動本
於静陽本於陰日北至而陽生南至而陰生故凡立國
者莫不自北而南也是以周自公劉遷豳國岐而都豐
鎬至於成周則極矣平王東遷於是不能復古盖自西
北而入於東南也秦人自汧渭霸關中并六國最後滅
楚亦自西北而始也漢自關中取韓魏梁趙蹙項氏於
彭城亦自西北而至於東南也至世祖都洛而漢氏極
矣照烈入蜀輔以孔明之英賢關張之忠勇仗義復漢
攻樊城震許都屢出祁出久駐渭濱終不能有關洛一
郡孫氏立國江東據三州以虎視天下有陸遜之沉鷙
吕蒙之謀畫出濡須下浣城攻合肥以戰為守終不能得
淮北一民觀此則南北之理天下之勢灼然見矣伏惟
貴朝肇基王跡則自燕趙之交一時將相皆幽薊常山
之豪傑二祖功德則著於淮南受命啓土則始於汴宋
是亦自北而南也既正皇極平唐蜀滅楚漢自江南至
於嶺南則又自北而南也江淮之間至於閩越戶口滋
殖十百諸夏文物學校盛於上國亦氣數使然應夫萬
物相見南方之卦所以開後王而有今日也是亦自北
北而南也夫邦交之事非獨貴朝然至貴朝而始盛自
國初啓運剗平僣偽有沛然混一之勢乃置燕雲而不
取與契丹再定盟誓好聘往來甲兵不試安天下者百
餘年至於宣政盟約遂壞靖康之末因棄都邑高宗南
幸堕讐崇好遂與金源再定盟誓好聘往來甲兵不試
安天下者又百餘年由是觀之以交鄰為國而能計安
天下者莫盛於貴朝也故曰以和議邦交為國者貴朝
之事也天子之所持守大臣之所輔相百僚之所論議
以為社稷之大經者惟此而已至於本朝適與陛下相
當而陛下使命不一卒無有成盖本朝極兵威奄征方
國而天未厭亂每為差池是以陛下之聖意不能達祖
宗之成規不能合生民之命莫與救藥太和之氣將遂
殄絶天地設位必有對待陛下有此意則主上啓此心
盖其氣數亦當然也主上即位之初先遣信使輸平繼
好弭兵息民而貴朝置之舍館綿歴數歲置而不問是
殆必有横議之人將以弊貴朝誤陛下者就令貴朝所
舉皆中圖維皆獲返舊京奄山東取河朔剗白溝之界
上盧龍之塞而本朝亦不失故物若為之而不成圖之而
不獲復欲洗兵江水掛甲淮壖而遂無事殆恐不能一
有所失則不既大矣乎且貴朝光有天下三百有餘年
矣舉祖宗三百年之成烈再為博者之一擲遂以干戈
易玉帛殺戮易民命戰争易禮樂竊為陛下不取或稽
留使人不為無故或别有盖藏之跡亦宜明白指陳不
宜擯而弗問陳說不答表請不報嘿嘿而已殆非貴朝
之長策也不報驛吏棘垣鑰戶晝夜守邏欲以動經經
不屈但語其下曰嚮受命不進我之罪也一入宋境死
生進退聽其在彼屈身辱命我終不能汝等不幸同在
患難宜忍以待之揆之天時人事宋祚殆不遠矣帝聞
有北使謂宰執曰北朝使來事體當議似道奏和出彼
謀豈宜一切輕徇儻以交鄰國之道當令入見蒙古遣
詳問官崔明道李全義詣淮東制置司訪問經等所在
淮東制置李庭芝奏蒙古使者久留荆州亦為似道所
格不報
李璮之納
理宗景定三年二月蒙古江淮大都督李璮以京東來
歸璮李全子既降蒙古為山東行省葺舊海城將窺海
道已而陷海州漣水軍拔四城殺官軍幾盡淮揚大震
自蒙古主孟克卒呼必賚立璮始萌南歸之志前後所
奏凡數十事皆恫疑虚愒以動蒙古而自為完繕益兵
計至是召其子彥簡開平修築濟南益都等城壁殱蒙
古戍兵以漣海三城來歸獻京東州縣請贖父過仍遣
總管李毅等傳檄列郡詔授璮保信寧武軍節度使督
視京東河北路軍馬封齊郡王復其父全官爵改漣水
為安東州夏四月李璮引兵還攻益都入之遂入淄
州五月蒙古主命諸王哈必齊總諸道兵擊李璮璮兵
勢甚張復命丞相史天澤往仍詔諸將皆受天澤節制
天澤至濟南謂哈必齊曰璮多譎而兵精不宜力角當
以歲月斃之乃深溝高壘遏其侵軼初行軍總管張弘
範臨發父柔謂之曰汝圍城勿避險地險則已無懈心
兵必致死主者慮其險必赴救可因以立功至是弘範
營城西璮出兵突諸將獨不向弘範弘範曰我營險地
璮乃示弱於我必以奇兵來襲謂我弗悟也遂築長壘
内伏甲而外為壕開東門以待夜浚濠加深廣璮不知
也明日璮果擁飛橋來攻未及岸軍陷壕中得升壕者
突入壘門遇伏皆死六月朝廷聞李璮受圍給銀五
萬兩下益都府犒軍遣青陽蘿炎帥師援之蘿炎至山
東不敢進而還八月蒙古主命史樞阿珠各將兵赴
濟南李璮帥衆出掠輜重將及城北兵邀擊大敗之璮
退保城史天澤命築環圍璮自是不復得出董文炳知
其勢蹙抵城下呼璮愛將田都帥者曰反者璮耳餘來
即吾人毋自取死也田縋城降璮猶日夜拒守分軍就
食民家發其盖藏以繼不足則家賦之鹽令以人為食
璮知城且破乃手刃妻妾乘舟入大明湖自投水中水
淺不得死為蒙古所獲史天澤殺之解其體以徇明日
引軍東行未至益都城中人已開門迎降三齊復為蒙
古所有事聞贈璮檢校太師賜廟額曰顯忠初璮兵有
沂漣兩軍二萬餘人勇而善戰哈必齊配蒙古諸軍使
陰殺之文炳當殺二千人言於哈必齊曰彼為璮所脅
耳向天子南伐或妄殺人雖大將亦罪之是不宜殺也
哈必齊從之然他殺之者已衆皆大悔時山東尚未靖
蒙古主以文炳為經略使文炳至益都從數騎便服而
入至府不設警衞召璮故將吏撫諭於庭下所部大悅
山東以安初天澤征璮蒙古主臨軒授詔責以專征天
澤至軍未嘗以詔示人既還蒙古主慰勞之時言者謂
璮之變由大藩子弟盡專兵民之權天澤奏行之請自
臣家始於是史氏及張柔嚴忠濟子弟皆還私第
宋史紀事本末卷二十六
