宋史紀事本末卷二十五
明馮琦原編
陳邦瞻增輯
蒙古連兵
理宗端平二年春正月丙辰詔孟珙屯黃州珙留襄陽
招中原精銳之士萬五千餘分屯漅北樊城新野唐鄧
間以僃蒙古名鎮北軍遂以為襄陽都統制六月蒙
古主命子奎騰將諾海等侵蜀特們德爾張柔等侵漢扣
肯布哈及察罕等侵江淮秋七月蒙古將扣肯布哈
侵唐州全子才等棄師走趙范帥兵敗蒙古于上閘兒
還冬十月蒙古奎騰入蜀次鞏昌金總帥汪世顯降
時金亾郡縣皆降獨世顯堅守不下奎騰至世顯率其
衆持牛酒迎謁奎騰謂之曰吾征討有年所至皆下汝
獨固守何也世顯曰有君在上賣國市恩之人諒所不
取闊端大悦戒其下秋毫勿犯俾世顯仍舊職即日令
帥所部從征世顯遂截嘉陵進趨大安十二月蒙古
奎騰入沔州殺知州事高稼稼在沔葺理創殘招集流
散皆襁負歸之及數與蒙古力戰竒功甚多至是奎騰
自鳳州入西川東路之師多敗遂擣西池谷距沔九十
里吏民議退保大安稼言於制置使趙彦呐曰今日之
事有進無退若能進據險地以身捍蜀敵有後顧必不
深入若倉皇召兵退守内地敵長驅而前蜀事去矣彦
呐曰吾志也已而竞行留稼守沔蒙古自白水關入六
股㧣距沔六十里沔無城依山為阻稼升高鼔譟盛旗
鼓為疑兵彦呐至蜀口檄帳前總管和彦威以軍還沔
召小校楊俊何璘以兵會又選精兵千人命王宣帥以
助之已而蒙古大至何璘遁沔州遂陷衆擁稼出戶稼
叱之不能止敵圍殺之彦呐聞稼死沔州破乃進屯青
野原蒙古圍之曹友聞曰青野為蜀咽㗋不可緩也即
往救之半夜截戰遂解其圍旣而蒙古先鋒汪世顯擣
大安友聞又救之指麾甫畢蒙古大軍數萬突至友聞
迎戰又敗之敵乃退友聞遂引兵扼僊人關
三年春正月蒙古兵攻洪山張順翁成大等以兵捍禦
蒙古將特們德爾侵江陵統制李復明奮戰死之三月
襄陽北軍主將王旻等作亂時制置使趙范在襄陽以
王旻李伯淵樊文彬黃國弼等為腹心朝夕酣狎了無
上下之序民訟邊防一切廢弛既而南北軍交爭范失
於撫馭於是旻伯淵焚襄陽城郭倉庫相繼䧏於蒙古
時城中官民尚四萬七千有竒財粟在倉庫者無慮三
十萬軍器二十四庫皆為蒙古所有金銀鹽鈔不與焉
南軍將李虎乘勝劫掠城中為之一空襄陽自岳飛收
復以來百三十年生聚繁庶城高池深甲於兩陲一旦
灰燼詔以趙范失於撫御削三官仍舊職任時師屢
為蒙古所敗襄漢淮蜀日急帝悔前事命學士吳泳草
詔罪已監察御史王萬謂泳曰兵固失矣言之甚恐亦
不可今邊民生意如髮宜以振厲奮發興感人心因為
條具沿革事宜泳從其言草詔進略曰數年之間多難
已甚屬讐金之寢滅而蒙古之與隣逮合謀成破蔡之
功恐假道有滅虞之勢心之憂矣臍可噬乎又曰兵民
之死戰闘戶口之困流離室廬靡存骼胔相望是皆朕
明不能燭德有未孚上無以格天心下無以定民志今
方施令發政以為緩輯之圖補卒蒐乘以嚴守禦之僃
想瘡痍之溢目如疾病之在身是月蒙古陷隨郢州
荆門軍八月蒙古陷棗陽軍德安府九月壬午御
前諸軍統制曹友聞與蒙古戰於大安軍陽平關敗績
死之初友聞帥師扼仙人關諜報蒙古合蕃漢軍五十
餘萬至友聞謂弟萬曰國家安危在此一舉衆寡不敵
豈容浪戰惟當乘高據險出竒設伏以待之蒙古攻武
休關敗都統李顯忠軍遂入興元欲衝大安軍制置使
趙彦呐檄友聞控制大安以保蜀口友聞以為不可彦
呐不從友聞乃遣弟萬及友諒引兵上鷄冠隘多張旗
幟示敵堅守友聞選精銳萬人夜渡江密往流溪設伏
約曰敵至内以鳴鼓舉火為應外呼殺聲蒙古兵果至
萬出逆戰蒙古巴圖魯及諾海帥步騎萬餘人往來搏
戰矢石如雨萬身被創令諸軍舉烽友聞分所部為三
以禦敵親帥精兵三千人疾馳至隘下先遣統領劉虎
帥敢死士五百衝敵前鋒不動友聞乃伏三百騎道旁
而令虎銜枚突陣會大風雨諸將請曰雨不止淖濘深
没足宜候少霽友聞叱曰敵知我伏兵在此緩必失機
遂擁兵齊進西軍素以綿裘代鐵甲經雨濡濕不利步
鬭黎明蒙古以鐵騎四面圍繞友聞嘆曰此殆天乎吾有
死而已於是血戰愈厲與萬俱死軍盡沒蒙古兵遂長
驅入蜀一月之間成都利州潼州三路俱陷沒西蜀所
存唯䕫州一路及潼川順慶府而已冬十月壬寅蒙
古兵陷固始縣丙午蒙古奎騰兵離成都入文州知
州劉銳通判趙汝曏乘城固守晝夜摶戰踰月援兵不
至銳度不免集其家人盡飲以藥皆死乃聚其屍及公
私金帛告命焚之家素有禮法幼子纔六歲飲藥時猶
下拜受之左右感動城破銳及其二子自刎死汝曏被
執臠殺之軍民同死者數萬人十一月蒙古扣肯布哈
入淮西蘄舒光州守臣皆遁扣肯布哈合三州人馬糧
械趨黃州遊騎自信陽趨合肥詔淮西史嵩之援光淮
東趙葵援合肥沿江陳韡過和州為淮西聲援蒙古
特們德爾攻江陵史嵩之遣孟珙救之珙遣張順先渡而
自以全師救之變易旌旗服色循環往來夜則列炬照
江數十里相接珙又遣趙武等與戰珙親往節度遂破
蒙古二十四砦還民二萬而歸蒙古將察罕攻真州
知州丘岳部分嚴明守具周悉蒙古兵薄城輒敗岳乘
勝出戰於胥浦橋以強弩射其致師者一人死之敵兵
少却岳曰敵衆十倍於我不可以力勝也乃為三伏設
砲石待之於西城敵至伏起砲發殺其驍將敵衆大擾
岳選勇士襲敵營焚其廬帳越二日皆引去
嘉熙元年冬十月蒙古扣肯布哈攻黃州孟珙帥師救
却之遂攻安豐杜杲繕完守禦蒙古以火砲焚樓櫓杲
隨陷隨補完蒙古令巴圖爾斫牌&KR1166;木巴圖爾者皆死
囚為之攻城以自贖杲募善射者用小箭射其目巴圖
爾多傷而退蒙古填壕為二十七壩杲分兵扼壩蒙古
乘風縱火俄而風雪驟作杲募壯士奪壩路士皆奮躍
死戰會池州都統制吕文德突圍入城合力捍禦蒙古
引去淮右以安文德安豐人魁梧勇悍嘗鬻薪城中趙
葵見其遺履長尺有咫異而訪之值文德出獵暮負虎
鹿各一而歸召置帳下遂累功勞超擢軍職
二年春正月己未詔史嵩之趙葵援黃州安豐其立功
將士等第亟具名以聞二月蒙古再遣王檝來求歲
弊銀絹各二十萬僉書樞密李宗勉言輕諾者多後患
當守元約可也然比之開禧時物價騰踴奚啻倍蓗矣
史嵩之開督府力主和議宗勉言使者可疑者三嵩之
職在督戰如收復襄光控扼施澧招集山砦保固江流
皆今所當為若所主在和則凡有機會可乘不無退縮
之意必至虚捐歲月坐失事功三月己丑命將作監
周次說為蒙古通好使九月蒙古察罕帥兵號八十
萬圍廬州期破廬後造舟巢湖以窺江左於濠外築土
城六十里穿兩濠攻具皆數倍於攻安豐時杜杲極力
守禦蒙古築壩高於城樓杲以油灌草即壩下焚之皆
為煨燼又於串樓内立鴈翅七層俄砲中壩上衆驚杲
乘勝出戰蒙古敗走杲追躡數十里又練舟師扼淮河
遣其子庶監吕文德聶斌伏精銳於要害蒙古不能進
遂引而北歸詔加杲淮西制置使冬十月以孟珙為
荆湖制置使詔珙收復京襄珙謂必得郢然後可以通
餽餉得荆門然後可以出竒兵及至岳州檄江陵節制
司搗襄郢召諸將指授方略發兵深入遂復郢州荆門軍
三年三月孟洪遣兵及蒙古戰三戰皆捷遂復信陽
光化軍樊城襄陽因上䟽曰取襄不難而守為難非將
士不勇也非車馬器械不精也寔在乎事力之不給耳
襄陽為朝廷根本今百戰而得之當加經理如護元氣
非甲兵十萬不足分守與其抽兵於戰來之後孰若保
此全勝上兵伐謀此不爭之爭也乃以蔡息降人置忠
衛軍襄郢降人置先鋒軍八月蒙古諾海將兵入蜀
制置使丁黼聞之先遣妻子南歸自誓死守至是諾海
自新井入詐竪宋將旗黼以為潰卒以旗榜招之既審
知其非領兵夜出城南迎戰而死蒙古遂取漢卭簡眉
蓬州遂寧重慶順慶府尋引還黼帥蜀為政寬大蜀人
思之十二月孟珙諜知蒙古諾海等帥衆號八十萬
南侵策其必道施黔以透湖湘乃請粟十萬石以給軍
餉以三千人屯峽州千人屯歸州命弟瑛以精兵五千
駐松滋為䕫聲援增兵守歸州隘口萬戶谷及蒙古至
珙密遣將禦之又以千人屯施州蒙古既入蜀珙增置
營砦分布戰艦遣兵間道抵均州防遏且設策備禦未
幾蒙古渡萬州湖灘施䕫震動珙兄璟時知峽州帥兵
迎拒於歸州大埡砦得捷於巴東遂復䕫州
四年春正月蒙古張柔等分道入侵二月癸丑以孟
珙為四川宣撫使珙遂興屯田條具上流事宜會諜知
蒙古於襄樊信陽隨州招集軍民布種積船材於鄧之
順陽乃分兵撓其勢潜兵燒所積船材又度其必因糧
於蔡遣兵火其積聚遂拜四川安撫使知䕫州節制歸
峽鼎澧軍馬珙至鎮招集散民為寧武軍以降人回鶻
阿里巴圖爾為飛鶻軍釐蜀政之弊為條班諸郡縣且
曰不擇險要立砦柵則難責兵以衛民不集流離安耕
種則難責民以養兵乃立賞罰以課殿最俾諸司奉行
之尋兼䕫州路制置屯田調夫築堰募農給種首秭歸
尾漢口為屯二十為頃十八萬八千二百八十以李庭
芝權施州建始縣庭芝訓農治兵選壯士雜官軍教之
期年民皆知戰守善馳逐無事則植戈而耕敵至則悉
出而戰珙下其法於所部行之夏四月蒙古復使王
檝來檝前後凡五至以和議未决隱憂致疾卒遣使歸
其柩於蒙古淳祐元年十一月蒙古諾海部汪世顯等
復入蜀進圍成都制置使陳隆之固守彌旬誓與城存
亾部將田世顯潛送欵於蒙古乘夜開門北兵突入隆
之舉家數百口皆死檻送隆之至漢州命諭守臣王䕫
降隆之大呼曰大丈夫死爾勿降也遂見殺漢州兵三
千出戰城閉盡為蒙古所屠十二月蒙古伊埒默色
來議和從行者七十餘人伊埓默色曰吾與汝等奉命
南下楚人多詐當誓死無辱吾君已而馳抵淮上守將
以兵脅之曰爾命在我生死頃刻間耳若能降官爵可
立致不然必不爾貸伊埒默色曰吾持節南來以通國
好反誘我以不義有死而已守將知其不可逼乃囚之
長沙飛虎寨
二年二月蒙古伊克諾延耶律珠格自京兆取道商房
以趨三川遂攻瀘州孟珙遣一軍屯江陵及郢州一軍
屯沙市一軍自江陵出襄與諸軍會又遣一軍屯涪州
且下令應出戍主兵官不許失棄寸土權開州梁棟以
乏糧還司珙曰是棄城也斬以徇由是諸將禀命惟謹
冬十月蒙古陷通州屠其民守將杜霆棄城遁十
二月蒙古兵攻敘州都統楊大全戰死
三年春正月蒙古張柔分兵屯田於襄城秋七月蒙
古兵破大安軍忠義副總管楊世安守魚孔隘力戰却
之詔以世安就知大安軍
四年五月蒙古兵圍壽春吕文德率諸軍禦之六月
以吕文德為淮西招撫使未幾文德敗蒙古兵於五河
復其城十二月以孟珙兼知江陵府珙至江陵登城
嘆曰江陵所恃三海不知沮洳有變為桑田者敵一鳴
鞭即至城外蓋自城以東古嶺先峰直至三汊無有限
隔乃修復内隘十有一别作十隘於外有距城數十里
者沮漳之水舊自城西入江因障而東之俾遶城北入
於漢而三海遂通為一隨其高下為匱畜洩三百里間
渺然巨浸土木之工百千萬民不知役因繪圖上之
五年五月詔沿江湖南江西湖廣兩浙制帥漕司共造
輕捷戰船置遊擊軍壮士分僃捍禦七月蒙古察罕
會張柔掠淮西至揚州而去
六年十一月蒙古兵侵荆湖江淮之境攻拔虎頭關遂
至黃州
余玠守蜀
理宗淳祐三年二月以余玠為兵部侍郎四川制置使
玠家貧落魄無行喜功名好大言嘗作長短句謁淮東
制置使趙葵葵壯之留置幕府俾帥舟師泝淮入河抵
汴所向有功累推淮東制置副使入對言方今世胄之
彦場屋之士田里之豪一或即戎即指之為麤人斥之
為儈伍願陛下視文武之士為一勿令偏有所重偏則
必至於激文武交激非國之福帝曰卿人物議論皆不
尋常可獨當一面乃授四川宣諭使至是加制置使知
重慶府蜀中財賦入戶部三司者五百餘萬緡入四總
領所者二千五百餘萬緡金銀綾錦之類不預焉自寳
慶三年失關外端平二年蜀地殘破所存州郡無幾國
用益窘至是十六年間凡授宣撫使者三人制置使者
九人副使四人或老或暫或庸或貪或慘或繆或遥領
而不至或開隙而各謀終無成績於是兩川無復紀律
監司戎帥各專號令擅辟守宰蕩無紀綱玠至築招賢
館于府左供張一如帥所居下令曰集衆思廣忠益諸
葛孔明所以用蜀也士欲有謀以告我者近則徑詣公
府遠則自言於所在州郡以禮遣之高爵重賞朝廷不
吝以報功豪傑之士趨期立事今其時矣士之至者玠
不厭禮接咸得其歡心言有可用隨才而任苟不可用
亦厚遺謝之播州冉璉冉璞兄弟有文武才隱居蠻中
前後閫帥&KR0008;召皆不至聞玠賢兄弟相率詣謁玠賓禮
之館穀加厚居數月無所言玠乃更闢别館以處之且
常使人窺其所為兄弟終日不言惟對踞以堊畫地為
山川城池之形起則漫去如是又旬餘請見玠屏人曰
為今日西蜀之計其在徙合州城乎玠不覺躍起曰此
玠志也但未得其所耳曰蜀口形勝之地莫若釣魚山
請徙諸此若任得其人積粟以守之勝於十萬師遠矣
巴蜀不足守也玠大喜遂不謀於衆密以其謀聞於朝
請不次官之詔以璉為承事郎權發遣合州璞為承務
郎權通判州事徙城之事悉以任之命下一府皆諠然
同辭以為不可玠怒曰城成則蜀頼以安不成玠獨坐
之諸君無預也率築青居大獲釣魚雲頂天生凡十餘
城皆因山為壘碁布星分為諸郡治所又移金戎於大
獲以護蜀口移沔戎於青居興戎先駐合州舊城移守
釣魚共僃内水移利戎於雲頂以僃外水於是如臂使
指氣勢聫絡屯兵聚糧為必守計民始有安土之心
十年冬十月余玠出師擣興元不克玠慷慨自許有挈
故地還天子之語數年之間建城堡築關隘增屯堡邊
警稍息於是一意出師率諸將廵邊直擣興元遇蒙古
將汪德臣鄭鼎大戰而還
十二年二月蒙古將汪德臣城沔州未幾又城利州自
是蒙古且耕且戰蜀土遂不可復冬十月蒙古汪德
臣將兵掠成都薄嘉定四川大震余玠率諸將愈興元
用等夜開關力戰始解去
寳祐元年五月甲午召余玠還六月庚申以余晦為
四川宣諭使代余玠初利州都統王䕫素殘悍號王夜
义恃功驕恣桀驁不受節度所至却掠蜀人苦之初玠
帥蜀至嘉定䕫帥所部迎謁纔羸弱二百人玠曰久聞
都統兵精今疲弊若此殊不稱所望䕫對曰䕫兵非不
精所以不敢即見者恐驚從人耳頃之班聲如雷江水
為沸旗幟精明舟中皆戰掉失色而玠自若也徐命吏
班賞冇差䕫退謂人曰儒者中乃有此人玠久欲誅䕫
獨恐其握重兵居外恐輕動危蜀謀於親將楊成成曰
今縱弗誅飬成其勢後一舉足西蜀危矣䕫在蜀雖久
有威名孰與吳氏吳氏當中興危難之時能百戰以保
蜀傳之四世恩威益張一日曦為叛逆諸將誅之如取
孤豚况䕫無吳氏之功而有曦之逆心恃豨突之勇敢
慢法度縱兵殘民奴視同列非有吳氏得人之固也今
誅之一夫力耳待其發而取之難矣玠意遂决夜召䕫
計事潜以成代領其衆䕫纔離營而新將已單騎入矣
將士皆錯愕相顧不知所為成以帥指譬曉之遂相率
下拜䕫至玠斬之乃薦成為文州刺史會戎州帥欲舉
統制姚世安為代玠素欲革軍中舉代之弊以三千騎
至雲頂山下遣將代世安世安閉關不納而世安素結
丞相謝方叔子姪至是求援於方叔方叔遂倡言玠失
利戎之心非我調停且朝夕有變又隂嗾世安密求玠
之短陳於帝前帝惑之於是世安乃與玠抗玠鬱鬱不
樂玠專制四蜀凡有奏䟽詞氣不謹帝不能平會徐清
叟入對語及玠因言玠不知事君之禮陛下何不出其
不意而召之帝不答清叟曰陛下豈以玠握大兵召之
或不至耶臣度玠素失士心必不敢帝然之乃以資政
殿學士召而以知鄂州余晦代之秋七月余玠卒玠
之治蜀也任都統張實治軍旅安撫王惟忠治財賦監
簿朱文炳接賓客皆有常度至於修學飬士輕徭以寬
民力薄征以通商賈蜀既富實乃罷京湖之餉邊關無
警又撤東南之戍自寳慶以來蜀閫未有能及之者然
久假便宜之權不顧嫌疑昧於勇退遂來讒賊之口又
置機捕官雖足以廉得士情然寄耳目於羣小故人多
懷疑懼至是聞召不自安一夕暴卒或謂仰藥死蜀人
莫不悲之薛應旂曰宋之不競若天有以限之者纔
得一人讒忌即入自其盛世固已有之熙豐以後類不
相容迄於南渡日甚一日迨嘉寳間金國雖亾蒙古方
熾余玠治蜀措置有方猶足以為一木之支而謝方叔
徐清叟之徒必為疑間以致之死鳴呼玠死之後不特
蜀非宋有而國祚亦從可知矣尋又籍玠家財以犒師
若非忠義之士有不解體者哉
二年八月下利州西路安撫王惟忠大理獄余晦帥蜀
惟忠潜通北國遂下獄竟斬於市九月追削余玠官
秩奪其子晦告身先是待御史吳燧等論玠聚斂罔利
七罪玠死其子如孫盡竊帑庾之積以歸詔簿錄玠家
財以犒師賑邊如孫遂認錢三千萬徵之累年始足
真魏諸賢用罷
理宗寳慶元年八月罷直學士院真德秀先是嘉定中
德秀為起居舍人兼東宫講官言事不避權貴知宰相
史彌遠欲以爵禄縻天下士慨然謂劉鑰曰吾徒須急
引去使廟堂知世有不肯為從官者遂力請外帝初即
位自知潭州召為禮部侍郎直學士院入對勸帝以容
受直言召用賢臣固結人心為本帝頗納之時又召魏
了翁為起居郎了翁開禧初以武學博士對策諫開邊
事出知嘉定府尋築室白鶴山下以所聞於輔廣李燔
者開門授徒士爭負笈從之蜀人盡知義理之學及是
與德秀同召而洪咨䕫亦入為考功員外郎咨䕫言事
尤剴切因論臺諫失職有云月課將臨筆不敢下稱量
議論之異同揣摩情分之厚薄不否未决吞吐不能其
相率勇往而不顧者恭請聖駕欵謁景靈宫而已臺臣
深銜之會上書言濟王事者甚衆彌遠以為患有梁成
大者以知縣秩滿待遷諂事彌遠家幹萬昕昕一日言
真德秀當逐成大曰某若入臺必能辦此事昕為達其
語遂擢監察御史成大因與莫澤李知孝等論德秀所
主濟王贈典非是遂命德秀提舉玉隆宫咨䕫亦鐫二
秩去成大澤知孝三人共為彌遠鷹犬凢忤彌遠意者
三人必相繼擊之於是名人賢士排斥殆盡人目為三
凶又目成大為成犬冬十月貶魏了翁官罷真德秀
祠禄初胡夢昱以論濟王事逐了翁出關餞之李知孝
遂指了翁首唱議論將擊之彌遠猶畏公議外示優禮
改權工部侍郎了翁力以疾辭乃出知常德府諫議大
夫朱端常劾了翁欺世盗名朋邪謗國德秀奏劄詆誣
詔了翁落職奪三秩靖州居住德秀落煥章閣待制罷
祠李知孝上書乞追削流竄德秀以正典刑梁成大亦
奏言大佞似忠大辨若訥或好名以自鬻或立異以自
詭或假高尚之節以要名或飾矯偽之學以欺世言若
忠鯁心實回邪一不察焉薰蕕同器涇渭雜流矣言不
達變謀不中機或強辨以為能或詭訐以市直或設竒
險之說以駭衆聽或肆詭誕之論以惑士心所行非所
言所守非所學一不辨焉枘鑿不侔矛盾相激矣魏了
翁雖從追竄人猶以為罪大罰輕真德秀狂僣悖繆不
减了翁相羊家食宜削秩貶竄一等施行彌遠勸帝下
其章帝曰仲尼不為己甚乃止成大貽書所親曰真德
秀乃真小人魏了翁乃偽君子此舉太快公論識者笑
之了翁至靖湖湘江浙之士不遠千里負書從學乃著
九經要義一百卷訂定精密先儒所未有也德秀既歸
蒲城修讀書記語門人曰此人君為治之門如有用我
者執此以往
紹定六年十一月召魏了翁為文華閣待制了翁應詔
上章論十弊乞復舊典以彰新化一曰復三省之典以
重六卿二曰復二府之典以集衆議三曰復都堂之典
以重省府四曰復侍從之典以來忠告五曰復經筵之
典以熙聖學六曰復臺諫之典以公黜陟七曰復制誥
之典以謹命令八曰復聽言之典以通下情九曰復三
衙之典以強主威十曰復制閫之典以黜私意䟽列萬
言先引故實次陳時弊分别利害燦若白黑上讀之為
感動戊辰禮部郎中洪咨䕫進對帝問以今日急務
咨䕫言進君子退小人開誠心布公道因乞召用崔與
之真德秀魏了翁帝納之命咨䕫與王遂並拜御史咨
䕫謂遂曰朝無臺諫久矣要當極本原而先論之乃上
䟽曰臣歴考往古治亂之原權歸人主政出中書天下
未有不治權不歸人主則簾陛無分綱常且不立奚政
之問政不出中書則腹心無寄必轉而他屬奚權之攬
此八政馭羣臣所以獨歸之王而詔之者必天官冢宰
也陛下親政以來威福操柄收還掌握揚廷出令震撼
海宇天下始知有吾君元首既明股肱不容於自惰撤
副封罷先行坐政事堂以治事天下始知有朝廷此其
大權大政亦累舉矣然中書之弊端其大者有四一曰
自用二曰自專三曰自私四曰自固願陛下於從容論
道之頃宣示臣言俾大臣充初志而加定力懲往轍而
圖方來以仰稱勵精更始之意時樞密院編修官陳塤
亦上言天下之安危在宰相南渡以來屢失機會秦檜
死所任不過万俟禼沈該耳韓侂胄死所任不過史彌
遠耳此今日所當謹也次言内庭當嚴宦官之禁外庭
當嚴臺諫之選於是宦者陳洵益隂中之監察御史王
定劾塤出知常州塤史彌遠之甥紹定初嘗言乞去君
側之蠱媚以正主德從天下之公論以新庶政蓋指賈
妃及彌遠也彌遠謂塤曰吾甥殆好名耶塤曰好名孔
孟所取也夫求士於三代之上惟恐其好名求士於三
代之下惟恐其不好名耳遂力辭職直聲動一時
端平元年春正月秘書郎蒋重珍上五事且曰隱蔽君
德昔咎故相故臣得以專詆權臣昭明君德今在陛下
故臣得以責難君父乞召真德秀魏了翁用之帝謂之
曰人主之職無他惟辯君子小人重珍對曰君子指小
人為小人小人亦指君子為小人此為難辯人主當精
擇人望處之要津正論日聞則必知君子姓名小人情
狀矣重珍每草奏必齋心盛服有密啓手書削藁帝嘉
其忠實冬十月召真德秀為翰林學士魏了翁直學
士院時江淮帥閫有進取中原之議德秀上封事言移
江淮兵甲以守無用之空城運江淮金糓以治不耕之
廢壤富庶之效未期根本之弊立見惟陛下審之重之
進德秀為戶部尚書入見帝謂曰卿去國十年每切思
賢德秀以大學衍義進因言于帝曰天之所助者順人
之所助者信陛下欲祈天永命惟存乎敬而已敬者德
之聚儀狄之酒南威之色盤遊弋射之娛禽獸狗馬之
玩有一於此皆足害敬今天心厭亂久矣陛下儻能敬
德以迓續休命中原終為吾有若徒以力求之而不反
其本天意難測臣實憂之了翁入對首乞明君子小人
之辯以為進退人材之本以杜姦邪窺伺之端次論故
相十失猶存次及修身齊家選宗賢建内小學等皆切
於上躬者又言和議不可信北軍不可保軍實財用不
可恃凡十餘端復口奏利害晝漏下四十刻而退帝皆
嘉納之時又召徐僑為太常少卿趣入覲手䟽數千
言皆感憤剴切帝慰諭之顧見僑衣履垢弊愀然謂曰
卿可謂清貧僑對曰臣不貧陛下乃貧耳帝曰朕何為
貧僑曰陛下國本未建疆宇日蹙權倖用事將帥非才
旱蝗相仍盗賊並起經用無藝帑藏空虛民困於横斂
軍怨於掊尅羣臣飬交而天子孤立國勢阽危而陛下
不悟臣不貧陛下乃貧耳又言今女謁閹宦相為囊槖
誕為二豎以朘國膏肓而執政大臣又無和緩之術陛
下不此之慮而躭樂是從世有扁鵲將望見而却走矣
時貴妃閻氏方有寵而内侍董宋臣表裏用事故僑及
之帝為之感動明日手詔罷邊帥之尤無狀者申警羣
臣以朋黨為之戒命有司裁節中外浮費而賜僑金帛
甚厚僑固辭不受
二年三月以真德秀參知政事以疾辭除資政殿大學
士提舉萬壽宫德秀奏言息民講武上嘉納之五月
真德秀卒德秀立朝不滿十年奏䟽將數十萬言皆切
當世要務直聲震朝廷四方人士誦其文想見其風采
及宦遊所至惠政深洽不愧其言由是中外皆頌都城
人時驚傳澒洞奔擁出關曰真直院至矣果至則又填
塞聚觀不置史彌遠以是忌之輒擯不用而聲聞愈彰
且慨然以斯文自任不因學禁之餘而少有疑沮後學
宗之晚年帝始有意向用而德秀遽殞天下以為恨
十一月以魏了翁同僉書樞密院事十二月以魏了
翁往江淮京湖督視軍馬了翁在朝凡六月前後二十
餘䟽皆當世急務帝將引與共政而忌者相與合謀排
擯之且言了翁知兵體乃命出視師賜便宜詔書如張
浚故事陛辭御書唐嚴武詩及鶴山書院四大字賜之
了翁開幕府於江州以吳潛為參謀官趙善瀚馬光祖
為參議官
三年二月召魏了翁還時廷臣多忌了翁故謀假出督
以外之再二旬復以建督為非召之還而帝不悟於是
了翁固辭求去夏四月魏了翁罷了翁乞歸田里不
允以資政殿學士知潭州殿中侍御史李韶上䟽曰了
翁刻志學問幾四十年忠言讜論載在國史比者樞庭
之詔未幾改鎮未久有旨予祠不知國家人材炳然有
稱如了翁者幾人願亟召還處以台輔不報帝時又
召崔與之以為參知政事不至與之自成都乞歸廣州
每有除命皆力辭不起及拜廣東安撫會摧鋒軍士作
亂縱火惠陽郡長驅至廣州城聲言欲得連帥幕屬甘
心焉與之肩輿登城叛兵望之俯伏聽命而散因即家
治事帝注想彌切召參大政與之力辭帝乃遣使趣之
且訪以政事之當行罷者人材之當用舍者與之上䟽
曰天生人才自足以供一代之用惟辯其君子小人而
已忠實而有才者上也才雖不高而忠實有守者次也
用人之道無愈於此蓋忠實之才謂之有德而有才者
也若以君子為無才必欲求有才者用之意嚮或差名
實無别則君子小人消長之勢基於此矣陛下勵精更
始擢用老成然以正人為迂闊而疑其難以集事以忠
言為矯激而疑其近於好名任之不專信之不篤或謂
世教將衰則人才先已凋謝如真德秀洪咨䕫魏了翁
方進柄用相繼而去天意固不可曉至于敢諫之臣忠
於為國言未脱口斥逐隨之一去而不可復留人才豈
易得而輕棄如此陛下悟已往而圖方來昨以直言去
位者亟加峻擢補外者蚤與召還使天下明知陛下非
䟽遠正人非厭惡忠言一轉移力耳陛下收攬大權悉
歸獨斷謂之獨斷者必是非利害胸中卓然有定見而
後獨斷以行之比聞獨斷以來朝廷之事體愈輕寄相
進擬多沮格不行或除命中出而宰相不與知立政造
命之原失其要矣大抵獨斷當以兼聽為先儻不兼聽
而獨斷其勢必至於偏聽實為亂階威令雖行於上而
權柄潛移於下矣又曰邊臣主和朝廷雖知而未嘗明
有施行憂邊之士剴切獻言一鳴輒斥得非朝廷亦隂
主之乎假使和而可保亦當議而行之可也又曰比年
以來變故層出盜賊跳梁雷雹震驚星辰乖異皆非細
故京城之災七年而兩見豈數萬戸生靈皆獲罪於天
者百姓有過在予一人此陛下所當凛凛惟有求直言
可以禆助君德感格天心又曰戚畹舊寮凡有絲髮夤
緣者孰不乘間俟隙以求其所大欲近習之臣朝夕在
側易於親昵而難於防閑司馬光謂内臣不可令其採
訪外事及問以羣臣能否蓋干預之門自此始也若謂
其所問出於無心豈知愛惡之私因此而入其於聖德
能無玷乎帝覽奏嘉歎趣召愈力與之控辭至於十三
䟽不許
三年九月鄭清之喬行簡罷召崔與之為右丞相兼樞
密使復辭不至十一月以魏了翁知紹興兼浙東安
撫使未幾了翁卒
史嵩之起復
理宗紹定五年春正月以史嵩之為京湖安撫制置使
知襄陽府
端平元年六月以入蔡功加史嵩之兵部尚書九月
京湖制置使史嵩之罷
三年二月以史嵩之為淮西制置使
嘉熙二年二月詔史嵩之以參知政事督視京西荆湖
南北路江西軍馬置司鄂州
三年春正月以史嵩之為右丞相兼樞密使督視兩淮
四川京湖軍馬嵩之既相一時正人如杜範游侣劉應
起李韶趙汝騰等皆以不合逐去王萬首上䟽論嵩之
謂其事體迫遽氣象傾搖太學生欲趣其歸則賄賂之
迹已形或謂有族人發其私事肆為醜詆者以相國大
臣而若此非書之所謂大臣矣時嵩之與喬行簡李宗
勉並相當國論者謂喬失之泛李失之狹史失之專
淳祐四年六月禮部進士徐霖以宰相史嵩之挾邊功
要君植黨顓國上䟽歴言其姦深之狀以為其先也奪
陛下之心其次奪士大夫之心而其甚也奪豪傑之心
今日之士大夫嵩之皆變化其心而收攝之矣且其變
化之術甚深非彰彰然號於人使之為小人也常於善
類擇其質柔氣弱易以奪之者親任一二其或稍有異
已則潜棄而擯遠之以風其餘彼柔弱者始雖欲為君
子終以名節之尊不足易富貴之願而義利之辨亦終
暗於妻妾宫室之私則亦從之而已此嵩之變化士大
夫之術舉朝皆受其聾瞽鮮有不為其所欺也於凡善
則歸已過則歸君入以告於陛下者惟窺測上情承順
風旨出以語於人則曰某事吾所調停也某人吾所斡
旋也是嵩之要譽於下而陛下叢怨於上也古人所謂
斯謀斯猷惟我后之德者嵩之曷嘗有哉不報九月
癸卯史嵩之以父病謁告許之甲辰史彌忠卒詔史嵩
之起復右丞相兼樞密使中外莫敢言於是太學生黃
愷伯金九萬孫翼鳳等百四十四人叩閽上書曰臣等
竊謂君親等天地忠孝無古今事親孝故忠可移於君
自古求忠臣必於孝子之門未有不孝而可望其忠也
宰我問三年之喪於夫子而曰期可已矣夫子曰予之
不仁也子生三年然後免於父母之懷夫三年之喪天
下之通喪也予也有三年之愛於其父母乎夫宰予朞
年之請夫子猶以不仁斥之未聞有聞父母欲亾之病
而不之問聞父母已亾之訃而不之奔有人心天理者
固如是乎是不特無三年之愛於其父母且無一日之
愛於其父母矣宰予得罪於聖人而嵩之者則又宰予
之罪人也此天地所不覆載日月所不照臨鬼神之所
共殛天下萬世公論之所共誅其所為去禽獸不遠矣
且起復之說聖經所無而權宜變化衰世始有之我朝
大臣若富弼一身佩社稷安危進退係天下輕重所謂
國家重臣不可一日無者也起復之詔凢五遣使弼以
金革變禮不可用於平世卒不從命天下至今稱焉至
若鄭居中王黼輩頑忍無恥固持禄位甘心起復絶滅
天理卒以釀成靖康之禍往事可鑒也彼嵩之何人哉
心術回邪蹤跡詭秘曩者開督府以和議惰將士心以
厚貲竊宰相位羅天下之小人為之私黨奪天下之利
權歸之私室蓄謀積慮險不可測在朝廷一日則貽一
日之禍在朝廷一歲則貽一歲之憂萬口一辭惟恐其
去之不速也嵩之亾父以速嵩之之去中外方以為快
而陛下起復之命已下矣陛下姑曰大臣之去不可不
留也嵩之不天聞訃不行乃徘徊牽引彌縫貴戚買囑
貂璫轉移上心夤緣御筆必得起復之札然後徐徐引
去大臣佐天子以孝治天下孝不行於大臣是率天下
而為無父之國矣鼎鐺尚有耳嵩之豈不聞富弼不受
起復之事乎而乃忍為鄭居中王黼輩之所為邪禮子
聞父母之喪見星而行見星而舍今嵩之視父死如路
人方經營内引搖尾乞憐暨奸謀已遂乃始就道初不
見其有憂戚之容夫以無父之嵩之而陛下必欲起復
之者為其有折衝萬里之才歟嵩之本無捍衛封疆之
能徒有劫制朝廷之術彼國内亂骨肉相殘天使之也
嵩之貪天之功以欺陛下其意以為三邊雲擾非我不
足以制彼也殊不知敵情叵測非嵩之之所能制嵩之
徒欲以制敵之名以制陛下耳陛下所以起復嵩之者
謂其有經理財用之才歟嵩之本無足國裕民之能徒
有私自豐殖之計且國之利源鹽筴為重今鈔法屢更
利之歸於國者十無一二而聚之於私帑者已無遺筭
國家之土壤日削而嵩之之田宅益廣國家之帑藏日
虛而嵩之之囊槖日厚陛下眷留嵩之將以利吾國也
殊不知適以貽無窮之害爾嵩之敢於無忌憚而經營
起復為有彌遠故智可以效尤然彌遠所喪者庶母也
嵩之所喪者父也彌遠奔喪而後起復嵩之起復之後
而後奔喪以彌遠貪黷固位猶有顧藉丁艱於嘉定改
元十一月之戊午起復於次年五月之丙申未有如嵩
之匿喪㒺上殄滅天常如此其慘也且嵩之之為計亦
姦矣自入相以來固知二親耄矣必有不測旦夕以思
無一事不為起復張本當其父未死之前已預為必死
之地近畿總餉本不乏人而起復未卒哭之馬光祖京
口守臣豈無勝任而起復未經喪之許堪故里巷為十
七字之謠也曰光祖作總領許堪為節制丞相要起復
援例夫以里巷之小民猶知其奸陛下獨不知之乎臺
諫不敢言臺諫嵩之爪牙也給舍不敢言給舍嵩之腹
心也侍從不敢言侍從嵩之肘腋也執政不敢言執政
嵩之羽翼也嵩之當五内分裂之時方且擢姦臣以司
㗋舌謂其必無陽城毁麻之事也植私黨以據要津謂
其必無惠卿反噬之虞也自古大臣不出忠孝之門席
寵怙勢之於三世未有不亾人之國者漢之王氏魏之
司馬氏是也史氏秉鈞今三世矣軍旅將校惟知有史
氏天下士大夫惟知有史氏而陛下之左右前後亦惟
知有史氏陛下之勢孤立於上甚可懼也天欲去之而
陛下留之堂堂中國豈無君子獨信一小人而不悟是
陛下欲藝祖三百年之天下壊於史氏之手而後已臣
方涕泣裁書適觀麻制有曰趙普當乾德開創之初勝
非在紹興艱難之際皆從變禮迄定武功夫擬人必於
其倫曾於奸深之嵩之而可與趙普諸賢同日語邪趙
普勝非在相位也忠肝貫日一德享天生靈倚之以為
命宗社頼之以為安我太祖高宗奪其孝思俾之勉陳
王事所以為生靈宗社計也嵩之自視器局何如勝非
且不能企其萬一况可匹休趙普耶臣愚所謂擢姦臣
以司㗋舌者此其驗也臣又讀麻制有曰諜諗憤兵之
聚邊傳哨馳之騎况秋高而馬肥近冬寒而地凛方嵩
之虎踞相位之時諱言邊事通川失守至踰月而後聞
壽春有警至危急而後告今圖起復乃密諭詞臣昌言
邊警張皇事勢以恐陛下蓋欲行其劫制之謀也臣愚
所謂擢姦臣以司㗋舌者又其驗也竊觀嵩之自謂宰
相動欲守法至於身乃跌蕩於禮法之外五刑之屬三
千其罪莫大於不孝若以法䋲之雖置之鈇鉞猶不足
謝天下况復置諸具瞻之位其何以訓天下後世耶臣
等於嵩之本無宿怨私忿所以爭趨闕下為陛下言者
亦欲揭綱常於日月重名教於丘山使天下為人臣為
人子者死忠死孝以全立身之大節而已孟軻有言學
則三代共之皆所以明人倫也臣等久被教育此而不
言則人倫掃地將與嵩之胥及溺矣惟陛下裁之不報
武學生翁日善等六十七人京學生劉時舉王元野黃
道等九十四人上書略曰天下有一日不可廢之人倫
人心有一日不可冺之公論大倫之盡廢固不足為亂
臣賊子羞公論之不冺所以為宗廟社稷慮先儒謂事
親之情可奪則事君之情亦可奪正以不忠實原於不
孝無父後至於無君此理之必然也陛下拳拳於嵩之
之不忍釋者豈以秋風向邇冬寒又迫非嵩之素諳敵
情熟識邊事莫能當此寄耶然臣等不憂敵國之勢盛
而憂陛下之勢孤昔者金人之盛十倍韃靼吾國之專
政者秦檜爾檜死而金亮南来兵號百萬孰不束手無
策時宰臣陳康伯以靜定運廟謨詞臣虞允文以忠義
鼔士氣竟能致采石之捷成誅亮之功檜之死而有陳
康伯虞允文孰謂嵩之之去而無如康伯允文者耶惟
是陛下所進今不知其亡凡當世傑特之士皆銷落於
嵩之排擯之餘如王萬謝方叔以爭不勝最先去游侣
以大政不使聞而激之去劉應起以轉對直言去張蟠
以轉對觸諱去劉漢弼以臺論攻嵩之之黨去趙與權
以才名軋已而嗾逐斥去李韶以侍從數嵩之之專柄
去王伯大以意向不合去趙汝騰以麻詞無佞語隂摘
其小疵而遣去徐榮叟趙葵皆墮其機穽去别之傑號
為長厚又以每事必問本末假托而擠之去杜範尤為
簡聖眷負人望上前敢論諍遇事有分决則又用李鳴
復而速其去竊聞其時太學九士扣閽上䟽乞罷鳴復
而留範九士嚢封未徹於宸旒之聽而親管之門生已
入臺端矣庸邪小人奉承唯謹即今司寮交章論範陛
下所藉以為耳目心腹者皆盡空於嵩之之一網陛下
雖居九重身處佚愉傍無可謀之人外無入告之益是
以獨善之清躬游於史氏之黨局君父至此天下謂何
宗學生與寰等三十四人上書略曰肅讀麻制私竊有
疑陛下謂其修法度能服遠人能運掉三邊能發蹤百
將又謂嵩之可以慰中外之望凡此數者必非陛下之
意乃嵩之之腹心小人之無忌憚者為陛下之㗋舌也
嵩之不孝上徹於天弔者在門賀者在閭即欲捨苫塊
而坐廟堂脱衰經而被公衮是可忍也孰不可忍也縱
使陛下屬念史氏則公圭旄節魚鱗雜襲陛下之恩亦
至矣而嵩之今乃一日不肯釋相位者其意將安㡳止
耶惟陛下决去大奸則社稷幸甚建昌軍學教授盧鉞
皆上書切諫亦不報諸生乃榜於太學齋廊云丞相朝
入諸生夕出諸生夕出丞相朝入時范鐘劉伯正暫領
相事惡京學生言事謂皆遊士鼔倡之諷京伊趙與懽
逐遊士諸生聞之作捲堂文辭先聖以出曰天之將喪
斯文實係興衰之運士亦何負於國遽罹斥逐之辜静
言思之良可醜也慨祖宗之立國廣學校以儲才非惟
衍豐芭以遺後人抑亦隆漢都而尊國士肆惟皇上克
廣前猷炳炳宸奎釐為四學戔戔束帛例及諸生蒙教
育以如天恨補報之無地但思粉骨寧畏觸鱗盡言安
石之奸共惜元城之去實惟公議不利小人始隂諷其
三緘終盡打於一網不任其咎咎歸於君是誠何心空
人之國昔鄭僑且謂毁校不可而李斯尚知逐客為非
彼既便已行之吾亦何顔居此厄哉吾道告爾同盟無
見義而不為當行已而有恥苟為飽煖忍貪周粟之羞
相與携持母蹈秦坑之慘斯言既出明日遂行京尹遂
盡削遊士籍時將作監徐元杰適輪對言臣前日進侍
經筵親承聖問以大臣史嵩之起復臣奏陛下出命太
輕人言不可沮抑陛下自盡陛下之禮大臣自盡大臣
之禮玉音賜俞臣又何所容喙今觀學校之書使人感
歎且大臣讀聖賢書畏天命畏人言家庭之變哀戚終
事禮制有常臣竊料其何至於忽送死之大事輕出以
犯清議哉前日朝廷出命之易士論所以凛凛者實以
陛下為四海綱常之主大臣身任道揆扶翊綱常者也
自聞大臣有起復之命雖未知其避就若何凡有父母
之心者莫不失聲涕零是果何為而然人心天理誰實
無之興言及此非可使聞於隣國也陛下烏得而不悔
悟大臣烏得而不堅忍臣懇懇納忠何敢詆訐特為陛
下愛惜民彝為大臣愛惜名節而已䟽出朝野傳頌帝
亦察其忠亮冬十月以劉漢弼為左司諫時史嵩之
久擅國柄帝亦患苦之乃夜降御筆黜四不才臺諫於
是諫議大夫劉晉之侍御史王瓉監察御史龔基先胡
清獻皆罷去故漢弼乃有是命漢弼首贊帝曰拔去隂
邪庶可轉危為安否則是非不兩立邪正不並進陛下
雖欲收召善類不可得矣帝嘉納之十一月徐元杰
復上䟽論史嵩之起復士論紛然乞許其舉執政自代
帝曰學校雖是正論但言之太甚元杰對曰正論乃國
家元氣今正論猶在學校要當保飬一綫之脉因乞引
去左司諫劉漢弼亦上言願聽嵩之終喪亟選賢臣蚤
定相位又論馬光祖奪情總賦淮東乃嵩之預為引例
之地乞勒令追服以補名教會嵩之亦自知不為衆論
所容上䟽乞終制帝乃許之
五年六月工部侍郎徐元杰暴卒先是史嵩之既去元
老舊德次第收召及杜範入相復延元杰議政多所禆
益是月朔日元杰當侍立先一日謁范鐘歸是夕執大
作夜四鼔指瓜忽裂以死三學諸生相繼伏闕上言昔
小人傾君子者不過使之死於蠻煙瘴雨之鄉今蠻煙
瘴雨不在嶺外而在朝廷詔付臨安府鞠治常所給使
之人獄迄無成劉漢弼亦每以姦邪未盡屏汰為慮未
幾以腫疾暴死太學生蔡德潤等百七十有三人復叩
闕上書訟冤詔給元杰漢弼官田五百畞緡錢五千恤
其家時杜範入相八十日卒元杰漢弼相繼暴死時謂
諸公皆中毒堂食無敢下筯者嵩之從子璟卿嘗上書
諫嵩之曰自開督府東南民力困於供需州縣倉卒困
於應辦輦金帛輓芻粟絡繹道路一則曰督府二則曰
督府不知所幹者何事所成者何功近聞蜀川不守議
者多歸退師於鄂之失何者分戍列屯僃邊禦敵首尾
相援如常山之蛇維江則有趙葵廬江則有杜伯虎金
陵則有别之傑為督府者宜據鄂渚形勝之地西可以
援蜀東可以援淮北可以鎮荆湖不此之圖盡捐藩籬
深入堂奥坐使飢民叛將乘虛擣危侵軼於沅湘搖蕩
於鼎澧恐江陵之勢既孤則武昌之勢未易守荆湖之
路稍警則江浙諸郡焉得高枕而卧况殺降失信則前
日徹疆之計不可復用矣内地失護則前日清野之策
不可復施矣此隙一開東南生靈直几上肉耳宋室南
渡之疆土安能保其金甌之無闕也為今日計莫若盡
去在幕之羣小悉召在野之君子相與改絃易轍戮力
王事庶幾失之東隅收之桑榆不然見失而不知救視
非而不知革天下大勢駸駸日趨於危亾之域矣無何
璟卿暴卒相傳嵩之致毒云
十年十二月史嵩之服除有進用之意殿中侍御史章
琰正言李昂英監察御史黃師雍翰林學士李韶抗䟽
論之乃命嵩之致仕詔不復用
董宋臣丁大全之姦
理宗寳祐三年五月以宦者董宋臣幹辦佑聖觀宋臣
逢迎上意起梅堂芙蓉閣香蘭亭強奪民田引倡優入
宫招權納賄無所不至人以董閻羅目之監察御史洪
天錫上䟽言天下之患三曰宦官外戚小人蓋指宋臣
及謝堂厲文翁也帝俾天錫易䟽欲自戒飭之天錫又
言自古姦人雖憑怙其心未嘗不畏人主之知若知之
而止於戒飭則憑怙愈張不若未知之愈也不報六
月以丁大全為右司諫大全鎮江人面藍色為戚里婢
壻夤緣閻妃及内侍盧允升董宋臣遂得寵於帝自蕭
山尉累拜右司諫時正言陳大方侍御史胡大昌與大
全同除人目為三不吠犬戊子罷監察御史洪天錫
時雨土天錫以其異為蒙力言隂陽君子小人之辯又
言蜀中地震閩浙大水上下窮空遠近嗟怨獨貴戚巨
閹享富貴耳舉天下窮且怨陛下能獨與數十人者共
天下乎會吳民列愬宦官董宋臣奪其田天錫下其事
有司而御前提舉所謂田屬御莊不當白臺儀鸞司亦
牒常平天錫謂御史所以雪冤常平所以均□若中貴
人得以控之則内外臺可廢猶謂國有紀綱乎乃申劾
宋臣併慮允升及言脩内司止於供膳脩比年動曰御
前姦賍之老吏逋逃之渠兇一竄名其間則有司不得
舉手狡者獻謀暴者助虐其展轉受害者皆良民也願
無使史臣書之曰内司之橫自今始䟽六七上悉留中
不報天錫遂去宗正寺丞趙崇嶓移書責丞相謝方叔
不能正救而讒者又曰天錫之論方叔意也於是監察
御史朱應元劾謝方叔及參知政事徐清叟罷之董宋
臣盧允升猶以為未快厚賂人上書力詆洪天錫謝方
叔且乞誅之使天下明知宰相臺諫之去出自獨斷於
内侍無預遂出方叔提舉洞霄宫
四年六月丁大全逐右丞相董槐槐自以為人主所振
拔可以利安國家者無不為嘗言於帝有害吏者三一
戚里不奉法二執法大吏久於其官而擅威福三皇城
司不檢士將師不檢下故士卒横士卒橫則變生於無
時執法擅威福故賢不肖混淆賢不肖混淆則奸邪肆
賢人伏而不出親戚不奉法故法令輕法令輕故朝廷
卑三者不去政且日廢願自上除之於是嫉之者滋甚
時帝年寖高操柄獨斷羣臣無當意者漸喜狎佞人丁
大全方諂事内嬖竊弄威權帝弗覺悟大全嘗遣客私
於槐槐曰吾聞人臣無私交吾惟事上不敢私結約幸
為謝丁君大全度槐終不容己乃日夜刻求槐短槐入
對極言大全邪佞不可近帝曰大全未嘗短卿卿勿疑
槐曰臣與大全何怨顧陛下拔臣至此臣知大全奸邪
而噤不言是負陛下也且陛下謂大全忠而臣以為奸
不可與共事陛下矣上書乞骸骨不報大全益怨之乃
上章劾槐章未下大全夜半以臺檄調隅兵百餘人露
刃圍槐第驅迫之出紿令輿槐至大理寺欲以此脅之
須臾出北闕棄槐嘂呼而散槐徐步入接待寺罷相之
制始下物論殊駭三學生屢上書言之乃詔槐以觀文
殿大學士提舉洞霄宫大全既逐槐益恣横道路以目
太學生陳宜中黃鏞林則祖曾唯劉黻陳宗六人上書
攻之大全怒使御史吳衍劾之削其籍編管遠州立碑
三學戒諸生勿得妄議國政士論翕然稱宜中等號為
六君子左司郎中陳宗禮見大全擅柄以言為諱嘆曰
此可一日居乎陛對言願為宗社大計毋但為倉廩府
庫之小計願得天下四海之心毋但得左右便嬖戚畹
之心願寄腹心於忠良無但寄耳目於卑近願四通八
達以來正人母但旁蹊曲逕類引貪濁不納十一月
以丁大全簽書樞密院事馬天驥同簽書院事時閻妃
怗寵大全天驥用事有無名子書八字於朝門曰閻馬
丁當國勢將亾十二月罷知嚴州吳槃帝以御寳黃
冊催内藏坊場錢槃奏言内庫理財太急督促太峻龍
章鳳篆施於帑藏之催科寳冊泥封下同官吏之文檄
居萬乘之崇高而商財賄之有無事雖至微關係甚大
董宋臣諷臺諫劾罷之
六年夏四月以丁大全為右丞相兼樞密使
開慶元年春正月國子監主簿徐宗仁伏闕上書曰賞
罰者軍國之綱紀賞罰不明則綱紀不立今天下如器
之欹而未墜於地存亾之機固不容髮兵虛將惰而力
匱財殫環視四境類不足恃而所恃以維持人心奔走
豪傑者惟陛下賞罰之微權在耳權在陛下而陛下不
知所以用之則未墜者安保其終不墜乎臣竊為此懼
久矣陛下當危急之時出金幣賜土田授節鉞公爵秩
尺寸之功在所必賞故當悉心效力圖報萬分而自出
兵越江踰廣以來未聞有死封疆戰陣者豈賞罰不足
以勸懲之耶今通國之所謂佚罰者乃丁大全袁玠沈
翥張鎮吳衍翁應弼石正則王立愛高鑄之徒而首惡
則董宋臣也是以廷紳抗疏學校叩閽至有欲借尚方
劔為陛下除惡而陛下乃釋而不問豈真欲愛護此數
人而重拂千萬人之心哉今天下之事勢急矣朝廷之
紀綱壊矣若誤國之罪不誅則用兵之士不勇東南一
隅已半壊於此數人之手而罰不損其毫毛彼方擁厚
貲挾聲色高卧華屋而使陛下與二三大臣焦心勞思
可乎三軍之在行者豈不憤然不平曰稔禍者誰歟而
使我捐軀兵革之間百姓之罹難者豈不羣然胥怨曰
召亂者誰歟而使我流血鋒鏑之下陛下亦嘗念及此
乎不報宗仁又極論宋臣盤固日久蒙蔽日深不誅且
誤國竟不報冬十月丁大全罷時蒙古侵軼日甚大
全當國匿不以聞至是罷相以觀文殿大學士判鎮江
府中書舍人洪芹繳奏言大全鬼蜮之資穿窬之行引
用凶惡陷害忠良遏塞言路濁亂朝綱乞追官遠竄以
伸國法御史朱貔孫等相繼論大全姦回險狡狠害貪
殘假陛下之刑威以箝天下之口挾陛下之爵禄以籠
天下之財饒虎臣又論其絶言路壊人才竭民力誤邊
防四罪詔致仕
景定元年夏四月出内侍董宋臣於安吉州
三年十一月竄丁大全於新州道死
公田之置
理宗淳祐六年十一月殿中侍御史謝方叔言豪強兼
併之患至今日而極非限民名田有所不可是亦救世
道之微權也國朝駐蹕錢塘百有二十餘年矣外之境
土日荒内之生齒日繁權勢之家日盛兼併之習日滋
百姓日貧經制日壊上下煎迫若有不可為之勢所謂
富貴操柄者若非人主之所得專識者懼焉夫百萬生
靈資生飬之具皆本於菽粟而菽粟之産皆出於田今
百姓膏腴皆歸貴勢之家租米有及百萬石者小民百
畆之田頻年差充保役官吏誅求百端不得已則獻其
産於巨室以規免役小民田日减而保役不休大官田
日增而保役不及以此弱之肉強之食兼并浸盛民無
以遂其生於斯時也可不嚴立經制以為之防乎去年
諫官嘗以限田為說朝廷付之悠悠不知今日國用邊
餉皆仰和糴然權勢多田之家和糴不容以加之保役
不容以及之敵人睥睨於外盜賊窺伺於内居此之時
與其多田厚貲不可長保曷若捐金助國共紓目前在
轉移而開導之耳乞諭二三大臣摭臣僚諭奏而行之
使經制以定兼併以塞于以尊朝廷裕國計陛下勿牽
貴近之言以搖初意大臣勿避仇怨之多而廢良策帝
從之按方叔此䟽蓋置公田之漸故載於此
景定四年二月賈似道當國以國計困於造楮富民困
於和糴思有以變法而未得其說知臨安府劉良貴浙
西轉運使吳勢卿獻買公田之策似道乃命殿中侍御
史陳堯道右正言曹孝慶監察御史虞毖張希顔上䟽
言三邊屯列非食不飽諸路和糴非楮不行既未免於
廩兵則和糴所宜廣圖既不免於和糴則楮幣未容緒
造為今日計欲便國便民而辦軍食重楮價者莫若行
祖宗限田之制以官品計頃以品格計數下兩浙江東
西和糴去處先行歸併詭析後將官戶田産逾限之數
抽三分之一回買以充公田但得一千萬畆之田則每
歲可收六七百萬之米其於軍餉沛然有餘可免和糴
可以餉軍可以住造楮幣可平物價可安富室一事行
而五利興矣帝從之詔買公田置官田所以劉良貴提
領通判陳訔為檢閱副之良貴請下都省嚴立賞罰究
歸併之弊獨徐經孫條具其害似道諷御史舒有開劾
之罷歸浙西安撫魏克愚言取四路民田立限回買所
以免和糴而益邦儲議者非不自以為公且忠也然未
見其利而適見其害近給事中徐經孫奏言江西買田
之弊甚詳若浙西之弊則尤有甚於經孫所言者因歴
述為害者八事疎奏不省未幾帝手詔曰永免和糴無
如買逾限之田為良法然東作方興權俟秋成續議施
行似道憤然上疏求去復諷何夢然陳堯道曹孝慶抗
章留之且勸帝下詔慰勉帝乃趣似道出視事且曰當
始於浙西諸路視之為則似道具陳其制帝悉從之二
省奉行惟謹似道首以己田在浙西者萬畆為公田倡
榮王與苪繼之趙立奎自陳投賣由是朝野無敢言者
六月庚申詔平江江隂安吉嘉興常州鎮江六郡已
買公田三百五十餘萬畆今秋成在邇其荆湖江西諸
道仍舊和糴丙寅詔公田竣事進劉良貴等官初買官
田猶有抑強嫉富之意繼而敷𣲖除二百畆以下者免
餘各買三分之一其後雖百畆之家亦不免立價以租
一石償十八界會子四十而浙西之田石租有直千緡
者亦就此價價錢稍多則給銀絹各半又多則給以度
牒告身准直登仕郎誥准三十楮將仕郎誥准千楮許
赴漕試校尉誥准萬楮承信郎誥准萬五千楮承節郎
誥准二萬楮安人誥准四千楮孺人誥准二千楮民失
實差而得虛誥吏又恣為操切浙中大擾民之破家失
業者甚衆官吏有奉行不至者劉良貴輒劾之追毁出
身永不收敘由是有司爭以多買為功似道又以陳訔
往秀湖廖邦傑往常潤催督其六郡買田有專官平江
則包恢成公策嘉興則潘墀李補焦煥炎安吉則謝奕
趙與訔王唐珪馬元演常州則洪穮劉子庚鎮江則章
坰郭夢熊江隂則楊班黃伸恢在平江至以肉刑從事
邦傑在常州害民特甚至有本無田而以歸併抑買自
經者朝廷惟以買公田為功詔進良貴官兩轉餘進秩
有差
五年三月賈似道言公田已成若復以州縣總之恐害
不除而利不可久請以江隂平江公田隸浙西憲司安
吉嘉興公田隸兩浙運司鎮江公田隸總所每歲租輸
之官倉特與减饒二分或水旱則别議放數仍立四分
司以主管公田每鄉置官莊一所民為官耕者曰官佃
為官督者曰莊官以富饒者充應兩歲一更初買時上
下迎合惟欲買數之多凡六七斗皆作一石及租收有
虧則以其額取足於田主遂為無窮之害秋七月甲
戍彗星見詔許中外直言臺諫士庶多上書以為公田
不便民間愁怨所致於是賈似道上䟽力辯乞避位帝
曰言事易任事難自古然也使公田之說不可則卿建
議之始朕已沮之矣惟其公私兼濟所以舉意行之今
業已成矣一歲之軍餉仰給於此若遽因人言罷之雖
可决一時之異議如國計何卿既任事亦當任怨禮義
不愆何恤人言知臨安府劉良貴亦以人言籍籍自陳
括田之勞乞從罷免不允由是公論頓沮九月賈似
道請行經界推排法於諸路由是江南之地尺寸皆有
税民力益困
度宗咸淳三年十二月司農卿李鏞言經界嘗議修明
矣而修明卒不行嘗今自實矣而自實卒不竟豈非上
之任事者每欲避理財之名下之害成者又每倡為擾
民之說故寧坐視邑政之壞而不敢詰猾吏奸民之欺
寧忍取下戶之苛而不敢受豪家大姓之怨蓋經界之
法必多差官吏必悉集都保必徧走阡陌必盡量步畆
必審定等色必細折計等奸弊轉生久不迄事乃若推
排之法不過以縣統都以都統保選任財富公平者訂
田畆税色載之圖冊使民有定産産有定税税有定籍
而已臣守吳門已嘗見之施行今聞紹興亦漸就緒湖
南漕臣亦以一路告成竊謂東南諸郡皆奉行惟謹其
或田畆未實則令鄉局釐正之圖冊未□則令縣局程
督之又必郡守察縣之稽遲監司察郡之怠弛嚴其號
令信其賞罰期之秋冬以竟其事責之年歲以課其成
如周官日成月要歲會以綜核之於是詔諸路漕帥施
行焉大抵南渡後水田之利富於中原故水利大興而
諸籍沒田募民耕者皆仍私租舊額每失之重輸納之
際公私事例迥殊私租額重而納輕公租額重而納亦
重則佃者不堪命州縣胥吏與倉庫執事人皆得為侵
漁之計金人乍和乍戰戰則軍須浩繁和則歲幣重大
國用常苦不繼於是因民苦官租之重命有司括賣官
田以給用其初弛其力役以誘之其終不免於抑配此
官田之弊也嘉定以後又有所謂安邊所田收其租以
助歲幣後又限民名田買其限外所有謂之公田初議
欲省和糴以輸民力而其弊極多其租尤重迄於宋亡
遺患猶不息云
宋史紀事本末卷二十五
