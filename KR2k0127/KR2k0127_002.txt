益部談資卷中明何宇度撰
成都一名錦城一名錦官城秦張儀所築有大城小城
子城三區後始改合附郭縣二曰成都曰華陽華陽古
國名也
成都城外皆平壤竹樹蓊蔚田地膏腴江河諸流交錯
貫絡昔稱天府沃野信非虚語
江從灌口來夏秋水漲闊盈里許冬春水涸如帶邦人
或以河名之
錦城又名芙蓉城昔蜀孟昶僣擬宫苑城上盡種芙蓉
謂左右曰真錦城也後世因之亦種芙蓉於上有直指
登城不便輿從命稍芟之軍卒因盡芟去
東南角樓榜曰芙蓉樓名雖佳規製不甚鉅麗宴會亦
不恒到
西南角樓榜曰錦江春色俯視江河諸流青羊浣溪諸
處景物差勝
環城為橋者四曰駟馬即相如題柱處舊昇仙也南曰
萬里取孔明送費禕聘吳曰萬里之行始於此之義東
曰濯錦西曰浣花名皆古雅可誦
唐史載玄宗狩蜀至萬里橋問橋名左右對以萬里玄
宗歎曰開元末僧一行謂更二十年國有難朕當遠遊
至萬里之外此是也遂駐蹕成都
文翁禮殿今學宫即其故址云漢文翁立學作石室繪
三皇五帝仲尼七十二賢及兩漢君臣像於其中祀之
至唐已漫滅宋嘉祐中重為摹寫增至一百七十三人
今學宫止有孔門諸弟子石刻不知仍是故物否其餘
不可見矣因錄其姓名
盤古伏羲神農倉頡沮誦黃帝少昊
高陽祝融高辛堯舜禹咎繇稷契
伯夷䕫湯伊尹高宗傅說太王王
季太伯文王太顛閎天散宜生南宫括
武王太公周公成王召公仲山甫宣
王管仲子産李冰老子蕭何張良叔
孫通陸賈漢文帝賈誼文翁漢武帝董
仲舒公孫弘倪寬司馬相如王吉蕭奮
戴聖匡衡王尊李疆莊君平劉向揚雄
漢光武鄧禹張堪張湛桓榮劉平鍾
興第五倫廉范班固黃昌种暠馬融
李膺高眹陳寔服虔陳紀鄭玄諸葛亮
龐統董和費詩譙周鍾繇王肅羊祜
張華杜預王濬夏侯湛喬智明范廣
謝安桓石虔
蜀錦之名其來久矣城名錦官江名濯錦而蜀都賦云
貝錦斐成濯色江波遊蜀記云成都有九壁村出美錦
歲充貢宋朝歲輸上供轉運給其費府掌其事元豐中
建錦院歲募軍匠五百人其錦之名凡三十餘種今惟
蜀藩製之名無多而價甚昂不可易得
蜀箋古已有名至唐而後盛至薛濤而後精據譜云箋
之名不一有曰玉版曰麥光曰貢餘曰經屑或布紋或
繞綺紋或人物花木蟲魚鼎彛紋唐韓浦詩云十樣蠻
箋出益州寄來新自浣溪頭則又倍多矣濤製更有小
而僅可書一詩者乃今蜀藩所造僅純白一種清瑩光
細長餘五六尺寬僅二三尺亦無諸花紋遠讓古昔多
矣
十箋者曰深紅曰粉紅曰杏紅曰明黃曰深青曰淺青
曰深綠曰淺綠曰銅綠曰淺雲又有松花金流沙彩霞
金粉桃花冷金之别皆其異名
史載王衍以霞光箋五百幅賜金堂令張蠙霞光即深
紅箋也又有百韻牋以其幅長可寫百韻詩其次學士
箋比百韻較短何今日輙無一種
漢昭烈帝惠陵去城南五里古塜巍然石碑僅未斷傍
即昭烈廟頗壯麗用武侯諸將配享前有穹碑以亭覆
之乃唐之裴度記柳公綽書也會城古碑僅有此予謂
衢口當樹一坊名曰漢昭烈陵廟嘗質之當道未果
揚雄舊宅在府治西成都縣治其舊址也今藩司前有
墨池草玄亭在焉誦岑參詩吾悲子雲居寂寞人已去
娟娟西江月猶照草玄處為之悵然米芾有墨池碑字
子雲家貧嗜酒問字者多載酒而往清賞錄載者有犍
為人得雄草玄之硯如今製但去圭角
王褒宅在資陽墓在資縣舊碑剥落不堪讀李白宅在
彰明聞有碑刻在焉
花蘂夫人宅在灌縣夫人姓費氏青城人以賦宫詞百
首著名全蜀藝文志仍載有遺詩百首是楊用修收者
嚴君平墓在新都有碑樹於道傍賣卜之肆在省城漢
明帝諱莊故史記改莊為嚴以莊與嚴古同義
武侯祠在城西浣花溪上與子美草堂相接廟貌雖未
頽壊森森之柏亦不復存
相如宅在城西南五里又云在市橋西今琴臺去城西
五里豈非其處乎秀栢參差當壚滌器風流宛可想見
傳謂相如死文君為作誄是文君豈徒以色稱者
支機石在城西隅即嚴真觀今以一亭覆之高不盈丈
頑石無他竒晉張華博物志有人居海上乘槎到天河
得一石歸以問嚴君平今蜀人相傳即此
子美石笋行云在成都西門陌上按志有二株雙蹲一
南一北南者高於北以公孫時嘗折也今遍問故老於
西門外竟無有也豈後又盡被折去耶
城南市名五塊石有大石五片疊壘其上云石下有海
眼豈即石笋年久傾斷置此乎又云五丁所置下有海
眼
青羊宫在城西南竹樹青葱殿宇弘麗會宴多往焉昔
老聃謂關令尹喜曰候於青羊肆相尋即此地
杜少陵勝國時加諡文貞祠在浣花溪上云即草堂舊
址人多以草堂呼之祠後堂匾陳方伯鎏即書萬里橋
西一草堂棟宇尚未傾圮盖監司郡邑常宴會處予稍
為之修葺鐫公遺像及唐本傳於石榜署皆用公詩而
櫽括之曰背郭堂成錦里溪山千古在緣江路熟青郊
竹樹四時新(又)萬丈光芒信有文章驚海内千年豔慕
猶勞車馬駐江干(又)萬里橋西草堂佳句如新宛見卜
居之興百花潭上水檻蒼波依舊長留懷古之思不知
堪博此公捧腹否
浣花溪中一洲横出下即百花潭也舊有洲上亭一跨
水橋亭一名皆無謂予易以浮槎滄浪二榜及增益竹
樹於上子美有靈當亦稱快
武侯工部二祠之中有寺一名草堂一名中寺前代為
尼居名桃花寺隋文帝時始易以僧大歴中崔寕鎮蜀
以冀國夫人任氏本浣花女遂重修之繪任氏真於其
中會昌中欲毁寺夜聞女子啼泣之聲中止已而禱雨
有驗本朝賜名梵安寺
百花潭口舊有任氏一碑立於風雨中予令人滌去苔
蘚讀之乃宋熙寧年間吴中復撰八分書也字半漫滅
略可成誦云夫人微時見一僧墜汚渠為濯其衣百花
湧出因而名其潭後杜少陵薛濤皆買居潭側
薛濤唐之青樓人也其詩云聞道邊城苦於今到始知
好將塞下曲唱與隴頭兒濤本長安良家女父卒於蜀
失身為妓晩歲住居碧雞坊王建贈詩云萬里橋邊女
校書枇杷花裏閉門居掃眉才子知多少管領春風總
不如墓在江干碑題唐女校書薛弘度墓弘度盖濤小
字云卒時年七十三段文昌為譔志銘一時名士如韋
臯李德裕元稹白居易裴度杜牧劉禹錫張祜咸與之
唱和
薛濤井舊名玉女津在錦江南岸水極清澈石欄周環
久属蜀藩為製箋處有堂室數楹令卒守之每年定期
命匠製紙用以為入京表疏市無貿者
石犀寺俗稱曰石牛寺華陽國志云太和年前建今佛
殿之前有一大石其形如犀殿中又有水眼如井云其
水與海通有太和年間馬季武寫經石幢
射洪祠在北門外驛傍傳云蜀獻王初之國夢有神冠
冕來謁者王問為誰對曰陳子昂也今為射洪土神王
駕過護送至此王因其地立祠祀之世因謂子昂為蜀
土神
大慈寺唐至德年建舊有玄宗書大聖慈寺四字寶光
寺即故興福寺亦創自唐時惜皆無舊碑可考
東坡云古今畫水多作平遠細皺其善者不過能為波
頭起伏唐處士孫位始出新意盡水之變號稱神逸其
後蜀人黃筌孫知微皆得其筆法嘗於大慈寺四壁作
輸瀉跳&KR1370;之勢洶洶若崩崖也知微死畫法中絶今大
慈寺故在也四壁安能復覩
桐花鳳志稱成都春日桐花開時有鳥小而具五色如
鳳形盤旋樹上桐花謝莫知所之問之郡人亦不多見
鸚鵡成都甚多梁山諸縣亦有之春時飛鳴如陣每過
浣溪樹下停車側耳者久之
楊梅蜀藩夏日相餽亦鹽水浸者顆味俱讓吳下
&KR1616;醿花志載惟成都最佳予見三種曰白玉碗曰出爐
銀曰雲南紅色香俱美可敵南中黃薔薇
牡丹諸色俱偹千葉而大如毬兩都所不及也一名魚
血紅者獨豔惟無黃者
山茶有雲南紅石榴紅謝萬定數種朵大勝芍藥重瓣
如芙蓉土人自能接他處所莫匹也寶珠雖有又拜下
風矣
素馨紅者白者俱竒品紅開於春白開於秋桂之丹者
色亦角於南中茉莉枝如藤花瓣稍大山蘭四季有花
香氣襲人又有一種葉稍大紅黃白五色而窮冬新正
盛開名曰蟬花則尤異也
賽蘭香葉如豌豆開花似粟香亦清遠此中人甚愛重
然云蘭為所賽似未必然楊用修伊蘭賦謂不足於豔
而有餘於香戴之髤紒經旬猶馨古人用紉佩頮浴西
番有伊蒲佛供即是此花
郫筒酒乃郫人刳大竹為筒貯春釀於中相傳山濤治
郫用筠管釀&KR1616;醿作酒經旬方開香聞百步今其製不
傳
榿木籠竹惟成都最多江干村畔蓊蔚可愛每見必誦
杜甫礙日吟風之句第榿字音欺不見字書
金馬碧鷄祠在北門内金馬坊側漢宣帝聞益州有金
馬碧鷄之神遣諫議大夫王褒醮祭於此宋賜廟額曰
昭應今仍賜金馬云
蠶叢寺在府治西南蠶叢初為蜀侯後稱王教民桑蠶
蜀人至今德之
八蜡寺在城東南隅有司春秋致祭八蜡神者先嗇先
農司嗇郵表畷猫虎坊水庸也
宋景濓國初仕學士致政歸青羅山因其孫以罪被刑
安置公茂州子瓉隨侍之蜀間關萬里卒於䕫門瓚與
家人皆相繼而没蜀獻王憐之移葬於成都之東郊即
今之淨居寺也祠廟宏整有司歲舉祀焉其遺裔尚有
存者方孝孺嘗應蜀藩聘至因兼立祠於左
仙宫佛院成都頗盛半創自獻王之國時累代藩封中
貴從而增益之殿宇廊廡華麗高敞觀如玄天雲臺寺
如昭覺金像淨居淨因(俗名萬福)金沙廟如昭烈宫如青羊
俱不減兩都規模足供遊眺
諸寺間藏有佛牙甚至重七斤餘者錦袱宋匣珍襲嚴
祀余頗疑之偶撿本草豹之齒骨極堅人得之詐為佛
牙以誑俗為之爽然自失此可以一洗蜀僧之陋
楊用修著述之富古今罕儔予所見已刻者二十九種
升菴全集升菴詩集升菴詩話楊子巵言赤牘清裁詞
林萬選丹鉛要錄丹鉛總錄丹鉛摘錄丹鉛餘錄丹鉛
續錄秇林伐山墨池𤨏錄詩話補遺五言律祖絶句辯
體禪林鈎玄水經古今韻語轉注古音略古音駢字古
複字古音附錄異魚圖贊韻林原訓李詩選杜詩選風
雅遺編皇明詩抄未見已刻者三十九種南中續集玉
堂集長短句長短句續集書品詞品金石古文畫䟦赤
牘拾遺選詩外編選詩拾遺唐絶精選唐音百絶唐絶
增竒六言詩選古文音釋古音獵要古音叢目竒字韻
古文參同契温泉詩集洞天玄紀檀弓叢訓禪藻集譚
苑醍醐陶情樂府樂府續集箜篌新詠墐戶錄滇載記
脉位圖說連夜吟卷月節詞千里面談經義模範崔氏
志銘山海經補註七十行戍藁聞未刻者尚有七十一
種各史要語晉史精語夏小正觧管子叙錄莊子刊誤
古雋謝華啓秀羣書麗句文海釣鰲名奏菁英四詩表
証註古文韻語别錄古文詩選皇明詩續抄詩林振秀
五言絶選選唐百絶寰中秀句古今柳詩古諺古今風
謠蒼珥記遊填詞選格百琲明珠詞苑增竒草堂詩餘
補遺六書傳證六書探賾篆韻索隠古篆要略六書統
摘要隸駢銘心神品韻藻晞籛&KR2325;聿清暑錄希姓錄滇
程紀書畫名䟦書畫神品目素問糾略羣豔傳神江花
品藻滇候記引書晶鈍丹鉛别錄丹鉛閏錄丹鉛贅錄
升菴經說文遊餘錄巵言閏錄敝帚病榻手吹蘇黃詩
髓宛陵六一詩選五言三韻詩選五言别選宋詩選元
詩選羣公四六節文古韻詩略說文先訓古今詞英填
詞玉屑六書練證逸古編經書指要偶語六書索隠總
之一百四十種
用修之夫人能詩其一律一詞已載之王元美藝苑巵
言矣今從伊里人更得數首曰珠淚紛紛滴硯池斷腸
忍寫斷腸詩自從那日同擕手直到而今懶畫眉無藥
可療長夜恨有錢難買少年時殷勤嘱付春山鳥早向
江南勸客歸(又)懶把音書寄日邊别離經歲又經年郎
君自是歸無意何處春山不杜鵑(又)丈夫本是四方客
妾為離愁心似結公義私情不兩全願君早向凌烟勒
(又)聞道滇南花草鮮輸君日日醉花前銀河若得鳷毛
渡並駕仙舟聽採蓮(又)纔經賞月時又是菊花期歲月
看流水人生遠别離
武侯祠壁間嵌一小碑上鐫繪像衣冠甚古雅題云丁
黼字文伯石埭入也宋嘉定初進士有詩名以忤史彌
遠出帥成都賦錢尉入國詩曰正是朔風吹雪初行縢
結束問征途不能刺刺對婢子已是昂昂真丈夫常惠
舊曾隨屬國烏孫今亦病匈奴不知漢節歸何日准擬
殷懃說汴都元人入蜀公不屈死之事聞詔諡恭愍賜
廟涎溪有司春秋致祭字畫遒逸可愛立此石者吳本
義不知何許人
長樂花枝葉皆如虎耳草秋後叢生盆盎間開紫色小
花冬末轉盛鮮麗可愛居人獻歲以此為餽名曰時花
任氏墓碑予嘗搜之荆棘中近見稗史載任氏者唐之
尚書侯繼圖妻也侯讀書大慈寺因秋風起拾得一桐
葉有詩在上貯之匣中後數年方卜任氏為妻任見而
驚曰此妾書葉詩胡為在君乎詩曰拭翠斂蛾眉鬱鬱
心中事搦管下庭除書成相思字此字不書石此字不
書紙書在桐葉上願逐秋風起天下有心人盡觧相思
死天下負心人不識相思字有心與負心不知落何地
益部談資卷中
