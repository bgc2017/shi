益部談資地理類八(雜記之屬)
提要
(臣)等謹案益部談資三卷明䕫州通判何宇
度撰所紀皆四川山川物産及古今軼事分
上中下三卷以體例不似圖經故署曰談資
蓋自居于說部也輿地之籍原所以記州郡
封略道里阸塞土田戸口之數以便考核而
先賢風俗等傳前人往往著為成書則博採
遺聞亦未嘗不可以資談助蜀中地志以揚
雄蜀王本紀譙周三巴記李克益州記為最
古其書雖不盡傳而大要亦多雜載事蹟取
備掌故至自唐以後見於列史藝文志者如
杜光庭續成都記趙抃成都古今集記及宋
代所修潼川臨邛忠州墊江䕫州諸圖志今
俱散佚無存則掇拾蒐羅正考訂者所不廢
是書旁採羣籍雖未能精核無遺然尚不至
於蕪蔓其後曹學佺作蜀中名勝記徵摭較
博而稍涉氾濫不若此本之雅㓗在明人著
述中猶可稱簡而有要者原本有李維禎跋
語亦極推為善本云乾隆四十三年八月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
