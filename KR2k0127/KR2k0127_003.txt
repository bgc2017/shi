益部談資卷下明何宇度撰
蜀道難自古記之梁簡文帝詩云巫山七百里巴水千
回曲為川東舟行峽中作也李白詩云不與秦塞通雲
烟為川北棧道作也大都蜀道無不難如上青天者峽
固險矣而陵亦匪夷如夷陵至巴東之陸程則視棧道
何異是其難又在楚不在蜀耳
過巴東一日始抵蜀界沿江而行險覺稍減巫山十二
峯從輿人指點微見一二遠插天外
楚入蜀縣首為巫山倚山俯江官民高下而居江口有
神女廟荒蕪不治乃有司新移置者舊廟在江干離縣
十里聞亦頽廢予令人搨古碑無有也宋玉高唐賦想
隨襄王之夢逝矣
楚宫僅存遺址在巫山西北楚襄王所遊之地也黃山
谷楚宫詩刻所謂細腰宫即此今竟覓不可得
巫峽即巫山也與西陵峽歸鄉峽並稱三峽連山七百
里非亭午夜分不見日月水經云杜宇所鑿以通江水
圖經云抗峰岷峨偕嶺衡岳凝結翼附並出青雲
宋盛弘之荆州記云三峽中兩岸連山略無缺處重巖
疊嶂隠天蔽日杜修可峽程記云三峽謂明月峽巫山
峽廣澤峽其瞿塘灔澦之類不係三峽數
趙文敏手書十二巫峯詞昔刻於巫山縣令尹厭其來
索之煩磨去予僅於士夫家見之
陽臺在巫山頂山不甚高臺正平坻荒烟野草襄王神
女不知何在
三峽猿聲古人題咏極富予未舟行不及聞訊之馬元
赤云峽中兩岸最多或三五為偶或百數十為羣沿崖
援樹不可勝數惟亦未聞啼聲
竹枝歌唐劉禹錫白居易皆嘗賦之凄婉悲怨蘇長公
云有楚人哀屈弔賈之遺聲焉鶴林玉露載宋時三峽
長年猶能歌之今則亡矣
䕫即古䕫子國宋王梅溪舊治也四圍皆高山峻嶺中
横江流一道對江之山左為赤脚右為白鹽
巫山女子皆善吹簫嫁時衆女子治具送之吹簫數日
為樂蜀中有此毋乃神女之遺風乎
魚復即䕫地謂鰉魚至此復回不上也對城隔江有魚
復縣故址
白帝城離䕫東五里崇山巍然另作一城狀下既西陵
峽口大江横流漰騰澎湃真楚蜀咽喉也本朝設右所
官兵守焉
城上舊建公孫述廟後改漢先主廟以武侯關張配享
綽楔題曰漢代明良廟後復有僧寺一區宋陸務觀記
云有古松栢及孟蜀時碑與黃庭堅題石笋越公堂俱
無一存自關而東即子美東屯故居矣
瞿塘即峽内江水深沈處灔澦乃一石笋樹兩峽之中
若青螺寳劍插於鏡中波面天下之險信無踰此俱在
白帝城下
灔澦大如象瞿塘不可上灔澦大如馬瞿峡不可下又
云灔澦大如襆瞿塘不可觸舟人以為水候總之夏秋
不可行也
峽口鐵柱二不知是何代物上鑄守關大將軍徐宗武
等字
峽口石上字多磨滅惟一詩云白帝城邊春草生黃牛
峽裏水波清追思昭烈千年事長使英雄氣不平後書
大元至元十九年歲次壬午鎮國上將軍四川宣慰使
何公同男到此吟而已
諸葛八陣磧在䕫城者江沙上碎石行列如引䋲春冬
時見夏秋没於水然江漲即浮磧上數十丈比退而陣
石如故子美詩有江流石不轉之句
䕫城無井官府軍民咸取汲於江雖治井亦不能貯水
府治後僅有一泉自山頂流下四時不竭因而引入治
内鑿池以貯之亦不能多分别𣲖
䕫盖蜀東門戶然登後山城中一覧殆盡前即逼近江
流城内薪水皆仰給城外不知前人何以為守
䕫郡縣皆屬蜀而衛名瞿塘則屬楚國朝犬牙之制如
此
白帝城上僅元人一碑亦不甚佳餘皆今人詩字
杜工部祠在郡東數里倚山俯江云亦新創祠中止塑
像其秋興八詩近代雖有刻字殊不佳餘無足觀者予
置碑二一刻公像及史傳樹祠中一大書唐杜工部遊
寓處樹道旁
工部舊日草堂在城東十餘里外尚有遺址可尋止一
碑存數字題重修東屯草堂記似亦元物
城西開元寺唐了休禪師道場也國初張三丰與僧廣
海善寓居于寺者七日臨别贈詩云深入浮屠斷世情
奢摩他行恰相應天花隱隱呈微瑞風葉琅琅詠大乘
密室晝閒雲作盖空亭夜静月為燈魂銷影散無何有
到此誰能見老僧竝留草履一雙沉香三片而去後海
以詩及二物獻之文皇答賜玉環一枚千佛袈裟一
領今猶置寺中稱世寶云解學士縉有寺中法堂
記碑
先主永安宫遺址即今之學宫先主所崩處也諸葛武
侯受遺命於此
甘夫人墓在府治内後山前有二碑字似被近世更改
吏卒皆能指點道之
子美遊蜀凡八稔自大歷元年春至䕫大歷三年去而
之楚寓䕫之東屯西瀼者凡三年得詩四百餘首瀼者
土人謂山間通江之流曰瀼
䕫譙樓上柱聯即當用杜詩五更鼓角聲悲壮三峽星
河影動搖何等壮麗俗人因諱悲字置之
志稱有詩史堂刻杜工部遺像又有萬丈堂取光焰萬
丈之義俱在府治内今不可考
郡齋望隔江羣山咫尺七峯分列若屛朝暮之間翠色
撲人衣袂予因取杜句翠屛名署中小齋
䕫之香櫞大而香為閩浙所無亦有獅頭柑佛手柑皆
可玩
雲陽縣即古雲安也酒未見佳纔傾一盞即薰人之句
每過高誦數迴
雲陽對江山上有張桓侯廟香火頗盛傳云侯之首葬
此官舟過縣必設牲醴望祀之
萬縣本漢朐䏰縣地隔江有岑公洞寬敞如庭室中有
石状如芝儼人為者壁上多前代題識洞前石碑林立
惟黃山谷楷書一通學顔體甚佳岑公唐人也為仙化
去
出城渡河有巨石亘生水面呼曰天生橋又曰天仙橋
石横百丈寬數十丈平坦如削下有飛瀑崩騰如萬馬
之聲過之毛豎予語越尹當建二坊標其勝尚未就
丙穴在逹州出嘉魚杜工部詩云魚知丙穴由來美是
也志又載雅州亦有丙穴
梁山亦漢朐䏰縣地東九十里有泉自山頂下注東坡
昔以飛練名其亭嘉靖間守臣獻白兔至此而斃瘞之
因更建亭子故今稱之曰白兔亭行山路既疲又復飛
泉百丈十里聲不絶誠長途一快事勝覽也又聞山上
有洞惜未及登
黃葛樹葉似桂稍大團欒蔭數畝冬春不凋榦則擁腫
根皆蟠露土上至於石崖之側則全欲不藉土生者䕫
之梁木最多惜無材用
竹䶉太平東鄉皆有之生于竹中之鼠也形色俱類鼠
差大而肥烹之味與黃鼠無異
郭公棐嘗梓䕫門三傳名宦則諸葛亮李靖源乾曜韋
處厚唐介虞允文王十朋李浩查籥劉光祖余應求孟
珙鄉賢則屈原李遠廖彦正楊晨袁沔青文勝汪瀚柳
英流寓則宋玉杜甫李白寇凖張俞邵雍黃魯直宋濂
惟武侯工部王梅溪有特祠祀之
益部談資卷下
