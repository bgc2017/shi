劉向古列女傳卷之七
孽嬖傳
夏桀末喜
末喜者夏桀之妃也美于色薄于德亂孽無道女子
行丈夫心佩劍帶冠桀既棄禮義淫于婦人求美女
積之扵後宫收倡優侏儒狎徒能為竒偉戲者聚之
于旁造爛漫之樂日夜與末喜及宫女飲酒無有休
時置妹喜于膝上聽用其言昏亂失道驕奢自恣為
酒池可以運舟一鼓而牛飲者三千人䩭其頭而飲
之于酒池醉而溺死者末喜笑之以為樂龍逄進諫
曰君無道必亡矣桀曰日有亡乎日亡而我亡不聽
以爲妖言而殺之造瓊室瑶臺以臨雲雨殚財盡幣
意尚不饜召湯囚之扵夏臺已而释之諸侯大叛于
是湯受命而伐之戰于鳴條桀師不戰湯遂放桀與
末喜嬖妾同舟流于海死于南巣之山詩曰懿厥哲
婦爲梟爲䲭此之謂也
頌曰
末喜配桀維亂驕揚桀既無道又重其荒
姦宄是用不恤法常夏后之國遂反爲商
殷紂妲己
妲己者殷紂之妃也嬖幸于紂材力過人手格猛
獸智足以距諫辨足以餙非矜人臣以能高天下以
聲以為人皆出已之下好酒淫樂不離妲己妲己之
所譽貴之妲己之所憎誅之作新淫之聲北鄙之舞
靡(靡)之樂收珍物積之于後宫䛕目群女咸獲所𣣔
積糟為丘流酒為池懸肉為林使人祼形相逐其間
為長夜之飲妲己好之百姓怨望諸侯有畔者紂乃
為炮烙之法膏銅柱加之炭令有罪者行其上輒墮
炭中妲己乃笑比干諫曰不修先王之典法而用婦
言禍至無日紂怒以為妖言妲己曰吾聞聖人之心
有七竅于是剖心而觀之囚箕子微子去之武王遂
受命興師伐紂戰于牧野紂師倒戈紂乃登廩臺衣
寳玉衣而自殺于是武王遂致天之罰斬妲己頭懸
于小白旗以為亡紂者是女也書曰牝雞無晨牝雞
之晨惟家之索詩云君子信盗亂是用暴匪其止共
維王之卭此之謂也
頌曰
妲己配紂惑亂是修紂既無道又重相&KR0861;
指笑炮炙諫士刳囚遂敗牧野反商為周
周幽褒姒
褒姒者童妾之女周幽王之后也初夏之衰也褒人
之神化爲二龍伺于王庭而言曰余褒之二君也夏
后卜殺之與去莫吉卜請其漦蔵之而吉乃布幣焉
龍忽不見而蔵漦犢中乃置之郊至周莫之敢發也
及周厲王之末發而觀之漦流于庭不可除也王使
婦人祼而譟之化爲玄蚖入後宫(宫)之童妾未毀而
遭之既笄而孕當宣王之時産無夫而乳懼而棄之
先是有童謠曰檿弧箕服寔亡周國宣王聞之後有
人夫妻賣檿弧箕服之器者王使執而戮之夫妻夜
逃聞童妾遭棄而夜號哀而取之遂竄于褒長而美
好褒人姁有獄獻之以贖幽王受而嬖之遂释褒姁
故號曰褒姒既生子伯服幽王乃廢后申侯之女而
立褒姒爲后廢太子宜臼而立伯服爲太子幽王惑
于褒姒出入與之同乘不恤國事驅馳弋獵不時以
適褒姒之意飲酒沉湎倡優在前以夜繼晝褒姒不
笑幽王乃𣣔其笑萬端故不笑幽王爲熢燧大鼓有
寇至則舉諸侯悉至而無寇褒姒乃大笑幽王𣣔悅
之數爲舉燧火其後不信諸侯不至忠諫者誅唯褒
姒言是從上下相䛕百姓乖離申侯乃與僧西夷犬
戎共攻幽王幽王舉熢燧徵兵莫至遂殺幽王于&KR0784;
山之下虜褒姒盡取周賂而去于是諸侯乃即申侯
而共立故太子宜臼是為&KR0685;王自是之後周與諸侯
無異詩云赫赫宗周褒姒滅之此之謂也
頌曰
褒神龍變寔生褒姒興配幽王廢后太子
舉𤇺致兵笑寇不至申侯伐周果滅其祀
䘙宣公姜
宣姜者齊侯之女䘙宣公之夫人也初宣公夫人夷
姜生伋子以爲太子又娶于齊曰宣姜生夀及朔夷
姜既死宣姜𣣔立夀乃與夀弟朔謀&KR0799;伋子公使伋
子之齊宣姜乃隂使力士待之界上而殺之曰有四
馬白旄至者必要殺之夀聞之以告太子曰太子其
避之伋子曰不可夫棄父之命則悪用子也夀度太
子必行乃與太子飲奪之旄而行盗殺之伋子醒求
旄不得遽往追之夀已死矣伋子以夀爲巳死乃謂
盗曰所𣣔殺者乃我也此何罪請殺我盗又殺之二
子既死朔遂立為太子宣公薨朔立是為惠公竟終
無後亂及五世至戴公而後寕詩云乃如之人德音
無良此之謂也
頌曰
衛之宣姜謀危太子𣣔立子夀隂設力士
夀乃俱死䘙果危殆五世不寕亂由姜起
魯桓文姜
文姜者齊侯之女魯桓公之夫人也内亂其兄齊㐮
公桓公將伐鄭納厲公既行與夫人俱將如齊也申
繻曰不可女有家男有室無相凟也謂之有禮易此
必敗且禮婦人無大故則不歸桓公不聽遂與如齊
文姜與㐮公通桓公怒禁之不止文姜以告㐮公㐮
公享桓公酒醉之使公子彭生抱而乘之因拉其脅
而殺之遂死于車魯人求彭生以除恥齊人殺彭生
詩曰亂匪降自天生自婦人此之謂也
誦曰
文姜淫亂配魯桓公與俱歸齊齊㐮淫通
俾厥彭生摧幹拉胸維女為亂䘚成禍凶
魯莊哀姜
哀姜者齊侯之女莊公之夫人也初哀姜未入時公
數如齊與哀姜淫既入與其弟叔姜俱公使大夫宗
用幣見大夫夏甫不忌曰婦贄不過枣栗以致禮也
男贄不過玉帛禽鳥以彰物也今婦贄用幣是男女
無别也男女之别國之大節也無乃不可乎公不聽
又丹其父桓公廟宫之楹刻其桷以夸哀姜哀姜驕
淫通于二叔公子慶父公子牙哀姜𣣔立慶父莊公
薨子般立慶父與哀姜謀遂殺子般于黨氏立叔姜
之子是為閔公閔公既立慶父與哀姜淫益甚又與
慶父謀殺閔公而立慶父遂使卜齮襲弑閔公于武
闈將自立魯人謀之慶父恐奔莒哀姜奔邾齊桓公
立僖公聞哀姜與慶父通以危魯乃召哀姜酖而殺
之魯遂殺慶父詩云啜其泣矣何嗟及矣此之謂也
頌曰
哀姜好邪淫于魯莊延及二叔驕姤縦横
慶父是依國適以亡齊桓征伐酖殺哀姜
晉獻&KR0784;姬
&KR0784;姬者&KR0784;戎之女晉獻公之夫人也初獻公娶于齊
生秦穆夫人及太子申生又娶二女于戎生公子重
耳夷吾獻公伐&KR0784;戎克之獲&KR0784;姬以歸生奚齊卓子
&KR0784;姬嬖于獻公齊姜先死公乃立&KR0784;姬以為夫人&KR0784;
姬𣣔立奚齊乃與弟謀曰一朝不朝其間容刀逐太
子與二公子而可間也于是&KR0784;姬乃說公曰曲沃君
之宗邑也蒲與二屈君之境也不可以無主宗邑無
主則民不畏邊境無主則開寇心夫寇生其心民慢
其政國之患也若使太子主曲沃二公子主蒲與二
屈則可以威民而懼寇矣遂使太子居曲沃重耳居
蒲夷吾居二屈晉獻&KR0784;姬既遠太子乃夜泣公問其
故對曰吾聞申生爲人甚好仁而強甚寬惠而慈于
民今謂君惑于我必亂國無乃以國民之故行強于
君君未終命而殁君其柰何胡不殺我無以一妾亂
百姓公曰惠其民而不惠其父乎&KR0784;姬曰爲民與爲
父異夫殺君利民民孰不戴苟父利而淂寵除亂而
衆說妾不𣣔焉雖其爱君𣣔不勝也若紂有良子而
先殺紂母彰其悪鈞死也母必假手扵武王以廢其
祀自吾先君武公兼翼而椘穆弑成此皆爲民而不
顧親君不早圖禍且及矣公懼曰柰何而可&KR0784;姬曰
君何不老而授之政彼得政而治之殆將釋君乎公
曰不可吾將圖之由此疑太子&KR0784;姬乃使人以公命
告太子曰君夢見齊姜亟往祀焉申生祭于曲沃歸
福于絳公田不在&KR0784;姬受福乃置鴆于酒施毒于脯
公至召申生將胙&KR0784;姬曰食自外来不可不試也覆
酒于地地墳申生恐而出&KR0784;姬與犬犬死飲小臣小
臣死之&KR0784;姬乃仰天叩心而泣見申生哭曰嗟乎國
子之國子何遅為君有父恩忍之况國人乎弑父以
求利人孰利之獻公使人謂太子曰爾其圖之太傅
里克曰太子入自眀可以生不則不可以生太子曰
吾君老矣若入而自眀則&KR0784;姬死吾君不安遂自經
于新城廟公遂殺少傳杜原欵使閹椘刺重耳重耳
奔狄使賈華刺夷吾夷吾奔梁盡逐群公子乃立奚
齊獻公䘚奚齊立里克殺之卓子立又殺之乃戮&KR0784;
姬鞭而殺之于是秦立夷吾是為惠公惠公死子圉
立是為懷公晉人殺懷公于高梁立重耳是為文公
亂及五世然後定詩曰婦有長舌惟厲之階又曰哲
婦傾城此之謂也
頌曰
&KR0784;姬繼母惑亂晉獻謀譛太子毒酒為權
果弑申生公子出奔身又伏辜五世亂昏
魯宣繆姜
繆姜者齊侯之女魯宣公之夫人成公母也聪慧而
行亂故謚曰&KR1230;初成公幼&KR1230;姜通于叔孫宣伯名喬
如喬如與&KR1230;姜謀去季孟而擅魯國晉椘戰于鄢陵
公出佐晉將行姜告公必逐季孟是背君也公辭以
晉難請反聽命又貨晉大夫使執季孫行父而止之
許殺仲孫蔑以魯士晉為内臣魯人不順喬如眀而
逐之喬如奔齊魯逐擯&KR1230;姜于東宫始往&KR1230;姜使筮
之遇艮之六史曰是謂艮之隨随其出也君必速出
姜曰亡是于周易曰随元亨利貞無咎元善之長也
亨嘉之會也利義之和也貞事之幹也終故不可誣
也是以雖隨無咎今我婦人而與于亂固在下位而
有不仁不可謂元不靖國家不可謂亨作而害身不
可謂利棄位而放不可謂貞有四德者随而無咎我
皆無之豈随也哉我則取悪能無咎乎必死于此不
得出矣䘚薨于東宫君子曰惜哉繆姜雖有聪慧之
質終不得掩其淫亂之罪詩曰士之躭兮猶可說也
女之躭兮不可說也此之謂也
頌曰
繆姜淫泆宣伯是阻謀逐季孟𣣔使專魯
既廢見擯心意摧下後雖善言終不能𥙷
陳女夏姬
陳女夏姬者大夫夏徵舒之母也其状美好無匹内
挟技術盖老而復壮者三為王后七為夫人公侯爭
之莫不迷惑失意夏姬之子徵舒為大夫公孫寕儀
行父與陳靈公皆通于夏姬或衣其衣以戲于朝泄
冶見之謂曰君有不善子宜掩之今自子率君而為
之不待幽間於朝廷以戲士民其謂爾何二人以告
靈公靈公曰衆人知之吾不善無害也泄冶知之寡
人恥焉乃使人徵賊泄冶而殺之靈公與二子飲扵
夏氏召徵舒也公戲二子曰徵舒似汝二子亦曰不
若其似公也徵舒疾此言靈公罷酒出徵舒伏弩廐
門射殺靈公公孫寧儀行父皆奔椘靈公太子午奔
晉其眀年椘莊王舉兵誅徵舒定陳國立午是為成
公莊王見夏姬美好將納之申公巫臣諫曰不可王
討罪也而納夏姬是貪色也貪色為淫淫為大罰碩
王圖之王從之使壞浚垣而出之將軍子反見美又
𣣔取之巫臣諫曰是不祥人也殺御叔弑靈公戮夏
南出孔儀喪陳國天下多美婦女何必取是子反乃
止莊王以夏姬與連尹㐮老㐮老死扵邲亡其尸其
子黑要又通于夏姬巫臣見夏姬謂曰子歸我將聘
汝及恭王即位巫臣䀻于齊盡與其室俱至鄭使人
召夏姬曰尸可得也夏姬從之巫臣使介歸幣扵椘
而與夏姬奔晉大夫子反怨之遂與子重滅巫臣之
族而分其室詩云乃如之人兮懷婚姻也大無信也
不知命也言嬖色殞命也
頌曰
夏姬好美滅國破陳走二大夫殺子之身
殆誤椘莊敗亂巫臣子反悔懼申公族分
齊靈聲姬
聲姬者魯侯之女靈公之夫人太子光之母也號孟
子淫通于大夫慶尅與之蒙衣乘輦而入于閎鮑牽
見之以告國佐國佐召慶尅將詢之慶尅久不出以
告孟子曰國佐非我孟子怒時國佐相靈公會諸侯
于柯陵高子鮑子處内守及還將至閉門而索客孟
子訴之曰高鮑將不内君而欲立公子角國佐知之
公怒刖鮑牽而逐高子國佐佐遂奔莒更以崔杼為
大夫使慶尅佐之乃帥師圍莒不勝國佐使人殺慶
尅靈公與佐&KR0576;而復之孟子又愬而殺之及靈公薨
高鮑皆復遂殺孟子齊亂乃息詩云匪教匪誨時維
婦寺此之謂也
頌曰
齊靈聲姬厥行亂失淫于慶尅鮑牽是疾
譛愬高鮑遂以奔亡好禍用亡亦以事丧
齊東郭姜
齊東郭姜者棠公之妻齊崔杼御東郭偃之娣也美
而有色棠公死崔子吊而說姜遂與偃謀娶之既居
其室比于公宫莊公通焉驟如崔氏崔子知之異日
公以崔子之冠賜侍人崔子愠告有疾不出公登臺
以臨崔子之宫由臺上與東郭姜戲公下㴀之東郭
姜奔入戶而閉之公推之曰開余東郭姜曰老夫在
此未及收髮公曰余聞崔子之疾也不聞崔子與姜
自側戶出閉門聚衆鳴鼓公恐擁柱而歌公請于崔
氏曰公知有罪矣請改心事吾子若不信請&KR0576;崔子
曰臣不敢聞命乃避之公又請于崔氏之宰曰請就
元君之庙而死焉崔氏之宰曰君之臣杼有疾不在
侍臣不敢聞命公踰墻而逃崔氏射中公踵公反墮
遂弑公先是時東郭姜與前夫子棠毋咎俱入崔子
爱之使為相室崔子前妻子二人大子城少子疆及
姜入後生二子眀成成有疾崔子廢成而以眀為後
成使人請崔邑以老崔子哀而許之棠毋咎與東郭
偃争而不與成與彊怒將𣣔殺之以告慶封慶封齊
大夫也隂與崔氏争權欲其相滅也謂二子曰殺之
于是二子歸殺棠毋咎東郭偃于崔子之庭崔子怒
愬之于慶氏曰吾不肖有子不能教也以至于此吾
事夫子國人之所知也唯辱使者不可以巳慶封乃
使盧蒲嫳帥徒衆與國人焚其庫廐而殺成姜崔氏
之妻曰生若此不若死遂自經而死崔子歸見庫廐
皆焚妻子皆死又自經而死君子曰東郭姜殺一國
君而滅三室又殘其身可謂不祥矣詩曰枝葉未有
害本寔先敗此之謂也
頌曰
齊東郭姜崔杼之妻惑亂莊公毋咎是依
禍及眀成爭邑相殺父母無聊崔氏遂滅
衞二亂女
衞二亂女者南子及衞伯姬也南子者宋女衞靈公
之夫人通于宋子朝太子蒯聵知而悪之南子䜛太
子于靈公曰太子欲殺我靈公大怒蒯聵蒯聵奔宋
靈公薨蒯聵之子輒立是爲出公衞伯姬者蒯聵之
姊也孔文子之妻孔悝之母也悝相出公文子䘚姬
與孔氏之竪渾良夫淫姬使良夫于蒯聵蒯聵曰子
苟能内我于國報子以乘軒免子三死與&KR0576;許以姬
爲良夫妻良夫喜以告姬姬大悅良夫乃與蒯瞶入
舍孔氏之圃昏時二人蒙衣而乘遂入至姬所已食
姬杖戈先太子與五介胄之士迫其子悝于厠強&KR0576;
之出公奔魯子路死之蒯瞶遂立是為莊公殺夫人
南子又殺渾良夫莊公以戎州之亂又出奔四年而
出公復入將入大夫殺孔悝之母而迎公二女為亂
五世至悼公而後定詩云相鼠有皮人而無儀人而
無儀不死何為此之謂也
頌曰
南子惑淫宋朝是親譛彼蒯聵使之出奔
悝母亦嬖出入兩君二亂交錯咸以滅身
趙靈吴女
趙靈吴女者號孟姚吴廣之女趙武靈王之后也初
武靈王娶韓王女為夫人生子章立以為后章為太
子王嘗夢見處女鼓瑟而歌曰美人熒熒兮顔若苕
之榮命兮命兮逄天時而生曾莫我嬴嬴異日王飲
酒樂數言所夢想見其人吴廣聞之乃因后而入其
女孟姚甚有色焉王愛幸之不能離數年生子何孟
姚數微言后有淫意太子無慈孝之行王乃廢后與
太子而立孟姚為惠后以何為王是為惠文王武靈
王自號主父封章于代號安陽君四年朝羣臣安陽
君来朝主父從旁觀窺羣臣宗室見章纍然也反目
于弟心憐之是時惠后死久恩衰乃𣣔分趙而王章
于代計未决而輟主父遊沙丘宫章以其徒作亂李
兊乃𧺫四邑之兵擊章章走主父主父開之兊因圍
主父宫既殺章乃相與謀曰以章圍主父即觧兵吾
屬夷矣乃遂圍主父主父欲出不得又不得食乃探
雀&KR1145;而食之三月餘遂餓死沙丘宫詩曰流言以對
寇攘式内言不善之從内出也
頌曰
吴女苕顔神窹趙靈既見嬖近惑心乃生
廢后興戎子何是成生閉沙丘國以亂傾
椘考李后
椘考李后者趙人李園之女弟椘考烈王之后也初
考烈王無子春申君患之李園為春申君舍人乃取
其女弟與春申君知有身園女弟因間謂春申君曰
椘王之貴幸君雖兄弟不如今君相椘三十餘年而
王無子即百歲後將立兄弟即椘更立君後彼亦各
貴其所親又安淂長有寵乎非徒然也君用事又多
失禮于王兄弟王兄弟誠立禍且及身何以保相印
江東之封乎今妾知有身矣而人莫知妾之幸君未
久誠以君之重而進妾于椘王椘王必嬖妾賴天有
子男則是君之子為王也椘國盡可得孰與身臨不
測之罪乎春申君大然之乃出園女弟謹舍之言之
考烈王召而幸之遂生子悼立為太子園女弟為后
而李園貴用事飬士𣣔殺春申君以滅口及考烈王
死園乃殺春申君滅其家悼立是為幽王后有考烈
王遺腹子猶立是為哀王考烈王弟公子負芻之徒
聞知幽王非考烈王子疑哀王乃襲殺哀王及太后
盡滅李園之家而立負芻為王五年而秦滅之詩云
盗言孔丼亂時用餤此之謂也
頌曰
李園女弟發迹春申考烈無子果得納身
知重而入遂得爲嗣既立畔本宗族滅弑
趙悼倡后
倡后者趙悼㐮王之后也前日而亂一宗之族既寡
悼㐮王以其美而取之李牧諫曰不可女之不正國
家所以覆而不安也此女亂一宗大王不畏乎王曰
亂與不亂在寡人為政遂娶之初悼襄王后生子嘉
為太子倡后既入為姬生子遷倡后既嬖幸于王隂
譛后及太子于王使人犯太子而䧟之于罪王遂廢
嘉而立遷黜后而立倡姬為后及悼㐮王薨遷立是
為幽閔王倡后淫佚不正通于春&KR0685;君多受秦賂而
使王誅其良將武安君李牧其後秦兵徑入莫能距
遷遂見虜于秦趙亡大夫怨倡后之譛太子及殺李
牧乃殺倡后而滅其家共立嘉于代七年不能勝秦
趙遂滅為郡詩云人而無禮不死何俟此之謂也
頌曰
趙悼倡后貪叨無足墮廢后適執詐不慤
淫亂春平窮意所欲受賂亡趙身死滅國
劉向古列女傳卷之七終
