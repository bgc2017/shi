劉向古列女傳卷之一
母儀傳
有虞二妃
有虞二妃者帝尭之二女也長娥皇次女英舜父頑
母嚚父號瞽叟弟曰象敖游扵嫚舜能諧柔之承事
瞽叟以孝母憎舜而爱象舜猶内治靡有姦意四嶽
廌之扵堯尭乃妻以二女以觀厥内二女承事舜扵
畎畆之中不以天子之女故而驕盈怠嫚猶謙謙恭
儉思盡婦道瞽叟與象謀殺舜使塗廪舜歸告二女
曰父母使我塗廪我其往二女曰往哉舜既治廪乃
捐階瞽叟焚廪舜往飛出象復與父母謀使舜浚井
舜乃告二女二女曰俞往哉舜往浚井格其出入從
掩舜潜出時既不能殺舜瞽叟又速舜飲酒醉將殺
之舜告二女二女乃與舜藥浴汪遂往舜終日飲酒
不醉舜之女弟繋怜之與二嫂諧父母欲殺舜舜猶
不怨怒之不已舜往于田號泣曰呼旻天呼父母惟
害若兹思慕不己不怨其弟篤厚不怠既納于百揆
賓于四門選于林木入于大麓尭試之百方每事常
謀于二女舜既嗣位升為天子娥皇為后女英為妃
封象于有庳事瞽叟猶若焉天下稱二妃聦眀貞仁
舜陟方死于蒼梧號曰重華二妃死于江湘之間俗
謂之湘君君子曰二妃德純而行篤詩云不顯惟德
百辟其刑之此之謂也
頌曰
元始二妃帝尭之女嬪列有虞承舜扵下
以尊事卑終能勞苦瞽叟和寧䘚享福祜
棄母姜源
棄母姜嫄者邰侯之女也當尭之時行見巨人跡好
而履之歸而有娠浸以益大心怪悪之卜筮禋祀以
求無子終生子以為不祥而棄之隘巷牛羊避而不
踐乃送之平林之中後伐&KR0685;林者咸廌之覆之乃取
置寒冰之上飛鳥傴翼之姜嫄以為異乃收以歸因
命曰棄姜嫄之性清静專一好種稼穡及棄長而教
之種樹桑麻棄之性眀而仁能育其教䘚致其名尭
使棄居稷官更國邰地遂封棄于邰號曰后稷及尭
崩舜即位乃命之曰棄黎民阻飢汝后稷播時百榖
其後世世居稷至周文武而興爲天子君子謂姜嫄
静而有化詩云赫赫姜嫄其德不回上帝是依又曰
思文后稷克配彼天立我烝民此之謂也
頌曰
棄母姜嫄清静專一履跡而孕懼棄扵野
鳥獸覆翼乃復收恤䘚爲帝佐母道既畢
契母簡狄
契母蕳狄者有娀氏之長女也當尭之時與其妹姊
浴扵玄丘之水有玄鳥銜邜過而墜之五色甚好蕳
狄與其妹娣競往取之簡狄得而含之誤而吞之遂
生契焉蕳狄性好人事之治上知天文樂扵施惠及
契長而教之理順之序契之性聪眀而仁能育其教
䘚致其名尭使為司徒封之扵亳及尭崩舜即位乃
勅之曰契百姓不親五品不遜汝作司徒而敬敷王
教在寬其後世世居亳至殷湯興為天子君子謂蕳
狄仁而有禮詩云有娀方將立子生商又曰天命玄
鳥降而生商此之謂也
頌曰
契母蕳狄敦仁勵翼吞卵産子遂自脩餙
教以事理推恩有德契為帝輔盖母有力
啟母塗山
啓母者塗山氏長女也夏禹娶以為妃既生啓&KR0605;壬
癸甲啓&KR0561;&KR0561;泣禹去而治水惟荒度土功三過其家
不入其門塗山獨眀教訓而致其化焉及啟長化其
德而從其教䘚致令名禹為天子而啟為嗣持禹之
功而不殞君子謂塗山彊扵教誨詩云釐爾士女從
以孫子此之謂也
頌曰
啟母塗山維配帝禹&KR0605;壬癸甲禹往敷土
啟&KR0561;&KR0561;泣母獨論序教訓以善䘚繼其父
湯妃有㜪
湯妃有㜪者有㜪氏之女也殷湯娶以為妃生仲壬
外丙亦眀教訓致其功有㜪之妃湯也統領九嬪後
宫有序咸無妬&KR0945;逆理之人䘚致王功君子謂妃眀
而有序詩云窈窕淑女君子好逑言賢女能為君子
和好衆妾其有㜪之謂也
頌曰
湯妃有㜪賢行聪明媵從伊尹自夏適殷
勤慤治中九嬪有行化訓内外亦無愆殃
周室三母
三母者太姜太任太姒太姜者王季之母有吕氏
之女大王娶以為妃生太伯仲雍王季貞順率道靡
有過失太王謀事遷徙必與太姜君子謂太姜廣于
德教德教本也而謀事次之詩云古公亶父来朝走
馬率西水滸至扵岐下爰及姜女聿来胥宇此之謂
也盖太姜淵智非常雖太王之賢聖亦與之謀其知
太王仁恕必可以比國人而景附矣
太任者文王之母摯任氏中女也王季娶為妃太任
之性端一誠莊惟德之行及其有娠目不視悪色耳
不聽淫聲口不出敖言能以胎教溲于豕牢而生文
王文王生而眀聖太任教之以一而識百君子謂太
任為能胎教古者婦人姙子寝不側坐不邊立不蹕
不食邪味割不正不食席不正不坐目不視于邪色
耳不聽于淫聲夜則令瞽誦詩道正事如此則生子
形容端正才德必過人矣故姙子之時必慎所感感
于善則善感于惡則惡人生而肖父母者皆其母感
于物故形意肖之文王母可謂知肖化矣
太姒者武王之母禹后有㜪姒氏之女仁而眀道文
王嘉之親迎于渭造舟為梁及入太姒思媚太姜大
任旦夕勤勞以進婦道太姒號曰文母文王理陽道
而治外文母理隂道而治内太姒生有十男長伯邑
考次則武王彂次則周公旦次則管叔鮮次則蔡叔
度次則曹叔振鐸次則霍叔武次則成叔處次則康
叔封次則&KR2157;季載太姒教誨十子自少及長未嘗見
邪辟之事及其長文王繼而教之䘚成武王周公之
德武王纘太王王季文王之緒壹戎衣而有天下身
不失天下之顯名尊為天子富有四海之内宗廟饗
之子孫保之武王末受命周公成文武之德追王太
王王季上祀先公以天子之禮斯禮也逹乎諸侯大
夫及士庶人父為大夫子為士葬以大夫祭以士父
為士子為大夫葬以士祭以大夫期之喪逹乎大夫
三年之喪逹乎天子父母之喪無貴賤一也盖十子
之中惟武王周公成聖要其安民以播烈光制禮以
廣逹孝而言之則盛德自然着矣若管蔡監殷而畔
乃人才質不同有不可以少加重任者易曰力小而
任重鮮不及矣反思其受教之時未必至扵斯也豈
可以累太姒耶故君子謂太姒仁眀而有德詩曰大
邦有子俔天之妹文定厥祥親迎于渭造舟為梁不
顯其光又曰太姒嗣徽音則百斯男此之謂也
頌曰
周室三母太姜任姒文武之興盖由斯𧺫
太姒最賢號曰文母三姑之德亦甚大矣
衞姑定姜
衞姑定姜者衞定公之夫人公子之母也公子既娶
而死其婦無子畢三年之喪定姜歸其婦自送之至
扵野恩爱哀思悲心感慟立而望之揮泣垂涕乃賦
詩曰燕燕于飛差池其羽之子于歸遠送于野瞻望
不及泣涕如雨送去歸泣而望之又作詩曰先君之
思以畜寡人君子謂定姜為慈姑過而之厚定公悪
孫林父孫林父奔晉晉侯使郤犫為請還定公欲辭
定姜曰不可是先君宗卿之嗣也大國又以為請而
弗許將亡雖悪之不猶愈于亡乎君其忍之夫安民
而宥宗卿不亦可乎定公遂復之君子謂定姜能遠
患難詩曰其儀不忒正是四國此之謂也定公䘚立
敬姒之子衎為君是為獻公獻公居喪而慢定姜既
哭而息見獻公之不哀也不内食飲嘆曰是將敗衛
國必先害善人夫禍衛國也夫吾不獲鱄也使主社
稷大夫聞之皆懼孫文子自是不敢舍其重器于衞
鱄者獻公弟子鮮也賢而定姜𣣔立之而不得後獻
公暴虐慢侮定姜䘚見逐走出亡至境使祝宗告亡
且告無罪扵廟定姜曰不可若令無神不可誣有罪
若何告無罪也且公之行舍大臣而與小臣謀一罪
也先君有冡卿以為師保而蔑之二罪也余以巾&KR0808;
事先君而暴妾使余三罪也告亡而已無告無罪其
後賴鱄力獻公復得反國君子謂定姜能以辭教詩
云我言惟服此之謂也鄭皇耳率師侵衞孫文子卜
追之獻兆于定姜曰兆如山林有夫出征而喪其雄
定姜曰征者喪䧺禦寇之利也大夫圖之衞人追之
獲鄭皇耳于大丘君子謂定姜逹扵事情詩云左之
左之君子宜之此之謂也
頌曰
衞姑定姜送婦作詩恩爱慈惠泣而望之
數諫獻公得其罪尤聰眀遠識麗于文辭
齊女傳母
傳母者齊女之傳母也女為衞莊公夫人號曰莊姜
姜交好始往操行衰惰心淫泆冶容傳母見其婦道
不正諭之云子之家世世尊荣當為民法則子之質
聪逹于事當為人表式儀貌壮䴡不可不自脩整衣
錦絅裳餙在輿馬是不貴德也乃作詩曰碩人其頎
衣錦絅衣齊侯之子衞侯之妻東宫之妹邢侯之姨
譚公維私砥厲女之心以高節以為人君之子弟為
國君之夫人尤不可有邪辟之行焉女遂感而自修
君子善傳母之防未然也莊姜者東宫得臣之妹也
無子姆戴媯之子桓公公子州吁嬖人之子也有寵
驕而好兵莊公弗禁後州吁果殺桓公詩曰母教猱
升木此之謂也
頌曰
齊女傳母防女未然稱列先祖莫不尊榮
作詩眀指使無辱先莊姜姆妹䘚能脩身
鄒孟軻母
鄒孟軻之母也號孟母其舍近墓孟子之少也嬉遊
爲墓間之事踴躍築埋孟母曰此非吾所以居處子
乃去舍市傍其嬉戲爲賈人衒賣之事孟母又曰此
非吾所以居處子也復徙舍學宫之傍其嬉遊乃設
爼豆揖譲進退孟母曰真可以居吾子矣遂居之及
孟子長學六藝䘚成大儒之名君子謂孟母善以漸
化詩云彼姝者子何以予之此之謂也自孟子之少
也既學而歸孟母方績問曰學所至矣孟子曰自若
也孟母以刀斷其織孟子懼而問其故孟母曰子之
廢學若吾斷斯織也夫君子學以立名問則廣知是
以居則安寕動則遠害今而廢之是不免于厮役而
無以離于禍患也何以異于織績而食中道廢而不
爲寕能衣其夫子而長不乏糧食哉女則廢其所食
男則墮于脩德不爲竊盗則爲虜役矣孟子懼旦夕
勤學不息師事子思遂成天下之名儒君子謂孟母
知爲人母之道矣詩云彼姝者子何以告之此之謂
也孟子既娶將入私室其婦袒而在内孟子不悅遂
去不入婦辭孟母而求去曰妾聞夫婦之道私室不
與焉今者妾竊墮在室而夫子見妾勃然不悅是客
妾也婦人之義盖不客宿請歸父母于是孟母召孟
子而謂之曰夫禮將入門問孰存所以致敬也將上
堂聲必揚所以戒人也將入戶視必下恐見人過也
今子不察扵禮而責禮扵人不亦遠乎孟子謝遂留
其婦君子謂孟母知禮而眀扵姑母之道孟子處齊
而有憂色孟母見之曰子若有憂色何也孟子曰不
敏異日閒居擁楹而歎孟母見之曰鄉見子有憂色
曰不也今擁楹而歎何也孟子對曰軻聞之君子稱
身就位不為苟得而受賞不貪榮禄諸侯不聽則不
逹其上聽而不用則不踐其朝今道不用扵齊碩行
而母老是以憂也孟母曰夫婦人之禮精五飰羃酒
漿養舅姑縫衣裳而已矣故有闥内之修而無境外
之志易曰在中饋無攸遂詩曰無非無儀惟酒食是
議以言婦人無擅制之義而有三從之道也故年少
則從乎父母出嫁則從乎夫夫死則從乎子禮也今
子成人也而我老矣子行乎子義吾行乎吾禮君子
謂孟母知婦道詩云載色載笑匪怒匪教此之謂也
頌曰
孟子之母教化列分處子擇藝使從大倫
子學不進斷機示焉子遂成德為當世冠
魯季敬姜
魯季敬姜者莒女也號戴已魯大夫公父穆伯之妻
文伯之母季康子之從祖叔母也博逹知禮穆伯先
死敬姜守養文伯出學而還歸敬姜側目而盻之見
其友上堂從後階降而却行奉劍而正履若事父兄
文伯自以爲成人矣敬姜召而數之曰昔者武王罷
朝而結絲&KR1611;绝左右顧無可使結之者俯而自申之
故能成王道桓公坐友三人諫臣五人日舉過者三
十人故能成伯業周公一食而三吐哺一沐而三握
髮所執贄而見扵窮閭隘巷者七十餘人故能存周
室彼二聖一賢者皆伯王之君也而下人如此其所
與遊者皆過巳者也是以日益而不自知也今以子
年之少而位之卑所與遊者皆為服役子之不益亦
以眀矣文伯乃謝罪于是乃擇嚴師賢友而事之所
與遊處者皆黃耄倪齒也文伯引祍攘&KR1032;而親饋之
敬姜曰子成人矣君子謂敬姜備于教化詩云濟濟
多士文王以寧此之謂也文伯相魯敬姜謂之曰吾
語汝治國之要盡在經矣夫幅者所以正曲枉也不
可不彊故幅可以為將晝者所以均不均服不服也
故畫可以為正物者所以治蕪與莫也故物可以為
都大夫持交而不失出入不絶者捆也捆可以為大
行人也推而往引而来者綜也綜可以為開内之師
主多少之數者均也均可以為内史服重任行遠道
正直而固者軸也䡒可以為相舒而無窮者摘也摘
可以為三公文伯再拜受教文伯退朝朝敬姜敬姜
力績文伯曰以歜之家而主猶績懼于季孫之怒其
以歜為不能事主乎敬姜嘆曰魯其亡乎使吾子備
官而未之聞耶居吾語女昔聖王之處民也擇瘠土
而處之勞其民而用之故長王天下夫民勞則思思
則善心生逸則淫淫則忘善忘善則悪心生沃土之
民不材淫也瘠土之民嚮義勞也是故天子大采朝
曰與三公九卿組織施德日中考政與百官之政事
使師尹維旅牧宣敬民事少采夕月與太史司載紏
虔天刑日入監九御使潔奉禘郊之粢盛而後即安
諸侯朝脩天子之業令晝考其國夕省其典刑夜儆
百工使無慆淫而後即安卿大夫朝考其職晝講其
庶政夕序其業夜庀其家事而後即安士朝而受業
晝而講隷夕而習復夜而討過無憾而後即安自庶
人以下眀而動晦而休無自以怠王后親織玄紞公
侯之夫人加之以紘綖卿之内子為大帶命婦成祭
服則士之妻加之以朝服自庶士以下皆衣其夫社
而賦事烝而獻功男女效績否則有辟古之制也君
子勞心小人勞力先王之訓也自上以下誰敢淫心
舍力今我寡也爾又在下位朝夕處事猶恐忘先人
之業况有怠惰其何以辟吾冀而朝夕脩我曰必無
廢先人爾今也曰吾不自安以是承君之官余懼穆
伯之絶嗣也仲尼聞之曰弟子記之季氏之婦不淫
矣詩曰婦無公事休其𧖟織言婦人以織績為公事
者也休之非禮也文伯飲南宫敬叔酒以露堵父為
客羞鼈焉為小堵父怒相延食鼈堵父辭曰將使鼈
長而食之遂出敬姜聞之怒曰吾聞之先子曰祭飬
尸饗飬上賓鼈于人何有而使夫人怒遂逐文伯五
日魯大夫辭而復之君子謂敬姜爲慎微詩曰我有
旨酒嘉賓式讌以樂言尊賓也文伯䘚敬姜戒止妾
曰吾聞之好内女死之好外士死之今吾子夭死吾
惡其以好内聞也二三婦之辱共祀先祀者請毋瘠
色毋揮涕毋䧟&KR0574;毋憂容有降服毋加服從禮而静
是昭吾子仲尼聞之曰女知莫如婦男知莫如夫公
父氏之婦知矣欲眀其子之令德詩曰君子有榖貽
厥孫子此之謂也敬姜之處喪也朝哭穆伯暮哭文
伯仲尼聞之曰季氏之婦可謂知禮矣爱而無私上
下有章敬姜嘗如季氏康子在朝與之言不應從之
及寝門不應而入康子辭于朝而入見曰肥也不得
聞命母乃罪耶敬姜對曰子不聞耶天子及諸侯合
民事于内朝自卿大夫以下合官職于外朝合家事
于内朝寝門之内婦人治其職焉上下同之夫外朝
子將業君之官職焉内朝子將庀季氏之政焉皆非
吾所敢言也康子嘗至敬姜䦱門而與之言皆不踰
閾祭悼子康子與焉酢不受徹爼不讌宗不具不繹
繹不盡飲則不退仲尼謂敬姜别于男女之禮矣詩
曰女也不爽此之謂也
頌曰
文伯之母號曰敬姜通逹知禮德行光眀
匡子過失教以法理仲尼賢焉列為慈母
椘子發母
椘將子發之母也子彂攻秦绝粮使人請于王因歸
問其母母問使者曰士䘚得無恙乎對曰士䘚并分
菽粒而食之又問將軍得無恙乎對曰將軍朝夕芻
豢黍梁子彂破秦而歸其母閉門而不内使人數之
曰子不聞越王句踐之伐吴客有獻醇酒一器王使
人往江之上流使士䘚飲其下流味不及加美而士
䘚戰自五也異日有獻一囊糗糒者王又以賜軍士
分而食之甘不踰嗌而戰自十也今子爲將士䘚并
分菽粒而食之子獨朝夕芻豢黍梁何也詩不云乎
好樂無荒良士休休言不失和也夫使人入于死地
而自康樂于其上雖有以得勝非其術也子非吾子
也無入吾門子發于是謝其母然後内之君子謂子
彂母能以教誨詩云教誨尔子式榖似之此之謂也
頌曰
子彂之母刺子驕泰將軍稲梁士䘚菽粒
責以無禮不得人力君子嘉焉編于母德
魯之母師
母師者魯九子之寡母也臘日休作者歲祀禮事畢
悉召諸子謂曰婦人之義非有大故不出夫家然吾
父母家幼稚歲時禮不理吾從汝謁往監之諸子皆
頓首許諾又召諸婦曰婦人有三從之義而無專制
之行少繫父母長繋于夫老繋于子今諸子許我歸
視私家雖踰正禮碩與少子俱以俻婦人出入之制
諸婦其慎房戶之守吾夕而反于是使少子僕歸辨
家事天隂還失早至閭外而止夕而入魯大夫從臺
上見而怪之使人間視其居處禮節甚脩家事甚理
使者還以状對于是大夫召母而問之曰一日從北
方来至閭而止良久夕乃入吾不知其故甚怪之是
以問也母對曰妾不幸早失夫獨與九子居臘月禮
畢事間從諸子謁歸視私家與諸婦孺子期夕而反
妾恐其酺䤓醉飽人情所有也妾反太早不敢復反
故止閭外期盡而入大夫美之言于穆公賜母尊號
曰毋師使明請夫人夫人諸姬皆師之君子謂母師
能以身教夫禮婦人未嫁則以父母為天既嫁則以
夫為天其喪天母則降服一等無二天之義也詩云
出宿于濟飲餞于禰女子有行遠父母兄弟
頌曰
九子之母誠知禮經謁歸還返不掩人情
德行既備卒蒙其榮鲁君賢之號以尊名
魏芒慈母
魏芒慈母者魏孟陽氏之女芒卯之後妻也有三子
前妻之子有五人皆不爱慈母遇之甚異猶不爱慈
母乃命其三子不得與前妻子齊衣服飲食𧺫居進
退甚相遠前妻之子猶不爱于是前妻中子犯魏王
令當死慈母憂戚悲哀帶圍减尺朝夕勤勞以救其
罪人有謂慈母曰何如勤勞憂懼如此慈母曰如妾
親子雖不爱妾猶救其禍而除其害獨扵假子而不
為何以異于凡母其父為其孤也而使妾為其繼母
繼母如母為人母不能愛其子可謂慈乎親其親而
偏其假可謂義乎不慈且無義何以立扵世彼雖不
愛妾安可以忌義乎遂說之魏安釐王聞之高其義
曰慈母如此可不赦其子乎乃赦其子復其家自此
五子親附慈母雍雍若一慈母以禮義之漸率導八
子咸為魏大夫卿士各成扵禮義君子謂慈母一心
詩云尸鳩在桑其子七兮淑人君子其儀一兮其儀
一兮心如结兮言心之均一也尸鳩以一心養七子
君子以一儀養萬物一心可以事百君百心不可以
事一君此之謂也
頌曰
芒卯之妻五子後母慈惠仁義扶養假子
雖不吾愛拳拳若親繼母若斯亦誠可尊
齊田稷母
齊田稷子之母也田稷子相齊受下吏之貨金百鎰
以遺其母母曰子為相三年矣禄未嘗多若此也豈
脩士大夫之費哉安所淂此對曰誠受之于下其母
曰吾聞士脩身潔行不為苟得竭情盡實不行詐偽
非義之事不計扵心非理之利不入于家言行若一
情貌相副今君設官以待子厚禄以奉子言行則可
以報君夫為人臣而事其君猶為人子而事其父也
盡力竭能忠信不欺務在效忠必死奉命廉潔公正
故遂而無患今子反是遠忠矣夫為人臣不忠是為
人子不孝也不義之財非吾有也不孝之子非吾子
也子起田稷子慙而出反其金自歸罪扵宣王請就
誅焉宣王聞之大賞其母之義遂舍稷子之罪復其
相位而以公金賜母君子謂稷母廉而有化詩曰彼
君子兮不素飱兮無功而食禄不為也况扵受金乎
頌曰
田稷之母廉潔正直責子受金以為不德
忠孝之事盡材竭力君子受禄終不素食
劉向古列女傳卷之一終
