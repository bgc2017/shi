劉向古列女傳卷之六
辯通傳
齊管妾婧
妾婧者齊相管仲之妾也寗戚𣣔見桓公道無從乃
爲人僕將車宿齊東門之外桓公因出寗戚擊牛角
而商歌甚悲桓公異之使管仲迎之寗戚稱曰浩浩
乎白水管仲不知所謂不朝五日而有憂色其妾婧
進曰今君不朝五日而有憂色敢問國家之事耶君
之謀也管仲曰非汝所知也婧曰妾聞之也毋老老
毋賤賤毋少少毋弱弱管仲曰何謂也昔者太公望
年七十屠牛于朝歌市八十為天子師九十而封于
齊由是觀之老可老耶夫伊尹有㜪氏之媵臣也湯
立以為三公天下之治太&KR0685;由是觀之賤可賤耶睪
子生五歲而贊禹由是觀之少可少耶駃騠生七日
而超其母由是觀之弱可弱耶于是管仲乃下席而
謝曰吾請語子其故昔日公使我迎寗戚寗戚曰浩
浩乎白水吾不知其所謂是故憂之其妾笑曰人也
語君矣君不知識矣古有白水之詩詩不云乎浩浩
白水儵(儵)之魚君来召我(我)將安居國家未定從我
焉如此寗戚之𣣔得仕國家也管仲大悦以報桓公
桓公乃修官職齊戒五日見寗子因以為相齊國以
治君子謂妾婧為可與謀詩云先民有言詢于芻蕘
此之謂也
頌曰
桓遇寗戚命管迎之寗稱白水管仲憂疑
妾進問焉為說其詩管嘉報公齊淂以治
椘江乙母
椘大夫江乙之母也當恭王之時乙為郢大夫有入
王宫中盗者令尹以罪乙請于王而絀之處家無幾
何其母亡布八尋乃往言于王曰妾夜亡布八尋令
尹盗之王方在小曲之臺令尹侍焉王謂母曰令尹
信盗之寡人不為其富貴而不行法焉若不盗而誣
之椘國有常法母曰令尹不身盗之也乃使人盗之
王曰其使人盗柰何對曰昔孫叔敖之為令尹也道
不拾遺門不閉關而盗賊自息今令尹之治也耳目
不眀盗賊公行是故使盗得盗妾之布是與使人盗
何以異也王曰令尹在上寇盗在下令尹不知有何
罪焉母曰吁何大王之言過也昔者妾之子為郢大
夫有盗王宫中之物者妾子坐而絀妾子亦豈知之
哉然終坐之令尹獨何人而不以是為過也昔者周
武王有言曰百姓有過罪予一人上不眀則下不治
相不賢則國不寕所謂國無人者非無人也無理人
者也王其察之王曰善非徒譏令尹又譏寡人命吏
償母之布囙賜金千鎰母譲金布曰妾豈貪貨而失
大王哉怨令尹之治也遂去不肯受王曰母智若此
其子必不愚乃復召江乙而用之君子謂乙母善以
微喻詩云猷之未遠是用大諫此之謂也
頌曰
江乙失位乙母動心既歸家庭亡布八尋
指責令尹辭甚有度王復用乙賜母金布
晉弓工妻
弓工妻者晉繁人之女也當&KR0685;公之時使其夫為弓
三年乃成&KR0685;公引弓而射不穿一札&KR0685;公怒將殺弓
人弓人之妻請見曰繁人之子弓人之妻也碩有謁
于君&KR0685;公見之妻曰君聞昔者公劉之行乎羊牛踐
葭葦惻然為痛之恩及草木豈𣣔殺不辜者乎秦穆
公有盗食其駿馬之肉反飲之以酒椘莊王臣援其
夫人之衣而絶纓與飲大樂此三君者仁着于天下
䘚享其報名垂至今昔帝堯茅茨不剪采椽不斵土
階三等猶以為為之者勞居之者逸也今妾之夫治
造此弓其為之亦勞其幹生于太山之阿一日三覩
隂三覩陽傳以燕牛之角纏以荆䴢之筋糊以阿魚
之膠此四者皆天下之妙選也而君不能以穿一札
是君不能射也而反欲殺妾之夫不亦謬乎妾聞射
之道左手如拒右手如附枝右手發之左手不知此
盖射之道也&KR0685;公以其言而射穿七札繁人之夫立
得出而賜金三鎰君子謂弓工妻可與處難詩曰敦
于既堅舍矢既鈞言射有法也
頌曰
晉&KR0685;作弓三年乃成公怒弓工將加以刑
妻往說公陳其幹材列其勞苦公遂釋之
齊傷槐女
齊傷槐女者傷槐衍之女也名婧景公有所爱槐使
人守之植木懸之下令曰犯槐者刑傷槐者死于是
衍醉而傷槐景公聞之曰是先犯我令使吏拘之且
加罪焉婧懼乃造于相晏子之門曰賤妾不勝其𣣔
碩得俻數于下晏子聞之笑曰嬰有淫色乎何為老
而見奔殆有說内之至哉既入門晏子望見之曰怪
哉有深憂進而問焉對曰妾父衍幸淂充城郭為公
民見隂陽不調風雨不時五榖不滋之故禱祠于名
山神女不勝麴孽之味先犯君令醉至于此罪固當
死妾聞眀君之蒞國也不損禄而加刑又不以私恚
害公法不爲六畜傷民人不爲野草傷禾苗昔者宋
景公之時大旱三年不雨召太上而卜之曰當以人
祀景公乃降堂北面稽首曰吾所以請兩者乃爲吾
民也今必當以人祀寡人請自當之言未䘚天大雨
方千里所以然者何也以能順天慈民也今吾君樹
槐令犯者死𣣔槐之故殺婧之父孤妾之身妾恐傷
執政之法而害眀君之義也鄰國聞之皆謂君爱樹
而賊人其可乎晏子惕然而悟眀日朝謂景公曰嬰
聞之窮民財力謂之暴崇玩好嚴威令謂之逆刑殺
不正謂之賊夫三者守國之大殃也今君窮民財力
以美飲食之具繁鐘鼓之樂極宫室之觀行暴之大
者也崇玩好嚴威令是逆民之眀者也犯槐者刑傷
槐者死刑殺不正是賊民之深者也公曰寡人敬受
命晏子出景公即時命罷守槐之役拔植懸之木廢
傷槐之法出犯槐之囚君子曰傷槐女能以辭免詩
云是䆒是圖亶其然乎此之謂也
頌曰
景公爱槐民醉折傷景公將殺其女悼惶
奔告晏子稱說先王晏子為言遂免父亡
椘野辯女
椘野辯女者昭氏之妻也鄭蕳公使大夫聘于荆至
于狭路有一婦人乘車與大夫轂擊而折大夫車軸
大夫怒將執而鞭之婦人曰君子不遷怒不貳過今
于狭路之中妾已極矣而子大夫之僕不肯少引是
以敗子夫夫之車而反執妾豈不遷怒哉既不怒僕
而反怨妾豈不貳過哉周書曰無侮鰥寡而畏高眀
今子列大夫而不為之表而遷怒貳過释僕執妾鞭
其微弱豈可謂不侮鰥寡乎吾鞭則鞭耳惜子大夫
之喪善也大夫慙而無以應遂释之而問之對曰妾
椘野之鄙人也大夫曰盍從我于鄭乎對曰既有狂
夫昭氏在内矣遂去君子曰辯女能以辭免詩云惟
號斯言有倫有脊此之謂也
頌曰
辯女獨乘遇鄭使者鄭使折軸執女忿怒
女陳其冤亦有其序鄭使慙去不敢談語
阿谷處女
阿谷處女者阿谷之隧浣者也孔子南遊過阿谷之
隧見處子珮瑱而浣孔子謂子貢曰彼浣者其可與
言乎抽觴以授子貢曰為之辭以觀其志子貢曰我
北鄙之人也自北徂南將𣣔之椘逢天之暑我思譚
譚碩乞一飲以伏我心處子曰阿谷之隧隠曲之地
其水一清一濁流入于海欲飲則飲何問乎婢子授
子貢觴迎流而挹之投而棄之從流而挹之滿而溢
之跪置沙上曰禮不親授子貢還報其辭孔子曰丘
已知之矣抽琴去其軫以授子貢曰為之辭子貢往
曰嚮者聞子之言穆如清風不拂不窹私復我心有
琴無軫碩借子調其音處子曰我鄙野之人也陋固
無心五音不知安能調琴子貢以報孔子孔子曰丘
已知之矣過賢則賓抽絺綌五兩以授子貢曰為之
辭子貢往曰吾北鄙之人也自北徂南將𣣔之椘有
絺綌五兩非敢以當子之身也碩注之水旁處子曰
行客之人嗟然永久分其資財棄于野鄙妾年甚少
何敢受子子不早命切有狂夫名之者矣子貢以告
孔子孔子曰丘巳知之矣斯婦人逹于人情而知禮
詩云南有喬木不可休息漢有遊女不可求思此之
謂也
頌曰
孔子出遊阿谷之南異其處子𣣔觀其風
子貢三反女辭辯深子曰逹情知禮不淫
趙津女娟
趙津女娟者趙河津之女趙蕳子之夫人也初簡子
南擊椘與津吏期簡子至津吏醉卧不能渡簡子𣣔
殺之娟懼持檝而走簡子曰女子走何為對曰津吏
息女妾父聞主君来渡不測之水恐風波之起水神
動駭故禱祠九江三淮之神供具偹禮御釐受福不
勝玉祝杯酌餘&KR0377;醉至于此君𣣔殺之妾碩以鄙軀
易父之死蕳子曰非女子之罪也娟曰主君欲因其
醉而殺之妾恐其身之不知痛而心不知罪也若不
知罪殺之是殺不辜也願醒而殺之使知其罪簡子
曰善遂釋不誅簡子將渡用檝者少一人娟攘卷操
檝而請曰妾碩備父持檝蕳子曰不榖將行選士大
夫齋戒沐浴義不與婦人同舟而渡也娟對曰妾聞
昔者湯伐夏左驂牝&KR0784;右驂牝靡而遂放桀武王伐
殷左驂牝騏右驂牝䮲而遂克紂至于華山之陽主
君不𣣔渡則已與妾同舟又何傷乎簡子悅遂與渡
中流為蕳子發河激之歌其辭曰升彼阿兮面觀清
水揚波兮杳冥禱求福兮醉不醒誅將加兮妾心
驚罰既釋兮凟乃清妾持檝兮操其維蛟龍助兮主
將歸浮来擢兮行勿疑蕳子大悅曰昔者不榖夢娶
妻豈此女乎將使人祝祓以為夫人娟乃再拜而辭
曰夫婦人之禮非媒不嫁嚴親在内不敢聞命遂辭
而去簡子歸乃納幣于父母而立以為夫人君子曰
女娟通逹而有辭詩云来遊来歌以矢其音此之謂
也
頌曰
趙蕳渡河津吏醉荒將𣣔加誅女娟恐惶
操檝進說父淂不喪維久難蔽終遂發揚
趙佛肹母
趙佛肹母者趙之中牟宰佛肹之母也佛肹以中牟
畔趙之法以城畔者身死家收佛肹之母將論自言
我死不當士長問其故母曰為我通于主君乃言不
通則老婦死而已士長為之言于㐮子㐮子問其故
母曰不得見主君則不言于是襄子見而問之曰不
當死何也母曰妾之當死亦何也㐮子曰而子反母
曰子反母何為當死㐮子曰母不能教子故使至于
反母何為不當死也母曰吁以主君殺妾為有說也
乃以母無教耶妾之職盡久矣此乃在于主君妾聞
子少而慢者母之罪也長而不能使者父之罪也今
妾之子少而不慢長又能使妾何負哉妾聞之子少
則為子長則為友夫死從子妾能為君長子君自擇
以為臣妾之子與在論中此君之臣非妾之子君有
暴臣妾無暴子是以言妾無罪也㐮子曰善夫佛肹
之反寡人之罪也遂释之君子曰佛肹之母一言而
發㐮子之意使行不遷怒之德以免其身詩云既見
君子我心寫兮此之謂也
頌曰
佛肹既叛其母任理將就于論自言襄子
陳列母職子長在君㐮子說之遂释不論
齊威虞姬
虞姬者名娟之齊威王之姬也威王即位九年不治
委政大臣佞臣周破胡專權擅勢嫉賢姤能即墨大
夫賢而曰毁之阿大夫不肖反曰譽之虞姬謂王曰
破胡讒䛕之臣也不可不退齊有北郭先生者賢眀
有道可置左右破胡聞之乃悪虞姬曰其幼弱在于
閭巷之時嘗與北郭先生通王疑之乃閉虞姬于九
層之臺而使有司即窮騐問破胡賂執事者使竟其
罪執事者誣其詞而上之王視其詞不合于意乃召
虞姬而自問焉虞姬對曰妾娟之幸淂蒙先人之遺
體生于天壌之間去蓬廬之下侍眀王之讌昵附王
著廌床蔽席供執掃除掌奉湯沐至今十餘年矣惓
惓之心冀幸𥙷一言而為讒臣所擠湮于百重之下
不意大王乃復見與之語妾聞玉石墜泥不為汙柳
下覆寒女不為亂積之于大雅故不見疑也經瓜田
不納履過李園不整冠妾不避此罪一也既䧟難中
有司受賂聽用邪人䘚見覆冐不能自眀妾聞寡婦
哭城城為之崩亡士嘆市市為之罷誠信發内感動
城市妾之冤明于白日雖䘖號于九層之内而衆人
莫為毫釐妾之罪二也既有汙名而加此二罪義固
不可以生所以生者為莫白妾之汙名也且自古有
之伯竒放野申生被患孝順至眀反以為殘妾既當
死不復重陳然碩戒大王羣臣為邪破胡最甚王不
執政國殆危矣于是王大寤出虞姬顯之于朝市封
即墨大夫以萬戶烹阿大夫與周破胡遂𧺫兵收故
侵地齊國震懼人知烹阿大夫不敢餙非務盡其職
齊國大治君子謂虞姬好善詩云既見君子我心則
降此之謂也
頌曰
齊威惰政不治九年虞姬譏刺反害其身
姬列其事上指皇天威王覺窹䘚距強秦
齊鍾離春
鍾離春者齊無塩邑之女宣王之正后也其為人極
醜無雙臼頭深目長指大節印鼻結喉肥項少髮折
腰出胞皮膚若&KR0238;年四十無所容入衒嫁不售流棄
莫執于是乃拂拭短褐自詣宣王謂謁者曰妾齊之
不售女也聞君王之聖德碩借後宫之埽除頓首司
馬門外唯王幸許之謁者以聞宣王方置酒于漸臺
左右聞之莫不掩口大笑曰此天下強顔女子也豈
不異哉于是宣王乃召見之謂曰昔者先王為寡人
娶妃匹皆巳俻有列位矣今女子不容于鄕里布衣
而𣣔于萬乘之主亦有何竒能哉鍾離春對曰無有
特竊慕大王之美象耳王曰雖然何喜良久曰竊嘗
喜隠宣王曰隱固寡人之所碩也試一行之言未䘚
忽然不見宣王大驚立發隱書而讀之退而推之又
未能得眀日又更召而問之不以隠對但揚目銜齒
舉手拊膝曰殆哉殆哉如此者四宣王曰碩遂聞命
鍾離春對曰今大王之君國也西有衡秦之患南有
強椘之讐外有二國之難内聚奸臣衆人不附春秋
四十壮男不立不務衆子而務衆婦尊所好忽所時
一旦山陵崩弛社稷不定此一殆也漸臺五重黃金
白玉琅玕籠䟽翡翠珠璣幕絡連餙萬民罷極此二
殆也賢者匿于山林謟䛕強于左右邪偽立于本朝
諫者不得通入此三殆也飲酒沉湎以夜繼晝女樂
俳優縦横大笑外不修諸侯之禮内不秉國家之治
此四殆也故曰殆哉殆哉于是宣王喟然而嘆曰痛
哉無&KR1069;君之言乃今一聞于是折漸臺罷女樂退謟
䛕去雕琢選兵馬實府庫四辟公門招進直言延及
側陋卜擇吉日立太子進慈母拜無&KR1069;君為后而齊
國大安者醜女之力也君子謂鍾離春正而有辭詩
云既見君子我心則喜此之謂也
頌曰
無&KR1069;之女干說齊宣分别四殆稱國亂煩
宣王㴀之四辟公門遂立太子拜無&KR1069;君
齊宿瘤女
宿瘤女者齊東郭採桑之女閔王之后也項有大瘤
故號曰宿瘤初閔王出遊至東郭百姓盡觀宿瘤採
桑如故王怪之召問曰寡人出遊車騎甚衆百姓無
少長皆棄事来觀汝採桑道旁曾不一視何也對曰
妾受父母教採桑不受教觀大王王曰此竒女也惜
哉宿瘤女曰婢妾之職屬之不二予之不忌中心謂
何宿瘤何傷王大悅之曰此賢女也命後乘載之女
曰頼大王之力父母在内使妾不受父母之教而随
大王是奔女也大王又安用之王大慙曰寡人失之
又曰貞女一禮不備雖死不從于是王遣歸使(使)者
以金百鎰往聘迎之父母驚惶𣣔洗沐加衣裳女曰
如是見王則變容更服不見識也請死不往于是如
故隨使者閔王歸見諸夫人告曰今日出遊淂一聖
女今至斥汝屬矣諸夫人皆怪之盛服而䘙遅其至
也宿瘤駭宫中諸夫人皆掩口而笑左右失貌不能
自止王大慙曰且無笑不餙耳夫餙與不餙固相去
十百也女曰夫餙相去千萬尚不足言何獨十百也
王曰何以言之對曰性相近習相遠也昔者尭舜桀
紂俱天子也尭舜自餙以仁義雖為天子安于節儉
茅茨不剪采椽不斵後宫衣不重采食不重味至今
數千歲天下歸善焉桀紂不自餙以仁義習為苛文
造為高臺深池後宫蹈綺縠弄珠玉意非有饜時也
身死國亡為天下笑至今千餘歲天下歸悪焉由是
觀之餙與不餙相去千萬尚不足言何獨十百也于
是諸夫人皆大慙閔王大感瘤女以為后出令卑宫
室填池澤損膳减樂後宫不得重采期月之間化行
鄰國諸侯朝之侵三晉懼秦椘一立帝號閔王至于
此也宿瘤女有力焉及女死之後燕遂屠齊閔王逃
亡而弑死于外君子謂宿瘤女通而有禮詩云菁菁
者莪在彼中阿既見君子樂且有儀此之謂也
頌曰
齊女宿癅東郭採桑閔王出遊不為變常
王召與語諫辭甚眀䘚升后位名聲光榮
齊孤逐女
孤逐女者齊即墨之女齊相之妻也初逐女孤無父
母状甚醜三逐于鄕五逐于里過時無所容齊相婦
死逐女造襄王之門而見謁者曰妾三逐于鄕五逐
于里孤無父母擯棄于野無所容止碩當君王之盛
顔盡其愚辭左右復于王王輟食吐哺而𧺫左右曰
三逐于鄕者不忠也五逐于里者少禮也不忠少禮
之人王何為遽王曰子不識也夫牛鳴而馬不應非
不聞牛聲也異類故也此人必有與人異者矣遂見
與之語三日始一日曰大王知國之柱乎王曰不知
逐女曰柱相國是也夫柱不正則棟不安棟不安則
榱橑堕榱橑墮則屋幾覆矣王則棟矣庶民榱橑也
國家屋也夫屋堅與不堅在乎柱國家安與不安在
乎相今大王既有眀哲而國相不可不審也王曰諾
其一日王曰吾國相奚若對曰王之國相比目之魚
也外比内比然後能成其事就其功王曰何謂也逐
女對曰朋其左右賢其夫妻是外比内比也其三日
王曰吾相其可易乎逐女對曰中才也求之未可得
也如有過之者何為不可也今則未有妾聞眀王之
用人也推一而用之故椘用虞丘子而得孫叔敖燕
用郭隗而得樂毅大王誠能厲之則此可用矣王曰
吾用之柰何逐女對曰昔者齊桓公尊九九之人而
有道之士歸之越王敬螳蜋之怒而勇士死之葉公
好龍而龍為暴下物之所徵固不須頃王曰善遂尊
相敬而事之以逐女妻之齊國以治詩云既見君子
並坐鼓瑟此之謂也
頌曰
齊孤逐女造㐮王門女雖五逐王猶見焉
譚國之政亦甚有文與語三日遂配相君
椘處莊姪
椘處莊姪者椘頃㐮王之夫人縣邑之女也初頃㐮
王好臺榭出入不時行年四十不立太子諫者蔽塞
屈原放逐國既殆矣秦𣣔襲其國乃使張儀間之使
其左右謂王曰南遊于唐五百里有樂焉王將往是
時莊姪年十二謂其母曰王好淫樂出入不時春秋
既盛不立太子今秦又使人重賂左右以惑我王使
遊五百里外以觀其勢王已出姦臣必倍敵國而彂
謀王必不淂反國姪碩往諫之其母曰汝嬰兒也安
知諫不遣姪乃逃以緹竿為幟姪持幟㐲南郊道旁
王車至姪舉其幟王見之而止使人往問之使者報
曰有一女童伏于幟下碩有謁于王王曰召之姪至
王曰女何為者也姪對曰妾縣邑之女也𣣔言隱事
于王恐壅閼蔽塞而不淂見聞大王出遊五百里因
以幟見王曰子何以戒寡人姪對曰大魚失水有龍
無尾墙𣣔内崩而王不視王曰不知也姪對曰大魚
失水者王離國五百里也樂之扵前不思禍之起于
後也有龍無尾者年既四十無太子也國無弼輔必
且殆也墻𣣔内崩而王不視者禍亂且成而王不改
也王曰何謂也姪曰王好臺榭不恤衆庶出入不時
耳目不聪眀春秋四十不立太子國無強輔外内崩
壤強秦使人内間王左右使王不改滋曰以甚今禍
且搆王遊于五百里之外王必遂往國非王之國也
王曰何也姪曰王之致此三難也以五患王曰何謂
五患姪曰宫室相望城郭闊逹一患也宫垣衣繡民
人無褐二患也奢侈無度國且虛竭三患也百姓飢
餓馬有餘秣四患也邪臣在側賢者不逹五患也王
有五患故及三難王曰善命後車載之立還反國門
已閉反者已定王乃彂鄢郢之師以擊之僅能勝之
乃立姪為夫人立在鄭子䄂之右為王陳節儉爱民
之事椘國復強君子謂莊姪雖違于禮而終守以正
詩云北風其喈雨雪霏霏惠而好我携手同歸此之
謂也
頌曰
椘處莊姪雖為女童以幟見王陳國禍凶
設王三難五患累重王載以歸終䘚有功
齊女徐吾
齊女徐吾者齊東海上貧婦人也與鄰婦李吾之属
會燭相從夜績徐吾最貧而燭數不属李吾與其属
曰徐吾燭數不属請無與夜也徐吾曰是何言與妾
以貧燭不属之故𧺫常先息常後&KR0904;掃陳席以待来
者自與蔽薄坐常處下凡為貧燭不屬故也夫一室
之中益一人燭不為暗損一人燭不為眀何爱東壁
之餘光不使貧妾得蒙見哀之恩長為妾役之事使
諸君常有惠施于妾不亦可乎李吾莫能應遂復與
夜終無後言君子曰婦人以辭不見棄于隣則辭安
可以已乎哉詩云辭之輯矣民之恊矣此之謂也
頌曰
齊女徐吾會績獨貧夜託燭眀李吾絶焉
徐吾自列辭語甚分䘚淂容入終沒後言
齊太倉女
齊太倉女者漢太倉令淳于公之少女也名緹萦淳
于公無男有女五人孝文皇帝時淳于公有罪當刑
是時肉刑尚在詔獄繫長安當行會逮公罵其女曰
生子不生男緩急非有益緹縈自悲泣而随其父至
長安上書曰妾父爲吏齊中皆稱廉&KR0685;今坐法當刑
妾傷夫死者不可復生刑者不可復属雖𣣔改過自
新其道無由也妾碩入身爲官婢以贖父罪使得自
新書奏天子憐悲其意乃下詔曰盖聞有虞之時畫
衣冠異章服以爲示而民不犯何其至治也今法有
肉刑五而姦不止其咎安在非朕德薄而教之不眀
歟吾甚自媿夫訓道不純而愚民䧟焉詩云愷悌君
子民之父母今人有過教未施而刑已加焉或𣣔改
行爲善而其道無繇朕甚憐之夫刑者至斷支體刻
肌膚終身不息何其痛而不德也豈稱爲民父母之
意哉其除肉刑自是之後鑿顛者髠抽脅者笞刖足
者鉗淳于公遂淂免焉君子謂緹縈一言發聖主之
意可謂得事之宜矣詩云辭之懌矣民之莫矣此之
謂也
頌曰
緹縈訟父亦孔有識推誠上書文雅甚備
小女之言乃感聖意終除肉刑以免父事
劉向古列女傳卷之六終
