欽定四庫全書
太平寰宇記卷一百一
宋樂史撰
江南東道十三
建州
建州建安郡今理建安縣古閩越之地昔禹孫少康庶
子無餘受封於會稽世為越侯有裔孫勾踐與吳爭王
後敗夫差遂併吳國按福州圖云勾踐六代孫為楚所
併其後有無諸以其境南泉山之地因而都之稱閩越
王其弟餘善至孫搖又以東海隅之地稱閩越王俱是
會稽之域遂有三越之稱秦併天下屬越中都楚漢之
際越王無諸帥越人佐漢滅楚無諸自立號閩越王居
其地餘善殺王郢又自立漢因以搖為王以奉祭祀尋
為漢兵所伐搖懼以衆歸漢因分其地為會稽郡治縣
之北鄉後漢建武中又為東侯官縣建安初分東侯官
之地為建安并南平漢興三縣吳永安三年割會稽南
部以建安將樂邵武建吳興延平東安侯官等九縣為
建安郡晉廢郡以舊屬邑隸晉安郡今福州也東晉郡
又立之按郡圖云漢立郡於東溪南覆船山下宋元嘉
元年徙于溪北黃花山西梁承聖三年封蕭基為常樂
侯扵此梁末地池被盜陵夷其後謝竭為太守于西溪
之右編木栅為理所陳太康四年郡守駱文廣復治于
覆船山下禎明元年又移于今所隋開皇十年郡廢為
鎮唐武德四年置建州領建安唐興建陽沙將樂邵武
等縣天寳元年改為建安郡乾元元年復為建州皇朝
為建寧軍節度
元領縣八今領縣五
建安浦城建陽松溪崇陽安場(新置
二縣)
三縣割出
邵武(建軍)將樂沙(二縣入劍州)
州境
東西(闕)南北(闕)
四至八到
西北至東京二千九百三十里西北至西京三千
八百三十五里西北至長安四千六百九十五里
東至處州九百七十六里貞元略云九百里南
至福州七百二十里貞元略云七百里西北至撫
州八百三十里西北至信州五百四十里北至
衢州一千一百里貞元略云七百里東南至福州
七百二十里西南至汀州二千四百里貞元略云
一千五百里西北至饒州二千三百里東北至
衢州一千一百里
戶
唐開元戸二萬二千七百七十皇朝戶主四萬六
千六百三十七客四萬三千八百五十五
風俗
同福州
人物
顧野王仕陳為光祿卿
土産
蕉花練
茶茶經云建州方山之芽及紫笋片大極硬須湯
浸之方可碾極治頭疾江東人多味之
建安縣十三鄉地本孫策於建安初分東侯官之地立
此邑即以年號為名屬會稽南部都尉元是閩國吳永
安三年始立建安郡于此歷代如之唐武德四年又置
郡于此黃花山郡圖云在郡東元嘉元年徙郡于黃
花山西是也白鶴山在郡東郡圖云晉以望氣者言
此山有異氣命土工斷之乃有二白鶴翀天而去因此
為名冥聲廟輿地志云吳永安二年空裏聞人聲於
此立廟令人平居泰吉五穀豐登年常祈祠有福因而
立廟號冥聲廟出建安郡記登高山續齊諧記云費
長房語桓景曰君家當有厄可以九月九日舉家登高
飲菊花酒則免之景如其言九日登山暮歸見雞犬鳥
鵲皆斷頭而死棃山在郡東南其山為郡勝概之地
梅君山在郡東南云梅福鍊藥于此山上昇仙因名
之覆船山在郡南其山形如覆船昔太守駱文廣移
郡于此山之北茶山在郡北民多植茶于此山涉冬
翠茂俯瞰城郭夢山郡國志云建州夢水有涉虱又
云獨蟲一名蜮似龜射人所中之處生瘡仙人洲建
安記云郡西南大溪中昔梅真人上昇墜馬於此洲故
後名墜馬洲顧野王宅野王仕陳為光祿卿此郡人
其宅今為開元觀古甌城郡圖云縣東有古甌城漢
吳王世子劉駒發兵圍東甌即此也故府在縣東南
三百里即漢時會稽南部都尉理此建安八年置吳永
安三年廢水路栅在縣東二百里陳信武將軍閩州
刺史會稽太守侯官矦陳寶應置
浦城縣西北三百六十五里元十鄉縣本後漢東侯官
之北鄉也獻帝末立漢興縣至吳永安三年改為吳興
縣歷代不改按邑圖云晉尚書陸邁宋尚書郎江淹皆
為吳興令按淹自序云吳興地東南嶠外閩越之舊境
是也唐武德四年改為唐興縣天授二年改為武寧縣
神龍年間又為唐興縣天寳元年八月改為浦城縣按
謝靈運永嘉記云有二浦一曰柘浦水源出於建安吳
興縣此浦城俗為越王城臨浦故曰浦城八面山在
縣西北四十里有八面形極秀麗孤山在縣西北五
里蕭子開建安記云孤山在環障之間其地坦平悉是
溝塍阡陌以此山挺然孤立因名焉梁江淹為吳興令
云此地有碧水丹山珍木靈草為邑之勝境子期山
在縣西南二十二里建安記云子期山乃溪畔小石峯
也四面岩巒峭拔昔秦漢之間有仙人華子期曾師商
山四皓後居此山山名因之泉山在縣東北六十里
記云山頂有泉分為兩派一入處州一入建溪即漢書
朱買臣言東越王全保山一人守險千人不得上即此
山太湖山在縣西南一百里記云太湖山一名聖湖
山湖在山頂昔有採藥者至此湖畔見滿湖芙蓉涉水
採之乃石也亦有禽鳥遠如飛翔近視則石吳山在
縣東五里記云山四面秀異人居其側多吳姓漢興有
吳氏六千戸别屯大澤即此之民也大姥山在縣東
北七十里記云大姥山即魏夫人山也老子玉真經云
魏夫人以羅浮天台大霍洞宫四處為棲真之所此山
乃洞宫之鄰也上有大母祠存焉柘嶺在縣東一百
六十里東與處州麗水縣分界處棃岩在縣西北八
十里因棃山以名之記云南嶺下道東有鍾離古亭跡
尚在今為戍上原嶺在縣東北九十里道路不通牛
馬與處州松陽縣分界温山在縣西北八十里建安
記云此山有泉夏寒冬煖西岩嶺在縣東北二十九
里晉陽敬儒居此吳興陸邁常請之開創居此上岩
建溪自北東流入邑界龍背潭在縣西南四十里潭
東有巨石數十丈狀如龍形昔有道士于潭中斬龍今
水微有血色九石潭在縣西南四十里以潭峯有九
石相連因名之
建陽縣州北一百二十里本建安縣地元(闕)鄉至十
年平東校尉賀齊討上饒之城兼置桐鄉置建平縣故
吳志云建安十年權使賀齊討上饒建平縣是也晉太
康四年改建平為建陽因山之陽為名隋開皇九年廢
入建安縣唐武德四年復為建陽八年又廢垂拱四年
又置武夷山在縣北一百二十八里蕭子開建安記
云武夷山高五百仞崖石悉紅紫二色望之若朝霞有
石壁峭拔數百仞于烟嵐之中其間有木碓磨簸箕籮
箸什物靡不有之顧野王謂之地仙之宅半岩有縣棺
數千傳云昔有神人武彝君居此故得名又神異錄云
建陽上百餘里有仙人葬山亦神仙所居之地郡國志云
漢武好祀天下岳瀆此山以祭故曰漢祀山陸鴻漸有
記欄杆山在縣北二百九十里建安記云欄杆山南
與武夷山相對半岩有石室可容六十人岩口有木欄
杆飛閣棧道遠望石室中隠隱有牀帳案几之屬岩石
閒悉生石柏懸棺仙葬多𩔖武夷云是仙人葬骨建
溪在縣東一百步源從武夷山下西北來縣界也
松溪縣西三百四十里元三鄉本建安縣地舊為閩越
之界戍兵所屯號松溪鎮焉偽唐保大中得閩地因為
縣取舊鎮為名其界松溪源自處州龍泉縣東北流入
自縣正西合于建安縣界松溪縣西三十里即建安
縣界
崇安縣二百四十里無鄉管三里本建陽縣東北三里
偽唐保大九年割為場
邵武軍
邵武軍理邵武縣本建州邵武縣地皇朝太平興國五
年以戸口繁會路當要衝于縣置邵武軍從轉運司之
奏請也仍析邵武之二鄉為光澤縣并割建州之歸化
建寧二縣來屬
今領縣四
邵武光澤歸化建寧
軍境
東西二百三十里南北二百六十五里
四至八到
新置軍未有至二京里數東至建州三百六十里
西至建昌軍水路六百九里南至將樂縣一百
三十五里至汀州六百四十里北至信州五百六
十里東南至將樂縣三百七十五里西南至將
樂縣三百六十一里西北至信州弋陽縣三百七
十五里東北至建陽縣水路七百二十四里
戸
舊載建州籍皇朝戸主三萬四千三百九十一客一
萬三千四百九十
風俗
土産
與建州同
邵武縣舊六鄉今四鄉本後漢東侯官之北鄉也建
元年孫策稱會稽宋置南平縣吳景帝三年改為邵武
縣晉太康三年改為邵武縣太寧元年又改為邵陽縣
宋永初元年復為邵武郡屬建州隋開皇十八年廢郡
縣隸撫州唐武德四年復立州又隸建州晉天福初改
為昭武縣漢初復舊麀溪蕭子開建安記云邵武縣
衆山自西北來麀溪源出縣西焉撫州南城界謂之
麀溪東流下與蜜溪鳥溪合東南入至萬福亭入縣界
烏君山在縣西一百里高二千二百丈記云山頂有
二石一高十丈一高八丈形皆蒼黑鬭葉分披狀如雙
蔓謂之雙石又秦漢之代有徐神山者于此山遇神仙
妃偶多假烏皮為羽飛走上下故山因名之今有烏君
石存焉烏嶺山在縣西北三百里烏嶺極峻不通牛
馬以其與君山連接因此為名魏王秦坤元錄云邵武
有庸嶺一名烏頭嶺北隰中有蛇長七八丈為患都尉
長吏多致死者巫言啖童女其都尉令長遂估賃人家
婢子養之八月祭送蛇穴已九女矣將樂縣李誕有六
女無男小女名奇及受雇應之貴買好劍仍作數品米
食用蜜灌之持至穴口蛇夜出目如三尺鏡奇放犬咋
蛇奇從后以劍斫之蛇出至庭而死飛猿嶺在縣西
一百七十里高一千二百丈建安記云飛猿嶺喬木造
天猱猿之所飛走故曰飛猿今為鎮與梅州南豐縣分
界處止馬亭在縣西一百六十里洪氏建安記云止
馬亭當飛猿嶺口馬登之降于此止息故名長樂村
建安記長樂村後漢時此川民居殷富地土廣闊孫策
欲檢其江左時鄰郡亡逃或為公私苛亂悉投于此因
是有長樂將檢二村之名廢烏坂城在縣東南二里
建安記云昔越王拒漢其城六此城一也
光澤縣西八十里本邵武縣地皇朝太平興國六年割
邵武之光澤鸞風二鄉于縣之西八十里地名財演立
光澤縣以鄉為名
歸化縣南二百里二鄉本將樂縣地古之金城場唐末
于此立歸化鎮後以去郡遥遠民難輸納戸口稍滋偽
唐保大三年立為場至顯德五年改為縣屬建州其去
撫州南豐三百里去建州六百里皇朝太平興國五年
割屬軍
建寧縣西三百四十里元六鄉本將樂縣地晉綏城縣
莫傜之民居焉唐武德中併入邵武垂拱年中割入將
樂乾元二年寧海軍使董玠奏置黃連鎮乾符五年
為義寧軍復廢尋為永寧鎮偽唐升為場至建隆二年
偽唐升為縣屬建州皇朝太平興國六年併永安場入
縣割隸于本軍
龍焙監
龍焙監建州建安縣南鄉秦溪里地以本州地出銀鑛
皇朝開寳八年置場收銅銀至太平興國三年外為龍
焙監凡管七場
四至
東去福州古田縣四十里南至南劍州劍浦縣積
善里界四十里西去南劍州劍浦縣界杉口務三十
里北至建州一百五十里
所出礦石
白礦黃礁礦黑牙礦松礦黑牙礁礦光
牙礦土卯白礦桐梅礁礦紅礁夾生白礦
赤生銅礦水&KR1619;礦馬肝礁礦
永興場監西北三百里在建安府高陽里永樂場
監北二百里在建安縣安樂里黃沙場監北十里
在建安縣南鄉秦溪里褶紙場監西北二十里在
建安縣秦溪里大梃場監北七十里在建安縣秦
溪里東平場監東北三百五十里在建安縣東平
里杉溪場監東北三百里在建安縣杉溪里
太平寰宇記卷一百一
