欽定四庫全書
太平寰宇記卷二十六
宋樂史撰
關西道二
鄠縣蓋田咸陽醴泉涇陽櫟陽
高陵
鄠縣西南六十五里舊二十四鄉今五鄉本夏有扈國
也書謂啟與有扈戰于甘之野即今縣也有扈鄉復有
扈谷亭又有甘亭是也殷為崇國文王伐崇即此秦改
為鄠漢屬右扶風自漢至隋皆于鄠城置縣即今縣北
二里故鄠城是也其城周四里頽垣尚在大業十年移
于今所雞頭山在縣東南三十一里十六國春秋云
偽趙主石生不能守長安欲西上隴士卒散盡遂入雞
頭山為追兵所害即此也牛首山澇水出焉而注於
滴水是多飛魚狀似魽可療痔疾山海經云此山有鬼
草其葉如葵其秀如禾服之使人不憂五牀山郊祀
志云謂鄠有五牀即此山也豐水源出終南山是謂
豐水攸同即同于渭也澇水谷水出終南澇谷經縣
西北經萯陽宫注于渭檀谷水出終南山檀谷中長
安渠水之上流也太平谷水一名林谷水即清渠水
之上流也源亦出終南山扈陽谷一名扈水今名馬
腹陂水經注云扈水上承扈陽池萯陽宫漢地志鄠
縣有萯陽宫秦文所起宣帝甘露二年冬幸之龍臺
澤一云觀水也在酆水西北近渭也上林賦云登龍臺
是也宜春宫漢武帝所築今為苑名甘亭在縣五
里夏啓伐有扈誓師于甘之野即此也續漢書云鄠縣
有甘亭水經注云亭在甘水之東八部澤在縣東南
五里周廻五十里故鄠城在縣北二里夏之扈國也
鍾官故城一名灌鐘城在縣東北二十五里始皇收
天下兵器銷爲鐘簴此或其處馬祖壇在縣東北三
十二里龍臺澤中每年太常太僕四時祭焉春祭馬祖
夏祭馬先秋祭馬社冬祭馬步隋太平宫在縣東南
三十一里對太平谷因名周酆宫周文王宫也在縣
東三十五里詩云既伐于崇作邑于豐是也崇侯無道
文王伐之命無殺人無壞宫室崇人聞之如歸父母遂
虜崇侯豐巴崇國在秦晉之間
藍田縣東北八十里舊二十二鄉今四鄉本秦之舊縣
也竹書紀年云惠王命秦子向為藍田君是也漢地理
志曰藍田本秦孝公置其山出美玉周禮曰玉之美者
曰球其次曰藍田蓋以縣出美玉故名藍田周閔帝割
京兆之藍田又置玉山白鹿等三縣置藍田郡至武帝
省郡復為藍田縣屬京兆后遂因之縣理即撓柳城也
俗亦謂之青泥城桓温伐苻健使將軍薛珍擊青泥城
破之即其處也藍田山古華胥氏陵在縣西三十里
一名玉山一名覆車山郭緣生述征記云山形如覆車
之像也按后魏風土記云山巔方二里仙聖遊集之所
劉䧺鳴學道於此下有祠甚嚴亦㶚水之源出於此又
西有尊盧氏陵次北有女媯氏谷則知此地是三皇舊
居於此簣山在縣東南二十五里漢書謂沛公入嶢
關踰簣山即謂此也倒虎山一名元象山在覆車山
北苻堅時王子年始隱於東陽谷後避石季龍之亂徙
於此白鹿原在縣西六里按三秦記云周平王東遷
之后有白鹿遊此原以是得名則泰運之象也晉桓温
伐苻健都護鄧遐等奮擊於白鹿原則此地也風涼
原即謂此原也藍田關即秦之嶢關也在縣東南九十
八里史記秦將趙高將兵拒嶢關也沛公引兵攻嶢關
踰簣山擊秦軍大敗之周明帝武成元年自嶢關移置
清泥故城側改曰清泥關武帝建德二年改為藍田關
思鄉城在縣東南二十三里宋武帝在關中築城于
此南人思鄉因以為名㶚水源出藍田谷古謂之滋
水秦繆公改焉以覇勝徵名即秦嶺水之下流東南自
商州上洛縣流入又西北流合滻水入渭金谷水東
北流至滻水源出終山之金谷
咸陽縣北四十里舊二十鄉今五鄉本周王季舊都也
秦孝公十二年於渭北作咸陽徙都之按三秦記云咸
陽秦所都也在九峻山南渭水北山水俱陽故名咸陽
胡亥時閻樂為咸陽令漢高元年更名新城七年罷元
鼎二年置渭城縣屬右扶風按秦咸陽在今縣東十五
里咸陽故城是也漢書地理志渭城縣故咸陽地苻堅
時於今縣東北長陵城置咸陽郡后魏太和二十年移
咸陽郡於涇水北今涇陽縣也隋開皇十一年移咸陽
于故咸陽城西北三里即今縣城也按今縣即秦之杜
郵也大業二年省唐武德二年權寄理鮑橋三年移就
白起堡元年又移于便橋西北百步官路北即今縣天
授二年四月以武后陵寢升為赤縣神龍元年十月却
爲畿縣畢原左傳王使詹相伯辭于晉曰我自夏以
后魏駘苪岐畢吾西土也又曰畢原酆旬文王之昭也
蓋武王克商之後以其地封文王子也杜注畢國在長
安西北關中記高陵北有畢原陌原南北數十里東西
二三百里無山川陂湖并深五十丈亦謂之畢陌秦謂
池陽原漢名長平陂漢氏諸陵並在其上下又名石安
原即石勒置石安縣之所渭水南去縣三十里西南
自始平界流入東與豐水會於矩山舊有便門橋即此
處也咸陽故城秦自孝公惠文王悼武王昭襄王莊
襄王孝文王始皇帝胡亥並都咸陽即此城也漢以為
渭城縣史記秦本紀孝公十二年作咸陽築冀關徙都
之始皇本紀二十六年秦初并天下兵聚之咸陽銷以
為鍾鐻金人十二重各千石置廷宫中徙天下豪富于咸陽
十二萬戶諸廟及章臺上林皆在渭南秦每破諸侯寫
倣其宫室作之咸陽北坂上南臨渭自雍門以東至涇
渭殿屋複道周閣相屬所得諸侯美人鐘鼓以充之漢
書鄒陽上書云秦倚曲臺之宫應邵注云始皇所理處
若漢之未央也三輔黃圖秦始皇兼天下都咸陽因北
陵宫殿端門四達以側紫宫象帝居渭水貫都以象天
漢横橋南渡以法牽牛廟記云北至九嵕甘泉南至長
陽五柞東至河汧渭之交東西八百里南北四百里雜
宫别觀相屬也木衣綈繡土被紫朱宫人不移樂不改
懸窮年忘歸猶不能遍三輔舊事云始皇表河以為秦
東門表汧以為秦西門中外殿觀百四十五后宫列女
萬餘人婦人之氣上衝於天至胡亥時天下苦秦漢元
年秦王子嬰降項羽引兵西屠咸陽殺子嬰燒秦宫室
火三月不滅及漢興以為渭城縣屬右扶風按秦咸陽
在今縣東二十里漢渭城縣亦理於此長陵故城在
今縣東北四十里初漢徙關東豪族以奉陵邑長陵茂
陵各萬戶其餘五陵各五百戶皆屬太常不隸於郡去
高帝長陵三里晉省今廢城存杜牧之詩云小市長陵
住即此故渭城在今縣東北二十二里渭水北即秦
之杜郵白起死於此其城周八里秦自孝公至始皇皆
都於此城元鼎三年更名渭城后漢省併地入長安故
此城存也安陵故邑周之程邑漢為縣惠帝置周書
曰惟王季宅於程孟子曰文王卒於畢郢即此地也帝
王代記王季徙居於程陽陵城故弋陽地景帝改為
陽陵縣屬馮翊廢城在縣東北四十一里東至景帝陵
二里曹魏省之張敖冢在安陵東三十里冢上有五
岳之象今人謂之五角冢平陵城漢平陵縣屬右扶
風在今縣西北八十里故城是也昭帝陵在故縣城北
二里魏黃初中改為始平縣苻秦移縣於茂陵故城因
而荒廢按郡國記云平陵故城與茂陵故城相去二里
細柳倉在縣西南三十里舊倉名文帝六年周亞夫
屯軍之所也張楫云昆明池南恐為疎遠棘門在縣
東北一十八里本秦關門也漢文帝使將軍徐厲屯棘
門謂此也周氏陂周廻十三里漢大尉周勃家在陂
其子亞夫有功遂賜此陂故地以氏稱之杜郵亭在
縣西三十八里白起自刎之處秦蘭池宫在縣東三
十五里秦磁石門在縣東南一十五里西有關道即
阿房之北門累磁石為之着鐡甲入者磁石吸之不得
過羌胡以為神蘭池陂即秦之蘭池也在縣東二十
五里初始皇引渭水為長池東西二百里南北二十里
築為蓬萊山刻石為鯨魚長二百丈始皇帝微行遇盗
於蘭池宫見窘武士擊殺盗關中大索中渭橋在縣
東南二十里本名横橋架渭水上始皇都咸陽渭水貫
都以象天横橋南渡以象牽牛渭水南有長樂宫渭水
北有咸陽宫通三宫之間故造此橋漢末董卓燒之魏
文帝更造劉裕入關又毁后魏重造貞觀十年移于今
所便橋在縣西南一千里架渭水上武帝建元三年
初作便門橋在長安北茂陵東去長安四十里長安西
門曰便門此橋與門對因號便橋白起祠在縣城中
周文王陵在縣北一十五里周武王陵在縣北一
十五里周成王陵在縣西北二十里周康王陵在
縣北一十五里漢長陵高帝陵也在縣東三十里
安陵漢惠帝陵也在縣東北二十里覇陵漢文帝陵
也在縣東北三十五里陽陵漢景帝陵也在縣東四
十里平陵漢昭帝陵也在縣東北一十三里杜陵
漢宣帝陵也在縣西北二十二里渭陵漢元帝陵也
在縣西北七里延陵漢成帝陵也在縣西北一十三
里義陵漢哀帝陵也在縣北八里康陵漢平帝陵
也在縣西北九里太公冢在縣東北二十五里周
公墓在縣北一十里蕭何墓在縣東北三十七里
張良墓在縣東北三十六里曹參冢在縣東北三十
五里紀信冢在縣北四十里馮唐冢在縣東北七
十里李左車冢在縣北一十四里董賢冢在縣東
北一十八里蒙恬冢在縣東北二十里鉏麑冢在
縣東北三十里尉遲敬德冢在縣東三十里戚夫
人冢在縣西一十五里
醴泉縣西北一百二十里舊十六鄉今六鄉本漢谷口
縣地在九嵕山東仲山西當涇水出山之處故謂之谷
口溝洫志白渠首起谷口尾入櫟陽注謂中袤二百里
溉田四千五百餘頃又得其饒歌曰田於何所池陽谷
口鄭國在前白渠起後舉臿為雲决渠爲雨涇水一石
其泥數斗且溉且糞長我禾黍衣食京師億萬之口謂
此也后漢及晉又為池陽魏改為寧夷縣隋開皇十八
年改為醴泉縣界有后周醴泉宫因以為名其城即古
仲橋城也九嵕山高六百五十丈周廻十五里按四
夷郡縣道記云九嵕山東連仲山西當流涇水出處故
謂之谷口承陽山山有石泉所出三輔黃圖所謂浪
水是也谷口城漢縣城也今在縣東北四十里故城
也屬左馮翊溝洫志田於何所池陽谷口即此城也王
莾改為谷喙漢郊祀志公孫卿言黃帝升仙於塞門水
經注九嵕山東仲山西謂之谷口即塞門也指謂此耳
今按雲陽縣谷池水所出亦謂之谷口唐太宗昭陵
在縣西北九嵕山六十里南有陪葬功臣房元齡李靖
李勣魏徵高士廉尉遲敬德長孫無忌蕭瑀虞世南唐
儉等此不備述肅宗逮陵在縣東北一十八里武將
山唐太宗廟皇朝建隆四年勅立廟祭祀
涇陽縣北二百里舊十八鄉今六鄉本漢舊縣史記秦
昭王弟封涇陽君是此城漢書地里志涇陽安定郡按
此前涇陽縣在今渭州平凉縣界涇陽故城是也惠帝
改池陽縣屬左馮翊故城在今縣西北二里以其地在
池水之陽故曰池陽后魏廢于今縣置咸陽苻秦又置
涇陽縣隋文帝罷郡移涇陽縣于咸陽郡屬雍州即今
縣是也石安原在縣南七里高二十丈東西三十八
里南入咸陽縣界涇水西北自池陽縣界流入涇縣
南七里東南入高陵縣界左傳襄公十四年諸侯伐秦
濟涇而次秦人毒涇上流師人多死龍泉陂在縣南
三里周廻六里多蒲魚之利大白渠在縣東北十里
自中白渠首受大白渠東流入高陵縣界南白渠水東
南流亦入高陵界焦穫藪在縣北亦名瓠口鄭白二
渠出焉爾雅十藪周有焦護是也溉田萬頃皆見溝洫
志長平觀在縣東南九里秦望夷宫在縣東南八
里北臨涇水以望北故名之史記云秦二世二年夢白
虎嚙其左驂馬殺之心不樂卜涇水為祟二世乃齋於
望夷宫欲祠涇沉白馬趙高乃使其壻閻樂殺胡亥於
望夷宫長平坂俗名睦城坂在縣西南五十里東方
朔記曰漢武上甘泉至長平坂上馳道有蠱盤而復地
赤如生肝狀頭目口鼻耳齒俱見先驅旄頭馳還以聞
方朔從在后上使往視之還對曰怪也上曰何謂對曰
秦始皇拘繫無罪幽殺無辜衆庶恨怨憤氣之所生也
是地必秦故獄處也詔丞相使按圖地果秦獄也上曰
善當何以去之朔曰積憂者得酒而忘寘酒其上必消
麋以酒燒之果消上大笑曰東方生真先生賜帛百疋
自此之後屬車載酒
櫟陽縣東北一百里舊二十五鄉今四鄉秦舊縣秦獻
公自雍始都於此漢高元年項羽封司馬欣為塞王都
此高祖亦曾都之七年徙都長安高帝既葬太上皇於
萬年陵分櫟陽城置萬年縣以為陵邑理櫟陽始故櫟
陽城亦名萬年城后屬左馮翊后漢省櫟陽入萬年縣
后魏太和中又分置鄣縣宣武又分置廣陽縣周明帝
二年省萬年入廣陽高陵二縣更于長安城别置萬年
縣廣陽仍屬馮翊郡隋仁壽元年罷郡廣陽屬雍州唐
武德元年改為櫟陽元和十五年四月並移立奉先縣
以奉景陵后漢書云周躬字子宇為櫟陽令有萬良者
為父報讐自械詣獄躬謂良曰見惡不報非孝也逃罪
忘君非忠也今良忠孝已立遂解而釋之沮水一名
石川水北自富平縣界流水注水經云沮水東經萬年
故城在涇渭北小河是也畦畤史記封禪書秦獻公
時櫟陽雨金自以得金瑞故作畦畤祠於櫟陽以祀白
帝注云畦畤形如韭畦各一土封也煮䀋澤在縣南
一十五里澤多鹹鹵苻秦時於此煑䀋周廻二十里
清水陂在縣西南十里多水族之利漢太上皇陵郡
國縣道記云高帝葬太上皇於櫟陽北原因置萬年縣
于櫟陽大城内以為秦陵邑其陵在東者太上皇在西
者即昭靈后陵也大澤鄉元和初割屬冨平萬年
鄉元和元年六月勅割隸奉先縣以奉景陵
高陵縣東北八十里舊七鄉今五鄉本漢舊縣屬左馮
翊秦孝公所置魏文帝改為高陸縣屬京兆自此以前
其縣在今縣西南故城是也後魏移於今所隋大業二
年復為高陵縣縣城大業七年所築鹿苑原三輔黃
圖曰安陵有果園鹿苑謂此也鹿臺祠在鹿苑原上
百姓祈禱水旱有感今號爲龍臺將軍后秦二主冢
在縣東一十三里即姚萇姚興也龍躍宫在縣西十
四里唐高祖太武皇帝龍潜舊居也武德六年置龍躍
宫德宗改為修真觀翰林學士吳通微撰碑文順宗皇
帝書唐西平王李晟墓在縣東南一十里裴度撰碑
文柳公權書渭水在縣西南二十里
太平寰宇記卷二十六
