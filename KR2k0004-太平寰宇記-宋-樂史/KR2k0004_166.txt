欽定四庫全書
太平寰宇記卷一百六十六
宋樂史撰
嶺南道十
融州
融州融水郡今理融水縣隋始安郡之義熙縣唐武
德四年平蕭銑置融州復開皇舊名領義熙臨牂黃水
安修四縣六年改義熙為融水貞觀十三年省安
修入臨牂天寶元年改為融水郡乾元元年復為融州
元領縣二今三場一
融水武陽羅城新割到沛溪場
州境
東西三百六十二里南北九百三十七里
四至八到
東北至東京四千七十二里東北至西京四千
四百七十里北至長安取桂州路五千二百七
十里東至柳州洛容縣界三百一十里西至宜
州東零縣界二百里南至柳州二百三十里北
至叙州一千六百里以郎溪縣分界水路處只三百
八十五里東南至柳州龍城縣一百五十里東
北至桂州古縣場界一百里西北至古州水路八
百九十里西南至柳州三百五十里
戶
唐開元戶一千三百三十三皇朝戶主一千八百客
七百一十八
風俗
與柳州同
姓氏
(闕)
人物無
土産
貢金桂心苧密布
融水縣舊二鄉今無鄉管七里本漢潭中縣地宋永嘉
七年置齊興縣唐武德六年改為融水縣融水在州
北六百里連接叙州郎溪縣界潯水溪源出叙州西
界潭江出黃水縣西北當麗山
武陽縣西南八十里三鄉今無鄉管八里舊黃水臨牂
二縣隋開皇十九年析融水縣置後併合為武陽縣
古黎山在州(闕)一百一十里連宜州界古溪水出其
下武陽水在縣東南流一百里會潯溪經柳州
羅州縣西南九十里無鄉管七里皇朝開寶五年割
到圖經上不言州
沛溪場西北一百八十里本融水縣沛溪洞以其偏遠
輸賦甚遠因置場以便于民
管羈縻州一
樂善州在州西北一百五十里皇朝雍熙二年歸化
邕州朗寧郡今理宣化縣古南越地秦為桂林郡地漢
改桂林為鬱林郡又為鬱林之領方縣地晉置晉興郡隋開
皇初廢郡為宣化縣屬簡州大業三年州廢以
縣屬鬱林郡唐武德四年于此置南晉州領宣化
貞觀六年改為邕州近邕溪因名乾封二年置
都督府天寶元年改為朗寧郡乾元元年復為邕
州長慶二年以南安經略副使崔(闕)為刺史充本州經
略等使自此邕州獨置經略使其州邊在鬱江者先居
一岸每年秋夏江水泛溢郭色沉溺景雲中司馬呂
仁高于南岸引開小水若有泛溢分流而過不沒人
家今百姓兩岸分居晉天福七年改為誠州以避廟諱
漢初復舊皇朝平廣南後開寶五年廢朗寧封陵思
籠三縣入宣化武緣如和三縣至太平興國二年邕
州上年管内江左谿峒七源州狀稱廣源武勒南源
西農萬涯覆和温弄等州古拂八躭二峒計十處首
領乞依匕源州例歸屬當州輪納租税朝廷因授首
領官今為建武軍節度
元領縣八今五
宣化樂昌武緣如和上林
三縣廢
朗寧入宣化思籠入如和封陵入武緣
州境
東西八百八十里南北三百七里
四至八到
北至東京五千里北至西京五千三百二十七里
東水路至舊巒山三百四十二里西水路至舊田
山六百四十二里南至舊瀼州二百八十里北
至舊澄州二百七十六里東南陸路至欽州三百
二十五里西南至田州六百四十二里西北陸
路至思州四百九十二里東北至賓州二百五十
七里
戶
唐開元戶二千八百九十皇朝戶主客五千九百五
十
風俗
今鄉村皆戴白頭巾邕州圖經云俗恡嗇澆薄内險
外蠢椎髻跣足尚雞卜及卯卜提㐌(注)音已俚獠
有四色語各别譯而方通也又在州晉城縣蠻渠歲
時于石溪口通商有馬會說文曰馬會今之獠布以
竹灰為鹽不事五味
人物無
土産
苧蔴蚺蛇膽越鳥飛生鳥荔枝桄榔
橄㰖子木威鼓公邕州有鼓公大如犬而色白
黑鵲姑有青鵲如鷄即鵲姑飛蟲博物志云晉
興郡有飛蟲大如麥或云有甲常伺病者居舍上侯
人氣絶便入食之雖撲殺不止如風雨之至肉盡便
去貧者或殯殮不時皆受此弊蟲惡梓木有力者以
梓木板掩之兼用為噐蟲不復近也桂林寧浦二郡
亦有之懶婦獸南越志云晉城縣有懶婦獸古有
織女睡機上其姑怒之遂忿赴水姑遂以杼投其背
化為此獸今背上有文如杼形也大者可得脂三斛
燃之照紡織即暗照作歌舞即明嬾之性化而不革
宣化縣五鄉今州所理漢領方縣地屬鬱林郡秦為
桂林郡地驩水在縣北本䍧牱河俗呼鬱林江即駱越
水也亦名温水古駱越地
樂昌縣東北六十里二鄉本晉之晉興郡隋改為縣皇
朝開寶五年改為樂昌縣南越志云晉興縣泉源與寧
建都興二郡分境陶侃既開此郡貢賦由是日盛有
陶侃碑
武緣縣東北六十里元二鄉隋廢唐武德五年復置
如和縣西南九十里十二鄉開溪洞漸置
上林縣北二百七十六里十二鄉廢朗寧縣在州西北
八十里廢思籠縣在州西南三百里廢封陵縣
在州東一百里都茗山在縣西六十里其山出茶
土人食之因呼為都茗山思玉山在府東六十里
其山有石似玉名為思玉山一橫山在府西四百
里周圍五百里其山橫絶江河呼一橫山都籠山
在府西北九十里周迴二百四十里連大山石壁内
平外嶮號為都籠山左水源從籠州出六百里流
入鬱江武離水在府西源出上思州五百八十里
西流入左江右水源出西北田州流入鬱江羅
陸水在府西二百里水源出文身野老北流入于左
江渭籠水在府西源從左右出澄洲止戈縣南入
左江鬱江在府西源從左右江入鬱州水流百里
入府城三百四十二里流入蠻橫貴龔梧封康端廣
等一十一州入于南海如和水在府西南五十里
源出如和縣並架為陂邕水在府西水六十里北
流入鬱水源出欽州安水縣小武緣水在府東一
百九十里如離水在府東四十五里南流而入可
邏水並架為陂都轄水在府東北六十里水南流
入可邏水並架為陂元有大石高二丈遥見巍峩連
延數里可邏水在府東八十七里源出刲陵山
大山南流入鬱水大武緣水在府一百八十三里
源出濱州界東入流鬱江
已上邕州所管山水
管羈縻州
瀼州在邕府南陸路二百八十二里管縣四鄉九
左州在西水路三百里管縣五鄉十
思誠州在西陸路四百五十里管縣三鄉十
田州在西北水路五百五十里管縣三鄉五
歸樂州在西北水路七百二十三里管縣七鄉九
龍州在西北水路八百二十二甲管縣七鄉二
右六州羈縻州先屬桂府景雲元年割入邕州
潭州在西水路三百五里管縣四
石西州在西水路一千二百里管縣七
七源州在西水路二千六十五里管縣五
思恩州在西陸路四百九十里管縣四
右四州陷漏不屬都督檢校戸口既多景龍二年
十月勅邕州置都督府管上件州卓牌
鶼州在西北陸路一千二百里管縣七
右件州屬桂管為近邕州西北遠屬桂州不便司
馬呂仁高奏景雲二年勅屬邕州
左州思誠州譚州渡州籠州七源州
思明州石西州上思州思琅州思恩州
波州員州
已上左江道
思恩州鶼州歸樂州思剛州武峩州
萬德州倫州昆明州婪鳳州侯唐州
歸恩州蕃州萬承州功饒州歸誠州
武龍州田州
已上右江道
右件並是羈縻作牌州承前先無朝貢州縣城隍
不置立司馬呂仁高唐先天二年奏奉勅差副使
韋道貞滕崇黃居左等巡諭勸築城隍其州百姓
悉是雕題鑿齒畫面文身并有赤裩生獠提㐌相
雜承其勸諭應時修築自後毁壞不復重修
貴州懷澤郡今理鬱林縣虞舜曁周並為荒裔秦并
天下略定揚越立桂林郡以謫人徙之輿地志云故西
甌駱越之地秦雖立郡乃有甌駱之名漢志武帝元
鼎六年改秦桂林郡為鬱林郡輿地志云梁武帝以
鬱林郡為桂州後割桂州之鬱林寧浦二郡立定州後
改為南定州隋開皇九年平陳十年罷南定州為尹
州唐武德四年平蕭銑置南尹州總管府管南尹南
晉南簡南方白藤容越繡九州南尹州領鬱林馬領安
城鬱平石南桂平嶺山興德潮水懷澤十一縣五年
以桂平屬鷰州嶺山屬橫州貞觀五年以安城屬賓
州七年罷都督九年改南尹為桂州天寶元年改為
懷澤郡乾元元年復為貴州
元領縣四今一
鬱平
三縣廢
懷澤潮水義山
州境
東西一百五十里南北一百二十里
四至八到
北至東京五千里西北至西京五千四百里西
北至長安五千八百九十里東至潯州一百二十
五里船行下水三日之程西至横州一百五里船
行下水四日之程南至鬱林州一百六十里無水
路北至象州二百五十里水路轉潯州却是上水
八日之程東南至容州普寧縣一百五十里無水
路西南至康州石康縣二百五十里無水路東
北至象州武仙縣一百四十里水路轉潯州却是上
水計六日之程西北至嚴州來賓縣二百六十里
水路轉潯州上水計一十二日之程
戶
唐開元戶三千二十六皇朝戶主客共五百一十
四
風俗
風俗多何滕黃陸等姓以水田為業不事𧖟桑
生以唱歌為樂死以木鼔助喪又郡連山數百里
有里人皆以烏滸諸夷率同一姓男女同川而
浴生首子即食之云宜弟居止接近葬同一坆謂
之合骨非有戚屬大墓至百餘棺凡合管者則去
婚異穴則聘女既嫁便缺去前一齒
姓氏
(闕)
人物無
土産
葵山多葵葉堪為笠金銀鉛作貢右貝布古貢
鬱平縣元四鄉今三鄉漢廣鬱地屬鬱林郡古西甌越
駱所居漢谷永為鬱林太守䧏烏滸人十萬開置七
縣此鬱林縣也在鬱江之西廢懷澤縣在州南一
百五十里宋廢唐武德四年又置廢潮水在縣州
(闕)五十里唐武德四年分鬱林縣置廢義山縣在
州北八十里唐末置已上三縣皇朝開寳五年廢
入鬱林縣馬嶺山南中志云矯多虺其毒殺人有
冷石可以治之屑屑着瘡内即活烏滸夷異物志
云烏滸南蠻之别名巢居鼻飲射翠取毛割蚌求珠
為業無親戚重寶貨賣子以接衣食若有賓客易子
而烹之泥牛郡有銅池周十數丈下有石牛時出
泥間旱歲殺牛祈雨以血和泥置石牛背上祈畢便
雨泥盡則晴以為常藕細布一號鬱林布比蜀黃
潤古稱云筩中黃潤一端數金淮南子云弱緆細布
也漢書云白越即此布也銅符俚人滕氏有竹使
銅虎符傳云漢朝所假至今存顯朝岡孫權統事
陸績為奏曹掾以直道見憚出為鬱林太守加偏將
軍績意在儒雅雖有軍事而著述不輟每造此岡制
渾天圖司命井半甘半淡潛通江波冬夏常盈盡
境之人用以日給按其井水竭即土人疫稼穡不登
以為候提石山龍石山石室山温水香
溪水羅舍溪水馬度山一名馬嶺山已上皆郡之山水
橫州寧浦郡今理寧浦縣古越地秦象郡地漢為合
浦郡之高涼縣地高涼縣今在高涼州界吳錄云吳以合浦北
郡為寧浦郡廣州記云吳分鬱林郡置隋開皇十年廢
寧浦簡陽二郡仍于此置簡州十六年又改簡州為緣
州煬帝初廢以地屬鬱林郡之寧浦縣唐武德四年
置簡州領寧浦樂山蒙澤淳風嶺山五縣六年改為
南簡州貞觀八年改為橫州以橫槎為名天寳元年
改為寧浦郡乾元元年改為橫州浦皇朝開寶五
年併淳風樂山嶺山三縣八寧浦縣又廣蠻州武羅
靈竹二縣入永定一縣隸當州
橫州領縣四今一
寧浦
三縣廢
崇化樂山嶺山已上三縣併入寧浦
廢巒州元領縣三今一
永定
二縣廢
武羅靈竹已上二縣併入永安
州境
東西二百四十五里南北二百五十里
四至八到
北至東京四千二百一十里北至西京四千四百
五里北至長安五千一百三十五里西至邕州
界二百二十里東至貴州界八十里至廣州一千
一百一十五里南至欽州界一百二十里北至
賓州抵大山無路約二百六十里東南至大江五
十步西北至賓州一百五十三里西南至欽州
一百七十五里東北至貴州一百三十五里
戶
横州唐開元戶一千九百二十一
廢巒州唐開元戶七百七十皇朝管二縣戶一百五
十九
風俗
三梁故縣烏滸所巢
姓氏
(闕)
人物無
土産
金
寧浦縣去州一百六十四步舊五鄉今三鄉漢廣鬱縣
也隋煬帝置寧浦縣屬鬱林郡唐武德復置横州
縣來屬廢從化縣在州東北九十里漢廣縣地唐初
置淳風縣貞永元年十月以犯憲宗廟諱改為從化
縣廢樂山縣在州南一百七十六里水路八十里漢
高涼縣地隋置樂山縣廢領山縣在州西一百里此
縣見貞元錄已上三縣皇朝開寳五年并入寧浦縣
南越志云寧浦地名金城寧洲名宷降去蜀二
千里號曰中蜀烏巒在州東八十里烏巒所居簡
陽嶠在郡界蘇摩嶠董奉死後人見于此鳴
石山山海經云長石之山洪水出焉山多鳴石
即此也
永定縣西七十里舊二鄉今三鄉元屬巒州與州同
置廢巒州今永定縣理是也本永定郡秦桂林郡地
唐武德四年置淳州天寶元年改為永定郡乾元元年
復為淳州永貞元年避廟諱改為巒州以郡最多山
巒為稱廢武羅縣在州西北七十里廢靈竹縣
在舊州東九十二里縣與州同置皇朝開寶五年與
州同廢併入永定縣却屬橫州
田州唐貞元時已廢
田州橫山郡今理都救縣土地與邕州同唐開元中
置天寶元年改為橫山村乾元元年復為田州
元領縣五
都救惠往一鄉武籠一鄉橫山一鄉如賴
已上五縣與州仝置
戸
四千一百六十八
山州唐貞元時已廢
山州龍池郡今理龍池縣土地與嚴州同唐開元中
置天寶元年改為龍池郡乾元元年復為山州
元領縣二
龍池盆山已上二縣與州同置
戸
一千三百二十
已上二州屬邕州都督
太平寰宇記卷一百六十六
