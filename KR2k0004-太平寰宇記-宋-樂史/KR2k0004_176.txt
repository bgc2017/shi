欽定四庫全書
太平寰宇記卷一百七十六
宋樂史撰
四夷五
南蠻一
南蠻總述
昔在虞舜南巡至於蒼梧今桂州也禹貢淮海維揚州
傳曰北距海南至海然則南至海壖尚為九州焉其後
德有衰隆化自遠邇蓋自五嶺以外浸為夷俗焉流驩
兜於崇山今驩州去長安萬一千三百里周為越裳之
國秦初得天下謫卒戍五嶺而首之其後踰嶺攻取陸
梁之地命往囂尉之今南越是也其為中國也久東自
閩越濱海而及瓊振儋崖五州自此西限海至其南皆
南夷今海中諸國是也其海南諸國漢時通焉大抵在
交趾南及西南居大海中洲上相去或四五千里遠者
乃二三萬里乘船舉帆道里不可詳知外國諸書雖言
里數亦非近實其西與諸胡國接按書云元鼎中遣伏
波將軍路博德開南越置日南部其徼外諸國自武帝
以來皆獻見漢漢桓武時大秦天竺皆由此道遣使貢
獻及吳大帝遣宣化從事朱應中郎康泰使諸國其所
經及傳聞則有百數十國因音記傳晉洎代通中國者
蓋斟及宋齊至者有十餘國自梁武隋煬其至者踰於
前代唐以來又踰梁隋至者皆是重譯而至其䍧牱夜
郎黔中武陵今為郡暨縣雜居中夏為徼内夷附之篇
末
徼外南夷一
黃支國
黃支國漢時通焉去合浦日南三萬里俗略與朱崖相
類自武帝以來皆獻見地貢銀硃玉璧琉璃竒石異大
珠圓及二寸而至圓者置之平地終日不停
哥羅國
哥羅國漢時通焉在槃槃東南亦曰歌羅富沙羅云其
王姓矢黎娑羅名米失鉢羅其理城疊石為之城有樓
闕門有禁衛宮室覆之以草國有二十四州而無縣庭
列儀仗有纛以孔雀羽飾焉兵器有弓箭刀矟皮甲征
伐乘象一隊有象百頭每象有百人衛之象鞍有一鉤
攔之中有四人一人執矟一人執弓矢一人執殳一人
執刀賦稅人出銀一銖國無𧖟絲蔴苧惟有古貝布畜
有牛少馬其俗非有官者不得上髮裹頭又嫁娶初問
婚惟以檳榔為禮多者至三百盤成婚之時惟以金銀
為財多者至二百兩女嫁訖從夫姓音樂有琵琶横笛銅
&KR0898;鐡鼓死則焚屍盛以金甖沉之大海自唐天寳初至
乾元中並來朝貢
林邑國
林邑國本秦象郡林邑縣地漢為象林縣屬日南郡按
日南郡古越裳之國也伏波將軍馬援開境置此縣縱
横六百里在交趾南海行三千里馬援所植二銅柱表
漢界處後漢末大亂縣功曹姓區有子曰連殺縣令自
號為王子孫相承吳時通使其後王無嗣外孫范熊代
立熊死子逸代立尊官有二其一曰西那㜑帝其二曰
薩㜑帝歌其屬官三等一曰倫多姓次歌倫致帝次乙
地伽蘭外官分為二百餘部其長官曰弗倫次曰阿倫
如牧宰之差書以樹葉為紙施椰葉為席男女皆横幅
古貝繞腰以下謂之干漫亦曰都漫穿耳言小環為飾
貴者著革履賤者跣行自林邑並扶南以南諸國皆然
也其王戴金花冠形如章甫如瓔珞出則乘象吹螺擊
鼓罩古貝繖又以為幡旗則王者之飭也不設刑獄有
罪則付象蹋殺之又林邑浦外有不勞山罪人亦送此
山令其自死其大姓號婆羅門嫁娶必用八月女先求
男由貴男而賤女也同姓還相婚姻人性凶悍果於戰
鬭有弓箭刀槊以竹為弩樂有琴琵琶笛五絃頗與中
國同每擊鼓以警衆吹蠡以節戎其人深目高鼻髮拳
色黑婦人堆髻四時暄暖無霜雪王死七日葬有官者
三日庶人一日皆以凾盛屍鼓舞道從舉至水次焚之
收餘骨王則納金甖中沉之於海有官者以銅沉之海
口庶人以瓦送之於江男女皆截髮隨喪至水次盡哀
而止其寡婦孤居散髮至老人皆奉釋法文字同於天
竺王事尼乾道鑄金銀人像大十圍至晉武帝太康中
又來貢獻成帝咸康二年范逸死奴文簒立文本日南
西卷縣夷帥范稚家奴也常牧牛於山澗得鯉魚二尾
化為鐡因以鑄刀刀成文向北呪曰若斫石破者文當
王此國因砍石如斷芻藁文心異之范稚嘗使商賈至
林邑國遂教林邑國王作宮室及兵軍器械王寵任之
後乃䜛王諸子各奔餘國王死無嗣遂脇國人自立為
王乃旁國并之有衆四五萬至穆帝永和三年文率其
衆攻陷日南遂據其地告交州刺史朱蕃郎今安南府
求以日南北鄙横山為界初徼外諸國賞賚寳物自海
路來貿貨賄而交州刺史日南太守多貪利侵侮十折
二三由是諸國怨憤且林邑少田故貪日南之地攻陷
之文又襲九真害士庶十八九文死子佛立猶屯日南
九真太守灌邃率兵討佛走之邃追至南邑時五月立
表日在表北影在表南九寸一分自北影之南故開此
以向日此大較也佛乃請降其後頻寇日南九德之郡
南安郡界殺傷甚多交州遂致虛弱至佛曾孫文敵立
後為扶南王子當根純所殺大臣范諸農平其亂而自
立為王死子陽邁立死子咄復名曰陽邁宋文帝元嘉
中侵暴日南九德諸郡宋使交州刺史檀和之震武將
軍宗慤討之尅林邑陽邁父子並挺身奔逃所獲珍異
皆是未名之寳又銷其金人得黃金數十萬斤其後累
代自宋齊梁陳隋皆遣使朝貢隋文帝既平陳後遣大
將軍劉方步騎萬餘人擊之其王梵志率其徒乘象而
戰方多掘小坑草履其上因以兵挑之梵志悉衆而陣
方偽北走梵志逐之其象多陷轉相驚駭軍遂亂方縱
兵擊之大敗之棄城而走方入其都獲其廟主十八枚
皆鑄金為之蓋其有國十八葉矣方既平其國班師故
地遂空梵志收合遺人别建國邑至唐貞觀中其王范
頭黎死國人共立頭黎女為王諸葛地者頭黎之姑子
女王獨任國中不寧大臣何倫翁定乃立地為王妻之
以女主其國乃定諸葛地自立後遣使何倫因地盤獻
火珠大如鷄卵圓白皎潔狀如水晶日正午時以珠承
影取艾依之火見云得之於羅刹國八年又獻白鸚鵡
善於應答太宗憫之付其使令放還林藪今主即梵後
在日南陸行二十餘日方至十四年又獻通天犀十枚
及諸寳珍稱是永徽總章中其王鉢迦舍跋摩累獻馴
象開元中其王建多達磨又貢馴象琥珀沈香天寳八
載其王盧拖羅使獻珍珠一百條沈香二十斤鮮白㲲
二十隻自至遂改稱藩不復以林邑為國之號又貞元
九年十一月遣使來貢犀牛元和四年八月安南都護
張冉奏環破王國偽驩愛州都綂殺三萬餘人獲其王
子五十九人戰械船戰象稱之
四至
其地縱横可六百里去日南界四百餘里其南水步
道二千餘里有西屠夷亦稱王焉即馬援所植兩銅
柱表漢界處馬援北還留十餘戶於銅柱處至隋有
三百餘戶悉姓馬土人以為流寓號曰馬流人銅柱
尋没馬流人嘗識其處又林邑記云馬援樹兩銅柱
於象林南界與西屠國分漢之南界是也又云銅柱
山周十里形如倚蓋西跨重巖東臨大海屈璆道理
記云林邑大浦口有五銅柱存
土俗物産
其地嘗温不識冰雪多霧雨人能用弩以籐為甲法
佛法以二月為歲首稻歲再熟有結遼鳥解人語山
石皆赤色其中生金夜即飛狀如螢火又出瑇瑁貝
齒古貝沈香古貝樹名也其花成鵝毛抽似績紡作
布潔白與苧布不殊亦染五色織為班布也沈木者
土人破斷之積以年歲杇爛而心節獨在置水中則
沈故曰沈香次不沈者棧香也又出猩猩獸多琥珀
松脂淪入地千歲為茯苓又千歲為琥珀在地其上
及傍不生草木深者或八九尺大如斛削去皮成焉
初如桃膠凝成乃堅其金寳物産大抵與交趾同以
磚為城蜃灰塗之居處為閣名曰干蘭皆開北戶向
日或東西無定
扶南國
扶南國在日南郡之南海西大島中國俗本裸文身被
髮不製衣裳其先有女人為王號曰柳葉年少壯壯徤
如男子其南有激國人名混填來伐柳葉降之遂以為
妻惡其裸身乃穿疊布貫其首理其國子孫相傳至王
混盤况死國人立其大將范帥蔓為王蔓勇健有權略
以兵伐旁國咸服屬之自號扶南大王開地五六千里
蔓死國亂大將范尋自立為王是中國吳晉之代也吳
時遣康太朱應使於尋國國人猶裸唯婦人著貫頭太
應謂曰國中實佳但人䙝露可輕耳尋始令國内男子
著横幅今千漫也大家截錦為之貧者用布晉太始太
康中皆遣使貢獻東晉時有竺舟檀稱王亦遣使其後
王憍陳如本天竺娑羅門也有神語曰應王扶南憍陳
如至盤扶南人聞之迎而立復改制度用天竺法令其
國人居不穿井數十家共一池引汲之俗事天神以銅
為像二面者四手四面者八手各有所持或小兒或鳥
獸或日月王坐則偏踞翹膝垂左膝至地以自疊敷前
設金盤香爐於其上居喪則削除鬚髮其國無刑法訟
獄者以金環鷄卵投沸湯中令探取之若無實者手即
爛有理者即不損又於城溝中養鱷魚門外圈猛獸有
罪者輒以食猛獸及鱷魚魚獸不飫者為無罪三日乃
放之宋齊梁並獻方物其國有佛髮長一丈二尺梁武
帝詔沙門迎之先是武帝改造阿育王寺塔出舊塔下
舍利及佛瓜髮髮有青紺色衆僧以手伸之隨手長短
放之即放屈焉為蠡形又隋書云其扶南國王姑古龍
諸國亦多姓古龍訊耆老言崑崙無姓氏乃訛矣唐武
德後頻使人貢獻貞觀中又獻白頭國一人於洛陽其
國在扶南之西又當參半之西男女生皆素手身又凝
白居山洞之中四面巖險故人莫至其地界典參半國
相接
四至
去日南可七千里在林邑西南三千餘里其境廣袤
三千餘里
土俗物産
土地㘭下而平博氣候風俗物産大較與林邑同有
城邑宮室國王居重閣以木柵為城海邊生大若葉
長八九尺編其葉以覆屋國人亦為閣居為船八九
丈廣方六七尺頭尾似魚國王行乘象人無禮義男
女共奔皆醜黑髮拳拳躶身跣行耕種為務一歲種
三歲穫又好雕文刻鏤食器多以銀為之出金剛可
以刻玉狀似紫英石其所生乃在百丈水底盤石上
如鐘乳人投水取走竟日而出以鐡搥之而不傷鐡
乃自損以羖羊角扣之漼然冰泮貢賦以金銀珠香
亦有書記府庫文字類胡
頓遜國
頓遜國梁時聞焉一曰典遜徼外諸國賈人多至其國
市焉所以然頓遜回入海中千餘里漲海無涯岸船未
曾得經過也其市東西交會有萬餘人珍物寶貨無種
不有又有酒樹似安石榴採其花汁停酒甕中數日成
酒出藿香插枝便生葉如都梁以(闕)衣國有區撥等花
十餘種冬夏不衰日載數十車貨之其花燥更芬馥亦
末為粉以傅身焉其俗又多鳥葬將死親殯歌舞送於
郭外有鳥如鵝口如鸚鵡而紅色飛來萬計家人避之
鳥食盡方去燒其骨沉海中以為上行人也必生天鳥
若回翔不食其人乃自悲復以已為穢乃更就火葬以
為次行也若不能生入火又不被鳥食以為下行也
四至
在海嶇上地方千里王並羈屬扶南北去扶南可三
千餘里其國之東界通交州其西界接天竺安息
物産序中有述不再注
毗騫國
毗騫國梁時聞焉在頓遜之外大海州中去扶南八千
里傳其王身長丈二頭長三尺自古來不死莫知其年
其王神聖知將來事南方號曰長頸王國俗有宮室衣
服噉梗米其人言語小異扶南國内不受估客有往者
亦殺而噉之是以商旅不敢至王常樓居不血食不事
鬼神其子孫生死如常人唯王不死又傳扶南東界即
大漲海海中有洲洲上有諸薄國國東有馬五州復東
行千餘里漲海有燃火州其上有樹生火中州左近人
剥其皮紡績作布極得數尺以為手巾與焦麻無異而
色微青黑若小有垢汚則投火復更精潔即火浣布或
燈炷用之不盡也
于拖利國
于拖利國梁時通焉在南海洲上其俗與林邑扶南略
通出班布古貝檳榔極好武帝天監初遣使入貢後無
聞焉
狼犽修國
狼犽修國梁時通焉在南海中其界東西二十日行南
北二十日行北去東州二萬四千里地土物産與扶南
略同其土偏多𣝕沉㜑律等香其俗男女皆袒而被髮
以古貝布為千縵其王及貴臣乃加雲霞布覆髀以金
繩為絡帶金環貫耳女則披布以瓔珞纏身其國累塼
為城有重門樓閣王出乘象有旛眊旗鼓罩白蓋兵衛
甚設武帝天監中遣使貢方物其使云立國以來四百
餘年
婆利國
婆利國梁時通焉在林邑東南海行可萬里海中洲自
上交趾浮海南過赤土丹丹國乃至其國去廣州二月
日行國界東南五十日南北二十日行有百三十六聚
其地延袤數千里土氣暑熱常如中國之盛夏榖一歲
再熟草木常榮海中出文螺紫貝有石名蚶貝羅初採
之柔軟刻削為物曝乾之遂堅硬有鳥舍利解人語其
國人皆黑色穿耳附璫披古貝如帊及為都縵王乃用
班絲者以瓔珞繞身頭著金冠高尺餘形如弁綴以七
寳𢃄金装劍偏坐金高坐銀蹬文足侍女皆為金花雜
寳之飾或持執白眊拂或孔雀扇王出以象駕輿輿以
雜香為之施羽蓋珠簾其導從吹螺擊鼓國人善投輪
刀其大如鏡中有竅外鋒如鋸遠以投人無不中其餘
兵器與中國同俗類眞臘物産同於林邑王姓憍陳如
自古未通中夏武帝天監中來貢方物隋大業中亦來
其王姓刹利耶伽貞觀四年遣使朝貢
槃槃國
槃槃國梁時通焉在南海大洲中北與林邑隔小海自
交州船行四十日至其國其王曰揚栗翨栗翨父曰楊
德武連亦不知其來百姓多緣水而居國無城皆竪木
為柵王坐金龍床每坐諸大人皆兩手交抱肩而跪又
其國多有婆羅門自天竺來就王乞財物王甚重之其
大臣曰勅郎索鑑次曰崑崙帝也次曰崑崙勃和次曰
崑崙勃帝甘或謂古龍蓋其言崑崙古龍聲相近耳在
外城者曰郍延猶中夏刺史縣令也其兵矢多以石為
鏃矟則以鐡為刃有僧尼皆肉食而不飲酒亦有道士
不食酒肉讀阿修羅王經其國不甚重之俗皆呼僧為
比邱呼道士為貪隋大業中亦遣使朝貢
太平寰宇記卷一百七十六
