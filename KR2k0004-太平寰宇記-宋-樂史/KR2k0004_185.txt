欽定四庫全書
太平寰宇記卷一百八十五
宋樂史撰
四夷十四
西戎六
吐蕃
吐蕃在吐谷渾西南不知有國之所由或云禿髮利鹿
孤子樊尼其至傉檀為乞伏熾盤所滅樊尼率餘種依
沮渠蒙遜其後子孫西魏時為臨松郡丞(註)今張掖郡
張掖縣界與主簿皆得衆心因魏末中華擾亂招撫
羣羌日以強大遂改姓為卒(註)蘇骨切勒野至今其
人號其主曰贊府貴臣曰主簿又或云始祖贊普自言
天神所生號鶻堤悉補野因以為姓(註)卒勒野與悉補
野言雖訛其義實一也或云本姓棄蘇農其君長或
在跋布川或居邏婆川有小城而不居坐大氊帳名拂
廬其下可容數百人兵衛極嚴而牙甚狭俗牛羊取乳
酪供食兼取毛為毼而衣焉不食驢馬肉以麥為麫人
死殺牛馬以殉取牛馬種累於墓上其墓方正累石為
之狀若平頭屋其臣與君自為友號曰共命人其數不
過五人君死之日共命人皆日夜縱酒葬日於脚下針
血盡乃死便以殉葬人有親信用刀當腦縫鋸亦將四
尺木大如指刺兩脚下有死者十之四五亦殉葬焉設
官父死子代絶嗣即近親襲焉非其種𩔖輙不相代其
官章飾有五等一謂瑟瑟二謂金三謂金飾銀上四謂
銀五謂熟銅各以方圓三十褐上裝之安膊前以辯貴
賤法令嚴肅兵器有弓刀矟甲楯胄每戰前隊皆死後
方進人馬俱披鏁子甲其制甚精周體皆遍惟開兩眼
非勁弓利刃之所能傷也其戰不下馬列行而陣死則
遽收之終不肯退鎗細而長於中國者弓矢弱而甲堅
人皆用甲劍不戰亦負劍而行其馹以鐵箭為契其箭
長七寸若急馹膊前加有一銀鶻有草名速古芒葉長
二寸狀若斜蒿有鼠尾長於常鼠國禁殺鼠殺者加其
罪有可跋海去赤嶺百里方圓七十里東南流蠻與西
洱河合流而東號漾濞水又東南出會川為瀘水焉自
赤嶺至邏娑川絶無大樹木唯有楊柳人以為資置大
論以統理之國事無文字刻木結繩為約徵兵用金戰
寇至舉燧與其臣下一年小盟(註)用羊狗猴三年一
大盟(註)用人馬牛驢以麥熟為歲首其國都為邏娑
城用法嚴整議事則自下而起因人所利而行之此其
所以強且大也重壯賤老母拜於子重兵死惡病終以
累代戰没者為甲門臨陣奔北者懸狐尾於其首表其
似狐之怯其贊普美贊雄霸西城隋開皇中其王論贊
索美贊都䍧牱西亡播城已五十年矣國界西南與婆
羅門接自大唐初已有勝兵數千萬號為強國党項白
蘭諸郡及吐谷渾西域諸戎畏懼之至其主棄蘇農贊
唐貞觀十五年正月以宗室女封文成公主降於吐蕃
贊普命禮部尚書江夏郡王道宗送之美贊親迎於河
西源見王人執子聓禮甚謹歎大國服飾禮儀之美俯
仰有愧色謂所親曰我祖宗未通婚大國者今我得尚
大唐公主當築一城以誇後代仍遣酋豪子弟請入國
學以習詩書高宗初封賨(註)在公切王蘇農死其子
卒以孫代立號乞黎拔布幼小大相祿東贊攝知國事
總章中以兵臨吐谷渾告急咸寧中高宗令將軍薛仁
貴郭待封等率衆十餘萬伐之至大非川為吐蕃大將
論欽陵所敗因遂滅吐谷渾欽陵姓薛氏其父祿東贊
曉兵術吐蕃贊普以國事委之講兵訓師雅有節制吐
蕃之并兼諸羌雄霸西域東贊有力焉有子五人及東
贊死欽陵兄弟復專其國上元中寇鄯廓等州儀鳳二
年遣工部尚書劉審理為洮河軍總管率兵十八萬以
討之戰於青海殁於陣調露二年中書令李敬元戰於
大非川又敗績黑齒常之襲擊破之武太后如意初武
威總管王孝傑大破吐蕃復龜兹于闐疎勒碎葉四鎮
至萬歲通天初又寇涼州執都督許欽明欽陵兄弟皆
有才略欽陵多居中諸弟分鎮方面諸蕃憚之二年吐
蕃大將論欽陵遣使請和武太后遣前椲州通泉縣尉
郭尤振往至野狐河與陵遇陵言曰大國久不許陵和
陵久不遣蕃使以久無報名故去秋有甘涼之抄斯實陵
罪今欲修好能無意乎振乃謂曰論先考東贊以宏才
大略服事先朝結好通親荷榮承寵本朝傳之永代垂
之無窮論不慕守舊恩中致猜阻無故自絶日尋干戈
屢犯我河湟頻擾我邊鄙且父通之子絶之豈為孝乎
父事之子叛之豈為忠乎然論之英聲藉甚遐外各自
為主奚不慎乎陵曰如所来言陵無憂矣今天恩既許
和好其兩國戍守咸請罷置以便萬各姓守本境靡有
交争豈不休哉然西十姓突厥四鎮諸國或時附蕃或
時歸漢斯皆多翻覆乞聖恩含弘拔去鎮守分離屬部
各建侯王使其國有君人自守既不疑漢又不屬蕃豈
不人免憂虞荒陬幸甚振曰十姓四鎮本將鎮静戎落
以撫寧西土通諸大邦非有他求論今奚疑而有憂乎
論曰使人此詞誠為實論然緣邊守將多好功名見利
而動念罕守誠信此蕃國之所為深憂也振曰十姓諸
部與論種𩔖不同山川亦異奚覧古昔各自區分復為
我編人積有年歲今論欲一言而分離數部得非昧弱
苟利乎陵曰使人豈不疑陵貪冒無厭謬陳利害竊窺
諸部以為邊患耶陵雖識不逮遠請為使人明知陵若
愛漢土地貪漢財幣則清海湟川實邇漢邊其去中州
盖三四十里必有窺伺何不爭利於此中而突厥諸部
懸在萬里之外沙磧廣莾殊異中土安有爭地於萬里
之外而能為漢邊患哉捨近務遠計豈然哉但中州人
事深謀多計天下諸國皆為漢并雖大海之外窮塞之
表靡不磨滅矣今吐蕃塊然獨在者非漢不貪其土地
不愛其臣僕陵兄弟小心謹密得保守之耳而十姓中
五咄六諸部落僻近安西是與吐蕃頗相遼遠俟斥諸
部密近蕃境其所限者唯界一磧騎士騰突旬月即可
以蹂踐蕃庭為吐蕃之巨蠧者唯斯一隅且烏海黃河
關源阻風深土疫癘縦其有謀夫勇將亦不能為蕃患
矣故陵無敢謬求西邊沙路坦達夷漫縦嬴兵庸將亦
易為蕃患矣故陵有此請實非欲侵漁諸部以生心於
漢邊若陵有謀漢之懷有伺隙之意則甘涼右地暨於
磧石北道綿細二十里其廣者不過二三百里狭者纔百
里陵若遣兵或出張掖或出玉門使大國春不遑種秋
無所穫五六歲中或可斷漢之界矣又何為棄所易而
窺所難乎此足明陵心矣往者高宗以劉審禮有青海
之役乃使黃仁素賈守義来和陵之上下將士咸無猜
意故邊守不戒嚴和事未畢則為好功名人崔知辨從
五俟斤路乘戎間隙瘡痍我衆驅掠牛羊盡以萬計自
此陵之國人危慄和事矣今之所求但懼好功名者之
吞噬冀北為漢屏以虞之實非有他懷焉振曰兹事漫
汗體大非末史所能明論當發使奏章以聞取裁於聖
主陵乃命郎宗乞恩若為使振曰今遣使之後國不可
更犯邊且蕃使前後入朝不時遣者哀以使去之後仍
犯漢故朝廷躊躇曰是紿我也以為偵諜(註)紿徒改切偵
楮敬切諜音叠不以為使人遂遷延無服今若踵前
犯塞是故䧟使人孰謂和也陵俛首踧踖久之曰陵與
國人咸憾崔之辨之前事故嘗有此舉以虞好功者之
来侵此實以選練騎士三萬分路出師使人既有此言
今既於和事非便安可相違即罷兵散卒指天為信斯
具之表矣振與恩若至時朝廷以四鎮十姓事欲罷則
有所顧欲拒則有所難沉吟久之莫能决振以為耗財
疲兵竭内事外非計之得乃獻疏云臣聞利或生害害
亦生利國家奄有天下園囿八荒而萬幾百揆之中至
難消息者惟吐蕃與默啜爾今吐蕃請和默啜受命是
將大利於中國也若圖之不審即害亦隨之如防害有
方而利亦隨之今欽陵所論欲裂十姓地界抽去四鎮
兵防此是欽陵切論者若以為可允則當分明决斷之
若以為不可則當設策羈縻終不可直拒絶以阻其意
使速興邊患也臣竊計此事關隴動静之機豈可輕其
舉措哉使彼既和未絶則其惡亦不得頓生請借人事
為比設如人家遭盜賊一則攻其内室一則寇其外落
主人必不先於外寇而憂在内室何則以内患近外患
遠也今國之外患者十姓四鎮内患者甘凉瓜肅是復
關隴之人久事屯戍約三十年臣料其力用久竭矣脱
一朝甘凉有不虞此中豈堪廣調發也臣已病之不知
朝廷以為何如夫善為國者當先料内以敵外不貪外
以害内今議事者捨近患而靡恤務遠患而是貪芻臣
愚駑罔識厥策必以四鎮殷重事不可依何不言事以
答之如欽陵云四鎮諸部蕃界俱接漢蜜近蘭(註)今金
郡城鄯(註)西牛郡此為漢患實在兹輩斯亦國家
之所要者今宜報欽云國家非恡四鎮本置此以扼蕃
國之尾分蕃國之力使不得并兵東侵今若頓委之於
蕃恐蕃力強盛易為東擾必實無東侵意則宜還漢吐
渾諸部及青海故地即俟斤部落當以與還如此足塞
陵口而和事未絶也如後小乖則曲在彼兼西邊諸將
疑阿歲久論其情義豈與吐蕃同日而言今未知其利
害未審其情實逕有分裂亦恐傷諸國之意非制馭之
長筭待籌損益知其利便續以有報如此則亦和未為
絶更使彼蕃懸情上國是亦誘撫之方伏願省擇使無
遺算以惠百姓也其後贊普年長忌欽陵乃與首領論
巖等密圖之言將獵召兵執欽陵親黨二千餘人殺之
自帥衆討之欽陵自殺其親信左右同日自殺者百餘
人其弟贊婆先在東境率千餘人来降授右衛大將軍
乞黎拔布神龍初死其子立乞力弩悉龍時年七歲祖
母祿没氏攝位至神龍三年四月詔以所養嗣雍王守
禮女金城公主出降吐蕃贊普景龍四年正月幸始平
縣送金城公主始改始平縣為金城縣又改其地為鳳臺
鄊愴别里至開元二年吐蕃遣使請盟至七月又侵我
渭源帝下制親征會薛納破賊於武階驛二十一年金
城公主請樹碑於赤嶺定蕃漢界詔張守珪與其使莾
布支同訖其事二十九年金城公主薨遣使告哀乞和
不許至德二年復遣使請和且助國家討逆詔南巨川
報之大歷十三年寇我靈州奪御史渠以弊屯田建中
元年入番使太常卿韋倫至自大歷以来吐蕃䧟我隴
河諸州聘使前後數軰皆留之及德宗登位以德懷遠
其俘囚五百人各給衣一襲使倫押還其國與之約和
仍勅邊將無令侵伐我吐蕃始聞歸其人不之信及蕃
俘囚入境部落畏威懷惠尋又命復使蕃中至十二月
倫至自蕃中與其宰相論欽思明等来朝吐蕃見倫再
至甚敬就館獻聲樂以娛之留九月而遣倫一歲再往
絶域戎夷奉教無此之速三年殿中少監崔漢衡與蕃
使至乃約靈州以賀蘭經州以彈筝峡西口隴州以清
水為界至四年詔隴右節度使張鎰與吐蕃盟於清水
夏四月没蕃將士僧尼至自沙州凡八百人報元年之
德貞元元年鳳翔節度使李晟遣兵襲吐蕃之堆沙
堡大破之斬首領扈屈律悉蒙等七人傳首京師結贊
大懼累遣使請和尋方許之至二年吐蕃遊騎至於好
畤其月又寇鳳翔一夕而退十一月䧟我鹽夏三州二
年吐蕃背盟於平凉城八年山南節度使嚴震奏破吐
蕃於芳州及黑水堡十年四川節度韋臯奏西峩山和
城破蕃賊三萬十三年贊破遣使求和帝以其豺狼之
性數負約不受表任還十七年䧟麟州大掠居人次鹽
州西九十里横槽烽頓軍有蕃卒傳呼麟州僧延素等
七人稱徐舍人召其火隊没勒支遽引延素等疾趨至
帳前皆馬革梏手毛繩縲頭見一吐蕃年少身長六尺
餘赤髭大目乃徐舍人也命解縛坐帳中曰師勿懼余
本漢司空英公五代孫也屬武后斵喪王室余祖建義
中冺子孫流播絶域今五代矣雖代居戎職位掌兵要
思本之心無涯顧血族無由自拔耳此漢蕃交境也復
九十里至安樂州師無由歸東矣又曰吾奉命率師備
邊因求資食遂涉漠疆展轉東進至麟州城下既無備
禦援兵又絶是以拔之適有飛馬使至猶中驛騎也云
術者上變召軍亟還遂解縛歸之元和二年春遣使来
還役蕃人鄭叔矩路泌之柩及叔矩南武延等一十三
人十三年圍宥州十四年寇鹽慶二州長慶元年命宰
臣崔植等與吐蕃使盟於都城西三會寺二年入蕃使
盟於悶恒盧川是川蓋贊普之夏衙也中有藏河流焉
四年吐蕃遣使乞五臺山圖自寳歷元年至今朝貢不
絶大中三年春秦原安樂等三州并石門木硖等七關
欵塞涇原節度使康季榮以狀聞自是三州復為内地
四至
其國當長安西八千里去鄯善五百里過烏海入吐
谷渾部落彌多彌蘇毗及白蘭等國至吐蕃界西與
婆羅門接
土俗物産
其國風雨雷雹每隔日有之盛夏節氣如中國暮春
之月山有積雪地有瘴令人氣急不甚為害其俗重
漢繒而貴瑟瑟男女用為首飾男女皆辮髮氊為裘
頳塗面無器物以手捧酒飲之屈木令圓以皮作底
就中而食俗多金及小馬大昌步山可拔海(註)
去赤嶺百里方圓七十里東南流入蠻界西洱河合
流而東號為漾濞水又東南出會州為瀘水自赤嶺
至羅婆川絶無樹木惟有楊柳人以為資信也
大羊同國
大羊同國東接吐蕃西接小羊同國北直于闐東西千
餘里勝兵八九萬其人辮髮氊裘畜牧為産業地多風
雪冰厚丈餘物産頗同吐蕃無文字但刻木結繩而已
刑法嚴峻其酋豪死抉(註)於穴切去其腦實以珠玉
剖其五臟易以黃金假造金鼻銀齒以人為殉卜以吉
辰葬諸巖穴他人莫知其所多殺勃牛草馬以充祭祀
葬畢服除其王姓羌葛有四大臣分掌國事自古未通
中國唐貞觀十五年遣使来貢貞觀末為吐蕃所滅分
其部衆散置隙地
悉立國
悉立國在吐蕃西南戶五萬有城邑村落依溪澗丈夫
以繪綵纏頭衣氊褐婦人髩髮着短裙以蒸報衍為俗
婚姻略簡不行財貺畜多水牛羖羊鷄豕榖宜秔稻麥
豆饒甘蔗諸果死於中野不為樹封喪制以黑衣為一
年就吉刑有刖劓羈事吐蕃自古以来未通中國唐貞
觀二十年遣使貢方物
章求拔國
章求拔國或云章揭拔本西羌種也在悉立西南居四
山之内近代移出山西接通東天竺遂改衣服變西羌
之俗因而附焉其地延袤八百里勝兵二千餘人居無
城郭好為寇掠商旅患之貞觀二十年間悉立入朝遣
使朝貢
泥婆羅國
泥婆羅國在吐蕃西其俗剪髮與眉齊穿耳揎竹筩紱
至眉者以為姣麗食用手其器皆銅多商賈少田作以
銅為錢面文為人背文為馬其牛鼻不穿孔衣服以一
幅布敝身數日一盥浴以板為屋壁皆雕畫俗重博戲
頻解測推盈虚兼通歷數術事五天神鐫石為像每日
清水浴神烹羊以祠祭焉其王郍陵提婆身着珍珠諸
寳耳垂金鈎玉鐺鳳寳裝伏突坐師子座常散花燃香
大臣左右並坐於地有阿耆安彌池周廻二十餘步以
物投之即生烟熖懸金而炊湏臾而熟唐永徽二年王
尸利郍連陀羅遣使朝貢
軒渠國
軒渠國其國多九色鳥青口綠頭紫翼紅膺紺頂丹足
碧身緗背玄尾亦名九尾鳥亦名錦鳳其青紅少謂之
繡鸞恒從弱水西来或云是西王母之禽也其國多幣貨
同三童國
三童國
三童國在軒渠國西南千里人皆眼有三睛珠或有四
舌皆為一種聲亦能俱語常貿多用焦越犀象作金幣
率效國王之面亦效王后之面若丈夫交易則用國王
之面王死則更鑄
澤散國
澤散國魏時聞焉屬大秦其理在海中央北至驢分水
行用半年風疾時一月到最與安息安國城相近西南
詣大秦都不知里數
驢分國
驢分國魏時通焉屬大秦渡海飛橋長二百三十里渡
海道西南行統海直西行至焉
堅昆國
堅昆國魏時聞焉在康居西北勝兵三萬人隨水草畜
牧多貂有好馬
呼得國
呼得國魏時通焉在葱嶺北烏孫西北康居東北勝兵
萬餘人隨畜牧出好馬亦有名貂
丁令國
丁令國魏時聞焉在葱嶺北烏孫西康居北勝兵六萬
人隨畜牧出名鼠皮白昆子青昆子皮此土三國堅昆
中央俱去匈奴單于庭安習水也七千里南去車師六
國五千里西南去康居界三十里西去康居王理八千
里或以為此丁令即匈奴丁令也而此丁令在烏孫西
似其别種也又匈奴北有屈射國有隔昆國有新黎國
明北海之南有自復丁令國非此烏孫之西丁令也烏
孫長老言北丁令有馬脛國其人聲音似雁鶩從膝已
上身頭人也膝已下生毛馬頸馬蹄而走疾於馬勇健敢
戰也
短人國
短人國魏時聞焉康居北西男女皆長三尺人衆甚多
去奄蔡諸國甚遠康居長老傳聞嘗有商旅行北方迷
惑失道而到國中甚多真珠夜光明月珠見者不知名
此國號以意商度此國去康居可萬餘里(註)&KR0691;厥本末
記云突厥北馬行一月有短人國長者不逾三尺亦有
二尺者頭少毛髮若胞之壯突厥呼為羊胞頭國其傍
無别化種𩔖相侵俗無盜寇但有大鳥高七八尺恒將
短人啄而食之皆持弓矢以為之備按此亦在西北即
魏略云短人國者也
波斯國
波斯國後魏通焉在達曷水之西都宿利城(注)後周
史云蘇利城隋史云蘇藺城記錄音訛其實一也
有河經其國中南流即條支之故地也大月氐
之别種衍其先有婆波斯匿王其子孫以王父字
為氏因為國號焉王姓波斯戶十餘萬國有樓觀
屋宇佛寺城西十五里有土山周圍高大其勢連
接甚遠中有鷲鳥噉羊土人極以為患王坐金羊
牀冠金花冠著錦衣袍織成帔飾以真珠寳物
其俗丈夫剪髮戴白皮帽貫頭衫兩廂近下開
之亦有帔巾緣以織成婦人服大衫披大帔其
髮前為髻後披之飾以金銀花仍貫以五色珠
絡之於膞國人號王曰醫噆(注)才割切妃曰
陟率王之諸子曰殺野其刑法甚酷重罪繋懸
高竿射而殺之次則繋獄值新王立乃釋之孝
眀帝時及西魏末貢方物宇厥不能服其國亦
羈縻領之隋大業中亦遣使来朝唐貞觀二十
一年其國獻活耨蛇形𩔖鼠而色青身長八九寸
能入穴取鼠不畏人龍朔元年其國王卑路斯奏
云頻被大食侵擾請兵救援其時詔遣隴州南田
縣令王名遠充使西域分置州縣因列其地疾陵
城為波斯都督府授卑路斯為都督是後累遣使
朝貢咸亨中卑路斯自来朝貢高宗厚加恩異授
右武衛將軍至儀鳳三年令吏部侍郎裴行儉將
兵册送卑路斯還波斯國行儉以其路遠至安西
碎棄而還卑路斯獨返不得入其國漸為大食所
侵客於吐火羅二十餘年有部落數千人後漸離
散至景龍二年来朝拜為左武威將軍無何病卒
其國遂滅而部曲存自開元七年至天寳六載凡
十遣使来朝貢夏四月遣使貢瑪瑙牀又至九載
四月貢火毛繡舞筵長毛繡舞筵無孔真珠至大歷
六年九月再遣使来朝貢方物及大顆真珠等
四至
東去長安一萬五千三百里西去海數百里東南去
穆國四千餘里西北去拂菻四千五百里後魏書西
域傳云波斯在忸密西
土俗物産
稅賦准地輸銀錢俗事天地日月水火諸神西域諸
胡事火拔者皆詣波斯受法婚合不擇尊卑於諸國
中風俗為異死者多棄於山一月埋城外有人别居
維知喪葬之事號為不淨人若入城市搖鈴自别以
六月為歲首氣候暑熱家自藏冰其地多沙磧引水
溉灌其五穀及禽獸與中華略同唯無稻及黍土出
名馬駿駞日行七百里富室至有數千頭者又多駿
犬今所謂波斯犬也出麟及大驢白象師子有大鳥
形如槖駞有兩翼飛而不高食草與肉噉火又有大
鳥卵真珠玻璃珊瑚琉璃瑪瑙水晶瑟瑟金銀瑜石
金剛火齊銅錫鑌鐵硃砂水銀綾錦疊細布氍毹㲪
護郍越諾布金縷織成赤麞皮薰綠鬱金蘇合青木
等香胡椒畢撥石蜜千年棗香附子阿黎勒無食子
鹽綠雌黃又有優鉢曇花鮮華可愛地有鹽池人代
鹽味羯婆竭城毼渾城勿遠山遠竭河
竭離别關在國東北四千六百里
太平寰宇記卷一百八十五
