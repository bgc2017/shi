欽定四庫全書
太平寰宇記卷一百七十一
宋樂史撰
嶺南道十五
愛州
愛州九眞郡今理九眞縣秦象郡地漢武帝置九眞郡
後漢置宋齊因之梁置愛州隋為九眞郡唐武德五年
復為愛州領九眞松源陽山安預四縣又與州界分置
積順安永胥前眞山七州七年改永州為都州九年改
積州為南陵州貞觀初廢都前眞胥三州入南陵州又
廢安州以隆安九年廢松源入九眞九年廢眞州以胥
浦軍安日南移風四縣屬愛州天寳元年改為九眞郡
乾元元年復為愛州南與日南接界西連䍧牱界北與
巴蜀接東北與鬱林州接皆山嶮溪洞所居
元領縣六
九眞安順崇平日南無編軍寧
四至八到
北至東京(闕)北至西京陸路一萬一千四
百里北至長安陸路一萬二千里東至海陸路
一百四十里東至演州陸路二百五十里西至
生獠界水路一百九十里北至生獠界陸路三百
里東北至交州五百里水路七百里
戶
唐開元戶一萬四千七百
風俗
與交州同
姓氏
(闕)
土産
蠶一歲八績稻再熟多温風貢孔雀
九真縣九鄉漢武帝開置九真郡治胥浦縣領居風都
龐餘𤼵成驩無編等七縣今九真縣即漢居風縣地
吳改為移風隋分置九真縣州所理安鎮山佛跡
山松源山弼水
安順縣東南九里九鄉隋舊縣唐武德五年置順州又
分置東河建昌邊何三縣並屬順州貞觀元年州廢及
三縣皆併入安順及愛州淳岳山路縵山
崇平縣南三十里五鄉隋隆安縣唐武德四年於縣置
安州及山州又分隆安立教山建道都握三縣並屬安
州又置㟠州真潤古安西安建功五縣屬山州貞觀元
年廢安州及三縣又廢山州及五縣以隆安隸愛州先
天九年改為崇安至德二年改為崇平
日南縣東北二百二十里四鄉漢居風縣界有居風山
山有風門常有風其山出金牛往往夜見照耀十里隋
改為日南縣鑿山一名九真山古縵山
無編縣未詳里數三鄉漢舊縣屬九真郡又云西漢于
縣故城在今縣東
軍寧縣西北二十一里五鄉隋軍安縣唐武德五年于
縣界置永州七年改為都州貞觀元年改為前真州
十年改屬愛州至德二年改為軍寧縣丹晝山
斧山扶緣山寧夷山思柳水咢水鑿口
即馬援開石道處按二廣州記云馬援鑿九真山即
石為堤以遏海波自是不復遇漲海居風山交州
記云居風山在郡西四里又南接射堋山夜静恒聞
射山其山出金昔有一嫗見金牛出食斫得鼻鎖焉
珍山交州記云九真去郡三里有珍山山有神石
廟值天亢旱二千石親到以水洗石即雲雨立降
堯山清風静夜時聞法鼓之聲搖牛南中八郡志
云移風故縣有搖牛生壑裏時時共鬭則海沸或出
岸上家牛見則恐佈人或遮捕即霹靂隨至俗號曰
神女牛又牛每登岸與虎鬭角軟還入水復堅銅
柱嶺表錄舊有韋公幹為愛州刺史郡即漢伏波銅
柱以表封疆其柱在境公幹利其財欲椎鎔貨之於
賈胡土人不知援之所鑄且謂神物哭曰使君果壞
是吾屬為海神所殺矣公幹不聽百姓奔走訴於都
督韓約約移書辱之公幹乃止風門山上有風門
常吐風俗曰蕭瑟巖銅船湖交州記云九真有一
湖去含浦四十里至隂雨日百姓見有銅船出水上
又有一牛出湖中以雞酒為祭便獲魚倍常若不設
此祀則漁得牛糞而已弱水交州記云九真郡西
有弱水毛羽皆沈廣七八里望見旁人騎馬皆不得
渡也磬石出浮邱溪又有流金澗多金沙出火齊
狀如雲母重叠似黃金鳥王如鵲頭上有毛冠尾
長一尺五寸純黑色若欲取諸鳥先選高樹砍除枝
柯凖留上二枝以膠插著取鳥王置其下鳥王鳴呼
衆鳥聞聲皆争集其處或銜果實或送䖝蟻皆與鳥
王諸鳥著膠獠子之徒下收之也蟻漆吳錄云居
風縣有蟻絮籐人視土中知有蟻因墾𤼵有木枝插
其上則蟻出緣如生漆堅凝潮雞地輿志云愛州
移風縣有潮雞嗚旦清如吹角潮至則鳴一名林雞
其冠四開宛如芙蓉趙嫗昔九真有女子趙嫗乳
長五尺不嫁常在山中聚盗結黨攻掠郡縣皆有金
塌齒履居象頭戰鬭以少男十餘為侍後刺史陸允
平平之鴈隨棺會稽虞韶為日南太守即翻之父
也身死歸鄉有隻鴈隨棺至會稽棲於墓三年乃去
野女日南有野女羣行不見其狀時見皛白袒衣
𥜗也猓&KR1738;土人號曰歌然似獼猴而大手面目與
人無異皮毛軟毳細滑堪作褥此獸有仁義行則大
者前小者後如得果實則小者先送與大者然後自
食夷人古堂□獠藥箭射之中一必獲其二未傷者
拔死者之箭自刺而死□獠多變為虎其家相承
有虎鬼代代事之若變成生虎巫即殺雞向林祭之
打竹弩絃作聲咀咒云云
驩州
驩州日南郡今理九德縣古越裳氏國九譯所通秦屬
象郡二漢屬九真郡吳置九德郡晉宋齊因之隋置驩
州後為日南郡唐武德五年置南德州總管府領德明
知驩杜源七海八州南德州領六縣八年改為九德貞
觀初改為驩州又改為演州二年置驩州都督府領驩
源明智演林景海八州十三年廢明源海三州天寶元
年改為日南郡乾元元年復為驩州放驩兜於崇山即
此也
元領縣四
九德浦陽越裳懷驩
四至八到
東北至東京(闕)東北至西京陸路一
萬四千里北至長安陸路一萬三千六百里東
至㳂海福禄州一百二里東至大海一百五十里
西至羈縻暑州一百四十里北至演州一百五十
里又至愛州六百三里西南至文單國十五日程
約七百五十里東南至環王國十日程約五百里
北至化州五百二十里西北至靈□江四百七
十里西南至羈縻常州三百里
戶
唐開元戶九千六百一十九
風俗
郡國志云龐山洞人去為兩齒為飾刻胸作花文
山中立市十日一會鑄銅為器大如盤名旁旁為
財布朱吾以南又有狼野人居無屋舍依樹止宿
食生肉採香為業與人交易若上皇之人又有狼
□裹身猶恥無蔽衣夜與賈人交易暗中嗅金便知
好惡
姓氏
(闕)
人物無
土産
舊貢象牙藥犀角金薄黃屑沈香斑竹
九德縣十一鄉州所治古越裳氏國秦開百越此為象
郡漢武元鼎六年開交趾以南置日南郡治於朱吾領
北景盧容西捲象林五縣吳分日南置九德郡晉宋
齊因之隋改為驩州廢九德郡為縣今州治也後漢
遣馬援討林邑蠻援自交趾尋海隅開側道以避海
難從蕩昌昌南至九真郡自九真以南隨山刊木開
陸路至日南郡又南行四百餘里至林邑國又南行
二千餘里有西屠夷國援至其國鑄二銅柱於象
林日南界與屠夷分境以紀漢德之盛其時以不能
還者數十人留於銅柱之下至隋乃有三百餘家南
蠻呼為馬留人其水路自南安府南海行三千餘里
至林邑計交州銅柱五千里鎮龍山瀑布山交
州記云陶横築城於土穴中得一物白色形如蠶蛹
無頭長數丈大十圍軟軟能動割腹肉如猪脂遂以
為臛香美横啖一杯於是三軍皆食焉
浦陽縣東南五里四鄉晉舊縣上里山安龍山
越裳縣東北七十里元二鄉吳置唐武德五年於縣置
眀州柝置萬安引眀定遠三縣隸之又分日南郡文
谷縣置智州領文谷新鎮闕員金寧四縣貞觀十三
年廢眀州越裳屬智州後又廢智州以越裳屬驩州
懷驩縣未詳里數三鄉隋為咸驩縣屬九真郡唐武
德五年於縣置驩州領安人扶演相景四源四縣治安
人貞觀元年改為演州十三年省相景縣入扶演二
十六年廢驩州其所管四縣廢入咸驩后改為懷驩
真元錄此縣廢長山長江水勾蛇其蛇食人
腹欲殺此蛇必當令死如不死則尋追報人終不已
也雖衆人中往取害之萬不失一又曰鉤蛇長數丈
尾末有鉤取岸上人及牛馬食之居風母交州記
云居風母似猿見人若慙屈頭打殺得風便還活
果下牛九德出果下牛高三尺漢時樂浪郡亦有果
下馬並高三尺他綸木堪為衣裳及褥象孕則
五年一生被傷則羣黨相扶將去死則向南跪拜鳴
三匝以木覆之雄死雌則泥土著身不飲食輒流涕
也搪牛形如牛而大身黑頭白角長二丈堪為酒
器駃牛異物志日南多駃牛日行數百里又出
香木名曰蜜香即沈香也木斯香花草花外國以
為首飾
陸州
陸州玉山郡今理烏雷縣秦象郡地漢以來屬交趾郡
梁分置黃州及寧海郡隋平陳郡廢改黃州為玉州煬
帝初州廢併其地入寧越郡之玉山縣唐武德五年置
玉州領海安海平二縣貞觀二年廢玉山州上元二年
復置改為陸州以州界山為名天寳元年改為玉山郡
乾元元年復為陸州
元領縣三
烏雷華清寧海
四至八到
西北至東京(闕)西北至西京七千六百
里西北至長安七千九百里東至廉州界三百里
南至大海不知里數西至武安州三百七十里
北至恩平縣郡七百五十二里東南至海不知里
數西南至當郡寧海縣二百四十里西北至蘇
茂郡一百三十里東北至寧越(闕)六百里
戶
唐開元戶四百九十四
風俗
人採珠煮海為業皆蠻獠烏滸諸夷所居不為編戶
率頭為名大封者數百口以一戶(闕)稅布五匹米
百斛為恒賦笙號舞絃鍾鳴形琶三絃名為登
姓氏
(闕)
人物無
土産
珠玳瑁鼊皮翡翠毛甲香
烏雷縣南北四十里一鄉州所治也
華清縣郭下一鄉舊玉山縣唐天寳年中改
寧海縣在烏雷縣西三百一十里漢舊安縣唐至德二
年改為寧海越王石䍧牱山
福禄州
福禄州福禄郡今理安遠縣土俗同九眞郡之地後為
生獠所據唐龍朔三年智州刺史謝法成招尉生獠昆
明比樓等七千餘落總章三年置福禄州以處之天寳
元年改為福禄郡至德二年改為唐林郡乾元元年復
為福禄州
元領縣三
柔遠唐林福禄
土産
貢白蠟紫緋騏麟竭無名異
柔遠縣一鄉州理本名安遠唐至德二年改為柔遠
唐林縣一鄉
福禄縣一鄉已上三縣與州同置
長州
長州文陽郡今理文陽縣土地與九眞郡同唐初置長
州天寳元年改為文陽縣乾元元年復為長州
領縣四各一鄉
文陽銅蔡長山其常已上四縣與州同置
四至
北至東京(闕)北至西京九千九百里
北至長安一萬二千里
戶
唐戶六百四十八
土産
貢金
武峩州
武峩州武峩郡今理武峩縣土地與安南府同唐立為
粤州天寳元年改為龍水郡乾元元年復為粤州
領縣四
龍水崖山東璽天河已上四縣與州同置
芝州
芝州忻城郡今理忻城縣土地與交州同唐置芝州天
寳元年改為忻城郡乾元元年復為芝州最遠惡之處
元領縣一
忻城
已上五州獨見通典按開元貞元及郡國郡縣嶺
南海圖志記略並無此郡
湯州
湯州湯泉郡今理湯泉縣秦屬象郡地唐置湯州天寳
元年改為温泉郡乾元元年復為湯州
領縣三各一鄉
湯泉綠水羅韶已上三縣與州同置
演州
演州演水郡今理忠義縣唐武德五年於驩州懷驩縣
置驩州貞觀元年改為演州二十六年廢演州入咸驩
縣
元領縣三
忠義一鄉懷驩西二十五里三鄉龍池共二百
二十里二鄉
四至
北至東京(闕)北至西京(闕)萬一千四百里
北至長安一萬二千里北至愛州二百五十里
南至驩州一百五十里東北至海六百里
林州
林州隋為林邑郡唐貞觀九年綏懷林邑置林州寄治
驩州南界今廢無名州
領縣三無戶口去長安一萬二千里
林邑金龍海界
林邑縣州所治漢武帝開百越於交趾郡南三千里置
日南郡領縣四治於朱吾其林邑即日南郡之象林
縣在日南郡東界四百里後漢靈帝時中原喪亂象
林縣人區連殺象林郡縣今自稱林邑王後有范雄
者代區連相傳累世遂為林邑國其地開百戶以向
日晉武帝時苑氏入貢東晉末攻陷日南郡告交州
刺史吉蕃求以日南郡北界横山為界其後又陷九
真郡自是屢寇交趾南界至唐貞觀中其王修職貢
乃以驩州南僑置林邑郡以羈縻之非正林邑國也
金龍縣隋文帝時遣大將軍劉方率被萬人自交趾
南伐林邑敗之其王梵志遁走方收其廟主一十八人
皆鑄金為之盡虜其人空其地乃班師因方得金龍乃
為縣名
海界縣
已上三縣並貞觀九年置
景州
景州北景郡隋北景郡唐貞觀二年置南景州寄治驩
州南界八年改為景州亦廢無其名
元領縣三無戶口
北景由文朱吾
北景縣漢縣名屬日南郡在安南府三千里北景者以
日在表北景在表南晉將灌邃改林邑王范佛破其
國遂於其國五月五日立表日在表北影在表南九
寸一分故自北景南皆北戶以向日也北字或單為
匕
由文縣唐貞觀二年置
朱吾縣漢日南郡所治之縣也前志云朱吾縣人不粒
食邑多魚資魚為生朱吾在日南郡此僑立名也
籠州
籠州扶南郡今理武勒縣唐貞觀十二年清平公李引
節遣籠州大同縣人龔固興招慰生蠻置籠州天寳元
年改為扶南郡乾元元年復為籠州扶南國在日南
郡之南大海西大島中去日南郡約七千餘里在林邑
國西南三千里其王貞觀中遣使朝貢放立籠州招致
之遥取其名非正扶南國地也
元領縣七
武勒武禮羅龍扶南龍額武觀武江
已上七縣與州同置
四至
東至邕州八百里
戶
都管戶三千六百六十七
環州
環州正平郡今理正平縣唐貞觀十二年清平公李引
節開拓生蠻置環州以環王國為名天寳元年改為正
平郡乾元元年復為環州
元領縣八
正平一鄉福零一鄉龍源思恩一鄉歌良
武石二鄉饒勉二鄉蒙都
已上八縣與州同置
四至
正南微南至宜州二百里
德化州
德化州唐永泰二年於安南府西界䍧牱南界置
元領縣二
德化歸義
已上二縣與州同置
郎茫州
郎茫州唐永泰二年於南安府西界置
元領縣二
郎茫古勇
已上二縣與州同置
龍武州
龍武州唐永泰二年於南安西界置
元領縣二
龍邱福宇
已上二縣與州同置
已上七州元屬安南都護
太平寰宇記卷一百七十一
