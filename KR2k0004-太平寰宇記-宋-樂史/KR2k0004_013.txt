欽定四庫全書
太平寰宇記卷十三
宋樂史撰
河南道十三
鄆州
曹州
廣濟軍
鄆州
鄆州東平郡今理須城縣禹貢兖州之域星分奎婁春
秋屬宋地即魯附庸須句國太皥之後風姓左氏傳曰公
伐邾取須句戰國時屬魏秦兼天下屬碭郡又為薛郡
地漢為東平國又地理志曰東平故梁國景帝中六年
别為濟東國武帝元鼎元年為大河郡宣帝甘露二年
為東平國晉宋及後魏為東平郡周大象二年於此置
魯州尋廢隋開皇十六年分兖州萬安置鄆州大業三
年罷州為東平郡理古須句城唐武德五年平徐圓朗
於鄆城置鄆州領鄆城須昌宿城鉅野乘邱五縣又以
廢夀州之夀張來屬其年置總管府管鄆濮兖戴曹五
州七年改為都督府貞觀元年罷都督仍以鉅野屬載
州又廢宿城乘邱二縣八年鄆以城下濕移治須昌景
龍元年又置縣天寳元年改為東平郡乾元元年復為
鄆州貞元三年升為都督府皇朝為天平軍節度
元領縣十今七
須城夀張中都平陰東阿盧縣陽榖
二縣割出
鉅野入濟州鄆城入濟州
一縣廢
東平併入須城
州境
東西一百五十九里南北二百三十五里
四至八到
西南至東京六百里西至西京一千里西南至
長安一千八百里南至曹州二百三十里北至
博州一百七十里東南至兖州一百三十五里
西南至濮州一百四十五里東北至濟州二百五
十里南北至度河取朝城縣路至魏州二百三十
里
戶
唐開元三萬三千三百八十七皇朝戶主一萬五千
一百八客二萬七千七百二十四
風俗
地連鄒魯分青齊碩學通儒無絶今古家尚質直
人多魁岸不規商賈肆力農桑此亦風土之使然
也
姓氏
東平郡四姓萬吕畢康
人物
劉禎字公幹東平人馬隆平陸人為武威太守以
磁石夾道賊負鐵不得過以為神也
土産
阿膠蛇牀子綿官蛇
須城縣舊四鄉今八鄉漢舊縣屬東郡故須句國按前
須昌縣在今縣東南三十里須昌故城是也隋改須昌
為宿城縣更立須昌縣於今理屬鄆州後唐改為須城
縣避國諱也梁山在縣界州理故須句城左傳任
宿須句顓臾皆風姓注須句雖别國有削弱不能自通
為魯私屬而顓臾之比無鹽故城在縣東三十六里
漢舊書古宿國也列女傳无鹽有醜女名宿瘤齊宣王
善之立為夫人即此縣女也清水石橋在縣西三里
隋仁夀元年造石作幸巧與趙州石橋相埒長四百五
十尺郈鄉亭左傳季子鬭雞之所杜注郈魯地東平
無鹽縣東南有郈香亭桓公溝晉永和中將軍毛
穆之所鑿義熙十三年王師濟河朱超石重開鑿注水
經云桓玄率衆北入掘通濟渠今謂之桓河是也劉
公橋在縣東二十七里宋武北伐至此造故號之柳
舒故城左傳晉伐鄭齊陳子救之及晉舒去榖七里榖
人不知東平憲王陵光武子蒼也子明帝幸東平感
念蒼謂其諸子曰思其人至其鄉其處存其人亡伏
生城伏生所居傳尚書於太常掌故晁錯因號之呂
母垞後漢東海呂母合衆於此東阿故城漢東平國
故城在今縣東按魏志程昱謂范令靳允曰曹使君智
殆天授君必固范我守東阿田單之功可立謂此也
阿井東阿有大井巨若輪深七八丈每歲取水煮膠入
貢本草重之烽倉故城宋武立烽堠於此今有小城
尚存景子殿東平憲王所起餘踰有二殿東西相向
東平思王墓漢東平思王宣帝之子在國思還京師
後葬其冢松栢皆西靡羊牧黃初平叱石成羊之所
今石猶存廢東平縣漢縣故城在今鄆州東南三十
二里隋於故城置宿城縣仍置須昌縣於今所唐貞觀
八年州自鄆城移於須昌縣後廢宿城縣景雲三年以
郡邑頗大人物繁極復分須昌置宿城縣貞元四年改
宿城為東平縣移就郭下太和四年改為天平縣六年
七月廢天平縣入須昌縣
夀張縣西南四十五里依舊四鄉漢為夀良縣屬東郡
故城在今縣界應劭曰光武叔父名良故改為夀張縣
屬東平國隋開皇三年罷郡城屬濟州十六年割屬鄆
城唐武德四年屬夀州五年廢夀州屬鄆州夀州故
城在東南十五里隋末百姓築為堡唐武德四年于此
置夀州梁山在縣南三十五里漢書云梁孝王北獵
梁山有獻牛足上出背上孝王惡之尋病而薨榖城
山在邑界集氏山山北有漢司隸校尉魯峻冢前有
石祠堂中四壁皆青石隠起自書契以來忠臣孝子貞
婦孔子及弟子形象遍皆刻石記之有磬石數枚後為
宰牧所取魯氏冥訴後坐免官范城左氏傳曰范宣
子對魯大夫穆叔曰昔句匄之祖在周為唐杜氏晉主
夏盟為范氏今城庾子山云人有秦亭之哭是也
中都縣東六十五里依舊四鄉古中都之地漢為東平
陸縣屬東平國亦古之厥國地今邑界有厥亭存又按
史記魯敗齊于平陸即此地後漢併為須昌縣地據邑
界有殷密古城即古之中都國城也自漢至隋或為平
縣屬兖州唐天寶元年三月改為中都縣所隸不改貞
元十四年割入鄆州後自鄆復隸兖州尋又復歸鄆焉
古闞城皇覽冢墓記云鄆州夀張縣闞城中有蚩尤
冢支體異葬也故此亦有冢焉常以十月有氣如匹絳
自上屬下號曰蚩尤旗今屬濟寧鉅野汶水北去縣
二十四里桓水在縣西八十里晉桓玄進軍次此令
鄉人鑿渠故曰桓水俗呼為桓河
平隂縣東九十里舊十三鄉今(闕)鄉本肥城縣屬泰山
郡古肥子國隋開皇十四年於今縣西北二十八里置
榆山縣大業二年移於今理改名平陰縣屬濟州取界
内平陰縣城以為名天寶十三載廢縣割隸鄆州太和
六年七月廢以地併入東阿盧二縣至開成二年七月
王源中奏境内闊遠東西一百二十里南北近二百無
縣邑以理居人制禦寇盜請復平陰縣從之黃河去
縣十里陶山在縣東三十五里史記曰范蠡浮海出
齊變姓名自號鴟夷子皮間行止于陶因號陶朱公焉
巫山一名孝堂山左傳曰齊侯登巫山以望晉師即
此山山上有石室俗傳云郭巨葬母之所因名孝堂山
平陰城在縣東北三十五里左傳晉侯沉玉濟河會
于曾濟尋溴梁之言因伐齊齊侯禦諸平陰今有故城
在今縣東南長城古城長首起縣北竹書記年云梁
惠王二十年齊築防以為長城又太山記云太山西北
有長城緣河經太山千餘里至瑯聊台入海往往有璧
門邸閣四五處猶在史記蘇代說燕王燕王曰齊有長
城鉅防足以為固是也鞍城左氏請齊戰于鞍城在
縣東故肥城漢縣後省廢城在今縣東南左邱明墓
在縣東南五十五里
東阿縣西北四十五里舊十五鄉今四鄉春秋時為齊
之阿地也漢為東阿縣今呼為祝阿縣焉魏武帝始封
於此晉屬濟北國隋開皇中屬濟州唐天寶十三年濟
州廢縣鄆州郡國志其地出繒縑故秦王服阿縞即此
地也魚山一名吾山漢書溝洫志武帝臨河决作瓠
子歌曰吾山平兮巨野溢魚怫鬱兮道冬日吾山即魚
山述征記濟北郡史弦超魏嘉平中有神安成公智瓊
降之超同室疑其有姦以告監國詰問超具言之智瓊
乃絶後五年超使將至洛西到果是同乘至洛克復舊
好太康中仍存魏陳思王曹植嘗登此山有終焉之志
遂葬其西亦其所封國也周迴十二里榖城山一名
黃石漢書黃石公出一編書授張良曰讀是則為王者
師後十三年見我濟北榖城山下黃石即我也浮山
故老相傳云堯時大水此山浮于水上時有人纜船於
巖石間今猶有斷鐵鎖存焉故榖城在今縣東漢於
此立縣後廢故城存焉按郡國志云榖城管仲私邑其
城内有夫子五家存焉管仲井西征志榖城南山有
管仲井焉周首亭郡國志云周首亭即埋長狄榮如
首於此即此地也東阿故城在縣西二十里漢東阿縣
城晉太康後省魏志程昱謂范令靳允曰曹使君智殆
天授君必固范我守東阿即此也陽榖亭在縣東南
四十二里左傳齊桓公會諸侯于陽榖縣即此也阿
膠井水經注大井在東阿深七八丈每歲取井水煮膠
入貢本草所謂阿膠也項羽墓在縣東二十七里初
封魯公羽死魯猶為楚守漢王示以羽首魯方降乃以
公禮葬羽于此陳思王墓在魚山
盧縣西北二十里依舊六鄉漢舊縣屬濟北國宋屬濟
北郡隋開皇三年罷郡縣屬濟州大業三年復為濟北
郡唐武德四年討平王兖復為濟州理碻磝城本秦東
郡之荏平縣地其西臨黃河晉末為河水所毁移河北
博州界事具博州宋元嘉二十七年寧朔將軍王玄謨
前鋒入於河平碻磝立戍守之都督劉義恭以沙城不
堪守召玄謨毁城而遷後又城之後魏略得河南八年
於此置濟州至唐天寶十三年州為河所䧟廢碻磝
津在縣北一里後魏於此置關名濟州關隋末廢劉
公橋架濟水在縣南二十七里宋高祖伐燕過此造橋
故呼為劉公橋隋末廢貞觀元年重造長十二丈闊一
丈二尺盧醫史記云扁鵲生盧故曰盧醫又盧水經
是邑縣因是名也臨邑故城在縣東即今謂之馬防
城是也長城經是邑
陽榖縣西七十里舊十五鄉今六鄉本漢須昌縣地按
漢須昌在鄆今縣界亦有須昌故城隋開皇十六年於
此置陽榖縣屬濟州取縣界故陽榖亭為名唐天寶十
三年濟州為河水䧟沒以縣屬鄆州皇朝開寶六年又
河水衝破縣城至太平興國四年移於上巡鎮即今縣
理也黃河在縣北十二里故伏城在縣東南三里
蓋伏生所居因號之
曹州
曹州濟陰郡今理濟陰縣禹貢豫州之域星分氐宿二
度禹貢曰荆河惟豫州導菏澤被孟豬菏澤在州東北
九十里濟陰縣界於周又為曹國之地後屬於宋左傳
哀公八年宋景公滅曹按曹國在州東北三十七里濟
陰縣界故定陶城是也七國時屬齊宋為齊楚魏所滅
三分其地齊得其濟陰東平漢為濟陰之地在濟水之
南故以為名景帝中六年例為濟陰國宣帝甘露二年
更名定陶哀帝更為濟陰郡屬兖州按此前濟陰理在
州東北四十七里定陶故城宋移理城陽按城陽今濮
州雷澤理是也後魏於定陶城置西兖州後又徙理在
城即今州理是也仍移濟陰郡理此郡與州同理周武
帝宣政元年改西兖州為曹州取曹國為名也隋大業
三年改為濟陰郡唐武德四年平孟海公復為曹州領
濟陰定陶冤句離狐乘氏併置蒙澤晉陽等七縣其年
省晉陽五年以廢梁州之考城來屬貞觀元年省定陶
蒙澤二縣入濟陰郡乾封二年以廢戴州之成武來屬
天寶元年改為濟陰郡乾元元年復為曹州晉天福十
二年降為刺史州周廣順二年復升彰信軍皇朝因之
元領縣六今四
濟陰冤句乘氏南華
二縣割出
考城入開封府成武入單州
州境
東西二百五十九里南北二百五十九里
四至八到
西南至東京二百二十二里西至西京六百六十
五里西至長安一千五百二十五里東至單州
一百八十里至廣濟軍三十五里南至宋州一百
八十里北至濮州一百八十里東至宋州楚邱
縣八十里西南至開封府考城縣八十里東北
至濟州鉅野縣一百四十里西北至澶州衞南縣
一百八十二里
戶
唐開元戶萬四千三百皇朝戶主一萬九千三十六客
七千五百九十八
風俗
同宋州
姓氏
濟陰郡五姓蔡丁江曹易
人物
吳質濟陰人郄詵濟陰人唐英公李勣離狐人
土産
絹貢葶&KR1047;子蛇牀子貢犬
濟陰縣舊十五鄉今六鄉本漢定陶縣之地屬濟陰郡
自漢至周皆為定陶縣之地按定陶縣在今縣東北四
十七里定陶故城是也隋開皇六年於此置濟陰縣屬
曹州曹南山在縣東二十里詩所謂薈兮蔚兮南山
朝隮是此也左岡在縣東北五里岡阜連屬林木交
映以近左城故以名焉菏水水經菏水俗謂之五丈
溝亦名南濟水西自考城縣界來東經陶邱尚書所謂
東出於陶邱又東至於菏氾水在縣南上承菏水昔
漢高祖既定天下即帝位於定陶氾水之陽張宴曰氾
水在濟陰界取其氾愛弘大而潤下也按今氾水東流
經縣南亦有高祖即位壇據叔孫通傳云高祖為皇帝
通於定陶就其儀即在濟陰是也菏澤在縣東北九
十里定陶城東北禹貢曰導菏澤被孟豬注曰菏澤在
胡陵孟豬在菏東北水流溢覆被之也州理中城蓋
古之陶邱也一名在城帝王世記舜陶于河濱即禹貢
之陶邱今濟陰定陶之西有陶邱是也爾雅曰再成為
邱成猶重也左城亦名之曰葬城蓋恭王之陵寢也
漢祖壇在縣東北二十里漢高祖五年即位於定陶氾
水之陽故立壇張晏曰氾音汎愛之汎也濟堤即濟
水之故堤也國都城記曰自復通汴渠已來舊濟遂絶
今濟陰定陶南雄有濟堤及枯河而已皆無水三&KR0934;
亭古國也在縣東北四十九里尚書云湯伐桀戰于鳴
條之野夏師敗績遂伐三&KR0934;俘厥寶玉注云三&KR0934;國名
桀走保之今定陶也慎子墓在縣西南四里慎子慎
到也著書四十四篇穰侯城在縣西北十七里秦宣
太后弟也封於穰益封於陶故葬於此董昭墓在縣
東二十里昭定陶人為魏河南尹堯州九州記云陶
即堯國昔帝堯於此所開溝也因名之龍池九州要
記云春秋飂叔氏有裔子董父好龍舜遣養二龍於陶
邱是為豢龍氏今池在焉貫城即古貫國也今名蒙
澤城禮記明堂位曰崇鼎天子之器亦左氏謂齊宋盟
于貫是也伯樂冢秦人善相馬者葬於此莘仲故
城在縣東南三十里蓋古之莘國也夏本紀曰昔鯀納
有莘氏女生禹帝王紀伊尹居莘野湯聞其賢聘以為
相即此城
冤句縣西四十七里舊十鄉今八鄉本漢舊縣也漢初
屬梁國景帝時屬濟陰郡後漢及晉同宋無冤句縣後
魏置屬郡隋開皇三年罷郡以縣屬曹州煮棗故城
在縣西北四十里史記魏王謂張儀曰煮棗將叛齊兵
又進為之柰何漢書樊噲攻煮棗屠之濟陽故城在
縣五十里漢書濟陽縣地也五行志宣帝七年濟陽地
裂五丈又曰徵昌邑王賀自定陶至濟陽求長鳴雞笻
竹杖即此處東觀漢記云光武以建平元年生於濟陽
縣光照一室是歲有嘉禾生一莖九穗大於凢禾因名
秀光武皇考為濟陽令時生光武袁紹故城在縣北
十里袁紹所築故名大禰溝一名冤水詩曰出宿于
濟飲餞于禰即此也國客祠在縣西南五十三里故
老曰國客濟人也庭種香草有神蛾大繭之異而立祠
寗武子墓在縣東十五里漆園城在縣北五十里
莊周為吏之所舊置監今漆園城北有莊周釣臺
乘氏縣北五十四里舊八鄉今六鄉本漢舊縣也屬濟
陽郡後漢及晉不改按前乘氏縣今鉅野縣在西南五
十七里乘氏故城是也宋廢後魏太和十二年於縣置
乘氏縣取漢乘氏縣為名也隋開皇三年罷濟陰郡屬
曹州大業末年廢唐武德四年重置屬曹州大響故
城在縣西北三里故老言古之鄭城也後改名大響城
重邱故城一名廩邱在縣東北三十一里左傳曰衛孫
蒯田于曹隧飲馬于重邱重邱人毁瓶因詬之即此也
句陽故城在縣北三十五里地理志云句陽句瀆之
邱也春秋隠公八年宋公衛侯遇于垂後漢郡國志云
句陽有垂亭故桂城史記齊威王以田忌為將孫子
為師與魏戰於桂陵大破魏師葭密城竹書紀年幽
公十三年魯季孫會晉文公於楚邱取葭密遂城之漢
以為縣閔損墓在城内損字子騫魯人也
南華縣西北一百二十里原七鄉本漢離狐縣也屬東
郡莽曰瑞狐舊傳初置縣在濮水南常為神狐所穿穴
遂移濮水北故曰離狐後漢屬濟郡也晉與漢陽郡宋
不改按此前離狐在今縣西北三十三里離狐故城是
也後魏時移於今理高齊及周屬郡不改隋開皇三年
罷郡屬曹州唐天寶元年改曰南華濮水西自滑州
韋城縣界入在縣南五里又東入乘氏縣界昔殷紂使
師延作靡靡之樂武伐紂師延自投濮水而死謂此水
也
廣濟軍
廣濟軍理定陶縣按雜說定陶即帝堯之所都也宋永
初山川記堯先居唐後居陶故曰陶唐氏十道志云堯
冢在曹州界又雜說范蠡相越平吳變姓名為朱公居
于陶號陶朱公即此漢為定陶縣屬濟陰國宣帝甘露
二年更名定陶國封皇子嚻為王以處其地晉為濟陰
郡後魏置沛郡後改為西兖州後周改西兖州為曹州
定陶縣屬不改隋大業十三年大亂為賊帥孟海公所
䧟遂廢唐武德四年割屬戴州其年又隸曹州貞觀元
年省唐三百年只為鎮戍至周廣順中於定陶建廩庾
差鹺之利皇朝乾德元年東疏菏水漕轉兵食於鎮置
發運務開寶元年尋改為轉運司太平興國二年轉運
使和峴奏請升定陶鎮為廣濟軍至四年轉運使張去
華又奏請分曹單濮濟四州之境民置定陶縣
領縣一
定陶
軍境
東西三十七里南北四十里
四至八到
西至東京二百七十里西至西京六百七十里
東至單州成武縣六十五里西至曹州濟隂縣二
十五里南至濟陰縣界二十四里北至乘氏縣
五十二里東南至成武縣界三十六里西南至
乘氏縣界三十二里西南至濟隂縣界一十一里
東北至濟州鉅野縣一百三十里
戶
皇朝新割戶主五千四十八客八百八
風俗
與曹州同
人物
魏相字弱翁濟隂定陶人為漢丞相張馴後漢人
子雋定陶人通春秋與蔡邕共定六經為丹陽太
守徵拜尚書
土産
置軍後無所貢
定陶縣五鄉漢定陶縣貞觀元年省今軍城是也太平
興國五年割曹單濟濮四州近軍境人戶置縣復古名
也定陶故城今軍城是也西南一隅廢荆城在縣東
北二十里舊經曰按皇覽冢墓記是戰國時魏將龐涓
與孫臏相持處孟海城在縣東北三十里隋賊帥孟
海公曹州築此南北二城髣山廟在縣西北五里層
阜之上按髣山古曹國葬地連屬十五里髣髴似山因
名自曹叔振鐸至伯陽二十五代皆葬于此漢高祖即
位壇在縣南十里曹南山在縣南二十里獨狐山
在縣東北十九里戚姬定陶人漢祖帝略地至定陶
獲焉孝子村即孟昌宗定陶人母疾甚割股以饋母
疾愈本定陶故城北號孝子村漢定陶恭王廢殿基
在縣南一里古城内三&KR0934;亭在縣東北二十里彭
越臺在縣東一里
太平寰宇記卷十三
