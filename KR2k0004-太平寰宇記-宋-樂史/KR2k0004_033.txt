欽定四庫全書
太平寰宇記卷三十三
宋樂史撰
關西道九
原州慶州
原州平涼郡今理臨涇縣禹貢雍州之域春秋時其地
屬秦至始皇時屬北地郡漢之安定高平縣地至安帝
永初五年避羌寇移郡寄理於今武功縣美陽故城順
帝時復還高平自移郡入戶稍小至曹魏廢後魏太延
二年於今理置高平鎮至孝明帝正光五年改為原州
蓋取高平曰原為名隋大業三年罷州為平原郡後陷
寇中唐武德元年平薛仁杲復其地為原州貞觀五年
置都督府管原慶會寧亭達要等七州十年省亭達要
三州維督四州天寶元年改為平涼郡乾元元年復為
原州自禄山亂後西戎犯邊洮蘭秦隴盡為敵境貞元
七年涇原節度使劉昌置於平涼縣至元和三年移於
涇州臨涇縣置行原州遂命鎮將郝珙為刺史始珙以
臨涇地宜蓄息西番每為寇即屯其地嘗白於其帥請
城以控之前帥不從其後段祐為節度使珙復白祐多
其策以表請城之故詔珙鎮其地自是西戎無敢犯境
者珙出自行間前無強敵在邊三十年生得番人輒刳
剔而歸其屍番人畏之如神下令得賊者賞以等身今
番人小兒啼號者但連呼郝珙以怖大中三年本道節
度康季榮收復關隴歸舊原州唐末黃巢作亂復陷城
壁再移原州投臨涇縣置
元領縣四今一
臨涇唐末自涇州至原州
三縣落番
平高百泉平涼
一縣割出
蕭關
州境
東西五十五里南北九十五里
新四至八到
東南至東京一千七百九十里東南至西京
九百四十里東南至長安五百四十里東
至寧州彭陽縣五十五里西至當州開邊堡
三十里壕外番界南至渭州潘源縣九十里
北至寧羌縣九十里東南至涇州保定縣
界四十里西南至當州新城縣鎮西奄堡番
界七十里北至寧羌縣四十五里東至彭
陽縣界三十四里
戸
唐開元戶八千七十五皇朝領縣一管戶主三千四
百三十六客三千五百四十九
風俗
地廣人稀質木不寇盜
人物
皇甫規安定朝那人為度遼將軍皇甫儀真朝那
人少在文武志好詩書皇甫謐安定人
土産
貢覆鞍氊白氊黃香白藥賦麻布
臨涇縣舊十鄉今四鄉漢舊縣屬安定郡隋大業元年
於今縣理置湫谷縣十二年復為臨涇縣唐貞元十一
年涇原帥劉昌奏自臨涇縣定城堡移於今所元和三
年改為行原縣今復舊名陽晉小水在縣南一十五里
自羅使堡番界来入本州八十里入涇州保定縣界
原州川水自番界入州界五十五里入寧州彭陽縣界
来和戎原在縣南二十五里唐廣德己前舊縣
平高縣三鄉本漢高平縣地理志云屬安定郡後魏太
武太延二年於今縣理置高平縣屬高平郡隋開皇三
年罷郡以縣屬原州大業三年以原州為平涼縣仍舊
焉馬屯山十六國春秋云姚萇與苻登戰於高平登
敗奔於馬屯山是此也笄頭山一名崆峒山在縣西
一百里史記云黃帝東至於海登丸山西至於崆峒登
雞頭即此山也漢書开頭山在涇陽西禹貢涇水所出
淮南子云薄落山一名雞頭山水經注云蓋大隴山之
異名耳莊子謂皇帝學道於廣成子蓋在此山按今蕭
州又有崆峒山未詳孰是今此見栢堂在山之頂上不
知何代所置後漢隗囂使王孟塞雞頭道即此也朝那
湫祠史記湫淵祠朝祠蘇林曰湫淵方四十里停水不
流冬夏不增不減不生草木師古曰此水在今涇州界
或諠汚輒興雲雨亢旱每於此求之故有祠存木峽
關在頽沙山上縣南一百一十里隴山上有南隴山與
此有别蕭關故城在縣東南三十里漢書文帝十四
年匈奴入蕭關敗北地也漢亦謂之障關瓦亭關在
縣南七十里即隴山北垂後漢書隗囂使牛邯軍瓦亭即
此也劉表墓按從征記云劉表冡在高平郡表子琮
𢷬四方珍香數十石著棺中永嘉中郡人衞熙發其墓
見表貎如生香聞數十里熙懼不敢犯唐監牧貞觀
中自京東赤岸澤移馬牧於秦渭二州之北會州之南
蘭州狄道縣入東原州之西置監牧使以掌其事仍以
原州刺史為都監牧使以管西使北使東使
百泉縣東九十里五鄉亦漢朝那縣故地在今縣理西
四十五里後魏正光五年於今縣西陽晉川置黃石縣
廢帝二年改為長城縣隋大業二年改長城為百泉武
德八年移於今理彈筝峽注水經云涇水經都盧山
山路之内常有如彈筝之聲行者聞之鼔舞而去又云
弦歌之山峽口水流風吹洒崖響如彈筝之韻因名之
涇水源出縣西南涇谷漢書地理志涇陽笄頭山禹
貢涇水所出水經云涇水出安定涇陽縣高山涇谷山
海經曰高山涇水出焉東流注於渭入關謂之八水
可藍山在縣西南七十里一名都盧山十六國春秋赫
連定勝光二年畋於隂盤登可藍山望統萬城泣曰先
帝若以朕承大業豈有今日之事俄有羣狐鳴於山帝
命射之無所獲
蕭關縣北一百八十里四鄉本隋樓縣唐貞觀六年置
緣州領突厥降戶寄治於平高縣界他樓城高宗時於
蕭關置他樓縣神龍元年廢他樓縣御史中丞侯全德
以去州闊遠奏於故白草軍城置蕭關縣大中五年置
武州周顯德五年廢潘原縣蔚茹水一名胡蘆山
巴河源出原州西南頹沙山中廢樓縣本漢高平縣
地隋時為樓縣唐貞觀六年於此置緣州領突厥降戶
慶州
慶州安化郡今理安化縣禹貢雍州之域古西戎地夏
衰后稷子不窋奔戎翟之間今州理東南三里有不窋
故城春秋時周為義渠戎之土秦滅之得其地以屬北
地郡後漢至晉戎翟所侵不立郡縣後魏及周以為鎮
防故後魏書云大統十一年置為朔州後周廢隋文帝
改置合州鎮十年廢鎮十六年割寧州歸德縣置慶州
以慶美取其嘉名也煬帝初改州為弘化郡唐武德元
年改為慶州領合水樂蟠三泉馬領弘化五縣三年改
三泉為同川縣六年置總管府改合水為合川縣又置
白馬蟠交二縣七年改總管為都督府貞觀元年廢都
督府及合川縣仍割林州之華池縣来屬二年置洛源
縣四年復置都督府及北永州以洛源縣来屬北永州
五年又罷都督府八年又以廢北永州之洛源縣来屬
開元四年復置都督府二十六年升為中都督府天寶
元年改為安化郡至德元年改為順化郡乾元元年改為
慶州今郡城亦名尉李城在白馬兩川交口亦曰不窋
城
元領縣十一今三
安化華池樂蟠
三縣所併合
同川入安化延慶入安化合水入樂蟠
五縣舊廢
馬嶺洛源方渠懷安蟠交
州境
東西二百五十二里南北四百七十里
四至八到
東南至西京一千四百一十四里東南至長安五
百六十四里東至鄉州三百九十里南至寧州
一百二十七里西至原州三百七十里北至䀋
州五百五十里東南至鄜州三百九十五里西
南至涇州三百二十三里西北至靈州六百四十
里東北至延州四百五十里
戶
唐開元戶一萬七千九百八十一皇朝管戶主四千
二百九十四客七千五百八十七
風俗
與邠寧略同
人物
傅介子北地人為平樂監刺史樓蘭王封義侯廿
延夀北地都郅人少以良家子為羽林傅燮北地
人為漢陽太守
土産
胡女布香子龍鬚蓆牛酥
安化縣舊二鄉今七鄉本漢都郅縣北地郡自後漢迄
晉戎翟所侵不立州縣後魏及周以為鎮防周地圖記
云都郅城今名尉李城在白馬嶺兩川交口即今縣是
也注水經云尉李城亦曰不窋城隋開皇十六年於今
城西南一里置合水縣屬慶州唐武德元年改為順化
皇朝復為安化白馬水出北塞夷中水經注云洛川
南經尉李城東北合馬嶺水號曰馬水合於渭洛北川
與合水縣相接廢延慶縣本漢都郅縣地柳谷城
後魏於今縣理置朔州隋開皇中改置合水縣唐武德
六年移豐州住戶於此分合水縣置白馬縣以縣西臨
白馬川為名天寶元年改名延慶周顯德三年併入安
化縣子午山亦名橋山馬嶺山亦名箭括山寡
婦原白馬川皆在縣界廢同川縣在州西八十里本
漢都郅之地隋義寧二年分寧州之彭原縣於縣西南
五里於三泉故城置三泉縣屬弘化郡唐武德三年自
三泉故城移於今所為同川縣因同川故城為名皇朝
乾德二年併入安化劉靈墓在縣北三十里延慶鄉
出舊圖經
華池縣東一百五十里舊二鄉今四鄉本漢歸德縣之
地即洛源縣也西魏時為華池以隸蔚州後廢至隋仁
夀二年於今縣東北二里庫多汗故城又置華池縣西
有華池水因舊額為名屬慶州大業元年自庫多汗城
移於今所子午山舊名翟道山一謂雞山水經云有
烏雞水出焉西北注於洛水
樂蟠縣南四十里舊七鄉今三鄉本漢略畔道之城地
漢書縣有蠻夷曰道又為冨平縣地後漢延晉為翟所
侵無復州縣後魏大統六年於此置蔚州後周建德二
年置北地郡義寧元年分合水縣置樂蟠縣屬弘化郡
取樂蟠城為名略畔故城在縣東北五里地理志略
畔道北地郡冨平故城在縣西八十里寧州彭原縣
界富平故城是也廢合水縣在州東五十里後魏為
襄樂縣之地唐武德六年分合水縣置蟠交縣取蟠交
故城為名天寳元年改為合水縣顯德三年併入樂蟠
廢馬嶺縣在州北七十里本漢舊縣屬北地郡後漢
省馬嶺復為靈州縣之地後魏為朔州之地隋大業元
年分合水縣於此置馬嶺縣復漢縣之名以山形似馬
嶺為名按韋述十道錄與同州懷安方渠等四縣並廢
馬嶺山俗名箭括嶺與青山相連亘在縣西一里
有馬嶺坂左右帶川相傳漢之牧地也又有水出縣西
北注水經云與青山水合靈武城地理志靈武縣屬
北地郡今廢故城在嶺北弘州城周武帝太和四年
築置長城鎮後改為長川鎮開皇十六年廢鎮立弘州
唐初州廢秦長城在縣百八十里漢舊縣後廢其地
入馬嶺縣至唐景隆元年分馬嶺縣以置焉因方渠水
以名也廢懷安縣在州東北一百六十里隋柳谷城
也居近党項民無産税唐開元十年以檢括逃戶所置
故以懷安為名廢洛源縣在州東北二百七十里本
漢歸德縣地屬北地郡後漢更始二年封岑彭為歸德
侯謂此也後魏大統元年復置歸德縣隋大業元年改
為洛源縣因洛水所出處為名白牧山在縣北三十
里一名女郎山山海經云上多松柏下多檀櫟獸多㸲
牛羬羊其鳥多鴞洛水出其陽東流注於渭洛水源
出縣北白牧山經上郡雕隂縣秦望山南道洛襄郡又
東南過馮翊縣衙地也廢芳池州都督府寄在慶州
懷安縣界管小州十獯土濮尹位長寶等州並党項野
利名種落廢安定州都督府寄在慶州界管小州七
黨橋烏西戎州利州朱州還州廢安化州都督府寄
在慶州界管小州七永利州威州旭州莫州西滄州儒
州宗州以上三州併唐朝所置今廢
太平寰宇記卷三十三
