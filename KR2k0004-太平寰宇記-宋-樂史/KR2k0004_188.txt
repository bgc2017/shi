欽定四庫全書
太平寰宇記卷一百八十八
宋樂史撰
四夷十七
西戎九
湟中月氐
湟中月氐其胡先大月氐之别也舊在張掖酒泉地月
氐王爲匈奴冒頓所殺餘種分散西踰葱嶺其羸弱者
南入山依諸羌居及漢將霍去病居匈奴取西河地開
湟中(註)今西平郡也於是月氐來降與漢人錯居雖
依附縣官而首施兩端(註)首施猶言首鼠其泛漢兵
戰鬭隨勢強弱被服飲食言語略與羌同亦以父名母
姓爲種有七勝兵合九十餘人分在湟中及另居又數
百尸在張掖號白義從胡後漢靈帝中平初與北宫伯
玉等反殺護羌校尉冷徵金城太守陳意遂寇亂隴右
范曄論曰羌戎之患自三代尚矣漢世方之匈奴頗爲
衰寡而中興以後邊難大漸朝規失緩御之和戎師蹇
然諾之信故永平初羣種蜂起遂解仇嫌結盟詛陸梁
三輔建號稱制東侵趙魏之郊南入漢蜀之鄙塞湟中
斷隴道燒陵園剽城市傷敗種夷羽書日聞拜凉之士
持衝殘斃自西戎作逆未有陵斥上國若斯其熾者也
和喜以女君親政威不外接朝議憚兵力之損或懼疽
食浸淫莫知所限謀夫迴遑猛士疑慮逐徙西河西郡
之人雜寓關右之縣發屋伐樹塞其戀土之心燔破貲
種以防顧還之思於是諸將鄧隲任尚馬賢皇甫規張
奐之徒爭設雄規更奉征討馳騁東西奔救首尾徭動
數州之境日耗千金之資至于假人增賦借奉侯王引
金錢綵縑之珍徵糧粟鹽鐵之積所以賂遺購賞轉輸
勞來之費前後數十巨萬或梟尅酋健摧破附落降俘
載路牛羊滿山軍書未奏其利害而離叛之狀難言矣
(註)奏猶上也故得不酬失功不半勞官人屈竭烈士
僨喪段穎受事專掌軍任蒙沒冰雪經履千折之道始
殄西種卒定東寇若乃陷擊之所殱傷追走之所崩籍
其能穿竄草石自脫於蜂鐵者百不一二而張奐盛稱
羌戎一氣所生不宜誅盡流汗滿野傷和致妖是何言
之迂乎羌雖外患實深内疾若攻之不根是養疴於心
腹也(註)根謂盡其根本也惜哉寇略定而漢祚亦衰
嗚呼先王疆理九土判别畿荒知羌戎殊性難以道御
故斥遠諸華薄其貢賦唯與亂要而已若二漢御戎之
方失其本何則先零侵境充國遷之内地(註)宣帝時後
將軍趙充國擊先零還于今城郡置屬國以處降羌
當煎作寇馬援縱之三輔貪其暫安之勢信其馴服之
情計日月之權宜忘經世之遠略豈夫識微者之爲乎
土俗
其俗被服飲食言語略與羌同
氐
氐西戎之别種在冉䮾東北廣漢之西君長數十白馬
最大漢武帝元鼎六年闢分廣漢西郡合爲武都督排
其種人分竄山谷或在上禄或在汧隴左右其種非一
或號青氐或號白氐或稱蚺氐此蓋中國人即其服色
而名之其後或叛或服固無常居
吐谷渾
吐谷渾即遼東鮮卑也西晉時酋帥徒河涉歸有二子
長曰吐谷渾少曰若洛瘣涉歸死瘣代統部落别募慕
容氏渾庶長瘣正嫡父在時分七百戸與渾渾與瘣二
部俱牧馬馬鬭相傷瘣怒遣使謂渾曰先公處分與兄
弟易部牧馬何不相遠而令馬鬭渾曰馬是畜生食草
飲水春氣𤼵馬所以致鬭鬭起於馬而怒及人耶乖别
甚易今當去汝於萬里之外矣於是擁馬西行乃西附
隂山(註)今朔方之地()屬永嘉之亂始度隴而西止於
抱罕其後子孫據有甘松之南洮水之西南極於白蘭
在益州西北(註)甘松山在今交州郡境今臨洮和政郡
之南及合州郡之郡地也至其孫葉延以禮云孫子
得以王父字爲氏吾祖始自昌黎光宅於此今以吐谷
渾爲氏尊祖之義自吐谷渾至孫葉延曾孫視羆皆有
才略知今古司馬博士皆用儒生至其子阿豺自稱驃
騎將軍沙州刺史阿豺兼羌并氐號爲強國遣使詣宋
朝貢阿豺死弟慕瑰遣兵繁乞伏茙蔓茙蔓東奔隴右
慕瑰據有其地其時赫連定于長安爲後魏主所敗擁
戸口十萬餘西次罕幵慕瑰大敗之后弟慕延立太武
帝遣兵擊延大破之慕延率部落西奔白蘭攻破于闐
國南依罽賓七年乃還舊土慕延死阿豺兄樹落於子
拾寅立始邑於伏羅川至玄孫夸吕立爲可汗理伏侯
城在青海西十五里有地方數千里其西北諸蕃部謂
之阿貲虜其南界龍涸城去城都千餘里大戍有四一
在青水一在赤水一在澆河一在吐屈真川皆子弟所
理其王理慕賀川西有黃沙南北百二十里東西七十
里不生草木雖有城郭不居而隨逐水草官有王公僕
射尚書及郎中將軍之號其主權髻眊珠以皂爲其妻
衣織成裙被錦大袍辮髮於後首戴金花丈夫衣服略
同於華夏多以羃䍦爲冠亦以繒爲帽婦人皆貫珠貝
束髮以多爲貴兵器有弓刀甲□國無常賦頒則稅富
室商人以充用焉父兄亡妻後母及嫂等其俗皆如此
死者亦皆埋殯其服制葬訖則除之性貪婪忍於殺害
後周明帝武成初夸吕寇凉州詔州賀蘭祥率兵討破
之又攻拔其洮陽泥和二城置洮州(註)今臨洮郡也
武帝天和初其龍涸王莫昌率衆降以其地為胡
州(註)今同昌郡也二年復遣使來獻建德五年其國
大亂高祖詔皇太子征之軍渡青海至伏侯城夸吕遁
走虜其餘衆而還隋開皇中夸吕侵泓州(註)今在安化
郡馬領縣界遣上柱國元諧擊之悉發國中兵自蔓
頭至樹敦甲騎不絶諧頻擊破之夸吕率其親兵遠遁
其名王十三人各率部落而降夸吕在位且百年死以
後還以慕容爲姓其子伏允立煬帝初伏允遣子順朝
來帝令鐵勒襲大敗之伏允東走保西平(註)今西平郡
也帝復令觀王雄出澆河以掩之大破其衆伏允遁
逃部落來降十餘萬口伏允懼南遁于山谷間其故地
皆空自西平臨羌城以西且末以東祁連以南雪山以
北東西四千里南北二千里皆爲隋有置郡縣鎮戍𤼵
天下輕罪徙居之(註)其地在今西平郡之西張掖酒泉
郡之北隋氏置西海末河原郡也于是留順不之遣
無以自資率其徒數千騎客黨項于隋大業末天下亂
伏允及順復其故地唐貞觀中李靖侯君集破滅之伏
允遠遁爲左右所殺其子大寧王順歸降於是重建其
國封順爲平西王郡仍加趉胡吕烏甘豆可汗之號旋
又爲其下所殺十年立順子諾曷鉢爲河源郡王主其
國自稱衰弱而吐蕃強盛高宗時爲其破滅諸曷鉢以
餘衆復來降中間叛去於靈州之境置安樂州於諾曷
鉢爲刺史其故地並沒于吐蕃後又封渠帥慕容宣超
爲青海王武太后朝郭元振上安置降吐谷渾狀曰部
落或擬移就秦隴或欲移近豐靈(註)秦今天水郡隴今
汧陽郡豐今九原郡靈今靈武郡貴今漸去邊隅使
居内地用爲防閑之要冀免背叛之虞臣以爲並是偏
見之一端未爲長久之深策若近秦隴則與監牧雜如
在豐靈復與默啜甫邇必以慮其翻復須有遷移縱至
中土安可易其本性至如躭邇乙句貴往年王孝傑奏
請自河源軍徙居靈州用爲愜便及其逃判之日穿監
收掠馬郡所在傷夷大損州縣是則遷居中土無益之
明驗矣往者素知貴雖背聖化只從當所居地叛走於
我中國無所損傷但是失小許吐谷渾耳豈以句貴之
爲害同日而語哉今吐谷渾之降者非驅略而來皆是
渴慕聖化衝鋒宇刃去蕃而至者也臣謂宜當循其情
以爲制勿輕擾之使其情地稍安則繫戀心亦日厚當
凉州降者(註)今武威郡則宜於凉州降者左側安置
之當甘州(註)今張掖郡肅州降者(註)今酒泉郡則
宜於甘肅州左側安置之當瓜(註)今晉昌郡瓜沙降者
則宜於瓜沙左側安置之但吐谷渾所降之處皆是舊
居之地斯輩既投此地實有戀本之情若因其所投而
便居之其情易安因數州而磔裂之則其勢自分順其
情分其勢而不擾以人可爲善奪諸蕃之權矣何必要
纂聚一處如一國使情通意合如一家脫有異志則一
時盡去傷害州縣爲害患慮深何如分置諸州使每州
皆得吐谷渾所使若欲有他懷必不能遠相連結總去
臣愚輒以爲勝策如允臣此見其所置之處仍請簡取
當處強明官人于當處鎮遏之則小小爲非亦未杜絶
兼每使達蕃情識利害者共宣超兄弟一人歲往巡撫
以撫護之無使侵削其生業日就樂戀自亦深矣如此
臣實以爲羈縻外國之良策設使後有去就不過邊州
失小許吐谷渾終無傷于中國今此輩心悠揚而無定
主未知所安必在早安定置之計無令驚擾速生邊患
至垂拱四年諾曷鉢卒其子宣超嗣立聖歷三年授宣
超左豹韜員外大將軍仍襲父烏地也拔勒豆可汗宣
超卒子曦皓立曦皓卒子兆嗣及吐蕃陷我安樂州其
部衆又東徙散在朔方河東之境今俗多謂之退渾蓋
語急而然貞元十四年十二月以朔方節度副使執金
吾魏大將軍同正慕容復爲襲長樂州都督青海國王
烏地也拔勒豆可汗未幾卒其封襲遂絶吐谷渾自晉
永嘉之末始西渡洮水建國於羣羌之故地至龍朔三
年爲吐蕃所滅凡三百五十年
四至
在甘松之南洮水之西南極於白蘭當益之西北
土俗物産
其地四時恒有冰雪惟六七月雨雹甚盛若天晴則
風飄沙礫有麥無穀其青海週圍千餘里海中有小
山焉每冬水合後以良牝馬置此山至來冬收之馬
有孕所生得駒號爲龍種吐谷渾常得波斯草馬放
入海因生驄駒能日行千里故時盛稱青海驄馬
扞泥城一名東故亦名樓蘭都在國西二千八百里
故鄯喜國都也魏書西域傳曰真君三年鄯善王北
龍率國人之半奔且末後役屬鄯善按其後爲吐谷
渾所并扞零城小宛國王治西北至都護治所二
千五百五十八里東與婼羌接土十三州志小宛并
於鄯善是龍夷城漢西海郡治石國西北三百里
故契翰部所治段國所治沙州記云西弘城東有西
強城因山爲名可容四百餘人曼頭城在國西南
二百里按後魏真君六年遣高凉王郡討吐谷渾軍
至曼頭城即此邑在國西南五百里隋河源郡所治
也國南又有新律國又有長源城已上城見梁載
言十道志西傾山在金城西南大河所經其下一
名西強山一名強臺山在積石山東皆舊吐谷渾
界山川之名
乙佛敵
乙佛敵後魏聞焉在吐谷渾北國有屈海周迴千餘里
衆有萬落風俗與吐谷渾同然不識五穀惟食無與蘇
子蘇子狀若中國苟把子或赤或黑西有契翰一部風
俗亦同土特多狼
巖昌國
巖昌國羌後魏時興焉亦三苗後與先零燒當罕幵諸
部姓别自立酋帥皆有地分不相統攝巖昌即其一也
梁懃者代爲酋帥得羌豪心乃自稱王其界自仇池以
西東西千里席水以南南北八百里(註)仇池在上同谷
郡上禄席水今天水郡上封縣也地多山阜部衆一
萬餘落勒孫彌忽始遣使于魏大帝(闕)
武拜爲巖昌王十葉孫彌秦皆受南北兩朝封爵宋齊
梁及魏並皆羈縻之後見兩魏分隔永熙末種人企定
乃引吐谷渾寇金城(註)今郡也後企定弟彌定寇石
門戍周武帝天和初詔大將軍弘討平之以其地爲巖
州(註)今懷道郡
土俗物産
俗皆土著居棟宇居織氂牛尾及羖羊毛覆之無法
令又無徭賦惟征伐之時乃相屯衆不然則各事生
業不相往來皆衣裘褐牧養㹈牛羊豕以供其食俗
有烝報無文字但候草木榮落以記時歲三年一相
聚殺牛羊以祭天
鄧至羌
鄧至羌之别種也後魏時興焉有像舒治者世爲白水
酋因地名號自稱鄧至自舒治至十世孫舒彭附於後
魏文帝封甘松縣子鄧至王後數世魏西魏恭帝初其
主擔術因亂來奔周文帝遣兵還自後無聞
四至
其地自亭街以東平武以西汝嶺以北巖昌以南(註)
今谷州之南茋州之北松翼扶三州之地是也風
土習俗與巖昌同
太平寰宇記卷一百八十八
