欽定四庫全書
太平寰宇記卷十九
宋樂史撰
河南道十九
淄州
淄州淄川郡今理淄川縣禹貢青州之域星分危宿十
四度周之九州為幽州之境職方氏幽州其浸淄時州
蓋取淄水為名也春秋及戰國時屬齊秦置三十六郡
為齊郡之地在漢為濟南郡之般陽縣屬濟南樂安二
國尋又置臨淄國于此其城迄今一名臨淄城一名齊
城晉屬樂安國宋元嘉五年于此置清河郡以貝丘屬
齊郡開皇十六年于今理改置淄州大業二年廢淄州
三年屬齊州又改為齊郡隋亂陷于寇賊唐武德元年
重置淄州領淄川長白萊蕪三縣六年廢長白萊蕪二
縣八年又以廢淄州之長山高苑蒲臺三縣來屬天寶
元年為淄川郡乾元元年復為淄州景龍元年分高苑
置濟陽縣又併入高苑又割蒲臺隸之
元領縣五今四
淄川長山高苑鄒平
一縣廢
濟陽入高苑
州境
東西一百二十五里南北一百八十二里
四至八到
西南至東京八百四十五里西南至西京一千二
百四十里西南至長安三千二十五里東至青
州一百二十里南至兖州三百七十里西至徐
州二百里北渡河至棣州二百一十里東南至
沂州五百二十里西北至齊州五百二十里東
北至青州一百里
戶
唐開元戶四萬二千七百三十七皇朝戶主一萬一
千二百八十二客一萬八千七百七十
風俗
與青州同
姓氏元無
人物元無
土産
貢防風長理石出絁絹麻布賦綿絹
米粟
淄川縣舊十七鄉今五鄉本漢般陽縣也屬濟南郡在
般水之陽故名後漢屬齊國晉省宋元嘉五年于此置
貝丘縣屬清河郡高齊廢郡縣屬齊州隋開皇十六年
于此置淄州貝丘縣屬焉十八年改貝丘為淄川縣大
業二年廢淄州縣屬齊州唐武德元年重置淄州縣仍
隸之原山在縣東南七十里地理志曰原山淄水之
所出也商山在縣北七十里有鐵鑛古今鑄焉亦出
磁石籠水古名孝水地輿志曰齊有孝婦顔文姜事
姑孝養遠道取水不以寒暑易心感得靈泉生于室内
文姜常以絹籠蓋之姑怪其須水即得非意相供值姜
不在私入姜室去籠觀之水即噴湧壊其居宅故俗亦
呼為籠水今按水自發源去縣五十里始流經州西去
城一百五十步有般水注之又流入長山縣界般水
亦名左阜水源出縣東南龍山般陽縣在般水之陽謂
此水也今按般水發源去縣二十里經縣理南去一百
二十步又西北流入籠水州理城本漢般陽縣城也
道書福地記云般陽山自生茶可食按此縣界無般陽
山當謂般陽縣界有此山也&KR1274;山在縣東北十里三
齊略記云鄭玄刊註詩書日棲遲于此山上有古井不
竭獨生細草葉形似薤俗謂鄭公書帶草康浪水即
寗戚叩角歌之處淄水源出縣東南原山禹貢濰淄
其道鄭注淄水出泰山萊蕪縣淮南子謂之水出沿山
蓋原山别名又田己對齊王曰臣侍妾皆謂臣美及臣
鑒淄水方知自醜萊蕪故城按縣昔齊靈公滅萊萊
人播流于此地邑落荒蕪故以萊蕪為稱漢屬太山郡
後漢范史雲為萊蕪長清儉守節百姓歌之曰甑中生
塵范史雲釜中生魚范萊蕪謂此邑也故反蹤城齊
記云齊景公失馬尋蹤遂失於此故有反蹤城又按輿
地志云魏明帝景初三年以遼東新沓縣吏民渡海來
去遂于此地置新沓縣以居之屬齊郡逢陵故城在
縣(闕)四十里左傳曰齊大夫逢丑父與君易位為晉
師所獲晉人捨之齊頃公獲免俗傳此即丑父之城
淳于髠墓在縣東六十七里史記曰齊宣王好士髠等
談說之士七千餘人並食上大夫禄髠滑稽多智時人
號曰炙輠髠死諸弟子三千人為縗絰
長山縣西北六十二里舊十八鄉今十九鄉本漢於陵
縣地也按漢於陵縣在今縣理南二十五里於陵故城
是也自漢至晉恒為於陵縣地不改宋武帝于此僑立
廣川郡又于郡理僑立武強縣高齊天保七年改廣川
郡為平原郡開皇三年廢平原郡乃移武強縣入廢城
中屬冀州十六年分置淄州復以武強為長山縣取今
縣西南三十五里長白山為名屬淄州大業二年廢淄
州縣隸齊州武德元年置鄒州縣又屬焉八年廢鄒州
依舊屬淄州長白山在縣西南四十里按顧野王輿
地志云齊城西南北五十里有長白山陳仲子夫妻所
隠處濟水西自齊州章丘縣界流入在縣西北三十
五里縣理城即宋廣川郡理也於陵故城在縣南
二十五里漢於陵縣城也屬濟南郡水經注曰陳仲子
齊國人兄禄萬鍾仲子非而不食避兄離母家于於陵
即此地也高苑故城在縣北二十四里齊高苑縣也
濟南故城古郡城在今縣西北芹溝郡國記云古
芹溝水即百脈水亦曰合流水
高苑縣北百一十里舊十四鄉今二鄉按漢地理志高
苑縣屬千乘郡後漢屬樂安國宋為高苑縣别于今縣
理西二里漢狄故城置樂安縣屬渤海郡改屬長樂郡
開皇三年罷郡縣屬青州十六年隸淄州十八年改為
會城縣大業三年改為高苑縣取縣東南高苑故城為
名隋末陷賊唐武德元年置鄒州八年廢鄒州縣屬淄
州按縣兼有漢千乘國地濟水西南自鄒平縣界流
入經縣北七十步被陽故城在縣西南八十步本漢
舊縣也侯國屬千乘郡高齊自漢狄故城移長樂縣理
于此南千乘故城在縣北二十五里漢千乘郡高帝
置領縣十五屬青州後漢和帝更名樂安郡領縣九宋
于此置樂安郡隋開皇三年移千乘縣于廣饒城屬青
州今青州縣理是也廢濟陽縣唐景龍元年析高苑
置以在濟水之北故名縣尋廢還高苑在州北九十四
里也
鄒平縣西北一百二十里舊十二鄉今四鄉本漢舊縣
屬濟南郡後漢及晉並不改永嘉之亂其縣遂廢後魏
地屬臨濟縣按臨濟縣在今高苑縣界漢狄故城是也
高齊天保七年自今長山縣界濟南故城移平原縣于
今理東南三十五里漢梁鄒故城地屬焉隸廣川郡周
不改隋開皇三年自梁鄒城移平原縣入鄒平城屬齊
州今理是也十六年改屬淄州十八年改平原縣為鄒
平縣復漢舊名也大業二年罷淄州縣屬齊郡唐武德
元年屬鄒州八年州廢隸屬譚州貞觀元年譚州廢隸
淄州黃河西北自齊州臨濟縣東流入經縣西北去
縣八十里濟水西自齊州臨濟縣界流入南去縣三
十五里又北入高苑縣界鄒平故城俗名趙臺城在
縣西南十五里唐武德二年築置鄒平縣八年移于今
理
齊州
齊州濟南郡今理歷城縣亦兖州之域星分危宿一度
春秋屬齊所謂晉平公伐齊戰于歷下因山以名地秦
屬齊郡漢韓信伐齊至歷下即此也文帝分齊郡立濟
南國今州即濟南國之歷城縣理所景帝三年為濟南
郡理東平陵屬青州晉永嘉末自東平陵城移于歷城
今州也後為石勒所據慕容氏亦有其地義熙五年劉
裕平之宋元嘉九年割青州青西部于此僑立冀州後
魏改為齊州兼置濟南郡蓋齊之故城因以為名隋開
皇三年廢郡復為州煬帝初為齊郡唐武德元年改為
齊州領歷城山荏祝阿源陽臨邑五縣二年置總管府
管齊鄒萊泰譚淄濟六州七年改總管府為都督府貞
觀元年廢都督府及譚州仍省源陽縣又以廢譚州平
陵臨濟亭山章丘四縣來屬七年又置都督府管齊青
淄萊密五州天寶元年改為臨淄郡五載改為濟南郡
乾元二年復為齊州元和十五年平盧奏所管五州共
二十九縣内四縣戶口凋耗計其本縣税錢自供官吏
不足今請權宜并省豐齊山荏二縣入長清縣全節縣
入歷城縣亭山縣入章丘縣
元領縣十今六
歷城臨邑臨濟章丘禹城長清
四縣廢
全節併入歷城山荏豐齊均併入長清亭山併
入章丘
州境
東西二百七十五里南北二百四十五里
四至八到
西南至東京九百里西南至西京一千二百四十
五里西南至長安二千一百八十里東至淄州
二百里正南微西至兖州三百三十四里西渡
河至博州二百九十七里北至德州二百四十里
又北渡河至棣州三百五十三里東南至兖州
四百四十五里又東南至鄆州二百四十里西
北至德州二百四十二里東北至棣州二百四十
里
戶
唐開元戶四萬九千一百五十七皇朝戶主一萬二
千八百三客一萬九千三百一十五
風俗
同青州
按十三州記云濟南教子倡優歌舞骨騰肉飛傾絶
人目俗言齊倡蓋由此也
姓氏
濟陰郡四姓苗董卞㕁
人物
前漢終軍伏生鄒陽齊人後漢牟長左思
齊臨淄人作三都賦張華見而嘆曰班張之流也又
陸機欲作棄筆不能加也唐房玄齡臨淄人崔
融全節人何彦全節人
土産
綿絹絲葛防風今貢陽起石
歷城縣舊一鄉今二鄉古齊歷下城對歷山之下韓信
渡河破齊歷下之師即此也漢為歷城縣屬濟南國晉
隸濟南郡隋開皇三年罷郡屬齊州城東有故譚國城
焉州理古歷下城史記晉平公伐齊戰于歷下漢書酈
食其說齊王田廣罷歷下軍韓信自平原渡河襲歷下
因入臨淄述征記歷城到營城三十里自城以東水瀰
漫數十里南則迫山實為險固歷山在縣南五里水
經注云歷山縣南山上有舜祠下有泉穴廟山在縣
東南十里按晏謨三齊記云縣東南山後人思舜之德
置廟于此華不注山在縣東北十五里按春秋魯成
公二年魯季孫行父帥師會晉郤克及齊頃公戰於鞌
齊師敗績逐之三周華不注即此也水經注云華不注
山虎牙傑立孤峯特起青崖翠發望同點黛又輿地志
云一名金輿山奎山在縣西南十五里按三齊記云
縣西有奎山公神似猪頭戴珠殷時有道士在縣隠野
火四發道士祈天即時降雨今人遇旱燒山乞雨多驗
歷水在縣東門外十步按三齊記云歷水出歷祠下
泉源競發與濼水同入鵲山湖孝感水在縣北門按
三齊記云其水平地湧出為小渠與四望湖合流入州
歷諸廨署西入濼水耆老傳云西有孝子事母取水遠
感此泉湧出故名孝水天寶六年勅改為孝感水濼
水在縣西南二百步春秋桓十八年公會齊侯于濼杜
預注云在齊州歷城縣西南水經注云俗謂娥英水泉
源有舜妃娥皇女英廟又謂之羅姜祠麻水水經注
湖水引瀆上承東城歷下泉源競發其水北流經歷城
東又北引水為流杯池舜井在縣東一百步舜所穿
之井也華泉左氏傳逢丑父使齊頃公下如華泉取
飲又續述征記云歷山有一井無底與此泉通也四
望湖在縣西二百步其水分流入縣城至銜中與孝感
水合流入州城西出四泉合流鮑城在縣東三十四
里三齊記云鮑叔牙所食邑也廢全節縣在故東平
陵西北十五里春秋時譚國也齊桓公滅譚為齊地漢
為東平陵縣地理志云即今縣東南平陵城是也十六
年封悼惠王子辟光為濟南王平陵即此也宋省東字
後魏又加東字後周省隋末土人李蒲率鄉人據堡贍
以家財唐武德二年蒲以城歸因于堡置譚州及平陵
縣以蒲州為總管貞觀元年州廢縣屬齊州至十七年
廢平陵章丘亭山歷城等縣又以都督齊王據兖州土
人李君求據縣不從縣人房繼伯等抗表聞奏太宗勅
曰齊州平陵縣百姓爰自隋末以至于今常懷忠誠不
從寇亂宜加優奬以旌義烈其縣可依舊置乃改以全
節為名其後廢入歷城臺城在縣北一十三里按漢
書平臺濟南縣也漢高祖封功臣戴野為臺侯又三齊
記云高唐縣西南四十里有臺其間空廢至魏孝昌三
年馬八珍移郡入焉高齊天保七年改為濟南郡還入
歷城縣其城廢營城在縣西二十七里按漢書云本
始元年趙充國以定策封營平侯濟南邑也又三齊記
云歷城縣東四十里有營城又地理志云隋開皇十六
年改置營城縣大業二年省唐武德二年置營城縣屬
譚州八年省入平陵縣其城在平陵平陵城在縣東
十五里按三齊記高唐縣西南三十里有平陵城殷帝
乙所都也東平陵縣屬濟南郡宋改為平陵縣十三郡
志云本東陵後改為平陵譚城在縣東南一十五里
按春秋莊公十年齊師滅譚譚子奔莒杜預注云譚國
在濟南平陵西南水經注云武原水北逕譚城又北逕
平陵縣故城西故陵城也後乃加平陵國也巨合城
在縣東南三十三里水經注云巨合水南出雞山西北
逕巨合故城西耿弇之討張步守巨里即此城也
禹城縣西北八十三里舊一鄉今十鄉本春秋齊邑謂
祝柯猶東阿也古祝國黃帝之後按古東阿齊為柯漢
為祝阿縣屬平原郡平原郡故城在今豐齊縣東北
二里宋屬太原郡隋開皇十六年改屬齊州唐天寶元
年改為禹城縣以縣西南三十里有廢禹息故城為名
在今州西北八十五里乾元二年逆黨史思明侵河南
守將李鍚于長清縣界邊家口決大河東至縣因而淪
溺今理遷善村漯水竹書穆天子傳曰丁卯天子東
征釣于漯水以祭淑人己巳天子東征食馬于漯水之
上野井亭郡國志云即齊侯唁公于野井晏嬰城
城内有井水合膠入藥方阿陽故城漢縣在廢禹城
縣西北五十里阿陽故城是也後漢省其城隋開皇初有
人于城側掘古冢得石阿陽令李君之墓龍頟在廢
禹城縣東南二十五里有龍頟城漢縣後漢省周宣帝
時祝阿縣曾理於此齊河在縣西一百三十里從長
清縣東北界分流入廢豐齊縣界黃河在縣南七十
里上從長清縣來東北入臨邑縣古高唐城在縣南
五十里春秋襄公十九年齊夙沙衛奔高唐以叛杜預
云高唐在祝阿縣西北此則古為齊邑也漢書地理志
平原郡有高唐則漢縣也即齊威王使盼子治高唐之
地闞駰十三州記以為漢古縣在平原郡南五十里宋
置高唐縣瑗城在縣南一百里按春秋魯哀公十年
晉趙鞅伐齊取犁及轅杜預云犁一名隰轅即瑗地濟
南郡禹城縣西瑗地也漢書地理志云平原郡有瑗縣
後改為東順縣此乃王莽之東順亭也阿陽城在縣
南七里地理記云平原郡有阿陽縣漢為侯國其城先
屬平原郡漢魏以下却改為阿陽縣高唐亭城在縣
南一百里按魏時地理志云禹城有高唐亭按地志云
禹古城在山荏縣北後魏移於濟北此城是也黃城
在縣南一百里詩云衛懿公為狄人所滅東徙渡河野
處漕邑春秋閔公二年冬及狄人戰于熒澤而敗宋桓
公迎衛之遺民渡河立戴公齊桓公攘戎狄而封之就
在河東即漕邑也源陽城在縣南一百里隋末喪亂
縣令桓孝才立堡於家側率宗親共守不屬諸賊唐武
德初大使崔同就築城奏授孝才為縣令城在源陽河
側因以為名武德六年廢廢禹城在縣南八十里乾
元二年史思明作亂侵凌縣界義營防遏將軍李銑引
師南奔遂決黃河水隔師因此河水散流漂沒城邑百
姓流散其城遂廢
臨邑縣北五十里舊一鄉今五鄉本漢舊縣屬東郡晉
屬濟北國宋武帝孝建二年立東魏郡理臺城以臨邑
縣屬焉隋開皇三年罷郡縣屬齊州唐武德二年屬譚
州貞觀元年譚州廢縣還齊州隰陰縣漢縣今廢城
在縣西十里一謂犂丘宋武帝平廣固遂移理于今臨
邑縣西北五十里北隰陰城今縣有北故城漢城亦謂
之南隰陰城古黃河在縣南二十里上從禹城經縣
下入臨濟縣界蓍城在縣東南五十里古老相傳地
生神蓍草每年貢四十九莖
章丘縣東北一百二十里舊二鄉今三鄉本漢陽丘縣
地屬南郡按古高唐即春秋時齊邑在廢禹城縣西四
十里高唐城史記所謂齊威王使盼子守高唐趙人不
敢東漁于河即此城是也高齊天保七年移高唐于此
即古黃巾城也隋開皇十八年以博州亦有高唐縣改
此為章丘縣因縣東南章丘為名唐武德二年屬譚州
貞觀元年廢州以縣隸齊州章丘爾雅曰上正曰章
丘齊為邑即寗戚食邑于此女郎山郡國志云山有
祠焉齊記曰章侯有三女溺死葬於此長白山在縣
東南三十里高十五里按晏謨齊地記於陵西三里有
陳仲子舊隠處述征記曰長白山雲雨長白西南有大
湖山並有石室又有漆盤俗謂之堯時物龍盤山在
縣南二十八里按晏謨齊地記殷末周初有神龍潛于
此山遂以為名兩縣中分南屬全節北屬章丘上有神
迹皇覽云是姜嫄所履處伏琛齊記宋濟南太守蕭承
之立祠于山上承之妻亦學履産齊帝也鷄山在縣
西十里按晏謨齊地記衛國縣南有鷄山人云昔有神
鷄晨鳴于此有人候之獲一石潔白如玉因以為名
百脉水在縣北十步闊三丈按晏謨齊記云源出亭山
縣東界水源方百步百水之脈俱各流因以名西北入
縣界屈曲六十里入濟楊緒水一名獺河在縣東十
里闊一丈按水經注楊緒水出逢陵故城西南二十里
逕土鼓城東又西北逕章丘城又逕寗戚城西北入於
濟水陽丘城在縣東南十里按前漢書地理志齊有
陽丘縣文帝封齊悼惠王子安為陽丘侯今城南有陽
丘故以名寗戚城在縣東北三十里酈道元水經注
楊緒水逕寗戚城西又漢孝武皇帝元朔三年封魯共
王子恬為寧陽侯食濟南邑即此是也樂盤山在縣
南二十七里齊記云縣有樂盤城即平陵王與章丘侯
餞送因名東陵山在縣南二十八里盜跖死處陵南
有盜跖墓高一丈陽貨墓在縣西北一十里高一丈
按春秋陽貨季氏家臣定公九年自魯奔齊晉適趙不
詳死所不知墓因何在此平陵王墓在縣東北二里
高三丈按漢書文帝十六年封齊悼惠王子為齊孝王
景帝三年孝王與吳楚反自殺葬于此墓在危山之頂
鄒衍墓在縣東一十里高一丈臨淄定公墓在縣
西三十里高三丈在趙山之陽公姓房隋故司隸刺史
唐徐泗江淮浙五州刺史追封臨淄公諡曰定即故司
空梁公父也有碑庶子安平公文率更令歐陽公書
廢亭山縣在州東南九十里漢平陵縣地宋元嘉五年
于此置衛國縣屬頓丘郡隋開皇六年改為亭山縣屬
齊州唐元和十五年以戶口凋殘併入章丘
長清縣東南八十里舊一鄉今三鄉本漢盧縣地後魏
孝明帝孝昌二年自山荏故城移東太原郡于此開皇
五年于此置鎮十四年廢置長清縣屬齊州因清水以
為名六年割隸濟州唐貞觀十七年廢濟州以縣入齊
州元和十五年併山荏縣入焉清水西南去縣十五
里自平陰縣界流入水經注云盟津河别流十里與清
水合謂此也石窌在盧城之東去縣三十五里左氏
傳齊晉戰于鞌齊師敗績齊侯自徐關入見女子曰君
免乎曰免銳司徒免乎曰免既而問之銳司徒之女辟
司徒之妻齊侯以其有禮賜之石窌也黃河北去縣
五十里濟水北去縣八十里其山頂上有長城北屬
長清縣南接魯郡隔馬山在縣東南三十里按春秋
魯襄公十八年晉師伐齊齊侯禦諸平陰塹防門而守
之廣里齊師懼夜遁夙沙衛連大車以塞隧而殿殖綽
郭最曰子殿國師齊之辱也子姑先乎乃代之殿衛怨
二子遂殺馬于隘以塞道欲使晉師得之即此後人
呼為隔馬山四口關在縣西南五十里後魏置唐武德
九年廢湄溝泊在縣西南五十里東南三十里南北
二十五里水族于此生數州人取給廢荏縣在縣東
四十里漢之舊縣也屬太山郡隋廢唐武德九年復置
在州西三十六里又魏志黃龍見于此荏即漢之荏縣
也天寶元年八月改為豐齊縣元和十五年廢入長清
縣壬水東南自歷城縣流入祝阿縣故城在縣東
北四十五里按春秋魯襄公十九年春正月諸侯同盟
于祝柯即此也盧城在縣南五十里内有隔城春秋
魯隠公三年冬齊鄭盟于石門尋盧之盟杜氏云盧盟
在春秋前莫知年代盧即齊地今濟北盧縣故城是也
故濟北縣城在縣西三十里耆老相傳云移于今縣
改為長清廢豐齊縣城在縣東北四十里唐憲宗元
和十五年隸入當縣燕昭王墓在縣南一十五里按
史記六國年表云燕昭王三十年卒時不言葬處今稱
墓於此又按春秋後語云燕昭王使樂毅伐齊下七十
城唯即墨與莒未拔齊用田單計燕敗恐是齊君之墓
後人誤傳也趙盾墓在縣東北六十五里按趙世家云
盾景公五年薨諡曰宣葬于此班超墓在縣東北二
十五里按後漢列傳班超字仲升本平陵人也立功西
域封定遠侯居邊塞三十一歲因其妺上書願生入玉
門關乃得還卒葬此
臨濟縣東北一百二十里舊二鄉今二鄉本漢營縣地
屬濟南郡按晉太康地志云管叔後又封于此城齊滅
管故其子孫仕齊唐武德元年于此立鄒州後廢州為臨
濟縣朝陽城漢縣名也應劭云在朝水之陽今縣東
四十里故樂安城在縣東北八十里漢書地理志注
云更千乘郡為樂安國即此是也馬融冢在縣南一
里一百七十步融為郡太守卒葬于此酈商冢在縣
西南一百七十步又云是終軍冢也赫胥氏墓在縣
東故朝陽城内一里伏生冢在縣朝陽城東五里按
尚書序濟南伏生按地理志濟南郡即此是也
太平寰宇記卷十九
