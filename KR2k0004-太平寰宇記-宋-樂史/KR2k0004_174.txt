欽定四庫全書
太平寰宇記卷一百七十四
宋樂史撰
四夷三
東夷三
新羅國
新羅國魏時為新盧國焉其先本辰韓種也辰韓始有
六國稍分為十二新羅則其一也或曰斯羅魏將毌丘
儉討高麗破之奔沃沮其後復歸故國留者遂為新羅
焉故其人雜有華夏高麗百濟之屬兼有沃沮不耐韓
濊之地其王本百濟人自海逃入新羅遂王其國國小
不能自通使聘苻堅時其王樓寒遣使衛頭朝貢堅曰
卿言東海之事與古不仝何也答曰亦猶中國時代變
革名號改易今之與古焉得同之梁武普通二年王姓
慕名秦始使人隨百濟獻方物其俗呼城曰徤牟羅其
邑在内曰喙評在外曰邑勒亦猶中國之言郡縣也國
有六喙評五十二邑勒至隋文帝時遣使來貢其王姓
金名真平按隋東藩風俗記云金姓相承三十餘葉文
帝拜為樂浪郡公新羅王又按其先附庸於百濟後因
百濟征高麗人不堪戎役相率歸之遂致強盛因襲加
羅任䢷諸國滅之並三韓之故地也其西北界大牙出
高麗百濟之間官有十七等其一曰伊罰于貴相如次
伊尺于次迎于次破彌于次大阿尺于次阿尺于次吉
于次沙咄于次及伏于次大柰摩次柰摩次大吉次小
吉次吉土次大烏次小烏次造位外外有郡縣其文字
甲兵同於中國選人之壯健者悉入軍鋒戍邏俱有營
屯步伍風俗刑政衣服略與高麗百濟同唐貞觀二十
一年其王遣金春秋來朝拜為特進請改章服以從華
制永徽元年其王金真德大破百濟遣使獻織錦作五
言太平詩龍朔三年詔新羅置雞林大都督麟德二年
其王法敏與龍津都督夫餘隆盟於百濟之熊津城其
盟書藏於百濟之廟於是帶方州刺史劉仁軌領新羅
百濟儋羅倭人四國使浮海而還以赴太山之下上元
元年法敏納高麗叛亡之衆又略百濟故地遣兵守之
帝大怒下詔削法敏官爵遣宰臣劉仁軌討之仍以法
敏弟左饒衛員外大將軍臨海郡公金仁問為新羅王
時仁問在京師詔令歸國以代其兄仁問行至中路聞
新羅降仁問乃還二年雞林道行軍大總管劉仁軌大
破新羅之衆於七重城而還新羅於是遣使入朝伏罪
拜首貢方物前後相屬竟後加敏官爵既盡有百濟之
地及高麗南境東西約九百里南北約一千八百里於
界内置尚良康熙金武漢朔溟等九州其武州所輸物
産為新羅之最自開耀元年至會昌元年朝貢不絶
四至
其國在百濟東南五百餘里當高麗東南兼有漢樂
浪郡地東濱大海
土俗物産
土地肥美宜植五穀多桑麻菓菜鳥獸産物略與華
同風俗刑政衣服略與高麗百濟同而朝服尚白好
祭山神重元日每以其日拜日月神國人金林二姓
異姓不通婚婦人多美髮
倭國
倭國自後漢通焉古倭奴國也在新羅東南大海中世
世依山島為居凡百餘國後漢書云光武中元二年倭
奴國奉貢朝賀使人自稱大夫桓靈間倭國大亂更相
攻伐歷年無主有一女子名曰卑彌呼年長不嫁事鬼
神道能以妖惑衆於是共立為主侍婢千人少見者唯
男子一人給王飲食傳辭語居處宫室樓觀城柵皆持
兵守衛為法甚嚴魏明帝景初二年司馬宣王之平公
孫氏也倭女王始遣大夫貢獻魏以為親魏正始中倭
王卑彌呼死其宗女一奧為王又按魏略云倭人自謂
太伯之後未詳其由其後復立男王受中國爵命晉太
始初遣使重譯入貢宋永初二年倭王請修貢職至曾
孫武順帝昇明二年遣使上表曰封國偏遠作藩於外
自昔祖彌躬擐甲胄跋涉山川不遑寧處東征毛人五
十五國西服衆夷六十六國渡平海北九十五國臣雖
下愚忝胤先緒驅率所充歸崇天極道逕百濟裝理船
舫而高麗無道圖欲見吞虔劉不已每致稽滯臣欲練
理兵甲摧此強敵尅靖方難無替前功竊自假開府儀
同三司其餘咸各假授因詔除武使持節安東大將軍
倭王按其王理邪為臺國或名邪摩維去遼東萬二千
里在百濟新羅東南其國界東西五月行南北三月行
四境各至於海大較在會稽閩川之東亦與朱崖儋耳
相近官有十二等一曰大德次小德次大仁次小仁次
大義次小義次大禮次小禮次大智次小智次大信次
小信員無定數有軍尼百二十人猶中國之牧宰八十
戸置一仍一作伊尼翼如里長也十仍尼翼屬一軍尼
其王以天為兄以日為弟尤信巫覡每正月一日必射
戲以飲食其餘節略與華同樂有五絃之琴好棋博握
槊樗蒲之事隋開皇二十年倭王姓阿每名多利思比
孤其國號阿輩雞彌華言天兒也遣使詣闕其書曰日
出處天子致書日没處天子無恙云云帝覽之不悦謂
鴻臚卿曰蠻書有無禮者勿復以聞明年帝遣文林郎
裴清使於倭國渡百濟東至一支國又至竹國又東秦
王國其人同以華夏以為夷州疑不能明也又經十餘
國達於海岸自竹斯國以東皆附庸於倭清將至倭王
遣小德阿輩臺從數百人設儀仗鳴鼓角來迎又遣大
禮歌多毗從二百餘騎郊勞既至彼都其王與清相見
設宴享以返復令使者隨清來貢方物其國跣足以幅
布蔽其前後堆髻無冠帶隋煬帝時始賜以衣冠令以
錦綵為冠飾裳皆施襈綴以金玉衣服之制頗同新羅
腰間或佩銀花長八寸左右各數枝以明貴賤等級唐
貞觀五年使至太宗矜其路遠遣新州刺史高表仁持
節撫之浮海數月方至自云路經地獄之門親見其上
氣色翕翕又聞鏈煅之聲甚可畏懼也表仁負綏遠之
才與其王爭禮不宣朝命而還由是遂絶至永徽五年
遣使貢琥珀瑪瑙琥珀大如斗瑪瑙大如五升器高宗
降書慰撫之仍云本國與新羅接近新羅數為高麗百
濟所侵若有危急王宜遣兵救之因有是勅其國東海
島中野人有(闕)古波(闕)多凡三國皆附庸於倭西與越州
相距頗有絲綿出瑪瑙有黃白二色其琥珀云海中湧
出又東北千餘里至侏儒國人長三四尺自侏儒東行
一年至裸國黑齒國使驛所傳極於此矣又按東夷記
云倭有名日本自云國在日邊故以為稱蓋惡舊名也
顯慶中其國使又領蝦夷國人同來朝貢方物咸亨元
年遣使賀平高麗爾後繼來朝貢長安三年又遣使貢
方物其使號朝臣真人真人者官號猶中國尚書也頗
讀經史解屬文首冠進德冠其頂有花分而四散身服
紫袍以帛為腰帶容止温雅則天宴之拜為司膳員外
郎放還開元初又遣使來朝表請儒者講論語遣四門
博士趙玄默就鴻臚寺教之乃遺玄默闊幅布以為束
脩之禮題曰白龜元年調布蓋誇誕耳所得賜賚盡市
文籍泛海而還其偏使朝臣仲滿慕中國之風因留不
去改姓名為朝衡歴補闕終左常侍鎮南都護三十三
年遣使請老子經本及天尊像歸本國天寳已後海路
多為新羅絶隔朝貢乃由明州越州等路大歷十二年
遣大使朝檝寧副使和聰達來朝貢建中元年遣大使
真人興龍判官調攝悉自明州路朝貢真人興龍蓋因
本官命氏也風調甚高善書札其本國紙似繭而潔滑
人莫能名貞元十五年其國有二百人浮海至揚州交
易而還永貞元年遣使真人遠誠等來朝開成四年遣
使滕原朝韋嗣等來貢方物
四至
按其王理邪為臺國或名邪摩維是也去遼東萬二
千里在百濟新羅東南其國界西東三月行南北五
月行四境各至大海大較在會稽閩川之東亦與朱
崖儋耳相近
土俗物産
其國土俗宜禾稻蔴苧𧖟桑知機織為縑布出白珠
金玉其山出銅及丹土氣温煖冬夏生菜茹無牛馬
虎豹羊雞有桂薑椒橘蓑荷出黑雉又有獸如牛名
山鼠又有大蛇吞此獸其堅不可斫其上孔乍開乍
閉時或有光射中之蛇則死其兵有矛楯木弓竹矢
以骨為鏃男子皆黥面文身自謂太伯之後衣皆横
幅結束相連女人被髮屈紒衣如單被貫首而著之
並以丹朱粉身如中國之用粉也有城柵屋宇父母
兄弟共處唯會同男女無别以手而用籩豆俗皆徒
跣以蹲跪為恭敬人性嗜酒多夀考國多女大人皆
四五妻其餘或兩或三女人不淫不妬又俗不盗竊
少爭訟其婚嫁不娶同姓婦入夫家必先跨火乃與
其夫相見其死停喪十餘日家人哭泣不飲酒食肉
親賓就屍歌舞為樂有棺無槨封土作塜舉大事灼
骨以卜吉凶其行來渡海詣中國恒使一人不櫛沐
不食肉不近婦人名曰持哀若存全吉利則顧以時
物如疾病遭害以為持哀不謹便共殺之
夫餘國
夫餘國後漢通焉初北夷索離國一作槖王有子曰東
明長而善射王忌其猛欲殺之東明奔走東渡掩㴲水
因至夫餘而王之順帝永和其初王始來朝帝作黃門
鼓角抵戲以遣之夫餘本屬玄莵至漢末公孫度雄張海
東感服外夷其王始死子尉仇臺立更屬遼東時勾麗
鮮卑強度以夫餘在二國之間妻以宗女至孫位居嗣
立魏正始中毌丘儉討高麗因遣玄莵太守王頎詣夫
餘位居遣使郊迎供軍糧自後漢時夫餘王葬用玉匣
常先付玉匣王死即迎取以葬及平公孫淵玄莵庫猶
存得玉匣一其晉時夫餘庫有玉璧圭瓚數代之物傳
以為寳耆老言先代之所賜也其印文稱濊王之印國
中有故城名濊城蓋本濊貊之地太康六年為慕容瘣
所襲其王依慮自殺子弟走保沃沮武帝以龕為護東
夷校尉明年夫餘後王依邏遣使詣龕求還舊國龕遣
督郵賈沈以兵送之爾後每為瘣掠種人賣于中國帝
又以官物贖還禁市夫餘之口自後無聞
四至
其國在長城北去玄莵千里南隣高勾麗東與挹婁
西與鮮卑接北自弱水地可方二千里按後魏二史
皆云夫餘國百濟出於夫餘夫餘出於高勾麗國王
子東明之後又謂蠧離乃夫餘在高麗之南若詳考
諸家所說疑蠧離在夫餘之北别是一國未詳孰是
風俗物産
其國有戸八萬土宜五穀無五果有宫室倉庫宇獄
多山陵廣澤其人性強勇謹厚不寇抄以六畜名官
有馬加牛加猪加犬加邑落有豪人名下戶皆為奴
僕諸家别主四出道大者數千家小者數百家會同
拜爵揖讓升降有似中國以臘月祭天驛人傅辭皆
跪手據地竊語用刑嚴急殺人者死没其家人為奴
婢盗一責十二男女滛婦人妬皆殺之其兄死弟即
以嫂為妻以弓矢刀矛為兵家家自有鎧仗作城柵
皆圓有似牢獄行人無晝夜好歌吟通日聲不絶有
軍事亦祭天殺牛觀蹄以占吉凶牛蹄解者為凶合
者為吉有敵諸加自戰不負即擔糧食之其死夏月
皆用水殺人殉葬多者數百厚葬有槨棺其居喪男
女皆純白婦人著布面衣環佩大體與中國相髣髴
焉
蝦夷國
蝦夷國海島中小國也其人鬚長四尺尤善弓矢插箭
於首令人載弧而立數十步射之無不中者唐顯慶四
年十月隨倭國使入貢
太平寰宇記卷一百七十四
