欽定四庫全書
太平寰宇記卷八十
宋樂史撰
劔南西道九
霸州
霸州静戎郡今治安信郡唐天寳元年因招附生羌置
静戎郡便以羌附酋董嘉俊為刺史領七部族把蕃卓
子孫相承不絶乾元元年改為霸州本屬隴右道永徽
以後割屬松州都督入劔南道皇朝乾德三年西南
夷首領兼霸州刺史上表内附
領縣四
安信牙利保寧歸化
四至
東北至東京(闕)東北至西京四千里東北至長安
二千三百里北至繩橋有路通駱駞山連桃溪谷
至蕃州去州一百里
戶
唐開元戶五百七十皇朝戶漢一百七十餘外並著戶
風俗
部族男兒氊冒青毛為衫袴緋毛為襴胡盧靴婦人
戴草綾二尺如扇子用竹作扇骨衣青毛衫單著青
毛裙不著袴
人物無
土産
散麝香
安信縣去州二十里二鄉在鉢南村置
牙利縣去州五里三鄉在小聾山上村置
寳寧縣去州三十里三鄉在質臺村置
歸化縣去州西北四百里一鄉在移村置已上四縣並
與郡同置各有部落主持俱無徵科質家湫在州北
八十里其水流下桃溪谷至四川大聾山又有小聾
山在州西北一十里號苻堅城
拓州
拓州蓬山郡今治拓縣唐永徽中置拓州以開拓為稱
天寳元年改為蓬山郡乾元元年復為拓州本屬隴右
道松州都督府割屬劔南
元領縣二
拓縣喬珠
四至八到
東北至東京三千六百三十里東北至西京三千
二百一十里東北至長安二千二百六十里東
至静州三十里南至維州三百里西至郡内長
碉鎮九十里北西至恭州柏嶺八十里東南至
成都府七百里東北至松州二百六十里
戶
唐開元四百
風俗
與霸州同
土産
酥黃連麝香當歸
拓縣二鄉
喬珠縣西五十里一鄉已上二縣與郡同置
恭州
恭州恭化郡今治和集縣唐開元二十四年分静州廣
平縣置恭州仍置博恭烈山二縣天寳元年改為恭化
郡乾元元年復為恭州本屬隴右道後割屬劔南道
元領縣三
和集博恭烈山
四至八到
東北至東京三千五百七十里東北至西京三千
一百五十里東北至長安二千二百九十里東
至拓州界三十五里南至維州三百三十里北
至吐蕃白山鎮七十五里東北至故洪州三百七
十里東南至茂州三百五十里西南至平戎城
一百十里西北至柏嶺鎮四十里
戶
唐開元戶一千一百八十
風俗
與拓州同
土産
同拓州静州
和集縣二鄉舊廣平縣屬静州唐開元二十四年於縣
置恭州天寳元年改為和集
博恭縣東三十五里二鄉唐開元二十四年分廣平置
烈山縣東五十里二鄉唐開元二十四年分廣平置
嶲州
嶲州越嶲郡今治越嶲縣本益州西南外夷地秦時略
通五尺道漢始立為卭都國故史記曰滇中君長十數
邛都最大是也至武帝始誅邛君殺莋侯冉駹之戎等
皆震警乃以邛都之地為越嶲郡屬益州部以鎮之按
郡有越水嶲水皆出生羌界南歴本郡焉言越嶲者以
彰威德也故名曰越嶲郡後漢至宋晉皆因之不朝貢
故十道志云魏晉以還蠻獠恃險抄竊乍服乍叛是也
至齊而夷長或來納欵因為越嶲獠郡以綂之後周武
帝征越嶲又開其地因立嚴州取其嚴敬以稱隋開皇
四年改嚴州為西寧州十一年又改為嶲州隋末又改
為越嶲郡唐武德元年改為嶲州領越嶲邛都可天蘇
祁臺登五縣二年又置昆明縣三年置總管府管一州
貞觀二年割雅州陽山漢源二縣來属八年又置和集
縣天寳元年改越嶲郡依舊都督府乾元元年復為嶲
州至德後没入蕃貞元十二年復之
元領縣七
越嶲臺登蘇祁昆明邛部陽山會川
四至八到
東北至東京(闕)東北至西京四千九十里東北至
長安三千二百三十里東至于費生蠻二百三十
里西南至磨遂生蠻六百六十里
戶
唐開元戶四萬七百二十
風俗
尚骨卜刻木為信火葬而樂送以鼓吹為送終木
耳夷死積薪燒之烟正則大殺牛羊相賀以作樂若
遇風烟旁散乃大悲哭濮夷九州要記云在郡界
千里常居木上作屋有尾長二寸若損尾立死若欲
地上居則預窟穴以安尾文夷按九州要記云嶲
之西夷人身青而有文如龍鱗生於臂脛之間將婚
會於路歌謠相感合以為夫婦焉又有穿鼻儋耳種
瘴氣有聲著人人死著木木折號曰鬼巢也
土産
絲布五味子麩金及牛按博物志云越嶲
郡有牛稍割取肉經日必復生如故玄中記云割而
復生名曰及牛木多松蘖有斯難樹生子大
如瓜味酸可生食有龍目樹實似荔枝又有橦樹可
以為布
越嶲縣六鄉本漢邛都縣地隋開皇六年分邛都置越
嶲縣屬西寧州十八年改為嶲州縣仍屬焉此地有越
水嶲水為名陷河後漢書西南夷傳云武帝初置邛
都無幾而地陷為汙澤因名為邛池南人以為邛河
三苑後漢書安帝紀曰永初六年詔越嶲置長利高望
始昌苑是也元馬河中有銅船以羊祀之則可取也
莋自漢書以下至州郡圖籍凡言莋者即此土夷人
於天水之上置籐為橋謂之莋故曰邛莋黑水杜甫
詩云雲深黑水遥是也漏天秋夏常雨故曰漏天
石室山按九州要記云山在汶江之北者昔樵人王質
入山見二仙人圍碁質乃坐斧而觀二仙棋罷質亦起
見斧柯既爛方悟是二仙人鸚鵡山山多鸚鵡得名
麻山山有麻能解彼瘴氣之毒故曰麻山奴諾城
諸葛亮征蠻所築憩軍之所
臺登縣西北一百二十七里五鄉漢旄牛縣地屬邛都
國按九州要記云臺登縣有奴諾川鸚鵡山黑水澗若
水出其下即黃帝子昌意降居若水即是此邑又十道
志云隋仁壽四年罷大渡鎮置登州大業二年廢登州
又立陽山鎮唐武德元年改置陽山縣屬登州貞觀二
年割屬嶲州開元初改為臺登縣長河水本名孫水
又名沙水史記曰司馬相如定西夷橋孫水以通邛莋
繩水漢書地理志繩水出徼外又云若水南至大莋
入繩即謂此水也沉黎故城周武帝天和二年開越
嶲於此置黎州尋廢隋開皇三年又於此置沉黎鎮十
三年改為縣武侯故城在瀘河上即武侯所築以安
戎兵之所
蘇祁縣西北六十四里六鄉漢舊縣屬越嶲郡後周武
帝天和三年開越嶲後于漢舊城立蘇祈縣以蘇祁之
夷為邑之名居池按山海經云越嶲蘇祁有居池今
謂之曲池是也
昆明縣西南三百里四鄉本漢定莋縣地屬越嶲郡周
武帝太和三年置定莋鎮唐武德二年於鎮置昆明縣
蓋南接昆明之夷因名天寳中于此置昆明軍以鎮撫
之鐡石山山有砮石火燒之成鐡為劍戟極剛利
鹽井今按取鹽先積薪以火燒之過以水洗灰即成黑
鹽煉之又白此邑川陸有鹽鐡之利尤為邦邑之繁會
昔為氐豪所據蜀將張嶷殺其豪帥遂擅鹽鐡之利也
邛部縣東北一百六十里三鄉本漢闌縣地屬越嶲郡
又按宋書州郡志有蘭縣屬沉黎郡周武天和三年又
於縣置邛部郡以縣屬焉隋開皇三年罷郡改為邛部
縣屬嚴州縣仍帶邛部鎮
陽山縣西一百里二鄉本漢旄牛縣地隋仁壽四年罷
大渡鎮置登州大業二年廢登州又立陽山鎮唐武德
元年改置陽山縣屬雅州貞觀三年割屬嶲州沉黎故縣
周武帝天和二年門越嶲于此置黎州隋開皇三年又
置沉黎鎮十三年改為縣
會川縣南一百七十里三鄉本漢邛都縣地唐上元二
年移邛都縣于會川鎮城内安置以獠寇道路川原並
會於此故以名縣瀘水按十道記云水出蕃中入黔
府歴郡界出拓州至此有瀘津關關上有石岸高三千
丈四時多瘴氣三四月間發人衝之死非此時中則人
多悶吐唯五月上伏即無害故諸葛武侯征越嶲上疏
云五月渡瀘深入不毛之地又按地志云今昆明道渡
所見有武侯祠在按十道記水浚急而多巉石土人以
牛皮為船往來津渡會無川在瀘水之南上有深巖
巖中多仙人葬莫測其來遠望如窗牖之間其棺内多
碧骨如珠人取之多不祥大冢武侯軍過士卒遭瘟
癘以大冢葬之在縣南郡國志云興古郡有大蛇長
數丈其尾有兩岐如鈎在水中以尾鈎取岸上人馬食
之黃津江側有大蛇名曰青葱又有大蛇在樹上伺
鹿之𩔖以尾繞之鹿死乃吞之訖蛇亦繞樹其鹿角乃
鑚皮出蛇亦殆死瘡瘥即更吞鹿雲南有神祠石室
稱黃石公祈之用紙一張筆一雙墨一丸室内有啓必
知吉凶而不見形青蛉故縣有禺同山俗謂山穴内
有金馬碧雞之神其光倏忽人皆見之弄棟故縣廢
葉橋縣有弔鳥山山上有鳥千百羣飛啁唽一歲必一
度大集云鳳凰死于此也迷水鎮有滇水方三百里
上源深闊下流淺狹有似倒流故名滇水有神馬與人
馬交生駿駒
保州
保州雲山郡今治定廉縣本維州之定廉縣南接吐蕃
為夷落之險塞唐開元二十八年羌夷内附因置奉州
以董晏立為刺史領定廉一縣天寳元年改為雲山郡
八載移治所於天保軍乃改為天保郡乾元元年西山
夷兵馬使嗣歸誠王董嘉俊以西山管内天保郡歸附
乃改為保州以嘉俊為刺史
元領縣三
定廉歸順雲山
四至八到
東北至東京四千二百二十里東北至西京三千
八百里東北至長安取維州路二千八百里東
至維州風流鎮四十五里東至吐蕃野城八十里
西至天保軍一百三十五里北至莫大博嶺七
百三里
戶
唐開元戶一千二百四十
土産
羌活
定廉縣三鄉隋置定廉鎮隋末陷羌武德七年招白狗
羌置維州及定廉縣以界水名永徽元年廢鹽城併入
開元二十八年改屬奉州天寳八載改屬天保郡
歸順縣一鄉
雲山縣一鄉唐天寳八載分定廉置此二縣
真州
真州昭德郡今治真符縣唐天寳五載分臨翼郡之昭
德鷄川兩縣置昭德郡乾元元年改為真州盖取真符
縣為名
元領縣三
真符鷄川昭德
四至八到
東北至東京(闕)東北至西京三千八百五十里東
北至長安三千里東至翼州七十里西至鷄川
界一百里南至茂州通化縣界一百里北至悉
州界一百三十里
戶
唐開元戶六百七十
土産
當歸散麝香
真符縣一鄉唐天寳五年分鷄川昭德二縣置真符縣
州所治也
鷄川縣一鄉唐先天二年割翼州翼水縣置天寳五年
改屬真州
昭德縣一鄉舊志曰縣屬悉州天寳元年改翼州仍改
名昭德縣五年改屬真州
太平寰宇記卷八十
