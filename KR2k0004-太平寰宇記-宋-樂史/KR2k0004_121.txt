欽定四庫全書
太平寰宇記卷一百二十一
宋樂史撰
江南西道十九
夷州
夷州義泉郡即今理綏陽縣禹貢荆州之域外古蠻夷
荒徼之地漢為牂牁郡境歴代恃險不聞臣附大業七
年始招慰置綏陽縣屬明陽郡今夷寧縣西北八十里
舊明陽郡是也以縣屬焉唐武德四年罷郡置夷州
于思州寧夷縣領夜郎神鳳豐樂綏養雞翁伏遠明
陽高富寧夷思義丹川宣慈慈岳十三縣六年廢雞
翁縣貞觀元年廢夷州仍省夜郎神鳳豐樂三縣以
伏遠明陽高富寧夷思義丹川六縣隸務州宣慈慈岳
二縣隸溪州綏養屬智州四年于黔州都上縣復置夷
州六年復分置雞翁縣十一年以義州之綏陽黔州之
安富二縣來屬其年又自上都縣于今理領綏陽都上
高富雞翁四縣貞觀十七年又以廢牛州義泉洋水二
縣來屬天寶元年改為義泉郡乾元元年復為夷州
元領縣五
綏陽都上義泉洋川寧夷
州境
東西(闕)南北(闕)
四至八到
東至思州六百里北至東京四千一百三十五里
東北至長安取江陵府路四千一百五十五里北取
萬州路至長安三千七十里北至西京三千九百
三十五里南至涪州五百二十三里西南至播
州二百四十里北至黔州六百里東南至費州
(闕)東南至思州五百八十里東北至思州四百
里
戶
唐開元戶一千二百八十四
風俗
同黔中而蠻夷之俗頗有不通
人物無
土産
茶硃砂水銀蠟燭犀角
綏陽縣四鄉漢牂牁郡地隋大業四年招慰置綏陽縣
古徼外夷也唐武德三年屬義州貞觀十二年改屬夷
州波利山在縣北二十里安微水一名孤微水西
自綏養故縣來東流經縣南八里又東入都上縣界
涪江水在縣東十八里南流注安微水綏陽故城在
今縣西三里貞觀十二年移于今理故廢城存
都上縣西南五十二里元四鄉隋置唐武德元年屬黔
州貞觀四年置夷州為理所十一年州移治綏陽縣
涪水一名洑野水西北自綏陽縣界流入經縣西十四
里析西南流入廢雞翁縣界
義泉縣西南一百里元管三鄉本牂牁地隋大業十一年
置初屬明陽郡唐武德二年改屬義州五年改義州為
智州貞觀十一年又于縣理置牢州十七年廢牢州復
為縣屬夷州離支水東北自廢綏養縣流入西流經
縣理西又東南流入廢樂安縣界
洋川縣西北一百里元三鄉本牂牁地唐武德二年于縣
東北七十里置洋川縣屬義州貞觀元年改屬思州
開元二十五年復屬夷州小水西南自廢高富縣
流入東北經縣七十里又北入務川縣界
寧夷縣元管三鄉舊屬思州開元二十五年屬夷州
廢高富縣在今州東北一百一十里大業七年于廢縣
南三十里置屬明陽郡末年䧟夷獠唐武德四年安撫
再置屬夷州貞觀元年改屬務州十年又改屬黔州十
一年復屬夷州其年自縣南三十里故城移于費縣復
有小水在故縣南三十里東入寧夷縣界其縣永徽後
廢廢雞翁縣城在縣西南七十里唐武德四年置屬
夷州六年廢貞觀十八年再置并有濮野之水一名涪
水東自都上縣界流入經縣南三里又南入費州城樂
縣界
播州
播州播川郡今理遵義縣按郡地即秦夜郎且蘭二郡
西南隅之地秦惠王十四年欲得楚黔中地以武關
關外之地易之今疑黔府即總謂黔中地其地分合屬
于楚至漢元鼎六年平西南夷置牂牁郡其地屬焉漢
書唐蒙上書說武帝曰竊聞夜郎國所有精兵可得十
萬浮船牂牁出其不意此制越一竒也上乃拜蒙為中
郎將從巴莋關入見夜郎侯厚賜諭以威約為置吏夜
郎傍小邑皆貪漢繒帛以為漢道險阻終不能有也乃
且聽蒙約還報乃以為犍為郡發巴蜀卒治道路自僰
道指牂牁江司馬相如又往諭意皆不聽命數反叛及
南越反上使馳義侯因犍為發南夷兵且蘭君乃反殺
使者會越已破引兵誅且蘭遂平南夷置牂牁郡以且
蘭有㭬舡牂牁處因于此立郡以名焉其後以夷蠻隔
越莫詳廢置貞觀九年于牂牁北界分置郎州領恭水
高山貢山柯盈邪施釋鷰六縣十一年省郎州再置恭
水等六縣十四年改恭水為羅蒙縣高山為舍月縣貢
山為湖江縣柯盈為帶水縣邪施為羅為縣釋鷰為胡
刀縣十六年又改羅蒙為遵義縣二十年以夷州芙蓉
琊川二縣來屬顕慶五年廢舍月湖江羅為三縣景龍
三年廢莊州都督府以播州為都督府先天二年罷都
督以黔州為都督府開元二十六年又廢胡刀琊川二
縣天寶元年改為播州郡乾元元年復為播州
元領縣三
遵義帶水芙蓉
州境
東西(闕)南北(闕)
四至八到
東北至東京(闕)
東北至西京四千一百四十五里西北至長安取江
陵府路四千三百五十五里北取開州路至長安
三千二百七十里東北至黔州八百里東南至
牂牁北界巴江鎮七十里東南至牂牁琰州三百
二十里東北至費州四百里西北至珍州二百
里
戶
唐開元戶一百長慶戶四千七百口二萬三千皇朝
管戶(闕)
風俗
同黔州
姓氏(闕)
人物無
土産
元貢蠟生黃茶
遵義縣元三鄉唐貞觀九年置恭水縣屬郎州十一年省
十三年復置屬州十四年改為羅蒙縣十六年改為遵義
畬陵山在縣東四十五里夷牢水西自帶水縣來
東流經縣北一里又曲屈南流入廢胡刀縣界
帶水縣西七十里四鄉唐貞觀九年于縣西北八十里
置天寶中移于今理帶水源出故縣西大山東流經
縣城北又東流至廢胡刀縣界注湖江水夷牢水在
故縣北二十里東流
芙蓉縣東北六十里元三鄉唐貞觀中置屬&KR2293;州尋以
縣屬牢州十六年廢牢州改屬夷州二十年又改屬播
州初置在芙蓉山上為名後移于縣東南三里&KR2293;水
在縣東三十里南流仁水在縣西南一里東南流注&KR2293;水
廢舍月縣在州東南九十里唐貞觀九年于縣理置
高山縣十四年改為舍月縣以界内舍月山為名又有
涪陵江在縣東九十里廢胡江縣在州東南四十里
唐貞觀九年于縣置貢山縣十四年改為湖江縣以界
内江名邑又有巴水在縣南三十四里廢羅為縣在
縣西南二百里唐貞觀九年于縣理置&KR2293;施縣十四年
改立羅為縣以界内羅為水名按水源自縣西一百里
羅為山出流經縣南一里又東流至湖江界縣入涪陵
至顯慶五年廢今城現存廢胡刀縣在縣西南五十
里唐貞觀九年于縣理置釋鷰縣十四年改為胡刀縣
因胡刀水在縣南一里東流合湖江水在縣理東北流
以為名至開元二十六年又廢
費州
費州涪川郡今理涪川縣春秋時屬楚漢元鼎六年建
牂牁郡其地屬焉江山阻遠久不臣附至後周宣政元年
信州總管觀門公裕王述招慰生獠王元殊多質等歸
國遂肇立為費州因州界費水以立郡名按九州要記
云九邱之外有費州是也按賈氏縣道記云隋開皇五
年于州理置涪川縣屬黔州唐武德元年又以涪川扶
陽二縣屬思州貞觀四年分思州涪川扶陽二縣置費
州其年又割黔中之相永萬資二縣來屬八年又割思
州多田城樂二縣來屬十一年廢相永萬資二縣天寶
元年復費州
元領縣四
涪川城樂多田扶陽
州境
東西(闕)南北(闕)
四至八到
西北至東京(闕)
西北至西京三千五百里西北至長安取江陵府
路四千三百三十五里若取萬州路三千二百五十
里東至安南獠二百三十五里東至奬州水陸
相兼六百里南至思州思王縣二十七里正南
微西至牂牁充州一百九十里西至城樂縣二百
四十里北至思州水陸路五百里西至播州四
百里正北微西至珍州一百九十里
戶
唐開元戶四百二十九
風俗
地同黔州尢雜生獠
姓氏(闕)
人物無
土産
貢朱砂水銀犀角
涪川縣三鄉隋開皇五年于今縣北二十里涪陵江岸
置縣唐武德四年于此置州縣至十一年與州同移今
理蒙籠山涪陵山涪水皆邑界之山水
城樂縣西北一百五十里元三鄉唐武德四年山南道
大使趙郡王孝恭招慰生獠置始築人歌舞之遂以為
名初置屬思州貞觀八年割屬費州蒙籠山在縣南
十里涪陵水在縣南一百五十里
多田縣西北四十五里元二鄉唐武德三年務州刺史
奏置以土地稍平田堪種植以多田為名畬凍山在
縣西北一里涪陵水自西南來經縣南五十步北流
入思王縣之界
扶陽縣西北八十五里元三鄉隋仁夀四年務州刺史
奏置于扶水之北因以為名武德四年隸思州貞觀四
年改屬費州涪水源出西大山中東流經縣理西四
里又東入涪縣界
太平寰宇記卷一百二十一
