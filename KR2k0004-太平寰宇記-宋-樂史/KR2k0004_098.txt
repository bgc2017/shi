欽定四庫全書
太平寰宇記卷九十八
宋樂史撰
江南東道十
明州
明州餘姚即今理鄮古舜後為餘姚之墟兩漢志為會
稽鄮縣之地光武曾為賊所敗逐有奴在田中耕因藏
光武獲免後定天下議賞光武問欲何官奴曰欲得鄮
縣令後或號鄮縣為官奴縣唐開元中二十六年析會
稽之鄮縣置明州取境内四明山為名天寳元年改為
餘姚郡乾元元年復為明州長慶元年浙東觀察使薛
戎上言明州北臨鄞江地形卑隘今請却移郡于鄮縣
置其元郡城近高處却安縣從之皇朝為奉國軍節度
元領縣六今五
鄮縣奉化慈溪象山定海(新置)
一縣舊廢
翁山
州境
東西一千九百五十里内一千八百入大海與新羅
接界南北三百六十里内二百三十五里接大海
四至八到
西北至東京二千六百八十里西北至西京三千
二百五十五里西北至長安三千八百五里南
至台州寧海縣水行一百八十里從縣西南至台州
二百五十里都四百三十里西至越州餘姚縣一
百七十里北至越州餘杭縣界海際水行一百八
十里東南至海中崛門山四百里與台州象山縣
分界西南至陸昭嶺一百七十里與越州剡縣接
界西北至越州界一百七十里至越州二百七十
里東北至大海岸浹口七十里從海際浹口往海
行七百五十里至海中檢山
戶
唐開元戶四萬二千四百皇朝戶主一萬八百七
十八客一萬六千八百三
俗
與越州同
人物無
土産
絹海物舶船舊貢紅蝦鮓大蝦米
鄮縣舊四十鄉今二十五鄉漢舊縣居鄮山之陰屬會
稽郡至隋廢唐武德四年置鄞州八年州廢為鄮縣屬
越州開元二十六年於縣置明州甬東樓按史記越
王勾踐平吳徙夫差于甬東韋昭曰即句章東海中洲
也亹州山在縣東北近海岸動石山山有堅石高
五六丈下有小石支之暴風雨則其石自動行于山者
聞隆隆作聲新婦岩夏侯曾先地志云新婦岩山北
臨溪水其石五色望之頗似新婦首飾故曰新婦岩
四明山在州西八十里有四角各生一種木皆不雜也
山頂有池其池有三重石臺石樓在縣南一名石柱
云是四明山纜風出處靈山郡國志云山有石鼓臨
澗若鳴則野雉鳴翔故曰靈山東海上有野人名為
庚定子舊說云昔從徐福入海逃避海濱亡匿姓名自
號庚定子土人謂之白水郎脂澤悉用魚膏衣服兼資
絹布音訛亦謂之盧亭子也勾踐故城漢縣廢城在
縣西按郡國志云句章縣本是平山四明接其東嶺天
台續其南峯是也古鄞城亦漢縣廢城在今縣南
崜亭自剡至此溪灘磧高險人行往來皆于此裝束齊
僕射張稷曾生子于此乃名崜陳國冡郡國志云鄮
縣有陳國冡一名鶴栖墓昔國為日南太守死有雙鶴
隨柩而歸會稽栖于墓上三年然後去
奉化縣南六十里九鄉本鄮縣地唐開元中與州同置
慈溪縣西北七十里舊二十一鄉今十四鄉本鄮縣地
唐開元中與州同置以房琯為令
象山縣西北七十里元二十一鄉今十四鄉本台州所
管之邑唐貞觀三年六月置後二年十一月割入明州
定海縣東七十里七鄉海壖之地梁開平三年吳越王
錢鏐以地濱海口有魚鹽之利因置望海縣後改為定
海縣
廢翁山縣唐開元時與州同置大歷六年因袁晁反於
此縣遂廢之
台州
台州臨海郡今理臨海縣春秋及戰國時皆為越地秦
屬閩中郡漢惠帝三年閩君搖封為東海王都東甌世
號曰東甌王亦兼有其地至武帝時東甌舉國徙居江
淮間盡虚其地郭璞注云今臨海永寧縣即東甌閩越
即西甌又漢書地理志云回浦縣有東部都尉是也揚
雄解嘲云東南一尉西北一侯孟康注云會稽東部都
尉也後漢光武帝時改回浦為章安縣吳大帝時分章
安永寧置臨海縣少帝時又分臨海始平松楊羅(闕)四
縣以置臨海郡晉宋齊皆因之梁又為赤松郡隋平陳
郡廢以其地入永嘉郡唐武德四年討平李子通于臨
海縣置海州領臨海章安始豐樂安寧海五縣五年改
為台州六年没于輔公祏七年平賊仍置台州省寧海
入章安八年廢始豐樂安二縣入臨海貞觀八年復分
置始豐舊管二縣永昌元年置寧海縣神龍二年置象
山縣天寳元年改為臨海縣乾元元年復為台州
元領縣五
臨海黃岩天台永安寧海
州境
東西三百九十里南北三百九十里
四至八到
西北至東京一千九百二十五里西北至西京三
千二百四十五里西北至長安四千五百里東
至海際一百八十里南至海州五百里西至處
州四百五十里北至越州五百里東南至大海
二百九十三里西南至括蒼山足七十里極大山
西北至婺州六百一十二里東北至明州象山
縣東踞門四百六十里極大海
戶
唐開元戶二萬一千皇朝戶主一萬七千四百九
十九客一萬四千四百四十二
風俗
同越州
人物無
土産
海物絹乾姜甲香鮫魚皮
臨海縣舊三十五鄉今一十五鄉本漢回浦縣地後漢
光武改為章安縣晉太康地記云吳分章安置臨海縣
屬會稽郡少帝時置臨海郡屬焉括蒼山在州西四
十里高一萬六千丈神仙傳王方平居崑崙往來羅浮
括蒼山相連石壁山有刊字蝌蚪形高不可識春月樵
者聞鼓吹簫笳之聲聒耳元嘉中遣名手畫寫狀如圓
扇即此山蓋竹山在縣東三十一里高九百丈周迴
一百里抱樸子云餘山不可合神丹金液有山精木魅
多壊人藥唯有大小台華山少室蓋竹等山可成俏
山郡國志云上有夫人祠山北湖陰又有俏御史廟孤
石聳出似婦女艷妝而坐白鶴山在縣東二十里上
有深湖中有盤石前有石鼓鳴則兵亂昔有白鶴飛入
會稽石鼓俗傳雷門鼓中擊之聲震洛陽臨海記云郡
西有白鶴山上有池泉水懸溜遠望如倒掛白鶴因名
挂鶴泉又郡國志云漢末有徐公于此山成道控鶴騰
空而去又有鶴挂嶺猶翺翔之勢高相山山中有穴
無際會稽圖云此穴與海相通仙石山山有館土人
謂之黃公客堂兩邊有石步廊觸石雲起崇朝必雨有
四竿筯竹風吹自垂空微拂石皆淨即王方平所遊之
地覆釜山上有巨人足跡係夸父逐日之所踐吳越
春秋云夏帝登此山得龍符唐天寳六載敇改為龍符
山石新婦山在縣東一百一里山旁多有竒石婦人
之狀石悉如紺色宋文帝遣畫工模寫山狀時人盛圖
于白團扇焉靈石山山有寺當孫恩作叛毁材木以
為船舸山石即于空中自然而落賊每有所傷故曰靈
石山芙蓉山臨海記云州東北七十里臨海中有芙
蓉山智者禪師傳云出海口望芙蓉山竦若紅蓮之始
開唐天寳六載改為香麗山登壇山高一千二百丈
在縣西六十里舊圖經云有壇每陰雨有火望之如燃
臨海山在縣北二百四十里有水合成溪自臨海一
水是始豐溪一水是東女溪至州北兩相合即名臨海
溪山因溪名常風山在縣西五十里郡國志云上有
石穴常有風故以為名樓石在縣東六十二里望之
似樓海門山在縣東一百二十六里在臨海北岸東
枕海玉峴山在縣東一百九里臨海記云黃石山洩
水九層㳂涯瀉落如白練東南有鍾乳穴多水有伏翼
如鵝大其山本名黃石唐天寶六載敇改為玉峴山
崛門山郡國志云山在大海中腹有孔上達于頂有聲
即大風不風即水涌出必有大兵吳將平孔有聲遠聞
千里夷州四面是溪頂有越王釣石在焉月桂子
唐垂拱四年三月月桂子降于台州司馬孟詵冬官侍
郎狄仁傑以聞
黃岩縣西一百五里舊三十鄉今十二鄉漢順帝永和
元年置今温州永嘉縣屬會稽郡是也歷六朝不改至
隋廢以其地併入臨海縣唐上元二年四月復析臨海
地以名之天授元年八月改為黃岩以其山頂有黃石因
以為名永寧山三童山亦有溪名三童
天台縣西北一百一十里舊十五鄉今管五鄉輿地志
云吳初置為南始平縣晉太康元年更名始豐陳隋之
代廢之唐貞觀八年又置上元三年改為唐興縣梁改為
天台縣後唐同光初復舊晉天福初改為台興縣今為
天台縣天台山在州西一百一十里臨海記云天台
山超然秀出有八重視之如一帆高一萬八千丈周迴
二百里又有飛泉懸流千仞似布故登真隠訣注云此
山在桐柏山後四明山東南三百里啟蒙記注云天台
山去天不遠路經油溪水深險清冷前有石橋路逕不
盈尺長數十丈下臨絶㵎唯㤀其身然後能濟濟者梯
岩壁援蘿葛之莖度得平路見天台山蔚然綺秀列雙
嶺于青霄上有瓊樓玉闕天堂碧林醴泉仙物畢具也
晉隠士(闕)道猷得過之獲醴泉紫芝靈藥今石橋名相
山又道書所謂玉堂天台山其山八重視之如一中有
金庭不死之鄉陸邁與王逸少書云自山陰至臨海多
有金庭玉堂仙人芝草也赤城山在縣北六里孔靈
符會稽記云赤城山土色皆赤狀似霞雲懸溜千仞謂
之瀑布登真隠訣云此山下有洞在三十六小洞天數
其山是赤城丹洞周迴三百里上有玉清平山洞天也
孫綽天台賦赤城霞起以建標瀑布飛流而界道又述
異記云赤城山一峯特高可三百丈丹壁爍日銅溪
在縣西北三十里孫綽賦云過靈溪而一濯是也瀑
布山亦天台之别岫也西南瀑布懸流千丈飛瀉遠望
如布又按神異記云餘姚人虞洪入山採茗遇一道士
牽三青羊引洪至瀑布山曰吾丹邱子也聞子善具飲
嘗思見惠山中有大茗可以相給祈子他日有甌蟻之
餘不相遺也因立奠祀後嘗與家人入山獲大茗焉
石城山在縣東三十里猶溪在縣東三十五里
永安縣西一百五十里舊十五鄉今六鄉顧野王輿地
志云晉穆帝永和三年分始豐南鄉置安樂縣屬臨海
郡尋廢唐上元二年再置後改為永安縣
寧海縣東北二百五十里舊十二鄉今六鄉臨海記云
晉永和三年分會稽郡八百戸于臨海郡章安地立寧
海縣隋隸海州唐武德五年改海州為台州又屬台州
尋廢至永昌三年又置桐柏山在縣西五十里登真
隠訣云其山八重四面視之如一有金庭不死之鄉方
四十里
太平寰宇記卷九十八
