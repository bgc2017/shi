欽定四庫全書
太平寰宇記卷四十五
宋樂史撰
河東道六
潞州
潞州上黨郡今理上黨縣禹貢冀州之域星分輿井二
度本潞子國周禮職方氏曰河内曰冀州其川漳其浸
汾潞春秋時初為黎國後為狄境宣公十五年晉人數
狄罪而滅赤狄潞氏復立黎侯後三晉分地即歸韓之
别都戰國策謂秦有安邑則韓必無上黨以遠韓近趙
故卒歸趙又隋圖記云上黨南陽古以為縣寔都也秦
并天下置郡以此為上黨郡楚漢之際魏豹盡有其地
豹滅入漢分為河東太原上黨三郡高后封惠帝子武
為壺關侯即其地也自漢末至後魏因之不改後周建
德七年於襄垣縣立潞州以其浸汾潞為名隋開皇十
六年於此置韓州取三晉歸韓為名大業初州廢復為
上黨郡按釋名云上黨黨所也在山上其所最高故曰
上黨又上黨記云高平赤壤其地山阻百姓不居即此
郡也唐武德元年改為潞州領上黨長子屯留潞城四
縣二年置總管府管潞澤沁韓蓋五州四年分上黨置
壺關縣貞觀元年廢都督府八年置大都督府十年又改
為都督府貞觀十七年廢韓州以所管襄垣等五縣屬
州府開元十七年以元宗歴職於此置大都督府管慈
儀石沁等四州(註)按唐史上黨故宫元宗皇帝嘗為上
黨别駕後所居為啟聖宫有明皇歌枕斜書壁存天
寳元年改為上黨郡乾元元年改為潞州太都府本昭
義軍節度梁龍德三年改為厈義軍以李繼韜歸順故
也後唐同光元年改為安義軍長興元年依舊名昭義
軍皇朝改為昭德軍
元領縣十
上黨長子潞城屯留襄垣壺關黎城
涉縣
二縣割出
武鄉建威勝軍銅鍉入威勝軍
州境
東西二百九十三里南北(闕)
四至八到
東南至東京七百二十里南至西京四百七十里
西南至長安一千三百三十里東取亢陘嶺路
至相州二百六十里南至澤州一百九十里西
至晉州三百九十里北至遼州二百八十三里
東南至相州林慮縣界一百四十六里西南至晉
州沁源縣界一百九十六里西北至沁州二百一
十里西北至太原府四百五十里東北至洺州
武安縣界二百四十里
戶
唐開元戶六萬四千二百七十六皇朝戶主一萬
七千九百一十一客六千九百六十一
風俗
漢書地理志云上黨本韓之别郡去韓遠去趙近後
乃降趙土廣俗雜其人大率粗急高氣勢輕為姦丈
夫相聚遊戲悲歌慷慨女子彈絃跕躧游媚富貴
姓氏
上黨郡四姓包鮑樊上官
人物
東漢鮑永上黨屯留人為司隸校尉後為太尉迺辟
扶風鮑恢為都官從事帝嘗曰貴戚宜歛手以避二
鮑唐苗晉卿潞州壺關人為吏部侍郎河北採訪
使歸本縣下馬過縣門以父母之鄉故也事親以孝
聞官至侍中韓國公孫逖潞州涉縣人十五謁崔日
用令為土大爐賦搦拙筆立成後拜中書舍人逖自
以為通籍近閨而父官纔邑宰乃上表乞减外官與
父元宗優詔奬之
土産
石蜜人參墨紫草麻布
上黨縣依舊二十鄉地本黎侯國今有黎亭存即西伯
戡黎之所(註)黎在上黨東北也漢立壺關縣地因壺山
有關以致名焉開皇十六年分壺關置上黨縣屬潞州
慶雲山上黨記云堯之將興有五色雲出此山故曰
慶雲山太行熊耳王屋三山皆連亘邑界羊頭山
郡國記云有神農城山下有神龍泉南帶太行又有散
蓋即神農嘗榖之所也五龍山在縣東南二十里十
六國春秋云上黨五龍山慕容永時有五龍見於此山
因置五龍祠以祭五方神鷄鳴山一名太山在東南
七十六里柴團山地理志云此山出人參紫草井
谷關上黨記云在天井谷内深邃如井因以名之濁
漳水在縣西南二十二里河北記云源出發鳩山又冀
州圖云濁漳出長子西南流入涉縣界與清漳合又東
入魏郡堯水在邑界藍水杜甫詩云藍水遠從千
澗落鷄鳴水出鷄鳴山入諫水水經云諫水源出
上黨縣西州城漢壺關縣也上黨記曰曹公之圍壺
關起土山於西城内築界城遮之也
長子縣西南五十里舊二十鄉今九鄉本漢舊縣春秋
地名也左傳曰晉人執魏石買於長子亦周史辛甲所
封竹書記年云梁漢成王十二年鄭取屯留長子即長
子之地慕容永僭號於此稱西燕為慕容垂所滅隋開
皇九年移冀氏縣理此屬潞州十八年改冀氏為長子
縣武紇嶺在縣南四十五里風土記曰秦趙戰於長
平趙軍敗退秦白起遂至此因名武紇嶺鹿谷山冀
州圖云在山縣大有道入壺口東出逹襄國西登奚斯
巨以逹河東陘阻千里發鳩山在縣西南六十五里
濁漳水出焉山海經云發鳩山其上多柘木有鳥狀如
鳩而文首白喙赤足名曰精衞其名自相呼是炎帝之
女名女娃遊於東海溺而不返化為精衛常取西山之木
石以堙東海漳水源出縣界一名濁漳水以涉縣有
清漳之稱故此稱濁其源出刀山又按冀州圖云刀黃
山在縣西六十里亦名發瓮山漳水出焉即壺關三老
上書明戾太子冤者死於此而冡存神農井在縣南
五十里出羊頭山小谷中上黨記云神農廟西五十步
有石泉二所一清一白甘美呼為神農井後魏風土記
神農城在羊頭山上山下有神農泉即神農得嘉榖之
所羊頭山在縣東五十六里後漢安帝時西羌入寇以任
尚為御史擊破於羊頭山即謂此也廢長平關在縣
南四十里平嶺上
潞城縣東北四十四里舊十四鄉今六鄉春秋時赤狄
潞子嬰兒國也晉滅之漢為潞縣屬上黨十三州志云
潞縣潞水出焉後魏太武帝改潞州為刈陵縣屬襄垣
郡隋開皇十六年於此置潞縣屬潞州三垂山在縣
西南二十七里前趙劉聰遣將喬衷攻晉上黨太守龐
和於壺關晉北將軍王廣韓柔救之聰將喬衷敗之於
三垂黃阜山冀州圖云潞縣西三十里黃阜山有城
亦名黃沙嶺劉聰將綦母劌敗晉將崔恕於黃阜斬之
微子城在縣東北二十里關龍逢祠上黨記云王屋
山有關龍逢祠漳水一名潞水在縣北關崔駰曰潞
水為冀州浸即漳水也按王猛與慕容評相禦於潞州
評鬻水與軍人絹一疋水二石則此無他大川可以為
浸所見惟漳水耳故土俗尚謂濁漳為潞水也武王
塢在縣西北四十里塢東有後魏天柱將軍爾朱榮碑
文曰建義元年東討逆賊䜿葛榮軍次上黨武王祠東
原上有二狡兔從賊方而來天柱彎弓祝之曰中則擒
葛榮不中則否應弦而殪遂擒榮玉女泉縣在西北
五里深五尺未嘗盈竭泉内時白氣騰出蒙其上有雨
時人謂之玉女披衣恒以為侯
屯留縣西六十四里元十七鄉今八鄉本晉邑左傳襄
公十八年晉人執衞行人孫蒯於屯留又宣公十六年
晉滅赤狄甲氏及留吁一名戎屯與潞俱附中國晉遂
滅之漢以為縣地理志屬上黨唐武德六年從霍壁移
於今所鹿瀆山冀州圖元屯留縣有鹿瀆山即絳水
源出此山玉梭水在縣西四十五里盤秀山皆經
邑界魚子陂上黨記屯留有魚子陂多魚蒲之饒
餘吾故城亦春秋地名漢為縣廢城在今縣西北絳
山在縣西南方山去縣八十四里
壺關縣東南二十二里舊十五鄉今六鄉古黎國之地
漢為縣屬上黨也山形似壺古於此置關故名壺關今
潞府所理城是也漢末董卓作亂以上黨郡移理於此
後魏宣武帝二年移壺關縣於穎陽地即今縣理隋開
皇十六年分壺關縣置上黨縣大業三年省入上黨唐
武德四年又置抱犢山道書福地記抱犢山在上黨
東南一里高七十丈有石城高十丈方一里南角有草
名玉枝冬生花高五六尺味頗甘取其葉末服之方寸
二三日不饑宜五榖多食物無惡毒寇賊不至玉匱云
抱犢山東北去恒山之南數百里南有穴行三百里出
美陽縣西七十里洞口羊腸坂在縣東南一百六里
名洞口沾水出焉王莽命五威將軍王嘉曰羊頭之阨
北黨燕趙舊有關亦謂壺山後魏移縣於此鷄鳴嶺
輿地志云壺關有鷄鳴嶺鼠穴史記云秦攻韓閼與
趙奢曰其道險狹如兩鼠闘於穴中將勇者勝曹公
壘在縣東南一百二里曹公攻高幹所築漢壺關三
老令狐茂墓在縣東北九里上書明戾太子冤者元隐
東山中號微君
襄垣縣北九十三里舊十四鄉今七鄉亦漢舊縣屬上
黨趙襄子所築因以為名後魏太武延和二年改屬武
鄉郡後周建德六年又於襄垣城置韓州唐武德元年
移於甘羅水南即今縣也貞觀中廢韓州以襄垣黎城
銅鞮武鄉等五邑以隸潞焉銅鞮水今名小漳水亦
名西漳水自銅鞮縣界流入河也按水經注云銅鞮水
又東南經項城西即白虎聚也松門嶺冀州圖云松
門嶺在襄垣北一百三十里道通太原驛路湼水在
縣西北六十里天井關在縣東南四十里置在天井
谷内深䆳似井因以為名魏武初遷鄴於此置關周建
德六年廢濁漳水在縣南二十里
黎城縣東北一百二十里舊八鄉今四鄉古黎國春秋
曰晉荀林父滅潞立黎侯而還今縣東一十八里黎侯城
是也漢為潞縣之地後為太武改潞縣為刈陵縣隋開
皇十八年改刈陵縣為黎城縣唐武德元年屬韓州貞
觀十七年廢韓州屬潞州白巖山在縣東北七里俗
傳巖赤則土離兵起皆惡其變恒以粉石汙之故因為
白巖古壺關在縣東二十五里春秋齊國夏伐晉取
八邑有盂口即壺口也聲相近故有二名清漳在縣
東北三十里濁渾水在縣西北五十六里望夫山
今古望夫嶺郡國志云有石人竚立於山上馮奉世
墓及昭儀墓在縣東二里昭儀即奉世之女也昭儀之
子為信都王
涉縣東北一百八十里舊四鄉今二鄉本漢舊縣屬魏
郡因縣南涉河水為名晉屬廣平郡後魏省周武帝自
今洺州界移臨水縣理涉城屬魏郡隋開皇十年罷郡
於故涉城重置涉縣屬慈州十六年改隸韓州貞觀十
七年廢韓州屬潞州崇山在縣東南七十里清漳
水一名涉河在縣南一里西自黎城縣界流入水經云
清漳水東經涉縣西屈從南酈元注水經云漳水於此
有涉之稱盖名因地變也庾姑山在縣西北八十里
又有肥婦山地脉相連
太平寰宇記卷四十五
