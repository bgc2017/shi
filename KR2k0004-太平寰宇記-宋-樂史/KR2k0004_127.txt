欽定四庫全書
太平寰宇記卷一百二十七
宋樂史撰
淮南道五
蘄州
蘄州蘄春郡今理蘄春縣禹貢揚州之域春秋時屬楚
分為英氏國春秋云齊人徐人伐英氏杜氏注云楚與
國也史記云顓頊之後曰鬻熊為文王師成王封其曾
孫熊繹於楚封以子男之田居丹陽其後至文公徙於
郢故江陵是為西楚漢封元王交于彭城是為東楚又
封厲王胥于廣陵是為南楚今蘄州居三楚之中也蓋
蘄為周秦舊邑地始皇十六年滅楚虜王負芻于蘄即
此邑也今州北有蘄水南入于江江津曹公與橋𬎼戰
處在蘄水之陽秦滅六國此為九江郡地今州廣濟縣
即秦漢之六縣而英布即縣人項羽封布淮南王而都
于六今古城尤存後為蘄春縣建武二十三年封陳俊
子浮為蘄春侯吳志云魏使廬江謝竒為蘄春郡典農
屯晥吕蒙襲破之又賀齊傳云初晉宗為吳將以衆叛
如魏還為蘄春太守圖襲取安樂取其保質權以為恥
因軍初罷六月盛夏出其不意詔齊督糜芳鮮于丹等
襲蘄春生虜宗吳復置蘄春郡至晉惠帝時蘄春改為
西陽郡晉書云孝武帝以宣太后諱春改為蘄陽仍屬
新蔡郡後為羅州屬江夏郡又宋州郡志云大明八年
蘄陽縣復置屬西陽郡南齊高帝改置齊昌郡梁侯景
之亂北齊高氏盡有淮南之地因於此置雍州后梁明
帝附周猶如之至陳武帝建國洎宣帝命將吳明徹經
營淮南陳書云明徹攻下晉州進剋蘄城隋初為蘄州
煬帝三年廢復置蘄春郡唐武德四年改為蘄州領蘄春
蘄水羅田黃梅浠水五縣其年省蘄水入蘄春又分蘄
春立永寧省羅田入浠水又改浠水為蘭溪又于黃梅
縣置南晉州八年州廢以黃梅来屬天寳元年改為蘄
春郡乾元元年復為蘄州
元領縣四
蘄春黃梅廣濟蘄水
州境
東西一百七十里南北五百一十里
四至八到
西北至西京取蔡州路一千八百二十四里水路取
蘄水南下揚州東北沂流屈曲四千一百二里
西北至長安取洛陽南潼關路二千五百六里又取
藍田關路二千一百六十一里水路取蘄水下揚
州東北泝流至洛京福昌縣界穴狼山過屈
曲五千一百四十五里東至舒州三百里南
至鄂州永興縣界二百二十里西至黃州三百
三十里北至夀州霍山縣四百五十里東南至
鄂州五百里西南至光州三百七十里東北至
壽州踰太山九百七十里
戶
唐開元戶一萬一千一百皇朝管戶主一萬四千一
百一十九客一萬四千八百一十七
風俗
同舒州
姓氏
(闕)
人物
(闕)
土産
白紵布白花蛇竹簟笛管已上舊貢茶
出當州蘄水二縣北山
蘄春縣舊十四鄉今五鄉本漢舊縣屬江夏郡按地名
解云蘄春以水隈多蘄菜因以為名晉太康地理記
云改屬弋陽郡惠帝時屬西陽郡孝武改為蘄陽屬新
蔡郡北齊於此置齊昌郡後復為齊陽縣因以立郡
内流山在州北界山領迤邐山南水流入蘄水縣界以
流入大江即鄂州永興縣界山西北流入蘄水縣界次
入大江即鄂州武昌縣界北入夀州霍山縣東入管州
太湖縣界鼓角山天將隂必聞鼓角之響然後雨下
蘄水源出縣西太浮山一名蘄水山經云蘄水江夏蘄
春縣北山溫水出當州蘄春縣界東北六十里山下凝
冬之月蒸氣上騰人皆沐浴翻車水蘄春郡記云九
江王英布於翻車水北築翻車城江夏王城晉江夏
王所築鈷鋂水出櫨梨山入蘄河
黃梅縣東一百四十里舊七鄉今四鄉本漢蘄春縣地
宋書州郡志云宋分江夏郡置南新蔡郡隋開皇十八
年改為黃梅縣南流入威湖慈雲塔在縣西北四十
里雙峯山第四祖道信大師寂滅之所大歷九年勅諡
大醫和尚塔號慈雲法雨塔在縣東北二十六里馮
茂山第五祖弘忍大師寂滅之所大歷元年勅諡大滿
和尚塔號法雨畎江五阜洲在縣一百一十里按尚
書九江納錫大龜出蔡地即此也
廣濟縣東五十里舊十一鄉今四鄉本蘄春縣地唐武
德四年析置永寧縣至天寳元年改為廣濟縣積布
山酈元水經注云江水又東經積布山南俗謂之積布
磯是也黃石水水經注云江之右岸有黃石山又水
經云其北即有黃石磯是也蔡山山出大龜尚書云
九江納錫大龜即謂此山之龜也青林湖水經注云
水在青林湖傍即利水出廬江郡之東陵縣西南流入
積為湖湖西有青林山
蘄水縣西北七十二里舊十鄉今四鄉本漢蘄春縣地
宋武帝於此置浠水縣唐武德四年改為蘭溪至天寳
元年改為蘄水縣以縣界蘄水所出為名茶山在縣
北深州每年採造貢茶之所蘭溪水源出箬竹山其
側多蘭唐武德初縣指此為名
光州
光州弋陽郡光山縣今理定城縣禹貢揚州之域春秋
時弦子國春秋魯僖公五年楚人滅弦杜預注云弦在
弋陽[車犬]縣是秦屬九江郡漢為西陽縣屬江夏郡魏分
置弋陽郡晉元康末分弋陽為西陽郡歴東晉齊梁皆
為弋陽郡又地輿志云梁末於光城置光州後魏又為
弋陽郡北齊置南郢州後周又改為淮郡隋初郡廢為
州煬帝初又為郡唐武德三年平江淮改為光州置總
管府以定城縣為弦州殷城縣為義州以宋安郡廢為
谷州凡管光弦義谷廬五州光州領光山樂安固始三
縣武德七年改總管府為都督府唐貞觀元年罷都督
府省弦州及義州以定城殷城来屬又省谷州以宋安
併入樂安天寳元年改為弋陽郡乾元元年復為光州
元領縣五今四
定城光山僊君固始
一縣廢
殷城(併入固始)
州境
東西二百四十三里南北一百五十五里
四至八到
西北至東京九十里西北至西京一千三百
二十里西北至長安一千七百三十里東至
壽州四百里北至(闕)南
至黃州三百六十里西至(闕)西至
舊申州二百里北至蔡州三百里東南至
蘄州八百二十里西南至安州七百里東
北至穎州三百二十里西北至許州六百二十
里
戶
唐開元戶二萬九千六百九十五皇朝管戶主
五千二百五十一客一萬三千三百三十
風俗
同申蔡
姓氏
(闕)
人物
(闕)
土産
茜草葛遠志綿絹生石斛名玉
土地有毒蛇沙虱自夏至秋水草中多此物傷害於
人療蛇傷用反息草沙虱用重樓草出於思期邑
定城縣舊二十鄉今六鄉春秋黃國地漢為弋陽縣地
屬汝南郡梁普通八年自後魏徙弋陽縣地屬汝南郡
地輿志云高齊徙弋陽郡又為新蔡郡改平輿縣為南
弋陽縣武平元年改南弋陽縣為定城縣按十三州志
云定城置在古黃子國南十二里武德三年置弦州貞
觀元年省弦州以定城縣屬光州淮水北去縣六十
七里黃子國故城在縣西十二里春秋時黃國為楚
滅弋陽故城弋陽臺并在今縣西二里
光山縣北三十里舊四鄉今七鄉本漢西陽屬江夏郡
魏屬弋陽郡宋孝武帝大明初於此立光城縣隋開皇
三年廢入樂安縣十八年又置光山縣一名弋山縣
淮水經縣七里浮光山周迴十二里一名弋浮山在
縣西北八里應邵注漢書云弋山在縣西北水經注云
浮光山即弋陽山也出名玉及黑石堪為碁其山俯映
長淮每有光煇白牙山在縣東南一百六十七里與
黃州麻城縣從山頂為界出山桑堪為弓弩材柴水
源出僊居縣南屈曲流一百一十里入淮北向蔡州新
息縣及西向僊居縣界並造橋渡按水經云淮水右東
壑水注之酈善長注云水出白沙山東北經柴亭西流
入縣去合江俗謂之柴水雨施陂在縣西八里唐永
徽四年刺史裴大覺審其地跡因積流水遂廣田疇灌
溉膏腴一百餘頃人賴其利因名雨施陂木蘭女廟
在縣南二里唐武德六年州人盧祖尚曾任弋陽太守
從黃州移於此故黃州城在縣南四十里耆舊相傳
云古黃國别城宋昇明年置郡州帶潢水因名潢州郡
梁天監元年廢故西陽城在縣西二十里漢書地理
志云西陽縣屬江夏郡魏屬弋陽晉太康十年封汝南
王亮子羕為西陽公惠帝改封西陽郡王居此縣永嘉
亂後縣并移置故邾城上流五里其城遂廢故茹由
城在縣南六十二里按地輿志云晉帝立茹由縣宋文
帝元嘉二十五年復立茹由縣屬弋陽按孝武帝以屬
光城郡隋開皇三年廢入樂安縣伍相廟水經注弋
陽郡隋開皇三年置東有虞丘郭南有子胥廟木陵
故郡關在縣南一百三十里
僊居縣西北一百里舊九鄉今四鄉本漢[車犬]縣地春秋
時弦國春秋僖公五年楚人滅弦弦子奔黃注云在弋
陽[車犬]縣東南有弦亭是漢為縣今縣北四十里古[車犬]城
是也漢書惠帝封功臣黎来蒼為[車犬]侯屬江夏郡宋書
州郡志云分[車犬]縣立樂安縣以樂安山為名唐天寳元
年改為僊居縣南仙居山在縣西南二百里中有石
室仙人所居北仙居山在縣壓山東元名樂安山唐
天寳中勅改為仙居山縣取仙居為名杏山在縣東
北與仙居山隔谷去縣七里上有抱樸子鍊丹井竈仙
跡甚多遍山皆杏樹谷河水在縣西八里水經注云
其水南出鮮金山北流合淮水俗謂之仙居水僊堂
上陂在縣西南一十里梁武大同元年百姓堰谷為六
陂以溉田古[車犬]縣在縣北四十里漢[車犬]縣惠帝封功
臣黎来蒼為[車犬]縣侯也仙人廟在縣西南二百里在
南仙居山側無村相傳晉時抱樸子曾宰樂安縣人戶
饉厄濟之以丹至今祭祀
固始縣東北一百一十五里舊十二鄉今六鄉本漢寢
縣楚相孫叔敖子所封之邑在淮北故此邑迄今有叔
敖祠甚靈異續漢書志改為固始齊梁俱屬豫州北齊
置建州至梁末尋廢州又為新蔡縣郡領固始一縣也
後周又為澮州以水名郡隋廢州縣額復隸弋陽焉皇
朝併殷城縣入淮水經縣北八十里安陽山在縣
東六十里山頂與霍縣分界大灌水在縣西四十里
源出霧露山西南合決水水經云灌水源出廬江金蘭
縣褚先生論神龜出於江灌水間加林之中謂此水也
俗音訛或為澮水又有小澮水滭水在縣西五十里
源出光山縣隂山北流入當縣水經云滭水入弋陽南
岳山北流歴隂山關北注於淮俗謂之白露水決水
在縣東三里源出霍山縣版石山流入縣界漢書云決
水出廬州雩婁縣南大别山北入安封縣又經蓼古城
與灌水入淮茹陂在縣東南四十八里建安中劉馥
為揚州刺史興築以水溉田楚相祠在縣西北七十
里期思城西五步太康地理志云孫叔敖本期思城人
為楚令尹圖經云祠廟隳壊托夢于固始縣令段光復
立祠庭期思城在西北七十里期思楚之下邑左傳
楚王田於孟諸以期思公復為右司馬杜預曰復遂楚
期思邑公今弋陽期思縣也漢期思縣理蔣鄉屬汝南
高祖英布大夫賁赫告反封為期思侯魏晉屬弋陽齊
志屬西陽續漢書志有蔣鄉左傳僖公二十四年凡蔣
邢茅周公之胤杜預曰蔣在弋陽期思縣自梁已来廢
丁蘭木母冡在縣北丁村六十里大蘇山在縣東
四十里陶弘景山圖云霍山及牛山出藥草其山東南
角有伏石似牛復與霍山相接山中出石斛入貢廢
殷城縣在縣南一百二十里大漢期思縣地屬汝南郡
宋書州郡志云僑立苞信縣於此後成實土按梁以項
城縣為殷城以鎮流人是也隋文帝以豫州苞信重名
改為殷城縣取古殷城為名至煬帝又立義州於此貞
觀元年州廢来屬今併入固始縣霧露山在縣南一
百六十里山頂與麻城分界圖經云山在雩婁之境語
訛呼為霧露惲全湯在縣南山中去縣四十五里東
流二里入灌水其湯綠色三月中虺毒不可入金漿
澗水源出大蘇山六十八里入縣北灌水本名冷水唐
乾封三年司馬陳順德巡縣以此水白如漿改為金漿
澗水澮水在縣西五里定城關在縣西四十里高
齊以南迫陳境因置關隋廢仙井山在縣西五十里
傳云昔有仙人隱於此有石泉井數區木賊山在
縣西南一百里出木賊草
太平寰宇記卷一百二十七
