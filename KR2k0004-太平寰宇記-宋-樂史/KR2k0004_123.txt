欽定四庫全書
太平寰宇記卷一百二十三
宋樂史撰
淮南道一
揚州
揚州廣陵郡今理江都廣陵二邑禹貢淮海惟揚州唐
虞淮海之間皆州域也爾雅江南曰揚州言江南之氣
躁勁厥性輕揚故曰揚州天文斗牛之分星紀之次七
國時屬楚秦滅裂楚為九江郡地項羽以封英布高帝
封其兄子濞景帝四年更名江都國自此或為郡或為
國廢置不恒前漢揚州無定理後漢揚州方理歴陽又
徙隂陵魏揚州刺史理夀春吳自夀春移理建業元帝
渡江歴江左揚州常理建業江都郡立為南兖州梁末
入北齊改為東廣州歸陳復舊名入周又為吳州置總
管府隋開皇九年改為揚州仍為總管煬帝改為江都
郡移于坊内枚州置官號江都官武德二年賦帥李子
通自海陵率衆攻破州城遂竊據之三年子通為杜伏
威所破未幾伏威歸化于潤州江寧縣置揚州以隋江
都為南兗州置東南道行臺六年輔公祏竊號江南驅
擁江北諸州毁撒宫殿盡過江南域遂荒廢七年趙郡
王孝恭討平公祏改南兗州為䢴州九年省江寧縣之
揚州改䢴州為揚州大都督府督揚和滁楚舒廬夀
七州貞觀十年改大都督為都督揚滁常潤和宣歙
七州龍朔二年昇為大都督府天寶元年改為廣陵郡
依舊大都督府乾元元年復為揚州自後置淮南節度
使親王為都督領使長史為節度副大使知節度事以
此為治所與成都府號為天下繁侈故稱揚益焉皇
朝因之
元領縣七今三
江都廣陵六合
四縣割出
高郵(建軍)天長(建軍)海陵(入秦州)永貞(入建安軍)
州境
東西二百二十五里南北一百六十七里
四至八到
西北至東京一千九百四十里西北至長安二千
七百里東至海五百六十里至溱州九十五里
南至大江三十里渡江至潤州七十里西至滁州
二百里北至楚州三百里東南至海四百里至
泰興縣界八十里西南至和州三百六十里西
北至泗州二百里東北至泰州鹽城縣三百六十
里
戶
唐開元戶六萬一千四百一十七皇朝戶主一萬四
千九百一十四客一萬四千七百四十
風俗
(闕)
姓氏
廣陵郡四姓戴高盛游
人物
劉瑜字季節廣陵人陳琳廣陵人善為檄書仕魏
劉敬叔廣陵人撰異苑張綋廣陵人
來濟江都人相高宗父護兒隋開府故語曰來護兒
為宰相虞州南為大匠
盛産母目失明因食螬蠐目遂明
李善揚州江都人注文選六十卷子邕
土産
筦席綿綺白綾銅鏡柘木
江都縣舊二十鄉今二十五鄉本秦廣陵縣地屬廣陵郡
漢景帝立江都國遂因國以立縣焉大銅山在縣西
七十二里即漢書稱吳王濞即山鑄錢此其處也蜀
岡圖經云今枕禪智寺即隋之故宫岡有茶園其茶甘
香味如蒙頂蕪城即州城古為刊溝城也漢已後荒
毁宋文士鮑明遠為賦即此廣陵按郡國志云州城
置在陵上爾雅云大阜曰陵一名阜岡一名崑崙岡故
鮑昭蕪城賦云拖以漕渠軸以崑崙河圖括地曰崑崙
山横為地軸此陵交帶崑崙故曰廣陵也大江西南
自六合縣界流入晉祖逖擊楫中流自誓之所南對丹徒
之京口舊闊四十餘里謂之京江今闊十八里魏文帝
登廣陵觀兵戎率十餘萬旌旗數百里臨江見波濤洶
湧而嘆曰吾武騎萬隊何所用之嗟乎此天所以限南北
也江都故城在縣西南四十六里城臨江水今為水
所侵無復餘址臨江宫隋書云大業十三年二月大
駕出楊子幸臨江宫大會賜食并百僚亦餞于凝暉殿
庭酺戲為樂數日時羽葆初咸霜戈花氅羽旆龍旌横
街塞陌二十餘里暉翳雲日前代羽衛無盛斯時十
宫在縣北五里長阜苑内依林傍潤竦高跨阜隨城形
置焉並隋煬帝立也曰歸雁宫回流宫九里宫松林宫
大雷宫小雷宫春草宫九華宫光汾宫是曰九宫東
府齋梁宣城王為揚州刺史顧野王及王褒並為賓客
野王好丹青善圖畫王于東起齋令野王畫七賢命王
褒書贊時人稱為兩絶輿浦圖經云輿浦往來恒有
游濁及乎一朝清澈後漢太守范邈表以為瑞也釣
臺西征記雷陂有臺二丈又南兖州記云即吳王濞之
釣臺風亭月觀吹臺琴室並在宫城東北角池側
沈約宋書云徐湛之為南兖州刺史營搆亭觀以極游
宴之娛又于城南起萬歲樓以望鐘山澄月亭懸鏡
亭春江亭在縣南二十七里楊子宫西已上三亭皆隋
煬帝置雷陂隋煬帝葬于其側厲王胥冢郡國志
廣陵厲王胥冡歲旱鳴鼓攻之輒雲雨抱朴子云吳主
時掘大冡有重閣檄道高可乘馬有銅人皆大冠執劍
棺中人鬢已斑白面體如生以白璧三十枚藉尸舉之
有玉形似冬瓜從懷中墮地兩耳及鼻中有黃金如棗
此骸骨因假物而不朽之效也江祠江妃志云歲三
祀之以伍員為配阮昇之南兖州記云其神復江都王
或易王廟東陵聖母廟在縣三十里按神仙傳云東
陵聖母海陵人適杜氏師劉綱學仙術成道夫不之信
也告官拘以囹圄頃之聖母從獄窗中飛出衆人望見
之轉高入雲中于是立廟遠近敬信之每表靈騐常有
一青鳥在祭所人有所失請問所在青鳥便飛集盜物
之上以故路無拾遺故齊寧縣按阮昇之記云齊高
宗建武五年遏艾陵湖水立裘塘屯移縣于萬歲村中
興元年廢縣西南去州城六十一里張公城圖經云
漢末張嬰所築後因號張公城在縣西四十里孔融
墓在高士坊西北去州九里孝義里按宋書云劉宗
武陽村人也又阮昇之記云宋文帝時為上黨太守少
有志操居世清謹元嘉二年魏大武兵至廣陵宗母為
軍所害遂蔬食不嘗五味以終世其所住村因改為孝
義里孝婦祠漢書于公以為孝婦必不敢殺姑後祭
之即雨也吳宫臺在縣西北四里將軍沈慶之攻竟
陵王誕所築弩臺也後陳將吳明徹圍北齊東廣州刺
史敬子猷增築之以射城内號吳公臺雷塘在縣東
北十里煬帝葬于其地貞觀十八年李襲為揚州刺史
引雷塘水又築句城塘以溉田八百餘頃百姓賴之徵
拜大府卿愛敬陂在縣西十五里魏陳登為廣陵太
守初開此百姓愛而敬之因以為名亦號陳登塘合
瀆渠在縣東二百里本吳掘䢴溝以通江淮之水路也
昔吳王夫差將伐齊北霸中國自廣陵城東南築䢴城
城下掘深溝謂之䢴江亦曰䢴溝自江東北通射陽湖
今謂之山陽溝
廣陵縣舊二十五鄉今二十六鄉本漢江都縣地宋武帝
析地置之高齊又為廣陵縣隋初改為江陽縣按爾雅
注云揚在北斯地處江之正北故曰江陽亦因宋舊名
也隋末廢併入江都縣唐貞觀十八年長史李操奏割
瀆渠已東九鄉復立焉又按州圖經云隋大業十二年
分江陽又立本化縣于郡南半邏合瀆渠今城在西北
一十八里桃花墓在縣南上有廢吳王廟基即隋置
邵伯埭有門斗縣東北四十里臨合瀆渠有小渠闊
六步五尺東去七里八艾陵湖按晉書太元十一年大
傅謝安鎮廣陵于城東北二十里築壘名曰新城城北
二十里築堰名邵伯埭蓋安新築即後人追思安德比
于邵伯因以立名茱萸溝在縣東北一十里西從合
瀆渠東過茱萸埭七十里至岱石湖入西四里對張經
溝入海陵縣界按阮昇之記云吳王濞開此溝通運至
海陵倉北有茱萸村以村立名故記云䢴溝即吳王夫
差所開漕運以通上國張綱溝在縣東三十里從岱
石湖入四里至溝心中與海陵分界按漢書綱為廣陵
太守濟惠于百姓勸為農桑于東陵村開此溝引湖水
灌田以此立名
六合縣西南一百一十里舊二十二鄉今二十一鄉本楚
棠邑春秋時伍尚為棠邑大夫即此地左氏傳襄公十
四年楚子為庸浦之後故子囊帥師于棠杜預注云庸
浦棠皆此地也秦滅楚以棠邑為縣漢不改封陳嬰為
棠邑侯即此也晉安帝于此置泰郡北齊置泰州後周
改為方州又改為六合郡因六合山為名隋廢郡為六
合縣唐武德七年又置方州貞觀元年州廢以縣屬揚
州瓜步山在縣東南二十里東臨大江宋元嘉二十
七年元魏太武帝嘗帥師百萬至六合縣登瓜步山隔
江望秣陵纔數十里宋人震恐將走會稽遣使求和獻
其方物具臣服禮然後乃退六合山在縣西北七十
五里隋開皇三年于此置六合鎮九年晉王平陳于此
臨江觀兵馬渡小石山一名小帆赤岸山南兖州
記云瓜步山五里有赤岸南臨江中羅君章云赤岸若
朝霞即此𩔖也濤水自海入江衝激六七百里至此岸
側其勢始衰郭景純江賦云鼓洪濤于赤岸即此也
銅城郡國志云六合縣有銅城即吳王鑄銅處滁塘
陳夀吳志赤烏十三年孫權遣軍十萬作滁塘以淹北
道而有斯浦石梁溪西北自滁州清流縣界入流宋元
嘉中石梁澗中銅鐘九口大小行列引次向南刺史臨
川王獻以為瑞鐘郡國志云梁于石梁置涇州是也
太平寰宇記卷一百二十三
