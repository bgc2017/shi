欽定四庫全書
太平寰宇記卷一百四十一
宋樂史撰
山南西道九
金州
金州安康郡今理西城縣禹貢梁州之域昔虞舜嘗居
之謂之媯墟帝王世紀謂之姚墟即此也歴夏殷州不
改周禮職方氏省梁併雍州之域於周為庸國之地戰
國時為楚附庸地後為楚所滅復為楚地秦惠王攻楚
取漢中地置漢中郡今州即漢中郡之西城縣以地臨
漢水境枕秦州故為秦楚之地焉三國志云建安二十
年分漢中之安陽西城為西城郡後地入蜀蜀以申儀
為西城太守後申儀降魏魏文帝使復守之因改
為魏興郡移理洵口晉太康二年移理錫縣今豐
利界東魏興故城是也三年又改理平陽縣今廢
黃土縣東平陽故城是也至元康中又移理錫縣
今均州隕鄉縣也其封何曾為西城侯亦此地也永嘉
後復移理西城故城宋末分魏興之永康縣置安康郡
齊不改梁於魏興郡置北梁州尋改為南梁州按後魏
正始元年北梁州長夏侯道遷舉漢中歸魏魏以漢中
遺民在東乘者居此由是改為魏興郡又按梁州記後
魏合華陽金城二郡為忠誠郡領亭鄉錫城金川三縣
即此地孝昌三年於安康郡置東梁州西魏大統元年
梁將藺欽東伐取南鄭其魏興等諸郡還梁梁罷梁州
廢帝元年大將軍達奚武併吞山南東梁州刺史李遷
哲降魏魏又於魏興置東梁州三年因其地出金改為
金州仍領魏興郡後周天和四年省西城縣仍移吉安
縣理西城廢縣廨隋開皇三年罷郡所領縣並屬金州
大業二年改吉安為金州縣三年罷州為西城郡唐武
德元年復為金州領西城金州洵陽石泉安康五縣其
年割洵陽置洵州又分置洵陽驢川二縣洵州凡領三縣
又置平利縣屬金州分西安州為直州三年金州置總管
府管金井直洵洋南豐均漸遷房重順十二州七年廢
洵州以洵城洵陽驢川三縣來屬仍省驢川縣八年省
為西城縣又以廢洵州之廢黃土縣來屬貞觀元年廢
直州又省寧都廣德以安康來屬天寳元年改為安康
郡至德二年改為漢南郡乾元元年復為金州晉天福
四年升為懷德軍節度九年降為防禦州皇朝乾德四
年改為昭化軍節度
元領縣六今五
西城平利洵陽石泉漢隂(即安康)
一縣廢
淯陽(入洵陽)
州境
東西四百里南北二千里
四至八到
東北至東京一千九百里北至西京取庫谷路
一千五百四十五里取藍田路一千八百六十里
北至長安取庫谷路六百八十里取藍田路一千里
東至均州七百二十里南至䕫州五百一十四里
西至洋州五百一十五里北至京兆府界五百六
十六里東至房州五百四十八里西南至通州
一千一百里西北至京兆府長安縣界五百九十
五里東北至商州六百六十里
戶
唐開元戸九千六百七十皇朝戸主三千六百一十
七客八千四百一十五
風俗
漢高祖發巴蜀伐三秦遷巴中渠帥七姓居商洛其
俗至今猶多獵山伐木深有楚風
姓氏
闕
人物無
土産
麝香黃藥紙漆蠟鍾乳麩金厚樸
西城縣四十七鄉今七鄉本漢舊縣屬漢中郡應劭注
漢書云媯墟為西城舜居於此穎容釋例云舜居西城
本曰媯汭即此西魏立郡於此伏羲山按十道要錄
云抛鉸之山焚香氣必合於此山虞舜祠按水經云
西城縣故城内有虞舜祠吉挹城晉吉挹為梁州將
為苻堅所攻遂于縣南九里峻山上築此城攻圍三年
挹堅守不下是名吉挹城西城故城按酈元注水經
云漢水經月川口又東經西城故城南其故城即漢之
西城今州西北四里漢江之北西城山之東魏興郡故
城是也當谷口路南與州城相對其西城山在州西北
五里蓋後魏時移今理
平利縣東南七十里舊三鄉今五鄉本漢西城地後漢
及魏蓋為西城縣地晉于今縣平利川置上廉縣取上
廉水為名尋又改為吉陽縣按周地圖記云上廉縣後
移還上庸於平利以置吉陽後魏改為吉安縣後周天
和四年移吉安於今州理唐武德元年再於上廉城置
平利縣八年又移於方聲口戍南聲水之東黃洋水北
即今縣也大歷六年以戸口散落併入西城縣長慶初
復置藥婦山在縣東南八十五里周地圖記云有夫
婦携子入山獵其父落崖妻子將藥救之並變為三石
人名以此得今頂上有臼父老云古仙學道於此而藥
臼尚存
洵陽縣東一百二十里舊十二鄉今十九鄉本漢舊縣
在洵水之陽屬漢中後漢省晉太康四年復立故魏於
此置郡輿地志云魏置魏興郡領洵陽等六縣于此武
德元年置洵州七年廢洵州以縣來屬金州馬跡山
水經注洵陽縣北山有懸書崖高五十丈割石為文字
今人不能上不知所述山下有石壇上有馬跡五所因
名馬跡山洵水注水經云北出洵山東南流經平陽
戍下與直水合又云水經縣北至縣東又南入沔澗
水在縣西二十七里一名閭谷水北注于漢其閭字亦
為驢字高帝廟梁州記云洵陽縣南山下有漢高帝
廟留停山行人登之愛其峭拔多停留縱覽因名之
心山漢宣帝時北平陽厥為漢中守經此山有栖遁
志遂不之郡學道感瑞見金羊因易為姓今縣界有羊
氏即厥之族也山下多殊草有風不偃無風獨搖上有
石壇廢淯陽縣在州東三十里本漢洵陽縣地晉於
此置淯口戍後魏大統十七年改置淯陽郡又於郡西
三十三里置黃土縣居漢水南黃土山之西為名後周
保定二年改淯陽郡為長興郡三年郡廢移黃土縣于
淯陽郡廨為理隋大業二年以黃土縣屬金州唐天寳
元年改為淯陽縣大歷六年以戸口散落其地併入洵
陽縣聖公館漢水記云黃土縣鷄鳴山北十五里有
聖公館即後漢光武起義兵屯此漢水在縣城南東
流淯水在縣西一百步自上津縣來東流于漢
漢隂縣西一百里舊十二鄉今六鄉漢安縣屬漢中郡
有安陽故城在今縣西二十四里即今敖口東十里漢
江之北故城是也晉太康元年更名安康縣太康地記
及太康志臧榮緒晉書地理志並屬魏興郡宇文周始
從舊縣移于今所唐至德二年改安康為漢隂梁門
山在今縣東十八里即月川水之源也鳳凰山周地
圖記謂鳳凰山為龍子山疊嶂有十二層按道書云鳳
凰山二十層上有仙人藥園直水源出永興軍乾祐
縣弱嶺姜子關經縣理西又南注于漢北流當終南山
子午谷路是也漢水在縣南二里東流
石泉縣西南約三百里舊六鄉今五鄉本漢西城縣地
梁武帝立晉昌郡治土水口夏侯道遷以梁州入魏移
晉昌郡於所領長樂縣東陽村即今石泉縣理是也後
值黃衆保反叛移晉昌郡於周理因改曰魏昌周武成
三年郡又移理東陽川仍併所領諸縣為永樂一縣理
於今縣南一里舊長樂縣所理處續改名石泉縣以縣
北石泉為名保定三年廢魏昌郡移石泉縣理郡城即
今縣理是也唐聖歷元年改為武安縣神龍初復舊為
石泉大歷六年以戶口散落併入漢隂縣永貞元年金
州刺史姜公輔奏本州先廢石泉縣以地併入漢隂山
谷重阻一千餘里來往輸納民不為便請復舊所詔許
之漢水在縣東百步王水口在縣西八十里
商州
商州上洛郡今理上洛縣古商於之地禹貢梁州之域
周為豫州之境周禮職方氏云豫州其山鎮曰華山春
秋時其地屬晉所謂晉隂之地戰國時其地屬秦衛鞅
封于商邑後屬内史理漢元鼎四年於此置上洛縣屬
弘農郡後又立為上洛即太始三年分京兆地置上洛
郡于此置理是也後魏太和十一年又於此置洛州西
魏如之後周宣政元年改洛州為商州取古商於之地
為名隋大業三年為上洛郡唐武德元年改為商州其
年於上津縣置上州貞觀十年州廢上津來屬天寳元
年改為上洛郡乾元元年復為商州
元領縣六今五
上洛上津豐陽商洛洛南
一縣割出
乾元(入雍州)
州境
東西三百三十里南北五百五十里
四至八到
東北至東京一千二百一十五里東南至西京
八百一十六里西北至長安二百六十五里
東至鄧州七百一十三里南至合州七百一十
五里西至金州七百二十三里北至虢州四
百四十二里東南至均州豐利六百八十三里
西北至合州七百一十五里西至華州山路二
百七十五里西南至鄧州七百一十五里
東北至虢州四百二十五里東北至金州七
百一十五里東北至華州山路二百八十四
里
戸
唐開元戸八千九百六十二皇朝戶主三千七百六
十三客一千三百五
人物無
風俗
漢高祖發自巴蜀以克三秦遂遷蜀之巴中渠帥七
姓於商洛之間至今猶存
土産
弓材麝香(今貢三十臍)朱砂(今貢一觔)麻布熊
白(今貢三十觔入内)枳殼(今貢三十觔)楮皮厚樸
杜仲黃栢
上洛縣舊七鄉今五鄉本漢舊縣也竹書紀年曰晉烈
公三年楚人伐我南鄙至於上洛即此也漢元鼎四年
以其地置上洛縣居洛水之上因以為名地勢按此
郡地帶楚山丹水出焉甚為隘險王莽謂明威侯王級
曰繞霤之固南當荆楚繞霤者言四面厄塞屈曲水迴
繞如屋霤也今地有七盤十二䋫楚山帝王紀
南山曰商山又名地胏山亦稱楚山皇甫謐高士
傳四皓皆河内軹人或在汲一曰東園公二曰甪里先
生三曰綺里季四曰夏黃公修道潔已非義不為始皇
時秦政方虐四士避世於商山作歌曰英英高山深谷
逶迤華華紫芝可以療飢唐虞時遠吾將何歸駟馬高
蓋其憂甚大富貴而屈人不如貧賤之肆志乃共入商
嶺上雒隐居地胏山以待天下安定熊耳山盛弘之
荆州記云熊耳東西各一峯南北望之狀如熊耳山海
經熊耳山其上多漆其下多㯶浮蒙之水出焉西流注
於洛又按仙書謂此山上有青丹之樹得而服之成仙
西京雜記云終南山多離合草葉似江離而紅綠是也
又有丹青樹葉一青一赤望之如錦繡長安謂之丹青
樹秦嶺山在縣西南一百里高九百五十丈四皓
墓在縣西四里廟後高車山在縣北二里高士傳云
高車山上有四皓碑及祠皆漢惠帝所立也漢後使張
良詣南山迎四皓之處因名高車山倉野左氏傳楚
左師軍於倉野嶢關即沛公入秦之路丹水在縣
南一里出楚山吕氏春秋曰堯有丹水之戰是此地漢
高入秦王陵起兵丹水以應之故今有王陵城存也
楚水源出縣西南楚山酈元注水經云楚水源出上洛
縣西南楚山其水兩源合於四皓廟東又東經高車嶺
南翼帶衆流北轉入丹青水
上津縣南二百九十里元四鄉本漢長利縣地屬漢中
郡宋於此置北上洛郡梁改為南洛州後魏廢帝三年
為上州以晉時于此置洛津戍為名仍于州置上津郡
及上津縣隋開皇三年廢郡以縣屬州大業二年廢上
州以縣屬商州義寧二年復于縣理置上津郡唐武德
元年又廢郡置上州貞觀元年廢上州以縣復屬商州
天柱山亦名牛山在縣北一百五十里又按殷武名
山記云上津天柱山絶岩壁立秀出衆嶺有穴名仙遊
洞洞口有竹數莖寒風凛然人不敢入甲水在縣西
二百步南注漢水長利水亦名仙水西北自豐陽縣
流入均州豐利縣界吉水在縣東北七十里源出石
城山西漢水側石印中水色白而味甘每上已與端午
日遠近咸臻飲之治人疾千人穴在縣東七十里穴
口高闊三丈深三百步可容千人中有石暗凝滴若乳
味甘治疾常有石燕羣飛出入其中嘉魚穴在縣東
北一百五十里穴口闊三尺長有水至上巳日即有羣
魚出穴大者一尺許名曰鱄魚廢開元縣在縣東七
十里前魏廢帝三年置後周保定三年廢廢漫川縣
在縣北四十五里前魏廢帝二年置後周保定三年廢
豐陽縣南一百一十里舊五鄉今四鄉本衛鞅封受于
此地漢為商縣地晉太始三年分商縣之地置豐陽縣
因豐陽川以為名尋廢後魏太安二年于舊縣復置仍
于縣理南置上洛郡永平五年省為縣唐武德元年縣
自故豐陽川移于今州西南一百六十里甲水西五十
步為理麟德元年又于今理置鳴馬山在縣西十里
上留交水在縣西三里南流入皮谷水合甲水經
邑界青鳳山在縣南三百六十里青鳳之水出焉
豐陽山在縣南三百五十五里高九百二十丈鬼嶺
在縣南三百七十里
商洛縣東九十里六鄉本古商國帝嚳之子高所封之
地漢為商縣屬弘農郡周地圖記云商洛郡領商豐縣
屬洛州盛弘之荆州記云武關西北一百二十里有商
城即謂此邑城也隋開皇四年改商縣為商洛縣唐武
德二年自故城移於今理按其地接南陽郡界漢立商
縣所謂商于之地商洛山在縣南一里一名楚山即
四皓所隠之處高后使迎四皓故今連亘有高車山蓋
因之得名盛弘之荆州記云上洛有商山班孟堅西都
賦所謂上洛緣其隈高士傳謂地胏即此武關在縣
東南九十里春秋時少習地左氏傳云楚使謂晉大夫
士蔑曰晉楚有盟好惡同之若將不廢寡人之願也不
然將通於少習以聽命注少習商縣武關也將大開關
道以伐晉也又曰武關山為地門史記云秦昭王與楚
懷王書云願與君會武關面約結盟昭王詐令一將軍
出兵武關仍執懷王而歸又漢書云沛公攻武關入秦
商洛川在縣東南八里
洛南縣東九十里元四鄉本漢上洛縣地晉太和三年
分上洛地於今縣東北八十里置拒陽鎮縣屬上洛郡
尋省後魏二年又於今縣東北四十里武谷川再置開
皇二年罷即以拒陽為洛陽縣取洛水之南為名大業
十一年移于今理俗謂之清池川元扈山在縣西北
一百里黃帝錄云帝在元扈山上與大司馬容光左右
輔周昌等一百二十人臨之有鳳銜圖以至帝前圖以
黃玉為匣署曰黃帝詔司命集帝行錄帝令開之其文
可曉黃帝再拜受圖洛水在縣北一里源出冡嶺山河
圖玉版云倉頡為帝南巡狩登陽虚之山臨於元扈洛
汭之水雲龜負書丹甲青文以授之即於此水也又注
水經云洛水北過文邑亦謂此邑秦山在縣西北八
十五里大谷龍龕山在縣東北八十里其山北接秦
嶺多出麩金魚難水在縣八十里魚難山有撲水崖
高五十尺魚不能過故曰魚難又南流經石門入洛
太平寰宇記卷一百四十一
