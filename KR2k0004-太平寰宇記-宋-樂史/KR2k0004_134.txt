欽定四庫全書
太平寰宇記卷一百三十四
宋樂史撰
山南西道二
鳳州
鳳州河池郡今理梁泉縣禹貢梁州之域戰國時為秦
地秦并天下為隴西郡漢高帝分隴西郡置廣漢郡武
帝分廣漢西部置武都郡領九縣其屬有故道河池二
縣今州即二縣之地也三國時屬魏明帝太和三年其
地沒蜀魏平蜀後為雍州地其地本氐羌所居漢獻帝
建安中有楊騰者為部落大師騰子駒勇健多計略始
徙居仇池至宋武帝封楊盛為武都王其子元及弟難
當亦相繼為王文帝元嘉十八年難當傾國南寇規有
蜀土文帝遣裴方明討之難當奔後魏太平真君二年
拓定仇池其年于此城立鎮太和元年置固道郡延昌
中以固道郡置南岐州廢帝三年改南岐州為鳳州因
州郡有鸑鷟山為名按成州同谷縣本是鳳州西界縣
南有鳳凰山因為州名大業三年改為河池郡武德元
年復為鳳州北接蕃戎東綿秦漢天寶元年改為河池
郡乾元元年復為鳳州為蜀升為武興軍節度使後唐
三年降為防禦州今為團練州
元領縣四今三
梁全兩當河池
一縣廢
黃花(併入梁泉)
州境
東西百八里南北三百七十六里
四至八到
東北至東京一千八百八十里東北至西京一千
四百六十里東北至長安六百里東北至鳳翔
府隔牙關三百五十里西至成州二百七十里
東至興元府三百八里北至隴州三百七十里
東南至洋州三百八十里不通鞍馬西南至興州
長舉縣青泥嶺為界一百九十六里西北至秦州
五百三十里東北至鳳翔府陳倉縣大散關為界
一百四十里
戶
唐開元戶五千九百一十八
風俗
土少桑麻婦人無機杼之勤至于井稅之布帛口食
之鹽酪皆資于他郡焉
姓氏
(闕)
人物無
土産
蠟燭(貢)麝香(貢)石斛葛根蓬累子
梁泉縣舊四鄉今三鄉本漢故道縣地故道今兩當縣
是也此元為戍三國時司馬懿禦蜀寇此廢戍改置梁泉
縣以界内梁山泉為名屬故道郡隋開皇三年罷郡屬
鳳州唐倉柵唐立倉廪至今謂之唐倉柵也長松
山三松山在縣南五里周地圖記云山有三峯並有長
松因名紫柏坂龍女山在縣東八十七里周地圖記
云其山兩頭高狀似龍形故以為山名多紫柏故華陽
國志云梁泉縣東北八十里有紫柏坂父子崖神在
縣東北二十里周地圖記云有大小木若相懷抱因名
為父子崖其下置神祠歲終則集境内于此亭祭之水
旱亦祈之故道水在今州理即故道川也迴車戍在
縣南一百六十六里梁太清五年北魏遣雍州刺史達
奚武為大都督及行臺楊寬率衆七萬由陳倉路取迴
車戍入斜谷關出白馬道謂此也廢黃花縣在州北
六十里本漢故道縣地今縣即梁泉縣之梁道鄉唐武
德元年分梁泉縣置東有黃花州因名之寶歷元年以
其地併入梁泉黃花州水經云大散水流入黃花川
燋崖山在縣西北四十五里大散水出縣東界大
散嶺經縣西去城十步
兩當縣西五十里元三鄉本漢故縣也屬武都郡漢
書曰高帝引兵從故道出襲雍謂此也永嘉之後地沒
氐羌縣名絶矣後魏因于此置故道郡領兩當廣鄉二
縣因界内兩當水為名水經注云兩當水出陳倉縣之
大散嶺西南流入故道川謂之故道水河池縣有兩當
水西北自成州界入東南流入故道縣取水為名或云
縣為界兩山相當為名鸑鷟山在縣西二十里尚
婆水今名石盤水水多盤石因以為名俗語音訛故為
尚婆也川中有鳥羣飛二月從北向南八月從南還北
音如簫管俗云伎兒鳥春來則種禾秋去則種麥人常以
為農時候
河池縣西北一百七十里元三鄉本漢舊縣屬武都郡
華陽國志云河池一名仇池按郭仲産秦川記仇池山
本名仇維山山上有池似覆壺有瀑布望之如舒布前
志所云是縣因山為名山在成州界去縣稍遠今縣所
處謂之河池水故取為名永嘉之後沒于氐羌縣名絶
矣後魏于此置廣化郡廣化縣隋開皇三年罷郡屬
鳳州仁夀元年改為河池縣復舊名故道水經縣城西
去城三步河池戍在縣城中髑髏堆在縣東北四
十三里後魏討仇池于此大破吳軍築為京觀俗號髑
髏堆
開寶監
開寶監本鳳州兩當縣亂山之中出銀礦之所也皇
朝建隆三年置銀冶遂名為開寶監都管鳳州諸縣出
銀之務
文州
文州陰平郡今曲水縣禹貢梁州之域周為雍州之境戰
國時氐羌據焉漢武帝開西南夷置陰平道凡邑有羌
戎曰道以統其衆屬廣漢郡其後先主都蜀此地為邊
陲要阨至建興七年諸葛亮定之因為全蜀之防要其
後鍾會伐蜀姜維請備陰平橋後主不從故敗三國志
云鄧艾自隂平景谷步道懸兵束馬經江曲出綿竹以
滅蜀即此路是也又按華陽國志云晉永嘉之末太守
王監以郡降李雄永嘉之後羌戎屬楊茂搜據此郡自
后不為正朔所頒南史謂志悉無所錄又按國志嚴人
流寓于蜀者仍于益州立南北二隂平郡寓于漢中者
亦于梁州立南北二隂平郡宋及齊梁皆諸羌所據後
魏平蜀始于此置文州及盧北郡在今長松縣隋開皇
初廢州郡併其地入武都郡之曲水縣義寧二年置隂
平郡領曲水長松正西三縣武德元年改為文州移于
隂平白馬水東接金珠山置貞觀元年省正西入曲水
天寶元年改為隂平郡乾元元年復改為文州舊屬隴
右道隸松州都督永徽後制屬劍南道建中三年以其
州先退居内地置于隂平下瀕蕃寇屢入不堪固守遂
移就州東麻閔谷口止鄧艾姜維故城置唐末暨五代
偽蜀孟氏相繼竊據其地今治曲水縣
元領縣二今一
曲水
一縣廢
長松(併入曲水)
州境
東西三百里南北二百十里
四至八到
東北至東京二千二百六十里東北至西京二千
二百四十里東北至長安一千三百六十里東
至利州三百三十里南至龍州四百三十里西
至挾州鎮蕃界一百三十五里北至階州二百一
十五里東南至龍州四百三十里西南至蕃界
八十里以赤磨嶺為界東北至武州盤鞮縣一百
三十里西北至蕃界一百三十五里以大恭嶺為
界
戶
唐開元戶一千七百六十九皇朝戶主五千三百五
十七客一千九十四部落戶五百二十三
風俗
土風習俗半雜氐羌婚娶頗參中土
姓氏
(闕)
人物無
土産
羚羊角麝香(貢)紅花白蜜柑子雄黃
布狨香獐子
曲水縣元六鄉本漢陰平道也屬廣漢郡晉為陰平縣
屬陰平郡永嘉末地陷李雄縣遂廢後魏平蜀置曲水
縣在南北二江之曲因為名蜀陰平隋開皇三年罷郡
屬文州太白山在縣南二百五十三里其山岩谷高
峻嘗多霜雪綿亘峯嶺春夏不消俗因名太白高二千
三百一十四丈七尺東維水今名卭維水出縣東北
卭維谷水經注云出西北維谷東南入白水在州城東至五
十步源從故松州赤磨嶺流下挾州故萬泉縣東至縣
界水經云白水又東南入隂平也白馬水出縣西南
曾敬山下水經注云白馬水出長松縣西南白馬溪東
北經長松縣西東北注白水鄧艾故城在縣東七里
魏景元四年鄧艾伐蜀上言今賊既摧折宜遂乘之後
隂平由斜徑漢德陽亭出劍閣西百里去成都三百餘
里竒兵衝其腹心破之必矣艾遂自隂平道伐蜀此時
所築城姜維故城在縣東七十里至今猶存姜維先
此築城與鄧艾相守廢長松縣在西一百里後魏之
建昌縣也屬盧北郡城内即後周武成二年與同和郡
同徙于此隋開皇十八年改為長松縣屬文州以地多
喬松為名唐寶應元年以縣接隴石頻邅羌侵擾百姓
流亡空存縣額真元六年九月廢入曲水縣武州水
在縣東八十里從隴右政疊州常芳縣下流入故長松
縣東過入白水江次八利州昭化縣境合嘉陵江金
珠水在縣西五里經松州黨藂山東流入當縣合火同
水口絶其水因金珠村為名龍頭山在縣西七里從
故松州黨藂山來至當州石馬水口絶其山如虎頭
石馬泉源從故松州黨藂山來至當州合白水水中有
石如馬天魏山在縣地三十一里蘆北故城在縣
東五十二里因葭蘆鎮為名廢扶州本同鬯郡禹貢
梁州之域實西戎之地周省梁入雍又為州域自秦漢
迄于魏晉地屬蕃夷無所建置後魏廢帝前元西逐吐
谷渾討定隂平于此置鄧州及鄧寧郡取前鄧羌部落
所居為州郡之名時又置帖夷縣以隸帖夷郡開皇初
以夷人寧帖為義也其後改鄧州為寧州取安寧為稱
至開皇七年廢郡改寧為扶義取扶持以立州名煬帝
初又廢州為同鬯郡唐武德元年改為扶州舊屬隴右
道隸松州都督永徽後改為劍南道大歷五年以吐蕃
叛擾移入山險以理之尋陷入蕃至大中二年八月收
復今廢為扶州鎮以文州元領縣四今廢廢同鬯縣
四鄉本後魏之舊縣也廢帝前元置屬封統郡隋開皇
初改屬鄧州後屬扶州鄧至山在縣東二十五里鄧
至故城在縣南三里廢帖夷縣在東一百里四鄉周
地圖云後魏廢帝元年置屬帖夷郡開皇三年屬鄧州
七年改屬扶州安昌故城在縣東北三十二里後魏
廢帝遣儀同宇文昶平殄隂平鄧至二蕃立寧州修築
故城廢鉗州在縣西一百三十里四鄉後魏廢帝二
年置因山為名屬尚安郡隋開皇三年屬鄧州七年改
為扶州羅夷山在縣東南五十八里白水經縣南去
二十八里鉗州神在縣西北十里水旱人請焉聖
鹿城在縣西昔羌人見羣鹿于此欲捕之入穴不知所
去遂指以名之廢尚安縣西一百一十里二鄉周地
圖記云後魏恭帝後二年置武進郡于此地隋初郡廢
而縣隸扶州素嶺山與芳州常芬界其山高聳冬夏
積雪因名素嶺山黑水水經注云黑水出于羌中西
南經黑水域西又西南入白水即此也丈扶二州
按真元十道圖云此二州自貞觀中隸隴右道開元後
並屬劍南道古二州並置在南白江下流至方維與北
江合據山川勢合屬山南道以前七州合于武州置一
連帥以總捍禦西戎于邊事甚便頃開元天寶中西戎
陸梁數乘又劍南出師援取罕聞有功地當兩師強弩
之末故使彼得寬縱于彌水之間水如武州置兵與劍
南隴右為犄角之勢自然破膽邊境無事誠所賴焉
太平寰宇記卷一百三十四
