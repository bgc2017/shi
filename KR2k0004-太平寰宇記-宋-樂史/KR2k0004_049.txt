欽定四庫全書
太平寰宇記卷四十九
宋樂史撰
河東道十
代州寶興軍雲州
代州雁門郡今理雁門縣古唐國之地禹貢冀州之
域歷代所屬與并州同春秋為晉地其後三卿分晉
其地屬趙即趙有代句注之北是也按河東記云代
句注在州西北三十五里雁門縣界西經山也初趙
簡子殺代王而取其地至趙武靈王破林胡樓煩
築長城自代傍隂山下至高關為塞而置雲中雁
門代郡後北境復屬燕秦莊襄王三年攻狼孟取
三十七城即此地秦併天下併為太原雁門二郡
之地又云始皇十三年移樓煩郡於善無縣今句
注山北下館城是也故續漢書云雁門郡領縣十
四理隂館漢因之後漢書云建安二年趙人立新
興郡於太原北界後廢之漢末匈奴侵邊其地荒廢
魏文帝移雁門郡南度句注置廣武地即今州西故城
是也晉如之後魏之梁城繁畤畤郡即於此尋廢之
明帝又移置廣武東古上館城内即今府城是也後周
置四州大象元年自九原移四州於此隋開皇五年改
為代州取古代郡為名大業中改為雁門郡開皇末喪
亂陷於寇境唐武德元年置代州總管管代忻蔚三州
代州領雁門繁畤崞五臺四縣五年廢總管六年又置
管代忻蔚朔四州貞觀四年又督靈州六年又督順州
十二年省順州以懷化縣来屬今督代忻蔚朔靈五州
高宗廢懷化縣證聖元年置武廵縣天寳元年改為雁
門郡依舊為都督府乾元元年復為代州
元領縣五
雁門五臺崞縣繁畤唐林
州境
東西二百二十里南北二百二十八里
四至八到
南至東京一千七百里南至西京一千三百三十
里西南至長安一千六百里東至蔚州二百六
十里南至太原府五百里西至嵐州一百六十
里北至朔州界一百四十六里東南取崩石嶺
至鎮州五百四十里西南至忻州二百五十里
西北至朔州二百二十四里東北至蔚州四百里
戶
唐開元戶一萬五千七百七皇朝戶主三萬一千
六十七客二千四百一十五
風俗
雁門并州屬郡也其風俗與太原略同然自代北至
雲朔等州北臨絶塞之地封略之内番民雜居剛勁
之心恒多不測歉饉則剽刦豐飽則柔從萌報冤仇
號為難制不憚攻殺所謂袵金革死而不厭者是也
縱有編戶亦染舊風比於他郡實為難理
人物
周黨字伯况廣武人少孤為宗人所養徵為議郎以
病去職居澠池也王覇字儒仲太原廣武人少有
清節建武中徵則稱名不稱臣有司糺問其故曰天
子有所不臣諸侯有所不友
土産
麝香豹尾鵰翎貢賦麻布青碌貢
雁門縣十二鄉本漢光武縣地屬太原郡後魏改屬雁
門郡隋開皇三年罷郡縣屬肆州為代州縣屬不改十
八年改廣武縣為雁門縣避太子之諱也又圖經云邑
地井泉鹹苦民皆輦車遠汲魏牽招為郡鑿原為渠注水
城内迄今民頼其益壘頭山在縣西北六十里即句
注陘西北三十五里山也石鼓山郡國志云代郡石
鼓在山下横卧高一丈八尺腰細有過䋲處覆宿山
一名牛心山一名伏牛山在縣東南十五里夏屋山
又名賈屋在縣東北三十五里史記曰趙襄子北登屋
誘代王使厨人操銅枓擊殺之遂有代地泃注山一
名西陘山在縣三十里爾雅為北陵西隃雁門是也注
水經云雁門郡北對泃注東陘其南九塞之一也晉寧
元年句注碑曰蓋此之險有盧龍飛狐句注為之首天
下之阻所以分别内外也漢高祖欲伐匈奴不從婁敬之
說械繫于廣武遂踰句注困於平城為此也滹沲水
在縣南河神祠在縣南開皇九年并州刺史張說奏
置龍泉水源出縣西北平地註水經云龍泉出雁門
西平地其大三輪泉源湧沸騰波奮發以巨石投之水
輒噴出亦云潛通燕京山之地也常溪水郡國志云
雁門有常溪水廣武故城漢故廣武縣城今郡在西
南漢高祖械繫婁敬於此地後敗尋封敬以侯之又冀
州圖云廣武縣在句注陘南口之南二十里靈邱故
城郡國志雁門靈邱縣有搗藥溪是也故平城縣城
後漢末立故縣城在西河參合城漢代郡之縣名柴
武擊韓王信於此地後廢縣城存棗戶城隋圖經云初
築此城以地多棗樹為名土人此棗多輸北京武州
城在縣西六十里東魏置武州領吐京齊新安三郡以
統軍戶齊改曰北靈州是也東陘關地甚險固在郡
南二十里西陘關在縣西北五十里武州塞在雁
門漢武時單于將十萬騎入武州是也拓跋陵郅
都墓郡國志云漢郅都為雁門太守匈奴憚之不敢近
塞葬雁門墓側栢五千餘株今號曰郅君栢
五臺縣東南一百二十里今五鄉本漢慮虒縣太原郡
因慮虒水為名晉省後魏孝文帝復置即今理是也屬
新興郡高齊改屬雁門郡隋大業二年改為五臺縣因
縣東五臺山為名五臺山在縣東北一百四十里水
經云五臺山五巒巍然故謂之五臺晉永嘉三年雁門
郡葰人縣百餘家避亂入此山見山人為之先驅因而
不返遂寧巖野往還之士稀有望見村居者至詣訪莫
知所在故俗人以此山為仙者之都焉中臺山山頂
方三里近西北陬有一泉水不流謂之太華泉蓋五臺
之層秀仙經云此山名紫府常有紫氣仙人居之内經
以為清凉山聖人阜水經滹沱水東流經聖人阜阜
下有泉泉側石有十二手跡其西覆有二脚跡甚大莫
窮所自在縣西南四十八里仙人崕在縣東南五十
里石嵒上有人坐迹山腰石有手蹟山下石上有雙脚
跡皆西向立渾河出枝迴山慮虒水在縣東五十里
源出縣界漢因此水以立縣張公城十六國時石勒
將張平築城東有平碑
崞縣西南十五里八鄉漢舊縣因山為名屬雁門郡漢
末荒廢晉初又置後魏改為石城縣至東魏曾置廓州
於此以廓闢土疆為稱尋廢分為廣安永定建安三郡
以領軍戶後齊省郡又立北顯州後周廢隋開皇十年
改縣為平寇大業初改為崞縣焉雲中城在縣西一
百里即管涔之異名也樓煩故城漢為縣故城在今
縣東石門關縣西北八十里滹沱水在縣東二百
步
繁畤縣東六十里五鄉本漢舊縣屬雁門郡漢末匈奴
侵寇舊縣荒廢晉又置繁畤縣後周省隋開皇十八年
復置於今縣東六十里大堡戍大業十二年移於武州
城唐聖歷二年以縣在平州難以固守遂東移於今理
其城三面枕澗東接峻坂極為險固秦戲山一名武
夫山亦名平山亦曰氏夫山今曰𣲖山在縣東南九十
里山海經云秦戲之山滹沱河源出東南孤阜山山
海經云滹沱之水東流注于婁水冀州圖云又經繁畤
故城西三里與五泉合又西南入樓煩郡秀容界又還
入崞縣又入秀容界東北入五臺南入恒山界
唐林縣西南一百一十里九鄉本漢光武縣地唐證聖
元年分為五臺崞二縣於忻代州二州界置武延縣神
龍以後改為唐林梁開平二年改為白鹿縣後唐同光
初復舊晉改廣武後復舊連枷捧山名在邑界滹
沱水在縣東
寳興軍
寳興軍者本代州烹煉之冶務劉繼元割據之時建為
地屬五臺山寺皇朝平河東因之不改
雲州
雲州雲中郡今理雲中縣禹貢冀州之域虞及周屬并
州之地春秋時為北狄地戰國時其地屬趙其後武靈
王自代至高闕為塞至雲中雁門代郡今州即秦雁門
郡地在漢為雁門郡之平城縣也史記曰漢七年韓王
信亡走匈奴上自將遂至平城為匈奴所圍用陳平秘
計得出是也漢末大亂匈奴侵邊自定襄以西雲中雁
門西河遂空曹公鳩集散亡又立平城縣屬新興郡晉
又改屬雁門晉亂劉琨表封猗盧為代王都平城後魏
道武又於此建都東至上谷軍都關西至河南至中山
隘門塞北至五原地方千里為甸孝文帝改為司州牧
置代尹孝文遷都洛邑改置恒州孝昌之際亂離尤甚
恒代之地盡為邱墟高齊文宣天保七年置恒安鎮徙
豪傑三千家以實之今名東州城其年廢鎮又置恒州
周平齊州郡並廢又於其所置恒安鎮屬朔州自周迄
隋仍為鎮也隋亂陷賊唐武德四年平劉武周六年置
北恒州七年廢貞觀十四年自朔州北界定襄城移雲
州及定襄縣於此永淳元年為啜默所破移百姓於朔
州開元十八年復置雲州及雲中縣天寳元年改為雲
中郡升大同軍節度使乾元元年復為雲州後唐同光
二年復為大同軍節度
元領縣一
雲中
州境
東西一百七十里南北四百九十里
四至八到
南至東京南至西京一千五百九十里西南至
長安一千九百六十里東至天城軍六十里東
至納降守捉九十里(註)納與幽州分界東至清塞
城一百零二里東至桑乾都督帳一百五十里
東取寧武媯州路至幽州七百里南至代州界一
百六十里西至都央谷五十里西至静邊軍一
百八十里北至長城三百里即蕃界北至土河
四百里東南至勝州四百里西南至神雄鎮柵
九十里西南至太原七百里西北至蕃柵一百
六十里正西微北至單于都護府三百里東北
至陽河曲三百四十里即蕃界
戶
唐開元戶三千一百六十九
風俗
與代州同
人物無
土産
鵰翎羊馬蓯蓉犛牛尾貢
郡國志五原雲中唾出口成冰言苦寒也
雲中縣七鄉本漢平城縣屬雁門郡漢末大亂其地遂
空魏武帝又立平城縣屬新興郡晉改屬雁門郡後魏
於此建都屬代尹為恒州縣屬不改隋為雲内縣之恒
安鎮武德六年置北恒州貞觀十四年自朔北定襄城
移雲州於此因為定襄縣永淳元年為賊所破因廢雲
州及縣開元二十年與州復置仍改為雲中縣單于
臺在縣西北四百二十里漢武元封元年冬制曰南越
東甌咸服其辜西蠻北夷頗来輯睦朕將廵邊垂擇兵
振旅躬執武節置十二部將軍親帥師焉行自雲陽北
歴上郡西河五原出長城北登單于臺至於朔方臨此
河勒兵十八萬騎旌旂經千餘里威鎮匈奴遣使者告
單于曰南越王頭已懸於漢北闕矣單于能戰天子自
將代邊不能亟来臣服何但亡匿幕此寒苦之地為匈
奴讋焉蓋其處也都田貴山郡國志云後魏行宫在
此山俗曰何頭殿也火山在縣西五里水經云西溪
水道源火山山有火井南北七十步廣减百尺許深不見
底炎熱上升常若雷之發響以草㸑之則烟騰火發其
山以火從地中出亦名熒臺井東五六尺有湯井廣輪
與火井相狀熱勢亦同以草内之則不然皆沾濡露結
故俗以湯井為目井東有火井祠歲時祀之井北有東
西谷廣十許步南岸下有風穴其大容人其深不測肅
肅常有微風雖三伏亦須重裘凛冽人不可當奚望
山東郡東一百里採掠山後魏孝文帝掠地之處在
郡東白登臺在縣東北三十里漢書匈奴傳冒頓南
踰句注攻太原高帝自將擊之冒頓誘漢兵漢兵北逐
之高帝先至平城步兵未盡到冒頓縱精兵三十萬圍
高帝於平城之白登七日又冀州圖云古平城在白登
臺南三里有水焉城東西八里南北九里白道泉郡
國志云白道高坂有土穴出泉即古曲謂之飲馬長城
窟金河水郡國志郡有紫河鎮界内有金河水其泥
色紫故曰金河街河水水經云街河水西南合桑乾
河水君子津冀州圖云雲中郡南有君子津即大河
之津又冀州圖云河水西從榆林郡界入至州西南入
馬邑郡界乙速狐隋圖經云乙速狐代郡之浸名也
源出馬邑郡南林胡此州即古雲中郡林胡之地趙
武靈王破林胡樓煩置此郡善無城後魏善無縣隋
廢今故城存桐過縣城冀州圖桐過城在郡西五十
里漢為縣即中部都尉理所武晉故城東一百四十
里漢西部都尉理所也班氏故城漢為班氏縣地理
志屬代郡又郡國志云俗名去留城今廢城存北學
城鎮北四十里漢古都尉理所雲中故宫後魏所都
築之在城東四十里
高柳武周道人東安陽且如馬城桑
乾平邑陽原昌平參合當城栢山
永固已上並漢舊縣也紫塞長城冀州圖云大
同以西紫河以東横亘而東至碣石綿亘千里崔豹古
今注秦漢所築長城土色皆紫故稱紫塞隂山道按
冀州圖云雲中周圍十六里北去隂山八十里南去通
漢長城百里即白道川也南北遠處三百里近處百里
東西五百里至良沃沙土而黑省功多獲每至七月乃
熱白道川當原陽鎮北欲至山上當路有千餘步地土
白如石灰色遥去百里即見之即是山隂路也從此以
西及紫河以東當隂山北者惟此道通方軌自外道皆
小而失次者多青波道冀州圖云青波道自平城西
門東南四十里西北出至紇真山東北斜向平城西門
東出經白登山南脚一百步仍東迴二十里出渴鉢口
更北行六十里至陽門口其道始逹魏聖武田於山澤
神女自天降聖武與之交後期一歲復會生一男即神
元留之上昇而去神元帝即魏始祖也按入塞圖云從
晉陽西北行一百八十里至新興又西行二百五十里
至馬邑又東北行二百五十里至平城又直東行二百
二十里至高柳城又東行一百八十里至代郡城又東
北行一百七十里至大寗城當涿郡懷從縣北三百里
也從大寗西北行百里至懷荒鎮又北行七百里至榆
闕又北行二百里至松林又北行千里方至瀚海又一
道從平城西北行五百里至雲中又西北五十里至五
原又西北行二百五十里至沃野鎮又西北行二百五
十里至高闕又西北行二百五十里至郎君戍又直北
三千里至燕山又北行千里至瀚海自晉陽至瀚海有
此路乂冀州圖云入塞三道自周秦漢魏以來前後出
師北伐惟有三道其中道正北發太原經雁門馬邑雲
中出五原塞直向龍城即匈奴單于十月大會祭天之
所也一道東北發向中山經北平漁陽向日檀遼西歴
平岡出盧龍塞直向匈奴左地即左賢王所理之處一
道西北發自隴西武威張掖酒泉敦煌歴伊吾塞匈奴
右地即右賢王所理之處自晉陽以北地勢漸寒平城
馬邑凌源二丈雲中五原積水四五十尺唾出口成冰
牛凍角折而畜牧滋繁紇真山在縣東三十里蕃語
紇真漢之言十里其山下積霜雪廢單于都護府秦
漢時雲中郡城也唐龍朔三年置雲中都護府麟德元
年改為單于大都護府東南至朔州三百五十七里振
武軍在縣城内置在長安東北三千三百五十里去洛
陽二千里天寳時戶二千一百
領縣一
金河與府同置
太平寰宇記卷四十九
