欽定四庫全書
太平寰宇記卷一百五十八
宋樂史撰
嶺南道二
潮州
潮州潮陽郡今理海陽縣亦古閩越地秦屬南海郡秦
末屬尉佗漢朝初屬南越後屬南海郡東漢因之晉置
東官郡又分置義安郡南越志云義安郡本屬南海郡
後隸東官郡晉義熙八年割立其地與晉安郡接境吳
興餘杭隣界是也歷宋齊因之梁置東陽州后改為瀛
州及陳而廢隋平陳置潮州煬帝初置義安郡武德元
年復為潮州天寳元年改為潮陽郡乾元元年復為潮州
元領縣三今二
海陽潮陽
一縣割出
程鄉為梅州
州境
東西五百五十里南北二千三百里
四至八到
西北至東京七千里西北至西京七千四百里
西北至長安七千六百里東至漳州七百五十里
東南至海口九十里西至循州界石場三百里
東至大海一百里北至虔州雩都縣二千二百餘
里西南至湞州豐海縣木步鎮六百五十里西
北至虔州安遠縣一千八百里東北至汀州魚磯
鎮六百五十里元無陸路
戶
唐開元戶一千八百皇朝戶主客都共五千八百三
十一
風俗
與南海同
姓氏
(闕)
土産
水馬甲香鮫魚皮海桐皮蕉布鳥藥
地黃千金釣藥煮海為鹽稲得再熟𧖟亦五收
五子樹郡國志云潮陽五子樹實如梨有五核治金
瘡及霍亂
鱷魚嶺表志錄異云鱷魚其身土黃色有四足修尾
形狀如鼉而舉止趋疾口淼齒鋸往往害人南中鹿
多最懼此物鹿走崖岸之上羣鱷嘷呌其下鹿必怖
懼落崖多為鱷魚所得亦物之相懾伏也
海陽縣六鄉本漢揭陽縣地晉立郡于此按南越志云
海陽縣南十二里即大海東至興寧縣水道八百里至
廣州南三十五里有湖龜靈甲之𩔖鳳凰山一名翔
鳳山有鳳凰水昔有爰居來此集因名之山多相思樹
有神形如人披髮迅走山海經云南方有贛巨人人面
長唇黑身有毛反踵見人人笑亦笑笑則唇蔽其面因
即逃也郭景純云即梟陽盖此也隂那山九侯山
苦竹山杭山孱水懷遠水分飛水已上皆邑
界之山水也
潮陽縣西南隔小海三百里二鄉本漢晉海陽縣地按
南越志云潮陽縣窮海之北故曰潮陽縣之南有小水
而南流注于海中多文貝可以解毒紫藻朱文即其産
隋廢縣唐武德六年再置永徽初廢先天初又置白
嶼州郡國志云潮陽白嶼州亦自海浮來後會稽人姓
丁識之云曾藏銅熨斗于洲上往取果得侯子山一
名㡣首山西豐水有銀石臨水穴中有銀瓶不可取
曾山多文貝可以解毒也龍溪山濁溪山西
衡澤按南越志云義安郡有義昭縣昔流人營也義熙
元年立為縣永初元年移上元郡之西又有海寧縣在
郡之東六里西接東官縣界龍首山龍溪山龍溪蛇水
自此山出焉又綏安縣在郡之東一千里海道也東接
江州晉安縣界北連山數千日蔽月藏昔建德伐木以
為舟船之處又云綏安縣北有連山昔越王建德伐木
為船其大千石以童男女三百人牽之既而船俱墜于
潭時聞附船者有唱喚督進之聲往往有青牛馳廻船
側梅溪水房樂水板溪水山都有神名山都
形如人而披髮迅走
恩州
恩州恩平郡今理恩平縣禹貢揚州之分春秋時百越
地也秦屬南海郡漢置為高涼縣屬交州合浦郡梁大
通中為高州隋置高涼郡武德四年平蕭銑置高州都
督府管高春羅辨雷崖儋新八州七年割崖雷儋新屬
廣州貞觀二十三年廢高州都督府置恩州天寳元年
改為恩平郡乾元元年復為恩州州内有清海軍管戍
兵三千人按投荒錄云恩州為恩平郡涉海最為蒸濕
當海南五郡泛海路凡自廣至勤春高潘等七州舊置
傳舍此路自廣州泛海行數日方登陸前所謂行人憚
海波不由傳舍故多由新州陸去今此路惟健步出使
與遞符牒者經過耳既當中五州之要路由是頗有廣
陵會稽賈人船循海東南而至故吳越所産之物不乏
于斯后唐清泰元年升為防禦州皇朝為刺史州
元領縣三今一
陽江
二縣廢
思平杜陵以上并入陽江
州境
東西四百里南北六十里
四至八到
北至東京五千三百二十里北至西京五千七百
五十五里北至長安取廣韶彬等州路五千九百
六十五里東至東州海路五百里江路六百五十
里陸路七百里西至高州三百里南至海州二
十里北至春州一百里東南至海晏軍一百一
十里西南至大海無涯東北至信安縣二百五
十里西北至春州春陽縣九十
戶
唐開元戶二百七十八皇朝戶主六百三十四客一
百四十六
風俗
與廣州同人以採甲香為業土地多風少旱耕種多
在洞中
姓氏
(闕)
土産
金銀已上貢鵝毛䱓嶺表錄鵝毛䱓出海
畔州乃鹽藏鱊魚兒也甚美其細如毛而白故謂之
鵝毛䱓
陽江縣元十鄉今三鄉隋置縣因邑界陽江為名州舊
治恩平縣唐大順二年經兵寇移州理此陽江自春
州陽春縣流來廢恩平縣東一百五十里舊九鄉合
浦郡地隋置海安縣唐武德五年改為齊安縣至德二
年改為恩平去海五十里舊為州理廢杜陵縣西北
一百二十里舊六鄉隋杜原縣唐武德五年改為杜陵
去海三十里已上二縣皇朝開寳六年廢入陽江
龜龍江山在恩平縣西南高三百餘丈周廻一百五十
里山形似龍下有龍穴往往興雨云是龜州桃花山
山有桃花水如武陵者金鷄石在州西北郡國志云石
上每有鷄如金鷄色鳴于石上仙人石在州東北有
湖闊一里湖北有石云是仙人飛下此石一名仙人牀
萬安水水側有越王神祠存羅州在海口廻環三
百里在陽江縣西圖經云海中有魚形如鹿每五月五
日夜悉登岸化為鹿小于山鹿此洲内乃百姓魚鹽之
地也恩平江自州界平城山流經縣東下入新會縣
界望海岡在州南二里其上見海岡北有甘泉風俗
謂之神井
春州
春州南陵郡今理陽春縣古越地秦取百越為南海象
郡漢為合浦郡之高涼縣地晉分置恩平縣隋為高涼
郡之陽春縣唐武德四年平蕭銑置春州天寳元年改
為南陵郡乾元元年復為春州皇朝平廣南開寳五
年廢州以其地隸恩州至六年復置仍併流南羅水二
縣入陽春一縣又廢勤州以富林縣入銅陵一縣來屬
從本道轉運潘美之請也
元領縣四今一
陽春
三縣廢
流南新併入陽春羅水新併入陽春西城舊廢
廢勤州元領縣二今一
銅陵
一縣廢
富林
州境
東西二百三十里南北二百八十里
四至八到
北至東京五千三百里北至西京五千四百五十
里西北取端州路至長安五千七百里東至新
州二百六十里西至竇州界三百二十里南至
恩州二百六十里北至康州四百七十里東南
至恩州一百七十六里東北至新州三百一十里
西南至高州二百一十里西北至康州三百二十
里
戶
唐開元戶一萬一千二百一十八廢勤州開元戶六
百八十二皇朝都共戶主三百九十二
風俗
與廣州同
姓氏
(闕)
土産
鍾乳無絲蠶出蕉葛石斛唐時曾進
陽春縣三鄉州所理漢高涼縣地屬合浦郡郡至隋不
改廢羅水縣西南九十里二鄉天寳末置廢流南
縣已上二縣皇朝並入陽春廢流南縣漢流凡縣
地自流南縣與西城縣出十道志舊廢鵲山單林洞
在郡邑界鸞山山有鸞逕長圍口郡國志云以居
人遶之故名巨石南越志甘東縣二里有巨石焉
甘東縣隋分置城縣此山有二石室有懸泉飛渚金膏
銀燭靈芝玉髄之異不可詳錄金膏者澤如膏銀燭者
其光可燭其石自然成樓臺柱棟石床石池石田制皆
如人巧父老云此室者仙所以觴百神也而遊獵者每
踐籍之其靈稍顯時有白雲芳風朱華此谷輒有鸞鳳
之音石墨郡國志云元嘉中開郡塹得石墨數斛可
以書連石山至于重陽四晦則鷄鳴雲中
銅陵縣東南六十里二鄉本漢允吾縣地屬合浦郡宋
立龍潭縣隋改為銅陵縣以界内有銅山銅山昔越
王趙佗于此山鑄銅廢勤州本銅陵郡理銅陵縣二
漢屬合浦郡之高涼縣地唐武德四年置勤州隸南康
總管九年改隸廣州其年廢縣屬春州尋復置勤州以
銅陵來屬仍析置富林縣廢富林縣在廢州北九十
里析銅陵縣置
籐州
籐州感義郡今理鐔津縣鐔音談隋永平郡唐武德四
年置籐州領永平猛陵安基武林隋建陽普寧寧風戊
城寧人淳民大賓賀川十二縣貞觀七年以武林屬龔
州普寧屬客州八年以猛陵屬梧州十二年以隋建屬
龔州天寳元年改為感義郡乾元元年復為籐州皇
朝開寳六年移州于大江西岸為理
元領縣四今一
鐔津
三縣廢
寧風感義義昌已上併入鐔津
州境
東西一百六十里南北一百三十里
四至八到
西北至東京六千二百里西北至西京六千六百
里東北至長安六千八百里東至梧州二百五
十里西北至龔州一百四十里南至義州二百
里北至舊州改為龍興縣一百一十里東南至
南儀州界一百六十里西南至容州陸路二百一
十里水路三百二十里東北至桐州盧陵縣界一
十五里沿流至梧州一百里西北至蒙州東區縣
一百四十一里
戶
唐開元戶二千九百八十皇朝戶主一千一百四十
七
風俗
郡國志云俗以青石為刀劍如銅鐵法婦入亦為環
以代珠玉也(闕)
姓氏
(闕)
人物無
土産
竹子布蜜波羅樹生絶石懸崖間至堅白堪為器
鐔津縣舊五鄉今六鄉漢猛陵縣屬蒼梧郡晉置永平
郡隋置籐州及鐔津縣廢寧風縣在州西一百里
廢感義縣在州南九十里本淳民縣在義江口唐武德
改為感義縣此縣出秦吉了廢義昌縣在州西北
五十里本安昌縣唐至德二年改為義昌縣已上三縣
皇朝入鐔津縣青草縣在大江心瘴江俗名濤
江自鷰州入永平縣鉛穴山陳王穴吉水皆在郡界鐔
欝江口在城下出州辰鐔嶺流經是郡孤夷郡
國志孤夷獸名也有兩牙長二寸食人性重人掌蹠得
人即懸之室内當面鋪坐擊鐘鼓歌舞飲酒稍割而噉
之方于農時獵人以祀田神龍母廟在州東杭容州
江口焉
龔州
龔州臨州郡今理平南縣隋永平郡之武林縣唐貞觀
三年置鷰州七年移鷰州于今州東仍于鷰州舊所置
龔州都督府督龔潯蒙賓澄鷰七州割藤州之武林鷰
州之泰川來屬又立平南西平歸政大同四縣十二年
廢潯州以桂平陵江大賓皇化四縣來屬其年省泰川
入南平省陵江入桂平省歸敬入西平又割藤州之隋
建來屬天寳元年改為歸江郡乾元元年復為龔州
皇朝開寳六年廢陽川武林隋建大同四縣入南平一
縣又省思明州之平原縣入武郎縣隸龔州其思明州
廢
元領縣五今一
平西
四縣廢
陽川武林隋建大同已上入平南
廢思明州元領縣二今一
武郎
一縣廢
平原併入武郎
州境
東西(闕)南北(闕)
四至八到
北至東京五千里西至西京四千三百六十一里
東至(闕)南至(闕)
西北至長安取梧州路五千七百二十五里西北至
舊繡州九十三里東南至籐州二百五十三里
北至武仙縣至蒙州三百五十里西南沿流至潯
州一百二十里西北至象州三百二十五里東
北至籐州一百四十里
戶
唐開元戶九千皇朝戶主六百一十五客二百五十二
風俗
與廣州同
姓氏
(闕)
人物
(闕)
土産無
平南縣四鄉本漢猛陵縣地屬蒼梧郡隋置永平郡仍
置武林縣唐貞觀七年分置南平縣后自武林移龔州
于此廢武林縣在縣東南二十里本猛陵縣地隋分
置武林縣屬籐州貞觀七年屬龔州廢隋建縣東南
八十里本猛陵縣地唐武德中屬籐州貞觀中來屬
廢大同縣在州東七十五里唐貞觀七年置廢陽川
縣在縣西北四十里本陽建縣改為陽川縣已上四縣
皇朝廢入南平縣鷰石大烏江盧越皆郡邑
之山水
武郎縣舊一鄉今二鄉本屬思唐州廢平原縣在武
郎縣西南八十里皇朝開寳五年並入武郎縣屬龔
州仍廢
廢思縣舊名思唐州武郎郡皇朝開寳四年平南越
改為思明州至是廢入龔州
太平寰宇記卷一百五十八
