欽定四庫全書
太平寰宇記卷一百六
宋樂史撰
江南西道四
洪州
洪州豫章郡今理南昌縣禹貢揚州之域星分翼軫春
秋時吳地戰國屬楚秦為九江郡漢為豫章郡高帝五
年立吳芮為長沙王以豫章之地屬焉今南康廬陵宜
春鄱陽潯陽臨川豫章盡屬豫章郡芮為長沙王兼得
其地故漢書云衡山吳芮從百粤以佐諸侯伐秦有大
功諸侯立為王項羽侵奪其地而謂之鄱君豫章太康
中望氣者云豫章廣陵有天子氣故封愍懷太子為廣
陵王領鎮將軍以鎮豫章後永興中懷帝遂以豫章王
登天位東晉嘗置江州於此宋齊以後並為豫章郡隋
平陳罷郡為洪州煬帝初廢州又為豫章郡唐武德五
年平林士弘置洪州總管府管洪饒撫吉虔南平六州
分豫章置鍾陵縣洪州領豫章豐城鍾陵三縣八年廢
豫章南昌州來州以南昌建昌高安三縣來屬尋省鍾
陵南昌二縣入豫章貞觀二年加洪饒撫吉虔袁江鄂
等八州顯慶四年督袁鄂等州洪州舊領縣四永淳二
年置新吳縣長興四年置武寧縣又督洪吉袁虔撫五
州天寳元年改為豫章郡乾元元年復為洪州
元領縣四今七
南昌新建(新置)豐城分寧靖安奉新
武寧
二縣割出
高安為筠州建昌入南康郡
州境
東西一千六百一十五里南北一千一百五十六
里
四至八到
西北至東京二千三百二十里西北至西京二千
二百七十里西北至長安三千八百里取隨州路
二千七百五里東至吉州陸路五百二十里東
至衢州界千四百里南至吉州界五百三十里
西至潭州界隔山不通陸路取袁州至潭州總一千
二百里北至宣州一千七百里東南至撫州二
百二十里西南至袁州五百二十五里西北至
江州二百二十五里東北至饒州水路四百四十
里
戶
唐開元戶一十五萬五千五百皇朝戶主七萬二千
三百七十客三萬一千一百二十八
風俗
豫章記云地方千里水路四通風土爽塏山川特秀
竒異珍貨此焉自出奥區神臯處處有之嘉蔬精稻
擅味於八方金鐵篠簜資給於四境沃野墾闢家給
人足蓄藏無闕故穰歲則供商旅之求饑年不告臧
孫之糴人食魚稻多尚黃老清静之教重於隠遁盖
洪崖先生徐孺子之遺風
人物
徐穉孺子豫章南昌人太守陳蕃在郡惟設一榻禮
之雷次宗南昌人入廬山事惠遠𨼆退
姓氏
豫章郡五姓熊羅雷諶章
土産
蠟甘橘葛布絲布梅煎唐開元二十五年
都督韓朝宗以梅煎難得取乳柑代今並停
南昌縣舊二十八鄉今一十四鄉漢南昌縣地屬豫章
郡隋平陳改為豫章縣以郡名邑唐寳應元年六月改
為鍾陵縣因山為名貞元中又改為南昌按豫章記云
漢高六年大將軍灌嬰所築城有六門南二門一曰南
門二曰松陽門又云昔松陽門有大樟樹高十七丈四
十五圍枝葉扶疎庇蔭數畆先是樟樹並枯永嘉中一
旦華茂晉以為中興之祥南昌山在縣西三十五里
高二千丈周迴三百里南昌建昌新吳三縣迤邐相接
者吳王濞鑄錢之山時有夜光遥望如火以為銅之精
光梁志豫章有銅山山中有洪井飛流懸注其深無底
又有洪崖先生鍊藥之井亦號洪崖山有石臼存松
門山在縣北水路二百一十五里其山多松遂以為名
北臨大江乃彭蠡湖山有石鏡光眀照人謝靈運入彭
蠡湖口詩云攀崖照石鏡牽葉入松門鶴嶺豫章記
鸞岡西有鶴嶺昔王喬所降經過於此風雨山豫章
記山高水湍激著樹木因霏散遠灑如風雨數里中通
洪崖先生井上繚水西自建昌界入注水經云因其水
經海昏縣謂之上繚水又謂之海昏江分為二水
風雨池在州西北七十七里按雷次宗豫章記洪井北
有風雨池在西山最高頂四面山巖人跡罕到州有亢
陽嘗祈有應東湖按雷次宗豫章記云州城東有大
湖北與城齊隨城迴曲至南塘水通章江增減與江水
同後漢永平太守張躬築塘以通南路宋少帝景平元
年太守蔡興宗於大塘之上更築小塘以防昏墊兼遏
此水令冬夏不復增減水清至潔而衆鱗肥美官亭
湖在州北水路三百四十三里湖西有官湖亭神能分
風上下是以劉刪泛官亭湖詩云迴乘一派水舉帆遂
分風孤石蒼波裏厈山苦霧中擔石湖在州東北水
路屈曲二百六十里其湖水中有兩石山有孔如人寄
擔狀古老云壯士擔此兩石置湖中因以為名龍沙
在州北七里一帶江沙甚白而高峻左右居人時見龍
跡按雷次宗豫章記云北有龍沙堆阜逶迤潔白高峻
而似龍形連亘五六里舊俗九月九日登高之處石
頭渚晉太守殷羡建元中為豫章太守去郡人多附書
一百餘封行至江西石頭渚岸以書擲水中呪曰沈者
自沈浮者自浮殷洪喬非是致書郵故時人號為投書
渚蛟井在縣西南四里俗號横泉井盖許遜除蛟為
害之所王喬壇按雷次宗豫章記西山中峰最高頂
名鶴嶺即王喬控鶴經過之所壇在鶴嶺之側雲景鮮
美草木秀潤異於他山山側有古控鶴鄉在縣之西八
十三里葛仙壇在州西北三十二里北小峰之下今
山上色蒼氣鬱茂草秀木殊異於他處徐孺子臺在
州東南二里輿地志云臺在縣東湖小洲上郡守陳蕃
所立劉繇城在縣東北三十八里盖孫策略地於曲
阿攻揚州刺史劉繇敗奔豫章築城自保今人號為劉
繇城齊城在州東陸路二十里又按輿地志云吳大
帝太元二年立孫奮為齊王都城昌諸葛恪執政徙奮
居於此椒丘山在州北水路屈曲一百四十八里按
雷次宗豫章記云建安四年孫策起兵破劉勲於得陽
軍欲謀取豫章太守華歆所築也昌邑城在州北水
路一百三十七里按雷次宗豫章記云昌邑王賀既廢
之後宣帝封海昏侯東就國築城於此何無忌廟在
州南水路五十里按晉書義熙六年安城郡公何無忌
討盧循與循黨徐道覆相遇握節被害而詞不撓後人
傷之故為立廟梅福宅在州東北三里西接開元觀
東西池書堂餘址猶存徐孺子宅在州東北三里按
洞仙傳云孺子少有高節追美梅福之德仍於福宅東
立宅許子將墓在州南三里縣南六里按雷次宗豫
章記云劭就劉繇於曲阿繇敗隨繇奔豫章中路疾卒
因焚屍柩天紀中太守吳興沈法秀招魂葬劭於此
桓伊冢晉護軍將軍江州刺史冢在州南十六里石闕
存焉俯在道側鄧粲冢吳興太守冢在州南二十九
里徐穉冢在州十里今號曰社胡藩冢宋太守冢
在州南十九里土闕在縣南三里按輿地志云州城
雙南角闕吳五鳳二年太守張俊築高四丈餘又按吳
興記云豫章之闕高則長沙虎食人於潛開南門則新
安虎為害歲月已久今無其址應勝宫在縣西四十
四里鸞岡西北洪崖先生舊宅之伏龍崗頂唐肅宗朝
供奉山人太芝奏云有異立官以鎮之梅福池一名
風雨池梅福種蓮池福嘆曰生為我酷仕為我梏形為
我辱智為我毒於是棄南昌尉去妻子入洪崖山得道
為神仙代有人於玉笥山中逢見今西山有梅君壇南
昌開元觀有梅君堂焉龍沙廟即西漢末太守賈萌
也萌與安成侯張普共謀誅王莽普反王莽收萌而殺
之時人感嘆故為立廟祭之十二真君宅許真君陳
真君施真君周真君並居南昌縣水西敦孝鄉號游帷
觀是也許真君亦游帷觀側鍾真君在南昌縣蒙牙江
號丹陵觀彭真君在宗華觀黃真君在今祈仙觀甘真
君豐城縣飛皇觀曾真君豐城縣貞陽觀時真君在游
帷觀吳真君分寧縣吳仙觀
新建縣西二里十二鄉南昌縣地皇朝太平興國六
年割南昌水西十四鄉置新建縣仍於州城升平里故
為將林仁肇私第充縣廨署
豐城縣南一百三十里元十六鄉今十八鄉漢南昌縣
豫章按顧野王輿地志云後漢建安中初立富城縣於
富水之西因以為名至晉太康元年改為豐城縣移於
豐水之西乃以為豐梁大通二年分立廣豐新安二縣
又分廬陵之興平臨州之新建等二縣立西寧己巳二
縣合其縣立為巴山郡其郡古跡在撫州崇仁縣巴山
之北陳初又廢西寧入巴山郡廢新安入廣豐郡巴山
郡猶管五縣至光大二年移巴山郡於廣豐縣西二里
獨瀦水南岸築立城郭居焉隋開皇九年廢巴山郡又
併豐城縣入廣豐縣總屬撫州其廣豐縣先城池乃廢
巴山郡隋諱廣改豐城縣復廢於大業二年隸洪州十
三年隋季板蕩林士宏等毁城邑遂仍廢焉唐武德五
年復立豐城縣始豐山在縣南七十五里即神仙三
十七福地之一故豐城豫章記云吳末時恒於此有
小赤氣見於斗牛之間占者以為吳方興唯張茂先以
為不然雷孔章謂為寳物精在豫章之城遂以煥為令
至縣掘獄地深四丈得玉匣長八尺得二劍並有刻題
一龍泉二太阿其日牛斗間氣不復見矣煥留一其一
進與張華華歎曰莫邪何復不至雖然天生神物似不
相離終當會合華遇害劍飛入襄城水中煥死其子嘗
以自隨後為建安從事經淺瀨溪劍忽於匣中躍出入
水則為龍遣視之二龍相隨而遊焉豐水在州南陸
路一百八十里自置城東南坏山所出也
分寧縣西北六百里舊六鄉今十六鄉武寧縣地按邑
圖云本當州之亥市也其地凡十二支周千里之内聚
江鄂洪潭四州之人去武寧二百餘里豪富物産充之
唐貞元十六年置縣以分寧名之旌陽山在縣東一
里獨立峻秀烟雲迴異旌陽許真君曾遊故以為名
鷄鳴峰在縣西五里青嵐峭絶上無人跡每聞鷄鳴狀
若天鵾之𩔖古老相傳是名鷄鳴峰幕浮山在縣西
二百九十里高一千餘丈周迴一百二十里按吳書云
劉表從子磐為寇以艾西吳乃分海昏建昌左右六縣
以太史慈為建昌都尉督諸將拒磐於此山置營幕乃
以名焉血樹山在縣西南二百八十里與潭州劉陽
縣分界山多血木故以為名鹿源山在縣西八里與
瀑布水相去一里源上有九峰高聳峭直宛轉迴顧勢
似相揖古老相傳昔有仙人嘗乘白鹿出入其間故以
為名瀑布水在縣西七里其水從雞鳴峰西流出修
水北岸石上飛流直下三十丈餘修水在縣南二百
二十步按酈元水經修水艾縣南東流曲六百三十八
里出建昌城一百二十里入彭蠡湖是也鸖源水在
縣東北七十里冬夏不絶田疇賴之嘗有羣鶴飲集故
時人相傳呼為鶴源冷煖二水在縣西三百八十里
黃龍山下冷煖二泉同出相去數尺石柱在縣西南
二百里郁江口風俗相傳呼為山南神石周迴二百五
十步四面如削成柱下有神頗有靈驗西平縣故城
在縣西二百九十七里按漢書云鄧通西平人即此縣
也隋省西安縣故城在縣西二十里按古今志云漢
獻帝建安中置隋開皇元年廢古艾城後漢劉陵豫
章艾縣人陵為侍中車駕出祠南郊上升輦欲卧陵跪
曰陛下為萬乘主升車不正立雖早欲寢不當上為天
地靈所鑒下為萬姓所觀耶上有愧色曰敬受侍中之
言人為立祠石侯祠在縣西一十五里石高峻仰之
眩目云廬君之弟所理也搜神記曰武寧縣有女戴氏
久疾出覓藥見一石立似人形禮之曰汝能令我疾差
吾當事汝因感夢曰吾當佑汝寤而遂差因立祠今猶
存焉
靖安縣西一百六十里元五鄉建昌縣地唐廣明之後
草寇侵掠本州以靖安孝弟兩鄉去縣稍遠乃此置鎮
至偽吳乾貞二年升為場唐昇元年中改為縣取靖安
鄉以實焉
奉新縣西一百五十里舊九鄉今十鄉漢南昌縣地後
漢靈帝置新吳縣隋平陳又廢永淳二年又置偽唐割
據江南改為奉新縣藥王山在縣西北五十里山上
有藥王廟因以名之其山盤險而上及其頂平闊二十
里其中有湖水澄深無㡳湖岸四時花木芳濃風景異
於他處大雄山山有吳猛修道處此山雄傑葱秀不
與羣山隣因以名之在縣西二百一十里也華林山
在縣西南五十里昔浮丘公隠居之所今南峰號為浮
丘嶺吳猛於此山立壇基址臨道其山三峰竦峻高險
危秀周迴百里馮水漢因遷江東馮氏之族於海昏
西里賜之曰馮田水因名之藏溪橋在縣西二十里
長五丈五尺許遜斬蛟之所其蛟入穴遜以片石書篆
文鎮穴口今現在陽鳥橋在縣東三十里連綿五橋
相續横截川源嘗有羣鳥栖集此側是村館俱名陽鳥
而橋亦名之太史城在縣西四十里後漢末太史慈
創置周迴三里西南有城角東南有盤山北枕江水其
地險固基址尚存余城在縣西一十五里梁書云干
慶入洪州建攻新吳縣余孝頊起兵拒之因築此城周
迴三里一百五十步
武寧縣西北三百六十里元十鄉古西安縣也後漢建
安中分海昏縣立西安縣至晉太康中改為豫章宋書
王僧綽封豫章侯即此縣陳武帝初割建昌豫寧艾永
修新吳等五縣立為豫寧郡屬江州隋平陳廢郡置洪
州因廢豫寧郡割艾永修新吳豫寧等入建昌並隸洪
州為總管府至長安四年分建昌置武寧景雲元年又
改豫寧寳應元年以犯御名改豫章後為鍾陵豫寧依
舊為武寧故吳真人宅晉吳猛字世雲晉書藝術傳
云吳猛者洪州武寧縣人也六歲有孝行夏月未嘗驅
蚊恐其去已而噬親也年四十邑人丁義始授其神方
因還洪州江波甚急猛不假舟楫以白羽扇畫水而渡
觀者異之庾亮為洪州刺史嘗遇疾聞猛神異迎而問
已疾如何猛辭以算盡請具棺服旬日而終未及大斂
遂失其處識者以為亮不祥之徵亮疾果不起
筠州
筠州理高安縣今州城即漢之建城縣屬豫章郡唐武
德五年安撫使李大亮宣慰江南乃於此置靖州復析
建城縣置望蔡宜豐等縣以隸焉仍改建城縣為高安
縣至七年改靖州為米州又改為筠州以地産筠篁為
名八年州廢其望蔡等縣却還高安偽唐保大十年再
置筠州高安上高萬載清江等四縣
元領縣五今四
高安清江上高新昌
一縣割出
萬載入袁州
州境
東西四百八十五里南北一百七十里
四至八到
新置州未有至二京及長安里數東至洪州一百
五十里水路二百四十里西至潭州四百三十里
南至吉州三百三十里北至洪州奉新縣一百
五里東至洪州豐城縣一百三十里東北至洪
州南昌縣一百五十五里西北至洪州武寧縣五
百九十里西南至袁州新喻縣三百二十里
戶
唐開元長慶戶載洪州籍皇朝戶主二萬九千三
百九十六客一萬六千九百三十三
風俗
與洪州同
人物無
土産
貢南燭子南燭花出調露黎源茶薯藥
牛尾狸黃雀兒鮓
高安縣舊二十九鄉今十一鄉本建城縣雷次宗豫章
記云漢高祖六年置隸豫章以其創建城邑故曰建城
後漢靈帝析建城置上蔡縣顧野王輿地記云汝南上
蔡人分徙於此孫吳又置陽樂宜豐二縣晉武帝太康
元年以上蔡人思本土改為望蔡縣又陽樂縣因改為
康樂縣隋開皇九年廢望蔡康樂宜豐縣歸建城唐武
德五年於此立靖州又以建城避太子諱改為高安七
年改靖州為米州又為筠州八年廢望蔡等縣遷高安
偽唐再置筠州為郭下縣羊山宋永初山川記縣西
有羊山山上有燃石黃白而理粗以水灌之便熱若炭
以鼎置上烹煮可熟又曰艾縣有熱泉泉如湯以生物
投之即爛敗伏山在縣南一百一十里古老相傳陳
武帝自下勝敵轉戰至此山北又破敗伏軍百姓思之
因以為號八疊山在縣西北去縣三百二十里其山
盤曲疊嶂縱横斷而復興因以為名米山在縣北四
十里山有神靈能興雲雨著在祀典歲時祈禱蜀水
在縣北三里按漢地理志云蜀水源出縣小界山東流
五百九十里入南昌縣與漳水合耆老傳云仙人許遜
為蜀旌陽縣令具竒術晉末人皆疾癘多往蜀詣遜請
救遜與器投水入上流疾者飲之無不愈也邑人敬其
神異故以名水又舊圖經云顯慶四年漁人於蜀水江
中網得一青石長四尺闊九寸其色光潤異於衆石懸
而擊之内有清音鳴聲清越都督表送納於瑞府豐
城縣在州西一百五十里天寳鄉其縣吳大帝自上蔡
縣分置唐武德五年改建城為高安分置靖州並立縣
八年廢州及縣有古城在陽樂縣城在州西北八十
里義鈞鄉吳大帝時始於上蔡縣分置唐武德五年屬
靖州八年廢謝山在縣西北一百里則謝真君上昇
之處竒峰怪石丹竈履跡猶在上有真人祠禱祈皆應
康樂縣故城在縣東北四里宋武二年封臨川内史
謝靈運為康樂侯就第即其地也其城外周迴山川謝
公無不遊宴有書臺石硯猶存敖嶺在縣北三里敖
真人得道之所有敖真人煉丹之跡在祈仙觀在縣
東北二十五里晉元康六年道士黃轉全家上昇之宅
清江縣東南一百二十里三鄉本吉州蕭灘鎮偽唐升
元年中以其地當要衝升為清江縣以大江清流為名
仍析高安之建安修德兩鄉吉州新淦之弋陽以實焉
上高縣西一百里五鄉本高安之上高鎮以地形高上
改曰上高偽唐昇元年中立為場保大十年升為縣以
隸筠州
新昌縣西北百八十里七鄉本高安縣管古宜豐地監
步鎮皇朝太平興國六年以高安縣見管一萬四千
五百七十二戶今分太平等七鄉計四千七百九十六
戶於此置新昌縣從轉運司之奏請也
太平寰宇記卷一百六
