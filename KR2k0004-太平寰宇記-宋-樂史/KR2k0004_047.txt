欽定四庫全書
太平寰宇記卷四十七
宋樂史撰
河東道八
絳州
絳州絳郡今理正平縣禹貢冀州之域星分觜參虞舜
及周並為冀州地春秋時屬晉即故絳與新田之都也
左傳晉人謀去故絳欲居郇瑕氏之地注曰郇瑕在河
東解縣韓獻子曰郇瑕氏土薄水淺不如新田遂遷新
田注曰新田今平陽絳邑縣是也史記曰晉静公三年
韓魏趙三卿滅晉其地屬魏戰國時亦為魏地秦置三
十六郡今州即秦之河東郡地也楚漢之際魏豹盡有
其地韓信虜魏豹定魏地置河東上黨太原郡今州即
漢河東郡之臨汾縣地也魏正始八年分河東汾北置
平陽郡又為平陽郡地後魏太武帝於今理西南二十里
正平縣界栢壁置東雍州及正平郡其地屬焉孝文帝
廢東雍州其正平郡不改東魏靜帝復置東雍州周明
帝武成二年改東雍州為絳州仍移於聞喜縣東二十
里龍頭城正平郡亦與州俱遷武帝又移於今正平縣
西南二十里栢壁建德六年又移於今稷山縣西南二
十里玉璧隋開皇三年罷郡自玉璧移絳州於東雍州
城即今州理是也領縣八大業三年廢州為絳郡唐義
師將西入關大軍進次古堆去絳郡十餘里隋守將陳
叔逹堅守不下高祖命厨人曰明日早下絳城然後食
乃引兵攻城自旦及辰破之仍置絳郡唐武德元年置
絳州總管府管絳潞蓋建澤沁韓晉吕澮泰蒲虞苪邵
十五州絳州領正平太平曲沃聞喜稷山五縣三年廢
總管府其年以廢北澮州之翼城置翼城郡領翼城絳
小鄉三縣武德元年改為澮州二年改為北澮州四年
州廢三縣并入絳州置南絳州又置絳縣天寳元年改
為絳郡乾元元年復為絳州
元領縣九今七
正平太平曲沃翼城絳縣稷山垣縣
陜州割到
三縣割出
萬泉入蒲州聞喜入解州龍門入蒲州
州境
東西三百六十五里南北二百三十里
四至八到
東南至東京一千里東南至西京取垣縣王屋路
四百八十四里西南至長安五百九十里東至
澤州四百五十里南至陜州二百二十里西至
同州四百一十里北至慈州三百七十里東南
至河南府五百里西南至蒲州三百七十里西
北至慈州二百四十里東北至晉州一百四十里
戶
唐開元戶八萬一千九百八十八皇朝戶主三萬
九千九百三十二客六千六百三十八
風俗
與河南府同
人物
荀息趙衰介之推董狐吕相祁奚公
孫杵臼師曠韓起叔向毌丘儉聞喜人欲
襲司馬晉王兵敗習鑿齒曰毌丘儉感明帝之顧命
可謂忠矣裴秀郭璞裴松之河東聞喜人注
陳壽三國志又注司馬遷史記孫子野修宋史及
宋略三十卷王績龍門人自稱東臯子兄通號文
中子裴行儉聞喜人為安撫大食使生擒都支遮
匐而還其少子光庭開元中為侍中裴炎聞喜縣
人相高宗及則天謀覆唐祚被誅敬暉太平人誅
張易之拜侍中進封平陽郡王裴度聞喜人六拜
正司空
土産
墨黎䗶蠋防風夾綬紗縠子粱米貨布
胡桃羊馬乾棗
正平縣舊二十二鄉今四鄉本漢臨汾縣地屬河東郡
按漢臨汾縣在今縣東北二十五里臨汾故城是也魏
正始八年分河東之汾北置平陽郡臨汾縣屬焉隋開
皇初改屬正平郡三年罷郡屬絳州十八年改臨汾縣
為正平縣因正平郡為名大業三年罷州置絳郡仍屬
焉唐因之定境山在縣西五十里唐長安年中郡人
與慈州人争界因以青山為界天寳六年勅改為定境
山汾水在縣南東北自曲沃縣界流入澮水在縣
南七里東自曲沃縣界流入晉平公齊景公至澮上有
犬狸身狐尾墮平公車即此龍谷水在縣東北一十
八里左傳昭公二十九年龍見於絳郊即此處也州
城本後魏東雍州及正平郡城也太和中皇都徙洛罷
州改郡即謂此也臨汾故城即漢臨汾縣也在今理
東北二十五里栢壁在縣西二十里後魏明元帝於
此置栢壁鎮太武時廢鎮置東雍州及正平郡周武帝
移此置絳州建德六年又自此移絳於今稷山縣西南
十二里玉璧城按栢壁高二丈周八里晉虒祁宫在
縣南六里左傳云石言于晉魏榆晉侯問於師曠曰石
何故言對曰石不能言或憑焉抑又聞之作事不時怨
讟動於民則有非言之物而言于是晉侯方築虒祁之
宫叔向曰子野之言君子哉是宫也成諸侯必叛今按
宫南有澮水北有汾水俱西流至宫西而合隋末依宫
餘址築堡今名修義堡晉靈公臺在縣西北二十一
里故長修城左傳曰晉靈公不君從臺上彈人觀其避
丸即此臺也晉齊姜墓在縣南九里申生之母也
驪姬墓在縣南八里晉獻公伐驪戎以驪姬歸立為夫
人生奚齊其娣生卓子䜛太子申生自殺晉室大亂
晉羊舌大夫墓在縣西二里九原一名九京晉大夫
趙盾葬所禮記謂趙文子觀處有水名古水出自原西
王澤水經注引史記曰晉智伯瑶攻趙襄子襄子奔
保晉陽原過後至遇三人於王澤自帶以下不見持竹
二節與原過曰為我遺無䘏原過受之即此澤臨龍
谷郡國志在縣東南後周與齊王交聘路經谷側使人
多於此賦詩故家雀關在縣南七里故汾東城在
今縣東北一百二十里荀城冀州圖云荀城在縣西
十五里即重耳所居之所蜚廉城蜚廉事紂所居有
城存長修故城郡國縣道記云絳西北三十里長修
古城是漢高帝二年封杜恬為侯國後漢省故城南有
修水西流入旋臺夏桀所造言可以廻旋羲和廟
在州内殷之巫咸晉之趙盾皆有廟存
曲沃縣東五十里舊二十鄉今五鄉本晉舊都絳縣漢
以為絳縣屬河東郡今縣南二里絳邑故城是也後漢
加邑字屬郡不改晉改屬平陽郡後魏孝文帝於今縣
東南十里絳山北置曲沃縣屬正平郡因晉曲沃為名
周明帝移長樂城于今縣南七里樂昌堡隋開皇三年
罷正平郡改屬絳州十年又移於絳邑故城即今治也
絳山在縣南十三里出銅鐡開山圖絳水出絳山東
谷東距白馬山澮水經故城南西流合絳水汾水
西南去縣二十二里自北太平縣來絳邑故城漢絳
縣本春秋晉都新田也在縣南二里左傳晉人謀去故
絳欲居郇瑕氏之地韓獻子謂土薄水淺不如新田有
汾澮以流其惡遂居新田漢為縣屬河東郡周勃為絳
侯即其地陘庭故城在縣西北左傳曰曲沃武公伐
翼次於陘庭臺駘神祠在縣西南三十六里左傳曰
晉侯有疾卜人曰臺駘為祟問于子産曰昔金天氏有
裔子曰昧為元冥師生允格臺駘能業其官宣汾洮
障大澤以處大原帝用嘉之封諸汾川沈姒蓐黃實守其
祀今晉主汾而滅之由是觀之則臺駘汾神也蓋晉都
絳時所立也天井水一名石槌水三水皆經曲沃之
地又水經云天井水西逕堯城南又西南入汾桐鄉
城尚書云伊尹放太甲於桐宫是此地在縣西南程
公祠祠在縣界郡國志云龍頭城有程公祠即晉賢士
程本子與孔子相逢傾蓋接轂與語孔子取束帛贈之死
葬于此而冢存晉里克墓在縣界五里驪姬冢在
縣界晉獻公夫人䜛公殺太子申生者
太平縣北四十五里舊十五鄉今五鄉本漢臨汾縣地
屬河東郡自漢迄魏皆同後魏太武帝于今縣東北二
十七里太平故關城置泰平縣屬平陽郡周改為太平
縣因關為名隋開皇三年罷郡改屬晉州十年來屬隋
理在今縣東北三十里太平故城是也唐武德元年移
於今理東北二十七里太平關城貞觀七年又移于今
理汾水北自臨汾縣界来在縣東二十九里太平
故關城後魏太平縣地在縣北二十七里隋開皇七年
自此移太平縣于今理北三十里太平故城大業三年
於此置太平關隋末廢武德元年又自太平故城移縣
理此貞觀七年移于敬堡今理是也白波壘在縣東
南一十二里後漢末靈帝中平六年黃巾餘賊郭大等
於西河白波谷寇太原於此築壘子竒壘在縣東三
十里十六國春秋曰後秦王姚興遣弟安北將軍義陽
公平字子竒與征虜將軍狄伯支等步騎四萬伐魏攻
平陽陷之遂據柴壁魏軍大至截汾水以守之平大敗
將麾下三十騎赴汾而死狄伯支等十將四萬人皆為
魏擒今按此壘西臨汾水壘側尚有柴村子竒投汾即
此處也趙盾祠在縣西南一十八里李牧祠在縣
東北一十三里晉公孫杵臼墓并程嬰墓在縣南二
十一里趙盾塋中唐城堯年十六封唐侯于此
翼城縣東北一百里舊十八鄉今六鄉本漢絳縣地屬
河東郡自漢魏不改後魏明帝置北絳縣於曲沃縣東
屬北絳郡周齊不改隋開皇三年罷郡改屬晉州十六
年改為翼城縣屬絳州因縣東古翼城為名也義寧元
年於此置郡城縣屬焉武德元年廢郡置澮州四年廢
澮州縣屬絳州澮高山一名詳高在縣東南二十五
里其山出鐵又郡國志云晉平公與齊景公至澮上有
犬狸身狐尾墮平公之車即此城也驪姬冢在其下
澮水在縣南二十里羊角山在縣東三十里馬嶺
山在縣東七十五里南北有長嶺嶺上東西有通道焉
穆天子傳云鈃蹬即此也故翼城在縣東南十五里
晉故絳都也左傳曰曲沃莊伯以鄭人邢人伐翼詩譜
曰穆侯遷都於絳曾孫孝侯改絳為翼翼為晉之舊都
後獻公又北廣其城方二里命之為絳故唐城在縣
西二十里都城記唐國帝堯之裔子所封也引春秋夏
后孔甲時有劉累者以豢龍之術事孔甲夏后嘉之賜
氏御龍以更豕韋之後及龍一雌死醢之以食夏后既
而更使求之不得懼而遷於魯縣夏后蓋别封劉累之
孫至成王時唐人作亂成王滅之而封其弟大叔虞更
遷唐人子孫于杜謂之杜伯即范會所言在周為唐杜
氏然則是唐叔虞初封之處至唐叔子爕北徙晉水之
陽因改曰晉古熒城在縣東南八十五里春秋襄公
二十三年秋伐晉取朝歌為二隊入孟門登太行張武
軍於熒庭杜預注曰張武軍謂築壘壁熒庭晉地然庭
在此城蓋齊侯所築也酈善長水經注云紫谷水東出
白馬川西逕熒庭城南而西出紫谷與乾河合即教水
之支川也按此城與紫谷相當是古熒庭也晉厲公
墓在縣東南一十六里高一丈六尺葬在翼城東門之
外杜預注云不以君禮葬按絳縣晉文墓高一十文厲
公不以禮葬故小墓耳障壁城後魏北絳及此絳縣
也
稷山縣西四十九里舊十六鄉今六鄉本漢聞喜縣地
屬河東郡自漢迄晉不改後魏孝文帝於今縣東南三
十里置高涼縣屬高涼郡周文帝移高涼縣於玉壁在
縣西南十二里隋開皇三年罷郡以縣屬絳州十八年
改稷山縣以稷山為名唐末屬河中府後唐同光二年
割隸絳州稷山在縣南五十里左傳曰晉侯理兵于
稷以略狄土杜預注今河東聞喜西有稷山即此地也
汾水東自正平縣界流入在縣南五十里玉壁故
城在縣西南十二里後魏大統四年東道行臺王思政
表築玉壁城因而自鎮之八年高歡寇玉壁思政有謀
略攻竟不尅即謂此稷祠在縣南五十里稷山上
清原城冀州圖記在縣西北二十里晉文公蒐作五軍
之所羲和墓在縣東北十七里堯時羲氏和氏掌天
地之官
絳縣東南八十里舊十三鄉今四鄉本漢聞喜縣地自
漢迄晉同後魏孝文帝置絳南縣其地屬焉因縣北絳
山為名屬正平郡孝莊帝改屬南絳郡縣理車箱城今
縣南十里車箱城是也恭帝去南字直為絳郡開皇三
年罷郡改屬絳州武德元年自車箱城移於澮州四年
廢澮州屬絳州教山今名效山亦名罩山在縣南八
十五里山海經云教山之上多玉而無石教水出焉
備窮山在縣東北二十五里出鐵&KR1133;穴五所絳水一
名沸泉水出絳山東谷懸流奔壑一十許丈青崖如黛
素湍如練委極為竒觀水西北注于澮史記稱智伯率
韓魏引水灌晉陽不没者三版智氏曰吾始不知水可
以亡人之國今乃知之汾水可以浸平陽絳水可以浸
安邑於是韓魏之君共殺智伯水在縣北一十四里
晉文公墓在縣東北二十四里左傳曰文公卒將殯於
曲沃出絳柩中有聲如牛吼唐貞觀十一年詔致祭禁
樵蘇太隂山在縣東南十里崖壁峭絶陽景不到因
曰太隂絳山在縣西一十八里西入聞喜縣界東距
白馬山聖水在縣西十里疾者飲輒愈耆老相傳太
和六年土人楊斛因耕忽有三泉黯然不流汲一泉二
泉輒動亦如莒縣九井汲一井而八井泉動即此𩔖也
古里車箱城去縣東南十里在太隂山北四面懸絶
魏大統五年修其城東西長形似車箱因名禹廟夏
禹之廟始皇廟亦在此禹臺夏禹之所立璇臺瓊
室在城南門夏桀造
垣縣東南一百十里舊六鄉今四鄉本河東郡之縣名
其地即周召分陜之所今縣東北六十里有邵原祠廟
下古棠樹春秋襄二十三年齊侯伐晉取朝歌為二隊
入孟門登太行張武軍於熒庭戍郫邵杜注云晉書地
理志云漢屬河東郡後魏獻文帝皇興四年置邵郡于
陽壺舊城西魏大統三年置邵州移于今所隋大業三
年廢邵州置垣縣以地近故垣城因以名縣義寧元年
置邵原郡唐武德元年改為邵州貞觀元年州廢縣入
絳州龍朔二年隸洛乾封二年還絳天順三年改屬洛
長安二年還絳貞元三年入陜元和三年又歸絳王
屋山在縣東北沇水所出鼓鍾山在縣東北六十里
山海經云鼓鍾之山帝臺之所以觴百神黃河孟津
水在縣南門五步從平陸縣東雍州谷口經王屋山至
縣界古陽壺城南臨大河左傳襄公元年春晉圍宋
彭城以宋五大夫在彭城者歸寘諸瓠丘杜注云晉地
河東東垣縣東南有壺丘水經注云清水又東南逕陽
壺城即垣縣之壺丘亭也古清廉縣在縣西北二十
二里後魏割聞喜安邑東界之人於清廉山北置縣隸
壺丘郡大業二年廢唐武德元年復置九年廢古亳城
在縣西北十五里尚書湯誥王歸自克夏至於亳誕告
萬方即此也古臯落城在縣西北六十里一名倚箔
城按左傳閔公二年晉侯使太子申生伐東山臯落氏
杜注云赤狄别種也注水經云清水東流注臯落城北
故垣縣在今縣西北漢為縣城東有泉西南流合清
水五戶祠在縣西十七里
太平寰宇記卷四十七
