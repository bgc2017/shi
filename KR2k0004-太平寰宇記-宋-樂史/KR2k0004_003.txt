欽定四庫全書
太平寰宇記卷三
宋樂史撰
河南道三
河南府一
河南府古洛州今理河南洛陽二縣禹貢豫州之域星
分柳宿為周之始都按博物志云周在中樞三河之分
風雲所起四險之國也昔周武王克殷還顧瞻河洛而
嘆曰我南望三途北望嶽鄙顧瞻有河粤瞻伊雒母遠
天室遂定鼎郟鄏以為東都周書又曰周公將主政乃
作大邑南擊於洛水北因於郟山以為天下之大凑也
皇甫謐帝王世紀云周公相成王以酆鎬偏在西方職
貢不均乃使召公卜居澗水東瀍水之陽以即中土而
為洛邑而為成周王都今王城是也又按孝經援神契
云八方之廣周洛為中於是遂築新邑榮定九鼎以為
王之東都又云成王營洛邑建明堂朝諸侯復還酆鎬
故書序曰成王既黜殷命返歸在酆周公往營之後始
遷殷頑民居之河南府東故洛城是也自成王後十世
幽王為犬戎所殺其子平王居洛邑所謂深邑也平王
後十三葉敬王避王子朝之亂東居近成周成周城小
不受王都故壊翟泉而廣焉敬王後十一葉赧王又徙
居為西周即王城今苑城内是也皇甫謐帝王世記云
赧王盡獻其邑三十六於秦秦昭襄王納其獻立為三
川郡初理洛陽後徙榮陽自平王東遷至赧王凡二十
葉而周氏滅矣漢書地理志云初洛邑與宗周通封畿
東西長而南北短短長相覆為千里至襄王以河内賜
晉文公又為諸侯所侵故其地分小徐廣注史記云周
王畿凡七縣河南洛陽榖城平陰偃師鞏緱氏是也楚
漢之初立韓公子成為韓王其地屬韓漢元年項羽楚
將叚邱公申陽河南王都洛陽二年陽降漢於其地置
河南郡領縣二十二理洛陽漢高五年即位定陶自洛
陽徙都長安後漢建武元年幸南宫遂定都焉至五年
改河南郡為河南尹領二十一縣屬司隸校尉獻帝即
位關東兵起相國董卓遂逼西都長安盡燒洛陽宫廟
曹子建詩云步登北芒坂遥望洛陽山洛陽何寂寞宫
室盡燒焚後卓死又都焉至建安元年曹操進兵詣京
師帝遂南都於許魏受禪都洛陽陳留王奐合河南等
五郡置司州十三州志云京師之州司隸校尉掌焉故
曰司州普受禪又都洛陽司州不改永嘉五年劉曜王
彌入京師于是司州沒胡劉聰以洛陽為荆州石季龍
又改為司州建武元年分司州之河南等七郡為洛州
東晉永和五年桓元子入洛陽復置河南郡屬司州符
堅使王猛克洛陽改司州為豫州後秦不改宋武帝入
洛更置東垣西垣二縣仍于虎牢置司州逮後魏神䴥
三年遣將安頡攻洛陽拔之後為洛州太和十七年又
改洛州為司州十九年改河南郡為河南尹魏武帝自
洛陽遷都長安是為西魏魏孝靜帝自洛陽徙都鄴是
為東魏按郡國縣道記云魏天平元年又改司州為洛
州改河南尹為河南郡西魏大統三年復改洛陽為司
州仍置牧司州尋陷入高齊司州不改又移河南郡於
澠池縣大塢城置尋又改司州為洛州河南郡惟領宜
遷一縣後周建德六年平鄴之後於洛陽置洛州總管
仍省東魏及高齊兩河南郡改宜遷為河南縣仍廢河
陽總管隋初仍舊置總管二年廢總管置河南道行臺
省并罷洛陽郡置洛州以郡舊領縣屬焉大業元年煬
帝命僕射楊素等營搆宫室大業二年遂成新都而徙
居之今洛陽是也其宫北據邙山南值伊闕之口洛水
貫都有河漢之象東去故城一十八里故煬帝嘗登邙
山觀伊闕故曰此非龍門耶自古何因不建都於此僕
射蘇威對曰自古非不知以俟陛下帝大悦遂定議建
都焉其宫室臺殿宇文愷所創也愷巧思絶倫因此制
造頗窮奢麗前代都邑莫之與比仍以洛州移入新都
廢州在宫城南又改為豫州置牧三年罷州為河南郡
仍置尹四年改東京為東都十二年煬帝幸江都留越
王侗内守十四年煬帝崩立越王侗於洛復置洛州侗
尋為王世充所害充改洛州為司州唐武德四年討平
王世充復為洛州置總管府領洛鄭熊榖嵩管伊汝魯
九州洛州領河南洛陽偃師鞏陽城緱氏嵩陽陸渾伊
闕九縣其年罷總管府置陜東道大行臺九年罷行臺
置洛州都督府領洛懷鄭汝四州權於府置尚書省貞
觀元年割榖州之新安來屬七年又割榖州之夀安來
屬八年移理所於河南縣之宣範坊十八年廢都督府
督緱氏嵩陽二縣顯慶二年置東都官員一凖雍州是
歲廢榖州以福昌永寧長水沔池四縣懷州之河陽濟
源溫王屋鄭州之杞水來屬龍朔二年又以許州之陽
翟鄭州之密縣絳州之垣縣來屬乾封元年以垣縣隸
絳州咸亨四年又置柏崖大基二縣其年省柏崖縣上
元二年復置緱氏縣永淳元年復置嵩陽縣光澤元年
改東都為神都垂拱四年置永昌縣載初元年置武臨
縣天授元年置武泰縣尋廢仍改鄭州之榮陽為武泰
來屬三年置來庭縣神龍元年改神都復為東都廢永
昌來庭二縣改武泰為榮陽遷鄭州先天元年置伊闕
縣開元元年改洛州為河南府二十二年置河隂縣天
寶元年改東都為東京朱梁開平初都汴州廢西京為
雍州仍改東京為西京後唐同光元年復為東都晉高
祖天福三年又都汴洲此為西京自漢周至於宋皆因
之
元領縣二十六
河南洛陽登封夀安伊闕永寧長水
新安福昌伊陽鞏縣密縣沔池緱氏
穎陽王屋河清偃師
六縣割出
陽翟(入許州)河陰河陽溫縣濟源汜水(已上
五縣入孟州)
二縣廢
陸渾(併入伊陽)告成(併入封登)
府境
東西三百四十里南北三百四十里
四至八到
東至東京四百二十里西至長安八百六十里
東至鄭州二百七十里南至汝州一百八十里
西至陜州二百五十里北至澤州二百八十里
東南至許州三百二十里西南至虢州四百六十
五里西北至絳州五百里東北至懷州一百四
十里
戶
唐開元領縣二十六戶十九萬四千七百四十六皇
朝領縣一十八主四萬二千八百一十八客三萬九
千一百三十九
風俗
周禮職方氏河南曰豫州豫者逸也言常安逸也李
巡云豫者舒也言稟中和之氣性理安舒又漢書地
理志周人巧偽趨利貴財賤氣高冨下貧心喜為商
賈九州記云洛陽轉轂賈躭郡國志云無所不至
姓氏
河南郡九姓賀邱褚祝蘭竇南宫
穆獨孤
人物
賈誼洛陽人司馬遷卜式韓擒虎平陳有功
己上並河南人長孫無忌洛陽人于志寧河南
人唐張說其先范陽人代居河東又徒家為河南
之洛陽人賈曾洛陽人房琯蕭昕元德秀
並洛陽人武元衡緱氏人元稹賈餗並河南
人裴休濟源人曹確河南人
土産
桑白皮桔梗玄參丹參旋覆花大戟
白蠟半夏芫花峭粉以上並入貢
賦綾絹九州記云金門之竹可以為笙管金門山
名在福昌縣
河南縣舊管四十鄉今四鄉五十坊漢書地理志河南
故鄏鄉地郟山名鄏邑名今邑西南之地謂之鄏郟中
按周平王避犬戎亂自宗周徙居于此歷十三世至敬
王乃遷都成周即此也秦滅漢為縣屬河南郡後漢亦
為河南縣晉及後魏皆理于今苑城東北隅後魏周大
象二年移于故洛城西隋大業二年又移于今洛城内
寬政坊即今理所也尋又改洛陽為豫州三年罷州為
河南郡縣屬不改唐永昌元年改為合宫縣至神龍元
年復舊二年十一月又改為合宫縣至唐隆元年仍舊
為河南縣洛水在縣北四里伊水在縣東南十八
里瀍水在縣西北六十里禹貢曰伊洛瀍澗既入于
河孔安國註云瀍水出河南北山水經曰瀍水出河南
榖城縣北山今驗水西從新安縣入縣東界天津橋
在縣北四里隋煬帝大業元年初造北橋以架洛水用
大纜維舟皆以鐵鎖鉤連之南北夾路對起四樓其餘
若日月表勝之象然洛水溢浮橋橔輙壊唐貞觀十四
年更為石工方正為脚爾雅箕斗之間天漢之津梁故
取名焉中橋唐咸通三年造累石為脚如天津之制
通濟渠在縣南三里隋大業元年分洛水西北名千
步磧渠又東北流入水謂之洛金谷郭緣生述征記
云金谷谷也地有金水自太白原南流經此谷晉衛尉
石崇因即川阜而造制園館崇金谷詩序云余以元康
六年從大業卿出為征虜將軍有别廬在河南縣界金
谷澗澗中有清泉茂樹衆果竹柏藥物備具又水灌魚
池焉與諸賢登高臨下列坐水湄遂各賦詩感性命之不
求懼凋落之無期云周山今在苑中當縣之西也皇
覽云河南城下有周山一名小亭山周地記云周山下
有周谷本周之采地也榖城山瀍水所出芒山一
名邙山在縣地北十里一名平遥山亦郟山之别名也
都城所枕又有光武陵魏明帝欲平北邙山令登臺使
觀見孟津廷尉辛毗諫曰天地之性高高下下今而反
之既非其理若九河盛溢洪水為害兵陵皆夷河以禦
之帝乃止又楊佺期洛城記云北連嶺修亘四百餘里
實古今東洛九原之地也又戴延之西征記云邙山西
岸東垣亘阜相倚禹其下有張母祠即永嘉中此母有
神術能愈病故元帝渡江時延聖大于丹陽即此母今
祠存伊尹蘇秦張儀扁鵲田横劉寬楊修孔融吳後主
蜀後主張華嵇康石崇何宴陸倕阮籍羊祐皆有冢在
此山後漢梁鴻登芒山作五噫之歌曰陟彼北芒山兮
噫顧覽帝京兮噫宫室崔嵬兮噫人之劬勞兮噫遼遼
兮噫太白原其原芒山之異阜也在縣西北六十八
里輿地志云金水始自太白原東南經金谷即此原也
佩印山左氏傳晉趙諸陵並在此山上即芒山之别阜
也闕塞山左氏傳晉趙鞅納王使女寬守闕塞伏虔
謂南山伊闕是也杜預云洛陽西南伊闕口也俗名龍
門孝水山海經謂廆山俞隨之水出于其隂北流注
于谷水注水經云世謂之孝水在河南城西十餘里故
潘安仁西征賦云澡孝水而濯纓嘉美名之在兹月
陂洛水自苑内上陽宫南瀰漫東注當宇文愷版築之
時因斜堤令東北流水衝作堰九所形如偃月謂之月
陂千金堰戴延之西征記云金瀍三水合處有千金
堨即魏陳留王所立引水東灌民今賴之又九州要記
云洛陽千金堨傍有九龍祠濛汜池魏書云明帝於
宫西鑿濛汜池以通御溝義取日入濛氾以為名瓊
花池洛陽宫殿簿云西宫臨章殿有瓊花池臯門橋
榖水上有臯門橋即晉惠帝所造故潘岳西征賦云秣
馬臯門銅井陸機洛陽記云宫墻西有二銅井甘
城左傳謂甘昭公有寵於惠后杜預注云河南有甘水
昭公王子帶食邑於甘故漢書郡國志云河南有甘城
故榖城在縣西北古榖城即周所置在榖水之東岸
西晉省並入河南故有城存北齊天保中常在王演使
稗將嚴略增築以拒周俗亦謂之嚴城後周拒齊又築
孝水城亦在今縣西北隋大業二年又于此置青城宫
北隔苑城與榆林店相對萇弘祠郡國志云周人無
辜見殺今洛中有祠存謂撞鐘祠是也即後人訛爾
白君祠郡國志二瀍水西南有曰仲吕墓前有祠堂石
碑題曰真人白君之表即晉永寧二年誌之許由廟
在邑界石虎郡國志云在洛陽西秦末嘗鳴應三十
里今人鐵打釘兩足兼截雙耳金□在城邙山下按
劉義慶世說王濟字武子被責移地于此時人多地貴
濟好走馬因布錢為埒以示之故號為金□鴻都門
洛陽北宫門也百尺樓在金鏞城内有百尺樓棠
棣碑在縣西四里修行寺東街永徽初賈敦實前後為
洛州長史並有惠政百姓立二碑於此時人號為棠棣
碑白居易影堂在縣南二十里唐會昌元年置玉
泉山在縣東南四十里山内有玉泉寺唐明宗五廟
在縣西北六里福善坊晉朝五廟在縣西北八里恭
安坊天福八年置漢朝七廟在縣西北八里精善坊
周朝六廟在縣西南三里建隆元年置在彰善坊
唐李靖廟在縣西七里精善坊
洛陽縣舊三十鄉今三鄉四十三坊本成周之地鎬京
為西都王城為東都敬王以後王城西周成周為東周
至秦襄王以為洛陽縣屬三川自漢以後縣恒屬河南
故太史公云留滯周南即今邑也朱超石與兄書日洛
下道路本好青槐蔭映可愛隋煬帝遷都自今縣東三
十里有故城存於移今德𢡟坊西南隅唐垂拱四年七
月折置永昌縣長安二年六月廢永昌神龍二年冬改
洛陽為永昌縣唐隆元年復為洛陽縣皇朝移於小清
化坊洛水在縣西南三里自苑内上陽之南瀰漫東
流宇文愷築斜堤令東北流當水衝凑堰九所形如偃
月謂之月陂今雖漸壊尚有存者北邙山在縣北二
里委栗山在縣東南三十里魏明帝景初元年十月
營洛陽委栗山為園邱今形制猶在大石山一名萬
安山在縣西南四十五里九州要記云晉惠帝於此山
請雨七日大霖魏文帝測之高二百丈魏武樂府有南
篇云南上大石山即此山也大谷在縣東五里後漢
書曰孫堅進軍大谷渠路九十里張衡東京賦曰盟津
達其後大谷通其前陳留王洛神賦經通大谷潘安仁
閒居賦張公大谷之渠皆謂此翟泉左傳曰王子虎
會諸侯之大夫於翟泉今城中大倉西南池水是也晉
永嘉元年有蒼鳥起步廣理地陷境有劉曜纂逼之辱
又帝王紀云景王葬於翟泉今東陽門内有大街北有
大倉中有景王陵西南望步廣里北眺翟泉二處相距
遠近約略之也又戴延之南征記云太子宫東有翟泉
今乾無水洛子神郡國志後魏虎賁中郎將洛子淵
者洛陽人鎮防彭城因同營人樊元寶歸附書至洛下
云宅在靈臺南元寶至忽見一老翁云是吾兒書引入
屋宇顯敞飲食非常久之送元寶出唯見高崖對水方
知是洛水之神因立祠迄今人祀以祈水旱玉井魏
略云明帝引榖水過九龍祠前為玉井綺攔又洛陽記
云璇華宫有玉井皆以玉壘餙是也阮曲水經注云
榖水又東南轉曲而東注謂之阮曲蓋嗣宗所居之地
七里澗陸機洛陽記云城東有橋以跨七里澗九
觀陸機洛陽記云臨商陵雲等八觀在宫之西唯絶頂
一觀在東是號曰九觀平陰故城漢為縣廢城在今
縣北五十里是按此城東有平州謂之河陰川城北枕
黃河西抵印山北距曹魏文帝改平陰後魏移縣理于
故洛城西皇女臺側隋開皇三年又移縣於夀安縣東
北二十五里嚴名城是也大業元年廢入洛陽峻陽
陵晉武帝陵漢明帝章帝陵明帝在今縣西北章帝
在今縣東南白社里在故城建春門東即薰威輦舊
居之地迴洛倉隋大業三年十二月置迴洛倉去洛
陽縣七里倉城周十里開三百窖百萬斛至十三年李
密叛頻攻此倉多為洛陽人所據後竟為密陷還復奮
得後運米入洛陽終為亂兵所掠宣武場魏明帝鬭
猛獸處銅駞街陸機洛陽記云漢鑄銅駞二枚在宫
南四會號頭夾路相對俗語曰金馬門外聚羣賢銅駞
陌上集少年言人物之盛也風土記云石季龍取之何
向鄴三市洛陽記云大市名金市在大城西南市在
大城南馬市在東舊置丞馬又酈道元注水經云馬市
即嵇康為司馬昭所害之處蘇秦宅郡國志云在利
仁里後為魏尚書高顯業宅後造為寺董卓宅郡國志
曰在永和里掘地取得金玉寶玩後魏邢蠻掘得金沙
及錢銘曰董太師之物後夢卓索蠻恡不還經年無病
而卒石崇宅有綠珠樓今謂之狄泉是也夕陽亭晉
賈充出鎮長安百僚餞送自旦及暮故曰夕陽亭故
洛陽城在縣二十里按洛陽記洛陽城東西七里南北
九里内宫殿臺觀府藏寺舍晉魏之代凡有一萬一千
二百一十九門自永嘉之亂劉曜入洛陽元帝渡江官
署里閭鞠為茂草至後魏孝文帝幸洛陽巡故宫遂詠
黍離之詩群臣侍從無不感愴又至隋帝因校獵登北
邙山觀伊闕顧謂侍臣曰得非龍門耶自古何不建都
于此時臣蘇威對曰以俟陛下耳遂定議都焉因詔楊
素營之大業九年成徙都之其宫北據邙山南值伊闕
以洛水貫都有天漢之象宫室臺殿皆宇文愷所造巧
思營布前代郡邑莫之比焉十二門陸機洛陽記云
洛陽十二門北九里城内宫殿臺觀有閤闥左右出入
城内皆三道公卿尚書從中道凡人左右出入不得相
逢夾道中榆柳以蔭行人又晉書曰洛陽御道築墻高
丈餘又云洛陽十二門皆有雙闕石橋橋跨陽渠水又
按輿地志洛陽城外有陽渠水即周公所置池上源汪
凾谷東流注城西北角仍分流繞城至建春門外合流
折東流注于池是也上東門洛陽東畫門也在寅地
晉改為建春門東觀漢記云郅惲為上東門侯光武還
惲不納又後漢書袁紹横力揖董卓曰天下徤者豈惟
董公乎乃懸節於上東門而去又漢公卿餞二疏于上
東門漢舊儀云册皇上為諸侯王皆于上東門中以東
門在邜故也晉書十二門東面最北曰東上門後又改
為東陽門即阮籍詩步出上東門也又晉書衍見石勒
停嘯於上東門徐使召之已去開陽門南面有門曰
開陽在己上應邵漢官儀曰此門始成未有名夜有一
柱飛來在樓上後瑯琊開陽縣上言南門一柱忽然飛
去莫知所在光武使視則是也遂刊記年日月因以名
上有九子母像國家常往祈焉次西漢有小苑門在午
上晉改曰宣陽門内有冰井故述征記曰冰井在凌雲
臺北故藏冰處也又云移門即宣陽也按薜綜注東京
賦曰謻門冰室門也冰室門及門榭皆屈邪行依城池
為道也華延雋洛陽記云即漢之宫門次西漢曰津門
在未上洛陽水浮橋下按後漢書陳宣為諫議大夫建
武十年洛水泛長在津門門司欲築堤遏水先止之曰
王尊已止水絶其足朝中興必不入矣水果退廣陽
門西面有三門在申上述征記云廣陽門西南有劉曜
壘試弩棚西北有鬭雞臺射雉觀又按河南十二縣境
簿云繭觀在廣陽門次北漢曰有雍門在酉上晉改曰
西明又次北曰上西門上所以不純白者厄漢家於戍
故以丹漆鏤之夏門北面有二門其西漢曰夏門晉
改為大夏門正在亥上魏略門董卓燒南北二宫魏武
帝更為夏門内立北宫至明帝又造三層樓高十丈陸
機與弟書曰大夏門有三層樓高百尺又按晉宫闕簿
云宣武觀在大夏門有三層樓漢曰榖門晉改曰廣莫
門在丑上九龍祠在履順坊按東郡記後魏孝文遷都
洛陽修千金堨渠城而水不流常見有龍扼之水不得
下為是祭之龍退而水行王戎墓在殖業坊高四丈
故老傳云隋大業遷都之始人為酒窖得名云晉司徒
尚書令安豐元年王君之墓銘裴楷墓在修義坊十
字街北有碑存高貴卿公陵在縣西北三十里屈澗
之濱
太平寰宇記卷三
