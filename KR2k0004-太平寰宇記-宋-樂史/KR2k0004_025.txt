欽定四庫全書
太平寰宇記卷二十五
宋樂史撰
關西道一
雍州
雍州京兆郡今理長安萬年二縣禹貢雍州之域舜置
十二牧雍其一也周武王都豐鎬平王東遷以岐酆之
地賜秦襄公至孝公始都咸陽秦兼天下置内史以領
關中項籍滅秦分其地為三以章邯為雍王都廢邱今
興平縣司馬欣為塞王都櫟陽今櫟陽縣董翳為翟王
都高奴今延州金明縣是為三秦高祖入關定三秦復併
為内史景帝分置左右内史武帝大初元年改左内史
為京兆尹左馮翊右内史為右扶風謂之三輔其理俱
在長安城中又置司隸校尉以總之光武都洛陽以關
中地置雍州尋復立三輔魏分河西為凉州分隴右為
秦州三輔仍舊属司隸晉初省司隸復置雍州愍帝之
後劉聰石勒苻健姚萇相繼竊據之萇孫弘為劉裕所
滅東晉復置雍州及京兆郡尋為赫連勃勃所破遣子
隗鎮長安號曰南臺後魏太武破赫連昌復於長安置
雍州孝武自洛陽遷都長安改為京兆尹隋開皇三年
自長安故城遷都又置雍州煬帝改為京兆郡領大興
長安新豐渭南鄭華隂藍田鄠盩厔始平武功上宜醴
泉涇陽雲三原宜君同官華原冨平萬年高陵二十二
縣唐武德元年改為雍州改大興縣為萬年萬年為櫟
陽分櫟陽置平陵以渭南縣属華州分醴泉置温秀縣
分雲陽置石門縣二年分萬年置芷陽縣分藍田置白
鹿縣分涇陽始平置咸陽縣分高陵置鹿苑縣改平陵
為粟邑縣分醴泉置好畤縣分盩厔置終南縣三年改
白鹿為寧人縣分藍田置玉山縣分始平置泉風縣仍
分武功好畤盩厔扶風四縣置稷州分温秀石門二縣
置泉州四年改三原為池陽五年復以華州之渭南來
屬六年改池陽為華池縣七年廢芷陽入萬年縣貞觀
元年廢鹿苑入高陵縣廢寧人玉山入藍田縣改雲陽
為池陽縣改華池為三原縣又廢稷州以武功好畤盩
厔三縣來属八年廢粟邑入櫟陽縣廢終南入盩厔縣
廢雲陽入池陽縣仍以池陽為雲陽縣廢上宜入岐州
之岐陽縣十七年罷宜州以華原同官二縣來属二十
年又置宜君縣永徽二年廢宜君縣乾封元年置明堂
乾封二縣咸亨元年置美原縣文明元年置奉天縣天
授元年改雍州為京兆郡其年復舊二年分始平武功
奉天盩厔好畤等縣復置稷州雲陽涇陽醴泉三原富
平美原等縣置宜州大足元年罷以鴻宜鼎稷四州依
舊為縣以始平等十七縣還隸雍州長安二年廢乾封
明堂二縣景龍三年以邠州之永壽商州之安業二縣
來屬景雲元年復以永壽属邠州安業隸商州開元元
年改雍州為京兆府復隋舊名四年改同州蒲城縣為
奉先縣仍隸京兆府天寳元年以京師為西京七載置
真苻縣十一載廢朱梁開平元年都汴改此為右國軍
府為大安府二年改為永平軍後唐同光初復為西京
京兆府晉天福中改為晉昌軍漢乾祐初改為永興軍
其京兆府仍舊皇朝因之謹按漢五年高祖在洛陽
婁敬說曰陛下都洛陽豈欲與周室並隆哉周之都
洛以為此天下中(丁仲切)四方納貢職道里均有德則
易以王無德則易以亡居此者欲令務以德致人不
欲阻險令後世驕奢也今陛下欲比隆成康之時為
不侔矣且夫秦地被山帶河四塞以為固卒然有急
百萬之衆可具因秦之故資甚美膏腴之地此所謂
天府陛下入關而都之山東雖亂秦故地可全而有
也夫與人鬭不搤其吭而拊其背未能全勝今陛下
入關而都按秦之故此亦搤天下之吭而拊其背也
高帝問羣臣羣臣皆山東人争言周王數百年秦二
世則亡不如都周高祖疑未能决及㽜侯明言入
關便即日駕西都關中六年擒韓信田肯賀高祖
曰甚善陛下得韓信又治秦中秦形勝之國帶河阻山
持戟百萬秦得百二焉地勢便利其以下兵於諸侯譬
猶居高屋之上建瓴水也自漢至唐常為王者奥區
元領縣二十四今十三
萬年長安鄠縣藍田咸陽醴泉涇陽
櫟陽高陵興平昭應武功乾祐
十一縣割出
華原冨平三原雲陽同官美原已上六
縣並属耀州奉天好畤已上二縣屬乾州
奉先入同州渭南入華州盩厔入鳳翔
州境
東西三百一十里南北四百七十里
四至八到
東至東京一千二百七十里東至西京八百五十
里東至華州一百八十里東南至商州二百六
十里南取庫谷路至金州六百八十里西南至
洋州六百四十里正西微北至鳳翔府三百一十
里西北至邠州三百里北至坊州三百五十里
正東微北至同州二百五十里
戶
唐開元領縣二十三戶三十六萬二千九百九皇
朝領縣十三戶主三萬四千四百五十客二萬六
千二百七十六
風俗
秦有四塞之固漢高納劉敬之言都之因徙齊諸田
楚屈景燕趙韓魏之後豪族名家于關中強本弱末
以制天下自是每因諸帝山陵則遷戶立縣率以為
常故五方錯雜風俗不一漢朝京輔稱為難理
姓氏
京兆郡八姓韋杜扶叚宋田黎
金
武功郡二姓蘇韓
始平郡二姓馮龐
人物
蘇武京兆人史丹本魯人徙居杜陵成帝時為左
將軍咸陽侯子男女二十人九男為侍中諸曹親近
在左右史氏凡四人侯至卿大夫二千石者十餘人
陳遵杜陵人為嘉威侯嗜酒每飲賓客閉門取客車
轄投井水中宋引長安人第五倫京兆長陵人
杜預杜陵人劉文靜雍州武功人唐起義功臣
杜如晦京兆萬年人相顔師古雍州萬年人齊黃
門侍郎之推孫為唐弘文館學士姚思廉雍州萬
年人為隋代王侍讀唐師至思廉曰唐公舉義卿等
不宜無禮衆服其義人謂之忠烈之士蘇世長武
功人周武帝時世長十餘載上書言事唐初拜諫議
大夫諫高祖畋獵子良嗣相則天樂彦禕雍州長
安人相則天王慶之請立武承嗣為皇太子昭德便
杖殺之韋安石萬年人陸元方謂之真宰相子陟
斌俱宦逹安金藏長安人剖腹明睿宗不反韋
見素京兆萬年人蘇瓌京兆武功人子頲相韓
休長安人為相第五琦長安人相崔沔長安人
中書侍郎子祐甫相杜黃裳杜陵人相牛僧孺
自隋以來世居長安南下杜樊鄉韋處厚京兆人
相
土産
隔沙地骨皮鞾氊粲席酸棗仁(已上貢)
藕粉葛粉紫□粟
萬年縣舊宣揚坊四十五鄉六十坊今七鄉本漢舊縣
也屬左馮翊在今櫟陽二十五里櫟陽故城是也周地
圖記云後周明帝二年分長安覇城及姚輿所置山北
三縣地始于長安城中置萬年縣理八角街已東属京
兆尹取舊漢縣名也天和三年廢山北縣建德二年又
省覇城杜城二縣以三縣地併入萬年隋開皇三年遷
都於龍首川改萬年為大興縣属雍州仍移於宣陽坊
東南隅置大興縣蓋取文帝初封國號以名城及縣也
唐武德元年九月改大興為萬年至總章元年析置明
堂縣理永樂坊至長安二年六月廢明堂縣復入萬年
縣天寳七年改為咸寕縣乾元元年復為萬年縣按縣
門樓即宇文愷所造高宗末太平公主出降薛紹於此
縣納㛰席初以縣門隘窄衆欲毁之高宗勅曰萬年縣
門屋宇文愷所造制作多竒不得毁拆仍以别地開之
也梁開平元年改為大年縣後唐同光元年復舊名
終南山在縣南五十里禹貢終南惇物至於鳥鼠孔安
國注三山言相望也詩云終南何有有條有枚毛注云
周之名山終南也左氏傳荆山終南九州之險也杜注
云終南在始平武功縣南皇甫謐高士傳秦有東園公
夏黃公綺里季甪里先生時呼四皓共入商洛隱地肺
山以待天下定及秦敗漢高帝重其節四人乃深自匿
終南山不能屈之漢東方朔傳夫南山天下之阻也其
山出玉石金銀銅鐡豫章柘檀異𩔖之物不可勝原此
百工所取給萬民所仰足也子午谷風土記王莽以
皇后未有子通子午道從杜陵直抵終南山硯石福
地遁甲開山圖曰驪山之西川中有阜曰風凉原亦雍
州之福地即此水有二原西川水出硯山之谿研盤谿是
也畢原在縣西南二十八里詩謂終南何有有紀有
堂畢道平如堂也畢終南山之道名成王葬周公于畢
是也白鹿原在縣東二十里亦謂之覇上即漢文帝
陵也王仲宣詩南登覇陵岸回首望長安即此也長
樂坡在東十二里即滻川之西岸也舊名滻坂隋文帝
惡有反字改為長樂坡焉更始基在此坡少陵原即
漢鴻固原也宣帝許后葬於此高望堆潘岳西征賦
云憑高望之陽隈是也神臯張平子西京賦云奥區
神臯金城漢書云關中金城千里天府之國覇岸
在通化門東三十里秦襄王葬於坂謂之&KR0309;上其城即
秦穆公所築漢為縣在東北二十三里覇水東覇陵故
城是也東南至文帝陵十里晉改為覇城宇文周建德
二年省即此城也又魏明帝徙秦鑄金人至此重不可
勝留之覇城薊子訓與一老翁以手摩銅人曰適見鑄
此已近五百年矣南陵漢為縣在縣東南二十四里
白鹿原上后漢省漢舊儀云即文帝薄太后葬之所亦
謂南覇陵因置縣以奉陵寝杜陵漢縣在今縣東十
五里漢志注云古杜伯國也又墨子云周宣王殺其臣
杜伯漢宣帝以杜東原上為初陵更名杜縣為杜陵后
魏改為杜城縣周建德二年省金塢在縣北苑内漢
文帝廟在金塢北大道南樊川一名后寬川在縣南
三十五里其地即杜陵之樊鄉漢高至櫟陽以將軍樊
噲勸廢立功最賜噲食邑於此故曰樊川洛女坡在
縣十五里三輔舊事用洛女冡南有洛波俗號為洛女
陂豐潤陂周廻六里皇子坡在啟夏門南三十里陂
北原上有秦皇子冡因以名之隋文改為永安坡周廻
九里御宿川在縣南三十七里漢武帝為别宫離館
禁禦人不得往來遊觀止宿其中故曰御宿川軹道
秦王子嬰素車白馬迎沛公處今在東郭通化門東北
十六里漢時有白蛾飛自東郭門經軹道入苑内渭
水北去縣五十里西自長安縣界流入覇水注之㶚
水東去縣二十一里滻水荆溪狗枷二水之下流也
封禪書秦都咸陽覇滻長水皆非大川以近咸陽盡得
祠之沈水說文曰潏水出杜陵今名沈水自南山皇
子陂西北流入福水即交水也上承樊川御宿諸水
出縣南石壁谷南三十里與直谷水合即子午谷水
芙蓉園隋文帝之離宫也在敦化坊南周廻七十里即
廟院東坡下中有凉堂東臨水亭即曲江也司馬相如
弔胡亥云臨曲江之隑州樂遊廟即漢宣帝立廟於
曲江之北號曰樂遊原在昇平坊太極殿戴延之西
征記云苻秦築宫於長安東城中有太極殿殿上有金
井焉秦獸圈在通化門東二十五里烈士傳云秦王
召魏公子無忌不行使朱亥奉壁一雙詣秦秦王怒使
置亥於獸圈中亥瞑目視獸眥血濺獸面不敢動即此
又漢文問上林尉及馮媛當熊皆此處青綺門在城
東南面即東陵侯邵平秦末為布衣種瓜於此門廢
明堂縣廨在永樂坊總章元年分萬年縣置其廨地本
越王侑宅置縣后縣北有古塜十數每夜見塜上數人
衣冠甚偉似是貴者來入廨内縣令元遜于大猷相繼
卒官后縣令於他視事長安二年廢還入萬年后以其
廨地賜駙馬裴㢲以至毁拆盡矣横橋三輔舊事云
秦造横橋漢承秦制橋廣六丈南北三百八十步置都
水合以掌之號為石柱橋橋南属京兆以北属扶風
宣平長安南門也潘岳西征賦云踐宣平之國門是此
故瘦子山望宣平之貴里言貴戚之里也張安世冡
在明德門南八里俗呼為張車騎冡馬冢滕公夏侯
嬰冡也東臨覇水滕公乘馬至此馬踣地悲鳴因掘地
得石槨銘曰佳城鬱鬱三千年見白日吁嗟滕公居此
室公曰天也吾死即安此乎冡在飲馬橋南故時人謂
之馬冡霍光冡在茂平二陵間霍光葬詔賜黃腸即
栢木心也今人耕田時得栢木如塹形謂之栢塹漢
宣帝廟在縣東南本陵北去縣十里漢文帝廟在縣
東本陵北去縣二十五里漢光武廟在縣東南句家
嘴去縣四十里四皓廟在縣南終南山下去縣五十
里薄后陵在縣東南白鹿原上杜如晦墓在縣南
三十里大趙村顔師古墓在縣南二十里三趙村
元載墓在縣南三十里大楊村邴吉墓在縣南二十
里三趙村渾瑊墓在縣西南十五里西李村王珪
墓在縣南四十五里
長安縣在長壽坊舊五十九鄉六十坊今六鄉縣即秦
之地漢高帝五年置周文王作豐今縣西北靈臺鄉豐
水上遊是也武王理鎬今昆明池北鎬陂是也至秦為
縣始皇弟成蟜封為長安君即此楚懷王封項羽為長
安侯盧綰亦封之属京兆尹莾曰長安潘岳關中記云
長安地皆黑壤赤城今赤如火堅如石父老所傳云鑿
龍首山土以為城按賈躭郡國志縣道記云長安縣故
城今謂之苑城漢京兆府在故城内上冠里其縣理今
失其所在長安蓋古鄉聚名在渭水南隔渭水北對秦
咸陽宫漢於其地築未央宫謂大城曰長安城五年置
縣以長安爲名歴后漢魏晉苻姚后魏及周不改隋開
皇三年遷都移於長壽坊西南隅唐乾封元年復置乾
封縣理懷真坊長安二年乾封縣以地復歸長安縣梁
開平元年改為大安縣后唐同光三年復舊名左馮
翊故秦内史職也漢高二年更名河上郡九年罷郡復
為内史景帝二年又分置左内史武帝大初元年改名
左馮翊領縣二十四所理在故長安城内太上皇廟西
南失其所在右扶風亦秦内史職也漢高二年改名
中地郡九年罷復為内史武帝建元六年分為右内史
大初元年更名主爵都尉為右扶風治内史右地領縣
二十一初理在長安故城三輔黃圖云在夕隂街北后
漢移理於槐理其槐里一名大邱城周衰懿王自鎬徙
都之秦更名廢邱章邯為雍王守此城漢二年章邯自
殺漢收其地改為槐里龍首山在縣北一十里長六
十里頭入渭水尾達樊川秦時有黑龍從南山出飲渭
水其行道因成土山䟽山為臺殿不假版築高出長安
城西京賦所云䟽龍首以抗殿也三輔黃圖曰營未央
宫因龍首制前殿細柳原在縣西南三十三里别是
一細柳非亞夫屯軍之所南山即四皓所隠尚書謂
終南惇物至於鳥鼠言三山可相望也餘已解在上
武將山按長安記云長安城西北有武將山即前漢末
辛孟所隠之處高陽原渭水西自鄠縣界流入漢武
建元三年造便門橋以跨之斯滮池之别名也詩曰滮
池北流是也渭橋石人水經注云秦始皇造渭橋鐵
鐓重不能勝故作力士孟賁等像祭之鐓乃可動今石
人猶在邑界滮水亦謂聖女泉又曰高都水源出縣
西北合渭水詩所謂滮池北流是也故溪百姓歌曰五
侯初起曲陽最怒壞决高都連竟外杜即此水也漕
水即沉水也東自萬年縣界流入亦謂潏水亦謂高都
水漢末王氏五侯大修池沼引高都水入城即此水
野韭澤即漢牛首池之地在内引高都水入城即此水
苑西上林賦云蕩蕩乎八川謂㶚滻涇渭豐鎬潦潏也
涇水出薄洛山左傳襄十四年諸侯伐秦齊涇而秦
人毒涇上流師人多死竹水俗謂之赤水出媚谷
大液池在建章宫北池周廻十頃中有采菱越女鳴鶴
之舟又按三輔舊事云日出暘谷浴於咸池至虞泉即
暮此即象之也曲江池漢武帝所造名為宜春苑其
水曲折有似廣陵之江故名之韋述記云漢為樂遊院
於曲江池乃世祖以校文之所在芙蓉園漢武帝廟在
池側又一說唐元宗明皇帝封張九齡於此故號曰張
曲江后以秀士每年登科第賜宴於此盖不忘校文之
義也釣璜浦黑龍津皆渭水之岸也浦即太公釣得
玉璜之所津即秦時黑龍飲渭之處昆明池漢武帝
紀元狩三年减隴西北地上郡戍卒之半發謫吏穿昆
明池臣瓉曰西南夷傳有越嶲昆明國有滇池方三百
里漢使求身毒國布為昆明所閉今欲伐之故作昆明
池象之以習水戰在長安西南周廻四十里食貨志又
曰時越欲與漢用船戰遂乃大修昆明池也廟記云中
有二石人如牽牛織女西京雜記昆明池有戈船樓船
各數百艘樓船上建樓櫓戈船上建戈矛四角悉垂幡
旄旌葆麾蓋炤燭涯涘三輔故事昆明池盖地三百二
十頃初穿得黑土帝問東方朔曰西域胡人知之明帝時
有憶方朔言者乃問胡人刦燒之餘灰也池中有豫章
臺及石鯨西京雜記昆明池刻玉石為魚每至雷雨魚
常鳴吼鬛尾皆動代祭之以祈雨往往有驗三秦記昆
池有臺沼有名神池云堯時池水停舡此池通白鹿原
有人釣魚綸絶而去夢於武帝求去其鈎明日戲於池
見大魚銜鈎曰豈非昨所夢乎去鈎放之間三日帝復
遊池池濱得明珠一雙帝曰豈昔魚之報乎定昆池
唐神龍中樂安公主恃寵請昆明池中宗不與主怒自
以家財别穿池號曰定昆池厓騖陂地方六頃承昆
明池下流在鎬池北沈約詩云東出千金堰西臨厓騖
陂河池陂亦承昆明而東注涇一名女觀陂戲水
注水經云源出驪山靈沼詩云王在靈沼於牣魚躍
靈囿即周文王苑名詩云王在靈囿麀鹿攸伏注囿
所以養禽獸也天子百里諸侯四十里靈囿言靈道行
於囿也齊宣王曰文王之囿方七十里是也昆明觀
三輔黃圖上林苑中有昆明觀盖漢武帝所置栢梁
臺廟記云漢武帝造在此闕三秦記栢梁臺上有銅鳳
亦名鳳闕玉堂漢書建章宫有玉堂壁門栗園漢
御宿園池清靈臺水經云鎬水北逕清靈臺鳴犢
泉按三輔舊事云昔有犢失母哀鳴甚苦地為發泉今
大旱祭之降雨永安渠在大安坊西隋開皇二年引
渠水西北流入城經西市而入苑清明渠亦在大安
坊開皇初引沉水西北流入城經太社尚食局將作監
内侍省而入宫城龍首渠一名滻水渠在永嘉坊隋
開皇初自城南龍首堰下支分至長樂陂分為二渠入
苑鳳凰坡太公金匱云武王伐紂至鳳凰坡韈糸觧
蓋此也丹水在上林南紫泉在上林北鎬池皇
甫謐帝王世記云鎬池即周之故都也廣記云長安城
西有鎬池在昆明池北周匝二十一里地二十三傾史
記云秦始皇三十六年使者關東夜過華隂平舒道有
人持璧遮使者曰為吾遺鎬池君因言曰今年祖龍死
使者問其故忽不見置其璧去使者奉璧具以聞始皇
默然良久曰山鬼固不過知一歲事也退言曰祖龍者
人之元也使御府視璧乃二十八年行度江所沈璧也
蘇林云祖始也龍人君象謂始皇也下杜城春秋范
宣子云在周為唐杜氏周宣王殺杜伯所築東有杜原
城在下故曰下杜宣帝時因原為陵而置縣焉更名曰
下杜是也在安仙門南七里長安故城在縣西北十
三里自光化門向西趣北乃漢高帝七年修長樂宫成
自櫟陽徙都此本秦離宫也按惠帝元年正月城長安
三年春發長安六百里内男女十四萬六千人三十日
罷六月發徒隸二萬人至五年正月復發十四萬五千
人三十日乃罷九月城成城南為南斗形城北為北斗
形周廻六十五里大興城即今城也按隋書開皇二
年以長安故都年代既久宫宇朽蠧謀欲遷都僕射蘇
威太師李穆并太史令庾秀才等議合於帝旨遂以其
年六月十八日詔規建置制至三年三月十八日移入
新都其地即漢故城之東南属杜縣周之京兆郡萬年
縣界南值子午谷西北據渭水東臨滻㶚西枕龍首原
僕射高熲總領其事安平公宇文愷創制規模將作大
匠劉龍鉅鹿郡公賀婁子幹等充使營建謂之大興城
以帝始封大興公因以為名八街九陌按三輔舊事
云長安城中八街九陌漢巫相劉屈□妻梟首華隂街
京兆尹張敞走馬章臺街陳湯斬郅支王首懸藁街三
輔黃圖有香室街夕隂街尚冠前街張衡西京賦云觀
其城郭之制則旁開三門參塗夷庭方軌十二街衢相
經㕓里端直甍宇齊平是也九市廟記云長安市九
所各方二百六十六步六市在道西三街在道東四里
為一市凡九市致九州之人在突門夾横橋大道又曰
旗亭樓在杜門大道南又有當市樓張衡西京賦云廓
開九市通關帶闠旗亭五重俯察百隧是也又按郡國
志云長安大俠萬子夏居柳市司馬季主卜於東市晁
錯斬於東市西市在醴泉坊隋曰利人市因有西市署
直市樓三輔黃圖云直市在冨平津西南十五里即
漢秦文公造物無二價故以直市為名直城按三輔
黃圖南頭第二門名直城王莾改曰端路今名直城路
是犬邱城三輔錄云漢平陵縣犬邱城一名槐里城
亦名廢邱皇甫謐帝王世紀周懿王二年王室大衰自
鎬徙都生非子因居犬邱今槐里是也老子陵郡國
志云大陵西俗謂之老子陵非也漢戾園漢戾太子
史良娣葬於此其地本秦白亭云地在金城坊后省
漢博望苑武帝為太子時接賓客之所在今坊戾園東
南漢思後園漢武帝衛皇后之陵園也漢書衛后字
子夫其家號曰衛氏出平陽侯也子夫為平陽主謳者
武帝即位子夫入宫有寵生太子遂立為皇后巫蠱事
起江充為姦太子懼不能自明遂與后謀誅江充發兵
兵敗太子走后自殺宣帝即位改葬置園邑於此在金
城坊即故城杜門外大道東宣帝置倡優雜役千人以
地為千人鄉即此處上林苑漢書云武帝建元三年
起上林苑吾邱壽王所奏東南至藍田宜春鼎湖御宿
昆吾旁南山而西至長柞五祚北綂黃山濱渭而東漢
舊儀云上林苑方三百漢宫殿䟽云方百四十里長
樂宫關中記云長樂宫本秦之興樂宫也周廻二十里
漢太后常居之長安記云興樂宫秦始皇造漢修飭之
宣帝元康四年神雀五采以萬數集長樂宫五鳳三年
鸞鳳集長樂宫東闕中樹上三輔黃圖云長樂宫前殿
東西四十九丈七尺兩杼中二十五丈深十二丈關中
記又云長樂宫有長定長秋永壽永寧四殿三輔黃圖
云長樂宫有鴻臺有臨華殿有温室殿未央宫漢書
曰高祖七年蕭何治未央宫立東闕北闕前殿武庫大
倉上見其壯麗甚怒曰天下匈匈勞苦數歲成敗未可知
是何治宫室過度也何曰天下方未定故可因以就宫
室天子以四海為家非令壯麗無以重威且令后世無
以加也上說自櫟陽徙居都之三輔黃圖云未央有宣
室麒麟金華承明武臺鈎弋等殿廟記云未央宫有增
城殿昭陽殿三輔黃圖云未央宫有白獸殿又云未央
宫臺殿三十二有壽成殿萬歲廣明椒房清涼永延玉
堂壽安平就宣德東明飛雨鳳凰通光曲臺白虎等殿
廟記云未央宫有延年殿合歡殿四車殿三秦記云未
央宫有朱島堂畫堂非常室關中記云未央宫有天禄
閣麒麟閣有司馬門金馬門青鎻門元武闕蒼龍闕又
有鈎盾署弄田桂宫廟記云桂宫漢武造漢書曰桂
宫有紫房複道通未央宫關中記云桂宫在未央宫北
周廻十餘里中有光明殿殿上有複道從宫中西上城
西至建章宫神明臺蓬山三秦記云未央宫漸臺西有
桂宫宫中有明光殿皆金玉珠璣為簾箔處處明月珠
金戶玉階晝夜光明又云桂宫一名甘泉作迎風臺以
避暑西京雜記云武帝為七寳床雜寳案倒寳屏風列
寳帳設於桂宫時人謂為四寳宫漢書又曰北宫中有
神君居壽宫張羽設旗設供以禮神君神君來則肅然
風生帷帳皆動又有明光宫太子宫甲觀書曰孝成皇
帝元帝太子也母曰王皇后元帝在太子宫生甲觀畫
堂也建章宫漢書曰武帝太初元年栢梁殿災越巫
勇謂帝曰越俗有火災即復大起宫室以厭勝之於是作
建章宫度為千門萬戶前殿度高未央其東則鳳闕高
二十餘丈泰液池中有蓬萊方丈瀛洲壺梁象海中神
山龜魚之屬其南有玉堂璧門大鳥之屬立神明臺井
幹樓高五十丈輦道相屬焉三輔舊事云建章宫周廻
數里殿東别起鳳闕高二十五丈乘高以望遠又於宫
門北起圓闕高二十五丈上有銅鳳凰赤眉賊懷之西
京賦圓闕聳以造天若雙碣之相望是也廟記云建章
北闕門也又有鳳凰闕漢武帝造高十七丈五尺長安
記云俗人謂鳳凰闕為貞女樓古歌辭云長安城西有
䨇闕上有雙銅雀一鳴五穀生再鳴五穀熟按銅雀即
銅鳳凰也廟記云建章宫有折風闕一名别風闕又云
嶕嶢闕又在鼓簧宫也漢奉明園漢宣帝悼考墓園
也皇考名進武帝之孫戾太子之子也母曰史良娣故
號曰史皇孫漢書曰戾太子敗皇孫及妃王夫人遇害
葬廣明蘇林注曰苑名也又曰史皇孫位在廣明郭北文穎
注云位冢位也又云宣帝即位諡考曰悼考母曰悼后比
諸侯王園置奉邑三百家以廣明成鄉為悼園皆改葬
焉后八歲尊考曰皇考立廟因國為寢益奉園民立奉
明縣潘岳西征賦曰兆惟奉明太和宫在縣南五十
里終南山唐武德八年造貞觀十年廢二十一年以時
熱公卿重請修築於是使將作大匠閻立德繕理焉改
為翠微宫今廢為寺周武王宫即鎬京也在縣西北
十八里自漢武穿昆明池於鎬京遺址淪陷焉秦阿
房在縣西北十四里殿東西五百步南北五十丈上可
坐萬人可以建五丈旗表南山以為闕為複道自阿房
渡渭屬之咸陽庭中可受十萬人仍置銅人十二於宫
前十五年始成未暇擇令名而亂以在山阿之旁故號
曰阿房蒲萄宫漢哀帝元壽二年單于來朝以太歲
厭勝所在舍之因起此宫在上林苑西漸臺在長安
故城中未央宫西王莾死於此神明堂在縣西北二
十里長安故城西上有承露盤酒池在長樂宫中武
帝作以誇羌胡飲以鐡杯重不能舉皆如牛飲西征賦
云酒池監于商辛迨覆車而不悟子午谷在縣南百
里王莾通子午道因置關也樗里子墓在縣北長安
故城中秦惠王之弟也卒葬於此初謂人曰后百歲當
有天子之宫夾我墓及漢興長樂宫在其東未央宫在
其西武庫正值其墓二十四獄三輔黃圖云長安城
中有二十四獄漢高祖廟在長安故城西門外皇朝
開寳二年勅建修周穆王陵在縣西南張恭村二十
五里賈躭墓在縣南二十里居安坊
太平寰宇記卷二十五
