欽定四庫全書
太平寰宇記卷二
宋樂史撰
河南道二
開封府二
襄邑縣東一百四十五里依舊七鄉春秋時宋襄厈地
也宋襄公葬焉故曰襄陵今墓在縣西北隅秦始皇以
來厈縣卑濕遂徙縣於襄陵改為襄邑縣漢以縣隸陳
留郡宋移屬譙郡北齊縣廢入雍邱隋置杞州于杞縣
襄邑復焉大業三年州廢縣入梁郡唐初復置杞州貞
觀元年州廢縣入宋州自朱梁與晉改為開封服觀
漢地理誌襄邑有服觀魏都賦云錦繡襄邑睢水在
縣北三十里西自雍邱界入寧陵水經注云睢水出陳
留縣西蒗蕩渠古汴渠在縣北四十五里西從雍邱
入考城界史記秦始皇二十二年伐魏引河灌大梁即
此地也又宋書高祖開此河以征姚泓古厈城在縣
西三十里地理志云秦以承厈之地卑濕故徙縣于襄
陵其城遂廢昔仲尼遊此城厈人誤圍夫子夫子由城
東南空角而出其跡猶存巢亭在縣南二十里左傳
哀公十二年衛大叔疾奔宋疾臣向魋及桓氏得罪衛
莊公復之使處巢蛟龍池在縣北七十五里左傳鄭
大水龍鬭於時門之外洧淵國人請禜焉子産不許曰
我鬭龍不我覿也龍鬭我獨何覿焉吾無求於龍龍亦
無求於我即此也鼠怪搜神記中山王周南正始中
為襄邑長有鼠從穴出廳事上語周南曰爾以某月日
死周南不應鼠還穴至期日更冠幘絳衣語周南曰日
中死南不應鼠入穴斯須復出語如初出入數轉日過
中鼠曰爾不應我復何求道訖顛厥而死即失衣冠視
之乃常鼠也宋襄公墓在縣城東北隅
考城縣東一百五十里舊十四鄉今七鄉古戴國城春
秋隠公十年鄭伐取之後改名曰谷秦滅六國為淄縣
漢隸梁國後漢章帝東巡改為考城仍隸陳留郡後魏
為城安縣人於縣置北梁郡隸南兖州北齊郡廢縣歸
齊陰郡隋復為考城移屬宋州唐初於縣置梁州武德
五年州廢縣入曹州梁改為戴邑縣後唐復舊自梁至
晉漢屬開封府葵邱在縣東一里春秋齊桓公會諸
侯於葵邱杜注陳留外黃縣東有葵邱黃溝在縣西
三十六里國語云吳子會諸侯于黃池今陳留有外黃
縣古郡即黃溝是也又漢地理志云考城有黃溝北
亳城在縣東北五十三里自契至湯九遷湯始居亳與
葛伯為鄰按葛國在宋州寧陵縣界去亳百里都城記
湯居亳今濟陰東南亳城是也十三州志梁國有二亳
南亳在谷北亳在蒙湯會諸侯于景亳即蒙之北亳也
簸箕城在縣北四十六里按城冢記禹治水時所築
龍門臺在縣西南一十五里按戴延之西征記云龍
門水名也臺南渠岸有門與臺下水相連高齊時于此
置倉至後周廢黃霸墓在縣東北一十里漢循良傳
黃霸字次公淮陽人卒於此有碑存
陽武縣西北七十五里舊四鄉今八鄉春秋時棣城楚
伐陳諸侯會于城棣漢為陽武縣屬河南郡按晉地道
記陽武榮陽有博浪沙張良為韓刺秦始皇處即此縣
地按郡國縣記云陽武縣所理晉廢後魏孝昌中復置
高齊又省隋開皇六年移理于黃池陽武即今原武縣
是也唐武德四年于漢原武故城復置陽武縣即今理
也朱梁與晉隸開封府黃河在縣北二十五里莨
宕渠即汴河之别名一名通濟渠陽武故城在縣東南
二十八里高齊文宣天保七年移居汴水南一里今無
遺址隋開皇五年復理此城唐武德四年又移理漢原
武故城即今城是也博浪沙亭在縣東南五里即張
良為韓報仇擊始皇之所南棣城二城並在縣北十里
左傳楚伐陳諸侯會于城棣以救之北城也陳平墓
在縣東三十里戶牖鄉相陳村兼有廟存里陽山在
縣南七里
中牟縣西五十里依舊五鄉春秋時鄭邑又屬趙史記
趙獻侯自耿徙此又襄子時佛肸以中牟叛置鼎于庭
下不與己者烹之田英將褰裳赴鼎是此也漢為中牟
縣隸河南郡後漢置魏所屬不改宋隸榮陽後魏大武
真君八年省景明元年復置東魏靜帝天平初於此置
廣武郡後周武帝保定五年郡中牟移于今縣西三十
里圃田城置隋避諱改為内牟開皇十七年於中牟舊
城置夾城縣十八年又於圃内城中為圃田縣以界内
澤為名大業二年廢郟城縣又移圃田縣於中牟城置
唐武德初復改於中牟貞觀二年隸汴州龍翔二年又
隸鄭州按郡國縣道記云春秋所說中牟在趙地非此
也後漢和帝時魯恭為中牟宰有善政即此縣朱梁與
晉隸開封中牟臺在縣北十二里一名官渡臺又名
曹公臺故基在河南是為官渡城即曹公與袁紹相持
于此箜篌城在縣東南二十里昔師延在此造箜篌
以悦靈公圃田宅一名原圃在縣西北七里其澤東
西五十里南北二十六里西限長城東極官渡上承鄭
州管城縣界曹家陂又益西北流為二十四陂小鵠
大鵠小斬大斬小灰大灰之𩔖是也佛肸墓有二一
在縣南一里一在縣北一里潘嶽廟在縣北十里
魯恭墓在縣城内
太康縣東南二百一十里舊五鄉今八鄉夏后氏太康
所築城漢為陽夏縣隸淮陽國隋開皇七年改陽夏縣
為太康取古太康之名隸淮陽郡十五年復置陽夏郡
縣廢十八年改為厈城縣大業十三年李密舉兵于此
遂廢唐初復置隸淮陽郡晉屬開封府昔濟北戴封字
平仲為令苦旱積薪自焚火起雨㴻蔡水西北自尉
氏縣界流入渦水首受蔡水東流經縣北縣理城
即漢陽夏縣城夏后氏太康所築扶樂故城在縣西
北四十里地里志云扶樂為陳國隋開皇六年分太康
置大扶縣酈道源注水經曰即扶樂古城也牛頭城
在縣西五十里按隋淮陽郡圖云牛頭城在扶樂西二
十里水經註云沙水又東南經牛首城是也南拒臺
在縣南二十里北拒臺在縣北二十里漢書漢王追項
羽至陽夏南止軍今此南北二臺相去一里是楚漢相
拒之處何魯墓在縣西北二十里晉書魯字穎考陳
國陽夏人也
長垣縣東北一百里舊二十七鄉今七鄉本漢長垣縣
地隋開皇十六年于婦姑城置厈城縣隸滑州謂縣南
有古厈城為名孔子所畏之所又春秋遂次於厈皆此
地也又名蒲邑家語云仲由為蒲宰人于此立祠焉子
路隨夫子於此問津即蒲邑之津也朱梁與蒲割屬開
封皇朝為長垣縣長羅縣城在縣東北四十里漢書
宣帝封長惠為長垣縣城在縣東北二十五里地理志
秦滅衛以為長垣縣又武帝立兖州于滑臺置長垣縣
隋開皇九年隸杞州唐初復置至貞觀八年廢匡邑
城在縣西南十里春秋僖十五年諸侯盟于牡邱遂次
於匡杜預注云匡衡地在陳留長垣縣西南論語云子
畏於匡蓋此邑也訾樓城在縣西北十六里左傳邢
狄伐衛衛侯師於訾樓杜預注云訾樓衛邑陳留風俗
傳云長垣西北有訾樓是也蒲城在縣東北十里春
秋傳云齊侯胥命于蒲杜預云蒲衛地在陳留長垣縣
西南家語云子路治蒲三年孔子過之三稱仲由之善
即此也今城内有子路祠龍城在縣東南二十里昔
夏桀臣龍逢所居以為名今城東有關龍逢墓墓側有
祠漆城在縣西二十里左傳云寗武子與衛人盟於
宛濮杜預云陳留長垣縣西南有宛亭近濮水竹書記
云邯鄲伐衛取漆者也故鶴城在縣南十七里左傳
云狄人伐衛衛懿公好鶴鶴有乘軒者國人曰鶴實有
禄位余焉能戰此即養鶴城也又城冢記云昔夏累養
鶴于此遂號鶴城云衛靈公祠在縣東北二十七里
長垣縣内蘧伯玉祠在縣東北七里祠在墓側
酸棗縣西北百里舊三十鄉今六鄉漢地理云秦拔魏
置酸棗縣漢因之以為陳留郡故風俗通謂豫章以樹
稱酸棗以棘名邦蓋以地多棘而立名也今有故城即
六國時韓王所理今縣東北有延津袁紹渡津處南立
壁以拒曹公紹將淳于瓊宿鳥巢為公所襲破之即此
地也魏晉不改後魏并入小黃又復置立東郡北齊併
入南燕縣即今胙城也隋開皇三年徙南燕析置酸棗
縣入汴州又屬滑州大業三年隸榮陽郡唐初復建滑
州朱梁晉漢隸開封府土山在縣東北二里舊記云
酸棗縣北有土山古酸棗城在縣西南十九里按韓
世家哀侯即位滅鄭遂都酸棗舊宫餘址猶存又城冢
記韓襄子所築廢酸棗縣在縣北十五里後魏孝文
太和十八年置韓王臺二並在縣南一十六里按孫
楚韓王臺賦云酸棗縣門外左右有兩故臺訪古老云
韓王聽政之觀也望氣臺在縣西南十五里輿地志
云酸棗縣西有韓王望氣臺冰井在縣西二十里韓
襄王藏冰之所金堤在縣西南二十三里從陽武縣
東北五十八里入縣西南界入滑州靈昌縣界按漢書
溝洫志漢興三十有九年孝文時河决酸棗東漬金堤
聶政塚在縣西北二十里為嚴仲子報仇有祠存
張平墓在縣南十五里良之父也七女塚郡國志云
昔盧氏居此無男惟有七女父亡家有寶物相讓不取
因投水中不沉七女皆葬於此汝池在縣東南一十
五里爾雅沮洳也其地下濕水潦沮洳後人音訛呼為
汝溝
扶溝縣南一百八十里舊六鄉今十一鄉漢縣屬淮陽
國陳留風俗傳云小扶亭有洧水之溝因以名縣後漢
屬陳留郡魏隸許昌郡唐武德四年置北陳州縣屬焉
是年置洧州縣又屬焉洧州今尉氏也貞觀元年州廢
縣歸許州朱梁與晉割入開封祈即山在天寶鄉刁
陵村鄭莊公廟去縣二十里洧水在縣西二十二里
古扶溝城在縣東北二十里四角塚在縣西南二十
五里角塚村故老所傳新汲故城漢縣名今在西左
傳云公會尹武公單襄公及諸侯伐鄭自戲同至於曲
洧杜注今新汲縣治曲洧城漢志以河内有汲故加新
字桐邱城在左傳莊二十八年楚子元伐鄭鄭人將
奔桐邱杜注許昌縣東北有桐邱城是也白亭陳留
風俗傳云扶溝縣有帛鄉帛亭輿地志塢陵楚之邊邑
平王封太子建之子勝白公因居焉雕陵亭莊子謂
遊乎雕陵之樊覩一異鵲是此地也
鄢陵縣東一百五十里舊八鄉今七鄉春秋時鄭邑隠
公元年鄭伯克叚于鄢是也漢為鄢陵縣隸穎州郡魏
晉因之後魏移屬許昌郡北齊縣廢以其地入許昌縣
隋開皇初郡廢七年復置鄢陵屬許昌至十六年又于
縣置洧州縣隸焉大業二年州廢縣歸許州朱梁與晉
割屬開封洧水在縣西二十二里從許昌縣界東南
流散漫潩水在縣西南四十里從臨穎界入東南出
扶溝縣界古鄢陵城在縣西北一十八里太邱城
在縣東一百步漢陳實為太邱長故陶城在縣南五
十里傳云晉陶侃征杜□所築也陳太邱廟在縣西
一十里魏燕王臺魏文帝封弟燕王宇于鄢陵居此
城築臺于城中今呼為燕王臺
東明縣東九十里六鄉即府界靜戎鎮之地尋為東明
鎮西南去陳留縣八十里在東昏城之東及宋建龍四
年七月於本鎮城置縣仍以東明為名儀城在縣西北
二十里論語云儀封人請見鄭注云儀蓋衛邑也東
昏故城在今縣西北本漢縣王莽曰東明即陽武之戶
牖鄉陳平之故里也新祠城在縣西北二十里城冢
記新祠者吳王孫休相虞飜至晉代孫皓時憐飜忠節
設少牢以祭築城于亭上因以名之虞飜墓在縣西
北二十里城冢記新城南有太尉虞飜墓陳伯光墓
在縣西三十里城冢記漢宣帝時中郎將濟陽侯荆州
刺史伯光即陳平之孫子也虞延墓在縣西北二十
里後漢書延字子大陳留東昏人也初生其上有物如
一疋練升天占者以為吉及長八尺六寸腰十圍遷洛
陽令官至司徒葬于此又地理志云延初為封邱督郵
光武東廵延對俎豆之義帝善之五尺河在縣十二
里從陳留界入冤句界豹陵山在縣東南二十里皇
覽古冢記云蘭陽城西有土山名豹陵
太平寰宇記卷二
