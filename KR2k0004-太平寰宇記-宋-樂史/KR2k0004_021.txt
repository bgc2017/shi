欽定四庫全書
太平寰宇記卷二十一
宋樂史撰
河南道二十一
兖州萊蕪監
兖州魯郡今理瑕丘縣禹貢兖州之域星分奎婁自婁
五度至胃六度于辰在戌歷奎婁胃為魯之分野春秋
時為魯國史記武王即位封周公子伯禽于曲阜為魯
公六國時屬楚秦滅楚屬秦秦以魯為薛郡漢高祖更
立魯國以封公主又立泰山山陽二郡後漢改為任城
國以泰山山陽郡地兼置兖州晉改為魯郡宋武帝平
河南兖州治滑臺文帝元嘉十三年治鄒山又寄治彭
城二十年省兖州三十年立兖州于瑕丘后魏宣武正
始年又置南兖州于譙城孝明孝昌二年又置西兖州
于定陶城北齊為任城郡隋大業二年改為魯郡唐武
德五年平徐圓朗置兖州領任城瑕丘平陸龔丘曲阜
鄒泗水七縣貞觀元年省曲阜其年又省東泰州以博
城縣来屬八年復置曲阜十四年置都督府管兖泰沂
三州十七年以廢泰州之金鄉方輿来屬長安四年置
萊蕪縣天寶元年改為魯郡乾元元年復為兖州自唐
末至漢並為大寧軍節度周廣順二年降為防禦州以
慕容彦超叛命仍平故也
元領縣十今七
瑕丘曲阜鄒縣萊蕪龔丘乾封泗水
三縣割出
任城入濟州金鄉入濟州魚臺入單州
州境
東西一百七十里南北三百一十九里
四至八到
西南至東京六百里西南至西京一千里西南
至長安二千里東至沂州三百八十五里南至
徐三百九十六里西至濟州一百五十里北至
齊州三百三十里西南至單州三百二十里東
南至徐州三百四十里東北至淄州三百七十里
西北至鄆州一百八十里
戶
唐開元戶六萬七千三百九十七皇朝戶主一萬二
百十一客八千四百八十
風俗
漢書云周封周公子伯禽為魯侯有聖人之教化故
孔子曰齊一變至于魯魯一變至于道言近正也俗
既益薄孔子憫王道將廢乃修六經以述三代之道
是以其人好學尚禮義重廉恥周公遺化銷微庠序
衰壊地狹人衆頗有桑麻之業無休澤之饒其俗儉
嗇愛財趨商賈好訾毁多巧偽其喪葬之禮文備實
寡然而好學猶愈于他俗貨殖傳云魯人俗儉嗇而
丙氏尤甚富至鉅萬鄒魯以其故多去文學而趨利
姓氏
魯國郡七姓夏孔唐車顔粟宰
山陽郡三姓鞏郄蹇
(闕)郡五姓胡周羊曹孫
平昌郡三姓管孟牟
(闕)郡五姓邵隸徐史錢
人物
春秋臧僖伯臧文仲展禽梓慎衆仲孔
子顔回孟軻前漢孔光邴吉史丹韋
賢孟之後朱雲后漢王龔檀敷魏應羊
續范式字巨卿烈士也可以託死劉表山陽高
平人魯恭王之後高堂隆王燦晉有羊祐
郄隆唐彬郄鑒魏舒宋有羊欣孔淳之
齊有檀起后魏有羊敦已上並魯人梁羊
侃泰山梁父人挽弓二十石為侍中唐有徐洪字
彦伯兖瑕丘人郄士美高平金鄉人與顔真卿對
論應對如流
土産
禹貢漆絲織文汶陽之篠可以為笙今貢花鏡
綾絹綿防風紫石英茯苓
瑕丘縣舊十四鄉今四鄉春秋謂以邾子益来囚諸負
瑕杜註云魯邑高平郡南平縣西北有瑕丘城漢立縣
屬山陽郡今隸兖州洙水東北去縣二十二里泗
水東自曲阜縣界流入合洙水淮安王神通營在瑕
丘城中唐武德五年平賊徐圓朗屯兵之處堯祠在
縣東南七里洙水之西杏壇鄉因夫子杏壇為名
樊縣故城漢縣廢城在今縣西南按郡國志云卿士
樊仲皮國也
曲阜縣東三十里舊八鄉今三鄉春秋之魯國伯禽所
都之地古炎帝之墟按郡國志云仲農氏自秦徙都于
此昔大庭坡故有大庭之庫存焉漢為魯縣魏為曲阜
委曲長七八里故曰曲阜仍山在縣東二十五里高
二里防禮記孔子母合葬于防史記孔子父叔梁紇
死葬于防在魯城東女陵山在縣北二十六里相傳
云秦始皇東巡女死葬于此山因名今山頂墳陵俱存
其山多美石九山在縣南三十里其山有九峯因以
為名嶮水在縣北四十二里源出九山東南流入洙
水其溪澗嶮隘左氏經云桓十二年公會杞侯莒子盟
于曲池註云魯國文陽縣北曲水亭今在縣常流不絶
地理志漢舊縣也王莽改曰汶亭達泉溝在縣東南
十里流出縣東南平澤西南流合卜沙溝共流數里同
入于沂左傳莊三十二年僖叔飲酖歸及達泉一名連
泉靈光殿高一丈在魯城内縣西南二里魯共王餘
之所立古魯城春秋之時魯國都也其城凡有十二
門東有二門其北名上東門今名始明門按左傳定公
八年公歛處父師成入自上東門入注云魯東城之北
門也又國語臧文仲祭爰居于魯東門之外皆此門也
古魯城門魯城伯禽邑也西五門第一曰鹿門即臧
孫紇斬鹿門關以出第三曰稷門即圉人犖能投蓋
于稷門按魯國志云古城凡有七門東西有三其最北
者名萊門左傳哀公六年公子陽生請于南郭具千乘
出萊門而告之故注云魯郭門也次南第二門名石門
按論語云子路宿于石門注云魯城門外吕氏春秋云
宋有桐門右師魯有石門即此門也南面有一門不詳
其名北面有三門最西者名子駒門按左傳文公十一
年獲長狄僑如埋其首于子駒之門注云子駒魯郭門
次東二門無名闕里在縣西南三里魯城東北出洙
水百餘步洙泗二水在縣北五里泗水東自泗水縣
流入在縣與洙並流南為泗水北為洙水二水之間即
夫子所居也孔子家在故魯城中歸德門内闕里之中
背洙面泗瞿相圃之東北也后漢明帝東巡狩幸焉
古邾城無濠塹在縣東北四十里邾魯之附庸國左傳
哀公七年魯擊柝聞于洙注云言近也邾人于北築小
城以備魯故名洙城古汶陽城在縣東北四十里左
傳桓公十二年盟于曲池注云魯國汶陽縣北有曲水
亭又輿地志漢舊縣王莽改曰汝亭雩門左傳謂公
子偃曰宋師不整可取也自雩門竊出蒙臯比而先犯
之大敗宋師于乘丘即此門泮宫二池在縣南二里
泮宫臺南按詩魯頌頌僖公云思樂泮水薄采其芹魯
侯戾止在泮飲酒奄中續漢書郡國志云古奄國史
記云從廓出魯奄中張茂先云即魯之奄里窮桑郡
國志云少皥自窮桑登帝位按窮桑在魯國之北后徙
曲阜顓頊亦自窮桑陟帝位又干寶云徵在生孔子于
空桑之地今名孔竇在魯南山之陽伯禽墓高四丈
四尺在縣北七里左傳定公四年成王因商奄之民命
以伯禽西封于少皥之墟注云少皥墟在魯城内書序
云魯侯伯禽宅曲阜是也魯文公冡高五丈五尺在
縣南九里冡北有石人四獸二魯恭王墓高一丈在
縣南九里漢書云恭王餘景帝程姬之子封之于魯謚
曰恭王孔子墓高一丈二尺在縣西北三里史記云
孔子葬魯城北泗上弟子三年心喪畢相決而去惟子
貢廬於冡上凡六年弟子及魯人從冡而家者百有餘
室因命曰孔子墓皇覽冡墓記云孔子冡塋百畝本無
祠堂塋中樹以百數皆異種魯人世世無能名其樹者
民傳言孔子弟子異國人各持其方樹来種之塋中不
生荆棘及刺人草今惟有柞樹成林更無異木論衡云
孔子當泗水而葬水為之却流伯魚墓在孔子墓東
一十步顔回墓在縣東二十里方山下孟軻墓在
縣南四十里元屬鄒縣界唐貞觀八年大使杜正倫置
曲阜縣隸入曲阜顔叔子墓在縣東南三十五里亦
名清陵墳三良冡郡國志即二桃殺者梁父吟曰問
是誰家冡田疆古冶子陳博達墓在縣西北二十里
前有石獸四石碑一齊郡刺史武平五年立宰我墓
在縣西南二十里郡國志云宰我魯人為臨淄大夫與
田常作亂夷其族孔子恥之莊公臺在魯城内縣西
北二里按左傳莊公三十二年築臺臨黨氏見孟任即
此臺也昭公臺高二丈九尺在莊公臺西南五十步
魏地形志魯有昭公臺是也東門襄仲臺周迴四十
步高五丈在縣東三里魯城内建春門南故以姓氏為
臺之名季武子臺高三丈五尺在縣東二百五十步
按春秋左傳定公十二年公山不狃率費人襲魯公與
三子入于季氏之宫登武子之臺是也鬭雞臺二所
高一丈五尺相去各四步在禹門内縣西三里左傳昭
公二十五年季郈之雞鬭季氏介其雞郈氏為之金距
注云二家相近也孔子祠一名闕里漢高十二年過
魯以太牢祀之在魯城内今縣西南二里即鍾離意發
縣瓮張伯藏壁皆此祠累代修之不絶郡國志云闕里
背洙面泗有夫子狀前有石硯一枚石作甚朴云夫子
平生所用物唐乾封中祀嶽東回駐輦親祀于廟開元
中封王兩觀臺各高一丈在縣東五十步左傳定公
二年雉門及兩觀災杜注云闕也孔子誅少正邜于兩
觀之下壽丘高三丈在縣東北六里按皇甫謐帝王
世紀云黃帝生于壽丘長于姬水居軒轅之丘山海經
地在窮桑之際西射之南史記舜作什器于壽山大
庭氏庫高二丈在城内縣東一百五十步春秋昭公十
八年梓慎登大庭之庫以望氣曰宋衛陳鄭火注云大
庭氏古國名也炎帝神農氏居大庭矍相圃周迴二
萬一丈在魯城内縣西南二里孔子廟西南孔子射所
陋巷在縣城西南二里孔子廟北二百步按論語云
賢哉回也一簞食一瓢飲在陋巷人不堪其憂回也不
改其樂義婦宅昔齊欲伐魯魯師至郊見一婦人抱
一兒攜一兒軍至棄小者抱大者而去軍乃問何棄小
抱大婦人曰大者亡兄之子小者妾所生去妾所生亡
父嗣不可絶也軍義之與食而去軍乃旋師曰魯有義
婦者若此五父衢在縣東南二里左傳襄十一年季
武子將作三軍盟諸僖閎詛諸五父之衢杜注云五父
衢道名在魯東南季桓子井深八十八尺在縣中法
集寺中按史記季桓子穿井得土缶即此也臧武井
深六十尺在縣東南一百步按白褎魯記云鹿門有兩
井稍小于季桓子井在鹿門西四里一為季桓子所穿
者舞雩壇在沂水之南當縣南六里臨沂水論語云
浴乎沂風乎舞雩詠而歸又樊遲從遊于舞雩之下有
壇墠樹木于下可遊焉南郊圓丘在縣南七里按孝
經云昔者周公郊祀后稷以配天禮記明堂位曰成王
封周公于曲阜地方七百革車千乘孟春之月祀帝于
郊周公得郊天故有圓丘
鄒縣東南六十里舊十四鄉今五鄉漢為騶縣屬魯國
莽曰騶亭即邾山之地曹姓二十九世楚所滅因魯繆
公改邾作騶縣復以山為名按郡國志云騶縣本邾婁
之國魯繆公改為鄒即邾人獲公胄懸于魚是此邑
嶧山在縣南二十里亦名鄒山史記秦始皇東行郡縣
上鄒山澤立石與魯諸儒議刻石頌秦德魯繆公改邾
作鄒山從邑故謂之鄒山嶧陽猶多桐栢也李斯所刻
石領名曰書門始皇乘羊車登之其路猶在黃河去鄒
山三百餘里晴明日望之纔見又郡國志鄒山之右嶧
山也有穴遙與洞庭通其孔可以逃難晉大尉郄鑒避
胡越于此山下有大驛名郄公驛鳬山在縣東南三
十八里詩曰保有鳬繹遂荒徐宅鄒城叔梁紇所治
之邑漢為縣又曰南平陽縣今廢城存邾國黃帝後
陸終之胤曹姓封于邾其后終絶武王復之故國城在
今縣東南周迴四里上冠山峯下矚巖壑窮制國之勝
景一目邾國數處今黃州亦是也
萊蕪縣東北二百六十里舊八鄉今二鄉本漢縣屬泰
山郡后漢書范史云為政之所按水經云萊蕪昔齊靈
公滅萊萊人播流此谷邑落蕪没故曰萊蕪范史云曾
為此縣長百姓歌其清儉至晉廢后魏移古羸縣于此
唐貞觀元年廢入博城縣至長安四年又於廢嬴縣置
萊蕪縣取漢舊名屬兖州元和十四年六月兖海節度
使曹華奏以縣在山路三百餘里人戸絶少官吏名數
亦與大縣不殊虚置無所取請併入乾封縣詔許之後
復置韶山在縣西北二十里其山出鐵漢置鐵官至
今鼔鑄不絶汶水出此邑即閔子所謂則吾必在汶
上矣是也西南流入沛雙石郡國志云萊蕪縣南夾
道有石長二丈雙石即漢昭帝時自立也
龔丘縣北五十里舊八鄉今二鄉漢寧陽屬泰山郡后
漢改屬東平國后又移置平原縣于寧縣城北十一里
今縣是也隋開皇十六年以此縣與德州平原縣名同
遂改龔丘縣焉以東南二十里有古龔丘城也青山
石在縣西三十里後魏有石山祠即此也其山都是一
大石耳發地傑立高四十餘丈周迴三百里有石池二
所東西行列有𩔖人功冬夏澄清初無耗溢祈雨輒應
故今古祠之故汶陽縣在縣東北五十四里其城側
田沃壤故魯號汶陽之田成公二年齊人歸我汶陽之
田是也故剛城漢為剛縣廢城在今縣東北甑山
東魏張華原為徐州刺史先是猛州境有猛獸為暴華
原為令州北七十里甑山中忽有虎食猛獸都絶時人
稱化感之至
乾封縣東北一百六十里元二鄉本齊之博邑春秋謂
公會吳子伐齊即此也延陵季子往齊子死葬嬴博之
間至漢武帝封禪分嬴博二縣立奉高縣以奉泰山之
祀后魏改博縣為博平隋開皇十七年改博平為博城
唐乾封元年高宗封東嶽改為乾封縣屬兖州泰山
一曰岱宗在縣西北三十里尸子曰太中有神阿房閣
三十六天之一也社首山在縣西北二十六里蒿
里山在縣西北二十五里徂萊山亦曰尤萊山詩曰
徂萊之松后漢赤眉渠帥樊崇保守此山自號尤萊三
老汶水源出縣東北原山西南流經縣理南去縣三里
五汶述征記曰泰山郡水背名曰汶今縣凡有五汶
有北汶瀛汶牟汶枈汶浯汶皆源别而流同東嶽廟
在縣西北三十里泰山下郡國志廟前有栢樹武帝所
種赤眉賊砍一樹見血乃止有岳令掌之唐開元十三
年玄宗登封泰山登封之夕凝氛昏晦迅風激烈皇帝
出齊宫露立以請及明清霽旗常不搖事畢至山下日
光重輪戴明耀五色千官稱賀其日大赦以靈岳昭感
封泰山神為天齊王梁父古者封泰山禪梁父者七
十二君玄宗開元十三年十二月東封泰岳因禪梁父
焉大夫松始皇避雨處今猶在謝過城有汶陽田
齊以此歸魯以謝過故有城存廢梁父縣在縣東南
五十九里隋開皇二年移梁父縣于此唐武德四年移
入博城置今廢廢岱山縣在縣東南四十里依徂萊
山北齊于此置隋開皇二年廢為奉高縣五年又改為
岱山縣大業二年廢入博城縣
泗水縣東北一百十一里舊十二鄉今四鄉左傳成十
八年晉侯使士魴來乞師仲孫蔑會晉侯宋公同盟于
虚朾杜注虚朾地闕學者舊傳此地即虚朾也漢為下
縣之地隋分汶陽縣于此城置泗水縣屬兖州尼丘
山縣南五十里叔梁紇禱尼丘山生孔子龜山在縣
東北七十五里詩曰奄有龜蒙春秋定十年齊人來歸
龜隂之田水經注昔夫子傷政道之淩遲故望山而懷
操今琴曲有龜山操是也泗水源出海東陪尾山源
有泉四四泉俱導因以為名盜泉源出海東北高經
山之隂淮南子曰孔子不飲盜泉漏澤在縣東七十
里北澤漏穴有五皆方丈餘深二丈已上其澤每春夏
積水秋冬漏盡將漏之時居人知之不過三日漏水都
盡以竹木作薄離之水族山積也菟裘故城在縣五
十五里魯隱公曰使營菟裘吾將老焉泮水詩謂泮
宫是也汶陽故城漢為縣今故城在縣西梁父故
城漢為縣故城在今縣北
萊蕪監在兖州萊蕪縣之界古冶鐵之務也管一十八
冶縣兼不相統
監境
東西一百一十五里南北一百一十里
四至八到
圖經未有至東西二京里數
西至乾封縣四十五里南至泗水縣四十里東
至沂州新太縣界七十里北至齊州亭山縣界七
十里西南至乾封縣界五十七里東北至淄州
淄川縣界八十里西北至齊州歴山縣界六十三
里
戶
今管戶主五百六十二客一千八百八十九
風俗與兖州同
土産
防丰貢出鐵
管鐵坑三
礦坑阜在縣北五里石坑阜在監東一十里甘
土坑在監東南一十五里
管一十八冶
魯北冶在監西南一百步銅務冶在監西一里餘
杏山冶在監東五里□陽冶在監東六十里
萬家冶在監東五里安仙冶在監東七里汶陽
冶在監東一十五里道士冶在監西南七里何
家冶在監西二十九里汶北冶在監西二十四里
魯西冶在監西三十里石門冶在監西南十三
里新興冶在監西南十二里汶城冶在監西五
十五里大叔冶在監西北五十二里宜山冶在
監西北五十二里汶陽冶在監西南七里
太平寰宇記卷二十一
