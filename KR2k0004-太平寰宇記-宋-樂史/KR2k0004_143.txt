欽定四庫全書
太平寰宇記卷一百四十三
宋樂史撰
山南東道二
均州
均州武當郡今理武當縣治禹貢豫州之域春秋及戰
國其地並屬楚史記秦昭王三十五年置南陽郡其地
屬焉在漢為武當縣屬南陽郡後漢因之在荆州部魏
屬南鄉郡晉屬順陽郡齊永明七年于今鄖鄉縣置興
郡輿地志云梁武帝以此郡為南始平郡復有武功武
陽二縣仍屬南雍州太清元年于梁州之齊興郡置與
州後魏廢帝元年改興州為豐州所因以豐城為名後
周武成元年自今鄖鄉城移于延岑城即今理是也隋
開皇三年罷郡豐州不改五年改豐州為均州因界内
均水為名大業初廢州改為浙陽郡今郡城即後漢將
延岑所築義寧二年割浙陽郡之武當均陽二縣置武當
縣又置平陵縣唐武德元年改為均州七年省平陵縣
八年省均陽入武當其年以豐州之鄖鄉堵陽安福三
縣來屬貞觀元年廢均州又省堵陽安福二縣以武當
鄖鄉二縣屬浙州八年廢浙州又以武當鄖鄉二縣置
均州又廢上州割豐利縣來屬天寳元年改為武當郡
乾元元年復為均州貞觀五年勅均房二州隸山東南
道
元領縣三今二
武當鄖鄉
一縣廢
豐利(入鄖鄉)
州境
東西三百六十六里南北一百四十里
四至八到
東北至東京九百八十里東北至西京八百八十
五里東北至長安九百五十四里東至鄧州二
百四十四里南至房州二百六十八里西至金
州七百三十二里北至鄧州内鄉縣二百六十八
里東南至襄州三百七十六里水路三百六十二
里西南至房州三百七十二里西北至商州上
津縣石丹山界三百四十四里東北至鄧州三百
四十四里
戶
唐開元戶一萬三千七百皇朝戶主三千七百九十
二客三千八百二十七
風俗
漢書地理志漢中風俗與汝南郡同有漢江川澤山
林少原隰多以刀耕火種人性剛烈躁急信巫兒重
淫祀尤所好楚歌
人物
無
土産
鹿脯(今貢)羚(舊貢)麝香山雞皮葳𬎼椒
蠟
武當縣舊八鄉今三鄉本漢舊縣屬南陽郡取武當山
以名縣舊治延岑城唐顯慶四年移於今所武當山
一名太和山武當山記云區域周迴四五百里中央有
一峯名曰參嶺高二十餘里望之秀絶出於雲表清朗
之日然後見峯一月之中不過四五清霄蓋其上白雲
帶其前日必西行夕而東返則惟其常謂之朝山蓋以
重朝揖之主也郭仲産南雍州記云武當山廣圓三四
百里山高壠峻若博山香爐苕亭峻極干霄出霧學道
者常數百相繼不絶若有于此山學者心有隆替輒為
百獸所逐陶弘景玉匱云太和山形南北長高大有神
靈栖憑之者甚多太和山雖在南陽界而去洛陽甚近
度轘轅南陽界而北趨魯陽便得至焉又南雍州記云
武當山有石門石室相傅云尹喜所棲之地隂君内傳
云尹字長生入武當昇仙石階山隋圖經云一名華
岳地肺一名肺山福地記云西北角有大樹樹下生草
名救窮冬夏不枯日食三寸絶榖不饑登之度世陶先
生謂之西岳佐命是也女思山漢武當長來郡女嫁
為河内張德子婦隨夫還至此山南望其父思慕而死
即葬此山女即來歙曾孫也三夫人亭亭若博山香
爐古塞山在今縣北戰國時楚築以備秦今城所據
之山峻險按今名大寨山是三王城前漢末王匡王
鳳王常所築各一城今號三王城社樹隋圖經云南
陽武當門有社栢樹大四十圍梁蕭欣為郡伐之言有
大蛇從樹腹中墜下粗數圍長三丈羣蛇數十隨之入
南山聲如風雨未伐樹前曾見夢於欣不之信後欣果
死於治所
鄖鄉縣西一百十三里舊八鄉今五鄉古糜國之地左
氏傳曰楚潘榮伐糜至於錫穴漢初置錫縣按地記云
漢中郡之東界有錫縣即古之錫穴也漢置錫縣屬漢
中郡今縣城即漢理晉太康五年改錫縣為鄖鄉縣梁
代志云其地出猫牛沙牛兜牟山在縣東十里即漢
中郡與南陽郡分界處西山今名寳蓋山水經注云
鄖鄉有西山山有蝦蟆石倉卒看之與真不别山北有
崖傍觀之有一穴甚明傳道為星牖狼子山隋圖經
云山臨漢水山邊鑿石作六字皆方一尺四字猶可識
云元田中邱兩字不可識山下有狼子冡為水所壊今
成小洲亦為狼子葬父之所渚水在縣西六十里有
渚水汗池注渚水入於漢俗名(闕)是寒泉水注水
經云漢水又東謂之澇灘冬則水淺而下多大石又東
為靜灘夏水急盛川多湍洑行旅苦之故諺曰冬澇夏
靜斷官使命言二灘阻礙也滄浪洲隋圖經云漢水
出琵琶谷至滄浪洲即漁父棹歌處庾仲雍漢記云謂
之千齡亦通名滄浪水又東經龍巢山下丹水隋圖
經云豐州丹水出丹魚先夏至前十日夜伺之浮水有
赤光上照如火以網取之割其血以塗足可步行水上
廢豐縣西二百四十里元(闕)鄉本漢長利縣地後
漢省晉復立太康五年改長利為錫縣所屬不改宋於
此僑置南上洛郡屬梁州後魏分錫縣置豐利縣按荆
州圖副云豐利熊川陽川三縣即武當之地唐武德元
年置上津郡于此貞觀八年廢郡以縣屬均州皇朝
乾德六年併分鄖鄉縣錫義山一名天心山在縣東
北六十五里道書福地志云天心之山方圓百里形如
城四面有門上有石壇長十餘丈山高谷深多生薇蕨
其草有風不偃無風獨搖也
房州
房州房陵郡今理房陵縣土地所屬與金州同此即古
麋庸二國之地春秋為房子國左氏傳曰楚子伐麋成
大心敗麋師于防渚即此是也又闞駰云防陵即春秋
時防渚也史記秦惠文王三十年攻楚取漢中地置漢
中郡始皇滅趙徙趙王遷于房陵是其地四塞險固即
為漢中郡地其後始皇誅呂不韋其後亦徙于此歴兩
漢郡如之後漢末以為房陵郡華陽國志孟達既降魏
魏文帝合三郡為新城郡以達為太守理上庸達後歸
蜀司馬宣王討之仍從新城移理房陵歴晉宋齊為新
城上庸二郡梁天監末立岐州與郡同理房陵侯景之
亂地入後魏廢帝二年改新城郡為光遷國昔傳此地
古有三百人于州西南房山中學道得仙因名其地為
廣仙後人語訛為光遷後周武帝三年廢國為遷州改
房陵為光遷縣隋因之煬帝廢州為房陵郡唐武德元
年改為遷州領光遷永清又置受陽浙川房陵凡領五
縣其年又於竹山縣置房州領竹山上庸又置武陵凡
領三縣五年廢遷州之浙川七年又廢房陵受陽二縣
貞觀十年廢遷州自竹山移房州治於廢遷州城其年
省武陵縣改光遷為房陵縣天寳元年改為房郡乾元
元年復為房州貞元五年以房州均州隸山南東道皇
朝為保康軍節度
元領縣四今二
房陵竹山
二縣廢
上庸(入竹山)永清
州境
東西二百五十里南北二百五十四里
四至八到
東北至東京一千五百四十三里東北至西京一
千五百五十五里西北至長安一千四百六十八
里東至襄州四百二十三里水路五百八十四里
南至歸州山路五百一十二里西至金州五百五
十三里北至均州二百六十二里東南至襄州
界四百九十五里西南至金州界五百七十八里
東北至襄州界一百七十八里東北至金州五百
四十二里西北至歸州五百三十八里東南至
均州二百五十里
戶
唐開元戶一萬四千四百四十二皇朝戶主四千八
百八十二客六百九十
風俗
與金州同
人物無
土産
賦紫布鍾乳麝香石楠葉黃芩羊
雷丸子黃蘖皮
房陵縣舊十六鄉本漢舊縣屬漢中郡初為防字後漢
改為房陵以為名建鼓山袁崧記云登勾將山見
馬鬛建鼓凝然天半華陽國志云此即山水之灘有馬
鬛建鼓之險房山在縣西南四十里其山四面有石
室因房以為名狼山夾水導源出此山筑水注水
經云筑水出梁州閬陽縣魏遣夏侯淵與張郃下巴西
集軍巖劉備軍筑口即此水所出又按漢志云筑水東
至筑陽入沔今按筑水在州理北東流經永清縣南又
東北流至襄州榖城縣南又東北方注於江漢黃香
冡香後漢為吏部尚書即此郡人有至孝之名卒於此
有塜在郡東北河水源出縣西界來遶城東流不通
船有石崖門阻隔又有三十五小溪其名惡者有臨
愁水城四面有三十四小山其名惡者有罵詈山
三王冡其縣南有大坟三所號三王冡縣北有趙王冡
並無碑記皆故老所傳廢永清縣在縣東一百一十
里本漢房陵縣地周地圖記云後魏廢帝三年分房陵
東郡于今縣東六里置大洪縣屬光遷國後周保定二
年移于今理乃改為永清縣今併入房陵縣景山在
縣西南二百里東與京山連接有阻水源出景山一名
雁浮山山海經云荆山之首曰景山雁南翔北歸徧經
其上土人由兹改名為雁塞山又曰荆山之首曰景山
上多金玉筑水在縣南三里東流粉源水出縣東
北永林山注水經云粉水導源東流經上粉縣取此水
以淘粉則皓曜鮮潔有異衆流粉城因粉水為名
竹山縣東一百五十里元八鄉本漢上庸縣古之庸國
也今縣古城即是昔周武王伐紂會諸侯于孟津之上
庸人往焉故尚書泰誓曰庸蜀羌髳微盧彭濮人即此
也漢書志上庸縣屬漢中郡白馬塞山盛弘之荆州
記云孟達為新城太守登白馬山而嘆曰劉封申耽據
金城千里而不能守豈丈夫也哉為上堵吟今人猶傳
此聲音韻憤激其哀思之音乎遊者云重山疊障亦信
然方城山在縣東三十里左傳云楚使廬戢黎侵庸
及庸方城即此山頂平坦四面峻龍祗山在縣南二
里古老相傳昔有道士王若沖于此山服栢葉身上毛
生碧綠色白日昇天黃竹山在縣東一百里鼇水
源出縣西十里入堵水其水多蛇邑人云莫飲鼇谷水
水中有蛇龜一名龜水上元水在縣北六十里源出
庸嶺下南流入孔陽水有深潭不可測或投石其中即
卒風暴雨漫水在縣西七十里出王冡山下南流入
武陵水堪浣羅紗色白如練鬼田在縣東二里隔渚
水約二頃不生樹木只有茅荻每歲清明日祭而燎之
預卜其豐儉燎草至盡即是豐年風俗為驗於今亦然
堵水源出金州平利縣界黃平源嶺下圖經云郭帶
堵水水出漢江舟船往來商賈所凑也廢上庸縣在
州西二百五十里本漢上庸城縣古上庸城在縣東四
十里武陵故地是也後漢省曹魏更立屬新城明帝改
屬上庸郡蕭齊改為武陽縣梁改為新豐縣又改為武
陵縣後魏改為京州縣廢帝二年改為孔陽縣以西有
孔陽水為名隋開皇三年罷郡廢孔陽縣仍於今竹山
縣上庸縣於廢孔陽縣為理今并入竹山縣庸城山
在縣西五里舊名懸鼓山庸人居此山置鼓王冡山
在上庸縣西六十里古老相傳有三王冡在此孔陽
水在故縣西六十里十步其源出檀溪嶺下其水洗物
除垢亦堪磨刀劍甚利也
太平寰宇記卷一百四十三
