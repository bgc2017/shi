欽定四庫全書
太平寰宇記卷一百四十四
宋樂史撰
山南東道三
隨州
隨州漢東郡今理隨縣禹貢荆及衡陽惟荆州虞舜及
周皆為荆豫之域在周又為隨國世本云隨姬姓也春
秋傳曰楚武王侵隨鬭伯比言於楚子曰漢東之國隨
為大隨國今義縣是也其後為楚所滅戰國時其地屬
楚秦并天下為南陽郡地漢初立為隨縣南陽郡后漢
如之晉屬義陽郡分置隨郡宋齊因之西魏置并州尋
廢大統十六年尅定隨安陸二郡改隨州隋初如之大
業廢州以其地方分置漢東舂陵二郡唐武德復并為
隨州領隨縣光化安貴平林順義四縣貞觀十年割唐
州棗陽來屬天寳元年改為漢東郡乾元元年復為隨
州今郡城古國之城皇朝乾德四年升為崇義軍節度
尋改崇信軍
元領縣四
隨縣棗陽唐城光化
州境
東西三百七十里南北二百一十里
四至八到
東至東京一千一百里西北至西京一千一百六
十五里西北至長安一千四百三十五里東至
安州一百五十五里南至郢州四百六十三里
西至襄州三百五十四里北至唐州三百六十三
里東至申州二百四十四里西北至唐州四百
三十五里東南至安州三百六十里西南至唐
州三百六十三里東北至郢州四百六十五
里
戶
唐開元戶二萬六千九百皇朝戶主三千一百六十
四客三千四十九
風俗
同唐州尤多獵山伐木
人物無
土産
蒲黃枳實會羅柰花綾小絹覆盆子
葛
隨縣舊十二鄉今二鄉漢舊縣后漢初平林兵起此邑
今邑東北有平林鄉即王常起兵之所梁立曲陽郡後
西魏復得其地因立郡於此三鐘山在縣東五十里
山有石狀如覆鐘鸚鵡山在縣東北一百一十五里
石狀如鸚鵡隨侯堂厲鄉左氏傳楚人伐徐齊師
曹師伐厲以救之九井荆州記云厲鄉西有壍兩重
内有地俗謂之神農宅中有九井汲一井八井震動民
多不敢觸在縣北一百里斷蛇邱在縣西北一十五
里按搜神記隨侯出獵見白蛇被傷乃築坁于縣東北
骸山側收養既愈放之後啣徑寸珠以報德隨侯墓
在縣北二十里地志云隨縣北二十五里有隨侯墓今
里數不同以古今尺步有異隋文帝廟在州東南一
里唐天寳七年置季梁廟在州南八十步按左傳楚
武王侵隨而求成焉隨少師請追楚師季梁止之曰天
方授楚楚之羸其誘我也君何急焉君姑修政而親兄
弟之國庶免于難隨侯懼而修政楚不敢伐人思其德
立廟祀焉厲山在縣北一百里高一里荆州記云隨
地有厲鄉村有一穴是神農所生穴也穴口方一步容
數人至今穴口石上有神農廟在驢泉山在縣北九
十里上有池旱不涸昔出神驢故以為名荆州記云石
驢泉山滷潤牛馬經過貪其甘不能去土人云牛馬解
即此山尋之
棗陽縣西北二百里舊十五鄉今一鄉本漢蔡陽縣地
后魏于此立南荆州隋大業初改置舂陵郡仍改邑為
棗陽縣唐初郡廢而邑隸隨州光武故址今在縣南
有白水源舂陵故城在今縣東漢文帝時以春陵之
國地多卑濕因割蔡陽之白水上唐二鄉為舂陵侯邑
自零道縣徙于此䜟所謂白水真人處襄故鄉城漢
為縣今廢城在今縣東北下溠戍梁天監中置在縣
東南一百里后魏宣武帝正光初南伐破之置為鎮后
梁又收復之却為郡皆此戍也
唐城縣西北一百五十里舊十二鄉今一鄉漢隨縣地
后魏于此置㵐西縣兼立義陽郡後又改為肆州或曰
唐州隋廢之唐開元二十五年以客戸編成十二鄉置
唐城縣后梁改為漢東縣漢復為唐城唐鄉左氏傳
云晉楚戰於邲唐侯為左拒杜注云唐侯楚之小國即
此地古唐城自梁朝乾元三年改為漢東郡后唐同
光元年復為唐城晉朝天福元年又改為漢東縣漢乾
祐元年仍改為唐城縣
光化縣南三十四里舊五鄉今一鄉自漢至宋為隨縣
之地南齊立為安化縣后為西魏文帝尅之改為光化
縣錫水在縣西北十里源出隨縣大浩山荆州記云
厲山下有厲鄉村臨錫水楚子城在縣北一十八里
左氏傳桓公八年楚子合諸侯於沈麗黃隨不會使薳
章讓黃楚子伐隨因築此城以逼隨故號楚子城
郢州
郢州冨水郡今理長壽縣歴代所屬與竟陵郡同二漢
屬江夏郡地晉宋以來為竟陵縣地梁時即南司北新
州二州之境西魏分屬安州武帝分置石城郡后于石
城置郢州隋煬帝初州廢置安陸竟陵二郡唐武德四
年并二郡立温州于長壽縣置郢州章山藍水二縣屬
焉七年廢基州以章山來屬貞觀元年省藍水入長壽
又廢郢州以長壽屬温州章山屬荆州十七年廢温州
依舊置郢州治京山天寳元年改為冨水郡乾元元年
復為郢州
元領縣三今二
長夀京山
一縣廢
富水(并入京山)
州境
東西一百六十五里南北五百二十五里
四至八到
北至東京一千二百一十五里西北至西京一千
一百二十五里西北至長安一千三百八十五里
東至安州三百二十九里南至復州三百二十二
里西至長陵府二百一十二里北至襄州三百
十二里東南至復州界一百五十六里西南至
江陵府界八十三里西北至襄陽界三百一十六
里東至隨州四百六十三里西南至安州三百
三十五里東南至襄州三百二十三里西北至
隨州四百五十八里東南至長安一千三百
八十二里西北至復州一百四十八里東南
至襄陽三百十里
戸
唐開元戸一萬二千皇朝戶主一千三百八客二
千六百五十八
風俗
同荆州然清明節村落喜唱水調歌
人物
宋玉郢人
土産
紵布丹參牛膝貢貝母
長壽縣舊十二鄉今二鄉在漢為竟陵縣地屬江夏郡
晉武帝改為長壽縣屬竟陵郡后周立郡于此而縣隸
焉偃月城郡國志云竟陵有偃月城城三面漳水擁
焉武陵山郡國志云左傳謂楚武王卒於樠木之下
即此山也地又名武陵青泥池即三國志樂進與關公
相拒所亦曰樠木山在縣東一里竟陵故地漢為縣
西四十步金港在縣南二百步源出樠木山激水在
縣北二十里源出京山縣東白雪樓基在周子城西
激河池在縣北一十五里南流合激河西入漢江
龜鶴池在縣西一十步是南昌尉梅福未登仙時養龜
鶴池金鷄冢在縣南六十里
京山縣東一百一十里舊四鄉今見管十一鄉歴晉宋
以來為新陽縣梁改為新周因舊邑之名以自知西魏
改為温州隋初廢之改為京山縣因界内京山為名
倪子山在縣東南四十五里張良山在縣北一十里
山有張良走馬路至今不生草木鴨嘴山在縣南二
里泗河在縣西四十里東入復州竟陵縣界温泉
湯在縣東十五里其湯有十八眼廢富水縣在州北
二百四十里隋置因界内富川水為名皇朝乾德二
年入并京山縣富河在縣北一百里從隨州隨縣來
入安州應城縣新市故城後漢為縣故城在縣東北
復州
復州竟陵郡今理竟陵縣禹貢荆州之域虞舜及周地
屬不改春秋戰國時屬楚秦屬南郡於漢十三州在荆
州部即江夏之竟陵縣地晉分置竟陵郡宋齊因之后
周得之以其地置城復二州隋初如之至煬帝初廢州
於舊郢州置竟陵郡今富水縣是也於舊復州却立沔
陽郡唐武德五年改為復州治竟陵縣七年移理沔陽
天寳元年改為竟陵郡乾元元年復為復州晉天福五
年為防禦州
元領縣三今二
景陵沔陽
一縣廢
監利(入荆州)
州境
東西一百八十里南北四百五十里
四至八到
北至東京一千四百里西北至西京一千四百二十
五里西北至長安一千六百八十五里東至
舊沔州陸路三百四十里水路七百里南至沔陽
縣陸路一百四十里自縣南至岳州水路五百里
西至江陵府四百八十里北至郢州私路二百五
十里官路三百里東南至蜀江水流為界七百四
十里西南至赤岸港為界三百五十七里西北
至乞火山東與郢州為界三百五十四里東北至
安州三百四十里西南至郢州二百五十五里
西南至安州三百三十五里
戶
唐開元戶八千二百一十皇朝戶主三千一百一十
七客四千三百一十一
風俗
與荆襄同
姓氏
闕
人物無
土産
白紵布大膝狼毒大戟烏啄鹿皮
景陵縣舊八鄉今四鄉本漢竟陵縣屬江夏郡盛弘之
荆州記云晉元康九年分江夏郡置竟陵郡而縣屬焉
晉天福初改為景陵縣中戍山水經云竟陵郡有中
戍山晉獲銅鐘七枚此處五華山在縣東北七十里
周地圖記云五華山山嶺連屬北接郢州即此山也
沔水即春秋謂周昭王南征乘膠舟以進尋沒此水
夏水郡國志古滄浪之水漁父所歌於此水其側又有
熨斗陂存邾縣城故漢縣廢城今在縣東雲夢城
郡國志云竟陵城西大澤即古雲夢澤邾月城在河
口魏將黃祖所守之城
沔陽縣南一百二十里舊四鄉今二鄉本漢沔陽縣地
又郡國志云沔陽縣即楚王城也七里汙按周地圖
記云夏水合瀦水同入漢自漢入瀦水為七里汙即屈
原逢漁父與言濯纓鼓枻而去是此也沔水水自西
入大江晉鎮南將軍杜元凱為荆州刺史開楊口起夏
水達巴陵千餘里内瀉長江之險外通零柱之漕夏
水水自南入大江一名長夏水西南自監利縣界流入
水經曰沔水又東南逕江夏雲社縣東水從西來注之
為中夏水荆州圖記云此夏水既非山流有渃川瀦冬
斷夏通故曰夏水大隠林郡國記云沔陽大隠林又
有小隠林南有隠磯山是漁父釣處雲社故城漢為
縣故城在今縣西北石城在縣東南三百里古保聚
之所鼉湖在縣東二十里馬骨坂楚平王牧馬馬
遺骨于此坂白猿廟郡國志云沔陽有白猿廟即楚
平王獲白猿於此立廟魚復縣故城在縣東十五里
太平寰宇記卷一百四十四
