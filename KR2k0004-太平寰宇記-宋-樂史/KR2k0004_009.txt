欽定四庫全書
太平寰宇記卷九
宋樂史撰
河南道九
滑州鄭州
滑州靈川郡今理白馬縣禹貢兖州之域星分角宿一
度春秋時為衛國左傳曰狄入衛衛立戴公以廬於曹
注云曹衛下邑按西征記云白馬城者古衛之曹邑戴
公東渡河處曹邑衛文公自曹邑遷于楚邱今衛南縣
也至成公又遷於帝邱今濮陽縣也戰國時屬魏秦援
魏二十城置東城是為東郡地二漢亦然至魏黃初七
年封夀春王彪為白馬王移於韋城北五里晉初為陳
留濮陽二國十六國慕容德自鄴徙都此為燕宋武帝
平河南於此置兖州仍置東郡以為邊鎮領郡六理于
此自東晉末宋武盡得河南之北境守在此至宋末屬
後魏孝文遷都於洛廢兖州以東郡屬司州後周建德
六年改為杞州隋開皇中改為滑州取滑臺為名煬帝
初又為郡而州廢唐武德四年平王世充復立滑州領白
馬衛南韋城厈城靈昌長垣酸棗七縣八年廢長垣縣
入厈城以廢東梁州之酸棗縣來屬天寶元年改為靈
昌郡乾元元年復為滑州本義成軍節度光啟二年改
為宣義軍避梁祖諱後唐同光元年復為義成軍皇朝
避御名改為武成軍
元領縣八今四
白馬韋城胙城靈河
四縣割出
酸棗(入開封府)厈城(入開封府)衛南(入澶州)黎陽(建通利軍)
州境
東西三十九里南北一百五十七里
四至八到
南至東京二百二十里西南至西京一百五十八
里西南至長安一千四百四十里東至濮州二
百二十五里西至衞州界一百一十六里北至
衞州一百六十五里東南至曹州二百一十五里
西南至鄭州二百八十四里西北至衛州一
百三十二里東北取黎陽路至襄州一百三十
里
戶
唐間元戶五萬三千六百二十七皇朝管戶主一萬
一千九百四十六客一千五百九十六
風俗
漢書衞地有桑間濮上之阻男女亦樂聚會聲色生
焉周末有子路夏育民人慕之故其俗剛武上氣力
姓氏
白馬郡三姓費成公上官譙郡九姓殷
周袁應和荆梅齊汝
人物
趙咨東郡燕人拜東海相過滎陽令曹暠棄印綬追
至東海謁咨成公綏東郡白馬人緘默自守不求
聞達張華重其文以為絶倫唐崔日用滑州靈昌
人相玄宗盧懷慎滑州靈昌人相玄宗
土産
方文綾舊貢絹綿花紗
白馬縣舊十四鄉今五鄉本衛之曹邑漢以為縣屬東
郡以地有白馬山因為縣名隋開皇三年屬汴州九年
屬杞州十六年改杞州為滑州縣又屬焉白馬山在
縣東北三十四里開山圖曰有白馬羣行山上悲鳴則
河决馳走則山崩津與縣蓋取此山為名黃河去外
城十二步州城即古滑臺城城有三重又有都城周
二十里相傳云衛靈公所築小城昔滑氏為壘後人增
以為城甚高峻堅險臨河亦有臺慕容超時宋公遣征
虜將軍王仲德攻破之即魏武破袁紹斬文醜于北岸
者逯明壘即石勒之將所築逯明名姓因為壘名今
遺址尚存滑臺按水經云河水右經滑臺城北小城
外大城高昌所築苻堅亂後丁零翟遼據之小城内遼
人弗毁漆林猶存又周書滑臺貯粟以擬白馬津述征
記云登滑臺城西北望太行山白鹿巖王莽領寇於衆
山表也金堤漢文帝時河决東潰金堤即此山陽
故城魏兖州刺史山陽公所築城因人以立名故訾
婁城衛侯師于訾婁即此城也河侯祠在縣南一里
漢王尊為太守河水壊金堤尊沉白馬使巫祝請以身
代填金隄以止水水至吏士叩頭救止尊立不動水稍
却後人因立河侯祠蒼野冢衛之賢大夫也子路
冢在邑内八角井在州子城外北濠下即唐貞觀元
年節度使賈耽所鑿公自為記云滑城控白馬之津邇
斥鹵之溢里居者井無良焉宰夫司庖汲用自遠人則
勞止心曷以寧乃相土宜視水脉因使道求美泉得之
於城壕之右鬭成八隅合為一甃云云賈魏公廟在北
七里仁風樓在州子城北即晉東郡太守袁宏奉楊
仁風之所也
韋城縣東南六十里舊二十鄉今七鄉古殷伯豕韋之
地也左氏傳曰穆叔如晉范宣子問焉曰昔匄之祖在
商為豕韋氏故漢韋賢傳詩曰肅肅我祖國自豕韋國
都記豕韋氏彭姓名為祝融之後陸終第三子翦封於
彭隋置縣於韋氏之國故曰韋城豢龍井在縣古城
内市之東南即豢龍氏之所有京觀在北二百步漢
翟義為東郡太守起兵為王莽所滅因有此京觀俗呼
髑髏臺平陽城在縣西二十里左傳哀公十六年衛
侯飲孔悝酒於平陽杜注東郡燕縣東北有平陽亭是
也師延邱在縣東南二十里史記師延紂之樂師武
王殺師延于濮水收葬於此
胙城縣西南九十里舊二十四鄉今五鄉本古之胙國
左傳凡蔣邢茅胙祭周公之胤也又為古之燕國左傳
衛人以燕師伐鄭是也漢為南燕縣其後慕容德都之
復號東燕縣隋開皇三年廢東郡為縣屬汴州十八年
文帝因覽奏狀見東燕縣名因曰今天下一綂河東燕
之有遂改為胙城屬滑州唐武德二年於此置胙州領
胙城又置南燕縣四年廢州胙城屬滑州石邱在縣
東北三十里俗傳漢成帝時星隕之石也濮水在縣
南一里西南自酸棗縣界流入
靈河縣西南七十里舊十六鄉今五鄉本漢南燕縣地
今胙城是也隋開皇十六年分東燕酸棗二縣置靈昌
縣取靈昌津以為名後唐同光元年改為靈河避國諱
也赤眉故城在縣東二十四里漢末赤眉賊帥樊崇
築延津即靈昌津也在縣東北二十五里初石勒伐
劉曜至河津不得渡時流澌下因風結冰濟訖冰泮勒
自以為得天助故號靈昌津又左傳鄭太叔收貳以為
已邑至於廪延又曹公北殺劉延至延津皆此津靈
昌湖湖周十里人獲菰蒲之利堯祠在州西南五十
里劉盆子所立唐寶歷中節度使李聽祈雨有應重修
白敏中撰記今存黃河在縣西十里廢金堤關在
縣西南五十三里漢文時河决酸棗縣東潰金堤大業
二年置關十三年廢
鄭州滎陽郡今理管城縣禹貢為豫州之域星分氐宿
古軒轅所都之地高辛氏火正祝融之墟周初封管叔
於此故周禮注夀星為鄭州之分實豫州之北境也國
語鄭桓公為平王司徒問於史伯寄孥與賄於虢鄶十
邑注云十邑謂虢鄶鄢蔽補丹依□歷莘也此即莘地
後鄭為韓所滅韓又徙都之其東境又屬魏秦并天下
屬三川郡漢屬河南郡後漢至魏因之晉泰始二年分
河南郡地置滎陽郡理古滎陽城宋初如之至武帝又
立司州刺史理虎牢領河南滎陽弘農三郡後魏武帝
置東弘農郡尋罷之文帝又改司州為北豫州所領如
之東魏天平元年分滎縣置成臯郡理今之汜水又移
滎陽理大索城即今之滎陽縣也屬北豫州尋又分此
為廣武郡理中牟置東中郎將府以總之高齊天保七
年廢成臯郡入滎陽郡亦屬北豫州後周初改豫州為
滎州取滎澤為州之名領郡如故隋開皇三年罷郡改
滎州為鄭州十六年於管城縣分置管州煬帝二年廢
鄭州仍改管州為鄭州三年廢鄭州復為滎陽郡唐武
德四年平王充置鄭州於武牢領汜水滎陽成臯密滎
澤五縣其年又於管城縣置管州領管城須水圃田清
池四縣貞觀元年廢管州及須水清池二縣以廢管之
陽武新鄭管城圃田四縣來屬七年自虎牢移鄭州理
所於管城
元領縣七今五
管城滎澤原武新鄭滎陽
二縣割出
陽武(入開封府)中牟(入開封府)
州境
東西八十五里南北一百九十五里
四至八到
東至東京一百四十里西至西京二百八十里
西至長安一千一百四十里南至許州二百八十
里北至懷州獲嘉縣八十里即至黃河中流為界
共九十里東南至開封府尉氏縣一百三十里
西南至河南府密縣一百七里西北至懷州一百
五十六里東北至滑州二百八十四里
戶
唐開元戶六萬四千六百一十九皇朝戶主一萬七
百三十七客六千五百三十八
風俗
與滑州同
姓氏
滎陽郡四姓鄭毛潘楊
人物
穎考叔燭之武子産陳平張蒼潘岳
潘泥皆鄭人唐婁師德原武人韋思謙陽武人
子承慶嗣立鄭愔滎陽人年十七進士及第中宗
朝弘文館學士李日知鄭人鄭珣瑜滎澤人
土産
藜麻黃鳳融席尤佳(舊貢)
管城縣依舊四鄉本周封管叔之國杜預釋例管國在
榮陽京縣東北管城自漢至隋皆為中牟縣開皇十六
年于此置管城縣屬管州大業二年改管州為鄭州縣
又屬焉牽渠魏志牽招字子經為廣武太守郡中井
多鹹苦人遠汲水往復七里招乃望勢鑿源開渠注入
城中人賴之號曰牽渠鄭水一名不家水源出梅山
注水經云不家溝水出京縣東南梅山北溪東北流經
管城西俗謂之管水又東北分為二水一水東北流注
入黃雀溝即今之黃池青水唐開元十道志云滎陽
有青水中有魚皆青也梅山在縣西南三十里春秋
時楚蒍子馮率師侵費滑石迴梅山即此山也圃田
澤在縣東三里武強城在縣東三十一里曹參擊項
羽攻武疆即此城祭城在縣東北十五里邲城在
縣東六里晉荀林父帥師與楚子戰於邲即此城李
氏陂在縣東四里後魏孝文帝以此陂賜僕射李冲故
俗呼為僕射陂周迴十八里莘城國語謂史伯對鄭
桓公虢鄶有十邑莘其一也又云前莘後河右洛左濟
韋昭注莘國也十邑謂虢鄶鄢蔽補丹依□歷莘也故
市城在今縣西北三十里漢為縣後漢省徐晃擊袁紹
軍于此望母臺鄭莊公與母誓之後悔因築臺以望
之周世宗慶陵在邑界
滎澤縣西六十里舊二鄉今四鄉本尚書濟水溢為滎
之地按古者濟水河北截河南流而為滎澤自王莽末
濟水但入河不復過河南榮瀆水受河水有石門謂之
榮口石門也按今縣西南七十里滎陽縣故城在平原
上索水經其東即漢高祖為項羽所圍處秦立三川郡
自洛陽曾移理於此晉於此置滎陽郡後魏太和中移
縣理于大索城即今滎陽縣是也隋開皇四年始分滎
縣地于此置廣武縣屬鄭州廣武因山為名仁夀元年
又改為滎澤縣焉滎澤在縣北四里後漢書云顯宗
東巡泰山至滎澤有飛鳥翔集因命虎賁王吉射之鳥
上下其聲吉曰鳥啞啞引弓射之洞左腋陛下夀萬歲
臣為二千石既而射鳥中之賜錢二百萬至今滎澤亭
堡之間猶多畫鳥即遺事也漢武澗在今縣西二十
里西征記二皇山上有二城東曰東廣武西曰西廣武
相去二百餘步汴河水從澗中東流南今無水今城東
有高壇即項羽坐太公于上以示漢軍處一曰鴻溝
衡雍左傳僖公二十八年晉文公敗楚於城濮還至衡
雍作王宫於踐土今王宫城在縣北四十五里今故城
内西北隅有路土臺盟諸侯于踐土即此也敖山在
縣西十五里春秋時晉師救鄭在敖鄗之間二山名宋
武北征記曰敖山秦時築倉于山上漢高祖亦因敖山
築甬道下汴水即此地也敖倉城在縣西十五里北
臨汴水南帶三皇山殷仲丁遷于嚻詩曰博獸于敖皆
此地秦置城以屯粟漢書云酈生說高祖曰東據敖倉
即此也金堤在縣西北二十二里漢孝文時河決酸
棗潰金堤東郡太守興卒塞之孝成時王尊為東郡守
又加修築至明帝永平十二年詔樂浪人王景築堤起
自滎陽東至千乘海口千餘里防遏衝要疏决壅積十
里一水門至順帝陽嘉中自汴口以東緣河積石為偃
通淮名曰金堤桑梓苑洛陽記云廣武城西四里有
桑梓苑
原武縣西九十里舊一鄉今四鄉漢縣屬河南郡後魏
屬滎陽郡東魏改至廣武縣又屬焉高齊天保七年郡
縣並廢隋開皇十六年自今縣西故原武城移于陽池
故城置原陵縣屬鄭州則今理也唐初改陵為武以復
漢名縣理古陽池城按竹書記年曰梁惠王十五年
遣將龍賈築陽池以備秦即此也隋開皇十六年於此
理縣故卷城漢為縣按郡國縣道記云即左氏晉文
公敗楚師甲午至衡雍一名恒雍今故卷城是也北齊
天保七年省縣而城在今縣西北七里曹大姑東征賦
云歷滎陽而過卷是此其故國周迴約十里又城西三
十餘里有王宫城即踐土所名黃河在縣北二十里
新鄭縣西南九十里舊二鄉今四鄉昔黃帝都於有熊
即其地又為祝融之墟於周為鄭武公之國按國語鄭
桓公問於史伯自王室多故余懼及焉其何所可以迯
死曰其濟洛河潁之間乎子男之國虢鄶為大驕貪背君君
以成周之衆奉辭伐罪無不克矣若前莘後河右洛左濟主
芣騩而食溱洧修典刑以守之惟是可以少固又曰唯謝
郟之間言在謝之北郟之南謝在南陽後為漢地哀侯
滅鄭韓自平陽又徙都之秦并天下其地為穎川郡韓
詩外傳鄭國俗以二月桃花水下時會於溱洧之上以
自祓除也故詩謂溱與洧方渙渙兮今洧水經縣之北
過潩水水經潩水源出密縣古鄶城在縣東北三
十五里毛詩譜云檜者祝融之墟祝融氏名黎其後妘
姓處其地苑陵故城在今東北三十里苑陵故城是
也漢縣晉末省後魏於故城東北五里改置苑陵縣隋
大業末省縣窟室左傳鄭伯有窟室而飲酒朝者曰
公焉在其人曰吾公在壑谷杜注壑谷窟室也子産
鄭大夫今有廟在陘山上紀信冢以身紿楚解漢祖
之圍羽燒之高祖使葬于此故冢存萬歲亭後漢荀
彧封萬歲亭侯于此周太祖嵩陵在邑界自然山下
滎陽縣西六十里舊三鄉今四鄉即漢滎陽之地唐初
廢鄭州之滎陽於滎西立武泰縣屬洛州亦曾移此額
于今郡西北五十里古滎陽城安置按滎陽城即古大
索亭也東虢之地左傳晉韓起如楚送女鄭子皮勞諸
索氏是也京縣有大索亭者今縣所理即大索城是也
又縣東北四里有小索城存即六國時二索也又京城
大叔邑即在縣正東郡城也秦置敖倉史記楚漢戰于京
索間酈生說高祖據敖倉之粟是此漢為縣屬河南郡
晉泰始二年分河南郡立滎陽郡取名於滎澤也後魏
太和十七年滎陽自漢故理移於今所唐天授二年七
月分滎陽之地置武泰縣割入洛州尋省改滎陽為武
泰神龍元年二月復為滎陽縣以隸鄭靈源山按神
境記云滎陽縣西有靈源山其間生靈芝石茵其巖頂
有石髓紫菊往往人聞長嘯之聲蘭巖山神境記云
滎陽縣西有蘭巖山峭拔千丈常有雙鵠不絶往來傳
云昔有夫婦隠此山數百年化為此鵠忽一旦一鵠為
人所害其一鵠歲常哀鳴至今響動巖谷莫知年歲
巗渚山一名小陘山俗名周山在縣南三十五里索水
所出山海經所謂少陘之山器難之水出焉舊傳器難
之水即索水也鴻溝在縣西即楚漢分界之所殷
渠晉殷褒字元祚為滎陽令時多雨褒乃課穿渠入河
疏道原隰因致豐年時人號為殷渠今尚存京水在
縣東二十二里注水經云黃水發源京縣黃堆山東南
流亦名祝龍泉泉勢拂湧狀似鼎湯世謂之京水也
索水在縣南三十五里注水經云索水在京縣西南嵩
渚山與東關水同源分流即古旃然水也左傳謂楚伐
鄭次旃然即此水名漢書云京索之間亦楚漢戰爭之
所京城在縣東南二十里春秋姜氏為叔段請京又
鄭詩曰叔出于京漢以為縣後魏省
太平寰宇記卷九
