欽定四庫全書
太平寰宇記卷一百五十七
宋樂史撰
嶺南道一
廣州
廣州南海郡今理南海縣古南越之分秦以任囂為南
海尉任囂病篤召龍川令龍川今循州趙佗授其位仍
居其地佗為南越王凡五世九十三年而亡後漢末蒼
梧太守吳巨擁兵據部建安十五年權使步隲為交州
刺史誘巨斬之蒼梧人衡毅錢博興兵拒戰毅與衆敗
死隲往番禺觀相土宜乃徙州居番禺時交趾太守士
爕在郡值天下三分遂率衆稱臣于吳主孫權待之如
舊爕死其子欲因有其地吳遂滅之晉志曰永安六年
分交州置廣州領郡三理于此晉領郡六宋領郡十七
齊領二十三皆理於此梁陳並置都督隋平陳置總管
府後置番州煬帝復置南海郡唐武德四年討平蕭銑
置廣州總管府管廣東衡岸南綏岡五州并南康總管
其廣州領南海增城清遠政賓寳安五縣六年又置高
循二總管隸廣州七年改總管為大都督九年廢南康
都督以端封宋沂瀧建齊威扶義勒十一州隸廣府其
年又省勤州貞觀中改中都督府省威齊宋沂四州仍
以廢沂州之湏陽滄沂二縣來屬改東衡為韶州仍以
南康及崖州都督並隸廣州二年省循州都督以循潮
二州隸廣府八年改建州為藥州南綏州為湞州扶風
州為寳州十二年改為南康州十三年省湞州以四會
化蒙懷集洊安四縣來屬省岡州以義寧新會二縣立
岡州都督令督廣韶端康封岡藥瀧竇義雷循潮(闕)十
四州永徽後以廣桂容邕安南府皆隸廣府都督綂攝
謂之五府節度使名嶺南五管天寳元年改為南海郡
乾元元年復為廣州州内有經略軍管鎮兵五千四百
人其衣粮輕税本道以自給廣州刺史充嶺南五府經
略使唐末劉鋹割據稱為漢皇朝開寳四年平之復
為清海軍節度
元領縣十三今八
南海增城懷集清遠東莞四會新會
信安
三縣廢
番禺入南海洊水入懷集化蒙入四會
二縣割出
滄洭入湞州湞陽入湞州
州境
東西五百三十里南北五百九十里
四至八到
北至東京四千里西北至西京四千四百里西
北至長安五千二百五十里東至循州水路沂沿
相兼四百里陸路三百六十里正西微北至端州
㳂沂相兼二百四十里南至恩州五百里北至
韶州八百里東北至韶州五百三十里東南至
大海四十一里西南至恩州水路六百里西北
水路沂沿至連州八百九十里又西北取故洊水縣
路至賀州八百七十六里
戶
唐開元戶四萬三千二百三十皇朝戶主一萬六千
五十九客未有數
風俗
通典云五嶺之南人雜夷獠不知教義以富為雄鑄
銅為大鼓初成懸于庭中置酒以招同𩔖又多搆讐
怨欲相攻擊則鳴此鼔到者如雲有鼓者號為都老
羣情推服本之舊事尉佗于漢自稱蠻夷大長老故
俚人呼其所尊者為倒老語訛故又稱都老也大抵
南方遐阻人強吏懦豪富兼并役屬貧弱俘掠不忌
古今是同姓並輕悍易興逆節自尉佗之後無代不
有擾亂故蕭齊志云憑恃嶮遠隠伏巖障恣行寇盜
略無編戶爰自前代及于唐朝多委舊德重臣撫寧
其地文通經史武便弓弩婚嫁禮儀頗同中夏
姓氏
(闕)
人物無
土産
明珠大貝文犀鹽席
水馬皮玳瑁焦布鮫魚皮竹布
石斛五色籐沈香大甲香簟
蕃舶鼊柑子續南越志云羅浮山有御
園柑子唐元宗幸蜀子乃不生德宗幸梁亦不實僖
宗狩蜀花實皆無樹亦枯悴草有大千金
小千金守房郎千里迴萬里憶蕃人香
藥有崑崙犀籬頭母渡洛崖
造酒草藥有蚶娘蒲樓籐烏龜葉五勞草
雞頭根雙筋木葉花有仙鶴麝臍
遙憐向日蓮紅茉莉白茉莉紫水焦
南海一隅雖無積雪秋涼亦有微霜貨殖魚鹽自古
尤多滕修為廣州刺史得蝦魚鬚長四丈四尺
南海縣元二十三鄉本漢番禺縣屬南海郡分番禺置
南海縣先是廣州偽命析南海郡為常康咸寧二縣及
永豐童合二場皇朝平南越開寳六年並二縣二場
依舊為南海縣并廢番禺縣入番禺山在縣東二百
五十步山海經云桂林八樹在賁禺東注云賁禺即番
禺也八桂成林言其盛且大禺山南海縣北一里吳
錄番縣在禺山尉佗所葬靈洲山南越志肅連山西
一十二里有靈洲焉其山平原彌延層野極目景純云
南海之間有衣冠之氣者斯其地也肅連地名石門
水一名貪泉源出南海縣西三十里平地晉中興書云
吳隐之往州飲貪泉為廉潔之性南越志石門之水俗
云經大庾則清穢之氣分飲石門則緇素之質變即吳
隠之酌飲之所也菖蒲澗一名甘溪裴氏廣州記菖
蒲生盤石上水從上過味甘冷異于常流南越志昔交
州刺吏陸允之所開也至今重之每旦日輒傾州連汲
以充日用雖有井泉不足食太元中襄陽羅支累石澗
側容百許人坐游之者以為洗心之域咸平中姚成甫
常採菊澗側遇一丈夫謂甫曰此澗菖蒲昔安期生所
餌可以忘老于是徘徊仰俯倏然不見不知所終盖仙
者焉沈夜湖南越志番禺縣北有三湖一曰沈夜二
曰蓴湖三曰芝蘭湖芝青靄景紅花亂目素鱗紫蚶此
焉游泳父老云沈夜湖者本會山連岫以永嘉之末一
夕而沉故曰沈夜鼓門廣州記周厰為交州刺史採
龍山之木以為州門鼓上分一鼓給桂林郡下分一鼓
給交州雖根榦異器而杪末同歸故擊一鼓二鼓相應
朝臺裴氏廣州記尉佗本築朝臺以朝天子姚文咸交
州記尉佗作朝殿以朝天子南越志云朝臺下有趙佗
故城又云朝臺西三十里即圓岡傍江搆起華館以送
陸賈因稱朝堂参里山在保安縣東北九十里南越
志寳多縣東参里縣人黃舒者以孝聞于越華容慕之
如曾參之為故改其里曰參里也增水今名增江源
出增城縣東北金牛潭在增城東北二十里其潭洞
深無極北岸有石周圍三丈許漁人見金牛自水而出
盤于此石義熙中增城縣人常安到此潭于石上躡得
金鎻大如指尋之不已俄而有物從水中引之握不能
禁忽斷得數尺遂致年登上夀其后義興周雲甫見此
牛宿伏于石上旁有金鎻如索繩焉雲甫素勇往掩此
牛掣斷其鎻得二尺許遂以財雄金山一名金岡山
在四會縣北六十五里南越志云金沙自是出採金人
往往見金人形于山㠝望氣者以為山之精羅浮山
本名蓬萊山一峯在海中與羅山合因名之山有洞通
句曲又有璇房瑶室七十二所裴淵廣州記云羅浮二
山隱天唯石樓一路可登矣白鹿岡郡國志云廣州
南四十里有白鹿㟠高五百丈堯山在舊番禺縣西
四十里四面瀑布懸流傾瀉萬丈王韶之始興記堯山
下有平陵陵上有基云是堯故亭父老相傳堯南巡時
登此又云堯山在滄洭縣三十里盛弘之荆州記云堯
山赭巖迭起冠以青林郡國志云廣州堯山高四千丈
起自番禺迄交趾見之有巨風發屋折樹翻潮焉雲
母山在增城縣東七十里山出雲母續南越志云唐天
后朝增城縣有何氏女服雲母粉得道于羅浮山因所
出名之浮山山上有白額賊萬人城即尉佗所築城
也馬鞍山南越志始皇朝望氣者云南海有五色氣
遂率千人鑿之以斷山之岡阜謂之鑿就今所鑿之處
形如馬湞水漢書樓船將軍楊僕出豫章下湞水縣
在此岸故曰湞陽白管溪裴氏廣州云廣州東北里
有村號曰占斗村自此至海溟渺無際東官郡故城
晉義熙中置以保安縣屬焉多蚶蠣石&KR0917;海月香螺龜
郡國志云東官郡有蕪城即吳時司鹽都尉壘五羊
城按續南越志云舊說有五仙人騎五色羊執六穗秬
而至至今呼五羊城是也按其城周十里初尉佗築之
后為步隲修之晚為黃巢所焚廢番禺縣州南五十
里秦漢舊縣屬南海郡二漢置交州領郡七吳置廣州
皆治于番禺二山為名即尉佗之所築皇朝並入南
海郡江南州南越志江南州周廻九十里有荔枝洲
上有荔枝冬夏不凋北有鷄籠岡上多蠣&KR0917;天井岡
南海縣北四里南越志天井岡下有越王井深百餘尺
云是趙佗所鑿諸井鹹鹵惟此井甘泉可以煮茶昔有
人誤墜酒杯于此井遂流出石門古詩云石門通越井
今則井塞猶有井形其下有廟甚靈人祈年謂之北廟
趙佗墓南越志云趙佗之墓也自鷄籠山以北至此
連岡屬嶺志云趙佗之墓黃武五年孫權使交趾治中
從事吕瑜訪鑿佗墓自天井至於此山功費彌多卒不
能得掘嬰齊墓即佗之子得珠襦玉匣之具金印三十
六一皇帝信璽一皇帝行璽餘文天子也又得印三紐
銅劍三枚並爛若龍文其一刻曰純鉤二曰干將三曰
莫邪皆雜玉為匣銅鼎溪南越志云銅鼎溪天清水
澄見其鼎鉉刺史劉道錫遇之繋其耳而牽之耳脱而
鼎潛入引者悉懼咸謂之靈也程浦溪顧徵廣州記
云浦溪口有龍母養龍裂斷其尾因呼其溪為龍窟人
時見之則土境大豐而川利涉沉香浦在今縣東北
二十里石門之内昔吳隱之清儉罷郡見篋中有沈香
一斤遂投此水後人謂之沈香浦云亦曰投香浦
增城縣東一百八十里有水陸路元七鄉今四鄉漢番
禺縣地吳黃武中于此置東郡而立增城縣因增江為
名隋初廢郡而置縣屬廣州白水山廣州記云增城
縣白水山有五距鳥縣北又有搜山荔枝樹高八丈相
去五丈而成連理三水按廣州山水記云白塔水庾
水胥水三水上源出龍川經增城而流入海雲母岡
在縣西二里别情洲在縣東南江水之中小洲四面
懸絶古老相傳云于此洲上叙别因此以為名
懷集縣西北水路七百三十里無陸路元六鄉漢四會
縣晉懷化縣隋為懷集唐武德五年于縣置威州領興
平懷集霍清威成四縣貞觀元年州廢以懷集屬南海
省興平霍清威成三縣八年改綏州為湞州縣仍屬焉
十三年又還廣州皇朝開寳五年並洊水縣來屬
廢洊水縣漢封陽縣屬蒼梧郡南改為洊安唐武德五
年于縣置齊州領洊安宣樂宋昌三縣貞觀元年省齊
州及宣樂宋昌二縣以洊安屬綏州八年改綏州為湞
州縣仍屬焉十三年湞州(闕)年改為洊
水皇朝開寳五年並入懷集縣
清遠縣西北水路二百三十里在陸路舊五鄉今四鄉
漢中宿縣地隋開皇十九年改為清遠縣唐武德五年
併入故賓縣龍磨角石在縣東三十里中宿峽西北
其石細滑方圓二丈每年春常有龍于此磨角有新舊
痕宛然獅子石在縣東中宿硤内北山頂上形如獅
子頭身尾足耳宛然古老相傳曰昔有僧居其石而無
泉感老人指泉今則有玉泉寺和光洞在縣東三十
里中宿峽内有四色山石榴花中宿硤在縣東三十
五里譚子和修海嶠志云二月五月八月有潮上二禺
峽逐浪返五羊一宿而至故曰中宿硤金鎻潭在縣
東三十里秦時崑崙貢犀牛帶金鎻走入潭中晉時有
漁人周仲寀者釣得金鎖牽之見犀牛掣之不得忽斷
得金鎖一尺陽水在縣東五十里其石如鑊方圓一
丈從冷水溪中自然突起高七尺餘兩面冷水流其中
四時蒸氣如雲霧湧湯可煮食物患瘡者浴之立效
觀亭山一名觀硤山一名中宿硤在清遠縣東三十五
里晉中朝時縣人有使洺者使訖將還忽有一人寄其
書云吾家在觀亭前石間懸籐即其處也但叩籐自當
有人取之若欲急達勿失我書還者依其言果有二人
出水取書拜曰阿伯欲令君前辭不獲免遂入泉中室
屋靡麗精光眩目飲食言接無異常人主客禮畢乃遣
其出雖經沐衣不沾濡湞石一名湞石山在湞陽縣
北三十里吳錄志云湞水所出尉佗為城于此山上名
萬人城也
東莞縣東南水路三百二十里無陸路元七鄉按南越
志云水東流入海帆道二日至東莞漢順帝時屬南海
縣地吳孫皓以甘露元年置始興郡以其地置司鹽都
尉晉立東莞郡隋為寳安縣唐至德二年遂改為東莞
縣慮山裴淵廣州記云東莞縣有慮山其側有楊梅
山桃只得于山中飽食不得取下如下則輒迷路珊
瑚洲在縣南五百里昔有人于海中捕魚得珊瑚香
山在縣隔海三百里地多神仙花卉故曰香山
四會縣西北水路二百四十里無陸路元五鄉今三鄉
本漢舊縣屬南海唐武德五年於縣治北金鷄岡上置
南綏州領四會化蒙新招化注化穆五縣貞觀元年省
新招化注二縣以廢威州之懷集廢齊州之洊安二縣
來屬八年改為湞州十三年省湞州及化穆縣以四會
蒙化懷集洊安四縣屬廣州四會者東有古津水湞江
西有建水北有龍江四水俱臻因以為名皇朝開寳
六年廢化蒙縣來屬貞里在縣南昔里女許嫁未歸
其夫因虎而死乃誓不嫁而身歸夫家奉養舅姑晨昏
不倦人美其行故名其里芙蘆山在縣東四十里高
千丈山上有一湖每至甲戌日聞絲竹之音湞江水
在縣東自清遠縣來綏建水在縣西二百步源發洊
水縣下昔置綏建郡于此古津水在縣東六十里
龍江水在縣東北源出萬金鄉蒙水在縣東二百五
十里廢蒙化縣本隋縣唐武德五年屬綏州貞觀八
年改南綏州湞州縣仍屬十三年改屬廣州皇朝開
寳六年併入四會祀山常聞笙歌之聲以為越王之
靈
新會縣東水路二百三十里無陸路元四鄉漢南海郡
地晉置新會郡隋改置封州及改元州又為岡州隋末
併入廣州唐武德四年復置岡州舊治盆允城貞觀十
三年廢岡州縣屬廣州其年復置于今所開元二十三
年廢縣入廣州遂移縣于廢州城前臨大海後抗郡山
蜒戶縣所管生在江海居于舟船随潮往來捕魚為
業若居平陸死亡即多似江東白水郎也盧(闕)戶在
海島山乘州捕海族蠔&KR1748;蛤蜊為業譚波盧山在縣
南六十里昔外國人曾居此山譚波盧者番語莫山
在縣南八十里出鸚鵡崖山在縣南八十里臨大海
出龍眼子木威橄㰖之樹西熊州東熊州俱在縣南
二百六十里大海中其州長帶山灣浦極廣出煎香有
鹽田土煎鹽為業
信安縣東北水路七百三十里無陸路元五鄉今二鄉
本宋元嘉二十七年置岡州縣又為義寧縣屬新會郡
隋平陳屬岡州大業三年廢州縣隸南海縣唐武德五
年復置岡州縣依舊屬唐開元二十三年廢州縣又隸
廣州今理遷東溪皇朝興國二年改為信安縣封
水在縣東六十里源出粟雲山者南中土風唯稲無粟
此山種粟即成廢岡州今縣理也按廣州記四會有
金鷄㟠新會郡岡州在側因岡為州名也晉末置新郡
宋齊梁陳並因之隋平陳置封州后改為元州尋又改
為岡州今廢為縣此州最近大海晴少雨多時遇大風
則林木悉拔又俗織竹為釡以蠣殼屑泥之𩔖煮鹽轉
久彌密又藥有鼠藤千金草杜山在縣傾巖蔽景峯
巒彌高金臺岡在縣東北九十里在海中形如覆舟
因號覆船山行人惡之改為金臺岡叠地山在縣西
南一百六十里山形似地叠因名之觀江水沸騰流
水沉淪必無出者名曰河伯下封郡國志廣言南海
事跡歌舞岡南越王佗三月三日登高處乾闥婆城
多鵕䴊鳥似山鷄家鷄鬭之則可擒其翬有光以飾侍
中冠金鳥白口脚如金色雲白鳥一名雲鳥亦曰
同力鳥千歲則化為鴆能超石禁蛇鳥形如雉尾如雀
有碎文背上連錢左足三距其鳴先顧優曇鉢似琵
琶無花而實又有男青樹葉如女青但花異耳條蕊皆
朱色插地便生又有茉莉樹葉如梔子花如薔薇也又
有續斷籐山行渴則斷取汁飲之號曰東風菜也一名
臯蘆茗之别名南人以為飲又有連理荔枝樹即傍挺
龍目側生荔枝是也又有木葵可以為扇又有越王鳥
如鳶而口勾可受二升南人以為酒杯糞陸香南人以
為香一曰鸏鵰鳥也又有金山金人遊焉又有銅石山
又有銀銅山又有鉛穴山出錫鉛爾雅云錫之善者曰
鉛鉛白錫也又有精里出精草布又有鈎綠籐南人績
以為布又有鳬松鵝一曰水鵝又有四月海中黃魚至
八月化為鶉鳥又有侯鮎魚化為豪猪又有潜牛形似
魚每上岸與牛鬭角軟還入水輒堅復出又有百疊岡
重叠有百數湍階永固縣南有湍階魚鱉不可至雖
吕梁之險無以過之石如階級故也
太平寰宇記卷一百五十七
