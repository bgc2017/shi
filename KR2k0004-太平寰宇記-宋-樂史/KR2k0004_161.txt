欽定四庫全書
太平寰宇記卷一百六十一
宋樂史撰
嶺南道五
賀州
賀州臨賀郡今理臨賀縣禹貢荆州之域春秋時通為
越地七國時為楚地秦始皇三十年置南海郡即其地
也秦末趙佗王南越其地屬焉漢武元鼎六年平南郡
置蒼梧郡屬交趾交州今州郡蒼梧郡之臨賀縣吳黃
武五年割蒼梧郡封陽臨賀馮乘冨川蕩山桂嶺等六
縣為臨賀郡陳因之隋平陳置賀州煬帝復為臨賀郡
唐武德四年平蕭銑復置賀州天寳元年改為臨賀郡
乾元元年復為賀州
元領縣六今三
臨賀富川桂嶺
三縣廢
蕩山入臨賀封陽入臨賀馮乘入富川
州境
東西三百三十里南北五百七十里
四至八到
東北至東京三千一百六十里西北至西京三千
五百七十二里西北至長安四千一百九十二里
東至連州三百六十六里南至封州三百六十一
里西至韶州龍平縣三百六里北至道州三百
四十五里東南至廣州八百七十五里西南至
梧州四百一十二里西北至桂州五百六十里
東北至永州隔山嶺無路
戶
唐開元戶四千五百皇朝戶主四千六百九十七客
一千七百六十二
風俗
俗重鬼嘗以雞骨卜漢書云越巫以雞骨卜有草名
冠脫高一丈葉如荷而莖中有瓤又俗多搆木為巢
以避瘴氣豪渠皆鳴金鼎食所居謂之柵節會則鳴
銅鼓大者廣一丈小者三四尺好吹匏笙俚人削筋
竹為箭以葉羽之名曰圭黎
姓氏
(闕)
人物
(闕)
土産
黎母汁二缾開寶四年準宣旨進蚺蛇膽貢千
金藤葉白蠟山鍾乳有五穴五茄穴在臨賀
縣靡蕪穴白鵝穴秦穴震雷穴在富川縣
大障山都貴源出觜&KR1010;夷人取血以解毒龍鳳
化鮫簟(新貢)
臨賀縣舊五鄉今二鄉本漢縣因縣置郡以邑内臨水
賀水為縣名皇朝開寶四年廢賀山封陽二縣并寶
城場爲縣屬臯亭屯按荆州記云臯亭屯有青石方
三丈許石上有磨刀斧跡春夏明净有新磨處秋冬漸
生苔穢傳云是雷公磨霹靂大竹盛弘之荆州記云
臨賀山中有二竹大數十圍有磐石徑四五丈方正青
滑如彈碁局兩竹屈垂拂掃石上絶無塵穢未至數十
里聞風吹如笙簫之音巢竹土地有巢竹叢如大戟
堅中俚人以爲矛篣竹有毒人以爲觚刺虎中之則
死幽山在縣西四十里南按蒼梧北通道州山中有
古度木實大如珠結成後數日化蟲飛去臨水源出
馮乘縣西北靈山下南流至縣界溫泉去縣東北四
十五里源出劣山下半巖石壁中出泉三道一道水熱
一道水冷一道水温其泉石各有眼五十步作二舍引
流熱泉治瘡痍並西流入錫溪錫溪水在縣東北四
十五里源出錫山其水冷清人久飲則損腰脚今土人
多患跛躃廢蕩山縣在州西一百七十里隋大業二
年廢臨賀郡置綏越縣屬治安郡續又改綏越縣爲蕩
山縣因界内有蕩山為名皇朝廢入臨賀縣爲招賢
鄉早山在縣南四十里高一千餘丈周圍三百餘里
其山春前花卉競發朝陽早見俗呼為早山蕩山
祥山二山孤峙並無連亘祥溪水出於祥山廢封
陽縣在州南一百四十里漢舊縣屬蒼梧郡即在封水
之陽因為縣名皇朝廢入臨賀郡爲信都鄉長林山
在東北三十五里高五百丈周廽七百里山多橄㰖樹
似訶黎勒食之甘脆龍水封陽有隄陂龍水百丈尋
大魚自擲登此門化為龍不過者曝腮點額廢寳城
場古劣下場改名寳城場出白蠟二萬九千觔今併入
臨寳縣爲溫泉鄉也
富川縣西北一百里元二鄉今三鄉輿地志云漢舊縣
屬蒼梧郡吳黃武五年改為臨賀縣郡有冨水因為縣
名皇朝割乘馮縣入縣額富水在縣西四十里源
出浮盖山下南流入冨州思懃縣其水灌注田疇居人
豐贍因名冨水廢馮乘縣在州北一百二十里漢舊
縣屬蒼梧郡隋大業二年隸零陵郡皇甫謐云舜葬蒼
梧九疑山在馮乘縣東與道州營道縣接境皇朝廢
入富川縣秦山在縣北三十里高二千餘丈南接富
川北連道州吳孫權未立時此山夜忽聞有雷聲因聞
六洞南北可數十里水出其中有鼓石石池石壇仙
溪水在縣南十里源出靈山此溪石上多菖蒲傳云仙
人所種飲此水者獲長壽
桂嶺縣東北八十二里依舊二鄉輿地志云隋開皇九
年東萊公王景巡撫分興安為二縣西為桂嶺屬臨賀
郡桂嶺山在縣東北一百五里高三千餘丈東接連州
北連道州山有桂竹桂木越王渡在縣南二十七里
賀水邊有水石平正長一丈有履跡各長九寸相傳爲
越王渡按荆州記云賀水邊石上有石櫛石履俗云昔
越王渡水脱履墮櫛於此二物今猶見在歌山馮乘
有老人少不㛰宦善於謳歌聞者流涕及病將死隣人
送到此老人歌以送之餘聲滿谷數日不絶蕪城池
湟中頗出珠玉寳器即尉陀拒防之所棃狸狸之品
𩔖也有囊狸卵生大如狗屯狸黃狸長五六尺其
聲自號一曰鷄狸狎狸能緣木食果子色黃雷狸
聲自號色黃蒼掘螺狸口尖能取螺食狗狸狀如
狗尾大如斗在草中吠人通額狸黃黑色而首白如
脂從鼻上通額中入頭上豨狸如狸嚶狸色青黃
聲嚶嚶聞數里一體自爲雌雄而牝牡自給其香如麝
自歌山下皆郡内之事也
高州
高州高梁郡今理電白縣秦以前土地與康郡同二漢
屬合浦郡吳置高凉郡又立高興郡晉亦如之其后悉
併於高凉齊亦爲高凉郡兼置高州隋平陳郡廢而州
存煬帝初州廢屬高凉永熙二郡地唐武德初復置高
州貞觀二十三年分西平杜陵置恩州高州移治良德
縣天寳元年改爲良梁郡乾元元年復爲高州按投荒
錄云高凉郡土厚而山環遶高而稍凉故以爲名大
歷十一年以良德縣原險狹不通舟楫移舟於電白縣
皇朝開寶五年併良德保定二縣入電白縣仍廢潘州
以潘之南潘水二縣併入茂名縣來屬
元領縣三今一
電白
二縣廢
良德保定已上併入電白
廢潘州元領縣三今一
茂名
二縣廢
南巴潘水已上併入茂名
州境
東西二百四十里南北一百六十里
四至八到
北至東京二百六十里北至西京五千五百二十
里西北至長安六千二百六十二里東至廣州
一千二百里西至竇州九十里南至化州三百
四十里北至廢瀧州一百七十里東北至春州
三百四十里西南至化州一百五十里西北至
竇州一百里西南至廢潘州八十五里
戶
高州唐開元戶五千八百五十二廢潘州天寶戶四
千三百皇朝兩州合為兩縣管戶主二千四百九十
四
風俗
其俗生時布衣不充死則盡財殯送父子别業兄弟
異財無故帶刀持矛執劍相侵則鳴舂堂鳩集子弟
和則殺牛市則二日一合
姓氏
(闕)
人物
唐高力士潘州人爲驃騎大將軍封齊國公
土産
高州果下牛高二尺&KR1411;馬牛尾蚺蛇膽貢
孔雀高良薑益智子
電白縣元四鄉今三鄉梁置電白郡隋改為縣廢良
德縣在舊州西北三十七里漢合浦縣地屬合浦郡吳
置高凉郡宋齊不改廢保定縣在舊州東二百二十
五里舊保安縣唐至德二年改為保定已上二縣皇朝
併入電白縣茶山南越志湞陽縣北五里有茶山山
有熱泉源自沸湧卉服竄之不解王化荒居昔有俚䜿
牧牛於埜一牛歘隨而䑛之舉體白净如洗屑也旬日
而殞其牛竟為人殺而噉之者百許人一日俱變而成
獸吼喚驚懼各走入山初尚有衣裳形未甚異時知還
家後性狀稍改遂不復歸由是郡黨相逐連城為患今
&KR1236;如猩猩而小於獸或能化為人形隨化爲獸謂之&KR1236;
卽此𩔖也帽澇山在廢良德縣界北至州三十九里
當亢陽山有雲如帽卽雨山下卽帽澇水出焉海南
越志平定縣界有巨海鳴波浩蕩出&KR1411;馬似馬而牛尾
一角水犀似牛魚似龍一曰龍鯉又云宋康郡化隆郡
縣海高多珠鱉狀如肺有四眼六脚而吐珠又有文魮
及鹿魚文魮烏頭尾鳴如罄而生玉射狼山在良德
縣界去州十里射潤山甘遠山在保寰縣界去州
二百二十里兩山相對雲雨連接以潤為名頼岡在
電白縣界去州二十里波浪山在良德縣界去州七
十里岡壠如浪古老相傳海味漂成射合岡在保寧
縣界去州二十六里帽澇水出帽澇山下衞韋水
在良德縣界進田水在良德縣界快蛇水在保寧
縣界海水在保寧縣界南一十里接恩州馮家村
馮盎卽此界人也洗氏墓高凉人乳長七尺
茂名縣西南八十五里舊五鄉今三鄉古西甌駱越地
秦屬桂林郡漢為合浦郡地隋置定州縣唐武德四年
平嶺表於縣置南巖州后改為潘州仍改為茂名縣以
道士潘茂姓名爲縣也梁開平元年改為越裳縣後唐
同光初復舊皇朝開寳五年廢潘州以本州南巴潘
水二縣併入茂名割屬高州廢潘州本南潘郡治茂
名縣秦屬象郡二漢屬合浦郡唐武德四年置南巖州
領南昌定川陸川恩城溫水巖州六縣治南昌縣貞觀
六年移理定川八年改爲潘州仍廢恩城縣天寳元年
改為南潘縣乾元元年復為潘州按嶺表記潘州因道
士潘茂昇仙遂以姓名為郡縣之稱潘山在縣東三
十里其山昔有道士潘茂於此鍊丹昇仙乃以為山名
仙山在縣西南二百步隔水亦潘茂鍊丹之地今有
昇眞觀霧嶺岡在縣南五里其山下有湖水方廣二
里天寳二年因大風雨湖中忽涌出小洲至今生草木
思乾井在縣東一里潘眞人鍊丹之水味甚美香煎
茶試之與渚水異力士表取其水歸朝高力士宅墓
在縣東一百里隋廢縣唐武德五年取縣東南巴山為
名廢潘水縣唐武德五年分置以縣界水爲名浮
山其山高七百尺堯時洪水泛溢此山獨浮人居山上
得免墊溺人呼為浮山馮盎墓在舊縣東南十五里
有碑云馮君之墓毛山在舊縣之東二十里古老相
傳昔有毛女隱此玄宗聖容郡按郡即故右武衛大
將軍高力士舊鄉郡有驃騎館相傳皆因力士之名開
元中詔天下鑄聖像郡皆一而潘獨二力士以其本鄉
故自鑄其一也
太平寰宇記卷一百六十一
