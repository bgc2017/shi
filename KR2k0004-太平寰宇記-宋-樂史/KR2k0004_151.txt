欽定四庫全書
太平寰宇記卷一百五十一
宋樂史撰
隴右道二
渭州
渭州隴西郡舊理襄王縣今理於平涼縣禹貢導渭鳥
鼠同穴即此地(註)鳥鼠同穴山在今渭源縣即青雀是
也土地所屬與成州同洎春秋以來為羌戎雜居史
記云秦昭王伐義渠戎始置隴西郡郡有大坂名曰隴
坻郡處坻西故曰隴西即此地也漢地理志隴西郡領
狄道等十一縣以屬涼州漢末隗囂所據建武十年囂
降隴右平仍舊為郡靈帝分立南安郡三國時魏置守
在此故鄧艾謀曰蜀師來而為一我分為四謂狄道隴
西南安岐山四處以為犄角至嘉平五年蜀將姜維圍
南安襄武不尅是也至晉不改南安隴西二郡之名泊
後魏永安併為隴西郡又置渭州因渭水為名後周建
德元年復為南安郡隋初郡廢立州至煬帝州廢
而復立為郡唐武德元年復為渭州天寶元年改
為隴西郡乾元元年復為渭州天寶元年鄯州都
督郭英乂奏請以渭州洮州為都督府後廢廣德
元年西戎犯邊洮蘭秦渭盡為所有元和三年
涇原節度使朱忠亮奏移原州以臨涇縣置行渭州
於平凉縣
元領縣四今二
平凉原州割到潘原涇州割到
舊四縣廢
襄武隴西彭縣渭源
州境
東西五十五里南北六十五里
四至八到
東至東京一千八百里東至西京一千四
百里東至長安六百四十里一東至涇
州一百二十六里西至安國鎮接連舊
界三十二里南至儀州九十里一北至
原州一百一十五里南至良源縣一百
一十里東南至儀州界一百里東
北至原州六十五里西北至耀武鎮四
十里
戶
唐開元戶六千四百二十五皇朝領縣二
管戶主一千二百三十一客一千二百九
十二
風俗
與秦州同
姓氏
隴西郡八姓李牛彭辛聞蹇艾
蓋
人物無
土產
青蟲鸚鵡龍鬚席麝香
彼有諺曰郎樞女樞十馬九駒安陽大角十牛九犢
即謂其地宜於畜牧也
平涼縣依舊四鄉漢朝那縣後魏為長城縣地因秦長
城為名後周建德元年割涇州朝那縣於今縣復置朝那
縣至隋大業二年改為平涼縣唐元和四年以渭州陷
蕃權行渭州於此天福五年割屬渭州可藍山一名
都盧山皆涇水源與笄頭山連亘赫連定勝光二年畋
於涼州登可藍山望統萬城泣曰先君若以朕承大業
豈有今日乎在平涼縣接百泉界又云定據平梁登此
山有羣狐遶之射之竟不得一定乃嘆曰咄咄此亦怪
事也涇陽故城漢為縣廢城在今縣南馬屯山在
縣西南姚萇與苻登戰於高平登敗奔於馬屯山即此
也會盟壇在縣西北五里唐貞元三年五月渾瑊與
吐蕃會盟處右甲積谷在州東南二十里大殺谷
小殺谷二谷在州東南十里南雕窠峽在州南三十
里與華亭縣聯接涇水從原州彈箏峽口過八州北
一里白巖河從華亭縣來經望家山硤口過州西十
里
潘原縣東三十六里舊十鄉今三鄉漢陰槃縣地地理
志云屬安定郡後漢末移縣屬京兆郡郭緣生述征記
云陰槃縣舊屬安定郡遇亂徙於新豐帝王記云赫連
定於勝光二年又自京兆移此屬平涼郡也後魏於此
兼置平涼郡天寶元年八月改為潘原縣以縣東有潘
谷口為名舊縣城在涇水北廣德元年陷蕃至貞元十
年置行縣於彭信堡周顯德五年廢新武州入銅城
山在縣西南三十五里水經云良源縣有銅城山水出
歴白石城涇川水在縣南一里從平涼縣界流入
閣川水在縣東南四十五里西從義州華亭縣流入漢
志云烏水出西北都盧山有西烏水又東北經烏氏縣
東注於涇渭之闔州水然涇水間有石巖東會兩川水
也潘谷水在縣東三十里從平涼縣流入秦太子
扶蘇陵在縣東五里廢武州舊里蕭關即此按其地
即朝那縣古蕭關之地漢文帝時蕭關即此也今界内
瓦亭關是後漢隗囂使將牛邯所守之處在隋以來為
鎮以戍邊防又按蕭關鎮自武德以來尤為邊陲重鎮
後因祿山亂陷入蕃界大中三年七月邠州節度張君
緒奏今日收復蕭關至大中五年七月十四日勅宜賜
名武州仍為中州屬邠寧道又蕭關鎮其地所宜六畜
貞觀時常置監牧使百姓免諸征役在原州西北一百
八十里蕭關一縣周顯德五年六月廢入潘原縣屬渭
州唐廣德已前渭州舊縣今並廢
襄武縣四鄉本漢舊縣也屬隴西郡西不遠一百里即
先零遺種有五谿聚即楊盛分羌為部以五谿為一聚
於是有五谿之名六泉十六國春秋乞伏國仁建義
三年率騎兵三萬襲鮮卑大人密貴裕苟提倫等三部
於六泉即此水也錦鏡峽隴西記云襄武有錦鏡峽
即黑水所經其峽四望花木明媚照影其中因以稱之
隴西縣東南六十里元四鄉本漢獂道縣(註)獂音栢
後漢末於此置南安郡屬渭州隋開皇十八年改為武
陽尋為隴西縣落門水出縣東南
鄣縣西南六十里五鄉本漢縣屬隴西郡自永嘉南徙
之後縣遂廢焉後魏景明三年分武陽復置鄣縣因水
為名焉漳水注水經云西南溪下東北至鄣縣南萬
年川水出南山東北流注之
渭源縣西微北九十里元四鄉本漢首陽縣地屬隴西
郡後魏大統十七年分隴西置渭源郡因渭水為名又
改首陽為渭源縣儀鳳二年廢首陽入渭源縣也鳥
鼠山山有鳥與鼠同穴隋煬帝時獻之吏部尚書牛弘
曰爾雅謂其鳥為鵌其鼠為鼵渭水源出此山也今謂
之青雀山是也渭水源出鳥鼠山入關為八水之一
鄯州
鄯州西平郡今治湟水縣禹貢雍州之域古西戎地按
後魏西羌傳曰無弋爰劍者為秦所執後藏於巖穴中
秦人焚之有景象如虎為其蔽火得免遂亡入三河間
諸羌以為神共畏事之以推為豪至爰劒曾孫忍季父
卭畏秦之威後遂得其附落而南出賜支河曲西數千
里與衆羌絶遠不復交通子孫分别各自為種忍及弟
舞獨留湟中忍生九種舞生十七種羌之興從此起矣
湟中月氐胡其先大月氐之别也及霍去病破匈奴取
西河地開湟中縣築令居塞以其地屬金城郡於是月
氐來降與漢人錯後漢建安中置西平郡晉因之自永
嘉之後南涼秃髮烏孤以後魏天興元年自稱武威王徙
居於此烏孤卒弟利鹿孤嗣位復都此為西平王即從
此又遷於姑臧後魏為鎮孝昌二年改鎮為鄯州後周
又為樂都隋初郡廢置鄯州煬帝初州廢置西平郡唐
武德二年平薛舉置鄯州理故樂都城貞觀中置都督
府天寶元年改為西平郡乾元元年復為鄯州上元二
年為吐蕃所陷遂廢所管鄯州等三縣入河州管
元領縣三
湟水龍支鄯城
州境
東西三百五里南北二百一十五里
四至八到
東南至東京三千一百六十九里東南
至西京二千七百四十九里東至長安
一千九百九十三里東至蘭州廣武縣
一百一十三里南至廓州一百八十里
西至綏戎峽舊吐谷渾界一十里西至青
海三百七十里北至涼州昌松縣南界一
百四十二里東至河州鳳林縣故城二百
八十里西南至廓縣廣威縣城風吐谷
渾界一百九十五里東北至蘭州廣武縣故
長城界二百一十七里
戶
唐天寶戶五千三百八十九
風俗
(闕)
姓氏
(闕)
土產
㹀犀羱羊駞馬
湟水縣三鄉本漢破羌縣地屬金城郡漢破匈奴取西
河地開湟中處月氐即此湟水俗呼湟河又名樂都水
南涼秃髮烏孤始都此後魏於此置鄯州改破羌為西
都縣隋改為湟水縣四望山有水出其陽一名湟河
亦謂樂都水西自吐谷渾界入漢書地理志曰臨羌縣
西北至塞地有西王母石室仙海鹽池北則湟水所出
東至允吾入河謂此水也土樓山無石而高在縣南
養女嶺彼羌多禱而祈女牛心堆在湟水源山名
也鷄田在州西涉千里無草木其中為突厥藪澤
浩亹水在縣西北亦謂之閣門水西自吐谷渾界流入
漢書地理志云浩亹水出西塞外東允吾入湟水破
羌故城漢為縣故城在今縣
龍支縣南一百三十五里五鄉本漢允吾縣之地屬金
城郡後漢為龍耆縣後魏武帝改為金城縣至廢帝二
年又改為龍支縣取縣西龍支堆為名積石山在縣
南尚書謂導河積石謂此山也唐述窟在縣西龍支
谷彼人亦罕有至者其窟有物若似今書卷因謂之積書
巖巖内時見神人往還蓋古仙所居耳羌人愳而莫敢
近又謂鬼為唐述故指此山為唐述窟窟高四十丈
鄯城縣西一百二十里元管四鄉本漢西平郡之地後
漢末陷羌故此郡廢唐儀鳳二年奄有河湟之地因立
鄯城縣以名邑平西郡城漢仍為郡所故城在今縣西
一百三十二里是也
蘭州廢
蘭州金城郡今理五泉縣禹貢雍州之域古西羌地秦
并天下為隴西郡地漢書西羌傳曰羌無弋爰劒曾孫
忍及忍子研最豪健故羌中號其後為研種秦始皇時
務并六國兵不西行故種人得繁息及秦既并天下築
長城以界之衆羌不復南渡至漢興匈奴冒頓兵強破
東胡走月氐臣伏諸羌景帝時研種留何率種人求守
隴西塞於是徙留何等於狄道安故城今州西南有狄
道安故城即其地也漢屬隴西郡平帝元始四年立金
城塞外羌獻魚鹽之地乞内屬漢遂得西母石室以為
西海郡後漢光武省金城入隴西郡魏晉因之以為重
鎮故蜀姜維以兵狄道不尅即此也前涼張寔置為廣
武郡至張駿又分立武始郡西秦乞伏乾歸宛川徙都
焉十六國南涼秃髮烏孤都廣武皆此也後魏後周並
為武始郡隋開皇九年廢武始郡立為蘭州蓋取皋蘭
山以為名煬帝初州廢置金城郡隋末陷薛舉唐武德
二年平賊復置蘭州八年置都督府督蘭河鄯廓四州
貞觀六年又督西鹽州十二年又督涼州後蘭鄯儒淳
六州蘭州領金城狄道廣武三縣顯慶元年罷都督府
天寶元年改為金城郡二載割狄道縣置狄道郡乾元
元年復為蘭州
元領縣三
五泉廣武狄道
州境
東西二百一十七里南北六百一十里
四至八到
東南至東京二千四百四十里東南至
西京二千二十里東南至長安一千四
百六十里東至會州四百二十里南
至渭州四百里西至鄯州四百五里
西北至涼州五百四十里東北至會州四百
二十里
戶
唐天寶戶五千三百八十九
風俗
與秦渭州同
姓氏(闕)
人物無
土產
□金香子
五泉縣七鄉本漢金城郡縣地屬金城郡昭帝始元元
年置隋置五泉縣唐咸亨二年復為金城天寶元年改
為五泉縣嵻㟍山亦名可狼山俗名爇薄汗山在縣
南一百四十里即西城乞伏乾歸太子熾盤招結諸部
兵民二萬七千築城於嵻㟍山以據之即此山也金
城關在縣西南臨河宛川城在郡西即乞伏國仁所
都後至乞伏慕末為赫連定所滅狄道安故城在縣
西南昔研羌留河所聚之處長城亦經此郡之南
榆中縣故城在今縣東後漢時羣羌亂隃麋相曹鳳上
言西羌為害自建武以來居大小榆中以土地肥美又
近塞内北阻大河因以為固緣山濱水以廣田畜故能
強大常雄諸種是謂此地
廣武縣北微西二百二十里五鄉本漢枝陽縣地前涼
張駿三年分晉興於此置廣武縣又為南涼秃髮烏孤
所都至傉檀為乞伏熾盤所滅於此隋開皇三年罷郡
置廣武縣屬蘭州琵琶山在縣西峻嶮曲折有似琵
琶首亹浩故城(註)浩音閤亹音門漢縣廢城在今
縣西南省河所經今俗呼此水為閤門河蓋疾言而
音𩔖耳縣因水以為名允吾故城(註)允音沿吾音牙
亦漢時為縣廢城在縣西南也
狄道縣南一百九十里見今四鄉本秦舊縣也其地故
西戎别種所居秦取以為縣漢書地理志狄道屬隴西
惠帝時改為武始郡以狄道為降狄道十三州志云降
狄道今曰武始按貞元十道錄云自武德已後此邑為
臨州管狄道安樂二縣後安樂尋廢州額亦停白石
山有梁泉昔梁暉者後周之將為羣羌所圍無水暉以
所執鞭卓地而飛泉湧出兵士由此而濟今號梁泉其
上榆木成林
太平寰宇記卷一百五十一
