欽定四庫全書
太平寰宇記卷一
宋樂史撰
河南道一
開封府一
開封府今理開封浚儀二縣禹貢為兖豫二州之域星
分房宿在春秋時為鄭地戰國時為魏都史記云魏惠
王自安邑徙都大梁即今西面浚儀縣故城是也後秦
始皇二十二年攻魏因引河水灌城而拔之即以為三
川地漢祖起沛酈生說曰陳留為天下衝四通五達之
郊無名山大川之阻即謂此地也後定天下為陳留郡之
浚儀縣至文帝封皇子武為梁王都大梁後以其地卑
濕東徙睢陽即今宋州也晉武改為陳留國東魏孝靜
帝廢國為梁州分為陳留開封二郡北齊廢開封郡併
入陳留郡至後周改梁州為汴州以城臨汴水因以為
名隋初州如故大業初州廢又為郡二年廢郡以其地
併入榮陽潁川濟隂東萊等四郡有通濟渠即煬帝所
開以通江淮漕運經中而過唐武德四年平王世充置
汴州總管府管汴洧杞陳四州領浚儀新里小黃開封
封邱等五縣七年改為都督府廢開封小黃新里三縣
入浚儀縣復廢杞州之雍邱陳留營州之中牟洧州之
尉氏來屬龍朔二年以中牟隸鄭州延和元年復置開
封縣天寶元年改汴州為陳留郡乾元四年復為汴州
建中築羅城梁開平元年升為東京置開封府後唐同
光元年復為汴州以宣武軍為額晉天福三年又升為
東京置開封府漢周至今並因之
元領縣六今十六
開封浚儀封邱陳留尉氏雍邱襄邑
(宋州割到)考城(曹州割到)武陽(鄭州割到)中牟(鄭州割到)太康
(陳州割到)長垣(渭州割到)酸棗(滑州割到)扶溝(許州割到)鄢陵
(許州割到)東明(新置)
府境
東西三百里南北三百五十里
四至八到
西至西京四百二十里西至長安一千二百五十
里東至宋州三百里西至鄭州一百四十里
南至蔡州五百里北至滑州二百二十里南至
宋州三百一十八里又東南至陳州三百一十里
西南至許州二百十五里東北至曹州二百二
十里西北至孟州三百五十里
戶
唐開元領縣六戶八萬二千一百皇朝管縣一十六
戶主九萬一千二百三十二客八萬八千三百九十
九
風俗
漢書河南之氣厥性安舒今汴地涉鄭衛之境梁魏
之墟人多髦俊好儒術雜以遊豫有魏公子之遺風
難動以非易感以義
姓氏
陳留郡五姓防謝何虞蔡
人物
陳平楊武戶牗鄉人酈其食申屠蟠蔡邕陳
留人邊韶百里嵩潘最毛玠陳留平坵人
典韋元瑀尉氏人子籍江偉江式唐劉
仁軏尉氏人與子姓三人並授上柱國州黨榮之號
所居為樂城鄉三柱里
土産
絹綿谷子麻黃酸棗
開封縣舊二十鄉今八鄉八坊本漢縣屬河南郡今縣
河五十里開封古城是漢理所後魏天平元年於此置
開封郡高齊天保七年郡與縣俱廢隋開皇六年復置
屬鄭州唐武德四年自鄭州來屬貞觀元年併入浚儀
延和元年又折浚儀於州城内别置今縣管東界逢
澤在縣東北十四里今名蓬池史記秦孝公二十年使
公子少管率師會諸侯逢澤又謂衛國之岸地唐天寶
六年改為福源池夷門史記大梁有十二門有曰夷
門隠士侯嬴年七十家貧為夷門門吏魏公子無忌厚
遺之不受吹臺在縣南五里陳留風俗傳縣有蒼頡
師曠城其城有列仙吹臺梁孝王亦增築焉朱梁開平
二年改繁臺為講武臺此即吹臺也其後有繁氏居其
側里人乃以姓呼之沙海在縣西北十二里戰國策
云齊欲發卒取周九鼎顔率說曰夫梁之君臣欲得九
鼎謀於沙海之上為日久矣即為此也至隋文疏鑿舊
迹引汴水注之習舟師以伐陳陳平之後立碑其側以
紀功德焉今無水蓼堤在縣東北六里高六尺廣四
丈梁孝王都大梁以其地卑濕徙睢陽乃築此隄至宋
州三百里蔡水在縣南本梁溝始皇二十二年王賁
引水攻大梁是此通濟渠在縣南二里隋大業元年
以汴水迂曲回復稍難自大梁城西鑿渠引汴水入號
通濟渠開封故城在縣西十五里鄭莊公所築陳留
風俗傳曰阮簡為開封令有刦賊外白甚急高陽故
城甘城即秦大史甘公所居之地因星文說張耳令
背項羽依高祖即於此城信陵亭在城内臨河當相
國寺前即魏公子無忌勝槩之地琵琶溝在縣南十
一里西從中牟縣界流入通濟渠隋煬帝欲幸江都自
大梁城西南鑿渠引汴水入即莨宕渠也舊圖經云形
似琵琶故名
倉垣縣在縣東北二十里水經云濟水東經倉垣城輿
地志曰倉垣城南臨汴水西北有蒼頡墳城有列仙臺
棘城在縣西南三十里左傳云晉荀吳涉自棘津
新里縣故城在縣東三十里隋高帝開皇十六年分浚
儀縣置因新里為名煬帝大業二年廢唐武德四年復
置貞觀元年又廢蒼頡墳在縣東北二十里輿地志
云蒼頡西北有蒼頡塚樊於期墓在縣南一十三里
史記云樊於期逃秦罪入燕燕荆軻謂曰須君首可以
謀秦王於是自殺凾封送秦魏人葬於此張儀墓在
縣東北七里史記云儀魏人相秦一十年卒葬於此俗
以墳形似硯因名硯子臺以張耳墓南硯臺此謂北硯
臺張耳墓在縣東七里漢書耳大梁人高祖布衣時
嘗從耳遊後事趙有功受封卒葬於此蔡伯喈墓在
縣東北四十五里後漢書蔡邕字伯喈陳留圉人漢靈
帝時坐收廷尉死獄中葬於此荆軻墓在縣東四十
里史記曰軻衛人也遊燕為丹入秦刺秦王不巾而死
舊圖經云招魂葬於此
浚儀縣舊二十五鄉今十二鄉八坊漢武帝元年廢新
里城而立浚儀屬陳留郡輿地志云夷門之下新里之
東浚水之北象而儀之以為邑名後魏以縣隸梁州後
周改梁州為汴縣亦隸焉隋廢汴改屬鄭州唐初置汴
州縣復歸焉今居郭内開封故城在即今為理之所也
寒泉陂在縣西六十里詩云爰有寒泉在浚之下其
水冬夏常冷因曰寒泉酺池在縣西北七里古大梁
城梁孝王作磚硠城在縣西北三十里史記張良報
韓讐伏處於博浪候秦始皇古浚儀城二一在縣東
三十里一在縣北四里赤城在縣西南二十五里水
經云蒗蕩渠東南逕赤城至浚儀信陵君墓在縣南一
十二里史記魏公子無忌昭王少子安釐王弟為信陵
君侯嬴墓在縣南一十二里史記魏公子無忌謀殺
趙詢自刎而死遂葬於此叚干木死西土魏王遷都
之日子孫改葬於此陸雲祠在縣北二里晉書陸雲
嘗為浚儀令民為立祠青邱亦曰元池女娀簡狄浴
於晉邱之水有元鳥遺卵吞之生契即此水也鴻池
即衛獻公射鴻於此望京樓城西門樓本無名唐文
宗大和二年節度使令狐陶重修因登臨賦詩曰夷門
一鎮五經秋未得朝天未免愁因上此樓望京國便名
樓作望京樓
封邱縣北六十里二十鄉今七鄉古封國之地左氏傳
謂賜封父之繁弱是也魯國都紀云衛地之延鄉漢高
祖與項籍戰敗於翟母免難之處後以延鄉為封邱縣
翟母即此地也隸陳留郡後魏道武帝併入酸棗宣武
帝復置隋開皇三年隸汴黑山在縣北三里魏志初
平四年春太祖軍甄城荆州牧劉表斷袁術糧道術引
軍入陳留屯封邱黑山徐賦佐之黃池在縣西南七
里東南三里按春秋哀公十二年會晉侯吳子於黃池
吳晉爭長杜預注云陳留封邱縣南有黃亭近濟水
雲響城在縣南一十里按史記云吳晉率諸侯會于黃
池莫不雲集響應共築此城因以為名期城在縣西
南七里按城冢史記云期城者夏禹理水時所築今呼
為簸箕城廢守節縣在縣西北三里唐武德三年李
勣于酸棗縣置梁州乃分胙城酸棗二縣以屬焉於時
柬州未平人思效節縣新創立故以守節為名至四年
廢封邱臺在縣東五里按世本東郡齊國侯伯儵子
卒葬此遂於城内作地道向子墓亦名墓子臺桐
牢亭在縣二里按春秋魯哀公會晉侯同盟于蟲牢杜
預注云鄭地陳留封邱縣北有桐牢亭襄公十八年傳
云楚侵鄭東北至於蟲牢而反續漢記云封邱有桐牢
亭韋昭曰古蟲牢地也今俗謂之桐涡朱亥墓在縣
西三十里按史記秦攻趙趙求救於魏安釐王遣將晉
鄙將兵救趙懼秦不進魏公子無忌使朱亥賫鐵鎚殺
晉鄙而統其軍以救趙卒葬於此翟母墓在縣西南
七里按陳留風俗傳云漢高祖與楚項羽戰敗于延鄉
有翟母者免其難也百里嵩墓在縣東七里後漢書
嵩字景山陳留封邱人為徐州刺史時旱嵩乃傳車廵
部所到屬縣膏雨隨車卒葬於此程徵君墓在縣南
四里魏書程仲字孔禮陳留封邱人有志行明帝青龍
三年徵不就景初二年正始五年徵又不就晉武帝大
始二年卒封元鄉亭侯
陳留縣東三十五里舊二十五鄉今七鄉本古有莘城
國語謂之莘墟史記云鄭桓公反以周衰徙都于留即
此地後為陳所并故曰陳留秦始皇二十六年置陳留
縣漢為陳留郡縣隸焉西晉末郡縣並廢後魏復置隋
廢唐武德四年置縣隸杞州貞觀元年廢移隸汴州其
後因之魏書謂四戰之地是也乃漢高祖兵敗母死之
地阿谷水在縣北五十八里家語曰孔子南遊于楚
至阿谷之墜使子貢奉觴從女子乞飲即此也小黃
城漢縣名屬陳留故城今在縣東北三十三里亦曰小
黃園昭靈夫人陵廟在縣北三十七里風俗傳曰沛
公起兵野戰于黃鄉天下平定乃命使以梓宫招魂幽
野有丹蛇在水自灑濯入梓宫其浴處仍有遺髮今廟
號昭靈焉睢溝在縣東南五里輿地誌云汴水自榮
陽受睢水東至陳留彭城南入泗水經縣界入雍邱界
自後開通濟渠此渠廢今無水漢武帝宫在縣羅城
内風俗傳孝武帝元狩元年置行宫今廢為舍逍遥
宫南縣南六里餘隋大業六年置今廢陳陵在縣北
二十里按城冢記云大梁城東三十里汴水北五里有
黃柏山陳元方祖父墳二十區有碑存故莘城在縣
東北三十五里古莘國國語湯伐桀桀與韋顧之君等
拒湯于莘之墟遂戰于鳴條之野老邱城在縣北四
十五里按春秋傳云定公十五年鄭罕達敗宋師於老
邱杜預注云老邱宋地平邱城在縣北九十里陳留
風俗傳云邱城衛靈公邑春秋昭公十三年晉會諸侯
于平邱杜預注云平邱在陳留長垣縣西南斗城在
縣南三十五里按左傳襄公三十年子産葬伯有於斗
城杜預註斗城鄭地名裘氏城在縣南六十里風俗
傳云陳留有裘氏鄉城冢記云秦時故縣也澹臺子
羽墓在縣南六十里風俗傳子羽塚在陳留縣張良
城在縣東六十里按城冢記云張城漢高祖為張良築
亦名張良城良世孫名德為兖州刺史襲封陳留侯食
小黃萬戶至煬帝時葬張城西南三百步今呼為張光
墓也
尉氏縣南一百里原十鄉本春秋鄭大夫尉氏之邑即
獄官也魏徙都于梁遂屬魏秦始皇二年置尉氏縣漢
以縣隸梁國武帝分梁國置陳留郡因屬焉東魏隸開
封郡隋開皇三年罷郡隸汴州十六年屬洧州州廢入
許唐武德四年復置洧州貞觀八年州廢復歸汴郡南
阮所居之所三亭岡在縣西南三十里史記秦昭王
使謁者王稽於魏夜與范睢言先生待我於三亭之南
郡即此岡之南也長明溝在縣西四十五里源出許
州長葛縣界與太溝合流司馬彪郡國志云苑陵縣有
白雁陂引瀆南流謂之長明溝筆溝在縣東北四十
里與康溝相合端直如筆蓬池在縣北五里按述征
記曰大梁西南九十里尉氏有蓬池阮籍詩云徘徊蓬
池上回首望大梁即此是也向城在縣西南五十里
左傳襄公十一年諸侯伐鄭會於北林師於向杜預註
云向地在穎川長社縣東北莵氏城在縣西北四十
里按左氏傳昭公五年鄭伯勞楚屈生于莵氏杜預注
云莵氏鄭地雞鳴城在縣西南三十里按酈元註水
經云魏惠王元年韓懿侯會伐魏于皛澤陂比對雞鳴
城故鍾城在縣西北三十五里按續述征記云鍾城
魏太傅鍾繇故里城南三里有鍾繇碑蔣城在縣西
五十里其城以西半屬新鄭縣界左傳僖二十四年凢
符邢茅胙祭周公之胤社預注云蔣在弋陽縣廢苑
陵城在縣南四十八里按屬征記成臯東南一百三十
里有苑陵城鄭國之所都其城今見在鄭州新鄭縣唐
武德四年綏撫使任環移苑陵縣屬洧州貞觀元年廢
鄢陵三縣别置大業二年廢宿蒼舒墓在縣東四
十五里按孝子傳云宿蒼舒陳留尉氏人小有至性七
歲遭饑荒賣身為奴以供父母後起家為上黨太守
杜元凱墓在縣西南五十里晉封當陽縣侯累遷司徒
阮籍墓在縣東四十五里籍陳留尉氏人即竹林七
賢有碑在阮籍臺在縣東南二十步籍每追名賢攜
酌長嘯登此也
雍邱縣東八十七里舊二十八鄉今八鄉古雍國黃帝
之後姞姓殷湯封夏後于杞周武王克殷封夏後東樓
公于杞是為杞國即此地也漢為雍邱縣隸陳留郡魏
為雍邱國封鄄城王植為雍邱王又國廢為縣歸陳留
不改後魏於縣置陽夏郡隋開皇三年郡廢為縣至十
七年置杞州大業三年州罷唐初復置貞觀元年州廢
縣皆歸汴晉避諱改為杞漢初復故圉城在縣南五
十里左傳昭五年晉韓起如楚送女過鄭鄭伯勞諸圉
風俗傳云舊陳地苦楚之難修干戈于境以虞其患故
曰圉輿地志漢高祖使樊噲下之為縣屬宋州今故城
存外黃城左氏謂惠公敗宋師於黃杜注黃宋邑漢
縣屬陳留以魏郡有内黃此故加外焉今界内有山號
黃柏山故城在今縣東六十里漢書外黃縣即繁陽城
六國魏將地趙廉頗攻取之即此也雍邱故城今縣
城是也春秋時杞國城也杞為宋滅城北臨汴河晉永
嘉末鎮西將軍祖逖為豫州刺史理於此逖累破石勒
軍黃河以南皆為晉土人皆感悦逖卒百姓立祠焉
雁亭在縣北四十里左氏傳衛侯伐鄭至鳴雁杜注云
在雍邱鳴雁亭也夏后祠祠中有井能雲雨祈禱甚
應也空桑城在縣西二十里按帝王世紀云伊尹生
於空桑此是伊尹生處祺城在縣西北一十八里按
陳留王襲封雍邱王表云禹祠原在此城漢光武迎其
神移雍邱城内植城於雍邱作宫請遷其神於舊館其
讚曰懸仰聖業功濟唐虞微君之勲吾其為魚爾雅曰
祺者吉祥名婦姑城在縣東十里按戴延之西征記
云梁東百里古有婦人寡居養姑孝謹鄉人義之為築
此城故名曰婦姑城後人因訛為婦固城肥陽城在
縣東北二十里按城冢記云禹治洪水時在肥澤之陽
所築高陽城在縣西二十九里顓頊高陽氏佐少昊
有功受封此邑范睢墓在縣北六十八里史記睢先
事魏中大夫須賈後入秦為相號曰應侯卒葬於此
酈食其墓在縣西南二十八里漢書食其陳留高陽人
好讀書家貧為里監門賢豪謂之狂生後為齊所殺乃
葬於此陳留王集云植獵於高陽之下過食其墳以斗
水束藻薦於座讚曰野無巵酒惟兹行潦食無嘉餚宴
用蘋藻酈商墓在縣西南二十八里漢酈商食其之
弟也陳勝起兵商乃聚少年得數千人屬高祖從征伐
有功封曲周侯葬於此白虎墓王業字子香雍邱人
為荆州刺史有惠化卒於枝江有白虎夾柩送歸因此
號之今子孫號為白虎王氏
太平寰宇記卷一
