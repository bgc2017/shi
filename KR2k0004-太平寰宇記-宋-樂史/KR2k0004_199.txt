欽定四庫全書
太平寰宇記卷一百九十九
宋樂史撰
四夷二十八
北狄十一
契丹
契丹之先與庫莫奚異地而同俗並為慕容氏所破俱
竄于松漠之間后魏初大破之遂逃並與庫莫奚分皆
經數十年稍滋蔓有部落于和龍之北數百里和龍今
柳城郡多為寇盜魏太武帝乙未歲貢名馬於是東北
羣狄悉萬丹部阿大河部伏弗郁部羽陸部曰連部亡
潔部黎部吐六於部各以其名馬文皮入獻皆得交市
於和龍密雲之間密雲今郡其後為突厥所逼又以萬
家寄於高麗隋開皇末有别部四千餘家突厥來降文
帝方與突厥和好重失遠人之情悉令給糧還本處勅突
厥撫納之固辭不去部落漸衆遂北逐水草當遼西正
北二百里依托回紇臨水而居東西五百里南北三百
里亦鮮卑故地分為十部多者三千少者千餘隨水蓄
牧唐貞觀二十二年契丹師窟竒率其部内屬以契丹
部為松漠都督府拜窟竒為持節十州諸軍事松漠都
督於營州兼置東夷都護以統松漠饒樂之地罷護東
夷校尉官武太后萬歲通天元年窟竒魯孫地漢都督
羈縻松漠都督府屬今柳城郡李盡忠與其兄歸誠刹
史孫萬榮殺都督趙文翽舉兵反䧟營州今柳城郡自
號可汗命左鷹揚衞將軍曹仁師右金吾衞大將軍李
多祚司農少卿麻仁節等二十八將討之相遇于西陜
石黃麞谷官軍敗績玄遇仁節相繼降李盡忠死孫萬
榮代領其衆次䧟冀州今信都郡刺史陸寳積死之又
䧟&KR1589;州屬縣今河間郡乃遣夏官尚書王孝傑與羽林
衞大將軍蘇寵暉率兵十八萬與孫萬榮戰於東峽石
官軍又大敗孝傑沒於陣寵暉棄甲而遁又命河内郡
王武懿宗為大總管右肅政御史大夫婁師德為副沙
叱忠義為前軍總管率兵二十萬以討之萬榮為其家
奴所殺其黨皆潰開元二年李盡忠從父弟失活歸欵
復封失活為松漠都督授金吾衞大將軍仍於其府置
靜析軍五年以永樂公主出降于失活婚姻之夜遣諸
親高品及兩蕃大首領觀花燭至六年失活卒冊立其
從父弟婆固為松漠都王七年十一月婆固與公主來
朝及歸婆固衞官可宇于勇悍得衆婆固欲除之事洩
可突于反攻之婆固奔榮州可&KR0691;于立婆固父弟鬱于
鬱于遣使謝罪玄宗復立鬱于令襲婆固之位仍赦可
突于之罪十年鬱于入朝請婚又封余姚縣主長女慕
容氏為燕郡公主以妻之封鬱于為松漠郡主授左金
吾員外大將軍兼靜析軍經略大使鬱于死其弟咄于
襲其官爵復以燕郡公主為妻十三年咄于復與可突
于相猜阻攜公主來奔改封遼陽郡王國人立其弟邵
國邵國詣行在從主東岳授邵國左羽林員外大將軍改
封廣化邵王仍封宗室外生女陳氏為東華公主以妻
之十八年邵國為可突于所殺以其衆䧏突厥東華公
主走投平盧軍詔遣信安王禕幽州長史薛楚玉等討
之不克二十二年幽州節度使張守珪大破之遣使獻
捷至十二月張守珪發兵征討契丹斬其王屈列及大
臣可突于等傳首東都可突于餘衆反叛奚盡走山谷
立其酋長李過拆為契丹王授封特進封東平郡王其
年過拆又為可突于餘黨泥禮所殺唯一子刺乾走投
安東獲免拜驍騎大將軍自后至今與奚王朝貢歲至
蕃禮甚修至貞元四年犯我北鄙幽州以開元元和之
后至於會昌朝貢不絶會昌二年幽州節度使張仲武
奏契丹新立王屈戍等云契丹舊用迴紇印今懇請當
道聞奏乞國家賜印勅以奉國契丹之印為文
四至
居黃水之南黃龍之北鮮卑之故地長安東北五千
三百里東與高麗隣西與奚固接南至營州地北至
室韋地方二千里
土俗
其俗頗與靺鞨同父母死而悲哭者為不壯但以其
屍置于山樹之上經三年之后乃收其骨而焚之因
酬酒而祝曰冬月時向陽食夏月時向隂食若我射
獵時使多得麞鹿其風氣剛勁于諸國中最甚
室韋
室韋後魏末通焉並在靺鞨之北按隋書室韋有五部
一南室韋二北室韋三鉢室韋四深末怛室韋五大室
韋並無君長人衆貧弱突厥沙鉢略可汗嘗以吐屯蕃
垤統領之契丹之别種也南室韋在契丹北三千里自
南室韋北行十一日至北室韋鉢室韋在北室韋之北
深末怛室韋在北室韋之西北大室韋在室建河之南
深末怛室韋之西北也按后魏書云自契丹路經啜水
蓋水犢了山其山週迴三里又經屈利水兩水始到其
國北室韋分為九部落其渠帥號乞莫賀咄氣候最寒
冬則入山居土穴中牛畜多凍死饒麞鹿射獵為生鑿冰
沒水而綢射魚鱉地多積雪懼䧟坑阱騎木而行俗皆
捕貂為業冠以狐貂衣以魚皮又北行千里至缽室韋
依胡布山而住人衆多于北室韋不知為幾部落用樺
皮蓋屋其餘同北室韋從缽室韋西四日行至深末怛
室韋因水為號也冬月穴居以避太隂之氣入西北數
千里至大室韋徑略險阻言語不同尤多貂鼠及青鼠
比室韋后魏武定隋開皇大業中並遣使來朝貢大部
有九部焉所謂領西室韋山室韋黃頭室韋大如者室
韋小如者室韋婆窩室韋訥北室韋駱陀室韋並在九
柳城郡之東北近者三千五百里遠者六千二百里今
室韋最西與迴紇接界者有烏素布固部落當俱輪國
之西南次東有移塞部落次東又有塞葛支部落北部
落有良馬人戶亦多居啜河之南其河彼俗謂之燕支
河次東又有和解部落次東又有烏羅護部落一名烏
羅渾元謂之烏羅居磨蓋獨山北啜河之側此部自魏
太武真君四年歷北齊周隋及唐武德貞觀洎乎天寳
九載朝貢不絶又有那禮部落與烏牙護大牙而居又
東北有山北室韋又有小如者室韋北又有蘇葛室韋
東有嶺西室韋又東南至黃頭室韋此部兵強人戶亦
多東北與達垢接領西室韋北又有納北之室韋此部
落稍小烏羅護東北二百餘里那河之側有古烏桓之
遺人今亦自稱為烏桓國武德貞觀中亦遣使朝貢其
國北大山之北又有大車室韋部落傍室建河居其源
河出突厥東北界俱輪泊屈曲東流經西室韋界又東
經大室韋界又東經蒙九室韋之北落怛室韋之南又
東流與那河忽汗河合又東經南黑水靺鞨之北北黑
水靺鞨之南東流注于海烏桓東南三百里又有東室
韋部落在掘越河之北其東南流與那河合歷貞元八
年至會昌三年室韋之朝貢不絶
四至
南室韋在契丹北三千里魏書云自契丹路經啜水
犢了山又經屈利始到其國
土俗物産
土地卑濕至夏則移向西㒃勃欠對二山多草木饒
禽獸又多蚊蚋人多巢居以避其患后漸分為二十
五部其酋帥號余莫不滿咄死則子弟代之嗣絶則
擇賢而立盤髮衣服與契丹同乘牛馬&KR1355;蒣為室如
&KR0691;厥氊車之狀度水則束薪為筏或有以皮為舟者
馬則織草為韉結繩轡寢則屈木為室以蘧蒣覆上
移則載行以猪皮為蓆編木藉之氣候多寒田收甚
薄無羊少馬多猪牛造酒食敢言語與靺鞨同婚姻
之法二家相許壻輒盗婦去然后送牛馬為聘婦人
不再嫁以為死人之妻難以共居部落共為大栅人
死則置尸其上居喪三年其國無鐡取給高麗
地豆子
地豆子在室韋西千餘里多牛羊出名馬皮為衣服無
五榖惟食肉酪魏孝文帝延興二年遣使朝貢
烏落侯
烏落侯亦曰烏羅渾國后魏通焉在地豆子之北太武
帝眞君四年來朝稱其國西北有魏先帝之舊墟石室
南北九十步東西四十步高十十尺室有神靈人多祈
請太武帝遣中書侍郎李敞告祭焉刊祝文于石室之
壁而還貞觀六年遣使朝貢云烏羅渾國亦謂之烏護
乃言訛也
四至
東與靺鞨南與契丹西與烏丸為隣地當地豆子之
北
土俗物産
其土下濕多霧氣而寒入冬則穿地為室夏則隨原
阜畜牧多豕有榖麥無大君長部落莫弗皆代為之
其俗繩髮皮服以珠為餙人尚勇不為奸竊故慢藏
野積而無寇盗好獵射樂有胡箜篌木槽革而九絃
其俗大𩔖靺鞨完水在其國西北東北流合于難
水審中記云完水烏丸水也難水即那河其地水小
皆注于此東入海北水國西北二十日行有千已尼
水即謂之北海是也
驅度寐
驅度寐隋時聞焉在室韋之北其人甚長而衣短不索髮皆裹頭
居土窟中惟有猪更無别畜人輕健一跳三丈餘又能立浮履水沒
腰與陸走不别數乘大船至北室韋抄掠無甲胄以石為矢鏃
霫
霫匈奴之别種也隋時通焉與靺鞨為隣理潢水北亦
鮮卑故地勝兵萬餘人習俗與突厥略同亦臣於頡利
其渠帥號俟斤大唐貞觀中遣使内附
拔悉彌
拔悉彌一名弊刺國隋時聞焉在北庭北海南結骨都
南依山散居去燉煌九千餘里有渠帥無王號戶二千
餘其人雄健能獵射國多雪以木為馬雪上逐鹿其狀
似盾而頭高其下有馬皮毛皮衣之令毛著雪而滑如
著屧屐縛之足下若下陂走過奔鹿若平地履雪即以
杖刺地而走如舡焉亦及奔鹿上坂即手持而登之每
獵得鹿將家室就而食之更移處其所居即以樺皮為
舍丈夫剪髮樺皮為帽
流鬼
流鬼去長安一萬五千餘里在北海之北至夜乂國餘
三面皆抵大海南去莫設靺鞨舡行五十五日無城郭
依海島散居掘地深數尺兩邊斜竪木搆為屈人皆皮
服以狗尾雜麻為布而衣之婦人冬衣鹿皮夏衣魚皮
制與獠仝多沮澤有魚鹽之利地氣沍寒早霜雪每堅
冰之后以木廣六寸長七尺施系其上踐層冰逐及奔
獸俗多狗以其皮毛為裘褐勝兵萬餘人無相敬之禮
官寮之法不識四時節序有他盜入境乃相呼召弓長
四尺餘箭與中國同骨石為鏃樂有歌舞死解封樹哭
之三年無餘服制靺鞨有乘海至其國貨易陳國家之
盛業於是其君長孟唪遣其子可也余志唐貞觀十四
年三譯而來貢初至靺鞨不解乘馬即顛墜國長老又
傳言其國北一月行有夜叉人皆豕牙翹出噉人莫有
涉其界未嘗通中國
回紇
回紇在薛延陀北境居近娑陵水去長安六千九百里
勝兵五萬人先屬突厥初有時徤俟斤死子菩薩立唐
貞觀初與薛延陀俱叛突厥頡利可汗侵其地邊頡利
遣騎討之戰于天山大破之俘其部衆回紇由是大振
因率其衆附于薛延陀號為活頡利發仍遣使朝貢及
薛延陁之敗其酋胡禄俟利發吐迷度率其部詣闕請
同編戶自突厥衰減其國漸盛國主亦號可汗貞觀二十
一年率衆内附龍朔三年移燕然都護府于回紇部落
仍改名瀚海都護府其瀚海都護移于雲中古城改名
雲中都護仍以磧為界磧北諸蕃州悉屬瀚海磧南並
隸雲中其后部落戰征有功并自磧北移居甘州界故
天寳末取驍壯以為赤水軍騎士自天寳初回紇葉護
逸標苾襲滅突厥小殺之孫烏蘇米施可汗未幾自立
為九姓可汗由是至今兼九姓之號因而南徙居突厥
舊地依焉德犍山嗢河雖有逐水草大抵以此山比中
國之長安城直西去西城千七百里西城即漢之高閣
塞北去磧口三百里有十一都督九姓部落一部落置
一都督于本族選有人望者為之被拔悉密及葛羅禄
各收一部落各置都督一人每行止戰鬭以二客部落
為軍鋒其九姓一曰回紇二曰僕固三曰渾四曰拔曳
固即拔固也五曰同羅六曰思結七曰契苾羽已上七
部自唐初以來著在史傳八曰阿結思九曰骨崙屋骨
思此二姓天寳后始與七姓同列至貞觀元年以咸安
公主降請改紇字為鶻蓋欲誇國俗俊健如鶻毛德宗
從之
土俗物産
俗頗𩔖突厥地沙滷有犬羊足長五寸
黠戛斯
黠戛斯西北荒之國也本名結骨一名居易又謂之堅
昆史記謂之鬲昆漢書謂之鬲昆在回紇西北四十日
程一本云三千里其人身悉長大赤髮綠睛有髮黑者
謂之不祥蓋嘉惠撰西域記云髮黑黑晴者李陵之後
也故其自稱是都尉苗裔薛延陁常令頡利發一人監
統其國而其渠帥曰紇悉輩次曰阿居沙陂輩次曰阿
米輩三人共理其國政官有宰相都督職使將軍達干
之號唐貞觀六年太宗遣偃師尉王義宏使其國十七
年堅昆遣使貢貂裘及貂皮二十二年酋長俟利發矢
缽屈阿棧身自入朝云臣既一心歸國望得國家官職
勢笏而已遂授左屯衞大將軍堅昆都督仍列其地為
堅昆都督府隸燕然都護永徽四年又遣使朝貢仍言
内大有其國人今欲放還請一使受領高宗遣范強多
齎金帛仍往處分云但有人即須贖至于天寳朝貢不
絶會昌三年其國遣使注吾合素等七人來朝獻名馬
二匹以久不修貢且莫詳改更之名中旨訪求唯賈躭
所撰四夷述具載黠戛斯之號然后知躭之通習荒憬
沒而不誣先是回鶻背恩侵掠諸部擅入靈州上以為
天亡之逃不可容之仍命河東等道分兵討之至正月
河東兵大破回鶻于殺狐山就帳中奉太和公主歸于
我軍可汗亦被鎗與數十騎踰山遁走黠戛斯乘其破
亡遂有其國二月遣使注吾合素等七人來朝貢名馬
且憑大唐武德求冊命焉至四年上命太僕卿兼御史
中丞趙蕃持節宣慰五年冊為宗英雄武誠明可汗值
武宗升遐大中元年方行冊禮會昌中秘書少監吕述
畫黠戞斯朝貢圖并宰相李德裕撰序甚詳其事
四至
其國南有貪□山夏浸如冬積雪有水從回鶻北流
踰山又云其國依青山之西面有金海分為二河一
名牟河一名劒平吉側河從天德軍西二百里至西
受䧏城又北三百里鵬鵜泉西北回帳一千五百里
回鶻西北四十日程方至其國東東去單于庭七千
里南去車師五千里也
土俗物産
其王國人人皆露首鬈髮衣服同于突厥冬則以貂
鼠為帽夏則於金裝帽銳頂而卷其末此回鶻所與
至今猶冠之其下則以白氊為帽餘制略同衣有錦
罽雜色腰佩刀礪賤者衣皮而露首如畫圖之狀女
衣毛褐而富者亦衣綾錦蓋安西北庭及大食貨易
所得也阿熱衙立木為栅坐大氊帳號為蜜的支其
首領已䧏皆有小氊帳兼以木皮為屋人謂歲首為
茂師謂月為哀每三哀為一時以分春夏秋冬以十
二屬紀年假如歲在子則謂之鼠年在戍則謂之狗
年與回鶻同也其氣候多寒每冰合雖大河亦凍徹
其半無五榖惟有大小麥青稞麻米常以三月耕種
八月九月收穫麋以為飲又以釀酒麥有步磑為麵
阿熱食兼餅餌其部下則唯食肉及馬酪而已其樂
器有鼓笛笙觱篥盤鈴大會又有弄索駞師子馬伎
之𩔖其馬至壯大能鬭者謂之頭馬其雜畜槖牛羊
而牛尤多富室有二三千頭者其獸有野馬骨咄黃
羱羝鹿及黑尾黑尾者如麞而尾大色黑番人謂之
已没其魚蔑魚長七八尺有莫痕魚口在頷下而無
骨其鳥有雁鶩鳥鵲鷹隼多如中國其草種𩔖至多
大抵與回鶻同其樹有松及蒲松高者箭射不及杪
又有榆柳而樺尤多其土出金鐵與錫上會圖云其
國有天雨鐵收之以為刀劒異于鐵曾問使者隱而
不答但云鐵甚堅利工亦精巧蓋其地産鐵因暴雨
樹凉而出旣經久土蝕故精利爾若每從天雨而人
畜必遭擊殺理固不通賈躭云俗出好錢號曰迦沙
每輸之于宇厥此其實也其兵器多用牌及弓箭其
馬上牌自腹至足又為牌縛于兩肩可使施用其牌
析木交橫為之以桿箭箭不能裂亦有旗幟其阿熱
建一纛下皆赤土金則各一部落為號其兵數號三
十萬問其實乃曰徵發則百姓及諸蕃部落役屬者
盡行其税輸貂皮及青鼠丈夫健者悉黠首以為異
婦人嫁訖自耳下至頂亦黠之其人服飾以貂豽為
貴食用手婚姻無財聘姓或千口百口共一室同一
床一被若死唯哭三聲不𠢐面火葬收其骨踰年而
為坟墓冬為室覆以木皮人好獵獸皆乘木馬升降
山隂追赴若飛
太平寰宇記卷一百九十九
