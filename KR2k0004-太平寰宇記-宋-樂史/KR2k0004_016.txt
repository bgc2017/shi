欽定四庫全書
太平寰宇記卷十六
宋樂史撰
河南道十六
泗州
泗州臨淮郡今理臨淮縣禹貢徐州之域星分斗宿四
度周十二州又為州之境春秋宋地故曰宋人遷宿七
國濟東境秦薛郡漢高皇東海郡又為東海郡地元鼎
四年分東海郡為泗水國封常山憲王子高領縣三
至玄孫靖王時國絶武帝末分沛置臨淮郡之厹猶縣
即此邑故有東海沛臨淮三郡之地焉皆今州界也後
漢以其地合下邳國兼置徐州領郡國五里於此晉置
宿預縣屬淮陽國宋為南彭城下邳二郡地後魏亦為
下邳郡兼置東徐州自晉至後漢為宿預縣不改後魏
末又於此置東徐鎮及宿預郡後又為東徐州又為東
楚州陳太建五年改為安州後周建德五年改為東楚
州兼立宿遷郡大象二年改為泗州隋改為下邳唐武
德四年平王世充又為泗州領宿預徐城淮陽三縣貞觀
元年省淮陽縣入宿預以廢邳州之下邳廢漣州之漣
水來屬八年又以廢仁州之虹縣來屬總章元年割海
州沭陽來屬咸亨五年以沭陽還海州長安四年置臨
淮縣開元二十一年河南道採訪處置使嗣魯王道堅
奏移州就臨淮即今理也天寶元年改為臨淮郡乾元
元年復為泗州
元領縣七今三
臨淮旴𣅿楚州割到招信濠州割到
三縣割出
漣水為漣水軍宿遷入淮陽軍下邳入淮陽
軍
一縣廢
徐城并入臨淮
州境
東西二百九十里南北三百一十八里
四至八到
西北至東京一千一百七十二里西北至西京
一千四百七十二里西北至長安二千三百三
十三里東至楚州二百二十五里南至淮
水一里與旴𣅿分界西至濠州二百一十二里
正北微東至海州五百四十五里東至旴𣅿縣
以淮水分界東北至海州界海口四十里西
北至埇橋四百二十里西北至沂州六百七十五
里
戶
唐開元戶三萬七千五百二十六皇朝管戶主七千
三百三十客一萬四千五百九十六
風俗
漢書魯分野其人好學尚禮義重廉恥其後俗儉嗇
愛財趨商賈好訾毁多巧偽然好學愈於他俗
姓氏
下邳郡出三姓陳祁谷
人物
魯肅臨淮人家富周瑜求糧肅有米二囤各三千斛
直指囤與瑜唐有王義方泗州漣水人
土産
頗有桑麻之業無林澤之饒
綿絹貲布絁
臨淮縣舊八鄉今六鄉本徐城縣地地當水口為南北
禦要之所長安四年分徐城地置開元中移郡於此
甓山有祠在縣西五十里居山頂古老傳云石大如斗
樹無三尺植木約高三丈隋大業十二年趙徵君于此
讀書時人慕其德行遂立祠遇旱州人祈禱磬石山
郡國志云即尚書所謂泗濱浮磬紅藍河在縣東十
里上有土橋南入淮其河上有源有村取紅河為名故
隋煬帝宮人種紅藍于此以名焉徐偃王廟在舊徐
城縣北三十里故徐城内立廟掛劍臺在縣舊徐城
北三十里古大徐城東北臨洙沛水今無餘址故徐
城一名大徐城即古徐國也在徐城縣北三十里漢書
地理志云故徐國也其城周一十二里又郡國志云薄
薄城即徐偃王權造故曰薄薄城今呼為故城吳城
亦名高平郡城在舊徐城北三十里東臨廢通濟渠舊
經云太建六年陳將吳明徹于此置高平郡隋開皇四
年廢&KR0377;橋城梁戍城在徐城縣西南二十五里南臨
&KR0377;水舊經云梁天監二年築置戍南臨&KR0377;水橋以為名
南重岡城亦隋重岡縣城也在舊徐城縣西北九十
里通濟渠南一里平地隋大業八年移縣于此置十年
築城隋末廢緣重岡山為名李千城即後魏戍也在
徐城縣西北三十里後魏熙平元年李千于此置城因
為名高冡城魏義與郡城也在徐城縣西北七十里
平地舊經云梁為興安郡領高冡城屬東徐州高齊初
廢淮陽城在徐城縣東北一百五十里西臨泗水晉
義熙年中于此置淮陽郡宋元嘉二十五年封皇子彧為
淮陽王貞觀二年廢又按郡國志云淮陽縣有抱月
城城抱淮泗之水形勢似月也古屯城在徐城縣西南
八十五里陳太建五年大將吳明徹于此置堰斷淮水
以灌濠州緣此築城置兵防守其城内南北作隔分為
兩城淮南招義縣界又有一城臨水南北相對亦是同
時築名為屯城馬給事祠在縣東一里臺子山按魏
國志云名鈞字德衡魏明帝時官至給事中有技巧
之妙造指南車轉注百戲後人慕其德遂立祠焉都
梁宫周迴二里在縣西南一十六里隋大業元年煬帝
立名宫在都梁東據林麓西枕長淮南望巖峰北瞰城
郭其中宮殿三重長廊周迴院之西又有七眼泉湧合
為一流于東泉上作流杯殿又于宫西南淮側造釣魚
臺臨淮高峰别造四望殿其側有曲河以安龍舟大舸
枕向淮渭縈帶宫殿至十年為孟讓賊於此置營遂廢
義帝祠在旴𣅿東一里臺子山上按漢書云秦二世
二年初立楚懷王都此漢立廟淮瀆祠在淮南岸斗
山下淮渦神在龜山之下淮陽記按古嶽瀆經云禹
治水三至桐栢山乃獲淮渦水神名曰無支祁喜應對言
語辨江淮之淺深原隰之遠近形若獮猴縮鼻高額青
軀白首金目雪牙頭伸百尺力踰九象摶擊騰踔疾奔
輕利倏忽間人視之不可久禹授之童律童律不能制
授之烏木田烏木田不能制授之庚辰庚辰能制鵄脾
栢木魅水靈火妖石怪奔號叢繞以千數庚辰以戟逐
去遂頸鎖大索鼻穿金鈴徙淮泗陰鎖龜山之足淮水
乃安流注于海後唐永泰初年湯任楚州刺史時有漁
人夜釣于龜山之下其鈎為物所制不復出漁者徤水
沒沈于底可五十丈見大鐵鎖盤龜山足尋不知極漁
人遂告湯湯命漁人及能水者數十人獲其鎖力不能
制加以大牛五十頭鎖乃振動稍就岸時天無風驚波
浪飜觀者大駭緣之鎖未見一獸狀如青猿白首長鬛
雪牙金爪闖然出岸高五丈許蹲踞起伏若獮猴但兩
目不能視兀若昏醉耳目口鼻皆悉水流如泉涎沫腥
穢不可近久乃引頸伸欠雙眸忽開光彩若電顧視人
焉欲狂怒觀者奔走獸亦徐徐引鎖拽牛沒水去時
楚多名士與湯相顧愕然不知其由獸竟不復見邇來
漁者時知鎖所在韓信壇在縣東南七里今有壇基
見在并地境南至頻水北至榆城東至海渠西至淮泗
漂母冢在縣北十里河北岸鄧艾廟在白水陂上
去縣南一百二十里艾于此置屯田四十九所其陂東
西長三十五里去縣一百里朱買臣墓華陀墓韓朋
墓三墓皆在邑界淮水泗水沭水經邑界永泰湖
在縣北五十里隋大業三年開通濟渠塞斷&KR0377;水自爾
成湖因鄉名出背鯽魚時人呼為朱衣鮒九山在徐
城縣西北七十里臨淮廢徐城縣在州西五十里六
鄉漢志徐縣故嬴姓國都城記云伯益之後伯益有二
子大曰大廉封鳥俗氏秦其後也小曰若水别為費氏
居南裔為諸侯至夏氏末其君費昌去夏歸商佐湯伐
桀有功入為卿士以其本國為畿内之采地而湯更封
費子之庶子于淮泗之間徐地以奉伯益之祠復命為
伯使主淮夷至成王即位封伯禽于魯徐子率淮泗之
夷並叛即書序云魯公宅曲阜徐夷並興東郊不開當
是之時成王以徐戎之屬鍚之山川土田附庸又曰保
有鳬嶧遂荒徐宅至周穆王末徐君偃有德好仁義東
夷之國歸之者四十餘國穆王西巡聞徐君威德日遠
乘八駿之馬使造父御之更遣楚師襲其不備大破之
殺偃王其子遂北徙彭城武原東山之下百姓赴之者
萬數因名其所依山曰徐山即此地也後為吳所滅亦
號大徐城漢為縣皇朝建隆三年併入臨淮縣睢陵
在縣界徐君墓季札挂劍之所按輿地志云季札初使
魯北過徐徐君好其劍不敢言季子心知之為使上國
未還及還徐君已死解劍懸于墓從者曰尚誰與乎季
子曰吾心許之豈以死背吾心哉
旴𣅿縣淮河南去州五里依舊管十鄉本秦舊縣地也
阮勝之南兖州記云春秋時本善道地魯襄公五年會
吳之處秦胡亥二年項羽立楚懷王孫心為王都于此
三年徙都彭城漢為縣又封江都易王子蒙之為旴𣅿
侯又按輿地志云漢旴𣅿屬下邳晉初又屬臨淮郡晉
義熙中又置旴𣅿郡宋文帝時後魏南侵臧質守旴𣅿
魏師以數十萬衆攻圍三旬不拔而退又宋書云宋元
嘉二十八年廣陵徙理旴𣅿三十年還舊揚州梁屬兖
州後魏旴𣅿戍乾明元年又為縣仍屬淮州後周又立
旴𣅿郡屬揚州隋開皇三年郡廢為縣唐武德四年以
其地當水陸衝要遂立為西楚州領旴𣅿一縣八年廢
州縣屬楚州建中二年來屬都梁山在縣南一十六
里按廣志云都梁山生淮蘭草一名都梁香草故以為
名在楚州西南二百九里又阮昇之記云都梁山通鍾
離郡廣袤甚遠出桔梗芫花等藥伏滔北征記云有都
梁香草因以為名斗山在縣西南與都梁山相連枕
當淮水險峻名曰斗山東陽山在縣東七十五里按
阮昇之記云東陽山上有池水名曰天井冬夏水深五
丈今見在又有城城不詳所置年代臺子山在縣東
一里按宋書云元嘉二十七年宋將臧質屯兵旴𣅿城
内以拒魏師魏引兵士造努臺以射城中因以為名按
臺子山在楚州西南一百九十四里長圍山在縣七
里宋書云元嘉二十七年宋文帝遣臧質拒魏武帝遂
於梁山築長圍城造浮橋絶水路即此山又改為長圍
山當在楚州西南一百八十里旴𣅿山在縣東西四
十里按阮昇之記云其山形若馬鞍遂名馬鞍山天寶
中改為旴𣅿山在楚州西南二百三十里赤欄浦在
縣城南二里上作赤欄橋遂因名其水淺曲不通舟檝
鳴鶴塘在縣東十五里其塘衆鶴所集猶多鳴唳以
為名新開直河在縣北六十步縣郭内其淮河决開
至黃土岡太極元年勅賜魏景倩奏開淮水向揚州
義帝祠置在臺子山上去縣東一里按漢書秦二世初
天下大亂項羽為盟長立楚懷王孫心為義帝都旴𣅿
縣後羽遷義帝於彭城至晉義熙中於此置旴𣅿郡至
東魏郡廢其城古老相傳謂之皇城蓋義帝舊居也今
祠見存王彭父墓在縣東北一十七里按宋書云王
彭者旴𣅿人也少喪母元嘉初又喪父家貧無以營葬
鄉里各出夫力助作塼塼須水而天旱遠汲不周彭號
天自訴一旦大霧霧歇塼竈府忽生泉水葬事既竟水
便自竭今墓存廢臧質城西近淮水按宋書云元嘉二
十七年遣將臧質屯兵旴𣅿縣築此城以拒魏師隋大
業十年子讓賊據都梁宫其年江都通守王世充修理
此城屯軍賊破至唐武德六年輔公祐江南作逆徐州
道副元帥任懷與李勣等在此屯軍聚造器杖至七年
破輔公祐以定江南軍去之後空廢東陽故城北至
東陽山週迴十里在縣東七十五里按史記項羽紀注
云東陽縣本屬臨淮郡漢明帝分屬下邳後復分屬廣
陵又陳嬰為東陽令史又云楚漢之際曾以為荆國封
劉賈為荆王而東陽即此地也廢魯城在縣南三十
里按後魏地形志云魯縣屬淮陰隋初廢古營屯在
今縣西北八十里乃三國以來營屯之所都梁驛宫
在縣東南十五里隋開皇六年煬帝在都梁山避暑回
向揚州因此路至向陽東一百一里入揚州高郵界
招信縣西五十一里舊十三鄉今六鄉本漢淮陵縣屬
臨淮郡宋僑立濟陰郡按宋書云泰始三年以濟陰流
人寓于此土遂分鍾離東界置濟陰郡又立池縣南屬
徐州北齊河清三年于城西二里又築城移州理即今
縣城是也隋開皇二年以光德太子名昭改為化明縣
武德七年復名招義縣國朝建德四年割隸泗州太平
興國元年改為招信古奔精城在縣南六十里平地
古老相傳云是蠻奔精王所築未詳年代唐武德二年
刺史楊益置為睢陵縣至武德四年刺史夏侯雄才廢
古淮陵城在縣西北二十五里漢書地理志云淮為
淮陵縣王莽改曰淮陸縣未詳廢置古濟陰城在縣
東二里宋泰始二年築置濟陰郡北帶長淮河清三年
水溢淹倒緣淮州郡多徙此城遂廢至唐武德二年土
人楊益自據為化州刺史未知所屬於此城内至濟陰
縣四年歸國七年廢化州并縣古公路城在北六十
里平地城北帶淮水後漢書袁術傳云字公路獻帝建
安二年僭號九江術率兵擊殺陳王寵曹操征之術聞
大駭乃渡江築此城以自據啄戈河在縣東二百步
其河闊四十丈玉環山在縣西二十五里又名女山
狀如玉環形勢迴旋浮山在縣西七十里下有石穴
每淮波泛溢不能沒其穴
太平寰宇記卷十六
