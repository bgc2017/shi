欽定四庫全書
太平寰宇記卷一百七十八
宋樂史撰
四夷七
南蠻三
徼内南蠻
徼内南蠻序
三代之後中國之北極於五嶺自是而西故南蠻之居
中國者衆春秋之時楚之羣蠻百濮故常為患自秦漢
之後漸為郡縣而黔中武陵夜郎沔中不能無之公孫
述時夜郎大姓為漢保境後漢初從番禺江奉貢建武
中武陵蠻帥單程大寇郡縣漢將劉尚戰敗數歲平復
順帝時武陵太守增其租賦蠻又舉種反殺鄉吏東晉
時沔中蠻因劉石亂後漸徙於陸渾以南徧滿山谷齊
宋以後荆雍二州各置校尉以撫寧之郡蠻酋帥受南
北朝封爵至後魏末暴患滋甚僣稱侯王屯居峽路斷
絶行旅周武帝遣陸騰大破之其獠初因蜀李勢亂後
自蜀漢山谷出侵擾郡縣至梁時州郡每歲伐獠以利
公私及後周平梁益自爾遂同華人矣其黔中東謝西
趙自古不臣中國貞觀以後置羈縻州以領之
盤瓠
盤瓠種昔帝嚳時患犬戎之寇及訪募天下有能得犬
戎之將吳將軍之頭者妻以少女時帝有畜犬名曰盤
瓠銜吳將軍首而至帝乃以女配之盤瓠得女負走入
南山今五溪中山也止石穴中所處險絶生六男六女
因自相夫妻織績木皮染以草實好五色衣服裁製皆
有尾形衣裳班蘭言語侏離其後滋蔓號曰蠻夷有邑
君長名渠帥曰精夫相號姎徒說文曰姎女人稱我也
所居皆深山重阻人跡罕到(註)今長沙黔中五溪蠻是
也一曰辰溪二曰西溪三曰巫溪四曰武溪五曰(闕)溪
始秦昭王使白起伐楚略取蠻夷始置黔中郡漢興
改為武郡歲令大人輸布二疋小口二丈是謂賨布雖
時為寇盜而郡國討平之後建武二十三年武陵蠻精
夫相單程等大寇郡縣遣武威將軍劉尚𤼵南郡(註)今
江陵巴地及長沙武陵兵萬餘人乘船沂沅入武溪
擊之尚輕敵深入悉敗没又遣伏波將軍馬援將兵至
臨沅擊之破單程單程等饑困乞降會援病卒謁者宋
均為置吏以司之郡蠻遂平歴章和安順四朝累反叛
攻劫郡縣旋討平之永和初武陵太守上書以蠻夷率
服可比漢人增其租賦議者皆以為可尚書令虞詡獨
奏曰自古聖王不臣異俗非德不能及威不能加知其
獸心貪婪難率以禮是故羈縻而撫綏之附則受而不
逆叛則棄而不追先帝舊典貢賦多少所由來久矣今
猥增之必有怨叛計其所得不償所費帝不從其冬澧
中漊中蠻果争貢布非舊約殺鄉吏舉種反自後至桓
靈二帝又累反叛州郡討破之後漢章武初吳將李異
屯巫秭歸先帝遣吳將軍班攻破之於是五陵武溪蠻
夷相率響應今黔中道謂之武溪
四至
按其地長沙西南黔中五溪之地皆為其有至秦漢
立其地為郡或為内屬
土俗
其民皆射生而食用輸布與朱砂銀
廩君
廩君種不知何代初有巴樊瞫相鄭五姓皆出於武落
鐘離山其山有赤黑兩穴巴氏之子生於赤穴四姓之
子皆生於黑穴未有君長共立巴氏之子務相是謂廩
君從夷水下至鹽陽註今峽州巴山縣清江水一名
夷一名鹽其源出施州清江縣西都亭山中廩君於是
居平夷城四姓皆臣之今巴梁間諸巴民皆是戰國時
秦惠王并巴中以巴氏為蠻夷君長其人歲出賦二千
一十六錢一出義賦千八百錢其人戶出嫁布八丈二
尺鷄羽三十鍭鄭玄曰鍭猶候也候物而射之三十鍭
一百四十九漢興南郡太守靳強奏請一依秦時故事
至光武建武初二十三年南郡潳山蠻雷遷等始反叛
武威將軍劉尚討破之徙其種人七千餘口置江夏界
中其後沔中蠻是也漢之江夏郡今竟陵富水安陸齊
安漢陽江夏靳春郡地是也和帝永元十三年巫蠻許
聖等以郡收税不均反叛發荆州諸郡部兵討破之後
悉徙置江夏靈帝光和三年江夏蠻復反寇累年盧江
太守陸康擊破之皆廩君之裔也
四至
按始生自武落鍾離山即夷陵屬邑其地後散居邑
梁間即古荆梁之境五姓雜居大約今為巴峽巫䕫
四郡皆是也
物産土俗
鳥羽幪布錢刀俗尚巫鬼而好叛亂
板楯蠻
板楯蠻即秦昭襄王時有一白虎於秦蜀巴漢之境
傷害千餘人昭王乃募有能殺虎者賞邑萬家時有邑
郡閬中夷廖种等射殺白虎昭王以其夷不欲加封乃
刻石盟要復夷人頃田不租十妻不筭一戶免其一頃
之田租雖有十妻不輸口筭之錢傷人者論殺人得以
倓錢贖死盟曰秦犯夷輸黃龍一雙夷犯秦輸清酒一
鐘夷人安之至高帝為漢王發夷人還伐三秦秦地既
定乃遣還巴中復其渠帥羅樸督鄂度夕龔七姓不輸
租税餘戶乃歲入錢口四十巴人呼賦為賨謂之賨人
焉世號為板楯蠻夷閬中渝水其人多居水左右天性
勁勇初為漢前鋒數陷陣俗喜歌舞高帝命樂人習之
所謂巴渝舞也遂世世服從至後漢以後郡守常率以
征伐靈帝光和三年巴陵板楯蠻叛靈帝乃問益州吏
考以方略漢中上計程包對曰板楯七姓以射殺白虎
立功先世復為義人勇猛善戰昔安帝永初中羌入漢
中郡縣破壊得板楯救之羌死殆盡故號為神兵至桓
帝建和二年羌復大入實賴板楯連摧敗之前車騎將
軍馮緄南征武陵亦倚板楯以成其功近益州郡亂太
守李顒亦以板楯討而平之忠功如此本無惡心但長
吏鄉亭更賦至重僕役箠楚過獄囚闕庭悠遠不能自
聞含怨天崖叩心窮谷故邑落相聚以致叛戾非有謀
主僣號以圖不軌今但遣明能牧守自然安集不煩征
伐也帝從其言遣太守曹謙宣詔赦之即皆降服及漢
末天下亂自巴西之宕渠遷於漢中陽車坂抄掠行旅
號為楊車巴魏武尅漢中李持祖將五百家歸之魏武
又遷於略陽北復之為巴氐蜀後主劉襌建興十一年
涪陵屬國人夷反車騎將軍鄧芝往討平之其沔中蠻
至晉時劉石亂後漸得北遷陸渾以南滿於山谷宋時
荆州置南蠻校尉雍州置寧蠻校尉以領之如蠻人順
附者一戶輸谷數斛其餘無雜調宋人賦役嚴若貧者
不復堪命多逃亡入蠻蠻無徭役強者不供官税結黨
連羣動有數百千人伺州郡稍弱則起為盜宋元嘉中
天門漊中令宋矯之徭賦過重民不堪命蠻酋田向求
等為寇破漊中虜掠百姓及劉道産善撫諸蠻前後不
附官者莫不順服皆引出平土多緣沔為居道産亡後
蠻又反叛孝武帝出為雍州時巴東建平宜都天門四
郡蠻為寇諸郡人戶流散百不存一孝武即位大明中
西陽蠻皆反叛沈慶之率江雍荆河州諸軍討破之明
帝順帝時尤甚雖遣攻討之終不能禁荆州為之虛齊
高帝武陵西溪蠻田思飄武帝永明初黔陽蠻田豆渠
相川蠻陳雙李答並掠州郡討平之當南北之時淮汝
江漢間諸蠻渠帥互有所屬皆授封爵焉然叛服無常
雖屢經破敗而寇攘不止至後周武帝天和元年詔開
封陸騰討之蠻衆大潰斬首萬餘級騰乃收其骸骨於
水羅城側為京觀後蠻延望見輒大哭自此狼戾之心
輟矣信州舊理白帝騰更於蜀先主故宮城南八陣之
北臨江岸築城移置信州又以巫縣信陵秭歸並是峽
中要險於是築城防以為襟帶焉大約巴閬歸䕫峽之
地皆是
四至
按後漢書云其在黔中五溪長沙間則為盤瓠之後
其在硤中巴梁間則為廩君之後其後衆種繁盛侵
擾州郡或移徙交雜亦不得詳别焉
土俗物産
按閬中有渝水其人多居水左右天性勁勇初為漢
前鋒陷數陣俗喜歌舞漢高命樂人習之謂之巴渝
舞也
南平蠻
南平蠻北與涪州接部落四千餘戶山有毒草及沙蝨
蝮蛇人並樓居登梯而上號為干欄其王姓朱氏號為
劒荔王唐貞觀三年遣使入朝以其渝隸州按即南詔
蠻是也大歷十四年十月吐蕃率南蠻衆十萬來寇一
入茂州過文川及灌口一入扶文過方維白埧一入黎
雅過卭郟連陷郡縣乃發禁兵四千人并幽州兵五千
人同討伐大破之貞元十年三月劒南西川節度使韋
臯奏雲南蠻王異牟尋部落兵馬破土蕃并收鐵橋以
來城疊等擒吐蕃列土王五人歸降百姓十二萬人約
計三萬餘戶大小城一十六所下制付所司官係自貞
元十九年至太和二年朝貢不絶太和三年宰臣杜元
穎鎮西川以文儒自高不練戎事南蠻乘其無備入寇
黎州牧守屢陳皆不之信十月黎州䧟十一月犯西川
驅迫玉帛子女而去即日隣境以狀聞奏上大怒貶元
穎為郡州刺史不日又貶循州司馬命東川節度使郭
釗代之明年春正月其王蒙差嶺以表自陳請罪兼疏
元穎之過失國家方事柔遠尋宥其過自後朝貢不絶
以至會昌年中
土俗物産
其人美髮為堆髻土多女少男為婚之法女氏必先
以貨求男族貧人無以嫁女多賣與富人為婢俗皆
婦人執役
東謝蠻
東謝蠻渠帥姓謝氏南蠻别種在黔州之西數百里地
方千里有酋長即謝元深也世襲其子族不育女自云
高姓不可下嫁唐貞觀三年元深入朝冠烏熊皮冠若
今之旄頭以金絡額身披毛帔為皮行縢而著履時中
書侍郎顔師古奏言昔周武王天下太平遠國歸款太
史乃集其事為王會篇今萬國來朝至如此輩章服實
可圖寫今請撰王會圖詔從之開其地為應州穎黔都
督府即黔州所管羈縻州也又有南謝首領謝彊與西
謝蠻鄰接與元深俱來朝拜為南壽州刺史後改為莊
州是貞元十三年西南蕃大首領正議大夫檢校蠻州
長史繼襲蠻州刺史資開郡開國公宋鼎左右大首領
朝散大夫前檢校卬州刺史謝汕右大首領朝散大夫
繼襲攝蠻州巴江縣令宋萬傳界首子弟大首領朝散
大夫牂牁錄事參軍謝文經黔中經略招討觀察使王
礎奏前件刺吏建中三年一度來朝賀貢方物自後不
令隨例入朝今年懇請稱與牂牁同被聲化獨此排擯
自慚恥謹隨牂牁等朝賀伏乞特賜優諭兼同程牂牁
刺史等授官其牂牁蠻兩州戶口殷盛人力強大隣側
諸蕃悉皆敬憚請比二州每三年一度朝賀仍依牂牁
例輪還差定以才幹位望為衆所推者充之勅旨宋鼎
已改官訖餘並依奏
四至
南接守官獠西連夷子北至白蠻
土俗物産
其地宜五穀無文字刻木為契散在山谷依樹為巢
居無賦税之事皆自為生業刀劒不離其身男女堆
髻以緋束之後垂向下冠熊皮被猛獸革
西趙蠻
西趙蠻在東謝之南並南蠻别種其界山洞深阻莫知
里數南北十八日行東西二十三日行趙氏代為酋長
有萬餘戶自古不臣中國唐貞觀三年遣使入朝至二
十一年以其地置明州以首領趙磨為刺史
四至
東至夷子西至昆明南至西洱河
土俗物産
與東謝同
牂牁
牂牁蠻帥姓謝氏舊臣中國世為本土牧守隋末大亂
遂絶唐貞觀三年其酋長謝龍羽遣使朝賀授牂牁州
刺史封夜郎公勝兵戰士數萬於是列其地為牂州今
為黔州羈縻州也後為正郡自開元至於會昌以前皆
遣朝貢不絶又有兖州乃牂牁别部與牂牁隣境有勝
兵二萬今亦為黔中羈縻州
四至
按其地西至昆明九百里
土俗物産
土氣鬱熱稲再熟無徭役刻木為契風物多同東謝
獠
獠蓋南蠻之别種初出自梁益之間自漢中達於卬筰
川洞之間所在皆有自漢中西南及越嶲以東皆有之
俗多不辯姓氏又無名字往往推一酋長為主亦不能
遠相統攝父死則子繼若國之貴族也獠王各有鼔角
一雙使其子弟自吹擊之按蜀本無獠李勢時諸獠始
出巴西州廣漢陽安資中犍為梓橦布在山谷十餘萬
落攻破郡縣為益州大患自桓元子破蜀之後力不能
制又蜀人東流山險之地多空獠遂挾山傍谷與夏人
參居參居者頗輸租税賦在深山者仍不為編戶至梁
武帝梁益二州即漢川蜀州二郡縣歲歲代獠以自裨
潤公私頗藉為利後魏正始初梁將夏侯道遷舉漢中
附魏魏遣尚書邢巒為梁益二州刺史以鎮之其後以
梁益二州控挕嶮遠乃立巴州以統諸獠以巴酋帥嚴
始興為刺史又立隆城鎮在綰獠二十萬戶所謂北獠
是也歲輸租布魏明帝孝昌中據城叛梁益二州遣將
討之攻陷巴州執始興斬之後梁入梁自此屬矣後周
武帝平梁益之後達奚武平梁尉遲迥平益令所在撫
慰其與華人雜居者亦頗從賦役然天性多暴亂旋至
擾動每歲命隨近州鎮出兵討之獲其人以充賤隸謂
之壓獠焉復有商旅往來者亦資獠為貨公卿逮於民
庶之家有獠口者多矣然其種類滋蔓保據巖□依林
走險若履平地性又無知殆同禽獸諸夷之中最難以
道義招懷也
四至
初出自梁益之間自漢中達於卬筰川谷間所在皆
有
土俗物産
俗多不辯姓氏又無名字所生男女唯以長幼次第
呼之其丈夫稱阿謩阿段婦人阿夷阿等之類皆以
其語次第稱謂也依樹積木以居其上名曰干欄干
欄大小隨其家口之數好相殺害多仇怨不敢遠行
性同禽獸至於忿怒父子不相避唯手有兵刃者先
殺之若殺其父走避於外求得一狗以謝其母然後
敢歸母得狗謝不復嫌恨若報怨相攻擊必殺而食
之遞相劫掠不避親戚賣豬狗而已忘失兒女一哭
便止親戚比鄰指授相賣被賣者啼呌不服逃竄避
之乃將買人捕逐若亡叛獲便縳之但經縳者即服
為賤隸不敢更稱良矣唯執楯持矛不識弓矢用竹
為簧羣聚鼓之以為音節能為細布色至鮮净大狗
一頭置一生口性尤畏鬼所殺之人美鬚髯者必剥
其皮面籠之於竹及燥號之曰鬼鼓舞祀之以求福
利俗尚淫祀至有賣其昆季妻孥盡者乃自賣以供
祭焉鑄銅為器大口寬腹名銅爨甚薄且輕易於熟
食
夜郎國
夜郎國今夜郎播川犍為郡即其地也漢時南夷君長
以十數夜郎最大在蜀郡徼外東接交趾西隣滇國今
雲南郡其國臨牁牂江江廣數里出番禺城下戰國時
楚頃襄王將莊蹻從沅水伐夜郎夜郎國滅改名牂牁
番禺即今南海郡城武帝時唐蒙上書曰切聞夜郎精
兵可得十餘萬浮船牂牁江出其不意此制越一竒也
乃拜蒙為郎遂見夜郎侯蒙厚賜以威德夜郎貪漢繒
帛以為漢道險終不能有也乃且聽蒙約還報乃以為
犍為郡今陽安仁壽通義和氣資陽皆其地也發巴蜀
卒治道自僰道指牂牁江蜀人司馬相如亦言西夷卬
筰可置郡帝使相如往諭皆如南夷為置一郡尉十餘
縣屬蜀郡當是時巴蜀四郡漢中廣漢巴郡蜀郡今漢
川巴川蜀川等地通西南夷道戍轉相餉數歲道不通
士罷餓離暑濕死者甚衆西南夷又數反發兵興擊耗
費無功帝患之使公孫弘往視問焉還言其不便時上
方築朔方據河備邊弘因數言西南夷為害可且罷專
力事匈奴上罷西夷獨置南夷兩縣一都尉及元狩元
年張騫言使大夏時見蜀布卬竹杖問所從來曰從東
南身毒國可數千里即天竺也得蜀賈人市或聞卬西
可二千里有身毒國於是乃令王然於栢始羌等間出
西南夷往身毒國至滇道皆為昆明所閉莫能通身毒
國南越反上使發南夷兵且蘭君小邑乃與其衆反漢
發巴蜀校尉擊破之遂平南為牂牁郡今涪州夜郎始
泉郡也夜郎侯始倚南越南越滅恐懼遂入朝封為夜郎王
昭帝始元元年牂牁談指同並等二十四邑凡三萬餘
人反遣水衡都尉發蜀郡犍為兵擊牂牁大破之後姑
繒葉榆人復反鈎町侯亡波率其人擊之有功漢立亡
波為鈎町王至成帝和平中夜郎王興與鈎町王禹漏
卧候俞更舉兵相攻牂牁太守請發兵誅興等漢以道
遠不可遣大中大夫張匡持節和解興不從杜欽說王
鳳曰匡使和解蠻夷王侯不從不憚國威其效可見恐
議者選輭復守和解太守察動静有變迺以聞如此則
復曠一時王侯得收獵其衆申固其謀黨助衆多各不勝
忿必相殄滅自知罪成狂犯守尉遠藏温水毒草之地
雖有孫吳將賁育士若入水火往必焦没智勇亡所設
施田屯守費之不可勝量宜因其罪惡未成未疑國家
加誅隂敕旁郡守尉練士馬大司農先積谷要害處𨕖
任職太守往以秋凉時入誅其王侯尤不軌者即以為
不毛之地亡用之人聖不勞中國宜罷棄其郡與人絶
其侯勿復通如以先帝所立累世之功不可隳壊亦宜
因其萌芽早斷絶之及已成形然後興師則萬姓被害
矣鳳於是薦陳立為牂牁牧太守至牂牁及從吏數十
人出行縣召興興將數千往立數責因斷其頭出曉其
衆皆釋兵降興子邪務收餘兵追脅旁二十二邑反立
又擊平之公孫述時大姓龍傳尹董氏與郡功曹謝暹
保境為漢乃遣從番禺江奉貢番禺今南海郡光武嘉
之並加褒賞桓帝時郡人尹珍乃從汝南郡許慎應奉
受經書學成還鄉里教授自是南域始有學焉珍官至
荆州刺史
四至
東接交趾西隣滇國其國臨牂牁江江廣數里出番
禺城下
土俗物産
其地多雨潦俗好巫鬼禁忌寡畜産又無桑蠶故其
郡最貧鈎町縣有桄榔木可以為麫百姓資之遯
水按後漢史云有女子浣衣遯水有三節大之竹流
於足間剖之得一男兒養之及長自立為夜郎侯以
竹為姓武帝元鼎年中置牂牁郡夜郎侯迎降天子
賜其王印綬後遂殺之夷獠咸以竹王非血氣所生
甚重之求為立䍧牱太守吳霸以聞天子乃封其三
子為侯死配食按曄所撰乃華陽國志又按漢書其
夜郎侯降封王不言殺之至武帝時猶謂之夜郎王
曄焉得云竹王被殺後封其子為侯與班文全乖因
疑華陽國志為怪誕也大抵范曄叙述多稱詭異若
無他書可以辯證則且因習纂錄不復刊韋之也
太平寰宇記卷一百七十八
