欽定四庫全書史部十一
太平寰宇記地理𩔖二(總志之屬)
提要
(臣)等謹案太平寰宇記一百九十三卷宋樂
史撰史字正子官太常博士直史館事蹟具
宋史文苑傳宋太宗時始平閩越并北漢史
因合輿圖所隸考尋始末條分件繫以成此
書始於東京迄於四裔然是時幽媯營檀等
十六州晉所割以賂遼者實未入版圖史乃
因賈眈十道志李吉甫元和郡縣志之舊概
列其名蓋太宗置封樁庫冀復燕雲終身未
嘗少置史亦預探其志載之於篇非無所因
而漫錄也史進書序譏賈眈李吉甫為漏缺
故其書采摭繁富惟取賅博於列朝人物一
一並登至於題詠古蹟若張祜金山詩之𩔖
亦皆並錄後來方志必列人物藝文者其體
皆本於史蓋地理之書記載至是書而始詳
體例亦至是而大變然史書雖卷帙浩博而
考據特為精核要不得以末流冗雜追咎濫
觴之源矣原本二百卷諸家藏本並多殘缺
惟浙江汪氏進本所闕自一百十三卷至一
百十九卷僅佚七卷今據以著錄文獻通考
作太平寰宇志此本標題實作太平寰宇記
諸書所引名亦兩岐今考史進書原序亦作
記字則通考為傳寫之誤不足據也乾隆四
十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
太平寰宇記自序
臣聞四海同風九州共貫若非聖人握機蹈杼織成天
下何以逮此自唐之季率土纏兵裂水界山窺王盗帝
至于五代環五十年雖奄有中原而未家六合不有所
廢其何以興祖龍為炎漢之梯獨夫啟成周之路皇天
駿命開我宋朝太祖以握斗步天掃荆蠻而幹吳蜀陛
下以呵雷叱電蕩閩越而縳并汾自是五帝之封區三
皇之文軌重歸正朔不亦盛乎有以見皇王之道全開
闢之功大其如圖籍之府未修郡縣之書何以頌萬國
之一君表千年之一聖眷言闕典責在史官雖則賈躭
有十道述元和有郡國志不獨編修太簡抑且朝代不
同加以從梁至周郡國割據更名易地暮四朝三臣今
㳂波討源窮本知末不量淺學撰成太平寰宇記二百
卷自河南周于海外至若賈躭之漏落吉甫之闕遺此
盡收焉萬里山河四方險阻攻守利害㳂襲根源伸紙
未窮森然在目不下堂而知五土不出戶而觀萬邦圖
籍機權莫先於此臣職居館殿志在坤輿輒撰此書冀
聞天聽誠慚淺略仰冒宸嚴謹上
太平寰宇記自序
