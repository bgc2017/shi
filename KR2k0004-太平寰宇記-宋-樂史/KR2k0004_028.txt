欽定四庫全書
太平寰宇記卷二十八
宋樂史撰
關西道四
同州沙苑監
同州馮翊郡今理馮翊縣禹貢雍州之域春秋屬秦戰
國時為秦魏二國之境按漢史自高陵以東皆魏地始
皇平天下爲内史地項羽分為塞國漢高帝初置河上
郡九年復罷按其地即漢臨晉縣地臨晉故大荔國秦
獲之更名臨晉景帝分左右内史此謂左内史武帝改
為左馮翊后漢因之魏除左字但為馮翊郡舊理在長
安城太上皇廟西南今失所在按魏略云建安初分馮
翊爲右内史高陵東為左内史是也晉因之后魏兼置
西華州按后漢書云孝明帝分華山郡置武山郡西魏
改華州爲同州以漆沮既從灃水攸同言二水至斯同
流入渭以城居其地因為州之名在馮翊縣而馮翊郡
如故按郡國記云同州所理城即后魏永平三年刺史
安定王元爕所築其東城正光五年刺史穆弼築西與
大城通其外城大綂元年刺史王羆築自今奉先縣東
北五十里李潤鎮分泰州置華州理於此廢帝三年又
改為同州其同城蓋自后魏以后修築非漢之臨晉縣
地志以為漢臨晉縣未詳其事蓋后漢於此置臨晉縣
今取朝邑界故臨晉城爲名晉改為大荔後魏初復名
臨晉孝文大和十一年又改為華隂至孝昌二年以重
名又改為武鄉縣仍屬武鄉郡即遮實也隋開皇初廢
郡煬帝初州廢復置馮翊郡唐武德元年改為同州領
馮翊下郡蒲城朝邑澄城白水郃陽韓城八縣三年分
朝邑置河濱縣分郃陽置河西縣分澄城置長寧縣仍
割河西韓城郃陽三縣於河西置西韓州九年分馮翊
置臨沮縣貞觀元年省河濱臨沮二縣八年省長寧縣
廢西韓州以郃陽河西三縣來屬垂拱元年割下邽屬
華州開元四年割蒲城縣屬京兆府天寳元年改同州
爲馮翊郡乾元元年復為同州本匡國軍節度梁改爲
忠武軍後唐同光初復舊周顯德六年降為刺史皇朝
改爲定國軍節度
元領縣七今八
馮翊郃陽澄城白水韓城胡邑夏陽
蒲城(雍州割到)
州境
東西一百八十五里南北二百二十八里
四至八到
東至東京一千一百里東至西京六百五十里
西至長安一百八十里東至河東郡八十一里南
至華州七十八里西至華州下邽縣八十九里
北至鄜城縣二百四十二里東南至華周華隂縣(闕)
西南至京兆府二百七十里西北至京兆府同官縣
九十里東北至龍門縣一百六十六里
戸
唐開元戶五萬六千五百九十九皇朝戶主二萬二
千六百七十六客四千八百一十九河東戶一百九
十五
風俗
漢書地里志云濱南山近夏陽人俗質木不耻寇盗
性剛毅而好勝敵
姓氏
馮翊郡五姓郭盖雷黨吉
人物
蒼頡姓侯岡氏馮翊人黃帝史官造書契嚴翰善
春秋公羊鍾繇交好與繇答難翰曰故更為明公服
耳然公羊未肯也
土産
皺文靴今貢蒲合麝香石&KR1582;餅(舊貢)草坐
白蒺䔧本草云防風生沙苑
馮翊縣舊三十四鄉今十一鄉本漢臨晉縣故大荔戎
城秦獲之更名戎國城在今州東三十七里朝邑縣界
故王城是也舊說秦築高壘以臨晉國故曰臨晉晉武
帝改為大荔后魏改為華隂后以名重改為武鄉隋大
業三年改爲馮翊縣馮輔也翊佐也義取輔佐京師
渭洛河三水皆經郡界九龍泉在縣東南八里有九
穴同爲一注因名九龍今謂之鵝鴨池甘泉出遺谷中
其水尤美最堪造酒商原在州北三十五里注水經
云洛水南經商原西俗謂許原也洛水自西北澄城
縣界流入亦曰沮水沙苑一名沙阜在縣南十二里
&KR1073;道原注水經云洛水東經沙阜東西八十里南北三
十里俗名之沙苑即西魏文帝大綂三年周太祖為相
國與高歡戰於沙苑大破之其時太祖兵少隠伏於沙
草之中以竒勝之后于兵立之處人栽一樹以表其功
今樹猶有存仍於戰處立忠武寺今以具戰處宜六畜
置沙苑監興德宫在縣南三十二里唐義旗將趣京
師軍次於忠武園因置亭子名興德宫屬家令寺苦
泉按梁氏志云在許原地有苦泉水味醎苦羊飲之肥
而肉美今於泉側置羊牧因相傳為沙苑細肋羊諺云
苦泉羊洛水漿遺柳西魏宇文泰敗高歡于沙苑
泰矜功令騎士種柳各一株數及七千至今沙苑最多
柳焉重泉城三秦記云馮翊西北三十里有重泉城
即漢武帝爲李夫人所築龍首渠史記云臨晉人穿
渠得龍首故名龍首渠司馬遷祠代父談畢史記者
昔居于郡今有祠在焉
郃陽縣東北一百二十里舊十六鄉今七鄉漢舊縣屬
左馮翊郡國志云今縣南二十里有城即古莘國地也
散宜生為文王求有莘氏美女以獻紂即此地按應邵
注云在郃水之陽詩大雅大明篇云在洽之陽即此也
水經注云郃陽城南有漢水東流于河與瓠首水相近
郡國縣道記云郃陽城魏文侯築今夏陽縣南三里故
城是也周武帝時屬澄城郡隋開皇十六年自故城移
縣于今理梁割隸河中府后唐天成元年復舊刳谷
水晉敗秦師于令狐至于瓠首杜注云令狐在河東當
與瓠首相接瓠首坑在郃陽也羈馬城左傳文公十
二年秦伯伐晉收羈馬又成公十三年晉侯使吕相絶
秦曰剪我羈馬是此也太姒廟周文王娶有莘之女
太姒即邑人今郡有文母祠存祀典故蒲城縣唐開
元中改爲奉先縣割入京兆府
澄城縣北一百里舊十七鄉今九鄉本漢徵縣之地韋昭
云徵音懲徵澄同聲后人誤爲澄春秋文公十年秦伐
晉取北徵即此城是也后魏太平真君七年分郃陽縣
又于今縣理置澄城郡隋開皇三年罷郡以屬同州唐
長慶四年割隸奉先縣以奉先陵梁割屬河中府后唐
同光復舊温泉注水經云名有三原竒川鴻瀉西注
于洛亦曰帝嚳温泉又有甘泉水出匱谷中其水尤美
堪造酒泉東至坊新里左氏傳僖公十八年梁伯益其
國而不能實也命曰新里左氏傳僖公十八年秦取之
即此也徵城在縣西南二十二里即左氏文公十年
秦伐晉取北徵是也漢以為徵縣屬馮翊今俗名避難
堡后漢省晉復置隋又省新城左氏傳文公四年晉
侯伐秦圍阮新城即是此也雲門谷水源出澄城縣
界王官城即邑名也廢城在縣西北又成公十三年
晉侯使吕相絶秦俘我王官剪我羈馬漢書溝洫志
云武帝時嚴上言臨晉人願穿渠以溉重泉以東萬頃
餘田於是發卒萬人穿渠自徵引洛水至商顔商顔今
在馬邑縣界名曰龍首渠按州西三十里有乾坑即龍
首之尾
白水縣西北一百二十里舊十七鄉今七鄉按史記秦
文公分清水爲白水縣即此地也后廢在漢爲粟邑縣
粟邑故城在縣西北二十八里漢薛宣為左馮翊以粟
邑縣小僻在山中其人謹樸以頻陽令薛恭換粟邑令
尹賞二縣俱大理又為漢邑縣地春秋時秦晉戰於彭
衙是也后魏和平三年分澄城郡于此置白水縣及白
水郡南臨白水因以立名永平三年移郡於今縣西南
三十五里奉先縣界隋開皇三年罷郡以縣屬同州邑
有會賓鄉唐長慶四年割隸奉先縣以奉先陵沮水
按道元注水經云洛水東南沮水入焉故洛水亦名漆
沮水盖其境東南谷多白土因曰白水柳谷水郡國
縣道記云衙城側有柳谷水即彭衙水南流至縣理東
北合洛水是也姚谷魏書云姚谷屬白水粟邑城
漢縣在縣西北二十八里有故城存又曰粟邑縣僻在
山中其人謹朴薛宣爲馮翊以頻陽令薛恭换粟邑令
尹賞二縣俱大理彭衙城故地在今縣東北六十里
有故城左氏謂秦晉戰於衙彭即此也后漢安帝以上
郡避羌寇寄理于此因省衙縣晉惠帝再置尋又省焉
夏陽縣東北百三十里舊十一鄉今六鄉古有莘國漢
郃陽縣地按梁氏十道志云唐武德三年分郃陽于此
置河西縣以在河之西爲名又割同州之郃縣韓城二
縣于今理置西韓州取古韓國爲名也以河東有韓州
故此加西貞觀八年廢西韓州以縣屬同州乾元三年
改爲夏陽縣瀵水惣名發源黃河西岸平地爾雅瀵
大出尾下郭璞注河東汾隂縣有水口如車輪濆沸湧
出其深無限名爲瀵馮翊郃陽復有亦如之相去數里
而夾河中渚上又有一瀵水源皆潜相通莘城系本
及詩莘國姒姓夏禹之後武王之母太姒即此國之女
有冢在焉長城魏惠王所築以備秦劉仲城漢高
祖兄也封仲于戊十年為匈奴所攻棄國而走廢為邰
陽侯居此城也姚武壁十六國春秋苻堅二十一年
慕容泓起屯兵華澤堅遣子叡討之以龍驤將軍姚萇
爲司馬爲泓所敗叡死之萇使趙都謝罪堅殺之萇懼
奔渭北西州豪族率衆歸之推萇爲盟主萇乃僭號于
此蓋以武功立因名姚武壁
韓城縣東北二百里舊十二鄉今五鄉古韓國及梁國
漢爲夏陽縣地今縣西南二里有夏陽故城存韓國故
城在今縣理南十八里梁國在今縣理南二十二里有
少梁故城隋文帝分郃陽于此置韓城縣以古韓城為
名梁割屬河中府后唐天成元年復舊梁山漢志注
云梁山在夏陽西北即尚書禹貢治梁及岐詩韓奕篇
奕奕梁山爾雅云梁山晉望也注云謂晉國所望祭也
故曰大梁别小梁之號俱在韓城縣界大梁山在今縣
西五里又按三秦記梁山宫城又名織錦城三周山
注水經云三累山層密三成俗因名三累爾雅所謂山
三成爲崑崙邱龍門山在縣北五十里禹貢所謂導
河積石至于龍門三秦記河津一名龍門外懸泉而兩
傍有山川陸不通魚鱉莫上故江河大魚有瀑腮龍門
之困韓奕詩云有倬其道韓侯受命是也按古今地
名云韓城韓武子食采于韓原亦秦晉戰于此即獲杜
回又秦獲晉惠公以歸之處崛谷水在縣一里注于
河少梁城亦春秋秦晉戰處也龍門關一謂龍門
戍極峻嶮西魏文帝大綂元年置在龍門山下關口有
龍門城即戍所也司馬彪注莊子云吕梁即龍門也在
縣東北夏陽城漢縣名唐初廢縣后復置今在東北
一百二十里高門原按水經注云高門原南有層阜
秀出雲表俗謂馬門原是也禹祠書云禹治水至于
龍門今夏陽縣是也禹廵狩至於遶山即此因有祠存
子夏石室孔子弟子爲毛詩序昔處於此有石室存
焉
朝邑縣東二十五里舊二十四鄉今七鄉地即古大荔
戎國在今縣東三十步故王城是也在漢爲臨晉故地
后魏文帝分置南五泉縣西魏廢帝三年改為朝邑縣
以北據朝坂為名朝坂按注水經云洛水東南歴強
梁原俗謂之朝坂臨晉城史記魏文侯十六年伐秦
所築臨晉襄王六年與秦會臨晉史記武王元年與魏
惠王會臨晉謂此城也故城在今縣西南懷德城漢
縣在今縣西南三十二里懷德故城是也漢志注云洛
水東南入渭今故城在渭水之北沙苑之南一名高陽
城長春宫在強梁原上周武帝保定元年宇文護所
築初名晉城武帝建德二年置長春宫隋文帝開皇十
二年增構殿宇焬帝大業十三年高祖起義兵自太原
赴京師九月大軍濟河令于此宫保甲養士而西定京
邑自后凡牧此州多帶長春宫使蒲津關因蒲坂又
以河津之溱因以爲名十六國春秋苻健皇始四年十
月大雨霖河俱溢蒲津監寇登得大履于河中長七尺
三寸人跡稱之指長尺餘大厚一寸健見嘆曰覆載之
内何所不有河橋左氏傳昭元年秦后子出奔晉造
舟於河杜預注云造舟為梁通秦晉道即此橋西瀆
大河祠漢書地里志云左馮翊臨晉縣有河水祠郊祀
志云祀河於臨晉穆天子傳陽紆之山河伯馮夷之所
都是為河宗氏山海經馮夷人面乘兩龍太公金匱馮
循龍魚河圖河伯姓吕名公子夫人姓馮名夷尚書中
侯伯禹云臣觀河伯面長人頭魚身張揖云馮夷河伯
是也華隂潼津鄉隄首陽里人也水仙化為河伯博物
志昔夏禹觀河見長人魚身出水曰吾精豈不為河伯
也馮夷者華隂人得道水仙化為河伯豈同哉抱朴子
河伯八月庚日渡河溺死天帝署為河伯應邵曰馮夷
水仙也西魏文帝大綂十三年于漢祠更加營造因立
四瀆祠於廟庭周武天和四年太宰宇文護于祠廟建
碑一所靈帝大象元年江淮濟各從本所祠惟有一祠
依舊不改每歲發使致璧加牲以祀焉禮記云先王之
祭川也皆先河而后海今因河而祭海即其義也唐天
寳十四年封為靈源公苪鄉郡國縣道記云今縣西
南二里臨晉故城是故苪鄉又縣東一里有王縣盖大
荔成王之城左氏傳云晉隂飴甥會秦伯于王城即此
也通靈陂在縣北四里二百三十步唐開元初姜師
度為刺史引洛水及堰黃河以灌之種稻田二千餘
頃
蒲城縣東南九十里舊二十二鄉今一十鄉本漢重泉
縣地史記謂秦簡公城重泉即今縣南五十里有重泉
故城也今縣即后魏太和十一年分白水縣于此置南
白縣以在白水之南爲名西魏廢帝三年改白水縣爲
蒲城以縣東故蒲城為稱屬同州唐開元四年十月改
為奉先縣仍移隸京兆府以奉睿宗橋陵至十七年昇
為赤縣皇朝開寳四年改為蒲城縣故重泉縣後漢
書云王阜字代公為重泉令時大旱收奪強吏按察豪
猾于是㴻雨有鸞集縣屋縣雅樂應聲而舞旬日方去
其感化如此洛水亦曰沮水賈城古之賈國左傳
謂芮伯梁伯賈伯伐曲沃是也五味陂漢書宣帝紀
常困于蓮芍鹵中如淳曰為人所困辱也蓮芍縣有藍
池縱廣十餘里其鄉人名曰鹵中服虔曰鹵中或曰澤
中孟康曰蓮芍縣西北也按漢蓮芍縣在此縣東南下
邽縣界此即鹵中也壍洛史記秦孝公九年築長城
簡公二年壍洛故云自鄭濱洛今沙苑長城是也又按
三秦記云在蒲城東五十里秦築長城即是壍洛也唐
睿宗橋陵在縣西北三十里豐山元宗泰陵在縣東
北二十里惠莊太子陵在橋東南三里惠宣太子陵
在橋陵東六里惠文太子陵在橋陵東三里並在栢
城内憲宗景陵在縣西北二十里僖宗靖陵在邑
界去長安一百五十里
沙苑監在同州馮翊朝邑兩縣界按唐典掌牧養隴
右諸牧羊牛以供其宴會祭祀及尚食所用每歲與典
牧分月供之若有司供應者則四時皆供凡羊毛及雜
畜皮角皆具數申送所由焉唐末廢皇朝顯德二年于
苑内牧焉在州南一十五里
古跡
沙苑古城在朝邑縣南一十七里從馮翊縣東界沿
洛水南岸入朝邑縣界及南至渭水其城廣四十八
里大沙鴻鶴池李公池出白蒺藜麻黃
太平寰宇記卷二十八
