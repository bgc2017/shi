欽定四庫全書
太平寰宇記卷三十六
宋樂史撰
關西道十二
延州
延州延安郡今理膚施縣禹貢雍州之域春秋時白翟
所居秦屬上郡漢為上郡高奴縣之地今州理即上郡
高奴縣之城項羽三分秦地以董醫為翟王都高奴即
其地也魏省上郡至晉䧟於戎狄其後屬赫連勃勃後
魏滅赫連昌以為統萬鎮孝武置金明郡宣武帝置東
夏州廢帝以為延州以界内延水名置總管管丹延綏
三州隋開皇八年廢摠管為延州煬帝為延安郡唐武
德元年改為延州總管府領膚施豐林延州三縣管南
平北武東夏三州四年又管丹廣達三州貞觀元年罷
都督府開元二年復置都督府領綏丹渾等州天寶元
年改為延安郡乾元元年復為延州皇朝為彰武軍節
度
元領縣十
豐林甘泉鄜州割到金明延川膚施延
長延水門山臨真敷政
州境
東西三百六十四里南北二百六十一里
四至八到
東南至東京一千五百三十里東南至西京一千
一百三十里西南至長安九百里東至隰州三
百九十里南至鄜州一百五十里西至慶州四
百五十里北至夏州三百六十里東至慈州三
百九十四里西南至鄜州一百三十里東南至
延州三百三十里西北至夏州長澤縣一百七十
里東北至隰州黃河界二百二十里至河自濕州
一百四十里
戶
唐開元戶一萬六千三百四十五皇朝管戶主一萬
二千一百七十九客四千二百七十二
風俗
略與鄜州仝
姓氏(闕)
人物無
土産
尤出麝香黃蠟貢秦膠
膚施縣凡二鄉本秦舊縣屬上郡趙武靈王滅中山遷
其人於膚施漢書奴匃南侵至朝那膚施卽其處也魏
䧟戎狄隋大業三年分置豐林金明二縣于此置膚施
縣五龍山有帝原水出焉有帝皇五龍祠四所在山
上地志亦謂之仙人神泉祠龍尾水出郡北龍尾溪
故名龍尾水清水注水經云清水出上郡北流至老
人谷俗謂老人谷水又東經高奴縣合豐水伏龍山
在縣西北五里南北一帶按山形似臥龍是上郡之名
山濯筋川水去縣(闕)九里自金明縣南流入縣界至
州城一十五里入豐林縣界耆老云昔日尸毗王割身
救鴿身肉並盡於此水中濯其筋骨因此為名
延長縣東一百二十里依舊二鄉本秦膚施縣地後魏
廢帝元年於兵頭原置廣安縣隋開皇二年移于譚信
原以廣字犯太子名改為延安唐武德移就濯筯川西
南廣德二年改安為長天成三年遭大水移就舊縣一
百步靠坡置髑髏山神廟在縣六十里耆老相傳古
時鬭戰相殺收入人數十萬於此山因置祠廟獨戰
山縣北四十五里山高峻嶮一人獨戰可以當千
延水縣東北一百一十五里元七鄉本漢臨河縣地秦
滅六國使蒙恬將兵十萬擊匈奴悉收河南地因河為
塞築四十四縣城臨河徙謫戍以充之漢因之在今縣
理北十有五里臨河故城是也后魏於其中置安民縣
并安民鎮屬東夏州隋文帝廢置安民戍唐武德二年
重置安民縣屬延州貞觀二十三年改為弘風神龍元
年更為延水縣取吐延水為名今在舊縣西骨胡川
骨胡川自綏州綏德縣界四十里合黃河古老云胡名
骨胡川漢乾名川今無水盟津黃河在縣東八里按
禹貢云導河積石至於㡣門山海經云河出崑崙其水
從綏州綏德縣界南流入縣界五龍泉在縣東一里
平石縫中湧出有雄吼之聲其水甘美可濟一方上有
五龍堂故曰五龍泉
門山縣東二百四十里元三鄉本漢定陽縣地周宣帝
大象元年分汾州雲巖二縣于本縣南六里置門山縣
北有山其形象如門因以為名唐武德八年移於崇斯
堡不通人馬總章二年移于原上廣德二年割屬延州
黃河在縣東三十五里北自延長縣界過八丹州
重覆山在縣東二十七里山形重叠因名重覆山渭
牙川在縣三十里自延長雲巖二縣界來七十五里却
入黃河
臨真縣東南一百三十里依舊四鄉本漢高奴縣地後
魏太武置臨真縣屬偏城郡周武天和元年稽胡判攻
破城遂移于流川隋大業十二年賊張誚攻破又移就
曷鷄城權住義寕元年稽首領國武德三年郡廢縣隸
延州從曷雞城移就流川舊處即今理所庫利川在
縣北一十五里耆老相傳云土田沃壤五榖豐饒胡
稱貯舊榖為庫利黑城在縣東二十五里庫利東流
洛交口赫連勃勃置大象二年於此置郡其城緣山坡
﨑嶇不正遂名黑城
敷政縣西一百二十里依舊六鄉本漢高奴縣地後魏
太和初置固城縣隋開皇六年於其中置金城鎮唐武
德二年移縣就鎮因改為金城縣天寶元年改為敷政
縣三塠山在縣北一里其山土石相雜上有三冡遠望
如塠物因以為名洛河在縣西十七里穿蕃部來至
城下金蹄犢子殿在縣西三里有古城昔有犢子出
於石縫中金蹄銀角化見坡犁王立此廟城今毁
豐林縣東南二十里舊四鄉今三鄉亦高奴之地晉立
為臨河縣尋廢後魏太和元年置廣武縣後周大象元
年移于今所改為豐林縣隋初廢唐武德二年復置
青化水在縣東北四十三里出自嘉泉東流入濯筋河
嘉泉耆老云水湧出飛流一丈似團碾可嘉因以名
之鳥耶水谷在縣東北出本界南流入濯筋河
甘泉縣南七十一里元舊二鄉本漢雕隂縣晉為狄所
居其地有阿伏斤谷水源隠伏於川陸故名伏陸唐武
德元年分洛交縣於此置伏陸縣屬鄜州天寶元年改
為甘泉縣以其泉甘美為名伏陸山在縣理東北
故雕隂縣在今縣南四十里雕隂山在縣二十里山
夾土石為鴈雕之所居在洛水西二百步甘泉在縣
南巖谷上其泉去地一丈飛流激下其味甘美隋煬帝
遊此飲之取入内又泉側有竒鳥一隻身胸項白足赤
尾如小山鵲上黑下白其聲數種洛水在縣西源出
慶州洛源縣漢書地理志云洛水出北蠻夷中又按洛
源縣即漢歸德縣阿伏斤水川在縣二十九里源出
大盤山東南姚嶮谷流入洛水阿伏斤者夷人名也
金明縣北五十里舊四鄉今三鄉亦漢高奴之地楚漢
之際董翳所都後魏太武十二年於此置廣洛縣以界
有洛水所經故立廣洛為名耳隋仁夀元年改為金明
縣避煬帝名也大業十二年省入膚施縣唐武德六年
又分置金明縣金明縣水自縣北蕃部來一十五里
西過南流入膚施縣界渾州川水在縣二十里自閣
門府來至縣西前合濯筋水
延川縣東南一百七十里舊二鄉本臨河縣地後漢省
後魏分安民縣於此置交安縣以稽胡未淳取文德以
來之之義隋開皇十八年改為延川縣取内吐延川為
名大業十三年改為文州唐德武二年廢城南有歌基
川遂置基州歌基者胡云濯筋川是也五年改為北基
州貞觀八年廢屬延州為延川縣青眉山在縣西北
六十里耆老云後魏有吐蕃青眉家簇居吐延水在
縣北自綏州綏德縣及蕃界來
靈州
靈州靈武郡今理迴樂縣禹貢雍州之域春秋及戰國
屬秦及秦并天下為北地郡漢即富平縣之地後漢永
初五年西羌大擾詔令郡人移地池陽至順帝永建四
年歸舊土後魏太武帝平赫連昌後置薄骨律鎮在河
渚上舊赫連菓城也孝昌二年置靈州按括地志云薄
骨律鎮城以在河渚之中隨水上下未嘗䧟沒故號曰
靈州初在河北胡城大統六年於菓園復築城以為州
即今州城是也按陸恭之風土記云朔方故城太和十
年改為沃野鎮至後周又置普樂郡隋開皇初郡廢又
置靈武郡唐武德元年改為靈州總管府領廻樂弘静
懷遠靈武鳴沙五縣二年以鳴沙縣屬西會州貞觀四
年於廻樂縣界置廻環二州並屬靈武都督府十三年
廢廻環二州靈州都督入靈鎮二州二十年鐵勒歸附
於州界置臯蘭高麗祁連三州並屬靈州都督府永徽
元年廢臯蘭三州調露元年又置魯麗塞舍依契等六
州摠為六胡州開元初廢復置東臯蘭燕然山雞田鷄
鹿燭龍等六州並寄靈州界屬靈州都督府開元二十
一年於邊境置節度以遏四夷靈州常為朔方節度使
理所天寶元年改為靈武郡至德元年肅宗於靈武即
位升為大都督府乾元元年復為靈州皇朝為朔方節
度
元領縣六今一
廻樂
五縣廢
懷遠靈武弘静温池鳴沙
今領鎮七管蕃戶
清遠昌化保安保静臨河懷遠定遠
州境
東西五百八十里南北八十里
四至八到
東南至東京二千五百三十里東南至西京二千
一百一十里東南至長安一千二百五十里東
至鹽州三百里西南至涼州九百里南至寕州
五百里北至磧嶺彌娥川水一千里東南至慶
州六百四十里西南至豐安一百八十里東北
至豐州九百三十七里
戶
唐天寶戶一萬一千四百五十六皇朝戶二千六百六
十一蕃漢相雜
風俗
本雜羌戎之俗後周宣政二年破秦將吳明徹遷其
人於靈州其江左之人崇禮好學習俗相化因謂之
塞北江南
人物
傅詔靈州人晉司隸校尉咸七世孫詔博覽古今世
稱學府
土産
甘草青蟲子鹿皮紅花鳥翎雜筋野
馬皮鹿角膠麝香白鶻翎花從容野猪
黃
鹽池在廻樂縣周廻三十里
渾懷鄣注水經云河水東北經渾懷鄣菓洲水經
云河水北有薄骨律鎮城在渚上舊赫連果城也桑
菓榆林列植其上故謂之菓洲鳴沙西枕黃河人
馬行沙有聲異於餘沙故曰鳴沙因為縣今即威州
城是其地也白馬騮城十六國春秋云赫連勃勃
時有駿馬死即取毛為號故名其城為白馬騮泰
山在河之東北連亘彌遠警山時有警急即山先
有大響隠山多有靈霧隠多見少故以得名石
樓山山形似樓因以樓名如意泉以供給人馬如
意充足故以為名艾山渠後魏刁雍為薄骨律鎮
將重開石渠通河溉田四萬頃人今頼之渌漣池
赫連勃勃每畋于三交渌漣池青鹽澤按漢書云
朔方縣青鹽澤在其南千金坡富平津靈泉
廻樂縣舊十二鄉今十鄉本漢富平縣地屬北地郡今
在縣理西南宫平故城是也後周置廻樂縣城枕黃河
後魏刁雍為薄骨律鎮將上表請開富平西三十里艾
山舊渠通河水溉公私田四萬頃人獲其利孝文太和
七年雍又上表論漕運曰奉詔高平安定統萬高平為
澤州安定今涇州統萬今夏州及臣所守四鎮出車五
千運屯榖五十萬斛付沃野鎮以供軍糧臣鎮去沃野
鎮八百里道多深沙輕車往來猶以為難設令載榖不
過二十石每涉深沙必致滯䧟又榖在河西轉運至沃
野越渡大河計車五十乘運榖十萬斛百餘日乃得一
返大廢生民耕鑿之業車牛艱阻至一歲不過二運五
十萬斛乃經三年臣聞鄭白之渠遠引淮海之粟泝流
數千周年乃得一至猶稱國有儲糧民用安樂今求於
牽屯山河之水次(注)在今源州高平縣即今笄頭山語
訛亦曰笄屯山可造船二百艘二船為一舫一舡勝二
十斛一舫十人計須千人臣鎮内之兵率皆習水一運
二十萬斛舫舟順流而五日至自沃野牽上十日還到
合上十六日得三月一返從至九月三返運送六十萬
計用人功輕於車用運十倍有餘不費牛力又不費田
世祖喜之詔曰非但一運自可永以為式薄骨律渠
在縣南六十里溉田一千餘頃長樂山一名達樂山
亦曰鐸落泉山以山下有鐸落泉水故名舊吐渾部落
所居今吐蕃置兵以守之大石山經云河水至此兩
山相對水出其間即上河峽也俗號青山黃河酈元
注經云其間即上河峽谷謂之青山峽是此白草水
在縣西南原出平地富平故城漢為縣故城在本縣
西南温泉鹽池在縣四十里周廻三十里出鹽
五縣廢
懷遠縣北一百二十五里三鄉本漢富平縣地周建德
三年遷二萬戶於此置郡及縣並名懷遠隋開皇三年
罷郡而縣額不改復隸靈州縣有鹽池三所隋廢温
泉山貂泉黃河水經云河西溢於窳渾澤漢書衛
青絶梓嶺梁北河謂此處也蘭山澤六鎮三戍按陸
恭之風土記云正始三年尚書源思禮侍郎韓貞撫巡
蕃塞以沃野鎮居南其蘭山澤六鎮不齊别置三戍
隋長城隋大業中築在縣西北大河外靈武城在縣
東北隔河一百里其城本蒙恬築新堡在縣西北四
十里永昌元年置堡内安置防禦軍二千五百人糧五
萬舊名千金堡
靈武縣西北十八里四鄉本漢富平縣漢置渾懷都尉
理所注水經云河水又東北經渾懷鄣西是也後魏太
和初平三齊後徙歴下人處于此遂有歴城之名後周
因置歴城郡於此周天和三年廢郡為胡城鎮以統之
至唐武德五年移舊靈武縣於此薄骨律渠經縣西
南五十里黃河自廻樂縣界流入千金陵在縣北
四十二里長五十里闊十里
弘静縣東北六十里三鄉本漢富平縣地按隋圖經云
弘静縣本漢城居河外三里乃舊薄骨律鎮倉城也後
新立弘静鎮徙關東漢人以充屯田隋立為縣至德元
年改為保静縣賀蘭山在縣西北十三里山上多有
白草遥望青白如駿馬北人呼駿馬賀蘭鮮卑之𩔖多
依山谷為氏族今賀蘭姓者因此山名典農城按注
水經云河水又東過朔方郡弘静縣典農城是此也
温池縣東西一百八十里二鄉本漢富平縣地亦為弘
静縣地唐神龍元年置縣
鳴沙縣西一百二十里三鄉本漢富平縣地屬安定郡
後周保定二年此處置會州建德六年廢郡立鳴沙鎮
隋文帝置環州以大河環曲為名仍立鳴沙縣屬焉此
地人馬行沙有聲異於餘沙故曰鳴沙大業三年罷環
州以縣屬靈武唐貞觀六年復置環州九年州又廢縣
歸靈州神龍中為默啜所寇因而荒廢遠移縣於廢豐
安城即今縣理其舊縣基咸亨三年歸復因以其地置
安樂州仍移吐谷渾部落自涼州徙於鄯州既而不安
其居又徙於靈州之境置安樂州以處之是後復䧟蕃
中吐蕃嘗置兵以守之大中三年七月靈武節度使朱
叔明奏收復安樂州八月勅安樂州為威州仍領鳴沙
縣後州與縣俱廢長樂山按十道記云安樂州在靈
武南稍東一百八十里近長樂山下北山一名鐸落山
以山下有鐸落泉水故以為名舊吐渾部落所居樹
樓山空青山並在邑界黃河西自會州及蘭州界流
入廢定遠縣在州東北二百里唐先天二年郭元振
以西城遠闊豐安勢孤中間千里無城烽堠杳渺故置
此城募徤兵五千五百人以鎮之其後信安王禕臾築
羊馬城幅員一十四里經略軍在夏州西北三百里
天寶中王忠嗣奏於榆多勒城置軍今屬武陵節度西
南去靈武六百餘里
今管鎮七黃河南岸
城下管蕃部三
傍家外生族巡檢使移香一族
媚家族巡檢使保尾一族
越邦族巡檢使羅香一族
清遠鎮管蕃部九
青天門一族泥悉逋一族
羅泥一族羅泥磨廢一族
噤埋一族嗓□也移一族
封家一族宗家一族
越邦一族
漢戶主客四十二
黃河北岸
昌化鎮管蕃部一
吐蕃村巡檢使委尾一族
漢戶主客四十二
保安鎮管蕃部一
傍家外生巡檢使拓拔第一族
漢戶主客二百三十四
保静鎮管蕃部六
吐蕃巡檢委尾一族
右廂巡檢使成悉逋等一族
右廂巡檢使榜下義征陽尉等一族
右廂務下義征使羅慶等一族
狼咬村義征使埋慶等一族
鬼悉涡巡檢使庾子等一族
漢戶主客一百七十五
臨河鎮管蕃部三
小父兒義征使嘊悉逋一族
鬼悉涡巡檢副使庾十一族
漢戶主客六十七
懷遠鎮管蕃部六
羅悉逋族巡檢使八竾一族
漢戶主客二百二十二
定遠鎮管蕃部四
麵冡族都指揮使麵守榮麵再遇等一務
竾浪族巡檢使西逋等一務
富兒族巡檢使越啜等一務
小阿父兒族廵檢使遇悉逋等一務
右自唐貞觀四年於廻樂縣界置廻環二州並屬靈
武都督府十三年廢廻環二州二十年鐵勒歸附
於州界置臯蘭高麗祁連三州並屬靈州永徽元
年廢臯蘭等三州調露元年又置魚麗塞舍依契
等六揔為六胡州開元初廢復置東臯蘭州寄鳴
沙縣界燕然州鷄鹿州鷄田三州寄廻樂縣界燕
山燭籠二州寄温池縣界並是突厥九姓部落所
處唐末並廢今但存七鎮而已
太平寰宇記卷三十六
