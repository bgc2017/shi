欽定四庫全書
太平寰宇記卷一百三十八
宋樂史撰
山南西道六
洋州
洋州洋州郡今理興道縣土地所屬與渠州同春秋及
戰國並屬楚地秦滅楚置三十六郡此為漢中郡地後
漢封班超於此三國時為蜀之重鎮故先主分城固立
南鄉縣至後主延熙中將軍王平守興勢魏將曹爽攻
之不克乃今郡地晉改南鄉縣為西鄉縣後魏正始中
廢西鄉縣仍於今西鄉縣西五十里豐寧戍置豐寧郡
及豐寧縣仍更立候亭縣郡屬直州廢帝二年於今西
鄉縣置洋州因水為名領洋州懷昌洋中豐寧四郡其
懷昌郡領懷寧一縣後周天和五年置懷昌縣改懷寧
為懷昌郡改豐寧為懷昌縣隋開皇三年又罷三郡并
省候亭縣入洋州領豐寧黃金二縣屬漢川郡仍改豐
寧為西鄉移于廢州廨理又于州城置洋州鎮唐武德
元年復為西鄉立洋州領西鄉興勢黃金三縣四年又
置洋源縣開元十八年又置真符縣天寳元年改州為
洋川郡十五年郡西鄉權移理于興道即州理是也乾
元元年復為洋州皇朝為武定軍節度
元領縣五今三
興道西鄉眞符
二縣廢
洋源(散入隣近縣)黃金(入真符縣)
州境
東西二百四十里南北五百九十里
四至八到
東北至東京一千九百一十里東北至西亰一千
四百九十里東北至長安六百四十里東至金
州五百里西至興元府二百二十里南至壁州
山路五百四十里北至盩庢縣五百里東至真
符郡界一十九里西至興元府城固縣界三十五
里南至西鄉縣界四十里北至真符縣界三十
五里東南至西鄉縣界四十八里西南至興元
府城固縣界一百里
戶
唐開元戶一萬三千八百四十九皇朝戶主七千四
百四十一客三千六百五十九
風俗
與梁州同
姓氏
闕
人物無
土産
熊羆狐狸皮麝香隔羢
興道縣舊二十一鄉今一十七鄉本漢城固縣後魏宣
武帝正始中分城固縣地于今理西九十二里興勢山
置興勢縣兼立儻城郡因山為名按地記云晉於今西
泉縣置晉昌郡後魏移于今縣置晉昌郡因晉舊名也廢
帝三年改為儻城郡隋開皇三年罷郡大業二年縣自
山上移居後魏晉昌廢郡廨理唐貞觀二十三年改為
興道縣先是移郡理就西鄉縣此為屬邑後以險固貞
元初又移郡於此興勢山在縣西北四十三里今郡
城所枕自然隴勢形如一盆緣外險而内有大谷為盤
道上數里方及四門因為興勢之名明月池在縣西
北其地屬明月鄉中有一臺是漢祖所造水經注云形
如偃月故號為明月池七女池漢中記云興道有七
女池昔有人無男養七女父亡女負土各為一冡不知
定葬何冡其冡羅列如七星各高七丈取土之處今成
一池號曰七女池漢水在縣南二百步屈曲行三百
七十里流入金州漢隂縣界儻谷水一名駱谷水在
縣北三十里南注漢水龍亭故城漢為縣廢城在縣
東又梁州記云龍亭縣屬儻城郡
西鄉縣東西一百里舊一十四鄉今四鄉本漢城固縣
地後漢班超受封之所蜀先主分城固之地立南鄉
縣屬漢中郡至晉太康二年改南鄉縣屬漢中郡即改
南鄉為西鄉即今縣南十五里平陽故城也後魏置洋
州及豐寧縣隋開皇三年罷郡大業三年廢洋州改豐
寧縣為西鄉縣移於廢州理即今縣也貞觀二十三年
移郡理興道此為屬邑白廟山山有老子廟駱谷
水水經注云駱谷水出北谷南流入漢亦入蜀徑路
唐公房神仙傳云唐公房昔事李八百公房患無酒八
百因以杖指崖酒泉湧出故後人敬之立祠甚靈號曰
唐公房洋水出廢洋川縣東巴嶺又水經注云源出
巴山經縣東八里北流入黃金縣界郡因此水為名
平西城後漢書云班超平定西域有功封定遠侯凡三
十年告老方歸故城今在縣南晉置西鄉縣於此城
清涼川在縣北唐書德宗皇帝以朱泚之難幸梁洋中
書舍人齊映從駕至此川見旌旗蔽野上心駭謂泚之
追兵疾路至此見梁帥嚴震狊軍容拜馬前叙君臣離
亂流涕久之上喜令震登馬與朕作主人映叱嚴震與
至尊導馬御膳自有所司頃之上次洋州行宫召映責
以儒生不達權機烟塵時務姑息主帥映奏曰南山士
庶只知有嚴震不知有陛下且今天威親臨令蜀士民
知天子之尊亦足以盡嚴震為臣子之節上歎久之震
聞特拜謝映時議多之即此川也廢洋源縣在州東
南一百八十里地始置因縣北洋水為名大歷元年為
狂賊燒劫遂北移于西鄉縣南二十里白湍村權置行
縣即今縣理是寳歷元年山南西道節度使裴度奏准
今年二月敕洋源縣為鄉以五里地隸鄰近諸邑洋
水在今縣西南三百步
真符縣北六十里舊五鄉今四鄉令漢安陽縣地唐開
元十八年梁州長史韋敬祖奏于此置華陽縣取古華
陽之地為名天寶三年廢八年王鉷開清水谷路復于黎
園置華陽縣其年因鑿山路得玉冊遂改為真符縣仍
隸京兆府北去府四百餘里至十一年又隸洋州其年
以縣去州偏遠移縣就桑平店北去盩庢四百四十里
廢黃金縣在州東北一百三十里本漢安陽縣地屬
漢中郡後魏文帝大統十二年分置黃金縣因縣界有
黃金水為名屬直州廢帝二年分直州置洋川郡以縣
屬焉隋開皇二年罷郡以縣屬洋州大業二年廢洋
州又以縣屬漢川郡十一年移于縣治北六十里巴嶺
鎮貞觀二年又移於今縣所理廣德後因羌賊叛亂權
移於蜂湍置行縣在漢江北南至西鄉縣六十里元和
以後方移就廢黃金縣即今理也寒泉在舊縣北八
十四里漢水在舊縣北一百步洋水在縣巴嶺水
經注云道源巴山東北流入漢黃金水在縣西十里
南注漢水黃金戍按梁州記云戍地艱難險固縣西
北八十里即張魯所築南接漢川北枕古道俗號為鐡
城是也古道春秋繁露云三皇抵車出谷口郡今斜谷
是也又郡國志云北曰斜南曰褒同一谷故曰褒斜
渠州
渠州鄰山郡今流江縣禹貢梁州之域春秋時巴國秦
惠文帝遣張儀司馬錯伐巴蜀滅之因置巴郡漢初置
宕渠縣屬巴郡今即流江縣東北七十里宕渠故城是
也其城後漢車騎將軍馮緄增修俗名車騎城東晉末
為蠻獠所侵因而荒廢漢志云符特山在宕渠西南今
縣則有龍驤山蓋符特山也後漢建安二十三年蜀先
主分巴郡置宕渠郡尋省後主延熙又置尋又省晉惠
帝又置李壽亂後地為諸獠所侵郡縣悉廢宋又自漢
宕渠縣移郡理安漢故城梁初又省普通三年又於漢
宕渠縣西南七十里置北宕渠郡即今州是也大同三
年於郡理置渠州後魏文帝十三年其地内屬仍舊為
渠州領北宕渠郡至後周武成元年改北宕渠郡為流
江郡理流江縣隋開皇三年罷郡所領屬渠州大業三
年罷州復為宕渠郡唐武德元年復置渠州領流江賨
城宕渠咸安鄰水墊江六縣其年改賨城為始安又分
置賨城義興豐樂三縣以宕渠咸安二縣屬蓬州又分
鄰水墊江鄰山鹽泉四縣置鄰州三年割鄰水來屬八
年省義興豐樂二縣其年廢鄰州以鄰山來屬天寳元
年改為鄰山郡乾元元年復為渠州皇朝乾德六年割
渠江縣屬廣安軍
元領縣五今四
流江鄰水鄰山大竹
一縣割出
渠江(入廣安軍)
州境
東西一百四十五里南北二百六十六里
四至八到
東北至東京三千五百二十里東北至西京三千
一百里東北至長安二千六百里東至涪州四
百五十里南至合州新明縣界七百七十里西
至果州二百八十里北至達州六百里東南至
涪州二百七十五里西南至界州岳池縣界一百
一十九里西北至蓬州官路二百二十里私路一
百九十里西北至合州水路約四百里陸路約三
百二十里東北至蓬州水路二百五十里陸路一
百八十九里東北至界州岳池縣界一百三十五
里西北至涪州二百四十里南至達州五百四
十里
戶
唐開元戶九千皇朝戶主四千三十六客一萬七千
七百五十九
風俗
與達州同
人物
元賀字文和宕渠人為大司農
馮緄為廷尉
土産
黃連車前子恒山茱萸鐡器
流江縣舊十四鄉今九鄉三團本漢宕渠地梁武帝於
此置宕渠郡周明帝改為流江郡理置流江縣即今縣
是也開皇三年郡廢屬梁州宕渠山一名大青山在
縣東五十八里蜀都賦曰外負銅梁於宕渠宕渠水
一名渝水在縣東二里故賨國城在東北七十四里
古之賨國都也晉中興書曰賨者廩君之苗裔巴氏之
子務相乘土船而浮衆異之立為廩君子孫布列於巴
中秦并天下以為黔中郡薄其税賦人出錢四十邑人
謂賦為賨遂因名從佐高祖平定天下善歌舞所謂巴
渝舞也漢宕渠縣城在今縣東北俗號為車騎城
鄰水縣東南一百三十里元二鄉亦漢宕渠縣地梁武
大同三年置鄰水縣屬鄰山郡因州水以名之寄理州
城隋開皇元年自州城移于岳池溪今縣北九里故城
是也三年罷郡以縣屬渠州唐武德元年改屬鄰州二
年復屬渠州其年自故城縣移於今理寶歷中山西南
道節度使裴度奏廢之大中初又改置焉鄰山在縣
北八十里鄰水源出縣東北鄰山南流經東去縣二
十六里又南流中有大磧懸流十丈奔急若驚湍電瀉
絲經池在縣東南八十里
鄰山縣東南一百里舊二鄉今五鄉亦漢宕渠縣城自
晉至齊並為夷獠所據梁大同三年於此置鄰州及鄰
山縣後魏廢帝改為鄰山郡以山名之至隋初郡併縣
入鄰水唐武德元年分置鄰山縣屬鄰州八年州縣廢
屬渠州縣城南西北三面有池圍繞東阻浧水甚險固
俗號為金城鄰山在縣南西四十里此山重疊鄰比
相次為名南盡縣界東入鄰山縣界北通州三岡縣界
北山出鐡湼水在縣東二十步自忠州清水縣入當縣
大竹縣北六十里舊六鄉今五鄉亦漢宕渠縣地後為
流江縣唐久視元年分今宕渠縣東界置屬蓬州以邑
界多産大竹為名至德二年割屬渠州寳歷中與隣水
縣同廢其後又置按通典此邑舊隸蓬州今屬渠州
龍蘭山在縣地二十里露水在縣東北十五里貴溪水
在縣東北十五里
廣安軍
廣安軍理渠江縣本合州儂洄鎮渠州新明鎮地國朝
乾德六年以合果渠三州相去路遠山川險僻多聚寇
攘遂合二鎮置廣安軍仍割渠州之渠江合州之新明果
州之岳池三縣以成之從西川轉運使劉仁燧之所請也
領縣三
渠江新明岳池
軍境
東西二百四十里南北二百二十里
四至八到
東北至東京三千八百里東北至西京三千四百
里正北至長安二千里東至梁山軍五百里
西至果州二百里南至渝州三百里北至渠州
一百八十里東北至忠州三百五十里西南至
合州二百里東北至達州三百五十里西北至
蓬州三百五十里
戶
舊戶載合果渠三州籍皇朝管戶主六千二百五十
三客一萬五千四百六十三
風俗
與合果渠三州同
姓氏(闕)
人物無
土産
絲布紬綿牡丹皮
渠江縣舊三鄉今三鄉本漢宕渠縣地漢又改為賨城
縣今縣北十二里有古廢賨城在焉一名始安城梁普
通三年扵此置始安縣取古始安城為名縣屬北宕
渠郡隋開皇三年罷郡以縣屬渠州十八年改為賨
城縣大業元年自故城移于今理南臨渠水東北大溪
唐武德元年復改為始安縣至德二年又改為渠江縣
國朝乾德六年割屬廣安軍渠江水一名渝水在縣
南八十步西流入合州新明縣界富靈山在縣東南
七十里峻峭多藥物實仙靈所居也
新明縣西六十里舊六鄉今十六鄉本漢墊江縣地東
為宕渠之地後魏改為石鏡縣地唐武德二年分石鏡
之東北界于渠水中索越州上為新明縣以新被明化
為邑之稱聖歷三年刺史張柬之以舊縣多水害奏移
於嘉陵江西岸北巖靈巖山即今縣理是也國朝乾德
六年割隸廣安軍蛇龍山在縣東六十里白鶴山
在縣西南一百里嘉陵山在縣西南一百里渠江
在縣三十里
岳池縣西北一百二十里元十一鄉亦南充之地宋武
帝於此立南宕渠郡尋廢郡立縣名岳池縣以境内岳
池水為名岳安山在縣東三十五里高六百丈岳池
水出焉上有音聲鳥獅子山在縣東五里山形似獅
子蒙溪水在縣西北五十里源出岳安山東流至故
縣鎮西本是思岳池因此以名縣焉
太平寰宇記卷一百三十八
