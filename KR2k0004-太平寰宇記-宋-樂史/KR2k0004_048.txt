欽定四庫全書
太平寰宇記卷四十八
宋樂史撰
河東道九
慈州
慈州文城郡今理吉鄉縣禹貢冀州之域赤狄廧咎如
之國在春秋時晉之屈邑獻公子夷吾所居事同重耳
晉里克敗狄于采桑是也六國魏之封域漢為北屈縣
屬河東郡汲郡古文有曰翟章救鄭次於南屈應劭曰
有南故稱北也魏晉屬平陽郡東魏初置定陽郡并置
定陽縣值河西定陽胡人渡河居於此立為郡因以名
之至天平元年以州南界汾水所經故置南汾州後周
建德六年又改南汾州為西汾州隋開皇元年改定陽
郡為吉陽郡三年罷郡為縣十年改為耿州以州南舊
祖乙城為名十八年改為汾州仍改定陽縣為吉昌縣
大業三年廢置文城郡唐武德元年改為汾州五年
又改為南汾州貞觀八年改為慈州以州城内舊有
慈烏城為名天寶元年改為文城郡乾元元年復為
州
元領縣五今三
吉鄉文城鄉寧
二廢縣
仵城併入吉鄉吕鄉併入鄉寧
州境
東西二百五十一里南北二百一十二里
四至八到
東至東京一千二百里東南至西京七百二十五
里西南至長安六百八十五里東至晉州二百
四十里南至絳州二百七十三里西至黃河六
十五里正西微北至丹州一百七十里北至隰
州二百里東南至絳郡太平縣一百九十里西
南至同州韓城縣界一百七十五里西北至延州
二百九十里東北至汾州五百里
戶
唐開元戶一萬二千二百七十五皇朝管戶主五
千三百一十一客六百三十
人物無
風俗
同晉州
土産
蠟蠋貢賦麻布綠礬鐵
吉鄉縣舊四鄉今五鄉漢北屈縣地屬河東郡左氏謂
屈産之乘即夷吾所居稱此邑有駿馬今縣北二十一
里古城即漢邑理於此後魏孝文帝移於今州置定陽
郡并置定陽縣會有河西定陽胡人渡河居於此因此
為名隋開皇三年廢定陽郡置石州其縣屬州十八年
改定陽縣為吉昌縣大業三年改石州為離石郡縣屬
不改唐貞觀十八年改置慈州縣依舊屬焉後唐改吉
鄉避國諱壺口山在縣西南五十里禹貢曰旣載壺
口治梁及岐地理志云禹貢壺口山在北屈縣東南
風山在縣北三十里山上有穴如輪風氣蕭瑟未嘗暫
止當風衝略不生草故以風為名黃河北自文成縣
流入去縣六十里羊求水出羊求川去縣五十三里
姚萇城在縣西五十二里本姚萇所築其城西接黃
河控帶龍門孟門之險周齊交争之地齊後主武平二
年遣右丞相斛律明月左丞相平原王段孝先破周兵
於此城下遂立碑以表其功碑見存齊氏又於此置城
鎮開皇廢唐武德二年又置鎮九年廢城高二丈周廻
五里
文城縣西北六十五里舊二鄉今一鄉本漢北屈縣地
屬河東郡後魏孝文帝於此置斤城縣屬定陽郡隋開
皇三年罷郡置汾州十六年復於今吉鄉縣置耿州改
斤城為文城縣屬耿州十八年又改耿州為汾州縣仍
屬之大業三年改汾州為文城郡縣屬不改石門山
在縣北六十里孟門山俗名石槽在縣西南三十里
淮南子曰龍門未闢吕梁未鑿河出孟門之上大溢逆
流無有丘陵高阜名曰洪水大禹䟽通謂之孟門水經
注風山西四十里河南孟門與龍門相對即龍門之上
也實為黃河之巨扼今按河南有山鑿中如石槽東流
懸注七十餘尺兼孟津之名矣文公故城在縣北三
里故老曰此城晉文公為公子時避驪姬之難從蒲奔
狄因築此城人遂呼為文公城石槽祠在縣西臨河
東岸即龍門也蒲水冀州圖云蒲水北從龍泉郡南
入昕川注於河廢仵城縣本漢北屈縣屬河東郡後
魏於此置仵城郡領京軍縣孝文帝改京軍為仵城縣
開皇三年廢仵城郡縣改屬文城郡唐改屬慈州顯德
三年併入吉鄉縣石門山在縣北六十里其山石壁
夾道如門因以為名横嶺山在縣東六十五里拓
定故城在縣西一里周保定四年置以拓齊境因以為
名周顯德三年廢
鄉寧縣東南五十里舊二鄉今三鄉本漢臨汾縣地屬
河東郡後魏太武帝分臨汾縣置太平縣孝文帝又分
太平縣置昌寧縣屬定陽郡隋開皇元年改定陽郡為
吉陽郡縣仍屬之十六年昌寧改屬耿州十八年又屬
汾州大業二年改汾州為文城郡縣仍隸焉唐又屬南汾
州貞觀八年改為慈州縣又屬焉後唐改鄉寧兩乳
山在縣西南七十里有山兩岫望如乳形因以為名
黃河北從吉昌縣界流入去縣七十九里倚梯故城
在縣西南一百五里累石為之東西兩面據嶺臨谷西
南二面俯眺黃河懸崖絶壁百有餘尺其西南角即龍
門之上口也以城高峻非倚梯不得上因以為名城中
有禹廟後魏孝文帝西廵至此立碑見今存禹廟在
縣西北一百五里龍門東岸上其碑是後魏孝文帝所
立晉荀息墓在縣東北一十六里廢吕香縣本漢
臨汾縣地按郡國縣道記云吕鄉本漢之北屈地或謂
之臨汾地則誤矣後魏太和四年於此置京軍縣仵
城郡即仵城縣孝文改為平昌縣隋開皇十六年省平
昌入仵城縣義寧元年於今縣東二十里又置平昌縣
因後魏舊名貞觀二年改為吕鄉縣以舊吕鄉名焉高
宗上元三年移於今即是周顯德三年併入鄉寧縣
馬頭山在縣東南六十里其山峭嶷如馬首因以為名
横嶺山在縣西北六十一里騏邑郡國縣道記云
騏漢縣後漢省武帝封屬國駒幾為侯漢志云侯國又
表注稱在北屈界舊地書並失所在今郡東一百四十
里則今邑是也按縣東南約六七十里有馬頭山蓋山
形似馬因以為名騏則馬之駿異蓋縣因山為名即知
今縣是也
隰州
隰州大寧郡今理隰川縣禹貢冀州之域春秋時晉國
地七國時屬魏左氏傳曰晉驪姬使外嬖梁五與東關
嬖五言於公曰蒲與二屈君之疆也不可以無主乃使
重耳居蒲城注曰蒲平陽蒲子城也按重耳所居今州
北四十里隰川縣界北蒲邑故城是也七國時屬魏史
記曰魏地東盡河東河内又曰西河魏文侯所興吳起
為西河守政化大行文侯旣卒王錯譖之於武侯吳起
曰吾恐西河將為秦有遂奔楚未久西河果入於秦按
魏西河今勝州富長縣所理是秦為河東郡地在漢為
蒲子縣屬河東郡後魏初屬仵城郡孝文改蒲子為長
壽縣太和十二年於此置汾州周宣帝大象元年於今
州東百步置龍泉郡開皇五年改為隰州大業三年又
改為龍泉郡武德元年又為隰州領隰川温泉大寧石
樓四縣二年置總管府領隰中昌南汾中河西德六州
三年又置北隰州屬焉貞觀元年省中昌西德北隰四
州又以廢昌州蒲縣来屬仍督隰南汾東和三州三年
廢都督府又以廢東和州永和縣来屬天寳元年改為
大寧郡乾元元年復為隰州爾雅云下濕曰隰以州帶
泉泊下濕故以隰為名
元領縣六
隰川蒲縣温泉永和石樓大寧
州境
東西二百九十四里南北二百九十八里
四至八到
東至東京一千一百四十里南至西京七百五十
里西南至長安九百九十里東至汾州靈石界
一百六十里西南至延水界一百二十八里北
至石州平夷縣界一百七十里東南至晉州臨汾
界一百八十五里西南至慈州文成縣界一百三
十里東北至石州界一百八十里西北綏州界
巡福縣黃河一百八十八里
戶
唐開元戶一萬八千五百八十三皇朝戶主八千
七百五十八客七百七十二
風俗
其人本號部久歸漢法
人物無
土産
蜜臘胡女布已上舊貢龍鬚席温泉縣出
蕪荑甚佳不産絲蠶
隰川縣舊六鄉今四鄉本漢蒲子縣地理志蒲子縣武
帝置屬河東郡後漢同魏少帝分河東置平陽郡蒲子
縣屬焉至晉不改十六國春秋曰劉元海僭號稱漢初
理於蒲子後徙平陽又於此置大昌郡以蒲子屬焉周
宣帝大象元年改置長壽縣隋開皇十八年改為隰川
縣縣南有龍泉下濕因以為名屬隰州髑髏山古戰
場也紫川水源出隰川縣東與黃櫨相近昕州故
城在昕川水内石馬山在縣東北五十里山下有石
馬因以為名古長守城在州北三十五里唐貞觀二
年襲逐北冀谷山上部落于此置寨下有仙洞直至代
州蒲水源出縣東北蒲川石樓山經縣西南又流入
大寧縣界黃櫨谷水出縣東北黃櫨谷蒲邑故城
在今縣北四十五里晉公子重耳邑事已具上蒲子
故城在縣東北一里漢蒲子縣長壽故縣城在縣北
四十里後周置隋改為隰川縣龍泉故郡城在縣東
一百三十步周龍泉郡也故横城在縣南三十五里
隋仁壽四年楊諒作逆遣偽將吳子通屯兵築城於此
横絶蒲川道因以名焉
蒲縣東南九十里依舊四鄉本漢蒲子縣地自漢至晉
不改後魏孝武帝於東南五十里置石城縣尋廢後周
大象元年於石城故縣置蒲子縣取古蒲子縣為名隋
開皇元年又移縣於今東北三十里故箕城置大業二
年又移於今縣西南二里仍改為蒲縣唐武德元年移
於今理孤山在縣北三十里黑兒嶺下其山不廣因
號孤山蒲谷川在縣東北五十里徙黑兒嶺下汾水
合流入落陽川長命谷在縣東北一里其谷長十一
里無水息壤多源俗呼為長命谷黑兒嶺東北五十
五里從五鹿山下至縣東長五十里昔有劉黑兒居此
晉文公廟在縣西南坡上唐武德二年置五秃山
在縣東北五十里山少草木故名五秃週迴七十七里
仵城故城在縣東南六十三里後魏石城縣周廢
石城故縣在縣西南二里隋蒲縣唐武德元年移於東
北二里今縣理是也
温泉縣北一百六十里舊四鄉今五鄉本漢土軍縣之
地後魏於故土軍縣東七十里置新城縣地形志云新
城縣屬吐京郡太武帝改名嶺東縣太和二十一年又
改為新城縣隋開皇三年廢吐京郡以新城縣屬汾州
為隰州縣屬不改唐武德三年於縣東南四十里置北
温州及温泉縣因縣東温泉為名貞觀元年省北温州
縣屬隰州遠望山一名可寒堆在縣西七十里高五
里周迴十七里西陽泉水源出縣東北去縣十里
温泉在縣廨宇東北五十步有池方員十二步其水冬
温夏冷因曰温泉今有五龍神祠屈谷山在縣南高
嶺煎煉綠礬之處天井關在太行山上魏武帝轉輸
之道羊腸是也接晉陽界殺谷白起殺趙之谷新
城故縣城在縣西南七十里後魏新城縣也高唐故
縣城在縣東南十五里唐武德三年於王座堡置高唐
縣屬北温州貞觀元年廢
永和縣北一百里依舊三鄉本漢狐讘縣地屬河東郡
後漢省今縣西南三十五里狐讘故城是漢理所曹魏
初别置狐讘縣屬河東郡後魏太延二年廢齊武平元
年於曹魏狐讘縣置臨河郡并臨河縣屬汾州隋開皇
三年廢郡十八年改臨河為永和縣以縣西南永和關
為名也大業三年罷隰州置龍泉郡又屬焉貞觀二年
改屬隰州十一年移理仙芝谷西即今縣理也樓山
在縣東南二十二里黃河西北自石樓縣界流入東
去縣六十里南入大寧縣界索陁谷水在縣西北去
縣三十里西注仙芝谷雙山在縣東二十里二山各
高千餘尺峰巖秀異因名雙山永和關在縣西南九
十五里狐讘故縣城在縣西南三十五里石羊故
城在縣西南五十里後魏太武築置石羊軍孝文移軍
於漢狐讘城其城遂廢樓山故縣南十五里武德二
年置縣東有樓因名貞觀初廢
石樓縣西北一百六十里元管二鄉本漢土軍縣屬西
河郡晉省後魏孝文帝太和二十一年於此城置吐京
郡領嶺東嶺西二縣屬汾州水經注云吐京郡即漢土
軍縣也蓋土民俗音訛變故曰吐京孝昌中陷賊寄理
西河隋開皇十八年改吐京為石樓縣因縣東石樓山
名也大業三年罷隰州為龍泉郡縣屬不改唐武德二
年於此置西德州石樓縣屬焉貞觀元年廢西德州又
屬東和州二年州省縣屬隰州石樓山在縣東六十里
水經云蒲水出石樓山下團圓山在縣西北三十里
東西一百八里其山高而團圓京山在縣内兼有吐京
城百井谷在縣西六十里團圓山分水下西流八十
里入黃河耆老云泉脉約百井小蒜谷在縣西北三
十里出團圓山有聖女泉北流六十里入黃河屈産
泉在縣東南四里土人相傳昔有白馬母飲此泉生得
龍駒春秋曰晉獻公以屈産之乘假道于虞以伐虢蓋
此地生良馬也黃河在縣西一百一十里北從石州
界下合吐京谷至上平關南流龍泉出縣東南十里
山下牧馬多産名駒故得龍泉之號縣理城漢土軍
城也其城圓而不方俗謂之團城
大寧縣西南六十八里舊四鄉今六鄉漢北屈縣之地
也屬河東郡後魏太武帝於今縣東南六十里置仵城
縣尋廢周武保定元年於廢仵城縣西三里置大寧縣
開皇二十年移理於廢浮屠鎮即今縣理大業二年省
併入武城唐初於隋大寧縣故城復置武德二年于此
置中州即以縣屬焉貞觀元年廢中州大寧縣屬隰州
孔山在縣西北二十五里耆老傳云此山頂上二孔
如車輪二所東西相去二丈其深不測因以為名昕
川水在縣南源從隰川縣及蒲縣兩界水並呼為昕川
其水屈曲入黃河退谷水在縣東北二十里耆老云
其谷内草牛馬食之常瘦因名退谷其水南注昕川
二龍窩大歷十一年黃龍養子於此山今縣南三里其
窩半崕之上有枯龍形焉其小龍窩在大龍窩南三百
步二龍窩水在縣西南六十六里北從永和縣界南
流入當縣却入慈州文城縣界其水峻急不通舟船禹
貢道河積石至于龍門即此龍門地也浮圖鎮齊和
靖四年築隋移大寧縣理此即今縣理是也
太平寰宇記卷四十八
