欽定四庫全書
太平寰宇記卷六十三
宋樂史撰
河北道十二
冀州深州
冀州信都郡今理信都縣禹貢九州之一畢昴之間為
天街昴星散為冀州分為趙國立為常山兩河之間曰
冀州夏書禹導河自大伾山北過絳水至于大陸按地
志絳水南自清河郡經東武城縣界入當郡南宫縣界
又東北入信都縣界水經注云洚故瀆又東北經羣陽
亭北入信都城東散入澤渚按羣陽亭在今郡理東南
三十五里今郡乃漢信都國城則郡理東入兖州之域
西入冀州之域明此是二州之地春秋時為晉東陽地
三家分晉因屬趙秦并天下置三十六郡屬鉅鹿漢書
高帝六年分鉅鹿立清河信都常山等郡尋改信都為
國至景帝二年改廣川國立王子彭祖為王四年彭祖
徙封趙中山王二年封皇子為越王齊有罪國除數月
武帝立齊子去為王去有罪徙上庸四歲后宣帝立去
兄文為王文子海陽有罪徙房陵元帝建昭三年改為
信都國封王子興為王后興徙中山王哀帝二年徙定
陶王景為信都王領十七縣理信都後漢初復為郡按
後漢書云王郎僭號河北悉應光武自薊南行有白頭
翁曰努力信都為長安守光武至信都而太守任光開
門出迎即今州也光武遂改為長安國永平十五年更
名樂成國以封皇子黨為王傳國四世絶延光元年又
更名安平國以封河間孝王開子德為王以續嗣至中
平元年有罪國除漢末兼治置冀州領郡國而理於此
魏黃初中冀州刺史自鄴徙理信都至晉太始元年封
皇叔祖父子為安平王太康又改為長樂國立孚曾孫
祐為王十年割武遂武邑觀津三縣為武邑國以封南
宫王承為武邑王惠帝時承薨無後省還長樂西晉末
石趙自信都徙理襄國至季龍州徙于鄴慕容雋平冉
閔冀州又徙理信都苻堅克慕容暐州又徙理于鄴後
慕容垂據中山復移冀州于信都故垂都之後魏平慕
容氏復為長樂郡兼置冀州北齊後周皆因之隋開皇
三年郡廢而冀州如故煬帝初州廢復為信都郡唐武
德四年討平竇建德復改置冀州鎮信都衡水武邑棗
強南宫堂陽下博武強八縣六年置總管府移治所於
下博管冀貝深宗四州貞觀元年廢都督府移州治於
信都又以下博武強二縣屬深州十七年以廢深州之
下博武強鹿城廢觀州之阜城來屬龍朔二年改為魏
州都督府咸亨三年復舊先天二年割下博武強鹿城
三縣屬深州開元二年復以下博武強還冀州天寶元
年改為信都郡乾元元年復為冀州後漢皇甫嵩李義
貞為冀州牧平黃巾賊有功後嵩奏請冀州一年田租
以服饑人帝從之百姓歌之曰天下大亂兮市為墟母
不保子兮妻失夫賴得皇甫兮復安居
元領縣十
信都南宫阜城武邑堂陽棗強
衡水蓚縣德州割到
二縣割出
武強下博俱入深州
州境
東西二百六十里南北三十六里
四至八到
西南取相州路至東京七百二十里西南至西京
一千四百里西南取相州至長安一千九百二十
里東至德州二百一十五里南至貝州一百三
十里正西微北至趙州一百六十里北至瀛州
二百四十里東至博州三百里西北至邢州二
百六十里西北至深州一百三十里東南至博
州三百里東北至滄州三百三十里
戸
唐開元戸九萬四千一百二十皇朝戸主一萬八千
六百三十五客三千七百一十二
風俗
虞植冀州風土記云黃帝以前未可備聞唐虞以來
冀州乃聖賢之淵藪帝王之田地又張彥真記云前
有唐虞之化後有孔聖之風又十三州志云冀州之
地蓋古京也人患剽悍故語曰仕宦不偶值冀部其
人剛狠淺于恩義無賓序之禮懷居慳嗇古語云幽
冀之人鈍如椎亦履山之險為逋逃之藂又許慎說
文云冀州北郡以月朝作飲食為膢臘祭也又山東
之人性緩尚儒仗氣任俠是也
姓氏
高陽郡五姓許紀夏伏公孫
渤海郡三姓吳高歐陽
人物
竇嬰董仲舒後魏有馬八龍張載武邑人
唐孔穎達冀州衡水人為散騎常侍高士廉渤海
蓚縣人
土產
絹貢綿貢草履子
信都縣舊三十鄉今八鄉本漢舊縣也屬信都國又續
漢書郡國志信都縣屬安平國後漢又屬長樂郡隋開
皇六年又于州置長樂縣大業二年省信都縣入長安
十二年又改長樂為信都縣郡國縣道記云信都城内
有曹魏冀州刺史陳留丁紹頌德碑青龍三年立又有
後魏刺史崔藏李平封隆之四碑文皆冠絶胡蝗晉
陽秋曰司冀青雍州蝗屬茅草至盡石勒與蝗競取民
禾河北百姓謂之胡蝗歴山舜耕歴山是此衡水
亦曰長蘆水即濁漳之下流也按信都記云衡水有表
潬渡歴下博城北而迤邐東北注謂之九爭曲水味鹹
苦俗稱苦河亦謂之黃漳河濁漳水在州西北六十
里亦謂之白溝絳水禹貢謂導河北過洚水即此今
謂之枯絳渠西南自南宫縣界流入又云絳水枯瀆在
州東南二十里博水源出中山望都南入下博縣界
因為名楊汙澤爾雅謂秦有楊洿長瀘枯溝在州
西二里故昌城漢為縣在今郡西北五十里屬信陽
後漢省故城在焉扶柳故城亦漢為縣後漢屬安平國
後魏省故城在今縣西三十里後漢劉植迎世祖於此
辟陽故城在今縣東南三十五里漢為縣後漢省
故桃城漢為縣在今縣西北四十五里後漢省今縣城
存故澤城西晉末劉石之亂人相率共築此城于柳
澤畔合陽城漢縣高帝時以代王喜棄國降為合陽
侯宣帝又封梁喜為侯王莽改曰宜鄉後漢并省入扶
柳舊地理志書並失所在蓋在今郡東界三張宅晉
文士張協兄弟三人喜屬文皆郡人也語曰二陸入洛
三張減價竇冢隋圖經云觀津東南三里青冢高三
十餘丈周迴千步漢文帝竇后父青少遭秦亂隠身漁
釣墜泉死景帝即位太后于墜泉所起大墳號曰竇氏
青山在觀津城南煑棗故城在縣東北二十五里漢
侯國城六國于此煑棗油後魏及齊以故事每煑棗油
于此城
南宫縣西南二十六里舊二十七鄉今四鄉本漢舊縣
漢書曰高后元年封張敖子偃為南宫侯即此邑也地
理志南宫屬信都國隋圖經光武自薊南馳至南宫界
遇大雨引車入道傍客舍馮異抱薪鄧禹燃火對竈燎
衣而去即此地高齊天保七年省隋開皇六年復置
洚水枯瀆在縣東南六里南自清河郡經繚縣城流入
邑界繚縣漢為縣在今縣東南二十六里故城存後
漢省有洚水枯瀆經此城北
阜城縣東北一百四十里舊二十七鄉今四鄉本漢舊
城也屬渤海郡故城在今縣東二十二里阜城故城是
後漢屬安平國晉書地道記云故阜邑為阜城高齊天
保七年自故城移于今理隋開皇九年改屬觀州大業
二年復屬冀州唐武德四年又屬觀州貞觀十七年廢
觀州又隸冀州弓高城在縣南二十七里隋圖經云
弓高城漢封韓頽當為侯國崔浩曰韓增為頟侯今城
中有龍頟村即此晉省縣隋開皇十六年復置屬滄州
故蒲領縣漢縣在今縣北三里蒲領故城是後漢省
併蓚按水經云今滄州魯城縣北六十里漳河西岸又
有一蒲領人流寓于彼遂立此城後漢既以蒲領併蓚
今阜城北蒲領故城與蓚相近足明魯城西界蒲領非
漢縣也苻融壘在縣東北二十四里沙邱即宅陽
城一名西宅華陽亭即嵇康學琴于此
武邑縣東北九十里舊十九鄉今四鄉本漢舊縣也屬
信都國漢屬安平國晉太康十年于此置武邑郡後魏
皇始三年移郡武強高齊天保中省武邑隋開皇六年
復置洚水九州記云武邑縣洚水西南自衡縣界而
東經縣城西過衡漳河在縣北三十二里觀津丘
在縣東南二十七里東昌故城在縣東北二十八里
漢為縣後漢末省觀津城在縣東南二十五里古隄
尚存即六國趙邑也趙孝成王封樂毅于觀津號望諸
君又漢為縣景帝母竇太后觀津人也高齊天保七年
省武強河在縣北三十二里
堂陽縣西六十五里舊十七鄉今四鄉本漢舊縣也漢
書漢高祖封孫赤為堂陽侯即此地屬鉅鹿郡應劭曰
縣在堂之陽按長蘆水亦謂之堂水縣名堂陽蓋取此
也後漢屬安平國高齊省隋開皇十六年重置屬冀州
晉改為蒲澤唐復舊名堯臺郡國志云信都堂陽九
門城有古臺二所並號為堯臺長蘆水在縣南二百
步
棗強縣東南六十八里舊二十鄉今四鄉本漢舊縣也
武帝封廣川子晏為侯即此漢書地理志屬清河郡按
縣道記云今棗強東北十八里有廣川王故城慕容垂
于此置廣川郡後魏孝文太和十一年廢郡高齊天保
七年省廣川縣因移棗強縣理此城屬長樂郡隋開皇
二年又自故城移棗強于今理縣外城即羌酋姚弋
仲之故壘也棘津故城在縣東北二十七里左傳曰
晉荀吳帥師涉自棘津史記曰吕望東海人也老而無
遇賣食棘津今故城東北百步有後漢黃門譙敏碑其
文相傳為蔡伯喈撰也高隄今縣東北三十六里有
高隄故城一名雍氏郭城漢為縣後漢省平隄漢宣
帝封河間獻王招為侯後漢省舊地理志並失其所在
蓋在今縣東北高堤城側近以界内多古堤因以為名
枯漳河在今縣東南又東流入蓨縣界廣川故城
漢為縣故城在今縣東北古臺隋圖經云城北一古
臺俗傳為太公賣漿臺故棗強城漢為邑理故城在
今縣西南十五里後漢省魏復置高齊天保七年自故
城移棗強縣于今縣東北十八里廣川城置隋開皇三
年移於今理復陽故城漢縣在今縣西南十八里故
城是也高帝封陳胥為侯即此後漢省莎隄漢為縣
後漢省舊城地理書並失所在按郡國縣道記云今在
貝冀德三州之界即棗強地也
衡水縣西北四十五里舊十八鄉今三鄉本漢桃縣地
隋開皇十六年于今縣置衡水縣在長蘆河西則衡漳
故瀆也因以為縣名長蘆水在縣南百步藺相如
臺在縣東北十二里
蓚縣東北七十里舊二十鄉今四鄉本漢修縣即條國
文帝封周亞夫為條侯蓚縣屬信都國後漢屬渤海郡
晉改蓚為條開皇三年廢渤海郡屬冀州五年改條縣
為修縣屬觀州唐武德亦屬觀州貞觀十七年廢州改
隸德州今屬冀州九成在縣西有邸閣城内有晉蓚
今有魯國孔翊清德碑存馬頰河經邑界
深州
深州饒陽郡今理陸澤縣禹貢冀州之域星分畢宿戰
國時屬魏七國時為趙地秦併天下為上谷鉅鹿二郡
地漢為饒陽地屬涿郡後漢屬安平國桓帝以後為博
陵郡晉為博陵郡北齊亦同隋開皇十六年廢郡於饒
陽縣置深州以州西故深州為名大業二年州廢以其
地分入博陵河間二郡唐武德四年平竇建德於河間
郡之饒陽縣置深州領安平饒陽蕪蔞三縣初治安平
其年移理饒陽貞觀元年割故廉州之鹿城冀州之武
強下博來屬定州鹿城下博武強屬冀州先天元年復
割安平鹿城饒陽置深州仍分置陸澤天寳元年改深
州為饒陽郡乾元元年復為深州
元領縣五今六
陸澤饒陽安平下博冀州割到武強冀州
割到樂壽冀州割到
二縣割出
鹿城入鎮州博野入定州
州境
東西一百九十里南北二百六十里
四至八到
東至東京九百里西南至西京一千三百三十里
西南取趙州路至長安二千五百里東至滄州
三百一十五里南至魏州五百里西至鎮州一
百八十五里北至易州三百里東南至冀州一
百三十里西北至定州一百七十三里西北至
瀛州一百五十里西北至鎮州一百五十里
戸
唐開元戸四萬二千二百一十一皇朝戶主一萬五
千四百八十八客五千八百七十二
風俗
與冀州同
人物
唐魏知古深州陸澤人為相
土產
布絹貢石榴
陸澤縣舊十七鄉今五鄉本漢廣河縣地隋仁壽中象
城縣地唐開元中自象城析置以大陸澤為名貞元中
以饒陽立深州至長慶以後移深州理於是邑大陸
澤禹貢謂大陸既作也
饒陽縣東北三十里舊三十鄉本漢舊縣也屬涿郡應
劭注云在饒河之陽為名今有古城在今縣東北二十
里饒陽故城是也齊文宣天保五年移於今理按饒陽
縣即後魏虜渠口置虜口鎮於此後為縣隸深州隋開
皇三年改屬定州十六年屬饒州枯白馬渠在縣南
一名黃河今名白馬溝上承滹沱河東流入下博界故
注水經云滹沱又東自馬渠出李公渚趙記云此白馬
渠魏白馬王彪所鑿俗謂之黃河又通典州郡志滹沱
河舊在縣南即光武所渡處魏武帝因饒河故瀆決令
北注新溝所以今在縣北後刺史楊貝改為清寧河也
毛萇宅注詩為河間博士是邑人今有宅存博陵
故城饒陽故城皆漢邑名廢城在縣界虜口鎮今
理也自石趙苻秦後魏並為博陵郡理于此州理城晉
魯口城也公孫泉叛司馬宣王征之鑿滹沱入派水以運
糧因築此城蓋滹沱有魯沱之名因號魯口後魏道武
皇治二年車駕幸魯口即此城也蕪蔞亭在縣東北
四十五里後漢光武自薊東南馳晨夜至饒陽蕪蔞亭
飢甚馮異進豆粥光武曰得公孫豆粥飢寒俱解公孫
異字蕪蔞亭故城在縣東北四十五里隋縣地蓋因
東北蕪蔞亭為名
安平縣西北五十三里舊十六鄉今五鄉本漢舊縣屬
涿郡漢書曰高帝六年封鄂千秋為安平侯後屬博陵
郡今城北面有臺俗謂之神女樓自晉及高齊博陵郡
並理此隋開皇十六年又於此置深州大業三年省州
以縣還涿郡唐武德四年又置深州以縣屬深州州廢
割屬定州至先天元年又置州縣仍屬焉穀邱故城
在今縣西南十五里漢為縣後漢省今名礓石河西
自定州義豐縣界流入滹沱河在縣南二十三里
武強縣東北一百三十里舊四十鄉今六鄉古城隧城
即六國時為趙邑故城在今縣東北三十里是漢為武
強縣屬河間國後漢屬安平國晉屬長樂國後魏屬武
邑郡高齊天保七年省又按郡國縣道記武強故縣在
今縣西南二十五里漢為侯國今縣即西晉于其城置
武強縣因古城以名之高城移于今理有衡漳河在今
縣南五里其城即後魏武邑縣郡城道武皇治二年築
武隧故城在縣東北三十一里趙破秦將扈輒于武
隧斬首十萬即此地也武強故城在縣西南二十五
里漢書嚴不識以擊黥布功封武強侯後漢王梁亦為
武強侯武強泉即擔生蛇所陷之縣
下博縣北一百里舊二十二鄉今六鄉本漢舊縣也屬
信都國應劭注云太山有博縣此故言下也王莽改曰
閏博亦謂在博水之下故名耳後漢書云光武曾迷於
下博是故縣在今縣南二十里後魏移縣于衡水北即
去今縣二十里俗謂之故城縣後周建德六年又移於
今理按縣道記云下博今理郡後漢祭遵壘北枕衡漳
水是焉白馬故溝隋圖經云魏白馬王彪鑿武強淵
邑人有遇有一蛇疑其靈持而養之名曰擔生長而吞
噬人里内患之遂捕繫獄擔生負而奔邑因淪為河縣
長及吏咸為魚矣今縣治東北半里許落水淵水又東
南結為湖縣淪之處令之子東奔又陷于此故謂之郎
君淵平澤河在縣北界即後漢王霸言光武冰合之
所今號為危渡世祖廟漢世祖自薊北行至此見一
白頭翁云信都為長安守是此處今有廟存
樂壽縣東北(闕)里舊五十鄉今四鄉本漢樂成縣
也屬河間國故在今縣東南十六里是漢理所城内有
河間獻王殿餘址尚存續漢書郡國志云後漢桓帝改
為樂陵縣帝追尊祖父河間王開為孝穆皇帝以為邑
奉山陵故加陵曹魏文改為樂城縣後魏太和十一年
自魏郡移河間郡及縣西南一里樂壽亭故城其年郡
又移理武桓城今河間縣是也隋開皇三年罷郡以縣
屬瀛州十八年改為廣城縣仁壽元年又改為樂壽縣
又取其理城為名大業十三年自樂壽亭故城移於今
理房淵九州記云樂壽縣有房淵方三百里石勒之
建安二年水忽變為赤燕慕容雋二年水忽生鹽如印
形其淵一日再長再減不失其度居近者時見龍狗之
狀傍邊戲葉落于淵者輒有羣燕銜出故阿武城漢
縣廢城在今縣西北三十九里後漢省故中水城漢
縣也在今縣西北三十里高祖封功臣吕馬童為中水
侯即此地也居兩河之間故曰中水又郡國縣道記云
其城南枕滹沱北背高河高齊天寳七年省
太平寰宇記卷六十三
