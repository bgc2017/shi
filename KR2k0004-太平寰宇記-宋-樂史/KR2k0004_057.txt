欽定四庫全書
太平寰宇記卷五十七
宋樂史撰
河北道六
澶州德清軍通利軍
澶州今理頓丘縣本漢頓丘縣地在魏之州南當兩
河之驛路今縣北古隂安城是也唐武德四年分魏
州之頓丘觀城二縣于今理置澶州取古澶淵為名又
分置澶水縣至貞觀元年廢澶州以澶水縣依舊属黎
州頓丘觀城還魏州大歷七年魏州節度使田承嗣又
奏置澶州領頓丘清豐觀城臨黃四縣梁及後唐皆以
刺史理之晉天福三年升為防禦州仍自舊州移于此
夾河造舟為梁至九年升為鎮寧軍節度漢乾祐元年
移就得勝寨故基置周世宗又移于今理皇朝因之
元領縣四今六
頓丘觀城清豐臨河相州割到濮陽濮州
割到衛南滑州割到
一縣廢
臨黃入觀城
州境
東西一百八十里南北一百六十里
四至八到
東南至東京二百五十里西南至西京六百七十里
南至長安一千五百里東渡河至濮州范縣一百
十里南渡河至滑州韋成縣一百三十里西至相
州内黃縣七十里北至魏府一百一十里東南至
曹州一百八十里西南至衛州二百五十里北至相
州臨河縣八十里東北至魏府朝城縣九十四里
戶
唐開元戶七千三百皇朝戶主一萬九千三百一十
七客四千二百二十三
風俗
左氏傳吳季子過衛見蘧伯玉曰衛多君子
人物
京房頓丘人
土産
角弓貢鳳翮席出桑白皮茅香香附子
胡粉貢
頓丘縣舊三十鄉今五鄉本漢舊縣也因縣東北頓丘為
名屬東郡故詩曰送子涉淇至于頓丘即此也舊城在
今縣北謂之隂平故城晉為頓丘郡隋屬魏郡唐武德
初割屬澶州州廢還魏大歷七年正月勅魏州之頓丘縣
又置澶州即今郡理晉天福三年随州移于今理所秋
山在縣西北三十五里山海經云帝嚳葬於秋山隂今陵
見存鮒鰅山在縣西北三十里今名廣陽山山海經顓
頊葬其陽九嬪葬其隂四蛇衛之鮒鰅山者盖今廣陽
之别名也按郡國志云顓頊所葬俗名青冡山焉干
城郡國志云衛縣有干城詩所謂出宿于干五孝城
孫盛雜語曰五郡孝子中山魏郡鉅鹿趙國人也並少去
鄉里孤無父母所託相遇於衛國因結兄弟朝夕相事財
積數萬乃於空城見一老母以掃糞為事兄弟並拜為母
衛大夫祠在縣北十里戚城東即仲由也左氏傳杜預
注子路為孔悝邑宰今廟在此泉源祠在縣東北三十
五里故衛詩云泉源在左淇水在右衛女思歸之處也
鐡丘在縣西北五里按春秋晉趙鞅納衛太子蒯瞶于戚
與鄭戰蒯瞶登鐡丘而望之蒯瞶懼自投於車下杜預云
鐵丘名也今縣北十里有蒯瞶臺孔悝墓在縣北三里
春秋云孔悝為衛卿顓頊陵在縣西北三十里帝嚳
陵在縣西北三十里王莽河在縣北十里上接清豐縣
界下入南樂縣界金堤在縣北十里上接清豐下入南
樂縣界淇河在縣北五里上接清豐縣下入觀城界
觀城縣東北七十里舊二十鄉今八鄉畔觀縣古之觀國
左傳曰虞有三苗夏有觀扈國語注曰觀國夏啟子
大康之弟所封在衛縣夏衰滅之漢以為縣屬東郡後
漢改觀為衛國縣屬東郡隋開皇六年改衛國縣為觀
城縣屬衛州唐武德四年以觀城屬澶州州廢還魏大
歷初復隸澶州敦丘在縣南二十里爾雅云一成為
敦丘牧鶴池在縣東五十六里古老相傳衛靈公養
鶴之地委粟城在縣東南六十七里漢書云王翁孺
免歸為粟里之老即此地也衛靈公墓在縣東南四
十二里廢臨黃縣在縣東七十二里本漢觀縣地後
漢改觀縣為衛縣置臨黃縣以北臨黃溝為名屬頓丘
郡隋屬魏郡唐武德初割屬澶州州廢還魏大歷初又
割屬澶黃河南去縣三十里盧津關今名高陵津
在縣東南三十五里新臺毛詩序云新臺刺衛宣公也
納伋之妻作新臺于河上而要之即此也黃溝西自
觀城縣界流入東有山支出焉亦名為黃溝東南入虎
掌溝魏長賢墓在縣南十五里唐貞觀七年追贈定
州刺史即魏徵父也
清豐縣西南五十五里舊十一鄉今四鄊本内黃縣地
唐大歷七年割頓丘昌樂之四鄉于清豐店置因以為
名黃河在縣南五十里古頓丘縣在縣東南十五
里後移入澶州此城廢金堤上源在縣西十五里故
老傳云金堤頭上有秦女樓下入頓丘縣界
臨河縣東六十五里舊十二鄉今三鄉古東黎縣也魏
孝昌年中分汲郡置黎陽郡領縣三黎陽東黎頓丘此
即東黎也齊屬司州周建德十年改司州為相州隋開
皇五年郡罷置臨河縣南臨黃河為名唐武德二年重
置黎州縣屬焉貞觀十七年廢縣隸相州天祐三年屬
魏州天福九年隸澶州澶淵在縣東南十七里在黎
州東北八十里左傳公會諸侯于澶淵淇河一名王
莽河冀州圖云河水西從河内郡界入至黎陽而東北
至臨河西十里而至王莽河出焉又東經澶淵東入武
陽河南即東郡界黃河南去縣五里繁泉土地十
三州志澶水在頓丘西南三十里伏流至繁城西南
顓頊廟在縣東九里太和四年立在顓頊城皇朝乾德
六年修旄丘在縣西四十步衛詩旄丘責衛伯也旄丘
之葛兮何誕之節兮永濟渠在縣西北三十三里自
黎陽入界東北入魏州内黃界隋大業六年增修今名
御河廢澶淵縣在縣西十里隋開皇十六年臨河内
黃頓丘三縣置澶淵縣南臨澶淵春秋諸侯之卿會于
澶淵杜預云澶衛地頓丘西今名繁源唐武德四年以
國諱改名澶水貞觀十七年廢入臨河縣顓頊城在
縣東北三里歷代帝紀云顓頊居高陽故曰高陽氏皇
甫謐帝王世紀云相土徙商丘本顓頊之墟陶唐氏火
正閼伯之所居左傳云閼伯居商邱祀大火相土因之
商主大火故辰為商星于周為衛遷于帝邱杜預云帝
顓頊之墟故曰帝邱古淇水在縣東南五里黃河北
岸東經縣界三十五里入清豐縣詩云籊籊竹竿以釣
於淇又云瞻彼淇澳綠竹猗猗即此也按山海經云沮
洳之山淇水出焉復關堤在縣三百步黃河岸北衛
詩云登彼垝垣以望復關復關即此也鯀堤在縣西
十五里自黎陽入界堯命鯀治水築堤無功其堤即所
築也五女墓高五十尺在縣西北三十里淳于公有
五女公卒五女葬之于此漢書刑灋志文帝十三年齊
太倉令淳于意犯罪當死公乃嘆曰生女不生男緩急
非有益其女緹縈隨父至長安上書求入為官婢贖父
刑帝感之除肉刑赦淳于之罪後卒五女共葬于此
濮陽縣城東門外舊三鄉今五鄊本漢縣也屬濟隂古
之昆吾國即帝邱顓頊之墟左傳又曰衛侯夢于北宫
見人登昆吾之墟即此邑之地亦衛侯自楚丘遷于此
城魏天平三年移濮陽縣于此隋開皇十六年又于
顓頊城内置昆吾縣至大業二年改昆吾縣為濮陽縣晉
天福四年詔移于澶州之南郭為理所上宫詩云要我
乎上宫即此地也瓠子口漢武帝塞瓠子河口沈白
馬玉璧將軍已下皆負薪在縣西南十七里河津是也
重華臺王孫子曰衛靈公坐重華之臺侍御數百隨
珠耀日羅衣從風仲叔圉諫曰昔桀紂行此而亡今君
寵妾無乃盛歟靈公乃出宫女百姓大悅焉衛陽山
在縣東南二十里居衛之陽瑕丘在縣東南三十里
廣三丈禮記檀弓云公叔文子升瑕丘蘧伯玉從文子曰
樂哉斯丘也死則我欲葬焉伯玉曰吾子樂之則瑗請
前注云二子皆衛大夫延丘在縣東四十里左傳襄
二十九年延陵季子適衛悅蘧伯玉等曰衛多君子未
有患焉蓋季憩於此邱龍淵宫在縣東十里坤元錄
云濮陽縣有故龍淵宫俗名瓠子宫漢書河決瓠子漢
武起宫于決河之旁又云濮陽縣西南八里有赤龍渦
有決口故道蓋古之龍淵宫也非築宫之所五鹿城
在縣南三十里左氏晉伐衛取五鹿即此地也汲黯
墳在縣西南六十里黯濮人也自淮陽太守歸葬于此
昆吾臺在顓頊城内高二丈按舊圖經左傳五伯之
霸夏伯昆吾商伯大彭豕韋周伯齊桓晉文是也
衛南縣南六十里舊十四鄉今五鄉衛文公自曹邑遷
楚丘即此城漢為濮陽縣地隋開皇十六年置楚丘縣
屬滑州以曹州有楚縣改名衛南縣此在衛之南垂故
以名縣今屬澶州九里溝在縣北五里源從白馬縣
東界入當縣隋開皇六年通古白馬城在縣西二十
里建安五年曹公征東先主奔袁紹曹公擒關某拜為
偏將軍紹遣顔良攻劉延于白馬曹公使關擊之關刺
良于萬衆之中遂解白馬之圍故鉏城在縣東十五
里左氏后羿自鉏遷于窮石即此也須城在縣東南
二十八里詩云思須與漕註須衛邑也楚邱城在縣
西北四里詩云定之方中作于楚宫城冡記云齊桓公
築楚邱之城是此也成公綏城在縣西南二十里高
三丈晉書成公綏晉中書令其先漢東郡人
德清軍
德清軍理陸家店地本舊澶州晉天福三年移澶州于
得勝塞乃於舊澶州置頓丘鎮取縣為名至四年晉幸
天雒軍改鎮為德清軍開運二年十一月又移德清軍
于陸家店置在新澶州之北七十里王莽河在城西
南五里堯堤在城東南五十里金堤在城東南五
里潛龍院後唐明宗潛龍宅在舊澶州其僧院隨軍
移至此
軍境
東西(闕)南北(闕)
四至八到
南至舊澶州二十五里至澶州七十里北至南樂
二十五里至魏府七十里東至金堤四里西至
沙河十里東南至觀城縣三十五里西南至清
豐縣二十里東北至水北鎮五十里西北至庫
固鎮十五里
戶
皇朝管戶主八千八客三百三十八
土産并在澶州述
通利軍
通利軍理黎陽縣唐屬衛州晉天福中割隸滑州皇朝
雍熙四年割屬澶州端拱元年建為通利軍縣仍屬焉
軍境
東西四十里南北四十八里
四至八到
南至東京二百三十五里西至西京六百五十里
東至白馬縣隔黃河二十五里西至衛州衛縣五
十七里南至白馬縣隔黃河二十七里北至澶
州臨河縣四十三里東南至白馬縣黃河中心一
十五里東南至衛州衛縣界二十里東北至澶
州臨河縣界二十里西北至相州湯隂縣界四十
五里
戶
皇朝管戶主客一千三百六十
土産
絲絹外無藥物
黎陽縣舊八鄉今二鄉本古黎陽之國漢為黎陽縣在
黎陽山北其地夾河為分有冀兖二州之域屬魏郡魏
置黎州及黎陽郡隋開皇三年州郡俱廢為縣屬魏州
唐武德二年重置黎陽縣焉貞觀七年廢縣歸衛州晉
天福三年割隸滑州皇朝雍熙四年割屬澶州端拱元
年屬通利軍大伾山在縣南七里尚書云至于大伾又
名青檀山今黎陽東山劉澄山川記云古黎國也詩云
黎侯寓于衛衛以中露泥中二邑處之國名也枉人
山在縣西北三十里俗名上陽三山或云紂殺比干于
此山因得名倉城冀州圖云在縣西南隅袁紹聚糧
之所黎陽鎮故城在縣東南一里古翟遼城也翟遼
于此僣號唐朝改為白馬鎮袁譚故城在縣西南一
百步曹公故城在縣西南一里是曹公攻譚時所築
黎陽津在縣東一里五步一名白馬津史記酈食其
說沛公守白馬之津以示諸侯形勝之勢則天下知所
歸矣又十六國春秋慕容德率戸四萬三千自鄴將徙
滑臺至黎陽津燕魯王遣船迎德會風飄船没魏軍垂
至三軍危懼欲保黎陽昏而冰合是夜濟訖旦而魏軍
至冰亦消泮若有神助焉德大悅改陽津為天橋津高
齊文襄征潁城仍移石濟關于此即造橋焉改名白馬
關周又名黎陽關口桑弘羊墓在今縣西北隅東
離故城本黎侯之居處一名東離狐城隋開皇中置邱
縣在鄆城東四十五里故廩邱城是也側近卑濕城居
水阜詩云胡為乎泥中蓋黎侯寓居之處
太平寰宇記卷五十七
