欽定四庫全書
太平寰宇記卷七十五
宋樂史撰
劔南西道四
邛州
卭州臨邛郡今理臨邛縣禹貢梁州之域漢置十三州
在益州之部梁益州刺史蕭範於蒲水口立壘栅為域
以税生獠名曰蒲口頓周地圖紀云梁武陵王蕭紀於
蒲水口始置邛州取南界卭來山以為名未為郡縣後
魏廢帝二年定蜀又置臨卭蒲源蒲陽濛山四郡以属
之蒲陽郡領依政一縣按此前卭州在今西南二里無
復其跡周閔帝元年移於今所隋初廢郡復為依政縣
唐武德元年割雅州之依政臨卭臨溪火井蒲江五縣
置卭州於依政縣三年又置安仁縣顯慶二年移州治
於臨卭咸亨二年置大邑縣天寳元年改為臨卭郡乾
元元年復為卭州
元領縣七
臨卭大邑火井蒲江安仁臨溪依政
州境
東西二百八里南北一百二里
四至八到
東北至東京三千六百五十里東北至西京三千
二百一十里東北至長江二千十里東至蜀州
一百十里南至眉州二百里西南至羌戎界一
百三十里以山為界以西無郡縣相接絶於道路
北至蜀州六十里東南至眉州一百六十里西
南至雅州一百八十里西北至羌夷界一百二十
里道路嶮阻更無郡縣東北至蜀州一百十里
戸
唐開元元年四萬二千一百七皇朝戶主三萬八
千四百九十七
風俗
此郡與夷獠相雜愈於諸郡
人物
林閭字公孺臨卭人善古學古者天子輶車之使劉
向等不詳其義惟閭與嚴君平知之曰此使考八方之
風雅通九州之異同使人君居高堂知天下風俗也
土産
絲布細葛紅花續斷茶
按茶經卭臨數邑茶有火前火後嫩綠黃芽號又
有火番餅每餅重四十兩入西番黨項重之如中
國名山者其味甘苦又故伐蜀記云鎮南焦葛上
者匹値十千
臨卭縣舊十二鄉今十鄉本秦漢縣漢属蜀郡卭水出
嚴道卭來山入青衣江故云臨卭魏廢晉穆帝平李子
仁於益州唐隆縣地又置臨卭縣後魏平蜀自唐隆縣
移臨卭縣城又於此立臨卭郡以縣属焉隋開皇三年
罷郡以縣屬卭州仁夀元年移於今州理所銅官山
史記蜀卓氏之先趙人秦破趙遷卓氏夫妻推輦而行
曰吾聞岷山之下沃野下有踆鴟乃求遠遷致之臨卭
即鐡山鑄錢即此山也山出木蓮花樹附萼不異水之
芬芳火井在縣故城八里博物志云臨卭火井諸葛
丞相往視之後火轉盛入以家火即滅迄今不復然蜀
都賦云火井沉熒於幽泉是也華陽國志云人欲其火
出先以家火投之頃許如雷聲火㷔出通燿數十里又
十道要記云火井有水郡人以竹筒盛之將以照路蓋
似今人秉燭即水中自有㷔耳卭池李膺益州記曰
臨卭郡下有老姥家甚貧孤獨每食輙有一小蛇頭上
有角在袢之間母憐而飼之後漸長大丈餘縣令有馬
為此蛇吸之令因大怒收姥姥云休牀下遂令發掘愈
深而無所見令乃殺母其蛇因夢於令曰可故殺老姥
當報仇耳因此每夜常聞風雨之聲四十餘日一夕百
姓相見咸驚皆言汝頭那得𢃄魚相逢皆如此言是夜
方四十里一時俱䧟為湖土人謂之卭河亦曰卭池其
母之故宅獨不没至今猶存漁人採捕必依止宿又言
此水清至底猶時見城郭樓檻宛然卭竹蜀記漢張
騫奉使尋河源得高節竹植於卭山今沿嶺皆是堪為
杖號曰卭竹杖卓王孫宅在縣南五里基方十里民
耕往往得銅鐵古桃山胡如水大并水石盤
戍并在縣界
大邑縣西北六十九里舊十五鄉今十鄉唐咸亨二年
入益州晉源縣置在鸖鳴山東其邑廣大遂以為名鸖
鳴按神仙傳曰馬底子白日得昇仙之處張道齡已具
晉原縣竹王廟華陽國志云竹王者興於豚水有一女
子澣於水濱有三節大竹流入女子足間推之不去聞有
兒聲取持歸破之得一男兒長養有才武遂雄一方民
以竹為姓捐所破竹於野成林今竹王祠竹林是也王與
從人嘗指大石上命作羹從者曰無水王以劔擊石水
出今王水是也破石存焉嘉魚穴其魚秋冬則乘流而
出入春夏隠鰓於巖間時人往往採之傳謂之魚穴也
火井縣西六十三里元四鄉秦臨卭縣地周置火井鎮
隋大業十二年置縣仍帶鎮属臨卭郡皇朝開寳三
年移於平樂鎮從本縣令蕭琢之所奏也石樓按九
州記云沉黎縣即武侯征羌之路也每十里作一石樓
令鼔聲相應今夷人效之所居悉以石為樓地多長松
而無雜木靜邊井在縣西四五里出塩
蒲江縣東南六十三里舊五鄉漢臨卭縣地後魏置廣
定縣隋改為蒲江縣以南枕蒲水故也車膺山婆
瓦山孤徒山小可慕山已上皆邑界之山亦無
古跡金釡山金鑿井金釡等八井見歲出課鹽
六萬三千斤
依政縣東西七十里舊十鄉秦蒲陽縣漢臨卭縣梁置
蒲口鎮及卭州後魏於此置蒲陽郡依政縣隋改為臨
卭郡治依政梁魏卭州在今縣西南二里後周移治於
今所後移治於臨卭意悚山白术山婆塞山
白江山牙江水以上邑内山水亦無古跡也
安仁縣東北三十八里今十二鄉秦臨卭縣唐武德三
年置安仁縣取仁者安仁之意貞觀十七年廢咸亨初
復置斜江水縣南五里自大邑縣鶴鳴山來斜流過
縣又東流至蜀州新津縣
臨溪縣東三十里舊六鄉今五鄉本漢臨卭縣地後魏
恭帝二年分臨卭縣置臨溪縣古石山華陽國志云
古石山有石鑛大如蒜子火燒合之成流與鐡甚剛山
有鐡祖祠彼鐡冶之家多祀之九子山山九峯因名
羅指山出竹箭羅瓶水
蜀州
蜀州唐安郡今理晉源縣其地與益州同秦有蜀地立
為蜀郡二漢因之至晉於此置晉原郡宋齊以晉原之
地屬晉康郡後周廢而縣存焉属蜀郡隋亦然唐垂拱
二年始以晉原等四縣立蜀州天寳元年改為唐安郡
乾元元年復為蜀州
元領縣四
晉源江原新津永康
州境
東西三百四十里南北六十一里
四至八到
東至東京三千六百六十二里東至西京三千九
百九十五里東至長安二千一百十五里東至
益州一百五里
戶
唐開元戸五萬六千五百七十七皇朝戶主三萬
六千二百五十四客一萬三百二十二
風俗
與益州同
人物無
土産
白花羅紫草紅花金單絲羅木蘭皮
椒茶
按茶經云青城縣有散茶末茶尤好又茶譜云蜀州
晉源洞口横源味江青城其横源雀舌鳥嘴麥顆蓋
取其嫩芽所造以其芽似之也又有片甲者即是早
春黃芽其葉相抱如片甲也蟬翼者其葉嫩薄如蟬
翼也皆散茶之最上也
晉源縣元舊二十五鄉本漢江原縣地属蜀郡李雄立
江郡晉改為晉原郡多融縣後周廢郡改為晉原縣以
縣界晉原山為名鶴鳴山在縣西北七十九里魏志
云張陵客蜀學道此山造作道書以惑百姓李膺益州
記云張陵登仙之傳傳云常有麒麟白鶴遊翔其上有
銘記云張陵為蝮蛇所吸門徒以為登仙矣多融山
博物志蜀中西南高山有物似獮猴長七尺能人行徤
走名曰猳□一名馬化或曰玃伺行道婦人有美者盗
之能别女氣故取女無子者終不得還十年後形皆𩔖
之人意亦迷惑不思歸有子者輒送其家産子皆如人
不養者其母輙死長不異人皆羊馬性也汶江井李
膺益州記云江中有非井見土亂水經云汶江井李冰
所造卓王孫冡漢冨人即司馬相如之妻父也死葬
於此史記有傳馬元祠李膺益州記寧州有馬元河
河邊牧馬産駿駒一日千里至此斃於岸南人為立祠
豐平澤出青珠
江源縣西二十七里依舊二十鄉本漢江源縣地後魏
於此立犍為郡及𤏡道縣隋大業二年省唐武德元年
復置改為唐隆長夀二年為武隆先天元年改為唐安
皇朝開寳四年改為江源鄩江出麩金一名皂里水
自永康軍青城縣百丈水南流入縣界自温江界流入
猪母水臨卭故城俗名公孫述城李膺益州記云蓋
李雄據蜀李夀從䍧牱引獠入蜀境自象山以北盡為
獠居臨卭舊縣因茲置公孫述女冡在縣東十三里
高三丈周廻二十步故老傳云此冡銅作絞絡五里故
亂離發掘莫之䧟也
新津縣東南七十三里舊二十鄉本漢犍為郡武陽縣
地李膺益州記云皂里江津之所曰新津市周地圖記
云閔帝元年於此立新津縣舊屬益州垂拱二年属蜀
州天社山汶井江泉水江會武陽天柱山下華陽國
志云譙縱作亂廣漢王瓊建義慮衆心不一乃伐樹為
的云凡我同盟死生一力共成義節者此樹還生而或
離二樹遂枯死俄而樹生焉至今孫枝猶生犍兒祠
華陽國志云公孫述據蜀朱遵拒守犍為絆馬死戰時
人壯之故為立祠號犍兒祠繫龍橋在縣東七里會
安鄉其橋見在李膺記云神仙傳瞿鵲子繫龍於此按
川中圖經非此一處寳眞觀在縣北二里有唐開元
帝送趙仙甫尊師歸蜀詩碑石見存瞿君祠在縣東
六里圖經瞿君子鵲子後漢犍為人入峩眉山四十年
得仙乘白龍還家而去鄉人為置祠焉今廢
永康縣北六十里八鄉偽蜀廣政十二年割郭信等八
鄉就横渠鎮置徵税院至十六年外為永康縣以便於
民西門樓山自青城縣而來經縣西三百里山高峻
如重樓之狀黑水在縣西十一里流入青城縣
太平寰宇記卷七十五
