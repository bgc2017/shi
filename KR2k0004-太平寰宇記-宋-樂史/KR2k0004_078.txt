欽定四庫全書
太平寰宇記卷七十八
宋樂史撰
劒南西道七
茂州
茂州通化郡今理汶山縣禹貢梁州之域禹貢曰岷山導
江發跡於此本冉䮾之國漢以為郡史記曰南越破後冉
䮾等皆震恐請臣漢武帝元鼎六年以冉䮾為汶山郡華
陽國志宣帝地節元年武都白馬羌反使駱武平定之因慰
勞汶山吏及百姓謂武自訟一歲再度更賦至重邊人貧苦無
以供給求省部郡建以來四十五年矣武以狀上遂省汶山郡
復置都尉今州即漢蜀州汶江縣後漢至齊皆因之梁普通
三年置繩州取桃關之路以繩為橋因作州稱後周武帝改
為汶州取汶水為名并置汶山郡隋開皇五年改汶州為蜀
州六年又改為會州取西夷交會為名煬帝初州廢改置汶
山郡唐武德元年改為會州領汶山北汶川左封通化翼斜
交州翼水九縣其年割翼斜左封翼水三縣置翼州以
交州屬松州三年置總管府管會翼二州四年改為南
會州七年改為都督府督南會翼向維塗冉穹炎徹莋
十州貞觀八年改為茂州以郡界茂濕山為名仍置石
泉縣天寶元年改為通化郡乾元元年復為茂州按後
漢書冉隴其山有六夷七羌九氐各有部落其王侯頗
知書而法置嚴重今領三縣自古至並無兩税
元領縣四今三
汶山汶川石泉
一縣舊廢
通化
州境
東西二百里南北二百四十里
四至八到
東北至東京三千四百二十里東北至西京三千里
南取蜀路至西京三千五百五十三里東北取
臨翼交州兩郡至長安二千一百四十里東至
錦州四百里南至彭州三百里西至維州二百
二十里北至翼州一百二十里東南至漢州綿
竹縣當管汶川汶山二縣界馬山二十八里東
南至成都府四百七十里西南至縻塗州三百七
十一里西北至吐蕃栖鷄城下東北至龍州四
百九十里
戶
唐開元戶二千五百皇朝戶主二百七十三客戶五
十三部落戶八百二十九
風俗
此一州本羌戎之人好弓馬以勇悍相尚詩禮之訓闕如
也貧下者冬則避寒入蜀傭賃自食故蜀人謂之作氐
人物無
土産
麝香麝臍五味子馬牙硝乾酪密升麻
馬
九州要記云汶山郡有(闕)鹿又有五角牛又旄牛無
角一曰童牛肉重千斤
汶山縣舊五鄉今三鄉本漢汶江縣属蜀郡故城今在
縣北二里舊冉䮾地晉置廣陽縣属汶山郡在西北五
百五十里晉末廢今不詳其處所又立廣陽縣於石鏡
山南六十里至廣陽即今縣也後周為汶州置汶山縣
岷山王羲之與謝安書曰周益州書述蜀中山川如
岷山夏舍霜雪校之所聞崑崙之仲也華陽國志岷山
一曰沃焦山安鄉山直上六里汶嶺之最高者遇大雪
開泮望見成都岷山一名鴻濛即隴山之南首故稱隴
蜀也龍泉山在縣南四十八里山下有秋水號曰青
池一曰龍池時或水旱民禱必應若放牝馬於其側多
生駿駒鶯門山在縣北二十里山多鶯栖故名襄
陽山州郡志云汶山郡有襄陽山巨人山在縣南三
十里山頭有石如人立面南玄宗幸蜀時石人背立勅
令鞭之一百下有九池俗傳是九龍池五味山在縣
東十八里山出五味子因而名之
汶川縣南北里並是閣道舊四鄉今三鄉本漢綿虒縣
地晉置汶川州於此周武保定四年移汶川州於廣陽
縣州廢置汶川縣以汶川水為縣名玉壘山在縣北
三里又有玉壘坂其下汶水所經焉蜀謂之玉輪江
細村在縣一百四十里郡國志云細村禹生於石細按
十道錄云細是秦州地名未詳孰是石室冉䮾夷人
所造者十餘丈山巖之間往往有之故桃關關在縣
南入蠻界公和之路俱從於此有繩橋方渡七盤山
在縣北三十里有七盤路
石泉縣東一百二十里並是闊道今二鄉本漢之汶江
縣地唐貞觀八年置石泉縣廢通化縣在州西南一
百六十里本漢汶江縣地属蜀郡後周寳定四年置石
門鎮隋開皇六年以近白狗生羌於金川鎮置金川縣
十八年改為通化縣蜀山史記黃帝子昌意娶蜀山
氏女蓋此山也
茂州都督府羈縻十州維翼二州後進為正州相次
為正者七今附於此其六州並廢惟維州現在
翼州
翼州臨翼郡今理衛山縣秦之土地與益州同二漢猶
為蜀郡至齊梁以上土地同属茂州後以其地屬清江
郡又以其地併歸茂州唐武德元年分置翼州取郡南
翼水為名六年自左封移州治於翼斜咸亨三年置都
督府移就悉州城内上元二年罷都督移還舊治天寳
元年改為臨翼郡乾元元年復為翼州
元領縣四
衛山翼水鷄川昭德
四至八到
東北至東京三千三百六十里東北至西京二千
九百四十里東北至長安二千八十里東至茂
州石泉縣八十六里南至茂州一百二十里西
至悉州一百九十里北至松州一百八十里東
至茂州二百里西南至悉州一百五十里西南
至茂州利溪山八十里東北至松州交州縣八十
里
戸
開元戶一千
風俗
與茂州同
人物無
土産
當歸羌活
衛山縣本漢蠶陵縣地属蜀郡故城在縣西有蠶陵山
隋改為翼斜縣治七頃城唐貞觀十七年移理七里溪
天寳元年改為衛山縣
翼水縣南六十里二鄉本漢蠶陵縣地属蜀郡隋初置
翼水縣取縣西南翼河為名
峩和縣北六十里二鄉此邑見貞元十道錄云又按通
典有鷄川昭德二縣唐書云開生獠新置即不述年月
維州
維州維州郡今理薛城縣唐武德七年白狗羌降附乃於
姜維故城置維州領金川定廉二縣貞觀元年羌叛州
縣俱罷二年生羌首領董屈占者請吏復立維州移治
於姜維城東始属茂州為羈縻州麟德二年進為正州
尋羌叛復除為羈縻州垂拱三年又為正州天寳元年
改為維州郡乾元元年復為維州上元之後河西隴右
州縣皆䧟吐蕃贊普更欲圖蜀州累急攻維州不下乃
以婦人嫁維州門者二十年中生二子及蕃兵攻城二
子内應城遂䧟吐蕃得之號為憂城累入兵寇擾西川
韋皋在蜀二十年收復不遂至大中朱神悰鎮蜀維州
首領方附復隸西川
元領縣三今二
寳寧舊名薛城通化舊名小封
一縣割出
定廉割屬保州
州境
東西一百七十里南北二百六十里
新四至八到
東北至東京三千九百八十里東北至西京三千
五百六十三里東至茂州汶川縣界一百三十里
西至奉川縣界一百二十里南至黎州蕃界四百
里北至茂州界二百里東南至雅州界六百里
西南至黎蕃界六百里東北至黎州石鼓縣二里
西北至茂州隴界二百四十里
舊四至八到
東北取成都府路至長安二千七百十四里東至
羈縻塗州二百三十里南至當州界二百六十里
南至悉州界二百三十二里北至翼州界九十三
里東南至吐蕃界一百六十里西南至白狗嶺
六十三里西北至羅厥橋一百三十三里東至
茂州二百二十里
戶
開元戶八萬一千一百七十九皇朝管漢税戶五
十四蕃戶税戶九百蕃客戶五千六百九十四
風俗
衣褐羊皮輅婦人多帶金花串以瑟瑟而穿懸珠為飾
土産
魚虎有舌口如棘能食魚
保寧縣元三鄉漢以前本徼外羌冉䮾之别種蜀地志
劉禪時蜀將姜維馬忠督將軍張嶷北討汶山叛羌即
此地今州城即姜維故壘也隋開皇四年討叛羌於其
地置薛城戍大業十三年没於羌唐武德七年白狗羌
莤鄧賢佐内附乃於姜維壘置維州領金川定廉二縣
貞觀元年賢佐叛罷郡縣三年小左封生羌莤董屈占
等舉族表請置吏因復置維州及二縣薛城在州治西
南二百步偽蜀永平二年改為保寧縣姜維山姜維
昔日屯軍於此山定廉山在縣東十里定廉水鹽溪
皆出其陽鹽溪村貞觀中置塩溪縣尋廢此村有塩
溪民得採漉
通化縣西三十里舊三鄉今一鄉本唐咸亨二年刺史
董弁招慰生羌置小封縣在西蕃通鶴軍垂拱二年城
為北蕃所没今置在威戎軍西去州一百三十里見管
夷人四十戶
塗州唐武德元年臨塗羌歸附置塗州領臨塗端源漢
覽三縣貞觀二年州縣俱省二年又分茂州之端源茂
置塗州在長安西南二千六百八十九里
元領縣三
端源臨塗悉隣三縣與州同置
領戸三千三百三十四口四千二百六十二
炎州唐貞觀五年生羌歸附置西封州八年改為炎州
長安西南三千三百七十六里
元領縣三
大封慕仙義川
領戶五千七百
徹州唐貞觀五年西羌首領董州貞歸化置長安西南
三千四十八里
領縣三
文徹俄耳文進
領戶三千三百
向州唐貞觀五年生羌歸化置長安西南三千三百八
十九里
領縣二
具左向二
領戶一千六百二口三千八百九十八
冉州本徼外歛才羌地唐貞觀六年置西冉州九年去
西字長安西南二千七百三十九里
領縣四
冉山磨山玉溪金水
領戶一千三百七十
穹州唐貞觀五年生羌歸附置西博州八年改為穹州
長安西南三千二百六十九里
領縣五
小川胤當璧川當博恭耳
領戶三千四百三十六
作州唐貞觀七年白狗羌降附置西恭州八年改為笮
州長安西南二千九百四十五里
領縣三
遂都勸亭北思
戸口無
右九州皆屬茂州都督永徽後又析為三十一州
今不錄其餘
太平寰宇記卷七十八
