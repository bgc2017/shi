欽定四庫全書
太平寰宇記卷九十
宋樂史撰
江南東道二
昇州
昇州今理江寧上元二縣古揚州之域爾雅云江南曰
揚州春秋時為吳地戰國時越滅吳為越地後楚滅越
其地又屬楚初置金陵邑金陵圖經云昔楚威王見此
有王氣因埋金以鎮之故曰金陵秦并天下望氣者言
江東有天子氣乃鑿地脈斷連岡因改金陵為秣陵屬
丹陽郡故丹陽記云始皇鑿金陵方山其斷處為瀆則
今淮水經城中入大江是曰秦淮以秣陵屬鄣郡至漢
元封二年改鄣郡為晉郡楚漢之際江淮之間溧陽之
北皆屬劉賈英布漢初有天下猶為鄣郡地故丹陽圖
云自句容以西屬鄣郡以東屬會稽郡後寄理不定漢
因秦制至武帝初為揚州理於此元封二年始置十三
州刺史領天下諸郡此即為揚州本在西州橋治城之
閒是其理處後漢如之劉繇為揚州刺史始移理曲阿
孫策號此為西州至建安十六年吳大帝自京口徙此
因改為建業故吳志云權欲興都未定權長史張紘謂
權曰秣陵楚威王所置名金陵地勢岡阜連石頭城昔
秦始皇經此縣望氣者云地形有王者都邑之氣天之
所命宜為都邑後劉備勸權都之權曰智者意同遂定
議都秣陵脩石頭城用貯軍實又蜀諸葛亮使於吳亮
謂大帝曰鍾山龍盤石城虎踞真帝王所都也其後與
魏蜀鼎峙按建康圖經云西晉太康元年平吳分地為
二邑自淮水南為秣陵淮水北為建業其後因愍帝即
位避諱改為建康司馬德操與劉嗣恭書曰黃旗紫蓋
帕見東南終能成天下之功者揚州之君子乎謂斗牛
之閒恒有此氣西晉亂元帝自廣陵渡江此城荒落以
府第居北幕府之名自此而立尋以江寧為琅邪國蓋
襲帝始封之名自此而立今廢江乘縣界又虞溥江表
傳云按晉書蘇峻初平溫嶠議遷都豫章三吳之豪請
都會稽二論紛紜未有所適揚州刺史司徒王導曰建
康古之金陵舊為帝里孫仲謀劉元德俱言王者之宅
入宜時定帝從焉其所會幽冀青兗之士秦鄭周韓之
人五方雜會各得所理即晉室之興也又輿地志云晉
故臺城即成帝時蘇峻作亂焚燒宫室都盡温嶠已下
咸議遷都惟王導固爭不許咸和六年使卞彬營治七
年遷於新宫議者或患未築雙闕後王導出宣陽門南
望牛頭山兩峯磔東西北各四十里導曰此即天闕也
又於南浦置江寧縣至咸康七年分江東縣置沂山西
北臨大江皆晉之初興遺址也歷宋齊梁陳六代咸為
帝都按金陵記云梁都之時城中二十八萬餘戸西至
否頭城東至倪塘南至石子岡北過莊山東西南北各
四十里自侯景反元帝都於江寧冠蓋人物多南徙洎
陳高祖復王於此中外人物不迨宋齊之半隋平陳廢
為江寧縣唐武德三年於縣置揚州仍置東南道行臺
六年輔公祐反七年賊平置臺尚書省改揚州為蔣州
廢茅州來屬八年罷行臺改蔣州為揚州大都督九年
揚州移理江都改金陵縣為白下縣貞觀元年改白下
為江寧至德二年置江寧郡乾元元年於江寧置昇州
為江西節度使上元二年以謠言復為上元縣光啟三
年復為昇州天祐十四年偽吳遣部將徐温城之為金
陵府偽唐改為江寧府因之建都皇朝開寳八年十一
月削平江表復為昇州
元領縣八今五
江寧上元句容溧水溧陽
當塗(置太平州)蕪湖繁昌(二縣并入太平州)
四至八到
西北至東京一千二百五十里北至西京一千七
百里西北至長安二千里東至潤州一百八十
里西至江北和州烏江縣五十五里北至江北
揚州六合縣九十九里東南至常州安吉宜興兩
縣為界三百五十里南至宣州三百六十里西
南至太平州一百八十里東北至潤州一百九十
五里西北至江北揚州宣化鎮四百里
戸
唐開元戸在潤州籍皇朝管戶主四萬四千一百二十
客一萬七千五百七十
風俗
與潤州同
人物
陶弘景字通明丹陽秣陵人為齊王侍讀挂冠歸隠
茅山梁武即位有大事無不諮詢時人謂之山中宰
相
土産
禹貢篠簜既敷厥草惟天厥木惟喬其利金錫水居
千石魚陂陂皆與千戸侯等不窺市井坐而待收
貢雜藥紋綾賦絲絹紗纊
江寧縣今二十二鄉縣本秣陵之地屬鄣郡晉太康三
年分淮水為建業水南為秣陵即其地晉元帝過江始
置江寧縣南七十里故城存焉隋平陳廢丹陽郡并秣
陵建康同夏三縣入焉開皇十年移于冶城唐武德六
年又移白下改為白下縣貞觀七年移還冶城九年復
為江寧縣至德二年置昇州縣名不改至上元二年以
童謠之言改為上元縣光啟三年復為昇徒縣于鳳臺
山西南一里天祐十四年五月初上元之南十九鄉割
當塗之北二鄉徙置江寧縣即上元縣為理所東自太
平橋街北水淮水與上元分界今凡二十二鄉是為江
寧縣理慈姥山括地志云山積石臨江岸壁峻絶山
上出籐竹堪為簫管屬樂府為鼓吹山今並芉茸頭細
不任又輿地志云山南有慈姥神廟焉三山在縣西
南十七里周迴四里其山孤絶面東西絶大江按輿地
志云其山積石濱于大江有三峯南北接故曰三山舊
吳為津所謝元暉晚登三山還望京邑詩曰灞涘望長
安河陽視京縣白日麗飛甍參差皆可見餘霞散成綺
澄江靜如練即此也白都山在縣西南八十里周迴
五百步西南面臨大江按輿地志昔有白仲都于此山
學道白日飛昇因以為名西臨大江孫峻追諸葛恪子
竦于此也吉山在縣南五十里周迴二十五里宋征
虜將軍吉翰葬在此山故以為名鳳臺山在縣北一
里周迴連三井岡迤邐至死馬澗宋元嘉十六年有三
鳥翔集此山狀如孔雀文彩五色音聲諧和衆鳥羣集
仍置鳳臺里起臺于山號為鳳臺山牛頭山在縣西
南四十里周迴四十七里按輿地志山有兩峯時人號
為牛頭山晉氏過江將立雙闕王導出宣陽門南望牛
頭山兩峯曰此即天闕是也岩山在縣南四十五里
其山岩險因名曰岩山宋孝武帝改曰龍山葬宣貴妃
殷氏于龍山武帝亦葬此梅嶺岡在縣南九里周迴
六里輿地志云在國門之東晉豫章太守梅賾家于岡
下故民名之新石岡在縣南二十里有大石碣長二
丈折為三段故以名岡即吳黃象書碣也石子岡在縣
南十五里周迴一十里吳志建業南有長陵名曰石子
岡葬者依焉梁山宋武帝西下梁山過烏江有雙鳳
翔於蓋羣臣咸呼萬歲乃立雙闕于梁山三井岡縣
南五里汲一井則餘井俱動故名三井岡大江按尚
書禹貢岷山導江即此江也始吳臨江建國謂得天險
之固及晉元帝南徙遂定都焉今從縣西二百二十里
承當塗縣分鮆浦上田為界紆迴屈曲二百九十三里
與和州烏江及揚州六合並分中流為界西引蜀漢南
下交廣東會滄海北達淮泗自大禹之濬無不通矣
淮水北去縣一里源從宣州東南溧水縣烏刹橋西流
八百五十里輿地志云秦始皇巡會稽鑿斷山阜此淮
即所鑿也亦名秦淮孫盛晉春秋云是秦所鑿王導食
令郭璞筮即此淮也又稱未至方山有直瀆行三十許
里以地形論之淮發源結屈不類人功則始皇所掘宜
此瀆也丹陽記云建康有淮源出華山流入江徐爰釋
問云淮水西北貫都輿地志淮水發源于華山在丹陽
湖姑孰之界西北流經建業秣陵二縣之閒縈紆京邑
之内至於石頭入江綿亘三百許里杜牧秦淮詩云煙
籠秦水月籠沙夜泊秦淮近酒家商女不知亡國恨隔
江猶唱後庭花落馬澗在縣東南五里水下秦淮宋
武陵王討元凶劭斬劭餘軍赴澗而死水為之溢因名
焉婁湖在縣東南十里灌田二十餘頃水入艦澳通
秦淮輿地志云婁侯張昭故名之宋以為苑高亭湖
在縣南周迴三十餘里葛塘湖在縣東七十里周迴
七里葛公在此得仙故以為名陽劉湖在縣東南六
十里周迴三十里其湖建龍都埭在陽劉村前故名之
三城湖在縣南五十里周迴四十里中有三土城故
名之板橋浦在縣南五十里周迴四十里源出觀山
三十七里注大江晉伐吳其將張悌死于板橋即此處
謝元暉之宣城出新林浦向板橋詩云江路西南永歸
流東北騖天際識歸舟雲中辨江樹大桑浦在縣西
十二里不溉田吳大帝時將討關公平南將軍吳範屯
大桑即此處也在蔡州通大江烈洲在縣西南八十
里周迴六十里輿地志其舊津所内有小水堪泊船商
客多停以避烈風故名之王濬伐吳宿于此簡文為相時
會桓元于此亦曰溧洲洲上有山山形如栗伏滔北征賦
謂之烈洲蔡洲在縣西十二里周迴五十里丹陽記
云吳帝時客館在蔡洲上以舍遠使蘇峻作逆陶侃等
率所統兵赴京師直指石頭次于蔡洲張公洲在縣
四里周迴三里按梁書二年豫州刺史裴高之等舟師
二萬次張公洲二年陳霸先擊破侯子監師至張公洲
並此處加子洲在縣西十三里周迴十二里按三十
國春秋晉咸和二年温嶠與陶侃起義兵伐蘇峻率師
四萬直指石頭侃泊加子洲即此處夏月堪泊船冬月
淺涸永昌之初其洲忽一日崩數里其形曲折作九灣
行者所依長命洲在縣西四里周迴十五里輿地志
云梁武遣人放生于此洲仍置十戸在洲中掌穀粟以
飼之故呼為長命洲魏使李恕來朝帝正放生問恕曰
北主頗知此乎恕對曰水國不取亦不放帝無以應之
白鷺洲在大江中多聚白鷺因名之故秣陵縣城
在縣南五十里秣陵橋東北故江寧縣城在縣南七
十里輿地志晉永嘉中帝初通江南以江外無事寧靜
於此因置江寧縣南門臨浦水至今呼江寧晉書云元
帝出師檄四方以有玉册見臨安白玉麒麟神璽出江
寧其文曰長壽萬年曰有重暈皆以爲中興之象唐貞
觀七年始移來此置縣上元元年又改為上元縣理
古檀城在金華橋東晉謝安石圍棋賭得别墅乞與外
甥羊曇即此也宋屬檀道濟緣以為名
上元縣二十四鄉晉江寧縣地唐貞觀七年移還舊郭
即今所置縣也至九年改為江寧縣安祿山亂肅宗以
金陵自古雄據之地時遭艱難不可縣統之因置昇州
仍如節制實資鎮撫時人艱弊力難興造因舊縣宇以
爲州城祿山平後復廢州依舊為縣上元元年改為上
元縣隸潤州光啟三年復為昇州領上元一縣元治鳳
臺山西南今移在偽司會府艦澳梁武帝所開今在光
宅寺東二百五十步其寺即武帝舊宅每從城歸宅
儀仗舟車駢載溢路開以藏船其澳兩岸隈曲一十有
一砌石為之至今不毁其冰源出白婁湖丁達秦淮紆
迴五里鷄籠山在縣西北九里連龍山西接落星岡
北臨元栖塘輿地志云其山狀如鷄籠以此為名晉元
帝等五陵並在山之陽蔣山在縣東非十五里周迴
六十里面南顧東連青龍鴈門等山西臨青溪絶山南
面有鍾浦水流下入秦淮北連雉亭按輿地志云蔣山
古曰金陵山縣之名因此山立漢輿地圖名鍾山吳大
帝時有蔣子文發神驗於此封子文為蔣侯改曰蔣山
徐爰釋問云諸葛亮以為種山龍盤又庾闡揚都賦云
司馬德操與劉恭嗣曰黃旗紫蓋恒見於終南能成天
下之功者揚州之君子乎謂斗牛之間恒有此祥氣丹
陽託云出建陽門望鍾山似出上東門望首陽山也其
山本少林木東晉時使諸州刺史罷職者栽松三十株
下至郡守各有差焉自梁以前山立寺十七所即見在
者一十三晉尚書謝尚齊中書侍郎周顒宋應梁阮孝
緒劉孝標等並隠居此山丹陽記曰京師南北並連嶺
面蔣山岧嶤嶷峻有異其形像龍實作揚州之鎮吳
大帝陵在縣東北蔣山八里按丹陽記蔣陵因山為名
輿地志云臺當孫陵曲折之旁故曰蔣陵亭亦名孫陵
亭宋高祖陵在縣東北一十里晉中宗陵在縣東
一十里宋蔣陵在縣東北蔣山下一十里土山在
縣南三十里按丹陽記晉太傅謝安舊隠會稽東山因
築像之無岩石此謂土山也有林木臺觀娛遊之所安
就帝請朝中賢士子侄親屬會宴土山梁蕭正德各修
築以為莊下有湖水按吳志大將軍孫林以兵迎景帝
於半野拜於道側即此山也方山在縣東南五十里
周迴二十里高一百一十六丈山四方孤絶如印輿地
志云湖孰西北有方山頂方正上有池水齊武帝於方
山築苑吳大帝為仙者葛元立觀焉山謙之丹陽記秦
始皇鑿金陵此山是其斷者山形方聳故名為方山謝
靈運東出隣里相送至方山賦詩齊書徐孝嗣荅曰繞
方山欸牛首乃盛漢之事今江南未擴民亦勞止乃立
四望山在縣西北十五里高十七丈西臨大江連石
頭北接盧龍山按徐州記臨江有四望山吳大帝常與
仙者葛元共登陟之吳志孫皓投司市中郎將陳聲於
四望之下其山迥可望四方以為名盧龍山在縣西
北二十里周迴五里西臨大江按舊經晉元帝初渡江
此盡為虜寇所有以其山連石頭為固開塞以盧龍為
幕府山陳武帝殺北齊軍四十六萬于此下落星山
在縣東北三十五里周迴六里東接臨沂山西接(闕)山
北臨大江南徐州記臨沂縣前有落星山吳大帝時山
西置三層高樓以此為名吳主遊獵憩息地吳都賦云
饗戎旅于落星之樓即其所也王僧辨率陳霸先等於
石頭城連營立栅於落星山賊大恐攝山在縣東北
五十五里高一百三十二丈東達盡石山南接落星輿
地志云江乘縣西北有扈謙所居宅村側有攝山山多
草菜可以攝生故以名之江乘地記扈村有攝山形方
四面重嶺似繖故名繖山湯山在縣東北八十里西
接雲穴山不甚高無大林木有湯出其下大小凡六處
湯澗繞其東南冬夏常熱禽魚之𩔖入者輒爛以煮豆
穀終日不熟草木濯之更鮮茂舊有湯泉館并廟在其
南今廢清溪在縣北六里闊五尺深八尺以洩元武
湖水南入秦淮按宋都記云鼎族多居其側輿地志云
水源北出于鍾山舊經巴南九里入於淮溪口其埭側
有清溪祠其溪因祠為名又云按水為言故名清溪俗
說云郄僧陀溪中泛舟一曲輒作詩一篇謝益壽曰青
溪中曲復何窮盡元武湖在縣西北七里周迴四十
里東西兩派下水入秦淮春夏深七尺秋冬四尺灌田
一百頃徐爰釋問云湖水桑泊晉元帝太興創為壯湖
宋築堤南扺西以肄舟師也又京都記云從北湖望鍾
山似官亭湖望廬岳也按宋元嘉二十三年築堤以堰
水為池輿地志云齊武帝理水軍于此池中號曰昆明
池故沈約登覆舟山詩云南瞻儲胥館北眺昆明池即
此其湖通後苑又於湖側作大竇引湖水入宫城内天
泉池中經歷宫殿溯流迴轉不舍晝夜宋元嘉末有黑
龍見湖内故改為元武湖也迎擔湖在縣西北八里
周迴五里其水㘭下不通江河南徐州記云縣西北五
里有迎擔湖昔晉永嘉中帝遷衣冠席卷過江客主相
迎湖側遂以迎擔為名馬昂洲在縣西北三十三里
周迴十五里南徐州記云臨沂西之江北三里有馬昂
洲晉帝渡江牧馬於其所故名之舟子洲在縣西五
里周迴七里輿地志云梁天監十三年以來雀門東北
淮水紆曲數有患又舟行旋衝太廟灣乃直通之中為
舟子洲四方諸郡秀才上計憩止于此故丹陽郡城
在縣東南四里輿地志云丹陽郡本吳地楚漢之際江
淮之間溧陽以北皆屬荆王賈英布吳王濞江都易王
非並有其地元封二年以為丹陽郡領宛陵於潛江乘
壽春秣陵故鄣句容涇石城湖熟陵楊蕪湖黝溧陽宣
城歙丹陽凡一十七縣理于宛陵西浦郡國志云金
陵西浦亦云碩口即張碩捕魚遇杜蘭香處建康縣
城在縣西一里其大帝自京口遷秣陵改建業晉避愍
帝諱改名建康元帝止都初縣在宣陽門内蘇峻之亂
被焚移入苑城既為臺城乃徙金都鄉朱雀里又曰大
亭里蓋晉元帝初過江為琅邪國人所立懷德縣處又
吳錄曰吳王夫差移鼓于建康之南門有雙鷺從鼓中
飛出或云鷺者鼓之精琅邪城在縣東北六十里王
隠晉書云江乘南岸湖溝津有城即琅邪城東府城
在縣東二里輿地志云晉安帝義熙十年築其城西本
簡帝為會稽王時第其東則丞相會稽文孝王道子府
謝安石薨以道子代領揚州第在州東故時人號為東
府而號府廨西州又按丹陽記云揚州廨乃王敦所創
門東南西三門俗為之西州永嘉初罷揚州繕為未央
宫陳初又修為揚州廨故費縣城在縣西北九里南
徐州記在建康北二里即懷德縣寄建康北境又置琅
邪郡割湖溝為界陳亡廢臨沂縣城在縣西北三十
里在臨沂山西北三十里臨大江輿地志云晉成帝咸
康七年分江乘縣立臨沂縣屬琅邪郡又云本南徐州
之屬晉則諸葛恢宋則臧燾梁則孟智明周則曾紹之
子仲璋傅彝並為臨沂令以後無聞晉太保王導羣宗
並其縣人陳亡廢古揚州城今江寧縣城在其西偏
城東至西州橋西至冶城周迴三里後漢因之不改即
此城也古丹陽郡城在今長樂縣東一里南臨大路
北地圓一頃關東北三里至城本屬秦之鄣郡前漢武
帝元封二年改鄣郡置丹陽郡今此城即晉武帝太康
元年築也宋梁齊陳因之不改古建康縣初置在宣
陽門内晉咸和三年蘇峻作亂燒盡遂移入苑城咸和
六年以苑城為宫乃徙出宣陽門外御街西今建初寺
門路東是時有七尉部江尉在三生渚西尉在延興寺
後巷此東尉在吳大帝陵口今蔣山西門南尉在草市
北湖宫寺前北尉在朝溝村左尉在清流溪孤首橋右
尉在沙市右顯城楚威王滅起置金陵邑即城也後
漢建安十七年吳大帝乃加修理改名石頭城用貯軍
粮器械諸葛亮曾使建業謂大帝曰鍾山龍盤石城虎
踞即此也西南最高處有吳峯大樓城東有大石俗呼
為唐㒺即王敦害周伯仁戴若思處百姓冤之乃記其
石焉宋廢帝景和初修繕為長樂宫隋平陳後用蔣州
城輔公祏據江東用為揚州趙郡王孝恭平公祏又於
城置揚州大都督府後徙揚州於廣陵此城遂廢廢
琅邪城本晉元帝初過江為琅邪國人立地在江乘縣
界齊武帝永明六年移琅邪於白石壘在縣西北十八
里齊梁講武於此宣武城在縣西北九里輿地志云
宋大明三年沈慶所築百二十萬帝疑其多對曰攻守
百倍帝乃令慶之守此城帝自率六軍攻不能下乃止
不討又曰宋立宣武為城名帝閱武於其地亦謂為武
帝帳岡陳亡廢同夏故城在縣東十五里輿地志云
梁大通三年分建康之同夏里置同夏縣陳平毁之
故白下縣城在縣西北十四里輿地志云本江乘縣白
石壘齊武帝以白下地依帶江山移琅邪郡居之陳亡
廢唐武德元年罷金陵縣築城於此因其舊名貞觀十
七年又移還舊郭其城乃廢輔公祏城在縣東七里
輿地志云齊文惠太子之弟也唐武德七年輔公祏築
以為城趙郡王孝恭平之其城遂廢故越城在縣西
南七里越絶書云東甌越王所立也即周元王四年越
相范蠡所築今瓦官門東南國門橋西北又曹氏記云
在秣陵後西一十五里昔句踐平吳後遣兵伐之仍築
此城去舊建康宫八里晉初移丹陽縣自蕪湖還城之
南古冶城在今縣西五里本吳鑄冶之地因以為名
晉元帝大興初以王導疾久方士戴洋云君本命在申
申地有冶金火相鑠遂使范遜移冶于石城東髑髏山
處以其地為園多植林館徐廣晉記成帝適司徒府遊
觀冶城之園即此也謂之西園東田齊文惠太子立
樓舘于鍾山下號曰東田太子好與府客遊幸東田人
語為顛童謝元暉遊東田詩云魚戲新荷動鳥散餘花
落不對芳春酒還望青山郭即此也烏衣巷晉代王
氏居烏衣巷者位望微減多居憲臺江左膏梁士多不
樂惟王僧達為中丞王球謂曰汝為此官不復成膏梁
矣卞望之墓卞壼字望之安帝義熙十八年盜開卞
壼墓剖棺掠之屍僵鬚髮蒼白面色如生而手拳爪甲
出透手背勅給錢十萬重修營之按冡在紫極宫後臨
嶺搆亭號曰忠貞亭蔣廟按金陵圖云鍾山故金陵
山後漢末蔣子文為秣陵尉逐盜鍾山北傷額而死嘗
自謂青骨死當為人主主禍福至大帝卜都子文乘白
馬搔頭執白羽扇見形令故吏白吳主為立廟不爾當
百姓大疫大帝猶未信之又翊日見于路曰當令飛蟲
入人耳后如其言帝詔立廟鍾山封子文為蔣侯改鍾
山為蔣山即此也又梁書云武帝時旱甚詔于蔣帝神求
雨十旬不降帝怒命載荻焚廟並其神影將欲起火當
神上忽有雲如繖蓋須臾驟雨臺中宫殿皆自震動帝
悟馳詔追停少時還靜自此帝誠信遂深自踐祚來未
曾到廟帝於此自備法駕將朝臣修謁時魏將大眼來
寇鍾離蔣帝神報必許扶助既而無雨水暴漲六七尺
遂大剋魏軍神之力也凱旋之後廟中人馬足皆有泥
濕當時並目睹焉大初宫方五百丈本吳長沙桓王
孫策故府也大帝自京口遷建業居之黃龍元年還都
建業因居故府不改郭文舉墓在冶城内晉太尉王
茂冲所築文舉居之臨滄觀在勞山山上有亭七間
名曰新亭吳所築宋改為新亭中閒名臨滄觀晉周顗
與王導等常春日登之會宴顗曰風景不殊舉目有江山
之異即此謂之勞勞亭古送别所樂遊苑在覆舟山
南北連山築臺觀苑内起正陽林光等殿按陳書云樂
遊苑在覆舟山南北連山築臺陳宣帝即位北齊使常
侍李駼來聘賜宴樂遊苑尚書令江總贈詩云上林開
宴務流連即此也桂林苑吳立在縣北四十里落星
山之陽吳都賦云數軍實於桂林之苑即此也芳林
苑一名桃花苑本齊高帝舊宅在廢東府城東邊秦淮
大路北齊王融作曲水詩序云載懷平浦乃睠芳林即
此也
溧水縣東南一百二十里舊二十二鄉今一十七鄉本
漢溧陽縣之地隋平陳置屬蔣州大業三年屬丹陽郡
唐武德元年移揚州於江都以縣屬宣州中山又名
獨山在縣東南十里不與羣山連接古老相傳中山有
白兔世稱為筆最精山前有水源號為獨水按輿地志
云宣州溧水縣有獨山下有獨水流演不息即此山也
廬山在縣東二十里山謙之丹陽記云溧水縣西
八十里有廬山與丹陽嶺俗傳嚴子陵結廬于此或云
山形似廬舍因以為名有水源三派并入秦淮合大江
㔶船山一名感泉山在縣南一十二里山有青絲桐
泉脈泓澄四時不絶丹陽在縣西南一半與當塗縣
丹陽湖相並石臼湖在縣西南三十里西建陽岸廣
一百六十餘里北枕横山連臨廩西邱黃三山又有軍
山塔子馬頭雀壘四山並在湖中古固城按滕公廟
記云其山是吳瀨諸縣地楚靈王與吳戰遂陷此城吳
移瀨諸于溧陽十里改陵平縣靈王崩平王立使蘇乃
為將戰于吳吳軍敗陵平縣改為固城縣自平王聽費
無忌䜛言伍員奔吳闔閭用為將舉軍破楚楚奔南海
固城宫殿逾月烟炎不滅其城從兹廢矣城廣二千七
百五十步古開城元去縣九十里在故城東即溧水
舊縣楚平王祠即吳越春秋謂平王都于固城是也
因有祠焉左伯桃墓在縣南儀鳳鄉昔與羊角哀友
善葬于此大歷六年顔真卿經此題詩于蒲塘客館
溧陽縣東南二百四十里舊三十鄉今一十七鄉本漢
舊縣屬丹陽郡在溧水之陽紀云楚漢之際以江淮間
為東陽郡而溧陽屬焉後又屬江都國唐五德九年移
揚州于江都改屬宣州自乾元元年又隸昇州寳應元
年又屬宣州天祐元年隸潤州其縣元在溧水縣東南
九十里天復四年移此即今理平陵山在縣北三十
五里昔李閱追韓滉於山下斬之有子胥祠存三鶴
山在縣東南六十里昔有潘氏兄弟三人于此山求仙
後道成化為三白鶴於此山頭地理志云昔有三母得
道此山後為名青山在縣南六十里上有潘真君祠
溧水西自溧水縣界流入吳越春秋云伍子胥奔吳
至溧陽女子擊縹瀨水之上子胥過而乞一餐女子發
簞飯壺漿而食之子胥餐而去謂女子曰掩子壺漿勿
令其露女子曰行矣子胥行五步還顧女子已自投瀨
江而死子胥伐楚師還過溧陽瀨上欲報以百金不知
其家乃投金瀨水而去後有嫗行哭而來曰吾女三十
不嫁擊縹于此遇窮人飯之恐事洩投水而死乃取金
歸之今水際有碑即李白文其銘曰春風三十花落無
言云云
句容縣東一百里舊三十六鄉今一十七鄉本漢縣地
志屬丹陽郡以界内茅山本名句曲山其形如勾字因
立縣名漢書云武帝封長沙定王子黨為句容侯國除
后為縣宋又于此立南徐州後徐州復移理丹徒唐武
德四年於縣置茅州七年七月廢茅州以句容屬蔣州
九年改屬潤州華山梁書云武帝輿駕東行至此山
因問華山何如蔣山高薛秦答云華山高九里其以蔣
山等泉水倍多也茅山在縣南本勾曲山其山形如
勾字三曲晉茅山君得道于此山後人遂名為茅山其
山接句容金壇延陵三縣界竹里山行者以其途傾
險號為翻車峴鮑昭有翻車峴詩經岩山圖經云在
絳岩湖側山上有龍坑即湖神也本名赤山丹陽之義
出于此天寳初改為絳岩山花碌山在縣北五十里
有古跡取樊坑存江乘城秦舊縣也舊仙公墓在
縣西南一里見有碑碣松逕郡國志云勾曲有葛洪冡
是也蓋仙翁之宗族也梁南康簡王墓在縣西北二
十五里名纘武帝弟晉平西將軍葛府君墓在今縣
西七里岡山碑半存晉護軍長史許真君墓在縣西
北一里高四尺華陽洞去縣四十里大壇大洞天
在西門太平觀東在唐元宗改上清經籙碑一片
太平寰宇記卷九十
