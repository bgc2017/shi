欽定四庫全書
太平寰宇記卷六十八
宋樂史撰
河北道十七
保州
保州治清苑縣本莫州清苑縣地石晉初割屬契丹蕃
戎立為秦州出帝開運元年尅復秦州二年以滿城縣
當路衝要宜立郡庭用威邊外其秦州宜移治於滿城
其舊秦州復為清苑縣滿城所置秦州尋廢皇朝初却
于清苑縣置寳塞軍太平興國六年升為保州割清苑
縣屬焉
領縣一
清苑
四至八到
東至東京一千二百里西南至西京東至唐口
七十里西至滿城五十里南至望都(闕)北至静
戎軍四十里東南至博野寧邊軍一百里西南
至望都九十里東北至静戎軍四十里東北至
威虜軍四十里
戶
舊戶在莫州皇朝戶主二千七百七十五客一千
風俗
與莫州同
土産
與莫州同
清苑縣舊二十五鄉今十一鄉本樂鄉縣也史記云漢高
祖召問樂毅有後乎對曰有樂叔封於樂鄉即此屬信
都國後漢省後魏復置屬高陽高齊天寳七年省仍自
易滿城界清苑河為名沈水在縣北漢縣廢城在今
縣東南三十里後漢省樊輿城漢樊輿縣也武帝封
中山靖王子修為樊輿侯是後漢省廢城在今縣東南
三十五里一名隅城是也栢陵城漢為縣前漢帝紀
云孝武帝封趙敬肅王子終古為栢陵侯廢城在今縣
南廣望城漢廣望縣也武帝封中山靖王子忠為廣
望侯是後漢省故城在今縣西南五十里聖女祠輿
地志云清苑縣樊城西南隅有聖女祠女姓薛字義姜
鉅鹿人嫁為樊輿王文妻死于此城之隅就而祭之俗
名祭隅城漢元帝元初三年有天淵玉女鉅鹿仙人者
是也
定遠軍
定遠軍治東光縣本景州漢高縣屬平郡隋置弓高縣
屬渤海郡唐武德四年于縣置觀州領高弓修阜城東
光安陵胡蘇觀津七縣六年以胡蘇屬滄州貞觀元年
省觀津縣復以胡蘇來屬十七年廢觀州以東光胡蘇
屬滄州蓨縣安陵屬德州阜城屬冀州貞元二年又於
弓高縣置景州又以弓高東光胡蘇來屬長慶元年廢
景州四縣亦還本屬二年復于弓高置景州太和四年
廢縣屬滄州景福元年復於弓高置景州管東光安陵
二縣天祐五年移州治於東光縣周顯德二年廢景為
定遠軍縣屬滄州至六年併弓高縣入東光縣皇朝太
平興國六年割東光縣屬軍
元領縣五今一
東光
三縣割出
南皮入滄州臨澤入滄州景城入滄州
一縣廢
弓高併入東光
軍境
東西八十里南北七十三里
四至八到
西南至東京八百二十里西南至西京一千二百
四十里西南至長安二千一百里東至臨津縣
八十五里西至阜城六十五里南至安陵縣四
十五里北至瀛州一百四十里東南至臨津縣
四十七里西南至蓨縣六十五里東北至滄州
一百二十里西北至景城縣九十里
戶
唐開元領縣六戶一萬一千三百皇朝管戶主二千
九百八十四客一千二百三十九
風俗
與滄州同
土産
舊貢水忘席茅簟海蛤絹
東光縣舊十四鄉今四縣本漢舊縣也屬渤海郡故城
在今縣東十里東光故城高齊天寳七年移于今縣東
南三十里陶城故城隋開皇三年又移於此後魏廢渤
海郡郡城即今縣治郡國志胡蘇河在(缺)縣是永
濟渠在縣西二百步鳴犢河即竇鳴犢所過之處故
曰鳴犢河在縣東南廢弓高縣在軍東四十里舊二
十一鄉漢時屬河間國漢文封魏頽當之邑莽曰樂成
接弓高今屬阜成縣界弓高故城是也晉廢隋開皇十
六年復置移于今理長慶二年正月勅滄州弓高縣宜
置景州仍屬滄州周朝廢州縣入滄州尋又廢入東光
濁漳水在故城北三十里今邑西一里候井按郡
國縣道記云漢省唐地理書並失其所在以理推之蓋
在今弓高縣西北三十里房將池測舊此池水再增減
疑其與海相通又池側窄小有似于井以其增減不失
時候因於池側置縣謂之候井歲月既久今按其水不
復有增減之候或云今弓高縣即漢候井縣莫詳所的
西光城隋圖經集記曰後漢孝昌三年葛榮略取其
地對東光
乾寧軍
乾寧軍治馮橋鎮本古盧臺軍地後為馮橋鎮臨御河
之岸接滄霸二州之界幽州割據偽命升為寧州周世
宗顯德六年收復關南却為乾寧軍仍置乾寧縣
領縣一
乾寧
軍境
東西五十里南北一百五十九里
四至八到
東至滄州界二十五里南至東京一千三百里
西南至西京一千七百里西南至長安二千七百
五十里南至滄州界九里西至霸州大城縣界
二十里北至東西湖河一百五十里河北是幽州
界南至滄州界三十四里西南至霸州大城一
十八里東北至滄州九十三里西北至霸州大
城縣湖溝一百五十里
戶
皇朝戶主一千七百八客二百九十九
風俗
與寧州同
土産
潮水所侵惟生蒲葦
乾寧縣四鄉舊名永安縣與軍同置在城下太平興國
七年六月改為乾寧縣御河在城南一十步每日潮
水兩至其河從滄州南界流入本軍界東北一百九十
里入潮河合流向東七十里於濁流口入海水西通淤
口雄霸等州水盧臺古城在御河南七十步周迴二
里基址猶存
破鹵軍
破鹵軍古淤口關周顯德六年收復關南于此置塞至
皇朝太平興國六年割霸州永清文安縣三百一十七
戶屬焉
四至八到
南至東京一千四百里西南至西京一千六百五十里
西南至長安二千五百里東至狼城口三十里
南至文安縣五十里西至霸州五十里北至幽
州二百里東南至大城縣西南至平戎軍七十里
東北至界河三十步西北至界河二十步
戸
皇朝戶主三百十客八十二
永光濟河自霸州永清縣界來經軍界下入淀泊連
海水平曲子去軍西南二十里漢功臣表云景帝
三年封公孫渾邪為曲平侯即此也
威鹵軍
威鹵軍本遂城縣皇朝太平興國六年置從縣西南至
滿城縣内浮圖𤇺合陵山峯為一路仍領遂城縣是時
修營掘得石棺一上有唐貞觀年記棺有五重石鐵銅
銀金次第貯之中有琉璃盛舍利本軍以聞
領縣一
遂城
軍境
東西六十五里南北五十里
四至八到
東至雄州一百里西至易縣七十里東北至保
塞軍四十里北至平塞軍三十五里東南至保
州一百三十里西南至滿城縣四十里東北至
雄州容城縣七里西北至易縣界二十五里
戸
皇朝戶主客一千三百一十
風俗
與易州同
土産(缺)
遂城縣舊二十三鄉今四鄉戰國時武遂縣也史記趙
悼襄王一年李牧將攻燕拔武遂是也本漢北新城縣
漢書地理志云燕南得涿郡之北新城後漢屬中山國
土地十三州志云河間有新城故加北字後魏武帝永
熙二年於此置南營州改為新昌縣隋開皇十六年改
為遂城縣今治釜山村長城秦築長城起首故此邑
之界遂城山舊名龍山在縣西二十五里括地圖云
其山往往有仙人遊龍翔集天寳七年勅改為遂城山
南易水歴縣界燕時謂之武遂津又東流遇梁門引
易水為陂塘以溉田
平塞軍
平塞軍治平塞縣皇朝太平興國六年二月改為易州
南三十五里太保村塞為平塞軍仍割易縣侯臺淩雲
兩鄉白澗河已南人戶及滿城縣玉山鄉人戶以屬焉
至七年又於軍城置平塞縣
領縣一
平塞
軍境
東西三十七里南北一十里
四至
南至東京一千四百一十五里東至軍城壕垠屬易縣
界西至易州易縣普通鎮三十七里南至軍城壕
垠屬易縣界北至軍壕垠外屬易縣至易州三十五里
戶
皇朝戶主八百一十客二十
風俗
與易州同
土産(缺)
平塞縣三鄉皇朝太平興國七年置以軍額名縣
静戎軍
静戎軍本易州宥戎鎮周為梁門口塞在州東南九十里皇
朝太平興國六年二月升為静戎軍遂割遂城鄉人戶屬焉
軍境
東西四十里南北四十五里
四至八到
圖經未有至東西二京里數東至雄州八十里西
至威虜軍三十五里南至保州四十五里北至
易縣八十里東南至莫州一百里東北至雄州
容城縣六十里西南至保州四十五里
戶
(闕)
管軍城
管軍城本定州博野縣皇朝雍熙四年於此建寧邊軍
以縣屬焉
領縣一
博野
軍境
東西八十二里南北七十里
四至八到
新置軍未有至京里數東至瀛州一百里西至
蒲隂縣四十二里南至安平縣五十里北至保
塞軍八十里東南至饒陽縣六十里西南至蒲
陽縣四十二里東北至高陽縣七十八里西北
至望都縣五十里元無官路
戶
皇朝戶主五千八百八十三客三百六
風俗
與定州同
土産
與定州同
博野縣舊三十鄉今十鄉本漢蠡吾縣屬涿郡後漢分
為置博陵郡十三州志云本初元年蠡吾侯志繼孝質
是為孝桓帝追尊皇考蠡吾侯翼為孝宗皇帝陵曰博
陵因以為郡晉於此立博陵國後魏宣武帝景明元年
改博陵為博野以地居博水之野唐武德五年置蠡州
領博野八年廢縣還本屬九年復立蠡州復領貞觀元年
州皇朝雍熙四年割屬軍滹沲河在縣東南三十五里
保順軍
保順軍本滄州無棣縣之保順鎮周顯德六年建為軍以
舊鎮為名
四至
南至棣州一百二十里東南至濱州一百里西
南至德州二百五十里西北至滄州一百七十里
戸
皇朝戶主三百九十三客六百七十七
平戎軍
平戎軍本莫州新鎮之地皇朝太平興國六年升為平
戎軍以扼邊陲之喉
四至
東至霸州三十里西至莫州七十里南至瀛州
一百二十里北至幽州(闕)
太平寰宇記卷六十八
