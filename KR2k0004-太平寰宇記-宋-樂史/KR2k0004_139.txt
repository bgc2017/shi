欽定四庫全書
太平寰宇記卷一百三十九
宋樂史撰
山南西道七
巴州
巴州清化郡今理化城縣古巴國地所屬與通州同在
漢即巴郡宕渠縣地後漢分宕渠北界置漢昌縣即今
州理也按四夷縣道記云至李特孫壽時有羣獠十餘
萬從南越入蜀漢間散居山谷因流布在此地後遂為
獠所據歴代羈縻不置郡縣至宋乃於巴嶺南置歸化
北水二郡以領獠戸歸化郡即今理是也齊因之梁置
歸化木門二郡後魏正始元年梁州刺史夏侯通遷以
其地内屬于是分其地于漢昌縣理所置大谷郡帶防
兵以鎮撫之延昌三年于大谷郡地置巴州蓋取古巴
國以為名隋大業三年改巴州為清化郡唐武德元年
改為巴州領化城曾口清化盤道永穆歸仁始寧其章
安固伏虞恩陽白石符陽長池十四縣其年以符陽長
池白石屬集州以安固伏虞屬蓬州清化屬靜州二年
割歸仁永穆置萬州貞觀元年廢萬州以歸仁來屬天
寳元年為清化郡乾元元年復為巴州
元領縣九今六
化城恩陽曾口其章清化七盤
三縣廢
歸仁始寧(二縣併入曾口)盤道(併入清化)
州境
東西一百二十里南北一百四十里
四至八到
東北至東京三千六十四里西北至西京二千八
十里東北至巴嶺長安路一千二百二十里東
至壁州九十里西至閬州二百一十里南至蓬
州一百六十里北至集州一百三十七里東南
至達州三百七十里西南至蓬州二百一十里
東北至壁州界五十五里西北至集州一百八十
里
戶
唐開元戶三萬二百一十八皇朝戶主一千九十三
客七千六百五十九
風俗
與峽州同
姓氏
闕
人物無
土産
紬綿白藥巴戟天茶
按廣雅云荆巴閬採茶作餅煮餅先炙令色赤擣末
置瓷器中以湯覆之用葱薑芼之即茶始說也又段
氏蜀記云巴州以竹根為酒注扵器為時珍貴也
化城縣舊十九鄉今九鄉本漢宕渠縣地後漢分置漢
昌縣屬宕渠郡梁普通六年於梁大溪西三里置大縣
屬大谷郡按後周地圖記云大象二年改梁大縣為化
城以縣南三里化城山為名龍腹山胡鼻山黃
牛山已上三山皆在郡界虎牙山郭璞江賦虎牙嶸
豎以屹峯其山臨江高踰萬仞白馬穴九州要記云
即黃牛山有穴晉有白馬奔出故名北水一名巴嶺
水一名渝川水一名宕渠水西北自集州難江界流入
南水經注云北水又東與難江水合靈壽溪姜詩
泉二泉溪皆在郡界
恩陽縣西北四十一里舊七鄉今五鄉本漢閬中縣地
梁普通六年分閬中置義陽郡又於郡置義陽縣因界
内山為名屬巴州後魏以郡屬江州恭帝改江州為萬
州後周天和二年廢萬州以郡屬巴州隋開皇三年罷
郡十八年改義陽為恩陽縣義陽岳山在縣南一里
清水北自清化縣界來至縣西北又屈曲而東流經
縣北八十步又東流入化城縣界
曾口縣東南四十里元六鄉本漢宕渠縣地宋末於此
置歸化郡以撫獠戶梁普通六年於郡理置曾口谷為
邑名後魏因而不改隋開皇三年廢歸化郡以曾口屬
巴州北水自化城縣界入東南南流經縣理西又東
南經縣理南又東入歸仁縣界廢歸仁縣在縣東八
十里本漢宕渠縣地梁普通六年於此置平川縣屬遂
寧郡因縣界平川水為名後魏不改隋開皇三年罷郡
以縣屬巴州九年改平川縣為歸仁縣皇朝乾德四年
併入曾口木蘭山在縣西二十五里北水西北自
曾口縣界來東南流經縣南一里又東南流入永穆縣
界平川水東北自廣納縣界來南流經縣東五里又南
合北水
其章縣東三十里舊七鄉今四鄉本漢葭萌縣地梁武
帝普通六年於此置哀戎郡以界内哀戎水為名又置
其章縣取縣東八里其章山為名按其章山一名隆城
山隋開皇三年罷郡以縣屬巴州唐寳歷七年又廢尋
復置㵅溪源出縣東北三十五里平地東南流與思
來水合又東流入始寧縣廢始寧縣在縣東南十五
里本漢宕渠縣地梁普通六年於此置遂寧郡又於郡
理置始寧縣因山為名隋開皇三年罷郡以縣屬巴州
貞觀八年移於今理皇朝乾德四年併入其章縣始
寧山在縣東北七里㵅溪水西北自其章縣界來南
流經故縣東南又東南流經縣北三里又東南經始寧
山東南與思賴水合
清化縣東北六十里舊三鄉今七鄉本漢葭萌縣地梁
普通六年于今縣北二十里置木門郡又于此置伏強縣
並因山為名隋開皇中罷郡以縣屬巴州七年改伏強
縣為清化縣唐武德元年于此置靜州六年移州就理
地平縣貞觀元年清化縣自木門城移于今理伏強
山在縣北一百步清水北自木門城地平縣東南流經
木門城東又南經縣理東遊水東自北平縣來西南
流經木門山又西南合清水廢盤道縣在縣東四十
里本漢宕渠縣地宋末于今縣西南十里置北水郡梁
普通六年于北水郡置難江縣因難江水為名後魏恭帝
三年改難江為盤道因龍腹山道路盤屈為名隋開皇
三年罷郡以縣屬巴州唐貞觀十一年自故城移縣于
今理寳歷九年又廢之以其地併入恩陽縣長慶中復
置國朝乾德四年併入清化縣龍腹山在縣西九里
北水西北自難江縣界入難江水北自難江縣來至
縣北方合北水
七盤縣西北一百二十里元四鄉唐久視元年于七盤
山東南置因山為名
蓬州
蓬州咸安郡今理蓬江縣禹貢梁州之域古巴國之地
土地所屬與通州同漢為宕渠郡即益州巴郡地晉又
為巴西郡地宋末屬歸化郡梁大同元年於此置伏虞
縣又北置安固縣以屬巴州尋入後周故周地圖記云天
和四年割巴州之伏虞郡隆州之隆城郡於此置蓬州
因蓬山以為名隋初郡廢大業中州廢唐武德元年割
巴州之安固伏虞隆州之儀隴大寅梁州之宕渠咸安
等六縣置蓬州因周舊名三年以儀隴屬萬州尋復來
屬天寶元年改為咸安郡至德二年改為蓬山郡乾元
元年復為蓬州
元領縣七今六
蓬池良山儀隴伏虞蓬山郎池
一縣廢
宕渠(入良山)
州境
東西一百五十里南北一百八十七里
四至八到
東北至東京二千二百里東北至西京二千二百
九十里東北取巴嶺路至長安一千四百四十里
取閬州路一千七百六十里東至達州四百四十
里南至渠州一百九十里南至閬州二百里
北至巴州二百一十里東南至開州六百八十里
西南至朱州二百八十五里正東微南至達州三
百二十五里西北至渠州官路二百一十里西
北至壁州三百六十五里西北至利州五百五十
四里西北至開州六百五十四里東北至朱州
二百七十里
戶
唐開元戶一萬五千五百七十六皇朝戶主六千一
百四十四客一萬六千五十六
風俗雜似獠戶
姓氏
闕
人物無
土産山高水險不生藥物
蓬池縣元六鄉本漢閬中縣地梁天監元年分閬中之
地置大寅縣取邑西大寅山以為名屬蓬州隋大業三
年廢州縣屬巴西郡唐武德元年復屬蓬州廣德
元年改曰蓬池取蓬水以為名龍車山在縣東
南三里四時常有花𤼵驗江水一名流江水西
來自儀隴縣界東流經縣理又東南流入良山縣
東華山在縣東三十五里扶六水自儀隴縣
西北流入有六澗水相扶合流因此為名聖水
出縣東北二十里龍鮫山土人浴蠶即倍有獲
火井在縣西南三十里水涸之時以火投其中烟
從地中出可以禦寒移時方滅若掘深一二丈頗
有水出
良山縣東七十二里元二鄉本漢宕渠縣地梁大同
元年分宕渠之地以置安固縣取安静永固為名屬
伏虞郡隋開皇三年罷郡以縣屬蓬州開元二十九年
州自此移理蓬池縣改安固縣為良山縣元和中又廢
大中年又置皇朝乾德三年併宕渠縣入焉大蓬山
在縣東南三十里有小蓬山相去二里綏山按列仙
傳云葛由者蜀之羌人周成王時刻木為羊賣之一旦
乘羊入蜀蜀中王侯賓之追上綏山山在安固縣東三
十里隨之者皆得仙術消水北自伏虞縣流入經縣
東二里東南入宕渠縣流江水在縣西南二十一里
廢宕渠縣在州東一百里本漢舊縣屬巴郡梁太清
元年於此置景陽郡及宕渠縣因縣界山為名隋初郡
廢而縣存割隸蓬州按縣城置在長藥山上唐寳歷七
年又併入蓬山縣大中年又置居崇山在縣西一里
消水北自縣界南流經縣西一十里又西南流入蓬
山縣界
儀隴縣西北六十里元六鄉本漢閬中縣地梁天監元
年於此置隆城郡因隆城山為名及儀隆縣隋開皇三
年郡廢以縣屬蓬州唐武德三年割屬萬州八年廢萬
州復屬蓬州縣城元在金城山頂四面懸絶石壁高八
十丈周迴五里惟西南稍通人馬開元二十六年移於
山下平溪即今理是也大歷初以廟諱改為儀隴縣
儀隴山在縣西三十里山頂有石銘儀隴二字俗謂之
赤葛山流江之水出焉金城山在縣北上平下聳
龍望山在縣東十里其山有神祠號龍望神鼇水在
縣西北三十里出鼇池
伏虞縣東北六十里元四鄉本漢宕渠縣地梁大同中
於今縣東三十里分置宣漢縣屬義安郡隋開皇三年
廢郡以縣屬蓬州至十八年改宣漢為伏虞縣以界内
伏虞山為名大業三年廢州屬清化郡武德元年復屬
蓬州移理於山頂上開元末百姓請去險就平遂西南
移於消水側置縣今縣是也靈星山在縣南七里高
千餘尺消水源出此山東北南流入良山縣界宣漢
水源出今縣東四十里頂山東流經舊縣南七里又東
流入良山縣界
蓬山縣東南九十里元五鄉本漢宕渠縣地梁大同中
於此置綏安縣屬景陽郡隋開皇三年罷郡以縣屬蓬
州十八年改為咸安縣唐至德二年改為蓬山縣以縣
界内山為名景陽山在縣東南十六里流江水西
自蓬池縣界來南流經縣南一百步又東流入渠州流
江縣界消水自縣東十五里南流注流江縣水菩薩
山在縣三十里三角山在縣南三十里山形有三角
石雞翁山在縣西南六十里有石如雞又果州有石
如雞母二山相對去五里
郎池縣南三十五里元六鄉本漢宕渠縣地梁大同年
於此置縣唐武德四年劍南道大使寶軌割果州相如
縣置以臨古郎池為名寳應元年租庸使徐演奏自果
州割屬蓬州大歷五年遭狂賊焚燒自後權置行縣未
立城壁貞元元年移于營山歇馬館為理即今縣是也
營山在縣西南一里披衣山在縣西南六十里天將
雨山上雲霧馳曳如披衣焉山上有雲寺寺中有池去
果州嘉陵江三十里江水或淺其池亦淺江水或漲其
池亦漲號天生池其山又有青溪之水出焉銅鼓山
在縣西南連閬州新政縣嘉陵江在縣西七十五里
太平寰宇記卷一百三十九
