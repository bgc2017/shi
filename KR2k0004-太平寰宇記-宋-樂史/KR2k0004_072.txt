欽定四庫全書
太平寰宇記卷七十二
宋樂史撰
劍南西道一
益州
益州蜀郡今治成都華陽二縣禹貢曰岷嶓既藝沱潛
既道蔡蒙旅平和夷底績岷山導江東别為沱岷山今
在州界蒙水在雅州界江水在州南(缺)縣界沱水在
州西南隆唐縣界皂里江是也古梁州巴濮庸蜀之地
在秦則名漢中巴蜀三郡此其境也虞舜三州亦為梁
州之域周官職方氏以梁州合于雍州則為雍州之地
蜀於姬周以前南夷地也尚書牧誓云及庸蜀羌髳微
盧彭濮人孔安國注八國皆蠻夷戎狄國名羌在西蜀
髳微皆巴蜀漢書地理志蜀廣漢本南夷周末秦并以
為郡按世本山海經揚雄蜀王本紀來敏本蜀論華陽
國志十二州志諸言蜀事者雖不悉同參伍其說皆言
蜀之先肇于人皇之際至黃帝子昌意娶蜀山氏女生
帝嚳後封其支庶于蜀歷夏商周始稱王者縱目名蠶
叢次曰魚鳬其後有王曰杜宇已稱帝號望帝自以功
德高諸王乃以褒斜為前門熊耳靈關為後戶玉壘蛾
眉為城郭江潜綿洛為池澤以汶山為畜牧南中為園
苑時有荆人鼈冷死其屍隨水上荆人求之不得鼈冷
至汶山下忽復生見望帝立以為相時巫山雍江蜀地
洪水望帝使鼈冷鑿巫山蜀得陸處望帝自以德不相
同禪位于鼈冷號開明遂自亡去化為子鵑鳥故蜀人
聞子鵑鳴曰是我望帝也鼈冷或為鼈多子鵑為子嶲
或云杜宇死子規鳴自開明下五葉有開明尚始立宗
廟時天生五丁力士能徙山蜀王負力不為戰備每一
王死五丁輒為立大石長三丈重千鈞以為墓誌今石
笋(缺)里未有諡號但以五行色為王故其廟
稱青赤黑白之帝史記秦惠王元年蜀人來朝後八年
伐蜀滅之初苴蜀相攻擊各來告急于秦秦惠王欲先
伐韓司馬錯曰臣聞之欲富國者務廣其地欲強兵者
務富其民欲王國者務博其德三資者偹而王隨之矣
今王地小民貧故臣願先從事于易夫蜀戎狄之長也
有桀紂之亂以秦攻之譬使豺狼逐羣羊拔一國而天
下不以為暴利盡四海而天下不以為貪是我一舉而
名實附也又有禁暴正亂之名今攻韓刦天子惡名也
周自知失九鼎韓自知亡三川將二國并力合謀以通
乎齊趙而求解乎楚魏王弗能止也此臣之所以為危
也不如伐蜀惠王曰善卒起兵伐蜀十月取之貶蜀王
更號為侯而使陳莊相蜀蜀既屬秦秦以之益強漢高
帝六年分蜀置廣漢郡初有漢中廣漢巴蜀四郡武帝
元鼎中遣唐蒙略通西南夷更置犍為䍧牱越嶲益州
四郡因分雍州之南置益州綂焉釋名益阨也其所在
之地險阨也應劭地理風俗記云疆壤益廣故名益州
王莽改益州曰庸部後漢明帝永平十二年以新附置
永昌郡續漢書郡國志益州部漢中巴廣漢蜀犍為越
嶲䍧牱益州永昌凡九郡靈帝又以汶江蠶陵廣柔三
縣立汶山郡蜀志靈帝時太常劉焉出為監軍使者領
益州牧初焉建議樹牧伯以鎮安方夏内求交趾欲避
世難侍中廣漢董扶私謂焉曰益州分野有天子氣焉
意更在益州譙周巴志云獻帝初平元年劉璋分巴郡
立永寧郡建安六年立涪陵郡二十一年劉備分巴郡
立固陵郡蜀章武元年分廣漢立梓潼分犍為立江陽
郡以蜀郡屬國為漢嘉郡以犍為屬國為朱提郡劉禪
建興二年改益州郡為建寧郡廣漢屬國為隂平郡分
建寧永昌立雲南郡分建寧䍧牱立興右郡分廣漢郡
至是益州所部十有九郡晉惠帝光熙元年李雄攻成
都遂自立十六國春秋曰李雄定成都嚴檉為蜀郡太
守雄即王位遷益州刺史是也又分漢嘉蜀二郡之地
立沈黎漢原二郡穆帝永和三年平蜀之後省漢原沈
黎二郡又立南隂平郡改漢原為晉興郡簡文帝咸安
二年符堅遣鄧羌楊安等伐蜀益州諸郡並歿于秦十
二年孝武帝太元八年平蜀州郡咸復舊周地圖記云
梁大寶二年武陵王蕭紀僭號於蜀西魏帝二年平蜀
二十一州並入于魏隋圖經云仁夀三年分九隴郫孝
水三縣為濛州玄孝綿竹金水飛為四縣為凱州陽安
平泉二縣及資州資陽為簡州煬帝大業二年並廢從
省來屬益州蜀中舊無兔鴿隋開皇元年蜀王楊秀鎮
益州命左右齎往鴿尚稀而兔已衆矣唐武德元年改
為益州置總管府管益綿陵逢資卭雅嘉眉瀘戎會松
翼嶲南寧昆恭十九州領成都名九隴郫雙流新津晉
原青域陽安金水平泉玄武綿竹等十三縣又置唐隆
隋江二縣二年分置卬眉普榮等五州屬總管府又置
新都什邡二縣三年罷總管置西南道行臺仍分綿竹
導江九隴三縣立濛州陽安金水平泉三縣立簡州割
玄武屬梓州又析置德陽新繁萬奉三縣九年罷行臺
置都督府督益綿簡嘉陵雅眉濛犍卭十州并督嶲南
會寧都督府貞觀二年廢濛犍二州復以濛州之隴綿
竹導江來屬仍改萬春為溫江六年罷南寧都督更置
戎州都督屬益州八年兼領南金州都督十年又督益
綿嘉簡陵雅眉卬八州茂嶲二都督十七年置屬縣龍
朔二年外為大都督府仍置廣都縣咸亨二年置金堂
儀鳳二縣其年又置唐昌濛陽二縣垂拱二年分雒九
隴等十三縣置彭蜀二州其年又置犀浦縣聖歷三年
又置東陽縣天寳元年改益州為蜀郡依舊大都督府
管劒南三十八郡十五載玄宗幸蜀駐蹕成都至德二
年十月駕還西京改蜀郡為成都府長史為尹又分為
劍南東川西川各置節度使廣德元年黃門侍郎嚴武
為成都尹復併東西川為一節度自崔寧鎮蜀後分為
西川自後不改皇朝因之為成都府
元領縣十
成都華陽郫縣新都溫江新繁
雙流犀浦廣都靈池
州境
東西一百五十三里南北一百七十七里
四至八到
東北至東京三千二百九十里東北至西京二千
八百七十里東北至長安一千十里東至簡州
七十里南至眉陵二州二百里東南至簡州一
百五十里北至漢州一百里西至彭江導江縣
界八十七里西南至蜀州一百里西北至彭州
九隴縣界七十五里東北至漢州一百里
戶
漢朝蜀郡戶二十六萬八千唐天寳一十六萬九百
五十皇朝戶主八萬九千四百三十八客二千四百
四十
風俗
蜀記云剛悍生其方風謠尚其文漢書曰人食稻魚俗
不愁苦而輕易淫佚然地沃人驕奢侈頗異人情物
態别是一方
姓氏
雲陽郡三姓委言幸
人物
司馬相如成都人張寬字叔文成都人從駕至渭
橋在帝後第七車見女子浴乳長七尺心知是天星
主祭祀三齋潔則見李仲元賢人也不夷不惠居
乎可否之間此揚雄之言也王褒蜀人何武字
君公蜀郡鄲人御史大夫揚雄蜀郡成都人姜
詩雒人母好生魚有湧泉出谷每晚出雙鯉以供二
母之膳時母食須鄰母同食故云二母也郭喬卿
雒人為荆州刺史王阜成都人為重泉令有鸞鳥
集於學宮闕門遷益州太守有神馬出滇池河白鳥
見張霸字伯饒數歲知孝養號張曾子七歲通春
秋楷即霸子隠於華隂號公超市也翟酺字子超
雒人也譜援神鈞命解李尤字伯仁雒人文華見
稱賈逵薦有揚雄之風為樂安相任安綿竹人
秦宓綿竹人禽堅字孟田成都人生而失父及
壯乃知父為夷所得三出徼外經六年乃遇之唐
李白字太白蜀郡人
土産
按十道志云巴蜀土地肥美有江水沃野山林竹木
蔬食果實之饒橘柚之園郊野之富號為近蜀丹青
文采家有鹽泉之井戶有橘柚之園紙惟十色竹則
九種卭竹蒟醬如今之大筆撥又郡國志云
嘉魚細鱗似鱒魚蜀中謂之拙魚蜀郡山中處處有
之每年春從石穴出大者長五尺本草菜部苦茶
一名游冬生益州川谷凌冬不死三月三日採乾為
飲令人不睡花有山茶出雅州紅𩔖海石榴海
棠花此樹尤多繁艷未開時如硃砂爛漫稍白半落
如雪天下所無也桐花色白至大有小鳥燋紅翠
碧相間毛羽可愛生於花中唯飲其汁不食他物花
落遂死人以蜜水飲之或得三四日性亂跳躑多抵
觸便死土人畫桐花鳳扇即此𩔖也旌節花枝直
上花紅紫層際如旌節葉碧𩔖百合千葉刺榆紅
似桃花極大長樂花紅紫小蘇許公有賦荼䕷
花香甚可以為酒九壁錦按遊蜀記云成都有壁
村出美錦
舊貢
薛濤十色牋短而狹纔容八行雪朴硝其色如玉
單絲羅高杼衫段交梭紗琵琶捍撥蜀
漆銅盆菜有龍葵
今貢
綾出成都華陽新都新繁郫縣羅出廣都雙流溫
江高杼布出新都絲出郫縣裨布衫段出新
都柘蠶絲出犀浦絁綿絹布麻十縣皆出
成都縣舊二十四鄉今十九鄉漢舊縣也以周太王從
梁山止岐山一年成邑二年成都因名之成都揚雄蜀
本紀云蜀王據有巴蜀之地本治廣都樊卿徙居成都
秦惠王遣張儀司馬錯定蜀因築成都而縣之都在赤里
街張若徙置少城内始造府縣寺舍令與長安同制
華陽縣舊二十鄉今十六鄉本成都縣地唐貞觀十年
分成都縣之東偏置蜀縣在郭下乾元元年玄宗狩蜀
駐蹕成都改為華陽縣武擔山在府西北一百二十
步一名武都山蜀記云武都山精化為女子美而艷蜀
王納為妃不習水土欲去王必留之作東平之歌以悦
之無幾物故蜀王乃遣五丁於武都山擔土為塚蓋地
數畝高七丈上有一石厚五寸徑五尺瑩徹號曰石鏡
王見悲悼遂作臾邪之歌龍歸之曲今都内及毗橋側
有一折石長丈許云是五丁擔土擔也江瀆祠在縣
南上四里漢郊祀志云秦并天下立江水祠於蜀至今
歲祀焉蜀山蕭廣濟孝子傳杜孝巴郡人也少失父
養母以孝稱母喜魚孝曾役在成都因截一竹筒盛魚
二頭以草塞之祝曰我母必得此魚因投中流婦因出
渚汲見竹筒横來觸岸異而取視之見二魚曰必我婿
所寄熟進姑聞者嘆其至感濯錦江即蜀江水至此
濯錦錦彩鮮潤於他水故曰濯錦江二江秦李冰穿
二江於成都城中皆可行舟今謂内江外江是也帶二
江之雙流故有雙流縣焉又按風俗通云秦昭王遣李
冰為蜀太守開成都兩江溉田萬頃江神每歲須童女
二人不然為水災冰因自以女與神為婚徑至神祠前
勸酒酒杯常竭冰厲聲責之因不見良久有兩蒼牛鬭
於江岸有間冰還流汗謂官屬曰鬭太極當相助也若
知南向腰中正白者即我也頃復鬭主簿因刺殺北面
江神從此絶其患矣後民思其惠今有祠存都江水
在府西四里一名粉水以此水作粉鮮潔于他金堤
九州要記云金堤即李冰所築堤岸有石如豬萬歲
池在府北八里昔張儀築都城于此取土因成池後人
呼為萬歲池七星橋華陽國志云太守李冰造七星
橋以上應七星故光武伐公孫述謂吴漢曰安軍宜在
七星間其鐵釘皆從荆州載來作此橋南江橋亦名
安樂橋在城南二十五步宋李武以橋為安樂寺改名
安樂橋十六國春秋李特將起童謠云江橋頭闕下里
成都北門十八子蓋指李特也江橋即此橋七星橋
之一萬里橋在州南二里亦名篤泉橋橋之南有篤
泉也漢使費褘聘吴諸葛亮祖之褘歎曰萬里之路始
于此橋故曰萬里橋又按唐史玄宗狩蜀至成都適萬
里橋上問橋名左右對曰萬里橋上因嘆曰開元末僧
一行謂朕曰更二十年國有難陛下當巡遊至萬里之
外此是也由是駐蹕成都七星橋之二笮橋去州西
四里亦名夷里橋又名笮橋以竹索為之因名市橋
在州西四里常璩云石牛門曰市橋下有石犀潜淵中
李膺益州記云漢舊州市在橋南因以名華陽國志云
後漢大司馬吴漢征公孫述述妺婿延岑偽遣鼓角麾
幟渡市橋挑戰漢兵争觀延岑縱兵出吴漢軍後襲擊
大破之即此橋是也七星橋之五昇仙橋在城北十
里華陽國志云昇仙橋送客觀即司馬相如入長安題
市門曰不乘赤車駟馬不過汝下竺橋華陽國志曰
萬里橋西上曰夷里橋徐康晉志桓溫伐蜀戰于竺橋
參軍襲護戰沒衆欲退而鼓吏誤鳴進鼓于是乘之遂
入少城學射山一名斛山在縣北十五里李膺益州
記斛石山有兩女冢汶江一名竺橋水一名流江亦
曰外江西南自温江縣界流入漢溝洫志蜀中李冰穿
二江成都中皆可行舟有餘則用溉田民享其利成
都城周地圖經云初張儀築城城屢壊不能立忽有大
龜周行旋走巫言依龜行處築之城乃得立所掘巡成
大池龜乃伏于中每出則州境有賊刺史或病西門
樓任豫記曰諸樓年代既久榱桷非昔唯西門一樓獨
有補葺張儀時舊猶存文翁學堂一名周公禮殿華
陽國志云文翁立學精舍講堂作石室一作玉堂在城
南後學堂遇火太守陳留高朕更修立又增造一石室
任豫云其藥爐節制猶古建堂基高六尺厦屋三間皆
圖畫古人之像及禮器瑞物堂西有二石李膺記云後
漢中平火延學觀廂廊一時蕩盡惟此堂熛焰不及搆
制雖古巧異特竒少城在縣南一百步李膺記云與
大城俱築唯西南北三壁東即大城之西墉故蜀都賦
云亞以少城接於其西揚雄蜀本記成都本赤里街張
若陟置少城内張孟陽詩鬱鬱小城内峩峩百族居即
聞揚子宅相見長卿廬陽城門李膺記云少城有九
門南面三門最東曰陽城門次西曰宣明門蜀時張儀
樓即宣明門樓也重閣複道跨陽城門故左思賦云結
陽城之延閣飛觀榭乎雲中寧蜀城臧塋緒晉書穆
帝紀永和八年平西將軍周撫攻涪八月戊午尅之蕭
敬文益州平以三蜀流人立寧蜀晉昌二郡石牛輿
地志云鄧艾廟南有牛即秦惠王遺蜀王者石犀李
膺云市北有石牛李冰所立華陽國志外作石犀以厭
水精穿石犀鎮以江南命曰犀牛里武擔山俗曰石
笋在郭内州城西門之外大街中益部耆舊傳云公孫
述時武擔石折任文公嘆曰西方智士死吾當應之歲
中卒千秋池任豫記在城東冬夏不竭名曰千秋池
昴遷水李膺記云昴遷水起自始昌堰堰有兩人中
流即昴遷青羊肆蜀本記云老子為關令尹喜著道
德經臨别曰子行道千日後以成都郡青羊肆尋吾今
為青羊觀也二臺益州記云昇遷亭夾路有二臺一
名望鄉臺在縣北九里孔子廟昔司馬相如教授于
此健兒廟後漢朱遵拒公孫述戰死後吴漢破述乃
為立廟今係祀典相如宅在州西四里蜀記云相如
宅在市橋西即文君當壚滌器處又益部耆舊傳云宅
在少城中笮橋下有百許步是也又有琴臺在焉今為
金花等寺讀書臺在縣一里諸葛亮相蜀築此臺以
集諸儒兼以待四方賢士號曰讀書臺章城門路西
今為乘烟觀嚴君平宅在州西一里耆舊傳曰卜肆
之井猶存今為普賢祠子雲宅在少城西南角一名
草玄堂錦城華陽國志云成都夷里橋南岸道西有
城故錦宮也命曰錦里赤里街蜀都記云成都之南
街名赤里貞移觀即方平得道處也秦宓漢之名
儒蜀守夏侯纂三謁不見因名其里為造里東陵即
蜀先主劉備陵也今有祠存號曰東陵神汙池一名
摩訶池昔蕭摩訶所置在錦城西望帝祠在府西南
五里齊永寧末刺史劉仲連置先主祠在府八里惠
陵東西七十步齊高帝夢益州有天子鹵簿詔刺史傅
覃修立而卑小故相國李回在鎮更改置守陵戶四時
祭祀諸葛武侯祠在先帝廟西府城西有故宅關侯
祠張飛祠俱在府西南七里惠陵左右宋廬陵王立
李冰祠在府西南三里為蜀郡太守有功及唐節帥李
德裕重立祠宇瞿君祠在縣東六里得仙與家人别
繫龍於此李膺宅在府西三里或云是姜維宅武
侯宅在府西北二里今為乘烟觀有祠在觀内蔣琬
宅在縣東七里杜甫宅在郭西外地屬犀浦縣按浣花
溪地有百花潭玉局潭在城南柳堤玉局觀内張道
陵得道之所其一也
郫縣西五十里依舊三十六鄉古郫邑也秦滅蜀後因
而縣之漢地理志郫屬蜀郡李膺記郫縣益州之勝邑
古城在今縣北隋仁夀三年分置濛州以縣屬之大業
二年州省縣益連理竹梁天監起居注云十六年連
理竹生益州郫縣王家圍外連理並幹郫江一名都
江一名成都江
新都縣東北西十八里依舊三十鄉本漢舊縣屬廣漢
郡後置新都郡故城在今縣東太康中又為縣隋移于
此治麗元山平地特起四絶高三丈有石鏡雙廣五
尺常掘其下至水而未臻其極新婦泉李膺益州記
云在縣東北五里有新婦泉什邡縣界亦有新婦水初
二婦勤於奉養晨夜負汲不憚冰雪久之泉為湧出故
以名泉八陣圖在縣北三十里蜀志諸葛亮傳曰亮
推演兵法作八陣圖咸得其要李膺益州記云稚子闕
北五里武侯八陣圖上城西門中起六十四魁八八為
行魁方一丈高三尺也
溫江縣西五十七里依舊二十四鄉本漢郫縣地周地
圖記後魏于此置溫江縣屬蜀郡隋為萬春縣唐貞觀
五年為溫江縣大江在縣西二百步自清城界流入
俗謂之溫江也冺江在縣西二里
新繁縣西北六十里舊三十鄉今二十八鄉本漢繁縣
蜀志劉禪延熙十年凉州胡率衆降禪居之繁縣以縣
戶於此而繁俗謂之新繁至是縣名因俗而改三菁
山山下有桃關沲江禹貢曰岷山導江東别為沱孔
安國注云江東南流沱東行鄭注云此沱尾入江不於
江出漢書地理志禹貢江沱在郫縣西東入大江爾雅
云江為沱李巡注江溢出流為沱郭璞爾雅音義云沱
水自蜀郡都水縣湔山與江别而更流晉太康地志云
江沱在繁縣蕭廣濟注江賦云觸玉壘山東為沱據漢
書溝洫志郫江郡秦時蜀守李冰所鑿非禹貢之江沱
明矣
雙流縣西南四十里舊三十鄉今二十鄉本漢廣都縣
地華陽國志元朔二年置蜀屬郡避隋煬帝諱改為雙
流縣以縣在二江之間故以名縣宜城山在縣東南
一十里李膺益州記云宜山在牛飲水南三十里今按
紫草岡岡阜相屬高百餘步連八陵州貴平縣界也
清水在縣北十里改名牛飲水李膺益州記云牛飲水
之末流也水名客舍昔程鄭家於此每羣牛飲江為之
竭故名色水在縣西五里源出岷江李膺益州記云
鴨蛇橋西五里枇杷橋也公孫述墓在縣西四十里
高三丈墓内銅作網結雖遭亂世莫能侵毁
犀浦縣西二十七里舊二十四鄉今二十鄉周垂拱二
年割成都之西鄙置蓋因李冰所造石犀以名縣蔣
橋益州記云蔣琬宅於此因以名橋
廣都縣南二十七里舊二十四鄉今十六鄉蜀志云漢
元朔二年置李膺益州記云成都新都蜀都號三都此
都即一也隋仁夀元年避隋煬帝諱改為雙流唐龍朔
二年長史喬師望奏析雙流縣又置廣都縣於舊縣南
一十二里大塔山隂引道益州山川圖引李膺記云
阿育王使鬼兵造八萬四千塔雒縣廣都晉原各有一
也盤古祠徐整三五歷記云天地渾沌如鷄子盤古
生其中八萬四千歲天地開闢清陽為天濁隂為地盤
古在其中一日九變神於天聖於地天日高一丈地日
厚一丈盤日長一丈如此滿八萬四千歲天極高地極
深盤古極長後乃有三皇數起於一立於三成於五盛
於七處於九故天去地九萬里也
靈池縣東六十里依舊十五鄉本漢新都縣地唐聖歷
三年分屬縣置為東陽縣天寳元年改為靈池縣分
棟山在縣東上十五里北連秦隴南入資瀘州東地入
静戎軍靈泉池在縣南三十五里唐初泉湧出縣因
此為名石虎池在縣南二十里池上有怪石如虎形
太平寰宇記卷七十二
