欽定四庫全書
太平寰宇記卷一百六十五
宋樂史撰
嶺南道九
鬱林州領廢牢黨平琴三州
鬱林州鬱林郡今理石南縣秦為桂林郡漢改為鬱林
郡後周漢亦同梁置定州又改為南定州隋平陳改為
尹州煬帝初為鬱州尋改為鬱郡隋末廢唐麟德三年
分貴容二州置鬱州乾封元年改為鬱林領石南興德
鬱平等縣天寳元年改為鬱林郡乾元元年復為鬱林
州皇朝開寳五年併鬱平興德兩縣入興業縣為州治
七年又并牢州之定川巖川二縣入南流縣又并黨州
之容山懷義撫康善勞四縣入南流縣來屬鬱林州
鬱林州元領縣六今二
興業南流
二縣舊廢
石南潭粟
二縣新廢
鬱平興德
廢牢州元領縣二
定川巖川並并入南流
廢黨州元領縣四
容山懷義撫康善勞並并入南流
州境
東西九十里南北一百三十六里
四至八到
東北至東京六千一百里南至(闕)
東北至西京六千五百里北至長安取象桂州路
六千六百里北至貴州九十二里東至容州一
百五十里不通水路西南至(闕)
南至容州陸川縣八十里西至太平軍石康縣地
名土竇分界五十里東南(闕)
東南至舊牢州九十里西南至太平軍永鄉界
六十里西北至貴州八十九里東北至容州四
十里東南至容州(闕)
戸
鬱林州唐開元戸一千九百一十七口九千六百九
十七
廢牢州唐開元戸一千六百四十一口一萬一千七
百五十二
廢黨州唐開元戸一千三百口七千四百皇朝二縣
管戶
鬱林州風俗與廢牢州同
夷人居山谷食用手搏酒名都林合糟共飲夜泊以
縱淫死則打鼓助哀孝子尤恐悲泣刻木契焉
廢黨州風俗
古黨洞夷人索婦必令媒引女家自送相見後即放
女歸家任其野合胎後方還前生之子例非已(闕)女
以烏色相間為裙用緋黔裳下或腰領處為冶豔男
椎髻女散髮徒跣吹笙巢居夜泊
土産
貢布
興業縣舊二鄉今四鄉本石南縣地唐乾封元年置今
為州理所廢石南縣漢鬱林郡之地梁置定州陳置
石南郡隋改為縣初置於此廢潭粟縣已上二縣舊
廢鬱平縣隋為縣屬貴州後廢興德縣唐武德四
年分鬱林置已上二縣皇朝開寳七年并入興業縣
北斗山在州西北一十里東斗山在州東北一十二
里
南流縣東南九十里舊三鄉今四鄉唐武德四年析容
州北流縣置屬容州貞觀十一年改智州為牢州以縣
來屬皇朝徙于定州水口為理廢牢州本定州郡理
南流縣秦為象郡地二漢屬日南郡吳省晉平吳復置
宋分置南流郡齊梁為定州郡隋屬合浦郡唐武德二
年于今夷州義全縣置義州五年改為智州貞觀十二
年改為牢州以牢石為名天寳元年改為定川郡乾元
元年復為牢州本屬郡徼外蠻夷地漢牂牱郡地廢
定川縣在廢州西北四十五里廢巖川縣已上二縣
是貞觀十一年分南流縣置皇朝開寳七年同廢入南
流牢石高四十丈周圍二十里州因此為名馬援
營平烏石獸頭石已上皆郡界之山名廢黨州
本寧仁郡理善勞縣即古西甌所居秦置桂林郡漢為
鬱林郡唐置黨州或為寧仁郡與平琴州同土俗西至
平琴治所二十里建中二年廢平琴州入理容山縣其
善勞縣在容山縣東二十里廢善牢縣舊黨州之理
所廢撫安縣在廢州東十五里廢容山縣曾為黨
州之治所廢懷義縣在舊州西北二十里已上四縣
與州同置皇朝開寳七年同廢入牢州南流縣屬鬱林
州京觀征古黨洞殺俘虜處大龍山山形似龍已
上並廢黨州之事廢平琴州本平琴州理容山縣漢
鬱林郡地唐置平琴州建中十二年并入黨州元領容
山懷義二縣尚列於廢黨州其福陽古符二縣已絶基
址舊長慶時管戸七百四十西至鬱林州九十里東至
黨州二十五里其蠶八熟多翡翠孔雀其地近海鮫
魚狀如團扇口在腹中而方尾間有刺傷人甚毒皮裝
刀靶鰐魚狀如鼉四足身長二丈齒如鋸口闊四尺
食人為窠生卵如鵝卵大死後骨已枯齒落更生朽盡
乃止猩猩郡國志云封溪有猩猩如黃狗人面善言
聲音如婦人蚺蛇長十丈以婦人衣投之則蟠牙六
七寸辟不祥沈懷遠南越記云鬱林郡地常多龍龍
有聲音如踐空地又鬱平縣有石井半甘半淡俗謂司
命井井周給闔境也又南有石室洞開虚映凝潔其中
有石人有石床可容百許人坐北有山枕倚相望塵境
亘寧越烏滸之氏㯽榔樹如椶櫚高七八丈無柯枝
上有十許葉正月結房一房二百餘子花甚香每生即
落一籜籜堪為扇至五月熟大如鷄子以海蠡殼燒作
灰名曰蛤奔灰共扶留藤葉和而嚼之香美除口氣久
食令人黑齒故南中有雕題黑齒之俗椰子樹如檳
榔而高大葉長二尺無陰陽結實一房生三十餘子如
瓜其殼中有肉如熊白味似胡桃内有漿汁清如水甘
如蜜飲之愈渴殼堪為酒器皮堪縛船土人多種人
面木春花夏實秋熟皮味甘酸實有核如胡桃兩邊似
人面龍眼木實大如彈丸食之味甜也桄榔木似
椶櫚心中有麵益智子似廉薑香如荳蔲犀牛有
角在額上其鼻上又有一角食荆棘冬月掘地藏而出
鼻辟不祥銅船郡國志云馬援造銅船濟海既歸程
安令沈於渚天晴水澄往往望見船樓上恒似有四寸
水不知幾十丈也一名越王船
賓州
賓州安城郡今理嶺方縣古越地秦桂林郡也漢改桂
林為鬱林又為鬱林郡之地屬嶺方縣自漢迄隋並無
嶺方縣地唐貞觀五年析南方州之嶺方思干瑯琊三
縣南尹州之安城凡四縣置賓州十二年省思干縣天
寳元年改為安城郡至德二年改為嶺方郡乾元元年
復為賓州皇朝開寳六年州廢省瑯琊保城二縣入嶺
方一縣隸容州當年復置賓州從本部民之所請也
元領縣二今一
嶺方
二縣廢
瑯琊保城
州境
東西(闕)南北(闕)
四至八到
東北至東京五千里西至(闕)東
北至西京五千五百三十五里北至長安五千
五百一十五里西北至澄州八十八里通典云
(闕)南至淳
州二百五十里東至貴州潮水縣界九十七里
東北至嚴州一百九十里東北至象州三百二十
里北至象州武化縣馬嶺為界一百里東至
貴州二百二十五里
戶
唐開元戶一千九百八十六皇朝戶主客五百四十
七
風俗
嶺外邑居猶有冠冕之風其姓陸者績之遺嗣
尚有銀章青緺銅虎符鄉宗重之皆云績物也
說文云緺青綬也其俗有禮會擊皮鼓吹葫蘆
笙以為樂
人物無
土産
貢藤桌生思磨竹思禮&KR1874;&KR1599;蟲郡國志云形
如蟬新美可食如蠶種著草葉中得其子則母飛來
就謂之青鳬束晢云青鳬可以還錢或云青蚨又有
錦鳥似鵲而大又有丹翠焉
嶺方縣七鄉漢舊縣屬鬱林郡武德四年屬方州貞觀
五年改為賓州廢瑯琊縣在州東二十里唐武德四
年析嶺方縣置廢保城縣在州東八十里梁置安城
縣於此唐至德二年改為保城縣已上二縣皇朝併入
嶺方縣
澄州
澄州賀水郡今理上林縣漢鬱林郡嶺方縣地唐武德
四年蕭銑置南方州領無虞瑯琊思干上林止戈賀水
嶺方七縣貞觀五年以上林止戈瑯琊嶺方屬賓州八
年改南方州為澄州天寳元年改為賀水郡乾元元年
復為澄州皇朝開寳六年併為上林一縣屬邕州當州
復置從本部民之所請也
元領縣四今一
上林
三縣廢
止戈無虞賀水已上并上林
州境
東西(闕)南北(闕)
四至八到
東至東京四千里東至西京四千六百九十里
北至長安五千六百三十五里東至賓州一百六
十五里東南至賓州八十八里西南至邕州二
百四十里東至嚴州二百二十六里西北至泰
山四百三十五里
戶
唐開元一千八百二十皇朝戶(闕)
風俗
與柳州同
人物無
土産
貢金銀
上林縣三鄉州理所漢領方縣地唐武德四年析置上
林縣廢止戈縣在州西八十里本漢領方縣地廢
無虞縣在州東三十七里唐武德四年析柳州馬平縣
置已上三縣皇朝并入上林博邪山羅冨山賀
水武齊水吉東水已上皆郡邑之山水也
象州
象州象郡今理武化縣秦屬桂林郡地二漢屬鬱林郡
地吳又分置桂林郡晉宋齊皆因之隋平陳置象州因
象山以為名煬帝廢州為始安郡之桂林縣唐武德四
年平蕭銑復置象州領陽壽西寧桂林武仙五德五縣
貞觀十五年省西寧縣割廢晏州之武化長風來屬天
寳元年改為象山郡乾元元年復為象州皇朝開寳元
年廢嚴州并歸化縣入來賓縣屬象州
象州元領縣三
陽壽武化武先
廢嚴州元領縣二今一
來賓割屬象州
一縣廢
歸化併入來賓
州境
東西四百二十七里南北二百五十七里
四至八到
東北至南京四千二百六十里東至(闕)
北至西京四千六百八十五里北至長安五千九
百二十五里東至龔州二百六十五里不通馬
西至柳州馬平縣二十七里南至貴州三百里
北至柳州象縣一百六十里東南至潯州桂平縣
一百五十里西南澄州界二百一十七里東北
至西唐州一百九十里西北至柳州二百里
象州唐開元戶五千五百
廢嚴州唐開元戶一千八百五十九皇朝戶主一千
一百三十四客一千三百六十
風俗
與繡州同
姓氏
(闕)
土産
有古紵俚人以為布書云島夷卉服此也人面子
樹葉似龍眼而長
陽壽縣舊二鄉今四鄉漢中留縣也屬鬱林郡又改為
桂林郡隋改名象州仍改中留為桂林縣唐武德四年
改為武德縣于縣界置象州貞觀中移州于武化天寳
元年八月改武德為陽壽大歷十一年復移州歸壽陽
即今理
武化縣東六十里舊四鄉今二鄉漢潭中縣地屬鬱林
郡隋置建陵縣屬桂林唐武德四年析建陵置武化縣
屬晏州貞觀十二年廢晏州來屬仍自武德縣移象州
于縣置非秦之象郡秦之象郡今之合浦縣也大歷十
一年移州歸壽樂宜舊城程郎水一名思傍水在邑
界
武仙縣東北九十里舊五鄉唐武德四年析桂林置
仙人山嶺表錄云象州武仙縣舊有神仙集衆高山羽
駕時如建州武夷山皆有仙人換骨函存象山在州
城西岸去城五里高四十丈其形如象因山得名
銅鼓瀨又有銅鼓山在郡東界淣淣溪雜夷山居之
所風母獸似猿無尾眼赤見人則低頭藏面如似有
罪輒向人叩頭打死人開其口向風便生異物志云謂
之平猴鼠獸長四尺馬蹄牛尾如猿有兩乳其聲如
嬰兒一母惟一子其溺地一瀝成一鼠出則歲災苦
姑鳥聲如人音多懷愴悽異物志云謂苦姑鳥懶婦
獸異物志云昔有懶婦織於機中常睡其姑以杼打之
恚死今背上猶有杼文瘡痕大者得膏三四斛若用照
書及紡織則暗若以會衆賓歌舞則明
來賓縣西一百五十里舊二十四鄉今二鄉元屬嚴州
併歸化入來賓縣屬象州䍧牱水郡國志云嚴州州
門有長水深八丈從䍧牱河下廢嚴州荆州禹貢之
域漢武帝平南越即象郡之地也歴晉宋齊梁不改後
爲獠所置唐乾封三年詔致生獠置嚴州及三縣地在
嚴岡之側因為名天寳元年改為修德郡乾元元年復
為嚴州廢歸化縣與州同置亦同廢
太平寰宇記卷一百六十五
