欽定四庫全書
太平寰宇記卷一百二十八
宋樂史撰
淮南道六
滁州
滁州永陽郡今理清流縣禹貢揚州之域春秋時為楚
地左氏傳曰楚子囊師扵棠今江都六合縣是也秦并
楚置三十六郡此為九江郡地二漢因之不改晉屬淮
南郡宋屬新昌郡齊因之梁大同二年割北齊州之新
昌南豫州之南譙豫州之北譙凡三郡立為南譙州居
桑根山之西今州西南八十里全椒縣界南譙故城是
也梁末喪亂地没高齊至天寳三年徙南譙州於新昌
郡今之州城是也又改北譙州為臨滁郡南譙州領新
昌臨滁高塘三郡隋開皇九年廢新昌郡改南譙州為
滁州因以為名煬帝初州廢其地併入江都為清流縣
唐武德三年杜伏威歸順因置滁州又以揚州之全椒
縣来屬天寳元年改為永陽郡乾元元年復為滁州
元領縣三
清流全椒永陽
州境
東西二百五里
南北一百七十三里
四至八到
西北至東京一千三百七十里西北至西京一千
七百八十里西北至長安二千五百六十里
東至揚州三百三十里南至和州二百里西
至濠州二百六十里北至廬州慎縣界一百六
十二里西至(闕)東南
至和州烏江縣一百六十一里西南至廬州慎縣
界一百六十二里西北至濠州二百二十六里
東北至盱眙縣二百四十四里
戶
唐開元戶二萬一百皇朝戶主一萬八百三十八
客九千八百三十四
風俗
與揚州同
姓氏
(闕)
人物無
土產
貲布舊貢
清流縣舊二十一鄉今八鄉本漢全椒縣地屬九江郡
梁為頓丘縣隋初改為新昌縣又改為清流縣因清流
水為名清流關山在縣西二十二里多野生牡丹
清流水西南自全椒縣界流入瑯琊山在縣西南十
二里其山始因東晉元帝為瑯琊王避地此山因名之
滁河在縣東三里源自廬州慎縣来東南流入六合至
瓜步入大江銅官山在縣北三里
全椒縣南一十里舊十三鄉今五鄉戰國時為楚地本
漢舊縣屬九江郡後漢世祖封馬成為全椒侯晉改為
南譙縣梁為北譙郡北齊改為臨滁郡後周復曰北譙
隋初為滁縣梁大業初又為全椒隸江都唐因隋制不
改武德二年始屬滁州郡國志云後漢彭城劉平為令
虎自全椒縣渡江丁姑祠搜神記云淮南全椒縣有
丁新婦者本丹陽人年十六適全椒謝家其姑嚴酷每
使役皆有程限或違頃刻必加鞭笞不可堪處以九月
七日自經而死遂有靈響聞於人間乃發言於巫祝曰
念人家婦女工作不已使避九月七日今江南皆呼為
丁姑假九月七日咸以為九月七日也吳平後其女幽
魂思鄉欲歸永平中九月七日見形着縹衣戴青蓋婢
從其後至牛渚津求渡有兩男子共捕魚乃謂姑云與
我為婦即當相渡姑罵之須臾有老翁乘船又至從求
渡翁遂渡之至南岸姑曰吾是鬼神恩報厚德翁還必
有所獲翁至西岸見兩男覆水中有魚數千頭風飄上
岸翁取魚歸俗以姑有靈遂立祠焉九鬭山在縣北
九十四里一謂隂陵山江表傳云項羽敗東走烏江取
此山過漢遣灌嬰兵追羽至此一日九戰因名九鬭山
今山上石猶有磨刀礪鏃之跡尚存滁水在縣南一
十六里其源出於廬州慎縣東流經滁揚二州入於江
銅井山在縣西七十里上有井阜陵故城在縣西南
八十里漢縣廢城頡羹侯墓在縣城南古老相傳今
無碑石矣
永陽縣東北三十五里舊十三鄉今七鄉本漢全椒縣
地唐景龍三年析置取縣北永陽山為名八石山在
縣西南十三里故老相傳云有八仙人至夀春尋淮南
王於此山經過各踞一石坐故號八石山来安水在
縣東三里源出馬嶺山東流至来安村為名入揚州六
合縣廢頓丘城在縣東一里地理志云宋明帝割秦
郡頓丘以立新昌即此處也
濠州
濠州鍾離郡今理鍾離縣禹貢揚州之域史記云昔禹
會諸侯於塗山執玉帛者萬國即郡西塗山是也按帝
王紀云揚州之城當塗縣有禹塗山即此地春秋時有
鍾離子國世本云嬴姓徐之别號也左傳成公十五年
叔孫僑如會具於鍾離杜預注云屬楚邑淮南縣也昭
公二十四年楚子為舟師以略吳彊吳人踵楚遂滅巢
及鍾離而還史記楚平王時之邊邑卑梁與楚邊邑鍾
離小童爭桑兩家交怨相攻滅秦并天下屬九江郡晉
立鍾離郡宋因之宋明帝失淮北地復立徐州於此後
廢帝改號北徐州梁因之以昌義之為北徐刺史鎮鍾
離魏中山王元英將軍楊大眼率衆十萬来宼鍾離城
北阻淮水魏人以州東郡陽作浮橋晝夜攻城分番相
代義之善射每彎弓所向莫不應絃而倒一日戰數十
合魏軍死者與城平會高祖遣曹景宗韋叡二十萬来
救魏軍大敗英與楊大眼脱身而走因輕騎追至洛口
而還州後入高齊文宣帝改為西楚州隋開皇二年改
為濠州以界内山名郡大業二年又改為鍾離郡唐武
德三年杜伏威降改為濠州又改臨濠為定遠縣化名
為昭義縣領鍾離塗山定遠招義四縣武德四年省塗
山入鍾離天寳元年改為鍾離郡乾元元年復為濠州
本屬淮南與夀陽阻淮帶山為淮南之險貞觀元年竇
參為相於是越淮割地隸屬徐州及徐州節度使張達
封死子惜為本軍所立常挫王師朝廷幾失淮南之地
蓋參不學無術昧于疆理之制所由至也自貞元以後
州西渦口對岸置兩城刺史常帶兩城使以守其要濠
守中間誤去水元和三年字又加水
元領縣三今二
鍾離定遠
一縣割出
招義(入四州)
州境
東西二百六十七里南北(闕)
四至八到
西北至東京一千一百五十里西北至西京一千
五百七十里西北取虹縣路至長安二千三百七
十里西南至(闕)東至楚
州四百二十里南至廬州三百三十里北至虹
縣一百八十里東南至滁州二百三十里西南
至夀州二百二十里西北渡淮取蘄州路至徐州
四百六十里東北至盱眙縣二百二十里從縣至
楚州一百九十里
戶
唐開元戶二萬五千五十二皇朝戶主七千四百四
十七客一萬八千六十四
風俗
揚州之域婚娶喪禮與諸夏不異率性真直賤商務
農其食秔稻其衣絁布地帶淮河皆通舟楫貨遷
者米麥柴炭
姓氏
(闕)
人物無
土產
鍾乳雲母官絁絹綿
鍾離縣舊十四鄉今四鄉漢舊縣屬九江郡晉屬淮南
郡安帝時因東郡燕縣流人在鍾離者多因置燕縣南
齊復為鍾離縣今縣東四里有古鍾離城即魯昭公四
年楚城鍾離是也至二十四年為吳所滅之地塗山
在縣西九十五里春秋左氏傳魯諸大夫對孟孫曰禹
會諸侯于塗山執玉帛者萬國杜預注云在夀春縣東
北應劭注漢地理志云禹所娶塗山有禹墟太康地志
云塗山古當國夏禹所娶也山西又有禹村蓋禹會諸
侯之地又帝王紀曰禹會諸侯于塗山在禹貢揚州之
域今九江當塗縣有禹娶之地今邑界有當塗故縣存
即漢舊縣後廢莫耶山長老傳云古者于此鑄莫耶
劍因以名山史記賈誼弔屈原篇云莫耶為鈍注云屈原吳
大夫也王僧虔吳郡地理志云吳人造劍陽曰干將隂
曰莫耶莫耶者干將之妻名也又淮南記云濠水合流
千金塘流出縣西莫耶山是也雲母山一名濠上山
在州東南四十里按神仙傳云雲母彭祖所服食人共
傳採于此山今或有道者採取不已白沙山在州東
八十里其山遍是白沙曹山在州南六十里古老相
傳昔魏太祖東征駐兵停此嶺因名曹山石膏山在
州西南七十里其山多出石膏今採取無時洛水自
定遠縣西白望堆入界與夀春縣洛水中流分界屈曲
百八十里流至北部新城村南一十五里入淮按魏中
山王元英大將軍楊大眼軍敗脱身走至洛口是也又
梁天監四年後興兵伐魏舟師十萬以臨川王宏為大
都督沿江入淮軍次洛口澗是也濠塘山在縣南六
十里有濠水出焉古老所傳山泉灌濠成塘故以為名
山穴出鍾乳并有蝙蝠白色于穴中倒懸微帶紫色居
人或九月以後三月以前採取服之頗益夀觀魚臺
在縣西南七里莊子遊於濠梁水見鯈魚出游從容莊
子曰是魚樂乎惠子曰子非魚安知魚之樂耶莊子曰
子非我安知我不知魚之樂也按惠莊觀魚即此臺也
杏山在州南六十里按神仙傳董奉吳時居此山為人
治病唯令種杏五株數年杏至萬株後服杏金丹得仙
臨淮山在州東九十五里俯臨長淮山下有穴去水
一丈淮水泛濫其穴即上高水減其穴還低下有似山
浮亦號浮山東濠水出縣南濠塘山東北流至州屈
曲繞城東北流入淮西濠水出縣西南莫耶山北入
淮西南自夀州界流入南華真人塜在今州東二里
相傳是莊周之墓在今開元寺講堂後古鍾離城在
州東六里四面有濠左傳昭公四年楚箴尹宜舊城鍾
離至二十四年為吳所滅至後漢光武以為侯國晉太
康二年改為縣後為郡今廢城存禹頭城在縣西一
百一十七里按晉太元二年謝玄為兗州刺史以為馬
頭城至義熙元年立為馬頭郡緣山形為名按顧野王
輿地志云其界即當塗山國之舊地元屬豫州宋屬徐
州齊因之梁大通元年刺史劉公茂移居新城從兹遂
廢古當塗山城在州西一百一十七里漢為縣屬九
江郡武帝封魏不害為當塗侯王莽改曰山聚後漢還
為當塗縣安帝永初四年封成孝王冗為當塗侯是此
地按地輿志三國時荒廢按晉書太康九年復立屬淮
南郡太康地理志云其山在夀春東北今騐無差地輿
志云即夏禹所娶塗山氏之國也廢小東城在州東
北三里按宋書大始二年築以鎮濠口此城至小初本
無號後俗見在鍾離東北緣此號小東城北齊天寳元
年以為鍾離郡大建五年廢城無塹空餘其地今在濠
口見為城隍廟廢荆山堰在州西一百二十二里按
梁天監十三年魏降人王足陳計求堰淮水以灌夀陽
足引北方童謠曰荆山為上格浮山為下格潼沱為激
溝并灌鉅野澤武帝遂發徐揚人卒二十戶取五丁以
築之令太子右衛率康絢護堰作役人幾二十萬於鍾
離南起浮山堰北抵巉石依岸築土合脊於中流十四
年四月堰將合淮水漂疾輒復決潰衆患之或謂江淮
之間多有蛟龍能乘風雨決壊崖岸其性惡鐵因是引
東西二冶鐵器大則釡鍋小則鋘鋤數千萬斤沉於堰
所猶不能合召伐樹為井幹填以巨石加土其上緣淮
百里内岡陵木石無巨細必盡負擔者肩上皆穿夏日
疾疫死者相枕蠅蟲晝夜聲合是冬又寒甚淮泗盡凍
士卒死者十八至十五年四月堰乃成其長九里下闊
百四十丈上廣四十五丈高二十丈深十九丈五丈夾
之以堤并樹杞柳軍人安堵列居其上其水清潔俯視
邑居墳墓了然皆在其下其夀陽戍因移置八公山夾
淮數百里皆為水之所淹或謂詢曰四瀆天所以節宣
其氣不可久塞既而昏霧下降而堰潰決殺數萬人其
聲若雷聞三百里水中怪物隨流而下或人頭魚身龍
形馬首殊數詭狀不可勝名今號其處為荆山堰今渦
水東岸是也彭祖廟在子城上東北角有堂塗山
神廟在州西九十六里塗山頂惟有一堂雕木為神按
地輿志云塗山有神廟前盤中夾汚邪容水每乾涸若
祭祀者至其水輒隨出隨入多少給用祭祀還則無
定遠縣南一百里舊十鄉今九鄉本漢東城縣地漢書
淮南王傳漢文帝封淮南厲王長子良為東城侯屬九
江郡也王莽改曰武城按梁天監三年土人祭豐據東
城自魏歸武帝嘉之改曰豐城立為定遠郡又改為廣
安郡定遠縣隋開皇三年廢郡留縣大業十一年賊師
孟讓燒劫縣廢唐武德二年還於廢廣安郡置定遠縣
天寳四年移於今治馬立城續漢書云當塗有馬丘
聚即徐鳳反於此古曲陽城在縣西北九十五里秦
時為曲陽縣王莽割入隂陵縣漢書地理志云曲陽王
莽改為延年亭應邵注曲陽在淮之曲陽故隂陵城
在縣西六十里漢為縣屬淮南郡漢書項藉傳云羽敗
于垓下潰圍而走騎將灌英追羽至淮過隂陵迷失道
即此處王莽改為陽陵又郡國志云隂陵在莫耶山南
廢定遠城在縣西南八十五里古老相傳云梁魏交
并之日魏築為壘在芟甫塘下流水出夾城西注蓋即
緣塘立名未詳指實按梁典普通七年九月一日胡龍
牙虜芟甫城生擒五千人是也廢東城漢縣故城項
羽自隂陵至此又南走烏江亭楊喜等斬羽於此在縣
東南梁亦置臨濠即於此在縣東廢閭城在縣西北
一百五十里故老相傳云後魏大武南征時築梁普通
三年於中置西沛郡廢漆園在縣東三十里其地東
西南北約方三百步唐天寳年中尚有漆樹一二十株
野火燔燒其樹在古縣村西一百步即楚國莊周為吏
之處今為壠畝鵲甫亭按水經注載淮水又西北流
經鵲甫亭南是也漆園觀在縣東北一百三十步唐
弘道二年敕置取漆園為名晉獻公塜在縣東八十
里高十丈古老相傳云晉獻公塜東去驪姬塜一千步
今圖經云晉獻公塜一雙是也虞姬塜在縣南六十
里高六丈即項羽敗殺姬葬此項羽廟在縣西六十
里古老相傳云項羽既敗迷于此地後立廟
太平寰宇記卷一百二十八
