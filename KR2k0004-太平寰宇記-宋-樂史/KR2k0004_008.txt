欽定四庫全書
太平寰宇記卷八
宋樂史撰
河南道八
汝州
汝州臨汝郡今理梁縣禹貢豫州之域春秋時為周王
畿亦戎蠻子之邑後為鄭楚二國之境焉即左傳謂楚
襲梁及霍是也又按十三州志云梁即周南鄙邑也按
郡國縣道記云梁縣西南十五里有古梁國城存韓分
晉得穎川之父城東接汝南西接弘農皆韓分戰國時
梁屬魏秦置三十六郡屬三川郡在漢為河南郡之梁
縣地後漢因之魏晉為河南舞陽二郡之地又後魏地
形志梁縣屬汝北郡後周屬南襄城郡隋開皇三年罷
郡四年自陸渾縣界移伊州置於此以伊水所經為名
尋又移伊州于今陸渾縣東北置煬帝初改為汝州以
汝水為名三年州廢以其地入襄城穎川二郡唐武德
四年平王世充改為穎川領承休梁郟城三縣貞觀元年
以廢魯州魯山縣來屬其年省梁縣仍改承休為梁縣
八年改伊州為汝州領梁郟城魯山三縣證聖元年置
武興縣先天元年置臨汝縣開元二十六年以仙州之
業縣來屬天寶元年以許州之襄城來屬仍改為臨汝
郡乾元元年復為汝州梁開平四年外為防禦州
元領縣七今六
梁縣葉縣郟縣魯山龍興襄城
一縣廢
臨汝併入梁縣
州境
東西二百一十里南北二百四十里
四至八到
東北至東京四百里西北自至伊闕縣路至西京
一百七十里西至長安九百八十里東至許州
一百八十里南至鄧州四百九十里北至登封
縣一百一十五里東南至蔡州四百五十五里
西南至鄧州四百七十五里又西南至虢州七百
三十五里東北至伊關縣八十里西南至伊關
縣九十里
戶
唐開元戶二萬六千五十三皇朝管戶主九千五百
三十五客一萬四千五百七十五
風俗
漢書地理志云古韓地也土狹而儉其俗崇侈
人物
馮異字公孫穎川父城人為光武將軍諸將論功常
獨屏樹下號為大樹將軍臧宫字君翁穎川郟人
從光武征戰樊英字季齊南陽魯陽人順帝徵至
京師不以禮屈李膺穎川襄城人唐馬燧汝州郟
城人功成封北平郡王周允元汝州安城人則天朝
為侍郎侍宴各述詩書中善言允元曰恥君不如堯
舜則天賞之
土産
絹絁鹿脯蜜蠟
梁縣舊五鄉今二鄉漢舊縣戰國時謂之南梁以别大
梁少梁也漢理在汝水之南俗謂之治城隔汝水與注
城相對其注城南面已為汝水所毁後魏於此治置城
縣高齊省入今梁縣隋大業二年改為承休縣屬汝州
取漢舊承休城為名貞觀元年復為梁縣鳴臯山即
朗臯山也一名狼臯山在縣西南六十里注水經云汝
水自朗臯山東出峽謂之汝阨霍陽山俗謂現山在
縣西南七十里左傳哀四年謂楚為一昔之期而襲梁
及霍按杜注即此山漢立霍陽縣因山以為名今有故
城俗謂張侯城是也魚齒山連接縣界左傳謂楚師
侵鄭涉于魚齒之下是此處也黃城山一名苦菜山
沮溺耦耕即其處也汝水在縣南三里水經云汝水
出河南梁縣勉鄉温湯在縣西四十里注水經云溫
水數源揚波于川左泉上華宇連陰茨甍交拒方塘石
沼錯落其間頥道之士多歸之其水東南流注廣城澤
水唐聖歷三年正月則天駕幸今有石碑斷折廣城
澤在縣西四十里後漢安帝永初元年以廣城遊獵地
假與貧人二年鄧太后臨朝鄧隲兄弟輔政以為文德
可興武功可廢請寢狩蒐之禮于時馬融作廣城頌以
諷云大漢之初基也揆厥靈囿營于南郊右矕三塗左
概嵩嶽面據衡陰箕背王屋浸以波溠夤以滎洛金山
石林殷起乎其中神泉側出丹水涅池怪石浮磬燿焜
於其陂是此澤也隋大業中置馬牧焉亦名黃陂有溉
灌之利至今百姓賴之注城續漢書郡國志云河南
縣有注城即此也廣成城九州要記云廣成子為黃帝
師始居此城後于崆峒山成道今此城猶有廟像存焉
崆峒山在縣西南四十里有廣成子廟即黃帝問道於
廣成子之所也按唐開元三年汝州刺史充本州防禦
使盧貞立碑其略云爾雅曰北戴斗極為崆峒其地絶
遠華夏之君所不至禹跡之内山名崆峒者有三焉其
一在臨洮秦築長城之所起也其一在安定二山高大
可取財用彼人亦各於其處為廣成子立廟而莊生述
黃帝問道崆峒遂言遊襄城登具茨訪大騩皆與此山
接壤則臨洮安定非問道之所明矣仙經叙三十六洞
五嶽不在其列是知靈跡所存不繫山之大小也此山
之下有洞焉其戶上出耆舊相傳云洞中白犬往往外
遊故號山冢為狗玉峯昔之守宰以為神居閟絜懼樵
牧者䙝弄因積土封之今升踐其頂響連于下甚深遠
云耳汝北故城即高齊置汝北郡在縣南亦名王塢
城以備周寇也承休故城在今郡東即後漢光武封
姬常為承休公以主周祀即此城是也陽人聚在州
西即秦滅東周徙其君於此是也孫堅大破董卓軍於
此地蠻中聚即戎蠻子國在今郡西南俗謂麻城是
也流杯池在城南三十里唐則天嘗與侍郎姚元崇
蘇頲武三思薛耀等遊晏賦詩李嶠為叙今有碑石存
焉
葉縣西南二百里舊七鄉今三鄉古應侯之國後為楚
地秦為父城縣屬南陽郡按左氏傳謂許遷于葉又左
傳楚白公之亂葉公帥國人攻白公白公奔山而縊葉
公遂老於邑焉漢明帝時尚書郎王喬為令於此邑按
唐國史云武德二年於此置華州五年廢縣屬許州貞
觀八年又置魯州九年廢開元四年析唐許二州之屬
邑又置仙州至二十一年十二月勅以仙州頻喪長吏
欲廢之令公卿議其可否中書侍郎崔沔議曰仙州
四面去餘州界雖近若據州城而言則亦懸遠土地饒沃
戶口稀疎逃亡所歸頗成淵藪舊多刦盗兼有宿宵所
以往來患之置州鎮壓今興役已畢主司粗定累年成
規一朝廢省前功盡棄後弊方深今廢州則生患置州
則稱煩所以武德以來迭為廢置足明利害不專一途
至於田疇澇損則與蔡許何殊寧惟仙州獨當廢省若
移州管新戶驛長難得合宜况許州界路僻戶多均出
傍州非無成例州以鎮俗官以理人所在皆然豈憚其
費然自創置未盈十年州將員寮屢卒於位雖天道性
命聖人罕言而共理分憂朝寄尤切視死亡而不恤何
以得其歡心計不自安政必苟且下承斯弊為傷必多
變而通之則未可久可東新置舞陽縣即漢樊噲舊國
噲豐沛故人又高祖之婭惟勲惟舊且親且賢亦既受
封必稱吉士保全良吏庶在兹邦又南白羊川口村聚
幽僻妖訛宿宵此為根底自置縣來十減八九今若移
州鎮之便可杜絶其仙州望且未廢至今年十月移向
舞陽縣置仍改為樊州刺史司馬銓頗聞守法公勤望
稍加慰勞使其悦以成務庶有益於公家至二十六年
十月廢大歷三年三月又勅置仍割汝之襄城縣屬仙
州析葉縣南界新置仙鳬縣仍定為中縣又割許州之
舞陽縣蔡州之西平縣唐州之方城縣並屬仙州至五
年二月竟廢縣亦仍舊各歸所屬葉公龍家語葉公
好龍窗壁圖畫龍形真龍為之降葉公見而喪其魄
王喬鳬風俗通孝明帝時尚書郎王喬遷葉令每月朔
望常詣臺朝帝怪其來數而無車騎密令太史候望言
其臨至嘗有雙鳬從東南來于是候鳬至舉羅張之但
得一隻舄詔使尚方診視則四年中所賜尚書官屬履
也每當朝時葉門下鼓不擊自鳴聞于京師方城山
左氏僖四年楚大夫屈完對齊侯曰楚國方城以為城
即此也黃城山聖賢冢墓記云南陽葉縣方城邑西
有黃城山即長沮桀溺所耕處下有東流水即子路問
津之所滍水後漢光武破王邑會大雷風屋瓦皆飛
雨下如㴻滍水盛溢士卒溺水死以萬數水為不流
父城後漢馮異此地人也異始為郡掾監五縣為王莽
拒漢世祖攻父城不下異出行屬縣為漢兵所執異曰
一夫之用不足為強弱有老母在城中願據歸五城以
效功報德及世祖為司隸校尉道經父城異即開門迎
世祖即此城也舞陽城樊噲所封為舞陽侯是也隋
復為縣後省開元四年復置縣按貞元十道錄云屬許
昌至元和十三年正月陳許觀察使李光顔奏許州舞
陽縣為逆賊吳元濟攻毁請移縣收置於吳城鎮從之
後廢故此有城存焉昆陽城即光武所破莽將王邑
王尋於此也在今縣北二十五里古冢在縣東俗云
王喬葬處葉公廟在縣東北三里唐開元二十一年
仙州刺史張景洪建古冢在廟後
郟城縣西北九十里舊五鄉今二鄉左傳楚令尹子瑕
城郟屬縣昭子曰楚不在侯侯其僅自守也郟後入晉
三卿分晉其地屬韓漢為郟縣隸穎川郡晉隸襄城郡
後魏隸南陽郡北齊省隋移輔城縣于今縣西北五里
隸汝州大業四年改輔城縣為郟城縣移就其後因之
白龍山在縣南三十里尹村故父城在縣東南四
十里故周時應國也左傳楚城城父使太子建居之
郟府臺在縣東北二十五里薄姬冢在縣東北四十
里賈復城一名通雅城注水經云柏水經賈復城北復
南擊郾所築汝水在東西七里
魯山縣南一百五十里舊三鄉今二鄉本漢魯陽縣地
左傳陶唐氏既衰其後有劉累學擾龍以事孔甲龍一
雌死潛醢以食夏后夏后享之既而使求之懼而遷於
魯縣即魯陽是也隋末王充據有鞏洛於此立魯州唐
武德四年充平州廢後為縣入伊州貞觀八年改伊州
為汝州堯山俗名大柏山水經云堯孫劉累遷此故
立堯祠於西山焉今山亦號大龍山因擾龍見稱滍
水左氏晉陽處父侵蔡楚子上救之與晉師夾泜而軍
是此處也又光武破王尋於昆陽士卒塞以滍水是也
燒車水亦光武燒王尋輜重於水濱因以名之皇女
湯注水經溫泉水出北山阜七泉竒發炎熱竒毒疴疾
之徒無能澡其衝欲救疾者咸去湯十許步别池然後可
入湯側有石銘曰皇女湯可治萬病亦可熟米波水
馬融廣成頌曰浸以波溠是也魯陽關淮南子云魯
陽公與韓戰酣日暮援戈而揮之日為之反三舍即此
地也漢故為關曰魯陽今有水俗名三雅水南自鄧氏
向城縣流入關是也故應城左氏邢晉應韓武之穆
也注應國在襄城父城縣西南也韓詩外傳周成王與
弟戲以桐葉為珪曰吾以此封汝周公曰天子無戲言
王應時而封曰應侯今應鄉即此城也繞角城在今
縣東南左氏謂晉師遁于繞角即此也犫故城漢縣
也在今縣東南存焉平臯故城後周於此置三鴉鎮
在縣西南十九里亦曰平臯城以禦寇后高齊又移於
縣東北十七里置改為魯城以禦後周二城皆此邑地
也魯陽公墓在露山東北五里去縣二十五里墓上
石碑上有魯陽公墓四字存焉琴臺在縣故子城東
南墻上廣二百步即唐開元中縣令元德秀為令彈琴
於此三鴉鎮在縣西南十九里後周築以禦高齊一
名平高城三鴉路在縣西南七十里接鄧州南陽縣
界
龍興縣東南九十里舊三鄉今二鄉本漢郟縣地唐證
聖元年勅割郟城東南之城于此置武興縣神龍元年
廢縣改為中興縣其年又改為龍興縣仍隸汝州魚
齒山在縣東南三十里汝水在縣西北四十里滍
水在縣東南二十八里豢龍城在縣東南五十里
廢臨汝縣在州西南六十里本漢梁縣地唐先天元年
十二月割置縣于今縣西南二十里紫邏川置以邑城
臨汝水兼郡名為邑之稱至貞元八年刺史陸長源以
舊縣荒殘因移於東北李城驛側近當大路逮周顯德
三年廢入梁縣其地為鎮洛陽界碑在舊臨汝縣西
八十里歇馬山在舊縣東南六十里汝水在縣南
二里
襄城縣南一百四十里舊五鄉今四鄉即周之襄城也
楚靈王所築水經注昔楚平王大城城父以居太子建
京相璠曰周襄王居之因名襄城漢為縣隸穎川郡唐
武德元年於此置汝州領襄城汝墳期城三城貞觀九
年廢汝州及汝墳期城二縣以襄城屬許州開元四年
屬仙州二十六年還屬許州其年改屬汝州今縣理即
廢汝州古襄城也汜水左傳僖公二十四年王出適
鄭處于汜注鄭南汜龍城魏志云明帝青龍元年龍
見摩陂井常幸觀焉仍改摩陂為龍陂是此地古不
羹城在縣西南史記謂陳蔡二國不羹是也百尺堤
後漢明帝永平十年築每雨水不時兖豫之人多被水
害以此堤免之聖泉在縣西南七里出首山上
太平寰宇記卷八
