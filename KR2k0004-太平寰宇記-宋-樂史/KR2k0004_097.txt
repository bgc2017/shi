欽定四庫全書
太平寰宇記卷九十七
宋樂史撰
江南東道九
衢州
衢州安信郡今理安信縣春秋為越西郡之地吳洎晉
為東陽之墟按輿地志云後漢獻帝初平三年分太末
立新安縣晉太康元年以弘農有新安改名為信安地
土所屬與婺州同唐武德四年平李子通析婺州之西
境仍于信安縣置衢州州西有三衢山因以為名七年
陷輔公祏因廢至垂拱二年又分婺州之信安隆邱縣
置衢州取武德廢州為名天寳元年改為信安郡乾元
元年復為衢州又割常山入信州
元領縣六今五
信安江山龍遊常山開化(新置)盈川(一縣舊廢)
州境
東西一百二十二里南北二百五里
四至八到
東北至東京二千七百一十五里西北至西京三
千一百三十五里西北至長安三千九百里東
至婺州一百九十里南至處州三百五十里西
至饒州九百九十二里東南至處州三百六十三
里西南至建州一千一百里西北至饒州二百
一十九里東北至睦州二百一十九里
戶
唐開元戶二萬七千一百皇朝戶主客一萬九千
八百五十九
風俗
與婺州同
人物無
土産
白紵布大麻布紗扇簟(號生子簟)
信安縣舊三十鄉今三十五鄉漢太末縣地後漢獻帝
初平三年分太末置新安縣晉武太康元年以弘農有
新安縣遂改此為信安縣唐垂拱中因立郡于此唐末
錢鏐割據為西安石室山一名石橋山一名空石山
晉中朝野有王質者常入山伐木至石室見有童子數
四彈琴而歌質因放斧柯而聽之童子以一物與質狀
如棗核含之不復饑遂得少停俄頃童子語曰汝來已
久何不速去質應聲而起柯已爛盡泉嶺山在縣南
二百里漢朱買臣云東越王居保泉山一人守險千人
不得上即今信安縣之北界也
江山縣西八十里舊十七鄉本信安縣之南川唐武德
四年分信安置須江縣因南有須江為名八年又廢永
昌元年又置錢鏐改為江山騎石山山下有石如人
騎馬郡國志云如人而無頭昔有神巫以印指馬頭馬
頭即落則此山也江郎山山上有五色石日照炫燿
又郡國志云山上有三峯峯上各有一巨石高數十丈
歲漸長昔有江家在山下居兄弟三人神化于此故有
三石峯在焉又有湛滿者亦居山下其子仕洛遭永嘉
之亂不得歸滿乃使祝宗言于三石之靈能致其子靡
愛斯牲旬日中湛子出洛水邊見三少年使閉眼入車
欄中但聞去如疾風俄頃間從空墮恍然不知所以良
久乃覺是家園中也
龍游縣東七十五里舊二十六鄉今二十七鄉春秋姑
蔑之地越伐吳王孫彌庸觀之見姑蔑之旗杜注云今
東陽太末縣秦漢為太末縣地晉立龍邱縣按輿地志
云今龍邱乃春秋東陽太末縣也一云菇末縣東有龍
邱因以為名隋廢唐武德四年置縠州及白石太末二
縣八年廢縠州及白石太末二縣入信安縣貞觀八年
分金華信安二縣置龍邱縣來屬婺州垂拱二年屬衢
州錢鏐改為龍游龍邱山東陽記云上有九石晴明
遠望盡如芙蓉有龍長隠其處因名龍邱山岩際有石
岩如窗窗中有石床生龍鬚草檉柏望之五采呼為新
婦岩齊書曰太末徐伯珍宅南九里有高山班固謂之
九岩山武安故城唐武德八年以縣來屬婺州垂拱
二年隸衢州按信安記云證聖二年割常山須江饒州
之弋陽三縣置武安縣以地有武安山因以為名今按
此邑已廢故城至今猶存焉
常山縣東九十六里舊二十鄉今一十一鄉唐咸亨五
年分信安縣縣西界于常山北至常山縣屬婺州垂拱
二年改屬衢州乾元元年屬信州尋又還衢州三衢
山東陽記云山上有石周迴三百步五畝橋縠江輿
地志云其水波瀨交錯狀似羅縠之文因以為名
廢盈川縣在縣南五十五里唐如意元年分龍邱縣西
梧山玉東等鄉置按縣西有刑溪土人陳留異惡溪有
刑名改曰盈川因為盈川縣蓋取盈滿之義至元和七
年正月又廢此縣以其地併入信安龍邱二縣
開化縣東八十里今八鄉本常山縣地錢鏐割據之時
析常山八鄉置開化縣
婺州
婺州東陽郡今理金華縣禹貢揚州之域春秋及戰國
時為越之西界秦屬會稽郡漢初屬荆吳二國後吳王
濞誅復置會稽屬揚州其地亦屬焉今州界得漢會稽
郡之烏傷太末二縣地鄭緝之東陽記云此境為會稽
西部嘗置都尉理于此吳寶鼎元年始分會稽置東陽
郡屬揚州晉宋齊皆因之不改梁武帝又置金華郡于
此陳永定三年于郡置晉州尋又改信安縣為信安郡
隋開皇九年平陳省東陽郡理却為長山等九縣以為
吳州十三年又於此郡舊處復置婺州蓋取其地于天
文婺女之分以為州名焉煬帝初廢州為東陽郡唐武
德四年平李子通置婺州為領華州長山二縣七年廢
網州義烏來屬八年廢麗州為永康衢州信安縣竝來
屬又廢穀州入信安長山入金華縣貞觀八年復分置
龍邱縣咸亨五年置蘭溪常山二縣垂拱二年分龍邱
信安常山三縣置衢州又置東陽縣天授二年又置武
義縣天寶元年改婺州為東陽郡乾元元年復為婺州
晉天福四年昇為武勝軍節度皇朝因之
元領縣七
金華東陽義烏蘭溪永康武康浦陽
州境
東西二百四十一里南北二百六十里
四至八到
西北至東京二千六百二十里西北至西京三千
三百五里西北至長安三千八百九十五里東
至越州四百八十里南至處州二百八十八里
西至衢州一百九十二里北至睦州一百八十里
東南至台州六百十二里西南至處州松陽縣
界一百五十里西北至睦州陸路一百六十里水
路一百八十里西南至越州三百九十里
戶
唐開元戶一萬四千三百皇朝戶主三萬三千九
百八十二客六十四
風俗
郡國志云揚州東境婺州正得東越之地漢時其地
屬會稽郡吳為東陽郡民俗輕躁少信行好淫祀
人物
楊琰字機平烏傷人為零陵太守盛石灰于草上馬
尾鼓灰敗賊駱統字公緒烏傷人隨陸遜破蜀
駱賓王義烏人唐徐安貞蘭陵縣人
土産
綿絁絹
金華縣舊四十五鄉今二十四鄉本漢烏傷縣地後漢
初平三年分烏傷置長山縣屬會稽郡吳寳鼎元年置
東陽郡理烏傷吳錄地理志云屬東陽郡名山略記云
有長山在東北縣因之為名隨改長山為金華按金華
即長山别名今為金華縣焉長山在縣南二十里一
名金華山即黃初平初起遇道士教以仙方處吳錄地
理志云常山仙人採藥處謂之長山山南有春草岩折
竹岩岩間不生蔓草盡出龍鬚不中為席但以其穰為
燈炷抱樸子云左元放言此山可以合神丹免五兵洪
水之患又按輿地志云金華山連亘三百餘里畢嶺
輿地志云東陽畢嶺之下有錢嶺往往人于此嶺下獲
大錢今俗謂之錢嶺銅山在縣南三十里東陽記云
山下有泉水色鮮白號為銅泉又按異苑曰吳時有軍
士五百人破洞得一銅釜將欲破之水從中暴發遂成
湖以溺人龍邱山亦當此邑界在衢州石甑按東
陽記云混山頂上有一孤石可高三十丈其形如甑人
謂之石甑溪水郡國志云金華縣因山為名城南臨
溪水高阜上有樓名曰元暢樓宋沈約吟咏于此處
赤松澗赤松子遊金華山以火自燒而化故山上有赤
松之祠㵎自山而出故曰赤松澗徐公湖郡國志云
在長山上周迴四百八十六步昔山下居人徐公登山
至湖逢見二人共博自稱赤松子安期先生酌湖中水
為酒飲徐公醉及醒不見二人而宿莽攢聚其上徐公
方追悔山因名焉今有徐公宅基在此山下有靈岩寺
即梁文士劉峻字孝標棄官居此湖東山之上孝標撰
類苑一百二十卷也
東陽縣東一百五十里元三十五鄉本烏傷縣地漢書
地理志屬會稽郡垂拱二年因東陽舊郡之號分烏傷
縣地以置縣焉東陽江一源南自永康縣界流入至金
華縣合成一水謂之東陽江
義烏縣東北一百一十五里舊二十九鄉今二十六鄉
異苑云東陽顔烏以淳孝著聞羣烏助銜土塊為墳烏
口皆傷一境以為至孝所致因以縣名烏傷唐武德四
年于此置網州分烏傷立華州縣七年州縣並廢仍改
烏傷為義烏縣雲黃山在縣南三十五里山多玄態
赤豹歌山郡國志云東陽歌山山下水通臨海昔有
人乘船從下望見女子于山下汲水登峰而歌姿態端
美船人挑之神怒因墜三大石塞水源遂不通舟船山
側有名步廟臨流虚搆高數丈長四十丈可容百人坐
蘭溪縣西北五十五里元二十四鄉本金華之地焉唐
咸亨五年八月分金華西界至東陽縣東陽記云龍邱
山下有蘭溪因以為名蘭陰山在縣西五里一名横
山臨截三江風子山在縣西六十里葛洪丹竈基址
九峯山在縣南六十里下有唐中書侍郎徐安貞讀
書岩
永康縣東南一百九十里舊三十五鄉今二十四鄉本
烏傷縣之地東陽記云赤烏八年分烏傷之上浦置為
永康縣屬會稽郡隋平陳廢之唐武德八年又置石
公山在縣西十里有孤石望如人坐其傍又有如石人
狀是新婦著花履焉或名新婦岩石城山在縣南一
十四里吳錄云永康有石城山山海經云三天子都在
閩西海北郭璞注云在新安歙縣東又引張氏土地記
云東陽永康縣南四里有石城山上有小石城云黃
帝曾遊此山即三天子都也金勝山在縣東五十里
郡國志云昔有人于此拾得金勝因名之山有趙炳祠
炳善方術廟今無蚊蟲異苑曰孫權時永康人入山遇
大龜烹之不爛即此山
武義縣輿地志云吳赤烏八年分烏傷永康縣置隋廢
唐天授二年分永康西境又置大家山在縣西二十
里大家起雲新婦山即雨因以為候新婦山改作大
家山也山上有小石扶立如婦人因名之
浦陽縣東北一百二十里元一十四鄉唐天寳十三年
析義烏北鄙置浦陽縣尋又析蘭溪界二鄉杭州富陽
縣二里屬焉蒲陽江在縣西三十里縣取此山為名
太平寰宇記卷九十七
