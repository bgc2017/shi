欽定四庫全書
太平寰宇記卷五十八
宋樂史撰
河北道七
洺州貝州
洺州廣平郡今理永年縣禹貢冀州之域星分昴宿一
度禹貢曰覃懷底績至于衡漳衡漳在今州南肥鄉縣也
春秋時為赤狄之地後屬晉左傳宣公十四年晉荀林
父敗赤狄于曲梁今州理城也七國時屬趙敬侯始都
邯郸至幽王遷為秦所滅秦兼天下是為邯郸郡地漢
高帝分置廣平國自漢至晉或為國或為郡永嘉末石
勒據有其地石氏滅又屬慕容儁至于暐滅又屬苻堅
後慕容垂得山東其城復屬焉周武帝建德六年于郡
置洺州以水為名隋大業三年罷州為武安郡唐武德
元年又改為洺州領永年洺水平恩清漳四縣二年陷
竇建德四年建德平立山東道大行臺又置曲州鷄澤
二縣五年罷行臺置洺州大總管府管洺衛巖相磁邢
趙七州六年罷總管以磁州之武安臨洺肥鄉三縣来
屬貞觀元年又以廢磁州之邯郸来屬天寳元年改為
廣平郡乾元元年復為洺州永泰之后復以武安邯郸
屬磁州會昌元年省清漳洺水二縣入肥鄉平恩曲周
等縣
元領縣八今六
永年平恩鷄澤曲周臨洺肥鄉
二縣割出
洺水入曲周清漳入肥鄉
州境
東西一百九十七里南北一百一十二里
四至八到
西南至東京五百五十里西南至西京七百六十
里西南至長安一千六百二十里東至天雄軍
永濟縣界九十五里西至磁州武安縣界七十五
里南至相州一百八十五里北至邢州武安縣
界七十五里北至邢州沙河縣界四百五里東
南至天雄軍一百二十里西南至磁州一百二十
里東北至貝州一百三十里直北落西至邢州
九十里
戶
唐開元戶七千七百五十皇朝管戶主一萬五千一
十三客一萬八千八百九十三
風俗
燕趙邯鄲風俗丈夫多悲歌慷慨多弄物為倡優女
子多彈弦跕跴隋圖經云今趙氏數百家每有祭祀
别設位以祭公孫杵臼及程嬰二氏歷代相傳號曰
祀客
人物
趙勝趙諸公子也賓數千毛遂趙勝之舍人也以
三寸舌說楚同却秦軍廉頗趙之良將也勇氣聞
於諸侯藺相如趙人送璧於秦不屈節李牧北
邊良將也匈奴不敢入邊封為武安君趙奢為馬
服君石奮趙人與四子皆二千石號為萬石君仕
孝文時
土産
平綢絁子油衣人參絹
永年縣舊二十八鄉今只二鄉本漢曲梁縣地屬廣平
國後漢屬鉅鹿郡北齊天保七年併曲梁縣入廣平縣
隋仁夀元年改廣平為永年縣避煬帝諱也屬武安郡
即今縣趙奢救閼與秦軍鼔譟武安屋瓦皆動即此地
也馬服岡史記趙奢為馬服君受封于此地靈山
風土記云靈山因趙武靈王葬其上故曰靈山鬱山
一名紫山出紫石英菖蒲為仙方所尚榆溪山洺州
記云有榆溪水因以名之王澤嶺趙襄子奔晉陽原
過後至于王澤見三人自帶以上可見即此嶺漳水
風土記云南易水本名漳水源出三門山西自肥鄉縣
界流入趙地記云六國時此水名易水埤蒼及水經云
洺水之目不知誰改俗謂山之下地名洺故曰洺水按
燕趙記云其分有三易漳為南易洺水在縣南三里
西自臨漳縣流入鷄澤在縣西南十里春秋同盟于
鷄澤今其澤魚鱉菱芡州境所資廉頗臺在州城南
十里十六國春秋冉閔遇慕容恪于廉臺十戰皆敗
平劉黑闥壘在縣西南十里洺水南唐貞觀四年於壘
東置昭福寺寺碑岑文本詞唐平故城漢于縣廢城
在今縣北干將城洺州記云南有干將城即干將鑄
劍并爐池俱存語訛為韓子城樂毅藺相如冡並在
平恩縣東北五十里舊十四鄉今三鄉本漢舊縣屬魏
郡宣帝以許廣漢為平恩侯魏屬廣平郡高齊天保七
年移在斥漳城今洺水縣是也開皇六年又自斥漳移
在平恩川今理康臺在縣東五里
鷄澤縣東北五十里舊十四鄉今三鄉本漢廣平縣地
隋開皇于廣平城置鷄澤縣大業二年省唐武德四年
重置洺漳三水在縣東南二十六里合流入東北平
鄉縣沙河即湡水經邑界
曲周縣東北八十里舊十二鄉今三鄊本漢舊縣屬廣
平國酈商為曲周侯後屬鉅鹿郡魏屬魏郡後魏宣武
帝改置曲安縣屬廣平郡高齊省郡隋開皇六年復置
洺州大業二年省唐武德四年于曲周故城重置漳
水在縣西二十九里阿難枯渠在縣南四十里邸
閣城水經云衡漳水又北經邸閣西謂此城巨橋倉
紂所積倉尚書發巨橋之粟是也廢洺水縣在州西
五十里本漢斥漳縣屬廣平國漳水經其城下以其斥鹵
故曰斥漳隋開皇六年以平恩移入舊地又于此立洺
水縣即今縣也以西邊濱洺水為稱唐會昌三年正月
併入曲周縣衡漳故漳俗名阿難渠在西二百步盖
魏將李阿難所導故名董塘陂在縣西北十五里晉
龍驤將軍劉牢之北救苻丕追大將軍慕容垂於董塘
泉即此陂也董仲舒祠仲舒廣川人祠在縣東五十
九里嘯父即冀州人也在曲周縣市中補履數十年
人竒之不老
臨洺縣西北五十里舊十二鄉今三鄊本漢易陽縣也
屬趙國魏屬魏郡晉屬唐平郡後魏省入邯鄲縣孝文
於北中府城復置易陽屬廣平郡今理是也隋開皇六
年改易陽為邯鄲縣十年移邯鄲縣理陟鄊在今邯鄲
縣界仍于此中府城别置臨洺縣北濱洺水為名屬磁
州大業二年割隸洺州紫山隋圖經云臨洺紫山春
秋有紫氣蓊鬱山下有石其上菖蒲一寸九節巖澗有
紫石英狗山在縣西十里山頂石上有狗跡因名唐
武德五年太宗親總戎討劉黑闥因此立營鳴犢冡
在縣西南十三里家語曰孔子自衛將至晉至河聞趙
簡子殺竇鳴犢舜華遂不去
肥鄕縣東南四十里舊十三鄉今三鄊春秋晉地七國
時屬趙今即漢列人及邯鄲蒲縣三邑之地魏文帝黃
初二年分邯鄲等縣立肥鄊縣屬廣平郡後魏省入臨
漳縣隋開皇十年又置屬磁州十六年割隸洺州濁
漳水上源即清漳也西自相州成安縣界流入列人
故城在縣東北十里漢為縣按汲冢記梁惠成王八年
伐邯鄲取列人即此也漢為廣平國邯鄲故名栢公
城在縣西北十里肥鄉故城在縣西南二十二里葛
渠故城隋圖經云葛渠城俗呼葛鵝城即趙武靈王
夫人所築一名夫人城平原君墓在縣東南七里
毛遂墓在縣南七里廢清漳縣在州東南七十里本
漢列人城縣地故城在今肥鄊縣界隋開皇十六年於
此置清漳縣以南濱清漳水為名唐會昌三年併入肥
鄊列人堚或曰列人堤縣居其上堚即堤𩔖也後魏
孝昌年中有人于此掘得破船仍是杉材尚堪用莫測
其由蓋是漳水久積泥淤遂成高岸也
貝州
貝州清河郡理清河縣禹貢冀州之域星分昴宿五度
春秋之時其地屬晉七國時屬趙秦兼天下為鉅鹿漢
高三年韓信出井陘定趙地因分鉅鹿地置清河郡以
郡臨清水故號清河理清陽景帝中改為清河國至後
漢復為郡永嘉亂後石趙移郡理平晉城即今博州清
平縣也苻秦移理武城後魏清河郡及清河縣于漢厝
城置自高齊晉城移郡及武城縣于今貝州西北十里
故州城其城即漢信城縣理後周建德六年平齊于郡
理置貝州郡亦不廢隋開皇三年廢郡以郡所領縣屬
州六年移武城縣還於舊理自厝城移清河縣于州郭
大業三年罷州為清河郡唐武德四年平竇建德復置
貝州領清河武城漳南歷亭清陽鄃夏津七縣六年移
治所於歷亭八年還于舊治九年以廢宗州之宗城經
城來屬又以廢毛之臨清來屬天寳元年改為清河郡
乾元元年復改為貝州咸通元年長史鄭仁凱以舊居
湫隘移於故州東南十里即今所理晉天福三年改為
永清軍節度周顯德元年降為防禦州皇朝復為永清
軍節度
元領縣十今五
清河清陽武城漳南歷亭
五縣割出
夏津臨清永濟宗城經城已上五縣入魏
州
州境
東西二百四十九里南北一百九十里
四至八到
東南至東京六百一十里西南至西京九百六十
里西南至長安一千八百二十五里東至博州
一百三十里南至魏州二百一十二里西至邢
州二百三十里北至冀州一百三十里東南至
博州一百九十里西南至洺州曲周縣一百三十
五里西北至冀州九十里正東微北至德州二
百六十里
戶
唐開元領縣十戶八萬一千四百皇朝五縣主戶一
萬六千九百三十四客三千四百七十三
風俗與魏州同
清河姓氏六崔張房尚傅靳
人物
崔林字德孺清河東武城人晩成仕魏至司空封安
陽侯王經字彦緯清河人為江夏太守將軍曹爽
附絳二十疋令市於吳經不發書棄官歸母以經擅
去兵馬杖五十張華字元宗東武城人父純竒之
以為必起吾族房曠字思遠清河人少神氣英俊
苻堅問王猛曰關東多士卿得幾人猛曰二人半堅
曰必是申紹韓胤一目房曠曠曾為流矢傷一目
傅永後魏為安遠將軍平南長史帝曰上馬能擊賊
下馬作露布唯修期耳張正見清河人年十三獻
頌梁簡文深賞之竇建德清河南漳人代為農夫
唐崔龜從清河人相宣宗朝崔慎由清河武城
人高祖融弟安潛子胤俱為相崔圓清河武城人
張文瓘貝州武城人相高宗為大理卿時旬日決
疑四百餘條四子潛魏州刺史沸同州刺史涉衛尉
卿洽殿中監時人謂之萬石張家崔邠貝州武城
人兄弟六人官至三品
土産
白氊貢靴氊貢絲布絁絹
按隋圖經曰清河絹為天下第一
清河縣舊二十二鄊今四鄊本州之甘泉市地秦為厝
(註)翅亦切縣漢為信城縣屬清河郡後漢桓帝改為
甘陵縣故城在今縣西北續漢書州郡志省信城縣屬
清河郡按郡國記云隋清陽城内有漢清河王慶陵在
今郡東南三十里故厝城是也後漢安帝改名甘陵仍
為甘陵國都後國除復為縣晉省於厝城西南七里置
清河縣魏又為清河縣并清河郡于故厝城中高齊天
保七年又移清河縣于故信城隋開皇六年又移清河
縣於州郭即今縣是也末杯城在縣東北五十里隋
圖經云末杯城即十六國時段疾六眷之弟初末杯自
據遼西與石勒相持因築此城號曰末杯城信城故
城漢縣後漢併入清河在今理西北十二里故州城外
是也城東南去永濟渠十里唐咸通前郡理于漢信城
即此也故斌強城後魏太和七年于其城置斌強縣
屬廣宗郡隋廢永濟渠東南去縣十里南自汲縣引
清淇二水入界近孤女冡元號孤女渠隋煬帝征遼改
為永濟俗呼御河枯上漳渠者濁漳渠也源自上黨
城冡記云鄴城北有漳水即鄴郡臨漳是也枯下漳
渠者清漳渠也自鄴縣界来非濁漳也隋大業制使姚
暹䟽決從上漳渠水入此渠亦名姚暹河煬帝征遼回
泛舟于此謂之回鸞河大業十三年竇建德于廣平郡
又䟽此水入柳溝遂與永濟合流鯀堤在縣西三十
里自宗城縣來鯀治水時築廉頗冡在縣界
清陽縣舊十二鄊今四鄊漢時屬清河郡又為貝丘縣
(註)博昌亦有貝丘古清陽之地故城在今縣東南後
漢併入甘陵晉省甘陵于此置清河縣理置清陽縣復
漢名至唐永昌元年緣清陽地久積鹹鹵遂西移于永
濟渠之東孔橋置開元二十二年又移清陽縣于今州
城東永濟渠之西即今邑也古清陽縣城在縣東南三
十五里漢桓帝改為甘陵郡後魏孝昌三年葛榮賊亂
以城内有甘陵高大因據陵為堡賊平遂置清陽永昌
元年移縣于孔橋此城遂廢故夏津縣城在縣東南
四十里隋開皇六年以縣東有王莽河又名古夏津城
相連因以為名故清河郡城在縣東南二十五里漢
高祖封王吸為清陽侯食邑于此又景帝三年封王子
乘為清河王改為清河國並在此城桓帝改為甘陵郡
至高齊天保七年移縣於漢信城置今州西北故貝州
城是也故厝城在縣東南三十里按地理志云屬清
河郡王莽改為厝治漢安帝改為甘陵其地先出甘草
土人號曰鵲城古邸閣在縣東二十七里按地理志
云趙平原君封東武城為别邑於此築城以貯器械因
以名之甘陵在縣城内漢清河王慶陵即安邑之父
也
武城縣東北四十里舊三十鄊今七鄊七國時趙邑也
史記趙平原君勝封東武城即此城也蓋以定襄有武
城同屬趙故此加東也漢書地理志東武城縣屬清河
郡晉太康年去東字高齊天保七年移理漢信城隋開
皇六年復舊理唐調露元年移于今理弦歌臺在御
河北岸故武城縣在北十里隋區宇圖云夏禹七代
孫芸封公子武於此建國後漢光武封濟南安王德為
武城侯前秦苻堅封長子為清河王移居武城即此城
也唐調露元年移於永濟渠北義王橋西二里今縣外
城基是也孫伏伽墓在縣東北二十里高三丈唐時
刑部侍郎
漳南縣東北一百十里舊十八鄊今三鄊漢東陽縣之
地後漢省東陽其地屬廣川後魏太和十八年分廣川
置索盧縣其地又屬焉高齊天保七年省索盧縣其地
又屬棗強隋開皇六年分棗強縣于今縣東北二十二
里置東陽縣十八年改東陽為漳南縣取地居漳水之
南為名唐武德七年移於今理枯漳河在縣北四十
里永濟渠在縣東五十里界碑在縣西北八里后
魏孝文帝太和六年立當鄴正東三百里
歷亭縣東北一百里舊十七鄊今三鄊本漢屬東陽縣
地屬清河郡後漢省東陽縣其地属鄃(註)音輸自魏
及高齊其地屬鄃縣不改按地里志歷縣属信都國在
修縣界王莽改為歷寧隋開皇六年于今縣東永濟渠
南置歷亭縣屬貝州遙取漢歷縣為名后以其地下濕
鹹鹵移就盤河置右歷城西七十里今理是也東陽
故城在縣西十八里漢高祖以張相如為東陽侯鯀
堤在縣東三十五里
太平寰宇記卷五十八
