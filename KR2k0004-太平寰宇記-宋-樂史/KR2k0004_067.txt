欽定四庫全書
太平寰宇記卷六十七
宋樂史撰
河北道十六
易州雄州霸州
易州上谷郡今理易縣禹貢冀州之域星分危宿一度
虞舜分易州又為并州之地周官職方氏正北曰并州
其浸淶易按春秋分屬燕趙漢書地理志曰燕南得涿
郡之易容城范陽北新城故安又續漢書地理志趙分
晉得中山秦併天下是為上谷郡地漢置涿州郡即今
州為漢涿郡之故安縣也晉為范陽國後魏又為上谷
郡隋開皇元年自今遂城所理英雄城移南營州居燕
之侯臺仍改名易州取州南易水為名煬帝初州廢復
為上谷郡遙取漢上谷以為名唐武德四年討平竇建
德改為易州領易淶水永樂遂城遒五縣五年割遒縣
置北易州州廢仍以遒來屬開元二十三年分置五迴
樓亭板城三縣天寳元年改為上谷郡乾元元年復為
易州
元領縣八今二
易縣滿城
二縣割出
容城入雄州遂城建威虜軍
四縣廢
淶水入易州五迴入易州樓亭舊廢板城舊
廢
州境
東西二百里南北三百九十五里
四至八到
西南至東京一千四百四十六里西南至西京一
千四百七十五里西南至長安二千三百三十五
里東至幽州二百一十四里南至莫州一百八
十里西至蔚州飛狐縣東界一百四十里北至
媯州懷戎縣南界廢故城鎮二百里東南至莫州
西南至定州北平縣界一百四十七里西北至
蔚州取飛狐路三百六十里東北至幽州良鄉縣
八十里
戸
唐開元領八縣戸四萬四千三十五皇朝二縣管主
客戶二千六百四十三
風俗
與幽州同
人物
祖約字士言范陽遒人能清言有名理為光禄大夫
門施行馬祖逖字士雍約弟也與劉琨俱為司州
主簿夜聞荒雞鳴蹴琨曰此非惡聲也二人並有英
氣每語時輒中宵起坐逖北征濟江中流擊楫曰祖
逖不清中原而濟有如大江
土產
人葠墨綿紫草丹葠今進墨五百錠入
翰林院
易縣舊十九鄉今十二鄉本漢故安縣也漢書文帝封
申屠嘉為故安侯地理志故安縣屬涿郡晉地道記屬
范故城是也高齊天保七年省其武陽故城即是燕之
南鄙隋開皇十六年於故安故城西北隅置易縣即今
縣龍山隋圖經云易縣西南三十里龍山石上往往
有仙人及龍跡西麓谷有一洞大如車輪春則風出東
夏出南秋出西冬出北有沙門法猛以夏日入其東穴
見石堂石人欲窮諸穴有一人厲聲云法師其餘三穴
皆如東者不宜更入猛仍意不息不覺忽在外穴也蓋
神異難測孔山在州西南四十五里水經云易水又
東經孔山北其山有孔表裏通徹故名山下有穴出鍾
乳最佳白馬山在縣北十八里郡國志云周時人多
學道于白馬山天寳六年勅改為燕丹山送荆陘九
經記云易縣西南三十里即荆軻入秦之路也駮牛
山郡國志云山色黑白斑駮形似牛故以為名易水出
其東北易水一名安國河亦名北易水源出縣西北窮
獨山中東南流經武陽故城南又東入漆水界縣中
易水注水經云出故安閻安城谷中東過五大夫城又
東經易京城與北易水合流入巨馬河史記云燕太子
丹遣荆軻刺秦王祖送易水之上即此處也魚邱水
竹書紀年云晉荀瑤伐中山取窮魚之邱水經云魚水
出魚山山有石如巨魚水發其下濡水源出縣西南
窮獨山南谷雹水一名南易水源出縣西南石獸岡
漆水河一名巨馬河自蔚州飛狐縣界入注水經云
巨馬河即漆水也東北經郎山西望衆崖競舉若鳥翼
立石嶄巖似劔戟之杪又南流刀山層巖直指干霄遠
望巖則若積刀環紫石水水經云在易縣南大黌
嶺即霍原隠此教授之所在州北一百九十里荆卿
城在縣西九里周迴二里九州要記云荆軻城南臨濡
水即軻以金丸投龜處軻入秦樊於期刎頭付軻于此
城高漸離城在縣南十六里史記云荆軻死秦始皇
得高漸離惜其善擊筑重赦之漸離復進得近乃以鉛
置筑中舉筑撲秦皇帝不中此即漸離所居長安城
在縣東南二十七里漢書云宣帝時幽州刺史李宣尚
范陽公主主長安乃築此城象長安故以為名城中有
棗樹花而不結皆向西南而引俗謂之思鄉棗斜安
城郡國志云易縣在斜安城傳岡不正因以名之東隅
上有班姬是也范陽故城漢范陽縣理于此故城在
今縣東南六十里故城即秦置一名故城後魏明帝孝
昌二年為杜洛周攻破高齊後主武平七年又移范陽
於東故城北十七里伏圖城一名小范陽是也西北去
州四十五里隋初置伏圖城移范陽縣名于今淶水縣
有于伏圖别置遒縣以屬昌黎郡大業十年又移遒縣
於伏圖城西南即今州東南三十四里故遒城是十三
年陷入寇二城俱廢五公城在廢縣東三十里去州
三十里河北記云易縣有五公城王潭不從王莽潭子
輿生五子避隠于此世祖竝封為侯元才北平侯顯才
蒲陽侯益才安嘉侯仲才新市侯季才唐侯所謂中山
五王其西三十里有五大夫城說與此同嘉夷縣在
廢城西北四十里去州六十里水經云巨馬河水東流
經加夷山即□子于山中養無目父母之所也輿地志
云易縣加夷城有坑闊三丈深五丈俗呼為□子窟
金臺在縣東南三十里燕昭王所造置金于上以招賢
士又有西金臺俗呼此為東金臺古野狐城在縣三
十里耆老云昔有狐于九荆嶺食五粒松子後得仙謂
之飛狐縣其狐常來至此時人呼為野狐城西金臺
在縣東南六十里即燕王以金招賢士之所小金臺
在縣南十五里燕昭王所造郭隗臺也按春秋語云郭
隗謂燕王禮賢從隗始乃為碣石館于臺前望馬臺
在縣東南十五里水經云黃金臺北有望馬臺候臺
在州子城西南隅高三層燕昭王所築以候雲物三
公臺在縣東南十八里其臺相去三十六步並高大燕
昭王所立樂毅鄒衍劇辛所遊之處故曰三公臺石
柱在縣東南三十里臨易水州郡志云易州義石柱後
魏末杜葛亂殺人骸骨狼藉如亂麻至齊神武起兵掃
除凶醜拾遺骸骨葬于此立石柱以志之廢淶水縣
在州北四十二里十四鄉本漢遒縣屬涿州漢書年表
景帝封匈奴降王六疆為遒侯今縣北一里故遒城是
也後漢移於故城南即今淶水縣所理後周大象二年
省入涿縣隋初自伏圖城移范陽郡于此六年又改為
故安縣九年又移故安于涿縣界今涿州故安也十年
又於此置永陽縣十八年改為淶水縣以近淶水為名
按縣地即周封召公於此也皇朝太平興國六年併入
易縣巨馬河在今縣東北二里郎山在易縣西南
四十里
滿城縣西南一百里舊一鄉今三鄉本漢北平縣屬中
山國漢書高帝封張蒼為北平侯後魏武帝永熙二年
置永樂縣屬易州唐天寳元年改為滿城縣趙簡子
祠安城冢記趙簡子築北平城以拒燕今滿城是也其
祠在城北一百步咷山下晉永康元年立張蒼墓漢
丞相北平侯張蒼本武陽人也因封于此子孫相繼于
今見在廢五迴縣在州西七十里本漢易縣唐開元
二十三年刺史盧暉奏析易縣地置在五迴入山東麓
以界内五迴嶺名之二十四年刺史田琬以舊縣所居
險隘遂遷于東古五公城即今縣理是五公城已解在
易縣五迴山在今縣西九十里州郡志云易縣五迴
嶺高四十里水經云委折五迴下望層山若蟻垤也下
有三碑即後魏所立文云皇帝大延元年車駕東巡援
弓而射飛矢逾于巖山三百餘步後鎮軍將軍定州刺
史樂良公乞文于射所造亭立碑中山安喜賈聰書
鬭雞臺在縣東南八十里水經云五迴山南七里有鬭
雞臺傳云燕太子丹鬭雞于此廢樓亭縣廢板城縣
此二縣唐開元二十三年刺史盧暉奏置天寳復廢
雄州
雄州今理歸義縣本涿州之歸義縣之瓦子濟橋在涿
州易州東當九河之末舊瓦置橋關周顯德六年收復
三關以其地控扼幽薊建為雄州仍移歸易州之容城
并易等二縣于城中
領縣二
歸義容縣
州境
東西一百五十里南北八十五里
四至八到
西南至東京一千二百里西南至西京一千六百
五十里西南至長安二千四百五十里東至莫
州新鎮七十里西至定州二百五十里南至莫
州三十里北至新城縣七十里東南至莫州長
豐縣九十里西南至定州保賽軍一百里東北
至霸州一百里西北至易州一百五十里
戸
皇朝管主客戶四千四十
風俗
與易州同
土產
古戰爭之地絹布之外别無藥物
歸義縣舊十二鄉今十鄉本涿州之屬邑在州北唐末
移于瓦橋晉建軍城周世宗收復三關立雄州于此
易河在縣南門外從秦州流入下至霸州巨馬河在
州北三十里西北從易州流入下至霸州臺河淀在
縣北一十五里襄子淀在縣北巨馬河北東西八十
里南北三十里半屬新城縣
容城縣五鄉戰國時其地屬燕本漢容縣也漢書地理
志云燕南得涿郡之容城後漢省晉地理志涿地復為
容城縣屬范陽國高齊天保七年省併入范陽唐武德
四年討平竇建德置北義州仍改為遒縣以屬焉貞觀
元年廢北義州縣歸本屬聖歷二年契丹入寇固守得
全改名全忠縣天寳元年改為容城復舊也巨馬河
在縣北南易水在縣南流入瀛州高陽縣界與滱水
合流廢縣城在州西北五十里大泥淀在縣南三
十里注水經云易水東流容城大泥淀注之泥同口之
謂也渾泥城在縣南四十里水經注云泥同口有渾
泥城漢景改為亞谷城封東胡降王盧它之為亞谷侯
即此也三臺城在縣南三十五里按城冢記云燕魏
二國各據一城分易水為界燕築三臺登降耀武漢赤
眉賊起兵于此亦增築三臺
霸州
霸州今理永清本上谷郡地星分箕尾幽州之古益津
關也晉天福初陷契丹周顯德六年收復因置霸州并
永清縣仍割莫州之文安瀛州之大城二縣隸焉
領縣三
永清文安大城
州境
東西七十五里南北一百七十三里
四至八到
南至東京一千二百里西南至西京一千六百里
西南至長安二千五百里東至乾寧軍界八十
里接淀泊至雄州八十里南至瀛州一百九十
里北至幽州二百里東南至乾寧軍一百四十
五里西南至莫州七十里東北至當州永清縣
界孟村三十里接幽州北界西北至當州縣界永
清村二十五里接幽州北界
戸
皇朝戶主三千六百六十三客一千二百四十四
風俗
與瀛州同
土產
絲綿絹無藥物
永清縣二鄉本幽州會昌縣唐天寳中改為永清縣即
古溢津關周顯德六年收復三關遂于溢津關建霸州
仍置永清縣瓦河水在縣西南三百步平曲城在
縣東三十二里漢景帝封公孫潭為平曲侯即此也
文安縣西北去州五十五里舊二十二鄉今四鄉漢文
安縣渤海郡後漢屬河間國至和帝二年置瀛州縣屬
焉晉分瀛州之東平舒東州文安章武四縣置章武國
縣在古文安城至後魏太平十一年置瀛州以統章武
縣遂歸瀛州北齊廢章武入文安隋大業七年征遼途
經于河口當三河合流之處割文安舒二邑戸于河口
置豐利縣隋末亂離百姓南移就是城唐貞觀元年以
豐利文安二縣相逼遂廢文安城仍移文安名就豐利
城置文安縣即今理也周朝改屬霸州五渠水今名
長鳴溝邢子厲志云後魏延興初文安縣人孫願捕魚
於五渠水中有魚從西來共以柴塞之忽有人謂願曰
須臾當得大魚若願多求宜勿殺也願與共食唯覺出
氣少腥而衣衫多&KR1645;及去願送之以魚固辭不受去願
後下網果得大魚其狀如鯉而大願以為異物遂殺之
而食俄然風雨晝昏聞鳥飛聲比風息雨霽有人乘船
至前見魚無數飛入海願遂不復漁矣因呼入海之處
為飛魚口云滹沱河水在今縣西北三十里又東溢
為趙淀狐狸淀隋圖經云文安狐狸淀俗謂之掘鯉
淀非君子淀君子淀在博野界急流口在縣北十七
里通永清界趙君祠按圖經趙䕫漢武帝時為文安
縣令好神仙值文安大旱乃自焚身土人感慕因立祠
焉古文安縣城在今縣東北三十里古三城角在
縣西北二十里後趙石勒築以備燕古南北盧蒲城
在縣西二十七里左傳齊侯放盧蒲嫳于此燕末入燕
境權置二城在鄚縣界樂巨叔墓在縣東南二十五
里後語樂毅後從燕入趙毅生閒閒生巨叔毅封昌國
君至漢高祖求毅之後又封巨叔為華城君卒葬于此
大城縣西北去州九十五里舊二十三鄉今四鄉本漢
東平舒縣屬渤海郡後漢屬河間國晉於此置章武國
後魏為章武郡北齊廢郡為平舒縣隋開皇十六年於
長盧縣置景州平舒縣屬焉大業末劉黑闥兵亂河朔
侵吞郡縣唐武德四年賊平縣屬景州貞觀元年州廢
歸瀛州平舒者以人性寬舒為縣名周顯德六年割隸
霸州今改名大城縣平陵城在縣東北一百一十里
漢書蘇建封平陵侯即此地也鳳凰臺在縣東北一
十五里石勒三年鳳凰現于此因築滹沱河在縣北
一百十里永濟池在縣東五十里
太平寰宇記卷六十七
