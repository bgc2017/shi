欽定四庫全書
太平寰宇記卷一百六十七
宋樂史撰
嶺南道十一
容州
容州普寧郡今理北流縣古越地秦屬象州二漢屬合
浦郡宋泰始七年分合浦縣于此立南流郡有陳紹伯
僭稱王尋平復為郡歷齊梁陳不改隋廢郡又為合浦
永平二縣地唐武德四年平蕭銑于今州東北置銅州
領北流豪石巖昌渭龍南流陵城普寧新安八縣貞觀
八年改為容州以州西容川為名十一年省新安開元
中升為都督府天寶元年改為普寧郡乾元元年復為
容州都督府仍舊置防禦經略招討等使以刺史領之
兼充經略軍使皇朝開寶五年併欣道渭龍二縣入普
寧陵城入北流縣仍廢繡禺順三州地並入容州仍改
為寧遠縣軍節度
元領縣六今三
北流普寧陸川
三縣廢
欣道入普寧渭龍入普寧陵城入北流
廢繡州元領縣三
廢常林廢阿林廢羅綉
已上廢入普寧等縣
廢禺州元領縣四
廢峩石廢温水廢羅辨廢扶菜
已上廢入普寧等縣
廢順州元領縣二
廢龍豪廢南河
已上并入普寧等縣
州境
東西(闕)南北(闕)
四至八到
東北至東京五千六十里東北至西京五千四百
八十里北取藤州路至長安五千九百一十里
東至藤州路二百五十九里西至竇州二百里
西至禺州一百八十里北至龔州二百里東北
至藤州陸路二百一十里水路三百二十里西南
至牢州一百二十里西北至黨州一百五十里
東北至南儀州九十里
戶
容州唐開元戶二千廢綉州唐開元戶六百六十
一廢禺州唐開元戶五百二十廢順州唐開元
戶五百九皇朝戶主都管二千九百二十二丁此州
供丁不供戶
風俗
十道志云獠人雜居鼻飲跣足好吹葫蘆笙繋銅鼓
習射弓弩無𧖟桑緝蕉葛以為布不習文學呼市為
壚五日一集人惟剛悍重死輕生郡國志云此地多
瘴氣春謂青草瘴秋為黃苑瘴瘴江水即馬援云仰
視飛鳶跕跕落水中即此地也
土産
朱砂水銀竹子布蕉布皮竹茶茶經云容
州黃家洞有竹茶葉如嫩竹土人作飲甚甘美膋
石輿地志云南人謂滑石為膋石也土人皆以膋石
燒為器用以烹魚鮭亦號為五侯燋石火爛則可兩
三熟
北流縣舊六鄉今二鄉州所理漢合浦縣地隋置北
流縣在廉州界鬼門關在北流縣南三十里有兩
石相對其間闊三十步俗號鬼門關漢伏波將軍馬
援討林邑蠻路由于此立碑石龜尚在晉時趨交趾
皆由此關其南尤多瘴癘去者罕得生諺云鬼門關
十人去九不還唐宰相李德裕貶崖州日經此關因
賦詩云一去一萬里千去千不還崖州在何處生度
鬼門關
普寧縣舊五鄉今三鄉隋置
陸川縣西南九十里元二鄉按通典作樂竇縣廢渭
龍縣在州東十里唐武德四年析普寧縣置廢欣道
縣在州東六十里唐置已上二縣皇朝併入普寧廢
龍城縣在西三十八里武德四年析北流縣置皇朝并
入北流容山其山迥闊無所不容故曰容山牛山
其山有石如牛崑崙水水中有石似崑崙銅石山
上有銅湖出硃砂水銀新婦石有石如婦人狀金
溪水中常出金石侯石羅漢溪皆在邑界廢繡
州本常林郡地隋開皇十年以阿林縣屬尹州大業二
年改尹州為欝林唐武德四年析貴州之鬱平縣置林
州領常林阿林皇化歸誠綉羅盧越等縣六年改為繡
州貞觀六年省歸誠盧越二縣七年以皇化屬潯州天
寶元年改為常林郡乾元元年復為繡州皇朝開寶六
年州與縣俱廢入容州其州元有俚獠三種言語不仝
偶月為婚不知禮節廢常林縣本漢阿林縣地唐武
德四年置常林郡縣屬林州貞觀六年省歸誠縣入常
林縣仍移理廢歸誠縣故城盧越水亦名靈溪水在
邑界廢阿林縣在廢州東北五十里本漢舊縣元屬
鬱林郡白石山色潔白四面懸絶上有飛泉瀑布下
有勾芒木可以為布俚人砍之新條更生取皮績以為
布廢羅綉城在廢州東六十四里唐武德四年析阿
林縣置石袍山山多竹木葱翠如袍山有肉翅虎下
山食人食訖即飛還絶巖鸖洞山山有野鶴廢禺
州本温水郡理峩石縣故越地婺女之分野秦屬象郡
地隋合浦郡之定川縣唐武德四年置南巖州領南昌
定川陸川思誠温水巖川六縣治南昌縣貞觀六年移
治定川八年改為潘州仍廢思誠縣總章元年改為東
峩州移治峩石縣二年改為禺州以番禺地為名其州
有三梁烏滸之民天寶元年改為温水郡乾元元年復
為禺州皇朝開寶元年州與縣俱廢入容州廢峩石
縣本秦象郡地晉巖昌郡之地邊邑為禺州之所治也
廢温水縣唐武德四年析南昌置廢羅辯縣在舊
州西南一百里本隋高涼郡唐武德四年置名陸川貞
元中改為羅辯縣扶菜縣在舊州東南八十里唐武
德四年置石印郡國志云禺州石印似印形石文如
篆金山昔人藏金之處帽山山形似帽故也石
湖不邏饒山山多韶石果味如荔枝里人謂之不邏
饒鳴石山郡國志云董奉死人見于鳴石之山山海
經云長石之山洪水出焉山多鳴石即此也三梁故
縣烏滸所巢俗云三梁烏滸即此地也毒霧恒昏上饒
瘴氣峩石山似石嵯峩故也象石石似象故也已
上皆禺州山水也廢順州本順義郡在白州北東皇
朝開寶五年廢州與縣仍入容州廢龍豪縣在廢州
之郭下廢南海縣在廢州四十里
化州陵水郡今理石龍縣古越地秦屬象郡漢合浦郡
之高凉縣地隋高凉郡之石龍縣唐武德五年置羅州
六年移羅州于城石于舊所置南石州領石龍陵羅龍
化羅辯慈廉羅肥六縣貞觀九年改南石州為辯州省
慈廉羅肥二縣天寶元年改為陸水郡乾元元年復為
辯州州在陵羅二水之間皇朝太平興國五年改為化
州廢陵羅龍化羅辯三縣但領石龍一縣併割到廢羅
州之石城廉江幹水零綠四縣為吳川一縣入當州與
石龍共二縣煎鹽納本州其廢廉江幹水零綠三縣人
戶煎鹽輸廉州
化州元領縣今一
石龍
三縣廢
陸羅龍化羅辯已上併入石龍
廢羅州元領縣五今一
吳川
四縣廢
石城廉江幹水零綠已上併入吳川
州境
東西三百一里南北三百七十九里
四至八到
北至東京五千五百九里北至西京五千九百三
十里西北至長安取恩州路六千四百九十里
西至白山三百二十里南至淡州水灣雷界一百
九十五里東至廣州一千一百四十四里北至
高州茂名縣界一百八十里東南至□州抵大海
二百二十里西南至廢羅州一百三十里西北
至佛子嶺與容州陸川縣分界一百六十里
戶
化州唐開元戶一百四十二廢羅州唐開元戶九
十五皇朝都管戶六百四十四
風俗
夷俗悉是椎髻左袵漢書云荆人鬼話
土産
煎鹽採珠廢羅州出孔雀鸚鵡廉水吳川
中多益智子
石龍縣二鄉今四鄉州所理漢高凉縣地屬合浦郡唐
武德五年屬羅州六年改為辯州石龍岡在州西南
三里上有石高六尺周圍六丈左邊有文似龍形其江
即鼎之見者廢陵羅縣在州北一百二十里漢高凉
縣地唐武德五年置羅州六年改為南石州即此縣也
羅水在縣西北源從禺州來南至會陵陵水從禺州扶
菜縣界流入會羅水二水相合為羅陵水廢羅辯縣
漢高凉縣地唐武德五年分置廢龍化縣漢高凉縣
地唐武德五年分置已上三縣皇朝開寶五年廢入石
龍縣韶山龍化水在羅之邑界
吳川縣南一百十里今三鄉本漢高凉縣地隋屬羅州
皇朝割入化州吳川在縣西水中有三川石又有孱
州在海中洞雷水在縣東一百七十步無水源隨潮
上下廢羅州在縣西北一百一十里本招義郡理石
城縣秦屬象州二漢屬合浦郡宋元嘉三年鎮南將軍
檀道濟巡撫于陵羅江口築造此城因置羅州如江為
名屬高凉郡齊梁陳因之隋平陳郡廢而羅州如故煬
帝初州廢其地屬高凉郡唐武德五年于石龍縣地復
置羅州領石龍吳川陵羅龍化羅辯南河石城招義零
綠慈廉羅肥等十一縣六年移羅州于石城縣之舊所
置南石州割石龍陵羅龍化羅辯慈廉羅肥屬南石州
天寶元年改招義郡乾元元年復為羅州皇朝太平興
國五年州廢廢石城縣本合浦郡地宋將檀道濟于
陵羅江口築石城因置羅州屬高凉郡梁陳復置羅州
隋廢州入高凉郡唐復置羅州于縣廢廉江縣本漢
高凉縣地唐武德五年析石龍縣置廢零綠縣在廢
羅州西南一百二十里本漢高凉縣地唐武德五年析
置零烈水在廢縣南三十里源從廉江流入海廢
幹水縣在廢羅州西七十三里本高凉縣地按南越志
云招義縣昔流人營也義熙元年立縣為后廢唐再置
本名招義改為幹水皇朝太平興國五年廢入吳川縣
幹水在縣西二百步從廉州大廉縣界來合廉江
招義山在廢縣西北二里圖經云昔有譚氏招義于此
山聚會以討儋耳因此得名
白州南昌郡今理博白縣古越地秦略取陸梁地置象
郡今州即此地也漢為合浦縣地唐武德四年平蕭銑
于此置南州領博白郎平周羅龍豪良建寧六縣改為
白州貞觀十二年省郎平淳良二縣天寶元年改為南
昌郡乾元元年復為白州
元領縣四今二
博白
三縣廢入博白縣
建寧周羅南昌舊白潘州割到
州境
東西二百七十里南北一百五十里
四至八到
東北至東京五千四百里東至西京五千九百一
十五里北至長安六千九百七十五里東至化
州三百里東至羅州二百二十里西至太平軍
石康縣界一百二十里東至鬱林州南流縣三十
里東北至順州七十五里西南至廉州二百三
十里東南至化州廉江縣界一百三十里西北
至鬱林州南流界三十里
戸
唐開元戶二千五百皇朝戶主客一千四百九十一
風俗
俗重卜吉凶取决于鷄脾漢書郊祀志云赴巫鷄卜
也建寧縣有三種獠&KR0968;□臺臺人稍𩔖夏人□人婦
人偏襜皆露&KR0968;人縵□半股並椎髻與諸獠異焉土産
真珠
博白縣舊一鄉今三鄉州所理唐武德四年析合浦縣
地置博白縣以博白江為名博白山在邑界廢建
寧縣在縣西唐武德四年析合浦縣置貞觀十二年省
淳良縣入廢周羅縣在縣東九十里武德四年析金
寧縣置周羅山周羅水皆在縣界廢南昌縣在
縣北九里舊縣在潘州后割來屬盤龍洞房山在
舊縣界已上三縣皇朝開寶六年併入博白縣綠珠
江嶺表錄云白州界又有一𣲖水出自雙角山合容州
江呼為綠珠江亦猶歸州有昭君村蓋取美人生處為
名矣綠珠井嶺表錄云綠珠井在白州雙角山下昔
梁氏之女有容貌石季倫為交趾採訪使以真珠三斛
置之梁氏之居舊井今已塞焉大荒山山上池中有
婢妾魚大如楯兩翼及臍下有三條似練帶長四尺搖
動有光宴王山越王宴處
欽州寧越郡今理靈山縣本合浦縣地隋寧越郡唐武
德四年平蕭銑改為欽州總管府管一州領欽江安京
南賓遵化内亭五縣五年置如和縣其年置玉州南亭
州並隸欽府以内亭遵化二縣屬亭州貞觀元年罷都
督府二年廢玉州以安海海平并廢亭州以内亭遵化
並來屬十年省海平縣天寶元年改為寧越郡乾元元
年復為欽州皇朝開寶六年廢遵化欽江内亭等三縣
入靈山縣
元領縣七今二
靈山保京
三縣新廢
遵化欽江内亭
二縣舊廢
安海南賓
州境
東西(闕)南北(闕)
四至八到
北至東京五千四百里北至西京五千八百二十
里北至長安取横貴象州路六千六百六十里
東至廣州三百三十里西至瀼州五百八十里
南至大海一百三十里北至横州三百一十里
東北至陸川七百四十里東南至廉州七百里
東北至貴州四百六十里
戶
唐開元戶二千七百皇朝戶主客共二千八百四十
七
風俗
今鄉村人皆戴白頭巾又别有夷人名高梁人不種
田入海捕魚為業婚嫁不避同姓用臘月為歲俚人
不解言語交肱椎髻食用手摶水從鼻飲之也又有
獠子巢居海曲每歲一移椎髻鑿齒赤裩短褐專欲
喫人得人一頭即得多婦高梁已下送葬皆撻鼓舂
堂吹笙箭用藥箭
土産
有麵桂二山出餘甘子一名菴羅果舊供
靈山縣舊二鄉漢合浦縣地舊在州北六十六里今為
州所理
保京縣西南七十里舊二鄉漢合浦縣地隋至安京縣
唐至德二年改為保京縣羅浮山在安京縣北十里
俗云形勢似循州博羅浮山因以為名武郎江經邑
界廢欽江縣舊有州所理漢合浦縣地宋分置宋夀
郡及宋夀縣隋改為欽州仍改宋夀為欽江欽江水
出來田山自内亭縣東北自遵化流入廢遵化縣隋
縣屬南亭州唐貞觀元年屬縣廢武牙山在邑界
廢内亭縣隋縣因水為名唐武德五年于縣置南亭州
貞觀元年州廢來屬靈伏山在邑界已上三縣廢廢
入靈山縣廢安海縣漢驘僂縣地廢南賓縣漢合
浦縣地已上二縣唐時廢
瀼州唐貞元時廢臨潭郡今理臨江縣隋大將軍劉方
始開此路置鎮守尋廢不通貞觀十二年清平公李弘
節遣欽州首領甯師宋尋劉方故遣行達交趾開拓
夷獠置瀼州州在鬱林之西南交趾之東北界有瀼
水以為名天寶元年改為臨潭郡乾元元年復為瀼州
元領縣四
臨江波零鵠山弘遠已上與州同置
四至八到
東至欽州六百三十里北至容州二百八十里
戶
一千六百六十六
古州唐貞元時廢樂古郡今理樂古縣土地與瀼州仝
置天寶元年改為樂古郡乾元元年復為古州
元領縣三
樂古古書樂興
戶
二百六十五
樂古縣本臬預縣寶應元年改為樂古縣州所治古書
樂興此二縣與州同置
已上二州元屬容州都督
太平寰宇記卷一百六十七
