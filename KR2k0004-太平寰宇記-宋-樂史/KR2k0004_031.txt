欽定四庫全書
太平寰宇記卷三十一
宋樂史撰
關西道七
耀州
耀州華原郡今理華原縣本雍州之地在秦為北地郡
泥陽冨平隸焉後為華原縣漢魏至唐皆為畿甸唐末
李茂貞據鳳翔僣行墨制建制耀州仍為義勝軍節度
使割同州美原為鼎州以為屬郡温韜為節度使梁貞
明元年韜降於梁乃改耀州為崇州義勝軍為静勝軍
又改鼎州為裕州依舊以温韜為節度使後唐同光元
年改為耀州順義軍并割雍州之冨平三原雲陽同官
美原以屬焉三年降為團練州周顯德中降為刺史皇
朝升為感德軍節度
元領縣六
華原冨平三原雲陽同官美原
州境
東西一百九十里南北一百八十里
四至八到
正東偏南至東京一千二百里正東偏南至西京
一百六十里東至同州一百八十里西至汾州
三水縣界一百二十里南至永豐軍一百六十里
北至坊州一百八十里東至華州一百八十里
西至永興軍涇陽縣界六十七里東北至坊州
宜君縣界八十三里西北至邠州一百八十里
戶
舊戶載雍州皇朝戶主一萬九千八百客六千一百
八
風俗
與雍州同
人物
唐李靖本京兆三原人田遊巖韓瑗並三原人
柳公綽華原人弟公權
土産
栢板出雲陽啗馬藥出同官芍藥石脂青
石出華原
華原縣四鄉本漢祋祤縣地屬左馮翊魏晉皆於其地置
北地郡元魏廢帝三年改為通川郡領泥陽縣隋開皇三
年罷郡以縣屬宜州六年改泥陽為華原大業二年省宜
州縣屬京兆唐垂拱元年改為永安縣天授二年又置宜
州大定元年廢神龍元年復為華原縣後唐同光初於此
置耀州縣屬焉土門山在縣東南四里水經注云宜水
南出土門山西祋祤故城在縣東北一里漢縣也宣帝
神雀二年鳳凰集祋祤城是也漢步夀宫在縣東北三
里漢宣帝於祋祤鳳凰集處得玉寳乃起步夀宫焉漆
水自東北同官縣界來經邑界沮水自邠州入縣界合漆
水入富平石川河清水谷在縣西三十五里十道志云
即鬼谷先生所居也水自雲陽界來姚萇殿在縣西北
十七里晉書萇事苻堅為龍驤將軍從堅子叡討慕容
泓為泓所敗叡死堅怒萇懼奔此自稱大單于秦王此
殿即萇之所造也
富平縣南五十里舊四十鄉今十鄉本漢舊縣屬北地
郡前漢理在今靈州迴樂縣界後漢移於今寧州彭原
縣界晉又移於今縣西南懷德城後魏大統元年自懷
德城移於今理周閔帝二年於縣置中華郡隋廢郡縣
屬雍州唐開元中又移於義亭城蓋古之鄉亭也後唐
同光初割屬耀州荆山在古雍州境尚書禹貢曰荆
岐既旅又曰導汧及岐至於荆山孔注荆在岐山東非
荆州之荆山也漢志懷德縣禹貢北條荆山在南下有
彊梁原帝王世紀禹鑄鼎於荆山在馮翊懷德之地有
荆山今其山下有荆渠漆沮水其下亦名石川水西
北自宜州華原縣界流入尚書禹貢曰導渭水東至於
漆沮一名洛水出馮翊北懷德故城在今縣西南十
一里非漢懷德縣也蓋後漢末及三國時因漢舊名於
此立縣為名今有廢城存直市按三秦記云直市在
冨平西南十五里即秦文公所創物無二價故以直市
為名天乳山在縣西北二十五里兩峯相對𩔖乳形
北鹵川在縣北五里八公塠在縣東南二十五里
其塠兩畔各有小谷象公字中心有堆因以為名又有
萬戶塠黃金塠雨金堡在縣東南三十里有一泊每
有天雨流入似金色俗呼為雨金堡鹹泉在縣東南五
里鄭白二渠在縣南二十里魏獻文帝陵在縣西
北一十三里唐中宗定陵在縣西北一十五里龍泉
山魏孝文帝陵後魏武帝陵二陵俱在縣東南二十
五里後周太祖文帝陵在縣西北一十三里唐代
宗元陵在縣西北二十五里檀山唐順宗豐陵在縣
西北二十五里甕金山唐文宗章陵在縣西北二十
里唐懿宗簡陵在縣西北四十五里節愍太子陵
在縣西北十五里王翦墓在縣東一十七里薄昭
墓在縣西一十三里薄太后之弟封軹侯李光弼墓
在縣西十里顔魯公為碑重耳冢在縣東三十里
司馬欣墓在縣西二十五里章邯長史降項羽封為塞
王
三原縣正南五十里舊二十四鄉今十四鄉本漢池陽
地始因苻堅於嶻嶭山北置三原護軍以地南有酆原
西有孟侯原北有白鹿原是為三原(山在今縣西北六十里)後魏
太平真君七年罷三原護軍置三原縣屬北地郡明帝
孝昌三年蕭寶寅逆亂毛洪賓立義柵捍賊永安元年
於此置北雍州俗呼洪賓柵其故城在縣北五十五里
又割北地郡之三原縣於此置建忠郡以旌其功隋開
皇三年罷郡以縣屬雍州後唐割屬耀州天齊原在
縣西北二十五里西連嶻嶭山堯門山在縣西北三
十二里嶻嶭山水自雲陽縣界流入一名鬼谷昔蘇
張師事鬼谷先生即在此谷中也太白渠在縣南一
里黃白城在縣南十五里後漢李催輔政天子東遷三
輔饑歉乃移保黃白城即此地秦曲梁宫在縣西南
十五里黃白城内永安故城亦名洪賓柵在縣北五
十五里即後魏北雍州城是也周地圖記明帝孝昌三
年蕭寶寅逆亂關右洪賓立義柵以捍賊永安元年於
此置北雍州以洪賓為刺史故俗呼為洪賓柵其年又
割北地郡之三原縣於此置建忠郡屬北雍州又按北
魏書毛遐洪賓兄也亦有功於魏故肅宗詔曰改三原
縣為建忠郡以其兄弟功也孝武永熙元年移北雍州
於今宜州仍於城中置永安鎮唐高祖獻陵在縣東
一十八里唐武宗端陵在縣東十里唐景宗莊陵
在縣西北五里唐永康陵在縣西十八里于謹墓
在縣北十八里
雲陽縣西南七十里舊十一鄉今七鄉本漢舊縣亦為
美陽縣地方有雲陽宫即秦謂之林光宫漢謂之甘泉
宫也亦是匈奴金人祭天之所按地理志云昭帝立此
縣屬左馮翊後漢末省縣西北八十里故城即漢理也
魏志曰司馬宣王撫慰關中罷縣置撫夷護軍及趙王
倫鎮長安復罷護軍後氐羌反又立護軍劉石苻姚因
之後魏罷護軍更於今理别置雲陽縣隋因之唐武德
元年分雲陽縣仍於縣治南十五里水衝城以安之貞
觀元年廢泉州改石門縣為雲陽縣至八年廢雲陽入
池陽縣仍改池陽縣為雲陽武后垂拱二年改為永安
縣天授二年於雲陽置鼎州以三原涇陽醴泉等四縣
屬焉久視元年廢州縣仍隸府焉神龍初復舊為雲陽
縣後唐同光初割屬耀州嶻嶭山在縣東北十里一
名慈峩山俗名嵯峩山王褒雲陽宫記東有慈峩山今
土人謂之嵯峩頂上有雲起即雨里人以為候昔黃帝
鑄鼎於此山甘泉山一名石鼔原俗云磨石嶺關中
記云甘泉宫在甘泉山上按漢書云單于烽候以應甘
泉即此山也又有甘泉水經縣北中山史記云漢武
帝獲寶鼎於汾隂迎鼎至甘泉從行上薦之至中山曣
㬈有黃雲蓋焉徐廣云關中亦有中山非冀州者也金
泉雲陽宫記泉有數穴清澈無底按雍州記云有人
飲此泉水見有金色從山照水往取得金故有此名
五龍谷泉水經注五龍水出雲陽宫西南洷水水經
注東流歷峽謂之洷浹冶谷雲陽宫記冶谷去雲陽
宫八十里封襌書所謂谷口是也其山出鐵冶鑄之所
因以為名入谷便洪潦沸騰飛泉激射兩峯皆峭壁孤
豎横盤坑谷懍然凝沍常如八九月中朱明盛暑當晝
暫暄凉秋晚候緼袍不煖所謂寒門者也又云入冶谷
二十里有一槐樹樹北有泉名曰金泉今按此樹猶存
在金泉西南百步谷中今有毛原監雲陽宫按史記
秦始皇二十七年作甘泉前殿築甬道自咸陽屬之關
中記林光宫一曰甘泉宫秦所造在今池陽故縣西北
甘泉山上周迴十餘里三輔黃圖云甘泉宫漢武帝建
元中增廣之周迴十九里漢儀注曰甘泉宫去長安二
百里望見長安城黃帝以来圜丘祭天處開山圖曰雲
陽先生之墟也中有神書鐵券玉石之記又曰武帝於
甘泉宫更置前殿始廣宫室有芝生甘泉殿房内中漢
舊儀又云芝有九莖金色綠葉朱實夜有光乃作芝房
之歌三輔黃圖曰漢武帝起紫殿雕文刻鏤以玉飾之
成帝永始四年行幸甘泉郊秦畤神光降於紫殿今按
甘泉谷北岸有古槐樹在故宫之南雲陽宫記甘泉宫北
有槐樹今謂玉樹根幹盤峙二三百年木色青葱耆舊相傳
咸以為此樹即楊雄甘泉賦所謂玉樹青葱者也黎
園雲陽宫記車箱坂下有黎園一頃樹數百株青翠繁
密望之如車蓋通天臺史記武帝元封二年公孫卿
言於帝曰仙人好樓居帝乃使卿持節候神作通天臺
漢舊儀云通天臺高三十丈雲雨悉在其下去長安城
三百里望見長安城武帝祭天上通天臺舞八歲童男
女三百人置祠具招仙人祭天己令人升通天臺以候
天仙天神既下見有大流星乃舉烽火而就行宫望拜
漢儀注上有承露仙人掌擎玉杯承雲表之露元鳳間
臺自毁椽桷皆化為龍鳳隨風雨飛去西京賦云通天
訬以竦峙徑百常而莖擢上辬華以交紛下刻陗其若
削鄭國渠按始皇元年韓聞秦好興事欲疲之乃使
水工鄭國間說令鑿涇水自仲山西扺瓠口為渠並北
山東注洛三百餘里欲以溉田中作而覺秦欲殺國國
曰始臣為間然渠成亦秦之利也秦以為然卒使成渠
溉舄鹵之地四萬餘頃收皆畝一鍾關中無凶年命為
鄭國渠後至武帝元鼎六年一百三十六歲倪寬為左
内史又奏請穿六輔渠以益溉鄭渠旁高卬之田後十
六歲趙中大夫白公又奏穿涇水注渭中溉田四千五
百餘頃人得其饒而歌之唐永徽六年雍州長史長孫
詳奏言往日鄭白渠溉田四萬餘頃今為富商大賈兢
造碾磑止溉一萬許頃於是高宗令分檢渠上碾磑皆
毁撤之未幾所毁皆復廣德二年李吉甫之父文獻公
為工部侍郎復陳其弊代宗亦命文獻拆去私碾磑七
十餘所歲餘文獻出牧常州私制如初至大歷中水利
所及纔六千二百餘頃太白渠漢溝洫志武帝大始
二年趙中大夫白公奏穿渠引涇水首起谷口尾入櫟
陽注渭中袤二百里溉田四千五百餘因名曰白渠民
得其饒徑路神祠漢志雲陽縣有休屠金人徑路神
祠三所音義云匈奴祭天處在雲陽甘泉山下秦奪其
地後徙休屠故地郊祀志徑路祠神祭休屠王也鉤
弋陵者漢武帝鉤弋趙婕妤昭帝母也昭帝即位追尊
為皇太后發卒二萬人起雲陵邑三千戶列仙傳鉤弋
夫人齊人姓趙少好酒病卧六年右手拳飲食少望氣
者云東北有貴人推而得之召到姿甚佳武帝披其手
得玉鉤而手尋展遂生昭帝後武帝害之及殯尸香一
月昭帝即位更葬之棺空但有綵履雲陽宫記鉤弋夫
人至甘泉而卒尸香聞十餘里葬雲陽武帝思之為起
通靈臺於甘泉宫有一青鳥集臺上往来至宣帝時乃
止漢武帝廟在縣西北一百里唐宣宗貞陵在縣
西北四十里唐德宗崇陵在縣北一十五里嵯峨山
李陵母冢在縣西北一十五里古石蛇在縣西北
四十里流金冶在縣東北十里
同官縣東北五十里舊六鄉今四鄉本漢祋祤縣地屬
左馮翊晉為頻陽地苻堅於祋祤城北置銅官護軍屬北
地郡後周除金字作此同字屬宜州隋大業二年省宜
州縣屬雍州唐貞觀初又屬宜州十七年州廢還京兆
府後唐割屬耀州白馬山在縣西北銅官川在縣
北五十里水經注銅官水出祋祤東北西南逕同官
川謂之銅官水女華夫人祠在縣北三十里女華山
上其山高峯秀出每有大風雷多從華嶽至此故老傳
云華嶽女君在此山上因立祠每水旱祈禱有騐焉
美原縣正東三十里舊十鄉今四鄉秦漢頻陽縣地舊
縣在今縣南三里故城是也因界内頻山取名屬左馮
翊本秦厲公置苻秦時置土門護軍後魏太平真君七
年割入同官縣景明元年分同官縣置土門縣因頻山
有二土門狀如門故曰土門大業二年省義寧二年再
置貞觀十七年又省咸亨二年復置仍改為美原縣即
今理後唐同光割屬耀州頻山在今縣西北十一里秦
厲公於此山之南置頻陽縣又秦將王翦即此縣人也
護鼎按漢書宣帝時扶風美鼎縣民得鼎獻之下
有司議多以宜薦見宗廟如元陽時故事京兆尹張敞
議今鼎出周都之地有刻書曰王命尸臣官此栒邑賜
爾旂鸞黼黻琱戈尸臣拜手對揚景命以臣詳之即周
賜大臣之鼎不足以見宗廟制曰京兆尹議當頻陽
故城在今縣南三里漢為縣後魏省今廢城存義林
旌義二鄉唐元和三年勅割隸冨平縣以奉豐陵玉
女山在縣西三十五里明月山在縣西北二十里
乾州
乾州今理奉天縣本京兆奉天縣唐末李茂貞建為乾
州乾寧中以覃王出鎮建為威勝軍割奉天好畤武功
盩厔醴泉等五縣以隸焉至莊宗同光年中改為刺史
屬鳳翔其武功醴泉二縣還京兆府盩厔入鳳翔只領
奉天好畤二縣至明宗天成三年又割好畤還京兆府
只領奉天一縣皇朝乾德二年割好畤永夀二縣屬焉
領縣三
奉天好畤永夀
州境
東西八十九里南北一百四十里
四至八到
東至東京一千四百五十里東至西京一千三百
里東至長安一百八十里西至鳳翔一百十八
里南至武功縣五十里北至邠州一百五十里
東南至永興軍平縣七十里西北至鳳翔府一
百一十里西南至永興軍武功縣五十里東北
至永興軍醴泉縣七十里
戶
舊戶載京兆府皇朝管戶主七千三百六十九客一千
七百五十六
風俗
與長安同
土産元無
奉天縣舊十九鄉今六鄉本漢醴泉縣地唐光宅元年
以高宗乾陵在縣西北一十三里武后分醴泉始平好
畤武功新平郡之永夀五縣之地以置此額奉陵寢屬
京兆府因名奉天至建中初有術士桑道茂請城奉天
其後朱泚反車駕幸焉興元元年升為赤縣乾寧中置
乾州於此今為果下郡莫谷水在州西北從永夀縣
麻亭嶺流入至縣界西南流入武功甘泉在州東北
從永夀縣温秀嶺流至縣界却入醴泉合涇河乾陵
唐高宗皇帝與則天同一陵在州西北五里靖陵唐
僖宗皇帝陵在州東北一十里與乾陵相隔豹谷陸
賈墓在州東北二十里岑陽甘雨兩河西原妲己墓
在州西五里莫谷河西半崖波内好畤故城在州東
岑陽鄉一十五里五味坡在邑界梁山即禹貢云
壺口治梁及岐又古公亶父踰梁山至於岐下及秦立
梁山宫皆此山也
好畤縣西北三十五里舊七鄉今三鄉本漢舊縣畤者
神明所依止也自古以雍州積高神明之隩故立泰畤
以郊上帝諸神祠皆聚焉後漢省故縣在今縣東南四
十三里奉天縣界好畤故城是也晉元康中復於漢好
畤縣城東南二里再置好畤縣周建德三年併入莫西
縣隋開皇十八年又改莫西縣為好畤大業三年省唐
武德二年分醴泉縣置因漢舊名屬雍州三年改屬稷
州貞觀元年廢稷州縣仍屬舊二十一年移於廢上宜
縣置即今理也其上宜縣隋開皇十八年廢後唐同光
中割好畤屬鳳翔長興元年却還京兆皇朝乾德四年
割屬乾州梁山史記周本紀曰古公亶父去豳渡漆
沮踰梁山止於岐下即此是岐下秦有盜繆公馬於
此而食繆公飲之酒與野人相接梁山宫史記秦始
皇三十五年幸梁山宫即此也莫谷水經縣界蘇
武冢在縣東三十里今里名守節焉武亭河自鳳翔
麟遊縣界流過當縣入武功縣界石門山在縣西美
川鄉一十五里明月山在縣西一十五里與鳳翔扶
風縣分界
永夀縣西六十里舊十一鄉今六鄉蓋豳國之地公劉
之居漢為漆縣地後魏大統十四年於今縣北廣夀原
上置廣夀縣周大象元年改為永夀隋開皇三年省入
新平唐武德二年又分新平縣南界於今縣北永夀原
西置縣因原立名屬邠州四年又南移於義豐塠置貞
觀二年又南移於今理神龍三年割屬京兆府景龍元
年復屬邠州興元元年又南移於順義店皇朝乾德中
割屬乾州高泉山在今縣北三十里酈道元水經注
甘泉即高泉山也温修山一名温秀山開山圖云温
修山實三陽山也謂之温秀蓋習俗相訛耳永夀原
名廣夀原避隋煬帝諱改為永夀原在縣西北莫谷
水其源出高泉山名安陽泉南流歷莫谷改名莫谷水
後魏於水西制縣因名莫西縣也南豳故城後魏時
所築在縣北據山其東西南三面險絶實控禦之地
齊難故城齊難即姚興將名也屯軍築壘在今縣西其
南西北三面一如南豳之險莫營關後魏所置在縣
西南涇水自新平縣界流入醴泉苑在縣東北十里
并宫並周所立後廢唐貞觀四年置醴泉監兼置屯
五所隸司農寺
太平寰宇記卷三十一
