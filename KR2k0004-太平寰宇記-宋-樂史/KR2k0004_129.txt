欽定四庫全書
太平寰宇記卷一百二十九
宋樂史撰
淮南道七
夀州
夀州夀春郡舊理夀春縣今理下蔡縣禹貢揚州之域
秦并天下為九江郡漢為淮南國劉安反除國復為九
江郡漢魏以後為揚州刺史理所東晉豫州又鎮于此
自東晉以后常為南北兩朝疆場彼廢此立改變無恒
各逐便宜不常厥所晉太和中袁真據夀陽叛伏䧟著
正淮論曰淮南者三代揚州之分也當春秋時吳楚陳
蔡之與也戰國之末楚全有之而考烈王都焉號曰郢
都城即烈王所築西南小城即楚相春申君黃歇所居
秦并天下建立郡縣是為九江劉項之際號曰東楚爰
自戰國至晉之中興六百餘年保淮南者九姓稱兵者
十一人皆亡不旋踵禍溢於世而終莫戒焉彼夀陽者
南引終汝之利東連三吳之富北接梁宋平塗不過七
百西接陳許水陸不出千里外有江湖之阻内保淮淝
之固龍泉之陂良疇萬頃館六之貢利盡蠻越金石皮
革之具萃焉苞木箭竹之族生焉山湖藪澤之隈水旱
之所不害土產草滋之實荒年之所取給其俗尚氣力
而多勇悍其人習戰爭而貴詐偽豪右并兼之門十室
而七藏甲挾劍之家比屋而發然而仁義之化不漸刑
法之令不及所以屢多亡國也按夀陽自晉至宋并屬
南朝或為揚州或為豫州至齊末沒于胡人梁普通七
年重剋之太清九年后魏河南道大行臺侯景率十三
州来降魏將慕容紹宗追破景于夀陽梁以景為大都
督豫州刺史仍鎮夀陽二年景作亂舉兵向建業景中
軍都督復以夀陽改為豫州隋開皇九年平陳改為夀
州其城臨肥水北有八公山山北即灌水自東晉至今
皆為要害之地隋為淮南郡唐武德二年杜伏威歸國
改為夀州七年置都督督夀廖二州領夀春安封霍邱
三縣貞觀元年廢都督府又以廢霍州之霍山縣來屬
天寶九年改為壽春郡又置霍山縣乾元元年復為壽
州後唐天成三年為順化郡軍節度周顯德三年平淮
南降為防禦州舊理壽春縣仍移州于潁州之下蔡縣
為理所皇朝因之升為忠正軍節度
元領縣六
下蔡(潁州割到)壽春安豐霍邱六安
一縣廢
霍縣(併入六安)
州境
東西一百七十里南北五百六十五里東北至
東京三千二百三十里東北至西京一千八百一
十里東北至長安九百五十里東北至興元府
二百四十四里南沿江至興元府三泉縣一百五
十里南至利州五百五十里西至成州三百四
十七里北至鳳州三百五十六里東南至興元
府二百八十七里西南至武州覆津縣界二百五
里西北至成州二百五里東北至鳳州河池縣
界一百六十里
戶
唐開元戶二萬七百七十六皇朝戶主六千九百九
十七客三萬六千五百六十
風俗
淮南之地人多躁急慓悍勇敢輕進斯地之使然
也
姓氏
闕
人物
胡威字伯武淮南壽春人父質晉武帝問威卿孰與
父清對曰臣父清畏人知臣清畏人不知
蔣欽字公奕九江壽春給事孫策為右護軍權嘗入
其堂内欽母疎帳縹被妻妾布裙權歎其在貴守約土産
絲布石斛貢茜草絁綿麻布
下蔡縣舊十五鄉今三鄉古之蔡國吳州来之邑左傳
謂蔡成公自上蔡遷於州来謂之下蔡是也漢以為縣
屬沛郡梁大同中于峽石山築城以拒東魏即今縣城
也唐武德四年改為淮州尋復下蔡之額屬穎州周朝
平淮南移夀州於此峽石山淮水兩岸相對淮經中
過山上立二城以防津要上有石中有馬跡十餘云是
淮南王昇仙之所下蔡故城水經云淮水東岸又有
一城即下蔡新城也二城對據翼帶淮濆是也故曰下
蔡有二處
夀春縣南二十五里元十三鄉本楚縣也戰國時屬楚
史記云楚襄王二十一年秦將白起拔郢楚襄王兵散
東北保于陳城考烈王二十二年與諸侯共伐秦不利
而去楚東徙都夀春命曰郢尋為秦所滅以夀春為縣
屬九江郡東晉以鄭皇后諱改為夀陽隋復之歡樂
井隋圖經云本名義也三伏之日炎暑赫曦男女往来
氣自短急望見義井則喜而行未至而憂既至而樂故
號歡樂井焉護里吳志云權使孫紺大發卒屯護即
此也棘門史記云李園伏死士使刺春申君斬其頭
投於棘門之外遂使吏盡滅春申之家注云棘門夀春
城門也八公山一名肥陵山在縣北四里昔淮南王
與八公登山埋金於此白日昇天餘藥在器雞犬䑛之
皆仙其處石皆陷人馬之跡猶在故山以八公為名廟
前有碑齊永明十年所建黃建山在縣東北五十里
徐靈寳云黃歇所遊之處今山猶有閭舍之跡青岡
高一百步在縣西一十三里按晉書云謝玄敗苻堅於
青岡死者如麻即此岡也淮水按水經云淮水經夀
縣西北肥水從縣西北入於淮謂之肥水淮水又北經
下蔡縣故縣東岸又有一城即下蔡新城也二城對據
翼帶淮墳肥水東南自安豐縣界流入經縣北二里
又西入於淮晉孝武帝大業元年苻堅攻晉軍至夀陽
晉謝玄謝石拒之置陣肥水之上堅大敗而遁諸葛
誕城在縣東一里魏甘露二年誕攻揚州刺史樂綝殺
之乃與文欽叛保據此城大將軍司馬文王討平之初
議者多欲急攻之大將軍以為城固而衆攻之力屈若
有外寇表裏受敵此危道也今三叛相聚于孤城之中
天其或使同受戮也吾當以全策縻之可坐而制也誕
以二年五月反三年二月破滅六軍按甲深溝而誕自
困竟不攻而尅石城在縣北四里梁普通中作荆山
堰遏淮水以灌夀春魏揚州刺史李憲懼水入城於肥
陵山南築城以防水吳明徹堰在州西北三里徹為
陳將攻齊作此堰引葛陂水以灌夀春咄泉在縣東
北十里淨界寺北一百步其泉與地平一無波浪若人
至其傍大叫即大湧小叫即小湧若咄之湧彌甚因名
咄泉按夀陽記云一名玄女泉也牛麓按古今塜墓
記廉頗葬肥陵牛麓原掘泉三丈有一人衣服非常乃
云我是肥陵山神葬地當吾直道更宜移之不爾害汝
掌事者懼而移之謂之三鍬坑廢西夀春縣在縣西
四十里夀春記云秦始皇二十三年置北臨淮水西夀
春中有楚王祭壇注水經云淮水經倉陵北又東北流
經夀春故城西即是也廢崇義縣在縣東南三里按
宋略云太初元年遷金墉人于夀陽號為崇義縣廢
西曲陽縣城在縣東北八十三里南臨洛水按漢書地
理志云秦置九江郡有曲陽縣應詔日在淮曲之陽晉
大康地里志東海復有曲陽故此為西曲陽縣廢北
譙縣在縣東六十三里按輿地志云宋明帝於淮南立
梁郡領北譙縣于故曲陽地北譙蒙城二縣屬焉廢
蒙城縣在縣南二百里按宋書志睢陽縣置南梁郡領
睢陽縣蒙城虞榖熟陳義寧新汲崇義寧陵等縣自晉
永嘉過江溫嶠立淮北之縣用牧流人至隋末廢故
夀春縣在縣西一里縣前有時苗飲犢池按輿地志云
梁武尅夀春置豫州立梁南梁西汝隂武安四郡于城
中置淮南州城也
安豐縣南八十里舊二十三鄉今一十九鄉春秋時六
國地昔臯繇所封兼葬此地漢為縣屬六安國續漢書
郡國志屬廬江郡梁置陳留安豐二郡於此隋罷郡縣
屬揚州改穎夀州芍陂在縣東一百步淮南子云楚
相作期思之陂灌雩婁之野又輿地志崔實月令云孫
叔敖作期思即此故漢王景為廬江太守重建起之境
内封給齊梁之代多屯田于此又按芍陂上承捭水南
自霍山縣北界騶虞石入號曰豪水北流注陂中凡經
百里灌田萬頃今陂上有令尹祠甚嚴灌水按水經
注云灌水經蓼縣禇先生所謂神龜出于此江之間即
此也九井按郭璞山海經云夀春有九井相連若汲
一井九井皆動俗人以為靈異不敢汲動或時隠見不
常厥所俗傳云老子弟張𫝊所鑿也今縣界故張𫝊村
見此井楚相孫叔敖廟在縣東北二里崔實云楚孫
叔敖作期思陂以功冠歴代遂於壇上立廟廢陳留
郡在縣東北五里領浚儀小黃雍邱三縣廢置在下說
廢安城府在縣南四里隋開皇十六年于白雀驛置
以近城故名焉廢浚儀縣在縣東北二百五十步為
陂塘下廢雍邱縣在縣南六十里廢小黃縣在縣
西北三十里已上一郡三縣晉義熙十二年劉義奏置
其陳留郡浚儀雍邱兩縣隋開皇三年廢小黃縣唐武
德七年廢廢小肥陵縣在縣東六十里唐武德七年
廢廢小史埭在縣東五十二里此埭上原號施水又
曰支津魏志武帝東征孫權從東漕口至江際各為栅
柵口遣小史何文憲開因以為名故安六城漢為六
安國本云六堰姓咎繇之後所封在南蓼城左傳楚
公子燮滅蓼注云蓼國今安豐蓼縣鸖父亭郡國志
云安豐南有鶴父亭
霍邱縣西南一百一十里舊十四鄉今十鄉古春秋蓼
國在漢為松滋縣故城在縣東十五里今縣本是梁所
置霍邱戍天監四年使將軍呂儈璽北伐剋取霍邱城
是也隋開皇中改為縣唐武德元年於縣置蓼州管松
滋霍邱二縣九年廢蓼州及松滋縣霍邱入夀州安
陽山在縣西九十里西屬固始縣東屬霍邱縣漢書地
理志云安豐西南有大别山又有陽泉縣今騐古跡陽
泉縣在山西北安豐縣在山東北各取縣之一字為名
九仙山在縣南一百八十里上有九臼舊有九仙人
在此山中𢷬藥因名望道山在縣南一百二十里古
老云山形峭峻遥望似近去即難到俗呼為望到山今
語訛呼為望道山臨水山在縣西北九十三里西臨
決水即古蓼邑故名臨水山在縣西北山之東有古城
地理志所謂陽泉縣也豐水在縣西南十里源出窮
谷本名窮水出六安國安豐縣窮谷又左傳云楚救潛
司馬沈尹戍與吳師遇于窮谷今俗號豐水決水在
縣南二百五十里說文云行流從水聲廬江有決水出
大别山又蘇林解地理志云雩婁縣有決水北至蓼入
淮今據在雩婁縣城南屈曲至光州固始縣入淮今呼
史水即為訛謬也廢安豐州在縣南四十里射鵠村
東魏天平二年兩魏初分此地入梁大同元年徙舊安
豐郡於此置州至太清二年侯景破梁為中軍大都督
王貴顯以夀春降魏此州又入東魏北齊天保七年廢
州為縣遂以無期村置安豐縣入楚州隋開皇三年移
就芍陂下此州遂廢古安豐州在縣西南一十三里
北臨淮蓋春秋時蓼國杜預注云蓼國今安豐蓼縣所
言安豐即此城是也漢書地理志云秦時於夀春置九
江郡此縣屬焉又漢書高帝元年屬衡山國五年屬淮
南文帝十六年屬衡山國武帝元狩二年屬六安國王
莽改曰美豐晉遷江左祖約為豫州刺史退還夀春領
此縣梁天監元年移此縣于霍邱戍城東北置安豐至
大同元年又改為安豐州此城遂廢廢霍邱縣按后
漢朱湯九江夀春記金明城西南一百二十里有黃帝
時霍邱城楚莊五年廢為戍廢雩婁城按九江夀春
記云金明城西南一百二十里有雩婁城堯之樓子城
也廢銅城于九州夀春記云金明城一百三十里有
城州銅邑廢安豐縣在縣東南三十八里后魏武定
七年屬魏至北齊天保七年廢為縣后射鵠村移来此
開皇三年又移就芍陂塘尋廢廢松滋縣在縣東一
十五里按古今地名記云松滋縣一名祝松縣古鳩兹
地也漢書地理志云廬江郡有松滋縣王莽改曰誦善
漢書云高后四年封徐厲為祝兹侯東魏及周屬安豐
州開皇三年廢廢雩婁縣在縣西南八十里按春秋
襄公二十六年楚子秦人侵吳及雩婁杜預注云雩婁
今屬安封郡也其後楚強遂為楚邑漢書地理志廬江
雩婁縣漢時為侯國廢期思縣在縣一百八十里梁
書天監四年于期思城置期思州陳置邊城郡隋開皇
三年郡廢為期思縣屬霍州大業十三年狂賊方獻伯
攻破縣因此遂廢按漢書地理志云豫州有期思縣山
海經云淮在期思城郭璞注云期思縣屬光州今此城
蓋移弋陽期思之名于此置廢決口縣在縣西一百
五十五里梁普通七年于古城内立決口縣大通三年
改為臨水縣水經云縣西蓼邑即臯陶之封邑也其縣
即古陽泉縣泉從縣西南北流入決城古泉水之陽故
名陽泉今水東見有古城廢義城在縣北四十里地
理志云宋高祖立亦名三固縣后廢縣立戍
六安縣南一百一十里舊十二鄉今十鄉本春秋時楚
之灊縣地也在漢為盛唐縣屬廬江郡武帝元封元年
南巡狩登灊天柱簿樅楊作盛唐之歌縣西二十五里
有盛唐山因為名隋改為霍山縣唐開元二十七年改
為盛唐從舊名也梁改為灊山縣後唐同光初復舊晉
天福中改為来化縣後復舊皇朝天寳四年改為六安
縣仍併霍山縣入焉渒水枕縣西門外三十步源出
多智山墮星河經縣北六百五十里入安豐界臯陶
塜在縣北十五里按圖經云今置縣處則古之六縣也
夏水紀臯陶卒封其後於英六注云臯陶塜在廬江縣
則英布是其裔今縣北十三里有二古城一為六合城
一為白莎城上有臯陶廟東五里有臯陶塜左傳文公
五年楚人滅六與蓼城臧文仲聞而嘆曰哀哉臯陶庭
堅不祀忽諸注云蓼與六皆臯陶之後霍邱縣為蓼邑
也廢霍山縣去縣五十里漢灊縣也春秋楚之潛邑
史記云吳王閶闔四年伐楚取灊后復屬楚漢為灊縣
屬廬江郡梁天監四年於灊縣改置霍州兼别置城隋
初州廢即為縣城也隋末廢之併入盛唐天寳中又自
盛唐割地以置焉開寳四年廢入六安縣霍山其一
名曰衡山一名天柱山在縣五里爾雅霍山為南岳注
云即天柱也漢武帝以衡南遼遠纖晦封霍山為南岳
故祭其神于此今其土俗皆呼為南岳太山黃庭内景
玉經曰霍山下有洞房二百里司命君之府也有西北
東南二門其中有五香芝飛華金缾之寳神蟾靈瓜食
之者長年隋開皇九年以江南衡山為南岳廢霍山為
名山也岳廟搜神記云霍岳廟中有大鐡鑊受三十
石至祭祀時水輒自滿事畢即空三公山高五里在
縣南七十五里按山海經云霍山之道曰三公其山多
毒蛇上有三石相去各數步一高五尺一高四尺一高
三尺大别山在新縣西南三百七十里尚書有大别
山在廬江安豐縣西蘇村五峴山在新縣東三百一
十里山有五峴九公山在縣西北三十五里山有九
石柱似人形人號曰九公山廢霍州城梁天監二年
置州大象元年廢州存縣廢邊城郡在新縣西一百
九十八里晉時為州宋時為縣又為州今廢廢開化
縣在新縣西四十里按後漢書邊城有開化縣大業十
三年廢武德四年安撫使王洪讓置貞觀中廢潛城
縣在縣西六十五里武德五年廢取古潛城為名
太平寰宇記卷一百二十九
