欽定四庫全書
太平寰宇記卷八十五
宋樂史撰
劍南東道四
陵州
陵州仁壽郡今理仁夀縣禹貢梁州之域漢犍為郡之
武陽縣東境屬益州部南有陵井周地圖記云晉孝武
太原中益州刺史毛璩置西城戍以為扞防周閔武帝
元年又于此置陵州因陵井為名隋大業三年廢州為
隆山郡唐武德九年割隆山屬眉州永徽四年分貴平
置籍縣天寳元年改為仁壽郡乾元元年復為陵州
元領縣五
仁壽貴平井研始建籍縣
州境
東西一百二十七里南北三百一十八里
四至八到
東北至東京三千四百九十里東北至西京三千七
十里東北至長安二千二百一十里東至資州
二百三十五里南至榮州三百六十里西至眉
州八十里北至成都二百里東南至榮州二百
一十里南至嘉州九十里西北至眉州一百里
東南至簡州一百八十里
戶
唐開元戸三萬四千七百二十八皇朝戶一萬二
千三百九十二客一萬三千一百一十五
風俗
與益州同
土産
貢麩金元採于遵江水唐神光元年起細葛緞
進鵝溪絹出梓州立武縣鵝溪出續斷子一名百
兩金五月五日採舊常進苦藥子永真年中亭進
仁壽縣依舊一鄉本漢陽武縣之東境周地圖記云後
魏定蜀于此置普寧縣屬懷仁郡隋開皇三年罷懷仁
郡以普寧屬陵州十八年改普寧為仁夀縣三嵎山
益州記云東嵎西嵎南嵎三山相對去陵井各一里
鼎鼻山按郡國志云周之九鼎淪一于此故後人往往
見鼎耳因名之朝女山郡國志云昔有一女於此山
得道今肘脛足跡尚存故曰朝女聶山甘井古鹽井
也其傍有神廟今謂之聶社是也陵井本狼毒井今
名陵井按郡國志云昔張道陵此處得鹽井因披排車
引役人唱排車樂願心齊力祀玉女於井内玉女無夫
後每年取一少年擲鹽井中若不送水即竭又蜀郡國
志云西山有大蟒蛇吸人上有祠號曰西山神每歲土
人莊嚴一女置祠旁以為神妻蛇即吸將去不爾則亂
傷人周氏平蜀許國公宇文責為益州總管乃改畫為
神婚合媒婚姻擇日設樂送玉女像以配西山神自爾
之後無復此害始因張道陵今謂陵井徤兒廟拒公
孫述死吳漢表為立祠後人祭祀不缺飛泉山在縣
東二里舊名東嵎按圖經隋仁和元年獠反百姓曾于
山頂避難遂有飛泉湧出獠平泉涸因呼為飛泉山
麗井山在縣東二十里按圖經昔有十二玉女于此山
汲鹹泉煎鹽以玉女美麗其鹽為名今竈跡猶有存
仁壽水在縣西十里東流合波支水聖泉在縣南七
里其水碧色患瘡疾者洗之多愈投銀即變成色孕婦
飲之墜胎俗以為聖泉石臼泉在縣東北二里石臼
中緣州在山上居人無井多汲此泉衆泉皆涸此泉常
湧仁壽故城在縣東二里後魏廢帝元年置普寧縣
隋開皇十八年改為仁壽縣唐貞觀九年移入于城西
牢固塜在縣東南六十里高一丈五尺十道志云昔
日蒯參至孝葬母於此修牆牢固因此為名
貴平縣州東北九十里元(闕)鄉今七鄉也本漢廣都縣
之東南境屬蜀郡後魏恭帝二年置和仁郡仍立平井
貴井可曇三縣舊治和仁城開元十四年移治祿川
貴平山在縣二十三里從簡州平泉縣及益州廣都縣
迤邐八縣祿水在縣三十七步流入仁壽縣唱車
廟在舊縣南九里漢朱辰為巴郡守有惠于人吏人送
辰到蜀迴至此為辰立廟以其山近鹽井聞推車唱歌
之聲為名今鹽井推轆轤皆唱為號令平井益州記
云官有兩竈二十八鎮一日一夜收鹽四石如霜雪也
井研縣南一百五里依舊七鄉本漢武縣地東晉置西
江陽郡梁置懷仁郡魏置蒲亭縣隋大業元年因井研
鎮立研縣唐武德四年自擁思茫水移治今所縣以界
内石研為名井鑊山在縣北二里其山俯臨井鑊因
以為名擁思茫水在州南一百五十里從南縣界瀨
下六池東流即名擁思茫水湍流迅急不通舟船西南
入平羌縣界
始建縣西北五十五里元舊六鄉本漢武陽縣地隋開
皇十年于此置始建鎮大業五年改鎮為始建縣舊治
擁思茫水唐聖歷二年移治榮祉山鐡山在縣東七
十里周地圖云蒲亭縣有鐡山諸葛亮取為刀器因封
宇文度為鐡山侯彭□山在縣九十二里彭□獠之
姓也
籍縣西北一百里十鄉梁天監中于此立席郡隋廢郡
為縣始曰席後之語訛今為籍木梓山在縣六十里
出梓木丹砂山在縣南四十里本山出赤土強以為
名左思蜀都賦云丹砂出其坂即此也沐馬川在州
北一百二十五里蜀先主於此置籍田牧馬于此江中
俗因名沐馬川今割屬廣都縣道江水從縣北三十
五里過魚蛇水在縣南三十五里從縣界夷歌鄉來
入眉州青神縣界
陵井監
陵井監按圖經漢時有山神號十二玉女為道人張道
陵指陵上開鹽井因此陵上有井名陵州今州上有玉
女廟甚靈監司奏之若以火墜井中即雷吼沸湧煙氣
上衝濺泥漂石甚可畏也或云井泉傍通江海微有敗
舡木浮出其井煎水為鹽歷代因之至唐萬歲通天二
年右補闕郭文簡奏賣水一日一夜得四十五函半百
姓貪利失業長安二年停賣水依舊税鹽先天二年加
課利有三千六百二貫偽蜀井塞國朝乾德三年平蜀
陵州通判賈連重開舊井一晝一夜汲水七十五函每
函煎鹽四十斤日獲三千斤至雍熙元年春冬日收三
千八百一十七斤秋夏日收一千四百四十七斤蓋水
之有長短也又仁壽縣界别有五井
二井見在
營井在縣南二十五里隋大業元年開水淡遂廢
國朝乾德三年重開日收鹽四十斤
蒲井在縣南四十里唐武德初開水淡遂廢至國朝
太平興國三年重開日收鹽三十八斤五兩
五井廢
賴賓井石羊井賴因井仁壽井奴襄井
井研縣二十一井五井在
研井在州南一百三十三里唐時日收鹽八斗貞觀
二十一年崩壊總章二年重修偽蜀棧塞不開至皇
朝乾德三年重開日收鹽四十九斤
陵井在州南一百九里唐時官私日收鹽五斗五升
龍朔元年壊上元元年重開偽蜀棧塞至國朝乾德
三年重開日收鹽三十斤一十兩
稜井在州南一百里偽蜀已前廢至國朝太平興國
三年重開日收鹽五十三斤八兩
律井在州九十里僞蜀已前廢塞至國朝太平興國
三年重開日收鹽五十五斤
田井在州南一百五十一里偽蜀已前廢塞至國朝
太平興國三年重開日收鹽三十六斤
一十六井廢
獠母井還井賴倫井石烈井茫井宋井
桶井柳泉井賴郎井遮井新井董川
井潘令井小羅井依郎井帶井
始建縣七井一井見在
羅井泉舊廢至國朝乾德三年重開日收鹽三十五
斤
六井廢
塔泥井石縫井賴胡儒井赤石井賴子井
賴溲井
貴平縣一井
上平井在州東北九十三里唐朝日收鹽一石七斗
五升與百姓分利偽蜀廢國朝乾元三年重開今日
收鹽一百七十斤
右陵井鹽井諸縣計十井日收鹽四千三百二十三
斤
榮州
榮州和益郡今理旭川縣禹貢梁州之域古夜郎之國
漢武開西邊道為南安縣地屬犍為郡齊於此立安陽
郡隋初廢之以其地屬資陽郡唐武德元年置榮州領
大牢城威遠二縣貞觀元年置旭川婆日至如三縣二
年割瀘州之越隆來屬六年自公井移州治大牢仍割
嘉州資官來屬八年又割瀘州之和義來屬廢婆日至
如隆越三縣永徽二年移州治于旭川天寶元年改為
和義郡乾元七年復為榮州
元領縣六
旭川威遠應靈資官公井
一縣廢和義(併入威遠)
州境
東西二百五十里南北一百四十五里
四至入到
東北至東京三千七百七十里東北至西京三千
三百五十里東北取資普二路至長安二千四百
九十里東至合州五百里南至戎州三百一十
里西至嘉州二百一十里北至陵州二百六十
里東南至瀘州水路相兼五百四十里西南至
嘉州三百一十里西北至陵州三百三十里東
北至資州二百一十九里
戶
唐開元戸五千六百三十九皇朝戸主五萬一十
一客一萬六千七百四
風俗
夏人少蠻獠多男不巾櫛女衣班布姓名顛倒不知
禮法
土產
麩金羌活黃連舊貢班布有鹽井五十七
旭川縣舊四鄉今三鄉本漢安南縣隋開皇十年于此
置大牢鎮十三年改鎮為縣唐貞觀初于此立旭川縣
乃移郡于此滇池周迴三百里水出駿馬日行五百
里事同大宛馬鳴戍益州記云漢剌韋拔夜過此地
有神馬嘶漢中馬嘶以應之故有此戍也成都市九
州要記云和義郡古夜郎之地武帝時有南中令使通
僰道無功唐蒙因殺之令曰恨不見成都市而死蒙即
立市如成都以殺之故曰成都市竹王廟蜀記云昔
有女人于溪浣紗有大竹流水而觸之因有孕後生一
子自立為王因以竹為姓漢武使唐蒙伐䍧牱斬竹王
有此故故土人不忘其本立竹王廟歲必祀之不爾為
人患明月祠其神如圓月民祀以祈福榮德山在
州東北四十二里其山在川谷之中獨拔五百餘尺中
有老君祠刻石為像有小路至山頂以木為梯落陽
水從陵州始建縣界南流入界
威遠縣東七十里舊三鄉今五鄉本漢資中縣及後漢
漢安縣地屬犍為郡隋開皇二年于舊威遠戍置威遠
縣唐武德元年割屬榮州皇朝併和義入威遠獨孤
水自陵州始建縣界流入又南流遇公井縣界出瀘州
富義縣界葛仙山在縣東十五里古老相傳云葛僊
公曾遊之地今又隋地割屬昌州十江水從資州内
江縣南流入縣界五十步又東流入瀘州富義縣界通
舟船廢和義縣在州東北一百七十里本漢資中縣
地後漢漢安縣地隋大業三年置和義縣唐元和十三
年移於舊縣安置以便水陸貿遷之宜從東川節度使
李逢吉之請皇朝乾德五年廢入威遠縣
應靈縣西南一百五十里舊五鄉今三鄉本漢南安縣
地屬犍為郡隋置太平鎮尋改為縣唐武德元年割資
州之大牢威遠二縣于公井為縣六年自公井縣移州
於大牢威遠二縣界貞觀初移於旭川縣天寳元年改
為應靈縣大牢溪水一名賴溪
資官縣西北九十里元四鄉也本漢南安縣地晉義熙
中置資官縣屬犍為郡唐武德初改郡為縣屬嘉州貞
觀六年割屬榮州舊名資宇誤鐡山在州西北一百
里從資州月山縣西來其山出鐡擁思水在縣西二
十里從陵州始建縣界南流至縣西又南入戎州宜賓
縣界
公井縣東南九十里舊二鄉今五鄉本漢江陽縣地屬
犍為郡後周置公井鎮唐武德元年於鎮置榮州改為
公井縣貞觀六年州移於大牢野容山從當縣界至
嘉州犍為縣界東西長三百餘里南北七十里惟此山
大在邑界
太平寰宇記卷八十五
