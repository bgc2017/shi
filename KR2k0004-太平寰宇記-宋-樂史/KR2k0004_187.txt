欽定四庫全書
太平寰宇記卷一百八十七
宋樂史撰
四夷十六
西戎八
塞内六國
塞内西戎總序
西戎之雜居中國蓋自殷之衰古公居豳(註)今邠寧等
州為犬戎所逼乃遷而踰梁山之岐山之下註岐山
即後義渠戎之所居是也至犬戎敗周幽王於驪山
自隴山以及呼伊各往往有戎春秋傳曰先王居檮杌
於四裔故允姓之奸居於瓜州晉惠公自秦歸晉遷陸
渾之戎於伊川(註)今陸渾地是也故絲諸狄獂之戎今
渭川也邽冀之戎今秦州也大荔之戎今鄜坊也驪戎
今渭南也楊巨泉臯之戎今伊洛之間也蠻氏之戎今
許穎也隂戎今商州也秦始皇逐西戎出塞故漢初西
戎稍遠至武帝開河西至四郡其後羌先零種圍抱罕
(註)今為縣漢擊平之始置護羌校尉至宣帝代又寇
金城(註)今蘭會可鄯等州也趙充國立屯田且討且招
降者三萬餘人置金城屬國以處之後賓服后漢建武
中寇金城馬援討破降之徙七千口於三輔(註)今京兆
同岐隴等州地和帝以後又反叛豪滇零稱天子南
入益州(註)今漢川漢中等郡地東犯趙魏(註)今趙魏
鄴等郡地寇及雍城(註)今懷州北故城是十餘年
然後破散順帝永和中又叛馬賢戰没後叚頻窮討及
靈帝末始定自光武以後匈奴少事唯西羌屢梗焉魏
晉二代時亂關隴不至大害永嘉以後吐谷渾興焉本
遼東鮮卑晉時數百戶西附於隂山屬晉亂遂吞併諸
羌而有其地至其孫業延遂為強國後魏末其主夸吕
自號可汗建官多效中國洎隋煬帝遣觀王雄大破之
其主伏允遠遯收其地列置郡縣鎮戍後轉衰弱唐初
吐蕃始興焉其帥后魏末起自臨松郡丞故其主有贊
之號(註)後魏臨松郡今甘州張掖縣高宗時遂滅吐谷
渾盡有其地將軍薛仁貴等大敗於大非川儀鳳中工
部尚書劉審禮又兵十八萬敗殁於青海調露中中書
令李敬玄又大敗於大非川如意初王孝傑方大破之
始復龜兹等鎮萬歲通天初又寇梁州都督許欽明戰
没因贊普殺其名將論欽陵之後累破敗紛紛矣
羌無弋
羌無弋爰劍秦厲公時為秦所拘執以為奴隸未詳爰劒
何戎之别也後得亡歸而秦人追之藏於巖穴中得免
與劓女遇合於野遂成夫婦女恥其狀披髮覆面羌人
因以為俗遂皆亡入三河間(註)三河即黃河祈中河湟
中河今金城隴西安鄉郡之西諸羌共畏事之推以
為豪湟河間以射獵為事爰劍教之田畜種人依之者
益衆羌人謂奴為無戈以爰劍嘗為奴隸故因名之其
後代代為豪至爰劍曾孫忍當秦獻公時欲復穆公之迹
(註)穆公覇有西戎今欲復之忍季父邛畏秦之威將
其種人附落而南出析支河曲西數千里與羌絶遠不
復交通其後子孫分别各自為種任隨所之或為㹈牛
種越雋羌是也(註)今越舊地或為白馬種廣渠羌是
也(註)今梓潼遂寧巴西德陽也或為參狼種武都羌
是也(註)今武郡地也忍及弟舞獨留湟中忍生九子
為九種舞生十七子為十七種羌之興盛從此起矣及
忍子研立研豪徤故羌中號其後為研種秦始皇時兵
務東向種人得以繁息秦既兼天下使蒙恬將兵略地
西逐諸戎北却衆狄策長城以界之至漢景帝時研種
留河率種人求守隴西塞(註)今天池隴西等郡地於
是徙留河等於狄道安置武帝西逐諸羌乃渡湟河築令居
塞(註)塞在今西平郡西北令音零初開河西列置四
郡(註)酒泉武威張掖燉煌並今郡也通道玉門隔絶
羌胡於是彰塞亭燧出長城外數千里時先零羌與封
養罕妲解種仇結盟與匈奴通合兵十餘萬共攻令居
安故(註)地在今金城郡遂圍抱罕漢遣將軍李息將
兵討平之始置護羌校尉統領馬羌乃去湟中依西海
鹽池之左右(註)今酒泉郡之北十来里鹽池也漢遂
因山為塞河西地空稍移人以實之至宣帝時羌又相
與解仇寇金城帝遣後將軍趙充國將軍討之充國欲
與屯田於臨羌東至浩叠務以威信招降罕幵及劫掠
者解散其謀乃擊之時已𤼵諸郡兵六萬人酒泉太守
辛武賢奏請即擊之天子下其書令充國博義往返者
三四遂兩從其志武賢出擊羌降破數千人詔罷兵獨
充國留屯田明年五月充國奏言羌本可五萬人軍凡
斬七千六百級降者三萬一千二百人溺河湟饑死者
五六千人定計遣脱與剪鞏黃羝(註)並各是羌種俱
亡者不過數千人初置金城屬國以處降羌從爰劒種
五代至研研最豪徤自後以研為種號十三代至燒當
復豪徤其子孫更以燒當為種號自元帝以後數十年
四夷賓服邊塞無事至王莾末豪滇良内侵及後漢初
遂寇金城隴西司徒掾班彪上言今凉州部皆為降羌
披髮左袵而以漢人雜處習俗既異語言不通數為小
吏黠人所見侵奪窮志無聊故致反叛夫蠻夷寇亂皆
由此也請依舊制益州部置蠻夷騎都尉幽州部置領
烏桓校尉涼州部置護羌校尉皆持節鎮護理其怨結
歲時循行問所疾苦又數遣使驛通道静動使塞外羌
夷為吏耳目州郡因此可得儆備今宜復如舊制以明
威防光武從之即以牛邯為護羌校尉及邯卒而職省
建武十一年先零種寇臨洮(註)今和政郡也隴西太
守馬援破降之後遂置天水(註)今郡地也隴西(註)今
隴西及金城郡南境地是也扶風三郡(註)今扶風研
陽新平等郡地皆是也自燒當至滇良代居河北大
允谷後徙大小榆中(註)榆中在金城西平等郡之間
由是始強至其子滇吾平初漢遣中郎將竇因等擊破
降之徙七千口置三輔而滇吾諸弟迷吾等數為寇盗
章帝時馬防等討破之於是臨洮索西迷吾等悉降防
乃築索西城(註)在今和政郡界是也自後或降或叛
少有寧歲和帝時迷吾子迷唐復將兵向塞金城太守
侯霸及諸郡率兵破之衆折傷衆人瓦解迷唐遂孤弱
衆不滿千人遠踰賜支河首(註)即析支河依𤼵羌居
明年安定降羌燒河種脅諸羌數百人反叛(註)安定郡
今安定平源及會寧郡東境是也郡兵擊滅之時西
海及大小榆左右無復羌寇隃麋相曹鳳上言(註)隃麋
縣名在今河陽郡界西戎為害前代所患且以近事
言之自建武以来其犯法者常從燒當種起所以然者
以其大小榆谷土地肥厚又近塞内諸種易以為非難
以攻伐南得種存(註)種存别種羌也以廣其衆北阻
大河因以為固又有西海魚鹽之利緣山濱水以廣田
畜故能強大常雄諸種恃其勇招誘羌胡今者衰困黨
援壊沮親族離叛餘勝兵者不過數百流亡逃竄遠依
發羌臣愚以為宜及此時建復西海郡縣(註)漢武帝逐
諸羌置西海郡在今酒泉近郡北千二百里欲復立之
規固三榆廣設屯田隔塞胡羌蕭關之路遏絶狂狡
窺欲之源又殖榖富邊省委輸之役國家可以無西方
之擾於是拜鳳為金城西部都尉將士屯龍耆(註)龍耆
即龍支鄯州縣後金城長史上官鴻開置歸義建威
屯田二十七部侯霸復上書置東西邯屯田五部(註)邯
水名也分流在右左今寧塞郡增留逄二部帝皆從
之列屯夾河合十三四部其功垂立至永初中諸羌叛
乃罷迷唐失衆病死其子来降戶不滿數十滇吾曾孫
麻奴初隨父東號降其居安定時諸降羌布在郡縣皆
為吏人豪右所徭役積以愁怨安帝永初元年麻奴兄
弟因此遂與衆人俱西出塞先零别種歸南濠滇零與
諸滇羌大為寇掠(註)南奴感反征西校尉任尚率諸
郡兵馬與滇零等戰于平襄(註)地今在天水郡尚軍
大敗于是滇零自稱天子於北地招集武都參狼上郡
西河(註)今西河銀川昌化郡也諸羌種衆遂大盛寇
抄三輔斷隴道湟中諸縣石粟萬錢百姓死亡不可勝計
諸郡屯兵救三輔(註)三輔即京兆扶風馮翊也今京兆
扶風馮翊等郡地也衆羌乘勝漢兵數挫當煎勒姐
之種攻沒破羌縣(註)今西平郡湟水縣界種羌又沒
臨洮(註)今和政即和政縣界也軍營久出無功有廢
農桑乃詔任尚將吏兵還屯長安置京兆虎牙都尉於
長安扶風都尉於雍(註)今扶風郡縣如西京三輔都
尉故事至四年大將軍鄧隲議欲棄凉州虞詡曰不可
今羌所以不敢據三輔為心腹之害者以涼州在後故
也其土人所以推鋒無反顧之心者為臣屬於漢故也
若棄其境域徙其人衆安土重遷必生異志如使豪傑
相聚席捲而東雖賁育為卒白起太公為將亦恐不足
禦當今之計宜令四府九卿各辟彼州數人其牧守令
長子弟皆除為冗官外以勸勵答其功勤内以拘致防
其邪計誠能如此則可無患於是四府皆從詡議時漢
中太守鄭勤戰死羌勢轉盛遂徙金城郡居㐮武(註)漢
金城郡理允吾縣地即今廣武縣漢地㐮武縣屬隴西
郡地即今隴西郡縣地也羌衆入寇河東至河内百
姓相驚多南奔渡河使北軍中候朱寵將五營士屯孟
津詔魏郡(註)今魏鄴等郡地趙國(註)今趙郡是也
常山(註)今郡地中山(註)博陵郡也繕作塢候六百
一十六所羌既轉盛而二千石令長多内郡人並無守
戰意皆争上徙郡縣以避寇難朝廷從之遂移隴西徙
襄武(註)漢隴西郡理狄道縣地即金城郡縣也安定
徙美陽(註)漢安定郡理高平縣地在今平凉郡縣也漢
美陽縣屬右扶風地在京兆府三源縣也北地徙池
陽上郡徙衙(註)漢上郡理庸施地在今上郡龍泉縣漢
衙縣屬左馮翊今是白水縣也百姓戀土不樂棄舊
遂乃刈其禾稼發徹室屋夷營壁破積聚時連旱蝗饑
荒而驅蹙刦掠流離分散随道死亡或棄捐老弱或為
人僕妾喪其大半滇零死子零昌立元初元年遣兵屯
河内(註)今郡地通谷衝要皆作塢壁設鳴鼓零昌進
兵寇雍城(註)今河内郡地漢遣任尚為中郎將將羽
林緹騎五營子弟屯三輔尚臨行懷令虞詡說尚曰(註)
懷縣名今武陟縣也使君頻奉國威討逐寇賊三州
屯兵二十餘萬人棄農桑疲苦徭役而未有功效勞費
日滋若此出不尅誠為使君危之尚曰憂惶久矣詡曰
兵法弱不攻強走不逐飛自然之勢也今羌皆馬騎日
行數百来如風雨去如絶弦以步追之勢不相及所以
曠日無功也為使君計者莫如罷諸郡兵各令出錢數
千二十人共市一馬如此可捨甲胄馳騎兵以萬騎之
衆逐數千羌人首尾掩截其道自窮便人利事大功立
矣尚即上言用其計乃遣輕騎鈔擊斬首數百級明年
秋漢又築馮翊北界(註)今馮翊之北界洛交南也塢
候五百所自後頻破之諸羌瓦解三輔益州(註)益州今
洋州漢中等郡之地無復寇儆自羌叛十餘年間兵
連師老不暫寧息而軍旅之費轉輸用二百四十餘億
府帑空竭(註)帑他朗切延及内郡邊人死亡不可勝
數并及凉州遂至虚耗(註)并州部領上郡朔方五原西
河太原雲中定襄雁門代郡上黨等郡今上郡中郡延
安咸寧洛交銀川新秦朔方九原榆林西河昌化太原
樓煩雁門定襄安邊馬邑雲中上黨樂年等郡地按秦
地除三輔屬司隸外並屬凉州自後隴西上郡武威
張掖仍寇盗不息(註)上郡今上郡中郡延安咸寧等郡
武威張掖並今郡地順帝永建四年僕射虞詡上疏
曰臣聞禹貢雍州之域厥田為上上且沃野千里穀稼
殷積又有龜兹鹽池以為民利(註)漢上郡龜兹縣有鹽
池在今上郡銀川之間是也水草豐足土宜産牧北
阻山河乘阨據險因渠以溉水舂河漕(註)水舂即水碓
河漕通船運也用功省少而軍糧饒足故孝武皇帝
及光武築朔方(註)朔方即今郡也開西河置上郡皆
為此而元元被災衆羌内潰郡縣兵荒二十餘年夫棄
沃壤之饒損自然之財不可謂利離山河之阻守無險之
處難以為固今三郡未復(註)前因羌寇徙隴西安定北
地上郡四郡之人今言未復三郡者隴西理在襄武捍
蔽京師尚遠不要更移餘三郡須復本處也園陵單
外(註)園陵謂長安諸陵園也外謂無守固也而公卿
選輭容頭過身但計所費不圖其安宜開聖聰考行所
長書奏帝乃復三郡使謁者郭璜督促徙移者各歸舊
縣繕城郭置候驛既而激河浚渠為屯田省内郡費歲
一億計遂令安定北地上郡及隴西金城(註)北地今彭
原安化靈武五原寧朔等郡地也常儲榖粟令周數
年至陽嘉元年以湟中地廣更增置屯田五部并前為
十部二年復置隴西南部都尉如舊制(註)漢南郡都尉
在隴西郡臨洮縣今和政縣也永和中以来機為并
州刺史劉秉為凉州刺史大將軍梁商謂機曰戎狄荒
服言其恍惚無常而統領之道亦無常法臨事制宜略
依其俗今觀二君素性嫉惡欲分明白黑孔子曰人而
不仁疾之已甚亂也况羌人乎其務防其大故忍其小
過機等天性虐刻遂不能從到州之日多所擾發五年
且凍傅雜羌種等遂反叛攻金城與西塞及湟中(註)今
西平郡西地諸羌叛亂大寇三輔於是拜馬賢為征
西將軍左右羽林五校士及諸州郡兵十萬人討之於
扶風漢陽隴道(註)扶風今汧陽扶風新平郡地也漢陽
隴道今天水也作塢壁三百所置屯田以保衆百姓
賢軍大敗賢及二子皆戰歿於是東羌西羌遂大會鞏
唐種三千餘騎寇隴西北地又燒園陵掠關中殺傷長
吏武威太守趙冲追擊雖戰歿而前後多所斬獲羌由
是衰耗自永和後羌叛十餘年間費用八十餘億諸將
多斷盗牢廩私自間入(註)牢價直也皆以珍寳貿賂
左右上下放縱不恤軍士士卒不得其死者白骨相望
於野桓帝延熹二年燒當八種寇隴右以段熲為校尉
將兵及湟中義從羌萬二千人擊破之追討南渡河募
先登懸索相引刀折矢盡且鬭且行晝夜相攻割肉食
雪四十餘日遂至河首積石山(註)山在今西平安鄉界
是也出塞二千餘里前後斬首虜并受降萬餘人段
熲坐事會徵羌遂陸梁覆没營塢寇患轉盛中郎將皇
甫規張奐雖累破之而寇害不已復遣段熲擊之自春
及秋無日不戰羌逐饑困敗散凡破西羌斬首二萬三
千級獲生口數萬西羌於是弭定而東羌先零等自覆
歿馬賢後既降又叛帝以問熲熲曰狼子野心難以恩
納唯白刃加頸耳計其所餘三萬餘落居近塞内久亂
并凉累侵三輔西河上郡已各内徙安北地復三單危
自雲中五原西至漢陽二十餘里(註)今榆林郡即漢雲
中五原郡地漢陽今天水也匈奴種羌並擅其地是
為癕疽伏疾留滯脅下如不加誅轉就滋大今若以騎
五千步兵萬人車三百輛三冬兩夏足以破定無慮用
費為錢五十四億如此可令羣羌破盡匈奴長服内徙
郡縣得反本土伏計永初中諸羌反叛十有四年用二
百四十億永和之初復經七年用八十餘億費耗若此
猶不誅盡餘孽復起於此作害今不暫疲人則永寧無
期許之靈帝建寧初熲與先零諸種戰斬首八千餘級
熲復追之且破且追士皆重繭既到涇陽(註)今平原郡
平原縣也餘寇四千落悉散入漢陽山谷間時張奐
上言東羌雖破餘種難盡熲性輕寡慮負敗難常宜且
以招降可無後悔詔書下熲熲復上言臣本知東羌雖
衆而輭弱易制所以比陳愚慮思永寧之筭而張奐說
人強難破宜用招降云臣累見折衂又言羌一氣所生
不可誅盡山谷廣大不可空静臣伏念周秦之際邊境
靡寧中興以来羌寇最盛誅之不盡雖降復叛今先零
雜衆羌已反覆攻掠縣邑剽刦人物上天震怒假手行
誅臣自動兵衆和師克自橋門以西落川以東(註)今金
城會寧平凉等郡地非為深險絶域之地車騎安行無
應折衂按奐駐軍二年不能平寇誕衍空說僣而無徵
何以言之昔先零作寇趙充國徙居内地煎當亂邊馬
援遷之三輔始服終叛至今為梗故遠識之士以為深
憂今傍郡戶口單少數為羌所瘡毒而欲令降徙與之
雜居譬猶種荆棘于良田養虺蛇于室内也故臣奉大
漢之威建長久之策欲絶其根本不使能殖本規三歲
之費用五十四億今適所耗未半而餘寇殘燼將向殄
滅臣每奉詔書軍不内御願卒斯言一以任臣臨時量
宜不失權便二年熲遂進營逼諸羌大敗之於瓦亭山
(註)在今平凉郡蕭關縣也羌衆潰東奔復聚射虎谷
分兵守諸谷上下門熲又先令千人於西縣(註)今天水
郡上郭縣也結木為栅廣二十步長四十里遮之然
後綂兵擊之窮山深谷之中是處破之斬其渠帥以下
一萬九千級獲畜物之産不可勝數於是東羌悉平凡
百八十戰斬三萬八千六百餘級獲牛馬驢騾駱駝四
十二萬七千五百餘頭費用四十四億將士死者四十
餘人自爰劒後子孫支分凡百五十種其九種在賜支
(註)賜支即析支河也河首以西及在蜀漢徼北參狼
在武都勝兵數千人其五十二種衰少不能自立分散
為附落或絶滅無後或引而遠去其八九十種唯鍾最
強勝兵十餘萬其大者萬餘人小者數千人更相鈔盗
盛衰無常在順帝時勝兵合可二十萬人𤼵羌唐旄等
絶遠未嘗往来氂牛白馬羌在蜀漢其種號名皆不可
知也
四至
按其地盡雍梁之西北境其後蔓演雜居於沙漠莫
能詳悉
太平寰宇記卷一百八十七
