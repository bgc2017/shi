欽定四庫全書
太平寰宇記卷一百十一
宋樂史撰
江南西道九
江州
江州潯陽郡今理德化縣禹貢荆揚二州之境書曰彭
蠡既瀦又曰九江孔殷彭蠡在州東南五十三里九江
在州西北二十五里是也然則彭蠡以東為揚州之域
九江以西即荆州之域周景式廬山記云柴桑彭澤之
郊古三苗國舊属廬江地又按潯陽記云春秋時為吳
之西境楚之東境本在大江之北今蘄州界古蘭城是
也又史吳王夀夢十六年楚共王伐吳至於衡山則此
復為吳之西境吳滅属越越衰還是楚地秦并天下以
此地属廬江郡漢属淮南國漢文帝十六年分廬江為
吳王濞属縣後漢又為廬江豫章二郡三國之時此地
雖為都護要津而為立郡故吳志云黃初中復分潯陽
隸武昌猶為廬江武昌二郡地晉太康十年有司奏荆
揚二州疆土曠遠統理為難宜立新州於是割揚州之
豫章潯陽廬陵臨川南康建安晉安荆州之武昌桂陽
安城合十郡因江水之名置江州初理豫章郡後至成
帝咸通二年移江州理湓城即今郡是也晉初理在江
北岸地名蘭城郡即郡城也温嶠為守之日移於此尋
又置潯陽郡晉地道志云潯陽南開陸道途通五嶺北
導長江遠行岷漢來商納賈亦一都會也歴宋齊梁陳
郡與州並理彈壓九𣲖襟𢃄上流自晉以來頗為重鎮
隋平陳廢郡而州存大業三年廢州復為九江郡唐武
德四年平林士宏置江州領湓城潯陽彭澤三縣五年
置總管管江鄂智浩四州并管昌洪四總管府又分湓
城置楚城分彭澤置都昌縣八年廢浩州及樂城縣入
彭澤縣又廢湓城入潯陽貞觀元年罷都督府八年廢
楚城縣入潯陽天寳元年改潯陽郡乾元元年復為江州
元領縣七今五
德化縣彭澤縣德安縣瑞昌縣湖口縣
二縣割出
東流入池州都昌入南康軍
州境
東西五百九十里西北一百七十七里
四至八到
西北至東京陸路一千八百里水路三千一百五十
里西北至長安二千七百六十里東至宣州一
千八百里南至梁州三百二十五里西至鄂州
七百里北至蘄州五百九十三里東南至饒州
三百十四里西南至鄂州二百五十里東北至
舒州水路五百七十里東北至池州五百八十里
戶
唐開元戶一萬九千八百皇朝戶主一萬二千三
百一十九客一萬二千四十五
風俗
與洪州同
土産
雲母葛布布水紙
人物
陶侃字士衡潯陽入也漁於雷澤夢生八翅飛至天
門不得入博議過人為侍中太尉人竊官柳植於已
門侃見識之周訪字士逹潯陽人少有明略為縣
功曹薦拔陶侃為主簿知有公輔之噐相與結友有
一牛姊夫弟殺食之訪不形於色為中興明將口未
曾言功王敦終訪之時不敢作亂翟湯字道深潯
陽人篤行純素仁譲謹潔耕而後食陶潛柴桑人
也少有高趣少言不慕榮利讀書不求甚解性嗜酒
或置酒招之期必於醉環堵蕭然不蔽風雨執事者
以為彭澤令觧印賦歸去來
姓氏
潯陽郡三姓陶翟騫
德化縣二十鄉本漢潯陽縣属廬江郡吳錄云属武昌
宋書州郡志曰潯水注江因水以名縣隋開皇十八年
改為彭蠡縣大業二年改為湓城縣唐武德五年改為
潯陽縣自州東移於今所偽唐改為德化縣廬山在
縣南高二千三百六十丈周迴二百五十里其山九叠
川亦九𣲖郡國志云廬山叠障九層崇巖萬仞山海經
所謂三天子障亦曰天子都本周武王時匡俗字子孝
兄弟七人皆好道術結廬於此山仙去空廬尚在故曰
廬山漢光武帝時乃封俗為大明公稱為廬君焉山
有三宫上宫居巖表人不能及有三石梁長十丈闊只
盈尺其下虛懸晉術士吳猛嘗過此見桂樹下一老翁
以玉杯承甘露漿與猛次宫隔一谷有界城悉是平石
兩邊有小圓峰呼為左右帳峰羣石如馳馬之形下宫
在彭蠡湖際其山又有紫芝田四十畆常有二仙童採
芝人若逐之但聞呼曰倡客若尋芝草寂無見石門
澗在山西懸崖對聳形如闕當雙石之間懸流數丈有
一石可坐二十許人香爐峰在山西北其峯尖圓雲
烟聚散如博山香爐之狀孟浩然詩曰挂席數千里名
山都未逄泊舟潯陽郡始見香爐峰蓮花峰在山北
州南直望如芙蓉今州城有蓮花門五老峰在山東
懸崖突出如五人相逐羅列之狀錦綉谷在山叠四
季芳妍百花綿繡粟山源在山南當澗有陶公醉石
石鏡在山東懸崖之上其狀團圓近之則照見影形
瀑布在山東亦曰水源出高峰掛流三百丈許遠如
匹布故名瀑布徐凝題詩云瀑泉瀑泉千丈直雷
奔入江無休息今古長如白練飛一條界破青山色
温泉在山南闊三步深三尺今有黃龍湯院僧居之
落星山在山東周迴一百五十步高丈許圖經云昔有
星落水化為石當彭蠡灣中俗呼為落星灣五松橋
在山之澗北昔惠遠法師與殷仲堪席澗談易於此而
樹下泉湧號曰聰明泉又有虎溪橋遠大師送客不過
此橋東林寺西有遠大師塔前進士相里宗題詩云元
墓石稜稜寒雲晚景凝空悲虎溪月不見雁門僧匡
先生廟在州南臨驛道即匡俗也桑山近栗里原陶
潛此中人黃金山潯陽記云黃金山上有楠樹一年
東邊榮而西邊枯一年西邊榮而東邊枯年年常然張
華所謂交譲樹也九江尚書注云江於此分為九道
潯陽記云九江在潯陽去州五里名曰馬江是大禹所
䟽治於桑落洲上二三百餘里合流昔秦皇漢武並登
廬山以望九江也盆浦按郡國志云有人此處洗銅
盆忽水暴漲乃失盆遂投水取之即見一龍啣盆奪之
而去故曰盆水又云源出青盆山因以為名蕭子顯齊
書曰世祖於盆城得五尺刀十一口永朝享歷之數也
甘泉水在縣南其水甘味飲訖猶有餘香其山亦曰
甘泉山按州圖經記云西山領有船柁從頂沿流而下
土人異之亦名為舵下溪栢伊為江州刺史嘗遣左右
齎粮尋山之奥至一處見大湖湖側有敗舡彭蠡湖
在縣東南與都昌縣分界湖心有大孤山顧况詩云大
孤山盡小孤出月照洞庭歸客船按郡國志彭蠡湖周
迴四百五十里内有石高數十丈禹刻其石以紀功
焉有乞鳥隨舡行舟人擲飯摶鳥接之高下不失粒今
此鳥沿江靈廟多有不獨在彭蠡湖鶴門洞在縣西
四十二里今按瑞昌界按郡國志云陶侃微時喪母忽
有二客來弔化為雙白鶴飛去後因以名焉彭蠡湖
西灣夏秋水漲商徒縈紆牽舟循繞人力疲勞號曰西
疲灣亦云湖西江水泛漲驚波似雪洶湧嘈噆因是名
焉又有落星石又有神林灣在湖西北灣中林中廟商
旅多於此阻風波濤廟祈福而獲前進由是名焉又
有女兒浦内有女兒廟禱祈亦有靈騐即未詳所置
使者廟在州南唐元宗夢神人曰吾九天使者請於廬
山立廟時開元十九年辛未歲立簡寂觀在州東南
一百四十里宋陸脩静吳興人也少懷虛素元嘉末曾
遊京都宋文帝欽風慕道製停霞寳輦使僕射徐湛賜
焉先生因遠遊江漢還入廬山即此其隱處宫亭廟按
州圖經云在州南彭蠡湖側周武王十五年置分風擘
流上下皆得舉帆白鹿洞在廬山東南本李渤書堂
今為官學浪井州圖經云漢高祖六年穎陰侯灌嬰
所開年深埋塞孫權經此自標井地命使鑿之正得此
井有石函其銘曰漢高祖六年潁陰侯開又云不滿三
百年當為應運者所開權見而悦以為已瑞江有風浪
此輙自漂動土人呼為浪井今現在城内柳萇墓窮
怪錄梁世祖繹聖二年三月十日司徒府主簿柳萇字
子廵卒子褒葬於九江三年因大雨塜壊褒移葬換棺
見父棺中目開心有煖氣良久乃謂褒曰我生已一歲
無因汝知九江神知我横死遣地神以乳飼我故不死
今雨壊我塜亦九江神之所為也扶出更生三十年復
卒楚城驛在縣南即舊柴桑縣也
彭澤縣東一百八十里九鄉本漢縣属豫章郡取澤以
為名禹貢彭蠡既瀦陽鳥攸居地則荆州之分理東南
廣長南北枕帶江濡境為吳地之首自漢以來舊號積
石唐武德五年李大亮安撫江南張善安來降江表既
静於此古城置浩州以浩山取名又分楊梅嶺已南更
置都昌縣東南置樂城縣分饒州鄱陽縣北境置廣晉
縣合四縣並隸浩州至八年廢浩州及縣其年彭澤縣
仍移入廢浩州内偽唐昇元初又自浩州故城移河西
四十里江次即今縣理馬當山在古城北一百二十
里其山横枕大江山象馬形迴風急擊波浪湧沸為舟
舡難阻山腹在江中山際立馬當山廟浩山在古城
東北七十九里北臨大湖颺波浩蕩相傳為浩山浩水
焉石門山在縣東北一百七十里夾澗石形如門
小孤山高三十丈周迴一里在古城西北九十里孤峯
聳峻半入大江楊葉洲西頭一半在縣東北三百一
十一里以東属池州秋浦縣界洲上多楊葉又云洲腹
稍闊兩頭尖狀如楊葉古趙屯城在縣東北二百五
十七里典籍不載故老相傳趙屯城古太原郡在縣
東北五十里按顧野王輿地志云太原郡梁武帝立属
潯陽領晉陽天水和成三縣陳亡廢廢天水縣在縣
東五十里按顧野王輿地志云天水縣梁武帝置以擬
西水縣隋平陳後廢并入彭澤縣廢龍城縣在縣西
二里隋平陳後置開皇十八年又改為彭澤縣廢和
城縣在縣東北二百二十里按顧野王輿地志云仁和
縣江左立属汝南郡齊之廬江南頓亦有和城属太原
郡至隋平陳并入彭澤縣廢晉陽縣在縣東北一百
九十四里顧野王輿地志云晉陽縣梁武帝立属太原
郡隋平陳并入彭澤縣廢樂城縣在縣南三十九里
縣城傍山為之南北高嶮東北平下隋大業十三年賊
帥張善安據險唐武德五年賊平城属浩州至八年省
州及縣并入彭澤縣
德安縣西一百里三鄉本蒲塘春秋時為楚之東鄙地
至晉建興初始以為郡仍領潯陽彭澤柴桑上甲九江
五縣義熙中以潯陽入柴桑上甲入彭澤隋平陳改柴
桑為潯陽十八年復為彭蠡縣大業初又為湓城縣隋
末陷入賊林士宏唐武德五年安撫使李大亮析湓城
更置潯陽楚城兩縣為三縣至八年廢湓城入潯陽貞
觀八年又廢楚城歸潯陽詳其地即舊属柴桑後遂分
三江水於敷淺水之南為場以地有蒲塘為名至咸通
三年還潯陽至四年復為場偽吳順義七年昇為德安
縣石鼓山在縣西北四十五里按德化縣記每天陰
聞鼓山經云長石之山有鼓鳴焉即此𩔖博陽山在
縣南一十三里按尚書云過九江至於敷淺原注云敷
淺原一名博陽山在揚州豫章界其上有祠廟葛洪
山在縣北四十里其山與蒲泉觀不遠盖葛仙曾遊此
乃名焉敷淺水即尚書敷淺原也常流不絶色頗清
冷其原乃接瑞昌縣及鄂州永興界屈曲二百餘里方
至縣
瑞昌縣西一百里二鄉本赤烏場地按吳志孫權時有
赤烏見於此始有地名盖柴桑之舊域也按州圖經晉
建興元年始立郡領潯陽柴桑彭澤上甲九江等五縣
則潯陽柴桑各有其地自後并潯陽入柴桑復廢柴桑
為潯陽於是潯陽柴桑合一縣而名異唐武德初江州
領潯陽彭澤都昌三縣赤烏之地則潯陽西偏建中四
年以潯陽西偏僻遠因立為場偽唐昇元三年改為瑞
昌
湖口縣西北一百里二鄉本湖口戍是南朝舊鎮上據
大鐘石傍臨大江唐武德五年安撫使李大亭以為
要衝遂置鎮在彭蠡湖口偽唐保大年中昇為縣
南康軍
南康軍理星子縣本江州星子鎮以落星為名皇朝太
平興國三年以地當要津改鎮為星子縣至七年以縣
置南康軍領星子縣仍割江州之都昌洪州之建昌等
縣以属焉
領縣三
星子都昌建昌
軍境
東西二百二十里南北二百四十里
四至八到
北至東京一千八百七十里北至西京(闕)
東至饒州三百七十里西至江州一百五十里
南至洪州二百七十七里水路四百五十里北至
江州湖口縣一百二十里東北至江州湖口縣水
路一百二十里西南至江州德安縣界六十里
東南至渡江至松口三十里入都昌縣界西北至
廬山康王觀太原界七十里
戶
舊戶載江洪二州籍皇朝戶主一萬四千六百四
十二客一萬二千三百六
風俗
具載江州
人物
具載江州
土産
布水紙雲母石斛出廬山懸崖
星子縣二鄉本星子鎮皇朝太平興國二年昇為縣並
載江州德化縣内
都昌縣西北一百二十里元一十六鄉本漢彭蠡縣地
唐武德五年安撫使李大亮謂土地之饒井戸之阜道
途之遥遠水路之阻礙遂割鄱陽西雁子橋之南地置
此縣以隸浩州州廢属江州按雁子橋即本縣之地鄱
陽即饒之北壌也始置之地有古城莫知年代遂因此
城創縣地名都村遠與建昌相望近與南昌接遂號都
昌石鐘山在縣北二百一十里西枕彭蠡連峰叠嶂
壁立峭峻西南北面皆水四時如一白波撼山其聲若
鐘因名之按辯石鐘山記云水經云彭蠡之口有石鐘
山酈元以為下臨深潭微風鼓浪水石相摶響若洪鐘
因受其稱予幽棲者因尋繹東湖沿瀾窮此遂躋崖穿
洞訪其遺蹤次於南隅忽遇雙石欹枕潭際影波淪中
詢諸水濱乃曰石鼓也有銅鐡之異焉扣而聆之南音
函胡北音清越枹止響騰韵餘徐歇若非澤滋其山山
含其奥聯氣凝質發為至靈亦安能産兹竒石乎乃知
山仍石名舊矣如善長之論則瀕流庶峰皆可以斯名
貫之聊䢴前謬留遺將來貞元戊寅歲七月八日白鹿
先生記白鹿先生姓李名渤字濬之時隱廬山因所居
洞為號後仕江州刺史諫議大夫給事權管觀察使大
和元年八月七日故吏湖口鎮將吳文幹刻石今脩寰
宇記因全錄此記以辨之又按潯陽記術士吳猛過此
遇天神曰此江神不守其官覆溺生人吾奉帝命按之
言終而失交石山在縣北二百三十里其山西臨大
江石勢交横乃名交石山釣磯石在縣西三十里傍
臨浦嶼異苑記云陶侃嘗釣於此得織梭一枚還以插
壁化成赤龍從空而去石壁山在縣西南一十一里
傍臨清江有石如壁山西有僧臺本謝康樂舊宅所言
精舍者謝詩云昏旦變氣候山水含清輝清輝能娛人
遊子澹忘歸七里山在縣東北一百一十五里其山
盤薄七里檀頭山在縣西北九十里宋將軍檀道濟
領兵登此石室因名檀道山西南枕彭蠡土目山在
縣西北七里無名五柳舘在栖隠寺側五柳先生之
田宅也今廢彭澤城在縣西北一百二十五里其城
漢高祖置属豫章晉陶潛之所理也隋平陳廢舊跡猶
存左理城在縣西北四十里晉廬脩所築在湖左因
為名城基猶存彭蠡戍在縣西北七十里西臨彭蠡
湖北連釣磯山舊是鎮唐武德五年以江湖闊遠遂重
置鎮景龍元年復為戍以為衝要檀山廢戍在縣北
九十里與馬頰相對武德五年以來水陸要衝置戍貞
觀元年廢
建昌縣南二百里舊十六鄉今二十鄉舊海昏縣也漢
高祖六年置前漢地理志云高帝六年豫章郡置十八
縣艾海昏属焉艾春秋時舊名左傳吳公子慶忌出居
於艾又按雷次宗豫章記云後漢永和中分海昏立建
昌縣以其戶口昌盛因以為名又中分海昏立建昌縣
為新吳永脩二縣建安中又分立西安縣晉太康元年
改西安為豫寕縣宋永嘉二年廢海昏移建昌居焉顧
野王輿地志曰陳武割建昌豫寧永脩艾四縣為豫寕
郡又梁僕射沈約陳僕射徐陵並封建昌侯皆此邑
羡門鄉因仙人羡門子居此山得道為名去縣一百八
十里蛇骨洲在縣東南十七里永嘉末有蛇長三十
餘丈斷道以氣吸人被吞噬者盖已數數然矣行路斷
絶時吳猛有神術與弟子往殺之蛇死之處聚骨成洲
有小蛇走猛乃云大蛇是蜀精故蛇死而蜀賊杜□滅
矣吳猛泉在縣北五百步有瘡疾者或洗悉愈時人
嘗以寒食及三月三日九月九日就此祈福多有徵騐
此是吳猛游息之處因以為臺其泉清冷異於他處亦
謂冷水泉孫慮城在縣南一百里城南門有清石井
可深十丈常冬夏水有吳書孫慮字子智權之子黃武
七年封建昌侯庾齊臺在縣東三十里當白湖中洲
梁尚書庾肩吾齊永明三年之所置也
太平寰宇記卷一百十一
