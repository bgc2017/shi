欽定四庫全書
太平寰宇記卷一百三十三
宋樂史撰
山南西道一
興元府
興元府漢中即今理南鄭縣古梁州之境虞舜十二牧
梁其一也周官合梁於雍今州又為雍州之域春秋戰國
地並屬楚秦置三十六部漢中其一也漢高帝封漢王
都于此後漢末張魯據有其地因改漢中曰漢寧建安
二十年魏武帝復置漢中郡仍于安陽西城置都尉治
三國時劉蜀破魏將夏侯淵遂有漢中故蜀志曰先主
為漢中王還成都又入于蜀至漢後主以蔣琬姜維相
繼屯守後聞魏將鍾會埋兵關中維表請分將護安陽
關口後主不從旋至敗亡王隠晉書云魏末克蜀分廣
漢巴涪陵以北七郡為梁州理漢中之沔陽今州八十
四里沔陽故城是也歷晉太康中州又移理漢中郡領
郡八後李特據蜀漢中又陷為柏元王子平蜀梁州刺
史復理漢中郡譙縦時又失漢中刺史寄理魏興郡今
金州也譙縦滅復理漢中之苞中縣今苞城縣也東晉
末又移理城固至宋初領郡二十宋已後又分置秦州
亦理于此或論漢中實為巴蜀捍蔽故先主初得漢中
曰曺公雖來無能為也是以蜀巴有難漢中輒沒自公
孫述劉備李雄譙縦據蜀漢中皆為所有民擄接畛又
為威禦之鎮至梁武帝大同元年使大將蘭欽克梁州
復移在南鄭縣即今郡也至蕭齊明帝初登位后魏大
將元英率兵十萬通斜谷圍南鄭刺史蕭懿守拒百日
不下后魏亦置梁州及漢中郡按梁書云天監三年刺
史夏侯道遷以州叛入魏大同初復之元帝末又陷西
魏也西魏又因之周奄升又改曰漢川郡隋開皇初郡
廢而州如故大業初州廢復為漢川郡唐武德元年置
梁州總管府管梁洋集興四州領南鄭褒中城固西四
縣二年改城固為唐固割兩縣置褒州三年置白雲縣
七年改總管為都督督梁洋集褒五州梁州領南鄭褒
中城固白雲四縣八年廢褒州以西金牛二縣來屬九
年省白雲縣入城固貞觀三年復改唐固為城固褒中
為褒城六年廢都督府八年又置依舊督梁洋集壁四
州開元十三年改梁州為褒州依舊都督府二年又為
梁州天寶元年改為漢中郡仍為都督府乾元元年復
為梁州德宗以朱泚之亂幸梁洋真元元年升為興元
府皇朝因之
元領縣六今三
南鄭城固褒城
二縣割出直屬京師
西縣三泉
一縣廢
金牛入褒城
州境
東西一百二十五里南北四百八十里
四至八到
東北至東京取斜谷路二千五百三十三里取洋州
駱谷路一千九百六十三里東北至西京取駱谷
路一千五百八十里取斜谷路一千七百八十九里
驛路一千七百八十里東北至長安取駱谷路六
百五十二里取斜谷路九百三十三里驛路一千二
百一十三里東至洋州二百二十里南取巴嶺路
至集州三百里西至集州五百里北至太白山
路至鳳翔府六百七十里東南至洋州三百九十
里西南至利州三百九十里西北至興州二百
八十里東北至洋州興道縣界八十六里西北
取斜谷橋閣路至鳳州三百八十里
戶
唐開元戶三萬七千四百皇朝管戶主一萬一千三
百六十四客六千一百七十
風俗
漢州土地寬平泉源清潔俗多淳謹不尚浮華
姓氏
(闕)
人物
張騫漢中人
李固漢中人為太尉
土産
唐貢紅花胭脂夏蒜冬笋糟瓜藥物
今貢胭脂蠲紙紅花
南鄭縣舊二十四鄉今五鄉本漢舊縣屬漢中郡后魏
廢帝三年改為光義縣移理州東光義府隋開皇初復
為南鄭縣大業八年移南縣理郡西城南臨漢水即今
所理斜谷路在府西北入斜谷路至鳳州界一百五十
里有橋閣二千九百八十九間險板閣二千九百九十二
間仙臺山玉女山在縣南一百九十里上有古城
三門不可登山山時聞鐘磬之聲道家開生經云此山
仙人玉女所居之地也玉女潭在縣西南二十八里
源從褒城縣南梁山下來旱山在縣西南二十里周
地圖記云山上有雲即雨故諺云牛頭戴旱山晦家中
乾榖莫相貸傍有石牛十二頭一云五頭蓋秦惠王所
造以紿蜀者山下有石池水多蓴菜梁山爾雅云晉
望也有南方之美者有梁山之犀象焉州因山名太
巴嶺山在縣西南一百九里注水經云廉水出巴嶺山
北流經廉州又周地圖記云此嶺之南是古之巴國也
黃牛山在縣西南五十里山有石黃色遠望如牛故
曰黃牛山山下有黃牛川十道記云黃牛川有再熟之
稻土人重之天池山上有池方二十里冬夏不竭
漢王堆西廣漢水側有高阜即高帝遊憩之地故漢人
于此阜立祠甚靈迄今人畏莫敢人慢武鄉谷在縣
東北三十一里十道記云在縣南即諸葛孔明受封之
地拜將壇漢高祖初為漢王欲東下拜韓信為將因
築此壇受命街亭三國志云魏將張郃與蜀將馬謖
戰于街亭謖違諸葛亮節制軍大敗亮乃戮謖上表自
貶美農臺梁州記云後漢安帝時太守恒宣每至農
月親載耒耜以登此臺勸民故後號曰美農臺在郡西
絶棧漢書項藉立沛公為漢王張良因說沛公燒絶
棧道示無東意終因漢中以定天下所有棧在郡東
褒中古褒國都尉理在府西三十三里文川梁州記
云范柏年漢中常謁宋明帝因言及南海貪泉帝問柏
年云卿鄉中有此水名不柏年對曰臣漢中惟有文川
武鄉廉泉讓水足以表名帝善其對廉津在龍岡山
北臨漢水南帶廉津龍溪道家雜記張魯女嘗浣于
山下有霧濛身遂孕後恥之投漢水而死魯因葬女于
龍岡山頂后有龍子數來遊母墓前遂成溪徑漢水
一名沔水裴秀云漢氏釋淮氏秩漢水以其國所氏為
四瀆焉衛康公祀漢用三牲玉珪有車馬紺蓋兩青龍
如五嶽也漢中故城漢高祖所都故城在今縣東北
白雲故城后周武帝大和中于此立白雲縣廢城在
今縣東
城固縣七十二鄉今九鄉漢舊縣有南北二城相對按四
夷縣通記云城固今縣東六里故北城是以有南城故
謂此為北城周地圖記云後魏宣武帝正始中城固縣
移居壻鄉川即今理三嵎谷在縣西九十里周帝圖
記云此三嵎山上有三峰如覆鼎足也斗山在縣南
五里周地圖記云斗山上下有石穴道家開山經云斗
山凡五穴一通崐崙山一通隴山一通武當山一通青
城山一通長安穴穴中有千歲蝦蟆名為肉芝得而食
之夀千歲山側有白鹿時見焉即此山也壻水在縣
東九里注水經云左谷水出漢北即智水也北𤼵聽山
山下有穴水穴水東南流歴平川謂之智鄉水曰智水
房公房升仙之日壻知行未還不獲同偕雲路約以此
川為居言無繁霜虎蛟之患其俗以為信然因號為壻
鄉水即名壻水黑水源出縣西北大山諸葛亮牋云
朝𤼵南鄭暮宿黑水
褒城縣西三十三里舊十四鄉今五鄉本漢褒中縣以其
當褒斜大路故漢都尉理此其褒國城為褒水所壊蓋
後漢宋曺魏初移于今理東晉義熙宋梁州刺史理此
仍改為褒中縣後魏正始中又于此立褒中郡故周帝
圖云后魏分漢中郡之褒中武鄉二縣立褒中郡后周
天和元年改武鄉為白雲縣而褒中郡領褒中白雲二
縣隋初郡與縣並改為褒内三年罷郡以縣屬梁州仁
夀元年改為褒城義寧二年又改褒中貞觀三年又改
褒城牛頭山山形如牛頭高百仞雲覆如笠即雨故
彼一號為戴笠山石門輿地志云石門在褒中之北
漢中之西是為全蜀之險是也黃鹿谷在縣東二十
里以山多鹿故土人因名黃鹿山衙嶺山在縣西北
九十八里褒水源出此山至縣理東注漢水斜水源
並出西北衙嶺山褒水出褒中故曰褒水丙水源
出縣西北牛頭山輿地志云按河南及巴陵昆陽並有
丙穴水出嘉魚即此數也褒谷在縣北五十里十三
州志云昔蜀王從卒數千出獵于褒谷西溪秦惠王亦
畋于山中怪而問之以金一筐遺蜀王及報欺之以土
秦王大怒其臣曰此秦得土之端也秦王未知蜀道乃
刻石井五頭置金于尾下偽如養之者言此天牛能屎
金蜀人見而信乃令五丁共引牛成道致之成都秦始
知蜀道而亡蜀今地接故金牛縣界漢陽關在縣西
北即漢時所立也蜀先主時破魏軍殺大將夏侯淵于
此也甘亭關在縣北入斜谷一十里唐文宗時温造
為興元節度使赴任所將近漢中大雨平地水尺餘若
不可進禱雞翁山神疾風驅雲即時晴霽文宗聞其事
曾造入見得詳言當時靈貺明日下詔封雞翁山神為
侯廢金牛縣在州西一百八十里本漢褒縣地唐開
元十八年按察使韓朝宗自縣西四十里故縣移就白
土店置即今縣是南臨東漢水西臨陳平水其舊縣即
漢葭萌縣地東晉孝武帝分葭萌置綿谷縣唐武德二
年分綿谷縣于通谷鎮置金牛縣廢後于故城置白牢關唐
廢入褒城縣為西縣
西縣
西縣舊十四鄉今九鄉按郡縣道里記云西本名白馬城因山
以名縣又曰濜口城即宋于此城偏立華陽郡周城國記云
後魏宣武正始中分沔陽縣地置嶓冡縣屬華陽郡開皇三
年罷郡置白馬鎮于古諸葛城縣理不改大業二年改嶓冡
縣為西隅以縣西南有諸葛所立西樂城以名之張魯城理於此
本屬興元府皇朝平蜀後以此縣當要衝申奏公事直屬朝廷
縣境
東西九十里南北四百一十里
四至八到
圖經未有至二京里數東至興元府褒城縣七十
里西至三泉縣一百六十里南至興元府南鄭
縣并三泉縣界一百一十里並是大山不過鞍馬
北至縣界嘉魚鄉鳳州界三百里東南至興元府
南鄭縣界一百一十里西南至三泉縣界一百一
十里不通鞍馬東北至鳳州界三百里西北至
興元順政縣一百五十里
戶
舊戶載興元府皇朝管一縣戶主一千七百四十三
客一千七百一十四
風俗土産並與興元府同
事跡
諸葛城即諸葛孔明拔隴西千餘家還漢中築此城
以處之因取名焉白馬山漢水記云西縣有白馬
山又張衡家傳云衡于濜口升仙時乘白馬後人遙
望山上往往有白馬因以為名亦神仙十化之一也
濜水源出縣北四十五里獨石谷南流經縣西二百
步南注漢水漢水在縣南一百里東流西樂城
古城甚險因號為張魯城在縣四十里沔陽故城
在縣東南六十里沔陽故城是南臨漢水隋開皇三
年廢曹魏末梁州曾理于此蜀先主曾于此城設壇
即王位百牢關在縣西南隋開皇中蜀以蜀路險
號曰百牢關一云置在白牢谷諸葛武侯冡在縣
東南一十里與妻合冡葬焉
三泉縣
三泉縣舊三鄉本漢葭萌縣地後魏正始中分置三泉
縣以界内三泉山為名唐天寳元年自縣西南一百二
十里故縣移理今嘉陵江東一里關城倉陌沙水西置
即今縣理也皇朝平蜀後以此縣路當津要申奏公事
直屬朝廷
縣境
東西一百五十里南北六十里
四至八到
至西京路已載梁州東至縣西一百五十里西
至利州一百七十里南至集州七百里北至興
州三百二十里又至階州五百里東南至興元府
四百里西南至利州三百五十里
戶
舊戶都入梁簿皇朝戶主一千一百二十客一千七
十
風俗
土産無所出
事跡
嶓冡山在縣東二十八里禹貢曰岷嶓既藝又山海經
云嶓冡之山漢水出焉而東流注于江亦曰沔水
龍門山在故縣西七十里大寒水在故縣南五十
里西流至龍門山入大石穴三泉故城唐武德四
年置以縣北二十五里山下有三泉水為名屬利州
在州東北一百五十里漾水一名漢水一名沔水
源出縣東二十八里嶓冡山按顔師古注漢書云漢
上曰沔今縣南有故漾水關即漢李固解印綬處今
有冡有嘉陵江在縣西半里
太平寰宇記卷一百三十三
