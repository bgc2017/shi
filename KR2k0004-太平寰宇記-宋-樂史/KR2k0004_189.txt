欽定四庫全書
太平寰宇記卷一百八十九
宋樂史撰
四夷十八
北狄一
北狄總述
北狄之域其與中國侵糅尚矣蓋最甚焉周宣王北逐
玁狁至于太原襄王時晉文公伐狄却之居于西河圁
洛之間(註)今銀州也春秋之末天下七國而秦趙燕
三與北戎鄰趙襄子嘗踰勾注而伐之以臨胡(註)勾注
在今代州雁門縣秦昭王破義渠戎王於是有隴西
(註)今秦渭會蘭階岷鳳等州北地(註)今經寧慶原靈
豐宥等州也上郡(註)今酈坊延綏銀麟夏等州也
築長城以距胡至趙武靈王破林胡樓煩乃築長城自
代(註)今代州也旁隂山下至高闕(註)隂山在安北都
護府北七十里西也初置雲中(註)今雲州鴈門代
郡(註)今皆代州其後燕將襲破東胡千餘里燕亦築
長城自造陽至襄平(註)造陽地在今嬀州郡之北襄平
即遼平所理今安東都護府自造陽東行至襄平凡一
千四百餘里因置上谷漁陽右北平遼東等四郡秦
滅六國北擊胡悉收河南地因河爲塞(註)今按河入塞
自靈州西南即此也築四十四縣城臨河徙謫戍以
充之因邊山險塹溪谷可繕者繕之起臨洮(註)洮州西
南即吐蕃界中之極西北向無郡縣也至遼東(註)即
襄平按此言秦因仍燕趙之故塞也東西萬餘里(註)
中國之北邊也又渡陽據陽山北假中(註)北假在今
靈州懷遠縣界陽山在北假之南界以地假借民耕故
曰假中隋大業長城在此縣界河外當是時東胡強
而月氐盛匈奴勝秦乃北徙至秦亂乃稍渡河南與中
國界於故塞(註)故塞即秦末奪河南時地今延慶二州
界推此略定以爲北狄之境也其強盛侵軼懿王之
侵於涇陽襄王之至於雒邑漢高之困白登漢文之入
北地燒回中風舉烏散則非地理之書所述至於永嘉
之際侵緣延邊州郡或見居其地者亦時及焉蓋通曰
八狄狄者僻也遠也言其地廣闢而逖遠故曰狄也唐
虞曰山戎夏曰獯鬻周曰獫狁其實則皆一也其後
赤翟白翟林胡樓煩之名秦漢之際匈奴爲盛後匈奴
稍弱而桓靈之間烏桓滅而鮮卑大盡有匈奴故地其
後諸部大人慕容拓拔宇文更盛並據中國而後魏神
䴥中蠕蠕強盛與後魏爲敵後魏末蠕蠕滅而宇厥起
盡有其地至唐貞觀四年方爲李靖所滅分其種落於
河南朔方其後各甚於諸國之說
匈奴上
匈奴先祖夏后氏之裔曰淳維殷時奔北方至周末七
國時而與燕秦趙三國爲邊鄰趙孝成王使李牧備匈
奴善撫士卒便宜置吏租皆入幕府為士卒費日殺
牛享士習射騎謹烽火多間諜約曰匈奴有來入盜者
但急自備敢捕虜者斬而匈奴每入烽火謹候輒入收
保不敢戰如是者數歲亦不亡失然匈奴以牧爲怯雖
兵亦以爲吾將軍怯邊士日得賞賜而不用皆願一戰
於是乃具選車得千三百乘騎萬三千疋彀者十萬人
(註)彀張也音工豆切張弓也悉勒習戰大縱畜牧人
種滿野匈奴小入佯北勝以數人委之單于聞之率衆
來入寇李牧張左右翼擊大破之殺匈奴千餘萬騎滅
襜襤(註)胡也襜都甘切襤路談反破東胡降林胡單
于奔走十餘歲匈奴不敢近趙邊城後秦滅六國而始
皇帝使蒙恬將數十萬之衆擊胡悉逐出塞收河南渡
河以隂山爲塞築四十四縣城臨河徙謫戍以充之有
罪謫合徒者令徙居之而通直道自九原(註)今九原郡
也至雲陽因邊山險塹谿谷可繕者繕之起臨洮至
遼東萬餘里(註)秦之臨郡在今和政郡和政縣即長城
之所起也匈奴單于曰頭曼不勝秦北徙十餘年至
秦亂諸秦所謫戍邊者皆復去於是復稍渡河與中國
界於故塞(註)今安化延安平原郡之地也後爲其太
子冒頓以鳴鏑射殺之而自立爲單于時秦二世元年
遂東襲滅東胡王虜其人衆畜産既歸西擊走月氐南
併樓煩白羊河南王(註)樓煩已具前白羊未詳所在疑
今朔方新秦等郡侵燕代悉收復秦所使蒙恬所奪
匈奴地者與漢關故河南塞至朝那膚施(註)朝那今安
定郡臨涇縣膚施今延安郡虜施縣是時漢與項羽
相距中國罷于兵革故冒頓得自強控弦之士三十餘
萬(註)控引也自淳維以至頭曼千有餘歲時大時小
别散分離尚矣(註)尚久遠也其代傳不可得而知然
至冒頓而匈奴最彊大盡服從北夷而南與諸夏爲敵
國其世姓官號可得而記云單于姓攣鞮氏(註)按後漢
史南單于本姓虛連維相記有異而其音相𩔖攣力金
切鞮丁奚切其國稱之曰撑犁孤塗單于匈奴謂天
爲撑犁謂子爲孤塗單于者廣大之貎也言其象天單
于然也置左右賢王左右谷蠡左右大將左右大都尉
左右大當戸左右骨都侯匈奴謂賢曰屠耆故常以太
子爲左屠耆王自左右賢王以下置當戸大者萬餘騎
小者數千凡二十四長立號曰萬騎其大臣皆世官衍
氏蘭氏(註)顔師古曰呼衍即今鮮卑姓呼延卑是蘭姓
今亦有之其後有須卜氏此三姓其貴種也左王將
居東方直上谷以東(註)直當也其下同今嬀川郡之東
接濊貉朝鮮右王將居西方直上郡以西(註)今上郡
洛交延安咸寧郡之西接氐羌而單于庭直代雲中
(註)今雲中單于安邊郡之北各有分地逐水草移徙
而左右賢王左右谷蠡最爲大國左右骨都侯輔政諸
二十四長亦各自置千長百長什長裨小王相都尉當
戸且渠之屬(註)且子餘切今沮渠姓本因此官歲
正月諸長少會單于庭祠五月大會龍城祭其先天地
鬼神秋馬肥大會蹛林課校人畜計(註)匈奴秋社八月
中皆會祭處也蹛者遶也言遶林木而祭也鮮卑之俗
自古相傳秋天之祭無林木者尚豎柳枝衆騎馳遶三
周乃止此其遺法計者人畜之數其刑法拔刃尺者
死坐盗者沒入其家有小罪者軋(註)軋謂輾轢其骨節
若今之厭踝也軋於點切輾汝展切大者死獄久者
不滿十日一國之囚不過數人而單于朝出營拜日之
始生夕拜月其坐長左而面北(註)長左者以左爲尊也
日上戊已其送死有棺槨金銀衣裘而無封樹(註)晉
張華曰匈奴名冡曰豆落喪服近幸臣妾從死者多
至數十百人舉事常隨月盛壯以攻戰月虧則退兵攻戰
所得鹵獲因以與人得人以爲奴婢故其戰人自趨利
(註)趨讀爲趨嚮也善爲誘兵以包敵(註)包裹取也
故其逐利如鳥之集其困敗則瓦解雲散矣戰而扶轝
死者盡得死者家財是時漢初定徙韓王信於代郡馬
邑(註)今馬邑郡地匈奴大攻圍馬邑韓信降匈奴匈
奴得信因引兵南逾勾注攻太原而至晉陽下(註)今太
原府也高帝自將兵擊之于是冒頓佯敗走漢悉兵
三十二萬北逐之高帝先至平城(註)在今雲中郡步
兵未盡到冒頓縱精兵三十餘萬騎圍高帝於白登七
日白登去平城東南十餘里高祖乃使使間厚遺閼民
冒頓遂引去漢亦罷歸是時冒頓兵強帝患之問劉敬
曰冒頓殺父代立妻羣母以力爲威未可以仁義說也
獨可以計久遠子孫爲臣矣陛下誠能以長公主妻單
于漢奉遣之彼知漢女送厚蠻夷必慕以爲閼氏生子
必爲太子代立爲單于何者貪漢重幣也陛下以歲時
漢所餘彼所鮮數問遺使辨士諭之以禮節冒頓在固
爲子婿死則外孫爲單于豈曾爲外孫敢與大父抗禮
哉可無戰以漸臣也高帝曰善使敬往結和親之約敬
從匈奴來因言匈奴河南白羊樓煩王去長安近者七
百里輕騎一日一夜可以至秦中新破少民地肥饒可
益實之夫諸侯初起時非秦諸田楚昭屈景莫與今陛
下雖即關中實少人北近胡羌東有六國強族一日有
變陛下未得安枕而卧也臣願徙齊諸田楚昭屈景燕
趙魏後及豪傑名家於關中無事可以備匈奴諸侯有
變亦足率以東代此強本弱末之術也帝曰善乃徙十
餘萬口是後冒頓常往來侵盜代地(註)今安邊及馬邑
郡之北境是也高帝患之乃使劉敬奉宗室女翁主
爲單于閼氏(註)諸王女曰翁主者言其父自主婿也閼
於鳥切氐音支孝惠高后時冒頓寖驕(註)寖漸也古
浸字乃爲書使使遺高后詞甚悖慢后大怒召丞相
陳平及樊噲季布等議之噲曰願得十萬餘衆横行匈
奴中問季布布曰噲可斬也前時匈奴圍高帝於平城
兵三十萬噲爲上將軍不能解圍天下歌曰平城之下
變城苦七日不食不能彀弩今歌吟之聲未絶傷痍者
甫起(註)甫始也而噲欲搖動天下妄言以十萬衆横
行是面謾也(註)謾欺誑也且匈奴地在邊外得其善
言不足喜惡言不足怒也高后曰善令大謁者張澤報
書卑辭答之冒頓得書復使來謝曰未嘗聞中國禮義
陛下幸而赦之因獻馬遂和親至孝文即位復修和親
事而盜寇不已漢議擊與和親孰便公卿皆曰單于新
破月氐乘勝不可擊也且得匈奴地澤鹵非可居也和
親甚便漢許之前文帝六年復遣宗人女爲翁主妻老
上單于爲閼氏使宦者中行說傅公主(註)姓中行名說
行音胡郎切說讀爲悅說不欲行強使之說既至因
降單于初單于好漢繒絮食物中行說曰匈奴人衆不
能當漢之一郡然所以強者以衣食異無仰於漢也今
單于變俗好漢物漢物不過什二則匈奴盡歸於漢矣
其得繒絮以馳草棘中衣袴裂弊以視不如旃裘堅善
也得漢食物皆去之(註)去棄也以視不如湩酪之便
美也(註)湩音竹用切乳汁也於是教單于左右疏記以
計識其人衆畜牧漢使欲辨論者中行說必窮之日夜
教單于候利害處十四年匈奴十四萬騎入朝那蕭關
虜人衆畜産甚多遂至彭陽(註)今彭原郡彭原縣也
燒回中宫候騎至雍(註)今扶風縣郡也甘泉(註)漢甘
泉宫在今雲陽縣也於是文帝發車千乘十萬騎軍
長安旁大發車騎往擊胡單于留塞内月餘漢逐出塞
還匈奴日以驕歲入邊殺掠人衆畜産雲中遼東最甚
帝乂遺單于書復約和親帝苦匈奴爲患數問趙將李
齊之賢時趙人馮唐爲郎中署長(註)爲郎署中最長
帝因問馮唐唐曰齊尚不如廉頗李牧臣聞上古王者之
遣將也跪而推轂曰閫以内寡人制之閫以外將軍制
之軍功賞罰皆决於外歸而奏之此非空言也臣大父
言李牧之爲趙將居邊軍市之租皆自用饗士賞賜决
於外不從中覆行也委任而責成功故李牧乃得盡其
智能是以北逐單于破東胡滅澹林西抑強秦南支韓
魏當時趙幾霸會趙王遷立用郭開讒而誅李牧是以
爲秦所滅今臣竊聞魏尚爲雲中守軍市租盡以給士
卒出私養錢五日一殺牛以饗之是以匈奴遠避不近
雲中之塞間嘗一入尚擊之所殺甚衆夫士卒盡家人
子起田中從軍安知尺籍五符終日力戰斬首捕虜上
功幕府一言不相應文吏以法繩之其賞不行吏奉法
必用臣愚以爲陛下法太明賞太輕罰太重且尚坐上
功首虜差六級陛下下之吏削其爵罰責之由此言之
陛下雖得李牧不能用也帝是日令唐持節赦魏尚復
以爲雲中守而拜唐爲車騎都尉主中尉及郡國車士
(註)車戰之士時賈誼論邊事曰天下之勢方倒懸願
陛下少省之凡天子者天下之首也蠻夷者天下之足
也蠻夷徵令是主上之操也天子共貢是臣下之禮也
足反居上首顧居下是倒懸之勢也天下倒懸莫之能
解猶爲國有人乎古之正義東西南北凡舟車之所達
人迹之所至莫不率服而後稱皇今稱號美而實不出
長城彼非特不服也又大不敬邊長不寧中長不靜譬
如伏虎見便必動將何時已絶料匈奴強大在六萬騎
五口而出介卒一人五六三十此即戸口三十萬耳未
及漢千石大縣也而乃致頻年侵盜屢欲亢禮方害帝
義甚非道也陛下何不爲此立一官置吏以主匈奴雖
以千石居之可也令中國日治匈奴日危將必以匈奴
之衆爲漢臣民制之令千家而爲一國處之塞外自隴
西(註)今隴西本城安鄉等郡也延安至遼東(註)今安
東府地各有分地以衞邊備月氐灌窳之變皆屬之
置郡然後罷戎休邊民天下之兵帝之威德内行外信
四方悅服矣帝不能用至軍臣單于(註)老上之子復
絶和親大入上郡雲中(註)雲中今單于府榆林郡之地
也所殺掠甚衆漢置三將軍于長安西細林渭北棘
門霸上以備胡胡騎入伐句注邊烽火通于甘泉長安
太子家令晁錯上言曰漢興以來匈奴數入邊地小入
則小利大入則大利竊聞戰勝之威民氣百倍敗兵之
卒沒世不復自高后以來隴西三困于匈奴矣民氣破
傷無有勝意今兹隴西之吏賴以社稷神靈奉陛下明
詔和輯士卒砥礪其飾起破傷之人以當乘勝之匈奴
用少擊衆殺一王敗其衆而法曰大有利非隴西之人
有勇怯乃將吏之制巧拙異也由此觀之將不可不擇
也臣又聞用兵臨戰合刃之急者三一曰得地形二曰
卒服習三曰器用利兵法曰丈五之溝漸車之水(註)漸
漫也漸音子廉切山林積石經川丘阜草木所在此
步兵之地也車騎二不當一土山丘陵曼衍相屬平原
廣野此車騎之地步卒十不當一平陵相遠川谷相間
仰高臨下此弓弩之地短兵百不當一兩陳相近平地
淺草可前可後此長戟之地劒楯三不當一雈葦竹蕭
草木蒙茸枝葉茂接此矛鋋之地長戟二不當一曲道
相伏險阨相薄此劒□之地弓弩三不當一士不選練
卒不服習起居不精動静不集趨利弗及避難不畢前擊
後解與金鼓之音相失此不習勒卒之過百不當十兵
不鋒利與空手同甲不堅密與袒裼同弩不及遠與短
兵同射不能中與無矢同中不能入與無鏃同此不省
兵之過五不當一故兵法曰器械不利以其卒與敵也
卒不可用以其將與敵也將不知兵以其主與敵也君
不擇將以其國與敵也四者國之至要臣又聞大小異
形強弱異勢險易異備夫卑身以事強小國之形也以
蕃戎攻蕃戎中國之形也今匈奴地形技藝與中國異
上下山坂出入谿澗中國之馬弗與也險道傾側且馳
且射中國之騎弗與也風雨罷勞饑渴不困中國之人
弗與也此匈奴之長技也若夫平原易地輕車突騎則
匈奴之衆易撓亂也勁弩長戟射䟽及遠則匈奴之弓
勿能格也堅甲利刃長短相雜遊兵往來什伍俱前則
匈奴之兵勿能當也材官(註)騎射之官騶發矢道同
的(註)言其妙射則匈奴之革笥(註)以木皮爲鎧也
木薦(註)以木板爲楯勿能支也下馬地鬭劒戟相接
去就相薄則匈奴之足弗能給也(註)給謂相連及也
此中國之長技也以此觀之匈奴之長技三中國之長
技五陛下又興數十萬之衆以誅數萬之匈奴衆寡之
計以一擊十之術也雖然兵凶器戰危事也以大爲小
以強爲弱在俯仰之間耳今降胡義渠蠻夷之屬來歸
義者其衆數千飲食長技與匈奴仝可賜之堅甲絮衣
勁弩利矢益以邊郡良騎令明將帥之即有險阻以此
當之平地通道則輕車材官制之兩軍相爲表裏用其
長技衡加之以衆(註)衡音横此萬全之術也文帝嘉
之賜璽書寵答焉
太平寰宇記卷一百八十九
