欽定四庫全書
太平寰宇記卷一百七十
宋樂史撰
嶺南道十四
交州
交州今理宋平縣古越地禹貢揚州之域土號為百越
在周為越裳重譯之地秦屬象郡漢交趾日南二郡史
記曰始皇南取百越以為桂林象郡是也趙佗王南越
地又屬焉元鼎六年定越以為南海蒼梧鬱林合浦交
趾九真日南珠崖儋耳九郡元豐五年置交州刺史以
郡之不稱州者蓋别為十二州也按交趾之稱今南方
夷人其足大指開廣若並足而立其指相交後漢因之
兼置交州領郡理於此又吳志吕岱為交州刺史到高
梁州賊帥錢博乞降岱因承制以博為高凉西部都尉
多送金銀贖其罪又鬱林夷城攻圍郡縣岱討破之時
杜陽須陽中宿屬(闕)州始興郡也臨賀荔浦馮乘謝木
諸城賊王金黃肅梅伊梅常陳尤等尋復蜂起陸掠州
郡權又詔令岱討之岱自將曹枉翟陽討之遂生縳金
等斬之獲萬餘人後岱遷安南將軍假節加鼓吹封都
鄉侯黃武五年吳王以交趾懸遠乃分為兩州割合浦
以北海東四郡立廣州吕岱為刺史割交州以南分海
南三郡(闕)徽為安遠將軍領九眞太守為校尉陳時代
奕為交趾岱留海南徽不承制興兵戍海口岱上䟽請
討徽督兵三千晝夜浮海以襲之徽聞岱至震怖不知
所出即率六人肉袒迎岱岱擁節讀詔書數徽罪而斬
之赤烏二年將軍蔣袐南討夷罪袐所領都督廖式殺
臨賀太守嚴綱自號平南將軍與弟潜共攻零陵桂陽
搖動交州蒼梧鬱林諸郡時岱領荆州自表徹行星夜
兼退權拜岱為交州牧遣唐咨等絡繹相繼攻討歲餘
破之又豫章熊睦為廣州刺史開桂林高興二郡陳襲
以其交州印綬自南海還治龍編加安南將軍今交州
也晉書云大康中交趾徙理龍編領郡七宋領郡五齊
領郡九皆理於此宋置宋平郡齊因之亦為交州郡地
梁陳因之陳平陳廢郡置交州煬帝初廢置交州郡唐
武德五年改為交州總管府管交峰愛仙鳶宋慈險道
龍十州其交州領交趾懷德南定平道四縣其年又置
玉州隸交府六年澄慈道宋並加南字又改南道州為
仙州貞觀元年省南宋州以宋平縣省南陸州以陸平
縣省鳶州以朱鳶縣省龍州以龍編縣並隸交府仍省
懷德縣及南慈州二年廢玉州入欽州十年廢仙州以
平道縣來屬今督交峰愛權四州調露元年八月改州
都督安府至德二年改為鎮南都護府兼置節度大歷
三年罷節度府置經略仍改鎮南為安南
元領縣七
宋平朱鳶龍編交趾武平平道南定
四至八到
北至東京(闕)北至西京陸路六千七百八十
里北至長安陸路七千四百五十五里東至大海
水陸約四百三十里西至姚州水陸相兼約二千
四百里東至朱鳶縣界小黃江口水路五百三十
五里南至朱鳶縣界何勞江口水路五百四十九
里西至愛州界小乍口水路四百一十六里北
至武平縣界武定江源二百五十二里東北至新
崖州水路五百三十五里東南至崖州水路五百
二十五里西北至愛州陸路五百四十五里西
北至岑州陸路一百三十五里西南至新崖州陸
路五百四十五里西至峯州嘉寧縣界漏江口水
陸一百五十五里西南至長州文陽縣界靖江鎮
一百五十五里西北至長州文陽縣界靖江鎮一
百五十里
戶
唐開元戶二萬四千二百三十二
風俗
有蠻夷之風漢書云民皆服布如單被穿中央為貫
頭兵則矛盾刀木弩竹矢或骨為鏃自初為縣郡吏
卒中國人多侵凌之故率數歲一反元帝時遂罷弃
之又中南八郡志曰土人待婚族好客必先進㯽榔
若邂逅不設用相嫌恨又交州記云南定縣人足骨
無節身有毛卧者更扶始得起故曰交趾山海經云
交脛國人脚脛曲戾相交所以謂之交趾朱鳶俗尚
琴瑟古風也索婦之人未婚前先送㯽榔一盤女食
盡則成親又烏滸人初生子食之曰宜弟
土産
檳榔翡翠毛孔雀毛蚺蛇膽鸚鵡焦布
犀角龍花蕊黃屑他綸木由梧竹花布
紫緋蟻窠内生入貢甘藷似芋剥去皮内肥肉南
方以當米糓賓客亦設之出交趾檳榔樹如椶櫚
高七八丈無枝柯上有十許葉正月結房二百餘子
花甚香每生即落一籜籜堪為扇至五月熟大如雞
子以海蠡殼燒作灰名曰蛤奔共扶留籐葉和而嚼
之甚美除口氣令人齒黑故南中有黑齒之俗椰
子樹似檳榔而高大葉長大無隂結實房生三十餘
子子如瓜其殼中有肉如熊白味似胡桃内有漿一
升清如水甘如蜜飲之愈疾堪為酒器皮堪縳船
人面木春花夏實秋熟皮味甘酸實有核似胡桃兩
邊似人面龍眼木果大如彈丸食之甜也桄榔
木如棕櫚心中出麵益智子似廉薑香如蔲荳
珊瑚吳錄云交州漲海中有珊瑚以鐵網收之鼓
南越志云順帝永和二年周敞為交州刺史採龍山
之木為州門鼓下分一鼔給桂林郡上分一鼔給交
趾郡雖根幹異器杪末同歸故擊一鼓則二鼓皆鳴
所謂叩宫而商應鳥王如鵲色異衆鳥從之採虫
以給白猴梁天監起居注曰交州刺史阮表言林
邑王范纉云晝觀望天風知中國有聖主臣乞内附
為臣兼獻白猴一頭鮫魚狀如團扇口在腹中而
尾門有刺傷人甚毒皮為刀鞘鱷魚狀如鼉四足
身長二丈口長四尺齒如鋸食人岸上為窠生卵如
鵝子大死後骨已枯齒落更生鱟魚形如惠文冠
青黑色十三足似蟹長六寸腹中有子如麻子取以
為醬尤美行失雌雄即死猩猩按交州界内有吳
武平郡封溪縣有獸名猩猩能言嗜酒形如狗人面
聲如小兒啼淮南子云猩猩知往謂知人家往事及
前祖名號猩猩在山谷中行無常路百數為羣土人以
酒若糟設於路側又喜著屫子土人織草為屫子數
十輛相連結猩猩見酒及屫知是人張者即知張者
先祖名字乃呼其名字而罵云奴欲張我捨之而去
去而又還相呼試共嚐酒初嚐少許又取屫子著之
若進兩三(闕)便大醉人出收之既醉且屫子相連綴
不得去執還内牢中人欲殺者到牢邊語云猩猩汝
可自相推肥者出之既擇肥竟相對而泣又云昔人
以猩猩餉封溪令令問餉何物自於籠中曰但有酒
及僕耳無他飲食聲色妙麗如婦人其肉甚美可斷
糓不厭也
宋平縣十一鄉漢西捲縣地屬日南郡自漢至晉猶為
西捲縣宋置宋平縣及宋平郡隋平陳置交州煬帝
改為交趾郡漢交趾刺史理龍編唐交州都護統制
諸蠻其海南之諸國大抵在交州南及西南居大海
之中洲上相去或三五百里三五千里遠者二三萬里
乘舶舉帆道里不可詳知自漢武以来皆朝貢必由
交趾之道唐武德四年於宋平縣置宋州領宋平引
教南定三縣五年又分宋平置交州懷德二縣六年
宋州加南字貞觀元年廢南宋州以引教懷德二縣
省入宋平縣移交州
交趾縣名於漢故交趾城置以宋平南定二縣屬交州
泥黎城劉欣期交州記云泥黎城在定安縣東南
隔水七里阿育王所造塔講堂尚在有採薪者時見
金像
龍編縣東南四十五里十鄉漢交趾郡守治嬴僂後漢
周敞為交州太守乃移治龍編言立城之始有蛟龍
盤編於江津之間因為武城武德四年於縣置龍州
領龍編武寧平縣三縣貞觀初廢龍州以武寧平縣
入龍編割屬仙州十二年廢仙州以龍編屬交州
佛跡山烏延水朱鳶江盧循之寇交州刺史杜
慧度率水步軍晨出南律以火箭攻之燒其船舸一
時潰循赴水死即此水也交州故城東有古井深
七尺闊五尺故老云此井自然非人穿其冬夏味常
減若水減則百姓饑饉水盈則豐稔也萬春臺故
老云大同六年交趾李賁竊號作此臺石九子母
祠交州記云石九子母者坐高七尺在今州寺中九
子悉附於石體傳云浮海而至士庶禱祀求子多騐
於今不絶
交趾西北七十里十鄉漢交趾郡之嬴僂縣地隋為交
趾縣取漢郡名唐武德四年置慈州領慈廉烏延武
立三縣六年改為南慈州貞觀初州廢三縣併入交
趾樓山引山烏延水安陽王故城南越志
云交趾之地最為膏腴有君長曰雄王其位曰雄侯
其地為雄田後蜀王子將兵討之因為安陽王治交
趾尉佗興軍攻之安陽王有神人曰皐通佐之造弩
一張一放殺越軍萬人三放殺三萬人佗知其故便
却壘息卒還戍武寧乃遣其次子始為質請通好焉
後安陽王遇皐通不厚皐通去之安陽王之女曰媚
珠見始丰姿閒美遂私焉始後誘媚珠求看神弓請
觀其妙媚珠與之因毁其機即馳使報佗佗復興師
襲之軍至安陽王又如初故放弩弩散衆皆潰崩遂
破之安陽御生文犀入水走水為之開抱朴子云通
天犀一尺以上刻為魚形御以入水水常開三尺故
神弩之事出於南越也慈廉江昔有李祖仁居此
兄弟十人並慈孝廉讓因此名江
武平縣東北九十里二鄉吳置武平郡隋為縣本後漢
封溪縣建中初□冷縣女子徵側叛攻陷交趾馬援率
師討三年方平光武乃增置望海封溪二縣即此隋
曰龍平唐武德四年改為武平縣焉龍穴山交趾
記云武平縣有南嶺有大蛇永和九年始興人袁勖
過此嶺見蛇出腹如數十間屋状目如車輪黑色太
和三年嶺人見蛇死於穴中有大蛇皮尋得石鐘乳
不敢入莫䆒其源又云蚺蛇出南方形數丈吞鹿率
至角上伺肉消爛乃咽繚人啖其膏膽治百病漏
江至武平縣改名武平水西北自隆平縣流入
平道縣東南六十里四鄉漢封溪縣地南齊至昌國南
越志云交趾之地最為膏腴舊有君長雄王其佐曰
雄侯以其田曰雄田後蜀王之子將兵三萬討雄王
滅之蜀以其子為安陽王治交趾其國城在今平道
縣東其城九重周九里士庶蕃阜尉佗在番禺遣兵攻
之王有神弩一𤼵殺越軍萬人佗乃與之和仍以子
始為質安陽王以女媚珠妻子始得神弩毁之越兵
至乃殺安陽王兼其地唐武德四年於縣置道州領
平道昌國武平六年改為南道州又改為仙州貞觀
十年廢仙州以昌國入平道屬交州仙山古老云
昔有人入此山伐木值有仙人於鬼自樹下圍棋其
樹根盤今猶存焉
南定縣西南六十二里二鄉漢日南郡西捲縣地
正覺山東就山不慮山浮山交州記云海中有
浮石山峙而高數十丈永平營百餘里浮在水上銅
隄江十字江蘇歷江真義江交村江雙溪
武牢溪已上皆郡之山水名
峯州
峯州承化郡理嘉寧縣古文狼國有文狼水亦陸梁地
秦屬象郡二漢屬交趾郡吳分置新興郡晉武乃為新
昌郡宋齊因之陳兼置興州隋平陳郡廢改為峯州煬
帝初州廢并入交趾郡唐武德四年復置峯州領嘉寧
新昌安仁竹輅石隄封溪六縣貞觀元年廢石隄封溪
入嘉寧竹輅入新昌天寳元年改為承化郡乾元元年
復為峯州
元領縣五
嘉寧新昌承化嵩山珠綠
四至八到
北至西京六千八百四十五里北至長安七千一
百五十五里東南至安南府陸路一百三十五里
西南至安南府水路一百四十五里西北沿西道
江至古勇步約八十里至八平城約一千二百里至桃
州二千里
戶
唐開元戶一千九百二十
風俗
文狼城在新昌縣林邑記云蒼梧以南有文狼人野
居無室宅依樹止宿漁食生肉採香為業與人交市
若上皇之民此蓋其地因以為名城
土産
荳蔲貢蚺蛇膽銀大竹按南中八郡志麊
冷縣有大竹數圍實中任屋梁柱覆用之即當瓦可
庇風雨
嘉寧縣五鄉州所理漢麊冷(注)音麋零縣地屬交趾
郡古文狼夷之地繖圍山封溪若耶溪源出
嘉寧縣西南
新昌縣一鄉漢麊冷縣地後漢朱鳶人詩索以麊冷雒
將之略郡縣於是雒將皆屬之集六十五城自稱為
王治麊冷縣後漢馬援傳云交趾女子徵側及女弟
徵二反詔援討之乃奔金溪穴中二年乃得悉定郡
縣即其地也文牛山薜蘿水
承化縣西北五里一鄉漢麊冷縣地可瀨水山仙
頒山
嵩山縣茂嘉山
珠綠縣按貞元錄只有嘉寧永化二縣通典開元錄又
有新昌其餘未詳所置
太平寰宇記卷一百七十
