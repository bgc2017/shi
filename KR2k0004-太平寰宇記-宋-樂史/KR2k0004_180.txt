欽定四庫全書
太平寰宇記卷一百八十
宋樂史撰
四夷九
西戎一
西戎總述
古西戎之域盖自古蕭州(註)古月氐地以南甘(註)古
張掖郡涼(註)古武威郡洮(註)古臨洮郡也龍鳳
茂隆蜀卭(註)古臨卭郡雅黎(註)古沈黎郡巂(註)古
越嶲郡等州之西並西夷也昔禹之理平九州聲教
所暨西被於流沙流沙今甘州距長安二十五日里服
之制去王城面二千里之外是為荒服五百里又導弱
水至合黎餘波入于流沙弱水亦今甘州然則禹之所
加功焉盖今甘之西則在荒服之外矣舜放三苗於三
危三危在燉煌今沙州古允姓之戎所居也夏后相征
畎夷一曰犬夷七年乃服桀之亂犬夷入居豳岐成湯
攘夷戎高祖伐鬼方至武乙犬戎寇邊周古公避戎於
岐山盖漸揉於中國矣謂南穎首莫不有戎周貞王八
年秦厲公滅大荔而取其地韓魏稍并伊洛之戎滅之
其遺者西走踰汧隴中國自是無戎及秦昭王滅義渠
戎置隴西北地上郡始皇平天下西逐諸戎出塞故漢
初西戎尚微弱景帝時研種羌(註)按說文羌西戎牧羊
人也從人牧羊風俗通云本俗之牧羊人也求徙於
狄道故安(註)今蘭州縣至漢武帝時北患匈奴之強
因問匈奴降者言月氐王嘗為匈奴所破遁逃恒怨匈
奴無與共擊之武帝令張騫由匈奴中而使月氐為匈
奴所得亡走西數十日至大宛傳至大月氐凡十三歲
乃還騫所至大宛月氐康居大夏及傳聞其旁國五六
(註)安息犛軒奄蔡馬孫樓蘭條支身毒扞彌于闐初
漢通西南夷費多罷之騫言大夏東南有身毒國有蜀
物去蜀不遠乃復西南夷元狩二年乃命驃騎破匈奴
西邊數萬人渾邪王降漢即以其地置張掖酒泉武威
燉煌謂之河西四郡其地勢西北斜出在匈奴之西烏
孫之南西羌之東北隔絶西羌與匈奴相連之路所謂
斷匈奴右臂於是始築令居塞(註)令音鈴今鄯州西北
酒泉列亭幛至玉門矣其地南北有大山中央有河
東西約六千里南北千餘里東則接漢扼以燉煌界内
玉門陽關為隔西則以葱嶺諸國為隣有三十六國其
俗大率土著有城郭田畜與烏孫異故始皆役屬匈奴
匃奴西邊日逐王領西域賦税諸國取富給焉其南山
東出金城(註)今會蘭阿鄯四州是漢金城郡與漢南
山聯焉自玉門陽關出西域有兩路從鄯善傍南山北
循河西行至莎車為南道西踰葱嶺則出大月氐安息
自車師前王庭(註)今西州是隨北山循河西行至疎
勒為北道北道西踰葱嶺則出大宛康居奄蔡焉耆自李
廣利伐大宛之後西域震懼遂遣使來貢獻於是自燉
煌西至鹽澤(註)即蒲昌海在今西州北庭界河地是也
多起亭幛是為漢提封之域焉其後都尉桑弘羊請
田輸臺渠犁以東之地以資邊用竟不成昭帝時乃用
弘羊前議以田給使外國者至宣帝時使衛司馬使鄯
善以西數國及破姑師未盡殄分以為車師前後王及
山北六國時漢獨護南道未能盡并北道也神爵三年
匃奴日逐王來降護鄯善以西使者鄭吉迎之乃因使
吉並護北道故號曰都護都護之起自吉置矣由匃奴
益弱不得近西域於是徙屯田於北胥鞬(註)音乾披
莎車之地屯田校尉始屬都護都護督察烏孫康居諸國
理烏壘城去陽關二千七百三十八里與渠犁田官相
近土地肥饒於西域為中故都護理焉至元帝時復置
戊巳二校尉屯田於車師前王庭(註)戊巳中央鎮伏四
方又開渠佈種以為厭勝故曰戊巳焉哀平間自分
剖為五十五國凡國自譯長城長君監吏犬禄百長千
長都尉且渠當戶將相至侯王皆佩漢印綬凡三百七
十六人而康居大月氐安息罽賓鳥戈之屬皆以絶遠
不在數中其來貢獻則與相報不督錄總領也至王莽
時四邊亂與中國遂絶並復役屬匃奴按前往西域有
二道自元始以後有三道從玉門關西出經婼羌(註)婼
音而遮切轉西越葱嶺經懸度入大月氐為南門從
玉門關西出發都護并迴三隴沙北頭經居盧倉從沙
西北過龍堆到故樓蘭轉西詣龜茲至葱嶺為中道從
玉門關西北出經横坑辟二隴沙及龍堆出五船北到
車師界戊巳校尉所理高昌轉西與中道合龜兹為新
道後漢永平中匈奴乃脅諸國共寇河西郡縣城門晝
閉明帝乃命將出征匈奴取伊吾盧地置宜禾都尉以
屯田遂通西域于闐諸國西域自絶六十五載乃復通
焉其後班超定西域至於海濱四萬里外皆重譯入貢
自魏至唐歴代獻貢此皆西域塞外之羌夷也其居中
國今附之於篇末焉
西戎一
車師國
車師國前王後王並漢時通焉前王國一曰前部理交
河城今交河郡本河州也水分流繞城下故為號初漢
武帝征和四年遣重合侯馬通將諸國兵共圍車師車
師王降伏後其王烏貴與匈奴為親教匈奴遮漢道通
烏孫者宣帝地節二年遣侍郎鄭吉校尉司馬憙(註)許
吏切將免刑罪人田渠黎積榖欲以攻車師至秋收
榖吉憙𤼵城郭諸國兵擊車師攻交河城破之王尚在
北石城夫得會吉食盡歸田渠黎秋收後更往攻石城
王乃輕騎奔烏孫吉還渠黎及車師益積榖以安西國
侵匈奴匈奴單于大臣曰車師地肥美近匈奴使漢得
之多田積榖必害我國不可不争也遣騎來擊吉吉將
田卒保車師城匈奴圍城數日乃解吉上書言車師去
渠黎千餘里間以河山北近匈奴漢兵在渠黎者勢不
能相救願益田卒於是故車師太子軍宿在焉耆者立
以為王盡徙車師國人居渠黎遂以車師故地與匈奴
車師王得近漢田官與匈奴絶亦安樂親漢其後置戊
巳校尉屯田車師故地(註)即今交河郡漢取之以置校
尉平帝元始中車師後王國有新道出五船北通玉
門關往來差近戊巳校尉徐普欲開以省道里半避白
龍堆之扼車師後王姑勾以道通當為拄置心不便也
(註)拄音竹羽切支也言所置立而拄於已故心有不便
也地又頗與匈奴南將軍地接其後舉國咸降匈奴
是時王莽易匈奴單于璽單于大怒擊北邊而西域亦
瓦解焉耆國近匈奴先叛殺都護但欽莽不能討西域
因絶至後漢和帝永元二年大將軍竇憲破北匈奴車
師震懾(註)之涉切前後王各遣子入侍其後屢叛至
安帝延光四年長史班勇擊其后王軍就大破斬之桓
帝永興初後部王阿羅多與戊部候嚴皓不相得遂攻圍漢
屯田且固城殺傷吏士後部候炭遮領夷人叛阿羅多
詣漢降阿羅多從百餘騎亡走北匈奴中漢立後部故
主軍就質子畀君為後部王後阿羅多復從匈奴中來
降於是更立阿羅多為王仍將畀君還燉煌以后部人
三百帳别屬役之食其税帳者猶中之戶數也至後魏
賜其王一多離魏守中號大都尉晉以交河城高昌郡
(註)蓋以其地高敞人庶昌盛立名或云昔漢武帝遣兵
西討師旅頓敞者因住焉漢時高昌故壘也張軌呂
光渠蒙遜在西河皆置太守以統之後魏太祖時其前
部王為沮渠無諱所攻遣使上表云不能自全遂捨國
東奔三分免一已到焉耆東界思歸天闕幸垂賑救魏
使撫慰開焉耆倉給之文成末其地又為蠕蠕所并立
闞伯周為王(註)高昌稱王自此始也闞苦濫切孝文
太和五年高車王阿伏至羅殺闞王以燉煌人張孟明
為高昌王太和二年孟明為國人所殺立馬儒為王以鞏
顧禮麴嘉為左右長史儒又通使入魏請内屬人皆戀
土不願東遷相與殺立嘉為王麴嘉字靈鳳金城郡榆
中人今郡地也既立為王會焉耆為嚈達破衆不能自
立請王于嘉嘉遣其第二子為焉耆王由是始大益為
國人所服其都城周回千八百四十步於坐室畫魯哀
問政於孔子之像國内有城十八置四十六鎮官有令
尹有交河公田地公皆其王子也餘官多同中國大事
決之於王小事則世子及二公隨状斷決平章錄記事
訖即除籍書之外無久掌文案官人雖有列位並無曹
府惟每朝集於朝門評議衆事諸城各有戶曹木曹田
曹每城遣司馬侍郎相監校枝名為城令服飾丈夫從
胡法婦人略同華夏兵器有弓箭刀楯甲矟文字亦同
華夏兼用胡書其國北有赤石山山北七十里有貪汙
山夏有積雪此山之北鐵勒界也從武威西北有捷路
度沙磧千餘里四面茫然無有徑迹欲往者不準記惟
以人畜骸骨及駞糞為騐路中或聞歌哭之聲行人尋
之多致亡失盖魑魅魍魎也故商旅往來多取伊吾路
去孝明帝正光中嘉遣使求請五經諸史并請國子助
教劉燮以為博士隋文帝開皇中&KR0691;厥破其四城有二
千人來歸中國嘉孫伯雅立其大母本突厥可汗女其
父死突厥令依其俗伯雅不從者久之&KR0691;厥逼之不得
已而從隋煬帝大業五年伯雅來朝因從擊高麗還尚
宗女華容公主八年歸番至唐武德七年遣使獻狗雌
雄各一高六寸長尺餘性甚慧能牽馬銜燭云本生拂
菻(註)中國有拂菻狗自此始其後不供職貢貞觀四
年其王文泰來朝泰伯雅子妻宇文氏即隋煬帝所賜
華容公主也請入宗親詔賜姓李氏封常樂公主其後
與西突厥結連諸國朝貢者皆路出高昌文泰稍擁絶
之至十三年太宗謂其使曰高昌數年不來朝貢脱略
無蕃臣禮今兹歲首萬國來朝而文泰不至我使人至
彼文泰云鷹飛於天雉竄於蒿猫遊於堂鼠安於穴各得
其所豈不和耶明年當發兵擊爾國十四年八月交河
道行軍大總管侯君集平高昌國下其郡三縣五城三
十二戶八千四十六口二萬七千七百馬四千三百匹
太宗欲以其地為州縣魏徵諫曰未若因撫其人而立
其子所謂伐罪弔民威德被於遐外為國之善也今若
利其土壤以為州縣常須千餘兵鎮守數年一易往來
交易死者十有三四遣辦衣貲離别親戚十年之後隴
右空虚陛下終不能得高昌撮粟尺布以助中國所謂
散有用而資無用太宗不從以其國為西州以交河城
為交河縣始昌城為天山縣田北城為柳中縣東鎮城
為蒲昌縣高昌城為高昌縣初西突厥遣其葉護(註)葉
護其國官也屯兵於可汗浮圖城與高昌為影響至
是懼而來降以其地為庭州並置蒲利縣國威大震西
域大懼焉耆王詣諸軍請謁留兵鎮守刻石紀功而還
每歲調内地更發千人鎮遏焉黃門侍郎褚遂良上疏
曰臣聞古者哲后必先治内而後安外務廣德化不事
遐荒是以周宣薄伐至境而止始皇遠塞中國分離漢
武負文景之聚才玩士馬之餘力始通西域將三十年
得天馬於宛城採蒲萄於安息而海内空竭生人物故
所以租至六畜算至舟車因之年凶盜賊並起搜粟都
尉桑弘羊希主意請遣士卒遠田輪臺築城以威西域
武帝翻然追悔棄輪臺之野下哀痛之詔人神感悦海
内乂康向使武帝復用弘羊之言天下生靈皆盡矣是
以光武中興不踰葱嶺孝章帝即位都護來歸今誅滅
高昌威加西域收其鯨鯢以為州縣然則王師初發之
歲河西供役之年飛芻輓粟十室九空數郡蕭然五年
不復陛下歲遣千人遠事屯戍終年離别萬里思歸去
者資&KR1019;自西營辦既賣菽粟傾其機杼途經死亡復在
言外兼遣罪人增其防遏彼罪人者生於販肆終朝墮
業犯禁違公必能擾於邊城無益於行陣所遣之内復
有逃亡官司捕捉為國生事設令張掖塵飛酒泉烽舉
陛下豈能得高昌一人斗粟而及事乎終須發隴右諸
州星馳電擊由斯而言此河西者方已腹心彼高昌者
他人手足豈得縻費中華以事無用書曰不作無益害
有益此之謂也陛下平頡利於沙塞滅吐渾於西海突
厥餘衆為立可汗吐渾遺萌更樹君長復立高昌非無
前例此所謂有罪而誅之既伏而立之四海百蠻誰不
聞見蠕動懷生畏威感德宜擇高昌可立者而立之徵
給首領遣還本國負戴漢恩長為藩翰中國不擾既富
且寧傳之子孫以貽永代矣不從
四至
去長安一千八百里戶千五百西南至都護理所千
八百里至焉耆八百里西域長史及戊巳校尉並理
於此去燉煌十三日行其地東西三百南北五百里
四面多大山後王國理務塗谷即今蒲城今北庭府
蒲利縣去長安八千九百里戶六百西南至都護理
所千二百三十餘里北與匈奴接
土俗物産
其國亦有毛詩論語孝經歴代史子集學官弟子以
相教授雖習讀之而皆為戎語賦税則計田輸銀無
者輸麻布其風俗刑法婚姻喪葬與華夏小異而大
同其人面貌𩔖高麗辮髮垂之於肩女子頭髮辮而
不垂其地高燥多石磧氣侯温煖與益州相似榖麥
再熟宜蠶多五果有草為羊刺其上生蜜而味甚佳
赤鹽如珠白鹽如玉多蒲萄酒俗事天神兼信佛法
國中羊馬牧於隐僻以避外宼非貴人不知其所又
有草實如繭繭中絲如細縷纑名為白疊子國人取
織以為布交布用焉案唐史葉護馬乳葡萄一房長
二尺子亦極大深紫色
太平寰宇記卷一百八十
