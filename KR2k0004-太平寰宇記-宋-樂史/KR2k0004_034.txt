欽定四庫全書
太平寰宇記卷三十四
宋樂史撰
關西道十
邠州寕州
邠州新平郡理新平縣禹貢雍州之域古西戎之地本
周公劉所居故詩謂豳國公劉卒子慶節復立於此古
顓頊之墟秦并屬内史漢為右扶風北地安定三郡地
後漢興平元年分安定之鶉觚右扶風之漆置新平郡
理漆縣徐廣注漢書云新平漢之漆縣地以漆沮之水
在焉縣東北有古邠亭即古之邠邑也歴魏晉因之晉
武帝分漆縣置邠汾邑縣符秦時改漆取郡名為新平
縣姚萇亂郡縣俱廢後魏大統十四年分涇州之新平
縣置南豳州以北别有豳此為南廢帝三年廢北豳州
此遂去南字後周因隋開皇三年於今州西南十里陳
陽原上移白土縣入州城中四年又改為新平縣大業
二年省豳州以縣屬寕州其年又改寕州為豳州三年
改豳州為北地郡以其地屬安定此地二郡至義寕二
年割北地之新平三水二縣置新平郡復後漢末舊名
唐武德元年改為豳州復西魏舊名二年分新平置永
夀縣貞觀二年又分新平置宜禄縣開元十三年以豳
與幽字相涉改為邠字天寳元年改為新平郡乾元元
年復為邠州皇朝為静難軍節度
元領縣五今四
新平三水定平宜禄
一縣割出
長壽割出入乾州
州境
東西二百里南北一百二十里
四至八到
東至東京一千五百三十二里東南至西京一千
一百三十三里東西至長安二百八十二里若至
奉天縣一百三十里東至坊州三百三十五
里北至寧州一百九十里西至涇州一百
九十里西南至鳳翔府一百六十二里東
南至坊州三百十五里西北至涇州三百十
五里
戶
唐開元戶一萬九千四百六十一皇朝管尸主一萬四
千一百十二客五千七百八十五
風俗
漢書云公劉處邠其人有先王遺風好稼穡務本業
故邠詩言農桑衣食之本甚備焉其俗尚勇力習戰
備戎狄處勢使之然天水隴西安定頗同也
姓氏
新平郡三姓古附異
人物
李育習公羊春秋為同郡班固所重為尚書令
唐侯君集三水人將上軍伏誅
土産
蜜蠟麻布羊馬麞鹿鐵器漢於
漆縣置鐵官甘草貢剪刀大筯蓽豆
新平縣舊十七鄉今十卿本漢漆縣屬右扶風建武八
年隗囂悉衆攻略陽上至漆進止未定會馬援夜至上
喜聞之援聚米以為山谷上前指軍所從入上笑曰虜
在吾目中遂進兵姚萇之亂郡縣不立後魏於今縣西
南至北地縣屬新平縣隋開皇三年罷郡于今州城中
置邠州四年改白土縣為新平縣唐武德元年以新平
縣又為邠州縣屬焉五龍原原側有五泉水出焉因
以為名漆水按酈元注水經云漆水自宜禄界來又
東過扶風漆縣北以水經騐之即邠州所理是也漢志
注云漆水在縣西今縣西九里有白水川水東北流白
土原東陳陽原西又東北流注于涇水或恐白土水是
漢之漆也但古今異名耳今鳳翔府東北一百六十里
麟遊縣東南亦有一漆水南流與枉陽水合非漢之漆
水也故舉此以明之爰得城漢書地理志云爰得縣
屬安定郡後漢省即此城也符堅墓十六國春秋符
堅建元二十一年堅至五將山姚萇將吳忠圍堅堅衆
奔散神色自若宰人進食俄而忠至執堅以歸新平幽
之萇求傳國璽於堅曰萇次膺符歷可以為惠堅睁目
叱之曰小羌乃敢逼天子豈以傳國璽授汝羌也圖緯
符命何所依據五胡次序無汝羌名璽已送晉不可得
也萇乃縊堅于新平佛寺時年四十八槀邱堡在縣
西十八里東西南三坡峭峻高十丈北面築城高二丈
唐武德二年置貞觀元年廢
三水縣東北六十里舊十三鄉今十二鄉漢舊縣屬安
定郡以縣界有羅川谷三泉並流為名今縣東北二十
五里邠邑原上有栒邑故城即漢理所魏改三水縣為
西水縣仍舊屬後魏初于今縣西二十八里置三水縣
復漢舊名屬新平郡大統十四年移縣于今邠州東三
里新平故郡白馬堡隋開皇三年移理于邠州西北十
五里隋大業元年自故郡城移于今理唐武德元年以
新平郡為豳州三水縣屬焉元和十二年移縣於隴堡
下舊城初大歷中吐蕃焚縣城又移堡上人民不便為
邠師郭釗所請復移下之三水並經郡界馬嶺山
俗名箭括嶺底慶州界有馬嶺水出焉翟道山一名
千子山華池女郎山並在郡邑浴源浴水源出女
郎山石門山王褒雲陽宫記東北有石門山岡巒紈
紛干霄秀出有石巖容數百人甘泉賦云封巒石關迆
靡虖延屬郇邑故城在縣東二十五里即漢郇邑屬
右扶風有邠鄉應劭注云左氏傳畢原鄷郇文之昭也
郇侯賈伯伐晉是也漢為縣古邠城在縣西南三十
里有古邠城在龐川水西盖古公劉之邑即此城也國
都城記邠國者后稷之曾孫曰公劉始都焉邠國名也
與故栒邑城相去約五十餘里漢志注云邠鄉是也
宜禄縣西十八里依舊八鄉本漢鶉觚縣也周地圖記
云後魏孝明帝熙平二年鶉觚縣置東隂盤縣廢帝元
年以縣南臨宜禄川又改為宜禄縣屬趙平郡隸涇州
鶉觚源一名淺水泉宜禄川一名汭水西自涇州
鶉觚縣界流入周禮職方雍州其川涇汭水又東經宜
禄縣俗謂之宜川界芹川注水經云出羅山縣千子
山山一名千子嶺東流經宜禄北過即此水也廢鶉
觚縣在縣西十里按周地圖記云鶉觚縣者秦使太子
扶蘇及蒙恬築長城見此平原水淺因欲築城遂以觚
爵奠祭乃有鶉鳥飛升觚上以為靈異因以名縣漢書
地理志云後漢永建四年屬涼州石勒改為趙平郡建
武十年涇州東南置趙平郡此縣遂廢廢隂盤縣西
北按漢書武帝元鼎元年立隂盤縣屬涼州徙於新豐
其縣遂廢圻墌城唐武德元年薛舉寇涇州屯兵於
新安縣圻墌城太宗親征相守十有餘日會舉死其子
仁杲統其衆併羌人十餘萬來挑戰上遣總管龐玉自
淺水源南出賊之右因高而陣上率大兵自原北出其
不意斬首萬餘級賊大潰仁杲懼而請降俘其精兵萬
餘人男女五萬口故城猶在今縣北五里長武城在
縣西五十里隋開皇中築在涇河南岸唐武德初廢大
歷初郭子儀置兵以備西戎廢淺水縣在縣北五里
後魏大統十四年廢
定平縣北六十里舊四鄉今六卿本漢泥陽之地後漢
不改又為獨樂縣今縣東北三十里獨樂故城也後魏
及周併為安定郡隋大業十年於此築城置棗社驛唐
武德二年於驛城分置定平縣仍移於今所唐末喪亂
會為衍州周世宗顯德五年廢為安平郡縣隸於邠州
尋又屬寕州皇朝又隸邠州五柞亭續漢書云泥
陽縣有五柞亭是也
寕州
寕州彭原郡今理定安縣禹貢雍州之域古西戎地公
劉邑也周時為義渠戎國史記匈奴傳曰夏道衰而公
劉失其稷官竄於西戎邑於邠至秦穆公由余西戎八
國服於秦岐梁山涇漆之地有義渠大荔為氏朐衍之
戎在此地其後義渠之戎築城以自守而秦稍吞食至
於惠王拔義渠二十城秦昭王時殺義渠戎王於甘泉
遂起兵殘伐義渠於是秦有隴西北地上郡築長城以
備胡秦本紀惠文君十一年縣義渠洎秦并天下是為
北地郡漢為泥陽縣之地亦為北地上郡二郡之地後
漢兼屬安定按顧野王輿地志云漢末北地郡但有泥
陽富平二縣魏晉亦然晉愍帝時䧟入劉聦郡縣之名
所不詳悉按後魏書地形志云皇興二年于今州郭置
華州至太和十一年改為班州以班師振旅取其郡名
十四年改為邠州二十四年改邠爲豳取古地名也至
廢帝三年改邠州為寕州以安寕取稱也後置分州置
趙興郡隋初如之至煬帝又改為豳州尋廢豳州改趙
興郡為北地義寕元年領定安羅川襄樂彭原新平三
水六縣二年分安定置歸義縣以新平三水屬新平郡
唐武德元年改北地郡為寕州其年以彭原縣屬彭州
二年分彭原縣置義豐縣屬彭州又分定安置定平縣
貞觀元年廢彭州以彭原豐義二縣來屬仍於寕州置
都督府十七年廢歸義縣天寳元年改為彭原郡乾元
元年復為寕州
元領縣六今五
定安彭原貞寕襄樂豐義
一縣割出
定平入邠州
州境
東西二百十六里南北一百五十四里
四至八到
東南至東京一千八百里東南至西京一千三百
十四里東南至長安四百五十二里南至邠州
一百四十二里東至坊州三百二十五里西至
涇州一百七十三里北至慶州一百二十七里
東南至坊州三百三十里南至涇州一百八十里
西北至涇州臨涇縣二百三十三里東北至鄜州
直羅縣三百八十九里
戶
唐開元戶三萬二百二十八皇朝戶主一萬一千一百四
十八客六千八百三十三
風俗
同邠州人物無
土産
亦仝邠州尤有草荳蔲白蜜防風充貢
安定縣舊九鄉今八鄉本漢泥陽縣地後漢為富平縣
後魏太武真君二年置定安縣在今縣理西北三里隋
開皇三年移於今理仍舊屬寕州扶蘇冡秦太子冡
在嵩城原洛水按水經云一名馬嶺川酈元水經注
云洛水又南經栒邑入洛九陵水出慶州華池縣界
千子山川中有九堆似陵故謂之九陵水珊瑚谷水
水經云珊瑚水東南至栒邑入洛函寕在郡西班叔
皮賦云至於函寕
彭原縣西北一百里舊二鄉今五卿本漢彭陽縣地後
漢又為富平縣地後魏破赫連定後於此復為富平縣
廢帝改為彭陽縣屬西北地隋開皇三年罷郡以縣屬
寕州十八年改為彭原縣因彭池原為名在郡西富
平故城後漢富平縣今廢天固堡隋置在縣南甚險
固
貞寕縣東西八十里元四縣本漢陽周縣地屬上郡陳
餘與章邯書曰蒙恬為秦將北逐戎人開榆中地數千
里竟斬陽周謂此縣也後魏置泥陽惠涉二護軍孝文
復置陽周縣隋改為羅川縣因縣南羅水為名屬寕州
天寶元年改為貞寕縣橋山一名子午山在縣東八
十里黃帝冡在橋山上漢志上郡陽周縣橋山有黃
帝冡皇覽冡墓記黃帝葬橋山史記武帝北巡朔方勒
兵十餘萬還祭黃帝於橋山上曰吾聞黃帝不死今有
冡何也或對曰黃帝已仙上天羣臣葬其衣冠於此
羅川水自彭原縣界流入又曰羅山水出羅山大陵
水注水經云大陵小陵水出巡和南殊川西南經寕陽
城故豳詩云夾其皇澗陵水即皇澗也通聖關唐開
元二十三年八月元宗夢羣星現於羅底乃詔訪焉于
彭原羅川縣東王堡村底家庒有一老人引使者至洞
口見一白兔入穴遂掘得二十七仙並玉石之象各題
名姓遂得去處并老人亦一仙之數以應二十八宿仍
於本縣置觀曰通聖别塑真容改縣曰貞寕要冊湫
皇朝太平興國二年封真寧縣界要冊湫普濟王為
顯聖王
襄樂縣東八十里舊二鄉今四鄉漢襄樂縣地屬上郡
後魏孝文改洛為樂縣城本後魏燕州城也周地圖記
云文帝大統十六年置燕州因築此城後周屬北地郡
隋廢周而縣屬寕州大延水注水經云大延小延水
出油水南延溪西南流經襄樂縣于延城西二水合流
油水水經云油水與追語川水並出東翟道亦出襄
樂界
彭陽縣西八十里舊二鄉今三鄉本漢彭陽縣地后魏
於縣理置雲州周武帝保定二年廢州為防隋文帝廢
防為豐義塘武德二年分彭原縣為豐義縣屬彭州貞
觀元年廢州以縣屬寕州其城即後魏雲州城是也開
元八年四月割隸涇州尋復屬寕州
太平寰宇記卷三十四
