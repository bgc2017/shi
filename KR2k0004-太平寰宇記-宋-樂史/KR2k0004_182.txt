欽定四庫全書
太平寰宇記卷一百八十二
宋樂史撰
四夷十一
西戎三
烏孫國
烏孫國漢時通焉大昆彌理赤谷城按西域記云烏孫
於西域諸戎最異今之西戎赤鬚青眼状𩔖獼猴者即
其種也有戶十二萬其國諸王曰昆彌亦曰昆莫本塞
地也大月氐西破走塞王塞王南越懸度大月氐因居
其地後烏孫昆莫擊破大月氐大月氐徙西臣大夏而
昆彌昆莫居之昆莫昆彌皆王號迎故烏孫民有塞
種有大月氐種焉始漢張騫言烏孫本與大月氐共在
燉煌間今烏孫強大可厚賂招令東居故地妻以公主
以制匈奴武帝從之即令騫齎金幣往昆莫於是使使
獻馬願尚公主元封中遣江都王建女細君為公主以
妻焉公主别理宫室居歲時一再與昆莫會置酒飲食
昆莫年老語言不通公主悲愁自作歌天子聞而憐之
昆莫死孫岑陬立岑陬者官號也名軍須靡公主死漢
復以楚王代之孫解憂為公主妻之岑陬死季父子翁
歸靡立號曰肥王復尚解憂宣帝初公主及昆彌翁歸
靡上書言匈奴連歲侵擊欲發國半精兵自給人馬五
萬騎盡力擊匈奴惟天子出兵以救本始三年漢發十
五萬騎五將軍分道並出遣校尉常惠持節護烏孫兵
昆彌將五萬騎從西方入至匈奴右谷蠡王庭(註)谷音
鹿蠡音犁獲四萬級牛羊驢槖駞馬七十餘萬歸靡
死烏孫貴人共立岑陬子泥靡代為昆彌號狂王復尚
解憂生一男鴟狂王不與主和又暴惡失衆漢使衛司
馬魏和意副侯任昌送侍子公主言狂王為烏孫所患
苦易誅也遂謀置酒會罷使士拔劒擊之劒旁下狂王
傷上馬馳去其子細沉瘦會兵圍和意昌及公主於赤
谷城數月城中困急都護鄭吉發諸國之兵救之乃解
去初肥王翁歸靡胡媍子烏就屠狂王傷時驚與諸翖
(註)音翕侯俱去居北山中揚言母家匈奴兵來故衆
歸之後遂襲殺狂王自為昆彌宣帝詔立肥王之子元
貴靡為大昆靡烏就屠為小昆靡後叚會宗為都護時
烏孫兵圍之驛騎上書願發城郭燉煌兵以自救丞相
王商大將軍王鳳及百僚議數日不决上召陳商問對
曰臣以為此必無可憂失胡兵五而當漢兵(闕)何者
兵刃朴鈍弓弩不利今聞頗得漢工然猶三而當一又
兵法曰客倍而主人半然後料敵今烏孫人衆不足以
勝會宗惟陛下勿憂且兵輕行二十里重行三十里今
會宗發城郭燉煌兵非救急之用也烏孫瓦合不能
久攻不過五日當有吉語聞知四日軍書至言已解圍
令宗招還亡畔安定之後元貴靡孫雌栗靡立國亂叚
會宗立父伊秩靡為大昆彌其季哀帝元夀二年其大
昆彌伊秩靡與匈奴單于(註)烏珠留名嚢知牙斯呼韓
邪之子並入漢朝以為榮自烏孫分立兩昆彌後漢
用憂勞且無寧歲(註)言或鎮或撫或威制之故多事也
其後數代無聞至後魏時亦朝貢其國數為蠕蠕所
侵西徙葱嶺中矣
四至
去長安八千九百里東至都護治所一千七百里西
至康居蕃内地五千里東與匈奴西北與康居西與
大宛南與城郭諸國接
土俗物産
其地莽平多雨寒山多松樠(註)音武元切其心似松
不田作種樹隨畜逐水草與匈奴同俗國多馬富
人至四五千匹
姑墨國
姑墨國漢時通焉王理南城去長安八千一百五十里
戶三千五百東至都護理所一千二十一里南至于闐
馬行十五日北界接烏孫其地出銅鉄雌黃東通龜兹六
百七十里王莽時其王丞殺温宿王并其國至後魏時
役屬龜兹
温宿國
温宿國漢時通焉王理温宿城按顔師古漢書注云今雍
州醴泉縣北有名山温宿嶺者本因漢時得温宿國人
令居此地田牧因以為名去長安八千三百里餘戶二
千二百東至都護理所二千三百餘里西至尉頭三百
里北至烏孫赤谷六百餘里土地物𩔖所有與鄯善詣
國同東通姑墨二百餘里至後魏時亦役屬龜兹
烏秅國
烏秅國(註)烏音一姑切秅音置加切漢時通焉王理
烏秅城去長安一萬里戶五百東北至都護理所四千
九百里北與子合蒲犁西與難兜接人皆山居田石間
有白草累石為室人接手飲(註)謂自高山下溪澗中飲
水故接連其手如猿飲也出小步馬(註)言細也細步
言其能蝶足所謂百步千跡也有驢無牛西有懸度
懸度者石山也谿谷不通以繩索相引而度為名也去
陽關五千九百里其國後魏又相通謂之權於摩國
難兜國
難兜國漢時通焉去長安一萬一百里戶五千東北至
都護理所二千八百里西至無雷三百四十里西南至
罽賓三百三十里南與婼羌北與休楯西與大月氐接
種有五榖葡萄諸果及銀銅鐡作兵與諸國同屬罽賓
大宛國
大宛國漢時通焉王理貴山城戶六萬其王姓蘇色匿
字底失槃陁積代承襲不絶按今王即底失槃陁之後
也始漢張騫為武帝言之帝遣使者持千金及金馬以
請宛善馬宛主以漢絶遠大兵不能至愛其寳馬不肯
與遂殺漢使於是太初元年拜李廣利為貳師將軍期
至貳師城取善馬率數萬人至其境攻郁成城不下引
還往來二歲至燉煌士卒存者十不過一二帝怒其不
尅使遮玉門不許入貳師因留屯燉煌又遣貳師率六
萬人私負從者不與牛十萬馬三萬疋驢槖駞以萬數
天下騷然益發戍甲卒十八萬置居延休屠(註)今武威
張掖郡是也以衛酒泉貳師至宛宛人新王寡首獻
馬漢軍取其善馬數十匹中馬以下牝牡千疋而立宛
貴人昧蔡為王約歲獻天馬二匹漢使遂採葡萄苜蓿
種而歸貳師再行往返凡四歲焉後漢明帝時宛又獻
汗血驥至後魏文成帝和平六年孝文太和三年並遣
使獻馬隋時蘇對沙郍國即漢大宛之異名也
四至
去長安萬二千五百五十里東至都護理所四千三
十一里北至康居卑闐城一千五百一十里南至大
月氐七百里北與康居南與大月氐接
土俗物産
按四夷記云自宛以西至安息語言雖異然風俗大
略相同其人深目多鬚髯善賈貴女人女人之言丈
夫乃决其土地無絲漆枲麻之功亦不知鑄銅器為
用及漢使亡卒降其國具教之土地人俗與大月氐
安息同俗為酒葡萄富人藏酒至萬餘石久者至數
十年不敗按大宛記云國境有高山其上有馬不可
得因取五色母馬置其下與集生駒皆汗血因號曰
天馬子按後漢書云明帝時宛人獻馬名汗血又宋
膺異物志大宛馬有肉角數寸或有解人語及知音
舞與鼓節相應者隋西域圖記云其馬烏馬騮馬多
白耳白馬驄馬多赤耳黃馬赤馬多黑耳惟耳色自别餘
色與常馬不異那密水貴尋水貳師城隨
成城寺伐城(註)在國南五百里隋西域圖記寺伐
城西南百里有一土堆近邊省者皆見堆上有一大
城恒似倒懸堆上有積雪歴年不消人不得上其王
每年殺白馬以祭祀此城又有波悉山南建一城其
城號彌遮城有一千戶
莎車國
莎車國漢時通焉理莎車城有戶二千三百漢宣帝時
莎車王殺漢使者約諸國背漢會馮奉世使大宛以便
宜發諸國兵擊破之傳其首詣長安諸國因是悉平威
振西域奉世至大宛大宛聞其斬莎車王敬之異於他
使得其名馬象龍而還象龍者馬形似龍也帝甚悦下
議封奉世少府蕭望之以奉世擅矯制諸國其雖有功
效不可以為後法恐後奉使者例以奉世為比争逐發兵
要功於萬里之外為國家生事於邊陲漸不可長不宜
受封帝善其議以奉世為光禄大夫元帝時奉世死後
二年西域都護甘延夀以誅郅支單于封為列侯於是
杜欽上疏追訟奉世前功曰前莎車王殺漢使者約諸
國背叛而奉世以便宜發兵誅莎車王策定城郭功施
邊境議者以奉世奉使有指春秋之義亡遂事漢家之
法有矯制故不得侯今匈奴郅支單于殺使者亡保康
居都護延夀發城郭兵屯田吏士四萬餘人以誅斬之
封為列侯臣愚以為比罪則到郅支單于薄量敵則莎
車衆用師則奉世寡計勝則奉世為功於邊境安慮敗
則延夀為禍於國家深其違命而擅生事同延夀割地
封而奉世獨不錄臣聞功同賞異則勞臣疑願下有
司議上以先帝時事不錄(註)後漢荀悦論曰成其功義
足封追錄前事可也春秋之義毁泉台則惡之舍中軍
則善之名由其宜也夫矯制之事先王之所慎不得已
而行之若矯大而功小有罰可也矯小而功大有賞可
也功過相敵如斯而已可也權其輕重而為制宜至
王莽亂匈奴略有西域惟莎車不肯附屬後漢光武建
武五年西河大將軍竇融承制立其王康為漢莎車建
功懷德王西域大郡尉五十五國皆屬康死弟賢代立賢
攻破拘彌西亱國遣使詣闕貢獻於是西域始通葱嶺
以東諸國皆屬賢諸國號賢為單于賢後攻殺龜兹王遂
兼其國又有媯塞王自以其國遠因殺賢使者賢以擊
滅之立其國貴人駟鞬為媯塞王(註)鞬音檢言切塞音
蘇得切賢又自立其子則羅為龜兹王其烏壘大宛
于寘姑墨子合等國悉被賢改易其王莎車相且運等
(註)且音子餘切患賢驕暴密謀反(註)音番城降干
冥王廣德乃將諸國兵三萬人攻莎車賢乃輕騎出廣
德遂執賢殺之匈奴聞廣德滅莎車遣兵將賢質
子不居徵立為莎車王廣德又攻殺之更立其弟
齊黎為莎車王至章帝時長史班超發諸國兵擊破之
由是遂降漢班固論孝武之世圖制匈奴患其兼從西
國結黨南羌(註)從音子容切乃表河曲列四郡開玉
門通西域以斷匈奴右臂隔絶南羌月氐單于由是失
援遂遁而幕南無王庭遭值文景玄默養民五世天下
殷富財力有餘士馬強盛故能賭犀布瑇瑁則建珠崖
七郡感蒟(註)音矩醬竹杖則開牂牁越嶲(註)音髓聞
天馬葡萄則通大宛安息自是之後賂遺贈送萬里相
奉師旅之費不可勝計至於用度不足乃𣙜酒酤筦鹽
鐡鑄白金造皮幣算至車船租及六畜民力屈(註)屈音
其拘切財用竭因之以凶年羣盗並起是以末年遂
棄輪臺之地而下哀痛之詔豈非仁聖之所悔哉且通
西域近有龍堆遠則葱嶺身熱頭痛之阸淮南杜欽揚
雄之論皆以為此天地所以界别區域絶内外也書曰
西戎即叙禹既就而序之非上威服致其貢物也西域
諸國各有君長兵衆分弱無所統一雖屬匈奴不相
親附匈奴能得其馬畜旃罽而不能統率與之進退與
漢隔絶道里又遠得之不為益棄之不為損盛德在我
無取於彼故自建武已來西域思漢威德咸樂内屬惟
其小邑鄯善車師界迫匈奴尚為所拘而其大國莎車
于闐之屬數遣使置質願請都護聖上遠覽古今因時
之宜羈縻不絶辭而未許雖大禹之叙西戎周公之讓
白雉太宗之却走馬義兼之矣亦何以尚兹
四至
去長安九千九百五十里東北至都護理所四千
七百四十六里西至疎勒五百六十里西南至蒲黎
七百四十里
土俗物産
有鉄山出青玉有馬象龍謂馬形似龍大抵風俗與
大宛龜茲同
罽賓國
罽賓國在葱嶺南懸度西庭山西漢時通焉王理循鮮
城不屬都護戶口勝兵多大國也昔匈奴破大月氐大
月氐西居大夏而塞王南君罽賓(註)塞音先得切塞
種分散往往為數國自疎勒以西北休循毒身之屬皆
塞種也(註)顔師古云即釋種也自漢武帝時始通罽賓
自以絶遠大兵不至雖遣貢獻屢殺漢使至武帝時復
遣使者奉獻謝罪漢欲遣使報送其使杜欽說大將軍
王鳳曰凡中國所以為通厚西域㥦快其求者為壤比
而為寇也(註)比近也為其土壤接近能為寇也㥦音苦
頰切比音頻寐切今懸度之阨非罽所能越也其嚮
慕不足以安西域雖不附不能危城郭(註)城郭總謂西域
諸國也今遣使皆行賈賤人欲通貨市買以朝獻為
名故煩使者送至懸度恐失實見欺凡遣使送客者欲
為防護寇害也起皮山南更不屬漢之國四五(註)言經
歷不屬漢者凡四五國更音庚斥候士百餘人分夜
擊刁斗自守尚時為所侵盗驢畜負糧須諸國廩食得
以自贍國或貧小不能食或桀黠不肯給擁強漢之節
餧山谷之間離一二旬則人畜棄捐曠野而不返又歷
大頭痛小頭痛之山赤土身熱之阪令人身熱無色頭
痛嘔吐驢畜盡然又有三池坂盤石坂道陿者尺六七
寸長者徑三十里臨崢嶸不測之深行者騎步相持繩
索相引二千餘里乃到懸度險阻危害不可勝紀聖王
分九州制五服務盛内不求外今遣使者承至尊之命
送蠻夷之賈勞吏士之衆涉危難之路罷敝所恃以事
無用非長久計也於是鳳白從欽言罽賓實利賞賜賈
市其使數年而一至自後無聞至後魏始通之都善見
城至隋時謂之漕國在葱嶺之北註隋史曰即漢時罽
賓國其王姓昭武康國王之宗族勝兵萬餘人國法
嚴整殺及盗賊皆死其俗淫祀葱嶺山有順天神者儀
制極華金銀鍱為屋以銀為地祠者日有千餘人祠前
有一魚脊骨其孔中通馬出入國王戴金魚頭冠坐金
馬座土多稻粟豆麥饒象馬幇牛金銀鑌(註)音賓鉄
氍㲣朱砂青黛安息清木等香石蜜黑鹽阿魏没藥附
子北去帆延七百里東去刦國六百里東北去瓜州六
千六百里大業中遣使貢方物大唐貞觀十一年其國
使至獻方物頭花丹紫相間其香遠聞太宗謂長孫無
忌曰朕即位之初有上書者或言人主必須威權獨運
不得委任臣下或欲耀兵振武懾伏四夷惟魏徵勸朕
偃革興文布德施惠中國既安遠人自服朕從其語天
下大寧絶域君長皆來朝貢九夷重譯相望於道路此
皆魏徵之力也朕之任用豈不得人又按唐史貞觀十
六年遣使獻耨特鼠喙銳尾赤能食蛇明慶三年訪國
俗云王始祖馨孽今王曰曷擷支父子傳位已十二代
其年列其城為修鮮都督府龍朔初授其王修鮮等一
十一州諸軍事兼修鮮都督至開元七年遣使貢方物
及天文經并秘要藥方至八年詔遣使冊其王為葛羅
逹支特勒二十七年其王烏散特勒洒以年老上表請
適子拂菻罽婆嗣位許之仍降冊命至天寳四載又冊
其子榖匐凖為襲罽賓及烏萇國王仍授右驍衛將軍
至乾元元年又遣使來貢
四至
去長安一萬二千二百里東北至都護理所六千八
百里東至烏耗國二千二百里東北至難兜國九日
程西北與大月氐西南與烏弋山離接南去舍衞國
三千五百里水皆南流注於南海
土俗物産
按西域記云罽賓地平暑濕温和有苜蓿雜草木竒
木檀櫰梓竹漆註櫰音槐即槐之𩔖葉大而黑種
榖葡萄諸果糞理園田地下濕生稻至冬食生菜其
民巧雕文刻鏤宫室織罽刺繡好治食有金銀銅錫
以為器市列註市有肆如中國金銀為錢文騎馬
幕為人面註錢文面作騎馬形漫面作人面目也今
所呼幕皮謂其平而無文也出幇牛註音封水
牛象大狗沐猴孔雀(註)幇牛項上高起大狗大如
驢赤色珠璣珊瑚琥珀璧流離(註)流離青色如玉魏略曰大
秦國出赤白黑黃青綠縹紺紅紫十種流離孟康言
青色如玉不博通也此自然之物采澤光潤踰於衆
玉其色不恒今俗所用皆洽石汗加以衆藥灌而為
之尤虛絶不貞實非真物也縹皮妙切他畜與諸
國同
太平寰宇記卷一百八十二
