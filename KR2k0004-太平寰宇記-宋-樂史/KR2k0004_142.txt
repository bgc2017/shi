欽定四庫全書
太平寰宇記卷一百四十二
宋樂史撰
山南東道一
鄧州
鄧州南陽郡今理穰縣禹貢為豫州之域漢書地理志
潁川南陽本夏禹之國於周為申國平王母申后之家
也戰國時屬韓史記蘇秦說惠王曰韓西有宜陽東有
宛穰即謂此也又漢志韓分晉得南陽郡是未分之前
為晉地尋復屬楚至秦昭襄王十五年取韓地置南陽
郡釋名云在中國之南而居陽地故曰南陽始皇置三
十六郡南陽即其一也漢志南陽郡領犫等三十六縣
理宛後漢光武帝起於南陽應白水真人之䜟在宋齊
亦因之後魏太和中置荆州領南陽等八郡居穰城置
兵以備齊隋開皇初州郡不改罷郡因以南陽為縣號
而廢宛名焉當時尚隸荆州七年梁祚既絶荆州之稱
復為江陵改為鄧州以漢之鄧縣為州名至大業
初分州為南陽清陽二郡地唐武德二年又改為
鄧州州領穰冠軍深陽三縣三年又立順陽縣州置
總管管鄧浙酈宛溝新引等七州四年廢總管隸山南
行臺廢新州以新野縣來屬又置平晉縣六年省順陽
入冠軍省平晉入穰縣八年廢宛州以南陽來屬廢酈
州以新城來屬貞觀元年省冠軍入新城天寳元年改
為南陽郡乾元元年復為鄧州後梁開平三年為宣化
軍節度後唐同光初年改為威勝軍周廣順二年改為
武勝軍皇朝因之
元領縣九今五
浙川順陽穰縣南陽内鄉
四縣廢
新野(舊廢入穰縣)菊潭向城(已上二縣併入上
縣)臨瀨(入於穰縣)
州境
東西二百六十里南北二百九十里
四至八到
東北至東京八百一十五里西北至長安九百二
十五里東至唐州三百二十三里南至襄州一
百八十五里西至商州六百四十八里北至汝
州四百九十四里東南至唐州四百一十二里
西南至襄州一百九十六里西南至均州二百四
十五里西北至虢州七百三十四里東北至汝
州四百七十五里
戶
唐開元戶四萬三千五十皇朝戶主六千一十客一
萬四千三百六十六
風俗
史記云秦滅韓徙天下不軌之人于南陽故其俗夸
奢尚氣力好商賈漁獵藏匿難制宛西通武關東受
淮海一都會也
姓氏
南陽郡十一姓張樂趙井
何白韓鄧姬周滕
人物
百里奚宛人仕虞去虞為秦穆公所用霸西戎范
蠡楚宛三戶人越王以為大夫勾踐霸乃辭去乘扁
舟出三江入五湖勾踐鑄金像於坐側鄧禹南陽
新野人為大司馬封高密侯吳漢宛人為大司馬
忠侯伐公孫述八戰八克張堪南陽人宋均南
陽安衆人時九江虎暴均為太守務退姦貪思進忠
善其虎自去張衡南陽西鄂人今鄧州向城縣
有平子墓左雄為尚書令何晏南陽人也黃
忠陳震吕義皆南陽人曹景宗新野人讀史
至司馬穰苴樂毅傳撫卷歎曰大丈夫當如是為梁
右衞將軍庾肩吾字慎之南陽新野人仕梁為度
支尚書賊宋子仙破會稽購得肩吾欲殺之乃曰吾
聞汝能作詩今可即作若能將貸汝命肩吾操筆便
成辭藻甚美子仙乃釋之詩曰髮與年俱老愁將罪
共深聊持轉風燭慙照廣陵琴卒贈散騎常侍子庾
信字子山與徐孺子陵文並稱綺豔世號徐庾唐
岑文本孫義南陽人
土産
絲布貢絹蔓荆子欵冬花進白菊花其花
在騎立山有人戶看守
穰縣舊九鄉今六鄉本漢舊縣亦為湼陽縣穰即戰國
時楚之别名邑後屬韓秦攻韓取之封相國魏冉為穰
侯漢縣屬南陽郡晉屬義陽郡靈龜郭仙産雍州記
云石橋水汙而為池出靈龜色如金縷五壟山周地
圖記云南陽郡西山有五堆連延相接故號五壟山
三戶左氏傳云晉士蔑執蠻子界楚師于三戸即此郡
地湍水荆南圖副云作專南雍記云縣北七里有湍
水六門堨白水濁水棘水是也湼陽城漢為縣廢城
尚存在湼水之陽潏水郡國志云潏水出南陽穰縣
九井汲一井即九井皆動鉗盧陂周地圖云召信
臣所鑿溉田三萬頃六門堰在縣西三里擁湍水亦
召信臣所作也信臣漢人為太守朝陽故城漢為縣
城在今縣東南俗謂之朝濕城順陽故城漢縣廢城
在今縣西北馬圈鎮在縣北後魏立為鎮即漢之湼
陽縣地後魏嘗以兵戎拒齊齊大將陳顯達攻圍四十
餘日不下而退即此城三公城即鄧禹從光武有功
後歸故鄉里人遥餞于此禹為太尉故城因名之鄧
晨宅晨郡人宅有大樹晨每依廕於其下范蠡祠祠
即蠡之故宅地也蠡死之後三戸迄今祀之今祠甚嚴
三女樓北齊蜀郡太守鄂王子雅薨葬于縣無男有
三女各用錢五百萬共造雙樓于墓側工跡精妙石色
可鑒故後人謂之三女樓石洞庭按隋圖經云順陽
縣有石洞庭口闊二尺高九尺西北窮之莫極潜連上黨
抱犢山朱砂里在縣西七里
南陽縣西北一百二十里舊七鄉今三鄉本周之申國
也漢置宛縣屬南陽郡唐聖歷元年五月改為武臺神
龍初復舊北華山淯水後漢淯陽縣廢城在今縣南
淯水之陽尚存梅溪南雍州記云南陽縣西北七里
有梅溪源發紫山南經百里奚故宅小長安城在縣
三十七里淯水之東謝承後漢書云漢兵甄阜梁賜戰于
小長安漢兵敗退保棘陽城周迴一里二百步杜衍
故城漢縣廢城在今縣西南一十三里劉文龍宅在
縣西四十里五羖大夫百里奚墓在縣西南七里有
石碣存墓前有七星石漢光武墓廟皇朝建隆四年
勅立廟祭祀廢臨瀨縣在州西北八十五里本漢冠
軍縣地後魏太和二十二年孝文割冠軍北境置新城
縣屬南陽郡唐天寳元年改為臨湍縣漢乾祐元年改
為臨瀨縣避廟諱今廢入穰縣翼望中山經云湍水
出焉大湖山南郡賦云天封大湖列仙之陬白石
山盛宏之荆州記云武延城北有白石山山悉白自遠
望之若層冰積雪耀乘雲日丁城隋圖經云宋元嘉
中掠得武陽人萬戶遂于新城築丁城安置丁城一名
新城清水隋圖經云清水經獨山史定伯碑云瓜里
津即清水上三梁謂之瓜里冠軍城在縣西四十五
里漢縣漢大將軍霍去病所封之域張澹冢隋圖
經云魏征南軍司張澹冡有碑刻其背文曰白楸之棺
易朽之裳銅鉄不入凡器不藏嗟爾後人幸勿我傷至
宋元嘉中有盜開其冡獲金銀器甚多垂簾皆金釘飾
之廢菊潭縣西北一百五十里元五鄉本漢中鄉縣
地唐開元二十四年割内鄉之北界以置因菊潭水以
名縣周顯德五年併入臨瀨縣菊水源出縣東石澗
山一名菊潭水水出石馬峯峯如馬焉其水重于諸水
按盛宏之荆州記云源旁悉生芳菊被洭浸淡澗流滋
液其水極甘馨谷中有三十餘家不穿井仰飲此水上
壽百二十歲中壽百餘其七十八十者猶以為天菊能
輕身益氣令人久夀于此有徵矣後漢胡廣字伯始為
侍中久患風羸南歸飲此水疾遂瘳湍河在縣南七
里從内鄉縣界來經縣界入穰縣紫靈山在縣北一
十五里其山低小濁山在縣西三十里默河在縣
東七十里源從内鄉界來騎立山出銅鑛在縣東一
百八十里山有湫水三池每天旱于下池祈雨上中池
不通人行廢向城縣本漢西鄂縣地屬南陽郡後魏
孝文招定山南于今縣東四十里古向城置向城縣周
顯德三年廢入臨瀨今又入穰縣豐山山海經豐山
有獸其狀如猨赤喙黃身名曰雍和見則國有大恐雉
衡山荆州記衡山有石室甚整飾相傳名皇后室未審
其來分水嶺在縣北七十里山海經云南水自嶺南
流北水從嶺北注故俗名此嶺為分頭嶺即三鴉之第
二鴉也從此而北五十里為第三鴉入汝州界故博
望城漢縣屬南陽郡武帝時張騫侯國武陽山清冷
山魯陽關已上並在邑界廢新野縣東南七十里舊
六鄉本漢舊縣屬南陽郡後漢為棘陽縣尋廢後為新
野晉太康元年置義陽郡居新野縣屬荆州隋開皇三
年郡廢改屬荆州七年屬鄧州今廢入穰縣朝陽故
城水經注云朝水又東經朝陽縣樊陂在縣西南昔
有樊鄧之邑蓋因地以名之棘水水經云棘水南經
新野而歴黃郵聚即此光武臺在縣北二十四里
菖蒲潭後魏典略云孝文帝南巡至新野臨潭水而見
菖蒲乃歌曰雨菖蒲新野樂遂建雨菖蒲寺以美之
内鄉縣西二百四十里舊九鄉今九鄉本楚析邑一名
白羽之地左氏傳秦人過析隈即此也後屬于秦按郡
縣道記析邑地屬楚頃襄王元年秦昭王發兵出武關
攻楚取析即此亦為中鄉地漢為析縣屬弘農郡按荆
州圖副今縣東七里地于(闕)村秦張儀所謂商于之
地也永嘉末沒魏劉聰孝文帝於此置析陽郡理西析
陽廢帝改為中鄉縣隋開皇避諱改為内鄉兼置淅州
貞觀初廢來屬馬戸山山後有穴若戸相傳昔有馬
出以為名胡保山石勒時立黃攀神祠于此山號胡
保山高前山今名天池山山海經云翼望之山東南
五十里曰高前之山其上有水焉甚寒而清帝臺之漿
也飲之者不心痛墨山荆州記云内鄉縣有墨山一
謂元仙山仙聖宅南有丹崖映川流之濱實為殊觀
丹水漢因水名置丹水縣今廢城在縣西南郡國記丹
水楚之商密地在今内鄉縣西南一百三十里丹水故
城是也永嘉亂後廢後魏復置屬順陽郡大業十三年
省武德三年再立七年又廢其城南臨丹水龍泉荆
門記云内鄉縣西有泉泉見白璧赤柱相傳曰龍泉
析陽故城天后通天元年以析水之陽立縣今廢析水
即水經之汮水也出析縣北南入沔謂之汮口郭仲産
南雍州記丹水合汮郡國志縣道記析水經析縣邑東
今析水經西蓋酈氏之經誤矣析春秋時一名白羽
菊河在縣東三十里漢王城在縣北一百里城内池有
試劍石九尾湖在縣西南七十里
淅川縣西二百里元三鄉唐武德二年析内鄉縣三鄉
復置後魏西淅之縣名丹水在縣北一十五里自商
州商洛縣界流入大黃山小黃山並在縣西一百
三十里故淅州在縣北三里
順陽縣西一百二十里新割二鄉本順陽鎮皇朝太平
興國六年置從鎮將孔塋上利便故也在淅川内鄉縣
界之中
唐州
唐州淮安郡今理泌陽縣禹貢豫州之域春秋時楚地
故左傳屈完對齊桓公楚國方城以為城戰國時屬晉
後韓分晉地秦置三十六郡為南陽郡周地圖記後魏
大和中置東荆州于北陽古城恭帝元年改為淮州因
淮水為名隋文帝開皇五年改淮州為顯州取界内顯
望岡為名隋末為淮安郡唐武德四年改為顯州仍置
總督管領顯北澧純三州顯州領北陽慈邱平氏顯岡
四縣五年又分置唐州屬顯州總管七年改為都督府
州不改貞觀元年罷都督仍以廢純州桐栢縣來屬二
年省顯岡縣九年改顯州為唐州以廢唐州之棗陽湖
陽又廢魯州之方城三縣來屬十年以棗陽屬隋州開
元五年以方城屬仙縣十三年改置上馬縣二十六年以方
城來屬天寳元年改為淮安郡乾元初復為唐州舊屬
河南道至德後屬山南東道州城舊治北陽唐末移于
泌陽梁改為泌州後唐同光初復舊名晉又改為泌州
漢初復舊名
元領縣六今五
泌陽桐栢湖陽方城北陽
一縣廢
慈邱(併入北陽)
州境
東西三百二十里南北三百三十里
四至八到
東北至東京七百里西北至長安取葉縣路一千
五百三十五里西北至鄧州路一千二百二十五
里東至蔡州二百七十三里西至隨州四百二
十五里南至鄧州三百二十四里北至汝州四
百二十五里北至葉縣一百八十三里又自葉取
龍興路至汝州一百八十五里東南至申州二百
六十五里東北至鄧州三百三十里西南至襄
州三百五十四里西北至蔡州二百八十三里
西北至汝州魯山縣四百三十二里東北至蔡州
吳房縣三百一十九里東南至葉縣一百九十三
里
戶
唐開元戶一萬四千八百皇朝戶主二千三百八十
七客五千四十一
風俗
與蔡州同
姓氏
闕
人物
無
土産
絹方城梨半夏桔梗茱萸烏頭
泌陽縣元三鄉漢舞隂地今有故城在其北即後漢光
武破王莽甄阜梁賜之地後魏立為上馬縣周地圖記
云本名石馬縣以縣南石馬為名後訛為上馬隋廢唐
武德初又置上馬縣貞觀初又廢之開元十三年復置
天寳元年改為泌陽以地有泌水經其陽故以名之
泌水詩曰泌之洋洋可以樂飢在邑界桐栢山在縣
東南一百八十里
桐栢縣東一百六十里元三鄉漢志平氏縣有桐栢大
復山梁大同元年于此置華州及上州郡西魏之元年
改華州為淮州三年又改為純州後周武帝建德三
年又分置義鄉縣以屬焉隋開皇十八年改義鄉為桐
栢漢志桐栢縣取桐栢山為名桐栢山禹貢導淮自
桐栢大復淮水所出經南陽東會于泗沂入于海大
木山俗名天目山十六國春秋祖逖為豫州刺史將家
屬避難於天目山即此山也菩薩山在縣東北三十
里淮水出廢平氏縣桐栢山東流淮瀆廟水經云
桐栢山南有淮瀆廟前碑是南陽郭苞立又二碑並是
漢延禧中守令所造舊有淮瀆令掌此祠唐天寳中封
淮瀆為長源公廟中有石龜十一枚極大九渡水水
經注云九渡水出鷄翅山溪澗縈委沿洄九度其猶零
陵之九度水也
湖陽縣西南六十里元三鄉古蓼國之地左傳鄖人將
與隨絞州蓼伐楚師杜預注云蓼國今義陽棘陽縣東南
湖陽城是也文公五年楚公子燮滅蓼臧文仲聞六與蓼
滅曰臯陶庭堅不祀忽諸德之不建民之無援哀哉秦
滅楚屬南陽漢為湖陽縣蓼山在縣東北二里紫
玉水在縣東南十五里謝城本舊棘陽城水經注云
謝水出謝城其源微小至城甚大城周迴水側申伯之
都也詩云申伯番番既入于謝今申國在宛北自申遷
于謝上馬城後魏州地圖記本石馬縣縣南有一石
馬為名後誤為上馬棘延故城古謝國之地在棘水
之陽後為縣有廢城在今縣北湖陽城後漢光武封
姊為湖陽公主即此城又按周地圖記云湖陽縣光武
外祖樊重邑也
方城縣北一百六十里元三鄉本漢堵陽縣屬南陽郡
應劭云明帝改為順陽西魏置襄邑郡于此後廢唐武
德初置北澧州貞觀初改為魯州九年復廢為縣隸唐
州黃城山即方城山也地志南陽葉縣方城邑有黃
城山唐武山水經注云高鳳所隠處號西山衡山
漢志衡山澧水所出即桐栢之連岡也餅餤山在縣
東三十里堵水一名柘水水經堵水出堵陽縣北山
敷源並發南堵經小堵謂之堵水
比陽縣東北七十五里元二鄉漢縣屬南陽郡後魏置
東荆州于漢北陽故城又為淮州隋改為顯州因顯望
岡為名唐貞觀元年改為唐州今縣理即州故城北
水南流入縣西水經云北水出北陽縣東北大胡山一
名馬仁陂溉田萬頃蓋此水之聚澤也苦萊山在縣
西北三十五里即黃山城也自葉至此北陽南北相毗
連亘百里亦曰長城山即長沮桀溺耦耕處下有東流
水即子路問津之所尸子云楚狂接輿耕于方城即此
山溱水亦謂青衣水溲水油水隴水皆北陽
水名楚平王祠即昭王父也伍相祠漢高祖祠
光武祠三祠潔敬甚嚴宋玉冡楚大夫楚女冡
即楚姬女湖陽公主冡后漢光武姊廢慈邱縣左
州東七十里漢北陽縣地屬南陽郡后魏于此立江夏
郡尋廢為戍隋開皇十八年改為慈邱縣取界内山為
名周顯德三年為北陽大湖山水經比水出大湖山
即天封山張衡南都賦天封大湖列仙之陬是也中
陽山一名慈邱山亦名上介山水經觀水出上介上即
此山也
太平寰宇記卷一百四十二
