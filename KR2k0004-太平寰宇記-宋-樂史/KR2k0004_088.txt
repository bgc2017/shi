欽定四庫全書
太平寰宇記卷八十八
宋樂史撰
劍南東道七
瀘州
瀘州瀘川郡今理瀘川縣禹貢梁州之域春秋戰國時
為巴子國秦為巴郡漢為犍為郡之江陽符二縣後漢
因之晉於此立為江陽縣宋齊因之梁大同中置瀘州
遠取瀘州為名華陽國志云瀘州川縣本漢江陽是昔
漢光武微時過江陽生一子望氣者言江陽有貴兒王
莽求之縣人殺之後光武怒為子立廟祠謫江陽人不
使冠帶按郡地則江山所合故水經注云綿水至江陽
縣方山下入江謂之綿水口隋煬帝時州費置瀘川郡
唐武德元年復為瀘州郡領富世江安綿水合江來鳳
和義六縣武德三年置總管府管一州九年省來鳳縣
貞觀元年置思隸思蓬施陽三縣二年置隆越縣榮州
八年割和義屬榮州仍置涇南縣又省施陽縣十三年
省思隸思蓬二縣十七年置淎珍二州儀鳳二年又置
晏納奉淅鞏隂六州載初二年置順州天授元年置思
義州永觀元年置淯州大定元年置能州並屬瀘州都
督凡十州天寳元年改為瀘州郡依舊都督乾元元年
復爲瀘州皇朝乾德五年並綿水縣入江安縣割富義
縣為富順監
元領縣六今三
瀘川江安合江一縣割出富順為監二
縣廢綿水(并入江安)經南(舊縣入瀘州)
州境
東西四百七十八里南北五百六十三里
四至八到
東北至東京水陸四千一百九里東北至西京二
千八百二十里西沂至資州六百三十里自資州
陸路至長安二千三百三十里計二千九百六十里
東至渝州七百六十里南至土納州都寧縣界
三百二十里西至戎州三百二十里北至合州
五百四十一里東南至土納州四百五十里東
南至戎州南溪縣界一百七十七里西北至榮州
四百六十里東北至渝州萬夀縣二百九十里
戶
唐開元戸一萬六千五百九十四皇朝管溪戶主
二千四十七獠戸二千四百一十五
風俗
地無桑麻每歲畬田刀耕火種其夷獠則與漢不同
性多獷戾而又好婬祠巢居岩谷因險憑高著班布
擊銅鼓弄鞘刀男則露髻跣足女則椎髻横裾夫亡
婦不歸家葬之岩穴刻木為契刺血為信銜冤則累
代相酬乏用則鬻賣男女其習俗如此
人物
侯馥不屈于李雄者漢光武微時過江陽生一子
望氣者言江陽有貴兒縣人殺之光武後封為廟祠
謫江陽人不使冠帶
土産
大黃杏仁班布花竹簟茶
按茶經方瀘州之茶樹獠常攜瓢具穴其側每登樹
採摘芽茶必含於口待其展然後置于瓢中旋塞其
竅歸必置於暖處其味極佳又有粗者其味辛而性
熱彼人云飲之療風通呼為瀘
瀘川縣元八鄉本漢江陽縣地屬犍為郡地蜀志曰魏
武入漢中諸葛亮出屯江陽是也隋大業元年改江陽
為瀘川縣汶江水漢書地理志云汶江出徼外從江
安縣西南入縣界東流入合江縣支江水從富義縣
鴛鴦池屈曲方至城下與汶江合流赤水溪從漢昌
縣昌元縣界流入去合支江瀘江按郡國志瀘江水
中有大闕焉季春三月則黃龍堆没闕即平黃龍堆者
昔尹吉甫子伯奇至孝後母譖之自投江中衣苔帶藻
忽夢見水仙賜其美樂揚聲悲歌船人學之吉甫聞船
人之聲疑似伯奇授琴作子安之操在此瀘津關有
瀘峯高三千丈地多瘴氣若三四月經之必死非時猶
令人悶吐若五月上旬渡之却無害故諸葛亮五月渡
瀘是也
合江縣東一百二十里元三鄉本漢符縣地梁于安樂
溪置安樂戍于此周武帝保定四年改為合江縣唐元
和十二年移于舊縣以便水陸貿遷之宜從東川節度
李逢吉之請也樂溪水從䍧牁生獠界流來入汶江
方山唐天寳六年勅改為迴峯山在縣東二十里山
形八角廢綿水縣在縣江陽縣地晉置綿水縣溪口
因以為縣皇朝乾德五年並入江安縣悦州江水從
戎州部落悦州流下縣界思晏水從晏州流下合流
至綿水廢洷南縣唐貞觀八年分瀘川縣置在洷水
之南今廢入瀘州縣按峽城記云瀘合遂蜀四郡皆峽
之郡自蠻江桔柏池導等江至此二百八十江會于峽
前次荆門都四百十五灘即有清水重峰湖灘漢灘忽
雷閃電叱灘瀨灘狼尾使君主簿灘皆使君主簿沈舟
之所遂以為名其他不悉謂之三峽者即明月峽巫山
峽廣澤峽其有瞿唐灧澦鷰子屛風之類皆不預三峽
之數
元管溪洞羈縻州一十六計縣五十一
一州割入戎州
扶德州唐開元十八年七月割入
領縣三
扶德宋水牱隆
二州連接黔府及柘在生蠻承前不輸稅課
能州唐大定元年置
領縣二戶十二
曲水甘泉
淅州唐儀鳳二年置
領縣四戸二十四
淅源越賓洛山鱗山
四州輸納半稅其州在邊徼溪洞不伏供輸
納州儀鳳二年開山洞志天寳元年改為都寧郡乾
元元年復為納州
領縣七戸一百六十八
羅圍播羅施陽羅當羅藍都寧羅掌
藍州儀鳳二年置
領縣一戸五十一
胡茂
順州載初二年置
領縣四戸五十九
曲水順山靈岩來猿
宋州
領縣四戸六十九
河龍牱支宋水盧吾
九州在溝井監供輸紫竹
高州
領縣三戸二十一
牱巴移甫徙西
奉州儀鳳二年置
領縣三戸三十九
牱理牱巴蓬羅
思峨州天授元年置
領縣二戸三十七
多溪洛溪
薩州儀鳳二年招生獠置天寳元年改為黃池郡乾
元元年為薩州
領縣三
枝江黃池播陵
晏州儀鳳二年開生獠置天寳元年改為羅陽郡乾
元元復為晏州
領縣七戸七十七
思峨牱隂新賓扶來哆岡羅陽思晏
長寧州
領縣四戸三十八
婆員婆居青盧羅門
鞏州儀鳳二年開山置天寳元年改為因忠郡乾元
元年復為鞏州
領縣五戸一十五
哆樓比求都善播郎波婆
淯州永觀元年置
領縣二戸一十五
新定固城
定州
領縣二戸一十六
友江扶德
富順監
富順監晉富世縣以縣下有監井人獲厚利故曰富世
貞觀二十三年改為富義縣按井深二十五尺鑿石以
達鹽泉口俗謂之玉女泉華陽國志云陽有富義彊井
以其出鹽最多商旅輻輳言百姓得其富饒故名也皇
朝乾德四年割為富順監其縣廢
監境
東西一百九十里南北二百一十里
四至八到
東至東京四千七十里東至西京三千六百七十
里東至長安二千八百七十里東至昌州昌元
縣二百四十里西至榮州公井縣一百三十里
南至瀘州瀘川縣二百八十八里西南至戎州南
溪縣二百四十里東北至榮州和義縣一百二十
里西北至榮州公井縣一百里
戶
舊戸瀘州籍皇朝戶主二千二百九十八客三千
一百二
風俗
同瀘州
管鹽井大小六井歲出鹽貨三十餘萬貫雞足山
在城東隔水三里同心山在城東五里
昌州
昌州昌元郡今理昌元縣唐乾元元年左拾遺李鼎祚
奏以山川闊遠請割瀘普余資榮等界地昌州至二年
張朝陽琳作亂為兵火廢大歷十年西川節度使崔寧
奏復置以禦蕃戎舊理賴婆溪南以昌元縣為倚郭景
福元年移就大足縣即今理
元領縣四今三
大足昌元永川一縣廢靜南(分入二縣)
州境
東西二百六十里南北三百二十里
四至八到
東北至東京三千八百三十里東北至西京三千
七百里東北至長安二千三百里西至資州二
百三十里東至合州一百八十里北至普州二
百六十里南至瀘州七百二十里東南至渝州
七百二十里西南至榮州三百七十里西北至
資州四百一十里東北至普州四百里
戶
唐管戸一千一百九十皇朝戶主一千一百八十
客一萬二千七百
風俗
有夏風有獠風悉住叢菁懸虚構屋號閣籣男即蓬
頭跣足女即椎髻穿耳以生處山水為姓名以殺為
能事父母喪不立几筵
人物無
土産
班布筒布金貢絹
大足縣舊三鄉今一鄉本合州地與州同置以界内大
足川為名今理在河樓湍東臨赤水赤水溪源從普
州安居縣界來牛鬭山在縣東南八十里山長三百
里崖石巉岩有雙峯對伍如牛之狀望鄉山在縣西
北四十里千衆山中最高可以望鄉
昌元縣西一百里舊四鄉今三鄉與州同置東接賴婆
溪井九山在縣南一百五十里側有鹽井土人呼井
九山賴婆溪在縣南五十步源自靜南縣來多有石
磧不通舟行因賴婆村為名舊為州所理賴按山在
縣南九十里四面懸絶大歷四年在山置行州
永州縣東一百五十里元管二鄉本渝州壁山在縣地
與州同置枕侯溪水山川闊遠因名永川縣鐵山在
縣南八十里其山出鐵綾錦山在縣一百里山水之
花木如錦侯溪在縣西南一百八十里廢靜南縣
在州西五十里與州同置西接龍溪地名靜南鎮因為
縣以地流民少皇朝倂入大足縣等三縣銅鼓山在
縣八十里綾波羅山在縣西三十里始龍溪在縣
東七十五里
太平寰宇記卷八十八
