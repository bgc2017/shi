欽定四庫全書
太平寰宇記卷一百九十七
宋樂史撰
四夷二十六
北狄九
西突厥
西突厥大羅便木杆可汗之子初木杆與沙缽略可汗
有隙因分為二大羅便即阿波可汗鐵勒龜兹及西域
諸國皆歸附之其人雜有都陸及弩失畢歌邏禄處月
處密伊吾等諸種風俗大抵與突厥同雖言語微異其
官有葉護有設有特勒常以可汗子弟及宗族為之又
有乙斤屈利啜閻洪達頡利發吐屯俟斤等官皆世襲
其位大邏便既為處羅可汗所擒其國立鞅素特勒之
子是為泥利可汗至其子達漫立號泥橛處羅可汗即
大羅之種落與北突厥處羅可汗號同非一人也其母
向氏本中國人生達漫而泥利卒向氏又嫁其弟婆實
特勒隋開皇末婆實與向氏詣長安處羅可汗居無常
處然多在烏縣故地立小可汗分統所部一在石比國
以制諸胡一居龜兹北其地名應婆每五月八日相聚
祭神歲遣重臣向其先代所居之窟致祭焉煬帝大業
六年帝將西討吐谷渾遣侍郎韋師召處羅會于大斗
拔谷其國人不從處羅謝使者辭以故適會其酋長射
匱遣使來求婚裴矩因奏曰處羅不朝自恃強大臣請
以計弱之分裂其國則易制也射匱者都六之子達頭
之孫達頭舊為西面可汗初與沙缽略有隙遂分為别
部因東可汗雍虞閭死後自云為步迦可汗達頭死後
其孫射匱微弱不得代為可汗君臨西面今聞其失職
附隸於處羅故遣使以結援耳願厚禮其使拜為大可
汗突厥勢分兩從我矣帝從之遂召其使者言處羅不
順之意稱射匱者好心吾將立為大可汗今發兵誅處
羅然後當為婚也帝握桃竹白羽箭一枝以賜射匱因
謂之曰此事宜速疾如箭也使者返路經處羅愛箭將
留之使者譎而得免射匱聞而大喜興兵襲之處羅大
敗棄妻子將左右數千騎東遁於高昌束保時羅漫嵩
昌王(缺)伯雅上狀帝遣裴矩將向氏親要左右往曉諭
之遂入朝詔留其羸弱萬餘口令其弟闕達設牧畜會
寧郡處之遂與北突厥為敵乃建庭于龜兹北三彌山
尋卒弟統葉護可汗代立統葉護可汗勇而有謀善攻
戰遂北并鐵勒西距波斯南接罽賓悉歸之控弦數十
萬霸有西域據烏孫之地又移庭于石國北之千泉其
西域諸國王悉授以頡利發并遣吐屯一人監統之督
其征賦西戎之盛未之有也唐武德三年遣使者貢條
支巨卵時北突厥作患高祖厚加撫結與之并力以圖
北蕃統葉護許以五年冬大軍當發頡利可汗聞之大
懼復與葉護通和無相征伐葉護尋遣使來請婚高祖
謂侍臣曰西突厥去我懸遠急疾不相得力今來請婚
計安在封德彛曰當今之務莫若遠交而近攻正可權
許其婚以威北狄待三數年後中國盛全徐思其宜因
許之婚令高平王道立至其國統葉護大悦頡利可汗
頻歲入寇西蕃路梗由是未婚貞觀元年遣真珠統俟
斤與道立來獻萬釘寳鈿金帶馬五千匹時統葉護自
負強盛無恩于國部落咸怨歌邏禄多叛之頡利可汗
不欲中國與之和親數遣兵入寇又遣人謂統葉護曰
汝若迎唐家公主須要經我國中而過統葉護患之未
就婚為其伯父所殺而自立是為莫賀咄號屈利俟毗
可汗莫賀咄先分統突厥種𩔖為小可汗及此自稱大
可汗國人不附弩失畢部共推泥孰莫賀設為可汗泥孰
不從時統葉護之子咥力特勒避莫賀咄之難亡在康居
泥孰遂迎而立之是為乙毗缽羅肆葉護可汗連兵不
息俱遣使來朝各請婚于我太宗不許諷令各保所部
無相征伐其西域諸國及鐵勒先役屬於西突厥者悉
叛之國内虛耗肆葉護是舊王之子為衆心所歸攻其
西面都陸可汗及莫賀咄大敗之莫賀咄遁于金山尋
為咄陸可汗所害國人乃奉肆葉護為大可汗發兵北
征鐵勒薛延陀逆擊之反為所敗肆葉護性猜狠信讒
無統馭之略有乙利可汗者于肆葉護功最多由是授
小可汗以非罪族滅羣下震駭莫能自固肆葉護素憚
泥孰而隂欲圖之泥孰遂適焉耆其後没卑達干與&KR0691;
厥弩失畢二部豪帥潛謀擊之肆葉護以輕騎遁于康
居尋卒國人迎泥孰于焉耆而立之是為咄陸可汗咄
陸可汗者亦稱大渡可汗父莫賀設本隸統葉護武德中
常至京師時太宗居藩務加懷輯與之結盟為兄弟既
被推為可汗遣使詣闕請降太宗遣使賜以名號及鼓
纛貞觀七年遣鴻臚少卿劉善因至其國冊授為吞阿
婁拔奚利邲咄陸可汗明年泥孰卒其弟同娥設立是
為沙缽羅咥利失可汗以貞觀九年上表請婚獻馬五
百匹朝廷唯厚加撫慰未許其婚俄而其國分為十部
每部一人統之號為十設每設賜以一箭故稱十箭焉
左右廂一廂各置五箭其左廂號為五咄六部落置五
大啜管一箭其右廂號為五弩失畢置五大俟斤管一
箭其後或稱一箭為一部落大箭頭為大首領五咄六
部落居於碎葉以東五弩失畢部落居於碎葉以西自
是都號為十姓部落咥利失既不為衆所歸部衆攜貳
為其統吐屯所襲麾下亡散咥利失以左右百餘騎拒
之戰數合統吐屯不利而去咥利失奔其弟步利設與
保焉耆阿悉吉闕俟斤與統吐屯等召國人將立欲谷
設為大可汗咥利失為小可汗統吐屯為人所殺欲谷
設兵又為其俟斤所破咥利失復得故地弩失畢處月
處密等並歸咥利失十二年西部竟立欲谷設為乙毗
咄陸可汗與咥利失中分自伊列河以西屬咄陸以東
屬咥利失咄陸可汗又建庭于鏃曷山西謂為北庭自
厥越失拔悉彌駁馬結骨火燖觸水昆諸國皆臣之十
三年咥利失為吐屯俟利發與欲谷設通謀作難咥利
失窮蹙奔拔汗那而死弩失畢部落酋帥迎咥利失弟
伽那之子薄布特勒而立之是為乙毗沙缽羅葉護可
汗既立建庭于雎合水北謂之南庭東以伊列河為界
自龜兹鄯善且末吐火羅焉耆石國史國何國穆國康
國皆受其節度累使朝貢太宗降璽書慰勉貞觀十五
年令左領軍將軍張大師冊授焉賜以鼓纛于時咄陸
可汗與葉護頻相攻擊會咄陸遣使詣闕太宗諭以敦
睦之道咄陸兵衆漸強西域諸國復來歸附未幾咄陸
遣石國吐屯攻葉護擒送于咄陸尋為所殺咄陸復率
兵擊吐火羅破之遣兵寇伊州安西都護郭恪率輕騎
二千自烏骨邀擊敗之咄陸又遣處月處密圍天山縣
郭恪又擊走之郭恪乘勝進拔處月俟斤所居之城追
奔及于遏索山斬首千餘級降處密之衆而歸咄陸初
以泥孰啜自擅取所部物斬之以徇尋為泥孰啜部將
胡禄居所襲衆多亡逸其國大亂貞觀十五年部下屋利
啜等謀欲廢咄陸各遣使詣闕請立可汗太宗遣使齎
璽書立莫賀咄乙毗可汗之子是為乙毗射匱可汗乙
毗立乃發弩失畢兵就白水擊咄陸大敗之咄陸自知
不為衆所附乃西走吐火羅國中國使人先為咄陸所
拘者射匱悉以禮資送歸長安復遣使貢方物請賜婚
太宗許之令割龜兹于闐疎勒朱俱波葱嶺等五國以
充聘禮及太宗崩賀魯反叛射匱部落為其所併阿史
那賀魯者曳步利設射匱特勒之子也阿史那步真既
來歸國咄陸可汗乃立賀魯為葉護以繼步真居于多
邏斯川在西州直北千五百里統處月處密姑蘇歌邏
禄弩失畢五姓之衆其後咄陸西走吐火羅國射匱可
汗遣兵追逐賀魯不常厥居貞觀二十二年乃率其部
落内屬詔居廷州尋授右驍衞將軍淫池都督永徽二
年與其子咥運率衆西遁據咄陸可汗之地總有西域
諸郡建牙雙河及千泉自號沙缽羅可汗統攝咄陸弩失
畢十姓其咄陸有五啜弩失畢有五俟斤各有所部勝
兵數十萬並羈屬賀魯其咄陸有五啜一曰處木昆律
啜二曰胡禄居闕啜賀魯以女妻之三曰攝舍提暾啜
四曰宇騎施賀邏施啜五曰鼠尼施處半啜弩失畢有
五俟斤一曰阿悉結闕俟斤最為強盛二曰哥舒闕俟
斤三曰拔塞幹暾沙缽俟斤四曰阿悉結泥孰俟斤五
曰哥舒處半俟斤各有所部勝兵數十萬西域諸國亦多
附隸焉賀魯尋立咥運為莫賀咄葉護數侵擾西蕃諸
部又進寇廷州三年詔遣左武衛大將軍梁建方右驍
衞大將軍契苾何力率燕然都護所部回紇兵五萬騎
討之前後斬首五千級擄渠帥六十餘人四年咄陸可
汗死其子貞珠護嗣與五弩失畢請擊賀魯破其牙帳
斬首千級顯慶二年遣左屯衞將軍蘇定方燕然都護
任雅相副都護蕭嗣業(闕)
屯衞大將軍阿史那步真時節為安撫大使定方行至
曳咥河西賀魯率胡禄居闕啜等二萬餘騎列陣而待
定方率副總管任雅相等與之交戰賊衆大敗斬大首
領都搭達干等二百餘人賀魯及闕啜輕騎奔竄渡伊
麗河兵馬溺死者甚衆嗣業至千泉賀魯下牙之處彌
射進軍至伊麗水處月處密部落各率衆來降彌射進
次雙河賀魯先使失達干鳩集散卒據柵拒戰彌射步
真攻之大潰又與蘇定方攻賀魯於碎葉水大破之賀
魯與咥運欲投鼠耨設至石國之蘇咄城傍人馬饑乏
城主伊湼達干詐將酒食出迎賀魯信其言入城遂被
拘執蕭嗣業既至石國鼠耨設乃以賀魯屬之俘至京師
令獻於昭陵及太廟高祖特免死分其種置崑陵濛池
二都護府其所役屬諸國皆分置州府西盡于波斯並
隸安西都護府四年賀魯卒葬於頡利墓側刻石以紀
其事阿史那彌射者室點密可汗五代孫也初室點密
為十大首領有兵十萬衆往平西域諸國自立為可汗
號彌射在本蕃為莫賀咄葉護與族兄步真有隙以貞
觀十三年率所部處月處密部落入朝授右監門大將
軍其後步真遂自立為咄六葉護其部落多不服委之
遁去步真復攜家屬入朝授左屯衞大將軍彌射從太
宗征高麗有功封平襄縣伯顯慶二年轉右武衞大將
軍及討平賀魯乃冊立彌射為興昔亡可汗兼右衞大
將軍崑陵都護分押賀魯下五咄六部落步真授繼往
絶可汗兼右衞大將軍濛池都護仍分押五弩失畢部
落因與盧承慶等準其部落大小職位高下節級授刺
史以下官龍朔中步真嘗欲並彌射部落遂密告蘇海
政云彌射欲謀反請以計誅之時海政兵纔數千懸師
在彌射境内遂集軍吏而謀曰彌射若反我輩即無噍
𩔖今宜先舉事則可克捷乃偽稱有勅令大總管齎物
百萬段分賜可汗諸首領由是彌射率其麾下隨例請
物海政盡收斬之其後西蕃盛言彌射非反為步真所
誣而海政不能審察濫行誅戮武太后臨朝十姓無主
數年部落多散失垂拱初遂擢授彌射子左豹韜衞翊
府中郎將元慶為左玉鈐衞將軍兼崑陵都護令襲興
昔亡可汗押五咄陸部落步真子斛瑟羅為右玉鈐衞
將軍兼濛池都護押五弩失畢部落尋進授元慶左衞
大將軍如意元年為來俊臣誣搆謀反被害其子獻配
流崖州長安三年召還累授右驍衞大將軍襲父興昔
亡可汗充安撫招慰十姓大使獻本蕃漸為默啜及烏
質勒所侵遂不敢還國開元中累遷右金吾大將軍卒於
長安阿史那步真者在本蕃授左屯衞大將軍與彌射
討平賀魯加授驃騎大將軍行右衞大將軍濛池都護
繼往絶可汗押五弩失畢部落天授元年拜左衞大將
軍改封竭忠事主可汗兼濛池都護尋卒子懷道神龍
中累遷右屯衞大將軍光禄卿轉太僕卿為十姓可汗
兼濛池都護自垂拱已後十姓部落頻被突厥默啜侵
掠死散殆盡隨斛瑟羅纔六七萬人徙居内地西突厥
阿史那於是遂絶突騎施烏質勒者西突厥之别種也
初隸在斛瑟羅下號為莫賀達干後以斛瑟羅用法嚴
酷擁衆背之尤能撫卹其部落由是為遠近諸胡所歸
附其下置都督二十員各統兵七千人嘗屯聚碎葉西
北界後漸攻陷碎葉徙其牙帳居之東北與突厥為隣
西南與諸胡相接東南至西廷州瑟羅以部衆削弱自
武太后時入朝不敢還蕃其地並為烏質勒所併及卒
其長子娑葛代統其衆詔便立娑葛為金河郡王仍賜
以宫女四人初娑葛代父統兵烏質勒下部將闕啜忠節
甚忌之以兵部尚書宗楚客當朝任勢密遣使齎金七
百兩以賂楚客請停娑葛統兵楚客乃遣御史中丞馮
嘉賓充使至其境隂與忠節籌其事并自致書以申意
在路為娑葛遊兵所獲遂斬嘉賓仍進兵攻陷火燒城
等遣使上表以索楚客頭景龍三年娑葛弟遮弩恨所
分部落少於其兄叛入突厥請為鄉導以討娑葛默啜
乃留遮弩遣兵二萬人與其左右來討娑葛擒之與遮
弩俱殺之默啜兵還娑葛下部將蘇禄塢集餘衆自立
為可汗蘇禄者突騎施别種也頗善綏撫十姓部落
漸歸附之有衆二十萬遂雄西域之地尋遣使來朝開
元三年制授蘇禄為左羽林軍大將軍金方道經略大
使特遣侍御史解忠順齎璽書冊立為忠順可汗由是
每年遣使朝獻上乃立史懷道之女為金河公主妻之
時杜暹為安西都護公主遣牙官齎馬千匹詣安西互
市使者宣教與暹暹怒曰阿史那氏女豈合宣教於節
度使耶杖其使者留而不遣其馬經雪寒盡死蘇禄大
怒發兵入寇四鎮會暹入為相趙頤貞代為安西都護
城守久之由是四鎮貯積及人畜並為蘇禄所掠而去
安西僅全俄又遣使入朝獻方物十八年蘇禄使至京
師上御丹鳳樓設宴突厥先遣使入朝是日亦來預宴
與蘇禄使爭長突厥使曰蘇禄騎施小國本是突厥之臣
不宜居上蘇禄使曰今日此燕乃為我設不合居下中
書門下及百寮遂于東西幕下兩處分坐宇厥使在東
突騎施在西燕訖厚賞而遣蘇禄性尤清儉每戰有所
克獲盡分與將士及諸部落其下愛之甚為其用潜又
遣使南通吐蕃東附突厥突厥及吐蕃亦嫁女與之蘇
禄既以三國女為可敦又分立數子為葉護費用漸廣
先既不為積貯晚年抄掠所得者留不分之又因風病
一手攣縮其下諸部心始攜貳有大首領莫賀達干都
摩度兩部落最為強盛百姓又分為黃姓黑姓兩種互相
猜阻二十六年莫賀達干勒兵夜襲蘇禄殺之都摩度初與
莫賀達干連謀俄又相背立蘇禄之子吐火仙為可汗
以輯其餘衆與莫賀達干自相攻擊莫賀達干遣使告
安西都護蓋嘉運率兵討之大破都摩度之衆臨陣擒
吐火仙并收得金河公主而還又欲立史懷道之子昕
為可汗以鎮撫之莫賀達干不許曰討平蘇禄本是我元
謀若立史昕為王則國何以賞于我乃不立史昕便令
莫賀達干統衆二十七年嘉運率將士詣闕獻俘上御
花萼樓以宴之仍令將吐火仙獻于太廟二十八年冊
其大纛官勃摩發闕頡斤為三姓葉護仍授左羽林大
將軍二十九年以斛瑟羅之孫懷道之子昕為可汗遣
兵送之天寳元載昕至碎葉西南俱蘭城為莫賀咄所
殺莫賀咄自為可汗安西節度使馬靈詧追斬之更冊立
其酋長為伊地米里骨咄禄毗伽可汗十三載秋朝廷
冊立黑姓種伊羅密施為骨咄禄毗加突騎施可汗常
羈屬安西自是以後突騎施部落衰弱分為二部一為
黃姓即婆葛之族一為黑姓即蘇禄之族頻相攻擊各
立可汗旋又簒國因遂分散至乾元元年復遣使朝貢
大歷之後三姓歌邏禄遂盛移據碎葉川百姓貧者或
納税于歌邏禄
四至
其國居烏孫之故地東至突厥國西至雷蕭海南至
疎勒北至瀚海在長安北七千里自焉耆國西北七
日行至其國
太平寰宇記卷一百九十七
