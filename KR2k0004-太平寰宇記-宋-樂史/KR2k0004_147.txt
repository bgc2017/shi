欽定四庫全書
太平寰宇記卷一百四十七
宋樂史撰
山南東道六
峽州
峽州東陵郡今理夷陵縣春秋及戰國時並為楚地故
曰荆門虎牙即楚之西寨秦將白起攻楚燒夷陵即其
地秦以此地屬南郡二漢因之魏武帝平荆州於此置
臨江郡吳錄云蜀昭烈皇帝立宜都郡於西陵即夷陵
也在蜀吳之界吳得之頗為重鎮故大將軍陸遜上疏
云夷陵要害國之關限若失之非徒損一郡之地荆州
亦可憂也歴晉宋齊並為宜都郡治又宜都記云郡城
陸抗攻步闡拒晉於此壘梁武天監中於此置宜州以
舊宜都為州之名後魏改宜州為拓州盖取開拓之
意周武帝以扼三峽之口復改為峽州陳嘗得之以為
重鎮隋伐陳陳人守荆州狼尾灘並在宜都界也又荆
渚記云夷陵郡居大江之上西通全蜀故夷陵有安蜀
古城存焉隋有夷陵郡唐武德二年平蕭銑置峽州領
夷陵夷道遠安三縣貞觀八年廢東松州以宜都長陽
巴山三縣來屬其年省夷道入宜都九年自下牢鎮移
治陸抗故壘天寶元年改為夷陵郡乾元元年復為峽
州
元領縣五今四
夷陵宜都長陽遠安
一縣舊廢
巴山
州境
東西二百二十里南北二百九十五里
四至八到
東北至東京一千六百里西北至西京一千八百二
十里東至江陵府大路至長安一千八百八十五
里東至江陵府三百四十里南取水路三百三十里
西至歸州二百里北至襄州五百七十里東
南至江陵府界一百四十里西南至施州七百六
十里西北至歸州界二百三十里東北至江陵
府界九十里
戶
唐開元戶八千九十八皇朝戶主二千九百八十三
客一千四百一十八
風俗
楚之俗剽悍巧猾管子曰水弱而清其民輕果而好
詐士女治麻楮不事蠶桑男子力耕火種不知文學
其信巫鬼重淫祀與蜀仝風
姓氏
(闕)
人物無
土産
貢葛蠟茶硝
夷陵縣元七鄉本漢田縣屬南郡尉吳謂之西陵即此
按郡國志云郡志在石鼻山上縣即白起所焚之地
夷山故城即漢舊縣在今縣西北温泉在縣西西
陵峽在縣西北二十五里吳志云陸遜破劉備還屯夷陵
守峽口以備蜀即此是也白馬穴宜都記云西陵北
崖有石穴遠望常有白馬出入其間尋之莫覩虎牙
山在縣東南三十里袁山松宜都山川記虎牙山有石
壁其色黃間有白文亦有牙齒形爾雅臺郭璞注爾
雅于此臺故郡有稱郭雅臺焉方山有神祠壇或人
誤有汚穢四面風動竹以拂之如掃高笄山在縣西
七十七里袁山松句將山記云登句將北見高笄山嶷
然半天荆州圖副云昔堯時大水此山不沒如笄也
黃牛山盛弘之荆州記云南岸重嶺疊起最大高岸間
有石色如人負刀牽牛人黑牛黃成就分明此巖既高
加以汗湍紆迴雖塗經宿信猶望見之行者歌曰朝發
黃牛暮宿黃牛三日三暮黃牛如故望相山俗呼為
鍾武山也七谷村郡國志云西陵縣有七谷村有石
馬穴一曰馬穿昔日常有白馬出穴人逐之入穴中潛
行出漢中漢中人失馬亦出此穴相去數千里相通
石鈷鉧有一石水沸其中號曰千石鈷鉧
宜都縣東六十里元九鄉本漢夷道縣屬南郡故城在
今縣西後周天和三年江南為陳所并陳文帝天嘉元
年於漢夷道縣城置宜都縣唐武德四年置江州貞觀
州廢來屬荆門山在縣西北五十里袁山松宜都山
川記云南崖有山名荆門北崖有山名虎牙羊腸山
在縣南七十里高一千三百丈其山盤屈如羊腸之狀
盛弘之荆州記云登羊腸望見南平沮漳自巴陵左右
數百里皆見此山故夷道縣城在縣東五十里唐貞
觀八年廢入宜都縣
長陽縣西十九里元七鄉本漢佷山縣佷音恒屬武陵
郡孟康曰出藥草恒山是也隋開皇八年李伯禽據縣
背陳入隋即改佷山縣為長陽縣南崖有長陽溪因以
為名長陽溪荆州圖副云長陽溪側有異花韶艷奇
絶欲摘先乞不得輙取否即隨手零落魚城在今縣西
北五十里四面險絶有林木池水為守禦之要故睦
州城在縣東三百步隋開皇九年置至十七年廢唐武
德四年復置八年又廢故佷山縣城隋開皇九年廢
今縣基在縣西六十五里武落中山一名難留山在
縣西北七十八里本廩君所出處也世本云廩君之先
故出巫蜑之先落中山石穴中有二所其一色赤其一
色黑如丹漆狀廪君出於赤色餘姓亦出黑穴廩君曰
務相姓巴氏與樊氏瞫氏相氏鄭氏五姓俱出未有君
長皆爭神廩君五姓皆登呼躧穴屋以劒刺之劒不能
著獨廩君劒著而懸於穴屋因立為君盛弘之荆州記
云難留北有石室可容數百人人常於此室避難嶮不
可攻因名為難留城西北有石穴祀火行百餘步有二
大石相去可丈餘名為陰陽石陰石常濕陽石常煬旱
則鞭陰石應時雨雨則鞭陽石俄而晴但鞭者不壽復
不得稱名人憚之清江一名夷水東自施州開夷縣
界流入昔巴蠻有五姓未有君長俱事鬼神又各令乘
土船約浮當以為君唯務相獨浮之共立為君神女謂
廩君曰此地廣大魚鹽所出願留共居廪君不許神女
暮輙來宿旦化為蟲羣飛蔽日天地晦冥積十餘日廩
君因伺便射殺之天乃開明廩君乘土船下及夷城夷
城山石嶮曲其水亦曲廩君望之而嗟山崖為崩廩君
登之上有平石方二丈五尺因立城其傍而居之四姓
臣之精魄化為白虎也廢巴山縣在縣南七十里本
佷山縣地即右捍關楚蕭王拒蜀之處隋開皇五年分
佷山置巴山縣今縣北有山曲折似巴字因以為名今
廢
遠安縣州北一百六十里元管四鄉本漢臨津縣地晉
安帝立高安縣屬汶陽郡後周明帝武成元年改高安
為遠安縣孤山郡國志云遠安縣陸抗故城之南有
孤山袁山松為郡常登此山四望俯見大江如縈帶舟
船如鳬鴈焉佷山山谷之中有石穴穴出清泉水中
有神魚大者二尺小者一尺釣者先陳所須多少拜而
請之數滿便止水側有異花欲摘如魚請之又有異木
名千歲葉似棗冬夏青青復有蒼茫溪相近宜陽山
有風井穴大如甕夏出冬入有樵人置笠穴口風噏之
後於長陽溪口得笠則知潛通也丹山郡國志云有
石鵝在仙室山西復連丹山袁山松宜都記云丹山時
有赤氣籠井如丹故加此名五龍山郡國志云山有
五峰若龍狀因以名之濫水即清溪源也在邑界
百井山在縣西南四十五里高三千五百丈有清泉數
十汲之可飲因名百井或天氣暗即山頂望江陵府二
百餘里歴歴如在目前亦髣髴見長沙之地清溪在
縣南六十五里源出清溪山下冬無夏增鬼谷先生傳
云楚有清溪下深千仞其水靈異
雲安軍
雲安軍皇朝乾德二年以夔州雲安縣上水去州二
百里人戶輸納不便於本縣建一軍從本州之所奏請
也仍領雲安一縣
軍境
東西八十五里南北二百四十九里
四至八到
初置軍未有至東西京里數
東至䕫州奉節縣一百三十里西至萬州南浦縣
一百四十三里南至施州清江縣三百七十里
北至䕫州大昌縣四百二十六里西北至萬州南
浦縣二百一十四里東北至萬州二百一十六里
戶
舊戶載䕫州籍皇朝戶主四千三百一十客三千四
百九十
風俗
(闕)
人物無
土產
並同夔州
雲安縣舊十四鄉今十三鄉本漢朐䏰縣地屬巴郡有
橘官鹽官十三州志朐䏰地下濕多朐䏰蟲故以為名
(註)朐音蠢䏰音閏朐䏰城漢縣在萬戶城西三十一
里蜀江在縣南三百步
太平寰宇記卷一百四十七
