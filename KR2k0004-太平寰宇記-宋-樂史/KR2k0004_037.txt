欽定四庫全書
太平寰宇記卷三十七
宋樂史撰
關西道十三
會州廢鹽州夏州通遠軍保安軍
會州
會州會寕郡今理會寕縣禹貢雍州之域右西羌地秦
屬隴西漢昭帝分天水隴西張掖各二縣為金城安定
二郡此為枝陽縣地屬金城郡後漢屬金城武威二郡
後魏廢帝元年置會寕縣其地所屬不改西魏為邱會
州尋廢至後周保定二年移於鳴沙省縣改置會寕防
隋改會寕防為鎮尋又廢鎮却復縣以屬平凉郡唐武
德二年平李軌置西會州貞觀八年以此州倉儲殷實
改為粟州其年又為會州天寶元年改為會寕郡乾元
元年復為會州
元領縣二
會寕烏蘭
州境
東西五百一十里南北三百三十里
四至八到
東南至東京二千四百七十里東南至西京二千
五十里東至長安一千一百九十里東至原州
四百里西至涼州六百里南至蘭州四百二十
里北至靈州六百里東南至原州三百九十里
西南至蘭州三百八十里東北至靈州五百三十
里西北至涼州五百四十里
戶
開元戸三千五百四十蕃漢雜
風俗
同原州人物無
土産
鹿胎野馬皮覆鞍氊鹿尾靴白角簞
駞褐已上為貢
會寕縣五鄉本漢鶉隂縣地周太祖置會寕縣屬會州
隋大業二年改為涼州縣唐武德二年又改為會寕
黃河自西南蘭州金城縣界流入注水經云河水又東
北過勇士縣北東流是此處也黃河堰唐開元河流
漸逼州城刺史安敬忠率國團練兵起作拔河水向西
北流遂免渰沒會寕關東西去州一百八十里河
池其地生鹽西去州一百二十里
烏蘭縣州西北驛路一百八十里其直路一百四十里
三鄉本漢祖厲縣屬安定郡後屬武威郡前涼張軌收
其縣入於涼州别置祖厲縣周武帝西巡於此置烏蘭
關又置縣在會寕關西南四里後移於東北七里平川
置
鹽州
鹽州五原郡今理五原縣禹貢雍州之域春秋至戰國
皆為戎狄所居史記曰梁山涇漆之水北有義渠朐衍
之戎謂此地也及秦始皇併天下以此地屬雍州今州
即漢馬嶺縣地漢置五原郡地有五原所故為名故城
在今榆林縣界尋廢後魏太武平赫連昌之後初置大
興郡至西魏改為五原郡復立漢名尋改為西安州東
有安州故此加西字廢帝三年以其地北有鹽池又為
鹽州隋開皇初廢之大業中為鹽川郡唐武德元年改
為鹽州領五原興寕二縣其年改州及縣寄理靈州四
年省興寕入五原縣貞觀元年廢鹽州五原縣入靈州
平梁師都復於舊城置鹽州及五原興寕二縣隸夏州
都督府其年改屬靈州都督府天寶元年改為五原郡
乾元元年復為鹽州永泰元年十一月升為都督府元
和八年隸夏州
元領縣二
五原白池
州境
東西二百四十八里南北二百七十八里
四至八到
東南至東京二千四百三十里東南至西京三千
一十里南至長安一千五百五十里東至綏州
六百八十里南至慶州五百五十里西至會州
八百里北至宥州四十里東南至延州五百三
十里西至靈州七百里西北至靈州三百里
戶
唐開元戸三千三十五
風俗
以牧養牛馬為業
人物無
土産
地居沙鹵無果木不植桑麻惟有鹽池百姓採漉以
為業
五原縣三鄉今州南抵慶州馬嶺縣北界即舊馬嶺縣
地貞觀二年縣與州同立以地勢有五原舊有五原闌
因為郡邑之稱五原龍遊原乞地千原青嶺原可嵐
貞原横槽原鹽池四所烏池白池出鹽唐增收利其
瓦窑池細領池並廢五原鹽川按郡國志云胡人謂
之霞沒城在郡邑内
白池縣北九十里三鄉按其地舊為蕃戎之地隋得之
以其地有鹽遂以城之即開皇九年置鹽池也唐貞觀
二年改置興寕縣至景龍二年又為白池縣取鹽白池
為名又水名白池烏池井城葭蘆澤按郡國志云井
城葭蘆澤在興寕縣亦鹽池之異稱耳
夏州
夏州朔方郡今理朔方縣禹貢雍州之域春秋及戰國
時屬魏秦併天下屬上郡漢分置朔方郡故武帝紀曰
元朔二年遣將軍衛青李息出雲中至高闕遂西至符
離收河南地置朔方五原郡按地理志朔方理三封屬
并州部莽曰溝搜是也漢之三封縣今在長澤縣有三
封故城是自漢至今常為關中之根柢西晉亦為朔方
郡後赫連勃勃據之僭稱大夏蒸沙以築其城號為統
萬按十六國春秋錄云鳳翔元年勃勃下書發嶺北夷
十萬人於朔方水河北黑水之南營起京城以一統天
下君臨萬國為意故立名其城土白而堅南有亢敵峻嶮
非人力所攻迄今雉堞雖久崇墉若新至後魏始光元
年為太武所滅置統萬鎮孝文太和十一年改置夏州
西魏置弘化郡至隋開皇初復為夏州煬帝初復為朔
方郡唐貞觀二年平涼師都為夏州都督府領夏綏銀
三州其夏州領德静巖銀寕朔長澤四縣其年改巖銀
為朔方縣七年於德静縣置長州都督府八年改白開
州為化州十年廢化州及長州以德静長澤二縣來屬
天寶元年改為朔方郡乾元元年復為夏州至五代陷
於蕃皇朝太平興國八年歸順今為定難軍節度
元領縣四今三
朔方寕朔德静
一縣割出
長澤入宥州
州境
東西二百一十五里南北七百五十里
四至八到
東南至東京一千四百八十里東南至西京一千
六十里東南至長安一千五十五里東至銀州
二百里南至延州三百八十三里西至靈州五
百五十里舊記云西至延州三百里北至黃河八
百里舊記云至安北府八百里東南至綏州四百
里西至慶州五百九十一里東北至勝州九百
里西至豐州七百五十里
戶
唐開元戶九千二百皇朝管漢戶二千九十六蕃戶
一萬九千二百九十
風俗
漢武帝好大喜功開邊置郡多從關中貧民或報怨
犯法者以充牣其中故習俗頗殊地廣人稀逐水草
蓄牧以兵馬為務酒醴之會上下通焉
人物無
土産
角弓氊蘇麻布羊馬駞苣霜虀
有乞物魚葱味辛
朔方縣四鄉本漢縣漢末廢後魏真君六年更名巗銀
縣屬化政郡隋開皇三年廢化政郡以巖銀縣屬夏州
唐貞觀三年改為朔方縣統萬城水經注赫連勃勃
於無定河北黑水之南築北城勃勃書曰今城都已建
宜立美名朕方統一天下君臨萬國宜以統萬為名其
城土色白而牢固有亢敵峻嶮非人力可攻酈元云統
萬城蒸土加工雉堞雖久崇墉若新其城南門曰朝宋
北門曰平朔東門曰招羌西門曰服涼其子城在羅城
東門曰鳳陽本有三門夷人多尚東故東向門真珠
樓通天樓皆勃勃建在城内吳城在縣北一百二十
五里赫連昌因山所築隋置吳城鎮後廢什賁故城
在縣理北即漢朔方縣故城詩所謂王命南仲城彼朔
方是也漢武帝元朔二年收河南地置朔方五原郡使
校尉蘇達築朔方公孫弘數諫以為疲弊中國以奉無
用之地願罷之使朱買臣難弘廢十策弘不得一由是
卒城之自漢至今常為關中根柢黃河西自靈州懷
遠縣界流入契吳山在縣七十里十六國春秋赫連
勃勃北遊契吳而嘆曰美哉斯阜臨廣澤而帶清流吾
行地多矣自馬嶺已北大河已南未有若斯之壯麗
雕山連亘郡界無定河一名朔方水亦曰奢延水源
出縣南即漢李陵失利於此河之外烏水舊名黑水
以周太祖諱名曰烏水源出縣北平地亦契吳之麓
蒙水按注水經云朔方縣有濛水合金河而流是也
茄蘆水
寕朔縣東南一百二十里二鄉亦漢朔方縣地後周武
帝於此置朔方縣屬化政郡隋開皇三年罷郡以縣改
屬夏州唐武德六年於此立南夏州貞觀八年廢三
交城按赫連勃勃夏錄云龍昇五年秋九月勃勃率衆
來拒十一月戰於青石北原秦師敗績降其衆四萬獲
戎馬二萬匹因築此城賀蘭山在縣東北三十里
秦長城在縣界
德静縣東北一百里二鄉亦漢朔方地按其地在縣西
北按今朔方縣界有什賁故城是也後周建德二年於
此置彌渾縣以縣南有彌渾水為邑名又立六胡州在
邑之北隋開皇三年改彌渾縣為德静鎮至大業九年
廢鎮立縣仍立朔方無定河自朔方縣界流入長城
在縣西二里
雲中都督府黨項部落寄在朔方郡朔方縣界管小州
五合利州思璧州阿史那州綽部州旨登州戶一千四
百三十
廢呼延州都督府黨項部落寄在朔方縣界管小州三
賀魯州那言州&KR0932;跌州戶一百五十五
廢桑乾都督府寄朔方縣界管小州四郁射州藝失州
畢失州叱略州戶二百七十四
廢定襄都督府寄治寕朔縣界管小州四阿德執失蘇
農州拔延州戶四百六十
廢達渾都督府延陀部落寄在寕朔縣管小州五姑衍
步訖若嵠彈州鶻州低粟州戶一百二十四
廢安化州都督府寄在朔方縣界戶四百八十三
廢寕朔州都督府寄在朔方縣界戶三百七十四
廢僕固州都督府寄在朔方縣界戶一百二十四
已上八都督府唐朝所置今並廢
通遠軍
通遠軍本西蕃界靈州方渠鎮晉天福四年建為威
州仍割寧州木波馬嶺二鎮隸之至周廣順二年避
御名改為環州顯德四年以地里不廣人戶至簡降
為通遠軍管通遠一縣併木波石昌馬嶺等三鎮徵
科人戶
領縣一
通遠
軍境
東西一十里南北一百二十里
四至八到
東南至東京約三千里東南至西京一千六百八
十里東至東原稜蕃部界三里西至甜水堡蕃
部界五里南至木波鎮界四十里北至靈武路
烏崙寨三十里元無漢戶四面並是蕃部東南至
蕃部獨家族一十五里西南至蕃部掶利族一十
三里東北至蕃部鼻家族一十里西北至蕃部
傍家族一十五里
戶
皇朝管戶主二千七百二十二客二千二百三十五
風俗
蕃漢相雜
土産
生甘草土山並無果木
通遠縣無鄉以四鎮管人戶與州同置在郭下鹹河
從土橋歸德州同家谷三處發源來鹹苦不堪甜河
在城西從蕃界部鼻家族北界來供軍城人戶古長城
去城一里秦長城是也古太州在軍西北二里
保安軍
保安軍本延州之古栲栳城唐咸亨年中曾駐泊禁軍
于此至貞元十四年建為神策軍尋改為永康鎮屬延
州扼截蕃界迨至皇朝太平興國二年升為保安軍管
三鎮一十九寨
軍境
東西一百里南北一百九十里
四至八到
東至東京一千七百一十里東至西京一千三百
五十里東南至長安六百里東至蕃部末&KR2206;族七
里至延州金明縣界七十里西至蕃部悉逋族一
十里至慶州金湯鎮界三十里南至延州敷政縣
界一百一十里至延州一百五十里東北至蕃部
厥&KR2206;族一十里至宥州八十里
戶
皇朝管戶主七百一十四客二百七十
風俗
蕃漢戶相雜
土産
羊地寒霜早不宜五榖
吃莫河在軍北一十里源出蕃部吃莫川南流至軍
地四十六里入洛河不勝船筏聖人道在軍城東
七里從蕃界末&KR2206;家族來經軍界一百五里入敷政
縣界即赫連勃勃起自夏臺入長安時平山谷開此
道土人呼為聖人道
太平寰宇記卷三十七
