太平寰宇記卷十一
欽定四庫全書
太平寰宇記卷十二
宋樂史撰
河南道十二
宋州亳州
宋州睢陽郡理宋城縣禹貢豫州之域即高莘氏之子
閼伯所居商邱今州理是也周為青州之域武王封微
子於宋後為齊楚魏所滅三分其地魏得其梁陳留齊
得其濟陰東平楚得沛按梁即今州地秦并天下改為
碭郡後改為梁國漢文帝封子武為梁王自漢至晉為
梁國屬豫州宋改為梁郡隋于睢陽置宋州大業三年
又改為梁郡隋亂陷賊唐武德四年平王充置宋州領
宋城寧陵柘城榖熟下邑碭山虞城七縣其年以虞城
屬東虞州五年廢東虞州人以虞城來屬貞觀元年廢
杞州以襄邑縣來屬仍省柘城縣十七年以廢戴州之
單父楚邱來屬永淳元年又置柘城天寶元年改為睢
陽郡乾元元年復為宋州自禄山亂兩河郡縣多所陷
沒惟張巡許遠姚誾三人堅守睢陽賊將尹子竒并力
攻圍踰年不下城中孤危糧竭人相食殆盡時賀蘭進
明許叔冀屯軍臨淮爭權不協不發援師城竟為賊所
陷巡遠等抗詞不屈遂俱被害然使賊鋒挫衂不至江
淮巡遠之力也開平初升為防禦州三年升為宣武軍
後唐同光元年改為歸德軍皇朝因之
元領縣十今七
宋城楚邱柘城榖熟下邑虞城寧陵
三縣割出
襄邑(入開封府)碭山(入單州)單(入單州)
州境
東西二百二十五里南北二百六十五里
四至八到
西至東京三百里有通濟渠水並通西至西京七
百二十里西至長安一千五百八十里東至徐
州西界二百一十里南至亳州西界一百三十
二里西至東京襄邑縣九十五里北至單州一
百八十里東南至亳州譙縣界一百八十里西
南至陳州二百八十里西北至曹州二百八十里
東北至兖州四百一十七里
戶
唐開元戶一十萬三千皇朝戶主二萬一千二百五
十客二萬四千二百
風俗
漢書云猶有先王遺風重厚多君子好稼穡惡衣食
以致畜藏太康地記云豫州之分其人得中和之氣
性安舒其俗阜其人和今俗多寬慢
姓氏
梁國郡出三姓宋張喬
人物
宋襄公即位以公子目夷為仁使為左師以聽政
莊周宋蒙人不以禍福累心為漆園吏楚威王以千
金幣迎周不應釣于濮水原子思宋人蓬戶甕牖
上漏下濕三日一舉火十年不製衣捉襟肘見納履
踵决子貢相衛肥馬輕裘見子思曰先生何病也子
思曰無財者謂之貧學道而不能行謂之病若憲貧
也非病也韓安國梁成安人坐法被獄吏辱之
喬元睢陽人唐有魏元忠宋城人為相
土産
漆枲綌紵綿絁縠絹
宋城縣元七鄉本宋國蒙縣以宋公及諸侯盟于蒙門
而為縣名漢為睢陽睢水之陽以為名地屬梁國隋開
皇十八年改為宋城縣唐因之州城古閼伯之墟契
孫相土亦都於此春秋為宋國都漢梁孝王廣睢陽城
七十里開汴河後汴水經州城内睢水在縣南五里
水經云睢渙二水出浪□渠春秋僖公十九年宋襄公
用鄫子于次睢杜預注曰睢水受汴梁東經陳留梁譙
沛彭城入泗睢水又東經睢陽故城南積而為蓬洪澤
汴河在縣北四十五里自寧陵縣界流入東出虞城
界隕石水在縣北一名漆溝左氏謂隕石于宋五古
老云此水有時渴涸五石存焉有潭即元墜處蒙澤
在縣北三十五里左氏傳宋萬殺閔公于蒙澤杜預注
曰蒙澤宋地蒙縣也小蒙故城在縣南十五里六國
時楚有蒙縣俗為小蒙城即莊周之本邑今復有大蒙
城在縣北四十一里後魏地形志北梁郡有此蒙縣
三王陵在縣西北四十五里晉北征記云魏惠王徙都
于此號梁王為眉間赤任敬所殺三人同葬故謂三王
陵修竹園在縣東南十里西京記梁孝王好宫室園
苑之樂作睢華宫築兔園中有白靈山落猿巖栖龍岫
又有鴈池池中有鶴州鳬渚水經云睢水東南過竹圃
又鴈鶩池取龍睢溝水清冷池在縣東北二里梁孝
王故宫有釣臺謂之清冷臺今號清冷池張巡許遠
南霽雲等廟在州南七里半唐代宗大歷二年勅曰頃
者國步艱難妖星未落中原板蕩四海横波公等内總
羸師外臨勁敵析骸易子曾未病諸兵盡矢窮乃其憂
也於戲天未悔禍人何以堪徒甘殺身不附兇黨信光
揚于史册可龜鑑于人倫其立廟焉以時祭祀箕子
冢在縣北四十一里二十步古蒙城内史記箕子紂之
諸父晉伏滔北征記云望亳蒙間成湯伊尹箕子之冢
墓皆為邱墟今蒙與北亳相去三十里宋微子墓在
縣西南十二里史記微子紂之庶兄周書微子之命王
若曰猷殷王元子崇德象賢建爾于上公尹兹東夏
喬玄墓在縣北十里後漢書云喬玄宋國睢陽人魏志
曹操少不理行季世之人不竒也唯梁國喬玄異焉墓
前碑云漢故太尉喬公之碑玄字公祖皇朝乾德三年
勅改為太尉喬公廟也盧門春秋傳桓公十四年宋
人以諸侯伐鄭報宋之戰以大宫之椽歸為盧門之椽
杜預注云盧門宋國城門也
楚邱縣北七十里舊八鄉今六鄉古之戎州即已氏之
邑城也九州記云已氏本戎君之姓蓋昆吾之後别居
戎翟中周衰入居中國故有此已氏之邑焉漢為已氏
縣屬梁國魏改已氏縣為譙郡齊郡廢隋復為已氏縣
又置戴州縣隸焉大業初廢戴州縣屬睢郡唐平竇建
德復置戴州以縣為楚邱貞觀十七年廢戴州縣以隸
宋焉景山在縣北三十八里高四丈毛詩云望楚與
堂景山與京空岡在縣北三十里高一丈蓋毛詩云
景山與京也堂水在縣北四十五里從單州成武縣
入界南行五里合泡溝毛詩云望楚與堂也安陽城
在縣北三十八里城冢記云漢高祖與項羽相守築此
城古楚邱城在縣北三十里毛詩云定之方中作于
楚宫揆之以日作于楚室左傳隠公七年戎伐凡伯于
楚邱杜預注云楚邱魏地在濟陰成武縣西南也伊
尹墳在縣西北十四里按書云沃丅既葬伊尹于亳都
城記云濟陰界梁國有二亳南亳穀熟城北亳在蒙城
西北屬睢陽郡今驗墳西十里有亳城在東京考城縣
界晉伏滔北征記云望亳蒙間成湯伊尹箕子之冢今
為邱墟也
柘城縣西南八十里舊十鄉今七鄉即古宋襄氏邑春
秋陳時之株野之地毛詩陳風云株林刺靈公也史記
謂陳涉攻柘譙皆下之即此地也漢為柘縣以邑有柘
溝以此名縣獻帝封曹操為武平侯兼食柘陽長夏三
縣晉縣廢隋開皇十一年復置加城字唐貞觀元年廢
入榖寧陵二縣後以縣人積年陳訢徭輸路遠永淳元
年十月又置隸宋焉泓水在縣西北三十五里春秋
僖公二十二年宋人及楚人戰于泓大棘城在縣西
北三十里左氏傳宣公二年宋華元及鄭公子歸生戰
于大棘杜預注云在陳留襄邑縣南也鄢城在縣北
二十九里漢縣名屬陳留王莽曰順通鄭伯克叚之地
始基城在縣東南十里譙内記譙西北百餘里有始
基城晉豫州刺史祖逖督護衛策所築始基于此因為
名焉仇留城在縣北五十里按譙内記陳川自始基
城敗後遣將仇留伐焉以逼豫州祖逖遣衛策進戍谷
水北面高邱以禦仇留故號仇留城夏姬墓在縣東
北二百步
榖熟縣東南四十里依舊六鄉古榖地也殷謂之南亳
亦嘗都之即春秋之榖邱漢于此置簿縣隸山陽郡又
改為榖陽縣以榖邱之南有榖水也後漢廢熟城合為
榖熟縣屬梁國魏文帝廢後魏置榖陽郡隋開皇十六
年復置榖熟縣隸宋州唐武德二年置南榖州四年廢
榖州以榖熟縣還宋州榖邱在縣南二百步春秋桓
公十二年公會宋公燕人盟于榖邱杜預注云宋地也
榖水在縣西南二百步源從榖邱下南入浪□渠
烏城在縣西南二十里大康地理志梁國有烏縣亳
城在縣西南三十五里春秋莊公十二年宋御說奔亳
孟子云湯居亳與葛伯為隣今寧陵縣界有葛城相去
八十里龍元城在縣西南五十里春秋隠公二年莒
人入向註云譙國龍元縣東南有向城也故高莘城
在縣西南四十五里地里志云梁國榖熟縣西南有高
辛城帝系譜帝嚳年十五佐顓頊有功封為諸侯邑于
高辛即此城也
下邑縣東一百二十里舊九鄉今八鄉戰國時下邑地
或以為陳之株林詩株林刺靈公駕我乘馬說于株野
史記陳涉初徇蘄以東攻銍鄼若譙柘皆下之即此也
秦漢為下邑縣王莽改為下洽其後因之至唐後為下
邑今碭山縣即古下邑城也後魏明帝孝昌二年置碭
郡於下邑城移下邑縣于此即古之城界也南蓼堤
路在縣南五里從榖熟界入八十里東入永城界耆老
傳曰梁孝王以大梁卑濕徙都睢陽故築此蓼堤舊圖
經云西自汴州杞縣入至宋州城東分為三道中蓼堤
北蓼堤是也牛戊驛在縣西北五十里隋煬帝大業
元年廢本梁孝王牧牛處也故譙城在縣城北三十
一里昔祖逖屯淮陽進據太邱城遂克譙城而居之謂
此也
虞城縣東北五十里舊八鄉今七鄉古虞國也舜禪禹
封長子商均于有虞左氏傳謂少康奔虞後即為少康
之邑焉漢為虞縣莽改為陳定亭後漢獻帝於此置蕭
縣隸沛國晉復為虞城縣北齊廢隋又置唐武德四年
以隋末賊亂建為虞州五年州廢依舊為縣還宋景福
二年以碭山縣為輝州虞城隸焉輝州廢今隸宋故
綸城在縣西三十五里左氏謂少康逃于有虞虞君妻
以二姚而邑諸綸有田一成有衆一旅是也黎邱在
縣北二十里高二丈梁地黎邱有竒鬼善斆人黎邱之
叟市醉夜歸鬼乃肖其子而扶之因苦之醒後謂其子
對曰非也明日復飲于市醉而將歸其子復恐為所苦
乃親迎之叟誤殺之熟城在縣西四十里闞駰十三
州志云熟城漢之縣名平臺在縣西南五十里春秋
襄公十七年宋皇國父為宋公所築平臺妨于農功子
罕諫請俟農隙公不許史記云梁孝王大治宫室築東
苑方三百餘里為複道自宫連屬于平臺靈臺在縣
西南四十里左傳哀公二十五年衛侯輙奔宋為靈臺
與大夫飲酒焉崆峒亭在縣南五里春秋哀公二十
六年宋景公遊于空澤卒于連中杜預云梁國虞縣東
南有地名崆峒孟渚臺在縣西北十里爾雅云宋有
孟渚郭璞曰藪澤名春秋僖公二十八年楚子玉自為
瓊弁玉纓未之服也夢河神曰卑余賜汝孟渚之麋杜
預云水草之交曰麋也今俗呼為湄臺蓋陂中有臺也
寧陵縣西五十五里舊八鄉今五鄉本寗城古葛伯國
于此帝王紀曰湯居亳葛伯為鄰也六國時屬魏安釐
王封其弟無忌為信陵君而邑於寗魏咎嘗封為寗陵
君亦此邑之地高帝改寗陵為寧陵封吕臣和帝以寧
陵屬梁今縣北十五里有葛城乃古葛伯所都城也晉
隸譙又隸陳留北齊以還宋沙隋城在縣西北七里
左氏傳成公十六年公會晉齊衛宋邾人于沙隋杜預
注云宋地梁國寧陵縣北有沙隋亭汋陵城在縣東
南二十五里左氏成公十六年鄭子罕伐宋宋將鉏樂
懼敗諸汋陂退合于夫渠不儆鄭人覆之敗諸汋陵杜
預注汋陂夫渠汋陵皆宋地已吾城在縣西南三十
里陳留風俗傳漢和帝永元一年分已氏縣之種於鄉
置已吾縣屬陳留郡魏書曹公初起兵於已吾後魏地
形志云已吾縣屬馬頭東期城在縣南三十里西
期城在縣北二十五里賈子曰梁楚邊亭皆種瓜梁數
灌而美楚稀灌而惡楚乃夜滅梁瓜梁邊令乃竊灌楚
瓜瓜亦美楚人怪而問之及見自謝以重幣而交于梁
國故曰期城今俗猶呼為瓜城也甘露嶺在縣北五
里隋開皇十三年駕幸于岱至此甘露降因以名焉
故葛城在縣北十五里古葛伯國以不祀為湯所滅
大棘故城在縣西北七十里左氏宋華元鄭公子歸生
戰於大棘又七國反先擊梁棘壁即此城也故柘城
在縣南鄭伯克段于此也始基故城在縣南九十里
晉豫州刺史祖逖督護衛策所築初乞活魁遣陳川據
陳留浚儀川遣將魏石于谷水南營逖遣策等追戰大
破之因即立城留守策曰吾從祖公北伐數年功始基
于此因以為名仇留城在縣南六十五里初陳川自
始基敗遣後將仇留伐鄢以逼豫州祖逖遣策進戍谷
北高邱以禦仇留故呼為仇留城
亳州譙郡今理譙縣禹貢豫州之域至周不改春秋時
為東國之焦邑六國時屬楚在秦為碭郡地漢為譙縣
屬沛郡初後漢熹平五年黃龍見譙太史令單颺以為
其國當有王者興不及十五年亦當復見後如其言及
文帝即位黃初元年以先人舊都又立為譙國與長安
許昌鄴洛陽號為五都後魏置兖州周武帝改為亳州
隋亂陷賊唐武德四年平王充復為亳州領譙城父谷
陽鹿邑酇五縣五年置總管府管譙亳宋北荆穎沈六
州七年改為都督府貞觀元年罷都督府亳州不改天
寶元年改為譙郡乾元元年復為亳州開平二年昇為
防禦州後唐為團練州晉復為防禦州
元領縣八今七
譙縣城父蒙城酇縣鹿邑宋城真元
一縣割出
臨渙(入宿州)
州境
東西二百六十七里南北二百里
四至八到
西至東京四百八十六里西至西京八百九十四
里西至長安一千七百四十五里東至徐州五
百里西南微東至潁州逕路二百六十里西至
陳州二百五十里西南至陳州二百九十二里
西北至泗州三百四十五里東北至徐州三百四
十二里
戶
唐開元戶七萬七百三十二皇朝戶主三萬八百一
十三客二萬六千二百九十七
風俗
與宋州同
人物
老子苦縣厲鄉曲仁里人許褚譙人長八尺餘腰
大十圍一手逆曳牛尾太祖封萬歲亭侯曹羲沛
國譙人爽弟兄貴盛而獨謙撝書三篇以諷爽嵇
康譙國人夏侯湛譙國人少與潘岳齊名桓溫
譙國人戴逵譙國人總角時以雞卵溲白屑作鄭
元碑武陵王晞聞其能琴使人召之對使者破琴曰
戴安道不能為王門伶人唐朱敬則亳州永域人
相則天家代以孝義聞門標六閥奚陟亳州人不
肯受翰林院學士
土産
絲綿綾絹貢
譙縣舊二十二鄉今十鄉漢縣屬沛郡莽曰廷城亭後
魏無譙縣有小黃縣隋開皇十年廢郡莽縣屬亳大業
二年改小黃為譙縣渦水在縣西三十八里從貢源
縣東來魏文帝集建安十九年上至譙予兄弟從上遊
觀經東園遵渦水相佯高樹之下乃駐馬書鞭為臨渦
城譙郡城古之譙國城也後改為譙魏武帝之鄉里
魏志漢熹平五年黃龍見譙太史令單颺曰其國後當
有王者興不及五十年當復見内黃門殷登默記之至
延康元年三月黃龍見譙登聞之曰單颺之言其兹驗
乎魏書文帝生于譙上有青雲如車蓋終日魏文帝
祠在縣東里初魏太祖以議即告疾歸鄉里築室于此
讀書秋冬弋獵以自娛文帝以漢中平四年生於此宅
故梅城在縣南四十里古梅伯國也麥邱城桓潭
新論齊桓公行見麥邱人問其年幾何答曰八十三矣
公曰以子夀祝寡人乎答曰使主君甚夀金玉是賤以
人為寶即此邑人也大清宫元元舊宅今有檜樹鹿
跡存焉夏侯湛墓在縣東北四里晉為散騎常侍
獨母冢在縣西三里古老傳云有惸獨之母薛氏無子
生自為墳卒安葬焉昔楚平王築譙城而母賑其夫役
各益土而大其墳大饗碑在魏文帝廟前昔文帝延
康元年幸譙父老立碑于故宅題云大饗之碑鍾繇篆
額曹子建文梁鵠書時人稱為三絶岳牧上考詞石
表唐開元二十六年趙冬曦所建其歲降十道採訪使
精擇天下岳牧政之尤者二十二人客有京來者持聖
扎凡一十九字詞曰文學資身溫良植操勤于政理恩
被黎元考中上蓋錫冬曦詞也乃勒之表端昭示來葉
同勅三十一人皆鐫其次
城父縣東西九十九里八鄉春秋時陳國之夷邑亦曰
城父左傳楚伐陳取焦夷陳邑也昭公九年左傳楚公
子弃疾歸許于夷實城父也杜注此時改城父為夷漢
為縣屬沛郡隋末隸亳唐末避梁王諱改為焦夷後唐
同光元年復舊名肥水在縣西水經注肥水源出桑
山縣西北澤藪東南流左右翼佩數源異出同歸蓋涓
脈所注耳有鮑溪亦此水乾溪水在縣南五里新序
云楚王起章華之臺為乾溪之役又左氏謂楚靈王臺
敗于乾谿即此地名扶陽故城在縣東北三十六里
漢為縣屬沛郡宣帝封韋賢于此謚曰節侯恩澤侯表
在蕭案邑名扶陽地理志云扶陽縣屬沛郡父水在
縣東西四里受漳水南流經縣入蒙按水經云沙水支
分東注藥城在縣南七十二里梁陳之際以為縣唐
高祖武德三年藥城縣隸文州四年廢為文城縣屬亳
州伍奢冢在縣西南一里春秋昭公十九年楚平王
處太子建于城父伍奢傅之後無罪而死招魂以葬今
有廟存高陂在縣南五十六里周迴四十三里多魚
蚌菱芰之利
蒙城縣東南一百四十里舊六鄉本漢山桑縣也屬沛
郡漢改屬汝南郡魏屬譙郡後魏孝文帝于此置渦州
理山桑城其地後入于梁梁于此置徐州後復入魏改
為譙州改譙縣為渦陽縣隋初改渦陽為淝水縣唐武
德四年重立山桑縣屬譙州貞觀十七年廢譙州割屬
亳州天寶元年改為蒙城縣城北臨渦水後魏渦州城
也垂惠聚漢為聚邑廢城在今縣西北二十八里
南北狼山狼山南狼山北二山相對故曰南北山桑
縣北城在縣北三十七里輿地志云桑縣漢舊縣屬沛
光武封王常為山桑侯今城内有亭基陵阜高峻十三
州記曰山生於邑其亭有桑因為縣名宋將檀道濟為
征西將軍居此因號曰檀公城南蒙北蒙城並在縣
北八十里相去四十步皆自後魏孝文太和七年築之
至東魏武定六年置郡齊天保七年廢郡為蒙城唐武
德五年又置為郡開元中廢
酇縣東北七十里舊十六鄉今七鄉漢縣屬沛郡古今
地名即酇亭是輿地志魏以酇縣屬譙郡漢封蕭何為
酇侯茂陵書何封國在南陽姚察云雲縣同作酇字南
陽酇音贊此沛酇有差班固泗水亭高祖碑云文昌四
友漢有蕭何序功第一受封于酇以韻而言則非南陽
酇也唐開元二年六月移于大梁南陽驛以置之譙
東魏略云大祖于譙東十五里澤中築起精舍讀書射
獵閉絶賓客即謂之譙東建平故城漢為廢縣在今
縣西北俗名馬頭城是也太邱城在縣東北七十里
地理志云敬邱後漢明帝更名太邱陳實為長是此城
也龍亢城在縣西南十五里春秋杜預注譙國有龍
亢縣此城是也棘城在縣東北十八里春秋昭公四
年冬吳伐楚入棘櫟麻杜預注云譙國酇縣東北有棘
亭即此亭是也
鹿邑縣西一百一十七里舊二十二鄉今七鄉漢鄲縣
之地屬沛郡後漢于今縣東北一十五里置武平縣隋
開皇三年廢郡縣屬亳州十八年改為鹿邑縣取故鹿
城地為城在縣西十三里春秋時鳴鹿地也瀖水一
名曲水源從陳州宛邱縣東北涸河出至縣界入真源
縣按溝洫志漢武帝元年五河泛上使汲黯疏決數十瀆
號瀖水即陳郡内舊引水瀆也鳴鹿臺在縣城内春
秋成公十六年晉知武子佐下軍以諸侯之師侵陳至
于鳴鹿即此臺也武平故城在縣東十八里建安元
年漢獻帝以曹公為大將軍封武侯以此城為封邑
永城縣東北一百四十一里十一鄉春秋芒縣之地後
漢臨睢縣之境晉為鄲縣之地隋大業六年于馬甫城
東北三里置永城縣屬譙郡唐武德五年移縣于馬甫
城貞觀十七年罷譙州以縣隸亳州碭山在縣北五
十里北去碭山八里地理志碭山出文石漢高祖隠芒
碭山澤間應劭云芒碭今在臨睢即永城縣是也碭屬
梁國今碭山縣是二縣之界有山澤之固可以隠也
芒魏武帝祖也梁孝王墓在縣南五十里高四丈周
迴一里碭山南嶺山按郭緣生述經記云梁孝王葬于
碭山鑿山作島穿石為藏行一里到藏内曹操别傳云
引兵入碭伐梁孝王冢破棺收金寶萬斤
真源縣西南九十五里舊十八鄉今八鄉即楚之苦縣
地史記謂老子苦縣人也漢為縣屬淮陽國晉咸康三
年更名谷陽蓋谷水之陽因以為名隋初改為仙源以
老子所生之地為名唐麟德三年高宗幸瀨鄉改谷源
為真源縣以隸亳焉老子祠崔元山瀨鄉記老子祠
平生時教化學堂故基也漢桓帝命邊韶為文云老子
伏羲時為鬱華子祝融時為廣成子黃帝時為大成子
顓頊時為赤精子帝嚳時為錄回子堯時為務成子皆
有像李母祠瀨鄉記李母祠在老子祠北三里祠門
内右有聖母碑東院内有九井述征記廟内九井或云
汲一井而八井動輿地志老子祠即老子所生舊宅老
子者道君也三皇之始乘白鹿下託于李母練體易形
復命胞中七十二年生于楚國李母星名也在斗魁中
老子星精也為人黃色美目面有夀徵黃額廣耳大目
疎齒方口厚唇額有&KR4143;子達理日角月角鼻有雙柱耳
有三漏足蹈二五手把十文十二聖師各有三法凡三
十六法唐乾封元年册李母為先天太后因改祠為洞
霄宫大清宫元元舊宅今有檜樹跡存焉宫前有闕各
高一丈七尺魏黃初三年文帝所立其闕有銘是鍾繇
書皆破缺惟四字存焉李母墳在縣東十三里注水
經云老子宫前有李母墳東有碑漢桓帝永興元年譙
縣令長沙王阜所建枯松桓裴之述征記云老子宫
前有雙松左階之松久枯隋煬帝大業十三年忽從根
上一枝聳幹一丈三尺枝葉青翠唐武帝二年更生一
叢直上五尺横枝兩層枝葉相覆異于常樹瀨水在
縣東南十二里于苦縣界相縣故城西南五里各水分
流入靈溪池東入渦水相縣在瀨水東是也靈溪池
在玄元宫北寧平城在縣西北五十五里按漢書地
理志寧陵縣屬淮陽晉東海王越自陽城率甲士四萬
東屯于項永嘉五年薨秘不發喪石勒進兵追之及寧
平城楚越屍于此數萬衆斂手受害尸積如山王夷甫
亦遇害
太平寰宇記卷十二
