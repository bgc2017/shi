欽定四庫全書
太平寰宇記卷八十四
宋樂史撰
劍南東道三
劍州龍州
劍州普安郡今治普安縣禹貢梁州之域秦之蜀郡漢
廣漢郡之梓潼縣後漢因之不改按華陽國志云諸葛
亮相蜀鑿石架空為閣道以通蜀漢即此郡晉以其地
入梓潼郡宋齊如之梁天監中於此立南梁以在梁州
之南故也梁末改為安州後入西魏廢帝二年先下安
州始通巴蜀因改安州為始州取郡邑更始為名兼置
普安郡隋初郡廢而州存大業初廢州為郡唐武德元
年復為始州領縣七聖歷二年置劍門縣先天二年始
改為劍州取劍為名天寳元年改為普安郡乾元元年
復為劍州
元領縣七
普安武連隂平劍門梓潼臨津普成
州境
東西二百八十里南北二百六十里
四至八到
東北至東京三千二百里東北至西京二千七百
里北至長安二千里東北至利州二百里南
至梓州三百六十八里西至綿州二百里北至
利州一百六十三里東南至閬州三百里西南
至綿州二百八十里西北至龍州二百九十里
東北至利州一百九十里
戶
唐開元戸二萬三千五百皇朝戶主七千五百三
十六客八千三百四
風俗
與龍州同
人物
景鸞入儒林傳李業入獨行傳文齊為鎮遠將
軍
土産
薑鞋紗絲布舊貢蘇董席圖經云蘇家三陵
草席今貢巴戟蠲紙
普安縣舊十三鄉今十二鄉本漢梓潼縣地魏立普安
郡後郡廢為普安縣屬劍州故壘山在州北按益州
記云姜維拒鍾會有故壘其山峭壁下臨絶澗即此也
臥龍山在縣東二里其山盤圍周布號為臥虎山高
一百丈
武連縣西八十三里舊十三鄉今七鄉漢為梓潼縣地
宋置武都郡於此并置下辯縣又改下辯為武功縣後
魏廢帝二年改名武連縣治山一名五郡山周北圖
縣南有治山縣人張逸背梁附後魏與周將楊乾運於
此山下大戰乾運破死者千人恭帝元年收骸骨併為
一墓死者五郡人因改治山為五郡山五子山在縣
北七十三里西自龍州界迤邐斜連馬閣山頂其山至
此特起五峯雁行相次高五百丈因名五子山龍祠
山在縣東三里高三百丈舊名九龍山唐天寳六年敕
改名龍祠山貞觀年中山上曾置九龍祠小潼津發
源在縣北七十里京兆山分水嶺南為京兆水廢下
辯縣城在縣南五里臨小潼水李膺益州記云宋文帝
元嘉二十九年以武都流入於下辯縣安置大明二年
梁為武連縣大業九年移今治其城見廢
隂平縣西一百四十里依舊一十鄉本漢梓潼縣地按
顧野王輿地志晉人流寓於蜀者仍於益州立此隂平
郡西魏廢帝二年定蜀改隂平為龍安隋省龍安縣併
為隂平縣屬始州按三國志鄧艾伐蜀自隂平景谷步
劍閣道懸車出馬逕出江油而至是此地也馬閣山
在縣北六十里北接梁山西接岷峨昔魏將鄧艾伐蜀
從景谷路射龍州江油縣至此懸崖絶壁乃束馬懸車
作棧閣方得路通因名馬閣山十八龍山在縣西南
五十里高千餘丈岡巒連屬十八壠因以為名十二壠
在綿州昌明縣界六壠在當縣界馬閣水在縣北源
自龍州江油縣大業山下來經馬閣山南流入縣界又
七十一里入梓潼縣界便名潼水龍穴山在縣東北
五十里亦名龍像岩亦名龍穴山古老相傳昔此山有
龍鬭死血變為石宋齊於此置龍血戍李膺益州記云
龍血東有龍像岩絶壁納萬餘丈有四石龍在壁間今
猶可騐岩之東北有洞穴莫測深淺泉出其下
劍門縣東北六十里舊九鄉今十一鄉本漢梓潼縣地
諸葛武侯相蜀於此立劍門以大劍山至此有益東之
路故曰劍門即姜維拒鍾會于此唐聖歷二年分普安
臨漢隂平三縣地於方期故城置縣大劍山亦曰梁
山山海經高梁之山西接岷崌東引荆衡王隱晉書張
載隨父收入蜀作劍閣銘益州刺史張敏見其父乃表
天子刻石于劍閣焉又有小劍山在其西三十里故曰
此為大劍崔鴻十六國春秋符使楊安伐蜀徐成破二
劍是也其山東莎鼻西接綿州凡二百三十一里故左
太冲云緣以劍閣也大劍水小石牛道常璩國志周
顯王時秦惠王謀伐蜀乃作石牛五頭朝瀉金其後曰
牛便金有養卒百人蜀人悅之使使請石牛惠王許之
乃遣五丁迎石牛入蜀至静王五年秦大夫張儀司馬
錯等從石牛道伐蜀滅之劍閣道史記云蔡澤謂范
睢曰今君相秦計不下席謀不出廟廊坐制諸侯棧道
千里通於蜀漢晉中興書曰李特入漢州至劍閣顧盻
險阻歎曰劉禪有如此地而面縛於人豈非庸才也
嘉臨汀自鳳州大散關發源從利州下流入縣界過廢
始州在縣西二十里有隋内史令李德林撰碑銘
梓潼縣西南一百六十里舊十二鄉今四鄉本漢舊縣
屬廣漢郡華陽國志云漢孝武元鼎元年置以縣東倚
梓林西枕潼水以此為名蜀先主分置梓潼郡西魏於
此置東川郡移縣于郡南三十里改為安壽縣於此置
三年廢郡移縣復舊治猶以安壽為名大業三年還名
梓潼五婦山在縣北一十二里高四百二十丈按蜀
記云梓潼縣有五婦山秦王遺蜀王美女五人蜀王遣
五丁迎女至梓潼五丁蹋地大呼驚五女並化為石蜀
王築臺而望之不來因名為五婦候臺漢書地理志云
梓潼五婦山碑誌存有五婦山神廟李膺又曰梓潼有
鳴湍折碑祠西臨潼水湍迅激流俗呼為張湍祠亦呼
為石碑祠長卿山在縣五里之南舊名神山按圖經
云唐元宗幸蜀遥見山上有窟近臣奏此漢司馬相如
讀書之窟敕改為長卿山兜鍪山在縣東南十九里
從武連縣東南來東南羣峰列勢如兜鍪之狀故名
潼江水在縣西南四里源出平隂縣馬閣山來至五婦
山西七曲山下名潼水漢書地理志云梓潼江水南流
四里至墊江入涪水隱劍泉在縣北十二里五丁力
士廟西一十步古老相傳云五丁開劍路迎秦女拔蛇
山摧五丁與秦女俱斃於此餘劍隱在路傍忽生一泉
又云此劍每庚申日現百神廟在縣南四里唐咸通
十一年盧躭除四川節度時蠻寇圍成都大將軍吳行
魯統師過此見斷碑皆古卿相之名遂心禱之願蕩除
蠻寇既而王師大捷乾符三年行魯除東川節度遂抽
俸於路側置百神之廟至景福大順之間廟遭兵火王
氏僭號夢見一百神人稱是梓潼百神未有祠宇王氏
因重與置皇朝乾德三年剋復西蜀又罹兵火尋奉
敕修葺今廟貌儼然濟順王本張惡子晉人戰死而
廟存郡國志云惡子昔至長安見姚萇謂曰却後九年
君當來蜀若至梓潼七曲山幸當見尋至建元十二年
隋楊安南伐未至七曲山迷路遊騎賈君蒙忽見一鹿
馳逐至廟門鹿自死追騎共剝之有項萇至悟曰此是
張君為我設主客之禮烹食而去唐書云廣明二年僖
宗幸蜀神於利州桔柏津見封為濟順王親幸其廟解
劍贈神時太子少師王鐸扈從至廟親覩皇帝解劍授
神因題詩云盛唐明主解青萍欲振新封濟順名夜雨
龍抛三尺匣春雲鳳入九重城劍門喜氣隨雷動玉壘
韶光待賦平為報山東諸將相主天勲業賴隂兵注云
時術士言來春駕還京蛟龍神祠在縣一十九里兜
鍪山上俗呼兜鍪神古老相傳此神昔用生祭之不則
瘴疾水潦為害張道陵誡之遂絶
臨清縣東南一百三十里舊十鄉今九鄉本邑西閬州
之界壤也按舊圖經云梁天監十八年分閬州於此置
相源縣屬巴西郡隋開皇七年改為臨清縣以其俯臨
清水為名唐先天二年改始州其縣屬焉掌天山在
縣西六十里益州記云掌天山在臨清縣山多柘堪為
良弓雖檿絲燕角不能勝也都竹水在縣西五十里
從武連縣樂安流入普安縣南四十九里本臨津縣地
南流入當縣至掌天山下入閬州廢永歸縣南五十
里係臨津縣地西魏得蜀於此立永歸縣今廢焉
普成縣南一百二十里今七鄉本漢梓潼縣地周地圖
梁置梁安縣屬南梁州武帝天和中改為黃安縣唐末
改為普安縣氐陌山在縣西三十五里舊圖經云晉
太康年中關西雜亂武都氐人移流入蜀耕耘鑿墾此
山遂成陌因名氐陌山柘溪水在縣東三十里源發
柘谷山多生柘木李膺益州云五婦山東百里有柘溪
水廢華陽縣城在縣南四十里益州記云宋大明年
置隸南安郡後魏元帝廢廢茂陵縣城在縣西三十
里益州記云宋大明年置隸扶風郡圖經云後魏元年
改屬黃元郡至隋開皇三年廢
龍州江西郡禹貢梁州之域秦漢及魏無聞魏志曰景
元元年諸軍攻蜀鄧艾自隂平行無人之地七百里鑿
山開道通作橋閣山高谷深至為險難艾以氈自裹縛
而下將士攀木緣崖魚貫而進先登至江油即此
地晉于此置平武縣宋齊皆因之至梁有楊李二姓最
為豪族及分據其北周地圖記云油江帥楊李二姓各
自稱藩於梁至後魏武帝得其地置江油郡西魏廢帝
二年定蜀於此立龍州隋大業初廢州為平武郡唐武
德元年改為龍門郡其年加西字貞觀元年改為龍州天
寳元年改為江油郡乾元元年復為龍州舊屬隴西右
道永徽後割屬劍州
元領縣二
江油清川
州境
東西四百六十八里南北二百九十六里
四至八到
東北至東京二千九百三十里東北至西京二千
五百一十里東北取利州路至長安一千六百五
十里東至利州四百里南至綿州二百二十二
里西至松州三百三十二里北至踰州至文州
三百三十里東南至劍州三百二十里西南至
茂州四百九十里西北至扶州六百里東北取
白垻川廢景谷縣至利州二百七十里正路亦二百
七十里
戸
唐開元戸二千九百九十皇朝戶主八百九十客
六百四十二
風俗
與劍州同然山高水峻人多瘤癡聾蓋山水之氣使
然也
土産
麩金(舊貢)羚羊角葛粉附子
江油縣舊五鄉今一鄉秦漢曹魏為無人之境晉始置
隂平縣及平武縣地西魏廢帝二年置龍州及江油縣
取江水以稱邑兼郡石門山漢水記云與氐分界於
石門仇池城去石門四百餘里左思蜀都賦云緣以劍
閣阻以石門顧野王輿地志云石門在褒中之北漢中
之西今按其山兩邊有石壁相對望之如門鄧艾伐蜀
歴此鄧艾廟在郡中按土地志云鄧艾以伐蜀之勲
歴艱難後人敬之故廟存焉(缺)山在州南八十里
高九百丈隂洞潛穴氣蒸成川有飛泉下流一百里入
劍州隂平合白澤水天池山在州南一百三十里高
九十二丈上有池周迴二十三步其水常滿號曰天池本
名石山唐天寳六年敕改為靈液山弩牙山在州東
二百三十四里高三千七百丈以山形如弩牙崆峒
山在州西二百五十一里高二千五百丈西接松州交
川縣界土人謂之崆峒山羊角山在州南九十里兩
峯掘起如羊角此山出錫涪水在縣北一里自松州
崆峒山下出西北至州界南綿州界馬閣水在界東
一百五十里出大業山東南流入劍州隂平縣界李
龍遷祠左近郭山上有李龍遷祠唐元宗幸蜀時嘗令
增修禱祝至長慶四年敬宗差高品張士謙至彼處尋
訪事跡
清川縣北一百里舊二鄉今一鄉本後魏於此置馬盤
縣及馬盤郡屬龍州以界内山名郡邑隋初郡廢縣仍
屬龍州又改為清川縣馬盤山在州北二百一里高
三千三丈重巒疊嶂為行者之難清水出啼胡山闊
五丈車流入利州地界其水清美亦曰啼胡水
太平寰宇記卷八十四
