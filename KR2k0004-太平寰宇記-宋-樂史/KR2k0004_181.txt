欽定四庫全書
太平寰宇記卷一百八十一
宋樂史撰
四夷十
西戎二
葱婼羌
葱婼羌在燉煌西西域之南山中從婼羌(註)婼音而遮
切西至葱嶺有月氐餘種葱茈(註)音紫羌白馬黃牛
羌各有酋豪其黃牛羌種𩔖孕身六月而生南與白馬
羌隣並魏時聞焉按梁載言記云婼羌王號去胡來王
土地十三州志云婼羌國濱帶南山西有葱嶺餘種或
戎或羌戶口甚多也在古不立君臣無相長一強則分
種為酋豪弱則為人附落更相抄暴以力為雄惟殺人
償死無他禁令其兵長於山谷短於平地不能持久而
果於觸突以戰死為利病終不為祥
四至
西至葱嶺數千里北與諸國接不知其道里廣狹去
陽關一千八百里去長安六千三百里
土俗物産
所居無常依隨水草地少五榖以産牧為業其俗氏
族無定或以父名母姓為種號妻後母納嫠嫂其風
俗如此故國無鰥寡種𩔖繁熾廣志云羌最為強壮
其人魯鈍饒娶妾多子姓一人子生數十或至百人
嫁得高貲者聘至百犢女披大華氊以為盛服一狗
皮置數十疋甚耐寒苦
樓蘭國
樓蘭國在婼羌西北漢時通焉王理扜泥城(註)扜音烏
戶一千五百七十初漢武帝因張騫言欲通大宛諸使
者一歲中多至十餘輩樓蘭姑師當道苦之(註)每供給
使者受其勞費故厭之耳攻刦漢使王恢等漢將趙
破奴等率屬國騎(註)謂諸外國屬漢者及郡兵數萬
擊之虜樓蘭王遂破姑師於是列亭幛至玉門矣樓蘭
既降伏貢獻匈奴聞發兵擊之於是樓蘭遣一子質匈
一子質漢後貳師將軍李廣利擊大宛上詔文因便引
兵捕樓蘭王將詣闕責之對曰小國在大國間不兩屬
無以自安願徙國入漢地上直其言遣歸國樓蘭王死
後王立樓蘭國最在東垂近漢當白龍堆乏水草嘗主
發導負水擔糧送迎漢使又為吏卒所寇懲艾不便與
漢通後復為匈奴反閒(註)居莧反數遮殺漢使時帝
遣平樂監傳介子往刺其王懸首北闕乃立其弟屠耆
為王更名其國為鄯善王自請天子曰身在漢久今歸
單弱而前王有子在恐為所殺國中有伊循城其地肥
美願漢遣一將屯田積谷令臣得依其威重於是漢遣
司馬一人吏士四十人田伊循以鎮撫之其後更置都
尉伊循官置始此矣鄯善當漢道衝西通且末註且此
餘切循七百二十里自且末以往皆種五榖土地草
木畜産及作兵略與漢同自後無聞至魏后太武時其
國為沮渠安周所攻其王西奔且末且末役屬之西魏
大統八年其王兄鄯米率衆内附
四至
東至長安六千一百里西北至車師一千九百里西
北至安西都護理所一千八百里至山國一千三百
餘里此國山居故名山國去陽關一千六百里
土俗物産
地沙鹵少田寄田仰谷傍國出玉多葭葦檉柳胡桐
白草白草者牛馬所嗜也胡桐亦似桐蟲食其樹而
沫出下流者俗名胡桐淚言似眼淚也可以釬金銀
人隨畜牧逐水草有騾馬多槖駞能作兵與婼羌仝
且末國
且末國漢時通焉王理且末城其王安末深盤梁武帝
普通五年遣使獻貢梁書謂之末國其國西北有流沙
數千里夏月有熱風為行旅之患風之未至槖駞先知
即鳴而聚立埋口鼻於沙中人以為侯即將氊擁蔽鼻
口其風迅騪斯須過盡若不防者必至危斃矣
四至
去長安六千八百二十里西北至都護治所二千二
百五十里北接尉犁丁零東接白題西接波斯精絶
南至小宛可三日行
土俗物産
地有葡萄諸果土人皆剪髮著氊帽小袖衣為形則
開頸而縫前多牛羊騾驢
扜彌國
扜彌國漢時通焉王理扜彌城戶三千三百四後漢謂
其國曰拘彌居寧彌城亦曰寧彌城國順帝永建中為
于闐王放前所破殺其王興陽嘉初燉煌太守徐由遣
疎勒發兵擊之破于闐遂立拘彌王靈帝熹平中又為
于闐所破殺掠殆盡衆纔千口
四至
去長安九千三百里東北至都護理所三千五百五
十三里南與渠勒東北與龜兹西北與姑墨接西通
于闐四百里
龜兹國
龜兹國一名邱兹又曰屈茨漢時通焉王理延城今名
伊邏盧城都白山之南二百里(註)隋西域圖記云白山
一名阿羯山常有火及煙即是出烱砂處戶七千宣
帝時烏孫公主遣女來至京師學鼓琴龜兹主絳賓請
娶為妻言得尚漢外孫為昆弟願與公主女俱入朝元
康初逐來朝賀王及夫人皆賜印綬夫人號稱公主樂
漢衣服制度歸其國治宫室作徼道出入傳呼撞鼓鐘
如漢家儀外國胡人皆曰驢非驢馬非馬若龜兹王所
謂驘也至後漢光武時其王名弘為莎車王賢所殺滅
其族賢使其子則羅為龜兹王國人殺則羅匈奴立龜
兹貴人身毒為王由是屬匈奴魏文帝初晉武太康中
並遣使朝貢嘗為焉耆所滅後裔却復惠懷末中國亂
遣使貢方物於張重華至孝武帝太元七年秦主苻堅
遣將吕光率衆討平之光立其王白純弟震為王而歸
獲龜兹樂(註)今名屈茨自此與中國不通至後魏周
隋並遣使貢方物其使云男女皆剪髮垂頭其刑罰殺
人者死刦賊則斷其臂并刖一足税賦凖地租徵無田
者則税金銀錢婚姻喪葬風俗與焉耆略同惟氣候少
温為異土多稻粟菽麥饒銅鐡□砂藍綠雄黃胡粉安
息香良馬□牛又出細氊氍毹多孔雀羣飛山谷閒人
取養而食之(註)食音嗣孳乳如鷄騖其王家恒有千
餘隻云其國西北大山中有如膏者流出如川行數里
入地状如醍醐甚臭服之髮齒已落者能令更生癘人
服之皆愈唐貞觀二十年將軍阿使郍社爾伐龜兹虜
其王而歸立其嗣子素稽為王令安西都護府所理則
龜兹城也今王則震之後也并有漢時姑墨温宿尉頭
三國之利
四至
東至長安七千五百里南與精絶東南與且末西南
與扜彌北與烏孫西與姑墨接能鑄冶俗有城郭東
至都護理所烏壘城四百里烏壘戶一百一十與都
護同理其南三百里與渠犂渠城都尉一人戶百三
十東北與尉犂地皆相連也東南與且末南與精絶
接昭帝田輪臺與渠犂地皆相連也東有大河東流
號計戍水漢書云即黃河也
土俗物産
俗有城郭能鑄冶其刑賦風俗略與焉耆同惟氣候
少温為異土多稻粟菽麥饒銅鐡□砂藍綠雄黃胡
粉安息香良馬細氊氍毹孔雀烏壘城在國東三
百五十里漢都護所理城也渠犁城在國東南五
百八十里屯田校尉所理城也水山赤沙山
白山隋西城圖云白山一名阿羯山嘗有火及烟即
是烱沙處也姑墨水今名越水龜兹東川水
在國東
焉耆國
焉耆國漢時通焉王理員渠城(註)員于居切在白山
南七十里戶四千後漢明帝初永平末有戶萬五千與
龜兹共攻沒都護陳睦至和帝永元六年都護班超發
諸國兵討之殺其王超乃立焉耆左侯元孟為王至安
帝時西域背叛延光中超子勇為西域長使復討定之
晉武帝太康中其王龍安遣子入侍安夫人獪(註)音古
邁切胡之女孕娠十二月剖脇生子曰會立為世子會
少而勇傑安病篤謂會曰我嘗為龜兹王白山所辱汝
能雪之乃吾子也及會立襲滅白山遂據其國遣子熙
歸本國為王會有胆氣籌略遂霸西胡葱嶺以東莫不
率服其後張駿遣沙州刺史楊瑄率衆疆理西域瑄以
部將張植為前鋒軍攻其國進屯鐡門未至十餘里熙
又率衆先要之於遮留谷植將至或曰漢祖畏於栢仁岑
彭死於彭亡谷為遮留殆將有伏單騎嘗之果有伏發
植擊敗之進據尉黎熙降於宣吕光僣位熙遣子入侍
至後魏遣成周公萬度歸討之其王鳩尸卑那衆大潰
單騎走入山中度歸盡屠其城四鄙諸城皆降伏焉耆
為國斗絶一偶不亂日久獲其珍竒異玩殊方譎詭難名
之物槖駞馬牛雜畜巨萬至後周保定四年其王遣使
獻名馬隋大業中其王龍突騎支遣使貢方物唐貞觀
六年又遣使貢方物其王姓龍即突厥之後盡并有漢
時犁危須國山三國之地并鄯善之北界
四至
去長安七千三百里西南至都護治所四百里南至
尉犁百里北與烏孫接東去交河城九百里西去龜
兹九百里皆砂磧其國近海水多魚鹽蒲葦之利四
面有大山道險阨易守海水曲入四山之内内匝其
城三十餘里
土俗物産
其俗丈夫剪髮婦女衣襦着大袴婚姻同華夏兵有
弓刀甲矟死亡者皆焚而後葬其服制滿七日則除
之俗事天神氣候寒土田良沃谷有稻粟菽麥畜有
駞馬牛羊養𧖟不以為絲惟取綿纊俗尚葡萄酒兼
愛音樂激瀎山沙山遮留谷激瀎藪結
屑水以上皆焉耆山之名尉犁城在國南一百里
故尉犁國危須城在國東一百里故危須國也
黑山城在國東南南一百六十六里樓蘭城在黑
山城東
于闐國
于闐國漢時通焉葱嶺之北二百餘里戶三萬二千風
俗物産與龜兹略同後漢建武末莎車王賢強盛攻取
并于闐徙其主俞林為驪歸王以莎車將軍居德為于
闐王明帝永平中居德死後于闐將休莫霸自立為王
休莫霸死兄子廣德立後遂滅莎車其國轉盛從精
絶西北至疎勒十二國皆服從而鄯善亦始強盛自是
南道葱嶺以東來惟此一國為大後漢魏后魏梁后周
隋唐貞觀中並遣使通焉其王髮不令人見今俗云若
見髮年必儉自漢孝武至唐中國詔令書策符節悉得
傳以相付敬以存焉今並有漢戎盧扜彌渠勒皮山精
絶五國之地
四至
去長安九千七百里東北至都護治所三千九百里
南與婼羌接北與姑墨接東北去龜兹一千四百里
東去鄯善一千五百里其國西通皮山國四百里去
朱俱波國千里西北至疎勒國一千五百里
土俗物産
其地多水潦沙石氣候温土良沃宜稻麥葡萄有水
出玉名曰玉河國人善鑄銅器其居曰西山城有屋
室市井蓏蔬與中國同王所居屋室加以朱畫其人
恭敬相見則跽其跪一膝至地書則以木為筆扎以
玉為印國人得先戴於首而後開封自高昌以西諸
國人多深目高鼻惟此一國貌不甚同頗𩔖華夏
兩海其國之西水皆流注西海其東水東流注鹽澤
即蒲菖海也葱嶺南河或云即黃河也北流七百
里入戍水于闐河略沙門谷阿耨逹山在國
南據漢書河渚出焉按河一名首䟦河亦名樹䟦河
或云即黃河也北流七百里入戍水一名計首水即
與葱嶺南河同入鹽澤或言阿䅶逹山即崑崙山是
也卑品故城在國東南故戎盧國都地漢書西域
傳云戎盧國王理卑品城也寧彌故城精絶故
城皮山城比摩寺其國西五百里有比摩寺俗
云是老子化身成佛之所初老子至此白日升天與
諸人辭訣言我暫遊天上尋當下生其後出天竺國
化為胡王太子自稱曰佛因立此焉
疎勒國
疎勒國漢時通焉王理疎勒城俗名疎勒城都白山南
百餘里戶一千五百後漢明帝永平中龜兹王建攻殺
疎勒王成自以龜兹左侯兜題為疎勒王漢遣軍司馬
班超刦縛兜題而立成之兄子忠為疎勒王忠後反叛
超擊斬之又耿恭為戊巳校尉屯車師後王金蒲城為
匈奴所攻恭引衆入疎勒城中乏水穿井十五丈不得
水吏士笮馬糞汁而飲之恭整衣服向井再拜為吏禱
有頃水泉湧出乃令吏士揚水以示之廼遂退元初中
疎勒王安國死國人共立舅臣磐為王漸以強盛戶至
二萬一千永建二年遣使奉貢至靈帝建寧初為其季
父和得所殺漢不能禁至後魏孝文末及隋大業中皆
遣使通焉其人手足皆六指産子非六指則不育王戴
金獅子冠唐貞觀中來朝貢其王姓裴并有漢時莎車
捐休楯三國之地按杜環經行記云拔汗那國在恒
羅斯南千餘里東隔山去疎勒二千餘里西去石國千
里城有數十兵有數萬唐天寳十年嫁和義公主於此
國也
四至
去長安九千三百里東至都護理所二千二百里南
有黃河西帶葱嶺亦名雪山在國西北百餘里大河
所出東去龜兹一千五百里西至鏺汗國千里(註)鏺
汗一名判汗是也當大月氐大宛康居道南去莎
車五百里去朱俱波八九百里(註)隋書云東北去突
厥牙帳千餘里東南去瓜州四千六百里在于闐國
北一千五百里
土俗物産
土多稻粟甘蔗麥銅鐡綿雌黃葱嶺山一名雪山
烏飛谷葱嶺北河烏論水莎車故城北與
都護理所四千七百四十六里漢書及西域傳皆曰
匈奴單于因王莽之亂略有西域惟莎車王不肯附
魏略西域傳云莎車國今并屬疎勒後魏書西域傳
云渠莎國理故莎車城也
迷密國
迷密國後魏書西域傳云迷密國都迷密城在者至拔
西去代一萬二千六百里正平元年遣使獻一峯黑槖
駞
判汗國
判汗國亦名鏺汗國都葱嶺西五百餘里盖古之渠搜
國也禹貢析支渠搜西戎即叙宋膺異物志以為渠搜
在疎勒國西西域志云鏺汗國古渠搜也今按其國在
長安西九千六百里王姓朝武自阿利七其先棄業為
王今則阿利七之後也唐高祖朝此國人鏺汗胡戲其
後盛為此尋為諫臣拜疏遂罷
土俗物産
土有波羅林下有球場又有野鼠滿山谷偏宜葡萄
菴羅果香囊桃李從此國至西海盡居土屋衣羊皮
疊布男子婦人皆著靴婦不飾鉛粉以青黛眼而已
太平寰宇記卷一百八十一
