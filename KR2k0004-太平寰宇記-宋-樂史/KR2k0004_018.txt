欽定四庫全書
太平寰宇記卷十八
宋樂史撰
河南道十八
青州
青州北海郡今理益都縣古青州境星分虚宿九度當
少皥時有爽鳩氏虞夏有季萴湯時有逢公伯陵殷末
有蒲姑氏居之蒲姑與四國作亂周成王滅之以封太
公所謂營丘秦并天下為齊郡地焉漢置北海郡後漢
為北海樂安二國地又為青州理所謂理廣固魏因之
晉為齊及樂安二國亦為青州理所永嘉末陷石勒苻
氏平燕復有其地苻堅末刺史苻朗以青州降晉晉又
于此置幽州仍以辟閭渾為刺史理于此安帝初以廣
陵已僑立南青州故此為北青州後又陷慕容垂復為
慕容德所據建都于此至慕容超宋武帝北伐克之以
羊穆之為刺史武帝後又省南青州改北青州曰青州
仍以置東陽城今州東城也武帝末又為青州理臨淄
後為魏所得又置青州後周及齊郡府創立莫得詳述
至隋初郡廢復為青州大業三年罷州為北海郡唐武
德四年海岱平又置青州總管府青濰登牟莒密萊乘
八州領益都臨朐臨淄般陽樂安時水安平等七縣七
年改總管為都督府八年省濰牟登乘四州以廢濰州
之北海廢乘州之千乘夀光博昌來屬省般陽時水安
平等縣貞觀元年罷都督府天寶元年改為北海郡乾
元元年復為青州後升平盧軍節度晉開運元年降為
防禦州以楊光遠叛初平故也天福十二年復舊為平
盧軍節度皇朝因之
元領縣七今六
益都臨淄夀光臨朐博興千乘
一縣割出
(闕)
州境
東西二百七里南北二百五十里
四至八到
東至東京一千一百三十里西至西京一千五百
五十里西南至長安二千四百一十五里東至
萊州界二百一十六里又東至密州三百三十二
里南至沂州四百五十二里又南至密州三百
四十五里又南至淄州一百二十里北至棣州
二百四十八里東南至密州三百三十三里西
南至淄州一百里西北至棣州三百一十九里
東北至海州一百八十八里又東北至萊州三百
四十五里
戶
唐開元戶五萬五千一百三十一皇朝管戶主二萬
二千五百四十九客二萬八千七百三十五
風俗
輿地志云夫齊東有即墨之饒南有太山之固懸隔
千里齊得十二焉漢書云太公以齊地負海瀉鹵少
五榖而人民寡乃勸以女工之業通魚鹽之利而人
物輻凑故其俗彌侈織作冰紈綺繡純麗之物太公
治齊修道術尊賢智賞有功故至今其士好經術矜
功名舒緩闊達而足智其失則奢夸朋黨言與行謬
虚詐不情言不可得其情也急之則離散緩之則放
縱南燕尚書潘聰曰青齊沃壤號曰東秦土方二千
戶餘十萬四塞之固負海之饒所謂用武之國也貨
殖傳云齊俗賤孥虜
姓氏
樂安郡九姓孫任高薛閻仲蔣
房亢千乘郡二姓倪庾齊郡四姓史
寗左梁咸陽郡三姓成毌益
人物
陳敬仲晏嬰陳仲子居於陵田單魯仲連
婁敬公孫弘管寧邴原北海朱虚人與管寧
華歆為友
土産
海魚鹽絲綿絹今貢猫兒仙紋綾漢
書云齊俗織作冰䊵綺繡之物號為冠帶衣履天下齊
民要術云青州有樂氏棗長脆香細多膏肥美為天
下第一傳云燕樂毅破齊時從燕齎棗于此種故曰
樂氏棗
益都縣舊十二鄉今六鄉本漢廣縣地益都亦漢侯國
魏于今夀光縣南十里益都城置益都縣屬齊國宋至
後魏縣並屬齊郡慕容德都廣固即此地也北齊天保
七年移於都城之北門外今縣理也箕山左思齊都
賦云箕嶺鎮其左水經注箕山無樹木而圓峭又郡國
志云紀侯冢在箕山之陰宋書云焦恭祭冢得玉磑焉
神嶽左思齊都賦云則有神嶽造天堯山三齊記
堯巡狩所登故以為名伏琛齊記又云此山南有二水
名東西丹水也又述征記太公冢在堯山西峱山詩
云遭我乎峱之間兮凢山郡國志云凢山黃帝封泰山
禪凢山合符得不死藥即此山地鏡州城南北遠望
有水多倒影故人謂之地鏡平盧盧河水與地平故
號平盧少海韓子云齊景公與晏子游于少海天
齊漢書謂祠天齊蘇林注云當天中央齊也澠水一
名陽水風俗通云羸馬不渡澠水言澠水之急也稷
門劉向别錄云齊有稷門齊之城西門也外有學堂即
齊宣王立學所也故稱為稷下之學又莒子如齊盟于
稷門又史記云談說之士會于稷下皆此地也玄龜
之野徐幹齊都賦云齊國者玄龜之精降為厥地棘
下都國志云張逸問鄭玄云我先師棘下生按棘下即
齊城内地名耳東陽城即郡理東城是也宋將沈文
秀所守廣固城在縣西五里晏謨齊地記云晉永嘉
五年東萊曹嶷為刺史所築有大澗甚廣因之為固謂
之廣固城南燕慕容德議所都尚書潘聰曰青齊沃壤
號曰東秦土方二千戶餘十萬四塞之固負海之饒可
謂用武之國廣固者曹嶷之所營山川阻峻為帝王之
都德從之及宋武征慕容超于廣固城側有五龍口險
阻難攻兵力疲乏河間人玄文說裕昔趙攻曹嶷望氣
者以為澠水帶城非可攻拔若塞五龍口城必當陷石
季龍從之嶷請降後五日大雨震雷復開後冉閔之亂
叚龕被慕容恪攻圍數月不克又塞五龍口龕遂降無
幾又震開之今舊基猶存宜試修塞裕從之超城中男
女皆患脚弱病者大半超遂出奔為裕所擒高士冢
漢高士逢萌避王莽亂遂隠居後漢累徵不起劉善
眀宅南史云劉善眀仕宋為北海太守元嘉中青州饑
荒人相食善眀家有集粟躬自饘粥開倉以救鄉里比
戸全濟百姓呼其家為續命田堯廟郡國志云堯廟
在渑水側
臨淄縣西北四十里舊七鄉今二鄉古臨淄城一名齊城
漢齊郡亦理此史記云齊所以為齊以天齊也項羽都
田都為齊王都于此漢為縣齊郡理也後漢為營陵縣
晉復為臨淄高齊省隋開皇十六年移高陽縣理此改
為臨淄復舊名按郡國志云淄水在縣城南渑水在縣
城東即易牙别二水之味于此縣理古臨淄城漢齊
郡亦理于此蘇秦說齊王曰臨淄城中三十七萬戶不
下戶三男子三七二十一萬人又燕王謂蘇代曰吾聞
清濟濁河可以為固長城巨防可以為塞漢書田肯曰
夫齊東有瑯琊即墨之饒南有太山之固持戟百萬懸
隔千里之外齊得十二焉此東西秦也非子弟勿王漢
之六年封王子肥為齊王盡得故齊地人能齊言者&KR0662;随
之牛山在縣南二十五里韓詩外傳齊景公遊于牛
山之上北望齊國云美哉國乎鬱鬱葱葱使古而無死
者則寡人將何去此俯而泣下沾襟國子高子曰然臣
賴君之賜疎食惡衣可得而養也駑馬柴車可得而乘
也且猶不欲死而况君乎又俯而泣晏子笑曰樂哉今
日晏嬰之遊也見怪君一諛臣二使古無死者則太公
丁公至今猶存方將披萊豆而立畎畆惟農事之恤何
暇念死乎景公慙乃引觴自罰愚公谷在縣西二十
五里本社山名愚公山愚公谷按說苑曰齊桓公入社
山問老人愚谷公曰公儀狀非愚而名愚何也對曰臣
畜牸牛生犢子以犢買駒少年謂牛不能生馬遂持駒
去而不告鄰人謂臣曰愚故為谷名管仲曰此夷吾過
也使堯在上咎繇為理安有取人駒者乎又郡國志云
社山之西愚公谷之東有愚公冢存營丘在縣北百
步外城中史記太公封營丘漢志營陵縣或曰營丘應
劭云尚父所封陵亦丘也鐵山崔琰述征賦云涉淄
水過相都登鐵山望齊密即此山鼎足山桓公墓在
焉按郡國志上有墳是管仲坡又述征記云永嘉末人
發冢得珠襦玉匣唐貞觀十一年詔致祭禁樵採葵丘
在縣西二十里左氏云齊襄公使連稱管至父戍葵丘
杜注臨淄縣西地名也康浪水按三齊記云寗戚叩
牛角歌曰康浪之水白石粲中有鯉魚長尺半即此也
沫水耿弇破張步于臨淄追至沫水是也聖水郡
國志云鹿皮公作轉輪縣閣上峯飲此水而成仙一名
陽水畫邑水齊之邑名也史記樂毅破齊聞畫邑人
王蠋賢即此邑也烏常泛續述征記曰烏常泛齊人
謂湖為泛中有臺皆生結蒲云秦始皇遊此臺結蒲繫
馬于此今蒲生為結洧涓水隋圖經云在湖陸城東
也西南注泗或云吳王夫差伐齊掘溝商魯之間也
左右池郡國志云齊桓公宫内有七市即閻職與懿公
遊于池今謂左右池是也天齊池在縣東十五里史
記封禪書謂秦始皇遊海上祠名山大川及八神求仙
人羨門之屬八神一曰天主祠天齊天齊淵水居臨淄
南郊山下左思齊都賦云天齊之池因名國也齊桓
公冢隋圖經云在齊城南二十里鼎足山上因山為墳
冢東有女水或云齊桓公女冢在其上東北流至安平
城南伏流十五里然後更流注北陽水也齊人諺曰世
治則女水流亂則女水竭慕容超在廣固乾涸彌載及
滅潰而急湍洪注到于今唐貞觀十一年詔致祭禁二
十步不得樵採蕩隂里郡國志云在縣東有三冢焉
即諸葛亮梁甫吟云步出齊城門遥望蕩隂里里中有
三墳纍纍皆相似借問誰家墳田疆古冶子雍門郡國
志云雍門齊門也韓娥東至齊乏糧過雍門鬻歌于市
即此梧臺亦名梧宫說苑云楚使適齊齊襄王饗之
梧宫臺是也因有大梧樹而建名又郡國志云宋人得
燕石之所雪宫基在縣東北六里齊王見孟子于雪
宫即此也管仲墓在縣東南二十三里晏嬰墓在
縣東北三里唐貞觀中禁十五步内不得樵採鄒衍
墓在邑界
夀光縣東北七十里舊七鄉今六鄉漢舊縣屬北海郡
後改屬樂安郡宋無夀光縣隋開皇六年于縣北一里
博昌故城置夀光縣屬青州淄澠水西自千乘縣界
流入至此合流去縣四十里淮南子云白公問微言以
水投水如何孔子曰淄澠合流易牙嘗而别之是此也
斟灌城亦名東夀光左氏傳曰寒浞使其子過澆滅
斟灌紀城古之紀侯之國姜姓也今廢城在縣南
劇南城古紀國漢書為劇縣焉今城亦在縣南
臨朐縣南四十里舊四鄉今二鄉漢舊縣屬齊郡亦伯
氏駢邑之地因朐山名縣隋開皇六年改為逢山縣屬
青州取縣西逢山為名大業二年又改為臨朐靈山
晏子春秋齊大旱景公問羣臣曰卜祟在高山廣澤寡
人欲祀靈山可乎晏子曰靈山以石為身以草木為毛
髮天久不雨髮將燋枯身將爇猶不欲雨乎祀之何益
逢山漢志臨朐有逢山述征記逢山有石鼓齊地將
亂人擊石鼓必鳴聞數十里朐山在縣東七十里因
山建名破車峴在縣東南三十五里高七十丈周迴
二十里道經惡之故云破車峴都昌故城漢縣廢
城在今縣東北東陽城一名凡城左氏曰晏弱城東
陽以逼萊乃齊境上邑也朱虚故城漢為縣在今縣
東六十里古城是後漢改屬北海郡孔融為黃巾賊所
敗曾保此城高齊天寶七年省故校城漢書武帝封
城陽頃王子雲為侯即此地十三州志云朱虚東十三
里有校亭縣漢袚城漢縣蓋在今縣九十里當北海
之西南界其城並無遺址臨原漢書武帝封菑川懿
王子始昌為侯後漢省併朱虚在今縣之東即輔唐縣之
北是其地
博興縣西北一百二十里舊三鄉今四鄉漢縣屬千乘
郡按十三州志云昌水其勢平故曰博昌後漢改千乘
郡為樂安國博昌縣仍屬焉晉宋及魏並同高齊省仍
自今縣東十二里樂陵故城移樂陵縣理于此屬樂安
郡隋開皇三年罷郡樂陵縣屬青州十六年改為博昌
後唐諱昌改為博興濟水北去縣百步又東北流入
海海浦在縣東北二百八里濟水入海之處因謂水
口為海浦泲周禮謂齊川曰泲經此縣界貝丘縣
聚左氏謂齊侯田于貝邱在今縣南樂安故城漢樂
安國故城今縣東南蒲姑城齊之舊都殷末有蒲姑
氏國此地周初作亂成王滅之
干乘縣東北十八里舊七鄉今三鄉漢舊縣屬千乘郡
有鐵官後漢和帝永元七年改干乘郡為樂安國縣仍
屬焉隋廢郡屬青州仍移縣于今所即漢廣饒縣地唐
武德二年于此置乘州八年州廢縣仍舊屬青州青
丘齊景公有馬千駟田于青丘是此也栢寢臺韓子
曰景公與晏子遊于少海栢寢之臺而望其國曰美哉
堂堂乎後代將孰有此晏子曰其田氏乎公曰寡人之
國而田氏有之奈何對曰君欲奪之則近賢遠不肖賑
窮恤孤雖十田氏其如君何淄水南去縣二十八里
濰州
濰州理北海郡本青州北海縣也隋開皇十六年于縣
置濰州大業八年因賊陷俱廢唐武德二年又于縣置
濰州領北海漣水平夀華池城都下密東陽寒水訾亭
濰水汶陽膠東營丘華苑昌安都昌城平等十七縣六
年惟留北海營丘下密三縣餘十四縣並廢八年廢濰
州仍省營丘下密二縣以北海屬青州皇朝建隆三年
建為北海軍至乾德三年改為濰州復舊名也
今領縣三
北海昌邑昌樂
州境
東西一百九十一里南北一百八十里
四至八到
西至東京一千三百二十里西南至西京一千七
百里東至萊州膠水縣一百六十六里西至夀
光縣界三十五里南至密州輔唐縣七十三里
北至海一百二十里東南至密州高密縣界七十
五里西北至夀光縣九十四里東北至萊州掖
縣界二百二十里
戶
皇朝管戶主一萬一千二百八十八客一萬三百一十五
風俗
與青州同
土産
舊貢仙紋綾今貢紵絲素絁樂氏棗絹綿
北海縣舊九鄉今五鄉本漢平夀縣地屬北海郡後漢
為北海國在此北齊置北海郡皆此地隋開皇三年罷
郡置下密縣于廢郡城中屬青州十六年又于此置濰
州取界内濰水為名大業二年州廢改下密縣為北海
縣節女山在縣西北三十五里郡國志云北海縣節
女當齊湣王伐楚蘇渾死焉有五女終身不嫁呼父魂
葬于此山因名阜山按齊記云此山是地肺可以免
三災溉源山在州東南六十里山形如塔舊名塔山
地里志云覆甑山溉水所出水經云溉水出塔山是山
有二名天寳六年勅改為溉源山霹靂山在縣南五
十八里古老相傳其山曾出霹靂鐵本號鐵山天寶六
載勅改為霹靂山小几山在縣西南七十里山形曲如
几形又臨朐縣有几山此山似之故曰小几山海水在
縣東北一百二十里禹貢海岱惟青州今按海東接萊
州西抵夀光縣界濰水南去縣五十五里即禹貢之
濰淄二水地理志濰水出瑯琊郡箕縣北至都昌入海
昔韓信與龍且戰于水上信以萬餘囊沙壅水上流明
日夾水戰龍且泛水信遂斬龍且破楚兵二十萬即此
水也西有韓信祠今存膠水在州東八十六里漢書
云□縣東膠水所出齊記云膠水出瑯琊五弩山圖經
云水色如膠北流三百里入海汶水在縣東南六十
里源出沂水縣小泰山入縣界合濰水入海漢書云瑯
琊朱虚縣東泰山汶水所出經云如有復我者則吾必
在汶上矣即此也廢平夀縣在州西南三十里左傳
注云平夀縣者商周故號後魏皇興三年置以舊號為
縣名北齊天保七年廢隋義寧二年復置武德四年廢
廢西下密縣隋于此置州大業二年廢州縣并入北海
縣廢東下密縣在州東四十五里隋開皇七年分下
密縣東界為膠東縣屬北海郡唐武德九年廢廢膠
東縣在州東南八十里後魏皇興三年封北齊天保七
年廢廢桑犢縣在州東南三十里漢書云北海桑犢
縣即此公孫弘墳在州西二十里高二丈三尺漢書
云公孫弘菑州薛人也為丞相封平津侯葬於此塚後
有泉號曰補生泉徐幹墳在州東五十一里俗呼為
博士冢魏志云徐幹北海劇人卒葬于此寒亭在州
東二十三里左傳云寒浞伯明氏之後杜預云寒國北
海平夀縣東寒亭也此即寒浞本國伯明氏之所立也
斟亭左傳云寒浞使子澆滅斟灌及斟尋氏杜注云北
海平夀縣東南有斟亭也漢書斟屬北海班固以為故
國禹後也其亭在州東南五十里此亭近斟故曰斟亭
鄭公鄉鄭公康成北海郡高密人也北海相孔融謂
其所居鄉為鄭公鄉門為通德門
昌邑縣東六十里無鄉管三里古稱都昌地則齊七十
二城之一也漢更昌邑縣魏晉因之後廢霍侯山在
縣南四十里漢書霍光為博陸侯封在北海其山本名
陸山天寶六年敕改為霍侯山子騫阜在縣西北十
里上有閔子騫廟伯牛阜在縣西北十二里子游
池在縣東南十五里訾城在縣西北十五里春秋齊
師遷紀郱鄑郚杜注云北海郡都昌縣西有訾城俗為
瓦城都昌故城齊頃公封逢丑父食采之邑春秋云
齊景公封晏子以都昌辭而不受即此城也漢魏晉為
縣屬北海郡後廢今為昌邑縣逢丑父墳在縣南五
里
昌樂縣西五十五里無鄉管三里本夏邑商以前故國
太公所封之處隋開皇六年于營丘故城置營丘縣屬
濰州大業八年因賊陷俱廢唐武德二年又于北海縣
置濰州復立營丘縣至九年州縣又廢皇朝析夀光縣
長夀鄉營丘故縣置安仁縣尋改為昌樂縣方山在
縣東南二十五里晏謨齊記云劇城東南有方山遠望
正方西丹水在西北五十七里源出臨朐縣凡山入
縣界溉田東丹水在縣西六十里合西丹水廢劇
縣在縣西五十五里地理志云劇故紀地也漢置劇于
紀城後漢為縣屬北海郡爾雅云道開七逵謂之劇郭
璞注云北海劇城内高九尺地理志云劇縣昔紀侯所
築叢角山在州東五十里山有三峰岌如叢角古
營丘城太公所封之處隋開皇六年于故城置縣屬濰
州唐武德二年邑人汲嗣因賊率黎庶守之權置紀州
四年廢置營丘縣九年縣廢
太平寰宇記卷十八
