欽定四庫全書
太平寰宇記卷五十
宋樂史撰
河東道十一
威勝軍大通監平定軍岢嵐軍火山軍
寧化軍
威勝軍理銅鞮縣本潞州銅鞮縣地皇朝太平興國
二年四月於此建軍仍割銅鞮武鄉二縣來屬至太平
興國六年又割廢沁州之沁源縣以隸焉
領縣三
銅鞮武鄉沁源沁州割到
軍境
東西二百二十里南北二百四十三里
四至八到
東南至東京新置軍未有里數東至黎城縣一百
五十六里西至大通監棉上縣九十里南至屯
留縣一百四十三里北至遼州榆社縣一百五十
三里東南至襄垣縣一百五里西北至棉上縣
一百二十五里西南至和州縣二百三十二里
東北至遼州遼山縣二百二十里
戶
舊戶屬潞州皇朝戶主四千一百七十二客三百
二十七
風俗
與潞州同
土産
人參
銅鞮縣元十二鄉本漢舊縣以銅鞮水為名春秋時晉
别邑左傳鄭伯如晉晉人執諸銅鞮晉太康地記云銅
鞮故晉大夫羊石赤邑時號赤為銅鞮伯華漢以為縣
漢置銅鞮屬上黨郡隋開皇十六年改屬沁州大業二
年省沁州復還潞州唐武德六年屬韓州貞觀十七年
州廢復入潞州閼與城今名烏蘇城在縣西北二十
里史記秦襄昭王三十八年秦伐韓軍於閼與趙王問
趙奢奢對曰其道遠險狹譬猶兩鼠闘於穴中將勇者
勝王乃令趙奢將救之大破秦軍遂解閼與之圍漢高
紀曰韓信破代擒代相夏說於閼與孟康注邑名在上
黨湼縣也斷梁城在縣東北三十里下臨深壑東西
北三面阻澗廣袤二里俗謂斷梁城銅鞮山在縣二
十里本名堯山天寳六年勅為銅鞮山山高一千五百
五十尺銅鞮水水經云銅鞮水出覆斧山經襄垣縣
道是也又冀州圖云烏蘇城在縣西北二十里有銅鞮
水是也故甲水城隋開皇十八年置甲水縣故城
在今縣北七十里石梯山在縣西南七十里注水經
云銅鞮西有梯山高一千九百尺銅鞮城在縣南十五
里本晉銅鞮宫上黨記云銅鞮有晉宫闕猶存子産曰
銅鞮之宫數里叔向墓在縣西十八里晉大夫羊
舌伯華墓在縣南六十里晉太康地記云銅鞮晉大夫
羊舌食邑時號曰銅鞮伯華墓高一丈五尺
武鄉縣東北六十里舊管八鄉今七本漢濕氏縣屬上
黨郡晉始置武鄉縣屬樂平郡石氏分上黨郡湼沾二
縣置武鄉郡縣屬焉後魏太和十五年自古湼城移郡
於武鄉郡之南亭州隋開皇初廢郡縣屬潞州十八年
置韓州縣屬焉唐貞觀十七年廢韓州縣歸潞州冀州
圖云今理即古榆社故城也侯甲山今名護甲嶺注
水經云湼縣故甲山有長嶺謂之胡甲嶺劉歆述初賦
云登侯甲而長驅是此也湼城冀州圖云湼城在縣
西六十里後魏初於此立豐州北齊改曰戎州後周廢
之秃頂山在縣西北九十里石臼嶺在縣北六十
五里護甲水在縣西北八十八里鞞山按石勒曾
於此聞鞞鼓聲因告其母母曰汝作勞耳鳴非有感也
山在縣東北六十里武鄉水在縣西六十餘步源出
遼州平城縣南八賦嶺西南流入榆社縣界武鄉故城
下因名武鄉水
沁源縣西一百五里依舊五鄉漢榖遠縣地原屬上黨
舊縣在今縣南一百五十步沁源孤遠故城是也按晉
地記云榖遠今名孤遠因後語訛耳後魏建義元年於
今所置沁源縣因沁水名之屬義寧郡隋開皇三年罷
郡屬晉州十六年置沁州縣来屬皇朝割隸軍霍
山山闊故歴於郡界太嶽也縣西七十八里沁水在
縣東一里北自綿上縣界流入廢沁州本陽城郡理
沁源縣州之分域自漢以前歴代所屬與潞州同又晉
侯耀武德之墟即漢上黨郡之榖遠地也按榖遠縣今
在州南一百五十步沁源縣南孤遠故城是也語音訛
故謂煬帝廢州為沁源縣以屬上黨郡義寧元年置義
寧郡領沁源銅鞮綿上仍分汾源置和州凡四縣唐武
德元年改為沁州因沁水為名二年分汾源置招遠縣
三年省招遠縣六年以銅鞮屬韓州天寳元年改沁州
為陽城郡乾元元年復為沁州皇朝平魏晉廢沁州
以汾源縣入威勝軍綿上縣入大平監和州縣入晉州
大通監
大通監古交城縣本漢晉陽古交城之地管東西二冶
烹鐵之務也東冶在綿上縣西冶在交城縣北山唐天
授二年縣移於却波村即今理是也先天二年又置盧
川縣開元二年廢
領縣二
交城綿上
監境
東西一百六十里南北一百九十里
四至八到
東至東京南至西京九百里西南至長安一千
二百二十里東至清源縣四十里西至石州離
石縣二百三十里北至樓煩静樂縣二百三十里
東南至文水縣四十五里西南至文水縣二十
五里西北至離石縣二百二十里東北至晉陽
縣一百里
戶
皇朝戶主二千七百九客五百二十二
風俗
與并州同
土産
出鐡栢子出縣北孤突山南每年採進
交城縣舊十二鄉今管四鄉本漢晉陽縣地齊於此置
牧隋開皇十六年析晉陽置交城縣屬拜州因縣西北
古交城為名唐天授二年長史王及善自山北古交城
移就却波村置廢盧川縣在縣東北九十五里唐天
授二年移交城縣於南山平川却波村置開元二年以
盧川縣非衝要因廢交城山在縣北一百三十五里
出磨石西山冶在監西文谷内義泉社去監六十里
此冶取孤突山鐵鑛烹煉少陽山在縣西南九十五
里山海經云少陽之山酸水出焉其山多玉其下多赤
銀郭璞注云銀之精者羊腸山郡國志云萬根谷山
即羊腸坂也在縣東南五十三里石磴縈委若羊腸後
魏於此立倉名羊腸倉皇甫謐云羊腸塞在龍山即晉
陽西北九十里古西河上郡置關於此隋煬帝大業四
年經此幸汾陽改名深谷嶺有故石墟俗云魏太武避
暑之所地志云上黨壺關亦有羊腸坂在今潞州界不
謂此也萬根谷冀州圖云萬根谷即向交城道亦羊
腸道也汾陽場在縣東北九十一里後魏曰陽谷曲
城童子谷隋圖經云在縣東六十三里齊天保七年
有童子數人放牧見山上巨石遂發心見佛像高一百
一十尺陽曲故城在縣西南七十里開皇六年改為
陽直孤突山在縣西南五十五里出鋽鐵汾水西
北自嵐州静樂界流入文谷水出縣西南文谷水經
曰文谷水出大陵縣西山谷按大陵縣在今文水縣北
三十里大陵故城是也發源此城東南流入文水縣界
棉上縣舊四鄉今三鄉本榖遠之地晉省穀遠以其地
屬介休隋開皇十六年分介休縣南界置此縣屬沁州
取晉封介之推地為縣名即棉上之地也皇朝太平
興國四年屬本監羊頭山一名謁戾山在縣東北五
十里沁水所出介山横嶺即子推焚身之所沁水
一名源水源出縣東南二十四里覆甑山南流入上黨
又左氏傳齊侯伐晉戍郫邰封少水即謂此注曰封晉
戶於少水為京觀即沁水也霍山在縣西八十里
平定軍
平定軍治平定縣本并州廣陽縣皇朝平晉陽以此
縣先歸於是乃立平定軍仍改廣陽縣為平定縣并樂
平縣以屬焉
領縣二
平定樂平
軍境
東南二百三十里西北一百五十里
四至八到
圖經上未有至東西京里數東至土堠嶺一百五
十里接鎮州元民縣界南至遼州和順縣界八十
里西至并州壽陽縣界八十里北至鎮州平山
縣界九十里東北至娘子關接鎮州井陘縣界九
十里東南至趙州贊皇縣界一百二十里西北
至并州孟縣界九十里
戶
舊戶屬并州籍皇朝管戶主一千七百五十六客
二百三十六
風俗
同并州
土産
同并州
平定縣元五鄉本漢上艾縣地屬太原郡後漢屬常山
國晉屬樂平郡後魏改上艾縣為石艾縣屬樂平郡隋
開皇三年罷郡改屬遼州大業二年省遼州後屬并州
唐武德三年又屬遼州今太原府樂平縣理是也六年
改屬受州貞觀八年廢受州後屬并州天寳元年改為
廣陽縣因縣西南八十里廣陽故城為名皇朝改為
平定浮山在縣東南三十五里畢發水一名阜漿
水亦名妬女泉源出縣東北董卓壘東今其泉初出大
如車輪水青碧泉傍有祠土人祀之婦人炫服靚粧必
興雲雨故曰妬女郡國志云子推妺也故老傳此泉中
有神似鱉晝伏夜遊神出水隨神而湧其水東北流入
井陘界廢受州城在縣西北三十里舊名塞魚城武
德八年因故蹟築移受州理此貞觀八年廢盤石故
關在縣東北七十里葦澤故關在縣東北八十里
董卓壘在縣東北八十里水經注曰畢發水經董卓壘
東妬女祠在縣東北九十里按唐書高宗將幸汾陽
狄仁傑為支頓使并州長史李仲玄緣道出妬女祠俗
傳有盛衣服車馬過者必致風雨之異遂徵十萬餘衆
更開别道以避之公曰天子行幸千乘萬騎風伯清塵
雨師洒道何妬女之敢言而避之哉遂止其役還具以
聞帝歎息曰真大夫也井陘故關在縣八十里即韓
信破趙之所舊廣縣城在軍東南三里
樂平縣南六十里舊六鄉今五鄉本漢沾縣屬上黨晉
於此置樂平郡沾縣屬焉又别置樂平縣後魏太武帝
省樂平郡及縣孝明帝於今儀州和順縣重置樂平郡
及縣高齊移理沾城即今縣是也隋開皇十六年於此
置遼州縣屬焉大業二年省遼州以樂平屬并州唐武
德六年屬受州貞觀八年省受州縣改屬并州少山
一名河逢山在縣西南十里福地記曰河逢山在樂平
沾縣高八百丈可避兵即此恒山之佐命也沾嶺在
縣西南三十里清漳水出縣西南少山山海經曰少
山清漳水出焉今按清漳出樂平濁漳出潞州長子縣
界縣城即漢沾縣城也隋文帝更加修築昔陽故城
一名夕陽城在縣東五十里左傳曰晉荀吳假道於鮮
虞遂入晉陽滅肥以肥子歸七國時趙戍于此樂平
山在縣東七十六里即古東山皐落氏之地漢縣因山
以名
岢嵐軍
岢嵐軍理嵐谷縣在樓煩郡北百里隋大業中置岢嵐
鎮押草成川賊路唐長夀中李迥秀置軍三年于此置
嵐谷縣神龍二年廢開元十二年重置縣今復為軍舊
取東北岢嵐山為軍名岢音賀
領縣一
嵐谷
軍境
東西一百五十里南北一百三十里
四至八到
元無至東西二京里數東至雪山六十里與朔州
分界至朔州一百六十里北至嵐州火山軍一百
六十里東南至嵐州宜芳縣九十里東北至朔
州一百六十里西北至嵐州定羌軍一百二十里
西南至嵐州合和縣一百七十里
戶
皇朝管戶主一千三十二客三百一十八
風俗
同嵐州
土産
同嵐州
嵐谷縣舊六鄉今四鄉舊岢嵐軍也在宜秀縣北界隋
大業中置岢嵐鎮押草成川賊路唐長安三年分宜芳
於此置岢嵐縣神龍二年廢縣置軍開元十一年復置
縣今於縣復置岢嵐軍岢嵐山在縣東二里古長
城從東北朔州界入本縣界六十里北過西九十里入
嵐州和合縣界即秦之長城也雪山在縣東北四十
里高三十里長六十里嵐朔州分界岢嵐河在縣東
水從嵐州宜芳縣走馬嶺下流出去縣四十里西入合
河縣界焚臺山地中出火因名焚臺上復有火井
火山軍
火山軍在嵐州火山下皇朝平晉復置控臨邊境仍以
火山為名火山在軍東四十里
軍境
東西(闕)南北(闕)
四至八到
圖經上未有至二京里數東至白鴿塞七十里
南至岢嵐軍一百六十里西至黃河七里北至
雄勇鎮界二十里西南至定羌軍七十里西南
至府州五十里西北至黃河中心慈母灘一百里
西北至朔州界六十里
戶
皇朝戶主二百五十五
寧化軍
寧化軍本嵐州之故軍東北接蕃界皇朝太平興國
六年改為寧化軍汾河上源雪山蘆衙尖山已
上並在軍界
軍境
東西(闕)南北(闕)
四至八到
東至忻州界從合寨九十里南至嵐州静樂縣六
十里正南以西至嵐州一百二十里北至契丹
界横嶺六十里自徽至朔州一百里東南至天門
關二百四十里西南至岢嵐軍一百五十里
戶
皇朝管主戶四百十四客二百八十一
太平寰宇記卷五十
