欽定四庫全書
太平寰宇記卷九十三
宋樂史撰
江南東道五
杭州
杭州餘杭郡今理錢塘縣禹貢揚州之域春秋時為吳
越二國之境按吳地記云越國西北界至禦兒在今吳
郡嘉興縣南是也即與吳分界此處又按史記曰楚威
王伐越殺王無疆盡取故吳地至浙江按括地志云周
顯王四十六年楚伐越大敗其王無疆盡取其地至於
浙江之北故復屬於楚秦漢並屬會稽郡後漢順帝以
後屬吳郡吳大帝分餘杭置臨水縣黃初五年於富春
縣置臨武縣又析富春至新城縣晉太康元年改臨安
縣此郡亦屬吳興吳二郡之地宋齊梁因之陳以為錢
塘郡隋平陳廢郡改為錢塘縣又省陳留為綏安縣割
吳郡之鹽官吳興之餘杭合四縣置杭州在餘杭縣蓋
因其縣以立名十年移州居錢塘城十一年復移州於
柳浦西依山築城即今郡是也煬帝初廢為餘杭郡唐
武德四年平李子通置杭州領錢塘富陽餘杭三縣六
年復没於輔公祏七年平賊復置杭州又置潜州領於
潜臨水二縣八年廢潜州及臨水縣以於潜縣来屬貞
觀四年分錢塘置鹽官縣天寳元年改為餘杭郡乾元
元年復為杭州皇朝為鎮海節度
元領縣八今十
錢塘於潜餘杭新城臨安鹽官富陽
昌化仁和南新(二縣新置)
州境
東西六百一十七里南北九十九里
四至八到
東北至東京二千八百里西北至西京二千五百
里西北至長安三千四百里東至蘇州三百九
十里南至越州一百三十里北至湖州一百九
十里東南至思俗山至越州總一百七十里又云
渡浙江一百三十里西南至睦州三百一十五里
西北至宣州四百九十六里東北至蘇州三百
六十九里東北浙江入海處一百里
戶
唐開元戶八萬六千二百五十八皇朝戶主十六萬
一千六百客八千八百五十七
風俗
同越州
姓氏
餘杭郡二姓暨隗
錢塘郡二姓全范
人物
吳有全琮朱異錢塘人沈約曰天下惟有文義碁
書卿一時將去可謂不廉言其多藝為散騎常侍
制敇筆不停綴褚亮杭州錢塘人唐許敬宗杭
州新城人善心之子善心讀萬卷書十五解屬文其
先自東晉南渡相太宗曾孫遠為睢陽太守褚無
量杭州人官至散騎常侍封舒國公
土産
乾地黃牛膠藤紙蜜乾薑(已上貢)緋綾
白編綾海蛤橘木瓜
錢塘縣舊二十五鄉今一十一鄉本秦舊縣史記曰始
皇三十七年東遊過丹陽至錢塘漢書地理志屬會稽
郡西部都尉劉道真錢塘記云昔一郡境逼近江流縣
在靈山下至今基址猶存郡議曺華信乃自立塘以防
海水募有能致土石者即與錢乃成縣界蒙利乃遷此
地是因為錢塘縣晉天福初改為錢江縣尋復舊靈
隠山在縣西十五里許由葛洪皆隠此山入去忘歸本
號稽留山今立寺焉山南有一石狀似人形兩髻分明
俗謂之女兒山定山在縣西四十七里突出浙江數
百丈又按郡國志云濤至此輙抑聲過此便雷吼霆怒
上有可避濤處行者頼之云是海神婦冡巨石山在
縣南三里郡國志云上有七層古㙮王僧儒云巧絶靈
工山北有落星石存石膏山在縣西五十七里錢塘
記云山出石膏若雪又縣亥地有獄獄左右亦有石膏
雨霽時出藥用為最一名稽留山無毒獸惡蟲亭市
山郡國志云杭州庭市山餘石鄉亭市村人悉作大甕
今謂之浙甕是此地所出金鵝山郡國志云金鵝山
山鳴即縣有貴人寓止古防風氏封此山下有風渚即
古郪䐽國也馬嘷山郡國志云吳伐越至此山大風
車破騎死有馬嘷呼求其主遂名之錢塘古泉亭有
紫水如霞為湖所衝鄉人華信將私錢召有能致土石
一斛與錢一千旬日之間来者雲集塘未成譎不復取
土皆棄土石而去故作成此堤以捍海潮後因號為錢
塘浙江山海經云浙江出三天子都在率東閩西入
海餘暨南郭璞注云按地理浙江出黝縣南率中東入
海今之浙江是也率即歙耳餘暨縣名虞喜志林云今
錢塘江口浙山正居江中潮水投山下折而曲一云江
有反濤水勢折歸故云浙江史記云水至會稽山隂為
浙江粟山在縣西十七里輿地志云山下有飛泉二
里石杵闊二丈長一丈四尺吳大帝刻為黃武二年歲
在戊午八月三日十二字餘俱漂没微茫石見存吳
山泉在吳山北寒泉逆溢清而且甘汲之不竭明珠
浦通浙江生蚌珠望潮樓高十丈在縣南一十三里
唐武德七年置
仁和縣西南一十里十二鄉本錢塘鹽官之地唐麟德
二年析二縣之地置錢塘縣於州郭國朝太平興國三
年平江東改為仁和縣黃鶴山在縣東北三十八里
蛾眉山在縣北四十里
於潜縣西二百里舊二十二鄉今十四鄉本漢舊縣地
漢志屬丹陽郡吳越春秋秦徙大越鳥語之人置替闞
駰十三州志替讀為潜出好布吳寳鼎元年割屬吳興
郡吳錄地理云縣西替山蓋因山以立名舊替字無水
至隋加水屬餘杭郡廢還屬杭州岝㠋山在縣西二
里吳輿地記云山東臨縣西溪有絶壁高四十許丈上
可容千人謝安嘗登之箕踞足曰伯昏瞀人何以過是
也天目山郡國志云山上有數百年樹名曰翔鳳林
輿地志云上有兩池若左右目名天目也山極高峻上
多美石泉水名茶按茶譜曰杭州臨安於潜二縣生天
目山者與舒州同懸霤山吳興記云上有懸霤故以
為名晉時許遜常造郭景純純筮之遇泰爻發謂曰君
元吉自天宜求昇遐之道於是乃往師仙者鮑靚靚後
遁跡莫知所之數年過其故人夜後門戶皆閉而聞别
室有人乃視即先生也方欲看書主人將具燭先生曰
不須然披閱如晝也印渚山上承溪水吳興記云從
渚以上至縣悉石瀨惡道不行船以下水道險故行旅
集焉晉王朗之為吳興太守至郡中嘆曰非唯使人心
情開滌亦覺日月清朗傳云渚次石文似印因以為名
石甑山按郡國志云石甑山一名天姥山有石危如
甑三石支在下一人搖之輙動更加千人搖之終不落
青山郡國志云青山有石穴冬夏常暖石色如黛故
號曰青山下有吳均宅墓
餘杭縣西北七十里舊三十鄉今一十四鄉本秦舊縣
也山謙之吳興記云秦始皇三十七年將上會稽塗出
此地因立為縣郡國志云夏禹東去捨舟登陸於此仍
以為名漢書地理志屬會稽隋平陳於此縣置杭州後
遷州就錢塘縣依舊屬也由拳山本餘杭州也一名
大辟山郡國志云青障山高峻為最在縣南十八里山
謙之吳興記云晉隠士郭文字文舉初從陸渾山来居
之王敦作亂因逸歸入此處今傍有由拳村出藤紙
大辟山晉書云郭文舉隠於餘杭大辟山中曾有猛獸
殺一麋鹿於庵側文舉以語人人取賣分錢與文舉文
舉曰我若須此自當賣所以相語不須故也知者皆歎
美之嚴山郡國志一名白鹿山晉朝嚴晁葬此山有
二白鹿来夾冡因名太守山大滌洞在天柱宫南宫
内有湧泉其水色青黃赤白碧不定山有五洞其一投
龍吳天師墳吳筠餘杭人也為唐内供奉因遊天柱
宫没葬於此今有碑存
富陽縣西南七十三里舊二十五鄉今二十二鄉本漢
富春縣也屬會稽郡吳錄地理云屬吳郡晉孝武太元
中避簡文鄭太后諱改富陽縣赤亭里即嚴子陵釣
於此有臺基存謝靈運詩曰定山緬雲霧赤亭無淹泊
石頭山山有觀濤所孫洲吳錄浙江經縣前過江
中有沙漲吳武烈帝為郡吏赴府鄉人餞之會於州上
父老曰此沙狹而長君其為長沙太守乎後果如父老
之言因於長沙起兵為吳始祖遂名此沙為孫洲桑
亭埭郡國志云漢末有桑君養犬數年不吠孫文臺微
時經此犬忽吠之桑謂文臺曰君其異相乎及貴欲報
桑無所好惟好張箄捕魚文臺為作九里箄以貺之
潮戶地近海而民朔朢迎潮而歌陽平山地理志吳
武烈帝孫氏之所居也其祖種瓜於此有二仙人示其
葬地即此也
鹽官縣西北一百三十里舊二十二鄉今九鄉本漢海
鹽由拳二縣之境漢志云海鹽縣有鹽官此地也吳錄
地理志云鹽官本名海昌時改為鹽官屬吳郡沈約宋
書郡志云此說非杭州鹽官乃漢之舊縣予按吳志孫
權為將軍陸遜始任幕府出為海昌屯田都尉并領縣
事連年亢旱遜開倉以賑貧氏權為將軍漢建安五年
也太康地志云漢鹽官也金牛山輿地志云昔吳楚
之間金牛出自毘陵奔来此山而没因名之臨平湖
在縣西五十里湖在臨平山南吳錄曰歸命侯天璽元
年吳郡志臨平湖自漢末草穢塞擁今更開除長老相
傳此湖塞天下亂此湖開天下平又於湖邊得石函中
有小石青色長四寸廣二寸餘上刻皇帝字於是改年
大赦俄而晉平吳孫盛以為元皇中興之符徵五湖之
瑞石也又岸崩得石鼓唯張茂先識之褚無量家近
湖邊年十二湖中有龍鬭傾里巷觀之無量讀書晏然
不動
臨安縣西北一百二十八里依舊二十六鄉吳志云漢
建安十六年分置餘杭立臨水縣屬吳郡歸命侯時割
屬吳興晉太康中改為臨安隋廢唐垂拱四年又置至
開元年間改為安國今仍復舊臨安山縣取此為名
南有郭文舉宅基石鏡山按山川記云臨安縣有石
鏡在山之東峯又郡國志云徑二尺七寸其光照人如
鏡之鑒分毫不差
昌化縣西二百四十里舊十三鄉今十一鄉按唐初為
紫溪縣至聖歷元年正月三日改為武崇鄉神龍元年
改為唐山大歷二年又廢長慶之後復立梁改為金昌
縣後唐同光初復舊晉改為横山縣後復舊國朝太平
興國三年改為昌化縣紫溪吳興記云邑有文山水
東南流為紫溪輿地志云以為水紫色也又云紫溪中
夾水有赤色盤石長百餘丈望之如霞名曰赤瀨水
晩山山悉松木真墨所出室山嵌空如室
新城縣西一百三十二里舊一十四鄉今七鄉按其地
在浙江西南名曰桐溪吳大帝立此為縣後廢之以其
地入富陽唐永淳元年五月分富陽縣之地又置之即
今理朱梁改為新登皇朝太平興國四年改為新城復
舊名
南新縣西一百六十里五鄉本臨安縣地皇朝乾德五
年錢氏割臨安縣地南置新陽以便徵科至太平興國
六年改為南新縣新婦洞在縣東洞有潭深八九尺
清瑩中有鰻魚一頭甚異龍&KR0588;山
在縣東三九山在縣西
太平寰宇記卷九十三
