欽定四庫全書
太平寰宇記卷七十三
宋樂史撰
劒南西道二
彭州
彭州漢陽郡今理九隴縣秦二漢属蜀郡晉以後又為
蜀寧蜀二郡之地梁天監中置東益州至後周武帝廢
州又為九隴郡隋初郡廢復置濛州取濛水為名至煬
帝初州廢併其地入蜀郡周垂拱二年分益州之九隴
等四縣置彭州取古天彭關為名天寳元年改為濛陽
郡乾元元年為彭州益州志云彭之地號小郫土地肥
良比之郫邑也
元領縣四
九隴濛陽永昌
一縣割出
導江入永康軍
州境
東西九十三里南北八十五里
四至八到
東至東京三千五百八十九里西至西京三千一
百六十九里東至長安一千三百三十九里東
至漢州七十五里西至永康軍導江縣六十里
南至益州郫縣四十二里北至漢州什邡縣七十
里東南至益州一百五里西北取灌口路至茂
州三百七十里西南至蜀州青城縣七十八里
西北至茂州汶川縣二百七十四里
戸
唐開元戶五萬五千九百皇朝戶主二萬六千三百
九客七千六百八十
風俗
與益州仝
人物無
土産
麩金續斷升麻茶
按茶譜云彭州有蒲村堋口灌口其園名仙崖石花
等其茶餅小而市嫩芽如六出花者尤妙又茶經云
茶出彭州九隴縣馬鞍山至德寺堋口鎮者與襄州
茶同味
九隴縣依舊三十鄉州所理漢繁地宋置晉夀郡古城
在縣西北三里梁置東益州後魏為天水郡仍改為九
隴以九隴山為名隋初於縣東二里置濛州大業省唐
武德三年又置濛州領九隴綿竹導江三縣貞觀初省
縣属益州垂拱二年於縣置彭州白鹿山在縣北五
十里周地圖記云宋元嘉九年有樵人於山左見羣鹿
引弓將射之有一麛所趨險絶進入石穴行數十步則
豁然平曠邑屋連接阡陌周通問是何所有人答云小
成都後往尋之不知所在五龍山有神溪水云是伯
陽登山𠻳此神水今為溪源五龍山多木蓮花九隴
山屈曲九折故有九隴之名自唐昌縣連亘至縣界有
險峻崖谷人所罕到者鳴猿谷清風嶺鴨子鼻王子
城即漢封雍子齒于此城灌口鎮鎮城西有玉女神
祠祠之西有蜀守李冰祠存卓王孫橋在縣界月
滿山在縣界天水故城後魏無東益州改天水郡為
九隴即以九隴山為名葛□山在縣北四十八里周
地圖記云上有葛永□治永□學道於此山麗元山
在縣北六十二里李膺記云蕃蠡學道于此山上昇仙
也兩岐山在縣西北二十七里李膺記云此山出木
堪為舡本㟍岐山語訛為兩岐山兩岐水庶桑口
安國城周夷王墓已上皆在縣界
永昌縣西三十里依舊二十三鄉唐儀鳳二年割導江
九隴於益州郫縣界置唐昌属益州垂拱二年属彭州
長夀三年改為唐昌神龍初復舊名梁開平三年改為
歸化縣後唐同光初復舊普天福初為彭山縣後復舊
今為永昌縣九隴山其山連岫盤紆東入縣界都
江水在縣西八里夏書云岷山導江東别為沱李膺記
云沱水入都田江入成都田江此水是也
濛陽縣東三十九里舊二十四鄉今十四鄉唐儀鳳二
年割九隴雒新都新繁什邡等縣于九隴界濛江之北
置故曰濛陽属益州垂拱三年來屬彌濛水在縣南
二百五十步源出九隴縣㟍岐水李膺記云昔有人姓
侯兄弟五人住此水側皆武勇家居殷富俗人呼為五
侯水夷王墓在縣西北二十里
漢州
漢州德陽郡今理雒縣土地同益州秦属蜀郡漢属廣
漢郡後漢因之兼彭益州領郡國十二理於此晉分廣
漢始置新都郡而州廢宋齊又為廣漢郡隋初郡廢以
其地併入蜀郡唐垂拱三年分益州雒縣等五縣復立
漢州天寳元年改為德陽郡乾元元年復為漢州按蜀
記云益州謂之三蜀廣漢其一也
元領縣五今四
雒縣什邡綿竹德陽
一縣割出
金堂入懷安軍
州境
東西三百二十二里南北二百三十四里
四至八到
東至東京三千五百三十六里東至西京三千一
百一十六里東至長安一千二百里東至梓州
二百三十里南至益州一百里正西微南至彭
州一百里北至綿州一百八十里東南至金水
縣界六十八里西南至益州一百里西北至彭
州九隴縣界六十五里東北至綿州一百八十五里
戶
唐開元戶六萬九千五皇朝戶主四萬八千五百一十
八客一萬二百六十
風俗
同益州
人物列在益州卷内
土産
紵布彌牟布紋綾芩根鞋合簟
雒縣三十鄉漢舊縣属廣漢郡後漢置益州治於雒晉
置新都郡宋齊為廣漢郡垂拱二年置漢州皆治雒縣
石亭水李膺益州記云石亭水今入縣界故雒城
范曄後漢書曰洛城南每遇隂雨常有哭聲聞於府中
和帝時陳罷為太守勅縣宰收葬骸骨哭聲遂絶矣
君平卜臺豫任記云廣漢郡鴈橋東有嚴君平卜處土
臺高數丈鴈橋李膺記云張任與劉璋子循守雒城
任勒兵出於鴈橋戰敗是此也犀橋李膺益州記云
廣漢郡北一里半有犀橋即白魚水也銅宫山昔鄧
通鑄錢於此雒水水性剛宜淬刀與信州割溪同雒
字元從水漢火德忌水故改雒從隹七星橋昔秦李
冰聞江置七星橋橋各一鐡鎻上應七星故世祖謂吳
漢曰安君宜在七星間謂五星日月云華津水自費
陽滛浩城經九隴分為九枝其源出綿竹縣紫巖山是
也湔陽故城漢縣廢城在縣南西五城宋元嘉九
年以舊五城置新都郡復於此置西五城蜀侯神即
蜀侯禪之神
什邡縣北四十里舊二十五鄉今二十三鄉本漢舊縣
属廣漢郡後周為方亭縣唐武德二年改為什邡縣舊
置在雍齒城今于城北四十步立縣雍齒即漢什邡侯
浽江水在縣東北一十八里源出縣北洛通山李膺
以此水為洛水浽江即石亭水蓋是洛水枝流也漢書
地理志章山洛水所出今按洛水發源或洛通山或九
隴縣界鹿堂山也雍齒山在縣南四百步漢書封雍
齒國漢書高帝六年封齒為什邡侯至漢元鼎五年以
酎金國除也通洛山在縣西北四十里華陽國志云
李冰導洛水於洛通山山有祠古老傳云苻堅有子避
難死於洛通山因立祠羅江水在縣西南二十七里
源出彭州九隴縣兩岐下經縣界入雒縣亦名縣江水
新婦水在縣西南二十五里李膺記云南陽郡南七
里有新婦水故老傳云昔有新婦勤於侍奉負汲水遠
不辭冰雪泉為之涌出故曰新婦水流合廉江水雍
齒墓在縣南一里李膺記云墓高四丈闊四畝有石麒
麟二南陽郡故城在縣西二十三里李膺記云南陽
漢中李雄亂蜀遣李夀盡掠漢川五千餘家流寓於此
晉太康元年立郡後三年廢馬融墓在縣西二十里
高三丈漢順帝時馬融為南郡太守死葬於此有碑字
已磨滅
綿竹縣北九十五里舊二十鄉今十四鄉漢縣蜀廣漢
郡隋開皇三年徙晉熙郡城改為晉熙縣十八年改為
孝水縣以境為姜詩泉也大業二年改為綿竹縣唐武
德三年属濛州州廢來屬紫巖山漢志云綿竹縣紫
巖山綿水所出鹿堂山李膺益州記云岸有隙出神
泉若詣者精志則泉流奔涌其信道不篤便清源頓竭
也武侯池李膺益州記云東武山有池出白蓴冬夏
帶絲肥美為一州最宋元嘉末刺史陸巖常獻文帝勅
月一獻周地圖記云是諸葛菜也遺錦後漢閻憲字
孟度為綿竹令邑人夜行得遺錦二十五疋平明送縣
憲曰得行遺物是大賜也何為將來曰縣有明府犯此
則慙君平池古老傳云是君平宅陷而成池庚除
山在縣東北四十里即張道齡二十四化之一也山有
二石室天寳七年勅置庚除觀今廢綿水在縣東北
三十里源出當縣紫微山常璩國志云綿水入雒縣東
流過資中姜詩泉并有碑存即詩之宅家在沉鄉母
好魚詩至孝感通泉湧舍側每旦輙出鯉魚一雙即此
泉也
德陽縣東北五十里依舊十五鄉本漢綿竹縣地後漢
分綿竹立德陽周閔帝元年廢唐武德三年分雒縣復
置昔魏將鄧艾破蜀將於此鄧艾平蜀京觀一名平
蜀臺以景元四年入蜀破諸葛瞻因築臺以為京觀
秦宓宅李膺記云三造亭秦子勅之舊宅也太守夏侯
纂三造門故以為名按其宅綿水衝毁僅有餘跡浮
中山在縣北三十里益州記云南隂平鄉東有浮中山
母芳春遊人登賞謂之迎春㟠四面斷絶鹿頭山自
綿州羅江縣界迤邐入縣界古老云昔有張鹿頭於此
造宅山因以為名綿竹縣故城在縣北三十五里李
膺益州記云石子頭二十里即故綿竹縣城諸葛瞻埋
人脚戰處也
永康軍
永康軍今理灌口鎮本彭州導江縣灌口鎮地唐貞觀
十年立為鎮静軍管四鄉皇朝乾德三年平蜀四年
改為永安軍仍割蜀之青城彭州之導江二縣隸焉太
平興國三年改為永康軍
領縣二
青城導江
軍境
東西六十里南北一百五十里
四至八到
東至東京三千六百二十里東至西京三千二百
里東至長安二千四百四十里東至道江一十
八里西至蠶崖關茂州汶川縣界十七里汶川縣
二百六里南至本軍青城縣四十里從青城至蜀
州五十五里北至茂州汶川縣二百二十六里
西南至青城縣大面山後水為界東南至蜀州九
十里東北至九隴縣二百十六里
戶
舊戶載彭蜀二州籍皇朝戶主一萬四千五百二
十六客五千八百五十七
風俗
同益州
人物無
土産
舊貢交梭布馬鞭草藥有紫背龍芽白背龍
芽大鶴仙小鶴仙
導江縣東十八里二十一鄉本屬都安縣地太康地志
云云都安属汶山郡周武帝天和三年廢汶山郡以縣
并入益州之郫縣别於灌口置汶山縣唐武德元年改
為盤龍縣尋改為導江取禹貢岷山導江之義乃自灌
口移于舊邑玉壘山湔水所出郭璞江賦云玉壘作
東别之標是也李膺益州記云在沉黎郡去蜀城南八
百里在縣西北二十九里灌口山在西嶺天彭關李
膺益州記云清水路西七里灌口古所謂天彭關兩石
對立如闕號曰天彭渃城古都安縣城也蠶巖闕
在縣西北四十七里周武帝天和二年立天彭山揚
雄蜀記云李冰秦時為蜀守渭汶山為天彭關號曰天
彭門云云者悉過其中鬼神精靈數見盤龍山李膺
益州志云山土色黃盤廻有龍形故曰盤龍山走金
山李膺記云堯時洪水民奔於是山而獲金故曰走金
通靈山周地圖云上有通靈寺因名之石□(註)勅
眞切一名門水都安堰一名湔堰李冰擁江作堋蜀
人謂堰為堋玉女房李膺記云其房鑿山為穴深數
十丈中有廊廡堂室屈曲似若神功非人力矣犍尾
堰索橋李冰祠在縣三十三里為蜀太守望帝祠在
縣西二十六里灌口鎮司馬相如墓在縣東十里
青城縣西南四十里十五鄉本漢江源縣地李膺記云
齊武帝永明初置齊墓縣周地圖記武帝天和四年改
齊墓為青城縣因山為名青城山在縣西北三十二
里道書福地志云上有没溺池有甘露芝草玉匱經曰
此第五大洞寳仙九室之天黃帝所奉拜為五岳丈人
黃帝刻石拜謁纂書猶存又有石日月象天師立青城
治於其中聖母山在縣西山高二千餘丈周圍三十
里南有深洞傍便山在縣西高下與青城山連接當
吐蕃之界豁谷深䆳夏積冰雪此山所謂隔中外也
大皂水自灌口下縣北流入温江縣界成都記云江水
出羊膞山北連接甘松至灌口三石人蜀志云李冰
為三石人在青城縣北立於水中以厭水災味江水
源出青城縣西長樂山下江中有大石高數丈號大坎
有小石在下亦高數丈為小坎水美人爭飲之因為名
太平寰宇記卷七十三
