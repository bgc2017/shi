太平寰宇記卷五
欽定四庫全書
太平寰宇記卷六
宋樂史撰
河南道六
陜州
陜州陜郡今理陜縣禹貢為冀豫二州之域郡夾河河
南諸縣則豫州域河北則冀州在周即二伯分陜是亦
為虢國之地春秋時謂北虢上陽城即今平陸縣是也
又有焦國故七國時為魏弘農郡之陜縣自是至晉因
之後魏太和十一年置陜州及恒農郡于此十八年又
罷孝武永熙中再置大統三年又罷後周明帝又置武
帝改弘農為崤郡州如故兼屯兵於此備北齊隋初郡
廢而州存大業初又廢州以其地并入河南郡仍置弘
農宫于此以備巡幸義寧元年又改為弘農郡領陜崤
桃林長水四縣二年省崤縣唐武德元年改為陜州總
管府管陜鼎熊函榖五州仍割長水屬虢其年復立崤
縣二年復割函州屬洛州三年又置南韓州嵩州並屬
陜府四年東都平割熊榖嵩三州屬洛州總管其年罷
洛州總管復以熊榖嵩三州來屬仍省南韓州入洛州
八年廢函州以崤縣來屬貞觀元年罷都督府又以芮
州芮城河北二縣來屬十四年改崤縣為硤石縣大足
元年割絳州之夏縣來屬尋却還絳州天寳元年改為
陜州置軍至德二年十月收兩京乾元元年復為陜郡
因割蒲州之解安邑絳州之夏縣來屬仍改安邑為虞
邑廣德元年十月吐番犯京師車駕幸陜州乃以陜為
大都督府天祐初昭宗遷都洛陽駐蹕陜州改為興德
府為次畿赤哀帝即位省復為大都督府皇朝為保平
軍節度
元領縣六今八
陜縣芮城平陸靈寶硤石夏縣閿鄉
虢州割到湖城虢州割到
州境
東西二百七十一里南北二百六十五里
四至八到
東至東京七百二里東至西京三百五十里南
至長安四百六十九里東至河南府永寧縣一百
一十六里西至華州華陰縣界二百二十五里
南至虢州玉城縣一百四十里北至綘州二百二
十里西南至虢州九十三里東南至河南府永
寧縣界一百六十里東北至解州聞喜縣二百四
十里西北至綘州二百二十里又西北至河中
府二百四十五里
戶
唐開元戶四萬七千三百二十六皇朝戶主一萬二千
五百四十四客四千八百九十九
風俗
漢書地理志韓地也子男之國虢為大恃勢與險崈
侈貪冐
人物
傅說在虞虢之界宫之竒段干木皆陜人焦
光大雪中卧上官儀陜州人相高宗唐姚崇硤
石人為開元之名相姪孫誾為城父令與張巡同守
睢陽官尚書郎
土産
柏子貢瓜蔞根貢絁絹麝香蕤仁
石膽
陜縣舊六鄉今五鄉本漢縣屬弘農郡後魏初改為陜
中縣屬弘農不改至太和中立郡于此女几山九州
要記云冨禄縣有女几年八十居陳留沽酒得道飛升
于此山因名之金門有竹可以為律管溫湯在縣
南一十六里後周太守元楷掘井得泉極熱遂修為浴
水黃河自靈寶界流入後漢書曰獻帝歸至陜議者
欲令天子浮河東下太尉楊彪曰臣弘農人從此以東
有三十六灘非萬乘所當從也乃止周地圖記曰城西
北角河水中涌沸方數十丈聲聞數里俗云石季龍載
銅翁仲所沒處水灘漲滅翁仲頭髻長與水齊晉劉裕
軍至髻忽沒至今不復出史記云秦始皇鑄金人十二
董卓毁其九為錢其在者三魏明帝欲徙於洛陽重不
可勝至灞水西停之石虎取置鄴宫至苻堅又徙長安
其一未至而苻氏亂百姓推置陜北河中于是翁仲滅
矣槖水即魯水也隋文帝遣蘇威引槖水西北入城
百姓至今賴之呼為利人渠又按唐史云至武德元年
陜東道行臺金部郎中長孫操之自郡東又引水入城
以代月給百姓賴之與上渠俱利于民曹陽墟俗名
七里澗在縣西四十五里後漢書獻帝東遷李傕郭汜
等追乘輿戰于東澗天子幸曹陽墟次田中是此地也
今澗為曹陽澗魏武帝改為好陽澗故虢焦二城左
傳謂虞虢焦滑霍陽韓魏皆姬姓地二城謂為晉所滅
故城在今縣東北百步曲沃左傳文公十三年晉侯
使詹嘉處瑕以守桃林之塞水經注云晉侯以曲沃之
官守之故有曲沃之名大陽故關在縣西北四里後
周大象元年置即茅津也一名大陽津後漢書謂獻帝
北渡大陽津是此處河上公廟在州西五里唐神龍
二年皇帝親謁朝廷有麟迹見墨池後漢書云張芝
字伯英少好書所居池水盡黑今有遺跡卲伯祠在
縣東三里唐大歷七年重置虢山在縣西三里史記
云魏文侯二十六年虢山崩壅河註云在陜晉靈公
臺在縣西南三十二里左傳晉靈公不君厚斂雕墻登
臺彈人即此也俗號女臺高五十餘丈望仙臺在縣
西南一十三里漢文帝親謁河上公公既上昇故築此
臺以望祭之州理城即古之虢國西征記陜縣周召
分職處城南依山原北臨黃河懸水百餘仞臨之者皆
悚慄太原倉在縣西南四里隋開皇二年置以其北
臨焦水西倚大河地勢高平故謂之太原周迴六里徽
伯故壘在縣南二里高歡使李徽伯戍陜周太祖攻之
徽伯築壘於此拒太祖大陽橋在縣東三里唐貞觀
十一年太宗東巡遣武候將軍丘行恭營造
芮城縣西北十五里舊六鄉今二鄉古魏國附庸邑今
縣西二十里有芮城按史記芮國在馮翊界魯桓公三
年芮伯方為母姜氏所逐遂居於魏為晉所滅今芮城
是也今縣北五里有魏城即畢萬所封漢以其地為河
北縣屬河東郡姚秦於此置河北郡後魏太和十一年
自此移郡於大陽城後周明帝二年自縣東十里移安
戎縣于此置尋改為芮城縣因以芮城為名唐武德二
年於此置芮州貞觀元年州廢縣隸陜焉浢水水經
注云河北縣有浢水浢澤其水南入于河河水故有浢
津之名穆天子傳云天子自冥軨次於浢水之陽丁亥
入于南郊陳平祠在縣東北二里平葬中條山蒲陰
縣城西門也八世孫漢魏郡太守陳康於此分居乃立
祖廟今宗族祭祀陳平北廟在縣北一十五里按碑
文云二十六世孫陳處靜以唐武德四年爰從故墓自
南遷北此廟有碑二古柏森然太公祠在縣東南呂
坡二十五里周太師封於齊三十君吕德仁晉泰始元年
出為河北郡太守今縣北有河北故城至後秦弘始十
六年隴西太守吕憑創基五廟有二碑見存芮王廟
在縣西二十里古芮城内周司徒封於芮為附庸之國
也梁開平初感夢於天庭再立祠廟中條山在北一
十五里高八里自河中府東至當州靈寶縣界次入平
陸縣南望太華北瞻壺口此山薄狹而延袤故謂之中
條亦曰薄山至王屋又至太行入於海薄山在縣北
一十里按山海經云蒲山之首曰甘棗之山共水出焉
西流注於河穆天子傳曰登薄山冥軨之際此乃起自
薄坂又名首陽山邐迤連延東至太行入海南北狹薄
謂之薄山史記封禪書云自華以西名山七薄山即其
一也方山一名雷首山在縣西北二十七里按地理
志云河中府有地名方陰注云方山在其南即此按尚
書禹貢壺口雷首至于太岳雷首即此是也與二華爭
高峰巒巉崒龍泉水在縣北七里水經注云古魏城
内有龍泉南流出城源闊五寸深一寸古芮城在縣
西二十里按泰誓註云周自虞芮質厥成諸侯並附芮
伯作旅巢命注云芮伯周同姓之國為卿大夫左傳注
云芮國在馮翊臨晉縣也古魏城縣北五里按左氏
傳曰霍陽韓魏皆姬姓也又毛詩國風云糾糾葛屨可
以履霜摻摻女手可以縫裳刺魏地狹隘人多機巧其
君儉嗇而褊急賣圃之菜食園之桃以理人焉省賦税
尚車甲北矙汾水東臨晉境至魯閔公元年為晉獻公
所滅晉作二軍畢萬為右滅魏遂以賜之卜偃曰畢萬
之後必大萬盈數魏大名也三卿分晉萬之子孫復為
魏國後為強秦所逼東遷於梁魏有公子無忌用侯嬴
之計使朱亥袖鎚殺晉鄙而奪其軍北救趙後秦伐魏
信陵君自趙率五國之兵大破秦軍退至函谷至始皇
二十二年滅其國以為郡縣其城周迴八里年代綿遠
遺址猶存畢萬墓在縣東北一十三里按地理志云
魏城東五里有魏之始祖墓高一丈段干木墓在縣
東北一十五里按史記魏文侯過段干木之廬必式卒
葬故魏城東墳高三丈有祠存焉唐貞觀十年勅禁樵
採郤芮墓在縣西三里按左傳僖二年四月晉侯潛
會秦伯于王城瑕甥郤芮焚公宫不獲公乃如河上秦
伯誘而殺之葬於此子缺服喪營墳三年初臼季使過
冀見芮之子缺耨其妻饁之相敬如賓與之歸言諸晉
文公曰能敬必有德德以治民君請用之公曰其父有
罪可乎對曰舜之罪也殛鯀其舉也興禹詩云采葑采
菲無以下體君取節焉可也文公乃命缺為下軍大夫
復與之冀還其父故邑今晉州冀氏縣是也
平陸縣北五十里舊十二鄉今五鄉本漢大陽縣地屬
東郡後漢改為河北郡地屬亦不改後魏太和十一年
自今芮城縣故魏城移河北郡於郡理隋開皇三年罷
郡以縣屬陜州唐天寶元年陜郡太守李齊物鑿三門
山路所通深便於漕運于所開瀆中得古錛鉏甚大上
有古篆平陸二字由是其年二月改為平陸焉吳山
俗謂虞坂自上及下七山相重在縣北五十里漢地理
志大陽縣西有吳山即吳坂也楚客謂春申君曰昔騏
驥駕鹽車上吳坂遷延負轅而不能進遇伯樂解而驟
之于是俯而噴仰而鳴以伯樂之知己也今僕居軛之
日久矣乃獨無意使僕為君長鳴乎閑原詩云虞芮
質厥成文王蹶厥生毛萇注云虞芮之君相與爭田久
而不平乃相謂曰西伯仁人盍往質焉及境見行讓路
耕讓畔咸相謂曰我等小人不可以履君子之庭乃相
讓所爭之地以為閑田而返天下聞之歸周者十餘國
原在縣西六十里東南七里南北十二里顛軨坂今
謂之軨橋在縣北四十里即左氏冀為不道入自顛軨
黃河去縣二百步傅說祠在縣東北二十里尚書高
宗夢傅說使百工營求諸野得之傅巖注云傅氏之巖
在虞虢之界水經注云沙澗水北出虞山東南逕傳巖
今穴在隠窟即水西懸崖去水一丈立祠焉咸亨二年
詔修傅說祠以少牢致祭沙澗在縣東三十里水經
注云沙澗水北出虞山東南逕傅巖歴傅說隠室俗名聖
人窟故虞城在縣東北六十里按地理志吳山有城左
傳晉荀息請以屈産之乘與垂棘之璧假道於虞以伐虢
即此城也鄍城在縣東北二十里左傳僖公二年晉荀
息曰冀為不道入自顛軨伐鄍三門杜注云河東大陽縣
有顛軨坂又注云冀伐虞至鄍鄍虞邑也其城周迴四里
靈寶縣西四十里舊八鄉今三鄉本秦桃林縣漢為弘
農縣地按漢書在今縣西南二十里函谷故關城是也
隋開皇十六年於今所置桃林縣屬陜州取古桃林塞
為名唐開元末其地得天寳靈符因改元天寶兼改此
縣為靈寶焉門水俗名鴻臚澗柏谷水亦名壑澗水
經云河水又東合栢谷水注云水出弘農縣南石堤山
桃林塞山海經云夸父之山其北有林名曰桃林廣
員三百仞中多馬湖水出焉北流注于河其中多珚玉
造父于此得驊騮綠耳之馬來獻穆王尚書謂放牛桃
林之野左傳謂守桃林之塞其地則一自縣以西至潼
關皆是也三秦記桃林塞在長安東西百里若有軍馬
經過好行則牧華山休息林下惡行則決河漫延馬不
得過矣曹陽城在縣東南十四里陳涉使周文入秦
秦使章邯擊破之殺文於曹陽即此後曹公改為好陽
晉王斜路即漢書地理志函谷關路也西接湖城縣
東至此縣界六十一里已廢開皇九年晉王自揚州回
復由此路因名晉王斜路至今不絶黃河在縣西北五
里古函谷關在縣南十里一百六十步秦之舊關也
孟嘗君田文被逐夜半關閉下客為雞鳴而得出行處
漢高帝入武關居灞上閉函谷關不納項羽亞父怒燒
關門又漢樓船將軍楊僕五大功耻為關外民請以家
僮七百人助築關城武帝意好廣闊遂東移於新安以
其故關為弘農縣也地理志云弘農故秦函谷關也崔
浩注云東自淆山西至潼津通名函谷號曰天險所謂
秦得百二延之西征記云舊函谷關入函道漢書訓纂
道形如函也酈善長水經云門水北逕弘農縣故城東
城即故函谷關校尉舊治處終軍棄繻之所老子西入
關尹喜望氣于此也王元說隗囂請以一丸泥東封關
亦此處也三秦記云函谷關去長安四百里日入則閉
雞鳴則開秦法也又晉地道記云漢弘農本函谷關有
桃林也潘岳西征賦云躡函谷之重阻即此關也其城
北帶河南依山周巡五里餘四十步高二丈唐天寶元
年于尹真人舊宅所掘得靈寶符遂立靈寶縣于此
稠桑澤在縣西十八里按山海經云桃林地方三百里
此澤即古之桃林也春秋云虢公敗戎於桑田杜預注
云桑田虢地在弘農陜縣東北蓋此也細腰源在州
南七十九里東西闊三里南北長一十里當中五十步
俗傳云中心狹細如束索之腰故名尹喜臺在縣南
一十二里關龍逢墳在縣南七里城冢記云關龍逢
葬在龜頭原左脇高三丈唐太宗東巡致祭開元十三
年立碑舍人吳鞏之詞楊駿五公墓在縣東南一十
里晉陽秋云惠帝永平元年殺太傅楊駿并父及子孫
五人故吏潘岳等收葬之
硤石縣東南五十里舊六鄉今三鄉本漢陜縣地屬弘
農郡周地圖記後魏太和十一年分陜縣東界於冶壚
置淆縣在冶之郊屬弘農取淆山為名隋初改為硤石
縣大業二年廢入陜縣唐義寧元年再置淆縣理硤石
塢二年省武德元年再立三年移理暢橋故鎮貞觀八
年移於安陽城十四年移於硤石塢西即今縣是也皇
朝乾德五年割河南府永寧縣胡郭一村屬焉底柱
山俗名三門在縣東北五十里黃河中禹貢導河積石
至於龍門東至於㡳柱注云河水分流包山而過山見
水中若柱然也又以禹理洪水山陵當水者破之以通
河三穿既決河出其間有似門故俗號三門漢成帝鴻
嘉四年楊焉上言底柱之隘可鐫廣之上乃令鐫之裁
没水不能復去而令水益湍怒為害彌甚隋開皇三年
遣倉部侍郎韋瓚自蒲陜以東募人能于洛陽運米四
十石由底柱之險達於常平者免其征戍唐貞觀十二
年太宗東巡臨幸於此今有魏徵所勒碑銘在繡嶺
宫在縣東三里硤石水縣東二十里水出土嶺西經
硤石山因與槖水合流二陵在縣東北四十六里春
秋云崤有二陵焉南陵夏后臯之墓北陵文王避風雨
之所崤在弘農澠池縣西北道在三淆之間兩山相&KR0706;
文王避風雨古道猶存其地元屬河南永寧縣乾德五
年割屬當縣虢城在縣西三十六里左傳僖五年晉
侯圍上陽杜注云上陽虢國都在弘農陜縣東南地理
志陜縣故虢國北虢在大陽東虢在滎陽西虢在雍州今
陜縣東即北虢也安陽城在縣西四十里漢書上官桀
侯封之國潘岳西征賦曰我徂安陽言涉陜乳唐貞觀八
年以崤縣在此城内置十四年移治向南改名硤石縣城
今廢神雀臺在縣北四十五里石壕鎮東路北唐天寶
二年赤雀翔于臺上因名臺高五十尺周半里莘源
在縣西一十五里左傳莊公三十二年有神降於莘杜預
注云莘虢地廢陜芮縣在縣南四十里廢入硤石縣
夏縣北九十里舊十一鄉今七鄉本漢安邑故地魏孝
文太和元年析安邑縣置夏縣以夏禹所都之地為名屬
河東郡後周建德七年移於此地義寧初屬虞州貞觀
十七年隸絳州乾元三年屬陜州巫咸山一名覆奥
山水經注云鹽水西北流經巫咸山北山海經云巫咸
國在女丑北右手撡青蛇左手撡赤蛇在登葆山羣巫
所從上下也又引大荒西經云大荒之中有靈山巫咸
巫即巫盻巫彭巫姑巫真巫禮巫砥巫謝巫羅十巫從
此升降百藥爰在又引郭景純云羣巫上下靈山採藥
往來也蓋神巫所遊故山得名夏宫夏靜與洛下人書
云安邑禹舊宫有石殿金戶丹庭紫宫俗人名為驪姬
故房今無基址夏禹臺在縣西北十五里土地十三
州志云禹娶塗山氏女思本國築臺以望今城南門臺
基猶存夏靜與洛下人書云安邑塗山氏臺謂之青臺
上有禹祠巫咸祠在縣東五里巫咸山下即商臣也
中條山在縣界東西百二十里皇川在縣東南五
十五里中條山内耆舊相傳夏后避暑離宫之所洓
川在縣北四十里從聞喜縣界接河中猗氏縣東北有
青原南拒安邑沃野彌望一百餘里左傳成公十三年
晉侯使吕相絶秦曰伐我涑川古安邑城在縣西北
一十五里按地理志云夏禹自平陽遷都安邑後徙晉
陽又皇甫謐云禹受禪都平陽遷安邑也
閿鄉縣西一百七十里舊五鄉今二鄉本漢湖縣屬京
兆尹因津以名邑焉又為戾園之地有思子臺太子園
陵存焉周明帝二年於湖城故地置閿鄉郡隋開皇三
年廢閿鄉郡十六年自湖城故城移於今理仍改爲閿
鄉縣唐貞觀元年移鼎州于此八年州廢為縣復屬虢
皇朝太平興國二年割閿鄉湖城二縣隸陜州秦山
一名秦嶺山在縣南五十里山海經云華山之首有錢
來之山又西四十五里有松果山又西六十里有太華
山郭氏注云即西嶽華陰山也又按夸父山其北有桃
林郭注桃林今弘農湖縣閿鄉南谷中是也黃河在
縣北三里閿鄉津去縣三十里即舊風陵關蒲城
子路為孔子問津之所黃卷坂即潼關路按述征記
云河自關東北流水側有長坂謂之黃卷坂是也按坂
在縣西北二十五里潘岳西征賦云&KR1140;黃卷以濟潼謂
此古道為車轍所輾成玉澗水水經云河水又東北
玉澗水注之註云水南出玉溪北流逕皇天原女媧
墓自秦漢以來皆繫祀典唐乾元二年虢州刺史王竒
光奏所部閿鄉界女媧墓於天寶末失其所在今月一
日夜河上側近忽聞風雷聲曉見墓踴出上有雙柳樹
下有巨石其柳各高丈餘戾太子陵在縣南一十六
里高一百五十尺思子宫故城在縣東北二十三里
漢武思戾太子所築泉鳩水一名全節水戾太子亡匿
處宋武七營宋高祖武帝征姚泓於長安其將檀道
濟王鎮惡濱河帶險大小七營在縣西沿河赫連氏
京觀俗號平吳臺在縣西北二十三里赫連勃勃使太
原公昌引兵攻宋將朱齡石於潼關克之乃築臺以表
武功也
湖城縣西九十里舊六鄉今二鄉漢縣屬京兆尹舊曰
胡建元元年更為湖即今縣西北二里古胡城也按郊
祀志黃帝以首山之銅鑄鼎於荆山之下後名其地為
鼎湖即此邑宋改為湖城縣隋開皇十六年廢義寧元
年於古上陽宫再立乾元三年二月改為湖城焉荆
山在縣南出美玉即黃帝鑄鼎之所故有鼎湖之稱即
此城颺堆形若聚栗故人稱為颺堆鳳林泉後漢辛
繕字公文隠居華陰有大鳥雞首燕頷魚尾蛇頸五色
而多青栖於門之槐上因名鳳林泉周天子祠郡國
縣道記周天子故祠在縣西南十里即漢志註有二祠
存夸父山在縣東南三十五里九龍廟在縣南十
九里廟有九泉大小相𩔖深淺無異其色清澈毛髮可
鑒若逢天旱虔叩此廟應若影響
虢州
虢州弘農郡今理弘農縣禹貢當雍豫二州之境春秋
為虢國地按帝王世紀云故虢有三焉周興封虢仲於
西虢此其地也封虢叔於東虢即今成臯也今陜郡平
陸縣是北虢此謂三虢焉春秋魯僖公二年為晉所滅
即荀息請以屈産之乘垂棘之璧假道于虞以伐虢者
也虢亡地入晉七國時為秦韓之疆秦併天下為三州
郡後立河南南陽二郡漢地理志元鼎四年丞相論廣
關中地又樓船將軍楊僕耻為關外民于是徙關于新
安割秦河南南陽二郡之西境于故函谷置弘農郡焉
弘農義取大農桑為名以屬司隸後魏避獻文諱改恒
農郡至太和十一年移郡理陜城永熙三年分恒農西
界又為西恒農郡後周明帝廢西郡併入元郡仍改恒
農為弘農隋開皇三年廢郡以所領縣并屬陜大業二
年廢陜州又以弘農縣復立郡即理於今州西古城其
年冬又移郡於鴻臚川即今郡理也義寧元年改為鳳
林郡其年又於盧氏縣置虢郡唐武德元年改虢郡為
虢州仍改鳳林郡為鼎州乃自弘農移理閿鄉縣貞觀
八年廢鼎州自盧氏縣移虢州於今理屬河南道開元
初以巡按所便屬河東道天寶元年改為弘農郡乾元
元年復為虢州今仍屬河東道後漢劉昆為太守初多
虎災月餘皆負子過河而去
元領縣六今四
恒農盧氏玉城朱陽
二縣割出
閿鄉湖城並入陜州
州境
東南一百六十里南北一百十四里
四至八到
東至東京七百六十里東至西京四百五十三里
西北至長安四百三十里南至鄧州七百里西
至華州一百三十五里北至綘州三百四十里
東北至陜州一百三里東南至汝州五百一十里
西南至商州三百七十里西北至潼關一百三十
里自潼關至華州一百二十里又至河中府一百八
十三里
戶
唐開元戶一萬七千七百四十三皇朝管戶主四千
四百七十三客四千六百七十九
風俗
同陜州
姓氏
恒農郡五姓楊劉強晉奚
人物
董過弘農人嘗云讀書百遍其義自見為大司農
王濬弘農人為晉龍驤將軍平吳唐宋之問弘農
人
土産
方紋綾貢花紗絹梨棗硯瓦麝香
密黃丹
恒農縣舊八鄉今四鄉本秦桃林縣地漢武帝置弘農
縣于秦故函谷關山嶺下注函谷者謂道形如函孫卿
子謂秦有松柏之塞即此地也隋大業二年省弘農縣
三年復于今湖城縣西南一里上陽宫南置尋移縣就
郡理其年又以郡同移于鴻臚川即今縣理是也唐顯
慶二年弘為恒開元復為弘後漢公沙穆為令初多蟲
災害稼穆以身禱一夕蟲為暴雨所斃歲成大稔皇朝
建隆三年改為恒農避廟諱衡山嶺在縣西南三十
五里漢地理志弘農縣衡山嶺下谷燭水所出鹿蹄
山九州要記云弘農縣有鹿山山中石上有自然鹿跡
非人功所為石堤山在縣西南一十七里水經注云
柏谷水出弘農縣南石堤山下有石堤祠焉西連華山
伏犢山在縣西南二十八里東接崤函西連仙掌
扇子山九州要記云山石壁中分其形似扇故名之
黃河在縣南四十五里鴻臚川一名鴻臚澗一名門
水在縣西一里西南自朱陽縣界入溉田四百餘頃水
經注云即山海經所謂陽華之山門水出焉者也又東
北歷硤謂之鴻關水東有城即關亭也柏谷亭漢文
帝微時常遊於此按九州要記云楊震宅在柏谷亭
柏人驛漢高祖獲貫高之所楊震宅按後漢書震四
世五公為關西大儒即郡人也號為關西孔子王濬
冢仕晉平吳有功卒葬於此而冢尚存
朱陽縣西南七十里舊五鄉今四鄉本漢盧氏縣地按
十三州記盧氏有朱陽山因别立縣後魏太和十四年
蠻人樊磨背梁歸魏魏於今盧氏縣南百五十里立朱
陽郡以樊磨為太守孝昌二年省郡大統二年又立屬
東義州仍于此所置朱陽以屬焉後周保定二年省郡
大象二年移縣於盧氏縣西南鄢渠谷中隋開皇四年
移理洛水北大業二年移於芹池即今縣也皇朝乾德
六年恒農縣太平興國七年再置地肺山山下有神
祠即肺祠也柏谷古有白石先生隠此山得仙今有
遺跡尚多焉鴻臚水經縣南百五十步
盧氏縣東南一百六十六里依舊二鄉漢縣屬弘農郡
後屬虢今不改郡國縣道記云縣則西虢之别邑按遁
甲開山圖云盧氏山宜五榖可以避水災因山以名縣
後魏大統中于此立東義州隋開皇三年改為虢州大
業三年廢州義寧元年又置虢郡武德元年改為虢州
貞觀八年州移弘農此為屬也熊耳山按漢書地理
志云盧氏縣熊耳山伊水出東北入雒在今縣南五十
里按遁甲開山圖云熊耳山有金匱石室夏禹藏圖書
之所尚書導洛自熊耳孔安國曰在宜陽之西乃樊崇
積甲之所是知有兩熊耳山以其兩峯相對似熊耳故
也洛水經縣南夔牛山自商州洛南界邐迤向縣
西却入朱陽山去縣一百四十里山形似夔牛朱陽
山自夔牛山邐迤向縣西南經縣界入西石門山去縣
一百里出檀木為弓材西石門山自朱陽邐迤向縣
西界入熊耳山去縣一十里山形似門
玉城縣東南六十里舊五鄉今三鄉本盧氏縣地後魏
正始二年分盧氏地于今縣東南十五里立石城縣屬
樂安郡廢帝元年改石城為玉城縣以隸虢因荆山之
石有玉而美故以名之後周天和六年廢義寧元年於
今縣西北一百五十步再置因後魏舊名貞觀八年移
于今理五陽水在縣西十五里北流與關方水合
鹿蹄山在縣西南二里
太平寰宇記卷六
