欽定四庫全書
太平寰宇記卷一百二十六
宋樂史撰
淮南道四
廬州
廬州合肥郡今理合肥縣禹貢揚州之域古廬子國春
秋時為舒國地昔成湯放桀芮伯命巢即此地春秋僖
公三年徐人取舒杜注云舒國今廬州舒縣是也戰國
時楚屬秦置三十六郡此為廬江九江二郡地漢為合
肥縣後漢如之三國時屬魏為重鎮故魏書云建安二
十年張遼屯合肥吳王孫權率十萬衆攻圍遼以八百
人破之至青龍元年滿寵為揚州都督諸軍鎮于此上
表請於合肥城西北三十里立新城寵表曰合肥城南
臨江湖北遠夀春賊攻圍之得據水為勢官兵救之當
先破賊大軍然後圍乃得解賊往甚易兵救甚難今城
西三十里有竒險可依宜立城以固守此為引賊平地
而犄其歸路又賊未至而移城却内此所謂形而誘之
引賊遠水擇利而動也遂報聽其年孫權自出欲圍此
城以其遠水積二十餘日不敢下船乃上岸耀兵寵遣
步騎六千伏肥池隱處卒起擊之斬首及有赴水死者
明年孫權又自將十萬至合肥新城是也晉為淮南廬
江二郡地東晉亦為重鎮以戴若思屯守是也宋齊之
代獨為廬江郡梁置汝隂陳郡及南豫州尋又改合肥
為合州亦為重鎮至隋初改合州為瀘州煬帝初州廢
為廬江郡唐武德三年改為廬州領合肥廬江慎三縣七
年廢巢州為巢縣来屬天寳元年改為廬江郡乾元元
年復為廬州後唐為昭順軍節度周顯德五年改為保
信軍皇朝因之
元領縣五
合肥慎巢廬江舒城
州境
東西二百八十三里南北三百三十五里
四至八到
西北至東京一千五十里西北至西京一千五百
里東北至(闕)西北
至長安二千二百里東至和州二百九十五里
南至舒州四百里西至夀州界二百一十五
里北至濠州三千三十里東南至洞口今為
新婦口三百八十四里對岸即舊南陵縣地今
為繁昌縣相對西南至舒州四百七十六里
西北至夀州三百里東北至滁州全椒縣一百
四十五里
戶
唐開元戶二萬二千九百皇朝管戶主一萬八千
八百一十七客二萬六千四百一十七
風俗
同濠夀案廬江記語音風土明茂習勝淮左諸
郡
姓氏(闕)
人物
范增居巢人項羽將元醫廬江舒人
左慈字元放廬江人
周瑜仕吳舒人也為吳將破曹公水軍十萬于赤壁
瑜精音律
土産
交梭絲布貢石斛開火新茶蠟鹿脯蘇
合肥縣舊二十一鄉今一十一鄉漢舊縣屬九江郡今
有故城在今縣北應郡曰夏水出城父東南此至與肥
合故曰合肥酈元云按水派别無合注之理蓋夏水瀑
長合于肥故曰合肥梁又改為汝隂縣北齊分置北陳
郡皆在此邑城也金牛山圖經云昔有金牛從此山
出奔入江人逐之故其處有渚猶謂金牛渚巢湖在
今縣東南六十里吳志云或云巢作勦字音亦謂焦湖
耆老相傳曰居巢縣地昔有一巫嫗豫知未然所說吉
凶咸有徵騐居巢門有石龜巫云若龜出血此地當陷
為湖未幾之間鄉邑祭祀有人以猪血置龜口中巫嫗
見之南走回顧其地已陷為湖人多賴之為巫立廟今
湖中姥之廟是吳志云鄭寳在巢湖擁衆萬人廬江九
江人多依之即此湖也吳魏相攻孫權以箭重迴舟亦
此湖也濡須水郡國志云濡須水自巢湖出謂之馬
尾溝有偃月塢焉箏笛浦續搜神記云浦中昔有大
舶覆水内漁人宿傍聞竿笛之聲及香氣氤氲是曹公
妓船覆于此藏舟浦即魏帝與孫權藏艦於此唐貞
觀十年刺史杜公作斗門與肥水接浦内有島嶼花竹
頗為佳堤小史港即漢建安中廬江府小史焦仲卿
妻劉氏為姑所出自誓不嫁其家逼之乃投水死仲卿
聞之亦自縊時人怜之後為名古津水在縣西北四
里魏武帝使張遼屯兵合肥新城吳孫權將兵十萬餘
衆圍之遼兵少乃募敢從者八百餘人擊於此而退
肥水出縣西南八十里舊家山東南流入於巢湖梁韋
散為豫州刺史討魏合肥散按行山川曰吾聞汾水可
以濯晉陽絳水可以灌安邑即此是也乃堰肥水親自
督勵堰成水通舟艦繼初魏夾肥水築二小城散先攻
之魏師五萬奄至衆懼不敢請表益兵散笑曰賊已至
城下方復求軍臨難鑄兵豈及馬腹且吾求濟師彼亦
徵衆猶如無益巴丘蜀增白帝軍監又勸散退還巢湖
散怒曰將軍死綏有前無却魏因築壘於堤以自固散
起鬭艦高與合肥城等四面攻之城遂潰界樓故城
一名金牛城在縣西北五十里隋開皇五年立鎮置倉
在廬夀二州界西津橋在縣西北五里建安二十年
吳孫權自陸口征合肥兵還權與凌統等在津北為魏
將張遼所襲權上津橋橋南已毁撤丈餘無板權内豎
谷利令權持鞍綏鞚利于後着鞭遂得超度于此合
肥故城漢為縣故城在今縣北焦湖廟搜神記幽明
錄焦湖廟有一柏枕或云玉枕有小圻時單父縣人楊
林為賈客至廟祈求巫謂曰君欲好婚否林曰幸甚巫
即遣林近枕邊因入圻中遂見朱門瓊室有趙大尉在
其中即嫁女與林生六子皆為秘書郎歴數年並無思
歸之志忽如夢覺猶在枕旁林愴然久之
慎縣東北七十里舊十七鄉今六鄉本漢浚遒縣地屬
九江郡晉改置慎縣因縣西北古慎城為名東魏置平
梁郡陳初郡廢復為縣滁水源出縣西暴秃古塘酈
元注水經云滁水出浚遒縣也逍遥津即蜀將張飛
敗孫權處浮關山亦名浮槎山在縣東南四十五里
古慎城在縣西北四十一里楚白公之邑也按春秋
哀公十六年吳人伐貨白公敗之即此城也古滁陽
城在縣東北六十四里吳赤烏十三年孫權遣兵斷滁
作堰以淹北道遂築此城為守備東晉置南梁郡隋開
皇三年廢浚遒縣故城在縣南二十五里春秋哀公
十二年夏公會吳于橐臯注云橐臯在浚遒縣東南此
地是也魏武帝伐吳修北城以屯守呼曰曹城
巢縣東南一百三十五里舊十五鄉今八鄉古巢伯之
國尚書云成湯放桀于南巢又云巢伯来朝即此也春
秋時此滅之以為邑秦漢為居巢縣亞父范增居巢人
春秋但名巢漢為居巢蓋有詳略耳後漢獻帝建安中
曹公軍居巢孫權于濡須口築城拒守又遣夏侯惇曹
仁張遼等屯居巢后屬吳周瑜為居巢張后以吳魏戰
爭地遂荒廢晉平吳復立屬巢縣半湯山山下有泉
半冷半熱以名之四鼎山郡國志云即白狗僊人得
道處又魏伯陽以白犬試丹處黃沙城郡西有小隴
山小龜頭城存焉濡須水源出縣西巢湖亦謂之馬
尾溝東流經亞父山曹吳兩軍於此相拒月餘權乘輕舟從濡
須口入人謂是挑戰咸欲擊之公曰此必權欲見吾軍部伍敕
軍中勿得浪動行五六里回還作鼓吹公嘆曰生子當如
孫仲謀劉景升兒子若豚犬耳權與公牋曰春水方生
公宜速去公曰權不欺孤遂還偃月塢在縣東南二
百八十里濡須水口初吕蒙守濡須聞曹公將東夾
水築塢諸軍皆曰上岸擊賊洗足入舟何用塢為蒙曰
兵有利鈍邂逅之間步騎相蹙何暇及水遂築如偃月
故以為名曹公軍至相拒月餘方退今按濡須水與和
州含山縣分中流為界踟蹰山在縣南三十七里山
北臨濡須港按顧野王地志云東關口有踟蹰山昔□
箕也春秋傳曰楚子觀兵于□箕上此是也亞父山
在縣東十里漢屬巢人范增楚王立為亞父死於山旁
故曰亞父山居巢山本名如墨山在縣南六十里其
溪谷間有墨石研之如墨因以為名天寳六年敕改為
居巢山東關山在縣東四十里按顧野王輿地志云
巢湖西北至合肥界湖東四十里東南有石梁鑿山通
水是名關口相傳云夏禹所鑿一號東興本屬和州今
巢縣亦管其一半地高峻險峽實阨之所故天下有事
是必爭之地吳魏相持於此南岸吳築城北岸魏置柵
嘉平四年諸葛恪于東關作大堤遏巢湖左右依山峽
築兩城留千人使全㟨晉略守之魏遣諸葛誕胡遵圍
東關將至其堤諸葛恪率衆四萬大破之遂退走王
喬山本名黃山在縣西南九十里昔王子喬於此山採
藥向紫微山學道故曰王山後人語訛呼為黃山其山
出黃精之藥天寳六年敕改為黃山栭山在縣四十
八里栭者小栗也其山昔有小栗因以為名頂有一井
口員三丈莫測深淺後人以靈異凡逢旱多於井上祈
雨甚有徵效俗呼為天井巢山本名曰道人山在縣
西南一百里天寳六年敕為巢山巢湖在縣西一十
五里自合肥縣經過一名巢湖一名樵湖一名焦湖云
巢縣陷為湖湯泉在縣東北一十里其泉湧出時熱
凡抱疾之人飲浴此湯無不效騐復有一泉半冷半熱
號曰半湯王僊君洞其洞在紫微中山山有三頂傍
有一小山即洞之所也洞長二十五步闊一丈二尺高
一丈五尺東戶闊一丈二尺穴中有蝙蝠大如鳩不出
其穴北戶有古石壇一高八尺闊一丈五尺洞内壁上
有手跡尤大昔王子喬洪崖先生并於此得道後閉穴
門而去晉初會稽道人游先生以杖撥開山洞乃亦得
僊其山本名翠微山游先生時有紫雲在其上遂為翠
微山真羽客棲神之所范增冡按古今葬地記云西
楚項羽以增為亞父不用其謀遂疽發背而死葬於此
冡在巢縣郭東有亭亭内有井謂之亞父井
廬江縣東南一百八十里舊十二鄉今七鄉本漢龍滁
縣地故城在今縣西一百二十里梁武帝置廬江縣義
寧縣元年移於石渠東南景隆二年移於今所七門
堰在縣南一百一十里劉馥為州刺史修築斷龍舒水
灌田千五百頃巢湖在縣北三十五里西江水在
縣東南百九十里即岷山導江至此謂之西江梅山
在邑東三十里按左傳楚師伐鄭右回梅山楚師多凍
即此山也三公山在縣東南一百五十里山有三峯
相去一里俗傳晝皆東靡似有顧瞻江東宣城郡界有
九子峯俗云是三公子天寳六年改為顧山冶父山
在縣東北二十里按左傳桓公十三年楚師莫敖伐羅
楚師大敗莫敖縊於荒谷羣帥囚于冶父皆楚也古
潛邑城在邑南二里左傳昭公二十七年吳子遇因楚
喪伐之吳公子燭庸帥師圍潛注云潛楚邑也在廬江
六縣西南即此城何晏墳在縣北十七里其墓高大
景元二年有人發墓得塼銘是何公之墳廬江墳在
縣東州里梅山側遇風雨晦暝即聞音韻如金石藍
家冡今俗名連家冡龍舒故城漢為縣故城在今縣
西尚存監鄉郡國志云按七賢傳云漢武出淮揚到
監鄉帝問曰此名何陳翼對曰鄉名為監上曰萬乘主
問何欺乎欲舉燔之翼曰不可燔臣不欺佩刀當生白
毛若欺當無毛視之刃果有之長寸餘陵山搜神記
云龍舒陵亭有一大樹高數十丈黃鳥千數巢其上時
久旱長老共相謂曰彼樹常有黃氣或謂有神靈可以
祈雨因以酒脯往祭亭中有寡婦李憲者夜起室中或
有光見一繡衣婦人曰我樹神也以汝性潔佐汝為生
朝来父老皆欲祈雨吾已求之於帝至明日日中當騐
憲乃具告亭中衆大驚異至日中果大雨遂為立祠神
謂憲曰諸鄉老在此吾居近水當少致鯉魚言訖有鯉
魚十頭飛集堂下坐者莫不驚悚如此歲餘神曰將有
大兵今辭汝去留一玉環曰持此可以避難後袁術劉
表相攻龍舒之民皆流亡惟憲里不被兵又隋將麥鐵
杖為陳擒于此亭側
舒城縣南一百二十里舊二十鄉今二鄉古舒國地漢
書云廬江六年東即古舒城後漢立郡徙里皖城唐開
元二十三年刺史竹承構奏于故城置舒城縣龍山
按括地志云龍山在舒城以山狀如龍形古舒王廟
漢文帝封淮南厲王之子賜為廬江王居舒即此縣也
王有遺愛立廟祀之三角山在縣西南二百五十里
今高五里山峯賊角一名多智其山出水以閏益生人
又飲之聰明博敏故曰多智南峽山在縣西南一百
里山有兩峯夾道故曰夾山連峯疉嶂綿亘甚遠北至
舒城東至廬江南至桐城西至夀州盛唐界龍舒水
在縣南三里按左傳杜預云廬江西南有龍舒即此水
是也源從三角山東北流舒鳩山城在縣城内按春秋
僖公三年徐人取舒杜預云今廬江縣是也舒鮑城縣
西一百里龍舒水南因置龍舒鄉龍舒城在縣西一
百里龍舒水西城内有池水六七尺惟亢陽霖霪水無
盈耗舒庸城與舒鳩城相似謂之舒庸城六城在
縣東南六十里按春秋文公五年楚人滅六杜預云六
臯陶之後也今廬江六縣即淮南王黥布所都之邑也
無為軍今為鎮
無為軍本廬州巢縣之無為鎮即魏武帝征孫權築城
於此魏吳相攻因號為城臨濡須水上壖也尋為無為
監為江津之要津皇朝太平興國三年改為無為軍
在巢縣南六十里
太平寰宇記卷一百二十六
