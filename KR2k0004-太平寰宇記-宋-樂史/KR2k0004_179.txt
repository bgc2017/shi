欽定四庫全書
太平寰宇記卷一百七十九
宋樂史撰
四夷八
南蠻四
滇國
滇國漢時在夜郎之西靡莫之屬以十數滇最大(註)靡
莫西南徼外獠始楚頃襄王使將軍莊蹻(註)蹻即楚
莊王之後裔蹻居略反將兵循江上略巴黔以西(註)
巴國今清化始寧咸安符陽巴川南濱南浦是其地也
黔則黔中也蹻至滇池方三百里(註)在今雲南郡其
澤在西北水源深廣末更淺狹如倒流故曰滇池旁
平地肥饒數千里(註)池旁之地也以兵威定屬楚欲
歸報會秦擊奪楚巴黔中郡道塞不通因以其衆王滇
變服從其俗以長之(註)為其長帥也按史及漢書皆云
楚威王時使莊蹻略巴黔以西蹻至滇池欲歸會秦奪
楚巴黔中因以其衆王滇後十餘歲秦滅之按楚自威
王後懷王立三十年至頃襄王之二十二年秦昭襄王
遣兵攻楚取巫黔中後刺史則云頃襄王時莊豪王滇
豪即莊蹻也若莊蹻自威王時將兵略地屬秦秦陷巫
黔中郡道塞不還凡經五十二年豈得如此淹久或恐
史記誤班生因習便書范曄所記詳考為正又按莊蹻
王滇後十五歲頃襄王卒考烈王立二十五年幽王立
十年負芻立五年而楚滅後十五年秦王凡七十載何
故云蹻之王滇後十餘歲而秦亡斯又未之詳也至
武帝時滇王有衆數萬人元封二年發巴蜀兵臨滇滇
王舉國降請置吏入朝於是以為益州郡(註)今雲南郡
也賜滇王王印復長其人因割牂牁越嶲(註)嶲音髓
各數縣以配之後數年并昆明之地皆以屬當是時西
南夷君長以百數獨夜郎滇受王印滇小邑也最寵焉
後王莽簒位改漢制貶鈎町為侯王邯怨恨蠻夷之國
盡叛遣平蠻將軍馮茂發巴蜀犍為吏士以擊益州出
入三年疾疫死者什有七八巴蜀騷動更遣寧始將軍
廉丹大𤼵天水隴西騎士并廣漢巴蜀犍為吏民十萬
人轉輸者合廿萬人擊之不尅公孫述據有益土文齊
為太守亦固守拒險不降後漢初遣使朝貢建武十八
年夷渠帥棟蠶與姑復葉榆梇棟連焉滇池建憐昆明
諸蠻叛殺長吏(註)漢姑復縣屬越嶲郡餘六縣並屬益
州郡並在今越嶲雲南郡梇音弄遣武威將軍劉尚
等𤼵廣漢犍為蜀郡人及朱提夷擊之尚軍渡瀘水入
益州郡界(註)瀘水一名若水出旄牛徼外朱提至僰道
入江在今嶲州南時有瘴氣羣夷聞大兵至皆棄壘
奔走尚獲其羸弱谷畜斬棟蠶帥凡首虜萬餘人諸夷
悉平至蜀後主建興二年諸葛孔明率兵南征四郡平
之改益州郡為建寧永昌(註)今雲南郡地為雲南郡
又分建寧牂牁為興古郡(註)諸葛亮至南中所戰皆捷
孟獲為夷漢所服募生致之既得始觀於營陣之間問
曰軍如何獲曰不知虛實故敗定易勝耳亮縱使更戰
七縱七擒而亮猶遣獲獲止不去曰公天威也南人不
復反矣遂至滇池南中平皆即其渠率而用之或以告
亮曰若留外人即當留兵兵留則無食一不易也如夷
新傷破父母死喪留外人而無兵者必成禍患二不易
也又吏治累有廢殺之罪自爨重若留外人不相信三
不易也今吾欲使不留兵不運糧而紀綱初定夷漢相
安也
四至
在巴黔之外為楚之西邊牂牁越巂昆明夜郎之地
皆有焉僰道滇水
邛都
邛都漢時通焉自滇以北君長十數邛都最大今越巂
郡本其地也武帝開以為邛都縣屬越巂郡無幾而地
陷為汚澤因名邛池南人以為邛河其後復反叛元鼎
六年漢兵自越巂水伐平之(註)越巂水源出今越巂郡
西南巂山下王莽時郡守枚根(註)枚根太守姓名
調邛人任貴以為軍侯更始二年任貴攻殺枚根自立
為邛榖王至光武因就封之授越巂太守綬印後任貴
為劉尚所襲徙其家屬於成都安帝時永昌益州蜀郡
夷越巂結衆二十萬餘破壊二十餘縣益州刺史張喬
遣從事楊竦將兵至葉榆破之渠帥三十六種皆來降
附(註)今為巂州竦因奏長吏奸滑侵犯蠻夷者九十
人皆減死論
四至
其外西自桐師以東北至葉榆(註)葉榆澤名名為
巂昆明(註)巂即今郡也昆明又在其東南諸㸑所居
地方數千里無君長隨畜遷徙
土俗物産
自夜郎滇池邛都人皆堆髻左袵邑聚而居知耕田
其土地平原有稲俗多遊蕩而喜謳歌略與牂牁相
類豪帥放縱難得制御
莋國
莋都國漢時自越巂以東北君長以十數莋都最大武
帝開之立為莋都縣元鼎六年以為沈黎郡今漢元縣
也至天漢四年并蜀為西部置兩都尉一居旄牛主徼
外夷一居青衣主漢人(註)旄牛青衣即今蜀郡西地
後漢永平中益州刺史朱輔慷慨有大略宣示漢德威遠
懷夷自汶山以西前代正朔所不加白狼盤木唐菆等
百有餘國戶百三十餘萬舉衆奉貢稱臣和帝永元十
二年旄牛徼外白狼樓薄蠻夷王唐繒等遂率種人十
七萬口内屬安帝永初元年蜀郡三襄種夷與徼外汙
衍種反叛攻𧖟陵城(註)𧖟陵漢縣今翼州地在蜀郡西
殺長史二年青衣道夷邑長令田(令姓田名)與徼外三種夷
三十一萬口舉土内屬後旄牛夷叛攻零關(註)零關道
漢越巂地是益州刺史張喬與西部尉擊破之於是
分置蜀郡屬國都尉領四縣如太守理之靈帝時以蜀
郡屬國為漢嘉郡
土俗物産
其人被髮左袵言語多好譬𩔖居處略與汶山夷同
(註)汶山夷在蜀郡西北即冉駹地
冉駹
冉駹國漢時莋以東北君長十數冉駹最大武帝元鼎
六年所開以為汶山郡今通化郡地是至宣帝地節三
年夷人以立郡賦重帝乃省並蜀郡為北部都尉其山
有六夷七羌九氐各有部落其王侯頗知文書後漢靈
帝時復分蜀郡北部為汶山郡蜀建興十年汶山平康
夷反姜維討之(註)今為茂州是也
四至
其俗土著或隨畜遷徙在蜀正西其西又有三河槃
(□)
土俗物産
土氣多寒雖在盛夏冰猶不釋皆因山居止累石為
室高者十數丈為邛籠(註)彼呼為雕也又土地剛
鹵不生穀粟麻菽惟以麥為質而宜畜牧有旄牛無
角一名童牛肉重千斤毛可為毦出名馬有靈羊可
療毒又有食藥鹿鹿麑有胎者其腸中糞亦療疾更
有五角羊
附國
附國者隋時通焉在蜀郡西北二千餘里即漢之西南
夷有嘉良夷即其東部所居種姓自相率領不相統一
隋大業三年其王遣其弟子宜林率嘉良夷六十人朝
貢嘉良有水闊六七十丈附國水闊一百丈並南流以
皮為船而濟又南有薄緣夷風俗亦同西有女國其東
北連山綿亘數千里接黨項及諸羌界(註)按其地接汶
山故附焉
土俗物産
其人並無姓氏其地南北八百里東西千五百里無
城柵近川谷傍山險俗好復仇故壘石為巢而居以
避其患其巢高至十餘丈下至五六丈(註)巢同&KR2108;狀
似浮屠於下級開小門從内上通夜必關閉有二萬
餘家弓長六尺以竹為絃妻其羣母及嫂兒弟死父
兄亦納其妻好歌舞鼓簧吹長笛有死者無服置屍
於高床上沐浴衣服被以牟甲覆以獸皮子孫不哭
帶甲舞劒而呼曰我父為鬼所取我欲報冤殺鬼其
俗以皮為帽形圓如缽或帶羃羅衣多毛褐全剥牛
脚皮為靴項繋鐵鎖手貫鐵釧王與酋帥金為首飾
胸前懸一金花徑三寸其土高氣候涼多風少雨土
宜小麥青粱山出金銀多白雉水有嘉魚長四尺而
鱗細
東女國
東女國西羌之别種也以西海中有女國故稱東女國
俗以女為王東與茂州党項接東南與雅州接界隔羅
女蠻及白狼夷有八十餘城王之所居名康延川中有
弱水南流用牛皮為船以渡戶四萬餘衆女王號為賓
就在外官僚並男夫為之王死即於王族求令女立之
無簒奪所居皆起屋王至九重國人六重王服青毛
綾裙下領衫其袖委地重婦人輕丈夫文字同於天竺
以十一月為正每至十一月令巫者齎酒殽詣山上散
糟麥於空大咒呼鳥俄時有鳥如鷄飛入巫者懷中剖
其腹而視之有一穀來歲必登若有霜雪必多異災其
俗因之名為鳥卜唐武德中女王湯傍氏始遣使貢方
物自永徽七年至於天寳元年朝貢不絶貞元九年其
王湯立悉與哥隣國董卧庭白狗國王羅陁忽逋租國
王弟鄧吉知南水國王姪薛尚悉曩弱水國王董辟和
悉董國王湯悉贊清遠國王蘇唐磨咄霸國王董藐蓬
各率其種落詣劒南西川乞内附其哥鄰等國皆散居
西山弱水王即唐初女國之弱水部落其悉董王舊皆
分隸邊郡祖父例授將軍中郎果毅等官自中原多故
皆吐蕃所役屬其部落大者不過三千戶各置縣令十
數人理之土有絲絮歲輸吐蕃至是立悉與之同盟相
率獻欵兼齎天寳中國家所賜官誥三十九通以進節
度使韋臯處其衆於維霸保等州給以糧種耕牛咸樂
生業立悉等數國王自來朝召見麟德殿授立悉銀青
光禄大夫歸化刺史鄧吉知試太府少卿兼丹州長史
薛尚悉曩試少府少監兼霸長史董卧庭行至綿州卒
贈武德州刺史命其子羅利為保寧都督府長史襲哥
鄰王立悉妹乞悉漫頗有才智從其兄來朝封和義郡
夫人其大首領董卧卿等皆授以官俄又授女國王兄
湯厥銀青光禄大夫試大府卿清遠王弟蘇歷顛銀青
光禄大夫試衛尉卿南國王薛莫庭及湯悉贊董藐蓬
女國唱後使湯佛庭美玉缽南郎唐並授銀青光禄大
夫試太僕卿其時西山松州生羌等二萬餘口相繼内
附其黏信部落主夢葱龍諾部落主辟忽皆授試衛尉
卿立悉等並赴明年元會訖賜以金帛各遣還至八月
召韋臯統押羌蠻及西山八國使其部落至今猶代襲
刺史等官然亦潛通吐蕃故謂兩面羌也
哀牢國
哀牢國後漢通焉其先有婦人名沙一居於牢山嘗捕
魚水中觸沈木若有感因孕十月生子男十人後沈木
化為龍出水上沙一忽聞龍語曰若為我生子今悉何
在九子見龍皆走獨小子不能去背龍而坐龍因䑛之
其母鳥語謂背為九謂坐為隆因名曰九隆後牢山有
一夫一婦復生十女九隆兄弟娶之為妻後漸相滋長
種人皆畫其身像龍文衣皆著尾九隆死代代相繼乃
分置小王往往邑居散在谿谷絶域荒外山川阻深生
民以來未嘗交中國後漢光武建武中其王賢栗等遂
率種人戶二千七百七十詣越巂太守鄭鴻降求内屬
帝封賢栗等為君長自是歲來朝貢明帝永平中哀牢
王柳貌遣子率種人内屬其稱邑王者七十七人戶五
萬一千八百九十四南去洛陽七千里明帝以其地置
哀牢博南二縣今雲南越巂之西割益州郡西部都尉
所領六縣(註)後漢六縣謂不韋巂唐比松葉榆耶龍雲
南並今雲南巂西合為永昌郡(註)即今雲南郡始
通博南渡蘭倉水(註)華陽國志云博南縣西山高三十
里越之度蘭倉水行者苦之歌曰漢德廣開不賓度博
南越蘭津渡蘭倉為他人後永昌太守鄭純為政清潔
化行夷人與哀牢約邑豪歲輸布貫頭衣二領鹽一斛
以為常賦夷俗安之唐麟德元年五月於昆明之梇棟
川置姚州都督每年募兵五百人鎮守路越山險死者
甚衆蜀州刺史張柬之表論其弊曰臣竊按姚州者古
哀牢之舊國絶域荒外山高水深自生人以來迄於後
漢不與中國交通前後唐蒙開夜郎滇莋而哀牢不附
至光武季年始請内屬漢置永昌郡以統理之乃收其
鹽布氊罽之税以利中土其國西通秦南通交趾其竒
珍異寳進貢歲時不缺劉備據有巴蜀常以甲兵不充
及備死諸葛亮五月渡瀘收其金銀鹽布以益軍儲使
張伯岐選其勁以增武備故蜀志稱自亮南征之後國
以富饒甲兵充足由此言之則前代置郡其利頗深今
鹽布之税不供珍竒之貨不入戈戟之用不實於行伍
寳貨之資不輸於大國而空竭府庫驅率平人受役蠻
夷肝腦塗地臣竊為國家惜之昔漢以得利既歴博南
山涉蘭倉水更置博南哀牢二縣蜀人愁怨行人作歌
曰歷博南越蘭津渡蘭倉為他人蓋譏漢貪珍竒鹽布
之利而為蠻夷之所驅役也漢獲其利人且怨歌今減
耗國儲費用日廣而使陛下之赤子身膏野草骸骨不
歸老母幼子哀號望祭於千里之外於國家無絲髮之
利在百姓受終身之酷臣竊為國家痛之往者諸葛亮
破南中使其渠率自相統領不置漢官亦不留兵鎮守
人問其故亮言置官漢夷雜居猜疑必起留兵運糧為
患更重忽若反叛勞費更多但粗設紀綱久自然定臣
竊以亮之此策妙得羈縻蠻夷之術今姚府所置之官
既無安邊静寇之心又無諸葛亮且縱且擒之技唯知
詭謀狡筭恣情割剥貪叨刦掠積以為常扇動酋渠遂
成朋黨析支諂笑取媚求悦拜跪趨伏無復慙恥怒提
子弟笑引凶愚聚會蒱博一擲累萬逋逃中原亡命有
二千餘戶見散在彼州專掠奪為業姚州本龍朔中武
陵縣主簿石子仁奏置其役長史李孝讓辛文恊並為
羣蠻所殺前朝遣郎將趙武貴討擊貴及蜀兵應時敗
破噍類無遺又使將軍李義總等往征郎將劉惠基在
陣戰死其州遂廢臣竊以諸葛亮置官留兵有三不易
其言遂騐至垂拱四年蠻郎將王善寳昆州刺史爨乾
福又請置州奏言所有課税自出姚府管内更不勞擾
蜀中及置州後錄事參軍李陵為蠻所殺延載中司馬
成琛奏請於瀘南置鎮七所遣蜀防守自此蜀中騷擾於
今不息且姚府總管五十七州巨猾遊客不可勝數國
家設官分職本以化俗防奸無恥無厭狼籍至此今不
問夷夏負罪並深見道路刦殺不能禁止臣恐一旦驚
擾為禍轉大伏乞省罷姚州使隸巂府歲時朝覲同之
番國瀘南諸鎮悉費於瀘比置關百姓自非奉使入番
不許交通往來增巂府兵選擇清潔宰牧以統理之臣
愚以為穏便疏奏則天不允
土俗物産
九州記云哀牢人皆儋耳穿鼻其渠帥自謂王者耳
皆下肩三寸庶人則至肩而已土地沃美宜五穀𧖟
桑知染彩文繡有蘭干細布(註)蘭干獠言紵也織
成文章如綾錦有梧桐木葉績以為布(註)廣志云梧
桐有白者剽國有梧木其華有白毳取毳淹漬緝以
為布幅廣五尺潔白不受垢汚先以覆亡人然後
服之有濮竹其節相去二丈地出銅鐵鉛錫金銀光
珠琥珀水晶琉璃軻虫蚌珠孔雀翡翠犀象猩猩貊
獸(註)山海經云猩猩如人名常據華陽國志曰永昌
郡有猩猩能言取其血可以染朱剡荀卿子曰猩猩
能言笑淮南萬畢術曰婦終知來猩猩知往注云並
神獸也酈元注水經云武平郡封溪縣有獸名猩猩
猿形人面毛身黃姿顔端正善學人語聞者無不酸楚
太原王綱著傳云阮研曾使封溪見邑人說猩猩好
酒及履里人置之山谷常行路數百為羣見酒物等
知人設張取之此獸甚靈先知其人祖父母名而罵
曰奴殺我捨爾去也既去復還因相呼曰試共嘗酒
及飲乃甘其味逮乎醉皆擒之無遺逸遂置檻中隨
其所飲飼之將烹索其肥者乃自推擇泣而遣之又
禮記云猩猩能言廣志云猩猩惟聞其啼不聞其言
語出交趾郡封溪縣按前代永昌郡即今雲南郡武
平郡即今之安南府並封略之内若謂其靈而智不
因人教而解人語殊為竒異秦漢以降天下一家即
嶺南能言鳥及馴象西域獻汗血馬皆載之史傳以
為竒物復廣異聞聲教遠覃如越裳白雉之𩔖故彰
示後代即猩猩不劣於鳥象何為獨無獻乎獲之以
充口實則致之不難也王莽置漢孺子於四壁中禁
人與語及長不能名六畜猩猩若非靈異自解人語
即須因教方成又不可容易而充庖也是知諸家所
說不加考覈遞相祖述佑以為廣志尤足徵矣血染
朱剡遍問商旅元無此事故詳述之也
焦僥國
焦僥國後漢時通焉故後漢書云明帝永平中西南夷
焦僥貢獻是也安帝永初中永昌外徼焦僥種夷陸𩔖
等三千餘口舉内附獻象牙水牛封牛其長三尺穴居
善游泳鳥獸懼焉其地草木冬落夏生
禪國
禪國(註)音壇後漢時通焉和帝永元中其國王雍由
調遣譯奉國珍寳和帝賜金印紫綬安帝永寧初復遣
使朝賀獻樂及幻人能變化吐火自支解易牛馬頭又
善跳丸數乃至十自言我海西人海西即大秦也禪國
西南通大秦明年元會安帝作樂於廷封雍由調為漢
大都尉
西爨國
西爨國南寧之渠帥梁時通焉自云本河東安邑人七
葉祖事晉為南寧太守屬中國亂遂王蠻夷梁元帝時
南寧州刺史徐文威徵詣荆州有爨瓚者遂據南寧之
地延袤二千里俗多華人有震翫統其衆隋開皇初遣
使朝貢文帝命韋沖將兵鎮戍置恭恊昆三州未幾復
叛遣史萬歲擊之所至皆破至西洱河滇池而還震翫
懼入朝文帝誅之諸子沒為奴唐武德中拜翫子弘達
為昆州刺史令持其父屍歸葬本鄉段綸又遣俞大施
至南寧諭之部落歸欵三年七月遣使貢方物
昆彌國
昆彌國一名昆明西南夷也在爨之西洱河為界即葉
榆河也其俗與突厥略同相傳云與匈奴本兄弟國也
漢武帝得其地入益州部其後復絶諸葛亮定南中亦
所不至唐武德四年巂州治中吉弘偉使南寧因至其
國諭之至十二月遣使朝貢其使多由黔中南路而至
貞觀十九年四月右武將軍梁建方討蠻降其部落七
十二戶十萬九千遣使往西河降其首領十人并數十
百部落大者五六百戶小者三百戶無大君長數十姓
以楊李趙董為名家各擅一州不相統攝自云先本漢
人有城郭村邑自夜郎滇池以西皆云莊蹻之餘種也
其土五榖與中夏同以十二月為歲首
尾濮國
尾濮國一名木濮漢魏以後在興古郡今雲南郡西南
千五百里徼外又扶南土俗傳云拘利東有蒲羅中人
有尾長五六寸其俗食人按其地並西南蒲羅蓋尾濮
之地名也
土俗物産
其人有尾長三四寸欲坐輒先穿地為穴以安其尾
折便死居木上能食人又噉其老者人惟識母不識父
其父有賓客代老以供厨故賓婚有日老者必死其
地有稷及陸稻多鹽井有犀象兵有弓矢甲鎧以赤
猱猴皮加垂錫珠翠羽為冠幘
木綿濮
木綿濮土有木綿樹多葉又生房甚繁房中綿如𧖟所
作&KR1472;其大如捲(註)音拳
文面濮
文面濮其俗劖面而以青蓋之(註)劖音䜛
赤口濮
赤口濮在永昌南其俗折其齒劖其唇使赤又露身無
衣服
折腰濮
折腰濮其俗子皆折其腰
黑僰濮
黑僰濮在永昌西南山居耐勤苦其衣服婦人以一幅
布為裙或以貫頭丈夫以穀皮為衣其境出白蹄牛犀
象琥珀白金桐華布又諸濮之域皆出楛矢爾雅云南
至于濮鉛周書王會篇卜人丹砂注云卜人西南之夷
蠻丹砂所出今按濮人蓋卜人也按諸濮與哀牢地相
接故附之
占城國
占城國周朝通焉顯德五年其王釋利因得漫遣其臣
蒲訶散等來貢方物中有灑衣薔薇水一十五琉璃瓶
言出自西域凡鮮華之衣以此水灑之則不點而復郁
烈之香連歲不歇又進猛火油八十四琉璃缾是油得
水而愈熾彼國凡水戰則用之是日因賜蒲訶散等冠
帶衣服繒帛茵褥等有差且言其國在中華西南其地
東西七百里南北三千里東暨海西暨雲南南暨真臘
國北暨驩州界東北暨兩淛海程三十日其王因得漫
在位已五十五矣其衣服制度大略與大食國同所乘
皆象馬粒食稻米肉食水兕山羊之𩔖獸之竒者有犀
牛禽之大者有孔雀所貢表文以貝多檢以香木函其
言譯之方諭其意云
渤泥國
渤泥國載籍不紀蓋異域多易舊名也皇朝太平興
國二年八月其國王向打遣施努副使蒲亞利判官哥
心等來朝其表非紙𩔖木皮而營薄微綠色長數尺而
闊寸餘横軸之僅盈掌握以數小囊重覆貯之其文不
可識字細而横其行詔蒙骨以華言譯之云渤泥國王
向打云云因蕃人蒲盧歇船到今得引路進奉大片龍
腦六十兩米龍腦二十兩倉龍腦二十兩龍腦板五片
玳瑁殼一箇白檀香三截玳瑁二千兩牙六株復詢其
使者云在上都之西南居海中去蛇婆四五十日去三
佛齊四十日去摩逸三十日去占城與摩逸同帆之日
皆以順風為計不則無限日國以板為城城中萬餘人
其小山州凡一十四國王之屋覆以貝多葉民舍覆以
草王左右者為大人坐以繩床出入以阮囊即大布單
坐其上而卑之戰爭則用長弓以銅鑄為甲若筒之狀
護其背腹土之出者有龍腦玳瑁蘇木檳榔丁香烏樠
木子民食鷄羊與魚耕有黃牛水牛無麥有蔴與稻無
𧖟絲衣用古貝布用花織成婚嫁以椰子酒檳榔指環
然後以古貝布或景刀雜以金而終其禮喪亦有棺殮
孺兒則燎之成人則以竹為棚載之棄山中二月始耕
則祀之凡經七年則不復祀矣凡歲終十二月以七日
為節地勢多風雨民最樂必坎鼓吹笛擊□抵掌歌舞為
樂食無器皿竹編貝多葉為器食畢棄之
太平寰宇記卷一百七十九
