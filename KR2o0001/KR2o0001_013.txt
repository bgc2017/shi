史通卷第十三
外篇
疑古第三(總十二條)
盖古之史氏區分有二焉一曰記言二曰記事
而古人所學以言爲首至若虞夏之典商周之
誥仲虺周任之言史佚臧文之說凡有遊談專
對献策上書者莫不引爲端緒歸其的凖其於
事也則不然乃若少昊之以鳥名官陶唐之以
御龍拜職夏氏之中衰也其盜有后羿寒浞齊
邦之始建也其君有蒲姑伯陵斯並開國成家
異聞奇事而後世學者罕傳其說唯夫博物君
子或粗知其一隅此則記事之史不行而記言
之書見重断可知矣及左氏之為傳也雖義釋
本經而語雜它事遂使兩漢儒者嫉之若讎故
二傳大行擅名後世又孔門之著述也論語專
述言辭家語兼陳事業而自古學徒相授唯稱
論語而已由斯而談並古人輕事重言之明效
也然則上起唐堯下終秦繆其書所錄惟有百
篇而書之所載以言為主至扵廢興行事萬不
記一語其缺略可勝道哉故令後人有言唐虞
以下帝王之事未易明也按論語曰君子成人
之美不成人之惡又曰成事不說(可復解說事已成不)遂
事不諫(可復諫止事已遂不)旣往不咎(可復追咎事已往不)又曰民
可使由之不可使知之(知者百性日用而不能由用也可用而不可使)
(㫮全寫先儒所释也知自此引經四處注)夫聖人立教其言若是在
扵史籍其義亦然是以美者因其美以美之雖
有其惡不加毁也惡者因其惡而惡之雖有其
美不加譽也故孟子曰堯舜不勝其美桀紂不
勝其惡魏文帝曰舜禹之事吾知之矣漢景帝
曰學者不言湯武受命不為愚斯並曩賢精鑒
已有先覺而拘扵禮法限以師訓雖口不能言
而心知其不可者盖亦多矣又按魯史之有春
秋也外為賢者内為本國事靡洪纖動皆隱諱
斯乃周公之格言然何必春秋在扵六經亦皆
如此故觀夫子之刊書也夏桀讓湯武王斬紂
其事甚著而芟夷不存(孔子則尚書之餘以成此事出周書案周書是)
(也其錄)觀夫子之定禮也隱閔非命惡視不終而
奮筆昌言云魯無簒弑觀夫子之刪詩也凡語
國風皆有怨刺在扵魯國獨無其章(豈無剌詩魯多淫僻)
(去而不錄盖夫子删)觀夫子之論語也君娶扵吳是謂同
姓而司敗發問對以知禮斯驗世人之飾智矜
愚愛憎由己者多矣加以古文載事其詞簡約
推者難詳缺漏無補遂令後來學者莫究其源
蒙然靡察有如聾瞽今故言其疑事以著于篇
凡有十條列之扵後
盖虞書之美放勛也云克明峻德而陸賈新語
又曰堯舜之臣比屋可封盖因堯典成文而廣
造奇說也按春秋傳云高陽高辛二氏各有才
子八人謂之元凱此十六族也世濟其美不隕
其名以至扵堯堯不能舉帝鴻氏少昊氏顓頊
氏各有不才子謂之渾沌窮奇檮杌此三族也
世濟其凶增其惡名以至扵堯堯不能去縉雲
氏亦有不才子天下謂之饕餮與此三族俱稱
四凶而堯亦不能去斯則當堯之世小人君子
比肩齊列善惡無分賢愚共貫但論語有云舜
舉咎繇不仁者遠是則當咎繇未舉不仁甚多
以驗堯時群小在位者又安得謂之克明峻德
比屋可封者乎其疑一也
堯典序又云將遜于位讓于虞舜孔氏注曰堯之
子丹朱不肖故有禪位之志按汲冡瑣語云舜
放堯扵平陽而書云某地有城以囚堯為號識
者憑斯異說頗以禪授為疑然則觀此二書已
足為證者矣而猶有所未覩也何者據山海經
謂放勛之子為帝丹朱而列君扵帝者得非舜
雖廢堯仍立堯子俄又奪其帝者乎觀近有姦
雄奮發自號覇王或廢父而立其子或黜兄而
奉其弟始則示相推戴終亦成其簒奪求諸歴
代往往而有必以古方今千載一揆斯則堯之
授舜其事難明謂之譲國徒虚語耳其疑二也
虞書舜典又云五十載陟方乃死注云死蒼梧
之野因葬焉按蒼梧者扵楚則川號汨羅在漢
則邑稱零桂地總百越山連五領人風婐劃地
氣歊瘴雖使百金之子猶憚經復其途况以萬
乘之君而堪廵幸其國且舜必以精華既竭形
神告勞捨兹實位如釋重負何得以垂殁之年
更踐不毛之地兼復二妃不從怨曠生離萬里
無依孤䰟溘盡讓王高蹈豈其若是者乎歴觀
自古人君廢逐若夏桀放扵南巢趙嘉遷扵房
陵周王流彘楚帝徙柳語其艱棘未有如斯之
甚也斯則陟方之死其始文命之志乎其疑三
也
汲冡書云舜放堯於平陽益為啓所誅又曰太
甲殺伊尹文王殺季歴凡此數事語異正經其
書近出世人多不知信也按舜之放堯文之殺
季無事别說足驗其情已扵此篇前後言之詳
矣夫惟益與伊尹受戮並扵正書猶無其證推
而論之如啓之誅益仍可覈也何者舜廢堯而
立丹朱禹黜舜而立商均益手握機權勢同舜
禹而欲因循故事坐膺天禄其事不成自貽伊
咎觀夫近古簒奪桓獨不全馬仍反正若啓之
誅益亦猶晉之殺玄乎若舜禹相代事業皆成
惟益覆車伏辜夏后亦猶桓效曹馬而獨致元
興之禍者乎其疑四也
湯誥云湯伐桀戰于鳴條又云湯放桀於南巢
唯有慙德而周書殷祝篇稱桀讓湯王位(云云)
此則有異扵尚書如周書之所說豈非湯旣勝
桀力制夏人使桀推讓歸王扵己盖𣣔北跡堯
舜襲其高名者乎又按墨子云湯以天下讓務
光而使人說曰湯𣣔加惡名扵汝務光遂投清
冷之泉而死湯乃卽位無疑然則湯之飾讓偽
跡甚多考墨家所言雅與周書相會夫書之作
本出尚書孔父截剪浮詞裁成雅語去其鄙事
直云慙德豈非𣣔减湯之過增桀之惡者乎其
疑五也
夫五經立言千載猶仰而求其前後理甚相乖
何者稱周之盛也則云三分有二商紂為獨夫
語殷之敗也又云紂有臣億萬人其亡流血漂
杵斯則是非無凖向背不同者焉又按武王為
泰誓數紂過失亦猶近代之有吕相為書絶秦
陳琳為袁檄魏欲加之罪能無辭乎而後来諸
子承其偽說竟列紂罪有倍五經故孔子曰桀
紂之惡不至是君子惡居下流班生亦云安有
據婦人扵朝劉向又曰世人有弑父害君桀紂
不至是而天下惡者皆以桀紂為先此其自古
言辛癸之罪將非厚誣者乎其疑六也
微子之命篇云殺武庚按禄父即商紂之子也
屬社稷傾覆家國淪亡父首梟懸母軀分裂永
言怨恥生死莫二向使其侯服事周而全軀保
其妻子也仰天俯地何以為生含齒載髮何以
為貌既而合謀二叔徇節三監雖君親之怨不
除而臣子之誠可見考諸名教生死無慙扵義
者苟以其功業不成便以頑人為目必如是則
有君若夏少康有臣若伍子胥向若隕讐雪怨
衆敗身滅亦當隷跡醜徒編名逆黨者邪其疑
七也
論語曰夫周之德也三分天下有其二猶服事
殷按尚書云西伯戡黎殷始咎周夫姬氏爵乃
諸侯而輙行征伐結怨王室殊無媿畏此則春
秋荆蠻之滅諸姬論語季氏之伐顓臾也又按
其書曰朱雀(云云)文王受命稱王(云云)夫天無
二日地惟一人有殷猶存而王號遽立此即春
秋楚及吳越僣號而陵天子也然則戡黎滅崇
自同王者服事之道理不如斯亦猶近者魏司
馬文王害權臣黜少帝坐加九錫行駕六馬及
其殁也而荀勖猶謂之人臣以終盖姬之事殷
當比馬之臣魏必稱周德之大者不亦虚為其
設也其疑八也
論語曰太伯可謂至德也已三以天下讓民無
德而稱焉按呂氏春秋所載(云云)斯則太王鍾
愛厥孫將立其父太伯年居長嫡地實妨賢向
若強顔苟視懷疑不去大則類衞伋之誅小則
同楚建之逐雖欲勿譲君親其立諸且太王之
殂太伯來赴季歴承考遺命推譲厥昆太伯以
形質已殘有辭獲免原夫毁兹玉體從彼被髮
者本以外絶嫌疑内釋猜忌譬雄鷄自斷其尾
用獲免扵人犧者焉又按春秋晉士為申生之
將廢也曰為吳太伯猶有令名斯則太伯申生
事如一體直以出處有異故成敗不同若夫子
之論太伯也必美其因病成妍轉禍為福斯則
當矣如云可謂至德者無乃謬為其譽乎其疑
九也
尚書金縢篇云管蔡流言公將不利扵孺子左
傳云周公殺管叔而放蔡叔夫其不愛王室故
也按尚書君奭篇序云召公為保周公為師相
成王為左右召公不說斯則旦行不臣之禮挾
震主之威跡居疑似坐招訕謗雖奭以亞聖之
德負明允之才目覩其事猶懷憤懣況彼二叔
者才處中人地居下國側聞異議能不懷猜原
其推戈反噬事由誤誐而周公自以不諴遽加
顯戮與夫漢代赦淮南明帝寬阜陵一何遠哉
斯則周公扵友于之義薄矣而詩之所述用為
美談者何哉其疑十也
大抵自春秋以前尚書之事其作者述事如此
今取其正經雅言理有難曉諸子異說義或可
憑參而會之以相研覆如異扵此則無論焉夫
遠古之書與近古之史非唯繁約不類故亦向
背皆殊何者近古之史也言唯詳備事罕甄擇
使夫學者覩一邦之政則善惡相參觀一主之
才而賢愚殆半至扵遠古則不然夫其所錄也
略舉綱維務存褒諱尋其終始隱没者多嘗試
言之向使漢魏晉宋之君生扵三代堯舜禹湯
之主出扵中葉俾史官易地而書各叙時事校
其得失固未可量若乃輪扁稱其糟粕孔氏述
其傳疑孟子曰盡信不如無書武成篇吾取其
二三策推此而言則遠古之書其妄甚矣豈比
夫王沉之不實沈約之多詐若斯而已哉
史通卷第十三
