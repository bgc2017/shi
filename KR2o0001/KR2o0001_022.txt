跋史通
方洲山人楊名撰
儼山先生旣正史通使者来緘以示名且
委之為說名敬受而讀之至三四過則見
夫井井乎如珠之就繩炳炳乎如鑑之脫
垢洋洋乎如韶之叶律而琴之定徽也乃
起而歎曰邈哉淵乎先生之用心矣夫尚
犮則詩書是資畜德則言行有頼故雖塵
籍蠧編小辭淺說罔不有至理存焉者聖
賢固弗廢哉况知幾以良史才三爲史官
徘徊司籍之曹歲月寖久其所以沉潜考
證之者當不寡薄則其著而爲書固宜兼
備諸體網羅百家馳驅列代幾自成一門
戶獨惜夫評議徇於意見是非謬於聖哲
不能使人無遺憾焉雖然作室而先式則
羣材無淆織錦而預圖諸樣庶百卉之不
相雜此其道在我而權存乎心爾夫旣曰
尚友矣畜德矣則凢詩書言行之云皆足
以輔吾志而助吾力罔見有或病吾事者
矧曰辨類考故推時核勢案迹之實係乎
然則先生兹刻雅意其在是也已矣若夫
徐宋柳子所稱說者見則有異同言則有
得失或未足以語此名且將質之於先生
云
嘉靖丙申歲秋七月朔日䟦
