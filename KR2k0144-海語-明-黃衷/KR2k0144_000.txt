海語地理類十(外紀之屬)
提要
(臣)等謹案海語三卷明黃衷撰衷字子和上
海人弘治丙辰進士官至兵部右侍郎是書
乃其晩年致政家居就海洋番舶詢悉其山
川風土裒錄成編自序稱鐵橋病叟者其别
號也廣東通志載是書作一卷此本實三卷
分為四類曰風俗凡二目曰物産凡二十九
目曰畏途凡五目曰物怪凡八目所述海中
荒忽竒譎之狀極為詳備然皆出舟師舵卒
所親見非山海經神異經等純搆虚詞誕幻
不經者比每條下間附論斷詞致並高簡時
寓勸戒亦頗有可觀書中别有附註乃其族
子學準增加原本所載今併存焉案明史滿
剌加傳稱正嘉間為佛郎機所滅而此書則
稱佛郎機破其國王退依陂隄里佛郎機整
衆而去王乃復所云云與史稍有不同此書
成於嘉靖初海賈所傳見聞較近似當不失
其實是尤可訂史傳之異不僅博物之資矣
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
