海語卷上
明黃衷撰
風俗
暹羅(按暹羅國乃暹與羅斛二國在占城南)
暹羅國在南海中自東筦之南亭門放洋南至烏瀦獨
瀦七洲(三洋名)星&KR0777;坤未針(海天無際舶行莫知方位惟以星&KR0777;針定子午而赴之)
至外羅坤申針四十五程至占城(本古越裳氏之界)舊港經大
佛靈山其上烽墩則交趾(即安南)屬也又未針至崐□山
又坤未針至玳瑁洲玳瑁額及於龜山酉針入暹羅港
水中長洲隱隆如壩舶出入如中國車壩然亦國之一
控扼也少進為一關守以夷酋又少進為二關即國都
也其地沮洳無城郭王居據大嶼稍如中國殿宇之制
覆以錫版闢東壁為巨扉是為王門治内分十二塘壩
酋長主焉猶華之有衙府也其要害為龜山為陸昆主
以阿昆猛齋猶華言總兵甲兵屬焉有奶街為華人流
寓者之居土夷乃散處水棚板閣蔭以茭草無陶瓦也
其國右僧謂僧作佛佛乃作王其貴僧亦稱僧王國有
號令决焉凡國人謁王必合掌跽而捫王之足者三自
捫其首者三謂之頂禮敬之至也凡王子始長習梵字
梵禮若術數之類皆從貴僧是故貴僧之權侔於王也
國無姓氏華人流寓者始從本姓一再傳亦亾矣人皆
髠首耻為盜竊凡犯盜及私市者罪之其犴獄則穴地
為重樓三級謂之三牢輕罪置上級差重置中級殊死
者乃置下級輕刑以皮鞭差重斷足十趾差重斷手十
指罪至殊死者腰斬或以象蹂之貴僧為請於王王乃
宥之沒為僧奴謂之奴囝賦役省薄惟給象為最重故
殊死獲免者不為奴囝則以給象終身焉國無占候凡
日薄蝕國人見者則奔告於王首至者賞建寅之月王
乃命巫占方命力者由勝方所向掠人而剔其膽雜諸
藥為湯王濡足象濡首以作猛氣凡用膽華人為上僧
不剔孕婦不剔瘡痏不剔是故用膽視歲甲子為多寡
也建辰之月是為歲首建巳之月始作農事建午之月
潦始漲建酉之月潦退王乃御龍舟乃祀土榖禾乃登
始穫凡稼之長茂視潦之淺深稈長丈有三尺穟八寸
有只稻三盈寸田畆贍數口少歉歲也凡男女先私媾
而後聘婚既嫁而外私者犯則出貨以贖然猶蔽罪於
男謂其為亂首也凡婦多慧巧刺綉織絍工於中國尤
善醖釀故暹酒甲於諸夷婦餙必以諸香澤其體髮日
夕三四浴戲押不禁雖王之妻妾皆盛餙倚市與漢兒
貿易不訝亦不敢亂居父母若夫之喪則削髮如比丘
尼經旬乃蓄鬒如舊凡死喪富夷火尸而葬貧者舉尸
筏而浮諸海喪屬跽伏於海濱迎僧而呪羣大鳥啄而
食之頃之而盡謂之鳥葬凡鰐患夷衆則奔赴於王王
詔貴僧呪飯而投諸鰐所乃以貝多葉書數符佩以奴
囝沒水牽數鰐出貴僧稽其孽跡多者戮之刳其腹有
得鉛珠二升者跡少乃黥符其背呪而縱之國人凡有
讐怨皆謁僧求呪其呪土夷遭者非死即疾苦施諸華
人則不能害也尺飯僧必具十品食也屑糯若秔也牛
也羊也豕也翰音也舒鴈也家鶩若魚也皆熟而薦之
僧呪而後舉舉必盡數器不足十品不以供也其産多
蘇方木檳榔椰子波羅蜜片腦諸香雜菓象齒犀角金
寳玳瑁之屬貿易用&KR1684;故其民饒富豪酋各據别島而
居奴囝數百口蓄貲多至數十鉅萬不盖藏不虞寇西
洋諸國異産竒貨輻輳其地匠藝工緻嵌寳指環時至
中國一枚值數十金地廣而兵強嘗併有占臘(本扶南屬國)
而私其貢賦以不繫中國利害置不問也
(洪武四年暹羅國王參烈昭毘牙遣使臣柰思俚儕剌識悉替等來朝貢進金葉表其物有象牙有犀角孔雀)
(尾翠羽龜筒六足龜寳石珊瑚金界指片腦米腦腦油腦柴檀香速香安息香黃熟香降真香羅斛香乳香樹)
(香木香丁香阿魏薔薇水丁皮琬石紫梗藤竭藤黃硫黃沒藥烏爹泥肉荳蔲胡椒白荳䓻蓽茇蘇木烏木大)
(楓子苾布油紅布白纏頭布紅撒哈剌布紅地絞節知布暗花紅細棋子花布織人象花文打布西洋布織花)
(紅絲打布剪絨絲雜色紅花被面織雜色紅文絲縵使回令於廣東布政司管待)
滿剌加(按滿剌加國在占城南前代不通中國)
滿剌加在南海中始為暹羅屬域厥後守土酋長判其
主而自立開國無可考矣自東筦縣南亭門放洋星盤
與暹羅同道至崐□洋直子午收龍牙門港二日程至
其國為諸夷輻輳之地亦海上一小都會也王居前屋
用瓦乃永樂中太監鄭和所遣者餘屋皆僣擬殿宇以
錫箔為餙遇制使若列國互市王即盛陳儀衛以自儆
備其民皆土室而居其尊官稱姑郎伽□巨室稱南和
達民多饒裕南和達一家胡椒有至數千斛象牙犀角
西洋布珠具香品若他止蓄無筭俗不尚鬼男子雞鳴
而起仰天呦呦而呼哈喇蓋哈喇者天地父母之通謂
也文字皆𣑽書貿易以錫行大都錫三斤當銀一錢耳
牙儈交易搦指節以示數千金貿易不立文字指天為
約卒母敢負者不産五榖米稻皆暹羅崛巄陂隄里所
貨鬻俗禁食豕肉華人流寓或有食者輙惡之謂厭其
穢也其地多酥酪富夷以和飯而啖鷄犬鵝鶩常仰販
於他國故一物之價五倍於華也民性獷暴而重然諾
鈀鑞(刃類也)不離頃刻生男二歲即造小鈀鑞而佩之一
語不合便剸刃其胷死即刃者輙逃匿山谷踰時乃出
死者之家不復尋讐姑郎伽□亦不復追論矣交會則
交捫其心以為禮誤捫其手則勃然忿争貧民頗事剽
掠遇獨客輙殺而奪其貲舶商假館主者必遣女奴以
服役猶日夕饋食飲少不知戒即腰纏皆為所掩取矣
婚嫁尤論財男聘以十四而責女之奩資嘗數倍陪送
奴囝有五六房者市井罵詈止於其身雖甚辱不大較
若罵子孫而及父祖罵奴而及家長輙以死鬭故傭奴
以土著為上謂其能扞主也婦女以夜為市禁以二鼓
為罷脫有過禁者遇巡徼姑郎伽□即執而戮之王亦
不詰也輕刑鞭撻罪至死者斷木為高樁而銳其末入
土二尺許以囚大孔貫銳端輾轉哀噭頃之洞腹而死
喪事貧者舉尸而焚冨人則以樟腦實棺中而後焚之
詰旦而視骨為揚灰矣其地多崇山大谷陸行可達暹
羅嘗併有瓜哇之國(本婆古闍國)然瓜哇之夷素號兇狡凡
受傭其地而戕害其主者十八九惟善制藥筒中其矢
者無不立死正德間佛郎機(佛郎機不知何種素不通中國正德丁丑假作貢獻)
(來至近廣恃火銳設柵自固擄嬰兒烹食之守臣率來軍攻殺之遁去)之舶互市争利而
閧夷王執其哪噠而囚之佛郎機人歸愬於其主議必
報之乃治大舶八艘精兵及萬乘風突至時已逾年國
中少備大被殺掠佛郎機夷酋進據其宫滿剌加王退
依陂隄里老幼存者復多散逸佛郎機將以其地索賂
於暹羅而歸之暹羅辭焉佛郎機整衆滿載而去王乃
復所
(永樂三年滿剌加國王西剌八兒速剌遣使奉金葉表來朝貢其物有番小厮犀角象牙玳瑁瑪瑙鸚鵡黑猿)
(黑熊白麂鎖袱金毋鶴頂珍珠珊瑚撒哈剌白苾布薑黃布撒都細布西洋布片腦梔子花薔薇露沉香乳香)
(速香金銀吉降真香檀香丁香烏木蘇木大楓子番錫番鹽使回令於廣東布政司管待正統間複來朝貢)
海語卷上
