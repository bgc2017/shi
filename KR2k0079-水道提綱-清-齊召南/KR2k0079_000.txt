水道提綱地理𩔖四(河渠之屬)
提要
(臣)等謹案水道提綱二十八卷
國朝齊召南撰召南字次風台州人乾隆丙辰
召試博學鴻詞授翰林院編修官至禮部侍郎歷
代史書各志地理而水道則自水經以外無
專書郭璞所註久佚不傳酈道元所註詳於
北而略於南且距今千載陵谷改移即所述
北方諸水亦多非其舊
國初餘姚黃宗羲作今水經一卷篇幅寥寥麤
具梗概不足以資考證召南官翰林時預修
大清一統志外藩蒙古諸部是所分校故於西
北輿地多能考驗又志館備見天下地圖乃
參以耳目見聞互相鈎校以成是編首以
盛京至京東諸水次為直沽所滙諸水次為北
運河次為河及入河諸水次為淮及入淮諸
水次為江及入江諸水次為南運河及太湖
源流次為浙江閩江次兩廣諸水次雲南諸
水次西藏諸水次西北阿爾泰以南水次黑
龍江松花諸江次東北海朝鮮諸水次塞北
漠南諸水而終以西域諸水水之源委往往
袤延數千里不可限以疆域召南所敘不以
郡邑為分惟以巨川為綱而所會衆流為之
目故曰提綱大抵源流分合方隅曲折統以
今日水道為主不屑屑附會於古義而沿革
同異亦即互見於其間其自序譏古來記地
理者志在藝文情侈觀覽或於神怪荒唐遙
續山海或於洞天梵宇揄揚仙佛或於游蹤
偶及逞異炫奇形容文飾祇以供詞賦之用
故所敘錄頗為詳核與水經註之模山範水
其命義固殊矣然非召南生逢
聖代當敷天服屬之時亦不能於數萬里外聞古
人之所未聞言之如指諸掌也乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
水道提綱原序
大地合水土為體居天正中亦若人身然山其筋骨而
水其脈絡也至靜者山靜中有動故為幹為枝以一而
萬又以萬區界百川至動者水動中有靜故為源為委
以萬而一又以一遍周六合隂陽自相經緯與日月星
辰之麗天為經緯者理氣協應此地道承天所以含萬物
而化光也志地有書九邱尚矣治水莫神於大禹言地
亦莫精於禹貢以治水先委後源則列敘九州疆域中
高山大川自濱海之冀兖青徐揚州西迄梁雍以山自
有幹與枝水自有源與委則總叙導山四列導水九川
皆起雍梁而東至於海詩言既景乃岡相其隂陽觀其
流泉古聖人體國經野以建都邑利農田濟舟楫設津
梁轉運阜財襟帶險固孰有不於水深究其本末者乎
自漢後地志日多專言水者惟有水經及酈道元注道
元於西北諸水鉅細不遺可謂精矣後儒言水或解詩
書春秋或釋班志或於寰宇略撮梗概或於郡邑各記
方隅其志存經濟者於治河防海水利守邊博考古今
暢言得失政理所係援引雖多不厭其繁雜若夫志在
藝文情侈觀覽或於神怪荒唐遙續山海或於洞天梵
宇揄揚仙佛或於遊蹤偶及逞異眩竒形容文飾祇足
供詞賦採用以為美談從未有將中國所有巨瀆經流
實在共聞共見可筏可舟不枯不涸如孟子所言原泉
混混放乎四海者用水經遺意上法禹貢導川總其大
凡芟除地志繁稱遠引分名别號附會穿鑿之陋務使
源委了然展卷即得此水道提綱所以紀載今日實有
之脈絡山川都邑並用今名略識古蹟取其質不取其
文如河經數徙濟惟入河漢有别攴江源非一黑水未
知誰是積石原在羌中前賢早有辯論無煩復贅取其
實不取其虛也蓋自古帝王功德之盛莫如我
朝重熙累洽治致昇平幅員之廣盡天所覆亦莫如我
朝(臣)召南學識愚淺自乾隆丙辰蒙
恩擢入翰林纂修一統志伏睹
聖祖御製輿圖東西為地經度以占節氣後先南北為
地緯度以測辰極高下漠北直過和林抵白哈海西番
遙窮拉藏至岡底斯凡金沙瀾滄潞江崑崙青海之近
在邊陲黑龍盧朐松花潄尼按出虎水烏蘇里江之本
屬内地者源委秩如已迥非從前史志所能稍及而我
皇上聖神文武善繼善述
天威遐震克奏膚功踰流沙而開四鎮蕩平伊犁回部
拓地至二萬里西域並入版圖濛氾咸受正朔此豈漢
唐元明盛時賓貢享王所能較量闊狹乎哉即古稱唐
虞協和萬邦羲和所宅章亥所步伯益夷堅所志方斯
蔑矣臣初久在志館考校圖籍於直省外又專輯外藩
蒙古屬國諸部道里翔寔是以志成之後亦嘗條其
水道惟圖無可據者闕之及蒙
恩告歸台山杜門無事養病餘暇時檢篋中舊稿次第
編錄共成二十八卷臣思為萬國朝宗者君為萬川會
同者海也以一水論發源為綱其納受支流為目以羣
水論巨瀆為綱餘皆為目如統域中以論則會歸有極
惟海實為綱中之綱凡巨瀆能兼支流注海者亦目中
有綱綱中有目耳是以詮列次第不依水經冠以海水
自北而南并取禹貢首冀次兖之意内自
盛京鴨綠江口以西而南而西南至合浦外自雲南而
西而北又自漠北阿爾太山肯忒山而東至海又自
海而南而西而北包朝鮮至遼陽域中萬川綱目畢列
至於葱嶺以西水入西海印度水入南海丁零黠戞斯
以北水入北海前史或略記其地以我
朝之聲名洋溢凡有血氣莫不尊親則重譯慕思盡為
彊索占測經緯合寰瀛以成圖臣固可執筆俟也禹貢
曰聲教訖于四海說者謂極言之未可徵實然則自生
民以來久道化成一統無外能實有其盛超越前古其
惟我
大清也歟
