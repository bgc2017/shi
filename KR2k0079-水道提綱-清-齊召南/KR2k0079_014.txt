水道提綱卷十四
原任禮部侍郎齊召南撰
入江巨川四(彭蠡所滙章水水)(貢水)(贑江)(諸)
自洞庭以東庾嶺以北澤藪大者曰彭蠡為江西全
省十三府一州之總會北入大江其上源曰章貢二
水即古豫章湖漢也既合後總名曰章江
章水源出湖南郴州桂陽縣東之孤山(西三度一分極二十五度六分)
三源合而東流為章水(桂陽縣南境山為大分水嶺凡西北麓水皆西北流入湘)
(江其南水皆入廣東南至番禺入海者也西章水出縣東南山東北流經苗將司東北其北源北自硤)
(石界東南流來會又東北流其最北源又自西北來會經集龍村南又東入大庾界)東入江西
南安府界經珠子山北又東北流七十里有一水自
北山來會又東五十里有一水自西南山來會又東
北六十餘里至崇義縣西北受西南來一小水又東
經縣城北折東南流受南一小水又東北流五十里
有禮信水自西北合琴江來會(禮信水出文美營與湖南界之大山東南)
(曲曲流百餘里合西來一水又南流八十里有琴江西自界上山合二水東流來會又東南流合縣北一)
(水又東南入章)又東北折而東南經上猶縣西南境有口溪
坑自西南來村水合二溪北自城西來並會又東經
縣南又東稍北有九十里曲水合四溪自北來會(水出)
(上猶東北山南流合東來三水南流百里入章)又東北經西雲山北麓又東
流曰梅江經南康縣北境有小水自南來注之東南
流過玉潭山至贑州府治贑縣西南境之潭口東有
池江西南自南康合南安府諸水東北流來會池
江即章水之南源也出南安府治大庾縣西與桂陽
界之東南大山(在内良隘之東北古源隘之東)東北流亦曰章水折
東南流八十里經南安府城北折而南經城東北又
東南有小溪自西來會(小溪出大庾縣西南與廣東界大山東流經鬱林司北又)
(東經小梅嶺之北過水城之北府城之南兩城隔水相望為入粤孔道又東與大溪會而東流)又折
東二十餘里折西北流十餘里折東流經大里塘南
遂東北流八十里經鳳凰城南池江舖北又東北曲
曲經鍋坑舖南又東北受西南來一水又東北至南
康縣西南境有一水合二溪西北自李姑堡來注之
(即上猶東南境南康西北境二溪也)又東北至縣城東南受南來一小
水折北流經城東又北受西北一小水又東北流八
十里至潭口村東北受南來一水又東北會章江
章江既會池江東南流二十里折北流經贑州府城
之西折東流經城北貢江南自城東來會(西一度六分強極二)
(十五度九分計章水與池江至此俱四百餘里)
貢水即古湖漢水源出福建汀州府治長汀縣西北山
(中近西一分極二十六度七分)有兩源合而西流(其北源水之東北即汀州府西溪也)
曰萬安溪又西稍南經古城司又西受南來逆嶺之
水又西入江西瑞金縣東界山中數十里至遠南稍
西有一水東北自界上黃竹山合數溪西南流來注
之水勢始盛曰貢江(黃竹山在瑞金東北界即陳石山所出之綿江水也三源合西)
(南流經壬田寨南又南流折西南經縣城東又折西流至縣南入貢江)西南流有灞水
自北來注之又南有羅田水自東來注之又南受西
北來一水又西南有浮圖水自東來注之(浮啚水二源出瑞金)
(南與福建界之黃安山合而西流曲曲數十里入貢江)又西經謝坊東又西南
經會昌縣東北有湘洪水自東南來會(湘洪水源出會昌縣東境)
(與福建界山西北流至縣東貢江自北來會)又西流有雁門水合朗溪沙
河南自長寧北境山北流來會(雁門水源出長寧縣北境盤古山北麓東)
(北流合西來一水又東北曲曲東流有朗溪自東南來會于羊角寨西北折西北流至軍門墟東受東西)
(來二溪水又西北折正北流經羅田墟東又北有一水自西南合三溪東北流來會又北有沙河東自白)
(雲山合一溪西北流來會又北經會昌縣城東又北入貢江)又西經縣城北又西
折西北流受西南來一水又西北有梅村江西南自
安遠縣合諸水東北流來會(梅村江即安遠水亦曰廉水源出安遠縣東南)
(山西北流經縣南及西境有一溪東自城北來會又北折而東北流有樂山衢孚山二溪自西合而東來)
(會又東北經芊山南又東北至莊埠墟南又東北至洛口墟之南北入貢江)東受一小水
又北曲曲八十里受東南來二水又西北七十里至
雩都縣東南有梅川水合諸溪東北自寧都縣西南
流合石城縣之鹿河瑞林河又西南合雩水來會水
勢益盛(梅川即梅江源出寧都北境梅嶺東南流有苦竹舖東南山及大樹嶺二溪西南流合而)
(來會又西南流有凌雲山水自西北來有一水自東南來並會又西南至洛口村西北有南曹山水及錦)
(山北水合四溪自西北來會折正南流有雲南舖東水及蜈蚣山北水自西合而來會又南折東南流受)
(東北來一水又南受東來鼇溪水又西南受西北來桃溪水始曰梅江自源至此巳二百數十里又西南)
(至縣東有龍溪合二水自西北來有大溪合二水自東北來並會又南經縣城東南又西南八十里有璜)
(溪西北自黃沙山有白沙水東北來並會又西南流瑞林河合鹿河自東來會鹿河出石城縣東北界)
(山兩源西南流而合又西南有温泉水合二澗西流來會又西南經縣城西北又西南折西流有琴水自)
(東南來注之曰琴水江又西數十里折西北流有寨溪合二水北自陽坑東南流來會又西經固口墟南)
(西南流有一水合二溪自北來會又西南流曰鹿江瑞林河出石城縣東南與福建界之黃竹山北麓其)
(南即瑞金之綿江源也水自北流曰秋溪水兩溪合西北流至秋口渡北有霸水自東北來會折西南流)
(有龍江自東南來會又西流曲曲有大栢水自南來會折西北流經瑞林司東有智水自東來注之又西)
(北流數十里曰瑞林河又西與東北之鹿河合兩河源流至此俱三百餘里又西與梅江會梅江既會)
(瑞林河又西南數十里有藥水自東來注之即長樂水也又折西流有曲陽河自北來會又西南流八十)
(里受南來二水又西稍北有寒信峽水自北來注之又西南至雩都縣東有雩水北自雩山西南流經城)
(東來注之又南而貢江自東南來會陽此水亦曰寧都水以梅川為上源與散水篔簹曲黃沙長樂霸)
(水虔化諸水合受納既多源委行五百餘里寔湖漢水之别源也)經縣城南而西有
麻油水自北來注之又南數十里有小溪河合流陂
水及二溪自南來注之折西流受北來二小水過三
門舖南又西有㶑河合濊水諸溪北自興國縣來會
(㶑江出興國縣東北境寧都西北境之蜈蚣山西麓西南流有藥山西水自東南來會又西南流有沙□)
(河自東來會又西南八十餘里至興國縣東北有濊江自北來會濊江出縣北境山南流九十里有甲)
(溪自西北來會又南有寶石水合一溪自東北來會即城岡墟東水有楊坊水自東來合者也又西南流)
(有文溪西北自塘源嶺東南流注之又南曰濊江至縣城東與㶑江會又南至城東南有程水自東來合)
(一溪來會又西南有廖屋溪西北自叠山東南流合一溪來會于縣南境又南有沉水自東南來注之又)
(西南流經石院舖東雩山西又南曲曲西南流百數十里入貢江)又南有桃江南自
信豐縣合龍南定南二縣諸水北流來會(桃江即信豐江源出)
(龍南縣西南與廣東界之冬桃山東北流有熱水湖水自東來會又東北數十里有一溪自東南來會即)
(東南源也又北數十里折東北流經松林巖西麓有猿山水西自界上東北流來會曰桃水又東北七十)
(里至縣城西北有水尾山水西北自界上南合葛溪東南流經禄馬山將軍山來會東流過城北有渥水)
(自南濓水自東來會合渥水源出縣南界之南宫山兩澗北流而合又北西來之松林巖水又北至縣)
(東南有一水東南自定南縣西界山來會又北經龍南縣城東又北與桃水會稍東北濓水自東南來會)
(又北經金盆山東麓又北有水自西南來注之又北小東至小江口西北有水東南自定南西北界山合)
(三溪來注之即九洲河也又北有一水自東來注之又北有九渡河自西南來注之曰桃江又東北至信)
(豐縣城東南又北流有大樂水西南自龍潭石君山合四溪東北流經縣城西北而東來會又有一水東)
(南自安遠縣西境之九龍山黎山西北流合五溪經小坑舖南又合南來之黃沙埕水而西北來會又有)
(南水舖前溪自西來會桃江水勢益盛東北流有一水西北自楊舖東南流合二溪來會又東北曲曲經)
(贑縣東南境陳四舖西又東北受東南來一水又東北入貢江此水源流行五百里入貢江巨川梅江)
(為最大桃江次之)貢江又西流有一水自東北注之又西至
崆峒山東麓折北流經府城東而北與章江會曰贑
江(府城南有崆峒山章水自西來貢水自東來夾山左右麓而北經城東章水自西折而東經城之北)
(貢水自南來會俗稱章為西江貢為東江也為貢水自源至此行七百餘里受數巨川實較章水尤盛)
(極合處西一度七分二十五度九分)
章貢合為贑江自府城東北東北曲曲流多險灘(古稱贑灘)
(三百里)又北折而西北有水西南自分水㘭合二溪東
北流來注之又北至萬安縣東南境之灘頭鎮西有
蓼水自東南來注之(在萬安縣境有十八灘而惶恐灘最險)又西北至
皂口有皂江自西南來注之(皂江即皂溪源出贑縣西北境之金船山東北)
(流合分水㘭北三溪又東北七十餘里至皂口司入贑江)又北有油田溪自東來
注之又西北至縣城南有龍溪自東來注之經城西
南有遂江西南自龍泉縣合諸水來會(遂水源出龍泉縣西湖南)
(界之萬羊山東南流九十里有一水自北來會又東流有一水自書山來會東北流曰左溪有大汾水西)
(北自燕塘隘東南流合北來林陽溪東南來會又東有新溪自北合二水來會又東有右溪自南合二水)
(來會又東經縣南受南來一水又東受南來湯村水又東北流有雩溪西北自拔鐵山合二水東南流又)
(合敖溪來會又東北九十里至萬安縣西南入贑江此水源流行三百餘里)又北經城西
而北折東北流七十里有常溪自東南來浩溪自西
南來並會又北經觀庄西又東北至泰和縣西南有
牛吼江自西南來合澄江來會(牛吼江上源曰未溪二源出永寧縣東境)
(拔鐵山北嶺東南流合又東南有蜀水自西南合二溪來會又東南有二溪自南合而來會又東有射川)
(水自南來會又東北流至泰和縣西境曰牛吼江有澄江又名環川自西北來會東流入贑江曰牛吼石)
(口)又東北經縣城東南有雲亭江東南自興國縣境
來注之曰珠林口(雲亭江即繒水出興國縣北境山北流經雙鳳山東又西北至泰和)
(東之珠林口入贑江)又東北至水泡塘西有仙槎水合一溪自
東南來注之(一溪之源即甲溪源北山也)又北經鐵橋塘東折西
北流至吉安府治廬陵縣東南境神岡山下有盧水
西北自安福縣東南流合西南永寧永新二縣諸水
來會(盧水即廬水為豫章十川之一源出安福縣西二百八十里與湖南界之盧蕭山東流折而南)
(數十里有一水自西界來會折東北流受西北來一自水又東流數十里有赤谷水自北山來會有洋澤水)
(西南來會又東有寨木㘭水南自羅塘司來注之又東北有岡山二水自西北合而來注之又東曰盧水)
(河至安福縣城西北有郭水自北來注之又東經城北稍東有荷溪自北山合智溪南流來注之又東折)
(而東南流有王江合毛亭水閔水自北流來注之南流至絲毛舖西有金田水西南自大橋東北流合縣)
(南境泠水坑數溪來會曰洋口又西南流經荷山舖西岡舖南又東南經螺江舖南即府城西南境也有)
(禾水漿水合諸溪自西南來會北漿水别源最遠曰永河出永寧縣東南枵湖山西流數十里有二溪)
(一北自鵝嶺一東自拔鐵山西麓西流合而來會又西西數十里經縣城南又西有黃烟堡水自南來會又)
(北有漿水自西南茶陵交界楓溪巖之北東北流七十餘里來會以下總名漿水又東北流八十餘里至)
(永新縣西南境曰勝業水與西北之禾水會東禾水源出永新縣西北境秋山東南流經栗村司又東)
(南流有琴川水西自湖廣界山東流來會又東流會南來之永寧漿水曰永新江亦曰潞江東至永新縣)
(城西南有二溪自南來合而北注之東過城南折東北流九十里有一水自西北來會又東北折東南流)
(數十里有天河自西南來注之折東北流經敖城司北又東北曲曲百數十里至廬陵西境螺江舖南與)
(盧水會山盧水既會永新江東南流有邕水自西南合高湖水東北流來會又東經府南入贑江即神)
(岡山下也五盧水及漿水源流俱百餘里)又北經府城東又北稍東有
真君山水自西來注之經螺子山東麓有横江合朗
溪三水自東南來注之又東北至吉水縣城西南有
恩江東北自永豐縣合諸水來會(恩江源出寧都東北界廣昌西北界)
(樂安東南界苦竹舖梅嶺北之大龍山兩源北流而合曰遠溪水有徐庄水自東來會北流數十里有鹿)
(角峯西水自東來會又北流曰前團水有湖平水自西南來會又西北流至樂安縣西南境有鷄籠山水)
(東自縣城南西流來會折而西流曲曲百六十里至永豐縣東南受東北來一水又西經縣城南而西南)
(流有一水北自城西來注之又西南有焦嶺北水合南曹山㟷嶺數溪自東南來西北流經藤田舖南而)
(西北注之此水頗盛又西南流有皂水自東南來注之又西受北來之吉陽水及東南來之烏水又西)
(經吉水縣南曰明德江又西入贑江此水源流行四百餘里)又北經縣城西而北
經三曲灘東北流有南溪水自西北來注之又東北
有楓子江自西北合二溪經富田壚來注之又東北
有黃金水自西北黃皮村合二溪及洞水來注之又
東北經陽山西又東北經峽江縣城東南玉笈山西
麓又東北有烏河自西合數小水來注之(烏河出峽江縣西北)
(境有牛頓虎嶺二水合而東流曰淩江又東南有覺水自南來會&KR2224;水自北來會又東有一溪自北來會)
(又南入贑江)又東受北來沙溪水過仁和舖南又東至新
淦縣西南境有象江泥江自東南合而來會(象江即永豐縣)
(北之郭山水也二源合北流有樂門山水自東南來會又北流數十里與泥江會泥江出縣東境柸山)
(關南麓南流曰泥水西南流七十里有大盆山水及豐溪自南合而來會西北流八十餘里郭山水自西)
(南來會北入贑江)又北有高嶺水自東南瀦為小湖來會(即新)
(淦南水也)有一水自西來注之又北經縣城西北折東北
流循山麓凡百里至臨江府治清江縣東南境清江
即贑江也亦曰章江分為二支一支北流折而西二
十餘里又折而北有秀江西南自新喻縣會萍鄉宜
春分宜諸水東流來會即袁江也(袁江曰秀江即古南水為豫章十川)
(之一源自萍鄉縣東南之羅筲山羅筲水出焉分流為二𣲖其西北流者合縣北之萍川水西為湘東江)
(入湖南醴縣界入渌水下流注洞庭湖其北流者即秀水也兩源在羅筲山東北與赤谷水岡山水隔一)
(山西北流合而西北有水東自江西舖來會又北折東北流經縣東境又北至瀘溪鎮南有一水西自萍)
(川之東來會相隔地僅數里苹川西南流經縣城為湘東江此水東南流入秀水秀水自源至此已一百)
(五十里矣又東北流至宣風鎮北有一溪自南來會又東北經七星舖北又東北有坑頭嶺溪自西北來)
(合羅漢山水東南流來會又東至袁州府城西北有清&KR0377;江自南來經城西北北注之東過城北有石屋)
(山水自西北來注之折東南流有老山水合一溪自南來注之又東有白沙水自北來一水自南來並會)
(又東稍南有洋江赤江俱自北來注之又東南經分宜縣城西南又東南受北來之鍾山水南來一溪又)
(東流經鍾山峽至新喻縣界曰喻河東經縣城南稍東有睦官水自南來注之又東稍北受南一溪水又)
(東受南來灼水又東有長宣江自西北合二溪來注之又東有瑪瑙山水合東北來之隂岡嶺水南流來)
(會經雒湖舖南又東有沼河自南來注之折東北流至清江縣東南境有皂溪自西來會又東北入贑江)
(行此水源流六百餘里)既會袁江東北流經府城東又北折東
流與支津合而北經樟樹鎮西江滸司東有蕭水自
西來注之折東北流至豐城縣西南境又折北流經
縣城西蓮花湖之東又北有豐水南自柸山關北流
合東南數水來會(豐水二源出柸山關北流而合又北數十里合西南來一水又東北)
(經縣南境數十里有富水東南自羅山合二溪西北流來會又東北有槎水東南自萬家橋西流合南一)
(水西北流經雷家舖西來會又西北流至縣北入贑江)又北岐為二支一東北
流受南來三小水(次曰雩韶水自鍾城山西北流注之)又東北中有巨
洲又東旴江之支津東南自建昌撫州二府來會西
北流經南昌南境之猴村東又北有巨洲又北至南
昌府城之西南(旴江見後)一西北流經新店西有杭水自
西南合藥湖水東北流來會又東北百里有錦江即
古蜀水西自瑞州府來會(錦江見後)東北流經留田舖南
河泊所北章江之正𣲖也又東北至南昌府城西南
與東支津復會江流甚盛北經城西(其西即南昌銅嶺及西山也)
(中偏西六分極二十八度七分)又北分為二𣲖又東北攴渠無數連絡
交錯入鄱陽湖支津東北出者會南來旴江支水及
東南來廣信府上饒江水于三江口入湖(廣信府上饒江見後)
支津西北出者會奉新安義之馮水靖安之雙溪水
與寧州武寧之修水並會于建昌縣南而東入湖(修水)
(見後)章江自貢源至入湖已一千九百里
旴江即古旴水亦曰臨川江亦曰汝水亦曰東江源出
廣昌縣有三處一曰小勲溪出縣東南與福建界山
即白蓮池之東北山也西流曲曲百餘里折西北至縣
西南境一曰巴溪二澗出縣南界血木嶺北流合而
北數十里來會又北有雩河自縣西南山來會曰旴
江東北流有一溪自西北來會東經縣城南折東北
流受東南來一水又東北受西北來二水(一曰菰河自西北大)
(樹嶺東南流)又東北受西北來一水(自南豐西南境筆架山東南流)又東
北至南豐縣西南有軍港水西自軍山來會東流有
大南河自東南與福建山來會東北經縣城東南又
東北受東南來一水又東北有石溝水東南自蟠湖
隘來會又北有兜港自西來注之又東北有一水自
西南來會於水口舖東又北受東南來一水(水東有湯塘泉)
又北至建昌府治南城縣南受西來一水又北經府
城東稍北有新城縣水自東南來會(新城縣水即黎水飛猿水及五)
(福港也有赤溪出縣南與福建界之黃土關北流折而西北會東南來之游源水又西北流經縣城西又)
(西北有桃溪自南界得勝關之西山北流合西南之九曲水東北流來會又北稍西至硝石鎮西有資溪)
(源出東與福建界之杉關即五福港也西南流合東南來之洵溪及黃土關熊村水又西北流經藍田舖)
(南又西北受東北來一水又西北至硝石鎮南入旴江)自此而北曰東江折西
北流數十里受西南來之岳口東水又西至蕂橋舖
北有金谿縣水自東北來注之(金谿二源一出縣東北山西流經縣西北)
(境而南一出縣東南山西北流而合西南流經苦竹舖南又西有嵩溪市西二水合西北流經后車舖西)
(來會又西南流至藤橋舖之北入旴江)又西稍北經白塔舖東又北曰
汝水至許灣鎮西受東南來一水又西北受西南來
一水又北稍西經撫州府城東折而西北有臨水西
南自崇仁縣東北流合南來宜黃縣水經府城西北
來會(臨水源出崇仁縣西南之巴山即臨川山也北流有樂安縣北境諸水自西南合而來會源較)
(臨水為甚遠即唐水也溪唐水出樂安西北境之大盆山南流為大溪有寶自西來會東南流受西南)
(來一溪水又東經縣北折東北流有十洞水自東南來會又東北流曰蛟河有殷方水西北自桃嶺來會)
(又東北北受一小溪南會臨水自源至此二百里寔臨水上源也臨水又北至崇仁西南有一水西北)
(自西羅山之南來注之稍東有西寧水南自華蓋山來注之又東北經縣城東南折經城東而北又東北)
(有羅山水自西北來注之又東有孤山水自南合二溪來注之又東北百二十里至府治臨川縣西境冇)
(宜黃水自南來會宜黃山出宜黃縣南南豐縣西北境軍峯山北之棟柱嶺北流合西南來一水西北流)
(合西一水又北經老埠村東北有黃水西南自鹿角合二溪東北流又合西一水又東北經老埠村西北)
(合西一水來會又東北至縣東南有宜水南自麻坑村東北流合東來漳水西北流來會又東北經城東)
(而北有曹水西自迎華山東流經縣北而東來會又東北流至長山舖東折西北流經臨川縣南境至縣)
(西稍北臨水自西南來會東北流經撫州府城西北又東北與旴江會此水源流行四百里)又北
稍西有櫧山水自西界橋南合一溪東流來注之東
受延橋北水又西北至桂家村西北岐為二𣲖一𣲖
西流折而西北百五十里於豐城縣東北境與章江支
津及雩韶水通又西北經猴村舖東又西北至南昌
府城西南有巨洲又北與西南來之章江會一𣲖北流
折西北經進賢縣西南境又西北至館頭舖西北有
東鄉進賢水自東南來會(水出東鄉縣東境山一自東北來一自東來一自東南來合而西)
(流經縣城北又西受北來南來二水又西南數十里又受南一小水折西北流至進賢縣東南受南一小水)
(西北經縣城又西北經潯江嶺下分為二𣲖南受小港水又西復合又西受南來之羅溪水又西北入旴)
(江)又北至謝埠折東北流百餘里有落港水自東南
來注之(港二源出進賢縣東南之六山舖及徐橋埠東合西北流經縣東北之龍馬洲東又西北百)
(數十里經歛足嶺東北又西北入旴江)又北岐為二𣲖一北流曰竹山
溪至新建縣東北境趙家園之西與章江東北攴津
曰蟜溪北港者會東北經三洞湖至表安村東北入
鄱陽湖(當口有大洲小洲各一其西即表安西北口也)一東北流受東南來
之古路水又東北至几山東南西會趙家園南支津
東南會廣信府之上饒江水北入鄱陽湖曰三江口
(指章江旴及上饒江也源流千三百餘里此口于湖為正南有小洲)
上饒江即玉山水亦曰安仁港曰錦江有二源一為
玉溪出玉山縣東稍北之懷玉山與浙江常山縣界
(草平舖之西大橋舖之西北)分二流東流者為信安港之上源東
入浙其西流即玉溪也亦曰上干溪西南經縣城東
南西流有古井潭水自北經城西來會又西南流至
崙溪舖西南有冰玉水東北自子午口南合二溪西
南流來會(子午口在縣東北白石街之西冰玉水西南流有落馬潭水自西北界來會折南流)
(有汪村潭水自東北來會又西南至崙溪舖西南合焉)又西南至廣信府治上
饒縣東北境有櫧溪自西北來會(櫧溪即靈水也源出上饒西北之靈)
(山東南流數十里有一溪自北來會南流有玉瑘溪自東北來會又東南數十里與玉山水會)又西
南經府東境折西流經府城南稍西有永豐溪自東
來會一為永豐溪出廣豐縣東南與福建浦城縣
界之漁梁山北三源(當浙江福建之界在浦城西北境其東南水皆入建溪其東北)
(水皆北入于浙者也永豐源一出漁梁汎之北西北流折而東北至小關驛北會東來一水又北至楓嶺)
(汛西有一水北自江山縣界西南流來會又西稍北流過黃家橋南又西至二渡關木城闕之南入江西)
(廣豐縣界又西北流經太平隘南又西北過封禁山隘又西北至府東南境而永平諸水自廣豐縣城合)
(諸溪來會西永平溪出廣豐東南與浙江界山二渡關之東山北流至縣東南有永豐溪自東北來會)
(西永豐溪出縣東與浙江界界頭草坪關之南大山南流合東來一水又西南流合永平溪西北流經)
(縣城南又西南至洋口鎮北受北來之扈水又西南合浦城水總曰永豐溪又西北至府城西南而玉山水自)
(東來會)二源既合西流曰上饒江有一水自北合二溪南
經府西來會又西南至鉛山縣北境分為二𣲖一西南流
會東南來之岑陽關水(岑陽關水出浦城縣西北漁梁山北麓其東北水即永豐上源)
(也此水西流數十里經岑陽關北入江西界西北流經封禁山之南又西北有七盧水自東北來會又西北折)
(西南流有横溪河自焦嶺關西北流來會又西北會上饒江南之水)又西會南來鉛山縣
之東西溪曰汭溪(鉛山東水曰車盤水源出縣南與崇安縣界之分水關嶺其南水即崇水)
(東南入建溪者此水東北流合西南來一水又東北流有一溪自東南界合温林關撩竹關二水北流來會又)
(北合東來一水折西北流合西來一水即彭溪也又西北經鵝湖嶺南又西北經縣城東北折而西會西南一)
(水其鉛山西水曰桐木水出縣西南與崇安界之桐木關南水即望溪東會崇溪者此水北流有馬陵關北)
(水自西南來會東北流又合東南來一水又東北百里至縣西稍北與車盤水合曰汭溪又北流入上饒江曰)
(汭口)又西北而一𣲖西北折而西南二十餘里受北來二溪合
焉又西流經興安縣南境弋陽縣東南境有大州溪南合信
義港翁源及雙港水北流注之(信義港出石佛司北)又西北有潦源水東
北來注之(潦源出興安北境山中東南流經縣城西北又南有水東來注之又西南入上饒江)又西北
曰葛溪有弋陽溪自東北來注之又西經弋陽縣城南稍
西有水自北合二溪南經城西來會折而南流有軍
陽水自東南來注之即薌溪也(亦曰貴溪)又西受北來一
水又西南經貴溪縣城南而西有須溪南自雲際關
西北流合數水來會(雲際關南與福建光澤縣界水自關北流折而西北數十里有)
(茶山東北水自南來會又西北經火燒關東又西北折而北流受東南一水又北流稍西受西南一水又)
(西北受南一水又西北至縣城西南與上饒江會)又西北流至縣西北有山
水自北合數溪西南流來注之(貴溪縣北境水也山水自徐克場東南流)
(數十里有佛老嶺水自東北來會又南流受西來一水又南有一水自東北來會折西南流北受長溪水)
(南受縣北箬溪水西入上饒江)又西北折西南流受南來馬鞍山西
水又西北流八十里至安仁縣東南境山白塔河南
自瀘溪縣合杉港茶山清田諸水經龍虎山而西北
來會(白塔河二大源一出瀘溪縣東福建光澤縣西北境之大禾山南沼帒村北西流經鐵牛關南入)
(瀘溪界經縣城北大山南折西北流有縣西南二溪北流合而來會又北流受西南一水又東北流受東)
(南來一水是曰杉港又北而茶山水自東南來會茶茶山水出光澤縣北境大山中西北流數十里經)
(山隘西入江西界又西北與杉港合又東北流至紫雲舖西折西北流經金貴舖北又西北曰上清水以)
(其北即龍虎山也又西北有清田水南自金谿縣東南山東北流合東南來一水折西北流受西南來一水)
(又北折東北流會上清水北流曲曲數十里折而西流曰白塔河又西北流經掃帚嶺東至安仁縣東南)
(與上饒江會百此水源流行四里)有惠安溪自東北來會(惠安溪自白鷄山西)
(南流合東來一水曰惠安溪又西南流入上饒江)又西北至城東南曰安仁
港有金盤山水自東北經城東來注之又西經城南
而西又西北南受穆皇山西水又西北經黃田舖南
又西北經撥雲峯東麓曰錦江又北至餘干縣東南
境折而西南經縣南境又西北流有潤陂水自南合
陽林舖水北流來注之又西北受南來一小水(即流落山)
(東水也)自縣界至北總曰龍窟河又西北至三江口與
旴江章江支津北會入鄱陽湖(湖口有洲其西北即几山大洲其東北康)
(山也口在南昌東北餘干西北亦上饒江源流行八百里所會諸水多)
瑞州錦江即古蜀水源出萬載縣西北與湖南界之大
圍山雲峯洞東南流數十里有一水自西北來會又
東南有劍池水合二溪自西界來會(西界有金鐘淵及龍成巖之水)
(皆會入焉)又東流曰龍江經縣城北又東折東北流經紫
蓋山南荔子嶺北曰楊木江受北來康樂水又東經
上高縣西北境之淩江口有藤江西北自新昌縣合
臨江諸水南流來會(藤江有二一曰長藤江出新昌西北黃岡洞之西北山隔山北)
(即寧州修水也此水于山南三源合東南流經黃岡舖西又南數十里折東南流有一水自西南黃土嶺)
(東北流合血樹㘭二溪東流經金鷄山之北來會曰長藤江又東受北來之藤江水及鹽溪水北藤江)
(出縣北大山有鹽溪自西北雙丫尖來會南流經黃茅嶺東又南經縣西而南會長藤江水又東經縣城)
(南又東南流有臨江自東北山合二溪南流經縣東南境來會又東合北來一溪水又東折西南流至臨)
(江口與楊木江會實楊木江東南流合此水勢始盛蜀江北源也)又東南流有靈江
自北合數水來會(靈江出上高北境之靈源山及西洞山二源南流而合于太平鄉之)
(東清涼山之西曰崇浦江又南合西北太平鄉來二水又南至縣北境曰靈江折而西南流經縣西南入)
(楊木江)又東南經縣城西南又東南折東北流有斜口
水南自蒙山合一水來注之(斜口水出縣南境蒙山北流折而東北有寶珠)
(嶺水自東南來會又北流至斜口入楊木江亦曰界埠會水)又東北曲曲經青山
西受東來華陽水又北曰蜀江折東流至府治高安
縣西境有鳳嶺水合二溪自北來注之(此水東南流經鳳嶺山霞)
(山尉山之西麓)又東有龍口水自南合二溪來注之(龍口水出縣西)
(南境山東北流有碧雲峯水自南多寶嶺水自東南合而西北流來會又東北數十里入蜀江)又東
至府西南受西北來蓮花山水(瑞府西水也)又東經府西
南受南來鐘口水又東受北來城東水曰錦江又東
受南來之琴嶺水又東受北來一水又東稍北有曲
水自南合二溪來注之(曲水出鷄籠山之北北流有羊山水自西南來會又東北)
(流有藥湖北地一水自東南來會又東北流入蜀江)又東北至烏溪舖西南有
逍遥山水自北來注之又東至南昌府治新建縣西
南境象牙潭與南來豐城之章江會而東北經南昌
府城西又東北入鄱陽湖(蜀水即筠水為豫章十川之一源流行六百餘里南)
(昌之西山𣲖自新昌高安上高北境之山連接而東北遂為西山其北水皆入馮水其南水皆入蜀江)
蜀江以北曰奉新安義之馮水曰靖安之長溪皆
東與章江支津及寧州之修水合而入湖修水最
大
修水亦曰修河亦曰西河源出寧州西南與湖廣界之
幕阜山(亦曰大阜山北曰青龍山)兩源合而南流合西來血木
山黃蘗山二水(二水自大阜相連而南又南為仙羊寨山俱西與湖廣界)又東南
至銅鼓營東江頭村西有址河自西南來會即修水
西南源也(址水兩源出西南與湖廣界大山合流而東百數十里經銅鼓營南又北流會修水)
(東經江頭村南)又東北流數十里折西北流經葡萄村西又
西北至山口村西(即青龍大阜之東麓支峯也)又東北曲曲受西
北來一水又東北至州西南有南樓嶺水西北自崇
鄉東南流經南屏山合西南馬市一水來注之水勢
始大亦修水北源也(崇鄉東西北三面皆湖廣界其山東南相連為州北境諸山又)
(東北為九宫山赤岡山武寧西北境)又東北經州城東南有額㘭嶺水
自南合彌玉山清涼二山水西北流注之又東北數
十里有鶴源水北自九宫山南合一溪來注之(九宫山甚)
(深)又東北曲曲受北來赤岡山水南受陳坊山水又
東受北來東延山水及九宫東水又東受北來一水
又東有白石港南自茅坪東南山合二溪北流經柳
山來注之又東受北來一水(武寧縣西水也)又東經武寧縣
城南又東受北來城東之水又東北受北來一水又
東受西南來一水又東北有紫鹿嶺白羊山水自西
北來注之折東南流受西南來嚴陽山水又東南經
白崖山有灘溪西南自洪屏山東北流經朱家山猴
子崖來注之又東南經尖山將軍山南麓又東南至
建昌縣城南有靖安縣長溪及奉新安義之馮水俱
自南來會(長溪源出靖安縣西北九仙舖之西北山其北水即茅坪溪北流入修江者此水東)
(南流山中曲曲百里至縣西北山雙溪水西自寧西州界毛竹山合兩水東流來會又南至縣南有石掌)
(溪西南自雙峯來注之又東南經縣城南折東北流至東北境有一水北自牌樓下山合東一溪東南流)
(注之又東北流經安義縣北境又東北曰皓源水又東北至建昌縣南境而馮水自南來會馮水出奉)
(新縣西北與寧州界之百丈山即寧州東南境東嶺之東北山也東流經南坪橋南鯉魚山北東北曲曲)
(流折而東南合西南來謝山之水東北流有洞山及北嶺水合自西北來會東南流受西來一水又東南)
(經藥王山西南麓受諸溪澗又東流受南來李家山水又東受南來華林山水又東受白鶴山水皆高安北)
(境山水也又東受北來之龍溪水又東受奉新縣城西水東經縣城南稍東有米嶺水合高胡山水自南)
(來注之又東北數十里經安義縣南境有白雲山水自南來注之白雲山東北即南昌之西山諸峯嶺也)
(修水又東北受西來縣城南二溪水經安峯桃花嶺翔鸞山之北曰龍江分為二𣲖一北流經牛頭山西)
(麓至建昌縣東南境與西來靖安之長溪會而北合于修河一東北流經牛頭山東南麓東北至老鸛觜)
(北與修河之支港會又東北至赤岸山北又會支港東北至松門之北吳城鎮之南入鄱陽湖馮水源)
(流五百餘里)修水於建昌縣城南分二𣲖中有巨洲一南
經洲東南流會長溪馮水東北流又分二𣲖曰慨江
口一東經丁家山南會馮水支津及章江支渠北流
者于赤岸山之北又分二𣲖一東北于松門北吳城
鎮南東入鄱陽湖一于建昌城南東北流受支渠水
又東北經丁家山北東北於吳城鎮之西北入湖(湖口)
(西北即德安水口也河源流行九百餘里)(修)
章江自南昌分𣲖甚多其最明三支一東北經蟠
溪南北港南又東北至竹山溪東會正南來之旴
江支津東流經趙家園南几山東南會旴江及東
南來之上饒江於三江口北入湖也一東北經蟠
溪村北馬湖塘之東三洞湖之西東北分二支夾
飯羅村而北一於焦尾東入湖一於曲尺港楊家港
之東入湖也一北經蛟橋東孫家洲西又北經新興
舖又北至泠溪分為二派其東流者東經馬塘湖
曲尺港南會支津北至楊家港東焦尾西入湖其
北流者至老鸛觜又分為二一北會馮水支津由
赤岸左右而北復合修河支津又東北至吳城鎮
又分二口一北於丁家山北會修河入湖一東北
于松門之西入湖也章江合南安贑州吉安袁州
臨江瑞州及建昌撫州之水經南昌又東會廣信
西北會寧州之水以瀦為巨澤漢志所以總名為
湖漢水也三大港于湖之西南及東南上源已畢
惟饒州府之鄱陽江于餘干康郎湖之北入湖者
亦為巨川
鄱江即古番水有二源一曰婺河出江南徽州府婺源
縣北之大廣山自塔坑鎮西南合二水(其北隔山即浙源東北至)
(五城鎮合黟南港河)西南流數十里有龍尾山水自西北來會
折東南流會茗坦村水于汪口村東(茗坦村在塔坑西南有水西南)
(曲曲經江灣村東又南西至汪口村之北西入婺)又東南經古坑村東折西
南流數十里經縣城東南曰婺河又西南百里經太
白司南又數十里至曹港口南入江西界經德興縣
北界西南流經桐林舖西北有一水北自鳳遊山西
南流注之又西南經樂平縣東境曰樂安江有大溪
合諸水東自德興縣來會(大溪自婺源界山西南流即三清山水也有靈山水)
(東南自北前村西山西北流來會西流有一水自東北來會始曰大溪西南流經德興縣城北有林河自)
(東北山來會西南流有石人峯水合二溪自東南曲曲西北流經縣城南而西來會又有一水南自毛嶺)
(北山北經界田鎮來會又西南有建節水南自陽林舖來會又西流有福泉山水西北流合一溪來會折)
(西北流至樂平東南境與東北來之婺河會源流三百餘里)又西稍北經樂平縣
城南而西有拏舟村水自北來經城西而南注之(樂平)
(北水也東北即烏聊山山之東南即鳳遊山水水之西有龍停湖周十數里又西二十里即此溪)又
西稍南百里經古城南石頭街北西北流經高沙灣
南又西北至饒州府治鄱陽縣東南境有餘水東南
自萬年縣西流合餘干縣水北流來會(餘水出萬年縣東北仙鶴)
(山西南流經縣城東南有竹屯河自東南山西北流來會又西北經城西南又西北流六十餘里至餘干)
(縣城西北有二溪合而南經城之西折而東經其南遂東北七十里來會即餘水為十川之一者也又北)
(流受西南二小水東南一小水又北而婺河自東來會)又北於府城之東南會
東北來自祁門浮梁之昌江一曰大共水即祁門
南河源出祁門北境大共山山中曲曲南流曰梅溪
經縣東北之梅溪鎮東又南西南流有山溪河東北
自黟縣西北嶺西南流來會又西經縣城南又西南
曰南河有歷河西北自櫸根嶺合界河水東南流百
餘里來會(山溪河東隔一山即黟縣城西之浙源也界河西即江西界大山)又西南
至倒湖村東入江西界經浮梁縣東北境曲曲而南
經大寒嶺吳嶺之北有小北港水自西北來會(小北港水)
(出浮梁縣西北境高陂蒙嶺及分水嶺二溪合西南流至大惟舖西南有一溪自北來會又東南流至山)
(麓折而南流與大河會)又西南經洞庭山北又西南至縣東有
渭水東自吳嶺合高嶺水來會又西南經城東南又西
南至景德鎮北受北來赤嶺水及西北來南坑橋水
稍西受東南來鳳遊山北水及柳家灣水又西過界
牌舖南曰昌江又西南百里至雲龍山南折而南流
經府東北境求仁湖上東湖之東白鹿山之西折西
南流經下東湖南又西至府城東南而婺河自東南
來會二河既合曰鄱江西經府城南又西南有西
湖水自北來會又西南入鄱陽湖湖口正西對康山
(在餘干西北康郎湖之北南昌東北三江口之東北也此水源流七百里)西湖水南通鄱
江北為上湖珠湖又北為烏玲湖會鄱陽童子石二門
港水西入鄱陽湖(童子港出鄱陽縣東北境與江南界之浩山南流有東北蒙嶺及分)
(水嶺水合而西南流來會又西南流有港口水一出北斗嶺西南流一出福峯西北流合而西經雙鐘山)
(來會曰童子港又西南經鐵藍山西又南有上藍村南水自東北經塔水橋雲龍山北而西南來會又西)
(南至府西北滙為烏玲湖南石門港出鄱陽北境石門司之西北山二源合東流經司南曰石門港又)
(東有一水自東北來會又南曲曲經烟沖山論石嶺即東麓又西南至烏玲湖會童子港及珠湖水西入湖)
(鄱陽北港口也童子港源流四百里石門港源流二百餘里)
鄱陽湖滙章貢諸水為巨浸亘南昌(東北)饒州(西)南康(東)
九江(東南)四府南昌新建(東北)建昌(東)德安(東)星子(東南)德
化(東南)湖口(西南)都昌(西)鄱陽(西)餘干(西北)十縣之境東西
廣四五十里至百里南北長三百里(二江口中偏西一分極二十八)
(度八分湖口德化中偏西三分極二十九度九分)形如葫蘆中為細腰即南
康星子之東南都昌之西北也南曰宫亭湖族亭湖
北曰落星湖曰左蠡湖實一水也湖自三江口康
山而東北為鄱陽兩口又北而西經都昌東南黃金
觜又西北經縣南湖中有磯山當縣西南稍西有黑
山東有甲山東南有苕蕘山(自此而南湖心東西闊百餘里其西南與南昌)
(東北之焦尾相望)北經縣西有馬家灣水自東北元辰山合
數水來注之又北為山麓石流嘴又北為左蠡司(湖至)
(此甚狹西望南康城僅三十餘里)又折而東北有馬幾山水自東南
來注之又北為屏風山又北為沙洲經劉家市西北
有白羊湖水口又東北為湖口縣東南之西倉湖又
西經縣南稍西為鞋山(鞋山在湖正北西與大孤山隔水相望)又北為
湖口自三江口而西北為几山為表安東北沙洲
又西北為焦尾又西北為松門又西為吳城鎮(以上皆支)
(渠入湖之口)又西北為德安縣東南水口博陽水合廬山
水自西北來注之(博陽水出縣西南樟樹㘭東北經城南又東與東北來之廬山水及)
(諸溪會乳廬山水出縣東北之廬山曰谷簾水西南流有五峯水自東來會又西南會數水折東南流)
(會北來栅嶺史君二山水又東南有紫竹林水自西界東南流合北來鳳凰山石鼓山諸水又東南來會又)
(南有縣北水自西而來注之又有清風嶺水合龍山舖水自東北來會又南經縣城東又東南入湖)又
東北為渚溪又北為羊闌頭又北為南康西南之福
星洲(南康北倚廬山東南面彭蠡)又東經府城東南(正南對南昌之松門徑百)
(餘里東南望左蠡司岸僅三十餘里)又東北為德星石(西北岸即桃花舖)又北
經甘棠舖東(自北而西即白鹿洞凌雲峯正當南康北境)又北而湖漸廣
(東望屏風山五十餘里東北望鞋山六十餘里)又北稍西經吳帝鋪東其西
即廬山之五老峯也(廬山為南康北界九江南界)又西北經九江
府東南之大孤塘南(大孤山在北岸)又東北至鞋山西北束
為一江(闊十餘里)東北經湖口縣城西北會大江(中偏西四分強)
(極三十度弱)章江自源至湖口縣西北入江共行二千三
百里
水道提綱卷十四
