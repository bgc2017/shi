水道提綱卷五
原任禮部侍郎齊召南撰
黃河
黃河源出星宿海西巴顏喀喇山之東麓二泉流數里
合而東南名阿爾坦河南流折而東有小水自西南
來會(當河源南岸有古爾班蒙衮拖羅海山三峯相並又有拉穆拖羅海山稍崇峻北岸有噶逹蘇)
(七老峯高四丈亭亭獨立石紫赤色俗傳為落星石西南有阿拉爾巴顏喀喇嶺)又東折而
北而東而東南流有烏哈峯泉水自西南來會又東
有拉穆拖羅海山水自南有錫拉薩山水自北俱來
會又東有七根池水自北來會又東流數十里折東
北流百里至鄂端塔拉即古星宿海元史所謂鄂端
諾爾也自河源至此已三百里(已顏喀喇山即古崑崙山其脈西自金沙)
(江源犁石山蜿蜒東來結為此山以地勢極高為南北諸山之祖源處西二十度極三十五度也山石黑)
(色蒙古謂富貴為巴顏黑為喀喇即唐劉元鼎所謂紫山者又名庫爾坤即崑崙轉音也阿爾坦河雖元)
(人尋源但知起星宿海未知其西尚有本源蒙古謂金為阿爾坦言水色微黃而溜甚急真河源也自此)
(東北至河州界積石關計二千七百餘里直路邊外一千四百五十五里)星宿海於羣山
圍繞中平地有泉千百泓並湧望若列星阿爾坦河
自西南來皆滙(自巴顏喀喇山東北連亘為布呼吉魯肯山阿克塔齊欽山烏蘭德齊山)
(瑪尼圖山巴爾布哈山東南盤折為都爾伯津山哈喇阿達爾罕山巴顔和碩山衆山環繞中間地可三)
(百餘里泉源大小無數蒙古謂星為鄂敦水灘為他拉也阿克塔齊欽及巴爾布哈二山高大異常一則)
(兩峯如馬耳正當其北一則兩崖壁立當其東北蒙古稱為庫爾坤與源西之巴顔喀喇同名以三山皆)
(崑崙也海在西寧邊外西南一千一百十四里)阿爾坦河東北會諸泉水北
有巴爾哈布山西南流出之一水南有哈喇荅爾罕
山北流出之水來會為一道(土人名此三河曰古爾班索爾馬)東南
流注於查靈海(澤周三百餘里東西長南北狹河亘其中而流土人呼白為查形長為靈)
(以其色白)水也自海東南流出五十里有一水合三河自南
來會(一曰色納楚河一曰多河源俱出察克喇峩山北俱東北流合為一水又東流有小水自南來會)
(又東北流其東南有庫克察池所出之水西北流百五十餘里來會又東北流入于河察查克喇峩山勢)
(甚高大其東南為雜普通古查哈蘇拖羅海山即齊齊哈納河所出)又東南折而東北
與東南來之喀喇河並東北為鄂靈海(喀拉河出東南大山北流)
(折而西北又北流折西北而北合入鄂靈海行三百餘里鄂靈海在查靈海東五十餘里周三百餘里)
(形如匏瓜西南廣而東北狹蒙古以青為鄂言水色青也即元史所謂滙二巨澤名阿拉腦兒者)由
海東北流出轉東北流五十餘里(方流出海時有一水南自一巨池中)
(北流來會)又折東南流百餘里會諸泉小水(南有三池曰敖博圖噶善)
(曰多母逹噶善曰查哈噶善俱東北流入河東北一小水自東來南入河東有敖羅海池水西流入河)
至巴顏琿琿嶺下東西有水來會復正南流百五
十里水色始變綠而黃(西來水曰呼藍河源出盔吞池西流環折而北而東北有)
(庫德勒古河自來南盤旋來會又北受一小水又東百餘里東南流入河東北一水曰博竒圖河出阿喇)
(克蘇喇山三源南流而合西南流入河東北一水曰哈瑪古爾台河合數小水西南流入河西有泉水小)
(大五十餘泓曰額德凌特德凌鄂摩俱向白土河東滙入河又西一小水曰額魯克河東南流入河又東)
(北一水曰哈爾吉河合一小水西南流入河又西一小水曰薩克河東流折而東南入河自額德凌及薩)
(克河以西至鄂端塔拉以東四五百里中地皆灘磧藪澤水泉分合鉅細不常黃河猶綠色即以衆流奔凑)
(漸變而黃亦未全濁也厄得靈諸泉眼並湧亦若星宿海然但小耳)又東南流屈曲七
百餘里東遶阿木尼瑪禪穆遜大雪山之南受小
水數十(北來一水曰多爾吞河西南來一水曰呼呼烏蘇河北來一水曰燈河西南一水曰巴爾)
(和河北來一水曰巴罕薩喇河南來三水曰哈喇河曰拜多河曰巴里馬河西北來一水曰衣克薩勒河)
(西南三水曰他哈拉馬克河曰烏捏河曰布喀河西北來二水無名西南來三水曰西拉河曰衣克巴爾)
(和河曰巴哈巴爾和河黃河至此東北流繞大雪水山支阜曰噶海山曰噶拉吉山之麓受北來二小)大
雪山即古積石山元史所謂伊爾瑪布莫刺譯言
騰格哩哈達而誤指為崑崙者黃河依山南麓東流
折而東北有三崑都崙河前後自東南來注之水勢
益盛至烏蘭莾鼐山下始折而西北流古言河遶崑
崙之三面如玦然實禹貢𨗳河之積石山非崑崙也
(積石今大雪山自巴顏喀喇山東來當黃河北岸綿亘三百餘里上有九峯甚高中峯獨出冬夏積雪百)
(里外即望見之為西海以南諸山之冠番語以祖為阿木你以險惡為麻禪以冰為母孫猶言大冰山也)
(在西寧邊外西南五百三十餘里在甘州之南二千里星宿海之東千餘里經度西十五至十六度緯極)
(出地三十四度三分大河一折千里至此始著三三崑都崙河一曰德忒昆多崙出賴杵山西北流百)
(餘里入黃河即元史納琳哈喇河自白狗嶺北流者一曰多毋逹土崑多崙源出納克多穆精山西北流)
(屈曲三百數十里入黃河當河流自南轉東北處即元史乞里馬出河自威茂州西北岷山之北北流者)
(一曰多洛崑都崙源出岡出山西北流二百餘里折西流又三百數十里折而北流百里會東來池泉水)
(西北入黃河正當大河于烏蘭莾鼐山麓折而西北流之處即元史鵬桚河自鵬桚山西北流七百里過)
(札塞塔實地與河合者右三水溜急而深相距各百里土人總名為古爾班崑都崙河多達木圖及多洛)
(二源所出之納克多穆精山岡出山東南百餘里即四川松潘衛界其山東南麓水二道俱入岷江)自
烏蘭莾鼐山之北西流前後小水奔注不可勝數經
納林通布諸山四百餘里稍西北流遶大雪山之東
北又百餘里有齊普河自西南合諸水來注之(自多洛河)
(會而大河折向西流又西北流北岸所受小水有十其大者曰巴罕哈留圖河二源西南流百里合又八)
(十里西入河曰伊克哈留圖河出巴罕圖魯根山東流百餘里折而南又折而西百餘里合二小水西南)
(屈曲流百數十里西入河形如篆文月字百南岸所受小水有十八皆大雪山支阜澗壑長者餘里短)
(者數十里惟古爾板烏蘭温多羅山之東北噶海山之西北一河會三水東北流又會南來三水而北入)
(河為最大里齊普河源出滂馬山諸山四水合西北流六十餘名圖聲圖河其西南有哈爾濟嶺水東)
(流合南北七小水而東北行曰得爾多河又東北百餘里會圖聲圖河北流繞阿穆爾瑪禪木遜山東又)
(合四小水始名齊普河東北流七十餘里入黃河此水受十餘水最為深闊)又北有呼呼
烏蘇河(自)西南合諸水來注之(呼呼烏蘇河源出索諾木達西嶺北流繞)
(阿穆爾瑪禪木遜山之西麓折而東北凡一百五十里有密喇河自西南來會繞雪山北又東有西拉哈)
(卜齊海河自西北來合阿爾昂水南流而會東入黃河亦名察普楚河也)又折而東北
流百三十里有路克圖河自東南來注之(跲克圖河源出衣克)
(圖爾根山東北流折而北會巴罕圖爾根山之水折西北流百餘里有伊西克山之水自東北來會又西)
(北入黃河)又正北流百餘里有滚俄羅濟河會奎屯西里
克諸泉水自西北來會(滚俄羅濟河源出青海西南百餘里之即里山東南流七)
(十里有奎屯西里克地所出諸泉滙成一河自西北東流來會又東南流百餘里入黃河魁屯西里充諸)
(泉十數泓地數十里亦若星宿)又東北流有碩爾渾河自東南來注
之(亦曰蘇勒古尼河源出古爾板班圖哈山西流合南來一小水又折西北流合西南來一小水又西)
(北流入黃河)又東北六十里東流有小水合二澗自南來
注之又東有烏藍河合諸水自東南來注之(烏藍河源出塔)
(蘇拉海山西流百里其南有大成嶺兩旁二水西北流而合又西北八十餘里來會又西流經敖隆鄂拖)
(羅海山北又西北流共二百餘里入黃河)又東北經古城址北(在南岸南長五十里)
(自此為河州西境保安堡邊内地河北岸即青海地也)入河州歸德堡邊界四
十里有枯枯塞河自南來注之又東五十里有和琢
蘭河自南來注之又東北有烏蘭布拉克河西北自
青海南境來注之(烏蘭布拉克河源在青海東南百里有泉百餘泓遠望亦如星宿海)
(會為一河東南流三十餘里有二小水自北合而來會又東南七十里入黃河)又東北有葉
喬□霞河自南來注之(水出保安堡東南境西北流百五十里入黃河)又東
北百里至蘇魯古山南折而東南流八十里有古楚
河自南來注之(古楚河出古爾班拖羅海山南麓東南流折而北又折西北而東北流入)
(黃河)又東南流五十餘里折東北流百餘里又東南流
有小水西南來注之又折而東北經積石山南阿木
尼達拉嘉山積石關之北北岸入西寧東南邊外界
南岸入河州内西北界此唐宋以來所名之積石也
亦曰小積石(西十四度極三十六度計西南去大積石五百餘里)自入歸德堡
邊始名黃河(自鄂靈海流至歸德堡蒙古名喀屯河)小積石即古唐述
山(自巴顏喀喇山發源至歸德堡邊凡三大折流二千三百餘里自歸德堡東流又四百餘里經積石)
(關入河州界)黃河東北經積石山南長寧驛北又東北六
十餘里有小水自西北山來注之又東北五十餘里
至蘭州西境有大夏河會三水西南自河州城來會
(大夏河即古灘水又名白石河源出西南邊外達城達巴罕山之南東流二百五十里南合小水一又東)
(五十餘里南合小水一又東北有二水自西北合流來注之又北流有五普威河自東南來會折西北流)
(四十里有小水自西來會又北流六十里北受一小水折而東北流入邊界大夏堡北又東稍北五十里)
(有一水西南自邊外來北注之又東北至河州城南有洪水河西自邊外東流入經城南東注之又折東)
(北流有廣通河自東南來注之又東北百二十里入黃河)又東流二十餘里有洮
河南自臨洮府來會曰洮口(洮河見後)稍東有湟水合
大通河西北自西寧府來會(湟水即西寧河見後)又東有莊浪
河北自苦水堡來注之(水北出鎮羌營西北東流循邊城下南流經坌口武勝二)
(堡東稍折經莊浪營南大通堡洪城驛野狐堡西又南經苦水堡西又東南入黃河行三百餘里)又
東百餘里至州西北有阿干河自南來注之折東
北流經州城之北長城之南又稍東循長城下東
北流百里經金縣北境有水自南來注之即浩尾
河也(浩尾河亦名閃門河有兩源一出縣東南龕山北流合一水一出西南新營諸山東北流經縣)
(城西又東北三十里與東源水會又東北三十里入黃河)又北流循長城而北至
靖遠衛南之虎豹口西北有十字河自東合會寧
安定二縣水及消河西北流注之(十字河出消河堡西山西流有)
(牛稼河及一水自東北來會西流百餘里至會寧縣西北境之乾溝驛西有會寧南玉河自東南大山西)
(流合響水及諸水經縣城西而北又合諸水西北流來會又西北流百餘里有安定東西兩河夾縣城而)
(北合北流二百六十餘里來會其北有消河源出海都原東北大山西南流百里北合韓家莊水又西南)
(四十里南合枯木山水又西南六十里經郭城驛北又西南五十里來會又西北八十餘里于靖遠衛南)
(西入黃河在烏蘭關北即古祖厲水也)又自長城下經衛城西而北二
百餘里至永安堡之西北闇門折而東北流出循
長城外其西有大山相接(長城内為蘆溝堡地)東北二百里有
長流水自西北來注之黃河折而北而東數里復東
南流入長城(其南為苦水堡其北為減井口)又折而東北流經中衛
城南(河自蘭州北循長城而東北經城内外地至此計七百里)又東稍北二百餘
里至鳴沙堡西折而北流有清水河南自固原州北
流合諸水來注之(清水河源出固原州南山張義堡之東東北流合兩澗經開城南又)
(東北至州城東南有一水自南來會經城東而北又有一水自東南來會西北流有州西海子河北合西)
(來之硝河須滅都河及小大黑河四水自西南來會又北經開城東又北合東來一水又西北合海喇都)
(水又東北合東來二水俗曰甜水河又折西北流數百里有惠安堡河合三水自東來會又西北至鳴沙)
(堡入黃河此水即葫蘆河下流南北行六百餘里)又北六十里經廣武營東
折東北流七十餘里出山(自鳴沙堡以北河東岸連山相接而不斷西岸亦有)
(山至大壩堡南始出峽)又東北六十里經靈州所北(有洛浦河自南流注)
(之)又東北至寧夏府東南境之横城堡西當長城斷
處(其東南即清水營及興武營花馬池邊内地其西北即寧夏府境西北至賀蘭山其東北即河套鄂)
(爾多斯諸部地與寧夏以河東岸為界)有托蘇圖河入邊復出西北流
注之又東北三十餘里分為二𣲖俱東北流百餘里
復合西當長城斷處(長城西北自賀蘭山鎮北口至河西岸長六十餘里此寧夏之)
(北境也賀蘭之西即大沙磧西十度極三十九度)又東北出邊(波羅營東北自中衛至此)
(河流又七百數十里)為河套鄂爾多斯兩翼六旗地(自横城堡以北經右)
(翼中旗西境其西北連山相接不斷外即沙磧俗曰阿蘭善山)黃河東北流有大小
托蘇圖河合注博木池自東南來注之又北經阿布
山色爾網喀喇山西麓至白塔之東東北稍曲折北
流岐為二𣲖一東北流經後旗西北境一北流注騰
格里鄂模即古窳渾之屠申澤也(騰格哩池東西甚長其西北有水名)
(哈爾哈納河南流入焉池自西南迤而東北周百餘里西十度弱極四十一度)又從池東北
出會北來之阿勒坦河又東北為庫庫鄂模始折而
東流其東流之正𣲖亦自南來會(河自寧夏東北至此始折共六百餘)
(里其北即陽山西即高闕又北則大漠也東折處正當阿爾坦山之南)正𣲖東北流六
十里又分二支一南支東流一北支北流八十里又
分為二一北與庫庫池東北流會一東南流南北地
百餘里間三渠並東流二百六十里經後旗北境即
古朔方河南地也最北一𣲖中分復合東至噶札爾
賀邵山之南大漢得兒山之西南始折東南流又分
而合復分而東南共百三十里至烏喇忒旗西之墨
爾楚克賀邵山北始折而西南流北𣲖自西來會又
西南至濟爾哈濟圖南南𣲖亦自西來會三𣲖復合
(自古稱南河北河二𣲖今則三支分合如織河北岸山最高大曰瓮金朔龍山曰巴爾喀山曰噶札爾和)
(碩山俗言隂山也曰洪戈爾山言陽山也皆烏喇特西北境)東南流五十里折而
東流經左翼後旗北烏喇特旗南(古五原郡及三受䧏城地今惟北岸)
(有巴爾珠罕城址在二几圖嶺之東隂山相接不斷自此蜿蜒而東至歸化城)直行五百里
南北受小水無數(河東南流經左翼後旗西北境有車根本河烏爾巴齊河大小圖爾)
(根河陶兊崑兊河布爾噶蘇台河哈賴河西都喇呼河皆自南來注之其北岸大者曰崑都崙河即喀喇)
(穆倫也源出毛明安界内南經諸山會額古德水及齊齊爾哈納水與東北吉蘭拖羅海山水合南入黃)
(河餘皆小水又南岸有呼蘇台河東北流入河)至大圖爾根河入河之處轉
東南流(東岸為歸化城西南境其西岸為左翼後旗古勝州地)大圖爾根即黑
河自東北合諸水來注之(黑河即古白渠荒干水亦曰金河源出投虎口外鑲)
(藍察哈爾東北七十里海拉蘇台坡名喀喇烏蘇西北流有納札海河諳達河珠喇瑪台河皆自東北山)
(來會又西流受北來之德布色赫河水又西南流合東來之哲爾德河始名伊克圖爾根河折正西流至)
(歸化城南有巴哈圖爾根河即小黑河也自東北山西南流經城西南會札達海河來會又西流有西喇)
(烏蘇河呼圖克圖河二水源自殺虎口北山西北流合而來會又西流有哈爾几河赫勒庫河多羅圖河)
(察蘇七河諸水俱自北來注之又西南至黃河自西來折向南流之處滙為黛山湖又西入黃河歸化城)
(即古盛樂地在殺虎口北二百里黃河東岸二百六十里黛山湖即古沙陵湖黑河水即金河其北為白)
(道)過古東勝州境稍折而東而南至湖灘河朔渡口
即古君子津(在歸化城西南一百五十里又帽帶渡在城西一百九十里)有烏藍
木倫河東南自邊内北流西折而西南流注之(烏蘭穆倫)
(上源曰圖茂河源出平魯縣西南北流至殺虎口西出邊折而西流有察罕音圖河弩衡格爾河呼呼烏)
(蘇河俱自察罕爾西南流來會循邊城而西舊名神水河在歸化城南一百八十里南受一水又西流至)
(烏蘭巴勒噶遜城西入黃河即古中陵樹頽二水也)遂南流百里入山西平魯
縣邊界(自此而南其東岸為山西州縣其西岸為鄂爾多斯左翼前旗界又南餘里西岸入陜)
(西界此為出套河套地西自寧夏北托蘇圖河入大河處東至大河帽帶渡口共八百十里南自榆林邊)
(察喀喇山北至穆敦鄂博共七百三十里為鄂爾多斯左右翼六旗地地多池澤有烏蘭池為西喇穆倫)
(河北流所會在黃河分支折向東處之南百餘里古朔方郡地有喀喇莽鼐池廣三十里為烏蘭托賚二)
(水所滙有質爾哈遜池有鼐瑪岱池有哲格蘇台池當大河折向東南之處有呼蘇台池套中産鹽池以)
(喀喇莽凡為大即古郡南金連鹽澤及青鹽澤唐時名胡洛鹽池者蒙古以鹽為達布蘇黃河折向南處)
(西五度半極四十度五分)當東岸邊城起處入經老牛灣西又西
南經偏頭所西有關河自東北來注之(河出五眼井堡西南流南)
(合二小水經所南又西注黃河)又南折而西五十里(北為河套其南東為山西界其)
(西為陜西界西五度半極三十九度五分)循東岸古邊城下折而南流經
西岸陜西邊城起處府谷縣東北界之娘娘侯家口
(自此山西陜西以河為界)稍南東岸河曲縣北境有白應泉水自
東來經河會營南而西注之又南西岸有清水河自
西北邊外來經黃甫營而東南注之又南經東岸河
曲縣城西(古邊城自關河口南二十里起折而西至樓子營河堡營折而南至縣北十里而止)
(大河正西經其下)有六澗河自東來注之(河有六水最遠者出寧武所西之黑)
(庄屯西流百里有八角堡水自北來林溪山水自東南來會又西流六十餘里有小水自南來永興堡水)
(自東北來又西二十里有水北自星古驛來俱會又西南流經河曲縣城南又西入黃河)西岸即
五虎山也東岸稍西南經平橋西又西南有尖山水
自東來注之西岸經府谷縣城東南有府谷河西北
自邊外東南流合數小水經城西而東南注之(水出河套)
(左前旗南東南流入二十三墩口折而東流經鎮羌堡南又東有一可北自邊外南流入西川口東南注)
(之又東經孤山堡南又東七十里有木瓜園水自北來會又東經城西又東南入黃河)東岸即
保德州城也(經城西北)又西南有水自東來注之(水出州東北強)
(梁山西南流有葫蘆山水自東南來會西流經叢林溝寨南又會龍潭水于北山又西南八十餘里經州)
(南花園堡北入黃河)又西南有號風溝自東注之又南至裴家
川口有嵐漪河東北自岢嵐州來西南注之(漪河源出)
(州東南鹿經嶺之東山北流有黃道川水自東南來會又西北流有走馬嶺水自南來會又西北有三角)
(城水自東來會又北有馬跑泉水自東來會西流經州城南又西有沙河自東北來合東來之岢嵐山水)
(經州城北而西來會又西北流有西豹谷水自東北來會又西經青石山北曰嵐漪水又西南流百五十)
(里入黃河)西岸即神木縣東南界宅門塢山也東岸即興
縣西之黑谷口又南蔚汾水東北自興縣合諸水來
注之(蔚汾水出嵐縣西北之黃尖山西南流會東南來一水之經界河鎮北者西流五十餘里折西)
(南流有黃羊山水自東南經蛇頭鎮南來會又西流經興縣城南又西南流有石樓山水自東北來會又)
(西南有南川河自東南來會又西南入黃河其西岸葮州北境也)迤西南為紅石灘
當中流西岸有秃尾河西北自神木邊外來合屈野
河東南流注之(屈野河源出河套鄂爾多斯左翼中旗曰臺石坡東南流與東來之哈楚)
(爾河布哈河會南流二百餘里入邊城大川口有小水東北來會折南流經神木縣城西又南折東南流)
(五十里又南流百里有秃尾河西北自鎮川臺口流入邊城經柏林堡北又東南流百三十里東流來會)
(又東南有一水自西來會又南入黃河)乃折而南有大會川自西來注
之(水西出黑龍潭)又南經葮州城東南有沙河自州西北來
至城南東注之(水出邊内雙山堡東南流南北各會一水又東南百餘里抱城南東注黃)
(河)又南東岸臨縣西境有紫金山水自東北來注之
(水出山麓西南流經兔皃坂南又西南入黃河)又東南有小水自東北來注
之至叢羅谷西有小水自東北來注之至孟門鎮西
北有河東北自臨縣城合諸水西南流注之當永寧
州西北境西岸吳堡縣北境也(臨縣水東出連枝山三源西北流而合又)
(西北經黃龍山北有赤紅山二水自東北合來會又西流有合查山水自東北經白文鎮西南流來會又)
(有窑頭河自西北山來並會折西南流有太平河自西北萬安河自西來並會折南流經縣城東折西南)
(流有二水自東來經黃龍山南合而西流來會又南流西南流有喜港河清堂河自西北來前後並會又)
(西南流有鍾底河東自濡水頭西北流合一水至三交鎮南來會又西南經沙源鎮南又西南至孟門鎮)
(北西入黃河)又南稍東經吳堡縣城東(東岸為後河底)又南經楊
家村東綏德州東南境(東岸為柳林鎮)東岸永寧州白泉河
自東北來合寧鄉縣諸水西注之當上平關北(白泉河即)
(北川河即古離石水源出州北赤堅嶺一名離石山西南流經赤堅堡西方山鎮東又西南至河庄北有)
(龍山泉水自東北來會又西南經石板山北大武鎮南有馬跑泉水東自鳳凰山來會又西南至州西北)
(有東川河自東南來會東川河東出穀積山之石窟村南流有鐵橛山水自東來會西南流至吳城西有)
(一水自三交鎮東南來至吳城南來會折西北流又西經州城北而西會北川河既合南流有清水河南)
(自寧鄉縣合焦山車泉諸水北流折而西北來會又西至青龍驛西有青龍泉水自北來會又西至上平)
(關北西入黃河)折西南流經河西驛華神堡西又西南榆林
水自西北入邊南合米脂綏德奢延諸水東南流注
之(榆林無定河有二源西源曰額圖澤河古奢延水也出河套右翼前旗賀通圖山東南流有一水自)
(西來一水西南自蘇海阿魯山來俱會東入懷遠堡邊城為潢呼都河又折東北至波羅營與北來海留)
(圖河會海留圖即東源古黑水也亦名齊納河出前旗呼喇呼之地東南流與西北來之納林河出托里)
(泉及西喇烏蘇河出磨呼喇呼平地者會東南入榆林邊于波羅營北而西源來會又受北來之塔喇布)
(拉克水東流曰清河口又東南經榆林南境有榆溪西河北自衛城西東南流來會榆溪西河源曰清活)
(河潜出右翼前旗南平地南流曰西伯爾河合克綢及阿爾塞二水東南入雄石峽口邊城經衛城西南)
(曰三坌河又東南至歸德堡西有一水自東北來會又東南入無定河無定河又東南經漁河鎮川二堡)
(南又東南經米脂縣城西南又東南圍水自東北來會折而南流至綏德州東北有大理河西北自山中)
(合數水東南流經州城北而東注之又南經州東南有懷寧河西自田庄堡東流南合九里山水東注之)
(又東南奢延川自北來會又東南經山麓入黃河)即青澗縣東北境也東岸
石樓縣有屈産水西北流注之(屈産水即土軍川源出縣東南石樓山西)
(北流經城東北又西北一小水自東北來會又西北經永寧關北又西有土門鎮水自東北團□山來會)
(又西北折而西流入黃河)又南流經西岸青澗縣東南境老鴉關
東折稍西南經延川縣東境延水關東又正南流為
老牛灘當河中又南有青澗河合吐延川自西北來
注之東岸即永和縣西境之烈鳳山烏龍山也(青澗河出)
(安定縣西北山東南流百里有馬兒河自西南來會又東南流經縣城北而東有一水自北來注之又東)
(百里有水自東北來注之折而南經青澗縣城西南又東南流九十餘里有青川西北自安定東南流來)
(會經延川縣城東北又東南有站川西自縣西山來東注之又東南流入黃河)又南經延長
縣東北境清水關東河中有洲曰澗灘其東岸有水
和仙芝河自東北來注之(仙芝河亦曰榆林河源北出石樓縣南之翠金山西)
(南流經坑坨堡西有一水自北來會折南流經馬脊山東又南至永和縣城北有索坨川自東北來會南)
(經城西北又西南北會烈鳳山水曰仙芝河又西南入黃河)又南西岸有一水自
西北來注之(延長縣東稍南其水西北出獨戰山者)又南有延水西北
自延安府合諸水來東南注之(延水北出保安縣北境山南流東南百餘)
(里有洧水自西來會又東南經蕭館驛南又西會一小水東南流百里經安寨縣城西南有一水西自摩)
(雲嶺來會又東南經延安府城北又東流有清化水北自鴉鵒山東南注之又東名濯筋河有小水自北)
(來會又東南經延長縣西南又東南至山麓有小水西自雲巖山來會又東南入黃河)又南為
東岸大寧縣西之馬鬭關南有昕川自東合隰州蒲
縣諸水來西注之(昕川三源北源曰隰州北之羅兒溝出結北山南流東合一水南經)
(水頭鎮東又南有蓬門河及小水俱自西來會折東南流有燕家河及小水俱自東北來會南流經州城)
(西曰柴川河又西南至仵城北有東源水來會東源曰義泉河出姑射山東南之羅雲山西北流有聖水)
(山泉自東北來會折西南流至義泉鎮東南有安真村水自東北來注之又西南流有蒲州河東南自蒲)
(子山來注之又西與北源水會于仵城北又西南經大寧縣城南南源自東南來會南源水曰第一河源)
(出蒲縣東北之七佛山西南流九十里經縣城南有南川河自南來會折西北流至張村堡北有縣底河)
(南自翠屏山來會又西北經翠微山麓有䉝亭河自西南來會又北至大寧縣南西會北東二源水曰昕)
(川自城南又西流稍南八十餘里至馬鬭關之南入黃河)又南西岸山麓有小水
自西北來注之(水出延長縣南境紫雲山南麓者)又南為宜川縣東
境東岸吉州西境之孟門山(山在宜川東北臨河其東岸即吉州之西北山)
(不斷)南為壺口山河中有灘(山在吉州西北其西岸山即宜川孟門南壽峯也)
又南經西岸老吉堡東又南有汾川水自西北來合
銀川丹陽諸水東注之(汾川水北出宜川縣西北進士山及北山南流合而東南)
(經縣東南銀川水自縣西南山東北流合一水東經縣城南而東來會又東南流有孟門西山水自北來)
(會又東南丹陽水自西南來東北流經郭家村南又東北合南來一水又東會諸水于桃渠村之北入黃)
(河水口東岸即師家灘)又南東岸有清水河自東北來注之(清水)
(河源出吉州東境高天山西南流北合一小水折南流有小水自東南來會折西流經州城南又西其北)
(合一小水又西南流至師家灘南入黃河其西岸即盤古山北池山也)又東南流東岸
鄉寧縣西南境有羅洛水自東北來注之(羅洛水出鄉寧縣東)
(北山西南流合東來二水又西南經縣城東南又西經林山北盤古川南西南至船篙鎮北西入黃河篙)
又東南西岸有小水自西北來注之(水出北池山西麓南流經中池)
(山之西麓折東南至東池山南入黃河)東岸有小水自東北來注之(水出)
(鄉寧西南船篙鎮東山西南流經青石峽西又南入黃河)南為西岸韓城縣東北
境東岸河津縣西北境之龍門山(西五度九分極三十五度七分韓城)
(北五十里)兩山對峙河貫其中南流其下曰禹門渡稍折
西南流至東岸葫蘆灘西南有汾水東北自河津縣
城南西南流注之曰汾口(汾水見後)西岸即韓城東之周
原堡也又西南經縣南境有盤水河自北來注之(河水)
(出韓城西北硃砂嶺南流有柳溝水自西北麻線嶺東南流經柳溝城西而東南來會又有白馬潭水自)
(西南麻林山東流折而東北來會又東南有西池山水及南池野孤川俱自北來會又東南經縣西而南)
(至芝川鎮入黃河又有一小水自西來亦于鎮南入黃河)對岸即榮河縣城也(汾水)
(古于縣城北入河明時北徙於河津西南境而故道遂涸)又西南經西岸郃陽縣
東境有小水二西北自梁山東南流注之(一出梁山南麓東南)
(流四十里入河一出其西麓東南流八十餘里入河此水河口之南有山東臨大河)對岸即臨
晉縣西境也又南西岸有洽水西北自郃陽城西來
南注之(洽水亦曰金河出縣西北壺梯山東南流隨山東麓經縣城西南又東南數十里入黃河)
又西南經朝邑縣新市鎮東其東岸蒲州城也又西
南有洓水自東北來注之(涑水即絳水也源出絳縣北山西南流經城北又西)
(北會一水至上東鎮北有温水自東南來會又西至下東鎮又北合一水又西南流經聞喜縣城南有沙)
(淖水自南來會又西有野狐泉合諸水自城西來南注之又西南流經安邑縣解州北漪氏臨晉南曰洓)
(水河有夏縣水東南合諸水西南流經安邑鹽池解州之北至虞鄉鎮北與涑水會為五姓湖又西南經蒲)
(州南境西入黃河)又南西岸有洛河西北自同州府至朝邑
南東注之(洛河見後)又南至華隂縣東北有渭水合涇水
諸河自西南來東注之曰渭口在西岳太華山之北
五十餘里(渭口西六度四分極三十四度七分自歸化城西河折而南行至此計二十五百餘)
(里渭水及涇水見後)大河至此始折而東流南岸自華隂東至
潼關入河南閿鄉縣界北岸即山西蒲州南境中條
山麓也(中條即雷首山蒲州當大河西西南及南三面故曰河曲自此以東山西為北岸河南為)
(南岸以河為界)東流經潼關北(一里)入河南閿鄉縣西界有小
水三皆自南來注之(曰玉溪河出關東南秦山曰十二河又在其東曰盤豆河二水)
(合流又在其東皆北流入黃河)稍東其北岸有小水二合而南注之
(曰媯水北出歴山南流會自東來之汭水于永樂營西入河)又東南岸有小水二
合而北注之(曰湖水東北流合自東南來之小河水北流經閿鄉城西境北入河小河南出)
(秦山)河稍東北流經北岸芮城縣南(二十餘里)南岸閿鄉縣
城北(七里)又東北有稠桑河自南來注之又東經靈寳
縣西有弘農河自西南來合斷密河北流經城西北
注之(弘農河西出陜西闕百里東流經閿鄉南境秦山之南折東北流二至石子口有斷密河)
(東南自乾山西麓來會又北流于城西入河其北岸即芮城縣東南之陌底渡也)又東經縣
城北(十里)有好陽河自南來經城東北注之(河出南境峴山)又
東北至陜州西有乾頭河自南來青龍河自東南來
注之有兩水口(乾頭河即古□水亦曰永定澗出乾山北流經峴山東又北流入河青龍)
(河出州東南明山北流折而西又折西北流經城西北入河)東經州城北北岸平
陸縣城南(陜州與平陸二城隔河相望)有水自北合二澗南經城
東來注之(二水出北山一東南流一西南流合而東南經縣城東南入河)又東為大
陽關之茅津口(在茅津鎮東南)又東出三門過底柱山(山在河中)
(流北岸平陸南岸陜州山有三門中曰神門南曰鬼門北曰人門惟人門脩廣稍可行舟鬼門最險西五)
(度二分極三十四度八分)又東北經澠池縣北境白石山北北岸
為垣曲縣城有清水及沇水俱自北來夾城西東而
南注之(清水亦曰毫清河出絳縣南山南流合西北來二水經王第鎮西又南經縣城西南入河)
(流水東北出王屋山之西麓西南流有歴山水西合諸馮山水自西北來會西南流經縣城東南入河)
又東數十里北岸亦入河南界(自此而東全經河南省地南岸為河南府)
(地北岸為懷慶府地)東經新安縣北(北岸為濟源縣西南境山)河南府治洛
陽縣北(河岸山自澠池西連陜州諸山東至府西北為榖城山為北印山至東北境而北岸濟源)
(諸山北自太行西自王屋連岡臨河百餘里)又東南流經孟津縣北北岸
即孟縣西境也(孟津縣西有硤石津委粟津高渚馬渚陶渚皆渡河處陶渚在縣北五里)
(即古孟津亦曰富平津也)至孟縣城南折而東北經南岸鞏縣西
北北岸有湨河自縣西北東南流注之(湨河源曰永利河出濟源)
(縣西北山三源東南流合經縣城而東有一水自西北來會即濟水南一渠也又東南流至孟縣北又東)
(南入河)又東北有濟水西北自濟源縣東支分經栢香
鎮東南流注之(見後)又東經温縣城南其南岸鞏縣北
有舊洛口又東至汜水縣西北界有洛水合伊澗瀍
諸水西南自河南府東經孟津偃師鞏縣之南而東
北流注之(洛水見後)又東經汜水縣北有汜水自西南來注
之(汜水出縣西南境大戲山東北流經縣城西又東北至滿家溝入黃河其東曰邙山其西即古虎牢)
(關南岸之山至汜口東而盡)北岸温縣東之司馬臺也又東北流
經武陟縣南境有猪龍河即濟水支津西北自濟源
東經河内之南温縣之北而東南流注之(見後)又東南
流有沁水西北自澤州至懷慶府合大丹河東南經
武陟北而東南注之(沁水見後)南岸即滎陽縣北境及河
隂縣北境也大河自武陟河隂以東兩岸並無山阜
亦無小水流入者又東經滎澤縣北又東南經原武
縣南(古河道經原武北而東北至直沽入渤海見後)鄭州北又東南經陽武
縣南中牟縣北又東流經延津縣南開封府治祥符
縣北(西北有鹽船黑崗柳園三口東北北岸上有陳橋鎮又北則封邱也)封邱縣南陳
留縣北又東南流經蘭陽縣北儀封縣北(東北有黃陵岡)考
城縣北又東入山東界經漕縣南(其西南黃陵岡與儀封界舊決口也)
(南岸亦曹縣境又南即商邱境)又東經單縣南(南岸亦單縣地又南即虞城縣地河于)
(河南省自潼關東至虞城共七度)又東南流入江南界經碭山縣北
豐縣南沛縣南蕭縣北(縣西北濱河有天山岡阜相接為太山東至徐州府西)
又東南經徐州府城(府治在雲龍山大河自陽武縣東南至蕭縣皆唐宋汴河故道)
(自蕭縣東南經府城北遂奪古泗水道東逕百步洪吕梁洪而入邳州界北岸東岸驛臨河左右有小山)
(相連)又東南經邳州南境(河北岸西自魏家集東南至舊邳州尚有小山舊邳州之)
(南岸亦有岡阜自西南來大者曰象山)睢寧縣北境又東南至十字河
口(北與落馬湖運河近祗數里)東至宿遷縣城西南遂折而南而
東南流至白洋鎮東古城鎮西又折而東而東南經
桃源縣城北又東南至清河縣城南即古清口亦曰
泗口淮瀆洪澤湖水自西南來會(清口東二度六分極三十三度六分)
(也自此而東入海皆淮水道徑二百六十里淮水見後)既會淮水折東北流經
淮安府治山陽縣西北之清江浦北又東北經阜寧
縣北境至安東縣城南又東北流過北沙鎮北過雲
梯關旋折入於海(海口東三度五分極三十四度自入碭山界至此東南流經七百里)
(又東北二百六十里)
附考禹貢舊河道自今滎澤縣北(北岸獲嘉縣)東逕原武
縣北陽武延津胙城三縣北(北岸新鄉汲縣)又東北至濬縣
西南古曰宿胥口大伾山在其口東北(南岸滑縣即古白馬津口)
大河自今濬縣折而北行逕内黃湯隂安陽臨漳魏
縣成安肥鄉曲周平鄉廣宗至鉅鹿古大陸澤在焉
自鉅鹿又北逕南宫新河冀州束鹿深州衡水武邑
武強阜城獻縣交河青縣靜海大城寳坻至天津直
沽口入渤海
附錄諸水
河源以北重山回互即青海地多川澤在湟水之西
浩亹水之南其北甘肅其西北沙州也川澤皆不入
黃河以地勢相連附錄於後
青海在西寧府邊西五百餘里(南去河源闕百闕十里東去湟源闕百闕十里)
古名西海亦曰卑禾羌海即鮮水也今為厄魯特等
二十三旗地番名呼呼諾爾周迴七百五十餘里中
有二山一曰奎遜拖羅海一曰察漢峰東西對峙水
色青綠中流高起冬夏不枯不溢為諸水之滙其可
名者有哈爾吉河自東北山來八十餘里有伊克烏
蘭和碩河南流五十餘里有和爾河東南自納喇薩
喇嶺西北流百餘里俱注之最大者自西來之布哈
河
布哈河即古大非川源出西海西北三百餘里阿穆
尼額庫山南流名喀喇西納河有英格池(周二百數十里)水
自西北來會又東南流至天青察漢峯前有善池水
自東來會又東流有羅子河西爾哈河自北來會又
東有濟拉瑪爾台河自北來會又東流注青海此河
受六大水岸闊流深為諸水之冠西南之察達鼐
河會諸水東西分注為拖遜池阿勒克池次之
青海東北有巴顏池(周四十餘里)南有功額池(周五十餘里)細
納池(周四十餘里)竒爾多克池(周二十餘里)有音德爾圖池(周二)
(十餘里)其最大者西南三百五十餘里之拖孫池(周百九十)
(里在河源東北)阿勒克池(周百六十里在河源北)東北之巴哈池近西
寧邊外西北百八十里(周百餘里)東南近洮州衛之湫池
即古天池大澤白水之源也(周百餘里)其最利者西南之鹽
池周百餘里産青鹽其水自西拉庫特兒山之莫和
爾河與布罕克池之察漢烏蘇河合滙為此池又東
南流出會數水名曰鹽河又東南伏于功額池邊地
蒙古食鹽皆取於此(鹽池在青海南百里)
青海東即湟水古所謂湟中地北即大通河古所謂
浩亹水東南會湟水入黃河也自大通河以北諸山
之水隔於重嶺凉州永昌甘肅西至河西廳沙州衛
古武威張掖酒泉敦煌四郡地水或東北流或西北
流或西南流皆至沙漠中滙為一池而止考古者指
為豬野為弱水黑水難以盡合今據經流共見者編
次於後
安遠堡水出鎮羌營邊城北其南即莊浪河源南流入
黃河者也水北流循長城外經堡東又北經黑松驛
至古浪所東有小水東南來穿城注之又北至雙塔
堡折東北流經長城斷處八十里至土門堡東北出
長城闇門又東北百餘里折東流五十餘里沙磧滙
為一小池而止(此水行三百餘里)
鎮番衛水源出涼州南境重山中兩源東北流而合經
張儀堡南又東北至長城下新平驛東循城而北經
州東境之高溝堡東又北稍西經三坌堡東折東北
流當城斷處蔡旗堡東又東北經重興黑山青松三
堡南其東即大磧也又東北至鎮番衛東南又東北
當西長城斷處又東北曲曲三百餘里滙為一大池
池周六十餘里(此水行六百餘里涼州即古姑臧池即休屠澤古豬野也)
永昌衛水源出衛西南境重山中東北百餘里有小水
自西來會東經新城堡北又東循北山麓經水磨關
北又東經衛城北又東北出長城闇門經西山麓寧
遠堡西又東北曲曲流四百里於沙漢中滙為一池
池周三十餘里(此水行七百餘里)
山丹水即古弱水源出山丹衛西南窮石山(西十五度四分極三)
(十八度二分)東北流百餘里經馬營墩西又北流五十里
經永固城西又北二十里經洪水營東折西北流百
二十里至甘州東南境有水東自長城外山西南流
入城經山丹營及通遠堡南而西注之又西北經州
北境(州城北二十三里)又西北有張掖河自西南來會即古
羌谷水也(張掖河出州西南邊山東北流經祈連山又北合數小水東北經龍夀堡北又東北)
(經州治張掖縣西境又北與山丹水合俗曰黑河)又西北百里至平川堡南
撫夷堡北循長城下而北至高臺堡西北有一水西
南自紅崖堡從仁堡南山二源合而北來注之又循
長城下而西北經定安黑泉花牆深溝四堡之東又
北至鎮夷堡西北當城斷處出邊(西十六度六分極四十度弱)又
北三百里至衛公營東北地有肅州二水自西南東
北流經金塔寺營而北來會之肅州二水一曰卯
來河源出肅州西南邊外青海西北境有三源東源
曰額吉内必拉(西十七度五分極三十八度三分)出敖什西山之南
西北流中源曰巴棟必喇出珠魯肯達山北麓二澗
(四十八度左右極三十八度二分)北流而合西源最大而遠曰陶賚
必喇曰哈圖巴爾呼必喇東北流而合(西十八度五分極三十八度)
(十九度弱)流數百里始與二源水會東北流又東合一水
又東北經重山入肅州南邊經卯來堡曰卯來河又
東北經州城南境又東北有河西南自嘉峪關外東
北流經州西北境來注之又東北至古城堡南臨水
堡北當西長城斷處出邊東北流經金塔寺營西北
又東北折正北流土人總呼陶賚必喇經衛魯西火
燒屯東又北折東北流至衛公營北又東北會山丹
水二流既合又東北經花牆鎮驛北土人曰額金
内必喇又東北至毛母西折西北流經雙城西又折
東北流經平所驛沙馬營西又西北折東北而北流
經什庄西又西北有崑都倫水自東北來注之又北
為二巨澤西北曰索廓克鄂模(池周九十里)其東北曰索
博鄂模(池周六十餘里)即古居延海也(西十七度左右極四十二度五分計自)
(滔來發源至此北行二千百五十里自窮石發源至此亦行二千餘里)嘉峪關外赤金
衛有二水俱出南山中數源合而西北流一經衛東
一經衛西北靖逆廳之東俱折東北流滙為一池曰
阿拉克池(自源至池各行三百里)
布隆吉爾河疑古黑水自靖逆廳西南境平地兩源合
而北流七十里有小水二自東來會折而西流有小
水八俱南自柳溝衛北流注之又西數十里至雙塔
南有小水南自真拖賚地北注之又西三百餘里經
安西府北北又西百里至古沙州北境有西喇噶金
河自南經州東而北來注之(西喇噶金河源出安西廳南邊界大山地曰烏)
(蘭布拉克西北流折而北百七十里折而西百二十餘里有察罕烏蘇水自西南來會又北流八十里經)
(沙州東又北五十里與布隆几勒河會)又西北流曲曲而西三百里瀦
為巨澤曰哈勒池周六十餘里(池東南多大山西有蘇魯圖山池北地近)
(西曰巴罕敖魯蘇台東曰伊克敖魯蘇台又東曰阿倫哈拉烏蘇源西十八度九分池西二十二度)
按布隆几勒即漢時南藉端水(上源曰昌馬河至柳溝衛會南境北來之)
(十道溝曰蘇賚河又西會庫隆河)西喇噶金亦曰黨河即漢時氐置
水也(自哈勒池而西南有色爾騰海)
色爾騰海在哈勒池西南三百餘里其水南出雪山之
隆西北流瀦為澤自此而西即古流沙西北沙中
有蒲昌海(見後)
水道提綱卷五
