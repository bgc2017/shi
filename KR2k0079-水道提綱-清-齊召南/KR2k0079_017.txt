水道提綱卷十七
原任禮部侍郎齊召南撰
閩江
自浙以南踰仙霞合建寧邵武汀北之水會於延平
東南經福州入海源流幾二千里建江也閩地群川
為最巨
閩江即建江上源有三曰建溪即浦城崇安水也曰富
屯溪即邵武光澤水也曰沙溪即汀州寧化清流水
也(建溪即北源邵武富屯即西源江寧化即西南源至延平而俱會亦曰劔江至福州府曰南臺江)
建溪即建寧府大溪其源又有二東曰浦城南浦溪西
曰崇安崇溪浦城南浦溪源又有二東北源出浦
城縣北之漁梁汛(在楓嶺小關驛南諸山中東二度三分極二十八度三分)南流
數十里有牛嶺水自東北界上西南流來會南流曰
南浦溪又南至新嶺有二小溪自西北合而來會又
南經縣城東南折西南流其西北源曰新溪自西北
來會於城南(西北源出縣西北漁梁山即與江西界岑陽關東南山也新溪東南流經數十里至)
(縣西北有二小水自東北合而來會又東南流至城南與南浦溪合)又南至水口左受
一小水稍南右受一溪水又南左受太平橋溪水經
觀前塘西又東南有臨江溪自西北來會(臨江溪出岑陽關大)
(嶺東南流數十里至陽溪尾西南會一小溪折東流經西鄉街南又東南流過臨江橋又東南經綿山嶺)
(西又東南至北街村之西北而南浦溪自北來會)折西流五十里合西北來
一小水折西南流至塔嶺東折南流經馬嵐墟營頭
驛東又南經建陽縣東境諸山之水麓又南至建寧
府治甌寧縣西北之葉坊驛東北而崇溪自西北來
會(自源至此已曲曲行四百餘里)西北源崇溪亦曰大溪交溪汊
溪源出崇安縣北亦有二西源出縣西北與江西鉛
山縣界之分水關嶺下東南流經望仙舖南又東南
曰西溪又東至楊庄南有乾溪合諸小水自北來會
又東經縣城北稍東而東源自東北來會即東溪也
(東溪出縣東北與江西界之焦嶺關折西南流經嵐角寨口山麓折東南流有大渾塘一溪自北來會又西)
(南流至縣城東北與西溪合)既會東溪南流經城東稍南折西南
流曰大溪經赤石街東稍南有梅溪自東北來會(梅溪)
(出洋源隘南山南流經寨口東又西南流七十餘里入大溪)折而東流經仙店北
又東折而南流經興田驛東南右受小溪水又東南
流經建陽縣北境又東南經縣城東北折南流至城
東南有小溪自東來注之又有建溪自西北來會於
城南之建溪驛(建溪源出西北與邵武界大山合三水南流百餘里至界首東南有一溪)
(西自邵武東北山東南流經林墩折而東北流來會又東經江防南又東北流有一溪西北自大自坊來)
(會又東有街口溪自北來會折東南流至建陽縣城西南又東南與崇溪會)又南稍西有
徐墩溪自西來注之折東南流至甌寧西境之豐樂
塘北又東南至葉坊驛與北來之南浦溪會(崇溪源流亦四)
(百餘里所合諸水較多於南浦溪)二水既合東南流經建寧府城
西北有溪自東北山來注之(即小松街北山水也)南經城西亦
曰西溪至城西南有東溪東北自浙江龍泉慶元西
南流經松溪政和二縣合諸水經府城東南而西來
會亦曰當陽溪也(東溪源有二一曰松溪出處州府龍泉縣小梅嶺之南其北即小梅)
(溪水北流入甌江者也松溪南流過竹口八都二鎮而慶元縣竹溪水自東南來會竹溪出慶元縣東山温)
(嶴西北流經縣城北又西有小溪自南來注之又西至八都鎮與松溪水合二溪既合流入福建松溪)
(縣界西南流有小溪自北來注之折而南經縣城東其南有小溪來會折西流過城南有小溪自北來會)
(又南流稍曲東南流經政和縣西南境之西津南有七星溪東自東峯塘合東南來之胡屯溪西流經縣)
(城南來會南流經舖前東又南為當陽溪口又南為黨口汛有小層溪自東南來注之又西南流經東陽)
(街南又西南經東峯街南又西南經建寧府城東南又西與浦城崇安之建溪名西溪者合此水源流與)
(南浦崇溪等寔建溪東别源也以在建寧府治建安縣東境故名曰東溪)既會東溪水勢
始盛東南流數十里折向西流復東南流有深溪東
南自石亭汛山來注之曰南雅口折西南流經延平
府治南平縣東北境之大橫驛東又西南至府城東
北境南流至城東南之劔津亦曰延津而邵武及汀
州二源合自西北來會(延平人稱建溪為劔溪以其東北自建寧南經黯淡灘而)
(西與邵汀之西溪會於劒津也亦曰東溪)
富屯溪即閩江西北源也出光澤縣西與江西界山者
二一曰西南之黃關東北流合東南一水經金坑北
流數十里有極高隘水自西來會又東北流會杭川
為大溪一曰杉關水即杭川東流至水口村與金坑
水會而東北數十里至縣西南有長山水自西來會
又北經城西而北有花橋二溪西北自沿岱村山東
南流合而來會(此水源北山即鐵牛關水西流入江西者)自城東北折而
南經城東曰大溪亦曰紫雲溪又南至漠口南折東
南流經邵武府城北有樵溪自西南穿城中來會折
東南流經城東稍南有溪自西來經城南而東合南
一小溪來會又東南流屈曲山中百餘里至拿口驛
西折而東流九十里岐為二派經富屯驛北而南復
合南流有順陽溪東北自仁壽司西南流來會折西
南流又南數十里經順昌縣城西而將溪西自將樂
縣會建寧泰寧二縣諸水來會將溪亦閩江一源也
亦曰金溪(將樂金溪源出建寧縣西有三處窰一曰西南之寧溪最遠出與江西界之嶺及)
(北車橋鎮山二水橋流而合曰南橋溪東南流數十里經安遠司西南合南來伍家坊水東北流經司東)
(有嚴坑水自北來會又東北經均口寨西又北數十里至縣西南西北兩源合而來會西源曰落洋溪)
(出與江西界之麻嶺北山東流九十里有蘭溪自南來會折而北流與北源會北源曰均溪出與江西)
(界惠心隘大山中二水合東南流百里餘與西源會又東數里會寧溪三源既合東北流經縣城東南)
(受南一小水折而北經城東稍北有古溪北自竹溪隘東南流來會又折東北流受南一小水又東北至)
(梅口北有梅溪東北自大埠岡合諸山水西南流百五十里經泰寧縣城南合黃溪而西南來注之水勢)
(益大自梅口東南流數十里有三溪寨水南自黃坑嶺北流來注之折而東流經黃潭市南又東有池湖)
(溪南自鐵嶺北流來注之又東稍北曰金溪至將樂縣城東南折東北流有龍池溪西北自山中東南流)
(經光明村南而東南來會於城之東北又東北有小溪自南來注之又北有安福溪北自隔嶺萬安嶺南)
(流來注之又東北流經高灘市北會石村南過交溪橋經漢布街北有小水自南來注之又東南流經大)
(槎墟北又東至順昌縣城之西南而富屯溪自北來會此水源多流長行六百里勝于富屯)既會
金溪東流經城南又東稍北有石溪自南來注之又
東北流為鸕鷀溪東北自大吾嶺西南流經大歴司
北而南來注之地曰上洋口折東南流經王台驛北
有黃泥溪自南來注之又東南至沙溪口東北有沙
溪西南自沙縣會寧化清流連城永安歸化之水東
北流來會(富屯源流六百餘里)
沙溪即閩江西南源也出寧化縣西境與江西贑州府
石城縣界有二處北自長放坑東南流其正西曰西
溪出塹頭嶺東流與會又東五十里經禾口墟北折
東南流至縣城西南與淮溪會淮溪即西南一源也
出長汀縣北界狐西嶺淮頭山東北流數十里與西
溪合東流經縣城南又東至魚龍舖北有東溪北自
打鐘嶺南流經城東來注之又東南有楊蘇溪合二
水自東南來注之又東至清流縣西境有前溪自北
來注之又東稍南折而東北至縣城西北隅又東北
折而南經城東又東南有玉溪東北自五通嶺西南
流經玉華驛南合西來之嵩溪而南流注之又東南
數十里有文川溪西南自連城縣合諸水來會(文溪二源)
(南源出連城西山東流至城南合東南來一水經城東又合東來一水東北流曰岡溪又東北其西北山)
(二水合流曰山下溪自西北南流折而東來會又東數十里與清流溪會)溪至清流曰清
溪亦曰九龍溪經九龍灘至鐵石磯頭東南流經安
沙司南遂東曲曲流至永安縣西境有西溪自西南
合數水來會(西溪數源一曰莒溪即新泉司西北山水也東北流七十里西有連城東南之)
(新乾嶺龍瓜嶺二水合東流為背溪來會東有嶺後村水自小陶墟來會又東北流百餘里經洪田村南)
(又東北數十里至永安縣西境與龍溪會)又東北至縣城西北有南溪南
自城西北流來注之(南溪出縣南馬山北麓東南流會東南來西洋村水折西北流)
(經縣城西又北入龍溪)又東北有東溪自東南來注之亦曰燕
溪稍北有安定溪西北自蓮華山來注之(安定溪出蓮華山東)
(南流八十里經大湖村南又東南與燕溪會)又東北經貢川村南有坊溪
西北自湖坊市山東南流來注之(坊溪自歸化縣南山東流經湖坊市)
(南又東南流百里至貢川西南入燕溪)又東北至沙口村西北有沙洋
溪西北自歸化縣來會(沙洋溪出歸化縣西南山東北流經縣城北有石溪南自)
(南山北流穿城北來會又東折東南流百餘里經夏陽市南又東南至沙口村西北入燕溪)稍北
有松洋溪南自松洋山來注之(溪在沙口村東)又東北經三
元街西北又東北至沙縣西南境曰沙溪有羅布溪
自西南注之又東北經縣城南又東北有五水合為
一溪自北來會(正北曰墟溪東南流經中堡西又南流西高橋西南有東溪自東北)
(來會又有西溪西自北鄉塞之南東流來會又南流數十里有富口溪自西來合西南來之夏茂溪東流)
(來會折東南流經沙縣東北又南入沙溪)沙溪又東北經霹靂灘亦曰太
史溪經漁溪街南又東北至延平府西北境之沙溪
口與邵武之富屯溪會是曰西溪東南流有洪溪
自南來注之又東經府城南劍津而東溪北自建寧
府來會(西源西南源合于沙溪口沙溪源流七百餘里)
東西二溪既合於延平府城南水勢大盛東南流至土
埠洲有龍溪自南來注之又東南經大洲有吉溪自
東北來注之又南流有尤溪西南自大田尤溪二縣
合諸水東北流來會曰尤溪口(尤溪出大田縣西南武陵舖之北山梨子)
(嶺及龍背嶺諸水合東北流又東北數十里有林柄溪自西北合羊子嶺水東注之又東北經縣城南又)
(東北有柳溪西北自高里嶺東南流合北來銀隔嶺之花溪東南流來會又東北經溪演板南折北流稍)
(東至高才司東曰湖頭溪又北曲曲百餘里至尤溪縣城東南有溪合諸水自西南來會即尤溪别源也)
(嶺源出西南蓮花山東麓鹽嶺之南東南流合大佛諸水折而東北數十里有英溪南自山中北流經)
(花橋來會又東北經新橋又北有一溪西北自山漈嶺諸山東南流來會又東北八十里至縣西南有銅)
(溪西北自秋竹嶺東南曲曲流來會又東北至縣城東南與尤溪會二溪既合北流經城東稍北折西)
(北流有均竹溪東南自檉嶺來注之又西北有山坑水自西北合北來之玉溪南流注之折東北流有)
(塔兜溪自北來注之又東北七十里至尤溪口入建江志謂尤溪源出龍岩及德化二地非也源在大)
(田西南去龍岩隔遠數百里)建江又東流有同仁溪北自夏山西
南流二百餘里來注之又東經倉峽司南黃田驛南
有上洋溪北自水朝嶺來注之又東南至古田縣南
境之水口驛有大溪亦名劔溪北自縣城合諸水南
流來會(大溪三源一出縣西北白漈嶺東南流一出縣東北之黃居嶺西南流至城之東合焉南)
(流數十里一源出東北前山者曰西洋溪西南流經吉口村來會又南曰劔溪又南至水口驛之東入建)
(江此建江自延平之南平至水雖盛而灘險未平)又東南經摸天嶺下江流
始出險就平又東南經閩清縣北境折而南至縣東
又南溪亦曰梅溪西自城北合西南數水來注之(南溪)
(出閩清縣南馬坑嶺北流合西南一水又北曲曲數十里至縣西南有西溪自西來會又東北有下祭溪自)
(東南來會又東北經縣城西北又北折而東南入建江)又東稍南經大穆村東
北有穆溪自南來注之又東南經白沙驛南竹﨑所
北又東南經甘蔗塘南有成塘溪自北來注之建江
自古田閩清至府治候官西境江流浩瀚至芋原曰
洪塘江遂分二派其東出經府城曰南臺江(南臺山在府南)
(亦曰臺山)釣其南出而東南曰陶江(洪塘在此江之北)支浦分合
相錯(在候官西南有陽崎吳山鳳岡澤苗延澤仙坂六浦實一江之支津也)南臺江
東流經芋原塘北又東經洪塘北有支津與陶江通
又東岐為二渠十數里復合經福州府城南有小溪
自城西而東南來注之(即候官西界水)又東南數十里至鼓
山與陶江合陶江東南流經芋原塘西南又東南
有雙溪西南自永福縣會德化縣水東北流來注之
(雙溪出德化縣西南之雪山曰龜龍溪東北流經縣城南折北流經其東又東北百餘里至嵩口街西有)
(嵩溪自西北來會又東北百餘里至永福縣西有漁溪北自馬坑嶺南麓來注之又有三井溪東北自赤)
(岸山西南流經城西而來注之又東流經城南有穴利溪東南自六洞嶺廣業山西北流來注之又東北)
(流百餘里至洪塘西南入陶江此水即西峽江)又東經洪塘南有支津北
通南臺江又東南至烏龍口江流浸闊亦曰烏龍江
東流至青浦之北而南臺江自北來復合二流既
合東流經批驗所北又東福清長樂二縣水自南合
而北流注之(福清縣北境水有二北流合經坑田西折東北流會長樂水長樂縣城二小)
(水西南流與福清水會北流入建江水口在長樂城西二十里)又東北流至閩安鎮
東急水門西為内海口水闊數十里港口之北為琅
琦山又東北為福斗山自急水門而東南即長樂城
北境港中洲嶼無數曰小蘆大蘆巴豆其東最崢嶸
者五虎門也是為閩江大海口(五虎門北與定海所黃﨑堡北茭司相望)
(南與梅花所相連與海壇山相望其正東即白犬洋東沙也福府東三度極二十六度強五虎門東)
(三度半極二十五度九分至二十六度三分自浦城至海口行一千三百里)
閩江以南諸水
興化府江西南會仙遊縣水有三溪一曰南溪出縣西
境白隔山東麓東南流數十里折東北流至文殊寨
南折北流又東北至縣南有西溪西自祥雲山來會
又北至城南有鳳陽溪西北自高坪嶺東南流經城
西南而東來會曰三會溪亦曰九龍溪稍東北有九
鯉溪自東北來會(九鯉溪出東北何嶺山中有九鯉湖水滙南流數十里與九龍溪會)
又東北流至府治莆田縣西境岐為二派一東北流
折而東經府城南曰延壽溪又東有赤土溪西北自
廣業山前東南流經府城東北而南來會一東流十
里又岐為二俱東流曰木蘭溪至黃石寨之北復合
又東北與延壽溪合曰三江口稍東有梅花溪北自
六洞嶺東南流經涵江鎮西而南來會東為海口(此水)
(源流三百里)
泉州府晉江有二源西北源曰桃林溪出永春州西
北雪山南麓(其北麓即德化縣西南之雙溪北經永福而入閩江者)東南流數
十里有小溪自北來會東流經州城南又東折而南
經東關橋西稍南有入坑溪東北自湖洋堡來會又
南數十里折東南流有羅溪東北自海渦山西南流
經小羅村來會又東南經南安縣西北境有洪瀨水
自東北來會又東南數十里而安溪水自西南來會
西源曰藍溪亦曰碧溪出安溪縣西北劔山東南
流數十里經湖頭市北又東南至魁斗村南有小溪
自北來會折南流經縣城西有歸溪西南有歸窰嶺
來會折東流經城南又東流百餘里曰羅渡溪至南
安縣西境與桃林溪會曰雙溪口亦曰黃龍溪東南
經南安城西南又東南流經泉州府治晉江縣境為
晉江又東南經府城西石塔山下又東南經法石司
南有二溪西南自五龍山古陵東北流合而來注之
又東至岱嶼入於海(海曰北曰下安□崇武所南曰日湖寨東南隔海正對澎湖臺)
(灣)未出海口其東北即洛陽港口也
漳州府九龍江源有二西北源曰寧洋之九鵬樂溪西
源曰龍巖之雁石溪九鵬溪出寧洋縣西北山東
南流曰西洋溪有小溪南自大吳地村東流來會東
南流經縣城南有馬山水自北來經城東而西南來
會又東南流曰九鵬溪而樂溪自東北合三水西南
流百餘里來會(樂溪源曰高浮溪出高里嶺西麓其東即羊子嶺之柳溪東合大田諸水)
(北至尤溪口入閩江者高浮溪南流折而西南經桃源司南有一溪北自大佛山西南流來會又西經早)
(達村南有一溪北自蓮花山南麓南流來會又西南流經寧洋東境凡百二十里與九鵬溪會此水源流)
(與九鵬等)又南經茶林堡東又東南經漳平縣西北境有
和睦溪東自長安嶺西南流來會又南有萬安溪西
自舊鴣嶺東南流來會又南經縣西境而雁石溪西
南自龍巖來會雁石溪出龍巖州西之楊梅嶺東
南流經大池村南又東南有小溪西自九山來會折
東北流經船巷南又北流至州西有一溪西北自艾
嶺南流經石碑西南合小池水折而東流來會又東
流經州城南又東經雁石司南又東折東北流至基
泰村西又東北至鹽場村東北有白沙溪自西北來
會(白沙溪出州北新泉司之南山東南流百里至白沙汛南又東南與雁石溪會)又東流稍
北至漳平縣西而寧洋九鵬溪自西北來會二溪
既合東流過漳平縣城南又東折東南流有黃畬溪
自南來注之又東南流有感化溪自東北來永福里
溪自西南來並會水如十字(感化溪出留地洋山西南流經白石隘北又西)
(南來會此水源北山即武陵鄉梨子嶺尤溪之源也永福里溪即下折溪出西南朝天嶺北麓其北源)
(水即和溪也此水東北流經永福里又東北有須村水自西來會又東北入大溪水口相對)又東
南有山溪自北來注又南循山東麓數十里折而東
十餘里又南流入漳州府治龍溪縣北境曰九龍江
經龍頭嶺下謂之峽中又南經長泰縣西境即龍溪
北境也有龍津溪東北自磨鎗隘西南流經長泰城
東南而西來注之又東南經府東境江東驛水始出
峽曰柳營江東南經玉洲城西南有南溪亦曰龍江
西自府城之南會西北南靖縣雙溪諸水來會曰三
汊河口(南溪即龍溪有二源一出南靖縣西北朝天嶺南麓其北水即漳平縣東南之下折溪也)
(此水西南流數十里經和溪司西南折而東南流經平南驛南龜洋山北又東經金山舖北又東南至永)
(豐司南有深渡溪自北山合三水南流來會又南流稍東經縣城西至城西南隅與西南源會一出南靖)
(西南平和縣東北之高山兩澗東流合而東南至琯溪汛北折而東北流經三平院西又北經官寮山東)
(麓洪瀨口是曰琯溪又東北數十里有山城溪自西北山來會折而東流至南靖縣城西南而和溪北自)
(城西來會既合曰雙溪東流經城南稍東北流至天寳市南折而南流經府治西境又東南流經府城西)
(南又東曲曲至三汊河口入柳營江即海澄縣之西境也)又東經南坂北有溪自
西來注之(此溪又在南溪之南自九龍山東流至南坂)又東經海澄縣城
西有溪西自馬口寨合二水至洪礁汛之東北注之
江流甚闊洲渚星羅又東經城北而東過海門山南
岸復有支港來會(即洪礁溪之分流東注者)又東入海(南岸圭嶼北岸古浪)
(嶼其東有當港一大洲即厦門也又東為金門)閩地水自建江外此水為
大源流行六百里兼六七州縣溪澗
漳浦縣南溪出縣西靖龍縣東南流經城南又東南合
二小水至舊鎮前入海又雲霄溪出縣西北天馬
山南流經縣西南境之雲霄城東南流合數小水又
東南有梅洲溪自西來會又東入海詔安縣東溪
即南陂溪出縣北及平和縣南界金扇嶺西南流數
十里合西北來二小溪折東南流經大布寨西又南
受數水又東南曰羊尾溪至縣城東北會西來城北
水又南經城東又東南至懸鐘山入於海水口與廣
東分界其南即海中之南□也廣東分水關之西
有黃岡河源出饒平縣東北界山西南流至縣城東
有溪背村南水經城東北來會又東南流受西來之
河門溪又東南受二水至黃岡鎮入於海
汀水即鄞江(汀府正當京師正中南度東西二溪之合正直丙丁極二十五度八分)源出
汀州府治長汀縣北與江西界之英竹山觀音嶺東
南流曰龍陂溪數十里至府城東北有龍溪東自館
前驛後山西流來會(此山之東即山下溪東南流至連城縣東北境南合山岡溪東)
(北為文川至九龍合寧化清流二縣之水至延平會邵武水入閩江者也此山亦自黃竹山蜿蜒而東南)
(為分水之春清志言寧化縣南有大溪源出縣北萬斛泉分流為流縣之清溪其正流南入府治長汀)
(縣界為鄞江亦曰東溪左溪下流經廣東大埔縣入海有五百灘亦曰汀水按寧化雖與長汀接界但)
(淮溪自西而東其南隔大山峻嶺者數重豈有水能踰越而至長汀者乎)南經城東曰東
溪折經東南而西有西溪西北自皇祝嶺東南流至
城西南境來會(此水之西即萬安溪西南流至古城司入江西界為貢水之上源)又
南流至河田舖西有一水自東來注之又南經大潭
三洲二舖西稍折東南流至車田舖東又東受一水
復南流至水口舖東又西受一水稍南至背遠館西
南有山𡵻溪西自江西界上黃峯嶺東流合一水而
東南來會又東南經回龍藍屋官庄東至珊瑚舖北
有水自西南來注之(此水出武平縣東北境東流經官堡北又東北入龍陂溪)又
曲曲東南流至上杭縣北境有舊縣溪東北自朗村
隘西南流二百餘里來會(即新乾嶺水自朗村隘山西南曲曲百餘里至桃頭)
(村西桃排隘東又西南至舊縣東南又西南數十里入龍陂溪)又南折而東流經縣
城北有一水東北自將軍橋合左右二溪西南流來
注之折東南經城東有一水東北合桂竹嶺白沙二
溪南流石灰嶺西麓折西南來注之又折西南流經
城南復折東南十餘里又南流數十里至萬壽山東
折東南流至峰市之東河墠城之西有永定縣溪東
北自太平山西南流合諸水經縣城南而西來會(永定)
(溪出永定縣北與龍岩州界之太平山東南流至太平司西又南有大唐凹水自西來會西南流至新羅)
(坑有文溪東自象山西流曲曲來會又西南至溪口村東南合西北來二小水又南流經羅灘東又南經)
(縣東又南有當風嶺水自東來注之折西流經縣城南又南受一小水又西南至河墠城之北西入龍陂)
(溪)又西南流入廣東界(在永豐縣西南境撫民館之南)經大埔縣北
境坪砂塘西北折南流有小溪自東南來注之又西
南流受西北來小湖水又南經縣城西龍陂溪至大
埔以南曰神泉河又南經福員塘西又東南經西江
塘東南有小靖溪東北自福建永定東境古竹汛山
西南流入境東注之(小靖溪出古竹汛西南流數十里有石龍溪自東南來會又西)
(流數十里受東北來一小溪又受北來水曰新村溪折而南流經天德坪西三層嶺東入廣東界經大埔)
(縣東境曰小靖溪又西南流數十里有一小水自東南來會又西入龍陂溪)又西南至三
河司東有大靖溪東自福建平和縣會數水西流來
注之(大靖溪即平和縣之合溪也二源一出縣北境之葛山西南流入漳汀司北有凹頭嶺水自西)
(北來會又西南經留恩村西受西來一水又西南經平坦西又南受東來一水又西南至縣西界之白土)
(村東北而合溪東南自城南西北流來會琯合溪即别源也自縣東北高山為分水嶺其東即溪流合)
(漳州府之龍江者此水西南流至平和縣城東南折而西過城南稍西有一溪自東南來合遂曰合溪又)
(東北流與葛山水合西至白土村南至廣東界又西南流折而西北曰大靖溪經大崖司北又西北經白)
(猴鎮北又西北合一小水又西入龍陂溪)其西有一大溪自西北會武平
鎮平平遠三縣自西南會長樂興寧程鄉三縣諸水
來會于三河司之東合口塘之北(福建武平縣水大源出縣西北與江)
(西閩大界之闕自山闕流合一水東南流入界數十里有楊橋水北來會又東南經縣西又東南至)
(武平所東南而夾城左右二水合于城南曰花龍溪自東北來會又東南自盤龍隘山東麓有岩前寨水)
(自東南來會折西南流經春來村之西入廣東界經鎮平縣北境有一溪西北自平遠縣城東合西來南)
(北二水東南流又南受三水北受一水來會折東南流又西受一水又南經鎮平縣城西南有一溪自城)
(東南合北來之筆山水東南來之大峯嶂水西南流來會又南稍西有一溪西北自平遠縣南境之大信)
(舖合南北數水東南流有北受貓頭山水南受嵩山水東流來會又折東南流有一溪南自程鄉縣北境)
(北流來會又東南數十里而程鄉大溪自西南來會程鄉南大溪出長樂縣西北境藍關之西北大山)
(兩源合東南流經兩口塘之東藍關之西又南有一溪自西南合三水來會折而東流有一水自北來注)
(之曰青溪河折東北流至縣南有縣西溪西北自霍山東南流合五小水經城之西南來會又東有一水)
(自東北來會又東流有溪自西南來會源流更長合溪源出龍川縣東南之天柱山大梧山二水東流)
(而東南受北一小水南二大水折而東北有石馬嶂沙嶺錫坪山三水自西合而東來會又東北有一溪)
(自南合二水北來會又東北與長樂溪會城既合東北流至興寧縣東南境有石馬溪西自縣合諸水)
(來會母石馬溪出興寧縣西北境南流東合一水西有龍山水自西來會經羅洞東東南流有黃𡵻水)
(自東北來會又東南流西受二小水東受一水又東南經縣城西南折而東流過城南有石馬洞水自北)
(合分水凹水南流經城東來注之又東數十里而長樂大溪自西南來會既會東流數十里折東北流)
(經水南壩西北又東北至程鄉縣城南有溪合二水自西來一水自北來俱會程鄉西北有高澗東南流)
(合數小水至大坪南又東南至城西南有鹿子山水及分水凹東水自西南合而東北流來會其北水自)
(縣北山合二澗南經城西又南會二溪而東入長樂大溪也既會東經城南又東至西洋塘北有藍田)
(水自南來注之又東北流有銅鼓嶂及柑子山二水自南合而北流來注之又北流受東來一水又北與)
(鎮平溪水合灘鎮平程鄉二溪既合東北流至豐順司東有蓬辣西水自北合數水東南流來注之又)
(折東流經蓬辣灘又東經洋陶坪南又東南至三河司北東與龍陂溪大靖溪會)三水既會
水勢甚盛西南流經銀溪塘西折東南流至宋公塘
東富塘西有上槎溪東南自饒平縣北境西西流來
注之又折西南流經潭灣轉水塘西又南南至小留
舖西有銀溪西自潘田司南合小溪壩水東流來注
之折東南流經烏石塘西又東南至松林塘西有桐
溪東北自饒平西南境南流來注之至此名曰韓江
東南經曲灣東至鳳棲西西受一小水又東南經潮
州府北至城東北折而南經城東東受一水又南而
揭陽江水支津自西來會又東南至海澄縣西北岐
為二派一東流經縣北復分二渠東入海(一港曰東隴港北岸)
(即東隴所也其南曰北港西南即縣城)一南經縣西境又分為三港入
海(最東曰南港在縣南又西南有二港江潮府中近東二分海口極二十三度五分韓即汀水源)
(流七百餘里亦巨川也)
揭陽水曰琴江出永安縣東境紫簾山鷄公嶂及天雪
嶺三水東南流合於琴嶺之北又東南曰北琴江數
十里有一水西自南嶺來會又南有一水西南自蓮
花山來會又東流曰南琴江有獨山水自北來注之
又東南受西南來之旗頭嶂水折東北流經普寧縣
西境明山麓又東北折而東至石母山之南普寧北
境即揭陽縣西南境也有揭陽山水自西北合二溪
東南流先分二支渠來會(揭陽山自龍川縣東南之天柱山又南為大梧山又)
(南為永安縣東北之紫簾山鷄公嶂又東為天雲嶺為排嶺又東南為北琴江北岸山又嵩螺山又東稍)
(北為瘦牛嶺為飛雲嶺其東南為貴人山龍發山雙山石母山其北為揭陽山連峯相接為五嶺極東南)
(之委又北即天堂山黃土嶺山勢蜿蜒數百里此水自揭陽山下東流北合天堂山蘇姑山二水東南流)
(數十里至縣西北一支南入琴江又東南復分一支南入琴江又東流分一支南會又東流經縣城北又)
(分一支南會又東南流合琴江)又東普寧縣鯉湖溪自西南經縣城
合一水東北流來會(鯉湖溪出縣西南鯉湖埠北流折而東北經巾山東麓又東北)
(經縣城西北又東北有縣南水自城南東北抱城來會又東北入琴江)又東有支流通
揭陽水又東過揭陽縣城南有支津夾城左右自揭
陽水來會稍東分為二派一東北流會亭山水及揭
陽水(亭山水出縣北梅岡南流與琴江支渠合)又東南至潮州府治之西
南英塘舖南又分二派一東會韓江一東南流又合
一西來水經浮洋舖北又東南會韓江即澄海西北
境也琴江正派自揭陽縣城之東南南流有一水南
自惠來縣北和平司北流經山陰城東北至南砲臺
來會又東南為大港至湖陽縣北入海分為三口(一南)
(經潮陽縣城又南至海門所之西草蕪舖之東入海一從縣北境泥嶼角嶼之南又分二港一南至海門)
(所之東磊口門入海一東至澄海縣西南之歐江寨入海)
自潮陽江口而西南曰惠來南港又西曰碕石港
曰小清西港又西南曰海豐縣東南之大德港西
南之金籠港又西曰小漠港皆南入海者
水道提綱卷十七
