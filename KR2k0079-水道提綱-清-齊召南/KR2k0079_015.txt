水道提綱卷十五
原任禮部侍郎齊召南撰
江南運河(自京口東南至浙)(太湖源流)
江南運河自鎮江府治丹徒縣西北之京(口正北對揚州府南之)
(瓜州西口江心有金山山之南即渡舟所經也口西南岸即銀山亦曰蒜山運河經其麓)南經府
城西稍南入閘折而東經城南又東十餘里經丹徒
鎮南又東折而東南有支港北流注大江(支港在丹徒鎮東其)
(入江之口在府城東北十餘里)又東南經新豐鎮西上下練湖之東
(練湖自北而南長數十里形如葫蘆腰細在運河西岸北曰上練湖當新豐鎮之西南南曰下練湖南至)
(丹陽城西運河之西岸)至丹陽縣城西北分絡城之左右而南
其東經城北者東北分一支為九曲河東北至包港
鎮北入大江(包港口在丹陽東稍北七十餘里口對岸正北為泰州境正東為泰興縣西境)
運河至城南有南運河南自溧陽金壇北流會長蕩
湖支河及太平河來會(南運河源出溧陽西南之胥河西北之舊縣上興河縣南)
(之戴埠河者會於縣城實東南至宜興東入震澤為荆溪之上源見後太湖卷運河自縣城北西連上興)
(河東連徐舍河北流數十里會東北之崑崙河即長蕩湖西南支津也又會西南來上興支津之南渡河)
(又北流三十里會西南來上興支津之北渡河又北流有金壇西境之茅山水自西北來會而長蕩湖正)
(西支津亦自東南湖溪鎮來會焉又北至金壇縣城西南分經城西南二面其東經城南者於城東南有)
(長蕩湖西北支津亦曰運河自東南來會折而北經城東有直塘河東通常州府城稍北分一派東北流)
(又分二派西曰丁義河東曰白鶴溪其正支北經城鎮西又折經城北會東支水北流為南運河經延陵東)
(之西又北數十里分為二派一東北流正支西北流至丹陽城南有太平河西南自延陵西鎮東北流來)
(會又北入運河水長蕩湖亦曰洮湖在金壇東南宜興西北其亦東南入震澤見後太湖卷)又東
南流會南運河東北出之支津又南數十里會南來
之丁義河又東南會南來之白鶴溪(丁義河白鶴溪即金壇城東北)
(分南運河一派東北流而又分為二派者)又東經吕城鎮(鎮在丹陽東南六十餘里)又
東南經奔牛鎮(鎮在武進西北五十里)稍東南分一支曰孟河
北流百餘里入大江(口在孟河城之西北即包港鎮之東南也)又東至常
州府西北分一支曰橋河即得勝港東北流九十里
入大江(口在孟河口城東南三十里)又東至府城西北隅分一支
曰新園河東北流百里入大江(口在連江橋河口之東南十餘里圩塘鎮)
(之西北其北岸即泰興縣南河口也)運河分為二派其一經城西而南
有直塘河西自金壇城東來會(即南運河支津東西長百二十里)折
而東經城南有長蕩湖東北出之支津自南經舊塔
鎮北流來會即宜興城北之運港也(自宜興城北北流分數支港東)
(入太湖其北流者為運河北數十里又分支津東南之入太湖其北流者經鐘溪司西北會長蕩湖東北出)
(支津又東分一道東通無錫其北流者經舊塔鎮西又北曲曲流五十餘里常州府城南與運河會)其
一東經府城北而東分一支為山塘河通江陰縣南
諸河又分為二一北於君山入大江(口在江陰城西北之君山西正)
(北對隔江之靖江縣)一東曰横河東入大江(口在江陰東六十里正東岸對隔江)
(通州西南黃泥山)其南經府城東會城西南水東南流又東
分一支曰曹港河東至四河壩北達江陰東通常熟
東南連崑山太倉者也又東南經横林鎮西又東南
至無錫縣西北境東分一支北流曰亭塘河東北會
諸渠於四河壩以北達江陰東流滙為聞庄崇村西
坪三蕩北會黃泥港泰和塘二河及嚴塘河東北至
楊舍鎮東入大江(口在江陰東南百里東北岸即通州狼山)而東南支渠
曰長涇白湖直接常熟(見後)運河又南有湖埭鎮北一
水自西接溧陽西南接宜興西北接金壇東流來會
(湖埭在宜興東北百里其水西北分長蕩湖支津西南分宜興東北下邾鎮諸水東流至無錫西北入運)
(河)又東南至無錫縣城分絡左右而南有太湖北口
於城西南相會(太湖在無錫城西南十餘里凡支渠分洩湖水者皆見後)運河自
城之東南東南流經蕩口鎮西南東分一支為二派
北曰蕩口河東北會白湖水東南曰白瀆河東北會
昆城湖於長熟之南東會元和塘水及新河塘湖於
崑山之北者也運河又東南經滸墅關有光福河西
自太湖東流經木瀆鎮北而東來會又東南分為數
汊正派東南經虎邱山麓又東南至蘇州府城西北
分絡左右而南於城之西南有木瀆河西自太湖東
流經金墅鎮北合石湖諸渠來會城東南北三面支
渠縱横屬縣竝達(東北為元和塘北通常熟南東為官塘河東通崑山太倉東通嘉)
(定及松江各縣以南為吳淞江西洩太湖之水東注大海)運河於府城南稍東
而南又有太湖諸水支汊相接又南至吳江縣北又
南經城東有太湖支津東南流為吳淞江(吳淞江見後)又
東南竝太湖經八折鎮又東南有松江府河自東南
來會又南經平望又南經梅堰有溪河即湖州府運
道也西南經震澤鎮東北流來會又南入浙江界經
秀水縣北境之王江涇鎮東又南有水西南自烏鎮
南通桐鄉西通湖州府分潯溪東北流來會其東有
支渠東達嘉善及松江府運河又南至嘉興府城北
分支夾城左右而南其西有支渠二(一西北一支西自湖府烏鎮東)
(流一西南一支南自桐鄉東北流竝會)其東有支渠二(一東北流通嘉善北境之崇福)
(河一東流至嘉善城南曰華亭河松江府舟由此入運嘉善縣東之魏塘河東北之清風涇北之章練塘)
(河俱流合華亭湖東達華亭之泖湖)會於城南之南湖東南有支渠東
通平湖(此渠東北通松江北通嘉善南通海鹽西南及海寧)又南經桐鄉縣東
南境有支渠曰長水塘(東南接海寧東接海鹽二縣)又西南桐鄉
城河自北來會又西南經石門縣城南(縣西北有河自德清流入)
(東北有石門塘北達烏鎮南接運河)又西南海寧河東南自長安鎮來
會(此河東通海鹽北通平湖嘉善於長安之南南流折而西經臨平鎮又西南達杭城)又西南
經德清縣東境之大麻村又西南經仁和縣北境之
塘栖鎮又西南折而東南又南而東西支渠皆會東
自海寧北自德清西自餘杭諸水竝會過北新關南
至杭州府城之北(杭城北至嘉興府城一百八十里又三十里入江南蘇州府吳江縣)
(界又北至鎮江府京口古稱八百里平江)
太湖源流
大江以南浙水以北彭蠡以東藪澤最鉅者曰太湖
襟蘇常湖三府財賦之地東為松江入海本不與大
江通其源亦遠遜洞庭鄱陽所滙諸流衆盛因地勢
窪下積水浩蕩無涯神禹時即稱震澤今叙次先自
湖身而其源次之其流之分注於海與注於江者又
次之
太湖即古震澤亦名具區又名笠澤五湖縱横三百八
十餘里周三萬六千頃在江南常州府城東南百里
(宜興縣荆溪縣之東府城武進縣陽湖縣之東南無錫縣金匱縣之西南)蘇州府城西南
三十里(府城吳縣長洲縣及吳江縣震澤縣之正西)浙江湖州府城北二
十八里(西自長興之東北至府城烏程縣歸安縣之正北)環二省之交三府
十三縣地湖中山最大者曰兩洞庭其南近湖州府
城名小雷山西南近長興名大雷山也其東近蘇州
府城曰林屋即包山曰莫釐山曰靈巖山曰天平山
曰穹窿山其南曰胥口兩洞庭東西相望水光接天
支港無數
湖之上源在西曰宜興百瀆在西南曰吳興苕霅諸
溪
宜興荆溪在縣城南其在城西曰西溪東曰東溪凡廣
德溧陽金壇及縣西諸水俱滙流於西溪貫城繞郭
而東是為東溪又東北四十五里入太湖曰百瀆口
(百瀆支水無數在縣城西南七十五里為中瀆在縣北六十里者為北瀆昔人以荆溪當數郡下流於其)
(東北入湖之口疏為百派以分其勢自東埧築而百瀆漸微今惟荆溪合西南境諸水經銅官山之北麓)
(東北流入太湖耳)又有竹山港在縣東北六十五里(太湖東北自分)
(水墩入武進縣界南境自董塘嶺入長興縣界)
湖州府水俱入太湖其港最大者府治烏程縣東北之
大錢湖正北之小梅湖二口為西南孝豐安吉州之
苕溪及南臨安餘杭武康德清之餘不溪二水之滙
而長興縣在府西北其東入太湖有三港口(大錢港口在府)
(城東北十八里瀉水之口二十有八其支港曰黃泥港在城北四里趨小梅港以入太湖在府城北十八)
(里瀉水之口有入)
長興北境水曰金線泉河出西北境顧渚山南流有金
山水自西界來會東南流經水口鎮南又東南折而
東流至縣東北境之夾浦港入太湖(水長百餘里港口東北對湖中)
(大雷山六十里)西境水曰合溪即箬溪也出縣西與江南界
山東流至合溪鎮南有南溪支津自南來會又東流
經長興縣城北又東運河自東南及南溪正流自西
南會而支渠北來相通又東北至大沈灣港入太湖
港南又有新塘港即南溪自縣西南來東北流入
太湖者也(南溪源流見下)
苕溪源出孝豐縣南境之天目山(最高處曰金石山其南疊嶂即于於潜北)
(境之柳漁源白鵝溪所出東南流入浙者)北流折而東北俗曰龍溪河七
十餘里合南來一水(水出東天目山其南隔嶺即臨安縣西北之北溪為東苕水稱)
(餘不溪之上源也此水北流四十里合焉)折正北流經縣城東又北流七
十里經安吉州城東南有東溪河自東南來會(東溪出州)
(東南境山西北流數十里分為二支一西北流會苕溪一支正北流)北經城東又北二
十里分為二派一正北流有横溪西南自龍潭山東
北流經州西境而東北來會(横溪亦苕溪西别源也出州西南境龍潭山東)
(北流經州西境七十里至龍目山南麓折而東流會苕溪)又東北經小市鎮北梅
溪鎮南又東北流一東北流會東溪支流經小市鎮
南又北經莫干山西麓而二派復合總曰龍溪河亦
曰梅溪東北至和平鎮北受南一小水又分為二派
一正北至長興縣東南合運河又西北而長興縣南
之南溪來會(南溪亦曰荆溪出長興縣西南境四安鎮東北流數十里分為二支一北流經)
(縣西境與合溪會其正派東北流經縣南境又分為二支其正派北流與運河北經縣城東又分三渠一)
(東南通小梅河口入太湖一東北至大沈灣港入太湖一北合合溪東北於夾浦港入太湖其東南流會)
(苕溪)又北於長興縣東分二支一東南於小梅河口會
正流一東北入大沈灣港而一派東北流合運河東
至湖府城西有餘不溪自南來會又北於城之西北
分為二派一正北流為小梅溪數十里折而西會南
溪支津北入蔡浦港入太湖即小梅湖口也一東抱
城北而東會城東諸水又東北至大錢湖口入太湖
(是為最大水口東北六十里即湖中小雷山此水源流三百餘里)又東分一小支於
新涇港入太湖
餘不溪即東苕水其上源即臨安縣之南北二溪至餘
杭錢塘為安溪至德清合武康前後二溪為餘不溪
亦曰霅溪至府治與苕溪會臨安北溪出縣西北
與孝豐界之東天目山(北水即北入孝豐之苕溪者)東南流數十
里經縣北又東南至青山鎮南南溪出縣西與於
潜界之化龍鎮東南流合西南一水東流經縣城南
又東流折東北與北溪會經青山鎮南又東北經餘
杭縣城南稍東分為二派一北流經城東又東北至
安溪鎮東又北會東南來支津又北有一水自西來
會(水出武康縣西南境東南流數十里經餘杭北境之雙溪鎮北又東經平富鎮南又東北流入安溪)
又北而小山河東南自錢塘北界西北流來會即安
溪一派東流者也(自餘杭城南一派東流稍北七十餘里至杭州府治錢塘縣北境之)
(武林驛西與運河通折西北流經北新關而西北流曰小山河凡七十里與安溪會)又北受西
來下渚湖水(湖自武康南分封溪水東南經上陌鎮東又東南為湖)又北至德
清縣南曰苕溪河有封溪西自武康縣前來會即前
溪也(前溪出武康縣西南境山東北流經縣城東南分有二𣲖一東流至此來會俗曰封溪)又
北至縣城南而武康前後溪自西合而來會(後溪出武康縣)
(西境山東流經縣城北又東流而前溪支津自西南來會又東至德清西入安溪總名餘不溪也)環
城而北分為三派東北曰東塘河北曰西塘河其西
北正流俱北流九十里至湖州府城南復合(東塘河自德清)
(縣城之東南北流有支渠東南至塘栖鎮之西合運河其環城東而北者東北流至歸安縣南境之菱湖)
(鎮東南有支渠東南通新市鎮又東南至石門縣北合運河有支渠東北至連市鎮東通烏鎮而東北會)
(運河又於連市南通新市河而東塘河正派西北流經菱湖鎮南與西塘河支津合又北流至湖州府城)
(東南而西塘河及餘不溪正流俱自城南來會東西塘河自德清縣城西北流五十里有支渠東會塘)
(河又北四十餘里至府城正南而東塘河自東南來會餘不溪正流自德清縣城西流折而北經武康)
(縣東北境又北流至府城西南而苕溪支津自城西而南來會東與西塘東塘二河滙為南湖)循城
東分支津二東南者曰澗溪河東通連市烏鎮正東
者為運河至南潯鎮南折而東北經嘉興府西北境
又東北經吳江界入運河餘不溪正流於城東北流
會城北苕溪水又東北至大錢湖口入太湖支津又
東而北至新涇港入太湖(此水源流五百餘里較苕溪稍長)
東天目山在臨安縣西五十里東苕水即霅水出
其陽西天目山在於潜縣北四十五里西苕水
出其陰入湖之七十二漊烏程三十有九長興
三十有四
湖之下流入海古稱三江今東江巳湮其大者曰松
江府之吳淞江次曰婁江又小者為諸浦凡松府及
太倉州長熟各縣支渠東入海北入大江者皆其委
也
吳淞江古名笠澤亦曰松陵江自太湖分流出吳江縣
城東南之長橋東北流合龐山湖(湖在蘇州府城南二十里又東南為)
(黎湖菱湖葉澤湖新湖皆曲折旁注與吳江縣境界近相接)又東北經唐浦(浦在府城)
(東二十五里有土壩)折東南流十餘里為甪直浦即古甪里(在崑)
(山縣西四十里)又東南流經澱山湖(湖在崑山縣南八十里松江府西七十二里湖)
(周迴可二百里其東北即青浦縣界)入松江府境合趙屯大盈顧會崧
子盤龍之五大浦(趙屯浦在松江府西北七十里山大盈浦在府西北六十里自澱)
(湖東北南曹港口而北歷青浦縣西絶横泖與北曹港合又經青龍江白鶴滙而北入吳淞江顧會浦)
(在府西北二十五里上源為通波塘出府城北流為五里塘又北為祥澤塘崧子浦在府北十五里自)
(顧會浦分流至嘉定縣之高家濱入吳淞江青盤龍浦在崧子浦東自府城東三里北流滙上海浦諸)
(塘水長八十里流入吳淞江以上松江五大浦)流入上海縣西北境之宋
家橋又東南流至縣東北三十六里與黃浦合又迤
邐為吳淞江入於海(海口在嘉定縣東南四十里去上海縣五十餘里吳淞江經)
(吳江吳縣崑山青浦華亭上海嘉定七縣地至黃浦入海凡三百餘里)
黃浦亦曰春申浦在松江府城東南十八里既會吳
淞俗稱吳淞為黃浦江其上源即嘉興府秀州塘水
與蘇州府澱山湖水滙為上中下三泖湖凡嘉湖以
東太湖以南諸流竝會平湖縣北境水亦北流注之
至黃浦又折而北經上海縣城東二里又折而東北
與吳淞江合(嘉興府長水塘源出杭州府海寧縣諸水北流入嘉興境東通練塘東南通横)
(塘横塘在府城東南五里其流會為彪湖轉馬塘堰而上南至海鹽縣也練塘在府城南二十五里與横)
(塘長水塘通而長水塘正流至府城南為鴛鴦湖也府城東十里有雙溪松江漕舟由嘉善至此又西北)
(合運河府城東有鳳凰洲洲以南之水入平湖縣界洲以北之水曰華亭塘入嘉善縣界嘉善縣在府)
(城東三十六里魏塘河自縣西之華亭塘分出東流繞縣城後而東即秀州塘俗呼官塘南合白水塘東)
(合大雲塘諸水又東至松江府城西南六十里之交界處曰風涇鎮又東十里過白牛塘絶長泖而北流)
(又東合黃橋門及斜門以東諸水至沈涇塘入松府城西水門貫城東出與俞塘諸水合流入黃浦松府)
(運舟由此水以達嘉興達三泖湖闊十八里其西岸達澱山湖十里其東岸松府城三十五里為數郡)
(衆流之會)
婁江今曰劉家河自太湖分流於吳江縣西北十八里
之鮎魚口北流至蘇州府城西三十里之木瀆口由
胥門外石灰橋入運河經城東為婁門湖又東至瀆
墅湖(蘇府東南二十里)又東為陳湖(府東南三十五里)又東受陽城
巴城二湖之水(陽城湖在崑山縣西三十五里巴城湖在西北二十里)經崑山
縣城南(一里)又東四十里經太倉州城南自州西南諸
水悉會又東稍南七十里曰劉家口入於海(自此浮海至崇)
(明縣百二十四里由地為海濱要會元人海運此入海)
自婁江而北洩水支港頗多其最名者太倉州北
之七鴉浦入海又西為常熟縣東之白茒港北之
福山港入江也
七鴉浦在太倉州北三十六里本婁江之别支自崑山
至和塘而北合常熟諸水為七浦經州西之真塘市
又東三十里經沙頭市塗松鎮至七鴉口入於海(宋時)
(以茜涇下張七鴉白苑許浦為崑山常熟之五大浦)
白苑港在常熟縣東七十里本丹陽練湖常郡滆湖諸
水為震澤不能容者溢而東南從無錫蠡蠔諸湖入
常熟之華蕩繞縣城南而東北流至鮎魚口又東二
十五里經支塘市又東稍北二十六里達白茒口入
於江(宋時常熟五浦曰李梅塘曰白苑港曰崔浦曰福山浦曰黃泗浦)
福山港在常熟縣北四十里自城北水門流三十里經
斜橋又二十里經福山下入於江
(附錄)海自吳淞口而南為川沙堡(上海縣東南五十四里)為南滙
觜(上海縣東南八十里)為青村所(松江府東八十里為東南二面轉屈之會)西南
為柘林鎮(府東南七十二里)又西南為金山衞(府南稍東七十二里)
又西南入浙江界洩水之口有平湖之乍浦海鹽
之澉浦
乍浦在平湖縣東南三十里與海鹽界平湖南境諸水
滙此入海
澉浦在海鹽縣南三十六里縣西南境水由此入海
自澉浦而西南為海寧縣之赭山海門即浙江海
口也
水道提綱卷十五
