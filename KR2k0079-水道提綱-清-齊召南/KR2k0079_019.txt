水道提綱卷十九
原任禮部侍郎齊召南撰
粤江(中)
黔即北江右江其上源有三一曰柳江一曰北盤江一
曰南盤江南北盤江之源尤遠(南北盤江自雲南霑益州東至廣西泗城)
(府把蘭村而合又東至柳州府來賓縣而會柳江又南至潯州府會鬱水)今序次先柳江
柳江出貴州永從縣西生苗山中(西八度極二十六度不知其源)東南
流入縣西界經蘇洞北又東經平江村南(在黎平府西南百里)
(永從縣西百三十里)曰福禄江又東南流入廣西懷遠縣西北
境西山營北界又東南百二十里至福禄村東又南
數十里至石門山口有水西北自永從西南境與苖
界之大洞合南來西山營水東南流百餘里經福禄
村西而東南來會(西山營有二一屬懷遠在西北一屬永從在東南黔粤地相錯如犬)
(牙此水則經永從之西山營北)又東南流經標里村西擁委村東折
而東流經大灘村南又東南經良口村西至大岩村
西南又東南有二水一自北一自東北來會(北水出東北黃)
(土塘之界山其東北湖廣西北貴州及廣西三省交界塘東又生苗界也水西南流經朝天山北麓曲曲)
(百里至縣正北境有猛圍村水自西北來會又西南數十里經寨從村東又南數十里經大岩村東又南)
(會福禄江東北水自朝天山東南苗界流入西南經都天平膽二村北又西南流經林溪塘東馬鞍寨西)
(又西南合東來之下余塘水曲曲七十里而西會福禄江交會處如畫)水勢始盛又南
流稍東五十餘里經標口塘東又南分為二派一西
南流有小溪自西北境東南流合吼江來會(小溪出縣西北)
(二百五十里與生苗界天有村之西南大山東北流數十里折東南流有一水自西南來會又東流至猺)
(龍村之東南有一水西北自永從界之拱洞村來會又東南流百餘里有吼江西南自吼江村東北流來)
(會又東南數十里經標口塘西又東南入福禄江西支津也此水源流三百里)又西南而
南有支津相通一東南流受東北來一水又南與西
南支津通即懷遠縣北郊也一南流經縣城西一南
流經城東折而經城南而西復合又西南折而正南
有保江水自東北太保石牛二村來注之又西南流
有浪溪江自東南來注之(浪溪江出東南銅掌岩之西北山俗曰昌河西北流)
(曲曲百餘里入福禄江)又西南經西岸塘至融縣東北曰融江
有一水自西北合諸溪東南流來注之(水出縣西北二百餘里黃)
(口村西南大山東南流合北來二水又東南有通道鎮北三山合而東北流來會又東流受北來之大灣)
(村水又東南有一水合二溪自西南來會又東北流折而東南經攬口堡東又南折而東北又東南流經)
(剌利村南有一水自北來會又東南至融縣東北會融江此水源流三百里)又南經縣城
東南稍西有水自西經城西南而東來注之正南流
有馬鞍山水及灣洞水自東南合數溪來注之又西
南流受西北來一水又西南至羅城縣東北境有水
西自縣城來注之(水出羅城縣西北山西北流經縣北雞拱山青陵山西麓三十里折)
(東流五十里又折東南流經中火堡西又折東北至青黃山麓入融江)折東南流俗曰
落澰河六十里經紗帽山東麓又東南有龍潭水東
北自狗頭山來注之又南流四十里有馬泡水自東
北來注之又西南經柳城舊縣村西又南折東南流
至柳城縣城西北有古清河東北自轎頂山西南流
合東來一溪經城西北而南來會南經城西而南有
龍江西自慶遠府會貴州獨山州荔波縣及南丹河
池思恩天河諸水東流來會亦巨川也(龍江上源出貴州都勻府)
(之南獨山州二源一出西南境豐寧上司之北山北流折而東北數十里至州南里蜡寨北有西源羊角)
(寨水自西山東流經州城西南折而南流十餘里來會又東南流折東北俗曰黑神河又東北數十里)
(有木魚河南自唐懷寨來會又東北經朴寨北又東北至爛土司北折東流有巴開河自南來會又東數)
(十里經三角寨南又東入生苗界又自苗中折西南流入荔波縣東北界又西南流至縣東境猺排村東)
(南有一水自村西北山來會又南有一水合四溪東自古州八萬猺山來會經火猺村北又西南受北來)
(一水又西南經舊荔波縣西北又西南經堆村北又西南經寨鵝村北又西南而勞村江北自荔波縣城)
(來會經勞村江出荔波縣北境稍東生苗中西南流入界山洞北又西南經猺台村北又西南合北來)
(一水又西合西來一水折南流經縣城東又南受西北來經城南一水又西南數十里受西北來一水折)
(東南流數十里與龍江會自既會勞村江又南稍西經南丹州東北境有水西州北境山合四溪東來)
(注之折東南流經打狗村東又東南受東北來一潭水又東南經大山關受東北一水又有青雲溪西南)
(自州西境之高峯坑東流經城南東北流合西北來之三寳山水又東北數十里來會又南流經猺家村)
(西又東南經下川村東又折西南流受東北一水又西南經河池州東北境曰金城江經州北境四一山)
(東麓折東南流二十里有紅盆水西南自州城來會紅盆水出南丹州西南那地州東北界之金雞寨)
(山即青雲溪南隔山水也東北流七十里折而東南流經看馬村西又東南合東來一水又東南有猫溪)
(自西來會又東南數十里經河池州城南又東南折而東北流受東南來之浪溪三水又北入龍江龍)
(江既會紅盆水于州東北境又東南流受北來嘯山水又折南流經聖水山西麓又東南受西南一水折)
(而東流經思恩縣南境曰龍江有帶溪自北合數水經縣城西而南來會帶溪上源出古州八萬猺山)
(之東北與生苗界山西南流八十里受北來二溪合為一水又西南曲曲百餘里有一水自東來會折而)
(西流五十里受北一水又西而帶溪水北自二十索村之南東西二源合而南流來會又南流經洞馬村)
(西又西南六十里有一水合二溪自西北來會又東南流經紺山修煉山西麓是為思恩東北境折而西)
(南流經縣城西北又南五十餘里于白沙村之西南會龍江此水源流長五百里亦龍江東一源也龍)
(江既會帶溪曲曲東南流有修煉山東水自北來注之又東南經月山覃藏嶺北麓九十里經慶遠府治)
(宜川縣西北境又東流經府城北又東至威家堡北有潭水自北來注之又東稍南有洛蒙江南自忻城)
(縣北界之疊石山西北流合西來永定土司南水北流經府東南境合西來一溪又東北流來注之龍江)
(又東北流經烏藏村南又東北而天河縣水自西北來合東北羅城縣水南流來注之天河水出縣西)
(北山二大源合而東南流經三仙山東麓有三湖水自西來會又曲曲東南流有九龍泉自縣東北山西)
(流折而北又折而西南來會于沖乾村之東北又東南經天河縣城西南又東南至文華山西麓受西南)
(來日山水折東稍南數十里而羅城縣西南三溪合西南流來會亦龍潭水也又東南數十里至永順副)
(土司之北岐為二支夾司左右而南受東來一水西流復合而入龍江龍江又南經羅村西又南折而東)
(流曲曲經西山南麓又曲曲而東約百有餘里至柳城縣城西南而柳江自北來會以下總曰柳江此)
(水自源至合柳江處曲折已九百餘里受納羣流甚多實柳江西源也)柳城縣城西南
二水既合東流經城南曰柳江又東南流經柳江府
治馬平縣西北境有奕貴山水自北來洛滿鎮水自
西來並會又東而南經府城西折而抱城南東三面
又北流三十里折而東南龍壁山南麓又折而南經
橫賴山西麓及桃竹山西南又折東南流經犁雍塘
北又東北流(自柳平至此直經百餘里之間江曲折三百里)有洛清江北自
雒容縣東北承永福縣南分流合諸溪西南流來會
(即黃源水之西南流一派也黃源見前灕江下雒清江自永福縣城南分一支南流有大榕江東南自下)
(邊山西北流合西來毛洞水曰丹竹江曲曲西北流又合東南來一大溪西南來一小溪而西北來會水)
(勢始盛折西南流六十里受西北來二水經太和山西又西南折而正南多石灘有石盤岩水自西北經)
(常安鎮來注之又南經古羅塘西又南受西來之屛石山水又南有一水自東北來注之折西南流經先)
(鋒墟北又西南至雒容縣東北大方塘之東有水北自樟嶺南流來會又有龍鼻江及平潭水自縣西北)
(合東南流分為二支一東流經縣城北而東來先會折西南流經縣城東南又西南而龍鼻南流一支自)
(城西南來會又西南折而南流又東南流為雒清江與柳江會自永福至此三百餘里)又東流
折而東南經運江司西有一水自東南來合東北諸
水來會即象州北境也(東南水二源一出卧龍山之東南山西北流百餘里一出)
(竹踏山西北流與西南出龍殿山東北流者合而曲曲經馬鞍塘及大樂司西皆會西北流六十里其東)
(北天柱山水及石人山水合于南隘之西南又西南來會又西四十里入柳江)又西南受東
南來一水(水二源一出南山西北流一出猺山巨澤東北流合而折西北流入柳江)又南
至州北有水南自天益山東北流經州東而西北來
注之又西南經州城西北而南又西南有穿山堡北
水西自山中東南流百五十里來注之又南至天益
山西南麓紅水西南自來賓縣來會俗曰都泥江即兩
盤江也既會盤江南流稍西折而東南經武宣縣
西南又東南經潯州府治桂平縣西北境又東至府
城北二十里岐為二一南流經城東而鬱江自西南
至城東南來會一東北流二十里折而東而前會鬱
江支津並東北流來會(自會都泥後所受諸水見後)又東南至梧
州府城西南會北來之桂江
北盤江即烏泥江亦曰紅水河其上源雲南貴州之可
渡河所謂盤江者也源出雲南霑益州北境為滇
黔川三省之界(西北四川界東北貴州大定府威寧州西南界也西十二度五分強極二)
(十二度四分新霑益州北二百四十里)地曰倘塘驛西北山有水東北
流(隔山西南即車洪江西南出嵩明州尋甸州東北流至山麓折而西北入四川界注金沙江者)數
十里曲曲而東(北岸貴州威寧州西南之瓦擦汛界南岸雲南舊霑益石龍山北百里)
經可渡橋又數十里東北流受東北來結里汛南山
水(即威寧州東南境水西南流來會)折東南流數十里入貴州界曰
可渡河(自源至此曲折已二百里)折東北流受東南來一水又東
北受東北來一水(即結里汛東山水也威寧州即古烏撒地汛在州東南)又折
東流至大山而伏又東南二十餘里出山東南流曰
天生橋(大山數重水伏流其下復出在威寧州東南百六十餘里)南數十里有一
水自西來會又東經黑胯汛南又東南受東北來一
水又東經北怯汛南又東南經安南縣北境有拖長
江西南自普安州西南界之平夷所東北曲曲流經
州城北又東經普安安南二縣北境而東來會(拖長江出)
(普安州西南百里與雲南平彜縣界處之平夷所北山其西即滇南勝境入滇之孔道也水東南流經亦)
(資孔驛南折而北經大山中又北合西南來一水又北經毛政營西折東北流數十里折而東經州北境)
(有海子舖北水自西南來會折東南流七十里至州東境之軟橋驛西南而州城南北二水自西合而來)
(會又東流經普安縣西境又東北至大山而伏曰天生橋縣北二十里也東北流出有縣溪自縣城東合)
(二水北流來會又東北有猪場河自西北山合二水東南流百六十里來會又東流經安南縣北境有西)
(安河西南自江西坡驛南山東北流百餘里來會又東流入盤江此水曲折行四百里)始曰盤
江又東南經永寧州西境(即安南之東界)折而南流經盤江
營東又南折而東十餘里又折而南而西南流三十
里有阿黑河合馬京河西北自安南縣東境來注之
又南數里折東南流有馬軍河南自南籠府新城北
東流折而北百五十里來注之(馬軍河出新城西北山東流經城北又東)
(數十里折東北而北經高伍塘及安姑之東又北流注盤江)又東稍北二十里折
東南流三十里有寧谷河自東北安順府會西南鎮
寧永寧三州諸水西南流來會(寧谷河二源出安順府治普定縣東北境)
(山南流至府城東有一小溪自東北來會又南至城東南而西源出西玉麓東北麓者東南流經城而南)
(來會流經五官屯西至寧谷寨東折而西二水既合東南南經羣山)
(中百八十里至寧谷司西北折西流五十里有白水河北自鎮寧州城之南西北流十餘里折而西流合)
(北來一水折東南流三十里合東來之王二河又南流有霸陵河西北自永寧州北境山東南流合州東)
(北關嶺驛水而東南來會又南折西南流有州東二水合而東南來會又南流五十里會寧谷河寧谷)
(河既會二州水又西南六十餘里入盤江)盤江又南數十里經南籠府東
北境又東南曲曲數十里經康莊司西南境有岩下
河東北自岩頂山西南流百餘里合東來一水而南
來注之又南入生苗界有魯溝河自西安籠鎮之西
北木舌寨山東流來注之(生苗中不知受合幾水惟木舌寨水自南籠西北七)
(十里山東北流百餘里曰魯溝河入苗界則可知者也魯溝之南五十里即安籠城城東北有大澤東西)
(數十里)自生苗界東南流入廣西泗城府北境把蘭村
之東北界又東折而南流受東來一水又南受西北
來一水(即把蘭村東水也)俗曰盤江河又南而南盤江曰紅
水江自西南西隆州來會(會處在泗城府治陵雲縣北稍西百五十里把蘭村)
(東南二十里西十度四分極二十四度八分北盤江自源至此九百餘里)
南盤江即紅水江亦曰八達河源出雲南新霑益州西
北三十里之花山(西十二度七分極二十五度七分花山北去北盤江源二百四十里)
(花山西北即尋甸東北流之車洪江也百霑益為兩盤江源其地勢甚高而舊州在東北二里有一水)
(自西南而東北經舊州東石龍山西左右各受一水又東北數十里而伏又北踰大山數重與貴州界則)
(北盤江也)東南流二十餘里至松林驛西南折正南流又
西南流十餘里又南流折而東南經州城北而東折
東南流經州東境南二十里有磨刀溪自西來會(磨刀)
(溪即馬龍州北境山水東流曲曲經曲靖府治南寧縣北境新霑益州南境與北盤江會實北盤江南源)
(也)又西南經曲靖府治南寧縣東境稍南有水西南
自府城來會(即府南一溪出西南山者)又曲曲而南七十里經廢
越州西又曲曲南流百三十里經陸凉州東南境湖
澤中有一水自南來會(水出州南山東北流經薛官堡西又東北與盤江會)自
湖西流經州城南中有大灘又西南流曰八達河六
十餘里折西北流七十里亦曰赤江河折西南流至
宜良縣東北有楊宗海水自西來會又縣北小水亦
自西來注之(楊宗海在宜良縣西境稍南之楊宗廢縣北有巨湖闊十里南北長三十里自)
(北流出折而東經縣北境又東南會盤江會縣城北一水出西境東流經城北而東來並)又東
南流至縣東南境曰八達河折西南流經路南州西
境稍南經化所村西又西南折而南而東南經澂江
府治河陽縣東境過席家渡又東南五十里有白龍
潭水東北自路南州西南流來會於烏哥觜之西北
(白龍潭在路南州東北山西南流有黑龍潭水自東來會經州城東又西南百餘里會八達河)又西
南流經黑村東又西有仙湖受江川縣水西北自府
城東南流來會(仙湖在澂江府城南闊三十里南北長五十餘里其上源則南稍西江川)
(縣水也里江川縣水出縣西境東流至城南瀦為湖東西數南北二十餘里曰應星河形如懸瓠自腰)
(東流出至縣東五里又瀦為湖愈澗而北即仙湖也仙湖西岸夫山及黑龍潭又西即晉寧縣境其水皆)
(北入滇池者仙湖經澂江府城南有梁王河北自城西南來又有東河自東北經城東來並會湖東岸有)
(烏乍山自東南流出八十里入八達河澂江府地亦大分水嶺也)又南經彌勒州西
境寧州東北境受西來分水嶺水(即寧州東北山水)又南曲
曲經寧州東南之舊甸東有小曲江自西合新興嶍
峨河西通海四縣及寧州水東流來會(小曲江出新興縣北山二)
(源一南流一西南流而合經古北城之西北其源北山之北即昆陽州境水皆北入滇池者小曲江自古)
(北城西南流至新興縣城北有一水自東南來會又西南曲曲七十里經嶍峨縣北境有水自西來會折)
(東南流四十里經縣城東北又東南而老魯關水自西南經城南而東來會始曰曲江又東流折東南流)
(至河西縣西南境受西來一水又東南數十里經兩山間折而南流經通海縣西南境數十里又東南至)
(曲江驛南折東北流六十里至縣東南境之老丁庄北又折而東流經寧州南境有婆兮江自州東北之)
(分水嶺西南流經州東合州西之瓜水而西南流來會即通海湖水泛溢亦由瓜水來會曲江又東流數)
(十里折而東北至舊甸南東入盤江一通海縣北有湖受縣西山水又受西北河西縣南水及縣西北)
(曲陀關水滙而成湖南北二十里自西南而東北至甸苴關南長四十餘里與寧州西之瓜水相近曲)
(江源流四百餘里)又東南曲曲五十里有水東北自彌勒州
來會(彌勒州東北三水一東北出廣西府西北境瀘源洞西山西南流六十里一東出府西南山與)
(府南矣邦池相近西南流四十里一出州西北山東南流三十里至州城東北會焉經城東南又西南流)
(百里經竹園西又西南百里入盤江泉矣邦池在廣西府南其源曰府東龍泉府西瀘二水不涸)又
東南百餘里經阿迷州北境稍東有樂蒙河西南自
臨安府治建水縣西受石屛州之異龍湖水東流經
州城東南折而東北來會(樂蒙河上源出石屏州西北寳秀鄉北山東南流經)
(州西南亦曰曲江又東南而北瀦為巨澤廣長三十餘里曰異龍湖自東南流出曰瀘江河又東南流六)
(十里經臨安府城南又東折東北流有象沖河自南山北流來會曰樂蒙河又東北至岩洞而伏又東流)
(出經樣田塘南又東南流三十里至燕子洞而伏阿迷州西南境也又東流出折東北流五十里經州城)
(東南有一水東南自南洞來會折西北流經城東北又西北十餘里折東北流四十里入盤江此水源)
(流三百餘里兩伏于大山下復出亦天生橋也)盤江既會樂蒙河折東北流
六十餘里又折而北有一水自東南來注之又北三
十里折東北流而又北曲曲百三十里經江邊塘東
有一水自東來注之地曰小江口(西北去竹園六十餘里彌勒州之東)
(南境廣西府之西南境也)又西北受西南來一水又西北折而東
北經廣西府之南境及廣南府之西北境凡曲曲二
百八十里有清水河自西南來會(清水河出邱北汛二源一出汛南山)
(東北流一出西北山東南流合而東北行山中凡二百餘里入盤江)又東北至廣西西
隆州極西界(東北廣西而西岸為雲南界)有馬别河南自開化府
北山東北流經廣南府西北境又折而西北流來會
(馬别河出開化府北境山東流經法土童北折東北流有江那汛南水自西來會又北流曲曲百餘里有)
(維摩塘南水自西來會又西北受西來一水折東北流經衣落寨及彌勒灣東又東北百餘里至廣南府)
(西境之馬别塘北曰馬别河有者種河自東來會又北流曲曲百三十里至廣西界折而西北流入盤江)
(四此水源流百餘里)又西北曲曲流為兩省之界八十餘里
北至羅平州東南境之可渡河(東廣西界西雲南界)折東北流
(可渡在羅平州東南六十里盤江之名為可渡河以此也)二十里至新寨折而東
流為三省之界(自水西北為雲南東岸為貴州南籠府西南捧鮮汛上江界水南岸為廣)
(西西隆州西北界)有九龍河西北自羅平州西會師宗州蛇
場河北會霑益州東北山水平彝縣水及貴州平夷
所水南流而東南為上江來會(九龍河二大源南源出師宗州北境陸凉)
(州東北境大山西南流經得勒坡南蛇場村北折而南流受西北一水折東南流曰蛇場河又東經師宗)
(州東北境百餘里折東流經羅平州北境曰九龍河又東九十里其西北源自北來會西北源更遠出)
(新霑益州東北二十里山中其西去南盤江僅三十里此水東流三十里經腰站南又東流經平彝縣西)
(北之凉水井南又東折東南流經縣城西南其城東十里即滇南勝境入滇之孔道也自城又東南流百)
(六十里有一水東北自貴州普安州西南界平夷所之南東南沿界流四十里折而正南入雲南平彝縣)
(北境四十里又合一東來水而西南流來會平夷所亦分水嶺也二水既合又南經亦佐廢縣西又南流)
(曲曲百二十里有恩勒村水自西經羅平州北境來會又東南與九龍河會兩源既合於羅平州東境)
(又東南九十里至江底村北東與一水自北來者會折西南流為滇黔二省之界經捧鮮汛西又西南有)
(水曰上江東自汛南山西南流來會又西南當三省交界處入盤江此水自霑益至上江曲折幾五百)
(里)又東南折而東為黔廣二省之界(北岸貴州南籠府地南岸廣西)
(西隆州地)稍東北有中江自北來注之(出捧鮮汛東南山者東南流注之)
稍東有下江自東北來注之(出籠戛北山者西南流來注之)又東南
流有水合三溪自南來注之(出西隆州西境山三溪合而北流入盤江)又
東南六十里全入廣西西隆州西北界自此以上總
曰八達河至界曰紅水江折正東流百二十里有清
水河自西南來注之(清水河出雲南廣南府北境分水嶺之北山二源一東南流一)
(東北流合而東四十里入西隆州西南界又東北流經膽轟塘西又東北數十里入紅水江)又東
北流二十里有馬别河西北自貴州合深溪木郎諸
水南流經南籠府境東合都威河而東南來會(馬别河上)
(源曰深溪河出普安州南境山東流經歸順營南又東南六十里有一水自西來會又東南四十里有阿)
(希河東北自普安縣東南山西南流百里來會正南流百三十里曰深溪河有木郎河出普安州南界山)
(東南流經狗場營西即雲南羅平州東北界之黃泥河也又東南流合西來沙營北水又東南流來會既)
(合二水又東南流經南籠府西境二百里曰馬别河又東南入廣西西隆州界二十里有都威河東北自)
(南籠府西山南流經馬鞭塘及甲寨東又西南流數十里入西隆州界三十里來會又南稍東三十餘里)
(入紅水江此里水源流四百)又東南受南一水折東稍北流六十
里經西隆州北境板朋塘南有水南自州城來注之
(水出州東南山西北流經州城南而西有一溪自南來會又北經州西而西北又有一溪自西來會折東)
(北流注之)折東南流二十里有水西北自貴州界來會(水出)
(南籠府安籠鎮南山東南流經石門坎北又東南五十里當生苗界處入廣西界又三十里經牛墟東又)
(東南八十里入紅水江)又東南流六十里有水自西南來注之
(西隆州東南水也自山北流合東來一水折西流又合西南一水東北流入紅水江)折東北流
四十里至百樂寨西北有水東來注之又北流五十
里有馬墟水自西北來注之(馬墟在牛墟東八十餘里)又東北流
折而東經泗城府西北境凡百里至把蘭村南境而
北盤江自北來會(南盤江自霑益至此會曲靖澂江臨安廣西四府霑益陸凉宜良路)
(南江川新興通海寧州彌勒石屏阿迷師宗羅平平彝諸州縣之水曲折已千八百里容受衆流較北盤)
(江勢數倍)
兩盤江既合總稱曰紅水河東南流有一水自南合二
溪來注之又東流有水自東北藁村合一溪西南流
來注之(藁村水出北與苗界山南流經村西又南而西南流有水東北自何旺村西南山來會又)
(西南入紅水河)又東南折而東北數十里又東南流折而東
經上隆村南又東曲曲經東蘭州北境折東北又東
南流至州東北境雙鳳山北麓福山南麓又東北流
百里經那地州西北境有拱村水自西北苗界東南
流合二水來注之又折東南至州西有二水東自州
城左右西流來會(一出州東北山西南流經城東折而抱城南一出州北山合二澗東)
(南流數十里經州西而南與會又西流入紅水河)又折西南流二十里東流
三十里有一水自東北來注之(水出那地州東北都利山兩澗合西南流)
(經常坡嶺西又南八十里至州東南境有龍泉水東自折登山來會又西南流經思河村南西入紅水河)
南流曲曲經舊都陽司東又東南流曰烏泥江至山
麓又折東南流經三旺司西又曲曲而南經舊東蘭
州東折西南至北荷山東麓有一水自西南來注之
(水出東蘭州東南境山二源合東流有一溪自南猺山西北流來經銀海地之西來會又東北百餘里入)
(烏泥江)又南流經都彝山西麓又南流折東南經十八
鶴山東麓又東南有水自東北來注之又東南經猺
山中百餘里有水自西合二溪來注之又東南經思
恩府西北境折東北而東經安定土司南(司東西俱有水南流)
(各瀦為小湖在北岸)又東南流有蘆江南自鷄籠山北流合西
七首水東北流來會(雞籠山在思恩府西北二十餘里其南水皆南注右江而蘆江)
(自山北北流經興隆司西又東北經白土司西又北流有七首水西自七首山東流合南一溪來會又東)
(北入烏泥江)又東北流受北來刀房隘水(水出猺山兩源至隘南而合南)
(流又折而西南百餘里入烏泥江)又東北經大明山北麓北受一水
又東北經忻城縣西南境有那龍江刁江西北自那
地州東南合諸水三百餘里來會(即永順正土司北水也上源曰刁江)
(三源一西北出那地州東南境地黃村西之福山東南流經三旺司東與隔山烏泥江相去二十里耳又)
(東南流其西南二源一出隘峝之北都彝山東北流其隔山去烏泥江不過十餘里也一出隘峒東南北)
(流數十里而合又北合西來真武山水又東北與西北源會而東流曰刁江有那龍江北自河池州南境)
(之振人山南流經馬鞍山東又南來會又東南流受西南一水折東北流受南來一水又東北受東南一)
(水又東北受北來清遠山水又東經永順正土司北折東南流受東北柱藤村水又東南流百里經猺巢)
(西折而東而東南流受西北來七星山水又東南經忻城縣西境有彝江自西北猺山合兩源東南流來)
(會又東南受北一小水又東南入烏泥江)又東流數十里有龍塘江東北
自縣城來會(龍塘江出忻城縣西北境宜川縣西南境之猺山東南流百里經忻城西北境)
(受東北來黃泥岡水又東南流經縣城西南又南而一溪東北自青潭岡西南流經縣城東南而西來會)
(又西南數十里入烏泥江)又東南受西南來一水又東南曲曲百
餘里經遷江縣西北境有木托村水自東北來注之
又南流受西南一水折東南流經縣北有青水江南
自縣東合西南上林縣賓州諸水北流來會(青水江合二大)
(水一出上林縣北百八十里之思僯山三澗合而南流在三呌司東又南會東北一水南流經橋賢墟西)
(南十餘里又南曰周江流數十里有里仁江西北自茶山來會又東南流至縣城西北會西來一水東經)
(城北曰周利江有城東一水自南來會又東有七龍江自南來會又東稍折而南又東曰黃龍江有羅洪)
(洞水自北來合西雲摇村水東南流來會折東南流經思攬村西曰思欖江經賓州北境有樊廟江西南)
(自金雞山合南來黃庚山水東北流來會又東南流至州東北境一出賓州南境曰武陵江二源一於)
(嶺方山東北流一於武羅司東北流而合又東北有鎮龍水東南自鎮龍山來會又東北經仰渡山東又)
(東北有黃陵川自東來會折西北流曰李依江經州東境白羊山東又西折而北流經州東北之雞鳴嶺)
(東又北有臨浦江自州西南合螺江北流經州西又折而東經州北來會又北流與上林縣思攬江會東)
(北流有龍溪自東南來注之又北流經遷江縣南境有黑洞岩水自西北來注之又北經龍降村東又北)
(經縣城東又北會烏泥江此水源流四百里)又東北經文輝塔甲山南鴉
羅堡北又東北折東南至來賓縣西境受南來石牙
山西水又東經縣城南有石牙山東水自南來注之
折東北流有思玉山湖水自西北經城東來會又東
北中有石灘北流有定清水西北自雙泉山東南流
注之(此水與玉山湖水源甚近)又東北流至象州西南境而柳江
自州西而西南來會自此而下總名曰都泥江亦曰
左江(自把蘭村兩盤江合處至此又一千四百餘里)折西南流又折而東經
武宣縣西北境受西南來大禄山水又東受東北來
陰江水(水二源自縣北境合而西流南注都泥江)又東南至縣城西北有
新江自東北山西南流經城北而西來注之(新江二源一出)
(北倉帽山南流二十里又一出東金龍山西流合而西南經城北而西入都泥江)南經城西
有賈利山水自西南來注之折東經城南又東南流
有東山水自東合二溪西流來注之又東南受西南
來一水(一出仙岩山北流一出居松山東流而合東北流入都泥江)又東流經碁
石山北勒馬山南又東南流經潯州府治桂平縣西
北境碧灘塘之南又折東北流受北來花雷村及東
北大藤峽二水又東南流至府北二十里分為二派
一南流經府城東北又東南會西南來之鬱江(在府城東)
(南)一東北流二十里受西北來金珠嶺水折東南流
而前一派會鬱江者自西南而東北流四十里來會(在潯)
(州府東北境四十里曰大黃江司)黔江既會鬱江水勢愈盛自此
以下總曰潯江又東南流有相思江北自秦川司來
注之中有巨洲又東南經平南縣西境有乾江自南
來注之又東南有烏江自北合二水來注之又東南
經縣城西南又東南受北來城東羅沖塘水又有秦
江自東北來注之又東南流曰龔江有白沙江合諸
水自西南來注之(白沙江出容縣北界之摩雲嶺二水合而東北流經太沖墟西北又)
(東北有火烏河自東南山西北流經火烏墟而西北來會又有湖水自西北來會中有綠水洲又東北流)
(入潯江)稍北有白馬江東北自撫羊山西南流來注之
又東經白馬塘南又東經藤縣西境有蒙江北自永
安州合數水南流來會(蒙江三源一出永安州北與荔浦縣南界天門山通天嶺)
(嶺東水即荔水東北入桂江者此水自西北麓兩澗合西南流數十里有古角山北水自東來會又西南)
(有一水自北合二溪來會南流又西合一小溪折東流曰冷柑水又東折而東南經州城西而南又合西)
(來一水折東南流又折而南經三石山東麓曰眉江受東南來一水即泥鮫水也又西南流有大樟水西)
(南自百餘里外山合兩溪東北流至州西境合西來一水折東南流數十里來會又南流受西北一小水)
(又東南流經古花山西麓又東南有松栢山水自東北合東南一水西南流來會曰牛皮江又南有大同)
(江自西北大同司前合左右二水東南流百四十里來會又東南流經六爻山東麓又南入潯江此水)
(源流四百里)又東流中有巨灘(即藤縣西南境)折東北流經藤縣
城西又東北有四培江自北來注之(四培江東北出李白岩兩水合)
(西南流又合一北來水又西南折而南經登禺山東麓又東南流入潯江)又有劔江自縣
城東會南來北流容縣岑溪三縣之水至縣北來會
(劔江上源曰崑崙水出北流縣東南與廣東界之峩石山雙威山北流數十里合東來一溪又北合西南)
(來簫韶山水又東北流折而西北有西崑崙水自西南合西金坊山水東北流來會又北流受東來一水)
(折西北流受西來登高山水又北流經天塘山西麓折西北流經黃箭山北麓至縣東南境曰沿龍江折)
(東北流又正北至縣東有縣南溪西自城南合東一水來會即獅子岩水也又北經靈臺山西麓受西北)
(來一水又東北曰沿龍江口又東北至容縣西南境有綠藍水自北金牛嶺南流來會又東北經容縣城)
(東南有天塘山水自南而北經石羊山温泉之東曲曲百數十里來會稍北有水自東北來經城東而南)
(來注之又東北有南渡江自南大山合二溪經石梯山曇平山鳳凰山將軍山北流受東來通天嶺水又)
(北至南渡司之東受東北一水折西南流經司南又西南經李村及六王司南有六洞司水南自石梯西)
(麓合數水北流折而東北來會折西北流入劔江至此曰思登河又東北流分為二派一正北流經山來)
(嶺下至竇家司東勾刀山西折而東北有繡江西南自大榕山摩雲嶺東北流來會又東北至都榜嶺南)
(麓一東流經獨竹嶺下數十里至岑溪縣西境有龍底江二源一自縣東與廣東界山西流曰龍潭合東)
(北二水一自縣南鳳麓山東麓北流合東一水合焉西經城南而西稍北來會又北流經勾刀山東麓曰)
(皇華江又東北有義昌江東南自腰鵝嶺及周公山水西流經羅洞墟北黃塘村南而西來會又北至都)
(榜嶺南二派復合又東北流數十里經藤縣南境折正北曲曲流曰劔江又北經城東而北折稍西入潯)
(江川此水自崑崙水源至此六百餘里亦巨也藤縣西潯江東劔江至北而合)又東北流
經龍潭南為梧州府治蒼梧縣西境折東流又東南
有牛嶺水自南來合數溪北來注之有東南折而東
北有長行江南自長行司北流合西一小水經澤山
折而東北來注之江中有巨洲又東至梧州府城西
南而灕水桂江北自昭平縣南流經城西而南來會
於高望村之東(潯江自黔鬱左右二水會處至此又四百餘里)於是廣西一
省之水俱合東南流經府城南蘇山北又東過伏虎
岩南而東入廣東界(自入廣東肇慶至廣州府會湞江龍川江南入海見後文)
水道提綱卷十九
