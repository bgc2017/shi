水道提綱卷三
原任禮部侍郎齊召南撰
京畿諸水
京畿東南曰直沽本大河入海之口河旣南徙衡漳
以北恒衛大陸諸水悉滙此為尾閭實運河南北總
會也運河自為一卷
白河上源有二東北曰潮河源出古北口外西北御馬
厰地南大山(中度極四十一度八分直古北口西北三百里獨石口東北一百五十里)两
水東南流而合又東南有一水自西北來會又東南
至近邊有鵪鶉溝水自東北來注之又東南有巴克
井水自東北來合一水注之(水在古北口外巴克井營之西三义口之東一)
(水東南自兩間房西流合注潮河)南入邊古北口之西折而東南流
有一水東北自土墻入邊來注之(水在兩間房之南西南流入邊經司)
(馬臺北及南臺北入潮河)又折而西南流經南臺西南有一水自
東來會(水東出鞍子嶺西南山西流入燒香谷口經新城及司馬臺南臺之南西會潮河)西
南經石匣營南又西南至密雲縣城東北有一水自
東來注之(水二派東自邊外流入止水谷口而合西流經鎮羅營及了髻山北又西入潮河)
又西南經縣城東又西白河自北來會白河源出赤
城縣東邊外五郎海山西麓(源在中度近西一分極四十一度其北隔重山)
(即上都河源也)西南流入邊城盤鹽口經寧遠堡東南有獨
石水自西北來龍門水自西來合而東會於寧江堡
北(獨石水出獨石口南流百里經赤城縣城東北又東南有一水西北自鎮寧堡東南流經縣城南而)
(東南會獨石水又東南五十里龍門水自龍門縣城南東流來會入白河)又屈曲經靖安
堡西又東出東河口邊外又東北折而東南流有三
小水自北來俱注之(南直懷柔縣正北)又東南入邊古道谷
口經高家庄北折而南流有一水自北來會(水北出邊外兩)
(派合東南流入白馬關西之白崕谷口又南而西南入白河)又南一水自西來注
之(水出邊外東流入小水谷口入白河)又南經密雲縣城西而南與潮
河會(白河之源獨石水最遠)旣會潮河西南流經懷柔縣東南
有七渡河自西北來會(七渡河西北出四海冶東南流經懷柔縣西南又東南流)
(有二水自縣東北來注之又東至牛闌山東入白河)乃折而南經順義縣東又
南至通州東北有沙河自西北來會(沙河出昌平州西北之居庸關)
(即温餘水亦曰榆河東南流經南口東又東南有一水自西來會又東南至州南之沙河城有一水自西)
(來會又東流有一水北自州城之東北東南流注之又東一水自北來會又東南至宛平北境海淀水自)
(西南來會又東南至通州北東入白河)稍南玉河水西南自都城來會
(玉河源出玉泉山東流經庄大内出都城東南注大通河繞城南而東至高麗入白河即元運河也亦)
(曰通惠河)南經通州城東而南折而東而南俗稱古潞水
至張家灣東(南海子中舊有桑乾支水於此東北注白河)又折而東而南
經舊漷縣北折而東稍北經香河縣西又東南經河
西務東又東南經武清縣東南之南蔡村又折而東
而南而西至楊村東又東南至天津府西北之西沽
桑乾河自西北來合拒馬淶易南及子牙河皆東流
來會又東南運河自南合漳水滹沱東北流來會經
府城北又東南至大沽北新河南入於海(府東北有大河由西)
(南流入直沽自天津而東百餘里水經靳家窑鄭塘庄䨇港新庄南陽馬頭醎水沽葛沽郭家沽之北其)
(東即大沽海神廟也海口東一度四分極三十九度)
凡漕船南來俱由天津溯流北至通州城下
桑乾河古曰治水亦曰濕水亦曰灅水今名永定河源
出山西朔州馬邑縣西北洪濤山俗曰洪濤泉即古
累頭山也七泉湧起東南流至縣城西南有灰河西
南自朔州來會灰河實桑乾南源較洪濤稍遠其源
出管涔山之北麓北流經寧武所東又北於陽方營
西出邊城北流至州西南有一水自西來會(水有二源南源)
(出寧武所西北之神泉堡北有湧泉東南合一水北流至邊城大水口東北流有一水自西北山來會又)
(東北流會灰河此水出神水堡亦上源也)灰河又東北經州城西南有泉
水自城西來會又東有桑乾泉自北來會於城之東
南(桑乾泉如小湖在州北東南流經城東北又東南與灰河會)東北流與北源洪
濤水會而東北經馬邑縣城南又東北流經山隂縣
北有一水自西北來注之又東北經安銀驛南有黃
水河南自縣城東北流注之(黃水河出山隂西南朔州東南近邊城之雁門)
(關北山二源合而東北流有一水南自邊城内之廣武驛西出邊北流與會東北百里經縣城南又東北)
(入桑乾河)又東北經應州北有渾河自南合諸水來會(渾河)
(東出渾源州東北望狐山兩源合西流經州城北又西合聖水泉又西至應州城東北境有一水自州城)
(東而北來會又北入桑乾河即古渾源川也恒岳在水南三十里應州水二源其西南出夏屋山茹越山)
(馬跑泉者東北流東南出邊城下者北流而合經州城東而北會渾河以北入桑乾)又東北懷
仁縣水自西來注之(水出縣西山中東流至神武鎮東北合一水經縣南又東入桑)
(乾)又東北經大同府南瓮城驛北武州川合衛河自
西北來會(武州川西出左衛之西南山東北流經衛北又東有二水自北來會經雲西堡北又)
(東至高山營西有一水自西南來會又東至雲岡堡東南一水自北来會折而東南流有十里河自西南)
(來注之又東南與北來之衛河合又東南入桑乾河衛河出大同北邊城外南流入經得勝堡東又南經)
(府城東又東南會武州川也衛河一名如渾水亦名御河源在邊外太僕右翼牧地西北山)又東
稍北經渾源州北境陽高縣天鎮縣南境廣靈縣蔚
州北境入直隸界經西寧縣南又東北經懷安縣南
境之東城南又東北有一水西南自廣靈蔚州來會
(水出廣靈縣西望狐山之東麓東北流經縣城南又東北經蔚州北又東北行山中折而西北入桑乾)
又東北百餘里經保安州南又東北有東洋河合清
水河西北自宣化府城來會水勢益盛(東洋河即古于延水亦曰)
(修水其源曰兆哈河在正黃旂察哈爾車北兆哈嶺之東兩水合而南流又東南有七七哈那河自東北)
(來會又東南經海喀喇山又東南流入邊城經山西新平堡之北平遠堡之南又東流經直隸西陽河堡)
(柴溝堡之南有西洋河自西南來會西洋河西出陽和邊外太僕牧地東南流入邊城靖魯堡北守口堡)
(南又東經陽高縣城北又東流至天成衛西北有二水自西南來會又東經城北又東入直隸界東北流)
(至萬全縣西南之柴溝堡東南與東洋河合旣合東流至萬全驛北有一水南自懷安縣東北流注之又)
(東清水河北自張家口南流來會清水河即古寗川水其源在張家口東北太平庄上源在獨石口西南)
(山南流百餘里合二小水折而西又六十里與拜察河會俗曰古爾板河也拜察河在張家口北稍東六)
(十里源出拜察村經桑阿蘇台山南流會古爾板河又西會一水南流入口為清水河又南折而西南入)
(東洋河東洋河旣會清水河折而東南流經宣化府城西南又東南至保安州東北之鷄鳴驛南入桑乾)
(河水西洋河即南洋河即古雁門也水出陽和北之雁門山)桑乾河又東經新保
安沙城南折而東南經懷來縣(土木驛在水東十數里)又東南
有媯河東北自延慶州西南流經城南而西來注之
(媯河出延慶州東北山西南流經州城南又西南經懷來縣城東南又西南至邊城外入桑乾河延慶)
(州南有坌道口與居庸關相接媯川亦名清水河)東南流入邊城(東去居庸關百里)
行山中經昌平州及宛平縣西境曲折二百餘里又
東南流出蘆溝橋下又東南經良鄉縣東舊分一派
東流為鳳河(鳳河源出南苑海淀中東南流經舊漷縣為新庄河至東安縣東北四十里鳳)
(窝集為鳳河又東至武清縣西北為漷水舖河又遶城北折而東南八十里為安沽港河南入三角淀即)
(元時渾河故道也明時渾河南注奪琉璃河經流下達霸州其東流一道不復相通遂名鳳河)今全
南流經固安縣北又東南經永清縣北霸州東北
東安縣南玉帶河自西南來會東流過三角淀經
武清東南子牙河自南來會又東流經楊柳青之北
又東至西沽南白河自北來會又東南運河自西南
來會所謂丁字沽也東流經天津府城北又東南百
餘里至大沽北入於海(桑乾舊名渾河自宛平良鄉而東填淤冲决自元明以來)
(遷徙不一固安永清覇州或南或北時苦泛溢康熙三十七年始由良鄉之張家庄至東安之郎神河重)
(開一道使昔之泛决固安以西與清水河合而南至新城霸州者今遷流於東由固安永清之北引流直)
(出柳坌口三角淀以達西沽築長隄南北兩岸二百餘里遏其南趙使不與清水諸河會賜名曰永定河)
(而水患稍息也河源西四度三分極三十九度七分三角淀即古雍奴水當西沽之上最大周二百餘)
(里後漸填淤袤延覇州永清東安武清南至靜海西及文安大城之境東西百六十餘里南北二三十里)
(為七十二清河所滙永定河自西北來子牙河自西南來咸注之今曰東淀以其對任邱趙北口之泊為)
(西淀也東淀在武清縣南八十餘里王慶垞之南東西四五里南北十餘里耳又東為西沽三十里合運)
(河達天津)
清水河即會同河今名玉帶河俗曰中亭河西南自任
邱趙北口東北經保定北覇州南由苑家口東北經
永清東安之南桑乾河自西北來會又東南流至西
沽即拒馬淶易&KR0740;唐諸水之委滙也支流甚多其最
巨者一曰拒馬河即淶水古桃水也源出山西代
郡廣昌縣北厓古塔當廣昌城之東東北流至長城
浮圖峪北有一水南自城南北流來會又東經長城
北至塔厓驛南又有一水南自山中北流出城來會
又東流至紫荆關北入長城又東北經易州北境山
中折而東南流經淶水縣北境始出山又東南至涿
州西南折而東北經州城北而東南流有胡良河自
西北來會(胡良河即古洹水出房山縣西南之大安山東南流經涿州之北十里又東南流入)
(拒馬河又有挾河出房山至涿州與胡良河合)又東琉璃河自北來會(琉璃河即)
(古聖水源出房山縣西北山中東南流經良鄉縣西南又東南有小水自北來會折而南流入拒馬河)
又南流經州東又南稍西經固安縣西南境又西南
經新城縣城東南又南有北易水(易水有三曰武曰濡曰雹北易則武)
(濡之合南易則雹也)西北自易州定興來會俗曰白溝河(易水源出)
(易州西山龍華店西北二源東北流而合又東有濡水自西北竄獨山來會又東出山經州城西南又東)
(南經定興縣南境淶水北自淶水縣城東北南流來會又東南遏楊村北又東南至新城縣南境與北來)
(之拒馬河會水至清故曰白溝)拒馬又東南經雄縣城西而南而東
南入泊(即趙北口大路之東)又東北經保定縣城北覇州南出
苑家口又東北經永清縣東南東安縣南桑乾河自
西北來會而東也一曰長流河徐河長流河即古
南易水一名雹水一名鮑河源出易州西南山(在易水源)
(東南三十餘里)兩澗合東南流經安肅縣城北容城縣西南
又東南至新安縣西南徐河合曹河諸水自西南來
會徐河即古大冊水源出易州西南之五廽山曰雷
溪(源在紫荆關前山)東南流百餘里出山經滿城縣北又東
流經保定府治清苑縣北又東南經安州城西北有
府河方順河合慶都河自西南來會(府河西出滿城縣境東南流至)
(府城西環城而東南有石橋河自西來會石橋河出完縣有二源一出縣東山一出縣西南伊祁山即古)
(祁水也東流至方順橋而合曰方順河又東流經涇陽驛南又東經清苑縣南過石橋又東北至安州西)
(慶都水自南來會慶都河遶慶都縣城而東折東北流經高陽西北石家橋之北又東北會府河於安州)
(西南又北與徐河會於州城西北)又東經州城北而東至新安縣西
南長流河自北來會東入泊經縣城南又東為趙北
口又東與拒馬河會於雄縣又東北自泊流出為清
水河一曰豬龍河有三大水曰唐河沙河滋河唐
河尤大唐河即古&KR0740;水源出山西渾源南翠屏山即
恆岳西麓也東南流有一水自西來會又東南流有
温泉水自東北來會又南有嘔夷水西自槍峰嶺東
流來會又東南經太白山北為唐河經靈邱縣城南
又東折而東南經三山隘門廣昌縣南境入直隸界
倒馬關之北又東南為曲陽北境唐縣西北境羣山
有二小水自北來注之至唐縣北折而西南流至大
羊店又折而東南流出山經曲陽縣北又東南經定
州城北又東南經祁州南又東沙河滋河二水自西
南來會(唐縣西北大茂山即古北岳&KR0740;即禹貢恒水)沙河源出山西繁
峙縣東界岩頭山(其西即滹沱源所謂泰戲山也)東南流穿長城入
直隸界茨溝營北又東南有小水自西來注之又東
南至阜平縣東南有一水自西界龍泉關東南流合
一水經縣城而東來會又曲折東南流經王快鎮西
又東流經宕城西始出山經曲陽縣西南又南經行
唐縣東北新樂縣城南又東經定州南無極縣北深
澤縣北又東至祁州東南滋河自西南來會又北與
唐河會焉滋河源出山西五臺縣東界烏牛山北
麓東流穿長城入直隸平山縣西北界山中合數小
水東南流經靈壽縣北行唐縣南又東南經真定府
北又東經無極縣南折而東北流經晉州西北深澤
縣北又東北至祁州東南與西來之沙河會而北合
唐河也(滋河至行唐縣之張茂村伏地流至真定縣北之南孟社復出)唐河旣會
沙滋二水東北流為豬龍河經博野縣蠡縣南俗曰
楊村河又北稍東經肅寧縣北高陽縣南又北至安
州之東南入泊(其東南即任邱縣北境泊口之北即新安縣也)
滹沱河源出山西繁峙縣東北泰戲山(在平刑關南岩頭山西)曰
青龍泉西流經三泉鎮北孤山大營南有小水自南
來會又西經沙澗驛南有華岩水自南來會(水出中臺之麓)
(北流經北臺東又西北流入滹沱)又西稍南經縣城南又西南有峩
水自東南來注之(峩水出東峩山西麓西北流入滹沱)又西南經代州
城東南有小水自北來繞城東而南來會又西南經
陽明堡東有二小水自西北來注之又西南經崞縣
城東有一水自西北經城北而東注之(其東岸即五峯山)又
南有小水自西來經城南注之又西南有陽武河自
西來會(其東岸即天柱山及福壽山)又南經平原村東有銅河自
東來會(河東出鳳凰山北麓)有小水自西來會(水西出五峯之西北麓)又
南有沙河自西南來會又南為忻州北境之忻口折
而東南流經定襄縣城西北有雲中河自西南來會
(河出忻州西北山兩源合而東流數十里經州北又東稍北至定襄西北入滹沱)又東南牧
馬河自城南來會(牧馬河即三會水源曰嵐水出忻州西南白馬山東北流有隂山水)
(自南來會又東又合一水東北流經麻令鎮北及□城東南又東北經定襄城南又東北注之)又東
經五臺縣南境槐隂堡南有一水自西南來會(水出定襄)
(縣南陽西鎮之西山東北流又北經兩嶺山又北合一南來之水經建安堡東注之)稍北有一
水自西北來會(水出泉岩堡西北山兩源合東南流經槐隂堡東北至河邊堡之西南南)
(入滹沱)又東南五臺山之清水河自西北來會(清水河源出南)
(臺山麓西流數十里東峩山東麓水自西北來會折而南稍東南流百里有射虎川自東來會折而西流)
(稍西南經虒陽山麓又西有虒陽河北自獨龍山來會又西南有九女泉西北自縣東來會又西經五臺)
(縣城東南又南有小水自城西來會折而東南流經煖泉山西突兀山東又東南經竇村店西又東南入)
(滹沱河)又東南經盂縣東北境有龍花河自西南來注
之(河出盂縣北之龍霧山東北流百里入滹沱)又東南有秀水河西南來
會(秀水河三源一曰烏河出盂縣西南之玉泉山合一水東北流經縣城東南又東北有星河自縣西)
(北東流繞城來會又東合一小水又北有自鹿泉自西來注之又東北有白馬山水自西來注之又北入)
(滹沱)又東入長城黑山關東南入直隸界自發源至此
由東而西而南而東而東南廽環九百里(源西二度五分極三)
(十九度三分黑山關西二度六分極三十八度四分)入直隸界東五十里有一
水西自黑山關之北東流穿城而南注之又東南三
十里出山始行平地經平山縣城北有井陘縣水自
南來會(水曰冶河有三水會合北曰桃河即甘淘河源出山西平定州西夀陽縣東南新興鎮之)
(南山東北流經州北四角山又東北有李賓山水自西來會又東北經卧虎山鏡山東穿城入直隸井陘)
(界折東南流經核桃店北又東南經井陘縣城南又東北至獲鹿縣西南之兩水店西與南來之河水會)
(又北流百里至平山縣西北入滹沱中曰栢川源出平度州西南陡泉山東北流經州南又東有州城河)
(西北自城來會又東經西交鎮南樂嶺山北又東北于□關南穿城入井陘界四十里沾河自南來會也)
(南曰沾河源出樂平縣西南之沾嶺北流而東經縣城西北折東南流有小松水自南來會又東北流有)
(鳴水自西北來合石馬山水東流來會又東北有一水自南來注之又東北穿城入井陘界北流與栢川)
(合又北至縣東北與冶河會又北至平山縣西北入滹沱)又東南流經靈壽縣南
獲鹿縣北境真定府城南又東南經藳城縣城北又
東南經晉州南又東南至束鹿縣東南入大陸澤自
澤東南流經冀州北東北流經衡水縣城西北又東
北經武邑縣北武強縣南又東北經交河縣西境至
獻縣南而水分為二派一派東流經獻縣南東北行
百三十里至滄州西境杜林鎮南與南來之漳河合
又北至青縣城東南與運河會北至靜海縣西又北
至天津會白河桑乾諸水東入海一派北流經獻縣
城西北折東北流經河間府東境景河鎮北又東北
經青縣西境大城縣東境又北經子牙汛俗曰子牙
河又北經靜海縣西境與西北來之清水河合東流
至西沽北與白河桑乾會又東南南與運河會二派
復合也(水勢湍急與桑乾同自平山以下自昔遷徙分合不常今記其現在者旣入直隸由西而)
(東南折而東北又東入海行一千二百餘里滹沱即禹貢衛水)
北泊即古大陸澤亦曰鉅鹿亦曰廣河西受槐河於寧
晉南西南受滏陽東泊水於隆平東北南受漳水支
津於新河西南而北受滹沱於東鹿南至冀州北東
北流經衡水武強北又東北至獻縣南分為二派以
會於直沽東入海實北方大澤也(澤自西南而東北長百餘里南北三)
(十餘里或二十餘里俗稱寧晉北泊其上游曰葫蘆河即漳水也大陸村在寧晉東北古洨水舊道南入)
(泊)滹沱之外諸水可記者曰槐河源出贊皇縣西
南山中合諸水東流出山經縣城北又東經元氏縣
南高邑縣北欒城縣趙州南栢鄉縣北又東南流經
寧晉縣城南東南入泊(槐水至栢鄉東北曰野河舊與漳水合今自入泊槐河南)
(北多古水名有洨水源出獲鹿縣西南蓮花山曰白虎泉東流為西河經欒城北趙州南下流入葫蘆河)
(古泜水出元氏縣西北封龍山下流入泲水古泲水出贊皇縣西南贊皇山亦曰沙水疑即今之槐河但)
(其水東經贊皇高邑之南非在北也)曰滏陽河即滏水源出磁州西
山中兩水合於彭城鎮之東東流經州城南講武城
西折而北流至車驛關東又東北經邯鄲縣城東南
又東北至开固村西北折而東南又折而東北經廣
平府城東南又東北經肥鄉縣北曲周縣城東南折
而北流經鷄澤縣平鄉縣東又北折而西北至新店
橋鉅鹿縣之西南南泊水西南自順德府治邢臺縣
來會(南泊水出順德府西北東南流經府北又東南經任縣南有一水西南自府城之東南東北流)
(經南和縣北來會又東北為南泊廣三十里)又東北經鉅鹿縣西隆平縣
東又東北入北泊(南泊水即古澧河一名渦水又名鴛鴦水)
漳河有二源曰清漳曰濁漳清漳又有東西二源東
源出山西樂平縣西沾嶺之大黽谷(沾嶺一山東為沾河源下會冶)
(河入滹沱西為大黽谷清漳之源也)南流至和順縣西北有小水自西
北來會又南經縣城西又南折而西南流至南安驛
有清河自東北來會(清河源出和順縣東北黃榆山西南流北合萬泉水南合海眼)
(泉水又合溫泉水又西南經寒桃鎮北南安驛南西入清漳水)又西南至遼州東北
有小水自東來注之又西南至州南與西源會西源出西北
賦嶺東南流一小水自東來會南流經横嶺鎮西義成鎮東
又東南經長城鎮西過松樹坪有武鄉嶺水自西來會又東
南經州城西南又東南會東源而東南流有箕山水自東北
來會(水自龍潭西流為洗耳泉水有温泉水自東北來會又西入清漳樂平之東南和順遼州之東連山插天多清)
(泉湧溢下為通川)又東南有水自東來注之又南至桐谷鎮有千畆
泉水自西北來注之入河南涉縣西界之遼城村又東南經
縣城西南折而南而東而西而南至林縣北之交漳口濁漳
水自西來會濁漳又有西北二源西源出山西長子縣西
南發鳩山一名鹿谷山東北流折而東南流有小水自南來
會東流經縣城南折而東北流有梁水自南來會有藍水自
西北來會(藍水出縣西北盤谷山北麓東南流有雍水自南來會又東經縣北受一水又東南至高河鎮東南)
(入濁漳)又東北至潞安府北境漳溝鎮府西水及石子河自
南來會(府西水東北流經府城西北又北流注之石子河南出壺關縣南山北流合一小水又北壺水出大)
(峪嶺自西來會又北經縣城東南又東北折而西北至府城東北西北流注之)又東北經屯留縣
東潞城縣西有嶔水自西來會(水出屯留東南山東北流入濁漳)又北有
絳河自西來會(絳河即古洚水源西出屯留縣西南境之盤秀山藍水出其陽絳水出其)
(隂也今曰高麗水東北流有三嵕水自西北來會東流經縣城北又東流稍曲至潞城縣西北安昌鎮之)
(西東入濁漳)又東北有潞水自東南來注之濁漳亦名潞
水(水在潞城北山西北流數十里與漳合)又北至襄垣縣城南與北源
會北源出沁州西北伏牛山北麓東南流有聖鼓山
水自東北來會又南經州城西又東南左右俱會一
水(右曰后泉)又東南有銅鞮水自西南來會(銅鞮水亦曰小漳河出州)
(南境鵰窠山之麓東北流與北源會亦名西漳河)又東南經虒亭驛西有水
自東北來注之又東南至襄垣縣西一小水自北來
注之又東與西源會二水既合東北流經縣城東南
有水自西北來注之又東北至黎城縣西北有榆社
水自西北來會(即古湼水合武鄉水入濁漳者也水北出榆社縣北杏榛山南流經縣城)
(西又南有義川河東自城南來會又西南流折而南經魏城鎮狗脊關西又南至武鄉縣城西而南有分)
(水嶺河自西北合三水來會折而東流有洪水自東北合青石河水來會又東南流經西營鎮下良鎮之)
(東彭庄南陌鎮之西又南入漳)又南流至洺河鎮北折而東流經黎
城南境有水北自縣城來注之(一水在黎城縣東北一在西北俱南流夹)
(城而南十里合南流注漳河)又東入河南林縣西北界壺關口之
南(此水南北俱太行山)又東經牛魯村南又東至交漳口與清
漳會也(清漳源西近三度極三十七度七分濁漳源西四度極三十六度交漳口西二度六分極)
(三十六度四分)二漳既合東流經彰德府治安陽縣北磁
州南又東至臨漳縣城之西折而東北流經城西北
北入直隸成安縣西南界又東北經縣東南又東至
廣平縣西南境分為二派東流者經魏縣北大名府
治元城縣北又東北入山東冠縣西界與南來之衞
河合而東北經舘陶西北又東北至臨清州入運河
東北流者經廣平縣東南東北經肥鄉縣東東北入
山東界經邱縣南又分為二派一自邱縣城東北流
入直隸威縣南境又東北經清河縣城北又東北經
故城縣西棗強縣東又東北經衡水西南景州西武
邑西阜城縣城西北交河縣城東南又東北經南皮
北又東北至滄州西之杜林鎮東滹沱東派自西來
會又東北至青縣城南運河自東南來會又北達直
沽一自邱縣城西北流至直隸界龍堂折而北流經
廣宗縣城西又北經鉅鹿縣東又北至新河縣西南
北流入北泊(大陸本為漳水之&KR2224;今僅存此一派耳)自泊東北流會滹
沱經冀州衡水武邑之北武強之南交河之西至獻
縣復分為二(見前滹沱河東派及子牙河)至天津俱會而東入海
(漳水入直隸界移徙分合自昔不常舊名葫蘆河為滏洺諸水之委所經州縣今與前明不同北水之最)
(益漕河者則魏縣東至臨清一派耳)
衞河以地名本出百泉水及淇泉也其源遠而水盛有
小丹河與五峪口水為百泉之上源有浙壅盈盈三
水為淇泉之上源小丹河即丹水分支也由山西潞
安府南山發源南流東合陵川西合高平諸小水經
澤州東南入河南懷慶府北境之方山南流入沁水
者此經流也俗曰大丹河其分一支自方山東南流
經清化鎮南折而東流經温縣北武陟縣北又折東
北流經脩武縣城東南又東北有一水合二泉水自
西來會(靈泉水出修武縣西東流經縣城北合二泉水一曰馬方泉一曰五里泉自縣西北山東)
(南流注之)又東北經獲嘉縣北會一水(曰竹林泉出西北山東南流注之)
又北五峪水自西北來會(五峪口水源出山西陵川縣東南馬武山南流曰平)
(田水有小水二西南自黃圍山來會又東流入河南輝縣西界之五峪口又東南百餘里會小丹河)又
東北至合河鎮之北有百泉水自北來會始名衛河
(百泉水北出輝縣北蘇門山南流經仁義二閘至縣城西分而復合有卓水泉自西北來會又西南經禮)
(智信三閘又南與小丹河會非古百泉在北淇水在南此百泉水在淇水南詩所謂百泉也)又東
南流經新鄉縣城北又東北至衛輝府城之西南折
而北流抱城西及北折而東流至淇縣東南境淇水
自北來會淇水上源出山西平順縣南陵川縣東之
高山浙山二澗合曰浙水東北流有花缻山水自南
來會又東北有壅水西北自抱犢三壅紫園三山來
會又東至玉峡關之南合澗口有盈盈水西北自平
順東南來會遂東流入河南林縣南境又東南經六
嶺山北又東南經淇縣西北有淇泉自西南來注之
又東流至高村北折而南流經淇縣東境又東南與
衛河會衛河既會淇水東流經滑縣西南界又東北
經縣城西道口又北流經濬縣城西(大伾山在濬縣東一名黎陽山)
(又名清澶山衛河至此名黎河又名濬河)又東北經湯隂縣東界有湯河
自西來注之(湯河即姜里河出湯隂縣西山中東流經縣城北又東入衛河)又東北
經彰德府治安陽縣東南界有洹河自西北來會其
南岸即直隸内黃縣西境也(洹水出府西南山中北流合珍珠泉水折而東)
(南流經府城北又折而南流東入衛河)又東北經内黃北之楚望集又
東北經大名縣城南南樂縣北(正當北張舖之北)又東北經
大名府治元城縣東北境入山東冠縣西界又北流
有漳河支流自西來會水勢益盛又東折而北經舘
陶縣城西又東北百餘里至臨清州城與南來之運
河會運河自是不復用閘北至天津會白河諸水東
入海俗稱運河自臨清以北總曰衛河
水道提綱卷三
