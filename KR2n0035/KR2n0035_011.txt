淳化閣帖自唐以上名書大備昔人稱其精神
完足橅勒逼真為諸家法帖之冠顧初搨傳世
絶尠而後來翻刻支派紛岐去之愈遠大觀帖
世所推許而孫承澤尚謂遜淳化樸氣他無論
矣至若初本之為石為木論者齗齗莫定考王
應麟玉海云淳化初求先賢墨蹟為法帖十卷
命工勒石與帖尾所識上石者正合夫曰上石
則非木板可知人或泥於歐陽修集古錄鏤板
語轉相傅會若棗木板銀錠&KR0034;之說不一而足
甚而趙孟頫以為題曰上石其實木也云云尤
盭於理復何庸深辨乎又太平興國時因詔搜
訪圖書諸州各有所獻而昇州則獻王羲之獻
之及桓温等十八家石版書迹此帖未嘗不有
所取資好奇者遂以南唐昇元帖為淳化祖刻
抑亦鑿矣我
皇上宵旰幾餘時親翰墨於古今諸大家臨倣都徧
薈美集成嘗輯
石渠珍秘鐫列貞珉
嘉惠來學三希墨妙兩帖海内夙己奉若球璧兹以
淳化閣帖日久湮晦而
内府舊藏賜畢士安本搨法佳妙蘇頌李洪諸跋
亦徵而可信王鐸定為宋搨第一顧人罕得覯
也爰
命(臣)等排校選匠重鉤鐫摹不爽秒黍又以王著昧
於考古舛謬滋繁米芾黃伯思輩糾而未改大
觀刻本訂而不詳重為名帖之累並
勅(臣)等審勘參稽旁及音釋每一卷成
上加以折衷次第評隲識諸冊後於凡體例世次名
系爵里以及誤編複出之陋悉為辨改犁然各
當工始於乾隆庚寅春二月迄今壬辰夏四月
告蕆並仿宋搨法得四百部用廣流傳於是七
百餘年之名蹟重復舊觀而精覈則勝於曩昔
又以多而足珍操觚者咸得仰星雲之麗誠萬
世士林之幸而因帖
名軒搆廊列石亦淳化刻本之幸(臣)等獲以編校
微勞綴名簡末尤詞臣稽古之榮幸云(臣)于敏
中(臣)王際華(臣)裘曰修恭跋
