欽定重刻淳化閣帖釋文卷六
晉人法帖
晉散騎常侍琅琊王恬書(舊列卷三第二十四標中書令今移改)
得示知足下問吾故不差殊劣劣力不具王恬白
謹案右一帖草書二行十九字
晉領軍琅琊王洽書(舊列卷二第九標中書令今移改)
洽白辱告承問洽故爾劣劣冀以復叙還白不具王洽
再拜
謹案右一帖草書三行二十三字
洽頓首言不孝禍深備豫嬰荼毒蔭恃亡兄仁愛之訓
冀終百年永有憑奉何圖慈兄一旦背棄悲號哀摧肝
心如抽痛毒煩冤不自堪忍酷當奈何痛當奈何重告
惻至感增斷絶執筆哽涕不知所言洽頓首言
謹案右一帖行書七行八十一字
洽頓首言兄子號毁不可忍視撫之摧心發言哽慟當
復奈何奈何洽頓首言
謹案右一帖行書三行三十字
洽白向感塞不成叙得告承問殊乏劣白不具王洽再
拜
謹案右一帖草書二行二十二字
晉吳國内史琅琊王劭書(舊列卷三第十八標尚書今移改)
劭白明便夏節哀慕崩摧肝心抽絶煩冤彌深不自忍
任痛當奈何當復奈何得告為慰腫轉差勞悴勿勿力
及不次王劭再拜
謹案右一帖行書五行四十九字
晉中書令太原王坦之書(舊列卷三第十二但標名今移增)
坦之惶恐言不知已與謝郎論坦之事未其意良不了
者今當詣公自陳願告坦之惶恐言
謹案右一帖行草四行三十五字
晉鎮軍將軍高平郗愔書(舊列卷二第十四標侍中今移改)
九月七日愔報比得章知弟慚佳至慶想今漸勝食進
不新差難將適猶懸憂遣不具愔報
謹案右一帖草書五行三十五字
廿四日愔報比書想悉達日涼弟佳不及數字愔報
謹案右一帖草書二行二十字
遠近何他王右軍竟去不付石首干一節
謹案右一帖草書三行十六字
想親親悉如常敬豫何當來耶道祖故未善差恒在尚
書不見來多日
謹案右一帖草書四行二十七字
晉臨海太守高平郗超書(舊列卷二第十五標中書郎今移改)
超言遠近無他說苟異問者定虛耳云段龕歸順不
知審不王江州為宗正似已定前所傳者虛妄耳異
同自旨啓超言
謹案右一帖行楷五行四十六字今附錄
晉會稽内史琅琊王凝之書(舊列卷三第十五但標名今移改)
八月廿九日告庾氏女明便授衣感逝悲歎念增遠思
得郗中書書說汝勉難安隱深慰懸心漸冷産後何似
宜佳消息吾並更不佳憂之遣不次凝之等書
謹案右一帖行草七行六十字
晉黃門侍郎琅琊王徽之書(舊列卷三第八標黃門郎今移改)
得信承㛐疾不減憂灼寧復可言吾便欲往恐不見汝
等湖水泛漲不可渡遂復隔絶不然尋已往彼故遣疏
知吾遠懷不具徽之等告
謹案右一帖草書七行五十二字
晉豫章太守琅琊王操之書(舊列卷三第十四但標名今移增)
操之等白得識婢書慰意知年光數問可不不得姜順
消息懸心操之等白
謹案右一帖行草三行二十九字
晉(爵無考)琅琊王渙之書(舊列卷三第十三但標名今移增)
渙之等白不審二㛐常患復何如馳情倫直等平安計
㛐倫奴已應在道企遲適東五日動靜最差速姑如復
小勝冀遂和耳猶不寧餘上下故常患反側此悉佳渙
之等白
謹案右一帖行草八行六十六字
晉中書令琅琊王獻之書(舊列卷九但標名今移增舊三十九帖今刪)
(一帖移一帖入無名氏書又截八帖併入卷七)
相過終無復日悽切在心未嘗暫撥一日臨坐目想勝
風但有感慟當復如何常謂人之相得古今洞盡此處
殆無恨於懷但痛神理與此而窮耳盡此感深殆無冥
處常恨況相遇之難而乖其所同省告不覺滻流既已
往矣亦復何言獻之
謹案右一帖行草十一行九十二字
諸舍復何如吾家多患憂面以問慰情不知可耳
謹案右一帖草書二行十九字
承永嘉比復患下上下諸疾患乃爾燋馳豈可懷不審
今復何如㛐即平和耳貞壽不成病不
謹案右一帖行草四行三十六字
鵝還慰姊意今已當向發分張諸懷可言殊當復憂懸
婢腹痛見差不劉家疾患即差秀已還也
謹案右一帖草書五行三十七字
諸女無日事懸心阮新婦何日至慰姊目下
謹案右一帖草書二行十七字
獻之死罪授衣諸感悲情伏惟哀慕兼慟痛毒難居見
徐儁并使君書承比極勝但承此凶問當復大頓耳比
曰憂馳無復意不審尊體云何脚及耳痛氣得此哀號
何如先大惡時灸創特不堪此不乃為患眠食幾許使
君今地實難為識然所以為識政在此耳
謹案右一帖行草十二行一百字
獻之白奉别告承安和慶慰極冷不審尊體復何如獻
之比日如復小勝因夜行忽復下如欲作㿃今服藥盡
温燥理冀當可耳然異極都不得復小失和卿惡亦不
復得妄近生冷體氣頓至此令人絶歎行有佳酒便服
謹案右一帖草書十一行八十四字
想彼悉佳汝復見諸女不此上下故爾耳
謹案右一帖草書二行十六字
獻之白承承姑比日復小進退其𡭗不得一極和憂悚
猶深不審以服散未必得力耳比驎相聞故云惡懸懷
使君數得書也
謹案右一帖行草六行四十八字
獻之白思戀觸事彌至獻之既欲過餘杭州將若比還
京必視之來月十左右便當發奉見無復日比告何喻
願復盡珍重理獻之白
謹案右一帖行草六行五十一字
獻之白節過歲終衆感纏心伏惟同之奉月初告承極
不平復頭眼半體疹恒惡兄告說姊故殊黃瘦憂馳可
言寒切不審尊體復何如眠食轉進不氣力漸復先耳
遲復旨告獻之故爾獻之
謹案右一帖行草八行七十三字
願餘餘上下安和知婢日夕䟽慰意育故羸懸心倪比
健也適奉奉永嘉去月十一日動静故常患不寧諸女
無復消息獻之
謹案右一帖草書七行四十八字
再拜夏節近感思深惟窮號崩絶不可忍處晴快不審
體中何似食噉復多少甚馳情不審諸舍復何如未復
西動靜不寧此多患反側願深寬勉故承問
謹案右一帖行草七行五十九字
思戀無往不慰省告對之悲塞未知何日復得奉見何
以喻此心唯願盡珍重理遲此信反復知動靜
謹案右一帖行草五行三十九字
十二月廿七日具䟽操之獻之再拜歲盡無復日感思
兼懷不自勝兄亦同之奈奈何何奉十二日告承承掾
安和慰馳情姊三兄諸患故爾不損憂馳晴快不審尊
體並復何如遲復來告操之故平平已再服散冀得力
獻之亦惡憒勿謹白諸不具操之等再拜
謹案右一帖行草十一行一百字
衛軍猶未平和而哀勞殊未得盡消息理常以不寧僕
射得散力甚慰表解臺職不知得恕不復冠軍告懸企
謹案右一帖行草五行四十二字
獻之白兄靜息應佳何以復小惡耶伏想比消息理盡
轉勝耳礜石深是可疑事兄憙患散輙發癰勢為積乃
不易願復更思獻之唯賴消息内外極生冷而心腹中
恒無他此一事是差但疾源不除自不得佳論事當隨
宜思之也獻之
謹案右一帖行草九行九十字
姊性纏綿觸事殊當不可獻之方當長愁耳
謹案右一帖草書二行十七字
獻之白不謂鄱陽一門艱故至此追尋悲惋益不自勝
奈何奈何政坐視其滅盡使人悲熟賴子高在此不爾
無可成獻之
謹案右一帖草書六行四十七字
阮新婦勉身得雄甚善散騎殊當憙也
謹案右一帖草書三行十五字
雖奉對積年可以為盡日之歡常苦不盡觸類之暢方
欲與姊極當年之足以之偕老豈謂乖别至此諸懷悵
塞實深當復何由日夕見姊耶俯仰悲咽實無己巳唯
當絶氣耳
謹案右一帖草書九行六十七字
夏日感思兼悼切割心懷痛當奈何奈何得思道書慰
意薄熱汝比各可不吾並故諸惡勞益勿勿獻之白䟽
謹案右一帖行草四行四十二字
獻之白思戀轉不可言瞻近而未得奉見但有歎塞遲
諸信還具動靜獻之白
謹案右一帖行草四行三十字
白東告具天寳疾患問何其倉卒乏子孫常欣倫早成
家以此娛上下豈謂奄失此女愍惜深至惻切心懷㛐
哀念當可為心情願不可保使人惋惋悲政當隨事豁
之耳㛐先積弊復有此痛心不審不乃惡不甚以憂馳
眠食復多少願遣無益盡消息理
謹案右一帖行草十一行九十七字
吾十一日發吳興違遠兄姊感戀無喻慶等别不可言
比奉告故多患姊經感極頓憂馳益深適諮議十六日
謹案右一帖行草四行四十二字
告風疾故爾反側餘可行未東動靜不寧五宜速吳與
丞别兄進猶戀罔勞亦極惡馳情二女晚生皆佳未復
華姜䟽比來得直䟽故惡故足當視華也汝兒女並可
不
謹案右一帖行草七行六十四字
廿九日獻之白昨遂不奉恨深體中復何如弟甚頓勿
勿不具獻之再拜
謹案右一帖行草三行二十八字
承服腎氣丸故以為佳獻之比服黃耆甚懃平平耳亦
欲至十齊當可知
謹案右一帖行草三行二十八字
得書為慰吾先夜遂大得服湯酒諸治漸折故頓極難
勞知足下便去不得面别悵恨深保愛臨書增懷王獻
之
謹案右一帖草書五行四十三字
慕容有易賴意耶
謹案右一帖草書二行七字
薄冷足下沈痼已經歲月豈宜觸此寒耶人生禀氣各
有攸處想示消息
謹案右一帖行草三行二十八字
益部耆舊傳今送想催驅寫取耳慎不可過淹留吾去
月從孫家求信信次頓爾頻為亂反側餳大佳柳六惠
言餳可常餌亦覺有益耳
謹案右一帖草書六行五十二字
王氏寳章世傳書蹟今卷中所列多屬琅琊惟坦之系
出太原宗派各異雖其父述為逸少同官序次應居洽
劭後而王著因其名相似以厠凝之兄弟間幾如右軍
子姓失考甚矣若凝之書帖乃告女之詞而末署某等
與第二卷謝万帖款稱父䟽而簡首自名同滋疑義或
好事者妄為增益則不可知姜䕫乃謂已行之女待以
客禮稱名臆度無據且於万與兄子帖又何說以處焉
獻之書雖不逮羲而石墨流傳正爾多多益善乃昔人
評以為偽託者頗復不少如元度以下四帖黃庭堅米
芾黃伯思皆斥之考元度帖中仁祖為謝尚字尚事在
升平前獻之方當髫齔安得作書論時事伯思之說當
矣至慕容一帖語意脱漏不可曉獻之時南燕再興或
札論偶及亦所應有薄冷兩行迹類歐書究無明証益
部耆舊傳乃陳壽所著壽生蜀仕晉譔述擅名送催寫
取亦當時雅尚應爾今改元度帖入無名氏書後三帖
則仍其舊悉徵實以為定論云御識
釋文訂異
王恬書不具從劉次莊釋施宿作不一一或作少合
非
王洽承問帖還白從姜䕫釋顧從義作還日非仁
愛帖豫從施宿釋劉次莊作紛非按豫字於上下文
義無當草法亦不合施注疑是後人署名側注誤摹
入行鉤勒復失似為近理姜䕫絳帖平無此字益可
為本非帖文之証
王垣之書已與從姜䕫釋顧從義作興非又良不了
者亦從姜釋良一作斷非了王㴻疑作可
郗愔至慶帖今從姜䕫釋顧從義作令非又進姜顧
釋並同一作逢非比書帖達從姜䕫釋一作連或
作違俱非遠近帖何他從姜䕫釋他顧從義作也
一作地草法俱不合又干與乾通此帖顧及劉次莊
俱與上二行誤合為一按上帖末已署愔報且兩帖
字體不類大觀分列為是姜釋亦同敬豫帖親親
姜䕫顧從義釋並同下親字劉次莊作今或作乙乙
王㴻作一一以羲之帖證之姜顧釋為長又未善亦
從姜釋或作未曾非
王凝之書勉與免同姜䕫引漢書免身為證又漸冷
從姜釋顧從義同施宿作微非
王徽之書可言從顧從義釋劉次莊作可耳或作可
可俱非
王操之書帖末等白從施宿釋玩字體等字草法甚
明帶筆點注正白字耳且與帖首相合顧從義作頓
首非
王渙之書上下從姜䕫釋施宿合二字作叔非
王獻之相過帖撥從施宿釋陳與義同顧從義作掇
又冥從顧釋施作寘又滻從施釋按字書滻出涕貌
顧作灌非又矣從張溥釋文義是而草法不合應是
鉤摹之誤顧云當作員非鵝還帖已當殊當俱從
施宿釋陳與義同顧從義並作嘗非按王㴻以鵝還
五行與前承永嘉四行合為一帖而辨劉次莊合諸
舍永嘉二帖為一之非玩諸舍二行字體與永嘉以
下不相類帖本與顧釋文可耳二字適當行盡原不
必強合為一若鵝還則王氏尺牘用標帖名張溥詳
辨之文義亦不甚相屬㴻說似未足據也授衣帖
及耳從王㴻釋顧從義作可非帖内患字鉤摹小失
安和帖復何如之如從劉次莊施宿釋顧從義作
必非又行有佳酒從顧釋張溥同行黃諫作何酒劉
作治俱非承姑帖承承從顧從義釋張溥無下承
字存考又以服從劉次莊釋以與已同顧作比非
餘杭帖見從張溥釋顧從義作兄非節過帖復先
從劉次莊釋猶言復舊也施宿陳與義作充顧從義
疑作克草法俱不合願餘帖上從顧從義釋一作
近非劉次莊以適奉以下四行另為一帖顧合為一
玩筆法相似張溥亦合載顧說為優珍重帖慰從
顧從義釋王㴻云當作至存考歲盡帖惡憒從劉
次莊施宿釋顧從義作忘或作忌俱非又謹白諸不
具從王㴻釋白顧作拜諸顧作䟽衛軍帖告從劉
次莊釋張溥同顧從義疑作首非礜石帖當從施
宿釋劉次莊作常又獻之二字雖署名減筆不宜如
此省便當是鉤摹小失姊性帖殊當從陳與義釋
劉次莊作常顧從義以此兩行合上為一張溥分列
二帖王㴻以前帖末有獻之字文義已完筆法亦與
前不類當别是一帖其說為當阮新婦帖勉與免
同又殊當從施宿釋顧從義作常奉對帖觸類從
張溥釋顧從義作頗非王㴻云當作額又與姊之姊
闕中一筆當由鉤摹之失又乖别從顧釋黃伯思作
乖反又俯仰亦從顧釋施宿作纏綿按此二字草法
俱不甚合亦鉤摹小失苐俯仰義較長張溥釋同因
從之又唯當亦從顧釋劉次莊作常非夏日帖奈
何中一拂王㴻云當是重奈何字張溥同思戀帖
奉見從顧從義釋或作具非又信還從張溥釋顧以
信為作誤又帖末白字從施宿釋天寶帖乏從顧
從義釋一作令非又政當亦從顧釋劉次莊作常非
又惡亦從顧釋王㴻云上畫鉤摹失吳興帖經感
從顧從義釋經王㴻云當作纏玩字體經字甚明似
無可疑又五宜亦從顧釋五張溥作吾㴻說亦同當
是鉤摹脱誤又吳與從顧釋㴻云與草書興字存考
又未復亦從顧釋一作未後非又故足亦從顧釋張
溥同㴻疑作云腎氣丸帖齊與劑通湯酒帖湯
酒從顧從義釋王㴻以二字相混顧釋亦臆決然不
能定為何字而張溥以此標帖名似為可據又悵恨
亦從顧釋張作怏益部帖取耳從張溥釋王㴻同
顧從義作了又信下疊字從顧釋劉次莊但作求信
次非又餳大佳以下㴻云當别是一帖顧張皆合為
一存考
乾隆三十四年歲在己
丑春二月奉
敕校正宋淳化閣帖初
搨模勒上石
(謹案第六卷共四十八帖二百五十五行二千一百六十)
(八字)
欽定重刻淳化閣帖釋文卷六
