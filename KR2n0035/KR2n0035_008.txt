欽定重刻淳化閣帖釋文卷八
晉至梁人法帖
晉散騎常侍琅琊王珣書(舊列卷二第十一標司徒今移改)
三月四日珣頓首末冬衆感得七月書知問定何如就
弊憂之劣不具王珣頓首白
謹案右一帖草書四行三十二字
晉中書令琅琊王珉書(舊列卷二第十標司徒今移改)
珉頓首頓首此年垂竟悲懷兼割不自勝奈何奈何寒
切體中比何似甚耿耿僕疾遂不差眠食少憂深遣書
不次王珉頓首頓首
謹案右一帖行草六行五十字
十八日珉白比二書暫至未更近問懸情不適比可不
吾羸疾故爾憂深力書不具王珉敬問
謹案右一帖草書四行三十六字
何如僕故頓弊力書不次王珉頓首頓首上下何如僕
上下上下大都蒙恩得書慰之吾具
謹案右一帖行草四行三十五字
今欲出耳吾此月亟盡廿四是王濟祖日欲必赴卿可
尅過明吾當下解相待臨出亦遣報既至王家畢卿可
豫檄光公令作一頓美食可投其飯也王珉敬報
謹案右一帖草書七行六十一字
晉司徒左長史琅琊王廞書(舊列卷三第二十標司徒今移改)
告誘靜媛靜儀靜婔此晦便當假葬永痛抽剥心情分
割不自勝念汝等追痛摧慟纏綿斷絶何可堪任痛當
奈何當復奈何遣悲涕不次廞疏
謹案右一帖行草六行五十五字
晉東海太守下邳張翼書(舊列卷三第二十一但標太守今移增)
廿三日賴郎翼頓首節過多懷得近書為慰意比何如
深勞弊頓曳力還不具
謹案右一帖草書三行三十字
晉中軍將軍琅琊王循書(舊列卷三第五但標名今移增)
七月廿四日循詹頓首秋月感思深得近示為慰餘熱
比復可不僕疾患故爾不平復頓勿力書不盡王循詹
頓首
謹案右一帖草書五行四十四字
晉御史中丞沛國劉瓌之書(舊列卷三第十一但標名又脱之字今移)
(增)
瓌之頓首頓首末陽遠感閏知有患耿耿知以自屈恨
不相見力及不比望瓌之
謹案右一帖草書四行三十字
晉西中郎將潁川陳逵書(舊列卷四第七誤陳時人但標名今移改以)
(下四人世次無考附於晉代之末)
十二月卄五日逵白歲終感慘寒切足下何如遣不悉
陳逵
謹案右一帖草書三行二十三字
伯禮啓明願問訊兄前許借介纛今遣請受願付令往
仰干悚息謹啓
謹案右一帖行草三行二十七字
晉吳興太守吳郡沈嘉書(嘉字長茂舊誤嘉長列卷三第三但標太守今)
(移改)
十二月十三日嘉頓首頓首歲有感懷深寒切想各平
安僕勞弊遣不具沈嘉頓首頓首
謹案右一帖草書四行三十四字
晉散騎常侍(里無考)謝璠伯書(舊列卷三第七今移)
此計江東精兵不可卒得唯當善養見者而事慮日多
如比來憂懷已實萬端
謹案右一帖草書四行三十字
晉(爵里無考)謝發書(舊列卷三第二十七又一本列第十七今移)
晉安素自強壯且年時尚可當延遐期豈謂奄至於此
自畢遠境二三惋愕不能己己未知旨問悲酸悒悒想
不久可得還耳執筆惻感
謹案右一帖行草六行五十二字
晉尚書左僕射東莞劉穆之書(舊列卷三第十七又一本列第二十)
(七標侍中今改並移殿晉臣示貶)
亦知足下家弊耳倉卒無禄官推遷不得不相用事已
御出寧復吾所得廻復足下且當就之公還當思更律
啓申師情事也劉穆之白
謹案右一帖草書六行五十二字
晉大將軍琅琊王敦書(舊列卷二第八標丞相今改並從史例移置晉末)
敦頓首頓首蜡節忽過歲暮感悼傷悲之意想自如常
比苦腰痛憒憒得示知意反不以悉王敦頓首頓首
謹案右一帖草書四行四十一字
晉大司馬譙國桓温書(舊列卷二第六標丞相今改亦從史例移置)
大事之日僕在都謂無所復見慰勞又計時事也還節
郎來已具言意餘所慰勞諸都督邊將粗當爾耳僕無
所復治庶意
謹案右一帖草書六行四十七字
晉汝隂太守李矩妻河東衛鑠書(舊列卷五第八標衛夫人今移)
(改)
衛稽首和南近奉勅寫急就章遂不得與師書耳但衛
隨世所學規摹鍾繇遂歴多載年廿著書論草隸通解
不敢上呈衛有一弟子王逸少甚能學衛真書咄咄逼
人筆勢洞精字體遒媚師可詣晉尚書舘書耳仰憑至
鑒大不可言弟子李氏衛和南
謹案右一帖行楷八行九十六字
宋太子詹事琅琊王曇首書(舊列卷三第二十八標特進又脱首字今)
(移並增改)
昨服散差可然不過佳請示亦宜如更增劇恐難為力
耳未能令遣俗有餘念故耳王曇首和南
謹案右一帖草書五行三十七字
宋中散大夫泰山羊欣書(舊列卷三第二十九今移)
三月六日欣頓首暮春感摧切割不能自勝當奈何奈
何得去六日告深慰足下復何如腳中日勝也吾日弊
難復令自顧憂歎情想轉積執筆增惋足下保愛書欲
何言羊欣頓首
謹案右一帖行草七行六十九字
宋給事中丹陽薄紹之書(舊列卷四第十七誤唐時人但標名今移並增)
(改)
知弟定欲廻換住止周旋江參軍甚須一宅今旨遣問
之若必未得居宇多當成交關也但臨舟訪處自難稱
意得消息旨遣白薄紹之白
謹案右一帖行草六行五十三字
宋祠部尚書會稽孔琳之書(舊列卷三第三十標太常卿又脱之字今)
(移並增改)
日月深酷撫膺崩叫心肝分膾尋繹懊憹觸感隕絶孤
思悒悒自郡地窮當奈何不孝奈何念痛悼難勝得去
月二示知君所患故𡭗不差甚有幽悒熱盛比復何似
想已轉佳眠食極勝也善將治之孤子並疾患歎具恨
恨脚中轉劇近明散未覺益惙頓何賴扶力迷甚不次
孤子孔琳之奏頓首
謹案右一帖行草十一行一百十三字
宋郢州刺史南蘭陵蕭思話書(舊列卷四第五誤梁時人但標名今)
(移並增改)
一月三日思話白節近說寒切足下復何如比何一涉
道久當諸惡耶示告望近吾所患猶𡭗思話白
謹案右一帖草書四行三十九字
宋散騎常侍陳郡謝莊書(舊列卷三第九誤晉時人但標名今移並增改)
弟昨還方承一日忽患悶當時乃𡭗大惡殊不易追企
怛想諸治昨來已漸勝眠食復云何頃日寒重春節至
居患者無不增動今作何治眼風不異耳指遣承問謝
莊白呈左僕射
謹案右一帖草書七行六十九字
齊侍中琅琊王僧虔書(舊列卷三第三十一今移)
臣僧虔啓劉伯竉陶瑾稱勑二岸雜事悉委臣判聖
恩罔已奬使入效斯實臣下驅馳至願且職事所司
不應多陳雖奉今旨臣豈敢於外下意不先上聞正
當磬率管見令官長啓審可否之宜會須恩裁此乃
更亂天聽或致煩壅且得仍舊以待能者恐於事體
二三惟允伏願少留神照察覽所啓非敢辭務懼塵
聖化謹冐輸請伏追震怍謹啓
謹案右一帖楷書十二行一百三十二字今
附錄
臣僧虔啓南臺御史謝憲乃堪驅使臣門義舊粗事
所悉統内新故雜米數十萬斛實須督切憲今請假
在此臣欲折以統攝庶得速辨其頻經督運已有前
效謹以啓聞伏願聽許謹啓
謹案右一帖楷書六行七十一字今附錄
梁特進吳興沈約書(舊列卷四第二今移)
今年殆無能十始得此一至沈約白十一月十六日
謹案右一帖草書三行二十字
梁侍中南蘭陵蕭子雲書(舊列卷四第六但標名今移增)
舜問乎丞曰道可得而有乎曰汝身非汝有汝何得
有天道舜曰吾身非吾有孰有之哉曰是天地之委
形也生非汝有是天地之委和也性命非汝有是天
地之委順也孫子非汝有是天地之委蜕也故行不
知所往處不知所持食不知所以天地強陽氣也又
胡可得而有耶
謹案右一帖楷書六行一百六字今附錄
齊之國氏大富宋之向氏大貧自宋之齊請其術國
氏告之曰吾善為盜始吾為盜也一年而給二年而
足三年大壤自此以往施及州閭向氏大喜喻其為
盜之言而不喻其為盜之道遂踰垣鑿室手自所及
亡不探也未及時以臧獲罪没其光居之財向氏以
國氏之謬己也往而怨之國氏曰若為盜若何向氏
言其狀國氏曰嘻若失為盜之道至此乎今將告若
矣吾聞天有時地有利吾盜天地之時利雲雨之滂
潤山澤之產育以生吾禾殖吾稼築吾垣建吾舍吾
陸盜禽獸水盜魚鼈亡非盜也夫禾稼土木禽獸皆
天之所生豈吾之所有然吾盜天而亡殃夫金玉珍
寶榖帛財貨人之所聚豈天之所與若盜之而獲罪
孰怨哉向氏大惑以為國氏之重冈已過東郭先生
問焉東郭先生曰若一身庸非盜乎盜陰陽之和以
成若生載若形況外物而非盜乎誠然天地萬物不
相離也仞而有之皆惑也國氏之盜公道也故亡殃
若之盜私心也故得罪有公私者亦盜也亡公私者
亦盜也公公私私天地之德知天地之德孰為盜耶
孰為不盜耶
謹案右一帖楷書十九行三百六十五字今
附錄(又按帖中手自所及自列子作目蓋鉤摹之失)
或謂子列子曰子奚貴虛列子曰虛者無貴也子列
子曰非其名也莫如靜莫如虛靜也虛也得其居矣
取也與也失其所也事之破䃣而後有舞仁義者弗
能復也
謹案右一帖楷書四行六十三字今附錄
梁南中郎將南蘭陵蕭確書(舊列卷四第四標征南將軍今移改)
故以孝事君則忠以敬事長則順忠順不失以事其上
然後能保其禄位而守其祭祀蓋士之孝也詩云夙興
夜寐無忝𡭗所生
謹案右一帖草書五行四十九字
梁太子詹事琅琊王筠書(舊列卷四首標尚書今移改)
筠和南至節過念哀慕深至情不可任寒凝道體何如
想比清豫弟子羸勞每惡惙弊何理眷請勤御比日未
叙遣白王筠和南
謹案右一帖行草六行四十九字
梁交州刺史陳留阮研書(舊列卷四第三今移)
道增至得書深慰己熱卿何如吾甚勿勿始過嶠今便
下水未因見卿為歎善自愛異日當至上京有因道增
行所有少字不具阮研頓首
謹案右一帖草書六行五十三字
書法盛於晉代羲獻而下不乏名家江左相沿彬彬具
在此卷自法護以逮齊梁舊多蹖駁陳逵為晉西中郎
將而誤冠陳朝薄紹之蕭思話謝莊皆劉宋文人而薄
則標唐蕭則標梁謝則標晉時代之不知尚足與論世
乎劉瓌之孔琳之王曇首俱脱末一字沈嘉字長茂而
誤作嘉長增減任意曾不一加詳審陋且妄矣又蕭確
一人孫楨謂是梁邵陵王子黃伯思謂是齊豫章王孫
考梁書載確工楷隸當從孫說王著標征南將軍則由
南郎中將而誤也劉穆之當典午之季心在彭城大觀
改標宋而仍具晉官未為至當考穆之始從霸府徵辟
後以不預九錫推奉憂懼致死事與荀彧相類曩曾評
鑑斥為小人徒自若夫穆之仕晉至尚書左僕射其死
尚在義熙年宋初雖加增縣公已非身受今書晉而備
其官所以媿夫儋爵禄而懷貳心者其罪固與王敦桓
温之身為戎首有間猶當殿之東晉諸臣用示以義進
退之權衡至若王曇首沈約在晉宋齊梁之際身事兩
朝從其所終之代誅貶太公與史鑑同為炯著耳御識
釋文訂異
王珣書何如上一字姜夔作寒劉次莊顧從義俱作
即日二字玩草法當是寒字又就弊從姜釋劉作能
顧作服一作秋存疑
王珉十八日帖比二書從顧從義釋劉次莊作以又
比可不從姜夔釋顧作以何如帖得書下一字姜
夔劉次莊顧從義俱作至王㴻作慰謂是筆快偶圓
轉文義較至為長從之又末一字姜作具顧作亦具
字較近從之玩力書不次應是書末語今轉加於王
珉頓首之前而吾具語亦未了似原帖或有脱簡存
疑欲出帖亟盡從黃庭堅釋王㴻云月小盡也姜
夔顧從義作亟遣又臨出從劉次莊釋姜作飡顧云
按書法當作限非又王家從姜釋一作敬非又敬報
之敬姜作前劉顧俱作相㴻云當是敬字筆駛少折
義較優從之
王廞書分割從劉次莊施宿釋顧從義作瓜又遣下
一字施作悲或作慰草法俱不合悲字義較近姑從
之
張翼書賴郎從顧從義釋賴劉次莊施宿並闕郎劉
作卿一作即義俱未安姑釋以俟考又比何如姜夔
作以顧同玩文義當是比字
王循書詹從姜夔釋顧從義作遮一作舊玩草法遮
舊俱不合惟詹字為近但名下加詹於文義無據考
晉書賀循應詹同時為太子舍人或二人聯名具札
鉤摹者不加深考妄以王循當之又於帖末署名率
加王字宜其滋米芾之疑也今標名仍從舊附訂於
此又不盡從顧釋姜作不宣
劉瓌之書頓首頓首從姜夔釋顧從義闕下頓首二
字空格不釋又末陽從顧釋姜作朱陽
陳逵歲終帖白從劉次莊施宿釋顧從義作百非又
足下從顧釋蓋兩字合一各借一筆耳羊欣帖亦然
伯禮帖訊從陳與義釋又兄從王㴻釋云是筆駛
多一折顧從義作足非又介從施宿釋顧云斺之省
也又遣從顧釋或作進又願付亦從顧釋又令顧作
今往劉次莊作佳顧作使玩文義當是令往㴻云此
帖糢糊多誤兄介遣令往謹六字皆有失筆良然
謝璠伯書比來從姜夔釋劉次莊作此非
謝發書未知從劉次莊釋顧作未欲
劉穆之書亦知從姜夔釋顧從義作所欲非又官亦
從姜釋顧作故非又更律亦從姜釋顧云華本潘本
俱糢糊惟顧本不損又啓從顧釋姜作昏
王敦書悲下姜夔及顧從義作意不應多上一曲施
宿分作今邑王㴻作邑邑於文義亦未合細玩草法
似是之意二字之字借上筆成字猶陳逵帖足下合
筆耳
桓温書還節從姜夔釋云温使人送旌節還臺較顧
從義逐節為勝又都督從顧釋姜夔作相問答劉次
莊作相具答俱不甚合又復治庶意亦從姜釋云不
復有意治軍政民事也義亦通復顧作使一作護治
庶劉作治度顧作酒席俱不可解
王曇首書差可之可從姜夔釋施宿作耳又請示從
顧從義釋劉次莊作清和又所宜亦從姜釋顧云當
作亦宜非又令從施釋顧作合又俗從姜釋顧作從
帖内增字土旁有缺筆末首字畫亦微闕劉作答誤
薄紹之書周旋從顧從義釋一作同於非又甚下一
字顧闕施宿作得王㴻云何焯謂是須字摹失文義
筆法俱相近從之又當字從顧釋㴻云亦摹誤又臨
舟顧釋作臨丹義難通按字從兩點則是舟而非丹
矣
孔琳之書郡從姜夔釋顧從義作羣非又窮亦從姜
釋顧作最非又知君亦從姜釋君顧作良又患亦從
姜釋王㴻作惠非又幽悒亦從姜釋王㴻云當是悲
悒又歎具從顧釋施宿作歎歎非又恨恨從黃伯思
釋姜亦同顧作悒悒黃又以恨恨至覺益十二字偏
小云是行側注字摹帖者妄以入行存考又迷甚亦
從姜釋甚劉作反顧作亡俱非又帖末頓首上姜顧
作奈何一合作等字草法俱不合玩字體是奏字古
人於朋友通問亦稱奏記姑釋以俟考
蕭思話書寒切從顧從義釋劉次莊作言切又望近
上二字顧作少首或作小告俱不可解似是示告示
字缺上筆耳又末思話字鉤摹亦失
謝莊書一日從姜夔釋劉次莊合一日二字作間非
又怛從顧從義釋姜作恒字體不合又諸治從姜顧
釋又昨亦從姜顧釋又頃從顧釋姜作頓一作須又
增從施宿釋顧作憎筆法亦不合
沈約書殆無能從王㴻釋劉次莊作約垂離顧從義
作殆差故又十始得此一至十劉闕顧作𡭗一至劉
施闕顧作事至草法文義俱不合作十作一字體較
近且可得解以乙為一則古人通用耳存考
乾隆三十四年歲在己
丑春二月奉
敕校正宋淳化閣帖初
搨模勒上石
(謹案第八卷共三十三帖一百九十四行二千六十四字)
欽定重刻淳化閣帖釋文卷八
