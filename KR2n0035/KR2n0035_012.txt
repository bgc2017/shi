(臣)謹案集帖至宋始盛如雪溪寶晉澂堂秘閣
諸名傳者絶尠獨淳化祖刻自南唐昇元帖而
後鐫集最為美富當宋太宗時侍書成都王著
名在周越右尤善雙鉤能敓真本相傳智永千
文其所補小字樂毅論即其所書也下此則蔡
京所摹大觀帖姿媚稍多古意寖失遠不逮矣
顧王著工於仿古昧於察書編次既繁所在舛
陋當時米芾黃長睿秦觀各有專書以糾其失
其他見於古今詩文及說部筆記者指摘不勝
枚舉我
皇上幾餘游藝時及臨池集字學之大成訂書流之
盤錯前此三希堂墨妙軒二帖石渠所輯悉以
津逮藝林兹復取
内府所藏閣帖遴其初搨最精者為淳化四年賜
畢士安本選工摹勒俾還舊觀
特命内廷諸臣于敏中等詳加考正
欽定諸家世次分識卷端史論書評相為表裏其有
闕疑悉令仍之並
勅蒐採諸家釋文依字旁注一一析其異同折中至
當用嘉惠海内操觚之士刻成砌石於長春園
之含經堂後修廊蜒蜿羅列球琳適如其數復
親灑帝鴻之墨製為淳化軒記發明因帖命名之意
而於上法唐虞化成天下諄諄三致意焉一翰
墨之考稽而法戒昭然
大聖人即藝見道之深衷有默契乎羲畫禹書之表
者矣(臣)以祝
嘏來京蒙
恩頒示仰見我
皇上闡微往蹟則篆真並列發矇承學斯鉤趯不遺
若卷首降晉宣帝洎會稽王於臣列春秋大旨
凜然至鑒裁之精摹勒之妙萬世學書者所當
奉為繩尺(臣)無庸贅一辭焉(臣)林栖耄齒樂觀
厥成得挂名於石曷勝榮幸之至(臣)錢陳羣拜
手稽首恭跋
