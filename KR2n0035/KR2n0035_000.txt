御製淳化軒記
淳化軒何為而作也以藏重刻淳化閣帖石而作也蓋
自伏滔崆峒之銘石虹堯碑之文歴代相傳石刻尚焉
然物有其成必有其壊世遠年湮真偽莫辨則漢唐且
難得其全者無論周秦以上矣故言帖必以趙宋為猶
近而宋帖必以淳化為最美重刻之由考稽之故已見
於帖前之旨冊後之跋茲不複記記所以藏石作軒之
故云石刻既成凡若干頁使散置之慮其有失也爰於
長春園中含經堂之後就舊有之迴廊每廊砌石若干
頁恰得若干廊而帖石畢砌焉廊之中原有蘊真齋因
稍移齋於其北即舊基而拓為軒事起藏帖則以帖名
名之夫淳化宋太宗之紀年也為人君者即不能以唐
堯虞舜為師亦當以夏甲周成為軌所謂取法乎上僅
能得中耳若宋太宗始終家國之間慙德多矣吾所不
取而又有何慕於淳化而以之名軒為哉
壬辰清和御筆
朕幾餘不自暇逸典學之優時及臨池曩曾輯内府所
藏前人墨蹟刻為三希堂墨妙軒二帖廣示藝林復念
古帖流傳可補墨蹟所未備者惟宋淳化閣帖鐫集尤
為美富遠出大觀太清樓諸本之上但惜初搨與賜者
絶尠或云版尋殘損當時已為難得後來翻刻愈繁真
意寖失有志追摹者末由津逮内府舊藏淳化閣帖極
多而此畢士安所得賜本搨最精好爰特勅選工鉤摹
上石冀復舊觀苐王著昧於辨别其所排類標題舛陋
滋甚不當聽其沿譌以誤後學因命于敏中等詳加考
正以次呈閱候朕參定分識各卷並命蒐採諸家釋文
依字旁注其互異者折衷附記於後以資省覽是於考
文稽古之中兼寓舉墜訂譌之益用嘉惠海内操觚之
士焉特諭
乾隆三十四年二月六日御筆
欽定校正淳化閣帖釋文
提要
(臣)等謹案
欽定校正淳化閣帖釋文十卷乾隆三十四年奉
詔以
内府所藏宋畢士安家淳化閣帖賜本詳加釐
正重勒貞珉首冠以
御題寓名藴古四字及
御題淳化軒記
命諸臣校正摹勒
諭旨末載原帖舊跋及諸臣書後其中古帖次第
一從舊刻而於朝代之先後名字之標題皆
援證史文裁以書法碑不乖於春秋之義每
卷皆恭摹
御筆論斷昭示權衡又參取劉次莊黃伯思姜夔
施宿顧從義王㴻諸說而以大觀太清樓諸
帖互相考校凡篆籕行草皆注釋文於字旁
復各作訂異以辨正是非别白疑似誠為墨
林之極軌書苑之大觀乾隆四十三年侍郎
金簡以石刻貯在
禁庭自
宣賜以外罕得瞻仰乃恭錄釋文請以聚珍板摹
印俾共窺八法之精微由是流布人間遂衣
被于海内考張彦遠法書要錄末有右軍書
記一卷所載王羲之帖四百六十五附王獻
之帖十七並一一為之釋文劉克莊之釋閣
帖蓋即以是為藍本然彦遠書傳寫多訛克
莊書至南北宋間陳與義已奉勅作法帖釋
文刊誤一卷今附刻韋續墨藪之末則克莊
所釋不盡足據可知苐諸家雖知其有訛而
辨正未能悉當逓相駁詰轉益多岐恭逄我
皇上天縱聰明游心翰墨裁成頡籀陶鑄鍾王
訓示儒臣詳為釐定書家乃得所指南是不惟臨
池者之幸抑亦漢晉以來能書者之至幸矣
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
