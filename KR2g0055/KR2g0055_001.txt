吳船錄卷上
宋范成大撰
石湖居士以淳熙丁酉歲五月二十九日戊辰離成都
是日泊舟小東都合江亭下合江者岷江别沠自永康
離堆入成都及彭蜀諸郡合於此以下新津綠野平林
烟水清遠極似江南亭之上曰芳華樓前後植梅甚多
故事臘月賞梅於此管界廵檢在亭旁每花開及三分
廵檢司具申一兩日開燕鹽司預焉蜀人入吳者皆自
此登舟其西則萬里橋諸葛孔明送費禕使吳曰萬里
之行始於此後因以名橋杜子美詩曰門泊東吳萬里
船此橋正為吳人設余在郡時每出東都過此橋為之
慨然東下五里曰板橋灘自蜀都下峽灘之始也六月
己巳朔發孥累舟下眉州彭山縣泊單騎轉城過東北
兩門又轉而西自侍郎堤西行岷山道中流渠湯湯聲
震四野新秋勃然鬱茂前兩旬大旱種幾不入土臨行
連日得雨道見田翁欣然曰今年又熟矣五十里至郫
縣觀者塞塗皆嚴粧盛飾帟幕相望蓋自來無制帥行
此路者自是而西州縣皆然郫邑屋極盛家家有流水
脩竹而楊氏之居為最縣圃本犀浦縣今廢屬郫猶為
壮鎮杜子美詩南京犀浦道四月熟黃梅湛湛長江去
冥冥細雨來蜀無梅雨子美梅熟時經行偶值雨耳恐
後人便指為梅雨故辯之唐玄宗幸蜀嘗以成都為南
京云郫商截大竹長二尺以下留一節為底刻其外為
花紋上有蓋以鐵為提梁或朱或黑不漆大率挈酒竹
筒耳華陽風俗記所載乃刳竹傾釀閉以藕絲蕉葉信
宿馨香逹於外然後斷取以獻謂之郫筒酒觀此則是
就竹林中為之今無此酒法矣庚午二十里早頓安德
鎮四十里至永康軍一路江水分流入諸渠皆雷轟雪
卷美田彌望所謂岷山之下沃埜者正在此崇德廟在
軍城西門外山上秦太守李冰父子廟食處也辛未登
城西門樓下臨岷江江自山中至此始盛壮對江即岷
山岷山之最近者曰青城山其尤大者曰大面山大面
之後皆西戎山矣西門名玉壘關自少城轉登浮雲亭
李蘩清叔守郡時所作取杜子美詩玉壘浮雲變古今
之句登臨雄勝又登懷古亭俯觀離堆離堆者李太守
鑿崖中斷分江水一沠入永康以至彭蜀支流自郫以
至成都懷古對崖有道觀曰伏龍相傳李太守鎖孽龍
於離堆之下觀有孫太古畫李氏父子像出玉壘關登
山謁崇德廟新作廟前門樓甚壮下臨大江名曰都江
江源正自西戎中來由岷山澗壑出而會於此故名都
江世云江出岷山者自中國所見言之也李太守疏江
驅龍有大功於西蜀祠祭甚盛歲刲羊五萬民買一羊
持以祭而偶産羔者亦不敢留併驅以享廟前屠戶數
十百家永康郡計至專抑羊税甚矣其殺也余作詩刻
石以諷冀神聽萬一感前近離堆累石子作長河以遏
水號象鼻以形似名西州夏旱支江水涸即遣使致禱
增堰壅水入支江三四宿水即徧謂之攝水余在成都
連歲遣郡丞馮俌攝水祠下皆如期而應連得稔既謁
謝於廟徜徉三樓而返將至青城冄度繩橋長百二十
丈分為五架橋之廣十二繩排連之上布竹笆攅立大
木數十於江沙中輦石固其根每數十木作一架挂橋
於半空大風過之掀舉幡幡然大略如漁人㬠網染家
晾綵帛之状又須捨輿疾步從容則震掉不可立同行
皆失色郡人云稍迂數里有白石渡可以船濟然極湍
險也十五里早頓羅漢院沿江行山脚入青城界左右
多幽居流水琮琤脩竹彌望晚漸入山三十里至青城
山門曰寶仙九空洞天夜宿夫人觀觀在丈人峯下五
峯峻峙如屏觀之臺殿上至巖腹丈人自唐以來號五
岳丈人儲福定命真君傳記略云姓甯名封與黃帝同
時帝從之問龍蹻飛行之道本朝增崇祠典與灊廬皆
有宫名此獨號丈人觀先是其徒以為言余為請之朝
李燾仁父適為禮部侍郎上議曰按河圖括地象岷山
之精上為井絡帝以會昌神以建福注曰昌即慶也青
城實岷山第一峰會慶又符誕節之名乃賜名會慶建
福宫余將入山而勑書適至乃作醮以祝聖謝恩真君
殿前有大樓曰玉華翬飛輪奐極土木之勝殿四壁孫
太古畫黃帝而下三十二仙真筆法超妙氣格清逸此
壁冠於西州兩廡古畫尚多半已剝落惟張果老孫思
邈二像無恙壬申泊青城山始生之辰今春病少城幾
殆僅得更生因來名山禳祭夜道士就殿前作步虚儀
方升壇有大炬出殿後巖上色洞赤周旋山頂有頃變
滅同遊者疾趨來觀則無有矣余默請於丈人此燈正
為僕出當復見使諸人共觀之語脱燈復出分合眩轉
若經藏然食頃乃沒觀人云從來此峰無燈四年前曾
一見今日山後老人村耆耋婦子輩聞余至此皆扶携
來觀村去此不遠但過數繩橋俗稱其村曰獠澤余以
為不雅馴更名老宅近來鹽酪路通夀亦减癸酉自丈
人觀西登山五里至上清宫在最高峰之頂以板閣插
石作堂殿下視丈人峰直堵墻耳岷山數百峰悉在欄
檻下如翠浪起伏勢皆東傾一軒正對大面山一上六
十里有夷坦曰芙蓉坪道人於彼種芎非留旬日不可
登且涉入夷界雖羽衣輩亦罕到雪山三峰爛銀琢玉
闖出大面後雪山在西域去此不知幾里而了然見之
則其峻極可知上清之遊真天下偉觀哉夜有燈出西
山以千百數謂之聖燈所至多有說者不能堅决或云
古人所藏丹藥之光或謂草木之靈者有光或又以為
龍神山鬼所作其深信者則以為仙聖之所設化也甲
戌下山五里復至丈人觀二十里早頓長生觀范長生
得道處也有孫太古畫龍虎二像在殿外兩壁上筆勢
揮掃雲烟飛動蓋孫筆之尤竒者殿壁又孫畫未成龍
一堵相傳孫欲畫龍而不知其真有丈夫過云君欲識
真龍乎忽變而夭矯孫諦視畫得之視稍久一目遂眚
即此畫也舊壁宣和間取入京師後道士募名筆摹新
壁今所存者摹本也晚宿范氏莊園乙亥十五里發青
城縣同年雅州守何正仲子方來見招遊其羣從園林
江水分流入縣灘聲聒耳以故人家悉有流渠脩竹易
成幽趣四十五里晚宿蜀州城外聖佛院丙子二十里
早頓周家莊周氏三大第皆高爽嚴潔大抵沃埜所在
二百年不見兵火居民屋室如法有承平氣象十里至
蜀州郡圃内西湖極廣袤荷花正盛湖船汎之繋纜古
木脩竹間景物甚野為西州勝處湖中多小菱可食蜀
無菱至此始見之郡守吳廣仲撤舊四相堂新之名曰
熙春余謂不若仍其舊四相謂唐李絳鍾紹京等皆嘗
為蜀州刺史者然但名四相嫌限定數乃為更名相業
丁丑三十里早頓江原縣前館職張縯季長招至其曾
祖所作善頌堂上季長之祖與司馬公范太史同朝相
善也論新法不合歸二公作善頌堂詩以送之使歸夀
其親詩卷皆存壁有趙清獻公宰邑時題字季長之族
祖浩藏仁宗御飛白書山谷所跋者其末句譽天地之
高厚贊日月之光華臣知其不能也今集中作臣自知
其不能也自字蓋後來所增語意方全山谷自稱洪州
分寧縣雙井里前史官臣黃庭堅蓋謫戎州時所跋四
十里宿新津縣成都及此郡送客畢會邑中借居僦舍
皆蒲縣人以為盛成都萬里橋下之江與岷江正派合
於此戊寅為送客住一日飯罷發遣令各歸留者尚十
五六新津縣廨上雨旁風無一席寬潔處送客貪於相
從歡然竟日忘其居之陋也己卯大雨不可登修覺者
新津縣對江一小山上有絶勝亭一望平野可盡西川
杜子美所謂西川供客眼惟有此江郊是日霧雨昏昏
非遠望所宜故不復登辰初以小舟下彭山已刻與孥
累船會即解維午後至眉州城外江即玻瓈江也冬時
水色如此方夏潦怒濤漲皆黃流耳江上小山名蟇頥
川平遠似江浙間城中荷花特盛處處有池塘他郡種
荷者皆買於眉徧城悉是石街最為雅潔前守王楊英
昭祖所作也景疏樓在子城上甚草草聞舊在其角尤
不如今其前多草木蔽虧無所見庚辰劉惇文潛眉人
也招集於郡圃起文堂堂名蓋為東坡設對起文又一
堂前守李石知幾所作名元祐學堂眉人云李揭堂名
輕薄子於郡前旗亭上亦書其榜曰淳熙酒肆俗大抵
好論議文潛郡人也眉郡治有古竈在廳事後太守不
敢居扃鑰奉祠之又聞軍資庫有一水甕滿貯石子每
月朔亦祠之仍增水石各一器不知其幾年而至今不
滿官府怪誣之事未有如眉之竈甕者辛巳招送客燕
於眉山館與叙别荔子已過郡中猶餘一株皆如渥丹
盡擷以見餉偶有兩拌留館中經宿取視綠葉紅實粲
然乃知尋常用籃絡盛貯徒欲透風不知為雨露沾灑
風日炙薄經宿色香都變試取數百顆貯以大合密封
之走介入成都以遺高宋二使者亦兩夕到二君回書
云風露之氣如新記之以告好事者壬午發眉州六十
里午至中巖號西川林泉最佳處相傳為第五羅漢諾
矩那道場又為慈姥龍所居登岸即入山徑半里有喚
魚潭水出巖下莫知淺深是為龍之窟宅人拍手潭上
則羣魚自巖下出然莫敢玩兩年前有監司從卒浴其
中若有物曳入巖下翌日屍浮出江上又半里有深源
泉凡五里至慈姥巖巖前即寺也凡山中巖潭亭院之
榜皆山谷書山谷貶戎州今叙州也有親故在青神遂
至眉遊中巖自此不復西蓋元不識成都疑有所畏避
云入寺側出石磴半里餘有三石峰平正如高樓巍闕
嶻嶪竒偉不可名狀前二峰後一峰如品字前二峰之
間容一徑可以並行至中峯之下有石室諾矩那菴也
舊說有天台僧過病僧與一木鎖匙曰異日至眉之中
巖以此匙扣石笋我當出見已而果然天台僧憮然識
為病僧挈以赴海中齋會既回如夢覺自此中巖之名
遂顯三峰上人謂之石笋余觀之乃三石樓笋蓋不足
道旁又有寳缾峰數百尺上侈下縮真一古壺亦甚竒
怪送客復集山中遂留宿初夜月出東嶺松桂如蒙霜
雪與諸人憑欄極談至夜分散癸未早食後與送客出
寺至慈姥巖前徘徊皆不忍分袂復班荆小飲巖下須
臾風雨大至巖溜垂下如布雨映松栢如玉塵散飛諸
賢各即席作詩不覺日暮遂皆不成行下山復入寺中
宿甲申早出山至江步與送客先歸者别放船過青衣
入湖瀼峽由平羌舊縣至嘉州日未晡自眉至嘉百二
十里中巖其半途也謁憲使程詠之於雪堂詠之葺重
堂之後一堂深邃清凉專以度暑盡取所藏雪圖挂四
壁而榜曰雪堂將以館余余不暇遷然未行以前蓋日
造焉先是余造舟於叙既成泝流泊於嘉甫畢而被召
自合江乘小舟至此登新艦乃治裝及載諸軍封樁稍
治一行私商匿税之弊例留數日行館之側曰問月堂
雖久不葺然月正出前簷名不虚得城累大石為之以
備漲湍雖庳而堅儀門之榜曰犍為郡然非漢郡舊地
也尤多荔枝皆大本輪囷數圍以九頂寺殿前極核者
為最每歲憲司專之乙酉泊嘉州渡江遊凌雲在城對
岸山不甚高綿延有九山頭故又名九頂舊名青衣山
青衣蠶叢氏之神也舊屬于羌縣縣廢併屬龍遊躋石
磴登凌雲寺寺天寧閣即大像所在嘉為衆水之會導
江沫水為岷江皆合於山下南流以下犍為沫水合大
渡河由雅州而來直擣山壁灘瀧險惡號舟檝至危之
地唐開元中浮屠海通始鑿山為彌勒佛象以鎮之高
三百六十尺頂圍十丈目廣二丈為樓十三層自頭面
以及其足極天下佛像之大兩耳猶以木為之佛足去
江數步驚濤怒號洶湧過前不可安立正視今謂之佛
頭灘佛閣正面三峨餘三面皆佳山衆江錯流諸山間
登臨之勝自西州來始見此耳東坡詩但願身為漢嘉
守載酒常作凌雲遊後人取其語作載酒亭於山上丙
戌泊嘉州遊萬景樓在州城旁高丘之上漢嘉登臨山
水之勝既豪西州而萬景所見又甲於一郡其前大江
之所經犍為戎瀘遠山縹緲明滅烟雲無際右列三峩
左横九頂殘山剰水間見錯出萬景之名真不濫余詩
蓋題為西南第一樓也九頂之旁有烏龍一峰小江水
繞之如巧畫之圖樓前百餘步有古安樂園山谷常遊
之名軒曰涪翁壁間題字猶存云見水繞烏龍惟此亭
耳是時未有萬景故山谷以安樂園為勝今不足道矣
下山入小巷至廣福院中有水洞靜聽洞中時有金玉
聲琅然清越不知水滴何許作此聲也舊名東丁水寺
亦因名東丁院山谷更名方響洞題詩云古人名此東
丁水自古丁東直到今我為更名方響洞要知山水有
清音丁亥戊子己丑庚寅辛卯泊嘉州遣近送人馬歸
者十九留家嘉州岸下單騎入峩眉有三山為一列曰
大峩中峩小峩中峩小峩昔傳有遊者今不復有路惟
大峩一山其高摩霄為佛書所記普賢大士示現之所
自郡城出西門濟燕渡水洶湧甚險此即雅州江其源
自嶲州卭部合大渡河穿夷界千山以來過渡宿蘇稽
壬辰早發蘇稽午過符文鎮兩鎮市井繁類壮縣符文
出布村婦聚觀於道皆行而績麻無索手者民皆束艾
蒿於門然之發烟意熏袚穢氣以為候迎禮午後至峩
眉縣宿癸巳發峩眉縣出西門登山過慈福普安二院
白水莊蜀村店十二里龍神堂自是磵谷春淙林樾雄
深小憩華嚴院過青竹橋峩眉縣新觀路口梅樹埡雨
龍堂至中峯院院有普賢閣回還十二峯繞之背隠白
崖峰右旁最高而峻挺者曰呼應峰下有茂真尊者庵
人迹罕至孫思邈隠於峩眉茂真在時常與孫相呼相
應於此云出院過樟木牛心二嶺及牛心院路口至雙
溪橋下石塹深數十丈窈然沉碧飛湍噴雪奔出橋外
則入岑蔚中可數十步兩溪合為一以投大壑淵渟湛
澈為溪灘灘中悉是五色及白質青章石子水色麴塵
與石色相得如鋪翠錦非摹寫可具朝日照之則有光
彩發溪上倒射巖壑相傳以為大士小現也牛心寺三
藏師繼業自西域歸過此將開山兩石鬭溪上攬得其
一上有目以為寶瑞至今藏寺中此水遂名寶現溪自
是登危磴菩薩閣當道有榜曰天下大峩山遂至白水
普賢寺自縣至此步步皆峻阪四十餘里然始是登峯
頂之山脚耳甲午泊白水寺大雨不可登謁普賢大士
(銅像)國初敇成都所鑄有太宗仁宗真宗三朝所賜御製
御書百餘卷七寶冠金珠瓔珞袈裟金銀缾鉢奩爐匙
筯果壘銅鐘鼓鑼磬蠟茶塔芝草之屬又有崇寧中宫
所賜錢幡及織成紅幡等物甚多内仁宗所賜紅羅紫
綉袈裟上有御書發願文曰佛法長興法輪常轉國泰
民安風雨順時干戈永息人民安樂子孫昌盛一切衆
生同登彼岸嘉祐七年十月十七日福寧殿御劄記次
至裹藏亦朝廷遣尚方工作寳藏也正面為樓闕兩旁
小樓之釘校皆以䃋石極備竒靡相傳純用京師端門
之制經書則造於成都用碧□紙銀書之卷首悉有銷
金圖一卷之事經簾織輪相鈴竹器物及天下太平皇
帝萬歲等字於繁花縟葉之中今不復見此等織文矣
次至三千鐵佛殿云普賢居此山有三千徒衆共住故
作此佛冶鑄甚朴拙是日設供且禱於佛丏三日好晴
以登山乙未大霽遂登上峰自此至峰頂光相寺七寶
巖其高六十里大略去縣中平地不下百里又無蹊磴
無此比者余以健卒挾山轎強登以山丁三十三曳大
繩行前挽之同行則用山中梯轎出白水寺側門便登
點心山言峻甚足膝點於心胸云過第亭觜石子雷大
小深坑駱䭾嶺簇店凡言店者當道板屋一間將有登
山客則寺僧先遣人煑湯於店以俟蒸炊又過峯門羅
漢店大小扶揜錯喜歡木皮里胡孫梯雷洞平凡言平
者差可以托足之處也雷洞者路左深崖萬仞磴道缺
處則下瞰沉黑若洞然相傳有淵水龍神所居凡七十
二洞歲旱則禱於第三洞初投香幣不應則投死彘及
婦人敝履之類以棖觸之往往雷風暴發峯頂光明巖
上所謂兜羅綿雲亦多出於此洞過新店八十四盤娑
羅平娑羅者其木華如海桐又似楊梅花紅白色春夏
間開惟此山有之如登山半即見之至此滿山皆是大
抵大峩之上凡草木禽蟲悉非世間所有昔固傳聞今
親驗之余來以季夏數日前雪大降木葉猶有雪漬斕
斑之跡草木之異有如八仙而深紫有如牽牛而大數
倍有如蓼而淺青聞春時異花尤多但是時山寒人鮮
能識之草葉之異者亦不可勝數山高多風木不能長
枝悉下垂古苔如亂髮鬖鬖掛木上垂至地長數丈又
有塔松狀似杉而葉圓細亦不能高重重偃蹇如浮圖
至山頂尤多又斷無鳥雀蓋山高飛不能上自娑羅平
過思佛亭軟草平洗脚溪遂極峯頂光相寺亦板屋數
十間無人居中間有普賢寺小殿以上卯初登山至此
己申後初辰暑路漸高漸寒到八十四盤則驟寒比及
山頂亟挾纊兩重又加毳衲駞茸之裘盡衣笥中所藏
繋重巾攝氈猶凛慄不自持則熾炭擁爐危坐山頂有
泉煑米不成飯但碎如砂粒萬古冰雪之汁不能熟物
余前定知之自山下携水一缶來財自足也移頃冒寒
登天仙橋至光明巖炷香小殿上木板皮蓋之王瞻叔
參政嘗易以瓦為雪霜所薄一年輙碎後復以木皮易
翻可二三年人云佛現悉以午今己申後不若歸舍明
日復來逡巡忽雲出巖下旁谷中即雷洞山也雲行勃
勃如□仗既當巖則少駐雲頭現大圓光雜色之暈數
重倚立相對中有水墨影若仙聖跨象者盌茶頃光沒
而其旁復現一光如前有頃亦沒雲中復有金光兩道
横射巖腹人亦謂之小現日暮雲物皆散四山寂然乙
夜燈出巖下徧滿彌望以千百計夜寒甚不可久立丙
申復登巖眺望巖後岷山萬重少北則瓦屋山在雅州
少南則大瓦屋近南諸形狀宛然瓦屋一間也小瓦屋
亦有光相謂之辟支佛現此諸山之後即西域雪山崔
嵬刻削凡數十百峰初日照之雪色洞明如爛銀晃耀
曙光中此雪自古至今未嘗消也山綿延入天竺諸蕃
相去不知幾千里望之但如在几案間瑰竒勝觀真冠
平生矣復詣巖殿致禱俄氛霧四起混然一白僧云銀
色世界也有頃大雨傾注氛霧辟易僧云洗巖雨也佛
將大現兜羅綿雲復布巖下紛郁而上將至巖數丈輙
止雲平如玉地時雨點猶餘飛俯視巖腹有大圓光偃
卧平雲之上外暈三重每重有青黃紅綠之色光至正
中虚明凝觀者各自見其形現於虚明之處毫釐無隠
一如對鏡舉手動足影皆隨形而不見旁人僧云攝身
光也此光既沒前山風起雲馳風雲之間復出大圓相
光横亘數山盡諸異色合集成采峯巒草木皆鮮妍絢
蒨不可正視雲霧既散而此光獨明人謂之清現凡佛
光欲現必先布雲所謂兜羅綿世界光相依雲而出其
不依雲則謂之清現極難得食頃光漸移過山而左顧
雷洞山上復出一光如前而差小須臾亦飛行過山外
至平野間轉徙得得與巖正相直色狀具變遂為金橋
大略如吳江垂虹而圯有紫雲捧之凡自午至未雲物
淨盡謂之收巖獨金橋現至酉後始沒同登峯頂者幕
客簡世傑伯雋楊光商卿周傑德俊虞植子建及家弟
成績今日復有同年楊愻伯勉幕客李嘉謀良仲自夾
江來甫至而光現丁酉下山始登山時雖躋攀艱難有
繩曳其前猶險而不危下山時雖復以繩縱與後梯斗
下輿夫難著脚既險且危下山漸覺暑氣以次減去綿
衲午至白水寺則絺如故聞昨暮寺中大雷雨峯頂夕
陽快晴元不知也幕客范謨季申郭明復中行楊輔嗣勲
皆自漢嘉來會而不及余於峯頂食後同遊黑水過虎
溪橋奔流激湍大略(缺)而小不及始開山僧自白水
尋勝至此溪漲不可渡有虎蹲伏其旁因遂跨之亂流
以濟故以名溪白黑二水皆以石色得名黑石前對日
峯棟宇稍潔宿寺中東閣秋七月戊戌朔離黑水復過
白水寺前渡雙溪橋入牛心寺雨後斷路白雲峽水方漲
碧流白石照人肺肝如層冰積雪中籃輿下行峽淺處以
入寺飛濤沬襟裾皆濡境過清毛髮盡竦寺對青山蓮
峯有白雲青蓮二門最佳牛心本孫思邈隠居相傳時
出諸山寺中人數見之小說亦載招僧誦經施與金錢
正此山故事有孫仙煉丹竈在峯頂及淘朱泉白雲峽
最深處去數里水深不可涉獨訪丹竈旁多竒石祠堂
後一石尤佳可以箕踞晏坐名玩丹石寺有唐畫羅漢
一板筆蹟超妙眉目津津欲與人語成都古畫浮屠像
最多以余所見皆出此下蜀畫胡僧惟盧楞迦之筆為
第一今見此板乃知楞迦源流所自餘十五板亡之矣
此寺即繼業三藏所作業姓王氏耀州人隸東京天夀
院乾德二年詔沙門三百人入天竺求舍利及貝多葉
書業預遣中至開寶九年始歸寺所藏湼盤經一函四
十二卷業於每卷後分記西域行程雖不甚詳然地里
大略可考世所罕見錄於此以備國史之闕業自階州
出塞西行由靈武西涼甘肅瓜沙等州入伊吾高昌焉
耆于闐疎勒大石諸國度雪嶺至布路州國又度大蔥
嶺雪山至伽湼彌羅國西登大山有薩埵太子投崖飼
虎處遂至健陀羅國謂之中印土又西至庶流波國及
左爛陁羅國國有二寺又西過四大國至大曲女城南
臨滔牟河北背洹河塔廟甚多而無僧尼又西二程有
寶階故墓又西至波羅柰國兩城相距五里南臨洹河
又西北十許里至鹿野苑塔廟佛蹟最夥業自云别有
傳記今不傳矣南行十里渡洹河南大有浮圖自鹿野
苑西至摩羯提國館於漢寺寺多相入入村隸焉僧徒
往來如歸南與杖山林相直嵬峯巋然山北有優波掬
多石室及塔廟故基西南百里孤山名鷄足三峯云是
迦葉入定處又西北百里有菩提寶座城門相望金剛
座在其中東向至東尼連禪州東岸有石柱記佛舊事
自菩薩提座東南五里至佛苦行處又西五里至三迦
葉村及牧牛女池金剛座二北門外有師子國伽藍又
北五里至伽耶城又北十里至伽耶山是佛說寶雲經
處又自金剛座東北十五里至正覺山又東北三十里
至骨磨城業館於鰕羅寺謂之南印土諸國僧多居之
又東北四十里至王舍東南五里有降醉象塔又東北
登大山細路盤斜有舍利子塔又臨澗有下馬迎風塔
度絶壑登山頂有大塔廟云是七佛說法處山北平地
又有舍利本生塔其北山半曰鷲峰云是佛說法華經
處山下即王舍城城北山址有温泉二十餘井又北有
大寺及迦蘭陁竹園故跡又東有阿難半身舍利塔温
湯之西有平地直南登山腹有畢鉢羅窟業止其中誦
經百日而去窟西復有阿難證果塔此去新王舍城八
里日往乞食會新王舍城中有蘭若隸漢寺又有樹提
迦故宅城其西有輪王塔又北十五里有那爛陁寺寺
之南北各有數十寺門皆西向其北有四佛座又東北
下五里至烏巔頭寺東南五里有聖觀自在像又東北
十里至伽湼彌羅漢寺寺南距漢寺八里許自漢寺東
行十二里至却提希山又東七十里有鴿寺西北五十
里有支那西寺古漢寺也西北百里至花氏城育王故
都也自北渡河北至毗耶離城有維摩方丈故跡又至
拘尸那城又多羅聚落踰大山數重至泥波羅國又至
磨逾里過雪嶺至三耶寺由故道自此入階州太祖已
晏駕太宗即位業詣闕進所得梵筴舍利等詔擇名山
修習登峨眉北望牛心衆峰環翊遂作菴居已而為寺
業年八十四而終出牛心復過中峰之前入新峩眉觀
自觀前山開新路極峻斗下冒雨以遊龍門竭蹷數里
歘至一處澗溪自兩山石門中湧出是為龍門峽也以
一葉舟棹入石門兩岸千岩壁色如碧玉刻削光潤入
峽十餘丈有兩瀑布各出一巖頂相對飛下嵌根有盤
石承之激為飛雨濺沫滿峽舟過其前衣皆沾灑透濕
又數丈半巖有圓龕去可二丈以木梯升之即龍洞也
峽中紺碧無底石寒水清非復人世舟行數十步石壁
益峻水益湍亟回棹舟人云前去更竒以雨大作如飛
瀑沾濡暑肌起粟骨驚神𢥠慄乎其不可以久留也昔
嘗聞峨眉雙溪不减廬山峽前日遊之真竒絶及至龍
門則雙溪又在下風蓋天下峽泉之勝當以龍門為第
一要之遊者自知未之遊者必以余言為過然其路嶮
絶亂石當道將至峽口蓋大峩峯頂天下絶觀蜀人固
自罕遊而龍門又勝絶於山間遊峩眉者亦罕能到非
好竒喜事忘勞苦而不憚疾病者不能至焉復尋大路
出山初夜始至縣中己亥發峩眉晚至嘉州庚子辛丑
皆泊嘉州壬寅將解䌫嘉守王亢子蒼留看月榭前權
守陸游務觀所作正對大峩取李太白峩眉山月半輪
秋影入平羌江水流之句郡治乃在山坡上正堂之偏
有孫真人祠祠前有丹井又有石洞亦有水聲如東丁
號鳴玉洞食後發嘉監司太守前路相别憲司更獨棹
葉舟過佛頭灘覆於望中子姪船上重下輕屢欹側不
免議易舟僅行二十里至王波宿蜀中稱尊老者為波
祖及外祖皆曰波又所謂天波日波月波者皆尊之之
稱此王波蓋王老或王翁也宋景文嘗辯之謂當作皤
字魯直貶涪州别駕自號涪皤或從其俗云癸卯發王
波渡四十里至羅護鎮岸有石如馬村人常以繩縻之
云不然為怪百里至犍為縣縣有江樓甚高爽下臨長
川過縣二十里至下壩宿
吳船錄卷上
