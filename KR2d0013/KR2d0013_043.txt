欽定四庫全書
續後漢書卷四十二元郝經撰
列傳第三十九
魏臣
辛毗楊阜高堂隆(棧潛張茂董尋)
謹案辛毗楊阜高堂隆傳俱闕止存棧潛張茂
附傳二篇議贊亦全闕
任城棧潛字彦皇(原注見應璩書林)曹操世歴縣令嘗督守鄴
城時曹丕為太子耽樂田獵晨出夜還潛諫曰王公設
險以固其國都城禁衛用戒不虞大雅云宗子維城無
俾城壊又曰猶之未遠是用大諫若逸於游田晨出昏
歸以一日從禽之娛而忘無垠之釁愚竊惑之丕不悅
然自後游出差簡黃初中丕將立郭貴嬪為皇后潛上
䟽諫曹叡立衆役並興戚屬疏斥潛上疏曰天生蒸民
而樹之君所以覆燾羣生熙育兆庶故方制四海匪為
天子裂土分疆匪為諸侯也始自三皇爰暨唐虞咸以
博濟加于天下醇德以洽黎元頼之三王既微降逮于
漢治日益少喪亂弘多自時厥後亦罔克乂太祖濬哲
神武芟除暴亂克復王綱以開帝業文帝受天明命廓
恢皇基踐阼七載每事未遑陛下聖德纂承洪緒宜崇
晏晏與民休息而方隅匪寧征夫遠戍有事海外縣旌
萬里六軍騷動水陸轉運百姓舍業日費千金大興殿
舍功作萬計徂徠之松刊山窮谷怪石珷玞浮于河淮
都圻之内盡為甸服當供槀秸銍粟之調而為苑囿擇
禽之府盛林莽之穢豐鹿兔之藪傷害農民繁茨叢棘
災疫流行民物大潰上減和氣嘉禾不植臣聞文王作
豐經始勿亟百姓子來不日而成靈沼靈囿與民共之
今宫觀崇侈彫鏤極妙忘有虞之總期思殷辛之瓊室
禁地千里舉足投網麗擬阿房役百乾谿臣恐民力彫
盡下不堪命也昔秦據殽函以制六合自以德高三皇
功兼五帝欲號諡至萬葉而二世顛覆願為黔首由枝
幹既杌本實先拔也蓋聖王之御世也克明峻德庸勲
親親俊乂在官則功業可隆親親顯用則安危同憂深
根固本並為幹翼雖歴盛衰内外有頼昔成王幼冲未
能莅政周吕召畢並在左右今既無衛侯康叔之監分
陜所任又非旦奭東宫未建天下無副願陛下留心關
塞永保無極則海内幸甚後為燕中尉辭疾不就卒沛
國張茂(謹案志注茂字彦林)為太子舍人以吳蜀數動諸將出
征而叡盛興宫室留意玩飾賜與無度帑藏空竭又錄奪士
女前已嫁為吏民妻者還以配士既聽以生口自贖又
簡選其有姿色内之掖庭乃上書諫曰臣伏見詔書諸
士女嫁非士者一切錄奪以配戰士斯誠權時之宜然
非大化之善者也臣請論之陛下天之子百姓吏民亦
陛下之子也禮賜君子小人不同日所以殊貴賤也吏
屬君子士為小人今奪彼以與此亦無以異於奪兄之
妻妻弟也於父母之恩偏矣又詔書聽得以生口年紀
顔色與妻相當者自代故富者則傾家盡産貧者舉假
貸貫貴買生口以贖其妻縣官以配士為名而實内之
掖庭其醜惡者乃出與士得婦者未必有懽心而失妻
者必有憂色或窮或愁皆不得志夫君有天下而不得
萬姓之懽心者尠不危殆且軍師在外數千萬人一日
之費非徒千金舉天下之賦以奉此役猶將不給况復
有宫庭非員無錄之女椒房母后之家賞賜横興内外
交引其費半軍昔漢武帝好神仙信方士掘地為海封
土為山頼是時天下為一莫敢與爭爾自衰亂以來四十
五載馬不捨鞍士不釋甲每一交戰血流丹野創痍號
痛之聲于今未巳猶彊寇在疆圖危魏室陛下不兢兢
業業念崇節約思所以安天下者而乃奢靡是務中尚
方純作玩弄之物炫燿後園建承露之盤斯誠快耳目
之觀然亦足以騁寇讐之心矣惜乎舍尭舜之節儉而
為漢武之侈事臣竊為陛下不取也願陛下沛然下詔萬
機之事有無益而有損者悉除去之以所除無益之費
厚賜將士父母妻子饑寒者問民所疾而除其惡實倉
廪繕甲兵恪恭以臨天下如是吳賊面縛蜀虜輿櫬不
待誅而自服太平之路可計日而待也陛下可無勞神
思於海表軍師高枕戰士備員今羣公皆結舌而臣所
以不敢不獻瞽言者臣昔上要言散騎奏臣書以聽諫
篇為善詔曰是也擢臣為太子舍人且臣作書譏為人
臣不能諫諍今有可諫之事而臣不諫此為作書虚妄
而不能言也臣年五十常恐至死無以報國是以投軀
没身冐昧以聞惟陛下裁察書進上顧左右曰張茂恃
鄉里故也以事付散騎而已
