欽定四庫全書
續後漢書卷四十五元郝經撰
列傳第四十二
魏臣
滿寵(子偉奮奮子長武)田豫牽招(子弘)郭淮
謹案滿寵田豫牽招三傳闕
郭淮字伯濟太原陽曲人也祖全大司農父緼鴈門太
守建安中淮舉孝廉除平原府丞曹丕為五官將召淮
署為門下賊曹轉為丞相兵曹議令史從攻漢中曹操
還留征西將軍夏侯淵拒昭烈以淮為淵司馬淵與昭
烈戰淮時有疾不出淵没軍中震擾淮收散卒推盪寇
將軍張郃為軍主諸營乃定明日昭烈欲渡漢水來攻
諸將以衆寡不敵備便乘勝欲依水為陳以拒之淮曰
此示弱而不足挫敵非筭也不如遠水為陳引而致之
半濟而後擊備可破也既陳昭烈疑不渡淮遂堅守示
無還心以狀聞操善之假郃節復以淮為司馬曹丕立
賜爵關内侯轉鎮西長史又行征羌護軍護左將軍張
郃冠軍將軍楊秋討山賊鄭甘盧水叛胡皆破平之關
中始定民得安業黃初元年奉使賀丕踐阼而道路得
疾故計遠近為稽留及羣臣歡會丕正色責之曰昔禹
會諸侯于塗山防風後至便行大戮今普天同慶而卿
最留遲何也淮對曰臣聞五帝先教導民以德夏后政
衰始用刑辟今臣遭唐虞之世是以自知免於防風之
誅也丕悅擢領雍州刺史封射陽亭侯五年為真安定
羌大帥辟蹏(原注杜奚反)反討破降之每羌胡來降淮輙先
使人推問其親理男女多少年歲長幼及見一二知其
欵曲訊問周至咸稱神明太和二年漢丞相亮出祁山
遣將軍馬謖至街亭高詳屯列柳城張郃擊謖淮攻詳
營皆破之又破隴西名羌唐蹏於枹罕加建威將軍五
年漢兵出鹵城是時隴右無榖議欲關中大運淮以威
恩撫循羌胡家使出榖平其輸調軍食用足轉揚武將
軍青龍二年漢丞相亮出斜谷並田于蘭坑是時司馬
懿屯渭南淮策亮必爭北原宜先據之議者多謂不然
淮曰若亮跨渭登原連兵北山隔絶隴道搖盪民夷此
非國之利也懿善之淮遂屯北原塹壘未成漢兵大至
淮逆擊之後數日亮盛兵西行諸將欲攻西圍淮獨以
為此見形于西欲使我兵重應之必攻陽遂爾其夜果
攻陽遂有備不得上正始元年漢衛將軍姜維出隴西
淮進軍追至疆中維退遂討羌迷當等按撫柔氐三千
餘落拔徙以實關中遷左將軍凉州休屠胡梁元碧等
率種落二千餘家附雍州淮奏請使居安定之高平為
民保障其後因置西川都尉轉拜前將軍領州如故五
年夏侯玄侵漢淮督諸軍為前鋒淮度勢不利輙拔軍
出故不大敗還假淮節八年隴西南安金城西平諸羌
餓何燒戈伐同蛾遮塞等相結叛亂攻圍城邑南招漢
兵凉州名胡治無戴復叛應之討蜀護軍夏侯霸督諸
軍屯為翅淮軍始到狄道議者僉謂宜先討定枹罕内
平惡羌外折敵謀淮策維必來攻霸遂入渢中轉南迎
霸維果攻為翅會淮軍適至維退進討叛羌斬餓何燒
戈降服者萬餘落九年遮塞等屯河關白土故城據河
拒軍淮見形上流密於下渡兵據白土城擊大破之治
無戴圍武威家屬留在西海淮進軍趣西海欲掩取其
累重會無戴折還與戰於龍夷之北破走之令居惡虜
在石頭山之西當大道止斷絶王使淮還過討大破之
姜維出石營從彊川乃西迎治無戴留隂平太守廖化
於成重山築城斂破羌保質淮欲分兵取之諸將以維
衆西接強胡化已據險分軍兩持兵埶轉弱進不制維
退不拔化非計也不如合而俱西及胡漢未接絶其内
外此伐交之兵也淮曰今往取化出其不意維必狼顧
比維自致足以定化且使維疲于奔命兵不遠西而胡
交自離此一舉而兩全之策也乃别遣夏侯霸等追維
於沓中淮自率諸軍就攻化等維果馳還救化皆如淮
計進封都鄉侯嘉平元年遷征西將軍都督雍凉諸軍
事是歲與雍州刺史陳泰協策降漢牙門將句安等于
翅上二年詔曰昔漢川之役幾至傾覆淮臨危濟難功
書王府在關右三十餘年外征寇虜内綏民夷比歲以
來摧破廖化禽虜句安功績顯著朕甚嘉之今以淮為
車騎將軍儀同二司持節都督如故進封陽曲侯邑凡
二千七百八十戶分三百戶封一子亭侯淮妻王凌之
妹凌誅妹當從坐御史往收督將及羌胡渠帥數千人
叩頭請淮表留妻淮不從妻上道莫不流涕人人扼腕
欲却留之淮五子叩頭流血請淮淮不忍視乃命左右
追妻還淮以書白司馬懿曰五子哀母不惜其身若無
其母是無五子無五子是無淮也今輙追還若于法未
通當受罪于主者懿宥之正元二年卒追贈大將軍諡
曰貞侯子統嗣統官至荆州刺史卒子正嗣咸熙中開
建五等以淮著勲前朝改封汾陽子淮弟配城陽太守
裴秀賈充皆配壻也(原注晉諸公贊淮弟配字仲南有重名位至城陽太守裴秀賈充皆
配女壻子展字泰舒有器度幹用歴職著績終於太僕次弟豫字泰寧相國參軍知名早卒女適王衍配弟鎮
字秀南謁者僕射鎮子奕字泰業山濤啓事稱奕高簡有雅量歴位雍州刺史尚書)
謹案此卷議贊闕
