欽定四庫全書
續後漢書卷二十三元郝經撰
列傳第二十
漢臣
姜維張翼廖化
姜維字伯約天水冀人也少孤與母居好鄭氏學喜立
功名隂結死士不修儒素之業仕郡上計掾州辟為從
事(謹案州辟三國志作州郡誤通志作州辟與此合)以父冏昔為郡功曹值羌
戎叛亂身衛郡將没於戰場賜維官中郎參本郡軍事
建興六年丞相亮軍向祁山時天水太守適出案行維
及功曹梁緒主簿尹賞主記梁虔等從行太守聞漢軍
垂至而諸縣響應疑維等皆有異心於是夜亡保上邽
維等覺太守去追遲至城門已閉不納維等相率還冀
冀亦不納維等乃俱詣亮降會馬謖敗於街亭亮拔西
縣千餘家及維等還故維遂與母相失(原注魏略天水太守馬遵將維
及諸官屬隨雍州刺史郭淮偶自西至洛門案行會聞亮已到岐山淮顧遵曰是欲不善遂驅東還上邽遵念
所治冀界在西偏又恐吏民樂亂遂亦隨淮去時維謂遵曰明府當還冀遵謂維等曰卿諸人回復信皆賊也
各自行維亦無如遵何而家在冀遂與郡吏上官子修等還冀冀中吏民見維等大喜便推令見亮二人不獲
已乃共詣亮亮見大悦未及遣迎冀中人會亮前鋒為張郃費繇等所破遂將維等却縮維不得還遂入蜀諸
軍攻冀皆得維母妻子亦以維本無去意故不殺其家但係保官以延之此語與本傳不同也孫盛雜記初姜
維詣亮與妻相失復得母書令求當歸維曰良田百頃不在一畆但有遠志無當歸也案維粗知學術恐不
至此今不取)亮辟維為倉曹掾加奉義將軍封當陽亭侯時
年二十七亮賞維志烈寖見親用與留府長史張裔參
軍蔣琬書曰姜伯約忠勤時事思慮精密考其所有永
南季常諸人不如也其人涼州上士也又曰須先教中
虎步兵五六千人姜伯約甚敏於軍事既有膽義深解
兵意此人心存漢室而才兼於人畢教軍事當遣詣宫
覲見主上後遷中監軍征西將軍十二年亮薨維還成
都為右監軍輔漢將軍統諸軍進封平襄侯延熙元年
隨大將軍蔣琬住漢中琬既遷大司馬數率偏軍西入
六年遷鎮西大將軍領涼州刺史十年遷衛將軍與大
將軍費禕共錄尚書事是歲汶山平康夷反維率衆討
定之(謹案舊唐書地理志曰維州薛城縣漢已前徼外羌冉駹之地蜀劉禪時蜀將姜維馬忠等討汶山
叛羌即此地也今州城即姜維故壘)又出隴西南安金城界與魏大將軍
郭淮夏侯霸等戰于洮西胡王治無戴等舉部落降維
將還安處之十二年假維節復出西平不克而還維自
以練西方風俗兼負其才武欲誘諸羌胡以為羽翼謂
自隴以西可斷而有也每欲興軍大舉費禕常裁制不
從與其兵不過萬人禕謂維曰吾等不如丞相亦已遠
矣丞相猶不能定中夏况吾等乎不若保國治民敬守
社稷如其功業以俟能者無為希冀儌倖決成敗於一
舉若不如志悔無及矣十六年春禕遇害夏維率數萬
人出石營經董亭圍南安魏雍州刺史陳泰解圍至洛
門維糧盡退還明年加督中外軍事復出隴西守狄道
長李簡舉城降進圍襄武與魏將徐質戰斬首破敵魏
軍敗退維乘勝多所降下拔河間狄道臨洮三縣民還
十八年復與車騎將軍夏侯霸等俱出狄道大破魏雍
州刺史王經於洮西經衆死者數萬人經退保狄道城
維圍之魏征西將軍陳泰進兵解圍維却住鍾題十九
年春就遷維為大將軍夏整勒戎馬與鎮西大將軍胡
濟期會上邽濟失誓不至故維為魏將鄧艾所破於段
谷星散流離死者甚衆衆庶由是怨讟而隴己西亦騷
動不寧維謝過引負求自貶削為後將軍行大將軍事
二十年魏征東大將軍諸葛誕舉兵淮南分關中兵東
下維欲乘虛向秦川復率數萬人出駱谷徑至沈嶺時
長城積穀甚多而守兵少聞維方到衆皆惶懼魏大將
軍司馬望拒之鄧艾亦自隴右皆軍于長城維前住亡
水(謹案今志作芒水毛本及通志俱作亡冰與此合)皆倚山為營望艾傍渭堅
圍維數下挑戰望艾不應景耀元年維聞誕破敗乃還
成都復拜大將軍初昭烈留魏延鎮漢中皆實兵諸圍
以禦外敵敵若來攻使不得入及興勢之役王平捍拒
曹爽皆承此制維建議以為錯守諸圍雖合周易重門
之義然適可禦敵不獲大利不若使聞敵至諸圍皆斂
兵聚穀退就漢樂二城使敵不得入平但重關鎮守以
捍之有事之日令游軍並進以伺其虚敵攻關不克野
無散穀千里縣糧自然疲乏引退之日然後諸城並出
與游軍并力摶之此殄敵之術也於是令督漢中胡
濟却住漢夀監軍王含守樂城護軍蔣斌守漢城又於
西安建威武衛石門武城建昌臨遠皆立圍守五年維
率衆出漢侯和為鄧艾所破還住沓中維本羈旅託國累
年攻戰功績不立而宦官黃皓等弄權於内右大將軍
閻宇與皓協比而皓隂欲廢維樹字維亦疑之啓帝欲
殺之帝曰皓趨走小臣爾往董允切齒朕嘗恨之君何
足介意維見皓枝附葉連懼於失言遜辭而出帝勅皓
詣維陳謝維益自疑懼因求種麥沓中不復還成都六
年維表帝聞鍾會治兵關中欲規進取宜並遣張翼廖
化督諸軍分護陽安關口隂平橋頭以防未然皓徵信
鬼巫謂敵終不自致啓帝寢其事而羣臣不知及鍾會
將向駱谷鄧艾將入沓中然後乃遣右車騎廖化詣沓
中為維援左車騎張翼輔國大將軍董厥等詣陽安關
口以為諸圍外助比至隂平聞魏將諸葛緒向建威故
住待之月餘維為鄧艾所摧還住隂平鍾會攻圍漢樂
二城遣前鋒胡烈進攻關口蔣舒開門出降傅僉格鬭
而死遂陷關口會攻樂城不克聞關口已下長驅而前
大得庫蔵積穀翼厥甫至漢夀維化亦舍隂平而退適
與翼厥合皆還保劒閣以拒會會與維書曰公侯以文
武之德懷萬事之略功濟巴漢聲暢華夏遠近莫不歸
名每惟疇昔嘗同大化吳札鄭僑能喻斯好(原注左氏傳吳季札
聘于鄭見子産如舊相識與之縞帶子産獻紵衣焉)維不答書列營守險會不能
克糧運縣遠將議還歸而鄧艾自隂平由景谷道傍入
遂破諸葛瞻於緜竹帝降於艾艾前據成都維等初聞
瞻破或聞帝欲固守成都或聞欲南入建寧(謹案今志此下有或
聞欲東入吳五字此刪與通志同)於是引軍由廣漢郪道以審虛實尋
被帝敇令投戈放甲詣會於涪軍前將士咸怒拔刀斫
石維見會會曰來何遲也維正色流涕曰今日見此為
速矣會甚竒之厚待維等皆權還其印號節蓋與維出
則同轝坐則同席謂長史杜預曰以伯約比中土名士
公休太初不能勝也會隂懷異圖維知之謂可構成擾
亂以圖克復乃詭說會曰聞君自淮南已來筭無遺策
晉道克昌皆君之力今復定蜀威德振世民高其功主
畏其謀欲以此安歸乎夫韓信不背漢於擾攘以見疑
於既平大夫種不從范蠡於五湖卒伏劒而妄死彼豈
闇主愚臣哉利害使之然也今君大功既立大德已著
何不法陶朱公之泛舟絶迹全功保身登峨嵋之嶺而
從赤松子游乎(原注史記越王勾踐任范蠡以國攻破吳夫差自殺范蠡乃乘扁舟而去適齊
為䲭夷子漢書張良曰家世相韓及韓滅不愛萬金之資為韓報仇強秦天下震動今以三寸舌為帝者師封
萬戶位列侯此布衣之極於良足矣願棄人間事欲從赤松子游爾顔師古曰赤松子仙人號也神農時為雨
師服水玉教神農能入火自燒至昆山上常止西王母石室隨風雨上下炎帝之女追之亦得仙俱去)會
曰君言遠矣我不能行且為今之道或未盡於此也維
曰其他則君智力之所能無煩於老夫矣由是情好歡
甚維乃教會誅北來諸將諸將既死則徐殺會盡坑魏
兵還復漢祚密書與帝曰願陛下忍數日之辱臣欲使
社稷危而復安日月幽而復明會既構鄧艾艾檻車徵
因將維等詣成都自稱益州牧欲授維兵五萬使為前
驅魏將士憤發殺會及維并殺維妻子剖維腹膽大如
斗維昔所俱之蜀梁緒官至大鴻臚尹賞執金吾梁虔
大長秋皆先漢亡殁卻正著論論維曰姜伯約據上
將之重處羣臣之右宅舍弊薄資財無餘側室無妾媵
之䙝後庭無聲樂之娛衣服取供輿馬取備飲食節制不
奢不約官給費用隨手削盡察其所以然者非激貪厲
濁抑情自割也直謂如是為足不在多求凡人之談常譽
成毁敗扶高抑下咸以姜維為投厝無所身死宗滅以
是貶削不復料擿異乎春秋褒貶之義矣如姜維之樂
學不倦清節素約自一時之儀表也(原注孫盛曰異哉卻氏之論也夫士
雖有百行操業萬殊至於忠孝義節百行之冠冕也姜維策名魏室而外奔蜀朝違君徇利不可謂忠捐親苟
免不可謂孝害加舊邦不可謂義敗不死難不可謂節且德政未敷而疲民以逞居禦侮之任而致敵喪守於
夫智勇莫可云也凡斯六者維無一焉實有魏之逋臣亡國之亂相而云人之儀表亦惑矣縱維好書而微自
藻潔豈異夫盜者分財之義而程鄭降階之善也裴松之曰卻正此論取其可稱不謂維始終行事皆可凖則
也所云一時儀表止在好學與儉素爾本傳及魏略皆云維本無叛心以急逼歸蜀盛相譏貶惟可責其背母
餘既過苦又非所以難郤正也孫盛晉陽秋曰永和初從安西將軍平蜀見諸故老及姜維既降之後密與劉禪
表疏欲偽服事鍾會因殺之以復蜀土會事不捷遂至泯□蜀人於今傷之盛以為古人云非所困而困焉名
必辱非所據而據焉身必危既辱且危死期將至其姜維之謂乎鄧艾之入江油士衆鮮少維進不能奮節緜
竹之下退不能總帥五將擁衛蜀主思後圖之計而乃反覆於逆順之間希違情於難冀之會以衰弱之國而
屢觀兵於三秦已滅之邦冀理外之竒舉不亦闇哉裴松之曰盛之譏維又為不當于時鍾會大衆既造劒閣
維與諸將列營守險會不得進已議還計全蜀之功幾乎立矣但鄧艾詭道傍入出於其後諸葛瞻既敗成都
自潰維若回軍救内則會乘其背當時之勢焉得兩濟而責維不能奮節緜竹擁衛蜀主非其理也會欲盡坑
魏將以舉大事授維重兵使為前驅若令魏將皆死兵事在維手殺會復蜀不為難矣夫成功理外然後為竒
不可以事有差互而抑謂不然設使田單之計邂逅不會復可謂之愚闇哉陳志蔣琬費禕姜維共一傳評
曰蔣琬方整有威重費禕寬濟而博愛咸承諸葛之成規因循而不革是以邊境無虞邦家和一然猶未盡治
小之宜居静之理也姜維粗有文武志立功名而玩衆黷旅明斷不周終以隕斃老子有云治大國者猶烹小
鮮况於區區蕞爾而可屢擾乎哉裴松之曰蔣費為相克遵畫一未嘗徇功妄動有所虧喪外卻駱谷之師内
保寧緝之實治小之宜居静之理何以過於此哉今譏其未盡而不著其事故使覽者不知所謂也干寳曰
姜維為蜀相國亡主辱弗之死而死於鍾會之難惜哉非死之難處死之難也是以古之烈士見危受命投節
如歸非不愛死也固知命之不長而懼不得其所也諸家之論互有得失惟陳夀之評干寶之論為得其當)
張翼字伯恭犍為武陽人也高祖父司空浩(謹案浩漢書作皓)
曾祖父廣陵太守綱皆有名迹(益部耆舊傳曰浩字叔明治律春秋遊學京師
與廣漢鐔粲漢中李郃蜀郡張霸共結為友善大將軍鄧隲辟浩稍遷尚書㒒射出為彭城相薦隠士閭丘邈
等徵拜廷尉延光三年安帝議廢太子唯浩與太常桓焉太僕來歷議以為不可順帝立拜浩司空年八十三
卒續漢書綱字文紀少以三公子經明行修舉孝廉不就司徒辟以高第為侍御史漢安元年拜光禄大夫
與侍中杜喬等八人同日受詔持節分出案行天下貪廉墨綬有罪便收刺史二千石以驛表聞威惠清忠名
振郡國號曰八雋是時大將軍梁冀侵擾百姓喬等七人皆奉命四出唯綱獨埋車輪於洛陽都亭不去曰豺
狼當路安問狐狸遂上書論冀等專權事冀恨之諷尚書出綱為廣陵太守建康元年卒官年三十六張璠漢
紀順帝時遣光禄大夫周舉光禄大夫杜喬光禄大夫周栩尚書欒巴青州刺史馮美兖州刺史郭遵太尉長
史劉班侍御史張綱循行風俗同日俱發天下號曰八使後漢書亦言綱為御史漢安元年選遣八使循行風
俗皆耆儒知名多歷顯位唯綱年少官次最微續漢書謂拜光禄大夫使誤也)昭烈定益州
翼為書佐舉孝廉為江陽長徙涪陵令遷梓潼太守累
遷至廣漢蜀郡太守建興九年為庲降都督綏南中郎
將翼持法嚴不得殊俗之歡心耆率劉胄背叛作亂翼
舉兵討胄胄未破會被徵當還羣下咸以為宜便馳騎
即罪翼曰不然吾以蠻夷蠢動不稱職故還爾然代人
未至吾方臨戰場當運糧積穀為滅賊之資豈可以黜
退之故而廢公家之務乎於是統攝不懈代到乃發馬
忠因其成基以破殄胄丞相亮聞而善之亮出武功以
翼為前軍都督領扶風太守亮薨拜前領軍追論討劉
胄功賜爵關内侯延熙元年入為尚書稍遷督建威假
節進封都亭侯征西大將軍十八年與衛將軍姜維俱
還成都維議復出軍翼廷爭以為國小民勞不宜黷武
維不聽將翼等行進翼位鎮南大將軍維至狄道大破
魏雍州刺史王經經衆死於洮水者以萬計翼曰可止
矣不宜復進進或毁此大功維大怒曰為蛇畫足維竟
圍經於狄道城不能克自翼建異論維心與翼不善然
常牽率同行翼亦不得已而往景耀二年遷左車騎將
軍領冀州刺史六年與維咸在劒閣共詣鍾會降明年
正月隨會至成都為亂兵所殺翼子微篤志好學仕晉
為廣漢太守
廖化字元儉本名淳襄陽人也(謹案襄陽耆舊傳作中盧人)為前將
軍關羽主簿羽敗屬吳思歸昭烈乃詐死時人謂為信
然因擕持老母晝夜西行會昭烈東征遇于秭歸昭
烈大悦以化為宜都太守昭烈崩為丞相參軍後為督
廣武稍遷至右車騎將軍假節領并州刺史封中鄉侯
以果烈稱官位與張翼齊而在宗預之右景耀五年姜
維率衆出狄道化曰兵不戢必自焚維之謂也智不出
敵而力少于寇用之無厭將何以立詩云不自我先不
自我後今日之事漢必亡咸熙元年徙雒陽道病卒
議曰嗚呼漢之將亡釁勇嗇禍者魏延姜維為甚焉亮
終制延而禕死無制維者玩寇黷武罷民以逞自謂拓
定中原如先丞相則里惡之效顰也(原注列子西施病心而矉其眉里之
醜人見而美之歸亦捧心矉眉彼知美臏而不知矉之所以美)漢之立國保有梁益以
為關中河内依重險以自固故昭烈實兵漢中諸圍捍
敵而不使之入鴆毒烏喙鯁不下咽終不能潰人腹心
維乃易之却住漢樂縱敵使入高光昭烈不祀忽諸悲
夫翼化譏維黷武必自焚是已顓面大將位與維埓不
能衛國不死于君終為降虜義不逮夫識矣
贊曰伯約悍擾魚爛弗烹天既廢商而詎能興
謹案陳志姜維與黃權李恢吕凱馬忠王平同
傳張翼與鄧芝宗預楊戲同傳廖化附宗預傳
此以姜張廖三人合傳者蓋取其事相連繋且
同為降魏故耳
