欽定四庫全書
續後漢書卷八十四中上元郝經撰
錄第二中上
歷象
二十八舍天漢
二十八舍
按書堯典日中星鳥以殷仲春日永星火以正仲夏宵
中星虛以殷仲秋日短星昴以正仲冬天官書謂五官
之位不移徙紫宫房心虛危咸池太微衡軒轅權也則
皆隨天左旋而諸星家列二十八舍次第皆自角亢右
旋終於翼軫者歲隂在寅歲星右轉居丑在夘則居子
四正位則歷三舍餘則二舍凡十二歲而周天則右旋
者從歲星也堯典四時昏見為序故春起朱鳥冬終玄
武天官書漢志以方位之次為序故起東宫次南宫次
西宫次北宫起角亢終于牛斗至陳卓則以舍次為序
先東宫次北宫次西宫次南宫故起角亢終於翼軫然
後二十八舍順次叶紀而經星之體正故從之凡列舍
及本舍輔官共二百四官其辰列律吕分野度數各具
本舍之首其占之傅於理而可徵者各具本宿下云
東宫蒼龍七宿七十五度其體象龍而居震故謂之蒼
龍(原註文耀鈎東方蒼帝而其精為龍按堯典既曰星鳥則玄武蒼龍白虎等唐虞而上書契以來已自
名之故易謂震為龍為蒼筤竹左氏謂龍見曲禮謂行前朱雀後玄武左青龍右白虎後世星家相𫝊四宫七
宿皆以為名也)夏則昏見南方(原注月令仲夏之月昏亢中旦危中)日行其中謂
之東陸(原注左氏𫝊古者日在北陸而藏冰西陸朝覿而出之杜預注曰陸道也謂夏十二月日在虛
危三月日在昴畢春分之中奎星朝見東方按月令仲春之月日在奎仲夏之月日在東井仲秋之月日在
角仲冬之月日在斗則春在西宫七宿為西陸夏在南宫七宿為南陸秋在東宫七宿為東陸冬在北宮七宿
為北陸)
角亢二舍同辰(原注周天二十八舍分處十二辰四正各三舍餘皆二舍)其辰辰(原注
十二子之辰也起辰右轉至已一周天凡日月會之辰及宫次分野皆然)起軫十二度至氐
四度為夀星(原注周天三百六十五度有竒十二分之各三十度有竒為率宫次分野之度今從
陳卓費直周易分野夀星起軫七度蔡邕月令章句起軫六度雖各不同起之盈則其至縮起之縮則其至盈
皆不越一辰三十度或三十一度有竒則大同小異爾)其宫天稱其律姑洗(原注星家
又以十二辰次為十二宫律義詳見律𩔖)其分鄭其屬兖州東郡入角一度
東平任城山隂入角六度泰山入角十二度濟北陳留
入亢五度
角二星從列色赤十二度去極九十一度半南星出黃
道外半度八月日在其舍月與合朔(原注即所會之辰也至明年七月一
周天)其緯木(原注日月五星七曜右行于二十八舍之中而逆順無常故為緯星星家以日月火水木
金土一陰一陽相間各緯于其舍起鶉火中午位七星緯日以七紀終于鶉火之柳而緯土則四正宫鶉
火大火玄枵大梁之中星七星房虛昴皆緯日為陽剛正體而隂陽之合各緯于四隅皆自然之數也)其輔
八官(原注三垣各有蕃垣内外之官為輔官二十八舍各有分界度數凡本舍之北為内南為外其官在
本舍度中及入度多者皆本舍内外之輔官也自正宫外二十八舍之次正宫其輔官亦多大角為帝庭角
後為帝席亢為天子内朝氐為王者宿宫尾箕為后妃府舍皆七曜之所經故也室為天子之宫以為歲星廟
也南斗天子之星以為鎮星廟也七星為辰星廟獨謂之蠻夷之星者盖五帝坐在七星北太微是也太微帝
王之象七星不得而兩盛矣西宫自昴畢之外則天子决政參伐日月五星由東井之南門是以正宫外角亢
氐尾箕南斗營室參伐東井諸星係日月五星道故左右前後輔官又次于正宫也輔官之多寡則天極北斗
太微為先其次則房心昴畢又其次則東井諸星柳星近太微虛危近北斗所以與房心昴畢不同)
角左右兩星(原注天官書左角李右角將李即理法官也元命包曰左角理物以起右角將率而
動)居蒼龍維首象龍兩角故謂之龍角天子外朝布正
發令之所飛龍之所昇騰明盛之所照耀也左角為天
田一曰天津主刑理其南為太陽道右角為天門為將
主兵其北為太隂道兩角間為天關内為天庭黃道經
其中七曜之所行天之三門猶房之四表也黃道遽久
遷變占天者當察其所在而詳審焉星明潤静王道升
平闇微兵失律將敗動搖失常王者憂日月食其分大
臣誅將易國門閉守臣凶刑法官有罪月行入天門十
月為四月十一月為五月十二月為六月大水(原注十月則明
年四月災十一月則五月也)月暈角間多風雨大水兵起大將凶暈
左角道不通左將凶右角右將凶暈角間再重如連環
圍北斗大臣惡之暈角亢間先起兵者勝暈色黃白王
者喜有德則吉失德則凶歲犯道不通王使阻絶宜行
赦令乘左角法官誅右角將軍死退行兩角間王者出
入不時或有急事守右角賢人用火犯王者憂大臣為
亂句已環繞天子失德變起肘掖貫犯有大戰填犯大
將死守南星王者憂不宜畋獵大兵起守北星後宫有
喜留兩角間兵起道不通有暴令退行兩角間女主出
入無度或地動金犯左角王者將兵于野謀逆者誅守
右角兵起西北方天下大戰色黃將軍貴色赤臣叛逆
行兩角間有刺客王者備之辰犯左角旱右角水亦有
兵戰行暴令守兩角間邊鄙有警道路不通客星出其
間兵喪並起水旱不時流星入左角兵吏有罪色赤有兵
黃土功白義兵起出入兩角間有大使動搖不去臣欲
弑君謀不成誅彗孛干犯兩角間色白有兵不戰有國
喪赤則大戰光芒所指破軍殺將出兩角間天下大亂
暴兵起易主更政近三年遠九年兩角間二星色黑
曰平道去極八十六度入角二度黃道内主除治道路
天子九軌之衢所以通逹四方梯航萬國明正吉角動
法駕有虞彗孛干犯兵盗並起關梁不通西邊一星
色黑曰進賢去極八十六度入軫一度太黃道内主薦
舉賢良星明則賢良彙征闇則姦邪逐進左角北二
星色黑曰天田(原注牛南有天田與此凡二天田角之天田辰見則農祥也牛之天田牛所耕
也)去極八十三度入角五度太黃道内主畿甸疆畛明
則天子籍田金火犯大饑荒土守天子大行封爵其
北大角西三星色黑曰周鼎去極五十八度入角八度
黃道内秦滅二周鼎入泗其精上騰為星國之神器也
主𫝊器凡宗廟鼎彛寳器不見及移徙國祚不安盗竊
寳玉彗孛干犯充庭易主俘於新國右角南二星色
黑曰天門去極一百一度西星入軫一度黃道外主待
朝聘之客明則萬國覲享歲守執政憂有隂謀者誅金
火彗孛干犯兵起闕下門南二星横列色赤曰平星
去極一百三度西星入軫十四度黃道外主平法令决
疑獄廷平之官也明平闊狹不差則政平訟理闇而移
徙則濫聽失刑國多冤民彗孛干犯執法官誅流星犯
近臣黜小臣憂又南句屈而覆二十九星色赤曰庫
樓(原注句屈而兩股南覆也)句屈六大星為庫西南方斜四小星為
樓内十五星各三星鼎足而聚者曰柱柱中央四小星
曰衡又中央小者為陳兵其星色皆赤去極一百三十
二度西北星入軫五度黃道外為天庫藏兵之府星不
具及庫中星動大發兵戌四夷庫中無星羣下謀上并
庫星皆亡則國無君星明角繁衆有逆謀兵起征伐四
出或天子自將辰星入大水金火犯守流星出入兵大
起彗孛干犯盗取庫兵天下大亂易主革命柱亦名三
淵客星守天下大水地動海魚出又南二大星色赤
而横曰南門去極一百四十度右星入軫四度黃道外
天子外門主禁兵擊柝廵徼以待暴客星明則氐羌入
貢闇角則夷狄侵叛客守外兵入國門
亢從列四星色赤九度從南第二星去極九十一度半
黃道内五月昏中(原注凡昏旦中星中當南方午位)其緯金其輔八官
亢喉也蒼龍之頸職司内朝為天子喉舌摠攝天下奏
事出納惟允侍中尚書之官也聽訟理獄錄功降罰敘
百揆朝諸侯故為天庭聽政之所天子外朝一曰疏廟
朝外廟也主疾疫星明大輔相忠良天下安寧闇小朝
列多姦政秕内亂移徙庭内有逆謀直則地動日月食
其分王者憂暈則大臣死或有兵秋暈水冬暈雨雪月
犯兵起大臣有事歲犯時令乖多疾疫久守歲豐退行
兵起去三尺内地動入中龐䖝驚衆期二百五十日句
已守臣謀逆與火同守大水人多饑死火犯天子惡之
句已大水臣謀逆王者自將改紀政令填犯臣為亂諸
侯失地逆行賤女暴貴道路不通多盗賊大水久守君
崇禮義天下安金犯為水為旱兵起疾行而犯貴臣伏
罪宜發兵備北方逆行犯臣有叛者辰逆行犯兵起其
分多疾疫大臣伏罪萬物不成榖貴盗賊並起彗孛犯
天下大饑其分兵喪人多疾疫出亢天子失政天下亂
大水兵役並興正北六星銳圜從列色黑曰亢池(原注
圜而兩端銳南北列也)其北大角左右則攝提也去極六十四度
入亢三度黃道内主津度舟楫往來之事微闇移徙則關
梁不通大角一大星色赤去極五十八度入亢三度
半黃道内為帝庭天子之坐(原注援神契大角為坐便宋均曰坐帝坐也)黼
扆宸席所謂履帝位而光明者也故為大君之象光屬
斗柄招搖在上急繕其怒故為天子威柄下臨兩角斡
旋四宫維首正天之紀綱故又為天棟明盛黃潤天下
大同色變動搖有大變革羣生失寧月食大角主命惡
之金火守王者惡之近八十日遠期年客犯守兵起天
下大亂彗孛干犯革命之象也其左右各三星色赤鼎足
句之曰攝提(原注如鼎之足句抱大角也)左北星去極五十九度半
入亢八度右南星去極七十二度半入角七度皆黃道
内夾輔大角大臣之象恒直斗杓之所指攝斗提角以
接於下整領四宫維繫三垣平月令建節候擁蔽帝坐
以為兵楯首出庶物以起歲元故太歲在寅曰攝提格
主九卿明而角謂之提揚眉公卿專恣伏誅温温不明
而大人君有憂五星犯臣謀其君出入兵起期一年火
犯守更主流星入外國有以兵為使來者天子有急事
觸破大角則有急兵彗孛干犯天下大亂天子將兵于
野兵起宫中王者憂期二年出大角長六七尺天下大
亂兵起易政地震遠三年客星入守聖人受制左攝
提上三星横列色黑曰帝席去極三十七度東星入氐
半度黃道内天子宴樂飛觴宥幣獻酬之所明潤天子
大愷闇角王公凶不見天子下席其北横列三星色
赤曰梗河去極四十二度太東星入氐二度半黃道内
為天矛一曰天鋒一曰天楯劍戟之星也主備不虞與
槍棓同又主邊兵為喪變動則兵喪應之星亡及移徙
不定則鋒鏑亂起邊鄙大悚亢南横列七星色黑曰
折威去極一百三十度太西星入角二度黃道外主折
獄斷斬明則刑清闇動搖有冤獄客星彗孛犯守囚反
破獄邊將有誅東南二星色黃曰頓頑去極一百一
十五度東南星入亢六度黃道外治獄之官也主五聽
兩辭考察囚情占同折威西南直庫東北二星色黃
曰陽門去極一百二十三度西星入亢一度黃道外主
執兵戌邊禦南方盗賊色變動搖盗起
氐房心三舍同辰其辰夘(原注氐音底天官書以子午夘酉為四正宮故東宫先言
房心南宫先言權衡西宫先言咸池北宫先言虚危皆于七星之中取其正位中星為言而後及乎其餘南不
言七星北不言昴或先參而後觜或先心而後房皆錯綜互見也今祗以列舍右旋相比為次皆以本宿為正
不取其餘故東自角亢始北自斗牛始西自奎婁始南自東井始房虚昴七星為四正之宿而天體正矣)起
氐五度至尾九度為大火(原注費直起氐十一度蔡邕起凡八度左氏傳心為大
火)其宫天蝎其律夾鍾其分宋其屬豫州濟隂入氐一
度東平入氐七度潁川入房一度汝南入房二度沛國
入房四度楚國入房四度梁國入房五度淮陽入心一
度魯國入心三度
氐匡側四星色赤十五度西南星去極九十六度黃道
外十二月旦中其緯土其輔六官氐祗也東方木牙角
亢矯而出下繫于氐乃其根柢也故為天根又為本(原注
國語單子曰天根見而水涸本見而草木節解注天根本氐也)萬物抵地而出必有夷
傷故主疫為天子路寢聽朝之所一曰氐邸也抵歸而
宿也故為宿宫天子小寢休解之室前二星嫡后正妃
後二星庶姬嬪妾也均明則木道暢茂百榖登熟臣下
奉法嫡妾不踰後大前小則妾上僣后妃失位前大後
小則女主昌動搖則國本危太子廢羣生不寧兵起闇
則歲凶日月食其分有大誅殺后妃惡之人多疾疫月
入兵起犯之殺將十一月十二月暈天子不豫歲犯國
蓄空出入其中有急令環遶兵起久守立后期八十日
蝗傷榖物不成退行其南地動火犯守賊臣謀不成天
子不宜出宫退行入太子廢大臣誅天下大亂火災地
動句已王者惡之宜行赦令填犯太子立退行入女主
失位犯有誅四夷弗賓天子憂久守后有慶賀出入留
舍不出四年亡地兵起諸侯有自立者金犯有誅將軍
受制久守國有兵憂失地霜雪不時辰犯貴臣憂多冤
獄法官有罪久守大旱無稼穡客星入天子不豫流星
入兵起其分大水大臣有疾入氐中民饑多疾犯守婦
人尤災彗孛干犯王者失德致殃宜行赦令出氐中有
大赦兵亦起天子廵幸避位易政吉居位大凶兵起
東北一星色黑曰天乳去極七十七度入氐六度黃道
内為甘露主醴酪明則甘露降彗孛客守天雨爵錫
氐南三星鼎聚色黑曰陣車去極一百六度入氐五度
黃道外主兵車星明動則戎車駕又南三星九叢合
二十七星色赤曰騎官去極一百一十五度半西叢北
星入氐四度半黃道外天子宿衛騎士虎賁宿衛之屬
也星足明潤禁籞安亡闇兵起其下一星色黑曰騎
陣將軍去極一百二十六度入氐十三度黃道外騎將
也其西南三星色黑曰車騎去極一百三十一度入
氐七度黃道外主部曲行列之將也彗孛干犯皆為兵
起陣車東二星色黃曰天輻(原注或作輪)去極一百五度
入氐十四度黃道内乘輿中車官也主鑾駕鹵簿星明
角大駕出宫客守輦轂有變
房從列四星色赤六度去極一百四十度半南二星在
黃道外九月日在其舍月與合朔其緯日其輔八官蒼
龍之中星東宫之正位東陸之中道太皥闢戶之星萬
物由戶而出故謂之房為明堂天子布政之宫亦為四
輔下第一星上將次次將次次相上星上相所以理隂
陽施政教贊化育以生物之心而仁天下南二星君位
北二星后妃位為四表之道中間為天衢又為天關黃
道經其中四星間有三道日月五星所從出入南間曰
陽環其南曰太陽北間曰隂環其北曰太隂七曜由乎
天衢天子夀昌天下和平由陽道則旱喪由隂道則水
兵亦曰天駟為天馬主車駕王者祠之為馬祖(原注此曰天駟
奎北王良四星亦曰天駟此一名曰天廐東壁之北亦有天廐奎北有王良中宮造父星亦與王良同凡有天
子之象臨幸之所則有此)其陽左驂次左服次右服其隂右驂亦曰
天廐又曰天府主開閉蓄藏中道北為明堂内政主相
南為明堂外政主將次將以臨戎次相以任政故如兩
服上將以伐謀上相以論道故如兩驂皆天子所以駕
馭之也星明盛將相服勤民人受福移徙則將相不和
民人流亡大而角天下兵起日月食其分歲大虛歉月
犯四輔近三尺遠五尺輔臣誅乘掩左右有逆謀多暴
獄天子不利出宫暈南旱北大水當中道風雨之祥歲
入及句已天子惡之變色后妃凶守犯將相憂久留王
者夀昌五榖豐登火犯王者憂守之有大喪守北大水
行中道犯守天子惡之宜行赦令環遶句已股肱失位
父子分張退行守房心間地動填犯守將相謀逆伏誅
句已后妃凶久守女主昌出入流舍兵起西方退行兵
起地動金犯天子惡之天下兵起句已大臣戮死姦臣
脅主者誅或良馬出廐辰犯句已天子惡之胡兵起大
水客星入大臣謀亂流星入國有大喪期一年如蛇曲
入逆臣犯君宜行赦令彗孛出天子行凶德荏惡致亂
身弑國亡北道諸侯舉兵中道貫房王室大亂易主更
政傍二小星色赤近房北曰鈎鈐去極一百度太半
東入房二度半房之鈐鍵天之管籥主閉藏天心防閑
神府闓舒造化鉤距姦惡以備非常明而近房天下同
心房鉤鈐間有星及疎坼則地動歲犯守王者失政臣下
為亂火犯守王者惡之侍臣凶填犯王者大失天下心海
内分裂金久守王者有德客犯宫中兵起期二年流星入
賊臣暴貴專政亂朝彗孛干犯宫闈大亂期三年鈐東
北一星色黃曰鍵閉去極九十八度半太入房三度半
太一曰牽(原注音轄車之端鍵也)亦主管籥開閉事星明移徙則
宫門不禁姦滛大行静潤居所則王者獨操權勢羣才
並用得天之統又北東三星從列色黃曰罰去極九
十三度半太南星入房三度半太黃道内主金贖布帛
之事列直而得南北之正則法令平曲而斜則刑罰不
中夾房各四星斜列色赤曰兩咸東咸去極一百三
度南星入心二度西咸去極九十二度西星入氐十一
度皆在黃道内主門戶防滛佚五星乘犯閨門無禮臣
下謀逆彗孛干犯除穢清宫王者惡之房西中道一
星色黑曰日去極一百五度入氐十四度半太黃道外主
昭明令德太陽之精也金火彗孛干犯王者惡之日
下二星横列色黃曰從官去極一百八度西星入氐十
四度黃道外主毒藥以禦靈怪醫禱祝之官也五星犯
守蠱事起匪人構亂其南縱横十二星色赤曰積卒
去極一百二十三度少西星入氐十三度黃道外主掃
除不祥五營軍卒衛士之象也闇小吉明大動搖京師
兵起一星亡兵出二星亡兵半出三星亡營兵盡出五
星彗孛犯守天下兵起近臣誅
心斜列三星色赤五度中央大星去極一百八度半黃
道外六月昏中其緯月太極全體藏于實核甲合而心
根其中謂之仁發于苞體甲坼而心抽其中謂之心斗
建夘之月萬物始生華心具其文𩔖心故曰心故在天
地為生物之心在人為好物之心在人君為生民之心
在蒼龍之中為龍心心主火且盛夏當陽昏與鶉火合
故為大火又為大辰中央曰明堂天王正位執威福之
柄行賞罰之權尊臨百官統禦萬國豐亨日中宜照天
下故欲尊而光前星太子後星庶子君之儲貳問安侍
膳惟孝與恭故欲卑而安星直則天子失政色變角動
則國有憂三星叶明國有大慶日月食其分内賊為亂
月犯王者惡之掩前星太子不利暈三日内風雨歲守
年榖豐出左有年出右無年守七十日内臣暴貴八十
日王者夀昌天下咸被德澤乘中相死犯前星太子憂
火犯中星王者大惡久守大亂革命犯前星太子憂在
陽有喜在隂有憂填犯王者無嗣國統絶宫中有亂臣
久守色黃國有大慶出入流舍有急令金犯三寸内有
兵上殿環遶天子憂宜行赦令乘犯將相為亂兵四起
蟲犬縱横辰亂天子戒慎遇毒亦為大水凌犯留退内
賊謀逆久守中間地動客星入犯諸侯有諜使者出則
王使犯諸侯大旱犯前後星國本搖流星入大臣憂宫中
有謀逆者期一年遠三年犯中星内亂王者憂犯前後
天子憂自外入使來自中出使出各以其色占之星大
使大星小使小彗孛出中兵戰宫中易主革命大臣相
疑受誅近七日遠百日大蝗饑民流亡近一年遠三年
(謹案諸宿皆有輔官惟心宿無之考步天歌以積卒十二星屬心乾象新書以積卒屬房宿而不屬心天元歷
理云心為天君貴守虛明使有物以擾之則蔽而不明矣故各宿有入度之星而心獨無乃天道之妙據此則
此書以積卒屬房宿者是也)
尾箕二舍同辰其辰寅起尾十度至南斗十一度為析
木以其入天漢中故又謂之析木之津(原注費直起尾九度蔡邕起尾
四度)其宫人馬其律太簇其分燕其屬幽州渤海入箕一
度上谷入尾一度漁陽入尾三度右北平入尾七度西
河上郡北地遼西東入尾十度涿郡入尾十六度樂浪
入箕三度玄菟入箕六度廣陽入箕九度凉州入箕十
一度
尾句揭九星色赤(原注句揭者曲下而復揭起也)十九度西第二星去
極一百二十四度黃道外十月日在其舍月與合朔正
月旦中其緯火其輔五官昇龍之尾(原注左氏傳丙之辰龍尾伏辰)後
宫之場妃后之府隂陽之所交泰風雨之所發興萬物
始生如尾故曰尾一曰九子(原注宋均曰取尾九星也)近心第一星
皇后其次三夫人九嬪二十七世婦之象也末二星為
諸妾第三星傍小星色赤曰神宫去極一百二十七
度入尾半度天子解衣之内室也星均明大小相承嫡
妾有叙子孫蕃昌明闇不常妃嫡乖亂妾媵上僣坼絶
則君臣不和日月食其分貴臣誅月犯臣陵君貴戚誅
暈宿中赤地千里歲入太子立易后亦后族有暴貴者
期百八十日退守大臣作亂天子自將逆臣敗誅乘犯旱
饑出入留舍大臣惡之句已后妃凶火守臣下乖亂歲
多祥后妃憂退行入兵起大臣家歲大歉宫中有謀者
敗填犯后妃惡之色黃三后並立出入留舍盗賊遍天
下兵大起大臣誅退行變色賤女暴貴金入宫掖有變
出入留舍兵起讒賊大興宫中有誑欺天子者貴人惡
之大水萬物不成辰入大水人饑后妃有罪久守后妃
與政客星犯大饑人流后妃凶北人來降流星犯王遣
使于諸侯大風為災入色青黑遠臣來歸出色青黑近
臣逃亡彗孛出中君臣交兵變起宫掖國有易政期
一年遠三年干犯讒賊興后妃以左道惑天子大臣得
罪官人逃散近百日遠一年北上四星從曲色赤曰
天江(原注從曲南北曲列也)去極一百一十度天市垣南南星入
尾六度黃道外主太隂雨水之政星均小則風雨時明
動則大水兵起參差則馬貴不見則兵起津梁不通金
火彗孛干犯兵喪並起洪水横流尾東雙星傍一星
色赤曰傅說去極一百三十度半入尾十三度黃道外
傅說死而精氣騰為是星故名之一曰天策(原注左氏傳天策焞
焞杜預註天策傅說星)主大臣及逸民星明潤則天子舉逸民輔
臣忠良闇則君子在野佞臣惑君角動則姦臣亂國禍
及處士(原注按巫咸石氏諸星家皆以傅說一星在尾後河中尾為后妃之府主後宫故其占以傅說
為後宫女巫主祝祠神靈祈禱胤嗣大而明則後宮多禱祠闇小則后宫少子孫動搖則后妃不安星亡則天
子無嗣不知其占之所自殆夤緣后妃後宫而為是說也夫傅說殷中興大臣死而精爽上騰跨箕尾而為列
星乃為女巫為後宫祈禱子孫遽䙝下若是哉今故削之為大臣逸民之占云)又東北一星
色赤曰魚去極一百二十度入尾十一度半黃道外尾
後天漢中狀如弓主雲雨風氣及水物大而不明則隂
陽和風雨時明動則洪發江海大魚出火守星南旱星
北水尾南五星句坼如龜背而色赤曰龜去極一百
三十一度入尾十二度黃道外天漢中主贊神明定吉
凶占卜之官也星明則神道彰君臣和龜筮協從闇徙
則反是
箕匡側四星色赤十一度西北星去極一百二十一度
黃道外其緯水其輔四官當艮位萬物之所根棋(原注音基義同)
且在龍尾後有簸楊象故謂之箕有口哆侈故為天口
有舌為讒故為廣舌受物而有去來故謂敖客在天漢
九江之口主津梁故曰天津有口主出氣故曰天鷄(原注
此曰天鷄南斗建星之北二星亦曰天鷄凡二天鷄鷄司晨箕寅位鷄鳴之所也其在狗國鷄狗同類也)在
北宫之東南南斗之南故曰南箕(原注詩維南有箕不可以簸揚維南有箕
載翕其舌哆兮侈兮成是南箕則簸揚口舌之象自古有之故天宫書以為敖客敖敖遊調弄口舌也即遊說
之客也)又主外國客蠻貊將動先表箕焉為天主八
風為天子宣揚風化故主風為後宫别府故又主夫人
御女星明則五榖登動搖則榖貴民流外國不安星入
漢則人相食明大而角讒言大興國有誣䧟之誅日月
食其次君臣乖張宫中有蠱獄宿箕東壁翼軫必有大
風月入暈大風傷稼民饑歲入宫中有口舌乘犯風旱
榖貴出入留舍王者失德滛風大行火入旱饑民流王
者惡之出入流舍句已兵起大臣凶北戎來降填犯女
主憂出入留舍暴兵起大水民流金犯女主喜久守
名士大臣疾疫宫中有口舌風災大旱妖言邊將凶
辰入有赦守之大臣凶動搖後宫惡之大風乃解久
守大水客犯饑荒大風雨為災北人來求婦流星出
大臣逐宫女放彗孛出饑荒戎夷為亂天下兵起行
指東南諸蠻島夷為亂北上八星句圜色黃曰
天籥西星去極一百二十度東星入箕六度少黃
道外主關閉邊防道路之事星明吉闇則寇闖國
門箕舌前一星色黑曰糠去極一百二十七度黃道
外明則歲豐闇則歉不見則人相食箕南三星色赤
曰杵(原注此有杵星危南復有杵臼者此以箕之簸揚危為蓋屋土功從其𩔖也)去極一百
三十一度黃道外主舂以給食占同糠箕東南一星
色黑曰農丈人去極一百二度入箕六度黃道外主稼
穡農正官也占與糠同(謹案步天歌農丈人屬斗考天元歷理云農坐箕東繞箕偃仰
當入箕度)
北宫玄武七宿九十四度其體象龜蛇而居坎故謂之
玄武(原注左氏傳蛇乘龍杜注玄武之宿虛危之星也)秋則昏見南方日行其
中謂之北陸
斗牛二舍同辰其辰丑起南斗十二度至須女七度為
星紀(原注費直起斗十度蔡邕起斗六度)其宫磨蝎其律大吕其分吴越
其屬揚州九江入斗一度廬江入斗六度豫章入斗十
度丹陽入斗十六度會稽入牛一度臨淮入牛四度廣
陵入牛八度
斗六星如北斗色赤二十五度魁第四星去極一百一
十七度半十一月日在其舍月與合朔其緯木其輔十
四官黃道在斗柄第二星下柄入天漢中有挹注之象
故亦謂之斗紫宫之斗既謂之北斗北宫之斗昏中則
在南故謂之南斗且生氣左旋自北而東故箕斗皆謂
之南以陽方之氣名之也(原注璣衡七星乃北斗維北有斗乃南斗爾南斗乃在二
十八宿之列何以謂之維北有斗豈箕在斗南故曰南箕斗在箕北故曰北斗此二星自為南北也其實箕斗
皆在東北維爾)玄龜之首天帝之廟宰相之位夀命之府主褒
進賢良禀受爵禄故為嘉量所以斟酌給授也又主兵
一曰天機南二星魁天庫樓天梁也中央二星天相也
北二星天府庭也北星杓也初一曰北庭又曰天關又
曰鈇鉞主吴次主會稽次主豫章次主廬江次主九江
天子之事占于斗星盛明王道和平天子夀昌班行爵
禄風雨時順百榖豐登動搖芒角主憂臣敗國政日月
食其分后妃大臣惡之月犯有風雨暈大將凶民流亡
歲凌犯將相有謀伏誅入魁中王者夀昌大行爵賞忠
臣作輔將相有慶賀事退行守有兵大敗火犯王者惡
之宜行赦令宰輔凶災守臣逆節道路不通入魁中謂
之斗中有星兵起叛逆有誅天子蒙塵故曰熒惑入南
斗天子下殿走填犯王者登極入行魁中王者不宜畋
獵兵起地動久守先水後旱姦臣謀亂伏誅逆行魁中
天子失地兵起西方地裂山崩大臣叛逆關梁不通金
入魁中將相惡之天子大班爵禄守之破軍殺將逆行
魁中天子孫于外國久守權臣專兵擅命辰入魁中兵
起大臣誅宜改正朔或易主在南大水百榖傷敗客星
出國亂兵起入魁中三日不出城門閉貴人憂流星入
有來使出大臣出使彗孛干犯國有大憂王者疾大臣
太子相謀害諸侯不朝天子易政兵起大亂出中吴越
兵起自立大臣謀逆東北隋列六星如弓色赤曰建
星去極一百一十三度少西星入斗七度黃道内七月
昏中二月旦中曰建星者建諸星也為孟秋昏中之星
天之都關也一曰天旗為天鼓天馬南二星天庫中央
二星市又鈇鑕上二星旗跗也斗建之間七曜之道古
者十一月甲子朔冬至五星如連珠日月若合璧乃建
律歷起于建星氣數之元主作事謀始動搖則人勞月
暈之蛟龍見牛馬疫月犯大臣相謀大水關梁不通歲
犯諸侯謀亂大水民饑疾疫火守天子下殿金乘歲凶
兵起辰犯讒言興起大獄客星守三日天下兵起流星
入羣下謀逆色赤則吉彗孛干犯天子失德忠臣誅賢
人遁易主革命建北九星句曲横列色赤曰天弁去
極九十七度西入斗六度黃道内天漢北市官之長主
市籍知寳貨明則萬物盛闇則凶歉月犯榖貴彗孛干
犯囚徒起兵弁東北從曲九星色赤曰右旗(原注從曲者南
北曲折也)去極八十七度北星入斗十八度黃道内又東
北横列三星色赤曰河鼔去極八十五度中央大星入
斗二十二度黃道内天漢北鼓東北句曲下覆九星
色黑曰左旗(原注曲折而下覆河鼔也)去極八十二度北星入牛二
度建為天旗三官在其上兩旗夾鼓天之旗鼓也鼓主
軍鼓鈇鉞一曰三武主天子三軍中央大星大將軍左
星左將軍右星右將軍主備關梁守險阻知敵謀扞外
難信威令建音聲星直將得其人曲則計失勢奪又曰
黃姑星牽牛織女相見之所也兩旗三軍之旌表動則
兵起曲則將失計角則將雄怒則馬貴星差戾大亂相
陵闇或亡破軍殺將五星彗孛干犯旗鼓天下兵起天
子自將於野天紀東天漢北鼎足聚三星色赤曰織
女去極五十二度大星入斗十一度黃道内天女孫也
主果蓏絲帛珍寳及蠶繅織紝婦職大星黃帝聖母二
小星妃主諸女位王者至孝神人咸喜則星俱明闇則
宸闈暌女工廢七月朔初出色赤明女工之善大星怒
角母后恣小星闇女子疫常向扶筐吉背之布帛貴五
星彗孛干犯主憂兵起母后失位其東南匡正四星
色黑曰漸臺去極五十六度西北星入斗十四度黃道
内臨水之臺也主晷刻律吕候氣之事明則隂陽調律
吕正又東北五星斜列色黑曰輦道去極五十五度
西星入斗十八度黃道内天子遊行之道也漢輦道通
南北宫其象也明角天子流連荒亡闇徙有姦伏金火
彗孛干犯天子不宜出宫兵起輦下又東北四星如
畢色黃曰奚仲去極三十二度太入牛四度黃道内為
天子車正故以奚仲為名占同輦道建星東二星色
黑曰天鷄去極一百二十五度西星入斗五度黃道内
主候時節警農事天子日御鷄唱官也金火彗孛干犯
則荒鷄夜鳴國亂兵起斗魁前二星色黑曰狗東大
星去極一百二十五度入斗五度黃道外主守禦失位
動搖姦人竊發為亂金火彗孛干犯環衛官凶狗疫災
東南四星匡正色黑曰狗國去極一百三十度入斗
二十一度黃道外主東方九國鮮卑烏桓匈奴星明角
邊兵起金火彗孛干犯外國相攻其國大亂斗南句
圜十四星如貫索色赤曰鼈去極一百二十七度半西
星入箕一度黃道外天漢中主蟲魚水物候隂陽之變
不居漢中川有易者金火犯介蟲為妖甲胄起戎鼈
東南十星縱横四出色黃曰天淵(原注内句園而四角星遠出也)去極
一百三十五度西南星入斗十三度黃道外又曰天泉
天海太隂天池玉池凡六名主灌溉溝渠之事星明動
大水火守大旱
牛從列六星色赤七度中央星去極一百一十二度黃道
經其中天漢南八月昏中三月旦中其緯金其輔四官
二星為角四星為足有象如牛故以為名七政履端之
始律歷氣數之首起牛一度其間為黃道故為天關主
關梁牛以牽傍為用故為牽牛主犠牲祠享耕殖百榖
其上河鼓故亦曰天鼓主凡四足動物其大星中星也
上一星主道路次二星主關梁下三星主南越又北二
星一曰即路一曰聚火七月七夕精氣與織女星會于
河鼓星明大以序相承則王道昌天下平星曲及闇徙
歲凶關梁不通牛疫凡四足蟲災移入漢中天下大亂
不與織女相對隂陽不和寒暑失時日月食其分百種
不入歲大饑荒月犯乘人多疾疫路梗牛馬疫貴冬三
月暈國有大功行賞賜爵歲守天子夀昌四夷來朝環
繞饑凍虎狼為害乘犯破軍殺將退行貴人憂火犯牛
馬疫饑荒關梁絶退行叛逆起破軍殺將填乘守姦賊
相持道路不通大臣有為國盡忠節者或大興土功金
犯邊防告急將軍失計妖言興守之地氣發泄榖不熟
辰守大水榖不登臣有謀者誅凌犯角動發洪漂沒民
多溺死客星出兵起其分臣謀亂大饑地動流星入外
國使來四足物為妖彗孛干犯中外兵起王者憂牛馬
疫宜更化易法令省力役行惠政其北四星横列色
黃曰天桴去極九十八度東南星入牛二度黃道内西
北直旗鼓與之相應故主刻漏桴鼓之事直為鼓角動
搖則金鼓大震天下兵起闇則挈壼氏失職牛東三
星斜列色黑曰羅堰去極一百七度太南二星入牛五
度黃道外主瀦蓄灌溉亦主御馬以闇為吉角動則寳
馬疫牛東南九星三聚横列色黑曰天田去極一百
三十一度西星入牛四度黃道外畿内之田耕籍之所
亦主農器與角北天田同占其南九星三聚横亘赤
色曰九坎去極一百三十六度西南星入斗二十一度
黃道外主水泉溝洫導逹疏決小潤吉明角大水漂没
人民
女虛危三舍同辰其辰子起須女八度至危十五度為
元&KR1102;(原注費直起女六度蔡邕起女二度左氏傳元枵虛中也枵耗名也)其宫寳瓶其
律黃鍾其分齊其屬青州泗水入女一度六安入女六
度齊國入虛六度北海入虛九度濟南入危一度樂安
入危四度東萊入危九度平原入危十一度菑川入危
十四度
女匡側四星色赤十一度西南星去極一百五度黃道
内十二月日在其舍月與合朔四月旦中其緯土其輔
六官斗建子之月萬物變動其所隂陽氣未相離尚如
相胥也故曰須女一曰須待也隂和陽而應女待男而
行父母之命媒妁之言聘采之幣親迎之禮皆女之所
待也故易曰歸妹愆期遲歸有時𫝊曰有待而行也一
曰須女賤妾之稱須命而進御職之卑者也又曰婺女
女主中饋以勤勞為務也為天少府掌裁制布帛紉結
環佩藴蓄珠玉女功巧拙之事主嫁娶之禮星齊明天
下和平后妃獻功為黼黻文章以給郊廟王者致孝神
人感悦動搖而明國有大昏闇則女德不修杼柚空府
藏竭民人饑殺禮而昏國多奔女日月食其分歲不稔
桑蠶災后妃有憂月犯暈兵起風災歲入后妃立賢女
進君有大慶亦主太子立退行守犯大臣惡之農桑失
業布帛踊貴火入后妃凶國有火出入留舍天子納美
女布帛貴逆行守有謀亂者后妃死兵起句己姦女亂
宫大無稼穡填久守國有喜天子納美女王者以信義
服天下宫女有暴貴者后族分土受封退行凌犯兵盗
大起暴亂縱横金犯妃黨凶王者傾竭帑藏大賫金幣
辰犯守國有女使有進美女者亦主歲荒榖帛貴及大
水客星入外國進美女守之關梁不通宫人謀逆女主
憂貴人死暴兵入宫國亡流星入天子納美女出有女
使干犯貴女下獄女主干君期一年遠三年彗孛干犯
兵起女主為亂王者惡之其北五星匡覆色赤曰離
珠去極九十四度西星入女一度黃道内後宫之寳藏
主天子旒珠后妃環佩之飾星移宫中有亂五星流客
彗孛干犯兵起后宫宫人伏誅在東旱在北水歲凶
北上五星匡覆色黑曰敗瓜去極七十九度西星入女
初度又北縱横五星色赤曰匏瓜去極六十六度半
西星入女二度皆在黃道内主天子瓜果凡蓏物亦主
後宫及隂謀明大光潤歲熟果實繁闇則反是星失次
宜防獻瓜果者青黑星守魚鹽貴又北上奚仲東南
九星如張弓色赤曰天津去極四十九度西北星入牛
二度黃道内横列天漢中天之津渡也一曰天漢一曰
天江主四瀆津梁所以渡神通四方星大色變水賊起
洪水為災一星不具津梁不通二星不具亡城喪地三
星不具天下覆沒動搖兵起參差馬貴赤氣入旱黃白
氣有赦火犯天下大亂女南亂列十二國合十六星
色黃越一星羅堰南去極一百一十九度東星入牛七
度東西兩周二星越東去極一百一十九度入女九度
秦二星周東南去極一百二十一度入女十一度代二
星秦東南去極一百二十九度入女十一度晉一星代
西南去極一百二十六度入女十一度韓一星晉北去
極一百二十五度入女九度魏一星韓南去極一百二
十八度入女七度楚一星魏西去極一百二十七度半
入女五度燕一星楚東南去極一百三十一度入女七
度半齊一星燕西九坎北去極一百三十一度入牛七
度趙二星齊北去極一百二十八度西星入牛七度鄭
一星趙東南去極一百二十五度入女四度皆在黃道
外變動有星干犯各以其分占東南三星從直色黃
曰璃瑜去極一百二十六度東大星入虛一度黃道外
圭圭瑜玉飾婦人之服闇則宫庭約素明大服飾奢侈
餘占同離珠
虛二星色赤九度少彊南星去極一百一十三度黃道
内九月昏中其緯日其輔八官玄武之中星北宫之正
位北陸之中道顓頊閉物之星萬物退藏田野空虛故
謂之虛虛者能實能虛陽氣至冬則宛藏於虛日南至
則一隂下藏一陽上舒故曰虛陽為實隂為虛子為極
隂虛空不用之地虛中而復乎太虛道之體也非虛不
能造物非空不能受物故坤以虛受乾隂以虛受陽而
後有生物之心乾入坤為坎一貫氣為子而後陽根乎
隂則子雖為虛位乃造物之樞也故律為黃鍾舍為虛
宿(謹案大典原本此下直接去極一百一十九度入虚二度少黃道外云云其司空主井地居邑鄉逐之政
至虛南二星色黑曰哭五百七十餘字誤抄入危宿内故虛宿無星占而二宿輔官多寡亦不合今據步天歌
及晉書宋史天文志移改)司空主井地居邑鄉遂之政虛中則誠故
主祠祭禱祝物死大空故主死喪哭泣太虛氣化故又
主風雨以其端揆之始故又為冡宰主平理天下覆藏
萬物星明静天下安闇而欹斜王者不恭鬼神乏祀角
動則物怪為妖訛言兵起國有大喪哭聲震野日月食
其分兵起大戰月犯大歉將死暈民多疫死臣謀不成
歲入修宗廟陵寢犯句己宰臣進宫久守大水魚行人
道歲荒民多暴死齊為甚火入兵起天下大亂天子將
兵于野齊有喪出入留舍宗廟禮廢大臣憂歲凶民相
食久守至百二十日諸侯益地將軍受封填入王者憂
乘犯赤地千里民相食當去不去當止不止大兵起天
下亂有斧鉞之誅退行祭祀不享久守諸侯受封金入
臣下謀逆兵起犯之宗廟乏祀女子多寡守之多土功
民流亡退行兵罷辰入政令暴急民人饑歉兵起丁壯
盡行句己大水齊為甚守東春大雨南夏大雨西秋大
雨北冬雷雨客星犯更田制改阡陌法酷人怨環遶有
赦期七十日出虛中大臣亂國喪天下兵起流星入國
亂下人謀上色赤大喪哭泣黃有使受賜奔星入女虛
危之間人流亡出虛間有使出彗孛干犯出天下兵起
天子自將兵于野國有三空之厄(原注朝廷空田野空百姓空也)其
東二星色黑曰司命去極九十一度入虛二度主刑罰
死喪斬衰之制及絲枲麻縷之功次北二星色黑曰
司禄去極八十八度入虛三度主禄食糧料增益年德
北上二星色黑曰司危去極八十五度西星入虛三
度太主正驕逸及臺諫死喪之事又北二星色黑曰
司非去極八十二度太入虛四度少主正過失鬼神禍
福之事以上四官皆在黃道内皆隂府冥官司察下民
善惡功過者也虛南二星色黑曰哭去極一百一十
九度入虛二度少黃道外主棺椁斂葬哭泣之事其
東壘壁陣十二星兩端匡斜各四星中列四星色赤起
虛抵壁横亘三舍去極九十七度西星入危十四度黃
道内天子衛兵五營八校之屯壁也五星彗孛干犯天
子自將禁兵盡行客流入守禁衛有閉營謀逆者陣
西哭南十三星句環如貫索色黃白曰天壘城南星去
極一百二十五度西星入虛四度黃道外主限北方為
長城兵壘金火入邊兵犯塞城南四星夾列色赤曰
敗臼(原注兩兩斜列也)去極一百三十一度西星入女十度横
亘虛危之南黃道外主伺歲災凡敗亡饑荒事星失則
大歉民流質賣釜甑捐棄鄉邑
危三星色赤十六度南星去極九十八度黃道内十月
昏中五月旦中其緯月其輔十官上一星高旁兩星隋
下象乎屋危西北地極高危所以隠蔽日月為晝夜故
曰危又危垝也(原注垝音毀)陽氣至是而垝敗故曰危隠藏
天體故曰天府又曰天市主宗廟宫室架屋之事亦主
死喪陵寢之制以其在幽隂之墟也星動搖則締構土
木之役興焉日月食其分國有危亡之變犯而霧兵起
士多死暈人多疾疫歲守宗廟乏祀諸侯起兵大用斧
鑕多土功出入留舍六十日賢人死火入賊臣起天下
亂大臣亡期八十日亦多土功乘犯兵起南方大旱退
行守内戰火起宫室焚蕩填入賊臣起久守天子慎畋
獵齊地兵起國破土功病民旱饑金守大臣懷姦更相
誣謗入犯有急兵人多癰疽疾齊地兵起辰入姦臣有
謀守之后妃憂兵起大水歲荒客星犯大水饑荒流星
入兵民皆弊北邊兵起色黃土功興彗孛干犯臣叛兵
起主憂易政出危齊地兵起大水民饑西北五星匡
側(謹案大典此下有司空主井地居邑鄉遂之政至虛南二星色黑曰哭五百七十餘字係虛宿之文誤入
今仍歸入虛宿下)色黑曰人星去極八十五度南星入危一度
黃道内一曰卧星主理萬民警夜防滛佚亦主婦人動
搖則人不安星亡有詐為詔令者其旁匡仰四星色
黑曰臼臼上從列三星色黑曰杵去極八十八度南星
入危四度黃道内主舂軍糧杵臼欲相當不當則乏糧
臼仰則歲豐側則歉人上横列三星其端四星聚而
色黑曰車府去極六十五度西星入虛五度黃道内東
星近天漢主車輿之府又為客館金火干犯兵車四出
車東北漢中五星匡側色黑曰造父去極五十三度
入危十六度黃道内主御馬不見馬暴貴明角騎兵起
危南二星色黑曰蓋屋去極一百三度南星入危三
度黃道内主營建宫室金火犯廟壊火災屋旁四星
亂聚色赤曰墳墓為危附座去極一百一度西星入危
五度黃道内主兆域殯葬丘墓園陵復土倚盧苫塊之
事周官墓人漢復土將軍也明角兵亂多死亡暗徙金
火犯客守則山陵發掘梓宫剖裂墓前旁列四星色
黃曰虛梁去極一百一十度西星入虛九度出黃道外
二度主陵廟禱祠事占同墳墓屋南二星色黑曰泣
去極一百一十九度西星入虛七度占與哭同梁南
十星句圜色黃曰天錢去極一百二十六度西星入危
二度黃道外為賞府主賞罰之令明則金帛充溢開則
大賚金火犯守兵盗並起
室壁二舍同辰其辰亥起危十六度至奎四度為娵訾
(原注費直起危十四度蔡邕起尾十度)其宫雙魚其律應鍾其分衛其屬
并州安定入室一度隴西入室四度天水入室八度酒
泉入室十一度張掖入室十二度武都入壁一度金城
入壁四度武威入壁六度燉煌入壁八度
室两星色赤十七度三百四分度之七十五在一度之
末二度之初南星去極八十五度黃道内正月日在其
舍月與合朔其緯火其輔九官營胎陽氣而産之故曰
營室戌亥氣數閉物之所故屋危而後次之以室所以
埏陶精氣造立紀綱包物為室轉死生之樞機藏隂陽
之首尾隂不得過陽不得盡未盡於上已生於下道之
密地屋漏之所神之府也斗建亥十月昏中與北極直
謂之定星凡營宫室以為候以其在北宫謂之水星屋
取其平地取其正以興土功故𫝊謂水昏正而栽日至
而畢詩謂定之方中作于楚宫揆之以日作于楚室水
中則定南北日中則定東西而後宫室位置與天宇合
故為天子之宫一曰玄宫一曰清廟皆營室尊大之稱
也室為藏蓋故為軍糧之府棟隆則吉故主上公為天
子離宫主營建故為土功室内奥隠故為館報子儲星
明静則人安國泰正直則忠良進職闇側則誠敬不篤
神祇不享角動則兵起日月食其分大將凶軍糧絶月
犯宗廟不修王者失德兵起暈則蠻夷來歸妖言並興
其分有謀大風為災發屋拔木歲入守大修宫廟天子
大賚天下受爵退行犯將不利出兵火入犯宫室災賊
臣有謀兵起退行環繞三十日破軍殺將出入留舍北
客求入見北地歲凶多土功填犯關梁不通貴人多
死后妃有憂守星南國有爵賞出入留舍土功大起金
入一人威令不行犯之兵滿郊野將軍死守之文武並
行王者惡之宜行赦令退行出兵罷出入留舍其分大
饑辰入后黨伏誅退行兵起守之諸侯皆舉兵榖不登
大水漂沒廬舍客星入天子憂有隂謀大兵起大水順
則建宗廟逆則大喪凶亂流星入有急事遠使入見入
中逆行犯星大亂兵起天子蒙塵出則有中使出奔星
色赤其國凶貴人死上旬者中年下旬者少年彗孛干
犯先起兵者弱不可戰戰則亡地殺將出室間兵起王
崩易政大水亦主後宫有亂西四星東兩星夾北大
星兩兩而聚色赤曰離宫為室附座天子别宫也為隠
藏休息之所后妃六宫之位金火犯兵大起句己環遶
離宫别館有謀逆者天子不可廵幸后妃廢黜后族凶
宫女伏罪其上縱横二十二星色赤曰騰蛇去極五
十一度喙星入室一度黃道内天蛇也主水蟲風雨為
天子先驅玄武七宿龜蛇之體南斗為玄龜之首謂之
天關騰蛇為天蛇之尾謂之地軸所以開闔天地轉斡
造化金火彗孛犯之龍蛇起陸以為妖英雄舉兵草澤
自立驅除天下星移南旱移北饑客星犯入兵喪大水
衝之口舌起魚鹽貴室下六星兩聚横布色黑曰雷
電(原注各三星鼎足作兩聚而横列也)去極九十三度入危十五度黃道
内雲雷之所經綸風雨之所激作霆電之所振發也主
驚蟄虫有星干犯龍蛇不蟄雷雨大作又南五星曲
折横列入壁色黑曰霹靂去極九十六度入室十五度
黃道内主奮天威發陽氣甲拆萬物擊辟土功有星則
震電為災室西二星色黑曰土公吏去極八十九度
太入危十四度黃道内主平水土贊興農事司察過失
星移角則饑荒土功大興壘壁陣南四十五星各三
為聚句圜布絡色赤曰羽林軍去極一百二十三度西
南星入危十五度黃道外玄武北軍翊衛兵也謂之天軍
聚而明天下安稀闊移角禁中兵四出不見天下大亂
金火彗孛干犯衛臣謀逆易主更政天下兵起西南
一大星色赤曰北落師門去極一百二十度入危十一
度半宿在北故曰北落天之蕃落也師門軍門也長安
城北門曰北落門象此也星明禁衛安彊闇徙兵起金
火犯賊臣斬關木土水守之吉彗孛犯邊兵入塞門
西南一星色黃曰天綱去極一百三十三度入危六度
黃道外主天子廵守武帳帷幕綱維之事金火守犯野
外兵起門東北近羽林三星横列色黃曰斧鉞(原注此曰
斧鉞井亦曰鉞者此近羽林師門仗鉞臨戎之象井則斷斬隂陽之間貞金行殺氣之首故亦用鉞也)去
極一百一十九度西星入室十三度黃道外星闇吉明
角移徙兵起金火客犯守大臣誅
壁兩星九度南星去極八十五度黃道内十一月昏中
其緯水其輔五官天之氣數至戌閉物而亥子藏之故
危為屋危室為宫室壁為屋壁皆壁藏之所也辟生氣
而東之故曰東壁秘藏之重莫重文籍故為圖書秘府
孔氏藏屋壁而秦不能火六經為萬世法乃其象也故
主文章營室之壁故主土功明大相當天下文明國用
真儒大小不均則國尚武功賤儒術角動大興土功日
月食其分國恐動月犯風雨兵起將軍死妊孕傷敗暈
有亂兵三重圍守不戰號為堅壁歲守文教大行天子
臨雍問道大得民心犯之東國兵起亦有伏兵天子不
宜輕出出入留舍大水傷榖有土功退行法令不明有
冤獄火守賢臣屏棄天下兵起國大災人多疾疫留守
有土功榖不登人流亡退行女主恣亦大旱災填守遠
方貢國珍退行句己兵起久守圖書興君安國昌天下
文明金犯有兵不戰出入留舍及五十日王者惡之退
行大行誅殺火災辰入犯守王者刑法急國有憂奸臣
謀逆退行大水客星犯兵喪並起流星犯文臣死兵起
津梁不通入壁中内臣進用抵壁兵徑四夷人多征役
彗孛干犯兵大起王者自將血流天下宫廟焚毁圖書
煨燼民人殱焉期一年遠三年其北十星句圜如天
壘色黃曰天廐南星去極五十二度西星入室二度半
黃道内驛亭馬官也主遞置逐漏馳騁使驛之事明角
驛𫝊旁午不見關梁不通彗孛干犯馬疫兵起有詐乘
驛為奸者又北東五星斜聚色赤曰王良其四星天
漢中曰天駟旁一星曰王良共為一官去極四十二度
半西星入壁半度黃道内天子奉車御官也以王良善御
故以為名亦曰天馬北近於策動搖近策則謂之王良
策馬車騎滿野亦曰梁為天橋主津梁禦風雨水道亦
主急兵故或占車騎或占津梁星齊馭天子自將兵出
星易處兵隨所之金火入皆兵憂客守關梁不通彗孛
干犯天子失御除舊布新革命之象也壁南二星色
黑曰土公去極八十九度西南星入壁九度黃道内土
功之官也主營建厨館之事動搖星犯土功大興西
南四星匡仰色黑曰雲雨去極一百三十度東星入壁
四度黃道外主雨澤潤物明潤則風雨時闇亡旱榖不
登羽林東南九星三列方布色黑曰八魁去極一百
三十四度半西南星入室十五度黃道外主機穽羅網
取禽獸周獸人官也五星流犯守兵起金火彗孛尤甚
天子宜慎畋獵懼有銜橜之虞
西宫白虎七宿八十二度其體象虎而居兊故謂之白
虎冬則昏見南方日行其中謂之西陸
奎婁二舍同辰其辰戌起奎五度至胃六度為降婁(原注
費直起奎二度蔡邕起奎八度)其宫白羊其律無射其分魯其屬徐州
東海入奎一度琅邪入奎六度高密入婁一度城陽入
婁九度膠東入胃一度
奎兩端銳句圜十六星色赤十六度西南星去極七十六
度黃道内二月日在其舍月與合朔六月旦中其緯木其
輔五官主溝瀆泄汚流惡猶人之奎故謂之奎其星句折
成文抵漢故為天章與壁共為圖書之府虎體之尾其文
炳然故為文星其位直乾故為天之府庫象如圈牢故
為天豕又為封豕象亦如目故西南大星為天豕目有
周衛之象故主武庫大星主將軍所以捍難禦暴戌亥
閉物鍾藏肅殺之氣故又主毒螫萬物奎而藏之星明
潤天子夀昌天下文明周域不欲圜圜則兵起星亡闇
賊臣干命禁衛潰武庫空周域開闔無常有白衣稱帝
山谷者動搖則國不安角而燄燄有光近臣謀逆大饑
民流亡日月食其分將軍戰死軍糧乏月犯兵起有溝
瀆事大水暈兵亂敗歲入天子進用道術士乘犯蟲災
傷榖居南萬物豐居西大臣惡之榖貴久守中國利夷
狄亂可以興師斷斬無道退行天子玩兵黷武出入留
舍大水火入中府庫災環繞三十日將相凶退行王者
惡之宜行赦令犯之其分諸侯死填入大水兵起星赤
怒姦人謀逆出入留舍兵起東方宫女為姦宜改元行
赦令久守女主莅政金入大水守之有隂謀事敗外國
亂可用兵伐之入中兵起西方出則兵起國危句己歲
大饑民流亡辰入朝廷恟懼大臣下獄大水津梁不通
守之國多憂退行姦臣有謀客星犯守白衣會國亂流
星入破軍殺將有溝瀆事國内有謀者敗國外起事作
亂期三年彗孛干犯兵起犯順天子自將國嗣絶人相
食期一年遠三年出西北西北兵來東南亦如之其分
大水民饑禁兵盡出福在彊國邊兵相應其南七星
横列色黑曰外屏去極八十四度西星入壁二度黃道
外天子内屏諸侯外屏主障蔽臭穢蔀隔天溷亦主防
遏下流瀦蓄汙澤金火彗孛干犯穢德腥聞變起蕭墻
又南七星句圜色黑曰天溷去極一百一十三度南
星入奎七度黃道外主停蓄惡穢豢養之所也占同外
屏又南六星横折色赤曰天倉(原注横列而曲折也此有天倉胃畢之舍
亦有之凡三天倉皆西宫宿秋成後蓄積之所也)去極一百一十二度西星入
奎十度太主藏五榖倉廪之官也星明大及倉中星繁
則歲豐蓄積盈溢闇無星則反是金火犯守兵災並起
倉榖狼戾西南一星色赤曰土司空(原注此與軫凡兩土司空此主
溝瀆軫任載於道路皆水土之官所司也)去極一百三十度入奎七度黃道
外水土功役之官也主知禍殃星黃明則天下安變色
角則土功大興民勞多疫又南五星横折似斗色黑
曰鈇鑕(原注此曰鈇鑕鬼中星亦曰鈇鑕奎為毒螫鬼主刑人而尸之故皆有之)去極一百
三十二度入奎七度黃道外芻秣馬之官也主芟刈草
莽金火犯草澤盗起客守有伏戎
婁横列三星色赤十二度中央星去極八十度黃道内
十二月昏中其緯金其輔五官婁摟也摟萬物於戌閉
而藏之亦為呼呼萬物而内之也故為聚衆為天獄主
苑牧犠牲以供祭祀聚精積誠以會神明星明潤天子
致孝享敬郊祀禮百神奉宗廟子孫昌天下平賦斂輕
民物豐樂闇則郊社不修宗廟不享政煩賦重民人流
亡明角聚大衆兵起役興直就聚國不安日月食其分
軍在外者罷月犯王者好畋獵頻暈宜行赦令歲入為
聚衆教令大行守之國有大慶天下安寧退行獄吏姦
多冤訟宜行赦令火入庫藏災積聚焚苑囿兵起關梁
不通退行天子將兵出疆句己將軍為亂守之多疾疫
大水出入留舍外國亂兵起填守五榖登天下安出入
留舍兵起旱榖不升退守姦臣有謀敗金順入天下平
守將軍有喜退入外兵入大戰辰守大水兵起邊人入
境大臣有誅萬物不成客星犯守衆散民流流星出聚
衆于國外入則貴賤相謀有急事彗孛干犯國有大兵
宗廟不享期三年出婁大兵入國先旱後水倉廩空牛
馬疫夾婁左右各五星一曲而四星匡聚色黑曰左
右更左更去極八十一度入婁十度半右更去極八十
一度入婁十五度半皆在黃道内左主仁智陂澤林藪
山虞之官也右主禮義牧蓄騰駒羣牧之官也金火犯
守山澤兵起彗孛干犯馬疫盗有羣牧婁北一星色
黑曰軍南門去極五十七度入婁一度黃道内主誰何
出入防察姦盗大將軍之南門也角動則軍行不見則
軍亂金火犯盗殺大將其東北曲折從布十一星色
赤曰天大將軍中大星去極五十四度在婁四度西星
入奎五度半近閣道黃道内中大星將軍外小星吏士
左右星為旗主天兵之官也安静則兵休士逸明角大
將出征星不直天下道梗闇則將弱旗直揚隨所指擊
之勝逆則負五星客流犯守大將凶彗孛干犯宿衞兵
起為逆南下三星鼎列色黑曰天庾去極一百二十
度入婁十二度黃道外官占如天倉
胃昴畢三舍同辰其辰酉起胃七度至畢十一度為大
梁(原注費直起婁十度蔡邕起胃一度)其宫金牛其律南吕其分趙其屬冀州魏郡入昴一度鉅鹿入昴三度常山入昴五度廣
平入昴七度中山入昴八度清河入昴九度信都入畢
三度安平入畢四度趙郡入畢八度河間入畢十度真
定入畢十三度
胃鼎聚三星色赤十五度中央星去極八十度黃道内
三月日在其舍月與合朔其緯土其輔六官陽氣就藏
皆胃胃然百榖登廪猶人之水榖共藏於胃故曰胃為
天之厨藏舍廪五榖之府以及兊金肅殺故又主討捕
誅殺之事星明倉廪實闇而失常則國虛日月食其分
榖不登民流亡月犯廪榖狼戾暴兵相攻暈有喪四孟
三四暈有赦令歲犯人疫水旱田不毛久守大熟火入
天下兵起倉廪空竭久守人庶半死軍戰客敗填犯大
水民饑乘守臣下為亂退行句己天下兵起主戰者敗
至九十日暴兵入國久守王者有德天下和平金犯其
分兵敗退行句己大臣誅燕趙饑荒四夷入塞兵大起
久守天下安寧辰犯守兵起歲凶有急令大水客星守
犯國兵内潰王者惡之流星入倉廪有事彗孛干犯大
歉國空出胃昴間狀如竹笋而倚胃大臣為亂天下兵
起國有大喪除舊布新易主更政期三年遠七年亦主
魯徐州北上鈎曲八星色赤曰大陵去極四十三度
少入婁六度黃道内天漢中一曰積京主陵墓大喪鉤
中星衆為白衣會諸侯多喪民多疫死衆起為亂陵
中一星色黑曰積尸(原注此曰積尸鬼中星亦曰積尸此為陵墓鬼為刑殺故皆有之)
星明角人死如山彗孛犯陵及積尸天下大亂山陵發
掘尸骸暴露其北横亘九星色赤曰天船去極四十
三度少西星入婁九度黃道内天漢中主舟楫濟渡察
水旱亦為樓船水軍星不在河津梁不通變色角國有
大喪水軍起澤國叛火入守兵起大亂海内鼎沸船
中一星色黑曰積水(原注此與井兩積水此在天漢船中井為水衡在北河中故皆有積
水也)明角大水為災有水賊胃南斜列四星色赤曰天
廪去極九十度入胃十一度少黃道外御廪也一曰天
廥主籍田所入蓄九榖養犧牲給祭祀粢盛之事明則
歲豐闇則凶餘占與天倉同又南曲折十三星色赤
曰天囷去極九十六度半入胃六度少主天子廪餼儲
蓄百榖出納供給之令方為倉圓為囷星稀不見天下
大荒君膳不備角搖姦盗大興天子謹粒食餘占與倉
廪同
昴七星一聚色赤十一度半南星去極七十三度黃道
内其緯日其輔十官白虎之中星西宫之正位西陸之
中道少昊闔戶之星位酉而與夘東西相直為日月出
入之門闢戶謂之乾萬物相見於南方闔戶謂之坤萬
物收藏於北方一闔一闢謂之變往來不窮謂之通故
房加戶於方而昴加酉於夘皆以文為名也以陽氣稽
留之所故又謂之留兊為口金主聲故又為天耳以其
善聽故主獄訟為大理其色白故主喪為白衣會金行
陰殺故為髦頭星主氐羌匈奴昴畢間為天街故天
子出旄頭䍐畢以為先驅星明則獄訟平闇則刑罰不
中六星明與大星等大水兵起色皆黃兵大起一星亡
為兵憂角搖白衣會大臣入獄大而數動若跳躍邊兵
大起日月食其分諸侯貴臣責黜月入掩外國易主兵敗
犯之將軍死邊人亂暈兵起有暴令暈三重五十日有
赦歲出北外國有憂其主死守之獄開有赦令行抵天
關五車兵起守其北多暴雨退行有無辜受戮者火犯
邊人入中國四方兵起守之邊兵敗國亡中國有大獄入
中天子有喜外國易主出入留舍邊人為亂期三年兵
起西北方填入外國易主兵起東北方期一年守之歲
歉人多疾疫出入留舍邊人為亂金退行守兵大起大
臣有死獄中者犯之邊兵大起春入王者謹微行有隂賊
秋入兵大起將軍下獄辰乘犯謀為變者自西北來其
年旱霜災邊兵起退行守大臣誅環遶大獄不决客星
守犯白衣會外國易主流星入四夷兵起出昴亂兵滿
野或外國使來彗孛干犯大臣為亂兵大起臣強天子有
憂出昴革命易主北六星從列句曲色赤曰卷舌(原注
南北列而下曲如鈎也)去極五十六度入胃十度少黃道内兊之
司星也主言語樞機之事察任佞距讒說曲靜吉直而
動天下有口舌之禍移徙入漢姦臣罔上正臣以誣誅
其旁星繁死人如山金火彗孛干犯訛言並興國亂易
主句中一星色黑曰天讒主密政文詞亦主佞人巫
醫變色角則䜛言興巫風大行昴西一星色黑曰天
阿去極七十六度半入昴十三度黃道内主望祭山川
察候山林妖變䕫罔兩之屬角動則國多妖祥不見則
為童謠於危亡之國天阿南五星一曲而四星匡聚
色黃曰天隂去極八十二度入昴七度黃道外主密謀
隂計天子弋獵之臣闇則吉明角天子漏言昴東北
四星從列色黑曰礪石去極五十五度入畢五度黃道
内主伺候姦變磨礪鋒刃及巾車之事闇不見則天子
偃兵明角兵起金火彗孛干犯龍戰于野流血成川
昴前左一星色黑曰月星去極七十三度少入昴五度
黃道外太隂之精蟾蜍也女主大臣之象明角則女主
臨朝大臣專政金火彗孛干犯臣下叛逆兵起其東
近畢二星色黑曰天街去極七十五度入昴九度黃道
外為國限界三光之道隂陽之門其隂隂國諸夷也其
陽陽國諸華也主内外邊防關梁之事明潤中國安強
邊鄙無警移徙不見中國大亂金火犯守邊兵大起
天廪南句曲十六星色赤曰天苑去極一百一十四度
東北星入畢二度太黃道外主豢養犧牲畜諸禽獸及牧
之政星明盛則畜息蕃闇角動畜多疫死餘占與天廐
同苑西六星一聚色黑曰芻藁去極一百一十度入
昴二度半黃道外主薪烝芻稈以供邦國給馬牛飼秣
天苑之輔也苑南十三星曲折横亘色黑曰天園去
極一百二十一度東星入畢八度黃道外天之園圃掌
蔬茹之屬以供邦國(謹案芻藁天園二星無占應有闕文)
畢义分八星色赤十七度(原注兩股如义而有柄也)右股西南第一
星去極九十四度黃道外四月日在其舍月與合朔七
月旦中其緯月其輔十官萬物西成而畢務故曰畢又
象掩兔之畢故曰䍐車又為濁濁者觸也言萬物皆觸
死也故凡星氣消滅謂之入濁主邊兵及弋獵其大星
曰天高一曰邊將四夷之尉也亦為兵刑之網謂之天
網主網羅無道掃除姦雄限落外國司鬼方動静星均
明天下平遠人入貢變色動搖邊兵為亂戎夷入寇明
角讒言興臣謀主日月食其分使外國者不還月入多
風雨破軍殺將將相有以家犯罪者月與兩股齊將死
入畢口有土功暈畢王者憂邊兵大起高帝平城之圍
月暈參畢七重七日而以秘計解欲知邊兵勝負須占
昴畢歲犯北隂國憂大水犯南中國憂入畢中王者憂
有兵居東多暴雨人皆為兵弓弩兵器貴久守有赦遠
人受賜出入留舍兵敗王者戒畋獵火犯左右股大戰
用重刑入畢中將相謀逆入畢口宜審理冤獄兵大起
留舍其分大凶兵起句己忠臣為天子破匈奴期三年
填入畢口王者憂守之政不行下凌上退行犯侯王廢黜
遠人欵塞入北大水洪溢金犯左右股邊兵大戰入畢口女
主喪將相謀逆久守中國大益土地辰犯北外國災入
畢口邊兵起出南其分大水久守天下安或草澤人起
為亂客星入守王者惡之兵喪並起外國易主流星犯邊
兵大戰入而復出星大使大星小使小彗孛干犯邊兵
大起中原流血封爵猥濫出參畢間如竹笋上有星纍
纍而出填之變也期年兵起宫中王者惡之國亂易政
大臣伏誅近畢左股一星色赤曰附耳去極七十二
度入畢九度黃道外畢之附座也主聽得失伺愆過察
不祥明則中國微邊寇警動搖則讒佞興亂臣在側行
入畢兵大起五星犯將相罷免死兵起附耳北四星
匡聚色黑曰天高去極六十六度西星入畢二度黃道
内主觀臺望八方雲氣不見官失其守又北横列六
星色黑曰諸王去極六十一度西星入昴六度黃道内
内為諸王子主宗廟藩屏王室察諸侯王存亡明角王
侯強王室有磐石之安不見宗社傾危四方兵起金火
彗孛干犯列國叛兵起伏誅其東北直畢口鉤曲五
大星曰五車鼎足三聚九小星曰柱凡十四星色皆赤
(原注軫天庫亦有五車與此二五車此則帝王之車軫取車軫之象其義不同)去極六十三度
西星入畢三度少黃道内三柱一曰天衆一曰天休一
曰天旂五車為五帝車舍天子車府主乘輿大輅法駕
鹵簿黃屋金根戎軫之屬察天子動静扶危持傾又主
五兵五榖以候豐耗西北大星曰天庫神曰令尉主太
白屬秦雍主豆銅鐵金東北星曰天獄神曰風伯主辰
星屬幽冀燕趙主稻魚鹽水東南星曰天倉神曰雨師
主歲星屬并徐魯衛主麻蕡木炭次東南星曰司空神
曰雷公主填星屬荆楚吴越主禾黍田宅次西南星曰
卿相神曰豐隆主熒惑屬益魏主麥布帛桑枲車柱皆
欲均明則隂陽和百榖登倉廪實明大星繁兵車皆行
星移則兵大起角動乘輿不安天子蒙塵星失國絶食
兵起柱出外兵出入内兵入凡車候金車庚寅候之水
車壬寅候之木車甲寅候之土車戊寅候之火車丙寅
候之凡柱候入出一月粟貴三倍期一年二月六倍期
二年三月十倍期三年柱出不與天倉相近軍行乏食
轉輸千里柱側立則蟲妖兵戰木入饑兵起水入大水
兵起火入大旱兵起金入大水兵起土守歲凶客星入
守人勞兵起近金車兵起近水車大水近木車人流亡
近火車旱災赤地千里近土車國有大役歲荒彗孛干犯
革命易政天下大亂車口中五星圜聚色黑曰天潢
去極五十八度入畢二度天漢中一曰天五潢其五星
亦各有所主如五車主河梁津渡通車於四方月五星
入犯兵起水旱道路不通潢北柱間三星鼎側色黑
曰咸池(原注如鼎足而横側也)去極五十一度半入畢十一度半
為魚囿主陂澤水物以供邦國亦主五榖火犯大火金
犯兵起附耳南九星折直色黑曰天節去極一百三
度南星入畢二度黃道外主符節命使出入客彗干犯
奉使有咎東傍九星折直色赤曰參旗去極九十三
度南星入畢九度黃道外主天子九旗贊司武頒徽號在
參西故謂之參旗一曰天旗一曰天弓又主弓弩候變禦
難星直則國安明角鑾軫順動動搖闇失兵起麾幟滿野
金火彗孛干犯國兵大敗易主革命節南九星句圜如
天鷄色黑曰九州殊口去極一百九度西星入畢六度黃
道外職方之屬主辨九州殊口之言以合四方通外國
之譯故又為譯官一星不見國有急兵金火犯守兵起
天下大亂參旗南九星直列色黑曰九斿南星去極
一百一十五度入畢九度黃道外主天兵旌旗統九牧
政令不欲動搖動搖則九州分裂人民失業信命不通
餘占如參旗
觜參二舍同辰其辰申起畢十二度至井十五度為實沈
(原注費直起畢九度蔡邕起畢六度)其宫隂陽其律夷則其分魏其屬益
州廣漢入觜一度越嶲入觜三度蜀郡入參一度犍為
入參三度牂牁入參五度巴郡入參八度漢中入參九
度益州入參七度
觜隅置三星色赤二度(原注天官書隅置如隅角而置猶曰鼎聚也)去極八
十二度黃道内八月旦中其緯火其輔一官謂之觜觽
(原注胡規反)者萬物揫斂天地始肅收斂為此猶鳥之此物
以觜故謂之觜觽解結器也觜能斂能散故又謂之觽
且金行之初兊銳之始觜觽皆剛而銳者也故以為名
居白虎維首故為虎首主葆旅事(原注如淳曰關中俗謂桑榆蘖生為葆晉
灼曰葆菜也野生曰旅所謂旅生也)貙劉大閱之官所以佐參伐斬除姦
凶者也故為三軍之候行軍之府藏星明則軍儲盈將
有福德闇則乏食不可出師王者興兵必謹察之動搖
兵起寇戌來攻移迎參左右股臣有逆謀日月食其分
破軍殺將月犯將死兵戰將有叛者正月暈有赦歲犯
晉分兵起久守君臣和百姓安入之多盗犯之五種不
入退行誅罰不當火守賊臣逆子為亂有斧鉞之誅入
之國有善政退行火災歲凶天子不可興兵填乘犯寇
戎來侵國破民潰守之王者崇禮儀天下安入中國有
叛臣起於西方退行后妃有喜金犯兵起有鈇鉞之誅
守之寒暑不時外兵來侵中有憂退行犯易政久守王
者崇禮儀天下安辰犯君臣失德大旱歲荒不可興兵
退行守兵喪並起客星犯守禁衛兵起大將為亂流星
犯兵起入中外國使來出中天子使出若三十丈百丈
大將軍出使彗孛干犯兵起天下大亂期一年遠三年
出參觜之間破軍殺將主易國亡期三年遠五年北
一星色赤曰天關去極七十三度半入觜初度黃道内
日月五星之所行謂之天門直五車西北門主開閉邊
防道路之事星明角兵起移徙與五車合大將授甲出
兵四方金火犯貴人憂流星犯有急兵關梁不通多盗
賊民驚憂彗孛犯大兵起叛臣斬關王者惡之
參從横十星色赤十度西端第一星去極八十四度黃
道外正月昏中其緯水其輔七官以三相參故曰參參
之為言萬物可參也從横成文白虎之體也為大辰為
天市為斧鉞為天獄當金行之初故主殺伐中三星横
列為衡石亦為天衡所以平理萬物下三星斜兊曰罰
亦曰伐言萬物氣奪可伐也故主斬艾又曰三星詩所
謂三五在東三星在罶是也其外四星曰肩股東北曰
左股主左將軍西北曰右肩主右將軍東南曰左足主
後將軍西南曰右足主偏將軍衡為中軍三將黃帝占
參命七將伐為天之都尉主鮮卑戎狄之國不欲明七
將皆明天下兵精四夷賓服王道闕則芒角長伐明與
七將等大臣謀逆兵起隂國強七將失色破軍殺將角
動邊兵大起星差戾將失位君用佞人臣懷異謀兵起
客伐主左足入主井中兵大起秦地大水有喪山石為
怪日月食其分破軍殺將月離風雨犯左右股榖不登
歲犯為水為旱守東兵伐東方多暴雨守西伐西方人
流亡守北農民失業守中色赤兵起多盗火犯守叛亂
並起連禍四方守伐有赦守中天子大行誅殺句己環
遶將臣專恣有逆謀填犯大臣叛兵起守之大臣出使
有土功乘犯退行奸臣為亂伏誅金入將憂乘犯兵起
易政退行大臣有謀軍亂出入留舍外兵大戰主不勝
辰犯貴臣黜犯伐邊兵入塞守之天下兵起將有奸謀
大水客星犯守天子惡之將叛兵起流星入色黑兵起
出南刺參小國之君兼有天下期十年彗孛干犯國兵
大敗將死出參中大臣叛天子自將兵車滿野易主革
政期三年遠五年北曲四星色黑曰司怪去極七十
一度半南星入參八度黃道内主候天地日月五星之
變草木鳥獸之妖金火犯妖異並見訛言大興民不安
西北直列九星色黑曰座旗君臣設位之表著也掌
九儀以均邦國明直則國有禮闇而曲君臣失位參
右足下四星匡側向足色赤曰玉井去極一百二十度
西南星入畢十三度少黃道外主水泉給飲食盥洗參
足入中兵大起足突出外則虎狼暴害彗孛干犯謂之
改井國亡易主南四星匡聚色黑曰軍井去極一百
二十一度西南星入參六度黃道外主軍行之井軍井
未逹將不言渴取此名也角動兵大起火守兵士疫死
彗孛干犯破軍殺將又南二星色赤曰天屏去極一
百二十八度北星入觜初度黃道外所以擁障天厠主
大疫水旱客星入人多疫死不見大人寢疾彗孛干犯
天子惡之其東四星匡仰色赤曰天厠去極一百二
十七度西北星入參三度少黃道外主圊溷星明多疫
色青黑多腰腹疾色黃則吉彗孛干犯除穢布新革命
之象也其下一星色赤曰天矢去極一百二十九度
入參七度黃道外動搖則盗起邊兵入塞
南宫朱鳥七宿一百二十度其體象鳥而居離故謂之
朱雀春則昏見南方日行其中謂之南陸
井鬼二舍同辰其辰未起井十六度至柳八度為鶉首
(原注費直起井十二度蔡邕起井十度)其宫巨蟹其律林鍾斗建未申之
間黃帝居中央其律黃鍾之宫其分秦其屬雍州雲中
入井一度定襄入井八度雁門入井十六度代郡入井
二十八度太原入井二十九度上黨入鬼二度
井八星兩股色赤三十四度横天漢中南轅西第一星
去極六十九度五月日在其舍月與合朔其緯木其輔
十八官東轅北苐二星間為黃道三光之所經為天南門
直坤西南維故為中國山川之首泉源之所發據百川
上流自西南至於東北而星紀為百川下流故曰東井
且井者水泉之用養而不窮古者八家為井八星象之
故名之為井主亭候水衡法令所取平也王者用法平則
星明而端列政亂法不平則闇而曲折日月食其分大
臣誅榖不升邊兵起月舍則風雨犯則火國有憂日月
五星不由井中正道則盗起關梁不通歲入守天子布
德施惠民躋仁夀退行大水入中一百五十日復退行
有逆臣兵起山川擁隔大臣將兵親征宜改年行赦令
火犯守宫掖災臣坐家事伏罪入中秦地有急兵大旱
童謠興易主革政退行句己國有憂大臣惡之色黃王
者益地填入大水傷榖退行后妃戒出宫金入將死衛
兵為亂退行入臣叛兵起后妃憂辰犯大水百川洪溢
退行邊兵起隕霜殺榖客星犯守易主革命流星入大
水干犯大臣誅兵起彗孛干犯大臣誅兵起出中貴人
惡之見三十日大將當之五十日宰相當之七十日天
子當之附井南肱一星色赤曰鉞去極六十九度南
肱西星下半度少入參八度半黃道内其西主隂國其
東主陽國主擊斷伺姦滛而斬之不欲明與井齊或動
搖則天子用鉞于大臣月五星乘犯皆不利大臣及執
法官井南北兩河北河三星隅覆色赤(原注曲尖而下覆也)去
極五十五度中央星入井十七度黃道内南河三星隅
仰色赤(原注曲尖而上仰也)去極八十度中央星入井十七度少
黃道外夾東井為南北戒北河曰北宫曰高門曰胡門
曰隂門為衡星主水自首陽壺口絶北地負徼垣東抵濊
貊朝鮮以紀隂國主征伐之政南河曰南宫曰起門曰陽
門為權星主火自弘農函谷絶漢江南出五嶺循陬障抵
越嶲甌越以紀陽國主禮樂之政兩戒之間七曜之常
道山河分陜是謂帝闕天街星光潤天子夀昌中國太
平八蠻入貢動搖則中國兵起四夷交侵或變起近臣
南星失則南道不通北星失則北道不通兩星皆失則
華戎潰亂月行南北河以隂陽言北河為隂大水兵
南河為陽旱喪金火退犯兵大起災荒民饑流星犯两
戒兵喪並起保障不守彗孛干犯邊兵大舉入
塞兵至闕下天子蒙塵井東北三星鼎聚色黑曰
天罇去極六十三度入井三度黃道内主天之器藏
大烹以養聖賢盛饘粥以給窮民明則豐亨闇則凶歉
又北上五星横列色赤曰五諸侯去極五十七度西
南星入井三度黃道内天漢中主帝心一曰帝師二曰
帝友三曰三公四曰博士五曰太史為帝定疑議審邪
正察得失理隂陽戒不虞窮核幽隠信治冤抑星明潤
則帝心正天下治角而失常則禍起不測王有心疾流
星犯有兵喪以星日直占其分諸侯叛星散其中諸侯
有殃彗孛干犯王室大亂兵起宗廟不饗出其中大臣
誅有逆謀期一年遠二年其上北河西一星色赤曰
積水去極五十五度入井十三度黃道内近天漢水官
也主江河水道供給酒食火犯兵起大水流星犯江河
潰民饑彗孛干犯兵起大臣誅天下潰亂民人流亡北
河東南一星色赤曰積薪去極五十六度半入井二
十三度半黃道内主外厨烹飪之事火犯旱兵起客流
彗孛干犯更易王侯大臣為亂公膳不足南河北四
星斜列色赤曰水位去極七十二度入井十九度黃道
外近南河主水衡南星移近南河則國沒為水五星流
客犯百川洪溢水盗大起鉞南四星匡聚色黑曰水
府去極七十一度南星入井三度黃道外主隄防塞治
決溢星角開則江河決井南四星斜列色黑曰四瀆
去極七十八度西星入井十二度黃道外江河淮濟之
精氣也占同水位水府河瀆間直井横二星色黑曰
闕丘去極七十三度太入井十六度半黃道外天子闕
門兩觀也金火守兵戰闕下丘下十三星圜如天錢
色赤曰軍市中一星色赤曰野雞去極一百一十三度
入井三度黃道外天軍貿易之市也市中星衆軍糧豐
中無星乏糧星移開大饑野雞主知變怪效外政虞姦
伏角動妖災並興出市天下兵起民人流亡骸胔被野
闕丘下參東南一星色赤曰狼去極一百一十二度
入井十六度黃道外主邊兵亦為野將禦盗賊侵掠黃
潤有常則中國安徙非其處人相食青黑赤兵起明角
謂之狼奮角盗賊起外國横天子憂兵金火犯守邊兵
大入中國彗孛干犯外國易主狼東南九星弓張色赤
曰弧矢去極一百二十二度入井十八度黃道外二月
昏中八星為弧一星為矢四星入天漢天弓也主禦夷
狄備盗賊以威天下謂之威弧常屬矢向狼則中國安
移弓入矢正直弧中謂之矢貫中大臣誅不向狼則羣
盗邊兵大起故曰弧不射狼天下乖張天弓張明天下
盡兵弓弛矢闇天下休兵軍市南二星色黑曰丈人
去極一百二十四度南星入井八度黃道外主夀考爵
齒德俱天子老臣也不見則大臣死又東二星色黑
曰子又東二星色黑曰孫去極一百二十五度南星入
井十三度黃道外主奉養孝敬居常均明則子孫昌國
有惠政鰥寡孤獨廢疾者有養闇則子弟失道不見則
國絶嗣彗孛干犯禍起骨肉弧南一星色赤曰老人
去極一百三十三度半入井十九度黃道外於經星星
最極於南故曰南極非天之南極也天之南極入地猶
三十餘度故海南人謂老人星下猶多有無名之星星
去地二丈常以秋分之旦見于丙春分之旦見于丁見
則天下安寧天子夀昌見三十日沒而復見有大赦當
見不見則兵起凶憂王者惡之
鬼匡聚五星(謹案天官書及步天歌俱云鬼四星晉書隋書俱作五星盖鬼中有積尸氣一星連
數則五不數則四也此書作五星是不以積尸氣為輔矣故下文云其輔三官)色赤四度南星
去極六十九度黃道外其緯金其輔三官陽氣之信為
神隂氣之屈為鬼一隂生于午二隂生于未至申則三
隂成坤故鬼者歸也陽歸而為鬼也死氣林林為林鍾
沈奪萬物之氣為東井斷量萬物為狼吴落萬物為弧
皆以死氣為言也尸必輿櫬故曰輿鬼其象似目且近
於離故曰天目正視明側視則奸故主察姦為鬼神事
故主祠祭近於坤故為天田東北星主積馬東南星主
積兵西南星主積布帛西北星主積金玉各以其變占
之四星均明國安歲稔蓄積豐衍闇則兵喪並起日月
食其分貴臣憂月犯將死暈則大旱人多死離其次而
霧軍戰主敗乘守臣謀逆歲入諸將亦入多戮死者留
守金帛散退行犯貴人憂火犯后妃夫人喪執法有罪
入中賊在大人側王者惡之留守大疫有土功退行句
己風雨霜雪不時兵起西方破軍殺將填入犯近臣謀
逆王者惡之謂之鬼入陵守西南星秦漢有不臣者出
入留舍金帛散天子大賚金犯大臣誅守南水守北旱
人多疾疫退入兵起大喪荒饑辰犯邊塞兵起貴臣有
罪歲凶退行秦地兵起客星犯守為弔客天子下席流
星入外國使來奔星犯人多戮死彗孛干犯大兵起積
尸滿野除穢布新易主革命四星中央一星暈白曰
積尸氣萬物之死氣也主人魂魄精爽又曰鈇鑕主死
喪誅斬欲忽忽不明明則兵起大臣誅尸骸委積天官
書曰鬼中白者為質火守南北河兵起榖不登故德成
衡觀成潢傷成鉞禍成井誅成質衡參衡潢天潢鉞井
鉞井東井質則積尸也皆西南諸官隂殺之分火為罰
星出無道之國而順逆不常故西南之占有德則衡正
視明則潢均滛奢則傷敗而犯鉞亂政則災禍而入井
威怒則誅殺而犯質鬼為鶉火之首當大火西流之次
故火占為重也鬼北四星方聚色黑曰爟去極六十
一度西南星入鬼二度黃道内司火之官主四時改火
烽燧之事警急之候闇静則吉角動則兵盗並起天下
大警金火犯守尤甚鬼西南句曲七星色黑曰天狗
去極八十一度西星入鬼一度黃道外天漢中主守禦
吠則犬皆應之移則天下盗起彗孛干犯狗疫災天狗
墮地流血成川又南弧矢東南六星横列色黑曰天
社去極一百二十五度西星入鬼四度黃道外社之神
也共工氏之子句龍能治水土故祀為神星其精也主
禱祠明潤社稷安角動逆臣圖危社稷星不具國亡
金火犯兵起彗孛干犯易主為勝國之社
柳星張三舍同辰其辰午起柳九度至張十六度為鶉
火(原注費直起柳五度蔡邕起柳三度)其宫獅子其律蕤賓其分周其屬
三河弘農入柳一度河南入星三度河東入張一度河
内入張九度
柳横列句首八星色赤十四度距首第一星第三星去
極九十度黃道外六月日在其舍月與合朔九月旦中
其緯土其輔三官斗建午之月為仲夏草木繁故主草
木柳性柔可以為桮棬行曲直之性為木之正故曰柳
隂始生陽氣始衰而下注故曰注(原注丁救切與咮同)為朱鳥之
喙故曰鳥咮物自口入故為天庫萬物生聚之極故柳
為聚咮近未未味也萬物皆成有滋味也故為天之厨
宰凡享祀宴樂飲食之屬尚食之官也亦主雷雨土木
之功星明順則陽精聚五味和天子粢盛豐潔萬物盛
多用盛樂燕羣臣嘉賓醉酒飽德天下太平微闇則公
餗覆大臣凶國用嚴刑角動則兵起口舌為妖日月犯
食王者惡之公膳乏絶大臣憂暈其北火災龍蛇多死
榖貴城圍歲犯國用斧鑕其分義兵起久守君得貴臣
天下安寧歲豐民樂退行亂臣干犯火入臣有慶賀于
君犯守逆臣在君側入旱荒饑御膳有毒天子慎之退
行兵喪並起出入留舍有急令土功大興填犯旱火退
行入地動守之王者慎宴會下謀上順守君臣和天下
平金入天下兵大起退行入臣謀逆犯之有急兵久守
將相受封爵乘犯歲饑民怨人多暴死辰犯大歉有叛
臣守之得貴臣益土地退行守酒食有毒王者慎之客
犯守有姦客謀逆王與大臣慎宴集亦主兵喪流星犯
其分災入之有客不得入出之有客不得出咮為箝闔
故也彗孛干犯兵喪並起臣凌君宗社危出柳國用斧
鉞大臣誅亦有兵喪大旱人饑期三年遠五年柳北
三星鼎側色黑曰酒旗去極七十四度西星入柳五度
黃道内酒正也主享宴酒食星明天子大饗羣臣天下
大酺角動金火客犯守慎宴集兵起酒食間柳南觚
聚六星色黑曰外厨(原注觚聚六角聚也)去極八十七度西星入
柳三度黃道外主烹宰以給宗廟饗百官占與酒旗及
柳同厨南一星色黑曰天紀去極一百二十三度入
柳九度黃道外主享祀犧牲辨毛齒察孕物醫獸之官
也明潤蓄蕃息金火犯守牲死畜疫
星方首從列七星色赤七度距南大星去極九十三度
黃道外三月昏中十月旦中其緯日其輔三官朱鳥之
中星南宫之正位南陸之中道炎帝明堂之星凡星皆
星也此謂之星者星為少陽鶉火陽精向離明位得陽
之正合日與辰皆居中正星之盛也故以為名亦猶角
亢之位為辰之首己卯之間獨謂之辰也星數七陽數
成於七故謂之七星朱鳥之頸圓吭之要故為員官(原注
宋均曰員官喉嚨也)喉舌之間吐納之道物留則梗故為急事主
急兵盗賊頸嗌為身首之會日中宜照萬物相見故為
天都文明之曜羽儀之所煥乎其章故主文繡聖人南
面垂衣裳而天下大治故主冠冕衣裳星明潤國門四
闢王道大昌闇則君昏臣姦民勞國空角動則有急兵
日月食其分相易月犯膳官誅暈則大獄起有兵月宿
而霧人民流亡歲入大火榖熟退行天子有憂盗賊起
外兵入順行久守福將佐王國有大慶火出入國失地
君有憂社稷危中外兵起春入有喜退行地動大火填
入犯榖帛貴久守王道昌后妃有慶退行守天子不宜
廵幸金守二十日有急兵破國殺將戮死連營退行叛
臣犯順兵戰不勝天子益地辰犯貴臣伏罪亂臣在君
側留守天子憂法官有罪大水傷榖客星犯白衣會后
妃乖争衣裳顛倒兵起宫中流星犯國有兵入中有急
事出亦有急事出彗孛干犯天子失位貴臣交戮嗣主
不立近百日遠一年出星張之間狀如布帛從風如飛
火之變也兵起國亡北上十七星折布如騰龍色赤
曰軒轅距大星去極七十一度入張一度黃道經其中
南宫朱鳥權衡太微為衡軒轅為權黃帝之神黃龍之
體也一曰東陵為后妃宫庭治六宫内政以輔太微主
雷雨隂陽交感則盛為雷激為雹和為雨怒為風亂為
霧凝為霜散為露聚為雲氣滛為虹霓離為背璚分為
抱珥二十四變皆軒轅主之中大星后也次北一星夫
人也屏也上將也又次北一星妃也次將也其次諸星
皆妃夫人之屬后南一小星女御也左一星少民后宗
也右一星太民太后宗也明潤色黃后妃賢淑子孫繁
昌輔相得人角動移徙中宫替位風雨不時人民流亡
東西角大張而振后族敗月犯女主災火犯守后妃災
退行中奸女謀逆震雷為災金守兵起宫中填犯天子
將兵于野辰守宫庭有誅客犯守白衣會龍蛇為妖流
星出入女主讒謗不安大如甕出其東西其下積尸流
血女主憂期三年遠五年出而退去大亂易主宫門閉
女主憂期三年遠五年彗孛干犯占與太微同垣七
星西北鼎列三星色黃曰天相去極九十度西星入星
三度黃道外大臣之象也金火犯宰相憂相下極南
五星句折色赤曰天稷去極一百三十八度西星入柳
十三度少黃道外后稷神也周棄為后稷烈山氏之子
亦曰稷主播種稼穡星明歲豐闇則歉
張中方横列六星色赤十七度距西第一星去極九十
八度黃道外其緯月其輔二官張者萬物盛極皆張大
也為鳥嗉故主觴客天厨飲食賞賚之事翕以受之故
柳為咮張以施之故張為嗉又為天府主珍寳宗廟衣
服中方四星為四輔主輔相天子星明大則王道昌輔
弼忠良闇則宫中無子人多疾疫百榖不成角動有大
賚之事移失其處則臣謀叛日月食其分貴臣憂月犯
將相惡之暈則水旱羽族多傷歲入旱饑大火久守歲
豐君臣輯睦退行民多疾疫火入犯兵大起守之大將
憂榖貴有土功久守歲豐民樂外國客來有和慶事入
中有急事退行其分地動填犯歲凶有土功入中關梁
不通兵起北方順行宫中有慶天下和平退行后妃慎
宴飲金乘犯邊兵大起退行將軍謀亂出入留舍其分
兵起守之水旱災久守后妃有慶辰入兵起退行犯叛
臣誅人多鬭訟久守大臣專權王者宜戒不虞客犯守
占與柳同流星犯諸侯謀亂天下更政出則有使于諸
侯諸侯受爵民流亡彗孛干犯内外兵起天子蒙塵天
下大亂北上匡斜四星色黑曰内平(原注此在中台南晉志爟北四
星亦曰内平凡二内平皆取乎法度此近權衡三台近北斗亦為權衡故皆有平法之官)去極五十
一度西星入張十一度黃道軒轅東北執法平罪之官
也又主后妃内政均明則刑罰平不然反是張南句
覆八黑星中聚六黑星合十四星曰天廟去極一百三
十五度西星入張五度黃道外天子祖廟也主祭祀辨
昭穆客星守祠官有憂彗孛干犯宗廟不饗
翼軫二舍同辰其辰巳起張十七度至軫十一度為鶉
尾(原注費直起張十三度蔡邕起張十二度)其宫雙女其律仲吕其分楚其
屬荆州南陽入翼六度南郡入翼十度江夏入翼十二
度桂陽入軫六度武陵入軫十度零陵入軫十一度長
沙入軫十六度
翼從横曲折二十二星色赤十九度距中央西端第一
星去極九十二度黃道外七月日在其舍月與合朔四
月昏中其緯火其輔一官其埶張布翻飛為朱鳥羽翼
又萬物皆有羽翼故曰翼孟夏天子飲酎用樂故為天
之樂府文物聲明之所主夷狄遠客負海之賓星明則
禮樂興四夷來王角動則夷使來闇則天子有憂禮壊
樂崩移徙則天子舉兵伐為亂者日月食其分忠臣誅
月犯北人入塞内兵多傷春暈有赦大風災歲退入政
散民流國有急刑久守王者昌將相和術士用環繞君
好畋獵宫中火災火入犯天下兵起退行逆臣犯君歲
荒民流盗賊縱横龍蛇為妖水火作孽填守海宇清謐
退犯女主憂順行則喜久守王者有德天下和平禮樂
大興金入諸侯旅拒大臣為亂國有急兵大風為災民
多疾疫辰入京師兵大起大臣誅守之水火為孽榖不
熟龍蛇為妖客星犯守兵喪並起君虜國亡流星犯兵
起大臣憂抵左君弱臣強出翼天子大賚于四方彗孛
干犯兵火起大臣誅出其間天下皆謀上天子崩國亡
大水民流亡其所指有自立者期五年翼北皆入太
微垣其南五星折如斗色黑曰東甌去極一百三十五
度西星入翼三度黃道外主甌越諸蠻夷角動蠻夷内
亂有星則嶺海兵起
軫匡覆四星色赤十七度東北左轄一星西南右轄一
星中長沙一星共七星距西北星去極九十五度黃道
外十一月旦中其緯水其輔四官孟夏萬物軫軫然故
謂之軫正陽發生之所地載神氣風霆流形萬物露生
故兩轄夾軫其象如車載萬物而流行潔齊於巽故為
天車又為天庫主車騎任載其四星為四輔故主載輔
車輔之義也居巽方故又主風輿尸故又主死喪以其
正陽故又主聲明文物儀衛衣冠朝覲之庭陳車之所
凡軍出入皆占之明則法駕備動則乘輿出角大則拜
大將出車騎征伐四方兩轄輔軫主王侯左為同姓王
侯右為異姓王侯軫近轄上下睦遠轄君臣相疑七寸
近一尺遠轄明角兵起移則邊兵入塞不見為車無轄
國有大憂軫就聚兵大起長沙主夀命明則天子夀儲
嗣昌微闇不見王者惡之國統絶日月食其分后妃貴
臣憂月犯車騎行東南入多風西北入多雨暈則將死兵
起不勝歲入中候其所出及二十日兵起退行有喪亦
有赦令守東榖貴南西有女暴貴北則大水火入大喪
相死犯之兵盗並起水火為災人多妖言政令不一守
南北人多疾疫萬物不成外國有亂退行入大將凶大
火填出入留舍六十日大火旱乾大饑守犯土功大興
國亡期一年退行大兵凶金犯諸侯旅拒大兵起守之
大行封爵出入留舍四方兵動從左轄退行入兵起輦
下楚分大災辰入兵起久守大水守北執法官凶客星
守外兵入宫君死國亡流星入兵喪並起貴臣法官為
亂犯長沙王者惡之民大流亡彗孛干犯兵喪並起出
軫天子崩兵起宫中車騎無主臣人無君期三年遠五
年北上為太微垣門右轄西近翼二星色黃曰軍門
去極一百一十度西星入翼十五度太黃道外天子六
軍之門主營候彪尾威旗角動兵起移徙道不通餘占
如南門其南斜列四星色黃曰土司空去極一百一
十五度太南星入翼十一度半黃道外主土功及界域
懷遠方致職貢土金火犯守天下大亂男不得耕女不
得織其東横聚七星色黑曰青丘去極一百一十七
度西星入軫十二度主東方三韓之屬九夷之國占與
東甌同其西南下三十二星棋聚色黑曰器府(原注如棋
紋縱横而聚也)去極一百二十六度西北星入軫二度黃道外
主樂器金石絲竹之府星明則禮樂興神人和闇則八
音遏密國有憂
天漢
天宰氣化水包而舉之以載乎地故地上中下皆水其
精氣上騰為河漢猶地中之河漢也亦受日之光而其
色白詩曰倬彼雲漢為章于天又曰昭回于天言其有
光成章亦如星也故天官書曰星者金之散氣本日火
星衆則吉少則凶漢者亦金之散氣其本水漢星多則
多水少則旱其大經也天漢起東方經尾箕之間謂之
漢津乃分為二道其南經傅說魚天龠天弁河鼓其北
經龜貫箕下次絡南斗魁左旗至天津下而合南道乃
西南行又分夾匏瓜絡人星杵造父騰蛇王良傅路閣
道北端大陵天船卷舌而南行絡五車經北河之南入
東井水位而東南行絡南河闕丘天狗天紀天稷在七
星南而沒此自東徂西之勢以天運而言也然其本屬
水與隂氣生于五月潜萌天稷之下進及井鉞而逹坤
維隂氣始出地故當七八月而最明進踰乾維中天而
高降及艮維則下接乎地漸滅沒矣故東井得天漢上
流星紀得天漢下流以隂氣盛衰為言也
