欽定四庫全書
續後漢書卷七十九上元郝經撰
列傳第七十六上
北狄
四夷總序北狄(匈奴氏劉氏石氏沮渠氏赫連氏)
上世甿俗敦一均為朴野相忘而不相競故無夷
夏之分大庭軒轅帝有中土法制漸備風俗與王
化遠邇故鄙夷與粹&KR0839;别悍暴與仁柔異于是乎
制五兵征蚩尤以捍遐外唐虞之世投凶人四裔
以禦螭魅(原注左氏傳帝鴻氏有不才子掩義隱賊好行凶德醜𩔖惡物頑嚚不友是與
比周天下之民謂之渾敦少皥氏有不才子毁信廢忠崇飾惡言靖譛庸回服讒蒐慝以誣盛德天
下之民謂之窮奇顓頊氏有不才子不可教訓不知話言告之則頑舍之則嚚傲狠明德以亂天常
天下之民謂之檮杌此三族也世濟其凶增其惡名以至于堯堯不能去縉雲氏有不才子貪於飲
食冒于貨賄侵欲崇侈不可盈厭聚斂積實不知紀極不分孤寡不䘏窮匱天下之民以比三凶謂
之饕餮舜臣堯賓于四門流四凶族渾敦窮奇檮杌饕餮投諸四裔以禦螭魅)烈山澤疏
川瀆驅龍蛇禽獸清滌土宇以居王民(原注孟子當堯之時
天下猶未平洪水横流氾濫於天下草木暢茂禽獸繁殖五榖不登禽獸偪人獸蹄鳥跡之道交於
中國堯獨憂之舉舜而敷治焉舜使益掌火益烈山澤而焚之禽獸逃匿禹疏九河瀹濟漯而注諸
海決汝漢排淮泗而注之江然後中國可得而食也)畫為九州制為五服限
界區域以别内外約而不質以為要絶而不治以
為荒于是乎中國與外徼截然不相亂爰蔇三后
謹守内分西不盡流沙南不盡衡山東不盡東海
北不盡恒山四海之内斷長補短僅得萬里務廣
德不廣地外夷之地常十倍于中國中國之德常
百蓰於外夷是以伏柔而化所不化遂為盛王其
民不識蠻夷而驁猘不敢為病其或跳踉則禦之
朔方伐之太原懲之荆舒而已(原注詩天子命我城彼朔方赫赫南
仲玁狁于襄又曰薄伐玁狁至于太原又曰戎狄是膺荆舒是懲)此二帝三王之
世所以無邊塞之患也周德既衰荒服不至(原注史記
穆王將征犬戎祭公謀父諫曰先王之制邦内甸服邦外侯服侯衛賓服蠻夷要服戎翟荒服甸服
者祭侯服者祀賓服者享要服者貢荒服者王今犬戎氏以其職來王天子曰予必以不享征之吾
聞犬戎惇能率舊德而終守純固其有以禦我矣王遂征之得四白狼四白鹿以歸自是荒服不至)
犬戎逼周小雅盡廢中國始危(原注詩六月序小雅盡廢則四夷交
侵中國危矣)越嶺海踰限界絶疆索敗王略布濩五服
之内錯蹂畿甸之間阻谿谷間隙罅蜂蜚蟻結列
帳聯落秦晉燕齊之西北楚鄧吳越之東南者以
百數與盟會陵上國伐凡伯伐京師病燕侵齊伐
晉滅温滅衞無復二帝三王之世矣(原注春秋隱公二年公會
戎于潛公及戎盟于唐僖公二十年齊人狄人盟于邢文公八年公子遂會雒戎盟于暴宣公十一
年晉侯會狄于攢函隱公七年戎伐几伯于楚丘以歸莊公二十四年戎侵曹三十二年狄伐邢聞
公二年狄滅衛僖公八年狄伐晉十年狄滅溫十三年侵衞十四年侵鄭二十一年侵衞三十年侵
齊三十三年復侵齊左氏傳莊公三十年齊人伐山戎以其病燕故也僖公十一年楊拒泉臯伊雒
之戎同伐京師入王城焚東門王子帶召之也)然而不至于大亂者猶有
先王之遺澤所以為天下之大閑者猶在未與阻
仇儲怨使必致死于我也五伯又衰列國各務廣
土晉滅赤狄潞氏獲白狄子滅中山鮮虞虜鼓子
鳶鞮滅陸渾之戎秦滅義渠并西戎趙為胡服破
林胡樓煩燕破東胡于是匈奴始盛與中國為仇
秦并天下廢井田開阡陌夷畎澮溝洫壞先王疆
里盡為平原曠野無以限其侵軼秋高馬肥長驅
而入鱷沛鶻散震駭障塞始皇怒而大舉擊之塹
山堙谷築長城萬餘里以限絶之胡人不敢南下
牧馬而怨仇益深矣(原注春秋宣公十五年晉師滅赤狄潞氏以潞子嬰兒歸
十六年晉人滅赤狄甲氏及留吁昭公十七年晉荀吳帥師滅陸渾之戎左氏傳僖公三十二年晉
侯敗狄于箕卻缺獲白狄子昭公十五年晉荀吳帥師伐鮮虞克鼓以鼓子鳶鞮歸史記晉文公
立欲修覇業乃興師伐逐戎翟誅子帶迎内周襄王居于雒邑當是之時秦晉為強國晉文公攘戎
翟居于河西□洛之間號曰赤翟白翟秦穆公得由余西戎八國服于秦故自隴以西有綿諸緄戎
翟䝠之戎岐梁山涇漆之北有義渠大荔烏氏朐衍之戎而晉北有林胡樓煩之戎燕北有東胡山
戎各分散居谿谷自有君長往往而聚者百有餘戎然皆不能相一自是之後百有餘年晉悼公使
魏絳和戎翟戎翟朝晉後百有餘年趙襄子踰句注而破并代以臨胡貉其後既與韓魏共滅智伯
分晉地而有之則趙有代句注之北魏有河西上郡以與戎界邊其後義渠之戎築城郭以自守秦
稍蠶食至于惠王遂拔義渠二十五城惠王擊魏魏盡入河西及上郡于秦秦昭王時義渠戎王與
宣太后亂有二子詐而殺義渠戎王于甘泉遂起兵伐殘義渠于是秦有隴西北地上郡築長城以
拒胡而趙武靈王亦變俗胡服習騎射北破林胡樓煩築長城自代并陰山下至高闕為塞而置雲
中雁門代郡其後燕有賢將秦開為質于胡胡甚信之歸而襲破走東胡東胡郤千餘里與荆軻刺
秦王秦舞陽者開之孫也燕亦築長城自遼陽至襄平置上谷漁陽右北平遼西遼東郡以拒胡當
是之時冠帶戰國七而三國邊於匈奴其後趙將李牧時匈奴不敢入趙邊後秦滅六國而始皇帝
使蒙恬將十萬之衆北擊胡悉收河南地因河為塞築四十四縣城臨河徙適戍以充之而通直道
自九原至雲陽因邊山險塹谿谷可繕者治之起臨洮至遼東萬餘里又渡河據陽山北假中當是
之時東胡強而月氏盛匈奴單于曰頭曼頭曼不勝秦北徙十餘年而蒙恬死諸侯叛秦中國擾亂
諸侯所徙適戍邊者皆復去於是匈奴得寬復稍度河南與中國界於故塞)漢興匈奴
圍高帝於平城而漢復怨胡(原注外夷諸事自漢至晉五胡各見後本
傳)以中國新去湯火欲噢休之乃用婁敬和親策
姑為撫慰孝惠吕后時益嫚蔑不忌數入塞為寇
孝文始為備禦計而孝武憤然小中國無復蒙耻
奉幣之事乃大興師徒將衞霍而獵獮之剷王庭
空漠北封狼居胥禪于姑衍以臨瀚海快心于狼
望之北而猶未己乃大開西域三十六國以斷匈
奴右臂而鄯善安息月氏大宛康居皆入屬國復
通巴蜀西南諸夷而王滇夜郎入朝勦并南粤為
儋耳珠厓等郡徙甌粤之民于江淮之間定朝鮮
為樂浪玄菟等郡地過三代數倍而民不逮夫十
之一焉土雖廣而德不足終不能制其侵軼孝宣
愛民致理匈奴内亂五單于爭立呼韓邪欵塞入
朝而羌戎起于西陲趙充國以歲月弭之故終西
漢之世不復揚塵偽莽挑亂嚴尤為三策五難而
不用北鄙再聳光武中興遂連彭寵立盧芳侵擾
幽冀其後内亂分為南北竇憲窮討復空其庭陰
山無人漢道克昌而羌戎復擾關中段熲張奐之
徒梟夷降附粗定一時建安末烏桓鮮卑始甚曹
操誅蹋頓王雄刺軻比能而二寇衰及中國折裂
諸葛亮渡瀘深入討雍闓禽孟獲南土心服而不
復叛孫氏撫有交趾閩粤而無蠻禍故終三國之
世邊徼不警二漢刑清政簡寬仁之治四百餘年
中國之餘威遺烈猶振而未忘也然而當呼韓邪
之衰潜阻塞下與漢民錯居南單于之降令入塞
居漠南後復聽其部落散居六郡分為五部戶各
數萬遍滿并土趙充國討先零遷之内地馬援守
隴西遷煎當羌于關中居馮翊河東皆與華人雜
處曹操令夏侯淵討叛氐阿貴千萬等後因拔棄
漢中徙武都之種于秦川毌丘儉征遼東徙高句
驪餘種于滎陽時中國多故彼皆新附蹣跚單寡
勢猶未張及晉混一區夏綱紀不立浮侈苟且崇
尚虛無風俗大壞家道日乖骨肉相殘諸部皆謂
晉室可取而代一旦羣起并吞割據于是氐人為
成為秦匈奴人為漢為趙羯人為後趙羌人為後
秦鮮卑人為五燕諸種人為五涼無復二漢之世
而禍亂滋熾矣皆植根於漢滋蔓于三國而昌熾
于晉是孰使之然哉中國之德衰而尚力故也盍
修德以安中國乎苟吾德化無不漸被慕義而進
則引而進之亂則定之弱則撫之危則安之涵浸
以仁恩使常足厭仰嚮如天地之無不覆燾無不
持載如日月之無不照臨則華夏蠻貊罔不率俾
自南自北無思不服矣大哉二帝三王禦戎之道
乎初司馬遷傳匈奴兩越朝鮮西南夷大宛班固
復傳西域至范曄又傳東夷南蠻西羌南匈奴烏
桓鮮卑並西域西南夷謂之六夷陳夀國志秖傳
烏桓鮮卑東夷而已按王制東方曰夷被髮文身
有不火食者南方曰蠻雕題交趾有不火食者西
方曰戎被髮衣皮有不粒食者北方曰狄衣羽毛
穴居有不粒食者又曰東方曰寄南方曰象西方
曰狄鞮北方曰譯并中國謂之五方故詩書所稱
自中夏外謂之四夷九州之外四海之表蠻夷戎
狄不啻百數各設居方别生分𩔖祇四焉爾故别
外夷為四夷傳匈奴烏桓鮮卑為北狄夫餘高句
驪韓倭等為東夷戎羌氐西域為西戎蠻西南夷
為南蠻其行事前史載之備矣故不復詳掇其盛
衰大端推本中國治亂之所自與後世失禦戎之
道者著于篇
北狄者幽營并凉塞外諸狄也其種落尚矣自蚩尤
亂九黎與黃帝戰於涿鹿之野黃帝擒蚩尤其兄
弟八十餘人散入北土或號山戎或號獯粥世雄
朔易舜流共工于幽州其族𩔖亦入葷粥夏后氏
之裔曰淳維夏亡而亦入為君長即匈奴之先也
(原注史記索隱張晏曰淳維時奔北邊又樂彦括地譜云夏桀無道湯放之鳴條三年而死其子獯
粥妻桀衆妾避居北野隨畜移徙中國謂之匈奴其言夏后苗裔或當然也故應劭風俗曰殷時獯
粥改曰匈奴又晉灼云堯時翬粥周曰玁狁秦曰匈奴韋昭曰漢曰匈奴葷粥其别名則淳維是其
始祖蓋與獯粥是一也)夏道之衰后稷子孫不窋(原注竹律反)失
其官守變于戎狄公劉自狄入于豳其後狄攻太
王太王走岐山下作周(原注史記舜封后稷於邰子不窋失其官奔戎狄之間不
窋卒子鞠立鞠卒子公劉立自戎狄徙漆沮公劉卒子慶節立國子豳八世至太王薰育戎狄攻之
遂去豳渡漆沮踰梁山止于岐山)豳人舉國從之而周始大玁狁
始盛西伯抑逐之(原注詩采薇序曰太王之時西有昆夷之患北有玁狁之難其
詩曰靡室靡家玁狁之故不遑起居玁狁之故又緜曰混夷駾矣維其喙矣)既周公兼
夷狄而中國無狄難者數百年厲王政衰狄始内
侵於是宣王北伐(原注詩六月宣王北伐也其詩曰□狁孔熾我是用急玁狁匪
茹整居焦穫使鎬及方至于涇陽)自周之東狄遂雜處齊晉燕衞
之郊别為赤狄北狄長狄山戎大為諸侯害至于
滅衞盟齊侵晉伐王室出天子五伯迭興攘斥擯
外晉主夏盟擊虜并滅狄少衰焉自戰國兵爭不
恤遐外匈奴乘之始大駸駸南牧逼燕趙秦代各
築長城乘保障以禦之於是匈奴開王庭稱單于
渡河南與中國界於故塞盡有朔漠之地斗入西
北萬餘里冒(原注音墨又如字)頓射殺其父頭曼(原注音瞞)單
于自立為單于(原注史記頭曼單于有太子名冒頓後有所愛閼氏生少子而單于
欲廢冒頓而立少子乃使冒頓質于月氏冒頓既質于月氏而頭曼急擊月氏欲殺冒頓冒頓盜其
善馬騎之亡歸頭曼以為壯令將萬騎冒頓乃作鳴鏑習勒其騎射命曰鳴鏑所射而不悉射者斬
之行獵禽獸有不射鳴鏑所射者輙斬之已而冒頓以鳴鏑自射其善馬左右或不敢射者冒頓立
斬不射善馬者居頃之復以鳴鏑自射其愛妻左右或頗恐不敢射復斬之居頃之冒頓出獵以鳴
鏑射單于善馬左右皆射之于是冐頓知其左右皆可用從其父單于頭曼獵以鳴鏑射頭曼其左
右皆隨鳴鏑而射殺單于頭曼遂盡誅其後母與弟及大臣不聽從者冒頓自立為單于)滅東
胡王虜其民衆畜產西擊走月氏(原注音支)南并樓煩
白羊河南王越故塞至朝那膚施控弦之士三十
餘萬盡服從北方而與諸夏為敵國自唐虞三代
以來匈奴最大自匈奴之大而冒頓莫強焉冒頓
姓攣鞮氏其國稱之曰撑犂孤塗單于匈奴謂天
為撑犂謂子為孤塗單于者廣大之貌言其象天
單于然也始置左右賢王左右谷蠡(原注服虔曰谷音鹿蠡音
離)左右大將左右大都尉左右大當戶左右骨都
侯(原注裴駰曰骨都異姓大臣)匈奴謂賢曰屠耆故嘗以太子為
左屠耆王自左右賢王以下至當戶大者萬餘騎
小者數千凡二十四長立號曰萬騎其大臣皆世
官呼衍氏蘭氏其後有須卜氏此三姓其貴種也
(原注史記索隱曰呼衍氏須卜氏常與單于婚姻顔師古云呼衍即今鮮卑姓呼延者也蘭姓今亦有
之裴駰曰須卜氏主獄訟)左王將居東方直上谷以東接濊貊
朝鮮右王將居西方直上郡以西接氐羌而單于
庭直代雲中而左右賢王左右谷蠡最大國左右
骨都侯輔政諸二十四長亦各置千長百長什長
禆小王相都尉當戶且渠之屬(原注顔師古曰今之沮渠姓蓋本因
此官)各有地分以左右手為次圍獵戰陳各相聯比
皆如分地不易其次謂把手歲正月諸長少會單
于庭祠五月大會龍城祭其天地鬼神秋馬肥大
會蹛林課校人畜(原注史記索隱鄭氏云蹛林地名也晉灼曰李陵與蘇武書云
相競趍蹛林則服虔說是也又韋昭音多藍反按李牧傳大破匈奴滅襜襤此字與韋昭音頗同然
林襤聲相近或以林為襤漢書服虔曰蹛音帶匈奴秋社八月中皆會祭處顔師古曰蹛者繞林木
而祭也鮮卑之俗自古相傳秋天之祭無林木者尚豎柳枝衆騎馳繞三周迺止此其遺法計者人
畜之數)其法拔刃尺者死坐盜者没入其家罪小者
軋(原注史記索隱軋烏八反如淳云撾杖也三倉云軋輾也說文云輾轢也顔師古曰軋者謂輾
轢其骨節若今之厭踝也)大者死獄久者不滿十日一國之内
不過數人路有遺物腐不敢取單于朝出營拜日
之始生夕拜月職官上左坐列上右日上戊巳色
上白以黑為凶服始立及拜官覲見大慶會祠祭
天神皆白服白馬謂之白道土多砂磧草肥宜畜
鹵澤多魚鹽其人逐水草畜牧遷徙無城郭常居
無耕鑿之業不粒食無文書以言語為約束刻木
為期度兒能騎羊則引弓射鳥鼠少長則射狐兔
肉食飲□酪自君長至奴婢均多寡同飲食衣皮
革被氊毳以氊為廬屋俗皆能為弓車鎧刃鞍勒
士能彎弓盡為甲士耐飢凍習勞苦往往猨臂善
射寬則隨畜田獵禽獸為生業急則人習戰攻以
侵伐其天性也其長兵則弓矢短兵則刀鋋其畜
多馬牛羊其奇畜則蠧駝驢驘駃騠(原注音夬蹄)騊
駼(原注音陶塗)驒騱(原注音顛奚)馬尤駿健日駞常數百
里有至千里者將戰則擇馬之壯而肥駿久弗
乘者羈縶之不為芻秣少飲之水謂之去油腸
一再宿則人兼數騎晝夜馳突不憊也其人重
約信雖數千里遠出歲年不愆其期以兵為常
故皆識虛實見兵勢善為誘兵以包敵斡腹出
竒星散電邁隠見不測大抵無正兵利則進不利則退
不羞遁走苟利所在不恤禮義故其逐利如鳥之集困
敗則麕奔瓦解矣舉事常隨月盛壮以攻戰月虧則退
兵其攻戰斬首虜賜一巵酒其所得鹵獲因以與之得
人以為奴婢故人自為戰以趍利深入并命而不憚也
以名為號不諱無字尊巫醫坐於東上諸大人入見則
令巫占之火前謂之過火門凡命官出軍則燒羊髀視
其吉凶俗貴壮健賤老弱壮者食肥美老者飲食其餘
父死妻其後母兄弟死皆妻其妻主死而無子及親族
者奴即有其家戰而扶轝死者盡得死者家財尤畏雷
震馬牛羊震則舉羣棄之其送死有棺槨金銀衣裳而
不封樹則馳馬踐其上又周馳其旁不可復識而後已
喪制不以尊卑見新月從吉始死號哭衆以酒酪飲之謂
之添淚殺馬牛羊祭而食之焚其骨謂之燒飯所幸臣
妾從死者多至數十百人婦事夫如事舅姑□酪氊毳
皮革車服器用皆婦人為之男子朝出婦為捉馬加鞍
勒執弓矢騎去而反行則在軍中主營落輜重畜牧不
妬而甘服勤勞故男女皆自食力生長於兵無單家而
衆以強後冒頓又北服渾窳屈射丁零隔昆龍新犂之
國(原注魏略匈奴北有渾窳國射音亦又音石此五國在匈奴比)於是匈奴貴人大臣
皆服以冒頓為賢漢初定天下而匈奴圍韓王信於馬
邑信降匈奴因引兵南踰句注攻太原至晉陽下高祖
自將擊之會大雨雪士卒墮指什二三冒頓縱精兵三
十餘萬騎圍高祖於白登七日騎四面各如方色東盡
駹北盡驪南盡騂西盡白古所未有也高祖窘使使間
厚賂閼氏因用陳平秘計解一角直出使婁敬結和親
之約各引兵歸漢乃奉宗室女公主為單于閼氏歲奉
絮繒酒食物約為兄弟孝惠高后時冒頓遺漢嫚書漢
不與較復厚遺之(原注漢書高后時冒頓寖驕乃使使遺高后書曰孤僨之君生于沮澤之
中長於平野牛馬之域數至邊境願遊中國陛下獨立孤僨獨居兩主不樂無以自娛願以所有易其所無)
冒頓益驕孝文即位復修和親而寇暴不已冒頓死子
老上單于立景帝亦復和親(原注漢書單于遺漢書曰天所立匈奴大單于敬問
皇帝無恙前時皇帝言和親事稱書意合讙漢吏侵侮右賢王右賢王不請聽後義盧侯難氏等計與漢吏相
拒絶二主之約離兄弟之親皇帝讓書再至發使以書報不來漢書不至漢以其故不和鄰國不附今以小吏
之敗約故罰右賢王使之西乘月氏擊之以天之福吏卒良馬強力以夷滅月氏盡斬殺降下之定蘭蘭及其
旁二十六國皆以為匈奴諸引弓之民并為一家北州已定願寢兵休士卒養馬除前事復故約以安邊民以
應始古使少者得成其長老者安其處世世平樂未得皇帝之志也故使郎中繋雩淺奉書請獻槖駝一匹騎
馬二疋駕二駟皇帝即不欲匈奴近塞則且詔吏民遠舍使者至即遣之以六月中來至薪望之地書至漢議
擊與和親孰便公卿皆曰單于新破月氏乘勝不可擊且得匈奴地澤鹵非可居也和親甚便漢許之孝文皇
帝前六年漢遺匈奴書曰皇帝敬問匈奴大單于無恙使郎中繋雩淺遺朕書曰右賢王不請聽後義盧侯難
民等計絶二王之約離兄弟之親漢以故不和鄰國不附今以小吏敗約故罰右賢王西擊月氏盡定之願寝
兵休士卒養馬除前事復故約以安邊民使少者得成其長老者安其處世世平樂朕甚嘉之此古聖王之意
也漢與匈奴約為兄弟所以遺單于甚厚倍約離兄弟之親者常在匈奴然右賢王事已在赦前單于勿深誅
單于若稱書意明告諸吏使無負約有信敬如單于書使者言單于自稱伐國有功甚苦兵事服繡袷綺衣繡
祫長襦錦袷袍各一比余一黃金飾具帶一黃金胥紕一繡十匹錦三十匹赤綈綠繒各四十匹使大中大夫
意謁者令肩遺單于冒頓單于死老上稽粥單于立文帝復遣宗人女翁主為單于閼氏使宦者燕人中行說
傅翁主說不欲行漢強使之說曰必我也為漢患者中行說既至因降單于單于愛幸之初單于好漢繒絮衣物
中行說曰匈奴人衆不能當漢之一郡然所以強之者以衣食異無仰于漢今單于變俗好漢物漢物不過什
二則匈奴盡歸于漢矣其得漢絮繒以馳草棘中衣袴皆裂敝以視不如旃裘堅善也得漢食物皆去之以視
不如□酪之便美也於是說教單于左右䟽記以計識其人衆畜牧漢遺單于書以尺一牘辭曰皇帝敬問匈
奴大單于無恙所以遺物及言語云云中行說令單于以尺二牘及印封皆令廣長大倨驁其辭曰天地所生
日月所置匈奴大單于敬問漢皇帝無恙所以遺物言語亦云云十四年冬老上單于十四萬騎入朝那蕭關
殺比地都尉卬虜人民畜産甚多遂至彭陽使竒兵入燒回中宫候騎至雍甘泉帝以中尉周舍郎中令張武
為將軍發車千乘騎十萬軍長安旁以備胡寇而拜昌侯盧卿為上郡將軍甯侯魏遫為比地將軍隆慮侯周
竈為隴西將軍屯三郡上親勞軍勒兵申教令賜吏卒自欲征匈奴羣臣諫不聽皇太后固要上乃止於是以
東陽侯張相如為大將軍成侯董赤内史欒布皆為將軍擊匈奴單于留塞内月餘乃去漢逐出塞即還不能
有所殺後六年冬匈奴三萬騎入上郡三萬騎入雲中所殺略甚衆烽火通扵甘泉長安以中大夫令免為車
騎將軍屯飛狐故楚相蘇意為將軍屯句注將軍張武屯北地河内周亞夫為將軍次細柳宗正劉禮為將軍
次覇上祝兹侯徐厲為將軍次棘門以備胡景帝立復與匈奴和親通關市給遺單于遣翁主如故約)至
孝武憤中國制於匈奴議擊滅之詔曰高皇帝遺朕平
城之憂高后時單于書絶悖逆昔齊襄公復九世之讎
春秋大之乃命韓安國公孫敖公孫賀衛青霍去病李
廣等為將舉中國騎士連年出塞輒斬首虜亦為匈奴
所殺傷相當前後三十餘年匈奴衰敗幕南無王庭而
中國以困敝高惠文景之畜積耗蠧盡矣(原注漢書元光二年用大
行王恢議始擊匈奴六年車騎將軍衛青出上谷得胡首虜七百人元朔元年衛青等將三萬騎出雁門斬首
虜數千人二年衛青等出雲中得胡首虜數千走白羊樓煩王遂取河南地五年衛青等將三萬騎擊匈奴得
右賢禆王十餘人衆男女萬五千餘人畜數十百萬以青為大將軍諸將皆属焉六年霍去病從大將軍擊匈
奴為驃騎校尉斬首虜二千餘級得相國當戶斬單于大父行籍若侯産生捕季父羅姑比再冠軍封去病為
冠軍若侯元狩二年以去病為驃騎將軍將萬騎出隴西擊匈奴歷五王國轉戰六日過焉支山千餘里殺圻
蘭王斬盧侯王執渾邪王子及相國都尉獲首虜八千九百餘級收休屠王祭天金人去病深入二千餘里踰
居延過月氐至祈連山得單桓酋涂王及相國都尉以衆降者二千五百餘人斬首虜三萬二百級獲禆小王七
十餘人四年大將軍青驃騎將軍去病各將五萬騎出代右北平二千餘里絶大幕直左方兵獲屯頭王韓王
等三人將軍相國當戸都尉八十三人封狼居胥山禪於姑衍登臨瀚海鹵獲七萬四百四十三級是時漢所
殺虜匈奴各八九萬而漢士卒物故者數萬是後匈奴遠遁而幕南無王庭漢渡河自令方以西至令居往往
通渠置田官吏卒五六萬人稍蠶食匈奴以北然亦馬少不復大出擊匈奴矣)宣帝時呼韓邪
單于立匈奴大亂折并分裂日逐王薄胥堂自立為屠
耆單于呼揭王自立為呼揭單于右奥鞬王自立為車
黎單于烏籍都尉自立為烏籍單于號五單于部衆各
萬人或二萬人轉相攻擊甘露元年左伊秩訾王勸呼
韓邪王稱臣入朝事漢二年呼韓邪王款五原塞願朝
三年正月朝天子于甘泉宫寵以殊禮位諸侯王上贊
謁稱臣而不名賜以冠帶衣裳黃金璽盭綬玉具劔弓
矢棨戟車馬衣服等物禮畢就邸留月餘遣歸國明年
復入朝竟寧元年復入朝元帝以後宫良家子王嬙字
昭君賜單于單于上書願保塞上谷以西至燉煌傳之
無窮請罷邊備塞吏卒以休天子人民其後歷成哀世
屢入朝徼塞寧謐及王莽簒立更奪單于壐分匈奴為
十五單于誘呼韓邪諸子脅拜右犂汗王咸為孝單于
咸子助為順單于於是匈奴復叛漢分遣諸部入塞大
輩萬餘中輩數千少者數百殺雁門朔方太守都尉略
吏民畜産不可勝數莽欲立威振耀荒外議發三十萬
衆十道並出窮討匈奴嚴尤陳三策五難莽不聽於是
與之構難吏士疲敝暴骨滿野北邊復虚耗(原注漢書莽新即位
怙府庫之富欲立威廼拜十二部將卒發郡國勇士武庫精兵各有所屯守轉委輸於邊議滿三十萬衆齎三
百日糧同時十道並出窮追匈奴内之于丁令因分其地立呼韓邪十五子莽將嚴尤諫曰臣聞匈奴為害所
從來久矣未聞上世有必征之者也後世三家周秦漢征之然皆未有得上策者也周得中策漢得下策秦無
策焉當宣王時玁狁内侵至于涇陽命將征之盡境而還其視戎狄之侵猶蟁蝱之螫敺之而已故天下稱明
是為中策漢武帝選將練兵約齎輕糧深入遠戍雖有克獲之功胡輒報之兵連禍結三十餘年中國罷耗匈
奴亦創艾而天下稱武是為下策秦始皇不忍小恥而輕民力築長城之固延袤萬里轉輸之行起扵負海疆
境既完中國内竭以喪社稷是為無策今天下遭陽九之戹比年饑饉西北邊尤甚發三十萬衆具三百日糧
東援海岱南取江淮然後乃備計其道里一年尚未集合兵先至者聚居暴露師老械壊勢不可用此一難也
邊既空虚不能奉軍糧内調郡國不相及屬此二難也計一人三百日食用糒十八斛非牛力不能勝牛又當
自齎糧加二十斛重矣胡地沙鹵多乏水草以往事揆之軍出未滿百日牛必物故且盡餘糧尚多人不能負
此三難也胡地秋冬甚寒春夏甚風多齎鬴鑊薪炭重不可勝食糒飲水以歷四時師有疾疫之憂是以前世
伐胡不過百日非不欲久勢力不能此四難也輕重自隨則輕銳者少不得疾行虜徐遁逃勢不能及幸而逢
虜又累輜重如遇險阻銜尾相隨虜要遮前後危殆不測此五難也大用民力功必不可立臣伏憂之今既發
兵宜縱先至者令臣尤等入深霆擊且以創艾胡虜莽不聽)漢兵誅莽更始遣使授
若鞮單于與漢舊制璽綬及侯王以下印綬不受(原注匈奴
謂孝為若鞮自呼韓邪單于降後與漢親密見漢帝諡為孝慕之至其子復珠累單于以下皆稱若鞮南單于
比以下直稱鞮)光武建武六年遣歸德侯劉諷使匈奴匈奴亦
遣使來獻漢復遣中郎將韓統報命而若鞮單于驕踞
自比冒頓光武弗責也二十二年若鞮單于死弟右賢
王蒲奴立為單于而匈奴中連歲旱蝗赤地數千里草
木盡枯人畜死耗蒲奴單于畏漢乘其敝乃遣使求和
親漢遣中郎將李茂報命而呼單于之孫奠鞮王比叛
蒲奴單于二十四年春比所主八部大人共立比為呼
韓邪單于欵五原塞願為蕃蔽捍禦北方自是匈奴始
分為南北單于二十五年春南單于破北單于却地千
里漢遣使立其庭去五原西部塞八十里又聽南單于
入居雲中列置諸部王為漢捍戍且為郡縣偵羅耳目
北單于惶怖頗還所略漢人以示善意二十七年北單
于遂遣使求和親漢乃璽書報荅不遣使而兩單于咸
事漢矣永平中北匈奴復入五原塞遂寇雲中南匈奴
單于比死數更立單于無何輒死於是北匈奴復盛數
寇邊漢患之會北匈奴遣使求和親明帝乃遣越騎司
馬鄭衆使北報命南匈奴聞之内懷嫌怨既而北匈奴
復入寇鈔焚燒城邑殺略吏民十六年乃大發兵遣將
四道出塞征北匈奴南單于遣左賢王信將兵助漢北
寇悉度漠去章帝建初八年北匈奴三木樓訾大人稽
留斯等率衆四萬牛羊十餘萬欵五原塞降元和二年
北匈奴大人車利諑兵等七十三輩亡來入塞時北匈
奴衰耗部黨離叛南部攻其前丁零寇其後鮮卑擊其
左西域侵其右不復自立乃遠引去章和元年鮮卑入
左地擊北匈奴大破之斬優留單于北庭大亂屈蘭儲
卑胡都湏五十八部口二十萬勝兵八千人詣雲中降
和帝即位南匈奴單于上書請討北匈奴永元元年遣
征西將軍耿秉車騎將軍竇憲率南單于擊北匈奴大破
之首虜二十餘萬人(原注後漢書和帝元年夏六月竇憲耿秉出朔方雞鹿塞南單于出
滿夷谷度遼將軍鄧鴻出棝陽塞皆會涿邪山憲分遣副校尉閻盤司馬耿夔耿譚將南匈奴精兵萬餘與北
單于戰於稽落山大破之單于遁走追擊諸部遂臨私渠北鞮海斬名王以下萬三千級獲生口甚衆雜畜百
餘萬頭諸禆小王率衆降者前後八十一部二十餘萬人憲秉出塞三千餘里登燕然山命中護軍班固刻石
勒功紀漢威德而還)南單于復請遂滅北庭乃遣中郎將耿譚與
左谷蠡王師子等出雞鹿塞西繞天山圍北單于單于
被創遁走獲其閼氏首虜萬餘三年北單于復為右校
尉耿䕫所破逃亡不知所在其弟右谷蠡王於除鞬自
立為單于止蒲𩔖海上遣使欵寒竇憲上書請立為單
于遂遣使授璽綬如南單于故事會竇憲誅叛還中郎
將任尚追斬之破滅其衆永元中南匈奴亂十六年北
單于遣使貢獻求和親厚加賞賜不答其使永初四年
南匈奴叛漢寇常山中山度遼將軍梁慬遼東太守耿
夔擊破之復遣使請降自是南北二寇叛服不常而烏
桓鮮卑日盛從漢征討而二寇稍衰矣靈帝熹平元年
單于車兒死屠特若尸逐就單于立六年單于與中郎
將臧旻出雁門擊鮮卑檀石槐大敗而還光和元年單
于死子單于呼徵立二年中郎將張修與單于不相能
修擅斬之更立右賢王羌渠為單于秋七月修坐不先
請擅誅殺檻車徵詣廷尉抵罪死中平四年前中山太
守張純反率鮮卑寇邊詔發南匈奴兵從幽州牧劉虞
討之單于羌渠遣左賢王將騎詣虞國人恐單于聽漢
發兵無巳五年右部醯落與休屠各胡白馬銅等十餘
萬人反攻殺單于羌渠立其子右賢王於扶羅持至尸
逐侯單于國人殺其父者叛立湏卜骨都侯為單于而
於扶羅詣闕自訟會靈帝崩天下大亂單于將數千騎
與白波賊合寇河内諸郡時民皆保聚鈔掠無利而兵
遂傷敗復欲歸國國人不受乃止河東湏卜骨都侯單
于死而南庭遂虚其位以老王行國事獻帝初平二年
南單于劫張楊以叛袁紹屯於黎陽三年春曹操擊匈
奴於扶羅於内黃破之興平二年單于於扶羅死弟呼
厨泉立以被逐不得歸國居於平陽數為鮮卑所鈔建
安元年獻帝自長安東歸右賢王去卑與白波賊帥韓
暹等侍衛乘輿拒擊李傕郭氾帝還雒陽又遷許都然
後歸國七年單于與郭援共攻河東十一年曹操擊并
州刺史高幹幹自入匈奴求救單于不受操遂斬幹以
梁習領并州刺史習誘輸招納單于與其名王恭順服
事初南匈奴久居塞内與編戶不同不輸貢賦議者恐
其戶口滋蔓浸難禁制宜豫為之防二十一年秋七月
南單于呼厨泉朝曹操于鄴操因留之使右賢王去卑
監其國歲給單于綿絹錢榖如列侯子孫傳襲其號分
其衆為五部部立中貴者為帥漢人為司馬以監督之
尋改帥為都尉其左部都尉所統萬餘落居太原故泫
氏縣右部都尉六千餘落居祁縣南部都尉三千餘落
居蒲子縣北部都尉四千落居新興縣中部都尉六千
餘落居大陵縣部衆雖分皆各留家于晉陽汾澗之濱
俗漸同諸華矣曹丕黃初元年更授呼厨泉魏璽綬賜
青蓋車乘輿寳劍玉玦晉武帝簒代塞外匈奴大水
塞泥黑難等二萬餘落降居之河西故宜陽城下後復
與晉人雜居由是平陽西河太原新興上黨樂平諸郡
大抵皆狄人泰始七年單于猛叛屯孔邪城武帝遣樓
侯何楨持節討之楨以猛衆凶悍未易禽制乃誘猛左
部督李恪殺猛於是匈奴震服積年不敢復叛其後稍
因忿恨殺害長吏漸為邊患侍御史河西郭欽上疏曰
戎狄彊横歷古為患魏初人寡西北諸郡皆為戎居今
雖服從若百年之後有風塵之警邊騎自平陽上黨不
三日而至孟津北地西河太原馮翊安定上郡盡為狄
庭矣宜及平吳之威謀臣猛將之略出北地西河安定
復上郡實馮翊於平陽已北諸縣募取死罪徙三河三
魏見士四萬家以充之漸徙平陽弘農魏郡京兆
上黨雜胡峻四方出入之防明先王荒服之制萬
世之策也帝不納太康五年匈奴胡太阿厚率其部落
三萬餘口降七年匈奴胡都太博及長萎莎胡等各率
種𩔖十萬餘口詣雍州刺史扶風王駿降明年匈奴都
督大豆得一育鞠等復率種落萬餘降皆居之西北諸
郡於是其種𩔖有屠各鮮支寇頭烏譚赤勒捍蛭黑狼
赤沙鬱鞞萎莎秃童勃篾羌渠賀賴鍾豉大樓雍屈真
樹力羯凡十九種皆有部落不相雜錯屠各最豪貴故
得為單于統領諸種中綦母氏勒氏最勇健好叛平吳
之役騎督綦母倪(原注胡典反)邪有功遷赤沙都尉惠帝元
康中匈奴郝散攻上黨殺長吏入上郡明年郝散弟度
元又率馮翊北地羌胡攻破郡縣既而晉室内亂諸部
益盛不可復制矣
謹案匈奴傳採史記前後漢書三國志晉書次
第刪節成篇劉氏以下四傳有目無書劉氏前
趙也石氏後趙也沮渠氏北涼也赫連氏夏也
皆具于晉書載記未知郝經此書若何節採耳
欽定四庫全書
續後漢書卷七十九下元郝經撰
列傳第七十六下
北狄
烏桓鮮卑(慕容氏段氏吐谷渾氏秃髮氏乞伏氏拓拔氏宇文氏)
烏桓者有熊氏之裔也本北夷居于漠南周衰淫演幽
營之間以西有林胡樓煩故號東胡漢初匈奴冒頓彊
大并滅其國餘𩔖保烏桓山因以為號從是臣伏匈奴
漢武帝使霍去病擊破匈奴因徙烏柦於上谷漁陽右
北平遼東五郡塞外其大人歲一朝置護烏桓校尉持
節以領之其後漸彊盛每與匈奴連兵入寇叛服不常
至靈帝初烏桓大人上谷有難樓者衆九千餘落遼西
有丘力居者衆五千餘落各稱王而遼東屬國烏桓大
人蘇僕延衆千餘落自稱峭(原注七笑反)王右北平烏柦大
人烏延衆八百餘落自稱汗魯王皆有計策勇健中山
太守張純叛入丘力居中自稱彌天安定王為三郡烏
桓帥寇略青徐幽冀四州殺略吏民靈帝以劉虞為幽
州牧募胡斬純首北州遂寧後丘力居死子樓班年小
從子蹋頓有武略代立總攝三王衆部皆從其號令袁
紹與公孫瓚連戰不決蹋頓遣使詣紹求和親助擊瓚
破之紹承制賜蹋頓難樓(謹案難樓見上文此沿陳志脱難字今據後漢書補)峭
王汗魯王印綬皆以為單于皆安車華蓋羽旄黃屋左纛
版文曰使持節大將軍督幽青并領冀州牧阮鄉侯紹
承制詔遼東屬國率衆王頒下烏桓遼西率衆王蹋頓
右北平率衆王汙盧維乃祖慕義遷善(謹案乃祖志作乃相誤)欵塞
内附北捍玁狁東拒濊貊世守北陲為百姓保障雖時
侵犯王略命將徂征厥罪率不旋時悔愆改變方之外
夷最為(謹案陳志作最又)聰慧始有千夫長百夫長以相統領
用能悉乃心克有勲力於國家稍受王侯之命自我王
家多故公孫瓚作難殘夷厥土之君以侮天慢主是以
四方之土並執干戈以衞社稷三王奮氣裔土忿奸憂
國控弦與漢兵為表裏誠甚忠孝朝所嘉焉然而虎兕
長蛇相隨塞路王官爵命否而不聞夫有勲不賞俾勤
者怠今遣行謁者楊林齎單于璽綬車服以對爾勞其
各綏靜部落教以謹慎無使作凶作慝世復爾祀位長
為百蠻長厥有咎有不臧者泯於爾禄而喪於乃庸可
不勉乎烏桓單于都護部衆左右單于受其節度他如
故事以家人子為己女妻焉樓班大峭王率其部衆奉
樓班為單于蹋頓為王然蹋頓多畫計策廣陽閻柔少
没烏桓鮮卑中為其種所歸信柔乃因鮮卑衆殺烏桓
校尉邢舉代之紹因寵慰柔以安北邊後袁尚敗奔蹋
頓憑仗其兵力復圖冀州會曹操平河北柔帥鮮卑烏
桓歸附遂因以柔為校尉猶持漢使節治廣甯如舊建
安十二年操自征蹋頓於柳城潛軍詭道未至百餘里
敵乃覺尚與蹋頓將衆逆戰於凡城士馬甚盛操登高
望敵陳抑軍未進(謹案抑軍陳志作柳軍誤)觀其小動乃擊破其衆
臨陣斬蹋頓首死者被野速附桓樓班烏延等走遼東
遼東悉斬傳送其首其餘遺迸皆降及幽州并州柔所
統烏桓萬餘落悉徙其族居中國帥其侯王大人種衆
與征伐由是三郡烏桓為天下驍騎操還至易水代郡
烏桓行單于普富盧上郡烏桓行單于郡樓將其名王
來賀二十一年普富盧後與其侯王來朝是歲代郡烏
桓三大人皆稱單于恃力驕恣太守不能治曹操以丞
相倉曹屬裴潛為太守欲授以精兵潛曰單于自知放
横日久今多將兵往必懼而拒境少將不見憚宜以計
圖之遂單車之郡潛撫以恩威單于讋服二十三年代
郡上谷烏桓無臣氐等叛操遣其子彰擊破之曹叡景
初元年幽州刺史毌丘儉討遼東右北平烏桓單于寇婁
敦遼西烏桓都督率衆王護留葉昔随袁尚奔遼西聞儉
軍至率衆五千餘人降寇婁敦遣弟阿羅奬等朝貢于魏
封其渠帥三千餘人為王賜輿馬繒采各有差(原注烏桓鮮卑傳序書載蠻夷猾夏
詩稱玁狁孔熾久矣其為中國患也秦漢以來匈奴久為邊害孝武雖外事四夷東平兩越朝鮮西討貳師大
宛開卭苲夜郎之道然皆在荒服之外不能為中國輕重而匈奴最逼於諸夏胡騎南侵則三邊受敵是以屢
遣衞霍之將深入北伐窮追單于奪其饒衍之地後遂保塞稱藩世以衰弱建安中呼厨泉南單于入朝遂留
内侍使右賢王撫其國而匈奴折節過於漢舊然烏桓鮮卑稍更彊盛亦因漢末之亂中國多事不遑外討故
得擅漢南之地寇暴城邑殺略人民北邊仍受其困會袁紹兼河北乃撫有三郡烏桓寵其名王而收其精騎
其後尚熙又逃于蹋頓蹋頓又驍武邊長老皆比之冒頓恃其阻遠敢受亡命以雄百蠻太祖潛師北伐出其
不意一戰而定之夷狄懾服威振朔土遂引烏桓之衆服從征討而邊民得用安息後鮮卑大人軻比能復制
御羣狄盡收匈奴故地自雲中五原以東抵遼水皆為鮮卑庭數犯塞寇邊幽并苦之田豫有馬城之圍畢軌
有陘北之敗青龍中帝乃聽王雄遣劍客刺之然後種落離散互相侵伐彊者遠遁弱者請服由是邊陲差安
漢南少事雖時頗鈔盜不能復相扇動矣烏桓鮮卑即古所謂東胡也其習俗前事撰漢記者已錄而載之矣
故但舉漢末魏初以來以備四夷之變云)
鮮卑步度根既立(謹案陳志鮮卑傳亦從步度根既立起步度根以前事見裴注所引魏書)
衆稍衰弱中兄扶羅韓亦别擁衆數萬為大人中平三
年寇幽并二州建安中曹操定幽州步度根與軻比能
等因烏桓校尉閻柔上貢獻後代郡烏桓能臣氐等叛
求屬扶羅韓扶羅韓將萬餘騎迎之到桑乾氐等議以
為扶羅韓部威禁寬緩恐不見濟更遣人呼軻比能比
能即將萬餘騎到當共盟誓比能便於會上殺扶羅韓
扶羅韓子泄歸泥及部衆悉屬比能比能自以殺歸泥
父特善遇之步度根由是怨比能曹丕立田豫為烏桓
校尉持節并護鮮卑屯昌平步度根遣使獻馬丕拜為
王後數與軻比能更相攻擊步度根部衆稍寡弱將其
衆萬餘落保太原鴈門郡步度根乃使人招呼泄歸泥
曰汝父為比能所殺不念報仇又屬怨家今雖厚待汝
是欲殺汝計也不如還我我與汝是骨肉至親豈與仇
等由是歸泥將其部落逃歸步度根比能追之弗及至
黃初五年步度根詣魏貢獻厚加賞賜是後守邊不為
寇害而軻比能衆遂強盛曹叡立欲綏和戎狄以息征
伐羈縻兩部而已至青龍元年比能誘步度根深結和
親於是步度根將泄歸泥及部衆悉保比能寇鈔并州
殺略吏民叡遣驍騎將軍秦朗征之歸泥叛比能將其
部衆降拜歸義王賜幢麾曲蓋鼓吹居并州如故步度
根為比能所殺軻比能者本小種鮮卑以勇徤斷法平
端不貪財物衆推以為大人由是威制餘部最為強盛
自雲中五原以東抵遼水皆為鮮卑庭與素利彌加割
地統御各有分界軻比能部落近塞自袁紹據河北中
國人多亡叛歸之教作兵器鎧楯頗學文字故其勒御
部衆儗則中國出入弋獵建立旌麾以鼓節為進退建
安中因閻柔上貢獻曹操西征關中田銀反河間比能
將三千餘騎隨柔擊破銀後代郡烏桓反比能復助為
寇害曹操以鄢陵侯彰為驍騎將軍北征大破之比能
走出塞後復通貢獻延康初比能遣使獻馬曹丕立比
能為附義王黃初二年比能出諸魏人在鮮卑者五百
餘家還居代郡明年比能帥部落大人小子代郡烏桓
修武盧等三千餘騎驅牛馬七萬餘口交市遣魏人千
餘家居上谷後與東部鮮卑大人素利及步度根三部
爭鬭更相攻擊田豫和合使不得相侵五年比能復擊
素利豫帥輕騎徑進掎其後比能使别小帥瑣奴拒豫
豫擊走之由是懷貳數為寇鈔幽并苦之六年并州刺
史梁習擊破比能比能乃與輔國將軍鮮于輔書曰夷
狄不識文字故校尉閻柔保我於天子我與素利為讎
往年攻擊之而田校尉助素利我臨陳使瑣奴往聞使
君來即便引軍退步度根數數鈔盜又殺我弟而誣我
以鈔盜我等雖不知禮義兄弟子孫受天子印綬牛馬
尚知美水草况有人心邪將軍當保明我於天子輔
得書以聞丕復使豫招納安慰比能衆遂彊盛控弦十
餘萬每鈔略得財物均平分付一決目前終無所私故
得衆死力餘部大人皆敬憚之然猶未能及檀石槐也
曹叡太和二年豫遣驛夏舍詣比能女壻鬱築鞬部舍
為鞬所殺其秋豫將西部鮮卑蒲頭泄歸泥出塞討鬱
築鞬大破之還至馬城比能自將三萬騎圍豫七日上
谷太守閻志柔之弟也素為鮮卑所信志往解喻即解
圍去後幽州刺史王雄并領校尉撫以恩信比能數款
塞詣州奉貢獻五年比能率丁零大人兒禪詣州貢名
馬復置護匈奴中郎將青龍元年比能誘納步度根使
叛并州與結和親自勒萬騎迎其累重於陘北并州刺
史畢軌表輒出軍以外威比能内鎮步度根叡省表曰
步度根為比能所誘自有疑心今輒出軍適使二部驚
合為一何所威鎮乎促勅軌已出軍者慎勿越塞過句
注也比詔書到軌已進軍屯隂館遣將軍蘇尚董弼追
鮮卑比能遣子將千餘騎迎步度根部落與尚弼相遇
戰於樓煩臨陳殺尚弼步度根部落皆叛出塞與比能
合寇邊遣驍騎將軍秦朗將中軍討之乃走漢北九月
安定保塞匈奴大人胡薄居姿職等叛司馬懿遣將
軍胡遵等追討破降之冬十月步度根部落大人戴胡
阿狼泥等詣并州降朗引軍還三年雄遣勇士韓龍刺
殺比能其種落遂衰初比能弟素利彌加厥機皆為大
人在遼西右北平漁陽塞外道遠初不為邊患然其種
衆多於比能建安中因閻柔上貢獻通市曹操皆表寵
以為王厥機死又立其子沙末汗為親漢王延康初又
各遣使獻馬曹丕立素利彌加為歸義王素利與比能
相攻擊太和二年素利死子小以弟成律歸為王代攝
其衆正始五年鮮卑内附置遼東屬國立昌黎縣以居
之自是部衆分敗有慕容氏乞伏氏秃髠氏拓跋氏宇
文氏云
謹案目錄此下闕慕容氏以下七傳又通卷議
贊俱闕
