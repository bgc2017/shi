欽定四庫全書
續後漢書卷二十七元郝經撰
列傳第二十四
魏
曹叡(明帝)曹芳(齊王)
謹案曹叡曹芳傳文全闕止存議贊
議曰曹丕一時偽定享國日淺而叡承之叨據中夏漢
人來討吳兵亟至殆無寧歲正君臣旰食之秋乃遽為
秦皇漢武之事罷民以逞至使公卿百官負土雖姿度
英發有帝王之槩魯昭之童心殆未除也(原注左氏傳襄公薨立齊
歸之子公子稠比葬三易衰衰衽如故衰於是昭公十九年矣猶有童心君子是以知其不能終也)秦人
佳兵血流海内而吕政亂其胤(原注史記秦安國君子楚質于趙吕不韋賈邯
鄲見之曰此竒貨可居乃入秦說華陽夫人仗言於昭王約以子楚為太子吕不韋取邯鄲姬絶好善舞者與
居知有身獻之子楚生子政子楚立是為莊襄王子政即始皇也)楚人僣王馮陵諸夏
而幽王祝其宗(原注史記楚考烈王無子李園進其女弟于春申君知有身進之楚王生子男
立為太子是為楚幽王)操以夏侯冒曹氏莫能審其生出本末劫
遷弑逆隂謀簒漢僅一再𫝊而芳亦莫知其所由來遽
錯其統於是知有天道叡忍死待懿面命手擕自以為
昭烈而謂懿為孔明誠則誠矣舉家貲而托之盗其明
不足稱也嗚呼欺孤而亡於託孤孤其可欺哉
贊曰知臨天權威赫電斷明乃未融崇侈荏亂褫魄託
懿豈為無天忍死召賊昭昭好還
