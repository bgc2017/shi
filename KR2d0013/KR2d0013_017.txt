欽定四庫全書
續後漢書卷十七元郝經撰
列傳第十四
漢臣
龐統法正
謹案龐統傳闕
法正字孝直右扶風郿人也祖父真明五經兼通䜟緯
嘗幅巾見扶風守守曰哀公雖不肖猶臣仲尼柳下惠
不去父母之邦欲相屈為功曹何如真曰以明府見待
有禮故四時勤謁若欲吏之真將在北山之北南山之
南矣守遂不敢復言初真年未弱冠父在南郡往候父
已欲去父留之待正旦使觀會吏會者數百人父問真
孰賢真曰曹掾胡廣有公卿之量其後廣果為三公(原注
後漢書胡廣字伯始南郡華容人也察孝廉試以章奏安帝以廣為天下第一旬月拜尚書郎五遷尚書僕射
歴事六帝在公台三十餘年凡二履司空再作司徒三登太尉又為太傅)前後徵辟皆不就
友人郭正等美之號曰玄德先生年八十九中平五年
卒父衍司徒掾廷尉左監建安初天下飢荒正與同郡
孟逹俱入蜀依劉璋久之為新都令後召署軍聲校尉既
不任用又為其州邑俱僑客者所謗無行志意不得益
州别駕張松與正相善忖璋不足與有為常竊嘆息松
於荆州見曹操還勸璋絶操而自結昭烈璋曰誰可使
者松乃舉正正辭讓不得已而往正既還為松稱說昭
烈有雄略密謀協規願共戴奉而未有緣後因璋聞曹
操欲遣將征張魯之有懼心也松遂說璋宜迎昭烈使
之討魯復令正銜命正既宣旨隂獻策於昭烈曰以明
將軍之英才乘劉牧之懦弱(謹案今本陳志無弱字宋本有弱字與此合通志亦
有弱字)張松州之股肱以響應於内然後資益州之殷富
馮天府之險阻以此成業猶反掌也照烈然之泝江而
西與璋會涪北至葭萌南還取璋鄭度說璋曰左將軍
縣軍襲我兵不滿萬士衆未附野榖是資軍無輜重其
計莫若盡驅巴西梓潼民内涪水以西其倉廪野榖一皆
燒除高壘深溝静以待之彼至請戰勿許久無所資不
過百日必將自走走而擊之則必擒矣照烈聞而惡之
以問正正曰終不能用無可憂也璋果如正言謂其羣
下曰吾聞拒敵以安民未聞動民以避敵也於是黜度
不用其計及軍圍雒城正牋與璋曰正受性無術盟好
違損懼左右不明本末必並歸咎蒙恥没身辱及執事
是以捐身於外不敢反命恐聖聽穢惡其聲故中間不
有牋敬顧念宿遇瞻望悢悢然惟前後披露腹心自從
始初以至於終實不蔵情有所不盡但愚闇策薄精誠
不感以至於此爾今國事已危禍患在速雖捐放於外
言足憎尤猶貪極所懷以盡餘忠明將軍本心正之所
知也實為區區不欲失左將軍之意而卒至於是者左
右不逹英雄從事之道謂可違信黷誓而以意氣相致
日月相選(謹案陳志作相遷通志作相選與此合)趨求順耳悦目随阿遂
指不圖遠慮為國深計故也事變既成又不量強弱之
勢以為左將軍縣遠之衆糧榖無儲欲得以多擊少曠
日相持而從關至此所歴輙破離宫别屯日自零落雒
下雖有萬兵皆壊陣之卒破軍之將若欲争一旦之戰
則兵將勢力實不相當各欲遠期計糧者今此營守已
固榖米已積而明將軍土地日削百姓日困敵對遂多
所供遠曠愚意計之謂必先竭將不復以持久也空爾
相守猶不相堪今張翼德數萬之衆已定巴東入犍為
界分平資中德陽三道並侵將何以禦之本為明將軍
計者必謂此軍縣遠無糧饋運不及兵少無繼今荆州道
通衆數十倍加孫車騎遣弟及李異甘寧等為其後繼
若争客主之勢以土地相勝者今此全有巴東廣漢犍
為過半已定巴西一郡復非明將軍之有也計益州所
仰惟蜀蜀亦破壊三分亡二吏民疲困思為亂者十戶
而八若敵遠則百姓不能堪役敵近則一旦易主矣廣
漢諸縣是明比也又魚復與關頭實為益州福禍之門
今二門悉開堅城皆下諸軍並破兵將俱盡而敵家數
道並進已入腹心坐守都雒存亡之勢昭然可見斯乃大
略其外較爾其餘屈曲難以辭極也以正下愚猶知此
事不可復成况明將軍左右明智用謀之士豈當不見
此數哉旦夕偷幸求容取媚不慮遠圖莫肯盡心獻良
計爾若事勢窮迫將各索生求濟門戶展轉反覆與今
計異不為明將軍盡死難也而尊門猶當受其憂正雖
獲不忠之謗然心自謂不負聖德顧惟分義實切痛心
左將軍從本舉來舊心依依實無薄意愚以為可圖變
化以保尊門十九年進圍城都璋蜀郡太守許靖將踰
城降事覺不果璋以危亡在近故不誅靖璋既稽服昭
烈以此薄靖不用也正說曰天下有獲虚譽而無其實
者許靖是也然今主公始創大業天下之人不可戶說
靖之浮稱播流四海若其不禮天下之人以是謂主公
為賤賢也宜加敬重以眩遠近追昔昭王之待郭隗昭
烈於是乃厚待靖(原注史記燕昭王於破燕之後即位卑身厚幣以招賢者謂郭隗曰齊因
孤之國亂而襲破燕孤極知燕小力少不足以報然誠得賢士以共國以雪先王之恥孤之願也先生視可者
得身事之郭隗曰王必欲致士先從隗始况賢於隗者豈遠千里哉於是昭王為隗改築宫而師事之樂毅自
魏往鄒衍自齊往劇辛自趙往士争趨燕孫盛曰夫禮賢崇德為邦之要道封墓式閭先王之令軌故必以體
行英邈高義盖世然後可以延視四海振服羣黎苟非其人道不虚行靖處室則友于不穆出身則受位非所
語信則夷險易心論識則殆為釁首安在其可寵先而有以感致者乎若乃浮虚是崇偷薄斯榮則秉直杖義
之士將何以禮之正務眩惑之術違貴尚之風譬之郭隗非其倫矣裴松之曰郭隗非賢猶以權計蒙寵况文
休名聲夙著天下謂之英偉雖末年有瑕而事不彰徹若不加禮何以釋遠近之惑乎法正以靖方隗未為不
當而盛以封墓式閭為難何其迂哉然則燕昭亦非豈惟劉翁至于友于不穆失由子將尋蔣濟之論知非文
休之尤盛又譏其受任非所將謂仕於董卓卓初秉政顯擢賢俊受其策爵者森然皆是文休為選官在卓未
至之前後遷中丞不為超越以此為貶則荀爽陳紀之儔皆應擯棄於世矣)以正為蜀郡太
守揚武將軍外統都畿内為謀主一餐之德睚眦之怨
無不報復擅殺毀傷己者數人或謂諸葛亮曰法正於
蜀郡太縱横將軍宜啟主公抑其威福亮荅曰主公之
在公安也北畏曹公之彊東惮孫權之逼近則懼孫夫
人生變於肘腋之下當此之時進退狼䟦法孝直為之
輔翼令翻然翺翔不可復制如何禁止使不得行其意
耶初孫權以妹妻昭烈妹才捷剛猛有諸兄之風侍婢
百餘人皆執刀侍立昭烈每入心常凛凛亮又知昭烈
雅愛信正故言如此(原注孫盛曰夫威福自下亡家害國之道刑縱於寵毁政亂理之源
安可以功臣而極其陵肆嬖幸而藉其國柄者哉故顛頡雖勤不免達命之刑楊干雖親猶加亂行之戮夫豈
不愛王憲故也諸葛氏之言於是乎失政刑矣)二十二年正說昭烈曰曹操一
舉而降張魯定漢中不因此勢以圖巴蜀而留夏侯淵
張郃屯守身遽北還此非其智不逮而力不足也必將
内有憂逼故爾今策淵郃才略不勝國之將帥舉衆往
討可必克之既克之日廣農積榖觀釁伺隙上可以傾
覆寇敵尊奬王室中可以蠶食雍凉廣拓境土下可以
固守要害為持久之計此盖天以與我時不可失也昭
烈善其策乃率諸將進兵漢中正亦從行二十四年昭
烈自陽平南渡沔水緣山稍前於定軍興勢作營淵將
兵來争其地正曰可擊矣昭烈命黃忠乘高鼓譟攻之
大破淵軍斬淵曹操西征聞正之策曰吾故知玄德不
辦有此必為人所教也(原注裴松之曰蜀與漢中其猶脣齒也劉主之智豈不及此將
計略未展正先發之爾夫聽用嘉謀以成功業霸王之主誰不皆然魏武以為人所教亦豈劣哉此盖恥恨之
餘辭非測寔之當言也)昭烈嘗與操兵戰勢不利宜退昭烈怒不
肯退矢下如雨正乃往當昭烈前昭烈曰孝直避箭正
曰明公親當矢石况小人乎昭烈乃曰孝直吾與汝俱
去遂退昭烈立為漢中王以正為尚書令護軍將軍明
年卒時年四十五昭烈為之流涕者累日諡曰翼侯賜
子邈爵關内侯官至奉車都尉漢陽太守諸葛亮與正
雖好尚不同以公義相取亮每竒正智術昭烈既稱尊
號將東征孫權以復關羽之讐羣臣多諫不從章武二
年大軍敗績還住白帝亮嘆曰法孝直若在則能制主
上令不東行就復東行必不傾危矣
議曰初孔明語昭烈以恢復大計謂荆州用武之國益
州天府若跨有荆益撫和戎越結好孫權則漢室可興
乃抱膝長吟之日素定之論討操復漢之規模也統發
其幾而法正張松成其謀爾統勸昭烈襲取荆州於坐
上劫執劉璋昭烈以為當與操如水火而一之以誠厚
矣哉議者猶謂孔明用仁義詐力雜以取天下為失(原注
宋蘇軾論)夫仁義則無詐力詐力則無仁義政猶水火之不
相入惡能雜之哉焉表叨據荆益厭然忘漢僣擬乘與則
亦一操璋琮奉操則亦漢賊也皆王法所必誅孔明相
昭烈討而有之仁義之師也豈詐力之有哉又謂齊柦
震矜於葵丘叛者九國曹公不禮張松而天下三分(原注
習氏論)顧松豈以不禮為嫌哉知操必不可奉帝王之真
在昭烈故舉州事之見幾之士也嗚呼統正雖道義不
足而智謀亞於亮統卒於圍雒之際正没於取漢中之
明年使二子不死與亮左右功烈豈止於是天不祚漢
惜哉
贊曰士元弘雅三略基霸乘幾挈會義不為詐法正張
松獻籌效忠延我帝統二賢之功
