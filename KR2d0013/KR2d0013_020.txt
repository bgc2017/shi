欽定四庫全書
續後漢書卷二十元郝經撰
列傳苐十七
漢臣
劉封劉琰彭羕李邈廖立李嚴
魏延楊儀
(義例曰凡殺不以罪者如魏吳諸人𩔖為死虐篇封等八人皆昭烈末帝世以罪誅放者故自為列傳云)
劉封者本羅侯寇氏之子長沙劉氏之甥也昭烈至荆
州未有繼嗣養封為子及昭烈入蜀自葭萌還攻劉璋
時封年二十餘武力過人將兵與諸葛亮張飛等泝流
西上所在戰克益州旣定以封為副軍中郎將宜都太
守孟逹北攻房陵殺其太守蒯祺進攻上庸昭烈遣封
統逹軍上庸太守申耽降遷封為副軍將軍關羽圍樊
召封發兵封不應又與逹不和恃貴陵逹逹叛降魏與
魏將夏侯尚等襲封與封書曰古人有言䟽不間親新
不加舊此謂上明下直䜛慝不行也若乃權君譎主賢
父慈親猶有忠臣蹈功以罹禍孝子抱仁以䧟難種商
白起孝己伯竒皆其𩔖也(原注史記范蠡自齊遺大夫種書曰蜚鳥盡良弓藏狡兔
死走狗烹越王為人長頸鳥喙可與共患難不可與共安樂子何不去種見書稱病不朝人或䜛種且作亂越
王乃賜種劔曰子教寡人伐吳七術寡人用其三而敗吳其四在子子為我從先王試之種遂自殺商鞅
變法治秦秦人富強天子致胙於孝公諸侯畢賀秦封之商於十五邑號為商君孝公卒秦惠王立公子虔之
徒告商君反惠王車裂商君以徇家語曾参遣妻告其子曰高宗以後妻殺孝己尹吉甫以後妻殺伯竒)
其所以然非骨肉好離親親樂患也或有恩移愛易亦
有䜛間其間雖忠臣不能移之於君孝子不能變之於
父勢利所加改親為讎况非親親乎故申生衛伋禦寇
楚建禀受形之氣當嗣立之正而猶如此(原注左氏傳衛宣公烝於
夷姜生急子為之娶於齊而美公取之生夀及朔宣姜與朔搆急子公使諸齊使盗待諸莘將殺之夀子告之
使行不可夀子載其旌以先盗殺之急子至又殺之史記陳宣公有嬖姬生子欵欲立之乃殺太子禦寇
楚平王為太子建娶婦費無忌說王自取之使太子建居城父守邊無忌又䜛建建亡奔宋)今足下
與漢中王道路之人爾親非骨肉而據勢權義非君臣
而處上位征則有偏任之威居則有副軍之號遠近所
聞也自立阿斗為太子已來有識之人相為寒心如使
申生從子輿之言必為太伯衛伋聽其弟之謀無彰父
之譏也且小白出奔入而為霸重耳踰垣卒以克復(原注
左氏傳齊襄公立無常鮑叔牙奉公子小白出奔莒無知弑襄公桓公自莒先入)自古有之非
獨今也夫智貴免禍明尚夙達僕揆漢中王慮定於内
疑生於外矣慮定則心固疑生則心懼亂禍之興作未
嘗不由廢立之間也私怨人情不能不見恐左右必有
以間漢中王矣然則疑成怨聞其發若踐機耳今足下
在遠尚可假息一時若大軍遂進足下失據而還竊相
為危之昔微子去殷智果别族違難背禍猶皆如斯今
足下棄父母而為人後非禮也知禍將至而留之非智
也見正不從而疑之非義也自號為丈夫為此三者何
所貴乎以足下之才棄身來東繼嗣羅侯不為背親也
北面事君以正綱紀不為棄舊也怒不致亂以免危亡
不為徒行也加陛下新受禪命虚心側席以德懷遠若
足下翻然内向非但與僕為倫受三百戶封繼統羅國
而已當更剖符大邦為始封之君陛下大軍金鼓以震
當轉都宛鄧若二敵不平軍無還期足下宜因此時早
定良計易有利見大人詩有自求多福行矣足下勉之
無使狐突閉門不出(原注國語公使太子伐東山狐突御戎至于稷桑翟人出逆申生欲
戰狐突諫曰不可申生曰君之使我非歡也抑欲測吾心也不戰而反我臯滋厚我戰雖死猶有令名焉果戰
敗翟于稷桑而反讒言益起狐突杜門不出君子曰善深謀)封不從申耽弟儀叛封
走成都既而耽亦叛降魏昭烈怒封之不救關羽又陵
達使叛諸葛亮慮封剛猛易世之後終難制御勸昭烈
因此除之於是賜封死使自裁封嘆曰恨不用孟子度
之言昭烈為之流涕封子林為牙門將咸熙元年(謹案此傳
書咸熙元年則知末帝紀及后妃傳改炎興二年者非也)徙居河東
劉琰字威碩魯國人也昭烈在豫州辟為從事以其宗
姓有風流善談論厚親待之遂隨從周旋常為賓客
昭烈定益州以琰為固陵太守末帝立封都鄉侯班位
每亞李嚴為衛尉中軍師後將軍遷車騎將軍然不豫
國政但領兵千餘隨丞相亮諷議而已車服飲食侈靡
侍婢數十皆能聲樂又悉教誦讀魯靈光殿賦建興十年
與前軍師魏延不和言語虚誕亮責讓之琰與亮牋謝
曰琰禀性空虛本薄操行加有酒荒之病自先帝以來
紛紜之論殆將傾覆頗蒙明公本其一心在國原其身
中穢垢扶持全濟致其禄位以至今日間者迷醉言有
違錯慈恩含忍不致之于理使得全完保育性命雖必
克己責躬改過投死以誓神靈無所用命則靡寄顔於
是亮遣琰還成都官位如故琰失志慌惚十二年正月
琰妻胡氏入賀太后太后令特留胡氏經月乃出胡氏
有美色琰疑末帝有私呼卒五百撾胡至於以履搏面
而後棄遣胡具以告琰坐下獄有司議曰卒非撾妻之
人面非受履之地琰竟棄市自是大臣妻母朝慶遂絶
彭羕字永年廣漢人身長八尺容貎甚偉驕傲多所輕
忽惟敬同郡秦子敕薦之於太守許靖曰昔高宗夢傅
說周文求吕尚爰及漢祖納食其於布衣(原注漢書酈食其為里監
門沛公至高陽傳舍使人召食其食其入即長揖不拜言六國縱衡時因下陳留號食其為廣野君)此乃
帝王之所以創業垂統緝熙厥功也今明公稽古皇極
允執神靈體公劉之德行勿翦之惠清廟之作於是乎
始褒貶之義於是乎興然而六翮未之備也伏見處士
緜竹秦宓膺山甫之德履雋生之直枕石潄流吟詠緼
袍偃息於仁義之途恬淡於浩然之域高概節行守直
(謹案陳志作守貞通志作守真)不虧雖古人潛遁蔑以加旃若明府能
招致此人必有忠讜落落之譽豐功厚利建跡之勲(案元
本陳志作立勲)然後紀功於王府飛聲於來世不亦美哉羕仕
州不過書佐後又為衆人所謗毁於州牧劉璋璋髠鉗
羕為徒隸會昭烈入蜀泝流北行羕欲納說昭烈乃往
見龐統統與羕非故人又適有賓客羕徑上統牀卧謂
統曰須客罷當與卿善談統客既罷往就羕坐羕又先
責統食然後共語因留信宿至于經日統大善之而法
正宿自知羕遂並致之昭烈昭烈亦以為竒數令羕宣
傳軍事指授諸將奉使稱意識遇日加成都既定昭烈
領益州牧拔羕為治中從事羕起徒步一朝處州人之
上形色囂然自矜得遇滋甚諸葛亮雖外接待羕而内
不能善屢密言昭烈羕心大志廣難可保安昭烈既敬
信亮加察羕行事意亦稍疎左遷羕為江陽太守羕聞
當遠出私情不悦往詣馬超超問羕曰卿才具秀拔主
公相待至重謂卿當與孔明孝直諸人齊足並驅寧當
外授小郡失人本望乎羕曰老革荒悖可復道邪(原注揚雄
方言滅鰓乾都耆革老也郭璞注曰皆老者皮色枯瘁之形也裴松之以為皮去毛曰革古者以革為兵故
語稱兵革革猶兵也羕罵備為老革猶言老兵也)又謂超曰卿為其外我為其
内天下不足定也超羇旅歸國常懷危懼聞羕言大驚
默然不答羕退具表羕辭於是收羕付有司羕於獄中
與諸葛亮書曰僕昔有事於諸侯以為曹操暴虐孫
權無道振威闇弱其惟主公有覇王之噐可與興業致
治故乃翻然有輕舉之志會公來西僕因法孝直自衒
鬻龐士元斟酌其間遂得詣公於葭萌抵掌而談論治
世之務講覇王之業建取益州之策公亦宿慮明定即
相然贊遂舉事焉僕於故州不免凡庸憂於罪罔得遭
風雲激矢之中求君得君志行名顯從布衣之中擢為
國士盗竊茂才分子之厚誰復過此(原注裴松之曰分子之厚者羕言劉
主分兒子厚恩施之於己故其書後語云負我慈父罪有百死也)羕一朝狂悖自求葅
醢為不忠不義之鬼乎先民有言左手據天下之圖右
手刎咽喉愚夫不為也況僕頗别菽麥者哉所以有怨
望意者不自度量苟以為首興事業而有投江陽之論
不解主公之意意卒感激頗以被酒侻(原注他活反)失老語
此僕之下愚薄慮所致主公實未老也且夫立業豈在
老少西伯九十寧有衰志負我慈父罪有百死至於内
外之言欲使孟起立功北州戮力主公共討曹操爾寧
敢有他志邪孟起說之是也但不分别其間痛人心爾
昔每與士元共相誓約庶託足下末蹤盡心於主公之
業追名古人載勲竹帛士元不幸而死僕敗以取禍自
我墮之將復誰怨足下當世伊呂也宜善與主公計事
濟其大猷天明地察神祗有靈復何言哉貴使足下明
僕本心爾行矣努力自愛自愛羕竟誅死時年三十七
李邈字漢南廣漢郪人也劉璋時為牛鞞長昭烈領益
州牧為從事正旦命行酒得進見讓昭烈曰振威以將
軍宗室肺腑委以討賦元功未效先寇而滅邈以將軍
之取鄙州甚為不宜也昭烈曰知其不宜何以不助之
邈曰非不敢也力不足爾有司將殺之諸葛亮為請得
免久之為犍為太守丞相參軍安漢將軍建興六年亮
北征馬謖敗績亮將殺之邈諫以秦赦孟明用霸西戎
楚誅子玉二世不競失亮意還蜀十二年亮薨末帝素
服發哀三日邈上疏曰呂禄霍禹未必懷反叛之心孝宣
不好為殺臣之君皆以臣懼其偪主畏其威故姦萌生
亮身杖強兵狼顧虎視五大不在邊臣常危之今亮隕
歿宗族得全西戎靜息大小為慶末帝怒下獄誅之弟
卲字永南昭烈定益州為州書佐部從事建興元年丞
相亮辟為西曹掾亮南征留卲為治中從事是歲卒
廖立字公淵武陵臨沅人昭烈領荆州牧辟為從事年
未三十擢為長沙太守昭烈入蜀諸葛亮鎮荆州孫權
遣使通好于亮因問士人皆誰相經緯者亮答曰龐統
廖立楚之良才當贊興世業者也建安二十年權遣呂
蒙掩襲南三郡立脫身走自歸昭烈昭烈素識待之不
深責也以為巴郡太守二十四年昭烈為漢中王徵
立為侍中末帝襲位徙長水校尉立本意自謂才名宜
為諸葛亮之貳而更游散在李嚴等下常懷怏怏後丞
相掾李郃蔣琬至立計曰軍當遠出卿諸人好諦其事
昔先帝不取漢中與吳人爭南三郡卒以三郡與吳人
徒勞役吏士無益而還既亡漢中使夏侯淵張郃深入
于巴幾喪一州後至漢中使關侯身死無孑遺上庸覆
敗徒勞一方是羽怙恃勇名作軍無法直以意突耳故
前後數喪師衆也如向朗文恭凡俗之人耳恭作治中
無綱紀朗昔奉馬良兄弟謂為聖人今作長史素能合
道中郎郭演長從人者耳不足與經大事而作侍中今
弱世也欲任此三人為不然也王連流俗苟作掊克使
百姓疲弊以致今日郃琬具白其言于諸葛亮亮表立
曰長水校尉廖立坐自貴大臧否羣士公言國家不任
賢達而任俗吏又言萬人率者皆小子也誹誘先帝疵
毁衆臣人有言國家兵衆簡練部伍分明者立舉頭視
屋憤咤作色曰何足言凡如是者不可勝數羊之亂羣
猶能為害況立託在大位中人以下識真偽邪(原注亮集有亮
表曰立奉先帝無忠孝之心守長沙則開門就敵領巴郡則尤闇昧闟茸其事隨大將軍則誹謗譏訶侍梓宮
則挾刃斷人頭于梓宮之側陛下即位之後普增職號立隨比為將軍面語臣曰我何宜在諸將軍中不表我
為卿上當在五校臣答將軍者隨大比耳至于卿者正方亦未為卿也且宜處五校自是之後怏怏懷恨詔曰
三苗亂政有虞流宥廖立狂惑朕不忍刑亟徒不毛之地)于是廢立為民徙汶山郡
立躬率妻子耕殖自守聞諸葛亮卒垂泣歎曰吾終為
左袵後監軍姜維率偏軍經汶山往詣立稱立意氣不
衰言論自若立遂終于徙所妻子還蜀
李嚴字正方南陽人也少為郡職吏以才幹稱荆州牧
劉表使歷諸郡縣曹操入荆州時嚴宰秭歸遂西詣蜀
劉璋以為成都令復有能名建安十八年署嚴為護軍
拒昭烈於綿竹嚴率衆降昭烈拜嚴禆將軍成都既定
為犍為太守興業將軍二十三年盗賊馬秦高勝等起
於郪(原注音凄)合聚數萬人到資中縣時昭烈在漢中嚴不更
發兵但率將郡士五千人討之斬秦勝等首枝黨星散
悉復民籍又越嶲夷率高定遣軍圍新道縣嚴馳往赴
救賊皆破走加輔漢將軍領郡如故章武二年昭烈徵
嚴詣永安宮拜尚書令昭烈疾病嚴與丞相亮並受遺
詔輔少主以嚴為中都護統内外軍事留鎮永安建興
元年封都鄉侯假節加光禄勲四年轉為前將軍以丞
相亮欲出軍漢中嚴當知後事移屯江州留護軍陳
到駐永安皆統屬嚴嚴與孟達書曰吾與孔明俱受寄
託憂深責重思得良伴亮亦與達書曰部分如流趣捨
罔滯正方性也其見推如此初亮南征詔賜金鈇鉞一
具曲蓋一前後羽葆鼓吹各一虎賁六十人亮固辭不
得已受之嚴與亮書勸亮宜受九錫進爵稱王亮以書
讓之曰吾與足下相知久矣何不復相解(謹案何陳志作可)望
足下誨以匡國勉以大義而遽有是邪(原注蜀志曰誨以光國戒之以
勿拘之道是以未得默也)吾本東方下士誤用於先帝位極人臣禄
賜百億今討賊未效知已未答可為莽操之非分坐自
貴大乎(原注蜀志曰知已未答而方寵齊晉坐自貴大非其義也)若滅魏斬叡還於
故都吾當讓還爵位復命先帝於地下爾(原注蜀志曰若滅魏斬叡
帝還故居與子並升雖十命可受況扵九耶)於是亮始疑嚴之妄八年遷驃
騎將軍以曹真欲三道寇漢川亮命嚴將二萬人赴漢
中表嚴子豐為江州都督督軍典嚴後事亮以明年當
出軍命嚴以中都護署府事改名為平九年春亮軍祁
山平催督運事秋夏之際值天霖雨運糧不繼平遣參
軍狐忠督軍成藩喻指呼亮來還亮承以退軍平聞軍
退乃更徉驚說軍糧饒足何以便歸欲以解已不辦之
責顯亮不進之愆又表末帝說軍偽退欲以誘賊與
戰亮具出其前後手筆書疏本末平違錯章灼平辭
窮情竭首謝罪負於是亮表平曰自先帝崩後平所在
治家尚為小惠安身求名無憂國之事臣當北出欲得
平兵以鎮漢中平窮難縱横無有來意而求以五郡為
巴州刺史去年臣欲西征欲令平主督漢中平說司
馬懿等開府辟召臣知平鄙情欲因行之際偪臣取利
也是以表平子豐督主江州隆崇其遇以取一時之務
平至之日都委諸事羣臣上下皆怪臣待平之厚也正
以大事未定漢室傾危伐平之短莫若褒之然謂平情
在於榮利而已不意平心顛倒乃爾若事稽留將致禍
敗是臣不敏言多增咎亮又公文上尚書曰平為大臣
受恩過量不思忠報横造無端危耻不辨迷罔上下論
獄棄科𨗳人為姦狹情志狂若無天地自度姦露嫌心
遂生聞軍臨至西嚮託疾還沮漳軍臨至沮復還江陽
平參軍狐忠勤諫乃止今篡賊未滅社稷多難國事惟
和可以克捷不可包含以危大業輒與行中軍師車騎
將軍都鄉侯臣劉琰使持節前軍師征西大將軍領凉
州刺史南鄭侯臣魏延前將軍都亭侯臣袁綝左將軍
領荆州刺史高陽鄉侯臣吳懿督前部右將軍玄鄉侯
臣高翔督後部後將軍安樂亭侯臣吳班領長史綏軍
將軍臣楊儀督左部行中監軍揚武將軍臣鄧芝行前
監軍征南將軍綏軍將軍臣劉巴行中護軍偏將軍臣
費禕行前護軍偏將軍漢成亭侯臣許允行左護軍篤信
中郎將臣丁咸行右護軍偏將軍臣劉敏行護軍征南將
軍當陽亭侯臣姜維行中典軍討虜將軍臣上官雝行
中參軍昭武中郎將臣胡濟行參軍建義將軍臣閻晏
行參軍偏將軍臣爨習行參軍禆將軍臣杜義行參軍
武略中郎將臣杜祺行參軍綏戎都尉臣盛勃領從事中
郎武略中郎將臣樊岐等議輒解平任免官禄節傳印
綬符策削其爵土詔廢平為民徙梓潼郡亮與平子豐
教曰吾與君父子戮力以奬漢室此神明所聞非但人
知之也表都護典漢中委君於東關者不與人議也謂
至心感動終始可保何圖中乖乎昔楚卿屢絀亦乃克
復思道則福應自然之數也願寬慰都護勤追前闕今
雖解任形業失故奴婢賓客百數十人君以中郎參軍
居府方之氣𩔖猶為上家若都護思負一意君與公琰
推心從事者否可復通逝可復還也詳思斯戒明吾用
心臨書長歎涕泣而已亮又與蔣琬董允書曰孝起前
為吾說正方腹中有鱗甲鄉黨以為不可近(謹案江表傳曰嚴少
為郡職吏用情深尅苟利其身鄉里為嚴諺曰難可狎李鱗甲)吾以為鱗甲者但不當
犯之爾不圖復有蘇張之事出於不意可使孝起知之
孝起者衛尉南陽陳震也十二年平聞亮薨發病卒平
常冀亮當自補復策後人不能故以激憤也豐官至朱
提太守(原注蘇林漢書音義朱音銖提音如北方人名士曰提也)
議曰封琰羕自取夷滅刑不為濫立嚴放廢禁錮罰當
其罪政立令行國人畏服東漢刑綱懈弛朝廷曰卑終
於頽圯故崔寔政論以為治當尚嚴孔明治蜀猛以濟
寬知救弊之道也習鑿齒曰管仲奪伯氏駢邑三百沒
齒無怨言聖人以為難亮之使廖立垂泣李平致死豈
徒無怨言而已哉夫水至平而邪者取法鏡至明而醜
者無怨水鏡之所以能窮物而無怨者以其無私也水
鏡無私猶以免謗況大人君子懷樂生之心流矜恕之
德法行於不可不用刑加乎自犯之罪爵之而非私誅
之而不怒天下有不服者乎諸葛亮於是可謂能用刑
矣
謹案目錄此下有魏延楊儀傳今闕
議曰延以勇略為昭烈識拔故每以韓信耿弇當一面
自許(原注漢書張良曰漢王之將獨韓信可屬大事當一面云云韓信請兵三萬人願北舉燕趙東擊齊
南絶楚糧道漢王與之後漢書耿弇請北收上谷兵未發者定彭寵于漁陽取張豐于涿郡還收富平獲索
東攻張步以平齊地云云及平張步車駕至臨溜帝自勞軍謂弇曰將軍前在南陽建此大策常以為落落難
合有志者事竟成也)延輕不自制而謂亮為怯嗚呼亮豈怯者邪
夫小勇似勇而非勇大勇似怯乃真勇也武王遵養時
晦會盟津者八百諸侯不攻而退使紂百克而自斃(原注
史記武王觀兵至于盟津不期而會盟津者八百諸侯皆曰紂可伐矣武王曰女未知天命未可也乃還居二
年紂昏亂暴虐滋甚武王遂東伐紂諸侯咸會紂師皆倒兵以戰武王馳之紂兵皆崩畔紂紂自燔于火而死)
紂為小勇而武王為大勇高祖強勉蠖屈頑頓椎魯不
與羽角逡巡退避使羽咆哮自僨(原注史記項王謂漢王曰天下匈匈數歲
者徒以吾兩人耳願與漢王挑戰决雌雄毋徒苦天下之民父子為也漢王笑謝曰吾寧鬭智不能鬭力項王
大怒乃自披甲持戟挑戰漢王不聽項王伏弩射中漢王漢王傷走入城皋云云漢軍圍項王垓下項王自度
不得脫曰此天之亡我非戰之罪也乃自刎而死)羽為小勇而高帝為大勇匹
夫猶堅忍就功況天子乎昭烈之遁逃于操屈于呂布
奔走于二袁狼狽于劉表稽留于孫權卒使操畏衂折
敗慨然而復漢亮切于内治緩于出師屢出屢反盤桓
不進及成算定勝然後雜耕渭濱為久駐之基示必討
之勢辱懿巾幗懿不敢出皆屈于一時信于萬世王者
之大勇延豈知之哉且高帝既定三秦關外響應遂將
五諸侯(原注顔師古曰五諸侯者謂常山河南韓魏殷也)故韓信得北舉燕趙
光武都于雒陽削平諸僣故耿弇得會車駕當亮之時
昭烈崩殂孫權掣肘雍闓内訌自關以西未克一郡畀
延萬人其能濟乎況于亮方為湯武之事仗正道明大
義一用節制正兵其止如山進退如風靜重嚴固開廓
弘遠自足滅賊嶢關之掩擊鴻溝之反攻㗖帛間金詐
謀詭計皆所不為(原注漢書沛公與張良俱南攻下宛西入武關沛公欲擊秦嶢關下軍良
曰秦兵尚強未可輕臣聞其將屠者子賈豎易動以利乃令郡食其持重寳㗖秦將果欲連和俱西襲咸陽沛
公欲聽之良曰此獨其將欲畔壬卒恐不從不從必危不如因其懈而擊之沛公乃引兵擊秦軍大破之逐北
至藍田再戰秦兵竟敗遂至咸陽云云項羽與漢約中分天下割鴻溝以西為漢以東為楚歸太公吕后羽解
而東歸漢王欲西歸張良陳平諫曰今漢有天下大半而諸侯附楚兵罷食盡此天亡之時不因其幾而遂取
之此養虎自為患也漢王從之遂追羽圍羽垓下)若延者志于功利行險僥倖
知進而不知退知存而不知亡剛愎自用至于殺身烏
足與語是哉儀有幹略而不知義不能自附廉藺先國
家之急(原注史記趙拜相如為上卿位廉頗右頗羞為之下宣言曰我見相如必辱之相如聞之不與
會出見廉頗引車避匿其舍人羞之相如曰秦之所以不敢加兵于趙者徒以吾兩人在也今兩虎共鬭其勢
不俱生吾所以為此者以先國家之急而後私讐也廉頗聞之肉袒負荆因賓客至藺相如門謝罪曰鄙賤之
人不知將軍寬之至此也卒相與驩為刎頸之交)新喪元帥以私憾殺大將使
孔明不瞑于地下罪浮于延矣
謹案此卷贊闕
