欽定四庫全書
續後漢書卷七十六元郝經撰
列傳第七十三
取漢(謹案平吳𫝊有前序取漢傳當亦有序今闕)
鄧艾(州泰段灼)鍾會(向雄)衛瓘
鄧艾字士載義陽人也(謹案陳志作義陽棘陽人)少孤曹操破荆州
徙汝南為農民養犢年十二随母至潁川讀書故太丘
長陳實碑言文為世範行為士則艾遂自名範字士則
後族有與同者故改焉為都尉學士以口吃不得作幹
佐爲稻田守叢草吏同郡吏父憐其家貧資給甚厚艾
初不為謝每見高山大澤輙規度指畫軍營處所時人
竊笑焉後為典農綱紀上計吏因使見太尉司馬懿懿
竒之辟為掾遷尚書郎(原注世語鄧艾少為㐮城典農與部民石苞皆年十二三謁者
陽翟郭玄信武帝監軍郭誕元弈之子建安中少府吉本起兵許都玄信坐被刑在家從典農司馬求入御以
艾苞與御行十餘里與語悦之謂二人皆當遠至為佐相艾後為典農功曹奉使詣宣王由此見知遂被拔擢)
時欲廣田畜榖為伐吳資使艾行陳項已東至夀春艾
以爲田良水小不足以盡地利宜開河渠可以引水澆
溉大積軍糧又通運漕之道乃著濟河論以喻其指又
謂昔破黃巾因為屯田積榖於許都以制四方今三隅
已定事在淮南每大軍征舉運兵過半功費巨億以為
大役陳蔡之間土下田良(謹案陳志作上下田良)可省許昌左右
諸稻田并水東下令淮北屯二萬人淮南三萬人
十二分休常有四千人且田且守水豐常收三倍
於西計除衆費歲完五百萬斛以為軍資六七年間可
積三千萬斛於淮上此則十萬之衆五年食也以此乘
吳無往而不克矣懿善之事皆施行(謹案通典曰宣王善之皆如艾計遂
北臨淮水自鍾離西南横石以西盡泚水四百餘里置一營六千人且耕且守兼循廣淮陽百尺二渠上引河
流下通淮潁大理諸陂於潁南北穿渠三百餘里溉田三萬頃淮南淮北皆相連接自夀春到京師農田兵田
雞犬之聲阡陌相屬)正始二年乃開廣漕渠每東南有事大軍興
衆泛舟而下達於江淮資食有儲而無水害出參征西
軍事遷南安太守嘉平元年與征西將軍郭淮拒漢偏
將軍姜維維退淮因西擊羌艾曰賊去未遠或能復還
宜分諸軍以備不虞於是留艾屯白水北三日維遣廖
化自白水南向艾結營艾謂諸將曰維今卒還吾軍人
少法當來渡而不作橋此維使化持吾令不得還維必
自東襲取洮城洮城在水北去艾屯六十里艾即夜潜
兵徑到維果來渡而艾先至據城得以不敗賜爵關内
侯加討寇將軍後遷城陽太守時并州右賢王劉豹并
為一部艾上言曰戎狄獸心不以義親彊則侵暴弱則
内附故周宣有玁狁之寇漢祖有平城之困每匈奴一
盛為前代重患自單于在外莫能牽制長卑誘而致之
使來入侍由是羌夷失統合散無主以單于在内萬里
順軌今單于之尊日疎外土之威寖重則胡虜不可不
深備也聞劉豹部有叛胡可因叛割為二國以分其勢
去卑功顯前朝而子不繼業宜加其子顯號使居鴈門
離國弱寇追錄舊勲此御邊長計也又陳羌胡與民同
處者宜以漸出之使居民表崇廉耻之教塞姦宄之路
大將軍司馬師新輔政多納用焉遷汝南太守至則尋
求昔所厚已吏父久已死遣吏祭之重遺其母舉其子
為計吏艾所在荒野開闢軍民並豐諸葛恪圍合肥新
城不克退歸艾言於師曰孫權已沒大臣未附吳名宗
大族皆有部曲阻兵仗勢足以建命恪新秉國政而内
無其主不念撫恤上下以立根基競於外事虐用其民
悉國之衆頓於堅城死者萬數載禍而歸此恪獲罪之
日也昔子胥吳起商鞅樂毅皆見任時君主沒而敗况
恪才非四賢而不慮大患其亡可待也恪歸果見誅遷
兖州刺史加振威將軍上言曰國之所急惟農與戰國
富則兵彊兵彊則戰勝然農者勝之本也孔子曰足食
足兵食在兵前也上無設爵之勸則下無財畜之功今
使考績之賞在於積粟富民則交游之路絶浮華之原
塞矣曹髦立進封方城亭侯毌丘儉作亂遣徤步齎書
欲疑惑大衆艾斬之兼道進軍先趣樂嘉城作浮橋司
馬師至遂據之文欽以後大軍破敗於城下艾追之至
丘頭欽奔吳吳大將軍孫峻等號十萬衆將渡江鎮東
將軍諸葛誕遣艾據肥陽艾以與賊勢相遠非要害之
地輙移屯附亭遣泰山太守諸葛緒等於黎漿拒戰遂
走之其年徵拜長水校尉以破欽等功進封方城鄉侯
行安西將軍解雍州刺史王經圍於狄道姜維退駐鍾
提乃以艾為安西將軍假節領護東羌校尉議者多謂
維力已竭未能更出艾曰洮西之敗非小失也破軍殺
將倉廪空虚百姓流離幾於危亡今以策言之彼有乘
勝之勢我有虚弱之實一也彼上下相習五兵犀利我
將易兵新器仗未復二也彼以船行吾以陸軍勞逸不
同三也狄道隴西南安祁山各當有守彼專為一我分
為四四也從南安隴西因食羌榖若趣祁山熟麥千頃
為之縣餌五也賊有黠數其來必矣頃之維果向祁山
聞艾已有備乃回從董亭趣南安艾據武城山以相持
維與艾争險不克其夜渡渭東行緣山趣上邽艾與戰
於段谷大破之甘露元年詔曰逆賊姜維連年狡黠民
夷騷動西土不寧艾籌畫有方忠勇奮發斬將十數馘
首千計國威震於巴蜀武聲揚於江岷今以艾為鎮西
將軍都督隴右諸軍事進封鄧侯分五百戶封子忠為
亭侯二年拒姜維於長城維退還遷征西將軍前後增
邑六千六百戸景元三年又破維於侯和維却保沓中
四年秋詔諸軍攻漢大將軍司馬昭皆指授節度使艾
與維相綴連雍州刺史諸葛緒要維令不得歸艾遣天
水太守王頎等直攻維營隴西太守牽弘等邀其前金
城太守楊欣等詣甘松維聞鍾會諸軍已入漢中引還
欣等追躡於彊川口大戰維敗走聞雍州已塞道屯橋
頭從孔函谷入北道欲出雍州後諸葛緒聞之却還三
十里維入北道三十餘里聞緒軍却尋還從橋道過緒
趣截維較一日不及維遂東引還守劔閣鍾會攻維未
能克艾上言今賊摧折宜遂乘之從隂平由邪徑經漢
德陽亭趣涪出劔閣西百里去成都三百餘里竒兵衝
其腹心劍閣之守必還赴涪則會方軌而進劔閣之軍
不還則應涪之兵寡矣軍志有之曰攻其不備出其不
意今掩其空虚破之必矣冬十月艾自隂平道得無人
之地七百餘里鑿山通道造作橋閣山高谷深至為艱
險又糧運將匱瀕於危殆艾以氊自裹推轉而下將士
皆攀木緣崖魚貫而進先登至江由漢守將馬邈降漢
衛將軍諸葛曕自涪還綿竹列陳待艾艾遣子惠唐亭
侯忠等出其右司馬纂等出其左忠纂戰不利並退還
曰賊未可擊艾怒曰存亡之分在此一舉何不可之有
乃叱忠纂等將斬之(謹案等今志作出宋本作等與此合)忠纂馳還更戰
大破之斬曕及尚書張遵等首進軍到雒漢帝遣使奉
皇帝璽綬為牋詣艾請降艾至成都漢帝率太子諸王
及羣臣六十餘人面縛輿櫬詣軍門艾執節解縛焚櫬
受而宥之檢御將士無所虜略綏納降附使復舊業漢
人稱焉輙依鄧禹故事承制拜漢帝行驃騎將軍太子
奉車諸王駙馬都尉漢羣司各随高下拜爲王官或領
艾官屬以師纂領益州刺史隴西太守牽弘等領蜀中
諸郡使於緜竹築臺以為京觀用彰戰功士卒死事者
皆與漢兵同共埋藏艾深自矜伐謂漢士大夫曰諸君
賴遭艾故得有今日爾如遇吳漢之徒已殄滅矣又曰
姜維自一時䧺兒也與艾相值故窮爾識者笑之十二
月詔曰艾曜威奮武深入虜庭斬將搴旗梟其鯨鯢使
僣號之主稽首係頸歴世逋誅一朝而平兵不踰時戰
不終日雲徹席卷蕩定巴蜀雖白起破彊楚韓信克勁
趙吳漢禽子陽亞夫滅七國計功論美不足比也其以
艾為太尉增邑二萬戶封子二人亭侯各食邑千戶(原注
袁子曰諸葛亮重人也而驟用蜀兵此知小國弱民難以久存也今國家一舉而滅蜀自征伐之功未有如此
之速者也方鄧艾以萬人入江由之危險鍾會以二十萬衆留劔閣而不得進三軍之士已饑艾雖戰勝克將
使劉禪數日不降則二將之軍難以反矣故功業如此之難也國家前有夀春之役後有滅蜀之勞百姓貧而
倉廩虚故小國之慮在於乘時立功以自存大國之慮在於既勝而力竭成功之後戒懼之時也)艾言
於司馬昭曰兵有先聲而後實者今因平蜀之勢以乘
吳吳人震恐席卷之時也然大舉之後將士疲勞不可
便用且徐緩之留隴右兵二萬人蜀兵二萬人煑鹽興
冶為軍農要用並作舟船豫順流之事然後發使告以
利害吳必歸化可不征而定也今宜厚劉禪以致孫休
安士民以來遠人若便送禪於京都吳以為流徒則於
向化之心不勸宜權停留須來年秋冬比爾吴亦定平
以為可封禪為扶風王錫其資財供其左右郡有董卓
塢為之宫舍爵其子為公侯食郡内縣以顯歸命之寵
開廣陵城陽以待吳人則畏威懷德望風而從矣昭使
監軍衛瓘喻艾事當湏報不宜輙行艾重言曰銜命征
行奉指授之策元惡既服至於承制拜假以安初附謂
合權宜今蜀舉衆歸命地盡南海東接吳會宜早鎮定
若待國命往復道途延引日月春秋之義大夫出疆有
可以安社稷利國家專之可也今吳未賓勢與蜀連不
可拘常以失事機兵法進不求名退不避罪艾雖無古
人之節終不自嫌以損於國也鍾會胡烈師纂等皆白
艾所作悖逆變釁已結詔書檻車徵艾艾仰天嘆曰艾
忠臣也一至此乎白起之酷復見今日矣艾父子既囚
鍾會至成都先送艾然後作亂會死艾本營將士追出
艾檻車迎還瓘遣田續等討艾遇於緜竹西斬之子忠
與艾俱死餘子在雒陽者悉誅徙艾妻子及孫於西城
(謹案西城陳志作西域通志作西城與此合考後漢書郡國志益州有西城郡)師纂亦與艾俱
死纂性急少恩死之日體無完膚初艾當伐漢夢坐山
上而有流水以問珍虜護軍爰邵邵曰按易卦山上有
水蹇蹇繇曰蹇利西南不利東北孔子曰蹇利西南往
有功也不利東北其道窮也往必克蜀殆不還乎艾憮
然不樂(原注荀綽冀州記邵起自幹吏位至衛尉長子翰河東太守中子敞大司農小子倩字君幼寬
厚有器局勤於當世歴位冀州刺史太子右衛率翰子俞字世都清真貴素辯於論議採公孫龍之辭以談微理
少有能名辟太尉府稍歴顯位至侍中中書令遷為監裴松之曰按蹇彖辭云蹇利西南往得中也不云有
功下云利見大人往有功也邵盖斷章取義不拘本文故以有功代得中也若此前書多有之)泰始元
年晉武帝簒代詔曰昔太尉王凌謀廢齊王而王竟不
足以守位征西將軍鄧艾矜功失節實應大辟然被書
之日罷遣人衆束手受罪比於求生遂為惡者誠復不
同今大赦得還若無子孫者聽使立後令祭祀不絶三
年議郎段灼上疏理艾曰艾心懷至忠而荷反逆之名
平定巴蜀而受夷滅之誅臣竊悼之惜哉言艾之反也
艾性剛急輕犯雅俗不能協同朋𩔖故莫肯理之臣敢
言艾不反之狀昔姜維有斷隴右之志艾脩治備守積
榖彊兵值歲凶旱又為區種身被烏衣手執耒耜以率
將士上下相感莫不盡力艾持節守邊所統萬數而不
難僕虜之勞士民之役非執節忠勤孰能若此故落門
段谷之戰以少擊多摧破彊賊先帝知其可任委艾廟
勝授以長策艾受命忘身束馬縣車自投死地勇氣凌
雲士衆乘勢使劉禪君臣面縛义手屈膝艾功名以成
當書之竹帛傳祚萬世七十老公反欲何求艾誠恃養
育之恩心自不疑矯命承制權安社稷雖違常科有合
古義原心定罪本在可論鍾會忌艾威名構成其事忠
而受誅信而見疑頭縣馬市諸子并斬見之者垂泣聞
之者歎息陛下龍興闡弘大度釋諸嫌忌受誅之家不
拘叙用昔秦民憐白起之無罪吳人傷子胥之冤酷皆
為立祠今天下民人為艾悼心痛恨亦猶是也臣以為
艾身首分離捐棄草土宜收屍喪還其田宅以平蜀之
功紹封其孫使闔棺定諡死無餘恨赦冤魂於黃泉收
信義於後世葬一人而天下慕其行理一魂而天下歸
其義所為者寡而悦者衆天下徇名之士思立功之臣
必投湯火樂為陛下死矣(謹案天下徇名之士二十字陳志無此據晉書)帝嘉
之九年詔曰艾有功勲受罪不逃刑而子孫為民隸朕
常愍之其以嫡孫朗為郎中艾在西時脩治障塞築起
城塢泰始中羌虜大叛頻殺刺史涼州道斷吏民安全
者皆保艾所築塢焉咸寧中積射將軍樊震為西戎牙
門武帝問震所由進震自陳為鄧艾伐蜀時帳下將帝
遂問艾死狀震具陳艾之忠言輙流涕先是以艾孫朗
為丹水令由此遷爲定陵令次孫千秋有時望光禄大
夫王戎辟為掾永嘉中朗為新都太守未之官在㐮陽
遇火及母妻子舉室燒死惟子韜行得免千秋先卒二
子亦燒死艾州里時軰南陽州泰亦好立功業善用兵
荆州刺史裴潜以為從事司馬懿鎮宛潜數遣泰詣懿
由此為懿所知及征孟達泰又導軍遂辟泰泰頻喪考
妣祖九年居喪懿留缺待之至三十六日擢為新城太
守(原注世說司馬宣王為泰會使尚書鍾繇調泰君釋褐登宰府三十六日擁麾盖守兵馬郡乞兒乘小車
一何駛乎泰曰誠有此君名公之子少有文采故守吏職獮猴騎土牛又何遲也衆賓咸悦)後歴兖
豫州刺史所在有績效累遷征虜將軍假節都督江南
諸軍事景元二年卒追贈衛將軍諡曰壯侯段灼(謹案晉書
灼字休然敦煌人)從鄧艾伐漢有功封關内侯入為議郎既申
鄧艾又數上書言事謀謨經遠辭旨慷慨有國士之風
累遷明威將軍魏興太守(謹案晉書云卒於官)
謹案目錄此下有鍾會衛瓘傳今闕
議曰鍾會徼冀謀叛鄧艾專擅致嫌衛瓘詭計斃之得
國而終不振旅荀卿曰兼并易能也堅凝之難哉然而
當會之搆艾瓘能拒之則艾不禽艾不禽則會不反亂
何自而生哉與會圖艾濟其姦遂并誅滅獨享成功光
賁公衮卒之父子九人一夕并命於是知天道之不可
誣也
贊曰火德告終岷峨失險三臣同罪功以過揜
