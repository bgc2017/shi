欽定四庫全書
續後漢書卷三十九元郝經撰
列傳第三十六
魏臣
桓階陳矯(子本薛悌)徐宣衛臻(孫權)
盧毓(子欽)
謹案桓階陳矯徐宣三傳俱闕
衛臻字公振陳留襄邑人也父茲有大節不應三公之
辟曹操初至陳留茲曰平天下者必此人也操亦異之
數詣茲議大事從討董卓戰于滎陽而卒操每涉郡境
輙遣使祠焉(原注先賢行狀茲字子許不為激詭之行不徇流俗之名明慮淵深規略宏遠為車
騎將軍何苗所辟司徙楊彪再加旌命董卓作亂漢室傾蕩太祖到陳留始與茲相見遂同盟計興武事茲荅
曰亂生久矣非兵無以整之且言兵之興者自今始矣深見廢興首讃弘謀合兵三千人從太祖入滎陽力戰
終日失利身没郭林宗傳茲弱冠與同郡圈文生俱稱盛德林宗與二人共至市子許買物隨價讎直文生訾
呵减價乃取林宗曰子許少欲文生多情此二人非徒兄弟乃父子也後文生以穢貨見損茲以烈節垂名)
夏侯惇為陳留太守舉臻計吏命婦出晏臻以為末世
之俗非禮之正惇怒執臻既而釋之後為黃門侍郎東
郡朱越謀反引臻操令曰孤與卿先君同共舉事加欽
令問始聞越言固自不信及得荀令君書具亮忠誠會
奉詔命聘貴人于魏因表留臻參丞相軍事追錄臻父
舊勲賜爵關内侯轉為戶曹掾曹丕立為散騎常侍及
簒代封安國亭侯時羣臣並頌魏德多抑損前朝臻獨
明禪授之義稱揚漢美丕數目臻曰天下之珍當與山
陽共之遷尚書轉侍中吏部尚書從丕如廣陵行中領
軍從征東大將軍曹休表得降賊辭孫權已在濡須口
臻曰權恃長江未敢亢衡此必畏怖偽辭爾考核降者
果守將詐所作也曹叡立進封康鄉侯後轉為右僕射
典選舉如前加侍中中護軍蔣濟遺臻書曰漢祖遇亡
虜為上將周武拔漁父為太師布衣厮養可登王公何
必守文試而後用臻答曰古人遺智慧而任度量須考
績而加黜陟今子同牧野於成康踰斷蛇於文景好不
經之舉開拔竒之津將使天下馳騁而起矣漢丞相亮
攻天水臻奏宜遣竒兵入散關絶其糧道乃以臻為征
蜀將軍假節督諸軍事到長安亮退還復職加光禄大
夫是時叡方隆意於殿舍臻切諫及殿中監擅收蘭臺
令史臻奏案之詔曰殿舍不成吾所留心卿推之何臻
上疏曰古制侵官之法非惡其勤事也誠以所益者小
所墮者大也臣每案校事𩔖皆如此懼羣司將遂越職
以致陵遲矣漢丞相亮又出斜谷征南上朱然等軍已
過荆城臻曰然吳之驍將必下從權且為勢以綴征南
爾權果召然入居巢進攻合肥叡欲自擊權臻曰權外
示應亮内實觀望且合肥城固不足為慮車駕可無親
征以省六軍之費叡到尋陽而權竟退幽州刺史毌丘
儉上䟽曰陛下即位以來未有可書吳蜀恃險未可卒
平聊可以此方無用之士克定遼東臻曰儉所陳皆戰
國細術非王者之事也吳頻歲稱兵寇亂邊境而猶案
甲養士未果致討者誠以百姓疲勞故也且淵生長海
表相承三世外撫戎狄内脩戰射而儉欲以偏軍長驅
朝至夕卷知其妄矣儉行軍遂不利臻遷為司空徙司
徒正始中進爵長垣侯邑千戶封一子列侯初曹操久
不立太子而方竒貴臨菑侯丁儀等為之羽翼勸臻自
結臻以大義拒之及丕立東海王霖有寵丕問臻平原
侯何如臻稱明德美而終不言曹爽輔政使夏侯玄宣
指欲引臻入守尚書令及為弟求婚皆不許乞遜位詔
曰昔干木偃息義壓彊秦留侯頥神不忘楚事(原注新序魏文
侯過叚干木之閭而軾之遂致禄百萬而時往問之國人皆喜相與誦之曰吾君好正段干木之敬吾君好忠
段干木之隆秦欲攻魏司馬唐諫曰段干木賢者也而魏禮之天下莫不聞無乃不可加兵乎秦君以為然
漢書黥布反上自將而東羣臣居守皆送至㶚上良疾彊起至曲郵見上曰臣宜從疾甚楚人剽疾願上慎毋
與楚爭鋒因說上令太子為將軍監關中兵上謂子房雖疾彊卧傅太子)讜言嘉謀望不吝
焉賜宅一區位特進秩如三司卒追贈太尉謚曰敬侯
子烈嗣咸熙中為光禄勲(原注裴松之案舊事及傅咸集烈終於光禄勲)烈弟
京楷皆二千石楷子權字伯輿晉大司馬汝南王亮輔
政以權為尚書郎傅咸與亮牋曰衛伯輿貴妃兄子誠
有才章宜作臺郎然未得東宫官屬(謹案志重東宫官屬四字)前患
楊駿親理塞路今伯輿復越某作郎一犬吠形羣犬吠
聲懼於羣犬遂至回聽權作左思吳都賦序及注序粗
有文辭至於為注了無發明真塵穢紙墨不合傳寫也
謹案目錄此下有盧毓傳今闕又此卷議贊俱
闕
