欽定四庫全書
續後漢書卷三十一元郝經撰
列傳第二十八
魏臣
荀彧(子惲孫䖑霬)荀攸賈詡
荀彧字文若潁川潁陰人漢朗陵相淑之孫司空爽之
猶子濟南相緄之子也世以高節盛德稱彧偉儀觀幾
略竒敏(□案裴松之曰本傳不稱彧容貌典略曰彧為人偉美潘勖為彧碑文稱彧瓌姿竒表平原禰
衡傳曰荀彧有容儀衡曰文若可借面弔喪)少時南陽何顒異之曰王佐才
也(原注典略中常侍唐衡欲以女妻汝南傅公明公明不娶轉以與彧父緄慕衡勢為彧娶之彧為論者所
譏裴松之曰漢記云唐衡以桓帝延熹七年死彧於時年始二歲則彧婚之日衡之没久矣慕勢之言為不然
也緄八龍之一必非苟得者也將有逼而然何云慕勢哉昔鄭忽以違齊致譏雋生以拒霍見美致譏在於失
援見美嘉其慮遠並無交至之害故得各全其志爾至於閹竪用事四海屏氣左悺唐衡殺生在口故於時諺
云左迴天唐獨坐言威權莫二也順之則六親以安忤違則大禍立至斯誠以存易亡蒙恥期全之日昔蒋詡
姻於王氏無損清高之操緄之此婚庸何傷乎彧為盛門而娶宦者之女何以辨姓哉世期曲為辨明私彧
之論也)永漢元年舉孝廉拜守宫令董卓之亂求出補吏
除亢父令遂棄官歸謂父老曰潁川四戰之地也天下
有變常為兵衝宜亟去之無久留鄉人多懷土猶豫會
冀州牧同郡韓馥遣騎迎之莫有隨者彧獨將宗族至
冀州而袁紹奪馥位待彧以上賓之禮彧弟諶及同郡
辛評郭圖皆為紹所任彧度紹終無所成初平二年去
紹從曹操於東郡操大悅曰吾之子房也以為司馬時
年二十九董卓威陵天下操以問彧彧曰卓暴虐已甚
必以亂終無能為也卓遣李傕等出關東所過虜掠至
潁川陳留而還鄉人留者多見殺掠明年操領兖州牧
後為鎮東將軍彧常以司馬從興平元年操攻陶謙任
彧留事會張邈陳宫以兖州叛迎吕布布至邈乃使劉
翊告彧曰吕將軍來助曹使君擊陶謙宜亟供軍食衆
疑惑彧知邈為亂即勒兵設備馳召東郡大守夏侯惇
而兖州諸城皆應布矣時操悉軍攻謙留守兵少而督
將大吏多與邈宫通謀惇至其夜誅謀叛者數十人衆
乃定豫州刺史郭貢帥衆數萬來至城下或言與吕布
通謀衆甚懼貢求見彧彧將往惇等曰君一州鎮也往
必危不可彧曰貢與邈等分非素結也今來速計必未
定及其未定說之縱不為用可使中立若先疑之彼將
怒而成計貢見彧無懼意謂鄄城未易拔遂引兵去又
與程昱計使說范東阿卒全三城以待操操自徐州還
擊布濮陽布東走二年夏操軍乘氏大飢人相食陶謙
死操欲遂取徐州還乃定布彧曰昔高祖保關中光武
據河内皆深根固本以制天下進足以勝敵退足以堅
守故雖有困敗而終濟大業將軍本以兖州首事平山
東之難百姓無不歸心悅服且河濟天下之要地也今
雖殘壊猶易以自保是亦將軍之關中河内也不可以
不先定今已破李封薛蘭若分兵東擊陳宫宫必不敢
西顧以其間勒兵收熟麥約食蓄榖一舉而布可破也
布破然後南結揚州共討袁術以臨淮泗若舍布而東
多留兵則不足用少留兵則民皆保城不得樵採布乘
虚寇暴民心益危惟鄄城范衛可全其餘非已之有是
無兖州也若徐州不定將軍當安所歸乎且陶謙雖死
徐州未易亡也彼懲往年之敗將懼而結親相為表裏
今東方皆以收麥必堅壁清野以待將軍將軍攻之不
拔掠之無獲不出十日則十萬之衆未戰而自困矣(原注
裴松之曰於時徐州未平兖州又叛而云十萬之衆雖是抑抗之言要非寡弱之稱益知官渡之役不得云兵
不滿萬也)前討徐州威罰實行(原注三國魏志注曹瞞傳云自京師遭董卓之亂人民流
移東出多依彭城間遇太祖至坑殺男女數萬口於泗水水為不流陶謙帥其衆軍武原太祖不得進引軍從
泗南攻取慮睢陵夏丘諸縣皆屠之雞犬亦盡墟邑無復行人)其子弟念父兄之恥必
人自為守無降心就能破之尚不可有也夫事固有棄
此取彼者以大易小可也以安易危可也權一時之勢
不患本之不固可也今三者莫利願將軍熟慮之操乃
止大收麥復與布戰分兵平諸縣布敗走兖州遂平建
安元年操擊破黃巾獻帝自河東還雒陽操議奉迎都
許彧以山東未平韓暹楊奉新將天子到雒陽未可卒制
勸操曰昔高祖東伐(謹案高祖東伐上太平御覽有晉文納襄王而諸侯願從十一字)
為義帝縞素而天下歸心自天子播越將軍首唱義兵
徒以山東擾亂未能遠赴關右然猶分遣將帥蒙險通
使雖禦難於外乃心無不在王室是將軍匡天下之素
志也今車駕旋軫義士有存本之思百姓感舊而增哀
誠因此時奉主上以從民望大順也秉至公以服雄傑
大略也扶弘義以致英傑大德也天下雖有逆節必不
能為累明矣韓暹楊奉其敢為害若不時定四方生心
後雖慮之無及矣操遂至雒陽奉迎天子都許天子拜
操大將軍進彧為侍中(謹案陳志云進彧為漢侍中通志無漢字與此合是時魏國未
建何得加漢字志誤)守尚書令常居中持重操雖征伐在外軍國
事皆與彧籌焉彧内司出納外幹心膂與操中表相應
使挾天子以令諸侯成操功業彧之力為多彧折節下
士坐不累席其在臺閣不以私欲撓意彧有羣從一人
才行實薄或謂彧以君當事不可以某為議郎耶彧笑
曰官者所以表才也若如君言人其謂我何卒不用其
持心如此故許下綱紀整肅職司咸得其人時方征役
草創禮樂制度未能興復彧言於操曰昔舜分命禹稷
臯陶以揆庶績教化征代並舉而行高祖之初金革方
殷猶舉民能善教訓者使叔孫通制禮儀陸賈說詩書
(原注漢書叔孫通徵魯諸生共起朝儀采古禮與秦儀雜就之拜通為奉常定宗廟及漢諸儀法陸賈時時
前說稱詩書高祖罵之曰乃公居馬上得之安事詩書賈曰馬上得之寧可以馬上治乎且湯武逆取而以順
守之文武並用長久之術也帝謂賈曰試為我著秦所以失天下吾所以得之者及古成敗之國賈凡著十二
篇每奏一篇高帝未嘗不稱善稱其書曰新語)世祖投戈講藝息馬論道(原注後漢
書帝講論經理夜分乃寐皇太子諫曰陛下有禹湯之明而失黃老養性之福願頥愛精神優游自寧帝曰我
自樂此不為疲也)君子無終食之間違仁造次必於是今公外
定武功亦宜内興文學使干戈偃戢大道流行國難方
弭禮樂並興此姬旦宰周之所以致太平也立德立功
又兼立言豈不盛哉宜集天下大才通儒考論六經刊
定傳記存古今之學除其煩重以一聖真隆禮尚德敦
裕教化則王道成而至治可期也操以為事平當議之
爾操問彧誰可代卿為我謀者彧言荀攸鍾繇先是彧
言策謀士進戲志才志才卒又進郭嘉操以彧為知人
諸所進逹皆稱職惟嚴象為揚州韋康為凉州後敗亡
(原注三輔決錄象字文則京兆人少聰博有膽智以督軍御史中丞詣揚州討袁術會術病卒因以為揚州刺
史建安五年為孫策廬江太守李術所殺時年三十八象同郡趙岐作三輔決錄恐時人不盡其意故隱其書
惟以示象康字元將亦京兆人孔融與康父端書曰前日元將來淵才亮茂雅度弘毅偉世之器也昨日仲
將又來懿性貞實文愍篤誠保家之主也不意雙珠近出老蚌甚珍貴之端從凉州牧徵為太僕康代為凉州
刺史時人榮之後為馬超所圍堅守歴時救軍不至遂為超所殺仲將名誕見劉邵傳)自操迎天
子袁紹内懷不服紹既并河朔天下畏其強操方東憂
吕布南扼張繡而繡敗操於宛紹益驕與操書辭旨悖
慢操大怒出入動靜異於常衆皆謂以失利於繡故鍾
繇以問彧彧曰公之聰明必不追咎往事殆有他慮因
見操問之操乃以紹書示彧曰今將討不義而力不敵
何如彧曰古之成敗者誠有其才雖弱必彊苟非其人
雖彊易弱劉項之存亡公所知也今與我争天下者惟
袁紹爾紹貌外寬而内忌任人而疑其心公明逹不拘
惟才所宜此度勝也紹遲重少決失在後機公能斷大
事應變無方此謀勝也紹御軍寬緩法令不立士卒雖
衆其實難用公法令既明賞罰必行士卒雖寡皆争致
死此武勝也紹憑世資從容飾智以收名譽故士之寡
能好問者多歸之公以至仁待人推誠心不為虚美行
已謹儉而與有功者無所恡惜故天下忠正效實之士
咸願為用此德勝也夫以四勝輔天子扶義征伐誰敢
不從紹之彊其何能為操悅彧曰不先取吕布河北亦
未易圖也操曰然吾所惑者又恐紹侵擾關中亂羌胡
南誘蜀漢是我獨以兖豫抗天下六分之五也為之奈
何彧曰關中將帥以十數莫能相一惟韓遂馬超最強
彼見山東方爭必各擁衆自保今若撫以恩德遣使連
和相持雖不能久安比公定山東足以不動鍾繇可屬
以西事則公無憂矣三年操既破張繡東擒吕布定徐
州遂與袁紹相拒孔融謂彧曰紹地廣兵強田豐許攸
智計之士也為之謀審配逄紀盡忠之臣也任其事顔
良文醜勇冠三軍統其兵殆難克乎彧曰紹兵雖多而
法不整田豐剛而犯上許攸貪而不治審配專而無謀
&KR1134;紀果而自用此二人留知後事若攸家犯法必不能
縱也不縱攸必為變顔良文醜一夫之勇爾可一戰而
擒也五年與紹連戰操保官渡紹圍之操軍糧方盡書
與彧議欲還許以引紹彧曰今軍食雖少未若楚漢在
滎陽成臯間也是時劉項莫肯先退先退者勢屈也公
以十分居一之衆畫地而守之扼其喉而不得進半年
矣情見勢竭必將有變此用竒之時不可失也操乃止
遂以竒兵襲紹别屯斬其將淳于瓊等紹退走審配以
許攸家不法收其妻子攸怒叛紹顔良文醜臨陳授首
田豐以諫見誅皆如彧所策六年操就穀東平之安民
糧少不足與河北相支欲因紹新破以其間擊劉表彧
曰今紹敗其衆心離宜承其困遂定之而背兖豫遠師
江漢若紹收其餘燼承虚以出人後則公事去矣操復
次於河上紹病死操渡河擊紹子譚尚而高幹郭援侵
略河東關右震動鍾繇帥馬騰等擊破之八年操錄彧
前後功表請封彧曰臣聞慮為功首謀為賞本野績不
越廟堂戰多不踰國勲是故曲阜之錫不後營丘蕭何
之土先於平陽珍策重計古今所尚(原注史記武王封功臣謀士而師尚父為
首封於營丘曰齊封弟周公旦曰魯漢書上以蕭何功最盛先封為酇侯曹參次之封平陽侯)侍中
守尚書令彧積德累行少長無悔遭世紛擾懷忠念治
臣自始舉義兵周遊征伐與彧戮力同心左右王略發
言授策無施不效彧之功業臣由以濟用披浮雲顯光
日月陛下幸許彧左右機近忠恪祗順如履薄冰研精
極銳以撫庶事天下之定彧之功也宜享高爵以彰元
勲彧固辭無野戰之勞不通操表操與彧書曰與君共
事以來立朝廷於僭亂君左右匡弼舉人建計亦已多
矣夫功未必皆野戰也願君勿讓彧乃受遂封萬歲亭
侯九年操拔鄴領冀州牧或說操宜復古置九州則冀
州所制者廣大天下服矣操將從之彧曰若是則冀州
當得河東馮翊扶風西河并幽之地所奪者衆前日公
破袁尚擒審配海内震駭必人人自恐不得保其土地
守其兵衆也今使分屬冀州將皆動心且人多說關右
諸將以閉關之計今聞此以為必以次見奪一旦生變
雖有善守者轉相脅為非則袁尚得寬其死而袁譚懷
貳劉表遂保江漢之間天下未易圖也願公急引兵先
走河北然後修復舊京南臨荆州責貢之不入則天下
咸知公意人人自安天下大定乃議古制此社稷長久
之利也操遂寢九州議(原注至十七年彧自殺後十八年遂復并為九州受九錫晉魏公而
領冀州牧)是時荀攸常為謀主彧兄衍以監軍校尉守鄴都
督河北事操之征袁尚也高幹密遣兵謀襲鄴衍逆覺
盡誅之以功封列侯(原注荀氏家傳衍字休若彧第三兄彧第四兄諶字友若事見袁紹
傳陳羣與孔融論汝潁人物羣曰荀文若公逹休若友若仲豫當今並無對衍子紹位至大僕紹子融字伯雅
與王弼鍾會俱知名為雒陽令參大將軍軍事與弼會論易老義傳於世諶子閎字仲茂為太子文學掾時有
甲乙疑論閎與鍾繇王朗袁渙議各不同文帝與繇書曰袁王國士更為唇齒荀閎勁悍往來銳師真君侯之
勍敵左右之深憂也終黃門侍郎閎從孫惲字景文太子中庶子亦知名與賈充共定音律又作易集解仲豫
名悦朗陵長儉之少子彧從父兄也)操以女妻彧長子惲後稱安陽公主
彧及攸並貴重皆謙冲節儉禄賜散之宗族知舊家無
餘財十二年操復表請增彧戶邑曰昔袁紹侵入郊甸
戰於官渡時兵少糧盡圖欲還許書與彧議彧不聽臣
建宜住之便恢進討之規更起臣心易其愚慮遂摧大
逆覆取其衆此彧覩勝敗之機略不世出也及紹破敗
臣糧亦盡以為河北未易圖也欲南討劉表彧復止臣
陳其得失臣用反旆遂吞凶族克平四州向使臣退於
官渡紹必鼓行而前有傾覆之形無克捷之勢後若南
征委棄兖豫利既難安將失本據彧之二策以亡為存
以禍致福謀殊功異臣所不及也是以先帝貴指縱之
功薄搏獲之賞古人尚帷幄之規下攻拔之捷前所賞
錄未副彧巍巍之勲乞重平議疇其戶邑乃增邑千戶
合二千戶彧深辭讓操報曰君之策謀非但所表二事
前後謙冲欲慕魯連先生乎此聖人逹節者所不貴也
昔介子推有言竊人之財猶謂之盗况君密謀安衆光
顯於孤者以百數乎以二事相還而復辭之何取謙亮
之多也操欲表彧為三公彧使荀攸深讓至於十數操
乃止操將伐劉表問彧策安出彧曰今華夏已平南土
知困矣可顯出宛葉而間行輕進以掩其不意操遂行
會表病死操直趨宛葉如彧計表子琮以州降十七年
董昭等謂操宜進爵國公九錫備物以彰殊勲密以諮
彧彧以為曹公本興義兵以匡朝寧國秉忠貞之誠守
退讓之實君子愛人以德不宜如此操由是心不能平
(謹案宋景文筆記曰荀彧之於曹操本許以天下及議者欲加九錫彧未之許非不之許欲出諸已耳操不悟
遂殺之然則天奪其爽以誅彧寧不信乎)會伐孫權表請彧勞軍於譙因輙
留彧以侍中光禄大夫持節參丞相軍事操軍至濡須
彧疾留壽春操饋彧食發之乃空器也於是飲藥而卒
時年五十諡曰敬侯明年操遂為魏公矣(原注獻帝春秋董承之誅
伏后與父完書言司空殺董承帝方為報怨完得書以示彧彧惡之久隱而不言完以示妻弟樊普普封以呈
太祖太祖陰為之備彧後恐事覺欲自𤼵之因求使至鄴勸太祖以女配帝太祖曰今朝廷有伏后吾女何得
以配上吾以微功見錄位至宰相豈復賴女寵乎彧曰伏后無子性又凶邪往嘗與父書言辭醜惡可因此廢
也太祖曰卿昔何不道之彧陽驚曰昔已嘗為公言也太祖曰此豈小事而吾忘之彧又驚曰誠未語公邪昔
公在官渡與袁紹相持恐增内顧之念故不言爾太祖曰官渡事後何以不言彧無對謝闕而已太祖以此恨
彧而外含容之故世莫得知至董昭建立魏公之議彧意不同欲言之于太祖及齎璽書犒軍飲饗禮畢彧留
請問太祖知彧欲言封事揖而遣之彧遂不得言彧卒於壽春壽春亡者告孫權言太祖使彧殺伏后彧不從
故自殺權以露布于蜀劉備聞之曰老賊不死禍亂未已裴松之曰獻帝春秋云彧欲𤼵伏后事而求使至鄴
而方誣太祖云昔已嘗言言既無徵廼託以官渡之虞俛仰之間辭情頓屈雖在庸人猶不至此何以玷累賢
哲哉凡諸云云皆出自鄙俚可謂以吾儕之言而厚誣君子者矣袁暐虚罔之𩔖此最為甚也)彧自為
尚書令常以書陳事比自殺皆毁之故密謀竒策不得
盡聞鍾繇嘗曰顔子既沒能備九德不貳其過惟荀彧
為然或問繇曰君比荀君於顔子且自以為不及可得
聞乎曰夫明君師臣其次友臣以太祖之聰明神武每
事必先諮之則古師友之義也吾等受命而行猶或不
盡相去顧不遠邪司馬懿謂書傳遠事吾自耳目所聞
見逮數百年間賢才間世未有及荀令君者也其為當
世推重如此(原注彧别傳彧德行周備非正道不用心名重天下莫不以為儀表海内英雋咸宗
焉前漢所舉者命世大才邦邑則荀攸鍾繇陳羣海内則司馬宣王及引致當世知名郗慮華歆王朗荀悦杜
襲辛毗趙儼之儔終為卿相以十數人取士不以一揆戲志才郭嘉等有負俗之譏杜畿簡傲少文皆以智策
舉之終各顯名)子惲嗣惲字長倩官至虎賁中郎將初曹丕與
弟植並有擬論丕曲禮事彧及彧卒惲復與植善而與
夏侯尚不睦丕深恨惲惲卒子甝(原注音酣)霬(原注音翼)以外甥故猶
見寵待甝嗣爵為散騎常侍進爵廣陽鄉侯卒子頵嗣
頵字温伯為羽林右監早卒頵子崧字景猷位至光禄
大夫開府儀同三司崧子蕤為建威將軍吳國内史羡
尚公主為北中郎將徐兖二州刺史卒贈驃騎將軍霬
官至中領軍卒諡曰貞侯贈驃騎將軍子愷嗣霬妻司
馬師之妹也故師昭皆與親善咸熙中開建五等以霬
著勲前朝改封愷南頓子愷位至征西將軍(原注三國魏志注荀
氏家傳曰愷晉武帝時為侍中干寶晉紀曰武帝使侍中荀顗和嶠俱至東宫觀察太子顗還稱太子德識
進茂而嶠云聖質如初孫盛曰遣荀勖其餘語則同臣松之案和嶠為侍中荀顗亡沒久矣荀勖位亞台司不
與嶠同班無緣方稱侍中二書所云皆為非也考其時位愷實當之愷位至征西大將軍愷兄憺少府弟悝護
軍將軍追贈車騎大將軍)愷兄憺少府弟悝護軍將軍卒贈車騎大
將軍惲弟俁詵顗粲並以才學顯(原注三國魏志云俣御史中丞俣弟侁大
將軍從事中郎皆知名早卒荀氏家傳曰俣字叔倩詵字曼倩俣子寓字景伯世語曰寓少與裴楷王戎杜默
俱有名京邑仕晉位至尚書名見顯著子羽嗣位至尚書詵弟顗咸熙中為司空)粲顗有傳
荀攸字公逹彧從子也祖父曇廣陵太守父彛州從事
(原注荀氏家傳曇字元智兄昱字伯修張璠漢紀稱昱曇並傑俊有殊才昱與李膺王暢杜密等號為八俊位
至沛相攸父彛州從事彛於彧為從祖兄弟)攸少孤曇卒故吏張權求守曇
墓攸年十三疑之謂叔父衢曰此吏有非常之色殆將
有姦衢寤乃推問果殺人亡命由是異之(原注魏書攸年七八歲衢
曾醉誤傷攸耳而攸出入遊戲常避護不欲令衢見衢後聞之乃驚其夙智如此荀氏家傳衢子祈字伯旗與
族父愔俱著名祈與孔融論肉刑愔與孔融論聖人優劣並在融集祈位至濟陰太守愔後徵有道至丞相祭
酒)何進秉政徵海内名士攸等二十餘人攸到拜黃門
侍郎董卓之亂關東兵起卓徙都長安攸與議郎鄭泰
何顒侍中种輯越騎校尉伍瓊等謀曰董卓無道甚於
桀紂天下怨之雖資強兵實匹夫爾今直刺殺之以謝
百姓然後據殽函輔王命以號令天下此桓文之舉也
事垂就而覺收顒攸繫獄顒憂懼自殺(原注張璠漢紀曰顒字伯求少
與郭泰賈彪等遊學洛陽泰等與同風好顒顯名太學於是中朝大臣太傅陳蕃司隸李膺等皆深接之及黨
事起顒亦名在其中乃變名姓亡匿汝南間所至皆交結其豪傑顒既竒太祖而知荀彧袁紹慕之與為奔走
之友是時天下士大夫多遇黨難顒常歲再三私入洛陽從紹計議為諸窮窘之士解釋患禍而袁術亦豪傑
與紹争名顒未嘗造術術深恨之漢末名士錄曰術嘗於衆坐數顒三罪曰王德彌先覺儁老名德高亮而伯
求疎之是一罪也許子遠凶滛之人性行不純而伯求親之是二罪也郭賈寒窶無他資業而伯求肥馬輕裘
光曜道路是三罪也陶丘洪曰王德彌大賢而短於濟時許子遠雖不純而赴難不憚濡足伯求舉善則以德
彌為首濟難則以子遠為宗且伯求嘗為虞偉高手刃復仇義名奮發其怨家積財巨萬文馬百駟而欲使伯
求羸牛敝馬頓伏道路此為披其胸而假仇敵之刃也術意猶不平後與南陽宗承會於闕下術𤼵怒曰何伯
求凶德也吾當殺之承曰何生英俊之士足下善遇之使延令名於天下術乃止後黨禁除解辟司空府每三
府掾屬會議顒策謀有餘議者皆自以為不及遷北軍中候董卓以為長史後荀彧為尚書令遣人迎叔父司
空爽喪使并置顒尸而葬之於爽冡傍)攸言語飲食自若會卓死得免(原注
魏書攸使人說卓得免與此不同)棄官歸復辟公府舉高第遷任城相
不行攸以蜀漢險固人民殷盛乃求為蜀郡太守道絶
不得至駐荆州曹操迎天子都許遺攸書曰方今天下
大亂智士勞心之時也而顧觀變蜀漢不已久乎於是
徵攸為汝南太守入為尚書操素聞攸名與語大悦謂
荀彧鍾繇曰公逹非常人也吾得與之計事天下當何
憂哉以為軍師建安三年從征張繡攸言於操曰繡與
劉表相恃為強然繡以遊軍仰食於表表不能供也勢
必離不如緩軍以待之可誘而致也若急之其勢必相
救操不從遂進軍至穰與戰繡急表果救之軍不利操
謂攸曰不用君言至是乃設竒兵復戰大破之聞吕布
叛攸勸操還擊布議者曰表繡在後而遠襲吕布危道
也攸曰表繡新破勢不敢動布驍猛又恃袁術若從横
淮泗間豪傑必應之今乘其初叛衆心未一往可破也
操曰善比行布已敗昭烈而臧覇等應之矣操遂自宛
伐布至下邳布敗退固守攻之不拔連戰士卒疲操欲
還攸與郭嘉說曰吕布勇而無謀今三戰皆北其銳氣
衰矣三軍以將為主主衰則軍無奮志夫陳宫有智而
遲今及布氣之未復宫謀之未定進急攻之布可拔也
乃引沂泗灌城城潰生擒布後從救劉延於白馬攸畫
策斬顔良操拔白馬還遣輜重循河而西袁紹渡河追
之卒與操遇諸將皆恐說操還保營攸曰此所以擒敵
奈何去之操目攸而笑遂以輜重餌紹兵紹兵竟奔之
陳亂乃縱步騎擊大破之斬其騎將文醜操遂與紹相
拒於官渡軍食方盡攸言於操曰紹運車旦暮至其將
韓□銳而輕敵擊可破也(原注裴松之曰按諸書韓□或作韓猛或云韓若未詳孰
是)操曰誰可使攸曰徐晃可乃遣晃及史渙邀擊破走
之燒其輜重會許攸來降言紹遣淳于瓊等將萬餘兵
迎運糧將驕卒惰可要擊也衆皆疑惟攸與賈詡勸操
操乃留攸及曹洪守自將攻破之盡斬瓊等紹將張郃
高覽燒攻具降紹遂棄軍走郃之來洪疑不敢受攸謂
洪曰郃計不用怒而來君何疑乃受之七年從攻譚尚
於黎陽明年操方伐劉表譚尚争冀州譚遣辛毗乞降
請救操將許之以問群下羣下多以為表彊宜先平之
譚尚不足憂也攸曰天下方有事而劉表坐保江漢間
其無四方志可知矣袁氏據四州之地帶甲十萬(謹案陳志
作數萬毛本作百萬通志作十萬與此合)紹以寬厚得衆借使二子和睦以
守其成業則天下之難未息也今兄弟遘惡其勢不兩
全若有所并則力專力專則難圖也及其亂而取之天
下定矣此時不可失也操曰善乃許譚和親遂還擊破
尚其後譚叛從斬譚於南皮冀州平操表封攸曰軍師
荀攸自初佐臣無征不從前後克敵皆攸之謀也於是
封陵樹亭侯十二年下令大論功行封操曰忠正密謀
撫寧内外文若是也公逹其次也增邑四百并前七百
戶操自柳城還過攸舍稱述前後謀謨勞勲曰今天下
事略已定矣孤願與賢士大夫共饗其勞昔高祖使子
房自擇邑三萬戶今孤亦欲君自擇所封焉攸辭之轉
為中軍師魏國初建為尚書令攸深密有智防自從操
征伐常謀謨帷幄時人及子弟莫知其所言攸姑子辛
韜嘗問攸取冀州時事攸曰佐治為袁譚乞降王師自
往平之耳吾何知焉自是内外莫敢復問軍國事操每
稱曰公逹外愚内智外怯内勇外弱内強不伐善無施
勞智可及愚不可及雖顔子寗武不能過也曹丕在東
宫操謂曰荀公逹人之師表也汝當盡禮敬之攸嘗病
丕問之獨拜牀下其見尊異如此攸與鍾繇善繇言我
每有所行反復思之自謂無以易以咨公逹輙復過人
意公逹前後凡畫竒策十二惟繇知之繇撰集未就會
卒故世不得盡聞也(原注裴松之曰攸亡後十六年鍾繇乃卒撰攸竒策亦有何難而年
造八十猶云未就遂使攸從征機策之謀不傳於世惜哉)攸從伐孫權卒年五十八
操言則流涕曰孤與荀公逹周遊二十餘年無毫毛可
非者又曰荀公逹真賢人也所謂温良恭儉讓以得之
孔子稱晏平仲善與人交久而敬之孤與公逹亦云又
曰荀令君之進善不進不休荀軍師之去惡不去不止
又曰二荀之論人久而益信吾沒世不忘(原注傅子曰或問近世大
賢君子答曰荀令君之仁荀軍師之智斯可謂近世大賢君子矣荀令君仁以立德明以舉賢行無謟瀆謀能
應機孟軻稱五百年必有王者興其間必有名世者其荀令君乎太祖稱荀令君之進善不進不休荀軍師之
去惡不去不止也仁智之道二荀豈能盡之哉一失其身餘皆不可論也傅氏及魏晉諸人甚為稱道范曄
之論皆出於此乎)長子緝有攸風早没次子適嗣無子絶黃初
中詔封攸孫彪為陵樹亭侯邑三百戶後轉封丘陽亭
侯正始中追諡曰敬侯
議曰曹操險譎無行隂圖簒竊有識之士方遁逃避匿
之不暇安肯身事之而蹈其難哉故孔明高卧不起幼
安濯足遼海所以為高而存漢也荀彧之委質已失其
身矣既運籌决策相與取漢則魏室佐命元臣及其忤
意不容以漢尚書令自殺則亦操之欲題其墓道為征
西將軍曹侯也攸亦智計之士彧之次也陳壽謂彧清
秀通雅有王佐之風然機鑒先識未能充其志唐杜牧
謂彧之勸魏武取兖州則比之高光官渡不令還許則
比之楚漢及事就功畢乃欲邀名於漢代譬之教盗穴
牆發匱而不與之同挈得不為盗乎皆至論也或者與
彧為管仲之仁管仲不死子糾而荀彧死漢室其仁復
居管仲之先謂牧之論比高光楚漢非彧之言史氏之
文誤矣(原注通鑑論)彧以智計佐操挾天子令諸侯征伐四
克其名為漢其實皆簒竊之私也視其掠楊彪誅孔融
弱寡王室曾無一辭十分天下而有其八既已為丞相
贊拜不名入朝不趨劍履上殿不在於九錫之受否也
故彧以為不必受有其實不必有其名以是忤操飲藥
而卒爾以死事魏非死漢室也乃比之管仲而與其仁
何哉管仲相桓公伐戎帖荆尊王室治諸侯皆所以翼
戴宗周惠王欲以愛易嫡而桓公率諸侯朝王世子於
首止故孔子與為一匡天下使王室弱而復強諸侯叛
而復服桓公沒其子孝公仍為諸侯未嘗遂取周而代
之也彧之佐操既專其國又逼其主至於弑母后酖皇
子必使無噍𩔖乃以周文自况身死未冷而丕遽代漢
其得並桓公乎操不得並桓公彧焉能比管仲故先儒
謂五覇者三王之罪人曹操五覇之罪人則荀彧又管
仲之罪人也夫管仲之不死子糾之難桓公當立子糾
不當立(原注漢書齊桓殺其弟以反國則桓公庶長當立糾幼不當立也)仲以失身佐
非其人故幡然而改而不死是以召忽死孔子以為匹
夫之諒管仲不死孔子以為仁荀彧佐操簒漢簒械既
具知不免而始自裁則亦召忽之諒也又焉得為管仲
之仁乎若彧者特莽之孝元后之節也王氏之禍皆本
元后莽既簒漢而執璽不與其平日所締構叶圖保佑
假借者都忘其非故班彪謂之婦人之仁(原注漢書莽即位請漢傳
國璽太后不肯授莽莽必欲得太后出璽投之於地曰我老已死知而兄弟今族滅也司徒掾班彪曰王莽之
興由孝元后歴漢四世為天下母饗國六十餘載羣弟世權更持國柄五將十侯卒成新都位號已移於天下
而元后卷卷猶握一璽不欲以授莽婦人之仁悲夫)若彧者則亦小人之仁也其
比曹操以高光袁曹為楚漢則固彧之志也不得其說
從而為之辭以為史氏之文則史之所載援引比擬者
皆非其人之言而不可信矣怙彧一時之私並誤歴代
信史又不可之甚也鍾繇稱彧為顔子操稱攸為顔子
夫顔子與禹稷未易地爾豈以譎計教人簒竊者邪故
二荀之顔子曹操之周文曹丕之舜禹皆以盗賊自名
聖賢欺天下之甚者也
賈詡字文和武威姑臧人也少時人莫知漢陽閻忠異
之謂詡有良平之竒(原注九州春秋曰中平元年車騎將軍皇甫嵩既敗黃巾威震天下
閻忠時罷信都令說嵩曰夫難得而易失者時也時至而不旋踵者機也故聖人常順時而動智者必因機以
𤼵今將軍遭難得之運蹈易解之機而踐運不撫臨機不𤼵將何以享大名乎嵩曰何謂也忠曰天道無親百
姓與能故有高人之功者不受庸主之賞今將軍授鉞於初春收功於末冬兵動若神謀不再計旬月之間神
兵電掃攻堅易於折枯摧敵甚於湯雪七州席捲屠三十六萬方夷黃巾之師除邪害之患或封戶刻石南向
以報德威震本朝風馳海外是以羣雄迴首百姓企踵雖湯武之舉未冇高於將軍者身建高人之功北面以
事庸主將何以圖安嵩曰心不忘忠何為不安忠曰不然昔韓信不忍一飱之遇而棄三分之利拒蒯通之忠
忽鼎峙之勢利劍已揣其喉乃嘆息而悔所以見烹於兒女也今主勢弱於劉項將軍權重於淮陰指麾可以
振風雲叱咤足以興雷電赫然奮發因危抵頽崇恩以綏前附振武以臨後服徵冀方之士動七州之衆羽檄
先馳於前大軍震響於後蹈蹟漳河飲馬孟津舉天網以網羅京師誅閹宦之罪除羣怨之積忿解久危之倒
懸如此則攻守無堅城不招必影從雖兒童可使奮空拳以致力女子可使其褰裳以用命况厲智能之士因
迅風之勢則大功不足合八方不足同也功業已就天下已順乃燎于上帝告以天命混齊六合南面以制移
神器於已家推亡漢以定祚實神機之至决風發之良時也夫木朽不雕世衰難佐將軍雖欲委忠難佐之朝
雕畫朽敗之木猶逆坂而走丸必不可也方今權宦羣居同惡如市主上不自由詔命出左右如有主聰不察
機事不先必嬰後悔亦無及矣嵩不從忠乃亡去英雄記曰凉州賊王國等起兵共刦忠為主統三十六部
號車騎將軍忠感慨𤼵病而死)察孝廉為郎疾病去官西還至汧道遇
叛氐同行數十人皆為所執詡曰我段公外孫也汝别
埋我我家必厚贖之太尉段熲久為邊將威震西土故
詡假以懼氐果不敢害與盟而送之其餘悉死董卓之
入雒陽詡以太尉掾為平津都尉遷討虜校尉卓壻中
郎將牛輔屯陜詡在輔軍卓敗輔死衆恐懼校尉李傕
郭汜張濟等欲解散閒行歸鄉里詡曰聞長安中議欲
盡誅凉州人而諸君棄衆單行即一亭長能束君矣不
如率衆而西所在收兵以攻長安為董公報仇幸而事
濟奉國家以征天下若不濟走未後也衆以為然傕乃
西攻長安(原注裴松之曰傳稱仁人之言其利溥哉然則不仁之言理必反是夫仁功難著而亂源
易成是故有禍機一𤼵而殃流百世者矣當是時元惡既梟天地始開致厲階重結大梗殷流邦國遘殄瘁之
哀黎民嬰周餘之酷豈不由賈詡片言乎詡之罪也一何大哉自古兆亂未有如此之甚)誅王允與
郭汜等共專朝政詡為左馮翊傕等欲以功侯之詡曰
此救命之計何功之有固辭不受又以為尚書僕射詡
曰尚書僕射官之師長天下所望詡名不素重非所以
服人也縱詡昧於榮利奈國朝何乃更拜詡尚書典選
舉多所匡濟傕等親而憚之(原注獻帝紀郭氾樊稠與傕互相違戾欲鬭者數矣
詡輙以道理責之頗受詡言魏書詡典選舉多選舊名臣以為令僕論者以此多詡)會母喪去官
拜光禄大夫傕汜等鬭長安張繡謂詡曰此中不可久
處君胡不去詡曰吾受國恩義不可背卿自行我不能
也傕請詡為宣義將軍(原注獻帝紀曰傕時召羌胡數千人先以御物繒綵與之又許
以宫人婦女欲令攻郭汜羌胡數來窺省門曰天子在中邪李將軍許我宫人美女今皆安在帝患之使詡為
之方計詡乃密呼羌胡大帥飲食之許以封爵重賞於是皆引去傕由此衰弱)和傕等出天子
祐護大臣詡有力焉(原注獻帝紀曰天子既東而李傕來追王師敗績司徒趙温太常王
偉衛尉周忠司隸榮邵皆為傕所嫌欲殺之詡謂傕曰此皆天子大臣卿奈何害之傕乃止)天子既
出詡上還印綬是時將軍段煨屯華陰(原注典略稱煨在華陰時修農
事不虜略天子東還煨迎道貢遺周急獻帝紀曰後以煨為大鴻臚光禄大夫建安十四年以夀終)與詡
同郡遂去傕託煨詡素知名為煨軍所望煨内恐其見
奪而外奉詡禮甚備詡愈不自安張繡在南陽詡陰結
繡遣人迎詡詡將行或謂詡曰煨待君厚矣君安去之
詡曰煨性多疑有忌詡意禮雖厚不可恃久將為所圖
我去必喜又望吾結大援於外必厚吾妻子繡無謀主
亦願得詡則家與身必俱全矣詡遂往繡執子孫禮煨
果善視其家詡說繡連劉表詡南見表表以客禮待之
詡歸語繡曰表平世三公才也不見事變多疑無决無
能為也曹操比攻繡一朝引軍退繡自追之詡謂繡曰
不可追也追必敗繡不從進兵交戰大敗而還詡謂繡
曰促更追之更戰必勝繡謝曰不用公言以至於此今
已敗奈何復追詡曰兵勢有變亟往必利繡信之遂收
散卒赴追大戰果以勝還問詡曰繡以精兵追退軍而
公曰必敗退以敗卒擊勝兵而公曰必克悉如公言何
也詡曰此易知爾將軍雖善用兵非曹公敵也軍雖新
退曹公必自斷後追兵雖精將既不敵彼士亦銳故知
必敗曹公攻將軍無失策力未盡而退必國内有故已
破將軍必輕軍速進縱留諸將斷後諸將雖勇亦非將
軍敵故雖用敗兵而戰必勝也繡乃服操拒袁紹於官
渡紹遣人招繡并與詡書結援繡欲許之詡顯於繡坐
上謂紹使曰歸謝袁本初兄弟不能相容而能容天下
國士乎繡驚懼曰何至於此竊謂詡曰若此當何歸詡
曰不如從曹公繡曰袁強曹弱又與曹為讎從之如何
詡曰此乃所以宜從也夫曹公奉天子以令天下其宜
從一也紹強盛我以少衆從之必不以我為重曹公衆
弱其得我必喜其宜從二也夫有霸王之志者固將釋
私怨以明德於四海其宜從三也願將軍無疑繡從之
率衆歸操操見之喜執詡手曰使我信重於天下者子
也表詡為執金吾封都亭侯遷冀州牧冀州未平留參
司空軍事袁紹困操於官渡操糧方盡問詡計焉出詡
曰公明勝紹勇勝紹用人勝紹决機勝紹有此四勝而
半年不定者但顧萬全故也必决其機須臾可定也操
曰善乃并兵出圍擊紹三十餘里營破之紹軍大潰河
北平操領冀州牧徙為太中大夫建安十三年操破荆
州欲順江東下詡諫曰明公昔破袁氏今收漢南威名
遠著軍勢既大若乘舊楚之饒以饗吏士撫安百姓使
安土樂業則可不勞衆而江東稽服矣操不從遂敗於
赤壁(原注裴松之曰詡之此謀未合當時之宜於時韓馬之徒尚狼顧關右魏武不得安坐郢都以威懷
吳會亦已明矣彼荆州者孫劉之所必争也荆人服劉主之雄姿憚孫權之武略為日既久誠非曹氏諸將所
能抗禦故曹仁守江陵敗不旋踵何撫安之得行稽服之可期將此既新平江漢威攝揚越資劉表水戰之具
藉荆楚楫櫂之手實震蕩之良會廓定之大機不乘此取吳將安俟哉至赤壁之敗蓋有運數實由疾疫大興
以損凌厲之鋒凱風自南用成焚如之勢天實為之豈人事哉然則魏武之東下非失筭也詡之此規為無當
矣魏武後克平張魯蜀中一日數十驚劉備雖斬之而不能止由不用劉曄之計以失席卷之會斤石既差悔
無所及即亦此事類𩔖也世咸謂劉計為是即愈見賈言之非也使操聽詡計鎮撫荆州綏緝嶺表召璋入
朝兼有蜀漢則昭烈孫權必不能成鼎足之勢世期謂詡策為非赤壁之敗歸之天命非公論也)操後
與韓遂馬超戰於渭南超等索割地以和并求任子詡
以為可偽許也又問詡計策詡曰離之而已操曰解一
用詡謀卒破遂超是時操子丕為五官將而臨菑侯植
才名方盛各有黨與有奪宗之議丕使人問詡自固之
術詡曰願將軍恢崇德度躬素士之業朝夕孜孜不違
子道如此而已丕從之深自砥礪操又嘗屏左右問詡
詡默然不對操曰與卿言而不答何也詡曰屬適有所
思故不即對爾操曰何思詡曰思袁本初劉景升父子
也操大笑於是太子遂定詡自以非操舊臣而策謀深
長懼見猜嫌闔門自守退無私交男女嫁娶不結高門
天下之論智計者歸之丕立以詡有德於已故超諸勲
賢首拜太尉進爵魏壽鄉侯增邑三百并前八百戶又
分邑二百封小子訪為列侯以長子穆為駙馬都尉孫
權聞詡為三公大笑之(原注魏略文帝德詡之對太祖故即位首登上司荀勖别傳曰
晉司徒闕武帝問其人於勖答曰三公具瞻所歸不可用非其人昔魏文帝用賈詡為三公孫權笑之)丕
問詡曰吾欲伐不從命以一天下吳蜀何先詡曰攻取
者先兵權建本者尚德化陛下應期受禪撫臨率土若
綏以文德而俟其變則平之不難矣吳蜀雖蕞爾小國
依阻山水劉備有雄才諸葛亮善治國孫權識虚實陸
遜見兵勢據險守要汎舟江湖皆難卒謀也用兵之道
先勝後戰量敵論將故舉無遺策臣竊料羣臣無備權
對雖以天威臨之未見萬全之勢也昔舜舞干戚而有
苖服臣以為當今宜先文後武丕不納後興江陵之役
士卒多死詡年七十七卒諡曰肅侯子穆嗣歴位郡守
穆卒子模嗣後為晉惠帝散騎常侍護軍將軍子胤胤
弟龕從弟疋皆至大官(原注陳壽評曰荀彧清秀通雅有王佐之風然機鑒先識未能
充其志也荀攸賈詡庶乎筭無遺策經逹權變其良平之亞歟裴松之曰世之論者多譏彧協規魏氏以傾漢
祚君臣易位實彧之由雖晩節立異無救運移功既違義識亦疚焉陳氏此評蓋亦同乎世識松之以為斯言
之作誠未得其遠大者也彧豈不知魏武之志氣非衰漢之貞臣哉良以於時王道既微横流已及雄豪虎視
人懷異心不有撥亂之資杖順之略則漢室之亡忽諸黔首之𩔖殄矣夫欲贊翼時英一匡屯運非斯人之與
而誰與哉是故經綸急病若救身首用能動於險中至于大亨蒼生蒙舟航之接劉宗延二紀之祚豈非荀生
之本圖仁恕之遠致乎及至覇業既降翦漢迹著然後亡身徇節以申素志全大正於當年布誠心于百代可
謂任重道遠志行義立謂之未充其殆誣歟又曰列傳之體以事𩔖相從張子房青雲之士誠非陳平之倫然
漢之謀臣良平而已若不共列則餘無所附故前史合之蓋其宜也魏氏如詡之儔其比幸多詡不編程郭之
篇而與二荀並列失其𩔖矣且攸詡之為人其猶夜光之與蒸燭乎其照雖均質則異焉今荀賈之評共同一
稱尤失區别之宜也陳夀評彧婉而有章得其意矣世期譏之非也又謂詡不當與二荀同傳詡與二荀皆
佐操取漢之元惡也其同傳宜矣)
議曰嗚呼天欲亡人之國其禍釁必起於不虞一觸其
機横潰而不可止當王允誅董卓廓廓焉皆以為遂無
事據關河臨天下都咸陽復我高祖之大烈有日矣一
賈詡以救死之故復生數十百卓誅允而執天子流離
奔播卒為大盗所有復叩其餘智移漢與魏天固亡漢
矣詡真傾危之士哉
贊曰文若英英龍孫鳳雛洞鑒知微躍淵擇梧略包河
山幾先神鬼仗義匡時匪人自凂帝師王佐與盗共竊
僨擲失聲碎此明月公逹貢籌保身之哲文和億中甘
為漢賊
