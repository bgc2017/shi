欽定四庫全書
續後漢書卷五十二上元郝經撰
列傳第四十九上
吳家人
孫堅吳夫人(弟景)孫權謝夫人(弟承)
徐夫人(父琨兄矯)步夫人王夫人
王夫人潘后(袁夫人)孫亮全后(父尚)
孫休朱后孫和何姬孫皓滕后
孫堅吳夫人本吳人徙錢唐早失父母與弟景居堅聞
其才貎欲娶之吳氏親戚嫌堅輕狡拒焉堅甚為慙恨
夫人謂所親曰何愛一女子以取禍乎如或不遇命也於
是許婚生四男策權翊匡一女昭烈孫夫人也初夢月人
懷而生策及孕權又夢日入懷謂堅曰昔姙男夢月今
復夢日何也堅曰日月隂陽之精至貴之象吾子孫其
興乎夫人明惠有斷堅中道遇害策年少統領部曲克
取江東殺戮過差夫人每為營救推恩以結將士策之度
浙江討鄒他錢銅王晟等皆應時撲滅將戮王晟夫人曰
晟與汝父有升堂見母之分今諸子兄弟皆已梟夷獨
遺一老復何能為策遂釋晟功曹魏騰迕策將殺之士
大夫憂恐計無所出夫人聞之倚大井謂策曰汝新造江
南其事未集方當優賢禮士捨過錄功魏功曹在公盡
規汝今日殺之明日人皆叛汝矣吾不忍見禍之及當先
投此井中爾策大驚遽釋騰及權統業夫人助治軍國
多有補益令權不送質决計破曹以女妻昭烈皆夫人策
略也建安十二年(謹案志作建安七年此据志林作十二年)引見張昭等屬以後
事卒合葬高陵權稱尊號追尊武烈皇太后(謹案目錄附弟景傳今闕)
孫權謝夫人會稽山隂人也父煚(原注久示反)漢尚書郎徐令權母
吳夫人為權聘以為婦特愛幸權納姑孫徐氏欲令夫人下
之不肯由是失志早卒(謹案目錄附弟承傳今闕)
徐夫人吳郡富春人祖父真與權父堅相親友堅以妹
妻眞生琨琨生夫人初適同郡陸尚尚卒權為討虜將
軍在吳納之使母養子登後權以夫人妬忌廢處吳積
十餘年權為吳王及稱尊號登為太子羣臣請立夫人
為后權意在步氏不許後以病卒(謹案目錄附父琨兄矯今闕)
步夫人臨淮淮隂人與丞相騭同族漢末其母擕徙廬
江廬江為孫策所破皆東渡江以美麗得幸於權寵冠
後庭生二女長曰魯班字大虎前配周瑜子循後配全
琮少曰魯育字小虎前配朱據後配劉纂(原注吴歴纂先尚權中女
早卒故又以小虎為繼室)夫人性不妬忌多所推進故久見愛待權
為王及稱帝意欲以為后而羣臣議在徐氏權依違者
十餘年然宫内皆稱皇后親戚上䟽稱中宫及卒臣下
緣權指請追正名號乃贈印綬策命曰惟赤烏元年閏
月戊子皇帝曰嗚呼皇后惟后佐命共承天地虔恭夙
夜與朕均勞内教修整禮義不愆寬容慈惠有淑懿之
德民臣縣望遠近歸心朕以世難未夷大統未一緣后
雅志每懷謙損是以于時未授名號亦必謂后降年有
永永與朕躬對揚天休不寤奄忽大命近止朕恨本意
不早昭顯傷后殂逝不終天祿愍悼之至痛于厥心今
使使持節丞相醴陵亭侯雍奉策授號配食先后魂而
有靈嘉其寵榮嗚呼哀哉葬于蔣陵
王夫人琅邪人(原注夫人父名盧九)以選入官黃武中得幸生孫和
寵次步氏步氏卒和立為太子權將立夫人為后而全
公主素憎之稍稍譖毁及權寢疾言有喜色由是權深
責怒以憂死和子皓立追尊夫人曰大懿皇后封三弟
皆為列侯
王夫人南陽人以選入宫嘉禾中得幸生孫休及和為
太子和母貴重諸姬有寵者皆出居外夫人出居公安
卒因葬焉休立遣使追尊曰敬懷皇后改葬敬陵王氏
無後封同母弟文雍為亭侯
潘后會稽句章人父為吏坐法死后與姊俱輸織室權
見而異之召充後宫得幸有娠夢有以龍頭授之者以
蔽膝受之遂生孫亮赤烏十三年亮立為太子明年立
后為皇后請出嫁其姊權許之(謹案陳志亮立為太子下接云請出嫁夫人之
姊權聽許之明年立夫人為皇后是出嫁其姊在立后之前一年與此不同)后性險妬容媚
自始至卒譖害袁夫人等甚衆權不豫后使問中書令
孫弘吕后專制故事侍疾疲勞因以羸疾諸宫人伺其
昏卧共縊殺之託言中惡後事泄坐死者六七人權尋
卒合葬蔣陵(謹案目錄附袁夫人今闕)
孫亮全后全尚女也尚從祖母公主愛之每進見輙與
俱及潘后母子有寵全主自以與孫和母有隙乃勸權
為潘氏男亮納后亮遂為嗣立為皇后以尚為城門校
尉封都亭侯代滕胤為太常衞將軍進封永平侯錄尚
書事時全氏侯者五人並典兵馬其餘為侍郎騎都尉
宿衞左右自吳興外戚貴盛莫及魏諸葛誕以夀春來
附而全懌全端全禕全儀等並因此際降魏全熙謀泄
見殺由是諸全衰弱會孫琳廢亮為會稽王後又黜為
侯官侯后隨之國居侯官尚將家屬徙零陵追殺之吳
平后乃歸永寕中卒
孫休朱后朱據女休姊公主所生也(原注裴松之曰休妻其甥事同漢惠
荀悦譏之已當故不復廣言)赤烏末權為休納以為妃休為琅邪王
居丹陽建興中孫峻專政公族皆患之全尚妻即峻姊
故惟全主祐焉初孫和為太子時全主譖害王夫人欲
廢太子立魯王朱主不聽由是有隙五鳳中孫儀謀殺
峻事覺被誅全主因言朱主與儀同謀峻枉殺朱主休
懼遣后還建業執手泣别既至峻遣還休太平中孫亮
知朱主為全主所害問朱主死意全主懼曰我實不知
皆據二子熊損所白亮殺熊損損妻峻妹也孫綝益忌
亮遂廢亮立休永安五年立為皇后休卒羣臣尊夫人
為皇太后孫皓立月餘貶為景皇后稱安定宫甘露元
年七月見逼卒合葬定陵(原注裴松之載搜神記孫峻殺朱主埋于石子岡歸命即
位將欲改葬之冡墓相亞不可識别而宫人頗識主亡時所著衣服乃使两巫各住一處以伺其靈使察鍳之
不得相近久時二人俱入白見一女人年可三十餘上著青錦束頭紫白袷裳丹締絲履從石子岡上丰岡而
以手抑膝長太息小住須臾進一冡上便止徘徊良久奄然不見二人之言不謀而同於是開冡衣服如之)
孫和何姬丹陽句容人父遂本騎士孫權嘗遊幸諸營
而何姬觀于道中權望見異之命宦者召入以賜子和
生男權喜名之曰彭祖彭祖即皓也後徙和居新都遣
使賜死嫡妃張氏自殺何姬曰若皆從死誰當養孤遂
撫育皓及其三弟皓即位尊和為昭獻皇帝何姬為昭
獻皇后稱升平宫俄改諡和曰文皇帝后月餘進為皇
太后封弟洪永平侯蔣溧陽侯植宣城侯洪卒子邈嗣
侯為武陵監軍為晉所殺植官至大司徒晉軍至皓自
為書責已以與植吳末昏亂何氏驕僭子弟横放百姓
患之故民偽言皓久死立者何氏子云
孫皓滕后故太常胤之族女也胤夷滅夫人父牧以疎
遠徙邊郡孫休立大赦得還以牧為五官中郎皓既封
烏程侯聘牧女為妃皓立立為皇后封牧高密侯拜衛
將軍錄尚書事後朝士以牧尊戚頗推令諫争而后寵
漸衰皓滋不悦皓母何恒左右之又太史言於運歷后
不可易皓信巫覡故得不廢常供飬升平宫牧見遣居
蒼梧郡道路憂死長秋官僚備員而已受朝賀表䟽如
故而皓内諸寵姬佩皇后璽紱者多矣天紀四年隨皓
遷於雒陽
議曰三孫之興吳夫人屹為内主有識斷造家為國非
此母能成此子乎傳曰並后匹嫡亂之本也齊桓公申
天子之禁謂毋易樹子毋以妾為妻而内寵遺亂死不能
葬孫權恐如袁氏而惑於嬖愛不立嫡后終於廢長立
幼以從楚國之舉大亂三世皆英明之主也不能以道
制欲知亂本之在而自樹之况庸闇乎亮休皓皆追尊
妾母而皓後庭往往佩皇后璽紱其制不足稱也
贊曰鵲巢構德大慶具來巽蠱離昧閑則遂乖始猶正
名終亦僭擬匪實叨稱未足為美
欽定四庫全書
續後漢書卷五十二下元郝經撰
列傳第四十九下
孫權五子
孫登(宣太子謝景羊衜刁玄)孫慮(建昌侯)孫和(南陽王)
孫霸(魯王)孫奮(章安侯)
謹案孫登傳闕止存附傳羊衜一篇
羊衜南陽人年二十許為中庶子時廷尉監𨼆蕃交結
豪傑自衞將軍全琮等皆傾心敬待惟衜及宣詔郎豫
章楊迪拒絶不與通時人咸怪之蕃後叛逆衆乃服其
先識侍中胡綜作賓友目曰英才卓越超踰倫匹則諸
葛恪精識時機達幽究微則顧譚凝辯宏達言能釋結
則謝景究學甄微游夏同科則范鎮衜乃私駮綜曰元
遜才而疏子嘿精而佷叔發辯而浮孝敬深而狭所言
皆有指趣而衜卒以此見咎不為恪等所親後四人皆
敗如衜所駮衜官至桂陽太守卒
孫慮字子志登弟也少敏慧有才藝權噐愛之黃武七
年封建昌侯後二年丞相顧雍等奏慮性聰體達所向
日新北方近漢宜進爵稱王權未許久之尚書僕射存
上疏曰(謹案存字上姓未詳)帝王之興莫不褒崇至親以光羣
后故魯衞扵周寵冠諸侯高帝五王封列扵漢所以藩
屏本朝為國鎮衞建昌侯慮禀性聰敏才兼文武扵古
典制宜正名號陛下謙光未肯如舊羣寮大小咸用於
邑方今姦寇恣睢金鼓未弭腹心爪牙惟親與賢輙與
丞相雍等議咸以慮宜為鎮軍大將軍授任偏方以光
大業權乃許之扵是假節開府治半州權詔曰期運擾
亂凶邪肆虐威罰有序干戈不戢以慮氣志休懿武略
夙昭必能為國佐定大業故授以上將之位加以殊特
之榮寵以兵馬之勢委以偏方之任外欲威振敵虜厭
難萬里内欲鎮撫遠近慰恤將士誠慮建功立事竭命
之秋也慮其内修文德外經武訓持盈若冲則滿而不
溢敬慎乃心無忝所受慮以皇子之尊富扵春秋遠近
嫌其不能留意及至臨事遵奉法度敬納師友過扵衆
望年二十嘉禾元年卒無子國除
孫和字子孝慮弟也少以母王夫人有寵見愛年十四
為置宫衞使中書令闞澤教以書藝好學下士甚見稱
述焉赤烏五年立為太子時年十九澤為太傅薛綜為
少傅蔡潁張純封俌嚴維等皆從容侍從(原注吳書張純字元基敦
之子吳錄純少厲操行學博才秀切問捷對容止可觀拜郎中補廣德令治有異績擢為太子輔義都尉)和
有志意(謹案陳志作智意)善騎射承師涉學精識聰敏尊敬師
傅愛好人物潁等每朝見進賀和常降意待之講校經
義綜察是非及訪諮朝臣考績行能以知優劣各有條
貫後諸葛豐偽叛以誘魏將諸葛誕權潛軍待之和以
權暴露外次又戰者凶事常憂勞憯怛不復會同飲宴
數上諫戒令持重務在全勝權還然後敢安是時有司
頗條書問事和以為姦妄之人將因事錯意以生禍心
不可長也表宜絶之又都督劉寳白庶子丁晏晏亦白
寳和謂晏曰文武在事當能幾人因隙搆薄圖相危害
豈有福哉遂兩釋之使之從厚常言當世士人宜講修
術學校習射御以周世務而但交游博奕以妨事業非
進取之謂後羣寮侍宴言及博奕以為妨事費日而無
益扵用勞精損思而終無所成非所以進德修業積累
功緒者也且志士惜日愛力君子慕其大者高山景行
耻非其次夫以天地長久而人居其間有白駒過隙之
喻年齒已暮榮華不再凡所患者在扵人情所不能絶
誠能絶無益之欲以奉德義之塗棄不急之務以修功
業之基其扵名行豈不善哉夫人情猶不能無嬉娛嬉
娛之好亦在扵飲宴琴書射御之間何必博奕然後為
懽乃命侍坐者八人各著論以矯之扵是中庶子韋曜
退而論奏和以示賓客時蔡潁好奕直事在署者頗效
焉故以此諷之其後王夫人與全公主有隙(謹案今志作其後王
夫人與全公主隙宋本多有字與此合)權嘗寝疾和祠祭扵廟和妃叔父
張休居近廟邀和過所居全公主使人覘視因言太子
不在廟中專就妃家計議又言王夫人見上寢疾有喜
色權由是發怒夫人憂死而和寵稍損懼扵廢黜為魯
王霸覬覦滋甚陸遜吳粲顧譚等數陳適庶之義理不
可奪全寄楊竺為魯王霸支黨譖愬日行粲遂下獄誅
徙譚交州初權既立和為太子而封霸為魯王初拜猶
同宫室禮秩未分羣公之議以為太子國王上下有序
禮秩宜異扵是分宫别寮而隙端開矣自侍御賓客造
為二端仇黨疑貳滋延大臣丞相陸遜大將軍諸葛恪
太常顧譚騎將軍朱據會稽太守滕胤大都督施績尚
書丁密等奉禮而行宗事太子驃騎將軍步隲鎮南將
軍吕岱大司馬全綜左將軍吕據中書令孫弘等附魯
王中外官寮將軍大臣舉國中分權患之謂侍中孫峻
曰子弟不睦臣下分部將有袁氏之敗為天下笑一人
立者安得不亂扵是有改嗣之規沈吟者歴年至是遂
幽和(原注裴松之曰袁紹劉表謂尚琮為賢本有傳後之意異扵孫權既已立和而復寵霸坐生亂階自
搆家禍方之袁劉昏悖甚矣步隲以德度著稱為吳良臣而阿附扵霸事同楊竺何哉和既正位適庶分定就
使才德不殊猶將義不黨庶况霸實無聞而和為令嗣乎夫邪辟之人豈其舉體無善但一為不善衆美皆亡
爾隲果有此事則其餘不足觀矣吕岱全綜之徒盖所不足論爾)驃騎將軍朱據尚書
僕射屈晃率諸將吏泥頭自縳連日詣闕請和權登白
爵觀見甚惡之勅據晃等無事怱怱權欲廢和立亮無
難督陳正五營督陳象上書稱引晉獻公殺申生立奚
齊晉國擾亂據晃又固諫不止晃曰太子仁明顯聞四
海今三方鼎峙不宜搖動以生衆心願陛下少垂聖意
老臣雖死猶生之年叩頭流血辭氣不撓權大怒族誅
正象牽據晃等入殿杖一百(原注吳歴孫皓即位詔曰故僕射屈晃志匡社稷忠
諫忘身封晃子緒為東陽亭侯弟幹恭為立義都尉緒後亦至尚書僕射晃汝南人見胡冲答問)張純
亦盡言極諫權幽之遂棄市竟徙和扵故鄣羣司坐諫
誅放者十數衆咸冤之太元二年正月封和為南陽王
遣之長沙行過蕪湖有鵲巢扵帆檣故官寮聞之皆憂
慘以為檣末傾危非久安之象或言巢鵲之詩有積行
累功以致爵位之言今王至德茂行復受國土儻神靈
以此告寤人意乎及權寢疾意頗感悟欲徵和還立之
全公主及孫峻孫弘等固争乃止夏四月權卒諸葛恪
秉政恪即和妃張之舅也妃使黃門陳遷之建業上疏
中宫并致問扵恪臨去恪謂遷曰為我達妃期當使勝
他人此言頗泄又恪有徙都意使治武昌宫民間或言
欲迎和及恪被誅孫峻奪和璽綬徙新都又遣使者賜
死和與妃張辭别張曰吉凶當相随終不獨生亦自殺
舉邦傷焉孫休立封和子皓為烏程侯自新都之本國
休卒皓立其年追諡和曰文皇帝改葬明陵置園邑二
百家令丞奉守後年正月又分吳郡丹陽九縣為吳興
郡治烏程置太守四時奉祀有司奏言宜立廟京邑寳
鼎二年七月使守大匠薛珝營立寢堂號曰清廟十二
月遣守丞相孟仁太常姚信等備官寮中軍步騎二千
人以靈輿法駕東迎神扵明陵皓引見仁親拜送扵庭
比仁還中使手詔日夜(案志注作曰使誤)相繼奉問神靈起居巫言見和
被服顔色如平生皓悲喜涕泣悉詔公卿尚書詣闕下
受賜靈輿當至使丞相陸凱奉三牲祭扵近郊皓扵金
城外露宿明日望拜扵東門之外翌日拜廟薦祭戲欷
悲感比七日三祭倡妓晝夜娛樂有司奏言祭不欲數
數則黷宜以理斷情然後止和四子皓德謙俊孫休立
封德錢唐侯謙永安侯俊拜騎都尉皓在武昌永安山
賊施但因民之不堪命聚衆數千人劫謙出烏程取孫
和陵上鼓吹曲盖比至建業衆萬餘人未至三十里住
擇吉日遣使以謙命詔丁固諸葛靚固靚斬其使但遂
到九里固靚逆擊扵牛屯大破之但兵裸身無鎧甲臨
陣皆披散謙獨坐車中遂生獲之固不敢殺以状白皓
皓并其母子並皆酖殺之俊張承外孫聰辯明惠為遠
近所稱皓又殺之
孫霸字子威和同母弟也(謹案吳志孫權王夫人生孫和不言生霸此傳末云削基
壹爵土與祖母謝姬俱徙烏傷則霸出自謝明矣同母二字疑衍)和為太子霸為魯王
寵愛崇特與和無殊頃之和霸暌䦧權聞之禁斷往来
假以精學督軍使者羊衜上疏曰臣聞古之有天下者
皆先顯别適庶封建子弟所以尊重祖宗為國藩表也
二宫拜授海内稱宜斯乃大吳興龍之基頃聞二宫並
絶賓客遠近悚然大小失望竊從下風聽採衆論咸謂
二宫智逹英茂自正名建號扵今三年德行内著美稱
外昭西北二隅久所伏聞謂陛下當副順遐邇所以歸
德勤命二宫賓延四遠使異國聞聲思為臣妾今既未
垂意扵此而發明詔省奪備衞抑絶賓客使四方禮敬
不得復通雖實陛下敦尚古義欲令二宫專志扵學不
復顧慮觀聽小宜期扵温故博物而已然非臣下傾企
喁喁之至願也或謂二宫不遵典式此臣所以寢息不
寧就如所嫌猶宜補察密加斟酌不使遠近得容異言
臣懼積疑成謗久將宣流而西北二隅去國不遠異同
之語易以聞達聞達之日聲論當興將謂二宫有不順
之愆不審陛下何以解之若無以解異國則亦無以釋
境内境内守疑異國興謗非所以育巍巍鎮社稷也願
陛下早發優詔使二宫周旋禮命如初則天清地晏萬
國幸甚矣時全寄吳安孫竒楊竺等隂共附霸圖危太
子譖毁既行太子以敗霸亦賜死流竺屍扵江兄穆以
數諫戒竺得免大辟猶徙南州霸賜死後又誅寄安竒
等咸以黨霸構和故也霸二子基壹五鳳中封基為吳
侯壹宛陵侯基侍孫亮在内太平二年盜乘御馬收付
獄亮問侍中刁玄曰盜乘御馬罪云何玄對曰科應死
然魯王蚤終惟陛下哀原之亮曰法者天下所共何得阿
以親故邪(謹案陳志阿以親下重一親字)當思惟可以釋此者奈何以
情相迫乎玄曰舊赦有大小或天下亦有千里五百里
赦随意所及亮曰解人不當爾邪乃赦宫中基以得免
孫皓立追和霸舊隙削基壹爵土與祖母謝姬俱徙會稽烏傷縣
孫奮字子揚霸弟也母曰仲姬太元二年立為齊王居
武昌權卒太傅諸葛恪不欲諸王處江濱兵馬之地徙
奮扵豫章奮怒不從命又數越法度恪上箋諫曰帝王
之尊與天同位是以家天下臣父兄四海之内皆為臣
妾仇讎有善不得不舉親戚有惡不得不誅所以承天
理物先國後身皆聖人立制百代不易之道也昔漢初
興多王子弟至扵太彊輙為不軌上則幾危社稷下者
骨肉相殘其後懲戒以為大諱自光武以来諸王有制
惟得自娛扵宫内不得臨民干與政事其與交通皆有
重禁遂以全安各保福祚此則前世得失之驗也近袁
紹劉表各有國土土地非狭人衆非弱以適庶不分遂
滅其宗祀此乃天下愚智所嗟痛大行皇帝覽古戒今
防芽遏萌慮扵千載是以寢疾之日分遣諸王各早就
國詔策殷勤科嚴禁峻其所戒勅無所不至誠欲上安
宗廟下全諸王使百世相承無凶國害家之悔也大王
宜上惟太伯順父之志中念河間獻王東海王彊(原注漢書
河間獻王德好古實事求是被服儒術造次必扵儒者立二十六年薨中尉常麗以聞曰王身端行治温仁恭
儉篤敬愛下明知深察惠扵鰥寡大行令奏諡法曰聰明睿知曰獻宜諡曰獻後漢書東海恭王彊建武二年立
母郭氏為后彊為皇太子十七年而郭后廢彊常慼慼不自安數因左右及諸王陳其懇誠願備藩國光武不
忍遲回者數歲乃許焉十九年封為東海王)恭敬之節下當存抑驕恣荒亂
以為警戒而聞頃至武昌以来多違詔勅不拘制度擅
發諸將兵治護宫室又左右常從有罪過者當以表聞
公付有司而擅私殺事不明白大司馬吕岱親受先帝
詔勅輔導大王既不承用其言今懷憂怖華錡先帝近
臣忠良正直其所陳道當納用之而間怒錡有收縳之
語又中書楊融親受詔勅所當恭肅云正自不聽禁當
如我何聞此之日大小驚怪莫不寒心里語曰明鏡所
以照形古事所以知今大王宜深以魯王為戒改易其
行戰戰兢兢盡敬朝廷如此則無求不得若棄忘先帝
法教懷輕慢之心臣下寧負大王不敢負先帝遺詔寧
為大王所怨疾豈敢忘尊主之威而令詔勅不行扵藩
臣邪此古今正義大王所照知也夫福来有由禍来有
漸漸生不憂將不可悔向使魯王早納忠直之言懷驚
懼之慮享祚無窮豈有滅亡之禍哉夫良藥苦口惟疾
者能甘之忠言逆耳惟達者能受之今者恪等慺慺欲
為大王除危殆扵萌芽廣福慶之基原是以不自知言
至願蒙三思奮得牋懼遂移南昌游獵彌甚官屬不堪
命及恪誅奮下住蕪湖欲至建業觀變傅相謝慈等諫
奮奮殺之(原注裴松之曰慈字孝宗彭城人見禮論撰喪服圖及變除行扵世)坐廢為庶
人徙章安縣太平三年亮詔曰齊王奮前坐殺吏廢為
庶人累有赦令獨不見原縦未宜復王何以不侯又諸
孫兄弟作將列在江渚吾有兄獨爾云何有司奏可就
拜為侯封為章安侯建衡二年孫皓左夫人張氏卒皓
哀念過甚朝夕哭臨數月不出由是民間或謂皓死訛
言奮與上虞侯奉當有立者奮母仲姬墓在豫章豫章
太守張俊疑其或然掃墳塋皓聞之車裂俊夷三族誅
奮及其五子(謹案五子陳志作三子誤考孫皓傳云誅奮及其五子通志亦作五子與此合)國
除(原注江表傳豫章吏十人乞代俊死皓不聽奮以此見疑本在章安徙還吳城禁錮使男女不得通婚或
年三十四十不得嫁娶奮上表乞自比禽獸使男女自相配偶皓大怒遣蔡戰齎藥賜奮奮不受叩頭千下曰
老臣自將兒子治生求活無豫國事乞丐餘年皓不聽父子皆飲藥死裴松之曰按建衡二年至奮之死孫皓
即位尚猶未久若奮未被疑之前兒女年二十左右至奮死時不得三十四十也若先已長大自失時未婚娶則
不由皓之禁錮矣此雖欲增皓之惡然非實理陳夀評曰孫登居心所存足為茂美之德慮和並有好善之
姿規自砥礪或短命早終或不得其死哀哉霸以庶干適奮不遵軌度固取危亡之道也然奮之誅夷横遇飛
禍矣)
議曰登慮恭肅順善賢胤嗣也不幸而短折遘凶和以
次為樹子孝敬明敏足以主鬯失愛見黜非其罪也霸
奮不軌自取危亡權六子四子不得其死至皓以世嫡
長孫翦殘支庶殆盡豈其忌刻果扵殺戮而氣焰有以
取之或者天惡其僭故奪去而祝之耶裴松之謂吳之
傾國自由暴皓若權不廢和皓為世嫡終至滅亡則其
喪國不在廢黜夫禮國之大閑存亡之所繫也立嫡以
長乃為義嗣權以和霸黨與䜛慝弘多不顧禮律而並
廢黜終扵立幼以紊國本則其喪敗職此之由以皓之
暴而謂和宜廢難與語禮矣
贊曰稱王建嫡青宫多賢一殞兩廢統絶本顛豈意孫
宗竟如袁氏肉薄骨并大亂三世
