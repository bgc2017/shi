欽定四庫全書
續後漢書卷八十六上元郝經撰
錄第四上
職官
爵級奉禄車服印綬選舉宰相(丞相太尉
御史大夫)三公(太師太傅太保司徒司空)
將軍(大將軍驃騎將軍車騎將軍衛將軍左右諸將軍使持節都督雜號將軍)
王者代天理物以人代天工賜之秩禄列於庶位官制
之所由興也太皥以龍名共工以水名炎帝以火名黃
帝以雲名少皥以鳥名名雖異而職守一也(原注左氏傳郯子
來朝昭子問焉曰少皥氏鳥名官何故也郯子曰吾祖也我知之昔者黃帝氏以雲紀故為雲師而雲名炎帝
氏以火紀故為火師而火名共工氏以水紀故為水師而水名太皥氏以龍紀故為龍師而龍名我高祖少皥
摯之立也鳳鳥適至故紀於鳥為鳥師而鳥名)至顓頊始以民事命官(原注左氏傳顓
頊以來不能紀遠乃紀於近為民師而命以民事)教民曰司徒治民曰司馬居
民曰司空禁民曰司寇餘各放事置官皆為民也唐虞
仍古封建稽古建官内有百揆四岳外有州牧侯伯夏
殷因唐虞周因夏殷封建益備職官益增唐虞百夏商
倍而周人三百有六十當朞之日而不復增矣(原注百與倍之
名數不可考周有天下周公定官制修禮經采歴代職官繁省之制而折中之為天地春夏秋冬六官其屬凡
三百有六十今周禮是也)周衰封建之法漸壊秦楚吳越始不遵周
制(原注秦始有不更庶長等爵楚有令尹連尹等官滅國為縣而有縣公吳越僣王各用蠻夷之號)而
諸侯皆用王官(原注如魯衞晉鄭皆置六卿之𩔖)又各置相尉守令將
軍大夫之屬而遂變周制(原注若蘇秦為國相許歴為國尉吳起守西河西門豹為
鄴令孫龐為魏將軍須賈為魏中大夫之𩔖)秦并天下廢井田開阡陌罷侯
置守不復封建一用私意以趨功利盡去唐虞三代職
官然而其制簡質方之戰國之時省千萬計漢因秦制
歴高惠文景無大變革至孝武嘉唐虞樂殷周增益美
名足厭其侈多故之際名號不一又變秦制有不逮夫
始皇之初矣元成而後又雜用周人之名如司徒司空
司馬等其實非周制職任皆秦故也(原注武帝更太尉為大司馬更御史
大夫為大司空哀帝更丞相為大司徒)偽莽簒代自以為周公復出乃依
放周制更置公卿大夫元士(原注漢書莽策命羣司置大司馬司允大司徒司直
大司空司若位皆孤卿更大司農曰羲和後更為納言大理曰作士太常曰秩宗大鴻臚曰典樂少府曰共工
水衡都尉曰予虞與三公司卿凡九卿分屬三公每一卿置大夫三人一大夫置元士三人凡二十七大夫八
十一元士更名秩百石曰庶士三百石曰下士四百石曰中士五百石曰命士六百石曰元士千石曰下大夫
比二千石曰中大夫二千石曰上大夫中二千石曰卿)依放井田令天下公田口
井(原注漢書更名天下田曰王田皆不得買賣田過一井者分餘田與九族鄰里)依放封建授
諸侯茅土(原注漢書諸公一同有衆萬戶土方百里侯伯一國衆戶五千土方七十里子男一則衆
戶二千五百土方五十里附城大者食邑九成衆戶九百土方三十里自九以下降殺以兩至於一成)又
依放采地制禄視歲之豐凶增損(原注漢書諸侯各食其同國則辟任附城
食其邑公卿大夫元士食其采歲豐穰則充其禮有災害則有所損)而制度煩碎紛更不
已吏卒不得禄浚民為姦羣盗並起為漢大僇無封建
之實慕古官之名故也漢襍用古官而亂莽一用古官
而亡豈秦制之得古官卒不可復乎蓋封建未壞必用
古官郡縣既置必用秦官秦官不能治古封建古官不
能治秦郡縣理勢然也封建既不可復用秦官而名當其實
不曠不濫不冗不侈清心省事大總其綱小持其要如漢初
惠文之世亦可矣故光武中興并官省職費減億計彗
除新莽之偽裁樽武皇之侈復惠文之清淨本秦人之
簡質於是漢官自為代典與三代比隆矣二漢官制有
漢官儀百官公卿表百官志志其因革及漢與魏吳割
裂封守其制復不同故據東漢制推本三代秦漢之初
稽考魏吳沿革以訖於晉為之論次云
爵級
爵級之制自唐虞尚矣至周而後著之禮經自王而下
諸侯之爵五等公侯伯子男其附於諸侯者曰附庸王
朝之臣爵公卿大夫士其執政者曰卿士諸侯之臣爵
孤卿卿大夫士小國則卿大夫士附庸之君有爵則有
大夫無爵則無大夫又有九命以等諸爵而加損焉(原注
周禮大宗伯以九儀之命正邦國)一命受職再命受服三命受位四命
受器五命賜則(原注謂八則也)六命賜官七命賜國八命作牧
(原注州牧也)九命作伯(原注方伯凡受受之於王賜王賜之也作王命作之也)故上公
九命侯伯七命子男五命王之三公八命其卿六命其
大夫四命及其出封皆加一等諸侯之適子誓于天子
攝其君則下其君之禮一等未誓則以皮帛繼子男公
之孤卿四命以皮帛眡小國之君其卿三命其大夫再
命其士一命侯伯之卿大夫士亦如之子男之卿再命
其大夫一命其士不命(原注此皆大宗伯典命之制也)此周封建爵級
之制也秦人罷侯置守凡爵一級曰公士二上造三
簮裊四不更五大夫六官大夫七公大夫八公乘九五
大夫十左庶長十一右庶長十二左更十三中更十四
右更十五少上造十六大上造十七駟車庶長十八大
庶長十九關内侯二十徹侯漢初因之以賞軍功一階
一級比次而進(原注漢書曹參傳豐反為魏攻之賜爵七大夫擊秦將先登遷五大夫將碭郡
兵封執帛號建成君遷戚公虜秦司馬及御史遷執圭沛公為漢王封參為建成侯至漢中遷將軍擊三秦破
之賜食邑於寧秦為將軍中尉還至滎陽拜假左丞相定魏地賜食邑平陽高祖以長子肥為齊王以參為相
國與諸侯剖符賜爵列侯食邑平陽凡周樊灌滕等皆如此書蓋亦參用戰國諸爵秩)天下既定
自諸侯王國外列侯百官皆以秦爵為差後復置鄉亭
等侯次列侯建安二十年曹操置名號至五大夫與舊
列侯關内侯凡六等以賞軍功後世虚封食邑始此(原注
原注魏書置名號侯爵十八級關内侯爵十八級皆金印紫綬又置關内外侯十六級銅印龜紐墨綬五大夫
十五級銅印環紐墨綬皆不食租與舊列侯關内侯凡六等)曹奐咸熙初封建五等
復周公侯伯子男之制而無分土秪限戶食租如漢世
云
奉禄
周室之班爵禄天子畿内方千里公侯之國方百里伯
七十里子男五十里不能五十里曰附庸皆有其地而
食其征公卿大夫士之采地皆在其中故天子之卿受
地視侯大夫受地視伯元士受地視子男皆食其征而
不得有其地凡諸侯之卿大夫士以國次受地有差庶
人在官禄足以代其耕而已取租以徹與民共豐歉此
其大經也秦人罷侯置守凡在官者皆官給禄以禄名
多寡等級之高下自諸王子大臣一不得有其地漢興
雖因秦制而大封諸侯王大者數十城小者不下萬戶
縣皆專地食征於是百官自用秦制制禄諸侯王如周
列國矣百官禄制三公大將軍號稱萬石其奉月三百
五十斛中二千石奉月百八十斛二千石奉月百二十
斛比二千石奉月百斛千石奉月八十斛六百石奉月
七十斛比六百石奉月五十斛四百石奉月四十五斛
比四百石奉月四十斛三百石奉月四十斛比三百石
奉月三十七斛二百石奉月三十斛比二百石奉月二
十七斛一百石奉月十六斛斗食奉月十一斛佐史奉
月八斛凡諸受奉皆半錢半穀(原注荀綽晉百官表注漢延平中中二千石奉
月錢九千米七十二斛真二千石月錢六千五百米三十六斛比二千石月錢五千米三十四斛千石月錢四
千米三十斛六百石月錢三千五百米二十一斛四百石月錢二千五百米十五斛三百石月錢二千米十二
斛二百石月錢一千米九斛百石月錢八百米四斛八斗)凡中二千石丞比千石
真二千石丞長史六百石比二千石丞比六百石令相
千石丞尉四百石其六百石丞尉三百石長相四百石
及三百石丞尉皆二百石諸侯公主家丞秩皆比百石
諸邊障塞諸陵校尉長皆二百石有常例者不署秩
車服
黃帝初制冠冕衣裳至唐虞而後大備故虞書首載服
章之制曰日月星辰山龍華蟲作會宗彝藻火粉米
黼黻絺繡以五采章施于五色作服(原注自華蟲以上六章以五色
會之于衣自黻以上六章以五色絺繡之于裳)又曰車服以庸於是君臣上
下各有秩序尊卑明而不敢踰僣而禮制行矣至周而
設官分職典命掌儀則(原注凡宫室車服禮儀皆以其命數為節)司服辨冕
服(原注王備六冕祀昊天上帝則大裘而冕享先王則衮冕享先公則鷩冕祀山川則毳冕祭社稷則希冕
祭羣祀則玄冕公之服自衮冕而下如王之服侯伯之服自鷩冕而下如公之服子男之服自毳冕而下如侯
伯之服孤之服自希冕而下如子男之服卿大夫之服自玄冕而下如孤之服)巾車等公車(原注
公猶官也王之五路玉路金路象路革路木路王后五路重翟厭翟安車翟車輦車服車五乘孤乘夏篆卿乘
夏縵大夫乘墨車士乘棧車庶人乘役車)司常别旗物(原注掌九旂日月為常交龍為旂通帛為
&KR0950;雜帛為物熊虎為旗鳥隼為旟龜蛇為旐全羽為旞析羽為旌)聲明有數物采有則
監於二代郁郁乎文故孔子舉四代之制謂乘殷之
輅服周之冕言其制之盛也周衰諸侯僣天子大夫
僣諸侯陪臣僣大夫下凌上替國自為車人自為服
楚得臣自為瓊弁玉纓(原注左氏傳初楚子玉自為瓊弁玉纓未之服也杜預注弁以
鹿子皮為之瓊玉之别名次之以飾弁及纓)鄭子臧好聚鷸冠(原注鷸尹橘反翠鳥也聚
鷸羽為冠非法服)晉太子申生衣公之偏(原注衣左右異色其半似公)管仲
繡黼而丹衣鏤簋而朱紘(原注鄭玄曰此諸侯之禮也繡讀為綃繪名丹朱以為中
衣鏤簋刻而飾之也大夫刻之為龜爾諸侯飾以象天子飾以玉朱紘天子冕之紘也諸侯青組大夫士當緇
組紘纁邊)季孫意如佩璵璠(原注左氏傳季平子卒陽貨將以璵璠斂仲梁懷弗與曰改步
改玉杜預注璵璠美玉君所佩昭公之出季孫行君事佩璵璠祭宗廟今定公立復臣位改君步則亦當去璵
璠)而仲叔于奚繁纓以朝(原注于奚衞大夫繁纓馬飾諸侯所服繁步干反)凌
夷至於戰國趙主父乃褫衣冠服胡服(原注史記趙武靈王下胡服令
國中皆胡服招騎射使周袑胡服傅王子何立以為王是為惠文王武靈王自號主父)二帝三王
之禮制遂大壞矣漢興因周秦列國厖雜之制列為等
衰代加增賁習以為常遂為漢制終不能改制度易服
色且史臣不錄於是無徵至范曄始志輿服劉昭為之
補注掇拾梗槩略見儀矩其詳不可得聞矣
印綬
按虞書輯五瑞班瑞于羣后(原注輯集也五瑞五等諸侯所執之圭)周禮
典瑞掌六瑞皆有繅藉不佩而無綬(原注王鎮圭公桓圭侯信圭伯躬圭
子穀璧男蒲璧繅讀為藻率之藻)禮記玉藻一命緼韍幽衡再命赤紱
幽衡三命赤韍蔥衡天子佩白玉而玄組綬公侯佩山
玄玉而朱組綬大夫佩水蒼玉而純組綬世子佩瑜玉
而綦組綬士佩瓀玫而緼組綬有綬與佩玉而無璽(原注
韍一曰&KR1302;又曰靺鞈又曰芾皆一巾前蔽膝也以韋為之緼音温赤黃色幽與黝同黑色也衡佩上瑀也瑀覆
而寓衡横而平佩之玉也蔥青色組之言阻也阻以約之綬之言受也受以將之純讀為緇瑜美玉也綦文雜
色瓀而兖反石之濡潤者玫武巾反石之文而美者)故印綬之制不經見惟左氏
傳謂璽書追而與之月令謂固封璽祗言璽而不言綬
則為印章而不佩至秦而始見王御璽及太后璽李斯
琢和氏玉為天子璽秦亡入漢為傳國璽(原注事已見徐璆傳)始
有佩御璽綬之制漢舊儀云秦以前民皆佩綬金玉銀
銅犀象為方寸璽其文曰某官之章故漢制乘輿赤黃
綬白玉璽太皇太后皇太后皇后皆如乘輿太子則金
璽朱綬諸侯王金璽盭綬長公主貴人與諸侯王同凡
璽皆長一寸二分方六分印亦如之(原注天子璽玉螭虎紐太子龜紐諸
侯王駝紐盭音戾草名其色綠)丞相太尉三公大司馬大將軍諸公列
侯皆金印紫綬(原注徐廣曰相國金印盭綬)凡吏秩比二千石以上
皆銀印青綬光禄大夫無秩比六百石以上皆銅印黑
綬大夫博士御史謁者郎無其僕射御史治書尚符璽
者有印綬比二百石以上皆銅印黃綬成帝陽朔二年
除八百石五百石秩綏和元年長相皆黑綬哀帝建平
二年復黃綬東漢魏吳至於晉初雖有損益然此其大
經也
選舉
井田壊封國除鄉舉里選之法廢不復有俊造士(原注周禮
鄉大夫之職各掌其鄉之政教禁令正月之吉受教灋于司徒退而頒之於其鄉吏使各以教其所治以考其
德行察其道藝三年則大比而興賢者能者獻賢能之書于王王再拜之登于天府内史貳之禮記王制命
鄉論秀士升之司徒曰選士司徒論選士之秀者而升之學曰俊士升於司徒者不征于鄉升於學者不征于
司徒曰造士大樂正論造士之秀者以告于王而升諸司馬曰進士司馬辨論官材論進士之賢者以告于王
而定其論論定然後官之任官然後爵之位定然後禄之)官非其材大抵皆法律刑
名刀筆筐篋之徒漢興又多軍功刀筆庶事草創學士
大夫𩔖皆不仕高帝十一年詔曰蓋聞王者莫高於周
文伯者莫高於齊桓皆待賢人而成名今天下賢者智
能豈特古之人乎患在人主不交故也士奚由進今吾
以天之靈賢士大夫定有天下以為一家欲其長久世
世奉宗廟亡絶也賢人已與我共平之矣而不與吾共
安利之可乎賢士大夫有肯從我游者吾能尊顯之布
告天下使明知朕意御史大夫昌下相國(原注周昌也)相國
酇侯下諸侯王(原注蕭何也不名尊之也)御史中執法下郡守(原注中執
法中丞也)其有意稱明德者必身勸為之駕(原注文穎曰有賢者郡守身自
往勸勉令至京師駕車遣之)遣詣相國府署行義年有而弗言覺免
年老癃病勿遣選舉之法昉此孝文二年詔舉賢良方
正能直言極諫者以匡朕之不逮舉賢良始此十五年
詔諸侯公卿郡守舉賢良能直言極諫者上親策之傅
納以言(原注顔師古曰傅讀曰敷敷陳其言而納用之)制詔策士賢良對策始
此孝武建元元年詔丞相御史列侯中二千石諸侯相
舉賢良方正直言極諫之士丞相綰奏賢良或治申商
韓非蘇秦張儀之言亂國請皆罷奏可士始不治異端
一明先王之道有三代之風矣是歲議立明堂遣使以
安車蒲輪束帛加璧徵魯申公公車徵士始此元光元
年初令郡國舉孝廉各一人郡舉孝廉始此五年徵吏
民有明當世之務習先聖之術者縣次續食令與計偕
郡縣進士始此(原注顔師古曰計者上計簿使也令所徵之人與上計者俱來而縣次給之食)
元朔元年詔曰公卿大夫所使總方略壹統𩔖廣教化
美風俗也夫本仁祖義褒德禄賢勸善刑暴五帝三王
所繇(原注與由同)昌也朕夙興夜寐嘉與宇内之士臻於斯
路故旅耆老復孝敬選豪俊講文學稽參政事祗進民
心深詔執事興廉舉孝庶幾成風紹休聖緒夫十室之
邑必有忠信三人並行厥有我師今或至闔郡而不薦
一人是化不下究而積行之君子雍於上聞也(原注雍讀曰壅)
二千石官長紀綱人倫將何以佐朕燭幽隠勸元元厲
蒸庶崇鄉黨之訓哉且進賢受上賞蔽賢蒙顯戮古之
道也其與中二千石禮官博士議不舉者罪有司奏議
曰古者諸侯貢士壹適謂之好德(原注服虔曰適得其人)再適謂
之賢賢三適謂之有功迺加九錫(原注事已見潘勖冊)不貢士一
則黜爵再則黜地三而黜爵地畢矣夫附下罔上者死
附上罔下者刑與聞國政而無益於民者斥在上位而
不能進賢者退此所以勸善黜惡也今詔書昭先帝聖
緒令二千石舉孝廉所以化元元移風易俗也不舉孝
不奉詔當以不敬論不察廉不勝任也當免奏可責郡
不舉孝廉始此五年詔曰蓋聞導民以禮風之以樂今
禮壞樂崩朕甚閔焉故詳延天下方聞之士咸薦諸朝
其令禮官勸學講議洽聞舉遺興禮以為天下先太常
其議予博士弟子以厲賢材乃為博士置弟子員五十
人復其身一歲皆輒課能通一藝以上補文學掌故缺
其高第可以為郎中太常籍奏即有秀才異等輒以名
聞太常博士弟子補吏始此(原注儒林傳序昭帝增弟子員滿百人宣帝增倍之
成帝增員三千人平帝時增元士之子得受業如弟子歲課甲科四十人為郎中乙科二十人為太子舍人丙
科四十人補文學掌故)元狩六年詔舉獨行之君子徵詣行在所
舉獨行始此(原注顔師古曰天子不在京師或出巡狩不可豫定故言行在所)元封五
年以名臣文武欲盡詔曰蓋有非常之功必待非常之
人故馬或奔踶而致千里(原注踶蹋也音徒計反)士或有負俗之
累而立功名夫泛駕之馬跅弛之士(原注泛覆也音方勇反字本作□後
通用耳覆駕者言馬有逸氣而不循軌轍也如淳曰跅音拓弛廢也士行有卓異不入俗檢而見斥逐者也顔
師古曰跅者跅落無檢局也弛者放廢不遵禮度也)亦在御之而已其令州郡察
吏民有茂才異等可為將相及使絶國者舉茂才始此
光武中興詔以四科取士一曰德行高妙志節清白二
曰學通行脩經中博士三曰明達法令足以决疑能案
章覆問文中御史四曰剛毅多略遭事不惑明足以决
材任三輔令皆有孝悌公廉之行自今審四科辟召及
刺史二千石察茂材尤異孝廉之吏務盡實覈選擇英
俊賢行廉潔平端於縣邑務授試以職有非其人臨計
過署不便習官事書疏不端正不如詔書有司奏罪名
并正舉者又詔令三公舉茂才各一人廉吏各二人廷
尉大司農各二人光禄歲舉茂才四行各一人察廉吏
三人中二千石歲察廉吏各一人廷尉大司農各二人
將兵將軍歲察廉吏各二人監察御史司隸州牧歲舉
茂才各一人順帝陽嘉元年左雄上言請自今孝廉年
不滿四十不得察舉皆請先詣公府諸生試家法(原注所治
經書用一家之學故稱家法)文吏課牋奏副之端門練其虚實以觀
異能有不承科令者正其罪法若有茂才異行自可不
拘年齒帝從之於是濟隂太守胡廣等十餘人皆坐謬
舉免黜惟汝南陳蕃潁川李膺下邳陳球等三十餘人
得拜郎中自是牧守畏慄莫敢輕舉迄於永熹察選清
平多得其人於是復有舉四行限年之制漢之取士祗
此數路然皆詔書徵公府辟卿將辟州郡辟其辨材任
官一出君相至其際遇又不拘常制如高帝之賢趙臣
田叔孟舒等十人盡拜為郡守諸侯相陳豨反則封趙
子弟英布反則封薛公武帝時主父偃徐樂嚴安俱上
書言世務書奏上召見三人謂曰公等皆安在何相見
之晚也皆拜為郎中宣帝時蕭望之上疏帝自在民間
時聞望之名曰此東海蕭生邪拜為謁者光武即位以
前高密令卓茂為太傅皆天子所自為識拔於聞見之
際亦曩時耕築漁獵之舉也於是野無遺賢皆得實才
往往為賢宰相名卿材大夫桓靈之季始有選部尚書
主銓選官吏遷補授受魏更為吏部至晉而選舉之權
一歸有司而君相不與格之以法以為常式人材沉滯
浸歸閥閱無復二漢之世矣故表著漢制以為官人之
法云
宰相(丞相太尉御史大夫)
丞相相國(原注應劭曰丞相也相助也)秦官金印紫綬掌相天子理
萬幾宰天下謂之宰相周天官大冢宰也初堯納舜百
揆舜以禹有平水土之功命以司空宅百揆乃其職也
至伊尹相湯伐桀始為國相湯有天下以太保平天下
謂之保衡又曰阿衡仲虺居薛為湯左相以佐伊尹天
子始有左右相而右相當國湯崩太甲立伊尹位冢宰
百官總已以聽於是冢宰為宰相周有天下太公以太
師號尚父相武王周公為太傅召公為太保而為之佐
武王崩周公為太師召公為太保相成王為左右而周
公位冢宰正百工居召公右為宰相故自伊周以來皆
以三公為宰相及周公作周官謂三公官不必備惟其人
乃設虛位不以為職以天官大冢宰長六卿統百官以
冢卿為宰相秦次國二卿武王初置丞相樗里疾甘茂
為左右丞相丞相之名昉此始皇立以吕不韋為相國
相國之名昉此然皆國相非天子宰相及始皇并天下
仍置丞相始為天子宰相漢興沛公為漢王以蕭何為
丞相曹參為左丞相又為假丞相以韓信為左丞相又
更拜相國亦皆國相非天子宰相及即皇帝位以蕭何
為丞相始為天子宰相十一年更名相國綠綬惠帝立
以王陵為右丞相陳平為左丞相後徙平為右丞相審
食其為左丞相及誅諸吕文帝以周勃為右丞相徙平
為左丞相二年勃免平顓為丞相置兩長史秩千石(原注
盧植禮注曰如周小宰)自是不復置左右相武帝元狩五年置司
直一人秩比二千石佐丞相舉不法哀帝元夀二年更
名大司徒建武因之以三公為宰相終東漢世不置丞
相建安中曹操始自為丞相總統三公掾屬其後以鍾
繇為相國罷丞相曹丕簒代復以三公為宰相終魏世
昭烈纂承大統以諸葛亮為丞相置長史司直一如舊
章孫權稱尊號亦置丞相咸用漢制焉太尉秦官金
印紫綬(原注應劭曰自上安下曰尉鄭玄注月令曰秦官尚書中候云舜為太尉晉東晳據以為非秦
官非也唐虞時無太尉秦官是也)掌武事秦制凡掌兵者皆曰尉而統
於太尉周夏官大司馬職也漢因秦置位次丞相武帝
建元二年省元狩四年置大司馬以冠將軍之號宣帝
地節二年置大司馬不冠將軍無印綬官屬成帝綏和
元年初賜金印紫綬置官屬禄比丞相去將軍哀帝建
平二年復去印綬官屬冠將軍如故元夀二年復置印
綬置官屬去將軍位在司徒上有長史秩千石建武二
十七年復為太尉與司徒司空為三公終東漢及魏世
凡四方兵事功課歲終則課最而賞罰之凡郊祀掌獻
大喪則告諡南郊凡國有大造大疑則與司徒司空論
定之國有過事則共諫爭之長史一人秩千石主署諸
曹事以佐太尉掾史屬二十四人東西曹掾比四百石
餘掾比三百石屬比二百石(原注漢書音義正曰掾副曰屬)西曹主府
史署用東曹主二千石長吏遷除及軍吏戶曹主民戶
祠祀農桑奏曹主奏議事辭曹主辭訟事法曹主郵驛
科程事尉曹主卒徒轉運事賊曹主盗賊事決曹主罪
法事兵曹主兵事金曹主貨幣鹽鐵事倉曹主倉穀事
黃閤主簿錄省衆事令史及御屬二十三人皆百石御
屬主為公御閤下令史主閤下威儀事記室令史主上
章表報書記門令史主府門其餘令史各典曹文書有
官騎三十人建安中曹操罷為丞相曹丕簒代復置如
漢故别置大司馬省置不常昭烈罷為丞相末帝復為
大司馬吳既置丞相又置太尉又置大司馬又置司徒
司空云御史大夫秦官銀印青綬秩中二千石掌副
丞相秦因周御史之名而加大夫位上卿漢因之有兩
丞秩千石一曰中丞在殿中蘭臺掌圖籍秘書外督部
刺史内領侍御史員十五人受公卿奏事舉劾按章成
帝綏和元年更名大司空金印紫綬比丞相置長史如
中丞職如故哀帝建平二年復為御史大夫元夀二年
復為大司空御史中丞更名御史長史武帝時侍御史
有繡衣直指出討姦猾治大獄不常置(原注服虔曰指事而行無阿私
也顔師古曰衣以繡者尊寵之也)東漢更為司空去大與太尉司徒為
三公建安中曹操罷為丞相復置御史大夫曹丕簒代
復為司空昭烈置一相終末帝世不置御史大夫吳置
丞相三公又置御史大夫云
三公(太師太傅太保司徒司空)
太師大傅太保皆古官金印紫綬商書稱師保保衡則
唐虞以還尚矣周公作周官曰立太師太傅太保兹惟
三公論道經邦燮理隂陽少師少傅少保曰三孤貳公
弘化寅亮天地始見位任及貳然於六官無職蓋非大
賢盛德不得處其位為天子師臣故曰官不必備惟其
人有大賢盛德而處其位必下行冢宰卿事有大賢盛
德而為宰相必上兼師保之位故伯禹以司空宅百揆
伊尹以保衡為冢宰周公以太師正百工權專道重皆
實職而非虚名漢興置丞相無三公官以師傅為太子
官(原注高帝以叔孫通為太傅留侯行少傅事傅太子)其後以司徒司馬司空為
宰相號稱三公不置師傅平帝元始元年王莽以丞相
孔光為帝太傅位四輔尋徙為太師而莽為太傅始見
師傅然祗虚名而無實職姑以為簒竊之具光死遂不
復置建武初世祖以卓茂為太傅薨則省其後凡帝即
位輒置太傅錄尚書事號稱上公薨則省(原注明帝即位鄧禹為太
傅章帝即位趙熹為太傅和帝即位鄧彪為太傅殤帝即位張禹為太傅北鄉侯即位馮石為太傅順帝即位
桓焉為太傅冲帝質帝即位趙峻為太傅靈帝即位陳蕃為太傅蕃誅胡廣為太傅獻帝即位袁隗為太傅)
其屬長史一人秩千石掾屬二十四人令史御屬二十
一人(原注御屬如錄事)祗為代典亦無實職初平中董卓遷獻
帝於長安自為太師位太傅上昭烈末帝世不置魏初
以鍾繇為太傅曹芳立以司馬懿為太傅其後又以王
祥鄭冲為太保既置三公官復置保傅至晉初於是有
八公(原注見簒臣傅)位號之紊又非漢世吳以諸葛恪為太傅
又置三公官亦依放漢魏亂制也司徒公金印紫綬
周地官大司徒也哀帝元夀二年罷丞相更名大司徒
與大司馬大司空為三公光武建武二十七年去大與
太尉司空為三公獻帝建安十三年曹操罷為丞相曹
丕簒代復置與太尉司空為三公昭烈置丞相以許靖
為司徒靖薨終末帝世不復置吳與丞相並置以及於
亡其職依放周官掌人民事凡教化禮義風俗之事則
議其制建其度申其令凡民事勤惰歲終則課其殿最
而賞罰之凡郊祀掌省牲視濯大喪則奉安梓宫國有
大疑大事則與太尉司空論定之長史一人秩千石掾
屬三十人令史御屬三十一人建武初置司直督錄諸
州十八年省獻帝建安八年復置不屬司徒掌督中都
官不領諸州比司隸校尉位其上置從事三人書佐四
人司空公金印紫綬周冬官大司空也漢元夀二年
罷御史大夫更名大司空光武建武二十七年去大獻
帝建安十三年曹操罷為御史大夫曹丕簒代復置掌
水土事凡營城邑浚溝洫修隄防則議其利害凡水土
功歲終則課其殿最而賞罰之凡郊祀掌掃除樂器大
喪則掌將校復土國有大造大疑與司徒太尉論定之長史
一人千石掾屬二十九人令史御屬四十二人
將軍(大將軍驃騎將軍車騎將軍衞將軍左右諸將軍使持節都督雜號將軍)
周衰列國各專征伐不隸大司馬不修方伯連率
卒正之制各以卿大夫為將帥别三軍為上中下將中
軍者為元帥位上卿至戰國乃有將軍之號各以本官
冠之不常置漢以來始有位號比公者四大將軍驃騎
將軍車騎將軍衞將軍(原注蔡質漢官儀大將軍驃騎位次丞相車騎衞將軍左右前
後皆金紫位次上卿)皆金印紫綬掌征伐四方又有前後左右及
雜號將軍武帝以衛青為大將軍以大司馬冠之其後
霍光王鳳等皆為大司馬大將軍輔政非常之任在丞
相右東漢以來吳漢以大將軍為大司馬景丹為驃騎
大將軍於是車騎等皆冠大將軍矣末帝以諸葛亮為
丞相其後蔣琬費禕不居其位祗以大司馬大將軍行
丞相事魏以大司馬大將軍各自為官位三司上吳既
置大司馬又别置大將軍與魏同魏復别置撫軍都護
鎮軍中軍四征四鎮四安四平伏波典軍上軍輔國等
皆冠大將軍殤帝延平元年鄧隲為車騎將軍儀同三
司儀同之名始此黃權降魏魏以權為車騎將軍開府
儀同三司開府之名始此其屬長史司馬各一人千石
長史貳將軍司馬主兵從事中郎二人六百石參謀議
掾屬二十九人令史御屬三十一人此皆府職也又賜
官騎三十人及鼓吹二十人舍人十人其領軍皆有部
曲大將軍營五部部校尉一人比二千石軍司馬一人
比千石部下有曲曲有軍候一人比六百石曲下有屯
屯長一人比二百石又有軍假司馬假候為副貳其别
營領屬為别部司馬門有門候其職吏部集各一人總
知營事兵曹掾史主兵事器械禀假掾史主禀假禁司
又置外刺刺姦主罪法使持節都督初漢遣使始有持
節東漢建武初征伐四方權置督軍御史事竟罷建安中曹
操遣大將軍夏侯惇督二十六軍征孫權大將軍督軍
始此曹丕黃初三年始置都督諸州軍事或領刺史以
上軍大將軍曹真都督中外諸事假黃鉞始總統内外
諸軍曹叡太和四年加司馬懿大都督曹髦正元二年
司馬昭都督中外諸軍尋加大都督始有大都督之號
漢昭烈及末帝吳孫氏及晉皆置督有左右諸名號皆
非漢故制也其屬隨事增制無常員雜號將軍武帝征
伐四夷因事置號如樓船下瀨伏波貳師等皆以冠將
軍昭宣以來增置不一建武中興稱號益衆至昭烈時
有軍師中軍師等魏吳之號不可勝錄云
