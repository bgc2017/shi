欽定四庫全書
續後漢書卷六十元郝經撰
傳第五十七
吳臣
薛綜(子珝瑩)胡綜(徐詳)駱統(父俊謝淵)陸瑁
是儀李衡
薛綜字敬文沛郡竹邑人也其先齊孟嘗君封薛高祖
定天下求其後得陵國二人欲封之兄弟相推莫適立
去之竹邑遂以薛氏自國至綜世典州郡為著姓綜明
經善屬文有異才少依族人避地交州從劉熙學士燮
既附綜為五官中郎除合浦交趾太守時交土始開刺
史吕岱率師討伐綜與俱行越海至九真事畢還守謁
者僕射西使張奉於權前列尚書闞澤姓名以嘲澤澤
不能答綜下行酒因勸酒曰蜀者何也有犬為獨無犬
為蜀横目句身蟲入其腹奉曰不當復列君吳邪綜應
聲曰無口為天有口為吳君臨萬邦天子之都於是衆
坐喜笑而奉無以對其樞機敏捷皆此𩔖也(原注江表傳費禕聘
於吳陛見公卿侍臣皆在坐酒酣禕與諸葛恪相對嘲難言及蜀吳禕問曰蜀字云何恪曰有水者濁無水者
蜀横目苟身蟲入其腹禕復問吳字云何恪曰無口者天有口者吳下臨滄海天子帝都與本傳不同裴松之
曰諸書本苟身或作句身以為既云横目則宜曰句身)吕岱從交州召出綜懼繼
岱者非其人上疏曰昔帝舜南巡卒於蒼梧秦置桂林
南海象郡然則四國之内屬也有自來矣趙佗起番禺
懷服百越之君珠官之南是也漢武帝誅吕嘉開九郡
設交趾刺史以鎮監之山川長遠習俗不齊言語同異
重譯乃通民如禽獸長幼無别椎結徒跣貫頭左衽長
吏之設雖有若無自斯以來頗徙中國罪人雜居其間
稍使學書粗知言語使驛往來觀見禮化及後錫光為
交趾任延為九真太守乃教其耕犂使之冠履為設媒
官使知聘娶建立學校𨗳之經義由此以降四百餘年
頗有士𩔖(謹案士𩔖陳志作似𩔖誤)自臣昔客始至之時珠崖除州
縣嫁娶皆須八月引戶人民集會之時男女自相可適
乃為夫妻父母不能止交趾糜泠九真都龐二縣皆兄
死弟妻其嫂世以此為俗長吏恣聽不能禁制日南郡
男女裸體不以為羞由此言之可謂蟲豸有靦面目爾
然而土廣人衆阻險毒害易以為亂難使從治縣官羈
縻示令威服田戶之租賦裁取供辦貢致遠珍名珠香
藥象牙犀角瑇瑁珊瑚琉璃鸚鵡翡翠孔雀竒物充備
寳玩不必仰其賦入以益中國也然在九甸之外長吏
之選𩔖不精覈漢時法寬多自放恣故數反違法珠崖
之廢起於長吏覩其好髮髠取為髲及臣所見南海黃
蓋為日南太守下車以供設不豐撾殺主簿仍見驅逐
九真太守儋萌為妻父周京作主人并請大吏酒酣作
樂功曹番歆起舞屬京京不肯起歆猶廹彊萌忿杖歆
亡於郡内歆弟苖帥衆攻府毒矢射萌萌至物故交趾
太守士燮遣兵致討卒不能克又故刺史會稽朱符多
以鄉人虞襃劉彦之徒分作長吏侵虐百姓彊賦於民
黃魚一枚收稻一斛百姓怨叛山賊並出攻州突郡符
走入海流離喪亡次得南陽張津與荆州牧劉表為隙
兵弱敵彊歲歲興軍諸將厭患去留自在津小撿攝威
武不足為所凌侮遂至殺没後得零陵頼恭先輩仁謹
不曉時事表又遣長沙吳巨為蒼梧太守巨武夫輕悍
不為恭服所取相怨恨逐出恭求步騭是時津故將夷
廖錢博之徒尚多騭以次鉏治綱紀適定會仍召出吕
岱既至有士氏之變(謹案士氏陳志作士民誤通志作士氏與此合)越軍南征
平討之日改置長吏章明王綱威加萬里大小承風由
此言之綏邊撫裔實有其人牧伯之任既宜清能荒流
之表禍福尤甚今日交州雖名粗定尚有高涼宿賊其
南海蒼梧鬱林珠官四郡界未綏依作寇盜專為亡叛
逋逃之藪若岱不復南新刺史宜得精密檢攝八郡方
略智計能稍稍以漸能治高涼者假以威寵借之形勢
責其成效庶幾可補復如但中人近守常法無竒數異
術者則羣惡日滋久遠成害故國之安危在於所任不
可不察也竊懼朝廷忽輕其選故敢竭愚情以廣聖思
黃龍三年建昌侯慮為鎮軍大將軍屯半州以綜為長
史外掌衆事内授書籍慮卒入守賊曹尚書遷尚書僕
射時公孫淵降而復叛權盛怒欲自征討綜上疏諫曰
夫帝王者萬國之元首天下之所繫命也是以居則重
門擊柝以戒不虞行則清道按節以養威嚴蓋所以存
萬安之福鎮四海之心昔孔子疾時託乘桴浮海之語
季由斯喜拒以無所取才漢元帝欲御樓船薛廣德請
刎頸以血染車何則水火之險至危非帝王所宜涉也
諺曰千金之子坐不垂堂况萬乘之尊乎今遼東戎貊
小國無城池之固備禦之術器械銖鈍犬羊無政往必
禽克誠如明詔然其方土寒埆榖稼不殖民習鞍馬轉
徙無常卒聞大軍之至自度不敵鳥驚獸駭長驅奔竄
一人匹馬不可得見雖獲空地守之無益此不可一也
又加洪流滉瀁有成山之難海行無常風波難免倏忽
之間人船異勢雖有堯舜之德智無所施賁育之勇力
不得設此不可二也加以鬱霧冥其上鹹水蒸其下善
生流腫轉相洿染凡行海者稀無斯患此不可三也天
生神聖顯以符瑞當乘平喪亂康此民物嘉祥日集海
内垂定逆虜凶虐滅亡在近中國一平遼東自斃但當
拱手以待爾今乃違必然之圖尋至危之阻忽九州之
固肆一朝之忿既非社稷之重計又開闢以來所未嘗
有斯真羣僚所傾身側息食不甘味寢不安席者也惟
陛下抑雷霆之威忍赫斯之怒遵乘橋之安遠履冰之
險則臣子頼祉天下幸甚時羣臣多諫權遂不行正月
乙未權敕綜祝祖不得用常文綜承詔卒造文義誠信
辭藻粲爛(謹案陳志作文義信辭粲爛無誠字藻字)權曰復為兩頭使滿三
綜復再祝辭令皆新衆稱善赤烏三年徙選曹尚書五
年為太子少傅領選職如故權賜綜紫綬囊綜陳譲紫
色非所宜服權曰太子年少涉道日淺君當博之以文
約之以禮茅土之封非君而誰是時綜以名儒居師傅
之位仍兼選舉甚為優重六年春卒凡所著詩賦難論
數萬言名曰私載又定五宗圖述二京解皆傳於世子
珝孫休時為五官中郎將遣至蜀求馬及還休問蜀政
得失對曰主闇而不知其過臣下容身以求免罪入其
朝不聞正言經其野民皆菜色聞燕雀處堂子母相樂
自以為安也突決棟焚而燕雀怡然不知禍之將及其
是之謂乎累遷威南將軍伐交趾還道病卒珝弟瑩字
道言初為祕府中書郎孫休即位為散騎中常侍數年
以病去官孫皓初為左執法遷選曹尚書及立太子又
領少傅建衡三年皓追歎瑩父綜遺文且命瑩繼作瑩
獻詩曰惟臣之先昔仕於漢奕世緜緜頗涉臺觀暨臣
父綜遭時之難卯金失御邦家毁亂適茲樂土庶存孑
遺天啟其心東南是歸厥初流隸困於蠻垂大皇開基
恩德遠施特蒙詔命拯擢泥汙釋放巾褐受職剖符作
守合浦在海之隅遷入京輦遂升機樞枯瘁更榮絶統
復紀自微而顯非願之始亦惟寵遇心存足止重值文
皇建號東宫乃作少傅光華益隆明明聖嗣至德謙崇
禮遇兼加惟渥惟豐哀哀先臣念竭其忠洪恩未報委
世以終嗟臣蔑賤惟昆及弟幸生幸育託綜遺體過庭
既訓頑蔽難啟堂搆弗克志存耦耕豈悟聖朝仁澤流
盈追錄先臣愍其無成是濟是拔被以殊榮珝忝千里
受命南征旌旗備物金革揚聲及臣斯陋實闇實微既
顯前軌人物之機復傅東宫繼世荷輝才不逮先是忝是
違乾德博好文雅是貴追悼亡臣冀存遺𩔖如何愚胤
曾無髣髴瞻彼舊寵顧此頑虚孰能忍愧臣實與居夙
夜反側克心自論父子兄弟累世蒙恩死惟結草生誓
投身雖則灰隕無報萬分是歲何定建議鑿聖谿以通
江淮皓令瑩督萬人往以多盤石難施功罷還出為武
昌左部督後定被誅皓追聖谿事下瑩獄徙廣州右國
史華覈上疏曰臣聞五帝三王皆立史官叙錄功美垂
之無窮漢時司馬遷班固咸命世大才所撰精妙與六
經俱傳大吳受命建國南土大皇帝末年命太史令丁
孚郎中項峻始撰吳書孚峻俱非史才其所撰作不足
紀錄至少帝時更差韋曜周昭薛瑩梁廣及臣五人訪
求往事所共撰立備有本末昭廣先亡曜負恩蹈罪瑩
出為將復以過徙其書遂委滯迄今未撰奏臣愚淺才
劣適可為瑩等記注而已若使撰合必襲孚峻之跡懼
墜大皇之元功損當世之盛美瑩涉學既博文章尤妙
同寮之中瑩為魁首今者見吏雖多經學記述之才如
瑩者少是以慺慺為國惜之實欲使卒垂成之功編於
前史之末奏上之後退填溝壑無所復恨皓遂召瑩還
為左國史頃之選曹尚書同郡繆禕以執意不移為羣
小所疾左遷衡陽太守既拜又追以職事見詰責拜表
陳謝因過詣瑩復為人所白云禕不懼罪多將賓客會
聚瑩許乃收禕下獄徙桂陽瑩送廣州未至召瑩還復
職是時法政多謬舉措煩苛瑩每上便宜陳緩刑簡役
以濟育百姓事或施行遷光禄勲天紀四年晉軍征皓
皓奉書於司馬伷王渾王濬請降其文瑩所造也瑩既
至雒陽特先見叙為散騎常侍答問處當皆有條理太
康三年卒或謂吳郡陸喜曰瑩於吳士當為第一乎喜
曰瑩在四五之間安得為第一夫以孫皓無道吳國之
士沈默其體潛而勿用者第一也避尊居卑禄以代耕
者第二也侃然體國執正不懼者第三也斟酌時宜獻
納微益者第四也温恭修慎不為諂媚者第五也過此
以往不足復數彼上士多淪没而遠悔吝中士有聲位
而近禍殃觀瑩之處身本末又安得為第一乎瑩著書
八篇曰新議子兼字令長清素有氣局歷位二宫丞相
長史元帝時為丹陽尹尚書太子太傅自綜至兼三世
傅東宫云(原注吳志干寳晉紀曰武帝從容問瑩曰孫皓之所以亡者何也瑩對曰歸命侯臣皓之
君吳也昵近小人刑罰妄加大臣大將無所親信人人憂恐各不自保危亡之釁實由於此帝遂問吳士存亡
者之賢愚瑩各以狀對)
胡綜字偉則汝南固始人也少孤母將避難江東孫策
領會稽太守綜年十四為門下循行留吳與孫權共讀
書策卒權為討虜將軍以綜為金曹從事討黃祖拜鄂
長權為車騎將軍召綜還為書部與是儀徐詳俱典軍
國密事昭烈下白帝討權權以見兵少使綜料諸縣得
六千人立解煩兩部詳領左部綜領右部督戱口將晉
宗叛歸魏魏以宗為蘄春太守去江東數百里數為寇
害權使綜與賀齊輕行掩襲生虜得宗加建武中郎將
魏拜權為吳王封綜儀詳皆為亭侯黃武八年夏黃龍
見舉口(謹案舉口與毛本合今志作夏口考孫權傳黃龍元年夏口武昌並見黃龍當以夏口為是通
志亦作夏口)於是權稱尊號因瑞改元又作黃龍大牙常在
中軍諸軍進退視其所向命綜作賦曰乾坤肇立三才
是生狼弧垂象實惟兵精聖人觀法是效是營始作器
械爰求厥成黃農創代拓定皇基上順天心下息民災
高辛誅共舜征有苖啟有甘師湯有鳴條周之牧野漢
之垓下靡不由兵克定厥緒明明大吳實天生德神武
世經惟皇之極乃自在昔黃虞是祖越歷五代繼世在
下應期受命發迹南土將恢大猷革我區夏乃律天時
制為神軍取象太一五將三門疾則如電遲則如雲進
止有度約而不煩四靈既布黃龍處中周制日月實曰
太常桀然特立六軍所望仙人在上鑒觀四方神實使
之為國休祥軍欲轉向黃龍先移金鼓不鳴寂然變施
闇謨若神可謂秘竒在昔周室赤烏銜書今也大吳黃
龍吐符合契河洛動與道俱天贊人和僉曰惟休權與
漢使約中分天下重申前好盟載之文綜所作也為時
所稱未幾詳綜並為侍中進封鄉侯兼左右領軍時魏
降人或云魏都督河北振威將軍吳質頗見猜疑綜乃
偽為質作降書三條其一曰天綱弛絶四海分崩羣生
憔悴士人播越兵寇所加邑無民居風塵烟火往往而
處自三代以來大亂之極未有若今時者也臣質志薄
處時無方繫於土壤不能飜飛遂為曹氏執事戎役遠
處河朔天衢隔絶雖望風慕義思託天命愧無因緣得
展其志每往來竊聽風化伏知陛下齊德乾坤同明日
月神武之姿受之自然敷演皇極流化萬里自江以南
戸受覆燾英雄俊傑上達之士莫不心歌腹詠樂在歸
附者也今年六月末奉聞吉日龍興踐阼恢弘大猷整
理天綱將使遺民覩見定主昔武王伐殷殷民倒戈高祖
誅項四面楚歌方之今日未足以喻臣質不勝昊天
至願謹遣所親同郡黃定恭行奉表及託降叛間關求
達其欲所陳載列於左其二曰昔伊尹去夏入商陳平
委楚歸漢書功竹帛垂名後世世主不謂之背誕者以
為知天命昔臣為曹氏所見交接外託君臣内如骨肉
恩義綢繆有合無離遂受偏方之任總河北之軍當此
之時志望高大永與曹氏同死俱生惟恐功之不建事
之不成爾及曹氏之亡後嗣繼立幼沖統政䜛言彌興
同儕者以勢相害異趣者得間其言而臣受性簡略素
不下人視彼數子意實迫之此亦臣之過也遂為邪議
所見搆會招致猜疑誣臣欲叛雖識真者保明其心世
亂䜛勝餘嫌猶在常懼一旦横受無辜憂心孔疚如履
冰炭昔樂毅為燕昭王立功於齊惠王即位疑奪其任
遂去燕之趙休烈不虧彼豈欲二三其德蓋為功名不
建而懼禍之將及也昔遣魏郡周光以賈販為名託叛
南詣宣達密計時以倉卒未敢便有章表使光口傳而
已以為天下大歸可見天意所在非吳而誰此方之民
思為臣妾延頸舉踵惟恐兵來之遲爾若使聖恩少加
信納當以河北承望王師欵心赤實天日是鑒而光去
經年不聞咳唾未審此意竟得達不瞻望長嘆日月以
幾魯望高子何足以喻(原注公羊傳冬齊高子來盟高子者何齊大夫也何以不稱使
我無君也然則何以不名喜之也何喜爾正我也其正我奈何莊公死子般弑閔公弑比三君死曠年無君設
以齊取魯曾不興師徒以言而已矣桓公使高子將南陽之甲立僖公而城魯或曰自鹿門至於爭門者是也
或曰自爭門至吏門者是也魯人至今以為美談曰猶望高子也)又臣今日見待稍薄
蒼蠅之聲綿綿不絶必受此禍遲速事爾臣私度陛下
未垂明慰者必以臣質貫穿仁義之道不行若此之事
謂光所傳多虚少實或謂此中有他消息不知臣質搆
䜛見疑恐受大害也且臣質若實有罪自當奔赴鼎鑊
束身待罪此蓋人臣之宜也今日無罪横見譖毁將有
商鞅白起之禍尋惟事勢去亦宜也死而弗義不去何
為樂毅之出吳起之走君子傷其遇未有非之者也願
陛下推古況今不疑怪於臣質也又念人臣獲罪當如
伍員奉已自效不當徼幸因事為利然今與古厥勢不
同南北悠遠江湖隔絶自不舉事何得濟免是以忘志
士之節而思立功之義也且臣質又以曹氏之嗣非天
命所在政弱刑亂柄奪於臣諸將專威於外各自為政
莫或同心士卒衰耗帑藏空虚綱紀毁廢上下並昏想
前後數得降叛具聞此問兼弱攻昧宜應天時此實陛
下進取之秋是以區區敢獻其計今若内兵淮泗據有
下邳荆揚二州聞聲嚮應臣從河北席卷而南形勢一
連根牙永固關西之兵繫於所衛青徐二州不敢徹守
許雒餘兵衆不滿萬誰能來東與陛下爭者此誠千載
一會之期可不深思而熟計乎及臣所在既自多馬加
以羌胡常以三四月中美草時驅馬來出隠度今者可
得三千餘匹陛下出軍當投此時多將騎士來就馬爾
此皆先定所一二知凡兩軍不能先究虚實今此間實
羸易可克定陛下舉動應者必多上定洪基使普天一
統下令臣質建非常之功此乃天也願陛下思之不復
多陳其三曰昔許子遠舍袁就曹規畫計較應見受納
遂破袁軍以定曹業向使曹氏不信子遠懷疑猶豫不
決於心則今天下袁氏有也願陛下思之間聞界上將
閻浮趙楫欲歸大化唱和不速以取敗亡今臣欵欵遠
授其命若復還疑不時舉動令臣孤絶受此厚禍即恐
天下雄夫烈士欲立功者不敢復託命陛下矣願陛下
思之皇天后土實聞其言此文既流行而質已入為侍
中矣二年青州人隠蕃有口才曹叡使詐叛入吳令
求廷尉重案大臣以離間之既至上書曰臣聞紂為無
道微子先出高祖寬明陳平先入臣年二十二委棄封
域歸命有道頼蒙天靈得自全致臣至止有日而主者
同之降人未見精别使臣微言妙旨不得上達於邑三
歎曷惟其已謹詣闕拜章乞蒙引見權即召入蕃謝答
問及陳時務甚有辭觀綜時侍坐權問何如綜對曰蕃
上書大語有似東方朔巧捷詭辯有似禰衡而才皆不
及權又問可堪何官綜對曰未可以治民且試以都輦
小職權以蕃盛論刑獄用為廷尉監左將軍朱據廷尉
郝普稱蕃有王佐之才普尤與之親善常怨歎其屈於
是聲甚盛車馬雲集賓客盈堂蕃遂謀竊發事覺亡走
捕得考問黨與蕃無所言權使將入謂曰何乃以肌肉
為人受毒乎蕃曰孫君丈夫圖事豈無儔伴烈士死不
足相牽爾遂閉口而死權謂普曰卿前盛稱蕃又為之怨
望朝廷使蕃反叛皆汝之由普自殺據禁止歷時乃解
拜綜偏將軍兼左執法領辭訟遼東之事輔吳將軍張
昭以諫權言辭切至權大怒其和協彼此使之無隙綜
有力焉性嗜酒酒後歡呼極意或推引杯觴搏擊左右
權愛其才弗責也自權統事諸文誥策命鄰國書符皆
綜所作也初以内外多事特立科長吏遭喪皆不得去
而數有犯者權患之使朝臣下議綜議以為宜定科文
示以大辟行之一人其後必絶遂用綜言由是奔喪乃
斷赤烏六年卒子沖嗣沖平和有文幹天紀中為中書
令(原注吳錄沖後仕晉尚書郎吳郡太守)徐詳字子明(謹案吳地記曰吳主遣徐詳至魏魏
太祖謂詳曰孤比者願濟横江之津與孫將軍遊姑蘇之上獵長洲之苑吾志足矣詳對曰若越横江而遊姑
蘇是踵亡秦而躡夫差恐天下之事去矣太祖大笑曰徐生無乃逆詐乎)吳郡烏程人先綜死
謹案目錄此下有駱統傳今闕止存附傳謝淵
一篇
謝淵者字休德少修德操躬秉耒耜舉孝廉歷官稱職
累遷建武將軍雖在戎旅尤垂意人物統子秀被門廷
之謗衆論狐疑莫能證明淵聞之歎曰公緒早夭同盟
所哀聞其子志行明辨而被闇昧之謗望諸夫子烈然
高斷而各懷遲疑非所望也秀卒見明復無瑕玷終為顯
士淵之力也(謹案陳志謝淵在陸遜傳注此附駱統傳者以辨駱秀事合之耳)
陸瑁字子璋丞相遜弟也少好學篤義陳國陳融陳留濮
陽逸沛郡蔣纂廣陵袁廸等皆單貧有志就瑁遊處(原注
廸孫曄字思光作獻帝春秋云廸與張紘等俱過江廸父綏為太僕掾張超之討董卓以綏領廣陵事)瑁
割少分甘與同豐約及同郡徐原爰居會稽素不相識臨
死遺書託以孤弱瑁為起立墳墓收𨗳其子又瑁從父
績早亡二男一女(謹案陸績傳長子宏次子叡此云二男與績傳合陳志作一男誤)皆
數歲以還瑁迎攝養至長乃别州郡辟舉皆不就時尚
書暨豔盛明臧否差斷三署頗揚人闇昧之失以顯其
讁瑁與書曰夫聖人嘉善矜愚忘過記功以成美化加
今王業始建將一大統此乃漢高棄瑕錄用之時也若
令善惡異流貴汝潁月旦之評誠可以厲俗明教然恐
未易行也宜遠模仲尼之汎愛中則郭泰之弘濟近有
益於大道也豔不能行卒以致敗嘉禾元年公車徵瑁
拜議郎選曹尚書孫權忿公孫淵之巧詐反覆欲親征
之瑁上䟽諫曰臣聞聖王之御遠夷羈縻而已不常保
有故古者制地謂之荒服言慌惚無常不可保也今淵
東夷小醜屏在海隅雖託人面與禽獸無異國家所為
不愛貨寳遠以加之者非嘉其德義也誠欲誘納愚弄
以規其馬耳淵之驕黠恃遠負命此乃荒貊常態豈足
深怪昔漢諸帝亦常銳意以事外夷馳使散貨充滿西
域雖時有恭從然其使人見害財貨并没不可勝數今
陛下不忍悁悁之忿欲越巨海身踐其土羣臣愚議竊
謂不安何者北寇與國壤地連接苟有間隙應機而至
夫所以越海求馬曲意於淵者為赴目前之急除腹心
之疾也而更棄本追末捐近治遠忿以改規激以動衆
斯乃猾虜所願聞非大吳之至計也又兵家之術以功
役相疲勞逸相待得失之間所覺輒多且沓渚去淵道
里尚遠今到其岸兵勢三分使彊者進取次當守船又
次運糧行人雖多難得悉用加以單步負糧經遠深入
賊地多馬邀截無常若淵狙詐與北未絶動衆之日脣
齒相濟若實孑然無所憑頼其畏怖遠迸或難卒滅使
天誅稽於朔野山虜承間而起恐非萬安之長慮也權
未許瑁重上疏曰夫兵革者固前代所以誅暴亂威四
夷也然其役皆在奸雄已除天下無事從容廟堂之上
以餘議議之耳至於中夏鼎沸九域槃牙之時率須深
根固本愛力惜費務自休養以待鄰敵之闕未有正於
此時舍近治遠以疲軍旅者也昔尉佗叛逆僣號稱帝
於時天下乂安百姓殷阜帶甲之數糧食之積可謂多
矣然漢文猶以遠征不易重興師旅告喻而已今凶桀
未殄疆埸猶警雖蚩尤鬼方之亂故當以緩急差之(謹案
故陳志作政通志作故與此合)未宜以淵為先願陛下抑威住計暫寧
六師潛妙嘿規以為後圖天下幸甚權再覽瑁書嘉其
詞理端切遂不行初瑁同郡聞人敏見待國邑優於宗
修惟瑁以為不然後果如其言赤烏二年瑁卒子喜亦
涉文籍好人倫孫皓時為選曹尚書
謹案目錄此下有是儀傳今闕
李衡字叔平襄陽卒家子也漢末入吳為武昌部民聞
羊衜有人物之鑒往見之衜曰多事之世尚書劇曹郎
才也時校事郎吕壹操弄權柄大臣畏偪莫敢言衜曰
非李衡無能困之者遂共薦為郎權引見衡口陳壹姦
短數千言權有愧色數日壹被誅而衡大見顯擢後為
諸葛恪司馬幹恪府事恪被誅為丹陽太守時孫休在
郡治衡數以法繩之妻習氏每諫衡衡不從會休立衡
憂懼謂妻曰不用卿言以至於此欲奔魏妻曰不可君
本庶民爾先帝相拔過重既數作無禮而復逆自猜嫌
逃叛求活以此北歸何面見中國人乎衡曰計何所出
妻曰琅邪王素好善慕名方欲自顯於天下終不以私
嫌殺君可自囚詣獄表列前失顯求受罪如此乃當逆
見優饒非但直活而已衡從之休下詔曰丹陽太守李
衡以往事之嫌自拘有司夫射鈎斬袪在君為君遣衡
還郡勿令自疑仍加威遠將軍授以棨戟衡每欲治家
妻輙不聽後密遣客十人於武陵龍汎洲上作宅種甘
橘千株臨死敇兒曰汝母惡吾治家故窮如是然吾州
里有千頭木奴不責汝衣食歲上一匹絹亦可足用矣
(原注元一統志太史公言江陵千株橘其人與千戸侯等蓋謂此也)衡亡後兒以白母母
曰此當是種甘橘也汝家失十戸客來七八年必汝父
遣為宅汝父恒稱太史公言江陵千樹橘當封君家吾
答曰且人患無德義不患不富若貴而能貧方好爾用
此何為吳末衡甘橘成歲得絹數千匹晉咸康中其宅
址枯樹猶存焉
謹案此卷議贊闕
