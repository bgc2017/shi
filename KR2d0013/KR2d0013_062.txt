欽定四庫全書
續後漢書卷六十一元郝經撰
列傳第五十八
吳臣
賀齊(子建弟景)全琮(子懌緒)吕岱(徐原)
鍾離牧(少子徇)潘濬(子翥秘芮玄)周魴(子處)
謹案賀齊傳闕
全琮字子璜吳郡錢唐人也父柔靈帝時舉孝廉補尚
書郎右丞董卓之亂棄官歸州辟别駕從事詔書就拜
會稽東部都尉孫策到吳柔舉兵先附策表柔為丹陽
都尉孫權為車騎將軍以柔為長史徙桂陽太守柔嘗
使琮齎米數千斛到吳有所市易琮至皆散用空船而
還柔大怒琮頓首曰愚以所市非急而士大夫方有倒
縣之患故便賑贍不及啓報柔更竒之(原注徐衆評曰禮子事父無私
財又不敢私施所以避尊上也棄命專財而以邀名未盡父子之禮裴松之曰子路問聞斯行諸子曰有父兄
在琮輒散父財誠非子道然士𩔖縣命憂在朝夕權其輕重以先人急斯亦馮諼市義汲黯賑救之𩔖衆謂邀
名或負其心)是時中州士人避亂而南依琮居以百數琮傾
家給濟與共有無遂顯名遠近後權以為奮威校尉授
兵數千人使討山越因開募召得精兵萬餘人出屯牛
渚稍遷偏將軍建安二十四年關羽圍樊㐮陽琮上疏
陳羽可討之計權時已與吕蒙隂議襲之恐事泄故寢
琮表不答及禽羽權置酒公安顧謂琮曰君前陳此孤
雖不相答今日之捷抑君之功也於是封新陽亭侯(謹案
吳志作封華陽亭侯)黃武元年魏以舟師大出洞口權使呂範督
諸將拒之軍營相望敵數以輕船鈔擊琮常帶甲仗兵
伺候不休頃之適數千人出江中琮擊破之梟其將軍
尹盧遷琮綏南將軍進封錢唐侯四年假節領九江太
守七年權到皖使琮與輔國將軍陸遜擊曹休破之於
石亭是時丹陽吳會山民復為寇賊攻没屬縣權分三
郡險地為東安郡治富春琮領太守至明賞罰招誘降
附數年中得萬餘人權召琮還牛渚罷東安郡琮過錢
唐修祭墳墓麾幢節盖焜燿閭里大會宗族六親故舊
施散千餘萬鄉邑以為榮黃龍元年遷衞將軍左護軍
徐州牧尚公主初琮為將甚勇決當敵臨難奮不顧身
及作督師養威持重每御軍常任計策不營小利權太
子登出征軍次安樂羣臣莫敢諫琮密表曰古來太子
未嘗偏征也故從曰撫軍守曰監國今太子東出非古
制也臣竊憂疑權即命登旋軍嘉禾二年督步騎五萬
攻六安六安民皆散走諸將欲分兵捕之琮曰夫乘危
徼倖舉不百全者非國家大體也今分兵捕民得失相
半豈可謂全哉縱有所獲猶不足以弱敵如或邂逅虧
損非小與其獲罪琮寧以身受之不敢徼功以負國也
赤烏九年遷右大將軍琮為人恭順善於承顔納規言
辭未嘗切迕初權將圍珠崖及夷州皆先問琮琮曰以
聖朝之威何向而不克然殊方異域隔絶瘴海水土氣
毒自古有之兵入民出必生疾病轉相汙染往者懼不
能反所獲何可多致猥虧江岸之兵以冀萬一之利愚
臣猶所不安權不聽軍行經歲士衆疾疫死者十八九
權深愧悔後言次及之琮對曰當是時羣臣有不諫者
臣以為不忠琮既親重宗族子弟並蒙寵貴賜累
千金然猶謙虚接士貎無驕色十二年卒子懌嗣
後襲業領兵救諸葛誕於壽春出城先降魏以為東平
將軍封臨湘侯懌兄子禕儀靜等亦降魏皆郡守列侯
琮長子緒幼知名奉朝請出授兵稍遷揚武將軍牛渚
都督孫亮立遷鎮北將軍東關之役緒與丁奉建議引
兵先出以破魏軍封一子亭侯年四十四卒次子寄坐
阿黨魯王霸賜死小子吳孫權外孫也封都鄉侯
謹案目錄此下有吕岱鍾離牧傳今闕
潘濬字承明武陵漢壽人也弱冠從宋仲子受學為人
聰察對問有機理山陽王粲見而異之由是知名為郡
功曹年三十荆州牧劉表辟為部江夏從事時沙羡長
贓穢不修濬按殺之一部震悚後為湘鄉令治有名績
昭烈領荆州以濬為治中從事及入蜀留典州事孫權
殺關羽并荆土將吏皆歸附而濬獨稱疾遣人以牀就
家輿致之濬伏面著牀不起涕泣交横哀哽不自勝權
慰勞與語呼其字曰承明昔觀丁父鄀俘也武王以為
軍師彭仲爽申俘也文王以為令尹此二人卿荆國之
先賢也初雖見囚後皆擢用為楚名臣卿獨不肯降意
將以孤異古人之量邪使親近以手巾拭其面濬起下
地拜謝即以為治中荆州諸軍事一以諮之武陵郡從
事(謹按陳志作武陵部通志作郡與此合)樊伷誘導諸夷圖以武陵屬漢
外白差督督萬人往討之權不聽特召問濬濬答以五千兵
往足以擒伷權曰卿何以輕之濬曰伷是南陽舊姓頗
能弄唇吻而實無辯論之才臣所以知之者昔嘗為州
人設饌比至日中食不可得而十餘自起此亦侏儒觀
一節之驗也(謹案桓譚新論侏儒觀一節而長短可知)權大笑而納其言即
遣濬將五千往果斬平之拜濬輔軍中郎將授以兵遷
奮威將軍封常遷亭侯芮玄卒濬并領玄兵屯夏口權
稱尊號拜少府進封瀏陽侯(謹按陳志作劉陽通志作瀏與此合)遷太常
權數射雉濬諫權曰相與别後時時暫出爾不復如往
時也濬曰天下未定萬機務多射雉非急弦絶括破皆能
為害乞特為臣故息置之濬出見雉翳故在手自撒壊
權由是不復射雉五溪蠻夷叛亂盤結權假濬節督諸軍
討之信賞必罰法不可干斬首獲生以萬數自是羣蠻
衰弱驃騎將軍步騭屯漚口求召募諸郡以增兵權以
問濬濬曰豪將在民間耗亂為害加騭有名埶在所取
媚不可聽也權從之中郎將豫章徐宗名士也嘗到京
師與孔融交結然儒生誕節部曲寬縱不奉節度為衆
作殿濬遂斬之降人隱蕃以口辯(謹案降人陳志作歸義通志作歸義人)
為豪傑所善濬子翥亦與周旋饋餉之濬聞大怒
䟽責翥曰吾受國厚恩志報以命爾軰在都當念恭順
親賢慕善何故與降虜交以糧餉之在遠聞此心震面
熱惆悵累旬疏到急就往使受杖一百促責所餉當時
人咸怪濬而蕃果圖叛誅夷衆乃服其先見濬姨兄零
陵蔣琬為漢大將軍或有間濬于武陵太守衛旍者云
濬遣密使與琬相聞欲自託旍以唘權權曰承明不為
此也即封旍表以示濬而召旍還免官先是濬與陸遜
俱駐武昌共掌留事還復故時校事吕壹操弄威柄奏
按丞相顧雍左將軍朱據等皆見禁止黃門侍郎謝厷
語次問壹顧公事何如壹答不能佳厷又問若此公免
退誰當代之壹未答厷曰得無潘太常乎壹良久曰君語
近之矣厷謂曰潘太常常切齒于君但道遠無因爾今
日代顧公恐明日便擊君矣壹大懼遂解雍事濬求朝
詣建業欲盡辭極諫至聞太子登已數言之而不見從
濬乃大請百寮欲因會手刃殺壹以身當之為國除患
壹密聞知稱疾不行濬乃進見具陳壹之姦險由此壹
寵漸衰後遂誅戮權引咎責躬因誚譲大臣赤烏二年
濬卒子翥嗣濬女配建昌侯孫慮翥字文龍拜騎都尉
代濬領兵早卒次子祕權以姊陳氏女妻之調湘鄉令
㐮陽習溫為荆州大公平祕過辭温問曰先君昔日謂
君侯(謹案陳志作先君昔因君侯誤)當為州里議主今果如其言不審
州里誰當復相代者温曰無過于君後祕為尚書僕射
代温為公平甚得州里之譽芮玄字文表丹陽人父秘
(謹案秘陳志作祉)字宣嗣從孫堅征伐有功堅表為九江太守
後轉吳郡所在有聲玄兄良字文鸞隨孫策平定江東
策以為會稽東部都尉卒玄領良兵拜奮武中郎將以
功封溧陽侯權為子登擇淑媛羣臣咸稱玄父兄並以
德義文武顯名三世故遂聘玄女為妃黃武五年卒權
甚惜之
議曰越為吳患尚矣春秋之季卒仇吳而并之方孫氏
建業山越潰其腹心每掣權肘為内顧憂賀齊諸臣共
施方略終于弭寧然後畫長江跨淮漢立國以爭天下
吕岱公恪屹然老成為國典刑鍾離牧清儉蹈長者之
規潘濬方嚴疾惡義形于色梗梗有大節有吳之棟石
也全琮以貴戚揜其忠勲又以姦子敗惜哉
謹案目錄此下有周魴傳今傳文闕止存議
議曰吳自伍員多方以誤楚孫武謂兵者詭道卒以幸
勝于是以譎為俗至權統事凌蹈江湖出沒首鼠一以
譎逞往往詐降以致敵躬為潛軍以覆截如燒孟德怒
曹丕降郝普襲關羽致曹休誘王凌欺胡烈殆皆市井
所不為而權侈然以為得計至於胡綜詐為吳質降文
三條周魴自為降文七條譸張傅會反復誑誘而魴復
自下髮尤慆冒無恥之甚者也故皆存其文而不削所
以著其譎也子隠烈士忠肝義膽崔巍許國社稷之衞
也斃于奸臣之手而莫之治晉祚其能昌乎
贊曰賢伯大將元寄老臣締扶宗祊燕翼康屯子魚無
耻祝髮致魏含沙中人未足為貴
