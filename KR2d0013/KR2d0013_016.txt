欽定四庫全書
續後漢書卷十六元郝經撰
列傳第十三
漢臣
關羽張飛趙雲(陳到)黃忠馬超
關羽字雲長本字長生河東解人也亡命奔涿郡昭烈
於鄉里合徒衆而羽與張飛為之禦侮昭烈為平原相
以羽飛為别部司馬分統部曲昭烈與二人寝則同牀
恩若兄弟而稠人廣坐侍立終日隨昭烈周旋不避艱
險(原注蜀記曹公與劉備圍吕布於下邳關羽啟公布使秦宜祿行求救乞娶其妻公許之臨破又屢啟于
公公疑其有異色先遣迎看因自留之羽心不自安此與魏氏春秋所說異也)昭烈襲殺徐州
刺史車胄使羽守下邳行太守事(原注魏書云以羽領徐州)而身還小
沛建安五年曹操攻昭烈昭烈奔袁紹操禽羽以歸拜
為偏將軍禮之甚厚紹遣將軍顔良攻東郡太守劉延
於白馬操使張遼及羽為先鋒擊之羽望見良麾蓋策馬
刺良於萬衆之中斬其首還紹諸將莫能當者遂觧白
馬圍操即表封羽為漢夀亭侯初操壯羽為人而察其
心神無久留意謂張遼曰卿試以情問之既而遼以問
羽羽歎曰吾極知曹公待我厚然吾受劉將軍厚恩誓
言共死不可背之吾終不留吾要當立效以報曹公乃
去遼以羽言報操操義之(原注傅子曰遼欲白太祖恐殺羽不白非事君之道乃歎
曰公君父也羽兄弟耳遂白之太祖曰事君不㤀其本天下義士也度何時能去遼曰羽受公恩必立效報公
而後去也)及羽殺顔良操知其必去重加賞賜羽盡封其所
賜拜書告辭而奔昭烈于袁軍左右欲追之操曰彼各
為其主勿追也(原注裴松之曰曺公知羽不留而心嘉其志去不遣追以成其義非有覇王之度量孰能
至于此乎實曹氏之休美)從昭烈依劉表表卒操定荆州昭烈自樊
將南渡江别遣羽船會共至夏口(原注蜀記曰初昭烈在許與操共獵獵中
衆散羽勸昭烈殺操昭烈不從及在夏口飄颻江渚羽怒曰往日獵中若從羽言可無今日昭烈曰造次失之
耳若天道輔正安知此不為福耶裴松之曰備後與董承等結謀但事洩不克諧爾若為國惜曹公其如此言
何羽若果有此勸而備不肯從者將以曹公腹心親戚實繁有徒事不宿搆非造次所行曹操可殺身必不免
故以計而止何惜之有乎既往之事故託為雅言爾)孫權遣兵佐昭烈拒操破操
於赤壁昭烈收江南諸郡以羽為襄陽太守盪寇將軍駐
江北昭烈西定益州拜羽董督荆州事羽聞馬超來降
書與諸葛亮問超人才可誰比𩔖亮故推重羽答之曰
馬孟起兼資文武雄烈過人一世之傑黥彭之徒當與
益德並驅爭先猶未及髯之絶倫逸羣也羽美鬚髯故
亮謂之髯羽省書大悦以示賓客羽嘗為流矢所中貫
其左臂創雖愈每至陰雨骨常内痛醫曰矢鏃有毒毒
入于骨當破臂作創刮骨去毒然後此患乃除爾羽便
伸臂令醫劈之適請諸將飲酒相對臂血流離盈於盤
器而羽割炙飲酒言笑自若昭烈既得益州孫權遣使
求荆州諸郡昭烈不許權遂置長沙零陵桂陽三郡長
吏羽盡逐之權大怒遣吕蒙督兵取三郡遂分荆州以
湘水為界羽督南郡零陵武陵以西而已二十四年昭
烈為漢中王拜羽前將軍假節鉞是歲羽使南郡太守
糜芳守江陵將軍傅士仁守公安自率衆攻曹仁於樊
曹操遣于禁助仁秋大霖雨漢水汎溢禁所督七軍皆
沒禁降羽將軍龐德力戰羽禽斬之羽又遣别將圍將
軍吕常於襄陽荆州刺史胡脩南鄉太守傅芳皆降於
羽陸渾氏孫狼等殺縣主簿南附於羽羽授狼印給兵
還其支黨布於梁郟之間皆受印號自許以南往往遥
應羽羽威震華夏操議徙許都以避其銳司馬懿蒋濟
言於操曰于禁等為水所沒非戰攻之失國家大計未
足為損劉備孫權外親内疎關羽得志權必不願也可
遣人勸權躡其後許割江南以封權則樊圍自觧操從
之先是權遣使為子索羽女羽罵辱其使不許婚權已
蓄怨欲圖羽及羽圍樊權遣使求助之復敇使勿速進
又遣主簿先致命於羽羽忿其淹延又自已得于禁等
乃罵曰狢子敢爾吾拔樊不能滅汝邪權聞之遂欲圖
羽偽以手書謝且許自往(原注典略云云即上本文裴松之曰荆吳雖外睦而内相
猜防故權之襲羽潜師密發按吕蒙傳云伏精兵于&KR1467;&KR1139;之中使白衣搖櫓作商賈服以此言之羽不求助于
權權必不語羽當往也若許相援助何故匿其形迹乎權之手書謝羽許以親往及匿其形迹皆取偽之術
也典略所載為得其情故取之)及羽以于禁人馬數萬糧食乏絶擅取權米
湘關權大怒為牋與曹操請討自效遂發兵遣吕蒙等
襲羽糜芳傅士仁嫌羽輕已羽之出軍芳仁供給軍資
不悉相救羽言還當治之芳仁咸懼不安於是權陰誘
芳仁芳仁使人迎權而曹操遣徐晃救曹仁(原注蜀記曰羽扵晃
宿相愛遥共語但說平生不及軍事須臾晃下馬宣令得關雲長頭賞金千斤羽驚怖謂晃曰大兄是何言邪
晃曰此國之事爾)羽不能克引軍南還權已據江陵盡虜羽士
衆妻子羽自知孤窮乃西保麥城兵皆觧散纔十餘騎
權遣將潘璋邀擊羽及子平扵臨沮皆遇害(原注蜀記曰權遣將
軍擊羽獲羽及子平權欲活羽以敵劉曹左右曰狼子不可養後必為害曹公不即除之自取大患乃議徙都
今豈可生乃斬之裴松之曰案吳書孫權遣將潘璋逆斷羽走路羽至斬之且臨沮去江陵二三百里豈容不
時殺羽方議其生死乎又云權欲活羽以敵劉曹此書不然可以絶智者之口)權遂全據荆州
表送羽首於曹操操并求其屍以諸侯禮葬之羽初出
軍圍樊夢猪齧其足語其子平曰吾今衰矣果不得還
景曜元年追諡曰忠義羽儀狀雄偉嶽嶽尚義儼若
神人好春秋左氏傳諷誦略皆上口然剛而自矜終以
取禍云子興嗣興字安國少有令聞丞相亮深器異之
弱冠為侍中中監軍數歲卒子統嗣尚公主官至虎賁
中郎將卒無子以興庶子彛續封景曜末龐德子會從
鍾鄧入寇盡滅關氏家
張飛字益德涿郡人也少與關羽事昭烈羽年長數歲
飛兄事之昭烈從曹操破吕布還許操拜飛為中郎將
昭烈依劉表表卒曹操入荆州昭烈奔江南操追之一
日一夜及扵當陽之長坂昭烈聞操卒至棄妻子走使
飛將二十騎拒後飛據水斷橋瞋目横矛曰身是張益
德也可来共决死敵無敢近者故遂得免昭烈既定江
南以飛為宜都太守征虜將軍封新亭侯後轉守南郡
昭烈入益州還攻劉璋飛與諸葛亮等泝流而上分定
郡縣至江州破璋將巴郡太守嚴顔生獲之飛呵顔曰
大軍至何以不降而敢拒戰顔答曰卿等無状侵奪我
州我州但有斷頭將軍無降將軍也飛怒令左右牽去
取頭顔色不變曰取頭便取頭何為怒耶飛壮而釋之
引為賓主飛所過戰克與昭烈會扵成都益州既平賜
諸葛亮法正關羽張飛金各五百斤銀千斤錢五千萬
錦十疋其餘頒賜各有差以飛領巴西太守曹操破張
魯留夏侯淵張郃守漢川郃别督諸軍下巴西欲徙其
民於漢中進軍宕渠蒙頭盪石與飛相拒五十餘日飛
率精卒萬餘人從他道邀郃軍交戰山道迮狹前後不
得相救飛遂破郃郃棄馬緣山獨與麾下十餘人從間
道走引軍還巴土獲安昭烈為漢中王拜飛為右將軍
假節章武元年遷車騎將軍領司隸校尉進封西鄉侯
策曰朕承天序嗣奉洪業除殘靖亂未燭厥理今寇虜
作害民被荼毒思漢之士延頸鶴望朕用怛然坐不安
席食不甘味整軍誥誓將行天罰以君忠毅侔蹤召虎
名宣遐邇故特顯命高墉進爵兼司于京其誕將天威
柔服以德伐叛以刑稱朕意焉詩不云乎匪疚匪棘王
國来極肇敏戎功用錫爾祉可不勉與初飛雄猛過扵
關羽咸稱萬人敵並有國士之風羽善待卒伍而驕扵
士大夫飛敬愛君子而不恤小人昭烈常戒之曰卿刑
殺既過差又日鞭撾健兒而令常在左右此取禍之道
也飛猶不悛昭烈伐吳飛當率兵萬人自關中會江州
臨發其帳下將張達范強殺飛持其首順流而奔孫權
飛營都督表報昭烈昭烈聞張都督之有表也曰噫飛
死矣追諡飛曰桓侯長子苞蚤夭次子紹嗣官至侍中
尚書僕射苞子遵為尚書隨諸葛瞻於緜竹與鄧艾戰
死
議曰羽飛從昭烈啑血起義夙定君臣之分期復漢室
百折興王闞如兩虎嘯風從龍夾之以飛雄猛震一世
號稱萬人敵羽報效於操致書而去飛瞋目横矛而與
操决矯矯義烈上通於天漢于是乎不亾及羽禽于禁
飛敗張郃掎角荆梁蟠亘萬里示天下形勢賊不足平
也羽威震許雒權操墮膽梟潜鼠伏陰謀揜襲壮哉乎
為漢家一死無憾也羽以死事昭烈昭烈與飛以死報
羽君臣三人始終不渝共死一義古所未有也
謹案趙雲傳闕
黃忠字漢升南陽人也荆州牧劉表以為中郎將與表
從子磐共守長沙攸縣及曹操克荆州假行禆將軍仍
就故任統屬長沙太守韓玄昭烈南定諸郡忠遂委質
隨從入蜀自葭萌受任還攻劉璋忠常先登陷陣勇毅
冠三軍益州既定拜為討虜將軍建安二十三年於漢
中定軍山擊夏侯淵淵衆甚精忠摧鋒必進勸率士卒
金鼔振天歡聲動谷一戰斬淵淵軍大敗遷征西將軍
是歲昭烈為漢中王欲用忠為後將軍諸葛亮說昭烈
曰忠之名望素非關馬之倫也而今便令同列馬張在
近親見其功尚可喻指關遥聞之恐必不悦得毋不可
乎昭烈曰吾自當觧之遂與羽等齊位賜爵關内侯眀
年卒追諡剛侯子叙早沒無後
議曰雲忠繾綣禦侮始終不渝為漢爪士功烈志膽曹
樊之儔雲尤識慮經遠壯而不䟽每進忠益輙中幾會
其諫昭烈之討權較其輕重固宜先魏後吳謂國賊曹
操非孫權則有未盡者夫惡莫大于黨賊故春秋深治
賊黨賊而無黨則為惡者孤亂臣賊子懼焉是以釋州
吁而誅宋公之伐鄭置華督而貶諸侯之成亂也(原注春秋
隠公四年春王二月戊申衛州吁弑其君完夏宋公陳侯蔡人衛人伐鄭秋翬帥師會宋公陳侯蔡人衛人伐
鄭桓公二年春王二月戊申宋督弑其君與夷及其大夫孔父三月公會齊侯陳侯鄭伯于稷以成宋亂)權
知昭烈漢室之胄有英雄之略帝王之器蹙操之後終
不以荆州相奉乃襲殺關羽勸操代漢稱說天命既又
稱臣扵丕志於偷竊名號據江東南面自帝則其險詐
無耻又甚扵操奬簒與賊罪浮扵丕漢賊不在魏而在
權矣矧於昭烈與羽義同生死苟雪讎耻雖以國斃無
所於憾先吳後魏未為失也王者之所為衆人顧豈識
哉(謹案伐吳之役趙雲諫曰國賊乃曹操非孫權也及猇亭之敗諸葛亮曰使法孝直在必能制主上東行
則是伐吳之失當時已有定論此議所謂苟雪讎耻雖以國斃無所於憾者可謂得昭烈之心而謂先吳後魏
未為失也則扵情事為不合矣)
馬超字孟起衛尉騰之長子也(原注三國志超右扶風茂陵人也父騰靈帝末
與邊章韓遂等俱起事扵西川初平三年遂騰率衆詣長安漢朝以遂為鎮西將軍遣還金城騰為征西將
軍遣屯郿後騰襲長安敗走退還凉州)騰為李傕所敗而還凉州也袁尚
遣所置河東太守郭援與并州刺史高幹匈奴南單于
共攻河東發使與騰等連兵騰等陰許之司隸校尉鍾
繇令馮翊張既說騰為言利害逆順騰乃遣超將兵萬
餘人與繇會繇署超為司隸校尉督軍從事討援幹於
平陽超為流矢所中囊足以戰大破之超將龐德斬援
納頭鞬中以獻繇操乃表超為徐州刺史拜諫議大夫
後騰與韓遂不和求還京畿於是徵為衛尉以超為偏
將軍封都亭侯領騰部曲(原注陳志又拜超弟休奉車都尉休弟鐵騎都尉徙其家
屬皆詣鄴惟超獨留)超既統衆遂與韓遂合從及楊秋李堪成宜
等相結進軍據潼關操自擊之與超等夾關而軍操欲
自蒲阪渡超謂韓遂曰宜於渭北拒之不過二十日河
東榖盡操必走矣遂曰可聽令渡蹙於河中顧不快耶
超計不得施操聞之曰馬兒不死吾無葬地矣操與遂
單馬語超負其多力陰欲突前捉操(謹案江表傳曰超負其多力嘗製六
斛米囊東西走馬輙掣米囊以量太祖輕重太祖聞之曰幾為狡虜所輕)左右將許禇瞋目盼之
超乃不敢動操用賈詡謀離間超遂更相猜疑因縱擊
大敗之斬宜堪等遂超奔凉州操退至安定會北方有事
引軍東還誅騰夷三族(原注典略曰建安十六年超與關中諸將侯選程銀李堪張横
梁興成宜馬玩楊秋韓遂等凡十部俱反其衆十萬同據河潼建立营陣是歲曹公西征與超等戰於河渭之
交超等敗走超至安定遂奔凉州詔收滅超家屬)楊阜說曹操曰超有信布之
勇甚得羌胡心若大軍還不嚴為備隴上諸郡非國家
有也操還超果率羌胡擊隴上郡縣皆應之殺凉州
刺史韋康據冀城盡有隴右之衆超自稱征西將軍領
并州牧督凉州軍事康故吏民楊阜姜叙梁寬趙衢等
合謀擊超阜叙起於鹵城超出攻之不能下寬衢閉冀
城門盡殺超妻子超不得入進退狼狽乃奔漢中依張
魯(原注通鑑綱目獻帝建安十八年八月馬超入凉州殺刺史九月參軍事楊阜起兵攻之超奔漢中注操
還超率羌胡擊隴上諸郡取之惟冀城固守自正月至八月救兵不至刺史韋康及太守欲降楊阜號哭諫曰
阜等率父兄子弟以義相勵有死無二以為使君守此城今奈何棄垂成之功陷不義之名乎康等不聽開門
迎超超入遂殺康曹操使夏侯淵救超逆戰敗之會楊阜喪妻求假以葬阜外兄姜叙擁兵屯歷城阜見叙及
其母歔欷悲甚叙曰何為乃爾阜曰守城不能完君亾不能死亦何面目以視息於天下馬超背父叛君虐殺
州將豈獨阜之憂責一州士大夫皆蒙其恥君擁兵專制而無討賊之心此趙盾所以書弑君也超彊而無義
多釁易圖耳叙母慨然曰咄伯奕韋使君遇難亦汝之負豈獨義山哉人誰不死死於忠義得其所矣但當速
發我不以餘年累汝也叙乃與趙昂尹奉等合謀又使人至冀結梁寬趙衢使為内應時超以取昂子月為質
昂謂妻異曰吾謀如是當奈月何異厲聲應曰雪君父之大恥喪元不足為重况一子耶九月阜與叙昂奉討
超衢因譎說超使自出戰而與寬閉門盡殺超妻子超襲歷城得叙母并趙月皆殺之與阜戰敗奔漢中依張
魯)張魯以超為都講祭酒欲以女妻之或謂魯曰有人
若此不愛其親焉能愛人魯乃止初超小婦弟种留三
輔及超敗种先入漢中正旦种上夀於超超搥胸嘔血
曰闔門百口一旦同命今二人相賀邪十九年超從張
魯求兵北取凉州魯許之還圍祁山夏侯淵遣張郃救之
超敗走復還漢中知魯不足計事又魯將楊昂等(謹案楊昂
陳志作楊白查霍峻傳作楊帛)數害其能超内懷於邑昭烈時圍成都
使建寧督郵李恢往說之超遂從武都逃入氐中密書
請降昭烈喜曰我得益州矣乃使人止超而潜以兵資
之超建旗鼓列軍士徑趨城下城中震怖一旬而成都
潰以超為平西將軍督臨沮因為前都亭侯(原注山陽公載記超
因見備待之厚與備言常呼備字關羽怒請殺之備曰人窮来歸我卿等怒以呼我字故而殺之何以示扵天
下也張飛曰如是當示之以禮眀日大會請超入羽飛並杖刀立直超顧坐席不見羽飛見其直也乃大驚遂
止不復呼備字明日嘆曰我今乃知其所以敗為呼人主字幾為關羽張飛所殺自後乃尊事備裴松之曰超以窮
歸備矣受其爵位可容傲慢而呼備字且備之入蜀留關羽鎮荆州羽未嘗在益土也故羽聞馬超歸降以書
問諸葛亮超人才可誰比𩔖不得如書所云羽焉得與張飛立直乎凡人行事皆謂其可也知其不可則不行
之矣超若果呼備字亦謂扵禮宜爾也就令羽請殺超超不應聞但見二子立直何由便知以呼字之故云幾
為關張所殺乎言不經理深可忿疾也袁暐樂資諸所記載穢雜虚謬若此之𩔖殆不可勝言也)昭烈
為漢中王拜超左將軍假節章武元年遷驃騎將軍領
凉州牧進封斄卿侯策曰朕以不德獲繼至尊奉承宗
廟曹操父子世載其罪朕用慘怛疢如疾首海内怨憤
歸正反本暨於氐羌率服獯粥慕義以君信著北土威
武並昭是以委任授君抗颺虓虎兼董萬里求民之瘼
其眀宣朝化懷保遠邇肅慎賞罸以篤漢祜以對于天
下二年薨時年四十七臨沒上疏曰臣門宗二百餘口
為曹操所誅略盡惟有從弟岱當為微宗血食之繼深
託陛下餘無復言追諡超曰威侯子承嗣岱位至平北
將軍進爵陳倉侯超女配安平王理超之入蜀也其庶
妻董及子秋留依張魯魯敗曹操得之以董賜閻圃以
秋付魯魯手殺之(原注陳夀評曰關羽張飛皆稱萬人之敵為世虎臣羽報效曹公飛義釋
嚴顔並有國士之風然羽剛而自矜飛暴而無恩以短取敗理數之常也馬超阻戎負勇以覆其族惜哉能因
窮致泰不猶愈乎黃忠趙雲彊摯壮猛並作爪牙其灌滕之徒歟)
議曰馬超父子勇冠西州與韓遂頡翥為寇殘滅三輔
墾傷漢室董卓因之肆其蛇豕漢遂以亾天下分裂不
能歸命有德卒墮操手闔門誅夷僨踣不悔有勇無義
君子悼諸然潼關之役操幾不免孤劍来歸即厠關張
之列超亦人豪也哉
贊曰扼腕建義夹輔復漢死生不渝扞主於難羽以義
強飛以勇聞揮斥風雲撼搖乾坤視操如狐視權如鼠
莫我敢當夫孰予侮仡仡雲忠載纂武功超幾獲操一
時之雄
