欽定四庫全書
續後漢書卷三十七元郝經撰
列傳第三十四
魏臣
陳羣(子泰)
陳羣字長文潁川許昌人漢太丘長寔之孫侍中大鴻
臚紀之子也羣為兒時寔謂宗人父老曰此兒必興吾
宗魯國孔融高才倨傲年在紀羣之間先與紀友後與
羣交更為紀拜由是顯名昭烈臨豫州辟羣為别駕時陶
謙病死徐州迎昭烈昭烈欲往羣曰袁術尚彊今東必與
之爭吕布若襲將軍之後將軍雖得徐州事必無成昭
烈遂東與袁術戰布果襲下邳遣兵助術大破昭烈軍
昭烈恨不用羣言舉茂才除柘令不行随紀避難徐州
屬曹操破吕布辟羣為司空西曺掾時有薦樂安王模
下邳周逵者辟之羣封還教以為模逵穢德終必敗操
不聽後模逵皆坐姦宄誅操以謝羣羣薦廣陵陳矯丹
陽戴乾操皆用之後吳人叛乾伏節死難矯遂為名臣
世以羣為知人除蕭贊長平令父卒去官後以司徒掾
舉高第為治書侍御史轉參丞相軍事魏國既建遷御
史中丞初羣父紀於獻帝世嘗議復肉刑而卒不行至
是操復欲復肉刑令羣申其論羣盛稱以為可復惟相
國鍾繇與羣議同王朗及議者多以為未可行操深善
繇羣言以軍事未罷顧衆議故且寢羣轉為侍中領丞
相東西曺掾在朝無適莫雅仗名議不以非道假人曺
丕在東宫深敬器焉待以交友禮常嘆曰自吾有回門
人日親及即王位封羣昌武亭侯羣以吏部不能審覈
天下之士乃制九品官人法令郡國各置中正州置大
中正皆取本土之人任朝廷官德充才盛者為之使銓
次等級以為九品言行修著則升之道義虧缺則降之
吏部憑之以補授百官(原注晉書劉毅傳毅以魏立九品權時之制未見得人而有八
損乃上䟽曰臣聞立政者以官才為本官才有三難而興替之所由也人物難知一也愛憎難防二也情偽難
明三也今立中正定九品高下任意榮辱在手操人主之威福奪天朝之權埶愛憎决于心情偽由于已公無
考校之負私無告訐之忌用心百態求者萬端廉讓之風滅苟且之俗成天下詾詾但爭品位不為推讓竊為聖朝恥之
夫名狀以當才為清品輩以得實為平安危之要不可不明清平者政化之美也枉濫者亂敗之惡也不可不察然人才
異能備體者寡器有大小達有早晚前鄙後修宜受日新之報抱正違時宜有質直之稱度遠闕小宜得殊俗之狀任直不飾
宜得清實之譽行寡才優宜獲器任之用是以三仁殊途而同歸四子異行而均義陳平韓信笑侮于邑里而收功于帝
王屈原伍胥不容于人主而顯名于竹帛是篤論之所明也今之中正不精才實務依黨利不均稱尺務隨愛憎所欲與
者獲虚以成譽所欲下者吹毛以求疵高下逐強弱是非由愛憎隨世興衰不顧才實衰則削下興則扶上一人之身旬日
異狀或以貨賂自通或以計協登進附託者必達守道者困悴無報于身必見割奪有私于已必得其欲是以
上品無寒門下品無勢俗暨時有之皆曲有故慢主罔時實為亂源損政之道一也置州郡者取州里清議咸
所歸服將以鎮異同一言議不謂一人之身了一州之才一人不審便坐之若然自仲尼以上至于庖犧莫不
有失則皆不堪何獨責于中人者哉若殊不脩自可更選今重其任而輕其人所立品格還訪刁攸攸非州里之所
歸非職分之所置今訪之歸正于所不服决事于所不職以長讒構之源以生乖爭之兆似非立都之本旨理
俗之深防也王者既善刁攸攸之所下而復選以二千石已有數人劉良上攸之所下石公罪攸之所行駮違
之論横於州里嫌讎之隙結于大臣夫桑妾之訟禍及吳楚鬭雞之變難興魯邦況乃人倫交爭而部黨興刑
獄滋生而禍根結損政之道二也本立格之體將謂人倫有序若貫魚成次也為九品者取下者為格謂才德
有優劣倫輩有首尾今之中正務自遠者則抑割一國使無上人穢劣下比則拔舉非次并容其身公以為格
坐成其私君子無小人之怨官政無繩姦之防使得上欺明主下亂人倫乃使優劣易地首尾倒錯推貴巽之
器使在凡品之下負戴不肖越在成人之首損政之道三也陛下踐阼開天地之德弘不諱之詔納忠直之言
以覽天下之情太平之基不世之法也然賞罰自王公以至於庶人無不加法置中正委以一國之重無賞罰
之防人心多故清平者寡故怨訟者衆聽之則告訐無已禁絶則侵枉無極與其理訟之煩猶愈清枉之害今
禁訟訴則杜一國之口培一人之埶使得縱横無所顧憚諸受枉者抱怨積直獨不蒙天地無私之德而長壅
蔽于邪人之銓使上明不下照下情不上聞損政之道四也昔在前聖之世欲敦風俗鎮靜百姓隆鄉黨之義
崇六親之行禮教庠序以相率賢不肖于是見矣然鄉老書其善以獻天子司馬論其能以官于職有司考績
以明黜陟故天下之人退而脩本州黨有德義朝廷有公正浮華邪佞無所容厝今一國之士多者千數或流
徙異邦或取給殊方面猶不識况盡其才力而中正知與不知其當品狀采譽于臺府納毀于流言任已則有
不識之蔽聽受則有彼此之偏所知者以愛憎奪其平所不知者以人事亂其度既無鄉老紀行之譽又非朝
廷考績之課遂使進官之人棄近求遠背本逐末位以求成不由行立品不校功黨譽盧妄損政五也凡所以
立品設狀者求人才以理物也非虚飾名譽相為好醜雖孝悌之行不施朝廷故門外之事以義斷恩既以在
官職有大小事有劇易各有功報此人才之實效功分之所得也今則反之于限當報雖職之高還附卑品無
績于官而獲高叙是為抑功實而隆虛名也上奪天朝考績之分下長浮華朋黨之士損政六也凡官不同事
人不同能得其能則成失其能則敗今品不狀才能之所宜而以九等為例以品取人或非才能之所長以狀
取人則為本品之所限若狀得其實猶品狀相妨繫縶選舉使不得精于才宜况今九品所䟽則削其長所親
則飾其短結白論以為虚譽則品不料能百揆何以得理萬機何以得治損政七也前九品詔書善惡必書以
為褒貶當時天下少有所忌今之九品所下不彰其罪所上不列其善廢褒貶之義任愛憎之斷清濁同流以
植其私故反違前品大其形埶以驅動衆人使必歸已進者無功以表勸退者無惡以成懲懲勸不明則風俗
汙濁天下人焉得不觧德行而銳人事損政八也由此論之選中正而非其人授權勢而無賞罰或缺中正而
無禁檢故邪黨得肆枉濫縱横雖職名中正實為姦府事名九品而有八損或恨結於親親猜生於骨肉當身
困于敵讎子孫罹其殃咎斯乃歴世之患非徒當今之害也是以時主觀時立法防姦消亂靡有常制故周因
于殷有所損益至于中正九品上聖古賢皆所不為豈蔽于此事而有不周哉將以政化之宜無取于此也自
魏立以來未見其得人之功而生讎薄之累毁風敗俗無益于化古今之失莫大于此愚臣以為宜罷中正除
九品棄魏氏之弊法立一代之美制疏奏優詔答之後司空衞瓘等亦共表宜省九品復古鄉議里選竟不施
行)及簒代遷尚書僕射加侍中徙尚書令進爵潁鄉侯
丕伐孫權至廣陵使羣領中領軍丕還假節都督水軍
還許昌以羣為鎮軍大將軍領中護軍錄尚書事丕寢
疾羣與曹真司馬懿等並受遺詔輔政曹叡立進封潁
隂侯增邑五百并前千三百戶與征東大將軍曹休中
軍大將軍曹真撫軍大將軍司馬懿並開府頃之為司
空共錄(謹案陳志作故錄通志作改錄)尚書事時叡初蒞政羣上疏曰詩稱
儀刑文王萬邦作孚又曰刑于寡妻至于兄弟以御于
家邦道自近始而化洽于天下自喪亂以來干戈未戢百
姓不識王教之本懼其陵遲已甚陛下當盛魏之隆荷二
祖之業天下相望至治惟有以崇德布化惠恤黎庶則兆
民幸甚夫臣下雷同是非相蔽國之大患也若不和睦則
有讎黨有讎黨則毁譽無端毁譽無端則真偽失實不可
不深防備有以絶其源流太和中曹真表欲數道攻蜀從
斜谷入羣以為太祖昔到陽平攻張魯多收豆麥以益軍
糧魯未下而食猶乏今既無所因且斜谷阻險難以進退
轉運必見鈔截多留兵守要則損戰士不可不熟慮也
叡從羣議真復表從子午道羣又陳其不便并言軍事
用度之計詔以羣議下真真據之遂行會霖雨積日羣
又以為宜詔真還叡從之後叡女淑卒追封諡平原懿
公主羣上疏曰長短有命存亡有分故聖人制禮或抑
或致以求厥中防墓有不修之儉嬴博有不歸之䰟(原注
禮記孔子既得合葬于防孔子先反門人後雨甚至孔子問焉曰爾來何遲也曰防墓崩孔子不應三孔子泫
然流涕曰吾聞之古不修墓延陵季子適齊于其反也其長子死葬于嬴博之間孔子曰延陵季子吳之習
于禮者也往而觀其葬馬其坎深不至于泉其斂以時服既葬而封廣輪揜坎其高可隠也既封左袒右還其
封且號者三曰骨肉歸復于土命也若魂氣則無不之也無不之也而逆行孔子曰延陵季子之于禮也其合矣乎)夫
大人動合天地垂之無窮又大德不踰閑動為師表故
也八歲下殤禮所不備况未朞月而以成人禮送之加
為制服舉朝素衣朝夕哭臨自古以來未有此比而乃
復自往視陵親臨祖載願陛下抑割無益有損之事但
悉聽羣臣送葬乞車駕不行此萬國之至望也聞車駕
欲幸摩陂實到許昌二宫上下皆悉俱東舉朝大小莫
不驚怪或言欲以避衰或言欲於便處移殿舍或不知
何故臣以為吉凶有命禍福由人移徙求安則亦無益
若必當移避繕治金墉西宫及孟津别宫皆可權時分
止可無舉宫暴露野次廢損盛節蠶農之要又賊地聞
之以為大衰加所煩費豈可計量且由吉士賢人當盛
衰處安危秉道信命非徙其家以寧鄉邑從其風化無
恐懼之心况乃帝王萬國之主靜則天下安動則天下
擾行止動靜豈可輕脫哉叡不聽青龍中營治宫室百
姓失農時羣上䟽曰禹承唐虞之盛猶卑宫室而惡衣
服况今喪亂之後人民至少比漢文景之時不過一大郡
(原注裴松之曰漢書地理志云元始二年天下戶口最盛汝南郡為大郡有三十餘萬戶則文景之時不能如
是多也案晉太康三年地記晉戶有三百七十七萬吳蜀戶不能居丰以此言魏雖始承喪亂方晉亦當無乃
大殊長丈之言于是為過)加邊境有事將士勞苦若有水旱之患國
家之深憂也且吳蜀未滅社稷不安宜及其未動講武
勸農有以待之今舍此急而先宫室臣懼百姓遂困將
何以應敵昔劉備自成都至白水多作傳舍興費人役
太祖知其疲民也今中國勞力亦吳蜀之所願此安危
之機也惟陛下慮之叡答曰王者宫室亦宜並立滅賊
之後但當罷守爾豈可復興役邪是故君之職蕭何之
大略也羣又曰昔漢祖惟與項羽爭天下羽已滅宫室
燒焚是以蕭何建武庫太倉皆是要急然猶非其壯麗
今二虜未平誠不宜與古同也(原注孫盛曰周禮天子之宫有斵礲之制然質
文之飾與時推移漢承周秦之弊宜敦簡約之化而何崇飾宫室示侈後嗣此乃武帝千門萬戶所以大興豈
無所復增之謁邪况乃魏氏方有吳蜀之難四海罹塗炭之艱而述蕭何之過議以為令軌豈不惑于大道而
昧得失之辨哉使百代之君眩于奢儉之中何之由矣詩云斯言之玷不可為也其斯之謂乎)夫人之
所欲莫不有辭况乃天王莫之敢違前欲壊武庫謂不
可不壊也後欲置之謂不可不置也若必作之固非臣
下辭言所屈若少留神卓然回意亦非臣下之所及也
漢明帝欲起德陽殿鍾離意諫即用其言後乃復作之
殿成謂羣臣曰鍾離尚書在不得成此殿也夫王者豈
憚一臣盖為百姓也今臣曾不能少凝聖聽不及意遠
矣叡于是有所减省初曹操時劉廙坐弟與魏諷謀反
當誅羣言之操操曰廙名臣也吾亦欲赦之乃復位廙
深德羣羣曰夫議刑為國非為私也且自明主之意吾
何知焉其弘博不伐皆此𩔖也青龍四年卒諡曰靖侯
子泰嗣叡追思羣功德分羣戶邑封一子列侯羣前後
數密陳得失每上封事輒削其草時人及其子莫能知
也論者或譏羣居位拱默正始中詔撰羣臣上書以為
名臣奏議朝士乃見羣諫事皆歎息焉(原注袁子曰或云故少府楊阜
豈非忠臣哉見人主之非則勃然怒而觸之與人言未嘗不道也豈非所謂王臣謇謇匪躬之故者歟答曰然
可謂直士忠則吾不知也夫仁者愛人施于君謂之忠施子親謂之孝忠孝者其本一也故仁愛至者君親有
過諫而不入求之反覆不得已而言不忍宣也今為人臣見人主失道直詆其非而播揚其惡可謂直士未為
忠臣也故司空陳羣則不然其談論終日未嘗言人主之非書數十上而外人不知君子謂羣於是乎長者矣
謹案目錄附子泰傳今闕)
議曰曹操忌刻寡恩其欲復肉刑豈有意于三代之際
哉特殘忍之志欲甘心于遺民使畏威懼罪焉耳鍾繇
陳羣又從臾之豈以道事君者邪其創九品置中正適
足以長亂崇姦撓弱天權官聯大壊一歸門地於是上
品無寒門下品無世族令一出而弊遽成失其本故也
作法于貪弊將若之何無三代政治之實而事其名鮮
有不弊者夫人君以一身為天下中正執中正心以正
朝廷而建中于民于是民協于中遠近莫敢不一於正
皇建其極會其有極歸其有極無偏無黨王道蕩蕩無
黨無偏王道平平所以為大中至正之世三代之極治
也方操丕父子簒竊于上羣臣百官黨賊于下遽律天
下以清議責人必以顔閔而不貸恕已自為桀跖而
不疑豈絜矩之道也泰簡重有方略顓面仗鉞隠然魏
之名臣也高貴鄕公之事請誅賈充以謝天下而意仍
在於司馬昭雖董狐之責趙盾無以尚已
贊曰於休長文博雅暢朗麗玉含光道映天壌致理施
化公胡慙長玄伯剛簡體志高亮端委虎門正色劘上
家法愈峻名門共仰
