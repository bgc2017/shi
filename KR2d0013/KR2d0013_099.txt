欽定四庫全書
續後漢書卷八十九元郝經撰
錄第七
食貨
理財足食經國之急務先王之所甚重故為八政之首
(原注洪範三八政一曰食二曰貨)然在於足民蔵富時使薄斂而已故
書曰食哉惟時易曰節以制度不傷財不害民𫝊曰與
其有聚斂之臣寧有盜臣國不以利為利以義為利長
國家而務財用者必自小人矣是以先王井地以均之
什一以平之冢宰以制之(原注周禮天官冢宰以九賦斂財賄以九式均節財用以
九貢致邦國之用)使吏祿足以代耕而民自食其力上不壅聚
而天下殷富家無兼并而民不凍餒得以事親哀喪敬
老慈幼鰥寡孤獨廢疾者有養仁政行而天下平頌聲
作而王道成二帝三王之治本於是焉在(原注春秋公羊傳初稅畆
初者何始也稅畆者何履畆而稅也初稅畆何以書譏何譏爾譏始履畆而稅也何譏乎始履畆而稅古者什
一而籍古者曷為什一而籍什一者天下之中正也多乎什一大桀小桀寡乎什一大貉小貉什一者天下之
中正也什一行而頌聲作矣何休曰頌聲者太平歌頌之聲帝王之高致也春秋經傳數萬指意無窮状相湏
而舉相持而成至此獨言頌聲作者民以食為本也夫饑寒並至雖堯舜行化不能使野無寇盜貧冨兼并雖
臯陶制法不能使強不凌弱是故聖人制井田之法而口分之一夫一婦受田百畆以養父母妻子五口為一家
公田十畆即所謂什一而稅也廬舍二畆半凡為田一頃十二畆半八家而九頃共為一井故曰井田廬舍在
内貴人也公田次之重公也私田在外賤私也井田之義一曰無泄地氣二曰無費一家三曰同風俗四曰合
巧拙五曰通貨財因井田以為市故俗語曰市井種糓不得種一糓以備災害田中不得有樹以妨五糓還廬
舍種桑荻雜菜畜五母雞兩母豕瓜果種疆畔女工蠶織老者得衣帛焉得食肉焉死者得葬焉多於五口名
曰餘夫餘夫以率受田二十五畆十井共出兵車一乘司空謹别田之高下善惡分為三品上田一歲一墾中
田二歲一墾下田三歲一墾肥饒不得獨樂墝埆不得獨苦故三十年一换主易居財均力平兵車素定是為
均民力彊國家在田曰廬在邑曰里一里八十戶八家共一巷中里為校室選其耆老有高德者名曰父老其
有辯護伉徤者為里正皆受倍田得乘馬父老比三老孝弟官屬里正比庶人在官吏民春夏出田秋冬入保
城郭田作之時春父老及里正旦開門坐墊上晏出後時者不得出莫不持樵者不得入五穀畢入民皆居宅
里正趨緝續男女同巷相從夜績至于夜中故女工一月得四十五日作從十月盡正月止男女有所怨恨相
從而歌饑者歌其食勞者歌其事男年六十女年五十無子者官衣食之使之民間求詩鄉移于邑邑移于國
國以閒于天子故王者不出牖戶盡知天下所苦不下堂而知四方十月事訖父老教于校室八歲者學小學
十五者學大學其有秀者移于鄉學鄉學之秀者移于庠庠之秀者移于國學學于小學諸侯歲貢小學之秀
者于天子學于大學其有秀者命曰進士行同而能偶别之以射然後爵之士以才能進取君以考功受官三
年耕餘一年之畜九年耕餘三年之積三十年耕有十年之儲雖遇唐堯之水殷湯之旱民無近憂四海之内
莫不樂其業故曰頌聲作矣)及秦人廢井田開阡陌分家出贅以事
冨彊(原注漢書賈誼曰家冨子壮則出分家貧子壮則出贅)財始聚于上而民始
兼并始有甚冨甚貧之民冨者厭粱肉而貧者轉死溝
壑而莫之恤無復先王之政矣漢興高后文景之際與
天下休息勸課農桑使民著本屢除田租至三十而稅
一齊民始有盖蔵而既庶且冨矣(原注漢書孝文詔賜民十二年田租之半
明年遂除民田之租稅後十三歲孝景元年令民半出田租三十而稅一也)然兼并之家冨
商大賈又甚于秦莫不僣侈踰制風化流俗終不如三
代之盛者井地壞而經界不立故也是以能冨而不能
教不免為大貉小貉而已古之為政者三井田也肉刑
也學校也然一是皆以井田為本譬諸為奕畫其分界
度數一定而不易然後舉棋以論勝負井田定則民定
民定則國定然後可以施一定之法設一定之教以定
天下之不定平天下之不平為刑法為教化然後可以
論其治亂得失井地不定民不土著無恒產恒心放僻
邪侈無所底極則刑不能禁不能鄕舉里選而人材自
壞則教不能施國家雖有法制而願治將安所厝之哉
故必有井田而後可以行肉刑立學校唐虞三代之政
可舉而行孟子曰經界不正則井地不均糓祿不平故
暴君汙吏必慢其經界是以漢雖能富民不能立先王
之經界又去肉刑無學校終為苟且亂制無教化習俗
之美也嗚呼矧於後世又不如漢之富民乎天子以財
為私大臣專為賦斂以理財制國用殺天下親為商賈
之事與細民争利而漁奪之謂不加賦而國用足罔民
以欺天下又安知有教化禮義哉司馬遷班固既推本
賦計以志食貨而終于王莽東漢書志亡不可考乃自
世祖訖于晉初𩔖其事著于篇
光武初定天下蠲除煩苛復漢寬仁之政始行五銖錢
田租三十稅一民有產子者復以三年筭顯宗即位海
内殷富民無横徭歲比登稔永平五年作常滿倉立粟
市于城東粟斛直錢二十雞犬一家煙火萬里復見文
景之世矣安帝永初三年天下水旱人民相食帝以鴻
陂之地假貧民以用度不足三公又奏請令吏民入錢
糓得為關内侯東漢鬻爵始此桓帝永興元年郡國多
蝗河決數千里漂没十餘萬戶流民所在廩給乏絶永
和初西羌反叛二十餘年兵連師老軍旅之費三百二
十餘億府帑空虚延及内郡漢益衰矣靈帝中平二年
南宫災延及北闕于是復收天下田畆十錢用營宫宇
帝出自候門居貧即位常曰桓帝不能作家曾無私蓄
故于西園造萬金堂以為私蔵復寄小黃門私錢家至
巨億于是懸鴻都之牓開賣官之府公卿以降悉有等
差廷尉崔烈入錢五百萬而拜司徒帝曰恨不少靳可
得千萬刺史二千石遷除皆責助治宫室錢大郡至二
千萬錢不畢者或至自殺獻帝作五銖錢而有四道連
于邊緣識者曰豈京師破壊此錢四出乎及董卓劫遷
悉壞五銖錢更鑄小錢椎長安銅人鍾虡飛廉銅馬之
屬以充鑄焉(原注漢書音義虡鹿頭龍身神獸也說文鍾鼔之跗以猛獸為飾也武帝置飛廉館
音義云飛廉神禽身似鹿頭如爵有角蛇尾文如豹文明帝永平五年長安迎取飛廉及銅馬置上西門外名
平樂館銅馬則東門京所作致于金馬門外者也張璠記曰太史靈臺及永安候銅蘭楯卓亦取之)其
錢大五分無文章肉好無輪郭不磨鑪於是貨輕物貴
糓一斛至數千萬自是貨錢不行時人以為秦始皇見
長人臨洮乃鑄銅人卓臨洮人也而今毁之成毁不同
凶暴相數卓行敗矣(原注三輔舊事秦王立二十六年初定天下稱皇帝大人見臨洮身
長五丈迹長六尺作銅以厭之立在阿房殿前漢徙長樂宫中大夏殿前史記曰始皇鑄天下兵器為十二金
人)未幾卓伏誅李傕郭汜相攻擊長安中糓斛五千萬
豆麥二十萬人相食白骨委積臭穢溢路帝使侍御史
侯汶出太倉米豆為飢人作糜經日而死者愈多帝疑
有司盜沒乃親於御前自加臨檢饑人泣曰今日始得
爾使侍中劉艾出讓有司於是尚書令以下皆詣省閤
謝奏收侯汶考質詔曰未忍致汶于理可杖五十自是
多得全濟帝之東歸也李傕郭氾追敗乘輿於曹陽夜
潜渡河六宫皆步初出營欄后手持縑數匹董承使符
節令孫徽以刃脅奪之殺旁侍者血濺后服既至安邑
御衣穿敗以野棗園菜為糇糧自是長安城中盡空二
三年間關中無復行人建安元年車駕至雒陽百官披
荆棘而居州郡各擁彊兵委輸不至尚書郎官自出采
梠不能自反死於墟巷牆壁間自遭凶亂率乏糧糓諸
軍並起無終歲之計饑則寇略飽則棄餘瓦觧流離無
敵自破者不可勝數袁紹在河北軍人仰食桑椹袁術
在江淮取給蒲蠃民人相食州里蕭條曹操專政欲經
略四方苦軍食不足羽林監棗祗建置屯田操乃下令
曰夫定國之術在於彊兵足食秦人以急農兼天下孝
武以屯田定西域此前代之良式也建安元年乃募民
屯田許下得糓百萬斛於是州郡例置田官所在積糓
征伐四方無運糧之勞遂兼滅群雄及破袁紹取鄴以
建魏國令民收田租畆粟四升戶絹二匹綿二斤餘不
得擅興賦調建安末關中百姓流入荆州者十餘萬家
及聞本土安寧皆企望思歸而無以自業於是從衛覬
議遣謁者僕射監鹽官以其直市牛勤耕積粟移司隸
校尉居弘農流人果還關中豐實既而又以沛國劉馥
為揚州刺史鎮合肥廣屯田修塘堨以溉稻田公私有
蓄賈逵之為豫州南與吳接修守戰具堨汝水造新陂
又通運渠二百餘里所謂賈侯渠者也曹丕黃初二年
復五銖錢未幾以糓貴罷益詔四方郡守墾田京兆太
守顔斐沛郡太守鄭渾尤勤稼穯事興水利以故國用
大饒曹叡立復行五銖錢徐邈為涼州土地少雨常苦
乏糓邈上脩武威酒泉鹽池以收虜糓又廣開水田募
貧民佃之家給人足倉庫盈溢及度支州界軍用之餘
以市金帛犬馬供中國之費西域入貢財貨流通皆邈
之力也青龍元年司馬懿奏開成國渠自陳倉至槐里
築臨晉陂引汧洛溉舄鹵地三千餘頃曹芳正始四年
懿督諸軍伐吳敗諸葛恪焚其積聚因欲廣田積糓為
兼并之計乃使鄧艾行陳項以東至壽春艾盛陳屯田
之利大起陂塘渠滙相屬益以富彊一再𫝊卒資之以
滅吳初江淮間遭漢大亂尤為饑乏吳上大將軍陸遜
表令諸將各廣屯田孫權報曰今孤父子親自受田車中
八牛以為四耦雖未及古人亦欲與衆均其勞也於是
内外大開屯田數年之間儲庾充羨在所作邸閣積糓
嘉禾五年鑄大錢一當五百詔吏民輸銅計銅畀直設
盜鑄之科赤烏元年鑄當千大錢民間皆不便物價翔
踴違科犯禁刑不能止大興怨讟權下詔曰曩者謝宏
陳鑄大錢云以廣貨故聽之今聞不利民間其省收之
鑄為器物官勿復出也私家有者輸蔵計畀其直勿有
所枉也
議曰漢季屠戮折并三十餘年遺民膏斧鑕糞草莽存
者不能什二三曹氏據有天下什之六孫氏據有天下
什之三既各立國人稀土曠乃擇其膏腴為農屯興水
利蓄糓養兵延以歲月兵食既足寖以富彊怙恃以逞
昭烈祀漢于蜀僅有天下什之一空土悉賦以支二敵
國於山徑蹊間而皆石田不能為農屯雖信義有餘而
兵食常不足故諸葛亮倡義討賊今年出師以乏糧還
明年出師以糧盡還今年出師以木牛運明年出師以
流馬運及其長驅深入分兵屯田為久駐之基耕者雜
於渭濱百姓安堵軍無私焉遺司馬懿以巾幗婦人之
服以怒之而不敢戰亮之志少信克復舊物有日而隕
星告終嗚呼何天不佑漢若是之酷邪孔子曰足食足
兵民信之矣必不得已而去兵去食信不可去故紂有
鹿臺之財鉅橋之粟前徒倒戈為武王所誅其民簞食
壺漿以迎王師兵食不可恃而信重也及高祖與項羽
相拒滎陽京索間漢軍多乏食蕭何轉漕關中以供糧
餉發民兵以赴之屢踣而屢振卒誅羽有天下而何為
萬世之功當是之時無兵食則無漢矣要之非不得已
信與兵食皆不可去幸而有信義而兵食且足高帝是
也不幸而信義既著兵食不足諸葛亮是也故曰足食
足兵民信之矣三者皆備王業成矣
贊曰代食制井邦經國程平均無貧禍亂不生叔末私
勝疆夷域破猛虎苛政碩鼠黷貨原隰汙萊杼軸盡空
亂離搶攘盜賊縱横雖有願治富而不教哀哉遺民無
復王道
謹案後漢書八志無食貨此取晉書食貨志中
事關三國者約取大槩著為此篇
