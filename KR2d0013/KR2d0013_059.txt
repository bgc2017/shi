欽定四庫全書
續後漢書卷五十八元郝經撰
列傳第五十五
吴臣
程普黃盖韓當蔣欽周泰
陳武(子修表)董襲甘寧凌統(父操)
徐盛潘璋丁奉
程普字德謀右北平土垠人也初為郡吏有容貌計略
捷給善應對從孫堅討黃巾於宛鄧破董卓於陽人攻
城野戰身被創夷堅卒復隨孫策在淮南從攻廬江拔
之還俱東渡策到横江當利破張英于麋等轉下秣陵
湖孰勾容曲阿普皆有功增兵二千騎五十匹(謹案五十匹陳
志訛作五十四)進破烏程石門木波門陵傳餘杭普功為多策
入會稽以普為吴郡都尉治錢唐後徙丹陽都尉居石
城復討宣城涇安吴陵陽春穀諸賊皆破之策嘗攻祖
郎大為所圍普與一騎共蔽扞策驅馬疾呼以矛突賊
賊披策因隨出後拜盪寇中郎將領零陵太守從討劉
勲於潯陽進攻黃祖於沙羡還鎮石城策卒與張昭等
共輔孫權遂周旋三郡平討不服又從攻江夏還過豫
章别討樂安樂安平定代太史慈備海昏與周瑜為左
右督破曹操於烏林又進攻南郡走曹仁拜禆將軍領
江夏太守治沙羡食四縣先出諸將普最年長時人皆
呼程公性好施與喜士大夫周瑜卒代領南郡太守權
分荆州與昭烈普復還領江夏遷盪寇將軍獲叛者數
百人皆令投火即日病癘百餘日卒權稱尊號追論普
功封子咨為亭侯
黃盖字公覆零陵泉陵人南陽太守黃子廉之後也少
孤嬰丁凶難有壮志薪芻餘暇講肄書傳尤精兵事初
為郡吏察孝廉辟公府孫堅舉義兵盖從之堅南破山
賊北走董卓拜盖别部司馬堅卒盖隨策及權擐甲周
旋蹈刃屠城諸山越不賓寇難之縣輒用盖為守長石
城縣吏特難檢御盖乃署兩掾分主諸曹教曰令長不
德徒以武功為官不以文吏為稱今賊寇未平有軍旅
之務一以文書委付兩掾當檢攝諸曹紏擿謬誤兩掾
所署事入諾出若有姦欺終不加以鞭杖宜各盡心無
為衆先初皆怖威夙夜恭職久之吏以盖不視文書漸
容人事盖亦嫌外懈怠時有所省各得兩掾不奉法數
事乃悉請諸掾吏賜酒肉因出事詰問兩掾辭屈皆叩
頭謝罪盖曰前已相敕終不以鞭杖相加非相欺也遂
殺之縣中震慄後轉春穀長尋陽令凡守九縣所在平
定遷丹陽都尉抑彊扶弱山越懷附盖姿貌嚴毅善於
撫養每所征討士卒皆争為先建安中隨周瑜拒曹操
於赤壁建策火攻乘勝追操為流矢所中時寒墮水為
吴軍人所得不知其盖也置厠牀中盖自彊呼韓當當
聞之曰此公覆聲也向之垂涕解易其衣遂得生拜武
鋒中郎將武陵蠻夷反亂攻守城邑乃以盖領太守時
郡兵才五百人自以不敵因開城門賊半入乃擊之斬
首數百餘皆奔走盡歸邑落誅討魁帥附從者赦之自
春訖夏寇亂盡平諸幽邃巴醴由誕邑侯君長皆改操
易節奉禮請見郡境遂清後長沙益陽縣為山賊所攻
盖又平討加偏將軍病卒官盖當官決斷事無留滯國
人思之(原注吴書又圖盖形四時祭祀)及權稱帝追論其功賜子柄爵
關内侯
謹案目錄此下有韓當傳今闕
蒋欽字公奕九江夀春人也孫策之襲袁術(謹案孫策傳無襲袁
術事此仍陳志之文疑誤)欽隨從給事及策東渡拜别部司馬授兵
與策周旋平定三郡又從定豫章調授葛陽尉歷三縣
長討平盜賊遷西部都尉會稽冶賊吕合秦狼等為亂
欽將兵討擊遂禽合狼五縣平定徙討越中郎將以涇
(謹案涇陳志作經通志作涇與此合)拘昭陽為奉邑賀齊討黝賊欽督萬
兵與齊并力黝賊平定從征合肥魏將張遼襲權於津
北欽力戰有功遷盪寇將軍領濡須督後召還都拜津
右護軍典領辭訟權嘗入其堂内母疎帳縹被妻妾布
裙權歎其在貴守約即敕御府為母作錦被改易帷帳
妻妾衣服悉皆錦繡初欽屯宣城嘗討豫章賊蕪湖令
徐盛收欽屯吏表斬之權以欽在遠不許盛由是自嫌
於欽曹操出濡湏欽與吕蒙持諸軍節度盛常畏欽因
事害已而欽每稱其善權謂欽曰盛前白卿卿今舉盛
欲慕祁奚邪欽對曰臣聞公舉不挾私怨盛忠而勤彊
有膽略器用好萬人督也今大事未定臣當助國求才
豈敢挾私忿以蔽賢乎權嘉之及攻關羽欽督水軍入
沔還道病卒權素服舉哀以蕪湖民二百戶田二百頃
給欽妻子子壹封宣城侯領兵拒昭烈有功還赴南郡
與魏交戰臨陳卒壹無子弟休領兵後有罪失職
謹案目錄此下有周泰陳武董襲甘寧四傳今
闕
凌統字公績吴郡餘杭人也父操輕俠有膽氣孫策初
興每從征伐常冠軍履鋒守永平長治山越姦滑斂手
遷破賊校尉及權統事從討江夏入夏口先登破其前
鋒輕舟獨進甘寧射殺之(謹案陳志云中流矢死此據甘寧傳注)統年十
五左右多稱述者權亦以操死國事拜統别部司馬行
破賊校尉使攝父兵復從擊山賊權破保屯先還餘麻
屯萬人統與督張異等留攻圍之克日當攻先期統與
督陳勤會飲酒勤剛勇任氣因督祭酒陵轢一坐舉罰
不以其道統疾其侮慢面折不為用勤怒詈統及其父
操統流涕不荅衆因罷出勤因酒凶悖又於道路辱統
統不忍引刀斫勤數日乃死及當攻屯統曰非死無以
謝罪乃率厲士卒身當矢石所攻一面應時披壊諸將
乘勝遂大破之還自拘於軍正權壯其果毅使得以功
贖罪後權復攻江夏統為前鋒與所厚健兒數十人共
乘一船常去大兵數十里行入右江斬黃祖將張碩盡
獲船人還以白權引軍兼道水陸並集時吕蒙敗其水
軍而統先搏其城於是大獲權以統為承烈都尉與周
瑜等拒破曹操於烏林遂攻曹仁遷為校尉雖在軍旅
親賢接士輕財重義有國士之風又從破皖拜盪寇中
郎將領沛相與吕蒙等西取三郡反自益陽從往合肥
為右都督時權徹軍前部已發魏將張遼等奄至津北
權使追還前兵兵去已遠勢不相及統率親兵三百人
䧟圍扶扞權出敵已毁橋橋之属者兩板權策馬驅馳
統復還戰左右盡死身亦被創所殺數十人度權已免
乃還橋敗路絶統被甲潜行權既御船見之驚喜統痛
親近無反者悲不自勝權引袂拭之謂曰公績亡者已
矣苟使卿在何患無人(原注吴書統創甚權遂留統於舟盡易其衣服其創頼得卓氏
良藥故得不死)拜偏將軍倍給本兵時有薦同郡盛暹於權者
以為梗槩大節有過於統權曰且令如統足矣後召暹
夜至時統已臥聞之攝衣出門執其手以入其愛善不
害如此統以山中人尚多壮悍可以威恩誘也權令東
占且討之命敕属城凡統所求皆先給後聞統素愛士
士亦慕焉得精兵萬餘人過本縣步入寺門見長吏懷
三版恭敬盡禮親舊故人恩義益隆事畢當出會病卒
時年四十九權聞之拊牀起坐哀不能自止數日減膳
言及流涕使張承為作銘誄二子烈封年各數歲權養
之宫中愛待與諸子同賓客進見呼示之曰此吾虎子
也及八九歲令葛光教之讀書十日一令乘馬追錄統
功封烈亭侯還其故兵後烈有罪免封復襲爵領兵
謹案目錄此下有徐盛傳今闕
潘璋字文珪東郡發干人也孫權為陽羡長始往隨權
性博蕩嗜酒居貧好賖酤債家至門輒言後豪冨相還
權竒愛之因使召募得百餘人遂以為將討山賊有功
署别部司馬後為吴大帝刺姦盗賊斷絶由是知名遷
豫章西安長劉表在荆州民數被寇自璋在事寇不入
境比縣建昌起為賊亂轉領建昌加武猛校尉討治惡
民旬月盡平召合遺散得八百人將還建業合肥之役
張遼奄至諸將不備陳武鬭死宋謙徐盛皆披走璋次
在後便馳進横馬斬謙盛兵走者二人兵皆還戰權甚
壮之拜偏將軍遂領百校屯半州權征關羽璋與朱然
斷羽走道到臨沮住夾石璋部下司馬馬忠禽羽并其
子平都督趙累等權即分宜都至秭歸二縣為固陵郡
拜璋為太守振威將軍封溧陽侯甘寧卒又并其軍昭
烈出夷陵璋與陸遜并力拒之璋部下斬漢護軍馮習
等所殺傷甚衆拜平北將軍襄陽太守魏將夏侯尚等
圍南郡分前部三萬人作浮橋渡百里洲上諸葛瑾楊
粲並會兵赴救未知所出而魏兵日渡不絶璋曰魏埶
始盛江水又淺未可與戰便將所領于洲上流五十里
伐葦數百萬束縛作大筏欲順流放火燒敗浮橋作筏
畢伺水長當下尚便引退璋下備陸口權稱尊號拜右
將軍璋為人麤猛禁令肅然好立功(謹案今志作好立功業各本俱訛作
功夫此作好立功語意自明)所領兵馬不過數千而其所在常如萬
人征伐止頓便立軍市他軍所無皆仰取足然性奢泰
末年彌甚服物僭擬吏兵富者或殺取其財物數不奉
法監司舉奏權惜其功而輒原不問嘉禾二年卒子平
以無行徙會稽璋妻居建業賜田宅復客五十家
謹案目錄此下有丁奉傳今闕
議曰程普諸將皆江表虎臣鏖兵衛主攻堅軋敵興王
定覇孫氏兄弟卒立國建號諸將之力也若黃盖之水
戰而用火攻能用竒者也蒋欽之不挾私怨而舉徐盛
凌統之親賢下士輕財重義陳表傾家養士妻子露立
並有良將之規甘寧之奢侈潘璋之不法權皆容之許
寧報蘇飛之恩不使統復父操之讎馭將之術也丁奉
恃功而驕不容於虐主宜哉孫盛曰孫權養士傾心竭
思以求其死力泣周泰之夷殉陳武之妾請吕蒙之命
育凌統之孤故仁澤内著而能屈彊荆吴然三良從穆
秦師以之不征魏妾既出杜回以之僵仆(原注左氏傳秦伯任好卒
以子車氏之三子奄息仲行鍼虎為殉皆秦之良也國人哀之為之賦黃鳥君子是以知秦之不復東征也
魏妾事見前注)權杖計任術以生從死世祚之促不亦宜乎
贊曰吴將剽輕殆多譎計莫肯下人卒自稱帝摩創撫
孤動輒流涕駕馭有術驅策有方果保江東不負桓王
