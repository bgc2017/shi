欽定四庫全書
續後漢書卷五十元郝經撰
列傳第四十七
吳
孫權(大帝)
孫權字仲謀堅為下邳丞生權方頥大口目有精光堅
亡兄策起事江東權常在左右性度弘朗仁而能斷好
俠下士每参計謀策甚竒之自以為不及也嘗會賓客
顧權曰此皆汝之將也於是聲望侔於父兄矣策既定
諸郡權年十五以為陽羡長郡察孝廉州舉茂才行奉
義校尉朝廷以策遠修貢職遣使者劉琬加錫命琬語
人曰吾觀孫氏兄弟雖各才秀明逹然皆禄祚不終惟
中弟孝廉形貌竒偉骨體不恒有大貴之表年又最壽
爾當識之
建安四年從策征廬江太守劉勲勲破進討黃祖於沙
羡
五年策卒以事授權權哭未及息策長史張昭謂權曰
孝廉此寧哭時耶扶權易服上馬撫廵諸軍上表朝廷
下移屬郡周瑜自巴丘將兵赴喪權留之以中護軍與
張昭共掌衆事是時惟有會稽吳郡丹陽豫章廬陵然
深險之地猶未盡從而天下英豪布在州郡賓旅寄寓
之士以安危去就為意未有君臣之固張昭周瑜等謂
權可與共成大業故委心服事焉冬十月曹操聞策卒
欲因喪伐之以定吳會張紘諫操操乃表權為討虜將
軍領會稽太守襲封吳侯仍遣紘還吳佐權使内附權
委紘與張昭共掌機務使丞之郡行文書事待張昭以
師傅之禮而周瑜程普吕範等為將率招延俊秀聘求
名士魯肅諸葛瑾等始為賓客分部諸將鎮撫山越討
不從命初策表用李術為廬江太守策亡攻殺揚州刺
史嚴象又不事權而多納其叛亡權移書求索術報曰
有德則歸無德則去不應復還權大怒以狀白曹操曰
嚴刺史昔為公用又是州舉將而李術凶惡輕犯漢制
殘害州司肆其不道宜速誅滅以懲醜𩔖今欲討之進
為國朝掃除鯨鯢退為舉將報塞怨讎此天下逹義夙
夜所甘心術必懼誅復詭說求救明公居阿衡之任海
内所瞻願敕執事勿復聽受乃舉兵攻術於皖城術閉
門自守求救於操操不救仍遣沛國劉馥為揚州刺史
術糧盡丸土而吞權屠其城梟術首徙其部曲三萬餘
人於吳廬陵太守孫輔恐權不能保江東隂遣人齎書
呼曹操行人以告權悉斬輔親近分其部曲徙輔置江
東
七年夏曹操下書責權任子權召羣僚議張昭秦松等
猶豫不决權引周瑜詣吳夫人前定議遂不送質
八年冬權西伐黃祖破其舟師惟城未克而山寇復動
還過豫章使吕範平鄱陽會稽程普討樂安太史慈領
海昏韓當周泰吕蒙等為劇縣令長討山越悉平之建
安漢興高平民作亂權使賀齊進討復至縣邑料出兵
萬人
九年冬十二月丹陽大都督媯覽郡丞戴員殺權弟丹
陽太守翊翊妻徐氏討覽員斬之權以從兄瑜代翊為
丹陽太守
十年權使賀齊討上饒分為建平縣
十一年權擊山賊麻保二屯平之
十二年西伐黃祖虜其人民而還冬十一月權母夫人
吳氏卒(謹案陳志孫權傳書權母吳氏薨在七年吳夫人傳亦在七年注引志林曰案會稽貢舉簿建
安十二年到十三年闕無舉者云府君遭憂此則吳后以十二年薨也八年九年皆有貢舉斯甚分明郝書據
此改)
十三年初巴郡甘寧依黃祖祖不能用亡奔權因獻攻
祖之策權遂伐祖祖先遣舟兵拒軍都尉吕蒙破其前
鋒而凌統董襲等盡銳攻之遂屠其城祖挺身逸騎士
馮則追梟其首虜其男女數萬口是歲使賀齊討黟歙
分歙為始新新定以六縣為新都郡荆州牧劉表卒魯
肅請奉命弔表二子且以觀變肅未到曹操已臨其境
表子琮舉衆降操昭烈欲南濟江肅與相見因宣權旨
為陳成敗昭烈進住夏口使諸葛亮詣權求救時曹操
新得表衆形勢甚盛移權書曰近者奉辭伐罪麾旌南
指劉琮束手今治水軍八十萬衆方與將軍會獵於吳
權以書示諸將莫不響震失色多勸權迎操惟周瑜魯
肅執拒之之議與權意同乃以周瑜程普為左右督各
領萬人援昭烈攻操於赤壁大破之操燒船遁士卒死
者大半昭烈與瑜等追至南郡操遂北還留曹仁徐晃
於江陵使樂進守襄陽時甘寧在夷陵為仁黨所圍用
吕蒙計留凌統以拒仁以其半救寧軍以勝反權自率
衆圍合肥使張昭攻九江之當塗昭兵不利權攻城踰
月不能下操遣張喜將騎赴合肥未至權退
十四年瑜仁相守歲餘所殺傷甚衆仁委城走權以瑜
為南郡太守昭烈表權行車騎將軍領徐州牧權表昭
烈領荆州牧屯公安以妹妻昭烈
十五年昭烈詣京見權求都督荆州周瑜上疏請留昭
烈權以曹操在北方當廣擥英雄不從遂以荆州借昭
烈周瑜請進取蜀漢未行而卒分豫章為鄱陽郡(謹案豫章
古今記曰分鄱陽歴陽餘干樂安石陽等五縣及廬江共為鄱陽郡)分長沙為漢昌郡以
魯肅為太守屯陸口代瑜權欲遂取蜀漢遣使告昭烈
昭烈不從權令孫瑜率水軍住夏口昭烈不聽軍過使
關羽屯江陵張飛屯秭歸諸葛亮據南郡昭烈自住孱
陵權不得已召瑜還以步騭為交州刺史前交趾太守
士爕率兄弟奉承節度權以爕為左將軍嶺南始服屬
於權
十六年初張紘以秣陵山川形勝勸權以為治所及昭
烈東過秣陵亦勸權居之權乃徙治秣陵
十七年春城石頭改秣陵為建業秋九月聞曹操來侵
作濡須塢
十八年春正月曹操進軍濡須口號步騎四十萬攻權
江西營獲其都督公孫陽權率衆七萬禦之操出濡須
作油船夜渡洲上權圍取之得三千餘人溺死者復數
千人權數挑戰操堅守不出權乃自乘輕船從濡須口
入操軍諸將以為挑戰者操曰此必權也欲身見吾軍
部伍爾敕弓弩亂發箭著權船偏重將覆因回船復以
一面受箭箭均船平行五六里作鼓吹而還操見其舟
船器仗整肅嘆曰生子當如孫仲謀如劉景升兒子豚犬
爾權為牋與操說春水方生公宜速去别紙言足下不
死孤不得安操語諸將曰孫權不欺孤乃徹軍還操恐
江濱郡縣為權所略徵令内移民轉相驚自廬江九江
蘄春廣陵戶十餘萬皆東渡江江西遂虚合肥以南惟
有皖城
十九年夏五月權攻皖城閏月克之獲廬江太守朱光
及参軍董和男女數萬口是歲昭烈取蜀
二十年權以昭烈已得益州令諸葛瑾從求荆州諸郡
昭烈不許曰吾方圖涼州涼州定乃盡以荆州相與爾
權曰此假而不反而欲以虚辭引歲也遂置南三郡長
吏關羽盡逐之權大怒乃遣吕蒙督鮮于丹徐忠孫規
等兵二萬取長沙零陵桂陽三郡使魯肅以萬人屯巴
丘以禦關羽權住陸口為諸軍節度蒙到二郡皆服惟
零陵太守郝普未下會昭烈到公安使關羽將三萬兵
至益陽權乃召蒙等使還助肅蒙使人誘普普降盡得
三郡將守因引軍還與孫皎潘璋并魯肅兵並進拒羽
於益陽未戰會操入漢中昭烈懼失益州使使求和權
令諸葛瑾報命更尋盟好遂分荆州長沙江夏桂陽以
東屬權南郡零陵武陵以西屬昭烈昭烈歸而操已還
權自反陸口遂攻合肥合肥未下徹軍還兵皆就路權
與凌統甘寧等在逍遥津北為魏將張遼所襲統等以
死扞權權乘駿馬上津橋橋南已徹丈餘無版親近監
谷利在馬後使權持鞍緩控利於後著鞭遂得越度賀
齊率三千人在津南迎權權由是得免張遼問所獲吳
人向有紫髯將軍長上短下便馬善射是何將也曰孫
會稽遼謂樂進曰恨不早知之急追自得矣舉軍歎恨
二十一年冬曹操治兵於譙
二十二年春操軍居巢(謹案陳志孫權傳二十一年冬曹公次於居巢遂攻濡須武紀
在二十二年此據通鑑綱目改書二傳相應矣)權保濡須操進兵攻之不克引
軍還使夏侯惇等屯居巢權令都尉徐詳詣操請降操
報使修好誓重結婚丹陽賊帥費棧以山越作亂權令
陸遜討平之
二十三年冬十月權將如吳親乘馬射虎於庱(原注攄陵反)
亭馬為虎所傷權投以雙戟虎却廢常從張世擊以戈獲
之
二十四年關羽圍曹仁於襄陽曹操遣于禁救之禁軍
沒於漢水羽虜禁等步騎三萬送江陵殺其將龐惪惟
城未拔權内憚羽外欲以為己功牋與曹操乞以討羽
自效操欲使羽與權相持以鬭之驛傳權書使曹仁以
弩射示羽羽猶豫不能去閏月權規取羽先遣吕蒙襲
公安獲將軍傅士仁蒙到南郡太守糜芳以城降蒙據
江陵撫其老弱釋于禁之囚陸遜别取宜都獲秭歸江
夷道還屯夷陵守峽口以備蜀關羽還當陽西保麥城
權使誘之羽偽降立幡旗為象人於城上因遁走兵皆
解散僅十餘騎權先使朱然潘璋斷其徑路十二月璋
司馬馬忠獲羽及其子平都督趙累等於章鄉斬之遂
定荆州是歲大疫盡除荆州民租稅曹操表權為驃騎
將軍假節領荆州牧封南昌侯權遣校尉梁寓入貢於
操(原注魏略梁寓字孔儒吳人也權遣寓觀望曹公曹公因以為掾尋遣還南)及令王惇等
市馬又遣朱光等歸上書稱臣於操稱說天命勸操廢
漢自立
二十五年春正月曹操卒子丕嗣為魏王秋七月權遣
使奉獻於魏魏將梅敷使張儉求見撫納南陽隂鄼筑
(原注音逐)陽山都中廬五縣民五千家來附冬曹丕廢漢帝
為山陽公僣稱尊號改元黃初
章武元年夏四月昭烈即皇帝位於蜀權聞曹丕稱帝
昭烈嗣漢呼問知星者已分野星氣何如遂有僣意以
名位尚卑無以厭衆欲先卑而後踞之先卑則可以假
寵後踞則必致討致討然後可以怒衆衆怒然後可以
自大故深絶漢而專事魏自公安徙都鄂改名武昌(謹案
水經注曰孫權自公安徙此改曰武昌縣鄂縣徙治於袁山東又以其年立為江夏郡分建業之民千家以益
之)以武昌下雉尋陽陽新柴桑沙羡六縣為武昌郡秋
八月城武昌下令諸將曰夫存不忘亡安必慮危古之
善教昔雋不疑漢之名臣於安平之世而刀劒不離於
身蓋君子之於武備不可以已况今處身疆畔豺狼交
接而可輕忽不思變難哉頃聞諸將各尚謙約不從人
兵甚非備慮愛身之謂夫保己遺名以安君親孰與危
辱宜深警戒務崇其大副孤意焉昭烈以權襲殺關羽
自將討權權懼復遣使稱臣於魏并送于禁等還冬十
一月魏遣太常邢貞策命權曰蓋聖王之法以德設爵
以功制禄勞大者禄厚德盛者禮豐故叔旦有夾輔之
勲太公有鷹揚之功並啟土宇復受備物所以表章元
功殊異賢哲也近漢高祖受命之初分裂膏腴以王八
姓(原注楚王韓信梁王彭越九江王英布韓王信趙王張耳燕王盧綰長沙王吳芮越王無諸)斯則
前世之懿事後王之元龜也朕以不德承運革命君臨
萬國秉統天機思齊先代坐而待旦惟君天資忠亮命
世作佐深覩歷數逹見廢興遠遣行人浮于潜漢望風
影附抗疏稱藩兼納纖絺南方之貢普遣諸將來還本
朝忠肅内發欵誠外昭信著金石義蓋山河朕甚嘉焉
今封君為吳王使使持節太常高平侯貞授君璽綬策
書金虎符第一至第五左竹使符第一至第十以大將
軍使持節督交州領荆州牧事錫君青土苴以白茅對
揚朕命以尹東夏其上故驃騎將軍南昌侯印綬策符
今又加君九錫其敬聽後命以君綏安東南綱紀江外
民夷安業無或携貳是用錫君大輅戎輅各一玄牡二
駟君務財勸農倉庫盈積是用錫君衮冕之服赤舄副焉
君化民以德禮教興行是用錫君軒縣之樂君宣𨗳
休風懷柔百越是用錫君朱戶以居君運其才謀官屬
任賢使用錫君納陛以登君忠勇並奮清除姦慝是用
錫君虎賁之士百人君振威陵邁宣力荆南梟滅凶醜
罪人斯得是用錫君鈇鉞各一君文和於内武信於外
是用錫君彤弓一彤矢百玈弓十玈矢千君以忠肅為
基恭勤為德是用錫君秬鬯一卣圭瓉副焉欽哉敬敷
訓典以服朕命以助相我國家永終爾顯烈權羣臣議
以為宜稱上將軍九州伯不應受魏封權曰九州伯於
古未聞也昔沛公亦受項羽封為漢王此蓋時宜爾復
何損邪遂受之(原注孫盛曰昔伯夷叔齊不屈有周魯仲連不為秦民夫以匹夫之志猶義不
辱况列國之君参分天下而可二三其節或臣或否乎余觀吳蜀咸稱奉漢至於漢代莫能固秉臣節君子是
以知其不能克昌厥後卒見吞於大國也向使權從羣臣之議終身稱漢將豈不義悲六合仁感百世哉)昭
烈大軍東下至巫山秭歸使使誘𨗳武陵蠻夷假與印
傳許之封賞於是諸縣及五谿民皆反為漢權以陸遜
為督督朱然潘璋等以拒之遣都尉趙咨使魏咨還言
北朝終不能守盟誓勸稱尊號權納之曹丕遣使求雀
頭香大貝明珠象牙犀角玳瑁孔雀鬭鴨長鳴雞羣臣
奏曰荆揚二州貢有常典魏所求珍玩之物非禮也宜
勿與權曰昔惠施尊齊為王客難之曰公之學去尊今
王齊何其倒也惠子曰有人於此欲擊其愛子之頭而
石可以代之子頭所重而石所輕以輕代重何為不可
乎方有事於西北江表元元恃主為命非我愛子邪彼
所求者於我瓦石爾孤何惜焉彼在諒闇之中而所求
若此寧可與言禮哉皆具以與之丕欲封權子登為萬
戶侯權以登年幼上書辭封遣西曹掾沈珩陳謝并獻
方物立登為王太子
黃武元年漢章武二年也春正月陸遜部將宋謙等攻
漢五屯皆破之漢軍分據險地前後五十餘營遜隨輕
重以兵應拒自正月至閏月大破之臨陳所斬及投兵
降者數萬人昭烈退走權使具上破漢所獲印綬首級
土地并表將吏功勤宜加爵賞之意於魏曹丕詔答曰
老虜邊窟越險深入曠日持久内廹罷弊外困智力故
見身於鷄頭分兵擬西陵其計不過謂可轉足前迹(謹案
今志注作轉是宋本作轉足與此合)以搖動江東根未着地摧折其枝雖
未刳備五藏使身首分離其所降誅亦足使虜部衆兇
懼昔吳漢先燒荆門後發夷陵而子陽無所逃其死來
歙始襲略陽文叔喜之而知隗囂無所施其巧今討此
虜正似其事將軍勉建方略務全獨克并遣報使致鼲
子裘明光鎧騑馬又以素書所作典論及詩賦賜權初
權外託事魏而誠心不欵魏欲遣侍中辛毗尚書桓階
往與盟誓并徵任子權辭讓不受魏羣臣奏曰臣聞枝
大者披心尾大者不掉有國有家之所慎也昔漢承秦
弊天下新定大國之王臣節未盡以蕭張之謀不備錄
之至於六王前後反叛已而伐之戎車不輟又文景守
成忘戰戢役驕縱吳楚養虺成蛇既為社稷大憂蓋前
事之不忘後事之師也孫權幼豎小子無尺寸之功遭
遇兵亂因父兄之緒少蒙翼卵煦伏之恩長含鴟梟反
逆之性背棄天施(謹案今志註作天地宋本作天施與此合)罪惡積大復與
關羽更相覘伺逐利見便挾為卑辭先帝知權姦以求
用時以于禁敗於水災方當(謹案志注作等當)討羽因以委權
先帝委裘下席權不盡心誠不(謹案不字志注作在)惻怛欲因大
喪寡弱王室希託董桃傳先帝令乘未得報許擅取襄陽
及見驅逐乃更折節邪辟之態巧言如流雖重譯累使
發遣禁等内包隗囂顧望之姦外欲緩誅支仰蜀賊聖
朝含弘既加不忍優而赦之與之更始猥乃割地王之
使南面稱孤兼官累位禮備九命名馬百駟以成其勢
光寵顯赫古今無二以犬羊之姿横被虎豹之文不思
精力致死之節(謹案精力志注作静力)以報無量不世之恩臣每
見所下權前後章表又以愚意採察權旨自以阻帶江
湖負固不服狃&KR1016;(謹案今志注作狃挾宋本作狃&KR1016;與此合)累世詐為(謹案陳志
注作詐偽)成功上有尉佗英布之計下誦伍被屈彊之辭終
非不侵不叛之臣以為晁錯不發削弱王侯之謀則七
國同衡禍久而大蒯通不决襲歷下之策則田横自慮
罪深變重臣謹考之周禮九伐之法平權凶惡逆節萌
生見罪十五昔九黎亂德黃帝加誅項羽罪十漢祖不
捨權所犯罪釁明白非仁恩所養宇宙所容臣請免權
官鴻臚削爵土捕治罪敢有不從移兵進討以明國典
好惡之常以静三州元元之苦丕遂决策伐吳劉曄諫
不聽秋七月以孫邵為丞相九月丕命曹休張遼臧覇
出洞口曹仁出濡須曹真夏侯尚張郃徐晃圍南郡權
遣吕範等督五軍以舟軍拒休等諸葛瑾潘璋楊粲救
南郡朱桓以濡須督拒仁時揚越蠻夷多未平集内難未
弭故權卑辭上書求自改厲若罪在難除必不見置當
奉還土地民人寄命交州以終餘年丕報曰君生於擾
攘之際本有從横之志降身奉國以享茲祚自君策名
以來貢獻盈路討備之功國朝仰成埋而掘之古人之
所耻(原注國語狸埋之狸掘之是以無成功)朕之與君大義已定豈樂勞
師遠臨江漢廊廟之議王者所不得專三公上君過失
皆有本末朕以不明雖有曾母投杼之疑猶冀言者不
信以為國福故先遣使犒勞又遣尚書侍中踐修前言
以定任子君遂設辭不欲使進議者怪之又前都尉浩
周勸君遣子乃實朝臣交謀以此卜君君果有辭外引
隗囂遣子不終内喻竇融守忠而已世殊時異人各有
心浩周之還口陳指麾益令議者發明衆嫌終始之本
無所據仗故遂俛仰從羣臣議今省上事欵誠深至心
用慨然悽愴動容即日下詔敕諸軍但深溝高壘不得
妄進若必效忠節以解疑議登身朝到夕召兵還此言
之誠有如大江權遂改元黃武臨江拒守冬十一月大
風範等兵溺死者數千餘軍還江南曹休使臧覇以輕
船五百敢死萬人襲攻徐陵燒攻城軍殺略數千人將
軍全琮徐盛追斬魏將尹盧殺獲數百十二月權既拒
魏復欲與漢修好令作書聘漢曰前所以名西為蜀者以
漢帝尚存故爾今漢已廢自可名為漢也遂使太中大
夫鄭泉聘昭烈於白帝始復通也然猶與曹丕相往來
至後年乃絶是歲改夷陵為西陵將軍孫盛據江陵中
州以為南郡外援
二年漢建興元年也春正月曹真分軍奪據江陵中州
城江夏山改四分用乾象歴推五德之運以為土行用
未祖辰臘(原注志林土行以辰臘得其數矣土盛於戊而以未祖其義非也土生於未故未為坤初
是以月令建未之月祖黃精於郊祖用其盛今祖用其始豈應運乎)三月曹仁遣將軍常
彫等以兵五千乘油船晨渡濡須中州仁子泰因引軍
急攻朱桓桓率兵拒之遣將軍嚴圭擊破彫等魏軍皆退
夏四月羣下勸權稱尊號權不許曰漢家湮替不能存救
亦何心而競乎羣臣稱天命符瑞固請權不許而謂將相曰
往年孤以玄德方向西鄙故先命陸遜選衆以待之聞北部
分欲以助孤孤内嫌其有挾若不受其拜是相折辱而趣其
速發便當與西俱至二處受敵於孤為劇故自抑按就其封
王低屈之趣諸君似未之盡今故以此相解爾照烈崩於白
帝權使立信都尉馮熙弔祭於漢先是戲口守將晉宗殺其將
王直以衆叛降魏魏以為蘄春太守數犯邊境六月權令將軍賀齊
督糜芳劉邵等襲蘄春生獲宗冬十一月漢使中郎將鄧芝來聘
(原注吳歴蜀致馬二百匹錦千端及方物自是之後聘使往來以為常吳亦致方土所出以答其厚意焉謹案末帝紀建興
元年秋八月遣尚書郎鄧芝修好於吳通鑑綱目作尚書鄧芝芝本傳於時正入為尚書此作中郎將蓋沿陳志之訛)
三年夏遣輔義中郎將張温聘於漢報鄧芝也秋八月
赦死罪九月曹丕出廣陵安東將軍徐盛令植木衣葦
為疑城假樓自石頭至於江乘聯亘數百里一夕而成
又大浮舟艦於江時江水盛長丕臨望歎曰魏雖有武
騎千羣無所用之彼有人焉未可圖也乃還漢復遣鄧
芝來聘重結盟好權謂芝曰山民作亂江邊守兵多徹
慮曹丕乘空弄態而反求和議者以為内有不暇幸來
求和於我有利宜當與通以自辨定恐西州不能明孤
赤心用致嫌疑孤土地邊外間隙萬端而長江巨海皆
當防守丕觀釁而動惟不見便寧得忘此復有他圖
四年夏五月丞相孫邵卒六月以太常顧雍為丞相冬
十月曹丕復至廣陵臨江觀兵戎卒十餘萬旌旗數百
里有渡江之志權嚴設守備時大寒冰舟不得入江丕
見波濤洶湧歎曰嗟乎固天所以限南北也遂歸孫韶
遣將高壽等率敢死士五百人於徑路夜要丕丕大驚
獲其副車羽蓋以還十二月鄱陽賊彭綺自稱將軍攻
沒郡縣衆數萬人
五年春令曰軍興日久民離農畔父子夫婦不能相䘏
孤甚愍之今北虜縮竄方外無事其下州郡有以寬息
秋七月權聞曹丕卒遂伐其喪攻江夏不克而還遣諸
葛瑾等圍襄陽魏將司馬懿擊敗之殺部將張覇分三
郡惡地十縣置東安郡以全琮為太守平討山越冬十
月陸遜陳便宜勸以施德緩刑寬賦息調又云忠讜之
言不能極陳求容小臣數以利聞權報曰夫法令之設
欲以遏惡防邪儆戒未然也焉得不有刑討以威小人
乎此為先令後誅不欲使有犯者爾君以為太重者孤
亦何利其然但不得已而為之爾今承來意當重諮謀
務從其可且近臣有盡規之諫親戚有補察之箴所以
匡君正主明忠信也書載予違汝弼汝無面從孤豈不
樂忠言以自裨補邪而云不敢極陳何得為忠讜哉若
小臣之中有可納用者寧得以人廢言而不採擇乎但
謟媚取容雖闇亦所明識也至於調發者徒以天下未
定事以衆濟若徒守江東修崇寬政兵自足用何用多
為顧坐自守可陋爾若不豫調恐臨時未可便用也又
孤與君分義特異榮戚實同來表云不敢隨衆容身苟
免此實甘心所望於君也於是令有司盡寫科條使郎
中褚逢齎以就遜及諸葛瑾意所不安令損益之是歲
權於武昌新裝大船名為長安試泛之釣臺泝時風大
盛谷利令柂工取樊口權曰當張頭取羅州利拔刀向
柂工曰不取樊口者斬工即轉柂入樊口風遂猛不可
行乃還權曰阿利畏水何怯也利跪曰大王萬乘之主
輕於不測之淵戱於猛浪之中船樓裝高邂逅顛危奈
社稷何是以利輙敢以死争權歎重之不復稱名常呼
曰谷云(謹案太平御覽引吳志曰權與羣臣泛觴於大船江中西上逢惡氣權遣舵工張頭取羅州谷
利拔劍擬舵工急取樊口未及至口灣中船破因名敗船灣江夏記曰敗船灣在縣西北七里)交趾太
守士□卒交州刺史吕岱殺士燮子徽等兄弟六人徼
外扶南林邑堂明皆入貢
六年春正月鄱陽太守周魴等擊彭綺獲之閏月韓當
子琮(謹案當子綜見韓當傳此作琮蓋衍志訛)以其衆叛降魏
七年春三月封子慮為建昌侯夏五月鄱陽太守周魴
偽叛誘魏將曹休秋八月權至皖口使將軍陸遜督諸
將大破休於石亭大司馬吕範卒將軍翟周叛降魏權
恐將軍畏罪而亡乃下令自今諸將有罪三然後議之
黃龍元年春公卿百司皆勸權正尊號夏四月夏口武
昌並言黃龍鳳凰見丙申南郊遂稱帝策告天地曰皇
帝臣權敢用玄牡昭告於皇皇后帝漢享國二十有四
世歴年四百三十有四行氣數終禄祚運盡普天弛絶
率土分崩孽臣曹丕遂奪神器丕子叡繼世作慝滛名
亂制權生於東南遭值期運承乾秉戎志在平世奉辭
行罰舉足為民羣臣將相州郡百城執事之人咸以為
天意已去於漢漢氏已絶祀於天皇帝位虚郊祀無主
休徵嘉瑞前後雜沓歴數在躬不得不受權畏天命不
敢不從謹擇元日登壇燎祭即皇帝位惟爾有神左右
有吳永終天禄是日大赦改元追尊父破虜將軍堅為
武烈皇帝母吳氏為武烈皇后兄討逆將軍策為長沙
桓王太子登為皇太子將吏皆進爵加賞初興平中吳
中童謠曰黃金車斑蘭耳闓昌門出天子(原注裴松之曰昌門吳西
郭門夫差所作)五月使校尉張剛管篤之遼東遣使以並尊二
帝告於漢六月漢遣衞尉陳震賀權踐祚權乃中分天
下豫青徐幽屬吳兖冀并涼屬漢其司州之土以函谷
關為界盟曰天降喪亂皇綱失叙逆臣承釁劫奪國柄
始於董卓終於曹操窮凶極惡以覆四海至令九州幅
裂普天無統民神痛怨靡所戾止及操子丕桀逆遺醜
荐作姦回偷取天位而叡尋丕凶蹟阻兵盗土未伏厥
誅昔共工亂衆而高辛行師三苗干度而虞舜征焉今
日滅叡禽其徒黨非漢與吳將復誰在夫討惡剪暴必
聲其罪宜先分裂奪其土地使士民之心各知所歸是
以春秋晉侯伐衞先分其田以畀宋人斯其義也且古
建大事必先盟誓故周禮有司盟之官尚書有告誓之
文漢之與吳雖信由中然分土裂境宜有盟約諸葛丞
相德威遠著翼戴本國典戎在外信感隂陽誠動天地
重復結盟廣誠約誓使東西士民咸共聞知故立壇殺
牲昭告神明再歃加書副之天府天高聽下靈威棐諶
司慎司盟羣神羣祀莫不臨之自今日漢吳既盟之後
戮力一心同討魏賊救危䘏患分災共慶好惡齊之無
或携貳若有害漢則吳伐之若有害吳則漢伐之各守
分土無相侵犯傳之後葉克終克始凡百之約皆如載
書信言不豔實居於好有渝此盟創禍先亂違貳不協
慆慢天命明神上帝是討是督山川百神是糾是殛俾
墜其師無克祚國于爾大神其明鑒之秋九月權遷都
建業因故府不改館徵上大將軍陸遜輔太子登掌武
昌留事以張昭為輔吳將軍
二年春正月魏作合肥新城詔立都講祭酒以教學諸
子遣將軍衞温諸葛直將甲士萬人浮海求夷洲及亶
洲亶洲在海中不可得至但得夷洲數千人還遣諸軍
攻魏合肥不克而還廷尉監隠蕃作亂伏誅
三年春二月遣太常潘濬率衆五萬討武陵蠻夷衞温
諸葛直皆以違詔無功下獄誅夏由拳野稻自生改為
禾興縣中郎將孫布詐降以誘魏將王凌凌以軍迎布
冬十月權伏兵於阜陵邀擊凌敗之會稽南始平言嘉
禾生十二月丁卯大赦改明年元
嘉禾元年春正月建昌侯慮卒三月遣將軍周賀校尉
裴潜乘海之遼東求馬於公孫淵放騎都尉虞翻於蒼
梧秋九月公孫淵遣校尉宿舒郎中令孫綜(謹案陳志作閬中令
此作郎中令與通鑑合)稱藩并獻貂馬冬十月魏將田豫邀擊賀
於成山斬賀(謹案陳志田豫擊賀事在九月今移十月)舒綜至權大悅遂議
加淵爵位十二月陸遜攻魏廬江不克
二年春正月詔曰朕以不德肇受元命夙夜兢兢不遑
假寢思平世難救濟黎庶上答神祗下慰民望是以眷
眷勤求俊傑將與戮力共定海内苟在用心與之偕老
今使持節督幽州領青州牧遼東太守燕王久脅賊虜
隔在一方雖乃心於國其路靡緣今因天命遠遣二使
欵誠顯露章表殷勤朕之得此何喜如之雖湯遇伊尹
周獲吕望世祖未定而得河右方之今日豈復是過普
天一統於是在矣書不云乎一人有慶兆民頼之其大
赦天下與之更始布告州郡咸使聞知特下燕國奉宣
詔恩令普天率土備聞斯慶三月遣舒綜還使太常張
彌執金吾許宴將軍賀逹等將兵萬人金寳珍貨九錫
備物乘海授淵燕王自丞相顧雍以下皆諫以為淵未
可信而寵待太厚但可遣吏兵數百護送舒綜權終不
聽(原注裴松之曰權愎諫違衆信淵意了非有攻伐之規重複之慮宣逹錫命乃用萬人是何不愛其民昏
虐之甚乎此役也非惟闇塞實為無道)淵果斬彌等送其首於魏沒其兵
資權大怒欲自征淵曰朕年六十世事難易靡所不嘗
近為鼠子所前却令人氣踴如山不自截鼠子頭以擲
于海無顔復臨萬國就令顛沛不以為恨尚書僕射薛
綜等切諫乃止冬十二月權向合肥新城遣將軍全琮
攻六安皆不克還
三年春正月詔曰兵久不輟民困於役歲或不登其寬
諸逋勿復督課漢丞相亮約同時大舉伐魏夏五月權
遣陸遜諸葛瑾等屯江夏沔口孫韶張承等向廣陵淮
陽權率大衆圍合肥新城時亮出武功權謂曹叡不能
遠出而叡遣兵助司馬懿拒亮自率水軍東出未至壽
春權退還孫韶亦罷秋八月以諸葛恪為丹陽太守討
山越潘濬平武陵蠻還武昌冬十一月詔復曲阿為雲
陽丹徒為武進廬陵賊李桓羅厲等為亂
四年夏遣吕岱討桓等秋魏使以馬求易珠璣翡翠瑇
瑁權曰此皆孤所不用而可得馬何苦而不聽皆與之
五年春三月輔吳將軍張昭卒中郎將吾粲獲李桓
將軍唐咨獲羅厲等鄱陽賊彭旦等為亂
六年春正月公孫淵自稱燕王聞魏將來討復稱臣乞
兵北伐以自救權欲戮其使羊衜曰不可是肆匹夫之
怒而捐覇王之計也不如因而厚之遣其兵潜往以要
其成若魏伐淵不克而我軍遠赴是恩結遐夷義蓋萬
里若兵連不解首尾離隔則我虜其傍郡驅略而歸亦
足以致天之罰報雪曩事矣權曰善乃勒兵大出謂淵
使曰請俟後問當從簡書必與弟同休戚共存亡雖隕
於中原吾所甘心也又曰司馬懿所向無前深為弟憂
也二月陸遜討彭旦等皆破之冬十月遣衞將軍全琮
襲魏六安不克諸葛恪平山越還北屯廬江
赤烏元年夏吕岱討廬賊平之秋八月魏將司馬懿克
襄平斬公孫淵武昌言麟見有司奏言麟者太平之應
宜改年號詔曰間者赤烏集於殿前朕所親見若神靈
以為嘉祥者改年宜以赤烏為元羣臣奏曰昔者武王
伐紂有赤烏之祥君臣觀之遂有天下聖人書策載述
最詳者以為近事既嘉親見又明也於是改元步夫人
卒追贈皇后初權信任校事吕壹壹性苛惨用法深刻
太子登數諫權不納大臣由是莫敢言後壹姦罪發露
伏誅權引咎責躬乃使中書郎袁禮告謝諸大將因問
時事所當損益禮還復有詔責數諸葛瑾步騭朱然吕
岱等曰袁禮還云與子瑜子山義封定公相見並以時
事當有所先後各自以不掌民事不肯便有所陳悉推
之伯言承明伯言承明見禮涕泣懇惻辭旨辛苦至乃
懷執危怖有不自安之心聞此悵然深自刻怪何者夫
惟聖人能無過行明者能自見爾人之舉厝何能悉中
獨當已有以傷拒衆意忽不自覺故諸君有嫌難爾不
爾何緣乃至於此乎自朕興軍五十年所賦役凡百皆
出於民天下未定孽𩔖猶存士民勤苦然勞百姓事不
得已爾與諸君從事自少至長髮有二色以為表裏足
以明露公私分計足用相保盡言直諫所望諸君拾遺
補闕昔衞武公年過志壯勤求輔弼每獨歎責(原注江表傳權
又云天下無粹白之狐而有粹白之裘衆之所積也夫能以駁致純不惟積乎故能用衆力則無敵於天下矣
能用衆智則無畏於聖人矣)且布衣韋帶相與結交分成好合尚汚
垢不異今日諸君與朕從事雖君臣義存猶謂骨肉不
復是過榮福喜戚相與共之忠不匿情智無遺計事統
是非諸君豈得從容而已哉同船濟水將誰與易齊桓
諸侯之覇者爾有善管子未嘗不歎有過未嘗不諫諫
而不得終諫不止今朕自省無桓公之德而諸君諫争
未出於口乃執嫌難以此言之朕於齊桓良優未知諸
君於管子何如爾久不相見因事當笑共定大業整齊
天下當復有誰凡百事要所當損益樂聞異計匡所不
逮
二年春正月詔曰郎吏者宿衞之臣古之命士也間者
所用頗非其人自今選三署皆依四科不得以虚辭相
飾三月遣使者羊衜鄭胄將軍孫怡之遼東擊魏守將
張特高慮等(謹案張特志作張持)虜其男女而還(原注裴松之曰聞孫怡者東川
人非權之宗也)夏五月城沙羡冬十月將軍蔣祕南討夷賊祕
所領都督廖式殺臨賀太守嚴綱等自稱平南將軍與
弟潜共攻零陵桂陽及搖動交州蒼梧鬱林諸郡衆數
萬人遣將軍吕岱唐咨討之歲餘皆平
三年春正月詔曰蓋君非民不立民非榖不生頃者以來民
多征役歲又水旱年穀有損而吏或不良(謹案今志作吏不良宋本多或字與
此合)侵奪民時以致飢困自今以來督軍郡守其謹察非
法當農桑時以役事擾民者舉正以聞夏四月大赦詔
諸郡縣治城郭起譙樓穿塹發渠以備盗賊冬十一月
民飢詔開倉廩以賑貧民
四年夏四月遣衞將軍全琮略淮南决芍陂燒安城邸
閣收其人民威北將軍諸葛恪攻六安琮與魏將王凌
戰於芍陂中郎將秦晃等千餘人戰死車騎將軍朱然
圍樊大將軍諸葛瑾攻柤中(原注襄陽記柤音如租稅之租柤中在上黃界去襄
陽一百五十里魏時夷王梅敷兄弟三人部曲萬餘家屯此分布在中廬宜城西山&KR0739;沔二谷中土地平敞宜
桑麻有水陸良田沔南之膏腴沃壤謂之柤中)五月太子登卒魏太傅司馬懿
救樊六月軍還閏月大將軍諸葛瑾卒陸遜城邾(謹案陸遜
上志有秋八月三字)
五年春正月立子和為太子大赦改禾興為嘉興百官
奏立皇后及諸王詔曰今天下未定民物勞瘁且有功
者或未錄飢寒者尚未䘏猥割土壤以豐子弟崇爵位
以寵妃妾朕甚不取其釋此議夏四月禁進獻御减太
官膳秋七月有司又奏立后及諸王八月立子覇為魯
王
六年春正月諸葛恪襲魏六安破魏將謝順營虜其民
人而還冬十月丞相顧雍卒十二月魏司馬懿將兵入
舒諸葛恪自皖遷於柴桑
七年春正月以上大將軍陸遜為丞相領武昌事如故是
歲步騭朱然等各上疏謂自蜀還者咸言背盟與魏交
通多作舟船繕治城郭又蔣琬守漢中聞司馬懿南向
不出兵乘虚以掎角之反委漢中還成都事已彰灼無
所復疑宜為之備權曰吾待蜀不薄聘享盟誓無所負
之何以致此又司馬懿前來入舒旬日便退蜀在萬里
何知緩急而便出兵乎昔魏欲入漢川此間始嚴亦未舉
動會聞魏還而止蜀寧可復以此有疑邪又人家治國
舟船城郭何得不獲(謹案監本陳志作不獲今本改作不護)今此間治軍
寧復欲以禦蜀邪人言苦不可信(謹案苦今志作若宋本作苦與此合)為
諸君破家保之漢竟自無謀如權所籌詔曰督將亡叛
而殺其妻子是使妻去夫子棄父甚傷義教自今勿殺
也
八年春正月太子和魯王霸二宫黨與交争權殺揚武
將軍張休太子太𫝊吾粲放太常顧譚及其弟奮威將
軍承於交州二月權欲廢太子和丞相陸遜諫不聽遜
憤恚卒於武昌將軍馬茂本淮南鍾離長而為王凌所
失來歸以為征西將軍九江太守外部督封侯領千兵
權數出苑中與公卿諸將射茂與兼符節令朱貞無難
督虞欽牙門將朱志等合計伺權在苑中(謹案今志作苑守宋本作
苑中與此合)公卿諸將在門未入令貞持節稱詔悉收縳之
茂引兵入苑擊權分據宫中及石頭塢遣人報魏事覺
秋七月皆夷三族八月大赦遣校尉陳勲將屯田及作
士三萬人鑿句容中道自小其至雲陽西城通會市作
邸閣
九年春二月車騎將軍朱然侵魏柤中斬獲千餘秋九
月以驃騎將軍步騭為丞相車騎將軍朱然為左大司
馬衞將軍全琮為右大司馬鎮南將軍吕岱為上大將
軍威北將軍諸葛恪為大將軍
十年春正月右大司馬全琮卒權遣諸葛壹偽叛以誘
諸葛誕誕以步騎二萬(謹案陳志作一萬)迎壹於高山權出涂
中遂至高山潜軍以待之誕覺而退二月詔曰建業宫
乃朕從京來所作將軍府寺爾材柱率細皆已腐朽常
恐損壊今未復西可徙武昌宫材瓦更繕治之有司奏
立武昌宫已二十八歲恐不堪用宜下所在通共伐致
(謹案通共今志作通更)權曰大禹以卑宫室為美今軍事未已所
在多賦若便通伐妨損農桑徙武昌材瓦自可用也遂
徙居南宫三月改作太初宫令諸將及州郡皆義作夏
五月丞相步騭卒冬十月赦死罪
十一年春正月朱然城江陵二月地仍震詔曰朕以寡
德過奉先祀涖事不聰獲遣靈祗夙夜祗戒若不終日
羣僚其各厲精思朕過失勿有所諱三月宫成夏五月
鄱陽言白虎仁詔曰古者聖王積行累善修身行道以
有天下故符瑞應之所以表德也朕以不明何以臻兹
書云雖休勿休公卿百司其勉修所職以匡不逮
十二年春三月左大司馬朱然卒夏四月丙寅驃騎將
軍朱據領丞相六月戊戌寳鼎出臨平湖
十三年秋八月丹陽句容及故鄣寧國諸山崩鴻水溢
詔原逋責給貸種食廢太子和處故鄣殺魯王霸及車
騎將軍朱據冬十月魏將文欽偽叛以誘朱異權遣吕
據就異以迎欽異等持重欽不敢進十一月立幼子亮
為太子遣軍十萬作堂邑凃塘以淹北道十二月魏大
將軍王昶圍南郡荆州刺史王基攻西陵昶敗施績於
江陵遣將軍戴烈陸凱往救之皆引還(原注庾闡揚都賦注烽火以炬
置孤山頭皆緣江相望或百里或五十三十里寇至則舉以相告一夕可行萬里孫權時令暮舉火於西陵鼓
三竟達吳郡之南沙)是歲神人授書告以改元立后
太元元年夏立潘氏為后大赦改元初臨海羅陽縣有
神自稱王表周旋民間飲食與人無異然不見其形又有
一婢名紡績是月遣中書郎李崇齎輔國將軍羅陽王
印綬迎表表隨崇俱出與崇及所在郡守令長談論崇等
無以易所歴山川輙遣婢與其神相聞秋七月崇與表至
權於蒼龍門外為立第舍數使近臣齎酒食往來(謹案志作往表)
說水旱小事往往有騐(原注孫盛曰盛聞國將興聽於民國將亡聽於神權年老志衰讒臣
在側廢適立庶以妾為妻可謂多凉德矣而偽設符命求福妖邪將亡之兆不亦顯乎)冬十一月
大赦權祭南郊還得風疾驛徵大將軍諸葛恪拜為太
子太𫝊總統國事詔省繇役减征賦除民所患苦
二年春正月立故太子和為南陽王居長沙子奮為齊
王居武昌子休為琅邪王居虎林二月大赦改元神鳳
内人弑潘后諸將吏數詣王表請福表亡去夏四月權
卒年七十一諡曰大皇帝秋七月葬蔣陵(原注傳子曰孫策為人明
果獨斷勇蓋天下以父堅戰死少而合其兵將以報讎轉鬪千里盡有江南之地誅其名豪威行隣國及權繼
其業有張子布以為腹心有陸遜諸葛瑾步騭以為股肱有吕範朱然以為爪牙分任受職乘間伺隙兵不妄
動故戰少敗而江南安陳壽評曰孫權屈己忍辱任才尚計有句踐之竒英人之傑矣故能自擅江表成鼎峙
之業性多嫌忌果於殺戮暨臻末年彌以滋甚至於䜛說殄行胤嗣廢斃豈所謂貽厥孫謀以燕翼子者哉其
後葉陵遲遂致覆國未必不由此也裴松之曰孫權横廢無罪之子雖為兆亂然國之傾覆自由暴皓若權不
廢和皓為世適終至滅亡有何異哉此則喪國由於昏虐不在於廢黜也故使亮保國祚休不早死則皓不得
立皓不得立則吳不亡矣)
議曰吳楚國于荆揚二州之域連高夾深以江山為城
隍負固恃險割於中夏尚矣書稱苗民逆命詩載奮伐
荆楚皆夏殷盛王之時至於周公之懲荆舒召公之平
淮夷亦成王宣王太平中興之日矧於王道衰禮義廢
中國寖微之後乎周室之東吳楚始皆僣王荐食諸姬
啟土上國與齊晉更覇争長楚復并吳至地方七千餘
里而天下莫彊終春秋戰國之世橫肆者五百餘年漢興
項羽以江東兵殘滅諸侯屠咸陽鏖秦民自稱西楚覇
王擅號令於天下五年始自刃孝景時吳楚七國復仰
關而攻漢幾危劉氏世為中國患者如此剽輕好亂殆
天性然東漢之衰孫權乘父兄之烈尊禮英賢撫納豪
右誅黃祖走曹操襲關羽遂奄有荆揚今年出濡須明
年戰合肥嶷然勢常北嚮而以守為攻稱臣於魏結援
於漢始忍句踐之辱終為熊通之僣保據江淮奄征南
海卒與漢魏鼎峙而立先起而後亡非惟智勇足抗衡
亦國勢便利使然也及晉混合不一再傳亟走江壖而
棄中國宋齊梁陳承之後三百年而後亡豈天之設險
終使限南北乎
贊曰慟哭統衆收淚結綬英威復振雄業載構討賊定
覇指江誓天整領志烈驅率時賢割裂東南包舉荆楚
走操却丕立國啟土黃龍獻瑞金陵始王遂帝三州終
顯大象
