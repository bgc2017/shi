欽定四庫全書
續後漢書卷二十一元郝經撰
列傳第十八
漢臣
王連李恢吕凱馬忠王平張嶷
霍峻(子弋)羅憲
王連字文儀南陽人也劉璋時入蜀為梓潼令昭烈起
事葭萌進軍來南連閉城不降昭烈義之而不偪也成
都既平以連為什邡令轉在廣都所居有績遷司鹽校
尉較鹽鐡之利利入甚多有禆國用於是簡拔良才以
為官屬若吕乂杜祺劉幹等皆至大官遷蜀郡太守興
業將軍領鹽府如故建興元年拜屯騎校尉領丞相長
史封平陽亭侯時南方諸郡不賓丞相亮將自征之連
諫以為此不毛之地疫癘之鄊不宜以一國之望冒險
而行亮慮諸將才不己若意欲必往而連言輙懇至停
留者久之會連卒子山嗣官至江陽太守
李恢字德昂建寧俞元人也仕郡督郵(謹案陳志作任郡督郵通志作
仕與此合)姑壻㸑習為建伶令有違法之事恢坐習免官太
守董和以習方土大姓寢而不許(原注華陽國志習後官至領軍)後貢
恢於州涉道未至聞昭烈自葭萌還攻劉璋恢知璋必
敗乃託名郡使北詣昭烈遇於緜竹昭烈嘉之從至雒
城遣恢至漢中交好馬超超遂從命成都既定昭烈領
益州牧以恢為功曹書佐主簿後為亡虜所誣引恢謀
反有司執送昭烈明其不然更遷恢為别駕從事章武
元年庲降都督鄧芳卒昭烈問恢誰可代者恢對曰人
之才能各有長短故孔子曰其使人也器之且夫明主
在上則臣下盡情是以西零之役趙充國曰莫若老臣
臣竊不自量惟陛下察之昭烈笑曰孤之本意亦已在
卿矣遂以恢為庲降都督使持節領交州刺史住平夷
縣(原注裴松之曰訊之蜀人云庲降地名去蜀二千餘里時未有寧州號為南中立此職以總攝之晉泰始
中始分為寧州)昭烈崩高定恣睢於越雋雍闓跋扈於建寕朱
褒反叛於䍧牱丞相亮南征先由越嶲而恢案道向建
寕諸縣大相糾合圍恢軍於昆明時恢衆少敵倍又未
得亮聲息紿謂南人曰官軍糧盡欲規退還吾中間久
斥鄊里乃今得旋不能復北欲還與汝等同計謀故以
誠相告南人信之圍守怠緩恢出擊大破之追犇逐北
南至槃江東接䍧牱與亮聲勢相接南土平定恢功居
多封漢興亭侯加安漢將軍後軍還南夷復叛殺害守
將恢身往撲討鉏盡惡𩔖徙其豪帥於成都賦出叟濮
耕牛戰馬金銀犀革充繼軍資于時費用不乏建興七
年以交州屬吳解恢刺史更領建寕太守還居本郡徙
漢中九年卒子遺嗣恢弟子球羽林右部督随諸葛瞻
拒鄧艾死于緜竹
謹案目錄此下有吕凱傳今闕
馬忠字德信巴西閬中人也少養外家姓狐名篤後復
姓改名忠為郡吏建安末舉孝廉除漢昌長昭烈東征
敗績猇亭巴西太守閻芝發諸縣兵五千人以補遺闕
遣忠部送昭烈已還永安見忠與語謂尚書令劉巴曰
雖亡黃權復得狐篤此為世不乏賢也建興元年丞相
亮開府以忠為門下督三年亮南征拜忠為䍧牱太守
郡丞朱褒叛亂之後忠撫育䘏理甚有威惠八年召為
丞相參軍副長史蔣琬署留府事又領州治中從事明
年亮出祁山忠詣亮所經營戎事軍還督將軍張嶷等
討汶山郡叛羌十一年南夷豪帥劉胄反擾亂諸郡徵
庲降都督張翼還以忠代翼忠遂斬胄平南土(原注通鑑綱目
後主建興十一年以馬忠為庲降都督注庲降都督張翼用法嚴夷帥劉胄叛丞相亮以參軍馬忠代翼召翼
令還其人謂翼宜速即罪翼曰吾臨戰場代人未至當運糧積榖為威賊之資豈可以黜退之故而廢公家之
務乎於是統攝不懈代到乃發忠因其資破胄斬之集覽庲降本南中地名音来絳武侯征南中因以官名)
加忠監軍奮威將軍封博陽亭侯初建寧郡殺太守正
昂縳太守張裔於吳故都督常駐平夷縣至忠乃移治
味縣處民夷之間又越嶲郡亦久失土地忠率太守張
嶷開復舊部由此就加安南將軍進封彭鄊亭侯延熙
五年還朝因至漢中見大司馬蔣琬宣傳詔旨加拜鎮
南大將軍七年春大將軍費禕北禦魏寇留忠成都平
尚書事禕還忠乃歸南十二年卒子修嗣(原注修弟恢恢子義晉建
寧太守)忠為人寬濟有度量但詼啁大笑忿怒不形於色
然處事能斷威恩並立是以蠻夷畏而愛之及卒莫不
自致喪庭流涕盡哀為之立廟祀迄今猶在張表一時
名士清望踰忠閻宇宿有功幹於事精勤繼踵在忠後
其威風稱績皆不及忠表張肅子(原注裴松之曰華陽國志云表張松子未
詳)
王平字子均巴西宕渠人也本養外家何氏後復姓王
隨杜濩朴胡詣雒陽假校尉從曹操征漢中因降昭烈
拜牙門將禆將軍建興六年屬參軍馬謖先鋒謖舍水
上山舉措煩擾平連規諫謖謖不能用大敗於街亭衆
盡星散惟平所領千人鳴鼓自持魏將張郃疑其伏兵
不敢偪於是平徐徐收合諸營遺迸而還丞相亮既誅
馬謖及將軍張休李盛奪將軍黃襲等兵平特見崇顯
加拜參軍統五部兼當營事進位討寇將軍封亭侯九
年亮圍祁山平别守南圍魏司馬懿攻亮張郃攻平平
堅守不動郃不能克十二年亮薨於武功軍退還魏延
作亂一戰而敗平之功也遷後典軍安漢將軍副車騎
將軍吳懿住漢中又領漢中太守十五年進封安漢侯
代懿督漢中延熙元年大將軍蔣琬住沔陽平更為前
護軍署琬府事六年琬還住涪拜平前監軍鎮北大將
軍統漢中七年春魏曹爽率步騎十餘萬入寇向漢川
前鋒已至駱谷時漢中守兵不滿三萬諸將大驚或曰
今力不足以拒敵當固守漢樂二城遇賊令入(謹案陳志作今
入通志作令入與此合)比爾間涪軍足得救關平曰不然漢中去
涪垂千里賊若得關便為禍也今宜先遣劉護軍杜參
軍據興勢平為後拒若賊分向黃金平率千人下自臨
之比爾間涪軍行至此計之上也惟護軍劉敏與平意
同即便施行涪諸軍及大將軍費禕自成都相繼而至
魏軍退走如平本策是時鄧芝在東馬忠在南平在北
境咸著名迹平生長戎旅手不能書所識不過千字而
口授作書皆有意理使人讀史漢諸記傳聽之備知其
大義往往論說不失其指遵履法度言不戲謔從朝至
夕端坐徹日㦎(原注呼麥反)無武將之體然性狹侵疑為人
自輕以此為損焉十一年卒子訓嗣初平同郡漢昌句
(原注古侯反)扶忠勇寬厚數戰有功功名爵位亞平官至左將
軍封宕渠侯其張翼廖化並為大將軍時人語曰前有
王句後有張廖
謹案目錄此下有張嶷霍峻傳今闕
羅憲字令則父蒙避亂于蜀官至廣漢太守憲少以才
學知名年十三能屬文師事譙周周門人稱為子貢末
帝立太子璿為太子舍人遷庶子尚書吏部郎以宣信
校尉再使于吳吳人稱羡焉時黃皓預政衆多附之憲
獨不與交皓恚之左遷巴東太守時右大將軍閻宇都
督巴東末帝拜憲領軍為宇副魏人入寇召宇西還留
二千人令憲守永安尋聞成都敗城中擾動濱江長吏
皆棄城走憲斬稱成都亂者一人百姓乃定末帝降問
至乃帥所統臨于都亭三日吳聞蜀敗起兵西上外託
救援内欲揜襲憲曰本朝傾覆吳為唇齒不恤我難而
徼其利背盟違約且蜀已亡吳安得久寧乎保城繕甲
告誓將士勵以節義莫不用命吳聞鍾鄧敗百城無主
有兼蜀之志而巴東固守兵不得過使步協率衆攻憲
憲臨江拒之遣參軍楊宗突圍北出告急魏安東將軍
陳騫又送文武印綬任子詣司馬昭請力拒吳協攻城
憲出與戰大破協軍孫休怒復遣陸抗等帥衆三萬增
憲之圍被攻凡六月而救援不到城中疾病大半或說
憲委城奔魏憲曰夫為人主百姓所仰危不能安急而
棄之君子不為也畢命於此矣陳騫言于司馬昭遣荆
州刺史胡烈救憲抗等引退昭即委前任拜憲凌江將
軍萬年亭侯會武陵四縣舉衆叛吳以憲為武陵太守
巴東監軍晉泰始元年改封西鄂縣侯憲遣妻子居雒
陽武帝以子襲為給事中三年冬入朝進位冠軍將軍
假節四年三月從帝宴于華林園詔問蜀大臣子弟後
及先輩宜時叙用者憲薦蜀郡常忌杜軫夀良巴西陳
夀南郡高軌南陽吕雅(謹案今志作高陽元本作南陽與此合)許國江夏
費恭琅邪諸葛京汝南陳裕即皆選用咸顯于世憲還
襲取吳之巫城因上伐吳之策憲方亮嚴正待士不倦
輕財好施不治産業六年卒贈西安將軍謚曰列侯子
襲以凌江將軍領部曲早卒追贈廣漢太守襲子徽順
陽内史永嘉五年為王如所殺
議曰王連諫亮南伐有惜賢之志焉李恢吕凱馬忠敦
質忠壯闢土服遠霍峻尚義有守以結主知王平朴魯
有大將之略虎卧北境鍵閉劒門張嶷策斷明果有控
馭之才羈絡南土廓清夷徼井絡坤維增重數君之力
也若嶷之識鑒遠到力疾致命又非諸賢之所及也弋
憲力扞孤城□然有烈士之風國亡君虜無所效忠慟
哭而降其志可哀已(原注輿地紀勝云憲守永安而蜀亡吳人攻之不能克)
贊曰言言扞城矯矯大將輸忠效命翼扶賢相我伐用
張勢常北向井絡多材劒門益壯弋憲道窮决裂義襟
天傾弗支感憤益深
