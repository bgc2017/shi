欽定四庫全書
續後漢書卷四十元郝經撰
列傳第三十七
魏臣
和洽常林杜襲趙儼裴潛
謹案此卷傳文全闕止存議贊
議曰羔羊之美節儉正直以其自公退食一而無私也
非祗與其儉也儉為共德晏嬰繩屨脱粟賢大夫也而
難為下公孫弘以三公覆布被汲黯以為詐魏朝公卿
至自汚辱其衣蔵其輿服入朝而自挈壺餐豈禮也哉
凡不近人情鮮不為大奸慝豈喎口敗面之習而然哉
洽為正卿清貧守約至賣田宅以自給以真儉自處譏
切一時之偽儉無諸已而後非諸人君子哉常林不受
三公以大夫告老知止之士也杜襲柔而能直識度清
粹趙儼之剛毅裴潛之貞幹皆其次也
贊曰儉不中禮安愈於奢毁則偪下難揜偽邪陽士蹈
道伯槐知止文行介潔著美信史杜趙諸賢靖恭清劭
推位飭身足勵風教
