欽定四庫全書
續後漢書卷二十六元郝經撰
列傳第二十三
魏
曹丕(文帝)
謹案曹丕傳文全闕止存議贊
議曰高帝除秦苛虐蠲楚暴戾恢張雄圖鋪繹遠略創業
垂統文景共儉專務德化愛飬滋殖與天下休息孝武
拓大國勢孝宣綜核政理世祖中興勘定偽亂賓延儒
雅崇尚經術奬勵風節孝眀孝章增賁潤色臨雍拜老
横經問道(原注後漢書中元元年始建三雍明帝即位親行其禮天子始冠通天衣日月備法物之
駕盛清道之儀坐明堂而朝羣后登靈臺以望雲物袒割辟雍之上尊飬三老五更饗射禮畢帝正坐自講諸儒
執經問難於前冠帶搢紳之人圜橋門而觀聽者蓋億萬計)濟濟洋洋幾於三代漢
德於是極矣然其亂本亦始高帝不學無術用秦亂制
遂廢三代禮樂雖規模闊大而綱紀不正帷薄之間乃
有人彘母后外戚幾危劉氏(原注漢書吕后酖殺趙王如意遂斷戚夫人手足去
眼熏耳飲瘖藥使居鞠域中名曰人彘惠帝崩太后臨朝稱制復殺趙王友共王恢燕王建等立周吕侯子台
為吕王台弟産為梁王建成侯釋之子禄為趙王又以禄為上將軍居北軍産為相國居南軍欲為亂大尉周
勃等誅之)孝武游宴後庭而宦人始與政(原註後漢書孝武數宴後庭或潜遊
離館或請奏機事多以宦人主之)於是三蠧為漢國疾(原註三蠧謂母后外戚宦官也)
吕霍上官終為王氏而恭顯遂殺鴻儒大臣(原註漢書弘恭石顯
皆坐法腐刑為中黃門宣帝時任中書官恭為令顯為僕射元帝即位譛殺前將軍蕭望之太中大夫張猛待
詔賈捐之鄭令蘇建公卿以下咸畏之)重足一迹至於東京稱制者
六后擅國者五族(原注後漢書臨朝者六后章帝竇太后和熹鄧太后安思閻太后順烈梁
太后桓思竇太后靈思何太后也五族竇憲閻顯梁冀竇武何進也)孫程曹節侯覽張讓
廢立太子賊殺公卿禁錮名士皆三代所未有而甚於
亡秦漢之亂亦極矣德不復而亂日滋至於屍何進滅
宦官召董卓潰疣斷命而漢遂亡獻帝以枯枿餘燼流
漂而東為操所挾以為盗資芟夷殘滅二十餘年轉而
為魏隂畀之丕然而遺澤之所漸漬寬政之所覆冒仁
心之所維繫皇威之所披偃株跋連締未能卒斬故傑
將義士猶欲復漢於既亡雲從景附於遐孤遺胄是以
大統復集於昭烈皇帝丕特負贓胠篋之盗操死而直
取自為可也乃從容禪讓自以為舜禹復出其自欺也
甚矣且輕薄佻靡未除貴驕公子之習不矜細行隳敗
禮律疎薄骨肉自戕本根亂亡基兆已在於是孔眀謂
為土龍芻狗宜哉
贊曰臣簒君廢父竊子奪驕滛矜夸熹姦賈惡斐斐諛
伎沾沾淺識露根無基甫得已失
