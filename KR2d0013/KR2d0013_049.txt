欽定四庫全書
續後漢書卷四十八元郝經撰
列傳第四十五
魏臣
曹爽(弟羲訓何晏鄧颺丁謐李勝桓範魯芝楊綜)
謹案曹爽傳闕止存附傳内何晏丁謐李勝三
篇
何晏字平叔漢大將軍進之孫也曹操為司空納晏母
尹氏并收養晏時秦宜禄兒朗(謹案魏略作秦宜禄兒阿蘇又云蘇即朗也)
亦隨母在操家並見寵如公子晏美姿容沾沾自喜粉
白不去手行步顧影而面尤白太子丕疑其傳粉方暑
令食湯餅以巾拭之而面轉白朗性謹愿而晏汰侈無
頼服飾擬太子故丕特惡之每不呼其姓字謂為假子
晏後尚公主又好色故黃初時無所事任及曹叡立頗
為冗官正始初曲附曹爽為散騎侍郎遷侍中尚書主
選舉宿舊多被拔擢與鄧颺丁謐等朋扇黨與氣熖赫
然自謂旦夕當至台司及爽敗被誅(原注魏氏春秋曰初宣王使晏典治
爽等獄晏窮治黨與冀以獲宥宣王曰凡有八族晏疏丁鄧等七姓宣王曰未也晏窮急乃曰豈謂晏乎宣王
曰是也乃收晏按懿方治爽安肯使晏典其獄就令有之晏豈不自知與爽最親而冀獨免乎此殆孫盛承
說者之妄爾)晏妻金鄉公主賢嘗謂其母沛王太妃曰晏為
惡日甚將何保身太妃笑曰汝得無妬晏邪俄而晏誅
有一男年五歲懿遣人錄之太妃藏之王宫向使者搏
頰乞活之使者白懿懿聞公主有先見之言且為沛王
故特原不殺(原注裴松之曰魏末傳云晏取其同母妹為妻此搢紳所不忍言雖楚王之妻嫂不
是甚也已設令此言出於舊史猶將莫之信况底下之書乎按諸王公傳沛王出自杜夫人所生晏母姓尹公
主若與沛王同生焉得與晏同母)初晏與夏侯玄等名盛於時司馬師
亦預焉晏曰唯深也故能通天下之志夏侯泰初是也
惟幾也故能成天下之務司馬子元是也惟神也不疾
而速不行而至吾聞其語未見其人蓋以神自况也尤
好老莊言與夏侯玄荀粲及山陽王弼之徒競為清談
祖尚虚無謂六經為聖人糟粕由是天下士大夫爭慕
效之遂成風流不可復制晏博學能文早有重名作道
德論及諸文賦著述凡數十篇集論語諸家說曰
集解今行於世丁謐字彦靖沛國譙人父斐初隨
曹操起兵操以斐鄉里特愛重之斐性好貸數請求犯
法輙得原為典軍校尉總攝内外所陳說多聽用建安
末從操伐吳以家牛羸困私易官牛為人所白被收送
獄奪官其後操問斐曰文侯印綬安在斐知見戲對曰
以易餅爾操大笑顧謂左右曰東曹毛掾數白此家欲
令我重治罪我非不知良有以也我之有斐譬如家有
盗猫而善捕鼠雖有小損完我囊貯遂復斐官聽用如
初後數歲病卒謐少不喜交游博觀書傳為人沉毅頗
有才略太和中常住鄴借人空屋居而諸王亦欲借之
不知謐已得直開門入謐望見王卧而不起呼其奴曰
此何等人促可使去王怒其無禮還具上言曹叡收謐
繋獄以功臣子原出久之召拜度支郎中素與曹爽親
善爽為武衛將軍數與叡言謐可大用會叡卒爽輔政
乃拔謐為散騎常侍轉尚書謐為人外疎而内多忌其
在臺閣數有彈駮臺中患之事不得行又其意輕貴多
所忽略雖與何晏鄧颺同位而皆少之惟以勢屈於爽
爽亦敬之言無不從故于時謗書謂臺中有三狗二狗
崖柴不可當一狗憑默作疽囊三狗謂何鄧丁也默者
爽小字也又為之謠曰何鄧丁亂京城徙郭太后出居
别宫及遣樂安王使北詣鄴又遣文欽令還淮南皆謐
之謀也司馬懿由是特深恨之畢軌字昭先東平人也
父某字子禮建安中為典農校尉軌有才學曹叡在東
宫為文學黃初末出為長史叡立入為黃門郎子尚公
主居處殷富遷并州刺史驕豪不治時雜虜數為暴害
軌輙出軍擊鮮卑軻比能失利中護軍蔣濟表曰畢軌
前失既往不咎但恐難可以再凡人才有長短不可強
為軌文雅智意自為美噐今失并州換置他州若入居
顯職不毁其得於事實善此安危之要惟聖明察之正
始中入為中護軍轉侍中尚書遷司隸校尉素與曹爽
善每言於爽輙從之李勝字公昭南陽人也父休字子
朗有智略張魯之為鎮北將軍休為司馬家南鄭時漢
中有甘露降休見張魯精兵數萬有四塞之固遂建言
赤氣久衰黃家當興欲魯舉尊號魯不聽會魯破曹操
以其勸魯内附賜爵關内侯署散官騎從詣鄴黃初中
歴上黨鉅鹿二郡太守後以年老還拜議郎勝少遊京
師雅有才智與曹爽善曹叡禁浮華而人白勝堂有四
窗八逹各有主名用是被收以其所連引者多故得原
禁錮數歲叡卒曹爽輔政勝為雒陽令夏侯玄為征西
將軍以勝為長史玄亦宿與勝厚駱谷之役議從勝出
由是司馬懿不悦於勝累遷滎陽太守河南尹勝前後
所宰守未嘗不稱職為尹歲餘廳事前屠蘇壊令人更
治之小材一枚激墮正撾受符吏石虎頭斷之後旬日
遷為荆州刺史爽等令勝辭懿并伺察焉勝見懿自陳
無他功勞横蒙時恩當為本州詣閣拜辭懿令兩婢侍
持衣衣落復上指口言渴求飲婢進粥懿持杯飲粥粥
皆流出沾胷勝愍然為之涕泣謂懿曰今主上尚幼天
下恃頼明公然衆情謂明公方舊風發動何意尊體乃
爾懿徐更寬言才令氣息相屬說年老沉疾死在旦夕
君當屈并州并州近胡好善為之恐不復相見勝曰當
還忝本州非并州也懿仍復徉為昏謬曰君方到并州
努力自愛錯亂其辭狀如荒噡勝復曰當忝荆州非并
州也懿乃若微悟者謂勝曰懿年老意荒不解君言今
還為本州刺史盛德壯烈好建功勲今當與君别自顧
氣力轉微欲自力設薄主人生死共别以師昭兄弟為
託因流涕哽咽勝亦長歎答曰輙當承教須待敕命勝
辭出與爽等相見說司馬公語言錯誤口不攝杯指南
為北尸居餘氣形神已離不足慮矣他日又向爽等垂
泣曰太𫝊病不可復濟令人愴然未及之官而敗
議曰國之將亡必有姦臣而後有亂臣有亂臣而後有
簒臣姦臣所以兆亂亂臣所以興亂簒臣所以乘亂漢
魏季世是也漢之將亡有胡廣趙戎然後有董卓有董
卓然後有曹操魏之將亡有劉放孫資然後有曹爽有
曹爽然後有司馬懿相因而然也正臣立朝挈綱敷紀
進君子退小人亂何自而生哉亂生無由焉得而簒之
哉譬諸人身元氣盛神觀明則害氣不能奸而壯且安
矣姦人進而用小人邪氣入於膏肓凡物皆能斃而攻
之欲不危亡得乎放資之進爽特以其庸闇易制爾爽
遂驕盈蔑懿弗忌徼功妄舉結怨於民方鷙匿貍伏鼠
嘯宫廟殞身僨族宜哉自是禄去公室晉卒簒魏皆爽
基之也詩曰大風有隧貪人敗𩔖爽之謂矣鄧颺諸人
搆扇虚偽躁競一時皆釁勇嗇禍覆邦家之人也桓範
之智不如葵惜哉何晏硜硜自喜貪冒榮寵志願軒然
速禍宜矣初蓋公言黃老文景之間雖云崇尚特清淨
寡欲恬素無為曾未害道以亂天下也至正始間晏與
王弼等始為清談祖尚老莊糠粃六經扇蕩虚無幽沉
仁義使夷甫諸人敗俗傷化卒亡中國故晏之附爽亂
魏之罪小清談亂天下之罪大也
贊曰宗室固絶本支傷殘再世託孤心死骨寒昭伯憒
憒罔堪顧天一時浮躁專朝竊權藉蛟枕虎平步晏居
通奏釋兵竟即門誅大盗胠篋肉人弗置孤兒泣血能
免簒弑平叔粉孺清談自喜王風丕變遂成正始綱傾
紐解波頽草靡竟亡中國禍實在此
