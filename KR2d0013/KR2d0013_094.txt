欽定四庫全書
續後漢書卷八十六中元郝經撰
錄第四中
職官
九卿(太常光禄勲衛尉太僕廷尉大鴻臚宗正大司農少府將作大匠附)
九卿皆銀印青綬漢初總統扵丞相太尉御史大夫其
後總統扵大司徒大司馬大司空建武後太尉司徒司
空為三公公一人各統三卿太常光祿勲衞尉隸太尉
太僕廷尉大鴻臚隸司徒宗正大司農少府隸司空歷
魏及晉皆然初堯命九官以水土事殷故伯禹以司空
居冢宰伯益為虞掌山澤及火政垂共百工分治司空
事三人合治一職以弭水難棄因水土之平故後禹而
降播種民有居食禮樂教化為先務故契為司徒敷五
教伯夷作秩宗典三禮䕫典樂諧八音教胄子亦三人
合治一職以媺氓俗扵是兵刑雖設而民不犯故臯陶
作士蠻夷猾夏寇賊姦宄則用典刑而兼司馬司寇之
任其事皆本天子之命以發號施令故其卒以龍為納
言出納帝命以事之繁簡為實職而總於天子宰相不
置三公官周公作周官置三公三孤惟其人而不常置
故無職任置則必以卿兼之亦禹以司空宅百揆意也
置六卿官冡宰無所不統而司徒掌教宗伯掌禮司馬
掌政司寇掌刑司空掌土各率其屬以聽冡宰職尤實
要又簡於九官所以為萬世典則也漢既置師傅為三
公又以司徒司馬司空為三公又别六卿之職為九卿
又各隸三公光禄勲衞尉典宿衞諸司隸太尉可也太
常典禮亦隸之司徒掌教且丞相之職而太僕典車馬
廷尉典刑法鴻臚典賓客而隸之大司農典錢穀少府
典山澤隸司空可也而宗正典族屬亦隸之其餘復有
禁衞南北軍等官而不隸衞尉將作大匠典百工而不
隸司空名實皆紊矣非古命官之意也
太常卿中二千石漢初因秦曰奉常景帝中六年更太
常(原注顔師古曰太常王者旌旗畫日月者王有大事則建以行禮官主奉持之故曰奉常後改太常尊大
之義也)周春官大宗伯也(原注盧植禮注曰如大樂正)掌宗廟禮儀凡
祭祀先奏其禮儀及行事則贊天子選試博士則奏其
能否大射養老大喪則奏其禮儀每月前晦察行陵廟
丞一人比千石(原注盧植禮注曰如小樂正)掌凡行禮及祭祀小事
總署曹事員吏凡八十五人其十二人四科十五人佐
五人假佐十三人百石十五人騎吏九人學事十六人
守學事其署曹掾史随事為員諸卿皆然王莽更曰秩
宗建武初復為太常太史令六百石掌天時星歷歲
將終則奏新歲歷凡國祭祀喪娶之事掌奏良日及時
節禁忌凡國有瑞應災異則記之丞一人靈臺丞一人
二百石二丞掌守明堂靈臺候日月星氣有太史待詔
三十七人其六人治歴三人龜卜三人廬宅四人日時
三人易筮二人典禳九人籍氏許氏典昌氏各三人嘉
法請雨解事各二人醫二人有靈臺待詔四十二人其
十四人候星二人候日三人候風十二人候氣三人候
晷景七人候鍾律一人舍人博士秦官六百石本四
百石宣帝增秩掌通古今治五經及諸家𫝊教弟子備
顧問國有疑事則論定之武帝建元五年初置五經博
士宣帝黃龍元年稍增員十二人東漢置祭酒一人六
百石本僕射為諸博士長(原注胡廣曰古禮賓客得主人饌則老者一人舉酒以祭
扵地)凡五經家置博士十四人比六百石(原注易四施孟梁丘宋氏尚書三歐陽
大小夏侯氏詩三魯齊韓氏禮二大小戴氏春秋二公羊嚴顔氏)歴三國晉增多至數
十人太祝令六百石掌祭祀讀祝及送迎神丞一人
掌祝小神事員吏四十一人其二人百石二人斗食二
十二人佐二人學事四人守學事九人有秩祝人百五
十人(謹案後漢書祝人在百五十人下)宰二百四十二人屠六十人
太宰令六百石掌宰工鼎俎饌具之物凡祭祀掌陳饌
具丞一人明堂丞一人員吏四十二人其二人百石二
人斗食二十三人佐九人有秩二人學事四人守學事
宰二百四十二人屠七十三人衞士一十五人大樂
令六百石(原注盧植禮注曰如小胥)掌伎樂凡祭祀掌請奏樂大饗
用樂則掌其陳序丞一人又協律都尉一人員吏二十
五人其二人百石二人斗食七人佐十人學事四人
守學事樂人八佾舞三百八十人高廟令六百石守
廟掌按行掃除員吏四人衞士十五人世祖廟令六
百石如高廟員吏六人衞士二十人諸帝陵每陵園
令一人六百石掌守陵園按行掃除丞及校長各一人
校長主兵戎盜賊事(原注應劭漢官名曰丞皆選孝廉郎年少薄伐者遷補府長史都官
令候司馬)每陵食官令各一人六百石丞一人三百石中黃
門八人從官二人掌望晦時節祭祀
右太常屬凡八官舊有太樂太祝太宰太史太卜六
令丞(原注凡曰舊皆西漢舊制也)又均官都水兩長丞又諸廟寝
園食官令長丞又廱太宰太祝令丞五畤各一尉又
博士及諸陵縣皆屬焉(原注服虔曰均官主山陵上藁輸入之官也如淳曰都水
治渠隄水門顔師古曰廱古扶風縣如淳曰五畤在雍故特置太宰以下諸官)景帝中六
年更太祝為祠祀武帝太初元年更曰廟祀令一人
後轉屬少府太卜令六百石後省入太史光武省太
宰均官都水雍太祝五畤尉凡十官章帝置祀令丞
尋省
光祿勲卿中二千石漢初因秦為郎中令(原注臣瓚曰主郎内諸官
故曰郎中令)武帝太初元年更光祿勲(原注應劭曰光明祿爵勲功也)掌宿
衞宫殿門戶典謁署郎更直執戟宿衞門戶考其德行
而進退之郊祀則掌三獻丞一人比千石員吏四十四
人其十人四科三人百石二人斗食二人佐六人騎吏
八人學事十三人守學事一人官醫衞士八十一人王
莽更司中建武初復為光祿勲大夫本周秦爵漢初有
太中大夫中大夫為侍從官武帝元狩五年初置諫大夫比
八百石太初元年更中大夫為光祿大夫比二千石(原注
漢官曰三人)以其隸光祿勲故以為號太中大夫千石(原注
漢官曰二十人)中散大夫六百石(原注漢官曰三十人)皆掌風議顧問應
對無常員凡諸國之喪則掌弔光武更諫大夫為諫議
大夫六百石(原注漢官曰三十人)匡違補闕為天子争臣亦無常
員郎皆秦官漢因之有五官中郎將比二千石其屬
有五官中郎比六百石五官侍郎比四百石五官郎中
比三百石無常員凡郎官皆主更直執戟宿衛諸殿門出充
車騎議郎六百石與諸大夫論議朝政不在直中(原注蔡質漢儀三署
郎皆光禄勲執板拜見五官左右將執板不拜於三公諸卿無敬漢官曰五十人)左中郎將比二千
石主左署郎有中郎比六百石侍郎比四百石郎中比三百石
無常員右中郎將比二千石主右署郎有中郎比六百石侍
郎比四百石郎中比三百石無常員虎賁中郎將比二千
石周官虎賁氏旅賁氏之職也武帝建元三年置期門比
郎無員多至千人有僕射比千石(原注服虔曰與期門下以微行後遂以名官)
平帝元始元年更名虎賁中郎將(原注孔安國曰若虎賁獸言其甚猛蔡質曰舊作虎奔言
如虎之奔王莽以古有猛士孟奔故名)主虎賁宿衛侍從虎賁千五百人左右僕
射左右陛長各一人比六百石僕射主虎賁郎習射陛長主虎
賁朝會在殿中(原注漢官曰陛長銅印墨綬)又有虎賁中郎比六百石虎賁
侍郎比四百石虎賁郎中比三百石節從虎賁比四百石
皆無常員自節從久者轉遷才能高者即至中郎(原注荀綽晉百
官表曰虎賁諸郎皆父死子代)羽林中郎將比二千石(原注顔師古曰言如羽之疾如
林之多一說羽所以為王之羽翼也)主羽林郎宿衛侍從羽林郎比三百石
凡百一十八人武帝太初元年置曰建章營騎選漢陽
隴西安定北地上郡西河六郡良家子補更羽林騎以
便馬從獵還宿殿陛巖下室中故又號巖郎又取從軍
死事之子孫養羽林官教以五兵(原注五兵弓矢殳矛戈戟)號羽林
孤兒宣帝令中郎將騎都尉監之有令丞羽林左監
六百石主羽林左騎丞一人(原注漢官曰孝廉郎作主羽林九百人二監官屬史
吏皆羽林中有材者作)羽林右監六百石主羽林右騎丞一人
奉車都尉比二千石掌御乘輿車駙馬都尉比二
千石掌駙馬騎都尉比二千石監羽林騎皆無常員
僕射秦官漢因之自侍中尚書博士郎皆有古者重
習武有主射以督課之故曰僕射凡軍屯吏騶宰永巷
宫人皆從所領之事為號(原注軍屯吏則曰軍屯僕射永巷則曰永巷僕射)
謁者僕射比千石為謁者臺主謁者天子出奉引常
侍謁者比六百石五人主殿上持節威儀(原注漢官曰謁者三十人
其二人公府掾六百石持使也)其給事謁者四百石灌謁者郎中比三
百石掌賓贊受事及上章報問將大夫以下喪掌使弔
本員七十人東漢省為三十人初為灌謁者滿歲為給
事謁者(原注荀綽晉百官表注曰漢皆用孝廉年五十威容嚴恪能賓者為之明帝詔曰謁者乃堯之
尊官所以試舜賓扵四門四門穆穆者也昔燕太子使荆軻劫始皇變起兩楹之間其後謁者持匕首刺腋高
祖偃武行文故易之以板蔡質漢儀曰出府丞長史陵令皆選儀容端正任奉使者)
右光祿勲屬凡十七官以職屬者自五官將至羽林
右監七署其餘皆以文屬焉舊有左右曹秩二千石
上殿中主受尚書奏事平省之光武省使小黃門郎
受事車駕出給黃門郎兼有請室令車駕出在前請
所幸徼車迎白示重慎光武以郎兼事訖罷舊郎中
有車戶騎三將車主左右車將戶主左右戶將騎主
左右騎將光武省又省羽林令漢末又有四中郎將
不知何時置靈帝以董卓為東中郎將盧植為北中
郎將獻帝以曹操為南中郎將尋省光禄勲故秦郎
中令職掌中郎將是已若諸大夫位次於卿職諫爭
與謀議論司獻納事參宰相尤為清要乃下比郎署
同為侍從亦為失實魏晉之際有左右光祿大夫金
印紫綬又有光祿大夫開府品秩第二皆為加官位
從公為文官公光祿大夫假銀印青綬者品秩第三
位諸卿上諸公告老者即家拜之復為虚名而無實
職矣
衞尉卿中二千石秦官掌宫門衞屯兵宫中徼循事(原注
胡廣曰主宫闕之門内衞士扵周垣下為區廬)景帝初更名中大夫令後元年
復為衞尉丞一人比千石員吏四十一人其九人四科
二人二百石文學三人百石十二人斗食二人佐十三
人學事一人官醫衞士六十人公車司馬令六百石
掌宫南闕門凡吏民上章四方貢獻及徵詣公車者丞
尉各一人丞選曉律掌知非法尉主闕門兵禁戒非常
(原注胡廣曰諸門部各陳屯夹道其傍當兵以示威武交戟以遮妄出入者)南宫衞士令
六百石掌南宫衞士丞一人北宫衞士令六百石掌
北宫衞士丞一人左右都候各一人六百石主劔戟
士徼循宫猶周官司寤士(原注掌夜時以星分夜以詔夜士夜禁禦晨行者禁宵行者夜遊者)
及天子有所收考(原注蔡質漢儀曰宫中諸有劾奏罪左都候執戟戲車縳送付詔獄在官
大小各付所屬以馬被覆)丞各一人右都候員吏二十二人衞士四
百一十六人左都候員吏二十八人衞士三百八十三
人宫掖門每門司馬一人比千石南宫南屯司馬主
平城門員吏九人衞士百二人北宫門蒼龍司馬主東
門員吏六人衞士四十人玄武司馬主玄武門員吏二
人衞士三十八人北屯司馬主北門員吏二人衞士三
十八人北宫朱爵司馬主南掖門員吏四人衞士百二
十四人東明司馬主東門員吏十三人衞士百八十人
朔平司馬主北門員吏五人衞士百一十七人凡七門
員吏皆隊長佐凡居宫中者皆有口籍扵門之所屬宫
名兩字為鐡印文符案省符乃内之若外人以事當入
本官長史為封棨𫝊其有官位出入令御者言其官
右衞尉屬凡十二官舊公車司馬衞士旅賁三令丞
衞士三丞又諸屯衞候司馬二十二官又長樂建章
甘泉衞尉皆掌其宫各以所掌之宫名官職略同不
常置光武都雒陽并省外可考者十二官云
太僕卿中二千石周太僕正也秦漢因之(原注應劭曰周穆王置大
御衆僕之長中大夫也)掌輿馬天子每出奏駕上鹵簿用大駕則
執馭丞一人比千石員吏七十人其七人四科一人二
百石文學八人百石六人斗食七人佐六人騎吏三人
假佐三十一人學事一人官醫初其屬有大廏未央家
馬三令各五丞一尉馬苑以羽林郎監領焉考工令
六百石主作兵器弓弩刀鎧之屬成則𫝊執金吾入武
庫及主織綬諸雜工左右丞各一人員吏百九人
車府令六百石主乘輿諸車丞一人員吏二十四人
未央廏令六百石周官校人職也主乘輿及廏中諸馬
員吏七十人卒騶二十人長樂廏丞一人員吏十五
人卒騶二十人苜蓿苑官田所一人守之承華廏令六
百石員吏卒騶同未央
右太僕屬四官舊有兩丞其屬有大廏未央家馬三
令各五丞一尉(原注顔師古曰家馬主供天子私用非戎祀軍國所須)又車府
路鈴騎馬駿馬四令丞(原注軨音零小馬車曲輿也路乘輿諸路車也)又龍
馬閑駒橐泉騊駼承華五監長丞(原注如淳曰槖泉廏在槖泉宫下
顔師古曰閑闌養馬之所騊駼出北海中似馬)又邊郡六牧師菀令各三丞
(原注顔師古曰漢官儀云牧師諸菀三十六所分置西北邊養馬三十萬)又牧橐昆蹏令
丞(原注蹏古蹄字如淳曰爾雅昆蹏研善升甗者也因以為廏名顔師古曰牧槖牧養槖駝昆獸名
蹏研者蹄下平也善升甗者謂山形如甑而能升之也)又有中太僕掌皇太后
輿馬不常置武帝太初元年更家馬為挏馬(原注挏徒孔反
應劭曰主乳馬取其汁挏治之味酢可飲)凡二十一官光武省諸廏但置
一廏後置左駿令别主乘輿御馬尋復省後復增置
長樂承華二廏其諸監牧皆省惟漢陽有流馬苑以
羽林郎監領
廷尉卿中二千石秦官周秋官大司寇之職也(原注應劭曰聽
獄質諸朝廷與衆共之兵獄同制故稱廷尉顔師古曰廷平也治獄貴平故以為號)掌刑辟平
獄奏當所應凡郡國讞疑罪皆處當以報(原注讞質也)景帝
中六年更大理武帝建元四年復為廷尉哀帝元夀六
年復更大理王莽更作士光武復為廷尉有正千石左
監一人左平一人皆六百石掌平決詔獄員吏百四十人其
十一人四科十六人二百石廷吏文學十六人百石十
三人獄吏二十七人佐二十六人騎吏三十人假佐一人官醫
右廷尉屬凡三官舊有正左右監皆千石宣帝
節三年置左右平皆六百石凡五官光武省右
監右平故祗有正左監左平云
大鴻臚卿中二千石周官大行人象胥之職也秦為典
客漢初因之景帝中六年更大行令武帝太初元年更
大鴻臚(原注應劭曰郊廟行禮贊九賓鴻聲臚傳之也)王莽更曰典樂光武復
為大鴻臚掌諸侯歸義蠻夷郊廟行禮贊導請行事既
可以命羣司諸王入朝當郊迎典其禮儀及郡國上計
匡四方來亦屬焉皇子拜王贊授印綬及拜諸侯諸侯
嗣子及四方夷狄封者奏下鴻臚召拜之王薨則使弔
之及拜王嗣丞一人比千石員吏五十五人其六人四
科二人二百石文學六人百石一人斗食十四人佐六
人騎吏十五人學事五人官醫大行令六百石武帝
太初元年更行人置主諸郎丞一人員吏四十人治
禮郎主齋祠儐贊九賓員吏四十七人其四人四科五
人二百石文學五人百石九人斗食六人佐六人學事
十二人守學事
右大鴻臚屬兩官舊有行人譯官别火三令丞(原注漢儀
注别火獄令官主治改火之事)及郡邸長丞(原注顔師古曰主諸郡之邸在京師者)秦
官有典屬國武帝增置屬國都尉成帝省入大鴻臚
則共六官光武省譯官别火二令丞及郡邸長丞令
郎治郡邸又不復置典屬國故祗有兩官
宗正卿中二千石周官小宗伯掌三族之别以辨親疎
其正室皆謂之門子掌其政令晉宦卿之適子而為之
田以為公族又宦其餘子亦為餘子其庶子為公行而
有公族大夫皆其職也秦漢因之曰宗正(原注應劭曰周成王時&KR0686;
伯為宗正顔師古曰為宗伯非宗正)掌序錄王室嫡庶之次及諸宗室親
屬遠近郡國歲因計上宗室名籍若有犯法當髠以上
先上宗正宗正以聞乃報決又歲一治諸王世譜差序
秩第平帝元始四年更宗伯王莽并其官于秩宗光武
復置宗正丞一人比千石員吏四十一人其六人四科一人二百石
四人百石三人佐六人騎吏二人法家十八人學事一人官醫
諸公主每主家令一人六百石丞一人三百石其餘屬吏增省無常
右宗正屬自本丞佐吏外祗有諸主令丞舊有都司
空令丞(原注如淳曰律司空主水及罪人)内官長丞(原注顔師古曰主分寸尺丈百
官表内官初屬少府中屬主爵後屬宗正)光武皆省公主省尉置丞云
大司農卿中二千石周官天官之屬大府内府司會職
内職歲地官之屬廪人舍人倉人之職也秦為治粟内
史漢初因之景帝後元年更大農令武帝太初元年更
大司農掌錢穀金帛諸貨幣郡國四時上月旦見錢穀
簿其逋未畢各具别之邊郡諸官諸調度皆報給損多
益寡取相給足王莽更曰羲和又更納言光武復為大
司農丞一人比千石部丞一人六百石部丞主帑藏員
吏百六十四人其十八人四科九人斗食十六人二百
石文學二十人百石二十五人佐七十五人學事一人
官醫太倉令六百石主受郡國傳漕穀丞一人員吏
九十九人平凖令六百石與導官皆周官舂人職也
主舂御米及作乾糒采色丞一人員吏一百九十人
導官令六百石主舂御米作乾糒導擇之丞一人員吏
百一十二人
右大司農屬三官舊兩丞其屬太倉均輸平凖都内
籍田五令丞(原注孟康曰均輸謂諸當輸官者皆令輸其土地所饒平其所在時賈官更于
他處貨之輸者便而官有利)斡官鐵市兩長丞(原注如淳曰斡音筦斡鹽鐵而𣙜酒
沽也百官表斡官初屬少府中屬主爵後屬大司農)又郡國諸倉農監都水六
十五官長丞又武帝置騪粟都尉軍官不常置光武
皆并省祇置太倉等三官其鹽鐵官皆屬郡縣又有廪
犠令六百石掌祭祀犧牲鴈鶩之屬丞一人三百石員
吏四十人其十一人斗食十七人佐七人學事五人
守學事(原注漢官曰皆河南屬縣給吏者)又雒陽市長四百石丞一
人二百石明法補員吏三十六人十三人百石嗇夫
十一人斗食十二人佐(原注漢官曰又有檝櫂丞三百石别治中水官主水渠在
馬市東有員吏六人)又滎陽敖倉官舊皆屬大司曲辰光武徙屬
河南尹獻帝建安中曹操置典農中郎將比二千石
典農都尉六百石典農校尉比二千石分主諸州屯
田倉廪以足軍食不隸大司農
少府卿中二千石周地官山虞林衡川衡澤虞及冬官
考工之職也秦為少府漢因之掌山海池澤之税以給
共養凡中服御諸物衣服寶貨珍膳之屬大司農供軍
國之用為公用而别供養天子為私用所藏者少故曰
少府王莽更曰共工光武復為少府丞一人比千石員
吏三十四人其一人四科一人二百石五人百石四人
斗食三人佐六人騎吏十三人學事一人官醫太官令六
百石掌御飲食左丞甘丞湯官丞果丞各一人左丞主飲食
甘丞主膳具湯官丞主酒果丞主果員吏六十九人衞士三十八人
(原注荀綽晉百官表注曰漢制太官令秩千石丞四人秩四百石與此不同)太醫令六百石
掌諸醫藥丞方丞各一人藥丞主藥方丞主方員醫二
百九十三人員吏十九人守宫令六百石主御紙筆
墨及尚書財用諸物及封泥丞一人員吏六十九人
上林苑令六百石主苑中禽獸頗有民居皆主之捕獸
送太官丞尉各一人員吏五十八人侍中比二千石
古官黃帝時風后為之周為常伯秦漢為侍中以舊儒
高德博學者為之掌侍左右贊導衆事顧問應對喻旨
公卿上殿稱制法駕出則一人參乘佩璽帶劒餘皆騎
在乘輿後德高者一人為僕射光武更為祭酒無常員
末帝時凡宫中之事皆委之職任尤重故諸葛亮謂侍
中侍郎郭攸之等宫中之事事無大小悉以咨之魏晉
置四人後省二人後世遂為真宰相矣給事黃門侍
郎六百石秦官與侍中俱筦門下衆事侍從左右給事
中關通中外及諸王朝見于殿中引王就坐獻帝初平
中置侍中給事黃門侍郎各六人出入禁中省尚書事
後去給事黃門為侍中侍郎尋復故散騎常侍秩不
可考秦官漢初與中常侍主置騎從乘輿出入禁中無
常員光武省散騎而中常侍用宦者曹丕黃初初復置
散騎合之于中同(謹案同字晉書作司)掌規諫不典事貂璫插右
騎而散從給事中秩不可考秦官漢以為加官所加
或大夫博士議郎位次中常侍魏末又置員外散騎常
侍散騎侍郎與侍中黃門侍郎共平尚書奏事皆無常
員中常侍千石周官天官屬閽人寺人内豎之職也
宦者為之秦置中常侍漢因之以士人參選皆銀璫左
貂給事殿省侍從左右贊導内宫衆事顧問應對無常
員後增秩比二千石高后稱制以張卿為大謁者出入
卧内受宣詔命武帝時遂主機事光武悉用閹人不復
調它士明帝始置員數中常侍四人小黃門十人和帝
時鄭衆為大長秋登宫卿封列侯增置中常侍十人小
黃門二十人改以金璫右貂兼領卿署其後立順建桓
遂專大柄誅殺大臣錮戮名士卒傾漢祚曹丕簒代宦
人為官者不得過諸置令為金策著令藏之石室始革
漢制云小黃門六百石宦者無常員掌侍左右受尚
書事上在内宫關通中外及中宫以下衆事諸公主及
及王太妃等有疾則使問之黃門令六百石宦者主
省中諸宦者丞從丞各一人員吏十八人(原注董巴曰禁門曰黃闥
以中人主之故號曰黃門令)其屬有黃門令郎日暮入對青𤨏門拜
名曰夕郎(原注青瑣門在南宫)黃門署長畫室署長玉堂署長各
一人丙署長七人皆四百石黃綬各主宫中别所中
黃門冗從僕射一人六百石宦者主中黃門冗從居則
宿衛直守門戶出則騎從夾乘輿車中黃門比百石
後增比三百石宦者無常員主給事禁中掖庭令
六百石宦者掌後宫貴人采女事吏從官百六十七人
待詔五人員吏十人左右丞暴室丞各一人宦者主中
婦人疾病者就暴室治皇后貴人有罪下之永巷令
六百石宦者典官婢侍使員吏六人吏從官三十四人
丞一人暴室一人御府令六百石宦者典官婢作中
衣服及補浣之屬員吏七人吏從官三十人丞織室丞
各一人祠祀令六百石宦者典中小祠祀丞一人從
官吏八人騶僕射一人家巫八人鉤盾令六百石宦者
典諸近池苑囿遊觀之處從官吏四十人員吏四十八
人丞永安丞各一人三百石苑中丞果丞鴻池丞南園
丞各一人二百石濯龍監直里監各一人四百石
中蔵府令六百石掌中幣帛金銀諸貨物員吏十三人
官吏六人丞一人内者令六百石掌中布張諸衣物
左右從官錄士一人員吏十九人丞各一人尚方令
六百石掌上手工作御刀劒諸器物員吏十三人吏
從官六人丞一入尚書令千石銅印墨綬唐虞納
言喉舌古官也秦為尚書令漢因之武帝用宦者更為中
書謁者令成帝用士人復故凡選署及奏下尚書諸曹
文書衆事(原注蔡質漢儀曰故公為之者朝會不陛奏事增秩二千石故自佩銅印墨綬)東漢
末職任尤重總統臺省事掌丞相留務故曹操為丞相
將兵征伐而荀彧為尚書令諸葛亮為丞相將兵征伐
而蔣琬為尚書令皆佐天子掌留務在端右拜則策命
之晉初賈充為之置省事吏四人後世遂為真宰相矣
尚書僕射六百石貳令署尚書事令不在則奏下衆
事又主封門授廩假錢穀獻帝建安四年分置左右以
榮邵為尚書左僕射後世職任遂重亦為真宰相矣
尚書六人六百石秦官漢武帝初用宦者主中書成帝
更置尚書四人用士人分為四曹通掌圖書秘記章奏
又各有典掌常侍曹主丞相御史公卿事二千石曹主
刺史郡國二千石事民曹主吏民上書事主客曹主外
國夷狄事成帝又置三公曹主斷獄凡五曹光武以三
公曹主歲終考課諸州郡事更常侍曹為吏部曹主選
舉祠祀事民曹主繕修功作鹽池園苑事客曹主護駕
外夷朝賀事二千石曹主辭訟事中都曹主水火盜賊
事合為六曹令僕二人總統之謂之八座幾務盡在於是
而政柄下移矣然尚書有曹不以為號靈帝以侍中梁鵠
為選部尚書始以為曹名曹氏簒代改選部為吏部主
選部事又有左氏客曹五兵度支凡五曹一令二僕射
為八座昭烈及末帝因故漢不革孫氏亦然後世六部
分典諸曹曰吏曰戶曰禮曰兵曰刑曰工同周六卿兼
唐虞九官漢九卿之職矣左右丞各一人四百石漢
武帝初置尚書郎置丞四人光武省二人惟置左右丞
掌錄文書期會左丞主吏民章報及騶伯史總典臺中
紀綱右丞假署印綬及紙筆墨諸財用庫藏與僕射對
掌授廩假錢穀與左丞無所不統尚書郎漢舊置四
人分掌尚書事一人主匈奴單于營部一人主羌夷吏
民一人主戶口懇田一人主財帛委輸光武分尚書為
六曹各置六人四百石并左右丞為三十六人主作文書
起草更直五日于建禮門内初從三署詣臺試守尚書
郎中歲滿稱尚書郎三年稱侍郎至魏有殿中吏部駕
部金部虞曹比部南主客祠部度支庫部農部水部儀
曹三公倉部民曹二千石中兵外兵都兵别兵考功定
課凡二十三郎曹叡青龍二年尚書陳矯奏置都官騎
兵凡二十五郎每一郎缺白試諸孝廉能結文案者五
人以補之尚書令史十八人二百石曹有三主書後
增劇曹三人合二十一人(原注古今注曰永元三年七月增尚書令史員功滿未嘗
犯禁者以補小縣墨綬蔡質曰皆選蘭臺符節上稱簡精練有吏能為之決錄注曰故事尚書郎以令史久缺補之
世祖始改用孝廉為即)凡尚書事有平有領有錄武帝時左右曹諸吏
分平尚書奏事知樞要者始領尚書事權任猶未重其
後張安世以車騎將軍霍光以大將軍王鳳以大司馬師
丹以左將軍並領尚書事章帝以太𫝊趙憙太尉牟融
並錄尚書事猶唐虞宅百揆納大麓之職也和帝以太
尉鄧彪為太𫝊錄尚書事位上公在三公上自是每帝
立置太傅錄尚書事古冢宰總已之義也薨輙罷三國
至晉大臣位望隆重者時為之不常置中書監及
令漢武帝遊宴後庭用宦者主中書以司馬遷為之謂
之中書謁者置令僕射成帝改中書謁者令曰中謁者
令罷僕射光武省中謁者令而有中官謁者令建安末
曹操為魏王置秘書令典尚書奏事曹丕簒代更為中
書置監令以秘書左丞劉放為監右丞孫資為令職任又
要于尚書令僕矣中書侍郎曹丕既置中書監令又
置通事郎次黃門郎黃門郎已署事過通事乃署名已
署入奏為帝省讀書可晉初更曰中書侍郎員四人
秘書監桓帝延熹二年置後省曹操復置令丞曹丕既置
中書令復置秘書監丞著作郎周左史也東漢圖籍在
東觀使名儒著作而未有官曹叡太和中始置著作郎隸
中書省符節令六百石為符節臺率主符節事凡遣使
掌授節周官掌節之職也尚符璽郎中四人在中主璽
及虎符竹符之半符節令史掌書御史中丞千石御史
大夫之丞也舊别監御史在殿中密舉非法號中執法及
御史大夫轉為司空因别留中為御史臺率外督剖刺
史内領侍御史受公卿奏事舉劾按章一如御史大夫後
又屬少府光武特詔中丞與司隸校尉尚書令會同並專
席而坐京師號曰三獨坐建安中復置御史大夫置長史
一人不領中丞(原注蔡質漢儀曰丞故二千石為之或遷侍御史高第執憲中司朝會獨坐内掌蘭
臺督諸州刺史糾察百官出為二千石)侍御史十五人六百石掌察舉非
法受公卿羣吏奏事有違失舉劾之凡郊廟祠祀及
大朝會大封拜則二人監威儀有違則劾奏凡有五曺令
曺掌律令印曺掌刻印供曹掌齋祠尉馬曹掌廐馬乘
曹掌護駕至魏省置八人(原注蔡質漢儀曰其二人更直執法省中者皆糾察百官督州
郡公法府掾属高第補之初稱守滿歲拜真出治劇為刺史二千石平遷補令見中丞執板揖)治書
侍御史二人六百石(原注蔡質漢儀曰選侍御高第補之)初宣帝幸宣室
齋居決事令侍御史二人治書侍側後因别置治書侍
御史選明法律者為之凡諸讞疑事掌以法律當其是
非至魏又置治書執法掌奏劾而治書侍御史專掌律
令云(原注胡廣曰冠法冠秩百石有印綬與符節郎共平廷尉奏事罪當輕重)蘭臺令史
掌奏及印工文書後更御史至魏遣二人居殿中伺察
非法曰殿中御史將作大匠二千石秦曰將作少府
景帝更將作大匠掌修宗廟宫室陵園土木之工并樹
桐梓之屬表道周為林囿光武省謁者領之章帝建初
元年復置丞一人六百石左校令一人六百石掌左工
徒丞一人右校令一人六百石掌右工徒丞一人其
屬初有兩丞左右中候石庫(謹案後漢書作右庫此作石庫與前書合)東園
主章左右前後中校七令丞(原注如淳曰章大材也舊將作大匠主材吏名章曹掾顔師
古曰東園主章掌大材以供東園大匠也)又主章長丞武帝太初元年更東
園主章為木工成帝陽朔三年省中候及左右前後中
校五丞
右少府屬凡三十三官以職屬者自太官至上林四
署自侍中至御史皆以文屬焉舊六丞其屬尚書符
節太醫太官湯官導官樂府若盧考工室左弋居室
甘泉居室左右司空東織西織東園匠十二官令丞(原注
如淳曰若盧官名藏兵器品令曰若盧郎中二十人主弩射服虔曰若盧詔獄也漢儀注有若盧獄令主
治庫兵將相大臣臣瓚曰冬官考工主作器械顔師古曰左弋地名東園匠主作陵内器物)又
都水均官三長丞(原注顔師古曰胞與庖同)又上林中十池監又
中書謁者黃門鈎盾尚方御府永巷内者宦者七官
令丞又諸僕射署長中黃門武帝太初元年更考工
室為考工左弋為佽飛居室為保官甘泉居室為昆
臺永巷為掖廷佽飛掌弋射有九丞兩尉太官七丞
昆臺五丞樂府三丞掖廷八丞宦者七丞鈎盾五丞
武帝元鼎二年置水衡都尉比二千石(原注應劭曰古山林官顔
師古曰衡平也平其税)掌上林苑有五丞其屬上林均輸御羞
禁圃輯濯鍾官技巧六廐辨銅九官令丞(原注如淳曰御羞地
名御宿川也輯濯船官鍾官鑄錢官辨銅分别銅之種𩔖顔師古曰輯音集職也濯直孝反技巧六廐技巧之徒珙
六廐者按技巧六廐兩官非供六廐太僕屬有大廐則天子之都閑廐也此六廐蓋别于上林苑中置
之者)又衡官水司空都水農倉又甘泉上林都水七官
長丞上林有八丞十二衛均輸四丞御羞兩丞都水
三丞禁囿兩尉甘泉上林四丞成帝河平元年省東
織更西織為織室哀帝綏和二年省樂府王莽更水
衡曰予虞光武中興凡山澤陂池之税名曰禁錢屬
少府者改屬司農考工轉屬太僕都水屬郡國省水
衡入少府每立秋貙劉之日輙置事訖省少府本六
丞省五人省湯官織室令置丞又省上林十池監胞
人長丞宦者昆臺佽飛三令二十一丞又省水衡屬
官令長丞尉二十餘人章和以下中官稍廣加嘗藥
太官御者鈎盾尚方考工别作監皆六百石宦者為
之轉為兼副或省故錄本官凡魏晉之際夤緣漢官
省置侈泰者各錄本官下而其秩不可考古天子無
私藏少府乃别收山澤陂池之税不預于經費以為
私養至列侯飲酎獻黃金少府省之不如法奪爵者
百餘人丞相趙周下獄死(原注李奇曰省視也獻酎祭宗廟時少府視其金多
少丞相坐知金輕不舉下獄死)又甚于求車求金(原注春秋天王使家父來求車使毛
伯來求金)非惟厲民自養聚財崇侈内窮土木外極兵威
禍幾如秦既以國用為私財于是親臣皆為私人領
于少府地親則勢重勢重則權專權專則位尊尊生
于親理勢則然故侍中中書令尚書令僕射卒皆為
宰相而宦官終制國命至于廢立天子誅殺將相皆
出于天子利權之私故漢之亂本皆在少府云將作
大匠舊不隸少府少府舊領考工水衡而大匠領百
工職任略同故附其後云
欽定四庫全書
續後漢書卷八十六下元郝經撰
錄第四下
職官
京師兵官(執金吾城門校尉北軍中候)中宫官
東宫官封建(王侯公主)京輔官(司隸校尉京兆尹
河南尹)州郡官(刺史郡守縣令)外夷官
京師兵官
執金吾中二千石本秦中尉漢武帝更執金吾掌循徼
京師宫外戒司非常水火之事月三繞行宫外與衛尉
相表裏禽姦討猾及主兵器吾猶禦也(原注應劭曰執金革以禦非常
顔師古曰金吾鳥名主辟不祥天子出行職主先導故以此鳥名官)丞一人比千石緹騎
二百人員吏二十九人其十四人四科一人二百石文
學三人百石二人斗食十三人佐學事主緹騎緹騎無
秩比吏食奉輿服導從光滿道路羣僚之中最為壯觀
故光武嘆曰仕宦當作執金吾武庫令六百石主兵
器丞一人
右執金吾屬一官舊有兩丞候司馬千人(原註顔師古曰候及
司馬及千人皆官名屬國都尉云冇丞候千人西域都護云司馬候千人按千人即古千夫長)又
中壘寺互武庫都船四令丞(原注如淳曰漢儀注冇寺玄都船獄令治水官
也)都船武庫有三丞中壘兩尉又式道左右中候丞
及左右京輔都尉丞兵卒皆屬焉寺互初屬少府中
屬主爵後屬中尉光武皆省之秪置丞一人及武庫
令一官初式道左右中候三人六百石車駕出掌在
前清道還持麾至宫門門乃開光武秪置一人又不
常置每出以郎兼式道候事已罷不復屬金吾
城門校尉比二千石掌京師十二城門屯兵周地官司
門之職也光武都雒陽亦掌十二門領屯兵授官鍵以
啓閉國門譏出入不物者司馬一人千石主屯兵每門
候一人六百石雒陽城正南一門平城門為宫門不置
候置屯司馬北宫門屬衛尉其餘上西門(原注直戌)雍門(原注
直酉)廣陽門(原注直申)津門(原注直未)小苑門開陽門(原注直巳)耗門(原注
直辰)中軍門(原注直夘)上東門(原注直寅)穀門(原注直子)夏門(原注直亥)凡十
二門
右城門校尉屬祗十二門官
北軍中候六百石漢初中壘校尉掌北軍壘門内外掌
西域武帝置屯騎校尉掌騎士步兵校尉掌上林苑門屯
兵越騎校尉掌越騎(原注如淳曰越人内附以為騎兵)長水校尉掌長
水宣曲胡騎(原注顔師古曰長水胡名宣曲觀)又有胡騎校尉掌池陽
胡騎不常置(原注顔師古曰胡騎之屯池陽者)射聲校尉掌待詔射聲
士(原注服虔曰工射者也冥冥中聞聲則中之故以為名應劭曰須詔所命而射故曰待詔)虎賁
校尉掌輕車并中壘凡八校尉皆比二千石各有丞司
馬光武省中壘置中候胡騎并長水虎賁射聲而中候
掌監五營員吏七人大駕鹵簿五校在前各有鼓吹一
部屯騎校尉比二千石掌宿衛兵司馬一人千石員
吏百二十八人領士七百人越騎校尉比二千石掌
宿衛兵司馬一人千石員吏百二十七人領士七百人
步兵校尉比二千石初掌上林苑門屯兵後掌宿衛
兵司馬一人千石員吏七十三人領士七百人長水
校尉比二千石掌宿衛兵司馬胡騎司馬各一人千石
主長水宣曲胡騎烏桓騎員吏百五十七人烏桓胡騎
七百三十六人射聲校尉比二千石掌宿衛兵司馬
一人千石員吏百二十九人領士七百人
右北軍中候屬五官靈帝中平五年天下大亂又置
西園八校尉以小黃門蹇碩為上軍校尉虎賁中郎
將袁紹為中軍校尉屯騎校尉鮑鴻為下軍校尉議
郎曹操為典軍校尉趙融為助軍左校尉馬方為助
軍右校尉夏牟為左校尉淳于瓊為右校尉皆統于
蹇碩尋省獻帝建安四年曹操為丞相以曹休為中
領軍將軍曹丕簒代以休為領軍將軍主五校中壘
武衛等三營初秦置護軍都尉高祖以陳平為護軍
中尉其後不置曹操始以韓浩為護軍又改為中護
軍與中領軍皆置長史司馬曹丕遂置護軍將軍主
武官選隸領軍後又置中撫軍左右衛將軍又因漢
雜號將軍置驍騎游擊將軍皆中領軍領之
中宫官
大長秋二千石皇后卿也(原注顔師古曰秋者收成之時長者恒久之義)本秦
將行景帝更大長秋或用宦者或用士人東漢常用宦
者掌奉宣中宫命凡給賜宗親及宗親當謁見者關通
之出宫則從丞一人六百石宦者中宫僕千石宦者
主馭本曰太僕秩二千石東漢省汰減秩千石中宫
謁者令一人六百石中宫謁者三人四百石宦者主報中
章中宫尚書五人六百石宦者主中宫文書中宫
私府令六百石宦者主中藏幣帛諸物裁衣被補浣者
皆主之丞一人宦者中宫黃門冗從僕射六百石宦
者主中黃門冗從其屬有給事中宫侍郎六人宦者比
尚書郎給事黃門四人宦者比黃門郎給事羽林郎一
人宦者比羽林將虎賁官騎中宫署令六百石宦者
主中宫請署天子數女騎六人丞復道丞各一人宦者
復道丞主中閣道中宫藥長四百石宦者
右中宫官屬十二官漢初承秦皇太后皇后置詹事
秩中二千石有丞宦者為之(原注應劭曰詹省也給也)中長秋私
府永巷倉廐祠祀食官令長丞皆屬焉成帝鴻嘉三
年省詹事并屬大長秋皇后法駕當出則中謁中宦
者職吏權兼詹事奉引訖罷宦者誅後尚書選兼職
吏一人奉引訖罷皇后稱長信宫又稱長樂永樂皆
置詹事冠以宫名曰長信詹事長樂詹事景帝中六
年更長信少府平帝元始四年更長樂少府皆宦者
為之位大長秋上其餘職吏皆宦者亦以宫名為號
員數秩次皆如中宫又有衛尉僕為太僕秩皆二千
石位少府上崩則省不常置按周官宫官内宰掌書版
圖之法以治王内之政令以隂禮教六宫以隂禮教
九嬪以婦職之法教九御正其服禁其竒□展其功
緒正后之服位而詔其禮樂之儀中春詔后帥内外
命婦蠶于北郊以為祭服上春詔后帥六宫之人生
穜稑之種而獻之王内小臣掌王后之命正其服位
后出入則前驅詔后之禮事相九嬪之禮事正内人
之禮事九嬪掌婦學之法以教九御婦德婦言婦容
婦功世婦掌祭祀賓客喪紀之事女史掌王后之禮
職掌内治之貳以詔后治内政逆内宫書内令典婦
功掌婦式之灋以授嬪婦内人女工之事見諸𫝊記
又有傅母姆母為師保之訓雖列國亦有之其職皆
掌禮教婦德婦功而内宰以大夫為之長不用閹人
故隂禮修内政治后德盛為天子内助化天下以婦
道太平之政自齊家始雖有姦后妬婦不得逞而莫
或干與外廷漢之職官于天子少府中常侍而下數
十百員皆閹人為之熒惑左右典掌機密中宫大長
秋而下閹官復數十百員典領宫掖宣𫝊命令供養役使
猥為家奴不復知有禮教不領于士大夫及皇后臨
朝稱制雖宰相亦關白于是兼領外廷而倒制國命
皆亂制也
東宫官
太子太傅中二千石古官掌輔導太子禮如師不領官
屬太子少傅二千石亦以輔導為職悉主太子官屬員
吏十三人率更令千石主庶子舍人更直如光禄
太子庶子四百石無員如三署中郎太子舍人二百
石無員更直宿衛如三署郎中太子家令千石主倉
榖飲食如司農少府太子倉令六百石主倉榖太
子食官令六百石主飲食太子僕千石主車馬太
子廐長四百石亦主車馬太子門大夫二人六百石
比郎將舊有左右戸將别主左右戶直郎東漢省之
太子中庶子五人六百石如侍中太子洗馬十六人
比六百石(原注百官表作先馬國語句踐親為夫差先馬)如謁者太子出則當
直者在前導威儀太子樂令六百石主樂舞太子
中盾四百石主周衛徼循率太子衛率四百石主門衛
士
右東宫屬十六官漢初承秦詹事掌太子家有丞自
率更令諸官皆屬焉後省詹事領于少傅凡初即位
未有太子官屬皆省惟舍人領屬少府立太子則選
九卿有學術年德尊者為太傅少傅雖不置講讀官
皆從博士受經待以師傅之禮有三代遺風曹操以
五官將丕為太子置文學以善詩賦能文章者為之
始不受經術失教育之道矣孫權稱尊號立子登為
太子以諸葛恪為左輔張休為右弼顧譚為輔正都
尉陳表為翼正都尉號稱四友而謝景范慎刁玄羊
衜等為賓客雖非漢制有足嘉者夫太子天下之本
篤孝敬正心術審學問封殖本原鞏固基圖皆由訓
迪之官潘崇尹環列而楚子不得食熊蹯(原注左氏𫝊楚子以
商臣為太子既又欲立王子職商臣告其師潘崇崇曰能事諸乎曰不能能行乎曰不能能行大事乎曰
能冬十月以宫甲圍成王王請食熊蹯而死弗聽王縊穆王立以其為太子之室與潘崇使為太師且掌
環列之尹)趙高教刑獄而胡亥不能辨鹿馬(原注漢書賈誼曰秦所尚
者刑罰也使趙高傅胡亥而教之獄所習者非斬劓人則夷人之三族也故胡亥今日即位明日射人指
鹿為馬及弑二世事見前注)家令稱智囊而吳楚叛(原注晁錯為太子舍人門
大夫拜太子家令號曰智囊吳楚叛事見前注)賓客進異端而巫蠱起(原注始戾太子
及冠就宫上為立博望苑使通賓客從其所好故多以異端進者巫蠱事見前注)立太子置
官屬可不慎哉
封建
皇子封王金璽□綬郡為國置傅相各一人皆二千石
傅導王以善禮如師而不臣相如郡守有長史如郡丞
漢初因項籍故封地廣大王千里有郡數十其職官有
太傅丞相御史大夫及諸卿官皆如漢廷秩二千石朝
廷惟置丞相自御史大夫下皆自置景帝滅七國令諸
王不得治民内史治之罷丞相御史大夫諸卿官惟置
相武帝改内史為京兆尹中尉為執金吾郎中令為光
禄勲始異王國而王國如故皆朝廷署不得自置成帝
又省内史令相治民其太傅曰傅中尉比二千石職如
郡都尉郎中令二千石掌主大夫郎中宿衛如光禄勲
僕千石主車及馭如太僕治書比六百石如尚書更名
大夫掌奉使至京師奉璧賀正月及使諸國初持節後
去節謁者比四百石掌冠掌冠本員十六人後減禮樂
長主樂人衛士長主衛士醫工長主醫藥永巷長宦者
主宫中婢使祠祀長主祠祀皆比四百石郎中二百石
無常員
列侯所食縣為侯國承秦爵二十等為徹侯金印紫綬
以賞有功大者食縣小者食鄊亭後避武帝諱更列侯
元朔二年諸王得推恩分封子弟亦為列侯舊列侯奉
朝請在京師者位次三公建武以來惟以功德賜位特
進者位三公下或曰次車騎將軍下賜位朝廷次五校
尉賜位侍祠侯次大夫其餘以肺腑及公主子孫奉墳
墓于京師者隨時朝會位博士議郎下諸王封者受茅
土歸以立社稷列侯不受茅土無社禝宫室特進朝侯
賀正月則執璧國置相秩各如本縣主治民如令長而
不臣納租于侯以戶數為限其家臣置家丞庶子各一
人列侯舊有行人洗馬門大夫凡五官建武以來食邑
千戶以上置家丞庶子不滿千戶不置悉省餘官關
内侯承秦賜爵十九等無分土食在所縣民租以戶數
為限(原注如淳曰列侯出關就國但爵耳其有家累者與之關内之邑食其租)奉朝請非官
得奉朝會請召而已特進諸侯功德優盛朝廷所敬者
位特進在三公下其次朝請在九卿下其次侍祠侯其
次小國侯以肺腑親公主子孫奉墳墓于京師亦隨時
朝見是為偎諸侯三國晉以特進為加官云
公主漢制皇女皆封縣公主儀服同列侯皇姊妹加號
長公主儀服同蕃王諸王女皆封鄊亭公主儀服同鄉
亭侯章帝惟特封東平憲王蒼琅邪孝王景女為縣公
主其皇女封公主者所生之子襲母封為列侯皆𫝊國
于後鄉亭之封則不𫝊襲續漢志曰諸公主家令一人
六百石丞一人三百石其餘屬吏省置無常漢官儀曰
長公主傅一人私府長一人食官一人永巷長一人家
令一人秩皆六百石各有員吏鄊公傅一人僕一人秩
皆六百石家丞一人三百石
京輔官
司隸校尉二千石周秋官大司寇之職也武帝征和四
年初置(原注顔師古曰掌徒隸而巡察故曰司隸)持節從中都官徒千二百
人(原注顔師古曰中都官京師諸官府也)捕巫蠱督大姦猾後罷其兵察
三輔三河弘農元帝初元四年去節成帝元延四年省
哀帝綏和二年復置但為司隸冠進賢冠屬大司空比
司直光武復為司隸校尉持節察百官及京師外郡無
所不紏封侯外戚三公以下無尊卑入宫開中道稱使
者每會後到先去從事史十二人都官從事主察舉百
官犯法者功曹從事主州選署及衆事别駕從事校尉
行部則奉引錄衆事簿曺從事主財榖簿書有軍事則
置兵曹從事主兵事其餘部郡國從事每郡國各一人
主督促文書察舉非法皆州自辟除故通為百石云假
佐二十五人主簿錄閣下事省文書門亭長主州正門
功曹書佐主選用孝經師主監試經月令師主時節祠
祀律令師主平法律簿曹書佐主簿書其餘都官書佐
及郡國各有典郡書佐一人各主一郡文書以郡吏補
歲滿一更昭烈入蜀以左將軍領司隸校尉及即位以
車騎將軍張飛為之飛薨丞相亮領之
京兆尹二千石初周官内史秦因之掌治京師景帝分
置左右内史武帝太初元年更京兆尹屬有長安市厨
兩令丞又都水鐡官兩長丞又更左内史為左馮翊治
内史左地屬有廪犧令丞尉左都水鐡官雲壘長安四
市四長丞初秦主爵中尉掌列侯景帝更都尉武帝太
初元年更右扶風治内史右地屬有掌畜令丞都水鐡
官廐廱厨四長丞與左馮翊京兆尹為三輔其治皆在
長安城中(原注三輔黃圖京兆在尚冠前街東入故中尉府馮翊在太上皇廟西入右扶風在夕隂
街北入故主爵府長安以東為京兆長陵以北為馮翊渭城以西為扶風)皆有兩丞列侯屬
大鴻臚元鼎四年置三輔都尉丞各一人三輔皆秩中
二千石丞皆六百石昭烈駐蹕成都以丞相亮領益州
牧不置京尹非都也
河南尹二千石主京都特奉朝請光武都雒陽以河南
郡為尹三輔陵廟所在不改其號但減其秩與弘農河
内同河南尹其丞尉職吏皆如京兆員吏九百二十七
人十二人百石諸縣有秩三十五人官屬掾史五人四
部督郵吏部掾二十六人案獄仁恕三人監津渠漕水掾
二十五人百石卒吏二百五十人文學守助掾六十人
書佐五十人循行二百三十人幹小吏二百三十一人
其雒陽令秩千石丞三人四百石孝廉左尉四百石孝
廉右尉四百石員吏七百九十六人十三人四百石鄉
有秩獄吏五十六人佐吏鄉佐七十七人斗食令史嗇
夫假夫五十人官掾史幹小史二百五十人書佐九十
人循行二百六十人
州郡官
刺史六百石初秦有監御史監諸郡漢初遣丞相史分
刺州不常置武帝元封五年置十三部刺史州一人掌
班宣詔令周行郡國省察治政黜陟能否斷理冤獄以
六條問事非條所問即不省一條強宗豪右田宅踰制
以強陵弱以衆暴寡二條二千石不奉詔書遵承典制
倍公向私旁詔守利侵漁百姓聚斂為姦三條二千石
不恤疑獄風厲殺人怒則任刑喜則任賞煩擾苛暴剥
戮黎庶為百姓所疾山崩石裂妖祥訛言四條二千石
選置不平苟阿所愛蔽賢寵頑五條二千石子弟怙恃
榮勢請託所監六條二千石違公下比阿附豪強通行
貨賂割損政令常以春分行部勸課農桑秋分廵行郡
國錄囚徒考殿最初歲盡詣京都奏事後因計吏其職
員與司隸同無都官從事其功曹從事為治中從事成
帝綏和元年更名牧秩二千石光武復為刺史秩如故
各主一州其一州屬司隸靈帝中平五年復更為州牧
(謹案前漢書哀帝建平二年復為刺史元夀二年復為牧皆在光武以前此但据後漢書耳)部太守
典州郡兵權任如周方伯三國復為刺史亦皆典兵職
任與牧同或復置牧與刺史並置
郡守秦官秦除封國為郡郡置守漢因之郡置太守二
千石丞一人郡當邊者丞為長吏王國之相亦如之凡
郡國守相掌治民進賢勸功决訟檢奸常以春行縣勸
農桑振乏絶秋冬遣無害吏案訊諸囚平其罪法論課
殿最歲盡遣吏上計并舉孝廉秦置郡尉佐守典武職
甲卒秩比二百石有丞秩六百石景帝中二年更都尉
武帝又置三輔都尉各一人關都尉一人譏出入邊郡
置農都尉主屯田殖榖建武六年省諸郡都尉并職太
守無都試之役并省關都尉安帝以羌戎犯三輔陵園
乃復置右扶風都尉京兆虎牙都尉皆置諸曹掾史略
如公府曹無東西曹有功曹史主選置功勞有五官掾
署功曹及諸曹事其監屬縣有五部督郵曹掾一人正
門有亭長一人主記室史主錄記書催期會無令史閤
下及諸曹各有書佐幹主文書
縣令長皆秦官漢因之大縣署令千石次置長四百石
小者置長三百石侯國之相秩次亦如之掌治民顯善
勸義禁姦罰惡理訟平賊恤民時務秋冬集課上計于
所屬郡國凡縣主蠻夷曰道公主所食湯沐曰國縣萬
戶以上為令不滿為長侯國為相皆秦制也丞各一人
主署文書典知倉獄尉大縣二人小縣一人主盜賊凡
有賊發主名不立則推索行尋案察姦軌以起端緒各
署諸曹掾史略如郡員五官為廷掾監鄉部春夏為勸農
掾秋冬為制度掾凡縣五百以上置鄉三千以上置二鄉
五千以上置三鄉萬以上置四鄉鄉置有秩三老游徼有
秩郡所署秩百石掌一鄉人鄉小者縣置嗇夫一人皆主知
民善惡為役先後知民貧富為賦多少平其差品三老掌
教化凡有孝子順孫貞女義婦讓財救患及學士為民法
式者皆扁表其門以興善行游徼掌徼巡禁司姦盜又有
鄉佐屬鄉主民收賦税十里一亭亭有長以禁賊盜百家
為里里有里魁十家為什五家為伍以相檢察民有善惡
以告里魁邊縣有障塞尉主備胡夷犯塞郡有鹽官鐵
官工官都水官者隨事廣狹置令長及丞秩次皆如縣
道無分土給均本吏凡郡縣有鹽置鹽官主鹽税有鐵
置鐵官主鼓鑄有工置工官主工税物有河池魚利者置
水官主平水收漁税凡縣均差吏更給之置吏隨事不具縣員
外夷官
典屬國二千石秦官掌蠻夷降者武帝元狩三年昆邪
王降(原注昆下門反)復增屬國置都尉丞候千人其屬有九譯
令成帝河平元年省入大鴻臚光武復置屬國都尉邊
郡往往置都尉稍有分縣治民比郡四夷國王歸義候
邑長皆有丞比郡縣西域都護比二千石宣帝地節
二年初置以騎都尉諫大夫使護西域三十六國有副
校尉丞一人司馬候千人各二人元帝初元元年置戊
己校尉秩比六百石丞司馬各一人候五人(原注顔師古曰甲乙
丙丁庚辛壬癸皆有正位惟戊己寄治今所置校尉亦無常居故取戊己為名有戊校尉己校尉)東漢
省置不常魏黃初中復置尋省使匈奴中郎將比二
千石從事二人主南匈奴護烏桓校尉比二千石主
烏桓鮮卑護羌校尉比二千石主西羌其掾屬隨事
為員皆東漢置魏因之省置不常
議曰天下之治亂莫不本于官制之得失故虞書載舜
命官之意以明綱維統體至周公作周官酌六代之中
以為典萬世太平之制也及其衰世不遵舊典天下遂
大亂孔子作春秋約而歸之以眀周公之意言撥亂世
而反之正厝天下太平必用周制而已秦人滅學治皆
苟且漢因而不革綱紀遂紊以成亂制是以不能復三
代太平之治其最為亂本無宰相大將軍輔政倒制州
牧權任太重所以基萬世之亂也古者專任一相舜禹
伊傅周公是也故周官大冢宰掌建邦之六典統百官
均四海而其屬則宫正宫伯膳庖服食閽寺嬪御諸人
一相用事規模宏闊大無不總職任近要親領王之左
右而細無不察故小臣不得間大臣而權任不分天下
所以治也漢因秦官高惠文景皆用一相猶有唐虞三
代遺意故蕭曹陳周各舉其職卒弭大難安劉氏鎮撫
國家幾致刑錯至申屠嘉尚能折鄧通治鼂錯雖天子
命有不得行而佞倖無以賴寵(原注百官表高帝元年蕭何為丞相孝惠二年
何薨曹參為相國五年參薨王陵陳平為左右丞相孝文元年周勃為右丞相三年勃免灌嬰為丞相四年嬰
薨張蒼為丞相後二年蒼免申屠嘉為丞相前漢書嘉為人廉直門不受私謁時太中大夫鄧通方愛幸嘉
入朝而通居上旁有怠慢之禮嘉曰陛下愛幸羣臣則富貴之至於朝廷之禮不可以不肅上曰君勿言吾私
之罷朝坐府中嘉為檄召通詣丞相府不來且斬通至免冠徒跣頓首謝嘉坐自如責曰朝廷者高皇帝之朝
廷也通小臣戲殿上大不敬當斬吏今行斬之通頓首首盡出血不解上度丞相已困通使使持節召通而謝
丞相曰此吾弄臣君釋之通至為上泣曰丞相幾殺臣文帝崩孝景即位鼂錯為内史貴幸用事諸法令多
所請變更議以過罰侵削諸侯而嘉所言不用疾錯内史門東出不便錯更穿一門南出太上皇廟堧垣也嘉
以錯穿宗廟垣奏誅錯恐自歸上至朝嘉請誅内史錯上曰我使為之罷朝嘉謂長史曰吾悔不先斬錯為錯
所賣因歐血死)自景帝殺周亞夫漢始無宰相(原注漢書亞夫子為父買工官上方
甲楯五百被可以葬者取庸苦之不與錢庸知其盜買縣官器怨而上變告子事連汙亞夫召詣廷尉因不食
歐血死)武帝雖相公孫弘而九卿更進用事使司馬徐嚴
輩持文義詘難之而丞相數詘小臣始得間大臣(原注漢書武帝
元朔五年以公孫弘為丞相封平津侯丞相封侯自弘始嚴助𫝊上擢助為中大夫後得朱買臣吾丘夀王
司馬相如主父偃徐樂嚴安東方朔枚臯膠倉終軍嚴䓤竒等並侍左右是時征伐四夷開置邊郡軍旅數發
内改制度朝廷多事屢舉賢良文學之士公孫弘起徒步數年至丞相開東閣延賢人與謀議上令助等與大
臣辨論中外相應以義理之文大臣數詘)及其崇侈數宴後庭潛游别館宦
人始典幾密丞相職任寖輕往往罷免自殺(原注漢書元符五年丞相
李蔡自殺元鼎二年丞相青翟自殺六年丞相趙周下獄死征和二年丞相公孫賀下獄死三年丞相劉屈釐
下獄腰斬)逮其晩末悔禍田千秋僅得自全至於顧命之際
霍光以奉車都尉金日磾以駙馬都尉受遺詔輔幼主
而丞相不與于是光以大司馬大將軍倒制朝政乃廢
立天子既定議始令丞相敞署奏(原注霍光楊敞事皆見前注)宣元
之世弘恭石顯險佞熒惑政出中書貢薛韋匡皆為具
臣孔光張禹持禄容身朝無宰相禍成外戚許史王馮皆
以司馬將軍輔政卒為新莽而西漢亡矣光武中興不
置丞相而三公處虛位政歸臺閣大綱不舉復成亂本
僅一再𫝊宦戚並起又甚西京之季而漢遂亡矣魏人
簒代罷丞相置三公官權任仍在中書令監亦無宰相
而將軍都督中外諸軍錄尚書總統内外大權司馬氏
遂攘奪之矣惟昭烈有志三代始以諸葛亮為丞相位
任如伊傅末帝因之復用蔣費以將軍行丞相事内治
外攘以小弱加諸強大而國埶不衂者猶四十餘年用
一相之力也夫封建亦萬世太平之制也有封建之制
故能行周官制漢初懲秦復大封建以統郡縣至數十
郡方千里與漢廷埒于是有七國之禍強大過制故也
其後稍稍削弱漸與郡縣等九卿更出治郡久其任而
增秩賜金郡守治最入為九卿至為丞相均内外重民
事于是漢多循吏惠政淹浹深入民心為四百年元氣
此漢制之幾于三代者也(原注漢書循吏𫝊孝宣以為太守吏民之本數變易則下
不安民知其將久不可欺罔廼服從其教化故二千石有治理效輙以璽書勉厲增秩賜金或爵至關内侯公
卿缺則選諸所表以次用之故漢世良吏于是為盛稱中興焉黃覇為潁川太守以外寬内眀得吏民心戸口
歲增治為天下第一賜爵及帛徵為太子太傅遷御史大夫代丙吉為丞相)初武帝置部刺
史監都郡守宣布教條亦良法也及靈獻之際更置州
牧同古方伯專制一州數十郡兵民數十百萬名雖為
牧實戰國之國漢初之大諸侯王也故劉焉殺漢使于
益州劉表郊祀于荆州袁術僣號于徐州袁紹闚𨵦于
冀州孫權叨據于揚州曹操簒奪于兖州遂分漢室使
昭烈奔走不獲塊土日薄桑榆始祀漢于梁益終不能
還于舊都州牧任重漢所以亡也故曰天下之治亂莫
不本于官制之得失有國官人者可不慎哉
贊曰代食司師上下相維虔恭厥位力民是治曾是冗
濫匪材曠守時惟素餐蠧弊天牖聖時省官哲王簡僚
濟濟多士明廷宴朝封建既廢秦官靡革拂經紊聯匪
彛匪則宦戚麋進夸毗負乘名號日增埶重官輕矧夫
專擅任情署置青紫紛紜無復帝制
謹案職官錄皆本前後漢書百官志參以晉書
職官志故所載皆漢一代之制而於三國時官
制特存其大略爾
