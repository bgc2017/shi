欽定四庫全書
續後漢書卷十九元郝經撰
列傳第十六
漢臣
董和(胡濟)楊顒(頼厷姚伷)李福劉巴
馬良(弟謖)向朗(兄子寵)張裔楊洪
何祗
謹案董和傳闕
楊顒字子昭楊儀宗人也入蜀為巴郡太守丞相亮主
簿亮常自校簿書顒直入諫曰為治有體上下不可相
侵請為明公以作家譬之今有人使奴執耕稼婢與炊
㸑鷄主司晨犬主吠盜牛負重載馬涉遠路私業無曠
所求皆足雍容高枕飲食而已忽一旦盡欲以身親其
役不復付任勞其體力為此碎務形疲神困終無一成
豈其智之不如奴婢鷄狗哉失為家主之法也是故古
人稱坐而論道謂之王公作而行之謂之士大夫故丙
吉不問横道死人而憂牛喘(原注漢書丙吉嘗出逢清道羣鬭者死傷横道吉過
不之問前行逢人逐牛牛喘吐舌吉止駐使騎吏問逐牛行幾里矣掾史獨謂丞相前後失問或以譏吉吉曰
民鬭相殺傷長安令京兆尹職所當禁備逐捕歲竟丞相課其殿最奏行賞罰而已宰相不親小事非所當于
道路問也方春少陽用事未可大熱恐牛近行因暑故喘此時氣失節恐有所傷害也三公典調和隂陽職當
憂是以問之掾乃服以吉知大體)陳平不肯知錢榖之數云自有主者
(原注漢書上問右丞相勃曰天下一歲决獄幾何勃謝不知問天下錢榖一歲出入幾何勃又謝不知汗出洽
背上亦問左丞相平平曰各有主者上曰主者為誰乎平曰陛下即問決獄責廷尉問錢榖責治粟内史上曰
苟各有主者而君所主者何事也平謝曰主臣陛下不知其駑下使待罪宰相宰相者上佐天子理隂陽順四
時下遂萬物之宜外填撫四夷諸侯内親附百姓使卿大夫各得任其職也)彼誠逹于位分
之體也今明公為治乃躬自校簿書流汗竟日不亦勞
乎亮謝之後為東曹屬典選舉顒卒亮垂泣三日而
後已頼厷零陵人昭烈為漢中王用荆楚宿士以厷父
恭為太常南陽黃柱為光禄勲漢嘉王謀為少府建興
初賜爵關内侯卒厷嗣為丞相西曹令史隨丞相亮於
漢中早卒亮甚惜之與留府長史參軍張裔蔣琬書曰
令史失頼厷掾屬喪楊顒為朝中損益多矣謀字元泰
有容止操行劉璋時為巴郡太守還為治中從事昭烈領
益州牧以為别駕後代賴恭為太常大將軍蔣琬問張休
曰漢嘉前輩有王元泰今誰繼者休對曰至於元泰州里
無繼況鄙郡乎其見重如此姚伷字子緒閬中人昭烈定
益州為功曹書佐建興元年為廣漢太守丞相亮北駐漢
中辟為掾並進文武之士亮稱曰忠益者莫大於進人進
人者各務其所尚今姚掾並存剛柔以廣文武之用可謂
博雅矣願諸掾各希此事以屬其望轉為參軍亮薨稍遷
為尚書僕射時人服其貞誠篤粹延熙五年卒同郡馬勲
字盛衡馬齊字承伯勲為劉璋書佐昭烈定蜀辟為左將
軍屬轉州别駕從事卒齊為張飛功曹飛貢之昭烈為
尚書郎建興中為丞相掾廣漢太守復為飛參軍(謹案張飛卒於
昭烈章武二年建興乃末帝年號馬齊不應於此時復為飛參軍也此蓋沿陳志之訛飛字疑當作亮)亮
薨為尚書勲齊皆以才幹自顯其信於州黨為亮識拔
不如伷云(謹案楊顒賴厷姚伷志皆無專傳此據楊戲傳贊註為之三人皆嘗為諸葛亮掾屬故合傳云)
李福字孫德梓潼涪人也昭烈定益州為書佐西充國
長成都令建興元年徙巴西太守為江州都督揚威將
軍入為尚書僕射封平陽亭侯丞相亮于武功病篤末
帝遣福省侍因諮國家大計福既與亮語别去數日復
還亮曰吾知君還意近日語雖彌日有所不盡更來一
決耳公所問者公琰其宜也福謝前實失不諮請公百
年後誰可任大事者故輙還耳乞復請蔣琬之後誰可
任者亮曰文偉可以繼之又問其次亮不答福為人精
實果銳敏于從政延熙初大將軍蔣琬出屯漢中福以
前將軍領司馬卒子驤字叔龍亦有名官至尚書郎廣
漢太守
議曰董和之亮直清勤濟顒厷伷之縝密詳審參署幕
府贊襄事業皆以忠藎實才為亮所稱公平之政所由立
也李福之請後事亮語以蔣費不復語其次政如高帝之
於蕭曹平勃殁身規模井井不易何其明也(原注漢書上疾甚吕
后問曰陛下百歲後蕭相國既死誰令代之上曰曹參可問其次曰王陵可然少戅陳平可以助之陳平智有
餘然難獨任周勃重厚少文然安劉氏者必勃也可令為太尉吕后復問其次上曰此後亦非乃所知也)顒
之進規固知大體然周公望道未見其有不得則仰而
思之夜以繼日幸而得之坐以待旦當文武成康之際
而憂勤若是況孔明受命于敗亡之餘以蕞爾蜀欲資
之以討吳魏不躬親審覈夙夜勤勞安得庶事精練物
理其本哉所以自罰二十已上親決之不以為疲雖敵
人亦以食少事煩為虞此孔明之所以忠也遽以陳平
丙吉太平宰相譏之迂矣哉
劉巴字子初零陵烝陽人祖父曜蒼梧太守父祥江夏
太守盪寇將軍孫堅舉兵討董卓以南陽太守張咨不
給軍糧殺之祥與其謀南陽士民怨祥起兵攻之祥與
戰敗死劉表亦素不善祥拘巴欲殺之數遣祥故所親
信人密詐謂巴曰劉牧欲相危害可相隨逃之如此再
三巴輙不應具以報表乃不殺巴年十八郡署戶曹史
主簿(謹案陳志作主記主簿主記二字疑衍)劉先(謹案陳志作劉先主考劉先見劉表傳主字衍)
欲遣其甥周不疑就巴學巴曰昔游荆北時涉師門記
問之學不足紀名内無楊朱守靜之術外無墨翟務時
之風猶天之南箕虚而不用賜書乃欲令賢甥摧鸞鳳
之艷游燕雀之宇將何以啓明之哉愧於有若無實若
虚何以堪之由是知名荆楚劉表連辟及舉茂才皆不
就表卒曹操征荆州昭烈奔江南荆楚羣士從之如雲
而巴獨北詣操操辟為掾使招納長沙零陵桂陽(原注零陵
先賢傳曹公敗於烏林還北時欲遣桓階階辭不如巴巴謂曹公曰劉備據荆州不可也公曰備如相圖孤以
六軍繼之也)會昭烈略有三郡巴不得反欲由交州道還京
師時諸葛亮在臨烝巴與亮書曰乘危歷險到值思義之
民自與之衆承天之心順物之性非余身謀所能勸動
若道窮數盡將託命於滄海不復顧荆州矣亮追答曰
劉公雄才蓋世據有荆土莫不歸德天人去就已可知
矣足下更欲何之巴曰受命而來不成當反此其宜也
遂適交趾昭烈深以為恨巴至交趾更姓張見太守士燮
議不合由牂牁道適益州為郡守拘留欲殺之主簿曰
此非常人不可殺也請自送至州劉璋見之甚喜咨訪
政事(原注零陵先賢傳劉璋父焉昔為巴父祥所舉孝廉見巴驚喜每大事輒以咨訪裴松之曰案劉焉
在漢靈帝時已經宗正太常出為益州牧祥始以孫堅作長沙時為江夏太守不得舉焉為孝廉明也)璋
遣法正迎昭烈巴諫曰備雄人也入必為害若使討張
魯是放虎於山林也璋不聽巴閉門稱疾昭烈攻成都
令軍中曰有害巴者誅三族昭烈定益州巴辭謝罪負
昭烈不責而諸葛亮數稱薦之昭烈辟為左將軍西曹
掾張飛嘗就巴宿巴不與語飛遂忿恚諸葛亮謂巴曰
張飛雖實武人敬慕足下主公今方收合文武以定大
事足下雖天素高亮宜少降意也巴曰大丈夫處世當
交四海英雄如何與兵子共語乎昭烈聞之怒曰孤欲
定天下而子初專亂之其欲還北假道於此豈欲成孤
事邪又曰子初才智絶人如孤可任用之非孤者難獨
任也亮亦曰運籌策於帷幄之中吾不如子初遠矣若
提枹鼓會軍門使百姓喜勇當與人議之耳初攻劉璋
昭烈與士衆約若事定府庫百物孤無預焉及拔成都
士衆皆捨干戈赴諸藏競收寶物軍用不足昭烈甚憂
之巴曰易爾但當鑄直百錢平諸物價令吏為官市昭
烈從之數月之間府庫充實建安二十四年昭烈為漢
中王巴為尚書後代法正為尚書令躬履清儉不治産
業又自以歸附非素懼見猜嫌恭默守靜退無私交非
公事不言(原注零陵先賢傳是時中夏人情未一聞備在蜀四方延頸而備銳意欲即真巴以為如
此示天下不廣且欲緩之與主簿雍茂諫備備以他事殺茂由是遠人不復至矣)昭烈即位昭
告皇天上帝后土神祗凡諸文誥策命皆巴所作也章
武二年卒卒後魏陳羣與丞相亮書問巴消息稱曰劉
君子初甚敬重焉吳張昭嘗謂孫權巴褊隘不當拒張
飛太甚權曰若令子初隨世浮沉容悦玄德交非其人
何足稱為高士乎
馬良字季常襄陽宜城人也兄弟五人並有才名鄉里為
之諺曰馬氏五常白眉最良良眉中有白毛故以稱之
昭烈領荆州辟為從事及昭烈入蜀諸葛亮亦從後往
良留荆州與亮書曰聞雒城已拔此天祚也尊兄應期
贊世配業光國魄兆見矣(原注裴松之曰良盖與亮結為兄弟或相與有親亮年長
良呼亮為尊兄耳)夫變用雅慮審貴垂明於以簡才宜適其時
若乃和光悦遠邁德天壤使時閑於聽世服於道齊高
妙之音正鄭衛之聲並利於事無相奪倫此乃管絃之
至牙曠之調也雖非鍾期敢不擊節昭烈辟良為左將
軍掾後遣使吳良謂諸葛亮曰今銜國命協穆二家幸
為良介於孫將軍亮曰君試自為文良即為草曰寡君
遣掾馬良通聘繼好以結昆吾豕韋之勲(原注夏伯昆吾殷伯豕韋)
奇人吉士(謹案陳志作其人通志作奇人與此合)荆楚之令鮮於造次之
華而有克終之美願降心存納以慰將命權敬待之昭
烈即位稱尊號以良為侍中及東征吳遣良入武陵招
納五溪蠻夷蠻夷渠帥皆受印號咸如意指會昭烈敗
績於夷陵良亦遇害時年三十六昭烈拜良子秉為騎
都尉良弟謖字幼常以荆州從事隨昭烈入蜀除綿竹
成都令越雋太守才器過人好論軍計丞相諸葛亮深加
器異昭烈臨崩謂亮曰馬謖言過其實不可大用君其
察之亮猶謂不然(謹案今志作亮猶不然宋本多謂字與此合通志亦有謂字)以謖
為參軍每引見談論自晝逹夜(原注襄陽記曰建興三年亮征南中謖送之數
十里亮曰雖共謀之歴年今可更惠良規謖對曰南中恃其險遠不服久矣雖今日破之明日復反耳今公方
傾國北伐以事彊賊彼知官勢之内虚其叛亦速若殄盡遺𩔖以除後患既非仁者之情且又不可倉卒也夫
用兵之道攻心為上攻城為下心戰為上兵戰為下願公服其心而已亮納其策赦孟獲以服南方故終亮之
世南方不敢復反)建興六年亮出攻祁山時有宿將魏延吳懿
等論者皆言以為宜令為先鋒而亮違衆拔謖統大衆在
前與魏將張郃戰于街亭謖違亮節制舉動煩擾舍水
上山不下據城張郃絶其汲道因擊之謖敗走士卒離散
亮進無所據退軍還漢中收謖下獄流涕斬之以謝衆
時年三十九謖臨終與亮書曰明公視謖猶子謖視明
公猶父願深惟殛鯀興禹之義使平生之交不虧于此
謖雖死無恨於黃壤也于時十萬之衆為之垂涕亮親
自臨祭撫其遺孤恩若平生蔣琬後詣漢中謂亮曰昔
楚殺得臣然後文公喜可知也(原注左氏傳楚令尹子玉既敗王使謂之曰大
夫若入其若申息之老何子西孫伯曰得臣將死二臣止之曰君其將以為戮及連谷而死晉侯聞之而後喜
可知也曰莫余毒也矣)天下未定而戮智計之士豈不惜乎亮流
涕曰孫武所以能制勝於天下者用法明也是以揚干
亂法魏絳戮其僕四海分裂兵交方始若復廢法何用
討賊耶(原注習鑿齒曰諸葛亮之不能兼上國也豈不宜哉夫晉人規林甫之後濟故廢法而收功楚
成聞得臣之益已故殺之以重敗今蜀僻陋一方才少上國而殺其俊傑退收駑下之用明法勝才不師三敗
之道將以成業不亦難乎且先主誡謖之不可大用豈不謂其非才也亮受誡而不獲奉承明謖之難廢也為
天下宰匠欲大收物之力而不量才節任隨器付業知之太過則達明主之誡裁之失中即殺益已之人難乎
其可與言智矣觀亮答蔣琬之言可見其開誠心布公道明罰敕法所以為討賊之規也習氏致責謂當廢
法全才誤)
議曰劉巴恃才擇君失身於操而終棄昭烈事劉璋而
勸璋拒昭烈及昭烈克益州首下令禁害巴又辟用之
大哉王者之心天下之度也視操之睚眦賊險一忤必
銜濫殺名士何啻天壤邪亮之稱巴謂吾不如子初遠
矣豈真不如哉所謂其心休休焉其如有容焉者馬良
真純幹任未竟其用沒於敗亡之際惜哉街亭之役敗
由馬謖罰不阿私亮之明也或謂師責元帥以為闇於
知人過矣
謹按目錄此下有向朗傳今闕
張裔字君嗣蜀郡成都人也治公羊春秋博涉史漢汝
南許文休入蜀謂裔幹理敏捷鍾元常之倫也劉璋時
舉孝廉為魚復長還州署從事領帳下司馬張飛自荆
州由墊江入璋授裔兵拒飛於德陽陌下軍敗還成都
為璋奉使詣昭烈昭烈許以禮其君而安其人裔還乃
開門出降昭烈以裔為巴郡太守還為司金中郎將典
作農戰之器先是益州郡殺太守正昂耆率雍闓恩信
著於南土遠通孫權乃以裔為益州太守徑往至郡闓
遂趑趄不賓假鬼教曰張府君如瓠壺外雖澤而内實
麤不足殺令縳與吳於是送裔於權會昭烈崩丞相亮
遣鄧芝使吳令芝言次可從權請裔裔自至吳數年流
徙伏匿權未之知也故許芝遣裔裔臨發權乃引見問
裔曰蜀卓氏寡女亡奔司馬相如貴土風俗乃爾乎裔
對曰愚以為卓氏之寡女猶賢於買臣之妻(原注漢書朱買臣字
翁子吳人也家貧艾薪樵賣以給食擔束薪行且誦書其妻數止買臣毋歌謳道中買臣愈益疾歌妻求去買
臣曰我五十當富貴妻怒曰如公等終餓死溝中爾何能富貴買臣即聽去從數歲買臣為會稽太守入吳界
見其故妻妻夫治道呼載後車妻自經死)權又謂裔曰君還必用事西朝終
不作田父於閭里也將何以報我裔對曰負罪而歸將
委命有司若蒙徼倖得全首領五十八以前父母之年
也自此以後大王之賜也懽悦有器裔之色裔出閤深
悔不能陽愚既便就船倍道兼行權果追之裔已入永
安界數十里追者不及既至成都亮以為參軍署府事
又領益州治中從事亮出駐漢中裔以射聲校尉領留
府長史常稱曰公賞不遺遠罰不阿近爵不可以無功
取刑不可以貴勢免此賢愚之所以僉忘其身者也(原注
陳志其明年北詣亮諮事送者數百車乘盈路裔還書與所親曰近者涉道晝夜接賓不得寧息人自敬丞相
長史男子張君嗣附之疲倦欲死其談啁流速皆此𩔖也裴松之曰談啁貴於機捷書䟽可容留意今因書䟽
之巧以著談啁之速非其理也)少與犍為楊恭友善恭早死遺孤未數
歲裔迎留與分屋而居事恭母如母恭之子息長大為
之娶婦買田宅産業使立門戶撫恤孤舊振贍衰宗行
義甚至加輔漢將軍領長史如故建興八年卒子毣嗣
(原注字林曰毣忙角反思貌)歷三郡守監軍毣弟郁太子中庶子
楊洪字季休犍為武陽人也劉璋時歷部諸郡昭烈定
蜀太守李嚴命為功曹嚴欲徙郡治舍洪固諫不聽遂
辭功曹請退嚴欲薦洪為蜀部從事昭烈爭漢中急書發
兵軍師將軍諸葛亮以問洪洪曰漢中則益州咽喉存亡
之機會若無漢中則無蜀矣此家門之禍也方今之事
男子當戰女子當運發兵何疑時蜀郡太守法正從昭
烈北行亮于是表洪領蜀郡太守衆事皆辦遂使即真
頃之轉為益州治中從事昭烈既稱尊號征吳不克還
住永安漢嘉太守黃元素為諸葛亮所不善聞昭烈疾
病懼有後患舉郡反燒臨卭城時亮東行省疾成都單
虚是以元益無憚洪即啓太子遣其親兵使將軍陳曶
鄭綽討元衆議以為元若不能圍成都當由越嶲據南
中洪曰元素性凶暴無他恩信何能辦此不過乘水東下
冀主上平安面縳歸死如其有異奔吳求活耳勅曶綽
但于安南峽口遮即便得矣曶承洪言果生獲元洪建
興元年賜爵關内侯復為蜀郡太守忠節將軍後為越
騎校尉領郡如故五年丞相亮北住漢中欲用張裔為
留府長史問洪何如洪對曰裔天姿明察長于治劇才
誠堪之然性不公平恐不可專任不如留向朗朗情偽
差少裔隨從目下效其器能于事兩善初裔少與洪親
善裔流放在吳洪臨裔郡裔子郁給郡吏微過受罰不
特原假裔後還聞之深以為恨與洪情好有損及洪見
亮出至裔所具說所言裔答洪曰公留我了矣明府不
能止時人或疑洪意自欲作長史或疑洪知裔自嫌不
願裔處要職典後事也後裔與司鹽校尉岑述不和至
于憤恨亮與裔書曰君昔在桓下營(謹案今志作栢下營通志作陌下宋
本作桓下與此合)壊吾之用心食不知味後流迸南海相為
悲嘆寢不安席及其來還委付大任同奬王室自以
為與君古之石交也石交之道舉讐以相益割骨肉以
相明猶不相謝也況吾但委意于元儉而君不能忍
耶論者由是明洪無私洪少不好學問而忠清欵亮憂
公如家事繼母至孝六年卒官始洪為李嚴功曹嚴未
至犍為而洪已為蜀郡洪迎門下書佐何秪有才策功
幹舉郡吏數年為廣漢太守時洪亦尚在蜀郡是以西
土咸服諸葛亮能盡時人之器用也
謹案目錄此下有何祗傳今闕
議曰向朗幹任内外中乃散廢易而無怨精于問學老
而益篤君子哉寵尹環列稱為均淑若張裔之機辯楊
洪之欵諒何祗之精敏亮能任使各盡其才虚偽不容
懔懔自懾是以本根強固紀律嚴明拜表出師一用節
制内修外攘共行天討以王法行王道三代之政復見
于是矣
謹案此卷贊闕
