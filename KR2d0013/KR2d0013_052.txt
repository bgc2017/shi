欽定四庫全書
續後漢書卷五十一元郝經撰
列傳第四十八
吳
孫亮(侯官侯)孫休(景帝)孫皓(歸命侯)
孫亮字子明權少子也權春秋高而亮最少故尤見愛
姊全公主嘗譖太子和和子母不自安因倚權意欲豫
自結數稱述全尚女勸為亮納之赤烏十三年和廢遂
立亮為太子以全氏為妃太元元年夏亮母潘氏立為
皇后冬權寢疾徵大將軍諸葛恪為太子太傅會稽太
守膝胤為太常並受遺詔輔政眀年四月權卒亮立大
赦改元建興(謹案陳志改元下不書建興二字以下亦無建興二字似為脱漏)漢延熙十
五年也閏月諸葛恪殺中書令孫弘以恪為太傅胤為
衞將軍領尚書事上大將軍吕岱為大司馬諸文武在
位皆進爵班賞冗官加等冬十月諸葛恪帥師遏巢(原注
祖了反)湖城東興使將軍全端守西城都尉留略守東城
魏將諸葛誕胡遵等步騎七萬圍東興王昶攻南郡
毌丘儉向武昌甲寅恪以大兵赴敵戊午戰於東興大
破魏軍殺將軍韓綜桓嘉等
二年春正月丙寅立全氏為后大赦庚午王昶等皆退
二月諸葛恪至自東興大行封賞三月恪復帥師伐魏
夏四月圍新城大疫兵士死者大半秋八月恪引軍還
冬十月大饗羣臣武衞將軍孫峻伏兵殺恪於殿堂大
赦以峻為丞相廢齊王奮為庶人殺南陽王和和妃張
氏死之十一月有大鳥五見春申改明年元曰五鳳
五鳳元年秋司馬桓慮謀殺孫峻立太子登之子不克
皆自殺
二年春正月魏鎮東將軍毌丘儉前將軍文欽舉兵討
司馬師來請兵閏月壬辰孫峻及驃騎將軍吕據左將
軍留贊將兵襲夀春至東興聞欽等敗壬寅進至槖臯
欽詣峻降淮南餘衆數萬口來奔魏諸葛誕入夀春峻
引軍還二月及魏將曹珍遇於高亭與戰珍敗績誕别
將蔣班敗留贊於菰陂及將軍孫楞蔣修等死之以文欽
為都護鎮北大將軍幽州牧三月使鎮南將軍朱異襲
魏安豐不克秋七月將軍孫儀張怡林恂(謹案陳志孫峻傳作張邵綝恂)
等謀殺峻不克死者數十人峻殺朱公主使衞尉馮朝
城廣陵以將軍吳穰為廣陵太守留略為東海太守以
馮朝為監軍使者(謹案馮朝監軍事陳志書在十二月)督徐州諸軍事民
飢軍士怨畔功費甚衆竟不克城
太平元年秋用文欽計將伐魏八月先遣欽及驃騎將
軍吕據車騎將軍劉纂鎮南將軍朱異前將軍唐咨自
江都入淮泗九月丁亥孫峻卒從弟偏將軍綝自為侍
中武衞將軍領中外諸軍事召據等還己丑大司馬吕
岱卒據欽咨等表薦衞將軍滕胤為丞相綝不聽癸卯
更以胤為大司馬代吕岱駐武昌據引兵還欲討綝綝
遣使以詔書告喻欽咨等使取據冬十月丁未遣孫憲
及丁奉施寬等以舟兵逆據於江都遣將軍劉丞督步
騎攻胤胤兵敗死之己酉大赦改元辛亥獲吕據於新
州皆夷三族十一月綝自為大將軍假節封永康侯孫
憲與將軍王惇謀殺綝不克死之十二月使五官中郎
將刁玄告亂於漢
二年夏四月大赦亮始親政綝所表奏多見難問又科兵
子弟年十八已下十五已上得三千餘人選大將軍
子弟年少有勇力為之將帥亮曰吾立此軍欲與之俱
長日於苑中習焉亮數出中書視權時故事問左右侍
臣曰先帝數有特制今大將軍問事但令我書可邪亮
後出西苑食生梅使黃門至中藏取蜜漬梅持銀盌并
蓋往黃門嘗從藏吏索宫中莞席吏言宫席有數不敢
與銜之乃投鼠矢密中亮問黃門曰此器既蓋覆何緣
有此召問藏吏吏叩頭亮曰向黃門從汝有私求邪吏
曰求宫席臣不與也黃門不服侍中刁玄張邠咨黃門
藏吏辭語不同請付獄推竟亮曰此易知爾令破矢矢
中燥亮大笑謂玄邠曰若矢先在密中中外當俱濕今
外濕中燥黃門所為也黃門首服左右莫不驚悚(原注裴松
之曰鼠矢新者亦表裏皆濕黃門取新矢則無以得其姦也緣遇燥矢故成亮慧)五月魏征東
大將軍諸葛誕舉兵討司馬昭遣將軍朱成稱臣上疏
又遣子靚長史吳綱諸牙門子弟為質六月使文欽唐
咨全端等步騎三萬援誕魏師圍夀春朱異自虎林率
衆襲夏口夏口督孫壹奔魏秋七月孫綝率衆救夀春
次於鑊里朱異至自夏口綝使異為前部督與丁奉等
將介士五萬解圍八月會稽南部反殺都尉鄱陽新都
民為亂廷尉丁密步兵校尉鄭胄將軍鍾離牧率軍討
之朱異以軍士乏食引還綝怒九月己巳殺異於鑊里
辛未綝自鑊里還建業甲申大赦十一月全緒子禕儀
以其母奔魏十二月全端全懌等自夀春詣魏師降
三年春正月諸葛誕殺文欽三月魏師克夀春誕及左
右戰死將吏已下皆降魏秋七月封故齊王奮為章安
侯詔州郡伐宫材自八月沉隂不雨四十餘日亮以孫
綝專恣與太常全尚將軍劉丞謀誅綝九月戊午綝以
兵取尚遣弟恩攻殺丞於蒼龍門外召大臣會宫門黜
亮為會稽王立孫休永安三年會稽郡謠言王亮
當還為天子而亮宫人告亮使巫禱祠有惡言有司
以聞黜為侯官侯遣之國道鴆殺之時年十九衞送
者伏罪晉太康中吳故少府丹陽戴顒迎亮喪葬之
賴鄉
孫休字子烈權第六子也年十三從中書郎射慈郎中
盛冲受學太元二年封琅邪王居虎林夏四月權卒休
弟亮立諸葛恪秉政不欲諸王在濱江兵馬之地徙休
於丹陽太守李衡數以事侵休休上書乞徙他郡詔徙
會稽居數歲夢乘龍上天顧不見尾覺而異之亮廢孫
綝使宗正孫楷與中書郎董朝迎休休初聞問意疑楷
朝具述綝等所以奉迎意留一日二夜遂發十月戊寅
行至曲阿有老父見休(謹案今志作於休宋本作干休此作見休較明晣)叩頭
曰事久變生天下喁喁願陛下速行休善之是日進及
布塞亭武衞將軍恩行丞相事率百僚以乘輿法駕迎
於永昌亭築宫以武帳為便殿設御坐己夘休至望便
殿止住使孫楷先見恩楷還休乘輦進羣臣再拜稱臣
休升便殿謙不即御坐止東廂戶曹尚書前即階下讚
奏丞相奉璽符休三讓羣臣三請休曰將相諸侯咸推
寡人寡人敢不承受璽符羣臣以次奉引休就乘輿百
官陪位綝以兵千人迎於半野拜於道側休下車答拜
即日御正殿大赦改元永安漢景耀元年也(謹案陳志此下有冬
十月壬午封孫綝等詔似不應刪恐係脱漏)冬十月己丑封南陽王和子皓
為烏程侯德錢唐侯謙永安侯羣臣請立皇后太子休
詔曰朕以寡德奉承洪業蒞事日淺恩澤未敷加后妃
之號嗣子之位非所急也有司又固請謙抑不許十一
月甲午風四轉五復蒙霧連日孫綝一門五侯皆典禁
兵權傾人主有所陳述敬而不違於是益恣休恐其有
變數加賞賜丙申詔曰大將軍忠欵内發首建大計以
安社稷卿士内外咸贊其議並有勲勞昔霍光定計百
寮同心無復是過亟案前日與議定策告廟人名依故
事應加爵位者促施行之戊戌詔曰大將軍掌中外諸
軍事事統煩多其加衞將軍御史大夫恩侍中與大將
軍分省諸事壬子詔曰諸吏家有五人三人兼重為役
父兄在都子弟給郡縣吏既出限米軍出又從至於家
事無經護者朕甚愍之其有五人三人為役聽其父兄
所欲留為留一人除其米限軍出不從又曰諸將吏奉
迎陪位在永昌亭者皆加位一級頃之休聞綝逆謀隂
與張布圖計十二月戊辰臘百寮朝賀公卿升殿詔武
士縛綝即日伏誅(謹案困學紀聞曰孫休之遣李衡有高帝之度其討孫綝有叔孫昭子之
斷吳之賢君也)己巳詔以左將軍張布討姦臣加布為中軍督
封布弟惇為都亭侯給兵三百人惇弟恂為校尉詔曰
古者建國教學為先所以道世治性為時養器也自建
興以來時事多故吏民頗以目前趨務去本就末不循
古道夫所尚不淳則傷化敗俗其案古置學官立五經
博士核取應選加其寵禄科見吏之中及將吏子弟有
志好者各令就業一歲課試差其品第加以位賞使見
之者樂其榮聞之者羡其譽以敦王化以隆風俗
二年春三月備九卿官詔曰朕以不德託於王公之上
夙夜戰戰忘寢與食今欲偃武修文以崇大化推此之
道當由士民之贍必須農桑管子有言倉廪實知禮節
衣食足知榮辱夫一夫不耕有受其飢一婦不織有受
其寒飢寒並至而民不為非者未之有也自頃年以來
州郡吏民及諸營兵多遺此業皆浮船長江賈作上下
良田漸廢見穀日少欲求大定豈可得哉亦由租入過
重農人利薄使之然乎今欲廣開田業輕其賦税差科
彊羸課其田畝務令優均官私得所使家給戶贍足相
供養則愛身重命不犯科法然後刑罰不用風俗可整
以羣僚之忠賢若盡心於時雖大古盛化未可卒致漢
文升平庶幾可及及之則臣主俱榮不及之則損削侵
辱何可從容俯仰而已諸卿尚書可共咨度務取便佳
田桑已至不可後時事定施行稱朕意焉
三年秋用都尉嚴密議作浦里塘休殺其故主侯亮是
歲得大鼎於建德縣
四年秋八月遣光禄大夫周奕石偉巡行風俗察將吏
清濁民所疾苦為黜陟之詔
五年秋八月乙酉立朱氏為后戊子立子[雨單]為太子詔
曰人之有名以相紀别長為作字憚其名爾禮名子欲
令難犯易避五十稱伯仲古或一字今人競作好名好
字又令相配所行不副此瞽字伯明者也朕常哂之或
師友父兄所作或自己為師友尚可父兄猶非自為最
不謙朕今為四男作名字太子名[雨單][雨單]音如湖水灣澳
之灣字&KR1342;&KR1342;音如迄今之迄次子名□□音如兕觥之
觥字□□音如玄礥首之礥(原注下研反)次子名壾壾音如
草莽之莽字昷昷音如舉物之舉次子名&KR2591;&KR2591;音如襃
衣下寬大之襃字㷏㷏音如有所擁持之擁此都不與
世所用者同故鈔舊文會合作之夫書八體損益因事
而生今造此名字既不相配又字但一庶易忌避其普
告天下咸使聞知(原注裴松之曰傳稱名以制義義以出禮禮以體政政以正民是以政成
而民聽易則生亂斯言之作豈虚也哉休欲令難犯何患無名而乃造無說之字制不典之音違明誥於前修
垂嗤騃於後代不亦異乎是以墳土未乾而妻子夷滅師服之言於是乎徵矣)冬十月以衞將
軍濮陽興為丞相廷尉丁密光禄勲孟宗為左右御史
大夫休以興及左將軍張布有舊恩委之以事布典宫
省興關軍國休銳意典籍欲畢覽百家之言尤好射雉
春夏之間常晨出夜還惟此時舍書休欲與博士祭酒
韋曜博士盛冲講論道藝曜冲素皆切直布恐入侍發
其隂失令已不得專因妄飾說以拒遏之休答曰朕之
涉學羣書略徧所見不少也其明君闇主姦臣賊子古
今賢愚成敗之事無不覽也今曜等入但欲論講書爾
不為從曜等始更受學也縱復如此亦何所損君特當
以曜等恐道臣下姦變之事以此不欲令入耳如此之
事朕已自備之不須曜等然後乃解也此都無所損君
意特有所忌故爾布得詔陳謝重自序述又言懼妨政
事休答曰書籍之事患人不好好之無傷也此無所
為非而君以為不宜是以朕有所及爾王務學業
其流各異不相妨也不圖君今日在事更行此於
朕也良甚不取布拜表叩頭休答曰聊相開悟爾何至
叩頭乎如君之忠誠遠近所知往者所以相感今日之
巍巍也詩云靡不有初鮮克有終終之實難君其終之
初休為王時布為左右將督素見信愛及至踐祚厚加
寵待專擅國勢多行無禮自嫌瑕短故尤患忌休雖解
此旨心不能悦更恐其疑懼竟如布意廢其講業不復使
冲等入是歲使察戰鄧恂入交趾調孔爵大豬(原注裴松之曰
察戰吳官號今揚都有察戰巷)
六年夏五月交趾郡吏吕興等反殺太守孫諝諝先是
科郡上手二千餘人送建業而恂調孔雀一二十頭復
使郡民送之民憚遠役故興等扇動兵民招誘諸夷為
亂冬十月漢以魏大舉入寇來告甲申使大將軍丁奉
督諸軍向夀春將軍留平就施績於南郡議兵所向將
軍丁封孫異如沔中以救漢漢末帝降魏然後罷吕興
既殺孫諝等使使如魏請太守及兵九真日南皆應之
丞相濮陽興建取屯田萬人以為兵
七年春正月大赦二月鎮軍將軍陸抗撫軍將軍步協征
西將軍留平建平太守盛曼率衆圍漢巴東守將羅憲
夏四月魏將新附督王稚浮海入句章略長吏貲財及
男女二百餘口將軍孫越徼得一船獲三十人秋七月
海賊破海鹽殺司鹽校尉駱秀使中書郎劉川發兵廬
陵豫章民張節等為亂衆萬餘人魏使將胡烈步騎二
萬侵西陵以救羅憲陸抗等引軍退壬午大赦休寢疾
不能言手書呼丞相濮陽興入令太子[雨單]拜之休把興
臂以託之癸未休卒時年三十諡景皇帝(原注裴松之載抱朴子曰
吳景帝時戍將於廣陵冢冢取版以治城所壞甚多後發一大冢内有重閣戶扇皆樞轉可開閉四周為徼道
通車其高可以乘馬又鑄銅為人數十枚長五尺皆大冠朱衣執劍列侍靈座皆刻銅人背後石壁言殿中將
軍或言侍郎似公王之冢破其棺棺中有人髮已斑白衣冠鮮明面體如生人棺中雲母厚尺許以白玉璧三
十枚藉尸兵人輩共舉出死人以倚冡壁有一玉長一尺許形似冬瓜從死人懷中透出墮地两耳及鼻孔
中皆有黃金如棗許大此則骸骨有假物而不朽之效也)
孫皓字元宗南陽王和長子也一名彭祖字皓宗孫休
立封皓為烏程侯遣就國西湖民景養相皓當大貴皓
隂喜而不敢泄休卒羣臣尊朱后為皇太后時漢初亡
交趾携叛國内震懼欲立長君左典軍萬彧昔為烏程令
與皓相善稱皓才識明斷長沙桓王之儔也又加之好
學奉遵法度屢言之於丞相濮陽興左將軍張布興布
說朱后欲以皓為嗣朱后曰我寡婦人安知社稷之慮
苟吳國無隕宗廟有賴可矣於是遂迎立皓時年二十
三改元大赦
元興元年秋八月以上大將軍施績大將軍丁奉為左
右大司馬張布為驃騎將軍加侍中諸增位班賞一如
舊章九月黜朱后為景皇后追諡父和曰文皇帝母何
氏為后冬十月封休太子[雨單]為豫章王次汝南王次梁
王次陳王立滕氏為后皓初立發優詔恤士民開倉廪
振貧乏科出宫女以配無妻者禽獸擾於苑者皆放之
當時翕然稱為明主及既得志麤暴驕盈多忌諱好酒
色大小失望興布竊悔之或譛諸皓十一月殺興布夷
三族十二月葬孫休於定陵封后父滕牧為高密侯(原注
吳歷牧本名密避丁密改名牧丁密避牧改名為固)舅何洪等三人皆列侯是歲
魏置交趾太守司馬昭為魏相國遣夀春降將徐紹孫
彧銜命齎書喻皓
甘露元年晉泰始元年春三月皓遣使隨紹彧報書曰
知以高世之才處宰輔之任漸導之功勤亦至矣孤以
不德階承統緒思與賢良共濟世道而以壅隔未有所
緣嘉意允著深用依依今遣光禄大夫紀陟五官中郎
將弘璆宣明至懷書首尾稱皓白而不著姓紹行到濡
須召還殺之徙其家屬建安有白紹稱美中國者故也
夏四月蔣陵言甘露降於是改元大赦秋七月皓殺朱
太后不置柩正殿於苑中小屋治喪衆莫不痛悼又送
休四子於吳小城尋復追殺長者二人冬十月西陵督
步闡表請徙都武昌皓從之使御史大夫丁固右將軍
諸葛靚鎮建業陟璆至雒遇司馬昭卒十一月乃遣還
皓至武昌又大赦十二月晉武帝廢曹奐自立魏亡
寶鼎元年春正月遣大鴻臚張儼五官中郎將丁忠弔
祭司馬昭及還儼道病死忠說皓曰北方守戰之具不
設弋陽可襲而取皓訪羣臣鎮西大將軍陸凱曰夫兵
不得已而用之爾且三國鼎立以來更相侵伐無寧歲
今彊敵新并巴蜀有兼土之實而遣使求親欲息兵役
不可謂其求援於我今敵形勢方彊而欲徼幸求勝未
見其利也車騎將軍劉纂曰天生五材誰能去兵譎詐
相雄有自來矣若其有闕庸可棄乎宜遣間諜以觀其
勢皓隂納纂言遂與晉絶三月殺散騎常侍王蕃八月
所在言得大鼎於是改元大赦以陸凱為左丞相常侍
萬彧為右丞相冬十月永安山賊施但等劫皓庶弟永
安侯謙作亂至建業丁固諸葛靚逆擊大破之獲謙皓
并其弟俊皆殺之初望氣者云荆州有王氣當破揚州
而建業宫不利故皓徙武昌遣使者發民掘荆州界大
臣名家冡與山岡連者以厭之及但反自以為徙土得
計使數百人鼓譟入建業殺但妻子云天子使荆州兵
來破揚州賊詔曰古者分土建國所以褒賞賢能廣樹
藩屏秦毁五等為三十六郡漢室初興闓立乃至百五
因事制宜蓋無常數今吳郡陽羡永安餘杭臨水及丹
陽故鄣安吉原鄉於潛諸縣地勢水流之便悉注烏程
既宜立郡以鎮山越且以藩衞明陵奉承大祭不亦可
乎其亟分此九縣為吳興郡治烏程又以零陵北部為
邵陵郡十二月皓還都建業衞將軍滕牧留鎮武昌未
幾放牧於蒼梧道死皓使黃門徧詣州郡科取將吏家
女其二千石大臣之女皆歲歲言名年十六一簡閱不
中乃得出嫁後宫以千數而采擇不已
二年春大赦右丞相萬彧上鎮巴丘夏六月起昭明宫
初權為太初宫方三百丈皓隘之故起昭明宫方五百
丈號曰新宫二千石以下皆自入山督攝伐木又破壞
諸營大開園囿起土山樓觀窮極伎巧皓移居之以孟
仁守丞相奉法駕東迎其父和神於眀陵祀於太廟
三年春二月以左御史大夫丁固為司徒右御史大夫
孟仁為司空秋九月皓出東關使丁奉出合肥施績入
江夏萬彧入襄陽晉荆州刺史胡烈拒績破之丁奉諸
葛靚攻合肥不克晉將軍毛炅擊殺交州刺史劉俊前
部督修則
建衡元年春正月立子瑾為太子及淮陽東平王(原注陳志
皓諸王皆無名今不可考)冬十月改元大赦十一月左丞相陸凱卒
皓銜其直諫徙其家
建衡二年春丁奉入渦口晉揚州刺史牽弘擊走之萬
彧還建業夏四月左大司馬施績卒以鎮軍大將軍陸
抗都督諸軍治樂安殿中列將何定譖少府李勖將軍
徐存於皓皆殺之夷三族仍焚勖屍冬十一月何定將
兵獵夏口都督孫秀以為襲已奔晉十二月大赦
三年春正月初丹陽刁玄使漢得司馬徽與劉廙論運
命歷數事玄詐增其文曰黃旗紫蓋見於東南終有天
下荆揚之君又得中國降人言夀春有童謠云吳天子
當上皓聞喜曰此天命也即載其母妻及後宫數千并
率大衆出華里從牛渚陸道西上云青蓋入雒陽以順
天命東觀令華覈等固諫不聽是日晦大雨雪道塗䧟
壞兵士被甲持仗百人共引一車寒凍殆死皆曰若遇
敵便當倒戈皓聞之乃還晉遣義陽王望統中軍二萬
騎三千屯夀春以備之聞皓退亦罷夏四月交州刺史
陶璜襲晉九真太守董元殺之秋七月璜盡平交趾以
璜為交州牧分交趾為新昌郡諸將破扶嚴置武平郡
九月司空孟仁卒冬十二月以武昌督范慎為太尉右
大司馬丁奉卒西苑言鳳皇集改明年元
鳳皇元年秋八月徵西陵督步闡闡據城叛降晉樂鄉都
督陸抗拔西陵闡及同謀數十人皆伏誅夷三族大赦
皓既克西陵自謂得天助志益張大使術士尚廣筮取
天下對曰吉庚子歲青蓋當入雒陽皓喜不修德政專
為兼并之計冬十二月殺右丞相萬彧左將軍留平大
司農樓玄何定姦穢發聞伏誅皓以其惡似張布追改
定名布
二年春三月以陸抗為大司馬荆州牧夏四月殺侍中
韋曜司徒丁固卒秋九月改封淮陽為魯東平為齊又
封陳留章陵等九王凡十一王王給三千兵大赦皓愛
妾或使人至市劫奪百姓財物司市中郎將陳聲皓素
幸臣也恃皓寵遇繩之以法妾以愬皓皓大怒假他事
燒鋸斷頭投其身於四望之下冬太尉范慎卒
三年會稽妖言章安侯奮當為天子臨海太守奚熙與
會稽太守郭誕書非論國政誕但白熙書不白妖言送
付建安作船遣三郡督何植收熙熙發兵自衞斷絶海
道熙部曲殺熙送首建業夷三族誅奮及其五子秋七
月遣使者二十五人分至州郡科出亡叛大司馬陸抗
卒
天册元年吳郡言掘地得銀長一尺廣三寸刻上有年
月字於是改元大赦殺中書令賀邵又誅樓玄子孫
天璽元年夏六月京下督孫楷叛降晉秋七月吳郡言
臨平湖自漢末草穢壅塞今更開通長老相傳此湖塞
天下亂此湖開天下平又於湖邊得石函中有小石青
白色長四寸廣二寸餘刻上作皇帝字於是改元大赦
會稽太守車浚湘東太守張詠不出算緡就在所斬之
徇首諸郡尚書熊睦諫皓使人以刀環撞殺之八月歴
陽山有七穿駢羅穿中色赤黃俗謂之石印云石印封
發天下當太平鄱陽上言石印發文理成字凡二十云
楚九州渚吳九州都揚州士作天子四世治太平始皓
大喜曰吳當為九州作都渚乎從大皇帝逮朕四世太
平之主非朕復誰遣使封其山神為王刻石立銘褒贊
至德又吳興陽羡山有空石長十餘丈名曰石室在所
表為大瑞乃遣兼司徒董朝兼太常周處至陽羡縣封
禪國山改明年元大赦以協石文
天紀元年冬十二月夏口督孫慎出江夏汝南燒略
居民初騶子張俶多所譖白累遷司直中郎將封侯甚
見寵愛俶父會稽山隂縣卒知俶不良上表云今用俶
為司直有罪乞不從坐皓許之俶表正彈曲二十人(謹案
表正今志作表立宋本作表正與此合)專糾司不法於是吏民各以愛憎
互相告訐彈曲承言繫置犴獄俶因大為姦利暴横奢
淫娶小妻三十餘人事發父子皆車裂
二年秋七月立成紀宣威等十一王王給兵三千大赦
九月殺侍中中書令張尚冬十月遣兵大佃皖城欲以
襲晉晉荆州都督杜預大破西陵督張政皓召政還遣
留憲代之
三年夏廣州部曲督郭馬等反以執金吾滕修為廣州
牧與交州牧陶璜徐陵督陶濬分道討之秋八月以軍
師張悌為丞相牛渚都督何植為司徒有鬼目菜生工
人黃耉家依緣棗樹長丈餘莖廣四寸厚三寸又有買
菜生工人吳平家高四尺厚三分如枇杷形上廣尺八
寸下莖廣五寸兩邊生葉綠色東觀案圖名鬼目作芝
草買菜作平慮草遂以耉為侍芝郎平為平慮郎皆銀
印青綬冬晉命鎮東大將軍司馬伷向涂中安東將軍
王渾揚州刺史周浚向牛渚建威將軍王戎向武昌平
南將軍胡奮向夏口鎮南將軍杜預向江陵龍驤將軍
王濬廣武將軍唐彬浮江東下太尉賈充為大都督冠
軍將軍楊濟副之量宜處要次於襄陽為諸軍節度陶
濬至武昌聞北軍大出停駐不前初皓每宴會羣臣無
不咸令沈醉置黃門郎十人特不與酒侍立終日為司
過之吏宴罷之後各奏其闕失迕視之咎謬言之愆罔
有不舉大者即加威刑小者輒以為罪又激水入宫宫
人有不合意者輒殺流之或剥人面或鑿人眼岑昏險
諛貴幸致位九列好興功役衆所患苦是以上下離心
莫為盡力
晉太康元年春正月(謹案陳志作四年春此作晉太康元年者蓋皓以是年降晉故不數
天紀四年也)立中山代等十一王大赦王濬唐彬破丹陽監
盛紀死之進克西陵都督留憲死之克荆門夷道夷道
監陸晏死之杜預克江陵督將伍延死之丞相張悌率
丹陽太守沈瑩護軍孫震副軍師諸葛靚等拒王渾戰
敗悌瑩震死之三月丙寅殿中親近數百人叩頭請皓
曰北軍日近而兵不舉刃陛下將如之何皓曰何故對
曰坐岑昏皓曰若爾當以奴謝百姓衆因曰唯遂收昏
皓絡繹追止已屠之矣皓乃與舅何植書曰昔大皇帝
以神武之略奮三千之卒割據江南席卷交廣開拓洪
基欲祚之萬世至朕末德嗣守成緒不能懷集黎元多
為咎闕以違天度闇昧之變反謂之祥致使南蠻逆亂
征討未克聞晉大衆遠來臨江庶竭勞瘁衆皆摧退而
張悌不反喪軍過半朕甚愧悵於今無聊得陶濬表云
武昌以西並復不守不守者非糧不足非城不固兵將
背戰爾兵之背戰豈怨兵邪朕之罪也天文縣變於上
士民憤歎於下觀此事勢危如累卵吳祚終訖何其局
哉天匪亡吳朕所招也瞑目黃壤當復何顔見四帝乎
公其勗勉竒謨飛筆以聞戊辰陶濬從武昌還即引見
問水軍消息對曰蜀船皆小今得二萬兵乘大船戰自
足擊之於是合衆授濬節鉞明日當發其夜衆悉逃散
而王濬順流至石頭司馬伷王渾皆臨近境皓用光禄
勲薛瑩中書令胡冲等計分遣使奉書於濬伷渾曰昔
漢室失統九州分裂先人因時略有江南遂分阻山川
與魏乖隔今大晉龍興德覆四海闇劣偷安未喻天命
至於今者猥煩六軍衡蓋路次遠臨江渚舉國震惶假
息漏刻敢緣天朝含弘光大謹遣私署太常張夔等奉
所佩印綬委質請命惟垂信納以濟元元皓又遺羣臣
書曰朕以不德忝繼先軌處位歴年政教凶悖遂令百
姓久困塗炭至使一朝歸命有道社稷傾覆宗廟無主
慙愧山積没有餘罪自惟空薄過偷尊號才𤨏質穢任
重王公故周易有折鼎之戒詩人有彼其之譏自居宫
室仍抱篤疾計有不足思慮失中多所荒替邊側小人
因生酷虐虐毒横流忠順被害闇昧不覺尋其壅蔽孤
負諸君事已難圖覆水不可收也今大晉平治四海務
於擢賢誠英儁展節之秋也管仲極讎桓公用之良平
去楚入為漢臣舍亂就理非不忠也莫以移朝改朔用
損厥志嘉勗休尚愛敬動靜夫復何言投筆而已壬申
王濬至建業皓面縛銜璧輿櫬詣濬降濬解縛焚櫬延
請相見收其圖籍領州四郡四十三(謹案陳志注作郡四十二太平御覽
作郡三十三此從通鑑綱目)縣三百一十三戶五十二萬三千吏三
萬二千兵二十三萬男女口二百三十萬米穀二百八
十斛舟船五千餘艘後宫五千餘人伷以皓致印綬於
己遣使送皓皓舉家西遷夏四月甲申詔曰孫皓窮迫
歸降前詔待之以不死今皓垂至意猶愍之其賜皓為
歸命侯進給衣服車乘田三十頃歲給穀五千斛錢五
十萬絹五百疋綿五百斤皓太子瑾拜中郎諸子為王
者拜郎中五月丁亥皓至雒陽庚寅武帝臨軒大會文
武有位及四方使者國子學生皆預焉引見皓及吳降
人皓登殿稽顙帝謂皓曰朕設此座以待卿久矣皓曰
臣於南方亦設此以待陛下賈充謂皓曰聞君在南方
鑿人目剥人面皮此何等刑也皓曰人臣有弑其君及
姦回不忠者則加此刑爾充默然甚愧而皓顔色無作
侍中庾峻問皓侍中李仁曰聞歸命侯披人面刖人足
有諸乎仁曰以告者過也君子惡居下流天下之惡皆
歸焉若此有之亦不足怪昔唐虞五刑三代七辟肉刑
之制未為酷虐皓為一國之主(謹案庾峻稱皓為歸命侯而李仁斥名其故主
恐無是理或傳述之訛)秉殺生之柄罪人䧟法加之以懲何足多
罪夫受堯誅者不能無怨受桀賞者不能無慕此人情
也又問曰歸命侯惡人横睛逆視皆鑿其眼有諸乎仁
曰傳之者謬爾禮曰視天子由袷以下視諸侯由頤以
下視大夫由衡視士則平面得遊目五步之内視上於
衡則傲下於帶則憂旁則邪以禮視瞻高下不可不慎
况人君乎視人君相迕是乃禮所謂傲慢傲慢則無禮
無禮則不臣不臣則犯罪犯罪則䧟不測矣君子謂仁
為善諱國惡四年冬十二月皓卒於雒陽年四十二葬河
南縣(原注陳志評曰孫亮童孺而無賢輔其替位不終必然之勢也休以舊愛宿恩任用興布不能拔進
良才改弦易張雖志好學何益救亂乎又使既廢之亮不得其死友于之義薄矣皓之淫刑所濫隕斃流黜者
蓋不可勝數是以羣下人人惴恐皆日月以冀朝不謀夕其熒惑巫祝交致祥瑞以為至急昔舜禹躬稼至聖
之德猶或矢誓衆臣予違汝弼或拜昌言常若不及况皓凶頑肆行殘暴忠諫者誅讒諛者進虐用其民窮淫
極侈宜腰首分離以謝百姓既蒙不死之詔復加歸命之寵豈非曠蕩之恩過厚之澤也哉孫盛曰夫古之立
君所以司牧羣黎故必仰協乾坤覆燾萬物若乃淫虐是縱酷被羣生則天殛之勦絶其祚奪其南面之尊加
其獨夫之戮是故湯武抗鉞不犯不順之譏漢高奮劍而無失節之義何者誠四海之酷讎而人神之所擯故
也况皓罪為逋寇虐過辛癸梟首素旗猶不足以謝冤魂洿室薦社猶未足以紀暴迹而乃優以顯命寵錫仍加
豈龔行天罰伐罪弔民之義乎是以知僣逆之不懲而凶酷之莫戒詩云取彼譛人投畀豺虎聊譛猶然矧僣
虐乎且神旗電掃兵臨偽窟理窮勢迫然後請命不赦之罪既彰三驅之義又塞極之權道亦無取焉)
議曰亮既冲孺越次而立雖英叡夙成有漢昭之風而
付託失人無霍光之節且復不密逼露事幾不終替位
休明惠敢决足以有為而政柄已移屯膏弗光使亮不
得其死蒙受簒弑跼蹐而終皓有混一之勢不恐懼修
省爰究爰度而乃窮兇肆虐侈浮桀紂盈貫以速亡宜
哉
贊曰彊驁制主江濡汹血屯膏小貞竟殪明哲鍾彼戾
侯熹凶作孽失險覆宗居然銜璧
