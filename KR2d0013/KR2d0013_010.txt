欽定四庫全書
續後漢書卷十元郝經撰
列傳第七
漢臣
陶謙(笮融趙昱)公孫瓉公孫度(子康恭康子晃淵)
陶謙字恭祖丹陽人也少好學為諸生年十四猶綴帛
為幡乘竹馬而戲邑中羣童皆隨之故蒼梧太守同縣
甘公遇之塗見其容貎異之因許妻以女其妻聞之怒曰
陶家兒敖戲無度何乃以女許之公曰彼有奇表長必大
成遂妻之謙性剛直有大節仕州郡舉茂才除盧令郡守
張磐同郡先輩與謙父友意殊親之謙耻為之屈非公事
不見也磐故留謙宴飲起舞屬謙謙不為之起彊之乃舞
(謹案陳志作及舞太平御覽作乃舞與此合)而不轉磐曰不當轉邪謙曰不可
轉轉則勝人由是不樂而罷竟委官去累遷幽州刺史徵
拜議郎會西羌寇邊皇甫嵩為征西將軍表請武將拜謙
揚武都尉從嵩征羌大破之邊章韓遂為亂參車騎將軍
張温軍事温遇謙甚厚而謙内輕温及軍還百寮高會温
屬謙行酒謙衆辱温温怒徙謙於邊或謂温曰陶恭祖本
以材略見重一朝以杯酒過失不蒙容貸遠徙不毛厚德
不終四方人士何所歸仰温乃追還謙或勸謙謝温遇温
於宫門謙仰曰謙自謝朝廷豈謝公邪温曰恭祖癡病尚
爾未除待之如初徐州黃巾起以謙為徐州刺史擊黃巾
大破之境内晏然董卓以天子都長安謙乃上河南尹朱
儁為車騎將軍會兵討卓卓誅而李傕郭氾作亂四方斷
絶謙復率諸豪傑推儁為太師移檄牧伯同討傕汜會徵
儁入朝不果乃遣使間行奉貢詔遷徐州牧加安東將軍
封溧陽侯是時徐方百姓殷盛穀米豐贍流民多歸之而
謙背道任情信用非所刑政不理别駕從事琅邪趙昱知
名士也而以忠直見疏出為廣陵太守(原注後漢列傳註謝承書曰謙奏昱
茂才遷為太守)曹宏等䜛慝小人也謙甚親任之良善多被其害
由斯漸亂下邳閻宣(謹案志作闕宣後漢書作閻宣劉攽曰案紀作闕宣仍云闕黨童子之後
此作閻誤)自稱天子謙始與合從宼鈔後遂殺之而并其衆曹
操父嵩避亂琅邪謙别將守隂平(原注後漢列傳註縣名屬東海國故城在
沂州承縣西南)士卒利嵩財寳遂共劫殺嵩操與謙有故怨遂
歸咎於謙欲伐之而畏其彊乃遣使說傕汜令山東皆
罷兵詔曰今海内擾攘州郡起兵征夫勞瘁寇難未弭
或將吏不良因緣討捕侵侮黎民離害者衆風聲流聞
震蕩城邑丘園懼於横暴貞良化為羣惡此何異乎抱
薪救焚扇火止沸哉今四民流移託身他方攜白首於
山野棄稚子於溝壑顧故鄉而哀歎向阡陌而流涕饑
厄困苦亦已甚矣雖悔往者之迷謬思奉教於今日然
兵連衆結鋒鏑布野恐一朝解散并見係虜是以阻兵
屯據欲止而不敢散也詔書到其各罷遣甲士還親農
桑惟留常員吏以供官署慰示遠近咸使聞知謙被詔
乃上書曰臣聞懷遠柔服非德不集克難平亂非兵不
濟是以涿鹿版泉三苗之野有五帝之師有扈鬼方商
奄四國有王者之伐自古在昔未有不揚威以弭亂震
武以止暴者也臣前初以黃巾亂治受策長驅匪遑啓
處雖憲章敕戒奉宣威靈敬行天誅每伐輒克然妖寇
𩔖衆殊不畏死父兄殱殪子弟羣起治屯連兵至今為
患若承命解甲弱國自虚釋武備以資亂損官威以益
寇今日兵罷明日難至上沗朝廷寵授之本下令羣凶
日月滋蔓非所以彊榦弱枝遏惡止亂之務也臣雖愚
蔽忠恕不昭抱恩念報所不忍行輒勒部曲申令警備
出芟彊寇惟力是視入宣德澤躬奉職事冀效微勞以
贖罪負又曰華夏沸擾於今未弭包茅不入職貢多闕
寤寐憂歎無日敢寧誠思貢獻必至薦羞獲通然後銷
鋒解甲臣前調穀百萬斛已在水次輒敕兵衛送(原注裴松
之曰此時天子在長安曹公尚未秉政罷兵之詔不得由曹氏出吳書言表令罷兵時朝廷厭山東擁兵嘗
遣使譬解令罷兵不從操時雖未秉政表請州郡一時罷兵故詔從之則出於朝廷非出於操也故今取之)
操以謙不奉詔征之初平四年操擊謙破彭城傅陽(原注
後漢列傳註縣名屬彭城國本春秋時偪陽也楚宣王滅宋改曰傅陽故城在今沂州城縣南)謙敗走
死者數萬泗水為之不流謙退保剡操攻之不能克乃
還過拔取慮睢陵夏丘皆屠之(原注後漢列傳註取慮音秋閭縣名屬下邳郡
故城在今泗州下邳縣西南睢陵縣在下邳縣東南夏丘縣屬沛郡故城今泗州虹縣是)凡殺男女
數十萬人雞犬無餘五縣城保無復行迹初三輔遭李
傕亂百姓流移依謙者皆殱焉興平元年曹操復擊謙
略定琅邪東海諸縣謙懼不免欲走歸丹陽會張邈迎
吕布據兖州操還擊布是歲謙病篤命别駕麋竺迎昭
烈領州未至謙卒時年六十三二子商應皆不仕(原注吳書
謙死時年六十三張昭等為之哀辭曰猗歟使君君侯將軍膺秉懿德允武允文體足剛直守以温仁令舒及
盧遺愛于民牧幽暨徐甘棠是均憬憬夷貊賴侯以清蠢蠢妖寇匪侯不寧唯帝念績爵命以章既牧且侯啓
土溧陽遂升上將受號安東將平世難社稷是崇降年不永奄忽殂薨喪覆失恃民知困窮曾不旬日五郡潰
崩哀我人斯將誰仰憑追思靡及仰呌皇穹嗚呼哀哉謹案目錄傳末附笮融趙昱今闕)
謹案陶謙傳議闕又目錄此下有公孫瓚傳今
亦闕
公孫度字升濟本遼東襄平人父延避吏居玄莵度為
郡吏時玄莵太守公孫琙(原注音域)子豹年十八早死度少時
名豹又與琙子同年琙見而愛之遣就師學為取妻靈
帝時與東郡謝弼東海陳敦舉有道對策除尚書郎稍
遷冀州刺史以謠言免同郡徐榮為董卓中郎將薦度
為遼東太守度起玄莵小吏為遼東郡所輕先時屬國
公孫昭守襄平令召度子康為伍長度到官收昭笞殺
於襄平市郡中名豪大姓田韶等宿遇無恩皆以法誅
所夷滅百餘家郡中震慄東伐高句麗西擊烏桓威行
海外初平元年度見中國擾攘語所親吏柳毅陽儀等
曰漢祚將絶當與諸卿圖王爾(原注魏書度語毅儀䜟書云孫登當為天子太
守姓公孫字升濟升即登也)時襄平延里社生大石長丈餘下有三
小石為之足或謂度曰此漢宣帝冠石之祥而里名與
先君同社主土地明當有土地而三公為輔也度益喜
故河内太守李敏郡中知名惡度恐為所害乃將家屬
入於海度大怒掘其父冢剖棺焚屍誅其宗族(原注晉陽秋敏
子追求敏出塞越二十餘年不娶州里徐邈責之曰不孝莫大於無後何可終身不娶乎乃娶妻生子胤而遣
妻常如居喪之禮不勝憂數年而卒胤生不識父母及有識蔬食哀戚亦如三年之喪以祖父不知存亡設主
奉之由是知名仕至司徒裴松之曰案本傳云敏將家入海而復與子相失未詳其故)分遼東郡
為遼西郡置太守越海收東萊諸縣置營州刺史自立
為遼東侯平州牧追封父延為建義侯立漢二祖廟承
制設壇於襄平城南郊祀天地籍田治兵乘鸞路九旒
旄頭羽騎曹操表度為武威將軍封永寧鄉侯度曰我
王遼東何永寧也藏印綬武庫度死子康立以永寧鄉
侯封弟恭是歲建安九年也十二年曹操征三郡烏桓
屠柳城袁尚等奔遼東康斬送尚首封康襄平侯拜左
將軍康死子晃淵等皆小衆立恭為遼東太守曹丕簒
代遣使即拜恭為車騎將軍假節封平郭侯追贈康大
司馬初恭病隂消為閹人劣弱不能治國曹叡太和二
年淵脅奪恭位叡因拜淵揚烈將軍遼東太守六年淵
遣使南通孫權權遣將軍周賀校尉裴潛乘海之遼東
賂遺淵淵遂遣校尉宿舒郎中令孫綜稱藩於權隨賀
還并獻貂馬表權曰臣遭天地反易遇無妄之運王路
未夷傾側擾攘自先人以來歴事漢魏階緣際會為國
效節繼世享任得守藩表猶知符命未有攸歸每感厚
恩頻辱顯使退念人臣交不越境是以固守所執拒違
前使雖義無二信敢忘大恩陛下鎮撫長存小國前後
裴校尉葛都尉到奉被敕誡聖旨彌密重紈累素幽明
備著所以申示之事言提其耳臣晝則謳唫宵則發夢
終身誦之志不知足季末凶荒乾坤否塞兵革未戢人
民蕩析仰此天命將有眷顧私從一隅永瞻雲日今魏
家不能采錄忠善褒功臣之後乃令䜛偽得行其志聽
幽州刺史東萊太守誑誤之言猥興州兵圖害臣郡臣
不負魏而魏絶之盖聞人臣有去就之分田饒適齊樂
毅走趙以不得事主故保有道之君(原注史記燕昭王使樂毅伐齊下齊
七十餘城昭王死子燕惠王立使騎劫代將而召樂毅樂毅西降趙趙封樂毅於觀津號曰望諸君)陳平
耿况亦睹時變卒歸於漢(原注漢書項羽以陳平為信武君使擊殷王漢攻下殷平
懼誅仗劍亡渡河降漢漢王拜平為都尉後漢書耿况為朔調連率子弇說况擊斬王郎大將及光武於廣
阿光武加况大將軍封興義侯)勒名帝籍伏惟陛下德不再出時不
世遇是以慺慺懷慕自納望遠視險有如近易誠願神
謨蚤定洪業奮六師之威收河洛之地為聖代宗天下
幸甚賀等至成山魏將田豫要擊斬之舒綜脱身至吳
曹叡恐遼東吏民為淵所誤公文下遼東因赦之曰告
遼東玄莵將校吏民逆賊孫權遭遇亂階因其先人劫
略州郡遂成羣凶自擅江表含垢藏疾冀其可化故割
地王權使南面稱孤位以上將禮以九命權親义手北
向稽顙假人臣之寵受封爵之榮未有如權者也狼子
野心告令難移卒歸反覆背恩叛主滔天逆神乃敢僭
號恃江湖險阻王誅未加比年以來復遠遣兵船越渡
大海多持貨物誑誘邊民民愚無知與之交關長吏以
下莫肯禁止至使周賀浮舟百艘沈滯津岸貿易有無
既不疑拒齎以名馬又使宿舒隨賀通好十室之邑猶
有忠信陷君於惡春秋所書今遼東玄莵奉事國朝紆
青拖紫以千百數戴纚垂纓咸佩印綬曾無匡正納善
之言龜玉毁櫝虎兕出柙是誰之過昔狐突有言父教
子貳何以事君策名委質貳乃辟也今乃阿順邪謀脅
從姦惑豈獨父兄之教不詳子弟之舉習非而已哉若
苗穢害田隨風烈火芝艾俱焚安能白别且又此事較
然易見不及鑒古成敗書傳所載也江南海北有萬里
之限遼東君臣無怵惕之患利則義所不利貴則義所
不貴此為厭安樂之居求危亡之禍賤忠貞之節重背
叛之名蠻貊之長猶知愛禮以此事人亦難為顔且又
宿舒無罪擠使入吳奉不義之使始與家訣涕泣而行
及至賀死覆衆成山舒雖脱死魂魄離身何所逼迫乃
至於此故遣郎中衛慎邵瑁等且先奉詔示意若股肱
忠良能效節立信以輔時君反邪就正建立大功福莫
大焉儻恐自嫌己為惡逆染汚不敢倡言永懷伊戚其
諸與賊使交通皆赦除之與之更始孫權復遣張彌許
晏等齎金玉珍寳立淵為燕王加九錫曰故魏使持節
車騎將軍遼東太守平樂侯天地失序皇極不建元惡
大憝作害于民海内分崩羣生堙滅雖周餘黎民靡有
孑遺方之今日亂有甚焉朕受歷數君臨萬國夙夜戰
戰念在弭難若涉淵冰罔知攸濟是以把旄杖鉞翦除
凶虐自東徂西靡遑寧處苟力所及民無災害雖賊虜
遺種未伏辜誅猶繫囚枯木待時而斃惟將軍天姿特
達兼包文武觀時覩變審於去就踰越險阻顯致赤心
肇建大計為天下先元勲巨績侔於古人雖昔竇融背
棄隴右卒占西河以定光武休名美實豈復是過欽嘉
雅尚朕實欣之自古聖帝明王建化垂統以爵褒德以
禄報功功大者禄厚德盛者禮崇故周公有夾輔之勞
太師有鷹揚之功(原注詩維師尚父時維鷹揚)並啓土宇兼受備物
今將軍規萬年之計建百世之略絶僣逆之虜順天人
之望濟成洪業功無與比齊魯之事奚足言哉詩不云
乎無言不讎無德不報今以幽青二州十七郡七十縣
封君為燕王使持節守太常張彌授君璽綬策書金虎
符第一至第五竹使符第一至第十錫君玄土苴以白
茅爰契爾龜用錫冡社方有戎事典統兵馬以大將軍
曲盖麾幢督幽州青州牧遼東太守如故今加君九錫
其敬聽後命以君三世相承保綏一方寧集四郡訓及
異俗民夷安業無或攜貳是用錫君大輅戎輅玄牡二
駟君務在勸農嗇人成功倉庫盈積官民俱豐是用錫
君衮冕之服赤舄副焉君正化以德敬下以禮敦義崇
讓内外咸和是用錫君軒縣之樂君宣導休風懷保邊
遠遠人迴面莫不影附是用錫君朱戶以居君運其才
略官方任賢顯直錯枉羣善必舉是用錫君虎賁之士
百人君戎馬整齊威震遐方糾度天刑彰厥有罪是用
錫君鈇鉞各一君文和於内武信於外禽討逆節折衝
掩難是用錫君彤弓一彤矢百玈弓百玈矢千君忠勤
有效温恭為德明允篤誠感於朕心是用錫君秬鬯一
卣珪瓚副焉欽哉敬兹訓典寅亮天工相我國家永終
爾休淵復恐權遠不可恃且貪貨物誘致其使悉斬送
彌晏等首表叡曰臣前遣校尉宿舒郎中令孫綜甘言
厚禮以誘吳賊幸賴天道福助大魏使賊虜迷惑違戾
羣下不從衆諫承信臣言遠遣船使多將士卒來致封
拜臣之所執得如本志雖憂罪釁私懷幸甚賊衆本號
萬人舒綜伺察可七八千人到沓津偽使者張彌許晏
與中郎將萬泰校尉裴潜將吏兵四百餘人齎文書命
服什物下到臣郡泰潜别齎致遺貨物欲因市馬軍將
賀達虞咨領餘衆在船所臣本欲須涼節乃取彌等而
彌等人兵衆多見臣不便承受偽命意有猜疑懼其亂
作即進兵圍取斬彌晏泰潜等首級其吏從兵衆皆面
縛乞降不忍誅殺輒聽納受徙充邊城别遣將韓起等
將三軍馳行至沓使領長史柳遠設賓主禮誘請達咨
三軍潜伏以待又驅羣馬貨物欲與交市達咨懷疑不
下使諸市買者五六百人下欲交市起等金鼔始震鋒
矢亂發斬首三百餘級其餘赴水没溺者二百餘人散
走山谷者悉皆禽馘得銀印銅印兵器資貨不可勝數
謹遣西曹掾公孫珩奉送賊權所假臣節印綬符策九
錫什物及彌等偽節印綬首級臣雖無昔人洗耳之風
慙為賊權汚損所加既行天誅猶有餘忿然亦足以摧
猾虜之鋒破矜夸之巧以昭示天下(原注魏略載淵表曰宿舒孫綜前到
吳賊權問臣家内小大舒綜對臣有三息修别屬亡弟權敢姦巧便擅拜命謹封送印綬符策臣雖無昔人洗
耳之風慙為賊權汚損所加既行天誅猶有餘忿又曰臣父康昔殺權使結為讎隙今乃譎欺遣使誘致令權
傾心虚國竭禄遠命上卿寵授極位震動南土備盡禮數又權待舒綜契闊委曲君臣上下畢懽竭情而令四
使見殺裊示萬里士衆流離屠戮津渚慙耻遠布痛辱彌天權之怨疾將刻肌骨若天衰其業使至喪隕權將
内傷憤激而死若期運未訖將播毒螫必恐長蛇來為寇害徐州諸屯及城陽諸郡與相接近如有船衆後年
向海門得其消息乞速告臣使得備豫又曰臣門戶受恩實深實重自臣承欇即事以來連被榮寵殊特無量
分當隕越竭力致死而臣狂愚意計迷闇不即禽賊以至見疑前章表所陳情趣事勢實但欲罷斃此賊使困
自絶誠不敢背累世之恩附僣盗之虜也而後愛憎之人緣事加誣偽生節目卒令明聽疑於市虎移恩改愛
興動威怒幾至沈没長為負沗幸賴慈恩猶垂三宥使得補過解除愆責如天威遠加不見假借早當糜碎辱
先廢祀何緣自明建此微功臣既喜於事捷得自申展悲於疇昔至此變故餘怖踴躍未敢便寧唯陛下既崇
春日生全之仁除忿塞隙抑弭纖介推今亮往察臣本心長令抱戴銜分三泉又曰臣被服光榮恩情未報而
以罪釁自招譴怒分當即戮為衆社戒所以越典詭常偽通於吳誠自念窮迫報效未力而為天威督罰所加
長恐奄忽不得自洗故敢自闕替廢於一年遣使誘吳知其必來權之求郡積有年歲初無倡答一言之應今
權得使來必不疑至此一舉果如所規上卿大衆翕赫豐盛財貨賂遺傾國極位到見禽取流離死亡千有餘
人滅絶不反此誠暴猾賊之鋒摧矜夸之巧昭示天下破損其業足以慙之矣臣之慺慺念效於國雖有非常
之過亦有非常之功願陛下原其踰闕之愆采其毫毛之善使得國恩保全終始矣)叡即拜淵大
司馬封樂浪公持節領郡如故(原注魏名臣奏載中領軍夏侯獻表曰公孫淵
昔年敢違王命廢絶計貢者實挾兩端既恃險阻又怙孫權故敢跋扈恣睢海外宿舒親見賊權軍衆府庫知
其弱少不足憑恃是以决計斬賊之使又高句麗濊貊與淵為仇並為寇鈔今外失吳援内有胡寇心知國家
能從陸道勢不得不懷惶懼之心因斯之時宜遣使示以禍福奉車都尉鬷弘武皇帝時始奉使命開通道路
文皇帝即位欲通使命遣弘將妻子還歸鄉里賜其車馬絹百匹弘以受恩歸死國朝無有還意乞留妻子身
奉使命公孫康遂稱臣妾以弘奉使稱意賜爵關内侯弘性果烈乃心於國夙夜拳拳念自竭效冠族子孫少
好學問博通書記多所關涉口論速捷辨而不俗附依典誥若出胸臆加仕本部常在人右彼方士人素所敬
服若當遣使以為可使弘行弘乃自舊土習其國俗為說利害辯足以動其意明足以見其事才足以行之辭
足以見信若其計從雖酈生之降齊王陸賈之說尉佗亦無以遠過也欲進遠路不宜釋騏驥將己篤疾不宜
廢扁鵲願察愚言也)使者至淵設甲兵為陣出見使者又數對國
中賓客出惡言(原注吳書魏遣使者傅容聶夔拜淵為樂浪公淵計吏從洛陽還語淵曰使者
左駿伯使皆擇勇力者非凡人也淵由是疑怖容䕫至住學館中淵先以步騎圍之乃入受拜容䕫大怖由是
還洛言状)叡乃遣幽州刺史毌丘儉等齎璽書徵淵淵遂發
兵逆於遼隧與儉等戰儉等不利而還淵自立為燕王
稱紹漢元年遣使者持節假鮮卑單于璽封拜邊民誘
呼鮮卑侵擾北方復稱臣於吳上表謝罪求兵北伐權
復許之又令官屬上書自直於叡指斥怨望(原注魏書淵知此變
非獨出儉遂為備遣使謝吳自稱燕王求為與國然猶令官屬上書自直於魏曰大司馬史臣郭昕參軍臣柳
蒲䓁七百八十九人言奉被今年七月己夘詔書伏讀懇切精魄𣪚越不知身命所當投措昕䓁伏自惟省螻
蟻小醜器非時用遭值千載被受公孫淵祖考以來光明之德惠澤沾渥滋潤榮華無尺寸之功有負乘之累
遂蒙褒奬登名天府並以駑蹇附龍託驥紆青拖紫飛騰雲梯感恩惟報死不擇地臣䓁聞明君在上聽政采
言人臣在下得無隠情是以因緣訴讓冒犯愬冤郡在藩表密邇不羈平昔三州轉輸費調以供賞賜歲用累
億虛耗中國然猶跋扈虔劉邊陲烽火相望羽檄相逮城門晝閉路無行人州郡兵戈奔𣪚覆没淵祖父度初
來臨郡承受荒殘開日月之光建神武之略聚烏合之民掃地為業威震燿于殊俗德澤被于羣生遼土之不
壊實度是賴孔子曰微管仲吾其被髮左衽向不遭度則郡早為丘墟而民係於虜庭矣遺風餘愛永存不朽
度既薨殂吏民咸慕欣戴子康尊而奉之康踐統洪緒克壯徽猷文昭武烈邁德種仁乃心京輦翼翼虔恭佐
國平亂效績紛紜功隆事大勲蔵王府度康當值武皇帝休明之會合策名之計夾輔漢室降身委質卑已事
魏匪處小厭大畏而服焉乃慕託高風懷仰盛懿也武皇帝亦虛心接納待以不次功無巨細每不見忘又命
之曰海北土地割以付君世世子孫實得有之皇天后土實聞德音臣庶小大豫在下風奉以周旋不敢失墜
淵生有蘭石之姿少含愷悌之訓允文允武忠惠且直生民欽仰莫弗懷愛淵纂戎祖考君臨萬民為國以禮
淑化流行獨見先覩羅結遐方勤王之義視險如夷世載忠亮不隕厥名孫權慕義不遠萬里連年遣使欲自
接援雖見絶殺不念舊怨纖悉往來求成恩好淵執節彌固不為利迴守志匪石確乎彌堅猶懼丹心未見保
明乃卑辭厚幣誘致權使梟截獻馘以示無二吳雖在遠水道通利舉帆便至無所隔限淵不顧敵讎之深念
存人臣之節絶彊吳之懽昭事魏之心靈祇明鑒普天咸聞陛下嘉美洪烈懿兹武功誕錫休命寵亞齊魯下
及陪臣普受介福誠以天覆之恩當卒終始得竭股肱永保禄位不虞一旦横被殘酷惟育養之厚念積累之
效悲思不遂痛切見棄舉國號咷拊膺泣血夫三軍所伐蠻夷戎狄驕逸不虔於是致武不聞義國反受誅討
盖聖王之制五服之域有不供職則修文德而又不至然後征伐淵小心翼翼恪恭於位勤事奉上可謂勉矣
盡忠竭節還被患禍小弁之作離騷之興皆由此也就或佞邪盜言孔甘猶當清覽憎而知善䜛巧似直惑亂
聖聽尚望文告使知所由若信有罪當垂三宥若不改寤計功減降當在八議而潜軍伺襲大兵奄至舞戈長
驅衝擊遼土犬馬惡死况於人𩔖吏民昧死挫辱王師淵雖冤枉方臨危殆猶恃聖恩悵然重奔冀必姦臣矯
制妄肆威虐乃謂臣䓁曰漢安帝建光元年遼東屬國都尉龐奮受二月乙未詔書曰收幽州刺史馮煥玄菟
太守姚光推案無乙未詔書遣侍御史幽州牧考姦臣矯制者今刺史或儻謬承矯制乎臣等議以為刺史興
兵搖動天下殆非矯制必是詔命淵乃俛仰歎息自傷無罪深惟土地所以養人竊慕古公杖策之岐乃欲投
冠釋紱逝歸林麓臣䓁維持誓之以死屯守府門不聽所執而七營虎士五部蠻夷各懷素飽不謀同心奮臂
大呼排門遁出近郊農民釋其耨鏄伐薪制梃改案為櫓奔馳赴難軍旅行成雖蹈湯火死不顧生淵雖見孤
棄怨而不怒比遣勅軍勿得干犯及手書告語懇切至誠而吏士凶悍不可解𣪚期於畢命投死無悔淵懼吏
士不從教令乃躬身馳騖自往化解僅乃止之一飯之惠匹夫所死况淵累葉信結百姓恩著民心自先帝初
興爰暨陛下榮淵累葉豐功懿德策名褒揚辯著廊廟勝衣舉履誦詠明文以為口實埋而掘之古人所恥小
白重耳衰世諸侯猶慕著信以隆覇業詩美文王作孚萬邦論語稱仲尼去食存信信之為德固亦大矣今吳
蜀共帝鼎足而居天下搖蕩無所統一臣䓁每為陛下懼此危心淵據金城之固仗和睦之民國殷兵彊可以
横行策名委質守死善道忠至義盡為九州表方今二敵闚𨵦未知孰定是之不戒而淵是害茹柔吐剛非王
者之道也臣䓁雖鄙誠竊耻之若無天乎臣一郡吉凶尚未可知若云有天亦何懼焉臣等聞仕於家者二世
則主之三世則君之臣䓁生於荒裔之土出於圭竇之中無大援於魏世隸於公孫氏報生與賜在於死力昔
蒯通言直漢祖赦其誅鄭詹辭順晉文原其死臣䓁頑愚不達大節苟執一介披露肝膽言逆龍鱗罪當萬死
惟陛下恢崇撫育亮其控告使疏遠之臣永有保恃)叡大怒景初二年遣太尉司
馬懿征淵六月軍至遼東(原注漢晉春秋曰公孫淵自立稱紹漢元年聞魏人將討
復稱臣於吳乞兵北伐以自救吳人欲戮其使羊衜曰不可是肆匹夫之怒而捐覇王之計也不如因而厚之
遣竒兵潜往以要其成若魏伐淵不克而我軍遠赴是恩結遐夷義盖萬里若兵連不解首尾離隔則我虜其
傍郡驅略而歸亦足以致天之罰報雪曩事矣權曰善乃勒兵大出謂淵使曰請俟後問當從簡書必與弟同
休戚共存亡雖隕於中原吾所甘心也又曰司馬懿所向無前深為弟憂也)淵遣將軍卑衍
楊祚等步騎數萬屯遼隧圍塹二十餘里懿軍至令衍
逆戰懿遣將軍胡遵等擊破之令軍穿圍引兵東南向
而急東北即趨襄平衍等恐襄平無守夜走諸軍進首
山淵復遣衍等迎兵殊死戰復擊大破之遂進軍造城
下為圍塹會霖雨三十餘日遼水暴長運船自遼口徑
至城下雨霽起土山修櫓為發石連弩射城中淵窘急
糧盡人相食死者甚多將軍楊祚等降八月丙寅夜大
流星長數十丈從首山東北墜襄平城東南(原注晉書有長星色
白有芒鬛自襄平城西南流於東北墜於梁氏)壬午淵衆潰與其子修將數百
騎突圍東南走大兵急擊之當流星所墜處斬淵父子
城破斬相國以下首級以千數傳淵首洛陽遼東帶方
樂浪玄莵悉平淵兄晃為恭任子在洛聞淵奪恭位謂
淵必叛數表請討淵叡以淵已立因而撫之及淵叛繫
晃淵首到晃與其子相對而哭叡不忍市斬欲就獄殺
之廷尉高柔諫不聽竟遣使齎金屑飲晃及其妻子賜
以棺衣斂殯於宅初淵家數有怪犬冠幘絳衣上屋炊
有小兒蒸死甑中襄平北市生肉長圍各數尺有頭目
口喙無手足而動搖占曰有形不成有體無聲其國滅
亡始度以中平六年據遼東至淵三世凡五十年而滅
議曰瓉始從臾義烈亦燕趙之豪及志盈意侈賊殺州
牧大亂幽陵一踣單斃宜哉方中原多故而度屈彊海
外子孫得以跳踉翻覆是以後亡也
贊曰恭祖有識拒操推劉爰引皇緒紹開東周瓉挾勁
氣輙害宗子百樓雖多云胡不死度割遼海奕世翻覆
抗魏挑吳終于赤族
