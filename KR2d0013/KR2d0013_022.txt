欽定四庫全書
續後漢書卷二十二元郝經撰
列傳第十九
漢臣
蔣琬(子斌顯劉敏)費禕董允(董恢)吕乂
陳祗董厥(樊建)
蔣琬字公琰零陵湘鄉人也弱冠與外弟泉陵劉敏俱
知名琬以州書佐隨昭烈入蜀除廣都長昭烈嘗因遊
觀奄至廣都見琬衆事不理時又沉醉昭烈大怒將加
罪戮軍師將軍諸葛亮請曰蔣琬社稷之器非百里才
也其為政以安民為本不以修飾為先願主公重加察
之昭烈雅敬亮乃不加罪倉卒但免官而已琬見推之
後夜夢一牛頭在門前流血滂沱意甚惡之呼問占夢
趙直直曰夫見血者事分明也牛角及鼻公字之象君
位必當至公大吉之徵也頃之徙什邡令昭烈為漢中
王琬入為尚書郎建興元年丞相亮開府辟琬為東曹
掾舉茂才琬固讓劉邕陰化龐延廖淳亮教答曰思惟
背親捨德以殄百姓衆人既不𨼆於心實又使遠近不
解其義是以君宜顯其功舉以明此選之清重也遷為
參軍五年亮住漢中琬與長史張裔留綂府事八年代
裔為長史加撫軍將軍亮數外出琬常足食足兵以相
供給亮言公琰託志忠雅當與吾共贊王業者也密表
末帝曰臣若不幸後事宜以付琬亮薨以琬為尚書令
俄而加行都護假節領益州刺史遷大將軍錄尚書事
封安陽亭侯時新喪元帥遠近危悚琬出𩔖拔萃處羣
僚之右既無戚容又無喜色神守舉止有如平日由是
衆望漸服延熙元年詔琬曰寇難未弭曹叡驕凶遼東
三郡苦其暴虐遂相糾結與之離隔叡大興衆役還相
攻伐曩秦之亡勝廣首難今有此變斯乃天時君其治
嚴總帥諸軍屯住漢中須吳舉動東西掎角以乘其釁
又命琬開府明年就加大司馬東曹掾楊戲素性簡略
琬與言論時不應答或欲搆戲於琬曰公與戲語而不
見應戲之慢上不亦甚乎琬曰人心不同各如其面面
從後言古人之所誡也戲欲贊吾是邪則非其本心欲
反吾言則顯吾之非是以黜然是戲之快也又督農楊
敏毁琬曰作事憒憒誠非及前人或以白琬主者請推
治敏琬曰吾實不如前人無可推也主者重據聽不推
則乞問其憒憒之狀琬曰苟其不如則事不當理事不
當理則憒憒矣復何問邪後敏坐事繫獄衆人猶懼其
必死琬心無適莫得免重罪其好惡存道皆此𩔖也(原注
讀書記按此二事可謂真宰相之度有武侯之風矣按楊戲後隨大將軍姜維出軍戲素心不服維酒後言
笑每有傲弄之辭維外寬内忌意不能堪有司承旨奏戲免為庶人維之度量其不及琬遠矣宜其致敗也)
琬以為昔丞相亮數闚秦川道險運難竟不能克不若
乘水東下乃多作舟船欲由漢沔襲魏興上庸會舊疾
連動未時得行而衆論咸謂如不克捷還路甚難非長
策也於是遣尚書令費褘中監軍姜維等喻指琬承命上
疏曰芟穢弭難臣職是掌自臣奉辭漢中已經六年臣
既闇弱加嬰疾疢規方無成夙夜憂惨今魏跨帶九州
根蒂滋蔓平除未易若東西並力首尾犄角雖未能速
得如意且當分裂蠶食先摧其枝黨然吳期二三連不
克果俯仰惟艱實忘寝食輒與費褘等議以涼州胡塞
之要進退有資賊之所惜且羌胡乃心思漢如渴又昔
偏軍入羌郭淮破走算其長短以為事首宜以姜維為
涼州刺史若維征行銜持河右臣當帥軍為維鎮繼今
涪水陸四通帷急是應若東北有虞赴之不難由是琬
遂還住涪疾轉增劇至九年薨諡曰恭子斌嗣為綏武
將軍漢城護軍魏大將軍鍾會至漢城與斌書曰巴蜀
賢智文武之士多矣至於足下諸葛思遠譬諸草木吾
氣𩔖也桑梓之敬古今所敦西到欲奉瞻尊大君公侯
墓當灑掃墳塋奉祠致敬願告其所在斌答書曰知惟
臭味意眷之隆雅託通流未拒来謂也亡考昔遭疾疢
亡於涪縣卜云其吉遂安厝之知君西邁乃欲屈駕修
敬墳墓視予猶父顔子之仁也聞命感愴以增情思會
得斌書報嘉歎意義及至涪如其書云末帝既降鄧艾
斌詣會於涪待以交友之禮隨會至成都為亂兵所殺
斌弟顯為太子僕會亦愛其才學與斌同時死劉敏累
遷左護軍揚威將軍與鎮北大將軍王平俱鎮漢中魏
曹爽寇漢中議者謂但可守城不出拒敵必自引退敏
以為男女布野農榖栖畝若聽敵入則大事去矣遂率
所領與平據興勢多張旗幟彌亘百餘里會大將軍費
褘從成都至魏軍即退敏以功封雲亭侯
費褘字文偉江夏鄳人也(原注鄳音盲)少孤依族父伯仁伯
仁姑益州牧劉璋之母也璋使迎仁仁將禕遊學入蜀
會昭烈定蜀褘遂留益土與汝南許叔龍南郡董允齊
名時許靖喪子允與禕欲共會其葬所允白父和請車
和遣開後鹿車給之允有難載之色禕便從前先上及
至喪所諸葛亮及諸貴人悉集車乘甚鮮允猶神色未
泰而褘晏然自若持車人還和問之知其如此乃謂允
曰吾常疑汝於文偉優劣未别也而今而後吾意了矣
昭烈立太子褘與允俱為舍人遷庶子末帝即位為黃
門侍郎丞相亮南征還羣寮於數十里逢迎年位多在
褘右而亮特命禕同載由是衆人莫不易觀亮以初從
南歸以褘為昭信校尉使吳孫權性既滑稽嘲啁無方
諸葛恪羊衜等才博果辯論難鋒至褘辭順義篤據理
以答終不能屈權甚器之謂禕曰君天下淑德必當股
肱蜀朝恐不能數來也權每别酌名酒以飲禕視其已
醉然後問以國事並論當世之務辭難累至褘輒辭以
醉退而撰次所問事事條答無所遺失及辭還權以所
執寳刀贈之禕答曰臣不才何以堪明命然刀所以討
不庭禁暴亂者也願大王勉建功業同奬漢室臣雖闇
弱終不負東顧還遷為侍中亮住漢中請褘為參軍以
奉使稱旨頻煩至吳建興八年轉為中護軍後又為司
馬值軍師魏延與長史楊儀相憎惡每至並坐爭論延
或舉刃擬儀儀涕泣横集褘常入其坐間諫喻分别終
亮之世各盡延儀之用者禕匡救之力也亮薨褘為後
軍師頃之代蔣琬為尚書令於時軍國多事公務煩猥
禕識悟過人每省讀書記舉目暫視已究其意旨其速
數倍於人終亦不忘常以朝晡聽事其間接納賓客飲
食嬉戲加之博奕每盡人歡事亦不廢董允代禕為尚
書令欲斆禕之所行旬日之中事多愆滯允乃歎曰人
才相懸若此甚遠非吾之所及也聽事終日猶有不暇
爾琬自漢中還涪禕遷大將軍錄尚書事延熙七年魏
軍次於興勢假禕節率衆往禦之光禄大夫來敏至禕
許别求共圍棋於時羽檄交馳人馬擐甲嚴駕已訖褘
與敏對戲色無厭倦敏曰向聊觀試君爾君信可人必
能辦賊者也褘至敵遂退封成鄉侯(原注殷基通語司馬懿誅曹爽禕設
甲乙論評其是非甲以為曹爽兄弟凡品庸人苟以宗子枝屬得蒙顧命之任而驕奢僭逸交非其人私樹朋
黨謀以亂國懿奮誅討一朝殄盡此所以稱其任副士民之望也乙以為懿感曹仲附己不一豈爽與相干事
勢不專以此隂成疵瑕初無忠告侃爾之訓一朝屠戮䜛其不意豈大人經國篤本之事乎若爽信有謀主之
心大逆已搆而發兵之日更以芳委爽兄弟懿父子從後閉門舉兵蹙而向芳必無悉寧忠臣為君深慮之謂
乎以此推之爽無大惡明矣若懿以爽奢僭廢之刑之可也滅其尺口被之不義絶子丹血食及何晏子魏之
親甥亦與同戮為僭濫不當矣)琬固讓州職褘復領益州刺史褘當國
功名略與琬比禕雅性謙素家不積財其子皆令布衣
素食不從車騎無異凡庶十一年出住漢中自琬及禕
雖身在外慶賞威刑皆遥先諮斷然後乃行其推任如
此後十四年夏還成都成都望氣者云都邑無宰相位
故冬復北屯漢夀延熙十五年命禕開府十六年歲首
大會魏降人郭循在坐(謹案今志作郭修通鑑綱目通志俱作循與此合)褘歡
飲沈醉為循手刃所害諡曰敬侯子承嗣為黃門侍郎
承弟恭尚公主為尚書郎顯名當世早卒褘長女配太
子璿為妃
議曰琬沉毅有度守亮成規是以上下安和疆場不悚
有曹相之風而文雅過之褘重厚宏裕加之以敏故能
坐却狂寇信漢餘烈終制姜維不使之逞嗚呼亮以經
濟大才創宏規恢遠略高出千古與伊周相上下而琬
禕繼之抗衡吳魏復延漢祚三十餘年可不謂英偉之
士哉亮嘗自比管仲樂毅管仲相桓公生存而豎貂漏
師身没而國内大亂(原注左氏傳齊寺人貂始漏師於多魚桓公卒易牙入與寺人貂因
内寵以殺羣吏而立公子無虧孝公奔宋)樂毅勝齊取其寳物遷其重器齊
未盡下而逐於嗣王奔於他國(原注史記樂毅下齊七十餘城惟莒即墨未服惠王
即位使騎劫代將樂毅降趙遺惠王書曰輕卒銳兵長驅至國齊王遁而走莒僅以身免珠玉財寳車甲珍器
盡收入於燕齊器設於寧臺大吕陳於元英故鼎反乎磨室薊丘之植植於汶篁)豈若亮之巍
巍堂堂生無猜嫌没無間貳奬拔英賢畀以後事立國
討賊終魏之世則賢於管樂遠矣
謹案目錄此下有董允吕乂傳今闕
陳祗字奉宗汝南人許靖兄之外孫也少孤長於靖家
弱冠知名稍遷至選曹郎矜厲有威容多技藝挾數術
費禕甚異之故超繼董允内侍吕乂卒祗又以侍中守
尚書令加鎮軍將軍大將軍姜維雖班在祗上常率衆
在外希親朝政祇上承主指下接閹豎深見信愛權重
於維景耀元年卒末帝痛惜發言流涕乃下詔曰祗統
職一紀柔嘉惟則幹肅有章和義利物庶績允明命不
融遠朕甚悼焉夫存有令聞則亡加美諡諡曰忠侯賜
子粲關内侯拔次子裕為黃門侍郎自祗之有寵帝追
怨允日深謂為自輕由祗媚兹一人皓搆間浸潤故也
董厥字龔襲義陽人也丞相亮時為令史亮稱之曰董
令史良士也吾每與之言思慎宜適徙為主簿亮薨後
稍遷至尚書僕射代陳祗為尚書令遷大將軍平臺事
而同郡樊建代焉建字元長延熙二十四年(謹案延熙二十四年與陳
志同考後主傳延熙十五年孫權薨不應云二十四年病篤且延熙止二十年明年即改元景耀疑四字衍)以
校尉使吳值孫權病篤不自見權問諸葛恪(案陳志此下有樊建何如宗預六字)
對曰才識不及預而雅性過之後為侍中守尚書令自諸葛瞻
董厥及建統事姜維常征伐在外宦人黃皓竊弄機柄特不與
皓往來與瞻議以維好戰無功國内疲弊表求召還奪其兵以
閻宇代維末帝不從(原注孫盛異同記瞻厥等以維好戰無功國内疲弊宜表後主召還為益州刺
史奪其兵權蜀長老猶有瞻表以閻宇代維故事晉永和三年蜀史常璩說蜀長老云陳夀常為瞻吏為瞻所辱故
因此事歸惡黃皓而云瞻不能匡矯也)漢亡厥建詣鍾會降明年春俱詣洛陽
同為相國參軍其秋並兼散騎常侍使蜀慰勞晉武簒代建
為給事中帝問諸葛亮之治國建對曰聞惡必改而不吝過賞罰
之信足感神明帝曰善哉使朕得此人以自輔豈有今日之勞
建對曰臣竊聞天下之論皆謂鄧艾見枉陛下知而不
理此豈馮唐之所謂得頗牧而不能用乎帝笑曰朕方
欲明之卿言起我意發詔治艾事焉
議曰允方嚴介特統掌内列職司喉舌獻可替否曲為
之防終遠小人剸裁君侈易曰閑有家悔亡(原注家人初九爻辭)
允則有焉吕乂清簡守法足以繼允董厥與瞻建統事
不假借皓欲共表廢姜維有大臣之節矣不與瞻死國
而屈於讐墮隕晚節惜哉丞相亮舉宰相之職以為宫
中府中俱為一體陟罰臧否不宜異同每眷眷於本根
而重侍中尚書之任必賢能端良而後用之故能治内
討外以弱為強終已及蔣費之世三十餘年小人不得
間而懦主不敢肆及董允吕乂相繼而出祗為侍中而
非其人卒與黃皓蔽賢踣國如桓靈之季都忘志於親
賢人遠小人之言嗚呼一小人一宦者猶能壊賢相之
基圖而亡人之國况多乎哉此聖人所以謹於微而戒
乎履霜也
贊曰虎蹷龍顛天翻地覆不有君子其何以國公琰文
偉靖共淵塞在國有賢雅量碩德周公既殁乃命君陳
緝熙廟謨式張五軍近臣植君董吕克正陳黃耦傷墜
我漢命
