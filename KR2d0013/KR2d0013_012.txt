欽定四庫全書
續後漢書卷十二元郝經撰
列傳第九
漢臣
荀爽黃琬楊彪
謹案荀爽傳闕
黃琬字子琰江夏安陸人也少失父早而辨慧祖父瓊
初為魏郡太守建和元年正月日食京師不見而瓊以
狀聞詔問所食多少瓊思其對而未知所况琬年七歲
在傍曰何不言日食之餘如月之初瓊大驚即以其言
應詔而深竒愛之後瓊為司徒轉太尉(原注後漢書瓊字世英魏郡太
守香之子也公車徵拜議郎稍遷尚書僕射順帝時累上疏言得失蹇蹇有大臣風遷尚書令元嘉元年拜司
空永興元年遷司徒轉太尉桓帝以瓊有師傅之恩不阿梁氏乃封邟鄉侯延熹七年薨)琬以公孫
拜童子郎辭病不就知名京師時司空盛允有疾瓊遣
琬候問會江夏土蠻賊事副府(原注後漢書注副本詣公府也)允發書
事畢微戲琬曰江夏大邦而蠻多士少琬奉手對曰蠻
夷猾夏責在司空因拂衣辭去允甚竒之稍遷五官中
郎將時陳蕃為光禄勲深相敬待數與議事舊制光禄
舉三署郎以高功久次才德尤異者為茂才四行(原注後漢
書注久次久居官次也)時權富子弟多以人事得舉而貧約守志
者以窮退見遺京師為之謠曰欲得不能(原注乃來反)光禄茂
才於是蕃琬同心顯用志士平原劉醇河東朱山蜀郡
殷參等並以才行蒙舉蕃琬遂為權富郎所見中傷事
下御史丞王暢侍御史刁韙韙暢素重蕃琬不舉其事
而左右復䧟以朋黨暢坐左轉議郎而免蕃官琬韙俱
禁錮(原注范曄論曰古者諸侯歲貢士進賢受上賞非賢貶爵土升之司馬辨論其才論定然後官之任
官然後禄之故王者得其人進士勸其行經邦弘務所由久矣漢初詔舉賢良方正州郡察孝廉秀才斯亦貢
士之方也中興以後復增敦朴有道賢能直言獨行高節質直清白敦厚之屬榮路既廣觖望難裁自是竊名
偽服浸以流競權門貴仕請謁繁興自左雄任事限年試才雖頗有不密固亦因識時宜而黃瓊胡廣張衡崔
援之徒泥滯舊方互相詭駮循名者屈其短筭實者挺其效故雄在尚書天下不敢妄選十餘年間稱為得人
斯亦效實之徵乎順帝始以童弱反政而號令自出知能任使故士得用情天下喁喁仰其風采遂乃備玄纁
玉帛以聘南陽樊英天子降寢殿設壇席尚書奉引延問失得急登賢之舉虛降己之禮於是處士鄙生忘其
拘儒拂巾衽褐以企旌車之招矣至乃英能承風俊乂咸事若李固周舉之淵謨弘深左雄黃瓊之政事貞固
桓焉楊厚以儒學進崔瑗馬融以文章顯吳祐蘇章种暠欒巴牧民之良幹龐參虞詡將帥之宏規王龔張皓
虚心以推士張綱杜喬直道以糾違郎顗隂陽詳密張衡機術特妙東京之士於兹盛焉向使廟堂納其高謀
疆埸宣其智力帷幄容其謇辭舉厝稟其成式則武宣之軌豈其遠而詩云靡不有初鮮克有終可為恨哉及
孝桓之時碩德繼興陳蕃楊秉處稱賢宰皇甫張段出號名將王暢李膺彌縫衮闕朱穆劉陶獻替匡時郭有
道奬鍳人倫陳仲弓弘道下邑其餘宏儒遠智高心潔行激揚風流者不可勝言而斯道莫振文武陵墜在朝者
以正議嬰戮謝事者以黨錮致灾往車雖折而來軫方遒所以傾而未顛决而未潰豈非仁人君子心力之為
乎嗚呼)韙字子榮彭城人後陳蕃被徵而言事者多訟韙
復拜議郎遷尚書在朝有鯁直節出為魯東海二郡相
性抗厲有明略所在稱神常以法度自整家人莫見惰
容焉琬被廢棄幾二十年光和末太尉楊賜上書薦琬
有撥亂之材由是徵拜議郎擢為青州刺史遷侍中中
平初為右扶風徵將作大匠少府太僕又為豫州牧時
寇賊陸梁州境彫殘琬討平之威聲大震政績為天下
表封關内侯及董卓專政以琬名臣徵為司徒遷太尉
更封陽泉鄉侯卓議遷都長安琬與司徒楊彪同諫不
從琬退而駮議之曰昔周公營洛邑以寧姬光武卜東
都以隆漢(謹案後漢書作下東都誤)天之所啓神之所安大業既定
豈宜妄有遷動以虧四海之望時人懼卓暴怒琬必及
害固諫之琬對曰昔白公作亂於楚屈廬冒刃而前(原注
新序白公勝殺楚惠王王出亡令尹司馬皆死勝拔劍而屬之於屈廬曰子與我將舍子不與我將殺子屈廬
曰詩有之曰愷悌君子求福不回今子殺子叔父而求福於廬也可乎且吾聞之知名之士見利不動臨死則
死是謂人臣之禮故上知天命下知臣道其可劫乎子胡不推之白公勝乃入其劍焉)崔杼弑君
於齊晏嬰不懼其盟(原注左氏傳崔杼弑莊公立景公而相之慶封為左相盟國人於大
宫曰所不與崔慶者晏子仰天歎曰嬰所不惟忠于君利社稷者是與有如上帝乃㰱)吾雖不德
誠慕古人之節琬竟坐免卓猶敬其名德舊族不敢害
與楊彪同拜光禄大夫及徙西都轉司隸校尉與司徒
王允同謀誅卓及卓將李傕郭氾攻破長安遂收琬下
獄死時年五十二
議曰爽以一龍獨出儒學行義昭焉與郭泰陳寔相高
若知不可為終于不屈則軼太丘之右矣不能遁卓逆
命而自凂焉䰄䰄黃髮泚顙睨目遽登三事公衮之麗
不若柴車之澤也就能圖卓以振國命則亦枉尋直尺
矣議者謂荀公急急自勵濡跡以匡時跡既濡矣時其
可匡哉委身其門而欲圖之仁者不為不知其時僥倖
而出智者不為力不能拒彊勉從之勇者不為逹德皆
違爽失正矣此反經合道為權之說所以誤天下後世也
黃琬以識量登朝嶷然鼎輔克壯其猷誅除元惡以死報
國不負漢矣
楊彪弘農華隂人高祖功臣赤泉侯喜之後也太尉震
生秉秉生賜皆以儒學為三公德望重天下彪司空賜
之子也曹丕簒代欲以彪為太尉彪辭曰嘗為漢朝三
公值世衰亂不能立尺寸之益若復為魏臣於國之選
亦不為榮也丕乃止及公卿朝朔旦引彪待以客禮賜
延年杖馮几使著布單衣皮弁以見拜光禄大夫秩中
二千石朝見位次三公又令門施行馬置吏卒以優崇
之年八十四而薨(謹案楊彪傳見後漢書其議遷都及為曹操所囚皆傳中大事此皆不載
疑為修大典者所節錄)
議曰楊氏世濟忠貞累葉公輔大臣鉅室朝廷倚頼不
幸主幼時屯顛沛流離間關險阻䟦涉勤勞可謂共矣
天子已入操手大事已去不能閑居衛國猶以元老自
處一旦幾為操所殺而竟殺其子折辱之餘靦面偷生
褫漢三公而受丕偽爵賢大夫也欠漢家一死耳
贊曰鉅臣宗儒四楊八荀黃髮兩翁終以失身琬克徇
義不愧于天珪璋無玷死生兩全
