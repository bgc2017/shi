欽定四庫全書
續後漢書卷二元郝經撰
帝紀第一
(義例曰魏晉自以為正統相繼故不舉昭烈之諡稱曰先主陳夀遂不以漢為帝紀曰先主傳
非也先主者大夫稱其先大夫之辭也繼漢而不稱漢未嘗稱蜀而稱蜀蔑劣甚矣夫昭烈景
帝之子中山靖王之後為左將軍時受獻帝衣帶中密詔誅曹操不克出奔徐州起兵討操又
不克奔袁紹與紹討操又不克遂依劉表說表襲許以誅操表不能用及敗操于赤壁始有荆
土攻劉璋于成都却操于漢中遂有巴蜀操既幽帝弑后酖殺皇子簒弑已成昭烈以為高祖
初封漢王出定三秦以討項羽故即漢中王位興兵討操及操死丕簒獻帝降廢漢統中絶遂
即漢皇帝位以祀漢漢統于是乎在矣及其崩殂末帝嗣世孔明出師討魏繼之以死蔣琬費
禕姜維諸人從臾義烈尚數十年與魏俱斃則章武之元自可紹建安之末昭烈之與獻帝自
為纉承魏吳祇漢之僣偽爾豈可削漢與魏遂以為蜀乎其稱漢為蜀者魏晉間語也通鑑更
蜀稱漢綱目以漢紀事統體始正矣紀統紀也以一統而紀天下之事也故司馬遷史記凡一
統天下者皆曰本紀班固因之曰帝紀陳夀以魏為正統故以魏為帝紀漢統未絶而復與魏
則天下有二統且魏豈能統漢哉今從綱目以漢昭烈末帝為帝紀魏吳皆降為傳云史記于
高帝本紀初稱高祖及為沛公稱沛公封漢王則稱漢王至即皇帝位稱帝稱上崩後于他紀
傳則稱高祖班固前漢書因之范曄後漢書自世祖起兵即稱光武至即位後稱帝稱上崩後
稱世祖光武猶夫前史也陳夀國志于先主傳始終稱先主于魏吳則始終稱姓名通鑑始稱
姓名及即漢中王位稱漢中王至即帝位稱漢主崩後稱漢昭烈并以僣偽書也今從范史始
稱昭烈至即位後稱帝稱上于魏吳則始終皆稱昭烈一同二漢天王正統云史記本紀二漢
書帝紀其大法依倣春秋經傳編年事詳辭略其天文災變郡國廢興禮樂刑法因革大端四
夷興衰侵叛之迹皆備書之又見諸書志及本傳大抵皆重出陳夀國志無書志其事皆具于
紀傳方之三史為詳而不重出然以魏為正統帝紀凡天變外夷之事皆錄于魏吳書故有者
則錄于吳謂蜀不置史災異靡書故二主傳皆不錄今既正統體欲移置于漢紀則失實存之
魏傳則失體故漢紀魏吳傳皆不錄𩔖之于八錄國别以見不復重出其事義相關者則几而不因云)
昭烈皇帝
昭烈皇帝姓劉氏諱備字玄德涿郡涿縣人景帝子中
山靖王勝之後也武帝詔諸侯王得推恩侯支庶子弟
靖王百餘子侯者五人元狩六年封貞涿縣陸城亭侯
元鼎五年坐酎金失侯因家焉(原注漢書孝景皇帝賈夫人生趙敬肅王彭祖
中山靖王勝勝以前三年立有子百二十餘人四十三年薨子哀王昌嗣一年薨子康王昆侈嗣十一年薨子頃
王輔嗣四年薨子憲王福嗣十七年薨子懷王循嗣十五年薨無子絶四十五歲成帝鴻嘉二年復立憲王弟
孫利鄉侯子雲客是為廣德夷王三年薨無子絶四十年哀帝復立雲客弟廣漢為廣平王薨無後平帝元始
二年復立廣川惠王曾孫倫為廣德王奉靖王後王莽時絶王子侯表中山靖王子廣望節侯忠將梁侯朝平
薪館侯未央陸城侯貞薪處侯嘉元鼎五年皆坐酎金失侯魚豢典略備本臨邑侯枝屬也)昭烈祖
父雄父弘世仕州郡雄舉孝廉終東郡范令昭烈少孤
與母販履織席為業舍東南角籬上桑生高五丈餘童
童如小車盖涿人李定曰是家當出貴人昭烈方幼與
宗中諸兒戱桑下言吾必當乘此羽葆蓋車叔父子敬
曰汝勿妄語滅吾門也年十五母使行學與同宗劉德
然遼西公孫瓉俱事故九江太守同郡盧植德然父元
起常資給昭烈與德然等元起妻曰各家何能常爾邪
元起曰吾宗中有此兒非常人也而瓉深與昭烈相友
瓉年長昭烈以兄事之昭烈不甚樂讀書喜狗馬音樂
美衣服身長七尺五寸垂手下膝顧自見其耳有大志
少語言善下人喜怒不形于色推仁尚義廓如也好交
結豪俠年少爭附之河東關羽亡命來歸與同郡張飛
兄事昭烈誓以死從中山大商張世平蘇雙等貲累千
金販馬于涿郡知昭烈非常人乃多與之金昭烈資之
因合徒衆靈帝末黃巾賊起州郡各舉義兵昭烈率其
屬從校尉鄒靖討賊有功除安喜尉(原注典略平原劉子平知備有武勇
時張純反叛青州被詔遣從事將兵討純過平原子平薦備于從事遂與相随遇賊于野備中創陽死賊去後
故人以車載之得免後以軍功為中山安喜尉)督郵以公事到縣昭烈求謁不
通直入縛督郵杖二百解綬繫其頸著馬柳(原注五葬反)棄官
亡命(原注典略其後州郡被詔書其有軍功為長吏者當沙汰之備疑在遣中督郵至縣當遣備備素知
之聞督郵在傳舍備欲求見督郵稱疾不肯見備備恨之因還治將吏卒徑詣傳舍突入門言我被府君密教
收督郵遂就牀縛之將出到界自解其綬以繫督郵頸縛之著樹杖百餘下欲殺之督郵求哀乃釋去之)
頃之大將軍何進遣都尉毌丘毅詣丹陽募兵昭烈與
俱行至下邳遇賊力戰有功除下密丞靈帝崩皇子辯
即位太后何氏臨朝何進誅宦官不克死之(原注凡死國死官得
其死者曰死之)袁紹盡滅宦官董卓入京師廢帝為弘農王立
獻帝弑太后何氏(原注義例曰章武元年蜀中傳言獻帝已遇弑昭烈乃發喪制服諡曰孝
愍皇帝遂即皇帝位然獻帝實未崩特曹丕廢為山陽公爾至末帝建興十三年始崩曹叡諡曰孝獻皇帝故
不得從未崩之諡祗曰獻帝)
初平元年春正月州郡皆起兵討卓卓弑弘農王劫帝
西遷長安天下大亂昭烈復去官後為高唐尉遷為令
(原注英雄記靈帝末年備嘗在京師後與曹公俱還沛國募召合衆會靈帝崩天下大亂備亦起軍從討董卓
為賊所破奔奮威將軍公孫瓉)
二年夏六月袁紹逐冀州牧韓馥自領州(原注凡曰自領與據皆非
朝命也)攻瓉所置青州刺史田楷冬十月瓉表昭烈為别
部司馬(原注凡曰表表請朝命也曰以者自以為之也)使為楷拒紹數有戰功
試守平原令領平原相郡民劉平素輕昭烈恥為之下
使客刺之客不忍刺語之而去其得人心如此(原注王沉魏書
劉平結客刺備備不知而待客甚厚客以狀語之而去是時人民飢饉屯聚鈔暴備外禦寇難内豐財施士之
下者必與同席而寢同簋而食無所簡擇衆多歸焉)袁紹還兵攻瓉昭烈與楷東
屯齊瓉敗紹復攻楷連戰逾年
三年夏四月董卓伏誅(原注凡有罪當誅者曰伏誅)卓黨賈詡以卓
部曲李傕郭氾等反陷長安殺司徒王允(原注凡殺不以罪及兩下
相殺皆曰殺)遂共管朝政於是劉焉據益州劉表據荆州袁
紹據冀州袁術據揚州曹操據兖州其餘州郡皆擁兵
自保更相并滅不復奉朝廷矣
四年冬十月公孫瓉殺幽州牧劉虞自領州
興平元年春二月曹操攻徐州徐州牧陶謙遣使告急
于田楷楷與昭烈俱救之時昭烈自有兵千餘人及幽
州烏桓雜胡騎又略得飢民數千人既到謙以丹陽兵
四千益之昭烈遂去楷歸謙謙表昭烈為豫州刺史屯
小沛夏四月曹操擊破昭烈于郯東秋九月益州牧劉
焉卒子璋自領州冬十二月陶謙病篤謂别駕糜竺曰
非劉備不能安此州也謙卒竺率州人迎昭烈昭烈未
敢當下邳陳登謂昭烈曰今漢室陵遲海内傾覆立功
立事在于今日鄙州殷富戶口百萬欲屈使君撫臨州
事不宜抑譲昭烈曰袁公路近在夀春此家四世五公
(原注見袁紹𫝊)海内所歸君可以州與之登曰公路驕豪非治
亂之主今欲為使君合步騎十萬上可以匡主濟民成
五覇之業下可以割地守境以觀時變若使君不見聽
登亦未敢聽使君也北海相孔融謂昭烈曰袁公路豈
憂國忘家者耶冡中枯骨何足介意今日之事百姓與
能天與不取悔不可追昭烈遂領徐州陳登遣使告袁
紹曰天禍鄙州州將殂隕民人無主恐貽盟主憂輙奉
故平原相劉備領州紹報曰劉玄德弘雅有信義今徐
州樂戴誠所望也
二年夏四月曹操攻吕布布來奔李傕郭氾相攻擊張
濟挾帝東歸
建安元年夏六月袁術來攻昭烈使張飛守下邳自將
拒術于盱眙淮隂與術戰於石亭相持經月更有勝負
陶謙故將曹豹為下邳相與張飛相失飛殺之豹衆閉
營自守城中乖亂袁術與吕布書勸令襲下邳許助以
軍糧布大喜引軍水陸東下中郎將丹陽許耽開門迎
之張飛敗走布虜昭烈妻子及將吏家口昭烈聞之引
還比至下邳(謹案比至陳志作北至通鑑作比至與此合)兵潰昭烈收餘兵
東取廣陵與袁術戰又敗轉軍海西飢餓困踧(謹案困踧今志
作困敗此作困踧與宋本合)吏士相啖從事縻竺以家財助軍迫迮
(原注音仄)無歸乃降于布布亦忿袁術運糧不繼復以昭烈為
豫州刺史還其妻子部曲家屬諸將謂布曰劉偹數反
覆難養宜早圖之布不聽以狀語昭烈與并勢擊術使
屯小沛昭烈乃遣關羽守下邳身還小沛秋七月帝至
雒陽(原注雒本作洛魚豢云漢火行忌水故去水加隹自光武後改為雒字)八月曹操劫
帝遷許遂專朝政表昭烈為鎮東將軍封宜城亭侯昭
烈復合兵得萬餘人吕布惡之自出兵攻昭烈昭烈敗
走歸許曹操厚遇之表為豫州牧郭嘉等謂操曰備有
英雄之志今不早圖後必為患操不從益兵給糧使東
至沛收散敗以圖吕布是歲孫策據江東(原注義例曰凡事之無日
者附于月之下稱是月無月者附于年之下稱是歲無年者附于其事之首尾如左氏稱初始及季年後之𩔖
無事可附者則約其時之早晚於一年之下與其事相涉者即附之此記事之通例也)
二年春正月袁術稱帝于夀春韓暹楊奉在下邳寇掠
徐揚間軍饑餓辭吕布欲詣荆州布不聽奉乃私與昭
烈相聞欲共擊布昭烈陽許之冬十一月奉引軍詣沛
昭烈請奉入城飲食未半於座上縳奉斬之暹失奉奔
并州
三年夏五月吕布復與袁術通使人齎金詣河内買馬
為昭烈兵所鈔布怒遣其中郎將高順北地太守張遼
攻昭烈曹操遣將軍夏侯惇救之為順所敗遂破沛復
虜昭烈妻子送布昭烈挺身逸遇操于梁與操共擊布
于下邳冬十二月禽布斬之昭烈復得妻子從操還許
表昭烈為左將軍禮之愈重出則同輿坐則同席
四年春袁紹復攻公孫瓉三月克易京瓉自殺紹遂有
幽州帝自為曹操刦遷專制朝命不得有所為甚于傕
氾帝舅車騎將軍董承(原注裴松之曰董承漢靈帝母董太后之姪于獻帝為丈人蓋
古無丈人之名故謂之舅也)受帝衣帶中密詔令與昭烈誅操未發
操從容謂昭烈曰今天下英雄惟使君與操爾本初之
徒不足數也昭烈方食失匕箸值大雷震昭烈因曰聖
人云迅雷風烈必變良有以也遂與承及長水校尉种
輯將軍吳子蘭王子服等同謀夏四月袁術欲經徐州
北就袁紹操遣昭烈督朱靈路招邀擊術程昱郭嘉董
昭皆諫操曰劉備不可遣也操悔追之不及術南走病
死朱靈等還冬十一月昭烈遂殺徐州刺史車胄留關
羽守下邳行太守事引軍還小沛(原注胡沖吳歴曹公數遣親近密覘諸將
有賓客酒食者輙因事害之備時閉門將人種蕪菁曹公使人闚門既去備謂張飛關羽曰吾豈種菜者乎曹
公必有疑意不可復留其夜開後柵與飛等輕騎俱去所得賜遺衣服悉封留之乃往小沛收合兵衆裴松之
曰魏武帝遣先主統諸將要擊袁術郭嘉等並諫魏武不從其事顯然非因種菜遯逃而去如胡冲所云何乖
僻之甚乎)東海昌霸反郡縣多叛操為昭烈衆數萬人遣孫
乾與袁紹連和操遣長史劉岱中郎將王忠擊之不克
昭烈謂岱等曰汝百軰來無如我何曹操自來未可知
爾
五年春正月董承等事覺操殺承及王服种輯皆夷三
族自將攻昭烈初昭烈謂操方與紹連兵不得東候騎
卒至言曹公自来昭烈大驚及戰師望風崩潰操盡收
其衆虜昭烈妻子并禽關羽以歸昭烈走青州青州刺
史袁譚昭烈故茂才也將步騎迎昭烈昭烈隨譚到平
原譚馳使白紹紹遣將道路奉迎身去鄴二百里與昭
烈相見駐月餘所失亡士卒稍稍來集操與袁紹相拒
於官渡汝南黃巾劉辟等叛操應紹紹遣昭烈將兵與
辟等略許下夏四月孫策卒弟權代領其衆關羽亡歸
操遣曹仁將兵擊昭烈昭烈還紹軍隂欲離紹乃說紹
南連劉表秋七月紹遣昭烈將本兵復至汝南與龔都
等合衆數千人操遣蔡楊(謹案今志作蔡陽宋本作楊與此合)擊之為昭
烈所殺冬十月操大破紹軍
六年秋九月操自擊昭烈昭烈遣糜竺孫乾與劉表相
聞表自郊迎以上賓禮待之益其兵使屯新野荆州豪
傑歸昭烈者日益多表疑其心隂禦之一日表置宴蒯
越蔡瑁欲因會取昭烈或以急告昭烈託被酒潛遯所
乘馬曰的盧走堕檀溪水中昭烈曰的盧今日厄矣可
努力的盧一躍三丈遂得免(謹案傅玄乘輿馬賦曰劉備之初降也太祖賜之驄馬
使自至廐選之名馬以百數莫可意者次至下廐有的盧馬委棄莫視瘦瘁骨立劉備檢而取之衆莫不笑之
其後劉備奔于荆州逸足電發追不可逮衆乃服焉)昭烈益開誠待之越等服其
雅量表亦不復疑終表之世遂無釁故(原注孫盛曰檀溪之事此不然
之言備時羇旅客主勢殊若有此變豈能晏然終表之世而無釁故乎此世俗妄說非是實也按陳志豪傑
歸先主者日益多表疑其心隂禦之則越瑁之譖或有之檀溪之急似不為妄今取之是已)
七年夏五月袁紹卒子尚自領州劉表遣昭烈拒夏侯
惇于禁等于博望昭烈設伏兵一旦燒屯偽遯惇等追
之伏發大破之
九年秋七月曹操克鄴遂有冀青幽并四州
十二年春曺操北征烏桓昭烈說表襲許表不能用操
自柳城還表謂昭烈曰不用君言失此大會昭烈曰今
天下分裂日尋干戈事會之來豈有終極乎若能應之
于後者則此未足為恨也昭烈在荆州數年嘗于表坐
起至厠慨然流涕表怪問昭烈曰平常身不離鞍髀(原注音陛)
肉皆消今不復騎髀裏肉生日月如流老將至矣而功
業不建是以悲耳(謹案此段裴松之注在昭烈初歸劉表下此据在荆州數年語移在十二
年後)昭烈訪士于㐮陽司馬徽徽盛稱瑯邪諸葛亮昭烈
三往乃得見問天下大計亮說昭烈取荆益結好孫權
與共圖操興復漢室
十三年秋八月曹操南擊劉表表病篤以州譲昭烈昭
烈不從乃託子琮焉(原注英雄記表病上備領荆州刺史魏書表病篤托國于備顧謂曰
我兒不才諸將並零落我死之後卿便攝荆州備曰諸子自賢君其憂病或勸備宜從表言備曰此人待我厚
今從其言人必以我為薄所不忍也)表尋卒(謹案三國志曹公南征表會表卒繫在十二年而武帝紀
則云建安十三年秋七月公南征劉表八月表卒兩傳年不符此改屬十三年與曹操傳相應較陳志為密矣)
琮自領州九月操至新野琮遣使請降于操時昭烈屯
樊琮不敢告昭烈久之乃覺遣所親問琮琮令宋忠詣
昭烈言故時操已在宛昭烈大驚謂忠曰卿等作事不
早相語禍至乃始告邪引刀向忠曰今斷卿頭不足解
忿亦恥大丈夫臨别復殺卿軰遣忠去呼部曲共議或
勸昭烈攻琮荆州可得昭烈曰劉荆州臨危託我以孤
遺背信自濟吾所不為死何面目以見劉荆州乎遂將
其衆去過㐮陽駐馬呼琮琮懼不能起琮左右及荆州
人多歸昭烈昭烈過辭劉表墓泣涕而去比到當陽衆
十餘萬輜重數千兩日行十餘里别遣關羽乘船數百
艘使會江陵或謂昭烈曰宜速行保江陵今雖擁大衆
被甲者少若曹操兵至何以拒之昭烈曰夫濟大事必
以人為本今人歸吾吾何忍棄去(原注習鑿齒曰先主顛沛險難而信義愈
明勢逼事危而言不失道追景升之顧則情感三軍戀赴義之士則甘與同敗觀其所以結物情者豈徒投醪
撫寒含蓼問疾而已哉其終濟大業不亦宜乎)操以江陵有軍實恐昭烈據之
乃釋輜重輕軍到㐮陽聞昭烈已過操將騎五千急追
之一日一夜行三百餘里及于當陽之長阪昭烈棄妻
子與諸葛亮張飛趙雲等數十騎走操大獲其人衆輜
重昭烈斜趨漢津適與羽船會得濟沔遇表長子江夏
太守琦衆萬餘人與俱到夏口適孫權遣魯肅弔劉表
二子并說昭烈撫有表衆恊力治操肅未至而操已濟
漢故肅與昭烈遇于當陽長阪肅達權旨致慇勤意且
問昭烈曰豫州今欲何至昭烈曰與蒼梧太守吳巨(謹案
士燮及步隲傳皆作吳巨與此合陳志作吳臣誤)有舊欲往投之肅曰孫討虜
聰明仁惠敬賢禮士江表英雄咸歸附之已據有六郡
兵精糧多足以立事今為君計莫若自結于東共濟世
業巨乃凡人偏在遠郡行將為人所併豈足託乎昭烈
甚悦遂用肅計住鄂縣之樊口冬十月遣諸葛亮隨肅
求救於孫權權遣周瑜程普等水軍數萬與昭烈并力
及操戰於赤壁大破之焚其舟船昭烈與周瑜諸軍水
陸並進追到南郡時又疾疫操軍多死操乃遁歸昭烈
表劉琦為荆州刺史又南征四郡武陵太守金旋長沙
太守韓玄桂陽太守趙範零陵太守劉度皆降(原注三輔决錄
注金旋字元機京兆人歴位黃門郎漢陽太守徵拜議郎遷中郎將領武陵太守為備所攻劫死子禕事見魏
武本紀)廬江雷緒率部曲數萬口來歸以諸葛亮為軍師
中郎將督零陵桂陽長沙三郡調其賦稅以充軍實偏
將軍趙雲為桂陽太守
十四年冬昭烈表孫權行車騎將軍領徐州牧會劉琦
卒權表昭烈領荆州牧周瑜為南郡太守分南岸地以
給昭烈昭烈立營於油口改名公安權稍畏之以妹妻
昭烈
十五年劉表故吏士多歸昭烈昭烈以周瑜所給地少
不足以容衆冬十二月乃自詣京見權求都督荆州周瑜
吕範勸權留之權不從禮遇甚盛綢繆恩紀及歸昭烈謂
左右曰孫車騎長上短下其難為下吾不可以再見之乃
晝夜兼行至公安聞瑜謀謂龐統曰天下智謀之士所見
略同孔明諫孤莫行亦慮此也孤方危急不得不往孤以
仲謀所防在北當賴孤為援故决意不疑耳此誠險塗殆
不免周瑜之手未幾瑜卒魯肅代領其衆勸權以荆州借
昭烈與共拒曹操權從之權欲與昭烈共取蜀遣使來言
曰米賊張魯據巴漢為操耳目規圖益州劉璋不武不能
自守若操得蜀則荆州危矣今欲先攻取璋進討張魯西
連全蜀一統吳楚雖有十操無所憂也或以為宜報聽許
權終不能越荆有蜀蜀地可為己有荆州主簿殷觀進
曰若為權先驅進未能克蜀退為權所乘即事去矣今
但可贊其伐蜀而說新據諸郡未可興動權必不敢越
我而取蜀如此進退在我可以收吳蜀之利昭烈從之
答權使曰益州富彊土地險阻劉璋雖弱足以自守張
魯虚偽未必盡忠於操今暴師蜀漢轉輸萬里欲戰克
攻取雖吳起不能定其規孫武不能善其事也曹操雖
有無君之心而有奉主之名議者見其失利于赤壁謂
其力屈無復遠圖今操三分天下已有其二將欲飲馬
於滄海觀兵於吳會豈肯守此坐須老乎而同盟無故
自相攻伐借樞於操使敵承其隙非長策也且備與璋
託為宗室冀馮英靈以匡漢朝今璋得罪于左右願加
寬貸權不聽遣孫瑜率水軍往夏口昭烈不聽軍過謂
瑜曰汝欲取蜀吾當被髮入山不失信于天下也使關
羽屯江陵張飛屯秭歸諸葛亮據南郡昭烈自往孱陵
權不得已召瑜還遷殷觀為别駕從事交趾太守士燮
以嶺南七郡降于孫權權以步隲為交州刺史盡有嶺
南地
十六年益州牧劉璋聞曹操將遣鍾繇等向漢中討張
魯内懷恐懼别駕從事張松說璋請昭烈討魯拒操隂
謀推戴以為州主璋然之使法正將四千人迎昭烈正
因陳益州可取之策昭烈疑之龐統言于昭烈曰荆州
荒殘人物殫盡東有孫權北有曹操難以得志益州國
富民強戶口百萬四部兵馬所出必具寳貨無求于外
得以為資大業可成也昭烈曰今指與吾為水火者曹
操也操以急吾以寬操以暴吾以仁操以譎吾以忠每
與操反事乃可成爾今以小利而失信義于天下奈何
統曰權變之時固非一道所能定也且兼弱攻昧逆取
順守古人所貴若事定之後封以大國何負于信今日
不取終為人利爾昭烈以為然於是厚以恩意接納正(原注
韋曜吳書備前見張松後得法正皆厚以恩意接納盡其殷勤之歡因問蜀中闊狹兵器府庫人馬衆寡及諸
要害道里遠近松等具言之又畫地圖山川處所由是盡知益州虛實案劉璋傳昭烈紀松未嘗見昭烈吳書
為妄)乃留諸葛亮關羽等守荆州以趙雲領留營司馬昭
烈將步卒數萬入益州劉璋敕在所供奉昭烈入境如
歸前後贈遺巨億計昭烈自江州北由墊(原注徒協反)江詣
涪璋自出迎相見甚歡張松令法正白昭烈便可於會
所襲璋昭烈曰此大事也不可倉卒璋推昭烈行大司
馬領司隸校尉昭烈亦推璋行鎮西大將軍益州牧璋增
昭烈兵使擊張魯又令督白水軍昭烈并軍三萬餘人
車甲器械資貨甚盛璋還成都昭烈北到葭萌未即討
魯厚樹恩德以收衆心
十七年冬曹操伐孫權權呼昭烈自救昭烈遣使告璋
曰曹操伐吳吳憂危急孫氏與孤本為脣齒又樂進在
青泥與關羽相拒今不往救羽進必大克轉侵州界其
憂有甚于魯魯自守之賊不足慮也乃從璋求萬兵及
資寳欲以東行璋但許兵四千其餘皆給半昭烈因激
怒其衆曰吾為益州征強敵師徒勤瘁今帑藏山積而
恡於功賞望士大夫為出死力其可得乎張松書與昭
烈及法正曰今大事垂成如何釋此去乎松兄廣陵太
守肅懼禍白璋發其謀於是璋收斬松嫌隙始搆矣璋
敕關戍諸將文書勿復關通昭烈昭烈大怒召璋白水
軍督楊懷責以無禮斬之(謹案零陵先賢傳曰劉璋請劉備璋將楊懷數諫備悟使
人請璋子禕及懷酒酣備見懷佩匕首備出其七首謂懷曰將軍七首好孤亦有可得觀之懷與之備得七首謂懷曰汝小
子何敢間我兄弟之好耶懷罵言未訖備斬之)乃使黃忠卓膺勒兵向璋昭烈
徑至關頭質諸將并士卒妻子引兵與忠膺等進據涪
十八年夏五月曹操自立為魏公加九錫璋遣劉瑰冷
苞張任鄧賢吳懿(謹案蜀志無吳懿二字)等拒昭烈皆敗退保綿
竹懿詣軍降(原注益部耆舊雜記張任蜀郡人家世寒門少有膽勇志節仕州為從事)璋復
遣李嚴督綿竹諸軍嚴率衆降昭烈軍益強分遣諸將
平下屬縣諸葛亮張飛趙雲等將兵泝流定白帝江州
江陽惟關羽留鎮荆州昭烈進軍圍雒時璋子循守城
被攻且一年
十九年夏張任勒兵於鴈橋逆戰被禽昭烈以任忠勇
欲降之任厲聲曰老臣不復事二主矣乃殺之雒城破
進圍成都征西將軍馬超率衆來歸屯于城北城中震
恐後數十日昭烈令從事簡雍入說璋璋從雍出降蜀
中殷盛豐樂昭烈置酒大饗士卒取城中金銀分賜將
士還其穀帛昭烈領益州牧諸葛亮為股肱法正為謀
主關羽張飛馬超為爪牙許靖糜竺簡雍為賓友及董
和黃權李嚴等本璋之所授用也吳懿費觀等又璋之
婚親也彭羕(原注餘亮反)又璋之所排擯也劉巴者宿昔之所
忌恨也皆處之顯任盡其器能有志之士無不競勸冬
十一月曹操弑皇后伏氏酖殺二皇子
二十年孫權聞昭烈取益州逐劉璋令中司馬諸葛瑾
從昭烈求荆州諸郡昭烈不許曰吾方圖凉州得凉州
當以荆州相與權大怒乃遣吕蒙襲奪長沙零陵桂陽
三郡夏五月昭烈引兵五萬下公安令關羽入益陽時
曹操定漢中張魯走巴西昭烈聞之與權連和分荆州
江夏長沙桂陽東屬南郡零陵武陵西屬引軍還江州
冬十一月遣黃權將兵迎張魯魯已降操操使夏侯淵
張郃屯漢中犯暴巴界昭烈令張飛進兵宕渠與郃等
戰于瓦口郃敗走并擊巴賨(原注䍧冬反)破之昭烈還成都
二十一年夏四月曹操自為魏王
二十二年春三月孫權降于曹操冬昭烈進兵漢中分
遣張飛馬超吳蘭等屯下辨又遣雷銅等入武都(謹案陳志
作入成都上云進兵漢中何有分遣他將入成都之理考華陽國志云遣將吳蘭雷銅入武都與此合志誤)
二十三年春飛等皆為操兵所破昭烈次于陽平與操
將夏候淵張郃相拒
二十四年春自陽平南渡沔水緣山稍前營于定軍山
(謹案陳志作於定軍山勢作營考法正傳作定軍興勢興勢山名作山勢誤此書作營于定軍山據通鑑也)
淵等引兵來爭昭烈命黃忠乘高鼓譟攻之大破淵軍
斬淵(原注陳志作斬郃誤)及操所署益州刺史趙顒等操自長安
出斜谷軍遮要以臨漢中昭烈曰曹操雖來無能為也
我必有漢川矣及操至昭烈斂衆拒險終不交鋒相守
積月操軍亡者日多乃引軍出翊軍將軍趙雲擊敗之
夏操遯還長安昭烈遂有漢中遣劉封孟達李平等攻
申耽于上庸耽舉郡降秋七月羣下上昭烈為漢中王
表于帝曰平西將軍都亭侯臣馬超左將軍領長史鎮
軍將軍臣許靖營司馬臣龐羲議曹從事中郎軍議中
郎將臣射援(原注三輔决錄注援字文雄扶風人也其先本姓謝與北地諸謝同族始祖謝服為
將軍出征天子以謝服非令名改為射子孫氏焉兄堅字文固少有美名辟公府為黃門侍郎獻帝之初三輔
饑亂堅去官與弟援南入蜀依劉璋璋以堅為長史劉備代璋以堅為廣漢蜀郡太守援亦少有名行太尉皇
甫嵩賢其才而以女妻之丞相諸葛亮以援為祭酒遷從事中郎卒官)軍師將軍臣諸葛
亮盪寇將軍漢夀亭侯臣關羽征虜將軍新亭侯臣張
飛征西將軍臣黃忠鎮遠將軍臣頼恭揚武將軍臣法
正興業將軍臣李嚴等一百二十人上言曰昔唐堯至
聖而四凶在朝(原注尚書舜流共工于幽州放驩兜于崇山竄三苖于三危殛鯀于羽山四罪
而天下咸服左氏傳舜相堯流四凶族)周成仁賢而四國作難(原注史記成王少周
攝政當國管叔蔡叔霍叔與殷武庚作亂周公東征殺武庚管叔放蔡叔霍叔以微子啟代殷後國于宋)高
后稱制而諸吕竊命(原注漢書吕后以周吕侯子台為吕王台弟産為梁王建成侯釋之
子禄為趙王上將軍各領南北軍吕后崩禄産因謀作亂大尉勃與朱虛侯章等共誅之遂滅吕氏立文帝)
孝昭幼冲而上官逆謀(原注漢書孝昭上官皇后上官安之女也安父桀為左將軍與霍
光皆受遺詔輔少主昭帝立安女為皇后以安為車騎將軍桀安遂與燕王旦謀殺霍光因廢帝立桀事覺皆
伏誅)皆馮世寵藉履國權窮凶極亂社稷幾危非大舜周
公朱虛博陸則不能流放禽討安危定傾伏惟陛下誕
姿聖德統理萬邦而遭厄運不造之艱董卓首難蕩覆
京畿曹操階禍竊執天衡皇后太子鴆殺見害剥亂天
下殘毁民物久令陛下蒙塵憂厄幽處虛邑人神無主
遏絶王命厭昧皇極欲盜神器左將軍領司隸校尉豫
荆益三州牧宜城亭侯備受朝爵秩念在輸力以殉國
難覩其機兆赫然憤發與車騎將軍董承同謀誅操將
安國家克寧舊都會承機事不密令操游魂得遂長惡
殘泯海内臣等每懼王室大有閻樂之禍(原注史記二世齋于望夷
宫趙高使其壻咸陽令閻樂將吏卒千餘人入宫前即二世數曰足下驕恣誅殺無道天下共叛足下足下其
自為計麾其兵進二世自殺)小有定安之變(原注漢書平帝崩立宣帝玄孫嬰為皇太子號
曰孺子安漢公莽居攝踐阼稱攝皇帝及莽即真天子位封嬰定安公敕阿乳母不得與語常在四壁中至于
長大不能名六畜)夙夜惴惴戰慄累息昔在虞書敦序九族周
監二代封建同姓詩著其義歴載長久漢興之初割裂
疆土尊王子弟是以卒折諸吕之難而成太宗之基臣
等以備肺腑枝葉宗子藩翰心存國家念在弭亂自操
破于漢中海内英雄望風蟻附而爵號不顯九錫未加
非所以鎮衛社稷光昭萬世也奉辭在外禮命斷絶昔
河西太守梁統等值漢中興限于山河位同權均不能
相率咸推竇融以為元帥卒立效績摧破隗囂(原注後漢書更
始以竇融為張掖屬國都尉酒泉太守梁統等推融行河西五郡大將軍事遣使奉書獻馬于光武率步騎數
萬與大將軍會高平共破隗囂與五郡太守詣雒陽上凉州牧安豐侯印綬拜冀州牧遷大司空)今社
稷之難急于隴蜀操外吞天下内殘群寮朝廷有蕭墻
之危而禦侮未建可為寒心臣等輒依舊典封備漢中
王拜大司馬董齊六軍糾合同盟埽滅凶逆以漢中巴
蜀廣漢犍為為國所署置依漢初諸侯王故典夫權宜
之制苟利社稷專之可也然後功成事立臣等退伏矯
罪雖死無恨遂于沔陽設壇場陳兵列衆羣下陪位讀
奏訖御王冠於昭烈昭烈上言於帝曰臣以具臣之才荷上
將之任董督三軍奉辭于外不能掃除寇難靖匡王室
久使陛下聖教陵遲六合之内否而未泰惟憂反側疢
如疾首曩者董卓造為亂階自是之後羣凶縱横殘剥
海内頼陛下聖德威靈人神同應或忠義奮討或上天
降罰暴逆並殪以漸冰消惟獨曹操久未梟除侵擅國
權恣心極亂臣昔與車騎將軍董承圖謀討操機事不
密承見陷害臣播越失據忠義不果遂使操窮凶極逆
主后戕弑皇子鴆害雖糾合同盟念在奮力懦弱不武
歴年未效常恐殞沒孤負國恩寤寐永歎夕惕若厲今
臣羣寮以為在昔虞書敦叙九族庶明勵翼五帝損益
此道不廢周監二代並建諸姬實頼晉鄭夾輔之福(原注
左氏傳昔武王克商光有天下封其兄弟之國者十有五人姬姓之國者四十人皆舉親也史記犬戎殺幽王
晉文侯鄭武公立故太子宜臼是為平王)高祖龍興尊王子弟大啟九國(原注
漢書諸侯王表九國燕代齊趙梁楚吳淮南長沙也)卒斬諸吕以安太宗今操惡
直醜正實繁有徒包藏禍心簒竊已顯既宗室微弱帝
族無位斟酌古式依假權宜上臣大司馬漢中王臣伏
自三省受國厚恩荷任一方陳力未效所獲已過不宜
復忝高位以重罪謗羣寮見逼廹臣以義臣恨惟寇賊
不梟國難未已宗廟傾危社稷將墜誠臣憂責碎首之
負(謹案誠臣憂責誠陳志作成)若應權通變以寧靖聖朝雖赴水火
所不得辭敢慮常宜以防後悔輒順衆議拜受印璽以
崇國威仰惟爵號位高寵厚俯思報效憂深責重驚怖
累息如臨于谷盡力輸誠奬厲六師率齊羣義應天順
時撲討凶逆以寧社稷以報萬分謹拜章因驛上還所
假左將軍宜城亭侯印綬于是還治成都拔魏延為都
督鎮漢中起館舍築亭障㳂成都至白水關四百餘區
時關羽攻曹操將曹仁殺龐德禽于禁于樊孫權與曹
操牋請討羽自效遂令吕蒙取荆州羽師潰死之
二十五年春曹操卒曹丕自為魏王秋七月將軍孟達
上庸太守申耽叛降于丕副軍中郎將劉封伏誅冬十
一月丕廢帝為山陽公遂稱尊號
章武元年春三月蜀中傳言獻帝已遇弑王乃發喪制
服諡曰孝愍皇帝是後在所並言符瑞故議郎陽泉侯
劉豹青衣侯向舉偏將軍張裔黃權大司馬屬殷純益
州别駕從事趙莋治中從事楊洪從事祭酒何宗議曹
從事杜瓊勸學從事張奭尹默譙周等(謹案顧炎武日知錄曰譙周傳
建興中丞相亮領益州牧命周為勸學從事而先主未稱尊號即有勸學從事張奭尹默譙周等上言前後不
同按周卒于晉泰始六年年七十二而昭烈即位之年年僅二十有三未必與勸進之列從本傳為是)上
言臣聞河圖洛書五經䜟緯孔子所甄騐應自遠謹案
雒書甄曜度曰赤三日德昌九世會備合為帝際雒書
寳號命曰天度帝道備稱皇以統握契百成不敗雒書
錄運期曰九侯七傑爭命民炊骸道路籍籍履人頭誰
使主者玄且來孝經鉤命决錄曰帝三建九會備臣父
羣未亡時言西南數有黃氣直立數丈見來積年時時
有景雲祥風從璿璣下來應之此為異瑞又二十二年
中數有氣如旂從西竟東中天而行圖書曰必有天子
出其方加是年太白熒惑填星常從歲星相追近漢興五星
從歲星謀歲星主義漢位在西義之上方故漢法常以
歲星候人主當有聖主起于此州以致中興時許帝尚
存故羣下不敢漏言頃者熒惑復追歲星見在胃昴畢
昴畢為天綱經曰帝星處之衆邪消亡聖諱豫覩推揆
期驗符合數至若此非一臣聞聖王先天而天不違後
天而奉天時故應際而生與神合契願大王應天順民
速即洪業以寧海内太傅許靖安漢將軍麋竺軍師將
軍諸葛亮太常頼恭光禄勲黃權少府王謀等上言曹
丕簒漢湮滅漢室竊據神噐刦廹忠良酷烈無道人鬼
忿毒咸思劉氏今上無天子海内惶惶靡所式仰羣下
前後上書者八百餘人咸稱述符瑞圖䜟明徵間黃龍
見武陽赤水九日乃去孝經援神契曰德至淵泉則黃
龍見龍者君之象也易乾九五飛龍在天大王當龍升
登帝位也又前關羽圍樊㐮陽男子張嘉王休獻玉璽
璽潜漢水伏于淵泉暉景燭燿靈光徹天夫漢者高祖
本所起定天下之國號也大王襲先帝軌迹亦興于漢
中也今天子玉璽神光先見璽出襄陽漢水之末明大
王承其下流授與大王以天子位瑞命符應非人力所
致昔周有烏魚之瑞(原注史記武王渡河白魚入于王舟有火自上復于下至王屋流為
烏其色赤其聲魄云)咸曰休哉二祖受命圖書先著以為徵驗今
上天告祥羣儒英俊並進河雒孔子䜟記咸悉具至伏
惟大王出自孝景皇帝中山靖王之胄本枝百世乾祇
降祚聖姿碩茂神武在躬仁覆積德愛人好士是以四
方歸心焉考省靈圖啟發䜟緯神明之表名諱昭著宜
即帝位以纂二祖紹嗣昭穆天下幸甚臣等謹與博士
許慈議即孟光建立禮儀擇令辰上尊號王乃即皇帝
位于成都武擔之南(原注本紀成都有丈夫化為女子顔色美好蓋山精也蜀王取以為
妻不習水土疾病欲歸國蜀王留之無幾物故蜀王發卒之武都擔土于成都郭中葬蓋地數畆高十丈號曰
武擔也裴松之曰武擔山名在成都西北蓋以乾位在西北故就之以即阼)冊曰惟建安二
十六年四月丙午皇帝備敢用玄牡昭告皇天上帝后
土神祇漢有天下歴數無疆曩者王莽簒盜光武皇帝
震怒致誅社稷復存今曹操阻兵安忍戮殺主后滔天
泯夏罔顧天顯操子丕載其凶逆竊居神器羣臣將士
以為社稷隳廢備宜脩之嗣武二祖龔行天罰備雖否
德懼忝帝位詢于庶民外及蠻夷君長僉曰天命不可
以不答祖業不可以久替四海不可以無主率土式望
在備一人畏天明命又懼漢邦(謹案漢高祖諱邦昭烈即位冊文不應直書漢
邦疑作漢祚為是)將湮于地謹擇元日與百寮登壇受皇帝璽
綬修燔瘞告𩔖于天神惟神饗祚于漢家永綏四海(原注
魏書備聞曹公薨遣掾韓冉奉書弔并致賻贈之禮文帝惡其因喪求好敕荆州刺史斬冉絶使命典略備遣軍
謀掾韓冉齋書弔并貢錦布冉稱疾住上庸致其書適會受終有詔報答以引致之備得報書遂稱制比皆魏
自夸之辭非實事也昭烈與操丕不共戴天方討賊復漢豈弔喪致貢與修好乎)夏四月大赦
改元以諸葛亮為丞相許靖為司徒置百官立宗廟祫
祭高皇帝以下(原注裴松之曰先主雖云出自孝景而世數悠遠昭穆難明既紹漢祚不知以
何帝為元祖以立親廟于時英賢作輔儒生在官宗廟制度必有憲章而載記闕略良可恨哉)五月立
皇后吳氏子禪為皇太子六月立子永為魯王理為梁
王帝忿孫權之附操襲殺關羽欲親討權趙雲等諫不
聽令車騎將軍張飛將兵先出閬中盜殺飛以其首奔
權秋七月帝東征權權遺書請和帝不許權令陸遜督
朱然等拒帝八月權復遣使降魏魏封權為吳王曹氏
始稱魏與為列國也陸遜李異劉阿等屯巫秭歸將軍
吳班馮習自巫攻破異等軍次秭歸武陵五谿蠻夷遣
使請兵
二年春正月帝引軍還秭歸將軍吳班陳式以水軍屯
夷陵夾江東西岸二月帝自秭歸率諸將進軍緣山絶
嶺于夷道猇(原注詳交反)亭駐營自佷(原注音恒)山通武陵遣侍中馬
良安慰五谿蠻夷咸相率響應鎮北將軍黃權督江北
諸軍與遜軍相拒于夷陵道夏六月黃氣見自秭歸十
餘里中廣數十丈後十餘日陸遜大破諸軍于猇亭馮
習張南死之帝自猇亭收合離散棄船由步道還魚復
將軍傅肜殿後死之改魚復縣曰永安遜遣將軍季異
劉阿等踵後躡漢軍屯駐南山秋八月收兵還巫帝大
恚慙曰吾乃為陸遜所折辱豈非天耶黃權在江北不
得還率衆降魏司徒許靖薨(原注凡諸王三公丞相大將軍大司馬皆書薨)孫
權聞帝住白帝甚懼遣使請和帝許之遣太中大夫宗
瑋報命冬十二月漢嘉太守黃元聞帝不豫舉兵叛
三年春二月丞相亮自成都至永安(原注凡漢丞相大將軍大司馬皆以
官冠名尊之也吳魏則並書姓名降殺也)三月將軍陳曶(原注音笏)獲黃元斬之帝
病篤託孤于丞相亮尚書令李嚴為副敕太子曰朕初
疾但下痢爾後轉雜他病殆不自濟人五十不稱夭朕
年已六十有餘何所復恨但以卿兄弟為念爾射君到
說丞相歎卿智量甚大增修過于所望審能如此朕復
何憂勉之勉之勿以惡小而為之勿以善小而不為(謹案
賈誼新書審微篇云善不可謂小而無益不善不可謂小而無傷語意正與此合)惟賢惟德可
以服人汝父德薄不足效也汝與丞相從事事之如父
夏四月癸巳帝崩于永安宫年六十三(原注陳夀評曰先主之宏毅寬
厚知人待士蓋有高祖之風焉及其舉國託孤于諸葛亮而心神無二誠君臣之至公古今之盛軌也凡陳志
評與本議不同而有義理者則載本傳下蔑劣不成章者則皆略去云義例曰天子曰崩諸侯曰薨大夫曰
卒史漢因之太上皇皇帝太后皇后皆書崩皇子諸王妃夫人公侯大臣皆書薨百官羣寮皆書卒夀以魏為
正統一用此例而漢昭烈書殂吳大帝書薨其餘臣寮皆曰卒通鑑因之漢吳主皆書殂例也今更漢從正統
例而魏吳臣主皆書卒如春秋書諸侯曰卒從大夫之例云)亮上言于末帝曰伏惟
大行皇帝(原注天子崩未有諡故稱大行)邁仁樹德覆燾無疆昊天不
弔寢疾彌留今月二十四日奄忽升遐臣妾號咷若喪
考妣乃顧遺詔事惟太宗動容損益百寮發哀滿三日
除服到葬期復如禮其郡國太守相都尉縣令長三日
便除服臣亮親受敕戒震畏神靈不敢有違臣請宣下
奉行五月梓宫自永安還成都諡曰昭烈皇帝秋八月
葬惠陵
議曰(原注義例曰初孔子贊易序詩書皆别為篇載于本文後古之制作之法也至左氏為春秋作傳于行事
得失之際則載斷辭曰書曰故書不書君子曰或當世諸人之論與本文錯置然經自經傳自傳猶存古制也及司
馬遷作史記于帝紀表書世家列傳作序及論皆稱太史公曰其終篇則有自序及叙傳以韻語敘斷諸人行事與
本史錯置班固作漢書其序則即其文序下其論則曰贊或載其父之言則曰任城掾班彪曰其終亦有敘傳後世
謂之史述贊亦與本史錯置范曄後漢書其序遵固法而更贊曰論亦或援引其先世及諸人之言更敘傳曰贊置
于論之後而序論贊各自為篇載于正史後復古制也至唐章懷太子賢始錯置如史漢陳夀三國志更論曰評而
不作贊今既改作參用後漢三國晉宋以來諸儒論議故更評曰議其援引諸人書名而不書官插入本議而斷以
己意亦錯置正史間不復如古制别載便觀覽也)三王家天下其子若孫與其族屬
傳繼紹復則統紀在焉不幸而草竊間貳攘奪叨據終非
其有故羿浞割夏則少康興(原注左氏傳昔夏之方襄也后羿自鉏遷于窮石因
夏氏以代夏政而用伯明氏之子寒浞浞殺羿烹之以食其子子不忍食殺于窮門浞因羿室生澆及殪使澆
滅斟灌氏及斟鄩氏而相為澆所滅后緡歸于有仍生少康有夏之臣靡自有鬲收二國之燼以滅浞而立少
康少康滅澆于過后抒滅殪于戈按史記仲康崩子帝相立中間歴后羿寒浞二世凡簒夏四十有二年而少
康復國)犬戎斃周則平王立(原注史記幽王嬖愛褒姒生子伯服廢申后并去太子宜
臼以褒姒為后以伯服為太子申后申侯女也申侯怒與繒西夷犬戎攻幽王殺幽王驪山下于是諸侯乃即
申侯共立故太子宜臼是為平王東遷于洛邑)吳楚僣號諸侯不王孔子作春
秋加王于正以大一統(原注吳本伯爵後僣稱王楚本男爵後僣稱王春秋皆貶而稱
子公羊傳何言乎王正月大一統也)歴五伯迄顯赧二周王室餘七邑(原注
五伯齊桓公晉文公秦穆公宋襄公楚莊王考王封其弟于河南是為桓公卒子威公立卒子惠公立是為西
周公惠公封其少子于鞏號東周公王赧時東西周分治而王赧都西周秦滅東西周比亡凡七縣河南洛陽
谷城平隂偃師鞏緱氏)天下羣起而稱王稱帝(原注六國皆稱王秦稱西帝齊稱東
帝)周之統自若也漢得天統莽簒而在光武操竊而在
昭烈魏吳雖僣猶夫吳楚也昭烈天資仁厚宇量弘毅
巋然一世之雄以興復漢室為己任﨑嶇百折僨而益
堅顛沛之際信義逾明故能終繫景命信大義于天下
任賢使能灑落誠盡使諸葛亮以死自效復見三代君
臣高光為不亡矣國賊未討境土未復而僨軍崩殂哀
哉
贊曰於赫漢道滅于閹醜運踰百六載罹陽九(原注漢書元歲
之閏隂陽災三統閏法易九戹曰初入元百六陽九次三百七十四隂九次四百八十陽九次七百二十隂七
次七百二十陽七次六百隂五次六百陽五次四百八十隂三次四百八十陽三凡四千六百一十七歲與一
元終經歲四千五百六十災歲五十七)裂土分曜搴樞解紐兇婪詐慝攘
據叨有嚴翼昭烈仁誠迪哲弘我炎正桓桓秉鉞纂高
系公討賊立國權競請盟丕豈其敵燕南三士(原注關羽張飛
趙雲)隆中一賢(原注諸葛亮)左提右挈百折彌堅崦嵫返照騰
輝揭天皇矣帝統既絶復傳
