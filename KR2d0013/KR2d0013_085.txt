欽定四庫全書
續後漢書卷八十上元郝經撰
列傳第七十七上
西戎
羌(赤亭羌湟中月氏胡氐白馬氐仇池氐略陽氐□氏符氏吕氐)
西戎者雍涼梁益之西并西域諸羌戎也其種𩔖尚矣
當堯之時縉雲氏有不才子為諸侯國于江南洞庭彭
蠡之間南嶽之下號為三苗貪于飲食冒于貨賄侵欲
崇侈不可盈厭聚斂積實不可紀極不念孤寡不恤窮
匱天下之民謂之饕餮舜相堯使禹征之三旬弗克禹
乃班師振旅舞干羽脩文德而苗民始服遂流四凶族
竄三苗于三危金城河關之西南羌地是也濱于析支
至于河首緜地千里禹别九州雍州之域析支渠搜西
戎即叙於是諸戎種落復被饕餮之俗生聚曼衍南接
蜀漢徼外蠻夷西北入玁狁鄯善車師諸國種𩔖繁熾
不立君臣無相長一彊則分種為酋豪弱則為人附落
更相鈔暴以力為雄長於山谷短於平地不能持久而
果於觸突以戰死為吉病終為不祥堪耐寒苦同之禽
獸雖婦人産子亦不避風雪堅剛勇鷙鍾西方金行之
氣焉夏太康失國畎夷背叛(原注史記索隠韋昭云春秋以為犬戎按畎音犬小
顔云即昆夷也山海經云黃帝生苗苗生龍龍生融融生吾吾生并明并明生白白生犬犬有牝牡是為犬戎
說文云赤狄本犬種字從犬又山海經云有人面獸身名犬夷賈逵云犬夷戎之别種也謹案今山海經本
作黃帝生苗龍苗龍生融吾融吾生弄明弄明生白犬弄一作卞)后相征之七年乃服
至于后泄始加爵命后桀之亂畎夷入居邠岐之間成
湯伐夏攘而出之殷道中微西戎復叛武丁征之三年
乃克故其詩曰自彼氐羌莫敢不來王及武乙暴虐犬
戎入寇周王季伐西落鬼戎俘翟王二十(原注竹書紀年武乙三十
五年周王季伐西落鬼戎俘二十翟王)太丁之時王季復伐燕京之戎大
敗周師(原注竹書紀年太丁二年周人伐燕京之戎周師大敗)後二年周人克余
無之戎於是太丁命季歴為牧師(原注竹書紀年太丁四年周人伐余無之
戎克之命周王季為殷牧師)更伐始呼翳徒之戎皆克之(原注竹書紀年太丁
七年周人伐始呼之戎克之十一年周人伐翳徒之戎捷其三大夫)其後西伯逐昆夷率
西戎征殷之畔國以事紂武王伐紂羌髳會之穆王時戎
不脩貢乃征犬戎獲其王又得四白鹿四白狼遂遷戎
于太原荒服不至夷王政衰乃命虢公伐太原之戎厲
王無道戎乃入犬丘殺秦仲之族宣王命秦仲伐戎
為戎所殺又遣兵伐太原戎不克又伐條戎王師敗績
戎人遂滅姜侯之邑王伐申戎破之幽王即位命伯士
伐六濟之戎軍敗伯士死焉其年戎圍犬丘虜秦襄公
之兄伯父及王廢申后而立褒姒申侯與犬戎攻周弑
王驪山平王乃東遷雒邑鄭武公晉文侯秦襄公攻戎
救周戎盡虜周民與其寶器而歸平王之末周遂陵遲
戎逼諸華隴山以東及乎伊雒侵淫秦晉往往為戎渭首
有狄䝠(原注音桓)邽冀戎涇北有義渠戎洛州有大荔戎渭
南有驪戎伊雒間有揚拒泉臯戎及茅戎潁首以西有
蠻民之戎在所以部落同夫列國交聘覲享會盟征伐
日益彊大東侵曹魯遂入王城秦晉伐戎以救周又寇
京師齊柦公徵諸侯戍周既而秦晉自瓜州遷陸渾之
戎于伊川自三危遷允姓之戎于渭汭東及轘轅在河
南山北者號曰隂戎晉文襄之霸乃屬諸戎至于悼公
復和諸戎秦穆公相戎人由余遂霸西戎晉楚更霸陸
渾伊雒隂戎事晉而蠻氏從楚其後晉滅驪戎陸渾戎
楚執蠻氏秦滅大茘至戰國時趙滅代戎韓魏共滅伊
雒隂戎於是中國無戎而惟義渠種在秦孝公立諸戎
皆屬秦孝公使太子駟率羌戎九十二國朝周顯王王
致伯于秦昭王時義渠築城十餘自稱王因亂宣太后
昭王殺義渠王于甘泉宫滅其國置隴西北地上郡於
是盡逐諸戎其種落得脱者皆反故地為酋豪戎本無
君長殷周之時或從侯伯征伐有功賜爵得稱子故周
制四夷雖大皆曰子春秋時戎狄蠻夷稱子獨驪戎稱
男又時王所降也義渠既滅諸戎少衰至漢而羌戎興
焉(謹案此條叙西戎至漢初止其桓帝永康元年至亂涼隴云二千餘字大典原本誤抄在赤亭羌傳注凡
三十二年之下據文義當是西戎總叙之後半今接編于此然自漢初至桓帝中間疑尚有闕文)桓帝
永康元年護羌校尉段熲既定西羌先零等種猶未服
度遼將軍皇甫規中郎將張奐招之連年既降又叛桓
帝詔問熲曰先零東羌造惡反逆而皇甫規張奐各擁
彊衆不時輯定欲令熲移兵東討未識其宜可參思術
略熲上言曰臣伏見先零東羌雖數叛逆而降於皇甫
規者已二萬許落善惡既分餘寇無幾今張奐躊躇久
不進者當慮外離内合兵往必驚且自冬踐春屯結不
散人畜疲羸有自亡之勢欲便招降坐制彊敵爾臣以
為狼子野心難以恩納勢窮雖服兵去復動惟當長矛
挾脇白刃加頸爾計東種所餘三萬餘落近居塞内路
無險折非有燕齊秦趙從横之勢而久亂并涼累侵三
輔西河上郡已各内徙安定北地復至單危自雲中五
原西至漢陽二千餘里匈奴諸羌並擅其地是為癰疽
伏疾留滯脇下如不加誅轉滋浩大若以騎五千步萬
人車三千輛三冬二夏足以破定無慮用費為錢五十
四億如此則可令郡羌破盡匈奴長服内徙郡縣得反
本土伏計永初中諸羌反叛十有四年用二百四十億
永和之末復經七年用八十餘億費耗若此猶不誅盡
餘孽復起于兹作害今不暫疲民則永寧無期臣庶竭
駑劣伏待節度帝許之悉聽如所上熲於是將兵萬餘
人齎十五日糧從彭陽直指高平與先零諸種戰於逢
義山虜兵盛熲衆皆恐熲乃令軍中長鏃利刃長矛三
重挾以彊弩列輕騎為左右翼謂將士曰今去家數千
里進則事成走必盡死努力共功名因大呼衆皆應聲
騰赴馳騎於傍突而擊之敵衆大潰斬首八千餘級太
后賜詔書褒美曰須東羌盡定當并錄功勤今且賜熲
錢二十萬以家一人為郎中勅中藏府調金錢綵物增
助軍費拜熲破羌將軍靈帝建寧元年夏六月熲將輕
兵追羌出橋門晨夜兼行與戰于奢延澤落川令鮮水
上連破之又戰於靈武谷羌遂大敗秋七月熲至涇陽
餘寇四千落悉散入漢陽山谷間護匈奴中郎將張奐
上言東羌雖破餘種難盡段熲性輕果慮負敗難常宜
且以恩降可無復悔詔書下熲熲復上言臣本知東羌
雖衆而輭弱易制所以比陳愚慮思為永寧之算而中
郎將張奐說虜彊難破宜用招降聖朝明鑒信納瞽言
故臣謀得行奐計不用事勢相反遂懷猜恨信叛羌之
訴飾潤辭意云臣兵累見折衂又言羌一氣所生不可
誅盡山谷廣大不可空靜血流汙野傷和致災臣伏念
周秦之際戎狄為害中興以來羌寇最盛誅之不盡雖
降復叛今先零雜種累以反覆攻没縣邑剽略人物發
冢露屍禍及生死上天震怒假手行誅昔邢為無道衞
國伐之師興而雨臣動兵涉夏連獲甘澍歲時豐稔人
無疵疫上占天心不為災傷下察人事衆和師克自橋
門以西落川以東故宫縣邑更相通屬非為深險絶域
之地車騎安行無應折衂案奐為漢吏身當武職駐軍
二年不能平寇虚欲脩文戢戈招降獷敵誕辭空說僭
而無徵何以言之昔先零作寇趙充國徙令居内煎當
亂邊馬援遷之三輔始服終叛至今為鯁故遠識之士
以為深憂今傍郡戶口單少數為羌所創毒而欲令降
徒與之雜居是猶種枳棘於良田養虺蛇於室内也故
臣奉大漢之威建長久之策欲絶其本根不使能植本
規三歲之費用五十四億今適期年所耗未半而餘寇
殘燼將向殄滅臣每奉詔書軍不内御願卒斯言一以
任臣臨時量宜不失權便二年夏六月詔遣謁者馮禪
說降漢陽散羌熲以春農百姓布野羌雖暫降而縣官
無廩必當復為盜賊不如乘虚放兵勢必殄滅熲於是
自進營去羌所屯凡亭山四五十里遣騎司馬田晏假
司馬夏育將五千人先進擊破之羌衆潰東犇復聚射
虎谷分兵守谷上下門熲規一舉滅之不欲復令散走
秋七月熲遣千人於西縣結木為柵廣二十步長四十
里遮之分遣晏育等將七千人銜枚夜上西山結營穿
塹去虜一里許又遣司馬張愷等將三千人上東山虜
乃覺之熲因與愷等挾東西山縱兵奮擊破之追至谷
上下門窮山深谷之中處處破之斬其渠帥以下萬九
千級馮禪等所招降四千人分置安定漢陽隴西三郡
於是東羌悉平熲凡百八十戰斬三萬八千餘級獲雜
畜四十二萬七千餘頭費用四十四億軍士死者四百
餘人更封新豐縣侯邑萬戸三年燒當羌遣使貢獻中
平元年北地降羌先零種因黃巾大亂乃與湟中義從
胡北宫伯玉等反寇隴右殺護羌校尉伶徵金城太守
陳懿劫金城人邊章韓遂使任軍政攻燒州郡圍涼州
刺史左昌于冀執漢陽長史蓋勲尋釋之二年北宫伯
玉等寇三輔詔左車騎將軍皇甫嵩鎮長安以討之時
涼州兵亂不解徵發天下役賦無已崔烈以為宜棄涼
州詔會公卿百官議之議郎傅燮厲言曰斬司徒天下
乃安尚書奏燮廷辱大臣帝以問燮對曰樊噲以冒頓
悖逆憤激思奮未失人臣之節季布猶曰噲可斬也今
涼州天下要衝國家藩衞高祖初興使酈商别定隴右
世宗拓境列置四郡議者以為斷匈奴右臂今牧御失
和使一州叛逆烈為宰相不念為國思所以弭之之策
乃欲割棄一方萬里之土臣竊惑之若使左衽之虜得
居此地士勁甲堅因以為亂此天下之至慮社稷之深
憂也若烈不知是極蔽也知而故言是不忠也帝善而
從之秋八月以司空張温為車騎將軍執金吾袁滂為
副以討北宫伯玉率中郎將董卓(謹案後漢書董卓傳此時已拜為破虜將
軍其為中郎將乃前副皇甫嵩討北宫伯玉時也)盪寇將軍周慎將諸郡兵步
騎十餘萬與邊章韓遂戰于美陽温師不利董卓復與
周慎等攻章遂破之章遂走榆中四年韓遂殺邊章及
北宫伯玉擁羌胡兵十餘萬進圍隴西漢陽太守傅燮
戰没遂推狄道王國為主寇略三輔五年冬圍陳倉六
年春董卓擊遂等大破之叛羌由是寖衰卓遂擁羌胡
餘衆跋扈涼隴不奉詔命及何進召卓卓遂以羌胡兵
入京師脇制朝廷獻帝興平元年馮翊降羌反寇諸縣
郭汜樊稠擊破之末帝延熙十一年雍涼羌胡來降衞
將軍姜維將兵出隴右應之與魏雍州刺史郭淮護軍
夏侯霸戰于洮西胡王白虎文治無戴等率部落降維
維徙之蜀魏曹叡景初二年秋八月燒當羌茫中注詣
等叛涼州刺史率諸郡斬注詣及晉之衰諸羌遂不可
制大亂涼隴云
赤亭羌其先有虞氏之苗裔禹封舜少子于西戎世為
羌酋雄于洮罕之間至遷那率種人内附漢以為冠軍
將軍西羌校尉歸順王處之南安之赤亭那孫柯逥為
魏鎮西將軍西羌都督迴生弋仲以出於有虞遂姓姚
氏事石季龍授冠軍大將軍持節十郡六夷大都督永
和七年降晉拜使持節六夷大都督車騎大將軍大單
于封高陵郡公卒有子二十四人子襄代領其衆晉不
能綏御遂叛大敗殷浩於山桑率衆西圖關中為苻堅
所殺弟萇降秦苻堅以為揚武將軍封益都侯堅大舉
寇晉以萇為龍驤將軍堅敗萇自稱大將軍大單于萬
年秦王執堅殺之遂入長安稱尊號國號大秦盡有關
中苻氏故地傳興泓宋高祖滅之(原注晉載記太元九年姚萇乘堅之敗起
兵北地自稱秦王改元白雀十一年萇據長安稱帝改元建初國號大秦十八年萇死在位八年子興立隆安
三年取洛陽義熙十二年興死子泓立十三年劉裕克長安執泓送建康斬之泓在位二年三世凡三十二年)
謹案湟中月氏胡氐以下七傳闕議亦闕
欽定四庫全書
續後漢書卷八十下元郝經撰
列傳第七十七下
西戎
西域(六十國)
謹案前後漢書皆有西域傳晉書有焉耆龜兹
大宛康居大秦諸傳陳志裴注引魏略亦載西
域諸國是皆此書所本也今目錄六十國而書
止烏弋山離條支安息大秦數篇其大月氏四
國云云乃一篇之總結則其所佚者多矣又諸
傳前當有總叙今亦失之
烏弋山離國地方數千里戶口勝兵名大國也時改名
排持地暑熱莽平其草木畜產五榖菓菜飲食宫室市
列錢貨兵器金珠之屬皆與罽賓同而有桃拔獅子犀
牛(原注孟康曰桃拔一名符拔似鹿長尾一角者或為天鹿兩角者或為耏邪獅子似虎正黃有&KR0971;耏尾端
茸毛大如斗顔師古曰獅子即爾雅所謂狻猊也拔音步葛反耏亦頰旁毛也)俗重妄殺其錢
獨文為人頭幕為騎馬以金銀飾杖自玉門陽關出南
道歴鄯善至烏弋山離南道極矣轉北而東至安息
條支國城在山上周回四十里臨西海海水曲環其南
及東北三面路絶惟西北隅通陸道土地暑濕有獅子
犀牛封牛孔雀大雀小雀卵大如甕人衆甚多往往有
小君長安息役屬之以為外國善眩(原注顔師古曰眩讀與幻同即今吞
刀吐火植瓜種樹屠人截馬之術本從西域來)安息長老傳聞條支有弱水西
王母亦未嘗見也(原注顔師古曰玄中記云昆侖之弱水鴻毛不能起爾雅云觚竹北戶西
王母日下謂之四荒)自條支乘水西行可百餘日近日所入云
安息國治和櫝城(原注漢書治番兜城)地方數千里小城數百最
為殷盛大國其東界木鹿城號小安息武帝時遣使獻
大鳥卵犂靬眩人(原注李竒曰靬音劇服虔曰犂靬張掖縣名顔師古曰蓋取驪靬縣為國
名即大秦國也靬又音軒)章帝章和元年遣使獻獅子符拔形似麟
而無角以銀為錢文獨為王面幕為夫人面王死更鑄
錢有大馬爵(原注顔師古曰廣志云大爵頸及膺身蹄似橐駝色蒼頭高八九尺張翅舉丈餘食
大麥)臨媯水商賈車船行旁國書革旁行為書記(原注服虔曰横
行為書記也顔師古曰今西方胡國及南方林邑之徒書皆横行不直下也革謂皮之不柔也)和帝永
和九年都護班超遣甘英使大秦抵條支臨大海欲渡
而安息界船人謂英曰海水廣大往來者逢便風三月
乃得渡風遲則有二歲者故入海人皆齎三歲糧海中
善使人思土戀慕數有死亡者英乃止自安息西行至
阿蠻國從阿蠻國西行至斯賓國從斯賓南行渡河又
西南至于羅國安息之西界極矣自此南行乘海乃通
大秦
大秦國一名犂鞬以在海西亦云海西國地方數千里
有四百餘城小國役屬者數十以石為城郭列置郵亭
皆堊塈之有松柏諸木百草俗力田作多種樹蠶桑髠
頭衣文繡乘輜軿白蓋小車出入擊鼓建旌旗幡幟所
居城周圜百餘里中有五宫相去各十里宫室皆以水
精為柱食器亦然其王日居一宫聽政五日而周王行
則使人持囊隨車有言事者以書投囊中至宫則省治
之有官曹文書置三十六將議國事則皆會其王無常
人賢者則立國有災異及風雨不時輒廢而更立廢者
不疾怨其人長大平正同夫中國故謂之大秦土多金
銀竒寶夜光璧明月珠駭鷄犀(原注抱朴子通天犀有白理如綖者以盛米置
羣雞中雞欲往啄米至輒驚却故南人以為駭雞犀)珊瑚琥珀琉璃琅玕九色玉
石朱丹青碧刺金縷繡織成金縷罽雜色綬作黃金塗
火浣布又有水羊毳野蠶繭所作細布合諸香煎其汁
謂之蘇合以金銀為錢銀錢十當金錢一與安息天竺
交市海中獲利十倍其人質直市無二價穀食常賤國
用富饒鄰國使到界首乘馹詣王都給以金錢其王
常欲通使於漢而安息欲以漢繒綵與之交市故遮
閡不得自達至桓帝延熹九年大秦王安敦遣使自
日南徼外獻象牙犀角瑇瑁始一通焉或云其國西又有
弱水流沙近西王母所居幾於日所入也又云從安息
陸道繞海北行出海西至大秦人庶連屬十里一亭三
十里一置無盜賊寇驚而道多猛虎獅子遮害行旅百
人持兵輒為所食又言有飛橋數百里可渡海北諸國
所生諸物譎怪名不經云
大月氏四國于晉則焉蓍龜兹大宛康居大秦五國蓋
其并滅者既不復見附屬者不能自通中國也其後五
胡更盛五涼限越中州擾亂西域不復通矣(原注魏略燉煌西域之南
山中從婼羌西至葱嶺數千里有月氏餘種葱茈羌白馬黃牛羌各有酋豪北與諸國接不知其道里廣狹傳
聞黃牛羌各有種𩔖孕身六月生南與白馬羌鄰西域諸國漢初開其道時有三十六後分為五十餘從建武
以來更相吞滅于今有二十道從燉煌玉門關入西域前有二道今有三道從玉門關西出經婼羌轉西越葱嶺
經縣度入大月氏為南道從玉關西出發都護井回三隴沙北頭經居盧倉從沙西井轉西北過龍堆到故棲
蘭轉西詣龜兹至葱嶺為中道從玉門關西北出經横坑辟三隴沙及龍堆出五般北到車師界戊巳校尉所治
高昌轉西與中道合龜兹為西道凡西域所出有前史已具詳今故略說南道西行且志國小宛國精絶國樓
蘭國皆并屬鄯善戎盧國扞彌國渠勒國皮穴國皆并屬于冥罽賓國大夏國高附國天竺國皆并屬大月氏
臨兒國浮屠經云其國王生浮屠浮屠太子也父曰屑頭邪母曰莫邪浮屠身服色黃髮青如青絲乳青毛蛉
赤如銅始莫邪夢白象而孕及生從母左脇出生而有結墮地能行七步此國在天竺城中天竺又有神人名
沙律昔漢哀帝元壽元年博士弟子景盧受大月氏王使伊存口受浮屠經曰復立者其人也浮屠所載臨蒲
塞桑門伯聞疏問白疏聞比丘晨門皆弟子號也浮屠所載與中國老子經相出入蓋以為老子西出關過西
域之天竺教胡浮屠屠弟子别號合有二十九不能詳載故略之如此車離國一名禮惟特一名沛隸王在天
竺東南三千餘里其地卑濕暑熱其王治沙竒城有别城數十人民怯弱月氏天竺擊服之其地東西南北數
千里人民男女皆長一大八尺乘象槖駝以戰今月氏役税之盤越國一名漢越王在天竺東南數千里與益
部相近其人小與中國人等蜀人賈似至焉南道而西極轉東西盡矣中道西行尉犂國危須國山王國皆并
屬焉耆姑墨國温宿國尉頭國皆并屬龜兹也楨中國莎車國竭石國渠沙國西夜國依耐國蒲犁國億若國
榆令國捐毒國休脩國琴國皆并屬疏勒自是以西大宛安息條支烏弋烏弋一名排持此四國次在西本國
也無增損前世謬以為條支在大秦西今其實在東前世又謬以為強於安息今更役屬之號為安息西界前
世又謬以為弱水在條支西令弱水在大秦西前世又謬以為從條支西行二百餘日近日所入今從大秦西
近日所入大秦國一號犂靬在安息條支西大海之西從安息界安谷城乘船直截海西遇風利二月到風遲
或一歲無風或三歲其國在海西故俗謂之海西有河出其國西又有大海海西有遲散城從國下直北至烏
丹城西南又渡一河乘船一日乃過西南又渡一河一日乃過凡有大都三却從安谷城陸道直北行之海北
復直西行之海西復直南行經之烏遲散城渡一河乘船一日乃過周回繞海凡當渡大海六日乃到其國國
有小城邑合四百餘東西南北數千里其王治濱側河海以石為城郭其土地有松柏槐梓竹葦楊柳梧桐百
草民俗田種五榖畜乘有馬騾驢駱駝桑蠶俗多竒幻口中出火自縛自解跳十二丸巧妙其國無常主國中
有災異輒更立賢人以為王而生放其故王王亦不敢怨其俗人長大平正似中國人而胡服自云本中國一
别也常欲通使于中國而安息圖其利不能得過其俗能胡書其制度公私宫室為重屋旌旗擊鼓白蓋小車
郵驛亭置如中國從安息繞海北到其國人民相屬十里一亭三十里一置終無盜賊但有猛虎師子為害行
道不羣則不得過其國置小王數十其王所治城周回百餘里有官曹文書王有五宫一宫間相去十里其王
平旦之一宫聽事至日暮一宿明日復至一宫五日而周置三十六將每議事一將不至則不議也王出行常
使從人持一韋囊自隨有白言者受其辭投囊中還宫乃省為決理以水精作宫柱及器物作弓矢其别支封
小國曰澤散王曰驢分王曰且蘭王曰賢督王曰汜復王曰于羅王其餘小王國甚多不能一一詳之也國出
細絺作金銀錢金錢一當十有織成細布言用水羊毳名曰海西布此國六畜皆出水或云非獨用羊毛也亦
用木皮或野蠒絲作織成氍毹毾㲪罽帳之屬皆好其色又鮮于海東諸國所作也又常利得中國絲解以為
胡綾故數與安息諸國交市于海中海水苦不可食故往來者希到其國中山出九色次玉石一曰青二曰赤
三曰黃四曰白五曰黑六曰綠七曰紫八曰紅九曰紺今尹吾山中有九色石即其𩔖陽嘉三年時疎勒王臣
槃獻海西青石金帶各一又今西域舊圖云罽賓條支諸國出琦石即次玉石也大秦多金銀銅鐵鉛錫神龜
白馬朱髦駭雞犀瑇瑁玄熊赤螭辟毒鼠大貝車渠瑪瑙南金翠爵羽翮象牙符采玉明月珠夜光珠真白珠
虎珀珊瑚赤白黑綠黃青紺縹紅紫十種琉璃璆琳琅玕水精玫瑰雄黃雌黃碧五色玉黃白黑綠紫紅綘紺
金黃縹流黃十種氍毹五色毾㲪五色九色首下毾㲪金縷綉雜色綾金塗布緋持布發陸布緋持渠布火浣
布阿羅得布巴則布度伐布温宿布五色桃布絳地金織帳五色斗帳一微木二蘇合狄提迷迭兜納白附子
薰陸鬱金芸膠薰草木十二種香大秦道既從海北陸通又循海而南與交阯七郡外夷北又有水道通益州
永昌故永昌出異物前世但論有水道不知有陸道今具略如此其民人戶數不能備詳也自葱嶺西此國最
大置諸小王甚多故錄其屬大者矣澤散王屬大秦其治在海中央北至驢分水行半歲風疾時一月到最與
安息安谷城相近西南詣大秦都不知里數驢分王屬大秦其治去大秦都二千里從驢分城西之大秦渡海
飛橋長二百三十里渡海道西南行繞道直西行且蘭王屬大秦從思陶國直南渡河乃直西行之且蘭三千
里道出河南乃西行從且蘭復直西行之汜復國六百里南道會汜復乃西南之賢督國且蘭汜復直南乃有
積石積石南乃有大海出珊瑚真珠且蘭汜復斯賓阿蠻北有一山東西行大秦海東東各有一山皆南北行
賢督王屬大秦其治東北去汜復六百里汜復王屬大秦其治東北去于羅三百四十里渡海也于羅屬大秦
其治在汜復東北渡河從于羅東北又渡河斯羅東北又渡河斯羅國屬安息與大秦接也大秦西有海水海
水西有河水河水西南北行有大山西有赤水赤水西有白王山白玉山有西王母西有修流沙修流沙西有
大夏國堅沙國屬繇國月氏國四國西有黑水所傳聞西之極矣北新道西行東至且彌國西且彌國單桓國
畢陸國蒲陸國烏貪國皆并屬車師後部王王治于頼城魏賜其王壹多雜守魏侍中號大都尉受魏王印轉
西北則烏孫康居本國無增損也北烏伊别國在康居北又有柳國又有巖國又有奄蔡國一名阿蘭皆與康
居同俗西與大秦東南與康居接其國多名貂畜牧逐水草臨大澤故時羈屬康居今不屬也呼得國在葱嶺
北烏孫西北康居東北勝兵萬餘人隨畜牧出好馬有貂堅昆國在康居西北勝兵三萬人隨畜牧亦多貂有
好馬丁令國在康居北勝兵六萬人隨畜牧出名鼠皮白昆子青昆子皮此上三國堅昆中央俱去匈奴單于
庭安息水七千里南去車師六國五千里西南去康居界三千里西去康居王治八千里或以為此丁令即匈
奴北丁令而北丁令在烏孫西似其種别也又匈奴北有渾窳國有屈射國有丁令國有鬲昆國有新犁國明
北海之南自復有丁令非此烏孫之西丁令也烏孫長老言北丁令有馬脛國其人音聲似雁鶩從膝以上身
頭人也膝以下生毛馬脛馬蹄不騎馬而走疾馬其為人勇健敢戰也短人國在康居西北男女皆長三尺人
衆甚多去奄蔡諸國甚遠康居長老傳聞常有商度此國去康居可萬餘里魚豢議曰俗以為營廷之魚不
知江海之大蜉蝣之物不知四時之氣是何也以其所在者小與其生之短也余今汜覽外夷大秦諸國猶尚
曠若發矇矣況夫鄒衍之所推出大易太元之所測度乎徒限處牛蹄之涔又無彭祖之年無緣託景風以迅
遊載騕䮍以遐觀但勞眺乎三辰而飛思乎八荒耳)
議曰中國地偏東南故星全見東南騐以晷影而雒陽
滑臺之間當日之中蓋其大勢在天地之中而所見之
地偏東南也故東不盡東海西不盡流沙截長補短纔
得萬里自雍涼之西則踰二萬里而兩海之孔徑盡矣
故北狄廣莫極于西北而羌戎西域經帶限表極于西
南其延袤又過之當肅殺之氣其人剛勁善鬭亦中國
之勍敵也聖人即而叙之置之荒外不大攪動啓其戎
心故不能為中國患及公劉西遷太王東徙已漸其俗
厲宣之際遂殺秦仲而戎始張矣既而犬戎殺幽王因
以斃周王室遂卑終之秦人遂伯西戎征東諸侯至率
九十餘戎脇周而問鼎遂吞二周亡諸侯以禍天下咸
周人之自取之也漢又不監孝武以雄材大略逞無疆
之欲撥實露本傾倒肝腦赭隂區血冰天空王庭骸觜
蔽松漠頭顱屬斗尾而未快也又勦兩粤夷朝鮮賈其
餘勇大開西域列郡河湟發兵馳使梟繫躪藉殊俗異
種參覃震悼頓顙請命翻金海碎玉山瀉珠窟祛寶穴
赤翠羽之背童靈犀之首糞苜蓿之種剷蔔萄之園空
宛馬之羣走封牛之牧河源崑崙盡在郊甸莫敢誰何
而天子之欲未厭至于中國之民舉為盜賊繡衣直指
所在誅殺(原注漢書武帝末郡國盜賊羣起遣暴勝之等為直指使者衣繡衣持斧逐捕盜賊督課
郡國以事與誅不從命者威振州郡)蚩尤之旗長竟于天桐人妖蠱鬨鬧
宫掖父子戰于京師而戾園不得其死(原注漢書戾太子贊建元六年
蚩尤之旗見其長竟天後遂命將出征略取河北建置朔方其春戾太子生自是之後師行三十年兵所誅屠
夷滅死者不可勝數及巫蠱事起京師流血僵尸數萬太子子父皆敗故太子生長于兵與之終始何獨一嬖
臣哉)始厭兵而下輪臺之詔亦已晚矣(原注漢書桑弘羊奏言輪臺東有溉
田五千頃可遣屯田卒益墾溉田上乃下詔深陳既往之悔曰輪臺西于車師千餘里前開陵侯繫車師時雖
勝降其王以遼遠乏食道死者尚數千人况益西乎由是不復出軍而封田千秋為富民侯以明休息思富養
民也明年帝崩)至于東京戎索屢朽鳥驚獸駭復肆侵軼恣睢
内地越三輔犯趙魏闖河内上黨直出蜀漢横被并涼
殺民人繫累子女焚燒城郭將帥不能支撑與遇輒敗
儲庾空竭君臣旰食又甚西周之季延蔓侵淫百餘年
間潰洞腹背董卓因之刦制朝廷廢立天子賊殺大臣
漢遂亡餘種羡落布濩生聚乘晉之衰一旦羣起并吞割
據皆中國之君以欲導之也嗚呼褒姒笑而戎人至(原注
史記褒姒不好笑幽王欲其笑萬方故不笑幽王為烽燧大鼓有寇至則舉烽火諸侯悉至而無寇褒姒乃大
笑幽王悦之為數舉烽火其後不信諸侯益亦不至及廢申后去太子申侯怒與繒西夷犬戎攻幽王幽王舉
烽火徵兵兵莫至遂殺幽王驪山下)貳師寵而西域開(原注漢書李廣利女弟李夫人有寵于
上産昌邑哀王太初元年以廣利為貳師將軍發屬國六千騎及郡國惡少年數萬人以往期至貳師城取善
馬故號貳師將軍)和熹立而羌胡肆(原注後漢書和熹鄧太后殤帝即位太后臨朝稱制
西域諸侯反攻都護任尚于疏勒安帝即位太后復臨朝時諸降羌布在郡縣皆為吏人豪右所徭役積以愁
怨燒當羌豪麻奴兄弟因與種人俱西出塞斷隴道朝廷不能制)南風妬而五胡起(原注
晉書賈后諱南風賈充女也妬忌多權詐既廢太后殺楊駿及汝南王亮又殺太子遹趙王倫起兵誅之故有
八王之亂五胡之禍)書曰念兹在兹詩曰大風有隧有空大谷復
誰咎哉
贊曰坤維乾門海徼天殼氣鍾肅殺俗喜擊搏玉關弗
鍵金城遂傾飲血解仇揚徽鳥驚戒在内修錄戎惟謹
遠略勿勤即敘是允
