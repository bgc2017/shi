崇文總目卷二
宋王堯臣等撰
春秋類(以下原卷五)
昔周法壊而諸侯亂平王以後不復雅而下同列國吳
楚徐夷並僭稱王天下之人不禀周命久矣孔子生其
末世欲推明王道以扶周乃聘諸侯極陳君臣之理諸
侯無能用者退而歸魯即其舊史考諸行事加以王法
正其是非凡其所書一用周禮爲春秋十二篇以示後
世後世學者傳習既久其說遂殊公羊高糓梁赤左邱
明鄒氏夹氏分爲五家鄒夹最微自漢世已廢而三家
盛行當漢之時易與論語分爲三詩分爲四禮分爲二
及學者散亡僅存其一而餘家皆廢獨春秋三傳並行
至今初孔子大修六經之文獨于春秋欲以禮法繩諸
侯故其辭尤謹約而義微隱學者不能極其說故三家
之傳于聖人之旨各有得焉太史公曰爲人君者不可
不知春秋豈非王者之法具在乎
共三十三部計三百九十六卷
春秋經傳集觧三十卷
春秋公羊經傳觧語二十二卷
春秋糓梁傳十二卷
春秋外傳國語二十一卷
左丘明撰吳侍中領左國史亭陵侯韋昭觧昭參引
鄭衆賈逵虞翻唐因(二人皆吳臣)合凡五家爲注自所發
正者三百十事
春秋繁露十七卷
漢膠西相董仲舒撰按仲舒本傳說春秋事得失聞
舉玉杯蕃露清明竹林之屬數十篇十餘萬言觧者
但謂所著書名而隋唐志繁露卷目與今正同案其
書盡八十二篇義引宏博非出近世然其間篇第亡
舛無以是正又即用玉杯竹林題篇疑後人取而附
著云
春秋決事比十卷(闕)
漢董仲舒撰丁氏平黃氏正初仲舒既老病致仕朝
廷每有政議武帝數遣廷尉張湯問其得失于是作
春秋決疑二百三十二事動以經對至吳太史令吳
汝南丁季江夏黃復平正得失今頗殘逸止有七十
八事
左氏膏肓九卷
漢司空掾何休始撰答賈逵事因記左氏所短遂頗
流布學者稱之後更删補爲定今每事左方輙附鄭
康成之學因引鄭說竄寄何書云書今殘逸第七卷
亡
春秋釋例十五卷
凡五十三例
春秋述議一卷(闕)
春秋正義三十六卷
唐國子祭酒孔穎達按漢張蒼賈誼尹咸鄭衆賈逵
皆爲詁訓然參用公糓二家至晉杜預專治左氏其
後有沈文阿蘇寬劉炫皆據杜說貞觀中穎逹據劉
學而損益之長孫無忌等又復損益其書乃定皇朝
孔淮等奉詔是正
春秋糓梁䟽三十卷
唐國子四門助教楊勛撰皇朝邢昺等奉詔是正令
太學傳授
春秋公羊䟽三十卷
不著撰人名氏援証淺局出於近世或云徐彦撰皇
朝邢昺等奉詔是正始令太學傳授以偹春秋三家
之旨
春秋左氏傳序一卷(闕)
隂洪道注
集傳春秋微旨二卷
集傳春秋辯疑七卷
唐給事中陸淳纂初淳以三家之傳不同故采獲善
者參以啖助趙匡之說爲集傳春秋又本褒貶意爲
微旨條别三家以朱墨記其勝否又摭三家得失與
經戾者以啖趙之說訂正之爲辯疑
非國語二卷
柳宗元撰
春秋加减一卷
唐元和時國子監承詔修定以此經字文多少不同
故誌其增損以防差駮
春秋指掌十五卷
唐試左武衛兵曹李瑾撰瑾集諸家之說爲序義凡
例各一篇稱孔穎達正義爲五篇采摭餘條爲碎玉
一篇集先儒異同辯正得失爲三篇取劉炫規過中
證其義爲三篇大抵專依杜氏之學以爲說云
春秋通例三卷
唐陸希聲撰因三家之例裁正其冗以通春秋之旨
折衷春秋三十卷
唐陳岳撰以三家異同三百餘條參求其長以通春
秋之意
春秋圖五卷
唐張傑撰以春秋所載車服器用都城井邑之制繢
而表之
春秋指元十卷(闕)
唐張傑撰摘左氏傳文中釋其義
春秋精義三十卷
不著撰人名氏彙事于上分抄杜氏孔穎達言數家
之說參釋文
演左氏傳諡族圖五卷
不著撰人名氏以左氏學世譜增廣之貫穿系序差
無遺略
春秋名號歸一圖二卷
僞蜀馮繼先撰以春秋官諡名字裒附初名之左
左氏傳引帖斷義十卷(闕)
僞蜀進士蹇遵品撰擬唐禮部試進士帖經舊式敷
經具對
春秋論一卷
皇朝袐書監胡旦撰多摭杜氏之失有裨經旨
春秋龜鑑一卷
不著撰人名氏述春秋周及諸侯世次齊魯大國公
子公孫初不詳備其後傳寫又失其次序今存以備
討閱
春秋世譜七卷
不著撰人名氏凡七卷起黃帝至周見于春秋諸國
世系傳久稍失其次矣按隋唐書目春秋大夫世族
譜十三卷顧啟期撰而杜預釋例自有世族譜一卷
今書與釋例所載不同而本或題云杜預撰者非也
疑此乃啟期所撰云
帝王歴紀譜二卷
不著撰人名氏其序言周所封諸侯子孫散于他國
孔子修春秋而譜其世系上採帝王歴紀而條次之
盖學春秋所錄今本題云荀卿撰者非也
春秋纂要十卷(闕)
僞唐人姜&KR1050;嗣撰以春秋左氏公糓三家之傳學者
抄集之文(謹按此下似有脫文)
謹按文獻通考引此作春秋纂例宋志作纂要
春秋集傳十五卷
皇朝王沿纂沿患學者自私其家學而是非多異失
聖人之意乃集三傳之說删爲一書又見祕書目有
先儒春秋之學頗多因啟求之得董仲舒等十餘家
㳂自以先儒猶爲未盡者復以己意箋之
春秋宗族名諡譜五卷(闕)
不著撰人名氏略採春秋三傳諸國公卿大夫姓名
諡號
孝經類(以下原卷六)
謹按歐陽脩集叙釋缺
共五部計九卷
古文孝經一卷
漢侍中孔安國註班固藝文志有孝經古文孔氏一
篇二十二章本出屋壁中前世與鄭康成註並行今
孔註不存而隸古文與章數存焉
孝經一卷
鄭康成注先儒多疑其書唯晉孫㫤集觧以此註爲
優請與孔註並行詔可今太學所立陸德明釋文與
此相應五代兵興中原久逸其書咸平中日本增以
此書來獻議藏祕府
謹按直齋書錄觧題崇文總目以爲日本國僧
奝然所獻
孝經一卷
唐明皇注取王肅劉劭虞翻韋昭劉炫陸澄六家之
說參倣孔鄭舊義今行于太學
孝經䟽三卷
元行冲撰明皇既作註故行冲奉詔作䟽
謹按永樂大典引此作孝經䟽五卷闕
孝經正義三卷
皇朝翰林侍講學士邢昺等撰初世傳行冲䟽外餘
家尚多皆猥俗褊陋不足行遠咸平中詔昺及杜鎬
等集諸儒之說而增損焉
論語類
論語者盖孔子相與弟子時人講問應答之言也孔子
卒羣弟子論次其言而撰之漢興傳者三家魯人傳之
謂之魯論齊人傳之謂之齊論而齊論增問王知道二
篇今文無之出於孔子壁中者則曰古論有两子張是
三家者篇第先後皆所不同考今之次即所謂魯論者
也
共一十三部計二百一十卷
論語十卷
謹按永樂大典引此作集觧論語十卷
論語䟽十卷
謹按永樂大典引此作皇侃論語義䟽十卷
論語正義十卷
論語井田義圖一卷(闕)
不著撰人名氏述周井田之法其曰論語者盖爲論
語學者引用云
孔子家語十卷
白虎通德論十卷
後漢班固撰章帝建初四年詔諸儒會白虎觀講議
五經同異詔集其事凡十四篇
五經鉤沉五卷(闕)
晉楊方撰答難申暢自謂鈎取五經之沉義篇第亡
缺今缺五篇
刊謬正俗八卷
唐秘書監顔師古撰采先儒及當世之言參質訛謬
而矯正之未終篇而師古殁其子始上之詔錄藏秘
閣
謹按鄭樵通志云刊謬正俗乃雜記經史惟第
一篇起論語而崇文總目以爲論語類應知崇
文所釋不看全書多只看帙前數行率意以釋
之耳刊謬正俗當入經觧類其說甚允然白虎
通五經鈎沉及六說以下七書均不詮釋論語何
獨此書疑夲有經觧一門以白虎通爲首而佚
其標題也
又按匡謬正俗匡改爲刊避宋太祖諱也直齋
書錄觧題又引作糺謬正俗又别有刊謬正俗
跋八卷莆田鄭樵撰
六說五卷
唐右補闕劉迅作六書以繼六經故標槩作書之誼
而著其目惟易闕而不叙
經史釋題二卷(闕)
唐李肇撰起九經下止唐氏實錄列篇帙之凡槩釋
其題
授經圖三卷(闕)
不著撰人名氏叙易詩書禮春秋三家論語孝經之
學師承相第系而爲圖
九經餘義一百卷(闕)
皇朝處士黃敏撰摭諸家之說是非者裁正之
演聖通論三十六卷
皇朝祕書監致仕胡旦撰以易詩書論語先儒傳註
得失參糅故作論而辯正之易百篇書五十六篇詩
七十八篇論語十八篇凡二百五十二天聖中獻之
小學類(以下原卷七)
古者教學之法八歲而入小學以習六甲四方書數之
藝至於成童而後授經儒者䆒極天地人神事物之理
無所不通故其學有次第而後大成焉爾雅出於漢世
正名命物講說者資之於是有訓詁之學文字之興隨
世轉移務趨便省久後乃或亡其本三蒼之說始志字
法而許慎作說文於是有偏傍之學五聲異律清濁相
生而孫炎始作字音於是有音韻之學篆隸古文爲體
各異秦漢以來學者務極其能於是有字書之學先儒
之立學其初爲法未始不詳而明而後世猶或訛失故
雖小學不可闕焉
小學上共二十八部計三百卷
爾雅三卷
小爾雅一卷
爾雅音訓二卷
不著撰人名氏以孫炎郭璞二家音訓爲尚狭頗益
增之
爾雅正義十卷
方言十三卷
漢揚雄子雲撰晉郭璞注今世所傳文或繆缺與先
儒所引時有差云
釋名八卷
辨雜名一卷
謹按隋志韋昭有辨釋名一卷此雜字疑誤
廣雅音一卷
謹按永樂大典云宋志張揖廣雅音三卷崇文
總目同
博雅十卷
義訓十卷
經典釋文三十卷
唐陸德明撰德明爲國子博士以先儒作經典音訓
不列註傳全錄文頗乖詳略又南北異區音讀罕同
乃集諸家之讀九經論語老莊爾雅者皆著其飜語
以增損之
五經文字三卷
初張參拜詔與儒官校正經典乃取漢蔡邕石經許
慎說文吕忱字林陸德明釋文命孝廉生顔傳鈔撮
疑互取定儒師部爲一百六十非緣經見者略而不
集
九經字樣一卷
唐翰林待詔唐元度撰開成中元度奉詔覆定太學
石經字文以來補張參之闕更作九經字樣爲七十
六
經典分毫正字一卷
唐太學博士歐陽融撰辨正經典字文使不得相亂
篇帙今闕全篇止春秋中帙餘篇悉亡
說文二十卷
說文字源一卷
唐李騰集初李陽冰爲滑州節度使李勉篆新驛記
賈耽鎮滑州見陽冰書歎其精絶因命陽冰姪騰集
許慎說文目錄五百餘字刊于石以爲世法云
說文觧字繫傳三十八卷
徐鍇撰
謹按徐鍇依前姜虔之例宜有僞唐字鍇卒於
圍城中未入宋也
說文觧字韻譜十卷
急就章一卷
說文觧字十五卷
徐鉉等校定
玉篇三十卷
像文玉篇二十卷(闕)
唐釋慧力撰據顧野王之書裒益衆說皆標文示象
玉篇觧疑三十卷(闕)
道士謝利貞撰刪略野王之說以觧字文
重修玉篇三十卷
皇朝詔翰林學士陳彭年與史館校勘吳銳直賢院
邱雍等重加刊定
正俗音字四卷
齊黃門侍郎顔之推正時俗文字之謬援諸書爲據
凡五十五目
干祿字書一卷
字源偏傍小說三卷
佩觽三卷
小學下共二十九部計二百一十九卷(以下原卷八)
唐廣韻五卷
韻詮十五卷(闕)
唐韻五卷
韻海鑑源十六卷(闕)
切韻十卷(闕)
辨體補修加字切韻五卷(闕)
切韻五卷
雍熙廣韻一百卷(闕)
大宋重脩廣韻五卷
韻略五卷
集韻十卷
聲韻圖一卷(闕)
評書一卷
千字文一卷
書品一卷
書後品一卷
書法要錄十卷
書譜一卷(闕)
書斷論三卷(闕)
書指論一卷(闕)
翰林禁經一卷
書錄一卷(闕)
蔡氏口訣一卷
墨藪五卷
古跡記一卷
書隱法一卷
筆勢圖一卷
臨書關要一卷
崇文總目卷二
