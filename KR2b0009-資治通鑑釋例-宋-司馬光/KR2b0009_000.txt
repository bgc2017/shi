資治通鑑釋例
宋司馬光撰
用天子例
周秦漢晉隋唐皆嘗混一九州傳祚於後子孫雖微
弱播遷四方皆其故臣故全用天子之禮以臨之帝
后稱崩王公稱薨
書列國例
三國南北五代與諸國本非君臣從列國之例帝后
稱殂王公稱卒秦隋未併天下亦依列國之例
書帝王未即位及受禪例
帝王未即位皆名自贊拜不名以後不書名
書稱號例
天子近出稱還宮遠出稱還京師列國曰還某都
凡新君即位必曰某宗後皆曰上太上皇止稱上
皇上太上皇太后號曰尊(尊為太上皇太后之類)皇后太
子曰立改封曰徙公侯有國邑曰封無曰賜爵列
國非臣下之言不稱乘輿車駕行在京師天下及崩
臣下所稱仍其舊文
書官名例
節度使赴鎮曰為使相曰充遙授曰領凡官名可
省者不必備書公相以善去曰罷以罪去曰免
書事同日例
兩國事同日不可中斷者以日先序一國事已更以
其日起之如齊建武元年十月辛亥魏主發平城云
云辛亥太后廢帝為海陵王云云
書兩國相涉例
凡兩國事相涉則稱某主兩君相涉則稱諡號不相
涉而事首已見則稱上稱帝
書斬獲例
凡戰偽走而設伏殺之曰斬首千餘級千級以下不
書獲輜重兵械雜畜非極多不書
書後姓例
宋永初三年長孫嵩實姓拓拔時魏之羣臣出於代
北者皆複姓孝文遷洛改為單姓史患其繁悉從後
姓
書字例
凡以字行者始則曰名某字某以字行字及小字可
知者不復重述難知者乃述之
書反亂例
凡誅得諐(諐音愆)曰有罪逆上曰反爭彊曰亂
曾大父温國文正公作書之例或因或倣皆有所
據遺藁中遭散亂所藏僅存脱略已甚先後無敘
改注重複伋輒掇取分類為三十六例其間或書
年而不書事或書事而不著年或書年書事而不
實其數伋皆不敢增也或文全而字闕滅者伋亦
從而闕之或事欲詳見而旁附其文者伋則因其
文而述之萬一有助於觀覽云丙戌仲秋癸酉曾
孫右朝散郎尚書吏部員外郎賜緋魚袋伋謹書
温公與范内翰論修書帖(名祖禹字夢得後更淳父)
夢得今來所作叢目方是將實錄事目標出其實錄中
事應移在前後者必已注於逐事下訖(假如貞觀二十三十年李靖薨)
(其下始有靖傳中有自鏁告變事須注在隋義寧元年唐公起兵時破蕭銑事須注在武德四年滅蕭銑時斬)
(輔公祏須注在七年平江東時擒頡利須注在貞觀四年破突厥時他倣此)自舊唐書以下
俱未曾附注如何遽可作長編也請且將新舊唐書紀
志傳及統紀補錄并諸家傳記小說以至諸人文集稍
干時事者皆須依年月日添附無日者附於其月之下
稱是月無月者附於其年之下稱是歲無年者附於其
事之首尾(如左傳稱初鄭武公娶于申之類及為某事張本起本者皆附事首者也如衛文公復國)
(之初言季年乃三百乘因陳完奔齊而言完始生筮知八世之後成子得政因晉悼公即位而言其命官得人)
(不失霸業因衛北宮文子聘於鄭而言禆諶草創子産潤色因吳亂而言吳夫槩王為棠谿氏之類注云傳終)
(言之皆附事尾者也)有無事可附者則約其時之早晚附於一年
之下(如左傳子罕辭玉之類必無的日年月也假使宰相有忠直姦佞之事無處可附者則附於拜相時)
(他官則附於到官時或免卒時其有處可附者不用此法)但稍與其事相涉者即注
之過多不害(假如唐公起兵諸列傳中有一兩句涉當時者但與注其姓名於事目之下至時雖)
(别無事迹可取亦可以證異同考日月也)嘗見道原云只此已是千餘卷書
目看一兩卷亦須二三年功夫也俟如此附注俱畢然
後請從高祖初起兵修長編至哀帝禪位而止其起兵
以前禪位以後事於今來所看書中見者亦請令書吏
别用草紙錄出每一事中間空一行許素紙以備剪開
粘綴故也隋以前者與貢父以後者與道原令各修入
長編中蓋緣二君更不看此書若足下止修武德以後
天祐以前則此等盡成遺棄也二君所看書中有唐事
亦當納足下處修入長編耳其修長編時請據事目下
所紀新舊紀志傳及雜史小說文集盡檢出一閱其中
事同文異者則請擇一明白詳備者錄之彼此互有詳
略則請左右采獲錯綜銓次自用文辭修正之一如左
傳敘事之體也此並作大字寫若彼此年月事迹有相
違戾不同者則請選擇一證據分明情理近於得實者
修入正文餘者注於其下仍為敘述所以取此捨彼之
意(先注所捨者云某書云云今按某書證驗云云或無證驗則以事理推之云云今從某書為定若無以考)
(其虛實是非者則云今兩存之其實錄正史未必皆可據雜史小說未必皆無憑在高明鑒擇之)凡年
號皆以後來者為定假如武德元年則從正月便為唐
高祖武德元年更不稱隋義寧三年玄宗先天元年正
月便不稱景雲三年梁開平元年正月便不稱唐天祐
四年也詩賦等若止為文章詔誥等若止為除官及妖
異止於怪誕談諧止於取笑之類便請直刪不妨或詩
賦有所譏諷(如中宗時回波詞喧譁竊恐非宜肅宗時李泌誦黃臺瓜辭之類)詔誥有
所戒諭(如德宗奉天罪已詔李德裕討澤潞諭河北三鎮詔之類及大政事號令四方或因功遷官以)
(罪黜官其詔文雖非事實要知當時託以何功誣以何罪並須存之或文繁多節取要切者可也)妖異
有所儆戒(凡國家災異本紀所書者並存之其本志強附時事者不須也䜟記如李淳風言武氏之)
(類及因而致殺戮叛亂者並存之其妄有牽合如木入斗為朱之類不須也相貌符瑞或因此為人所忌或為)
(人所附或人主好之而諂者偽造或實有而可信者並存之其餘不須也妖怪或有所儆戒如鬼書武三思門)
(或因而生事如楊慎矜墓流血之類並存之其餘不須也)詼諧有所補益(如黃幡綽謂自己兒)
(最可憐石野豬謂諸相非相之類存之其餘不須也)並告存之大抵長編寧失於
繁毋失於略千萬切禱切禱今寄道原所修廣本兩卷
去恐要見式樣故也甚思與足下相見熟共商㩁無因
可得企渴企渴
凡人有初入長編者並告於其下注云某處人或父
祖已見於前者則注云某人之子或某人之孫今更
寄貢父所作長編一冊者恐要作式樣並道原廣本
兩卷並告存之向去不使却寄示也
資治通鑑釋例
