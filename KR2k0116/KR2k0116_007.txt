嶺外代答卷七宋周去非撰
香門
沉水香
沉香来自諸蕃國者真臘為上占城次之真臘種類固
多以登流眉(案范成大桂海虞衡志作丁流眉宋史作登流眉)所産香氣味馨
郁勝於諸蕃若三佛齊等國所産則為下岸香矣以婆
羅蠻香為差勝下岸香味皆腥烈不甚貴重沉水者但
可入藥餌交阯與占城隣境凡交阯沉香至欽皆占城
也海南黎母山峒中亦名土沉香少大塊有如繭栗角
如附子如芝菌如茅竹葉者皆佳至輕薄如紙者入水
亦沉萬安軍在島正東鍾朝陽之氣香尤醖藉清遠如
蓮花梅英之類焚一銖許氛翳彌室翻之四面悉香至
煤燼氣不焦此海南香之辨也海南自難得省民以一
牛於黎峒博香一擔歸自差擇得沉水十不一二頃時
香價與白金等故客不販而宦遊者亦不能多買中州
但用廣州舶上蕃香耳唯登流眉者可相頡頏山谷香
方率用海南沉香蓋識之耳若夫千百年之枯株中如
石如杵如拳如肘如竒禽龜蛇如雲氣人物焚之一銖
香滿半里不在此類矣
蓬莱香
蓬莱香出海南即沉水香結未成者多成片如小笠及
大菌之状極堅實状類沉香惟入水則浮氣稍輕清價
亞沉香刳去其背帶木者亦多沉水
鷓鴣斑香
鷓鴣斑香亦出海南蓬莱好箋香中槎牙輕鬆色褐黑
而有白斑點點如鷓鴣臆上毛氣尤清婉
箋香
箋香出海南者如蝟皮漁簔之状蓋出諸修治香之精
鍾於刺端大扺以斧斫以為坎使膏液凝沍於痕中膏
液垂而下結巉巖如攢針者海南之箋香也膏液湧而
上結平闊如盤盂者蓬莱箋也其側結者必薄名曰蠏
殼香廣東舶上生熟速結等香當在海南箋香之下
衆香
光香出海北及交阯與箋香同多聚於欽州大塊如山
石枯槎氣麤烈如焚松檜桂林供佛賓筵多用之沉
香出交阯以諸香草合和蜜調如薰衣香其氣温黁然
微昏鈍排草香出日南状如白茅香芬烈如麝香亦
用以合香諸草香無及之者橄欖香出廣州及北海
橄欖木節結成状如黑膠飴獨有清烈出塵之意品格
在黃連楓香之上桂林東江有此居人采香賣之不能
多得以純脂不雜木皮者為佳欽香味猶淺薄其木
葉如冬青而差圓皮如楮皮而差厚花黃而小子青而
黑人以斧斫木為坎膏凝於痕遂採以為香香之為香
良苦哉
零陵香
零陵香出猺洞及静江融州象州凡深山木隂沮洳之
地皆可種也逐節斷之而□(案說文□傷也从戈才聲祖才切)其節隨
手生矣春暮開花結子即可割薰以烟火而隂乾之商
人販之好事者以為座褥卧薦相傳言在嶺南不香出
嶺則香謂之零陵香者静江舊屬零陵郡也
蕃梔子
蕃梔子出大食國佛書所謂簷葡花是也海蕃乾之如
染家之紅花也今廣州龍涎所以能香者以用蕃梔故
也又深廣有白花全似梔子花而五出人云亦自西竺
来亦名簷葡此說恐非是
樂器門
平南樂
廣西諸郡人多能合樂城郭村落祭祀婚嫁喪葬無一
不用樂雖耕田亦必口樂相之蓋日聞鼓笛聲也每歲
秋成衆招樂師教習子弟聽其音韻鄙野無足聽唯潯
州平南縣係古龔州有舊教坊樂甚整異時有以教坊
得官亂離至平南教土人合樂至今能傳其聲
猺樂器
猺人之樂有盧沙銃鼓胡盧笙竹笛盧沙之制状如古
簫編竹為之縱一横八以一吹八伊嚘其聲銃鼓乃長
大腰鼓也長六尺以燕脂水為腔熊皮為面鼓不響鳴
以泥水塗面即復響矣胡盧笙攅竹於瓢吹之嗚嗚然
笛韻如常笛差短大合樂之時衆聲雜作殊無翕然之
聲而多繫竹筩以相團樂跳躍以相之
腰鼓
静江腰鼓最有聲腔出於臨桂縣職由鄉其土特宜鄉
人作窰燒腔鼓面鉄圈出於古縣其地産佳鐡鐡工善
煆故圈勁而不褊其皮以大羊之革南多大羊故多皮
或用蚺蛇皮鞔之合樂之際聲響特遠一二面鼓已若
十面矣
銅鼓
廣西土中銅鼓耕者屢得之其製正圓而平其面曲其
腰状若烘籃又類宣座面有五蟾分據其上蟾皆累
一大一小相負也周圍欵識其圓紋為古錢其方紋如
織簟或為人形或如琰璧或尖如浮屠如玉林或斜如
豕牙如鹿耳各以其環成章合其衆紋大類細畫圓陣
之形工巧微密可以玩好銅鼓大者闊七尺小者三尺
所在神祠佛寺皆有之州縣用以為更點交阯嘗私買
以歸復埋於山未知其何義也按廣州記云俚獠鑄銅
為鼓唯以高大為貴面闊丈餘不知所鑄果在何時按
馬援征交阯得駱越銅鼓鑄為馬或謂銅鼓鑄在西京
以前此雖非三代彝器謂鑄當三代時可也亦有極小
銅鼓方二尺許者極可愛玩類為士夫搜求無遺矣
桂林儺
桂林儺隊自承平時名聞京師曰静江諸軍儺而所在
坊巷村落又自有百姓儺嚴身之具甚飾進退言語咸
有可觀視中州装隊仗似優也推其所以然蓋桂人善
製戲面佳者一直萬錢他州貴之如此宜其聞矣
白巾鼓樂
南人難得烏紗率用白紵為巾道路彌望白巾也北人
見之遽訝曰南瘴疾殺人殆比屋制服者歟又南人死
亡隣里集其家鼓吹窮晝夜而制服者反於白巾上綴
少紅線以表之嘗聞昔人有詩云簫鼓不分憂樂事衣
冠難辨吉凶人是也
寳貨門
珠池
合浦産珠之地名曰斷望池在海中孤島下去岸數十
里池深不十丈蜑人没而得蚌剖而得珠取蚌以長繩
繫竹藍攜之以没既拾蚌於籃則振繩令舟人汲取之
没者亟浮就舟不幸遇惡魚一縷之血浮於水面舟人
慟哭知其已葬魚腹也亦有望惡魚而急浮至傷股斷
臂者海中惡魚莫如刺紗謂之魚虎蜑所甚忌也蜑家
自云海上珠池若城郭然其中光怪不可向邇常有怪
物哆口吐翕固神靈之所護持其中珠蚌終古不可得
者蚌溢生於城郭之外故可採耳所謂珠熟之年者蚌
溢生之多也然珠生熟年百不一二耗年皆是也珠熟
之年蠻家不善為價冒死得之盡為黠民以升酒斗粟
一易數兩既入其手即分為品等銖兩而賣之城中又
經數手乃至都下其價遞相倍蓰至於不貲採珠在官
有禁州以廉名謂其足以貪也史稱孟嘗守合浦珠乃
大還為廉吏之應二十年前有守甚貪而珠亦大熟雖
物理無騐然此以清名至今彼與草木俱腐耳噫孰知
孟嘗還珠之說非柳子厚復乳穴之說乎東廣海中亦
有珠池偽劉置軍採之名媚川都死者甚多太祖皇帝
平嶺南廢其郡為静江軍
蛇珠
乾道初欽州村落婦人黃氏曬禾棚屋上忽一物飛鳴
而來墜其髻上復墜禾中光曜奪目盤旋不已就取乃
一大珠是夜光怪滿室隣里異之里正訪知而索焉不
得聞之縣官其家懼取蒸熟光遂隠後欽有士人姓甯
得與赴省以萬錢賒買往都下賈胡嘆曰此蛇珠也惜
哉甯以不售攜歸還黃今其珠故在置之盤中猶有微
暈映盤
辟塵犀
欽人有往深山得大蜈蚣蛻一節尺餘堅如鐵石持歸
鷄犬皆驚窗隙日影更無霏埃有博物者曰是所謂辟
塵犀者耶
琥珀
人云茯苓在地十年化為琥珀欽人田家鋤山忽遇琥
珀初不知識或告之曰此琥珀也厥直頗厚其人持以
往博易場賣之交阯驟致大富
硨磲
南海有蚌屬曰硨磲形如大蚶盈三尺許亦有盈一尺
以下者惟其大之為貴大則隆起之處心厚數寸切磋
其厚可以為杯甚大雖以為瓶可也其小者猶可以為
環佩花朵之属其不盈尺者如其形而琢磨之以為杯
名曰瀲灔則無足尚矣佛書所謂硨磲者玉也南海所
産得非竊取其名耶
龍涎
大食西海多龍枕石一睡涎沫浮水積而能堅鮫人採
之以為至寳新者色白稍久則紫甚久則黑因至番禺
嘗見之不薰不蕕似浮石而輕也人云龍涎有異香或
云龍涎氣腥能發衆香皆非也龍涎於香夲無損益但
能聚烟耳和香而用真龍涎焚之一銖翠烟浮空結而
不散座客可用一剪分烟縷此其所以然者蜃氣樓臺
之餘烈也
大貝
海南有大貝圓背而紫斑平面深縫縫之兩旁有横細
縷䧟生縫中夲草謂之紫貝亦有小者大如指面其背
微青大理國以為甲胄之飾且古以貝子為通貨又以
為寳器陳之廟朝今南方視之與蚌蛤等古今所尚固
不同耶
金石門
生金
廣西所在産生金融宜昭藤江濱與夫山谷皆有之邕
州溪峒及安南境皆有金坑其所産多於諸郡邕管永
安州與交阯一水之隔爾鵝鴨之屬至交阯水濱遊食
而歸者遺糞類得金在吾境水濱則無矣凡金不自礦
出自然融結於沙土之中小者如麥麩大者如豆更大
如指面皆謂之生金昔江南遺趙韓王瓜子金即此物
也亦有大如鷄子者謂之金母得是者富固可知交阯
金坑之利遂買吾民為奴今峒官之家以大斛盛金鎮
宅博賽之戲一擲以金一杓為注其豪侈如此則其以
金交結内外何所不可為矣古人欲使黃金與土同價
者知夲之言也
丹砂水銀
昔葛稚川為丹砂求為勾漏令以為仙藥在是故也勾
漏今容州則知廣西丹砂非他地可比夲草金石部以
湖北辰州所産為佳雖今世亦貴之今辰砂乃出沅州
其色與廣西宜州所産相類色鮮紅而微紫與邕砂之
深紫微黑者大異功效亦相懸絶盖宜山即辰山之陽
故也雖然宜辰丹砂雖良要非仙藥葛稚川不求此也
嘗聞邕州右江溪峒歸德州大秀墟有金纏砂大如箭
鏃而上有金線縷文乃真仙藥得其道者可用以變化
形質試取以煉水銀乃見其異盖邕州燒水銀當砂十
二三斤可燒成十斤其良者十斤真得十斤惟金纏砂
八斤可得十斤不知此砂一經火力形質乃重何哉是
砂也取毫末而齒之色如鮮血誠非辰宜可及邕州溪
峒砂發之年中夜望之隐然火光滿山嗟夫稚川知之
矣
煉水銀
邕人煉丹砂為水銀以鐡為上下釜上釜盛砂隔以細
眼鐡板下釜盛水埋諸地合二釜之口於地面而封固
之灼以熾火丹砂得火化為霏霧得水配合轉而下墜
遂成水銀然則水銀即丹砂也丹砂禀生成之性有隂
陽之用能以獨體化為二體此其所以為聖也然丹經
乃有真汞何哉余以為丹砂燒成水銀故已非真汞邕
州右江溪峒歸德州大秀墟有一丹穴真汞出焉穴中
有一石壁人先鑿竅方二三寸許以一藥塗之有頃真
汞自然滴出每取不過半兩許所塗之藥今忘其名矣
是色紅粉與水銀白青之色殊異其倍亦重於水銀嗟
夫學仙得此其至寳歟
銀朱
桂人燒水銀為銀朱以鐡為上下釜下釜如盤盂中置
水銀上釜如盖頂施竅管其管上屈曲垂於外二釜函
盖相得固臍既密則别以水浸曲管之口以火灼下釜
之底水銀得火則飛遇水則止火熯體乾白變而丹矣
其上曰頭朱次曰次朱次者不免雜以黃丹也
銅
史稱駱越多銅銀交州記曰越人鑄銅為舶廣州記曰
俚獠鑄銅鼓聞交阯及占城等國王所居以銅為瓦信
知南方多銅矣今邕州有銅固無幾而右江溪峒之外
有一蠻峒銅所自出也掘地數尺即有礦故蠻人多用
銅器嘗有獻說於朝欲與博易事下夲路諸司謂且生
邊釁奏罷之
銅綠
綠所在有之湖南之衡永廣東之韶廣西之邕皆有之
蓋銅之苖裔也有融結於山巖翠綠可愛玩質如石者
名石綠色鮮美淘取英華以共畫繪其次可飾棟宇又
一種脆爛如碎土者名泥綠人不甚用
鉛粉
西融州有鉛坑鉛質極美桂人用以制粉澄之以桂水
之清故桂粉聲聞天下桂粉舊皆僧房罨造僧無不富
邪僻之行多矣厥後經略司專其利歲得息錢二萬緡
以資經費羣僧乃往衡嶽造粉而以下價售之亦名桂
粉雖其色不若桂然桂以故發賣少遲
鍾乳
静江多巖洞深者數里崗穴之中或高不可踰或下不
可隧石脉滴水風所不及悉成鍾乳風之所及雖曰結
乳色乃麤黃不甚入藥鍾乳之産也乳床連延乳管倒
垂漸銳而長滴瀝未巳冰筯成列長者一二尺短者四
五寸人以竹管仰插而折取之煮以七復之重湯硏以
三旬之玉槌試之肌紋以觀其細澄之灰池而亁其體
日以烜之其色微輕紅真者細妙服之刀圭淪肌浹髓
凡乳通如鵝管中無鴈齒或破如爪甲文如蝉翼者上
也夲草所謂石鍾乳是也管無梢連石床者商孽也乳
牀之石明潔如玉者孔公孽也三物夲同種夲草以石
鍾乳居玉石上秩商孽孔公孽皆在中秩其功用必有
優劣爾今廣西帥司所造鍾乳粉率二孽也所謂鵝管
石盖什之一二耳鍾乳所産亦自有異有石乳有竹乳
有茅乳石乳者生於石山石液相滋化而為乳色如冰
玉是為最良竹乳者生於土石山洞其上生竹竹石相
滋液化為乳其色稍青茅乳者生於土石山洞其上生
茅茅液相滋化而為乳其色微黃皆可煮煉以為温藥
未煉之乳體性皆寒且有石毒惟假湯火之功去其毒
性乃能廢寒為温以成上藥今本草註家謂石乳温竹
乳平茅乳寒此說恐未必然産乳之穴雖曰深遠未嘗
有蛇虺居之夲草註家又謂深潤幽穴龍蛇毒氣所成
斯大謬矣凡煮煉乳水人或誤飲能使人失音其毒如
此
滑石
静江猺峒中出滑石今本草所謂桂州滑石是也滑石
在土其爛如泥出土遇風則堅白者如玉黑如蒼玉或
琢為器用而潤之以油似與玉無辨者他路州軍頗愛
重之桂人視之如土織布粉壁皆用在桂一斤直七八
文而巳
石鷰
石鷰生於石遇雷雨則震躍而出盖陽氣之感今湖南
永州所産絶佳色黃而頭觜翅脊了了然廣西象州江
濱石中亦有之凡石中有嵌生如海蚶者極多非真石
鷰也
石蠏石蝦
海南州軍海濱之地生石蠏軀殼頭足與夫巨螯宛然
蝤蛑之形也又有石蝦亦宛然蝦形皆藥物之所湏也
云是海沬所化理不可詰夲草石蠏能療目而石蝦治
療未詳
石梅
石梅生海中一叢數枝横斜瘦硬形色真楛梅也雖巧
花工造作所不能及根所附著如覆菌或云夲是木質
為海水所化
石栢
石栢生海中一幹極細上有一葉宛是側栢扶疎無小
異根所附著如烏藥大抵皆化為石矣此與石梅雖未
詳可入藥與否然皆竒物也
