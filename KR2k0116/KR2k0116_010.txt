嶺外代答卷十宋周去非撰
蟲魚門
蚺蛇
蚺蛇能食獐鹿人見獐鹿驚逸必知其為蛇相與赴之
環而謳歌呼之曰□□(徒架反)謂姊也蛇聞歌即俛首人
競採野花置蛇首蛇愈伏乃投以木株蛇就枕焉人掘
坎枕側蛇不顧也坎成以利刃一揮墮首於坎急壓以
土人乃四散食頃蛇身騰擲一方草木為摧既死則剝
其皮以鞔鼓取其膽以和藥飽其肉而棄其膏盖膏能
痿人陽道也人謂大風油即稱蚺蛇膏非是夫蛇之死
可謂愚矣然天地之間物理有不可曉者以蛇之大而
甘受制誠愚然特其未見水耳彼一見水必夭矯其形
不受制伏起而吞人雖不遇水有小兒在側亦忽吞之
是其死也殆有機緘者存非蛇之愚也
六目龜
聞欽七洞有六目龜欣然異之因人求得乃真目之上
有四偽目耳所謂偽目即頭上金黃花紋圓長中黑似
目也然偽目與真目排比正正不偏無一不然亦足愛
矣常龜養之不死是龜旬日即死是殆不以龜養龜而
然歟
鼊瑇瑁
欽海有介屬曰鼊大如車輪皮裏有薄殼十三片如瑇
瑁今人用以為篦刀筒子者是也瑇瑁背甲亦十三片
自然成斑紋世言鞭血成斑斯言妄矣
蟺(音壇)
欽州海濱有穴處水族曰蟺狀如龍而無角長五尺許
蜑人得之縶而售諸市有管界廵檢劉昂者見而市之
將烹同僚念其形之似神物也請縱之江方其未得水
則類死矣一得水則奮迅蹴踏夭矯滅没波頭為起俄
然而逝彼么麽其形而猶若是况真龍哉
鱘鰉魚
春水發生鱘鰉大魚自南海入江至潯象之境龍門之
下或爲漁網所得余東歸將至番禺有蜑急棹就舟縶
二鱘鰉求售大者長六尺小者四尺脩鼻侈腮口隱於
頤身無細鱗上各有鋒刃與凡魚不同惻然念曰神龍
之稺乃受制於人如此哉問所需幾何曰四百即市而
縱焉始則舉首出水少焉揚鬐掉尾復舉首似顧悠然
而逝矣
嘉魚
蒼梧大江之南山曰火山下有丙穴嘉魚出焉所謂南
有嘉魚詩人之傳也嘉魚形如大鰣魚身腹多膏其土
人煎食之甚美其煎也徒置魚於乾釡少焉膏溶自然
煎熬不别用油謂之自裹
河魚
左氏河魚腹疾語迄無定說余仕古縣常食市魚厨者
曰此魚病肚不堪食剖視之滿腹黃水也後汎舟見一
魚死于舟側舟人曰此魚病肚死矣問何謂病肚曰凡
物皆有疾魚在水無他疾唯病肚乃死因悟申叔時河
魚之說
竹魚鰕魚
竹魚出灕水状似青魚味如鱖魚蝦魚亦出灕水肉白
而豐味似蝦而鬆美大抵南中魚品如鯉鯽者甚多而
以鰕竹二魚為珍
鬼蛺蝶
鬼蛺蝶大如扇四翅共徑六七寸褐質間雜色晃然下
兩翅各有翠點尤光彩好飛荔枝上
黑蛺蝶
黑蛺蝶大如扇橘蠧所化翅墨黑而有翠純一行特為
鮮明北人或名元武蟬
天蝦
南方有飛蟲有翅如飛蛾其尾如蟋蟀色白身長似小
蝦然夏秋之間晚飛蔽天堕水人以長竹竿横江面使
風約之如萍之聚早乃棹舟摶取縷肥肉合以為鮓味
頗美然此夜堕水次早即取乃可用稍遲一夕已脫而
化矣
&KR0558;
余在欽一夕燕坐見有似蜴蜥而差大者身黃脊黑頭
有黑毛抱疎籬之杪張額四顧聳身如將躍也適有士
子相訪因請問之答曰此名十時其身之色一日之内
逐時有異口嘗含毒俟人過則射其影人必病余曰非
所謂&KR0558;者歟生曰然書傳所載即是物也未幾余染瘴
幾殆
古跡門
韶石
韶石山在韶州東北高七十丈闊一百五十丈昔虞舜
登此石奏韶樂因以名州晉永和二年有飛仙遊其上
張循州韶石圖有三十六石名因具于左新婦石
毬門石大禾倉石小禾倉石太平石盤龍石
獅子石侍石上鱗魚石下鱗魚石帽子峰
石鳳閣石羅仙峰石雙闕石馬鞍石四接
石使石續石三峯石桃石大香鑪石小
香爐石駱駞石奏樂石樓閣石寳蓋石硯
面石虹霓石朝仙峰石覆船石五羊石圓
石嵓鐘石石臼石井
秦城
湘水之南靈渠之口大融江小融江之間有遺堞存焉
名曰秦城實始皇發謫戌五嶺之地秦城去靜江城北
八十里有驛在其旁張安國紀之以詩曰南防五嶺北
防胡猶復稱兵事遠圖桂海冰天塵不動誰知壠上兩
耕夫北二十里有險曰嚴關羣山環之鳥道微通不可
方軌此秦城之遺跡也形勢之險襟喉之會水草之美
風氣之佳真宿兵之地據此要地以臨南方水已出渠
自是可以方舟而下陸苟出關自是可以成列而馳進
有建瓴之利勢退有重險之可蟠宜百粤之君委命下
吏也
綠珠井
鬱林州博白縣古白州也晉石崇妾綠珠實生焉有井
名綠珠云其鄉飲是多生美女異時鄉父老有識者聚
而謀窒是井後生女乃不甚美或美必形不具深山大
澤實生龍蛇掩井之人亦云智矣
古富州
古富州今昭州昭平縣在灕江之濱荆棘叢中止有三
家茅屋及一縣衙其所謂三家市也有舟人登岸飲醉
遂宿茅屋家夜半覺門外托托有聲主人戒之曰毋開
門此虎也奴起而視之乃一乳虎將數子以行今為縣
乃爾不知昔日何以為州耶
銅柱
漢馬伏波平交趾立銅柱為漢極西界唐馬揔為安南
都護夷獠為建二銅柱於伏波之處以眀揔為伏波之
嗣是銅柱在安南矣又唐何履先定南詔復立馬援銅
柱按南詔今大理國則是銅柱復當在大理又占不勞
之地南有大浦有五銅柱山形若倚蓋西重巖東崖海
按占不勞今占城也然則銅柱又當在占城聞欽境古
森峒與安南抵界有馬援銅柱安南人每過其下人以
一石培之遂成邱陵其說曰伏波有誓云銅柱出交阯
滅培之懼其出也又云交阯境内有數銅柱未知孰是
陟屺寺
欽州靈山縣東南三十里有武利場俗傳唐則天母氏
故里也去場不遠有陟屺寺遺址云則天念母為建寺
祈福之地猶有豐碑斷裂茅榛間字畫略可辨其文則
盧肇奉勑撰按則天父武士矱晉人母楊未詳家何地
后得志封榮國夫人榮國卒后出珍幣建佛廬以徼福
然則陟屺之說固苗裔矣惜肇碑剥落不可考也然亦
可疑肇袁州人奮跡武宗朝去則天固遠將奉何勑作
記耶
交阯
記曰南方曰蠻雕題交阯有不火食者矣交州記曰交
阯之人出南定縣足骨無節身有毛卧者更扶始得起
余至欽見夫黑齒跣足皂其衣裳者人耳烏覩所謂足
無節身有毛者哉人言道州侏儒今道州人七尺而昭
州恭城縣與道接畛間産一二侏儒竊意南定縣如恭
城也不然豈其人足皆無節而能更相扶耶間受戾氣
遂以得名意當如此
儋耳
儋耳今昌化軍也自昔謂其人耳長至肩故有此號今
昌化曷嘗有大耳兒哉蓋南蕃及黎人人慕佛相好故
作大環以墜其耳俾下垂至肩實無益於耳之長其竅
乃大寸許
冰井火山
梧州城東有方井二冰泉清冽非南方水泉比也謂之
冰井其南隔江有火山下有丙穴嘉魚生焉元次山嘗
為梧州有火山無火冰井無冰之句
蠻俗門
蠻俗
蠻夷人物強悍風俗荒怪中國姑羈縻之而已其人往
往勁捷能辛苦穿皮履上下山如飛其械器有桶予甲
長槍手標偏刀逿(原闕二字)牌山弩竹箭桄榔箭之屬民編竹
苫茅為兩重上以自處下居雞豚謂之麻欄生理苟簡
冬編鵝毛木棉夏緝蕉竹麻紵為衣摶飯掬水以食家
具藏土窖以備寇掠土産生金銅鉛綠丹砂翠羽洞緂
練布八角茴香草果諸藥各逐其利不困乏今黃姓尚
多而儂姓絶少智高亂後儂氏善良許從國姓今多姓
趙氏宜州徼外西原黃峒武陽羣小蠻即唐黃家賊之
地崇建南丹使控制之然莫氏家人亦有時相攻奪其
刺史莫延葚逐其弟延廪而自立延廩奔朝廷謂之出
宋(凡州峒歸明者皆稱出宋)延甚滛酷不能服其類鄰永樂州王氏
與為仇歲相攻官反為和解延葚恃此益驕不奉法至
私刻經略安撫司及宜州溪峒司印效帥守花書行移
以嚇諸蕃落邊將常恭懷姦利與交通囊囊為代作奏
章冒至闕下不關白經略司范石湖作帥捕劾以聞削
籍竄之其後稍讋
獠俗
獠在右江溪峒之外俗謂之山獠依山林而居無酋長
版籍蠻之荒忽無常者也以射生食動而活蟲豸能蠕
動者皆取食無年甲姓名一村中推有事力者曰郎火
餘但稱火歲首以土杯十二貯水隨辰位布列郎火禱
焉經夕集衆往觀若寅有水而夘涸則知正月雨二月
旱自以不差諸蕃歲賣馬於官道其境必要取貨及鹽
牛否則梗馬路官亦以鹽綵和謝之舊傳其類有飛頭
鑿齒鼻飲白衫花面赤裩之屬二十一種今右江西南
一帶甚多殆百餘種也唐房千里異物志言獠婦生子
即出夫憊卧如乳婦不謹則病其妻乃無苦
入寮
邕州諸溪峒相為婚姻峒官多姓黃悉同姓婚也其婚
嫁也唯以麤豪庸優為尚送定禮儀多至千人金銀幣
帛固無而酒鮓為多然其費亦云甚矣壻來就親女家
於所居五里之外結草屋百餘間與居謂之入寮壻家
以鼓樂送壻入寮女家亦以鼓樂送女往寮女之婢妾
百餘壻之僕從至數百人結婚之夕男女家各盛兵為
備少有所爭則兵刃交接成婚之後壻常袖刀而行妻
之婢少迕其意即手殺之謂之逞英䧺入寮半年而後
婦歸夫家夫自入寮以來必殺婢數十而後妻黨畏之
否則以為懦
掛劒
邕州溪峒之外西南有蠻其夫甚剛其妻甚怯夫婦異
室妻之所居深藏不見人形夫過其妻必掛劒于門而
後入其合夫婦之道夜期於深山不以行所居也云不
如是則鬼物有顯誅
繡面
海南黎女以繡面為飾蓋黎女多美昔嘗為外人所竊
黎女有節者湼面以礪俗至今慕而效之其繡面也猶
中州之筓也女年及筓置酒會親舊女伴自施針筆為
極細花卉飛蛾之形絢之以遍地淡粟紋有晳白而繡
文翠青花紋曉了工緻極佳者唯其婢使不繡邕州溪
峒女使懼其逃亡則黥其面與黎女異矣
鼻飲
邕州溪峒及欽州村落俗多鼻欽鼻飲之法以瓢盛少
水置鹽及山薑汁數滴於水中瓢則有竅施小管如瓶
嘴插諸鼻中𨗳水升腦循腦而下入喉富者以銀為之
次以錫次陶器次瓢飲時必口噍魚鮓一片然後水安
流入鼻不與氣相激既飲必噫氣以為凉腦快膈莫若
此也止可飲水謂飲酒者非也謂以手掬水吸飲亦非
也史稱越人相習以鼻飲得非此乎
飛駞
交阯俗上巳日男女聚會各為行列以五色結為毬歌
而抛之謂之飛駞男女自成則女受駞而男婚已定
踏搖
猺人每歲十月旦舉峒祭都貝大王於其廟前會男女
之無夫家者男女各辨連袂而舞謂之踏搖男女意相
得則男吚嚶奮躍入女羣中負所愛而歸於是夫婦定
矣各自配合不由父母其無配者姑俟來年女三年無
夫負去則父母或殺之以為世所棄也
欵塞
史有欵塞之語亦曰納欵讀者略之蓋未覩其事爾欵
者誓詞也今人謂中心之事為欵獄事以情實為欵蠻
夷效順以其中心情實發其誓詞故曰欵也乾道丁亥
靜江猺人犯邊范石湖檄余白事帥府與聞團結邊民
之事猺人計窮出而歸命乃詣帥府納欵其詞曰某等
既充山職今當鈐束男女男行把棒女行把麻任從出
入不得生事若生事者上有太陽下有地宿其翻背者
生男成驢生女成猪舉家絶滅不得翻面說好背面說
惡不得偷寒送煖上山同路下水同船男兒帶刀同一
邊一點一齊同殺盗賊不用此欵並依山例山例者殺
之也他語甚鄙不可記憶聊記其所謂欵者如此
木契
猺人無文字其要約以木契合二板而刻之人執其一
守之甚信若其投牒于州縣亦用木契余嘗攝静江府
靈川縣有猺人私爭赴縣投木契乃一片之板長尺餘
左邊刻一大痕及數十小痕于其下又刻一大痕于其
上而於右邊刻一大痕牽一線道合于右大痕又于正
面刻為箭形及以火燒為痕而鑽板為十餘小竅各穿
以短稻穰而對結縐焉殊不曉所謂譯者曰左下一大
痕及數十小痕指所論仇人將帶徒黨數十人以攻我
也左上一大痕詞主也右一大痕縣官也牽一線道者
詞主遂投縣官也刻為箭形言仇人以箭射我也火燒
為痕乞官司火急施行也板十餘竅而穿草結縐欲仇
人以牛十餘頭備償我也結縐以喻牛角云
打甏
溪峒及邕欽瓊廉村落間不飲清酒以小甕乾醖為濃
糟而貯留之每觴客先布席于地以糟甕置賓主間别
設水一盂副之以杓開甕酌水入糟插一竹管管長二
尺中有關捩狀如小魚以銀為之賓主共管吸飲管中
魚閉則酒不升故吸之太緩與太急皆足以閉魚酒不
得而飲矣王飲魚閉取管埋之以授客客復吸飲再埋
管以授主飲將竭再酌水攪糟更飲至甚醨而止其為
夀也不别設酒主人妻子出而夀客妻先酌水入甕致
詞以管授客飲已男若女迭酌水為夀客之多飲夀酒
也實多飲水耳名曰打甏南人謂甕為甏
抵鵶
自安南及占城真臘皆有肩輿以布為之製如布嚢以
一長竿舉之上施長篷以木葉鱗次飾之如中州轎頂
也二人舉一長竿又二人榮行安南名曰抵鵶安南使
者黃榮以一抵鵶載一妾自隨凡使者至欽皆有凉轎
釘鉸黑漆甚澤而兩竿盡短雨晴皆用之此盖效中國
為之也若其本國只用抵鵶爾
十妻
南方盛熱不宜男子特宜婦人蓋陽與陽俱則相害陽
與隂相求而相養也余觀深廣之女何其多且盛也男
子身形卑小顔色黯惨婦人則黑理充肥少疾多力城
郭虚市負販逐利率婦人也而欽之小民皆一夫而數
妻妻各自負販逐市以贍一夫徒得有夫之名則人不
謂之無所歸耳為之夫者終日抱子而遊無子則袖手
安居群婦各結茅散處任夫往來曾不之較至于溪峒
之首例有十妻生子莫辨嫡庶至于讐殺云
捲伴
深廣俗多女嫁娶多不以禮商人之至南州竊誘北歸
謂之捲伴其土人亦自捲伴不能如商人之徑去則其
事乃有異始也既有桑中之約即暗置禮聘書于父母
牀中乃相與宵遁父母乍失女必知有書也索之袵席
間果得之乃聲言訟之而迄不發也歲月之後女既生
子乃與壻備禮歸寧預知父母初必不納先以醨酒入
門父母佯怒擊碎之壻因請託鄰里祈懇父母始需索
聘財而後講翁壻之禮凡此皆大姓之家然也若乃小
民有女惟恐人不誘去耳往誘而不去其父母必勒女
歸夫家且其俗如此不以為異也
鬭白馬
廣人妻之父母死壻致祭必乘馬而往以二牌棒手前
導將至妻家駐馬以待妻家亦以二牌棒手對敵謂之
鬭白馬壻勝則祭得入不勝則不得入故壻家必勝以
入其祭
迎茅娘
欽廉子未娶而死則束茅為婦于郊備鼓樂迎歸而以
合葬謂之迎茅娘昔魏武愛子蒼舒卒聘甄氏亡女合
葬眀帝愛女淑卒娶甄氏亡孫合葬欽之迎茅娘夷風
也曹氏父子直為冥婚豈足尚哉
志異門
天神
廣右敬事雷神謂之天神其祭曰祭天蓋雷州有雷廟
威靈甚盛一路之民敬畏之欽人尤畏圃中一木枯死
野外片地草木萎死悉曰天神降也許祭天以禳之苟
雷震其地則又甚矣其祭之也六畜必具多至百牲祭
之必三年初年薄祭中年稍豐末年盛祭每祭即養牲
三年而後克盛祭其祭也極謹雖同里巷亦有懼心一
或不祭而家偶有疾病官事則鄰里親戚衆尤之以為
天神實為之災
聖佛
南海諸蕃國皆敬聖佛相傳聖佛出世在真臘國之占
里婆城聖佛女子也有夫渡海而舟為龍王所蕩乃謂
龍王曰使我登岸當歲生一子以奉龍王既海神送其
舟于占里婆城乃顯神異人有慢輕必降禍焉人有祈
求必赴感焉人有自欺於前必報驗焉南蕃皆敬事之
凡相爭者必相要質于聖佛前曲者不敢往也南蕃所
居皆茅廬唯聖佛廟貌甚整黃金飾像四軀為四殿盖
一佛而三夫也女巫數輩謂之夷婆廟多鼓舞血食無
虚日每歲正月十三日設廬于廟前積禾于中請聖像
出廟而焚禾以祭十四日聖佛歸廟二十日聖佛生子
乃忽有一圓石出其身二十日夜舉國人民不寢以聽
佛之生子眀日國人皆奉珍寳犀象獻佛其所生子舟
載而投諸海以奉龍王云六合之外妖祥怪誕愈多如
此
甯諫議
欽州甯諫議廟去城數十里太守到任謁之雨𤾉不時
禱之輙應六朝時有甯猛力據有其地隋朝因拜猛力
為安州刺史然恃險驕倨自若也自令狐熙為桂州總
管諭以恩信乃詣府請謁後熙奏改安州為欽州猛力
欲隨使者何稠入朝而死其子長真葬畢即入朝乃以
長真嗣為欽州刺史唐高祖授長真欽州都督長真死
子據襲刺史然則諫議其猛力歟猛力最有功于欽欽
人即其墓宅社而稷之置祭田數頃諸甯掌之至今尚
存諸甯今為大姓每科舉嘗有薦名者欽之祀無非滛
祠惟諫議為正
武婆婆
廣右人言武后母本欽州人今皆祀武后也冠帔巍然
衆神環坐所在神祠無不以武為尊巫者招神稱曰武
太后娘娘俗曰武婆婆也
轉智大王
欽守陳承制名永泰熙寧八年交阯破欽死于兵先是
交人謂欽人曰吾國且襲取爾州以告永泰弗信交舟
入境迅甚永泰方張飲又報抵城復弗顧交兵入城遂
擒承制以下官屬於行衙曰不殺汝徒取金帛爾既大
掠則盡殺之欽人塑其像于城隍廟祀之號曰轉智大
王凡嘲人不慧必曰陳承制云
新聖
廣西凌鐵為變鄧運使擒之盖殺降也未幾鄧卒若有
所覩廣西羣巫乃相造妖且明言曰有二新聖曰鄧運
使凌太保必速祭不然癘疫起矣里巷大讙結竹粘紙
為轎馬旗幟器械祭之于郊家出一雞既祭人懼而散
巫獨攜數百雞以歸因歲歲祠之巫定例云與祭者不
得受胙故巫歲有大獲在欽為尤甚
雞卜
南人以雞卜其法一小雄雞未孳尾者執其兩足焚香
禱所占而撲殺之取腿骨洗淨以麻線束兩骨之中以
竹梃插所束之處俾兩腿骨相背于竹梃之端執梃再
禱左骨為儂儂者我也右骨為人人者所占之事也乃
視兩骨之側所有細竅以細竹梃長寸餘者遍插之或
斜或直或正或偏各隨其斜直正偏而定吉凶其法有
一十八變大抵直而正或附骨者多吉曲而斜或遠骨
者多凶亦有用雞卵卜者焚香禱祝書墨於卵記其四
維而煑之熟乃横截視當墨之處辨其白之厚薄而定
儂人吉凶焉昔漢武奉越祠雞卜其法無傳今始記之
茅卜
南人茅卜法卜人信手摘茅取占者左手自肘量至中
指尖而斷之以授占者使禱所求即中摺之祝曰奉請
茅將軍茅小娘上知天綱下知地理云云遂禱所卜之
事口且禱手且掐自茅之中掐至尾又自茅中掐至首
乃各以四數之餘一為料餘二為傷餘三為疾餘四為
厚料者雀也謂如占行人早占遇料行人當在路此時
雀已出窠故也日中占遇料則行人當晚至時雀至暮
當歸爾晚占遇料則雀已入窠不歸矣傷者聲也謂之
笑面猫其卦甚吉百事歡欣和合疾者黑面猫也其卦
不吉所在不和合厚者滯也凡事遅滯茅首餘二名曰
料貫傷首餘三名曰料貫疾餘皆倣此南人卜此最驗
精者能以時辰與茅折之委曲分别五行而詳說之大
抵不越上四餘而四餘之中各有吉凶又係乎所占之
事當卜之時或遇人來則必别卜曰外人踏斷卦矣余
以為此法即易卦之世應揲蓍也嘗聞楚人篿卜今見
之
南法
祝融之墟威靈所萃其間異法亦天地造化之流也巫
以荆得名豈無自而然哉嘗聞巫覡以禹步呪訣鞭笞
鬼神破廟殞竈余嘗察之南方則果有源流蓋南方之
生物也自然禀禁忌之性在物且然况於人乎邕州溪
峒有禽曰靈鶻善禹步以去窒塞又有鴆鳥亦善禹步
以破山石有&KR0558;日十二時能含毒射人影以致病以是
觀之南人之有法氣類實然然今巫者畫符必為鴆頂
之形亦可見其源流矣是故愈西南愈多詭異茫茫天
地法各有本必有精于法者夫亦云自然而然非人所
能為也
家鬼
家鬼者言祖考也欽人最畏之村家入門之右必為小
巷升堂小巷右壁穴隙方二三寸名曰鬼路言祖考自
此出入也人入其門必戒以不宜立鬼路之側恐妨家
鬼出入歲時祀祖先即于鬼路之下陳設酒肉命巫致
祭子孫合樂以侑之窮三日夜乃已城中居民於廳事
上置香火别自堂屋開小門以通街新婦升廳一拜家
鬼之後竟不敢至廳云儻至則家鬼必擊殺之惟其主
婦無夫者乃得至廳
挑生
廣南挑生殺人以魚肉延客對之行厭勝法魚肉能反
生于人腹中而人以死相傳謂人死隂役于其家有一
名士嘗為雷州推官親勘一挑生公事置肉盤下俾囚
作法以驗其術有頃發視肉果生毛何物淫鬼乃能爾
也然解之亦甚易但覺有物在胷膈則急服升麻以吐
之覺在腹中急服鬱金以下之此方亦雷州鏤板印散
者蓋得之于囚也
蠱毒
廣西蠱毒有二種有急殺人者有慢殺人者急者頃刻
死慢者半年死人有不快于已者則陽敬而隂圖之毒
發在半年之後賊不可得藥不可解蠱莫惨焉乾道庚
辰欽州城東有賣漿者蓄蠱毒敗而伏辜云其家造毒
婦人倮形披髮夜祭作糜粥一盤蝗蟲蛺蝶百蟲自屋
上來食遺矢乃藥也欲知蠱毒之家入其門上下無纖
埃者是矣今黎峒溪峒人置酒延客主必先嘗者示客
以不疑也
罔兩
淳熙乙未正月朔罔兩見于融州融水縣治有人之影
無人之形倮而披髮者無萬數有一手力持紙錢焚之
影競赴火又復散亂有頃乃沒是日城外有神廟煙火
自地出經日而滅一郡大驚鄭隕夢為融教官親見而
言之是年融不聞有異
柳州蜈蚣
柳州種甘堂頃年夜有光出柱上蠧穴中滿堂如月剔
視見鱗甲大如鏡太守知異物集吏卒持斧鋋齊刺之
有聲砉然破柱乃大蜈蚣長竟柱腦中得珠如鵝卵圓
走盤光遂不見
桂林猴妖
靜江府疊綵巖下昔日有猴夀數百年有神力變化不
可得制多竊美婦人歐陽都護之妻亦與焉歐陽設方
略殺之取妻以歸餘婦人悉為尼猴骨葬洞中猶能為
妖向城北民居每人至必飛石惟姓歐陽人來則寂然
是知為猴也張安國改為仰山廟相傳洞内猴骨宛然
人或見眼忽微動遂驚去矣
