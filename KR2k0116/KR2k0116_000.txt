嶺外代答地理類八(雜記之屬)
提要
(臣)等謹案嶺外代答十卷宋周去非撰去非
字直夫永嘉人隆興癸未進士淳熙中官桂
林通判是書即作於桂林代歸之後自序謂
本范成大桂海虞衡志而益以耳目所見聞
錄存二百九十四條盖因有問嶺外事者倦
於應酬書此示之故曰代答原本分二十門
今有標題者凡十九門一門存其子目而佚
其總綱所言則軍制戸籍之事也其書條分
縷晰視嵇含劉恂段公路諸書叙述為詳所
紀西南諸夷多據當時譯者之詞音字未免
舛訛而邊帥法制財計諸門實足補正史所
未備不但紀土風物産徒為談助巳也書錄
解題及宋史藝文志並作十卷永樂大典所
載併為二卷蓋非其舊今從原目仍析為十
卷云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
嶺外代答目錄
卷一
地里邊帥
卷二
外國上
卷三
外國下(一門原脫標題)
卷四
風土法制
卷五
財計
卷六
器用服用食用
卷七
香樂器寳貨
金石
卷八
花木
卷九
禽獸
卷十
蟲魚古跡蠻俗
志異
嶺外代答原序
入國問俗禮也矧嘗仕焉而不能舉其要廣右二十五
郡俗多夷風而疆以戎索海北郡二十有一其列于西
南方者蜿蜒若長蛇實與夷中六詔安南為境海之南
郡又内包黎獠遠接黃支之外僕試尉桂林分教寧越
盖長邊首尾之邦疆場之事經國之具荒忽誕漫之俗
瑰詭譎怪之産耳目所治與得諸學士大夫之緒談者
亦云廣矣盖嘗随事筆記得四百餘條秩滿束擔東歸
邂逅與他書棄遺置勿復稱也迺親故相勞苦問以絶
域事驟莫知所對者盖數數然至觸事而談或能舉其
一二事類多而臆得者浸廣晚得范石湖桂海虞衡志
又於藥裹得所抄名數因次序之凡二百九十四條應
酬倦矣有復僕問用以代答雖然異時訓方氏其將有
考於斯淳熙戊戌冬十月五日永嘉周去非直夫記
