皇王大紀卷三十宋胡宏撰
三王紀
宣王
元年甲戌
二年天下大旱
三年旱
四年旱
五年旱
六年大旱大雅二十四篇曰雲漢八章章十句仍叔美
宣王也宣王承厲王之烈内有撥亂之志遇烖而懼側
身脩行欲銷去之天下喜於王化復行百姓見憂故作
是詩也倬彼雲漢(天河也)昭回(轉)于天王曰於乎何辜今
之人天降喪亂饑饉薦(重也)臻(至也)靡神不舉靡愛斯牲圭
璧既卒寧莫我聽旱既太甚藴(言暑也)隆(言雷也)蟲蟲(言熱也)
不殄(絶也)禋祀自郊徂宫上下奠瘞靡神不宗(上天下地奠禮瘞物)
(宗尊也)后稷不克上帝不臨耗斁下土寧丁(當也)我躬旱既
大甚則不可推(去也)兢兢(恐也)業業(危也)如霆如雷周餘黎民
靡有孑遺昊天上帝則不我遺胡不相畏先祖于摧(至也)
旱既大甚則不可沮(止也)赫赫(旱氣)炎炎(熱氣)云我無所大命
近止靡瞻靡顧羣公先正(百辟卿士也)則不我助父母先祖
胡寧忍予旱既太甚滌滌山川(旱氣山無木川無水也)旱魃(旱神也)
為虐如惔(燎之也)如焚我心憚(勞也)暑憂心如熏(灼也)羣公先
正則不我聞昊天上帝寧俾我遯旱既太甚黽勉畏去
胡寧瘨(病也)我以旱憯不知其故祈年孔夙方社不莫昊
天上帝則不我虞敬恭明神宜無悔(恨也)怒旱既太甚散
無友紀鞫哉庶正疚哉冢宰趣馬師氏膳夫左右(歲凶則殺)
(禮百官禄餼不足矣)靡人不周(救也)無不能止瞻卬昊天云如何里
(或云憂也)瞻卬昊天有嘒(衆星貌)其星大夫君子昭假無贏大
命近止無棄爾成何求為我以戾(定也)庶正瞻卬昊天曷
惠其寧大雅二十五篇曰崧高八章章八句尹吉甫美
宣王也天下復平能建國親諸侯褒賞申伯焉崧高維
嶽駿(大也)極于天維嶽降神生甫及申維申及甫維周之
翰(幹也)四國于蕃四方于宣亹亹申伯王纉之事于邑于
謝(周之南國也)南國是式王命召伯定申伯之宅登(成也)是南
邦世執其功(事也)王命申伯式是南邦因是謝人以作爾
庸(城也)王命召伯徹(治也)申伯土田王命傅御(治事之官)遷其私
人(家人也)申伯之功召伯是營有俶(作也)其城寢廟既成既
成藐藐(高美貌)王錫申伯四牡蹻蹻(牡貌)鉤膺(樊纓也)濯濯(光明)
(也)王遣申伯路車乘馬(四馬也)我圖爾居莫如南土錫爾
介圭以作爾寳往近(已也)王舅(申伯宣王之舅)南土是保申伯信
邁王餞于郿申伯還南謝于誠歸王命召伯徹申伯土
疆以峙其粻式遄其行申伯番番(武勇也)既入于謝徒御
嘽嘽(喜樂也安舒也)周邦咸喜戎有良翰不(丕也)顯申伯王之元
舅文武是憲(有文有武可為表式)申伯之德柔惠且直揉此萬邦
聞于四國吉甫作誦其詩孔碩其風肆(長也)好以贈申伯
王以樊侯仲山甫為相大雅二十六篇曰烝民八章章
八句尹吉甫美宣王也任賢使能周室中興焉天生烝
(衆也)民有物(事也)有則(法也)民之秉彛(常也)好是懿(美也)德天監有
周昭假于下保茲天子生仲山甫仲山甫之德柔嘉維
則令儀令色小心翼翼古(故也)訓(道也)是式威儀是力天子
是若(順也)明命使賦(布也)王命仲山甫式是百辟纉戎(大也)祖
考王躬是保出納王命王之喉舌(冢宰也)賦政于外四方
爰發肅肅王命仲山甫將(行也)之邦國若否仲山甫明之
既明且哲以保其身夙夜匪解以事一人人亦有言柔
則茹之剛則吐之維仲山甫柔亦不茹剛亦不吐不侮
矜寡不畏彊禦人亦有言德輶如毛(輕也)民鮮克舉之我
儀(宦也)圖之維仲山甫舉之愛(隱也或曰惜也)莫助之衮(君之上服)職
(王職也)有闕維仲山甫補之仲山甫出祖四牡業業(言高大也)
征夫捷捷(言樂事也)每懷靡及四牡彭彭(盛也)八鸞鏘鏘(鳴聲)王
命仲山甫城彼東方四牡騤騤八鸞喈喈仲山甫徂齊
式遄其歸(言周人望其速回也)吉甫作誦穆如清風(清微之風飬萬物者也)
仲山甫永懷以慰其心大雅二十七篇曰韓奕六章章
十二句尹吉甫美宣王也能錫命諸侯奕奕梁山維禹
甸(治之)之有倬其道(有倬如之道)韓侯受命王親命之纉戎(大也)
祖考無廢朕命夙夜匪解虔共(固執也)爾位朕命不易幹
不庭(直方)方以佐戎辟四牡奕奕孔脩(長也)且張(大也)韓侯入
覲以其介圭入覲于王王錫韓侯淑(善也)旂綏章(所引以登車有)
(采章也)簟茀(車蔽也)錯衡(文衡也)玄衮赤舄鉤膺(樊纓也)鏤錫(眉上)
(曰鍚今之當盧以金飾之)鞹鞃(革軾中也)淺幭(虎皮覆式淺毛也)鞗革(轡也)金厄(鳥蠋)
(也)韓侯出祖出宿于屠(地名)顯父(有顯德者)餞之清酒百壺其
殽維何炰鼈鮮魚其䔩(菜殽也)維何維筍及蒲(蒻也)其贈維
何乘馬路車籩豆有且(多貌)侯氏燕胥(皆也)韓侯取妻汾王
(大也或云指厲王也)之甥蹶父(卿士也)之子韓侯迎止于蹶之里百
兩彭彭八鸞鏘鏘不(丕字)顯其光諸娣從之祁祁(徐靚也)如
雲韓侯顧之爛其盈門蹶父(姞蹶父姓也)孔武靡國不到為
韓姞相攸莫如韓樂孔樂韓土川澤訏訏(大也)魴鱮甫甫
(大也)麀鹿噳噳(衆也)有熊有羆有猫有虎慶既令居韓姞燕
譽溥(大也)彼韓城燕(安也)師(衆也)所完以先祖受命因時百蠻
王錫韓侯其追其貊奄受百國(韓侯之先武王之子也長是蠻服之百國撫)
(戎狄追貊之國)因以其伯實(寔也是也)墉實壑(溝也)實畆實籍獻其貔
皮赤豹黃羆(皆猛獸也)大雅二十八篇曰江漢六章章八句
尹吉甫美宣王也能興衰撥亂命召公平淮夷江漢浮
浮(廣強貌)武夫滔滔匪安匪遊淮夷來求既出我車既設
我旟匪安匪舒淮夷來鋪(病也)江漢湯湯武夫洸洸(武貌)經
營四方告成于王四方既平王國庶定時靡有爭王心
載寧江漢之滸(水瀍也)王命召虎式辟四方徹我疆土匪
疚(病也)匪棘(急也)王國來極(中也)于疆于理至于南海王命召
虎來(勤也)旬(營也)來宣(徧也)文武受命召公維翰無曰予小子
召公是似(嗣也)肇(謀也)敏(疾也)戎(大也)公(事也)用錫爾祉釐(賜也)爾圭
瓉秬鬯一卣(黑黍香草酒一噐也)告于文人錫山土田于周受命
自召祖命虎拜稽首天子萬年虎拜稽首對(遂也)揚王休
作召公考(成也)天子萬壽明明天子令聞不已矢(施也)其文
德洽此四國大雅二十九篇曰常武六章章八句召穆
公美宣王也有常德以立武事因以戒焉赫赫明明王
命卿士南仲大祖大師皇父整我六師以脩我戎既敬
既戒惠此南國王謂尹氏命程伯休父左右陳行戒我
師旅率彼淮浦省此徐土不留不處三事就緒(誅其君弔其民)
(為之立三有事之臣)赫赫業業(動也)有嚴天子王舒(徐也)保(安也)作匪紹
匪遊(不敢繼以傲遊也)徐方繹騷震驚徐方如雷如霆徐方震
驚王奮厥武如震如怒進厥虎臣闞如虓虎鋪敦淮濆
(陳屯其兵於淮水之厓也)仍執醜虜截(治也)彼淮浦王師之所王旅嘽
嘽(盛貌)如飛如翰如江如漢如山之苞如川之流緜緜翼
翼(靚以敬也)不測不克濯(大也)征徐國王猶(謀也)允塞徐方既來
徐方既同天子之功四方既平徐方來庭徐方不回王
曰還歸重黎羲和世叙天地掌四嶽之祀述諸侯之職
陶虞之時姜氏為四伯歴虞夏商不失其守至周有甫
有申有齊有許皆其苗胄也程伯休父始為大司馬焉
王嘗視朝而宴姜后脱簮珥待罪于永巷王退朝使傅
姆請曰王樂慾而不崇德棄禮而怠於政亂之興自妾
始妾豈能受天下之誅願賜以死王愀然變色使命后
曰是寡人之過也夙興夜寢勤於政事厲王之時鹿鳴
廢而和樂闕矣常棣廢而兄弟闕矣伐木廢而朋友闕
矣四牡廢而君臣闕矣皇皇者華廢而忠信闕矣天保
廢而福禄闕矣采薇廢而征伐闕矣出車廢而功力闕
矣杕杜廢而師衆闕矣魚麗廢而法度闕矣南陔廢而
孝友闕矣白華廢而廉恥闕矣華黍廢而蓄積闕矣由
庚廢而隂陽失其道理矣南有嘉魚廢而賢者不安下
不得其所矣崇丘廢而萬物失其道理矣蓼蕭廢而恩
澤乖矣湛露廢而萬國離矣彤弓廢而諸夏衰矣菁菁
者莪廢而無禮儀矣小雅盡廢故四夷交侵中國微矣
小雅二十三篇曰六月六章章八句宣王北伐也六月
棲棲(簡閱貎)戎車既飭四牡騤騤載是常服(日月為常服戎服)獫
狁孔熾我是用急王于出征以匡王國比物四驪閑之
維則(物是毛物也則法也言先教戰)維此六月既成我服我服既成于三
十里(師行三十里)王于出征以佐天子(出征以佐其為天子)四牡脩廣其
大有顒(大貌)薄伐獫狁以奏(為也)膚(大也)公(功也)有嚴(威也)有翼(敬也)共
武之服共武之服以定王國獫狁匪茹整居焦穫(周地接狄者)
侵鎬(北方地)及方至于涇陽織文鳥章白旆(繼旐者也)央央(鮮明)
(貌)元戎十乘以先啟行戎車既安如輊如軒(從後視之如輊從前)
(視之如軒)四牡既佶(壯徤貌)既佶且閑薄伐獫狁至于太原文
武吉甫萬邦為憲吉甫燕喜既多受祉來歸自鎬我行
永久飲御(進也)諸友(恩舊)炰鼈鱠鯉侯(維也)誰在矣張仲孝友
荆楚盛強王命方叔帥車三千乘征之楚人震恐去王
號小雅二十四篇曰采芑四章章十二句宣王南征也
薄言采芑(芑菜也)于彼新田于此菑畆(言宣王能新美天下之士也)方
叔涖止其車三千師干之試(方叔卿士受命為將臨衆試之也)方叔率
止乘其四騏四騏翼翼路車有奭(赤貌)簟茀魚服鉤膺(樊纓)
(也)鞗革(轡有垂也)薄言采芑于彼新田于此中鄉方叔涖止
其車三千旂旐央央方叔率止約軧錯衡(朱而約之文衡)八鸞
瑲瑲(聲也)服其命服朱芾斯皇有瑲(聲也)葱(蒼也)珩(三命葱珩)鴥彼
飛隼其飛戾天亦集爰止方叔涖止其車三千師干之
試方叔率止鉦人伐鼓(鉦以静之鼓以動之也)陳師鞠(告也)旅顯允
方叔伐鼓淵淵(聲也)振旅闐闐蠢(動也)爾蠻荆大邦為讎方
叔元老克壯其猶方叔率止執訊獲醜戎車嘽嘽嘽嘽
焞焞(衆盛貌)如霆如雷顯允方叔征伐獫狁蠻荆來威小
雅二十五篇曰車攻八章章四句宣王復古也宣王能
内脩政事外攘夷狄復文武之境土脩車馬備器械復
會諸侯於東都因田獵而選車徒焉我車既攻(堅也)我馬
既同(齊也宗廟齊豪尚純戎事齊力尚強也田獵齊足尚疾也)四牡龐龐(充實也)駕言
徂東(之洛也)田車既好四牡孔阜東有甫草(大也)駕言行狩
之子于苗選徒囂囂建旐設旄搏獸于敖(地名)駕彼四牡
四牡奕奕(言諸侯來會也)赤芾金舄會同有繹(陳也)決(鉤弦)拾(遂也)既
佽(利也)弓矢既調射夫既同助我舉柴(積也)四黃既駕兩驂
不猗(御者良也)不失其馳舍矢如破(習射御法也)蕭蕭馬鳴悠悠
旆旌(不諠譁也)徒御不驚大庖不盈之子于征有聞無聲(肅也)
允矣君子展也大成小雅二十六篇曰吉日四章章六
句美宣王田獵也能慎微接下無不自盡以奉其上焉
吉日維戊(戊午皆剛日也)既伯既禱(伯馬祖也)田車既好四牡孔阜
升彼大阜從其羣醜吉日庚午既差(擇也)我馬獸之所同
麀鹿(鹿牝曰麀)麌麌(多也)漆沮之從天子之所(從漆沮驅來也)瞻彼中
原其祁(大也)孔有儦儦俟俟或羣或友悉率左右以燕天
子既張我弓既挾我矢發彼小豝殪此大兕(一發而死曰殪)以
御賓客且以酌醴
十年陳侯薨諡曰幽公子孝嗣是為僖公陳國風三篇
曰衡門三章章四句誘僖公也愿而無立志故作是詩
以誘掖其君也(横木為門言淺陋也)衡門之下可以棲遲(遊息也)泌
(泉水也)之洋洋(廣大也)可以樂饑(樂道忘饑)豈其食魚必河之魴
豈其娶妻必齊之姜豈其食魚必河之鯉豈其娶妻必
宋之子陳國風四篇曰東門之池三章章四句刺時也
疾其君之淫昏而思賢女以配君子也東門之池可以
漚麻彼美淑姬可與晤(遇也對也)歌東門之池可以漚紵彼
美淑姬可與晤語東門之池可以漚菅彼美淑姬可與
晤言陳國風五篇曰東門之楊二章章四句刺時也昏
姻失時男女多違親迎女猶有不至也東門之楊其葉
牂牂(盛貌)昏以為期明星煌煌東門之楊其葉肺肺(亦盛貌)
昏以為期明星晢晢
十一年甲申小雅二十七篇曰鴻鴈三章章六句美宣
王也萬民離散不安其居而能勞來還定安集之至于
鰥寡無不得所焉鴻鴈于飛(大曰鴻小曰鴈)肅肅其羽(羽聲)之子
(侯伯卿士)于征劬勞于野爰及矜人哀此鰥寡鴻鴈于飛集
于中澤之子于垣百堵皆作(一丈為板五丈為堵)雖則劬勞其究
安宅鴻鴈于飛哀鳴嗸嗸維此哲人謂我劬勞維彼愚
人謂我宣(示也)驕秦仲戰死於西戎破之自厲王之流籍
田禮廢虢文公言於王曰民之大事在農上帝之粢盛
於是乎出民之蕃庶於是乎生事之供給於是乎在和
恊輯穆於是乎興財用蕃殖於是乎始敦龐純固於是
乎成今天子脩先王之緒而棄其大功匱神乏祀而困
民之財將何以求福用民王不能從
十二年初魯侯伯禽薨子考公酋無子立弟煬公熙自
熙至魯侯敖子弟更立六世矣是年敖來朝以其子括
與戲見王王欲立戲仲山甫曰不可不順必犯犯命必
誅故出令不可不順也行而不順民將棄上夫下事上
少事長所以為順也今建其少是教逆也若魯從之諸
侯效之王命將有所壅若其不從而誅之是自誅也是
事也誅亦失不誅亦失夏魯侯歸而薨諡曰武公王卒
立戲是後諸侯多不遵先王之制矣齊侯無忌暴虐不
道國人殺之諡曰厲公立其子赤赤誅殺厲公者七十
人
十六年晉侯費立僖公之孫也徙都于絳
二十一年甲午小雅二十八篇曰庭燎三章章五句美
宣王也因以箴之夜如何其夜未央庭燎(大燭也)之光(光也)
君子至止鸞聲將將夜如何其夜未艾(芟末曰艾)庭燎晣晣
(明也)君子至止鸞聲噦噦夜如何其夜鄉晨庭燎有煇(光明)
(微也)君子至止言觀其旂小雅二十九篇曰沔水三章二
章章八句一章六句規宣王也沔彼流水朝宗于海(水猶)
(有所朝宗也)鴥彼飛隼載飛載止嗟我兄弟(同姓臣也)邦人諸友
(異姓臣也)莫肯念亂誰無父母沔彼流水其流湯湯(言放縱無所歸)
(也)鴥彼飛隼載飛載揚念彼不蹟(不循道也)載起載行心之
憂矣不可弭(止也)忘鴥彼飛隼率彼中陵民之訛言寧莫
之懲我友敬矣讒言其興小雅三十篇曰鶴鳴二章章
九句誨宣王也鶴鳴于九臯(深遠之澤也)聲聞于野魚潛在
淵或在于渚樂彼之園爰有樹檀其下維蘀他山之石
可以為錯(石錯可以琢玉)鶴鳴于九臯聲聞于天魚在于渚或
潛在淵樂彼之園爰有樹檀其下維榖(惡木)他山之石可
以攻玉魯人奉括之子伯御弑其君戲諡曰懿公
二十二年王封母弟友于鄭錫之祊田為巡狩助祭泰
山湯沐之邑
二十三年晉侯伐條
三十年有兔舞于鎬京
三十一年甲辰小雅三十一篇曰祈父三章章四句刺
宣王也祈父(司馬也祈圻畿同)予王之爪牙胡轉予于恤靡所
止居祈父予王之爪士胡轉予于恤靡所底止祈父亶
不聰胡轉予于恤有母之尸饔小雅三十二篇曰白駒
四章章六句大夫刺宣王也皎皎白駒(宣王之末賢者有乘白駒而去)
(者)食我場苗縶之維之以永今朝所謂伊人於焉逍遥
皎皎白駒食我場藿縶之維之以永今夕所謂伊人於
焉嘉客皎皎白駒賁然來思爾公爾侯逸豫無期慎爾
優游勉爾遁思皎皎白駒在彼空谷生芻一束其人如
玉母金玉爾音而有遐心小雅三十三篇曰黃鳥三章
章七句刺宣王也黃鳥黃鳥無集于榖無啄我粟此邦
之人不我肯榖言旋言歸復我邦族黃鳥黃鳥無集于
桑無啄我粱此邦之人不可與明言旋言歸復我諸兄
黃鳥黃鳥無集于栩無啄我黍此邦之人不可與處言
旋言歸復我諸父小雅三十四篇曰我行其野三章章
六句刺宣王也我行其野蔽芾其樗(惡木也)昏姻之故言
就爾居爾不我畜復我邦家我行其野言采其蓫(惡菜也)
昏姻之故言就爾宿爾不我畜言歸思復我行其野言
采其葍(亦惡菜也)不思舊姻求爾新特(外昏)成不以富亦祇以
異小雅三十五篇曰斯干九章四章章七句五章章五
句宣王考室也秩秩(流行也)斯干(澗也)幽幽南山如竹苞矣
如松茂矣兄及弟矣式相好矣無相猶(道也病也)矣似(嗣也)續
妣祖築室百堵西南其戸爰居爰處爰笑爰語約(縮板)之
閣閣椓(㨨土也)之橐橐風雨攸除鳥鼠攸去君子攸芋(大也)
(覆也)如跂斯翼如矢斯棘如鳥斯革如翬斯飛君子攸躋
殖殖(平正也)其庭有覺(大)其楹噲噲其正噦噦其冥(正晝冥夜)
(也言寬明)君子攸寧下莞(蒲席)上簟(竹也)乃安斯寢乃寢乃興乃
占我夢吉夢維何維熊維羆維虺維蛇大人占之維熊
維羆男子之祥維虺維蛇女子之祥乃生男子載寢之
牀載衣之裳載弄之璋(晝日衣下之餙也半圭曰璋臣之職也)其泣喤喤
朱芾斯皇(芾天子純朱諸侯黃)室家君王乃生女子載寢之地載
衣之禓載弄之瓦(禓褓也夜衣也瓦紡磚也)無非無儀唯酒食是議
無父母貽罹小雅三十六篇曰無羊四章章八句宣王
考牧也誰謂爾無羊三百維羣誰謂爾無牛九十其犉
(黃牛黑唇曰犉)爾羊來思其角濈濈爾牛來思其耳濕濕或降
于阿或飲于池或寢或訛(動也)爾牧來思何蓑何笠或負
其餱三十維物(異毛色者三十也)爾牲則具爾牧來思以薪以
蒸以雌以雄爾羊來思矜矜兢兢(言堅強也)不騫(虧也)不崩(群疾)
(也)麾之以肱畢來既升(從人意也)牧人乃夢衆維魚矣旐維
旟矣大人占之衆維魚矣實維豐年(隂陽和而魚衆多)旐維旟
矣室家溱溱(衆也旐旟所以聚衆)
三十二年王師伐魯誅伯御立懿公之弟稱王欲得國
子之能訓導諸侯者仲山甫曰魯侯肅恭明神敬事耆
老賦事行刑必問於遺訓而咨於故實不干所問不犯
所咨於是命魯侯於夷宫以為侯伯尹吉甫之子伯竒
事父母孝後母疾之譖於吉甫吉甫放之伯竒抱石自
投於河
三十九年王伐姜戎戰于千畆王師敗績晉侯擊却戎
兵全師以歸晉侯取齊姜以條之役生世子命之曰仇
是戰也生少子命之曰成師師服曰異哉君之名子也
四十年王既喪南國之師將料大原之民仲山甫曰古
者司民協孤終司商協名姓司徒協旅司寇協姦牧協
職工協革場協入廪協出是則少多死生出入往來者
皆可知也於是又審之以事王治農於籍春蒐夏苗秋
獮冬狩是皆習民數者也又何料焉王卒料之人民咨
怨
四十一年甲寅啟商之時有作倒薤篆者至於文王有
赤雀銜書丹鳥入室之瑞而作鳥書王之世史籕作大
篆
四十三年王殺杜伯杜伯無辜其子隰叔奔晉
四十六年王會諸侯田于圃日中見杜伯起於道左朱
衣朱冠操朱弓朱矢射王若中心折脊者王暴崩諡曰
宣王太子涅立
皇王大紀卷三十
