皇王大紀卷三十二宋胡宏撰
三王紀
幽王
六年衛侯和入為卿士小雅六十六篇曰賓之初筵五
章章十四句衞武公刺時也幽王荒廢媟近小人飲酒
無度天下化之君臣上下沉湎淫泆武公既入而作是
詩也賓之初筵左右秩秩(肅敬也)籩豆有楚(列貌)殽(豆實也)核
(加籩也)維旅(陳也)酒既和旨飲酒孔偕鐘鼓既設舉醻逸逸
(往來次序也)大侯既抗(舉也)弓矢斯張射夫既同獻爾發功發
彼有的以祈爾爵籥舞笙鼓(秉籥而舞與笙鼔相應)樂既和奏烝
衎烈祖以洽百禮百禮既至有壬(大也)有林(君也)錫爾純(大也)
嘏(福也)子孫其湛其湛曰樂各奏爾能賓載手仇室人入
又(鄭公仇讀曰㪺賓手挹酒室人復酌為加爵)酌彼康爵(酒所以安體也)以奏爾時
(時謂心所尊者也)賓之初筵温温其恭其未醉止威儀反反(言重)
(順也)曰既醉止威儀幡幡(失威儀也)舍其坐遷屢舞僊僊其未
醉止威儀抑抑(慎密也)曰既醉止威儀怭怭(媟嫚也)是曰既
醉不知其秩(常也)賓既醉止載號載呶亂我籩豆屢舞僛
僛(不正也)是曰既醉不知其郵(過也)側弁之俄屢舞傞傞(不止)
(也)既醉而出並受其福醉而不出是謂伐德飲酒孔嘉
維其令儀凡此飲酒或醉或否既立之監或佐之史彼
醉不臧不醉反恥式勿從謂無俾大怠匪言勿言匪由
勿語由醉之言俾出童羖(羖羊不童也)三爵(獻也酬也酢也)不識矧
敢多又小雅六十七篇曰魚藻三章章四句刺幽王也
言萬物失其性王居鎬京將不能以自樂故君子思古
之武王焉魚在在藻有頒其首(頒大首貌魚以依蒲藻為得其性)王在
在鎬豈樂飲酒魚在在藻有莘(長貌)其尾王在在鎬飲酒
樂豈魚在在藻依于其蒲王在在鎬有那(鄭云安也)其居小
雅六十八篇曰采菽五章章八句刺幽王也侮慢諸侯
來朝不能錫命以禮數徵會之而無信義君子見微而
思古焉采菽采菽(大豆也采菽之苗所以芼太牢羊則苦豕則蔽)筐之筥之君
子來朝何錫予之雖無予之路車乘馬又何予之玄衮
及黼觱沸(泉出貌)檻(泉正出也)泉言采其芹君子來朝言觀其
旂其旂淠淠(動也)鸞聲嘒嘒(中節也)載驂載駟(驂乘乘四馬)君子
所届赤芾在股(芾太古象也在冕服謂之蔽滕之芾在他服謂之韠)邪幅在下(如今)
(行縢也偪束其脛自足至膝故曰在下)彼交匪紓天子所予樂只君子天
子命之樂只君子福祿申之維柞之枝其葉蓬蓬(盛貌)樂
只君子殿(鎮也)天子之邦樂只君子萬福攸同平平(辨治也)
左右亦是率從汎汎楊舟紼(繂也)纚(緌也)維之樂只君子天
子葵(揆也)之樂只君子福禄膍之(厚也)優哉游哉亦是戾矣
(至也)小雅六十九篇曰角弓八章章四句父兄刺幽王也不
親九族而好讒佞骨肉相怨故作是詩也騂騂(調和也)角弓
翩其反矣(不善紲檠巧用則翩然而反)兄弟婚姻無胥遠矣爾之遠矣
民胥然矣爾之教矣民胥傚矣此令兄弟綽綽有裕(饒也)不
令兄弟交相為瘉(病也)民之無良相怨一方受爵不讓至于
已斯亡(爵禄不以相讓故怨禍及之)老馬反為駒不顧其後(已老而孩童慢之)
如食宜饇(飽也)如酌孔取(謂宜量其多少)毋教猱(猨類)升木如塗(泥也)塗
附(著也)君子有徽(美也)猷小人與屬(連也從也)雨雪瀌瀌見晛(日氣)曰
消莫肯下遺式居婁驕雨雪浮浮見睍曰流如蠻如髦我
是用憂小雅七十篇曰菀柳三章章六句刺幽王也暴虐
無親而刑罰不中諸侯皆不欲朝言王者之不可朝事也
有菀者柳不尚息焉上帝甚蹈(動也)無自暱(近也)焉俾予靖(治也)
之後予極(窮也)焉有菀者柳不尚愒焉上帝甚蹈無自瘵焉
俾予靖之後予邁(行也)焉有鳥高飛亦傅于天彼人之心于
何其臻曷予靖之居以凶矜(危也)小雅七十一篇曰都人士
五章章六句周人刺衣服無常也古者長民衣服不貳從
容有常以齊其民則民德歸壹傷今不復見古人也彼都
(君之所居曰都)人士狐裘黃黃其容不改出言有章行歸于周(忠信)
(也)萬民所望彼都人士臺笠緇撮(以臺皮為笠所以禦雨撮以緇布為冠也)彼
君子女綢直如髮(言其情密緻正直也)我不見兮我心不說彼都人
士充耳琇(美石也)實彼君子女謂之尹(尹氏)吉(姞氏名族)我不見兮
我心苑結彼都人士垂帶而厲(厲帶之垂者)彼君子女卷髮如
蠆(髮末卷然)我不見兮言從之邁匪衣垂之帶則有餘匪伊卷
之髮則有旟(揚也)我不見兮云何盱矣(病也思望之甚也)小雅七十
二篇曰采綠四章章四句刺怨曠也幽王之時多怨曠
者也終朝(自旦及食時)采綠不盈一匊(兩手也)予髮曲局(卷也)薄
言歸沐(婦人夫不在則不容飾)終朝采藍不盈一襜(衣蔽前也)五日為
期六日不詹(至也)之子于狩言韔其弓之子于釣言綸之
繩其釣維何維魴及鱮維魴及鱮薄言觀者小雅七十
二篇曰黍苗五章章四句刺幽王也不能膏潤天下卿
士不能行召伯之職焉芃芃(長大也)黍苗隂雨膏之悠悠
南行召伯勞之我任(負者)我輦(輓者)我車(將車也)我牛(舝傍牛者)我
行既集盖云歸哉我徒(徒行者)我御(御車者)我師(師者)我旅(旅者)
我行既集盖云歸處肅肅謝(邑名)功召伯營之烈烈征師
召伯成之原隰既平(土治曰平)泉流既清(水治曰清)召伯有成王
心載寧小雅七十四篇曰隰桑四章章四句刺幽王也
小人在位君子在野思見君子盡心以事之隰桑有阿
(阿美然貌)其葉有難(難然盛貌)既見君子其樂如何隰桑有阿其
葉有沃(光澤也)既見君子云何不樂隰桑有阿其葉有幽
(濃色黑也)既見君子德音孔膠(固也)心乎愛矣遐不謂矣中心
藏之何日忘之小雅七十五篇曰白華八章章四句周
人刺幽王也幽王以嬖寵立褒姒而黜申后故下國化
之以妾為妻以孽代宗而王弗能治周人為之作是詩
也白華菅兮(白華於野已漚為菅)白茅束兮之子之遠俾我獨兮
英英白雲露彼菅茅天步艱難之子不猶(可也圖也)滮(流貌)池
北流(豐鎬間水)浸彼稻田嘯歌傷懷念彼碩人樵彼桑薪卬
(我也)烘(燎也)于煁(烓竈也用以炤事物)維彼碩人實勞我心鼓鐘于宫
聲聞于外念子懆懆(誠心不寧貌)視我邁邁(棄遠之意)有鶖在梁
(秃鶖貪惡)有鶴在林(鶴清高反在林)維彼碩人實勞我心鴛鴦在梁
戢其左翼(鳥之雌雄不可别者以翼右掩左為雄左掩右為雌)之子無良二三其
德有扁斯石(扁乘石貌王乘車履石)履之卑兮之子之遠俾我疷
兮(病也)小雅七十六篇曰綿蠻三章章八句微臣刺亂也
大臣不用仁心遺忘微賤不肯飲食教載之故作是詩
也綿蠻(小鳥貌)黃鳥止于丘阿(曲阿也)道之云遠我勞如何
飲之食之教之誨之命彼後車謂之載之緜蠻黃鳥止
于丘隅豈敢憚行畏不能趨飲之食之教之誨之命彼
後車謂之載之綿蠻黃鳥止于丘側豈敢憚行畏不能
極飲之食之教之誨之命彼後車謂之載之小雅七十
七篇曰瓠葉四章章四句大夫刺幽王也上棄禮而不
能行雖有牲牢饔餼不肯用也故思古人不以輕薄廢
禮幡幡匏葉采之亨之君子有酒酌言嘗之有兔斯首
炮之燔之君子有酒酌言獻之有兔斯首燔之炙之君
子有酒酌言酢之有兔斯首燔之炮之君子有酒酌言
醻之小雅七十八篇曰漸漸之石三章章六句下國刺
幽王也戎狄叛之荆舒不至乃命將征役久病于外故
作是詩也漸漸(山石高峻貌)之石維其高矣山川悠遠維其
勞矣武人(將帥)東征不皇朝矣漸漸之石維其卒(山巔也竟也)
矣山川悠遠曷其沒(盡也)矣武人東征不皇出矣有豕白
蹢烝涉波矣(白蹢豕之尤躁疾唐突難禁制者將久兩則進涉水波)月離于畢俾
滂沱矣(月離隂星則雨)武人東征不皇他矣小雅七十九篇曰
苕之華三章章四句大夫閔時也幽王之時西戎東夷
交侵中國師旅並起因之以饑饉君子閔周室之將亡
傷已逢之故作是詩也苕之華芸其黃矣(陵苕也將落則黃)心
之憂矣維其傷矣苕之華其葉青青(華落葉青青然)知我如此
不如無生牂(牝也)羊墳(大也)首三星(心也)在罶(曲梁也心星見於曲梁其去湏)
(史矣)人可以食鮮可以飽小雅終八十篇曰何草不黃四
章章四句下國刺幽王也四夷交侵中國背叛用兵不
息視民如禽獸君子憂之故作是詩也何草不黃何日
不行何人不將(言無不從役之人)經營四方何草不玄何人不
矜哀我征夫獨為匪民匪兕匪虎率彼曠野哀我征夫
朝夕不暇有芃者狐(小獸貌)率彼幽草有棧之車(役車也)行
彼周道八年鄭伯友入為司寇以王室傾危懼及於難
問計於史伯史伯曰王室已卑戎狄必昌不可偪也鄭
居濟洛河潁之會若脩典刑以守之可以少固公曰周
其弊乎對曰王棄高明昭顯而好讒匿暗昧惡角犀豐
盈而近頑童窮固去和而取同夫和實生物同則不繼
故先王雜五行以成物節五味以調口劑四肢以衛體
和六律以聰耳正七體以役心平八索以成人建九紀
以立純德合十數以訓百體出千品具萬方計億事裁
兆物收經入行姟極和之至也聲一無聽物一無文味
一無菓物一不講王棄是類也而與剸同欲無弊得乎
鄶墟在禹貢豫州外方之北滎波之南居溱洧之間祝
融之後妘姓封於鄶檜國風首篇曰羔裘三章章四句
大夫以道去其君也(三諫不從待放於郊得玦乃去)國小而迫君不用
道好潔其衣服逍遥遊燕而不能自強於政治故作是
詩也羔裘逍遥狐裘以朝(羔裘以遊燕狐裘以適朝)豈不爾思勞心
忉忉羔裘翺翔狐裘在堂(公堂也)豈不爾思我心憂傷羔
裘如膏日出有曜豈不爾思中心是悼檜國風二篇曰
素冠三章章三句刺時不能三年也庶見素冠兮棘(艱棘)
(也)人欒欒(瘠貌)兮勞心慱慱(憂勞也)兮庶見素衣兮我心傷
悲兮聊與子同歸兮(願見有禮之人與之同歸)庶見素韠兮我心藴
結兮聊與子如一兮(過之者俯而就不至者企而及)檜國風三篇曰隰
有萇楚三章章四句疾恣也國人疾其君之淫恣而思
無情慾者也隰有萇楚(銚弋也)猗儺(柔順也)其枝夭之沃沃
(少壯佼好也)樂子之無知隰有萇楚猗儺其華夭之沃沃樂
子之無家隰有萇楚猗儺其實夭之沃沃樂子之無室
鄶國風終四篇曰匪風三章章四句思周道也國小政
亂憂及禍難而思周道焉匪風發兮匪車偈兮(發發飄風非有)
(道之風偈偈疾驅非有道之車)頋瞻周道中心怛(傷也)兮匪風飄(疾也)兮匪
車嘌兮(無節度也)顧瞻周道中心弔(傷也)兮誰能烹魚溉(滌也)之
釡鬵(鬵釡屬言不可攪動也煩則魚碎矣)誰將西歸懷之好音大雅三十
篇曰瞻卬凡伯刺幽王大壞也瞻仰昊天(斥王也)則不我
惠孔填(久也)不寧降此大厲(惡也)邦靡有定士民其瘵(病也)蟊
賊蟊疾靡有夷(常也)屇(極也)罪罟不收(設罪為罟)靡有夷瘳(愈也)人
有土田女反有之人有民人女覆奪之此宜無罪女反
收(拘也)之彼宜有罪女覆說(赦也)之哲夫成城哲婦傾城懿
厥哲婦為梟為鴟婦有長舌維厲之階亂匪䧏自天生
自婦人匪教匪誨時維婦寺(近也)鞠(窮也)人忮(害也)忒(變也)譖始
竟背豈曰不極伊胡為慝如賈三倍君子是識(賈物而有三倍)
(之利者小人所宜也)婦無公事休其蠶織(婦人不宜與公事者也)天何以刺
(責也)何神不富(福也)舍爾介(甲也)狄(戎狄也)維予胥忌(而忌賢者)不弔
不祥(心不慈祥)威儀不類(動無法度)人之云亡邦國殄瘁天之降
罔維其優矣(寬也大也)人之云亡心之憂矣天之降罔維其
幾(微也近也)矣人之云亡心之悲矣觱沸檻泉維其深矣心
之憂矣寧自今矣不自我先不自我後藐藐昊天無不
克鞏(圖也)無忝皇祖式救爾後大雅終三十一篇曰召旻
凡伯刺幽王大壊也旻閔也閔天下無如召公之臣也旻
天疾威天篤降喪瘨我饑饉民卒流亡我居圉(垂也)卒荒
天降罪罟蟊賊内訌(潰也)昏椓(奄人也)靡共潰潰(亂也邪也)回遹
(行也遠也)實靖夷(滅也)我邦臯臯(頑不知道也)訿訿(窳不供事也)曾不知
其玷(缺也)兢兢(戒也)業業(危也)孔填不寧我位孔貶(墜也)如彼歲
旱草不潰茂(遂也)如彼棲苴(水中浮草)我相此邦無不潰止維
昔之富不如時(往者富仁賢今也富讒佞)維今之疚不如兹(今則病賢也)
彼疏斯粺(宜食疏者反食精)胡不自替職况(茲也)斯引(長也)池之竭
矣不云自頻(厓也)泉之竭矣不云自中溥斯害矣職兄斯
弘不烖我躬昔先王受命有如召公日辟國百里今也
日蹙國百里於乎哀哉維今之人不尚有舊時犬戎盛
強荐侵王都始為烽燧以徵兵備不虞王寵褒姒甚褒
姒不好笑王欲其笑萬方故不笑則試令舉烽兵甲四
集而實無寇褒姒乃大笑王讙樂之於是為數舉烽遠
近無所取信
十一年王遊驪山犬戎猝至王急舉烽莫有應者戎殺
王于戲虜褒姒立伯服為王鄭伯友戰死秦襄公聞之
帥師救之力戰稍破戎兵衛侯和從晉侯仇合諸侯之
師擊逐西戎黜伯服鄭世子掘突收父散兵從諸侯東
迎太子宜臼於申太子使命秦襄公曰戎無道侵奪我
岐豐秦能攻逐戎即有其地
平王
元年太子至洛邑即天子位遂定都焉諡先王曰幽錫
晉文侯作文侯之命周書叙曰平王錫晉文侯秬鬯圭
瓚作文侯之命文侯之命王若曰父義和丕顯文武克
慎明德昭升于上敷聞在下惟時上帝集厥命于文王
亦惟先正克左右昭事厥辟越小大謀猷罔不率從肆
先祖懷在位嗚呼閔予小子嗣造天丕愆殄資澤于下
民侵戎我國家純即我御事罔或耆夀俊在厥服予則
罔克曰惟祖惟父其伊恤朕躬嗚呼有績予一人永綏
在位父義和汝克昭乃顯祖汝肇刑文武用會紹乃辟
追孝于前文人汝多修扞我于艱若汝予嘉王曰父義
和其歸視爾師寧爾邦用賚爾秬鬯一卣彤弓一彤矢
百盧弓一盧矢百馬四匹父往哉柔遠能爾惠康小民
無荒寧簡恤爾都用成爾顯德賜以河内附庸晉於是
始大
論曰幽王無道雖天下所不與其見殺於犬戎
則天下所不忍而平王乃其子也所宜卧薪嘗
膽飬民訓兵帥天下諸侯披其巢穴誅其種類
復居鎬京繼迹文武成康盖前人之愆則可謂
人子矣愚觀其命秦晉之詞語平而不切志舒
而不慘忘不共戴天之仇輕棄舊都以西事委
之於秦而即安於洛邑亡三綱矣孔子定書而
取文侯之命何哉平王雖不自飭勵而晉侯不
失蕃宣之道逐西戎黜伯服扶立冢嗣定都成
周號令天下莫敢不從使平王稍有仁心義氣
而輔以晉文衛武則周室中興矣聖人心廣道
大權輕重不失毫釐是以深取晉文而於平王
猶有望也及其末年怠惰放縱不可救藥日以
衰微名號雖存其實與杞宋等矣聖人據事實
本天道而作春秋固非衆人之所識也
秦襄公乘勝取岐豐之地王命賜秦爵為伯秦國風五
篇曰終南二章章六句戒襄公也能取周地始為諸侯
受顯服大夫美之故作是詩以戒勸之終南何有有條
有梅(條槄梅柟也)君子至止錦衣狐裘顔如渥丹其君也哉
終南何有有紀有堂(紀基臺畢道平)君子至止黻衣繡裳佩玉
將將夀考不忘衛侯和留周輔政時年九十有五矣克
勤不怠在輿有虎賁之規位宁有官師之典倚几有誦
訓之諫居處有䙝御之箴臨事有瞽史之導宴居有工
師之誦史不失書矇不失誦衛國風首篇曰淇澳三章
章九句美武公之德也有文章又能聽其規諫以禮自
防故能入相于周美而作是詩也瞻彼淇奥(隈也)綠竹猗
猗有匪(文章貌)君子如切如磋如琢如磨(治骨曰切象曰磋玉曰琢石曰)
(磨)瑟兮僴兮(矜莊寬大也)赫兮喧兮(德容赫赫宣著也)有匪君子終
不可諼(忘也)兮瞻彼淇奥綠竹青青有匪君子充耳琇瑩
(琇瑩美石)會弁如星(會謂弁之縫中飾之以玉皪皪如星)瑟兮僴兮赫兮喧兮
有匪君子終不可諼兮瞻彼淇奥綠竹如簀(茂密也)有匪
君子如金如錫如圭如璧寬兮綽兮猗重較(卿士之車也)兮
善戲謔兮不為虐兮居無何衛侯以老歸國諡鄭伯友
曰桓公召掘突入為司徒鄭國風首篇曰緇衣三章章
四句美武公也父子並為周司徒善於其職國人宜之
故美其德以明有國善善之功焉緇衣(毛云卿士聽朝正服鄭云居私)
(朝之服)之宜兮敝予又改為兮適子之館兮還予授子之
粲(餐也)兮緇衣之好兮敝予又改造兮適子之館兮還予
授子之粲兮緇衣之蓆(大也)兮敝予又改作兮適子之館
兮還予授子之粲兮
二年秦自以居西垂立西畤用騮駒黃牛羝羊各一祠
白帝魯侯稱薨諡曰孝公子弗湟嗣
四年甲戌東虢公都于制恃其地勢驕侈怠慢鄭人并
其地鄶仲恃險國家荒亂鄭人滅之鄭伯欲伐胡以其
子妻之問羣臣曰吾欲用兵誰可伐者關其思曰胡可
鄭伯曰胡兄弟之國也遂戮其思胡君聞之以鄭為親
己不設備鄭伯襲取之
五年秦襄公伐西戎無虛歲是歲出師至岐薨子文公
嗣
九年秦文公東獵至汧渭之會曰吾先邑也即營居之
十三年衛侯和薨國人謂之睿聖武公子揚嗣衛國風
二篇曰考槃三章章四句刺莊公也不能繼先公之業
使賢者退而窮處考(成也)槃(樂也)在澗(山夾水)碩人之寬獨寐
寤言永矢弗諼考槃在阿(曲陵)碩人之薖(寬大貌)獨寐寤歌
永矢弗過考槃在陸碩人之軸(進立凝重也)獨寐寤宿永矢
弗告
十四年甲申王國風首篇曰黍離三章章十句閔宗周
也周大夫行役至于宗周過故宗廟宫室盡為禾黍閔
周室之顛覆彷徨不忍去而作是詩也彼黍離離彼稷
之苗行邁靡靡中心搖搖知我者謂我心憂不知我者
謂我何求悠悠蒼天此何人哉彼黍離離彼稷之穗行
邁靡靡中心如醉知我者謂我心憂不知我者謂我何
求悠悠蒼天此何人哉彼黍離離彼稷之實行邁靡靡
中心如噎知我者謂我心憂不知我者謂我何求悠悠
蒼天此何人哉王國風二篇曰君子于役二章章八句
刺平王也君子行役無期度大夫思其危難以風焉君
子于役不知其期曷至哉鷄棲于塒(鑿墻曰塒)日之夕矣羊
牛下來君子于役如之何勿思君子于役不日不月曷
其有佸(會期也)鷄棲于桀(棲杙為桀)日之夕矣羊牛下括(聚也)君
子于役苟無饑渴王國風三篇曰君子陽陽二章章四
句閔君子也君子遭亂相招為祿仕全身遠害而己君
子陽陽(若自得者)左執簧(笙也)右招我由房(國君有房中之樂)其樂只
且(其自樂此而已)君子陶陶(和樂也)左執翿(纛也)右招我由敖(蔗遊也)
其樂只且王國風四篇曰揚之水三章章六句刺平王
也不撫其民而遠屯戍于母家周人怨思焉揚(激揚也)之
水不流束薪彼其之子不與我戍申懷哉懷哉曷月予
還歸哉揚之水不流束楚彼其之子不與我戍甫懷哉
懷哉曷月予還歸哉揚之水不流束蒲彼其之子不與
我戍許懷哉懷哉曷月予還歸哉王國風五篇曰中谷
有蓷三章章六句閔周也夫婦日以衰薄凶年饑饉室
家相棄爾中谷有蓷暵(菸貌)其乾矣(蓷生於陸而生於谷乍乾乍濕則槁矣)
有女仳(别也)離嘅其嘆矣嘅其嘆矣遇人之艱難矣中谷
有蓷暵其脩(乾硬也)矣有女仳離條其歗矣(意翛翛而悲歗)條其
歗矣遇人之不淑矣中谷有蓷暵其濕矣(乾得濕則腐矣)有女
仳離啜其泣矣啜其泣矣何嗟及矣王國風七篇曰葛
藟三章章六句王族刺平王也周室道衰棄其九族焉
緜緜(長延之貌)葛藟在河之滸(水厓)終遠兄弟謂他人父謂他
人父亦莫我顧緜緜葛藟在河之涘(亦厓也)終遠兄弟謂
他人母謂他人母亦莫我有緜緜葛藟在河之漘(水隒也)
終遠兄弟謂他人昆(兄也)謂他人昆亦莫我聞荆季紃四
世孫蚡冒立綱紀庶事篳路藍縷以啟四封蠻夷皆服
十五年秦文公夢黃蛇自天屬地其口止於酈畤遂作
酈畤用三牲祠白帝而雍旁故有吳陽武畤雍東有好
畤皆廢無祠或曰雍州積高神明之隩故立畤郊上帝
黃帝嘗用事雖晚周亦郊焉
十八年秦初有史以紀事
二十一年秦文公伐戎戎兵敗散文公遂有周地
二十三年宋公鮒之曾孫戴公戴公之世弗父何之孫
正考父補禮樂之廢壊得商頌十二篇於周之太師是
歲戴公之子司空薨諡曰武公子力嗣
皇王大紀卷三十二
