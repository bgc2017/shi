皇王大紀卷十宋胡宏撰
三王紀
紂
元祀紂見聞甚敏材力過人強足以拒諫文足以飾非
矜人臣以能高天下以聲以海内賢才皆出已下性汰
侈好酒色始為象箸箕子歎曰今為象箸後必為玉杯
玉杯象箸必將食熊蹯豹胎他又將稱是王求足欲天
下殆哉遷都朝歌
八祀甲寅王伐有蘇氏有蘇氏獻女妲己甚嬖之廣沙
丘之苑多為臺榭有璜臺瑶宫瓊室玉門建大宫連屬
百里中設九市為百有二十日長夜之飲設肉林酒池
糟丘使師㳙作北里之舞靡靡之樂以悦婦女百姓嗟
怨諸侯背叛妲己曰此罰輕誅薄威不立耳乃作炮烙
之刑有罪者求死不得九侯鄂侯周侯入為三公九侯
有女美而賢納之紂紂怒其不淫殺之
十四祀紂醢九侯鄂侯強諫并脯鄂侯周侯竊歎崇侯
虎以告囚之羑里古者包犧氏之作易也十有八變而
成卦八卦而小成七八之卦在其中矣周侯被拘乃繫
六十四卦之詞䷀(乾下乾上)乾元亨利貞(健而無息之謂乾乾者天之性)
(情也元者萬物之始亨長也利遂貞成也)䷁(坤下坤上)坤元亨利牝馬之貞(坤乾)
(之對也四德同而貞體異牝馬柔順而健行者也)君子有攸往(柔順而利貞君子之所行也)
先迷後得(先唱則迷失隂道後利則得其常矣)主利(利萬物也)西南得朋東北
喪朋安貞吉(西南隂方其朋也必東北之陽方離喪其朋則能成化育之功而有安貞之吉也)
䷂(震下坎上)屯(震始交於下坎始交於中隂陽始交雲雷相應而未成澤故為屯)元亨(屯有)
(大亨之通也)利貞(利在正固)勿用有攸往(未可有所往也)利建侯(廣資輔助)☶
☵(坎下艮上)蒙亨(水必行之物始出未有之故為蒙蒙有亨發之理也)匪我求童蒙童
蒙求我(童蒙六五也為蒙之主我謂九二也六五柔順方在童蒙頼九三發其蒙也)初筮告
再三瀆瀆則不告(筮占決也謂至誠一意而求己則告之再則瀆慢矣故不告也)利貞
(發蒙之道利以貞正)䷄(乾下坎上)需(乾健必上進而處坎險阻之下故為須待之意也)有孚
(九五居中有信誠充實於中也)光亨貞吉(有孚則光明而通得正而吉也)利涉大川(以此)
(而須何需不濟)䷅(坎下乾上)訟(天水相違又上剛下險所以為訟)有孚(二訟之主以九居中)
(有孚實也)窒(塞也)惕(畏也)中吉(得中則吉)終凶(終凶其事則凶也)利見大人(中正)
(大人九五也)不利涉大川(訟宜處身平安之地)䷆(坎下坤上)師(師衆也一陽在下為)
(衆隂主將師統衆之象險道而以順行師之義也)貞丈人吉无咎(行師以正固為本帥之者)
(必丈人才謀德業為衆所嚴畏則吉而无咎矣)䷇(坤下坎上)比(水在地上切比無間又一陽居尊位)
(上親下下附上故為比)吉(人相親比吉道也)原(推原也)筮(占決卜度非以蓍龜)元永貞
无咎(上下相比必有君長常久正道則无咎矣)不寕方來後夫凶(不寧之事方來求比)
(固宜汲汲不速而後則雖夫亦凶矣夫剛立之稱)䷈(乾下巽上)小畜(畜止剛健莫如巽順一隂)
(畜五陽小畜大也)亨(二五剛中故能亨)密雲不雨自我西郊(西南隂方以四為唱)
(故不和而不能成雨)䷉(兌下乾上)履虎尾不咥人亨(天在上而澤處下六三以卑順)
(說應履籍於乾上下各得其義事之至順理之至當人之履行如此雖履虎尾至危之地亦不見咥嚙而無所)
(害所以亨也)䷊(乾下坤上)泰(隂陽相交而和故為泰也)小往大來(小謂隂大謂陽隂生)
(於外陽生於内)吉亨(隂陽和暢萬物生遂其道吉亨)䷋(坤下乾上)否(天地隔絶不相交通故為)
(否)之匪人(天地不交則不生萬物無人道矣匪人者非人道也)不利君子貞大往
小來(上下交通剛柔和會君子之正道也陽往而隂來君子正道否塞不行矣)䷌(離下乾上)同
人(九五六二中正相應天在上而火性炎上同也又一隂衆所欲同為同人)于野亨利涉大
川(同人於曠遠之地不係所私得至公大同之道其亨可知而何險阻艱難之不可濟)利君子貞
(君子之正即天下至公大同之道也)䷍(乾下離上)大有(火在天上照萬物又六五居尊執柔衆陽)
(並應故為豐盛大有之義)元亨(卦之德剛健文明應天而時行故能元亨)䷎(艮下坤上)謙(山高)
(犬之物而居地之下謙之象也)亨(有其德而不居何往而不亨乎)君子有終(安履乎謙終身不易)
䷏(坤下震上)豫(動而和順故為豫豫者安和悅順之義)利建侯行師(諸侯和則萬物)
(悅服衆心和則行師有功故豫之道利建侯行師也)䷐(震下兌上)隨(說而動動而說以小女從長男)
(雷震於澤中澤隨而動乾上來居坤下坤初往居乾上以陽下隂隂必說隨皆為隨義)元亨利貞
无咎(隨道可以致大亨必得其正乃能大亨而无咎)䷑(巽下艮上)蠱(蠱乃有事也風在山下遇)
(山而回物皆撓亂為有事之象)元亨(既蠱則有復治之理艮陽剛尊而在上巽隂柔卑而在下得正順理)
(大喜而亨也)利涉大川(蠱之大者濟時之艱難也故利涉大川)先甲三日後甲
三(日甲者數之首事之始也一日二日至於三日推原先後為救弊可久之道也)䷒(兌下坤上)
臨(澤上之地岸也與水際臨近乎水故為臨)元亨利貞(二陽方長而盛大也兌說而坤順九二剛)
(中得六五應臨人應事臨天下大亨得正矣)至於八月有凶(陽生之八月自建子至建未二)
(隂長而陽消矣故聖人為戒於方盛之時)䷓(坤下巽上)觀(風行地上徧觸萬類周觀之象二陽居尊)
(四隂在下仰觀之義)盥而不薦有孚顒若(盥手酌鬱鬯於地始求神之時人心方盡其精)
(神嚴肅之至居上者當常莊敬不可如薦腥薦熟之時誠意少散而精一不若始盥之時則天下盡其孚誠顒)
(然瞻仰之矣)䷔(震下離上)噬嗑(卦爻外剛中虚口之象也口有物間噬而後合故曰噬嗑)亨
(天下事所以不得亨者以有間也噬而嗑則亨通矣)利用獄(獄者所以究察情偽知其為間之道者也)
䷕(離下艮上)賁(山下有火照見其下草木品彙皆被其光彩故為賁)亨(物有實而加飾則亨)小
利有攸往(小進而已)䷖(坤下艮上)剝(羣隂漸盛消剝惟餘一陽又山高起地上而反附着)
(於地類剝之象也)不利有攸往(衆小人剝喪君子之時故不利有攸往)䷗(震下坤上)
復(一陽生五隂之下歲十月隂盛既極則一陽復生於地中故為復)亨(復則漸亨)出入(入謂復生)
(於内出謂長進於外)無疾(微陽生長無害之者)朋來無咎(子丑寅三陽之氣以類進然後能成)
(生物之功無差忒抑塞之咎)反復其道(消長之道反復迭至)七日來復(始陽之始消也)
(七變而成復陽君子之道君子道長則小人道消)利有攸往䷘(震下乾上)无妄(動以)
(天為无妄无妄至誠也至誠天之道也天之化育萬物生生不窮各正其性命乃无妄也)元亨(君子行无)
(妄之道可致大通矣)利貞其匪正有眚(人法无妄之道利在貞正雖無邪心苟不合正理則)
(妄而為邪心也故其匪正則為過眚)不利有攸往(既已无妄不宜有往往則妄矣)䷙(乾下)
(艮上)大畜(天而在於山中所畜至大之象故為大畜)利貞(畜止也聚也人之藴畜宜得正道可也)
不家食吉(道德充積於内食天禄施為於天下則吉也)利涉大川(畜大則宜濟難險矣)
䷚(震下艮上)頤(卦上止而不動外實而中虚人頥頷之象也口所以飲食養身故名曰頥)貞吉
觀頥自求口實(頥道以正則吉觀人之養生養形養德養人養於人皆以正道然後吉)☱
☴(巽下兌上)大過(澤潤養木者也乃至滅没於木故為大過)棟橈(大過者陽過也棟以象其任重)
(中強而本末弱是以撓也)利有攸往亨(隂弱而陽強君子盛而小人衰故利有攸往而亨)☵
☵(坎下坎上)習坎(一陽䧟於二隂故為坎䧟之義習重習謂險中復有險也)有孚(陽在中也)維
心亨(維心誠一故能亨通)行有尚(以誠一而行則能出險而有可嘉尚也)䷝(離下離上)
離(離麗也明也隂麗於上下之陽則為附麗之義)利貞亨(利於貞正貞正則亨通矣)畜牝牛
吉(牝牛順之至取其中虚則為明人之所麗者也人養其順於正道之德如牝牛則吉也)䷞(艮下)
(兌上)咸(少男少女交相為感故曰咸)亨利貞(物相感則有通之理而感之道必在於正)取女
吉(卦有止而說男下女之義以此義取女則得正吉矣)䷟(巽下震上)恒(長男在長女之上男尊女)
(卑男動于外女順于内得人理之常故為恒也)亨无咎(恒而能通乃无咎也)利貞(利有攸往恒所)
(以亨由貞正也可久之道何往不利)䷠(艮下乾上)遯(天下有山下陵而上去又隂長陽消君子遯藏)
(之時也故為遯)亨(由遯而道不屈所以有亨也)小利貞(君子與時消息隂未甚盛雖不可大貞尚)
(利小貞也)䷡(乾下震上)大壯(乾剛而震動又陽長過中大者壯盛故為大壯)利貞(壯道宜利)
(於正也)䷢(坤下離上)晉(日出於地升進而光明盛大故為晉)康侯用錫馬蕃庶
晝日三接(上之大明下能同德以附治安之侯也故錫予之多親禮之至)䷣(離下坤上)明
夷(日入地中闇君在上明者見傷之時也故為明夷)利艱貞(君子利在艱難而不失其正也能如)
(是所以明也)䷤(離下巽上)家人(二與五正男女之位於内外為家人之道明於内而巽於外處)
(家之道也)利女貞(女正則家道正矣)䷥(兌下離上)睽(離火炎上兌澤潤下又二女同居其)
(志不同行故為睽乖之義)小事吉(卦才說而麗乎明柔進而上行得申而應乎剛故小事則吉)☵
☶(艮下坎上)蹇(坎險在前艮止不進又前有險難後有峻阻故為蹇)利西南不利東北
(西南坤方坤體順而易東北艮方艮體止而險處順易則難可紓止於險則難當益甚矣)利見大人
(惟聖賢乃能濟難)貞吉(濟難者必以大正之道而堅固其守則吉也)䷧(坎下震上)解(震動)
(於坎險之外出乎險也又隂陽交感和暢則雷雨作而觧散故為天下難觧之時)利西南無所
往其來復吉有攸往(坤體廣大平易人初得難觧當治以寬大簡易也難觧則安平無事)
(當正紀綱明法度進復先代明王可久可繼之治是有法也)夙吉(尚有當觧而未盡者不早去則將復)
(盛故夙則吉也)䷨(兊下艮上)損(艮山體高兌澤體深下深則上益高矣又澤在山下其氣上通潤及)
(百物也又三爻皆上應說以奉上也又三本剛而成柔上本柔而成剛皆損下益上之義上益而下損故為損)
有孚(損過而就中損浮末而就本實)元吉无咎(至誠順理大吉而善不合正理則有咎矣)可
貞利有攸往(所損合正則可貞固常行所往皆利矣)曷之用二簋可用饗
(饗祀之禮多儀備物所以飾誠敬之心而已飾過則偽故云何所用雖二簋亦可以饗言在誠也)䷩
(震下巽上)益(以象言之風烈則雷迅雷激則風怒兩相助益也以義言之巽震二卦皆由下變而成上卦變)
(隂為損下卦變陽為益損上益下之義也下厚則上安故益下為益)利有攸往利涉大川
(險難無所不可濟)䷪(乾下兌上)夬(夬決也澤本下而上於至高之處有潰夬之象又衆陽上進決)
(去一隂所以為夬也)揚于王庭孚號有厲(陽剛君子之道既盛則去小人當顯行於公朝)
(雖如是然必至誠以命衆使知尚有危道)告自邑不利即戎(上隂雖微猶有未去是君子之)
(道未至也又當自治不剛尚武則道益進乃共之善)利有攸往䷫(巽下乾上)姤(姤遇也風)
(行天下徧觸萬類乃遇之象又一隂始生與陽遇也)女壯勿用娶女(隂始生而漸盛女壯則男)
(弱故戒勿娶如是之女女柔和順從家道乃成)䷬(坤下兊上)萃(萃聚也澤上於地水之方聚也)亨
(亨下羡文)王假有廟(王者萃天下之道其至大莫過於宗廟也)利見大人(人物聚則爭亂)
(起非大人莫能治之也)亨利貞(萃以正則能亨也)用大牲吉(豐厚之時上交鬼神下接)
(民物其用宜稱也力足以有為與天下同其富樂可也)利有攸往䷭(巽下坤上)升(木生)
(地中長而益高為升之象)元亨(升進則有亨義以卦才之善故元亨也)用見大人勿恤
南征吉(用巽順剛中之道以見大人不假憂恤前進則吉也南征前進也)䷮(坎下兊上)困
(水在澤下枯涸之象為困乏之義又陽䧟於下隂揜於上君子為小人所揜蔽窮困之時也)亨(卦才處險)
(而悅故亨)貞大人吉无咎(能不失其正大人也故吉而无咎焉)有言不信(當困而言)
(人誰信之)䷯(巽下坎上)井(木入於水下而上乎水汲井之義也)改邑不改井无喪
无得往來井井(邑可改井不可遷汲之不竭存之不盈其德也常至者皆得其用也周)汔
至亦未繘井羸其瓶凶(用雖幾至亦與未下繘於井同君子之道貴有成也若贏敗其)
(瓶則失其用而凶矣)䷹(離下兊上)革(兊水離火相就而相克與相滅息所以為變革之義)已日
乃孚(革變其故人未能遽信故必已日然後從)元亨(革弊壊而致其通宜大亨矣)利貞悔
亡(革得正道則得去故之義而無變動之悔)䷱(巽下離上)鼎(以木從火烹飪之象觀卦全體則足)
(腹耳鉉其鼎之象矣)元吉亨(卦之才離明巽順五居中以柔應剛為得中道可以致元亨而未遽至元)
(吉吉羨文)䷲(震下震上)震(震乾坤一索而成動而上進生物之長也故為長男其象為雷為有主其)
(義為動)亨(雷之奮發有驚懼之象動而進雷奮發省有主而保大皆可致亨)震來虩虩笑
言啞啞震驚百里不喪(匕)鬯(虩虩顧慮不安之貌啞啞笑言和適之貌處震不敢)
(自寧則能保其安裕人之致其誠敬莫如祭祀匕載鼎實升爼而祈亨鬯以酌祼灌地而降神當是時雖雷震)
(不失其所守此言震動之大安而不自失其誠敬也)䷳(艮下艮上)艮其背不獲其身
(陽止於上隂靜於下安其止也人之所以不能安其止者動於欲也艮其背不牽於欲則無我矣故曰不獲)
行其庭不見其人无咎(無我則安行而不為物所亂矣故无咎)䷴(艮下巽上)
漸(進不越次為漸山上有木其高因山也其高有因所以為漸)女歸(男女萬事之先也天下之事進)
(必以漸者莫如女歸)吉(女之歸能如諸爻男女各得其正則善也)利貞(諸卦利貞有不正之疑而為之)
(戒者損之九二是也有必貞乃得宜者大畜是也有言所以利者以其有貞漸是也)䷵(兊下震上)歸
妹征凶(震動兊說小女從長男以說而動動而位皆不當故凶妹小女也)無攸利(如卦之義)
(不獨女歸將无所往而利矣)䷶(離下震上)豐(震動離明以明而動動而能明皆致豐之道也)亨
(豐為盛大其義自亨)王假之(極天下之光大者惟王者能之)勿憂宜日中(豐之時繁庶殷)
(盛治之宜如日之中明照無所不及然後無憂)䷷(艮下離上)旅(山上有火火行而不居又麗乎外皆)
(旅之象)小亨(如卦之才柔得乎中外而順乎剛止而麗乎明是以小亨也)旅貞吉(得旅之正)
(而吉也)䷸(巽下巽上)巽(一隂在二陽之下順於陽所以為巽順也)小亨利有攸往
利見大人(卦之才陽剛巽順於中正之道柔皆順乎剛故可以小亨利有攸往利見大人也兊亦剛)
(中正而亨巽乃小亨者兊柔在外用柔也巽柔在内性柔故也)䷹(兊下兊上)兊(一隂居二陽之上隂)
(說於陽而為陽所說故為兊)亨(能說於物物所與也故亨)利貞(非道求說則為邪謟卦德剛中能正)
(者也)䷺(坎下巽上)渙亨(水遇風則渙然離散人之離散由乎中治離散之道亦本乎中九來居二)
(四同於五皆主中故亨)王假有廟(中者心之象也王者收合人心無大於享帝立廟)利涉
大川(木在水上濟川之象)利貞(合渙之道利在正固)䷻(兊下坎上)節(澤上有水澤之容有)
(限水滿則不害故為有節之象)亨(凡事有節則能致通)苦節(節貴適中過則苦矣)不可貞(苦則)
(豈能常是以不可固守也)䷼(兊下巽上)中孚(義在二體則二五中實在全體則三四中虛中虚信)
(之本中實信之質)豚魚吉(豚躁魚冥物之難感者也信能及之則無不至矣所以吉也)利涉
大川(忠信可以蹈水火汎涉大川乎)利貞(守信之道利在堅正)䷽(艮下震上)小過(雷震)
(於高其聲過常又隂居尊位為小者過又為小事過與過之小)亨(過者過其常也事有待過而亨者故小過)
(自有亨義)利貞(過之道利於不失時宜)可小事不可大事(小事可過事之大者何可)
(過也)飛鳥遺之音(謂過之不遠故也)不宜上宜下(謂宜順也其吉必大)䷾
(離下坎上)既濟亨小(水火相交各當其用故為既濟天下大事已濟之時也然不能無小未亨者)
利貞(處時既濟正固守之)初吉(方濟時也)終亂(濟及則反)䷿(坎下離上)未濟(火在)
(水上不相為用故為未濟)亨(未濟有生生之義故亨為卦才五以柔居尊位居剛而應剛得柔之中有致亨)
(之道)小狐汔濟濡其尾無攸利(老狐多疑畏故履冰而聽其䧟也小狐則未能然汔)
(當為仡勇於濟也濡其尾而不能濟無所利矣)
十五祀周之臣子日夜憂懼謀所以救其君父者無所
不至竭國中珍寳良馬使閎夭泰顛來獻遣使四出謀
於牧伯及各諸侯諸侯憂懼憤惋入見請從昌囚是時
西有昆夷之患北有獫狁之難紂懼華夷之大叛也已
乃召昌釋之昌因獻洛西地請除炮烙之刑紂大喜許
之賜以弓矢鈇鉞得專征伐為西方諸侯伯
論曰君子小人之不可相處如水火也況文王
大聖受辛下愚乎惟文王陟降在帝左右致紂
敬信得專征伐紂雖名為天子其實與天下諸
侯下及萬民均入化育之中矣此文王受命之
實也先儒不識天道乃以改元稱王為受命陋
之甚也文王得征伐之柄九年而薨故泰誓曰
皇天震怒命我文考肅將天威惟九年大統未
集既曰大統未集則安有改元稱王之事(故泰誓三)
(篇皆只稱文考及武成然後稱我文考文王)先儒不本經文推原理
而妄生此論是以文王為曹操司馬懿之流矣
吁操與懿尚不改元稱帝而謂文王為之甚哉
十六祀小雅七篇曰采薇六章章八句遣戍役也文王
之時西有昆夷之患北有獫狁之難以天子之命命將
率遣戍役以守衛中國故歌采薇以遣之出車以勞還
枤杜以勤歸也采薇采薇薇亦作(生也)止曰歸曰歸歲亦
莫止靡室靡家獫狁之故不遑啓居獫狁之故采薇采
薇薇亦柔(始生也)止曰歸曰歸心亦憂止憂心烈烈載饑
載渴我戍未定靡使歸聘采薇采薇薇亦剛(少而剛)止曰
歸曰歸歲亦陽(歴陽月也十月為陽)止王事靡盬不遑啓處憂心
孔疚我行不來彼爾維何(爾華盛貌)維常之華彼路斯何君
子之車戎車既駕四牡業業(壯貌)豈敢定居一月三捷駕
彼四牡四牡騤騤(彊也)君子所依小人所腓四牡翼翼(閑習)
(也)象弭(弓反末也)魚服(矢服)豈不日戒獫狁孔棘昔我往矣楊
柳(蒲柳也)依依今我來思雨雪霏霏(甚也)行道遲遲(長遠也)載
渴載饑我心傷悲莫知我哀(君子能盡人之情故人忘其死)小雅八篇
曰出車六章章八句勞還率也我出我車于彼牧矣(出車)
(就馬於牧地)自天子所謂我來矣召彼僕夫謂之載矣王事
多難維其棘矣我出我車于彼郊矣設此旐矣建彼旄
矣彼旟旐斯胡不旆旆憂心悄悄僕夫況瘁王(殷王)命南
仲(文王屬)往城於方(朔方)出車彭彭(四馬貌)旂旐央央(鮮明貌)天
子命我城彼朔方赫赫南仲獫狁于襄(除也)昔我往矣黍
稷方華今我來思雨雪載塗(凍釋也)王事多難不遑啓居
豈不懷歸畏此簡書(戒命也)喓喓草蟲趯趯阜螽未見君
子憂心忡忡既見君子我心則降赫赫南仲薄伐西戎
春日遲遲卉(草也)木萋萋倉庚喈喈采繁祁祁執訊(辭也)獲
醜薄言還歸赫赫南仲獫狁于夷(平也)小雅九篇曰枤杜
四章章七句勞還役也有枤之杜有睆其實(睆實貌也)王事
靡盬繼嗣我日日月陽止女心傷止征夫遑止有枤之
杜其葉萋萋王事靡盬我心傷悲卉木萋止女心悲止
征夫歸止陟彼北山言采其把王事靡盬憂我父母檀
車(役車也)幝幝(敝貌)四牡痯痯(罷貌)征夫不遠匪載匪來憂心
孔疚期逝(往也)不至而多為恤(憂也)卜筮偕止會言近止征
夫邇止(卜之筮之會人占之邇近也)
十八祀甲子西伯誅亂政大夫潘正於是詢于八虞而
咨于二虢度於閎夭而謀於南宫諏於蔡原而訪於辛
尹(辛甲尹佚)重之以榮公泰顛散宜生嘗遊於鳳凰之墟襪
系觧顧左右前後皆君子也乃自結之大雅四篇曰棫
樸五章章四句文王能官人也芃芃(盛貌)棫樸薪之槱之
(積也)濟濟辟王左右趣之濟濟辟王左右奉璋(半圭也)奉璋
峨峨(盛壯也)髦士攸宜淠彼(舟行也)涇舟烝(衆也)徒楫(櫂也)之周
王于邁六師及之倬(大也)彼雲漢(天也)為章于天周王夀考
遐不作人追琢(雕也金曰雕玉曰琢)其章金玉其相(質也)勉勉我王
綱紀四方呂望唐四岳姜姓之苖裔也事紂以其無道
去之北海窮困於朝歌賣食於棘津逮西伯得征伐之
柄喟然歎曰吾聞西伯善養老者盍往歸乎乃西歸于
周釣于渭上西伯將獵卜之卜人曰所獲非龍非彲非
虎非熊而王者之輔也遂出田渭陽至于磻溪見老父
坐茅而釣昌使問之曰叟樂此耶對曰君子樂行其志
小人樂供其事吾非樂於漁者也昌顧左右曰得無是
乎問其姓名同車而歸與論政事大說之拜大司馬望
曰王國富民霸國富士僅存之國富大夫將亡之國富
倉府西伯曰吾願富其民望曰聞善斯行宿善不祥於
是發倉庫益賑鰥寡孤獨以望為師虞芮争旧質之於
周入其境耕者讓畔行者讓路入其邑男女異路班白
不提挈入其朝卿士大夫濟濟相讓虞芮之君心愧而
歸以所爭為閒田孔子曰不令而從不教而化文王之
道不可加矣大雅三篇曰緜九章章六句文王之興本
由大王也緜緜瓜瓞(瓝也)民之初生自土沮漆(二水也)古公
亶父(豳公也古言久也亶父名或字)陶復(陶其土而復之)陶穴(陶其壤而穴之)未有家
室古公亶父來朝走馬率(循也)西水滸(涯也)至於岐下爰及
姜女(大姜)聿來胥(相也)宇(居也)周原(在岐山南)膴膴(美也)堇荼(菜也)如飴
爰始爰謀爰契(開也)我龜曰止曰時築室于兹廼慰(安也)廼
止廼左廼右廼疆廼理廼宣廼畆自西徂東周爰(於也)執
事乃召司空乃召司徒俾立室家其繩則直縮版以載
作廟翼翼捄之(虆也桴也)陾陾度(猶投也)之薨薨築之登登削
屢馮馮(削牆屢鍜之聲)百堵皆興鼛(大鼓長一丈二尺)鼓弗勝廼立臯
門臯門有伉(高貌)廼立應門應門將將(嚴正也)廼立冡土(大社)
戎(大也)醜攸行(起大事動大衆必先宜于社而後行)肆不殄厥慍亦不隕(墜也)
厥問柞棫拔矣行道兊(成蹊也)矣昆夷駾(突也)矣維其喙(困也)
矣虞芮質厥成文王蹶(動也)厥生予曰有疏附(率下以親上也)予
曰有先後(相道前後也)予曰有奔奏(喻德宣譽也)予曰有禦侮(武臣)
(折衝也)諸侯密須氏不承王命西伯令之不聽興師侵阮
遂至於共西伯帥師遏之密人乃服崇侯蔑侮父兄不
敬長老聽獄不哀制禄不均百姓力盡不得衣食西伯
伐之軍於其郊崇侯恃城郭之固不肻服西伯進軍其
城下崇侯固守三旬猶不降西伯勒兵攻滅之於是四
方無道諸侯多懼而修德矣大雅七篇曰皇矣八章章
十二句美周也人監(視也)代殷莫若周周世世修德莫若
文王皇矣(大也)上帝臨下有赫監觀四方求民之莫(定也)維
此二國(夏殷)其政不獲維彼四國(四方也)爰究爰度上帝耆
(老也)之憎其式廓乃眷西顧此維與宅作之屏之其菑其
翳修之平之其灌其栵啓之辟之其檉其据攘之剔之
其檿其柘帝遷明德串(習也)夷(常也)載路(大也)天立厥配(嫓也)受
命既固帝省其山柞棫斯拔松栢斯兊帝作邦作對自
大伯王季維此王季因心則友則友其兄則篤其慶(厚其)
(善)載錫之光(大也)受禄無喪奄(大也)有四方維此王季帝度
其心貊(靜也)其德音其德克明克明克類克長克君王此
大邦克順克比比於文王其德靡悔既受帝祉施於孫
子帝謂文王無然畔援無然歆羨誕先登於岸密人不
共敢距大邦侵阮徂共王赫斯怒爰整其旅以按徂旅
以篤周祜以對于天下依其在京侵自阮疆陟我高岡
無矢我陵我陵我阿無飲我泉我泉我池度其鮮原(小山)
(别大山曰鮮亦善也)居岐之陽在渭之將(側也)萬邦之方(則也)下民之
王帝謂文王予懷明德不大聲以色不長夏以革不識
不知順帝之則帝謂文王詢爾仇(匹也)方同爾兄弟以爾
鉤援(鉤梯也所以鉤引上城者)與爾臨(臨車)衝(衝車)以伐崇墉(城也)臨衝閑
閑(動搖也)崇墉言言(高下也)執訊連連(徐也)攸(所也)馘(不服者殺而獻其左)
(耳曰馘)安安是類是禡(類禡師祭也於内曰類於外曰禡)是致是附(致其社稷)
(羣神附其先祖為之立後)四方以無侮臨衝茀茀(彊盛)崇墉仡仡(亦高大也)
是伐是肆(犯突也)是絶是忽(滅也)四方以無拂西伯自岐涉
渭徙居于豐築城郭作臺池園囿庶民謂其臺曰靈臺
囿曰靈囿沼曰靈沼大雅六篇曰靈臺五章章四句民
始附也文王受命而民樂其有靈德以及鳥獸昆蟲馬
經始靈臺經之營之庶民攻之不日成之經始勿亟庶
民子來王在靈囿麀鹿攸伏麀鹿濯濯(娛遊貌)白鳥翯翯
(肥澤貌)王在靈沼於牣魚躍(牣滿)虡(植者曰虡橫者曰栒)業(大版也)維樅
(崇牙也)賁鼓(大鼓)維鏞(大鐘)於論鼓鐘於樂辟廱(水旋丘如壁曰辟雍以節)
(觀者)於論鼓鐘於樂辟廱鼉鼔逢逢(和也)矇瞍奏公(事也)初鑿
沼得朽骨命葬之左右曰此無主矣西伯曰天子主天
下諸侯主一國寡人固骨之主矣遂葬之天下聞之曰
西伯仁及朽骨况生者乎
論曰子産聽鄭國之政以其乘輿濟人於溱洧
子輿氏以不知為政譏焉今記文王葬朽骨得
無近似之乎夫施於人而望其報者情之常也
朽骨而無主則無為望其報於此見文王心無
一毫在於利也心無一毫在於利真天下之君
也此所以記之也有載武王遇暍者於道負置
蔭樾之下左擁而右扇之者夫武王克相上帝
寵綏四方之君也豈陵遲無政姑息如此哉乃
道路妄庸人之言爾是類則削
周大姒不妬忌而西伯有内行此德政之所以流布而
風化之所以興也大雅六篇曰思齊四章章六句文王
所以聖也思齊(莊也)太任文王之母思媚周姜京(周地名)室
之婦太姒嗣徽音則百斯男惠于宗公神罔時怨神罔
時恫(痛也)刑于寡妻至于兄弟以御於家邦雝雝在宮(雝雝)
(毛公云和也鄭氏云宮謂辟廱非是)肅肅(敬也)在廟不顯亦臨無射亦保肆
(大也)戎疾(害也)不殄(絶也)烈(業也)假(大也)不瑕不聞亦式不諫亦入
肆成人有德小子有造古之人無斁譽(名也)髦(俊也)斯士太
姒生十子長曰伯邑考早卒次曰發性慈和有聖德西
伯以為世子世子帥西伯事季歴之道而行之不敢有
加焉西伯有疾世子不說冠帶而養西伯一飯世子亦
一飯西伯再飯世子亦再飯次曰鮮次曰旦旦師於虢
叔仁聖多才多藝西伯任以政事唐虞而下夏后殷商
千餘年中明天子賢后妃盡道於宮壼化行乎天下為
時人所歌美者有矣逮孔子刪詩於周衰而文王之時
有詩在焉故以為周南周南首篇曰關雎五章章四句
后妃之德也風之始也所以風天下而正夫婦也故用
之鄉人焉用之邦國焉風風也教也風以動之教以化
之詩者志之所之也在心為志發言為詩情動於中而
形於言言之不足故嗟嘆之嗟嘆之不足故永歌之永
歌之不足不知手之舞之足之蹈之也情發於聲聲成
文謂之音治世之音安以樂其政和亂世之音怨以怒
其政乖亡國之音哀以思其民困故正得失動天地感
鬼神莫近於詩先王以是經夫婦成孝敬厚人倫美教
化移風俗故詩有六義焉一曰風二曰賦三曰比四曰
興五曰雅六曰頌上以風化下下以風刺上主文而譎
諫言之者無罪聞之者足以戒故曰風至於王道衰禮
義廢政教失國異政家殊俗而變風變雅作矣國史明
乎得失之迹傷人倫之廢哀刑政之苛吟詠情性以風
其上達於事變而懷其舊俗者也故變風發乎情止乎
禮義發乎情民之性也止乎禮義先王之澤也是以一
國之事繫一人之本謂之風言天下之事形四方之風
謂之雅雅者正也言王政之所由廢興也政有小大故
有小雅焉有大雅焉頌者美盛德之形容以其成功告
於神明者也是謂四始詩之至也然則關雎麟趾之化
王者之風故繫之周公南言化自北而南也鵲巢騶虞
之德諸侯之風也先王之所以教故繫之召公周南召
南正始之道王化之基是以關雎樂得淑女以配君子
憂在進賢不淫其色哀窈窕思賢才而無傷善之心焉
是關雎之義也關關雎鳩(雎鳩摯而有别)在河之洲(水中可居曰洲)窈
窕淑(善也)女君子好逑(匹也)參差荇菜(接余也)左右流(求也)之窈
窕淑女寤(覺也)寐(寢也)求之求之不得寤寐思服(思之也)悠哉
悠哉輾轉反側參差荇菜左右采之窈窕淑女琴瑟友
之(宜以琴瑟友樂之)參差行菜左右芼(擇也)之窈窕淑女鐘鼓樂
之周南二篇曰葛覃三章章六句后妃之本也后妃在
父母家則志在於女功之事躬儉節用服澣濯之衣尊
敬師傅則可以歸寧父母化天下以婦道也葛之覃(延也)
(葛所以為絺綌)兮施於中谷維葉萋萋(茂盛也)黃鳥(摶黍也)于飛集
于灌(聚也)木其鳴喈喈(和聲之遠聞也)葛之覃兮施於中谷維葉
莫莫(成就貌)是刈是濩(煑也)為絺(精曰絺)為綌(麤曰綌)服之無斁
(厭也)言(我也)告師(女師也)氏言告言歸(女嫁曰歸)薄汙我私薄澣我
衣害(何也)澣(私服宜澣)害否(公服宜否)歸寧父母(父母在則有時而歸寧)周南
三篇卷耳四章章四句后妃之志也又當輔佐君子求
賢審官知臣下之勤勞内有進賢之志而無險詖私謁
(請也)之心朝(夕)思念至於憂勤也采采卷耳(苓耳也)不盈頃
筐(畚屬易盈之器)嗟我懷人寘(置也)彼周行(列也)陟彼崔嵬(土山之戴石者)
我馬虺隤(病也)我姑(且也)酌彼金罍(人君黃金罍)維以不永懷陟
彼高岡(山脊也)我馬玄黃(玄馬病則黃)我姑酌彼兕觥(角爵也)維
以不永傷陟彼砠(石山戴土)矣我馬瘏(病也)矣我僕痡(亦病也)矣
云何吁(憂也)矣周南四篇曰樛木三章章四句后妃逮下
也言能逮下而無嫉妬之心焉南有樛木(木下曲曰樛)葛藟
纍之樂只君子福履(禄也)綏(安也)之南有樛木葛藟荒(奄也)之
樂只君子福履將(大也)之南有樛木葛藟縈(旋也)之樂只君
子福履成(就也)之周南五篇曰螽斯(蚣蝑也)三章章四句后
妃子孫衆多也言若螽斯不妬忌則子孫衆多也螽斯
羽詵詵(衆多也)兮宜爾子孫振振(仁厚也)兮螽斯羽薨薨(衆多)
(也)兮宜爾子孫繩繩(戒慎也)兮螽斯羽揖揖(會聚也)兮宜爾
子孫蟄蟄(和集也)兮周南六篇曰桃夭三章章四句后妃
之所致也不妬忌則男女以正婚姻以時國無鰥民也
桃之夭夭(少壯也)灼灼(華之盛也)其華之子于歸宜其室家桃
之夭夭有蕡其實(實貌有色有德)之子于歸宜其家室桃之夭
夭其葉蓁蓁(至盛貌)之子于歸宜其家人(一家皆宜)周南七篇
曰兔罝三章章四句后妃之化也關雎之化行則莫不
好德賢人衆多也肅肅(敬也)兔罝(罟也)㭬之丁丁(㭬杙聲也)﨣﨣
武夫公侯干(杆也)城肅肅兔罝施于中逵(九達之道)﨣﨣武夫
公侯好仇肅肅兔罝施於中林﨣﨣武夫公侯腹心周
南八篇曰芣苢三章章四句后妃之美也和平則婦人
樂有子矣采采芣苢(馬舄也車前也宜妊)薄言采(取也)之采采芣苢
薄言有(藏也)之采采芣苢薄言掇(拾也)之采采芣苢薄言捋
(取也)之采采芣苢薄言袺(執衽也)之采采芣苢薄言襭(扱衽也)
之周南九篇曰漢廣三章章八句德廣所及也文王之
化被于南國美化行乎江漢之域無思犯禮求而不可
得也南有喬木不可休息漢有游女不可求思(辭也)漢之
廣矣不可泳(潛行也)思江之永(長也)矣不可方思(方泭也)翹翹
(薪貌)錯薪(錯雜也)言刈其楚(尤翹翹者)之子于歸言秣(養也)其馬漢
之廣矣不可泳思江之永矣不可方思翹翹錯薪言刈
其蔞之子于歸言秣其駒漢之廣矣不可泳思江之永
矣不可方思周南十篇曰汝墳三章章四句道化行也
文王之化行乎汝墳之國婦人能閔其君子猶勉之以
正也遵(循也)彼汝(水名也)墳(大防也)伐其條(枝也)枚(幹也)未見君子
惄(饑意也)如調(朝也)饑遵彼汝墳伐其條肄(斬而復生曰肄)既見君
子不我遐(遠也)棄魴魚頳(赤也)尾(魚勞則尾赤)王室如燬(火也)雖則
如燬父母孔邇(甚近也)周南終十一篇曰麟之趾三章章
三句關雎之化行則天下無犯非禮雖衰世之公子皆
信厚如麟趾之時也麟之趾(足也)振振(信厚也)公子于嗟麟
兮麟之定(題也)振振公姓(公同也)于嗟麟兮麟之角(角末肉)振
振公族(公同祖)于嗟麟兮
論曰深遠哉周南之義后妃之能助其夫者事
亦多矣聖人惟取不妬忌之詩至於四五者何
歟愚讀史至隋文帝獨孤后然後知婦人之惡
以妬忌為大也自漢而下后妃之妬忌者有矣
何獨至於獨孤后而知之吁婦人之妬妬其夫
已為非義獨孤后肆其妬心不獨妬文帝使不
得有異生子又妬及其子焉太子勇有寵妾曰
雲昭訓獨孤怒曰睍地伐漸不可耐專寵阿雲
有如許豚犬遂内啓賊子廣行簒奪東宫之謀
外賂姦臣素造放黜儲君之事而文帝亦不得
其死曰獨孤誤我卒至宗祀絶滅生靈塗炭開
皇之中天下戶八百九千萬唐興撫綏三十餘
年至永徽初始及三百八十萬戸耳吁獨孤一
行妬忌於宫閫之閒而滅天下之戸五六百萬
聖人刪詩立周南之義教訓萬世后妃專以無
妬忌為大美也其意深且遠矣夫專以無妬忌
為大美則必以妬忌為大惡矣攷諸獨孤后其
為大惡豈不深切著明也哉愚是以知王者欲
齊其家措之天下而周南不可不學也
召公奭周之同姓或曰西伯庶子也食采於召西伯所
掌南邦之政逮孔子刪詩於周衰取古諸侯夫人盡道
為人所歌美者而召伯之詩在焉故謂之召南召南首
篇曰鵲巢三章章四句夫人之德也國君積行累功以
致爵位夫人起家而居有之德如鳲鳩(秸鞠也)乃可以配
焉維鵲有巢維鳩居之(鳲鳩不自為巢居鵲之成巢)之子于歸百兩
(乘也)御之(迎也諸侯之子嫁於諸侯送迎皆百乘)維鵲有巢維鳩方之(有之也)
之子于歸百兩將之(送也)維鵲有巢維鳩盈之(滿也)之子于
歸百兩成之召南二篇曰采繁三章章四句夫人不失
職也夫人可以奉祭祀則不失職矣于以采蘩(皤蒿也)于
沼(池也)于沚(渚也)于以用之公侯之事(祭也)于以采蘩于澗之
中(山夾水曰澗)于以用之公侯之宫(廟也)被之(首飾也)僮僮(竦敬也)
夙(早也)夜在公被之祁祁(舒遲去事有儀也)薄言還歸召南三篇
曰草蟲三章章七句大夫妻能以禮自防也喓喓(聲也)草
蟲(常羊也)趯趯阜螽(蠜也妻待禮以從夫)未見君子憂心忡忡(猶衝衝)
亦既見止(辭也)亦既覯(遇也)止我心則䧏(下也)陟彼南山言采
其蕨(鼈也)未見君子憂心惙惙(憂也)亦既見止亦既覯止我
心則說(服也)陟彼南山言采其薇未見君子我心傷悲亦
既見止亦既覯止我心則夷(平也)召南四篇曰采蘋三章
章四句大夫妻能循法度能循法度則可以承先祖共
祭祀矣于以采蘋(大萍也)南澗之濱(厓也)于以采藻(聚藻也)于
彼行(流也)潦于以盛之維筐(方者)及莒(圓者)于以湘之(烹也)維錡
(釡屬有足者)及釡于以奠(置也)之宗室牖下(將嫁女者禮之於大宗之廟設几筵)
(於戸外)誰其尸之(主也)有齊(敬也)季(少也)女召南五篇曰甘棠三
章章三句美召伯也召伯之教明於南國蔽芾(小貌)甘棠
(杜也)勿翦勿伐召伯所茇(草舍也)蔽芾甘棠勿翦勿敗召伯
所憩(息也)蔽芾甘棠勿翦勿拜(拔也)召伯所說(舍也)召伯六篇
曰行露三章一章三句二章六句召伯聽訟也衰亂之
俗微貞信之教興彊暴之男不能侵陵貞女也厭浥(濕意)
行(道也)露豈不夙夜謂行多露誰謂雀無角何以穿我屋
(雀之穿屋似有角者)誰謂女無家何以速(召也)我獄(埆也)雖速我獄室
家不足誰謂鼠無牙何以穿我墉(牆也視牆之穿可謂鼠有牙)誰謂
女無家何以速我訟雖速我訟亦不女從(不棄禮而從彊暴之男)
召南七篇曰羔羊三章章四句鵲巢之功致也召南之
國化文王之政在位皆節儉正直德如羔羊也(大夫羔裘以居)
羔羊之皮(小曰羔大曰羊)素(白也)絲五紽(數也)退食自公委蛇委蛇
(委曲自得之貌)羔羊之革素絲五緎(縫也)委蛇委蛇自公退食羔
羊之縫素絲五總(亦數也)委蛇委蛇退食自公召南八篇
曰殷其靁三章章六句勸以義也召南之大夫遠行從
政不遑寧處其室家能閔其勤勞勸以義也殷(雷聲也)其
靁在南山之陽(山南曰陽)何斯(此也)違(去也)斯莫敢或遑(腵也)振振
(信厚也)君子歸哉歸哉殷其靁在南山之側何斯違斯莫
敢遑息(止也)振振君子歸哉歸哉殷其靁在南山之下何
斯違斯莫或遑處(居也)振振君子歸哉歸哉召南九篇曰
摽有梅三章章四句男女及時也召南之國被文王之
化男女得以及時也摽(落也)有梅其實七兮(在樹者七也)求我
庶士迨(及也)其吉兮(善也)摽有梅其實三兮求我庶士迨其
今兮(急辭也)摽有梅頃筐塈之(取也)求我庶士迨其謂之(不待)
(備禮也)召南十篇曰小星二章章五句惠及下也夫人無
妬忌之行(以色曰妬以行曰忌)惠及賤妾進御於君知其命有貴
賤能盡其心矣嘒(微貌)彼小星(衆無名者)三五在東(三心三月在東五噣)
(正月在東)肅肅宵征夙夜在公寔命不同嘒彼小星維參(伐也)
與昴(留也言衆無名之星隨也噣伐留在天也)肅肅宵征抱衾(被也)與裯(襌被也)
寔命不猶(若也)召南十一篇曰江有汜三章章五句美媵
也勤而無怨嫡能悔過也文王之時江沱之間有嫡不
以其媵備數媵遇勞而無怨嫡亦自悔也江有汜(決復入為)
(汜)之子歸不我以不我以其後也悔江有渚(小洲也)之子
歸不我與不我與其後也處(止也)江有沱(江之别者)之子歸不
我過不我過其嘯也歌召南十二篇曰野有死麕三章
章四句一章三句惡無禮者天下大亂彊暴相陵遂成
淫風被文王之化雖當亂世猶惡無禮也野有死麕白
茅包之(郊外曰野包裹也羣田之所獲而分其肉白茅取潔清也凶荒殺禮猶有以將之)有女
懷春吉士誘之林有樸樕(小木也)野有死鹿白茅純束(猶包)
(之也)有女如玉(有德也)舒(徐也)而脱脱兮(舒遲也)無感(動也)我帨兮
(佩巾也)無使尨也吠(非禮相陵則狗吠)召南十三篇曰何彼穠矣
三章章四句美王姬也雖則王姬亦下嫁於諸侯車服
不繫其夫下王后一等猶執婦道以成肅雝之德也(肅敬)
(也雝和也)何彼穠矣(猶戎戎盛也)唐棣(栘也)之華曷不肅雝王姬之
車何彼穠矣華如桃李平王之孫齊侯之子(武王之女大姬嫁胡)
(公滿王之孫與侯之子齊平也)其釣維何維絲伊緡(釣者以絲為緡則善)齊侯之
子平王之孫召南終十四篇曰騶虞二章章三句鵲巢
之應也鵲巢之化行人倫既正朝廷既治天下純被文
王之化則庶類蕃殖蒐田以時仁如騶虞則王道成也
彼茁(出也)者葭(蘆也)一發五豝(豕牝曰豝虞人翼五豝以待君之發)于嗟乎騶
虞彼茁者蓬(草名)一發五豵(云豕生三曰豵又一歲曰豵)于嗟乎騶虞
孔子謂其子伯魚曰女為周南召南矣乎人而不為周
南召南其由正牆面而立也與是時也天下純被西伯
之化三分天下有其二西伯惠訓不怠使盡臣節共王
事焉孤竹君生三子長曰伯夷季曰叔齊父愛叔齊欲
立之孤竹君薨大臣致國於叔齊叔齊不受則致於伯
夷伯夷亦不受國人乃立其中子二子遠迹東海之濱
聞西伯作興曰吾聞西伯善養老者偕往歸焉耕于首
陽山周欲官之辭使者若曰吾寧貧賤而求志是以在
此遂終身不食禄周亦不強致也孟子曰伯夷辟紂居
北海之濱聞文王作興曰盍歸乎來吾聞西伯善養老
者太公辟紂居東海之濱聞文王作興曰盍歸乎來吾
聞西伯善養老者天下有善養老則仁人以為已歸矣
五畆之宅樹牆下以桑匹婦蠶之則老者足以衣帛矣
五母鷄二母彘無失其時則老者足以無失肉矣百畆
之田匹夫耕之八口之家足以無饑矣所謂西伯善養
老者制其田里教之樹畜導其妻子使養其老五十非
帛不煖七十非肉不飽不煖不飽謂之凍餒文王之民
無凍餒之老者此之謂也
論曰先儒謂伯夷叔齊讓國不義武王不食
粟為天下之清以愚觀之不然二子盖行天地
正大之情彌縫父子兄弟之間者也其彌縫父
子兄弟之間奈何孤竹君欲舍長子伯夷而立
少子叔齊夫父子天性也兄弟天倫也舍長立
少虧天性亂天倫矣使伯夷立則無父而天性
遂虧使叔齊立則無兄而天倫遂亂天下豈有
無父子兄弟之國哉故二子者寧舍君國之富
貴尊榮潔身而去之既為是以辭先君之國矣
豈復可仕乎空乏其身處微賤而不悔所以成
吾仁非以讓國不仕立一節為高者也此所以
為聖之清乎若太史遷之說二子以武王伐紂
而不食周粟是介僻淺陋不知天命難乎與語
仁者烏得為聖之清哉將蓄德之君子可不審
諸
亳有雀生鸇史占之曰以小生大威振名昌紂愈益輕
肆棄耆舊貴戚大臣商容微子微仲箕子比干膠鬲之
徒不用而用蜚廉惡來蜚廉者孟戲中衍之裔孫惡來
其子也俱以材力進善諛好讒有梅伯者性忠直數諫
争紂怒而殺之葅醢其身有雷開者性阿佞進諛言紂
賜之金玉而封之嘗以夏田或諫曰非時也君踐一日
之苗而民失終歲之食其可乎殺之園囿汙池沛澤多
而虎豹犀象生焉夷羊在牧蜚鴻滿野山鳴河竭天雨
肉雨石雨日見龜生毛兔有角女子化為丈夫宫中夜
聞哭聲而不見其人
二十三祀西伯寢疾病謂世子曰見善勿怠時至勿疑
去非勿處此三者道之所以止也柔而定恭而敬屈而
強忍而剛此四者道之所以起也世子再拜受西伯薨
葬于畢孟子曰舜生於諸馮遷於負夏卒於鳴條東夷
之人也文王生於岐周卒於畢郢西夷之人也地之相
去也千有餘里世之相後也千有餘歲得志行乎中國
若合符節先聖後聖其揆一也
論曰記稱武王夢帝與九齡文王曰我百女九
十吾與女三焉文王九十七乃終武王九十三
而終夫聖人之所以為聖人者體天道開物成
務無所為而已若年數之長短則亦聽乎天烏
能以相與也先儒不窮理輕信其說又以文王
受命改元稱王武王末受命為繼文王七年而
崩也遂不敢以泰誓十一年為武王之年而生
文王十四歲生武王武王不葬文王舉兵之論
夫詩人言文王受命指其至誠動天人之助中
庸言武王末受命者乃指其正天位也三年之
喪自天子達於庶人聖人之所以異於人者以
其舉動以類而節奏和也豈有武王方在創巨
痛深之中而舉兵耀武於天下之國者哉古者
天子諸侯十五而冠既冠然後可以言娶豈有
大聖如文王乃為童稚而生子者乎先儒謬誤
相承誣聖人之盛德而莫之察也愚是以辨云
大雅九篇曰下武六章章四句繼文也武王有聖德復
受天命能昭先人之功焉下武維周世有哲王三后在
天王配于京王配于京世德作求永言配命成王之孚
成王之孚下土之式永言孝思孝思維則(則其先人也)媚兹
一人(天子紂也)應侯順德永言孝思昭哉嗣服(嗣為西伯也)昭兹
來許(進也)繩(循也)其祖武(迹也)於萬斯年受天之祜受天之祜
四方來賀於萬斯年不遐有佐
二十四祀周西伯發元年
二十七祀周西伯納呂望之女邑姜邑姜賢立未嘗倚
坐未嘗倨怒未嘗厲是年生元子誦
二十八祀甲戍
三十二祀黎侯近于王畿不供王命紂方日夜極意聲
色不知治也西伯發戡黎殷人大震祖伊告而不納作
西伯戡黎紂窮凶極惡百姓化下可接屋而誅内史向
摯去之於是微子告父師箕子少師比干遂遯于荒野
箕子佯狂紂囚以為奴比干極諫陳先王艱難天命不
易國家將亡之明徵請王洗心易行伏于象魏之門紂
大怒曰比干自以為聖人吾聞聖人心有七竅遂剖而
視之人人離懼呂望言於周伯曰先謀後事者昌先事
後謀者亡夏條可結冬冰可折不可失者時也是歲大
旱羣臣及四方諸侯皆請伐殷
論曰孔子曰三分天下有其二以服事殷周之
德其可謂至德也已矣先儒以為此言文王者
也及觀下武媚兹一人應侯順德及矢于牧野
維予侯興之辭然後知孔子槩以周為言者方
紂天命未絶武王固盡臣禮繩其祖武嗣服西
伯媚于天子如文王之時矣及紂無天命為獨
夫然後伐之而為王周之德其可謂至德也已
矣
商書叙曰殷始咎周周人乘黎祖伊恐奔告于受作西
伯戡黎西伯戡黎西伯既戡黎祖伊恐奔告於王曰天
子天既訖我殷命格人元龜罔敢知吉非先王不相我
後人惟王淫戲用自絶故天棄我不有康食不虞天性
不廸率典今我民罔弗欲喪曰天曷不降威大命不摯
今王其如台王曰嗚呼我生不有命在天祖伊反曰嗚
呼乃罪多參在上乃能責命于天殷之即喪指乃功不
無戮于爾邦商書叙曰殷既錯天命微子作誥父師少
師微子微子若曰父師少師殷其弗或亂正四方我祖
底遂陳于上我用沈酗於酒用亂敗厥德于下殷罔不
小大好草竊姦宄卿士師師非度凡有辜罪乃罔恒獲
小民方興相為敵讎今殷其淪喪若涉大水其無津涯
殷遂喪越至于今曰父師少師我其發出狂吾家耄遜
于荒今爾無指告予顛隮若之何其父師若曰王子天
毒降災荒殷邦方興沈酗于酒乃罔畏畏咈其耉長舊
有位人今殷民乃攘竊神祗之犧牷牲用以容將食無
災降監殷民用乂讎斂召敵讎不怠罪合于一多瘠罔
詔商今其有災我興受其敗商其淪喪我罔為臣僕詔
王子出廸我舊云刻子王子弗出我乃顛隮自靖人自
獻于先王我不顧行遯
皇王大紀卷十
