皇王大紀卷十六宋胡宏撰
三王紀
成王
解䷧(坎下震上)初六无咎(患難既解帷自處剛柔得宜安靜休息則无咎矣)九二
田獲三狐得黃矢貞吉(田者去害之事狐者邪媚之獸三狐指卦之三隂也獲謂能變)
(化除去二以陽剛得中之才上應六五之君用於時者也六五應柔明不能照威不足畏剛不能斷小人一近)
(之則移其心矣二既當用必去羣邪則得黃矢中直之道乃真正而吉也桓敬不去武三思不知是義也)六
三負且乘致寇至貞吝(隂柔小人宜在下以負荷而在下之上且乘車必致寇奪之至)
(夫小人而竊位雖勉為正事而氣質卑下其何能久終可吝也)九四解而拇朋至斯孚
(陽剛大臣解去應已之小人則君子之朋來至誠相得矣)六五君子維有解吉有孚
於小人(居尊位為解之主人君之解也以君子通言之君子所解去者小人也小人去是以吉也驗於)
(小人之黨去則是君子能有解也)上六公用射隼于高墉之上獲之无
不利(尊高之地故曰公隼喻鷙害小人高墉防限内外之嚴者也在其上而未去乃害之堅強者也上居)
(解極解道已至器已成故能射而獲之天下之患解已盡矣何所不利)損䷨(兊下艮上)初九
已事遄往无咎酌損之(損已陽剛益四隂柔事既已則損去之不居其功乃无咎也損)
(已益上之道當酌度其宜過不及皆不可矣)九二利貞征凶弗損益之(以柔說應)
(上則失其剛中之德故戒以利在貞正不可征也征則離乎中而失其正是以凶也惟不自損其剛貞則能益)
(隂柔之君乃益之也)六三三人行則損一人一人行則得其友(三人)
(謂下三陽上三隂三陽同行則損九三以益上三隂同行則損上六以益三而初二二陽四五二隂同德相比)
(三與上應而一卦皆成而相與也如是則志專皆為得其友矣天下无不二者一與二相對待生生之本也三)
(則餘而當損矣)六四損其疾使遄有喜无咎(初之益四損其柔而益之以剛損其)
(疾也損其不善惟使之遄速不至於深過則有喜而無咎)六五或益之十朋之龜弗克
違元吉(人君能虚中自損以從順在下之賢則天下孰不損己自盡以益之故或有益之之事則十朋)
(助之矣謀從衆則合天心雖龜筮不能違也可謂大善之吉也)上九弗損益之无咎貞
吉利有攸往得臣无家(不行其損變而以剛陽之道益於下則无咎而得其正且吉在上能)
(不損其下而益之則得人心歸服遠近内外之限也)益䷩(震下巽上)初六利用為大
作元吉无咎(四巽順之主上能巽於君下能巽於賢在下者不能有為也得在上者應從之則宜)
(輔上作益天下之事所為大善而吉則上下皆无咎也)六二或益之十朋之龜弗
克違永貞吉王用享于帝吉(二處中正虚其中以求益而能從順天下孰不願告)
(而益之衆人所是理之當也龜亦弗能違也然質本隂柔故戒永貞固則吉也如二之虚中永貞用以享帝猶)
(當獲吉況於人乎)六三益之用凶事无咎有孚中行告公用圭
(三居陽應剛動之極果於為益者也惟用之於患難非常之事則无咎也下專自任上必忌疾雖義在可為然)
(必有其孚誠而所為合於中道則誠意通於上而上信與之矣圭通誠信之物也)六四中行告
公從利用為依遷國(四大臣居正然處不得中所應又不中是不足於中也故云中行則)
(可告於公上而獲信從矣以其柔巽故用利於上依剛中之君下順剛陽之才以其行事遷國者順下而動者)
(也)九五有孚惠心勿問元吉有孚惠我德(以九五之德之才之位而)
(中心至誠在惠益於物其至善大吉勿問可知君至誠益於天下天下之人無不至誠愛戴以德澤為恩惠也)
上九莫益之或擊之立心勿恒凶(居亢位之地非行益於人者也所應者隂)
(非取善自益者也以剛而求益之極衆所共惡故莫益之而或攻擊之矣人存心不可惠利勿恒如是凶之道)
(也所當速改也)夬䷪(乾下兊上)初九壯于前趾往不勝為咎(初陽爻乾)
(體剛健乃在下而居決時壯于前進者也行而宜則其決為是往而不勝則為咎也)九二惕號莫
夜有戎勿恤(二處中居柔處夬之至善者也内懷兢惕外嚴誡號雖暮夜有兵戎亦可勿恤矣)
九三壯于頄有凶獨行遇雨君子夬夬若濡有愠无咎
(夬夬之時三居下體之上又處健體之極上有君而自任其剛決壯于頄者也頄顴骨也有凶之道也與上六)
(為正應而違群陽而獨行則與上六隂陽和合惟君子知其非則能果決其決絶之若見濡汙有愠之色如此)
(无過咎也)九四臀无膚其行次且牽羊悔亡聞言不信(以陽居隂)
(剛決不足欲止則衆陽並進臀无膚言其居不安也欲行則不能強進故云其行次且也若能自強牽挽以從)
(羣行可以亡其悔然既處柔雖使聞是言必不能信用也)九五莧陸夬夬中行无咎
(五為夬隂之主而反於上六其咎大矣五雖感於隂而決斷之易如莧陸然則於中行之德為无咎莧陸曝之)
(難乾感隂氣之多而脆易折故以為喻)上六无號終有凶(君子得時決去危極之小人故)
(云无用號咷畏懼終必有凶也)姤䷫(巽下乾上)初六繫于金柅貞吉有攸
往見凶羸豕孚蹢躅(隂始生而將長金柅止車之物而又繫之正固也)九二包
有魚无咎不利賓(闕)
九三臀无膚其行次且厲无大咎(闕)
九四包无魚起凶(闕)
九五以把包瓜含章
有隕自天(闕)
上九姤其角吝无咎(闕)
萃䷬(坤下兊上)初六有孚不終乃亂乃萃若號
一握為笑勿恤往无咎(闕)
六二引吉无咎孚乃利用禴(闕)
六
三萃如嗟如无攸利往无咎小吝(隂下不中正求四則非其應非其類為四)
(所棄與二則三自以中正應五故萃如則為人棄絶而嗟如无所利也與上居相應之地處說順之極當萃之)
(時以類相從故往從於上則得无咎也然動為如此然後得其所求亦可小羞吝也)九四大吉无
咎(當萃之時得上下之聚可謂善矣然以陽居隂非正也雖上得君下得民必得大吉然後為无咎也大為)
(周徧之義无所不周然後為大无所不正則為大吉大吉則无咎矣非理枉道而得君者自古多矣非理枉道)
(而得民者盖亦有焉如陳恒季氏得為大吉為无咎乎)九五萃有位无咎匪孚元
永貞悔亡(萃天下之衆以陽剛居尊有其位矣得中正之道无過咎也如是而有不信未服者則當)
(自反以修其元永貞之德則无思不服而悔亡矣悔者志之未光心之未慊也)上六齎咨涕洟
无咎(隂柔說高之位而處之天下莫肻與也其窮至於咨嗟涕洟不知所為此所自取也)升䷭
(巽下坤上)初六允升大吉(初隂柔无應不能自升信二而與之同升乃大吉也從剛中之賢以)
(進是由剛中之道也吉孰大焉)九二孚乃利用禴无咎(以剛強之臣事柔弱之君又當)
(升之時非至誠相交其免於咎云孚乃者謂既乃宜不用文飾專以其誠感通於上也如是則得无咎)九
三升虚(邑陽剛正而且巽上皆順之復有援者以是而升如入无人之邑孰禦哉)六四王
用亨于岐山吉无咎(昔者文王居于岐山之下上順天子欲升其道下順天下之賢使之)
(升進已則柔順謙恭不出其位至德如此周之王業用是而亨也四居近君之位在升之時不可復升升則凶)
(咎可知故云如文王則吉而无咎也分雖當止而道則當升也)六五貞吉升階(五以下有剛中)
(之應故能居尊位而吉然質本隂柔必守貞固篤於任賢乃得其吉也賢者輔之而升猶升自階言有由而易)
(也)上六冥升利于不息之貞(隂居升極昏冥於升不止者也惟于貞正之德自強)
(不息以上六不已之心用之於此則利也)困䷮(坎下兊上)初六臀困于株木入
於幽谷三歲不覿(六隂柔處至卑而居坎險之下不能自濟頼上而援而四以陽居隂失其)
(剛而不中正又方用於自揜臀所以居也株木無枝葉之木也故初無所庇不得安居也益迷闇動入於幽谷)
(耳三歲不覿終不見其亨也)九二困于酒食朱紱方來利用亨祀征
凶无咎(二剛中窮厄無所動其心惟困於其所欲者施惠天下也酒食人所欲而所以施惠也朱紱王)
(者之服蔽膝也二困於下五道同德合以來相求故云朱紱方來也利用至誠相通如亨祀也若不待時而征)
(乃不安其所為困所動也犯難得凶將誰咎乎)六三困于石據于蒺藜入于其
宫不見其妻凶(隂柔不中正石堅重難勝之物蒺藜刺不可刺之物三以剛險而進一陽在上)
(堅不可犯益自困耳以不善居九二剛中之正其不安猶據蒺藜也宫所居以安妻所之主也進退皆困處又)
(失其所安則惟死而已其凶可知)九四來徐徐困于金車吝有終(當困之時)
(相求援助理當然也二有剛中之才而初比之時四與初進應已不中正疑其少已而與二故其來遲疑困于)
(金車金剛車在下載巳者也四所行如此為可吝然事之歸者正也初四正應終必相從)九五劓刖
困于赤紱乃徐有說利用祭祀(截鼻曰劓去足曰刖上下皆揜于隂為其傷害)
(也人君之困由上下無與也赤紱臣下之服以天下不來故云困於赤紱二五道同德合徐必相應是始困而)
(徐有喜悅也利用如祭祀致其誠敬祭天神祀地祗享人鬼故五言祭二言享)上六困于葛藟
于臲卼曰動悔有悔征吉(困既極矣猶葛藟之纏束而居高臲卼危動不安若能曰)
(動輒得悔當變前之所為能有所悔則得吉也以說處進可以離乎田矣)井䷯(巽下坎上)初六
井泥不食舊井无禽(隂柔居下上無應援無上水之象乃井之井泥不食可也不可食則)
(廢矣井水之上人獲其用禽鳥亦就而求焉舊廢之井禽鳥亦不復往矣)九二井谷射鮒甕
敝漏(上無應而比視不上而下之象如澗谷之水傍出而就下注於鰕鮒而已如甕之敝漏水不用焉)
九三井渫不食為我心測可用汲王明並受其福(陽剛居正)
(在下未得其困如井之渫治清潔而不食為其心之惻怛陽性上而應上處剛而過中切於汲而食也異乎用)
(之則行舍之則藏者矣然明王用人豈求備也舉而用之則上下並受其福也)六四井甃无咎
(雖隂柔而處正上承陽剛中正之君但能處正不廣其事亦可以免咎也甃砌累也謂修治也才不足以施)
(利物亦可自守者也)九五井冽寒泉食(陽剛中正居尊位才德盡善盡美而甘潔之寒泉可)
(為人食也)上六井收勿幕有孚无吉(上出為用收汲取也取而不蔽其利)
(常大用之吉也它卦之終篇極為與罪終為成功是以吉也)革䷰(離下兊上)初九
鞏用黃牛之革(變革事之大也其才德剛明有餘而中順足黃中色牛順物局束以黃牛)
(之革言當以順自固無妄動也)六二已日乃革之征吉无咎(中正無偏蔽則盡事)
(理應上得權勢體无違悖時可矣位得矣才足矣然臣道不當為革之先又必待上下之信已乃革之也以二)
(體柔而進緩當位而處固聖人慮其失可為之時故戒以當進行其道則吉而无咎也)九三征凶
貞厲革言三就有孚(闕下於革以是而行則有凶也然居之上事苟當革豈可不為在)
(乎守貞正而懷危懼審當革之言至於三而皆合則已可孚而衆信也如此則可革矣)九四悔亡
有孚改命吉(事之可悔而後革之四之才之時之位之志之勢之用革之當也故其悔亡既事當)
(而敝革處之以至誠則上下信之矣其吉可知)九五大人虎變未占有孚(以陽剛之)
(才中正之德居尊位大人也以大人之道革天下之事無不當也所過變化事理炳著如虎之文采不待占決)
(知其至當而天下信之也)上六君子豹變小人革面征凶居貞吉(革道)
(成矣善良以變革如豹之彬蔚矣小人雖未能心化革其外不為惡矣苟更從而深治之則為己甚凶道也革)
(至於成當貞固以守不則所革隨變故居貞則吉也)鼎䷱(巽下離上)初六鼎顛趾利
出否得妾以其子无咎(六在下鼎趾之象顛趾則覆其實矣然傾出敗惡則顛趾之利)
(也四近君大臣之位而初應之乃上求於下下求於上如罪之顛趾未為悖理也若得良妾則能輔助致其主)
(於无咎也子主也六隂居下而卑巽從陽妾之象也)九二鼎有實我仇有疾不我
能即吉(以剛實居中鼎中有實之象仇對也隂陽相對之物謂初也我若對之則非正而害義是有疾)
(也當以正自守使之不能來就已而上從六五之君則得正而其道可亨是以吉也)九三鼎耳革
其行塞雉膏不食方雨虧悔終吉(鼎耳六五也為鼎之主三與之非應而才)
(德相革異與有異故其行塞五文明之德故謂之雉三既道不行故不得雉膏禄位而食之也三剛正而能巽)
(五柔中而文明方將隂陽和合而時雨也三懷才不偶有不足終得和合則為吉矣)九四鼎折足
覆公餗其形渥凶(下應於初隂柔小人不可用者也而四用之其不勝而敗事猶鼎之折足)
(傾覆公上之餗也居大臣之位當天下之任至於如是可羞愧之甚也)六五鼎黃耳金鉉
利貞(五在鼎上耳之象也鼎之舉措在耳為鼎之主也鉉如耳者也五有中德故云黃耳二有剛中之德)
(而應於五故為金鉉二五相應至善也利在貞固而已)上九鼎玉鉉大吉无不利
(在上鉉之象九雖剛陽而居隂履柔不極剛而能温者也故云玉鉉剛柔適宜動靜適宜居成功之道也故大)
(吉無不利鉉在上雖居無位之地實當用也與他卦異矣井亦然)震䷲(震下震上)初九震
來虩虩後笑言啞啞吉(如震之來當震之始若能懼恐周旋顧慮虩虩然不敢寧止則)
(終必保其安吉也)六二震來厲億喪貝躋于九陵勿逐七日得
(九震之主震剛動而上震奮彼來既猛則處危矣度不能當必喪其所有之其則升九重至高之陵以避遠之)
(然不可自失其守退避自守處震之大方也卦有六位七則變矣時過事已則復其常故云七日得)六三
震蘇蘇震行无𤯝(隂柔不正故當震則蘇蘇然神氣緩散自失也若震懼而能行去不止而)
(就正則可以无過𤯝也)九四震遂泥(闕)
六五震往來厲億无喪有事(五有中德者也動而上往則柔不可居動而下)
(來則剛不可犯是往來皆危也當君位為動之上隨宜應變在中而已故當億度圖慮無喪失其所有之事而)
(已謂中德也)上六震索索視矍矍征凶震不于其躬于其鄰
无咎婚媾有言(隂柔居震動之極志氣殫索瞻視矍矍然不安足之貌如是而征凶可知矣若)
(能震懼於未及身之前則不至於極矣故得无咎苟不至於篤極尚有可改之道柔處震終有能變之義上始)
(變而終變與諸處震者異矣故婚媾有言也)艮䷳(艮下艮上)初六艮其趾无咎
利永貞(以柔處下當止之時也止於動之初未至失正故无咎也以其隂柔故戒以利在常永貞固)
六二艮其腓不拯其隨其心不快(二中正三成止之主剛而失中不能降而)
(從二也腓隨股而動者也二之行上繫乎三也二既不得以其道拯救三之失則必勉強而隨之故其心不快)
(不得行其志也)九三艮其限列其夤厲熏心(限謂上下之際三以剛居剛而不中)
(為成艮之主決止於下之上不復能進退者也如人之列絶其夤膂則上下相從屬言止之堅強也止道貴乎)
(從宜而一定如此則處世乖戾與物睽絶危厲不安熏灼其心矣)六四艮其身无咎(四大)
(臣之位止天下之當止也以隂柔而不遇陽剛之居惟能止物施於止則有咎矣无取之甚也)六五艮
其輔言有序悔亡(輔言之所出也艮其輔止于中也止于輔則不妄出而有序也言輕發而)
(無序則有悔止之於輔則悔亡也五隂柔不足主天下之止故止取慎于言之義)上九敦艮吉
(剛實居止而又成艮之止在艮之終止之至堅篤者也敦篤實也人之止難於有終故節或移於晚守或失於)
(終事或廢於久此敦艮之所以為吉也六爻惟此為吉)漸䷴(艮下巽上)初六鴻漸于
干小子厲有言无咎(鴻之為物至有時而羣有序不失其時序乃為漸取鴻象水鳥而止)
(於水湄其進可謂漸矣六以柔居下而上無應以此而進如鴻之止于干也小人幼子見而不能進故危懼而)
(有言曾不知在下所以有進也用柔所以不躁也无應所以能漸也於義自无咎也)六二鴻漸于
磐飲食衎衎吉(二五以中正之道相應其進之安固平易若鴻自干之磐又漸進也磐石之平)
(安者江淮之濱所有其飲食衎衎然和樂吉可知也)九三鴻漸于陸夫征不復婦
孕不育凶利禦寇(在下卦之上進進至於陸矣平高曰陸平原也志將進而上無應當守正)
(自處於平之地以俟時耳三與四相比而无應三若不守正往與四合不復反顧義理四若不以正而合於三)
(雖孕而不育三之所利在禁禦非理而至者能禦寇則不至於終凶也)六四鴻漸于木或
得其桷无咎(隂柔進據剛陽之上非安處也或能安寧之道則無咎也如鴻之于木本不安或得)
(平柯而處之則安四居正而巽順宜无咎者也必以得失言者因得以明其義也)九五鴻漸于
陵婦三歲不孕終莫之勝吉(五居尊位猶鴻之漸于高陵與二為正應而三比二)
(四比五皆隔其交者也當漸之時未能即合故婦三歲不孕然中正之道有必亨之理不正豈能隔害之但其)
(合有漸耳終得其吉也)上九鴻漸于陸其羽可用為儀吉(安定胡公謂陸)
(當為逵逵雲路也上九在至高之位又益上進過於漸之時居巽之極必有其序是人超逸乎常事之外者也)
(進至於是而不失其漸賢逹之高致也故其羽可用為儀法而吉也羽其所用以進也)歸妹䷵
(兊下震上)初九歸妹以娣跛能履征吉(女之歸居下而无正應娣之象也剛陽在)
(婦人為賢貞之義娣雖賢何所能為如跛者能履言不能及遠也然在其分為善故以是而行則吉也)九
二眇能視利幽人之貞(九二剛陽而居中賢女也六五隂柔說體配不良也二雖賢不)
(能成其内助之功能小施之如眇者之能視而已二幽靜之人也言利如幽人之貞非不足而為之戒也)六
三歸妹以須反歸以娣(三居下之上本非賤者以六居三德不正柔而尚剛行不順也)
(以說而動非理也无應无受之者也无所適故須也女子如是人誰取之不可以為人配矣當反歸而求為娣)
(媵則可也)九四歸妹愆期遲歸有時(此女子居貴高之地有賢明之資者也以无正)
(應故為愆期若是女人情所願娶故其愆期乃為有時盖自有待非不售也待得佳配而後行也)六五
帝乙歸妹其君之袂不如其娣之袂良月幾望吉(尊貴之女)
(尚禮而不飾故其袂不如其娣之袂良也月幾望當不至於盈滿則不亢其夫乃為吉也女子處尊貴之道也)
(六五居尊位妹之貴高者也下應於二為下嫁之象王姬下嫁自古而然至帝乙而正婚姻之禮明男女之分)
(也)上六女承筐无實士刲羊无血无攸利(女歸之終而无應无終者)
(也夫婦共承宗廟承事筐篚而无實乃夫不能奉祭祀也故刲羊而无血亦无以為祭也則當離絶之矣是夫)
(婦之无終者也何所往而利哉)豐䷶(離下震上)初九遇其配主雖旬无咎
往有尚(致豐之道明動相資初九明之初位則相應用則相資故初謂配主旬均也天下之相應者常)
(非均敵惟豐之初四其用則相資其應則相感故雖均足剛陽相遇而无咎也往而相從可嘉尚也)六二
豐其蔀日中見斗往得疑疾有孚發若吉(相動相資乃能成豐二至)
(明中正之方五乃柔暗不正之君二獨明不能成豐故為豐其蔀掩也晦於明也斗昏見者也豐時遇昏主猶)
(日中而見斗若往求之則疑猜忌疾惟盡其至誠以感發其志意而已苟誠意能動則蒙可開柔弱可輔不正)
(可正是以吉)九三豐其沛日中見沬折其右肱无咎(沛幡幔圍蔽於)
(内者其暗甚於蔀也三剛陽明體得正而反暗於四者豐之時而遇上六日中見沬也沬星之微細者也右肱)
(人之所用賢者上无可賴之主則不能有為如人之折其右肱也无所歸咎也)九四豐其蔀日
中見斗遇其夷主吉(四大臣剛陽為動之主然不中正而遇柔暗之君故不能致豐大遇)
(其等夷相應之主謂初也居大臣之位而得在下之賢同德相輔其輔豈小哉故吉也天下之豐必有君而後)
(能致)六五來章有慶譽吉(五既隂柔若能致六二文明中正章美之才而委任則可致豐)
(大之慶名譽之美故吉也五无虛己下賢之義聖人設此以為教耳)上六豐其屋蔀其家
闚其戶閴其无人三歲不覿凶(處太高也居不明也以隂柔居豐大而在無位)
(之地乃高亢昏暗自絶於人人誰與之故窺其戶閴其无人至於三歲之久尚不見其人其才不能變也凶宜)
(矣)旅䷷(艮下離上)初六旅𤨏𤨏斯其所取災(柔弱卑下之人既處旅困)
(鄙猥𤨏細无所不至乃其所以致悔辱取災咎也才質如此上雖有援无能為也又在旅與他卦為大臣之位)
(者異也)六二旅即次懷其資得童僕貞(柔順中正故得就次舍懷畜其資財)
(又得童僕之貞良處旅之善者也不言吉者旅遇之際得免於災厲則善矣)九三旅焚其次
喪其童僕貞厲(剛而不中正在下體之上與艮之上有自高之象自高則不順於上上離也故)
(為焚其次過剛則暴下故失童僕之貞信此危厲之道也)九四旅于處得其資斧我
心不快(陽剛處柔在上體之下有用柔能下之象為五所期為初所應旅得其處止得其資財器用之)
(利也然上无陽剛之與下惟隂柔之應故不能伸其才行其志其心不快也)六五射雉一矢
亡終以譽命(離為雉文明之物五居文明之位有文明之德動必中文明之道如射雉一矢而亡)
(之發無不中則終能致令譽有福禄也人居旅則失位故五不義)上九鳥焚其巢旅人
先笑後號咷喪牛于易凶(在旅之時謙降柔和乃自保上九過剛自高故為鳥焚巢)
(失所安也剛陽自處於至高始快於意故先笑既而失安莫與故號咷輕易以喪其順德是以凶也)巽☴
☴(巽下巽上)初六進退利武人之貞(隂柔居卑巽而承剛過于卑巽者也故恐畏不)
(安或進或退不知所從若能用武人剛貞之志則為宜也)九二巽在牀下用史巫紛
若吉无咎(牀人之所安二居巽時以陽處隂而在下過於所安矣史巫者通誠意於神明者也紛若)
(多也苟至誠安於謙巽能使通於誠意者多則吉而无咎謂其誠足以動人也人不察其誠意則以過巽為謟)
(也)九三頻巽吝(以陽處剛不得其中又在下體之上非能巽者居巽之時處下而上臨之以巽)
(欲不巽得乎勉而為之故頻失而頻巽是可吝也)六四悔亡田獲三品(隂柔无援而承)
(乘皆剛宜有悔也而四以隂居隂得巽之正居上之下巽於上也以巽臨下巽於下也如田之獲三品遍及上)
(下善處如此故得悔亡)九五貞吉悔亡无不利无初有終先庚三
日後庚三日吉(五居尊位為巽之主命令之所出也貞中正也處巽出令皆中正為吉貞非五之不足在)
(巽當戒也既貞則吉而悔亡无所不利也无初始未善也有終更之使善也十干戊巳為中過中則變故謂之庚事之改)
(更當原始要終能如是則吉也)上九巽在牀下喪其資斧貞凶(居巽之極過於)
(巽也陽剛本有斷以過巽而失其剛斷失其所有喪資斧也居上而過巽至於自失在正道為凶也)兌☱
☱(兌下兌上)初九和兌吉(陽剛則不卑居下則能巽處說則能和无應則不偏處說如是則吉)
(也)九二孚兌吉悔亡(二承比隂柔隂小人也說之則當有悔二剛中之德孚信内充雖比)
(小人自守不失故吉而悔亡)六三來兌凶(隂柔在中說不以道者也内為來比於在下之陽枉)
(己非道就以來說所以凶也不知外者以同體而隂性下也)九四商兌未寧介疾有
喜(四上承中正之五下比柔邪之三雖剛陽而不正三隂柔陽所說也故不能决商度所從而未定若介然)
(守正而疾惡邪惡則有喜也)九五孚于剝有厲(剥者隂消陽之名九五居尊中正盡說道)
(之善矣雖舜之聖且畏巧言令色盖說之惑人易入可懼如此故聖人設戒以為五若誠心信小人少假善為)
(實善而不知其包藏則危道也如堯於四凶初取其畏罪而強仁及其終惡則誅之矣)上六引兌
(上六成說之主居說之極說不知已引而長之者也未見其所說善惡故不言悔吝)渙䷺(坎下巽上)
初六用拯馬壯吉(居渙之初始渙而拯之又得馬壯則吉也馬謂二也兩皆無應親比相求)
(初隂順而託於二剛中之才以拯其渙則不至於渙是以吉也)九二渙奔其机悔亡(二在)
(渙離之時而處險中有悔可知机者俯憑以為安者也故二目初為机初雖坎體而不在險中也當渙離之時)
(兩皆无與隂陽相比相賴者也二急就於初以為安則能亡其悔矣渙之時以合力為勝)六三渙其
躬无悔(三在渙時獨有應與无渙散之悔也然隂柔不中正而上又居无位之地豈能拯時之渙而及)
(人也止於其身可以无悔而已)六四渙其群元吉渙有丘匪夷所思(闕)
九五渙汗其大號渙王居无咎(五與四君臣合德當使號令浹於民心如)
(人身之汗浹於四體則信服而從矣大號謂新民之大命救渙之大政能濟天下之渙則居王位為稱而无咎)
(也渙之四五通言其義者渙散其害惟君臣合德乃濟爻義相湏時之宜也)上九渙其血去
逖出无咎(渙諸爻皆无係應惟上應三二居險陷之極有傷害畏懼之象上九居巽之極為能巽順)
(於事理若能出於涣使其血去惕出則无咎)節䷻(兊下坎上)初九不出戶庭无
咎(初以陽在下上復有應非能節者也初能固守終或渝之不謹於初安能有卒故於節之初戒之謹守至)
(於不出戸庭則无咎也戸庭戸外之庭)九二不出門庭凶(二雖剛中之質然處隂不正也)
(居說失剛也承柔近邪也節之道當以則中正二失其剛中之德不合於五是以凶也)六三不節
若則嗟若无咎(六三不中正乘剛而臨險固宜有咎然柔順而和說若能自節而順於義則可)
(以无過不然則可傷嗟已所自致无所歸咎也)六四安節亨(四順承九五剛中之道是以中正為)
(節也以限居隂安於正也當位為有節之象下應於初四坎體水也上溢為无節就下有節也知四之義安於)
(節者也故能致亨)九五甘節吉往有尚(剛中正居尊位在已則安行天下則說從節之)
(甘美者也其吉可知以此而行有可嘉尚也)上六苦節貞凶悔亡(居節之極居險之極)
(節之苦者也固守則凶悔而損過從中則凶亡矣)中孚䷼(兊下巽上)初九虞吉有
它不燕(中孚之初戒其審其所信虞度其可信而後信則吉也既得所信則當誠一若有它則不得其)
(安樂矣)九二鳴鶴在隂其子和之我有好爵吾與爾靡之
(闕)
六三得敵或鼔或罷或泣或歌(三四皆以虚中為成孚之)
(主四得位居正故亡四以從五三不中失正故得敵以累志或鼔張或罷廢或悲泣或歌樂動息憂樂皆係乎)
(所信也雖未知吉凶非明達君子也)六四月幾望馬匹亡无咎(四為成孚之主居近)
(君之位如望則敵矣臣如敵君禍敗必至故以幾望為至盛也四與初為正應匹也古者駕車用四馬不能純)
(色則兩服兩驂各一色又小大必相稱故兩馬謂為對也馬者行物也初應四四亦從五皆上行也故以馬為)
(象孚道在一故四從五而不係於初馬匹亡則无咎也)九五有孚攣如无咎(人君當以)
(至誠感通天下使天下之心信之固結如拘攣然則為无咎也)上九翰音登於天貞凶
(陽性上進風體飛颺守孚至於窮極羽翰之音登聞于天貞固如此而不知變凶可知矣)小過䷽
(艮下震上)初六飛鳥以凶(隂柔小人上應於四四復動體小人躁易而上有應於所當過必至)
(過甚况不當過而過乎其過如飛鳥之迅疾救止莫及所以凶也)六二過其祖遇其妣
不及其君遇其臣无咎(陽之在上者父之象尊於父者祖之象隂而尊者祖妣之象二)
(與五居相應之地同有柔中之德志不從於三四故過四而遇五也過之時必過其常故戒以不陵及於君適)
(當臣道)九三弗過防之從或戕之凶(小過隂過陽失位之時三獨居正在過防)
(於小人若弗過防之則或從而戕害之矣如是則凶也防小人之道正已為先三不失正故无必凶之義)九
四无咎弗過遇之往厲必戒勿用永貞(闕)
六五密雲不雨自我西郊公弋取
彼在穴(闕)
上六勿遇過之飛鳥離之凶是謂災𤯝
(上隂而動體處過之地極不與理遇動皆過之知飛鳥之迅速違理過常之遠所以凶也既過之極豈惟人𤯝)
(天災亦至其凶可知天理人事皆然也)既濟䷾(離下坎上)初九曳其輪濡其
尾无咎(初以陽居下上應於四又火體其進之志銳也時既濟矣進不已則及於悔吝故倒曳其輪使)
(不進也獸之涉水必揭其尾濡其毛則不能濟方既濟之初能止其進乃得无咎也)六二婦喪其
茀勿逐七日得(二隂也故以婦言茀婦人出門以自蔽中正之德上應九五剛陽中正之君宜)
(得行其志者也然時既已濟王得尊位无復進而有為矣故云不得遂其行也於斯時也則剛中反為中滿坎)
(離乃為相戾矣然中正之道豈可廢也時過則行矣勿逐者自守不失也卦有六位七則變矣時變則終行矣)
九三高宗伐鬼方三年克之小人勿用(既濟而用剛乃高宗伐鬼方之)
(事高宗天下之事既濟而遠伐暴亂也惟聖賢之君則可若小人為之則騁威武忿不服貪土地殘民肆欲而)
(已故戒勿用小人)六四繻有衣袽終日戒(四在濟卦而水體故取舟為義四大臣既)
(當濟以防患慮變為急繻當作濡舟有鏬漏則塞以衣袽有衣袽以備漏又當終日戒懼不怠也)九五
東鄰殺牛不如西鄰之禴祭實受其福(五中實孚也二虚中誠也皆取)
(祭祀為義求鄰陽也)上六濡其首厲(闕)
未濟䷿(坎下離上)初六濡
其尾吝(闕)
九二曳其輪貞吉(闕)
六三未濟征凶利涉大川(隂柔不中)
(正而居險不足以濟也未有可濟之道出險之用而征所以凶也然未濟有可濟之道險中有出險之理上有)
(剛陽之應若能涉險而往從之則濟矣故利濟大川也)九四貞吉悔亡震用伐鬼
方三年有賞於大國(濟天下之艱難非剛徤之才不能也九以陽居柔故戒以貞固則吉)
(而悔亡當如古人震動用力遠伐鬼方至於三年然後成功而行大國之賞必如是乃能濟也)六五貞
吉无悔君子之光有孚吉(五雖以柔居尊位居剛應剛其處得中虚其心而陽為之)
(輔至正至善德之吉也故无不濟之悔文明之主德輝之盛而功實稱之有孚也時可濟矣故為吉也)上
九有孚於飲酒无咎濡其首有孚失是(以剛在上剛之極也居明之上)
(明之極也剛極不能明明能燭理剛能斷義居未濟之極非得濟之位无可濟之理則當至誠自信於中安我)
(命而自樂則可无咎若從樂而耽肆過禮放意而不及至濡其首則非能安於義命於有孚為失矣)
皇王大紀卷十六
