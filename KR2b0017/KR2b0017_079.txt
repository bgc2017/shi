皇王大紀卷七十九宋胡宏撰
三王紀
赧王
荀子曰萬物同宇而異體人倫竝處同求而異道同欲
而異知無君以制臣無上以制下欲惡同物欲多而物
寡寡則必爭矣離居不相待則窮羣而無分則爭窮者
患也爭者禍也救患除禍則莫若明分使羣矣足國之
道節用以禮裕民以政禮者貴賤有等長幼有差貧富
輕重皆有稱者也故天子袾裷衣冕諸侯玄裷衣冕大
夫禆冕士皮弁服德必稱位位必稱禄禄必稱用由士
已上則必以禮樂節之衆庶百姓則必以法數制之量
地而立國計利而畜民度人力而授事使民必勝事事
必出利利足以生民皆使衣食百用出入相揜輕田野
之税平關市之征省商賈之數罕興力役無奪農時如
是則國富矣有分者天下之大利也君者所以管分之
樞要也先王分割而等異之非特以為淫泰夸麗將以
明仁之文通仁之順也故為之雕琢刻鏤黻黼文章使
足以辨貴賤而已不求其觀為之鐘鼓管磬琴瑟竽笙
使足以辨吉凶合歡和而已不求其餘為之宫室臺榭
使足以避燥濕養德辨輕重而已不求其外詩曰雕琢
其章金玉其相亹亹我王綱紀四方此之謂也若夫重
色而衣之重味而食之重財而制之合天下而居之非
特以為淫泰也以為王天下治萬變財萬物養萬民者
為莫若仁人之善也知慮足以治之仁厚足以安之德
音足以化之故相率而為之勞苦以務佚之為之出死
斷亡以覆救之為之雕琢刻鏤黻黼文章以藩飾之故
仁人在上百姓貴之如帝親之如父母者無他故焉其
所是焉誠美其所得焉誠大其所利焉誠多詩曰我任
我輦我車我牛我行既集蓋云歸哉此之謂也故曰君
子以德小人以力力者德之役也百姓之力待之而後
功百姓之羣待之而後和百姓之財待之而後聚百姓
之勢待之而後安百姓之夀待之而後長父子不得不
親兄弟不得不順男女不得不歡少者以長老者以養
故曰天地生之聖人成之此之謂也今之世不然厚刀
布之斂以奪之財重田野之税以奪之食苛關市之征
以難其事不然而已矣有掎挈伺詐權謀傾覆以相顛
倒以靡弊之是以臣或弑其君下或弑其上粥其城倍
其節而不死其事者無他故焉人主自取之詩曰無言
不讎無德不報此之謂也墨子之言昭然為天下憂不
足夫不足非天下之公患也特墨子之私憂過計也人
善治之可以相食養者不可勝數也天地之生萬物墨
子大有天下小有一國將蹙然衣麤食惡憂戚而非樂
將少人徒省官職上功勞苦與百姓均事業齊功勞苦
是則賞罰不行賞罰不行則賢者不可得而進也不肖
不可得而退也則能不能不可得而官也若是則萬物
失宜事變失應上失天時下失地利中失人和天下熬
然若燒若焦墨子雖為之衣褐帶索嚽菽飲水惡能足
之乎既以伐其本竭其原而焦天下矣故先王聖人為
之不然知夫為人主上者不美不飾之不足以一民也
不富不厚之不足以管下也不威不強之不足以禁暴
勝悍也故必將撞大鐘擊鳴鼓吹笙竽弹琴瑟以塞其
耳必將雕琢刻鏤黻黼文章以塞其目必將芻豢稻粱
五味芬芳以塞其口然後衆人徒備官職漸慶賞嚴刑
罰以戒其心使天下生民之類皆知己之所願欲之舉
在于是也故其賞行皆知己之所畏恐之舉在于是也
故其罰威賞行罰威則賢者可得而進也不肖者可得
而退也能不能可得而官也若是則萬物得宜事變得
應上得天時下得地利中得人和則財貨渾渾如泉源
汸汸如河海暴暴如丘山故儒術誠行則天下大而富
使有功撞鐘擊鼓而和詩曰鐘鼓喤喤磬筦將將降福
穰穰降福簡簡威儀反反既醉既飽福禄来反此之謂
也故墨術誠行則天下尚儉而彌貧非鬭而日爭勞苦
頓悴而愈無功愀然憂戚非樂而日不和詩曰天方薦
瘥喪亂弘多民言無嘉憯莫懲嗟此之謂也垂事養民
以偷譽不可以遂功而㤀民亦不可古人為之使民急
不傷力緩不後時事成功立上下俱富不教而誅則刑
繁而邪不勝教而不誅則姦民不懲誅而不賞則勤屬
之民不勸誅賞而不類則下疑俗儉而百姓不一故先
王明禮義以一之致忠信以愛之尚賢使能以次之爵
服慶賞以申重之時其事輕其任以調齊之潢然兼覆
之養長之如保赤子若是故姦邪不作盗賊不起而化
善者勸勉矣故曰上一則下一矣上二則下二矣辟之
若草木枝葉必類本此之謂也利而不利也愛而不用
也者取天下矣利而後利之愛而後用之者保社稷不
利而利之不愛而用之者危國家也上不隆禮則兵弱
下不愛民則兵弱已諾不信則兵弱慶賞不漸則兵弱
將率不能則兵弱上好功則國貧上好利則國貧士大
夫衆則國貧工商衆則國貧無制數度量則國貧下貧
則上貧下富則上富故田野縣鄙者財之本也垣窌倉
廩者財之末也百姓時和事業得叙者貨之源也等賦
府庫者貨之流也故明主必謹養其和節其流開其源
而時斟酌焉故田野荒而倉廩實百姓虛而府庫滿夫
是之謂國蹷伐其本竭其源而并之其末然而主相不
知惡也則其傾覆滅亡可立而待也事強暴之國難使
強暴之國事我易事之以貨寳則貨寳單而交不結約
信盟誓則約定而畔無日割國之錙銖以賂之則割定
而欲無厭事之彌煩其侵人愈甚必至於資單國舉然
後已脩禮以齊朝正法以齊官平政以齊民然後節奏
齊於朝百事齊於官衆庶齊於下如是則近者競親遠
方致願上下一心三軍同力名聲足以暴炙之威強足
以捶笞之拱揖指麾而強暴之國莫不趨使矣荀子曰
國者天下之制利用也人主者天下之利勢也得道以
持之則大安也大榮也積美之源也不得道以持之則
大危也大累也有之不如無之有也及其綦也索為匹
夫不可得也彼持國者必不可以獨也論一相以兼率
之使臣下百吏莫不宿道鄉方而務是夫人主之職也
傳曰農分田而耕賈分貨而販百工分事而勸士大夫
分職而聽建國諸侯之君分土而守三公總方而議則
天子共己而已矣聰明君子者善服人者也人服而勢
從之人不服而勢去之故人主欲得調一天下制秦楚
則莫若聰明君子矣夫貴為天子富有天下名為聖王
兼制人人莫得而制也是人情之所同欲也而王者兼
而有是者也人苟不狂惑戅陋者其誰不樂是也哉欲
是之主竝肩而存違是之主不世絶千歲而不合何也
曰人主不公人臣不忠也人主則外賢而偏舉人臣則
争職而妬賢是其所以不合之故也人主胡不廣焉無
恤親疎無偏貴賤唯誠能之求若是則人臣輕職業讓
賢而安隨其後如是則禹舜還至王業還起功一天下
名配禹舜物由有可樂如是其美者乎嗚呼君人者亦
可以察若言矣嗚呼哀哉君人者千歲而不覺也若夫
貫日而治平權物而稱用使衣服有制宫室有度人徒
有數喪祭械用皆有等宜以是用挾於萬物尺寸尋丈
莫不得脩乎制數度量然後行則是官人使吏之事也
不足數於大君子之前故君人者立隆政本朝而當所
使要百事者誠仁人也則身佚而國治功大而名美上
可以王下可以霸故能當一人而天下取主道治近不
治遠治明不治幽治一不治二主能治近則遠者治主
能治明則幽者化主能當一則百事正明主好要而闇
主好詳主好要則百事詳主好詳則百事荒君者論一
相陳一法明一指以兼覆之兼炤之者相者論列百官
之長要百事之聽度其功勞論其慶賞歲終奉其成功
以效於君當則可不當則廢故君人勞於索之而休於
使之湯武者修其道行其義興天下同利除天下同害
天下歸之故厚德音以生民則致寬使民則綦理辨政
令制度所以接天下之人百姓有非理者如豪末則雖
孤獨鰥寡必不加焉是故百姓貴之如帝親之如父母
為之出死斷亡而不愉者無他故焉道德誠明利澤誠
厚也隆禮義審貴賤則士大夫貴節死制齊制度重官
秩則百吏畏法遵繩關市譏而不征則商賈敦慤時斬
伐佻期日則百工忠信輕税省歛則農夫朴力士大夫
務節死制然後兵勁百吏畏法脩繩然後國治商賈敦
慤則安貨通財而國求給矣百工忠信則器用巧使矣
農夫朴力則百事不廢居則有名動則有功此儒之所
謂曲辨也荀子曰有治人無治法法不能獨立類不能
自行得其人則存法者治之端也君子法之原也不知
法之義而正法之數者雖博臨事必亂故明王急得其
人得其人則身佚而國治功大而名美上可以王下可
以霸書曰惟文王敬忌一人以懌此之謂也故械數者
治之流也君子者治之源也官人守數君子養源源清
則流清故上好禮義尚賢使能無貪利之心則下亦將
綦辭讓致忠信而謹於臣子矣如是則雖在小民不待
符節别契而信不待探籌投鈎而公不待衡石稱懸而
平不待斗斛敦槩而嘖故賞不用而人勸罰不用而人
服有司不勞而事理政命不煩而俗美百姓莫敢不順
上之法象上之志勤上之事而安樂之矣是之謂至平
請問為人君曰以禮分施均徧而不偏請問為人臣曰
以勤侍君忠順而不懈請問為人父曰寬惠而有禮請
問為人子曰敬愛而致文請問為人兄曰慈愛而見友
請問為人弟曰敬詘而不悖請問為人夫曰致功而不
流致臨而有辨請問為人妻曰夫有禮則柔從聽侍夫
無禮則恐懼而自竦也此道也偏立而亂俱有而治請
問兼能之奈何曰審自禮也古者先王審禮以旁皇周
浹於天下動無不審也故君子之於禮敬而安之用天
地理萬物變而不凝血氣和平志意廣大行義塞於天
地之間仁知之極也夫是之謂聖人審禮也君者儀也
儀正而景正不能愛人不能利人而求之親愛已不可
得也人不親不愛而求其為己用為己死不可得也人
不為己用不為己死而求兵之勁城之固不可得也兵
不勁城不固而求敵之不至不可得也敵至而求無危
削滅亡不可得也故人主欲強固安樂則莫若反之民
欲附下一民則莫若反之政欲修政美國則莫若求其
人故君人者愛人而安好士而榮兩道者何也曰君道
也善生養人者也善班治人者也善顯設人者也善藩
飾人者也省工價衆農夫禁盗賊除奸邪是所以養生
之也天子三公諸侯一相大夫擅官士保職莫不法度
而公是所以班治之也論德而定次量能而授官皆使
其人載其事而各得其所宜上賢使之為三公次賢使
之為諸侯下賢使之為士夫是所以顯設之也修冠弁
衣裳黼黻文章雕琢刻鏤皆有等差是所以藩飾之也
善生養人者人親之善班治人者人安之善顯設人者
人樂之善藩飾人者人榮之四統者俱而天下歸之職
分而民不深次定而序不亂兼聽齊明而百事不留如
是則臣下百吏至于庶人莫不修已而後敢安止誠能
而後敢受職百姓易俗小人變心姦怪之屬莫不反慤
夫是之謂政教之極故天子不視而見不聽而聰不慮
而知不動而功塊然獨坐而天下從之如一體為人主
者在慎取相人主有六患使賢者為之則與不肖者規
之使知者慮之則與愚者論之使修士行之則與汙邪
之人疑之雖欲成立得乎哉語曰好女之色惡者之孽
也公正之士衆人之瘞也修乎道之人汙邪之賊也今
使汙邪之人論其怨賊而求其無偏得乎哉古之人取
人之道參之以禮用人之法禁之以等卑不得臨尊輕
不得縣重愚不得謀知是以萬舉不過也人王欲得善
射遠中微者縣貴爵重賞以招致之内不阿子弟外不
隠遠人能中是者取之然而求卿相輔佐則獨不若是
其公也按唯便嬖親比己者之用也豈不過甚矣哉故
明主有私人以金石珠玉無私人官職事業牆之外目
不見也里之前耳不聞也而人主之守司遠者天下近
者境内耳目之明如是其狹也人主之守司如是其廣
也然則人主將何以知之曰便嬖左右者人主之所以
窺遠收衆之門戶牖嚮也故人主必有便嬖左右足信
者然後可其知惠足使規物其端誠足使定物然後可
事物之至如泉源一物不應亂之端也卿相輔佐人主
基杖也故人主必將有卿相輔佐足任者然後可其德
音足以鎮撫百姓其知慮足以應待萬變然後可四鄰
不可以不相接也然而不必相親也故人主必將有足
使喻志决疑於遠方者然後可其辨說足以解煩其知
慮足以决疑其齊斷足以距難然後可無左右足信者
謂之闇無輔佐足任者謂之獨所使於四鄰諸侯者非
其人謂之孤孤獨而䁆謂之危國雖臣若存古之人曰
亡矣荀子曰人臣之論有態臣者有簒臣者有功臣者
有聖臣者内不足使一民外不足使距難百姓不親諸
侯不信然而巧敏佞說善取寵乎上是態臣者也上不
忠乎君下善取譽乎民不恤公道通義朋黨比周以環
主圖私為務是簒臣者也内足使一民外足使距難民
親之士信之上忠乎君下愛百姓而不倦是功臣者也
上則能尊君下則能愛民政令教化形下如影應卒遇
變齊給如響推類接譽以待無方曲成制象是聖臣者
也用聖臣者王用功臣者強用簒臣者危用態臣者亡
從命而利君謂之順逆命而利君謂之忠不恤君之榮
辱不恤國之臧否偷合苟容以持禄養交而已耳謂之
國賊君有過謀過事將危國家隕社稷大臣父兄有能
進言於君用則可不用則去謂之諫有能進言於君用
則可不用死謂之爭有能比知同力率羣臣百吏而強
君遂以解國之大患除國之大害成於尊君安國謂之
輔有能抗君之命竊君之重反君之事以安國之危除
君之辱成國之大利謂之拂故諫爭輔拂之人社稷之
臣也明君之所尊厚也傳曰從道不從君此之謂也事
聖君有聽從無諫爭事中君有諫爭無諂諛事暴君有
補削無矯拂迫脅於時窮居於暴國而無所避之則崇
其美揚其善違其惡隠其敗言其所長不稱其所短詩
曰國有大命不可以告人妨其躬身此之謂也因其懼
也而改其過因其憂也而辨其故因其喜也而入其道
因其怒也而除其怨書曰從命而不拂微諫而不倦為
上則明為下則遜此之謂也以德復君而化之大忠也
以德調君而補之次忠也以是諫非而怒之下忠也仁
者必敬人人賢而不敬則是禽獸也人不肖而不敬則
是狎虎也故仁者必敬人賢者則貴而敬之不肖者則
畏而敬之賢者則親而敬之不肖者則疏而敬之師術
有四而博習不與焉尊嚴而憚可以為師耆艾而信可
以為師誦說而不陵不犯可以為師知微而論可以為
師賞不欲僣刑不欲濫賞僣則利及小人刑濫則害及
君子若不幸而過寧僣無濫與其害善不若利淫荀子
曰趙孝成王請問兵要孫卿曰在乎附民而已民之親
我歡若父母其好我芬若椒蘭人之情雖桀跖豈肯賊
其所好者哉齊人隆技擊得一首者則賜贖錙金無本
賞矣事小敵毳(脆)則偷可用也事大敵堅則渙焉離耳
是亡國之兵也其去賃市傭而戰之幾矣魏氏之武卒
以度取之衣三屬之甲操十二石之弩負矢五十箇置
戈其上冠䩜帶劍贏三日之糧日中而趨百里中試則復
其戸利其田宅是數年而衰而未可奪也改造則不易
周也是故地雖大其税必寡是危國之兵也秦人使民
所以要利於上者非鬭無由也功賞相長也五甲首而
隷五家是最為衆強長久四世有勝非幸也數也故齊
之技擊不可以遇魏氏之武卒魏氏之武卒不可以遇
秦之銳士秦之銳士不可以當桓文之制節桓文之制
節不可以敵湯武之仁義孝成王曰善請問為將孫卿
曰制號政令欲嚴以威慶賞刑罰欲必以信處舍收蔵
欲周以固徙舉進退欲安以重欲疾以速窺敵觀變欲
潛以深欲伍以參遇敵决戰必道吾所明無道吾所疑
夫是之謂六術無欲將而惡廢無急勝而忘敗無威内
而輕外無見其利而不顧其害凡慮事欲熟而用財欲
泰夫是之謂五權可殺而不可使處不完可殺而不可
使擊不勝可殺而不可使欺百姓夫是之謂三至凡百
事之成也必在敬之其敗也必在慢之故敬勝怠則吉
怠勝敬則滅慎行此六術五權三至而處之以恭敬是
謂天下之將通於神明矣荀子曰人君者隆禮尊賢而
王重法愛民而霸好利多詐而危權謀傾覆幽險而盡
亡威有三禮樂則修分議則明舉錯則時愛利則形如
是則百姓貴之如帝高之如天視之如父母畏之如神
明夫是之謂道德之威禮樂則不修分義則不明舉錯
則不時愛利則不形然而其禁暴也察其誅不服也審
其刑罰重而信其誅殺猛而必如是百姓劫則畏贏則
敖上執拘則最得間則散敵中則奪夫是之謂暴察之
威無愛人之心無利人之事而日為亂人之道百姓讙
敖則從而執縳之刑灼之如是下比周賁潰以離上矣
夫是之謂狂妄之威此三威者道德之威成乎安強暴
察之威成乎危弱狂妄之威成乎滅亡故桀紂者善為
人所惡而湯武者善為人所好也人之所惡何也汙漫
爭奪貪利是也人之所好者何也禮義辭讓忠信是也
故人莫貴乎生莫樂乎安所以養生安樂者莫大乎禮
義人知貴生樂安而棄禮義辟之是猶欲夀而歾頸愚
莫大焉故為人上者必將慎禮義務忠信然後可此君
人者之大本也天行有常不為堯存不為桀亡應之以
治則吉應之以亂則凶強本而節用則天不能貧養備
而動時則天不能病修道而不二則天不能禍水旱不
能使之饑渴寒暑不能使之疾祅怪不能使之凶故明
於天人之分則可謂至人矣不為而成不求而得夫是
之謂天職天有其時地有其財人有其治夫是之謂能
參列星隨旋日月逓照四時代御隂陽大化風雨博施
萬物各得其養以成不見其事而見其功夫是之謂神
形具神生好惡喜怒哀樂蔵焉夫是之謂天情耳目鼻
口形能各有接而不相能也夫是之謂天官心居中虛
以治五官夫是之謂天君財非其類以養其類夫是之
謂天養順其類者謂之福逆其類者謂之禍夫是之謂
天政聖人清其天君正其天官備其天養順其天政養
其天情以全其天功則天地官而萬物役矣天不為人
惡寒也而輟冬地不為人惡遼遠也而輟廣君子不為
小人匈匈也而輟行天有常道矣地有常數矣君子有
常體矣君子道其常小人計其功楚王後車千乘非知
也君子啜菽飲水非愚也是節然也若夫心意脩德行
厚知慮明生於今而志乎古則是其在我者也故君子
敬其在已者而不慕其在天者是以日進也小人錯其
在已者而慕其在天者是以日退也星墜木鳴日月蝕
風雨之不時怪星之黨見上明而政平雖並起無傷也
是天地之變隂陽之化物之罕至者也怪之可也畏之
非也人祅則可畏也楛耕傷稼耘耨失薉政險失民田
稼薉惡糴貴民饑道路有死人政令不明舉錯不時本
事不理禮義不修内外無别男女淫亂則父子相疑上
下乖離寇難並至夫是之謂人祅三者錯無安國勉力
不時則牛馬相生六畜作祅傳曰萬物之怪書不說若
夫君臣之義父子之親夫婦之别則日切磋而不舍也
皇王大紀卷七十九
