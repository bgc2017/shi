皇王大紀卷二宋胡宏撰
五帝紀
黃帝軒轅氏
黃帝軒轅氏少典之後曰公孫氏母曰附寶有蟜氏女
也感大電光繞北斗樞星照於郊野之祥生軒轅於夀
丘長於姬水為姬姓生而龍顔幼而徇齊學於大真長
而敦敏成而聰明有風后老天五聖知命規紀地典力
牧(或作墨)七聖為之輔又有常光大鴻容光三臣為之佐
神農侵暴諸侯軒轅興師征之神農氏大戰于阪泉之
野三戰神農氏敗績黃龍負圖出于河有璽焉章曰天
皇符璽軒轅遂踐天子位在所則有景雲若金枝玉葉
蔭其上因以雲紀官春官為青雲氏夏官為縉雲氏秋
官為白雲氏冬官為黑雲氏中官為黃雲氏置三公之
職以象三台侍中風后配上台老天配中台五聖配下
台推五德之運以土承火號曰歸藏氏始作軒車故曰
軒轅氏都于有熊作布政之所曰合宮又曰明庭神農
氏之臣蚩尤起九冶始作鎧戟戈矛以賊亂為政平民
化之罔不寇賊鴟義姦宄奪攘矯虔軒轅征之值天霧
晦冥軍行迷乃作指南車載之以旌前朱雀而後玄武
左青龍而右白虎招搖在上進退有度左右有局各司
其局進擊蚩尤殺之於涿鹿之阿徙其徒於有北天下
有不道從而征之凡五十三征奄有中區東至於海登
九山及岱宗西至崆峒登鷄頭南至於江登熊湘北逐
葷粥合符釡山置左右大監監於萬國命倫氏訪大夏
之西崑崙之陰取嶰谿之竹空竅厚均者斷兩節間而
吹之中黃鍾之宫於是制十二籥以聽鳳凰之鳴其雄
聲六雌聲亦六故黃鍾之宫聲發於自然為十二律之
本其長九寸實秬黍其中容秬黍一千二十五是故度
起於黃鍾之長量起於黃鍾之虚衡起於黃鍾之重或
曰度始於忽十忽為毫十毫為釐以十積之而成分寸
尺丈引是為五度量者始於一粟六十粟為一抄十抄
為撮以十積之而成龠合升斗斛是為五量後至於周
四升為豆四豆為區四區為鬴量實一鬴甗實二鬴盆
實二鬴甑實二鬴豆實三而成觳簋實一觳庾實二觳
鬲實五觳衡者始於絫黍粒百為銖二十銖為兩十六
兩為斤三十斤為鈞四鈞為石是為五權度量權合於
律然後措諸天下無所不行田可分禄可均法一政平
禮可制樂可作故律也者萬事根本也是故度律均鍾
紀之以三平之以六成於十二陰陽相扶同類取妻隔
八生子黃鍾天統乾之初九始於子十一月也黃鍾生
林鍾林鍾地統坤之初六位於未六月也林鍾生太簇
太簇人統乾之九二位於寅正月也太簇生南呂南呂
坤之六二位於酉八月也南呂生姑洗姑洗乾之九三
位於辰三月也姑洗生應鍾應鍾坤之六三位於亥十
月也應鍾生蕤賓蕤賓乾之九四位於午五月也蕤賓
生大呂大呂坤之六四位於丑十二月也大呂生夷則
夷則乾之九五位於申七月也夷則生夾鍾夾鍾坤之
六五位於卯二月也夾鍾生無射無射乾之上九位於
戌九月也無射生仲呂仲呂坤之上六位於巳四月也
陽為六律陰為六呂自子至巳為陽律陽呂皆下生自
午至亥為陰律陰吕皆上生下生者三分損一上生者
三分益一制是十二筒(即十二籥也)黃鍾九寸林鍾六寸太
簇八寸以候天地之氣是為三律其他咸不全寸有餘
分焉子為天正中男之所也丑為地正少男之所也寅
為人正長男之所也聖人明三正以正始則天下之理
得矣軒轅命榮猨氏鑄是十二鐘大不出鈞重不過石
合陰陽之和播之於五音宫商角徵羽文之以八聲金
石土革絲木匏竹大不踰宫細不過羽器重者從細輕
者從大是故鐘尚羽磬尚角琴瑟尚宫笙簫利徵鞉鼓
柷敔一聲細鈞有鐘無鏄無鍾聲以和樂律以平聲金
石以動之絲竹以行之詩以道之歌以詠之匏以宣之
瓦以贊之革木以節之而行八風聲應相保而和細大
不踰而平命曰雲門大卷樂
論曰至哉宫之聲也猶五行之土金木水火得
之然後生猶四端之仁義禮智得之然後得中
猶事之中天地萬物得之然後成是故宫聲者
不可以易知也必上有體元之君下有調元之
臣安土樂天然後宫聲可識而雅樂可復也後
世以其淺陋之德而欲求玄妙之聲必不應矣
惟禮亦然故孔子曰人而不仁如禮何人而不
仁如樂何
太極函三為一始動於子參之於丑得三又參之於寅
得九又參之於卯得二十七歷十二辰得十七萬七千
一百四十七而天地之數備陰陽保合元氣運行周天
三百六十五度四分度之一二十八宿之躔次即天度
也天道起於子自北東行周十二辰而為一晝夜行一
周則東超一度與日相應五日為一候三候為一氣六
氣為一時四時而成歲日自牽牛東北西行一晝夜行
一度而為一日月随日西行一晝夜行十三度十九分
度之七其行度也有贏縮故或二十九周或三十周而
日月會是以三五而盈三五而闕有晦有朔而為一月
正月孟春天行至寅東北艮之方日月所會之辰曰娵
訾其分野衞其宿箕(十一度或云十度)尾(十八度或云十九度)日在危經
營室及奎昏參中旦尾中律中太簇其音匏其器笙竽
其風條風至而立春其節雨水驚蟄其卦曰蒙曰益曰
漸曰泰曰需曰遯二月仲春天行至卯正東震之方日
月所會之辰曰降婁其分野魯其宿心(大火也五度或云六度)房
(五度)氐(十五度或云十六度)日在奎經婁至胃昏弧中旦建星中南
方朱鳥七宿昏畢見於南方律中夾鍾其聲角其音竹
其器管籥其德木其數八其味酸其臭羶其風明庶風
至而春分日出而甲入于西極日在兩交晝夜等其於
人也為肉為目為肝為呼為怒為號為仁其卦曰晉曰
解曰大壯曰豫三月季春天行至辰東南巽之方日月
所會之辰曰大梁其分野趙其宿角(十二度)亢(九度)日在胃
經卯及畢昏七星中旦牽牛中胃西方之宿也是為西
陸律中姑洗其節清明榖雨自箕至角七宿形為蒼龍
鱗蟲屬焉其類三百六十龍為之長其卦曰訟曰蠱曰
革曰夬曰旅四月孟夏天行至已東南巽之方日月所
會之辰曰實沈其分野晉其宿軫(十七度)翼(十八度)日在畢
經觜參及東井昏翼中旦婺女中律中仲吕其音木其
器柷敔其風清明風至而立夏其節小滿芒種其卦曰
師曰比曰小畜曰乾曰大有五月仲夏天行至午正南
離之方日月所會之辰曰鶉首其分野秦其宿張(十八度)
星(七度)柳(十五度或云十四度)日在東井經鬼及柳昏亢中旦危中
東方蒼龍七宿昏中見於南方律中蕤賓其聲徵其音
絲其器琴瑟其德木其數七其味苦其臭焦其風景風
至而夏至日出於艮南入於乾晝長夜短其於人也為
脉為舌為心為笑為視為喜為禮其卦曰家人曰井曰
咸曰姤曰鼎六月季夏天行至未其方西南坤之方日
月所會之辰曰鶉火其分野周其宿鬼(四度或云二度)東井(三十)
(三度或云三十四度)日在柳經星及張昏火中旦奎中柳南方之
宿也是為南陸律中林鍾其節小暑大暑自軫至井七
宿形為朱雀羽蟲屬焉其類三百六十鳳為之長其卦
曰豐曰渙曰履曰遯曰恒土者物之府藏也偏王四時
其數五其味甘其臭香其蟲倮其律中黃鍾之宫宫者
聲之紀綱也徧主五聲其於人也為血為口為脾為歌
為樂為思為信七月孟秋天行至申西南坤之方日月
所會之辰曰鶉尾其分野楚其宿參(九度或云十度)觜(二度或云一度)
日在張經翼及軫昏建星中旦畢中律中夷則其音土
其器壎缶其風涼風至而立秋其節處暑白露其卦曰
節曰同人曰損曰否曰巽八月仲秋天行至酉正西兊
之方日月所會之辰曰壽星其分野鄭其宿畢(十六度或云十)
(八度)昴(十一度)胃(十四度或云十五度)日在軫經角亢及氐昏牽牛中
旦觜觿中北方玄武七宿昏畢見於南方律中南吕其聲
商其音金其器鐘鼓其德金其數九其味辛其臭腥其
風閶闔風至而秋分日出於卯入於庚日在兩交晝夜
等其於人也為骨為鼻為肺為哭為悲為言為義其卦
曰萃曰大畜曰賁曰觀曰歸妹九月季秋天行至戌西
北乾之方日月所會之辰曰大火(心為大大)其分野宋其宿
娄(十六度或云十二度)奎(十六度)日在氐經房心及尾昏虚中旦柳
中房東方之宿也是為東陸律中無射其節寒露霜降
自參至奎七宿形為白虎毛蟲屬焉其類三百六十麟
為之長其卦曰无妄曰明夷曰困曰剥十月孟冬天行
至亥西北乾之方日月所會之辰曰析木其分野燕其
宿東壁(九度)營室(十六度或云十七度)日在尾經箕及斗昏危中旦
七星中律中應鍾其音石其器磬其風不周風至而立
冬其節小雪大雪其卦曰艮曰既濟曰噬嗑曰大過曰
坤十一月仲冬天行至子正北坎之方日月所會之辰
曰星紀其分野吳越其宿虚(十度)湏女(十二度或云十一度)日在斗
及湏女昏東壁中旦軫中牽牛北方之宿也是為北陸
日出於巽南入於坤西方白虎七宿昏畢見於南方律
中黃鍾其聲羽其德水其數六其味鹹其臭朽其風廣
莫風至而冬至是月之行度盡斗二十六度復起牽牛
之初度則為冬至而三百六十五度四分度之一周矣
是為一歲而歷更端焉故為三微之始其於人也為髓
為耳為腎為呻為恐為聽為智其卦曰未濟曰蹇曰順
曰中孚曰復十二月季冬天行至丑東北艮之方日月
所會之辰曰玄枵其分野齊其宿牽牛(八度或云七度)斗(三十六度)
(或云三十五度)日在湏女經虚及危昏婁中旦氐中律中大呂
其節小寒大寒自壁至斗七宿形為玄武介蟲屬焉其
類三百六十龜為之長其卦曰屯曰謙曰睽曰升曰臨
曰小過北斗七星一曰天樞(又曰貪狼)二曰天旋(又曰巨門)三曰
天機(又曰禄存)四曰天權(又曰文曲)五曰天衡(又曰廉貞)六曰開陽(又曰)
(武曲)七曰搖光(又曰破軍)自一至四為天魁是為璿璣自五至
七為天綱是為玉衡玉衡為杓月建一辰閏則指兩辰
之間周而復始斟酌元氣均節五行運平四時武曲之
下有小星曰輔弼日之所行謂之黃道南北極之中謂
之赤道二十八宿繫於黃道之上日春西陸夏南陸秋
東陸冬北陸月立春春分行黃道東謂之青道立夏夏
至行黃道南謂之朱道立秋秋分行黃道西謂之白道
立冬冬至行黃道北謂之黑道黃道内外各四并黃道
為九黃道赤道如二環相交而小差几日月同在一度
相遇則日為之食正一(闕)則月為之食月生三日
而成震曰朏與日相衡則光盈故十五而成乾近日則
明闕故三十日成坤滅藏於癸曰晦合壁曰朔舒先速
後近一遠三曰弦軒轅命師大撓氏正甲子羲和氏占
日常儀氏占月臾區氏占星隸首氏理算數伶倫氏榮
猨氏正律吕各盡其方於是命容成氏綜六術為盖天
著周天歷度造調歷以斗杓建寅春正月為歲首天秉
陽垂日星陽數竒故觀天者占星而已地秉陰竅於山
川陰數耦故觀地者随山而理川軒轅既上觀天文大
明時令乃周行天下觀地理遷徙往来無常處以兵師
為營衞按洛書之文方者土也於是畫天下為九州以
井制地使民存亡更守出入相司嫁娶相媒有無相貸
疾病相救六尺為步步百為畆畆百為夫夫三為屋屋
三為井井方一里里五為邑邑十為丘丘十為都都十
為師師十為州以總人心以詳民數塞欺陵之路弭姦
宄之望治五氣藝五種撫萬民度四方上古牛未穿馬
未絡至是服牛乘馬引重致遠而民力裕上古山處於
穴棲於木至是營宫室制戸牖而猛暴禁作杵臼而榖
粟始鑿作釡竈而民始粥作甑而民始飯以烹以炰以
為醴酪行而有屝(草為之)屨(帛為之)履(皮為之)焉死而有棺椁
焉城城築邑重門擊柝以待暴客弦木為弧剡木為矢
(弩刀槍鉞皆是時所作)習熊虎貔貅之士以威天下後世因之以
有六弓四弩八矢五兵五盾之法所以養民而保之者
至矣於是制軒冕目垂旒耳充纊玄衣黃裳旁觀翬翟
草木之英華畫繢五色為文章東青西白南赤北黑天
地玄黃青與白相次也赤與黑相次也玄與黃相次也
青與赤謂之文赤與白謂之章白與黑謂之黼黑與青
謂之黻五采備謂之繡土以黃其象方天時變象以圜
山以章水以龍鳥獸蛇雜四時五色以章之凡畫繢之
事後素工以别貴賤而上下有序各安其分五行之動
迭相息也五行四時十二月還相為本也五聲六律十
二管還相為宫也五味六和十二食還相為滋也五色
六章十二衣還相為質也軒轅明於天地之道體神而
起數倚數而觀象見象而制器是以成而人用之用而
人利之利而人安之安而人守之守而人不可變是謂
德配天地道之至也制度之經也其可變者禮樂汚隆
而已書契作而史官建左史記言右史記動倉頡沮誦
軒轅史官也見鳥獸&KR1389;迒之迹有文理之可滋作鳥跡
篆以乂百工以察萬品其文分類象形而生故謂之字
字有六義一曰指事(上下之類)二曰象形(日月之類)三曰諧聲(團圓)
(之類)四曰會意(止戈為武之類)五曰轉注(考老之類)六曰假借(令長之類)天
下之字一而音不同者土風殊而呼吸異天有隂陽地
有柔剛律有闢翕吕有唱和一陰一陽交春夏秋冬備
而萬情生焉一柔一剛交東南西北備而萬形成焉一
闢一翕交平上去入備而萬聲生焉一唱一和交開發
收閉備而萬音成焉日生律月生吕星生聲辰生音金
成律土成吕火成聲水成音律為君為夫吕為臣為婦
聲為父為男音為子為女東方之言在齒舌其音輕而
深西方之言在頰舌其音重而淺北方之言在喉舌其
音重而深南方之言在唇舌其音輕而淺便於喉者不
利於唇巧於齒者不善於頰是故吳楚傷於輕淺燕趙
傷於重濁秦隴則去聲為入梁益則平聲似去若管之
以天地律吕則輕重淺深清濁之變三十有六而窮矣
故字有母止於三十六也能知其母律随天而變吕随
地而化闢随陽而出翕随隂而入唱随剛而上和随柔
而下故聲音之道正則字之義無不通近而能遠微而
能彰雖五方之民言語不通而可以音詔之也軒轅居
寶位百年而歿葬於橋山天下哀慕黃帝以其生而居
中土宰制羣動者也帝推歷生律制器規圓矩方法一
置而變順天地之紀幽明之占死生之說存亡之難時
播百榖草木淳化鳥獸蟲蛾旁羅水波土石金玉勞動
心思耳目節用水火材物故民安樂不使而成不禁而
止百官無私天下和風雨時五榖登而人民夀鳳凰巢
阿閣麒麟遊於郊猶作輿几之箴以警宴安作金几之
銘以戒逸欲成功大致豐利不自高其道不自聖其躬
德澤流天下至今人蒙其惠雖死猶生也世有方士家
鼓惑愚人僥倖榮利言世有仙術帝得之騎龍上升天
群臣思慕葬弓劍衣冠者真妖妄矣帝四妃二十五子
其得姓者十有四人為十二姓姬酉祁己滕箴任荀嬉
姞儇依元妃西陵之女嫘祖親蠶為絲以率天下生二
子長曰玄囂是為青陽摯次曰昌意
論曰按史載五帝三王唯包羲為别姓自炎而
下皆同宗也歷世緜遠雖不可攷其然否以理
推之則或可信今夫在天則日月迭照而五星
二十八宿不得與之爭光在水則大江濁河貫
注華夏而衆水演迤不得與之爭道在山則岍
岐嶓&KR1815;横亘四海之内而萬山低伏不得與之
爭勢在人則包羲神農黃帝堯舜禹湯文武仲
尼傑出一世獨與天地相似而俊材異能之士
委命陳力不得與之爭聖何獨至於姓而疑之
乎其可疑者世數多寡長短耳故愚特載其苗
裔而於世數則略之云
青陽少昊氏
青陽摯之生螺祖感大星如虹下臨華渚之祥黃帝之
時降居江水為己姓以金德王故號曰金天氏能修太
昊之法象日月之明故曰少昊氏都于曲阜青陽初立
鳳鳥適至因作鳳凰之書以鳥紀官鳳鳥知天時故立
鳳鳥氏為歷正玄鳥春分来秋分去故立玄鳥氏以司
分伯趙夏至鳴冬至止故立伯趙氏以司至青鳥立春
鳴立夏止故立青鳥氏以司啟丹鳥立秋来立冬去故
立丹鳥氏以司閉是為歷正之四屬祝鳩性馴順故立
司教化者為祝鳩氏雎鳩摯而有别故立司政法者為
雎鳩氏鳲鳩均平故立司田土者為鳲鳩氏爽鳩鷙故
立司刑禁者為爽鳩氏鶻鳩春来冬去故立司事者為
鶻鳩氏是為鳩民之五氏西曰鷷雉東曰鶅雉南曰翟
雉北曰鵗雉伊洛之間曰翬雉立五雉為五工正利器
用正度量以夷民者也立春夏秋冬行宵桑老九扈為
九農正扈民無淫者也少昊氏有四叔焉曰重曰該曰
修曰熙重明木之性為勾芒該明金之性為蓐收修及
熙明水之性為玄冥世不失職遂濟窮桑青陽在位八
十四年樂作九淵之歌帝既殁少昊氏衰九黎亂德天
下之人相懼以神相惑以怪家為巫史民匱於祀災禍
薦至
論曰邪說之為人害也久矣以五帝之時九黎
猶亂風教矧漢以来聖學絶滅世衰一世在上
之人苟且徼倖功成而氣盈利得而志怠崇尚
勢力而不知仁義者乎是故雖隆盛之時禮制
不必行刑賞不必中民不知方故釋氏巫祝得
以其說誑惑斯民為薦死求生祈福免禍天下
靡然從之在上者恬然不復知禮制賞刑之本
在下者不復知正身修行之實鬼教浮虚之言
徧天下風俗既移孰能不外飭事君之禮内懷
背上之心志在伏節死義以三綱為己任臨事
不苟免乎(闕文)庶幾頽靡之風可一變也
顓頊高陽氏
顓頊高陽氏昌意正妃蜀山氏曰女樞感瑶光貫月如
虹之祥而生顓頊學於綠圖師於伯夷静淵有謀疏通
知遠養財以任地載時以象天依鬼神以制義治氣以
教化潔誠以祭祀四方歸之以水德王都于濮陽(後世謂濮)
(陽為帝丘)始以民事紀官覩蛞&KR0034;之形而作科斗書地純陰
凝聚於中天浮陽轉旋於外周旋無端其體渾渾顓頊
始為儀制以驗其盈升虚降治乙卯歷以明四時命少
昊氏子重為南正司天以屬神高陽氏子黎為火正司
地以屬民絶地天通使無相侵潰革九黎之亂神人不
雜萬物有序民安其生作五基之樂五莖之歌少昊子
昧為玄冥師生允格臺駘能業其官宣汾洮障大澤以
處大原帝用嘉之封諸汾川帝為天子北自幽陵南自
交趾西自流沙東自蟠木動静之物大小之神日月所
照莫不砥屬在位七十八年而歿適子曰窮蟬别子曰
鯀封為崇伯
帝嚳高辛氏
帝嚳高辛氏青陽之孫生而神靈自言其名師於伯招
聰以知遠明以察微順天之義知民之急仁而威愿而
信其動衆也時其服喪也哀普施利物不私其身天下
歸之都于亳次序三辰以治歷明時教民稼穡執中而
尹天下取地之財而節用之撫教萬民而利誨之歷日
月而迎送之明鬼神而敬事之其色郁郁其德嶷嶷制
鼙鼓鐘磬塤箎作六英之樂火正黎能昭顯天明敦大
地德光照四海帝使并掌重職賜之氏曰祝融市法壞
祝融修之以便兆民祝融死弟吳回嗣居其位吳回之
子陸終娶鬼方氏生六子皆析剖而産焉長曰樊封於
昆吾為己姓次曰參胡(後胡為國)次曰彭城(彭城其封國也)次曰鄶
人(後為鄶國)次曰安期次曰季連有封於豕韋者其後重黎
職弛而閏餘乖次孟陬殄滅攝提失方帝元妃有邰氏
女曰姜嫄與帝嚳禋祀上帝以弗無子步從帝而歸歆
然心動孕十月而生子異而寘之隘巷寘之平林又寘
之寒冰牛羊字之鳥覆翼之鳥去而呱厥聲載路匍匐
岐嶷以就口實因名曰弃娶陳鋒氏女曰慶都有赤龍
之祥孕十四月而生堯於丹陵娶有娀氏女曰簡狄浴
於玄丘祈於高禖有飛燕之祥卜之而順於是生契娶
娵訾氏女曰常儀生子摯帝歿摯襲位未久而殂堯有
聖德以子州支君疇為師初封於陶後封於唐號曰陶
唐氏
論曰天地之間有氣化有形化人之生雖以形
相禪固天地之精也姜嫄克禋克祀以弗無子
志之所至氣亦至焉氣之所至精亦至焉故履
帝嚳之武而敏歆於是有子不可謂怪而諸儒
不識陋可知也至於䜟緯之書謂慶都感赤龍
之精而生堯簡狄吞玄鳥之卵而生契則誣矣
何者人也乃與繁氣交而生人則無是理矣是
以載其事而削其詞焉西漢薄太后有蒼龍據
腹之祥而生文帝若非史氏記之詳明則後世
必謂薄與龍交而生子矣是故儒者莫要於窮
理理明然後物格而知至知至然後意誠而心
不亂
皇王大紀卷二
