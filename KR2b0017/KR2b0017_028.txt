皇王大紀卷二十八宋胡宏撰
三王紀
康王
王承文武成王之業無所變更勤脩先王之訓典用和
洽於天下以對揚皇天上帝之丕顯休命小雅首篇曰
鹿鳴三章章八句言燕羣臣嘉賓也既飲食之又實幣
帛筐篚以將其厚意然後忠臣嘉賓得盡其心矣呦呦
鹿鳴食野之苹(藾蕭也)我有嘉賓鼓瑟吹笙吹笙鼓簧承
筐是將(筐篚也所以將幣帛也)人之好我示我周(至也)行(道也)呦呦鹿
鳴食野之蒿(菣也)我有嘉賓德音孔昭視(古示字)民不恌(愉也)
君子是則是傚(可法效也)我有旨酒嘉賓式燕以敖(遊也)呦呦
鹿鳴食野之芩(草也)我有嘉賓鼓瑟鼓琴鼓瑟鼓琴和樂
且湛(樂之久也)我有旨酒以燕(安也)樂嘉賓之心小雅二篇曰
四牡五章章五句勞使臣之來也有功而見知則說矣
四牡騑騑(行不止之貌)周道倭遲(歴遠之貌)豈不懷歸(私思也)王事
靡盬(公義也)我心傷悲(情思也)四牡騑騑嘽嘽駱馬(喘息貌白馬黑)
(鬛曰駱)豈不懷歸王事靡盬(不堅固也)不遑(暇也)啟(跪也)處(居也)翩翩
者鵻(夫不也)載飛載下集于苞栩王事靡盬不遑將(養也)父
翩翩者鵻載飛載止集于苞杞(枸檵也)王事靡盬不遑將
母駕彼四駱載驟駸駸(驟也)豈不懷歸是用作歌將母來
諗(念也告也)小雅三篇曰皇皇者華五章章四句君遣使臣
也送之以禮樂言遠而有光華也皇皇(猶煌煌也)者華于彼
原隰(高平曰原下濕曰隰)駪駪(衆多貌)征夫(行人也)每懷靡及我馬維
駒六轡如濡載馳載驅周(忠信也)爰咨諏(訪善為咨咨事為諏)我馬
維騏六轡如絲(言調忍也)載馳載驅周爰咨謀(咨事之難易為謀)我
馬維駱六轡沃若載馳載驅周爰咨度(咨禮義所宜為度)我馬
維駰(隂白雜毛曰駰)六轡既均(調也)載馳載驅周爰咨詢(親戚之謀為詢)
小雅四篇曰常棣八章章四句燕兄弟也閔管蔡之失
道故作常棣焉常棣(棣也)之華鄂(承華者)不鞾鞾(明盛貌)凡今
之人莫如兄弟死喪之威兄弟孔懷原隰裒(聚也)矣兄弟
求矣脊令在原兄弟急難(雝渠也飛則鳴行則搖不能自舍也)每有良朋
況(玆也)也永(長也)嘆兄弟䦧(狠也)于牆外禦其侮每有良朋烝
也無戎(相也助也)喪亂既平既安且寧雖有兄弟不如友生
儐(陳也)爾籩豆飲酒之飫(私也)兄弟既具和樂且孺妻子好
合如鼓瑟琴兄弟既翕和樂且湛宜爾室家樂爾妻孥
是究是圖亶(信也)其然乎小雅五篇曰伐木六章章六句
燕朋友故舊也自天子至於庶人未有不須友以成者
親親以睦友賢人不棄不遺故舊則民德歸厚矣伐木
丁丁(伐木聲)鳥鳴嚶嚶出自幽谷遷于喬木嚶其鳴矣求
其友聲相彼鳥矣猶求友聲矧(况也)伊人矣不求友生神
之聽之終和且平伐木許許釃酒(以筐曰釃)有藇(美貌)既有肥
羜(未成羊曰羜)以速諸父(天子謂同姓諸侯諸侯謂同姓大夫皆曰父)寧適不來
微(無也)我弗顧於粲(鮮明貌)洒掃陳饋八簋(圓曰簋天子用八)既有
肥牡以速諸舅(異姓則稱舅)寧適不來微我有咎伐木于阪
釃酒有衍(美也)籩豆有踐(陳列貌)兄弟無遠民之失德乾餱
(食也)以愆(民尚以乾餱獲愆過於人)有酒湑(湑莤之也)我無酒酤(一宿酒也)我坎
坎鼓我蹲蹲(舞貌)舞我迨我暇矣飲此湑矣小雅六篇曰
天保六章章六句下報上也君能下下以成其政臣能
歸美以報其上焉天保定爾亦孔之固(堅也)俾爾單(信也盡也)
厚何福不除(開也)俾爾多益以莫不庶(衆也)天保定爾俾爾
戩穀罄(盡也)無不宜受天百祿降爾遐福惟日不足天保
定爾以莫不興如山如阜(高平曰陸大陸曰阜)如岡如陵(大阜曰陵言廣)
(厚也)如川之方至以莫不增吉(善也)蠲(潔也)為饎(酒食也)是用孝
享禴祠烝嘗于公(事也)先王君曰卜爾(先君也尸象神卜予也)萬壽
無疆神之弔(至也)矣詒(遺也)爾多福民之質(成也)矣日用飲食
羣黎百姓(百官族姓)徧為爾德如月之恒(弦也)如日之升(出也)如
南山之壽不騫(虧也)不崩如松栢之茂無不爾或承小雅
十篇曰魚麗六章三章章四句三章章二句美萬物盛
多能備禮也魚麗(歴也)于罶(曲梁也寡婦之笥也)鱨(揚也)鯊(鮀也太平有道則微)
(物衆多)君子有酒旨且多魚麗于罶魴鱧(鮦也)君子有酒多
且旨魚麗于罶鰋(鮎也)鯉君子有酒旨且有物其多矣維
其嘉矣物其旨矣維其偕矣物其有矣維其時矣小雅
十一篇曰南陔孝子相戒以養也小雅十二篇曰白華
孝子之潔白也小雅十三篇曰華黍時和歲豐宜黍稷
也三篇有其義而亡其辭小雅十四篇南有嘉魚四章
章四句樂與賢也太平之君子至誠樂與賢者共之也
南有嘉魚(江漢之間魚所産也)烝然罩罩(篧也)君子有酒嘉賓式燕
以樂南有嘉魚烝然汕汕(樔也今之撩罟也)君子有酒嘉賓式
燕以衎南有樛木甘瓠纍之君子有酒嘉賓式燕綏之
翩翩者鵻烝然來思君子有酒嘉賓式燕又思小雅十
五篇曰南山有臺五章章六句樂得賢也得賢則能為
邦家立太平之基矣南山有臺(夫須也)北山有萊(草也)樂只
君子邦家之基樂只君子萬壽無期南山有桑北山有
楊樂只君子邦家之光樂只君子萬壽無疆南山有杞
北山有李樂只君子民之父母樂只君子德音不已南
山有栲(山樗也)北山有杻(檍也)樂只君子遐不眉壽(秀眉也)樂
只君子德音是茂南山有枸(枳枸)北山有楰(鼠梓)樂只君子
遐不黃耉樂只君子保艾爾後小雅十六篇曰由庚萬
物得由其道也小雅十七篇曰崇丘萬物得極其高大
也小雅十八篇曰由儀萬物之生各得其宜也三篇有
其義而亡其辭小雅十九篇曰蓼蕭四章章六句澤及
四海也蓼(長大也)彼蕭(蒿也)斯零露湑兮(露貌)既見君子我心
寫兮燕笑語兮是以有譽處兮蓼彼蕭斯零露瀼瀼既
見君子為龍(竄也)為光其德不爽(差也)壽考不忘蓼彼蕭斯
零露泥泥既見君子孔燕豈弟(樂易也)宜兄宜弟(為兄亦宜為弟)
(亦宜)令德壽豈蓼彼蕭斯零露濃濃既見君子鞗(轡也)革(轡首)
(也)冲冲(垂飾貌)和鸞雝雝(在軾曰和在鏕曰鸞)萬福攸同小雅二十
篇曰湛露四章章四句天子燕諸侯也湛湛(盛多貌)露斯
匪陽(日也)不晞(乾也)厭厭(安也)夜飲(私燕也)不醉無歸湛湛露斯
在彼豐草厭厭夜飲在宗載考(夜飲必於宗室)湛湛露斯在彼
把棘顯允君子莫不令德其桐其椅其實離離(垂也)豈弟
君子莫不令儀小雅二十一篇曰彤弓三章章六句天
子錫有功諸侯也彤(朱也)弓弨(弛也)兮受言(我也)藏之我有嘉
賓中心貺之(賜也)鐘鼓既設一朝饗之彤弓弨兮受言載
之(載以歸也)我有嘉賓中心喜之鐘鼓既設一朝右(勸也)之彤
弓弨兮受言櫜(韜也)之我有嘉賓中心好之鐘鼓既設一
朝醻(報也)之小雅二十二篇曰菁菁者莪四章章四句樂
育材也君子能長育人材則天下喜樂之矣菁菁(盛貌)者
莪(羅蒿也)在彼中阿(大陵中也)既見君子樂且有儀菁菁者莪
在彼中沚(沚中也)既見君子我心則喜菁菁者莪在彼中
陵既見君子錫我百朋汎汎楊舟(楊木為舟亦沈亦浮)載沈載浮
既見君子我心則休大雅十二篇曰行葦八章章四句
言忠厚也周家忠厚仁及草木故能内睦九族外尊事
黃耉養老乞言以成其福祿焉敦(聚也)彼行(道也)葦牛羊勿
踐履方苞方體(形也)維葉泥泥(初生貌)戚戚(内相親也)兄弟莫遠
具爾或肆(陳也)之筵或授之几(老者加之以几)肆筵設(重也)席授几
有緝(猶續也)御(侍也)或獻(主曰獻)或酢(客曰酢)洗爵奠斝(主醻客客奠而)
(不舉)醓醢以薦(肉醢也)或燔或炙嘉殽脾臄(函也)或歌或咢(徒擊)
(也)敦(盡也)弓既堅四鍭(矢也)既鈞(叄亭已)舍矢既均(中蓺也)序賓
以賢敦弓既句(合而成規)既挾四鍭四鍭如樹(言皆中也)序賓以
不侮(皆賢也)曾孫維主酒醴維醹(厚也)酌以大斗(長三尺)以祈
(報也告也)黃耉黃耇台背(大老也背有台文)以引以翼(在前曰引在旁曰翼)壽
考維祺(吉也)以介景(大也)福大雅十三篇曰既醉八章章四
句言太平也醉酒飽德人有士君子之行焉既醉以酒
既飽以德(既者盡其禮終其事)君子萬年介爾景福既醉以酒爾
殽既將(行也)君子萬年介爾昭明昭明有融(融長也)高朗令
(善也)終令終有俶(始也)公尸嘉告其告維何籩豆靜嘉朋友
攸攝攝以威儀(言相攝佐者以威儀也)威儀孔時君子有孝子孝
子不匱永錫爾類(善也)其類維何室家之壺(廣也)君子萬年
永錫祚胤(嗣也)其胤維何天被爾祿(福也)君子萬年景命有
僕(附也)其僕維何釐爾女士釐(予也)爾女士從以孫子大雅
十四篇曰鳬鷖五章章六句守成也太平之君子能持
盈守成神祇祖考安樂之也鳬鷖在涇公尸來燕來寧
(鳬水鳥鷖鳬屬太平則萬物衆多)爾酒既清爾殽既馨(香之遠聞)公尸燕飲
福禄來成鳬鷖在沙(水旁也)公尸來燕來宜(宜其事也)爾酒既
多(品齊多)爾殽既嘉(備而美)公尸燕飲福祿來為(厚為孝子也)鳬
鷖在渚公尸來燕來處(止也)爾酒既湑爾殽伊脯公尸燕
飲福禄來下鳬鷖在潨(水會也)公尸來燕來宗(尊也)既燕于宗福
禄攸降公尸燕飲福禄來崇(重也)鳬鷖在亹(山絶水也)公尸來止熏
熏(和說也)旨酒欣欣(樂也)燔灸芬芬(香也)公尸燕飲無有後艱
三十五年王居天位敬恭神人四夷賓服海内晏然百姓興
於禮義囹圄空虚刑措不用四十餘年有唐虞氏之風焉是
歲王崩諡曰康王子瑕立
昭王
六年甲午
十六年甲辰
二十六年甲寅
三十六年甲子
四十六年甲戌
五十一年王在位久不能強於政治風化稍衰有光五色貫
紫微井水溢是歲王征荆蠻軍旅涉漢梁敗王及祭公隕
于漢王右辛餘靡振王北濟反振祭公王因是發疾崩諡
曰昭王子滿立生五十年矣
論曰史有謂昭王以楚人不朝南征濟漢楚人密以膠
舟進中流舟解王沒於水若是則楚有不可赦之罪嗣
王所當寢苫枕戈誓弗與共天下者也愚觀穆王
命君牙伯冏之文典雅弘奥克己求善盖賢君也豈有
忽棄君父而不動天下之兵以討荆楚者哉疑好事
者為之如堯幽囚舜野死之類也是以不取彼而取此
穆王
三年王既除喪愍文武之道缺舉用賢才命君牙為司
徒國史叙君牙曰穆王命君牙為周大司徒作君牙君
牙王若曰嗚呼君牙惟乃祖乃父世篤忠貞服勞王家
厥有成績紀于太常惟予小子嗣守文武成康遺緒亦
維先王之臣克左右亂四方心之憂危若蹈虎尾涉
春冰今命爾予翼作股肱心膂纉乃舊服無忝祖考弘
敷五典式和民則爾身克正罔敢弗正民心罔中惟爾
之中夏暑雨小民惟曰怨咨冬祁寒小民亦惟曰怨咨
厥惟艱哉思其艱以圖其易民乃寧鳴乎丕顯哉文王
謨丕承哉武王烈佑啟我後人咸以正罔闕爾惟敬明
乃訓用奉若于先王對揚文武之光命追配于前人王
若曰君牙乃惟由先正舊典時式民之治亂在兹率乃
祖考之攸行昭乃辟之有義命伯冏為太僕國史叙冏
命曰穆王命伯冏為周太僕正作冏命冏命王若曰伯
冏惟予弗克于德嗣先人宅丕后怵愓惟厲中夜以興
思免厥愆昔在文武聰明齊聖小大之臣咸懷忠良其
侍御僕從罔匪正人以旦夕承弼厥辟出入起居罔有
不欽發號施令罔有不臧下民祇若萬邦咸休惟予一
人無良實頼左右前後有位之士匡其不及繩愆糾繆
格其非心俾克紹先烈今予命汝作大正正于群僕侍
御之臣懋乃后德交修不逮慎簡乃僚無以巧言令色
便辟側媚其惟吉士僕臣正厥后克正僕臣諛厥后自
聖后德惟臣不德惟臣爾無昵于憸人充耳目之官迪
上以非先王之典非人其吉惟貨其吉若時瘝厥官惟
爾大弗克祇厥辟惟予汝辜王曰嗚呼欽哉永弼乃后
于彛憲
五年甲申
十五年甲午
二十五年甲辰
三十五年甲寅王將征犬戎祭公謀父諫曰先王耀德
不觀兵夫兵戢而時動動則威觀則玩玩則無震是以
先王之於民也茂正其德而厚其性阜其財求而利其器
用明利害之鄉以文脩之使之務利而辟害懷德而畏
威故能保世以滋大至于武王致戎于商牧非務武也
勤恤民隱而除其害也先王之制甸服者祭侯服者祀
賓服者享要服者貢荒服者王日祭月祀時享歲貢終
王有不祭則修意有不祀則修言有不享則修文有不
貢則修名有不王則修德序成而有不至於是有刑不
祭伐不祀征不享讓不貢告不王布令陳辭而有不至
則增修於德無勤民於遠是以近無不聽遠無不服今
自大畢伯士之終也犬戎氏以其職來王天子曰予必
以不享征之且觀之兵無乃廢先王之訓而王幾頓乎
吾聞犬戎樹敦率舊德而守終純固其有以禦我矣王
不聽遂征之得四白狼四白鹿以歸由是荒服者不至
周德始衰三十六年東巡至鄭大騎之谷起春宵宫集
諸方士言神仙宫闕園林有紫府黃庭玉京金闕玉樹
龜臺金堂蜃閣青溪洞府瓊林之異於是王始好巡遊
嬴蜚廉别子季勝之後有造父者得驊騮騏驥驖驪騄
耳八駿馬獻於王王大喜欲周行天下求神仙西巡狩
樂而忘返作白雲黃竹之歌天下愁怨潢池之東有徐
子偃者亦嬴姓也脩飾仁義諸夷歸之者三十六國因
僭稱王王聞之疾馳而歸造父為御起諸侯之師與荆
楚合攻徐大破之偃王走死
論曰世傳徐偃王仁義人也夫仁義之人無犯
上之事無干時之慮今徐子朝諸侯僭王號犯
上干時亦已甚矣其及也宜豈惟徐偃王為然
後世亦有之如天水隗囂尊禮賢士坐談西伯
自以為仁義者也然卒至於殺身亡宗盖施小
惠以為仁立小節以為義雖足以欺惑愚衆於
須臾亦終必亡而已矣若夫由仁義行者必無
敵於天下豈有兵敗國亡而身死於人手哉
乃賜造父以趙城為趙氏未幾王又將出祭公謀父作
祈招之詩以風王曰祈招之愔愔式昭德音思我王度
式如玉式如金勤民之力而無醉飽之心王感而止命
修詞令以懷諸侯以柔四夷周遂再安
四十五年甲子王寵盛姬為作重璧之臺
五十年王居位久教化衰刑罰繁思有以清之乃作吕
刑國史叙吕刑曰穆王訓夏贖刑作吕刑吕刑惟吕命
王享國百年耄荒度作刑以詰四方王曰若古有訓蚩
尤惟始作亂延及于平民罔不寇賊鴟義姦宄奪攘矯
虔苖民弗用靈制以刑惟作五虐之刑曰法殺戮無辜
爰始淫為劓刵椓黥越兹麗刑并制罔差有辭民興胥
漸泯泯棼棼罔中于信以覆詛盟虐威庶戮方告無辜
于上上帝監民罔有馨香德刑發聞惟腥皇帝哀矜庶
戮之不辜報虐以威遏絶苖民無世在下乃命重黎絶
地天通罔有降格羣后之逮在下明明棐常鰥寡無盖
皇帝清問下民鰥寡有辭于苖德威惟畏德明惟明乃
命三后恤功于民伯夷降典折民惟刑禹平水土主名
山川稷降播種農殖嘉穀三后成功惟殷于民士制百
姓于刑之中以教祗德穆穆在上明明在下灼于四方
罔不惟德之勤故乃明于刑之中率義于民棐彛典獄
非訖于威惟訖于富敬忌罔有擇言在身惟克天德自
作元命配享在下王曰嗟四方司政典獄非爾惟作天
牧今爾何監非時伯夷播刑之迪其今爾何懲惟時苖
民匪察于獄之麗罔擇吉人觀于五刑之中惟時庶威
奪貨斷制五刑以亂無辜上帝不蠲降咎于苖苖民無
辭于罰乃絶厥世王曰嗚呼念之哉伯父伯兄仲叔季
弟幼子童孫皆聽朕言庶有格命今爾罔不由慰日勤
爾罔或戒不勤天齊于民俾我一日非終惟終在人爾
尚敬逆天命以奉我一人雖畏勿畏雖休勿休惟敬五
刑以成三德一人有慶兆民賴之其寧惟永王曰吁來
有邦有土告爾祥刑在今爾安百姓何擇非人何敬非
刑何度非及兩造具備師聽五辭五辭簡孚正于五刑
五刑不簡正于五罰五罰不服正于五過五過之疵惟
官惟反惟内惟貨惟來其罪惟均其審克之五刑之疑
有赦五罰之疑有赦其審克之簡孚有衆惟貎有稽無
簡不聽具嚴天威墨辟疑赦其罰百鍰閱實其罪劓辟
疑赦其罰惟倍閱實其罪剕辟疑赦其罰倍差閱實其
罪宫辟疑赦其罰六百鍰閱實其罪大辟疑赦其罰千
鍰閱實其罪墨罰之屬千劓罰之屬千剕罰之屬五百
宫罰之屬三百大辟之罰其屬二百五刑之屬三千上
下比罪無僭亂辭勿用不行惟察惟法其審克之上刑
適輕下服下刑適重上服輕重諸罰有權刑罰世輕世
重惟齊非齊有倫有要罰懲非死人極于病非佞折獄
惟良折獄罔非在中察辭于差非從惟從哀敬折獄明
啟刑書胥占咸庶中正其刑其罰其審克之獄成而孚
輸而孚其刑上備有并兩刑王曰嗚呼敬之哉官伯族
姓朕言多懼朕敬于刑有德惟刑今天相民作配在下
明清于單辭民之亂罔不中聽獄之兩辭無或私家于
獄之兩辭獄貨非寳惟府辜功報以庶尤永畏惟罰非
天不中惟人在命天罰不極庶民罔有令政在于天下
王曰嗚呼嗣孫今往何監非德于民之中尚明聽之哉
哲人惟刑無疆之辭屬于五極咸中有慶受王嘉師監
于兹祥刑
論曰攷吕刑則墨劓剕宫大辟乃苖民所作五
虐之刑也苗民坐是以終世而先王亦遵用之
者以是五刑治怙終之人盖五刑之極刑也賊
人之肌體而絶其命一成而不可變故君子盡
心焉穆王耄荒德雖下衰然能曲盡典獄之情
偽以訓戒天下後世其仁民之意厚矣孔子所
以有取也亦不得中行而與之故思狂狷之意
歟
五十五年甲戌王崩於祇宫諡曰穆王子繄扈立
恭王
十年甲申
十二年王崩諡曰恭王子囏立
懿王
元年自王為政王室始衰徙都槐里
八年甲午
十八年甲辰齊侯不辰丁公曾孫也是為哀公齊國風
首篇曰鷄鳴三章章四句思賢妃也哀公荒滛怠慢故
陳賢妃貞女夙夜警戒相成之道焉鷄旣鳴矣朝既盈
矣(鷄鳴而夫人作朝盈而君作)匪鷄則鳴蒼蠅之聲(有似遠鷄之鳴)東方明
矣朝既昌矣(東方明則夫人纚笄而朝朝已昌盛則君聽朝)匪東方則鳴月出
之光(見月光以為東方明)蟲飛薨薨甘與子同夢會且歸矣無庶
予子憎(無使衆人以我故而憎子)齊國風二篇曰還三章章四句刺
荒也哀公好畋獵從禽獸而無厭國人化之遂成風俗
習於畋獵謂之賢閑於馳逐謂之好焉子之還兮(便捷之貌)
遭我乎峱(山名)之間兮並(併也)驅從兩肩(獸三歲曰肩)兮揖我謂
我儇兮(利也)子之茂兮(美也)遭我乎峱之道兮並驅從兩牡
兮揖我謂我好兮子之昌兮(盛也)遭我乎峱之陽兮並驅
從兩狼兮揖我謂我臧兮齊國風三篇曰著三章章三
句刺時也時不親迎也俟我於著(門屏之間也)乎而充耳以
素(象瑱)乎而尚之以瓊華(美石士之服也)乎而俟我於庭乎而充
耳以青(青玉)乎而尚之以瓊瑩(石似玉卿大夫之服)乎而俟我於堂
乎而充耳以黃(黃玉)乎而尚之以瓊英(石似玉人君之服)乎而齊
國風四篇曰東方之日二章章五句刺哀也君臣失道
男女淫奔不能以禮化也東方之日兮(興君不明故言其明未融)彼
姝(初婚之貌)者子在我室兮在我室兮履(禮也)我即兮(就也)東方
之月兮彼姝者子在我闥兮(興臣之明)在我闥兮履我發兮
(行也)齊國風五篇曰東方未明三章章四句刺無節也朝
廷興居無節號令不時挈壺氏不得掌其職焉東方未
明顛倒衣裳(上曰衣下曰裳)顛之倒之自公召之東方未晞(明之)
(始升)顛倒裳衣倒之顛之自公令之折柳樊圃(折柳以藩圃無益於)
(禁)狂夫瞿瞿(無守之貌)不能辰(時也)夜不夙(早也)則莫(晚也)
二十五年王崩諡曰懿王恭王之弟辟方立
皇王大紀卷二十八
