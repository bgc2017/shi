通志卷七十六
宋右廸功郎鄭樵漁仲撰
昆蟲草木略第二
木類果類蟲魚類禽類獸類
木類
伏苓曰茯莵其抱根者曰茯神典術云松脂入地千年
為茯苓今詳茯苓乃松脂所化而云千年未必耳龜策
傳云茯苓在菟絲之下今詳茯苓生山林而菟絲生人
間叢薄自清濁異趣非同類相感者
琥珀漢書云出罽賓國舊云松脂入地千年化成又云
茯苓千年為琥珀又云松脂内溢入地而為茯苓外溢
入地而為琥珀今之所得其中則有蚊蟲蜂螘之類如
生此皆是未入地所著者又云楓脂千年為琥珀大體
中土不生來從外國皆云初得之如桃膠便可啖須臾
則堅凝今人有煮&KR0008;雞及青魚枕偽為之者
瑿曰瑿珀舊云琥珀千年為瑿然不生中國不可知也
栢爾雅曰栢椈生於乾陵者其木之文理多作菩薩手
雲氣人物鳥獸之形
桂本草有桂菌桂牡桂三條云菌桂無骨正圓如竹牡
桂一名梫一名木桂古云丹桂者謂其皮赤耳其花實
似吳茱萸藥中之靈物而薑桂之滋為食味所重吕氏
春秋云桂枝之下無雜木雷公云桂枝為丁入木中其
木即死江南李後主患清暑閣前草生徐鍇令以桂屑
布階縫中宿草盡枯爾雅云梫木桂
杜仲曰思仙曰思仲曰木綿其葉似辛夷嫩時可食江
南人謂之綿芽
荆又有蔓荆牡荆之别荆可以作箠者今人謂之黃荆
蔓荆亦曰小荆其實入藥用牡荆亦用實登眞隐訣注
云北方無識者又云梁天監三年將合神仙飯奉敕論
牡荆曰荆花白多子子麄大歴歴疎生不過三兩莖多
不能圓或褊或異或多似竹節葉與餘荆不殊蜂多採
牡荆牡荆汁泠而甘餘荆被燒則煙火氣苦牡荆體慢
汁實煙火不入其中主治心風第一于時遠近尋覓不
得猶用荆葉則牡荆殆絶矣
寄生生于木上有兩種一種大者葉如石榴一種小者
葉如麻黃其實皆相似云是鳥糞感木而生入藥以桑
上者良一名宛童一名寄屑一名寓木爾雅云寓木宛
童詩云蔦與女蘿施于松上大者曰蔦小者曰女蘿生
松上者曰松蘿
五加曰豺漆曰犲節葉作五又蘄州呼為木骨入藥用
根皮道家呼為金鹽母與地榆皆可煮石故曰何以得
長久何不食石蓄金鹽母何以得長壽何不食石用玉
豉玉豉者即地榆也又曰寧得一把五加不用金玉滿
車寧得一斤地榆安用明月寳珠
薰陸香即乳香南方草木狀云薰陸出大秦國其木生
於海邊沙上盛夏木膠流出沙中夷人取之賣與賈客
沈括云乳香即薰陸如乳頭者為乳香塌地者為塌香
雞舌香即丁香陳藏器以雞舌香為丁香母今按沈括
考究諸義直是丁香無疑齊民要術云雞舌香世以其
似丁子故一名丁子香應劭為漢侍中年老口臭帝賜
雞舌香含之後來三省故事郎官日含雞舌香欲其奏
事對答芬芳日華子曰丁香治口氣正以此也
辛夷曰辛矧曰侯桃曰房木北人曰木筆南人曰迎香
人家園庭亦多種植離騷云辛夷車兮結桂旗
木蘭曰林蘭曰杜蘭皮似桂而香世言魯班刻木蘭舟
在七里洲中至今尚存凡詩詠所言木蘭舟即此也
榆曰零榆曰白枌曰白榆其類有十數種榆即大榆也
生莢如錢古人採其初生者作糜羹食之令人多睡故
嵇康謂榆令人瞑也今不復食者惟用作醬取陳者良
其皮至粘滑可膠瓦石北人用膠磑觜儉歲農人食之
以當糧有一種刺榆有鍼刺如枳其葉如榆瀹而為䔫
則滑美勝於白榆爾雅云樞荎唐風云山有樞即刺榆
也
槐有二種爾雅云櫰槐大葉而黑謂大葉而黑者櫰也
又云守宫槐葉晝聶宵炕謂晝聶合而夜炕布者守宫
槐也又云槐小葉曰榎大而皵楸小而皵榎然楸梓類
也檟桐類也不可謂之槐
楮亦謂之榖其實入藥其皮造紙濟世之用也桑榖共
生者即此也
枸杞曰杞根曰地骨曰枸忌曰地輔曰羊乳曰却暑曰
仙人杖曰西王母曰枸檵曰苦杞曰托盧曰天精曰却
老曰地仙苖爾雅云杞枸檵世言有兩種無刺者曰枸
杞有刺者曰枸棘又云蓬萊南邱村者高一二丈其根
盤結甚固其村之人多壽考南地生者名枸棘有刺延
蔓如草萊沈括云陜西極邊生者高丈餘大可作柱葉
長數寸無刺根皮似厚朴甘美異他處大體出河西諸
郡其次江淮間埂上者實如櫻桃暴乾為餅膏潤有味
降真香曰紫藤香主天行時氣家舍怪異和諸香燒煙
直上天召鶴盤旋於其上
厚朴曰厚皮曰赤朴曰烈朴曰重皮其植曰榛其子曰
逐折
猪苓曰猳屎曰豕橐曰地烏桃
竹之類不一爾雅云桃枝四寸有節今桃枝竹也唐人
有桃竹杖詩以其宜為杖也又云鄰堅中此竹類而中
實者今人謂之木竹也又云簢筡中此竹類而中虚薄
者又云仲無笐今之篔簹竹也又云䈚箭□此箭筍凡
筍類惟箭筍為美故會稽竹箭有聞焉又云篠箭今箭
竹小而希節者然竹之良者惟有□竹謝靈運所游之
澗今在鴈蕩其自死筍則謂之仙人杖
枳生江北橘生江南考工記曰橘逾淮而北為枳言橘
過淮則亦化為枳矣故江北有枳無橘江南枳橘皆有
藙曰吳茱萸或謂之榝續齊諧記云汝南桓景隨費長
房學長房謂曰九月九日汝家有災可急令家人縫絳
囊盛茱萸以繫臂上登高飲菊花酒此禍可消景如其
言舉家登高山夕還見雞犬牛羊一時暴死長房聞之
曰此代之矣世人此日登高飲酒帶茱萸囊由此爾又
風土記曰九日折其房插頭辟惡氣今人多臨井植之
云飲其水則無瘟疫
山茱萸其實似萇楚之實一名蜀棗一名雞足一名鬾
實
秦皮曰石檀曰盆桂其用在皮故曰秦皮亦曰岑皮其
木似檀俗呼為白樳木取其皮漬水染筆而書之作青
色故墨家用之
梔子曰木丹曰越桃其花六出西域謂之簷蔔花
合歡曰合昏曰青裳曰夜合其木似梧桐枝弱葉繁互
相交結每一風來輙似相觧了不相牽綴植之庭階使
人不忿其葉至暮而合故曰合昏今人皆謂之夜合花
嵇康云合歡蠲忿萱草忘憂
秦椒曰檓田野人呼為樛子爾雅云檓大椒
衛矛曰鬼箭莖有三羽狀如箭翎俗謂之狗骨
紫葳曰陵苕曰茇華曰女葳曰陵時曰陵霄藤生依緣
大木今人謂之凌霄花有黃白二種爾雅云苕陵苕黃
華蔈白華茇白華者少故詩云苕之華云其黃矣
蕪荑曰無姑曰&KR0034;䕋曰姑榆爾雅云莁荑蔱蘠榆類也
實似榆莢臭如犱可作醬
欓子曰食茱萸曰越博雅云欓越與吳茱萸俱有藙名
内則云三牲用藙是攩子也爾雅云椒榝醜莍
茶曰檟曰蔎曰荈其芽曰茗爾雅曰檟苦荼本草云茗
苦&KR2002;其品最有優劣薛能詩云鹽損添宜戒薑宜著更
誇茶而入薑鹽則下品也想薛能未知滿甌香雪之興
故云
五木耳曰檽蘇恭云楮槐榆柳桑之耳也其桑耳曰桑
菌曰木麥曰桑巨曰桑黃
棘與棗皆有刺故棘文列刺棗文複刺切韻云棘小棗
也不生江南其刺曰棘鍼曰棘刺其實曰菥蓂曰馬朐
曰刺原爾雅云終牛棘注云馬棘也刺麄而長
菴摩勒即餘甘也梵名之異耳
盧會曰訥會曰奴會俗呼為象膽木中脂也
石南曰鬼目
巴豆曰巴椒
椒曰蓎藙曰陸撥曰南椒生於漢中者曰漢椒蜀中者
曰蜀椒巴中曰巴椒
莽草曰春草曰芒草曰葞爾雅云莽數節以其似竹而
中實促節離騷云朝搴阰之木蘭兮夕覽洲之宿莽
郁李曰爵李曰車下李曰棣爾雅云常棣棠棣詩云常
棣之花鄂不韡韡
鼠李曰牛李曰鼠梓曰椑曰山李曰楰曰苦楸即烏巢
子也爾雅云楰鼠梓詩北山有楰
杉曰柀曰煔松類也而材為良爾雅云柀煔
蔓椒曰豕椒曰猪椒曰彘椒曰狗椒以其作狗彘之氣
又曰地椒言生於地上
鈎樟曰榆亦樟之類也爾雅云掄無疵又名無疵
豫章其木甚大南都之郡因此得名今人謂之樟木
雷丸曰雷矢曰雷實
櫸榆類也而杴烈其實亦如榆筴似錢之狀
楊之類亦多白楊曰高飛曰獨搖人多種於墟墓間故
曰白楊多悲風蕭蕭愁殺人水楊曰楊柳詩云楊柳依
依又云蒲柳爾雅云楊蒲柳其條可為箭簳故左傳云
董澤之蒲崔豹云水楊即蒲楊任矢用或言雚苻亦水
楊也栘楊曰栘曰扶栘其木大數十圍無風葉動華反
復合所謂唐棣之華偏其反而崔豹云栘楊圓葉弱蔕
微風大搖故又曰一名高飛一名獨搖與白楊之名相
近故郭璞云栘似白楊
柳之類亦多柳曰天棘南人呼為楊柳楊與柳實兩種
說文楊蒲柳也柳小楊也斬其枝横倒曲直插之皆生
其花謂之絮隨風如飛雪落地如鋪氊故騷人之所取
興也杞柳亦曰澤柳可為桮捲者爾雅曰旄澤柳
桐之類亦多陶隐居云有四種青桐葉皮青似梧而無
子梧桐色白葉似青桐有子其子亦可食白桐與岡桐
無異惟有花子耳花二月舒黃紫色禮云桐始華者也
一名椅桐人家多植之岡桐無子今此云花便應是白
桐也白桐岡桐俱堪作琴瑟據此說則白桐者梧桐也
其材可作琴瑟諸桐惟此最大可為棺槨左傳云桐棺
三寸爾雅云所謂櫬梧又謂榮桐木者此也詩云椅桐
梓漆爰伐琴瑟注疏家不能别椅是岡桐桐是梧桐梓
似楸别是一物爾雅謂之椅梓誤矣又有一種赬桐夏
月繁花其紅如火又有紫桐花如百合又有刺桐其花
側敷如掌枝幹有刺花色深紅又有一種實如甖子粟
可作油陳藏器所謂甖子桐也
欒荆曰頑荆莖葉似石南
紫荆人多種庭院間即田氏之荆也
南藤曰丁公藤南史觧叔謙鴈門人母有疾夜於庭中
稽顙以祈聞空中曰得丁公藤即愈訪毉及本草皆無
乃至宜都山中見一翁伐木云丁公藤療風乃拜泣求
得之及漬酒法受畢失翁所在母疾遂愈
黃藥即藥實根也宋武帝患手瘡經年有沙門與一黃
藥傅即愈又秦州出者謂之紅藥子葉似蕎麥枝根赤
色
梓與楸相似爾雅注以為一物誤矣按雜五行書曰舍
西種楸梓各五根令子孫孝順所以人家多種於園亭
陸璣謂楸之疏理白色而生子者為梓齊民要術云白
色有角者為梓無子為楸是皆不辨椒梓也梓與楸自
異生子不生角
蒴藋曰陸英葉似火杴莖有節節間分枝弱植高丈許
芹為水英接骨為木英蒴藋為陸英謂之三英
枳椇曰木蜜蜀人謂之枸小雅南山有枸是也陸璣云
似白楊其子大如指長數寸噉之如飴故曰木蜜
鳥臼曰楥曰柜柳田人謂之柳葉杴臭而可染皂子可
壓油爾雅云楥柜柳
訶梨勒如橄欖其未熟之子隨風飄墮者名隨風子
樗似椿北人呼為山椿江東人呼為虎目葉脱處有痕
如樗蒲子又如眼目故有其名其材易天而不中器用
又有一種山樗極似此詩唐風所謂山有栲是也故爾
雅云栲山樗注謂栲以樗色小白生山中亦類漆俗云
櫄樗栲漆相似如一櫄即椿也
櫟曰橡亦曰槲其實作梂曰皂斗曰橡斗然有二種南
土多槲北土多櫟爾雅釋木云櫟其實梂詩秦風云山
有苞櫟並此也其釋木云栩杼與唐風云集于苞栩並
是柞木而陸璣誤謂是此耳橡實之類極多大體皆㮚
屬也可食有似栗而圓者大小有三四種周禮籩人所
謂榛實是也二三實作一捄正似㮚而小者大小有三
四種爾雅所謂栵栭是也注云子如細㮚江東人亦呼
為栭㮚今俗謂之為茅㮚猴㮚柯㮚皆其類也或曰槲
之實似櫟而小不可食
楊櫨曰空疏良材也
南燭曰烏草曰猴藥曰男續曰後草曰維那木曰黑飯
草以其可染黑飯也道家謂之青精飯亦曰牛筋言食
其飯則健如牛筋也吳越名猴菽又名染菽亦名文燭
經冬不凋春夏採枝莖秋冬採根此木類而叢生高三
五尺亦似草故號為南燭草木圖經云人家多植於庭
院間俗謂之南天燭其實如梧桐子勻圓黑色九月熟
兒童食之極美今茅山道士採其嫩葉染飯謂之烏飯
甚甘香可以寄遠杜詩云豈無青精飯使我顔色好謂
食此能變白駐顔故仙經云子服草木之王氣與神通
子食青燭之津命不復殞並謂此也
鹽麩子曰叛奴鹽蜀人曰酸桶吳人曰烏鹽其實秋熟
為穗著粒如小豆其上有鹽如雪可以調羹戎人亦用
此謂之木鹽故有叛奴鹽之名
無患子曰噤婁曰桓其子勻圓如漆今人貫為數珠古
今注云程雅問木曰無患何也答曰昔有神巫曰淫眊
能符劾百鬼得鬼則以此木為棒棒殺之世人相傳以
為器用厭鬼故曰無患
檉曰河柳曰雨師曰春柳木中脂曰檉乳本草謂之赤
檉木以其材赤故也大槩杉松之類而意態似柳故謂
之檉柳爾雅曰檉河柳其材可卷為盤合又曰檴落郭
云可以為桮器素此赤檉也又有一種名赤楊又名水
松與此相似而植之水邊其葉經秋盡紅人多植於門
巷杜詩赬檉曉夜希即此也
益智子葉似蘘荷實如李核去皮用之其中仁如梔子
縮紗之類可蜜煮為粽食昔盧循為廣州刺史遺劉裕
益智粽裕答以續命湯是此也按蘇軾記云海南産益
智花實皆長穗而分為三節其實熟否以候歲之豐凶
其下節以候蚤禾其上中亦然大豐則實凶歲皆不實
蓋罕有三節並熟者其為藥也止治益於智其得此名
豈以知歲邪
木槿曰舜曰椵曰櫬曰及齊魯名王蒸其植如李五月
始花故月令云仲夏之月木槿榮此木類也爾雅云入
草例者樊光云其華朝生暮落與草同氣故在草中今
人謂之朝生暮落人多植庭院間唐人詩云世事方看
木槿榮言可愛易凋也亦可作籬故謂之槿籬
㯶櫚曰栟櫚曰葥曰王&KR0034;注云葉可為帚蔧然有兩種
一種有須可作繩耐水一種小而無須葉可為帚葩未
吐時割去須而取之曰㯶魚瀹而食之甚美南方又有
虎散桄榔冬葉蒲葵椰子檳榔多羅等與㯶櫚同類
芫花曰去水曰毒魚曰杜芫曰敗華曰兒草曰黃大戟
其根曰蜀桑根苖高三二尺葉似白前及柳葉根皮似
桑根正二月花紫碧色頗似紫荆而作穗絳州出者花
黃謂之芫花爾雅云杬魚毒本草亦云可用毒魚其皮
可浸汁藏梅
五倍子曰文蛤曰百蟲倉
靈壽木漢書孔光年老賜靈壽杖顔注曰木似竹有節
長不過八九尺圍可三四寸自然有合杖之制不須削
治也
柞木曰棫曰栩曰杼爾雅云栩杼詩析其柞薪又曰柞
棫斯拔陸璣云柞棫櫟也三蒼云棫即柞也其葉繁茂
其木堅軔有刺今人以為梳亦可以為車軸
果類
棗之類多爾雅曰棗壺棗郭曰棗大而銳上者為壺又
邊要棗郭云細腰者今謂鹿盧棗又曰櫅白棗郭云即
今棗子白熟又曰樲酸棗今藥家所用酸棗仁孟子所
謂養其樲棘是也又曰楊徹齊棗未詳又曰遵羊棗郭
云實小而圓紫黑色俗呼為羊矢棗孟子所謂會晳嗜
羊棗是也又曰洗大棗郭云今河東猗氏縣出大棗如
雞卵本草云一名良棗一名美棗一名乾棗謂大棗也
爾雅又曰煮填棗未詳又曰蹶泄苦棗其子味苦晳無
實棗不著子者還味棯棗郭云還味短味
橘柚之類多爾雅曰櫠椵即大柚也其大如杅皮瓤極
厚又曰柚條今謂之柚似橘而大皮瓤稍厚然皆不可
口或言櫠即枳蓋江北無橘所以爾雅只載枳柚江南
所産有柑有橘有橙人所常食三者之間而有數品又
有枸櫞生於南方土人謂之香櫞如瓜以瓤厚者為美
梅之類多爾雅曰梅柟又曰時英梅梅類而實小謂之
雀梅
梨之類多爾雅曰檖蘿山梨也又曰梨山樆野出之梨
小而酢者又曰杜甘棠詩所謂蔽芾甘棠也謂之棠梨
其花謂之海棠花其實謂之海紅子又曰杜赤棠白者
棠此别棠棃赤白之異也
木瓜爾雅曰楙木瓜
豆蔲曰草果亦曰草豆蔲苖葉似山薑杜若輩根似高
良薑花作穗可愛故杜牧云豆蔲梢頭二月春南人亦
採其花淹藏以當果品
葡萄藤生傳自西域史記云大宛以萄萄為酒富人藏
葡萄酒至萬餘石久者十數歲張騫使西域得其種而
還中國始有又有一種曰蘡薁謂之山葡萄野出其實
如葡萄而小亦堪為酒其莖主嘔逆斷其兩頭節炊之
有汁出如通草
蓬虆曰覆盆曰陵虆曰隂虆今人謂之苺大小有數種
有蔓生者有叢生者有樹生者惟叢生者大而可愛謂
之蓬虆其樹生者謂之覆盆子亦謂之西國草亦謂之
畢楞伽爾雅云茥蒛盆其鋪地蔓生者曰地苺爾雅云
藨蔍者地苺也
蓮爾雅曰荷芙蕖其莖茄其葉蕸其本蔤其葉菡蓞其
實蓮其根藕其中的的中薏按本草謂近根處白莖也
實謂蓮房的謂蓮子亦謂之薂爾雅曰的薂薏謂蓮子
中苦心又按本草藕實莖一名水芝丹一名蓮宋太官
作血䘓庖人削藕誤落血中遂散不凝自此毉家方知
其散血也
芡曰蒍子曰鉤曰芺曰鴈喙實曰鴈頭實曰雞雍實本
草曰雞頭實爾雅鉤芺葉大如荷皺而有刺俗謂之雞
頭盤花下結房形類雞頭實正圓如榴核大根謂之䓈
菜莖謂之蒍&KR0034;亦堪為茹
芰實即菱也俗謂之菱角可以當糧菱亦作蔆爾雅蔆
蕨攗注云今亦謂之蔆攗
櫻桃曰朱茱曰麥甘酣曰楔曰含桃曰荆桃曰李桃曰
奈桃爾雅云楔荆桃禮含桃先薦寢廟
柿烏者謂之椑
木瓜短小者謂之榠樝亦曰蠻樝俗呼為木梨禮記謂
之樝梨鄭氏誤謂梨之不臧者
甘蔗有三種赤色者曰崑崙蔗白色者亦曰竹蔗亦曰
蠟蔗小而燥者曰荻蔗
芋曰土芝其母曰芋魁史記蜀卓氏云汶山之下沃野
有蹲䲭至死不饑正謂芋魁蓋其形似也
烏芋曰藉姑曰水萍曰白地栗曰河鳬茨曰槎牙今人
謂之茨菰其葉曰剪刀草曰燕尾草
鳬茨爾雅曰芍鳬茈
荔支亦曰離支始傳於漢世初出嶺南後出蜀中故蜀
都賦云旁挺龍目側生荔枝南海藥譜云荔枝熟人未
採則百蟲不敢近才採之則烏鳥蝙蝠之類無不殘傷
然亦不必荔枝諸果皆然東觀漢記云南海舊獻荔枝
龍眼十里一置五里一堠奔馳險阻道路為患孝和時
唐羌上書言狀帝詔太官勿復受獻蓋此物易變一日
色變二日味變三日色味俱變古詩云色味不踰三日
變舊時採貢以䗶封其枝或蜜漬之而近代奸幸之徒
連株以進南人苦之不知土地所産之異而輙為人患
何也無乃尤物者與
龍眼曰益智曰龍目曰亞荔枝曰荔枝奴其味清甜荔
枝才過即食龍眼
桃之類多爾雅曰旄冬桃今謂之旄桃藤生出山谷或
言即寒桃也十月熟故謂之冬桃又曰榹桃山桃今野
出之桃也味酸苦不觧核桃之實乾而不落其中實者
曰桃梟曰梟景本草云主殺百鬼精物上古有神荼與
鬱壘兄弟二人桃樹之下閱百鬼無理者縛以葦索飼
虎今人本此而作桃符
李之類多爾雅曰休無實李一名趙李又曰痤接慮李
今之麥李即青李也又曰駁赤李此赤李著粉者也陶
隐居云李以姑熟所出南居李觧核如杏子者為佳
菴羅果若林檎而極大佛書多言之
石榴本草謂之安石榴爾雅云劉劉杙劉與榴通用故
也一名丹若一名若榴其甜者又名天漿入藥多用酸
榴
橄欖最療鯸鮐毒其木作楫撥著魚皆浮出故知物有
相畏者也
榛有三四種㮚類也似㮚而小正圓
蟲魚類
蟬之類多爾雅及他書多謬悠惟陶弘景之注近之本
草蚱蟬注云瘂蟬也瘂蟬雌蟬也不能鳴者蟬類甚多
莊子云蟪蛄不知春秋則是今四月五月小紫青色者
而離騷云蟪蛄鳴兮啾啾歲暮兮不自聊此乃寒螿耳
九月十月中鳴甚悽急又二月中便鳴者名䗿母似寒
螿而小七月八月鳴者名蛁蟟色青今此云生楊柳樹
上是詩云鳴蜩嘒嘒者形大而黑昔人噉之故禮有雀
鷃蜩范范有冠而蟬有緌亦謂此蜩復五月鳴俗云五
月不鳴嬰兒多夭今其療亦專主小兒也按陶此說今
實考其物寒螿䗿母蛩類也蛁蟟與蜩蟬類也蛩類在
階除間及叢薄中夜鳴日不鳴蟬類在木上日鳴夜或
鳴字林云蟬蟪蛄也莊子所謂蟪蛄者蟬類之别名爾
而正名蟪蛄乃是寒螿又螻蟈條本經云一名蟪蛄寒
螿與螻蛄類也故名號相亂凡本草所載名號有相亂
者皆是物類近似故有互名非若他傳釋有名號相亂
者非互名也皆是訛謬蜩蟬一物爾方言云楚謂蟬為
蜩宋衛謂之螗蜩陳鄭謂之蜋蜩秦晉謂之蟬究而言
之實為二物夏小正云五月螗蜩鳴七月寒蟬鳴是其
義也今就而騐之有四五種有大如雀黑色其鳴震巖
谷者是爾雅所謂蝒馬蟬是也五月以前鳴者似大蠅
而差大青色或有紅者夜在草上日在木上聲小而清
亮此則正謂之蜩七月以後鳴者似䖟色亦斑此則正
謂之蟬亦名蛁蟟而陶謂七八月鳴者名蛁蟟色青此
誤也立秋已後青紅二色者盡無之矣獨斑蟬盛焉有
一種如大黃蜂黑色倦飛亦倦鳴故謂之瘂蟬即蟬之
雌者爾本草蚱蟬是也夏秋俱有蘇恭云蚱者鳴蟬也
諸蟲獸以雄者為良以陶說為誤後來注釋者又引玉
篇云蚱者蟬聲也明蘇說是且陶謂之瘂蟬豈妄哉蓋
據當時所用之名物而言之醫家多用蟬蜕而希有用
蟬者故不親識其所用之名物以意測度又尋經引傳
以釋證之爾且萬物之理若非的識其情狀求之經傳
展轉生訛况爾雅玉篇何可盡信舊云蟬是蜣蜋所轉
丸久而化成至夏便登木而蛻此說非也蜣蜋轉丸但
成其子而蟬正是蜣蜋化爾又糞中蠐螬及蛓蟲之類
亦化為蟬也蟬脫曰枯蟬曰伏蜟
龜之類多爾雅一曰神龜二曰靈龜三曰攝龜四曰寳
龜五曰文龜六曰筮龜七曰山龜八曰澤龜九曰水龜
十曰火龜神龜龜之最神者靈龜本草謂之秦龜亦曰
蟕蠵其甲有文似瑇瑁而差薄耳故名鼊皮此龜一名
蟕蠵俗呼靈蠵能鳴多出涪陵其甲可以卜攝龜小龜
也一名蠳龜一名來蛇龜好食蛇故亦謂之呷蛇龜郭
云腹甲曲折解能自張閉江東呼為陵龜或言此龜乃
蛇所化故頭尾似蛇俗呼&KR2436;龜即此寶龜傳國者所寶
文龜甲有文彩者河圖曰靈龜負書丹甲青文筮龜常
在蓍叢下者龜策傳曰蓍滿百莖其下必有神龜守之
山澤水火之龜皆其所生之處也火龜蓋生於火者亦
猶火山國所出火鼠是也郭氏謂物有含異氣者不可
以常理推龜溺醫家謂之石腦油最難得惟以鑑照之
龜見影則失溺急以荷葉承之又法以紙炷火上㶸熱
以點其尾亦致失溺
貝即瑇瑁也說文云貝海介蟲也其甲人之所寳古人
以為泉貨交易
螽之類亦多爾雅云&KR0034;螽蠜草螽負蠜蜇螽蜙蝑蟿螽
螇蚸土螽蠰谿按&KR0034;螽蝗也草螽草蟲也亦謂蚱蜢蜙
蝑一名蜙䗥即一種大青蚱蜢股長而鳴甚響螇蚸郭
云似蜙䗥而細長飛翅作聲者蠰谿似蝗而小斑色多
生園中郭云今謂之土&KR0008;以其在土中也
螘之類多爾雅曰蚍蜉大螘小者螘蠪朾螘螱飛螘其
子蚳按蟻亦作螘大螘即馬蟻也大而黑郭云俗呼馬
蚍蜉小螘謂小黃蟻也以其種極多故專其名朾螘是
一種大蟻赤色斑駁者飛蟻有翅而飛者凡蟻老則皆
生翅能飛遂化為他類矣蚳蟻卵也似飯粒亦可為醬
周禮醢人蜃蚳醢
䵹鼄之類多爾雅曰次蟗䵹鼄䵹鼄蝥土䵹鼄草䵹鼄
按方言云關西秦晉之間謂之鼄蝥關東趙魏之郊謂
之䵹鼄在土中者曰土䵹鼄在草中布網者曰草䵹鼄
土中者能毒人俗謂天蛇又曰蠨蛸長踦詩所謂蠨蛸
在戶即小䵹鼄長脚者俗呼喜子又曰王蛈蜴䵹鼄類
也一名螲蟷穴居布網穴口有蓋河北人呼蛈蜴
蠶之類多爾雅曰蟓桑繭讐由樗繭棘繭欒繭蚢蕭繭
此皆蠶類吐絲成繭者食桑葉為繭者曰蟓蓋蠶也或
云野蠶食樗葉棘葉欒葉為繭者曰讐由食蕭葉為繭
者曰蚢蕭蒿也原蠶者再熟之蠶也淮南子原蠶一歲
再熟然王法禁之者為殘桑也周禮禁原蠶者注云為
其傷馬今以蠶為末塗馬齒即不能食草以桑葉拭去
乃還食此明蠶馬類也物莫兩盛
蟹之類多而螃蟹為勝其螯上有毛仙方以化漆為水
服之長生以黑犬血灌之三日燒之諸鼠畢至雖云取
無時然未被霜以前甚有毒不可食或曰八月一日每
蟹取稻芒長寸許東行輸送海神過八月乃可取也又
有彭蜞彭螖擁劔蝤䗋蚮並生海中唯彭蜞不擇地生
多於溝渠間其膏可塗濕癬疽瘡肉不可食令人吐下
至困蔡謨誤食者此也彭螖吳人語訛為彭越南人謂
之林禽可食作&KR0008;尤佳小者名擁劒一名桀步一名執
火其螯赤此三種皆如小蟹而蝤䗋一名蟳大者徑尺
小者如螃蟹大隨潮退殼一退一長兩螯至彊故云能
與虎鬭蠘如升大頗似蝤蛑而殼銳
蜂之類多本草蜂即蜜蜂也大黃蜂即土蜂也一名蜚
零穴土以居今宣城所生蜂兒者土蜂也木蜂即&KR2804;&KR1365;
蜂也結窠如甑在木上者
蠮螉曰土蜂曰蜾蠃曰蒲盧俗謂之蠮螉槤泥入於屋
壁間及器物旁作房或䨇或隻亦入竹管中以泥封其
口其類不一也凡蜂蟻皆不能生子只取他物呪成而
陶隐居乃謂此生子如粟米大在房内仍取他蟲置其
中以擬其子大為糧也以詩云螟蛉有子蜾蠃負之為
謬矣後來人有壊其房而看之果見有卵如粟在死蟲
之上皆如陶所說此蓋不究其義也諸蟲在蟄尚不食
况其形體未定猶在窠中時何得有饑飽也壊其房而
見卵與死蟲者是變與未變爾將其故房看之其蟲殼
皆如蛻形則非為物所食明爾且蚱蟬生於蜣蜋衣魚
生於瓜子龜生於蛇蛤生於雀白鶂之相視負螽之相
應其類不一然則螟蛉蜾蠃不為異矣
蚯蚓爾雅曰螼蚓&KR1961;蠶亦謂之䖤蟺江東呼寒蚓
蜻蜓爾雅曰盯蛵負勞亦謂之蜻蛉
螗蜋爾雅曰不過蟷蠰其子蜱蛸又曰莫貈螳蜋蛑謂
螳蜋有斧蜱蛸亦曰食厖曰䗚蟭
蚰&KR2259;關東謂之螾&KR2259;故爾雅曰螾&KR2259;入耳以此蟲能入
人耳故得入耳之名
蜚爾雅曰蜚蠦蜰郭云蜰即負盤臭蟲按此亦謂之負
蠜即草蟲也春秋書蜚以其能害稼本草謂之蜚蝱亦
謂之蜚蠊
蜣蜋爾雅曰蛣蜣蜋莊子曰蜣蜋之智在於轉丸
楬木中蠧蟲也爾雅曰蝎蛣&KR1298;
蠰俗呼山羊有長角斑黑色喜齧桑葉及橘柚爾雅曰
蠰齧桑
蜉蝣似蜣蜋而小有文彩爾雅曰蜉蝣渠略又曰蚑蟥
蛢郭璞云江東呼蟥蛢以有金色
守瓜者瓜瓠之葉上黃甲小蟲能飛者爾雅曰蠸輿父
守瓜
榖蠧米穀中小黑蟲也爾雅曰蛄䗐強&KR0008;建平人呼為
&KR0008;子
蜈蚣爾雅曰蒺蔾蝍蛆性能制蛇見大蛇則噉其腦蛇
不動而畏蚯蚓每遇蚯蚓亦不敢動蚯蚓以涎繞其足
盡落
馬陸似蜈蚣而小尤多脚不能毒人曰百足曰馬軸所
謂百足之蟲至死不僵者此也
蝦蟆之類多以蟾蜍為上曰&KR1434;曰去甫曰苦蠪昔張暢
弟收為猘犬所傷醫云宜食蝦蟆鱠收甚難之暢含笑
先嘗蓋此物但入藥用而非可食也其肪塗玉刻之如
蠟或不可得但取肥者剉煎膏以塗玉亦軟古玉器有
奇特非雕琢人功者多是昆吾刀及蝦蟆肪所刻也爾
雅蟼蟆有一種生於田中大者三四枚重一觔南人名
為水雞亦名蛤又一種生山谷中黑色肉紅名石鱗魚
並可食其小者名鼃其大於鼃而青色者曰青鼃凡蝦
蟆之類皆不交合惟雌雄相對吐沫漸成魚子遂變而
成科斗爾雅云科斗活東亦曰活師古人科斗書蓋取
象於此
馬&KR2209;爾雅云蛝馬䗃郭云馬蠲蚐俗呼馬&KR2209;方言云北
燕謂之蛆蟝其大者謂之馬蚰蚰即&KR2209;也
蛓蟲曰蜭其毛能螫人故爾雅曰蜭毛蠧又曰蟔蛅蟴
者黑毛蟲也其毛皆能射人
蠐螬爾雅云蟦蠐螬糞土中大白蟲也本草一名墳蠐
一名蜰蠐一名勃齊
蝤蠐爾雅云蝤蠐蝎木中蠧蟲也方言關東謂之蝤蠐
梁益之間謂之蝎
鼠負瓮底白粉蟲也爾雅云蟠鼠負又曰蛜威委黍詩
蛜威在室蠨蛸在戶
牛蝱蠅類噉牛馬血爾雅云強蚚
衣魚亦謂之蠧魚以能蠧衣裳書帙亦謂之蛃魚亦謂
之蟫爾雅云蟫白魚
莎雞曰酸雞曰樗雞曰天雞曰樗鳩曰螒爾雅云螒天
雞黑身赤頭似斑猫
土蛹爾雅曰國貉蟲蠁郭云今呼蛹蟲為蠁
螢火爾雅云螢火即炤本草一名夜光一名放光一名
熠燿詩云熠燿宵行吕氏春秋云腐草化為螢
螻蛄曰&KR2431;曰天螻曰蝚曰蛖螻亦曰蟪蛄故爾雅云&KR2431;
天螻又曰蝚蛖螻方言云南楚謂之杜枸此物頗協神
鬼昔人獄中得其力者今人夜忽見出多打殺之言為
鬼所使也荀子所謂梧鼠五技而窮蔡邕勸學篇云碩
鼠五能不成一技者此物爾魏詩所謂碩鼠者大鼠也
蝸牛曰蛞蝓曰陵蠡曰土蝸曰附蝸爾雅蚹蠃螔蝓凡
蠃之類皆負殼惟此能脫殼而行頭有兩角故曰蝸牛
水蛭曰蚑曰至掌
蠓之類多爾雅云蠓蠛蠓似蚋而小斜陽則羣聚鬭飛
蜥蜴之類多爾雅云蠑螈蜥蜴蝘蜓守宫也今按小而
青者曰蜥蜴大而黃者曰蝘蜓最小在牆間砌下者曰
守宫種類既異而此釋為一物恐亦未審也又按本草
蜥蜴謂之石龍子一名山龍子一名石蜴楚人謂之蛇
醫或謂之蠑螈青尾有五彩蝘蜓似蜥蜴而大黃色亦
謂之蠦&KR2598;也守宫似蜥蜴而小在屋壁間故名守宫故
東方朔謂非守宫則蜥蜴也守宫又名蠍虎舊云以朱
飼之滿三斤殺之乾末塗女子身有交接事便脫不爾
如赤誌故謂之守宫
蝟有兩種一種作猪蹄者又名蠔猪一種作鼠脚舊云
蝟能跳入虎耳中而見鵲便仰腹受啄物有相制如此
鼹鼠曰隐鼠曰鼢鼠形類鼠而肥多膏黑色無尾長鼻
常穿耕地中行旱歲則為田害
蠖屈伸蟲也爾雅云蠖蚇蠖
蛬曰蟋蟀曰青&KR1465;楚人謂之王孫幽州人謂之促織秋
至則鳴故曰促織鳴懶婦驚
鼺鼠即飛生也一名鼯鼠
青蚨一名蟱蝸搜神記曰南方有蟲名&KR0008;蠋如蟬大辛
美可食其子如蠶種取其子則母飛來雖潛取必知處
殺其母塗錢子塗貫用錢則自還淮南子萬畢云青蚨
一名魚伯以母血塗八十一錢以子血塗八十一錢置
子用母置母用子皆自還也或云自是雄雌不相捨爾
蛇之類多爾雅曰镻蝁郭云蝮屬大眼最有毒今淮南
人呼蝁子又曰螣螣蛇(螣音滕)郭云龍類也能興雲霧而
游其中淮南子云蟒蛇螣又曰蟒王蛇蟒蛇之大者謂
之王蛇又曰蝮虺博三寸首大如擘江淮以南曰蝮江
淮以北曰虺
鯉鱣鰋鮎鱧鯇爾雅無異名鰋今之黃鱣魚短鼻口在
頷下體有三行甲無鱗大者長二三丈亦能化龍鯇今
之鯶魚也
鮒廣雅云鰿魚也
鯊爾雅云鯊鮀小魚體圓而有點文常張口吹沙故亦
名吹沙
鮂爾雅云鮂黑鰦郭氏謂即白鯈江東呼為鮂臣又疑
即鮆魚以背黑故亦名黑鰦
鰦爾雅云鰼鰌今泥鰌也似鱔而小
鱧爾雅云鰹大銅小者鮵即鱧也郭云今青州呼小鱺
為鮵按鱺與鱧音與義同又本草作蠡一名鮦舊言是
公鱱蛇所化頭有文
鱯爾雅云魾大鱯小者鮡郭云鱯似鮎而大白色
魾爾雅云鯦當魱海中黃魚也似鯿而大鱗肥美多鯁
江東呼其最大者為當魱
鮆爾雅云鮤鱴刀郭云今之鮆魚也亦呼為魛魚按鮆
魚所在有之
鮅爾雅云鮅鱒似鯶而小眼赤多生溪澗傅麗水底難
網捕
鯿爾雅云魴魾
鰻爾雅云鯬鯠今鰻魚亦呼鰻鯬徽州一種鰻頭似蝮
蛇背有五色生溪澗
鰕之類多爾雅曰鰝大鰕郭云鰕大者出海中長二三
丈須長數尺今青州呼蝦為鰝
蠃之類多爾雅云蠃小者蜬郭云螺大者如斗出日南
漲海中可以為酒杯按今所謂鸚鵡杯者出南海
蜂之類多爾雅云蜃小者珧即小蚌也一名玉珧可飾
佩刀削詩傳云天子玉琫而珧珌是也山海經激女水
中多蜃珧今廣州東南道極多人取以摩作碁子鬻之
鼉亦作鮀狀如鯪鯉長一二丈者能吐氣成霧致雨善
攻碕岸性嗜睡常閉目極難死聲甚可畏其皮可冒鼓
凡黿鼉之老者能變為邪魅或云多年鼉入水化為龍
梁周興嗣常食其肉後為鼉所噴便為惡瘡實彊靈之
物不可輕殺
鯢爾雅云鯢大者曰鰕即雌鯨也大者長八九尺狀似
鮎魚脚前似獮猴後似狗聲如小兒啼今洞庭有之
禽類
佳爾雅謂之鳺鴀亦曰祝鳩今所謂䳕鳩也謹愿之鳥
凡鳥之短尾者皆謂之佳惟夫不專名焉故指佳為鳺
鴀也鳺方扶反鴀方浮反
鶌鳩爾雅謂之鶻鵃鶌居物反鶻鵃音骨嘲今謂之鸜
鵒似山鵲而小短尾青黑色多聲江東亦呼為鶻鵃廣
雅謂斑鳩誤矣斑鳩即鵓鳩也
鳲鳩爾雅曰鴶鵴即布榖也一名桑鳩一名繫榖江東
呼為穫榖禮記謂之鳴鳩鴶苦八反鵴音菊
鷑鳩爾雅曰鵧鷑郭云小黑鳥鳴自呼江東名為烏䳎
按此似鸜鵒無冠而長尾多在山寺厨檻間今謂之烏
䳎鷑音及(按玉篇廣韻無鷑字惟有䲯字音及)鵧步丁反
鴡鳩爾雅曰王鴡鳬類多在水邊尾有一點白故揚雄
云白鷢舊說鵰類誤矣鴡七徐反
鳬鷖陸機云大如鳩青灰色卑脚短喙水鳥之謹愿者
也
鵅爾雅曰鵋䳢鵅音格鵋䳢音忌欺郭云今江東呼鵂
鶹為鵋䳢亦謂之鴝鵅
鴗爾雅云天狗魚狗也似翡翠而小青碧可愛鴗音立
鷚爾雅曰天鸙郭云大如鸙雀色似鶉好高飛作聲江
東名之曰天鷚音綢繆之繆按此雀類似鶉而尾小長
以其能鳴故人多養之俗呼告天所在寒月多有之龥
音藥
鵱爾雅曰鷜鵝今之野鵝鵱音六鷜力于反
鶬爾雅曰麋鴰即鶬鴰也
鵅爾雅曰烏&KR1410;雒音洛郭云水鳥也似鶂而短頸腹翅
紫白背上綠色江東呼烏&KR1410;&KR1410;音駮
舒鴈爾雅曰鵝
舒鳬爾雅曰鶩鴨也
鳽爾雅曰鵁鶄水鳥也今亦謂之鵁鶄似鳬脚高毛冠
郭云江東人家養之以厭火災
鵜爾雅曰鴮鸅鴮音烏鸅音澤鵜鶘也形極大喙長尺
餘頷下有胡大如數升囊好羣飛沉水食魚俗謂之淘
河許愼云鵩也
鶾爾雅曰天雞鶾音汗逸周書曰蜀人獻文鶾文鶾者
若翬雉按今有吐錦雞蓋雉類惟蜀中有之仰日吐錦
甚有文彩
鷽爾雅曰山鵲今喜鵲也郭氏謂似鵲而有文形長尾
觜脚赤鷽音握
鷣爾雅曰負雀鷣音淫郭云鷣鷂也江南人呼之為鷣
善捉雀因名云按此即今之小鷂也蓋鶻類南方無鷹
唯呼此為鷹
鶨爾雅曰䳢老鶨音彖郭云鴿鶨也俗呼癡鳥字林云
句喙鳥按此蓋鴟類能捕雀句喙目圓黃可畏如拳大
小者猶俊
鳭鷯爾雅曰剖葦注云好剖葦皮食其中蟲因名云江
東呼蘆虎似雀青斑長尾鷯音遼
桃蟲爾雅曰鷦其䳄鴱音艾似黃雀而小一名鷦鷯一
名鷦&KR1775;一名桃雀俗呼巧婦
鳳凰爾雅曰鶠鳳其雌凰神鳥也其雛曰鸑鷟雞冠蛇
頸魚尾龍文龜背燕頷前後五色備舉高六尺許京房
云高丈二出於東方君子之國飛則羣鳥從以萬數非
梧桐不栖非竹實不食晨鳴曰發鳴朝鳴曰上翔晝鳴
曰滿昌昏鳴曰固常夜鳴曰保長鳳古作朋字
䳭鴒爾雅曰雝渠雀屬也長尾背上青赤色腹下白頸
下黑飛則鳴行則搖
鷽斯爾雅曰鵯鶋亦謂之雅烏蓋雀類差小多羣飛食
榖粟俗呼必鳥鵯音匹聲相近
鴽爾雅曰鴾母即䳺也青州呼鴾母田鼠所化鴽鴾音
如謀
蜜肌爾雅曰繫英英雞也喙啖石英故得名焉
嶲爾雅曰嶲周即子規也多出蜀嶲郡故名焉蜀主望
帝化為子規嶲希規反
燕元鳥也爾雅曰鳦陸機云齊人謂之乙燕有二種爾
雅又曰燕白脰烏則知此為紫燕矣
鴟鴞爾雅曰鸋鴂陸機諸儒皆謂為巧婦誤看詩文也
今按郭氏說此及方言皆謂是鴟類據下言茅鴟怪鴟
則此應是鴟無緣得是巧婦鴞鸋鴂音遥寧决
狂爾雅曰茅鴟郭云今&KR2301;鴟也似鷹而白
白鴟爾雅曰怪鴟廣雅謂之鴟鵂郭云今關東呼此屬
為怪鳥
梟爾雅曰鴟即訓狐日暝而夜作賈誼所賦鵩鳥是也
其肉甚美可為羹臛又可為炙漢供御物說文云梟食
母不孝之鳥故冬至捕梟磔之字從鳥首在木上或說
即今伯勞也食母
爰居爾雅曰雜縣海鳥也嘗止於魯東門之外又漢元
帝時琅邪有大鳥如馬駒時人謂之爰居
鳸之類多皆雀屬也爾雅曰老鳸鷃鷃音晏雀也又曰
春鳸鳻鶞夏鳸竊元秋鳸竊藍冬鳸竊黃桑鳸竊脂棘
鳸竊丹行鳸唶唶宵鳸嘖嘖竊古淺字言其色之淺唶
唶音即嘖嘖音責皆其聲然也或取其毛彩或取其鳴
聲以命名鳸雖雀屬皆以時見亦猶鸎鴈然農家須其
鳴以候時故又命以四時也桑鳸郭云俗謂青雀今名
臘觜性慧可教桑棘之鳸多在是木故名行鳸者多在
籬落如雞雉然不飛去故名宵鳸者能傳衣故名鳻音
汾鶞敕倫反
鵖鴔爾雅曰戴鵀鵖彼及反鴔皮及反鵀女金反郭云
鵀即頭上勝今亦呼為戴勝鵖鴔猶&KR0008;鶝語聲轉耳按
方言關東曰戴鵀
鶭爾雅曰澤虞鶭孚往反郭云今婟澤鳥似木鴞蒼黑
色常在澤中見人輙鳴喚不去有象主守之官因名云
俗呼護田雞按此鳥亦多在田中閩人呼為姑雞紡以
其聲類紡聲且䀨䀨不輟
鸕鷀爾雅曰鷧於計反
鷯鶉爾雅曰其雄鶛牝&KR0763;䳺類此别其雌雄之異名耳
鶉蝦蟇所化庳音脾
鸍爾雅曰沈鳬似鶩而小尾白俗呼水䲹好没故曰沈
鳬鸍音施
鴢頭爾雅曰鵁鴢於鳥反郭云似鳬脚近尾略不能行
江東謂之鵁許交反按此鳥類野鴨而文彩不能行多
溷野鴨羣中浮游
鵽鳩爾雅曰寇雉郭云鵽大如鴿似雌雉鼠脚無後指
岐尾為鳥憨急羣飛出北方沙漠地
萑爾雅曰老鵵郭云木兔也似鴟鵂而小兔頭有角毛
脚夜飛好食雞臣疑此即訓狐以其首似兔故有此等
名鵵音兔
鶟爾雅曰鶘烏鶟音突郭云似雉青身白頭
狂爾雅曰㝱鳥山海經云栗廣之野有五采之鳥有冠
名曰狂鳥
皇爾雅曰黃鳥即黃鸎也一名倉庚一名商庚一名鵹
黃一名楚雀一名摶黍一名黃離留陸璣云常以椹熟
時来故里語曰黃栗留看我麥黃椹熟不故又名黃栗
留
翡翠爾雅曰鷸音律其羽可以飾器物
鸀爾雅曰山烏郭云似鳥而小赤觜穴乳出西方
蝙蝠爾雅曰服翼今亦謂之蝙蝠鼠所化故又名仙鼠
晨風爾雅曰鸇似鷂而小青黃色燕頷
&KR0034;爾雅曰白鷢&KR0034;鷢音楊厥郭云似鷹尾上白
鷆爾雅曰蟁母郭云似烏&KR1410;而大黃白雜文鳴如鴿聲
今江東呼為蚊母俗說此鳥常吐蚊因以名云鷆蟁音
田文
鷉爾雅曰須鸁鷿鷉也似鳬而小其膏可瑩刀劒古詩
云馬銜苜蓿葉劒瑩鷿鷉膏鷉鸁音梯螺
鼯鼠爾雅曰夷由似蝙蝠而大翅尾長三尺許背上蒼
艾色脚短爪長飛且乳故又名飛生聲如人呼食火烟能
從高赴下不能從下升高鼯音吾
鴷爾雅曰啄木鴷音列今亦謂之斵木鳥常啄木剝剝
然取蠧蟲食
鷺爾雅曰舂鉏白鷺也亦曰鷺鷥陸璣曰汶陽謂之白
鷺齊魯謂之舂鉏遼東樂浪吳揚皆謂之白鷺
雉之類多爾雅曰鷂雉鷮鴙鳪鴙鷩雉秩秩海雉鸐山
雉雗雉鵫雉雉絶有力奮伊洛而南素質五采皆備成
章曰翬江淮而南青質五采皆備成章曰鷂南方曰&KR1319;
東方曰鶅北方曰鵗西方曰鷷鷂音遙鷂雉即鷮雉也
青質而有五采者鷮音驕鳪音卜鳪雉即鷩雉也朱冠
綠臉項背有文腹下黃赤大如雞雄者有文彩據文勢
是如此郭氏離此為四物誤矣秩秩者即海雉也郭云
如雉而黑在海中山上鸐音狄即山雉也此與鷩雉是
一種小異亦有文彩郭云長尾者雗音汗即鵫雉也今
謂之白鷴似鴿而大白色紅臉可愛鳥之健勇者惟雉
雉之有力者曰奮翬鷂皆所産之異&KR1319;鶅鵗鷷皆所呼
之異&KR1319;音儔鷷音遵
鸛鷒爾雅曰鶝鶔如鵲短尾射之銜矢射人鸛鷒鶝鶔
音歡團福柔此鳥一名&KR0034;羿言雖羿亦懈惰不敢射之
獸類
麕之類多爾雅曰麋牡麔&KR0008;麎其子&KR0034;其跡纏絶有力
狄鹿牡麚&KR0008;麀其子麛其跡速絶有力&KR0034;麕牡麌&KR0008;麜
其子麆其跡觧有力豜按麕麞也麕其總名也麔麎&KR0034;
麚麛&KR0034;麌麜麋音咎辰杳加迷堅俁栗鉏又曰麠大鹿
牛尾一角麃音炮即麞也漢武帝郊雍得一角獸若麃
然謂之麟即此也麠音京又曰&KR1393;大麕旄毛狗足今謂
之□音几旄毛㺜長毛也旄音冒又曰麝父麕足其脚
似麞食栢葉而臍甚香父音甫
狼爾雅曰狼牡貛&KR0008;狼其子獥絶有力迅又曰豺狗足
即狼也獥音亦
兔爾雅曰兔子嬎其跡迒絶有力欣
豕爾雅曰豕子豬䝐豶幺幼奏者豱䝐豶者一名豶郭
云俗呼小豶豬為䝐子謂健豬也幺幼者郭云俗呼豕
最後生者為幺豚奏者豱者皮理凑蹙者名豱䝐豶幺
奏豱音偉墳腰凑溫又曰豕生三豵二師一特所寢檜
四豴皆白&KR1595;絶有力&KR1610;牡豝橧音增豕所臥之簀也豴
音滳蹢也蹢蹄也&KR1610;音厄郭云豕高五尺者&KR1595;音垓
虎之類爾雅曰虎竊毛謂之虦貓竊古淺字虦音殘郭氏
引古律文捕虎一賚錢三千其狗半之爾雅又曰甝白
虎虪黑虎貀無前足晉太康元年召陵扶夷縣檻得一
獸似狗豹文有角兩脚即此類也或說貀似虎而黑無
前兩足甝音含虪式六反貀足滑反
熊羆之屬爾雅曰羆如熊黃白文羆似熊長頭高脚猛
憨過于熊其脂似熊白而麤又曰熊虎醜其子狗絶有
力麙醜類也麙音咸又曰魋如小熊竊毛而黃郭云今
建平山中有此獸狀如熊而小俗呼為赤熊即魋也音
頽
狐狸之屬爾雅曰貍狐貒貈醜其足蹯其跡&KR1717;蹯音煩
掌也&KR1717;音狃指頭著地處又曰貍子&KR2128;貈子貆&KR2128;音曳
貈下各反貈似狐善睡亦謂之貉郭云今江東呼貉為
&KR0008;&KR2328;
貙爾雅曰貙䝢似貍貙䝢音樞萬林云貙似貍而大一
名䝢郭云今山民呼貙虎之大者為貙豻
麢羊爾雅曰麢大羊音靈陶隐居云其角多節蹙蹙員
繞者為眞惟一邊有節節疎大者為山羊按此二角俱
似羊而大在山崖間又曰羱如羊音元郭云似吳羊而
大角角橢出西方
犀兕之屬爾雅曰兕似牛如野牛青色重千觔一角長
三尺餘形如馬鞭柄其皮堅厚可制鎧又曰犀似豕今
出交阯形似水牛豬頭三角一在頂上一在額上一在
鼻上者即食角也小而不橢好食棘亦有一角者其通
天犀乃是水犀角上有一白縷直上至端能出氣通天
置露中不濡置屋中烏鳥不敢集屋上置米中雞皆驚
駭故亦謂之駭雞犀抱朴子曰通天犀角三寸以上者
刻為魚銜之入水水常為開三尺
猨猱之屬爾雅曰蒙頌猱狀郭云即蒙貴也狀如蜼而
小紫黑色可畜健捕鼠勝於猫九眞日南皆出之猱亦
獼猴之類又曰猱猨即猨也猨善攀援
䝟貐爾雅云䝟貐類貙虎爪食人迅走山海經云少咸
山有獸狀如牛而赤身人面馬足名曰窫窳其音如孩
兒食人所說與此異䝟烏八反貐羊主反
&KR0008;爾雅云驨如馬一角不角者騏驨音攜郭云元康八
年九眞郡獵一獸大如馬一角角如鹿茸此即驨也今
深山中人時或見之亦有無角者
貒亦謂之貛爾雅云貒子貗貒貗音湍窶貒似豕而肥
猶爾雅云猶如麂善登木說云猶貜屬也麂音几
狒狒爾雅云狒狒如人被髮迅走食人狒扶味反梟羊
也俗呼山都人面長脣見人則笑笑則脣蔽其面左手
操管
蜼爾雅曰蜼卬鼻而長尾狀如獼猴而大黃黑色尾長
數尺似獺尾末有岐鼻露向上雨即以尾塞鼻或以兩
指所在山中有之
麔麚爾雅曰麔麚短脰
贙有力贙呼犬反郭云西海大秦國有養者似狗多力
獷惡
豦爾雅云豦迅頭郭云今建平山中有豦大如狗似獼
猴黃黑色多髯鬛好奮迅其頭能舉石摘人貜類也豦
音據
猩猩爾雅云猩猩小而好啼人面豕身長髮能言語好
飲酒醉則人髠其髮為髲聲似小兒啼
狻麑爾雅云狻麑如虦貓食虎豹即師子也漢順帝時
疎勒國獻師子似虎正黃有䫇耏尾端茸毛大如斗
麐爾雅云麐麕身牛尾一角此瑞應獸也黃色圓蹄馬
足角端有肉麐即麟字
鼠之屬多爾雅曰鼢鼠音憤地中行者食竹根今人謂
之竹䶉伯勞所化廣雅謂之鷃鼠又曰鼸鼠刮忝反大
戴禮云田鼠者鼸鼠也郭云以頰裏藏食者又曰鼷鼠
鼠之最小者郭氏云謂有螫毒者一說甘口鼠也又曰
鼶鼠音斯似鼬鼠夏小正曰鼶鼬則穴盖九月也又曰
鼬鼠弋救反狀如鼦赤黃色大尾能啖鼠俗呼鼠郎江
東呼為鼪即莊子云騏驥驊騮捕鼠不如狸鼪是也又
曰鼩鼠音劬小鼠也一名鼱鼠亦謂之&KR0008;鼩又曰&KR0008;鼠
鼣鼠音時吠並未詳又曰鼫鼠音石郭云形大如鼠頭
似兔尾有毛青黃色好在田中食粟豆關西呼為鼩鼠
鼩音雀又曰鼤鼠鼨鼠音問終並未詳又曰豹文鼮鼠
音廷常在木上如鼠大其文似虎豹今深林中甚多漢
武帝時得此鼠孝廉郎終軍知之賜絹百疋又曰&KR0008;鼠
古覓反郭云今江東山中有&KR0008;鼠狀如鼠而大蒼色在
木上音覡按郭氏此說又與鼮鼠相類
馬之類多爾雅曰騊駼馬音陶徒字林云北方良馬也
郭云色青又曰野馬郭云如馬而小穆天子傳云野馬
日走五百里又曰駮如馬倨牙食虎豹倨即鋸也山海
經云中曲山有獸如馬而身黑三尾一角音如鼓名駮
食虎豹可以禦兵又曰騉蹄趼善陞甗騉蹄者其蹄如
趼秦時有騉蹄苑甗山嶺也郭云形似甑上大下小騉
&KR0008;音昆硯又曰騉駼枝蹄趼善陞甗枝蹄如牛蹄是也
牛枝蹄馬溷蹄又曰小領盗驪穆天子傳云天子駕八
駿右盗驪左綠耳小領細頸也又曰絶有力駥馬高八
尺曰駥音戎又曰膝皆白惟馵四骹皆白驓四蹢皆白
首前足皆白騱後足皆白翑前右足白啓左白踦後右
足白驤左白馵駵馬白腹騵驪馬白跨驈白州驠尾本
白騴尾白駺馰顙白顚白達素縣面顙皆白惟駹骹膝
下也蹢蹄也駵赤色驪黑色跨髀間也州竅也尾本尾
根也尾根白曰騴尾毛白曰駺顚額上也素鼻莖也顙
額也駮驓騱翑踦&KR0008;驈驠騴駺馰音敲繪奚劬欺刓聿
燕晏郎的又曰回毛在膺宜乘在肘後減陽在幹茀方
在背闋廣減廣音淡光回毛旋毛也膺胸也幹脅也又
曰逆毛居馻音兖郭云馬毛逆刺又曰騋牝驪牡鄭元
謂七尺曰騋牝者色驪牡者色元注周禮復謂七尺已
上者為騋又曰元駒褭驂褭奴了反鄭云元駒小馬之
别名又曰牡曰騭牝曰騇郭云江東呼䭸馬曰騭騇音
舍草馬也又曰駵白駁黃白騜駵馬黃脊騝驪馬黃脊
騽青驪駽青驪驎驒青驪繁鬛騥驪白雜毛鴇黃白雜
毛駓隂白雜毛駰蒼白雜毛騅彤白雜毛騢白馬黑鬛
駱白馬黑脣駩黑喙騧一目白瞷二目白魚孫炎云駵
赤色也青驪駽郭云今之鐵騘也青驪驎驒謂青黑二
色相雜如魚鱗郭氏謂今之連錢騘是也鴇郭云今之
烏騘駓郭云今之桃花馬隂淺黑色也駰郭氏謂今之
泥騘蒼淺青色也彤赤色也喙口也凡此所言皆典籍
所載之馬人或不曉其毛物故爾雅釋之騝騽音虔習
駽呼縣反驎良刃反驒騥駂駓騢駩&KR0008;音陀柔保皮遐
詮閑
牛之屬多爾雅曰犘牛犦牛犤牛犩牛犣牛犝牛&KR0008;牛
犘音麻郭云出巴中重千觔犦音雹郭云即犎牛也領
上肉犦胅起高二尺許如槖駝肉鞍一邊犍者日行三
百里交州合浦徐聞縣出此牛按犎牛漢順帝時疎勒
王來獻此犤音皮郭云犤牛庳小今之&KR3400;牛也又呼果
下牛出廣州高涼郡犩音危郭云即犪牛也如牛而大
肉數千觔出蜀中犣音獵郭云即旄牛也髀膝尾皆有
長毛按此牛角向前毛如白雪其長毛今人以為拂子
出荆䕫間犝音童無角牛犋古覓反未詳何牛也又曰
角一俯一仰觭皆踊觢黑脣犉黑眥牰黑耳犚黑腹牧
黑脚犈其子犢體長㸬絶有力欣犌觭音欺踊騰也謂
角騰起觢音誓犉閏旬反眥才細反目圈也犚音尉犈
音權體身也㸬匹外反犌音加
羊之屬多爾雅曰羊牡羒牝牂吳羊牝曰羒音墳又曰
夏羊牡羭牝羖郭云夏羊者黑羖䍽也臣疑今牡羊也
多出夏州羭音俞然今人呼牡羊為股音古又曰角不
齊觤音鬼又曰角三觠羷音險此謂羊角捲三匝者又
曰羳羊黃腹音煩又曰未成羊羜直吕反郭云俗呼五
月羔為羜又曰絶有力奮
狗之屬多爾雅曰犬生三猣二師一玂猣玂音宗祈又
曰未成毫狗郭云狗子未生㲦毛者又曰長喙獫短喙
猲獢駟驖云載獫猲獢獫音呼儉切猲音呼謁切獢音
呼驕切又曰絶有力狣音兆尨狗也
通志卷七十六
