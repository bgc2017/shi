通志卷四十二
宋右廸功郎鄭樵漁仲撰
禮略第一
吉禮上
郊天大雩明堂朝日夕月大䄍(臘)靈星
風師雨師及諸星等祠方丘(神州后土附)社稷
山川籍田先蠶
郊天
有虞氏禘黃帝(爾雅釋天云禘大祭也虞氏冬至大祭天於圓丘以黃帝配坐)而郊嚳
(夏正之月祭感生帝於南郊以嚳配焉)夏后氏禘黃帝而郊鯀商人禘嚳
而郊冥周制大司樂云冬日至祀天於地上之圓丘又
大宗伯職曰以禋祀昊天上帝禮神之玉以蒼璧其牲
及幣各随玉色牲用一犢幣用繒長一丈八尺(鄭康成注云曾)
(子問云制幣長丈八鄭約廵狩禮文也餘用幣長短皆准此)王服大裘其冕無旒尸
服亦然乘玉輅鍚繁纓十有再就建大常十有二斿以
祀罇及葅醢之器以瓦爵以匏藉神之席以藳秸及蒲
翦而不納(藳秸藉天神蒲越藉配帝)配以帝嚳其樂大司樂云凡樂
圜鍾為宫黃鍾為角太蔟為徵姑洗為羽靁鼔靁鼗孤
竹之管雲和之琴瑟雲門之舞冬日至於地上之圓丘
奏之其感生帝大傳曰禮不王不禘王者禘其祖之所
自出以其祖配之(王者先祖皆感太微五帝之精以生其神名鄭康成據春秋緯說蒼則靈)
(威仰赤則赤熛怒黃則含樞紐白則白招拒黑則叶光紀皆用歲之正月郊祭之盖特尊焉孝經云郊祀后稷)
(以配天配靈威仰也宗祀文王於明堂以配上帝汎配上帝也)因以祈穀其壇名泰壇
在國南五十里禮坤之玉用四珪有邸尺有二寸牲用
騂犢青幣配以稷其配帝牲亦用騂犢其樂大司樂云
乃奏黃鍾歌大吕舞雲門以祀天神(天神謂五帝及日月星辰王者又各)
(以夏正月祀其所受命之帝於南郊尊之也)日用辛(按禮記及春秋魯郊於建子月用辛)又王
者必五時迎氣者奉承天道從時訓人之義故月令於
四立日及季夏土德王日各迎其王氣之神於其郊(月令)
(云立春之日天子親率公卿諸侯大夫以迎春氣於東郊餘四氣皆然若以祖之所自出即禘祭靈威仰於南)
(郊一神而已若迎王氣之神即五神同祀之)其配祭以五人帝春以太皥夏
以炎帝季夏以黃帝秋以少昊冬以顓帝其壇位各於
當方之郊去國五十里内曰近郊為兆位於中築方壇
亦曰太壇而祭之禮神之玉按大宗伯云青珪禮東方
赤璋禮南方黃琮禮地則中央也白琥禮西方元璜禮
北方牲用犢及幣各随玉色樂與感帝同秦始皇既即
位以昔文公出獵獲黑龍此其水德之瑞用十月為歲
首色尚黑音尚大吕東游海上禮祀八神二世尊雍四
畤上帝(名其祭處曰畤也)春歲祠禱因泮凍秋涸凍冬塞祠五
月嘗駒及四仲之月祠每畤用駒四疋木寓龍一駟木
寓車馬一駟各如其帝色黃犢與羔各四珪幣各有數
皆生瘞埋無爼豆之具三年一郊常以十月上宿郊見
通舉火拜於咸陽之旁而衣尚白其用如常漢高帝立
二年冬敗項籍還入關問秦時上帝祠何帝也對曰四
帝有白青黃赤高帝曰乃待我而具五色遂立黑帝祠
名北畤有司進祠帝不親往悉召故秦祀官復置太祝
太宰皆如其故儀後四年詔御史令九天巫祠九天皆
以歲時祠宫中文帝即位詔有司增雍五畤路車各一
乘駕被具魯人公孫臣上書曰始皇以水德則漢當土
德其應黃龍見宜改正朔易服色尚黃明年黃龍見成
紀拜公孫臣為博士申明土德改歴服色事有司曰古
者天子夏親祠上帝於郊故曰郊夏四月詔郊祀上帝
始幸雍郊見五畤祠衣皆尚赤趙人新垣平上言長安
東北有神氣成五采若人冠冕焉宜祠上帝於是作渭
陽五帝廟明年四月帝親郊見五帝廟爟火舉若光屬
天於是貴平至上大夫文帝出長門(亭名)若見五人於道
北因其直立五帝壇人有告平詐偽遂誅平後渭陽長
門五帝使祠官領以時致禮不親往焉武帝即位初至
雍郊見五畤後常三歲一郊亳人謬忌曰天神貴者太
一太一佐曰五帝古者天子以春秋祭太一於東南郊
日一太牢凡七祭為壇開八通鬼道於是令太祝立太
一之祠於長安城東南郊常奉祠如忌方未幾又祠天
一自此方士之言興而迂怪之祠紛然起矣或以祀天
為名其實非郊天之事也宣帝神爵元年正月始幸甘
泉郊見泰畤修武帝故事三年幸雍祠五畤明年春幸
河東祠后土然未有定制元帝即位始定舊儀間歲正
月一幸甘泉郊泰畤又東至河東祠后土西至雍祠五
畤凡五奉泰畤后土之祠亦施恩澤時所過毋出田租
賜百戶牛酒或賜爵赦罪人成帝初即位丞相匡衡等
奏言先王祭天於南郊就陽之義也瘞地於北郊即陰
之象也往者孝武居甘泉宫即於雲陽立泰畤祭於宫
南今常幸長安郊見皇天反北之太陰祠后土反東之
少陽未合承天之意於是徙甘泉泰畤置於長安又言
今雍鄜密上下畤本秦氏各以其意所立非禮所載不
宜復修遂廢雍鄜密上下畤九天太一天一八神之屬
并餘淫祀陳寳等祠所不應禮者四百七十五所皆罷
初罷甘泉泰畤作南郊日大風壊甘泉竹宫折拔畤中
木十圍以上者百餘天子問劉向向曰家人尚不欲絶
種祠况於國乎且甘泉汾陰及雍五畤始立皆有神祗
感應然後營之誠未易動帝意恨之後以無繼嗣遂復
甘泉泰畤及雍五畤如故天子親郊禮如前又復長安
雍祠明著者半後成帝崩皇太后詔復南北郊長安如
故以順帝意哀帝立寢疾博召方士復甘泉泰畤祀如
故遣有司行事而禮祠焉平帝立王莽奏宜如建始所
行丞相匡衡等議復長安南北郊祀如故莽又頗改其
祭禮後漢建武元年光武即位為壇營於鄗之陽祭告
天地采用前漢元始中郊祭故事六宗羣神從祀未以
祖配天地共犢餘牲尚約二年正月制郊兆於雒陽城
南七里依鄗故事為圓壇八陛中又為重壇天地位其
上皆南面西上其外壇上為五帝位青帝位在甲寅赤
帝位在丙巳黃帝位在丁未白帝位在庚申黑帝位在
壬亥其外為壝重營皆紫以象紫宫有四通道以為門
日月在中營内南道日在東月在西北斗在北道之西
皆别位不在羣神列中八陛陛五十八醊五帝陛郭帝
七十二醊中營四門門五十四神外營四門門百八神
皆背營内嚮中營四門門封神四外營四門門封神四
凡千五百一十四神至七年五月詔三公曰漢當郊堯
其與羣臣議時御史杜林等上疏以為漢起不緣堯與
商周異宜從舊制以高帝配從之隴蜀平後乃增廣郊
祀高皇帝配食位在中壇上西面北上天地高皇帝黃
帝犢各一四方帝共用犢二日月北斗共牛一四營羣
神共牛四樂奏青陽朱明西皓元冥及雲翹育命舞中
營四門門用席十八外營四門門用席三十六皆莞簟
率一席三神日月北斗無陛郭醊既送神燎俎實于壇
南已地明帝即位永平二年以月令有五郊迎氣因采
元始故事兆五郊于雒陽四方中兆在未壇皆三尺階
無等立春日迎春東郊祭青帝勾芒立夏日迎夏南郊
祭赤帝祝融先立秋十八日迎黃靈于中兆祭黃帝后
土立秋日迎秋西郊祭白帝蓐收立冬日迎冬北郊祭
黑帝元冥車旗服飾各從方色魏文帝南廵在潁陰有
司為壇於繁陽故城庚午登壇受紱降壇視燎成禮未
有祖配明帝即位太和元年正月丁未郊祀武帝以配
天宗祀文帝於明堂以配上帝至景初元年十月乙邜
始營洛陽南委粟山為圓丘詔曰曹氏世系出自有虞
令祀圓丘以始祖帝舜配號圓丘曰皇皇帝天郊所祭
曰皇天之神以太祖武皇帝配十一月壬子冬至始祀
皇皇帝天於圓丘以始祖帝舜配自正始以後終魏代
不復郊祀(孫權初稱尊號於武昌祭南郊告天用元牡後自以居非土中不修設末年南郊追上父)
(堅尊號為吴始祖以配天後三嗣主終吴代不郊祀劉備章武元年即位設壇於成都武擔山南用元牡二年)
(十月詔丞相諸葛亮營南北郊于成都府)晉武帝南郊燎告未有祖配泰始
二年詔定郊祀南郊宜除五帝之座五郊同稱昊天上
帝各設一座而已(時羣臣議五帝即天也随時王氣而設號耳名雖有五其實一神南郊宜)
(除五帝座五郊同稱昊天從之)二月丁丑郊以宣皇帝配十一月有司
奏古者丘郊不異宜井圓方二丘更修壇兆二至合祀
是月庚寅冬至帝親祀圓丘於南郊是後圓丘方澤不
別立太康三年正月帝親郊祀皇太子皇子悉侍祠十
年十月詔曰孝經郊祀后稷以配天宗祀文王於明堂
以配上帝往者衆議除明堂五帝位考之於禮不正詩
序曰文武之功起於后稷故推以配天焉宣帝以神武
創業既以配天復以先帝配天可乎遂復南郊五帝位
東晉元帝即位於建康議立南郊於已地太常賀循定
制度多依漢及晉初之儀三月辛夘帝親郊祀饗如泰
始故事成帝咸和八年正月郊天則五帝之佐日月五
星二十八宿文昌北斗三台司命軒轅后土太一天一
太微勾陳北極雨師雷電司空風伯老人凡六十二神
從祀康帝建元元年正月辛未南郊帝親奉焉(祝文稱嗣天子)
(臣某)安帝元興四年應郊帝蒙塵于江陵朝議宜依周禮
宗伯攝事尚書右丞王納之曰郊天極尊非天子不祀
無使皇輿不得親奉時從納之議郊廟牲幣璧玉之色
雖有成文秦世多以駵駒漢則但云犢江左南北郊用
元牲明堂廟社用赤牲宋永初二年正月上辛帝親郊
祀三年九月司空羡之等奏高祖武皇宜配天郊詔可
孝武大明二年正月有司奏今月六日南郊輿駕親奉
至時或雨遂遷日有司行事(有司奏按魏代郊天値雨更用後辛晉代顧和亦云)
(更擇吉日南郊自魏已來多使三公行事)大明三年移郊兆於秣陵牛頭山
西在宫之午地(徐爰曰禮記燔柴於泰壇祭天也迎日於南郊就陽位也晉代過江郊悉在北)
(或南出道狹多於已地宋因而弗改今聖圖重造舊章畢新宜移郊正午以定天位也)大明五年
九月甲子有司奏郊祭用三牛孝武崩廢帝以郊舊地
為吉祥移置本處齊高帝受禪明年正月上辛有事南
郊而無配犧牲之色因晉宋故事建元四年武帝繼位
明年正月祀南郊自兹以後間歲而祀永明元年立春
前郊祀郊壇圓兆外内起瓦屋形制宏壯梁武帝即位
南郊為圓壇在國之南(壇高二丈七尺上徑十一丈下徑十八丈其外再壝四門)常
與北郊間歲正月皇帝致齋於萬夀殿上辛行事(吴操之云)
(啟蟄而郊郊在立春後何佟之云今之郊祀是報昔歲之功而祈今年之福故取歲首上辛不拘立春前後周)
(之冬至圓丘大報天也夏正又郊以祈農事故有啟蟄之說帝曰圓丘自是祭天先農即是祈榖祭昊天宜在)
(冬至祈榖則必湏啟蟄)用特牛一祀天皇大帝於壇上以皇考太
祖文帝配五帝天文從祀禮以蒼璧制幣除鬯祼(佟之啟按)
(鬯者盛以六彝覆以畫羃備其文飾施之宗廟今郊祀有祼恐乖尚質宜革之帝依此行)香用沉器
以陶匏素俎席用藁秸皇帝一獻再拜受福(帝以一獻為質三獻)
(為文自是天地之祭皆一獻為皇帝受福明上靈降祚臣下不敢同)太尉設燎壇於丙地
禮畢器席有司燒埋之五年迎五帝以始祖配十七年
帝以威仰魄寳俱是天神於壇則尊於下則卑且南郊
所祭天皇其五帝別有明堂之祀不煩重設又郊祀二
十八宿而無十二辰於義闕然南郊可除五帝祀加十
二辰與二十八宿各於其方為壇陳武帝永定元年受
禪修圓丘(壇高二丈二尺五寸廣一十丈)柴燎告天明年因以正月上
辛有事南郊以皇考德皇帝配除十二辰風師雨師及
五帝位間歲而祀文帝天嘉中改以高祖配復三獻之
禮宣帝即位以郊壇卑下更增廣之後魏道武帝即位
二年正月親祀上帝於南郊以始祖神元皇帝配壇通
四陛壝埓三重天位在上南面神元西面五帝以下天
文從食席用藁秸玉以四珪幣用束帛牲用黝犢後冬
至祭上帝於圓丘牲幣並同天賜二年四月復祀天于
西郊為方壇東為二陛土陛無等周垣四門門各依方
色為名置木主七於壇上牲用白犢黃駒白羊各一祭
之日帝御大駕至郊所立青門内近南西面朝臣及夫
人咸位於青門外后率六宫從黑門入列於青門内近
北並西面廪犧令掌牲陳於壇前女巫執鼓立於陛東
西面選帝七族子弟七人執酒在巫南西面北上女巫
陛壇搖鼓帝拜后肅拜内外百官拜祀訖乃殺牲七執
酒七人西向以酒灑天神主復拜如此者三禮畢而反
自後歲一祭孝文帝太和十二年親築圓丘於南郊北
齊每三年一祭以正月上辛禘祀昊天上帝於圓丘以
高祖神武帝配五精帝天文等從祀禮以蒼璧束帛蒼
牲九皇帝初獻太尉亞獻光禄卿終獻司徒獻五帝司
空獻日月五星二十八宿太常丞以下薦衆星後諸儒
定禮圓丘改以冬至祀之南郊則歲一祀以正月上辛
為壇於國南祀所感帝靈威仰以高祖神武皇帝配用
四珪幣如方色其上帝及配帝各用騂特牲一燎同圓
丘後周憲章多依周制正月上辛祀昊天上帝於圓丘
以其先炎帝神農氏配昊天上帝於其上五方上帝天
文並從祀又祀所感帝靈威仰於南郊以始祖獻侯莫
那配用牲各以方色皇帝乘蒼輅戴元冕備大駕而行
從祭者皆蒼服隋文帝受命再歲冬至日祀昊天上帝
於圓丘以太祖武元皇帝配五方上帝天文並從祀其
牲上帝配帝用蒼犢各一五帝日月用方色犢各一五
星以下羊豕各九孟春上辛祠感帝赤熛怒於南郊亦
以太祖武元帝配其禮四珪有邸牲用騂犢二煬帝大
業元年孟春祀感帝改以高祖文帝配餘並仍舊十年
冬至祀圓丘帝不齋于次詰朝備法駕至便行禮是日
大風帝獨獻上帝三公分獻五帝禮畢御馬疾驅而歸
唐武德初定令每歲冬至祀昊天上帝於圓丘以景帝
配五方上帝天文皆從祀(日月内官中官外官及衆星皆從祀)上帝及配
帝用蒼犢各一五方帝及日月用方色犢各一内官以
下加羊豕各九孟春辛日祈穀祀感帝于南郊以元帝
配牲用蒼犢二武德貞觀之制大享之外每歲立春立
夏季夏立秋立冬郊祀並依周禮其配食及星辰從祀
亦然貞觀中奉高祖配圓丘元皇帝配感帝餘依武德
制
大雩
周制月令建巳月大雩五方上帝(左氏傳曰龍見而雩角亢見時周之六月)
(陽氣盛常旱故雩為百穀以祈膏雨)其壇名曰雩禜於南郊之傍配以五
人帝(太昊配青帝炎帝配赤帝軒帝配黃帝少吴配白帝顓帝配黑帝)命樂正習盛樂
(月令云仲夏樂師修鞀鞞鼔均琴瑟管簫執干戚戈羽調竽笙竾簧飭鐘磬柷敔而俱作故曰盛樂也)舞
皇舞(析白羽為之形如帗也舞師云教皇舞帥而舞旱暵之事)月令命有司為民祈
祀山川百源百辟卿士有益於民者以祈穀實(天子雩上帝諸)
(侯雩山川卿士謂古之上公以下若勾龍社稷之類也何休注春秋公羊傳曰旱則君親之南郊以六事謝過)
(自責政不善歟使人失職與宫室崇歟婦謁盛歟苞苴行歟䜛夫昌歟使童男童女各八人而呼雩也按月令)
(本出於管子即周時人也至秦吕不韋編為吕氏春秋漢戴聖又集成禮記原其根本並周制)若國大
旱則司巫帥巫而舞雩若旱暵則女巫舞雩漢承秦滅
學雩禮廢旱太常禱天地宗廟(雜論曰劉歆致雨具作土龍)武帝元
封六年旱女子及巫丈夫不入市成帝五年六月始命
諸官止雨朱繩反縈社擊鼓攻之是後水旱常不和(干寶)
(曰朱絲縈社社太陰也朱火色也絲屬離天子伐鼔於社責羣陰也諸侯用幣於社請上公也伐鼔於朝退自)
(責也此昔人厭勝之術)後漢自立春至立夏盡立秋郡國上雨澤
若少郡縣各埽除社稷公卿官長以次行雩禮以求雨
(春秋繁露曰大旱雩祭而請雨大水鳴鼔而攻社)閉諸陽衣皂興土龍(山海經曰大荒)
(東北隅中有山名凶犂土邱應龍處南極殺蚩尤與夸父不得復上故下數旱而為應龍之狀乃得大雨郭璞)
(曰今之土龍本此氣應自然冥感非人所能)立土人舞僮二佾七日一變如
故事反拘朱索社代朱鼔禱賽以少牢如禮晉武帝咸
寧二年春旱因後漢舊典諸旱處廣加祈請五月祈雨
于社稷山川東晉穆帝永和中有議制雩壇於國南郊
之旁依郊壇近遠(阮諶云壇在巳地按得衛宏漢儀稱魯人為雩壇在城東南諸儒所說皆)
(云壇而今作墠又論語樊遲從遊于舞雩之下衛宏所說魯城東南舊跡猶在)祈上帝百辟旱
則祈雨大雩社稷山林川澤舞僮八佾凡六十四人皆
皂服持羽翳而歌雲漢之詩齊明帝建武二年旱雩以
武帝配饗於雩壇梁武帝天監元年有事雩壇(壇於南郊之左)
(高及廣輪四丈周十二丈四陛)帝以為雨既類陰而求之正陽其謬已
甚東方既非盛陽而為生養之始則雩壇應在東方祈
晴亦宜此地遂移於東郊十年帝又以雩祭燔柴以火
祈水於理為乖於是停用柴燎從坎瘞典(時議曹郎朱异議曰按周)
(宣雲漢之詩毛注有瘞埋之文不見燎柴之說若以五帝必柴則明堂又無其事)大同五年又
築雩壇於籍田兆内四月後旱則祈雨行七事(一理冤獄及失)
(職者二賑鰥寡孤獨三省徭輕賦四舉進賢良五黜退貪邪六命會男女恤怨曠七徹膳羞弛樂)天子
降法服七日乃祈社稷七日乃祈山林川澤常興雲雨
者七日乃祈羣廟之主于太廟七日乃祈古來百辟卿
士有益於人者七日乃大雩上帝徧祈前祈所有事者
大雩禮於壇用黃牯牛一祈五天帝及五人帝各依其
方以太祖配位於青帝之南五官配食於下七日乃去
樂又徧祈社稷山林川澤就故地處大雩國南除地為
墠舞僮六十四人皆衣皂服為八列各執羽翳每列歌
雲漢詩一章而畢旱而祈雨則報以太牢皆有司行事
(唯雩則不報也)若郡國縣旱請雨則五事同時並行(五事則謂黜退貪邪)
(以上如前議)守令皆齋潔三日乃祈社稷七日不雨更齋祈
如初三變仍不雨復齋祈其界山林川澤常興雲雨者
祈而澍亦各有報陳因梁故事武帝時以德皇帝配文
帝時以武帝配廢帝時以文帝配牲用黃牛而以清酒
四升洗其首其壇墠配饗歌舞皆如梁禮天子不親奉
則太宰太常光禄行三獻禮其法皆採齊建武二年舊
典後魏文成帝和平元年四月旱詔州郡於其界内神
無大小悉洒埽薦以酒脯年登之後各随本秩祭以牲
牢北齊以孟夏龍見而雩祭太微以五精帝於夏郊之
東為圓壇廣四十五尺高九尺四面各一陛為三壝外
營相去深淺并燎壇一如南郊若建午未申之月不雨
則使三公祈五帝於雩壇禮用玉帛有燎不設樂選伎
工端絜善謳詠者使歌雲漢之詩於壇南其儀如郊禮
隋制雩壇國南十三里啓夏門外道左高一丈周二十
丈孟夏龍見則雩五方上帝配以五人帝於上以太祖
配饗五官從祀於下牲用犢十各依方色若京師孟夏
後旱則祈雨行七事(如梁之七亊)七日祈嶽鎮海瀆及諸山
川能興雲雨者又七日祈社稷及古來百辟卿士有益
於人者又七日乃祈宗廟及古帝王有神祠者又七日
乃修雩祈神州又七日仍不雨復從嶽瀆以下祈禮如
初秋分以後不雩但禱而已皆用酒脯初請後二旬不
雨者即徙市禁屠皇帝御素服避正殿减膳撤樂或露
坐聽政百官斷傘扇令家人造土龍雨則命有司報州
縣祈則理冤獄存鰥寡孤獨掩骼埋胔絜齋祈于社稷
七日乃祈界内山川能興雲雨者徙市斷屠雨亦有報
唐武德初定令每歲孟夏雩祀昊天上帝於圓丘景皇
帝配牲用蒼犢二五方上帝五人帝五官並從祀用方
色犢十貞觀雩祀於南郊顯慶禮於圓丘開元十一年
孟夏後旱則祈雨審理冤獄賑恤窮乏掩骼埋胔先祈
嶽鎮海瀆及諸山川能興雲雨者皆於北郊遙祭而告
之又祈社稷又祈宗廟每月七日皆一祈不雨還從嶽
瀆如初旱甚則大雩秋分後不雩初祈後一旬不雨即
徙市禁屠殺斷扇造大土龍雨足則報祀祈用酒脯醢
報准常祀皆有司行事
明堂
黃帝拜祀上帝于明堂或謂之合宫其堂之制中有一
殿四面無壁以茅盖通水水圜宫垣為複道上有樓從
西南入名昆侖天子從之入以拜祀唐虞祀五帝於五
府蒼曰靈府赤曰文祖黃曰神計白曰明紀黑曰元矩
夏后氏曰世室商人曰重屋周人曰明堂其制度詳於
禮經漢武帝元封五年祠太一五帝於明堂上座高皇
帝對之牲以太牢天子從昆侖道入始拜明堂如郊禮
禮畢燎堂下其明堂制從公玉帶所上黃帝時圖也後
漢光武建武三十年初營明堂明帝永平二年正月辛
未初祀五帝於明堂光武帝配五帝座位堂上各處其
方黃帝在未皆如南郊之位光武位在青帝之南少退
西面牲各一犢奏樂如南郊章帝元和二年二月壬申
宗祀五帝於孝武所作汶上明堂光武帝配如洛陽明
堂禮癸酉更告祀高祖太宗世宗中宗世祖顯宗於明
堂各一太牢安帝延光三年祀汶上明堂如元和故事
初建武營明堂其制上圓下方八窗四閨九室十二座
三十六戶七十二牖魏明帝太和元年正月丁未宗祀
文帝於明堂以配上帝祝稱天子臣某晉武帝泰始二
年正月丁丑宗祀文皇帝於明堂以配上帝又議明堂
宜除五帝之座同稱昊天上帝各設一座而已十年十
月詔復明堂五帝位東晉孝武帝太元十三年正月後
辛祀明堂車服之儀率遵漢制出以法駕服以衮冕宋
孝武大明五年依漢汶上儀設五帝位太祖文帝對饗
祭皇天上帝鼎俎彛簋一依太廟禮堂制但作大殿屋
十二間以應一周之數其餘煩雜一皆除之六年正月
帝親奉明堂祭五時帝以太祖配齊高帝建元元年七
月祭五帝之神於明堂有功德之君配明堂制五室從
王儉之議也明帝永泰元年有司奏以武帝配梁祀五
帝於明堂服大裘冕罇以瓦俎豆以純漆牲以特牛餚
膳准二郊若水土之品蔬菜之屬猶宜以薦郊所無者
並從省行禮自東郊而升從青帝始止一獻清酒無黍
肉之禮請停灌及授俎十二年毁宋太極殿以其材為
明堂十二間基准太廟以中央六間安六座悉南向東
來第一青帝第二赤帝第三黃帝第四白帝第五黑帝
配帝總配五人帝在阼階東上北向大殿後為小殿五
間以為五佐室焉陳祀昊天上帝五帝於明堂牲以太
牢粢盛六飯鉶羹蔬備薦焉武帝以德帝配文帝以武
帝配廢帝以文帝配堂制殿屋十二間中央六間依前
代安六座四方帝各依其方黃帝居坤維而配饗坐依
梁法後魏文帝太和十三年四月經始明堂改營太廟
遷洛之後宣武永平延昌中欲建明堂而議者或云五
室或云九室至明帝神龜中復議之元义執政遂營九
室値亂不成宗配之禮迄無所設北齊採周官考工記
為五室後周採漢三輔黃圖為九室並終不立隋文帝
開皇中議立明堂時將作大匠宇文愷依月令造明堂
木樣以獻帝異之然以衆議不定故不成終隋代祀五
方上帝於明堂常以季秋在雩壇上而祀其用幣各依
其方人帝各在天帝之左太祖在太昊南西向五官在
庭各依其方牲用犢十二皇帝太尉司農行三獻禮于
青帝及太祖自餘皆有司助奠五官位於堂下行一獻
禮有燎其省牲進熟如南郊儀唐武德初定令每歲季
秋祀五方上帝於明堂元帝配五人帝五官並從祀迄
于貞觀之末未議立明堂季秋大享則於圓丘行事永
徽三年又奉太宗配祠明堂有司遂以高祖配五天帝
太宗配五人帝下詔造明堂内出九室之樣顯慶元年
禮官議太宗不當配五人帝太尉長孫無忌等議以高
祖躬受天命奄有神州為國始祖抑有舊章太宗道格
上元功清下黷拯率土之塗炭布大造於生靈請准詔
書宗祀於明堂以配上帝從之乾封初復議立明堂或
云九室或云五室以議不定又止武后垂拱四年二月
毁東都之乾元殿就其地造明堂因下詔曰時既沿革
莫或相遵自我作古用適於事今以上堂為嚴配之所
下室為布政之居來年正月一日可於明堂宗祀三聖
以配上帝其月明堂成號為萬象神宫天授二年正月
乙酉日南至親祀明堂合祭天地以周文王及武氏先
考妣配百神從祠並於壇位以茅布席而祀武太后又
於明堂後造佛舍高百餘尺始造為大風振倒俄又重
營其功未畢證聖元年正月丙申夜佛堂災延燒明堂
至明而盡未幾復令依舊規制重造明堂凡高二百九
十四尺東西南北廣三百尺上施寳鳳俄以火珠代之
明堂之下圍遶施鐵渠以為辟雍之象天冊萬歲二年
三月造成號為通天宫四月又行親享之禮大赦改元
為萬歲通天明年九月又享於通天宫開元五年幸東
都將行大享之禮以武太后所造明堂有乖典制遂拆
依舊造乾元殿每臨御依正殿禮自是駕在東都常以
元日冬至於乾元殿受朝賀季秋大享依舊於圓丘行
事其大享儀具開元禮
朝日夕月
周制以柴祀日月星辰日壇曰王宫月壇曰夜明牲幣
俱赤樂與祭五帝同禮神之玉以珪璧王搢大圭執鎮
圭繅藉五采五就以朝日王服元冕所以尚質自朝至
暮行祭之禮先以牲幣於柴上而燔之升煙於天以同
五帝之義凡祭日月歲有四焉迎氣之時祭日於東郊
祭月於西郊一也二分祭日月二也祭義云郊之祭大
報天而主日配以月三也月令十月祭天宗合祭日月
四也覲禮禮日於南門之外禮月於北門之外漢武帝
立二十八年始郊太一朝日夕月改周法不俟二分於
東西郊常以郊泰畤質明出行竹宫東向揖日其夕西
向揖月魏文帝議其煩䙝似家人之事乃以黃初二年
正月乙亥朝日於東門之外前史又以正月非二分之
義秘書監薛靖論云按周禮朝日無常日鄭元云用二
分秋分之時月多東升西向拜之背實遠矣朝日宜用
仲春之朔夕月宜用仲秋之朏淳于睿駁之引禮記云
祭日於東祭月於西以端其位周禮秋分夕月並行於
上代西向拜月雖如背實亦猶月在天而祭之於坎不
復言背也猶如天子東西遊幸拜宫猶北向朝拜寧得
以背實為疑明帝太和元年二月丁亥朔朝日于東郊
八月己丑夕月于西郊始為得禮晉因之武帝太康二
年有司奏春分朝日寒温未適不可親出詔曰頃方難
未平故每從所奏今戎事已息此禮為大遂親朝日後
周以春分朝日於東門外為壇如其郊用特牲青幣青
圭有邸皇帝乘青輅及祀官俱青冕執事者青弁司徒
亞獻宗伯終獻燔燎如圓丘秋分夕月於國西門外為
壇於坎中方四丈深四尺燔燎禮如朝日隋因之開皇
中於國東春明門外為壇如其郊每以春分朝日又以
國西開遠門外為坎深三尺廣四丈為壇於坎中高一
尺廣四尺每以秋分夕月牲幣與周同唐二分朝日夕
月於國城東西各用方色犢
大䄍(臘)
䄍者索也自伊耆之代而有其禮古之君子使之必報
之是報田之祭也其神神農初為田事故以報之夏氏
曰嘉平商曰清祀周因之後名大䄍以歲十二月合聚
萬物而索享之其樂則龡豳頌擊土鼓其服則皮弁素
服又云黃衣黃冠而祭息田夫也故既䄍君子不興功
秦初因曰臘後復曰嘉平漢復曰臘季冬之月星廻歲
終隂陽以交勞農大享臘魏因之高堂隆議臘用日云
王者各以其行之盛而祖以其終而臘水始於申盛於
子終於辰故水行之君以子祖以辰臘火始於寅盛於
午終於戍故火行之君以午祖以戌臘木始於亥盛於
卯終於未故木行之君以卯祖以未臘金始於已盛於
酉終於丑故金行之君以酉祖以丑臘土始於未盛於
戌終於辰故土行之君以戌祖以辰臘今魏土德而王
宜以戌祖辰臘博士秦靜議曰坤為土土位西南黃精
之君盛德在未故魏以未祖易曰坤利西南得朋東北
喪朋丑者土之終故以丑臘終而復始乃終有慶宜如
前以未祖丑臘奏可之宋氏以水德王故祖以子臘以
辰後周常以十月䄍隋初因周亦以孟冬下亥䄍百神
開皇四年詔曰前周歲首今之仲冬建亥之月大䄍可
也後周以夏后之時行姬氏之䄍考之前代於義有違
其十月行䄍者停可以十二月為臘始革前制唐貞觀
十一年房元齡等議曰按月令䄍法唯祭天宗近代䄍
五天帝五人帝五地祗皆非古典今並除之季冬寅日
䄍祭百神於南郊大明用犢二籩豆各四簋簠㽅俎各
一神農及伊耆氏各用少牢一籩豆等與大明同后稷
及五方十二次五官五方田畯五嶽四鎮四海四瀆以
下方别各用少牢一其日祭井泉於川澤之下用羊一
夘日祭社稷於社宫二十八宿五方之山林川澤邱陵
墳衍原隰鱗羽臝毛介水墉坊郵表畷貓虎及龍麟朱
鳥白虎元武方別各用少牢一每座籩豆各二簋簠㽅
俎各一䄍祭凡百八十七座當方年穀不登則闕其祀
䄍之明日又祭社稷於社宫如春秋二仲之禮開元中
制儀季冬臘日䄍百神於南郊之壇若其方不登則闕
之其儀具開元禮
靈星
周制仲秋之月祭靈星於國之東南漢興八年有言周
興而邑立后稷之祠於是高帝命郡國縣邑立靈星祠
常以歲時祠以牛言祠后稷而謂之靈星者以后稷又
配食星也舊說星謂天田星也一曰龍左角為天田主
穀乃於壬辰位祠之壬為水辰為龍就其類也縣邑令
長侍祠舞者童男十六人舞象教田初為芟除次耕種
次芸耨驅爵及穫刈舂簸之形象成功也東晉靈星配
饗南郊不特置祀唐開元禮立秋之後祀靈星於國城
東南天寶四載勑升為中祠
風師雨師及諸星等祠
周制大宗伯以實柴祀日月星辰以槱燎祀司中司命
風師雨師月令立春後丑日祭風師於國城東北立夏
後申日祀雨師於國城西南秋分日享夀星於南郊立
冬後亥日祀司中司命司民司禄於國城西北後漢以
丙戌日祀風師於戍地以己丑日祀雨師於丑地牲用
羊豕又於國都南郊立老人星廟常以仲秋祀之立心
星廟于城南常以季秋祀之晉以仲春月祀于國都遠
郊老人星廟季秋祀心星于南郊壇心星廟東晉以來
配饗南郊不復特立隋令太史局常以二月八日於署
廷中以太牢祠老人星兼祀天皇大帝天一太一日月
五星勾陳北極北斗三台二十八宿丈人星孫星都四
十六座凡應合祀享官示大毉給除穢氣散藥先齋一
日服之以自潔唐開元二十四年七月勅所司特置夀
星壇常以千秋節日修其祠典又勅夀星壇宜祭老人
星及角亢七宿著之常式其儀具開元禮天寶四載勅
風伯雨師並宜升入中祠仍令諸郡各置一壇因春秋
祭社之日同申享祀至九月勅諸郡風伯壇置在壇之
東雨師壇之西各稍北三數十步其壇卑小於社壇其
祭官准祭社例取太守下充
方丘(神州后土附)
夏以五月祭地祗商以六月周制大司樂云夏日至禮
地祇於澤中之方丘其丘在國之北禮神之玉以黃琮
牲用黃犢幣用黃繒王及尸同服大裘配以后稷其樂
則大司樂云凡樂函鐘為宫太蔟為角姑洗為徵南吕
為羽靈鼔靈鼗孫竹之管空桑之琴瑟咸池之舞夏日
至於澤中之方丘奏之若樂八變則地祇皆出可得而
禮矣其神州地祇謂王者所卜居吉土五千里之内地
名也玉用兩珪五寸有邸牲用黝犢幣用黑繒壇於北
郊築土為壇名曰泰折配亦以后稷其樂奏太蔟歌應
鐘舞咸池以祭地祇備五齊七獻王每獻酒皆作樂一
終漢高帝定天下百度草創詔御史置祠祀官女巫其
梁山巫主祠天地武帝即位曰朕親郊上帝而后土無
配則禮不答也有司與太史令談祠官寬舒議之於是
東幸汾陰男子公孫滂洋等見汾旁有光如絳遂立后
土祠於汾隂脽上澤中為五壇壇一黃犢以高帝配牢
具已祠盡瘞而從祀者衣尚黃始用樂舞帝親望拜如
上帝禮至宣帝修武帝故事間歲正月一日至河東祠
后土成帝建始初徙河東后土於長安北郊後以帝無
繼嗣復汾隂后土如故帝崩皇太后詔復北郊長安平
帝立地與天合祭於南郊壇後漢光武中元元年營北
郊祀地祇在雒陽城北四里為方壇四陛遷呂太后於
園上薄太后尊號曰高后以配地祇正月辛未别祀地
祇於南郊位南面西上高皇后配西面北上皆在壇上
地理羣神從食皆在壇下中嶽食在未四嶽各在其方
海東河西濟北淮東江南山川各在其方高后用犢各
一五嶽共牛一四海四瀆共牛一羣神共牛二樂如南
郊既送神瘞俎實于壇北明帝永平二年正月上丁祀
南郊畢次郊魏明帝景初元年詔祀方丘所祭曰皇皇
后地以舜妃伊耆氏配北郊所祭曰皇地之祇以武宣
皇后配晉武帝受禪後泰始二年定郊祀北郊以先后
配是年有司奏古者丘郊不異遂并圓方二丘於南郊
更修壇兆其二至之祀合於二郊十一月庚寅帝親祠
於南郊自後方澤不別立東晉元帝太興二年北郊未
立地祇共在天郊明帝太寧三年七月始詔立北郊未
及建而帝崩成帝咸和八年於覆舟山南立北郊從祀
則五嶽四望四海四瀆五湖五帝之佐沂山嶽山白山
霍山醫無閭山蔣山松江會稽山錢塘江先農凡四十
四神江南諸小山盖江左所立如漢西京關中小水皆
有祭秩是月辛未祀北郊以宣穆張后配地魏氏故事
非晉舊也康帝建元元年正月辛未南郊辛巳北郊帝
皆親奉宋武帝永初二年親南北郊孝武帝大明三年
移北郊於鍾山北原與南郊相對後還舊處齊高帝受
禪建元二年正月次辛北郊犧牲之色因舊不改而無
配武帝永明三年議用次辛車服之儀率遵漢制梁武
帝制北郊為方壇於國之北常與南郊間歲正月上辛
以一特牛祀后土於壇上以德后配禮以黃琮五官先
農五嶽及國内山川皆從祀其南郊明堂用沉香取天
之質陽所宜也北郊用上和香以地於人親宜加雜馥
天監十六年有事北郊八座奏省除四望松江浙江五
湖等座其鍾山白石山既土地所在並留之如故帝行
一獻之禮陳武帝亦以間歲正月上辛用特牛一祀於
北郊以皇妣昭后配及文帝天嘉中南郊改以高祖配
北郊以德皇帝配宣帝即位以郊壇卑下更增廣之後
魏道武瘞地於北郊以神元竇皇后配壇兆制同南郊
五嶽名山在中壝内四瀆大川在外壝内后土神元后
共用黑牲一玉用兩珪有邸幣用束帛五嶽等共牛一
祭畢瘞牲體於壇北亥地北齊制圓丘方澤並三年一
祭謂之禘祀以夏至之日禘崑崙皇地祇於方澤以武
德皇后配其神社稷岱嶽沂鎮會稽鎮云云山亭亭山
蒙山羽山嶧山崧嶽霍嶽衡鎮荆山内方山大別山敷
淺原山桐栢山陪尾山華嶽大嶽鎮積石山龍門山江
山岐山荆山嶓冢山壺口山雷首山底柱山析城山王
屋山西傾朱圉山鳥鼠同穴山熊耳山敦物山蔡蒙山
梁山㟭山武功山太白山恒嶽毉無閭山鎮陰山白登
山碣石山太行山狼山封龍山漳山宣務山閼山方山
苟山狹龍山淮水東海泗水沂水淄水濰水江水南海
漢水穀水洛水伊水漾水沔水河水西海黑水澇水渭
水涇水酆水濟水北海松水京水桑乾水漳水呼沲水
衛水洹水延水並從祀其神州位青陛之北寅地社位
赤陛之西未地稷位白陛之南庚地自餘並内壝之内
内向各如其方合用牲十二儀同圓丘後周祭后土地
祇於國北郊六里為壇以神農配后土之祇神州壇在
其右以獻侯莫那配焉隋因周制夏至之日祭皇地祇
於宫城北郊十四里方壇之上以太祖配神州迎州冀
州戎州拾州柱州宫州咸州揚州其九州山川林澤邱
陵墳衍原隰皆從祀地祇及配帝等牲用黃犢二神州
以下用方色犢一九州山海墳衍等加羊豕各九孟冬
祭神州於北郊亦以太祖武元皇帝配牲用犢二凡大
祀養牲在滌九旬中祀三旬小祀一旬昊天五帝日月
星辰地祇神州宗廟社稷為大祀星辰五祀四望為中
祠司中司命風師雨師諸星山川為小祀其牲方色難
備者聽以純色代煬帝大業元年孟冬祀神州改以高
祖文帝配唐制夏日至祭皇地祇于宫城之北郊十四
里為方丘壇因隋制以景帝配神州五方嶽鎮海瀆山
林川澤邱陵墳衍原隰皆從祀地祇及配帝牲用黃犢
二神州用黝犢一嶽鎮以下加羊豕各五孟冬祭神州
於北郊景帝配牲用黝犢二貞觀中奉高祖配地郊永
徽中許敬宗等奏祭地之外別有神州謂之北郊殊無
典據遂廢神州之祀乾封初又詔依舊祀神州二年詔
以高祖太武皇帝崇配方丘等祀太極元年正月初將
有事于南郊有司議唯祭昊天上帝續議設皇地祇位
開元二十一年夏日至祀皇地祇于方丘以高祖配立
冬祭神州于北郊以太宗配時房元齡議以神州者國
之所託餘八州則義不相及今請除八州惟祭皇地祇
及神州以正祀典開元十一年上自東都將還西京便
幸并州至十二年二月二十二日祠后土于汾隂睢上
太史奏榮光出河休氣四塞祥雲繞壇日揚其光二十
年車駕欲幸太原中書令蕭嵩上言去十一年親祠后
土為蒼生祈穀自是神明昭祐累年豐登有祈必報禮
之大者且漢武親祠睢上前後數四伏請准舊年事至
后土行報賽之禮從之
社稷
顓帝祀共工氏子勾龍為社烈山氏子柱為稷高辛氏
唐虞夏皆因之商湯為旱遷柱而以周棄代之欲遷勾
龍無可繼者故止周制天子立三社祭法云王為羣姓
立社曰太社於庫門内之西立之王自為立社曰王社
於籍田立之亡國之社曰亳社廟門之外立之諸侯立
三社祭法云諸侯為百姓立社曰國社於臯門之西立
之自為立社曰侯社亦於籍田中立之而亦立亳社大
夫以下立一社祭法云大夫以下成羣立社曰置社今
之里社也但立名雖異其神則同皆以勾龍配之稷周
棄配之社者五土之神稷者於五土之中特指原隰之
祇援神契曰稷者原隰之中能生五穀之祇也社壇在
東稷壇在西俱北面壇築墻開四面門天子之社則以
五色土各依方色為壇廣五丈諸侯則但用當方之色
為壇皆植木以表其處又別為主以象其神大夫以下
但各以其地所宜之木而立之漢高帝初起禱豐枌榆
社二年東擊項籍還入關因命縣為公社後四年天下
定詔御史令豐謹理枌榆社其後又令縣常以春三月
及臘祠后稷平帝時王莽奏建立社稷自高祖除秦社
稷立漢社稷時已有官社以夏禹配而未立官稷至此
始立之稷種穀樹徐州牧歲貢五色土一斗後漢光武
建武二年立太社稷于洛陽在宗廟之右皆方壇無屋
有墻有門而已二月八月及臘一歲三祀皆太牢具使
有司祠郡縣皆置社稷太守令長侍祠牲用羊豕唯州
所治有社無稷以其使官也魏自漢後但太社有稷官
社無稷故常二社一稷也至明帝景初中立帝社明帝
祭社但稱皇帝晉武帝太康九年詔曰社實一神其并
社之祀東晉元帝建武元年又依洛京立二社一稷宋
仍晉舊無所改作梁社稷在太廟西依晉元帝所創有
太社帝社太稷凡三壇至大同初又加官社官稷為五
壇陳依梁而帝社以三牲首餘以骨體薦粢盛為六飯
粳以敦稻以牟黃粱以簠白粱以簋黍以瑚粢以璉後
魏天興二年置太社太稷帝社於宗廟之右為方壇四
陛以二月八月日用戊皆以太牢勾龍配社周棄配稷
並有司侍祠北齊立太社帝社太稷三壇於國右每仲
春仲秋元辰及臘各以一太牢祭焉皇帝親祭則司農
卿省牲進熟司空亞獻司農終獻後周立社稷於左帝
親祠則冡宰亞獻宗伯終獻隋文帝開皇初建社稷並
列於含光門内之右仲春仲秋吉戊各以一太牢祭牲
色用黑孟冬下亥又臘祭之州郡縣二仲月並以少牢
祭百姓亦各為社唐社稷亦於含光門内之右仲春仲
秋二時戊日祭太社太稷社以勾龍配稷以后土配武
太后天授三年九月為社至長安四年三月制社依舊
用八月神龍元年改先農壇為帝社壇於太壇西立帝
稷壇禮同太社太稷其壇不備方色異於太社又其年
五月詔於東都建置太社天寳三載二月詔社稷列為
中祀頗紊大猷自今以後升為大祀
山川
黃帝祭山川為多虞氏秩于山川徧于羣神周制四坎
壇祭四方以血祭祭五嶽以埋沈祭山林川澤一歲凡
四祭一者謂迎氣時二者郊天時三者大雩時四者大
䄍時皆因以祭之秦并天下令祠官所常奉名山大川
鬼神可得而序於是自崤以東名山大川祠山曰太室
恒山泰山會稽湘山水曰淮濟春以脯酒為歲禱因泮
凍秋涸凍冬塞其牲用牛犢各一牢具圭幣各異自華
以西名山七曰華山薄山嶽山岐山吴山鴻冢瀆山蜀
之岷山也名川四曰河祠臨晉沔祠漢中湫淵祠朝那
江水祠蜀亦春秋泮涸禱塞如東方山川而牲亦牛瀆
圭幣各異而四大冡鴻岐昊嶽皆有嘗禾其河加有嘗
醪此皆在雍州之域近天子都故加車一乘駵駒四㶚
滻灃澇涇渭長水皆不在大山川數以近咸陽盡得比
山川祠而無車乘駵駒之加漢孝文十二年五穀不登
詔增修山川羣祀武帝因廵狩禮其名山大川用駒者
悉以木偶馬代行遇親祠者乃用駒後漢章帝元和二
年詔祀山川百神應禮者魏文帝黃初三年禮五岳四
瀆咸秩羣祀瘞沈圭璋宋孝武帝大明七年六月有司
奏奠祭霍山殿中郎邱景先議宜使太常持節牲以太
牢之具羞用酒脯時穀禮以赤璋纁幣器用陶匏藉用
茅席梁令郡國有五嶽者置宰祀三人及有四瀆若海
應祀者皆以孟春仲冬祀之後魏明元帝立五嶽四瀆
廟於桑乾水之陰春秋遣有司祭其餘山川諸神三百
二十四所每歲十月遣祠官詣州鎮徧祠有水旱災厲
則牧守各随其界内而祈謁王畿内諸山川有水旱則
禱之太武帝南征造恒山祀以太牢浮河濟祀以少牢
過岱宗祀以太牢遂臨江登瓜步而還後周大將出征
遣太祝以羊一祭所過名山大川隋制祀四鎮東鎮沂
山西鎮吴山南鎮會稽山北鎮毉無閭山冀州鎮霍山
並就山立祠祀四海東海於會稽縣界南海於南海鎮
南並近海立祠及四瀆並取側近巫一人主知洒埽並
令多植松柏唐武德貞觀之制五嶽四鎮四海四瀆年
別一祭各以五郊迎氣日祭之東嶽岱山祭於兖州東
鎮沂山祭於沂州東海祭於萊州東瀆大淮祭於唐州
南嶽衡山於衡州南鎮會稽山於越州南海於廣州南
瀆大江於益州中嶽嵩山於洛州西嶽華山於華州西
鎮吴山於隴州西海及西瀆大河於同州北嶽恒山於
定州北鎮醫無閭山於營州北海及北瀆大濟於洛州
其牲皆用太牢祀官以當界都督刺史充先天二年封
華嶽神為金天王開元十三年封泰山神為天齊王天
寳五載封中嶽神為中天王南嶽神為司天王北嶽神
為安天王六載河瀆封為靈源公濟瀆封為清源公江
瀆封為廣源公淮瀆封為長源公會稽山為永興公嶽
山為成德公霍山為應聖公醫無閭山為廣寧公八載
閏六月封太白山為神應公其九州鎮山除入諸嶽外
並宜封公十載正月以東海為廣德王南海為廣利王
西海為廣潤王北海為廣澤王分命卿監詣嶽瀆及山
取三月十七日一時備禮兼冊祭其祭儀具開元禮
籍田
周制天子孟春之月乃擇元辰親載耒耜置之車右帥
公卿諸侯大夫躬耕籍田千畝於南郊冕而朱紘躬秉
耒天子三推以事天地山川社稷先古以為醴酪粢盛
於是乎取之漢文帝制曰農天下之本遂開籍田朕躬
耕以給宗廟粢盛漢舊儀云春始東耕於籍田官祀先
農以一太牢百官皆從賜三輔二百里内孝悌力田三
老帛種百穀萬斛為立籍田倉置令丞穀皆以給天地
宗廟羣神之祀以為粢盛景帝詔曰朕親耕為天下先
昭帝幼即位耕於勾盾弄田後漢明帝永平中二月東
廵耕於下邳章帝元和中正月北廵耕於懷縣其籍田
儀正月始耕常以乙日祠先農及耕於乙地晝漏上水
初納執事告祠先農已享耕時有司請行事就耕位天
子三公九卿諸侯百官以次耕推數如周法力田種各
耰訖有司告事畢是月命郡國守皆勸民始耕魏氏雖
天子親耕籍田而藩鎮闕諸侯百畝之禮晉武帝太始
四年正月丁亥帝躬耕籍田于東郊詔曰近代以來籍
田止於數步之中空有慕古之名曾無供祀訓農之實
而有百官車徒之費今循千畝之制當與羣公卿士躬
稼穡之艱難以帥先天下於東郊之南洛水之北乘輿
御木輅以耕以太牢祀先農自惠帝之後其禮遂廢東
晉元年將修耕籍事終不行宋文帝元嘉二十一年將
親耕先立春九日司空大司農京尹令尉度官之辰地
八里之外整制千畝中開阡陌立先農壇於中阡西陌
南設御耕壇於中阡東陌比將耕宿青幕于耕壇之上
皇后帥六宫之人出穜稑之種付籍田令耕日太祝令
以一太牢祀先農如帝社儀孟春上辛後吉亥御乘耕
根三盖車駕蒼駟建青旂著通天冠青幘青衮佩蒼玉
蕃王以下至六百石皆衣青唯三臺武衛不耕不改章
服駕出如郊廟儀至籍田侍中跪奏至尊降車臨壇大
司農跪奏先農已享請皇帝親耕太史贊曰皇帝三推
三反於是羣臣以次耕王公及諸侯五推五反孤卿大
夫七推七反士九推九反籍令率其屬耕終畝灑種即
耰禮畢乃班下州縣悉具其禮焉齊武帝永平中耕籍
田用丁亥使御史乘馬車載耒耜從五輅後梁初依宋
齊禮以正月用事不齋不祭天監十二年武帝以啓蟄
而耕改用二月乃與百官御事並齋三日沐浴祼饗侍
中奉耒耜載於象輅以随木輅之後普通二年又移籍
田於建康北岸築兆域如南北郊別有望耕臺在壇東
帝親耕畢登此臺以觀公卿之推反後魏太武帝天興
二年春始躬耕籍田祭先農用羊一北齊籍田於帝城
東南千畝内種赤粱白穀大豆赤黍小豆黑穄麻子大
麥小麥色别一頃自餘一頃地中通阡陌作祠壇於陌
南阡西廣輸三十六尺四陛三壝四門又為大營於外
設御耕壇於阡東陌北每歲正月上辛後吉亥祀先農
神農氏於壇上無配饗祭訖親耕隋制於國南十四里
啟夏門外置地千畝為壇行籍田之禮播植九穀納于
神倉以擬粢盛穰藁以餉犧牲唐貞觀三年正月二十
一日太宗親祭先農籍于千畝之甸武后改籍田壇為
先農壇神龍初復改先農壇為帝社壇開元二十三年
二月親祠神農于東郊勾芒配禮畢躬御耒耜籍于千
畝之甸時有司進儀注天子三推公卿九推庶人終畝
明皇欲重勸耕籍遂進耕五十餘步盡壠乃止耕畢輦
還齋宫大赦侍耕執牛官皆加級賜帛其儀備開元禮
先蠶
周制仲春天官内宰詔后帥外内命婦治蠶于北郊以
為祭服天子諸侯必有公桑漢皇后蠶于東郊後漢皇
后四月帥公卿列侯夫人蠶祠先蠶禮以少牢魏文帝
黃初七年皇后蠶于北郊依周典也晉武帝太康六年
蠶於西郊與籍田對其方也先蠶壇高一丈方二丈為
四出陛陛廣五尺在皇后採桑壇東南帷宫外門之外
而東南去帷宫盖十丈在蠶室西南桑林在其東取列
侯妻六人為蠶母蠶將生擇吉日皇后著十二筓步搖
依漢魏故事衣青衣乘油畫雲母安車駕六騩(音貴)馬女
尚書著貂蟬佩璽陪乘載筐鈎公主三夫人九嬪世婦
諸太妃太夫人及縣鄉君郡公侯特進夫人外世婦命
婦皆步搖衣青各載筐鈎從蠶先桑二日蠶宫生蠶著
簿上躬桑日皇后未到太祝令質明以太牢告祠謁者
一人監祠祠畢撤饌頒餘胙於從桑及奉祠者皇后至
西郊升壇公主以下陪列壇東皇后東面躬桑採三條
諸妃公主各採五條鄉縣以下各採九條悉以桑授蠶
母還蠶室事訖皇后還便座公主以下乃就位設饗宴
賜絹各有差江左至宋孝武大明四年始於臺城西白
石里為蠶所設兆域置大殿又立蠶觀北齊為蠶坊於
京城北之西去皇宫十八里外有蠶宫方九十步墻高
一丈五尺其中起蠶室二十七口別殿一區置蠶宫令
丞宦者為之每歲季春穀雨後吉日使公卿以一太牢
祠先蠶黃帝於蠶壇上無配如祀先農禮訖皇后因親
桑於壇備法駕服鞠衣乘重翟帥六宫升桑壇東陛即
御座女尚書執筐女尚衣執鈎立壇下皇后降自東陛
執筐者處右執鈎者居左蠶母在後乃躬桑三條訖升
壇即御座内命婦以次就桑服鞠衣者採五條展衣七
條褖衣九條以授蠶母還蠶室切之授世婦灑一簿凡
應桑者並復本位后乃降壇還便殿改服設勞酒頒賚
而還後周制皇后乘翠輅率六宫三妃三&KR0008;(音&KR0008;婦官名)御
媛御婉三公夫人三孤内子至蠶所以一少牢親祭進
奠先蠶西陵氏神禮畢降壇令二嬪為亞獻終獻因以
躬桑隋制先蠶壇於宫北三里為壇高四尺季春上已
皇后服鞠衣乘重翟率三夫人九嬪内外命婦以一太
牢制幣祭先蠶於壇上用一獻之禮祭訖就桑位於壇
東面尚功進金鈎典制奉筐皇后採三條反鈎命婦各
依班採五條九條世婦於蠶母受切桑灑訖皇后乃還
唐顯慶元年三月辛巳皇后武氏先天三年三月辛夘
皇后王氏乾元二年三月己巳皇后張氏並有事於先
蠶其儀備開元禮
通志卷四十二
