通志卷五十三
宋右廸功郎鄭樵漁仲撰
職官略第三
尚書省第五上(并總論尚書)
秦時少府遣吏四人在殿中主發書故謂之尚書尚猶
主也漢承秦置及武帝遊宴後庭始用宦者主中書以
司馬遷為之中間遂罷其官以為中書之職至成帝建
始四年罷中書宦者又置尚書五人一人為僕射四人
分為四曹通掌圖書祕記章奏之事及封奏宣示内外
而已其任尤輕至後漢則為優重出納王命敷奏萬機
盖政事之所由宣選舉之所由定罪賞之所由正斯乃
文昌天府衆務淵藪内外所折衷遠近所禀仰故李固
云陛下之有尚書猶天之有北斗斗為天之喉舌尚書
亦為陛下之喉舌斗斟酌元氣運平四時尚書出納王
命賦政四海令及左丞總領綱紀無所不統僕射及右
丞分掌廪假錢榖漢初尚書雖有曹名不以為號及靈
帝以侍中梁鵠為選部尚書於是始見曹名總謂之尚
書臺亦謂之中臺大事八座連名而有不合得建異議
二漢皆屬少府魏置中書有監監令遂掌機衡之任而
尚書之權漸减矣晉以後所掌略同八座丞郎初拜並
集都省交禮遷職又解交本漢制也至於晉宋唯八座
解交丞郎不復觧交也宋曰尚書寺居建禮門内亦曰
尚書省亦謂内臺每八座以下入寺門生随入者各有
差不得雜以人士凡尚書官大罪則免小罪遣出遣出
者百日無代人聽還本職其令及二僕射出行分道之
制與中丞同令僕各給威儀十八人自晉以後八座及
郎中多不奏事梁天監元年詔曰自禮闈陵替歴兹永
久郎寺偹員無取職事糠粃文案貴尚虛閑空有趨墀
之名了無握蘭之實曹郎可依昔奏事自是始奏事矣
又詔尚書中有疑事先於朝堂参議然後啟聞舊尚書
官不以為贈唯朱异卒特贈右僕射武帝寵之故也自
魏晉重中書之官居喉舌之任則尚書之職稍以疎遠
至梁陳舉國機要悉在中書獻納之任又歸門下而尚
書但聽命受事而已後魏天興元年置八部大人於皇
城四方四維面置一人以擬八座謂之八國各有屬官
分尚書三十六曹天賜元年罷尚書三十六曹别置武
歸修勤二職分主省務(武歸比郎中修勤比令史)至神䴥元年始置
僕射左右丞及諸曹尚書十餘人各居别寺北齊尚書
省亦有錄令僕射總理六尚書事謂之都省亦謂之北
省後濟北王以太子監國立大都督府與尚書省分理
衆事仍開府置佐後周無尚書隋及唐皆有其制略同
凡尚書省事無不總龍朔二年改尚書省為中臺咸亨
初復舊光宅元年改為文昌臺垂拱元年又改為都臺
咸通初復舊長安三年又改為中臺神龍初復為尚書
省(亦謂南省)都堂居中左右分司都堂之東有吏部戶部禮
部三行每行四司左司統之都堂之西有兵部刑部工
部三行每行四司右司統之凡二十四司分曹共理而
天下之事盡矣左右僕射各一人總統省事左丞一人
(掌轄吏部戶部禮部十二司事)右丞一人(掌轄兵部刑部工部十二司事)左右司郎中
各一人員外郎各一人(各掌付左右丞所管諸司亊)尚書六人(吏戶禮兵)
(刑工六部各一人)侍郎九人(吏部戶部兵部各二人餘各一人)郎中二十八人
(吏部戶部兵部刑部各二人餘各一人并左右司則三十人)員外郎二十九人(吏戶兵刑)
(四部及司勲各二人餘司各一人并左右司共三十一人)都事六人
臣謹按蔡質漢儀曰凡三公列卿將大夫五營校尉
行複道中遇尚書令僕射左右丞郎御史中丞侍御
史皆避車先相廽避衛士𫝊不得迕臺官臺官過乃
得去至晉宋以来尚書官上朝及下禁斷行人猶其
制也
錄尚書尚書令僕射(左右丞左右司郎中員外郎附)尚書總
序(八座附)郎官總序都事主事令史總序行臺
省總序
錄尚書(自漢武帝時左右曹諸吏分平尚書奏事知樞要者始領尚書亊張安世以車騎將軍霍光以)
(大將軍王鳳以大司馬師丹以左將軍並領尚書事後漢章帝以太傅趙憙太尉牟融並錄尚書事尚書有錄)
(名盖自喜融始亦西京領尚書事之任也和帝時太尉鄧彪為太傅錄尚書事位在三公上漢制遂以為常每)
(少帝立制置太傅錄尚書事猶古冢宰總已之義薨輙罷之鄧彪錄尚書事後以老病上還樞機職又李固張)
(禹張防並錄尚書事自魏晉以後亦公卿權重者為之職無不總晉宗室會稽王道子及世子元顯並錄尚書)
(事時道子為東錄元顯為西錄晉康帝時何充辭錄表曰成康中分置三錄王導錄其一荀崧陸曄各錄一條)
(事晉江左有四錄則四人参錄也凡重號將軍刺史皆得命曹授用唯不得施陳及加節宋孝武孝建中不欲)
(威權外假省錄大明末復置此後或置或省齊世錄尚書令並總領尚書臺二十曹為内臺主行遇諸王以下)
(皆禁駐號為錄公齊明帝為宣成王錄尚書廢帝昭業思蒸魚太官以無錄公命不與高帝崩遺詔以褚彦回)
(錄尚書事江左以来無單為錄者有司擬立優策王儉議宜有策書乃從之北齊錄尚書一人位在令上掌與)
(令同俱不糺察自隋而無)
尚書令(商湯制官有冢宰君薨則百官總已以聽焉故伊尹以三公攝冢宰周之冢宰為天官掌邦之)
(治六卿之職總属焉於百官無所不主至秦置尚書令尚主也漢因之銅印青綬武帝用宦者更為中書謁者)
(令成帝去中書謁者令官更以士人為尚書令時弘恭石顯相繼為中書令專權邪僻前將軍蕭望之領尚書)
(事建言以為尚書百官之本國家樞機宜以通明公正之人處之武帝遊宴後庭故用宦者非古制也宜罷中)
(書宦官後漢衆務悉歸尚書三公但受成事而已尚書令主贊奏事總領紀綱無所不統與司隸校尉御史中)
(丞朝會皆專席而坐京師號曰三獨坐故公為令僕射者朝會不陛奏事天子封禪則尚書令奉玉牒檢兼藏)
(封之禮魏晉印綬與漢同冠進賢兩梁納言幘五時朝服佩水蒼玉受拜則策命之以在端右故也薨於朝堂)
(發哀太熙元年詔曰夫總百揆之得失管王政之開塞者端右之職也是以自漢代以来慎選其人議郎王戎)
(可為尚書令自魏晉以下任總機衡事無大小咸歸令僕齊梁舊用左僕射美遷司空梁陳並有之後魏北齊)
(掌彈糺見事與御史中丞更相廉察隋亦總領衆務唐尚書令朝服鷩冕八旒七章三梁冠武德初太宗為秦)
(王嘗居之其後人臣莫敢當故自龍朔三年制廢尚書令至廣德中郭子儀勲業既盛乃特拜焉子儀以文皇)
(帝故譲不敢受)
臣謹按謝朏為司徒尚書令朏辭脚病不堪朝謁仍
角巾自輿詣雲龍門謝既見乘小車就席
僕射(秦官漢因之自侍中尚書博士郎皆有之古者重武官以善射者掌事故有主射以督課僕主也軍)
(屯吏騶宰永巷宫人皆有僕射随所領之事以為號也成帝建始元年初置尚書五人以一人為僕射主封門)
(掌授廩假錢穀而鄭崇為尚書僕射亦數諫諍每見曳革履上笑曰我識鄭尚書履聲後漢尚書僕射一人署)
(尚書事令不在則奏下衆事印綬章服與令同獻帝建安四年以執金吾榮邵為左僕射衛臻為右僕射侍者)
(分置左右盖自此始經魏至晉及於江左省置無常置二則為左右僕射或不兩置但曰尚書僕射令闕則左)
(為尚書省主若並闕則置尚書僕射以主左事置祠部尚書以掌右亊則尚書僕射祠部尚書不恒置矣宋尚)
(書僕射勝右减左右居二者之間僕射職為執法置二則為左右執法又與尚書分領諸曹兼掌彈舉故王弘)
(為僕射奏彈康樂縣侯謝靈運滛其孽女請免官削爵付大理内臺舊體不得用風聲舉彈此事彰赫暴之朝)
(野不敢拱默武帝令免官而已齊左右僕射行則分道左僕射領殿中主客二曹右僕射領祠部儀曹黃案左)
(僕射上署右僕射次署凡僕射掌朝覲尚書掌獻奏都丞任在彈違齊梁舊制右僕射遷左僕射左僕射美遷)
(令其僕射處於中陳亦然後魏二僕射左居上右居下北齊僕射職為執法置二則為左右僕射皆與令同左)
(糺彈而右不糺彈隋文帝開皇三年詔左右僕射從二品左掌判吏部禮部兵部三尚書御史糺不當者兼糺)
(彈之右掌判都官度支工部三尚書又知用度餘並依舊唐左右二僕射因前代本副尚書令自尚書令廢闕)
(二僕射則為宰相故太宗謂房元齡杜如晦曰公為僕射當洞開耳目訪求賢才是謂宰相宏益之道今以決)
(辭聽訟不暇豈助朕求賢之意乃令尚書細務悉委於兩丞其冤濫大故當奏聞者則關於僕射及貞觀末除)
(拜僕射必加同中書門下平章事及参知機務等名方為宰相不然則否然為僕射者亦無不加焉至開元以)
(来則罕有加者初龍朔二年改左右僕射為左右匡政咸通元年復舊官品第四上元三年閏三月制尚書省)
(頒下諸州府宜用黃紙武太后改二僕射為文昌左右相進階為從三品尋復本階神龍初復為左右僕射二)
(年九月勅門下及都省宜曰别錄制勅三月一進開元元年改為左右丞相從二品統理衆務舉持綱目總判)
(省事御史糺不當者兼得彈之至天寳元年復舊)
臣謹按漢儀丞相進天子御坐為起在輿為下有疾
法駕至第問得戮二千石申屠嘉欲斬内史鼂錯是
也臣又按後魏之制令僕射中丞騶唱而入宫門至
於馬道及郭祚為僕射以為非盡恭之宜乃奏請御
在太極騶唱至公車門御在朝堂止司馬門騶唱不
入宫自此始也臣又按唐開元二年四月勅在京有
訴冤者並於尚書省陳牒所司為理若稽延致有屈
滯者委左右丞及御史臺訪察聞奏如未經尚書省
不得輙於三司越訴
左右丞(秦置尚書丞一人屬少府漢因之至成帝建始四年置丞四人及後漢光武始减其二唯置左)
(右丞佐令僕之亊臺中紀綱無所不總左丞主吏民章服及騶伯史右丞與僕射皆掌授廩假錢榖又假署印)
(綬及紙筆墨諸財用庫藏左右丞闕以次夕郎補之三歲為刺史漢御史中丞侍御史行複道中遇尚書及丞)
(郎避車執版揖丞郎坐車舉手禮之車過遠乃去尚書言左右丞敢告知如詔書律令郎見左右丞對揖無敬)
(稱曰左右君丞郎見尚書執版揖稱曰明時郎見令僕執版拜朝賀對揖魏晉左右丞銅印青黑綬進賢一梁)
(冠介幘絳朝服左丞主臺内禁令寝廟祠祀朝儀禮制選用置吏糾諸不法無所廻避兼糺彈之事右丞掌臺)
(内庫藏廬舍凡諸器用之物及刑獄兵噐督錄遠道文書章表奏事宋因之而右丞亦主錢榖皆銅印黃綬白)
(案則右丞上署左丞次署黃案則左丞上署右丞次署諸立格制及詳讞大事郊廟朝廷儀禮亦左丞上署右)
(丞次署梁皆銅印黃綬一梁冠陳因之後魏北齊左丞為上階右丞為下階北齊左丞掌吏部考功主爵殿中)
(儀曹三公祠部主客左右中兵左右外兵都官二千石度支左右戶十七曹并糾彈見事又主管轄臺中違失)
(並糺駁之右丞掌駕部虞曹屯田起部兵部比部水部膳部金部倉部庫部十一曹亦管轄臺中唯不糺彈餘)
(悉與左同隋左右丞掌分尚書諸司糺駁唐因隋置龍朔二年改為左右肅機咸通元年復舊左丞掌管轄諸)
(司糺正省内幹吏部戶部禮部等十二司通判都省亊右丞掌管兵部刑部工部等十二司餘與左丞同)
臣謹按晉傅咸答辛曠詩序曰尚書左丞彈八座以
下居萬機之會乃皇朝之司直天臺之管轄又郄詵
為左丞奏推吏部尚書崔洪洪曰我舉郄丞而還奏
我此挽弓自射又按齊任遐為右丞奏御史中丞陸
澄不糺事請免澄官是右丞可以糺御史也又按隋
元夀為尚書左丞蕭摩訶妻患將死奏令其子向江
南收家産夀奏劾之曰摩訶遠念資財近忘匹好令
其子捨危惙之母為聚斂之行御史韓微之等見而
不彈請付大理臣沗居左轄無容寝默是左丞亦可
以糺御史也
左右司郎中(隋煬帝三年於尚書都省初置左右司郎二人品同諸曹郎從五品掌都省之職唐)
(貞觀二年改為郎中龍朔二年改為左成務咸通元年復舊令掌副左右丞所管諸司事省署抄目勘稽失知)
(省内宿直判都省事若右司不在則左併行之左司不在右亦如之)
員外郎(唐武后永昌元年置與郎中分掌曹務神龍元年省二年復置)
尚書總序(八座附)
秦尚書四人漢成帝初置尚書五人其一人為僕射四
人分為四曹(尚書曹名自此而有)常侍曹(主公卿)二千石曹(主郡國二千石)
民曹(主凡吏民上書)客曹(主外國夷狄)後又置三公曹(主斷獄)是為五
曹後漢尚書五曹六人其三公曹尚書二人(掌天下歲盡集課州)
(郡)吏曹(掌選舉齊祠後漢志謂之常侍曹亦謂之選部)二千石曹(掌中都官水火盗賊辭訟)
(罪法亦謂之賊曹)民曹(掌繕理工作鹽池苑囿)客曹(掌羌胡朝賀法駕出則護駕後漢光武分)
(二千石曹及客曹為南主客北主客二曹)兩梁冠納言幘或說有六曹(案後漢志)
(云分客曹為二是為六曹張陵為尚書歲朝梁冀帶劒入省陵叱令奪劒劾冀詔以歲俸贖又鄭均為尚書淡)
(泊無為以病還第賜尚書禄號為白衣尚書)魏有吏部左民客曹五兵度支
凡五尚書晉初有吏部三公客曹駕部屯田度支六曹
(無五兵)太康有吏部殿中五兵田曹度支左民為六曹尚
書(無駕部三公客曹)及度江有吏部祠部五兵左民度支五尚
書(皆銅印墨綬進賢兩梁冠納言幘絳朝服佩水蒼玉乘鞀車皂輪執笏負荷加侍官者武官左貂金蟬)
宋有吏部祠部度支左民(左民尚書純左民及駕部二曹)都官五兵六
尚書(尚書納言幘進賢兩梁冠佩水蒼玉)齊梁與宋同(侯景改梁五兵為七兵尚書又職官)
(錄曰齊尚書品服悉與令同)亦别有起部而不常置也(梁何允為左民尚書後辭)
(官隐於若邪山雲門寺勅給白衣尚書禄又到洽為御史中丞兄溉為左民尚書舊中丞不得入尚書下舍洽)
(引服親不應有礙刺史省詳決乃許入溉省亦以其兄弟素篤不能相别)陳與梁同後魏初
有殿中(掌殿内兵馬倉庫)樂部(掌伎樂及角使伍伯)駕部(掌牛馬驢騾)南部(掌南)
(邊州郡)北部(掌北邊州郡)五尚書其後亦有吏部(初曰選部)兵部都
官度支七兵祠部民曹等尚書又有金部庫部虞曹儀
曹右民宰官(元褆為宰官尚書)都牧(元禎為都牧尚書)牧曹右曹太倉
太官祈曹神都儀同曹等尚書(自金部以下但有尚書之名而不詳職事)北
齊有吏部殿中(殿中統殿中曹主駕行百官留守名帳宫殿禁衞及儀曹三公駕部四曹)祠
部五兵都官度支六尚書後周無尚書隋有吏禮兵刑
戶工六部尚書唐尚書與隋同(龍朔二年改尚書為太常伯咸通初復舊)歴
代吏部尚書及侍郎品秩悉高於諸曹
八座後漢以六曹尚書并令僕二人謂之八座魏以五
曹尚書二僕射一令為八座宋齊八座與魏同(晉梁陳不言八)
(座之數)隋以六尚書左右僕射及令為八座唐與隋同(凡歴)
(代尚書冇五曹則以二僕射一令為八座冇六曹則以左右僕射為一座兼令共為八座若有六曹而左右僕)
(射並闕則以尚書僕射及令為八座若尚書唯有五曹又無左右僕射則不偹矣)
郎官總序
郎官謂之尚書郎漢置四人分掌尚書事一人主匈奴
單于營部一人主羌夷吏民一人主戶口墾田一人主
財帛委輸後漢尚書侍郎三十六人(後漢志曰尚書六曹侍郎三十六人)
(一曹六人也)主作文書草取孝廉年未五十先試牋奏選有
吏能者為之從三署諸臺試初上臺稱守尚書郎中滿
歲稱尚書郎三歲稱侍郎五歲遷大縣其遷為縣令縣
令秩滿自占縣詔書賜錢三萬與三臺租錢餘官則否
吏部典劇多超遷者鄭弘為僕射奏以臺職任尊而賞
薄人無樂者諸吏郎補二千石自此始也八座受成事
决於郎下筆為詔策出言為誥命(後漢尚書陳忠上疏曰尚書出納帝命為)
(王喉舌之官臣等既愚闇諸郎多文俗吏鮮有雅才每為詔文宣示内外轉相求請)其入直官供
青縑白綾被或以錦緤為之(緤私列反緤繫也)給帳帷茵褥通
中枕太官供食物湯官供餅餌及五熟果實之屬五日
一美食下天子一等給尚書郎侍史一人女侍史二人
皆選端正妖麗執香鑪香囊護衣服奏事明光殿省省
中皆以胡粉塗壁畫古賢烈女以丹朱漆地故謂之丹
墀尚書郎口含鷄舌香以其奏事答對欲使氣息芬芳
也奏事則與黃門侍郎對揖黃門侍郎稱已聞乃出丞
郎月賜赤管大筆一雙隃麋墨一笏(馮豹為尚書郎每奏事未報常俯伏)
(省閤下或從昏至明天子默使持被覆之不驚也日暮諸郎下豹每獨在後帝嘉之隃麋今沂陽縣出墨)魏
自黃初改祕書為中書置通事郎掌詔草(即今中書舍人之任)而
尚書郎有二十三人(有殿中吏部駕部金部虞曹比部南主客祠部度支庫部農部水部)
(儀曹三公倉部民曹二千石中兵外兵别兵都兵考功定課)非復漢時職任青龍二
年尚書令陳矯奏置都官騎兵合凡二十五郎每一郎
缺白試諸孝廉能給文案者五人謹封奏其姓名以補
之(魏韓宣為尚書郎嘗以職事當受罰已背縛束杖未行文帝輦過閒而觧之)晉尚書郎選
極清美號為大臣之副武帝時有三十四曹(加魏直事屯田起部)
(左士右士其民曹中兵外兵分為左右主客又為左右南北無農部定課考功凡三十四曹)後又置
運曹為三十五曹置郎中二十三人更相統攝(晉魏舒為尚書)
(郎時欲沙汰郎官非其才者罷之舒曰吾即其人也襆被而出同寮無清論者咸有媿色)或為三十
六曹當五王之難其都官中騎三曹郎晝出督戰夜還
理事東晉有十五曹(殿中祠部吏部儀曹三公比部金部度支都官左民騎部倉部庫部)
(中兵外兵)自過江之後官資小减(王坦之選曹將擬為尚書郎坦之聞曰自過江尚書)
(郎正用第二人何得以此見擬其子國寳好傾側媚人謝安惡之除尚書郎國寳以為中興膏腴之族唯作吏)
(部不作餘曹郎辭不拜又宋江智淵改尚書庫部郎時高流官序不為臺郎智淵門孤援寡此選意不悅固辭)
(不拜梁王筠除尚書殿中郎王氏過江以来未有居郎署者或勸不就筠曰陸平原東南之秀王文度獨步江)
(東吾得比蹤昔人何所多恨乃忻然就職)桓元僭位改都官郎為賊曹宋高
祖時有十九曹元嘉以後有二十曹郎三公比部主法
制度支主算都官主軍事刑獄其餘曹所掌各如其名
(宋武帝初加置騎兵主客起部水部四曹并東晉舊十五曹合為十九曹元嘉十八年增刪定曹郎即魏世之)
(定科郎也三十年又置功論郎後又省騎兵故為二十曹)齊依元嘉之制其拜吏部
郎亦有表譲之禮(齊謝眺遷尚書吏部郎上表三讓中書疑眺官未及讓以問沈約約曰宋)
(元嘉中范曄譲吏部朱循之譲黃門蔡興宗譲中書並三表詔答其亊宛然近代小官不譲遂成常俗恐此有)
(乖譲意王藍田劉安西並貴重初自不譲今豈可慕此不譲邪孫興公孔顗並譲記室今豈可三署皆譲耶謝)
(吏部今授超階譲别有意豈關官之大小)梁加三曹為二十三曹(殿中虞曹屯田)其
郎中舊用員外郎正主簿正佐有才地者為之遷通直
郎天監三年復置侍郎視通直郎郎中遷為之(梁到洽為尚書)
(殿中郎洽兄弟羣從逓居此職時人榮之又殿中郎闕武帝曰此曹舊用文學且居鴈行之首宜詳擇其人乃)
(以張𬗟為之)陳有二十一曹後魏三十六曹至西魏改為十
二部北齊有二十八曹(吏部考功主爵殿中儀曹三公祠部駕部主客虞曹屯田起部)
(左中兵右中兵左外兵右外兵都兵都官二千石比部水部膳部度支倉部左民右民金部庫部)其吏
部三公各二人餘並一人凡三十郎中(後魏北齊唯置郎中)隋初
尚書有六曹二十四司凡領三十六侍郎(吏部司勲主客膳部兵部)
(職方都官司門度支戶部比部刑部等侍郎各二人主爵考功禮部祠部駕部庫部金部倉部工部屯田虞部)
(水部侍郎各一人)分司官曹務直禁省如漢之制至開皇三年
二十四司又各置員外郎一人以司其曹之籍帳侍郎
闕則攝其曹事(今尚書員外郎其置自此始以前歴代皆謂之尚書郎各以曹名為稱首或謂)
(之侍郎皆無員外之號前代史傳及職官要錄或有言員外郎者盖謂員外散騎侍郎耳非尚書之職前代所)
(言郎官上應列宿盖謂三署郎非謂今尚書郎中也)煬帝即位以六尚書六曹各
置侍郎一人以貳尚書之職(今之侍郎其置自此始也或有曹加二人者夫侍郎)
(之名舊矣漢凡諸郎皆掌更直執戟宿衛諸殿門以侍衛之故通謂之侍郎故武帝時東方朔為郎當時謂之)
(官不過侍郎位不過執戟是也歴代尚書亦有侍郎隋初尚書諸曹二十四司諸郎皆謂之侍郎通若今之郎)
(官耳非今六部侍郎之任自漢以来尚書侍郎悉然)改諸司侍郎但曰郎(則今郎中之職)
又改吏部為選部郎禮部為儀部郎兵部為兵曹郎刑
部為憲曹郎工部為起曹郎以異六侍郎之名廢諸司
員外郎而每司增置一曹郎各為二員都司置左右司
郎中各一人品同諸曹郎掌都省之職尋又每減一郎
置承務郎一人同開皇員外郎之職唐改隋諸司郎為
郎中每曹又復置員外郎武德六年廢六司侍郎貞觀
二年復舊今尚書省有左右司郎中各一人員外郎各
一人分管尚書六曹事其諸曹諸司郎中總三十一人
通謂之郎官尤重其選其職任名數各列在六曹之後
凡郎中章服皆元冕五旒衣無章裳刺黻一章兩梁冠
凡員外郎章服並爵弁元纓簪尊者衣纁裳一梁冠
都事主事令史總序
都事晉有尚書都令史八人秩二百石與左右丞總知
都臺事宋齊八人梁五人謂之五都令史職與晉同舊
用人常輕武帝詔曰尚書五都職参政要非但總領衆
局亦乃方軌二丞頃雖求才未臻妙簡可革用士流以
盡時彦乃以都令史視奉朝請(其時以太學博士劉訥兼殿中都司空法曹参)
(軍劉顯兼吏部都太學博士孔虔孫兼金部都司空法曹参軍蕭軌兼左民都宣毅墨曹参軍王顒兼中兵都)
(五人並以才地兼美歴兹選矣)隋開皇初改都令史為都事置八人煬
帝分隸六尚書置六人領六曹事唐因之
主事漢官(漢有南北庭主事三署之事於諸郎茂才者為之後漢范滂自光禄四行遷光禄主事時)
(陳蕃為光禄勲滂執公儀詣蕃蕃亦不止滂懷恨投版棄官而去郭泰聞之曰若范孟博者豈宜以公禮隔之)
(蕃乃謝之又胡伯蕃公沙穆並為之)後魏於尚書諸司置主事令史隋於
諸省又各置主事令史員煬帝三年並去令史之名但
曰主事随曹閒劇而每十令史置一主事不滿十者亦
一人雜用士人唐並用流外
令史漢官也後漢尚書令史十八人曹有三人主書後
增劇曹三人合二十一人皆選於蘭臺符節簡練有吏
能者為之(漢官儀云能通蒼頡史籕篇補蘭臺令史滿歲補尚書令史滿歲為尚書郎浚漢韋彪上)
(疏曰往時楚獄大起故置令史以助郎職而類多小人好名姦利今者務簡可皆停省)其尚書郎
初與令史皆主文簿其職一也郎闕以令史久次者補
之光武始革用孝廉孝廉耻焉(故事尚書郎闕以令史久次補之光武始改用)
(孝廉為郎而孝廉丁邯稱病不就詔問實病羞為郎乎對曰臣實不病耻以孝廉為令史職耳帝怒杖之數十)
(詔問欲為郎否邯曰能殺臣者陛下不能為郎者臣也中詔遣出終不能為郎又郎中袁著詣闕上書訟梁冀)
(驕暴冀隂殺之學生劉常當代名儒素善於著冀召常補令史以辱之)舊制尚書郎限滿
補縣長令史補丞尉尚書令鄭弘奏曰職尊賞薄多無
樂者請即補千石令史為長帝從之(蜀志董厥為府令史諸葛亮稱之曰)
(董令史良土也後遷至尚書令史平臺事)西晉令史朝晡詣都座朝江左唯
早朝而已又賈充為尚書令以目疾表置省事吏四人
尚書置省事自此始也其品職與諸曹令史同(姚萇圍苻堅遣)
(僕射尹緯詣堅問事堅見其瓌傑問曰卿於朕世為何官緯答曰尚書令史堅曰卿宰相才王景略之儔也而)
(朕失之今日之亡不亦宜乎)晉宋蘭臺寺正書令史雖行文書皆有
品秩朱衣執版孔顗為御史中丞坐鞭令史為有司所
糺梁陳與晉宋同後魏令史亦朱衣執笏然謂之流外
勲品北齊尚書郎判事正令史側坐書令史過事令史
皆平揖郎無拜自隋以来令史之任文案煩屑漸為卑
冗不参官品(開皇十五年詔州縣佐史三年一代不得重任)煬帝以四省三臺
皆曰令史九寺五監諸府衛皆曰府史于時令史得官
者甚少年限亦賖(隋牛弘常問於騎尉劉炫曰案周禮士多而府史少今令史百倍於前減)
(則不濟其故何也炫曰古人委任責成歲終考其最殿案不重校文不繁悉府史之任掌要目而已今之文簿)
(常慮覆理鍜鍊苦辛甚密萬里追徵百年舊案故諺曰老吏抱案死今古不同若此之相遠也弘又曰後魏北)
(齊之時令史從容而已今則不遑寧舍其事何由炫曰齊氏立州不過十二府行臺逓相統領文書行下不過)
(十條今州二百其繁一也往者州唯置綱紀郡置守丞縣唯令而已其所具察則長官自辟受詔赴任每州不)
(過數十今則不然大小之事悉由吏部纖介之迹皆屬考功其繁二也省官不如省事省事不如清心官不省)
(而欲從容其可得乎弘甚善其言而不能用耳)唐武德中天下初定京師榖糴
貴遠人不願仕流外始於諸州調佐史及朝集典充選
不獲已而為之遂促年限優以叙次六七年有至本司
主事及上縣尉者自此之後遂為官途總章中詔諸司
令史考滿合選者限試一經時人嗟異著於謠頌(時閻立本)
(為右相姜恪為左相立本無他才識時以善畫稱之恪累為將軍立功塞外是歲京師饑旱弘文崇賢司成三)
(館學生並放歸本貫當時為之語曰左相宣威沙漠右相馳譽丹青三館學生放散五臺令史明經)
行臺省總序
行臺亦曰行臺省自魏晉有之昔魏末晉文帝討諸葛
誕散騎常侍裴秀尚書僕射陳泰黃門侍郎鍾會等以
行臺從至晉永嘉四年東海王越帥衆許昌以行臺自
随是也及後魏謂之尚書大行臺别置官屬(後魏道武帝置中山)
(行臺以秦王儀為尚書令以鎮之孝文永熙三年以宇文泰為大行臺以蘇綽為行臺度支尚書)北齊
行臺兼統民事自辛術始焉(武定八年辛術為東南道行臺東徐州刺史郭志殺)
(郡守文宣聞之勅術曰江淮初附百姓難向京師留卿為行臺亦欲理邊民冤枉監治牧守自今以後所統十)
(餘州地諸有犯法者刺史則先啟聽報以下先治後表齊代行臺兼總民事自術始也)其官置令
僕射其尚書丞郎皆随時權制(江左無行臺唯梁末以侯景為河南王大行臺)
(承制如鄧禹故事)隋謂之行臺省有尚書令僕射(左右任置)各一人
主事四人有考功(兼吏部主爵司勲)禮部(兼祠部主客)膳部兵部(兼職)
(方)駕部庫部刑部(兼都官司門)度支(兼倉部)金部工部屯田(兼水)
(部虞部)侍郎各一人每行臺置食貨農圃武器百工監副
各置丞(食貨四人農圃一人武器二人百工四人)錄事等員(食貨農圃百工各二人武器一)
(人)盖随其所管之道置於外州以行尚書事唐初亦置
行臺貞觀以後廢其後諸道各置採訪等使每使有判
官二人兼判尚書六行事亦行臺之遺制
尚書省第五下
吏部尚書(侍郎郎郎中勲員外郎員司封郎中功員外司郎中外郎考)
(郎中)(員外郎)
吏部尚書(周禮天官太宰之職也漢成帝初置尚書有常侍曹主公卿事後漢改為吏曹主選舉祠)
(祀後又有選部靈帝以梁鵠為選部尚書魏改選部為吏部主選事晉與魏同宋時吏部尚書領吏部刪定三)
(公比部四曹孝武不欲權威在下大明二年分吏部尚書置二人以輕其任而省五兵後還置一吏部尚書順)
(帝昇明元年又置五兵二尚書晉宋以来吏部尚書資位尤重梁陳亦然後魏北齊吏部統吏部考功主爵三)
(曹後周有吏部中大夫一人小吏部下大夫一人領司勲上士等官屬大司馬隋吏部統吏部主爵司勲考功)
(四曹唐龍朔二年改吏部尚書為司列大常伯咸亨初復舊光宅元年改吏部為天官神龍元年復舊天寳十)
(一年改為文部至德初復舊掌文官選舉總判吏部司封司勲考功四曹事舊令班在侍中中書令上開元令)
(移在侍中中書令下尚書六曹吏部兵部為前行戶部刑部為中行禮工為後行其官屬自後行遷入二部者)
(以為美自魏以来凡吏部官屬悉高於諸曹其選舉皆尚書主之自隋置侍郎貳尚書之事則六品以下銓補)
(多以歸之唐自貞觀以前尚書掌五品選事至景龍中尚書掌七品以上選侍郎掌八品以下選至景雲元年)
(宋璟為尚書始通其選而分掌之因為常例開元以前諸司之官兼知政事者午前議政於朝堂午後理務於)
(本司自開元以来宰相員少資地崇高又以兵部尚書權位尤美而宰相多兼領之但從容衡軸不自銓綜其)
(選試之任皆侍郎掌之尚書通署而已遂為故事或分領其事則列為三銓尚書掌其一侍郎分其二尚書所)
(掌謂之尚書銓侍郎所掌其一為中銓其一為東銓)
臣謹按魏延康元年陳羣為尚書始建九品官人之
法拜吏部尚書及毛玠為之公卿無敢好衣美食者
魏武歎曰孤之法不如毛尚書又按晉山濤為吏部
尚書用人皆先密啟然後公奏舉無失才凡所題目
終始如其言唯用陸亮尋以賄敗啟事曰臣欲以郄
詵為温令詔可尋又啟曰訪聞詵喪母不時葬遂於
所居屋後假葬有異同之議請更選之詔曰君為管
人倫之職此輩應為清議與不便當裁處又按後魏
自洛陽遷鄴已後掌文選知名者數四北齊文襄帝
少年高明所蔽也疎袁淑沈密謹厚所傷者細楊愔
風流辯給取士失於浮華唯辛術為尚書性尚貞明
擢士以才以器循名責實新舊参舉管庫必擢門閥
不遺前後銓衡術最為折衷甚為當時所稱又按唐
貞觀二十二年二月文部侍郎盧承慶兼檢校兵部
侍郎仍知五品選事承慶辭曰五品選事職在尚書
臣今掌之便是越局太宗不許曰朕今信卿卿何不
自信由此侍郎尚書皆知五品選事又按開元四年
六月勅其員外郎御史併餘供奉官直進名勅授自
此不在吏部
侍郎(二人隋煬帝置說在歴代郎中篇凡六司侍郎皆貳尚書之事吏部初置一員唐總章元年加一員)
(龍朔二年改為司列少常伯咸通元年復舊分掌選部流内六部以下官是為銓衡之任凡初仕進者無不仰)
(屬焉當選集之際勢傾天下列曹之中資位尤重初隋世高孝基為吏部侍郎房元齡杜如晦與選孝基特加)
(賞異後以為知人唐鄧元挺為此官不稱職甚為時談所鄙常患消渴選人因號為鄧渴坐此遷澧州刺史有)
(能名武太后重拜為天官侍郎其弊愈甚又以許子儒為之子儒不以藻鑑為意其補官悉委令史時曰平配)
郎中(二人周禮太宰屬官有下大夫即其任也漢魏以来尚書屬或有侍郎或有郎中或曰尚書郎或曰)
(某曹郎或則兩置或為互名雖稱號不同其職一也皆今郎中之任晉山公啟事曰吏部郎主選舉宜得能整)
(風俗理人倫者齊謝眺為吏部郎上表三讓說在郎官篇又王儉為吏部郎專斷曹事又陸慧曉為吏部郎吏)
(部都令史歴政以来咨執選事慧曉任已獨行未嘗與語帝遣左右以事誚問之慧曉曰六十之年不復能諮)
(都令史為吏部郎也自過江吏部郎不復典大選又王亮為吏部郎銓序著稱及後為吏部尚書拘資次而已)
(當代謂為不能又職官錄曰梁吏部郎舊視中丞遷侍中隋初諸曹郎皆謂之侍郎煬帝三年置六司侍郎後)
(遂改諸曹侍郎但曰郎其吏部郎改為選部郎唐初復為選部郎中武德五年改為吏部郎中龍朔二年改為)
(司列大夫咸通元年復舊掌選補流外官謂之小銓並掌文官名簿朝集禄賜假使及文官告身分判曹事)
員外郎(二人隋開皇六年置吏部員外郎一人煬帝三年改為選部承務郎武德三年復舊後加置一)
(人一員判廢置一員判南曹起於總章二年司列少常伯李敬元奏置未置以前銓中自勘責故事兩員轉廳)
(至建中以後遂不轉廳貞元十一年閏八月侍郎杜黃裳奏依舊例轉廳初武太后載初元年又加一員聖歴)
(二年八月省開元十二年四月勅兵吏各專定兩人判南曹尋却一人判貞元元年九月又兩人判至十二年)
(八月又却一員判)
司封郎中(一人漢尚書有封爵之任而無其官故光武以馮勤為郎中給事郎中使典諸侯封事勤)
(量功次輕重國土遠近地勢豐薄不相踰越莫不厭伏焉自是封爵之制非勤不定晉尚書有左右主客曹北)
(齊河清中改為主爵置郎中一人屬吏部主封爵之事隋初為主爵侍郎焬帝改為主爵郎武德初為主爵郎)
(中龍朔二年改為司封大夫咸亨元年復舊光宅元年改為司封郎中掌封爵皇室枝族及諸親内外命婦告)
(身及道士女冠等天寳八載十一月勅道士女冠籍每十載一造永為常式至德二年十一月勅道士女冠等)
(宜依前屬司封曹)
員外郎(一人隋文帝置煬帝改為主爵承務郎唐武德初改為主爵員外郎其後曹改而官不易也)
司勲郎中(一人周禮夏官有司勲上士掌六卿賞地之法凡有功者司勲詔之歴代無聞至後周吏)
(部有司勲上士一人掌六勲之賞以等其功如古之主爵隋文帝置司勲侍郎煬帝改為司勲郎永徽五年十)
(二月四夜司勲庫失火甲歴並盡龍朔二年改為司勲大夫咸通初復故掌校定勲績論官賞勲官告身等事)
員外郎(二人隋文帝置煬帝改司勲承務郎唐武德初為司勲員外郎)
考功郎中(一人漢明帝時京房作考功課吏之法然無其職至光武改尚書三公曹主歲書考課課)
(諸州郡魏尚書有考功定課二曹宋元嘉三年又置功論郎並其任也列在吏部郎中篇後魏考功郎掌考第)
(孝秀北齊考功郎中亦掌考第及孝秀貢士隋文帝置考功侍郎煬帝改為考功郎唐武德初復為考功郎中)
(龍朔二年改考功為司績咸通初復舊掌考察内外百官及功臣家傳碑頌誄誌等事)
員外郎(一人隋文帝置煬帝改考功承務郎唐武德初復為考功員外郎其後曹改而官不易武德舊)
(令考功郎中監試貢舉人貞觀以来乃以員外郎專掌貢舉至開元二十四年移貢舉於禮部而考功員外郎)
(分判事而已)
戸部尚書(侍郎郎郎中部員外郎員度支郎中部員外金郎中外郎倉)
(郎中)(員外郎)
戸部尚書(周禮地官大司徒之職也漢置尚書郎四人其一主財帛委輸至魏文帝置度支尚書寺)
(專掌軍國支計吳有戶部孫休初即位戶部尚書階下讀奏晉有度支時杜預為度支尚書内以利民外以偹)
(邊張華為度支尚書量計運漕决定廟算皆主算也宋齊度支尚書領度支金部倉部起部四曹梁亦有之後)
(魏度支亦掌支計崔亮為度支尚書經營費用歲減億計北齊度支統度支倉部左戸右戸金部庫部六曹後)
(周置大司徒卿一人如周禮之制其屬有民部中大夫二人掌承司徒教以籍帳之法贊計人民之衆寡隋初)
(有度支尚書則併後周民部之職開皇三年改度支為民部統度支民部金部倉部四曹唐修隋志謂之戶部)
(盖以太宗之諱故也唐實自永徽初始改民部為戶部以太宗在位詔官名及公私文籍有世民兩字不相連)
(者並不諱至高宗始諱之顕慶元年改戶部為度支龍朔二年改度支尚書為司元太常伯咸亨元年復為戶)
(部尚書初戶部居禮部之後武太后改置天地四時之官以戶部為地官由是遂居禮部前神龍元年復改地)
(官為戶部總判戶部金部度支倉部事)
臣謹按漢成帝初置尚書有民曹主凡吏民上書悉
經此曹理之後漢光武改民曹主繕修功作鹽池苑
囿魏置左民尚書晉惠帝又加置右民尚書至于宋
齊梁陳皆有左民尚書而後魏有左民右民等尚書
多領工官非今戸部之例而梁陳兼掌戶籍此則略
同自周隋有民部始為今戸部之職
侍郎(二人盖周官小司徒中大夫也後周依周官隋煬帝置民部侍郎唐因之後改曰戶部龍朔二年改)
(為司元少常伯咸亨元年復為戶部侍郎他時曹名或改而官不易舊制一員長安四年加一員神龍元年减)
(二年復加)
郎中(二人漢尚書郎一人主戶口墾田吴時張温為尚書戶曹郎魏有民曹郎晉分為左右民曹宋齊以)
(下或為左民或為左戶後魏有左戶曹郎北齊有左右民曹例在吏部郎中篇隋初為戶部侍郎煬帝除侍字)
(隋末改為民部郎唐武德初為民部郎中龍朔二年改郎中為大夫咸通元年復舊他時曹名或改而官號不)
(易掌戶口籍帳賦役孝義優復蠲免婚姻繼嗣百官衆庶園宅口分永業等建中二年正月戶部侍郎判度支)
(杜佑奏天寳以前戸部民繁所以郎中員外各二人判書自兵興以後戶部事簡度支事繁唯郎中員外各一)
(人請廻輟郎中員外各一人分判度支案待天下兵革息却歸本曹從之)
員外郎(二人隋文帝置煬帝改承務郎唐武德三年復為員外郎)
度支郎中(一人漢初張蒼善算以列侯主計居相府領郡國上計者謂之計相殆今度支之任魏有)
(度支尚書晉宋齊梁陳後魏並有隋初為度支侍郎煬帝除侍字唐武德初加中字龍朔二年改度支為司度)
(大夫咸亨元年復舊掌支使國用至德以後戎事費多二年十二月呂諲為兵部侍郎平章事充度支使寳應)
(元年正月劉晏為戶部侍郎度支使二年二月韓滉以宰相加度支使五月二日竇参為中書侍郎平章事度)
(支使自後雖無亦有他官判或云權判亦云專判)
員外郎(一人改置與戶部員外郎同)
金部郎中(一人周官有職金掌金玉錫石丹青之令魏尚書有金部郎歴代多有之北齊金部主裁)
(量尺度内外諸庫藏文帳隋祖孝徵薦盧昌衡為尚書金部郎每謂人曰吾用盧子均為尚書郎真無愧幽明)
(矣隋初為金部侍郎煬帝除侍字唐武德中加中字龍朔二年改金部為司珍大夫咸亨初復舊掌庫藏金寳)
(貨物權衡度量等事自開元二年置鑄錢使皆以他官為之)
員外郎(一人改置與戶部員外郎同)
倉部郎中(一人周官有倉人主藏九榖又有廩人主藏九穀之數賙賜稍食魏尚書有倉部郎後魏)
(太倉尚書亦其任也故後魏書曰李訢為太倉尚書攝南部事令千里之外戸别轉運詣倉輸之所在委積延)
(停歲月大為困弊晉宋以来歴代多有倉部曹皆掌倉廪之事後周有地官屬司倉下大夫隋初為倉部侍郎)
(煬帝除侍字唐武德中加中字龍朔二年改倉部為司庾大夫咸亨初復舊天寳中改為司儲至德初復舊掌)
(諸倉廪之事開元十六年以後置出納使皆以他官為之)
員外郎(一人改置與戶部員外郎同)
禮部尚書(侍郎郎郎中部員外郎員祠都郎中客員外膳郎中外郎主)
(郎中)(員外郎)
禮部尚書(唐虞之時秩宗典三禮周禮春官大宗伯掌建邦之天神人鬼地祗之禮漢成帝置尚書)
(五人其四曰客曹主外國夷狄事後漢尚書吏部兼掌齋祀亦其職也魏尚書有祠部曹及晉江左有祠部尚)
(書掌廟祧之禮常與右僕射通職不常置以右僕射攝之歴代皆與右僕射通職宋祠部尚書領祠部儀曹二)
(曹齊梁陳皆有祠部尚書後魏為儀曹尚書北齊祠部尚書統祠部主客虞部屯田起部五曹又有儀曹主吉)
(凶禮制屬殿中尚書後周置春官卿又有禮部而不言職事後改禮部為宗伯又春官之屬有典命掌内外九)
(族之差及玉帛衣服之令沙門道士之法後改典命為大司禮俄改大司禮復為禮部謂之禮部大夫至隋置)
(禮部尚書統禮部祠部主客膳部四曹盖因後周禮部之名兼前代祠部儀曹之職唐龍朔二年改禮部尚書)
(為司禮太常伯咸亨元年復舊光宅元年改禮部為春官神龍元年復舊總判祠部禮部膳部主客事)
侍郎(一人周官春官小宗伯今侍郎則隋焬帝置唐因之龍朔二年改為司禮少常伯咸亨元年復舊他)
(時曹名或改而官號不易掌策試貢舉及齋郎弘崇國子生等亊舊制考工員外郎掌貢舉開元二十二年考)
(工員外郎李昂為進士李權所詆朝議以考工位輕不足以臨多士至二十四年遂以禮部侍郎掌焉開元天)
(寳之中昇平既久羣士務進天下髦彦由其取舍故勢傾當時資與吏部侍郎等同)
郎中(一人周官春官肆師下大夫亦頗同今任魏尚書有儀曹郎掌吉凶禮制歴代多有例在吏部郎中)
(篇宋齊儀曹屬祠部梁書曰武帝謂徐勉云今帝業初基湏一人有學藝觧朝儀者為尚書儀曹郎勉曰孔休)
(源識見清通詳練故事自晉宋起居注略誦遂拜為儀曹郎後周依周官隋初為禮部侍郎煬帝除侍字又改)
(為儀曹郎唐武德初改為禮部郎中龍朔二年改為司禮大夫咸亨初復舊其後曹名或改而官號不易掌禮)
(樂學校儀式制度衣冠符印表䟽冊命祥瑞鋪設喪葬贈賻及宫人等)
員外郎(一人周禮肆師上士後周依焉至隋文帝置禮部員外郎煬帝改為儀曹承務郎唐武德三年)
(復舊其後曹改而官不易)
祠部郎中(一人魏尚書有祠部郎歴代皆有主禮制後魏裴修為中大夫兼祠部曹祠部曹主禮樂)
(每有疑議修撰斟酌故實咸有條貫後周有典祠中大夫隋初為侍郎煬帝除侍字唐武德中加中字龍朔二)
(年改為司禋大夫咸亨元年復舊延載元年五月制天下僧尼隸祠部不湏屬司賓開元十一年改祠部為職)
(祠至德初復舊掌祠祀天文漏刻國忌廟諱卜祝醫藥等及僧尼簿籍自天寳六載及至德三年常置祠部使)
(以他官為之)
員外郎(一人改置與戶部員外郎同)
膳部郎中(一人膳部於周官即膳夫凌人二職也晉尚書有左士右士曹後魏都官尚書管左士郎)
(北齊改左士為膳部郎掌侍官百司禮食肴饌屬都官尚書後周有膳部大夫一人亦掌飲食屬大冢宰隋膳)
(部屬祠部初置侍郎煬帝除侍字唐武德中加中字龍朔二年改為司膳至德初復舊掌飲膳藏冰及食料)
員外郎(一人改置與戶部員外郎同)
主客郎中(一人漢成帝初置五尚書有客曹主外國夷狄後漢光武分改為南主客北主客二曹魏)
(亦有南主客晉氏分為左右南北四主客或單為客曹宋齊梁陳單有主客後魏吏部管南主客祠部管左主)
(客北齊改左主客為主爵南主客為主客隋初為侍郎煬帝除侍字尋又改為司籍郎唐武德初改為主客郎)
(中龍朔二年又改主客為司藩咸亨元年復舊掌二王後及諸藩朝聘)
員外郎(一人改置與戶部員外郎同)
兵部尚書(侍郎郎郎中部員外郎員職方郎中部員外駕郎中外郎庫)
(郎中)(員外郎)
兵部尚書(周禮夏官大司馬之職也魏置五兵尚書五兵謂中兵外兵騎兵别兵都兵也晉初無太)
(康中乃有之而又分中兵外兵各為左右與舊五兵為七曹然尚書唯置五兵而已無七兵尚書之名後魏始)
(有七兵尚書今諸家或謂晉太康中置七兵尚書誤矣宋五兵尚書唯領中兵外兵二曹餘則無矣齊梁陳皆)
(有之後魏為七兵尚書北齊為五兵統五曹曰左中兵掌諸都督告身諸宿衞官曰右中兵掌畿内丁帳事諸)
(兵力士曰左外兵掌河南及潼關以東諸州丁帳及發召諸兵曰右外兵掌河北及潼關以西諸州所典與左)
(外兵同曰都兵掌鼓吹大樂部小兵等事後周置大司馬其屬又有兵部中大夫小兵部下大夫其職並闕至)
(隋乃有兵部尚書統兵部職方駕部庫部四曹盖因後周兵部之名兼前代五兵之職唐龍朔二年改兵部尚)
(書為司戎太常伯咸亨元年復舊光宅元年改為夏官神龍元年復舊天寳十一年改為武部至德初復舊掌)
(武官選舉總判兵部職方駕部庫部事其分領選舉亦為三銓制如吏部尚書所掌謂之尚書銓侍郎所掌其)
(一為中銓其一為西銓各有印)
侍郎(二人隋煬帝置唐因之龍朔二年改為司戎少常伯咸亨元年復舊他時曹名或改而官不易舊制)
(一員總章元年加一員掌署武職武勲官三衞及兵士以上簿書朝集禄賜假使差發配親士帳内考覈及給)
(武職告身)
郎中(二人歴代兵部曹皆有郎見尚書中或單為郎或置郎中例在吏部郎中篇隋初為兵部侍郎煬帝)
(除侍字又改為兵曹郎唐武德三年改為兵部郎中龍朔二年改為司戎大夫咸亨元年復舊掌與侍郎同)
員外郎(二人隋文帝置兵部員外郎煬帝改為兵曹承務郎唐武德三年復舊其後曹改而官不易)
職方郎中(一人周禮夏官有職方氏掌天下之圖下九州之國歴代無聞至後周依周官隋初有職)
(方侍郎煬帝除侍字唐武德中加中字龍朔二年改為司城大夫咸亨元年復舊掌地圖城隍鎮戍烽候防人)
(路程遠近歸化酋渠)
員外郎(一人周官夏官職方上士後周依周官隋改置與戶部員外郎同)
駕部郎中(一人周禮夏官之屬有輿司馬之職是其任也魏晉尚書有駕部郎宋時駕部屬左民尚)
(書齊亦有之後魏與北齊並曰駕部郎中後周有駕部中大夫屬夏官隋初為駕部侍郎屬兵部辛公義為駕)
(部侍郎勾檢馬牧所獲千餘萬匹文帝喜曰唯我公義奉國竭忠煬帝除侍字唐武德三年加中字龍朔二年)
(改為司輿大夫咸亨初復舊天寳中改駕部為司駕至德初復舊掌輿輦車乘郵驛廐牧司牛馬驢騾闌遺之)
(政開元十八年閏六月勅比来給𫝊使人為先𫝊馬事頗勞煩自今以後應乘𫝊者宜給紙劵二十三年七月)
(勅新除都督刺史并關三官州上佐並給驛發遣二十八年六月勅有陸驛處得置水驛自二十年以後常置)
(館驛使以他官為之)
員外郎(一人周官有輿上士後周有小駕上士盖其任也至隋置與戶部同)
庫部郎中(一人周官有司甲掌戈盾弓矢之長各辨其物以待軍事魏尚書有庫部郎晉因之宋庫)
(部主兵仗文帝宴會有荒服外歸化人帝問尚書庫部郎顧琛曰庫中仗有幾許琛詭對曰有十萬人仗舊武)
(庫仗多祕不言帝既失問及琛詭對善之歴代或有或闕後魏北齊庫部屬度支尚書掌凡戎仗器用後周有)
(武藏中大夫隋屬兵部初為庫部侍郎焬帝除侍字唐武德中加中字龍朔二年改為司庫大夫咸亨初復舊)
(後天寳十一載又改庫部為司庫至德初復舊掌軍器儀仗鹵簿法式及乘具等)
員外郎(一人周官有司兵中士後周有小武藏下大夫隋改置與戶部同)
刑部尚書(侍郎郎郎中部員外郎員都官郎中門員外比郎中外郎司)
(郎中)(員外郎)
刑部尚書(唐虞之時士官以正五刑周禮秋官大司宼之任也漢成帝時尚書初置二千石曹主郡)
(國二千石又置三公曹主斷獄後漢光武改三公曹主歲盡考課諸州郡政二千石曹掌中都官水火盗賊辭)
(訟罪法亦謂之賊曹重於諸曹魏晉以来始重吏部魏青龍二年置尚書都官郎佐督軍事晉復以三公尚書)
(掌刑獄宋三公比部皆主刑法又置都官尚書主軍事刑獄領都官水部庫部功論四曹齊梁陳並有都官尚)
(書後魏亦有都官尚書北齊都官統都官二千石比部水部膳部五曹又有三公曹掌諸曹囚帳斷罪赦日建)
(金鷄等事又掌五時讀時令属殿中尚書後周有秋官大司宼卿掌刑邦國其属官又有刑部中大夫掌五刑)
(之法隋初有都官尚書開皇三年改都官為刑部尚書統都官刑部比部司門四曹亦因後周之名唐因之龍)
(朔二年改刑部尚書為司刑太常伯咸亨元年復舊武太后改刑部為秋官神龍初復舊天寳中改為憲部至)
(德初復舊總判刑部都官比部司門事)
侍郎(一人周官小司宼中大夫盖今任也後周依周官至隋煬帝置刑部侍郎唐因之龍朔二年改為司)
(刑少常伯咸亨元年復舊他時曹名或改而官號不易掌律令定刑名及諸州應奏之事)
郎中(二人周官大司宼屬官有士師下大夫盖今任也漢尚書有三公曹後漢有二千石曹魏有都官曹)
(皆掌刑法獄訟之事歴代沿革具尚書中或為侍郎或置郎中例在吏部郎中篇後周有小刑部下大夫屬秋)
(官府隋初置刑部侍郎煬帝除侍字又改憲部郎唐武德三年改為刑部郎中龍朔二年改為司刑大夫咸亨)
(元年復舊與侍郎同)
員外郎(二人隋文帝置刑部員外郎煬帝改為憲部承務郎唐武德三年改為刑部員外郎其後曹改)
(而官不易)
都官郎中(一人漢司隸校尉屬官有都官從事掌中都官不法事後漢又改尚書二千石曹掌中都)
(官水火盗賊魏青龍二年始置尚書都官郎佐督軍事晉宋尚書都官兼主刑獄歴代事具尚書中其官例在)
(吏部郎中注後周則曰司厲隋初為都官侍郎掌簿錄配沒官私奴婢良賤訴競俘囚等事煬帝除侍字置員)
(外二人唐武德二年加中字减一人龍朔二年改為司僕大夫咸亨元年復舊)
員外郎(一人周官曰司厲下士盖並今任也後周依焉隋改置與戶部同)
比部郎中(一人魏尚書有比部曹晉因之宋時比部主法制齊梁陳皆有比部曹後魏亦然北齊掌)
(詔書律令勾檢等事後周曰計部中大夫盖其任也隋初為比部侍郎焬帝除侍字唐武德中加中字龍朔二)
(年改為司計大夫咸亨元年復舊天寳十一載又改比部為司計至德初復舊掌内外諸司俸料公廨及公私)
(債負徒役功程贓贖物帳及勾用度物)
員外郎(一人改置與戶部員外郎同)
司門郎中(一人周禮地官有司門下大夫掌授管鍵啟閉歴代多闕至後周依周官隋初有司門侍)
(郎煬帝除侍字唐武德三年加中字龍朔二年改為司門大夫咸亨元年復舊掌門籍關橋及道路過所闌遺)
(物事)
員外郎(一人周官有司門上士後周依焉後改置與戶部同)
工部尚書(侍郎郎郎中部員外郎員屯田郎中部員外虞郎中外郎水)
(郎中)(員外郎)
工部尚書(周禮冬官其屬有考功掌百工之事曰國有六職百工是其一焉漢成帝初置尚書有民)
(曹主凡吏民上書後漢光武改民曹主繕修功作鹽池園苑之事魏置左民尚書亦領其職晉宋以来有起部)
(尚書而不常置每營宗廟宫室則權置之事畢則省以其事分屬都官左民二尚書北齊起部亦掌工造屬祠)
(部尚書後周有冬官大司空卿掌五材九範之法其屬有工部中大夫二人承司之事掌百工籍而理其禁令)
(至隋乃有工部尚書統工部屯田二曹盖因後周工部之名兼前代起部之職唐龍朔二年改工部尚書為司)
(平太常伯咸亨元年復舊武太后改工部為冬官神龍初復舊總判工部屯田虞部水部事)
侍郎(一人隋煬帝改置工部侍郎唐因之龍朔二年改司平少常伯咸亨元年復舊他時曹名或改而官)
(不易掌興造工匠諸公廨屋宇五行并紙茟墨等事)
郎中(一人晉尚書有起部曹歴代皆有具尚書中隋初為工部侍郎煬帝除侍字又改為起部郎唐武德)
(二年改為工部郎中龍朔二年改為司平大夫咸亨元年復舊其後曹名改而官不易所掌與侍郎同)
員外郎(一人隋文帝置工部員外郎煬帝改為起部承務郎唐武德三年復為工部員外郎其後曹改)
(而官不易)
屯田郎中(一人漢成帝置尚書郎四人其一人主戶口墾田盖尚書屯田郎之始也至魏尚書有農)
(部郎又其職也晉始有屯田郎中及太康中謂之田曹後復為屯田江左及宋齊則左民郎中兼知屯田事梁)
(陳則曰侍郎後魏北齊並為屯田郎隋初為屯田侍郎兼掌儀式之事煬帝除侍字唐武德三年加中字龍朔)
(二年改為司田大夫咸亨元年復舊掌屯田官田諸司公廨官人職分賜田及官園宅等)
員外郎(一人改置與戶部員外郎同)
虞部郎中(一人虞部盖古虞人之遺職至魏尚書有虞曹郎中晉因之梁陳曰侍郎後魏北齊虞曹)
(掌地圖山川近遠園圃田獵雜味等並屬虞部尚書後周有虞部下大夫一人掌山澤草木鳥獸而蕃阜之又)
(有小虞部並屬大司馬隋初為虞部侍郎屬工部煬帝除侍字唐武德中加中字龍朔二年改司虞大夫咸亨)
(元年復舊天寳十一載又加虞部為司虞至德初復舊掌京城街巷種植山澤苑囿草木薪炭供湏田獵等事)
員外郎(一人隋初置與戶部員外郎同唐龍朔以後曹名改而官不易也)
水部郎中(一人周禮夏官有司險掌設國之五溝五塗而達其道路盖其職也魏尚書有水部郎歴)
(代或置或否後魏北齊有水部屬都官尚書亦掌舟船津梁之事後周有司水大夫隋初為水部侍郎屬工部)
(煬帝除侍字唐武德三年加中字龍朔二年改為司川大夫咸亨元年復舊天寳中改水部為司水至德初復)
(舊掌川瀆津濟船艫浮橋渠堰漁捕運漕水碾磑等事)
員外郎(一人後周小司水上士隋改置與戶部員外郎同唐龍朔二年以後曹名改而官不易)
通志卷五十三
