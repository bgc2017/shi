通志卷一百八
宋廸右功郎鄭樵漁仲撰
列傳第二十一
後漢
樊宏(子儵凖族曾孫)陰識(弟興)朱浮馮魴虞延鄭
弘周章梁統(子竦元曾孫商孫冀)張純(子奮)曹褒鄭
元鄭興(子衆)范升陳元賈逵張霸(子楷陵楷子)
(弟陵元)桓榮(子郁子煜)(孫焉典曾孫鸞彬鸞元孫元孫)丁鴻
樊宏字靡卿南陽湖陽人也世祖之舅其先周仲山甫
封于樊因而氏焉爲鄉里著姓父重字君雲世善農稼
好貨殖重性溫厚有法度三世共財子孫朝夕禮敬常
若公家其營理産業物無所棄課役童隸各得其宜故
能上下戮力財利歲倍至乃開廣田土三百餘頃其所
起廬舍皆有重堂高閣陂渠灌注又池魚牧畜有求必
給嘗欲作器物先種梓漆時人嗤之然積以歲月皆得
其用向之笑者咸求假焉貲至巨萬而賑贍宗族恩加
鄉閭外孫何氏兄弟爭財重耻之以田二頃解其忿訟
縣中稱美推爲三老年八十餘終其素所假貸人間數
百萬遺令焚削文契責家聞者皆慙爭往償之諸子從
勅竟不肯受宏少有志行王莽末義兵起劉伯升與族
兄賜俱將兵攻湖陽城守不下賜女弟爲宏妻湖陽由
是繫宏妻子令出譬伯升宏因留不返湖陽軍師欲殺
其妻子長吏以下共相謂曰樊重子父禮義恩德行於
鄉里雖有罪且當在後會漢兵日盛湖陽惶急未敢殺
之遂得免脱更始立欲以宏爲將宏叩頭辭曰書生不
習兵事竟得免歸與宗家戚屬作營塹自守老弱歸之
者千餘家時赤眉賊掠唐子鄉多所殘殺欲前攻宏營
宏遣人持牛酒米穀勞遺赤眉赤眉長老先聞宏仁厚
皆稱曰樊君素善且今見待如此何心攻之引兵而去
遂免宼難世祖即位拜光祿大夫位特進次三公建武
五年封長羅侯十三年封弟丹爲射陽侯兄子尋元鄉
侯族兄忠更父侯十五年定封宏壽張侯八年帝南祠
章陵過湖陽祠重墓追爵謚爲壽張敬侯立廟於湖陽
車駕每南廵常幸其墓賞賜大會宏爲人謙柔畏慎不
求苟進常誡其子曰富貴盈溢未有能終者吾非不喜
榮勢也天道惡滿而好謙前世貴戚皆明戒也保身全
己豈不樂哉每當朝會迎期先到俯伏待事時至乃起
帝聞之勅騶騎臨朝乃告勿令豫到宏所上便宜及言
得失輙手自書寫毁削草本公朝訪逮不敢衆對宗族
染其化未嘗犯法帝甚重之及病困車駕臨視留宿問
其所欲言宏頓首自陳無功享食大國誠恐子孫不能
保全厚恩令臣魂神慙負黃泉願還壽張食小鄉亭帝
悲傷其言而竟不許二十七年卒遺勅薄葬一無所用
以爲棺柩一藏不宜復見如有腐敗傷孝子之心使與
夫人同墳異藏帝善其令以書示百官因曰今不順壽
張侯意無以彰其德吾萬歲之後欲以爲式賻錢千萬
布萬疋諡爲恭侯贈以印綬車駕親送葬子儵嗣帝悼
宏不已復封少子茂爲平望侯樊氏侯者凡五國明年
賜儵弟鮪及從昆弟七人合錢五千萬儵字長魚謹約
有父風事後母至孝及母卒哀思過禮毁病不自支世
祖常遣中黃門朝暮送饘粥服闋就侍中丁恭受公羊
嚴氏春秋建武中禁網尚闊諸王既長各招引賓客以
儵外戚爭遣致之而儵清靜自保無所交結及沛王輔
事發貴戚子弟多見收捕儵以不豫得免帝崩儵爲復
土校尉永平元年拜長水校尉與公卿雜定郊祀禮儀
以䜟記正五經異說北海周澤琅邪承宫並海内大儒
儵皆以爲師友而致之於朝上言郡國舉孝廉率取年
少能報恩者耆宿大賢多見廢棄宜勅郡國簡用良俊
又議刑辟宜須秋月以順時氣顯宗並從之二年以壽
張國益東平王徙封儵燕侯其後廣陵王荆有罪帝以
至親悼傷之詔儵與羽林監南陽任隗雜理其獄事竟
奏請誅荆引見宣明殿帝怒曰諸卿以我弟故欲誅之
即我子卿等敢爾邪儵仰而對曰天下高帝天下非陛
下之天下也春秋之義君親無將將而誅焉是以周公
誅弟季友鴆兄經傳大之臣等以荆屬託母弟陛下留
聖心加惻隱故敢請耳如令陛下子臣等專誅而已帝
歎息良久儵益以此知名其後弟鮪爲子賞求楚王英
女敬鄉公主儵聞而止之曰建武時吾家並受榮寵一
宗五侯時特進一言女可以配王男可以尚主但以貴
寵過盛即爲禍患故不爲也且爾一子奈何棄之于楚
乎鮪不從十年儵卒贈賵甚厚諡曰哀侯帝遣小黃門
張愔問儵遺言先是河南縣亡失官錢典負者坐死及
罪徙者甚衆遂委責于人以償其耗鄉部吏司因此爲
姦儵常患之又野王歲獻甘醪膏餳每輙擾人吏以爲
利儵並欲奏罷之疾病未及得上愔歸具以聞帝覽之
而悲歎勅二郡並令從之長子汜嗣以次子彬梵爲郎
其後楚事發覺帝追念儵謹恪又聞其止鮪姻事故其
諸子得不坐焉梵字文高爲郎二十餘年三署服其重
慎悉推財物二千餘萬與孤兄子官至大鴻臚汜卒子
時嗣時卒子建嗣建卒無子國絶永寧二年鄧太后復
封建弟盼盼卒子尚嗣初儵刪定公羊嚴氏春秋章句
世號樊侯學教授門徒前後三十餘人弟子潁川李修
九江夏勤皆爲三公勤字伯宗爲京宛二縣令零陵太
守所在有理能稱安帝時位至司徒宏族曾孫凖字幼
陵父瑞好黃老言清靜少欲凖少勵志行修儒術以先
産業數百萬讓孤兄子永元十五年和帝幸南陽凖爲
郡功曹召見帝器之拜郎中從車駕還宫特補尚書郎
鄧太后臨朝儒學陵替凖乃上疏請博求幽隱發揚巖
穴使公卿各舉明經及舊儒子孫進其爵位使纘其業
以推述先帝崇尚儒雅之道太后深納其言是後屢舉
方正敦樸仁賢之士凖再拜御史中丞永元之初連年
水旱災異郡國多被饑困凖上疏曰臣聞傳曰飢而不
損兹曰太厥災水春秋穀梁傳曰五穀不登謂之大侵
大侵之禮百官備而不製羣神禱而不祠猶是言之調
和隂陽實在節儉朝廷雖勞心元元事從省約而在職
之吏尚未奉承夫建化致理由近及遠故詩曰京師翼
翼四方是則今可先令太官尚方考功上林池蘌諸官
實減無事之物五府調省中都官吏京師作者如此則
化及四方人勞省息伏見被災之郡百姓凋殘恐非賑
給所能勝贍雖有其名終無其實可依征和元年故事
遣使持節慰安尤困乏者徙置荆揚熟郡既省轉運之
費且令百姓各安其所今雖有西屯之役宜先東州之
急如遣使者與二千石隨事消息悉留富人守其舊土
轉尤貧者過所衣食誠父母之計也願以臣言下公卿
平議太后從之悉以公田賦與貧人即擢凖與議郎吕
倉並守光禄大夫凖使冀州倉使兖州凖到部開倉廪
食慰安生業流人咸得蘇息還拜鉅鹿太守時飢荒之
餘人庶流迸家戶且盡凖課督農桑廣施方略朞年間
穀粟豐賤數十倍而趙魏之郊數爲羌所鈔暴凖外禦
宼虜内撫百姓郡境以安五年轉河内太守時羌復屢
入郡界凖輙將兵討逐修理塢壁威名大行視事三
以疾徵三轉爲尚書令明習故事遂見任用元初三年
代周暢爲光禄勲五年卒於官
隂識字次伯南陽新野人光烈皇后之前母兄也其先
出自管仲管仲七世孫修自齊適楚爲陰大夫因而氏
焉秦漢之際始家新野及劉伯升起義兵識時游學長
安聞之委業而歸率子弟宗族賓客千餘人往詣伯升
伯升乃以識爲校尉更始元年遷偏將軍從攻宛别降
新野淯陽杜衍冠軍胡陽二年更始封識陰德侯行大
將軍事建武元年光武遣使迎陰貴人於新野并徵識
識隨貴人至以爲騎都尉更封陰鄉侯二年以征伐軍
功增封識叩頭讓曰天下初定將帥有功者衆臣託屬
掖庭仍加爵邑不可以示天下帝甚美之以爲關都尉
鎮函谷遷侍中以母憂辭歸十五年定封原鹿侯及顯
宗立爲皇太子以識守執金吾輔導東宫帝每廵郡國
識常留鎮守京師委以禁兵入雖極言正議及與賓客
語未嘗及國事帝敬重之常指識以勅戒貴戚激厲左
右焉識所用掾吏皆簡賢者如虞延傅寬薛愔等多至
公卿校尉顯宗即位拜爲執金吾位特進永平二年卒
贈以本官印綬諡曰貞侯子躬嗣躬卒子璜嗣永初七
年爲奴所殺無子國絶永寧元年鄧太后以璜弟淑紹
封淑卒子鮪嗣躬弟子綱女爲和帝皇后封綱吳房侯
位特進三子軼輔敞皆黃門侍郎后坐巫蠱事廢綱自
殺輔下獄死軼敞徙日南識弟興字君陵光烈皇后同
母弟也爲人有膂力建武二年爲黃門侍郎守期門僕
射典將武騎從征伐平定郡國每從出入常操持小蓋
障翳風雨躬履泥塗率先期門光武所幸之處輙先入
清宫甚見親信雖好施接賓然門無俠客與同郡張宗
上谷鮮于裒不相好知其有用猶稱所長而逹之友人
張汜杜禽與興厚善以爲華而少實但私之以財終不
爲言是以世稱其忠平第宅苟完裁蔽風雨九年遷侍
中賜爵關内侯帝後召興欲封之置印綬於前興固讓
曰臣未有先登陷陣之功而一家數人並蒙爵土令天
下觖望誠爲盈溢臣蒙陛下貴人恩澤至厚富貴已極
不可復加至誠不願帝嘉興之讓不奪其志貴人問其
故興曰貴人不讀書邪亢龍有悔夫外戚之家不知謙
退嫁女欲配侯王取婦眄睨公主愚心實不安也富貴
有極人當知足夸奢益爲觀聽所譏貴人感其言深自
降挹卒不爲宗親求位十九年拜衛尉亦輔導皇太子
明年夏帝風眩疾甚復以興領侍中受顧命於雲臺廣
室會疾瘳召見興欲以代吳漢爲大司馬興叩頭流涕
固讓曰臣不敢惜身誠虧損聖德不可苟冒至誠發中
感動左右帝遂聽之二十三年卒時年三十九興素與
從兄嵩不相能然敬其威重興疾病帝親臨問以政事
及羣臣能不興頓首曰臣愚不足以知之然伏見議郎
席廣謁者陰嵩並經行明深踰於公卿興殁後帝思其
言遂擢廣爲光禄勲嵩爲中郎將監羽林十餘年以謹
勅見幸顯宗即位拜長樂衛尉遷執金吾永平元年帝
思舅氏之恩詔以汝南之鮦陽封興子慶爲鮦陽侯慶
弟博爲㶏彊侯博弟員丹並爲郎慶推田宅財物悉與
員丹帝以慶義讓擢爲黃門侍郎慶卒子琴嗣建初五
年興夫人卒肅宗使五官中郎將持節即墓賜策追謚
興曰翼侯琴卒子萬全嗣萬全卒子桂嗣興弟就嗣父
封宣恩侯後改封新陽侯就善談論朝臣莫及然性剛
慠不得衆譽顯宗即位以就爲少府特進就子豐尚酈
邑公主公主嬌妬豐亦狷急永平二年遂殺主被誅父
母當坐皆自殺國除帝以舅氏故不極其刑陰氏侯者
凡四人初隂氏世奉管仲之祀謂爲相君宣帝時陰子
方者至孝有仁恩臘日晨炊而竈神形見子方再拜受
慶家有黃羊因以祠之自是已後暴富至巨萬田七百
餘頃輿馬僕隸比於邦君子方常言我子孫必將彊大
至識三世而遂繁昌故後常以臘日祀竈而薦黃羊焉
朱浮字叔元沛國蕭人也初從光武爲大司馬主簿遷
偏將軍從破邯鄲光武遣吳漢誅更始幽州牧苗曾乃
拜浮爲大將軍幽州牧守薊城遂討定北邊建武二年
封武陽侯食三縣浮少有才能頗欲勵風迹收士心辟
召州中名宿涿郡王岑之屬以爲從事及王莽時故吏
二千石皆引置幕府乃多發諸郡倉穀廪給其妻子漁
陽太守彭寵以天下未定師旅方起不宜多置官屬以
損軍實不從其令浮性矜急自多頗有不平因以峻文
詆之寵亦佷彊兼負其功嫌怨轉積浮密奏寵遣吏迎
妻而不迎其母又受貨賄殺害友人多聚兵穀意計難
量寵既積怨聞遂大怒而舉兵攻浮浮以書質責之曰
蓋聞知者順時而謀愚者逆理而動常竊悲京城太叔
以不知足而無賢輔卒自棄於鄭也伯通以名字典郡
有佐命之功臨人視職愛惜倉庫而浮秉征伐之任欲
權時救急二者皆爲國耳即疑浮相譖何不詣闕自陳
而爲族滅之計乎朝廷之於伯通恩亦厚矣委以大郡
任以威武事有柱石之寄情同子孫之親匹夫媵母尚
能致命一餐豈有身帶三綬職典大邦而不顧恩義生
心外畔者乎伯通與吏人語何以爲顔行步拜起何以
爲容坐卧念之何以爲心引鏡窺影何施眉目舉措建
功何以爲人惜乎棄休令之嘉名造梟鴟之逆謀捐傳
世之慶祚招破敗之重災高論堯舜之道不忍桀紂之
性生爲世笑死爲愚鬼不亦哀乎伯通與耿俠游俱起
佐命同被國恩俠游謙讓屢有降挹之言而伯通自伐
以爲功高天下往時遼東有豕生子白頭異而獻之行
至河東見羣豕皆白懷慙而還若以子之功論於朝廷
則爲遼東豕也今乃愚妄自比六國六國之時其埶各
盛廓土數千里勝兵將百萬故能據國相持多歴年世
今天下幾里列郡幾城奈何以區區漁陽而結怨天子
此猶河濱之人捧土以塞孟津多見其不知量也方今
天下適定海内願安士無賢不肖皆樂立名於世而伯
通獨中風狂走自捐盛時内聽驕婦之失計外信䜛邪
之諛言長爲羣后惡法永爲功臣鑒戒豈不誤哉定海
内者無私讐勿以前事自誤願留意顧老母幼弟凡舉
事無爲親厚者所痛而爲見讐者所快寵得書愈怒攻
浮轉急明年涿郡太守張豐亦舉兵反時二郡畔戾北
州憂恐浮以爲天子必自將兵討之而但遣游擊將軍
鄧隆隂助浮浮懷懼以爲帝怠於敵不能救之乃上疏
曰昔楚宋列國俱爲諸侯莊王以宋執其使遂有投袂
之師魏公子顧朋友之要觸冒彊秦之鋒夫楚魏非有
分職匡正之大義也莊王但爲爭彊而發忿公子以一
言而立信耳今彭寵反畔張豐逆節以爲陛下必棄捐
他事以時滅之既歴時月寂寞無音從圍城而不救放
逆虜而不討臣誠惑之昔高祖聖武天下既定猶身自
征伐未嘗寧居陛下雖興大業海内未集而獨逸豫不
顧北垂百姓遑遑無所繋心三河冀州曷足以傳後哉
今秋稼已熟復爲漁陽所掠張豐狂悖姦黨日增連年
拒守吏士疲勞甲胄生蟣蝨弓弩不得弛上下燋心相
望救護仰希陛下生活之恩詔報曰往年赤眉跋扈長
安吾策其無穀必東果來歸降今度此反虜埶無久全
其中必有内相斬者今軍資未充故須後麥矣浮城中
糧盡人相食會上谷太守耿况遣騎來救浮浮乃得遁
走南至良鄉其兵長反遮之浮恐不得脱乃下馬刺殺
其妻僅以身免城降於寵尚書令侯霸奏浮敗亂幽州
構成寵罪徒勞軍師不能死節罪當伏誅帝不忍以浮
代賈復爲執金吾徙封父城侯後豐寵並自敗帝以二
千石長吏多不勝任時有纖微之過者必見斥罷交易
紛擾百姓不寧六年有日食之異浮因上疏曰臣聞日
者衆陽之所宗君上之位也凡居官治民據郡典縣皆
爲陽爲上爲尊爲長若陽上不明尊長不足則干動三
光垂示王者五典紀國家之政洪範别災異之文皆宣
明天道以徵來事者也陛下哀憫海内新離禍毒保宥
生人使得蘇息而今牧人之吏多未稱職小違理實輙
見斥罷豈不粲然黑白分明哉然以堯舜之盛猶加三
考大漢之興亦累功效吏皆積久養老於官至名子孫
因爲氏姓當時吏職何能悉理論議之徒豈不諠譁蓋
以爲天地之功不可倉卒艱難之業當累日也而間者
守牧數見換易迎新相代疲勞道路尋其視事日淺未
足昭見其職既加嚴切人不自保各相顧望無自安之
心有司或因睚眦以騁私怨苟求長短求媚上意二千
石及長吏廹於舉劾懼於刺譏故爭飾詐僞以希虚譽
斯皆羣陽騷動日月失行之應夫物暴長者必夭折功
卒成者必亟壊如摧長久之業而造速成之功非陛下
之福也天下非一時之用也海内非一旦之功也願陛
下游意於經年之外望化於一世之後天下幸甚帝下
其議羣臣多同於浮自是易代頗簡舊制州牧奏二千
石長吏不任位者事皆先下三公三公遣掾史案驗然
後黜退帝時用明察不復委用三府而權歸刺舉之吏
浮復上疏曰陛下清明履約率禮無違求之於事宜以
和平而災異猶見者豈徒然哉竊見陛下疾往者上威
不行下專國命即位以來不用舊典信刺舉之官黜鼎
輔之任至於有所劾奏便加退免覆案不關三府罪譴
不蒙澄察陛下以使者爲腹心而使者以從事爲耳目
是爲尚書之平決於百石之吏故羣下苛刻各自爲能
兼以私情容長憎愛在職皆競張空虚以要時利故有
罪者心不厭服無咎者坐被空文不可經盛衰貽後王
也夫事積久則吏自重吏安則人自静𫝊曰五年再閠
天道乃備夫以天地之靈猶五載以成其化况人道哉
帝善其奏七年轉太僕浮又以國學既興宜廣博士之
選乃上書曰舊事策試博士必廣求詳選爰自畿夏延
及四方是以博舉明經唯賢是登學者精厲遠近同慕
伏聞詔書更試五人唯取見在洛陽城者臣恐自今以
往將有所失求之密邇容或未盡而四方之學無所勸
樂凡策試之本貴得其真非有期會不及遠方也又諸
所徵試皆私自發遣非有傷費煩擾於事也語曰中外
失禮求之於野臣浮幸得與講圖䜟故敢越職帝然之
二十年代竇融爲大司空二十二年坐賣弄國恩免二
十五年徙封新息侯帝以浮陵轢同列每銜之惜其功
能不忍加罪永平中有人單辭告浮事者顯宗大怒賜
浮死長水校尉樊儵言於帝曰唐堯大聖兆人獲所尚
優游四凶之獄厭服海内之心使天下咸知然後殛罰
浮事雖昭昭而未逹人聽宜下廷尉章著其事帝亦悔
之
馮魴字孝孫南陽湖陽人也其先魏之支别食菜馮城
因以氏焉秦滅魏遷于湖陽爲郡族姓王莽末四方潰
叛魴乃聚賓客招豪傑作營塹以待所歸是時湖陽大
姓虞都尉反城稱兵先與同縣申屠季有仇而殺其兄
謀滅季族季亡歸魴魴將季還其營道逢都尉從弟長
卿來欲執季魴叱長卿曰我與季雖無素故士窮相歸
要當以死任之卿爲何言遂與俱歸季謝曰蒙恩全死
無以爲報恩有牛馬財物願悉獻之魴作色曰吾老親
弱弟皆在賊城中今日相與尚無所顧何云財物乎季
慚不敢復言魴自是爲縣邑所敬信故能據營自固時
天下未定而四方之士擁兵矯稱者甚衆唯魴自守兼
有方略光武聞而嘉之建武三年徵詣行在所見於雲
臺拜虞令爲政敢殺伐以威信稱遷郟令後車駕西征
隗嚻潁川盗賊羣起郟賊延褒等衆三千餘人攻圍縣
舍魴率吏士七十許人力戰連日弩矢盡城陷魴乃遁
去帝聞郡國反即馳赴潁川魴詣行在所帝按行鬭處
知魴力戰乃嘉之曰此健令也所當討擊勿拘州郡褒
等聞帝至皆自髠剔負鈇鑕將其衆請罪帝且赦之使
魴轉降諸聚落縣中定詔乃悉以褒等還魴誅之魴責
讓以行軍法皆叩頭曰今日受誅死無所恨魴曰汝知
悔過伏罪一切相赦聽各反農桑爲令作耳目皆稱萬
歲是時每有盗賊並爲褒等所發無敢動者縣界清靜
十三年遷魏郡太守二十七年以高第入代趙熹爲太
僕中元元年從東封岱宗行衛尉事還代張純爲司空
賜爵關内侯二年帝崩使魴持節起原陵更封楊邑鄉
侯食三百五十戶永平四年坐考隴西太守鄧融聽任
姦吏策免削爵土六年顯宗幸魯復行衛尉事七年代
隂嵩爲執金吾魴性公嚴方正在位數進忠言多見納
用十四年詔復爵土明年東廵郡國留魴宿衛南宫建
初三年以老病乞身肅宗許之其冬爲五更詔魴朝賀
就列侯位元和二年卒時年八十六子柱嗣尚顯宗女
獲嘉長公主少爲侍中以恭肅謙約稱位至將作大匠
柱卒子定嗣官至羽林郎將定卒無子國除定弟石襲
母公主封獲嘉侯亦爲侍中稍遷衛尉能取悦當世爲
安帝所寵帝嘗幸其府留飲十許日賜駁犀具劔佩刀
紫艾綬玉玦各一拜子世爲黃門侍郎世弟二人皆郎
中自永初兵荒王侯租秩多不充於是特詔以他縣租
税足石令如舊限歲入穀三萬斛錢四萬遷光禄勲遂
代楊震爲太尉及北鄉侯立遷太傅與太尉東萊劉喜
參錄尚書事順帝既立石與喜皆以阿黨閻顯江京等
策免復爲衛尉卒子代嗣代卒弟承嗣爲步兵校尉石
弟珖和帝時詔封楊邑侯亦以石寵官至城門校尉卒
子肅嗣爲黃門侍郎
虞延字子大陳留東昏人也延初生其上有物若一疋
練遂上昇天占者以爲吉及長身長八尺六寸腰帶十
圍力能扛鼎少爲戶牖亭長時王莽貴人魏氏賓客放
縱延率吏卒突入其家捕之以此見怨故位不升性敦
朴不拘小節又無鄉曲之譽王莾末天下大亂延常嬰
甲胄擁衛親族扞禦鈔盗賴其全者甚衆延從女弟年
在孩乳其母不能活之棄於溝中延聞其號聲哀而收
之養至成人建武初仕執金吾府除細陽令每至歲時
伏臘輙休遣徒擊各使歸家並感其恩澤應期而還有
囚於家被病自載詣獄既至而死延率掾吏殯于門外
百姓感悦之後去官還鄉里太守富宗聞延名召署功
曹宗性奢靡車服器物多不中節延諫曰昔晏嬰輔齊
鹿裘不完季文子相魯妾不衣帛以約失之者鮮矣宗
不悦延即辭退居有頃宗果以侈縱被誅臨當伏刑擥
涕而歎曰恨不用功曹虞延之諫光武聞而竒之二十
年東廵路過小黃高帝母昭靈后園陵在焉時延爲部
督郵詔呼引見問園陵之事延進止從容占拜可觀其
陵樹株蘖皆諳其數爼豆犧牲頗曉其禮帝善之勅延
從駕到魯還經封邱城門門小不容羽蓋帝怒使撻侍
御史延因下見引咎以罪在督郵言辭激揚有感帝意
乃制詔曰以陳留督郵虞延故貰御史罪延從送車駕
西盡郡界賜錢及劔帶佩刀還郡於是聲名遂振二十
三年司徒玉况(玉姓也音宿)辟焉時元正朝賀帝望而識延
遣小黃門馳問之即日召拜公車令明年遷洛陽令是
時隂氏有客馬成者常爲奸盗延收考之隂氏屢請獲
一書輙加篣(捶也音彭)二百信陽侯隂就乃訴帝譖延多所
冤枉帝乃臨御道之館親錄囚徒延陳其獄狀可論者
在東無理者居西成乃回欲趨東延前執之謂曰爾民
之巨蠧久依城社不畏熏燒今考實未竟宜當盡法成
大呼稱枉陛戟郎以戟刺延叱使置之帝知延不私謂
成曰汝犯王法身自取之呵使速去後數日伏誅於是
外戚斂手莫敢干法在縣三年遷南陽太守永平初有
新野功曹鄧衍以外戚小侯每豫朝會而容姿趨步有
出於衆顯宗目之顧左右曰朕之儀貎豈若此人特賜
輿馬衣服延以衍雖有容儀而無實行未嘗加禮帝既
異之乃詔衍令自稱南陽功曹詣闕既到拜郎中遷元
武司馬衍在職不服父喪帝聞之乃歎曰知人則哲惟
帝難之信哉斯言衍慙而退由是以延爲明三年徵代
趙熹爲太尉八年代范遷爲司徒歴位二府十餘年無
異政績會楚王英謀反隂氏欲中傷之使人私以楚謀
告延延以英藩戚至親不然其言又欲辟幽州從事公
孫弘以弘交通楚王而止並不奏聞及英事發覺詔書
切讓延遂自殺家至清貧子孫不免寒餒延從曾孫放
字子仲少爲太尉楊震門徒及震被䜛自殺順帝初放
詣闕追訟震罪由是知名桓帝時爲尚書以議誅大將
軍梁冀功封都亭侯後爲司空坐水災免性疾惡宦官
遂爲所陷靈帝初與長樂少府李膺等俱以黨事誅
鄭弘字巨君會稽山隂人也從祖吉宣帝時爲西域都
護弘少爲鄉嗇夫太守第五倫行春見而竒之召署督
郵舉孝廉弘師同郡河東太守焦貺楚王英謀反發覺
以疏引貺貺被收捕疾病於道亡殁妻子閉繫詔獄考
掠連年諸生故人懼相連及皆改變姓名以逃其禍弘
獨髠頭負鈇鑕詣闕上章爲貺訟罪顯宗覺悟即赦其
家屬弘躬送貺喪及妻子還鄉里由是顯名拜爲騶令
政有仁惠民稱蘇息遷淮隂太守四遷建初初爲尚書
令舊制尚書郎限滿補縣長令史丞尉弘奏以爲臺職
雖尊而酬賞甚薄至於開選多無樂者請使郎補千石
令史爲長帝從其議弘前後所陳有補益王政者皆著
之南宫以爲故事出爲平原相徵拜侍中建初八年代
鄭衆爲大司農舊交趾七郡貢獻轉運皆從東冶汎海
而至風波艱阻沉溺相係弘奏開零陵桂陽嶠道於是
夷通至今遂爲常路在職二年所息省三億萬計時歲
天下遭旱邊方有警人食不足而帑藏殷積弘又奏宜
省貢獻減徭役以利飢民帝順其議元和元年代鄧彪
爲太尉時舉將第五倫爲司空班次在下每正朔朝見
弘曲躬而自卑帝問知其故遂聽置雲母屛風分隔其
間由此以爲故事在位四年奏尚書張林阿附侍中竇
憲而素行贓穢又上洛陽令楊光憲之賓客在官貪殘
並不宜處位書奏吏與光故舊因以告之光報憲憲奏
弘大臣漏泄密事帝詰讓弘收上印綬弘自詣廷尉詔
勅出之因乞骸骨歸未許病篤上書陳謝并言憲之短
帝省章遣毉占弘病比至已卒臨殁悉還賜物勅妻子
褐巾布衣素棺殯殮以還鄉里
周章字次叔南陽隨人也初仕郡爲功曹時大將軍竇
憲免封冠軍侯就國章從太守行春到冠軍太守猶欲
謁之章進諫曰今日公行春豈可越儀私交且憲椒房
之親埶傾王室而退就藩國禍福難量明府剖符大臣
千里重任舉止進退其可輕乎太守不聽遂便升車章
前拔佩刀絶馬鞅於是乃止及憲被誅公卿以下多以
交關得罪太守幸免以此重章舉孝廉六遷爲五官中
郎將延平元年爲光禄勲永初元年代魏霸爲太常其
冬代尹勤爲司空是時中常侍鄭衆蔡倫等皆秉埶豫
政章數進直言初和帝崩鄧太后以皇子勝有痼疾不
可奉承宗廟貪殤帝孩抱養爲己子故立之以勝爲平
原王及殤帝崩羣臣以勝疾非痼意咸歸之太后以前
既不立恐後爲怨乃立和帝兄清河孝王子祐是爲安
帝章以衆心不附遂密謀閉宫門誅車騎將軍鄧騭兄
弟及鄭衆蔡倫劫尚書廢太后於南宫封帝爲遠國王
而立平原王事覺勝策免章自殺家無餘財諸子易衣
而出并日而食
梁統字仲寧安定烏氏人晉大夫梁益耳即其先也統
高祖父子都自河東遷居北地子都子橋以貲十萬徙
茂陵至哀平之末歸安定統性剛毅而好法律初仕州
郡更始二年召補中郎將使安集凉州拜酒泉太守會
更始敗赤眉入長安統與竇融及諸郡起兵保境謀共
立帥初以位次咸共推統統辭曰昔陳嬰不受王者以
有老母也今統内有尊親又德薄能寡誠不足以當之
遂共推融爲河西大將軍更以統爲武威太守爲政嚴
猛威行鄰郡建武五年統等各遣使隨竇融長史劉鈞
詣闕奉貢願得詣行在所詔加統宣德將軍八年夏光
武自征隗嚻統與竇融等將兵會車駕及嚻敗封統爲
成義侯同産兄廵從弟騰並爲關内侯拜騰酒泉典農
都尉悉遣還河西十二年統與融等俱詣京師以列侯
奉朝請更封高山侯拜太中大夫除四子爲郎統在朝
廷數陳便宜以爲法令既輕下姦不勝宜重刑罰以遵
舊典乃上疏曰臣竊見元哀二帝輕殊死之刑以一百
二十三事手殺人者減死一等自是以後著爲常凖故
人輕犯法吏易殺人臣聞立君之道仁義爲主仁者愛
人義者政理愛人以誅殘爲務政理以去亂爲心刑罰
在衷無取於輕是以五帝有流殛放殺之誅三王有大
辟刻肌之法故孔子稱仁者必有勇又曰理財正辭禁
民爲非曰義高帝受命誅暴平蕩天下約令定律誠得
其宜文帝寬惠柔克遭世康平唯除省肉刑相坐之法
他皆率由無革舊章武帝值中國隆盛財力有餘征伐
遠方軍役數興豪傑犯禁姦吏弄法故重首匿之科著
知從之律以破朋黨以懲隱匿宣帝聰明正直總御海
内臣下奉憲無所失墜因循先典天下稱理至哀平繼
體而即位日淺聽斷尚寡丞相王嘉輕爲穿鑿虧除先
帝舊約成律數年之間百有餘事或不便於理或不厭
民心謹表其尤害於體者傅奏於左惟陛下宣詔有司
詳擇其善定不易之典施無窮之法天下幸甚事下三
公廷尉議者以爲隆刑峻法非明王急務德行日久豈
一朝所釐統今所定不宜開可統復上言曰有司以臣
今所言不可施行尋臣之所奏非曰嚴刑竊謂高帝以
後至于孝宣其所施行多合經傳宜比方今事驗之往
古聿遵前典事無難改不勝至願願得召見若對尚書
近臣口陳其要帝令尚書問狀統對曰聞聖帝明王制
立刑罰故雖堯舜之盛猶誅四凶經曰天討有罪五刑
五庸哉又曰爰制百姓于刑之衷孔子曰刑罰不衷則
人無所措手足衷之爲言不輕不重之謂也春秋之誅
不避親戚所以防患救亂坐安衆庶豈無仁愛之恩貴
絶殘賊之路也自高祖之興至于孝宣君明臣忠謀謨
深博猶因循舊章不輕改革海内稱理斷獄益少至初
元建平所減刑罰百有餘條而盗賊浸多歲以萬數閒
者三輔從横羣輩並起至燔燒茂陵火見未央其後隴
西北地西河之賊越州度郡萬里交結攻取庫兵劫略
吏人詔書討捕連年不獲是時以天下無難百姓安平
而狂狡之埶猶至於此皆刑罰不中愚人易犯之所致
也由此觀之則刑輕之作反生大患惠加姦軌而害及
良善也故臣統願陛下采擇賢臣孔光師丹等議議上
遂寢不報後出爲九江太守定封陵鄉侯統在郡亦有
治迹吏人畏愛之卒於官子松嗣松字伯孫少爲郎尚
光武女舞隂長公主再遷虎賁中郎將松博通經書明
習故事與諸儒修明堂辟雍郊祀封禪禮儀當與論議
寵幸莫比光武崩受遺詔輔政永平元年遷太僕松數
爲私書請託郡縣二年發覺免官遂懷怨望四年冬乃
縣飛書誹謗下獄死國除子扈後以恭懷皇后從兄永
元中擢爲黃門侍郎歴位卿校尉温恭謙讓亦敦詩書
永初中爲長樂少府松弟竦字叔敬少習孟氏易弱冠
能教授後坐兄松事與弟恭俱徙九真既徂南土歴江
湖濟沅湘感悼子胥屈原以非辜沉身乃作悼騷賦繫
元石而沉之顯宗後詔聽還本郡竦閉門自養以經籍
爲娛著書數篇名曰七序班固見而稱之曰孔子作春
秋而亂臣賊子懼梁竦作七序而竊位素飡者慙性好
施不事産業長嫂舞隂公主贍給諸梁親疏有序特重
敬竦雖衣食器物必有加異竦悉分親族自無所服竦
生長京師不樂本土自負其材鬱鬱不得志嘗登高遠
望歎息言曰大丈夫居世生當封侯死當廟食如其不
然閑居可以養志詩書足以自娛州郡之職徒勞人耳
後辟命交至並無所就有三男三女肅宗納其二女皆
爲貴人小貴人生和帝竇皇后養以爲子而竦家私相
慶後諸竇聞之恐梁氏得志終爲己害建初八年遂譖
殺二貴人而䧟竦等以惡逆詔使漢陽太守鄭據傳考
竦罪死獄中家屬復徙九真辭語連及舞隂公主坐徙
新城使者護守宫省事密莫有知和帝梁氏生者永元
九年竇太后崩松子扈遣從兄䄠奏記三府以爲漢家
舊典崇貴母氏而梁貴人親育聖躬不蒙尊號求得申
議太尉張酺引䄠訊問事理會後召見因白襢奏記之
狀帝感慟良久曰於君意若何酺對曰春秋之義母以
子貴漢興以來母氏莫不隆顯臣愚以爲宜上尊號追
慰聖靈存錄諸舅以明親親帝悲泣曰非君孰爲朕思
之會貴人姊南陽樊調妻嫕上書自訟曰妾同産女弟
貴人前充後宫蒙先帝厚恩得見寵幸皇天受命誕生
聖明而爲竇憲兄弟所見譖訴使妾父竦冤死牢獄骸
骨不掩老母孤弟遠徙萬里獨妾遺脱逸伏草野常恐
没命無由自逹今遭值陛下神聖之運親總萬機羣物
得所憲兄弟姦惡既伏辜誅海内曠然各獲其宜妾得
蘇息拭目更視乃敢昧死自陳所天妾聞太宗即位薄
氏蒙榮宣帝繼統史族復興妾門雖有薄史之親獨無
外戚餘恩誠自悼傷妾父既冤不可復生母氏年殊七
十及弟棠等遠在絶域不知死生願乞收竦朽骨使母
弟得歸本郡則施過天地存殁幸頼帝覽章感悟乃下
中常侍掖庭令驗問之嫕辭證明審遂得引見具陳其
狀乃留嫕止宫中連月乃出賞賜衣被錢帛第宅奴婢
旬月之間累貲十萬嫕素有行操帝益愛之加號梁夫
人擢樊調爲羽林左監調光祿大夫宏兄曾孫也於是
追尊恭懷皇后其冬制詔三公大鴻臚曰夫孝莫大於
尊尊親親其義一也詩云父兮生我母兮鞠我顧我復
我出入腹我欲報之德昊天罔極朕不敢興事覽于前
世太宗中宗實我舊典追命外祖以篤親親其追封諡
皇太后父竦爲襃親愍侯比靈文順成侯魂而有靈加
兹寵榮好爵顯服以慰母心遣中謁者與嫕及扈備禮
西迎竦喪詣京師改殯賜東園畫棺玉匣衣衾建塋於
恭懷皇后陵傍帝親臨送葬百官畢會徵還竦妻子封
子棠爲樂平侯棠弟雍乘氏侯雍弟翟單父侯邑各五
千戶位皆特進賞賜第宅奴婢車馬兵弩什物以巨萬
計寵遇過於當世諸梁内外以親疏並補郎謁者棠官
至大鴻臚雍少府棠卒子安國嗣延光中爲侍中有罪
免官諸梁爲郎吏皆免官雍子商字伯夏少以外戚拜
爲郎中遷黃門侍郎永建元年襲父封乘氏侯三年順
帝選商女及妹入掖庭遷侍中屯騎校尉陽嘉元年女
立爲皇后妹爲貴人加商位特進更增國土賜安車駟
馬其歲拜執金吾二年封子冀爲襄邑侯商讓不受三
年以商爲大將軍固稱疾不起四年使太常桓焉奉策
就第即拜商乃詣闕受命明年夫人隂氏薨追號開封
君贈印綬商自以戚屬居大位每存謙柔虚已進賢辟
漢陽巨覽上黨陳龜爲掾屬李固周舉爲從事中郎於
是京師翕然稱爲良輔帝委重焉每有饑饉輙載穀於
城門賑與貧餒不宣己惠檢御門族未曾以權盛干法
而性慎弱無威斷頗溺於内豎以小黃門曹節等用事
於中遂遣子冀不疑與爲交友然宦者忌商寵任反欲
陷之永和四年中常侍張逵蘧政内者令石光尚方令
傅福冗從僕射杜永連謀共譖商及中常侍曹騰孟賁
云欲徵諸王子圖議廢立請收商等案罪帝曰大將軍
父子我所親騰賁我所受必無是但汝曹共妬之耳逵
等知言不用懼廹遂共矯詔收縳騰賁於省中帝聞震
怒勅宦者李歙急呼騰賁釋之收逵等悉伏誅辭所連
染及在位大臣商懼多侵枉乃上疏曰春秋之義功在
元帥罪止首惡故賞不僭溢刑不滛濫五帝三王所以
同致康乂也竊聞考中常侍張逵等辭語多所牽及大
獄一起無辜者衆死囚久繫纖微成大非所以順迎和
氣平致化成也宜早訖竟以止逮捕之煩帝乃納之罪
止坐者六年秋商病篤勅子冀等曰吾以不德享受多
福生無以輔益朝廷死必耗費帑藏衣衾飯含玉匣珠
貝之屬何益朽骨百僚勞擾紛華道路秪增塵垢雖云
禮制亦有權時方今邊境不寧盗賊未息豈宜重爲國
損氣絶之後載至冢舍即時殯殮歛以時服皆以故衣
無更裁制殯以開冢冢開即葬祭食如存無用三牲孝
子善述父志不宜違我言也及薨帝親臨喪諸子欲從
其誨朝廷不聽賜以東園朱夀之器銀鏤黃腸玉匣什
物二十八種錢二百萬布三千疋皇后錢五百萬布萬
疋及葬贈輕車介士賜諡忠侯中宫親送帝幸宣陽亭
猶望車騎子冀嗣冀字伯卓爲人鳶肩豺目洞精矘眄
(眄視也矘眄直視也)口吟舌言(謂語吃不能了明也)裁能書計少爲貴戚逸
欲自恣性嗜酒能挽滿彈棋格五六博蹴踘意錢之戲
又好臂鷹走狗騁馬鬭雞初爲黃門侍郎轉侍中虎賁
中郎將越騎步兵校尉執金吾永和元年拜河南尹冀
居職暴恣多非法父商所親客洛陽令吕放頗與商言
及冀之短商以譲冀冀即遣人于道刺殺放而恐商知
之乃推疑於放之怨仇請以放弟禹爲洛陽令使捕之
盡滅其宗親賓客百餘人商薨未及葬順帝乃拜冀爲
大將軍弟侍中不疑爲河南尹及帝崩冲帝始在襁褓
太后臨朝詔冀與太傅趙峻太尉李固參錄尚書事冀
雖辭不肯當而侈暴滋甚冲帝又崩冀立質帝帝少而
聰慧知冀驕横常朝羣臣目冀曰此跋扈將軍也冀聞
深惡之遂令左右進鴆加煮餅帝即日崩復立桓帝而
枉害李固及前太尉杜喬海内嗟懼語在李固傳建和
元年益封冀萬三千戶增大將軍府舉高第茂才官屬
倍于三公又封不疑爲潁陽侯不疑弟蒙西平侯冀子
允襄邑侯各萬戶和平元年重增封冀萬戶并前所襲
合三萬戶弘農人宰宣素性佞邪欲取媚於冀乃上言
大將軍有周公之功今既封諸子則其妻宜爲邑君詔
遂封冀妻孫夀爲襄城君兼食陽翟租歲入五千萬加
賜赤紱比長公主夀色美而善爲妖態作愁眉嗁粧墮
馬髻折腰步齲齒笑以爲媚惑冀亦改易輿服之制作
平上軿車埤幘狹冠折上巾擁身扇狐尾單衣夀性鉗
忌能制馭冀冀甚寵憚之初父商獻美人友通期於順
帝通期有微過帝以歸商商不敢留而出嫁之冀即遣
客盗還通期會商薨冀行服於城西私與之居夀伺冀
出多從蒼頭篡取通期歸截髮刮面笞掠之欲上書告
其事冀大恐頓首請於夀母夀亦不得已而止冀猶復
與私通生子伯玉匿不敢出夀尋知之使子允誅滅友
氏冀慮夀害伯玉常置複璧中冀愛監奴秦宫官至太
倉令得出入夀所夀見宫輙屏御者託以言事因與私
焉宫内外兼寵威權大震刺史二千石皆謁辭之冀用
夀言多斥奪諸梁在位者外以謙讓而實崇孫氏宗親
冐名而爲侍中卿校尉郡守長吏者十餘人皆貪叨凶
淫各遣私客籍屬縣富人被以他罪閉獄掠考使出錢
自贖貲物少者至於死徙扶風人士孫奮居富而性吝
冀因以馬乘遺之從貸錢五千萬奮以三千萬與之冀
大怒乃告郡縣認奮母爲其守藏婢云盗白珠十斛紫
金千斤以叛遂收考奮兄弟死於獄中悉没貲財億七
千餘萬其四方調發歲時貢獻皆輸上第於冀乘輿乃
其次也吏民齎貨求官請罪者道路相望冀又遣客出
塞交通外國廣求異物因行道路發取妓女御者而使
人復乘埶横暴妻略婦女歐擊吏卒所在怨毒冀乃大
起第舍而夀亦對街爲宅殫極土木互相誇競堂寢皆
有隂陽奥室連房洞戶柱壁雕鏤加以銅漆窗牖皆有
綺疎青𤨏圖以雲氣仙靈臺閣周通更相臨望飛梁石
磴陵跨水道金玉珠璣異方珍怪充積藏室遠致汗血
名馬又廣開園囿採土築山十里九坂以象二崤深林
絶澗有若自然竒禽馴獸飛走其間冀夀共乘輦車張
羽蓋飾以金銀遊觀第内多從倡妓鳴鐘吹管酣謳竟
路或連繼日以騁娛恣客到門不得通皆請謝門者門
者累千金又多拓林苑禁同王家西至弘農東界滎陽
南極魯陽北逹河淇包含山藪連帶邱荒周旋封域殆
將千里又起莵苑于河南城西經亘數十里發屬縣卒
徒繕修樓觀數年乃成移檄所在調發生莵刻其毛以
爲識人有犯者罪至刑死嘗有西域賈胡不知禁忌誤
殺一莵轉相告言坐死者十餘人冀二弟嘗私遣人出
獵上黨冀聞而捕其賓客一時殺三十餘人無生還者
冀又别起第於城西以納姦亡或取良人悉爲奴婢至
數千人名曰自賣人元嘉元年帝以冀有援立之功欲
崇殊典乃大會公卿共議其禮於是有司奏冀入朝不
趨劒履上殿謁讚不名禮儀比蕭何悉以定陶陽成餘
戶增封爲四縣比鄧禹賞賜金錢奴婢綵帛車馬衣服
田第比霍光以殊元勲每朝會與三公絶席十日一入
平尚書事宣布天下爲萬世法冀猶以所奏禮薄意不
悦專擅威柄凶恣日積機事大小莫不諮决之宫衛近
侍並所親樹禁省起居纖微必知百官遷召皆先到冀
門牋檄謝恩然後敢詣尚書下邳人吳樹爲宛令之官
辭冀冀賓客布在縣界以情託樹樹對曰小人姦蠧比
屋可誅明將軍以椒房之重處上將之位宜崇賢善以
補朝闕宛爲大都士之淵藪自侍坐以來未聞稱一長
者而多託非人誠非敢聞冀默然不悦樹到縣遂誅殺
冀賓客爲人害者數十人由是深怨之樹後爲荆州刺
史臨去辭冀冀爲設酒因鴆之樹出死車上又遼東太
守侯猛初拜不謁冀託以他事乃腰斬之時郎中汝南
袁著年十九見冀凶縱不勝其憤乃詣闕上書曰臣聞
仲尼歎鳳鳥不至河不出圖自傷卑賤不能致也今陛
下居得致之位而有能致之資而和氣未應賢愚失序
者埶分權臣上下壅隔之故也夫四時之運功成則退
高爵厚寵鮮不致災今大將軍位極功成可爲至戒宜
遵縣車之禮高枕頤神𫝊曰木實繁者披枝害心若不
抑損權盛將無以全其身矣左右聞臣言將側目切齒
臣特以童蒙見拔故敢忘忌諱昔舜禹相戒無若丹朱
周公戒成王無如殷紂願除誹謗之罪以開天下之口
書得奏冀聞而密遣掩捕著著乃變易姓名後托病僞
死結蒲爲人市棺殯送冀廉知其詐隂求得笞殺之隱
蔽其事學生桂陽劉常當世名儒素善于著冀召補令
史以辱之時太原郝絜胡武皆危言高論與著友善先
是絜等連名奏記三府荐海内高士而不詣冀冀追怒
之又疑爲著黨勅中都官移檄捕前奏記者並殺之遂
誅武家死者六十餘人絜初逃亡知不得免因輿櫬奏
書冀門書入仰藥而死家乃得全及冀誅有詔以禮祀
著等冀諸忍忌皆此類也不疑好經書善待士冀隂疾
之因中常侍白帝轉爲光禄勲又諷衆人共薦其子允
爲河南尹允一名胡狗時十六容貎甚陋不勝冠帶道
路見者莫不嗤笑焉不疑自耻兄弟有隙遂讓位歸第
與弟蒙閉門自守冀不欲令與賓客交通隂使人變服
至門記往來者南郡太守馬融江夏太守田明初除過
謁不疑冀諷州郡以他事陷之皆髠笞徙朔方融自刺
不殊明遂死於路永興三年封不疑子馬爲潁隂侯允
子桃爲城父侯冀一門前後七封侯三皇后六貴人二
大將軍夫人女食邑稱君者七人尚公主三人其餘卿
將尹校五十七人在位二十餘年窮極滿盛威行内外
百僚側目莫敢違命天子恭已而不得有所親豫帝既
不平之延熹二年太史令陳授因小黃門徐璜陳災異
日食之變咎在大將軍冀聞之諷洛陽令收考授死於
獄帝由此發怒初掖庭人鄧香妻宣生女猛香卒宣更
適梁紀梁紀者冀妻夀之舅也夀引進猛入掖庭見幸
爲貴人冀因欲認猛爲其女以自固乃易猛姓爲梁時
猛姊婿邴尊爲議郎冀恐尊沮敗宣意乃遣刺客於偃
城刺殺尊而又欲殺宣宣家在延熹里與中常侍袁赦
相比冀使刺客登赦屋欲入宣家赦覺之鳴鼓會衆以
告宣宣馳入以白帝帝大怒遂與中常侍單超具瑗唐
衡左悺徐璜等五人成謀誅冀語在宦者傳冀心疑超
等乃使中黃門張惲入省宿以防其變具瑗勅吏收惲
以輙從外入欲圖不軌帝因是御前殿召諸尚書入發
其事使尚書令尹勲持節勒丞郎以下皆操兵守省閤
斂諸符節送省中使黃門令具瑗將左右廐騶虎賁羽
林都候劒戟士合千餘人與司隸校尉張彪共圍冀第
使光禄勲袁盱持節收冀大將軍印綬徙封比景都鄉
侯冀及妻夀即日皆自殺悉收子河南尹允叔父屯騎
校尉讓及親從衛尉淑越騎校尉忠長水校尉戟等諸
梁及孫氏中外宗親送詔獄無少長皆棄市不疑蒙先
卒其他所連及公卿列校刺史二千石者數十人故吏
賓客免黜者三百餘人朝廷爲空唯尹勲袁盱及廷尉
邯鄲義在焉是時事卒從中發使者交馳公卿失其度
官府市里鼎沸數日乃定百姓莫不稱慶收冀財貨縣
官斥賣合三十餘萬萬以充王府用減天下租税之半
散其苑囿以業窮民錄誅冀功者封尚書令尹勲以下
數十人
張純字伯仁京兆杜陵人也高祖父安世宣帝時爲大
司馬衛將軍封富平侯父放爲成帝侍中純少襲爵土
哀平中爲侍中王莾時至列卿遭值篡僞多亡爵土純
以敦謹守約保全前封建武初先詣闕故得復國五年
拜太中大夫使將潁川突騎安集荆徐揚部督委輸監
諸將營後又將兵屯田南陽遷五官中郎將有司奏列
侯非宗室不宜復國光武曰張純宿衛十有餘年其勿
廢更封武始侯食富平之半純在朝歴世明習故事建
武初舊章多闕每有疑議輙以訪純自郊廟婚嫁喪紀
禮儀多所正定帝甚重之以純兼虎賁中郎將數被引
見一日或至數四純以宗廟未定昭穆失序十九年乃
與太僕朱浮各奏言陛下興於匹庶蕩滌天下誅鉏暴
亂興繼祖宗竊以經義所紀人事衆心雖實同創革而
名爲中興宜奉先帝恭承宗祀者也元帝以來宗祀高
皇帝爲受命祖孝文皇帝爲太宗孝武皇帝爲世宗皆
如舊制又立親廟四世推南頓君以上盡於舂陵節侯
禮爲人後者則爲之子既事大宗則降其私親今禘祫
高廟陳序昭穆而舂陵四世君臣並列以卑厠尊不合
禮意設不遭王莾而國嗣無寄推求宗室以陛下繼統
者安得復顧私親違禮制乎昔高祖以自受命不由太
上宣帝以孫後祖不敢私親故爲父立廟獨羣臣侍祠
臣愚謂宜除今親廟以則二帝舊章願下有司博採其
議詔下公卿大司徒戴涉大司空竇融議宜以宣元成
哀平五帝四世代今親廟宣元皇帝尊爲祖父可親奉
祠成帝以下有司行事别爲南頓君立皇考廟其祭上
至舂陵節侯羣臣奉祠以明尊尊之敬親親之恩帝從
之是時宗廟未備自元帝以上祭於洛陽高廟成帝以
下祠於長安高廟其南頓四世隨所在而祭焉明年純
代朱浮爲太僕二十三年代杜林爲大司空在位慕曹
參之迹務於無爲選辟掾吏皆知名大儒明年上穿陽
渠引洛水爲漕百姓得其利二十六年詔純曰禘祫之
祭不行已久宜據經典定爲禘祫之制純奏曰禮三年
一祫五年一禘春秋傳曰大禘者何合祭也毁廟及未
毁廟之主皆登合食乎太祖五年而再殷漢舊制三年
一祫毁廟主合食高廟存廟主未嘗合祭元始五年諸
王公列侯廟會始爲禘祭又前十八年親幸長安亦行
此禮禮說三年一閏天氣小備五年再閏天氣大備三
年一祫五年一禘禘之爲言諦也諦定昭穆尊卑之義
也禘祭以夏四月夏者陽氣在上隂氣在下故正尊卑
之義也祫祭以冬十月冬者五穀成熟物備禮成故合
聚飲食也斯典之廢於兹八年謂可如禮施行以時定
議帝從之自是禘祫遂定時南單于及烏桓來降邊境
無事百姓新去兵革歲仍有年家給人足純以聖王之
建辟雍所以崇尊禮義既富而教者也乃按七經䜟明
堂圖河間古辟雍記孝武太山明堂制度及平帝時議
欲具奏之未及上會博士桓榮上言宜立辟雍明堂章
下三公太常而純議同榮帝乃許之三十年純奏上宜
封禪以明中興之功中元元年帝乃東廵岱宗以純視
御史大夫從并上元封舊儀及刻石文三月薨諡曰節
侯子奮嗣奮字稚通父純臨終勅家丞曰司空無功於
時猥蒙爵土身死之後勿議傳國奮兄根少被病光武
詔奮嗣爵奮稱純遺勅固不肯受帝以奮違詔勅收下
獄奮惶怖乃襲封永平四年隨例歸國奮少好學而節
儉行義常分損租奉贍䘏宗親雖至傾匱而施與不怠
十年儋耳降附奮來朝上夀引見宣平殿應對合旨顯
宗異其才以爲侍祠侯建初元年拜左中郎將轉五官
中郎將遷長水校尉七年爲將作大匠章和元年免永
元元年復拜城門校尉四年遷長樂校尉明年代桓郁
爲太常六年代劉方爲司空時歲災旱祈雨不應乃上
表曰比年不登人用飢匱今復久旱秋稼未立陽氣垂
盡歲月迫促夫國以民爲本民以穀爲命政之急務憂
之重者也臣蒙恩尤深受職過任夙夜憂懼章奏不能
款心願對中常侍疏奏即時引見復口陳時政之宜明
日和帝召太尉司徒幸洛陽獄錄囚徒收洛陽令陳歆
即時大雨三日奮在位清白無他異績九年以病罷在
家上疏請定禮樂十三年更召拜太常復上疏曰漢當
改作禮樂圖書著明王者化定制禮功成作樂謹條禮
樂異議三事願下有司以時考定昔者孝武皇帝光武
皇帝封禪告成而禮樂不定事不相副先帝已詔曹襃
今陛下但奉而成之由周公斟酌文武之道非自爲制
誠無所疑久埶謙讓令大漢之業不以時成非所以章
顯祖宗功德建太平之基爲後世法帝雖善之猶未施
行其冬復以病罷明年卒於家子甫嗣官至建城門候
甫卒子吉嗣永初三年吉卒無子國除自昭帝封安世
至吉傳國八世經歴簒亂二百年間未嘗譴黜封者莫
與爲比
曹裦字叔通魯國薛人也父充持慶氏禮建武中爲博
士從廵狩岱宗定封禪禮還受詔議立七郊三雍大射
養老禮儀顯宗即位充上言漢再受命仍有封禪之事
而禮樂崩闕不可爲後嗣法五帝不相㳂樂三王不相
襲禮大漢自制禮以示百世帝問制禮樂云何充對曰
河圖括天地象曰有漢世禮樂文雅出尚書琁璣鈐曰
有帝漢出德洽作樂名予帝善之下詔曰今且改太樂
官曰太予樂詩曲操以俟君子拜充侍中作章句辯難
於是遂有慶氏學襃少篤志有大度結髮傳充業博雅
疎通尤好禮士常感朝廷制度未備慕叔孫漢禮儀晝
夜研精沈吟專思寢則懷抱筆札行則誦習文書當其
念至忘所之適初舉孝廉再遷圉令以禮理人以德化
俗時他郡盗徒五人來入圉界吏捕得之陳留太守馬
嚴聞而疾惡風縣殺之襃勅吏曰夫絶人命者天亦絶
之臯陶不爲盗制死刑管仲遇盗而升諸公今承旨殺
之是逆天心而順府意也其罰重矣如得全此人命而
身坐之吾所願也遂不爲殺嚴奏裦耎弱免官歸郡爲
功曹徵拜博士會肅宗欲制定禮樂元和二年下詔曰
河圖稱赤九會昌十世以光十一以興尚書琁璣鈐曰
述堯理世平制禮樂放唐之文予末小子託于數終曷
以纘興崇弘祖宗仁濟元元帝命驗曰順堯考德題期
立象且三五步驟優劣殊軌况予頑陋無以克堪雖欲
從之末由也已每見圖書中心恧焉裦知帝旨欲有興
作乃上疏曰昔者聖人受命而王莫不制禮作樂以著
功德功成作樂化定制禮所以收世俗致禎祥爲萬姓
獲福於皇天者也今皇天降祉嘉端並臻制作之符甚
於言語宜定文制著成漢禮丕顯祖宗盛德之美章下
太常太常巢堪以爲一世大典非裦所定不可作帝知
羣僚拘攣難與圖治朝廷禮憲宜時刊立明年復下詔
曰朕以不德膺祖宗弘烈乃者鸞鳳仍集麟龍並臻甘
露宵降嘉穀滋生赤草之類紀于史官朕夙夜祗畏上
無以彰于先功下無以克稱靈物漢遭秦餘禮壊樂崩
因循故事未可觀省有知其說者各盡所能裦省詔歎
息謂諸生曰昔奚斯頌魯考甫詠殷夫人臣依義顯君
竭忠彰主行之美也當仁不讓吾何辭哉遂復上疏具
陳禮樂之本制改之意拜裦侍中從駕南廵既還以事
下三公未及奏詔召元武司馬班固問改定制禮之宜
固曰京師諸儒多能說禮宜廣招集共議得失帝曰諺
言作舍道邊三年不成會禮之家名爲聚訟互生疑異
筆不得下昔堯作大章一䕫足矣章和元年正月乃召
裦詣嘉德門令小黃門持班固所上叔孫通漢儀十二
篇勅裦曰此制散略多不合經今宜依禮條正使可施
行於南宫東觀盡心集作裦既受命乃次序禮事依凖
舊典雜以五經䜟記之文撰次天子至於庶人冠婚吉
凶終始制度以爲百五十篇寫以二尺四寸簡其年十
二月奏上帝以衆論難一故但納之不復令有司平奏
會帝崩和帝即位裦乃爲作章句帝遂以新禮二篇冠
擢裦監羽林左騎永元四年遷射聲校尉後太尉張酺
尚書張敏等奏裦擅制漢禮破亂聖術宜加刑誅帝雖
寢其奏而漢禮遂不行褒在射聲營舍有停棺不葬者
百餘所裦親自履行問其意故吏對曰此等多是建武
以來絶無後者不得埋掩裦乃愴然爲買空地悉葬其
無主者設祭以祀之遷城門校尉將作大匠時有疾疫
裦廵行病徒爲致毉藥經理饘粥多蒙濟活七年出爲
河内太守時春夏大旱糧穀踴貴裦到乃省吏并職退
去姦殘澍兩數降其秋大熟百姓給足流冗皆還後坐
上災害不實免有頃徵再遷復爲侍中裦博物識古爲
儒者宗十四年卒官作通義十二篇演經雜論百二十
篇又傳禮記四十九篇教授諸生千餘人慶氏學遂行
於世
鄭元字康成北海高密人也八世祖崇哀帝時爲尚書
僕射元少爲鄉嗇夫得休歸嘗詣學官不樂爲吏父數
怒之不能禁遂造太學受業師事京兆第五元先始通
京氏易公羊春秋三統歷九章算術又從東郡張恭祖
受周官禮記左氏春秋韓詩古文尚書以山東無足問
者乃入西關因涿郡盧植事扶風馬融融門徒四百餘
人升堂進者五十餘生融素驕貴元在門下三年不得
見乃使高業弟子傳授於元元日夜尋誦未嘗怠倦會
融集諸生考論圖緯聞元善算乃召見樓上元因從質
諸疑義問畢辭歸融喟然謂門人曰鄭生今去吾道東
矣元自遊學十餘年乃歸鄉里家貧客耕東萊學徒相
隨已數百千人及黨事起乃與同郡孫嵩等四十餘人
俱被禁錮遂隱修經業杜門不出時任城何休好公羊
學遂著公羊墨守左氏膏盲穀梁廢疾元乃發墨守鍼
膏盲起廢疾休見而歎曰康成入吾室操吾矛以伐我
乎初中興之後范升陳元李育賈逵之徒爭論古今學
後馬融荅北地太守劉瓌及元荅何休義據通深由是
古學遂明靈帝末黨禁解大將軍何進聞而辟之州郡
以進權戚不敢違意遂迫脅元不得已而詣之進爲設
几杖禮待甚優元不受朝服而以幅巾見一宿逃去時
年六十弟子河内趙商等自遠方至者數千後將軍袁
隗表爲侍中以父喪不行國相孔融深敬於元屣履造
門告高密縣爲元特立一鄉曰昔齊置士鄉越有君子
軍皆異賢之意鄭君好學實懷明德昔太史公廷尉吳
公謁者僕射鄧公皆漢之名臣又南山四皓有園公夏
黃公潛光隱耀世加其高皆悉稱公然則公者仁德之
正號不必三事大夫也今鄭君鄉宜曰鄭公鄉昔東海
于公僅有一節猶戒鄉人侈其門閭矧乃鄭公之德而
無駟牡之路可廣開門衢令容高車號爲通德門董卓
遷都長安公卿舉元爲趙相道斷不至會黃巾寇青部
乃避地徐州徐州牧陶謙接以師友之禮建安元年自
徐州還高密道遇黃巾賊數萬人見元皆拜相約不敢
入縣境元後嘗疾篤自慮以書戒子益恩曰吾家舊貧
爲父母羣弟所容去厮役之吏游學周秦之都往來幽
并兖豫之域獲覲乎在位通人處逸大儒得意咸從捧
手有所受焉遂博稽六蓺粗覽傳記時覩秘書緯術之
奥年過四十乃歸供養假田播殖以娛朝夕遇閹尹擅
埶坐黨禁錮十有四年而蒙赦令舉賢良方正有道辟
大將軍三司府公車再召比牒併名早爲宰相惟彼數
公懿德大雅克堪王臣故宜式序吾自忖度無任於此
但念述先聖之元意思整百家之不齊亦庶幾以竭吾
才故聞命罔從而黃巾爲害萍浮南北復歸邦鄉入此
歲來已七十矣宿素衰落仍有失誤案之禮典便合𫝊
家今我告爾以老歸爾以事將閑居以安性覃思以終
業自非拜國君之命問族親之憂展敬墳墓觀省野物
胡嘗扶杖出門乎家事大小汝一承之咨爾焭焭一夫
曾無同生相依其勖求君子之道研鑽勿替敬慎威儀
以近有德顯譽成於僚友德行立於己志若致聲稱亦
有榮於所生可不深念邪可不深念邪吾雖無紱冕之
緒頗有讓爵之高自樂以論贊之功庶不遺後人之羞
末所憤憤者徒以亡親墳壟未成所好羣書悉皆腐敝
不得於禮堂寫定𫝊與其人日西方暮其可圖乎家今
差多於昔勤力務時無恤飢寒菲飲食薄衣服節夫二
者尚令吾寡恨若忽忘不識亦已焉哉時大將軍袁紹
總兵冀州遣使要元大會賓客元最後至乃延升上坐
身長八尺飲酒一斛秀眉明目容儀溫偉紹客多豪俊
並有才說見元儒者未以通人許之競設異端百家互
起元依方辯對咸出問表皆得所未聞莫不嗟服時汝
南應劭亦歸於紹因自贊曰故太山太守應仲遠北面
稱弟子何如元笑曰仲尼之門考以四科由賜之徒不
稱官閥劭有慙色紹乃舉元茂才表爲左中郎將皆不
就公車徵爲大司農給安車一乘所過長吏送迎元乃
以病自乞還家五年春夢孔子告之曰起起今年歲在
辰來年歲在巳既寤以䜟合之知命當終有頃寢疾時
袁紹與曹操相距於官度令其子譚遣使逼元隨軍不
得已載病到元城縣病篤不進其年六月卒年七十四
遺令薄葬自郡守已下嘗受業者縗絰赴會千餘人門
生相與撰元荅諸弟子問五經依論語作鄭志八篇凡
元所注周易尚書毛詩儀禮禮記周官論語孝經尚書
大傳中候乾象歷又著天文七政論魯禘祫義六蓺論
毛詩譜駁許慎五經異義答臨孝存周禮難凡百餘萬
言元質於辭訓通人頗譏其繁至於經傳洽熟稱爲純
儒齊魯間宗之其門人山陽郄慮至御史大夫東萊王
基清河崔琰著名於世又樂安國淵任嘏時並童幼元
稱淵爲國器嘏有道德其餘亦多所鑒拔皆如其言元
唯有一子益恩孔融在北海舉爲孝廉及融爲黃巾所
圍益恩赴難隕身有遺腹子元以其手文似己名之曰
小同
鄭興字少贛河南開封人也少學公羊春秋晚善左氏
傳遂積精深思通逹其旨同學者皆師之天鳳中將門
人從劉歆講正大義歆美興才使撰條例章句𫝊詁及
校三統歴更始立以司直李松行丞相事先入長安松
以興爲長史令還奉迎遷都更始諸將皆山東人咸勸
留洛陽興說更始曰陛下起自荆楚權政未施一朝建
號而山西雄桀爭誅王莽開關郊迎者何也此天下同
苦虐政而思高祖之舊德也今久不撫之誠恐百姓離
心盗賊復起矣春秋書齊小白入齊不稱侯未朝廟故
也今議者欲先定赤眉而後入關是不識其本而爭其
末國家之守轉在函谷雖臥洛陽庸得安枕乎更始曰
朕西決矣拜興爲諫議大夫使安集關西及朔方凉益
三州還拜涼州刺史會天水有反者攻殺郡守興坐免
時赤眉入關東道不通興乃西歸隗嚻虛心禮請而興
恥爲之屈稱疾不起嚻矜已自飾常以爲西伯復作乃
與諸將議自立爲王興聞之而說嚻曰春秋傳云口不
道忠信之言爲嚚耳不聽五聲之和爲聾閒者諸將集
議無乃不道忠信之言大將軍之聽無乃阿而不察乎
昔文王承積德之緒加之以睿聖三分天下尚服事殷
及武王即位八百諸侯不謀同會皆曰紂可伐矣武王
以未知天命還兵待時高祖征伐累年猶以沛公行師
今令德雖明世無宗周之祚威略雖振未有高祖之功
而欲舉未可之事昭速禍患無乃不可乎惟將軍察之
嚻竟不稱王後遂廣置職位以自尊高興復止嚻曰夫
中郎將太中大夫使持節官皆王者之器非人臣所當
制也孔子曰唯器與名不可以假人不可以假人者亦
不可以假於人也無益於實有損於名非尊上之意也
嚻病而止之及嚻遣子恂入侍將行興因恂求歸葬父
母嚻不聽而徙興舍益其秩禮興入見嚻曰前遭赤眉
之亂以將軍僚舊故敢歸身明德幸蒙覆載之恩復得
全其性命興聞事親之道生事之以禮死葬之以禮祭
之以禮奉以周旋弗敢失墜今爲父母未葬請乞骸骨
若以增秩徙舍中更停留是以親爲餌無禮甚矣將軍
焉用之嚻曰嚻將不足留故邪興曰將軍據七郡之地
擁羌胡之衆以戴本朝德莫厚焉威莫重焉居則爲專
命之使入必爲鼎足之臣興從俗者也不敢深居屏處
因將軍求進不患不逹因將軍求入何患不親此興之
計不逆將軍者也興業爲父母請不可以己願留妻子
獨歸葬將軍何猜焉嚻曰幸甚促爲辦裝遂令與妻子
俱東時建武六年也侍御史杜林先與興同寓隴右乃
薦之曰切見河南鄭興執義堅固敦悦詩書好古博物
見疑不惑有公孫僑觀射父之德宜侍帷幄典職機密
昔張仲在周燕翼宣王而詩人悦喜惟陛下留聽少察
以助萬分乃徵爲太中大夫明年三月晦日食興因上
疏曰春秋以天反時爲災地反物爲妖人反德爲亂亂
則妖災生往年以來讁咎頻至意者執事頗有闕焉按
春秋昭公十七年夏六月甲戌朔日有食之傳曰日過
分而未至三辰有災於是百官降服君不舉避移時樂
用鼓祝用幣史用辭今孟夏純乾用事隂氣未作其災
尤重夫國無善政則讁見日月變咎之來不可不慎其
要在因人之心擇人處位也堯知鯀不可用而用之屈
己之明因人之心也齊桓反政而相管仲晉文歸國而
任郄穀者是不私其私擇人處位也今公卿大夫多舉
漁陽太守郭伋可大司空者而不以時用道路流言咸
曰朝廷專用功臣功臣用則人位謬矣願陛下上師唐
虞正覽齊晉以成屈己從衆之德以濟羣臣讓善之功
夫日月交會數應在朔而頃年日食每多在晦先時而
合皆月行疾也日君象而月臣象君亢急則臣下逼促
故行疾也今年正月繁霜自爾以來率多寒日此亦急
咎之罰天於賢聖之君猶慈父之于孝子也丁寧申戒
欲其反政故災變仍見此乃國之福也今陛下高明而
臣下懊促宜留思柔克之政垂意洪範之法博採廣謀
納臣下之策書奏多有所納帝嘗問興郊祀事曰吾欲
以䜟斷之何如興對曰臣不爲䜟帝怒曰卿之不爲䜟
非之邪興惶恐曰臣於書有所未學而無所非也帝意
乃解興數言政事依經守義文章温雅然以不善䜟故
不能任九年使監征南積弩營於津鄉會征南將軍岑
彭爲刺客所殺興領其營遂與大司馬吳漢俱擊公孫
述述死詔興留屯成都頃之侍御史舉興奉使私買奴
婢坐左轉蓮(音輦)勺(音酌)令是時喪亂之餘郡縣荒殘興方
欲築城郭修禮教以化之會以事免興好古學尤明左
氏周官長於歷數自杜林桓譚衛宏之屬莫不斟酌焉
世言左氏者多祖於興而賈逵自恃其父業故有鄭賈
之學興去蓮勺後遂不復仕客授閿(音聞)鄉三公連辟不
肯應卒于家子衆字仲師年十二從父受左氏春秋精
力於學明三統歷作春秋難記條例兼通易詩知名於
世建武中皇太子及山陽王荆因虎賁中郎將梁松以
縑帛聘請衆欲爲通義引籍出入殿中衆謂松曰太子
儲君無外交之義漢有舊防蕃王不宜私通賓客遂辭
不受松復風衆以長者意不可逆衆曰犯禁觸罪不如
守正而死太子及荆聞而竒之亦不彊也及梁氏事敗
賓客多坐之惟衆不染於辭永平初辟司空府以明經
給事中再遷越騎司馬復留給事中是時北匃奴遣使
求和親八年顯宗遣衆持節使匃奴衆至北庭虜欲令
拜衆不爲屈單于大怒圍守閉之不與水火欲脅服之
衆拔刀自誓單于恐乃止乃更發使隨衆還京師朝議
欲復遣使報之興上疏諫曰臣伏聞北單于所以要致
漢使者欲以離南單于之衆堅三十六國之心也又當
揚漢和親誇示鄰敵令西域欲歸化者局足狐疑懷土
之人絶望中國耳漢使既到更偃蹇自信若復遣之虜
必自謂得謀其羣臣駁議者不敢復言如是南庭動摇
烏桓有離心矣南單于久居漢地具知形埶萬分離析
旋爲邊害今幸有度遼之衆揚威北垂雖勿報答不敢
爲害帝不從復遣衆衆因上言臣前奉使不爲匃奴拜
單于意恨故遣兵圍臣今復銜命必見陵折臣誠不忍
持大漢節對氈裘獨拜如令匈奴遂能服臣將有損大
漢之彊帝不聽衆不得已既行在路上書固爭之詔切
責衆追還繫廷尉會赦歸家其後帝見匃奴來者問衆
與單于爭禮之狀皆言匃奴中傳衆意氣壯勇雖蘇武
不過乃復召衆爲軍司馬使與虎賁中郎將馬廖擊車
師至敦煌拜爲中郎將使護西域會匈奴脅車師圍戊
已校尉衆發兵救之遷武威太守謹修邊備虜不敢犯
遷左馮翊政有名迹建初六年代鄧彪爲大司農是時
肅宗議復鹽鐡官衆諫以爲不可詔數切責至被奏劾
衆執之不移帝不從在位以情正稱其後受詔作春秋
刪十九篇八年卒官子安世亦傳家業爲長樂未央廐
令延光中安帝廢太子爲濟隂王安世與太常桓焉太
僕來歴等共正議諫爭及順帝立安世已卒追賜錢帛
除子亮爲郎衆曾孫公業自有傳
范升字辯卿代郡人也少孤依外家居九歲通論語孝
經及長習梁邱易老子教授後生王莾大司空王邑辟
升爲議曹史時莾頻發兵役徵賦繁興升乃奏記邑曰
升聞子以人不間於其父母爲孝臣以下不非其君上
爲忠今衆人咸稱朝聖皆曰公明蓋明者無不見聖者
無不聞今天下之事昭昭於日月震震於雷霆而朝云
不見公云不聞則元元焉所呼天公以爲是而不言則
過小矣知而從令則過大矣二者於公無可以免宜乎
天下歸怨於公矣朝以遠者不服爲至念升以近者不
悦爲重憂今動與時戾事與道反馳騖覆車之轍探湯
敗事之後後出益可怪晚發愈可懼耳方春歲首而動
發遠役藜藿不充田荒不耕穀價騰躍斛至數千吏人
陷於湯火之中非國家之人也如此則胡貊守關青徐
之宼在於帷帳矣升有一言可以解天下倒懸免元元
之急不可書傳願蒙引見極陳所懷邑雖然其言而竟
不用升稱病乞身邑不聽令乘傳使上黨升遂與漢兵
會因留不還建武二年光武徵詣懷宫拜議郎遷博士
升上疏讓曰臣與博士梁恭山陽太守吕羌俱修梁邱
易二臣年並耆艾經學深明而臣不以時退與恭並立
深知羌學又不能逹慙負二老無顔於世誦而不行知
而不言不可開口以爲人師願推博士以避恭羌帝不
許然由是重之數詔引見每有大議輙見訪問時尚書
令韓歆上疏欲爲費氏易左氏春秋立博士詔下其議
四年正月朝公卿大夫博士見於雲臺帝曰范博士可
前平說升起對曰左氏不祖孔子而出於邱明師徒相
傳又無其人且非先帝所存無因得立遂與韓歆及太
中大夫許淑等互相辯難日中乃罷升退而奏曰臣聞
主不稽古無以承天臣不述舊無以事君陛下愍學微
缺勞心經蓺情存博聞故異端競進近有司請置京氏
易博士羣下執事莫能據正京氏既立費氏怨望左氏
春秋復以比類亦希置立京費已行次復高氏春秋之
家又有騶夾如令左氏費氏得置博士高氏騶夾五經
竒異並復求立各有所執乖戾分爭從之則失道不從
則失人將恐陛下有厭倦之聽孔子曰博學約之弗叛
矣夫夫學而不約必叛道也顔淵曰博我以文約我以
禮孔子可謂知教顔淵可謂善學老子曰學道日損損
猶約也又曰絶學無憂絶未學也今費左二學無有本
師而多反異先帝前世有疑於此故京氏雖立輙復見
廢疑道不可由疑事不可行詩書之作其來已久孔子
尚周流游觀至于知命自衛反魯乃正雅頌今陛下草
創天下紀綱未定雖設學官無有弟子詩書不講禮樂
不修奏立左費非政急務孔子曰攻乎異端斯害也已
傳曰聞疑傳疑聞信傳信而堯舜之道存願陛下疑先
帝之所疑信先帝之所信以示反本明不專已天下之
事所以異者以不一本也易曰天下之動貞夫一也又
曰正其本萬事理五經之本自孔子始謹奏左氏之失
凡十四事時難者以太史公多引左氏升又上太史公
違戾五經謬孔子言及左氏春秋不可錄三十一事詔
以下博士後升爲出妻所告坐繫得出還鄉里永平中
爲聊城令坐事免卒於家
陳元字長孫蒼梧廣信人也父欽習左氏春秋事黎陽
賈護與劉歆同時而别自名家王莾從歆受左氏學以
欽爲厭難將軍元少傳父業爲之訓詁銳精覃思至不
與鄉里通以父任爲郎建武初元與桓譚杜林鄭興俱
爲學者所宗時議欲立左氏傳博士范升奏以爲左氏
淺末不宜立元聞之乃詣闕上疏曰陛下撥亂正本文
武並用深愍經義謬雜真僞錯亂每臨朝日輙延羣臣
講論聖道知邱明至賢親授孔子而公羊穀梁傳聞於
後世故詔立左氏傳博詢可否示不專已盡之羣下也
今論者沉溺所習翫守舊聞固執虚言傳受之辭以非
親見實事之道左氏孤學少與遂爲異家之所覆冒夫
至音不合衆聽故伯牙絶絃至寶不同衆好故卞和泣
血仲尼聖德而不容於世况於竹帛餘文其爲雷同者
所排固其宜也非陛下至明孰能察之臣元竊見博士
范升等所議奏左氏不可立及太史公違戾凡四十五
事案升等所言前後相違皆斷截小文媟黷微辭以年
數小差掇爲巨謬遺脱纖微指爲大尤抉瑕擿釁掩其
弘美所謂小辯破言小言破道者也升等又曰先帝不
以左氏爲經故不置博士後主所宜因襲臣愚以爲若
先帝所行而後主必行者則盤庚不當遷于殷周公不
當營洛邑陛下不當都山東也往者孝武皇帝好公羊
衛太子好穀梁有詔詔太子受公羊不得受穀梁孝宣
皇帝在人間時聞衛太子好穀梁於是獨學之及即位
爲石渠論而穀梁氏興至今與公羊並存此先帝後帝
各有所立不必其相因也孔子曰純儉吾從衆至於拜
下則違之夫明者獨見不惑於朱紫聽者獨聞不謬於
清濁故離朱不爲巧眩移目師曠不爲新聲易耳方今
干戈少弭戎事略戢留思聖蓺眷顧儒雅採孔子拜下
之義卒淵聖獨見之旨分明黑白建立左氏解釋先聖
之積結洮汰學者之累惑使基業垂於萬世後進無復
狐疑則天下幸甚臣元愚鄙嘗傳師言如得以褐衣召
見俯伏庭下誦孔氏之正道理邱明之宿冤若辭不合
經事不稽古退就重誅雖死之日猶生之年也詔下其
議范升復與元相辯難凡十餘上帝卒立左氏學太常
選博士四人元爲第一帝以元新忿爭乃用其次司隸
從事李封於是諸儒以左氏之立論議讙譁自公卿以
下數廷爭之會封病卒左氏復廢元以高才著名辟司
空李通府時大司農江馮上言宜令司隸校尉督察三
公事下三府元上疏曰臣聞師臣者帝賓臣者霸故武
王以太公爲師齊桓以夷吾爲仲父孔子曰百官總己
聽於冢宰近則高帝優相國之禮太宗假宰輔之權及
亡新王莾遭漢中衰專操國柄以偷天下况已自喻不
信羣臣奪公輔之任損宰相之威以刺舉爲明徼訐爲
直至於陪僕告其君長子弟變其父兄罔密法峻大臣
無所措手足然不能禁董忠之謀身爲世戮故人君患
在自驕不患驕臣失在自任不在任人是以文王有日
昃之勞周公執吐握之恭不聞其崇刺舉務督察也方
今四方尚擾天下未一百姓觀聽咸張耳目陛下宜修
文武之聖典襲祖宗之遺德勞心下士屈節待賢誠不
宜使有司察公輔之名帝從之宣下其議李通罷後元
復辟司徒歐陽歙府數陳當世便事郊廟之禮帝不能
用以病去年老卒于家子堅卿有文章
賈逵字景伯扶風平陵人也九世祖誼文帝時爲梁王
太傅曾祖父光爲常山太守宣帝時以吏二千石自洛
陽徙焉父徽從劉歆受左氏春秋兼習國語周官又受
古文尚書於塗憚學毛詩於謝曼卿作左氏條例二十
一篇逵悉傅父業弱冠能誦左氏傳及五經本文以大
夏侯尚書教授雖爲古學兼通五家穀梁之說自爲兒
童常在太學不通人間事身長八尺二寸諸儒爲之語
曰問事不休賈長頭性愷悌多智思俶儻有大節尤明
左氏傳國語爲之解詁五十一篇永平中上疏獻之顯
宗重其書寫藏秘館時有神雀集宫殿官府冠羽有五
彩色帝異之以問林邑侯劉復復不能對薦逵博物多
識帝乃召見逵問之對曰昔武王終父之業鸑鷟在岐
宣帝威懷戎狄神雀仍集此胡降之徵也帝勅蘭臺給
筆札使作神雀頌拜爲郎與班固並校秘書應對左右
肅宗立降意儒術特好古文尚書左氏傳建初元年詔
逵入講北宫白虎觀南宫雲臺帝善逵說使出左傳大
義長於二傳者逵於是條奏之曰臣謹擿出左氏三十
事尤著明者斯皆君臣之正義父子之紀綱其餘同公
羊者什有七八或文簡小異無害大體至如祭仲紀季
伍子胥叔術之屬左氏義深於君父公羊多任於權變
其相殊絶固以甚遠而冤抑積久莫肯分明臣以永平
中上言左氏與圖䜟合者先帝不遺芻蕘省納臣言寫
其傳詁藏之秘書建平中侍中劉歆欲立左氏不先暴
論大義而輕移太常恃其義長詆挫諸儒諸儒内懷不
服相與排之孝哀皇帝重逆衆心故出歆爲河内太守
從是攻擊左氏遂爲重讐至光武皇帝奮獨見之明興
立左氏穀梁會二家先師不曉圖䜟故令中道而廢凡
所以存先王之道者要在安上理民也今左氏崇君父
卑臣子彊幹弱枝勸善戒惡至明至切至直至順且三
代異物損益隨時故先帝博觀異家各有所採易有施
孟復立梁邱尚書歐陽復有大小夏侯今三傳之異亦
猶是也又五經家皆無以證圖䜟明劉氏爲堯後者而
左氏獨有明文五經家皆言顓頊代黃帝而堯不得爲
火德左氏以爲少昊代黃帝即圖䜟所謂帝宣也如令
堯不得爲火則漢不得爲赤其所發明補益實多陛下
通天然之明建大聖之本改元正歴垂萬世則是以麟
鳳百數嘉瑞雜遝猶朝夕恪勤遊情六蓺研機綜微靡
不審覈若欲留意廢學以廣聖見庶幾無所遺失矣書
奏帝嘉之賜布五百疋衣一襲令逵自選公羊嚴顔諸
生高才者二十人教以左氏與簡紙經傳各一通逵母
常有疾帝欲加賜以校書例多特以錢二十萬使潁陽
侯馬防與之謂防曰賈逵母病此子無人事於外屢空
則從孤竹之子於首陽山矣逵數爲帝言古文尚書與
經傳爾雅訓詁相應詔令撰歐陽大小夏侯尚書古文
同異逵集爲三卷帝善之復令撰齊魯韓詩與毛詩異
同并作周官解故遷逵爲衛士令八年乃詔諸儒各各
選高才生受左氏穀梁春秋古文尚書毛詩由是四經
遂行於世皆拜逵所選弟子及門生爲千乘王國郎朝
夕受業黃門署學者皆欣欣羡慕焉和帝即位永元三
年以逵爲左中郎將八年復為侍中領騎都尉内備帷
幄兼領秘書近署甚見信用逵薦東萊司馬均陳國汝
郁帝即徵之並蒙優禮均字少賓守貧好學隱居教授
不應辟命信誠行乎州里鄉人有所計爭輙令祝少賓
不直者終無敢言位至侍中以老病乞身帝賜以大夫
祿歸鄉里郁字叔異性仁孝及親殁遂隱處山澤後累
遷爲魯相以德教化百姓稱之流人歸者八九千戶逵
所著經傳義詁及難論百餘萬言又作詩頌誄書連珠
酒令凡九篇學者宗之後世稱爲通儒然不修小節當
世以此頗譏焉故不至大官永元十三年卒時年七十
二朝廷愍惜除兩子爲太子舍人
張霸字伯饒蜀郡成都人也年數歲而知孝讓雖出入
飲食自然合禮鄉人號爲張曾子七歲通春秋復欲進
餘經父母曰汝小未能也霸曰我饒爲之故字曰饒焉
後就長水校尉樊儵等受嚴氏公羊春秋遂博覽五經
諸生孫林劉固叚著等慕之各市宅其傍以就學焉舉
孝廉光祿主事稍遷永元中爲會稽太守表用郡人處
士顧奉公孫松等奉爲潁川太守松司隸校尉並有名
稱其餘有行業者皆見擢用郡中爭勵志節習經者以
千數道路但聞誦聲初霸以樊儵刪嚴氏春秋猶多繁
辭乃減定爲二十萬言更名張氏學霸始到越賊未解
郡界不寧乃移書開購明用信賞賊遂束手歸附不煩
士卒之力童謠曰棄我戟損我矛盗賊盡吏皆休視事
三年謂掾史曰太守起自孤生致位郡守蓋日中則移
月滿則虧老氏有言知足不辱遂上病後徵四遷爲侍
中時皇后兄虎賁中郎將鄧騭當朝貴盛聞霸名行欲
與爲交霸逡廵不答衆人笑其不識時務後當爲五更
會疾卒年七十遺勅諸子曰昔延州使齊子死嬴博因
坎路側遂以葬焉今蜀道阻遠不宜歸瑩可止此葬足
藏髮齒而已務遵速朽副我本心人生一世但當畏敬
於人若不善加已直爲受之諸子承命葬於河南梁縣
因遂家焉將作大匠翟酺等與門人追錄本行諡曰憲
文中子楷字公超通嚴氏春秋古文尚書門徒常數百
人賓客慕之自父黨夙儒偕造門焉車馬闐街徒從無
所止黃門及貴戚之家皆起舍巷次以候過客往來之
利楷疾其如此輙徙避之家貧無以爲業常乘驢車至
縣賣藥足給食者輙還鄉里司隸舉茂才除長陵令不
至官隱居弘農山中學者隨之所居成市後華隂山南
遂有公超市五府連辟舉賢良方正不就漢安元年順
帝特下詔告河南尹曰故長陵令張楷行慕原憲操擬
夷齊輕貴樂賤竄迹幽藪高志確然獨拔羣俗前此徵
命盤桓未至將主者翫習於常優賢不足使其難進歟
郡時以禮發遣楷復告疾不到性好道術能作五里霧
時關西人裴優亦能爲三里霧自以不如楷從學之楷
避不肯見桓帝即位優遂行霧作賊事覺被考引楷言
從學術楷坐繫廷尉詔獄積二年常諷誦經籍作尚書
注後以事無驗見原還家建和三年詔安車備禮聘之
辭以疾篤不行年七十終於家子陵字處冲官至尚書
元嘉中歲首朝賀大將軍梁冀帶劒入省陵呵叱之令
出勅羽林虎賁奪冀劒冀跪謝陵不應即劾奏冀詣廷
尉論罪有詔以一歲俸贖而百寮肅然初冀弟不疑爲
河南尹舉陵孝廉不疑疾陵之奏冀因謂曰昔舉君適
所以自罰也陵對曰明府不以陵不肖誤見擢序今申
公憲以報私恩不疑有愧色陵弟元字處虚沈深有才
略以時亂不仕司空張溫數以禮辟不能致中平二年
温以車騎將軍出征涼州賊邊章等將行元自田廬被
褐帶索要說溫曰天下宼賊雲起豈不以黃門常侍無
道故乎聞中貴人公卿已下當出祖道於平樂觀明公
總天下之威重握六師之要若於中坐酒酣鳴金鼓整
行陣召軍正執有罪者誅之引兵還屯都亭以次翦除
中官解天下之倒縣報海内之怨毒然後顯用隱逸中
正之士則邊章之徒宛轉股掌之上矣溫聞大震不能
對良久謂元曰處虚非不悦子之言顧吾不能行如何
元乃歎曰事行則爲福不行則爲賊今與公長辭矣即
仰藥欲飲之溫前執其手曰子忠於我我不能用是吾
罪也子何爲當然且出口入耳之言誰今知之元遂去
隱居魯陽山中及董卓秉政聞之辟以爲掾舉侍御史
不就卓臨之以兵不得已彊起至輪氏道病終
桓榮字春卿沛郡龍亢人也少學長安習歐陽尚書事
博士九江朱普貧窶無資常客傭以自給精力不倦十
五年不窺家園及王莾簒位乃歸會普卒榮奔喪九江
負土成墳因留教授徒衆數百人莾敗天下亂榮抱經
書與弟子逃匿山谷雖飢困而講論不輟復客授江淮
間建武十九年年六十餘始辟大司徒府時憲宗爲皇
太子選求明經乃擢榮弟子豫章何湯爲虎賁中郎將
以尚書授太子世祖從容問湯本師爲誰湯對曰事沛
國桓榮帝即召榮令說尚書善之拜爲議郎賜錢十萬
入使授太子每朝會帝輙令榮於公卿前敷奏經書帝
稱善曰得生幾晚會歐陽博士缺帝欲用榮榮叩頭讓
曰臣經術淺薄不如同門生郎中彭閎揚州從事臯弘
帝曰俞往汝諧因拜榮爲博士引閎弘爲議郎車駕幸
太學會諸博士論難於前榮被服儒衣溫恭有蘊籍辨
明經義每以禮讓相厭不以辭長勝人儒者莫之及特
加賞賜又詔諸生雅吹擊磬盡日乃罷後榮入會庭中
詔賜竒果受者皆懷之榮獨舉手捧之以拜帝笑指之
曰此真儒生也以是愈見敬厚常令宿止太子宫積五
年薦門下生九江胡憲侍講乃聽得出旦一入而已榮
嘗寢病太子朝夕遣中傅問病賜以珍羞帷帳奴婢謂
曰如有不諱無憂家室也後病愈復入侍講三十八年
大會百官詔問誰可傅太子者羣臣承望上意皆言太
子舅執金吾原鹿侯隂識可博士張佚正色曰今陛下
立太子爲隂氏乎爲天下乎即爲隂氏則隂侯可爲天
下則固宜用天下之賢才帝稱善曰欲置傅者以輔太
子也今博士不難正朕况太子乎乃拜佚爲太子太傅
而以榮爲少傅賜以輜車乘馬榮大會諸生陳其車馬
印綬曰今日所蒙稽古之力也可不勉哉榮以太子經
學成畢上疏謝曰臣幸得侍帷幄執經連年而智學淺
短無以補益萬分今皇太子以聰睿之姿通明經義觀
覽古今儲君副主莫能專精博學若此者也斯誠國家
福祜天下幸甚臣師道已盡皆在太子謹遣掾丞汜再
拜歸道太子報書曰莊以童蒙學道九載而典訓不明
無所曉識夫五經廣大聖言幽遠非天下之至精其孰
能與於此况以不才敢承誨命昔之先師謝弟子者有
矣上則通逹經旨分明章句下則去家慕鄉求謝師門
今蒙下列不敢有辭願君慎疾加餐重愛玉體三十年
拜爲太常榮初遭倉卒與族人桓元卿同飢戹而榮講
誦不息元卿嗤榮曰但自苦氣力何時復施用乎榮笑
不應及爲太常元卿歎曰我農家子豈意學之爲利乃
若是哉顯宗即位尊以師禮甚見親重拜二子爲郎榮
年踰八十自以衰老數上書乞身輙加賞賜乘輿常幸
太常府令榮坐東面設几杖會百官驃騎將軍東平王
蒼已下及榮門生數百人天子親自執業每言輙曰太
師在是既罷悉以太官供具賜太常家其恩禮若此永
平二年三雍初成拜榮爲五更每大射養老禮畢帝輙
引榮及弟子升堂執經親自爲下說乃封榮爲關内侯
食邑五千戶榮每疾病帝輙遣使者存問太官太毉相
望於道及篤上疏謝恩讓還爵土帝幸其家問起居入
街下車擁經而前撫榮流涕賜以牀茵帳帷刀劒衣被
良久乃去自是諸侯將軍大夫問疾者不敢復乘車到
門皆拜牀下榮卒帝親自變服臨喪送葬賜冢塋于首
山之陽除兄子二人補四百石都講生八人補二百石
其餘門徒多至公卿子郁嗣郁字仲恩少以父任爲郎
敦厚篤學傳父業以尚書教授門徒常數百人榮卒郁
當襲爵上書讓於兄子汎顯宗不許不得已受封悉以
租入與之帝以郁先師子有禮讓甚見親寵常居中論
經書問以政事稍遷侍中帝自制五家要說章句令郁
校定於宣明殿以侍中監虎賁中郎將永平十五年入
授皇太子經遷越騎校尉詔勅太子諸王各奉賀致禮
郁數進忠言多見納錄肅宗即位郁以母憂乞身詔聽
以侍中行服建初二年遷屯騎校尉和帝即位富於春
秋侍中竇憲自以外戚之重欲令少主頗涉經學上疏
皇太后曰禮記云天下之命懸於天子天子之善成乎
所習習與智長則切而不勤化與心成則中道若性昔
成王幼小越在襁褓周公在前史佚在後太公在左召
公在右中立聽朝四聖維之是以慮無遺計舉無過事
孝昭皇帝八歲即位大臣輔政亦選名儒韋賢蔡義夏
侯勝等入授於前平成聖德近建初元年張酺魏應召
馴亦講禁中臣伏惟皇帝陛下躬天然之姿宜漸教學
而獨對左右小臣未聞典義昔五更桓榮親爲帝師子
郁結髮敦尚繼傳父業故再以校尉入授先帝父子給
事禁省更歴四世今白首好禮經行篤備又宗正劉方
宗室之表善爲詩經先帝所襃宜令郁方並入教授以
崇本朝光示大化由是遷長樂少府復入侍講頃之轉
爲侍中奉車都尉永元四年代丁鴻爲太常明年病卒
郁經授二帝恩寵甚篤賞賜前後數百千萬顯於當世
門人楊震朱寵皆至三公初榮受朱普學章句四十萬
言浮辭繁長多過其實及榮入授顯宗減爲二十三萬
言郁復刪省定成十二萬言由是有桓君大小太常章
句子普嗣傳爵至曾孫郁中子焉能世傳其家學焉字
叔元少以父任爲郎明經篤行有名稱永初元年入授
安帝三遷爲侍中步兵校尉永寧中順帝立爲皇太子
以焉爲太子少傅月餘遷太傅以母憂自乞聽以大夫
行喪踰年詔使者賜牛酒奪服即拜光祿大夫遷太常
時廢皇太子爲濟隂王焉與太僕來歴廷尉張皓諫不
能得事已具來歴傳順帝即位拜太傅與太尉朱寵並
錄尚書事焉復入授經禁中因讌見建言宜引三公尚
書入省事帝從之以焉前廷議守正封陽平侯固讓不
受視事三年坐辟召禁錮者爲吏免復拜光祿大夫陽
嘉二年代來歴爲大鴻臚數日遷爲太常永和五年代
王龔爲太尉漢安元年以日食免明年卒於家弟子傳
業者數百人黃瓊楊賜最爲顯貴焉孫典字公雅復傳
其家業以尚書教授穎川門徒數百人舉孝廉爲郎居
無幾會國相王吉以罪被誅故人親戚莫敢至者典獨
棄官收斂歸葬服喪三年負土成墳爲立祠堂盡禮而
去辟司徒袁隗府舉高第拜侍御史時宦官秉權典執
政無所廻避常乘驄馬京師畏憚爲之語曰行行且止
避驄馬御史及黃巾賊起滎陽典奉使督軍賊破還以
牾宦官賞不行在御史七年不調後出爲即靈帝崩大
將軍何進秉政典與同謀議三遷羽林中郎將獻帝即
位三公奏典前與何進謀誅宦官功雖不遂忠義炳著
詔拜家一人爲郎賜錢二十萬從西入關拜御史中丞
賜爵關内侯車駕都許遷光祿勲建安六年卒官焉弟
子鸞字始春少立操行縕袍糲食不求盈餘以世濁州
郡多非其人耻不肯仕年四十餘時太守向苗有名迹
乃舉鸞孝廉遷爲膠東令始到官而苗卒鸞即去職奔
喪終三年然後歸淮汝之間高其義後爲已吾汲二縣
令甚有名迹諸公並薦復徵拜議郎上陳五事舉賢才
審授用黜佞倖省苑囿息役賦書奏御牾内豎故不省
遂以病免中平元年卒年七十七子煜字文林一名嚴
尤修志介姑爲司空楊賜夫人初鸞卒姑歸寧赴哀將
至止於傳舍整飾從者而後入煜心非之及姑勞問終
無所言號哭而已賜遣吏奉祠因縣發取祠具煜拒不
受後每至京師未嘗舍宿楊氏其貞忮若此賓客從者
皆祇其志行一餐不受於人仕爲郡功曹後舉孝廉有
道方正茂才三公並辟皆不應初平中天下亂避地會
稽遂浮海客交阯越人化其節至閭里不爲訟後爲凶
人所誣遂死於合浦獄焉兄孫彬字彦林父麟字元鳳
早有才慧桓帝初爲議郎入侍講禁中以直道牾左右
出爲許令病免會母終麟不勝喪未祥而卒年四十一
所著碑誄讚說書凡二十一篇彬少與蔡邕齊名初舉
孝廉拜尚書郎時中常侍曹節女壻馮方亦爲郎彬勵
志操與左丞劉歆右丞杜希同好交善未嘗與方同酒
食之會方深怨之遂章言彬等爲酒黨事下尚書令劉
猛雅善彬等不舉正其事節大怒劾奏猛以爲阿黨請
收下詔獄在朝爲之寒心猛意氣自若旬日得出免官
禁錮彬遂以廢光和元年卒於家年四十六諸儒莫不
傷之所著七說及書凡三篇蔡邕等共論序其志僉以
彬爲有過人者四夙智早成岐嶷也學優文麗至通也
仕不苟禄絶高也辭隆從窊絜操也乃共樹碑而頌焉
劉猛琅邪人桓帝時爲宗正直道不容自免歸家靈帝
即位太傅陳蕃大將軍竇武輔政復徵用之
丁鴻字孝公潁川定陵人也父綝字幼春王莾末守潁
陽尉世祖略地潁陽潁陽城守不下綝說其宰遂與俱
降世祖大喜厚加賞勞以綝爲偏將軍因從征伐綝將
兵先度河移檄郡國攻營略地下河南陳留潁川二十
一縣建武元年拜河南太守及封功臣帝令各言所樂
諸將皆占豐邑美縣唯綝願封本鄉或謂綝曰人皆欲
縣子獨求鄉何也綝曰昔孫叔敖勅其子受封必求磽
埆之地今綝能薄功微得鄉亭厚矣帝從之封定陵新
安鄉侯食邑五千戶後徙封陵陽侯鴻年十三從桓榮
受歐陽尚書三年而明章句善論難爲都講遂篤志精
銳布衣荷擔不遠千里初綝從世祖征伐鴻獨與弟盛
居憐盛幼小而共寒苦及綝卒鴻當襲封上書讓國於
盛不報既葬乃挂縗絰於冢廬而逃去留書與盛曰鴻
貪經書不顧恩義弱而隨師生不供養死不飯唅皇天
先祖並不祐助身被大病不任茅土前上疾狀願辭爵
仲公章寢不報廹且當襲封謹自放棄逐求良毉如遂
不瘳永歸溝壑鴻初與九江人鮑駿同事桓榮甚相友
善及鴻亡封與駿遇於東海陵狂不識駿駿乃止而讓
之曰昔伯夷吳札亂世權行故得申其志耳春秋之義
不以家事廢王事今子以兄弟私恩而絶父不滅之基
可謂智乎鴻感悟垂涕歎息乃還就國開門教授鮑駿
亦上書言鴻經學至行顯宗甚賢之永平十年詔徵鴻
至即召見說文侯之命篇賜御衣及綬禀食公車與博
士同禮頃之拜侍中十三年兼射聲校尉建初四年徙
封魯陽鄉侯肅宗詔鴻與廣平王羡及諸儒樓望成封
桓郁賈逵等論定五經同異於北宫白虎觀使五官中
郎將魏應主承制問難侍中淳于恭奏上帝親稱制臨
決鴻以才高論難最明諸儒稱之帝數嗟美焉時人歎
曰殿中無雙丁孝公數受賞賜擢徙校書遂代成封爲
少府門下由此益盛遠方至者數千人彭城劉愷北海
巴茂九江朱倀皆至公卿元和三年徙封馬亭鄉侯和
帝即位遷太常永元四年代袁安爲司徒是時竇太后
臨朝憲兄弟各擅威權鴻因日食上封事曰臣聞日者
陽精守實不虧君之象也月者隂精盈毁有常臣之表
也故日食者臣乘君隂陵陽月滿不虧下驕盈也昔周
室之季皇甫之屬專權於外黨類彊盛侵奪主埶則日
月薄食故詩曰十月之交朔日辛卯日有食之亦孔之
醜春秋日食三十六殺君三十二變不空生各以類應
夫威柄不以放下利器不以假人歴觀往古近察漢興
傾危之禍靡不由之是以三桓專魯田氏擅齊六卿分
晉諸吕握權統嗣幾移哀平之末廟不血食故雖有周
公之親而無其德不得行其埶也今大將軍雖欲勅身
自約不敢僭差然而天下遠近皆惶怖承旨刺史二千
石初除謁辭求通待報雖奉符璽受臺勅不敢便去久
者至數十曰背王室向私門此乃上威損下權盛也人
道悖于下效驗見于天雖有隱謀神照其情垂象見戒
以告人君間者月滿先節過望不虧此臣驕溢背君專
功獨行也陛下未深覺悟故天重見戒誠宜畏懼以防
其禍詩云敬天之怒不敢戲豫若勅政責躬杜漸防萌
則凶祅消滅害除福湊矣夫壊崖破巖之水源自涓涓
干雲蔽日之木起于葱青禁微則易救末者難人莫不
忽于微細以致其大恩不忍誨義不忍割去事之後未
然之明鏡也臣愚以爲左官外附之臣依托權門傾覆
謟佞以求容媚者宜行一切之誅閒者大將軍再出威
振州郡莫不賦歛吏人遣送貢獻大將軍雖不受而物
不還主部署之吏無所畏憚縱行非法不伏罪辜故海
内貪猾競爲姦吏小民吁嗟怨氣滿腹臣聞天不可以
不剛不剛則三光不明王不可以不彊不彊則宰牧縱
横宜因大變改正匡失以塞天意書奏十餘日帝以鴻
行太尉兼衛尉屯南北宫於是收竇憲大將軍印綬憲
及諸弟皆自殺時大郡口五十六萬舉孝廉二人小郡
口二十萬并有蠻夷者亦舉二人帝以爲不均下公卿
會議鴻與司空劉方上言凡口率之科宜有階品蠻夷
錯雜不得爲數自今郡國率二十萬口歲舉孝廉一人
四十萬二人六十萬三人八十萬四人百萬五人百二
十萬六人不滿二十萬二歲一人不滿十萬三歲一人
帝從之六年鴻薨賜贈有加常禮子湛嗣湛卒子浮嗣
浮卒子夏嗣
通志卷一百八
