通志卷四十四
宋右廸功即鄭樵漁仲撰
禮略第三
嘉禮
天子加元服皇太子冠(皇子皇孫附)諸侯大夫士冠
天子納妃后(冊后附)天子冊妃嬪夫人皇太子
納妃(皇子諸王婚公主嫁附)公侯大夫士婚禮元正冬至
受朝賀讀時令冊拜諸王侯三老五更
鄕飲酒
賓禮
三恪二王後
軍禮
天子諸侯將出征類宜造禡並祭所過山川軷
祭田獵講武命將出征宣露布大射
鄕射合朔伐鼓祭馬祖時儺
嘉禮
天子加元服
周制文王年十二而冠(文王十三生伯邑考左傳曰冠而生子禮也)成王十
五而冠(譙周五經然否論云古文尚書武王崩成王年十三推武王庚辰歲崩周公以壬午歲出居東)
(癸未歲反禮公冠記周公冠成王命史作祝辭告是除喪冠也周公未反成王冠弁開金縢之書時十六矣是)
(成王十五周公冠之而後出也按禮傳天子之年近則十二遠則十五必冠矣)將冠筮日筮賓
行之於廟冠委貎於阼三加彌尊(冠義曰冠於阼以著代也或曰三加彌尊)
(士禮也大戴禮公冠篇曰公冠四加後加元冕天子亦四加後加袞冕)祼享樂于廟(左傳曰晉)
(侯問魯大夫季武子㐮公年曰君可冠矣武子對曰君冠必以祼享之禮行之以金石之樂節之以先君之祧)
(處之)周公冠成王命史雍頌曰近於民遠於年遠於佞近
於義嗇於時惠於財禄賢使能漢改皇帝冠為加元服
惠帝加元服用正月甲子若丙子為吉後漢遵前制皆
以正月甲子若丙子為吉日可加元服儀從冠禮乘輿
初加緇布進賢次爵弁次武弁次通天冠冠訖皆於高
祖廟如禮謁見和帝冠以正月甲子乘金根車駕六元
虬至廟成禮乃迴軫反宫朝服以饗宴撞太蔟之鐘咸
獻夀焉順帝以初月丙子加元服於高廟獻帝興平元
年正月甲子加元服司徒淳于嘉為賓加賜元纁駟馬
賜貴人王公卿司隸校尉城門五校及侍中尚書給事
黃門侍郎各一人為太子舍人魏氏天子冠一加(其說曰古)
(之士禮服必三加彌尊所以喻其志至於天子諸侯無加數之文者將以踐阼臨人尊極德成不復與士以加)
(喻勉為義禮冠於廟自魏不復在廟矣)東晉諸帝冠儀一加幘冕將冠金
石宿設百僚陪位又先於殿上鋪大牀御府令奉冕幘
簪導袞服以授侍中常侍太尉加幘太保加冕太尉讀
祝文曰令月吉日始加元服皇帝穆穆思弘衮職欽若
昊天六合是式率遵祖考永永無極眉夀惟祺介茲景
福加冕訖侍中繫元紞脱帝絳紗服加衮服冠事畢太
祝率羣臣奉觴上夀王公以下三稱萬歲乃退成帝用
三元吉日既加元服拜于太廟穆帝孝武將冠皆先以
幣告廟訖事又廟見臺符問脩服未畢吉凶不相干為
可加元服與不太常王彪之議禮雖有喪冠當是應冠
之年服制未終若湏服終便失應冠之年故也今便准
喪冠闕饗樂而行事不湏脩服畢按晉故事及兩漢亦
不必三元當任時事之宜耳後魏正光元年秋孝明帝
年十一加元服訖拜太廟大赦改元北齊制皇帝加元
服以玉帛告圜丘方澤以幣告廟擇日臨軒皇帝著空
頂介幘以出太尉盥訖升脱空頂幘以黑介幘奉加訖
太尉進太保之右北面讀祝訖太保加冕侍中繫元紞
脱綘紗袍加衮服事畢太保上夀羣官三稱萬歲皇帝
入温室移御座而不上夀後日文武羣官朝服上禮酒
十二鍾米十二囊牛十二頭又擇日親拜圜丘方澤謁
廟唐制具開元儀
皇太子冠(皇子皇孫附)
周制天子元子猶士也天下無生而貴者也(家語冠頌曰天子之)
(元子之冠擬諸侯之冠四加)漢宣帝冠太子以正月冠諸王遣使行
事魏氏冠太子再加皇子王公嗣子乃三(孫毓以為一加再加皆非)
(禮也)冠諸王因漢遣使行事晉惠帝之為太子將冠武帝
臨軒使兼司徒高陽王珪加冠兼光禄大夫屯騎校尉
華廙贊冠泰始六年南宫王承年十五依舊應冠有司
奏議禮十五成童國君十五而生子以明可冠之義又
漢魏遣使冠諸王非古典於是制儀王十五而冠遂革
使命咸寧二年閏九月遣使冠汝南王柬惠帝以正月
丙午冠太子訖乃廟見懷帝亦以正月冠皇太子宋冠
皇太子及藩王以一加齊武帝孫南郡王昭業冠從尚
書令王儉議使太常持節一加冠大鴻臚為贊醮酒之
儀國官陪位拜賀如常其日内外二品清官以上詣公
車門集賀并詣東宫南門通牋别日上禮宫臣亦詣門
稱慶如上臺之儀既冠之後剋日謁廟祝辭曰皇帝使
給事中太常武安侯蕭惠本加南郡王冠筮日戒賓肇
加元服棄爾幼志從厥成德親賢使能克崇景福醮酒
辭曰旨酒既清嘉薦既盈兄弟具在淑慎儀刑永永眉
夀於穆斯寧明帝冠太子用正月梁武帝天監十三年
正月冠太子於太極殿脩前代之儀後魏孝文帝冠皇
太子恂於廟詔曰司馬彪漢志漢帝有四加冠一緇布
二進賢三武弁四通天朕見家語冠頌篇四加冠公也
家語夫子之言與正經何異諸儒惑司馬彪志致使天
子之子而行士冠朕以為有賓諸儒皆以為無賓孔氏
所云斐然成章其斯之謂矣北齊制皇太子冠則太尉
以制幣告七廟擇日臨軒有司供帳於崇正殿中嚴皇
太子空頂幘公服出立東階之南西面使者入立西階
之南東面太子受詔訖入室盥櫛出南面使者進揖詣
冠席西面坐光禄卿盥訖詣太子前跪櫛使者又盥奉
進賢三梁冠至太子前東面祝脱空頂幘加冠太子興
入室更衣出又南就冠席光禄卿盥櫛使者又盥祝脱
三梁冠再加遠遊冠太子入室更衣設席中楹之西使
者揖就席南面光禄卿洗爵酌醴使者詣席前北面祝
太子拜受醴即席坐祭之啐之奠爵降階復位西面三
師三少及在位羣官拜事訖又擇日會宫臣又擇日謁
廟隋制皇太子將冠前一日帝齋於大興殿太子與賓
贊及預從官齋於正寢其日質明有司告廟各設筵於
阼帝衮冕即御座賓揖太子進升筵西向坐贊冠者坐
櫛設纚賓盥訖初加緇布冠贊進設頍(邱癸切)纓賓揖太
子適東序衣元衣素裳以出贊者又坐櫛賓進加遠遊
冠改服訖賓又授冕太子適東序改服以出賓揖太子
南面立賓受醴進筵前北面立祝(之又切)太子拜受觶賓
復位東面答拜贊者奉饌於筵前太子祭奠禮畢降筵
進當御東面拜納言承詔詣太子戒訖太子拜贊者引
太子降自西階賓少進字之贊者引太子進立於庭東
面諸親拜訖贊者拜太子皆答拜與賓贊俱復位納言
承詔降命令有司致禮賓贊又拜帝復降阼階下拜太
子以下皆拜帝出更衣還宫太子從至閤因入見皇后
而還唐貞觀五年正月有司上言皇太子將冠禮宜用
二月為吉請追兵以備儀注太宗曰今東作方興恐妨
農事令改用十月太子少保蕭瑀奏稱准隂陽家用二
月為勝上曰隂陽拘忌朕所不行若動静必依隂陽不
顧禮義欲求福祐其可得乎若所行皆遵正道自然當
與吉會且吉凶在人豈假隂陽拘忌農時甚要不可暫
失開元六年侍中宋璟上表曰臣伏以太常狀准東宫
典記有上禮之儀謹按上禮非古從南齊後魏方始有
此事而垂拱神龍更扇其道羣臣歛錢獻食君上厚賜
答之姑息施恩方便求利皇太子冠乃盛禮自然合有
賜賚上臺東宫兩處宴會非不優厚其上禮宜停其儀
具開元禮
諸侯大夫士冠
夏小正記二月冠子之時也周制繼世以立諸侯象賢
也冠禮筮日筮賓冠於阼醮於客位三加彌尊已冠而
字之見於母母拜之見於兄弟兄弟拜之(成人而與為禮)晉王
堪冠禮儀云永平元年(惠帝時)正月戊子冠中外四孫立
于步廣里舍之阼階設一席于東廂引冠者以長幼次
于席南東上賓宗人立于西廂東面南上堪立于東軒
西南面西上陳元服于席上宗人執儀以次呼冠者各
應曰諾宗人申誡之曰以歲之正以月之令兄弟具来
咸加爾服棄爾幼志順爾成德克慎威儀惟民之則夀
考惟祺永受景福冠者高跪而冠各自著布興再拜從
立于賓南上酌四杯酒各拜醮而飲事訖上堂向御史
府君再拜訖冠者皆東面坐如常燕禮時賓宗人東平
王隆叔祚王循道安王業建始此皆古禮也但以意斟
酌從其簡者耳唐制具開元禮
天子納妃后(冊后附)
伏羲氏制嫁娶以儷皮為禮夏氏親迎於庭殷迎於堂
周制限男女之歲定婚姻之時(媒氏云令男三十而娶女二十而嫁婚姻之時)
(即仲春之月)親迎於戶六禮之儀始備(一曰納采二曰問名三曰納吉四曰納徵)
(五曰請期六曰親迎惟納徵用束帛他皆用鴈)天子聘女納徵加穀珪漢惠帝
納后納采鴈璧乘馬束帛聘黃金二萬斤馬十二匹(吕氏)
(為惠帝娶魯元公主女故特優其禮)平帝立王莽納女為后以固權及莽
所聘杜陵氏女皆侈大其事不足為法後漢桓帝立明
年有司奏太后曰春秋迎皇后于紀在塗則稱后今大
將軍冀女弟應紹聖善結婚之際有命既集宜備禮幣
於是悉依孝惠皇帝納后故事聘黃金二百斤納采鴈
璧乘馬束帛一如舊典靈帝冊宋貴人為皇后天子御
章德殿軒百官陪位太尉襲使持節奉璽紱皇后北面
帝南面太尉立階下東向宗正大長秋西向宗正讀冊
畢皇后拜稱臣妾就位太尉授璽紱中常侍長秋太僕
高鄕侯覧長跪受璽紱奏於殿前女史以次受之至于
昭儀受而長跪以帶皇后皇后伏起拜稱臣妾畢黃門
鼓吹三通鳴鼔畢羣臣以次出后即位大赦天下魏制
天子冊后以皮馬庭實加穀珪齊王正始四年立后甄
氏其儀不存晉武帝咸寧二年臨軒遣太尉賈充策立
皇后楊氏因大赦賜王公已下各有差百僚上禮(納悼后)
太康八年有司奏大婚納徵用元纁束帛加穀珪馬二
駟羊鴈酒米如故(尚書朱整議按魏婚故事天子以皮馬為庭實加以穀珪)東晉成
帝咸康二年臨軒遣使持節兼太保領軍諸葛恢兼太
尉護軍孔愉六禮備物拜皇后杜氏即日入宫帝御太
極殿羣臣畢賀康帝建元元年納后褚氏而儀注陛者
不設旄頭殿中御史奏今迎皇后依昔成恭皇后入宫
御物而儀注至尊衮冕升殿旄頭不設又按昔迎成恭
皇后唯作青龍旂其餘皆即御物今當臨軒遣使而五
牛旂旗旄頭畢䍐竝出即用舊置今闕詔曰今所以正
法服升太極者以謹其始故備禮也今云何闕所重而
撤法物邪又恭后神主入廟先帝詔后禮宜有降不宜
建五牛旗既不設五旗則旄頭畢䍐之物易具也又詔
舊制既難凖且於今而備法服儀飾粗舉其兼副雜器
停之穆帝永和十年臺符問六禮版文舊稱皇帝今太
后臨朝當何稱博士曹耽云公羊傳婚禮不稱主人母
命諸父為主太常王彪之云三傳異義不可全據今皇
后臨朝稱制文告所達國之大典皆仰禀成命非無外
事也豈婚聘獨不通乎六禮版文應稱皇太后詔符又
問今太后還政不復臨朝當何稱彪之云當稱皇帝詔
升平元年將納皇后何氏彪之正禮曰王者之於四海
無不臣妾雖復父兄之親師友之賢皆純臣也夫崇三
綱之始定乾坤之儀安有天艾之尊而稱臣下之命以
納伉儷安有臣下之卑而稱天父之名以行大禮遠尋
古禮於義不通按咸寧二年納悼皇后時弘訓太后臨
天下而無命戚屬之臣為武皇父兄主婚之文考咸寧
故事不稱父兄師友則當時華恒所上合於舊也謂今
納后儀制一依咸寧故事從之(華恒定六禮宜依舊唯娶婦之家三日不舉樂)
(而咸康羣臣賀為失禮故但依咸康上禮不復賀)其告廟六禮版文等皆彪之
所定(博士苟納云凡六禮版長尺二寸以應十二月博四寸以象四時厚八分以象八節皆真書后家答)
(鮫脚書之)納采問名納吉請期親迎皆用鴈白羊各一酒米
各十二斛唯納徵用白羊一元纁帛三疋絳二疋絹二
百疋獸皮二枚錢二百萬玉璧一枚酒米各十二斛馬
六匹鄭康成所謂五鴈六禮也六禮之文皆稱皇帝咨
后家稱糞土臣某頓首稽首再拜以答其策皇后之文
曰惟升平元年八月皇帝使使持節兼太保侍中太宰
武陵王晞冊命故散騎侍即女何氏為皇后咨爾易本
乾坤詩首關雎王化之本實由内輔是故皇英嬪虞帝
道以光妊姒母周允嗣克崇皇后其祗勖厥德以肅承
宗廟虔恭中饋盡其婦道帥導六宫作軌儀于四海皇
天無親惟德是依可不慎歟北齊皇帝納后之禮納采
問名納徵訖告圜丘方澤及廟是日皇帝臨軒命大尉
為使司徒副之持節詣后行宫東向奉璽綬冊以授中
常侍皇后受冊於行殿使者與公卿以下皆拜有司備
迎禮太尉太保受詔而行主人公服迎拜於門使者入
升自賓階東面主人升自阼階西面禮物陳於庭設席
於兩楹間童子以璽書版升主人跪受送使者拜于大
門外有司先於昭陽殿兩楹間供帳為同牢之具皇后
服大嚴繡衣帶綬珮加幜(音景)女長御引出升畫輪四望
車女侍中負璽陪乘鹵簿如大駕皇帝服衮冕出升御
座皇后入門大鹵簿住門外小鹵簿入到東上閤施步
幛降車席道以入昭陽殿前至席位姆去幜皇后先拜
後起皇帝後拜先起升自西階詣同牢座與皇后俱坐
各三飲訖又各酳二爵一巹奏禮畢后興南向立皇帝
御太極殿王公以下拜表謝又明日以榛栗棗脩見皇
太后於昭陽殿擇日羣臣上禮又擇日謁廟皇帝使太
尉先以太牢告而後遍見羣廟唐皇帝納后卜日告天
地臨軒命太尉為使宗正卿為副竝如開元禮
天子冊妃嬪夫人
周制天子后立六宫三夫人九嬪二十七世婦八十一
御女以聽天下之内治後漢獻帝建安十八年曹操進
三女憲節華為夫人聘以束帛元纁五萬疋小者待年
於國二十年竝拜貴人晉武帝泰始十年將聘三夫人
九嬪有司奏禮皇后聘以穀珪無妾媵禮贄之制詔曰
拜授可依魏氏故事於是臨軒使使持節兼太常拜三
夫人兼御史中丞拜九嬪
皇太子納妃(皇子諸王婚公主嫁附)
漢制皇太子納妃奉常迎(時叔孫通定禮以天子無親迎之義皇太子以奉常迎也)
晉太康中有司奏太子婚納徵用元纁束帛加璧羊馬
二駟東晉太子緍納徵禮用玉璧一虎皮二漢魏之禮
公主居第尚公主者来第成婚司空王朗以為不可其
後乃革魏公主嫁用絹百九十疋晉故事用絹三百疋
太元中公主納徵以獸豹皮一宋文帝元嘉十五年四
月皇太子納妃六禮文與納后不異百官上禮其月壬
戍於太極殿西堂叙宴二宫隊主副司徒侍即以上諸
二千石在都邑者竝在會又詔令小會可停伎樂(時有臨川)
(曹太妃喪)明帝太始五年有司奏按晉江左以来太子婚納
徵用璧一獸皮二未詳合用獐豹皮及熊羆皮與不若
應用者為各用一為用兩博士裴昭明按周禮納徵元
纁束帛儷皮(鄭康成曰束帛以致命兩皮庭實皮鹿皮)晉納妃以虎皮二虎
豹雖文禮所不用熊羆吉祥婚典不及珪璋之美為用
各異今儲皇聘納宜准經誥兼太常丞孫詵議以為聘
幣之典損益惟我禮稱束帛儷皮則珪璋數同璧熊羆
文豹各應用二博士虞龢議按儀禮直云元纁束帛儷
皮禮記郊特牲云虎豹皮與玉璧非虛作也虎豹皮居
然用兩璋宜仍舊各一參議詵龢二議不異今加珪璋
各一豹熊羆皮各二以龢議為允詔可齊武帝永明中
以婚禮奢貴勅諸王納妃上御及六宫依禮上棗栗腵
脩加以香澤花粉其餘衣物皆停唯公主降嫁則上儀
舅姑北齊皇太子納妃禮皇帝遣使納采其次問名納
吉竝如納采禮納徵則使司徒及尚書令為使備禮物
而行請期則以太常宗正卿為使如納采親迎以太尉
為使三日妃朝皇帝於昭陽殿又朝皇后於宣光殿擇
日羣臣上禮他日妃還又他日皇太子拜閤皇太子及
王聘禮納采問名納吉請期親迎皆用羔一鴈一酒黍
稷米麫各一斛納徵用元三疋纁二疋束帛十疋大璋
一虎皮二錦綵六十疋絹二百疋羔一羊四犢二酒黍
稷米麫各十斛從車百乘隋皇太子納妃禮皇帝臨軒
使者受詔而行主人候於廟門使者執鴈主人迎拜於
大門之東使者入升自西階立於兩楹間南面納采訖
乃行問名儀事畢主人請致禮於從者禮有幣馬其次
擇日納吉又擇日以玉帛乘馬納徵又擇日告期又擇
日命有司以特牲告廟冊妃皇太子將親迎皇帝臨軒
醮而誡曰往迎爾相承我宗事勖帥以敬對曰謹奉詔
既命羽儀而行主人几筵於廟妃服䄖翟立於東房主
人迎於門外西面拜皇太子答拜主人揖皇太子先入
主人升立於阼階西面皇太子弁進當房戶前北面跪
奠鴈俛伏興拜降出妃父少進西面戒之母於西階上
施衿結帨及門内施鞶申之出門妃升輅乘以几姆加
幜皇太子乃馭輪三周馭者代之皇太子出大門乘輅
羽儀還宫妃三日雞鳴夙興以朝奠笲於皇帝皇帝撫
之又奠笲於皇后皇后撫之席於戶牖間妃立於席西
祭奠而出唐皇太子納妃禮臨軒命使行納采問名納
吉納徵請期告廟臨軒醮戒親迎同牢朝見竝如開元
禮開元十九年四月勅於京城置禮會院屬司農寺其
什物各令所司供(院在崇仁坊南街)建中元年十一月禮儀使
顔真卿等奏郡縣主見舅姑請於禮會院過事明日早
舅姑坐堂行執笲之禮其觀華燭非宜竝請停障車下
壻却扇等行禮之夕可以感思至於聲樂尤湏禁斷初
貞觀中侍中王珪之子尚太宗女南平公主珪請于帝
乞存舅姑之義於是夫妻西向坐公主親行盥饋之禮
自是公主有舅姑者皆備婦禮其後此禮陵遲故真卿
建明之
公侯大夫士婚禮
周制婚禮其詳見於禮經漢平帝詔光禄大夫劉歆等
雜定婚禮四輔公卿大夫博士郎吏家屬皆以禮娶迎
立軺&KR0008;馬(立乘小車也&KR0008;馬儷駕也新定此制也&KR0008;音步幸切)後漢鄭衆百官六
禮辭大略因於周制而禮物凡三十種各内有謁文外
有贊文魏制諸侯娶妃以皮馬為庭實加以大璋王娶
妃公主嫁用絹百九十疋晉太康八年有司奏王侯婚
禮元纁束帛加璧乘馬大夫用元纁束帛加羊(奏曰古者以皮)
(馬庭實天子加穀珪諸侯加大璋可依周禮改璧用璋其羊鴈酒米元纁如故)諸侯婚禮加納
采告期親迎各帛五疋及納徵馬四疋皆令夫家自備
唯璋官為具足(尚書朱整議按魏氏故事王娶妃公主嫁之禮天子諸侯以皮馬為庭實天子)
(加以穀珪諸侯加以大璋漢高后制聘后黃金二萬斤馬十二匹聘夫人金五千斤馬四疋魏志娶妃公主嫁)
(之禮用絹一百九十疋晉故事用絹三百疋)北齊聘禮第一品以下至三品
用元三疋纁二疋束帛十疋璧一(四品以下皆無璧)豹皮二(六品)
(以下至從九品用鹿皮)錦綵四十疋二品三十疋三品二十疋(四品)
(雜綵十六疋五品十疋六品七品五疋)絹百四十疋二品百二十疋三品
百疋(六品以下至九品逓降二十疋)羔一羊二犢二酒黍稷稻米麫各
四斛(四品五品犢一酒黍以下各二斛六品以下無犢酒黍以下各一斛)唐顯慶四年十
月詔天子嫁女受財三品以上之家不得過絹三百疋
四品五品不得過二百疋六品七品不得過一百疋八
品以下不得過五十疋皆充所嫁女資裝等用其夫家
不得受陪門之財(李義府奏)太極元年十一月左司即中唐
紹上表曰士庶親迎之禮備諸六禮所以承宗廟事舅
姑當湏昏以為期詰朝謁見往者下俚庸鄙時有幛車
邀其酒食以為戲樂近日此風轉盛上及王公乃廣奏
音樂多集徒侣遮擁道路留滯淹時邀致財物動踰萬
計遂使幛車禮貺過於聘財歌舞諠譁殊非助感既虧
名教又蠧風猷請一切禁斷從之
臣謹按後漢之俗聘禮三十物者以元纁羊鴈清酒
白酒粳米稷米蒲葦卷栢嘉禾長命縷膠漆五色絲
合歡鈴九子墨金錢禄得香草鳳凰含利獸鴛鴦受
福獸魚鹿烏九子婦腸燧鑽凡二十八物又有丹為
五色之榮青為東方之始共三十物皆有俗儀不足
書臣又按杜佑議上古人食禽獸之肉而衣其皮毛
周氏尚文去質元衣纁裳猶用皮為韠所以制婚禮
納徵用元纁儷皮充當時之所服耳秦漢以降衣服
制度與三代殊乃不合更以元纁及皮為禮物也又
有用虎皮豹皮者王彪之云取威猛有斑彩尤臆說
也人之常情非今是古不詳古今之異制禮數之從
宜今時俗用五色信頗得禮之變也或曰近代所以
尚循元纁儷皮之制男女配合教化大倫示存古儀
務重其禮安可捨棄有類去羊答曰元纁及皮當時
之要詳觀三代制度或沿或革皆貴適時竝無虛事
豈今百王之末畢循往古之儀如三代制天子諸侯
至庶人祭則立尸秦漢廢之又天下列國唯事征伐
志存於射建侯擇士皆主於斯秦漢以降改制郡縣
戰争既息射藝自輕唯祀與戎國之大事今竝豈要
復舊制乎其朝宗覲遇行朝享禮畢諸侯皆右肉袒
于廟門之東乃入門右北面立告聽事今豈湏行此
禮乎賓禮甚重兩楹間有反爵之坫築土為之今會
客豈湏置坫乎又竝安能復古道邪略舉數事其可
知也易曰随時之義其大矣哉先聖之言不可誣也
元正冬至受朝賀
漢高帝十月定秦遂為歲首七年長樂宫成叔孫通制
諸侯羣臣朝賀儀先平明謁者治禮引以次入殿門庭
中陳車騎設兵張旗幟功臣列侯諸將軍軍吏以下陳
西方東向文官丞相以下陳東方西向於是皇帝輦出
房諸侯王以下至吏六百石以次奉賀禮畢復置法酒
諸侍坐殿上者皆伏抑首尊卑以次起上夀夀觴九行
謁者言罷酒御史執法舉不如儀者輙引去羣臣莫不
振肅武帝雖用夏正然每月朔朝至於十月朔猶常享
會以高祖定秦之月元年歲首也其儀夜漏未盡七刻
鐘鳴受賀及䞇公侯璧二千石羔千石六百石鴈四百
石以下雉百官賀正月(決疑要注云古者朝會皆執贄侯伯執珪子男執璧孤執皮帛)
(卿執羔大夫執鴈士執雉漢魏俱依其制正朝大會諸侯執玉璧薦以鹿皮公卿以下所執如古禮古者衣皮)
(故用皮帛為幣玉以象德璧以稱事)二千石以上上殿稱萬歲舉觴御坐
前司空奉羹大司農奉飯奏食舉樂百官受賜宴饗大
作樂(蔡質漢儀曰正月旦天子幸德陽殿臨軒公卿百官各陪位朝賀百蠻朝貢畢屬郡計吏皆覲庭燎)
(宗室諸劉雜會萬人以上立西面位既定上夀計吏中庭北面立太官賜酒食西入東出御史四人執法陛下)
(虎賁羽林弧弓撮矢陛戟左右戎頭倡脛陪前向後左右中即將位東南羽林虎賁將位東北五官將位中央)
(悉坐就賜作九賓徹樂含利獸從西方来戲於庭極乃畢入殿前激水化成比目魚跳躍漱水作霧障日畢化)
(為黃龍長八丈出入遨遊炫耀日光又以絲繩係兩柱間相去數丈兩倡女對舞行於繩上相逢切肩不傾又)
(蹋局出身藏形斗中鐘磬倡樂畢作魚龍曼延小黃門鼔吹三通謁者引公卿以次拜徹行出卑官在前尊官)
(在後其德陽殿周旋容萬餘人陛高一丈文石作壇畫屋朱梁玉陛金柱刻鏤)魏文帝受禪後
修洛陽宫室權都許昌宫殿狹小元日於城南立氈殿
青帷以為門設樂饗會後還洛陽依漢舊事其藩王不
得朝覲明帝時有朝者皆由特恩不得為常晉氏受命
武帝更定元會儀咸寧注云先正旦一日有司各宿設
夜漏未盡十刻羣臣集庭燎起火上賀謁報又賀皇后
還從雲龍東中華門入詣東閤下便坐漏未盡七刻百
官及受贄郎官已下至計吏皆入立其次其陛衞者如
臨軒儀漏未盡五刻謁者僕射大鴻臚各奏羣臣就位
定漏盡侍中奏外辦皇帝出鐘鼓作百官皆拜伏太常
導皇帝升御座鐘鼓止百官起大鴻臚跪奏請朝賀掌
禮郎贊皇帝延王登大鴻臚跪贊藩王臣某等奉白璧
各一再拜賀太常報王悉登謁者引上殿當御座皇帝
興王再拜皇帝坐復再拜跪置璧御座前復再拜成禮
訖謁者引下殿還故位掌禮郎贊皇帝延大尉等於是
公特進匈奴南單于金紫將軍當大鴻臚西中二千石
千石六百石當大行令西皆北面伏鴻臚跪贊太尉中
二千石等奉璧皮帛羔鴈雉再拜賀太常贊皇帝延公
等登掌禮郎引公至金紫將軍上殿皇帝興皆再拜皇
帝坐又再拜跪置璧皮帛御座前復再拜成禮訖謁者
引下殿還故位公置璧成禮時大行令竝贊殿下中二
千石以下同成禮訖以贄授贄郎郎以璧帛付諸謁者
羔鴈雉付太官太樂令跪奏雅樂樂以次作乘黃令乃
出車皇帝罷入百官皆坐晝漏上水六刻諸蠻夷外客
以次入皆再拜訖坐御入後三刻又出鐘鼓作謁者僕
射跪奏請羣臣上謁者引王公二千石上殿千石六百
石停本位謁者引王詣樽酌夀酒跪授侍中侍中跪置
御座前王還自酌置位前謁者跪奏藩王臣某等奉觴
再拜上千萬歲夀四廂樂作百官再拜已飲又再拜謁
者引王等還本位陛者傳就席羣臣皆跪諾侍中中書
令尚書令各於殿上上夀酒登歌樂升太官又行御酒
御酒升階太官令跪授侍郎侍郎跪進御座前乃行百
官酒太樂令跪奏登歌三終乃降太官令跪請具御飯
到階羣臣皆起太官令持羹跪授司徒持飯跪授大司
農尚食持案竝授持節持節跪進御座前羣臣就席太
樂令跪奏食舉樂太官行百官飯按遍食畢太樂令跪
奏請進樂樂以次作鼔吹令又前跪奏請以次進衆妓
乃詔諸郡計吏前受&KR0897;戒於階下宴樂畢謁者一人跪
奏請罷退鐘鼔作羣臣北面再拜出然則夜漏未盡七
刻謂之晨賀晝漏上十三刻更出百官奉夀酒謂之晝
會别置女樂三十人於黃帳外奏房中之歌江左多虞
不復晨賀夜漏未盡十刻開宣陽門至平旦開殿門晝
漏上水五刻皇帝乃出受賀皇太子出會者則在三恪
下王公上正旦元會設白虎樽於殿庭樽盖上施白虎
若有能獻直言者則發此樽飲酒案禮白虎樽乃杜舉
之遺式也宋因晉制升皇太子在三恪上齊因之梁元
會之禮雖有更革亦損益晉制也皇帝服通天冠王公
上夀上食既畢之後二品以上尚書騶騎引計吏郡國
各一人皆跪受詔侍中讀五條詔計吏更應諾訖令陳
便宜者聽詣白虎樽皇太子朝則遠遊冠乘金輅鹵簿
以行與會則劔履升座天監六年詔曰頃代以来元日
朝畢次會羣臣則移就西壁下東向坐求之古義王者
讌萬國唯應南面何更居東面於是御座南向以西方
為上皇太子以下在北壁坐者悉西邊東向尚書令以
下在南方坐者悉東邊西向陳制先元會十日百官竝
習儀注令僕以下悉公服監之設庭燎街闕城上殿前
皆嚴兵百官各設部伍而朝宫人皆於東堂隔綺疏而
觀宫門既無籍外人但綘衣者亦得入觀是日上事人
發白虎樽自餘亦多依梁禮云隋制正朝及冬至文物
充庭皇帝出西房即御座皇太子鹵簿至明陽門外入
賀復詣皇后殿拜賀訖還宫皇太子朝訖羣官客使入
就位再拜上公一人詣西階解劔升賀降階帶劔復位
而拜有司奉諸州表羣臣在位者又拜而出皇帝入東
房有司奏行事訖乃出西房坐定羣官入就位上夀訖
上下俱拜皇帝舉酒上下舞蹈三稱萬歲皇太子與會
則設座於御東南西向羣臣上夀畢入位解劔以升會
訖先興唐開元八年十一月中書門下奏曰伏以冬至
一陽始生萬物潛動所以自古聖帝明王皆此日朝萬
國觀雲物禮之大者莫逾是時其日亦祀圜丘皆令攝
官行事質明既畢日出視朝國家以来更無改易緣修
新格將畢其日祀圜丘還改用小冬日受朝伏請改正
從之因勅自今以後冬至日受朝永為常式至天寶三
載十一月五日甲子冬至勅伏以昊天上帝義在尊嚴
恭惟祀典每用冬至既於是日有事圜丘更受朝賀實
深兢愓自今以後冬至宜取以次日受朝仍永為常式
讀時令
後漢制太史每歲上其年歷先立春立夏大暑立秋立
冬常讀五時令皇帝所服各隨五時之色帝升御座尚
書令以下就席位尚書三公郎中以令置案上奉以先
入就席伏讀訖賜酒一巵魏明帝景初元年通事奏曰
前後但見讀四時令至於服黃之時獨闕太史令高堂
隆以為黃屬土也土王四季各十八日土生於火故於
火用事之末服黃三季則不其令則随四時不以五行
為令也是以服黃無令(斯則魏代不讀大暑令也)東晉成帝咸和五
年有司奏讀秋令時侍中荀奕上議云武皇帝時光禄
大夫華恒議以秋夏盛暑常闕不讀令在春冬則不廢
也夫先王所以順時讀令者盖後天而奉天時正時服
尊嚴之所重今比熱炎赫服章多闕請如恒議詔可六
年有司奏立夏日正服漸備祗迓天和宜讀夏令奏可
宋文帝元嘉六年讀時令三公郎中每讀皇帝臨軒百
僚備位多震悚失常儀唯孝武帝時劉勰明帝時謝緯
善於其事人主公卿竝屬目稱歎北齊制立春日皇帝
服通天冠青介幘青紗袍佩蒼玉青帶青袴青韈舄而
受朝於太極殿西廂東向尚書令等坐定三公即中詣
席跪讀時令訖典御酌巵酒置即中前即中拜還席伏
飲禮成而出至立夏立秋則施御座於中楹南向立冬
如春東向各以其時之色服儀竝如春禮唐貞觀十一
年復修四時讀令武太后聖歷元年臘月制每月一日
於明堂行告朔之禮開元十六年命太常少卿韋縚每
月進月令一篇是後孟月朔日御宣政殿側置一榻東
西置案令韋縚坐而讀之諸司長官亦升殿列坐聽焉
歲除罷之餘竝具開元禮
冊拜諸王侯
後漢制拜諸王侯三公之儀百官會位定謁者引光禄
勲前謁者引當拜者前當座伏殿下光禄勲前一拜舉
手曰制詔其以某為某(按丁孚儀安帝策夏勤文曰維元初六年三月甲子制詔以太)
(鴻臚勤為司徒曰朕承天序維稽古建爾于位為漢輔往率舊職慎敷五教在寬允左右朕躬宣力四表保又)
(皇家於戲秉國之鈞方祗厥序時亮天工可不慎歟勤其戒之此其例也)讀策書畢拜者稱
臣再拜尚書郎以璽印綬付侍御史侍御史前東面立
授璽印綬當受策者再拜頓首三贊謁者曰某王臣某
新封某公某初謝中謁者報謹謝贊者立曰皇帝為公
興皆冠謝起就位供賜禮畢罷北齊策諸王以臨軒日
上水一刻吏部令史乘馬齎召版詣王第王乘高車鹵
簿至東掖門止乘軺車既入至席尚書讀策訖以授王
又授章綬事畢出乘軺車入鹵簿乘高車詣閶闔門伏
闕表謝報訖拜廟還第則鴻臚卿持節吏部尚書授冊
侍御史授節使者受而出乘軺持節詣王第入就西階
東面王入立於東階西面使者讀冊博士讀版王俛伏
興進受策章綬茅土俛伏三稽首還本位謝如上儀在
州鎮則使者授節冊乘軺車至州如王第諸王三公儀
同尚書令五等開國太妃公主恭拜冊軸一枚長二尺
以白練衣之用竹簡十二枚六枚與軸等六枚長尺二
寸文出集書書皆篆字哀冊贈冊亦同諸王五等開國
及鄕男恭拜以其封國所在取社壇方面土苞以白茅
内青廂中函方五寸以青塗飾封授之以為社隋臨軒
冊命三師諸王三公並陳車輅餘則不百司定列内史
令讀冊訖受冊者拜受出又引次受冊者如上儀若冊
開國郊社令奉茅土立於仗南西面每授冊訖授茅土
焉唐之制如開元禮
三老五更
有虞氏深衣而飬老夏后氏燕衣而飬老商人縞衣而
飬老周人元衣而養老天子父事三老兄事五更親袒
割牲執醬而饋執爵而酳三公設几九卿正履祝鯁在
前祝饐在後使者安車輭輪送迎至家天子獨拜于屏
其明日三老詣闕謝以其禮遇太尊故也後漢明帝以
李躬為三老桓榮為五更安帝以魯丕李充為三老靈
帝又以袁逢為三老賜以玉杖魏高貴鄉公即位幸太
學命王祥為三老鄭小同為五更祥南面几杖以師道
自居天子北面乞言祥陳明王聖帝君臣政化之要以
訓之聞者莫不砥礪後魏孝文飬老於明堂以尉元為
三老游明根為五更帝再拜三老肅拜五更(鄭衆云但俯下手今)
(時撎拜是也撎音於志反即今之揖也)給三老上公之禄五更元卿之禄
後周武帝保定三年詔以太傅燕國公謹(于謹)為三老賜
延年杖帝幸太學以食之三老入門皇帝迎拜門屏之
間三老答拜有司設三老席於中楹南向太師晉國公
護升階設几於席三老升席南面憑几而坐大司寇楚
國公寧升階正舄皇帝升立於斧扆之前西面有司進
饌皇帝跪授醬豆親自袒割三老食訖皇帝又親跪授
爵以酳有司撤訖皇帝北面立訪道三老乃起立於席
後皇帝曰猥當天下重任自惟不才不知政治之要公
其誨之三老答曰木受繩則正后從諫則聖自古明王
聖主皆虛心納諫以知得失天下用安惟陛下念之(云云)
三老言畢皇帝再拜受之三老答拜禮成而出唐制仲
秋吉辰皇帝親飬三老五更於太學其儀具開元禮
臣謹按五更蔡邕云五叟是也叟字或作更今人於
嫂字之叟亦或作更而為㛐其實一也
鄉飲酒
臣謹按鄉飲酒者王道之始也尚齒尊賢莫尚乎此
自漢歴唐未嘗廢也惟宋家以淳化中講究未備遂
爾因循近日緣明州舉行其事朝廷遂下明州會例
而頒之天下未幾而廢以明州之士不識禮意不可
以行也何哉鄉飲禮者惟儀禮詳明所以唐太宗但
錄其一卷而頒之明州之行不知本儀禮但取禮記
鄉飲義不本全經何以行事臣為是作鄉飲禮三種
書盖本儀禮於古而参開元禮於今復取於歷代而
損益之今此篇但記前代所行云
後漢永平二年郡縣行鄉飲酒于學校祀先聖先師周
公孔子牲以犬晉武帝泰始六年十二月帝臨辟雍行
鄉飲酒之禮詔曰禮儀之廢久矣乃令復講肄舊典賜
太常絹百疋丞博士及學生牛酒咸寧三年及惠帝元
康九年復行其禮唐貞觀六年詔曰比年豐稔閭里無
事乃有堕業之人不顧家産朋遊無度酣宴是躭危身
敗德咸由於此自非澄源正本何以革兹弊俗可先錄
鄕飲酒禮一卷頒示天下每年令州縣長官親率長幼
依禮行之庶乎時識廉耻人知禮節開元十八年宣州
刺史裴耀卿上疏曰州牧縣宰所主者宣揚禮樂典校
經籍所教者返古還淳上奉君親下安鄉族外州遠郡
俗習未知徒聞禮樂之名不知禮樂之實竊見以鄕飲
酒禮頒於天下比来唯貢舉之日略用其儀閭里之間
未通其事臣在州之日率當州所管一一與父老百姓
勸遵行禮奏樂歌至白華華黍南陔由庚等章言孝子
飬親及物遂性之義或有泣者則人心有感不可盡誣
但以州縣久絶雅聲不識古樂伏計太常具有樂器太
常久備和聲請令天下三五十大州簡有性識人於太
常調習雅聲仍付笙竽琴瑟之類各三兩事令比州轉
次造習每年各備禮儀准令式行稍加勸奬以示風俗
其儀具開元禮
賓禮
三恪二王後
虞舜以尭子丹朱為賓曰虞賓而不臣之夏禹封丹朱
於唐舜子商均於虞皆有疆土以奉先祀服其車服用
其禮樂加之以客禮不臣也周武王克商而封夏後於
把殷後於宋皆公爵封舜後於陳侯爵以備三恪(周得天下)
(封夏商二王後又封舜後謂之恪恪恭也義取王之所恭禮)司几筵延國賓于牖前
左彤几王者立三恪二王之後者欲通師法之義以其
前代之後使之郊天以天子禮祭其始祖受命之王自
行正朔服色以此得通三正也魏文帝封後漢帝協為
山陽縣公邑萬戶位在諸王侯上奏事不稱臣受詔不
拜以天子車服郊祀天地宗廟臘如漢制都山陽濁鹿
城青龍二年薨諡曰孝獻皇帝以漢天子禮儀葬于禪
陵晉武帝泰始元年十二月遣太僕劉原告太廟封魏
帝奐為陳留王詔曰明德昭融遠鑒天命欽象歷數用
禪厥位敢咨詢故訓恭授青土于東國永為晉賓載天
子旌旗乘五時副車行魏正朔郊祀天地禮樂制度皆
如魏舊以承王顯祖之禋祀又詔王上書不稱臣答報
不為詔一如賓禮二年詔陳留王操尚謙冲每事輙表
非所以優崇之也主者諭意非大事皆使王官表上之
三年博士祭酒劉喜等議漢魏為二王後衛公署於前
代為二王後於大晉在三恪之數應降稱侯祭祀制度
宜與五等公侯同有司奏陳留王山陽公為二代之後
衞公備三恪之禮易稱有不速之客三人来此則以三
為斷不及五代也東晉明帝太寧二年詔曰三恪二王
世之所重興滅繼絶政之所先禋祀不𫝊甚用傷悼主
者詳議立後以聞時曹勱為嗣陳留王以主魏祀升平
元年陳留王勱表稱廢疾積年不可以奉祭祀求放罷
太學博士曹耽議勱為祭主而無執祭之期宜與穆子
孟縶事同太常王彪之云二王之後不宜輕廢立記𫝊
未見有已為君而以疾罷者孟縶穆子是方應為君非
陳留之比孝武帝太元十二年博士庾弘之等議陳留
王前代之後遇以上賓之禮皇太子雖國之儲副在人
臣之位今班次宜在王下宋武帝永初元年封晉恭帝
為零陵王居于秣陵行晉正朔車旗服色一如其舊有
其文而不備其禮文帝元嘉五年散騎常侍荀伯子上
䟽曰伏見百官位次陳留王在零陵王上按春秋次序
諸侯宋居祀陳之上臣以零陵王位宜在陳留王上陳
留王宜降爵為公十一年升在三恪隋封後周静帝為
介國公唐武德元年五月詔曰革命創制禮樂變於三
正脩廢繼絶德澤崇於二代其以莒之&KR0566;邑奉隋帝為
&KR0566;公行隋正朔車旗服色一依舊章
軍禮
天子諸侯將出征類宜造禡竝祭所過山川
周制天子將出征類于上帝宜于社造于禰肆師為帝
位(帝位五德之帝所祭於南郊者類宜造皆祭名)禡於所征之地(禡師祭也)受命於
祖以遷廟主載于齋車以行無遷主以幣帛皮珪告于
祖禰遂奉以出載于齋車以行每舍奠焉而後就舍(以脯)
(醢禮神乃敢即安也)受成于學過大山川則用事焉(令祝用祭亊告之凡出必)
(用牲幣反亦如之)出征執有罪反釋奠于學以訊馘告諸侯將
出征宜社造禰及無遷主以主命竝如天子之制梁天
監初陸璉定軍禮依古制類造等用牲幣帝曰宜者請
征討之宜造者禀謀於廟類者奉天時以明伐竝明不
敢自專陳幣承命可也璉不能對嚴植之又争之於是
告用牲幣反亦如之北齊天子親征纂嚴則服通天冠
文物充庭有司奏更衣乃入冠武弁左貂附蟬以出誓
訖擇日備法駕乘木輅以造于廟載遷廟主於齋車以
俟行次宜于社有司以毛血釁軍鼓載帝社祏主於車
以俟行次擇日陳六軍備大駕類于上帝次擇日祈后
土神州嶽鎮海瀆川源等乃為坎盟督將列牲於坎南
北首有司於坎前讀盟文割牲耳承血皇帝受牲耳徧
授大將乃寘于坎又㰱血㰱徧又以寘坎禮畢埋牲及
盟書又卜日建牙旗於墠祭以太牢及所過名山大川
使有司致祭將届戰所卜剛日備元牲列軍容設柴於
辰地為墠而禡祭大司馬奠矢有司奠毛血樂奏大濩
之音禮畢徹牲柴燎戰前一日皇帝禱祖司空禱社戰
勝則各報以太牢又用太牢賞用命于祖引功臣入旌
門即神庭而授版焉又罰不用命于社即神庭行戮訖
振旅而還格廟詣社訖擇日行飲至之禮文物充庭有
司執簡紀年號月朔陳六師凱入格廟之事飲至策勲
之美用述其功不替賞典焉隋制天子行幸有司祭所
過嶽瀆以太牢山川以少牢若親征及廵狩則類上帝
宜造社廟還禮亦如之唐制車駕行幸及親征有司類
宜造禡如開元禮
軷祭
周制天子將出師太馭掌馭玉輅以祀及犯軷王自左
馭馭下祝登受轡犯軷遂驅之(行山曰軷犯之者封土為山象以菩芻棘栢為)
(神主既祭之以車轢之而去喻無險難也)後周迎太白出國門而軷祭隋制
皇帝行幸親廵狩則軷祭其禮有司於國門外委土為
山象設埋埳有司刳羊陳俎豆駕將至委奠幣薦脯加
羊饌埋於埳駕至太僕祭兩軹及軌乃飲授爵遂轢軷
上而行唐車駕親征如開元禮
田獵
周制天子諸侯無事則歲行蒐苗獮狩之禮漢晉以来
有閱兵之制而史闕田獵之儀宋元嘉二十五年二月
大蒐于宣武場其法置行軍殿於幕府山南岡并設王
公百官幕先獵一日遣馬騎布圍右領軍將軍督右左
領軍將軍督左大司馬董正諸軍獵日侍中三奏一奏
搥一鼔為一嚴三嚴訖引仗為小駕鹵簿皇帝乘馬戎
服從者悉絳彩幘黃麾警蹕鼔吹如常儀獵訖宴會享
勞比校多少戮一人以懲亂法會畢還宫梁陳因之北
齊春蒐禮有司規大防建獲旗以表獲車前一日命布
圍領軍將軍一人督左甄護軍將軍一人督右甄大司
馬一人居中節制諸軍天子陳小駕服通天冠乘木輅
詣行宫將親禽服戎服鈒戟者皆嚴武衞張甄圍旗鼔
相望銜枚而進甄常開一方以令三驅圍合吏奔騎令
曰鳥獸之肉不登於爼者不射皮革齒牙骨角毛羽不
登於器者不射甄合大司馬鳴鼔促圍衆軍鼔譟鳴角
至期處而止大司馬屯北旌門二甄帥屯左右旌門天
子乘馬從南旌門外親射禽謁者以獲車收禽載還陳
於獲旗之北王公以下以次射禽皆送旗下事畢大司
馬鳴鼔解圍復屯殿中即中率其屬收禽以實獲車天
子還行宫命有司每禽擇取三十一曰乾豆二曰賓客
三曰充君之庖其餘即於圍下量犒將士禮畢改服鈒
者韜刅而還夏苗秋獮冬狩禮皆同後周仲春教振旅
大司馬建大麾於莱田之所鄉稍之官以旗物鼔鐸鉦
鐃各帥其人而致誅其後至者建麾於後表之軍中集
衆庶質明偃麾誅其不及者乃陳徒騎如戰之陣大司
馬北面誓之軍中皆聽鼓角以為進止之節田之日於
莱之北建旗為和門諸將帥徒騎序入其門有司居門
以平其人既入而分其地險野則徒前而騎後易野則
騎前而徒後既陣皆坐乃設驅逆騎有司表禡於陣前
以太牢祭黃帝於狩地為墠建二旗列五兵於坐側行
三獻禮遂蒐田致禽以祭社仲夏教苃舍遂苖田仲秋
練兵遂獮田仲冬大閱遂狩田其致禽礿祀享烝教習
之儀竝如古周法隋大業三年煬帝在榆林突厥啓民
及西域東夷君長竝来朝貢帝欲示以甲兵之盛乃命
有司陳冬狩之禮詔虞部量拔延山南北周二百里竝
立表記唐高祖武德五年十二月幸涇陽之華池校獵
謂羣臣曰今日畋樂乎諫議大夫蘇世長進曰陛下遊
獵薄廢萬機不滿十旬未為大樂高祖色變既而笑曰
狂態發邪世長曰為臣私計即狂為陛下國計即忠貞
觀十六年十二月狩于驪山時隂寒晦冥圍兵斷絶上
乘高遥見之欲捨其罰恐虧軍令乃廽轡入谷以避之
永徽元年冬出獵在路遇雨因問諫議大夫谷那律曰
油衣若為得不漏對曰能以瓦為之必不漏矣上大悦
因此不復出獵先天元年十一月獵於驪山之下開元
三年十月大蒐于岐州鳳泉場屬夜雪天寒其圍兵竝
放散各賜布一端綿一屯蒐狩之制具開元禮
講武
漢興設南北軍之備外命天下郡國選能引彊蹶張材
力武猛者以為輕車騎士材官樓船常以立秋後郊禮
畢斬牲於東門以薦陵廟肄孫吳兵法六十四陣每十
月都課試金革騎士各有員數如有寇警平地用車騎
山阻用材官水泉用樓船孝文納鼂錯之策以為軍之
勝負定於内有事則可以應於外頗祖周司馬法齊寓
政之制(管子寓軍令)徙人於邊以起軍伍元帝用貢禹議始
罷角觗戲後漢初立秋之日自郊禮畢始揚威武斬牲
於郊東門以薦陵廟其儀乘輿御戎輅白馬朱鬛躬執
弩射牲太宰令謁者各一人載以獲車馳駟送陵廟還
宫遣使者齎束帛以賜武官武官肄兵習戰陣之儀斬
牲之禮名曰貙劉兵官皆肄孫吴兵法六十四陣既還
公卿以下陣雒陽前街乘輿到公卿已下拜天子下車
公卿親識顔色然後還宫(古語曰在車下車則唯此時施行漢代以為常)靈帝
中平五年以天下黃巾賊起大發四方兵講武耀兵於
平樂觀以小黃門蹇碩為上軍校尉凡八校尉皆統於
碩起大壇上十二重五采華盖高十丈壇東北為小壇
復建九重華盖高九丈列步騎兵士數萬人結營為陣
天子親出臨軍駐大華盖下大將軍何進駐小華盖下
禮畢帝躬擐甲介馬稱無上將軍行陣三匝還獻帝建
安二十一年有司奏古四時講武按漢西亰承制三時
不講唯十月都試金革今兵戈未偃士衆素習可無四
時講武但以立秋擇吉日大朝車騎號曰閱兵上合禮
名下承漢制是冬閱兵魏王曺操親執金鼔以令進退
延康元年曹丕嗣魏王其年秋閱兵于郊公卿相儀王
御華盖親執金鼓之節魏明帝太和二年十月閱兵於
東郊晉武帝泰始四年九月咸寧元年太康四年六年
冬皆自臨宣武大閱衆軍然不自令進退自惠帝以後
其禮遂廢東晉太興元年詔左右衛及諸營教習依大
習儀作鴈羽仗成帝咸平中詔内外諸軍戲兵於南郊
之埸其地因名閱場(晉志作□)自後藩鎮桓庾諸方伯往往
閱習然朝廷無事焉宋文帝依故事肄習衆軍兼用漢
魏之禮其後以時講武於講武堂後魏明元帝永興五
年以九月十月之交親行貙劉之禮文成帝和平三年
因歲除大儺遂耀兵示武更為制令步兵陳於南騎士
陳於北各擊鐘鼓以為節度其步兵所衣青赤黑黃别
為部隊楯矟矛戟相次周廽轉易以相赴就有飛龍騰
蛇之變為函箱魚鱗四門之陣凡十餘法跪起前却莫
不應節陣畢南北二軍皆鳴鼓角衆盡大譟各令騎將
六千人去来挑戰步兵更進退以相拒擊南敗北捷以
為威觀自後以為常北齊常以季秋皇帝講武於都外
有司先芟莱野為埸作二軍進止之節輿駕停觀遂命
將教衆為戰場之法凡為陣少者在前長者在後其還
則長者在前少者在後長者持弓矢短者持旌旗勇者
持鉦鼓刀楯為前行戰士持槊者次之弓箭為後行將
帥先教士目使習見旌旗指麾之蹤發起之意旗卧則
跪次教士耳使習聽金鼓動止之節聲鼓則進鳴金則
止次教士心使知刑罰之苦賞賜之利次教士手使習
持五兵之便戰鬭之備次教士足使習跪起及行列嶮
泥之塗前五日皆請兵嚴於場所依方色建旗為和門
都墠之中及四角建五綵牙旗應講武者各集於其軍
戒鼔一通軍士皆嚴備二通將士擐甲三通步軍各為
直陣以相俟大將各處軍中立旗鼔下有司陳小駕鹵
簿皇帝武弁乘革輅大司馬介胄乘馬奉引入行殿百
司陪列位定二軍迭為客主先舉為客後舉為主從五
行相勝法為陣以應之唐顯慶二年十一月講武於滍
水之南行三驅之禮上設次於尚書臺以觀之(時許州長史封)
(道弘奏言後漢南郡太守馬融講尚書於此因以為名今請改為講武臺從之)五年三月八日
又講武於并州城北上御飛閣羣臣臨觀之左衞大將
軍張延師為左軍左右驍武等六衞左羽林騎士屬焉
左武候大將軍梁建方為右軍左右威領武候等六衞
右羽林騎士屬焉一鼓而誓衆再鼔而整列三鼔而交
前左為曲直圓銳之陣右為方銳直圓之陣三挑而五
變步退而騎進五合而各復位許敬宗奏曰延師整而
堅建方敢而銳皆良將也上曰講閱者安不忘危之道
也梁朝衣冠甚盛人物亦多侯景以數千人渡江一朝
瓦解武不可黷人不可棄此之謂也武太后聖歷二年
欲以季冬講武有司延入孟春時王方慶上疏曰孟春
之月不可講兵者兵金也金性尅木春盛德在木孟春
行冬令則水潦為敗雪霜大摰首種不入請至明年孟
冬教習以順天道從之開元元年十月十二日講武於
驪山之下調兵二十萬戈鋋金甲照耀天地列大陣於
長川坐作進退以金鼔之聲節之明皇親擐戎服持大
鎗立於陣前兵部尚書郭元振以虧失軍容坐于纛下
將斬之宰臣劉幽求張說跪于馬前諫曰元振翊戴上
皇有大功於國雖違軍令不可加刑伏願寬宥乃捨之
配流新州給事中知禮儀唐紹以草軍儀有失斬之薛
訥為左軍節度衆以元帥及禮官得罪諸節部頗亦失
序唯訥及解琬軍不動上令輕騎召訥等至軍門不得
入禮畢特加慰勞
命將出征
漢高帝初為漢王都漢中將還定三秦擇良日齊戒設
壇埸具禮拜韓信為大將軍部署諸將東出陳倉收秦
地魏故事遣將出征符節郎授節鉞跪而推轂北齊命
將出征則太卜詣廟灼龜授鼓旗於廟皇帝陳法駕服
衮冕至廟拜於太祖徧告訖降就中階引上將操鉞授
柯曰從上至天將軍制之又操斧授柯曰從下至泉將
軍制之將軍既授斧鉞對曰國不可從外理軍不可從
中制臣既受命有鼔旗斧鉞之威願假一言之命於臣
帝曰苟利社稷將軍裁之將軍就車載斧鉞而出皇帝
推轂度閫曰從此以外將軍制之後周制大將出征遣
太祝以羊一祭所過名山大川明帝武成元年吐谷渾
寇邊帝戎服乘馬遣大司馬賀蘭祥討之告於太祖之
廟司憲奉鉞進授大將大將拜受以授從者禮畢出受
甲兵隋制皇太子親戎及將軍出師則以猳肫一釁鼔
皆告社廟授斧鉞訖不得反宿於家開皇八年晉王廣
將伐陳内史令李德林攝太尉告于太廟禮畢又命有
司宜于社二十年太尉晉王廣又北伐突厥次河上禡
祭軒轅黃帝以太牢制幣陳甲兵行三獻之禮唐之制
如開元禮
宣露布
後魏每攻戰克捷欲天下聞知乃書帛建於漆竿上名
為露布自此始也其後相因施行隋文帝開皇中詔太
常卿牛弘撰宣露布禮及九年平陳元帥晉王以驛上
露布兵部奏請依新禮集百官四方客使等竝赴廣陽
門外服朝衣各依其列内史令稱有詔在位者皆拜宣
訖蹈舞者三又拜而罷唐每平蕩寇賊宣露布其日守
宫量設羣臣次露布至兵部侍即奉以奏聞仍集文武
羣官客使於東朝堂中書令宣布具如開元禮
大射鄕射
周制天子之大射天官司裘供虎侯熊侯豹侯設其鵠
夏官射人以射法治射儀王以六耦射三侯三獲三容
樂以騶虞九節五正諸侯以四耦射二侯二獲二容樂
以貍首七節三正孤卿大夫以三耦射一侯一獲一容
樂以采蘋五節二正士以三耦射豻侯一獲一容樂以
采蘩五節二正若王大射則以貍步張三侯鄕射之禮
地官鄕大夫各掌其鄕之政正月之吉受法于司徒退
而以鄉射之禮五物詢其衆庶一曰和二曰容三曰主
皮四曰和容五曰興舞漢宣帝甘露三年三月黃門侍
郎臨(失其姓)奏經曰鄕射合樂大射不何也韋元成曰鄕
射所以合樂者鄕人本無樂故合樂歲時所以合和百
姓以同其意也至諸侯當有樂𫝊曰諸侯不釋懸明用
無時也故不云合樂晉咸康五年春征西庾亮行鄕射
之禮依古周制親執其事洋洋然有洙泗之風宋武帝
為宋公在彭城九月九日出項羽戲馬臺射其後相承
以為舊凖北齊三月三日皇帝常服乘輿詣射所升堂
即座皇太子及羣官坐定登歌進酒行爵皇帝入便殿
更衣以出驊騮令進御馬有司進弓矢皇帝射訖還御
座射懸侯又畢羣官乃射五埒一品三十發(一發調馬十發射下)
(十發射上三發射麞三發射帖三發射獸頭)三品二十五發(一發調馬五發射下十發射上)
(三發射麞三發射帖二發射獸頭)四品二十發(一發調馬五發射下八發射上二發射麞二發)
(射帖一發射獸頭)五品十五發(一發調馬四發射下五發射上二發射麞二發射帖一發射獸)
(頭)侍官御仗以上十發(一發調馬四發射下五發射上)季秋大射皇帝
御七寶輦射七埒正三品已上第一埒一品五十發(一發)
(調馬十五發射下二十五發射上三發射麞三發射帖三發射獸頭)二品三品四十五發
(一發調馬十五發射下二十五發射上二發射麞餘與三品以下同也)從三品四品第二
埒三品四十二發(一發調馬十二發射下二十二發射上二發射麞二發射帖三發射獸頭)
四品三十七發(一發調馬十一發射下十九發射上一發射麞二發射帖三發射獸頭)五
品第三埒三十二發(一發調馬九發射下十七發射上一發射麞二發射帖二發射獸頭)
六品第四埒二十七發(一發調馬八發射下十六發射上一發射麞一發射帖)七
品第五埒二十一發(一發調馬六發射下十二發射上餘與六品同也)八品第
六埒十六發(一發調馬四發射下九發射上餘同七品)九品第七埒十發(一發)
(調馬三發射下四發射上餘與八品同也)大將(太尉公為之)射司馬各一人錄事
二人七埒各置埒將射正參軍各一人埒士四人威儀
一人乘白馬以導的别參軍一人懸侯下府參軍一人
又各置令史將士等員以司其事唐之制皇帝射于射
宫則張熊侯觀于射宫則張麋侯皆去殿九十步太樂
令設宫懸之樂鼔吹令設十二案於殿之庭若遊宴射
則不陳樂懸三月三日九月九日賜百僚射(自貞觀至麟德七年)
(行三月之射行九月之射其禮遂至景雲二年諫議大夫源乾曜上表請行射禮直至先天元年二年)開
元八年九月賜百官九日射給事中許景先駮奏曰近
三九之辰頻賜宴射以著格令猶降綸言但古制雖在
禮章多闕官員累倍帑藏未充水旱相仍繼之師旅既
不以觀德又未足威邊耗國損民且為不急夫古天子
以射選諸侯以射飾禮樂以射觀容志故有騶虞貍首
之奏采蘋采蘩之樂天子則以備官為節諸侯以時會
為節卿大夫以循法為節士以不失職為節皆審志固
行德美事成隂陽克和暴亂不作故諸侯貢士亦試於
射宫容體有虧則黜其地是以諸侯君臣皆盡志於射
射之禮也其大矣哉今則不然衆官既多鳴鏑亂下以
苟獲為利以偶中為能素無五善之容頗失三侯之禮
凡令一箭偶中是費一丁租調用之既無惻隐獲之固
無慙色疏奏罷之至二十一年八月勅下大射展禮先
王創儀雖沿革或殊而遵習無曠往有陳奏遂從廢寝
永鑒大典無忘舊章將射侯以觀德豈愛羊而去禮緬
惟古訓㒺不率由自我而闕何以示後其三元射禮即
宜依舊遵行以今年九月九日賜於安福樓下(自此以後其禮)
(又息)其射侯儀具開元禮
(臣)謹按貞觀元年太宗謂蕭瑀曰朕少好弓矢自謂
能盡其妙近得良弓十數以示弓工乃曰皆非良材
也朕問其故曰木心不正則脉理皆邪弓雖剛勁而
遣箭不直非良弓也朕始悟焉朕以弧矢定天下四
方用弓多矣而有天下之日淺得為治之意固未及
乎弓弓猶失之何况于治自是遂延耆老問以政術
合朔伐鼓
夏書曰乃季秋月朔辰弗集于房瞽奏鼔嗇夫馳庶人
走周制日有蝕之天子不舉樂素服置五麾陳五鼓五
兵及救日之弓矢又以朱絲縈社而伐鼓責之漢制天
子救日蝕素服避正殿陳五鼓五兵以朱絲縈社内外
嚴警太史登靈臺候日月有變便伐鼓祝史陳辭以責
之聞鼓音侍臣皆著赤幘帶劔入侍三臺令史以上皆
持劔立其戶前衞尉馳驅繞宫伺察守備日復常皆罷
後漢建安中將元會而太史上言正朝當日蝕朝臣議
應會不共咨尚書令荀彧時博平計吏劉邵在坐曰梓
慎裨竈古之良史猶占水火錯失天時禮諸侯旅見天
子入門不得終禮者四日蝕在一然則聖人垂制不為
變異預廢朝禮或災消異伏或推術&KR0861;誤也時尚書令
荀彧及衆人咸善而從之遂朝如舊日亦不蝕邵由此
著名晉武帝咸寧三年四年竝以正朝合朔却元會東
晉元帝大興元年四月合朔有司奏議按春秋日有蝕
之天子伐鼓于社攻諸隂也諸侯伐鼓於朝臣自攻也
按尚書符若日有變便擊鼔於諸門有違舊典詔曰所
陳有正義輙勅外改之至康帝建元元年太史上元日
合朔後復疑應却會與不庾冰輔政寫劉邵議以示八
座蔡謨著議非之曰邵論災消異伏又以竈慎猶有錯
失太史上言亦不必審其理誠然也而云聖人垂制不
為變異先廢朝禮此則謬矣災祥之發所以譴告人君
王者之所重誡故素服廢樂退避正寢百官降物用幣
伐鼓躬親救之夫警誡之事與其疑而廢之寧慎而行
之禮記云諸侯入門不得終禮者謂日官不先言諸侯
既入見蝕乃知耳非先聞當蝕而朝會不廢也邵引此
文失其義旨於是衆議從之穆帝永和中殷浩輔政又
欲從劉邵議不即會王彪之曰禮云諸侯旅見天子不
得終禮而廢者四自謂卒暴有之非謂先存其事而僥
倖史官推術錯&KR0861;故不豫廢朝禮又從彪之議宋因晉
制齊武帝永明元年十二月有司奏今月三日臘祠太
社稷一日合朔日蝕既在致齋内未審於社祠無疑不
尚書令王儉議禮記曾子問天子嘗禘郊社五祀之祭
簠簋既陳唯大喪乃廢至於當祭之日火及日蝕則停
尋伐鼓用牲由来尚矣而簠簋初陳問所不及據此而
言致齋初日乃值薄蝕則不廢祭按漢初平中博士孫
瑞議以日蝕廢冠而不廢郊朝議從之王者父天親地
郊社不殊此則前准謂不宜廢詔可北齊制日蝕則太
極殿西廂東向東堂東廂西向各設御座羣官公服晝
漏上水一刻内外皆嚴三門者閉中門單門者掩之蝕
前三刻皇帝服通天冠即御座直衞如常不省事有變
聞鼔音則避正殿就東堂服白袷單衣侍臣皆赤幘帶
劔升殿侍諸司各於其所赤幘持劔出戶向日立有司
各率官屬竝行宫内諸門掖門屯衛太社鄴令以官屬
圍社守四門以朱絲繩繞繫社壇三匝太祝令陳辭責
社太史令二人走馬露版上尚書門司疾上之又告清
都尹鳴鼓如嚴鼓法日光復乃止奏解嚴唐合朔伐鼔
具開元禮
祭馬祖
周制春祭馬祖夏祭先牧秋祭馬社冬祭馬步隋制常
以仲春用少牢祭馬祖於太澤諸合祭官皆於祭所致
齋一日積柴於燎壇禮畢就燎仲夏祭先牧仲秋祭馬
社仲冬祭馬步竝於大澤皆以剛日牲用少牢如祭馬
祖埋而不燎唐馬祭因隋之制其儀如開元禮
時儺
周制夏官方相氏掌蒙熊皮黃金四目元衣朱裳執戈
揚盾帥百隷而時儺以索室敺疫月令季春命國儺九
門磔攘以畢春氣仲秋天子乃儺以達秋氣季冬命有
司大儺旁磔以送寒氣後漢季冬先臘一日大儺謂之
逐疫(漢舊儀曰顓帝有三子生而亡去為疫鬼一居江水為虎一居若水為罔兩蜮鬼一居人宫室區隅)
(漚廋善驚人小兒月令章句曰日行北方之宿北方太隂恐為所抑故命有司作大儺所以扶陽抑隂也盧植)
(禮記注云所以逐衰而迎新)其儀選中黃門子弟年十歲以上十二
以下百二十人為侲子皆赤幘皂裳執大鼗(侲音振)方相
氏黃金四目蒙熊皮元衣朱裳執戈揚盾十二獸有衣
毛角中黃門行之冗從僕射將之以逐惡鬼于禁中夜
漏上水朝臣會侍中尚書御史謁者虎賁羽林郎將執
事皆赤幘陛衛乘輿御前殿黃門令奏曰侲子備請逐
疫於是中黃門倡侲子和曰甲作食&KR1223;胇胃食虎雄伯
食魅騰簡食不祥攬諸食咎伯竒食夢彊梁祖明共食
磔死寄生委隨食觀錯斷食巨窮奇騰根共食蠱凡使
十二神追惡凶赫汝軀拉汝幹節解汝肉抽汝肺腸汝
不急去後者為糧(東京賦曰捎魑魅斮獝狂斬委蛇腦方良囚耕父於清泠溺女魃於神潢)
(踐䕫魑與罔象殪野仲而殱遊光注曰魑魅山澤之神獝狂惡鬼委蛇大如車轂方良草澤神耕父女魃皆旱)
(鬼惡水故囚溺於水中使不能為害䕫魖與罔象木石之怪野仲遊光兄弟八人在人間作怪害也孔子曰木)
(石之怪䕫罔兩水之怪龍罔象劉昭曰木石山怪也䕫一足越人謂山㺐㒺兩山精好學人聲而迷感人龍神)
(物也非所常見故曰怪罔象食人一名沐&KR0008;脾蒼曰獝狂無頭鬼)因作方相與十二獸
舞讙呼周徧前後省三過持炬火送疫出端門(東京賦曰煌火)
(馳而星流逐赤疫於四裔注曰煌火光煌如星馳逐驚走赤疫鬼惡者也侲子合三行從東序上西序下)門
外騶騎𫝊炬出宫司馬闕門門外五營騎士𫝊火棄雒
水中(東京賦注曰衛士千人在端門外五營千騎在衞士外為三部更送至雒水中凡三輩逐一鬼投雒)
(水中仍上天池絶其橋梁使不復渡還)百官官府各以木面獸能為儺人
師訖設桃梗鬱壘葦茭畢執事陛者罷(山海經曰東海中有度朔山上)
(有大桃根蟠屈三千里其卑枝門曰東北鬼門萬鬼出入也上有二神人一曰神荼一曰鬱壘主閱領衆鬼之)
(惡害人也執以葦索而用食虎於是黃帝法而象之敺除畢因立桃梗於門戶上畫鬱壘持葦索以御凶鬼畫)
(虎於門當食鬼)葦戟桃杖以賜公卿將軍諸侯云是月也立土
牛六頭於國都郡縣城外丑地以送大寒(月令章句曰是月之會建)
(丑丑為牛寒將極是故出其物類形象以示送達之且以升陽也)北齊制季冬晦選樂
人子弟為侲子如漢法合二百四十人百二十人赤幘
皂衣執鼗百二十人赤布袴褶執鞞角方相氏執戈揚
盾又作竆竒祖明等十二獸皆有毛角鼔吹令率之中
黃門行之冗從僕射將之以逐惡鬼于禁中其日戊夜
三唱開諸里門儺者各集被服器仗以待事戊夜四唱
開諸城門二衛皆嚴上水一刻皇帝常服即御座王公
執事官一品以下六品以上陪列觀儺者鼔譟入殿西
門徧於禁内分出二上閤作方相與十二獸舞戲喧呼
周徧前後鼓譟出殿南門分為六道出於郭外隋制季
春晦儺磔牲於宫門及城四門以禳隂氣秋分前一日
禳陽氣季冬旁磔大儺亦如之其牲每門各用羝羊及
雄雞一選侲子如北齊法令八隊二時儺則四隊問事
十二人赤幘褠衣執皮鞭工人二十人其一人方相氏
如周禮一人為唱師著皮衣執捧鼓角各十人有司預
備雄雞羝羊及酒於宫門為次未明呼鼓譟以入方相
氏執戈揚盾周呼鼓譟而出合趣明陽門分詣諸城門
將出諸祝師執事與疈牲胷磔之於門酌酒禳祝舉牲
并酒埋之唐制季冬大儺及州縣儺禮竝如開元禮
通志卷四十四
