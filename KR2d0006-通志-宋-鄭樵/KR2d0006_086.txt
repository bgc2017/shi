通志卷七十九上
宋右廸功郎鄭樵漁仲撰
宗室傳第二
後漢
四王三侯
齊武王縯(北海靜王興敬王睦)趙孝王良城陽恭王祉
泗水王歙安成孝侯賜成武孝侯順順
陽懷侯嘉
光武十王
東海恭王彊沛獻王輔楚王英濟南安王
康東平憲王蒼(任城孝王尚)阜陵質王延廣陵王
荆臨淮懷公衡中山簡王焉琅邪孝王京
明帝八王
千乘哀王建陳敬王羡彭城靖王恭樂成
靖王黨下邳惠王衍梁節王暢淮陽頃王
昞濟陰悼王長
章和八子
千乘貞王伉平春悼王全清河孝王慶濟
北惠王夀河間孝王開(蠡吾侯翼淑解瀆亭侯)城陽懷王
淑廣宗殤王萬歲平原懷王勝
後漢
四王三侯
齊武王縯字伯升光武之長兄也性剛毅慷慨有大節
自王莽簒漢常憤憤懷復社稷之慮不事家人居業傾
身破産交結天下雄俊莽末盜賊羣起南方尤甚伯升
召諸豪傑計議曰王莽暴虐百姓分崩今枯旱連年兵
革並起此亦天亡之時復高祖之業定萬世之秋也衆
皆然之於是分遣親客使鄧晨起新野光武與李通李
軼起於宛伯升自發舂陵子弟合七八千人部署賓客
自稱柱天都部使宗室劉嘉往誘新市平林兵王匡陳
牧等合軍而進屠長聚及唐子鄕殺湖陽尉進拔棘陽
因欲攻宛至小長安與王莽前隊大夫甄阜屬正梁邱
賜戰時天密霧漢軍大敗姊元弟仲皆遇害宗從死者
數十人伯升復收會兵衆還保棘陽阜賜乘勝留輜重
於藍鄉引精兵十萬南渡潢淳臨泚水阻兩川間為營
絶浮橋示無還心新市平林見漢兵數敗阜賜軍大至
各欲解去伯升患之會下江兵五千餘人至宜秋乃往
為說合從之埶下江從之語在王常傳伯升於是大饗
軍士設盟約休卒三日分為六部潛師夜起襲取藍鄉
盡獲其輜重明旦漢軍自西南攻甄阜下江兵自東南
攻梁邱賜至食時賜陳潰阜軍望見散走漢兵急追之
却廹潢淳水斬首溺死者二萬餘人遂斬阜賜王莽納
言嚴尤秩宗將軍陳茂聞阜賜敗引欲據宛伯升乃陳
兵誓衆焚積聚破釡甑鼓行而前與尤茂遇育陽下戰
大破之斬首三千餘級尤茂棄軍走遂進圍宛自號柱
天大將軍王莽素聞其名大震懼購伯升邑五萬戶黃
金十萬斤位上公使長安中官署及天下鄉亭皆畫伯
升像於塾旦起射之百姓自阜賜死後日有降者衆至
十萬餘諸將會議立劉氏以從人望豪傑咸歸於伯升
而新市平林將帥樂放縱憚伯升威明而貪聖公懦弱
先共定策立之然後使驛召伯升示其議伯升曰諸將
軍幸欲尊立宗室其德甚厚然愚鄙之見竊有未同今
赤眉起青徐衆數十萬聞南陽立宗室恐赤眉復有所
立如此必將内爭非所以破莽也且首兵倡號鮮有能
遂陳勝項籍即其事也舂陵去宛二百里耳未足為功
遽自尊立為天下凖的使後人得承吾敝非計之善者
也今且稱王以號令若赤眉所立者賢相率而往從之
若無所立破莽降赤眉然後舉尊號亦未晩也願各詳
思之諸將多曰善將軍張卬拔劍擊地曰疑事無功今
日之議不得有二衆皆從之聖公既即位拜伯升為大
司徒封漢信侯由是豪傑失望多不服平林後部攻新
野不能下新野宰登城言曰得司徒劉公一信願先下
及伯升兵至即開城門䧏五月伯升拔宛六月光武破
王尋王邑自是兄弟威名益甚更始君臣不自安遂共
謀誅伯升乃大會諸將以成其計更始取伯升寳劍視
之繡衣御史申屠建隨獻玉玦更始竟不能發及罷會
伯升舅樊宏謂曰昔鴻門之會范增舉玦以示項羽今
建此意得無不善乎伯升笑而不應初李軼諂事更始
貴將光武深疑之常以戒伯升曰此人不可復信又不
受伯升部將宗人劉稷數陷陳潰圍勇冠三軍時將兵
擊魯陽聞更始立怒曰本起兵圖大事者伯升兄弟也
今更始何為者邪更始君臣聞而心忌之以稷為抗威
將軍稷不肯拜更始乃與諸將陳兵數千人先收稷將
誅之伯升固爭李軼朱鮪因勸更始并執伯升即日害
之伯升有二子章興建武二年立章為太原王興為魯
王十一年徙章為齊王十五年追諡伯升為齊武王章
少孤光武感伯升功業不就撫育恩愛甚篤以其少貴
欲令親吏事故使試守平陰令遷梁郡太守立二十一
年薨諡曰哀王子殤王石嗣建武二十七年石始就國
三十年封石弟張為下博侯永平十四年封石二子為
鄉侯石立二十四年薨子晃嗣下博侯張以善議論十
六年與奉車都尉竇固等並出擊匈奴後進者多害其
能數被譖愬建初中卒肅宗下詔襃揚之復封張子他
人奉其祀晃及弟利侯剛與母太姬宗更相誣告章和
元年有司奏請免晃剛爵為庶人徙丹陽帝不忍詔貶
晃爵為蕪湖侯削剛戶三千遣謁者收晃及太姬璽綬
晃立十七年而降爵晃卒子無忌嗣帝以伯升創大業
而後嗣罪廢心常愍之時北海亦絶無後及崩遺詔復
二國永元二年乃復封無忌為齊王是為惠王立五十
二年薨子頃王喜嗣五年薨子承嗣建安十一年國除
北海靖王興建武二年封為魯王嗣光武兄仲初南頓
君娶同郡樊重女字㛠都性婉順自為童女不正容服
不出於房宗族敬焉生三男三女長男伯升次仲次光
武長女黃次元次伯姬皇妣以初起兵時病卒宗人樊
巨公收歛焉建武二年封黃為湖陽長公主伯姬為寧
平長公主元與仲俱殁於小長安追爵元為新野長公
主十五年追諡仲為魯哀王興是歲試守緱氏令為人
有明略善聽訟甚得名稱遷弘農太守亦有善政視事
四歲上疏乞骸骨徵還奉朝請二十七年始就國明年
以魯國益東海故徙興為北海王三十年封興子復為
臨邑侯中元二年又封興二子為縣侯顯宗器重興每
有異政輒乘驛問焉二十九年薨子敬王睦嗣睦少好
學博通書傳光武愛之數被延納顯宗之在東宫尤見
幸待入侍諷誦出則執轡中興初禁網尚闊而睦性謙
恭好士千里交結自名儒宿德莫不造門由是聲價益
廣永平中法憲頗峻睦乃謝絶賓客放心音樂然性好
讀書常為愛翫歲終遣中大夫奉璧朝賀召而謂之曰
朝廷設問寡人大夫將何辭以對使者曰大王忠孝慈
仁敬賢樂士臣雖螻蟻敢不以實睦曰吁子危我哉此
乃孤幼時進趣之行也大夫其對以孤襲爵以來志意
衰墯聲色是娛犬馬是好使者受命而行其能屈申若
此初靖王薨悉推財産與諸弟車服珍寳皆以為分然
後隨以金帛贖之睦能屬文作春秋旨義終始論及賦
頌數十篇又善史書當代以為楷則及寢病帝使驛馬
令作草書尺牘十首立十年薨子哀王基嗣永平十八
年封基二弟為縣侯二弟為鄉侯建初二年又封基弟
毅為平望侯基立十四年薨無子肅宗憐之不除其國
永元二年和帝封睦庶子斟鄉侯威為北海王奉睦後
立七年威以非睦子又坐誹謗檻車徵詣廷尉道自殺
永初元年鄧太后復封睦孫壽光侯普為北海王是為
頃王延光二年復封睦少子為亭侯普立七年薨子恭
王翼嗣立十四年薨子康王嗣無後建安十一年國除
初臨邑侯復好學能文章永平中每有講學事輒令復
典掌焉與班固賈逵共述漢史傅毅等皆宗事之復子
騊駼及從兄平望侯毅並有才學永寧中鄧太后召毅
及騊駼入東觀與謁者僕射劉珍著中興以下名臣列
士傳騊駼又自造賦頌書論凡四篇
趙孝王良字次伯光武之叔父也平帝時舉孝廉為蕭
令光武兄弟早孤良撫循甚篤及光武起兵以事告良
良大怒曰汝與伯升志操不同今家欲危亡而反共謀
如是既而不得已從軍至小長安漢兵大敗良妻及二
子皆被害更始立以良為國三老從入關更始敗良聞
光武即位乃亡奔洛陽建武二年封良為廣陽王五年
徙為趙王始就國十三年降為趙公頻歲來朝十七年
薨于京師凡立十六年子節王栩嗣建武三十年封栩
二子為鄉侯建初二年復封栩十子為亭侯栩立四十
年薨子頃王商嗣永元三年封商三弟為亭侯元年封
商四子為亭侯商立二十三年薨子靖王宏立十二年
薨子惠王乾嗣元初五年封乾二弟為亭侯是歲趙相
奏乾居父喪私聘小妻又白衣出司馬門坐削中邱縣
時郎中南陽程堅素有志行拜為乾傳輔以禮義乾改
悔前過堅列上復所削縣本初元年封乾一子為亭侯
乾立四十八年薨子懷王豫嗣豫薨子獻王赦嗣赦薨
子珪嗣建安十八年徙封博陵立九年魏初為崇德侯
城陽恭王祉字巨伯光武族兄舂陵康侯敞之子也敞
曾祖父節侯買以長沙定王子封於零道之舂陵鄕為
舂陵侯買卒子戴侯熊渠嗣熊渠卒子考侯仁嗣仁以
舂陵地埶卑溼山林毒氣上書求減邑内徙元帝初元
四年徙封南陽之白水鄉猶以舂陵為國名遂與從弟
鉅鹿都尉回及宗族往家焉仁卒子敞嗣敞謙儉好義
盡推父時金寳財産與昆弟荆州刺史上其義行拜廬
江都尉歲餘會族兄安衆侯劉崇起兵王莽畏惡劉氏
徵敞至長安免歸國先是平帝時敞與崇俱朝京師助
祭明堂崇見莽將危漢室私謂敞曰安漢公擅國權羣
臣莫不回從社稷傾覆至矣太后春秋高天子幼弱高
皇帝所以分封子弟蓋為此也敞心然之及崇事敗敞
懼欲結援樹黨乃為祉娶高陵侯翟宣女為妻會宣弟
義起兵欲攻莽南陽捕殺宣女祉坐繫獄敞因上書謝
罪願率子弟宗族為士卒先莽新居攝欲慰安宗室故
不被刑誅及莽簒立劉氏為侯者皆降稱子食孤卿禄
後皆奪爵及敞卒祉遂特見廢又不得官為吏社以故
侯嫡子行淳厚宗室皆敬之及光武起兵祉兄弟相率
從軍王莽前隊大夫甄阜盡收其宗屬繫宛獄及漢兵
敗小長安祉挺身還保棘陽甄阜盡殺其母弟妻子更
始立以祉為太常將軍紹封舂陵侯從西入關封為定
陶王别將擊破劉嬰於臨涇及更始降於赤眉祉乃間
行亡奔洛陽是時宗室唯祉先至光武見之歡甚建武
二年封為城陽王賜乘輿御物車馬衣服追諡敞為康
侯十一年祉疾病上城陽王璽綬願以列侯奉先人祭
祀帝自臨其疾祉薨年四十三諡曰恭王竟不之國葬
於洛陽之北芒十三年封祉嫡子平為蔡陽侯以奉祉
祀平弟堅為高陽侯初建武二年以皇祖皇考墓為昌
陵置陵令守視後改為章陵因以舂陵為章陵縣十八
年立考侯康侯廟比園陵置嗇夫詔零陵郡奉祠節侯
戴侯廟以四時及臘歲五祠焉置嗇夫佐吏各一人平
後坐與諸王交通國除永平五年顯宗更封平為竟陵
侯平卒子真嗣真卒子禹嗣禹卒子嘉嗣
泗水王歙字經孫光武族父也歙子終與光武少相親
愛漢兵起始及唐子終誘殺湖陽尉更始立歙從入關
封為元氏王終為侍中及更始敗歙終東奔洛陽建武
二年立歙為泗水王終為淄川王十年歙薨封小子燀
為堂谿侯奉歙後終居喪哭泣思慕二十餘日亦薨封
長子柱為邔侯以奉終嗣又封終子鳳曲陽侯歙從父
弟茂年十八漢兵起茂自號劉失職亦聚衆京密間稱
厭新將軍攻下潁川汝南衆十餘萬人光武既至河内
茂率衆䧏封為中山王十三年宗室為王者皆䧏為侯
更封茂為穣侯茂弟匡亦與漢兵俱起建武二年封宜
春侯為人謙遜永平中為宗正子浮嗣封朝陽侯浮弟
尚永元中為征西將軍浮傳國至孫護無子封絶延光
中護從兄瓌與安帝乳母王聖女伯榮私通遂娶焉因
得紹護封為朝陽侯位侍中及王聖敗貶爵為亭侯
安成孝侯賜字子琴光武族兄也祖父利蒼梧太守賜
少孤兄顯報怨殺人吏捕顯殺之賜與顯子信賣田宅
同抛財産結客報吏皆亡命逃伏遭赦歸會伯升起兵
乃隨從攻擊諸縣更始既立以賜為光祿勲封廣漢侯
及伯升被害代為大司徒將兵討汝南未及平更始又
以信為奮威大將軍代賜擊汝南賜與更始到洛陽更
始欲令親近大將徇河北未知所使賜言諸家子獨有
文叔可用大司馬朱鮪等以為不可更始狐疑賜深勸
之乃拜光武行大司馬持節過河是日以賜為丞相令
先入關脩宗廟宫室還迎更始都長安封賜為宛王拜
前大司馬使持節鎮撫關東二年春賜就國於宛典將
六部兵後赤眉破更始賜所領六部亦稍散畔乃去宛
保育陽聞光武即位乃西之武關迎更始妻子將詣洛
陽帝嘉賜忠建武二年封為慎侯十三年更增戶邑定
封為安成侯奉朝請以賜有恩信故親厚之數讌私時
幸其第恩賞特異賜輒賑與故舊無有遺積二十八年
卒帝為治冡堂起祠置廟吏卒如舂陵孝侯子閔嗣三
十年帝復封閔弟嵩為白牛侯坐楚事辭語相連國除
閔卒子商嗣徙為白牛侯商卒子昌嗣初信為更始討
平汝南因封為汝陰王信遂將兵平定江南據豫章光
武即位桂陽太守張隆擊破之信乃詣洛陽降以為汝
陰侯永平十三年亦坐楚事國除
成武孝侯順字平仲光武族兄也父慶舂陵侯敞同産
弟順與光武同里閈少相厚更始即位以慶為燕王順
為虎牙將軍更始降赤眉慶為亂兵所殺順乃間行詣
光武拜為南陽太守建武二年封成武侯邑戸最大租
入倍宗室諸家八年使擊破六安賊因拜為六安太守
數年帝欲徵之吏民上書請留十一年卒帝使使者迎
喪親自臨弔子遵嗣遵坐與諸王交通䧏為端氏侯遵
卒子弇嗣弇卒無嗣國除永平十年顯宗幸章陵追念
舊恩封順弟子三人為鄉侯初順叔父弘娶樊氏皇妣
之從妹也生二子敏國與母隨更始在長安建武二年
詣洛陽光武封敏為甘里侯國為弋陽侯敏通經有行
永平初官至越騎校尉弘弟梁以俠氣聞更始元年起
兵豫章欲徇江東自號就漢大將軍暴病卒
順陽懷侯嘉字孝孫光武族兄也父憲舂陵侯敞同産
弟嘉少孤性仁厚南頓君養視如子後與伯升俱學長
安習尚書春秋及義兵起嘉随更始征伐漢軍之敗小
長安也嘉妻子遇害更始即位以為偏將軍及攻破宛
封興德侯遷大將軍擊延岑於冠軍降之更始既都長
安以嘉為漢中王扶威大將軍持節就國都於南鄭衆
數十萬建武二年延岑復反攻漢中圍南鄭嘉兵敗走
延岑遂定漢中進兵武都為更始柱功侯李寳所破岑
走天水公孫述遣將侯丹取南鄭嘉收散卒得數萬人
以寶為相從武都南擊侯丹不利還軍河池下辨復與
延岑連戰岑引北入散關至陳倉嘉進擊破之更始鄧
王廖湛將赤眉十八萬攻嘉嘉與戰於谷口大破之嘉
手殺湛遂到雲陽就榖李寳等聞鄧禹西征擁兵自守
勸嘉且觀成敗光武聞之告禹曰孝孫素謹善且少見
親愛當是長安輕薄兒誤之耳禹即宣帝旨嘉乃因來
歙詣禹於雲陽三年到洛陽從征伐拜為千乘太守六
年病上書乞骸骨徵詣京師十三年封為順陽侯秋復
封嘉子廧為黃李侯十五年卒子參嗣有罪削為南鄉
侯永平中參為城門校尉參卒子循嗣循卒子章嗣
光武十王
光武皇帝十一子郭皇后生東海恭王彊沛獻王輔濟
南安王康阜陵質王延中山簡王焉許美人生楚王英
光烈皇后生顯宗東平憲王蒼廣陵思王荆臨淮懷公
衡琅邪孝王京
東海恭王彊建武二年立母郭氏為后彊為皇太子十
七年而郭后廢彊慼慼不自安數因左右及諸王陳其
懇誠願備蕃國光武不忍遲回數歲乃許焉十九年封
為東海王二十八年就國帝以彊廢不以過去就有禮
故優以大封兼食魯郡合二十九縣賜虎賁旄頭宫殿
設鍾虡之縣擬於乘輿彊臨之國數上書譲還東海又
因皇太子固辭帝不許深嘉嘆之以彊章宣示公卿初
魯恭王好治宫室起靈光殿甚壯麗是時猶存故詔彊
都魯中元元年入朝從封岱山因留京師明年春帝崩
冬歸國永平元年彊病顯宗遣中常侍鉤盾令將太醫
乘驛視疾詔沛王輔濟南王康阜陵王延詣魯及薨臨
命上疏謝曰臣蒙恩得備蕃輔特受二國宫室禮樂事
事殊異巍巍無量訖無報稱而自修不謹連年被疾為
朝廷憂念皇太后陛下哀憐臣彊感動發中數遣使者
太醫令丞方伎道術絡繹不絶臣伏惟厚恩不知所言
臣内自省視氣力羸劣日夜浸困終不復望見闕庭奉
承帷幄孤負重恩銜恨黃泉身既夭命孤弱復為皇太
后陛下憂慮誠悲誠慚息政小人也猥當襲臣後必非
所以全利之也誠願還東海郡天恩愍哀以臣無男之
故處臣三女小國侯此臣宿昔常計今天下新罹大憂
惟陛下加供養皇太后數進御餐臣彊困劣言不能盡
意願並謝諸王不意永不復相見也帝覽書悲慟從太
后出幸津門亭發哀使大司空持節護喪事大鴻臚副
宗正將作大匠視喪事贈以殊禮升龍旄頭鸞輅龍旂
虎賁百人詔楚王英趙王栩北海王興館陶公主比陽
公主及京師親戚四姓夫人小侯皆會葬帝追惟彊深
執謙儉不欲厚葬以違其意於是特詔中常侍杜岑及
東海傅相曰王謙恭好禮以德自終遣送之物務從約
省衣足歛形茅車瓦器物減於制以彰王卓爾獨行之
志留將作大匠起陵廟彊立十八年年三十四子靖王
政嗣政淫欲薄行後中山簡王薨政詣中山會葬私取
簡王姬徐妃又盜迎掖庭出女坐削薛縣立四十四年
薨子頃王肅嗣永元十六年封肅弟二十一人皆為列
侯肅性謙儉循恭王法度永初中以西羌未平上錢二
千萬元初中復上縑萬匹以助國費鄧太后下詔襃納
焉立二十三年薨子孝王臻嗣永建二年封臻二弟敏
儉為鄉侯臻及弟蒸鄉侯儉並有䔍行母卒皆吐血毁
眥至服練紅兄弟追念初喪父幼小哀禮有闕因復重
行喪制臻性敦厚有恩常分租秩賑給諸父昆弟順帝
嘉之制詔增臻封五千戸儉五百戸臻立三十一年薨
子懿王祗嗣初平中遣子琬至長安奉章獻帝封琬為
汶陽侯拜為平原相祗立四十四年薨子羡嗣二十年
魏受禪以為崇德侯
沛獻王輔建武十五年封右馮翊公十七年郭后廢為
中山太后故徙輔為中山王并食常山郡二十年復徙
封沛王時禁網尚疏諸王皆在京師競修名譽爭禮四
方賓客夀光侯劉鯉更始子也得幸於輔鯉怨劉盆子
害其父因輔結客殺盆子兄故式侯恭輔坐繫詔獄三
日乃得出自是後諸王賓客多坐刑罰各循法度二十
八年就國中元二年封輔子寶為沛侯永平元年封寶
弟嘉為僮侯輔矜嚴有法度好經書善說京氏易孝經
論語傳及圖䜟作五經論時號之曰沛王通論在國謹
節終始如一稱為賢王顯宗敬重數加賞賜立四十六
年薨子釐王定嗣元和二年封定弟十二人為鄉侯定
立十一年薨子節王正嗣元興元年封正弟二人為縣
侯正立十四年薨子孝王廣嗣有固疾安帝詔廣祖母
周領王家事周明正有禮法漢安中薨順帝下詔使光
祿大夫贈以妃印綬廣立三十五年薨子幽王榮嗣立
二十年薨子孝王琮嗣薨子恭王曜嗣薨子契嗣魏受
禪以為崇德侯
楚王英以建武十五年封為楚公十七年進爵為王二
十八年就國母許氏無寵故英國最貧小三十年以臨
淮之取慮須昌二縣益楚國自顯宗為太子時英常獨
歸附太子太子特親愛之及即位後數加賞賜永平元
年特封英舅子許昌為龍舒侯英少時好游俠交通賓
客晩節更喜黃老學為浮屠齋戒祭祀八年詔令天下
死罪皆入縑贖英遣郎中令奉黃縑白紈三十匹詣國
相曰託在蕃輔過惡累積歡喜天恩奉送縑帛以贖愆
罪國相以聞詔報曰王誦黃老之微言尚浮屠之仁祠
潔齋三月與神為誓何嫌何疑當有悔吝其還贖以助
伊蒲塞桑門之盛饌因以班示諸國中傳英後遂大交
通方士作金龜玉鶴刻文字以為符瑞十三年男子燕
廣告英與漁陽王平顔忠等造作圖書有逆謀事下案
驗有司奏英招聚姦猾造作圖䜟擅相官秩置諸侯王
公將軍二千石大逆不道請誅之帝以親親不忍乃廢
英徙丹陽涇縣賜湯沭邑五百戶遣大鴻臚持節護送
使伎人奴婢妓士鼓吹悉從得乘輜軿持兵弩行道射
獵極意自娛男女為侯主者食邑如故楚太后勿上璽
綬留住楚宫明年英至丹陽自殺立三十三年國除詔
遣光祿大夫持節弔祠贈賵如法加賜列侯印綬以諸
侯禮葬於涇遣中黃門占護其妻子悉出楚官屬無辭
語者制詔慰譬許太后於是封燕廣為折姦侯楚獄遂
至累年其辭語相連自京師親戚諸侯州郡豪傑及考
案吏阿附相陷坐死徙者以千數十五年帝幸彭城見
許太后及英妻子於内殿悲泣感動左右建初二年肅
宗封英子楚侯种五弟皆為列侯並不得置相臣吏民
元和三年許太后薨復遣光禄大夫持節弔祠因留護
喪事賻錢五百萬又遣謁者備王官屬迎英喪改葬彭
城加王赤綬羽盖華藻如嗣王儀追諡曰楚厲侯章和
元年帝幸彭城見英夫人及六子厚加贈賜种後徙封
六侯卒子度嗣度卒子拘嗣傳國於後
濟南安王康建武十五年封濟南公十七年進爵為王
二十八年就國三十年以平原之祝阿安德朝陽平昌
隰隂重邱六縣益濟南國中元二年封康子德為東武
城侯康在國不循法度交通賓客其後人上書告康招
徠州郡姦猾漁陽顔忠劉子産等又多遺其繒帛案圖
書謀議不軌事下考有司舉奏之顯宗以親親故不忍
窮竟其事但削祝阿隰隂東朝陽安德西平昌五縣建
初八年肅宗復還所削地康遂多殖貨財大治宫室奴
婢至千四百人廐馬千二百疋私田八百頃奢侈恣欲
游觀無節永元初國傅何敞上疏諫康曰盖聞諸侯之
義制節謹度然後能保其社稷和其民人大王以骨肉
之親享食茅土當施張政令明其典法出入進止宜有
期度輿馬臺隸應為科品而今奴婢廐馬皆有千餘增
無用之口以自蠶食宫婢閉隔失其天性感亂和氣又
多起内第觸犯防禁費以巨萬而功猶未半夫文繁者
質荒木勝者人亡皆非所以奉禮承上傳福無窮者也
故楚作章華以凶吳興姑蘇而滅景公千駟民無稱今
數游諸第晨夜無節又非所以遠防未然臨深履薄之
法也願大王脩恭儉遵古制省奴婢之口減乘馬之數
斥私田之富節游觀之宴以禮起居則敞乃敢安心自
保惟大王深慮愚言康素敬重敞雖無所嫌牾然不能
改立五十九年薨子簡王錯嗣錯為太子時愛康鼓吹
妓女宋閏使醫張尊招之不得錯怒自以劍刺殺尊國
相舉奏有詔勿案永元十一年封錯弟七人為列侯錯
立六年薨子孝王香嗣永初二年封香弟四人為列侯
香篤行好經書初香叔父篤有罪不得封西平昌侯昱
坐法失侯香乃上書分爵土封篤子丸昱子嵩皆為列
侯香立二十年薨無子國絶永建元年順帝立錯子阜
陽侯顯為嗣是為釐王立三年薨子悼王廣嗣永建五
年封廣弟文為樂城亭侯廣立二十五年永興元年薨
無子國除
東平憲王蒼建武十五年封東平公十七年進爵為王
蒼少好經書雅有智思為人美須&KR1730;要帶十圍顯宗甚
愛重之及即位拜為驃騎將軍置長史掾史員四十人
位在三公上永平元年封蒼子二人為縣侯二年以東
郡之夀張須昌山陽之南平陽槀湖陵五縣益東平國
是時中興三十餘年四方無虞蒼以天下化平宜脩禮
樂乃與公卿議定南北郊冠冕車服制度及光武廟登
歌八佾舞數帝每巡狩蒼常留鎮侍衛皇太后四年春
車駕近出觀覽城第尋聞當遂校獵河内蒼上書諫止
之帝覽奏即還宫蒼在朝數載多所隆益而自以至親
輔政聲望日重意不自安乃上疏歸職且言自漢興以
來宗室子弟無得在公卿位者願乞上驃騎將軍印綬
退就蕃國帝優詔不聽其後數陳乞辭甚懇切五年乃
許還國而不聽上將軍印綬以驃騎長史為東平太傅
掾為中大夫令史為家郎加賜錢五千萬布十萬疋六
年冬帝幸魯徵蒼從還京師明年皇太后崩既葬蒼乃
歸國特賜宫人奴婢五百人布二十五萬疋及珍寶服
御器物十一年蒼與諸王朝京師月餘還國帝臨送歸
宫悽然懷思乃遣使手詔國中傳曰辭别之後獨坐不
樂因就車歸伏軾而吟瞻望永依實勞我心誦及采菽
以增嘆息日者問東平王處家何等最樂王言為善最
樂其言甚大副是要腹矣令送列侯印十九枚諸王子
年五歲以上能趨拜者皆令帶之十五年春行幸東平
賜蒼錢千五百萬布四萬疋帝以所作光武本紀示之
蒼因上光武受命中興頌帝甚喜之以其文典雅特令
校書郎賈逵為之訓詁肅宗即位尊重恩禮踰於前世
諸王莫與為比建初元年地震蒼上便宜其事留中帝
報書嘉之特賜錢五百萬後帝欲為原陵顯節陵起縣
邑蒼上䟽言光武皇帝躬履節儉之行深覩始終之分
勤勤懇懇以葬制為言故營建陵地具稱古典詔曰無
為山陵陂池裁令流水而已孝明皇帝大孝無違奉承
貫行至於自所營創尤為儉省謙德之美於斯為盛臣
愚以園邑之興始自彊秦古者邱隴且不欲其著明豈
况築郭邑建都郛哉上違先帝聖心下造無益之功虛
費國用搖動百姓非所以致和氣祈豐年也又以吉凶
俗數言之亦不欲無故繕脩邱墓有所興起考之古法
則不合稽之時宜則違人求之吉凶復未見其福陛下
履有虞之至性追祖禰之深思然懼左右過議以累聖
心臣蒼誠傷二帝純德之美不暢於無窮也帝從而止
自是朝廷每有疑政輒驛使諮問蒼悉心以對皆見納
用三年帝饗衛士於南宫因從皇太后周行掖庭池閣
於是閱隂太后舊時器服愴然動容乃命留五時衣各
一襲及常所御衣合五十箧餘悉分布諸王主及子孫
在京師者各有差特賜蒼及琅琊王京書曰間饗衞士
於南宫因閱隂太后舊時衣服聞於師曰其物存其人
亡不言哀而哀自至惟王孝友之德亦豈不然今送光
烈皇后假紒帛巾各一及衣一箧可時奉瞻以慰凱風
寒泉之思又令後生子孫得見先后衣服之製今魯國
孔氏尚有仲尼車輿冠履明德盛者光靈遠也其光武
器服中元二年已賦諸國故不復送并遺宛馬一疋血
從前&KR0008;上小孔中出常聞武帝歌天馬霑赤汗今親見
其然也頃反虜尚屯將帥在外憂念遑遑未有間寧願
王寶精神加供養苦言至戒望之如渴六年冬蒼上疏
求朝明年正月帝許之特賜裝錢千五百萬其餘諸王
各千萬帝以蒼冐涉寒露遣謁者賜貂裘及太官食服
珍果使大鴻臚竇固持節郊迎帝乃親自循行邸第豫
設帷牀其錢帛器物無不充備下詔曰禮伯父歸寧乃
國詩云叔父建爾元子敬之至也昔蕭相國加以不名
優忠賢也况兼親尊者乎其沛濟南東平中山四王讚
皆勿名蒼既至升殿乃拜天子親答之其後諸王入宫
輒以輦迎至省閣乃下蒼以受恩過禮情不自寧上䟽
辭謝帝愈襃貴焉舊典諸王女皆封鄉主乃特封蒼五
女為縣公主三月大鴻臚奏遣諸王歸國帝特留蒼賜
以秘書列僊圖道術祕方至八月飲酎畢有司復奏遣
蒼乃許之手詔賜蒼曰骨肉天性誠不以遠近為親疎
然數見顔色情重昔時念王久勞思得還休欲署大鴻
臚奏不忍下筆顧受小黃門中心戀戀惻然不能言於
是車駕祖送流涕而訣復賜乘輿服御珍寳輿馬錢布
以億萬計蒼還國疾病帝馳遣名醫小黃門侍病使者
冠蓋不絶於道又置驛馬千里傳問起居明年正月薨
詔告中傅封上蒼自建武以來章奏及所作書記賦頌
七言别字歌詩並集覽焉遣大鴻臚持節五官中郎將
副監喪及將作使者凡六人令四姓小侯諸國王主悉
會詣東平奔喪賜錢前後一億布九萬疋及葬帝賜策
命加錫鑾輅乘馬龍旂九旒虎賁百人以為寵榮蒼立
四十五年薨子懷王忠嗣明年帝乃分東平國封忠弟
尚為任城王餘五人為列侯忠立十一年薨子孝王敞
嗣元和三年行東巡狩幸東平宫帝追念蒼謂其諸子
曰思其人至其鄉其處在其人亡因泣下霑襟遂幸蒼
陵為陳虎賁鸞輅龍旂以章顯之祠以太牢親拜祠坐
哭泣盡哀賜御劍於陵前初蒼歸國驃騎時吏丁牧周
栩以蒼敬賢下士不忍去之遂為王家大夫數十年事
祖及孫帝聞皆引見於前愍其淹滯且欲揚蒼德美即
皆擢拜議郎牧至齊相栩上蔡令永元十年封蒼孫梁
為矜陽亭侯敞弟六人為列侯敞喪母至孝國相陳珍
上其行狀永寧元年鄧太后增邑五千戸又封蒼孫二
人為亭侯敞立四十八年薨子頃王端嗣立四十七年
薨子凱嗣立二十一年至魏受禪以為崇德侯任城孝
王尚元和元年封食任城亢父樊三縣立十八年薨子
貞王安嗣永元十四年封母弟福為桃鄉侯永初四年
封福弟亢為當塗鄉侯安性輕易貪吝數微服出入游
觀國中取官屬車馬刀劍下至衛士米肉皆不與直元
初六年國相行弘奏請廢之安帝不忍以一歲租五分
之一贖罪安立十九年薨子節王崇嗣順帝時羌虜數
反崇輒上錢帛佐邊費及帝崩復上錢三百萬助山陵
用度朝廷嘉而不受立三十一年薨無子國絶延熹四
年桓帝立河間孝王子恭為參戸亭侯博為任城王以
奉其祀博有孝行喪母服制如禮增封三千戸立十三
年薨無子國絶熹平四年靈帝復立河間貞王孫新昌
侯子佗為任城王奉孝王後立四十六年魏受禪以為
崇德侯
阜陵質王延建武十五年封淮陽公十七年進爵為王
二十八年就國三十年以汝南之長平西華新陽扶樂
四縣益淮陽國延性驕奢而遇下嚴烈永平中有上書
告延與姬兄謝弇及姊館陶主壻駙馬都尉韓光招姦
猾作圖䜟祠祭祝詛事下案驗光弇被誅辭所連及死
徙者甚衆有司奏請誅延顯宗特加恩徙為阜陵王食
二縣延既徙封數懷怨望建初中復有告延與子男魴
造逆謀者有司奏請檻車詣廷尉詔獄肅宗不忍致法
詔貶爵為阜陵侯食一縣赦魴等罪勿驗使謁者一人
監護延國不得與吏民通章和元年行幸九江賜延書
與車駕會夀春帝見延志意衰落形體非故愍然傷之
乃下詔復封為阜陵王增封四縣以阜陵下溼徙都夀
春加賜錢千萬布萬疋安車一乘夫人諸子賞賜各有
差明年入朝立五十一年薨子殤王沖嗣永元二年下
詔盡削除前班下延事沖立二年薨無嗣和帝復封沖
兄魴是為頃王永元八年封魴弟十二人為鄉亭侯魴
立三十年薨子懷王恢嗣延光三年封恢兄弟五人為
鄉亭侯恢立十年薨子節王代嗣陽嘉二年封代兄便
親為勃遒亭侯代立十四年薨無子國絶建和元年桓
帝立勃遒亭侯便親為恢嗣是為恭王立十三年薨子
孝王統嗣立八年薨子王赦嗣建安中薨無子國除
廣陵思王荆建武十五年封山陽公十七年進爵為王
荆性刻急隱害有才能而喜文法光武崩大行在前殿
荆哭不哀而作飛書封以方底令蒼頭詐稱東海王彊
舅大鴻臚郭況書與彊曰君王無罪猥被斥廢而兄弟
至有束縛入牢獄者太后失職别守北宫及至年老遠
斥居邊海内深痛觀者鼻酸及太后尸柩在堂洛陽吏
以次捕斬賓客至有一家三尸伏堂者痛莫甚矣今天
下有喪弓弩張設甚備間梁松勑虎賁史曰吏以便宜
見非勿有所拘封侯難再得也郎官竊悲之為王寒心
累息今天下爭欲思刻賊王以求功寧有量邪若歸并
二國之衆可聚百萬君王為之主鼓行而前易於太山
破雞子輕於四馬載鴻毛此湯武兵也今年軒轅星有
白氣星家及喜事者皆云白氣者喪軒轅女主之位又
太白前出西方至午兵當起又太子星色黑至辰日輒
變赤夫黑為病赤為兵王努力卒事高祖起亭長陛下
興白水何況於王陛下長子故副主哉上以求天下事
必舉下以雪除沈沒之耻報死母之讐精神所加金石
為開當為秋霜無為檻羊雖欲無檻羊又可得乎竊見
諸相工言王貴天子法也人主崩亡閭閻之伍尚為盜
賊欲有所望何况王邪夫受命之君天之所立不可謀
也今新帝人之所置彊者為右願君王為高祖陛下所
志無為扶蘇將閭呌呼天也彊得書惶怖即執其使封
書上之顯宗以荆母弟祕其事送荆出止河南宫時西
羌反荆不得志冀天下因羌驚動有變私迎能為星者
與謀議帝聞之乃徙封荆廣陵遣之國其後荆復呼相
工謂曰我貌類先帝先帝三十得天下我今亦三十可
起兵未相者詣吏告之荆惶恐自繫獄帝復加恩不考
極其事下詔不得臣屬吏民唯食租如故使相中尉謹
宿衛之荆猶不改其後使巫祭祀祝詛有司奏請誅之
荆自殺立二十九年薨帝憐傷之賜諡曰思王十四年
封荆子元夀為廣陵侯服王璽綬食荆故國六縣又封
元夀弟三人為鄉侯明年帝東廵狩徵元夀兄弟會東
平宫班賜御服器物又取皇子輿馬悉以與之建初七
年肅宗詔元夀兄弟與諸王俱朝京師元夀卒子商嗣
商卒子條嗣傳國于後
臨淮懷公衡建武十五年立未及進王爵而薨無子國
除
中山簡王焉建武十五年封左馮翊公十七年進爵為
王焉以郭太后少子故獨留京師三十年徙封中山王
永平二年冬諸王來會辟雍事畢歸蕃詔焉與俱就國
從以虎賁官騎焉上䟽辭譲顯宗詔勿辭帝以焉郭太
后偏愛特加恩寵獨得往來京師十五年焉姬韓序有
過焉縊殺之國相舉奏坐削安險縣元和中肅宗復以
安險還中山立五十二年永元二年薨自中興至和帝
時皇子始封薨者皆賻錢三千萬布萬疋嗣王薨賻錢
千萬布三萬疋是時竇太后臨朝竇憲兄弟擅權太后及
憲等東海出也故睦於焉而重於禮加賻錢一億詔濟
南東海二王皆會大為脩冡塋開神道平夷吏民冡墓
以千數作者萬餘人發恒山鉅鹿涿郡柏黃腸雜木三
郡不能備復調餘州郡工徒及送致者數千人凡徵發
搖動六州十八郡制度餘國莫及子夷王憲嗣永元四
年封憲弟十一人為列侯憲立二十二年薨子孝王弘
嗣永寧元年封弘二弟為亭侯弘立二十八年薨子穆
王暢嗣永和六年封暢弟荆為南鄉侯暢立三十四年
薨子節王稚嗣無子國除
琅邪孝王京建武十五年封琅邪公十七年進爵為王
京性恭孝好經學顯宗尤愛幸恩寵殊異永平二年以
太山之蓋南武陽華東萊之昌陽盧鄉東牟六縣益琅
邪五年乃就國光烈皇后崩帝悉以太后遺金寶賜京
京都莒好脩宫室窮極伎巧殿館壁帶皆飾以金銀數
上詩賦頌德帝嘉美之下之史官京國中有城陽景王
祠吏民奉祠神數下言宫中多不便利京上書願徙宫
開陽以華蓋南武陽厚邱贛榆五縣易東海之開陽臨
沂肅宗許之立三十一年薨葬東海即邱廣平亭有詔
割亭屬開陽子夷王宇嗣建初七年封宇弟十三人為
列侯元和元年封孝王孫二人為列侯宇立二十年薨
子恭王夀嗣永初元年封夀弟八人為列侯立十七年
薨子貞王尊嗣延光二年封尊弟四人為鄉亭侯尊立
十八年薨子安王據嗣永和五年封據弟三人為鄉亭
侯據立四十七年薨子順王容嗣初平元年遣弟邈至
長安奉章貢獻帝以邈為九江太守封陽都侯容立八
年薨國絶初邈至長安盛稱東郡太守曹操忠誠於帝
操以此德邈建安十二年復立容子熙為王在位十一
年坐謀欲過江被誅國除
明帝八王
孝明皇帝九子賈貴人生章帝陰貴人生梁節王暢餘
七王不載母氏
千乘哀王建永平三年封明年薨年少無子國除
陳敬王羡永平三年封廣平王建初三年有司奏請羡
與鉅鹿王恭樂成王黨俱就國肅宗性篤愛不忍與諸
王乖離遂皆留京師明年案輿地圖令諸國戸口皆等
租入歲各八千萬羡博涉經書有威嚴與諸儒講論於
白虎殿七年帝以廣平在北多有邊費乃徙羡為西平
王分汝南八縣為國及帝崩遺詔徙封為陳王食淮陽
郡其年就國立三十七年薨子思王鈞嗣鈞立多不法
遂行天子大射禮性隱賊喜文法國相二千石不與相
得者輒陰中之憎怨敬王夫人李儀等永元十一年遂
使客隗久殺儀家屬吏捕得久繫長平獄鈞欲斷絶辭
語復使結客簒殺久事發覺有司舉奏鈞坐削西華項
新陽三縣十二年封鈞六弟為列侯後鈞取掖庭出女
李嬈為小妻復坐削圉宜祿扶溝三縣永初七年封敬
王孫安國為耕亭侯鈞立二十一年薨子懷王竦嗣立
二年薨無子國絶永寧元年立敬王子安夀亭侯崇為
陳王是為頃王立五年薨子孝王承嗣承薨子愍王寵
嗣熹平二年國相師遷追奏前相魏愔與寵共祭天神
希幸非冀罪至不道有司奏遣使者案驗是時新誅勃
海王悝靈帝不忍復加法詔檻車傳送愔遷詣北寺詔
獄使中常侍王酺與尚書令侍御史雜考愔辭與王共
祭黃老君求長生福而已無他冀幸酺等奏愔職在匡
正而所為不端遷誣告其王罔以不道皆誅死有詔赦
寵不案寵善弩射十發十中中皆同處中平中黃巾賊
起郡縣皆棄城走寵有彊弩數千張出軍都亭國人素
聞王善射不敢反叛故陳獨得完百姓歸之者衆十餘
萬及獻帝初義兵起寵率衆屯陽夏自稱輔漢大將軍
國相駱俊素有威恩時天下飢荒鄰郡人多歸就之俊
傾財賑贍並得全活袁術求糧於陳而俊拒絶之術忿
恚遣客詐殺俊及寵陳由是破敗是時諸國無復租祿
而數見虜奪并日而食轉死溝壑者甚衆夫人姬妾多
為丹陵兵烏桓所掠云
彭城靖王恭永平九年賜號靈夀王十五年封為鉅鹿
王建初三年徙封江陵王改南郡為國元和二年三公
上言江陵在京師正南不可以封乃徙為六安王以廬
江郡為國肅宗崩遺詔徙封彭城王食楚郡其年就國
恭敦厚威重吏民敬愛之永初六年封恭子阿奴為竹
邑侯元初三年恭以事怒子酺酺自殺國相趙牧以狀
上因誣奏恭祠祀惡言大逆不道有司奏請誅之恭上
書自訟朝廷以其素著行義令考實無徵收坐下獄會
赦免死恭立四十六年薨子考王道嗣元初五年封道
弟三人為鄉侯恭孫順為東安亭侯道立二十八年薨
子頃王定嗣本初元年封定兄弟九人皆為亭侯定立
四年薨子孝王和嗣和性至孝又敬賢樂施國中愛之
初平中天下大亂和為賊昌務所攻避奔東阿後得還
國立六十四年薨孫祗嗣立七年魏受禪以為崇德侯
樂成靖王黨永平九年賜號重熹王十五年封樂成王
黨性聰慧善史書喜正文字與肅宗同年尤相親愛建
初四年以清河之游觀津勃海之東光成平涿郡之中
水饒陽安平南深澤八縣益樂成國及帝崩其年就國
黨急刻不遵法度舊禁宫人出嫁不得適諸國有故掖
庭技人哀置嫁為男子章初妻黨召哀置入宫與通初
欲上書告之黨恐懼乃密賂哀置姊焦使殺初事發覺
黨乃縊殺内侍三人以絶口語又取中山簡王傅婢李
羽生為小妻永元七年國相舉奏之和帝詔削東光鄡
二縣立二十五年薨子哀王崇嗣立二月薨無子國絶
明年和帝立崇兄修侯廵為樂成王是為釐王立十五
年薨子隱王賓嗣立八年薨無子國絶明年復立濟北
惠王子萇為樂成王後萇到國數月驕淫不法愆過累
積冀州刺史與國相舉奏萇罪至不道安帝詔貶萇爵
為臨湖侯延光元年以河間孝王子得嗣靖王後以樂
成比廢絶故改國曰安平是為安平孝王立三十年薨
子續立中平元年黃巾賊起為所刦質囚于廣宗賊平
復國其年秋坐不道被誅立三十四年國除
下邳惠王衍永平十五年封衍有容貌肅宗即位常在
左右建初初冠詔賜衍師傅以下官屬金帛各有差四
年以臨淮郡及九江之鍾離當塗東城歴陽全椒合十
七縣益下邳國帝崩其年就國衍後病荒忽而太子卬
有罪廢諸姬爭欲立子為嗣連上書相告言和帝憐之
使彭城靖王恭至下邳正其嫡庶立子成為太子衍立
五十四年薨子貞王成嗣永建元年封成兄二人及惠
王孫二人皆為列侯成立二年薨子愍王意嗣陽嘉元
年封意弟八人為鄉亭侯中平元年意遭黃巾棄國走
賊平復國數月薨立五十七年年九十子哀王宜嗣數
月薨無子建安十一年國除
梁節王暢永平十五年封為汝南王母隂貴人有寵暢
尤被愛幸國土租入倍於諸國肅宗立緣先帝之意賞
賜恩寵甚篤建初二年封暢舅陰棠為西陵侯四年徙
為梁王以陳留之郾寧陵濟陰之薄單父巳氏成武凡
六縣益梁國帝崩其年就國暢性聰慧然少貴驕頗不
遵法度歸國後數有惡夢從官卞忌自言能使六丁善
占夢暢數使卜筮又暢乳母王禮等因此自言能見鬼
神遂共占氣祠祭求福忌等諂媚云神言王當為天子
暢心喜與相應答永元五年豫州刺史梁相舉奏暢不
道考訊辭不服有司請徵暢詣廷尉詔獄和帝不許有
司重奏除暢國徙九真帝不忍但削成武單父二縣暢
慙懼上䟽謝罪乞裁食睢陽榖熟虞蒙寧陵五縣還餘
所食四縣放遣姬妾節量僮僕其所受虎賁官騎及諸
工技鼓吹蒼頭奴婢兵弩廐馬皆上還本署請得自新
詔報不許暢固譲章數上卒不聽立二十七年薨子恭
王堅嗣永元十六年封堅弟二人為鄉亭侯堅立二十
六年薨子懷王匡嗣永建二年封匡兄弟七人為鄉亭
侯匡立十一年薨無子順帝封匡弟孝陽亭侯成為梁
王是為夷王立二十九年薨子敬王元嗣立十六年薨
子彌嗣立四十年魏受禪以為崇德侯
淮陽頃王昞永平五年封常山王建初四年徙為淮陽
王以汝南之新安西華益淮陽國立十六年薨未及立
嗣永元二年和帝立昞小子側復為恒山王奉昞後是
為殤王立十三年薨父子皆未之國並葬京師側無子
其月立兄防子侯章為恒山王和帝憐章早孤數加賞
賜延平元年就國立二十五年薨是為靖王子頃王儀
嗣永建二年封儀兄二人為亭侯儀立十七年薨子節
王豹嗣永嘉元年封豹兄四人為亭侯豹立八年薨子
暠嗣三十二年遭黃巾賊棄國走建安十一年國除
濟隂悼王長永平十五年封建初四年以東郡之離狐
陳留之長垣益濟隂國立十三年薨于京師無子國除
高峻曰明帝慈仁親親篤睦凡諸王驕貴多不遵
法度反逆不道皆不忍加刑但削國而已由以輔
車義重骨肉恩深者矣中興已後犯法未有誅者
章和八子
孝章皇帝八子宋貴人生清河孝王慶梁貴人生和帝
申貴人生濟北惠王夀河間孝王開餘不載母氏平原
懷王勝和帝子也亦不載母氏
千乘貞王伉建初四年封和帝即位以伉長兄甚見尊
禮立十五年薨子寵嗣一名伏胡永元七年改國名樂
安立二十八年薨是為夷王父子皆薨于京師子鴻嗣
安帝崩始就國鴻生質帝質帝立梁太后下詔以樂安
國土卑溼租委鮮薄改鴻封勃海王立二十六年薨是
為孝王無子太后立桓帝弟蠡吾侯悝為勃海王奉鴻
嗣延熹八年悝謀為不道有司請廢之帝不忍乃貶為
廮陶王食一縣悝後因中常侍王甫求復國許謝錢五
千萬帝臨崩遺詔復為勃海王悝知非甫功不肯還謝
錢甫怒陰求其過初迎立靈帝道路流言悝恨不得立
欲鈔徵書而中常侍鄭颯中黃門董騰並任俠通剽輕
數與悝交通王甫司察以為有姦密告司隸校尉叚熲
熹平元年遂收颯送北寺獄使尚書令廉忠誣奏颯等
謀迎立悝大逆不道遂詔冀州刺史收悝考實又遣大
鴻臚持節與宗正廷尉之勃海迫責悝悝自殺妃妾十
一人子女七十人伎女二十四人皆死獄中傅相以下
以輔導王不忠悉伏誅悝立二十五年國除衆庶莫不
憐之
平春悼王全以建初四年封其年薨葬于京師無子國
除
清河孝王慶母宋貴人貴人宋昌八世孫扶風平陵人
也父楊以恭孝稱於鄉閭不應州郡之命楊姑即明德
馬后之外祖母也馬后聞楊二女皆有才色迎而訓之
永平末選入太子宫甚有寵肅宗即位並為貴人建初
三年大貴人生慶明年立為皇太子徵楊為議郎襃賜
甚渥貴人長於人事供奉長樂宫身執饋饌太后憐之
太后崩後竇皇后寵盛以貴人姊妹並幸慶為太子心
内惡之與母比陽主謀䧟宋氏外令兄弟求其纖過内
使宧者偵伺得失後於掖庭門邀遮得貴人書云病思
生莵令家求之因誣言欲作蠱道祝詛以莵為厭勝之
術日夜毁譖貴人母子遂漸見䟽慶出居承禄觀數月
竇后諷掖庭令誣奏前事請加驗實七年帝遂下詔廢
慶而立梁貴人子肇為皇太子遂出貴人姊妹置丙舍
使小黃門蔡倫考實之皆承諷旨傅致其事乃載送暴
室二貴人同時飲藥自殺帝猶傷之敕掖庭令葬於樊
濯聚於是免楊歸本郡郡縣因事復捕繫之楊友人前
懷令山陽張峻左馮翊沛國劉均等奔走解釋得以免
罪楊失志憔悴卒於家慶時雖幼而知避嫌畏禍言不
敢及宋氏帝更憐之勅皇后令衣服與太子齊等太子
特親愛慶入則共室出則同輿及太子即位是為和帝
待慶尤渥諸王莫得為比常共議私事後慶以長别居
丙舍永元四年帝移幸北宫章德殿講白虎觀慶得入
省宿止帝將誅竇氏欲得外戚傳懼左右不敢使乃令
慶私從千乘王求夜獨内之又令慶傳語中常侍鄭衆
求索故事及大將軍竇憲誅慶出居邸賜奴婢三百人
輿馬錢帛帷帳珍寶玩好充仞其第又賜中傅以下至
左右錢帛各有差慶多被病或時不安帝朝夕問訊進
膳藥所以垂意甚備慶小心恭孝自以廢黜尤畏事慎
法每朝謁陵廟常夜分嚴裝衣冠待明約敕官屬不得
與諸王車騎競驅常以貴人葬禮有闕每竊感恨至四
節伏臘輒祭於私室竇氏誅後始使乳母於城北遥祠
及竇太后崩慶求上冢致哀帝許之詔太官四時給祭
具慶垂涕曰生雖不獲供養終得奉祭祀私願足矣欲
求作祠堂恐有自同恭懷梁后之嫌遂不敢言常泣向
左右以為没齒之恨後上言外祖母王年老遭憂病下
土無醫藥願乞詣洛陽療疾於是詔宋氏悉歸京師除
慶舅衍俊蓋暹等皆為郎十五年有司以日食陰盛奏
遣諸王侯就國詔曰甲子之異責由一人諸王幼穉早
離顧復弱冠相育常有蓼莪凱風之哀選懦之恩知非
國典且復須留至冬從祠章陵詔假諸王羽林騎各四
十人後中尉衛訢私為臧盗千餘萬詔使案理之并責
慶不舉之狀慶曰訢以師傅之尊選自聖朝臣愚唯知
言從事聽不甚有所糾察帝嘉其對悉以訢臧財賜慶
及帝崩慶號泣前殿嘔血數升因以發病明年諸王就
國鄧太后特聽清河王置中尉内史賜什物皆取乘輿
上御以宋衍等並為清河中大夫鄧太后以殤帝襁抱
遠慮不虞留慶長子祐與嫡母耿姬居清河邸至秋帝
崩立祐為嗣是為安帝太后使中黃門送耿姬歸國帝
所生母左姬字小娥小娥姊字大娥犍為人初伯父聖
坐妖言伏誅家屬沒官二娥數歲入掖庭及長並有才
色小娥善史書喜辭賦和帝賜諸王宫人因入清河第
慶初聞其美賞傅母以求之又後幸愛極盛姬妾莫比
姊妹皆卒葬於京師慶立凡二十五年乃歸國其年病
篤謂宋衍等曰清河埤薄欲乞骸骨於貴人冡傍下棺
而已朝廷大恩猶當應有祠室庶母子并食魂靈有所
依庇死復何恨乃上書太后曰臣國土下溼乞骸骨下
從貴人於樊濯雖歿且不朽今口目尚能言視冒昧干
請命在呼吸願蒙哀憐遂薨年二十九遣司空持節與
宗正奉弔祭又使長樂謁者僕射中謁者二人副護喪
事賜龍旗九旒虎賁百人儀比東海恭王太后使掖庭
丞送左姬喪與王合葬廣邱子愍王虎威嗣永初元年
太后封宋衍為盛鄉侯分清河為二國封慶少子常保
為廣川王子女十一人皆為鄉公主食邑奉明年常保
薨無子國除虎威立三年薨亦無子鄧太后復立樂安
王寵子延平為清河王是為恭王太后崩有司上言清
河孝王至德淳懿載育聖明承天奉祚為郊廟主漢興
高皇帝尊父為太上皇宣帝號父為皇考序昭穆置園
邑太宗之義舊章不忘宜上尊號曰孝德皇皇妣左氏
曰孝德后孝德皇母宋貴人追諡曰敬隠后乃告祠高
廟使司徒持節與大鴻臚奉策書璽綬清河追上尊號
又遣中常侍奉太牢祠典護禮儀侍中劉珍等及宗室
列侯皆往會事尊陵曰甘陵廟曰昭廟置令丞設兵車
周衛比章陵復以廣川益清河國尊耿姬為甘陵大貴
人又封女弟侍男為湼陽長公主别得為舞陰長公主
餘七主並早卒故不及進爵追贈敬隠后女弟小貴人
印綬追封諡宋楊為當陽穆侯楊四子皆為列侯食邑
各五千戸宋氏為卿校侍中大夫謁者郎吏十餘人孝
德后異母弟次及達生二人諸子九人皆為清河國郎
中耿貴人者牟平侯舒之孫也貴人兄寶襲封牟平侯
帝以寶嫡舅寵遇甚渥位至大將軍事以見耿舒傳立
三十五年薨子蒜嗣沖帝崩徵蒜詣京師將議為嗣會
大將軍梁冀與梁太后立質帝罷歸國蒜為人嚴重動
止有度朝臣太尉李固等莫不歸心焉初中常侍曹騰
謁蒜蒜不為禮宧者由此惡之及帝崩公卿皆正議立
蒜而曹騰說梁冀不聽遂立桓帝語在李固傳蒜由此
得罪建和元年甘陵人劉文與南郡妖賊劉鮪交通訛
言清河王當統天下欲共立蒜事發覺文等遂劫清河
相謝暠將至王宫司馬門曰當立王為天子暠為公暠
不聽罵之文因刺殺暠於是捕文鮪等誅之有司因劾
奏蒜坐貶爵為尉氏侯徙桂陽自殺立三年國絶梁冀
惡清河名乃改為甘陵梁太后立安平孝王子經侯理
為甘陵王奉孝德皇祀是為威王理立二十五年薨子
貞王定嗣定立四年薨子獻王忠嗣黃巾起忠為國人
所執既而釋之靈帝詔復忠國忠立十三年薨嗣子為
黃巾所害建安十一年以無子國除
濟北惠王夀母申貴人潁川人也世吏二千石貴人年
十三入掖庭夀以永元二年封分太山郡為國和帝遵
肅宗故事兄弟皆留京師恩寵篤密有司請遣諸王歸
藩不忍許之及帝崩乃就國永初元年鄧太后封夀舅
申轉為新亭侯夀立三十一年薨自永初以後戎狄叛
亂國用不足始封王薨減賻錢為千萬布萬疋嗣王薨
五百萬布五千疋時惟夀最尊親特賻錢三千萬布三
萬匹子節王登嗣永寧元年封登弟五人為鄉侯皆别
食太山邑登立十五年薨子哀王多嗣多立三年薨無
子永和四年立戰鄉侯安國為濟北王是為釐王安國
立十年薨子孝王次嗣本初元年封次弟猛為亭侯次
九歲喪父至孝建和元年梁太后下詔襃稱之增封五
千戸次立七年薨子鸞嗣鸞薨子政嗣政薨無子建安
十一年國除
河間孝王開以永元二年封分樂成勃海涿郡為國延
平元年就國開遵奉法度吏民敬之永寧元年鄧太后
封開子翼為平原王奉懷王勝祀子德為安平王奉樂
成王黨祀開立四十二年薨子惠王政嗣政慠佷不奉
法憲順帝以侍御史吳郡沈景有彊能稱故擢為河間
相景到國謁王王不正服箕踞殿上侍郎贊拜景峙不
為禮問王所在虎賁曰是非王邪景曰王不服與常人
何别今相謁王豈謁無禮者邪王慙而更服景然後拜
出住宫門外請王傅責之曰前發京師陛下見受詔以
王不恭使相檢督諸君空受爵禄而無訓導之義因奏
治罪詔書譲政而詰責傅景因捕諸姦人上案其罪殺
戮尤惡者數十人出冤獄者百餘人政為改節悔過自
修陽嘉元年封政弟十三人皆為亭侯政立十年薨子
貞王建嗣建立十年薨子安王利嗣利立二十八年薨
子陔嗣陔立四十一年薨魏受禪以為崇德侯蠡吾侯
翼元初六年鄧太后召濟北河間王諸子詣京師竒翼
美儀容故以為平原懷王後焉留在京師歲餘太后崩
安帝乳母王聖與中常侍江京等譖鄧隲兄弟及翼云
與中大夫趙王謀圖不軌闚覦神器懷大逆心貶為都
鄉侯遣歸河間翼於是謝絶賓客閉門自處永建五年
父開上書願分蠡吾縣以封翼順帝從之翼卒子志嗣
為大將軍梁冀所立是為桓帝梁太后詔追尊河間孝
王為孝穆皇夫人趙氏曰孝穆后廟曰清廟陵曰樂成
陵蠡吾先侯曰孝崇皇廟曰烈廟陵曰博陵皆置令丞
使司徒持節奉策書璽綬祠以太牢建和二年更封帝
兄都鄉侯碩為平原王留博陵奉翼後尊翼夫人馬氏
為孝崇博園貴人以涿郡之良鄉故安河間之蠡吾三
縣為湯沐邑碩嗜酒多過失帝令馬貴人領王家事建
安十一年國除解瀆亭侯淑以河間孝王子封淑卒子
長嗣長卒子宏嗣為大將軍竇武所立是為靈帝建寧
元年竇太后詔追尊皇祖淑為孝元皇夫人夏氏曰孝
元后陵曰敦陵廟曰靖廟皇考長為孝仁皇夫人董氏
為慎園貴人陵曰慎陵廟曰奐廟皆置令丞使司徒持
節之河間奉策書璽綬祠以太牢常以歲時遣中常侍
持節之河間奉祠熹平三年使使拜河間安王利子康
為濟南王奉孝仁皇祀康薨子贇嗣建安十二年為黃
巾所害子開嗣立十三年魏受禪以為崇德侯
城陽懷王淑以永元三年封分濟隂為國立五年薨葬
於京師無子國除還并濟陰
廣宗殤王萬歲以永元二年封分鉅鹿為國其年薨葬
於京師無子國除還并鉅鹿
平原懷王勝和帝長子也少有痼疾延平元年封立八
年薨葬於京師無子鄧太后立樂安夷王寵子得為平
原王奉勝後是為哀王六年薨無子永寧元年太后又
立河間孝王開子都鄉侯翼為平原王嗣安帝廢之國
除
通志卷七十九上
