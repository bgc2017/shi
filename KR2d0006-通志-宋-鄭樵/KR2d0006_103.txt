通志卷九十一
宋右廸功郎鄭樵漁仲撰
烈傳第四
春秋
鄭
祭足公子騑公孫舍之罕虎公孫僑
游吉燭之武
衞
石碏石祁子孔達孔悝孫良夫寗速
北宫佗蘧瑗寗俞史鰌孫林父寗
喜
宋
公子目夷向戌樂喜華元華費遂
秦
百里孟眀視
鄭
祭足字仲足鄭大夫也其先為祭封人因以為氏鄭武
公娶於申曰武姜生莊公及共叔段莊公寤生驚姜氏
遂惡之愛共叔段欲立之亟請於武公公弗許及莊公
即位為之請制公曰制巖邑也虢叔死焉他邑唯命請
京使居之謂之京城太叔祭仲曰都城過百雉國之害
也先王之制大都不過參國之一中五之一小九之一
今京不度非制也君將不堪公曰姜氏欲之焉辟害對
曰姜氏何厭之有不如早為之所無使滋蔓蔓難圖也
蔓草猶不可圖况君之寵弟乎不聽既而太叔將襲鄭
莊公伐之逐諸鄢而克之莊公二十四年祭足帥師取
溫之麥既又取成周之禾二十六年衞人以燕師伐鄭
祭足原繁洩駕以三軍軍其前使曼伯與子元潛軍軍
其後燕人畏鄭三軍而不虞制人鄭以制人敗燕師于
北制三十七年王以諸侯伐鄭祭足從鄭伯敗王師于
繻葛祝聃射王中肩鄭伯使祭足勞王於軍且問左右
初祭仲有寵於莊公莊公使為卿為公娶鄧曼生昭公
故祭仲欲立之宋雍氏女於莊公曰雍姞生厲公雍氏
宗有寵於宋四十三年夏莊公卒昭公立宋人誘祭仲
而執之曰不立突將死亦執厲公而求賂焉祭仲與宋
人盟以厲公歸而立之秋九月丁亥昭公奔衞己亥祭
仲立厲公厲公立四年祭仲專公患之使其壻雍紏殺
之將享諸郊雍姬知之謂其母曰父與夫孰親母曰人
盡夫也父一而已遂告祭仲曰雍氏舍其室而將享子
於郊吾惑之以告祭仲殺雍紏尸諸周氏之汪是以厲
公懼奔蔡而昭公復歸于鄭初鄭伯將以高渠彌為卿
昭公惡之固諫不聽昭公立渠彌懼誅弑昭公而立子
亹眀年齊侯會于首止子亹會之高渠彌相秋七月戊
戌齊人殺子亹而轘高渠彌是行也祭仲知之故稱疾
不往祭仲卒逆鄭子儀於陳而立之鄭昭公之為太子
也嘗有功于齊齊侯請妻之昭公固辭祭仲曰必取之
君多内寵子無大援將不立三公子皆君也弗聽是以
及此終如祭仲之言
公子騑字子駟穆公子也初成公如晉晉以鄭貳於楚
也執公公子班立公子繻為君鄭人殺繻立成公太子
髠頑子班奔許既而晉人歸成公成公七年子班自訾
求入于太宫不能殺子印子羽反軍于市子駟帥國人
盟于太宫遂從而盡焚之殺子如子駹孫叔孫知十四
年公疾子駟請息肩於晉公曰楚君以鄭故親集矢於
其目非異人任寡人也若背之是棄力與言其誰暱我
免寡人惟二三子已而公薨於是子罕當國子駟為政
晉師侵鄭諸大夫欲從晉子駟曰官命未改不可違也
從之僖公之為太子也於成公之十年與子罕適晉不
禮焉又與子豐適楚亦不禮焉既立而朝于晉子豐欲
愬諸晉而廢之子罕止之及將會于鄬子駟相又不禮
焉侍者諫不聽又諫殺之及鄵子駟使賊夜弑僖公而
以瘧疾赴于諸侯簡公生五年子駟奉而立之次年羣
公子以僖公之死也謀子駟子駟先之辟殺子狐子熙
子侯子丁孫擊孫惡出奔衞二年子國侵蔡有功楚子
囊伐鄭討侵蔡也子駟子國子耳欲從楚子孔子蟜子
展欲待晉子駟曰周詩有之曰俟河之清人夀幾何兆
云詢多職競作羅謀之多族民之多違事滋無成民急
矣姑從楚以紓吾民晉師至吾又從之敬共幣帛以待
來者小國之道也犧牲玉帛待於二竟以待彊者而庇
民焉宼不為害民不罷病不亦可乎子展曰小所以事
大信也小國無信兵亂日至亡無日矣五會之信今將
背之雖楚救我將安用之親我無成鄙我是欲不可從
也不如待晉晉君方眀四軍無闕八卿和睦必不棄鄭
楚師遼遠糧食將盡必將速歸又何患焉舍之聞之杖
莫如信完守以老楚杖信以待晉不亦可乎子駟曰詩
云謀夫孔多是用不集發言盈庭誰敢執其咎請從楚
騑也受其咎乃及楚平使王子伯駢告于晉曰君命敝
邑修而車賦儆而師徒以討亂略蔡人不從敝邑之人
不敢寧處悉索敝賦以討于蔡獲司馬爕獻于邢邱今
楚來討曰女何故稱兵于蔡焚我郊鄙馮陵我城郭敝
邑之衆夫婦男女不遑啓處以相救也翦焉傾覆無所
控告民死亡者非其父兄即其子弟夫人愁痛不知所
庇民知窮困而受盟于楚孤也與其二三臣不能禁止
不敢不告三年晉知武子以諸侯之師圍鄭子駟行成
同盟于戲將盟子駟及公子發公子嘉公孫輙公孫蠆
公孫舍之及其大夫門子皆從鄭伯晉士莊子為載書
曰自今日既盟之後鄭國而不惟晉命是聽而或有異
志者有如此盟公子騑趨進曰天禍鄭國使介居二大
國之間大國不加德音而亂以要之使其鬼神不獲歆
其禋祀其民人不獲享其土利夫婦辛苦墊隘無所底
告自今日既盟之後鄭國而不惟有禮與彊可以庇民
者是從而敢有異志亦如之冬楚子伐鄭子駟將及楚
平子孔子蟜曰與大國盟口血未乾而背之可乎子駟
子展曰吾盟固云唯彊是從今楚師至晉不我救則楚
彊矣盟誓之言豈敢背之且要盟無質神弗臨也所臨
唯信信者言之瑞也善之主也是故臨之眀神不蠲要
盟背之可也乃及楚平初子駟與尉止有爭將禦諸侯
之師而黜其車尉止獲又與之爭子駟抑尉止曰爾車
非禮也遂弗使獻子駟又嘗為田洫司氏堵氏侯氏子
師氏皆喪田焉簡公三年五族羣聚不逞之人因公子
之徒以作亂於是子駟當國子國為司馬子耳為司空
子孔為司徒尉止司城侯晉堵女父子師僕帥賊以入
晨攻執政于西宫之朝殺子駟子國子耳劫公以如北
宫子孔知之故不死子駟之子曰子西
公孫舍之字子展成公之孫子罕之子也簡公三年楚
伐宋衞侯救宋師于襄牛子展曰必伐衞不然是不與
楚也得罪於晉又得罪於楚國將若何子駟曰國病矣
子展曰得罪於二大國必亡病猶不愈於亡乎諸大夫
皆以為然故使皇耳帥師侵衞於是晉侵鄭鄭既患晉
楚諸大夫曰不從晉國幾亡楚弱於晉晉不吾疾也晉
疾楚將辟之何為而使晉師致死於我楚弗敢敵而後
可固與也子展曰與宋為惡諸侯必至吾從之盟楚師
至吾又從之則晉怒甚矣晉能驟來楚不能也吾乃固
與晉大夫皆說之使疆場之司惡於宋宋向戍侵鄭大
獲子展曰師而伐宋可矣若我伐宋諸侯之伐我必疾
吾乃聽命焉且告於楚楚師至吾又與之盟而重賂晉
師乃免矣於是子展侵宋諸侯伐鄭乃與晉行成楚子
囊將以秦師伐鄭公逆之更伐宋諸侯悉師以伐鄭觀
兵于東門鄭復行成晉趙武入而與公盟子展出盟晉
侯初子駟之遇害也子孔代當國政子孔專欲去諸大
夫十一年子孔將叛晉而起楚師以去之使告子庚子
庚弗許楚子聞之使揚豚尹宜告子庚故子庚治兵於
汾子孔使子蟜伯有子張從公伐齊子孔子展子西守
子展知子孔之謀完守入保子孔不敢會楚師故子庚
伐鄭門于純門信于城下而還國人患子孔十二年乃
討西宫之難與純門之師子孔當罪以其甲及子革子
良氏之甲守子展子西率國人伐之殺子孔而分其室
子然子孔宋子之子也士子孔圭媯之子也圭媯之班
亞宋子而相親也士子孔亦相親也僖之四年子然卒
簡之元年士子孔卒司徒孔實相子革子良之室三室
如一故及於難子革子良出奔楚楚以子革為右尹鄭
人使子展當國子西聽政立子産為卿十五年游眅如
晉未出竟遭逆妻者奪之以館于邑已而其夫攻子眀
殺之以其妻行子展廢其子良而立太叔曰國卿君之
貳也民之主也不可以苟請舍子眀之類求亡妻者使
復其所使游氏勿怨曰無昭惡也十七年陳侯會楚子
伐鄭當陳隧者井堙木刊眀年子展及子産帥車七百
乘伐陳宵突陳城遂入之陳侯扶其太子偃師奔墓遇
司馬桓子曰載余曰將廵城遇賈獲載其母妻下之而
授公車子展命師無入公宫與子産親御諸門陳侯使
司馬桓子賂以宗器陳侯免擁社使其衆男女别而纍
以待於朝子展執縶而見再拜稽首承飲而進獻子産
入數俘而出祝祓社司徒致民司馬致節司空致地乃
還使子産獻捷于晉冬子展子産如晉拜陳之功二十
二年子展卒
罕虎字子皮子展之子也以王父字為氏子展卒子皮
嗣為卿於是鄭饑而未及麥民病子皮以子展之命餼
國人粟戶一鐘是以得鄭國之民故罕氏常掌國政為
上卿宋司城子罕聞之曰鄰於善民之望也子皮外寬
内眀好善而能擇故於國最愛子産時國多大族其黨
不一有欲害子産者子皮嘗抑之子産欲行則子皮止
之子皮為政事無大小聽子産而後行二十三年授子
産政辭曰國小而偪族大寵多不可為也子皮曰虎帥
以聽誰敢犯子子善相之國無小小能事大國乃寬鄭
介於大國自厲公已來晉楚争盟鄭無日不受其師及
子産為政慎之以禮重之以辭非義不動非信不言不
苟於利凡有所為必要其終以是諸侯多親之民静國
安子皮之由也二十九年子皮如齊娶於子尾氏晏子
驟見之陳桓子問其故對曰能用善人民之主也子皮
卒子産歸自晉未至聞之哭且曰吾已矣無為為善矣
唯夫子知我者也
公孫僑字子産穆公之孫而子國之子也釐公初立子
國為司馬居亞卿之位簡公元年鄭人欲媚于晉子國
子耳侵蔡獲蔡司馬公子爕鄭人皆喜惟子産不順曰
小國無文德而有武功禍莫大焉楚人來討能勿從乎
從之晉師必至晉楚伐鄭自今鄭國不四五年弗得寧
矣子國怒之曰爾何知國有大命而有正卿童子言焉
將為戮矣二年盗殺子駟子國子耳子西聞盗不儆而
出尸而追盗盗入于北宫乃歸授甲臣妾多逃器用多
喪子産聞盗為門者庀羣司閉府庫慎閉藏完守備成
列而後出兵車十七乘尸而攻盗於北宫子蟜帥國人
助之殺尉止子師僕盗衆盡死侯晉奔晉堵女父司臣
尉翩司齊奔宋子孔當國為載書以位序聽政辟大夫
諸司門子不順將誅之子産止之請焚書子孔不可曰
為書以定國衆怒而焚之是衆為政也國不亦難乎子
産曰衆怒難犯專欲難成合二難以安國危之道也不
如焚書以安衆子得所欲衆亦得安不亦可乎專欲無
成犯衆興禍子必從之乃焚書於倉門之外衆而後定
十二年子産為卿十五年晉人來徵朝子産對曰在晉
先君悼公九年我寡君於是即位即位八月而我先大
夫子駟從寡君以朝于執事執事不禮於寡君寡君懼
因是行也我二年六月朝于楚晉以是有戲之役楚人
猶競而申禮於敝邑敝邑欲從執事而懼為大尤曰晉
其謂我不共有禮是以不敢携貳於楚我四年三月先
大夫子蟜又從寡君以觀釁於楚晉於是乎有蕭魚之
役謂我敝邑邇在晉國譬諸草木吾臭味也而何敢差
池楚亦不競寡君盡其土實重之以宗器以受齊盟遂
帥羣臣隨于執事以會歲終貳于楚者子侯石盂歸而
討之溴梁之眀年子蟜老矣公孫夏從寡君以朝于君
見於嘗酎與執燔焉間二年聞君將靖東夏四月又朝
以聽事期不朝之間無歲不聘無役不從以大國政令
之無常國家罷病不虞荐至無日不惕豈敢忘職大國
若安定之其朝夕在庭何辱命焉若不恤其患而以為
口實其無乃不堪任命而翦為仇讐敝邑是懼其敢忘
君命委諸執事執事實重圖之范宣子為政諸侯之幣
重鄭人患之十七年公如晉子産寓書於子西以告宣
子曰子為晉國四隣諸侯不聞令德而聞重幣僑也惑
之僑聞君子長國家者非無賄之患而無令名之難夫
諸侯之賄聚於公室則諸侯貳若吾子頼之則晉國貳
諸侯貳則晉國壊晉國貳則子之家壊何沒沒也將焉
用賄夫令名德之輿也德國家之基也有基無壊無亦
是務乎有德則樂樂則能久詩云樂只君子邦家之基
有令德也夫上帝臨女無貳爾心有令名也夫恕思以
眀德則令名載而行之是以遠至邇安毋寧使人謂子
子實生我而謂子浚我以生乎象有齒以焚其身賄也
宣子說乃輕幣子展伐陳有功還使子産獻捷于晉戎
服將事晉人問陳之罪對曰昔虞閼父為周陶正以服
事我先王我先王頼其利器用也與其神眀之後也庸
以元女太姬配胡公而封諸陳以備三恪則我周之自
出至於今是頼桓公之亂蔡人欲立其出我先君莊公
奉五父而立之蔡人殺之我又與蔡人奉戴厲公至於
壯宣皆我之自立夏氏之亂成公播蕩又我之自入君
所知也今陳忘周之大德蔑我大惠棄我姻親介恃楚
衆以馮陵我敝邑不可億逞我是以有往年之告未獲
成命則有我東門之役當陳隧者井堙木刊敝邑大懼
不競而耻大姬天誘其衷啓敝邑心陳知其罪授手于
我用敢獻功晉人曰何故侵小對曰先王之命唯罪所
在各致其辟且昔天子之地一圻列國一同自是以衰
今大國多數圻矣若無侵小何以至焉晉人曰何故戎
服對曰我先君武莊為平桓卿士城濮之役文公布命
曰各復舊職命我文公戎服輔王以授楚捷不敢廢王
命故也士莊伯不能詰復於趙文子文子曰其辭順犯
順不祥乃受之晉程鄭之死也然眀豫知之及卒子産
始知然眀問為政焉對曰視民如子見不仁者誅之如
鷹鸇之逐鳥雀也子産喜以語子太叔曰他日吾見蔑
之面而已今吾見其心矣子太叔問政於子産子産曰
政如農功日夜思之思其始以成其終朝夕而行之行
無越思如農之有畔其過鮮矣簡公賞入陳之功享子
展賜之先路三命之服先八邑賜子産次路再命之服
先六邑子産辭邑曰自上以下降殺以兩禮也臣之位
在四且子展之功也臣不敢及賞禮請辭邑公固與之
乃受三邑公孫揮曰子産其將知政矣讓不失禮楚子
及秦人侵鄭印菫父與皇頡戍城麇楚人囚之以獻於
秦鄭人取貨於印氏以請之子太叔為令正以為請子
産曰不獲受楚之功而取貨於鄭秦不其然若曰拜君
之勤鄭國微君之惠楚師其猶在敝邑之城下其可弗
從遂行秦人不予更幣從子産而後獲之許靈公如楚
請伐鄭曰師不興孤不歸矣卒于楚楚子曰不伐鄭何
以求諸侯遂伐鄭鄭人將禦之子産曰晉楚將平諸侯
將和楚王是故昧於一來不如使逞而歸乃易成也夫
小人之性釁於勇嗇於禍以足其性而求名焉者非國
家之利也若何從之子展說不禦宼於是楚師入于南
里墮其城涉於樂氏門于師之梁縣門發獲九人焉涉
于汜而歸而後葬許靈公蔡侯歸自晉入于鄭鄭伯享
之不敬子産曰蔡侯其不免乎日其過此也君使子展
迋(往也于况反)勞于東門之外而傲吾曰猶將更之今受享
而惰乃其心也君小國事大國而惰傲以為己心將得
死乎若不免必由其子其為君也滛而不父僑聞之如
是者必有子禍二十一年子産相公如楚舍不為壇外
僕言曰昔先大夫相先君適四國未嘗不為壇自是至
今亦皆循之今子草舍無乃不可乎子産曰大適小則
為壇小適大苟舍而已焉用壇僑聞之大適小有五美
宥其罪戾赦其過失救其災患賞其德刑教其不及小
國不困懷服如歸是故為壇以昭其功宣告後人無怠
於德小適大有五惡說其罪戾請其不足行其政事共
其職貢從其時命不然則重其幣帛以賀其福而弔其
凶皆小國之禍也焉用作壇以昭其禍所以告子孫無
昭禍焉可也二十三年復相公如晉叔向問鄭國之政
焉對曰吾得見與否在此歲也駟良方争未知所成若
有所成吾得見乃可知也叔向曰不既和矣乎對曰伯
有侈而愎子晳好在人上莫能相下雖其和也猶有積
惡也惡至無日矣六月如陳蒞盟歸復命告大夫曰陳
亡國不可與聚禾粟繕城郭恃此二者而不撫其民其
君弱植公子侈太子卑大夫敖政多門以介於大國能
無亡乎不過十年矣伯有耆酒飲於窟室朝至未巳既
而朝則又將使子晳如楚歸而飲酒子晳以駟氏之甲
伐而焚之伯有奔許大夫聚謀子皮曰仲虺之志云亂
者取之亡者侮之推亡固存國之利也罕駟豐同生伯
有汰侈故不免人謂子産就直助彊子産曰豈為我徒
國之禍難誰知所敝能主彊直難乃不生姑成吾所乃
歛伯有氏之死者而殯之不及謀而遂行子皮止之衆
曰人不我順何止焉子皮曰夫子禮於死者况生者乎
遂自止之子産入於是公與其大夫及國人盟伯有怒
鄭人之盟已也自墓門之瀆入因馬師頡介于襄庫以
伐舊北門駟帶率國人以伐之皆召子産子産曰兄弟
而及此吾從天所與伯有死于羊肆子産襚之枕之股
而哭之斂而殯諸伯有之臣在市側者既而葬之斗城
子駟氏欲攻子産子皮怒之曰禮國之幹也殺有禮禍
莫大焉乃止子皮既授子産政有事伯石子産賂之邑
子太叔曰國皆其國也奚獨賂焉子産曰無欲實難皆
得其欲以從其事而要其成非我有成其在人乎何愛
於邑邑將焉往子太叔曰若四國何子産曰非相違也
而相從也四國何尤焉鄭書有之曰安定國家必大焉
先姑先安大以待其所歸既伯石懼而歸邑卒與之伯
有既死使太史命伯石為卿辭太史退則請命焉復命
之又辭如是三乃受策入拜子産以是惡其為人也使
次己位子産為政使都鄙有章上下有服田有封洫廬
井有伍大夫之忠儉者從而與之泰侈者因而斃之豐
卷將祭請田焉弗許曰唯君用鮮衆給而已豐卷怒退
而徵役子産奔晉子皮止之而逐豐卷豐卷奔晉子産
請其田里三年而復之反其田里及其入焉從政一年
輿人誦之曰取我衣冠而褚之取我田疇而伍之孰殺
子産吾其與之及三年又誦之曰我有子弟子産誨之
我有田疇子産殖之子産而死誰其嗣之二十四年六
月子産相公如晉晉侯以魯喪故未之見也子産使盡
壊其館之垣而納車馬焉士文伯讓之曰敝邑以政刑
之不修宼盗充斥無若諸侯之屬辱在寡君者何以是
令吏人完客所館高其閈閎厚其牆垣以無憂客使今
吾子壊之雖從者能戒其若異客何以敝邑之為盟主
繕完葺牆以待賓客若皆毁之其何以共命寡君使匄
請命對曰以敝邑褊小介於大國誅求無時是以不敢
寧居悉索敝賦以來會時事逢執事之不閒而未得見
又不獲聞命未知見時不敢輸幣亦不敢暴露其輸之
則君之府實也非薦陳之不敢輸也其暴露則恐燥濕
之不時而朽蠹以重敝邑之罪僑聞文公之為盟主也
宫室卑庳無觀臺榭以崇大諸侯之館館如公寢庫廐
繕修司空以時平易道路圬人以時塓(塓莫歴反)館宫室諸
侯賓至甸設庭燎僕人廵宫車馬有所賓從有代巾車
脂轄隸人牧圉各瞻其事百官之屬各展其物公不留
賓而亦無廢事憂樂同之事則廵之教其不知而恤其
不足賓至如歸無寧菑患不畏宼盗而亦不患燥濕今
銅鞮之宫數里而諸侯舍於隸人門不容車而不可踰
越盗賊公行而夭厲不戒賓見無時命不可知若又勿
壊是無所藏幣以重罪也敢請執事將何所命之雖君
之有魯喪亦敝邑之憂也若獲薦幣修垣而行君之惠
也敢憚勤勞文伯復命趙文子曰信我實不德而以隸
人之垣以贏諸侯是吾罪也使士文伯謝不敏焉晉侯
見鄭伯有加禮厚其宴好而歸之乃築諸侯之館叔向
曰辭之不可已也如是夫子産有辭諸侯頼之若之何
其釋辭也鄭人游于鄉校以論執政然眀謂子産曰毁
鄉校如何子産曰何為夫人朝夕退而游焉以議執政
之善否其所善者吾則行之其所惡者吾則改之是吾
師也若之何毁之我聞忠善以損怨未聞作威以防怨
豈不遽止然猶防川大決所犯傷人必多吾不克救也
不如小决使道不如吾聞而藥之也然眀曰蔑也今而
後知吾子之信可事也小人實不才若果行此其鄭國
實頼之豈惟二三臣仲尼聞之曰人謂子産不仁吾不
信也子皮欲使尹何為邑子産曰少未知可否子皮曰
愿吾愛之不吾叛也使夫往而學焉夫亦愈知治矣子
産曰不可人之愛人也求利之也今吾子愛人則以政
猶未能操刀而使割也其傷實多子之愛人傷之而已
其誰敢求愛於子子於鄭國棟也棟折榱崩僑將厭焉
敢不盡言子有美錦不使人學製焉大官大邑身之所
庇也而使學者製焉其為美錦不亦多乎僑聞學而後
入政未聞以政學者也若果行此必有所害譬如田獵
射御貫則能獲禽若未嘗登車射御則敗績厭覆是懼
何暇思獲子皮曰善哉虎不敏吾聞君子務知大者遠
者小人務知小者近者我小人也衣服附在吾身我知
而慎之大官大邑所以庇身也我遠而慢之微子之言
吾不知也他日我曰子為鄭國我為吾家以庇焉其可
也今而後知不足自今請雖吾家聽子而行子産曰人
心之不同如其面焉吾豈敢謂子面如吾面乎抑心所
謂危亦以告也子皮以為忠故委政焉子産是以能為
鄭國二十五年楚公子圍來聘且娶於公孫叚氏伍舉
為介將入館鄭人惡之使行人子羽與之言乃館於外
既聘將以衆逆子産患之使子羽辭曰以敝邑褊小不
足以容從者請墠聽命令尹命太宰伯州犂對曰君辱
貺寡大夫圍謂圍將使豐氏撫有而室圍布几筵告於
莊共之廟而來若野賜之是委君貺於草莽也是寡大
夫不得列於諸卿也不寧唯是又使圍蒙其先君將不
得為寡君老其蔑以復矣唯大夫圖之子羽曰小國無
罪恃實其罪將恃大國之安靖已而無乃包藏禍心以
圖之小國失恃而懲諸侯使莫不憾者距違君命而有
所壅塞不行是懼不然敝邑館人之屬也其敢愛豐氏
之祧伍舉知其有備也請垂櫜而入許之徐吾犯之妹
美公孫楚聘之矣公孫黑又使彊委禽焉犯懼告子産
子産曰是國無政非子之患也唯所欲與犯請於二子
使女擇焉皆許之子晳盛飾而入布幣而出子南戎服
而入左右射超乘而出女自房觀之曰子晳信美矣抑
子南夫也夫夫婦婦所謂順也適子南氏子晳怒既而
櫜甲以見子南欲殺之而取其妻子南知之執戈逐之
及衝擊之以戈子晳傷而歸告大夫曰我好見之不虞
其有異志也故傷大夫皆謀之子産曰直鈞幼賤有罪
罪在楚也乃執子南而數之曰國之大節有五女皆奸
之畏君之威聽其政尊其貴事其長養其親五者所以
為國也今君在國女用兵焉不畏威也奸國之紀不聽
政也子晳上大夫女嬖大夫而弗下之不尊貴也幼而
不忌不事長也兵其從兄不養親也君曰余不女忍殺
宥女以遠勉速行乎無重而罪遂放之於吳為游楚亂
故六月丁巳公及其大夫盟于公孫叚氏罕虎公孫僑
公孫叚印叚游吉駟帶私盟于閨門之外實薰隧公孫
黑彊與於盟使太史書其名且曰七子子産弗討晉侯
有疾公使子産如晉聘且問疾叔向問焉曰寡君之疾
病卜人曰實沈(音審)臺駘為祟史莫之知敢問何神也子
産曰昔高辛氏有二子伯曰閼伯季曰實沈居于曠林
不相能也日尋干戈以相征討后帝不臧遷閼伯于商
邱主辰商人是因故辰為商星遷實沈于大夏主參唐
人是因以服事夏商其季世曰唐叔虞當武王邑姜方
震大叔夢帝謂已余命而子曰虞將與之唐屬諸參而
蕃育其子孫及生有文在其手曰虞遂以命之及成王
滅唐而封太叔焉故參為晉星由是觀之則實沈參神
也昔金天氏有裔子曰昧為元冥師生允格臺駘臺駘
能業其官宣汾洮障大澤以處太原帝用嘉之封諸汾
川沈姒蓐黃實守其祀今晉主汾而滅之矣由是觀之
則臺駘汾神也抑此二者不及君身山川之神則水旱
癘疫之災於是乎禜(音泳)之日月星辰之神則雪霜風雨
之不時於是乎禜之若君身則亦出入飲食哀樂之事
也山川星辰之神又何為焉僑聞之君子有四時朝以
聽政晝以訪問夕以修令夜以安身於是乎節宣其氣
勿使壅閉湫底以露其體兹心不爽而昏亂百度今無
乃壹之則生疾矣僑又聞之内官不及同姓其生不殖
美先盡矣則相生疾君子是以惡之故志曰買妾不知
其姓則卜之違此二者古之所慎也男女辨姓禮之大
司也今君内實有四姬焉其無乃是乎若由是二者弗
可為也已四姬有省猶可無則必生疾矣叔向曰善哉
肸未之聞也此皆然矣晉侯聞子産之言曰博物君子
也重賄之秋楚公子圍使公子黑肱伯州犂城犫櫟郟
鄭人懼子産曰不害令尹將行大事而先除二子也禍
不及鄭何患焉冬公子圍弑其君自立是為靈王鄭游
吉如楚聘歸謂子産曰具行器矣楚王汰侈而自說其
事必合諸侯吾往無日矣子産曰不數年未能也公孫
黑將作亂欲去游氏而代其位傷疾作而不果駟氏與
諸大夫欲殺之子産在鄙聞之懼弗及乘遽而至使吏
數之曰伯有之亂以大國之事而未爾討也爾有亂心
無厭國不女堪專伐伯有而罪一也昆季争室而罪二
也薰隧之盟女矯君位而罪三也有死罪三何以堪之
不速死大刑將至再拜稽首辭曰死在朝夕無助天為
虐子産曰人誰不死凶人不終命也作凶事為凶人不
助天其助凶人乎請以印為褚師子産曰印也才君將
任之不才將朝夕從女女罪之不恤而又何請焉不速
死司宼將至乃縊於周氏之衢加木焉二十七年公如
楚子産相楚子享之賦吉日既享子産乃具田備王以
田江南之夢楚子將求諸侯問於子産曰晉其許我乎
對曰許君晉君少安不在諸侯其大夫多求莫匡其君
在宋之盟又曰如一若不許君將焉用之王曰諸侯其
來乎對曰必來從宋之盟承君之歡不畏大國何故不
來不來者其魯衞曺邾乎曹畏宋邾畏魯魯衛逼於齊
而親於晉唯是不來其餘君之所及也誰敢不至王曰
然則吾所求者無不可乎對曰求逞於人不可與人同
欲盡濟已而諸侯如楚曺邾辭以難衛辭以疾魯辭以
時祭子産作邱賦國人謗之曰其父死於路已為蠆尾
以令於國國將若何子寬以告子産曰何害苟利社稷
死生以之且吾聞為善者不改其度故能有濟也民不
可逞度不可改詩曰禮義不愆何恤於人言吾不遷矣
子産聘於晉晉侯有疾韓宣子逆客私焉曰寡君寢疾
於今三月矣並走羣望有加而無瘳今夢黃熊入於寢
門其何厲鬼也對曰以君之眀子為大政其何厲之有
昔堯殛鯀于羽山其神化為黃熊以入于羽淵實為夏
郊三代祀之晉為盟主其或者未之祀也乎韓子祀夏
郊晉侯有間賜子産莒之二方鼎公孫叚既死子産為
豐施歸州田於韓宣子曰日君以夫公孫叚為能任其
事而賜之州田今無祿早世不獲久享君德其子弗敢
有不敢以聞於君私致諸子宣子辭子産曰古人有言
曰其父析薪其子弗克負荷施將懼不能任其先人之
祿其况能任大國之賜縱吾子為政而可後之人若屬
有疆場之言敝邑獲戾而豐氏受其大討吾子取州是
免敝邑於戾而建置豐氏也敢以為請宣子受之鄭人
相驚以伯有曰伯有至矣則皆走不知所往初或夢伯
有介而行曰壬子余將殺帶也眀年壬寅余將殺叚也
及壬子駟帶卒國人益懼壬寅公孫叚卒國人愈懼其
眀月子産立公孫洩及良止以撫之乃止子太叔問其
故子産曰鬼有所歸乃不為厲吾為之歸也子太叔曰
公孫洩何為子産曰說也為身無義而圖說從政有所
反之以取媚也不媚不信不信民不從也及子産適晉
趙景子問焉曰伯有能為鬼乎子産曰能人生始化曰
魄既生魄陽曰魂用物精多則魂魄彊是以有精爽而
至於神眀匹夫匹婦彊死其魂魄猶能馮依於人以為
淫厲况良霄我先君穆公之胄子良之孫子耳之子敝
邑之卿從政三世矣鄭雖無腆抑諺曰蕞爾國而三世
執其政柄其用物也弘矣其取精也多矣其族又大所
馮厚矣而彊死能為鬼不亦宜乎子皮之族飲酒無度
故馬師氏與子皮氏有惡罕朔殺罕魋以奔晉韓宣子
問其位於子産子産曰君之羈臣苟得容以逃死何位
之敢擇卿違從大夫之位罪人以其罪降古之制也朔
於敝邑亞大夫也其官馬師也獲戾而逃惟執政所寘
之得免其死為惠大矣又敢求位宣子為子産之敏也
使從嬖大夫晉之葬平公也諸侯之大夫如晉子皮將
以幣行子産曰喪焉用幣用幣必百兩百兩必千人千
人至將不行不行必盡用之幾千人而國不亡子皮固
請以行既葬諸侯之大夫欲因見新君叔孫昭子曰非
禮也弗聽叔向辭之曰大夫之事畢矣而又命孤孤斬
焉在衰絰之中其以嘉服見則喪禮未畢其以喪服見
則是重受弔也大夫將若之何皆無辭以見子皮盡用
其幣歸謂子羽曰非知之難將在行之夫子知之矣我
則不足書曰欲敗度縱敗禮我之謂矣夫子知度與禮
矣我實縱欲而不能自克也楚靈王伐蔡晉謀會諸侯
以救之子皮將行子産曰行不遠不能救蔡也蔡小而
不順楚大而不德天將棄蔡以壅楚盈而罰之蔡必亡
矣且喪君而能守者鮮矣三年王其有咎乎美惡周必
復王惡周矣三十有六年簡公卒將為葬除及游氏之
廟將毁焉子太叔使其除徒執用以立而無庸毁曰子
産過女而問何故不毁乃曰不忍廟也諾將毁矣既如
是子産乃使辟之司墓之室有當道者毁之則朝而塴
弗毁則日中而塴子太叔請毁之曰無若諸侯之賓何
子産曰諸侯之賓能來會吾葬豈憚日中無損於賓而
民不害何故不為遂弗毁日中而葬君子謂子産為知
禮禮無毁人以自成也晉昭公既立而會諸侯子産子
太叔相公以會子産以幄幕九張行子太叔以四十既
而悔之每舍損焉及會亦如之平邱之會晉令諸侯日
中造于除癸酉退朝子産命外僕速張於除子太叔止
之使待眀日及夕子産聞其未張也使速往乃無所張
矣及盟子産争承曰昔天子班貢輕重以列列尊貢重
周之制也卑而貢重甸服也鄭伯男也而使從公侯之
貢懼弗給也敢以為請諸侯靖兵好以為事行李之命
無月不至貢之無藝小國有闕所以得罪也諸侯修盟
存小國也貢獻無極亡可待也存亡之制將在今矣自
日中以争至于昏晉人許之既盟子太叔咎之曰諸侯
若討其可瀆乎子産曰晉政多門貳偷之不暇何暇討
國不競亦陵何國之為子産歸未至聞子皮卒哭且曰
吾已無為為善矣唯夫子知我仲尼謂子産於是行也
足以為國基矣合諸侯藝貢事禮也晉韓起來聘公享
之子産戒曰苟有位於朝無有不共恪孔張後至立於
客間執政禦之適客後又禦之適縣間客從而笑之事
畢富子諫曰夫大國之人不可不慎也幾為之笑而不
陵我我皆有禮夫猶鄙我國而無禮何以求榮孔張失
位吾子之耻也子産怒曰發命之不衷出令之不信刑
之頗纇獄之放紛會朝之不敬使命之不宣取陵於大
國罷民而無功罪及而弗知僑之耻也孔張君之昆孫
子孔之後也執政之嗣也為嗣大夫承命以使周於諸
侯國人所尊諸侯所知立於朝而祀於家有祿於國有
賦於軍喪祭有職受脤歸脤其祭在廟已有著位在位
數世世守其業而忘其所僑焉得耻之辟(音僻)邪之人而
皆及執政是先王無刑罰也子寧以他規我宣子有環
其一在鄭商宣子謁諸公子産弗與曰非官府之守器
也寡君不知子太叔子羽謂子産曰韓子亦無幾求晉
國亦未可以貳晉國韓子不可偷也若屬有讒人交鬭
其間鬼神而助之以興其凶怒悔之何及吾子何愛於
一環以取憎於大國也盍求而與之子産曰吾非偷晉
而有二心將終事之是以弗與忠信故也僑聞君子非
無賄之難立而無令名之患僑聞為國非不能事大字
小之難無禮以定其位之患夫大國之人令於小國而
皆獲其求將何以給之一共一否為罪滋大大國之求
無禮以斥之何饜之有吾且為鄙邑則失位矣若韓子
奉命以使而求玉焉貪滛甚矣獨非罪乎出一玉以起
二罪吾又失位韓子成貪將焉用之且吾以玉賈罪不
亦銳乎韓子買諸賈人既成賈矣商人曰必告君大夫
韓子請諸子産曰日起請夫環執政弗義不敢復也今
買諸商人商人曰必以聞敢以為請子産對曰昔我先
君桓公與商人皆出自周庸次比耦以艾殺此地斬之
蓬蒿藜藋而共處之世有盟誓以相信也曰爾無我叛
我無彊賈毋或匄奪爾有利市寳賄我勿與知恃此質
誓故能相保以至于今今吾子以好來辱謂敝邑彊奪
商人是教敝邑背盟誓也毋乃不可乎吾子得玉而失
諸侯必不為也若大國令而共無藝鄭鄙邑也亦弗為
也僑若獻玉不知所成敢私布之韓子辭玉曰起不敏
敢求玉以徼二罪敢辭鄭六卿餞宣子宣子請皆賦以
見鄭志既皆賦宣子賦我將子産拜使五卿皆拜曰吾
子靖亂敢不拜德宣子私覲於子産以玉與馬曰子命
起舍夫玉是賜我玉而免吾死矣敢藉手以拜定公四
年鄭大旱使屠擊柷欵豎柎有事於桑山斬其木不雨
子産曰有事於山蓺山林也而斬其木其罪大矣奪之
官邑五年裨竈言於子産曰宋衛陳鄭將同日火若我
用瓘斝玉瓚鄭必不火子産弗與既而四國皆火眀年
竈復曰鄭又將火請用玉子産竟不與亦不復火語具
裨竈傳中鄭之未災也里析告子産曰將有大祥民震
動國幾亡吾身冺焉弗良及也國遷其可乎子産曰雖
可吾不足以定遷矣及火里析死矣未葬子産使輿三
十人遷其柩火作子産辭晉公子公孫于東門使司宼
出新客禁舊客勿出於宫使子寬子上廵羣屏攝至于
大宫使公孫登徙大龜使祝史徙主祏於周廟告于先
君使府人庫人各儆其事商成公儆司宫出舊宫人寘
諸火所不及司馬司宼列居火道行火所焮城下之人
伍列登城眀日使野司寇各保其徵郊人助祝史除於
國北禳火于元冥回祿祁于四鄘書焚室而寬其征與
之材三日哭國不市使行人告於諸侯是秋乃大為社
祓禳於西方振除火災乃簡兵大蒐將為蒐除子太叔
之廟在道南其寢在道北其庭小過期三日使除徒陳
於道南廟北曰子産過女而命速除乃毁於而鄉子産
朝過而怒之除者南毁子産及衝使從者止之曰毁於
北方火之作也子産授兵登陴子太叔曰晉無乃討乎
子産曰吾聞之小國忘守則危况有災乎國之不可小
有備故也既晉之邊吏讓曰鄭國有災晉君大夫不敢
寧居卜筮走望不愛牲玉鄭之有災寡君之憂也今執
事&KR0972;然授兵登陴將以誰罪邊人恐懼不敢不告子産
對曰若吾子之言敝邑之災君之憂也敝邑失政天降
之災又懼讒慝之間謀之以啓貪人荐為敝邑不利以
重君之憂幸而不亡猶可說也不幸而亡君雖憂之亦
無及也鄭有他境望走在晉既事晉矣敢有二心駟偃
卒子游娶於晉大夫生絲弱其父兄立其弟子瑕子産
憎其為人也且以為不順弗許亦弗止駟氏聳他日絲
以告其舅晉人使以幣如鄭問駟乞之立故駟氏懼駟
乞欲逃子産弗遣請龜以卜亦弗予大夫謀對子産不
待而對客曰鄭國不天寡君之二三臣札瘥夭昏今又
喪我先大夫偃其子幼弱其一二父兄懼隊宗主私族
於謀而立長親寡君與其二三老曰抑天實剥亂是吾
何知焉諺曰無過亂門民有亂兵猶憚過之而况敢知
天之所亂今大夫將問其故抑寡君實不敢知其誰實
知之平邱之會君尋舊盟日無或失職若寡君之二三
臣其即世者晉大夫而專制其位是晉之縣鄙也何國
之為辭客幣而報其使晉人舍之鄭大水龍鬭于時門
之外洧淵國人請為禜焉子産弗許曰我鬭龍不我覿
也龍鬭我獨何覿焉禳之則彼其室也吾無求於龍龍
亦無求於我乃止八年子産有疾謂子太叔曰我死子
必為政唯有德者能以寬服民其次莫如猛夫火烈民
望而畏之故鮮死焉水懦弱民狎而玩之則多死焉故
寬難疾數月而卒太叔為政不忍猛而寬鄭國多盗取
人於萑苻之澤太叔悔之曰吾早從夫子不及此興徒
兵以攻萑苻之盗盡殺之盗少止仲尼曰善哉政寬則
民慢慢則糾之以猛猛則民殘殘則施之以寬寬以濟
猛猛以濟寬政是以和詩曰民亦勞止汔可小康惠此
中國以綏四方施之以寬也毋縱詭隨以謹無良式遏
宼虐慘不畏眀糾之以猛也柔遠能邇以定我王平之
以和也又曰不競不絿不剛不柔布政優優百祿是遒
和之至也子産之為政擇能而使之馮簡子能斷大事
子太叔美秀而文公孫揮能知四國之為而辨於其大
夫之族姓班位貴賤能否而又善為辭令裨諶能謀謀
於野則獲謀於邑則否鄭國將有諸侯之事子産乃問
四國之為於子羽且使多為辭令與裨諶乘以適野使
謀可否而告馮簡子使斷之事成乃授子太叔使行之
以應對賓客是以鮮有敗事子産卒孔子聞之出涕曰
古之遺愛也其子國參字曰子思
子太叔游吉穆公之胄也穆公生公子偃偃字子游吉
偃之孫也以王父字為氏曰游吉簡公二十一年公使
游吉如楚及漢楚人還之曰宋之盟君實親辱今吾子
來寡君謂吾子姑還吾將使馹奔問於晉而以告子太
叔曰宋之盟將利小國而亦使安定其社稷鎮撫其民
人以禮承天之休此君之憲令而小國之望也寡君是
故使吉奉其皮幣以歲之不易聘於下執事今執事有
命曰女何與政令之有必使而君棄而封守䟦涉山川
蒙犯霜露以逞君心小國將君是望敢不唯命是聽其
毋乃非盟載之言以闕君德而執事有不利焉小國是
懼不然其何勞之敢憚子太叔歸復命告子展曰楚子
將死矣不修其德而貪昧於諸侯以逞其願欲得久乎
易曰迷復凶其楚子之謂乎欲復其願而棄其本復歸
無所是謂迷復能無凶乎君其往也送葬而歸以快楚
心楚不幾十年未能恤諸侯也吾乃休吾民矣是秋遂
如晉告將朝于楚及冬而楚子卒晉平公杞出也故治
杞知悼子合諸侯之大夫以城杞子太叔往見衛太叔
文子與之語文子曰甚乎其城杞也子太叔曰若之何
哉晉國不恤宗周之闕而夏肄是屏其棄諸姬亦可知
也已諸姬是棄其誰歸之吉也聞之棄同即異是謂離
德詩曰協比其鄰㛰姻孔云晉不鄰矣其誰歸之子産
治游楚之罪成放之於吳將行子産咨於太叔太叔曰
吉不能亢身焉能亢宗彼國政也非私難也子圖鄭國
利則行之又何疑焉周公殺管叔而囚蔡叔夫豈不愛
王室故也吉若獲戾子將行之何有於諸游二十七年
太叔如晉送少姜之葬也梁丙與張趯見之梁丙曰甚
矣哉子之為此來也子太叔曰將得已乎昔文襄之覇
也其務不煩諸侯令諸侯三歲而聘五歲而朝有事而
會不協而盟君薨大夫弔卿共葬事夫人士弔大夫送
葬足以昭禮命事謀闕而已無加命矣今嬖寵之喪不
敢擇位而數於守適唯懼獲戾豈敢憚煩少姜有寵而
死齊必繼室今兹吾又將來賀張趯曰善哉吾得聞此
數也然自今子其無事矣譬如火焉火中寒暑乃退此
其極也能無退乎晉將失諸侯諸侯求煩不獲二大夫
退子太叔告人曰張趯有知其猶在君子之後乎定公
八年子産卒太叔為政後五年諸侯以王室故會于黃
父子太叔見簡子簡子問揖讓周旋之禮焉對曰是儀
也非禮也簡子曰何謂禮對曰吉也聞諸先大夫子産
曰夫禮天之經也地之義也民之行也天地之經而民
實則之則天之眀因地之性生其六氣用其五行氣為
五味發為五色章為五聲滛則昏亂民失其性是故為
禮以奉之為六畜五牲三犧以奉五味為九文六采五
章以奉五色為九歌八風七音六律以奉五聲為君臣
上下以則地義為夫婦内外以經二物為父子兄弟姑
姊甥舅昏媾姻亞以象天眀為政事庸力行務以從四
時為刑罰威獄使民畏忌以類其震曜殺戮為溫慈和
惠以效天之生殖長育民有好惡喜怒哀樂生于六氣
是故審則宜類以制六志哀有哭泣樂有歌舞喜有施
舍怒有戰鬭喜生於好怒生於惡是故審行信令禍福
賞罰以制死生生好物也死惡物也好物樂也惡物哀
也哀樂不失乃能協於天地之性是以長久簡子曰甚
哉禮之大也對曰禮上下之紀天地之經緯也民之所
以生也是故先王尚之故人之自能曲直以赴禮者謂
之成人大不亦宜乎簡子曰鞅也請終身守此言也獻
公二年晉頃公之喪公使游吉弔且送葬魏獻子使士
景伯詰之曰悼公之喪子西弔子蟜送葬今吾子無貳
何故對曰諸侯所以歸晉君禮也禮也者小事大大字
小之謂事大在共其時命字小在恤其所無以敝邑居
大國之間共其職貢與其備禦不虞之患豈忘共命先
王之制諸侯之喪士弔大夫送葬唯嘉好聘享三軍之
事於是乎使卿晉之喪事敝邑之間先君有所助執紼
矣若其不間雖士大夫有所不獲數矣大國之惠亦慶
其加而不討其乏眀底其情取備而已以為禮也靈王
之喪我先君簡公在楚我先大夫印叚實往敝邑之少
卿也王吏不討恤所無也今大夫曰女盍從舊舊有豐
有省不知所從從其豐則寡君幼弱是以不共從其省
則吉在此矣唯大國圖之晉人不能詰八年諸侯盟于
召陵子太叔還未至而卒晉趙簡子為之臨甚哀曰黃
父之會夫子語我九言曰無始亂無怙富無恃寵無違
同無敖禮無驕能無復怒無謀非德無犯非義鞅敢忘
之
燭之武鄭大夫也文公三十六年晉文公為公子過鄭
公不禮焉眀年晉文公立後六年晉文公秦穆公圍鄭
討其無禮且貳於楚也晉軍凾陵秦軍汜南佚之狐言
於公曰國危矣若使燭之武見秦君師必退公從之辭
曰臣之壯也猶不如人今老矣無能為也已公曰吾不
能早用子今急而求子是寡人之過也然鄭亡子亦有
不利焉許之夜縋而出見秦伯曰秦晉圍鄭鄭既知亡
矣若亡鄭而有益於君敢以煩執事越國以鄙遠君知
其難也焉用亡鄭以陪鄰鄰之厚君之薄也若舍鄭以
為東道主行李之往來共其困乏君亦無所害且君嘗
為晉君賜矣許君焦瑕朝濟而夕設版焉君之所知也
夫晉何厭之有既東封鄭又欲肆其西封若不闕秦將
焉用之闕秦以利晉唯君圖之秦伯說與鄭人盟使杞
子逢孫楊孫戍之乃還子犯請擊之公曰不可微夫人
之力不及此因人之力而敝之不仁失其所與不知以
亂易整不武吾其還也亦去之
衞
石碏衛大夫也衛莊公娶於齊東宫得臣之妹曰莊姜
美而無子又娶于陳曰厲媯生孝伯蚤死其娣戴媯生
桓公莊姜以為己子公子州吁嬖人之子也有寵而好
兵公弗禁莊姜惡之石碏諫曰臣聞愛子教之以義方
弗納於邪驕奢滛泆所自邪也四者之來寵祿過也將
立州吁乃定之矣若猶未也階之為禍夫寵而不驕驕
而能降降而不憾憾而能眕者鮮矣且夫賤妨貴少陵
長遠間親新間舊小加大滛破義所謂六逆也君義臣
行父慈子孝兄愛弟敬所謂六順也去順效逆所以速
禍也君人者將禍是務去而速之無乃不可乎弗聽其
子厚與州吁游禁之不可桓公立乃老州吁卒弑桓公
自立為君州吁未能和其民厚問定君於其父碏曰王
覲為可曰何以得覲曰陳桓公方有寵於王陳衛方睦
若朝陳使請必可得也厚從州吁如陳石碏使告于陳
曰衛國褊小老夫耄矣無能為也此二人者實弑寡君
敢即圖之陳人執之而請莅於衛衛人使右宰醜莅殺
州吁于濮石碏使其宰獳羊肩莅殺石厚于陳君子曰
石碏純臣也惡州吁而厚與焉大義滅親其是之謂乎
石祁子者衛大夫石駘仲之子也衛惠公之十年宋南
宫萬弑其君閔公出奔陳其黨猛獲奔衛宋人使請猛
獲於衛羣臣欲勿許石祁子曰不可天下之惡一也惡
於宋而保於我保之何補得一夫而喪一國與惡而棄
好非謀也衛人歸之初駘仲卒無適子有庶子六人卜
所以為後者曰沐浴佩玉則兆五人者皆沐浴佩玉石
祁子曰孰有執親之喪而沐浴佩玉者乎不沐浴佩玉
石祁子兆故衛人以龜為有知也
孔莊叔達者衛大夫也成公五年晉文公伐衛公出奔
孔達從之既復使為政七年諸侯朝晉成公不朝使孔
達侵鄭伐緜訾及匡十年晉合諸侯伐衛圍戚取之獲
孫昭子成公使告于陳陳共公曰更伐之我辭之故孔
達帥師伐晉陳侯為衛請成于晉晉人不許乃執孔達
以說之後二年晉人歸孔達于衛以為衛之良也故免
之穆公三年從晉宋曺同盟于清邱曰恤病討貳既而
陳貳於楚故宋師伐陳孔達救之曰先君有約言焉若
大國討我則死之眀年晉以衛之救陳也有討焉使人
弗去曰罪無所歸將加而師孔達曰苟利社稷請以我
說罪我之由我則為政而亢大國之討將以誰任我則
死之縊而死衛人以說于晉而免然以其成勞也復室
其子使復其位
孔悝莊叔之後文子圉之子也事衛侯輙為卿輙父蒯
聵不得立居于戚蒯聵之姊伯姬孔悝之母也伯姬潛
入蒯聵于孔氏逼其子與之盟故孔悝出輙而立蒯聵
是為莊公莊公既立而德之乃銘孔悝於鼎曰六月丁
亥公假於太廟公曰叔舅乃祖莊叔左右成公成公乃
命莊叔隨難於漢陽即宫于宗周奔走無射啓右獻公
獻公乃命成叔纂乃祖服乃考文叔興舊嗜欲作率慶
士躬恤衛國其勤王家夙夜不觧民咸曰休哉公曰叔
舅予女銘若纂乃考服悝再拜稽首曰對揚以辟之勤
大命施于烝彝鼎眀年莊公逐孔悝孔悝出奔宋
孫桓子良夫衛大夫也穆公十一年及石稷等侵齊與
齊師遇石子欲還桓子曰不可以師伐人遇其師而還
將謂君何若知不能則如勿出今既遇矣不如戰也戰
于新築衛師不利石子曰師敗矣子不少湏衆懼盡子
喪師徒何以復命皆不對又曰子國卿也隕子辱矣子
以衆退我此乃止且告車來甚衆齊師乃止次于鞫居
新築人仲叔于奚救桓子桓子是以免既衛人賞之以
邑辭請曲縣繁纓以朝許之仲尼聞之曰惜也不如多
與之邑唯名與器不可以假人君之所司也名以出信
信以守物器以藏禮禮以行義義以生利利以平民政
之大節也若以假人與人政也政亡國家從之弗可止
也已桓子還於新築不入遂如晉乞師以郤獻子之有
宿憾於齊也主於郤獻子晉侯許之乃從獻子敗齊師
于鞌定公元年又從獻子伐廧咎如廧咎如潰是歲冬
晉侯使荀庚聘魯且尋盟定公使桓子如魯會將盟魯
成公問諸臧宣伯曰中行伯之於晉也其位在三孫子
之於衛也位為上卿其將誰先對曰次國之上卿當大
國之中卿衛在晉不得為次焉晉司夏盟其將先之遂
先盟晉桓子受盟而還四年從晉伯宗伐宋討辭會也
桓子卒子林父嗣林父自有傳
寗莊子速穆仲静之子也為衛之正卿莊子始事懿公
懿公無道不愛士而好鶴鶴有乘軒者懿公之九年狄
人伐衛公將戰國人受甲者曰使鶴鶴實有祿位余焉
能戰公與石祁子玦寗莊子矢使守曰以此贊國擇利
而為之與夫人繡衣曰聽於二子渠孔禦戎子伯為右
黃夷前驅孔嬰齊殿及狄人戰于熒澤衛師敗績懿公
死遂滅衛狄人囚史華龍滑與禮孔以逐衛人二人曰
我太史也實掌其祭不先國不可待也乃先之至則告
石祁子寗莊子曰不可待也二大夫夜與國人出狄入
衛遂從之又敗諸河莊子以君死國𣪚故立戴公申以
廬于曺戴公立十數日而薨復立戴公之弟燬是為文
公文公遷于楚邱文公之十八年邢人及狄人伐衛圍
莵圃文公以國讓其父兄子弟及朝衆曰苟能治之燬
請從焉衆不可而後師于訾婁狄師還邢人猶留距衛
衛人以為憾眀年秋文公將伐邢以報莵圃之役於是
衛大旱卜有事於山川不吉寗莊子曰昔周饑克殷而
年豐今邢方無道諸侯無伯天其或者欲使衛討邢乎
從之師興而雨二十三年晉公子重耳自齊過衛時文
公以有邢狄之虞不能禮焉寗莊子言於公曰夫禮國
之紀也親民之結也善德之建也國無紀不可以終民
無結不可以固德無建不可以立此三者君之所慎也
今君棄之無乃不可乎晉公子善人也晉衛親也君不
禮焉棄三德矣臣故云君其圖之康叔文之昭也唐叔
武之穆也周之大功在武天祚將在武族苟姬未絶周
室而俾守大聚者必武族也武族惟晉實昌晉允公子
實德晉仍無道天祚有德晉之守祀必公子也若復而
修其德鎮撫其民必獲諸侯以討無禮君弗蚤圖衛其
在討小人是懼敢不盡心公弗聽二十四年公子重耳
反國是為晉文公文公立修霸業以求諸侯眀年衛文
公卒子成公立晉人未能釋憾於衛而成公復貳於楚
故晉師討焉衛人欲求說於晉出成公成公出奔楚遂
適陳國幾亡卒如莊子之言莊子卒子俞嗣是為武子
武子自有傳
北宫文子佗姬姓出自成公北宫懿子括之孫也獻公
之三年懿子帥師侵鄭十八年從晉荀偃伐秦懿子生
遺遺生文子襄公二年文子相公如楚過鄭印叚迋勞
于棐林如聘禮而以勞辭文子入聘子羽為行人馮簡
子與子太叔逆客事畢文子言於公曰鄭有禮其數世
之福也其無大國之討乎詩云誰能執熱逝不以濯禮
之如政如熱之有濯也濯以救熱何患之有及楚見令
尹圍之威儀言於公曰令尹似君矣將有他志雖獲其
志不能終也詩云靡不有初鮮克有終終之實難令尹
其將不免公曰子何以知之對曰詩云敬慎威儀惟民
之則令尹無威儀民無則焉民所不則以在民上不可
以終公曰善哉何謂威儀對曰有威而可畏謂之威有
儀而可象謂之儀君有君之威儀其下畏而愛之則而
象之故能有其國家令聞長世臣有臣之威儀其下畏
而愛之則而象之故能守其官職保族宜家順是以下
皆如是是以上下能相固也衛詩曰威儀棣棣不可選
也言君臣上下父子兄弟内外小大皆有威儀也周詩
曰朋友攸攝攝以威儀言朋友之道必相教訓以威儀
也周書數文王之德曰大國畏其力小國懷其德言畏
而愛之也詩云不識不知順帝之則言則而象之也紂
囚文王七年諸侯皆從之囚紂於是乎懼而歸之可謂
愛之矣文王伐崇再駕而降為臣蠻夷率服可謂畏之
矣文王之功天下誦而歌舞之可謂則之矣文王之行
至今為法可謂象之有威儀也故君子在位可畏施舍
可愛進退可度周旋可則容止可觀作事可法德行可
象聲氣可樂動作有文言語有章以臨其下謂之有威
儀也文子之子喜靈公十三年齊豹之亂公生賜之諡
曰貞子
蘧瑗字伯玉衛大夫也瑗謂君子之人達故觀其器而
知其工之巧觀其發而知其人之知故君子慎其所以
與人者時獻公無道辱侮大臣孫林父懼將謀出之入
見蘧伯玉曰君之暴虐子所知也大懼社稷之傾覆將
若之何對曰君制其國臣敢奸之雖奸之庸知愈乎遂
從近關出既反國寗喜以父命欲納獻公告伯玉伯玉
曰瑗不得聞君之出敢聞其入又從近關出顔闔將傳
衛靈公太子而問於伯玉曰有人於此其德天殺與之
為無方則危吾國與之為有方則危吾身其知適足以
知人之過而不知其所以過若然者吾奈之何伯玉曰
善哉問乎戒之慎之正汝身哉形莫若就心莫若和雖
然之二者有患就不欲入和不欲出形就而入且為顛
為滅為崩為蹶心和而出且為聲為名為妖為孽彼且
為嬰兒亦與之為嬰兒彼且為無町畦亦與之為無町
畦彼且為無崖亦與之為無崖達之入於無疵汝知夫
螳蜋乎怒其臂以當車轍不知其不勝任也是其才之
美者也汝不知夫養虎者乎不敢以生物與之為其殺
之之怒也不敢以全物與之為其決之之怒也時其飢
飽達其怒心虎之與人異類而媚養己者順也故其殺
者逆也夫愛馬者以筐盛矢以蜄盛溺適有蚊虻僕緣
而拊之不時則決銜毁首碎胷意有所至而愛有所亡
可不慎邪公叔文子升於瑕邱蘧伯玉從文子曰樂哉
斯邱也死則我必欲葬焉伯玉曰吾子樂之則瑗請前
文子悔而止
寗武子俞寗莊子之子也成公三年楚伐宋晉文公欲
假道於衛以救宋成公不許晉更從河南濟救宋徵師
於衛大夫欲許成公不肯晉及齊盟于斂盂成公請盟
晉人拒之公欲與楚國人不欲出其君以說于晉公出
居于襄牛寗武子從大夫元咺奉公弟叔武以攝位或
訴元咺於公曰立叔武矣其子角從公公使殺之咺不
廢命奉夷叔以入守晉人以叔武故復公寗武子與衛
人盟于宛濮曰天禍衛國君臣不協以及此憂也今天
誘其衷使皆降心以相從也不有居者誰守社稷不有
行者誰扞牧圉不協之故用昭乞盟于爾大神以誘天
衷自今日已往既盟之後行者無保其力居者無懼其
罪有渝此盟以相及也眀神先君是紏是殛國人聞此
盟也而後不貳公先期入寗武子先長牂守門以為使
也與之乘而入公子歂犬華仲前驅叔武將沐聞君至
喜捉髮而出前驅射而殺之公知其無罪枕之股而哭
之歂犬走出公使殺之元咺以叔武之死也出奔晉以
訟於晉侯寗武子為輔鍼莊子為坐士榮為大士公不
勝晉殺士榮刖鍼莊子謂寗俞忠而免之執公歸于京
師寘諸深室寗武子職納橐饘焉元咺歸于衛立公子
瑕晉侯使醫衍酖公武子貨醫使薄其酖不死魯侯為
之請納玉於王與晉侯皆十㲄王乃釋公公使賂周歂
冶厪曰苟能納我吾使爾為卿周冶殺元咺子適子儀
公復歸于衛公再出而不失國皆武子之功也眀年狄
圍衛衛遷于帝邱卜曰三百年衛成公夢康叔曰相奪
予享公命祀相寗武子不可曰鬼神非其族類不歆其
祀杞鄫何事相之不享於此久矣非衛之罪也不可以
間成王周公之命祀請改祀命從之公使寗武子聘于
魯魯侯與之宴為賦湛露及彤弓不辭又不答賦使行
人私焉對曰臣以為肄業及之也昔諸侯朝正於王王
宴樂之於是乎賦湛露則天子當陽諸侯用命也諸侯
敵王所愾而獻其功於是乎王賜之彤弓一彤矢百玈
弓矢千以覺報宴今陪臣來繼舊好君辱貺之其敢干
大禮以自取戾魯人服之武子之子曰相相之子曰殖
史鰌字子魚亦曰祝佗靈公二十九年劉文公合諸侯
于召陵謀伐楚將會子行敬子言於公曰會同難嘖有
煩言莫之治也其使祝佗從公曰善乃使子魚子魚辭
曰臣展四體以率舊職猶懼不給而煩刑書若又共二
徼大罪也且夫祝社稷之常隸也社稷不動祝不出竟
官之制也君以軍行祓社釁鼔祝奉以從於是乎出竟
若嘉好之事君行師從卿行旅從臣無事焉公曰行也
及臯鼬將長蔡於衛衛侯使祝佗私於萇弘曰聞諸道
路不知信否聞蔡將先衛信乎萇弘曰信蔡叔康叔之兄
也先衛不亦可乎子魚曰以先王觀之則尚德也昔武
王克商成王定之選建眀德以蕃屏周故周公相王室
以尹天下於周為睦分魯公以大路大旂夏后氏之璜
封父之繁弱殷氏六族條氏徐氏蕭氏索氏長勺氏尾
勺氏使帥其宗氏輯其分族將其醜類以法則周公用
即命于周是使之職事于魯以昭周公之眀德分之土
田陪敦祝宗卜史備物典策官司彛器因商奄之民命
以伯禽而封於少皥之虛分康叔以大路少帛綪茷㫋
旌大吕殷氏七族陶氏施氏繁氏錡氏樊氏饑氏終葵
氏封畛土略自武父以南及圃田之北竟取於有閻之
土以共王職取於相土之東都以會王之東蒐聃季授
土陶叔授民命以康誥而封於殷虛皆啓以商政疆以
周索分唐叔以大路密湏之鼔闕鞏沽洗懷姓九宗職
官五正命以唐誥而封於夏虛啓以夏政疆以戎索三
者皆叔也而有令德故昭之以分物不然文武成康之
伯猶多而不獲是分唯不尚年也管蔡啓商惎間王室
王於是乎殺管叔而囚蔡叔以車七乘徒七十人其子
蔡仲改行帥德周公舉之以為己卿士見諸王而命之
以蔡其命書云王曰胡無若爾考之違王命也若之何
其使蔡先衛也武王之母弟八人周公為太宰康叔為
司寇聃季為司空五叔無官豈尚年哉曺文之昭也晉
武之穆也曺為伯甸非尚年也今將尚之是反先王也
晉文公為踐土之盟衛成公不在夷叔其母弟也猶先
蔡載書云王若曰晉重耳魯申衛武蔡甲午鄭捷齊潘
宋王臣莒期藏在周府可覆視也吾子欲復文武之略
而不正其德將如之何萇弘說告劉子與范獻子謀之
乃長衛侯於盟
孫文子林父桓子之子也林父嗣為卿為定公所惡定
公四年林父出奔晉十二年公如晉晉侯欲以林父見
公不可既歸晉侯使郤犫送林父而見之公欲辭定姜
曰不可是先君宗卿之嗣也大國又以為請不許將亡
雖惡之不猶愈於亡乎君其忍之安民而宥宗卿不亦
可乎公見而復之公薨孔成子寗惠子以公命立敬姒
之子衎是為獻公定姜見其不哀也欲廢之既以為言
大夫皆懼孫文子自是不敢舍其重器於衛盡寘諸戚
而甚善晉大夫十一年文子聘於魯且尋桓子之盟公
登亦登穆子有辭亦無悛容魯人以是知其必亡也十
八年公戒孫文子寗惠子食皆服而朝日旰不召而射
鴻於囿二子從之不釋皮冠而與之言二子怒孫文子
如戚其子孫蒯入使公飲之酒使大師歌巧言之卒章
大師辭師曺請為之初公有嬖妾使師曺誨之琴師曺
鞭之公怒鞭師曺故師曺欲歌之以怒孫子而報公公
使歌之遂誦之蒯懼告文子文子曰君忌我矣弗先必
死并帑於戚而入見蘧伯玉曰君之暴虐子所知也大
懼社稷之傾覆將若之何對曰君制其國臣敢奸之雖
奸之庸知愈乎遂行從近關出公使子蟜子伯子皮與
孫子盟于邱宫孫文子皆殺之公如鄄使子行於孫子
孫子又殺之公出奔齊孫氏追之敗公徒于阿澤及竟
公使祝宗告亡且告無罪定姜曰無神何告若有不可
誣也舍大臣而與小臣謀一罪也先君有冡卿以為師
保而蔑之二罪也余以巾櫛事先君而暴妾使余三罪
也告亡而已無告無罪衛人立公孫剽是為殤公林父
與寗喜相之以聽命於諸侯殤公十二年寗喜納獻公
伐孫氏孫氏敗遂弑殤公林父以戚如晉孔子書曰入
于戚以叛罪孫氏也衛人侵戚東鄙孫子愬于晉晉戍
茅氏殖綽伐茅氏殺晉戍三百人孫蒯追之弗敢擊林
父曰厲之不如遂從衛師敗之圉獲殖綽復愬于晉晉
趙武會諸侯于澶淵以討衛疆戚田取衛西鄙懿氏六
十以與孫氏於是獻公會之晉人以林父故執寗喜北
宫遺公如晉晉人亦執公囚之於士弱氏齊晏平仲私
於叔向曰晉為盟主而為臣執君若之何叔向告趙文
子文子以告晉侯乃許歸公初孫蒯田于曺隧飲馬于
重邱毁其瓶重邱人閉門而訽之曰親逐而君爾父為
厲是之不憂而何以田為於是孫蒯伐曺取重邱
寗悼子喜惠子殖之子也定公之末年晉郤犫來聘公
享之惠子相苦成叔傲惠子曰郤犫其亡乎古之為享
食也以觀威儀省禍福也故詩曰兕觵其觩旨酒思柔
彼交匪傲萬福來求今夫子傲取禍之道也已而果然
定公有疾使惠子與孔成子立敬姒之子衎以為太子
公薨太子立為獻公獻公不禮於孫文子寗惠子二子
怒共謀出之公奔于齊惠子與孫氏立公孫剽相之以
聽命於諸侯既而悔之將死召悼子曰吾得罪於君悔
無及也名在諸侯之策曰孫林父寗殖出其君君入則
掩之若能掩之則吾子也若不能猶有鬼神吾有餒而
已不來食矣悼子許諾惠子遂卒悼子立獻公聞是言
也使與悼子言悼子曰必子鮮在不然必敗公使子鮮
為復辭敬似彊命之對曰君無信臣懼不免敬似曰雖
然以吾故也許諾子鮮不獲命於敬姒以公命與寗喜
言曰苟反政由寗氏祭則寡人悼子告蘧伯玉伯玉曰
瑗不得聞君之出敢聞其入遂行從近關出告右宰榖
右宰榖曰不可獲罪於兩君天下誰畜之悼子曰吾受
命於先人不可以貳穀曰我請使焉而觀之遂見公於
夷儀反曰君淹恤在外十二年矣而無憂色亦無寬言
猶夫人也若不已死無日矣悼子曰子鮮在榖曰子鮮
在何益多而能亡於我何為悼子曰雖然弗可以己孫
文子在戚孫嘉聘於齊孫襄居守寗喜右宰穀伐孫氏
不克伯國傷悼子出舍於郊伯國死孫氏哭國人召悼
子悼子復攻孫氏克之遂殺殤公及太子角而納獻公
孔子書曰寗喜弑其君言罪之在寗氏也獻公既復而
寗喜專公患之公孫免餘請殺之公曰微寗子不及此
吾與之言矣事未可知祗成惡名止也對曰臣殺之君
勿與知乃與公孫無地公孫臣謀使攻寗氏弗克皆死
公曰臣也無罪父子死余矣於是免餘復攻寗氏殺寗
喜及右宰穀尸諸朝石惡將會宋之盟受命而出衣其
尸枕之股而哭之欲歛以亡懼不免且曰受命矣乃行
子鮮曰逐我者出納我者死賞罰無章何以沮勸君失
其信而國無刑不亦難乎且鱄實使之遂出奔晉公使
止之不可及河又使止之止使者而誓於河託於木門
不鄉衛國而坐木門大夫勸之仕不可曰仕而廢其事
罪也從之昭吾所以出也將誰愬乎吾不可以立於人
之朝矣終身不仕公喪之如稅服終身公與免餘邑六
十辭曰唯卿備百邑臣六十矣下有上祿亂也臣弗敢
聞且寗子唯多邑故死臣懼死之速及也公固與之受
其半以為少師公使為卿辭曰太叔儀不貳能贊大事
君其命之乃使文子為卿
宋
公子目夷字子魚襄公之庶兄也桓公有疾襄公為太
子固請曰目夷長且仁君其立之公命子魚子魚辭曰
能以國讓仁孰大焉臣不及也且又不順遂走而退桓
公薨襄公即位使子魚為司馬齊桓公薨襄公將求諸
侯十年春執滕子嬰齊夏盟曺人邾人于曺南鄫子會
盟于邾公使邾人執鄫子用之于次睢之上欲以屬東
夷司馬子魚曰古者六畜不相為用小事不用大牲而
况敢用人乎祭祀以為人也民神之主也用人其誰饗
之齊桓公存三亡國以屬諸侯義士猶曰薄德今一會
而虐二國之君又用諸滛昏之鬼將以求霸不亦難乎
得死為幸曺南之會也曺人不修地主之禮秋公圍曺
子魚諫曰文王聞崇德亂而伐之軍三旬而不降退修
教而復伐之因壘而降詩曰刑于寡妻至于兄弟以御
于家邦今君德無乃猶有所闕而以伐人若之何盍姑
内省德乎無闕而後動可也十二年公為鹿上之盟以
求諸侯於楚楚人許之子魚曰小國争盟禍也宋其亡
乎幸而後敗秋諸侯會公于盂子魚曰禍其在此乎君
欲已甚其何以堪之於是楚執公以伐宋冬會于薄以
釋之子魚曰禍猶未也未足以懲君十三年鄭伯如楚
公伐鄭子魚曰所謂禍在此矣秋楚人伐宋以救鄭冬
十一月公及楚人戰于泓宋人既成列楚人未既濟子
魚曰彼衆我寡及其未既濟也請擊之公曰不可既濟
而未成列又以告公曰未可既陳而後擊之宋師敗績
公傷股門官殱焉國人皆咎公公曰君子不重傷不禽
二毛古之為軍也不以阻隘也寡人雖亡國之餘不鼔
不成列子魚曰君未知戰勍敵之人隘而不列天贊我
也阻而鼔之不亦可乎猶有懼焉且今之勍者皆吾敵
也雖及胡耉獲則取之何有於二毛眀耻教戰求殺敵
也傷未及死如何勿重若愛重傷則如勿傷愛其二毛
則如服焉三軍以利用也金鼔以聲氣也利而用之阻
隘可也聲盛致志鼔儳可也子魚卒子友嗣文公七年
友為左師
向戍桓公之族也事平公為左師食邑於合曰合左師
晉荀偃士匄以宋事晉厚而向戌有賢行請伐偪陽而
封焉既滅偪陽以與向戌向戌辭曰君若猶辱鎮撫宋
國而以偪陽光啓寡君羣臣安矣其何貺如之若專賜
臣是臣興諸侯以自封也其何罪大焉敢以死請乃與
宋公十五年向戌侵鄭大獲十八年聘于魯見孟獻子
尤其室曰子有令問而美其室非所望也二十年華閱
卒華臣弱皋比之室使賊殺其宰華吳賊六人以鈹殺
諸盧門合左師之後左師懼曰老夫無罪賊曰皋比私
有討於吴遂幽其妻曰畀余而大璧公聞之曰臣也不
唯其宗室是暴大亂宋國之政必逐之左師曰臣也亦
鄉也大臣不順國之耻也不如蓋之乃舍之左師為已
短策苟過華臣之門必騁初芮司徒生女子赤而毛棄
諸堤下共姬之妾取以入名之曰棄長而美平公入夕
共姬與之食公見棄也而視之尤姬納諸御嬖生佐惡
而婉太子痤美而狠合左師畏而惡之寺人惠牆伊戾
為太子内師而無寵二十九年楚客聘于晉過宋太子
知之請野享之公使往伊戾請從之公曰夫不惡女乎
對曰小人之事君子也惡之不敢遠好之不敢近敬以
待命敢有二心乎縱有共其外莫共其内臣請往也遣
之至則欿用牲加書徵之而馳告公曰太子將為亂既
與楚客盟矣公曰為我子又何求對曰欲速公使視之
則信有焉問諸夫人與左師則皆曰固聞之公囚太子
太子曰惟佐也能免我召而使請曰日中不來吾知死
矣左師聞之聒而語過期乃縊而死佐為太子公徐聞
其無罪也乃亨伊戾左師見夫人之步馬者問之對曰
君夫人氏也左師曰誰為君夫人余胡弗知圉人歸以
告夫人夫人使饋之錦與馬先之以玉曰君之妾棄使
某獻左師改命曰君夫人而後再拜稽首受之向戌善
於趙文子又善於令尹子木欲弭諸侯之兵以為名使
告諸晉楚齊秦皆許之三十年遂會諸侯為盟已而請
賞公與之邑子罕有辭左師辭之楚靈王之合諸侯也
以侈示之椒舉諫之不聽子産見左師曰吾不患楚矣
汰而愎諫不過十年左師曰然不十年侈其惡不遠遠
惡而後棄善亦如之德遠而後興
樂喜字子罕戴公之子公子衎之後也事平公為司城
平公之五年華羽與樂轡少相狎長相優又相謗也子
蕩怒以弓梏華弱于朝平公見之曰司武而梏于朝難
以勝矣遂逐之司城子罕曰同罪異罰非刑也專戮於
朝罪孰大焉亦逐子蕩子蕩射子罕之門曰幾日而不
我從子罕善之如初十二年災樂喜為政使伯氏司里
火所未至徹小屋塗大屋陳畚挶具綆缶備水器量輕
重蓄水潦積土塗廵丈城繕守備表火道使華臣具正
徒令隧正納郊保奔火所使華閱討右官官庀其司向
戌討左亦如之使樂遄庀刑器亦如之使皇鄖命校正
出馬工正出車備甲兵庀武守使西鉏吾庀守府令司
宫巷伯儆宫二師令四鄉正敬享祝宗用馬于四墉祀
盤庚于西門之外初鄭衛氏司氏之亂其餘盗在宋鄭
人以子西伯有子産之故十八年賂宋以馬四十乘與
師茷師慧三月公孫黑為質焉司城子罕以堵女父尉
翩司齊與之良司臣而逸之託諸季武子武子寘諸卞
鄭人醢之三人也師慧過朝將私焉相曰朝也慧曰無
人焉相曰朝也何故無人慧曰必無人焉若猶有人豈
其以千乘之相易滛樂之矇必無人焉故也子罕聞之
固請而歸之宋人或得玉獻諸子罕子罕弗受獻玉者
曰以示玉人玉人以為寳也故敢獻之子罕曰我以不
貪為寳爾以玉為寳若以與我皆喪寳也不若人有其
寳稽首而告曰小人懷璧不可以越鄉納此以請死也
子罕寘諸其里使玉人為之攻之富而後使復其所皇
國父為太宰為平公築臺妨於農收子罕請俟農功之
畢公弗許築者謳曰澤門之晳實興我役邑中之黔實
慰我心子罕聞之親執扑以行築者而抶其不勉者曰
吾儕小人皆有闔廬以辟燥濕寒暑今吾君為一臺而
不速成何以為役謳者乃止或問其故子罕曰宋國區
區而有詛有祝禍之本也向戌之議偃兵也既會諸侯
歸而請賞曰請免死之邑公與之邑六十以示子罕子
罕曰凡諸侯小國晉楚所以兵威之畏而後上下慈和
慈和而後能安靖其國家以事大國所以存也無威則
驕驕則亂生亂生必滅所以亡也天生五材民並用之
廢一不可誰能去兵兵之設久矣所以威不軌而昭文
德也聖人以興亂人以廢廢興存亡昏眀之術皆兵之
由也而子求去之不亦誣乎以誣道蔽諸侯罪莫大焉
縱無大罰而又求賞無厭之甚也削而投之左師辭邑
向氏欲攻之左師曰我將亡夫子存我德莫大焉又可
攻乎晉人欲伐宋使人覘之陽門之介夫死子罕入而
哭之哀覘宋者反報於晉侯曰陽門之介夫死司城哭
之哀而民說殆不可伐也孔子聞之曰善哉覘國乎凡
民有喪扶服救之雖微晉而已天下其孰能當之
華元戴公之後也戴公子考父食采於華因氏焉世為
宋卿文公四年鄭伐宋華元樂莒禦之戰于大棘將戰
華元殺羊食士其御羊斟不與及戰曰疇昔之羊子為
政今日之事我為政與入鄭師宋師敗績囚華元獲樂
莒及甲車四百六十乘俘二百五十人馘百人宋人以
車百乘文馬百駟贖華元于鄭半入華元逃歸立于門
外告而入見羊斟曰子之馬然也對曰非馬也其人也
言畢奔于魯宋城華元為植廵功城者謳曰睅其目皤
其腹棄甲而復于思于思棄甲復来使其驂乘謂之曰
牛則有皮犀兕尚多棄甲則那役人曰從其有皮丹漆
若何華元曰去之夫其口衆我寡時服其有容十六年
楚子使申舟聘于齊曰無假道於宋亦使公子馮聘于
晉不假道于鄭初陳侯鄭伯會楚子于息將以伐宋華
御事曰楚欲弱我也先為之弱乎何必使誘我我實不
能民何罪乃逆楚子勞且聽命遂道以田孟諸公為右
盂鄭伯為左盂期思公復遂為右司馬子朱及文之無
畏為左司馬命夙駕載燧公違命無畏抶其僕以徇或
謂申舟曰國君不可戮也申舟曰當官而行何彊之有
詩曰剛亦不吐柔亦不茹毋縱詭隨以謹㒺極是亦非
辟彊也敢愛死以亂官乎至是以惡宋之故見犀而行
曰鄭昭宋聾晉使不害我則必死王曰殺女我則伐之
遂行及宋公使人止之華元曰過我而不假道鄙我也
鄙我亡也殺其使必伐我伐我亦亡也亡一也乃殺之
楚子聞之投袂而起屨及於窒皇劔及於寢門之外車
及於蒲胥之市九月楚子圍宋踰年不下楚師將去之
申犀稽首於王之馬前曰無畏知死不敢廢王命王棄
言焉王不能答用申叔時之謀築室反耕公懼使華元
夜入楚師登子反之牀起之曰寡君使元以病告曰敝
邑易子而食析骸而㸑雖然城下之盟有以國敝不能
從也去我三十里唯命是聽子反懼與之盟而告王退
三十里公及楚平華元為質盟曰我無爾詐爾無我虞
二十二年文公卒始厚葬用蜃炭益車馬始用殉重器
備椁有四阿棺有翰檜君子謂華元不能治煩去惑君
生縱其欲死又益其侈是棄君於惡也共公八年晉使
糴茷如楚楚許晉成華元善於令尹子重又善於欒武
子聞晉楚之相通也如楚遂如晉以合晉楚之成十年
晉士爕楚公子罷許偃盟于宋西門之外華元故也十
三年共公卒平公即位華元為右師魚石為左師蕩澤
為司馬華喜為司徒公孫師為司城向為人為大司寇
鱗朱為少司寇向帶為太宰魚府為少宰蕩澤弱公室
殺公子肥華元曰我為右師君臣之訓師所司也今公
室卑而不能正吾罪大矣不能治官敢頼寵乎乃出奔
晉二華戴族也司城莊族也六官皆桓族也魚石將止
華元魚府曰右師反必討是無桓氏也魚石曰右師苟
穫反雖許之討必不敢且多大功國人與之不反懼桓
氏之無祀於宋也右師討猶有戌在桓氏雖亡必偏魚
石自止華元于河上請討許之乃反使華喜公孫師帥
國人攻蕩氏殺子山魚石向為人鱗朱向帶魚府出舍
于睢上華元使止之不可冬十月華元自止之不可乃
反魚府曰今不從不得入矣右師視速而言疾有異志
焉若不我納今將馳矣登邱而望之則馳騁而從之則
決睢澨閉門登陴矣左師二司寇二宰遂出奔楚華元
使向戍為左師老佐為司馬樂裔為司宼以靖國人華
元之子華臣華閱閱為右師
華費遂事元公為大司馬費遂之子曰貙多僚登貙為
少司馬多僚為御士元公無信多私而惡華向華定華
亥與向寧謀曰亡愈於死先諸元公十年夏六月華
亥偽有疾私誘羣公子公子問之則執之殺公子寅公
子御戎公子朱公子固公孫援公孫丁拘向勝向行於
其廪公如華氏請焉弗許遂劫之取太子欒與母弟張
公子地以為質公亦取華亥之子無慼向寧之子羅華
定之子啓與華氏盟以為質於是公黨公子城公孫忌
樂舍司馬彊向宜向鄭楚建郳申出奔鄭其徒與華氏
戰於鬼閻敗子城子城適晉華亥與其妻必盥而食所
質公子者而後食公與夫人每日必適華氏食公子而
後歸華亥患之欲歸公子向寧曰唯不信故質其子若
又歸之死無日矣公請於華費遂將攻華氏對曰臣不
敢愛死無乃求去憂而滋長乎臣是以懼敢不聽命公
曰子死亡有命余不忍其訽也費遂從之冬十月公殺
華向之質而攻之華向奔陳華登奔吳向寧欲殺太子
華亥曰干君而出又殺其子其誰納我且歸之有庸使
少司宼華牼以歸乃謂牼曰子之齒長矣不能事人以
三公子為質必免公子既入華牼將自門行公遽見之
執其手曰余知而無罪也入復其所二十一年多僚與
貙相惡乃譖於公曰貙將納亡人亟言之公曰司馬以
吾故亡其良子死亡有命吾不可以再亡之對曰君若
愛司馬則如亡死如可逃何遠之有公懼使侍人召司
馬之侍人宜僚飲之酒而使告司馬司馬歎曰必多僚
也吾有讒子而弗能殺吾又不死抑君有命可若何乃
與公謀逐華貙將使田孟諸而遣之公飲之酒厚酬之
賜及從者司馬亦如之張匄尤之曰必有故使子皮承
宜僚以劒而訊之宜僚盡以告張匄欲殺多僚子皮曰
司馬老矣登之謂甚吾又重之不如亡也子皮將見司
馬而行則遇多僚御司馬而朝張匄不勝其怒遂與子
皮臼任鄭翩殺多僚劫司馬以叛而召亡人於是華向
入樂大心豐愆華牼禦諸横華氏居盧門以南里叛宋
城舊鄘及桑林之門而守之華登以吳師救華氏齊烏
枝鳴戍宋厨人濮曰軍志有之先人有奪人之心後人
有待其衰盍及其勞且未定也伐諸若入而固則華氏
衆矣悔無及也從之齊師宋師敗吳師于鴻口獲其二
帥公子苦雂偃州員華登帥其餘以敗宋師公欲出厨
人濮曰吾小人可藉死而不能送亡君請待之乃徇曰
楊徽者公徒也衆從之公自楊門見之下而廵之曰國
亡君死二三子之耻也豈專孤之罪也齊烏枝鳴曰用
少莫如齊致死齊致死莫如去備彼多兵矣請皆用劒
從之華氏北復即之厨人濮以裳裹首而荷以走曰得
華登矣遂敗華氏于新里翟僂新居于新里既戰說甲
于公而歸華姓居于公里亦如之公子城以晉師至曺
翰胡會晉荀吳齊苑何忌衛公子朝救宋與華氏戰于
赭邱鄭翩願為鸛其御願為鵝子祿御公子城莊菫為
右干犫御吕封人華豹張匄為右相遇城還華豹曰城
也城怒而反之將注豹則關矣曰平公之靈尚輔相余
豹射出其間將注則又關矣曰不狎鄙抽矢城射之殪
張匄抽殳而下射之折股扶服而擊之折軫又射之死
干犫請一矢城曰余言女於君對曰不死伍乘軍之大
刑也干刑而從子君焉用之子速諸乃射之殪大敗華
氏圍諸南里華亥搏膺而呼見華貙曰吾為欒氏矣貙
曰子無我迋不幸而後亡使華登如楚乞師華貙以車
十五乘徒七十人犯師而出食於睢上哭而送之乃復
入楚子以薳越帥師將逆華氏太宰犯諫曰諸侯惟宋
事其君今又争國釋君而臣是助無乃不可乎王曰而
告我也後既許之矣師遂行楚薳越使告于宋曰寡君
聞君有不令之臣為君憂無寧以為宗羞寡君請受而
戮之對曰孤不佞不能媚於父兄以為君憂拜命之辱
抑君臣日戰君曰余必臣是助亦唯命人有言曰唯亂
門之無過君若惠保敝邑無亢不衷以奬亂人孤之望
也唯君圖之楚人患之諸侯之戍謀曰若華氏知困而
致死楚耻無功而疾戰非吾利也不如出之以為楚功
其亦無能為也已救宋而除其害又何求乃固請出之
宋人從之於是華亥向寧華定自宋南里出奔楚
秦
百里孟眀視父曰百里傒先為虞大夫晉獻公滅虞虜
虞君及百里傒既歸乃以為秦穆公夫人媵於秦百里
傒亡秦走宛楚鄙人執之穆公聞其賢欲重贖之恐楚
人不與乃使人謂楚曰吾媵臣百里傒在焉請以五羖
之皮贖之楚人許而遂歸之當是時年七十餘矣穆公
釋其囚與語國事謝曰臣亡國之臣何足問公曰虞君
不用子故亡非子罪也固問語三日穆公大說授之國
政號曰五羖大夫百里傒曰臣不及臣友蹇叔蹇叔賢
而世莫知公問之故對曰臣嘗游困於齊而乞食䬹人
蹇叔收臣臣因欲事齊君無知蹇叔止臣臣得脫齊難
遂之周周王子頽好牛臣以養牛干之及頽欲用臣蹇
叔止臣臣去得不誅事虞君蹇叔止臣臣知虞君不用
臣臣誠私利祿爵且留再用其言得脫一不用及於難
是以知其賢於是穆公使人厚幣迎蹇叔以為上大夫
秦嘗使大夫杞子戍鄭鄭人使掌北門之管杞子使告
于秦曰若潛師以來國可得也穆公然之訪諸蹇叔蹇
叔曰勞師以襲遠非所聞也師勞力竭遠主備之無乃
不可乎師之所為鄭必知之勤而無所必有悖心且行
千里其誰不知又問百里傒傒曰徑數國千里而襲人
未見其利且人賣鄭焉知我國人不有以我情告鄭者
乎公曰子不知吾已決矣遂發兵使百里傒子孟明視
蹇叔子西乞術白乙丙將兵師出於東門之外蹇叔百
里傒二人哭之公聞之怒曰孤發兵而子沮哭吾軍何
也二老曰臣非敢沮君軍行臣子與往臣老遲還恐不
相見故哭耳二老退而謂其子曰晉人禦師必於殽殽
有二陵焉其南陵夏后臯之墓也其北陵文王之所辟
風雨也必死是間余收爾骨焉秦師遂東過周北門左
右免胄而下超乘者三百乘王孫滿尚幼觀之言於王
曰秦師輕而無禮必敗輕則寡謀無禮則脫入險而脫
又不能謀能無敗乎及滑鄭商人弦高將市於周遇之
以乘韋先牛十二犒師曰寡君聞吾子將步師出於敝
邑敢犒從者不腆敝邑為從者之淹居則具一日之積
行則備一夕之衛且遽告于鄭鄭穆公使視客館則束
載厲兵秣馬矣使皇武子辭焉曰吾子淹久於敝邑唯
是脯資餼牽竭矣為吾子之將行也鄭之有原圃猶秦
之有具囿也吾子取其麋鹿以間敝邑若何杞子奔齊
孟明曰鄭有備矣不可冀也攻之不克圍之不繼吾其
還也滅滑而還晉人用先軫之言發命興師敗孟明于
殽獲三帥以歸文嬴請之公舍之已而悔之使陽處父
追之及河則已在舟中矣於是穆公素服郊次鄉師而
哭曰孤違二老以辱二三子孤之罪也不替孟眀孤之
過也大夫何罪且吾不以一𤯝掩大德因作誓以謝蹇
叔百里傒及三年孟明視帥師伐晉以報殽之役晉侯
禦之先且居將中軍趙衰佐之王官無地禦戎狐鞫居
為右及孟明戰于彭衙孟明敗績及歸繆公猶用孟明
增修國政重施於民次年孟明伐晉濟河焚舟取王官
及郊晉懼不敢出乃自茅津濟封殽尸而還遂霸西戎
通志卷九十一
