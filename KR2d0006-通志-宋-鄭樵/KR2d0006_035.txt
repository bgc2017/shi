通志卷三十
宋右廸功郎鄭樵漁仲撰
氏族略第六
同名異實第一
唐氏有二堯之後為唐周以封晉此晉之唐也伊祁姓
燮父之後封于唐為楚所并此楚之唐也姬姓
虞氏有二姚姓之虞舜後也姬姓之虞仲雍之後也
夏氏有二夏后之後以國為氏陳宣公之子子夏之後
以字為氏
商氏有二成湯之後為商衛鞅封商君其後亦為商
周氏有五后稷之後為周氏又姬氏唐先天中避諱改
為周氏又暨氏上元中准制改為周氏又代北賀魯
氏普氏後魏並改為周氏
秦氏有三秦國為秦氏魯有秦邑亦為秦氏秦非是也
楚又有秦商
燕氏有二有姬姓之燕有姞姓之燕
管氏有二叔鮮之後以國為氏出自文王又齊管仲出
自穆王
畢氏有二畢公高之後為畢後魏出連氏改為畢
于氏有三周武王之子邘叔之後或去邑為于氏後魏
萬紐于氏改為于又淳于氏避唐諱改為于
胡氏有二周之胡國為胡氏後魏紇骨氏亦為胡氏
齊氏有二太公之後以國為氏衛大夫齊子之後以字
為氏
楚氏有二鬻熊之後以國為氏魯林楚之後以名為氏
陳氏有四舜之後以國為氏也又白氏隋初改為陳此
萬年之陳也又魯相無子以外孫劉矯嗣此廣陵之
陳也又侯莫陳之後亦改為陳氏
朱氏有三邾子之後去邑為朱又渴燭渾氏可朱渾氏
並改為朱
婁氏有二邾婁之後也又疋婁氏改為婁氏
兒氏有二郳氏去邑為兒又賀兒氏亦改為兒
越氏有三句踐之後以國為氏又有越彊氏改為越氏
又有越質詰氏改為越氏
薛氏有三奚仲之後以國為氏又叱干氏改為薛又有
遼西薛氏
沈氏有二沈子逞之後以國為氏又楚莊王之子公子
正封於沈鹿其後以邑為氏
徐氏有二若木之後以國為氏又一族出於黃帝十四
姓
云氏有二䢵國之後去邑為云又後魏牒云氏改為云
禹氏有二鄅國去邑為禹又夏禹之後以名為氏
宿氏有二風姓之後以國為氏又有宿六斤氏改為宿
羅氏有二妘姓之後以國為氏又有叱羅氏改為羅
夔氏有二熊摯之後以國為氏又天竺亦有夔氏
夷氏有四昔詭諸之後為夷氏又逸民夷逸齊大夫夷
仲年邾大夫夷射姑之後皆以名字為氏
湏氏有二密須之後為須須句之後亦為須
黎氏有三子姓之後以國為氏又齊大夫黎彌黎且以
邑為氏又後魏素嵇氏改為黎氏
申氏有二姜姓之後以國為氏又楚之申邑申公居之
以邑為氏
向氏有二祁姓之後以國為氏又宋公子肹字向以字
為氏
葛氏有三嬴姓之後以國為氏又葛天氏之後亦為葛
氏後魏賀葛氏改為葛
會氏有二鄶國去邑為氏又會乙之後亦為會氏
辛氏有三莘氏訛為辛又計然本姓辛又周有項亶賜
姓辛氏
呂氏有五姜姓之後以國為氏又晉有呂氏出於魏氏
又有叱邱氏副呂氏叱呂氏並改為呂
譚氏有二子爵以國為氏又巴南六姓有譚氏
冀氏有二冀國之後以國為氏晉滅冀以為邑郄氏食
之為冀芮子孫以邑為氏
鬲氏有二有鬲之國以國為氏又商人膠鬲以名為氏
顧氏有二顧國夏商諸侯也又句踐之後别封顧余以
邑為氏
共氏有三共者商之侯國也其後以國為氏鄭公子叚
曰共叔晉太子申生曰共君並以諡為氏
龔氏有三恭國籕書作龔又晉大夫龔堅之後也又漢
巴郡蠻酋有龔氏
洪氏有三共氏改為洪氏又豫章弘氏避唐孝敬皇帝
諱改為洪
彭氏有二大彭之國為彭氏祝融之後八姓亦有彭氏
者
祭氏有二周公之後以國為氏又鄭有祭邑祭仲足其
後也
毛氏有二毛伯聃之後以國為氏又有北代之族世為
酋長
劉氏有五堯之後有劉累為劉氏成王封王季之子於
劉邑亦為劉漢賜項氏婁氏並為劉氏又匈奴之族
從母姓劉
欒氏有二晉欒賓之後姬姓也以邑為氏齊子欒之後
姜姓也以字為氏
荀氏有二荀本侯國也又晉荀林父以邑為氏
丙氏有二邴豫之後或去邑作丙又李陵降匈奴裔孫
歸魏見丙殿因賜氏焉
蒍氏有二薳章之後亦作蒍以邑為氏晉士蒍之後以
字為氏
裴氏有二秦非子支孫封裴鄉以鄉為氏又西域有裴
氏
孫氏有三衛公子惠孫之後以字為氏又楚有芈姓之
孫齊有媯姓之孫皆以字為氏
南氏有三衛公子郢字子南其後為南氏又楚有子南
氏亦為南氏並以字為氏者晉有南氏以鄉為氏
國氏有二鄭子國之後以字為氏姬姓也齊有國氏姜
姓也
孔氏有三宋孔父嘉之後也又衛有孔氏為世卿鄭亦
有孔氏皆以字為氏者
董氏有二董父之後以字為氏又有陸終之子参胡姓
董以姓為氏
成氏有二楚若敖之後以字為氏又周有成氏
孟氏有二魯慶父之後為孟氏又衛公孟縶之後亦為
孟氏
仲氏有二魯慶父曰共仲之後為仲氏又宋莊公之子
子仲之後亦為仲氏
叔氏有四魯叔牙之後魯文公之子叔肹之後八凱叔
達之後晉叔向之後並以叔為氏
季氏有二魯公子季友之後也又陸終之子季連亦為
季氏
伯氏有二晉中行伯之後也或言伯益之後亦為伯氏
士氏有二隰叔為晉士師以官為氏又有士季氏之後
以字為氏
山氏有二烈山氏以山為氏而周有山師之官以官為
氏
王氏有四有姬姓之王有媯姓之王有子姓之王有邊
姓之王姬姓之王有二族媯姓之王有一族子姓之
王有一族邊姓之王有四族
任氏有三黃帝二十五子得姓為任者其後以姓為氏
又顓帝少子陽封於任其後以國為氏又任為風姓
之國太昊之後也亦以國為氏
偃氏有二有偃氏之國後為偃氏又臯陶之後姓偃亦
以姓為氏
宣氏有二魯叔孫僑如諡宣伯與宋宣公之後並以諡
為氏
稷氏有二后稷之後有稷氏漢稷嗣君叔孫通支孫亦
為稷氏
改氏第二
婁氏項氏漢並賜劉氏
酈食其曾孫漢賜以食其為氏元孫武平帝時為侍中
復改侍其
晉州稽胡晉初賜呼延氏
項氏後周賜辛氏
獨孤屯本姓李從齊神武沙苑戰敗為柱國獨孤信所
擒配為士伍賜獨孤氏
章仇秃髮氏歸後魏太武賜源氏
章仇大翼隋焬帝賜盧氏
唐傅遊藝賜武氏
唐徐氏以勣邴氏以元紘安氏以抱玉杜氏以伏威胡
氏以大恩弘氏以播郭氏以子和麻氏以延昌鮮于
氏以叔眀安氏以元諒張氏以寶臣阿希布氏以懷
遜阿跌氏以光進舍利氏以奉國董氏以忠臣羅氏
以德雋以藝朱邪氏以國昌並由立功賜李氏從國
氏也
桓庭昌唐上元准制改為姜
暨佐時唐上元准制改為周
媯氏改為姚氏
袁氏改為衡氏
裴氏改為壘氏
羊舌氏改為吉氏
姞氏改為羊氏
閭氏改為盧氏
辛氏改為計氏
鐡伐氏赫連勃勃以其本宗支庶非正統並為鐡伐氏
氏氏孔融謿氏儀以氏字民無上遂改為是氏
梁鴻氏改為運期氏
馬夭氏改為馬官氏
渾沌氏改為屯氏去水
屈全之裔孫仕後魏以自南方乃加南或作男
謝服為鴻臚卿後漢末出征嫌其名姓不祥乃改為射
咸
京房本姓李吹律定姓改為京氏
改惡氏第三
蕭氏齊武帝以巴東王子響叛逆改為蛸氏
馬氏以何羅逆誅馬后惡之改為莽氏
梟氏隋焬帝誅楊元感改為梟氏
勃氏梁武帝改豫章王綜為勃氏
黥氏淮南王英布少時以罪被黥遂為黥氏
蝮氏唐乾封元年改武惟良為蝮氏
劉誕謀逆貶為留氏
漢魏受氏第四
臣謹按成周以國命氏漢則稱郡國者亦有之
楚元王交之子劉富初封休侯更封紅侯其後遂為紅
氏
楚懷王孫心都郴其後遂為郴氏番(音婆)氏因吳芮封番
君支孫氏焉櫟陽氏後漢景丹封櫟陽侯曾孫分避
亂隴西因封為氏周陽氏漢淮南王舅趙兼封周陽
侯子由為河東尉因封為氏東陵氏因邵平之封子
孫遂以為氏廣武氏因李左車之封子孫遂以為氏
冠軍氏者因霍去病之封也信都氏者因張敖之封
也武彊氏者因後漢王梁之封也蘄氏者姓苑云蘄
春侯之後鄮氏者姓纂云越人以郡為姓今眀州鄮
縣是也如此之類是為以郡命氏者也
春秋之時冀芮居冀地潁考叔居潁谷介之推燭之武
並以地命氏者漢四皓亦然如綺里季居於綺里也
其後有綺氏亦有綺里氏甪里先生居於甪里也其
後有甪氏亦有甪里氏少康之後漢初徙居嵇山遂
為嵇氏後漢鮭陽鴻為少府居鮭陽遂為鮭氏鮭音
圭如此之類漢亦多矣是為以地命氏者也
成周以邑命氏漢魏亦有之揭陽氏者因漢功臣安道
侯揭陽定為揭縣令因氏焉泉氏因全琮之孫暉魏
封南陽侯食封白水遂改為泉氏如此之類是為以
邑命氏者也
三代之時貴者有氏賤者有名無氏按漢郊祀志汾隂
人無錦粤人勇之是亦有名無氏者蓋錦為工技之
賤勇之為粤人之賤也
臣謹按亡氏之賤漢猶有之受氏之道漢魏猶𫝊略
載一二以備考古漢魏之後無所聞惟用古姓氏耳
變姓第五
賀魯之為周賀葛之為葛是婁之為高
叱盧之為祝口引之為冠如稽之為緩
去斤之為艾是賁之為封叱奴之為狼
吐難之為山古引之為侯出連之為畢
乞扶之為扶那婁之為婁是連之為連
俟畿之為俟可單之為單紇骨之為骨
沓盧之為沓莫干之為郃屈突之為屈
俟亥之為亥俟畿之為畿賀兒之為兒
叱利之為利叱李之為李柯拔之為柯
叱羅之為羅那莫之為莫莫輿之為輿
費連之為費費羽之為羽黜弗之為弗
莫盧之為盧爾綿之為綿解毗之為解
竒斤之為竒統萬之為萬統嵇之為嵇
安遲之為安輾遲之為展馝邘之為邘
如羅之為如薄奚之為古若干之為苟
昝盧之為昝姒先之為姒渴侯之為紙
拔略之為蘇紇干之為干乙弗之為乙
步鹿之為步屋引之為房車焜之為車
普周之為周高護之為李
茙眷之為茙又為眷莫蘆之為蘆或為盧
邱林之為林又為邱邱敦亦為邱
副呂之為副又為呂叱邱亦為呂
就賴之為就莬賴亦為就
温狐之為温温盆亦為温
阿伏之為阿阿賀亦為阿
紇單之為紇紇奚亦為紇
羽真之為高楚婁亦為高
是云之為是是奴亦為是
蓋婁之為婁疋婁亦為婁
俟力之為鮑俟力代亦為鮑
烏丸之為桓阿鹿桓亦為桓
可地之為延可地延亦為延
俟奴之為俟俟伏斤亦為俟
費羽之為羽拂羽亦為羽
黜弗之為弗燕弗亦為弗鐡弗亦為弗
吐門之為門叱門亦為門庫門亦為門
拓跋之為元紇骨亦為元是云亦為元景氏亦為元
阿單之為單渴單亦為單
悉雲之為雲宥連亦為雲
賀蘭之為賀賴氏亦為賀
右二字變姓
吐谷渾之為渾俟呂隣之為呂
没鹿回之為竇紇豆陵亦為竇
萬紐于之為于勿忸于亦為于
斛瑟羅之為羅破多羅亦為羅
温石蘭之為石烏石蘭亦為石又為烏
步六孤之為陸邱穆陵之為穆
阿伏干之為阿普陋茹之為茹
拔烈蘭之為梁烏落蘭之為蘭
宿六斤之為宿庫若干之為干
扈地干之為扈俟伏斤之為斤
地駱拔之為駱郁原甄之為甄
若口引之為冠破多羅之為潘
破落郍之為郍步鹿如之為鹿
阿史郍之為史没路真之為路
譬歴辰之為辰紇突隣之為隣
骨咄祿之為禄大利稽之為郃
俟力代之為俟大洛稽之為稽
俟伏斤之為伏壹㪷眷之為明
步鹿斤之為步獨孤渾之為杜
庫傉官之為庫奚什盧之為盧
渴燭渾之為朱莫胡盧之為陽
右三字變姓
臣謹按代北之人隨後魏遷河南者後魏獻帝為之
定姓為複姓或為三字姓或為四字姓其音多似西
域梵書有二合三合四合者皆指一字之音故孝文
姓氏改易别以音義皆改為單字之姓又孝文詔南
遷者死不得還即葬洛陽故别姓皆在河南又按其
書曰河南官氏志者蓋優代北之人随後魏南遷因
作其書而為之志又按孝文之時咸改單姓惟賀若
氏不改及乙旃氏改為叔孫拔拔氏改為長孫
變氏姓第六
閻慶之為大野氏辛威之為普屯氏
韓裒之為俟吕隣氏李弼之為徒何氏
田弘之為紇干氏王雄之為可頻氏
王熊之為柘王氏蔡氏之為大利稽氏
隂氏之為邱目陵氏張氏之為叱羅氏
周氏之為車非氏南氏之為宇文氏
臣謹按後周宇文氏以其起於邊人故欲改易姓氏
以是為貴也然官制一遵三代而姓氏用邊人何相
反之如是
别族第七
魯季氏自季孫行父以至季孫彊大宗也故稱季孫如
季公鳥季子差季寤之類但稱季者所以别支庶
叔氏之大宗亦稱叔孫其支庶稱叔仲氏又曰仲壬孟
丙亦是也
仲氏之大宗亦稱仲孫氏其支庶則稱南宫氏南氏子
服氏
臧氏之大宗稱臧氏至於臧會氏臧文氏皆支庶之别
系其所自出之祖
傅餘氏者傅氏餘子之族也
韓餘氏者韓氏餘子之族也
褐餘氏褐冠氏餘子之族也
成湯之後為殷氏又有北殷氏
后稷之後為周氏又有西周氏又有周生氏
舒氏之族見於當時者一曰舒二曰羣舒三曰舒蓼四
曰舒庸五曰舒鳩六曰舒鮑
斟氏之族見於當時者一曰斟二曰斟鄩三曰斟灌四
曰斟弋五曰介斟
荀氏之族見於後世者有田氏有程氏有輔氏有智氏
田氏之族見於後世者有第二有第五有第八
顓臾之族三有顓臾有去臾為顓有去顓為臾
密須之族三有密湏有去須為密有去密為湏
葛氏居於諸邑者為諸葛
里氏居於相城者為相里
避諱第八
宋以武公名司空改為司城氏
晉以僖侯名司徒改為中軍氏
籍氏避項羽諱改為席氏
奭氏避漢元帝諱改為盛氏
莊氏避漢明帝諱改為嚴氏
慶氏避漢安帝父諱改為賀氏
師氏避晉景帝諱改為帥氏
姬氏避唐明皇諱改為周氏
弘氏避唐孝敬皇帝諱改為洪氏
淳于氏避唐憲宗諱改為于氏
啖氏避唐武宗諱改為澹氏
敬氏避宋諱改為文氏又為恭氏
恒氏避宋諱改為常氏
音訛第九
陳氏為田氏韓氏為何氏莘氏為辛氏
黨氏為掌氏歐氏為區氏戴氏為載氏
蠻氏為暪氏虢氏為郭氏吕氏為甫氏
郯氏為談氏姒氏為似氏苦氏為庫氏
雷氏為盧氏恭氏為共氏共氏為洪氏
王孫賈之後亦為古孫氏者賈近於古故也
苦成子以成子食苦邑故以為氏後訛為古成又為庫
成
慕容氏為慕輿氏賀遂氏為賀悅氏
夫餘氏為鳬臾氏吾邱氏為虞邱氏
母邱氏為曼邱氏申徒氏為申屠氏
鄫氏為繒氏穆氏為繆氏
簡雍本姓耿幽州人以耿為簡遂為簡氏
省文第十
鄣之為章邴之為丙郲之為來鄟之為專
鄩之為尋邵之為召郈之為后鄶之為會
鄅之為禹䢵之為云鄫之為曾郳之為兒
邾之為朱郕之為成郇之為荀去邑
橋之為喬去木理之為里去王
譚之為覃去言熊之為能去火
省言第十一
盧蒲之為盧閭邱之為閭即墨之為即
鍾離之為鍾馬服之為馬褚師之為褚
毋邱之為毋司寇之為寇宗伯之為宗
褐冠之為冠主父之為主
避仇第十二
端木賜之後改為木氏又為沐氏
墨台之後改為墨氏又改為怡氏
刁氏之後改為□伍氏之後改為五
巴氏之後改為杷鞠氏之後改為麴
譚氏之後改為覃仇氏之後改為求
銅鞮氏之後改為遆馝邘氏之後改為邘
滕氏之後改為騰秣氏之後改為末
陸氏之後改為褥郜氏之後改為浩
胙氏之後改為作把氏之後改為抱
樓氏之後改為蓋薛氏之後改為蘖
棘氏之後改為棗凡氏之後改為汎
鮮卑氏之後改為庫狄圈氏去口為卷氏
章氏避仇為章仇氏
䟱氏避王莽之難去足為束又云䟱廣之曾孫彦避王
莽於太原改為太傅
牛金之子逃難改為牢又改尞後又為牛氏
臣謹按避仇之說多非或省文或訛音何必為避仇
也據皇甫謐云凡氏遭秦亂避地添水為汎氏此何
所憑哉凡氏者凡伯之後以國為氏汎者周之邑也
其大夫食采於此其後之人以邑為氏自是兩家源
流應知避地改姓之說多附會然䟱廣之後為束為
太傅牛金之後為牢為尞此又為避地之事眀矣
生而有文第十三
武氏唐元和姓纂云周平王少子生而有文在手曰武
遂以為氏
南氏姓源韻譜云盤庚妃姜氏夢龍入懷孕十二月而
生手把南字長封荆州號南赤龍
鮮于氏鮮于血脉譜云子仲之子曰文生而有文在手
左曰魚右曰羊及長封漁陽為燕附庸
閻氏唐表云昭王少子生而有文在其手曰閻康王封
於閻城
臣謹按左氏謂季友生而有文在其手曰友因以命
之每疑其誕也後人由此復廣其道焉且武氏者以
諡為氏南氏者以字為氏鮮于者武王封箕子於朝
鮮支子仲食采於于故有鮮于氏閻氏者武王封太
伯曾孫仲奕於閻鄕故有閻氏安得無稽之言流於
後世太抵氏族之家言多誕博雅君子不可不審
通志卷三十
