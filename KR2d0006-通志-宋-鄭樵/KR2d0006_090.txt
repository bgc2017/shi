通志卷八十一
宋右廸功郎鄭樵漁仲撰
宗室傳第四
宋
長沙景王道憐(孫韞还秉)臨川烈武王道規(子義慶鮑昭)營
浦侯遵考(從父弟子季連)
武帝七男
廬陵孝獻王義真彭城王義康江夏文獻王
義恭南郡王義宣衡陽文王義季
文帝十九男
元凶劭(始興王濬)南平穆王鑠竟陵王誕建平宣
簡王宏(子景素)廬陵王禕晉熙王昶(孫暉)武昌王渾
始安王休仁晉平刺王休祐海陵王休茂
鄱陽哀王休業臨慶冲王休倩新野懷王
夷父桂陽王休範巴陵哀王休若
孝武十四王
豫章王子尚晉安王子勛松滋侯子房臨
海王子頊始平孝敬王子鸞永嘉王子仁
始安王子真邵陵王子元齊敬王子羽淮
南王子孟晉陵孝王子雲南海哀王子師
淮陽思王子霄東平王子嗣武陵王贊(眀帝子)
眀帝四王
邵陵殤王友隨陽王翽新興王嵩始建王
憘
長沙景王道憐武帝中弟也初為國子學生謝琰為徐
州命為從事史武帝克京城及平建業道憐常留侍太
后後以軍功封新渝縣男累遷建威將軍南彭城内史
青州刺史劉該反引魏兵為援諸郡應之魏圍彭城道
憐率衆救之大破魏軍斬劉該從武帝征廣固慕容超
突圍走道憐所部獲之以功改封竟陵縣公進位左將
軍北徐州刺史鎮彭城武帝伐劉毅召為都督鎮京口
及討司馬休之道憐監太尉留府事江陵平為驃騎將
軍開府儀同三司荆州刺史護南蠻校尉加都督北府
文武悉配之道憐素無才能言音甚楚舉止施為多諸
鄙拙而貪縱過甚畜財聚貨常若不足去鎮之日府庫
為之一空徵拜司空徐兖二州刺史加都督出鎮京口
武帝受命進位太尉封長沙王先是廬陵王義真為揚
州刺史太后謂上曰道憐是汝布衣兄弟宜用為揚州
刺史上曰寄奴於道憐豈有所惜但以揚州根夲所寄
事務至重非道憐所了耳太后曰道憐年已五十豈不
如十歲兒邪上曰車士雖為刺史事無大小皆由寄奴
道憐年長不親其事於聽望不足太后乃無言竟不授
永初三年薨時年五十五贈太傅葬禮依晉太宰安平
王孚故事鑾輅九旒黃屋左纛輼輬車挽歌二部前後
羽葆鼔吹虎賁班劒百人文帝元嘉九年詔故太傅長
沙景王故大司馬臨川烈武王故司徒南康文宣公劉
穆之開府儀同三司華容縣公王弘開府儀同三司永
脩縣公檀道濟故青州刺史龍陽縣公王鎮惡並勒功
天府配祭廟庭道憐子義欣嗣位豫州刺史鎮夀陽境
内畏服道不拾遺為盛藩彊鎮薨贈開府儀同三司謚
曰成王子悼王瑾嗣傳爵至于齊受禪國除瑾弟韞字
彦文位雍州刺史侍中領右衛將軍領軍將軍昇眀二
年為齊高帝所誅韞人才凡鄙特為眀帝所寵在湘州
雍州使善畫者圖其出行鹵簿羽儀常自披翫嘗以圖
示征西將軍蔡興宗興宗戲之陽若不觧畫者指韞形
問之曰此何人而在輿韞曰政是我其庸底類如此韞
弟述字彦思亦甚庸劣從子俁疾危篤父秉母蕭對之
哭泣述嘗候之便命左右取酒肉令俁進之皆莫知其
意或問焉答曰禮云有疾飲酒食肉述又嘗新有緦慘
或詣之問其母安否述曰唯有愁惽次訪其子對曰所
謂父子聚麀蓋謂麀為憂也義欣弟義融封桂陽縣侯
邑千戸凡王子為侯食邑皆千戸義融位五兵尚書領
軍有質幹善於用短卒謚恭侯子孝侯覬嗣無子弟襲
以子晃繼襲字茂德性庸鄙為郢州刺史暑月露褌上
聽事時綱紀政伏閤怪之訪問乃知是襲義融弟義宗
幼為武帝所愛字曰伯奴封新渝縣侯位太子左衛率
坐門生杜德靈放横傷人入義宗第隐蔽免官德靈以
姿色故義宗愛寵之義宗卒於南兖州刺史謚曰惠侯
子懷珍嗣無子弟秉以子承繼秉字彦節少以宗室清
謹見知孝武時其弟遐坐通嫡母殷氏飬女雲敷殷每
禁之及殷亡口血出衆疑遐行毒害孝武使秉從弟祗
諷秉啓證其事秉曰行路之人尚不應爾今日乃可一
門同盡無容奉勅衆以此稱之後廢帝即位累遷尚書
左僕射參選元徽元年領吏部加兵五百人桂陽王休
範為逆中領軍劉勔出守石頭秉權兼領軍將軍所給
加兵自随入殿封當陽侯與齊高帝袁粲禇淵分日入
直平决機事遷中書令加撫軍將軍及帝廢為蒼梧王
秉出集議於路逢從弟韞韞問曰今日之事故當歸兄
邪秉曰吾等已讓領軍矣韞搥胷曰兄肉中詎有血邪
今年族矣齊高帝聞而惡之順帝即位轉尚書令時齊
高帝輔政秉知鼎命將遷乃密懷異圖及沈攸之舉兵
齊高帝入屯朝堂袁粲鎮石頭潜與秉及諸大將黃回
等謀夜會石頭詰旦乃舉兵秉素怯騷擾不自安日晡
後便自丹陽郡以車載婦女盡室奔石頭臨去婦蕭氏
彊勸令食秉歠羹寫胷中手振不自禁其主簿丁靈衛
聞難即入語左右曰今日之事難以取濟但我受劉公
厚恩義無二情及至見粲粲驚曰何遽便来事今敗矣
秉曰今得見公萬死亦何恨從弟韞直省内與直閤將
軍卜伯興謀其夜共攻齊高帝會秉事覺秣陵令劉實
建康令劉遐密告齊高帝高帝夜使驍騎將軍王敬則
收殺之伯興亦遇害粲敗秉踰城走於額檐湖見禽被
殺秉子俁與弟陔剃髮被法服向京口於客舍為人識
執於建康獄盡殺之秉既貴士子自非三署不得上方
榻時人以此少之其妻蕭思話女也常懼禍敗每謂曰
君富貴已足故應為兒作計秉不從故及禍秉弟遐字
彦道為嫡母殷暴亡有司糾之徙始安郡後得還位吳
郡太守至是亦見誅遐人才甚凡自諱名有同至諱常
對客曰孝武無道見枉殺母其頑騃若此及秉當權遐
累求方伯秉曰我在事而用汝作州於聽望不足遐曰
富貴則言不可相關從坐之日得免不至是果死義宗
弟義賓封興安侯位徐州刺史卒謚肅侯義賓弟義綦
封營道縣侯凡鄙無識始興王濬嘗謂曰陸士衡詩云
營道無烈心其何意苦阿父如此義綦曰下官初不識
士衡何忽見苦其庸塞皆然位湘州刺史謚僖侯
臨川烈武王道規字道則武帝少弟也倜儻有大志武
帝竒之與謀誅桓元時桓弘鎮廣陵以為征寇中兵參
軍武帝克京城道規亦以其日與劉毅孟昶共斬弘收
衆濟江元敗走武陵王遵承志以道規為振武將軍與
劉毅何無忌追破之元西走留何澹之等固守湓口列
艦拒戰澹之空設羽儀旗幟於一舫而别在他船無忌
欲攻羽儀衆不同道規曰此亦計也往攻之遂禽其船
因鼔唱曰已斬何澹之賊衆及義軍並以為然賊徒大
敗即克湓口連進大破元軍無忌篤欲乘勝追元直造
江陵道規曰諸桓世居西楚羣小皆為竭力桓振勇冠
三軍且可頓兵以計策縻之無忌不從果為振敗乃退
還尋陽繕舟甲復進遂平巴陵無忌翼衛天子還京師
道規留屯夏口江陵平道規推毅為元功無忌為次自
居其末時荆湘江豫猶多桓氏餘燼往往屯結復進道
規都督九郡隨宜翦撲以起義勲封華容縣公累遷鎮
護南蠻校尉荆州刺史加都督善於刑政士庶畏而愛
之盧循寇逼建業道規遣司馬王鎮之及揚武將軍檀
道濟廣武將軍到彦之等赴援朝廷至尋陽為循黨荀
林所破林乘勝伐江陵聲言徐道覆已克京邑而桓謙
自長安入蜀譙縱以謙為荆州刺史與其大將譙道福
俱寇江陵二寇交逼久絶都邑之間荆楚既桓氏義舊
並懷異心道規乃會將士告之曰桓謙今在近畿聞論
者頗蓄去就之計吾東来文武足以濟事若欲去者不
相禁因夜開城門達曉不閉衆咸股栗莫有去者雍州
刺史魯宗之自襄陽来赴或謂宗之意未可測道規乃
單車出迎衆咸感悦衆議欲使檀道濟到彦之共擊荀
林等道規曰非吾自行不决乃使宗之居守委以心腹
率諸將大敗謙斬之諮議劉遵追荀林斬之巴陵初謙
至枝江江陵士庶皆與謙書言城内虛實或欲謀為應
至是曹仲宗檢得之道規一皆燒焚不視衆於是大安
徐道覆率衆二萬奄至破冡魯宗之已還襄陽人情大
震或傳循已克京師遣道覆上為刺史江漢士庶感其
焚書之恩無復二志道規使劉遵為游軍自拒道覆前
驅失利道規壯氣愈厲遵自外横擊大破之斬首數千
級赴水死者殆盡道覆單船而走初道規使遵為游軍
衆咸言不宜割見力置無用之地及破道覆果得游軍
之力衆乃服焉遵字慧眀淮南海西人道規從母兄也
位淮南太守追封監利縣侯道規進號征西大將軍開
府儀同三司改授豫州以疾不拜義熙八年薨於京師
贈司徒謚曰烈武進封南郡公武帝受命贈大司馬追
封臨川王道規無子以長沙景王第二子義慶嗣文帝
少時為道規所飬故武帝復命文帝紹焉羣官執事咸
以禮無二繼之文故文帝還夲而定義慶為後義慶為
荆州廟主當随往江陵文帝下詔褒美勲德及慈蔭之
重追崇丞相加殊禮鸞路九旒黃屋左纛給節鉞前後
部羽葆鼓吹虎賁班劔百人及長沙太妃檀氏臨川太
妃曹氏後祭葬皆凖給義慶幼為武帝所知年十三襲
封南郡公永初元年襲封臨川王元嘉中為丹陽尹有
百姓黃初妻趙殺子婦遇赦應避孫讐義慶議以為周
禮父母之仇避之海外蓋以莫大之冤理不可奪至於
骨肉相殘當求之法外禮有過失之宥律無讐祖之文
况趙之縱暴夲由於酒論心即實事盡荒耄豈得以荒
耄之王母等行路之深讐宜共天同域無虧孝道六年
加尚書左僕射八年太白犯左執法義慶懼有灾禍乞
求外鎮文帝詔諭之曰乾象茫昧難可知測且史家諸
占各有異同鄭僕射亡後左執法嘗有變王光禄至今
平安日蝕三朝天下之至忌者孝武初有此異終亦無
他設此天必降灾寧可千里逃避邪義慶固求觧僕射
乃許之九年出為平西將軍荆州刺史加都督荆州居
上流之重資實兵甲居朝廷之半故武帝使諸子徧居
之義慶以宗室令美故特有此授性謙虛始至及去鎮
迎送物並不受十二年普使内外羣臣舉士義慶表舉
前臨汝令新野庾實前徵奉朝請武陵龔祈處士南郡
師覺授義慶留心撫物州統内官長親老不随在官舍
者一年聽三吏餉家先是王弘為江州亦有此制在州
八年為西土所安撰徐州先賢傳十卷奏上之又擬班
固典引為典叙以述皇代之美改授江州又遷南兖州
刺史並帶都督尋即夲號加開府儀同三司性簡素寡
嗜慾愛好文義文辭雖不多然足為宗室之表歷任無
浮滛之過唯晚節奉沙門頗致費損少善騎乘及長以
世路艱難不復跨馬招聚才學之士遠近必至太尉袁
淑文冠當時義慶在江州請為衛軍諮議其餘吳郡陸
展東海何長瑜鮑昭等並有辭章之美引為佐吏國臣
所著世說十卷集林二百卷並行於世文帝每與義慶
書常加意斟酌鮑昭字眀遠東海人文辭贍逸嘗為古
樂府文甚遒麗元嘉中河濟俱清當時以為美瑞昭為
河清頌其序甚工昭始嘗謁義慶未見知賞欲貢詩言
志人止之曰卿位尚卑不可輕忤大王昭勃然曰千載
上有英才異士沈沒而不聞者安可數哉大丈夫豈可
遂藴智能使蘭艾不辨終日碌碌與燕雀相隨乎於是
奏詩義慶竒之賜帛二十匹尋擢為國侍郎甚見知賞
遷秣陵令文帝以為中書舍人上好文章自謂人莫能
及昭悟其旨為文章多鄙言累句咸謂昭才盡實不然
也臨海王子頊為荆州昭為前軍參軍掌書記之任子
頊敗為亂兵所殺義慶在廣陵有疾而白虹貫城野麕
入府心甚惡之因陳求還文帝許觧州以夲號還朝二
十一年薨於都下追贈司空謚曰康王子哀王曅嗣為
元凶所誅曅子綽嗣昇眀三年見殺國除
營浦侯遵考武帝族弟也曾祖淳皇曾祖武原令混之
弟位正員郎祖巖海西令父涓子彭城内史始武帝諸
子並弱宗室唯有遵考及北伐平定以為并州刺史領
河東太守鎮蒲坂關中失守南還再遷冠軍將軍晉帝
遜位居秣陵宫遵考領兵防衛武帝初即位封營浦縣
侯元嘉中累遷寧蠻校尉雍州刺史加都督為政嚴暴
聚歛無節為有司所糾上寢不問孝武大眀中位尚書
左僕射領崇憲太僕後老疾失眀元徽元年卒贈左光
禄大夫開府儀同三司諡曰元公子澄之昇眀末貴達
澄之弟琨之為竟陵王誕司空主簿誕有寳琴左右犯
其徽誕罰焉琨之諫以為非是誕曰此余寳也琨之曰
前哲以善人為寳不以珠玉為寳王孫圉稱觀射父為
楚國之寳未聞以琴瑟為寳誕忸然不悦誕之叛也以
琨之為中兵參軍辭曰忠孝不得並琨之老父在將安
之乎誕殺之後贈黃門郎詔謝莊為誄遵考從父弟思
考亦官歴清顯卒於𣪚騎常侍金紫光禄大夫子季連
字惠續早歴清官齊高帝受禪將及誅太宰禇淵素善
之固請乃免建武中為平西蕭遥欣長史南郡太守遥
欣多招賓客眀帝甚惡之季連有憾於遥欣乃密表眀
帝言其有異迹眀帝乃以遥欣為雍州刺史而心德季
連以為益州刺史令據遥欣上流季連父思考宋時為
益州雖無政績州人猶以義故故喜得之季連存問故
老見父時人吏皆泣對之遂寧人龔惬累世有學行辟
為府主簿士多歸心及聞東昏失德稍自驕矜性忌𥚹
遂嚴愎酷恨士人始怨永元元年九月因聲講武遂遣
中兵參軍宋買以兵襲中水穰人李託買戰不利退還
州郡遂多叛亂眀年十月巴西人趙續伯反奉其鄉人
季弘為聖主弘乘佛輿以五綵裹青石誑百姓云天與
己玉印當王蜀季連遣中軍參軍李奉伯大破獲之將
刑謂刑人曰我須臾飛去復曰汝空殺我我三月三日
會更出遂斬之梁武帝平建業遣使送季連二子及弟
通直郎子深喻旨季連受命修還裝武帝以西臺將鄧
元起為益州刺史元起南郡人季連為南郡時待之素
薄元起典籖朱道琛者嘗為季連府都錄無頼季連欲
殺之逃免至是說元起請先使檢校緣路奉迎及至言
語不恭又歴造府州人士見器物輙奪之曰會屬人何
須苦惜軍府大懼言於季連季連以為然又惡昔之不
禮元起益憤懣司馬朱士略說季連求為巴西郡守以
三子為質季連許之既而召兵算之精甲十萬臨軍歎
曰據天險之地握此盛兵進可以匡社稷退不失作劉
備欲以此安歸乎遂矯稱齊宣德皇后令復反收朱道
琛殺之書報朱士略兼召涪令李膺並不受命天監元
年六月元起至巴西季連遣其將李奉伯拒戰見敗季
連固守元起圍之城中人相食二年乃肉袒請罪元起
誅李奉伯送季連還都季連既至詣闕謝罪自東掖門
入數步一稽首以至帝前帝笑謂曰卿欲慕劉備而曾
不及公孫述豈無卧龍之臣乎赦為庶人四年出建陽
門為蜀人藺相如所殺季連在蜀殺其父變名走建業
至是報焉乃面縛歸罪帝壯而赦之
武帝七男
武帝七男張夫人生少帝孫脩華生廬陵孝獻王義真
胡倢伃生文帝王脩容生彭城王義康桓美人生江夏
文獻王義恭孫美人生南郡王義宣吕美人生衡陽文
王義季
廬陵孝獻王義真美儀貌神情秀徹初封桂陽縣公年
十二從北征及關中平定武帝議欲東還而諸將行役
既久咸有歸心欲留偏將恐不足固人心乃以義真行
都督雍涼秦三州安西將軍領護西戎校尉雍州刺史
太尉諮議參軍以京兆王脩為長史委以關中之任帝
將還三秦父老泣訴曰殘民不霑王化於今百年始覩
衣冠方仰聖澤長安十陵是公家墳墓咸陽宫殿是公
家屋宅捨此何之武帝為之惻然慰譬曰受命朝廷不
得擅留今留第二兒令文武才賢共鎮此境臨還自執
義真手以授王脩令脩執其子孝孫手授武帝義真又
進都督并東秦二州領東秦州刺史時隴上流戶多在
關中望得歸夲及置東秦州父老知無復經略隴右固
關中之意咸共歎息而赫連勃勃宼逼交至沈田子既
殺王鎮惡王脩又殺田子義真年少賜與左右不節脩
裁減之左右怨脩因白義真曰鎮惡欲反故田子殺之
脩今殺田子豈又欲反也義真乃使左右劉乞殺脩脩
既死人情離異無相統一武帝遣右將軍朱齡石代義
真鎮關中使義真輕兵疾歸諸將競歛財貨多載子女
方軌徐行建威將軍傅弘之曰追騎若至何以待之賊
追兵果至青泥義真大敗義真日暮與左右相失獨逃
草中中兵參軍段宏單騎追尋緣道呌喚義真識其聲
曰非叚中兵邪身在此行矣必不兩全可刎身頭以南
使家公望絶宏泣曰死生共之下官不忍乃束義真於
背單馬而歸義真謂宏曰今日之事誠無算略然丈夫
不經此何以知艱難初武帝聞青泥敗未得義真審問
怒甚尅日北伐謝晦諫不從及得宏啓事知義真免乃
止義真尋為司州刺史加都督以段宏為義真諮議參
軍宏鮮卑人為慕容超尚書左僕射武帝伐廣固歸降
時河洛蕭條未及脩理義真改揚州刺史鎮石頭永初
元年封廬陵王移鎮東城武帝始踐阼義真色不悦侍
讀博士蔡茂之問其故義真曰安不忘危何可恃也眀
年遷司徒武帝不豫以為車騎將軍開府儀同三司南
豫州刺史加都督鎮歷陽未之任而武帝崩義真聪敏
愛文義而輕動無德業與陳郡謝靈運琅邪顔延之慧
琳道人並周旋異常云得志之日以靈運延之為宰相
慧琳道人為西豫州刺史徐羡之等嫌義真與靈運延
之暱狎過甚故吏范晏從容戒之義真曰靈運空疎延
之隘薄魏文云鮮能以名節自立者但性情所得未能
忘言於悟賞故與游耳將之鎮列部伍於東府前既有
國哀義真與靈運延之慧琳等坐視部伍因宴舫裏使
左右剔每舫函道施己船而取其勝者及至歷陽多所
求索羡之等每裁量不盡與深怨執政表求還都初少
帝之居東宫多狎羣小謝晦常言於武帝恐其不克負
荷帝曰廬陵何如晦曰臣請觀焉晦造義真義真盛欲
與談晦不甚答還曰德輕於才非人主也由是出居于
外及羡之等專政義真愈不悦時少帝失德羡之等密
謀廢立則次第應在義真以義真輕訬不任主社稷因
其與少帝不協乃奏廢為庶人徙新安郡前吉陽令張
約之上疏諫徙為梁州府軍參軍尋殺之景平二年羡
之等遣吏殺義真於徙所時年十八元嘉元年八月詔
追復先封迎靈柩并孫脩華謝妃一時俱還三年正月
誅徐羡之傅亮等是日詔追崇侍中大將軍王如故贈
張約以郡義眞無子文帝以第五子紹字休允嗣襲廬
陵王紹少寬雅位揚州刺史薨無子以南平王鑠子敬
先嗣
彭城王義康年十四武帝自夀陽被徵入輔留義康代
鎮夀陽永初元年封彭城王歷南豫南徐二州刺史並
加都督文帝即位為驃騎將軍開府儀同三司元嘉三
年改授都督荆州刺史給班劒三十人義康少而聪察
及居方任職事修理六年司徒王弘表義康宜還入輔
徵為侍中司徒錄尚書事領平北將軍都督南徐州刺
史二府置佐領兵與王弘共輔朝政弘既多疾且每事
推讓自是内外事務一斷之於義康太子詹事劉湛有
經國才用義康昔任豫州湛為長史既素情欵至是待
遇特隆動皆諮訪故前後在藩多有善政九年王弘薨
又領揚州刺史十二年又領太子太傅義康性好吏職
銳意文案糾剔是非莫不精盡既專總朝權事决自己
生殺大事皆以錄命斷之凡所陳奏入無不可方伯以
下並委義康授用由是朝野輻湊勢傾天下義康亦自
彊不息無有懈倦府門每旦嘗有數百乘車雖復位卑
人微皆被引接加之聪識過人一聞必記嘗所暫遇終
身不忘稠人廣坐每標題所憶以示聪眀人益以此推
服之愛惜官爵未嘗以階級私人凡朝士有才用者皆
引入己府自下樂為竭力不敢欺負文帝有虛勞疾寢
頓積年每意有所想便覺心中痛裂屬纊者相繼義康
入侍醫藥盡心衛奉湯藥飲食非口所嘗不進或連夕
不寐彌日不觧衣内外衆事皆專决施行十六年進位
大將軍領司徒義康素無學術待文義者甚薄袁淑常
詣義康義康問其年答曰鄧仲華拜衮之歲義康曰身
不識也淑又曰陸機入洛之年義康曰身不讀書君無
為作才語見向其淺陋若此既闇於大體自謂兄弟至
親不須復存君臣形迹率心而行會無猜防私置僮六
千餘人不以言臺時四方獻饋皆以上品薦義康而以
次者供御上嘗冬月噉甘歎其形味並劣義康在坐曰
今年甘殊有佳者遣人還東府取丼大供御者三寸僕
射殷景仁為帝所寵與劉湛素善而意好晚乖湛常欲
因宰輔之權以傾景仁景仁為帝所保持義康屢言不
見用湛愈憤南陽劉斌湛之宗也有涉俗才用為義康
所知自司徒右長史擢為左長史從事中郎琅邪王履
主簿沛郡劉敬文祭酒魯郡孔允秀並以傾側自入見
帝疾篤皆謂宜立長君上嘗危殆使義康具顧命詔義
康還省流涕以告湛及景仁曰天下艱難詎是幼主所
御湛景仁不答而允秀等輙就尚書儀曹索晉咸康末
立康帝舊事義康不知也及帝疾瘳微聞之而斌等既
為義康所寵又見威權盡在宰相遂結為朋黨若有盡
忠奉國不同己者必構以罪黜每採拾景仁短長或虛
造同異以告湛自是主相之勢分内外之難結矣義康
欲以斌為丹陽尹啓陳其家貧上覺其旨義康言未卒
上曰以為吳郡後會稽太守羊元保求還義康又啓欲
以斌代之上時未有所擬倉卒曰我已用王鴻上以嫌
隙既成將致大禍十七年乃收劉湛又誅斌及大將軍
錄事參軍劉敬文并賊曹孔劭秀中兵邢懷眀主簿孔
允秀丹陽丞孔文秀司空從事中郎司馬亮烏程令盛
雲泰徙尚書庫部郎何默子餘姚令韓景之永興令顔
遥之湛弟黃門郎素斌弟給事中温於廣州王履廢於
家青州刺史杜驥勒兵殿内以備非常時義康入宿留
止中書省遣人宣旨告以湛等罪釁義康上表遜位改
授江州刺史出鎮豫章實幽之也停省十餘日桂陽侯
義融新渝侯義宗祕書監徐湛之往来慰視於省奉辭
便下渚上唯對之慟哭餘無所言上遣沙門慧琳視之
義康曰弟子有還理不慧琳曰恨公不讀數百卷書征
寇司馬蕭斌為義康所昵劉斌等䜛之被斥乃以斌為
諮議領豫章太守事無大小皆委之司空主簿謝綜素
為義康所狎以為記室左右愛念者並聽随從至豫章
辭州見許資奉優厚朝廷大事皆報示之義康未敗時
東府聽事前井水忽涌溢野雉江鷗並入所住齋前龍
驤參軍巴東令扶育上表申眀義康奏入即收付建康
賜死會稽長公主於兄弟為長帝所親敬上嘗就主宴
集甚懽主起再拜頓首悲不自勝上不曉其意起自扶
之主曰車子歲暮必不見容特乞其命因慟哭上亦流
涕舉手指蔣山曰必無此慮若違今誓便是負初寧陵
即封所飲酒賜義康曰會稽姊飲憶弟所飲餘令封送
車子義康小字也二十二年太子詹事范曄等謀反事
連義康有司奏收付法罪詔特宥大辟并子女並免為
庶人絶屬籍徙安成郡義康在安成讀漢史見淮南厲
王長事廢書歎曰前代乃有此我得罪為宜也二十四
年豫章胡誕世前吳平令袁惲等謀反欲奉戴義康太
尉江夏王義恭奏徙義康廣州奏可未發會魏軍至瓜
步天下騷動上慮有異志者或奉義康為亂孝武時鎮
彭城累啓宜早為之所尚書左僕射何尚之並以為言
二十八年正月遣中書舍人嚴麝齎藥賜死義康不肯
服曰佛教自殺不復得為人身乃以被掩殺之時年四
十三以侯禮葬安成郡子允元凶殺之孝武大眀四年
義康女玉秀等乞反葬舊塋詔聽之
江夏文獻王義恭幼而眀嶷姿顔端麗武帝特所鍾愛
諸子莫及也帝性儉諸子飲食不過五醆盤義恭求須
果食日中無算得未嘗噉悉以與旁人諸王未嘗敢求
求亦不得元嘉元年封江夏王六年授都督荆州刺史
義恭涉獵文義而驕奢不節既出藩文帝與書誡之曰
禮賢下士聖人垂訓驕侈矜尚先哲所去豁達大度漢
祖之德猜忌褊急魏武之累漢書稱衛青云大將軍遇
士大夫以禮與小人有恩西門安于矯性齊善關羽張
飛任偏同弊行已舉事深宜鑒此汝一月日自用不可
過三十萬若能省此益美西楚殷曠常宜早起接對賓
客園池堂觀計無須改作凡訊獄前一二日可取訊簿
密使劉湛輩粗共詳論慎無以喜怒加人能擇善者從
之美自歸己不可專志自决以矜獨燭之眀也刑獄不
可壅滯一月可更訊凡事皆應慎密名器深宜慎惜不
可妄以假人聲樂嬉游不宜令過宜數引見佐史非唯
臣主自應相見不數則彼我不親不親無因得盡人人
不盡何由具知衆事九年為南兖州刺史加都督鎮廣
陵十六年進位司空眀年彭城王義康有罪出藩徵義
恭為侍中都督揚南徐兖三州司徒錄尚書事領太子
太傅給班劒二十人置佐領兵二十一年進太尉領司
徒義恭小心且戒義康之失雖為總錄奉行文書而已
文帝安之年給相府錢二千萬他物稱此而義恭性奢
用常不足文帝又别給錢年至千萬時有獻五百里馬
者以賜義恭二十七年文帝欲有事河洛義恭總統羣
帥出鎮彭城及魏軍至瓜步義恭與孝武閉城自守初
魏軍深入上慮義恭不能固彭城備加誡勅義恭答曰
臣雖未能臨瀚海濟居延庶免劉仲奔逃之恥及魏軍
至義恭果欲走頼衆議得停降號驃騎將軍開府儀同
三司魯郡孔子舊廟有栢樹二十四株歷漢晉其大連
抱有二株先倒折土人崇敬莫之敢犯義恭悉遣伐取
父老莫不歎息又以夲官領南兖州刺史加都督移鎮
旴眙修館宇擬東城二十九年冬還朝上以御所乘蒼
鷹船上迎之遭太妃憂改授大將軍南徐州刺史還鎮
東府元凶肆逆其日劭急召義恭先是詔召太子及諸
王慮有詐妄致害者召皆有人至是義恭求常所遣傳
詔劭遣之而後入義恭凡府内兵仗並送還臺進位太
保孝武入討劭疑義恭異志使入尚書下省分諸子住
神虎門外侍中下省孝武前鋒至新亭劭挾義恭出戰
故不得自拔戰敗義恭單馬南奔劭大怒遣始興王濬
殺義恭十二子義恭既至勸孝武即位授太尉錄尚書
六條事假黃鉞事寧進位太傅領大司馬增班劒為三
十人以在藩所服玉環大綬賜之上不欲致禮太傅諷
有司奏天子不應加拜從之及立太子東宫文案使先
經義恭及南郡王義宣等反又加黃鉞白直百人入六
門事平以臧質七百里馬賜義恭孝武以義宣亂逆由
於彊盛欲削王侯義恭希旨請省錄尚書上從之又與
驃騎大將軍竟陵王誕奏陳貶損之格九條詔外詳議
於是有司奏九條之格猶有未盡更加附益凡二十四
條大抵聽事不得南向坐施帳國官正冬不得跣登國
殿公主妃傳令不得朱服輿不得重掆鄣扇不得雉尾
劒不得鹿盧形槊眊不得孔雀白&KR0769;夾轂隊不得絳襖
平乘誕馬不得過二疋歌伎不得綵衣舞伎正冬著袿
衣不得粧面諸妃主不得著緄帶信幡非臺省官悉用
絳郡縣内史相及封内長官於其封君罷官則不復追
敬不稱臣諸鎮常行車前不過六隊刀不得過銀銅餙
諸王女封縣主諸王子孫襲封王之妃及封侯者夫人
行並不得鹵簿諸王子繼體為王者婚葬吉凶悉依諸
國公侯之禮不得同皇弟皇子車輿非軺車不得油幢
平乘船皆下兩頭作露平形不得擬象龍舟詔可孝建
二年為揚州刺史加入朝不趨贊拜不名劒履上殿固
辭殊禮義恭撰要記五卷起前漢訖晉太元表上之詔
付祕閣時西陽王子尚有盛寵義恭觧揚州以避之乃
進位太宰領司徒義恭常慮為孝武所疑及海陵王休
茂於襄陽為亂乃上表稱諸王貴重不應居邊有州不
須置府其餘制度又多所減省時孝武嚴暴義恭慮不
見容乃卑辭曲意阿會皆有容儀每有祥瑞輙上賦頌
大眀元年有三脊茅生石頭西岸又勸上封禪帝甚悦
及孝武崩遺詔義恭觧尚書令加中書監柳元景領尚
書令入住城内事無巨細悉關二公大事與沈慶之參
决若有軍旅可為總統尚書中事委顔師伯外監所統
委王元謨前廢帝即位復錄尚書夲官如故尚書令柳
元景即夲號開府儀同三司領兵置佐又增義恭班劒
為四十人更申殊禮之命固辭殊禮義恭性嗜不常與
時移變自始至終屢遷第宅與人游欵意好亦多不終
而奢侈無度不愛財寳左右親幸者一日乞與或至一
二百萬小有忤意輙追奪之大眀時資供豐厚而用常
不足賖市百姓物無錢可還民有通辭求錢者輙題後
作原字善騎馬觧音律遊行或二三百里孝武恣其所
之東至吳郡登虎邱山又登無錫縣烏山以望太湖大
眀中撰國史孝武自為義恭作傳及永光中雖任居宰
輔而承事近臣戴法興等常若不及前廢帝狂悖無道
義恭元景等謀欲廢立廢帝親率羽林兵於第害之并
其四子斷析義恭支體分裂腹胃挑取眼睛以蜜漬之
以為鬼目粽眀帝定亂令書追崇侍中都督中外諸軍
丞相領太尉中書監錄尚書事王如故給九旒鸞輅虎
賁班劒百人前後部羽葆鼓吹輼輬車泰始三年又詔
陪祭廟庭
南郡王義宣生而舌短澁於言論元嘉元年年十二封
竟陵王都督南兖州刺史遷中書監中軍將軍時竟陵
羣蠻充斥役刻民𣪚改封南譙王十三年出為江州刺
史加都督初武帝以荆州上流形勝地廣兵彊遺詔諸
子次第居之謝晦平後以授彭城王義康義康入相次
江夏王義恭又以臨川王義慶宗室令望且臨川烈武
王有大功於社稷義慶又居之其後應在義宣上以義
宣人才素短不堪居上流十六年以衡陽王義秀代義
慶而以義宣為南徐州刺史而會稽公主每以為言上
遲回久之二十一年乃以義宣都督七州諸軍事車騎
將軍荆州刺史義宣至鎮勤自課厲政事修理白晳美
須眉身長七尺五寸腰帶十圍多畜嬪媵後房千餘尼
媪數百男女三十人皆崇餙綺麗費用殷廣進位司空
改侍中二十七年魏軍南侵義宣慮寇至謀欲奔上眀
及魏軍退文帝詔之曰善修民務不須營潜逃計也遷
司徒揚州刺史侍中如故元凶弑立以義宣為中書監
領司徒義宣聞之即時起兵徵聚甲卒傳檄遠近會孝
武入討義宣遣參軍徐遺寳率衆三千助為前鋒及孝
武即位以義宣為中書監都督揚豫二州丞相錄尚書
六條事揚州刺史加羽葆鼔吹給班劒四十人改封南
郡王追謚義宣所生為獻太妃封次子宜陽侯愷為南
譙王義宣固辭内任及愷王爵於是改授都督八州諸
軍事荆湘二州刺史持節侍中丞相如故降愷為宜陽
縣王將佐已下並加賞秩義宣在鎮十年兵彊財富既
首創大義威名著天下凡所求欲無不畢從朝廷所下
制度意所不同者一不遵奉嘗獻孝武帝酒先自酌飲
封送所餘其不識大體如此初臧質隂有異志以義宣
凡弱易可傾移欲假手為亂以成其奸自襄陽往江陵
見義宣便盡禮乃至江州每密信說義宣以為有大才
負大功挾震主之威自古尠有全者宜在人前早有處
分不爾一旦受禍悔無所及義宣隂納其言而孝武閨
庭無禮與義宣諸女滛亂義宣因此發怒密治舟甲尅
孝建元年秋冬舉兵報豫州刺史魯爽兖州刺史徐遺
寳使同爽狂酒失旨其年正月便反遣府戶曹送版以
義宣補天子并送天子羽儀遺寳亦勒兵向彭城義宣
及臧質狼狽起兵二月加都督中外諸軍事置左右長
史司馬使僚佐悉稱名遣使奉表以姦臣交亂圖傾宗
社輙徵召甲卒戮此凶醜詔答之太傅江夏王義恭又
與義宣書諭以禍福義宣移檄諸州郡遣參軍劉諶之
尹周之等率軍下就臧質雍州刺史朱修之起兵奉順
義宣率衆十萬發自江陵舳艦數百里是日大風船垂
覆沒僅得入中夏口以第八子慆為輔國將軍荆州刺
史以司馬竺超民輔之留鎮江陵遣魯爽弟秀及朱曇
韶萬餘人北討朱修之秀初至江陵見義宣既出拊膺
曰阿兄誤人事乃與癡人共作賊今年敗矣義宣至尋
陽與質俱下質為前鋒至鵲頭聞徐遺寳敗魯爽於小
峴授首相視失色孝武使鎮北大將軍沈慶之送爽首
示義宣并書與義宣質等上先遣豫州刺史王元謨舟
師頓梁山洲内東西兩岸為却月城營柵甚固撫軍柳
元景據姑熟為大統偏師鄭琨武念戍南浦質徑入梁
山去元謨一里許結營義宣屯蕪湖五月十九日西南
風猛質乘風順流攻元謨西壘冗從僕射胡子友等戰
失利棄壘度就元謨質又遣將龐法起率數千兵趣南
浦仍使自後掩元謨與琨念相遇法起戰大敗赴水死
略盡義宣至梁山質上出軍東岸攻元謨元謨分遣游
擊將軍桓護之竟陵太守薛安都出壘奮擊大敗質軍
軍人一時投水護之等因風縱火焚其舟乘風勢猛盛
烟熖覆江義宣時屯西岸火延燒其營殆盡諸將乘風
火之勢縱兵攻之衆一時奔潰義宣與質相失各單舸
迸走東人士庶並歸順西人與義宣相随者船舸猶有
百餘義宣女先適臧質子比過尋陽入城取女載以西
奔至江夏聞巴陵有軍被抄斷回入涇口步向江陵衆
𣪚且盡左右唯有十許人脚痛不能復行就民間僦露
車自載無復食緣道求告至江陵郭外竺超民具羽儀
兵衆迎之時帶甲尚萬餘人義宣既入城仍出聽事見
客左右翟靈寳誡使撫慰衆賓以臧質違旨授之宜用
致失利今治兵繕甲更為後圖昔漢高祖敗終成大業
而義宣誤云項羽千敗衆咸掩口而笑魯秀竺超民等
猶為之爪牙欲收合餘燼更圖一决而義宣昏墊無復
神守入内不得出左右腹心相率奔叛魯秀北走義宣
不復自立欲随秀去乃於内戎服盛糧糗帶佩刀擕其
息慆及所愛妾五人皆著男子服相随城内擾亂白刃
交横義宣大懼落馬仍便步地超民送至城外更以馬
與之超民還守城義宣冀及秀望諸將送北入魏既失
秀所在未出郭將士逃盡唯餘慆及五妾兩黃門而已
夜還向城入南郡空廨無牀蓆地至旦遣黃門報超民
超民遣故車一乘載送刺姦義宣止獄戶外坐地歎曰
臧質老奴誤我始與五妾俱入獄五妾尋被遣出義宣
號泣語獄吏曰常日非苦今日分别始是苦大司馬江
夏王義恭諸公王八座與荆州刺史朱修之書言義宣
反叛便宜專戮書未達修之已至江陵於獄盡之孝武
聽還葬舊墓長子恢年十一拜南譙王世子晉氏過江
不置城門校尉及衛尉官孝武欲重城禁故復置衛尉
卿以恢為侍中領衛尉衛尉之置自恢始也義宣反錄
付廷尉自殺恢弟愷字景穆生而飬於宫中寵均王子
十歲封宜陽侯孝武時進爵為王義宣反問至愷於尚
書寺内着婦人衣乘問訊車投臨汝公孟詡詡於妻室
内為地窟藏之事覺并詡誅其餘並為修之所殺
衡陽文王義季幼而夷簡無鄙近之累文帝為荆州武
帝使随往由是特為文帝所愛元嘉元年封衡陽王十
六年代臨川王義慶為都督荆州刺史先是義慶在任
遇巴蜀擾亂師旅應接府庫空虛義季畜財節用數年
還復充實隊主續豐母老家貧無以為飬遂不食肉義
季哀其志給豐母月米二斛錢一千并制豐噉肉義季
素拙書上聽使人書啓事唯自署名而已嘗大蒐於郢
有老父帶苫而耕命左右斥之老人擁耒而對曰昔楚
子盤游受譏令尹今陽和扇氣播厥之始一日不作民
失其時大王馳騁為樂驅斥老夫非勸農之意義季止
馬曰此賢者也命賜之食老人曰吁願大王均其賜也
苟不奪民時則一州皆享王賜老人不偏受其私也斯
飯也不敢當問其名不言而退義季素嗜酒自彭城王
義康廢後遂為長夜之飲略少醒日文帝詰責曰此非
唯廢傷事業亦自損性皆汝所諳近長沙兄弟皆緣此
致故將軍蘇徵耽酒成疾旦夕待盡一門無此酣法汝
於何得之義季雖奉旨酣縱如初遂以成疾二十一年
徵為征北大將軍開府儀同三司南兖州刺史加都督
發州之日帷帳器服諸應随刺史者悉留之荆楚以為
美談二十二年遷徐州刺史眀年魏攻邊北州擾動義
季慮禍不欲以功勤自業無他經略唯飲酒而已文帝
又詔責之二十四年薨於彭城時年三十二太尉江夏
王義恭表觧職迎喪不許上遣東海王禕迎喪追贈司
空傳國至孫齊受禪國除
文帝十九男
文帝十九男元皇后生元凶劭潘淑妃生始興王濬路
淑媛生孝武帝吳淑儀生南平穆王鑠高脩儀生廬陵
昭王紹殷修華生竟陵王誕曹偼伃生建平宣簡王宏
陳脩容生東海王禕謝容華生晉熙王昶江脩容生武
昌王渾沈婕伃生眀帝楊美人生始安王休仁邢美人
生山陽王休祐蔡美人生海陵王休茂董美人生鄱陽
哀王休業顔美人生臨慶冲王休倩陳美人生新野懷
王夷父荀美人生桂陽王休範羅美人生巴陵哀王休
若紹出繼廬陵王義真
元凶劭字休遠文帝長子也帝即位生劭時上猶在諒
闇故祕之元嘉三年閏正月方云劭生自上代以来未
有人君即位後皇后生太子唯殷帝乙既踐阼正妃生
紂至是又有劭焉始生三日帝往視之簮帽甚堅無風
而墜于劭側上不悦初命之曰劭在文為召刀後惡焉
改刀為力年六歲拜為皇太子中庶子二率入直永福
省為更築宫制度嚴厲年十二出居東宫納黃門侍郎
殷淳女為妃十三加元服好讀史傳尤愛弓馬及長美
鬚眉大眼方口身長七尺四寸親覽宫事延接賓客意
之所欲上必從之東宫置兵與羽林等十七年拜劭京
陵大將軍彭城王義康竟陵王誕桂陽侯義融並從二
十七年上將北伐劭與蕭思話固諫不從魏太武至瓜
步京邑震駭劭出鎮石頭總統水軍善於撫御上登石
頭城有憂色劭曰不斬江湛徐湛之無以謝天下上曰
北伐自我意不關二人但湛等不異耳由是與江徐不
平上時務夲業勸課耕桑使宫内皆蠶欲以諷勵天下
有女巫嚴道育夫為劫坐沒入奚官劭姊東陽公主應
閤婢王鸚鵡白公主言道育通靈能役使鬼物主乃白
上託云善蠶求召入道育既入乃言所奉天神當賜符
應時主夕卧見流光相随狀若螢火遂入巾箱化為雙
珠圓青可愛於是主及劭並信惑之始興王濬素佞事
劭並多過失慮上知使道育祈請欲令過不上聞歌儛
咒詛不捨晝夜道育輙云自上天陳請必不泄露劭等
敬事號曰天師後遂為巫蠱刻玉為上形像埋於含章
殿前初東陽公主有奴陳天興鸚鵡飬以為子而與之
滛通鸚鵡天興及寧州所獻黃門慶國並與巫蠱事劭
以天興補墜主後東陽公主薨鸚鵡應出嫁劭慮言語
泄與濬謀之時吳興沈懷遠為濬府佐見待異常乃嫁
鸚鵡與懷遠為妾不啓上慮事泄因臨賀公主微言之
上後知天興領隊遣閹人奚承祖讓劭曰汝間用隊主
副盡是奴邪欲嫁者又嫁何處劭答南第昔屬天興求
將吏驅使視形容粗健便兼隊副下人欲嫁者猶未有
處時鸚鵡已嫁懷遠矣劭懼以書告濬并使報臨賀主
上若問嫁處當言未定濬答書曰啓此事多日今始見
問當是有感發之者計臨賀故不應翻覆言語自生寒
熱也此姥由来挾兩端難可孤保正爾自問臨賀冀得
審實也其若見問當作依違答之天興先署佞人府位
不審監上當無此簿領可急宜撻之殿下已見王未宜
依此具令嚴自躬上啓聞彼人若為不己政可促其餘
命或是大慶之漸凡劭濬相與書類如此所言皆為名
號謂上為彼人或以為其謂太尉江夏王義恭為佞人
東陽主第在西掖門外故云南第王即鸚鵡姓躬上啓
聞者令道育上天白天神也鸚鵡既適懷遠慮與天興
私通事泄請劭殺之劭密使人害天興既而慶國謂宣
傳往来唯有二人天興既死慮將見及乃具以其事白
上上驚惋即遣收鸚鵡封籍其家得劭濬手書數百紙
皆咒詛巫蠱之言又得所埋上形像於宫内道育叛亡
捕求不得上詰責劭濬劭濬惶懼無辭唯陳謝而己道
育變服為尼逃匿東宫濬往京口又以自随或出止民
張旿家上謂江夏王義恭曰常見典籍有此謂之傳空
言不意親覩若劭南面之日非復我及汝事汝兒子多
將来遇此不幸耳先是二十八年彗星起畢昂入太微
掃帝座端門滅翼軫二十九年螢惑逆行守氐自十一
月霖雨連雪陽光罕曜時道士范材修練形術是歲自
言死期如期而死既殯江夏王義恭疑其仙也使開棺
視之首如新刎血流于背上聞而惡焉三十年正月大
風飛霰且雷上憂有竊發輙加劭兵東宫實甲萬人其
年二月濬自京口入朝當鎮江陵復載道育還東宫欲
將西上有告上云京口人張旿家有一尼服食出入征
北内似是嚴道育上使掩得二婢云道育随征北還都
上謂劭濬已當斥遣道育而猶與往来惆悵駭惋乃欲
廢劭賜濬死初濬母卒命潘淑妃飬以為子淑妃愛濬
濬心不附妃被寵上以謀告之妃具以告濬濬報劭劭
因是有異謀每夜輙饗將士或親自行酒密與腹心隊
主陳叔兒齋帥張超之任建之謀之其月二十一日夜
詐作上詔云魯秀謀反汝可平眀率衆入因使超之等
集素所飬士二千餘人皆被甲云有所討宿召前中庶
子右軍長史蕭斌及左衛率袁淑中舍人殷仲素左積
弩將軍王正見並入告以大事自起拜斌等因流涕衆
並驚愕眀旦劭以朱衣加戎服上乘畫輪車與蕭斌同
載衛從如常入朝儀從萬春門入舊制東閣隊不得入
城劭語門衛士云受勅有所收討令後隊速来張超之
等數十人馳入雲龍東中華門及齋閤拔刀徑上合殿
上其夜與尚書僕射徐湛之屏人語至旦燭猶未滅直
衛兵尚寢門階戶席並無侍衛上以几自鄣超之手行
弑上五指俱落并殺湛之劭進至合殿中閤文帝已崩
出坐東堂蕭斌執刀侍直呼中書舍人顧瑕瑕懼不時
出及至問曰欲共見廢何不早啟未及答斬之遣人於
崇禮闥殺吏部尚書江湛文帝左細仗主卜天與攻劭
於東堂見殺又使人入殺潘淑妃剖其心觀其邪正使
者阿旨答曰心邪劭曰邪佞之心故宜邪也又殺文帝
親信左右數十人急召始興王濬率衆屯中堂劭即偽
位百僚至者裁數十人乃為書曰徐湛之弑逆吾勒兵
入殿已無所及今罪人斯得元凶克殄可大赦天下改
元嘉三十年為太初元年素與道育所定也初使蕭斌
作詔斌辭以不文乃使侍中王僧綽為之舊制踰年改
元劭問僧綽僧綽曰晉惠帝即位便改元劭喜而從之
始文帝未崩前一日甲夜太史奏東方有急兵其禍不
測宜列萬人兵於太極前殿可以消灾上不從及劭弑
逆聞而歎曰幾誤我事乃問太史令曰我得幾年對曰
得十年退而語人曰十旬耳劭聞而怒歐殺之即位訖
便稱疾還入永福省然後遷大行皇帝升太極殿以蕭
斌為尚書僕射何尚之為司空大行大歛劭辭疾不敢
出先給諸處兵仗悉收還武庫遣人謂魯秀曰徐湛之
常欲相危我以為卿除之使秀與屯騎校尉龐秀之對
掌軍隊以侍中王僧達為吏部尚書司徒左長史何偃
為侍中成服日劭登殿臨靈號慟不自持博訪公卿詢
求政道遣使分行四方分浙江以東五郡為會州省揚
州立司隸校尉以殷仲素補之以大將軍江夏王義恭
為太保司徒南譙王義宣為太尉荆州刺史始興王濬
進號驃騎將軍王僧綽以先豫廢立見誅長沙王瑾弟
楷臨川王煜桂陽候覬新渝候玠並以宿恨死禮官希
旨謚文帝不敢盡美稱謚曰中宗景皇帝及聞孝武及
南譙王義宣随王誕等諸方鎮並舉義悉取諸王於城
内移江夏王義恭住尚書下舍分義恭諸子住侍中下
省四月立妻殷為皇后孝武檄至數劭罪惡劭自謂素
習武事語朝士曰卿等助我理文書勿措意戎陣若有
寇難吾當自出唯恐賊人不敢動耳中外戒嚴防孝武
世子於侍中省南譙王義宣諸子於太倉空屋劭使濬
與孝武書言上親御六師太保執鉞臨統吾與烏羊相
尋即道上聖恩每厚法師令在殿内住想弟欲知消息
故及烏羊者南平王鑠法師孝武世子小名也劭欲殺
三鎮士庶家口江夏王義恭何尚之說曰凡舉大事不
顧家口且多是驅廹今欲誅其餘累政足堅彼意耳劭
乃下書一無所問濬及蕭斌勸劭勒水軍自上决戰不
爾則保據梁山江夏王義恭慮義兵倉卒船舫陋小不
宜水戰乃進策以為宜以逸待之若遠出梁山則京都
空弱東軍乘虛容能為患若分力兩赴則兵𣪚勢離不
若飬銳待期劭善其議蕭斌厲色曰南中郎二十年少
能建如此大事豈復可量沈慶之甚諳軍事柳元景宗
慤屢嘗立功形勢如此實非小敵唯及人情未離尚可
决力一戰端坐臺城何由得久今主相咸無戰意豈非
天也劭不納劭疑朝廷舊臣不為己用厚撫王羅漢魯
秀悉以兵事委之多賜珍玩美色以悦其志羅漢先為
南平王鑠右軍參軍劭以其有將略故委以心膂焉或
勸劭保石頭城者劭曰昔人所以固石頭俟諸侯勤王
耳我若守此誰當見救唯應力戰决之日日自出行軍
慰勞將士使有司奏立子偉之為皇太子二十一日義
軍至新亭劭使蕭斌率魯秀王羅漢等精兵萬人攻新
亭壘劭登朱雀門躬自督戰將士懷劭重賞皆為之力
戰將克而魯秀鳴退鼓軍乃止為柳元景所乘故大敗
劭又率腹心同惡自来攻壘元景復破之禇湛之擕二
子與檀和之同歸順劭懼走還臺城其夜魯秀又南奔
二十五日江夏王義恭又單馬南奔劭遣濬殺義恭諸
子以輦迎蔣侯神像於宫内稽顙乞恩拜為大司馬封
鍾山郡王蘇侯為驃騎將軍使南平王鑠為祝文罪狀
孝武二十七日臨軒拜其子偉之為皇太子百官皆戎
服劭獨衮衣下書大赦天下唯孝武劉義恭義宣誕不
在原例五月三日魯秀等募勇士五百人攻大舫鉤得
一舶王羅漢昏酣作妓聞官軍已度驚惶放仗歸降是
夜劭閉守六門於門内鑿塹立柵以露車為樓城内沸
亂將吏並踰城出奔劭使詹叔兒燒輦及衮冕服蕭斌
聞大舫不守惶窘不知所為宣令所統皆使觧甲尋戴
白幡来降即於軍門伏誅四日劭腹心白直諸同逆先
屯閶闔門外並走還入殿程天祚與薛安都副譚金因
而乘之即得俱入臧質將大軍從廣莫門入同會太極
殿前即斬太子左衛率王正見建平東海等七王並號
哭俱出劭穿西垣入武庫井中隊副高禽執之濬率左
右數十人與南平王鑠於西眀門出俱南奔於越城遇
江夏王義恭濬下馬曰南中郎今何在義恭曰己君臨
萬國又稱字曰虎頭来得無晚乎義恭曰恨晚又曰故
當不死義恭曰可詣行闕請罪又曰未審猶能得一職
自效不義恭又曰此未可量勒與俱自歸命於馬上斬
首濬字休眀將産之夕有鵩鳥鳴於屋上聞者莫不惡
之元嘉十三年年八歲封始興王二十六年出為征北
將軍南徐兗二州刺史濬少好文籍資質端妍母潘淑
妃有盛寵時六宫無主潘專總内政濬人才既美母又
至愛文帝甚所留心與建平王宏侍中王僧綽中書郎
蔡興宗等並以文義往復初元皇后性忌以潘氏見幸
恚恨致崩故劭深疾潘氏及濬濬慮將来受禍乃曲意
事劭劭與之遂善又多有過失屢為上所讓憂懼乃與
劭共為巫蠱後出鎮京口乃因員外𣪚騎侍郎徐爰求
鎮江陵又求助於尚書僕射徐湛之而尚書令何尚之
等咸謂濬太子次弟不應遠出上以上流之重宜有至
親故以濬為衛將軍開府儀同三司荆州刺史加都督
領護南蠻校尉濬入朝遣還京口為行留處分至京口
數日而巫蠱事發時二十九年七月也上惋歎彌日謂
潘淑妃曰太子圖富貴更是一理虎頭復如此非復思
慮所及汝母子豈可一日無我邪眀年荆州事方行二
月濬還朝十四日臨軒受拜其日藏嚴道育事發眀旦
濬入謝上容色非常其夕即加詰問濬唯謝罪潘淑妃
抱濬泣曰汝始咒詛事發猶冀刻己思愆何意忽藏嚴
道育今日用活何為可送藥来吾當先自取盡不忍見
汝禍敗濬奮衣去曰天下事尋自判必不上累劭入弑
之旦濬在西州府舍人朱法瑜曰臺内呌喚宫門皆閉
道上傳太子反未測禍變所至濬陽驚曰今當奈何濬
未得劭信不知事之濟否搔擾不知所為將軍王慶曰
今宫内有變未知主上安危預在臣子當投𬒮赴難濬
不聽俄而劭遣張超之馳馬召濬濬問狀訖即戎服乘
馬而去朱法瑜固止濬濬不從至中門王慶又諫不宜
從逆濬曰皇太子有令敢復言者斬及入見劭勸劭殺
荀赤松等劭謂濬曰潘淑妃為亂兵所害濬曰此是下
情由来所願其悖逆如此劭將敗勸劭入海輦珍寳繒
帛下船及劭入井高禽於井出之劭問天子何在禽曰
至尊近在新亭將劭至殿前臧質見之慟哭劭曰天地
所不覆載丈人何為見哭質因辯其逆狀答曰先朝當
見枉廢不能作獄中囚問計於蕭斌斌見勸如此又語
質曰可得為乞遠徙不質曰主上近在航南自當有處
分縛劭馬上防送軍門及至牙下據鞍顧望太尉江夏
王義恭與諸王共臨視之義恭曰我背逆歸順有何大
罪頓殺吾十二兒劭曰殺諸弟此一事負阿父江湛妻
庾氏乘車罵之龐秀之亦加誚讓劭厲聲曰汝背復何
煩耳先殺其四子劭語南平王鑠曰此何有哉乃斬於
牙下臨刑歎曰不圖宋室一至於此劭濬及其子並梟
首大航暴尸於市劭妻殷氏賜死於廷尉臨刑謂獄丞
江恪曰汝家骨肉相殘何以枉殺天下無罪人恪曰受
拜皇后非罪而何殷氏曰此權時耳當以鸚鵡為后也
濬妻禇氏丹陽尹湛之之女湛之南奔之始即見離絶
故免於誅其餘子女妾媵並於獄賜死投劭濬首於江
其餘同逆及王羅漢等皆伏誅張超之聞兵入遂至合
殿故基正於御床之所為亂兵所殺剖腹刳心臠割其
肉諸將生噉之焚其頭骨時不見傳國璽問劭云在嚴
道育處就取得之道育鸚鵡並都街鞭殺於石頭四望
山焚其尸揚灰于江毁劭東宫所住齋汚瀦其處封高
禽為新陽縣男追贈潘淑妃為長寧國夫人置守冡偽
司隸校尉殷冲丹陽尹殷弘並賜死冲為劭草立符文
又妃叔父弘為劭簡配兵士盡其心力故也
南平穆王鑠字休元文帝第四子也元嘉十六年年九
歲封南平王少好學頗有文才未弱冠擬古三十餘首
時人以為亞迹陸機二十二年為南豫州刺史加都督
時文帝方事外略罷南豫州併夀陽以鑠為豫州刺史
領安蠻校尉二十六年魏太武圍汝南懸瓠城行汝南
太守陳憲保城自固魏人作高樓施弩射城内城内負
戶以汲又毁佛圖取金像以為大鉤施之衝車端以牽
樓堞城内有一沙門頗有機思輙設竒以應之魏人以
蝦蟇車填塹肉薄攻城死者與城等遂登尸以陵城憲
銳氣愈奮戰士無不一當百殺傷萬計汝水為之不流
相拒四十餘日鑠遣安蠻司馬劉康祖與寧朔將軍臧
質救之魏人燒攻具而退元凶弑立以鑠為侍中錄尚
書事劭迎蔣侯神於宫内疏孝武年諱厭呪祈請假授
位號使鑠造策文及義軍入宫鑠與濬俱歸孝武濬即
伏法上迎鑠入宫當時倉卒失國璽事寧更鑄給之進
侍中司空領兵置佐以國哀未闋讓侍中鑠既歸義最
晚常懷憂懼每於眠中蹶起坐與人語亦多謬僻語家
人云我自覺無復魂守鑠為人負才狡競每與兄弟計
度藝能與帝又不能和食中遇毒尋薨贈司徒加以楚
穆之謚三子敬猷敬深敬先敬深封南安縣侯敬先繼
廬陵王紹前廢帝景和末召鑠妃江氏入宫命左右於
前逼之江氏不受命謂曰若不從當殺汝三子江氏猶
不從於是遣使於第殺敬猷敬深敬先等鞭江氏一百
其夕廢帝亦殞眀帝即位追贈敬猷侍中謚曰懷改封
孝武等十八子臨賀王子産字孝仁為南平王繼鑠後
未拜被殺泰始五年立晉安王休祐第七子宣曜為南
平王未幾休祐死宣曜被廢還夲後廢帝元徽元年立
衡陽恭王嶷第二子伯玉為南平王繼鑠後昇眀三年
被誅
竟陵王誕字休文文帝第六子也元嘉二十年年十一
封廣陵王二十六年為雍州刺史加都督以廣陵凋敝
改封随郡王上欲大舉侵魏以襄陽外接關河欲廣其
資力乃罷江州軍府文武悉配雍州湘州入臺租税雜
物悉給襄陽及大舉北侵命諸藩並出師莫不奔敗唯
誕遣中兵柳元景克弘農關陜多獲首級元凶弑立以
揚州浙江西屬司隸校尉浙江東五郡立會州以誕為
刺史孝武入討遣寧朔將軍顧彬之受誕節度誕遣參
軍劉季之舉兵與彬之并遇劭將華欽庾遵於曲阿之
奔牛塘大敗之事平以誕為荆州刺史加都督衛將軍
開府儀同三司誕以位號與濬同惡之請求回改乃進
號驃騎將軍加班劒二十人南譙王義宣不肯就徵以
誕為侍中驃騎大將軍揚州刺史開府如故改封竟陵
王誕性恭和得士庶之心頗有勇略眀年義宣舉兵反
有荆江兗豫四州之力勢震天下孝武即位日淺朝野
大懼上欲奉乘輿法駕以迎義宣誕固執不可曰奈何
持此座與人帝乃加誕節仗士五十人出入六門上流
平定誕之力也帝初討元凶誕在雍州豫同舉兵有奔
牛之捷至是又有殊勲上性多猜頗相疑憚而誕造立
第舍窮極工巧園池之美冠於一時多聚材力之士實
之第内精甲利器莫非上品上意愈不平孝建二年以
司空太子太傅出為都督南徐州刺史上以京口去都
密邇猶疑之大眀元年秋又出為南兗州刺史加都督
誕既知見猜亦潜為之備至廣陵因魏深入邊修城隍
聚糧練甲嫌隙既著道路常云誕反自是屢有人告誕
圖逆及巫覡咒詛之事誕輙賊殺告者事皆聞上三年
四月上使有司奏誕罪惡宜絶屬籍削爵土收付法獄
上不許有司又固請乃貶爵為侯遣令之國上將謀誕
以義興太守桓閬為兗州刺史配以羽林禁兵遣給事
中戴眀寳随閬襲誕使閬以之鎮為名閬至廣陵誕未
悟也眀寳夜報誕典籖蔣成使為内應成以告府舍人
許宗之宗之告誕誕驚起召錄事參軍王璵之曰我何
罪於天以至此斬蔣成勒兵自衛遣腹心率壯士擊眀
寳等破之閬即遇害眀寳逃自海陵界還上遣車騎大
將軍沈慶之討誕誕焚燒郭邑驅居民百姓悉使入城
分遣書檄要結遠近誕奉表投之城外自理於國無負
并言帝宫闈之醜帝忿誕深切凡誕左右腹心同籍朞
親並誅之死者千數車駕出頓宣武堂内外纂嚴誕將
前後出戰者多降誕見衆軍大集欲棄城北走行十餘
里衆並不欲去請誕誕乃還城五月十九日有流星大
如斗尾長十餘丈從西北来墜城内是謂天狗占曰天
狗所下有伏尸流血誕又遣兵出戰皆敗廣陵舊城不
開南門云開者不利其主至誕乃開焉彭城邵領宗在城内
隂結死士欲襲誕先欲布誠於慶之乃說誕求為間諜
見許領宗既出致誠畢復還城内事泄誕鞭二百考問
不伏遂支觧之上遣送章二紐其一曰竟陵縣開國侯
食邑千戶募賞禽誕其二曰建興縣男食邑三百戶募
賞先登若克外城舉一鋒克内城舉兩烽禽誕舉三烽
值夏雨不得攻城及晴攻又不克上怒將自濟江七月
二日慶之進軍克其外城乘勝又克小城誕聞軍入趣
後園墜水引出斬之傳首建業時年二十七因葬廣陵
貶姓留氏帝命城中無大小悉斬之慶之執諫自五尺
以下全之於是同黨悉伏誅城内女口為軍賞男丁殺
為京觀死者尚數千人每風晨雨夜有號哭之聲誕母
殷妻徐並自殺追贈殷長寧國淑妃初誕為南徐州刺
史在京口夜大風飛落屋瓦城門鹿牀倒覆誕心惡之
及遷鎮廣陵將入城衝風暴起揚塵晝晦又嘗中夜閑
坐有赤光照室見者駭愕誕左右侍直眠中夢人告之
曰官須頭髮為矟眊既覺則已失髻如此者數十人誕
甚怪懼大眀二年發人築廣陵城誕循行有人于輿揚
聲大罵曰大兵尋至何以辛苦百姓誕使執之問其本
末答曰姓夷名孫家在海陵天公與道佛先議欲燒除
此間人道佛苦諫彊得至今大禍將至何不立六慎門
誕問六慎門云何答曰古有言禍不過六慎門誕以其
言狂悖殺之又五音士忽狂易見鬼驚怖啼哭曰外軍
圍城城上張白布帆誕執錄二十餘日乃殺城䧟之日
雲霧晦冥白虹臨北門亘屬城内八年前廢帝即位義
陽王昶為徐州刺史道經廣陵至墓盡哀表請改葬誕
詔葬誕及妻子並以庶人禮眀帝泰始四年又改葬祭
以少牢王璵之者琅邪人有才局其五子悉在建業璵
之嘗乘城慶之縳其五子示而招之許以富貴璵之曰
吾受主王厚恩不可以二心三十之年未獲死所耳安
可以私親誘之五子號呌於外呼其父及城平慶之悉
撲殺之
建平宣簡王宏字休度文帝第七子也早喪母元嘉二
十一年年十一封建平王宏少而閑素篤好文籍文帝
寵愛殊常為立第於雞籠山盡山水之美建平國職高
他國一階歷位中護軍中書令元凶弑立以宏為丹陽
尹孝武入討劭錄宏殿内自拔莫由孝武先嘗以一手
版與宏宏遣親信周法道齎手版詣孝武事平以為尚
書左僕射使奉迎太后還加中軍將軍中書監宏為人
謙儉周慎禮賢接土眀曉事機上甚信仗之轉尚書令
宏少多病求觧尚書令尋即夲號開府儀同三司未拜
薨時年二十五贈司徒上痛悼甚至每朔望出臨靈自
為墓誌銘及誄五年益諸弟國各千戶薨者不在其例
唯宏追益子景素嗣景素少愛文義有父風累遷領軍
南徐州刺史加都督時文帝諸子並盡衆孫唯景素為
良桂陽王休範為逆景素雖纂嚴集衆以赴朝廷為名
而隂懷兩端及事平進號鎮北將軍景素好文章書籍
招集才義之士傾身禮接以收名譽由是朝野翕然莫
不屬意焉後廢帝狂凶失道内外皆謂景素宜當神器
唯廢帝所生陳氏親戚疾忌之而楊運長阮佃夫並眀
帝舊隸貪幼主以久其權慮景素立不見容於長主深
相忌憚元徽三年景素防閤將軍王季符恨景素單騎
奔京師告楊運長阮佃夫云景素欲反運長便欲遣軍
討之而齊高帝及衛將軍袁粲以下並保持之謂為不
然景素亦馳遣世子延齡還都具自申理運長等乃徙
季符於梁州又奪景素征北將軍開府儀同三司自是
廢帝狂悖日甚朝野甚屬心景素陳氏及運長等彌相
猜疑景素因此稍為自防之計多以金帛結才力之士
時大臣誅夷孝武諸子孫或殺或廢無在朝者於是冠
軍黃回等並加響附其餘文武失職不得志者莫不歸
之時廢帝單馬獨出遊走郊野輔國將軍曹欣之等謀
候廢帝出行因聚衆作難事克奉景素景素每禁止之
未欲忽遽舉動運長密遣傖人周天賜偽投景素勸其
異計景素知即斬之送首還臺四年七月羽林監垣祗
祖奔景素言臺城已潰景素信之即舉兵運長等嘗疑
景素有異志即纂嚴景素夲乏威略不知所為竟為臺
軍破斬之即葬京口景素性甚仁孝事獻太妃朝夕不
違侍飬太妃有不安景素傍行蓬髮與人言呴呴常恐
傷其情又甚儉素為荆州時有高齋刻楹栢構景素竟
不處朝廷欲賜以甲第辭而不當兩宫所遺珍玩塵於
篋笥食常不過一肉器用瓦素時有獻鏤玉器景素顧
主簿何昌㝢曰我持此安所用哉乃謝而反之及敗後
昌㝢與故記室王摛等上書訟其冤齊受禪景素故秀
才劉璡又上書述其德美陳冤並不見省至齊武帝即
位乃下詔曰宋建平王劉景素名父之子雖末路失圖
而原心有夲可聽以禮葬舊塋
廬陵王禕字休秀文帝第八子也元嘉二十二年年十
歲封東海王大眀七年進位司空眀帝踐阼進太傅改
封廬陵王初廢帝目禕似驢上以廢帝之言類故改封
焉文帝諸子禕尤凡劣諸兄弟並嗤鄙之南平王鑠薨
子敬深婚禕視之白孝武借伎孝武答曰婚禮既不舉
樂且敬深孤苦倍非宜也至是眀帝與建安王休仁詔
曰人既不比數西方公汝便為諸王之長時禕住西故
謂之西方公泰始五年河東柳欣慰謀反欲立禕禕與
相酬和欣慰結征北諮議參軍杜幼文幼文具奏其事
上暴其罪惡黜為南豫州刺史車騎將軍開府儀同三
司上遣腹心楊運長領兵防衛眀年又令有司奏禕怨
懟逼令自殺葬宣城
晉熙王昶字休道文帝第九子也元嘉二十二年年十
歲封義陽王大眀中位中書令中軍將軍開府儀同三
司廢帝即位為徐州刺史加都督昶輕訬褊急不能事
孝武大眀中常被嫌責人間常言昶當有異志廢帝既
誅羣公彌縱狂惑常語左右曰我即大位以来遂未戒
嚴使人邑邑江夏王義恭誅後昶表求入朝遣典籖蘧
法生䘖使帝謂法生義陽與太宰謀反我政欲討之今
知求還甚善又問法生義陽謀反何不啓法生懼走還
彭城帝因此北討法生至昶即起兵統内諸郡並不受
命昶知事不捷乃夜開門奔魏棄母妻獨擕妾吳氏作
丈夫服騎馬自随在道慷慨為絶句曰白雲滿鄣来黃
塵半天起關山四面絶故鄕幾千里因把姬手南望慟
哭左右莫不哀哽每節悲慟遥拜其母昶家還建業二
妾各生一子眀帝即位名長者曰思遠少者曰懷遠尋
並亡帝以千金購昶于魏不獲乃以第六皇子燮字仲
綏繼昶封為晉熙王眀帝既以燮繼昶乃詔曰晉熙國
太妃謝氏沈刻無親物理罕比骨肉至親尚相棄蔑况
以義合免患為難可還其夲削絶蕃秩仍令改謝氏為
射氏元徽元年燮年四歲以為郢州刺史眀年復昶所
生射氏為晉熙國太妃齊受禪燮降封安隂縣公謀反
賜死昶之入魏也魏人嘉重之妻以武邑公主拜侍中
征南將軍駙馬都尉封丹陽王歲餘公主薨更尚建興
公主眀帝遣使至魏魏獻文詔昶與書為兄弟式眀帝
不答責昶以母為其國妾宜如春秋荀罃對楚稱外臣
之禮獻文尋勅昶更為書昶辭曰臣若改書事為二敬
猶修往文彼所不納請停今答獻文從之拜外都坐大
官公主復薨更尚平陽長公主昶好犬馬愛武事入魏
歴紀猶布衣皂冠同凶素之服然訶罵僮僕音雜楚夏
雖在公座諸王每戲侮之或戾手齒臂至於痛傷笑呼
之聲聞于御聽孝文每優假之不以怪問至於陳奏夲
國事故語及征役則斂容涕泗悲動左右而天性褊躁
喜怒不恒每至威忿楚扑特苦引待南士禮多不足人
以此少之魏太和初轉内都坐大官及齊高帝革命孝
文遣諸將南伐詔昶曰卿識機體運先覺而来今卿宗
廟不復血食令卿與諸將同行昶路經徐州哭拜其母
寢堂哀感從者乃徧循故居處處隕涕左右亦莫不酸
鼻及至軍所將欲臨陣四面拜諸將士自陳家國滅亡
蒙朝廷慈覆辭理切至聲氣激揚涕泗横流三軍咸為
歎息後昶恐水雨方降表請還師從之又加開府儀同
三司領儀曹尚書於是改革朝儀詔昶與蔣少游專主
其事昶條上舊式略不遺忘孝文臨宣武堂引武興王
楊集始八宴詔昶曰集始邊方之酋不足以當諸侯之
禮但王者不遺小國之臣故勞公卿於此又以昶為中
書監開建五等封昶齊郡公加宋王之號孝武嘗臨經
武殿大議南伐語及劉蕭篡奪之事昶悲泣不已頓首
拜請行孝文亦為之流涕禮之彌崇旋遷使持節都督
吳越楚彭城諸軍事大將軍開府鎮徐州昶頻表辭大
將軍不許及發帝親餞之命百僚賦詩贈昶又以其文
集一部賜昶帝因以所製文筆示之曰時契勝殘事鍾
文業雖則不學欲罷不能脱思一見故以相示雖無足
味聊為一笑耳其見重如此自昶之違彭城至是久矣
其昔時齋宇山池並尚存立昶更修繕還處其中然不
能綏邊懷物撫接義故而閨門喧猥内外奸雜前民舊
吏莫不惋歎豫營墓於彭城西南與三公主同塋而異
穴發石累之墳崩壓殺十餘人後復移改頗為公私費
害後昶朝洛陽孝文臨光極堂大選與羣臣甄别人品
及論大將軍帝曰劉昶即其人也其後給班劍二十人
太和二十一年薨於彭城孝文為之舉哀給温眀祕器
贈假黃鉞太傅領揚州刺史加以殊禮備九錫給前後
部羽葆彭吹依晉琅邪王伷故事謚曰眀昶嫡子承緒
武邑主所生也少而尫疾尚孝文妹彭城長公主為駙
馬都尉先昶卒承緒子暉字重昌為世子襲封尚宣武
第二妹蘭陵長公主主嚴妬暉嘗私幸主侍婢有身主
笞殺婢剖其孕子節觧以草裝實婢腹祼以示暉暉遂
忿憾疏薄公主公主姊因入聽講言其故於靈太后太
后𠡠暉離婚削除封位公主在宫内周歲高陽王雍等
屢請聽復舊義太后從之後暉又私滛張陳二氏女公
主與暉復致忿諍暉推主墜牀傷胎因而致薨暉懼罪
逃逸後於河内温縣被執幽于司州將加死刑會赦免
後復其官爵遷征寇將軍中𣪚大夫卒家遂頓廢
武昌王渾字休深文帝第十子也元嘉二十四年年九
歲封汝隂王後徙武昌渾少而凶戾嘗忿左右拔防身
刀斫之元凶弑立以為中書令山陵夕祼身露頭往𣪚
騎省戲因彎弓射通直郎周朗中枕以為笑樂孝建元
年為雍州刺史監雍梁南北秦四州荆州之竟陵随二
郡諸軍事寧蠻校尉至鎮與左右人作文檄自稱楚王
號年為元光備置百官以為戲笑長史王翼之得其手
迹封呈孝武上使有司奏免為庶人下太常絶屬籍使
付始安郡逼令自殺即葬襄陽大眀四年聽還葬母江
太妃墓次眀帝即位追封武昌縣侯
建安王休仁文帝第十二子也元嘉二十九年年十歲
立為建安王前廢帝景和元年累遷護軍將軍特進時
帝狂悖無道誅害羣公忌憚諸父並聚之殿内歐捶陵
曳無復人理休仁及眀帝山陽王休祐形體並肥壯帝
乃以竹籠盛而稱之以眀帝尤肥號為猪王號休仁為
殺王休祐為賊王以三王年長尤所畏憚故常錄以自
近不離左右東海王禕凡劣號為驢王桂陽王休範巴
陵王休若年少並得從容嘗以木槽盛飯内諸雜食攪
令和合掘地為阬穽實之以泥水祼眀帝内阬中以槽
食置前令以口就槽中食之用為歡笑欲害眀帝及休
仁休祐前後以十數休仁多計數每以笑調倿諛酬悦
之故得推遷常於休仁前使左右滛逼休仁所生楊太
妃左右並不得已順命至右衛將軍劉道隆道隆歡以
奉旨盡諸醜狀時廷尉劉蒙妾孕臨月帝迎入後宫冀
其生男欲立為太子眀帝嘗忤旨帝怒乃祼之縛其手
脚以杖貫手脚内使人擔付太官曰即日屠猪休仁笑
謂帝曰猪今日未應死帝問其故休仁曰待皇太子生
殺猪取肝肺帝意觧乃曰且付廷尉一宿出之帝將南
遊荆湘二州眀旦欲殺諸父便發其夕眀帝克定禍難
殞帝於華林園休仁即日推崇眀帝便執臣禮時南平
王敬猷廬陵王敬先兄弟被害猶未殯斂休仁休祐同
載臨之開帷歡笑鼓吹往反時人咸非焉眀帝以休仁
為侍中司徒尚書令揚州刺史給三望車時劉道隆為
護軍休仁求觧職曰臣不得與此人同朝上乃賜道隆
死尋諸方逆命休仁都督征討諸軍事增班劒為三十
人出據虎檻進赭圻尋領太子太傅總統諸軍随宜應
接中流平定休仁之力也眀帝初與蘇侯神結為兄弟
以祈神助及事平眀帝與休仁書曰此段殊得蘇兄神
力休仁年與眀帝相亞俱好文籍素相友愛及廢帝世
同經艱危眀帝又資其權譎之力泰始初四方逆命兵
至近畿休仁親當矢石大勲克建任總百揆親寄甚隆
四方輻湊上意漸不悦休仁悟其旨表觧揚州見許進
位太尉領司徒固讓又加漆輪車劒履升殿受漆輪車
固辭劒履眀帝末年多忌休仁轉不自安及殺晉平王
休祐其年上疾篤與楊運長等為身後計運長等又慮
帝晏駕後休仁一旦居周公之地其軰不得秉權彌贊
成上使害諸王上嘗疾暴甚内外莫不屬意於休仁主
書以下皆往東府詣休仁帝所親信豫自結内其或直
不得出者皆懼上與運長等定謀召休仁入宿尚書下
省其夜遣人齎藥賜休仁死休仁對使者罵曰上有天
下誰之力也孝武以誅子孫而至于滅今復遵覆車枉
殺兄弟奈何使忠臣抱此冤濫我大宋之業其能久乎
時年二十九上疾久慮人情同異自力乘輿出端門休
仁死後乃入下詔稱其自殺宥其二子并全封爵有司
奏請降休仁為庶人絶屬籍兒息悉徙遠郡詔休仁特
降為始安縣王并停子伯融等流徙聽襲封爵及帝疾
甚見休仁為祟呌曰司徒小寬我尋崩伯融妃殷氏所
生殷氏吳興太守仲女也范陽祖翻有醫術姿貌又美
殷有疾翻入視脉悦之遂與姦事泄遣還家尋賜死
晉平刺王休祐文帝第十三子也孝建二年年十一封
山陽王眀帝即位以山陽荒敝改封晉平王位驃騎大
將軍開府儀同三司荆州刺史休祐素無才能彊果自
用大眀之世未得自專至是貪滛放縱在荆州横營財
貨百姓嗷然不復堪命徵為南徐州刺史加都督上以
休祐貪虐不可莅民留之都下遣上佐行府州事前後
忤上非一在荆州時左右范景達善彈碁上召之休祐
留不遣上怒詰責之且慮休祐將来難制方便除之七
年二月車駕於巖山射雉有一雉不肯入埸日暮將反
留休祐射之令不得雉勿歸休祐時從在黃麾内左右
從者並在部伍後休祐便馳去上遣左右數人随之上
既還前驅清道休祐人從悉𣪚不復相得上遣夀寂之
等諸壯士追之日已欲闇與休祐相及蹴令墜馬休祐
素勇壯有氣力奮拳左右排擊莫得近者有一人自後
引隂因頓地即共拉殺之遣人馳白上行唱驃騎落馬
上聞陽驚曰驃騎體大落馬殊不易即遣御醫上藥相
係至頃之休祐左右人至久已絶矣輿以還第贈司空
時巴陵王休若在江陵其日即馳信報休若曰吾與驃
騎南山射雉驃騎馬驚與直閤夏文秀馬相蹋文秀堕
地驃騎失控馬重驚觸松樹墜地落硎中即時頓悶故
馳報弟其年五月追免休祐為庶人十三子並徙晉平
眀帝尋病見休祐為祟使使至晉平撫其諸子帝尋崩
廢帝元徽元年聽諸子還都順帝昇眀三年稱謀反並
賜死
海陵王休茂文帝第十四子也孝建二年年十一封海
陵王大眀二年為雍州刺史加都督北中郎將寧蠻校
尉司馬庾深之行府州事休茂性急欲自專深之及主
帥每禁之常懷忿怒因左右張伯超至所親愛多罪過
主帥屢加訶責伯超懼罪謂休茂曰主帥密疏官罪欲
以啓聞休茂曰今為何計伯超曰唯殺行事及主帥舉
兵自衛縱事不成不失入虜中為王休茂從之夜使伯
超等殺司馬庾深之等集兵建牙馳檄休茂出城行營
諮議參軍沈暢之等閉門拒之城䧟斬暢之其日參軍
尹元度起兵攻休茂禽之斬首母妻皆自殺同黨悉伏
誅有司奏絶休茂屬籍貶姓為留不許即葬襄陽
鄱陽哀王休業文帝第十五子也孝建二年年十一封
鄱陽王三年薨以山陽王休祐次子士弘嗣被廢國除
臨慶沖王休倩文帝第十六子也孝建元年年九歲疾
篤封東平王未拜薨大眀七年立第二十七皇子子嗣為
東平王紹休倩泰始三年還夲遂絶六年以第五皇子
智并為東平王繼休倩未拜薨其年追改休倩為臨慶
王休倩為文帝所愛故前後屢加紹嗣
新野懷王夷父文帝第十七子也元嘉二十九年薨眀
帝泰始五年追加封謚
桂陽王休範文帝第十八子也孝建三年年九歲封順
陽王大眀元年改封桂陽泰始六年累遷驃騎大將軍
江州刺史加都督遺詔進位司空侍中加班劒三十人
休範素凡訥少知觧不為諸兄齒遇眀帝嘗指左右人
謂王景文曰休範人才不及此以我故生便富貴釋氏
願生王家良有以也及眀帝晚年晉平王休祐以狼戾
致禍建安王休仁以權逼不容巴陵王休若素得人情
以此見害唯休範謹澁無才不為物情所向故得自保
而常懷憂懼及眀帝晏駕主幼時艱休範自謂宗戚莫
二應居宰輔事既不至怨憤彌結招引勇士繕修器械
行人經過尋陽者莫不降意折節於是至者如歸朝廷
知之密相防御母荀太妃薨即葬廬山以示不還之志
時夏口闕鎮朝議以夏口居尋陽上流欲樹置腹心重
其兵力元徽元年乃以第五皇弟晉熙王燮為郢州刺
史長史王奐行府州事配以實力出鎮夏口慮為休範
所撥留自太子洑去不過尋陽休範怒欲舉兵乃上表
修城堞其年進位太尉眀年五月遂反發自尋陽晝夜
取道大雷戍主杜道欣馳下告變道欣至一宿休範已
至新林朝廷震動齊高帝出次新亭壘時事起倉卒朝
廷兵立甚弱乃開武庫随將士意取仗休範於新林步
上攻新亭壘屯騎校尉黃回乃偽往降并宣齊高帝意
休範大悦置之左右休範將士李恒鍾爽進諫不宜親
之休範曰不欺人以信時休範日飲醇酒以二子德宣
德嗣付與齊高帝為質至即斬之回與越騎校尉張苟
兒直前斬休範首持還左右並𣪚初休範自新林分遣
同黨杜墨蠡丁文豪等直向朱雀門休範雖死墨蠡等
不知王道隆率羽林兵在朱雀門内聞賊至急召劉勔
勔自石頭馳赴戰死之墨蠡等乘勝直入朱雀門王道
隆為亂兵所殺墨蠡等唱云太尉至休範之死也齊高
帝遣隊主陳靈寳齎首還臺逢賊埋首道側挺身得達
靈寳雖唱云已平而無以為據衆愈疑惑墨蠡徑至杜
姥宅朝士多出降者宫省恇擾無復固志撫軍長史禇
澄以東府納賊賊擁安成王據東府稱休範教曰安成
王吾子也勿得侵賊勢方逼衆莫能拒而丁文豪之衆
知休範已死稍欲退𣪚文豪勇氣殊壯厲聲謂其衆曰
我獨不能定天下邪休範首既至而羽林監陳顯達又
率所領於杜姥宅破墨蠡等諸賊一時奔𣪚斬墨蠡文
豪等晉熙王燮自夏口遣軍平尋陽
巴陵哀王休若文帝第十九子也孝建三年年九歲封
巴陵王眀帝即位出為會稽太守加都督二年遷都督
雍州刺史寧蠻校尉前在會稽錄事參軍陳郡謝沈以
謟側事休若多受財賂時内外戒嚴並袴褶沈居母喪
被起聲樂酣飲不異吉人衣冠既無殊異並不知沈為
居喪沈嘗自稱孤子衆乃駭愕休若坐與沈䙝黷降號
鎮西將軍典籖夏寳期事休若無禮休若啓眀帝殺之
慮不許啓未報遂於獄行刑及信反但令鎖送而寳期
已死上怒勅之曰孝建之世汝何敢爾使其母羅加杖
三百四年改行湘州刺史六年為荆州刺史加都督征
西大將軍開府儀同三司七年晉平王休祐被殺建安
王休仁見疑都下訛言休若有至貴之表眀帝以此言
報之休若甚憂嘗衆賓滿坐有一異鳥集席隅哀鳴墜
地死又聽事前有二大白蛇長丈餘唅唅有聲休若甚
惡之會被徵為南徐州刺史加都督征北大將軍開府
如故休若腹心將佐咸謂還朝必有大禍中兵參軍京
兆王敬先勸割據荆楚休若執錄馳使白眀帝敬先坐
誅休若至京口上以休若善能諧緝物情慮將来傾幼
主欲遣使殺之慮不奉詔徵入朝又恐猜駭乃偽授為
江州刺史至即於第賜死贈侍中司空子沖始襲封
孝武十四王
孝武二十八男文穆皇后生廢帝子業豫章王子尚陳
淑媛生晉安王子勛阮容華生安陸王子綏徐昭容生
皇子子深何淑儀生松滋侯子房史昭華生臨海王子
頊殷貴妃生始平孝敬王子鸞次永嘉王子仁與皇子
子深同生何偼伃生皇子子鳳謝昭容生始安王子真
江偼伃生皇子子元史昭儀生邵陵王子元次齊敬王
子羽與始平孝敬王子鸞同生江美人生皇子子衡楊
偼伃生淮南王子孟次皇子子况與皇子子元同生次
南平王子産與永嘉王子仁同生次晉陵孝王子雲次
皇子子文並與始平孝敬王子鸞同生次廬陵王子輿
與淮南王子孟同生次南海哀王子師與始平孝敬王
子鸞同生次淮陽思王子霄與皇子子元同生次皇子
子雍與始安王子真同生次皇子子趨與皇子子鳳同
生次皇子子期與皇子子衡同生次東平王子嗣與始
安王子真同生張容華生皇子子悦安陸王子綏南平
王子産廬陵王子輿並出繼皇子子深子鳳子元子衡
子況子文子雍未封早夭子趨子期子悦未封為眀帝
所殺
豫章王子尚字孝師孝武第二子也孝建三年年六歲
封西陽王大眀三年分浙江西立王畿以浙江東為揚
州以子尚為刺史加都督六年改封豫章王領會稽太
守七年進號車騎大將軍開府儀同三司時東土大旱
鄞縣多疁田孝武使子尚表至鄞縣勸農又立左學召
生徒置儒林祭酒一人學生師敬位比州從中從事文
學祭酒一人比州西曹勸學從事二人此祭酒從事前
廢帝即位罷王畿復舊徵子尚都督揚南徐二州諸軍
事領尚書令初孝建中孝武以子尚太子母弟甚留心
後新安王子鸞以母幸見愛子尚寵衰及長凶慝有廢
帝之風眀帝既殞廢帝乃稱太皇太后令曰子尚頑凶
楚玉滛亂並於第賜盡楚玉廢帝姊山隂公主也廢帝
改封會稽郡長公主給鼓吹一部加班劒二十人未拜
授而廢敗
晉安王子勛字孝德孝武第三子也眼患風不為孝武
所愛大眀四年年五歲封晉安王七年為江州刺史加
都督八年改授雍州未拜而孝武崩還為江州時廢帝
狂凶多所誅害撫軍資議參軍何邁先尚文帝女新蔡
公主廢帝詐云主薨殺宫人代之顯加殯葬而納主於
後宫深忌邁邁慮禍及謀因帝出行為變迎立子勛事
泄帝自率宿衛兵誅邁手詔子勛曰何邁欲廢我立汝
自計孰若孝武邪即使左右朱景送藥賜子勛死景至
湓口遣報長史鄧琬琬等奉子勛起兵以廢立為名眀
帝定亂進子勛車騎將軍開府儀同三司琬等不受命
乃稱符瑞云松滋縣生豹自来柴桑縣送竹有来奉天
子字令顧昭之撰瑞命記立宗廟設壇場矯作崇憲太
后璽書令羣僚上偽號於子勛以泰始二年正月七日
即位於尋陽年號義嘉其日雲雨晦合行禮忘稱萬歲
其夕有鳩棲於輦上而鴞集其幰拜安陸王子綏為司
徒有鴟棲其帳上以鄧琬為左將軍尚書僕射備置百
官諸州四方響應是歲四方貢計並詣尋陽子勛遣兵
下盡敗沈攸之諸軍至尋陽誅子勛及同逆時年十一
即葬尋陽廬山
松滋侯子房字孝良孝武第六子也大眀四年年五歲
封尋陽王前廢帝景和元年為會稽太守加都督眀帝
即位徵為撫軍領太常長史孔覬不受命舉兵應接晉
安王子勛上虞令王晏殺覬送子房還建業上宥之貶
為松滋縣侯司徒建安王休仁以子房兄弟終為禍難
勸上除之廢徙遠郡見殺年十一
臨海王子頊字孝烈孝武第七子也初封歴陽王後改
封臨海位荆州刺史眀帝即位進督雍州長史孔道存
不受命應晉安王子勛事敗賜死年十一
始平孝敬王子鸞字孝羽孝武帝第八子也大眀四年
封襄陽王尋改封新安五年為北中郎將南徐州刺史
領南琅邪太守母殷淑儀寵冠後宫子鸞愛冠諸子凡
為上所&KR0008;遇者莫不入子鸞府國為南徐州又割吳郡
屬之六年丁母憂進位司徒加都督前廢帝素疾子鸞
有寵及即位既誅羣臣乃遣使賜子鸞死時年十歲子
鸞臨死謂左右曰願後生不復生帝王家同生弟妹並
死眀帝即位改封始平王以建平王景素子延年嗣
永嘉王子仁字孝龢孝武第九子也大眀五年封永嘉
王眀帝即位以為湘州刺史帝尋從建安王休仁計未
拜賜死時年十歲
始安王子真字孝貞孝武第十一子也
邵陵王子元字孝善孝武第十三子也並被眀帝賜死
齊敬王子羽字孝英孝武第十四子也生二歲薨追加
封謚
淮南王子孟字孝光孝武第十六子也初封淮南王眀
帝改封安成王未拜賜死
晉陵孝王子雲字孝舉孝武第十九子也大眀六年封
未拜而亡
南海哀王子師字孝友孝武第二十二子也大眀七年
封未拜為前廢帝所害眀帝即位追謚
淮陽思王子霄字孝雲孝武第二十三子也早薨追加
封謚
東平孝王子嗣字孝叔孝武第二十七子也眀帝賜死
武陵王贊字仲敷小字智随眀帝第九子也眀帝既誅
滅孝武諸子詔以智随奉孝武為子封武陵郡王順帝
昇眀二年薨國除
眀帝四王
眀帝十二男陳貴妃生後廢帝謝修儀生皇子法良陳
昭華生順帝徐偼伃生第四皇子鄭修容生皇子智并
次晉熙王燮與皇子法良同生泉美人生邵陵殤王友
次江夏王躋與第四皇子同生徐良人生武陵王贊杜
修華生随陽王翽次新興王嵩與武陵王贊同生又泉
美人生始建王禧智并燮躋贊並出繼法良未封第四
皇子未有名早夭
邵陵殤王友字仲賢眀帝第七子也年五歲出為南中
郎將江州刺史封邵陵王後廢帝元徽二年桂陽王休
範誅後王室微弱友府州文案及臣吏不諱有無君之
心順帝昇眀二年徙南豫州刺史薨無子國除
隨陽王翽字仲儀眀帝第十子也初封南陽王昇眀二
年改封随陽齊受禪降封舞隂縣公
新興王嵩字仲岳眀帝第十一子也齊受禪降封定襄
縣公
始建王禧字仲安眀帝第十二子也齊受禪降封荔浦
縣公尋並云謀反賜死
通志卷八十一
