通志卷十上
宋右廸功郎鄭樵漁仲撰
晉紀
宣帝景帝文帝武帝惠帝懷帝愍
帝
宣皇帝諱懿字仲達河内溫縣孝敬里人姓司馬氏其
先出自帝高陽之子重黎為夏官祝融歴唐虞夏商世
序其職及商以夏官為司馬其後程伯休父周宣王時
以世官克平徐方錫以官族因而為氏楚漢間司馬卬
為趙將與諸侯伐秦秦亡立為殷王都河内漢以其地
為郡子孫遂家焉自卬八世生征西將軍鈞字叔平鈞
生豫章太守量字公度量生潁川太守雋字元異雋生
京兆尹防字建公帝即防之第二子也少有奇節聰朗
多大略博學洽聞伏膺儒教漢末大亂常慨然有憂天
下心南郡太守同郡楊俊名知人見帝未弱冠以為非
常之器尚書清河崔琰與帝兄朗善亦謂朗曰君弟聰
亮明允剛斷英特非子所及也漢建安六年郡舉上計
掾魏武帝為司空聞而辟之帝知漢運方微不欲屈節
曹氏辭以風痺不能起居魏武使人夜往密刺之帝堅
臥不動及魏武為丞相又辟為文學掾勑行者曰若復
盤桓便收之帝懼而就職於是使與太子游處遷黃門
侍郎轉議郎丞相東曹屬尋轉主簿從討張魯言於魏
武曰劉備以詐力虜劉璋蜀人未附而遠爭江陵此機
不可失也今若曜威漢中益州震動進兵臨之勢必瓦
解因此之勢易為功力聖人不能違時亦不失時矣魏
武曰人苦無足既得隴右復欲得蜀言竟不從既而從
討孫權破之軍還權遣使乞降上表稱臣陳說天命魏
武帝曰此兒欲踞吾著爐炭上邪答曰漢運垂終殿下
十分天下而有其九以服事之權之稱臣天人之意也
虞夏殷周不以謙讓者畏天知命也魏國既建遷太子
中庶子每與大謀輙有奇策為太子所信重與陳羣吳
質朱鑠號曰四友遷為軍司馬言於魏武曰昔箕子陳
謀以食為首今天下不耕者蓋二十餘萬非經國遠籌
也雖戎甲未卷自宜且耕且守魏武納之於是務農積
穀國用豐贍帝又言荆州刺史胡修粗暴南鄉太守傅
方驕奢並不可居邊魏武不之察及蜀將關羽圍曹仁
於樊于禁等七軍皆没修方果降羽而仁圍甚急焉是
時漢帝都許昌魏武以為近賊欲徙河北帝諫曰禁等
為水所没非戰守之所失於國家大計未有所損而便
遷都既示敵以弱又淮沔之人大不安矣孫權劉備外
親内疏羽之得意權所不願也可喻權所令掎其後則
樊圍自解魏武從之權果遣將呂蒙西襲公安拔之羽
遂為蒙所獲魏武以荆州遺黎及屯田在潁川者逼近
南寇皆欲徙之帝曰荆楚輕銳易動難安關羽新破諸
為惡者藏竄觀望今徙其善者既傷其意將令去者不
敢復還從之其後諸亡者悉復業及魏武薨於洛陽朝
野危懼帝綱紀喪事内外肅然乃奉梓宮還鄴魏文帝
即位封河津亭侯轉丞相長史會孫權帥兵西過朝議
以樊襄陽無穀不可以禦寇時曹仁鎮襄陽請召仁還
宛帝曰孫權新破關羽此其欲自結之時也必不敢為
患襄陽水陸之衝禦寇要害不可棄也言竟不從仁遂
焚棄二城權果不為寇魏文悔之及魏受漢禪以帝為
尚書頃之轉督軍御史中丞封安國鄉侯
黃初二年督軍官罷遷侍中尚書右僕射
五年天子南廵觀兵吳疆帝留鎮許昌改封向鄉侯轉
撫軍假節領兵五千加給事中錄尚書事帝固辭天子
曰吾於庶事以夜繼晝無須臾寧息此非以為榮乃分
憂耳
六年天子復大興舟師征吳復命帝居守内鎮百姓外
供軍資臨行詔曰吾深以後事為念故以委卿曹參雖
有戰功而蕭何為重使吾無西顧之憂不亦可乎天子
自廣陵還洛陽詔帝曰吾東撫軍當總西事吾西撫軍
當總東事於是帝留鎮許昌及天子疾篤帝與曹眞陳
羣等見於崇華殿之南堂並受顧命輔政詔太子曰有
間此三公者愼勿疑之明帝即位改封舞陽侯及孫權
圍江夏遣其將諸葛瑾張霸并攻襄陽帝督諸軍討權
走之進擊敗瑾斬霸并首級千餘遷驃騎將軍
太和元年六月天子詔帝屯於宛加督荆豫二州諸軍
事初蜀將孟達之降也魏朝遇之甚厚帝以達言行傾
巧不可任驟諫不見聽乃以達領新城太守封侯假節
達於是連吳固蜀潛圖中國蜀相諸葛亮惡其反覆又
慮其為患達與魏興太守申儀有隙亮欲促其事乃遣
郭模詐降過儀因漏泄其謀達聞其謀漏泄將舉兵帝
恐達速發以書喻之曰將軍昔棄劉備託身國家國家
委將軍以疆場之任佐將軍以圖蜀之事可謂心貫白
日蜀人愚智莫不切齒於將軍諸葛亮欲相破惟苦無
路耳模之所言非小事也亮豈輕之而令宣露此殆易
知耳達得書大喜猶與不决帝乃潛軍進討諸將言達
與二賊交搆宜觀望而後動帝曰達無信義此其相疑
之時也當及其未定促决之乃倍道兼行八日到其城
下吳蜀各遣其將向西城安橋木闌塞以救達帝分諸
將以拒之初達與亮書曰宛去洛八百里去吾一千二
百里聞吾舉事當表上天子比相反覆一月間也則吾
城已固諸軍足辦則吾所在深險司馬公必不自來諸
將來吾無患矣及兵到達又告亮曰吾舉事八日而兵
至城下何其神速也上庸城三面阻水達於城外為木
柵以自固帝渡水破其柵直造城下八道攻之旬有六
日達甥鄧賢將李輔等開門出降斬達傳首京師俘獲
萬餘人振旅還於宛乃勸農桑禁浮費南土悅附焉初
申儀久在魏興專威疆場輙承制刻印多所假授達既
誅有自疑心時諸郡守以帝新克捷奉禮求賀皆聽之
帝使人諷儀儀至問承制狀執之歸於京師又徙孟達
餘衆七千餘家於幽州蜀將姚静鄭他等帥其屬七千
餘人來降時邊郡新附多無戸名魏朝欲加隠實屬帝
朝于京師天子訪之於帝帝對曰賊以密網束下故下
棄之宜弘以大綱則自然安樂又問二虜宜討何者為
先對曰吳以中國不習水戰故敢散居東關凡攻敵必
扼其㗋而摏其心夏口東關賊之心㗋若為陸軍以向
皖城引權東下為水戰軍向夏口乘其虛而擊之此神
兵從天而墮破之必矣天子並然之復命帝屯于宛
四年遷大將軍加大都督假黃鉞與曹眞伐蜀帝自西
城斫山開道水陸並進泝沔而上至于朐䏰(上音蠢下如允反)
拔其新豐縣軍次丹口遇雨班師明年諸葛亮寇天水
圍將軍賈嗣魏平於祁山天子曰西方有事非君莫可
付者乃使帝西屯長安都督雍梁二州諸軍事統車騎
將軍張郃後將軍費曜征蜀護軍戴淩雍州刺史郭淮
等討亮張郃勸帝分軍住雍郿為後鎮帝曰料前軍獨
能當之者將軍言是也若不能當而分為前後此楚之
三軍所以為黥布擒也遂進軍隃麋亮聞大軍且至乃
自帥衆將芟上邽之麥諸將皆懼帝曰亮慮多決少必
安營自固然後芟麥吾得二日兼行足矣於是卷甲晨
夜赴之亮望塵而遁帝曰吾倍道疲勞此曉兵者之所
貪也亮不敢據渭水此易與耳進次漢陽與亮相遇帝
列陣以待之使將牛金輕騎餌之兵才接而亮退追至
祁山亮屯鹵城據南北二山斷水為重圍帝攻拔其圍
亮宵遁追擊破之俘斬萬計天子使使者勞軍增封邑
時軍師杜襲督軍薛悌皆言明年麥熟亮必為寇隴右
無穀宜及冬豫運帝曰亮再出祁山一攻陳倉挫衂而
反縱其後出不復攻城當求野戰必在隴東不在西也
亮每以糧少為恨歸必積穀以吾料之非三稔不能動
矣於是表徙冀州農夫佃上邽興京兆天水南安監冶
青龍元年穿成國渠築臨晉陂溉田數千頃國以充實
焉
二年亮又帥衆十餘萬出斜谷壘于郿之渭水南原天
子憂之遣征蜀護軍秦朗督步騎二萬受帝節度諸將
欲注渭北以待之帝曰百姓積聚皆在渭南此必爭之
地也遂引軍而濟背水為壘因謂諸將曰亮若勇者當
出武功依山而東若西上五丈原則諸軍無事矣亮果
上原將北渡渭帝遣將軍周當屯陽遂以餌之數日亮
不動帝曰亮欲爭原而不向陽遂此意可知也遣將軍
胡遵雍州刺史郭淮共備陽遂與亮會于積石臨原而
戰亮不得進還于五丈原會有長星墜亮之營帝知其
必敗遣奇兵掎亮之後斬五百餘級獲生口千餘降者
六百餘人時朝廷以亮僑軍遠寇利在急戰每命帝持
重以候其變亮數挑戰帝不出因遺帝巾幗婦人之飾
帝怒表請決戰天子不許乃遣骨鯁臣衞尉辛毗杖節
為軍師以制之後亮復來挑戰帝將出兵以應之毗杖
節而立軍門帝乃止初蜀將姜維聞毗來謂亮曰辛毗
杖節而至賊不復出矣亮曰彼本無戰心所以固請者
以示武於其衆耳將在軍君命有所不受苟能制吾豈
千里而請戰耶帝弟孚書問軍事帝復書曰亮志大而
不見機多謀而少決好兵而無權雖提卒十萬已墮吾
畫中破之必矣與之對壘百餘日會亮病卒諸將燒營
遁走百姓奔告帝出兵追之亮長史楊儀反旗鳴鼓若
將距帝者帝以窮寇不之逼於是楊儀結陣而去經日
帝乃行其營壘觀其遺事獲其圖書糧穀甚衆帝審其
必死曰天下奇才也辛毗以為尚未可知帝曰軍家所
重軍書密計兵馬糧穀今皆棄之豈有人捐其五藏而
可以生乎宜急追之關中多蒺藜帝使軍士二千人著
軟材平底木屐前行蒺藜悉著屐然後馬步俱進追到
赤岸乃知亮死審問時百姓為之諺曰死諸葛走生仲
達帝聞而笑曰吾便料生不便料死故也先是亮使至
帝問曰諸葛公起居何如食可幾米對曰三四升次問
政事曰二十罰已上皆自省覽帝既而告人曰諸葛孔
明其能久乎竟如其言亮部將楊儀魏延爭權儀斬延
并其衆帝欲乘隙而進有詔不許
三年遷太尉累增封邑蜀將馬岱入寇帝遣將軍牛金
擊走之斬千餘級武都氐王符䨇彊端帥其屬六千餘
人來降關東飢帝運長安粟五百萬斛輸于京師
四年獲白鹿獻之天子歸美於帝及遼東太守公孫淵
反詔徵帝詣京師天子曰此不足以勞君事欲必克故
以相煩耳君度其作何計對曰棄城預走上計也據遼
水以拒大軍次計也坐守襄平此成擒耳天子曰其計
將安出對曰惟明者能深度彼已豫有所棄此非其所
及也今懸軍遠征將謂不能持久必先距遼水而後守
此中下計也天子曰往還幾時對曰往百日還百日攻
百日以六十日為休息一年足矣是時百姓饑弊天子
將大修宮室帝將即戎諫請息役天子納焉
景初二年帥牛金胡遵等步騎四萬發自京師車駕送
出西明門詔弟孚子師送過溫賜以穀帛牛酒勅郡守
典農已下皆往會焉見父老故舊讌飲累日遂進師經
孤竹越碣石次軍于遼水淵果遣步騎數萬阻遼隧堅
壁而守南北六七十里以距帝帝盛兵多張旗幟出其
南賊盡銳赴之乃泛舟潛濟以出其北與賊營相逼沉
舟焚梁傍遼水作長圍棄賊而向襄平諸將言曰不攻
賊而作圍非所以示衆也帝曰賊堅營高壘欲以老吾
兵也攻之正入其計此王邑所以恥過昆陽也古人曰
敵雖高壘不得不與我戰者攻其所以救也賊大衆在
此則巢窟虛矣我直指襄平必人懷内懼懼而求戰破
之必矣遂整陣而過賊見兵出其後果邀之帝謂諸將
曰所以不攻其營正欲致此不可失也乃縱兵逆擊大
破之三戰皆捷賊保固襄平進軍圍之初淵聞魏軍之
出也請救於孫權權亦出兵遙為之聲援因遺淵書曰
司馬公善用兵變化若神所向無前深為弟憂之會霖
潦大水平地數尺三軍恐欲移營帝令軍中敢有言徙
者斬都督令史張静犯令斬之軍中乃定賊恃水樵牧
自若諸將欲取之皆不聽司馬陳珪曰昔攻上庸八部
並進晝夜不息故能一旬之半拔堅城斬孟達今者遠
來而更安緩愚竊惑焉帝曰孟達衆少而食支一年吾
將士四倍於達而糧不淹月以一月圖一年安可不速
以四擊一正令半解猶當為之是以不計死傷與糧競
也今賊衆我寡賊饑我飽水雨乃爾功力不設雖當促
之亦何所為自發京師不憂賊攻但恐賊走今賊糧垂
盡而圍落未合掠其牛馬抄其樵采此故驅之走也夫
兵者詭道善因事變賊憑衆恃雨故雖饑困未肯束手
當示無能以安之取小利以驚之非計也朝廷聞師遇
雨咸請召還天子曰司馬公臨危制變計日擒之矣既
而雨止遂合圍起土山地道楯櫓鉤橦發矢石雨下晝
夜攻之時有長星色白有芒鬛自襄平城西南流于東
北墜于梁水城中俱震慴淵大懼乃使其所署相國王
建御史大夫柳甫乞降請改圍面縳不許執建等皆斬
之以檄告淵曰昔楚鄭列國而鄭伯猶肉袒牽羊而迎
之孤為王人位則上公而建等欲孤解圍退舍豈楚鄭
之謂邪二人老耄必傳言失旨已相為斬之若意有未
巳可更遣年少有明決者來淵復遣侍中衛演乞剋
日送任帝謂演曰軍事大要有五能戰當戰不能戰當
死守不能守當走餘二事惟有降與死耳汝不肯面縳
此為决就死也不須送任淵乃攻南圍突出帝縱兵擊
敗之斬于梁水之上星墜之所既入城立兩標以别新
舊焉男子年十五以上七千餘人皆殺之以為京觀偽
公卿已下皆伏誅戮其將軍畢盛等二千餘人收戸四
萬口三十餘萬初淵篡其叔父恭位而囚之及將反
將軍綸直賈範等苦諫淵淵皆殺之帝乃釋恭之囚封
直等之墓顯其遺嗣令曰古之伐國誅其鯨鯢而已諸
為淵所詿誤者皆悉原之中國人欲還舊鄉恣聽之時
有兵士寒凍乞襦帝弗之與或曰幸多故襦可以賜之
帝曰襦者官物人臣無私施也乃奏軍人年六十已上
者罷遣千餘人將吏從軍死亡者致喪還家遂班師天
子遣使者勞軍于薊增封食昆陽并前二縣初帝至襄
平夢天子枕其膝曰視吾面俛視有異於常心惡之先
是詔帝便道鎮關中及次白屋有詔召帝三日之間詔
書五至手詔曰間側息望到到便直排閤入視吾面帝
大遽乃乘追鋒車晝夜兼行自白屋四百餘里一宿而
至引入嘉福殿臥内升御牀帝流涕問疾天子執帝手
以齊王託帝命與大將軍曹爽並受遺詔輔少主及齊
王即帝位遷侍中持節都督中外諸軍錄尚書事與爽
各統兵三千人共執朝政更直殿中乘輿入殿爽欲使
尚書奏事先由已乃言於天子徙帝為大司馬朝議以
為前後大司馬累薨於位乃以帝為太傅入殿不趨贊
拜不名劒履上殿如漢蕭何故事嫁娶喪葬取給於官
以世子師為散騎常侍子弟三人為列侯四人為騎都
尉帝固讓子弟官不受
魏正始元年春正月東倭重譯入貢焉耆危須諸國弱
水以南鮮卑名王皆遣使來獻天子歸美宰輔又增帝
封邑初魏明帝好修宮室制度靡麗百姓苦之帝自遼
東還役者猶萬餘人雕玩之物動以千計至是皆奏罷
之節用務農天下欣賴焉
二年夏五月吳將全琮寇芍陂朱然孫倫圍樊城諸葛
瑾步隲掠柤中帝請自討之議者咸言賊遠來圍樊不
可卒拔挫於堅城之下有自破之勢宜長策以御之帝
曰邊城受敵而安坐廟堂疆埸騷動衆心疑惑是社稷
之大憂也六月乃督諸軍南征車駕送出津陽門帝以
南方暑濕不宜持久使輕騎挑之然不敢動於是休戰
士簡精銳募先登申號令示必攻之勢吳軍夜遁走追
至三州口斬獲萬餘人取其舟船軍資而還天子遣侍
中常侍勞軍于宛秋七月增封食郾臨潁并前四縣邑
萬戸子弟十一人皆為列侯帝勲德日盛而謙恭愈甚
以太常常林鄉邑舊齒見之每拜恒戒子弟曰盛滿者
道家之所忌四時猶有推移吾何德以堪之損之又損
之庶可以免乎
三年春天子追封謚皇考京兆尹為舞陽成侯三月奏
穿廣漕渠引河入汴溉東南諸陂始大佃於淮北先是
吳遣將諸葛恪屯皖邊鄙苦之帝欲自擊恪議者多以
賊據堅城積穀欲引致官兵今懸軍遠攻其救必至進
退不易未見其便帝曰賊之所長者水也今攻城以觀
其變若用其所長棄城奔走此為廟勝也若敢固守湖
水冬淺船不得行勢必棄水相救由其所短亦吾利也
四年秋九月帝督諸軍擊諸葛恪車駕送出津陽門軍
次于舒恪焚燒積聚棄城而遁帝以滅賊之要在於積
穀乃大興屯守廣開淮陽百尺二渠又修諸陂於潁之
南北萬餘頃自是淮北倉庾相望壽陽至于京師農官
屯兵連屬焉
五年春正月帝至自淮南天子使持節勞軍尚書鄧颺
李勝等欲令曹爽建立功名勸使伐蜀帝止之不可爽
果無功而還
六年秋八月曹爽毁中壘中堅營以兵屬其弟中領軍
羲帝以先帝舊制禁之不可冬十二月天子詔帝朝會
乘輿升殿
七年春正月吳寇柤中夷夏萬餘家避寇北渡沔帝以
沔南近賊若百姓奔還必復致寇宜權留之曹爽曰今
不能修守沔南而留百姓非長策也帝曰不然凡物致
之安地則安危地則危故兵書曰成敗形也安危勢也
形勢御衆之要不可以不審設令賊以二萬人斷沔水
三萬人與沔南諸軍相持萬人陸梁柤中將何以救之
爽不從卒令還南賊果襲破柤中所失萬計
八年夏四月夫人張氏薨曹爽用何宴鄧颺丁謐之謀
遷太后於永寧宮專擅朝政兄弟並典禁兵多樹親黨
屢改制度帝不能禁於是與爽有隙五月帝稱疾不與
政事時人為之謠曰何鄧丁亂京城
九年春三月黃門張當私出掖庭才人石英等十一人
與曹爽為伎人爽晏謂帝疾篤遂有無君之心與當密
謀圖危社稷期有日矣帝亦潛為之備爽之徒屬亦頗
疑帝會河南尹李勝將莅荆州來候帝帝偽稱疾亟示
以羸形言語錯繆勝不能覺謂為信然歸以告爽爽等
不復設備
嘉平元年春正月甲午天子謁高平陵爽兄弟皆從是
日太白襲月帝於是奏永寧太后廢爽兄弟時景帝為
中護軍將兵屯司馬門帝列陣闕下假司徒高柔節行
大將軍事領曹爽營命太僕王觀行中領軍攝羲營帝
親率太尉蔣濟等勒兵出迎天子屯于洛水浮橋上奏
暴爽罪惡以皇太后勑罷爽及羲訓吏兵各以本官侯
就第爽得奏不通留駕宿伊水城南帝之舉事也大司
農桓範出赴爽範勸爽奉天子幸許昌移檄徵天下兵
爽不能用而帝遣人諭爽以事止免官仍指洛水為誓
爽信之遂罷兵而通帝奏語具曹爽傳中既而有司劾
黃門張當以所擇才人與爽并發爽與何晏等反事收
爽兄弟及其黨何晏丁謐鄧颺李勝畢軌桓範等誅之
初爽司馬魯芝主簿楊綜亦斬關赴爽及爽之將歸罪
也芝綜泣諫以為不可至是有司奏收芝綜帝赦之曰
以勸事君者二月天子以帝為丞相增封潁川之繁昌
鄢陵新汲父城并前八縣邑二萬戸奏事不名固讓丞
相冬十二月加九錫之禮朝會不拜固讓九錫
二年春正月天子命帝立廟于洛陽置左右長史增掾
屬舍人滿十人歲舉掾屬任御史秀才各一人增官騎
百人鼓吹十四人封子肜平樂亭侯倫安樂亭侯帝以
久疾不任朝政每有大事天子親幸第以諮訪焉兖州
刺史令狐愚太尉王凌貳於帝謀立楚王彪
三年春正月王淩詐言吳人塞涂水請發兵以討之帝
潛知其計不聽夏四月帝自帥中軍汎舟沿流九日而
到甘城淩計無所出乃迎于武邱面縛水次曰淩若有
罪公當折簡召淩何苦自來邪帝曰以君非折簡之客
故耳即以淩歸于京師道經賈逵廟淩呼曰賈梁道王
淩是大魏之忠臣惟爾有神知之至項仰鴆而死收其
餘黨皆夷三族并殺彪悉錄魏諸王公置于鄴命有司
監察不得交關天子遣侍中王誕持節勞軍于五池帝
至自甘城天子又使兼大鴻臚太僕庾嶷持節策命帝
為相國封安平郡公孫及兄子各一人為列侯前後食
邑五萬戸侯者十九人固讓相國郡公不受六月帝寢
疾夢賈逵王淩為祟甚惡之秋八月戊寅崩于京師時
年七十三天子素服臨弔喪葬威儀依漢霍光故事追
贈相國郡公弟孚表陳先志辭郡公及轀輬車九月庚
申葬于河隂謚曰文貞後改謚文宣先是預作終制於
首陽山為土藏不墳不樹作顧命三篇歛以時服不設
明器後終者不得合葬一如遺命晉國初建追尊曰宣
王武帝受禪尊號曰宣皇帝陵曰高原廟稱高祖帝内
忌而外寬猜忌多權變魏武察帝有雄豪志聞有狼顧
相欲驗之乃召使前行令反顧面正向後而身不動又
嘗夢三馬同食一槽甚惡焉因謂太子丕曰司馬懿非
人臣也必預汝家事太子素與帝善每相全佑故免帝
於是勤於吏職夜以忘寝至於芻牧之間悉皆臨履由
是魏武意遂安及平公孫淵後大行殺戮誅曹爽之際
支黨皆夷三族男女無少長姑姊妹女子之適人者皆
殺之既而竟遷魏鼎云明帝時王導侍坐帝問前世所
以得天下導乃陳帝創業之始及文帝末高貴鄉公事
明帝以面覆牀曰若如公言晉祚復安得長遠迹其猜
忍蓋有符於狼顧也
景皇帝諱師字子元宣帝長子也雅有風彩沉毅多大
略少流美譽與夏侯元何晏齊名晏常稱曰惟幾也能
成天下之務司馬子元是也魏景初中拜散騎常侍累
遷中護軍為選用之法舉不越功吏無私焉宣穆皇后
崩居喪以至孝聞宣帝之將誅曹爽深謀秘策獨與帝
潛畫文帝弗之知也將發夕乃告之既而使人覘之帝
寝如常而文帝不能安席晨會兵司馬門鎮静内外置
陣甚整宣帝曰此子竟可也初帝隂養死士三千散在
人間至是一朝而集衆莫知所出也事平以功封長平
鄉侯食邑千戸尋加衞將軍及宣帝薨議者咸云伊尹
既卒伊陟嗣事天子命帝以輔軍大將軍輔政
魏嘉平四年春正月遷大將軍加侍中持節都督中外
諸軍錄尚書事命百官舉賢才明少長䘏窮獨理廢滯
於是諸葛誕毋邱儉王昶陳泰胡&KR0034;都督四方王基州
泰鄧艾石苞典州郡盧毓李豐掌選舉傅嘏虞松參計
謀鍾會夏侯元王肅陳本孟康趙酆張緝預朝議四海
傾注朝野肅然或有請改易制度者帝曰不識不知順
帝之則詩人之美也三祖典制所宜遵奉自非軍事不
得妄有改革
五年夏五月吳太傅諸葛恪圍新城朝議慮其分兵以
寇淮泗欲戍諸水口帝曰諸葛恪新得政於吳欲徼一
時之利并兵合肥以冀萬一不暇復為青徐患也且水
口非一多戍則用兵衆少戍則不足以禦寇恪果并力
合肥卒如所度帝於是使鎮東將軍毋邱儉揚州刺史
文欽等拒之儉欽請戰帝曰恪卷甲深入投兵死地其
鋒未易當且新城小而固攻之未可拔遂命諸將高壘
以待之相持數月恪攻城力屈死傷大半帝乃勅欽督
銳卒趣合榆要其歸路儉帥諸將以為後繼恪懼而遁
欽逆擊大破之斬首萬餘級
正元元年春正月天子與中書令李豐后父光祿大夫
張緝黃門監蘇鑠永寧署令樂敦冗從僕射劉寳賢等
謀以太常夏侯元代帝輔政帝密知之使舍人王羡以
車迎豐豐見廹隨羡而至帝數之豐知禍及因肆惡言
帝怒遣勇士以刀鐶築殺之逮捕元緝等皆夷三族三
月乃諷天子廢皇后張氏因下詔曰姦臣李豐等靖譖
庸回隂構凶慝大將軍紏虔天刑致之誅辟周勃之克
呂氏霍光之擒上官曷以過之其增邑九千戸并前四
萬帝讓不受天子以元緝之誅深不自安而帝亦慮難
作潛謀廢立乃密諷魏永寧太后秋九月甲戍太后下
令以皇帝耽滛女寵䙝近倡優隳人倫之序亂男女之
節將危社稷不可以奉宗廟帝召羣臣會議流涕曰太
后令如是諸君其如王室何咸曰伊尹放太甲以寧殷
霍光廢昌邑以安漢權定社稷以清四海二代行之於
古明公當之於今今日之事惟命是從帝曰諸君見望
者重安敢避之乃與羣公卿士共奏太后曰臣聞天子
者所以濟肓羣生永安萬國皇帝春秋已長未親萬機
日使小優郭懷袁信等裸袒滛戲又觀廣望觀下作遼
東妖婦道路行人莫不掩目清商令令狐景諫帝帝燒
鐵炙之太后遭合陽君喪帝嬉樂自若清商丞龐熙諫
帝帝弗聽太后還北宮殺張美人帝甚恚望熙諫帝怒
復以彈彈熙每文書入帝不省視太后令帝在式乾殿
講學帝又不從不可以承天序臣請依霍光故事收皇
帝璽綬以齊王歸藩奏可於是有司以太牢策告宗廟
王就乘輿副車羣臣從至西掖門帝泣曰先臣受歴世
殊遇先帝臨崩託以遺詔臣復忝重任不能獻可替否
羣公卿士遠惟舊典為社稷深計寧負聖躬使宗廟血
食於是使使者持節衞送舍河内之重門誅郭懷袁信
等是日與羣臣議所立帝曰方今宇宙未清二虜爭衡
四海之主惟在賢哲彭城王據太祖之子以賢則仁聖
明允以年則皇室之長天位至重不得其才不足以寧
濟六合乃與羣公奏太后太后以彭城王先帝諸父於
昭穆之序為不次則歴祖之世永無承嗣東海定王明
帝之弟欲立其子高貴鄉公髦帝固爭不獲乃從太后
令遣使迎高貴鄉公於元城而立之改元曰正元天子
受璽墮舉趾高帝聞而憂之及將大會帝訓於天子曰
夫聖王重始正本敬初古人所愼也明當大會萬衆瞻
穆穆之容公卿聽玉振之音詩云示民不佻是則是效
易曰出其言善則千里之外應之雖禮儀周備猶宜加
之以祗恪以副四海顒顒式仰癸巳天子詔帝登位相
國增邑九千并前四萬戸進號大都督假黃鉞入朝不
趨奏事不名劔履上殿賜錢五十萬帛五千匹以彰元
勲帝固辭相國又上書訓於天子謂宜留心道藝以養
成聖質時天子頗修華飾帝復諫以為當崇樸素並敬
納焉十一月有白氣經天
二年春正月有彗星見于吳楚之分西北竟天鎮東大
將軍毋邱儉揚州刺史文欽舉兵作亂矯太后令移檄
郡國為壇盟於西門之外各遣子四人質于吳以請救
二月儉欽帥衆六萬渡淮而西帝會公卿謀征討計朝
議多謂可遣諸將擊之惟王肅及尚書傅嘏中書侍郎
鍾會勸帝自行戍午帝統中軍步騎十餘萬以征之倍
道兼行召三方兵大會于陳許之郊甲申次于㶏橋儉
將史招李續相次來降儉欽移入項城帝遣荆州刺史
王基進據南頓以逼儉帝深壁高壘以待東軍之集諸
將請進軍攻其城帝曰諸君得其一未知其二淮南將
士本無反志且儉欽欲蹈縱横之迹習儀秦之說謂遠
近必應而事起之日淮北不從史招李續前後瓦解内
乖外叛自知必敗困獸思鬭速戰更合其志雖云必剋
傷人亦多且儉等欺誑將士詭變萬端小與持久詐情
自露此不戰而剋之也乃遣諸葛誕督豫州諸軍自安
風向夀春征東將軍胡遵督青徐諸軍出譙宋之間絕
其歸路帝屯汝陽遣兖州刺史鄧艾督太山諸軍進屯
樂嘉示弱以誘之欽進軍將攻艾帝潛軍銜枚徑造樂
嘉與欽相遇欽子鴦年十八勇冠三軍謂欽曰及其未
定請登城鼓譟擊之可破也既謀而行鴦三譟而欽不
能應鴦退相與引而東帝謂諸將曰欽走矣命發銳軍
以追之諸將皆曰欽舊將鴦少而銳引軍内入未有失
利必不走也帝曰一鼔作氣再而衰三而竭鴦三鼔欽
不應其勢已屈不走何待欽將遁鴦曰不先折其勢不
得去也乃與驍騎十餘摧鋒犯陣所向皆披靡遂引去
帝遣左長史司馬璉督驍騎八千翼而追之使將軍樂
綝等督步兵繼其後比至沙陽頻䧟欽陣弩矢雨下欽
蒙楯而馳大破其軍衆皆投戈而降欽父子與麾下走
保項儉聞欽敗棄衆宵遁淮南安風津都尉追儉斬之
傳首京師欽遂奔吳淮南平初帝目有瘤疾使醫割之
鴦之來攻也驚而目出懼六軍之恐蒙之以被痛甚囓
被敗而左右莫知焉閏月疾篤使文帝總統諸軍辛亥
崩于許昌時年四十八二月帝之喪至自許昌天子素
服臨弔詔依霍光故事追加大司馬之號以冠軍大將
軍增邑五萬戸謚曰武公文帝表讓曰臣亡父不敢受
丞相相國九命之禮亡兄不敢受相國之位誠以太祖
常所階歴也今謚與二祖同必所祗懼昔蕭何張良霍
光咸有匡佐之功何謚文終良謚文成光謚宣成必以
文武為謚請依何等就加詔許之謚曰忠武晉國既建
追尊曰景王武帝受禪上尊號曰景皇帝陵曰峻平廟
稱世宗
文皇帝諱昭字子上景帝之母弟也魏景初三年封新
城鄉侯正始初為洛陽典農中郎將値魏明奢侈之後
帝蠲除苛碎不奪農時百姓大悅轉散騎常侍大將軍
曹爽之伐蜀也以帝為征蜀將軍副夏侯元出駱谷次
于興勢蜀將王林夜襲帝營帝堅臥不動林退帝謂元
曰費褘以據險距守進不獲戰攻之不可宜亟旋軍以
為後圖爽等引旋褘果馳兵趣三嶺爭險乃得過遂還
拜議郎及誅曹爽帥衆衞二宮以功增邑千戸蜀將姜
維之寇隴右也征西將軍郭淮自長安距之進帝位安
西將軍持節屯關中為諸軍節度淮攻維别將句安於
麴久而不決帝乃進據長城南趣駱谷以疑之維懼退
保南鄭安軍絶援帥衆來降轉安東將軍持節鎮許昌
及大軍討王淩帝督淮北諸軍事帥師會于項增食邑
三百戸假金印紫綬尋進號都督統征東將軍胡遵鎮
東將軍諸葛誕伐吳戰于東關二軍敗績坐失侯蜀將
姜維又寇隴右揚聲欲攻狄道以帝行征西將軍次長
安雍州刺史陳泰欲先賊據狄道帝曰姜維攻羌收其
質任聚穀作邸閣訖而復轉行至此正欲了塞外諸羌
為後年之資耳若實向狄道安肯宣露令外人知今揚
聲言出此欲歸也維果燒營而去會新平羌胡叛帝擊
破之遂耀兵靈州北虜震讋叛者悉降以功復封新城
鄉侯高貴鄉公之立也以參定策進封高都侯增封二
千戸毋邱儉文欽之亂大軍東征帝兼中領軍留鎮洛
陽及景帝疾篤帝自京師省疾拜衞將軍景帝崩天子
命帝鎮許昌尚書傅嘏帥六軍還京師帝用嘏及鍾會
策自帥六軍而還至洛陽進位大將軍加侍中都督中
外諸軍錄尚書事輔政劔履上殿帝固辭不受
甘露元年春正月加大都督奏事不名夏六月進封高
都公地方七百里加之九錫假斧鉞進號大都督劔履
上殿又固辭不受秋八月庚申加假黃鉞增封三縣
二年夏五月辛未鎮東大將軍諸葛誕殺揚州刺史樂
綝以淮南作亂遣子靚為質於吳以請救議者請速伐
之帝曰誕以毋邱儉輕疾傾覆今必外連吳寇此為變
大而遲吾當與四方同力以全勝制之乃率諸軍五十
萬討誕表請天子臨戎秋七月奉天子及皇太后東征
徵兵青徐荆豫分取關中游軍皆會淮北師次于項假
廷尉何楨節使淮南宣慰將士申明逆順示以誅賞甲
戍帝進軍邱頭吳使文欽唐咨全端全懌等三萬餘人
來救誕諸將逆擊不能禦將軍李廣臨敵不進泰山太
守常時稱疾不出並斬之以徇八月吳將朱異帥兵萬
餘人留輜重於都陸輕兵至黎漿監軍石苞兖州刺史
州泰禦之異退泰山太守胡烈以奇兵襲都陸焚其糧
運苞泰復進擊異大破之異之餘卒餒甚食葛葉而遁
吳人殺異帝曰異不得至壽春非其罪也而吳人殺之
適足以謝壽春而堅誕意使其猶望救耳若其不爾彼
當突圍決一旦之命或謂大軍不能久省食減口冀有
他變料賊之情不出此三者今當多方以亂之備其越
逸此勝計也因命合圍分遣羸疾就穀淮北廩軍士大
豆人三升欽聞之果喜帝愈為羸形以示之多縱反間
揚言吴救方至誕等益寬恣食俄而城中乏糧石苞王
基並請攻之帝曰誕之逆謀非一朝一夕也聚糧完備
外結吴人自謂足據淮南欽既同惡相濟必不便走今
若急攻之損游軍之力外寇卒至表裏受敵此危道也
今三叛相聚於孤城之中天其或者將使同戮吾當以
長策縻之但堅守三面若賊陸道而來軍糧必少吾以
游兵輕騎絶其轉輸可不戰而破外賊外賊破欽等必
成擒矣全懌母孫權女也得罪於吳全端兄子褘及儀
奉其母來奔儀兄靜時在壽春用鍾會計作褘儀書以
譎靜静兄弟五人帥其衆來降城中大駭
三年春正月壬寅誕欽等出攻長圍諸軍逆擊走之初
誕欽内不相協及至窮蹙轉相疑貳會欽計事與誕忤
誕挺刃殺欽欽子鴦攻誕不克踰城降以為將軍封侯
使鴦廵城而呼帝見城上持弓者不發謂諸將曰可攻
矣二月乙酉攻而拔之斬誕夷三族吴將唐咨孫曼孫
彌徐韶等帥其屬皆降表加爵位廪其餒疾或言吴兵
必不為用請坑之帝曰就令亡還適見中國之弘耳於
是徙之三河夏四月歸于京師魏帝命改邱頭曰武邱
以旌武功五月天子以并州之太原上黨西河樂平新
興鴈門司州之河東平陽八郡地方七百里封帝為晉
公加九錫進位相國晉國置官司焉九讓乃止於是增
邑萬戸食三縣諸子之無爵者皆封列侯秋七月奏錄
先世名臣元功大勲之子隨才叙用
四年夏六月分荆州置二都督王基鎮新野州泰鎮襄
陽使石苞都督揚州陳騫都督豫州鍾毓都督徐州宋
鈞監青州諸軍事
景元元年夏四月天子復命帝爵秩如前又讓不受天
子既以帝三世宰輔政非已出情不能安又慮廢辱將
臨軒召百僚而行放黜五月戊子夜使冗從僕射李昭
等發甲於凌雲臺召侍中王沉散騎常侍王業尚書王
經出懷中黃素詔示之戒嚴俟旦沉業馳告于帝帝召
護軍賈充等為之備天子知事泄帥左右攻相府稱有
所討敢有動者族誅相府兵將止不敢戰賈充叱太子
舍人成濟以戈刺天子天子崩車中帝召百僚謀其故
僕射陳泰曰唯有斬賈充微有以謝天下帝不聽獨歸
罪於成濟而斬之語具高貴鄉公紀中於是太后令曰
昔漢昌邑王廢為庶人此兒亦宜以庶人之禮葬之使
外内咸知其所行也殺尚書王經貳於我也庚寅帝奏
曰故高貴鄉公帥從駕人兵拔刃鳴鼔向臣所臣懼兵
刃相接即勑將士不得有所傷害違令者以軍法從事
騎督成倅弟太子舍人濟入兵陣傷公至隕臣聞人臣
之節有死無貳事上之義不敢逃難前者變故卒至禍
同發機誠欲委身守死惟命所裁然惟本謀乃欲上危
皇太后傾覆宗廟臣忝當元輔義在安國即絡繹申勑
不得廹近輿輦而濟妄入陣間以致大變哀怛痛恨五
内摧裂濟干國亂紀罪不容誅輙收濟家屬付廷尉太
后從之夷濟三族與公卿議立燕王宇之子常道鄉公
璜為帝六月改元丙辰天子進帝為相國封晉公增十
郡加九錫如初羣從子弟未侯者封亭侯賜錢千萬帛
萬匹固讓乃止冬十一月吳吉陽督蕭愼以書詣鎮東
將軍石苞偽降求迎帝知其詐也使苞外示迎之而内
為之備
二年秋八月甲寅天子使太尉高柔授帝相國印綬司
空鄭冲致晉公茅土九錫帝固辭
三年夏四月肅愼來獻楛矢石砮弓甲貂皮等天子命
歸於大將軍府
四年春二月丁丑天子復命帝如前又固讓三月詔大
將軍府增置司馬一人從事中郎二人舍人十人夏帝
將伐蜀乃謀衆曰自定壽春已來息役六年治兵繕甲
以擬二虜略計取吴作戰船通水道當用千餘萬功此
十萬人百數十日事也又南土下濕必生疾疫今宜先
取蜀三年之後因巴蜀順流之勢水陸並進此滅虞定
虢吞韓并魏之勢也計蜀戰士九萬居守成都及備他
境不下四萬然則餘衆不過五萬今絆姜維於沓中使
不得東顧直指駱谷出其空虛之地以襲漢中彼若嬰
城守險兵勢必散首尾離絕舉大衆以屠城散銳卒以
略野劒閣不暇守險關頭不能自存以劉禪之闇而邊
城外破士女内震其亡可知也征西將軍鄧艾以為未
有釁屢陳異議帝患之使主簿師纂為艾司馬以喻之
艾乃奉命於是徵四方之兵十八萬使鄧艾自狄道攻
姜維於沓中雍州刺史諸葛緒自祁山軍于武街絶維
歸路鎮西將軍鍾會帥前將軍李護征蜀護軍胡烈等
自駱谷襲漢中秋八月軍發洛陽大賚將士陳師誓衆
將軍鄧敦謂蜀未可討帝斬以徇九月又使天水太守
王頎攻維營隴西太守牽弘邀其前金城太守楊欣趨
甘松鍾會分為二隊入自斜谷使李輔圍王含於樂城
又使郎將易愷攻蔣斌於漢城會直指陽安護軍胡烈
攻陷關城姜維聞之引還王頎追敗維於彊川維與張
翼廖化合軍守劒閣鍾會攻之冬十月天子以諸將獻
捷交至乃重申相國晉公九錫之命令公卿將校皆詣
府喻旨帝猶以禮辭讓於是司空鄭冲率羣官勸進帝
乃受之十一月鄧艾帥萬餘人自隂平踰絶險至江由
破蜀將諸葛瞻於緜竹斬瞻𫝊首進軍雒縣劉禪降天
子命晉公以相國摠百揆於是上節傳去侍中大都督
錄尚書之號焉表鄧艾為太尉鍾會為司徒會潛謀叛
逆因密使譖艾
咸熙元年春正月檻車徵艾乙丑帝奉天子西征次于
長安是時魏諸王侯悉在鄴城命從事中郎山濤行軍
司事鎮於鄴遣護軍賈充持節督諸軍據漢中鍾會遂
反於蜀監軍衞瓘右將軍胡烈攻會斬之初會之代蜀
也西曹屬邵悌言於帝曰鍾會難信不可令行帝笑曰
取蜀如指掌而衆人皆言不可唯會與吾意同滅蜀之
後中國將士人自思歸蜀之遺黎猶懷震恐縱有異志
無能為也卒如所量丙辰帝至自長安三月己卯進帝
爵為王增封并前二十郡夏五月癸未天子追加舞陽
宣文侯為晉宣王舞陽忠武侯為晉景王秋七月帝奏
司空荀顗定禮儀中護軍賈充正法律尚書僕射裴秀
議官制太保鄭冲總而裁焉始建五等爵冬十月丁亥
奏遣吴人相國參軍徐劭散騎常侍水曹屬孫彧使吳
喻孫皓以平蜀之事致馬錦等物以示威懷丙午天子
命中撫軍新昌鄉侯炎為晉世子
二年春二月甲辰朐䏰縣獻靈龜歸於相府夏四月孫
皓使紀陟來聘且獻方物五月天子命帝冕十有二旒
建天子旌旗出警入蹕乘金根車駕六馬備五時副車
置旄頭雲䍐樂舞八佾設鍾虡宮懸位在燕王上進王
妃為王后世子為太子王女王孫爵命之號皆如帝者
之儀諸禁網煩苛及法式不便於時者帝皆奏除之晉
國置御史大夫侍中常侍尚書中領軍衞將軍官秋八
月辛卯帝崩于露寝時年五十五九月癸酉葬崇陽陵
謚曰文王武帝受禪追尊號曰文皇帝廟稱太祖
武皇帝諱炎字安世文帝長子也寬惠仁厚沉深有度
量魏嘉平中封北平亭侯歴給事中奉車都尉中壘將
軍加散騎常侍累遷中護軍假節迎常道鄉公於東武
陽遷中撫軍進封新昌鄉侯及晉國建立為世子拜撫
軍大將軍開府副貳相國初文帝以景帝既宣帝之嫡
早世無後以帝弟攸為嗣特加愛異自謂攝居相位百
年之後大業宜歸攸每曰此景王之天下也吾何與焉
將議立世子屬意於攸何曾等固爭曰中撫軍聰明神
武有超世之才髮委地手過膝此非人臣之相也由是
遂定
咸熙二年五月立為晉王太子八月辛卯文帝崩太子
嗣相國晉王位下令寬刑宥罪撫衆息役國内行服三
日是月長人見於襄武長三丈告縣人王始曰今當太
平九月戊午以魏司徒何曾為丞相鎮南將軍王沉為
御史大夫中護軍賈充為衞將軍議郎裴秀為尚書令
光祿大夫皆開府十一月初置四護軍以統城外諸軍
乙未令諸郡中正以六條舉淹滯一曰忠恪匪躬二曰
孝敬盡禮三曰友于兄弟四曰潔身勞謙五曰信義可
復六曰學以為已是時晉德既洽四海宅心於是天子
知歴數有在乃使太保鄭沖奉皇帝璽綬冊禪位于帝
帝初以禮讓魏朝公卿何曾王沉等固請乃從之
泰始元年冬十二月丙寅設壇于南郊百僚在位及匈
奴南單于四夷會者數萬人柴燎告類于上帝登壇受
禪禮畢即洛陽宮幸太極前殿下詔大赦改元賜天下
爵人五級鰥寡孤獨不能自存者穀人五斛復天下租
賦及關市之稅一年逋債宿負皆勿收除舊嫌解禁錮
亡官失爵者悉復之丁卯遣太僕劉原告于太廟封魏
帝為陳留王邑萬戸居于鄴宮魏氏諸王皆為縣侯追
尊宣王為宣皇帝景王為景皇帝文王為文皇帝宣王
妃張氏為宣穆皇后尊太妃王氏曰皇太后宮曰崇化
封皇叔祖父孚為安平王皇叔父幹為平原王亮為扶
風王伷為東莞王駿為汝隂王肜為梁王倫為琅邪王
皇弟攸為齊王鑒為樂安王幾為燕王皇從伯父望為
義陽王皇從叔父輔為渤海王晃為下邳王瓌為太原
王珪為高陽王衡為常山王子沛為沛王泰為隴西王
權為彭城王綏為范陽王遂為濟南王遜為譙王睦為
中山王淩為北海王斌為陳王皇從父兄洪為河間王
皇從父弟楙為東平王以驃騎將軍石苞為大司馬封
樂陵公車騎將軍陳騫為高平公衞將軍賈充為車騎
將軍魯公尚書令裴秀為鉅鹿公侍中荀勖為濟北公
太保鄭冲為太傅壽光公太尉王祥為太保睢陵公丞
相何曾為太尉朗陵公御史大夫王沉為驃騎將軍博
陵公司空荀顗為臨淮公鎮北大將軍衞瓘為菑陽公
其餘增封進爵各有差文武並增位二等改景初歴為
泰始歴臘以酉社以丑戊辰下詔大弘儉約出御府珠
玉玩好之物頒賜王公以下各有差置中軍將軍以統
宿衞七軍己巳詔陳留王載天子旌旗備五時副車行
魏正朔郊祀天地禮樂制度皆如魏舊上書不稱臣賜
山陽公劉康安樂公劉禪子弟一人為駙馬都尉乙亥
以安平王孚為太宰假黃鉞大都督中外諸軍事詔曰
昔王淩謀廢齊王而王竟不足以守位鄧艾雖矜功失
節然束手受罪今大赦其家還使立後興滅繼絶約法
省刑除魏氏宗室禁錮諸將吏遭三年喪者遣寧終喪
百姓復其徭役罷部曲將長吏以下質任省郡國御調
禁樂府靡麗百戲之伎及雕文游畋之具開直言之路
置諫官以掌之是月鳳凰六青龍三白龍二麒麟各一
見于郡國
二年春正月丙戌遣兼侍中侯史光等持節四方循省
風俗除禳祝之不在祀典者丁亥有司請建七廟帝重
其役不許庚寅罷鷄鳴歌辛丑尊景皇帝夫人羊氏曰
景皇后宮曰弘訓丙午立皇后楊氏二月除漢宗室禁
錮己未常山王衡薨詔曰五等之封皆錄舊勲本為縣
侯者傳封次子為亭侯為鄉侯為關内侯亭侯為關中
侯皆食本戸十分之一丁丑郊祀宣皇帝以配天宗祀
文皇帝於明堂以配上帝&KR0996;午詔曰古者百官官箴王
闕然保氏獨以諫諍為職今之侍中常侍實處此位擇
其能正色弼違匡救不逮者以兼此選三月戊戍吳人
來弔祭有司奏為答詔帝曰昔漢文光武懷撫尉佗公
孫述皆未正君臣之儀所以羈縻未賓也皓遣使之始
未知國慶但以書答之夏五月戊辰詔曰陳留王操尚
謙沖每事輙表非所以優崇之也主者喻意非大事皆
使王官表上之壬子驃騎將軍博陵公王沉卒六月壬
申濟南王遂薨秋七月辛巳營太廟致荆山之木采華
山之石鑄銅柱十二塗以黃金鏤以百物綴以明珠戊
戍譙王遜薨丙午晦日有食之八月丙辰省右將軍官
初帝雖從漢魏之制既葬除服而深衣素冠降席撤膳
哀敬如喪者戊辰有司奏改服進膳不許遂禮終而後
復吉及太后之喪亦如之九月乙未散騎常侍皇甫陶
傅元領諫官上書諫諍有司奏請寝之詔曰凡關言人
主人臣所至難而苦不能聽納自古忠臣直士之所慷
慨也每陳事出付主者多從深刻乃云恩貸當由主上
是何言乎其詳評議戊戍有司奏大晉繼三皇之蹤蹈
舜禹之迹應天順時受禪有魏宜一用前代正朔服色
皆如虞遵唐故事奏可冬十月丙午朔日有蝕之丁未
詔曰昔舜葬蒼梧農不易畎禹葬成紀市不改肆上惟
祖考清簡之旨所徙陵十里内居人動為騷擾一切停
之十一月己卯倭人來獻方物並圜丘方丘於南北郊
二至之祀合於二郊罷山陽公國督軍除其禁制己丑
追尊景帝夫人夏侯氏為景懷皇后辛卯遷祖禰神主
于太廟十二月罷農官為郡縣是歲鳳凰六青龍十黃
龍九麒麟各一見於郡國
三年春正月癸丑白龍二見於弘農澠池丁卯立皇子
衷為皇太子詔以近世建立太子每施寬宥朕所不取
其布告天下咸使知聞三月戊寅初令二千石得終三
年喪丁未晝昏罷武衞將軍官以李憙為太子太傅大
山石崩夏四月戊午張掖太守焦勝上言氐池縣大柳
谷曰有元石一所白晝成文實大晉之休祥圖之以獻
詔以制幣告于太廟藏之天府秋八月罷都護將軍其
以五署還光禄勲九月甲申詔增吏俸及賜王公以下
帛各有差以太尉何曾為太保義陽王望為太尉司空
荀覬為司徒冬十月聽士卒遭父母喪者非在疆場皆
得奔赴十二月徙宗聖侯孔震為奉聖亭侯山陽公劉
康來朝禁星氣讖緯之學
四年春正月卒未以尚書令裴秀為司空丙戍律令成
封爵賜帛各有差有星孛于軫丁亥帝耕于籍田戊子
詔大赦天下長吏郡丞長史各賜馬一匹二月庚子增
置山陽公國相郎中令陵令雜工宰人鼔吹車馬各有
差罷中軍將軍置北軍中候官甲寅以東海劉儉有至
行拜為郎以中軍將軍羊祐為尚書左僕射東莞王伷
為尚書右僕射三月戊子皇太后王氏崩夏四月戊戍
太保睢陵公王祥薨己亥祔葬文明皇后王氏於崇陽
陵罷振威揚威護軍官置左右積弩將軍六月甲申朔
詔郡國守相廵行屬縣見長吏觀風俗協禮律考度量
存問耆老親見百年錄囚徒理冤枉察政刑得失敦喻
五教勸務農功勉勵學者思勤正典無為百家庸末致
遠必泥士庶有好學篤道孝悌忠信清白異行者舉而
進之有不孝不悌不率禮法糾而罪之若長吏廉直不
飾名譽者及貪穢諂黷公節不立者並謹察之秋七月
泰山石崩衆星西流戊午遣使者侯史光循行天下己
卯謁崇陽陵九月青徐兖豫四州大水伊洛溢合於河
開倉以振之詔曰雖詔有所欲及奏得可而於事不便
者皆不可隠情冬十月吴將施績入江夏萬郁寇襄陽
遣太尉義陽王望屯龍陂荆州刺史胡烈擊敗郁吴將
顧容寇鬱林太守毛炅大破之斬其交州刺史劉俊將
軍修則十一月吴將丁奉等出芍陂安東將軍汝隂王
駿與義陽王望擊走之己未詔王公卿尹及郡國守相
舉賢良方正直言之士十二月班五條詔書於郡國一
曰正身二曰勤百姓三曰撫孤寡四曰敦本息末五曰
去人事庚寅帝臨聽訟觀錄廷尉洛陽獄囚親平決焉
扶南林邑各遣使來獻
五年春正月癸巳申戒郡國計吏守相令長務盡地利
禁游食商販丙申帝臨聽訟觀錄囚徒多所原遣青龍
二見於滎陽二月以雍州隴右五郡及涼州之金城梁
州之陽平置秦州辛巳白龍二見於趙國青徐兖三州
水遣使振恤之壬寅以尚書左僕射羊祜都督荆州諸
軍事征東大將軍衞瓘都督青州諸軍事東莞王伷鎮
東大將軍都督徐州諸軍事丁亥詔曰古者歲書羣吏
之能否三年而誅賞之諸令史前後但簡遣疎劣而無
有勸進非黜陟之謂也其條勤能有稱尤異者歲以為
常吾將議其功勞己未詔蜀相諸葛亮孫京隨才署吏
夏四月地震五月辛邜朔鳳凰見于趙國曲赦交趾九
真日南五歲刑六月鄴奚官督郭廙上疏陳五事以諫
言甚切直擢為屯留令西平人麴路伐登聞鼓言多妖
謗有司奏棄市帝曰朕之過也捨而不問罷鎮軍將軍
復置左右將軍官秋七月延羣公詢讜言九月有星孛
于紫宮冬十月丙子以汲郡太守王宏有政績賜穀千
斛十一月追封謚皇弟兆為城陽哀王以皇子景度嗣
十二月詔州郡舉勇猛秀異之才
六年春正月丁亥朔帝臨軒不設樂吳將丁奉入渦口
揚州刺史牽弘擊走之三月赦五歲刑已下夏四月白
龍二見於東筦五月立壽安亭侯承為南宮王六月戊
午秦州刺史胡烈擊叛虜於萬斛堆力戰死之詔遣尚
書石鑒行安西將軍都督秦州諸軍事與奮威護軍田
章討之秋七月丁酉復隴右五郡遇寇害者租賦不能
自存者廪貸之乙巳城陽王景度薨詔曰自泰始以來
大事皆撰錄秘書寫副後有其事輒宜綴集以為常丁
未以汝隂王駿為鎮西大將軍都督雍涼二州諸軍事
九月大宛獻汗血馬焉耆來貢方物冬十一月幸辟雍
行鄉飲酒之禮賜太常博士學生帛牛酒各有差立皇
子東為汝南王十二月吴夏口督前將軍孫秀帥衆來
奔拜驃騎將軍開府儀同三司封會稽公戊辰復置鎮
軍官
七年春正月丙午皇太子冠賜王公帛各有差匈奴帥
劉猛叛出塞二月孫皓帥衆趨壽陽遣大司馬望屯淮
北以距之三月丙戍司空鉅鹿公裴秀薨癸巳以中護
軍王業為尚書左僕射高陽王珪為尚書右僕射孫秀
部將何崇帥衆五千人來降夏四月九真太守董元為
吴將虞汜所攻軍敗死之北地胡寇金城涼州刺史牽
弘討之羣虜内叛圍弘於青山弘軍敗死之五月立皇
子憲為城陽王雍梁秦三州饑赦其境内殊死以下閏
月大雩太官減膳詔交趾三郡南中諸郡無出今年戸
調六月詔公卿以下舉將帥各一人辛丑大司馬義陽
王望薨大雨霖伊洛河溢流居人四千餘家殺三百餘
人有詔振貸給棺秋七月癸酉以車騎將軍賈充為都
督秦涼二州諸軍事吴將陶璜等圍交趾太守楊稷與
鬱林太守毛炅及日南等三郡降於吴八月丙戍以征
東大將軍衞瓘為征北大將軍都督幽州諸軍事丙申
城陽王憲薨分益州之南中四郡置寧州曲赦四郡殊
死以下冬十月丁丑日有蝕之十一月丁巳衞公姬署
薨十二月大雪罷中領軍并北軍中侯以光祿大夫鄭
袤為司空
八年春正月監軍何楨討匈奴劉猛累破之左部帥李
恪殺猛而降癸亥帝耕于籍田二月乙亥禁雕文綺組
非法之物壬辰太宰安平王孚薨詔内外羣官舉任邊
郡者各三人帝與右將軍皇甫陶論事陶與帝爭言散
騎常侍鄭徽表罪之帝曰讜言謇諤所望於左右也人
主常以阿媚為患豈以爭臣為損哉徽越職妄奏豈朕
之意遂免徽官夏四月置後將軍以備四軍六月益州
牙門張弘誣其刺史皇甫晏反殺之傳首京師弘坐伏
誅夷三族壬辰大赦丙申詔復隴右四郡遇寇害者田
租秋七月以車騎將軍賈充為司空九月吴西陵督步
闡來降拜衞將軍開府儀同三司封宜都公吴將陸抗
攻闡遣車騎將軍羊祜率衆出江陵荆州刺史楊肇迎
闡於西陵巴東監軍徐允擊建平以救闡冬十月辛未
朔日有蝕之十二月肇攻抗不尅而還闡城陷為抗所
禽
九年春正月辛酉司空密陵侯鄭袤薨二月癸巳司徒
樂陵公石苞薨立安平亭侯隆為安平王三月立皇子
祗為東海王夏四月戊辰朔日有食之五月旱以太保
何曾領司徒六月乙未東海王祗薨秋七月丁酉朔日
有食之吴將魯淑圍弋陽征虜將軍王渾擊敗之罷五
官左右中郎將弘訓太僕衞尉大長秋等官鮮卑寇廣
寗殺略五千人詔聘公卿以下子女以備六宮采擇未
畢權禁斷婚姻冬十月辛巳制女年十七父母不嫁者
使長吏配之十一月丁酉臨宣武觀大閱諸軍甲辰乃
罷
十年春正月辛亥帝耕于籍田閏月癸酉太傅壽光公
鄭冲薨己卯高陽王珪薨庚辰太原王瓌薨丁亥詔曰
嫡庶之别所以辨上下明貴賤而近世以來多皆内寵
登妃后之職亂尊卑之序自今以後皆不得登用妾媵
以為嫡正二月分幽州五郡置平州三月癸亥日有蝕
之夏四月己未太尉臨淮公荀顗薨六月癸巳臨聽訟
觀錄囚徒多所原遣是夏大蝗秋七月丙寅皇后楊氏
崩壬午吴平虜將軍孟泰偏將軍王嗣等帥衆降八月
涼州虜寇金城諸郡鎮西將軍汝隂王駿討之斬其帥
乞文泥等戊申葬元皇后于峻陽陵九月癸亥以大將
軍陳騫為太尉攻拔吴枳里城獲吴立信校尉莊祐吴
將孫遵李承帥衆寇江夏太守嵇喜擊破之立河橋于
富平津冬十一月立城東七里澗石橋庚午帝臨宣武
觀大閱諸軍十二月有星孛于軫置籍田令立太原王
子緝為高陽王吴威北將軍嚴聰揚威將軍嚴整偏將
軍朱買來降是歲鑿陜南山決河東注洛以通運漕
咸寧元年春正月戊午朔大赦改元二月以將士應已
娶者多家有五女者給復辛酉以故鄴令夏謖有清稱
賜穀百斛以奉祿薄賜公卿以下帛有差叛虜樹機能
送質請降夏五月下邳廣陵大風拔木壞虜舍六月鮮
卑力微遣子來獻吴人寇江夏西域戊巳校尉馬循討
叛鮮卑破之斬其渠帥戊申置太子詹事官秋七月甲
申晦日有蝕之郡國螟八月壬寅沛王子文薨以故太
傅鄭冲太尉荀顗司徒石苞司空裴秀驃騎將軍王沉
安平獻王孚等及太保何曾司空賈充太尉陳騫中書
監荀勖平南將軍羊祜齊王攸等皆列於銘饗九月甲
子青州螟徐州大水冬十月乙酉常山王殷薨癸巳彭
城王權薨十一月癸亥大閱於宣武觀至於己巳十二
月丁亥追尊宣帝廟曰高祖景帝曰世宗文帝曰太祖
是月大疫洛陽死者大半封裴頠為鉅鹿公
二年春正月以疾疫廢朝賜諸散吏至於士卒絲各有
差二月丙戍河間王洪薨甲午赦五歲刑以下東夷八
國歸化并州虜犯塞監并州諸軍事胡奮擊破之初敦
煌太守尹璩卒州以敦煌令梁澄領太守事議郎令狐
豐廢澄自領郡事豐死弟宏代之至是涼州刺史楊欣
斬宏傳首洛陽先是帝不豫及瘳羣臣上壽詔曰每念
頃遇疫氣死亡為之愴然豈以一身之休息忘百姓之
艱邪諸上禮者皆絶之夏五月鎮西大將軍汝隂王駿
討北胡斬其渠帥吐敦立國子學庚午大雩六月癸丑
薦荔支於太廟甲戍有星孛於氐自春旱至於是月始
雨吴京下督孫楷帥衆來降以為車騎將軍封丹陽侯
白龍二見於新興井中秋七月有星孛於大角吴臨平
湖自漢末壅塞至是自開父老相傳云此湖塞天下亂
此湖開天下平癸丑安平王隆薨東夷十七國内附河
南魏郡暴水殺百餘人詔給棺鮮卑阿羅多等寇邊西
域戊巳校尉馬循討之斬首四千餘級獲生九千餘人
於是來降八月庚辰河東平陽地震己亥以太保何曾
為太傅太尉陳騫為大司馬司空賈充為太尉鎮軍大
將軍齊王攸為司空有星孛於太微九月又孛于翼丁
未起太倉於城東常平倉於東西市閠月荆州五郡水
流四千餘家冬十月以汝隂王駿為征西大將軍平南
將軍羊祜為征南大將軍丁卯立皇后楊氏大赦賜王
公以下及於鰥寡各有差十一月白龍二見於梁國十
二月徵處士安定皇甫謐為太子中庶子封后父鎮軍
將軍楊駿為臨晉侯是月以平州刺史傅詢前廣平太
守孟桓清白有聞詢賜帛二百匹桓百匹
三年春正月丙子朔日蝕詔立皇子裕為始平王安
平穆王隆弟敦為安平王詔以衞將軍扶風王亮為宗
師凡宗室戚屬所當施行皆諮之庚寅始平王裕薨有
星孛于西方使征北大將軍衞瓘討鮮卑力微三月平
虜護軍文淑討叛虜樹機能等並破之有星孛于胃乙
未帝將射雉慮損麥苗而止夏五月戊子吴將邵凱夏
祥帥衆七千餘人來降六月益梁八郡水殺三百餘人
没邸閣别倉秋七月以都督豫州諸軍事王渾為都督
揚州諸軍事中山王睦以罪廢為丹水侯八月癸亥徙
扶風王亮為汝南王東莞王伷為琅邪王汝隂王駿為
扶風王琅邪王倫為趙王渤海王輔為太原王太原王
顒為河間王北海王陵為任城王陳王斌為西河王汝
南王東為南陽王濟南王耽為中山王河間王威為章
武王立皇子瑋為始平王允為濮陽王該為新都王遐
為清河王鉅平侯羊祜為南城侯以汝南王亮為鎮南
大將軍大風拔樹暴寒且冰郡國五隕霜傷穀九月戊
子以左將軍胡奮為都督江北諸軍事兖豫徐青荆益
梁七州大水傷秋稼詔振給之立齊王子蕤為遼東王
贊為廣漢王冬十一月丙戌帝臨宣武觀大閱至于壬
辰十二月吴將孫慎入江夏汝南略千餘家而去是歲
西北雜虜及鮮卑匈奴五溪蠻夷東夷二國前後十餘
輩各帥種人部落内附
四年春正月庚午朔日有蝕之三月甲申尚書左僕射
盧欽卒辛酉以尚書右僕射山濤為尚書左僕射東夷
六國來獻夏四月蚩尤旗見於東井六月丁未隂平廣
武地震甲子又震涼州刺史楊欣與虜若羅拔能等戰
于武威敗績死之弘訓皇后羊氏崩秋七月己丑祔葬
景獻皇后羊氏于峻平陵庚寅高陽王緝薨癸巳范陽
王綏薨荆揚郡國二十皆大水九月以太傅何曾為太
宰辛巳以尚書令李允為司徒冬十月以征北大將軍
衞瓘為尚書令揚州刺史應綽伐吴皖城斬首五千級
焚穀米百八十萬斛十一月辛巳太醫司馬程據獻雉
頭裘帝以竒拔異服典禮所禁焚之于殿前甲申勅内
外敢有犯者罪之吴昭武將軍劉翻厲武將軍祖始來
降辛卯以尚書杜預都督荆州諸軍事征南大將軍羊
祜卒十二月乙未西河王斌薨丁未太宰朗陵公何曾
薨是歲東夷九國内附
五年春正月虜帥樹機能攻陷涼州乙丑使討虜護軍
武威太守馬隆擊之二月甲午白麟見于平原三月匈
奴都督拔奕虛帥部落歸化乙亥以百姓饑饉减御膳
之半有星孛于柳夏四月又孛于女御大赦降除部曲
督以下質任丁亥郡國八雨雹傷秋稼壞百姓廬舍秋
七月有星孛于紫宮九月甲午麟見于河南冬十月戊
寅匈奴餘渠都督獨雍等帥部落歸化汲郡人不準掘
魏襄王冡得竹簡小篆古書十餘萬言藏于秘府十一
月大舉伐吴遣鎮軍將軍琅邪王伷出涂中安東將軍
王渾出江西建威將軍王戎出武昌平西將軍胡奮出
夏口鎮南大將軍杜預出江陵龍驤將軍王濬廣武將
軍唐彬率巴蜀之卒浮江而下東西凡二十餘萬以太
尉賈充為大都督行冠軍將軍楊濟為副總統衆軍十
二月馬隆擊叛虜樹機能大破斬之涼州平肅慎來獻
楛矢石砮
太康元年春正月己丑朔五色氣冠日癸丑王渾尅吴
尋陽賴鄉諸城獲吴武威將軍周興二月戊午王濬唐
彬等尅丹陽城庚申又尅西陵殺西陵都督鎮軍將軍
留憲征南將軍成璩西陵監鄭廣壬戍濬又尅夷道樂
鄉城殺夷道監陸晏水軍都督陸景甲戍杜預尅江陵
斬吴江陵督王延平南將軍胡奮尅江安於是諸軍並
進樂鄉荆門諸戍相次來降乙亥以濬為都督益梁二
州諸軍事復下詔曰濬彬東下掃除巴邱與胡奮王戎
共平夏口武昌順流東騖直造秣陵與奮戎審量其宜
杜預當鎮靜零桂懷輯衡陽大兵既過荆州南境固當
傳檄而定預當分萬人給濬七千給彬夏口既平奮宜
以七千人給濬武昌既了戎當以六千人增彬太尉充
移屯項總督諸方濬進破夏口武昌遂泛舟東下所至
皆平王渾周浚與吴丞相張悌戰于版橋大敗之斬悌
及其將孫震沈瑩傳首洛陽孫皓窮蹙請降送璽綬於
琅邪王伷三月壬申王濬以舟師至于建鄴之石頭孫
皓大懼面縳輿櫬降于軍門濬杖節解縳焚櫬送于京
都收其圖籍尅州四郡四十三縣三百一十三戶五十
二萬三千吏三萬二千兵二十三萬男女口二百三十
萬其牧守以下皆因吴所置除其苛政示之簡易吴人
大悅乙酉大赦改元大酺五日恤孤老困窮夏四月河
東高平雨雹傷秋稼遣兼侍中張側黃門侍郎朱震分
使揚越慰其初附白麟見于頓邱三河魏郡弘農雨雹
傷宿麥五月辛亥封孫皓為歸命侯拜其太子為中郎
諸子為郎中吴之舊望隨才擢叙孫氏大將戰亡之家
徙於夀陽將吏渡江復十年百姓百工復二十年丙寅
帝臨軒大會引皓升殿羣臣咸稱萬歲丁卯薦酃淥酒
于太廟郡國六雹傷秋稼庚午詔諸士卒年六十以上
罷歸于家庚辰以王濬為輔國大將軍襄陽侯杜預當
陽侯王戎安豐侯唐彬上庸侯賈充琅邪王伷以下增
封於是論功行封賜公卿以下帛各有差六月丁丑初
置翊軍校尉官封丹水侯睦為高陽王甲申東夷十國
歸化秋七月虜軻成泥寇西平浩舋殺督將以下三百
餘人東夷二十國朝獻庚寅以尚書魏舒為尚書右僕
射八月車師前部遣子入侍己未封皇弟延祚為樂平
王白龍二見于永昌九月羣臣以天下一統屢請封禪
帝謙讓弗許冬十月丁巳除五女復十二月戊辰廣漢
王贊薨
二年春二月淮南丹陽地震三月丙申安平王敦薨賜
王公以下吴生口各有差詔選孫皓妓妾五千人入宮
東夷五國朝獻夏六月東夷五國内附郡國十六雨雹
大風拔樹壞百姓廬舍江夏泰山水流居人三百餘家
秋七月上黨又暴風雨雹傷秋稼八月有星孛于張冬
十月鮮卑慕容廆寇昌黎十一月壬寅大司馬陳騫薨
有星孛于軒轅鮮卑寇遼西平州刺史鮮于嬰討破之
三年春正月丁丑罷秦州并雍州甲午以尚書張華都
督幽州諸軍事三月安北將軍嚴詢敗鮮卑慕容廆於
昌黎殺傷數萬人夏四月庚午太尉魯公賈充薨閠月
丙子司徒廣睦侯李允薨癸丑白龍二見于濟南秋八
月罷平州寧州刺史三年一入奏事九月東夷二十九
國歸化獻其方物吴故將筦恭帛奉舉兵反攻害建鄴
令遂圍揚州徐州刺史嵇喜討平之冬十二月甲申以
司空齊王攸為大司馬督青州諸軍事鎮東大將軍琅
邪王伷為撫軍大將軍汝南王亮為太尉光祿大夫山
濤為司徒尚書令衛瓘為司空丙申詔四方水旱甚者
無出田租
四年春正月甲申以尚書右僕射魏舒為尚書左僕射
下邳王晃為尚書右僕射戊午司徒山濤薨二月己丑
立長樂亭侯實為北海王三月辛丑朔日有蝕之癸丑
大司馬齊王攸薨夏四月任城王陵薨五月己亥大將
軍琅邪王伷薨徙遼東王蕤為東萊王六月增九卿禮
秩牂柯獠二千餘落内屬秋七月壬子以尚書右僕射
下邳王晃為都督青州諸軍事丙寅兖州大水復其田
租八月鄯善國遣子入侍假其歸義侯以隴西王泰為
尚書右僕射冬十一月戊午新都王該薨以尚書左僕
射魏舒為司徒十二月庚午大閱于宣武觀是歲河南
及荆州揚州大水
五年春正月己亥青龍二見于武庫井中二月丙寅立
南宫王子玷為長樂王壬辰地震夏四月任城魯國池
水赤如血五月丙午宣帝廟梁折六月初置黃沙獄秋
七月戊申皇子恢薨任城梁國中山雨雹傷秋稼減天
下戸課三分之一九月南安大風折木郡國五大水隕
霜傷秋稼冬十一月甲辰太原王輔薨十二月庚午大
赦林邑大秦國各遣使來獻閠月鎮南大將軍當陽侯
杜預卒
六年春正月庚申朔以比歲不登免租貸宿負戊辰以
征南大將軍王渾為尚書左僕射尚書褚䂮都督揚州
諸軍事楊濟都督荆州諸軍事三月郡國六隕霜傷桑
麥夏四月扶南等十國來獻參離四千餘落内附郡國
四旱十大水壞百姓廬舍秋七月巴西地震八月丙戍
朔日有蝕之減百姓綿絹三分之一白龍見于京兆以
鎮東大將軍王濬為撫軍大將軍九月丙子山陽公劉
康薨冬十月南安山崩水出南陽郡獲兩足獸龜兹焉
耆國遣子入侍十二月甲申大閱于宣武觀旬日而罷
庚子撫軍大將軍襄陽侯王濬卒
七年春正月甲寅朔日有蝕之乙卯詔以災異屢發令
公卿大臣各上封事極言其故勿有所諱夏五月郡國
十三旱鮮卑慕容廆寇遼東秋七月朱提山崩犍為地
震八月東夷十一國内附京兆地震九月戊寅驃騎將
軍扶風王駿薨郡國八大水冬十一月壬子以隴西王
泰都督關中諸軍事十二月遣侍御史廵遭水諸郡出
後宫才人妓女以下二百七十人歸于家始制大臣聽
終喪三年己亥河隂雨赤雪二頃是歲扶南等二十一
國馬韓等十一國遣使來獻
八年春正月戊申朔日有蝕之太廟殿陷三月乙丑臨
商觀震夏四月齊國大水隕霜傷麥六月魯國大風拔
樹木壞百姓廬舍郡國八大水秋七月前殿地陷深數
丈中有破船八月東夷二國内附九月改營太廟冬十
月南康平固縣吏李豐反聚衆攻郡縣自號將軍十一
月海安令蕭輔聚衆反十二月吴興人蔣廸聚黨反圍
陽羡縣州郡捕討皆伏誅南夷扶南西域康居各遣使
來獻是歲郡國五地震
九年春正月壬申朔日有食之詔刺史二千石糾濁揚
清又令内外郡官舉清能拔寒素江東四郡地震二月
尚書右僕射陽夏侯胡奮卒以尚書朱整為尚書右僕
射三月丁丑皇后親桑于西郊賜帛各有差壬辰初并
二社為一夏四月江南郡國八地震隴西隕霜傷宿麥
五月義陽王竒有罪黜為三縱亭侯詔内外郡官舉守
令之才六月庚子朔日有食之徙章武王威為義陽王
郡國三十二大旱傷麥秋八月壬子星隕如雨詔郡國
五歲刑以下决遣無留庶獄九月東夷七國詣校尉内
附郡國二十四螟冬十二月癸邜立河間平王洪子英
為章武王戊申青龍黃龍各一見于魯國
十年夏四月以京兆太守劉霄陽平太守梁柳有政績
各賜穀千斛郡國八隕霜太廟成乙巳遷神主于新廟
帝迎于道左遂祫祭大赦文武增位一等作廟者二等
丁未尚書右僕射廣興侯朱整卒癸丑崇賢殿災五月
鮮卑慕容廆來降東夷十一國内附六月庚子山陽公
劉瑾薨復置二社冬十月壬子徙南宫王承為武邑王
十一月丙辰守尚書令左光祿大夫荀勖卒帝疾瘳賜
王公以下帛有差含章殿鞠室火甲申以汝南王亮為
大司馬大都督假黃鉞改封南陽王柬為秦王始平王
瑋為楚王濮陽王允為淮南王並假節之國各統方州
軍事立皇子乂為長沙王穎為成都王晏為吴王熾為
豫章王演為代王皇孫遹為廣陵王立濮陽王子廸為
漢王始平王子儀為毗陵王汝南王次子羕為西陽公
徙扶風王暢為順陽王暢弟歆為新野公琅邪王覲弟
澹為東武公繇為東安公漼為廣陵公卷為東莞公改
諸王國相為内史十二月庚寅太廟梁折是歲東夷絶
遠三十餘國西南夷二十餘國來獻虜壬戍奚軻男女
十萬口來降
太熙元年春正月辛酉朔改元己巳以尚書左僕射王
渾為司徒司空衞瓘為太保二月辛丑東夷七國朝貢
琅邪王覲薨三月甲子以右光禄大夫石鑒為司空夏
四月辛丑以侍中車騎將軍楊駿為太尉都督中外諸
軍事錄尚書事己酉帝崩于含章殿時年五十五葬峻
陽陵廟號世祖帝宇量弘厚造次必於仁恕容納讜正
未曾失色於人明達善謀能斷大事故得撫寧萬國綏
静四方承魏氏奢侈刻弊之後百姓思古之遺風乃厲
以恭儉敦以寡欲有司嘗奏御牛青絲靷斷詔以青麻
代之臨朝寬裕法度有恒高陽許允既為文帝所殺允
子奇為太常丞帝將有事於太廟朝議以奇受害之門
不欲接近左右請出為長史帝乃追述允夙望稱奇之
才擢為祠部郎時論稱其夷曠平吳之後天下乂安遂
怠於政術耽於游宴寵愛后黨親貴當權舊臣不得專
任彝章紊廢請謁行矣爰至末年知惠帝弗克負荷然
恃皇孫聰睿故無廢立之心復慮非賈后所生終致危
敗遂與腹心共圖後事說者紛然久而不定竟用王佑
之謀遣太子母弟秦王柬都督關中楚王瑋淮南王允
並鎮守要害以彊帝室又恐楊氏之逼復以佑為北軍
中候以典禁兵既而寝疾彌留至于大漸佐命元勲皆
已先殁羣臣惶惑計無所從會帝小差有詔以汝南王
亮輔政又欲令朝士之有名望年少者數人佐之楊駿
秘而不宣帝復尋至迷亂楊后輙為詔以駿輔政促亮
進發帝尋小間問汝南王來未意欲見之有所付託左
右答言未至帝遂困篤中朝之亂實始于斯矣
武帝泰始十年咸寧五年太康十年太熙元年即
位二十六年
孝惠皇帝諱衷字正度武帝第二子也泰始三年立為
皇太子時年九歲太熙元年四月己酉武帝崩是日皇
太子即皇帝位大赦改元為永熙尊皇后楊氏曰皇太
后立妃賈氏為皇后夏五月辛未葬武皇帝於峻陽陵
丙子增天下位一等預喪事者二等復租調一年二千
石已上皆封關中侯以太尉楊駿為太傅輔政秋八月
壬午立廣陵王遹為皇太子以中書監何劭為太子太
師吏部尚書王戎為太子太傅衞將軍楊濟為太子太
保遣南中郎將石崇射聲校尉胡奕長水校尉趙俊揚
烈將軍趙歡將屯兵四出冬十月辛酉以司空石鑒為
太尉前鎮西將軍隴西王泰為司空
永平元年春正月乙酉朔臨朝不設樂詔改永熙二年
為永平元年又詔子弟及群官並不得謁陵丙午皇太
子冠丁未見于太廟二月甲寅賜王公已下帛各有差
癸酉鎮南將軍楚王瑋鎮東將軍淮南王允來朝戊寅
復置秘書監官三月辛卯誅太傅楊駿駿弟衛將軍瑤
太子太保濟中護軍張劭散騎常侍段廣楊邈左將軍
劉預河南尹李斌中書令蔣俊東夷校尉文淑尚書武
茂皆夷三族壬辰大赦改元賈后矯詔廢皇太后為庶
人徙于金墉城告于天地宗廟誅太后母龐氏壬寅徵
大司馬汝南王亮為太宰與太保衛瓘輔政以秦王柬
為大將軍東平王楙為撫軍大將軍鎮東將軍楚王瑋
為衛將軍領北軍中候下邳王晃為尚書令東安公繇
為尚書左僕射進封東安王督將侯者千八十一人庚
戍免東安王繇及東平王楙繇徙帶方夏四月癸亥以
征東將軍梁王肜為征西大將軍都督關西諸軍事太
子少傅阮坦為平東將軍監青徐二州諸軍事己巳以
太子太傅王戎為尚書右僕射五月甲戍毗陵王軌薨
壬午除天下戸調綿絹賜孝悌高年鰥寡力田者帛人
三匹六月賈后矯詔使楚王瑋殺太宰汝南王亮太保
菑陽公衛瓘乙丑以瑋擅害亮瓘殺之曲赦洛陽以廣
陵王師劉寔為太子太保司空隴西王泰錄尚書事秋
七月分揚州荆州十郡為江州八月庚申以趙王倫為
征東將軍都督徐兖二州諸軍事河間王顒為北中郎
將鎮鄴太子太師何劭為都督豫州諸軍事鎮許昌徙
長沙王乂為常山王己巳進西陽公羕爵為王辛未立
隴西世子越為東海王九月甲午大將軍秦王柬薨辛
丑徵征西大將軍梁王肜為衞將軍錄尚書事以趙王
倫為征西大將軍都督雍梁二州諸軍事冬十二月辛
酉京師地震是歲東夷十七國南夷二十四部並詣校
尉内附
二年春二月己酉賈后弑皇太后于金墉城秋八月壬
子大赦九月乙酉中山王耽薨冬十一月大疫是歲沛
國雨雹傷麥
三年夏四月滎陽雨雹六月弘農郡雨雹深三尺冬十
月太原王泓薨
四年春三月丁酉朔侍中太尉安昌公石鑒薨夏五月
蜀郡山移淮南壽春洪水出山崩地陷壞城府及百姓
廬舍匈奴郝散反攻上黨殺長吏六月壽春地大震死
者二十餘家上庸郡山崩殺二十餘人秋八月郝散帥
衆降馮翊都尉殺之上谷居庸上庸並地陷裂水泉涌
出人有死者大饑九月丙辰赦諸州之遭地災者甲午
枉矢東北竟天是歲京師及郡國八地震
五年夏四月彗星見于西方孛于奎至軒轅六月金城
地震東海雨雹深五寸秋七月下邳暴風壞廬舍九月
鴈門新興太原上黨大風傷禾稼冬十月武庫火焚累
代之寳十二月丙戍新作武庫大調兵器丹陽雨雹有
石生于京師宜年里是歲荆揚兖豫青徐等六州大水
詔遣御史廵行振貸
六年春正月大赦司空下邳王晃薨以中書監張華為
司空太尉隴西王泰為尚書令衛將軍梁王肜為太子
太保丁丑地震三月東海隕霜傷桑麥彭城吕縣有流
血東西百餘步夏四月大風五月荆揚二州大水匈奴
郝散弟度元帥馮翊北地馬蘭羌盧水胡反攻北地太
守張損死之馮翊太守歐陽建與度元戰敗績徵征西
大將軍趙王倫為車騎將軍以太子太保梁王肜為征
西大將軍都督雍梁二州諸軍事鎮關中秋八月雍州
刺史解系又為度元所破秦雍氐羌悉叛推氐帥齊萬
年僣號稱帝圍涇陽冬十月乙未曲赦雍涼二州十一
月丙子遣安西將軍夏侯俊建威將軍周處等討萬年
梁王肜屯好畤關中饑大疫
七年春正月癸丑周處及齊萬年戰於六陌王師敗績
處死之夏五月魯國雨雹秋七月雍梁州疫大旱隕霜
殺秋稼關中饑米斛萬錢詔骨肉相賣者不禁丁丑司
徒京陵公王渾薨九月以尚書右僕射王戎為司徒太
子太師何劭為尚書左僕射
八年春正月丙辰地震詔發倉廪振雍州饑人三月壬
戍大赦夏五月郊禖石破為二秋九月荆豫揚徐冀等
五州大水雍州有年
九年春正月左積弩將軍孟觀伐氐戰于中亭大破之
獲齊萬年徵征西大將軍梁王肜錄尚書事以北中郎
將河間王顒為鎮西將軍鎮關中成都王穎為鎮北大
將軍鎮鄴夏四月鄴人張承基等妖言署置聚黨數千
郡縣逮捕皆伏誅六月戊戍太尉隴西王泰薨秋八月
以尚書裴頠為尚書僕射冬十一月甲子朔日有蝕之
京師大風發屋折木十二月壬戌廢皇太子遹為庶人
及其三子幽于金墉城殺太子母謝氏
永康元年春正月癸亥朔大赦改元己卯日有蝕之丙
子皇孫霖卒二月丁酉大風飛沙拔木三月尉氏雨血
妖星見于南方癸未賈后矯詔害庶人遹于許昌夏四
月辛卯日有食之癸巳梁王肜趙王倫矯詔廢賈后為
庶人司空張華尚書僕射裴頠皆遇害侍中賈謐及黨
與數十人皆伏誅甲午倫矯詔大赦自為相國都督中
外諸軍事如宣文輔魏故事追復故皇太子位丁酉以
梁王肜為太宰左光祿大夫何劭為司徒右光祿大夫
劉實為司空淮南王允為驃騎將軍己亥趙王倫矯詔
害賈庶人于金墉城五月己巳立皇孫臧為皇太孫尚
為襄陽王六月壬寅葬愍懷太子于顯平陵撫軍將軍
清河王遐薨癸卯震崇陽陵標秋八月淮南王允舉兵
討趙王倫不克允及其二子秦王郁漢王廸皆遇害曲
赦洛陽平東將軍彭城王植薨改封吳王晏為賓徒縣
王以齊王冏為平東將軍鎮許昌光祿大夫陳凖為太
尉錄尚書事九月改司徒為丞相以梁王肜為之冬十
月黃霧四塞十一月戊午大風飛砂石六日乃止甲子
立皇后羊氏大赦大酺三日十二月彗星見于東方益
州刺史趙廞與略陽流人李庠害成都内史耿勝犍為
太守季密汶山太守霍固西夷校尉陳總據成都反
永寧元年春正月乙丑趙王倫簒帝位丙寅遷帝于金
墉城號曰太上皇改金墉曰永昌宫廢皇太孫臧為濮
陽王五緯經天縱横無常癸酉倫害濮陽王臧略陽流
人李特殺趙廞傳首京師三月平東將軍齊王冏起兵
以討倫傳檄州郡屯于陽翟征北大將軍成都王穎征
西大將軍河間王顒常山王乂豫州刺史李毅兖州刺
史王彦南中郎將新野公歆皆舉兵應之衆數十萬倫
遣其將閭和出伊闕張泓孫輔出堮坂以距冏孫會士
猗許超出黃橋以距穎及穎將趙驤石超戰於溴水會
等大敗棄軍走閠月丙戌朔日有食之夏四月歲星晝
見冏將何勖盧播擊泓於陽翟大破之斬孫輔等辛酉
左衛將軍王輿與尚書淮陵王漼勒兵入宫禽倫黨孫
秀孫會許超士猗駱休等皆斬之逐倫歸第即日乘輿
反正羣臣頓首謝罪帝曰非諸卿之過也癸亥詔大赦
改元孤寡賜穀五斛大酺五日誅趙王倫義陽王威九
門侯質等及倫之黨與五月立襄陽王尚為皇太孫六
月戊辰大赦增吏位二等復封賓徒王晏為吴王庚午
東萊王蕤左衛將軍王輿謀廢齊王冏事泄蕤廢為庶
人輿伏誅夷三族甲戌以齊王冏為大司馬都督中外
諸軍事成都王穎為大將軍錄尚書事河間王顒為太
尉罷丞相復置司徒官己卯以梁王肜為太宰領司徒
封齊王冏功臣葛旟牟平公路季小黃公衛毅平隂公
劉真安鄉公韓泰封丘公秋七月甲午立吴王晏子國
為漢王復封常山王乂為長沙王八月大赦戊辰原徙
邊者益州刺史羅尚討羌破之己巳徙南平王祥為宜
都王下邳王&KR0008;薨以東平王楙為平東將軍都督徐州
諸軍事九月追東安王繇復其爵丁丑封楚王瑋子範
為襄陽王冬十月流人李特反於蜀十二月司空何劭
薨封齊王冏子冰為樂安王英為濟陽王超為淮南王
是歲郡國十二旱六蝗
太安元年春正月庚子安東將軍譙王隨薨三月癸卯
赦司冀兖豫四州皇太孫尚薨夏四月彗星晝見五月
乙酉侍中太宰領司徒梁王肜薨以右光禄大夫劉實
為太傅太尉河間王顒遣將衙博擊李特於蜀為特所
敗特遂陷梓潼巴西害廣漢太守張微自號大將軍癸
卯以清河王遐子覃為皇太子賜孤寡帛大酺五日以
齊王冏為太師東海王越為司空秋七月兖豫徐冀等
四州大水冬十月地震十二月丁卯河間王顒表齊王
冏窺伺神器有無君之心與成都王穎新野王歆范陽
王虓同會洛陽請廢冏還第長沙王乂奉乘輿屯南止
車門攻冏殺之幽其諸子于金墉城廢冏弟北海王實
大赦改元以長沙王乂為太尉都督中外諸軍事封東
萊王蕤子炤為齊王
二年春正月甲子朔赦五歲刑三月李特攻陷益州荆
州刺史宋岱擊特斬之傳首京師夏四月特子雄復據
益州五月義陽蠻張昌舉兵反以山都人邱沉為主改
姓劉氏偽號漢建元神鳳攻破郡縣南陽太守劉彬平
南將軍羊伊鎮南大將軍新野王歆並遇害六月遣荆
州刺史劉弘等討張昌于方城王師敗績秋七月中書
令卞粹侍中馮蓀河南尹李含等貳於長沙王乂乂疑
而害之張昌陷江南諸郡武陵太守賈隆零陵太守孔
紘豫章太守閻濟武昌太守劉根皆遇害昌别帥石冰
寇揚州刺史陳徽與戰大敗諸郡盡没臨淮人封雲舉
兵應之自阜陵寇徐州八月河間王顒成都王穎舉兵
討長沙王乂帝以乂為大都督帥軍禦之庚申劉弘及
張昌戰於清水斬之顒遣其將張方穎遣其將陸機牽
秀石超等來逼京師乙丑帝幸十三里橋遣將軍皇甫
商距方於宜陽己巳帝旋軍于宣武場庚午舍于石樓
天中裂無雲而雷九月丁丑帝次于河橋壬午皇甫商
為張方所破甲申帝軍于芒山丁亥幸偃師辛卯舍于
豆田癸巳尚書右僕射興晉侯羊元之卒帝旋于城東
丙申進軍緱氏擊牽秀走之大赦張方入京城燒清明
開陽二門死者萬計石超逼乘輿于緱氏冬十月壬寅
帝旋于宫石超焚緱氏服御無遺丁未破牽秀范陽王
虓于東陽門外戊申破陸機于建春門石超走斬其大
將賈崇等十六人懸首銅駝街張方退屯十三里橋十
一月辛巳星晝隕聲如雷王師攻方壘不利方决千金
堨水碓皆涸乃發王公奴婢手舂給兵廪一品已下不
從征者男子十三以上皆從役又發奴助兵號為四部
司馬公私窮踧米石萬錢詔命所至一城而已壬寅夜
赤氣竟天隐隐有聲丙辰地震癸亥東海王越執長沙
王乂幽於金墉城尋為張方所害甲子大赦丙寅揚州
秀才周玘前南平内史王矩前吴興内史顧秘起義軍
以討石冰冰退自臨淮趨壽陽征東將軍劉準遣廣陵
度支陳敏擊冰李雄自郫城攻益州刺史羅尚尚委城
而遁雄盡有成都之地封鮮卑段勿塵為遼西公
永興元年春正月丙午尚書令樂廣卒成都王穎自鄴
諷于帝乃大赦改元為永安帝逼於河間王顒密詔雍
州刺史劉沉秦州刺史皇甫重以討之沉舉兵攻長安
為顒所敗張方大掠洛中還長安於是軍中大餒人相
食以成都王穎為丞相穎遣從事中郎成䕫等以兵五
萬屯十二城門殿中宿所忌者穎皆殺之以三部兵代
宿衛二月乙酉廢皇后羊氏幽于金墉城黜皇太子覃
為清河王三月陳敏攻石冰斬之揚徐二州平河間王
顒表請立成都王穎為太弟戊申詔曰朕以不德纂承
鴻緒于兹十有五載禍亂滔天姦逆仍起至於幽廢重
宫宗廟圯絶成都王穎温仁惠和剋平暴亂其以穎為
皇太弟都督中外諸軍事丞相如故大赦賜鰥寡高年
帛三匹大酺五日丙辰盜竊太廟服器以太尉顒為太
宰太傅劉實為太尉六月新作三城門秋七月丙申朔
右衛將軍陳眕以詔召百寮入殿中因勒兵討成都王
穎戊戌大赦復皇后羊氏及皇太子覃己亥司徒王戎
東海王越高密王簡平昌公模吴王晏豫章王熾襄陽
王範右僕射荀藩等奉帝北征至安陽衆十餘萬穎遣
其將石超距戰己未六軍敗績于蕩隂矢及乘輿百寮
分散侍中嵇紹死之帝傷頰中三矢亡六璽帝遂幸超
軍餒甚超進水左右奉秋桃超遣弟熙奉帝之鄴穎帥
羣官迎謁道左帝下輿涕泣其夕幸于穎軍穎府有九
錫之儀陳留王送貂蟬衣鶡尾明日乃備法駕幸于鄴
唯豫章王熾司徒王戎僕射荀藩從庚申大赦改元為
建武八月戊辰穎殺東安王繇張方復入洛陽廢皇后
羊氏及太子覃匈奴左賢王劉淵反畔於離石自號大
單于安北將軍王浚遣烏丸騎攻成都王穎于鄴大敗
之穎與帝單車走洛陽服御分散倉卒上下無齎侍中
黃門被囊中齎私錢三千詔貸用所在買飯以供宫人
止食於道中客舍宫人有持升餘秔米飯及燥蒜鹽豉
以進帝帝噉之御中黃門布被次獲嘉市麤米飯盛以
瓦盆帝噉兩盂有老父獻蒸雞帝受之至温將謁陵帝
喪履納從者之履下拜流涕左右皆歔欷及濟河張方
帥騎三千以陽燧青蓋奉迎方拜謁帝躬止之辛巳大
赦賞從者各有差冬十一月乙未方請帝謁廟因劫帝
幸長安方以所乘車入殿中帝馳避後園竹中方逼帝
升車左右中黃門鼓吹十二人步從惟中書監盧志侍
側方以帝幸其壘帝令方具車載宫人寳物軍人因妻
略後宫分爭府藏魏晉以來之積掃地無遺矣行次新
安寒甚帝墮馬傷足尚書高光進面衣帝嘉之河間王
顒帥官屬步騎三萬迎于霸上顒前拜謁帝下車止之
以征西府為宫惟僕射荀藩司隸劉暾太常鄭球河南
尹周馥與其遺官在洛陽為留臺承制行事號為東西
臺焉丙午留臺大赦改元復為永安辛丑復皇后羊氏
李雄僣號成都王劉淵僣號漢王十二月丁亥詔曰天
禍晉邦冡嗣莫繼成都王穎自在儲貳政績虧損四海
失望不可承重其以王還第豫章王熾先帝愛子令問
日新四海注意今以為皇太弟以隆我晉邦以司空越
為太傅與太宰顒夾輔朕躬司徒王戎參錄朝政光禄
大夫王衍為尚書左僕射安南將軍虓安北將軍濬平
北將軍騰各守本鎮高密王簡為鎮南將軍領司隸校
尉權鎮洛陽東中郎將模為寧北將軍都督冀州鎮于
鄴鎮南大將軍劉弘領荆州以鎮南土周馥繆允各還
本部百官皆復職齊王冏前應還第長沙王乂輕陷重
刑封其子紹為樂平縣王以奉其嗣自頃戎車屢征勞
費人力供御之物皆減三分之二戸調田租三分減一
蠲除苛政愛人務本清通之後當還東京大赦改元以
河間王顒都督中外諸軍事
二年春正月甲午朔帝在長安夏四月詔封樂平王紹
為齊王丙子張方廢皇后羊氏六月甲子侍中司徒安
豐侯王戎薨隴西太守韓稚攻秦州刺史張輔殺之李
雄僣即帝位國號蜀秋七月甲午尚書諸曹火燒崇禮
闥東海王越嚴兵徐方將西迎大駕成都王穎部將公
師藩等聚衆攻陷郡縣害陽平太守李志汲郡太守張
延等轉攻鄴平昌公模遣將軍趙驤擊破之八月辛丑
大赦驃騎將軍范陽王虓逐冀州刺史李義揚州刺史
曹武殺丹陽太守朱建李雄遣其將李驤寇漢安車騎
大將軍劉弘逐平南將軍彭城王釋于宛九月庚寅朔
公師藩又害平原太守王景清河太守馮熊庚子豫州
刺史劉喬攻范陽王虓於許昌敗之壬子以成都王穎
為鎮東大將軍都督河北諸軍事鎮鄴河間王顒遣將
軍呂朗屯洛陽冬十月丙子詔曰得豫州刺史劉喬檄
稱潁川太守劉輿迫脅驃騎將軍虓距逆詔令造構凶
逆擅劫郡縣合聚兵衆擅用苟晞為兖州斷截王命鎮
南大將軍荆州刺史劉弘平南將軍彭城王釋等其各
勒所統徑會許昌與喬并力今遣右將軍張方為大都
督統精卒十萬建武將軍吕朗廣武將軍騫貙建威將
軍刁默等為軍前鋒共會許昌除輿兄弟丁丑使前車
騎將軍石超北中郎將王闡討輿等赤氣見于北方東
西竟天有星孛于北斗平昌公模遣將軍宋胄等屯河
橋十一月立節將軍周權詐被檄自稱平西將軍復皇
后羊氏洛陽令何喬攻權殺之復廢皇后十二月吕朗
等東屯滎陽成都王穎進據洛陽張方劉元等並按兵
不能禦范陽王虓濟自官渡拔滎陽斬石超襲許昌破
劉喬於蕭喬奔南陽右將軍陳敏舉兵反自號楚公矯
稱被中詔從沔漢奉迎天子逐揚州刺史劉機丹陽太
守王曠遣弟恢南略江州刺史應邈奔弋陽
光熙元年春正月戊子朔日有食之帝在長安河間王
顒聞劉喬破大懼遂殺張方請和於東海王越越不聽
宋胄等破穎將樓裒進逼洛陽穎奔長安甲子越遣其
將祁弘宋胄司馬纂等迎帝三月東萊惤令劉柏根反
自稱惤公襲臨淄高密王簡奔聊城王浚遣將討柏根
斬之夏四月己巳東海王越屯于温顒遣弘農太守彭
隨北地太守刁默距祁弘等於湖五月枉矢西南流范
陽國地燃可以㸑壬辰祁弘等與刁默戰默大敗顒穎
走南山奔于宛弘等所部鮮卑大掠長安殺二萬餘人
是日日光四散赤如血甲午又如之己亥弘等奉帝還
洛陽帝乘牛車行宮藉草公卿䟦涉戊申驃騎范陽王
虓殺司隸校尉邢喬己酉盜取太廟金匱及策文各四
六月丙辰朔至自長安升舊殿哀感流涕謁于太廟復
皇后羊氏辛未大赦改元秋七月乙酉朔日有食之太
廟吏賈苞盜太廟靈衣及劒伏誅八月以太傅東海王
越錄尚書驃騎將軍范陽王虓為司空九月頓邱太守
馮嵩執成都王穎送之于鄴進東嬴公騰爵為東燕王
平昌公模為南陽王冬十月司空范陽王虓薨虓長史
劉輿害成都王穎十一月庚午帝崩于顯陽殿時年四
十八葬太陽陵帝之為太子也朝廷咸知不堪政事武
帝亦疑焉嘗悉召東宫官屬使以尚書事令太子决之
帝不能對賈妃遣左右代對多引古義給事張泓曰太
子不學陛下所知今宜以事斷不可引書妃從之泓乃
具章令帝書之武帝覽而大悅太子遂安及居大位政
出羣下綱紀大壞貨賂公行勢位之家以貴陵物忠賢
路絶讒邪得志更相薦舉天下謂之互市焉高平王沉
作釋時論南陽魯襃作錢神論廬江杜嵩作壬子春秋
皆疾時之作也帝又常在華林園聞蝦蟆聲謂左右曰
此鳴者為官乎私乎或對曰在官地為官在私地為私
及天下荒亂百姓餓死帝曰何不食肉糜其蒙蔽皆此
類也後因食䴵中毒而崩或曰司馬越之鴆云
惠帝永平九年元康元年太安二年永興二年光
熙元年即位十六年
孝懷皇帝諱熾字豐度武帝第二十五子也太熙元年
封豫章郡王屬惠帝之時宗室構禍帝冲素自守門絶
賓游不交世事專玩史籍有譽於時初拜散騎常侍及
趙王倫簒見收倫敗為射聲校尉累遷車騎大將軍都
督青州諸軍事未之鎮永興元年改授鎮北大將軍都
督鄴城守諸軍事十二月丁亥立為皇太弟帝以清河
王覃本太子也懼不敢當典書令廬陵脩肅曰二相經
營王室志寧社稷儲貳之重宜歸時望親賢之舉非大
王而誰清河幼弱未允衆心是以既升東宫復贊藩國
今乘輿播越二宫又曠常恐氐羌飲馬於涇川螘衆控
弦於霸水宜及吉辰時登儲副上翼大駕早寧東宫下
允黔首顒顒之望帝曰卿吾之宋昌也乃從之
光熙元年十一月庚午孝惠帝崩羊皇后以於太弟為
嫂不得為太后催清河王覃入已至尚書閤侍中華焜
等急召太弟癸酉即皇帝位大赦尊皇后羊氏為惠皇
后居弘訓宫追尊所生太妃王氏為皇太后立妃梁氏
為皇后十二月壬午朔日有食之己亥封彭城王植子
融為樂城縣王南陽王模殺河間王顒於雍谷辛丑以
中書監温羡為司徒尚書左僕射王衍為司空己酉葬
孝惠皇帝于太陽陵李雄别帥李離寇涼州
永嘉元年春正月癸丑朔大赦改元除三族刑以太傅
東海王越輔政殺御史中丞諸葛玫二月辛巳東萊人
王彌起兵反寇青徐二州長廣太守宋羆東牟太守龐
伉並遇害二月己未朔平東將軍周馥斬送陳敏首丁
卯改葬武悼楊皇后庚午立豫章王詮為皇太子辛未
大赦庚辰東海王越出鎮許昌以征東將軍高密王簡
為征南大將軍都督荆州諸軍事鎮襄陽改封安北將
軍東燕王騰為新蔡王都督司冀二州諸軍事鎮鄴以
征南將軍南陽王模為征西大將軍都督秦雍梁益四
州諸軍事鎮長安并州諸郡為劉淵所陷刺史劉琨獨
保晉陽夏五月馬牧帥汲桑聚衆反敗魏郡太守馮嵩
遂陷鄴城害新蔡王騰燒鄴宫火旬日不滅又殺前幽
州刺史石尠於樂陵入掠平原山陽公劉秋遇害洛陽
步廣里地陷有二鵝出蒼者冲天白者不能飛建寧郡
夷攻陷寧州死者三千餘人秋七月己酉朔東海王越
進屯官渡以討汲桑己未以平東將軍琅邪王睿為安
東將軍都督揚州江南諸軍事假節鎮建鄴八月己卯
朔撫軍將軍苟晞敗汲桑於鄴甲辰曲赦幽并司冀兖
豫等六州分荆州江州八郡為湘州九月戊申苟晞又
破汲桑陷其九壘辛亥有大星如日小者如斗自西方
流於東北天盡赤俄有聲如雷始修千金堨於許昌以
通運冬十一月戊申朔日有食之甲寅以尚書右僕射
和郁為征北將軍鎮鄴十二月戊寅并州人田蘭薄盛
等斬汲桑于樂陵甲午以前太傅劉實為太尉庚子以
光祿大夫延陵公高光為尚書令東海王越矯詔囚清
河王覃于金墉城癸卯越自為丞相以撫軍將軍苟晞
為征東大將軍
二年春正月丙子朔日有食之丁未大赦二月辛卯清
河王覃為東海王越所害庚子石勒寇常山安北將軍
王浚討破之三月東海王越鎮鄄城劉淵侵汲郡略有
頓邱河内之地王彌寇青徐兖豫四州夏四月丁亥入
許昌諸郡守將皆奔走五月甲子彌遂寇洛陽司徒王
衍帥衆禦之彌退走秋七月甲辰劉淵寇平陽太守宋
抽奔京師河東太守路述力戰死之八月丁亥東海王
越自鄄城遷屯于濮陽九月石勒寇趙郡征北將軍和
郁自鄴奔于衛國冬十月甲戌劉淵僣帝號於平陽仍
稱漢十一月乙巳尚書令高光卒丁卯以太子少傅荀
藩為尚書令己酉石勒寇鄴魏郡太守王粹戰敗死之
十二月辛未朔大赦立長沙王乂子碩為長沙王尠為
臨淮王
三年春正月甲午彭城王釋薨三月戊申征南大將軍
高密王簡薨以尚書左僕射山簡為征南將軍都督荆
湘交廣等四州諸軍事司隸校尉劉暾為尚書左僕射
丁巳東海王越歸京師乙丑勒兵入宫於帝側收近臣
中書令繆播帝舅王延等十餘人並害之丙寅曲赦河
南郡丁卯太尉劉實請老以司徒王衍為太尉東海王
越領司徒劉淵寇黎陽遣車騎將軍王堪擊之王師敗
績于延津死者三萬餘人大旱江漢河洛皆竭可涉夏
四月左積弩將軍朱誕叛奔于劉淵石勒攻陷冀州郡
縣百餘壁秋七月戊辰當陽地裂三所各廣三丈長三
百餘步辛未平陽人劉芒蕩自稱漢後誑誘羌戎僣帝
號於馬蘭山支胡五斗叟郝索聚衆數千為亂屯新豐
與芒蕩合黨劉淵遣子聰及王彌寇上黨圍壺關并州
刺史劉琨使兵救之為聰所敗淮南内史王曠將軍施
融曹超及聰戰又敗超融死之上黨太守龐淳以郡降
賊九月丙寅劉聰圍浚儀遣平北將軍曹虎討之丁丑
王師敗績東海王越入保京城聰至西明門越禦之戰
於宣陽門外大破之石勒寇常山安北將軍王浚使鮮
卑騎救之大破勒於飛龍山征西大將軍王模使其將
淳于定破劉芒蕩五斗叟並斬之使車騎將軍王堪平
北將軍曹虎討劉聰王師敗績堪奔還京師李雄别帥
羅羡以梓潼歸順劉聰攻洛陽西明門不尅宜都夷道
山崩荆湘二州地震冬十一月石勒陷長樂安北將軍
王斌遇害因屠黎陽乞活帥李惲薄盛等帥衆救京師
聰退走惲等又破王彌于新汲十二月乙亥夜有白氣
如帶自地升天南北各二丈
四年春正月乙丑朔大赦二月石勒襲鄄城兖州刺史
袁孚戰敗為其部下所害勒又襲白馬車騎將軍王堪
死之李雄將文碩殺雄大將軍李國以巴西歸順戊午
吴興人錢璯反自稱平西將軍三月丞相倉曹屬周玘
帥鄕人討璯斬之夏四月大水將軍祁弘破劉淵將劉
靈曜于廣宗李雄陷梓潼兖州地震五月石勒寇汲郡
執太守胡寵遂南濟河滎陽太守裴純奔建鄴大風折
木地震幽并司冀秦雍等六州大蝗食草木牛馬毛皆
盡六月劉淵死其子和嗣偽位和弟聰弑和而自立秋
七月聰從弟曜及其將石勒圍懷詔征虜將軍宋抽救
之為曜所敗抽死之九月河内人樂仰執太守裴整叛
降于石勒徐州監軍王隆自下邳棄軍奔于周馥雍州
人王如舉兵反於宛殺害令長自號大將軍司雍二州
牧大掠漢沔新平人龐實馮翊人嚴嶷京兆人侯脱等
各起兵應之征南將軍山簡荆州刺史王澄南中郎將
杜蕤並遣兵援京師及如戰於宛諸軍皆大敗王澄獨
以衆進至沛口衆潰而歸冬十月辛邜晝昏至于庚子
大星西南墜有聲壬寅石勒圍倉垣陳留内史王讃擊
敗之勒走河北壬子以驃騎將軍王浚為司空平北將
軍劉琨為平北大將軍京師饑東海王越羽檄徵天下
兵帝謂使者曰為我語諸征鎮若今日尚可救後則無
逮矣時莫有至者石勒陷襄陽太守崔曠遇害遂至宛
王浚遣鮮卑文鴦帥騎救之勒退浚又遣别將王申始
討勒於汶石津大破之十一月甲戌東海王越帥衆出
許昌以行臺自隨宫省無復守衛荒饉日甚殿内死人
交横府寺營署並掘塹自守盗賊公行枹鼓之音不絶
越軍次項自領豫州牧以太尉王衍為軍司丁丑流氐
隗伯符襲宜都太守嵇晞奔建鄴壬申申始攻劉曜王
彌於瓶壘破之鎮東將軍周馥表迎大駕遷都壽陽越
使裴頠討馥為馥所敗走保東城請救於琅邪王睿襄
陽大疫死者三千餘人加涼州刺史張軌安西將軍十
二月征東大將軍苟晞攻王彌别帥曹嶷破之乙酉平
陽人李洪帥流人入定陵作亂
五年春正月帝密詔苟晞討東海王越壬申晞為曹嶷
所破乙未越遣從事中郎將楊瑁徐州刺史裴盾共擊
晞癸酉勒入江夏太守楊珉奔于武昌乙亥李雄攻陷
涪城梓潼太守譙登遇害湘州流人杜弢據長沙反戊
寅安東將軍琅邪王睿使將軍甘卓攻鎮東將軍周馥
於壽春馥衆潰庚辰太保平原王幹薨二月石勒寇汝
南汝南王祜奔建鄴三月戊午詔下東海王越罪狀告
方鎮討之以征東大將軍苟晞為大將軍丙子東海王
越薨四月戊子石勒追東海王越喪及於東郡將軍錢
端戰死軍潰太尉王衍吏部尚書劉望廷尉諸葛銓尚
書鄭豫武陵王澹等皆遇害王公已下死者十餘萬人
東海世子毗及宗室四十八王尋又沒于石勒賊王桑
冷道陷徐州刺史裴盾遇害桑遂濟淮至于歴陽五月
益州流人汝班梁州流人蹇撫作亂於湘州虜刺史苟
晀南破零桂諸郡東掠武昌安城太守郭察邵陵太守
鄭融衡陽内史滕育並遇害進司空王浚為大司馬征
西大將軍南陽王模為太尉太子太傅傅祗為司徒尚
書令荀藩為司空安東將軍琅邪王睿為鎮東大將軍
東海王越之出也使河南尹潘滔居守大將軍苟晞表
遷都倉垣帝將從之諸大臣畏滔不敢奉詔且宮中及
黃門戀資財不欲出至是饑甚人相食百官流亡者十
八九帝召羣臣會議將行而警衛不備帝撫手歎曰如
何曾無車輿乃使司徒傅祗出詣河隂修理舟楫為水
行之備朝士數十人導從帝步出西掖門至銅駞街為
盗所掠不得進而還六月癸未劉曜王彌石勒同寇洛
川王師頻為賊所敗死者甚衆庚寅司空荀藩光禄大
夫荀組奔轘轅太子左率温畿夜開廣莫門奔小平津
丁酉劉曜王彌入京師帝開華林園門出河隂藕池欲
幸長安為曜等所追及曜等遂焚燒宮廟逼辱妃后吴
王晏竟陵王楙尚書左僕射和郁右僕射曹馥尚書閭
邱冲袁粲王緄河南尹劉默等皆遇害百官士庶死者
三萬餘人帝蒙塵於平陽劉聰以帝為會稽公荀藩移
檄州鎮以琅邪王為盟主豫章王端東奔苟晞晞立為
皇太子自領尚書令具置官屬保梁國之蒙縣百姓饑
儉米斛萬餘價秋七月大司馬王浚承制假立太子置
百官署征鎮石勒寇榖陽沛王滋戰敗遇害八月劉聰
使子粲攻陷長安太尉征西將軍南陽王模遇害長安
遺人四千餘家奔漢中九月癸亥石勒襲陽夏至于蒙
縣大將軍苟晞豫章王端並沒于賊冬十月勒宼豫州
諸郡至江而還十一月猗盧寇太原平北將軍劉琨不
能制徙五縣百姓於新興以其地居之
六年春正月帝在平陽劉聰寇太原故鎮南府牙門將
胡亢聚衆寇荆土自號楚公二月壬子日有蝕之癸丑
鎮東大將軍琅邪王睿上尚書檄四方以討石勒大司
馬王浚移檄天下稱被中詔承制以荀藩為太尉汝隂
王熙為石勒所害夏四月丙寅征南將軍山簡卒秋七
月歲星熒惑太白聚于斗牛石勒寇冀州劉粲寇晉陽
平北將軍劉琨遣部將郝詵帥衆禦粲詵敗績死之太
原太守高喬以晉陽降粲八月庚戍劉琨奔于常山己
亥隂平都尉董冲逐太守王鑒以郡叛降于李雄辛亥
劉琨乞師于猗盧表盧為代公九月己卯猗盧使子利
孫赴琨不得進辛巳前雍州刺史賈疋討劉粲於三輔
走之關中小定乃與衛將軍梁芬京兆太守梁綜共奉
秦王鄴為皇太子於長安冬十月猗盧自將六萬騎次
于盆城十一月甲午劉粲遁走劉琨收其遺衆保于陽
曲是歲大疫
七年春正月劉聰大會使帝著青衣行酒侍中庾珉號
哭聰惡之丁未帝遇弑崩于平陽時年三十帝初誕有
嘉禾生於豫章之南昌先是望氣者云豫章有天子氣
其後竟以豫章王為皇太弟在東宮恂恂謙損接引朝
士講論書籍及即位始遵舊制臨太極殿使尚書郎讀
時令又於東堂聽政至於宴會輙與羣官論衆務考經
籍黃門侍郎傅寅歎曰今日復見武帝之世矣秘書監
荀崧又常謂人曰懷帝天姿清劭少著英猷若遭承平
足為守文佳主而繼惠帝擾亂之後東海專政無幽厲
之釁而有流亡之禍
懷帝永嘉七年
孝愍皇帝諱鄴字彦旗武帝孫吳孝王晏之子也出繼
後伯父秦獻王柬襲封秦王永嘉二年拜散騎常侍撫
軍將軍及洛陽傾覆避難於滎陽密縣與舅荀藩荀組
相遇自密南趨許潁豫州刺史閻鼎與前撫軍長史王
毗司徒長史劉疇中書郎李昕及藩組等同謀奉帝歸
于長安而疇等中塗復叛鼎追殺之藩組僅而獲免鼎
遂挟帝乘牛車自宛趨武關頻遇山賊士卒亡散次于
藍田鼎告雍州刺史賈疋疋遽遣州兵迎衞達于長安
又使輔軍將軍梁綜助守之時有玉龜出霸水神馬鳴
城南焉六年九月辛巳奉秦王為皇太子登壇告類建
宗廟社稷大赦加疋征西大將軍以秦州刺史南陽王
保為大司馬賈疋討賊張連遇害衆推始平太守麴允
領雍州刺史為盟主承制選置
建興元年夏四月丙午奉懷帝崩問舉哀成禮壬申即
皇帝位大赦改元以衛將軍梁芬為司徒雍州刺史麴
允為使持節領軍將軍錄尚書事京兆太守索綝為尚
書右僕射石勒攻龍驤將軍李惲於上白惲敗死之五
月壬辰以鎮東大將軍琅邪王睿為侍中左丞相大都
督陜東諸軍事大司馬南陽王保為右丞相大都督陜
西諸軍事詔二王尅期大舉六月石勒害兖州刺史田
徽是時山東郡國相繼陷于勒秋八月癸亥詔命始達
于揚州改建鄴為建康改鄴為臨漳杜弢寇武昌燒焚
城邑弢别將王真襲沔陽荆州刺史周顗奔于建康九
月司空荀藩薨于滎陽劉聰寇河南河南尹張髦死之
冬十月荆州刺史陶侃討杜弢黨杜曾於石城為曾所
敗己巳大雨雹庚子大雪十一月流人楊武攻䧟梁州
十二月河東地震雨肉
二年春正月己巳朔黑霧著人如墨連夜五日乃止辛
未辰時日隕于地又有三日相承出於西方而東行丁
丑大赦楊武大略漢中遂奔李雄二月壬寅以司空王
浚為大司馬衞將軍荀組為司空涼州刺史張軌為太
尉封西平郡公并州刺史劉琨為大將軍三月癸酉石
勒陷幽州殺侍中大司馬幽州牧博陵公王浚焚燒城
邑害萬餘人杜弢别帥王真襲荆州刺史陶侃於林鄣
侃奔灄中夏四月甲辰地震五月壬辰太尉領護羌校
尉涼州刺史西平公張軌薨六月劉曜趙冉寇新豐諸
縣安東將軍索綝討破之秋七月曜冉等又逼京師領
軍將軍麴允討破之冉中流矢而死九月北中郎將劉
寅尅頓邱斬石勒所署太守邵攀丙戌麟見襄平單干
代公猗盧遣使獻馬蒲子馬生人
三年春正月盗殺晉昌太守趙珮吴興人徐馥害太守
袁琇以侍中宋哲為平東將軍屯華隂二月丙子進左
丞相琅邪王睿為大都督督中外諸軍事右丞相南陽
王保為相國司空荀組為太尉大將軍劉琨為司空進
封代公猗盧為代王荆州刺史陶侃破王真於巴陵杜
弢别將杜弘張彦與臨川内史謝摛戰于海昏摛敗績
死之三月豫章内史周訪擊杜弘走之斬張彦於陳夏
四月大赦五月劉聰寇并州六月盗發漢霸杜二陵及
薄太后陵太后面如生得金玉綵帛不可勝紀時以朝
廷草創服章多闕勑收其餘以實内府丁邜地震辛巳
大赦勑雍州掩骼埋胔修復陵墓有犯者誅及三族秋
七月石勒䧟濮陽害太守韓弘劉聰寇上黨劉琨遣將
救之八月癸亥戰于襄垣王師敗績荆州刺史陶侃攻
杜弢弢敗走道死湘州平九月劉曜寇北地命領軍將
軍麴允討之冬十月允進攻青白城以豫州牧征東將
軍索綝為尚書僕射都督宮城諸軍事劉聰䧟馮翊太
守梁肅奔萬年十二月涼州刺史張實送皇帝行璽一
紐盗殺安定太守趙班
四年春三月代王猗盧薨其衆歸于劉琨夏四月丁丑
劉曜寇上郡太守藉韋率其屬奔于南鄭涼州刺史張
實遣步騎五千来赴京都石勒䧟廪邱北中郎將劉寅
出奔五月平夷太守雷照害南廣太守孟桓帥二郡三
千餘家叛降于李雄六月丁巳朔日有食之大蝗秋七
月劉曜攻北地麴允帥步騎三萬救之王師不戰而潰
北地太守麴昌奔于京師曜進至涇陽渭北諸城悉潰
建威將軍魯充散騎常侍梁緯少府皇甫陽等皆死之
八月劉曜偪京師内外斷絶鎮西將軍焦嵩平東將軍
宋哲始平太守竺恢等同赴國難麴允與公卿守長安
小城以自固散騎常侍華輯監京兆馮翊弘農上洛四
郡兵東屯霸上鎮軍將軍胡崧帥城西諸郡兵屯遮馬
橋並不敢進冬十月京師饑甚米斗金二两人相食死
者大半太倉有麴數十䴵麴允屑為粥以供帝至是復
盡帝泣謂允曰今窘厄如此外無救援死於社稷是朕
事也然念將士暴離斯酷今欲聞城未䧟為羞死之事
庶令黎元免屠爛之苦行矣遣書朕意决矣十一月乙
未使侍中宋敞送牋於曜帝乘羊車肉袒銜璧輿襯出
降羣臣號泣攀車執帝之手帝亦悲不自勝御史中丞
吉朗自殺曜焚櫬受璧使宋敞奉帝還宮初有童謠曰
天子何在豆田中時王浚在幽州以豆有藿殺隐士霍
原以應之及帝如曜營營實在城東豆田壁辛丑帝蒙
塵於平陽麴允及羣官並從劉聰假帝光禄大夫懷安
侯壬寅聰臨殿帝稽首于前麴允伏地慟哭因自殺尚
書辛賓梁允侍中梁濬散騎常侍嚴敦左丞相臧振黃
門侍郎任播張偉杜曼及諸郡守並為曜所害華輯奔
南山石勒圍樂平司空劉琨遣兵援之為勒所敗樂平
太守韓據出奔司空長史李弘以并州叛降于勒十二
月甲申朔日有食之己未劉琨奔薊依段匹磾
五年春正月帝在平陽庚子虹霓彌天三日並照平東
將軍宋哲奔江左李雄使其將李恭羅寅寇巴東二月
劉聰又使其將劉暢攻滎陽太守李距擊破之三月瑯
邪王睿承制改元稱晉王於建康夏五月丙子日有食
之秋七月大旱司冀青雍等四州螽蝗石勒亦競取百
姓禾時人謂之胡蝗八月劉聰使趙固襲衞將軍華薈
於定潁遂害之冬十一月丙子日有食之劉聰出獵令
帝行車騎將軍戎服執戟為導百姓聚而觀之故老或
歔欷流涕聰聞而惡之聰後因大會使帝行酒洗爵反
而更衣又使帝執盖晉臣在坐多失聲而泣尚書郎辛
賓抱帝慟哭為聰所害十二月戊戌帝遇弑崩于平陽
時年十八帝之繼皇統也屬永嘉之亂天下崩離長安
城中戸不盈百牆宇頽毁蒿棘成林朝廷無車馬章服
惟桑版署號而已衆惟一旅公私有車四乘噐械多闕
運饋不繼巨猾滔天帝京危急諸侯無釋位之志征鎮
闕勤王之舉故君臣窘廹以至殺辱云
愍帝建興五年
右自武帝受禪至愍帝合五十二年是為西晉
元帝興江東為東晉
通志卷十上
