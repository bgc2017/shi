通志卷九
宋右廸功郎鄭樵漁仲撰
吳紀第九
孫堅孫策大帝會稽王景帝歸命侯
孫堅字文臺吳郡富春人蓋孫武之後也少為縣吏年
十七與父共載船至錢唐會海賊胡玉等從匏里上掠
取賈人財物方於岸上分之行旅皆住船不敢進堅謂
父曰此賊可擊請討之父曰非爾所圖也堅行操刀上
岸以手東西指麾若分部人兵以羅遮賊狀賊望見以
為官兵捕之即委財物散走堅追斬得一級以還父大
驚由是顯聞府召署假尉會稽妖賊許昌起於句章自
稱陽明皇帝與其子韶扇動郡縣衆以萬數堅以郡司
馬募召精勇得千餘人與州郡合討破之是歲熹平元
年也刺史臧旻列上功狀詔書除堅鹽瀆丞數歲徙盱
眙丞又徙下邳丞中平元年黃巾賊帥張角起於魏郡
託有神靈遣八使以善道教化天下而潛相連結自稱
黃天泰平三月甲子三十六萬一旦俱發天下響應燔
燒郡縣殺害長吏漢遣車騎將軍皇甫嵩中郎將朱雋
將兵討擊之雋表請堅為佐軍司馬鄉里少長隨在下
邳者皆願從堅又募諸商旅及淮泗精兵合千餘人與
雋并力奮擊所向無前汝潁賊困迫走保宛城堅身當
一面登城先入衆乃蟻附遂大破之雋具以狀聞上拜
堅别部司馬邊章韓遂作亂涼州中郎將董卓拒討無
功中平三年遣司空張温行車騎將軍西討章等温表
請堅與參軍事屯長安温以詔書召卓卓良久乃詣温
温責讓卓卓應對不順堅時在坐前耳語謂温曰卓不
怖罪而䲭張大語宜以召不時至陳軍法斬之温曰卓
素著威名於隴蜀之間今日殺之西行無依堅曰明公
親率王兵威震天下何頼於卓觀卓所言不假明公輕
上無禮一罪也章遂跋扈經年當以時進討而卓云未
可沮軍疑衆二罪也卓受任無功應召稽留而軒昂自
高三罪也古之名將仗鉞臨衆未有不斷斬以示威者
也是以穰苴斬莊賈魏絳戮楊干今明公垂意於卓不
即加誅虧損威刑於是在矣温不忍發舉乃曰君且還
卓將疑人堅因起出章遂聞大兵當至黨衆離散皆乞
降軍還議者以軍未臨敵不斷功賞然聞堅數卓三罪
勸温斬之無不歎息拜堅議郎時長沙賊區星自稱將
軍衆萬餘人攻圍城邑乃以堅為長沙太守到郡親率
將士施設方略旬月之間克破星等周朝郭石亦帥徒
衆起於零桂與星相應遂越境尋討三郡肅然漢朝錄
前後功封堅烏程侯靈帝崩卓擅朝政横恣京城諸州
郡並興義兵欲以討卓堅亦舉兵荆州刺史王叡素遇
堅無禮堅過殺之比至南陽衆數萬人南陽太守張咨
聞軍至晏然自若堅以牛酒禮咨咨明日亦答詣堅酒
酣長沙主簿入白堅前移南陽而道路不治軍資不具
請收主簿推問意故咨大懼欲去兵陳四周不得出有
頃主簿復入白堅南陽太守稽停義兵使賊不時討請
收出案軍法從事便牽咨於軍門斬之郡中震慄無求
不獲前到魯陽與袁術相見術表堅行破虜將軍領豫
州刺史遂治兵於魯陽城當進軍討卓遣長史公仇稱
將卒從事還州督促軍糧施帳幔於城東門外祖道送
稱官屬並會卓遣步騎數萬人逆堅輕騎數十先到堅
方行酒談笑勅部曲整頓行陣無得妄動後騎漸益堅
徐罷坐導引入城乃謂左右曰向堅所以不即起者恐
兵相蹈藉諸君不得入耳卓兵見堅士衆甚整不敢攻
城乃引還堅移屯梁東大為卓軍所攻堅與數十騎潰
圍而出堅常著赤罽幘乃脫幘令親近將祖茂著之卓
騎争逐茂故堅從間道得免茂困迫下馬以幘冠冡間
燒柱因伏草中卓騎望見圍繞數重定近覺是柱乃去
堅復相收兵合戰於陽人大破卓軍梟其都督華雄等
是時或間堅於術術懷疑不運軍糧陽人去魯陽百餘
里堅夜馳見術畫地計校曰所以出身不顧上為國家
討賊下慰將軍家門之私讎堅與卓非有骨肉之怨也
而將軍受譖潤之言還相嫌疑術踧踖即調發軍糧堅
還屯卓憚堅猛壯乃遣將軍李傕等來求和親令堅列
疏子弟任刺史郡守者許表用之堅曰卓逆天無道蕩
覆王室今不夷汝三族縣示四海則吾死不瞑目豈將
與乃和親邪復進軍大谷拒雒九十里卓尋徙都長安
燒雒邑堅前入雒修諸陵平塞卓所發掘訖引軍還住
魯陽初平三年術使堅征荆州擊劉表表遣黃祖逆於
樊鄧之間堅擊破之追渡漢水遂圍襄陽單馬行峴山
為祖軍士所射殺兄子賁帥將士衆就術術復表賁為
豫州刺史堅四子策權翊匡權既稱尊號諡堅曰武烈
皇帝策字伯符堅初興義兵策將母徙居舒與周瑜相
友收合士大夫江淮間人咸向之堅薨還葬曲阿乃渡
江居江都徐州牧陶謙深忌策策舅吳景時為丹陽太
守策乃載母徙曲阿與吕範孫河俱就景因緣召募得
數百人興平元年從袁術術甚竒之以堅部曲還策太
傅馬日磾杖節安集關東在夀春以禮辟策表拜懷義
校尉術大將喬蕤張勲皆傾心敬焉術常歎曰使術有
子如孫郎死復何恨策騎士有罪逃入術營隠於内廐
策指使人就斬之訖詣術謝術曰兵人好叛當共疾之
何為謝也由是軍中益畏憚之術初許策為九江太守
已而更用丹陽陳紀後術欲攻徐州從廬江太守陸康
求米三萬斛康不與術大怒策昔曾詣康康不見使主
簿接之策常䘖恨術遣策攻康謂曰前錯用陳紀每恨
本意不遂今若得康廬江真卿有也策攻康拔之術復
用其故吏劉勲為太守策益失望先是劉繇為揚州刺
史州舊治夀春夀春術已據之繇乃渡江治曲阿時吳
景尚在丹陽策從兄賁又為丹陽都尉繇至皆迫逐之
景賁退舍歴陽繇遣樊能于糜陳横屯江津張英屯當
利口以拒術術自用故吏琅邪惠衢為揚州刺史更以
景為督軍中郎將與賁共將兵擊英等連年不克策乃
說術乞助景等平定江東術表策為折衝校尉行殄寇
將軍兵財千餘騎數十匹賓客願從者數百人比至歴
陽衆五六千策母先自曲阿徙於歴陽策又徙母阜陵
渡江轉鬭所向皆破莫敢當其鋒而軍令整肅百姓懷
之策為人美姿顔好笑語性闊達聽受善於用人是以
士民見者莫不盡心樂為致死劉繇棄軍遁逃諸郡守
皆捐城郭奔走吳人嚴白虎等衆各萬餘人處處屯聚
吳景等欲先擊破虎等乃至會稽策曰虎等羣盗非有
大志此成禽耳遂引兵渡浙江據會稽屠東冶乃攻破
虎等盡更置長吏策自領會稽太守復以吳景為丹陽
太守以孫賁為豫章太守分豫章為廬陵郡以賁弟輔
為廬陵太守丹陽朱治為吳郡太守彭城張昭廣陵張
紘秦松陳端等為謀主時袁術僭號策以書責而絶之
曹公表策為討逆將軍封為吳侯後術死長史楊弘大
將張勲等將其衆欲就策廬江太守劉勲要擊悉虜之
收其珍寶以歸策聞之偽與勲好盟勲新得術衆時豫
章上繚宗民萬餘家在江東策勸勲攻取之勲既行策
輕軍晨夜襲拔廬江勲衆盡降勲獨與麾下數百人自
歸曹公是時袁紹方彊而策并江東曹公力未能逞且
欲撫之乃以女弟配策小弟匡又為子章取賁女皆禮
辟策弟權翊又命揚州刺史嚴象舉權茂才建安五年
曹公與袁紹相拒於官渡策陰欲襲許迎漢帝密治兵
部署諸將未發會為故吳郡太守許貢客所殺先是策
殺貢貢小子與客亡匿江邊策單騎出卒與客遇客擊
傷策創甚請張昭等謂曰中國方亂夫以吳越之衆三
江之固足以觀成敗公等善相吾弟呼權佩以印綬謂
曰舉江東之衆決機於兩陳之間與天下争衡卿不如
我舉賢任能各盡其心以保江東我不如卿至夜時卒
時年二十六權稱尊號追諡策曰長沙桓王封子紹為
吳侯後改封上虞侯紹卒子奉嗣孫皓時訛言奉當立
誅死
大皇帝諱權字仲謀兄策既定諸郡時權年十五以為
陽羡長郡察孝廉州舉茂才行奉義校尉漢以策遠脩
職貢遣使者劉琬加錫命琬語人曰吾觀孫氏兄弟雖
各才秀眀達然皆禄祚不終惟中弟孝廉形貌竒偉骨
體不恒有大貴之表年又最夀爾試識之
建安四年從策征廬江太守劉勲勲破討黃祖於沙羡
五年策薨以事授權權哭未及息策長史張昭謂權曰
孝廉此寧哭時邪且周公立法而伯禽不師非欲違父
時不得行也况今姦宄競逐豺狼滿道乃欲哀親戚顧
禮制是猶開門而揖盗未可以為仁也乃改易權服扶
令上馬使出廵軍是時惟有會稽吳郡丹陽豫章廬陵
然深險之地猶未盡從而天下英豪布在州郡賓旅寄
寓之士以安危去就為意未有君臣之固張昭周瑜等
謂權可與共成大業故委心而服事焉曹公表權為討
虜將軍領會稽太守屯吳使丞之郡行文書事待張昭
以師傅之禮而周瑜程普吕範等為將率招延俊秀聘
求名士魯肅諸葛瑾等始為賓客分部諸將鎮撫山越
討不從命
七年權母吳氏薨
八年權西伐黃祖破其舟軍惟城未克而山寇復動還
過豫章使吕範平鄱陽會稽程普討樂安太史慈領海
昏韓當周泰吕蒙等為劇縣令長
九年權弟丹陽太守翊為左右所害以從兄瑜代翊
十年權使賀齊討上饒分為建平縣
十二年西征黃祖虜其人民而還
十三年春權復征黃祖祖先遣舟兵拒軍都尉吕蒙破
其前鋒而凌統董襲等盡銳攻之遂屠其城祖挺身亡
走騎士馮則追梟其首虜其男女數萬口是歲使賀齊
討黟歙(黟音伊歙音攝)分歙為始新新定犂陽休陽縣以六縣
為新都郡荆州牧劉表死魯肅乞奉命弔表二子且以
觀變肅未到而曹公已臨其境表子琮舉衆以降劉備
欲南濟江肅與相見因𫝊權旨為陳成敗備進住夏口
使諸葛亮詣權遣周瑜程普等行是時曹公新得表衆
形勢甚盛諸議者皆望風畏憚多勸權迎之惟瑜肅執
拒之之議意與權同瑜普為左右督各領萬人與備俱
進遇於赤壁大破曹公軍曹公燒其餘船引退士卒饑
疫死者大半備瑜等復追至南郡曹公遂北還留曹仁
徐晃於江陵使樂進守襄陽時甘寧在夷陵為仁黨所
圍用吕蒙計留凌統以拒仁以其半救寧軍以勝反權
自率衆圍合肥使張昭攻九江之當塗昭兵不利權攻
城踰月不能下曹公自荆州還遣張喜將騎赴合肥未
至權退
十四年瑜仁相守歲餘所殺傷甚衆仁委城走權以瑜
為南郡太守劉備表權行車騎將軍領徐州牧備領荆
州牧屯公安
十五年分豫章為鄱陽郡分長沙為漢昌郡以魯肅為
太守屯陸口
十六年權徙治秣陵明年城石頭改秣陵為建業聞曹
公將來侵作濡須塢
十八年正月曹公攻濡須權與相拒月餘曹公望權軍
歎其齊肅乃退初曹公恐江濱郡縣為權所略徵令内
移民轉相驚自廬江九江蘄春廣陵戸十餘萬皆東渡
江江西遂虛合肥以南惟有皖城
十九年五月權征皖城閏月克之獲廬江太守朱光及
參軍董和男女數萬口是歲劉備定蜀權以備已得益
州令諸葛瑾從求荆州諸郡備不許曰吾方圖涼州涼
州定乃盡以荆州與吳耳權曰此假而不反徒欲以虛
辭引歲月遂置南三郡長吏關羽盡逐之權大怒乃遣
吕蒙督鮮于丹徐忠孫規等兵二萬取長沙零陵桂陽
三郡使魯肅以萬人屯巴邱以禦關羽權住陸口為諸
軍節度蒙到二郡皆服惟零陵太守郝普未下會備到
公安使關羽將三萬兵至益陽權乃召蒙等使還助肅
蒙使人誘普普降盡得三郡將守因引軍還與孫皎潘
璋并魯肅兵並進拒羽於益陽未戰會曹公入漢中備
懼失益州使使求和權令諸葛瑾報更尋盟好遂分荆
州長沙江夏桂陽以東屬權南郡零陵武陵以西屬備
備歸而曹公已還權反自陸口遂征合肥合肥未下徹
軍還兵皆就路權與凌統甘寧等在津北為魏將張遼
所襲統等以死扞權權乘駿馬越津橋得去
二十一年冬曹公次于居巢遂攻濡須
二十二年春權令都尉徐詳詣曹公請降公報使脩好
誓重結婚
二十三年十月權將如吳親乘馬射虎於庱亭(庱音攄陵反)
馬為虎所傷權投以雙戟虎却廢常從張世擊以戈獲
之
二十四年關羽圍曹仁於襄陽曹公遣左將軍于禁救
之會漢水暴起羽以舟兵盡虜禁等步騎三萬送江陵
惟城未拔權内憚羽外欲以為已功牋與曹公乞以討
羽自效曹公且欲使羽與權相持以鬭之驛𫝊權書使
曹仁以弩射示羽羽猶豫不能去閏月權征羽先遣吕
蒙襲公安獲將軍士仁蒙到南郡南郡太守麋芳以城
降蒙據江陵撫其老弱釋于禁之囚陸遜别取宜都獲
秭歸枝江夷道還屯夷陵守峽口以備蜀關羽還當陽
西保麥城權使誘之羽偽降立幡旗為象人於城上因
遁走兵皆解散尚十餘騎權先使朱然潘璋斷其徑路
十二月璋司馬馬忠獲羽及其子平都督趙累等於章
鄉遂定荆州是歲大疫盡除荆州民租稅曹公表權為
驃騎將軍假節領荆州牧封南昌侯權遣校尉梁寓奉
貢于漢及令王惇市馬又遣朱光等還
二十五年春正月曹公薨太子丕代為丞相魏王改年
為延康秋魏將梅敷使張儉求見撫納南陽陰酇筑陽
山都中廬五縣民五千家來附冬魏嗣王稱尊號改元
為黃初二年四月劉備稱帝於蜀權自公安都鄂改名
武昌以武昌下雉尋陽陽新柴桑沙羡六縣為武昌郡
五月建業言甘露降八月城武昌十一月魏策命封權
為吳王授金虎符第一至第五左竹使符第一至第十
以大將軍使持節督交州領荆州牧事仍加九錫令上
故驃騎將軍南昌侯印綬是歲劉備率軍來伐至巫山
秭歸使使誘導武陵蠻夷假與印𫝊許之封賞於是諸
縣及五谿民皆反為蜀權以陸遜為督督朱然潘璋等
以拒之遣都尉趙咨使魏魏帝問曰吳王何等主也咨
對曰聰眀仁智雄略之主也帝問其狀咨曰納魯肅於
凡品是其聰也拔吕蒙於行陣是其眀也獲于禁而不
害是其仁也取荆州而兵不血刃是其智也據三州虎
視於天下是其雄也屈身於陛下是其略也帝欲封權
子登權以登年幼上書辭封重遣西曹掾沈珩陳謝并
獻方物立登為王太子
黃武元年春正月陸遜部將軍宋謙等攻蜀五屯皆破
之斬其將三月鄱陽言黃龍見蜀軍分據險地前後五
十餘營遜隨輕重以兵應拒自正月至閏月大破之臨
陣所斬及投兵降首數萬人劉備奔走僅以身免初權
外託事魏而誠心不欵魏欲遣侍中辛毗尚書桓階往
與盟誓并徵任子權辭讓不受秋九月魏乃命曹休張
遼臧霸出洞口曹仁出濡須曹真夏侯尚張郃徐晃圍
南郡權遣吕範等督五軍以舟軍拒休等諸葛瑾潘璋
楊粲救南郡朱桓以濡須督拒仁時揚越蠻夷多未平
集内難未弭故權卑辭上書求自改厲若罪在難除必
不見置當奉還土地民人乞寄命交州以終餘年文帝
報曰省君上事欵誠深至良用慨然已即詔勅諸軍不
得妄進若登身朝到夕召兵還此言之誠有如大江權
知魏必責任子遂改年臨江拒守冬十一月大風範等
兵溺死者數千餘軍還江南曹休使臧霸以輕船五百
敢死萬人襲攻徐陵燒攻城車殺略數千人將軍全琮
徐盛追斬魏將尹盧殺獲數百十二月權使太中大夫
鄭泉聘劉備于白帝始復通也然猶與魏文帝相往來
至後年乃絶是歲改夷陵為西陵
二年春正月曹真分軍據江陵中洲是月城江夏山改
四分用乾象歴三月曹仁遣將軍常彫等以兵五千乘
油船晨渡濡須中洲仁子泰因引軍急攻朱桓桓兵拒
之遣將軍嚴圭等擊破彫等是月魏軍皆退夏四月權
君臣勸即尊號不許劉備薨于白帝五月曲阿言甘露
降先是戲口守將晉宗殺將王直以衆叛如魏魏以為
蘄春太守數犯邊境六月權令將軍賀齊督麋芳劉邵
等襲蘄春邵等生虜宗冬十一月蜀使中郎將鄧芝來
聘
三年夏遣輔義中郎將張温聘于蜀秋八月赦死罪九
月魏文帝出廣陵望大江曰彼有人焉未可圖也乃還
四年夏五月丞相孫邵卒六月以太常顧雍為丞相皖
口言木連理冬十二月鄱陽賊彭綺自稱將軍攻沒諸
縣衆數萬人是歲地連震
五年春令曰軍興日久民離農畔父子夫婦不能相䘏
孤甚愍之今北虜縮竄方外無事其下州郡有以寬息
是時陸遜以所在少榖表令諸將增廣農畝權報曰甚
善令孤父子親自受田車中八牛以為四耦雖未及古
人亦欲與衆均等其勞也秋七月權聞魏文帝崩征江
夏圍石陽不克而還蒼梧言鳳凰見分三郡惡地十縣
置東安郡以全琮為太守平討山越冬十月陸遜陳便
宜勸以施德緩刑寬賦息調權納之令有司盡寫科條
使郎中褚逢齎以就遜及諸葛瑾意所不安令損益之
是歲分交州置廣州俄復舊
六年春正月諸將獲彭綺閠月韓當子琮以其衆降魏
七年春三月封子慮為建昌侯罷東安郡夏五月鄱陽
太守周魴偽叛誘魏將曹休秋八月權至皖口使將軍
陸遜督諸將大破休於石亭大司馬吕範卒是歲改合
浦為珠官郡
黃龍元年春公卿百司皆勸權正尊號夏四月夏口武
昌並言黃龍鳳皇見丙申莅南郊即皇帝位是日大赦
改年追尊父破虜將軍堅為武烈皇帝母吳氏為武烈
皇后兄討逆將軍策為長沙桓王吳王太子登為皇太
子將吏皆進爵加賞初興平中吳中童謠曰黃金車班
蘭耳闓昌門出天子五月使校尉張剛管篤之遼東六
月蜀遣衛尉陳震慶權踐位權因與蜀盟作為誓書遥
分天下以豫青徐幽屬吳兖冀并涼屬蜀其司州之土
以函谷關為界秋九月權遷都建業因故府不改館徵
上大將軍陸遜輔太子登掌武昌留事
二年春正月魏作合肥新城詔立都講祭酒以教學諸
子遣將軍衛温諸葛直將甲士萬人浮海求夷洲及亶
洲亶洲在海中長老𫝊言秦始皇帝遣方士徐福將童
男童女數千人入海求蓬莱神山及仙藥止此洲不還
歴世相承有數萬家其土人民時有至會稽貨布會稽
東縣人海行亦有遭風流移至亶洲者所在絶遠卒不
可得至但得夷洲數千人還
三年春二月遣太常潘濬率衆五萬討武陵蠻夷衛温
諸葛直皆以違詔無功下獄誅夏有野蠶成繭大如卵
由拳野稻自生改為禾興縣中郎將孫布詐降以誘魏
將王淩淩以軍迎布冬十月權以大兵潛伏於阜陵俟
之淩覺而走會稽南始平言嘉禾生十二月丁卯大赦
改明年元也
嘉禾元年春正月建昌侯慮卒三月遣將軍周賀校尉
裴潛乘海之遼東秋九月魏將田豫要擊斬賀于成山
冬十月魏遼東太守公孫淵遣校尉宿舒閬中令孫綜
稱藩于權并獻貂馬權大悅加淵爵位
二年春正月詔以公孫淵為使持節督幽州領青州牧
遼東太守燕王大赦天下與淵更始眀下州郡咸使聞
知特下燕國奉宣詔令三月遣舒綜還使太常張彌執
金吾許晏將軍賀達等將兵萬人金寶珍貨九錫備物
乘海授淵舉朝大臣自丞相雍已下皆諫以為淵未可
信而寵待太厚但可遣吏兵數百護送舒綜權終不聽
淵果斬彌等送其首于魏沒其兵資權大怒欲自征淵
尚書僕射薛綜等切諫乃止是歲權向合肥新城遣將
軍全琮征六安皆不克還
三年春正月詔曰兵久不輟民困於役歲或不登其寬
諸逋勿復督課夏五月權遣陸遜諸葛瑾等屯江夏沔
口孫韶張承等向廣陵淮陽權率大衆圍合肥新城是
時蜀相諸葛亮出武功權謂魏明帝不能遠出而帝遣
兵助司馬懿拒亮自率水軍東征未至夀春權退還孫
韶亦罷秋八月以諸葛恪為丹陽太守討山越九月朔
隕霜傷穀冬十一月太常潘濬平武陵蠻夷事畢還武
昌詔復曲阿為雲陽丹徒為武進廬陵賊李桓羅厲等
為亂
四年夏遣吕岱討桓等秋七月有雹魏使以馬求易珠
璣翡翠瑇瑁權曰此皆孤所不用而可得馬何苦而不
聽其交易
五年春鑄大錢一當五百詔使吏民輸銅計銅畀直設
盗鑄之科三月武昌言甘露降於禮賓殿輔吳將軍張
昭卒中郎將吾粲獲李桓將軍唐咨獲羅厲等十月不
雨至于夏冬十月彗星見于東方鄱陽賊彭旦等為亂
六年春正月詔中外羣寮議長吏遭喪去官詳為科禁
顧譚議以為奔喪立科輕則不足以禁孝子之情重則
本非應死之罪雖嚴刑益設違奪必少若偶有犯者加
其刑則恩所不忍有減則法廢不行愚以為長吏在遠
苟不告語勢不得知比選代之間若有𫝊者必加大辟
則長吏無廢職之負孝子無犯重之刑將軍胡綜議以
為喪紀之禮雖有典制苟無其時所不得行方今戎事
軍國異容而長吏遭喪知有科禁公敢干突苟念聞憂
不奔之耻不計為臣犯禁之罪此由科防本輕所致忠
節在國孝道立家出身為臣焉得兼之故為忠臣不得
為孝子宜定明文示以大辟若故違犯有罪無赦以殺
止殺行之一人其後必絶丞相雍奏從大辟其後吳令
孟宗喪母奔赴已而自拘於武昌以聽刑陸遜陳其素
行因為之請權乃減宗一等後不得以為比因此遂絶
二月陸遜討彭旦等其年皆破之冬十月遣衛將軍全
琮襲六安不克諸葛恪平山越事畢北屯廬江
赤烏元年春鑄當千大錢夏吕岱討廬陵賊畢還陸口
秋八月武昌言麒麟見有司奏言麒麟者太平之應宜
改年號詔曰間者赤烏集於殿前朕所親見若神靈以
為嘉祥者改年宜以赤烏為元於是改年步夫人卒追
贈皇后初權信任校事吕壹壹性苛慘用法深刻太子
登數諫權不納大臣由是莫敢言後壹姦罪發露伏誅
權引咎責躬乃使中書郎袁禮告謝諸大將因問時事
所當損益禮還復有詔責數諸葛瑾步騭朱然吕岱等
悉令盡言直諫以匡不逮
二年春三月遣使者羊衜鄭胄將軍孫怡之遼東擊魏
守將張持高慮等虜得男女零陵言甘露降夏五月城
沙羡冬十月將軍蔣祕南討夷賊祕所領都督廖式殺
臨賀太守嚴綱等自稱平南將軍與弟潛共攻零陵桂
陽及搖動交州蒼梧鬱林諸郡衆數萬人遣將軍吕岱
唐咨討之歲餘皆破
三年春正月詔以民多征役歲又水旱年榖有損而吏
或不良侵奪民時以致饑饉自今以來督軍郡守其謹
察非法當農桑時以役事擾民者舉正以聞夏四月大
赦詔諸郡縣治城郭起譙樓穿壍發渠以備盗賊冬十
一月民饑詔開倉廪以振貧窮
四年春正月大雪平地深三尺鳥獸死者大半夏四月
遣衛將軍全琮略淮南決芍陂燒安城邸閣收其人民
威北將軍諸葛恪攻六安琮與魏將王淩戰于芍陂中
郎將秦晃等十餘人戰死車騎將軍朱然圍樊大將軍
諸葛瑾取柤中五月太子登卒是月魏太傅司馬懿救
樊六月軍還閠月大將軍瑾卒秋八月陸遜城邾
五年春正月立子和為太子大赦改禾興為嘉興百官
奏立皇后及四王詔曰今天下未定民物勞瘁且有功
者或未錄饑寒者尚未恤猥割土壤以豐子弟崇爵位
以寵妃妾孤甚不取其釋此議三月海鹽縣言黃龍見
夏四月禁進獻御減大官膳秋七月遣將軍聶友校尉
陸凱以兵三萬討珠崖儋耳是歲大疫有司又奏立后
及諸王八月立子霸為魯王
六年春正月新都言白虎見諸葛恪征六安破魏將謝
順營收其民人冬十一月丞相顧雍卒十二月扶南王
范旃遣使獻樂人及方物是歲司馬懿率軍入舒諸葛
恪自皖遷于柴桑
七年春正月以上大將軍陸遜為丞相秋宛陵言嘉禾
生是歲步隲朱然等各上䟽云自蜀還者咸言欲背盟
與魏交通多作舟船繕治城郭又蔣琬守漢中聞司馬
懿南向不出兵乘虛以掎角之反委漢中還近成都事
已彰灼無所復疑宜為之備權揆其不然曰吾待蜀不
薄聘享盟誓無所負之何以致此又司馬懿前來入舒
旬日便退蜀在萬里何知緩急而便出兵乎昔魏欲入
漢川此間始嚴亦未舉動會聞魏還而止蜀寧可復以
此有疑邪又人家治國舟船城郭何得不獲今此間治
軍寧復欲以禦蜀邪人言苦不可信朕為諸君破家保
之蜀竟自無謀如權所籌
八年春二月丞相陸遜卒夏雷霆犯宫門柱又擊南津
大橋楹茶陵縣鴻水溢出流漂居民二百餘家秋七月
將軍馬茂等圖逆夷三族八月大赦遣校尉陳勲將屯
田及作士三萬人鑿句容中道自小其至雲陽西城通
會市作邸閣
九年春二月車騎將軍朱然征魏柤中斬獲千餘夏四
月武昌言甘露降秋九月以驃騎步隲為丞相車騎朱
然為左大司馬衛將軍全琮為右大司馬鎮南吕岱為
上大將軍威北將軍諸葛恪為大將軍
十年春正月右大司馬全琮卒二月權適南宫三月改
作太初宫諸將及州郡皆義作夏五月丞相步隲卒冬
十月赦死罪
十一年春正月朱然城江陵二月地仍震三月宫成夏
四月雨雹雲陽言黃龍見五月鄱陽言白虎見詔公卿
百司勉修所職匡朕不逮以答休貺
十二年春三月左大司馬朱然卒四月有兩烏銜鵲堕
東舘丙寅驃騎將軍朱據領丞相燎鵲以祭
十三年夏五月日至熒惑入南斗秋七月犯魁第二星
而東八月丹陽句容及故鄣寧國諸山崩鴻水溢詔原
逋責給貸種食廢太子和處故鄣魯王霸賜死冬十月
魏將文欽偽叛以誘朱異權遣吕據就異以迎欽異等
持重欽不敢進十一月立子亮為太子遣軍十萬作堂
邑涂塘以淹北道十二月魏大將軍王昶圍南郡荆州
刺史王基攻西陵遣將軍戴烈陸凱往拒之皆引還是
歲神人授書告以改年立后
太元元年夏五月立皇后潘氏大赦改年初臨海羅陽
縣有神自稱王表周旋民間語言飲食與人無異然不
見其形又有一婢名紡績是月遣中書郎李崇齎輔國
將軍羅陽王印綬迎表表隨崇俱出與崇及所在郡守
令長談論崇等無以易所歴山川輙遣婢與其神相聞
秋七月崇與表至權於蒼龍門外為立第舍數使近臣
齎酒食往表說水旱小事往往有驗秋八月朔大風江
海涌溢平地深八尺吳高陵松柏斯拔郡城南門飛落
冬十一月大赦權祭南郊還寢疾十二月驛徵大將軍
恪拜為太子太傅詔省繇役減征賦除民所患苦
二年春正月立故太子和為南陽王居長沙子奮為齊
王居武昌子休為琅邪王居虎林二月大赦改元為神
鳳皇后潘氏薨諸將吏數詣王表請福表亡去夏四月
權薨時年七十一謚曰大皇帝秋七月葬蔣陵陳夀曰
孫權屈身忍辱任才尚計有句踐之竒英人之傑矣故
能自擅江表成鼎峙之業然性多嫌忌果於殺戮暨臻
末年彌以滋甚至于䜛說殄行允嗣廢斃豈所謂貽厥
孫謀以燕翼子者哉其後葉陵遲遂致覆國未必不由
此也
大皇帝黃武七年黃龍三年嘉禾六年赤烏十三
年太元元年神鳳元年即位三十一年
會稽王諱亮字子眀權少子也權春秋高而亮最少故
尤留意姊全公主常譖太子和母子心不自安因倚權
意欲豫自結數稱述全尚女勸為亮納赤烏十三年和
廢權遂立亮為太子以全氏為妃太元元年夏亮母潘
氏立為皇后冬權寢疾徵大將軍諸葛恪為太子太傅
會稽太守滕允為太常並受詔輔太子明年四月權薨
太子即尊號大赦改元建興是歲魏嘉平四年也閏月
以恪為帝太傅允為衛將軍領尚書事上大將軍吕岱
為大司馬諸文武在位皆進爵班賞宂官加等冬十月
太傅恪率軍遏巢湖(巢音祖了反)城東興使將軍全端守西
城都尉留略守東城十二月朔丙申大風雷電魏使將
軍諸葛誕胡遵等步騎七萬圍東興將軍王昶攻南郡
母邱儉向武昌甲寅恪以大兵赴敵戊午兵及東興交
戰大破魏軍韓綜桓嘉等是月雷雨天災武昌端門改
作端門又災内殿
二年春正月丙寅立皇后全氏大赦庚午王昶等皆還
二月軍還自東興大行封賞三月恪率軍伐魏夏四月
圍新城大疫兵卒死者大半秋八月恪引軍還冬十月
大饗武衛將軍孫峻伏兵殺恪於殿堂大赦以峻為丞
相封富春侯十一月有大鳥五見于春申明年改元
五鳳元年夏大水秋吳侯英謀殺峻覺英自殺冬十一
月有星茀于斗牛
二年春正月魏鎮東將軍母邱儉前將軍文欽以淮南
之衆西入戰于樂嘉閏月壬辰峻及驃騎將軍吕據左
將軍留贊率兵襲夀春軍及東興聞欽等敗壬寅兵進
于橐臯欽詣峻降淮南餘衆數萬口來奔魏諸葛誕入
夀春峻引軍還二月及魏將軍曹珍遇于高亭交戰珍
敗績留贊為誕别將蔣班所敗於菰陂贊及將軍孫楞
蔣脩等皆遇害三月使鎮南將軍朱異襲安豐不克秋
七月將軍孫儀張怡林恂等謀殺峻發覺儀自殺恂等
伏辜陽羡離里山大石自立使衛尉馮朝城廣陵拜將
軍吳穰為廣陵太守留略為東海太守是歲大旱十二
月作太廟以馮朝為監軍使者督徐州諸軍事民饑軍
士怨畔
太平元年春二月朔建業火峻用征北大將軍文欽計
將征魏八月先遣欽及驃騎吕據車騎劉纂鎮南朱異
前將軍唐咨自江都入淮泗九月丁亥峻卒以從弟偏
將軍綝為侍中武衛將軍領中外諸軍事召還據等聞
綝代峻大怒己丑大司馬吕岱卒壬辰太白犯南斗據
欽咨等表薦衛將軍滕允為丞相綝不聽癸夘更以允
為大司馬代吕岱駐武昌據引兵還欲討綝綝遣使以
詔書告喻欽咨等使取據冬十月丁未遣孫憲及丁奉
施寬等以舟兵逆據於江都遣將軍劉丞督步騎攻允
允兵敗夷滅己酉大赦改年辛亥獲吕據於新州十一
月以綝為大將軍假節封永康侯孫憲與將軍王惇謀
殺綝事覺綝殺惇迫憲令自殺十二月使五官中郎將
刁元告亂于蜀
二年春二月甲寅大雨震電乙夘雪大寒以長沙東部
為湘東郡西部為衡陽郡會稽東部為臨海郡豫章東
部為臨川郡夏四月亮臨正殿大赦始親政事綝所表
奏多見難問又科兵子弟年十八已下十五以上得三
千餘人選大將子弟年少有勇力者為之將帥亮曰吾
立此軍欲與之俱長日於苑中習焉五月魏征東大將
軍諸葛誕以淮南之衆保夀春城遣將軍朱成稱臣上
䟽又遣子靚長史吳綱諸牙門子弟為質六月使文欽
唐咨全端等步騎三萬救誕朱異自虎林率衆襲夏口
夏口督孫壹奔魏秋七月綝率衆救夀春次于鑊里朱
異至自夏口綝使異為前部督與丁奉等將介士五萬
解圍八月會稽南部反殺都尉鄱陽新都民為亂廷尉
丁密步兵校尉鄭胄將軍鍾離牧率軍討之朱異以軍
士乏食引還綝大怒九月朔己巳殺異於鑊里辛未綝
自鑊里還建業甲申大赦十一月全緒子禕儀以其母
奔魏十二月全端懌等自夀春城詣司馬師
三年春正月諸葛誕殺文欽三月司馬師克夀春誕及
左右戰死將吏已下皆降秋七月封故齊王奮為章安
侯詔州郡伐宫材自八月沉隂不雨四十餘日亮以綝
專恣與太常全尚將軍劉丞謀誅綝九月戊午綝以兵
取尚遣弟恩攻殺丞于蒼龍門外召大臣會宫門黜亮
為會稽王時年十六
會稽王建興五鳳各二年太平三年即位七年
景皇帝諱休字子烈權第六子年十三從中書郎射慈
郎中盛冲受學太元二年正月封琅邪王居虎林四月
權薨休弟亮承統諸葛恪秉政不欲諸王在濱江兵馬
之地徙休於丹陽郡太守李衡數以事侵休休上書乞
徙他郡詔徙會稽居數歲夢乘龍上天顧不見尾覺而
異之孫亮廢己未孫綝使宗正孫楷與中書郎董朝迎
休休初聞問意疑楷朝具述綝等所以奉迎本意留一
日二夜遂發十月戊寅行至曲阿有老公干休叩頭曰
事久變生天下喁喁願陛下速行休善之是日進及布
塞亭武衛將軍恩行丞相事率百僚以乘輿法駕迎於
永昌亭築宫以武帳為便殿設御坐己夘休至望便殿
止住使孫楷先見恩楷還休乘輦進羣臣再拜稽首休
升便殿謙不即御坐止東廂戶曹尚書前即階下讚奏
丞相奉璽符休三讓羣臣三請休曰將相諸侯咸推寡
人寡人敢不承受璽符羣臣以次奉引休就乘輿百官
陪位綝以兵千人迎於半野拜于道側休下車答拜即
日御正殿大赦改元是歲魏甘露三年也
永安元年冬十月壬午詔以大將軍綝為丞相荆州牧
增食五縣武衛將軍恩為御史大夫衛將軍中軍督封
縣侯威遠將軍授為右將軍縣侯偏將軍幹雜號將軍
亭侯長水校尉張布輔導勤勞以布為輔義將軍封永
康侯董朝親迎封為鄉侯又詔曰丹陽太守李衡以往
事之嫌自拘有司夫射鉤斬袪在君為君遣衡還郡勿
令自疑己丑封孫皓為烏程侯皓弟德錢唐侯謙永安
侯十一月甲午風四轉五復蒙霧連日綝一門五侯皆
典禁兵權傾人主有所陳述敬而不違於是益恣休恐
其有變數加賞賜丙申詔前日與大將軍定策告廟人
名依故事應加爵位者促施行之戊戌詔曰大將軍掌
中外諸軍事事統煩多其加衛將軍御史大夫恩侍中
與大將軍分省諸事壬子詔曰諸吏家有五人三人兼
重為役父兄在都子弟給郡縣吏既出限米軍出又從
至於家事無經護者朕甚愍之其有五人三人為役聽
其父兄所欲留為留一人除其米限軍出不從又曰諸
將吏奉迎陪位在永昌亭者皆加位一級頃之休聞綝
逆謀隂與張布圖計十二月戊辰臘百僚朝賀公卿升
殿詔武士縳綝即日伏誅己巳詔以左將軍張布討姦
臣加布為中軍督封布弟惇為都亭侯給兵三百人惇
弟恂為校尉詔置學官立五經博士科見吏之中及將
吏子弟有志好學者各令就業一歲課試差其品第加
以位賞
二年春正月震電三月備九卿官詔廣開田業輕其賦
税差科彊羸課其田畝務令優均令諸卿尚書悉心咨
度以稱朕意
三年春三月西陵言赤鳥見秋用都尉嚴密議作浦里
塘會稽郡謠言王亮當還為天子而亮宫人告亮使巫
禱祠有惡言有司以聞黜為候官侯遣之國道自殺衛
送者伏罪以會稽南部為建安郡分宜都置建平郡
四年夏五月大雨水泉涌溢秋八月遣光禄大夫周奕
石偉廵行風俗察將吏清濁民所疾苦為黜陟之詔九
月布山言白龍見是歲安吳民陳焦死埋之六日更生
穿土中出
五年春二月白虎門北樓災秋七月始新言黃龍見八
月壬午大雨震電水泉涌溢乙酉立皇后朱氏戊子立
子[雨單]為太子大赦(休為四男作名字欲令難犯而易避皆鈔舊文會合作之太子名[雨單][雨單]音)
(如湖水灣澳之灣字莔莔音如迄今之迄次子名&KR0034;&KR0034;音如兕觥之觥字&KR0034;&KR0034;音如元礥首之礥次子名壾壾)
(音如草莽之莽字昷昷音如舉物之舉次子名□□音如褒衣下寬大之褒字㷏㷏音如有所擁持之擁)冬
十月以衛將軍濮陽興為丞相廷尉丁密光禄勲孟宗
為左右御史大夫休以丞相興及左將軍張布有舊恩
委之政事布典宫省興關軍國休銳意於典籍欲畢覽
百家之言又好射雉春夏之間常晨出夜還唯此時舍
書休欲與博士祭酒韋曜博士盛冲講論道蓺曜冲素
皆切直布恐入侍發其隂失令已不得專因妄飾說以
拒遏之休責布曰此特君等恐曜冲輩道臣下姦變之
事故耳布懼叩頭陳謝休雖心不能悦然恐布以此疑
懼竟如布意廢其講業不復使冲等入是歲使察戰到
交阯調孔爵大豬
六年夏四月泉陵言黃龍見五月交阯郡吏吕興等反
殺太守孫諝諝先是科郡上手工千餘人送建業而察
戰至恐復見取故興等因此扇動兵民招誘諸夷也冬
十月蜀以魏見伐來告癸未建業石頭小城火燒西南
百八十丈甲申使大將軍丁奉督諸軍向魏夀春將軍
留平别詣施績於南郡議兵所向將軍丁封孫異如沔
中皆救蜀蜀主劉禪降魏問至然後罷吕興既殺孫諝
使使如魏請太守及兵丞相興建取屯田萬人以為兵
分武陵為天門郡
七年春正月大赦二月鎮軍陸抗撫軍步協征西將軍
留平建平太守盛曼率衆圍蜀巴東守將羅憲夏四月
魏將新附督王稚浮海入句章略長吏賞林及男女二
百餘口將軍孫越徼得一船獲三十人秋七月海賊破
海鹽殺司鹽校尉駱秀使中書郎劉川發兵廬陵豫章
民張節等為亂衆萬餘人魏使將軍胡烈步騎二萬侵
西陵以救羅憲陸抗等引軍退復分交州置廣州壬午
大赦癸未休寢疾口不能言乃手書召丞相興入令子
[雨單]出拜之休把興臂而指[雨單]以託之頃之而薨時年三
十謚曰景皇帝
景帝永安七年
歸命侯諱皓字元宗權子和之子一名彭祖字皓宗孫
休立封皓為烏程侯遣就國西湖民景養相皓當大貴
皓隂喜而不敢泄休薨是時蜀初亡而交阯擕叛國内
震懼貪得長君左典軍萬彧昔為烏程令與皓相善稱
皓才識眀斷是長沙桓王之儔也又加之好學奉遵法
度屢言之於丞相濮陽興左將軍張布興布說休妃太
后朱欲以皓為嗣朱曰我寡婦人安知社稷之慮苟吳
國無隕宗廟有頼可矣於是遂迎立皓時年二十三改
元大赦是歲魏咸熙元年也
元興元年八月以上大將軍施績大將軍丁奉為左右
大司馬張布為驃騎將軍加侍中諸增位班賞一皆如
舊九月貶太后為景皇后追謚父和曰文皇帝尊母何
為太后十月封休太子[雨單]為豫章王次子汝南王次子
梁王次子陳王立皇后滕氏皓既得志麤暴驕盈多忌
諱好酒色大小失望興布竊悔之或以譖皓十一月誅
興布十二月孫休葬定陵封后父滕牧為高密侯舅何
洪等三人皆列侯是歲魏置交阯太守之郡司馬昭為
魏相國遣昔吳夀春城降將徐紹孫彧銜命齎書陳事
勢利害以申喻皓
甘露元年三月皓遣使隨紹彧報書曰知以高世之才
處宰輔之任漸導之功勤亦至矣孤以不德階承統緒
思與賢良共濟世道而以壅隔未有所緣嘉意允著深
用依依今遣光禄大夫紀陟五官中郎將弘璆宣明至
懷紹行到濡須召還殺之徙其家屬建安始有白紹稱
美中國者故也夏四月蔣陵言甘露降於是改年大赦
秋七月皓逼殺景后朱氏亡不在正殿於苑中小屋治
喪衆知其非疾病莫不痛切又送休四子於吳小城尋
復追殺大者二人九月從西陵督步闡表徙都武昌御
史大夫丁固右將軍諸葛靚鎮建業陟璆至洛陽遇司
馬師卒十一月乃遣還皓至武昌又大赦以零陵南部
為始安郡桂陽南部為始興郡十二月晉受禪
寳鼎元年正月遣大鴻臚張儼五官中郎將丁忠弔祭
晉文帝及還儼道病死忠說皓曰北方守戰之具不設
弋陽可襲而取皓訪羣臣鎮西大將軍陸凱曰夫兵不
得已而用之耳且三國鼎立已來更相侵伐無歲寧居
今彊敵新并巴蜀有兼土之資而遣使求親欲息兵役
不可謂其求援於我今敵形勢方彊而欲徼幸求勝未
見其利也車騎將軍劉纂曰天生五才誰能去兵譎詐
相雄有自來矣若其有闕庸可棄乎宜遣間諜以觀其
勢皓隂納纂言且以蜀新平故不行然遂自絶八月所
在言得大鼎於是改年大赦以陸凱為左丞相常侍萬
彧為右丞相冬十月永安山賊施但等聚衆數千人劫
皓庶弟永安侯謙出烏程取孫和陵上鼔吹曲盖比至
建康衆萬餘人丁固諸葛靚逆之於牛屯大戰但等敗
走獲謙謙自殺分會稽為東陽郡分吳丹陽為吳興郡
以零陵北部為邵陵郡十二月皓還都建業衛將軍滕
牧留鎮武昌
二年春大赦右丞相萬彧出鎮巴邱夏六月起顯明宫
冬十二月皓移居之是歲分豫章廬陵長沙為安成郡
三年春二月以左右御史大夫丁固孟仁為司徒司空
秋九月皓出東關丁奉至合肥是歲遣交州刺史劉俊
前部督脩則等入擊交阯為晉將毛炅等所破皆死兵
散還合浦
建衡元年春正月立子瑾為太子及淮陽東平王冬十
月改年大赦十一月左丞相陸凱卒遣監軍虞汜威南
將軍薛珝蒼梧太守陶璜由荆州監軍李勗督軍徐存
從建安海道皆就合浦擊交阯
二年春萬彧還建業李勖以建安道不通利殺導將馮
斐引軍還三月天火燒萬餘家死者七百人夏四月左
大司馬施績卒殿中列將何定白少府李勖枉殺馮斐
擅徹軍退還勖及徐存家屬皆伏誅秋九月何定將兵
五千人上夏口獵都督孫秀奔晉是歲大赦
三年春正月晦皓舉大衆出華里皓母及妃妾皆行東
觀令華覈等固爭乃還是歲汜璜破交阯禽殺晉所置
守將九真日南皆還屬大赦分交阯為新昌郡諸將破
扶嚴置武平郡以武昌督范慎為太尉右大司馬丁奉
司空孟仁卒西苑言鳳皇集改明年元
鳳皇元年秋八月徵西陵督步闡闡不應據城降晉遣
樂鄉都督陸抗圍取闡闡衆悉降闡及同計數十人皆
夷三族大赦是歲右丞相萬彧被譴憂死徙其子弟於
廬陵何定姦穢發聞伏誅皓以其惡似張布追改定名
為布
二年春三月以陸抗為大司馬司徒丁固卒秋九月改
封淮陽為魯東平為齊又封陳留章陵等九王凡十一
王王給三千兵大赦皓愛妾或使人至市劫奪百姓財
物司市中郎將陳聲素皓幸臣也恃皓寵遇䋲之以法
妾以愬皓皓大怒假他事燒鋸斷聲頭投其身於四望
之下是歲太尉范慎卒
三年會稽妖言章安侯奮當為天子臨海太守奚熙與
會稽太守郭誕書非論國政誕但白熙書不白妖言送
付建安作船遣三郡督何植收熙熙發兵自衛斷絶海
道熙部曲殺熙送首建業夷三族秋七月遣使者二十
五人分至州郡科出亡叛大司馬陸抗卒自改年及是
歲連大疫分鬱林為桂林郡
天冊元年吳郡言掘地得銀長一尺廣三分刻上有年
月字於是大赦改年
天璽元年吳郡言臨平湖自漢末草穢壅塞今更開通
長老相𫝊此湖塞天下亂此湖開天下平又於湖邊得
石函中有小石青白色長四寸廣二寸餘刻上作皇帝
字於是改年大赦會稽太守車浚湘東太守張詠不出
算緡就在所斬之徇首諸郡秋八月京下督孫楷降晉
鄱陽言歴陽山石文理成字凡二十云楚九州渚吳九
州都揚州士作天子四世治太平始又吳興陽羡山有
空石長十餘丈名曰石室在所表為大瑞乃遣兼司徒
董朝兼太常周處至陽羡縣封禪國山明年改年大赦
以協石文焉
天紀元年夏夏口督孫慎出江夏汝南燒略居民初騶
子張俶多所譖白累遷為司直中郎將封侯甚見寵愛
是歲姦情發聞伏誅
二年秋七月立成紀宣威等十一王王給三千兵大赦
三年夏郭馬反馬本合浦太守脩允部曲督允轉桂林
太守疾病住廣州先遣馬將五百兵至郡安撫諸夷允
死兵當分給馬等累世舊軍不樂離别皓時又科實廣
州戶口馬與部曲將何典王族吳述殷興等因此恐動
兵民合聚人衆攻殺廣州督虞授馬自號都督交廣二
州諸軍事安南將軍興廣州刺史述南海太守典攻蒼
梧族攻始興八月以軍師張悌為丞相牛渚都督何植
為司徒執金吾滕循為司空未拜轉鎮將軍假節領廣
州牧率萬人從東道討馬興族遇於始興未得前馬殺
南海太守劉略逐廣州刺史徐旗皓又遣徐陵督陶濬
將七千人從西道命交州牧陶璜部伍所領及合浦鬱
林諸郡兵當與東西軍共擊馬有鬼目菜生工人黃耉
家依緣棗樹長丈餘莖廣四寸厚三分又有買菜生工
人吳平家高四尺厚三分如枇杷形廣尺八寸下莖廣
五寸兩邊生葉綠色東觀案圖名鬼目作芝草買菜作
平慮草遂以耉為侍芝郎平為平慮郎皆銀印青綬冬
晉命鎮東大將軍司馬伷向涂中安東將軍王渾揚州
刺史周浚向牛渚建威將軍王戎向武昌平南將軍胡
奮向夏口鎮南將軍杜預向江陵龍驤將軍王濬廣武
將軍唐彬浮江東下太尉賈充為大都督量宜處要盡
軍勢之中陶濬至武昌聞北軍大出停駐不前初皓每
宴會羣臣無不咸令沈醉置黃門郎十人特不與酒侍
立終日為司過之吏宴罷之後各奏其闕失迕視之咎
謬言之愆罔有不舉大者即加威刑小者輙以為罪後
宫數千而采擇無己又激水入宫宫人有不合意者輙
殺流之或剥人之面或鑿人之眼岑昏險䛕貴幸致位
九列好興功役衆所患苦是以上下離心莫為皓盡力
盖積惡已極不復堪命故也
四年春立中山代等十一王大赦濬彬所至則土崩瓦
解靡有禦者預又斬江陵督伍延渾復斬丞相張悌丹
陽太守沈瑩等所在戰克三月丙寅殿中親近數百人
叩頭請皓殺岑昏皓惶憒從之戊辰陶濬從武昌還即
引見問水軍消息對曰蜀船皆小今得二萬兵乘大船
戰自足擊之於是合衆受濬節鉞明日當發其夜衆悉
逃走而王濬順流將至司馬伷王渾皆臨近境皓用光
禄勲薛瑩中書令胡冲等計分遣使奉書於濬伷渾遣
太常張䕫等奉所佩印綬以請命於伷壬申王濬最先
到於是受皓之降解縳焚櫬延請相見伷以皓致印綬
於已遣使送皓皓舉家西遷以太康元年五月丁亥集
于京邑四月甲申詔曰孫皓窮迫歸降前詔待之以不
死今皓垂至意猶愍之其賜號為歸命侯進給衣服車
乘田三十頃歲給榖五千斛錢五十萬絹五百匹綿五
百斤皓太子瑾拜中郎諸子為王者拜郎中
五年皓死于洛陽時年四十二葬河南縣界初陸抗之
克步闡也皓意張大乃使尚廣筮并天下遇同人之頤
廣對曰吉庚子歲青盖當入洛陽故皓不脩其政而恒
有窺上國之意是歲也實在庚子云
歸命侯元興元年甘露元年寳鼎三年建衡三年
鳳皇二年天冊元年天璽元年天紀四年即位十
六年
右吳四主合五十九年為晉所滅
通志卷九
