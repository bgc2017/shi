通志卷二百
宋右廸功郎鄭樵漁仲撰
四夷傳第七
北國下
烏桓鮮卑軻比能宇文莫槐徒河叚(務勿)
(塵附)蠕蠕高車稽胡突厥西突厥鐵勒
庫莫奚契丹室韋地豆于烏洛侯
驅度寐霫拔悉彌
烏桓
烏桓者本東胡也漢初匈奴冒頓滅其國餘類保烏桓
山因以為號焉俗善騎射弋獵禽獸為事隨水草放牧
居無常處以穹廬為舍東開向日食肉飲酪以毛毳為
衣貴少而賤老其性悍塞怒則殺父兄而終不害其母
以母有族類父兄無相仇報故也有勇健能理決鬭訟
者推為大人無世業相繼邑落各有小帥數百千落自
為一部大人有所召呼則刻木為信雖無文字而部衆
不敢違犯氏姓無常以大人健者名字為姓大人以下
各自畜牧營産不相徭役其嫁娶則先略女通情或半
歲百日然後送牛馬羊畜以為聘幣壻隨妻還家妻家
無尊卑旦旦拜之而不拜其父母為妻家僕役一二年
間妻家厚遣送女居處財物一皆為辦其俗妻後母報
寡嫂死則歸其故夫計謀從用婦人唯鬭戰之事乃自
決之父子男女相對踞蹲以髠頭為輕便婦人至嫁時
乃養髮分為髻著句決飾以金碧猶中國有簂步摇(簂音)
(吉悔反字或作國婦人首飾也續漢輿服志曰公卿列侯夫人紺繒幗釋名云皇后首飾上有垂珠步則摇之)
(也)婦人能刺韋作文繡織氀毼(氀毼罽也氀音力于反毼音胡達反)男子
能作弓矢鞍勒(勒馬銜也)鍜金鐵為兵器其土地宜穄及東
牆東牆似蓬草實如穄子至十月而熟見鳥獸乳孕以
别四節俗貴兵死斂屍以棺有哭泣之哀至葬則歌舞
相送肥養一犬以彩繩纓牽并取死者所乘馬衣物皆
燒而送之言以屬累犬(屬累乃付託也屬音之欲反累音力瑞反)使護死者
神靈歸赤山赤山在遼東西北數千里如中國人死者
䰟神歸岱山也(博物志曰太山天帝孫也主召人䰟東方萬物始生故知人生命)敬鬼
神祠天地日月星辰山川及先大人有健名者祠用牛
羊畢皆燒之其約法違大人言者罪至死若相賊殺者
令部落自相報不止詣大人告之聽出馬牛羊以贖死
其自殺父兄則無罪若亡畔為大人所捕者邑落不得
受之皆徙逐於雍狂之地沙漠之中其土多蝮蛇在丁
令西南烏孫東北焉(丁令匈奴别種也令音零)烏桓自為冒頓所破
衆遂孤弱常臣伏匈奴歲輸牛馬羊皮過時不具輙沒
其妻子及漢武帝遣驃騎將軍霍去病擊破匈奴左地
因徙烏桓於上谷漁陽右北平遼東五郡塞外為漢偵
察匈奴動靜其大人歲一朝見於是始置護烏桓校尉
秩二千石擁節監領之使不得與匈奴交通昭帝時烏
桓漸彊乃發匈奴單于冢墓以報冒頓之怨匈奴大怒
乃東擊破烏桓大將軍霍光聞之因遣度遼將軍范明
友將二萬騎出遼東邀匈奴而虜已引去明友乘烏桓
新敗遂進擊之斬首六千餘級獲其三王首而還由是
烏桓復寇幽州明友輙破之宣帝時乃稍保塞降附及
王莽篡位欲擊匈奴興十二部軍使東城將嚴尤領烏
桓丁令兵屯代郡皆質其妻子於郡縣烏桓不便水土
懼久屯不休數求謁去莽不肯遣遂自亡畔還為抄盗
而諸郡盡殺其質由是結怨於莽匈奴因誘其豪帥以
為吏餘者皆羈縻屬之光武初烏桓與匈奴連兵為寇
代郡以東尤被其害居止近塞朝發穹廬暮至城郭五
郡民庶家受其辜至於郡縣損壊百姓流亡其在上谷
塞外白山者最為彊富建武二十一年遣伏波將軍馬
援將三千騎出五阮關掩繫之(關在代郡)烏桓逆知悉相率
逃走追斬百級而還烏桓復尾擊援後援遂晨夜奔歸
北入塞馬死者千餘匹二十二年匈奴國亂烏桓乘弱
擊破之匈奴轉北徙數千里漢南地空帝乃以幣帛賂
烏桓二十五年遼西烏桓大人郝且等九百二十二人
率衆向化詣闕朝貢獻奴婢牛馬及弓虎豹貂皮是時
四夷朝賀絡驛而至天子乃命大會勞饗賜以珍寳烏
桓或願留宿衛於是封其渠帥為侯王君長者八十一
人皆居塞内布於緣邊諸郡令招來種人給其衣食遂
為漢偵候助擊匈奴鮮卑時司徒班彪上言烏桓天性
輕黠好為寇賊若久放縱而無總領者必復侵掠居民
但委主降掾吏(蓋當時權置也下兵馬掾亦同)恐非所能制臣愚以為
宜復置烏桓校尉誠有益於附集省國家之邊慮帝從
之於是始復置校尉於上谷寗城(寗城縣名)開營府并領鮮
卑賞賜質子歲時互市焉及明章和三世皆保塞無事
安帝永初三年夏漁陽烏桓與右北平胡千餘宼代郡
上谷秋鴈門烏桓率衆王無何與鮮卑大人邱倫等及
南匈奴骨都侯合七千騎寇五原與太守戰於九原高
渠谷(九原縣屬五原郡)漢兵大敗殺郡長吏乃遣車騎將軍何
熙度遼將軍梁慬等擊大破之無何乞降鮮卑走還塞
外是後烏桓稍復親附拜其大人戎末廆為親漢都尉(廆音)
(胡罪反)順帝陽嘉四年冬烏桓寇雲中遮截道上商賈車
牛千餘兩度遼將軍耿曅率二千餘人追擊不利又戰
於沙南斬首五百級(沙南縣屬雲中郡有蘭池城)烏桓遂圍曅於蘭
池城於是發積射士二千人度遼營千人配上郡屯以
討烏桓烏桓乃退永和五年烏桓大人阿堅羌渠等與
南匈奴左部句龍吾斯反畔中郎將張耽擊破斬之餘
衆悉降桓帝永壽中朔方烏桓與休屠屠各並畔中郎
將張奐擊平之延熹九年夏烏桓復與鮮卑及南匈奴
鮮卑寇緣邊九部俱反張冀討之皆出塞去靈帝初烏
桓大人上谷有難樓者衆九千餘落遼西有邱力居者
衆五千餘落皆自稱王又遼東蘇僕延衆千餘落自稱
峭王(峭音七笑反)右北平烏延衆八百餘落自稱汗魯王並
勇健而多計策中平四年前中山太守張純畔入邱力
居衆中自號彌天安定王遂為諸郡烏桓元帥寇掠青
徐幽冀四州五年以劉虞為幽州牧虞購募斬純首北
州乃定獻帝初平中邱力居死子樓班年少從子蹋頓
有武略代王(蹋音大蠟反)總攝三郡衆皆從其號令建安初
冀州牧袁紹與前將軍公孫瓚相持不決蹋頓遣使詣
紹求和親遂遣兵助擊瓚破之紹矯制賜蹋頓難樓蘇
僕延烏桓烏延等皆以單于印綬後難樓蘇僕延率其
部衆奉樓班為單于蹋頓為王然蹋頓猶秉計策廣陽
人閻柔少沒烏桓鮮卑中為其種人所歸信柔乃因鮮
卑殺烏桓校尉邢舉而代之袁紹因寵慰柔以安北邊
及紹子尚敗奔蹋頓時幽冀吏民奔烏桓者十萬餘戶
尚欲憑其兵力復圖中國會曹操平河北閻柔率鮮卑
烏桓歸附操即以柔為校尉建安十二年曹操自征烏
桓大破蹋頓於柳城斬之首虜二十餘萬人袁尚與樓
班烏延等皆走遼東遼東太守公孫康並斬送之其餘
衆萬餘落悉徙中國云(西晉王浚為幽州牧有烏桓單于審登前燕慕容雋時有烏桓)
(單于薛雲後燕慕容盛時有烏桓渠帥莫賀咄科㪍並其别種然皆微弱不足云矣)
鮮卑
鮮卑者亦東胡之支也别依鮮卑山故因號焉其言語
習俗與烏桓同唯㛰姻先髠頭以季春月大會於饒樂
水上(水在今營州北)飲讌畢然後配合又禽獸異於中國者野
馬原羊角端牛以角為弓俗謂之角端弓者(郭璞注爾雅曰原羊)
(似吳羊而大角出西方前書音義曰角端似牛角可為弓)又有貂豽鼲子皮毛柔蝡
(豽音女滑反鼲音胡昆反貂鼲並鼠屬豽狗屬也)故天下以為名裘漢初亦為
冒頓所破還竄遼東塞外與烏桓相接未嘗通中國焉
光武初匈奴彊盛率鮮卑與烏桓寇抄北邊殺略吏民
無有寧歲建武二十一年鮮卑與匈奴入遼東遼東太
守祭彤擊破之斬獲殆盡由是震怖及南單于附漢北
虜孤弱二十五年鮮卑始通驛使其後都護偏何等詣
祭彤求自效功因令擊北匈奴左伊育訾部斬首二千
餘級其後偏何連歲出兵擊北虜還輙持首級詣遼東
受賞賜三十年鮮卑大人於仇賁滿頭等率種人詣闕
朝賀慕義内屬帝封於仇賁為王滿頭為侯時漁陽赤
山烏桓歆志賁等數寇上谷永平元年祭彤復賂偏何
擊歆志賁破斬之於是鮮卑大人皆求歸附並詣遼東
受賞賜青徐二州給錢歲二億七十萬為常明章二帝
保塞無事和帝永元中大將軍竇憲遣右校尉耿䕫擊
破北匈奴北單于逃走鮮卑因北轉徙據其地匈奴餘
種留者尚有十餘萬落皆自號鮮卑鮮卑由此漸盛九
年遼東鮮卑攻肥如縣(肥如縣故城在今平州也)太守祭參坐沮敗
下獄死十三年遼東鮮卑寇右北平因入漁陽太守擊
破之延平元年鮮卑復寇漁陽漁陽太守張顯率數百
人出塞追之兵馬掾嚴授諫曰前道險阻賊勢難量宜
且結營先令輕騎偵視之顯意甚銳怒欲斬之因復進
兵遇虜伏發士卒悉走唯授力戰身被十創手殺數人
而死顯中流矢主簿衛福功曹徐咸皆自投赴顯俱殁
於陣鄧太后策書褒歎賜顯錢六十萬以家三人為郎
授福咸各錢十萬除一子為郎安帝永初中鮮卑大人
燕荔陽詣闕朝賀鄧太后賜燕荔陽王印綬赤車參駕
令止烏桓校尉所居寗城下通胡市因築南北兩部質
館(築館以受降賀)鮮卑邑落百二十部各遣入質是後或降或
畔與匈奴烏桓更相攻擊元初二年秋遼東鮮卑圍無
慮縣(無慮縣屬遼東郡也)州郡合兵固保清野鮮卑無所得復攻
扶黎營殺長吏(扶黎縣屬遼東國故城在今營州東南)四年遼西鮮卑連
休等遂燒塞門寇百姓烏桓大人於秩居等與連休有
宿怨共郡兵奔擊大破之斬首千三百級悉獲其生口
牛馬財物五年秋代郡鮮卑萬餘騎連穿塞入寇分攻
城邑燒宫寺殺長吏而去乃發緣邊甲卒黎陽營兵屯
上谷以備之冬鮮卑入上谷攻居庸關復發緣邊諸郡
黎陽營兵積射士步卒二萬人屯列衝要六年秋鮮卑
入馬城塞殺長吏(馬城縣名屬代郡也)度遼將軍鄧遵發積射士
三千人及中郎將馬續率南單于與遼西右北平兵馬
會出塞追擊大破之獲生口及牛羊財物甚衆又發積
射士三千人馬三千匹詣度遼營屯守永寧元年遼西
鮮卑大人烏倫其至鞬率衆詣鄧遵降奉貢獻詔封烏倫
為率衆王其至鞬為率衆侯賜綵繒各有差建光元年
秋其至鞬復叛寇居庸雲中太守成嚴擊之兵敗散功曹
楊穆以身捍嚴與俱戰殁鮮卑於是圍烏桓校尉徐常
於馬城度遼將軍耿䕫與幽州刺史龐參發廣陽漁陽
涿郡中卒分為兩道救之常夜得潛出與䕫等并力並
進攻賊圍解之鮮卑既累殺郡守膽意轉盛控弦數萬
騎延光元年冬復寇鴈門定襄遂攻太原掠殺百姓二
年冬其至鞬自將萬餘騎入東領候分為數道攻南匈
奴於蔓栢(縣名屬五原郡也)薁鞬日逐王戰死殺千餘人三年
秋復寇高柳擊破南匈奴殺漸將王順帝永建元年秋
鮮卑其至鞬寇代郡太守李超戰死明年春中郎將張
國遣從事將南單于兵步騎萬餘人出塞擊破之獲其
資重二千餘種時遼東鮮卑六千餘騎亦寇遼東元莬
烏桓校尉耿曅發緣邊諸郡兵及烏桓率衆王出塞擊
之斬首數百級大獲其生口牛馬什物鮮卑乃率種衆
三萬人詣遼東乞降三年四年鮮卑頻寇漁陽朔方六
年秋耿曅遣司馬將胡兵數千人出塞擊破之冬漁陽
太守又遣烏桓兵擊之斬首八百級獲牛馬生口烏桓
豪人扶潄官勇健(潄音所救反)每與鮮卑戰輙陷敵詔賜號
率衆君陽嘉元年冬耿曅遣烏桓親漢都尉戎末廆率
衆王侯咄歸等出塞抄擊鮮卑大斬獲而還賜咄歸等
已下為率衆王侯長賜綵繒各有差鮮卑後寇遼東屬
國於是曅乃移屯遼東無慮城拒之二年春匈奴中郎
將趙稠遣從事將南匈奴骨都侯夫沈等出塞擊鮮卑
破之斬獲甚衆詔賜夫沈金印紫綬及縑綵各有差秋
鮮卑穿塞入馬城代郡太守擊之不能克後其至鞬死
鮮卑寇盗差稀桓帝時鮮卑檀石槐者其父投鹿侯初
從匈奴軍三年其妻在家生子投鹿侯歸怪欲殺其妻
言嘗晝行聞雷震仰天視而雹入其口因吞之遂&KR1494;身
十月而産此子必有竒異且宜長視投鹿侯不聽遂棄
之妻私語家令收養焉名檀石槐年十四五勇健有智
略異部大人抄取其外家牛羊檀石槐單騎追擊之所
向無前悉還得所亡者由是部落畏服乃施法禁平曲
直無敢犯者遂推以為大人檀石槐乃立庭於彈汗山
歠仇水上(歠音昌悦反)去高柳北三百餘里兵馬甚盛東西
部大人皆歸焉因南抄緣邊北拒丁零東郤夫餘西擊
烏孫盡據匈奴故地東西四千餘里網羅山川水澤鹽
池永壽二年秋檀石槐遂將三四千騎寇雲中延熹元
年鮮卑寇邊冬使匈奴中郎將張奐率南單于出塞擊
之斬首二百級二年復入鴈門殺數百人大抄掠而去
六年夏千餘騎寇遼東屬國九年夏遂分騎數萬人入
緣邊九部並殺掠吏民於是復遣張奐擊之鮮卑乃出
塞去朝廷積患之而不能制遂遣使持印綬封檀石槐
為王欲與和親檀石槐不肯受而寇抄滋甚乃自分其
地為三部從右北平東至遼東接夫餘濊貊二十餘邑
為東部從右北平以西上谷十餘邑為中部從上谷以
西至敦煌烏孫二十餘邑為西部各置大人主領之皆
屬檀石槐靈帝立幽并涼三州緣邊諸部無歲不被鮮
卑寇抄殺略不可勝數熹平三年冬鮮卑入北地太守
夏育率休屠屠各追擊破之遷育為護烏桓校尉五年
鮮卑寇幽州六年夏鮮卑寇三邊秋夏育上言鮮卑寇
邊自春以來三十餘發請徵幽州諸郡兵出塞擊之一
冬二春必能禽滅朝廷未許先是護羌校尉田晏坐事
論刑被原欲立功自效乃請中常侍王甫求得為將因
此議遣兵與育并力討賊帝乃拜晏為破鮮卑中郎將
大臣多有不同乃召百官議朝堂議郎蔡邕上議曰自
匈奴北遁鮮卑彊盛據其故地稱兵十萬加以關塞不
嚴禁網多漏精金良鐵皆為賊有漢人逋逃為之謀主
夫邊垂之患手足之蚧掻中國之困胷背之瘭疽也(蚧音)
(介掻新到反埤蒼曰瘭必燒反杜氏注左傳曰疽惡瘡也)方今郡縣盗賊尚不能禁
況醜虜而可服乎昔高祖忍平城之恥吕后棄慢書之
垢方之於今何者為甚天設沙漠秦築長城漢起塞垣
所以别内外異殊俗也苟無蹙國内侮之患則可矣豈
與蟲螘狄寇計往來哉雖或破之豈可殄盡而方令本
朝為之旰食乎夫䘏人救急雖成郡列縣尚猶棄之況
障塞之外未嘗為人居者乎備邊之術李牧善其宜保
塞之論嚴尤申其要遺業猶在文章尚存循二子之策
守先帝之規臣曰可矣帝不從遂遣夏育出高柳田晏
出雲中匈奴中郎將臧旻率南單于出鴈門各將萬騎
三道出塞二千餘里檀石槐命三部大人各帥衆逆戰
育等大敗喪其節傳輜重各將數千騎奔還死者十七
八三將檻車徵下獄贖為庶人冬鮮卑寇遼西光和元
年冬又寇酒泉緣邊莫不被毒種衆日多田畜射獵不
足給食檀石槐乃自徇行見烏侯秦水廣從數百里水
停不流(從子用反)其中有魚不能得之聞倭人善網捕於是
東擊倭人國得千餘家徙置秦水上捕魚以助糧食光
和中檀石槐死時年四十五子和連代立和連才力不
及父亦數為寇抄性貪淫斷法不平衆畔者且半後出
攻北地廉人善弩射者(廉縣名屬北地郡)射中和連即死其子
騫曼年小兄子魁頭立後騫曼長大與魁頭爭國衆遂
離散魁頭死弟步度根立衆稍衰弱中兄扶羅韓亦别
擁衆數萬為大人建安中曹操定幽州步度根與軻比
能等因烏桓校尉閻柔上貢獻後代郡烏桓能臣氐等
叛求屬扶羅韓扶羅韓將萬餘騎迎之到桑乾氐等議
以為扶羅韓部威禁寬緩恐不見濟更遣人呼軻比能
比能即將萬餘騎到當共盟誓比能便於會上殺扶羅
韓扶羅韓子泄歸泥及部衆悉屬比能比能自以殺泄
歸泥父特又善遇之步度根由是怨比能魏文帝踐阼
田豫為烏桓校尉持節并護鮮卑屯昌平步度根遣使
獻馬帝拜為王後數與軻比能更相攻擊步度根力不
能抗將其衆萬餘落保太原鴈門郡步度根乃使人招
呼泄歸泥曰汝父為比能所殺不念報讐反屬怨家今
雖厚待汝是欲殺汝計也不如還我我與汝是骨肉至
親豈與讐等由是歸泥將其部落逃歸步度根比能追
之弗及黃初五年步度根詣闕貢獻厚加賞賜是後一
心守邊不為寇害而軻比能衆遂彊盛明帝即位務欲
綏和戎狄以息征伐羈縻兩部而已青龍元年比能誘
步度根深結和親於是步度根將泄歸泥及部衆悉保
比能寇鈔并州殺略吏民帝遣驍騎將軍秦朗征之歸
泥叛比能將其部衆降拜歸義王賜幢麾曲蓋鼓吹居
并州如故步度根為比能所殺
軻比能
軻比能本小種鮮卑以勇健斷法平端不貪財物衆推
以為大人部落近塞自袁紹據河北中國人多亡叛歸
之教作兵器鎧楯頗學文字故其勒御部衆擬則中國
出入弋獵建立旌麾以鼓節為進退建安中因烏桓校
尉閻柔上貢獻魏武西征關中田銀反河間比能將二
千餘騎隨柔擊破銀後代郡烏丸反比能復助為寇害
魏武以鄢陵侯彰為驍騎將軍北征大破之比能走出
塞後復通貢獻延康初比能遣使獻馬魏文帝亦立比
能為附義王黃初二年比能出諸魏人在鮮卑者五百
餘家還居代郡明年比能帥部落大人小子代郡鳥丸
修武盧等三千餘騎驅牛馬十萬餘口交市遣魏人千
餘家居上谷後與東部鮮卑大人素利及步度根三部
爭鬭更相攻擊校尉田豫和合之使不得相侵五年比
能復擊素利豫率輕騎徑進掎其後比能使别小帥𤨏
奴拒豫豫進討破走之由是懷貳乃與輔國將軍鮮于
輔書曰夷狄不識文字故校尉閻柔保我於天子我與
素利為讐往年攻擊之而田校尉助素利我臨陣使𤨏
奴往聞使君來即便引軍退步度根數數鈔盗又殺我
弟而誣我以鈔盗我夷狄雖不知禮義兄弟子孫受天
子印綬牛馬尚知美水草况我有人心邪將軍當保明
於天子輔得書以聞帝帝復使豫招納安慰比能衆遂
彊盛控弦十餘萬騎每鈔掠得財物均平分付一決目
前終無所私故得衆死力餘部大人皆敬憚之然猶未
能及檀石槐也太和二年豫遣譯夏舍詣比能女壻鬱
築鞬部舍為鞬所殺其秋豫將西部鮮卑蒲頭泄歸泥
出塞討鬱築鞬大破之還至馬城比能自將三萬騎圍
豫七日上谷太守閻志柔之弟也素為鮮卑所信志往
解喻即解圍去後幽州刺史王雄并領校尉撫以恩信
比能數欵塞詣州貢獻至青龍元年比能誘納步度根
使叛并州與結和親自勒萬騎迎其累重於陘北并州
刺史畢軌遣將軍蘇尚董弼等擊之比能遣子將騎與
尚等會戰於樓煩臨陣害尚弼至三年中雄遣勇士韓
龍刺殺比能更立其弟素利彌加厥機皆為大人在遼
西右北平漁陽塞外道遠初不為邊患然其種衆多於
比能也其後諸子爭立衆遂離散諸部大人慕容托跋
更盛焉
宇文莫槐
宇文莫槐出於遼東塞外其先南單于之遠屬也世為
東部大人其語與鮮卑頗異人皆翦髮而留其頂上以
為首飾長過數寸則截短之婦女被長襦及足而無裳
焉秋收烏頭為毒藥以射禽獸莫槐虐用其人為部下
所殺更立其弟普撥為大人普撥死子邱不勒立娶代
王鬱律女邱不勒死子莫廆立莫廆遣弟屈雲攻慕容
廆慕容廆擊破之又遣别部素延伐慕容廆於棘城復
為慕容廆所破時莫廆部衆彊盛自稱單于塞外諸部
咸憚之莫廆死子遜昵延立率衆攻慕容廆於棘城廆
子翰先戍於外遜昵延謂其衆曰翰素果勇必為人患
宜先取之棘城不足憂也乃分騎數千襲翰翰聞之使
人詐為叚末波使者逆謂遜昵延曰翰數為吾患久思
除之今聞來討甚善當戒嚴相待宜兼路早赴翰設伏
待之遜昵延以為信然長驅不備至於伏所為翰所敗
翰馳使告廆乘勝遂進及晨而至廆亦盡銳應之遜昵
延率衆逆戰前鋒始交而翰已入其營縱火燎之衆乃
大潰遜昵延單馬奔還悉俘其衆遜昵延父子世雄漠
北又先得玉璽二紐自言為天所相每自誇大及此敗
也乃卑辭厚幣遣使朝貢于代王什翼健什翼健嘉之
以女妻焉遜昵延死子乞得龜立復伐慕容廆廆拒之
乞得龜屯保澆水固壘不戰遣其兄悉跋惟襲廆子仁
于栢林仁逆擊斬悉跋惟廆又攻乞得龜克之乞得龜
單騎夜奔悉虜其衆乘勝長驅入其國城收資財億計
徙部人數萬戶以歸先是海出大龜枮死於平郭至是
而乞得龜敗别部人逸豆歸殺乞得龜而自立與慕容
皝迭相攻擊遣其國相莫渾伐皝而莫渾荒酒縱獵為
皝所破死者萬餘人其後皝伐逸豆歸逸豆歸拒之為
皝所敗殺其驍將涉亦干逸豆歸遠遁漠北遂奔高麗
皝徙其部衆五千餘落於昌黎自是散滅後周宇文氏
之源蓋出於此
徒河叚(務勿塵附)
徒河叚就六眷出於遼西其伯祖日陸眷因亂被賣為
漁陽烏丸大人庫辱官家奴諸大人集會幽州皆持唾
壺唯庫辱官獨無乃唾日陸眷口中日陸眷因咽之西
向拜天曰願使主君之智慧禄相盡移入我腹中其後
漁陽大饑庫辱官以日陸眷為健使將人衆詣遼西逐
食招誘亡叛遂至彊盛日陸眷死弟乞珍代立乞珍死
子務勿塵代立即就六眷父也據遼西之地而臣於晉
其所統三萬餘家控弦上馬四五萬騎晉惠帝時幽州
刺史王浚以叚氏數為已用深德之乃封務勿塵為遼
西公假大單于印綬浚使務勿塵率萬餘騎伐石勒於
恒山封龍山下大破之務勿塵死就六眷立就六眷與
弟匹磾從弟末波等率五萬餘騎圍石勒於襄國勒登
城望之見將士皆釋仗寢卧無警備之意勒因其懈怠
選募勇健穿城突出直衝末波生禽之置之座上與飲
宴盡歡約為父子盟誓而遣之末波既得免就六眷等
遂攝軍而還不復報浚歸于遼西自此以後末波常不
敢南向溲焉人問其故末波曰吾父在南其感勒不害
已也如此就六眷死其子幼弱匹磾與劉琨世子羣奔
喪匹磾隂卷甲而往欲殺其叔羽鱗及末波而奪其國
末波等知之遣軍逆擊匹磾劉羣為末波所獲匹磾走
還薊懼琨禽已請琨宴會因執而害之匹磾既殺劉琨
與羽鱗末波自相攻擊部衆乖離欲擁其衆徙保上谷
阻軍都之險以距末波等代王鬱律聞之隂嚴精騎將
擊之匹磾恐懼南奔樂陵後石勒遣石虎擊叚文鴦于
樂陵破之生禽文鴦匹磾遂率其屬及諸塢壁降于石
勒末波自稱幽州刺史於遼西末波死國人因立陸眷
弟護遼為主代王翳槐假護遼驃騎大將軍幽州刺史
大單于北平公弟鬱蘭撫軍將軍冀州刺史勃海公石
虎後敗護遼於遼西護遼奔於平岡山遂投慕容皝皝
殺之鬱蘭奔于石虎虎以所徙鮮卑五千人配之使屯
令支鬱蘭死子龕代之及冉閔之亂龕率衆南移遂據
齊地慕容儁使其弟恪帥衆伐龕於廣固儁毒其目而
殺之阬其徒三千餘人
蠕蠕
蠕蠕(而兖反)姓郁久閭托䟦力微之在北荒也部騎掠得
一奴髮始齊眉忘其本名力微字之曰木骨閭者夷言
首秃也木骨閭與郁久閭聲相近故其後子孫因以為
氏焉木骨閭既壯免奴為騎卒代王猗盧時有所攻討
木骨閭坐後期當斬亡匿廣漠谿谷之間收合逋逃得
百餘人而長之木骨閭死子車鹿會雄健得衆心始有
部落自號柔然部後以為國號魏太武以其無知狀類
於蟲故改其號曰蠕蠕(宋齊謂之苪芮隋史亦曰芮芮)木骨閭六代孫
曰社崙兇狡有權略魏道武之與秦王姚興搆怨也遣
兵攻其屬國没奕于黜弗素古延社崙方睦於秦遣將
救之大敗遠遁漠北侵高車深入其地遂呑并諸部凶
勢益振北徙弱洛水始立軍法千人為一軍軍置將一
人百人為幢幢置帥一人攻戰先登者賜以虜獲畏懦
者以石擊其首殺之是時西北有匈奴餘種最為富彊
復為社崙所并其境土西則焉耆之北東則朝鮮故地
之西北則渡沙漠窮瀚海南則臨大磧其常所會庭則
敦煌張掖之北社崙乃自號為邱豆伐可汗是歲晉安
帝元興元年也(可汗之號始於此)邱豆伐猶言駕馭開張也可
汗猶言皇帝也蠕蠕之俗君及大臣因其行能即為稱
諡既死之後不復追稱社崙自是屢擾魏邊明元永興
二年社崙圍魏師於牛川明元率衆救之大敗社崙社
崙走死其弟斛律立斛律五年將嫁女於燕兄子步鹿
真謂諸大臣曰斛律將以汝等女為媵大臣恐逆執斛
律與女皆送於燕而立步鹿真為可汗社崙季父之子
曰大檀領别部得衆心或告步鹿真云國人欲立大檀
步鹿真發兵襲之兵敗見殺而大檀遂自立為紇升盖
可汗斛律至和龍燕王馮跋待以客禮斛律請還跋遣
其將萬淩帥騎送之淩憚遠役殺之而還大檀立遂侵
魏明元擊之大檀走魏兵追之遇大雪士卒凍死墮指
者什二三太武始光二年大舉伐蠕蠕五道並進軍至
漠南舍輜重輕騎齎十五日糧度漠擊之蠕蠕大驚絶
迹北走神䴥二年太武復伐蠕蠕率輕騎兼馬驟至栗
水大檀先不設備遂燒廬舍西遁部衆四散太武分軍
搜討東西五千里南北二千里俘斬甚衆高車諸部乘
勢鈔掠蠕蠕種類前後降魏者三十餘萬落獲戎馬百
餘萬匹畜産車廬無慮數百萬太武循弱水西行至涿
邪山諸將慮有伏兵勸太武還兵還至黑山得蠕蠕降
人云可汗被病以車自載入南山民畜窘聚方八十里
無人統領相去百八十里追兵不至乃徐西去若復前
行二日則盡滅之矣太武深悔之大檀因憤悒而卒子
吳提立號勑連可汗吳提四年遣使朝獻先是北鄙候
騎獲吳提南偏邏者二十餘人太武賜之衣服遣歸吳
提上下感德故朝貢焉帝厚賓其使而遣之延和三年
以吳提尚西海公主又遣使者納吳提妹為夫人又進
為左昭儀吳提遣其兄秃鹿傀及左右數百人來朝獻
馬二千匹帝大悅班賜甚厚至太延二年乃絶和犯塞
四年車駕幸五原遂征之樂平王丕河東公駕多羅督
十五將出東道永昌王健宜都王穆夀督十五將出西
道車駕出中道至浚稽山分中道復為二道陳留王崇
從大澤向涿邪山車駕從浚稽北向天山西登子阜刻
石記行不見蠕蠕而還時漠北大旱無水草軍馬多死
五年車駕西伐沮渠牧犍宜都王穆夀輔景穆居守長
樂王嵇敬建寧王崇二萬人鎮漠南以備蠕蠕吳提果
犯塞穆夀素不設備賊至七介山京邑大駭爭奔中城
司空長孫道生拒之於吐頽山吳提之寇也留其兄乞
列歸與北鎮諸軍相守敬崇等破乞列歸于隂山之北
獲乞列歸乞列歸歎曰沮渠陷我也又獲其伯父他吾
無鹿胡及其將帥五百人斬首萬餘級吳提聞而遁走
道生追之至于漠南而還太平真君四年車駕幸漠南
分軍為四道樂安王範建寧王崇各統十五將出東道
樂平王丕督十五將出西道車駕出中道中山王辰領
十五將為中軍後繼車駕至鹿渾谷與賊相遇吳提遁
走追至頞根河擊破之車駕至石水而還五年復幸漠
南欲襲吳提吳提遠遁乃止吳提死子吐賀真立號處
可汗十年正月車駕北伐高昌王那出東道略陽王羯
免出西道車駕與景穆自中道出涿邪山吐賀真别部
帥爾綿他拔等率千餘家來降是時軍行數千里吐賀
真新立恐懼遠遁九月車駕北伐高昌王那出東道略
陽王羯免出中道與諸軍期會於地弗池吐賀真悉國
精銳軍資甚盛圍那數十重那掘長圍堅守相持數日
吐賀真數挑戰不利以那衆少而固疑大軍將至解圍
走遁那引軍追之九日九夜吐賀真益懼棄輜重踰穹
隆嶺遁那收其輜重引軍還與車駕會於廣澤略陽王
羯免盡收其人戸畜産百餘萬自是吐賀真遂單弱遠
竄邊疆息警矣文成太安四年車駕北征騎十萬車十
五萬兩旌旗千里遂渡大漠吐賀真遠遁其莫弗烏朱
駕䫋率衆數千落來降自太武征伐之後意存休息蠕
蠕亦怖威北竄不敢復南和平五年吐賀真死子予成
立號受羅部真可汗自稱永康元年率部衆侵塞北鎮
游軍大破其衆獻文皇興四年予成犯塞車駕北討京
兆王子推東陽公元丕督諸軍出西道任城王雲等督
軍出東道汝隂王賜濟南公羅烏拔督軍為前鋒隴西
王源賀督諸軍為後繼諸將會車駕于女水之濱獻文
選精兵五千人挑戰多設竒兵以惑之虜衆奔潰逐北
三千餘里斬首五萬級降者萬餘人戎馬器械不可稱
計旬有九日往返六千餘里改女水曰武川焉孝文延
興五年予成求通婚聘有司以予成數犯邊塞絶其使
發兵討之帝曰蠕蠕譬若禽獸貪而亡義朕要當以信
誠待物不可抑絶之也予成既悔前非遣使請和求結
姻援安可孤其款意乃詔報曰所論婚事今始一反尋
覽事理未允厥中夫男而下女爻象所明初婚之吉敦
崇禮聘君子所以重人倫之本不敬其初令終難矣予
成每懷譎詐及見詔書乃中止太和元年遣莫何去汾
比拔等來獻良馬貂裘比拔等稱伏聞天朝珍寶華麗
甚積來一觀之乃勑有司出御府珍玩金玉文繡器物
御廐文馬竒禽異獸及人間所宜用者列之京肆令其
歴觀焉比拔見之自相謂曰大國富麗一生所未見也
二年又遣比拔等朝貢尋復請婚焉孝文志在招納許
之予成雖歲貢不絕而款約不著婚事亦停九年予成
死子豆崙立號伏古敦可汗自稱太平元年豆崙性殘
暴好殺其名臣毉堊石洛候以忠言諫之又勸與魏通
和勿侵中國豆崙怒誣石洛候謀反殺之夷其三族十
六年孝文遣陽平王頤左僕射陸叡並為都督領軍斛
律桓等十二將七萬騎討豆崙豆崙部内高車阿伏至
羅率衆十餘萬西走自立為主豆崙與叔父那盖為二
道追之豆崙出自浚稽山北而西那盖出自金山豆崙
頻為阿伏至羅所敗那盖累有勝捷國人咸以那盖為
天所助欲推那盖為主那盖不從衆彊之那盖曰我為
臣不可焉能為主衆乃殺豆崙母子以尸示那盖那盖
乃襲位那盖號侯其伏代庫者可汗自稱太安元年那
盖死子伏圖立號他汗可汗自稱始平元年宣武正始
三年伏圖遣使紇奚勿六䟦朝獻請求通和宣武不報
其使詔有司勑勿六䟦曰蠕蠕遠祖社崙是大魏叛臣
往者包容暫時通使今蠕蠕衰微有損疇日大魏之德
方隆周漢跨據中原指清八表正以江南未平權寬北
略通和之事未容相許若修蕃禮款誠昭著者當不孤
爾也永平元年伏圖又遣勿六䟦奉函書一封并獻貂
裘宣武不納依前諭遣伏圖西征高車為高平王彌俄
突所殺子醜奴立號豆羅伏䟦豆伐可汗自稱建昌元
年永平四年九月醜奴遣沙門洪宣奉獻珠像延昌三
年冬宣武遣驍騎將軍馬義舒使於醜奴未發而崩事
遂停寢醜奴壯健善用兵四年遣使俟斤尉比建朝貢
孝明熙平元年西攻高車大破之禽其主彌俄突殺之
盡并叛者國復彊盛二年又遣使俟斤尉比建紇奚勿
六䟦鞏顧禮等朝貢神龜元年明帝臨顯陽殿引顧禮
等二十人於殿下遣中書舍人徐紇宣詔讓以蠕蠕蕃
禮不備之意初豆崙之死也那盖為主伏圖納豆崙之
妻俟吕陵氏生醜奴阿那瓌等六人醜奴立後忽亡一
子字祖惠求募不能得有尼引副升牟妻曰豆渾地萬
年二十許為醫巫假託神鬼先嘗為醜奴所信出入去
來乃言此免今在天上我能呼得醜奴母子欣悦後歲
仲秋在大澤中施帳屋齋潔七日祈請天神經一宿祖
惠忽在帳中自云恒在天上醜奴母子抱之悲喜大會
國人號地萬為聖女納為可賀敦授夫副升牟爵位賜
牛馬羊三千頭地萬既挾左道亦略有姿色醜奴甚加
重愛信用其言亂其國政如是積歲祖惠年長其母問
之祖惠言我恒在地萬家不曾上天言天上者地萬教
也其母具以狀告醜奴醜奴言地萬懸鑒遠事不可不
信勿用䜛言也既而地萬恐懼譖祖惠於醜奴醜奴隂
殺之正光初醜奴母遣莫何去汾李具列等絞殺地萬
醜奴怒欲誅具列等又阿至羅侵醜奴醜奴擊之軍敗
還為母與其大臣所殺立醜奴弟阿那瓌為主阿那瓌
立經十日其族兄俟力發示發率衆數萬以伐阿那瓌
阿那瓌戰敗將弟乙居伐輕騎南走歸魏阿那瓌母俟
吕陵氏及其二弟尋為示發所殺而阿那瓌未之知也
阿那瓌至明帝臨顯陽殿引見勞問阿那瓌執所啟再
拜殿下陳懇失國歸命之由辭旨哀苦上憐之尋封阿
那瓌為朔方郡公蠕蠕王賜以衣冕加之軺盖侍從儀
衛同于戚藩頃之明帝以阿那瓌國無定主欲令還往
綏集詔羣臣議之朝論意有同異或言聽還或言不可
領軍元义為宰相阿那瓌私以金百斤餽之遂得歸國
阿那瓌請辭帝臨西堂贈賜甚厚詔侍中崔光黃門元
纂郭外勞遣阿那瓌來奔之後其從父兄俟力發婆羅
門率數萬人入討示發破之示發走奔地豆于為地豆
于所殺衆推婆羅門為主號彌偶可社句可汗時安北
將軍懷朔鎮將楊鈞表傳聞蠕蠕已自立君乃阿那瓌
同堂兄弟夷人獸心已相君長恐未肯郊迎其失國之
主輕往虚反徒損國威自非廣加兵衆無以資其北入
帝詔舊經蠕蠕使者牒云具仁往喻婆羅門迎阿那瓌
復藩之意婆羅門殊自驕慢無遜避之心責具仁禮敬
具仁執節不屈婆羅門遣大官莫何去汾俟斤邱升頭
等六人將二千騎隨具仁迎阿那瓌具仁還鎮與阿那
瓌商確事勢阿那瓌慮不敢入表求還京會婆羅門為
高車所逐率部落千餘詣涼州降附於是蠕蠕數萬衆
相率來迎阿那瓌還國阿那瓌啟乞給賜精兵一萬資
送詔遣散騎常侍王遵業馳驛宣旨慰諭阿那瓌并申
賜賚時婆羅門亦自懷朔鎮奉表規望乞軍并請阿那
瓌歸藩錄尚書事高陽王雍尚書令李崇等奏稱漢立
南北單于使之相維為國藩翰今阿那瓌婆羅門既並
向此宜兩存之以凖漢制臣等參議以為懷朔鎮北土
名若結山吐若奚泉及敦煌北西海郡皆漢晉舊鄣二
處寬平原野彌漫宜置阿那瓌於西吐奚若泉置婆羅
門於西海郡各令總率部落收聚離散其爵號及資給
亦宜為之裁處盖阿那瓌所居既是境外宜少優遣以
示恩惠令沃野懷朔武川鎮各選二百人軍主監率給
其糧仗送至前所仍於彼為之營搆功&KR0556;聽還諸於北
來在婆羅門前投化者令州鎮上佐凖程給糧送付阿
那瓌阿那瓌草創先無儲積請給近州麻子乾飯二千
斛官駞運送婆羅門居於西海既是境内資廩不得同
之阿那瓌新造藩屛請各遣使持節先詣慰喻并委經
略明帝從之詔安西將軍廷尉元洪超兼尚書行臺詣
敦煌安置婆羅門婆羅門尋與部衆謀叛投嚈噠嚈噠
三妻皆婆羅門姊妹也仍為州軍所討禽之三年阿那
瓌上表乞粟以為田種詔給萬石四年阿那瓌衆大饑
入塞寇鈔明帝詔尚書左丞元孚兼行臺尚書持節喻
之孚見阿那瓌為其所執以孚自隨驅掠良口二千并
公私驛馬牛羊數十萬北遁尋謝孚放還詔驃騎大將
軍尚書令李崇等率騎十萬討之出塞三千餘里至瀚
海不及而還婆羅門至洛陽明帝臨西堂引見之五年
婆羅門死於洛南之館詔贈使持節鎮西將軍秦州刺
史廣牧公是歲沃野鎮人破六韓拔陵反諸鎮相應孝
昌元年阿那瓌率衆討之詔遣牒云具仁齎雜物勞賜
阿那瓌拜受詔命勒衆十萬從武川鎮西向沃野頻戰
剋捷明帝又遣通直散騎常侍中書舍人馮雋使阿那
瓌宣勞班賜有差阿那瓌部衆既和士馬稍盛乃號勑
連頭兵伐可汗遂遣郁久閭彌娥等朝貢三年復遣使
人鞏鳳景等入朝此後使命繼至建義初孝莊詔阿那
瓌讚拜不言名上書不稱臣太昌元年阿那瓌遣烏勾
蘭樹升伐等朝貢并為長子請尚公主明年孝武詔以
范陽王誨長女琅邪公主許之未及成㛰而帝入關自
是東西魏競結阿那瓌為㛰好西魏文帝乃以孝武時
舍人元昱女稱為化政公主妻阿那瓌之弟塔寒又自
廢其后乙弗氏納阿那瓌女為后加以金帛誘之阿那
瓌遂留東魏使元整不報信命後遂率衆渡河以廢后
猶在為言文帝不得已勑廢后自殺東魏靜帝元象元
年阿那瓌掠幽州范陽南至易水又掠肆州秀容至於
三堆又殺元整轉謀侵害東魏乃囚阿那瓌使温豆拔
等齊神武以阿那瓌兇狡將撫懷之乃遣其使人龍無
駒北還以通温豆拔等音問始阿那瓌殺元整亦謂温
豆拔等不存既見無駒微懷感愧興和二年春復遣龍
無駒等朝貢東魏然猶未盡誠款阿那瓌女妻文帝者
遇疾死齊神武因遣相府功曹參軍張徽纂使於阿那
瓌閒說周文百端且言文帝之后死非其命若可汗能
念舊恩得存和睦當以天子懿親公主結成㛰媾阿那
瓌召其大臣議之即歸誠於鄴遣其俟利莫何緣游大
力等朝貢因為其子菴羅辰請㛰靜帝詔兼散騎常侍
太府卿羅念兼直散騎常侍中書舍人穆景相等使於
阿那瓌阿那瓌遣莫何去折豆渾十升等報聘復因求
㛰齊神武請以常山王騭妹樂安公主許之改封為蘭
陵郡長公主阿那瓌遣吐豆登郁久閭譬渾俟利莫何
折豆渾侯煩等奉馬千匹以為聘禮請迎公主詔兼宗
正卿元夀兼太常卿孟韶等送公主自晉陽北邁資用
器物神武親自經紀咸出豐渥阿那瓌遣其吐豆登郁
久閭匿伏俟利阿夷普掘蒲提棄之伏等迎公主於新
城之南齊神武慮阿那瓌難信又以國事加重躬送公
主於樓煩之北接勞其使每皆隆厚阿那瓌大喜自是
朝貢東魏相尋四年阿那瓌請以其孫女號鄰和公主
妻齊神武第九子長廣公湛靜帝詔為㛰焉阿那瓌遣
其吐豆登郁久閭譬掘俟利莫何游大力送女於晉陽
武定四年阿那瓌有愛女號為公主以齊神武威德日
盛又請致之靜帝聞而詔神武納之阿那瓌遣其吐豆
登郁久閭汗拔姻姬等送女於晉陽自此東魏邊塞無
事至於武定末使貢相尋始阿那瓌初復其國盡禮朝
廷明帝之後中原喪亂未能外略阿那瓌統率北方頗
為彊盛稍敢驕大禮敬頗闕遣使朝貢不復稱臣天平
以來逾自踞慢汝陽王暹之為泰州也遣其典籖齊人
淳于覃使於阿那瓌遂留之親寵任事阿那瓌因入洛
陽心慕中國設立官號僭擬王者遂有侍中黃門之屬
以覃為祕書監黃門郎掌其文墨覃教阿那瓌轉至不
遜每奉國書與朝廷抗禮及齊受東魏禪亦歲時往來
不絶天保三年阿那瓌為突厥所破自殺其太子菴羅
辰及阿那瓌從弟登注俟利登注子庫提並擁衆奔齊
其餘衆立登注次子鐵伐為主四年齊文宣送登注及
子庫提還北鐵伐尋為契丹所殺其國人仍立登注為
主又為大人阿富提等所殺其國人復立庫提為主是
歲復為突厥所攻舉國奔齊文宣乃北討突厥迎納蠕
蠕廢其王庫提立阿那瓌子菴羅辰為主致之馬邑川
給其廪餼繒帛親追突厥於朔方突厥請降許之而還
於是蠕蠕貢獻不絶五年菴羅辰叛文宣親討大破之
菴羅辰父子北遁既而復寇肆州帝自晉陽討之至恒
州黃瓜堆虜散走時大軍已還帝麾下千餘騎遇蠕蠕
别部數萬四面圍逼帝神色自若指畫形勢虜衆披靡
遂縱兵潰圍而出虜退走追擊之伏尸二十五里獲菴
羅辰妻子及生口三萬餘人是歲帝又北討蠕蠕大破
之蠕蠕率部衆東徙將南侵帝帥輕騎於金川下邀擊
蠕蠕蠕蠕聞而遠遁六年文宣又親討蠕蠕頓兵白道
留輜重率輕騎五千追蠕蠕躬犯矢石頻大破之國人
立阿那瓌叔父鄧叔子為主是時又累為突厥所破以
西魏恭帝二年率部落千餘家奔于關中突厥既恃兵
彊又藉西魏和好忌其連類依憑大國使驛相繫請盡
殺以甘心焉周文遂收縛蠕蠕主以三千餘人付突厥
使於長安青門外斬之中男以下免死配王公家為奴
隸云
高車
高車盖赤狄之餘種也初號為狄歴北方以為勑勒諸
夏以為高車丁零焉其語略與匈奴同而時有小異或
云其先匈奴甥也其種有伏氏袁紇氏斛律氏解枇氏
護骨氏異氏竒斤氏俗云匈奴單于生二女姿容甚美
國人皆以為神單于曰吾有此女安可配人將以與天
乃於國北無人之地築高臺置二女其上曰請天自迎
之經三年其母欲迎之單于曰不可未徹之間且復一
年乃有一老狼晝夜守臺嘷呼因穿臺下為空穴經時
不去其小女曰吾父處我於此欲以與天而今狼來或
是神物天使之然將下就之其姊大驚曰此是畜生無
乃辱父母妹不從下為狼妻而産子後遂滋繁成國故
其種人好引聲長歌又似狼嘷無都統大帥當種各有
君長性麤猛黨類同心至於寇難僉然相依鬭無行陣
頭别衝突乍出乍入不能堅戰其俗蹲踞䙝瀆無所忌
避㛰姻用牛馬納聘以多為榮結言既定男黨營車闌
馬令女黨恣取上馬袒而乘之馬主立闌外振手驚馬
不墜者即取之墜則更取數滿乃止俗無穀不作酒迎
婦之日男女相將持馬酪熟肉節解主人延賓亦無行
位穹廬前叢坐宴飲終日復留其宿明日將婦歸既而
夫黨復入女家馬羣選取良馬父母兄弟雖惜終無言
者頗諱取寡婦而優憐之其畜産自有記識雖闌縱在
野終無妄取俗不潔淨喜置震霆每震則呌呼射天而
棄之移去至來歲秋馬肥復相率候於震所埋羖羊然
火拔刀女巫祝說如中國祓除而羣隊馳馬旋繞百匝
乃止人持一束柳桋回䜿之以乳酪灌焉婦人以皮裹
羊骸戴之首上縈屈髮髾而綴之有似軒冕其死亡葬
送掘地作坎坐尸於中張臂引弓佩刀挾矟無異於生
而露坎不掩時有震死及疫癘則為之祈福若安全無
他則為報賽多殺雜畜燒骨以燎走馬繞旋多者數百
匝男女無大小皆集會平吉之人則歌舞作樂死喪之
家則悲吟哭泣其遷徙隨水草衣皮食肉牛羊畜産盡
與蠕蠕同唯車輪高大輻數至多為異後徙於鹿渾海
西北百餘里部落彊大常與蠕蠕為敵亦每侵盜于魏
魏道武襲之大破其諸部後道武復度弱洛水西行至
鹿渾海停駕簡輕騎西北行百餘里襲破之虜獲生口
牛馬羊二十餘萬復討其餘種於狼山大破之車駕廵
分命諸將為東西二道道武親勒六軍從中道自駮髯
水西北徇略其部諸軍同時雲合破其雜種三千餘落
衛王儀别督諸將從西北絶漠千餘里復破其遺迸七
部於是高車大懼諸部震駭道武自牛川南引大校獵
以高車為圍騎徒遮列周七百餘里聚雜獸於其中因
驅至平城即以高車衆起鹿苑南因臺隂北距長城東
包白登之西山尋而高車姪利曷莫弗敕力犍率其九
百餘落内附拜敕力犍為揚威將軍置司馬參軍賜穀
二萬斛後高車解枇莫弗幡豆建復率其部三十餘落
内附亦拜為揚遠將軍置司馬參軍賜衣服歲給廩食
蠕蠕社崙破敗之後收拾部落轉徙廣漠之北侵入高
車之地斛律部帥倍俟利患之曰社崙新集兵貧馬少
易與耳乃舉衆掩擊入其國部高車昩利不顧後患分
其廬室妻其婦女安息寢卧不起社崙登高望見乃招
集亡散得千人晨掩殺之走而脱者十二三倍俟利遂
奔魏賜爵孟都公俟利質直勇健過人奮戈陷陣有異
於衆北方之人畏之嬰免啼者語曰倍俟利來便止處
女歌謠云求良夫當如倍俟其服衆如此善用五十蓍
筮吉凶每中故得親幸賞賜豐厚命其少子曷堂内侍
及倍俟利卒道武悼惜葬以魏禮諡曰忠壯王後詔將
軍伊謂帥二萬騎北襲高車餘種袁紇烏頻破之道武
時分散諸部唯高車以類麤獷不任役使故得別為部
落後太武征蠕蠕破之而還至漠南高車東部在已尼
陂人畜甚衆去官軍千餘里將遣左僕射安原等討之
司徒長孫翰尚書令劉潔等諫太武不聽乃遣原等并
發新附高車合萬騎至於已尼陂高車諸部望軍而降
者數十萬落獲馬牛羊亦百餘萬皆徙置漠南千里之
地高車逐水草畜牧蕃息數年之後漸加粒食歲致貢
獻由是國家馬及牛羊遂至于賤氈皮委積文成時五
部高車合聚祭天衆至數萬大會走馬殺牲游繞歌吟
忻忻其俗稱自前世以來無盛於此會車駕臨幸莫不
忻悦後孝文召高車之衆隨車駕南討高車不願南行
遂推表紇樹者為主相率北叛蹂踐金陵都督宇文福
追討大敗而還又詔平北將軍江陽王繼為都督討之
繼先遣人慰勞樹者樹者入蠕蠕尋悔相率而降高車
之族又有十二姓一曰泣伏利氏二曰叱盧氏三曰乙
旃氏四曰大連氏五曰窟賀氏六曰達薄干氏七曰阿
崙氏八曰莫允氏九曰俟分氏十曰副伏羅氏十一曰
乞袁氏十二曰右升沛氏先是副伏羅部為蠕蠕所役
屬豆崙之世蠕蠕亂離國部分散副伏羅阿伏至羅與
從弟窮竒俱統領軍高車之衆十餘萬落太和十一年
豆崙犯塞阿伏至羅等固諫不從怒率所部之衆西叛
至前部西北自立為王國人號之曰侯婁匐勒猶魏言
大天子也窮竒號候倍猶魏言儲主也二人和穆分部
而立阿伏至羅居北窮竒在南豆崙追討之頻為阿伏
至羅所敗乃引衆東徙十四年阿伏至羅遣商胡越者
至京師以二箭奉貢云蠕蠕為天子之賊臣諫之不從
遂叛來此而自䜿立當為天子討蠕蠕孝文未之信也
遣使者于提往觀虛實阿伏至羅與窮竒遣使者薄頡
隨提來朝貢其方物詔員外散騎侍郎可足渾長生復
與于提使高車各賜繡袴褶一具雜綵百疋窮竒後為
嚈噠所殺虜其子彌俄突等其衆分散或來奔附或投
蠕蠕詔遣宣威將軍羽林監孟威撫納降人置之高平
鎮阿伏至羅長子蒸阿伏至羅餘妻謀害阿伏至羅阿
伏至羅殺之阿伏至羅又殘暴大失衆心衆共殺之立
其宗人䟦利延為主歲餘嚈噠伐高車將納彌俄突國
人殺䟦利延迎彌俄突而立之彌俄突既立復遣朝貢
又奉表獻金方一銀方一金杖二馬七匹駞十頭詔使
者慕容坦賜彌俄突雜綵六十匹宣武嘉其忠誠詔慰
諭之彌俄突尋與蠕蠕主伏圖戰於蒲類海北為伏圖
所敗西走三百餘里伏圖次於伊吾北山先是高昌王
趜嘉表求内徙宣武遣孟威迎之至伊吾蠕蠕見威軍
怖而遁走彌俄突聞其離駭追擊大破之殺伏圖於蒲
類海北割其髮送於孟威又遣使獻龍馬五匹金銀貂
皮及諸方物詔東城子于亮報之賜樂器一部樂工八
十人赤紬十匹雜綵六十疋彌俄突遣其莫何去汾屋
引吐賀真貢其方物明帝初彌俄突與蠕蠕主醜奴戰
敗被禽醜奴繫其兩脚於駑馬之上頓曳殺之漆其頭
為飲器其部衆悉入嚈噠經數年嚈噠聽彌俄突弟伊
匐還國伊匐既復國遣使奉表於是詔遣使者谷偕等
拜為鎮西將軍西海郡開國公高車王伊匐復大破蠕
蠕蠕蠕主婆羅門走投涼州正光中伊匐遣使朝貢因
乞朱畫步挽一乘并幔褥鞦韆一副繖扇各一枚青曲
盖五枚赤漆扇五枚鼔角十枚詔給之伊匐後與蠕蠕
戰敗歸其弟越居殺伊匐而自立天平中越居復為蠕
蠕所破伊匐子比適復殺越居而自立興和中比適又
為蠕蠕所破越居子去賓自蠕蠕奔東魏齊神武欲招
納遠人上言封去賓為高車王拜安北將軍肆州刺史
既而病死初道武時有吐突隣部在女水上常與解如
部相為脣齒不供職貢登國三年道武親西征渡弱洛
水復西行趣其國至女水上討解如部落破之明年春
盡略徙其部落畜産而還又有絶突隣部與絶奚部世
同部落而各有大人長帥擁集種類常為寇於意辛山
登國五年道武勒衆親討焉慕容驎率師來會大破之
絶突隣大人屋地鞬絶奚大人庫寒等皆舉部歸降皇
始二年車駕伐中山軍於栢肆慕容寳夜來攻營軍人
驚走還於國路由并州遂反將攻晉陽并州刺史元延
討平之絶突隣部帥匿物尼絶奚部帥叱奴根等復聚
黨反於隂館南安公元順討之不剋死者數千人道武
聞之遣安遠將軍庫兵還討匿物尼等皆殄之又有俟
呂隣部衆萬餘口常依嶮畜牧登國中其大人叱伐為
宼於苦水河八年夏道武大破之并禽其别帥焉古延
等又有薛于部常屯衆於三城之間及滅衛辰後其部
帥太悉伏望軍歸順道武撫安之車駕還衛辰子屈丐
奔其部道武聞之使使詔太悉伏執送之太悉伏出屈
丐以示使者曰今窮而見役寧與俱亡何忍送之遂不
遣道武大怒車駕親討之會太悉伏先出擊曹覆寅官
軍乘虛遂屠其城獲太悉伏妻子珍寶徙其人而還太
悉伏來赴不及遂奔姚興未幾亡歸嶺北上郡以西諸
鮮卑雜胡聞而皆應之天賜五年屈丐盡劫掠總服之
及平統萬薛于種類皆得為編戸矣而率屯山鮮卑别
種破多蘭部相傳主其部落至木易于有武壯力勇劫
掠左右西及金城東侵安定數年間諸種患之天興四
年遣常山王遵討之攻於高平木易于將數千騎棄國
遁走盡徙其人於京師餘種分迸其後為赫連屈丐所
滅又黜弗素古延等諸部天興五年材官將軍和突率
六千騎襲而獲之又越勒倍泥部永興五年轉牧䟦那
山西明元遣奚斤討破之徙其人而還
稽胡
稽胡一曰步落稽盖匈奴别種劉淵五部之苖裔也或
云山戎赤狄之後自離石以西安定以東方七八百里
居山谷間種落繁熾其俗土著亦知種田地少桑蠶多
衣麻布其丈夫衣服及死亡殯葬與中夏略同婦人則
多貫蜃貝以為耳頸之飾與華人錯居其渠帥頗識文
字言語類夷狄因譯乃通蹲踞無禮貪而忍害俗好淫
穢女子尤甚將嫁之夕方與淫者叙離夫氏聞之以多
為貴既嫁頗亦防閑方犯姦者隨事懲罰又兄弟死者
皆納其妻雖分統郡縣列於編戸然輕其徭賦有異華
人山谷阻深者又未盡役屬而兇悍恃險數為寇害後
魏明帝孝昌中有劉蠡升者居雲陽谷自稱天子立年
號署百官屬魏氏亂力不能討蠡升遂分遣部衆鈔掠
汾晉之間略無寧歲神武遷鄴後始密圖之乃偽許以
女妻蠡升太子蠡升遂遣子詣鄴齊神武厚禮之緩以
㛰期蠡升既恃和親不為之備西魏大統元年齊神武
襲之蠡升率輕騎出外徵兵為其北部王所殺送首於
神武其衆復立蠡升第三子南海王為主神武滅之獲
其偽主及其弟西海王并皇后夫人王公以下四百餘
人歸於鄴其居河西者多恃險不賓時周文方與神武
爭衡未遑經略乃遣黃門侍郎楊檦就安撫之五年黑
水部衆先叛七年别帥夏州刺史劉平伏又據上郡反
自是北山諸部連歲寇暴周文前後遣于謹侯莫陳崇
李弼等相繼討平之周武成初延州稽胡郝阿保狼皮
率其種人附於齊氏阿保自署丞相狼皮署柱國并與
其别部劉桑德共為影響柱國豆盧寧督諸軍擊破之
二年狼皮等餘黨復叛詔大將軍韓果討破之保定中
離石生胡數寇汾北敷州刺史韋孝寬於險要處築城
置兵糧以遏其路及大將軍楊忠與突厥伐齊稽胡等
復懷旅拒不供糧餼忠乃詐其酋帥云與突厥廻兵討
之酋帥等懼乃相率供饋焉其後丹州綏州等部内諸
胡與蒲州别率郍三郎等又頻年逆命復詔達奚震辛
威于寔等前後窮討散其種落天和二年延州總管宇
文盛率衆城銀州稽胡白郁久同喬是羅等欲邀襲盛
盛並討斬之又破其别帥為喬三勿同等五年開府劉
雄出綏州廵檢北邊川路稽胡白郎喬素勿同等渡河
逆戰雄復破之建德五年武帝敗齊師於晉州乘勝逐
北齊人所棄甲仗未暇收斂稽胡乘閒竊出並盜而有
之乃立蠡升孫没鐸為主號聖武皇帝年曰太平武帝
定東夏將討之議欲窮巢穴齊王憲以為種類既多又
山谷阻絶王師一舉未可盡除且當翦其魁率餘加慰
撫帝然之乃以憲為行軍元帥行軍總管趙王招譙王
儉滕王逌等討之憲軍次馬邑乃分道俱進没鐸遣其
黨天柱守河東又遣其大帥穆攴據河西規欲分守險
要掎角憲軍憲命譙王儉擊破之斬獲千餘級趙王招
又禽没鐸衆盡降宣政元年汾胡帥劉受羅千復反趙
王盛督諸軍討禽之自是離散
突厥
突厥其先居西海之右獨為部落盖匈奴之別種也姓
阿史那氏後為隣國所破盡滅其族有一兒年且十餘
歲兵人見其小不忍殺之乃刖足斷其臂棄草澤中有
牝狼每啣肉食之(食音嗣)及長與狼交合遂有孕焉隣國
聞此免尚在重遣人殺之使者見免在狼側并欲殺狼
於時若有神物投此免及狼於西海之東落高昌國西
北山山有洞穴穴内有平壤茂草周廻數百里四面俱
山狼匿其中遂生十男十男長外託妻孕其後各為一
姓阿史那即其一也最賢子孫蕃育漸至數百家經數
世有阿賢設者率部落出於穴中臣於蠕蠕至大葉護
種類稍彊當魏之末有伊利可汗以兵擊鐵勒大敗之
降五萬餘家復襲破蠕蠕部落遂盛伊利卒弟阿逸可
汗立又破蠕蠕阿逸病且卒捨其子攝圖立其弟叔稱
為木杆可汗或云突厥本平涼雜胡姓阿史那氏魏太
武滅阻渠氏阿史那以五百家奔蠕蠕世居金山之陽
為蠕蠕鐵工金山形似兜鍪俗呼兜鍪為突厥因以為
號又曰突厥之先出於索國在匈奴之北其部落大人
曰阿謗步兄弟七十人其一曰伊質泥師都狼所生也
阿謗步等性並愚癡國遂被滅泥師都既别感異氣能
徵召風雨娶二妻云是夏神冬神之女一孕而生四男
其一變為白鴻其一國於阿輔水劒水之間號為契骨
其一國於處折水其一居䟦斯處折施山即其大免也
山上有阿謗步種類並多寒露大免為出火温養之咸
得全濟遂共奉大免為主號為突厥即訥都六設也都
六有十妻所生子皆以母族為姓阿史那是其小妻之
子也都六死十母子内擇立一人乃相率於大樹下共
為約曰向樹跳躍能最高者即推立之阿史那子年幼
而跳最高諸子遂奉以為主號阿賢設此說雖殊然狼
種也阿賢設之後曰土門始至塞上市繒絮願通中國
西魏大統十一年周文作相遣酒泉胡安諾槃陁使其
國國人皆相慶曰今大國使至吾國將興乎明年土門
遂遣使獻方物時鐵勒將伐蠕蠕土門率所部邀擊之
盡降其衆五萬餘落恃其彊盛乃求㛰於蠕蠕蠕蠕主
阿那瓌大怒使人詈辱之曰爾是我鍜奴何敢發是言
也土門亦怒殺其使者遂與之絕而求㛰於魏周文許
其使以魏長樂公主妻之魏文帝崩土門遣使來弔贈
馬二百匹廢帝初土門發兵擊蠕蠕大破之於懷荒北
阿那瓌自殺其子菴羅辰奔齊餘衆復立阿那瓌叔父
鄧叔子為主土門遂自號伊利可汗猶古之單于也號
其妻為可賀敦亦猶古之閼氏也其子弟謂之特勒别
部領兵者謂之設其大官屈律啜次阿波次頡利發吐
屯次俟斤其初國貴賤官號凡有十等或以形體或以
老少或以顔色鬢髮或以酒肉或以獸名其勇健者謂
之始波羅亦呼為英賀弗肥麤者謂之大羅大羅便酒
器也似角而麤短體貎似之故以為號此官特貴唯其
子弟為之又謂老為哥利故有哥利達官謂馬為賀闌
故有賀蘭蘇尼闕蘇尼掌兵之官也謂黑色者為珂羅
便故有珂羅啜官甚高耆年者為之謂髮為索葛故有
索葛吐屯此如州郡官也謂酒為匐你熱汗熱汗掌監
察非違釐整班次謂肉為安禪故有安禪具泥具泥掌
家事如國官也有時置附隣可汗附隣狼名也取其貪
殺為稱亦有可汗位在葉護位下者或有居家大姓相
呼為遺可汗者突厥呼屋為遺言屋可汗也土門亦與
齊通使往來土門死子科羅立科羅號乙息記可汗科
羅破蠕蠕鄧叔子於沃野北頼山病且死捨其子攝圖
而立其弟俟斤是為木杆可汗俟斤一名燕尹面廣尺
餘其色赤甚眼若瑠璃剛暴而多智務於征伐乃率兵
擊鄧叔子破之叔子以其餘燼奔西魏俟斤又西破嚈
噠東走契丹北并契骨威服塞外諸國其地東自遼海
以西至西海萬里南自沙漠以北至北海五六千里皆
屬焉抗衡中國後與魏伐齊至并州其俗被髮左袵穹
廬氊帳隨逐水草遷徙以畜牧射獵為事食肉飲酪身
衣裘毼賤老貴壯寡廉恥無禮義猶古之匈奴其主初
立近侍重臣等舁之以氊隨日轉九回每回臣下皆拜
拜訖乃扶令乘馬以帛絞其頸使纔不至絶然後釋而
急問之曰能作幾年可汗乎其主既神情瞀亂不能詳
定多少臣下等隨其所言以驗修短之數其後大官有
葉護次特勒次俟利發次吐屯發及餘小官凡二十八
等皆世為之兵器有角弓鳴鏑甲矟刀劒佩飾則兼有
伏突旗纛之上施金狼頭侍衛之士謂之附離夏言亦
狼也盖本狼生志不忘舊焉善騎射性殘忍無文字其
徵發兵馬及諸税雜畜刻木為數并一金鏃箭蠟封印
之以為信契候月將滿轉為寇抄其刑法反叛殺人及
姦人之婦盜馬絆者皆死淫者割勢而腰斬之姦人女
者重責財物即以其女妻之鬪傷人者隨輕重輸物傷
目者償以女無女則輸婦損折支體者輸馬盜馬及雜
物者各十餘倍徵之死者停屍於帳子孫及親屬男女
各殺羊馬陳於帳前祭之繞帳走馬七匝諸帳門以刀
𠢐面且哭血淚俱流如此者七度乃止擇日取亡者所
乘馬及經服用之物併屍俱焚之收其餘灰待時而葬
春夏死者候草木黃落秋冬死者候華茂然後坎而瘞
之葬日親屬設祭及走馬𠢐面如初死之儀表為塋立
屋中圖畫死者儀形及其生時所戰陳狀嘗殺一人則
立一石有至千百者又以祭之羊馬頭盡懸之於標上
是日也男女咸盛服飾會於葬所男有悦愛於女者歸
即遣人聘問其父母多不違也父兄伯叔死子弟及姪
等妻其從母世叔母嫂唯尊者不得下淫移徙無恒而
各有地分可汗恒處於都斤山牙帳東開盖敬日之所
出也每歲率諸貴人祭其先窟又以五月中旬集他人
以水拜祭天神於都斤西五百里有高山迥出上無草
樹謂為㪍登凝黎夏言地神也其書字類胡而不知年
歴唯以草青為記男子好摴蒱女子蹋鞠飲馬酪取醉
歌呼相對敬鬼信巫重兵死恥病亡大抵與匈奴同俗
俟斤部衆既盛乃遣使請誅鄧叔子等於魏周文收叔
子已下千人付其使者殺之於青門外俟斤遂襲擊吐
谷渾破之周明帝二年俟斤遣使來獻武帝保定初又
遣三輩貢其方物時與齊人交爭戎車歲動故連結之
以為外援初魏恭帝世俟斤許進女於周文契未定而
周文殂尋而俟斤又以他女許武帝未及結納齊人亦
遣求㛰俟斤貪其厚幣將悔之至是武帝詔遣涼州刺
史楊荐武伯王慶等往結之慶等至諭以信義俟斤遂
絶齊使而定㛰焉仍請舉國東伐於是詔隋公楊忠伐
齊忠軍度陘嶺俟斤以大衆來會明年正月攻齊主於
晉陽不剋俟斤縱兵大掠而歸是歲俟斤復遣使來獻
更請東伐詔楊忠出沃野晉公護趣洛陽以應之會護
戰不利俟斤引還五年詔陳公純大司徒宇文貴神武
公竇毅南安公楊荐往逆女天和二年俟斤又遣使奉
獻陳公純等至俟斤復貳於齊會有風雷之變乃許純
等以后歸四年又遣使貢獻俟斤死復捨其子大邏便
而立其弟是為他鉢可汗他鉢以攝圖為爾伏可汗統
其東西又以其弟褥但可汗子為步離可汗居西方自
俟斤以來其國富彊有淩轢中夏之志朝廷與之和親
歲給繒絮錦綵十萬叚突厥在京師者又待以優禮衣
錦食肉常有千數齊人懼其寇掠亦傾府藏以給之他
鉢益驕慠謂其徒屬曰但使我在南兩免孝順何患貧
也建德二年他鉢遣使獻馬及齊滅齊定州刺史范陽
王高紹義自馬邑奔之他鉢立紹義為齊帝召集所部
云為之復讐宣政元年他鉢遂入寇幽州柱國劉雄拒
戰兵敗死之武帝親總六軍將北伐會帝崩班師是冬
也他鉢復寇邊圍酒泉大掠而去大象初他鉢復請和
親帝策趙王招女為千金公主以嫁之并遣執紹義送
闕他鉢不許仍寇并州二年始遣使奉獻且逆公主而
獨留紹義不遣帝又令亳州總管賀若誼往諭之始送
紹義他鉢病且卒謂其子菴邏曰吾聞親莫過於父子
吾兄不親其子委位於我我死汝當避大邏便及卒國
中將立大邏便以其母賤衆不服菴邏實貴突厥素重
之攝圖最後至謂國人曰若立菴邏者我當率兄弟以
事之如立大邏便我必守境利刃長矛以相待也攝圖
長而且雄國人莫敢拒竟立菴邏為嗣大邏便不得立
心不服菴邏每遣人詈辱之菴邏不能制因以國讓攝
圖國中相與議曰四可汗子攝圖最賢因迎立之號伊
利俱盧設莫何始波邏可汗一號沙鉢略居都斤山菴
邏降居獨洛水稱第三可汗大邏便乃謂沙鉢略曰我
與爾俱可汗子各承父後爾今極尊我獨無位何也沙
鉢略惡之以為阿波可汗還領所部沙鉢略勇而得衆
北夷皆附之隋文帝受禪待之甚薄北夷大怨會營州
刺史高寳寧作亂沙鉢略與之合軍攻陷臨渝鎮上勅
緣邊修堡障峻長城以備之沙鉢略復尚周千金公主
公主傷宗祀絶滅勸沙鉢略悉衆入寇控弦之士四十
餘萬上令柱國馮昱屯乙弗泊蘭州總管叱李崇屯幽
州行軍總管達奚長儒據周槃皆為所敗於是沙鉢略
縱兵自木硤石門兩道來寇武威天水安定金城上郡
弘化延安六畜咸盡上詔河間王弘上柱國豆盧勣竇
榮定左僕射高熲右僕射虞慶則並為元帥出塞擊之
沙鉢略率阿波貪汗二可汗來拒戰皆敗走時突厥饑
不行食粉骨為糧又多災疫死者極衆既而沙鉢略以
阿波驍悍忌之因其先歸襲擊其大部大破之殺阿波
母阿波還無所歸西奔達頭可汗達頭者名玷厥沙鉢
略之從父也舊為西面可汗達頭以兵資阿波使率而
東其部落歸之者將十萬騎遂與沙鉢略相攻貪汗可
汗者素睦於阿波沙鉢略奪其衆而廢之貪汗又亡奔
達頭沙鉢略從弟地勒察别統部落與沙鉢略有隙後
以衆叛歸阿波連兵不已各遣詣闕請和求援上皆不
許會千金公主上書請為一子之例文帝遣開府徐子
和使於沙鉢略晉王廣時鎮并州請因其釁乘之上不
許沙鉢略遣使致書曰辰年九月十日從天生大突厥
天下賢聖天子伊利俱盧設莫何始波羅可汗致書大
隋皇帝使人開府徐子和至辱告言語具聞也皇帝是
婦父即是翁此是女夫即是免例兩境雖殊情義是一
今重疊親舊子子孫孫乃至萬世不斷上天為證終不
違負此國所有羊馬都是皇帝畜生彼有繒綵都是此
物彼此不異也文帝報書曰大隋天子貽書大突厥伊
利俱盧設莫何沙鉢略可汗得書知大有好心向此也
既是沙鉢略婦翁今日看沙鉢略共免子不異既以親
舊厚意常使之外今特别遣大臣虞慶則往彼看女復
看沙鉢略也沙鉢略陳兵列其寳物坐見慶則稱病不
能起且曰我祖父以來不向人拜慶則責而喻之千金
公主私謂慶則曰可汗豺狼性過與爭將齧人副使長
孫晟說諭之沙鉢略屈乃頓顙受璽書以戴於首既而
大慙其羣下因相聚慟哭慶則又遣稱臣沙鉢略謂其
屬曰何名為臣報曰隋國臣猶此稱奴沙鉢略曰得作
大隋天子奴虞僕射之力也贈慶則馬千匹以從妹妻
之時沙鉢略既為達頭所困又東畏契丹遣使告急請
將部落度漠南寄白道川内有詔許之晉王廣以兵援
之給以衣食賜以車馬鼓吹沙鉢略因西擊阿波禽之
而阿拔國部落乘虚掠其妻子官軍為擊阿拔破之所
獲悉與沙鉢略沙鉢略大喜乃立約以磧為界因上表
曰大突厥伊利俱盧設莫何始波羅可汗臣攝圖言大
使尚書右僕射虞慶則至伏奉詔書兼宣慈旨仰惟恩
信之篤愈久愈明徒知負荷不能答謝突厥自天置以
來五十餘載保有沙漠自王蕃隅地過萬里士馬億數
恒力兼戎夷抗禮華夏在於戎狄莫與為比頃者氣候
清和風雲順序意以華夏其有大聖興焉伏惟大聖皇
帝真皇帝也豈敢阻兵恃險偷竊名號今便感慕淳風
歸心有道雖復南瞻魏闕山川悠遠北面之禮不敢廢
失當令侍子入朝神馬歲貢朝夕恭承惟命是視謹遣
第七免臣窟合真等奉表以聞文帝下詔曰沙鉢略往
雖與和猶是二國今作君臣便成一體已勅有司肅告
郊廟宜傳頒天下咸使知聞自是詔答諸事並不稱其
名以異之其妻可賀敦周千金公主賜姓楊氏編之屬
籍改封大義公主策拜窟合真為柱國封安國公宴於
内殿引見皇后賞勞甚厚沙鉢略大悦於是歲時貢獻
不絶七年正月沙鉢略遣其子入貢方物因請獵於恒
代之間詔許之仍遣使人賜其酒食沙鉢略率部落再
拜受賜沙鉢略一日手殺鹿十八頭齎尾舌以獻還至
紫河鎮其牙帳為火所燒沙鉢略惡之月餘而卒初攝
圖以其子雍虞閭性愞遺令立其弟葉護處羅侯雍虞
閭遣使迎處羅侯將立之處羅侯曰我突厥自木杆可
汗來多以弟代兄以庶奪嫡失先祖之法不相敬畏汝
當嗣位我不憚拜汝也雍虞閭又遣使謂處羅侯曰叔
與我父共根連體我是枝葉寧有我作主令根本反同
枝葉願叔勿疑相讓者五六處羅侯竟立是為葉護可
汗遣使上表言狀上賜之鼔吹幡旗處羅侯長頤僂背
眉目疎朗勇而有謀以隋所賜旗鼔西征阿波敵人以
為得隋兵所助即來降附遂禽阿波既而上書請阿波
死生之命上下其議左僕射高熲進曰骨肉相殘教之
蠧也宜存養以示寬大上曰善後處羅侯又西征中流
矢卒其衆奉雍虞閭為主是為頡伽施多那都藍可汗
雍虞閭遣使詣闕賜物三千叚每歲遣使朝貢時有流
人楊欽亡入突厥中謬云彭國公劉昶與宇文氏謀反
正令大義公主發兵擾邊都藍執欽以聞并貢勃布魚
膠其弟欽羽設部落彊盛都藍忌而擊之斬首於陣其
年遣其母弟褥但特勒獻于闐玉杖上拜褥但為柱國
康國公明年突厥部落大人相率遣使貢馬萬匹羊二
萬口駞牛各五百頭尋遣請緣邊置市與中國貿易詔
許之平陳後上以陳叔寳屛風賜大義公主主心恒不
平因書屏風為詩叙陳亡以自寄其辭悽怨上聞而惡
之禮賜益薄公主復與西突厥泥利可汗連結上恐其
為變將圖之會主與所從胡私通因發其事下詔廢之
恐都藍不從遣竒章公牛弘將美妓四人以㗖之時沙
鉢略子曰染干號突利可汗居北方遣使求㛰上令裴
矩謂曰當殺大義公主方許㛰突利以為然復譖之都
藍因發怒遂殺公主於帳都藍因與突利可汗有隙數
相征伐上和解之各引兵去十七年突利遣使來逆女
上舍之太常教習六禮妻以宗女義安公主欲離間北
狄故特厚其禮遣近臣牛弘蘇威斛律孝卿相繼為使
突厥前後遣使入朝三百七十輩突利本居北方以尚
主故南徙度斤舊鎮錫賚優厚雍虞閭怒曰我大可汗
也反不如染干於是朝貢遂絶數為邊患十八年詔蜀
王秀出靈州道擊之明年又遣漢王諒為元帥左僕射
高熲率將軍王察上柱國趙仲卿並出朔州道右僕射
楊素率柱國李徹韓僧夀出靈州道柱國燕榮出幽州
道以擊之雍虞閭與玷厥舉兵攻染干盡殺其兄弟子
女遂渡河入蔚州染干夜以五騎與隋使長孫晟歸朝
上令染干與雍虞閭使者因頭特勒相辯詰染干辭直
上乃厚待之雍虞閭弟都速六棄其妻子與突利歸朝
上嘉之勅染干與都速六樗蒱稍稍輸以寳物用歸其
心六月高熲楊素擊玷厥大破之拜染干為意利珍豆
啟民可汗華言意智健也啟民上表謝恩上於朔州築
大利城以居之時義安公主已卒上以宗女義成公主
妻之部落歸者甚衆雍虞閭又擊之上復令入塞雍虞
閭侵掠不已遂遷於河南在夏勝二州間發徒掘塹數
百里東西距河盡為啟民畜牧地於是遣越國公楊素
出靈州行軍總管韓僧夀出慶州太平公史萬歲出燕
州大將軍姚辯出河州以擊都藍師未出塞而都藍為
其麾下所殺達頭自立為步伽可汗其國大亂遣太平
公史萬歲出朔州以擊之遇達頭於太斤山虜不戰而
遁尋遣其子俟利伐從磧東攻啟民上又發兵助啟民
守要路俟利伐退走入磧啟民上表陳謝仁夀元年代
州總管韓洪為虜敗於恒安詔楊素為雲州道行軍元
帥率啟民北征斛薛等諸姓初附於啟民至是而叛素
軍河北逢突厥阿勿思力俟斤等南渡掠啟民男女雜
畜而去素率上大將軍梁默追之大破俟斤悉得人畜
以歸啟民素又遣柱國張定和領軍大將軍劉昇别路
邀擊並多斬獲而還兵既渡河賊復掠啟民部落素率
驃騎范貴於窟結谷東南復破之是歲泥利可汗及葉
護俱被鐵勒所敗步伽尋亦大亂奚霫五部内徙步伽
奔吐谷渾啟民遂有其衆遣使朝貢大業三年煬帝幸
榆林啟民及義成公主來朝于行宫前後獻馬三千匹
帝大悦賜帛萬三千叚啟民及義成公主上表乞依大
國服餙法用一同華夏帝下其議公卿請依所奏帝以
為不可詔從其國俗帝法駕御千人大帳享啟民及其
部落酋長三千五百人賜物三千叚其下各有差復下
詔襃寵之賜路車乘馬鼓吹幡旗贊拜不名位在諸王
侯上帝親廵雲中泝金河而東北幸啟民所居啟民奉
觴上夀跪伏甚恭帝大悦賜啟民及主金甕各一及衣
服被褥錦綵特勒以下各有差先是高麗私通使於啟
民所啟民不敢隱境外之交是日持高麗使以見勅令
牛弘宣旨謂曰朕以啟民誠心奉國故親至其所明年
當往涿郡爾回日語高麗王宜早來朝使人甚懼啟民
乃扈從入塞至定襄詔令歸蕃明年朝於東都禮賜益
厚是歲啟民疾卒立其子吐吉是為始畢可汗吐吉表
請尚公主詔從其俗十一年來朝於東郡其年車駕避
暑汾陽宫八月始畢率其種落入寇圍帝於鴈門援兵
方至始畢引去由是朝貢遂絶明年復寇馬邑唐公李
淵擊走之隋末亂離中國人歸之者無數遂大彊盛薛
舉竇建德王世充劉武周梁師都李軌高開道之徒雖
僭尊號皆稱臣受其可汗之號使者往來相望於道東
自契丹西盡吐谷渾高昌諸國皆臣屬之控弦百萬戎
狄之盛近代未之有也唐兵起太原劉文靜䀻其國引
以為援始畢遣特勒康利獻馬千匹會于綘郡又遣二
千騎助軍從平京城高祖受隋禪賞賜不可勝紀始畢
尋卒其子什鉢苾(音弼)年幼不任立立其弟俟利弗設是
為處羅可汗又以隋義成公主為妻先是隋煬帝蕭后
及齊王&KR0788;之子正道陷于竇建德處羅遣使迎之至于
牙所立正道為隋帝隋末中國人在北者悉隸之行隋
正朔置百官居于定襄城有徒衆萬餘俄而處羅卒義
成公主以其子奥射醜弱廢不立之遂立處羅之弟吐
苾是為頡利可汗仍以義成公主為妻頡利承父兄之
資兵馬彊盛馮陵唐室卒為太宗所滅云
西突厥
西突厥者木杆可汗之子大邏便也初木杆與沙鉢略
可汗有隙因分為二(大邏便即阿波可汗)其國居烏孫之故地東
至突厥國西至雷翥海南至疎勒北至瀚海在京師西
北七千里自焉耆國西北七日行至其南庭自南庭又
正北八日行至其北庭鐵勒龜兹及西域諸國皆歸附
之其人雜有都陸及弩矢畢葛邏禄處月處密伊吾等
諸種風俗大抵與突厥同唯言語微異其官有葉護有
設有特勒常以可汗子弟及宗族為之又有乙斤屈利
啜閻洪達頡利發吐屯俟斤等官皆代襲其位大邏便
既為處羅可汗所擒其國立鞅素特勒之子是為泥利
可汗至其子達漫號泥厥處羅可汗(即大邏便之種落與北突厥處羅可)
(汗號同非一人也)其母向氏本中國人生達漫而泥利卒而向
氏又嫁其弟婆實特勒隋開皇末婆實與向氏詣長安
遇達頭之亂遂留京師每舍之鴻臚寺處羅可汗居無
常處然多在烏孫故地立小可汗分統所部一在石國
以制諸胡一居龜兹北其地名應婆每五月八月相聚
祭神歲遣重臣向其先代所居之窟而致祭焉當大業
初處羅可汗撫御無道其國多叛與鐵勒屢相攻大為
鐵勒所敗時黃門侍郎裴矩在敦煌引致西域聞其國
亂復知處羅思其母因奏之煬帝遣司朝謁者崔君肅
慰諭之處羅甚踞受詔不肯起君肅謂處羅曰突厥本
一國也中分為二自相仇敵每歲交兵積十年而莫能
相滅者明知啟民與處羅國其勢敵耳今啟民與其部
落兵且百萬入臣天子甚有丹誠者何也但以切恨可
汗而不能獨制故卑事天子以借漢兵連二大國欲破
滅可汗耳百官兆庶咸請許之天子弗違師出有日顧
可汗母向氏本中國人歸在京師處于賓館聞天子之
詔懼可汗之滅旦夕守闕哭甚悲哀是以天子憐焉為
其輟策向夫人又匍匐謝罪因請發使以召可汗令入
内屬乞恩於啟民天子從之遣使到此可汗若稱藩拜
詔國乃永安而母得延夀不然者則向夫人為誑天子
必當取戮而傳首虜庭廢大隋之兵資北畜之衆左提
右挈以擊可汗死亡則無日矣奈何惜兩拜之禮剿慈
母之命恡一句稱臣喪匈奴之國也處羅聞之瞿然而
起流涕再拜跪受詔書君肅又說處羅曰啟民内附先
帝嘉之賞賜極厚故致兵彊國富今可汗後附與之爭
寵須深結於天子自表至誠既以遠地未得朝覲宜立
一功以明臣節處羅曰如何君肅曰吐谷渾者啟民少
子莫賀咄設之母家也今天子又以義成公主妻啟民
啟民畏天子之威而與之絶吐谷渾亦因憾漢職貢不
修可汗若請誅之天子必許漢擊其内可汗攻其外破
之必矣然後身自入朝道路無阻因見老母不亦可乎
處羅大喜遂遣使朝貢大業六年帝將西討吐谷渾遣
侍御韋節召處羅會於大斗拔谷其國人不從處羅謝
使者辭以他故適會其酋長射匱使來求㛰裴矩因奏
曰處羅不朝自恃彊大臣請以計弱之分裂其國則易
制也射匱者都六之子達頭之孫(達頭舊為西面可汗初與沙鉢略有隙遂)
(分為别部因東可汗雍虞閭死後自立為步伽可汗達頭死後其孫射匱微弱不得為可汗)代為可
汗君臨西面今聞其失職附隸於處羅故遣使來以結
援耳願厚禮其使拜為大可汗突厥勢分兩從我矣帝
從之遂召其使者言處羅不順之意稱射匱有好心吾
得立為大可汗令發兵誅處羅然後當為㛰也帝取桃
竹白羽箭一枚以賜射匱因謂之曰此事宜速疾如箭
也使者反路經處羅處羅愛箭將留之使者譎而得免
射匱聞而大喜興兵襲之處羅大敗棄妻子將左右數
千騎東走遁於高昌東保時羅漫山高昌王麴伯雅上
狀帝遣裴矩將向氏親要左右往曉喻之遂入朝詔留
其累弱萬餘口令其弟闕達設牧畜於會寧郡處羅至
長安煬帝留不遣後從征高麗賜號為曷&KR0034;那可汗賞
賜甚厚十年以信義公主嫁焉賜錦綵袍千具綵萬匹
帝將為之復國以遼東之役故未遑也每從行幸遇江
都之亂從宇文化及至河北化及敗唐已革命歸于京
師封歸義郡王初處羅與始畢可汗有隙及是始畢遣
使請殺之高祖重違始畢意乃引處羅於内殿與縱酒
既而送至中書門下省縱北突厥使殺之闕達設初居
於會寧有部落三千餘騎至隋末自稱闕可汗武德初
遣使内附詔厚加撫勞尋為李軌所滅自曷&KR0034;那可汗
之入隋也射匱悉有其地國人立之為可汗射匱復開
土宇東至金山西臨西海自玉門以西諸國皆役屬之
遂與北突厥為敵乃建庭於龜兹北三彌山尋卒弟統
葉護可汗代立統葉護可汗勇而有謀善攻戰遂北并
鐵勒西拒波斯南接罽賓悉歸之控弦數十萬霸有西
域據舊烏孫之地又移庭於石國北千里其西域諸國
王悉授頡利發并遣吐屯一人監統之督其征賦西戎
之盛未之有也自統葉護之後其種類互相攻滅因而
傳禪或離或合終唐中葉然後破散云
鐵勒
鐵勒之先匈奴之苖裔也種類最多自西海之東依山
據谷往往不絶獨洛河北有僕骨同羅韋紇拔也古覆
羅並號俟斤蒙陳吐如紇斯結渾斛&KR0034;等諸姓勝兵可
二萬伊吾以西焉耆之北傍白山則有契弊薄洛職乙
咥蘇婆那曷烏護紇骨也咥於尼護等勝兵可二萬金
山西南有&KR0034;延陁咥勒免十槃達契等萬餘兵康國北
傍阿得水則有訶咥曷嶻撥忽比干具海曷比悉阿嵯
蘇拔也末謁達等有三萬許兵傍嶷海東西有蘇路羯
三索咽蔑促&KR0034;忽等諸姓八千餘兵拂菻東則有恩屈
阿蘭北褥丸離伏嗢昏等近二萬人北海南則都波等
雖姓氏各别總謂為鐵勒並無君長分屬東西兩突厥
居無恒所隨水草流移人性凶忍善於騎射貪婪尤甚
以寇抄為生近西邊者頗為藝植多牛而少馬自突厥
有國東西征討皆資其用以制北荒十六國慕容垂時
塞北後魏末河西並云有勅勒鐵勒盖勅勒之音訛也
隋開皇末晉王廣北征納啟民破步伽可汗鐵勒於是
分散大業元年突厥處羅可汗擊鐵勒諸部厚税斂其
物又猜忌&KR0034;延陀等恐為變遂集其魁帥數百人誅之
由是一時反叛拒處羅遂立俟利發俟斤契弊歌楞為
易勿真莫何可汗居貪汗山復立&KR0034;延陀内俟斤字也
咥為小可汗處羅既敗莫何可汗始大莫何勇毅絶倫
甚得衆心為鄰國所憚伊吾高昌焉耆諸國悉附之其
俗大抵與突厥同唯丈夫㛰畢便就妻家待産乳男女
然後歸舍死者殯埋之此其異也三年遣使貢方物自
是不絶云
庫莫奚
庫莫奚聞於後魏及後周其先東部鮮卑宇文之别種
也初為慕容廆所破遺落者竄匿松漠之間其俗甚不
潔而善射獵好為寇抄邊郡頗罹其害後魏登國三年
道武親自出討至弱水南大破之獲其馬牛羊豕十餘
萬魏氏南遷未遑征討種類漸盛及獻文文成之世歲
致名馬文皮孝文初遣使朝貢太和四年輙入塞内辭
以畏地豆于鈔掠詔切責之二十年入寇安州時營燕
幽三州兵擊走之後復款附每求入塞交易宣武許之
自是歲常朝獻至于齊世不絶與契丹密壤每相攻擊
突厥之興也嘗臣屬之衆既繁顆遂分為五部一曰辱
紇主二曰莫賀弗三曰契箇四曰木崑五曰室得冶饒
樂水北即鮮卑故地(一名如洛環水盖饒樂之訛也)每部置俟斤一人
為其帥隨逐水草頗同突厥有阿會氏五部中最為彊
盛諸部歸之至隋代始去庫莫獨稱曰奚唐貞觀中酋
長可度者内附太宗為置饒樂都督府拜可度者為使
持節六州諸軍事饒樂都督樓煩縣公賜姓李氏以所
統五部為五州各以酋豪為刺史其後歴唐數世叛服
不常懿宗時契丹彊大奚不敢與亢舉部服屬之契丹
政苛奚不堪命其别部分保媯州北山遂為東西奚云
契丹
契丹之先與庫莫奚異種而同類並為慕容氏所破俱
竄於松漠之間後魏登國中為道武所破遂逃併與庫
莫奚分皆經數十年稍滋蔓有部落遂於和龍之北數
百里專為寇鈔邊郡苦之大武太平真君以來始貢名
馬獻文時使莫弗紇何辰來獻得班饗於諸國之末於
是東北羣狄悉萬丹部阿大何部伏弗郁部羽陵部曰
連部匹絜部犂部吐六千部各從契丹以其名馬文皮
入貢故諸部歲得交市於和龍密雲之間而常貢亦且
不絶太和三年高句麗與蠕蠕謀欲取地豆于地分之
契丹懼其侵軼其莫賀弗勿于率其部落車三千乘衆
萬餘口驅雜畜求内附止於白狼水東自宣武孝明世
訖于齊氏受禪使命相尋天保四年契丹犯塞文宣親
戎北討至平州遂西趣長漸詔司徒潘相樂帥精騎五
千自東道趣青山復詔安德王韓軌帥精騎四千東趣
斷契丹走路帝躬踰山嶺奮擊大破之虜十餘萬口雜
畜數十萬頭相樂又於青山大破契丹别部所虜生口
皆分置諸州其後復為突厥所逼又以萬家寄於高麗
其俗與靺鞨同好為寇暴父母死而悲哭者以為不壯
但以其屍置於山樹之上經三年然後收其骨而焚之
因酌酒而祝之曰冬月時向陽食夏月時向隂食若我
射獵時令我多得猪鹿其無禮頑嚚於諸夷最甚隋開
皇四年酋帥莫賀弗來謁五年悉其衆款塞文帝納之
聽居其故地其後契丹别部出伏等四千餘家背突厥
來降文帝方與突厥和好重失遠人之情悉令給糧還
本勅突厥撫納之固辭不去由是部落漸衆遂北逐水
草當遼西正北二百里依託紇臣水而居東西亘五百
里南北三百里分為十部兵多者三千少者千餘逐寒
暑隨水草畜牧有戰伐則酋帥相與議之興兵動衆合
如符契突厥沙鉢略可汗使吐屯潘咥統之契丹殺潘
咥而遁大業七年遣使獻其方物唐初其君長頻至京
師貞觀中酋帥窟哥率其部内屬太宗以契丹部為松
漠都督府拜窟哥為持節十州諸軍事松漠都督封無
極男賜姓李氏武后世窟哥之孫盡忠與其將孫萬榮
大為寇亂王師數出始克殄滅自是唐室世授契丹爵
命或出降公主以慰安之其在開元天寳間遣使朝獻
者無慮二十輩至德寳應時再修職貢大歴中十三貞
元間三元和中七大和開成間凡四然天子惡其反覆
不親信之也會昌二年為回紇所破始復内附咸通中
其王習爾之再遣使入朝部落寢盛習爾之死族人欽
德嗣光啟初天下盜起北疆多故欽德乘亂侵掠奚室
韋諸部盡役屬之欽德末年政不競諸部離貳初契丹
有八部皆號大人内推一人為主法常三歲一代有耶
律安巴堅者自怙其彊不肯受代七部劫之不得已傳
之次第者自帥種落居古漢城别為一部後稍以兵擊
滅七部北侵室韋女真西取突厥故地東北諸部皆憚
服之遂稱帝改年後唐天成中卒子德光代立陷營平
二州晉祖起并州籍其兵勢割幽薊瀛莫涿檀順新媯
儒武雲應寰朔蔚十六州以報之後改稱為大遼云
室韋
室韋後魏末通焉其國在勿吉北千里去洛陽六千里
室或為失盖契丹之類其南者為契丹在北者號為室
韋路出和龍北千餘里入契丹國又北行十日至啜水
又北行三日有善水又北行三日有犢子山其山高大
周回三百餘里又北行三百里有大水名曰屈利又北
行三日至刃水又北行五日到其國有大水從北來廣
四里餘名捺水國人音語與庫莫微豆莫婁國同地宜
粟麦及穄又多貂皮夏則城居冬逐水草丈夫索髮用
角弓其箭尤長婦女束髮作义手髻其國少竊盜盜一
徵三殺人者責三百匹男女悉衣白鹿皮襦袴有麴釀
酒俗愛赤珠為婦人飾穿掛於頸以多為貴女不得此
乃至不嫁東魏武定二年始遣使張烏豆伐等來獻方
物迄齊世朝聘不絶其後分為五部不相總一所謂南
室韋北室韋深末恒室韋大室韋並無君長人衆貪弱
突厥沙鉢略可汗常以吐屯潘垤統領之南室韋在契
丹北三千里土地卑濕至夏則移向北貸㪍欠對二山
多草木饒禽獸又多蚊蚋人皆巢居以避其患漸分為
二十五部每部有餘莫弗暪咄猶酋長也死則子弟代
之絶嗣則擇賢豪而立之其衣服與契丹同乘牛車以
蘧蒢為屋如突厥氊車之狀渡水則束薪為栰或有以
皮為舟者馬則織草為韉結繩為轡寢則屈木為室以
蘧蒢覆上移則載行以䐗皮為席編木為籍婦女皆抱
膝而坐地力薄田收甚微無羊少馬多䐗牛與靺鞨同
俗㛰嫁之法二家相許竟輙盜婦將去然後送牛馬為
聘更將婦歸家待有娠乃相隨還舍婦人不再嫁以為
死人之妻難以與居部落共為大棚人死則置之棚上
居喪三年唯四哭其國無鐵取給於高麗自南室韋北
行十一日至北室韋分為九部落繞吐紇山而居其部
落渠帥號乞引莫賀咄每部有莫何弗三人以貳之氣
候最寒雪深没馬冬則入山居土穴牛畜多凍死饒麞
鹿以射獵為務食肉衣皮鑿冰没水中而網取魚鼈地
多積雪懼陷阬穽騎木而行倃即止俗皆捕貂為業冠
以狐貂衣以魚皮又北行千里至鉢室韋依胡布山而
住人衆多於北室韋不知為幾部落用樺皮盖屋其餘
同北室韋從北室韋西南四日行至深末怛室韋因水
為號冬月穴居以避太隂之氣又西北數千里至太室
韋徑路險阻言語不通尤多貂皮青鼠北室韋時遣使
貢獻餘無至者隋開皇大業間並來朝貢唐時所聞則
又分為數部焉有謂嶺西室韋山北室韋黃頭室韋大
如者室韋小如者室韋婆萵室韋訥北室韋駱丹室韋
悉處柳城郡之東北近者三千五百里遠者六千二百
里貞觀五年始獻豐貂後再入貢長夀二年叛將軍李
多祚擊定之景龍元年修貢如初開元天寳間十大歴
間十一朝獻貞元四年寇振武明年遣使謝罪太和間
三大中間一朝獻咸通時大酋怛列通表至京師以非
顯夷史略其事云
地豆于
地豆于後魏時通焉在室韋西千餘里多牛羊出名馬
皮為衣服無五穀唯食肉酪魏延興二年遣使朝貢至
太和六年貢使不絶十四年頻來犯塞孝文詔征西大
將軍陽平王頤擊走之自後歲朝京師迄武定末貢使
相尋及齊受禪亦來朝貢
烏洛侯
烏洛侯後魏時通焉在地豆于北去代都四千五百餘
里其地下濕多霧氣而寒民冬則穿地為室夏則隨原
阜畜牧多豕有榖麥無大君長部落莫弗皆世為之其
俗繩髮皮服以珠為&KR0918;人尚勇不為姦竊故慢藏野積
而無寇盜好射獵樂有箜篌木槽革面而施九絃其國
西北有完水東北流合於難水其小水皆注於難水東
入于海又西北二十日行有于已尼大水所謂北海也
魏太武太平真君四年來朝稱其國西北有魏先帝舊
墟石室南北九十步東西四十步高七十尺室有神靈
人多祈請太武遣中書侍郎李敞告祭焉刻祝文於石
室之壁而還唐貞觀六年遣使朝貢云烏羅渾國亦謂
之烏護皆烏洛侯音之訛也東與靺鞨南與契丹北與
烏丸為隣風俗與靺鞨同
驅度寐
驅度寐隋時聞焉在室韋之北其人甚長而衣短不索
髮皆裹頭居土窟中唯有䐗更無諸畜人輕捷一跳三
丈餘又能立浮卧浮履水没腰與陸走不别數乘大船
至北室韋鈔掠無甲胄以石為矢鏃
霫(先立反)
霫匃奴之别種隋時通焉與靺鞨為隣治黃水北亦鮮
卑故地勝兵萬餘人習俗與突厥略同亦臣于頡利其
渠帥號為俟斤唐貞觀中遣渠帥内附
拔悉彌
拔悉彌一名弊利國隋時聞焉在北庭北海南結骨東
南依山散居去敦煌九千餘里有渠帥無王號戶二千
餘其人雄健能射獵國多雪恒以木為馬雪上逐鹿其
狀似楯而頭高其下以馬皮順毛衣之令毛著雪而滑
如著屧屐縛之足下若下阪走過奔鹿若平地履雪即
以杖刺地而走如船焉上阪即手持之而登每獵得鹿
將家室就而食之盡更移處其所居即以樺皮為舍丈
夫翦髮樺皮為帽
通志卷二百
