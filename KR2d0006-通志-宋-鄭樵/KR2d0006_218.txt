通志卷一百九十四
宋右廸功即鄭樵漁仲撰
四夷傳第一
東夷
東夷序略朝鮮濊(音穢)馬韓辰韓弁韓
弁辰百濟(耽牟羅國附)新羅倭夫餘高句䴡
東沃沮(北沃沮附七余反)挹婁勿吉(又曰靺鞨)扶桑(女國附)
文身(大漢附)流求閩粤
東夷序略
王制云東方曰夷夷者柢也言仁而好生萬物柢地而
出故天性柔順易以道御至有君子不死之國焉(山海經曰)
(君子國衣冠帶劒食獸使二文虎在旁外國圖曰去琅邪三萬里山海經曰不死人在交脛東其為人黑色夀)
(不死並在東方也)夷有九種曰畎夷千夷方夷黑夷白夷赤夷
元夷風夷陽夷故孔子欲居九夷也九夷率皆土著憙
飲酒歌儛或冠弁衣錦噐用俎豆所謂中國失禮求之
四夷者也昔堯命羲仲宅嵎夷曰晹谷蓋日之所出也
夏后氏太康失德夷人始畔自少康已後世服王化遂
賓扵王門獻其樂舞桀為暴虐諸侯内侵殷湯革命伐
而定之至扵仲丁藍夷作寇自是或服或畔三百餘年
武乙衰敝東夷寖盛遂分遷淮岱漸居中土及武王滅
紂肅慎来獻石砮楛矢管蔡畔周乃招誘夷狄周公征
之遂定東夷康王之時肅慎後至後徐夷僣號乃率九
夷以伐宗周西至河上穆王畏其方熾乃分東方諸侯
命徐偃王主之偃王處潢池東地方五百里行仁義陸
地而朝者三十有六國穆王後得驥騄之乘乃使造父
御以告楚令伐徐一日而至扵是楚文王大舉兵而滅
之偃王仁而無權不忍鬭其人故致扵敗乃北走彭城
武原縣東山下百姓随之者以萬數因名其山為徐山
厲王無道淮夷入寇王命虢仲征之不克宣王復命召
公伐而平之及幽王滛亂四夷交侵至齊桓修霸攘而
郤焉及楚靈會申亦来豫盟後越遷琅邪與共征戰遂
陵暴諸夏侵滅小邦秦并六國其淮泗夷皆散為民戶
陳涉起兵天下崩潰燕人衛滿避地朝鮮因王其國百
有餘歲武帝滅之扵是東夷始通上京王莾簒位貊人
寇邊建武之初復来朝貢時遼東太守祭彤威讋北方
聲行海表扵是濊貃倭韓萬里朝獻故章和已後使聘
流通逮永初多難始入寇抄桓靈失政漸滋蔓焉漢末
公孫氏據遼東五十年魏晉又得其地其三韓之地在
海島之上朝鮮之東南百濟新羅魏晉以後分王韓地
新羅在百濟之東南倭又在其東南隔越大海夫餘在
高䴡之北挹婁之南其倭及夫餘自後漢百濟新羅自
魏歷代朝貢中國不絶而百濟至唐顯慶中始為蘇定
方所滅高䴡本朝鮮地漢武置縣屬樂浪郡時甚微弱
東漢以後累代皆受中國封爵所都平壤城則故朝鮮
國王險城也後魏周齊漸以疆盛隋文帝時寇遼西漢
王諒帥兵討之至遼水遭癘疫而返煬帝三度親征初
渡遼水敗績再行次遼水會楊元感反奔退又往將達
涿郡屬天下賊起及飢饉旋師唐貞觀中太宗親征遼
破之高宗總章初英國公李勣遂滅其國古之肅慎疑
即魏時挹婁自周初貢楛矢石砮至魏常道鄉公末東
晉元帝初及石虎時並皆獻之後魏以後曰勿吉國唐
則曰靺鞨焉大抵東夷書文與華夏並同其閩越之地
秦平天下以為郡及秦亂其帥又自稱王扵故地武帝
元封初樓船將軍楊僕滅其國遷其人扵江淮間而虚
其地自後雖人庶復集遂為郡縣矣
朝鮮
朝鮮周封殷太師之國太師教以禮義田蠶作八條之
教無門戶之閉而人不為盗其後四十餘代至戰國時
朝鮮亦僣稱王始全燕時嘗略屬焉為置吏築障塞秦
滅燕屬遼東外徼及秦亂中國人往避地者數萬口漢
興為其遠難守復修遼東故塞至浿水為界(浿水在樂浪縣音普)
(蓋反)屬燕燕王盧綰反入匈奴燕人衛滿亡命聚黨千餘
人椎結蠻夷服而東走出塞渡浿水居秦故空地上下
障稍役属真番朝鮮蠻夷及故燕齊亡在者王之都王
險(地名也)會孝惠高后時天下初定遼東太守即約滿為
外臣保塞外蠻夷毋使盗邊蠻夷君長欲入見天子勿
得禁止以聞上許之以故滿得以兵威財物侵降其旁
小邑真番臨屯皆来服属方數千里傳子至孫右渠所
誘漢亡人滋多又未嘗入見真番辰國欲上書見天子
又雍閼弗通元封二年漢使涉何譙諭右渠終不肯奉
詔何去至界臨浿水使馭刺殺送何者朝鮮裨王長即
渡水馳入塞遂歸報天子曰殺朝鮮將上為其名美弗
詰拜何為遼東東部都尉朝鮮怨何發兵襲攻殺何天
子募罪人擊朝鮮其秋遣樓船將軍楊僕從齊浮渤海
兵五萬左將軍荀彘出遼東誅右渠右渠發兵距險左
將軍&KR0816;多率遼東士兵先縱敗散多還走坐法斬樓船
將軍兵七千人先至王險右渠城守窺知樓船軍少即
出擊樓船樓船軍敗走將軍僕失其衆遁山中十餘日
稍求收散&KR0816;復聚左將軍擊朝鮮浿水西軍未能破天
子為兩將未有利乃使衛山因兵威往諭右渠右渠見
使者頓首謝願降恐將詐殺臣今見使節請服降遣太
子入謝獻馬五千疋及餽軍糧人衆萬餘持兵方渡浿
水使者及左將軍疑其為變謂太子已服降遂令人無
持兵太子亦疑使者左將軍詐之遂不渡浿水復引歸
山報天子誅山左將軍破浿水上軍乃前至城下圍其
西北樓船亦往會居城南右渠遂堅城守數月未能下
左將軍素侍中幸將燕代&KR0816;悍乘勝軍多驕樓船將齊
&KR0816;入海已多敗亡其先與右渠戰困辱亡&KR0816;&KR0816;皆恐將
心慙其圍右渠常持和節左將軍急擊之朝鮮大臣乃
隂閒使人私約降樓船往来言尚未肯决左將軍素與
樓船期戰樓船欲就其約不會左將軍亦使人求閒隙
降下朝鮮不肯心附樓船以故兩將不相得左將軍心
意樓船前有失軍罪今與朝鮮和善而又不降疑其有
反計未敢發天子曰將&KR0816;不能制乃使衛山諭降右渠
不能顓决與左將軍相誤&KR0816;阻約今兩將圍城又乖異
以故久不决使故齊南太守公孫遂往正之有便宜得
以從事遂至左將軍曰朝鮮當下久矣不下者樓船數
期不會具以素所意告遂曰今如此不取恐為大害非
獨樓船又且與朝鮮共滅吾軍遂亦以為然而以節召
樓船將軍入左將軍軍計事即令左將軍麾下執縳樓
船將軍并其軍以報天子許遂左將軍已并兩軍即急
擊朝鮮相路人相韓陶尼谿相參將軍王唊(相路人一人相韓陶)
(一人尼谿相參一人將軍王唊一人唊音頰)相與謀曰始欲降樓船樓船今
執獨左將軍并將戰益急恐不能與王又不肯降陶唊
路人皆亡降漢路人道死元封三年夏尼谿相參乃使
人殺朝鮮王右渠来降王險城未下故右渠大臣成已
又反復攻吏左將軍使右渠子長降相路人子最告諭
其民誅成已故遂定朝鮮為真番臨屯樂浪元菟四郡
封參為澅清侯(澅音獲)陶為秋苴侯(苴千余反)唊為平州侯長
為幾侯最以父死頗有功為沮陽侯左將軍徵至坐争
功相嫉妬乖計棄市樓船將軍亦坐兵至列口當待左
將軍擅先縱失亡當誅贖為庶人朝鮮自内屬以後風
俗稍薄法禁亦寖多至扵六十餘條
濊
濊北與高句䴡(力之反)沃沮南與辰韓接東窮大海西至
樂浪濊及沃沮句䴡本皆朝鮮之地也漢武帝元朔五
年濊君南閭等畔朝鮮王右渠率二十八萬口詣遼東
内屬武帝以其地為蒼海郡數年乃罷元封三年漢滅
朝鮮分置樂浪臨屯元菟真番四郡昭帝始元五年罷
臨屯真番以并樂浪元菟元菟復徙居句䴡自單單大
領已東沃沮濊貃悉属樂浪後以境土廣遠復分領東
七縣置樂浪東部都尉後漢建武六年省都尉官悉封
其渠帥為縣侯皆歲時朝賀無大君長自漢以来其官
有侯邑君三老統主下戶其耆舊自謂與高䴡同種言
語法俗大抵相類其人性愚慤少嗜欲不請匄男女皆
衣曲領男子繫銀花廣數寸以為飾不以珠玉為寳其
俗重山川山川各有部分不得妄相干涉同姓不婚多
所忌諱疾病死亡即棄舊宅更作新居知種麻飬蠶作
綿布曉候星宿豫知年歲豐約常用十月祭天晝夜飲
酒歌舞名之為舞天又祠虎以為神其邑落有侵犯者
輙相罰責生口牛馬名之為責禍殺人者償死少寇盗
能步戰作矛長三丈或數人共持之樂浪檀弓出其地
又多文豹有果下馬(高三尺乘之可行果樹下)其海出班魚皮漢桓
帝時常獻之魏齊王正始六年樂浪太守劉茂帶方太
守弓遵以領東濊属句䴡興師伐之不耐濊侯等舉邑
降後二年詣闕朝貢詔更拜不耐濊王居處雜在民間
四時詔樂浪帶方二郡朝謁有軍征賦調如中華人焉
馬韓
韓在帶方之南東西以海為限南與倭接方可四千里
有三種一曰馬韓二曰辰韓三曰弁韓辰韓者古之辰
國也馬韓在其西其民土著種植知蠶桑作綿布各有
長帥大者自名為臣智其次為邑借散在山海間無城
郭有爰襄國牟水國桑外國小石索國大石索國優休
牟涿國臣濆沽國伯濟國速盧不斯國日華國古誕者
國古離國怒藍國月支國咨離牟盧國素謂乾國古爰
國莫盧國卑離國占離卑國臣釁國支侵國狗盧國卑
彌國監奚卑離國古蒲國致利鞠國冉路國兒林國駟
盧國内卑離國感奚國萬盧國辟卑離國臼斯烏旦國
一離國不彌國支半國狗素國揵盧國牟盧卑離國臣
蘇塗國莫盧國古臘國臨素半國臣雲新國如来卑離
國楚山塗卑離國一難國狗奚國不雲國不斯濆邪國
爰池國乾馬國楚離國凡五十餘國大國萬餘家小國
數千家總十餘萬戶辰王治月支國臣智或加優呼臣
雲遣支報安邪踧支濆臣離兒不例拘邪秦支廉之號
其官有魏率善色君歸義侯中即將都尉伯長侯後既
僣號稱王為燕亡人衛滿所攻奪將其左右宫人走入
海居韓地自號韓王其後絶滅今韓人猶有奉其祭祀
者漢時屬樂浪郡四時朝謁桓靈之末韓濊疆盛郡縣
不能制民多流入韓國建安中公孫康分屯有縣以南
荒地為帶方郡遣公孫模張敞等收集遺民興兵伐韓
濊舊民稍出是後倭韓遂属帶方魏景初中眀帝密遣
帶方太守劉昕樂浪太守鮮于嗣越海定二郡諸韓國
臣智加賜邑君印綬其次與邑長其俗好衣幘下戶詣
郡朝謁皆假衣幘自服印綬衣幘千有餘人部從事吳
林以樂浪本統韓國分割辰韓八國以與樂浪吏譯轉
有異同臣濆沽韓忿攻帶方郡崎離營時太守弓遵樂
浪太守劉茂興兵伐之遵戰死二郡遂滅韓其俗少綱
紀國邑雖有主帥邑落雜居不能善相制御無跪拜之
禮居處作草屋土室形如冢其戶在上舉家共在中無
長幼男女之別其葬有棺無槨不知乘牛馬牛馬盡扵
送死以纓珠為財寳或以綴衣為飾或以縣頸垂耳不
以金銀錦繡為珍其人性彊勇魁頭露紒身衣布袍足
履革蹻其國中有所作為及官家使築城郭諸年少勇
健者皆鑿脊皮以大繩貫之又以丈許木鍤之通日驩
呼作力不以為痛既以勸作且以為健常以五月下種
訖祭鬼神羣聚歌舞飲酒晝夜無休其舞數十人俱起
相随踏地低昂手足相應節奏有似鐸舞十月農功畢
亦復如之信鬼神國邑各立一人主祭天神名之天君
又諸國各有別邑名之為蘇塗立大木懸鈴鼓事鬼神
諸逃亡至其中皆不還之好作賊其立蘇塗之義有似
西域浮屠而所行善惡有異其北方近郡諸國差曉禮
俗其遠處直如囚徒奴婢相聚無他珍寳禽獸草木略
與中國同出大栗大如棃又出細尾雞其尾皆長五尺
餘其男子時或有文身又有州胡在馬韓之西海中大
島上其人差短小言語不與韓同皆髠頭如鮮卑但衣
韋好飬牛及豬其衣有上無下略如裸勢乘船市買往
来中韓後漢建武二十一年韓人廉斯人蘇馬諟等詣
樂浪貢獻(廉斯邑名也諟音是)光武封蘇馬諟為漢廉斯邑君使
属樂浪郡四時朝謁晉武帝太康元年二年其王頻遣
使入貢方物七年八年十年又頻至大熙元年詣東夷
校尉何龕上獻咸寧三年復来眀年又請内附(晉史載禆離等)
(十國云禆離國在肅慎西北馬行可二百日領戶二萬飬雲國去裨離馬行又五十日領戶一萬寇莫汗國去)
(飬雲國又百日行領戶五萬餘一羣國去莫汗又百五十日計去肅慎五萬餘里其風俗土壤並未詳泰始三)
(年各遣小部獻共方物至太熙初復有牟奴國帥逸芝惟離模盧國帥沙支臣芝干離未利國帥加牟臣芝蒲)
(都國帥因未繩余國帥馬路沙樓國帥釤加各遣正副使詣東夷後尉何龕歸化)
辰韓
辰韓在馬韓之東其耆老相傳自言古之亡人避秦役
来適韓國馬韓割其東界地與之有城柵其言語不與
馬韓同名國為邦弓為弧賊為寇行酒為行觴相呼皆
為徒有似秦人非但燕齊之名物也名樂浪人為阿殘
東方人名我為阿謂樂浪人本其殘餘人今有名之為
秦韓者始有六國稍分為十二國
弁韓
弁韓亦十二國又有諸小別邑各有渠帥大者名臣智
其次有險側次有樊濊次有殺奚次有邑借有已祇國
不斯國弁辰彌離彌凍國弁辰接塗國勤耆國難彌離
彌凍國弁辰古資彌凍國弁辰古淳是國冉奚國弁辰
半路國弁樂奴國軍彌國弁軍彌國弁辰彌烏邪馬國
如湛國弁辰甘路國尸路國州鮮國馬延國弁辰狗邪
國弁辰走漕馬國弁辰安邪國馬邪國弁辰瀆盧國斯
盧國優由國弁辰韓合二十四國大國四五千家小國
六七百家總四五萬戶其十二國屬辰王辰王常用馬
韓人作之世世相繼辰王不得自立為王土地肥美宜
種五榖及稻曉蠶桑作縑布乘駕牛馬嫁娶禮俗男女
有別以大鳥羽送死其意欲使死者飛揚國出鐵韓濊
倭皆從取之諸市買皆用鐵如中國用錢又以供給二
郡俗喜歌舞飲酒有瑟其形似筑彈之亦有音曲兒生
便以石壓其頭欲其褊今辰韓人皆褊頭男女近倭亦
文身便步戰兵仗與馬韓同其俗行者相逄皆住讓路
晉武帝太康元年其王遣使獻方物二年復来朝貢七
年又来
弁辰
弁辰與辰韓雜居亦有城郭衣服居處與辰韓同言語
法俗相似祠祭鬼神有異施竈皆在戶西其瀆盧國與
倭接界十二國亦有王其人形皆大衣服潔清長髮亦
作廣幅細布法俗特嚴峻
百濟(耽牟羅國附)
百濟即後漢末夫餘王尉仇台之後初以百家濟海因
號百濟晉時高句䴡既略有遼東百濟亦據有遼西晉
平二郡(今柳城北平之間)自晉以後并吞諸國據有馬韓故地
其國東西四百里南北九百里南接新羅北拒高䴡千
餘里西限大海處小海之南其都曰居拔城亦曰固麻
城其外更有五方中方曰古沙城東方曰得安城南方
曰久知下城西方曰刀先城北方曰熊津城王姓餘氏
號於羅瑕百姓號為鞬吉支夏言並王也王妻號於陸
夏言妃也官有十六品左率五人一品達率三十人二
品恩率三品德率四品扞率五品奈率六品已上冠飾
銀花將德七品紫帶施德八品皂帶固德九品赤帶季
德十品青帶對德十一品文督十二品皆黃帶武督十
三品佐軍十四品振武十五品尅虐十六品皆白帶恩
率以下官無常員各有部司分掌衆務内官有前内部
榖内部内掠部外掠部馬部刀部功德部藥部木部法
部後宫部外官有司軍部司徒部司空部司寇部點口
部客部外舍部綱部百官部市部長吏三年一代都下
有方分為五部曰上部前部中部下部後部部有里巷
士庶居焉部統兵五百人五方各有方領一人以達率
為之方佐貳之方有十郡郡有將三人以德率為之統
兵一千二百人以下七百人已上城之内外人庶及餘
小城皆分隸焉其人雜有新羅高䴡倭等亦有中國人
其飲食衣服略與高䴡同若朝拜祭祀其冠兩廂加翅
戎事則否拜謁之禮以兩手據地為禮婦人不加粉黛
女辮髮垂後已出嫁則分為兩道盤扵頭上衣似袍而
袖微大兵有弓箭刀矟俗重騎射兼愛墳史而秀異者
頗解屬文能史事又知醫藥蓍龜與相術隂陽五行法
有僧尼多寺塔而無道士有鼓角箜篌筝竽箎笛之樂
投壺摴蒱弄珠握槊等雑戲尤高弈碁行宋元嘉歷以
建寅月為歲首賦稅以布絹絲麻及米等量歲豐儉差
等輸之其刑罰反叛退軍及殺人者斬盗者流其贓兩
倍徵之婦犯姦沒入夫家為婢婚娶之禮略同華俗父
母及夫死者三年居服餘親則葬訖除之土田濕氣候
温暖其五榖雑果菜蔬及酒醴餚饌之屬多同扵内地
唯無駝騾驢羊鵝鴨等國西南海中有三島出黃漆樹
似小櫌樹而大六月取汁漆器物若黃金其光奪目國
中大姓有八曰族沙氏燕氏劦氏(劦音俠)解氏真氏國氏
木氏苩氏(苩音白)其王每以四仲月祭天及五帝之神立
其始祖仇台之廟扵國城歲四祠之國西南人島居者
十五所皆有城邑晉義熙十二年以百濟王餘腆為使
持節都督百濟諸軍事鎮東將軍百濟王宋武帝踐阼
進號鎮東大將軍少帝景初二年腆遣長史張威詣建
康貢獻元嘉二年文帝詔兼謁者閭邱恩子兼副謁者
丁敬子等往宣旨慰勞其後每遣使入貢七年百濟王
餘毗復修貢職以腆爵號授之二十七年毗上書獻方
物私假臺使馮野夫西河太守表求易林式占腰弩帝
並與之毗死子慶代立孝武大眀初遣使求除授詔許
之一年慶表言行冠軍將軍右賢王餘紀等十一人忠
勤並求顯進朝旨並加優授眀帝泰始七年又遣使貢
獻後魏延興二年慶復遣其冠軍將軍駙馬都尉弗斯
侯長史餘禮龍驤將軍帶方太守司馬張茂等納貢代
都且上表曰臣與高䴡源出夫餘先世之時篤崇舊款
其祖釗輕廢隣好陵踐臣境臣祖須整旅電邁梟斬釗
首自爾以来莫敢南顧自馮氏數終餘燼奔竄醜類漸
盛遂見侵陵構怨連禍三十餘載若天慈曲矜遠及無
外速遣一將来救臣國當奉送鄙女執埽後宫并遣子
弟牧圉外厩尸壤匹夫不敢自有去庚戍年臣西界海
中見尸十餘并得衣器鞍勒辨驗非是高䴡之物後聞
乃是王来國人遠降臣國長蛇隔路以阻扵海今上所
得鞍一以為實據魏主以其僻遠冒險入獻禮遇優厚
遣使者邵安與其使俱還詔曰得表聞之無恙卿與高
䴡不睦致被陵犯苟能順義守之以仁亦何憂扵寇讐
也前所遣使浮海以撫方外之國從来積年往而不反
存亡達否未能審悉卿所送鞍比較舊乘非高䴡之物
不可以疑似之事以生必然之過經略權要已具別旨
又詔曰高䴡稱藩先朝供職日久扵彼雖有自昔之釁
扵國未有犯令之愆卿使命始通便求致伐尋討事會
理亦未周所獻錦布海物雖不悉達眀卿至心今賜雑
物如別又詔高䴡王璉護送安等至其國璉稱昔與餘
慶有讐不令東過安等扵是皆還眀年使安等從東莱
浮海賜餘慶璽書襃其誠節安等至海濱遇風飄蕩竟
不達而反慶死子牟都立都死子牟太立齊永眀中授
牟太大都督百濟諸軍事鎮東大將軍百濟王梁天監
元年進號征東將軍尋為高䴡所破衰弱累年遷居南
韓地普通二年王餘隆始復遣使奉表稱累破高䴡今
始與通好其年武帝詔隆為使持節都督百濟諸軍事
寧東大將軍百濟王五年隆死詔復以其子眀為持節
都督百濟諸軍事綏東將軍百濟王中大通六年大同
七年累遣使来貢并請湼槃等經義毛詩博士并工匠
畫師等並給之太清三年侯景犯順百濟使至見城闕
荒毁並號慟涕泣侯景怒囚執之景平乃得還國侯景
陷建業之眀年東魏静帝禪位扵齊百濟又通使于鄴
齊武平初後主以百濟王餘昌為使持節侍中車騎大
將軍帶方郡公王如故三年又以昌為持節都督東青
州諸軍事東青州刺史周建德六年齊滅昌始奉表通
周宣政元年又遣使入獻隋開皇初昌仍修歲貢文帝
拜昌上開府帶方郡公百濟王平陳之歲戰船漂至海
東躭牟羅國其船得還經扵百濟昌資送之甚厚并遣
使奉表賀平陳文帝善之下詔曰彼國懸隔来往至難
自今以後不須頻年入貢使者舞蹈而去八年昌使其
長吏王辯郍来獻方物属興遼東之役仍奉表請為軍
導帝下詔厚其使而遣之高麗頗知其事兵侵其境昌
死子餘璋立大業三年璋遣使燕文進朝貢其年又遣
使王孝隣入獻請討高䴡煬帝許之命覘高䴡動静然
璋内與高䴡通和挾詐以窺中國七年帝親征高䴡璋
使其臣國智牟来請軍期帝大悅厚加賞賜遣尚書起
部即席律詣百濟與相知眀年六軍渡遼璋亦嚴兵扵
境聲言助軍實持兩端尋與新羅有隙每相戰争十年
復遣使朝貢後天下亂使命遂絶其南海行三月有躭
牟羅國南北千餘里南西數百里土多麞鹿附庸扵百
濟西行三日至貃國千餘里云
新羅
新羅魏時新盧國也其先本辰韓種辰韓始有六年稍
分為十二新羅則其一也(初曰新羅宋時曰新羅或曰斯盧)其國在百
濟東南五百餘里(亦在高麗東南兼有漢時樂浪郡之地)東濱大海魏將
母邱儉討高麗破之高麗奔沃沮其後復歸故國留者
遂為新羅焉故其人雜有華夏高麗百濟之屬兼有沃
沮韓濊之地其王本百濟人自海逃入新羅遂王其國
初附属扵百濟後因百濟伐高麗人不堪戎役相率歸
之遂致彊盛因襲伽羅任郍諸國滅之其西北界犬牙
出高麗百濟之間先是其國小不能自通使聘苻堅時
其王樓寒遣使衛頭朝貢堅曰卿言海東之事與古不
同何也對曰亦猶中國時代變革名號改易今焉得同
梁武帝普通二年王姓慕名泰始使人随百濟獻方物
其俗呼城曰健牟羅其邑在内曰喙評(喙呼外反)在外曰邑
勒亦中國之言郡縣也國有六喙評五十二邑勒土地
肥美宜植五榖多桑麻果菜鳥獸物産略與華同至隋
開皇十四年遺使来貢其王姓金名真平(隋東蕃風俗記云金姓相)
(承三十餘葉)文帝拜為上開府樂浪郡公新羅王(其王至唐時亦姓金)
(梁史云姓慕未詳中間更變之由)其官有十七等其一曰伊罰于貴如
國相次伊尺于次迎于次破彌于次大阿尺于次阿尺
于次乙吉于次沙咄于(咄都沒反)次及伏于次大奈摩于次
奈摩次大舍次小舍次吉土次大烏次小烏次造位外
有郡縣(梁史又云其國官名有子賁旱支壹旱支齊旱支謁旱支壹吉攴竒貝旱支又云其冠曰遺子)
(禮𥜗曰尉解袴曰柯半靴曰洗)文字甲兵同扵中國選人壯健者悉入
軍𤇺戍邏俱有屯管部伍風俗刑政衣服略與高麗百
濟同每月旦相賀王設燕會班賚羣官其日拜日月神
主八月十五日設樂令官人射賞以馬布其有大事則
聚官詳議定之服色尚畫素婦人辮髮繞頭以雑綵及
珠為飾㛰嫁禮唯酒食而已輕重随其貧富新婦之夕
婦先拜舅姑次拜大兄次拜夫死有棺斂送葬起墳陵
王及父母妻子喪居服一年大業以来歲遣朝貢新羅
地多山險雖與百濟構隙百濟亦不能圖之也唐貞觀
二十三年其王金春秋来朝拜為特進請改章服以從
華制
倭
倭自後漢時通焉在帶方東南大海之中依山島為國
邑舊百餘國自漢孝武滅朝鮮使驛通扵漢者三十許
國國皆稱王世世傳統自帶方郡至倭循海岸水行歷
韓國乍南乍東到其北岸拘邪韓國七千餘里始度一
海千餘里至對馬國其大官曰卑狗副曰卑奴毋離所
居絶島方可四百餘里土地山險多深林道路如禽鹿
徑有千餘戶無良田食海物自活乘船南北市糴又南
度一海千餘里名曰瀚海至一大國官亦曰卑狗副曰
卑奴毋離方可三百里多竹木叢林有三千許家差有
田地耕田猶不足食亦南北市糴又度一海千餘里至
末盧國有四千餘戶濱山海居草木茂盛行不見前人
好捕魚水無深淺皆沈沒取之東南陸行五百里到伊
都國官曰爾支副曰泄謨觚柄渠觚有千餘戶世有王
皆統屬扵倭國郡使往来常所駐東南至奴國百里官
曰兕馬觚副曰卑奴毋離有二萬餘戶東行至不彌國
百里官曰多模副曰卑奴毋離有千餘家南至投馬國
水行二十日官曰彌彌副曰彌彌郍利可五萬餘戶南
至邪馬臺即倭國之所都也(邪馬臺亦曰邪靡堆音之訛也)水行十日
陸行一月官有伊支馬次曰彌馬升次曰彌馬獲支次
曰奴佳鞮可七萬餘戶自倭國以北其戶數道里可得
略載其餘旁國遠絶不可得詳次有斯馬國次有已百
支國次有伊邪國次有都支國次有彌奴國次有好古
都國次有不呼國次有姐奴國次有對蘇國次有蘇奴
國次有呼邑國次有華奴蘇奴國次有鬼國次有為吾
國次有鬼奴國次有邪馬國次有躬臣國次有巴利國
次有支惟國次有烏奴國次有奴國此倭國境界所盡
其南有狗奴國其官有狗古智卑狗不属倭國自郡至
邪馬臺二千餘里計其方向當在會稽東冶之東與儋
耳相近男子皆黥面文身露紒以木綿帕頭其衣横幅
但結束相連略無縫婦人被髮屈紒作衣如單被穿其
中央貫頭衣之皆徒跣有室屋父母兄弟卧息異處以
朱丹塗其身體如中國用粉也食飲用籩豆手食其死
有棺無槨封土作冢始死停喪十餘日當時不食肉喪
主哭泣他人就歌舞飲酒已葬舉家詣水中澡浴以如
練沭其行来渡海詣中國恒使一人不梳頭不去蟣蝨
衣服垢汚不食肉不近婦人如喪人名之為持衰若行
者吉善共顧以生口財物若有疾病遭暴害便欲殺之
謂其持衰不謹其有所舉事云為輙灼骨為卜以占吉
凶如中國鑽龜法視火圻之兆而知之其會同坐起父
子男女無別人性嗜酒見大人致敬但搏手以當跪拜
國人多夀考或百歲或八九十大姓皆四五婦下戶或
二三婦婦人不淫不妬忌婚嫁不娶同姓男女相悅者
即為婚配婦入夫家必先跨火乃與夫相見國多珍物
有青玉真珠有如意寳珠其色青大如雞子夜則有光
云魚眼睛也其山有丹其木有柟梓豫章楺櫪杸橿烏
號楓香其竹篠簳桃支有薑橘椒蘘荷不知以為滋味
有黑雉有獸如牛名曰山鼠又有大蛇呑此獸蛇皮堅
不可砍其上孔乍開乍閉時或有光射中之即死無牛
馬虎豹羊鵲氣候温暖草木冬青土地膏腴水多陸少
種禾稻紵麻蠶桑緝績冬夏皆食生菜兵有弓矢刀矟
弩䂎斧戚漆皮為甲矢鏃用鐵或用骨樂有五絃琴笛
戲有碁博握槊摴蒱王所都無城郭内官有十二等一
曰太德次小德次大仁次小仁次大義次小義次大禮
次小禮次大智次小智次大信次小信員無定數有軍
尼百二十人猶中國牧宰八十戶置一伊尼翼如今里
長也十伊尼翼属一軍尼其刑法彊盗及姦皆死盗者
計贓酬物無財者沒身為奴自餘輕重或流或杖每訊
冤獄不承引者以木壓膝或張彊弓以弦鋸其項或置
小石扵沸湯中令所競者探之云理曲者即手爛或置
蛇缶中令取之云曲者即螫手人頗恬静罕争訟少寇
盗頗敬佛法始無文字唯刻木結繩後扵百濟求得佛
經方有文字尤信巫覡每至正月一日必射戲飲酒其
餘節與華略同漢建武中遣使入朝自稱大夫安帝時
又遣朝貢謂之倭奴靈帝光和中其國亂遞相攻伐歷
年無主有女子名卑彌呼能以鬼道惑衆國人共立為
王年長矣無夫壻有男弟佐之治國自為王以来少有
見者以婢千人自侍唯有男子一人給飲食傳辭令居
處宫室樓觀甚設常有人持兵守衛魏景初三年公孫
淵誅後卑彌呼始遣其大夫難升米牛利等詣帶方郡
求詣天子朝獻太守劉夏遣吏將送詣京師眀帝詔賜
卑彌呼為親魏倭王假金印紫綬以難升米為率善中
郎將牛利為率善校尉假銀印青綬是歲眀帝崩齊王
芳立眀年改元正始太守弓遵遣建中校尉梯雋等奉
詔書印綬詣倭國拜假卑彌呼爵命并齎詔賜金帛錦
罽刀鏡等物卑彌呼因使上表答謝四年卑彌呼復遣
其大夫伊聲耆掖邪狗等八人上獻方物詔拜掖邪狗
等率善中郎將各假印綬六年又詔賜難升米黃幢付
帶方郡假授八年太守王頎到官卑彌呼與狗奴國王
卑彌弓呼交兵遣其臣載斯烏越等詣郡說相攻擊狀
郡遣塞曹掾史張政等因齎詔書黃幢拜假難升米為
檄告諭之卑彌呼已死大作冢徑百餘步徇葬奴婢百
餘人更立男子為王國中不服更相誅殺當時殺千餘
人復立卑彌呼宗女臺與為王國中乃定臺與時年十
三政等以檄告諭臺與臺與遣率善中郎將掖邪狗等
二十人送政等還因詣臺修其歲貢晉泰始初復遣使
朝獻臺與死其國復立男王安帝時有倭王讚者通表
江左宋武帝永初二年詔曰倭讚遠誠宜甄可賜除授
文帝元嘉二年讚又遣其司馬曹達奉表獻方物讚死
弟珍立遣使入貢自稱使持節都督倭百濟新羅任郍
秦韓慕韓六國諸軍事安東大將軍倭國王表求除正
詔除安東將軍倭國王珍又求除正倭洧等十三人平
西征虜冠軍輔國將軍等號詔並聽之二十年倭國王
濟遣使奉獻復以為安東將軍倭國王二十八年加使
持節都督倭新羅任郍加羅秦韓慕韓六國諸軍事安
東將軍如故并除所上三十三人職濟死子興遣使貢
獻孝武大眀六年詔授興安東將軍倭國王興死弟武
立自稱使持節都督倭百濟新羅任郍加羅秦韓慕韓
七國諸軍事安東大將軍倭國王順帝昇眀二年遣使
上表言自昔祖禰躬擐甲胄跋涉山川不遑寧處東征
毛人五十五國西服衆夷六十一國陵平海北九十五
國王道融泰廓土遐畿累葉朝宗不愆扵歲道逕百濟
裝飾船舫而句䴡無道圖欲見吞臣亡考濟亡兄興並
欲大舉問罪不幸奄喪父兄使垂成之功不獲一簣今
欲練兵申父兄之志竊自假開府儀同三司其餘咸各
假授以勸忠節詔除武使持節都督倭新羅任郍加羅
秦韓慕韓六國諸軍事安東大將軍倭王齊建元中除
武持節都督倭新羅任郍加羅秦韓慕韓六國諸軍事
鎮東大將軍梁武即位進號征東大將軍自是迄扵陳
世使命不絶隋時倭王姓阿每字多利思比孤號阿軰
雞彌阿軰雞彌華言天兒也王妻號雞彌沒官名太子
為利歌彌多弗利開皇二十年多利思比孤遣使詣闕
上令所司訪其風俗使者言倭王以天為兄以日為弟
天眀時出聽政跏趺坐日出便停理務云委我弟文帝
曰此大無義理訓令改之大業二年多利思比孤復遣
使朝貢使者云聞海西菩薩天子重興佛法故遣朝拜
兼有沙門數十人来學竺乾道國書曰日出處天子致
書日沒處天子無恙云云煬帝覽之不悅謂鴻臚卿曰
蠻夷書有無禮者勿復以聞眀年帝遣文林郎裴清使
其國渡百濟行至竹島南望耽羅國經都師麻國迥在
大海中又東至一支國又至竹斯國又東至秦王國其
人同扵華夏以為夷洲疑不能眀也又經十餘國達扵
海岸自竹斯國以來皆附庸扵倭倭王遣小德阿軰臺
從數百人設儀仗鳴鼓角来迎後十日又遣大禮歌多
毗從二百餘騎郊勞既至彼都其王與清相見設燕饗
以遣復令使者隨清来貢方物先時其王冠服仍其國
俗至是始賜與衣冠乃以綵錦為冠飾裳皆施襈(音饌)綴
以金玉云唐貞觀五年遣新州刺史高仁表持節撫之
浮海數月方至仁表無綏撫之才與其王争禮不宣朝
命而還倭國之南復有侏儒國人長三四尺又南有黑
齒國裸國船行可一年至使驛所傳極扵此矣
夫餘
夫餘後漢通焉國在元莬北千里南與高句麗東與挹
婁西與鮮卑接北有弱水地方二千里初北夷索離國
王出行(索或作橐音度洛及)其侍兒扵後&KR1494;身王還欲殺之侍兒
曰前見天上有氣大如雞子来降我因以有身王囚之
後遂生男令置扵豕牢豕以口氣噓之不死復徙扵馬
闌(闌即欄也)馬亦如之王以為神乃聽母收飬名曰東眀東
眀長而善射王忌其猛復欲殺之東眀奔走南至淹㴲
水(今高麗中有盖斯水疑此水是也)以弓擊水魚鼈皆聚浮水上東眀
乘之得度因至夫餘而王之夫餘地多山陵廣澤扵東
夷之域最為平敞其民土著當漢魏時有戶八萬土地
宜五榖不生五果其人麤大性彊勇謹厚不寇鈔王以
圓栅為城有宫室倉庫牢獄官名以六畜稱之有馬加
牛加豬加狗加犬使犬使者使者邑落有豪民名下戶
皆為奴僕諸加別主四出道大者主數千家小者數百
家食飲皆用俎豆會同拜爵洗爵揖讓升降以臘月祭
天國中大會連日飲食歌舞名曰迎鼓扵是時斷刑獄
解囚徒在國衣尚白白布大袂袍袴履革踏出國則尚
繒繡錦罽大人加狐狸&KR0008;白黑貂之裘以金銀飾帽譯
人傳辭皆跪手據地竊語用刑嚴急殺人者死沒其家
人為奴婢竊盗一責十二男女滛婦人妬皆殺之尤憎
妬婦既殺復尸之國南山上至腐爛女家欲得輸牛馬
乃與之兄死妻嫂與匈奴同俗其國善飬牲出名馬赤
玉貂&KR0008;美珠珠大者如酸棗以弓矢刀矛為兵家家自
有鎧仗行道晝夜無老幼皆歌通日聲不絶有軍事亦
祭天殺牛觀蹄以占吉凶蹄解者為凶合者為吉有敵
諸加自戰下戶俱擔糧飲食之其死夏月皆用冰殺人
徇葬多者至百數厚葬有槨無棺(其居喪男女皆純白婦人著布面衣去環)
(珮大抵與中國同也)其王葬則用玉匣漢朝常豫以玉匣付兀莬
郡王死則迎取以葬焉(公孫淵誅後元莬庫猶有玉匣一具魏晉時夫餘庫有玉璧珪)
(瓚數代之物傳世以為寳又有印文言濊王之印國有故城名濊城盖本濊地故世藏其印也)建武二
十五年夫餘王遣使奉貢光武厚答報之扵是使命歲
通安帝永初五年夫餘王始將步騎七八千人寇鈔樂
浪殺傷吏氏後復歸附永寧元年乃遣嗣子尉仇台詣
闕貢獻天子賜尉仇台印綬金綵順帝永和初其王来
朝京師帝作黃門鼓吹角觝戲以遣之桓帝延熹四年
遣使朝獻永康元年王夫台將二萬餘人寇元莬元莬
太守公孫域擊破之斬首千餘級靈帝熹平三年復奉
章貢獻夫餘本属元莬漢末公孫度雄張海東威服外
夷王尉仇台求属遼東時高句䴡鮮卑盛彊度以夫餘
在二虜之間以宗女妻尉仇台冀得其力尉仇台死王
位居立位居死王麻余立魏世歲歲朝貢麻余死子依
慮立時年六歲晉武帝時頻獻方物太康六年為慕容
廆所襲破依慮自殺子弟走保沃沮武帝詔求其後為
之復國且以護東夷校尉鮮于嬰不救夫餘使至敗亡
詔免嬰官以何龕代之眀年夫餘王依羅遣使詣龕求
率見人還復舊國仍請援龕上列遣督郵賈沈以兵送
之廆又要之扵路沈與戰大破之廆衆退依羅得復國
自後頻為廆掠其種人賣扵中國帝愍之又發詔以官
物贖還下司冀二司禁市夫餘之口自後無聞
高句麗
高句麗後漢時通焉其先出扵夫餘夫餘王嘗得河伯
女因閉扵室内為日所照引身避日日影逐之既而有
孕生一卵大如五升夫餘王棄之與犬犬不食與豕豕
不食棄扵路牛馬避之棄扵野衆鳥以毛茹之王剖之
不能破遂還其母母以物裹置暖處有一男破而出及
長字之曰朱蒙其俗言朱蒙者善射也夫餘人以朱蒙
非人所生請除之王不聽命之飬馬朱蒙私試知有善
惡駿者減食令瘦駑者善飬令肥夫餘王以肥者自乘
以瘦者給朱蒙後狩于田以朱蒙善射給之一矢朱蒙
雖一矢殪獸甚多夫餘之臣又謀殺之其母以告朱蒙
朱蒙乃與焉違等二人東南走中道遇一大水欲濟無
梁夫餘人追之甚急朱蒙告水曰我是日子河伯外孫
今追兵垂及如何得濟扵是魚鼈為之成橋朱蒙得度
魚鼈乃解追騎不度朱蒙遂至普述水遇見三人一著
麻衣一著衲衣一著水藻衣與朱蒙至紇升骨城遂居
焉號曰高句麗因以高為氏其地在遼東之東千里南
與朝鮮濊貃東與沃沮北與夫餘接地方二千里多大
山深谷無原澤人随山谷以為居食澗水無良田力作
不足以自資故其俗節扵飲食而好治宫室句麗既夫
餘別種故言語法則多同而跪拜曳一脚徒步皆走凡
有五族有消奴部絶奴部順奴部灌奴部桂婁部(唐時高麗)
(五部一曰内部一名黃部即桂婁部也二日北部一名後部即絶奴部也三曰東部一名左部即順奴部也四)
(曰南部一名前部即灌奴部也五曰西部一名右部即消奴部也)本消奴部為王稍微
弱後桂婁部代之其官有相加對盧沛者古雛大加(古雛)
(大加掌賓客之官如中國鴻臚也)主簿優台使者皂衣先人孝武帝滅
朝鮮以高句麗為縣使屬元莬賜以衣幘朝服鼓吹伎
人常從元莬郡受之後稍驕恣不復詣郡但扵東界築
小城以受之遂名其城為幘溝漊(高麗謂城為溝漊言扵此城受漢衣幘故)
(呼為幘溝漊也)其置官有對盧則不置沛者有沛者則不置沛
盧王之宗族其大加皆稱古雛加消奴部本國主後雖
不為王適統大人得稱古雛加亦得立宗廟祠靈星社
稷絶奴部世與王婚加古雛之號諸大加亦自置使者
皂衣先人名皆達扵王如卿大夫之家臣會同坐起不
得與王家使者皂衣先人同列其國中大家不佃作坐
食者萬餘口下戶遠擔米糧魚鹽供給之其民喜歌舞
國中邑落暮夜男女羣聚相就歌戲無大倉庫家家自
有小倉名之為桴京其人潔清自憙好祠社稷鬼神零
星(漢書音義曰龍星左角曰天田則農祥也辰見祀以牛號曰零星風俗通曰辰之神為靈星以辰日祀扵)
(東方也)以十月祭天國人大會名曰東盟其國東有大宂
號隧神亦以十月迎而祭之其公會衣服皆錦繡金銀
以為飾大加主簿皆著幘如冠幘而無後其小加著折
風形如弁無牢獄有罪諸加評議便殺之沒入妻子為
奴婢其俗作婚姻言語已定女家作小屋扵大屋後名
壻屋壻暮至女家戶外自名拜跪乞得就女宿如是者
再三女父母乃聽使就小屋中宿傍頓錢帛至生子已
長大乃將婦歸家其俗滛男女已嫁娶便稍作送終之
衣厚葬金銀財幣盡扵送死積石為封列種松柏父母
及夫喪其服制同扵華夏兄弟則限以三月兵噐有甲
弩弓箭戟矟矛鋋樂有五絃琴筝篳篥横吹簫鼓之屬
賦稅則絹布及粟随其所有量貧富等差輸之其馬皆
小便登山國人有氣力習戰鬭沃沮東濊皆屬焉句䴡
一名貃有別種依小水為居因名曰小水貃出好弓所
謂貃弓是也(魏氏春秋曰遼東郡西安平縣北有小水南流入海句䴡別種因名之小水貃)王
莽初發高句䴡兵以伐匈奴不欲行疆廹遣之皆亡出
塞為寇盗遼西大尹田譚追擊之為所殺州郡縣歸咎
扵句䴡侯騶嚴尤奏言貃人犯法罪不起扵騶且宜安
慰今猥被之大罪恐其遂反莽不聽詔尤擊之尤誘期
句䴡侯騶至而斬之傳送其首詣長安莽大說布告天
下更名高句䴡王為下句䴡侯扵是貃人寇邊愈甚建
武八年高句䴡遣使朝貢光武復其王號二十三年冬
句䴡蠶支落大加戴升等萬餘口詣樂浪内屬二十五
年春句䴡寇右北平漁陽上谷太原而遼東太守祭彤
以恩信招之皆復款塞後句䴡王宫生而開目能視國
人惡之及長勇壯數犯邊境和帝元興元年春復入遼
東寇掠六縣太守耿䕫擊破之斬其渠帥安帝永初五
年宫遣使貢獻求屬元菟元初五年復與濊貃寇元菟
攻華䴡城(華䴡縣屬樂浪郡也)建光元年春幽州刺史馮煥元菟
太守姚光遼東太守蔡諷等將兵出塞擊之捕斬濊貃
渠帥獲兵馬財物宫乃遣嗣子遂成將二千餘人逆光
等遣使詐降光等信之遂成因據險阨以遮大軍而潜
遣三千人攻元莬遼東焚城郭殺傷二千餘人扵是發
廣陽漁陽右北平涿郡屬國三千餘騎同救之而貃人
已去夏復與遼東鮮卑八千餘人攻遼隊(縣名屬遼東郡也)殺
略吏民蔡諷等追擊扵新昌戰歿功曹耿耗兵曹掾龍
端兵馬掾公孫酺以身扞諷俱歿扵陣死者百餘人焉
宫遂率馬韓濊貃數千騎圍元菟夫餘王遣子尉仇台
將二萬餘人與州郡并力破之斬首五百餘級是歲宫
死子遂成立姚光上言欲因其喪發兵擊之議者皆以
為可許尚書陳忠曰宫前桀黠光不能討死而擊之非
義也宜遣弔問因責讓前罪赦不加誅取其後善安帝
從之眀年遂成還漢生口詣元菟降遂成死子伯固立
其後濊貃率服東垂少事順帝陽嘉元年置元菟郡屯
田六部質桓之間復犯遼東西安平殺帶方令(郡國志西安平)
(帶方縣並屬遼東郡)掠得樂浪太守妻子建寧二年元菟太守耿
臨討之斬首數百級伯固降服乞屬元菟云公孫度之
雄海東也伯固遣大加優台主簿先人等助度擊富山
賊破之伯固死有二子長子拔竒小子伊夷模拔竒不
肖國人共立伊夷模為王自伯固時數寇遼東又受亡
胡五百餘家獻帝建安中公孫康出軍擊之破其國焚
燒邑落拔竒怨為兄而不得立與消奴加各將下戶三
萬餘口詣康降還住沸流水降胡亦叛伊夷模伊夷模
更作新國扵丸都山下拔竒遂往遼東有子留句䴡國
古雛加駮位居是也其後復擊元菟元菟與遼東合擊
大破之伊夷模無子淫灌奴部生子名位宫伊夷模死
立以為王國人以其曾祖名宫生能開目視人長而凶
虐國見殘破今王生堕地亦能開目視人必亦如其酷
暴國中以為患句䴡謂相似為位以似其祖故名之為
位宫焉位宫有勇力便鞍馬善獵射魏眀帝景初二年
太尉司馬懿率衆討公孫淵位宫遣主簿大加將數千
人助軍齊王正始三年位宫寇西安平五年幽州刺史
母邱儉將萬人出元莬討之戰扵沸流位宫敗走儉追
至頳峴懸車束馬登丸都山屠其所都斬首虜萬餘級
六年儉復討之位宫輕將諸加奔沃沮山儉使元菟太
守追之絶沃沮千餘里到肅慎南界刻石紀功又刊丸
都山銘不耐城而還其後復通中國晉永嘉之亂鮮卑
慕容廆據昌黎大棘城晉授廆北平州刺史位宫元孫
乙弗利頻寇遼東廆不能制乙弗利死子釗立慕容廆
子皝伐之入自南陜戰扵木底大破釗軍追至丸都釗
單馬奔竄皝掘釗父墓掠其母妻珍寳男女五萬餘口
焚其室毁丸都城而去釗後為百濟所殺及晉孝武帝
太元十年句䴡攻遼東元菟郡後燕慕容垂遣其弟農
伐句䴡復二郡垂子寳以句䴡王安為平州牧封遼東
帶方二國王始置長史司馬參軍官後略有遼東郡安
帝義熙九年高䴡王璉遣長史高翼奉表獻赭白馬詔
以璉為使持節都督營州諸軍事征東將軍樂浪公句
䴡王宋武帝踐阼加璉鎮東大將軍餘如故三年加璉
散騎常侍增督平州諸軍事少帝景平二年璉遣長史
馬婁等來獻方物詔遣謁者朱邵伯王邵子等慰勞之
後魏太武初璉復遣使者詣東安府通表代都并請國
諱太祖嘉其誠款詔下帝系名諱扵其國使員外李敖
拜璉為都督遼海諸軍事征東將軍領東夷中即將遼
東郡公高句䴡王自後貢使相尋宋文帝元嘉十三年
魏太武滅燕燕主馮弘奔句䴡北豐城表求迎接文帝
遣將軍王白駒趙次興迎之并令句䴡資遣璉不欲弘
南乃遣其將孫漱高仇等襲弘殺之白駒等率所領七
千餘人生禽漱殺仇等二人璉以白駒等專殺遣使執
送之文帝以遠國不欲違其意下白駒等獄既而原之
是歲太武亦遣散騎常侍封撥詔璉生送弘璉既殺弘
太武怒將討之樂平王丕等議待後舉乃止眀年文帝
欲侵魏詔璉送馬璉獻八百匹扵宋孝武孝建二年璉
遣長史董騰奉表慰國哀再周并獻方物大眀二年又
獻肅慎楛矢石弩七年詔進璉為車騎大將軍開府儀
同三司餘官如故眀帝泰始初後廢帝元徽中使命不
絶魏文眀太后時以獻文六宫未備勑璉令薦其女璉
表稱女已出適求以弟女應旨太后遣近臣送幣至境
璉復上書妄稱女死太后惡其矯拒詔切責之將問罪
焉會獻文殂乃止孝文時璉貢獻踰前其報賜亦稍加
益時光州扵海中得璉遣詣齊使餘奴等送闕孝文詔
責曰蕭道成親弑其君竊號江左朕方欲興滅國扵舊
邦繼絶世扵劉氏而卿乃越境外嚮交通簒賊守藩之
節當如是邪太和十五年璉死年百餘歲孝文册贈車
騎大將軍太傅遼東郡公高句䴡王謚曰康又遣大鴻
臚拜璉孫雲使持節都督遼海諸軍事征東將軍領護
東夷校尉中郎將遼東郡公高句䴡王賜衣冠服物車
旗之飾又詔雲遣世子入朝雲上書辭以子疾遣其從
叔升于随使詣闕貢獻帝嚴責之自此歲致方物扵魏
然亦間使建鄴齊武帝永眀中高䴡使至服窮袴冠折
風中書即王融戲之曰服之不衷身之災也頭上定是
何物答曰此即古弁之遺像也廢帝隆昌中以雲為使
持節散騎常侍都督營平二州征東大將軍樂浪公高
䴡王魏雖知其兩屬然不欲顯聞之也梁武帝即位進
雲車騎大將軍天監七年詔為撫軍大將軍開府儀同
三司持節常侍都督王並如故十一年十五年累遣使
貢獻十七年雲死時魏孝眀帝神龜元年也靈太后册
贈雲車騎大將軍領護東夷校尉遼東郡公高䴡王又
拜其世子安為鎮東將軍領護東夷校尉遼東郡公高
䴡王梁普通元年武帝以安纂襲封爵持節都督營平
二州諸軍事寧東將軍是歲魏光州又扵海中執得梁
所授安爵命及衣冠劔珮并使人江法盛等送京師靈
太后亦不深責之也安在位九年&KR0816;子延立遣使修貢
扵梁梁武以延襲爵中大通四年六年大同元年七年
各獻方物延在位二十三年&KR0816;延之初立也魏室大亂
至永熙初始得通使孝武詔加延使持節散騎常侍車
騎大將軍領護東夷校尉遼東郡公高句䴡王東魏天
平中詔加延侍中車騎將軍餘如故延&KR0816;子成立訖扵
武定已来其貢使無歲不至大統十二年遣使至西魏
朝貢及齊受東魏禪之歲遣使朝貢扵齊齊文宣加成
使持節侍中驃騎大將軍領東夷校尉遼東郡公高䴡
王如故天保三年文宣至營州使博陵崔柳使扵高䴡
求魏末流人勑柳曰若不從者以便宜從事及至不見
許柳張目叱之奮拳擊成墜扵牀下成左右雀息不敢
動乃謝服柳以五千戶反命成死子湯立乾眀元年齊
廢帝以湯為使持節領東夷校尉遼東郡公高䴡王周
建德六年湯遣使至周武帝以湯為上開府儀同大將
軍遼東郡公遼東王隋文帝受禪湯遣使詣闕進授大
將軍改封高䴡王湯所遣使人云其國自東晉以後徙
居平壤城(即漢樂浪郡王險城)亦曰長安城随山屈曲南臨浿水
城内唯積倉儲器械寇至方入固守王別為宫扵其側
不恒居之其外復有國内城及漢城亦別都也國中呼
為三京復有遼東元莬等數十城皆置官司以相統攝
(其地後漢時方二千里至魏及南北朝時漸狹纔千餘里至隋時漸大東西六千里)又云其建官
與前世不同見官有九等其一曰吐捽(才没反)舊名大對
盧總知國事次曰太大兄次鬱折(之悅反)華言主簿次小
大夫人使者次皂衣頭大兄東夷相傳所謂皂衣先人
者也以前五官掌機密謀政事徵發兵馬選授官爵次
大使者次大兄次收位使者次上位使者次小兄次諸
兄次過節次不過節次先人又有古雛加掌賓客以大
夫使者為之又有國子博士太學博士舍人通事典書
客皆以小兄以上為之又其諸大城置傉(内屋反)薩比都
督諸城置處閭近支比刺史亦謂之道使其武官曰大
摸達比衛將軍以皂衣頭大兄以上為之次末客比中
郎將以大兄以上為之其次領千人以下各有差等國
中書籍有五經三史三國志晉陽秋玉篇字統字林之
屬及隋平陳後湯大懼陳兵積榖為守拒之策開皇十
七年文帝賜璽書責湯雖稱藩附誠節未純謂其驅迫
靺鞨禁固契丹殺害邊人志圖不軌湯得書惶恐將表
陳謝會病卒子元嗣立文帝使拜元為上開府儀同三
司襲爵遼東公賜服一襲元奉表謝恩并賀祥瑞因請
王爵帝優爵為王明年元率靺鞨萬餘騎寇遼西營州
總管韋世冲擊走之帝大怒命漢王諒為元帥總水陸
討之下詔黜其爵位時餽運不繼六軍乏食帥出臨渝
關復遇疾疫王師不振及次遼水元亦惶懼遣使謝罪
上表稱遼東糞土臣元云云上於是罷兵待之如初元
亦歲遣朝貢煬帝嗣位天下全盛高昌王突厥啟民可
汙並親詣闕貢獻於是徵元入朝元懼蕃禮頗闕大業
七年帝將討元罪車駕度遼水止營於遼東地分道出
師各頓兵於其城下高麗出戰多不利皆嬰城固守帝
令諸軍攻之又勑諸將高麗若降即宜撫納不得縱兵
城將陷賊輙言請降諸將奉旨不敢赴機先令馳奏比
報至賊守禦亦備復出拒戰於此者再三帝不悟由是
食盡師老轉輸不繼諸軍敗績還者千餘人而已是行
也唯於遼水西拔賊武厲邏置遼東郡及通定鎮而還
九年帝復親征勑諸軍以便宜從事諸將分道攻城賊
勢日蹙會楊元感作亂反書至帝大懼即日六軍並還
兵部侍郎斛斯政亡入高麗高麗具知事實盡銳來追
殿軍多敗十年又發天下兵會盗賊蜂起所在阻絶軍
多失期少至至遼水又屬飢饉六軍遞相掠奪復多疫
疾自黃龍以東骸骨相屬止泊之處軍人皆積屍以禦
風雨死者十八九高麗亦困弊於守禦遣使乞降因送
斛斯政以贖罪帝許之頓於懷遠鎮受其䧏款仍以俘
囚軍實歸于京師以高麗使親告太廟因拘留之仍徵
元入朝元竟不至帝更圖後舉會天下喪亂遂不復行
隋末元死其異母弟建武嗣立唐武德初再遣使入朝太
宗平突厥禽頡利威加海表建武懼遣使上封域圖詔
遣廣州司馬長孫師臨瘞隋戰士遺胔毁高麗所立京
觀建武恐中國加兵乃築長城千里東北首扶餘西南
屬之海久之遣其太子桓權入貢方物其後建武為其
東部大人盖蘇文所殺而立建武之弟子藏為王貞觀
十八年太宗命刑部尚書張亮為平壤道行軍大總管
自萊州泛海趣平壤又以特進李勣為遼東道行軍大
總管趣遼東討盖蘇文明年六飛親征渡遼拔數城而
還高宗總章初遣司空李勣伐高麗破平壤城時盖蘇
文已死禽其王高藏及盖蘇文之子男建等平其國下
城百七十戸六十九萬七千咸亨初其餘類有酋長劒
牟岑者率叛人立高藏外孫安舜為王詔左衛大將軍
高偘討平之自是餘衆不能自保散投新羅靺鞨等國
其土地盡入于靺鞨高氏君長遂絶
東沃沮(北沃沮附)
東沃沮後漢通焉其國在高句麗盖馬大山之東(盖馬縣名)
(屬元莬郡)東濱大海北與挹婁夫餘南與濊貃接其地形東
西狹南北長可折方千里無大君王世世邑落各有長
帥其言語與句麗大同時或小異漢初燕亡人衛滿王
朝鮮時沃沮皆屬焉孝武帝元封二年伐朝鮮殺滿孫
右渠分其地為四郡以沃沮城為元莬郡後為夷貃所
侵徙郡句麗西北所謂元莬故府是也沃沮還屬樂浪
漢以土地廣遠在單單大嶺之東分置東部都尉治不
耐城别主領東七縣時沃沮亦皆為縣東漢光武六年
省邊郡都尉東部都尉由此罷其後皆以其縣中渠帥
為縣侯不耐華麗沃沮諸縣皆為侯國夷狄更相侵伐
唯不耐濊侯後漢末猶置功曹主簿諸曹皆以濊民作
之沃沮諸邑落渠帥皆自稱三老則故縣國之制也國
小逼於大國之間遂臣屬句麗句麗復置其國中大人
為使者使相主領又使大加統之責其租税貃布魚鹽
海中食物千里擔負致之又送其美女以為婢妾遇之
如奴僕其土地肥美背山向海宜五榖善田種人性質
直彊勇便持矛步戰食飲居處衣服禮節有似句麗其
葬作大木槨長十餘丈開一頭作戸新死者皆假埋之
才使覆形皮肉盡乃取骨置槨中舉家皆共一槨刻木
如生形隨死者為數又有瓦䥶置米其中編縣之於槨
戸邊母邱儉討高麗王位宫位宫奔沃沮儉遂進師擊
之沃沮邑落皆為所破斬獲首虜三千餘級位宫奔北
沃沮北沃沮一名置溝婁去南沃沮八百餘里其南北
沃沮皆與挹婁接挹婁喜乘船寇鈔北沃沮畏之夏月
恒在山巖深穴中為守備冬月冰凍船道不通乃下居
村落元莬太守王頎追討位宫盡其東界問其耆老海
東復有人否耆老言國人常乘船捕魚遭風見吹數十
日東得一島上有人言語不相曉其俗常以七月取童
女沈海又言有一國亦在海中純女無男人或傳其國
有神井女子窺之輙孕又說得一布衣從海中浮出其
身如中國人衣其兩袖長三丈又得一破船隨波在海
岸邊有一人項中復有面生得之與語不相通不食而
死其城皆在沃沮東大海中
挹婁
挹婁魏時通焉即古肅慎之國也在夫餘東北千餘里
東濱大海南與北沃沮接不知其北所極土地多山險
其人形似夫餘而言語不與句麗夫餘同有五榖麻布
出赤玉好貂無君長其邑落各有大人無文墨以言語
為約處於山林之間土氣極寒常為穴居以深為貴大
家至接九梯好飬豕食其肉衣其皮冬以豕膏塗身厚
數分以禦風寒無井竈作瓦鬲受四五升以食坐則箕
踞以足挾肉而啖之得凍肉坐其上令暖土無鹽鐡燒
木作灰灌取汁而食之俗皆編髮裸袒以布作襜徑尺
餘蔽其前後其人不潔作溷於中圜之而居將嫁娶男
以毛羽插女頭女和則持歸然後致禮聘之婦貞而女
滛貴壯而賤老死者其日即葬之於野交木作槨殺豬
積其上以為死者之糧性凶悍以無憂哀相尚父母死
男女不哭泣哭者謂之不壯相盗竊無多少皆殺之雖
野處而不相犯有石弩皮骨之甲其國東北有山出石
其利入鐡將取之必先祈神人衆雖少而多勇力處山
險又善射發必中人目弓長四尺力如弩矢用楛長一
尺八寸青石為鏃鏃皆施毒中人即死隣國畏其弓矢
卒不能服也便乘船好寇盗隣國患之東夷飲食類皆
用爼豆唯挹婁獨無法俗最無綱紀者也周武王時獻
其楛矢及周公輔成王復遣使入貢自漢已來臣屬夫
餘夫餘責其租税太重魏文帝黃初中叛之陳留王景
元末來貢楛矢石弩弓甲貂皮之屬詔賜其王傉雞錦
罽綿帛晉武帝元康初復來貢獻元帝中興又詣江左
貢其石弩至成帝時通貢於石虎四年方逹於鄴虎問
其使人由何而至答曰每候牛馬向西南卧者三年矣
是知有大國所在故來焉
勿吉(一曰靺鞨)
勿吉後魏通焉在高句麗北一曰靺鞨邑落各自有長
不相總一其人勁悍於東夷最彊言語獨異常輕豆莫
婁等諸國諸國亦患之去洛陽五千里自和龍北二百
餘里有善玉山山北行十三日至祁黎山又北行七日
至洛瓌水水廣里餘又北行十五日至太岳魯水又東
北行十八日到其國國有大水闊三里餘名速末水其
部類凡有七種其一號栗末部與高麗接勝兵數千多
驍武每寇高麗其二汨咄部在栗末北勝兵七千其三
安車骨部在汨咄東北其四拂湟部在汨咄東其五號
室部在拂湟東其六黑水部在安車西北其七白山部
在栗末東南勝兵並不過三千而黑水部尤為勁健自
拂湟以東矢皆石鏃即古肅慎地也東夷中為彊國所
居多依山水渠帥曰大莫拂暪咄國南有從太山者華
言太皇俗甚敬畏之人不得山上溲汙行經山者以物
盛去上有熊羆貃狼皆不害人亦不敢殺地卑濕築土
如堤鑿穴以居開口向上以梯出入其國無牛有車馬
則步推相與偶耕土多粟麥穄菜則有葵水氣鹹生鹽
於木皮之上亦有鹽池其畜多猪無羊嚼米為酒飲之
亦醉㛰嫁婦人服布裙男子衣䐗犬皮裘頭插虎豹尾
俗以溺洗手面於諸夷最為不潔初㛰之夕男就女家
既成禮而後歸其妻外淫人有告其夫夫輙殺妻殺之
而悔必殺告者由是姦淫事終不發人皆善射以射獵
為業角弓長三尺箭長尺二寸常以七八月造毒藥傅
矢以射禽獸中者立死煮毒藥藥氣亦能殺人其父母
春夏死立埋之冢上作屋令不雨濕若秋冬死以其尸
捕貂貂食其肉多得之後魏孝文延興中其王遣乙力
支朝獻太和初又貢馬五百匹乙力支稱初發其國乘
船泝難河西上至大沵河(沵音麗)沈船於水南出陸行度
洛孤水從契丹西界逹和龍自云其國先破高麗十落
密共百濟謀從水道并力取高麗遣乙力支奉使大國
謀其可否詔勑三國同是藩附宜其和順勿相侵擾乙
力支乃還從其來道取得本船汎逹其國九年復遣使
侯尼支來朝明年復入貢其旁有大莫盧國覆鍾國莫
多回國庫婁國素和國具弗伏國匹黎爾國拔大何國
郁羽陵國庫直真國魯婁國羽真侯國前後各遣使朝
獻太和十三年勿吉復遣使貢楛矢方物於京師十七
年又遣使人婆非等五百餘人朝貢景明四年復遣使
侯力歸朝貢自此迄于正光貢使相尋爾後中國紛擾
頗或不至東魏及齊間有朝焉隋開皇初靺鞨國有使
來獻謂即勿吉也(勿吉靺鞨其音相近)文帝詔其使曰朕聞彼土
人勇今來實副朕懷朕視爾等如子爾宜敬朕如父對
曰臣等僻處一方聞内國有聖人故來朝拜既親奉聖
顔願長為奴僕其國西北與契丹接每相劫掠後因其
使來文帝誡之使勿相攻擊使者謝罪文帝因厚勞之
令宴飲於前使者與其徒皆起舞曲折多戰鬭之容上
顧謂侍臣曰天地間乃有此物常作用兵意然其國與
隋懸隔唯栗末白山為近煬帝初與高麗戰頻敗其衆
渠帥突地稽率其部來降拜右光禄大夫居之柳城與
邊人來往悦中國風俗請被冠帶帝嘉之賜以錦綺而
襃寵之及遼東之役突地稽率其徒以從每有戰功賞
賜甚厚十三年從幸江都尋放還柳城李密遣兵邀之
僅而得免至高陽沒於王須拔未幾遁歸于羅藝唐初
靺鞨頻遣使貢獻詳攷傳記挹婁勿吉靺鞨皆肅慎氏
之後裔云
扶桑(女國附)
扶桑南齊時聞焉廢帝永元初其國有沙門慧深來至
荆州說云扶桑在大漢國東二萬餘里地在中國之東
其土多扶桑木故以為名扶桑葉似桐初生如笋國人
食之實如棃而赤績其皮為布以為衣亦以為錦作版
屋無城郭有文字以扶桑皮為紙無兵甲不攻戰其國
法有南北獄若有犯輕罪者入南獄罪重者入北獄有
赦則放南獄不赦北獄在北獄者男女相配生男八歲
為奴生女九歲為婢犯罪之身至死不出貴人有罪國
人大會坐罪人於地對之宴飲分訣若死别焉以灰繞
之其一重則一身屏退二重則及子孫三重者則及七
世名國王為乙祁貴人第一者為對盧第二者為小對
盧第三者為納咄沙國王出行有鼓角導從其衣色隨
年更改甲乙年青丙丁年赤戊巳年黃庚辛年白壬癸
年黑有牛角甚長以角載物至勝二十斛有馬車牛車
鹿車國人養鹿如中國畜牛以乳為酪有赤棃經年不
壊多蒲桃其地無鐡有銅不貴金銀市無租估其㛰娶
法則壻往女家門外作屋晨夕灑埽經年而女不悦即
驅之相悦乃成㛰㛰禮大抵與中國同親喪七日不食
祖父母喪五日不食兄弟伯叔姑姊妺三日不食設坐
為神像朝夕拜奠不制衰絰嗣王立三年不親國事其
俗舊無佛法宋孝武大眀二年罽賓國嘗有比邱五人
游行其國流通佛法經像教令出家風俗遂改慧深又
云扶桑東千餘里有女國容貌端正色甚潔白身體有
毛髮長委地至二三月競入水則妊娠六七月産子女
人胷前無乳頂後生毛根白毛中有汁以乳子百日能
行三四年則成人矣見人驚避偏畏丈夫食鹹草如禽
獸鹹草葉如邪蒿而氣香味鹹梁天監六年有晉安人
度海為風所飄至一島登岸有人居止則如中國而言
語不可曉男則人身狗頭其聲如吠其食有小豆其衣
如布築土為牆其形圓其戶如竇云
文身(大漢附)
文身梁時通焉在倭國東北七千餘里人體有文如獸
其額上有三文文大直者貴文小曲者賤土俗歡樂物
豐而賤行客不齎粮有屋宇無城郭國王所居飾以金
銀珍麗繞屋為塹廣一丈實以水銀雨則流于水銀之
上市用珍寳又有大漢國在文身東五千餘里無兵戈
不攻戰風俗並與文身同而言語異
流求
流求隋時通焉其國居海島當建安郡東水行五日而
至土多山洞其王姓歡斯氏名渴刺兜不知其由來有
國數焉彼土人呼之為可老羊妻曰多拔茶所居曰波
羅檀洞塹柵三重環以流水樹棘為藩王所居舍其大
一十六間雕刻禽獸多鬭鏤樹似橘而葉密條纖如髮
之下垂國有四五帥統諸洞洞有小王往往有村村有
鳥了帥並以善戰者為之自相樹立主一村之事男女
皆以白紵繩纏髮從項後盤繞至額其男子用鳥羽為
冠裝以珠貝飾以赤毛形裝不同婦人以羅紋白布為
帽其形方正織鬭鏤皮并雜毛以為衣製裁不一綴毛
垂羅為飾雜色相閒下垂小貝其聲如珮綴璫施釧懸
珠於頸織藤為笠飾以毛羽有刀矟弓箭劒鈹之屬其
處少鐡刀皆薄小多以骨角輔助之編紵為甲或用熊
豹皮王乘木獸令左右舁之而導從不過十數人小王
乘机鏤為獸形國人好相攻擊人皆驍健善走難死耐
瘡諸洞各為部隊不相救助兩軍相當勇者三五人出
前跳譟交言相罵因相擊射如其不勝一軍皆走遣人
致謝即共和觧收取鬭死者聚而食之仍以髑髏將向
王所王則賜之以冠便為隊帥無賦斂有事則均税用
刑亦無常凖皆臨事科決犯罪皆斷於鳥了帥不伏則
上請於王王令臣下共議定之獄無枷鎖唯用繩縛決
死刑以鐡錐大如筯長尺餘鑽頂殺之輕罪用杖俗無
文字望月虧盈以紀時節草木榮枯以為年歲人深目
長鼻類於胡亦有小慧無君臣上下之節拜伏之禮父
子同牀而寢男子拔去髭須身上有毛處皆除去婦人
以墨黥手為蟲蛇之文嫁娶以酒肴珠貝為聘或男女
相悦便相配偶婦人産乳必食子衣産後以火自炙令
汗出五日便平復以木槽中暴海水為鹽木汁為酢米
麵為酒其味甚薄食皆用手遇有異味先進尊者凡有
宴會執酒者必待呼名而後飲上王酒者亦呼王名後
銜杯共飲頗同突厥歌呼蹋蹄一人唱衆人和音頗哀
怨扶女子上膊摇手而舞其死者氣將絶轝至庭前親
賓哭泣相弔浴其屍以布帛縛纏之裹以葦席櫬土而
殯上不起墳子為父者數月不食肉其南境風俗少異
人有死者邑里共食之有熊豺狼尤多䐗雞無羊牛驢
馬厥田良沃先以火燒而引水灌之持一鍤以石為刃
長尺餘闊數寸而墾之宜稻粱禾黍麻豆赤豆胡黑豆
等木有楓栝樟松楩楠枌梓竹藤果藥同於江表風土
氣候與嶺南相類俗事山海之神祭以肴酒戰鬭殺人
便將所殺人祭其神或依茂樹起小屋或懸髑髏於樹
上以箭射之或累石繫幡以為神主王之所居壁下多
聚髑髏以為佳人間門戸上必安獸頭骨角隋大業元
年海師何蠻等每春秋二時天清風静東望依俙似有
煙霧之氣亦不知幾千里煬帝令羽騎尉朱寬入海求
訪異俗得何蠻言遂與蠻俱往同到流求國言不通掠
一人而反明年復令寬慰撫之不從寬取其布甲而歸
時倭國使來朝見之曰此夷邪久國人所用也帝遣虎
賁郎將陳稜朝請大夫張鎮州率兵自義安(今潮陽郡)浮海
擊之至高華嶼又東行二日至&KR1314;鼊嶼又一日便至流
求初稜將南方諸國人從軍有崑崙人頗解其語遣喻
降之流求不聽拒逆官軍稜擊走之進至其都頻戰皆
敗毁其宫室虜其男女數千人而還自是遂絶
閩粤
閩粤王無諸及粤東海王摇其先皆粤王句踐之後也
姓騶氏秦并天下廢為君長以其地為閩中郡及諸侯
畔秦無諸摇率粤歸番陽令吳芮所謂番君者也(吳芮號也)
(番音蒲何反)從諸侯滅秦當是時項王主命不王也(主號命諸侯不)
(王無諸摇等也)以故不佐楚漢擊項籍無諸摇帥粤人助漢漢五
年復立無諸為閩粤王王閩中故地都冶(地名即侯官縣是也冶音)
(弋者反)孝惠三年舉高帝時粤功曰閩君摇功多其民便
附廼立摇為東海王都東甌世號曰東甌王后數世孝
景三年吳王濞反欲從閩粤(招粤令從也)閩粤未肯行獨東
甌從及吳破東甌受漢購殺吳王丹徒以故得不誅吳
王子駒亡走閩粤怨東甌殺其父常勸閩粤擊東甌建
元三年閩粤發兵圍東甌東甌使人告急天子天子問
太尉田蚡蚡對曰粤人相攻擊固其常不足以煩中國
往救也中大夫嚴助詰蚡言當救天子遣助發會稽郡
兵浮海救之漢兵未至閩粤引兵去東粤請舉國徙中
國乃悉與衆處江淮之間六年閩粤擊南粤南粤守天
子約不敢擅發兵而以聞上遣大行王恢出豫章大司
農韓安國出會稽皆為將軍兵未隃領閩粤王郢發兵
距險其弟餘善與宗族謀曰王以擅發兵不請故天子
兵來誅漢兵衆彊即幸勝之後來益多滅國乃止今殺
王以謝天子天子罷兵固國完不聽乃力戰不勝即亡
入海皆曰善即縱殺王(鏦初江反)使使奉其頭致大行大行
曰所為來者誅王王頭至不戰而殞利莫大焉廼以便
宜案兵告大司農軍而使使奉王頭馳報天子詔罷兩
將軍兵曰郢等首惡獨無諸孫繇君丑不與謀(繇邑號也繇音)
(摇與讀曰豫)乃使中郎將立丑為粤繇王奉閩粤祭祀餘善
以殺郢威行國中民多屬竊自立為王繇王不能制上
聞之為餘善不足復興師曰餘善首誅郢師得不勞因
立餘善為東粤王與王繇並處至元鼎五年南粤反餘
善上書請以卒八千從樓船擊吕嘉等兵至揭陽以海
風波為解不行持兩端隂使南粤及漢破番禺樓船將
軍僕上書願請兵擊東粤上以士卒勞倦不許罷兵令
諸校留屯豫章梅領待命眀年秋餘善聞樓船請誅之
漢兵留境且往廼遂發兵距漢道號將軍騶力等為吞
漢將軍入白砂武林梅領殺漢三校尉是時漢使大司
農張成故山州侯齒將屯(齒城陽王恭子也舊封山州侯)不敢擊郤就
便處皆坐畏愞誅餘善刻武帝璽自立詐其民為妄言
上遣横海將軍韓說出句章(說讀曰悦句章會稽之縣)浮海從東方
往樓船將軍僕出武林(楊僕也)中尉王温舒出梅領粤侯
為戈船下瀨將軍出如邪白沙元封元年冬咸入東粤
東粤素發兵距險使徇北將軍守武林敗樓船將軍數
校尉殺長史樓船軍卒錢唐榬終古斬徇北將軍(錢唐會稽)
(縣也榬姓終古名也榬音袁)為語兒侯(越中地也今吳南亭是語字或作篽或作籞其音皆同)
自兵未往故粤衍侯吳陽前在漢漢使歸諭餘善不聽
及横海將軍至陽以其邑七百人反攻粤軍於漢陽及
故粤建成侯敖與繇王居股謀俱殺餘善以其衆降横
海將軍封居股為東成侯萬戸封敖為開陵侯封陽為
卯石侯横海將軍說為按道侯横海校尉福為繚嫈侯
(繚音遼嫈音於耕反)福者城陽王子故為海常侯坐法失爵從軍
亡功以宗室故侯及東粤將多軍(多軍名)漢兵至棄軍降
封為無錫侯故甌駱將左黃同斬西于王為下鄜侯(鄜音)
(郛)於是天子曰東粤陿多阻閩粤悍數反覆詔軍吏皆
將其民徙江淮之間東粤地遂虚
通志卷一百九十四
