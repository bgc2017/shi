通志卷七十二
宋右廸功郎鄭樵漁仲撰
圖譜略第一
索象原學明用記有記無
索象
河出圖天地有自然之象洛出書天地有自然之理天
地出此二物以示聖人使百代憲章必本於此而不可
偏廢者也圖經也書緯也一經一緯相錯而成文圖植
物也書動物也一動一植相湏而成變化見書不見圖
聞其聲不見其形見圖不見書見其人不聞其語圖至
約也書至博也即圖而求易即書而求難古之學者為
學有要置圖扵左置書扵右索象扵圖索理扵書故人
亦易為學學亦易為功舉而措之如執左契後之學者
離圖即書尚辭務說故人亦難為學學亦難為功雖平
日胷中有千章萬卷及寘之行事之間則茫茫然不知
所向秦人雖棄儒學亦未嘗棄圖書誠以為國之具不
可一日無也蕭何知取天下易守天下難當衆人爭取
之時何則入咸陽先取秦圖書以為守計一旦干戈既
定文物悉張故蕭何定律令而刑罰清韓信申軍法而
號令明張蒼定章程而典故有倫叔孫通制禮儀而名
分有别且高祖以馬上得之一時間武夫役徒知詩書
為何物而此數公又非老師宿儒博通古今者若非圖
書有在指掌可明見則一代之典未易舉也然是時挟
書之律未除屋壁之藏不啓所謂書者有幾無非按圖
之效也後世書籍既多儒生接武及乎議一典禮有如
聚訟玩歲愒日紛紛紜紜縦有所獲披一斛而得一粒
所得不償勞矣何為其然哉歆向之罪上通扵天漢初
典籍無紀劉氏創意總括羣書分為七略只收書不收
圖藝文之目逓相因習故天禄蘭臺三館四庫内外之
藏但聞有書而已蕭何之圖自此委地後之人將慕劉
班之不暇故圖消而書日盛惟任宏校兵書一類分為
四種有書五十三家有圖四十三卷載在七略獨異於
他宋齊之間羣書失次王儉於是作七志以為之紀六
志收書一志專收圖譜謂之圖譜志不意末學而有此
作也且有專門之書則有專門之學有專門之學則其
學必𫝊而書亦不失任宏之略劉歆不能廣之王儉之
志阮孝緒不能續之孝緒作七錄散圖而歸部錄雜譜
而歸記注蓋積書猶調兵也聚則易固散則易亡積書
猶賦粟也聚則易贏散則易乏按任宏之圖與書幾相
等王儉之志自當七之一孝緒之錄雖不專收猶有總
記内篇有圖七百七十卷外篇有圖百卷未知譜之如
何耳隋家藏書富於古今然圖譜無所繫自此以来蕩
然無紀至今虞夏商周秦漢上代之書具在而圖無𫝊
焉圖既無𫝊書復日多兹學者之難成也天下之事不
務行而務說不用圖譜可也若欲成天下之事業未有
無圖譜而可行於世者作圖譜略
原學
何為三代之前學術如彼三代之後學術如此漢微有
遺風魏晉以降日以陵夷非後人之用心不及前人之
用心實後人之學術不及前人之學術也後人學術難
及大槩有二一者義理之學二者辭章之學義理之學
尚攻擊辭章之學務雕搜耽義理者則以辭章之士為
不達淵源玩辭章者則以義理之士為無文彩要之辭
章雖富如朝霞晚照徒焜耀人耳目義理雖深如空谷
尋聲靡所底止二者殊塗而同歸是皆從事於語言之
末而非為實學也所以學術不及三代又不及漢者抑
有由也以圖譜之學不𫝊則實學盡化為虛文矣其間
有屹然特立風雨不移者一代得一二人實一代典章
文物法度紀綱之盟主也然物希則價難平人希則人
罕識世無圖譜人亦不識圖譜之學張華晉人也漢之
宫室千門萬戶其應如響時人服其博物張華固博物
矣此非博物之效也見漢宫室圖焉武平一唐人也問
以魯三桓鄭七穆春秋族系無有遺者時人服其明春
秋平一固熟扵春秋矣此非明春秋之效也見春秋世
族譜焉使華不見圖雖讀盡漢人之書亦莫知前代宫
室之出處使平一不見譜雖誦春秋如建瓴水亦莫知
古人氏族之始終當時作者後世史臣皆不知其學之
所自况他人乎臣舊亦不之知及見楊佺期洛京圖方
省張華之由見杜預公子譜方覺平一之故由是益知
圖譜之學學術之大者且蕭何刀筆吏也知炎漢一代
憲章之所自歆向大儒也父子紛争扵言句之末以計
較毫釐得失而失其學術之大體何秦人之典蕭何能
收扵草昧之初蕭何之典歆向不能紀於承平之後是
所見有異也逐鹿之人意在扵鹿而不知有山求魚之
人意在於魚而不知有水劉氏之學意在章句故知有
書而不知有圖嗚呼圖譜之學絶紐是誰之過與
明用
善為學者如持軍治獄若無部伍之法何以得書之紀
若無覈實之法何以得書之情今總天下之書古今之
學術而條其所以為圖譜之用者十有六一曰天文二
曰地理三曰宫室四曰器用五曰車旗六曰衣裳七曰
壇兆八曰都邑九曰城築十曰田里十一曰會計十二
曰法制十三曰班爵十四曰古今十五曰名物十六曰
書凡此十六類有書無圖不可用也人生覆載之間而
不知天文地理此學者之大患也在天成象在地成形
星辰之次舍日月之往来非圖無以見天之象山川之
紀夷夏之分非圖無以見地之形天官有書書不可以
仰觀地理有志志不可以俯察故曰天文地理無圖有
書不可用也稽之人事有宫室之制有宗廟之制有明
堂辟廱之制有居廬琧室之制有臺省府寺之制有庭
霤戶牗之制凡宫室之屬非圖無以作室有尊彛爵斝
之制有簠簋爼豆之制有弓矢鈇鉞之制有圭璋壁琮
之制有璽節之制有金鼓之制有棺槨之制有重主之
制有明器祭噐之制有鈎盾之制凡器用之屬非圖無
以制噐為車旂者則有車輿之制有驂服之制有旟旐
之制有儀衛鹵簿之制非圖何以明章程為衣服者則
有弁冕之制有衣裳之制有屨舄之制有笄總之制有
襚含之制有杖絰之制非圖何以明制度為壇域者則
有壇墠之制有邱澤之制有社稷之制有兆域之制大
小高深之形非圖不能辨為都邑者則有京輔之制有
郡國之制有閭井之制有市朝之制有蕃服之制内外
重輕之勢非圖不能紀為城築者則有郛郭之制有苑
囿之制有臺門魏闕之制有營壘斥候之制非圖無以
眀關要為田里者則有夫家之制有溝洫之制有原隰
之制非圖無以别經界為會計者則有貨泉之制有貢
賦之制有戶口之制非圖無以知本末法有制非圖無
以定其制爵有班非圖無以正其班有五刑有五服五
刑之屬有適輕適重五服之别有大宗小宗權量所以
同四海規矩所以正百工五聲八音十二律有節三歌
六舞有序昭夏肆夏宫陳軒陳皆法制之目也非圖不
能舉内而公卿大夫外而州牧侯伯貴而妃嬪賤而妾
媵官有品命有數禄秩有多寡考課有殿最繅籍有數
玉帛有等上下異儀尊卑異事皆班爵之序也非圖不
能舉要通古今者不可以不識三統五運而三統之數
五運之紀非圖無以通要别名物者不可以不識蟲魚
草木而蟲魚之形草木之状非圖無以别要明書者不
可以不識文字音韻而音韻之清濁文字之子母非圖
無以明凡此十六種可以類舉為學者而不知此則章
句無所用為治者而不知此則綱紀文物無所施
記有
楊佺期唐洛陽京城圖唐長安京城圖呂大防唐
長安京城圖唐太極宫圖唐大明宫圖唐興慶
宫圖三宫合為一圖洛陽宫闕圖宋朝宫闕圖
汴京圖唐九嵕山昭陵建陵合為一圖梁元帝
二十八國職貢圖閻立本西域諸國風物圖大遼
對境圖大金接境圖契丹地里圖西夏賀蘭山
圖山海經圖勃海圖三輔黃圖天文横圖
隔子横圖天文圓圖隔子圓圖紫微天心圖
璇璣圖日食圖月暈圖分野圖七曜災祥圖
七曜歷文圖刻漏圖九江刻漏圖氣象圖
雲氣圖日出長短圖海潮時刻四應圖華夷圖
守令圖百川源委圖澚閘圖交廣圖諸路
至京驛程圖江行備用圖禹穴圖經春秋世系
圖春秋機要圖春秋盟會圖春秋列國圖春
秋十二國年歷杜預釋例地名譜杜預小公子譜
春秋明例總括圖荆定易圖先天圖漢上易
圖八卦小成圖乾生歸一圖龍圖伏羲俯仰
畫卦圖陳希夷易圖劉牧鈎隐圖稽覽圖尚
書治要圖鄭康成詩圖小戎圖王制井田圖
方田圖鄊遂圖封建圖律呂圖聶崇義三禮
圖博古圖考古圖釋奠祭器圖考正禮器圖
鄊飲禮圖五服年月圖大宗小宗圖宫架圖
舞鑑圖琴式尚象圖景祐大樂圖三樂圖
衙鼓格投壺格摴蒱格象戲格聲韻圖指
歸圖僧守温三十六字母圖定韻清濁鈐内外
轉歸字圖徐浩書譜筆陣圖國相成名圖歷
代君臣圖古今類聚年號圖帝王年代圖五運
歷年紀劉恕十國年表閩中王氏啓運圖唐孟
冬祫饗于太廟禮科帝系圖唐貞元孟冬祫祭圖
唐朝功臣配享圖唐貞元孟夏禘饗圖司馬溫
公歷年圖宋氏紹宗圖仙源積慶圖衣冠盛事
圖太廟圖治平八廟圖熙寧廟圖大宋配享
功臣圖文武合班圖朔日視朝儀注圖正冬大
慶殿朝會立班圖大慶殿再坐上夀立班圖垂拱
殿五日一次起居門外敘班圖文德殿常朝朝堂敘
班圖文德殿常朝立班圖東上閤門拜表立班圖
賀祥瑞勝捷紫宸殿外叙班圖同天節紫宸殿上
夀圖集英殿大宴坐次圖大禮尚書省受誓戒圖
大禮大慶殿奏請致齋立班圖正冬御殿朝賀上
夀垂拱殿樞密使以下稱賀圖紫宸殿上夀賜宴圖
紫宸殿常朝起居圖垂拱殿常朝起居圖集英
殿大宴門外立班圖集英殿大宴樞密使以下起居
圖唐宰相表唐官品圖武侯八陣圖攻守器
械圖五陣圖文教圖閻立本歷代帝王圖歷
代聖賢圖銅人俞穴鍼炙圖仙人水鑑圖明堂
偃側人圖難經圖素問氣圖金丹圖煙蘿圖
含象鑑圖黃庭五藏圖黃庭五藏道引圖六
氣道引圖道源宗師圖仙班朝會圖告元圖
内外二景圖上清天關三圖經上清混合變化圖
三五含景圖五常雜修行圖河圖寳錄結璘
奔日月圖九宮紫房圖長生寳鑑圖八道祕言
圖五嶽真形神仙圖古今五嶽真形圖嶽瀆名
山圖大洞九天圖山水穴實圖萬靈朝真圖
三皇真形圖列宿朝真圖攝生月令圖伏承圖
(藝文略作永此作承當考)狐剛子粉圖三才定位圖二十四鼎
鑪圖黃帝鼎圖西傳宗𣲖圖聲鐘圖趙少保
辨才法師繫念圖六想圖重元圖綱格圖北
齊六學士勘書圖慶歷彩選圖秦府十八學士圖
明皇擊桐圖(桐字當考)明皇試馬圖王維春社圖王
維輞川圖蓮社圖顧凱之列女圖月令圖郭
子儀宴魚朝恩圖選日立成圖三元遁甲圖九
宫八門圖山形總載圖寳星圖鬼谷子觀氣色
出相圖勅律指掌圖姓氏譜錢譜
記無
地理
地域方丈圖地域方尺圖僧道安江圖賈耽地
圖裴矩西域圖華夷列國入貢圖馬寔諸道行
程血脉圖開元分野圖冀州圖十七路轉運圖
河北四十四郡圖十七路圖蜀程圖沈括使
北圖洞庭譜嶽瀆福地圖蔣炳西山圖
會要
南卓唐朝綱領圖王彦威占額圖孫結大唐國照
圖大唐國要圖曹臻圖照夏侯頗鹽鐡轉運圖
紀運
王氏五運圖廣五運圖年歷圖帝王正閏五運
圖路惟衡帝王歷數圖薛璫唐聖運圖劉恕年
略譜魏森古今通系圖侯利建視古圖劉軻唐
年歷龔穎運歷圖徐鍇歷年年譜古今年表
帝王接受圖盧元福共和以来甲乙紀帝王真偽
圖徐整三五歷紀國朝年表
百官
唐宰輔譜柳芳大唐宰相表萬當世文武百官圖
(缺)牧圖
易
唐一行大衍元圖范諤昌易源流圖
詩
成伯璵毛詩圖草木蟲魚圖
禮
賀循喪服圖子游喪服圖蔡謨喪服圖張薦五
服圖仲陵子五服圖夏侯伏明三禮圖張鎰三
禮圖梁正三禮圖紀僧真玉璽譜袁郊二儀實
錄衣服名義圖鹵簿圖南郊圖唐志凶儀圖
梁隐列國祖廟式
樂
十二律譜唐郊祀樂章譜吕渭廣陵正息譜王
大力琴聲律譜李良輔廣陵正息譜陳康士琹譜
離騷譜李約東杓引譜琴式譜阮咸譜琴
指圖觱栗格沈括樂律圖
春秋
嚴彭祖春秋圖張傑春秋圖顧啓期大夫圖春
秋車服圖春秋宗族名氏圖演左傳氏族圖春
秋名號歸一圖春秋圖鑑春秋手鑑圖
孝經
應瑞圖
論語
井田義圖論語世譜
經學
授經圖韋表微九經歸授譜
小學
郭璞爾雅圖辨字圖
刑法
路仁恕五刑旁通圖
天文
張衡靈憲圖高文弘天文横圖孝經内記星圖
周易八野星圖太白會運逆兆通代記圖大象列
星圖長慶筭五星所在宿度圖南陽化元元黃十
二次分野圖
時令
王涯月令圖
筭數
劉徽九章重差圖
隂陽
三隂圖二宅圖五行家國通用圖太一遊圖
五符圖八曜圖五虎圖古墓圖氣神随日用
局圖揲蓍圖皮日休支干定命圖遁甲天目圖
占氣色要訣圖
道家
二十八宿真形圖正一真人二十四治圖正一氣
化圖五帝修行圖四氣攝生圖參同契大丹圖
太易隂陽手鑑圖鉛永五行圖八封真形圖
掌訣圖八仙圖元化圖五禽道引圖大象握
機圖皇人三一圖存五星圖火鑑周天圖
釋氏
法界僧圖道綽行圖古今譯圖
符瑞
玉芝瑞草圖靈芝圖侯亶祥瑞圖孫之柔瑞應
圖顧野王符瑞圖張掖郡元石圖上黨十九瑞
圖貫怪圖
兵家
解忠鯁龍武元兵圖神機靈祕圖五行陣圖
藝術
欹器圖射鑑九圖禮圖等雜畫董萼畫盤車圖
曹元廓畫後周北齊梁陳隋武德貞觀永徽等朝臣
圖韓幹畫龍朔功臣圖王象畫鹵簿圖寳師綸
畫内庫瑞錦對雉闘羊翔鳳游麟圖八駿圖辨馬
圖
食貨
于公甫古今泉貨圖
醫藥
孔穴蝦蟆圖黃帝明堂五藏圖秦承祖明堂圖
明堂人形圖指難圖王惟一鍼炙圖五藏攝養
明鑑圖崔知悌産圖安濟圖侍膳圖原平仲
靈秀本草圖藥圖
世系
帝系之譜皇帝之譜戚里之譜百官族姓之譜
諸家譜
通志卷七十二
