通志卷四十九
宋右廸功郎鄭樵漁仲撰
樂略第一
樂府總序
古之逹禮三一曰燕二曰享三曰祀所謂吉凶軍賓嘉
皆主此三者以成禮古之逹樂三一曰風二曰雅三曰
頌所謂金石絲竹匏土革木皆主此三者以成樂禮樂
相須以為用禮非樂不行樂非禮不舉自后䕫以來樂
以詩為本詩以聲為用八音六律為之羽翼耳仲尼編
詩為燕享祀之時用以歌而非用以說義也古之詩今
之辭曲也若不能歌之但能誦其文而說其義可乎不
幸腐儒之說起齊魯韓毛四家各為序訓而以說相高
漢朝又立之學官以義理相授遂使聲歌之音湮沒無
聞然當漢之初去三代未遠雖經主學者不識詩而太
樂氏以聲歌肄業往往仲尼三百篇瞽史之徒例能歌
也柰義理之說既勝則聲歌之學日微東漢之末禮樂
蕭條雖東觀石渠議論紛紜無補於事曹孟德平劉表
得漢雅樂郎杜䕫䕫老矣久不肄習所得於三百篇者
惟鹿鳴騶虞伐檀文王四篇而已餘聲不𫝊太和末又
失其三左延年所得惟鹿鳴一篇每正旦大會太尉奉
璧羣臣行禮東廂雅樂常作者是也古者歌鹿鳴必歌
四牡皇皇者華三詩同節故曰工歌鹿鳴之三而用南
陔白華華黍三笙以贊之然後首尾相承節奏有屬今
得一詩而如此用可乎應知古詩之聲為可貴也至晉
室鹿鳴一篇又無𫝊矣自鹿鳴一篇絶後世不復聞詩
矣然詩者人心之樂也不以世之汙隆而存亡豈三代
之時人有是心心有是樂三代之後人無是心心無是
樂乎繼三代之作者樂府也樂府之作宛同風雅但其
聲散佚無所紀繫所以不得嗣續風雅而為流通也按
三百篇在成周之時亦無所紀繫有季札之賢而不别
國風所在有仲尼之聖而不知雅頌之分仲尼為此患
故自衛返也問於太師氏然後取而正焉列十五國風
以眀風土之音不同分大小二雅以眀朝廷之音有間
陳周魯商三頌之音所以侑祭也定南陔白華華黍崇
丘由庚由儀六笙之音所以叶歌也得詩而得聲者三
百篇則繫於風雅頌得詩而不得聲者則置之謂之逸
詩如河水祈招之類無所繫也今樂府之行於世者章
句雖存聲樂無用崔豹之徒以義說名吳兢之徒以事
解目蓋聲失則義起其與齊魯韓毛之言詩無以異也
樂府之道或幾乎息矣臣今取而繫之千載之下庶無
絶紐一曰短簫鐃歌二十二曲二曰鞞舞歌五曲三曰
拂舞歌五曲四曰鼓角横吹十五曲五曰籩角十曲六
曰相和歌三十曲七曰吟歎四曲八曰四絃一曲九曰
平調七曲十曰瑟調三十八曲十一曰楚調十曲十二
曰大曲十五曲十三曰白紵歌五曲十四曰清商八十
四曲凡二百五十一曲繫之正聲即風雅之聲也一曰
郊祀十九章二曰東都五詩三曰梁十二雅四曰唐十
二和凡四十八曲繫之正聲即頌聲也一曰漢三侯之
詩一章二曰漢房中之樂十七章三曰隋房内二曲四
曰梁十曲五曰陳四曲六曰北齊二曲七曰唐五十五
曲凡九十一曲繫之别聲而非正樂之用也正聲之餘
則有琴琴五十七曲别聲之餘則有舞舞二十三曲古
者絲竹與歌相和故有譜無辭所以六詩在三百篇中
但存名耳漢儒不知謂為六亡詩也琴之九操十二引
以音相授並不著辭琴之有辭自梁始舞與歌相應歌
主聲舞主形自六代之舞至于漢魏並不著辭也舞之
有辭自晉始今之所繫以詩繫於聲以聲繫於樂舉三
逹樂行三逹禮庶不失乎古之道也古調二十四曲征
戍十五曲遊俠二十一曲行樂十八曲佳麗四十七曲
别離十八曲怨思二十五曲歌舞二十一曲絲竹十一
曲觴酌七曲宫苑十九曲都邑三十四曲道路六曲時
景二十五曲人生四曲人物十曲神仙二十二曲梵竺
四曲蕃音四曲山水二十四曲草木二十一曲車馬六
曲魚龍六曲鳥獸二十一曲雜體六曲總四百十九曲
不得其聲則以義類相屬分為二十五門曰遺聲遺聲
者逸詩之流也庶幾來者復得其聲則不失其所繫矣
然三代既沒漢魏嗣興禮樂之來陵夷有漸始則風雅
不分次則雅頌無别次則頌亡次則禮亡按上之回聖
人出君子之作也雅也艾如張雉子班野人之作也風
也合而為鼓吹曲燕歌行其音本幽薊則列國之風也
煌煌京洛行其音本京華則都人之雅也合而為相和
歌風者鄉人之用雅者朝廷之用合而用之是為風雅
不分然享大禮也燕私禮也享則上兼用下樂燕則下
得用上樂是則風雅之音雖異而享燕之用則通及明
帝定四品一曰大予樂郊廟上陵用之二曰雅頌樂辟
雍享射用之三曰黃門鼓吹樂天子宴羣臣用之四曰
短簫鐃歌樂軍中用之古者雅用於人頌用於神武帝
之立樂府采詩雖不辨風雅至于郊祀房中之章未嘗
用於人事以明神人不可以同事也今辟雍享射雅頌
無分應用頌者而改用大予應用雅者而改用黃門不
知黃門大予於古為何樂乎風雅通歌猶可以通也雅
頌通歌不可以通也曹魏凖鹿鳴作於赫篇以祀武帝
凖騶虞作巍巍篇以祀文帝凖文王作洋洋篇以祀明
帝且清廟祀文王執競祀武王莫非頌聲今魏家三廟
純用風雅此頌之所以亡也頌亡則樂亡矣是時樂雖
亡禮猶存宗廟之禮不用之天明有尊親也鬼神之禮
不用之人知有幽明也梁武帝作十二雅郊廟明堂三
朝之禮展轉用之天地之事宗廟之事君臣之事同其
事矣樂之失也自漢武始其亡也自魏始禮之失也自
漢明始其亡也自梁始禮樂淪亡之所由不可不知也
正聲序論
古之詩曰歌行後之詩曰古近二體歌行主聲二體主
文詩為聲也不為文也浩歌長嘯古人之深趣今人既
不尚嘯而又失其歌詩之旨所以無樂事也凡律其辭
則謂之詩聲其詩則謂之歌作詩未有不歌者也詩者
樂章也或形之歌詠或散之律吕各随所主而命主於
人之聲者則有行有曲散歌謂之行入樂謂之曲主於
絲竹之音者則有引有操有吟有弄各有調以主之攝
其音謂之調總其調亦謂之曲凡歌行雖主人聲其中
調者皆可以被之絲竹凡引操吟弄雖主絲竹其有辭
者皆可以形之歌詠蓋主於人者有聲必有辭主於絲
竹者取音而已不必有辭其有辭者通可歌也近世論
歌行者求名以義彊生分别正猶漢儒不識風雅頌之
聲而以義論詩也且古有長歌行短歌行者謂其聲歌
之長短耳崔豹吳兢大儒也皆謂人夀命之短長當其
時已有此說今之人何獨不然嗚呼詩在於聲不在於
義猶今都邑有新聲巷陌競歌之豈為其辭義之美哉
直為其聲新耳禮失則求諸野正為此也孔子曰吾自
衛反魯然後樂正雅頌各得其所亦謂雅頌之聲有别
然後可以正樂又曰關雎樂而不淫哀而不傷亦謂關
雎之聲和平聞之者能令人感發而不失其度若誦其
文習其理能有哀樂之事乎二體之作失其詩矣縱者
謂之古拘者謂之律一言一句窮極物情工則工矣將
如樂何樂府在漢初雖有其官然采詩入樂自漢武始
武帝定郊祀廼立樂府采詩夜誦則有趙代秦楚之謳
莫不以聲為主是時去三代未遠猶有雅頌之遺風及
後人泥於名義是以失其𫝊故吳兢譏其不覩本章便
斷題取義贈利涉則述公無渡河慶載誕乃引烏生八
九子賦雉子班者但美繡頸錦臆歌天馬者惟叙驕馳
亂蹋其間有如劉猛李餘輩賦出門行不言離别將進
酒乃敘烈女事用古題不用古義知此意者蓋鮮矣然
使得其聲則義之同異又不足道也自永嘉之亂禮樂
日微日替暨隋平陳得其一二則樂府之清商也文帝
聽而善之曰此華夏正聲也乃置清商府博采舊章以
為樂之所本在此自隋之後復無正聲至唐能合于管
絃者明君楊叛兒驍壺春歌秋歌白雪堂堂春江花月
夜八曲而已不幾於亡乎臣謹考摭古今編繫節奏庶
正聲不墜於地矣
漢短簫鐃歌二十二曲(亦曰鼓吹曲按漢普謂之短蕭鐃歌南北朝謂之鼔)
(吹曲觀李白作鼔吹入朝曲亦曰鐃歌列騎次颯沓引公卿則知唐時猶有遺音但大樂氏失職耳)
朱鷺(鷺惟白色漢有朱鷺之祥因而為詩梁元帝放生碑云元龜夜夢終見取於宋王朱鷺晨飛尚張羅)
(於漢后謂此也魏曰楚之平言魏平陵也吳曰炎精缺言漢衰而孫堅扶王室也晉曰靈之祥言宣帝佐魏而)
(石瑞之祥也梁曰木紀謝言齊謝梁升也北齊曰水德謝言魏謝齊興也後周曰元精季言魏道陵遲太祖肇)
(開王業也)思悲翁(魏曰戰滎陽言曹公也吳曰漢之季言孫堅閔漢也晉曰宣受命言宣帝禦諸葛也)
(梁曰賢首山言武帝破魏軍於司州肇王迹也北齊曰出山東言神武戰廣阿破爾朱兆也後周曰征隴西言)
(太祖誅侯莫陳悦埽清隴右也)艾如張(溫子昇辭云誰在閑門外羅家諸少年張機蓬艾側結網槿籬)
(邊若能飛自勉豈為繒所纏黃雀儻為戒朱絲猶可延此艾如張之事也觀李賀詩有艾葉綠花誰翦刻中藏)
(禍機不可測似翦艾葉為蔽張之具也魏曰獲吕布言曹公圍臨淮禽吕布也吳曰攄武師言孫權征伐也晉)
(曰征遼東言宣帝討滅公孫氏也梁曰桐栢山言武帝牧司州興王業也北齊曰戰韓陵言神武平四方定京)
(洛也後周曰迎魏帝言武帝西幸太祖奉迎宅關中也)上之回(漢武帝元封初因至雍遂通回中道)
(後數遊幸焉其歌稱帝遊石關望諸國月支臣匈奴服蓋誇時事也魏曰克官渡言曹公破袁紹於官渡也吳)
(曰烏林言周瑜破魏武於烏林也普曰宣輔政言宣帝之業也梁曰道亡言東昏失道義師起樊鄧也北齊曰)
(殄關隴言神武遣侯莫陳悦誅賀拔岳定關隴也後周曰平竇泰言太祖討平竇泰也)擁離(魏曰舊邦)
(言曹公勝袁紹於官渡還譙收死亡士卒也吳曰秋風言悦以使民民忘其死也普曰時運多難言宣帝討吳)
(方冇征而無戰也梁曰抗威言被加湖元勲也北齊曰滅山蠕言神武屠蠡升高車而蠕蠕向化也後周曰復)
(弘農言太祖收復陜城關東震懼也古辭云擁離趾中可築室何用葺之蕙用蘭擁離趾中)戰城南
(古辭言戰城南死郭北野死不葬烏可食此言野死不得葬為烏鳥所食願為忠臣義士朝出戰而暮不得歸)
(後來作者皆體此意魏曰定武功言曹公初破鄴也吳曰克皖城言孫權勝魏武於此城也普曰景龍飛言景)
(帝也梁曰漢東流言克魯山城也北齊曰立武定言神武立魏主遷都於鄴而定天下也後周曰克沙苑言太)
(祖俘齊軍十萬於沙苑神武脱身遁也)巫山高(古辭巫山高高以大淮水深難以逝大略言江淮深)
(無梁以渡臨水遠望思歸而已後之作者皆涉陽臺雲雨之說非舊意也魏曰屠柳城言曹公破三郡烏丸於)
(柳城也吳曰關背德言關羽背吳為孫權所擒也普曰平王衡言景帝調萬國也梁曰鶴樓峻言平郢城也北)
(齊曰戰芒山言神武克周帥也後周曰戰河陰言太祖破神武於河上斬其三將也)上陵(漢章帝元和三)
(年帝自作詩四篇一曰思齊姚皇二曰六麒麟三曰竭肅雝四曰陟屺與鹿鳴承元氣二曲為宗廟食舉又以)
(重來上陵二曲合八曲為上陵食舉據此所言則上陵自是八曲之一名或作於章帝之前亦不可知蓋因上)
(陵而為之也魏曰平南荆言曹公平荆州也吳曰通荆州言吳與蜀通好也普曰文皇統百揆言文帝也梁曰)
(昏主恣淫匿言東昏政亂武帝起義伐罪弔民也北齊曰禽蕭明言梁遣明來寇為清河王岳所禽也後周曰)
(平漢東言太祖命將平随郡安陸也)將進酒(魏曰平關中言曹公征馬超定關中也吳曰章洪德言孫)
(權之德也普曰因時運言時運之變聖策潛施也梁曰石首篇言平京城廢東昏也北齊曰破侯景言清河王)
(岳破侯景復河南也後周曰取巴蜀言太祖遣軍平定蜀地也)有所思亦曰嗟佳人(漢太)
(樂食舉十三曲第七曰有所思漢人亦以此樂侑食魏曰應帝期言文帝以聖德受命應期運也吳曰順歴數)
(言孫權建大號也普曰惟庸蜀言文帝平蜀封建復五等之爵也梁曰期運集言武帝受禪也北齊曰嗣丕基)
(言文宣帝也後周曰拔江陵言太祖命將禽蕭繹平南土也)芳樹(魏曰邕熙言君臣邕穆庶績咸熙也)
(吳曰承天命言踐位也晉曰天序言用人盡其才也梁曰於穆言君臣和樂也北齊曰克淮南言文宣遣清河)
(王岳禽梁司徒陸法和克夀春盡取江北之地也後周曰受魏禪言閔帝受魏禪作周也)上邪(魏曰太和)
(言明帝繼統得太和平而改元也吳曰元化言以道化天下也普曰大普承運期言應籙受圖也梁曰惟大梁)
(言梁德廣運也北齊曰平瀚海言文宣命將滅蠕蠕國也後周曰宣重光言明帝入承大統也)君馬黃
(普曰金靈運言晉乘金運也北齊曰定汝潁言文襄遣清河王岳禽周將王思政於長葛汝潁悉平也後周曰)
(哲皇出言高祖之聖德也按古辭云君馬黃臣馬蒼二馬同逐臣馬良終言美人歸以南以北駕車馳馬令我)
(心傷但取第一句以命題其主意不在馬也李賀之作其得古道乎如張正見蔡知君之流只言馬而已按謝)
(爕云或聽鐃歌曲惟吟君馬黃古人知音别曲見於賦詠者如此後世只於言語上計較此道無聞)雉子
班(普曰於穆我皇言武帝也北齊曰聖道洽言文宣之德無思不服也後周曰平東夏言高祖禽齊主於青)
(州一舉定山東也按吳兢所引古辭云雉子高飛止黃鵠高飛已千里雄來飛從雌視以為始作之辭然樂府)
(之題亦如古詩題所謂關雎葛覃之類只取篇中一二字以命詩初無義也後人即物即亊而賦故於題有義)
(據此古詞無雉子班之語往往雉子班之作復在此古辭之前吳兢未之見也如吳均可憐雉子班又後人所)
(作也)聖人出(晉曰仲春振旅言大晉蒐田以時也北齊曰受魏禪言文宣受禪應天順人後周曰禽明)
(徹言高祖遣將克陳將吳明徹而俘之也)臨高臺(古辭云臨高臺臺下清水清且寒江有香草雜以蘭)
(黃鵠高飛離或翻開弓射鵠令我生萬年晉曰夏苗田言大普蒐田為苗除害也北齊曰服江南言梁主蕭繹)
(來附化也)遠如期亦曰遠期(漢太樂食舉十三曲一曰鹿鳴二曰重來三曰初造四曰俠安)
(五曰來歸六曰遠期七曰有所思八曰明星九曰清凉十曰涉大海十一曰大置十二曰承元氣十三曰海淡)
(淡魏時以遠期承元氣海淡淡三曲多不通利故省之及普荀勗傅元之流並為歌辭普曰仲秋獮田言蒐狩)
(以時雖有文德不廢武事也北齊曰刑罰中言孝昭舉直措枉獄訟無怨也)石留(普曰順天道言仲冬)
(大閱用武修文也北齊曰遠夷至言至海外西夷諸國遣使朝貢也)務成(普曰唐堯言聖皇陟位化被四)
(表也北齊曰嘉瑞臻言聖主應期河清龍見符瑞總至也)元雲(北齊曰成禮樂言功成化洽制禮作樂也)
黃爵行(晉曰伯益言赤鳥銜書有周以興今聖皇受命神雀來也)釣竿篇(伯常子避仇河濱為)
(漁父其妻思之而為釣竿歌每至河側輙歌之後司馬相如作釣竿詩遂𫝊以為樂曲)
漢鞞舞歌五曲
關中(一作東)有賢女(魏曰明明魏皇帝普曰洪業篇)章和二年中(漢章帝所造魏)
(曰太和有聖帝普曰天命篇)樂久長(魏曰魏歴長普曰景皇篇)四方皇(魏曰天生烝民普曰)
(大晉篇)殿前生桂樹(魏曰為君既不易晉曰明君篇)
右鞞舞之歌五曲未詳所始漢代燕享則用之
傅毅張衡所賦皆其事也章和二年中則章帝
所作舊辭並亡曹植鞞舞詩序云故西園鼓吹
李堅者能鞞舞遭世亂越關西随將軍段煨先
帝聞其舊妓下書召堅堅年踰七十中間廢而
不為又古曲甚多謬誤異代之文未必相襲故
依前曲作新歌五篇晉泰始中又製其辭焉按
鞞舞本漢巴渝舞高祖自蜀漢伐楚其人勇而
善鬭好為歌舞帝觀之曰武王伐紂之歌使工
習之號曰巴渝舞其舞曲四篇一曰矛渝二曰
安弩渝三曰安臺四曰行辭其辭既古莫能曉
句讀魏使王粲制其辭粲問巴渝帥而得歌之
本意故改為矛渝新福弩渝新福安臺新福行
辭新福四歌以述魏德其舞故常六佾桓元將
僭位尚書殿中郎袁明子啓增滿八佾梁復號
巴渝隋文帝以非正典罷之
拂舞歌五曲魏武帝分碣石為四曲共八曲
白鳩篇(亦曰白鳬舞以其歌且舞也亦入清商曲)濟濟篇獨禄篇(李白作獨鹿)
碣石篇(普樂奏魏武帝分為四篇一曰觀滄海二曰冬十月三曰上不同四曰龜雖夀)淮南王
篇(舊說淮南王安求仙禮方士遂與八公相攜而去莫知所在其家臣小山之徒思戀不已乃作是歌言安)
(仙去也此則恢誕家為此說耳不然亦是後人附會也)
按晉楊泓舞序云自到江南見白符舞符即鳬
也白鳬舞即白鳩舞也白鳬之辭出於吳其本
歌云平平白鳬思我君惠集我金堂謂晉為金
德吳人患孫皓虐政而思從普也然碣石章又
出於魏武則知拂舞五篇並晉人採集三國之
前所作惟白鳬不用吳舊歌而更作之命以白
鳩焉
鼔角横吹十五曲
黃鵠(一作鶴)吟隴頭吟亦曰隴頭水望行人折楊
柳關山月洛陽道長安道豪俠行(亦曰俠客行)梅
花落(胡笳曲)紫騮馬驄馬(復有驄馬驅非横吹曲)雨雪劉生(不知)
(何代人觀齊梁以來所為劉生之辭皆稱其任俠周遊三秦間或云抱劎專征為符節郎)古劒行
洛陽公子行
右鼓角横吹曲按周禮以鼖鼓鼓軍事舊云用
角其說謂蚩尤氏帥魑魅與黃帝戰于涿鹿之
野帝命吹角為龍吟以禦之其後魏武帝北征
烏桓越涉沙漠軍士聞之悲思於是減為中鳴
尤更悲矣按此有十五曲後之角工所𫝊者只
得梅花耳今太常所試樂工第三等五十曲抽
試十五曲及鳴角人習到大梅花小梅花可汗
曲是梅花又有大小之别也然角之制始於邊
中國所用鼓角蓋習邊角而為也黃帝之說多
是謬悠况鼓角與邊角聲類既同故其曲亦相
參用而梅花之辭本於胡笳今人謂角鳴為邊
聲初由邊徼所𫝊也關山月洛陽道長安道豪
俠行梅花落紫騮馬驄馬八曲後代所加也
邊角十曲
黃鵠吟隴角頭吟亦曰隴頭水出關入關出
塞入塞折楊柳黃覃子赤子楊望行人
右邊角者本以應胡笳之聲後漸用之故横吹
有雙角即邊樂也漢博望侯張騫入西域𫝊其
法惟得摩訶兜勒二曲是為邊曲之本摩訶兜
勒皆邊語也協律校尉李延年因邊曲更新聲
二十八解其法乘輿以為武樂後漢以給邊將
魏晉以來二十八解不復具存但用十曲而已
鼓角之本出於邊角
相和歌三十曲
江南曲(梁簡文辭云陽春路時使佳人度枝中水上青併歸長楊樹拂地桃花飛清風吹人光照衣景)
(將夕擲黃金留上客古辭古之詩即今之曲也由梁武之後皆能音律故創激越之辭發靡麗之音世所好尚)
(至今曲與詩分為二矣簡文辭美則美矣其如失古意何)度關山亦曰度關曲(古辭曹魏)
(樂奏)長歌行(古辭按長短歌行皆言其歌聲發越自有短長魏武燕歌行曰短歌微吟不能長傅元豔)
(歌行曰咄來長歌續短歌是也崔豹古今注言長歌乃續命之長吳兢亦如是說謬哉)薤露歌亦
曰薤露行亦曰天地喪歌亦曰挽柩歌(田横門人作辭云薤上朝露何)
(易晞薤露明朝更復落人死一去何時歸蒿里誰家地聚歛魂魄無賢愚鬼伯一何相催促今乃不得少踟蹰)
(按左傳齊將與吳戰于艾陵公孫夏使其徒歌虞殯注云送葬歌也是古有喪歌矣使挽柩者歌之故為喪歌)
(亦謂挽柩歌此二章之作乃田横門人歌以葬横也但悲其亡耳亦無怨言足見古人之用心任所遇而已未)
(嘗尤人焉本一詩也而有二章至漢武時李延年分為二曲薤露送王公貴人蒿里送士大夫庶人當其時聲)
(亦自有别所以為二曲後人通謂之挽歌者以其聲無異也故不復存其名薤露亦謂之泰山吟行者言人死)
(則精爽歸于泰山)蒿里𫝊亦曰蒿里行亦曰泰山吟行(喪歌亦曰挽柩)
(歌)鷄鳴亦曰鷄鳴高樹顚(蓋本古辭所謂鷄鳴高樹顛狗吠深巷中也)對酒
行(古辭曹魏樂奏)烏生八九子(古辭烏生八九子端坐秦氏桂樹間言烏母生子本在南山巖)
(石間而來為秦氏所彈白鹿在苑中人得以為脯黃鵠摩天鯉魚在深淵人可得而煑之皆由有所欲也此言)
(為隱者戒耳今劉孝威之詩但言烏而已)平陵東(古辭云平陵東松栢桐不知何人刦義公取第一句)
(以命篇此則漢翟義門人所作也義為東郡太守起兵誅王莽不克而死門人作是歌以哀之)陌上桑
亦曰豔歌羅敷行亦曰日出東南隅行亦曰日出行亦
曰採桑曲曹魏改曰望雲曲(按古辭陌上桑有二此則為羅敷也羅敷者邯鄲秦)
(氏女也嫁千乘王仁仁後為趙王家令羅敷採桑於陌上趙王登臺見而悦之置酒欲奪焉羅敷善彈筝作陌)
(上桑以自明不從其辭稱羅敷採桑陌上為使君所邀羅敷甚誇其夫為侍中郎以拒之或言與舊說不同然)
(侍中郎漢官也恐仁初為趙王家令後為漢侍中郎也呼趙王為使君者郎君之稱本於漢恐言使君者猶今)
(言使長也其辭有日出東南隅照我秦氏樓之句故亦曰日出東南隅行亦曰日出行别有秋胡行其事與此)
(不同以其亦名陌上桑致後人差互其說如王筠陌上桑云秋胡始停馬羅敷未滿箱蓋合為一事也)短
歌行亦曰鰕䱉(晉樂奏)燕歌行(晉樂奏燕北地也是歌始於魏文帝其辭云秋風蕭)
(瑟天氣凉草木搖落露為霜羣燕辭歸鴈南翔念君客游思斷腸慊慊思歸戀故鄉何為淹留寄他方賤妾煢)
(煢守空房憂來思君不敢忘不覺淚下沾衣裳援琴鳴絃發清商短歌微吟不能長明月皎皎照我牀星漢西)
(流夜未央牽牛織女遥相望爾獨何辜限河梁)秋胡行亦曰陌上桑亦曰採桑
亦曰在昔(魯有秋胡子納妻五日而官於陳五年乃歸未至家於路傍見婦人採桑色美說之下車)
(曰力田不如逄豐年力耕不如見公卿吾有金願以與汝婦人曰婦人當採桑力作以養舅姑不願人之金秋)
(胡歸奉金以遺母母使呼婦婦至乃向採桑者婦惡其行因東投河而死後人哀之而作秋胡行故亦曰陌上)
(桑亦曰採桑後人多與羅敷行無别)苦寒行亦曰吁嗟(晉樂奏古辭云北上太行山艱哉何)
(巍巍羊腸坂詰屈車輪為之摧樹木何蕭瑟北風聲正悲熊羆對我蹲虎豹夾道啼溪谷少人民雪落何霏霏)
(延頸長嘆息遠行多所懷我心何怫鬱思欲一東歸水深橋梁絶中路正徘徊迷惑失故路薄暮無宿栖行行)
(日已遠人馬同時饑擔囊行取薪斧冰持作糜悲彼東山詩悠悠使我哀)董逃行(古辭云吾欲上謁從)
(高山山頭危險道路難言五嶽之上皆以黃金為宫闕多靈獸仙草以人君多欲夀考求長生不死之藥故令)
(天神擁護疑此辭作於漢武之時蓋武帝有求仙之興董逃者古仙人也後漢游童競歌之有董卓之亂卒以)
(逃亡此則謠䜟之言因其所尚之歌故有是事實非起於後漢也梁簡文詠行幸甘泉云董逃拜金紫賢妻侍)
(禁中又云不羡神仙侣排煙遠駕鴻所言仙事也然陸機謝靈運之作皆言節物易徂可及時行樂晉傅休奕)
(九秋十二篇有擬董逃行但言夫婦離别各随其意)塘上行亦曰塘上辛苦行(晉樂)
(奏或云甄后所作或云魏文帝作按古歌曰蒲生我池中綠葉何離離然觀陸機二篇之作皆言婦人見棄於)
(君之情也舊云甄后被讒見棄而作必是也)善哉行亦曰日苦短(古辭云來日大難口)
(燥脣乾言人命不可保當樂見親犮求長生術與王喬八公游也)東門行(晉樂奏古辭云出東門不)
(願歸言士有貧不安其居拔劒將去妻子牽衣留之願共餔糜斯足不求富貴也)西門行(古辭)煌
煌京洛行(晉樂奏)豔歌何嘗行亦曰飛鶴行(古辭云飛來雙白鶴乃從)
(西北來言雌病雄不能負之而去五里一返顧六里一徘徊雖遇新相知終傷生别離)步出夏東
門行亦曰隴西行(古辭)野田黃雀行(晉樂奏)滿歌行(大曲古辭)櫂
歌行(晉樂奏魏明帝將用舟師平吳故作是歌以明王化所及後之作者多言方舟鼔櫂之興耳)鴈
門太守行(按古辭是後漢孝和時洛陽令王渙也渙嘗為安定太守有安邊恤民之功百姓歌之然)
(此則鴈門太守若非其事偶相合則是作詩者誤以安定為鴈門)白頭吟(西京雜記司馬相如將聘)
(茂陵人女為妾文君作白頭吟以自絶相如乃止後人作白頭吟皆是以直道被讒見疎於君故古辭云淒淒)
(重淒淒嫁娶不須啼願得一心人頭白不相離)氣出唱(亦曰惟乾)精列(古辭)東光
右漢舊歌也曰相和歌者並漢世街陌謳謠之
辭絲竹更相和令執節者歌之按詩南陔之三
笙以和鹿鳴之三雅由庚之三笙以和魚麗之
三雅者相和歌之道也本一部魏明帝分為二
部更遞夜宿始十七曲魏晉之世朱生(善琵琶)宋
識(善擊節)列和(善吹笛)等復為十三曲自短歌行以
下晉荀勖採撰舊詩施用以代漢魏故其數廣
焉
相和歌吟嘆四曲
大雅吟王昭君楚妃嘆王子喬
右張永元嘉技錄四曲也古有八曲曰小雅吟
蜀琴頭楚王吟東武吟四曲闕
相和歌四絃一曲
蜀國四絃
右張永元嘉技錄有四絃一曲蜀國四絃是也
居相和之末三調之首古有四曲其張女四絃
李延年四絃嚴卯四絃三曲闕蜀國四絃節家
舊有六解宋歌有五解今亦闕
相和歌平調七曲
長歌行短歌行亦曰鰕䱉猛虎行君子行燕
歌行從軍行鞠歌行
右宋王僧虔大明三年宴樂技錄平調有七曲
也
相和歌清調六曲(三婦豔詩一曲附)
苦寒行豫章行董逃行相逄狹路間行亦曰長
安有狹斜行亦曰相逄行塘上行秋胡行三婦
豔詩亦曰大婦織綺羅中婦織流黃
右王僧虔技錄清調六曲也其三婦豔詩技錄
不載張氏云非管絃音聲所寄似是命笛理絃
之餘
相和歌瑟調三十八曲
善哉行亦曰日苦短步出夏門行亦曰隴西行折
楊柳西門行東門行東西門行却東西門行
順東西門行飲馬長城窟行亦曰飲馬行上留
田行新城安樂宫行婦病行孤子生行亦曰孤
兒行亦曰放歌行大牆上蒿行野田黃雀行釣
竿行臨高臺行長安城西行武舍之中行鴈
門太守行豔歌何嘗行亦曰飛鵠行豔歌福鍾行
豔歌雙鴻行煌煌京洛行帝王所居行門有
車馬客行牆上難為趨行日重光行月重輪行
蜀道難櫂歌行有所思行蒲坂行採梨橘
行白楊行胡無人行青龍行公無渡河行
亦曰箜篌行
右王僧虔技錄
相和歌楚調十曲
白頭吟行泰山吟行梁甫吟行東武吟亦曰東
武琵琶吟行怨詩行亦曰怨歌行亦曰明月照高樓
長門怨亦曰阿嬌怨班婕妤亦曰婕妤怨娥眉
怨玉階怨雜怨
右王僧虔技錄五曲自長門怨以下五曲續附
大曲十五曲
東門(東門行)西山(折楊柳行)羅敷(豔歌羅敷行)西門(西門行)默默(折楊柳行)
園桃(煌煌京洛行)白鵠(豔歌何嘗行)碣石(步出夏門行)何嘗(豔歌何嘗行)置
酒(野田黃爵行)為樂(滿歌行)夏門(步出夏門行)王者布大化(櫂歌行)洛
陽令(鴈門太守行)白頭吟
白紵歌一曲(古辭)梁武改為子夜吳聲四時歌四曲
共五曲
白紵歌(白紵歌有白紵舞白鳬歌有白鳬舞並吳人之歌舞也吳地出紵又江鄉水國自多鳬鶩故興)
(其所見以寓意焉始則田野之作後乃大樂氏用焉其音入清商調故清商七曲有子夜者即白紵也在吳歌)
(為白紵在雅歌為子夜梁武令沈約更制其辭焉古為云白紵白質如輕雲色似銀制以為袍餘作巾袍以光)
(軀巾拂塵)
右白紵與子夜一曲也在吳為白紵在晉為子
夜故梁武本白紵而為子夜四時歌後之為此
歌者曰白紵則一曲曰子夜則四曲今取白紵
於白紵取四時歌於子夜其實一也
清商曲七曲(附五十曲并夷樂四十一曲除内七曲同實計八十四曲)
子夜亦曰子夜吳聲四時歌亦曰子夜吳歌(晉有女子名子夜作)
(是歌其聲甚哀晉孝武太元中琅邪王軻家有鬼歌之子夜之音同於白紵皆清商調也故梁武本白紵而為)
(子夜吳聲四時歌明此子夜亦有晉聲者其實不離清商)前溪(晉車騎將軍沈玩所作舞曲也)烏夜
啼(宋臨川王義慶所作宋元嘉中徙彭城王義康於豫章郡義慶時為江州相見而哭文帝聞而怪之召還)
(宅義慶大懼妓妾聞烏夜啼叩齋閤云明日應有赦及旦改南兖州刺史因作此歌故其辭云籠窗窗不開烏)
(夜啼夜夜望郎來蓋詠其妾也)石城樂(宋臧質所作也石城在景陵質為景陵太守於城上見羣少年)
(歌詠之樂因為此辭其辭曰生長石城下開門對城樓城中美少年出入相依投)莫愁樂(出於石城)
(之作石城有女子名莫愁善歌謠故石城之外復有莫愁古又有莫愁洛陽女非此古辭云莫愁在何處莫愁)
(石城西艇子打兩漿催送莫愁來來音釐)襄陽樂(宋隋王誕始為襄陽郡元嘉末仍為雍州夜聞諸女)
(歌謠因為之辭焉宋劉道彦為雍州有惠化百姓歌之謂之襄陽樂非此也古辭云朝發襄陽城暮至大堤宿)
(大堤諸女兒花豔驚郎目)王昭君亦曰王嬙亦曰王明君(名嬙字昭君避晉文)
(諱改曰明君漢元帝時匈奴盛請㛰於漢帝以後宫良家子昭君配焉元帝之時後宫掖庭員數多帝不及徧)
(識令毛延夀畫圖延夀取金於後宫而昭君不與故陋其姿及昭君既出宫帝為愕然殺延夀其時公主嫁烏)
(孫為馬上彈琵琶作樂以慰其道路之思其事多見載籍其辭云吾家嫁我兮天一方遠託異國兮烏孫王穹)
(廬為室兮㫋為牆㫋帳也按漢書烏孫使使獻馬願得尚公主乃遣江都王建女為公主以妻烏孫焉此則是)
(也若以為延夀畫圖之說則委巷之談流入風騷人口中故供其賦詠至今不絶)
右按清商曲亦謂之清樂出於清商三調所謂
平調清調瑟調是也三調者乃周房中樂之遺
聲漢魏相繼至晉不絶永嘉之亂中朝舊曲散
落江右而清商舊樂猶𫝊江左所謂梁宋新聲
是也元魏孝文纂漢收其所獲南音謂之清商
樂即此等是也隋平陳因置清商府𫝊採舊曲
若巴渝白紵等曲皆在焉自此漸廣雖經喪亂
至唐武后時猶存六十三曲其𫝊者有焉
白雪(楚曲也或云周曲唐顯慶三年十月太常寺奏按張華博物志云白雪是黃帝使素女鼓五十絃瑟)
(曲名以其調高人和遂寡自宋玉以來迄今千祀未有能歌白雪者臣今准勑依琴中舊曲定其宫商然後教)
(習並合於歌輙以御製雪詩為白雪歌辭又樂府奏正曲之後皆有送聲君唱臣和事彰前史輙取侍中許敬)
(宗等奏和雪詩十六首以為送聲各十六節上善之乃付太常編於樂府)公莫舞(即巾舞也蓋取高祖)
(鴻門會飲項伯以袖隔之使不得害高帝且語莊云公莫古人相呼為公莫害漢王也亦謂之公莫曲後之舞)
(者用巾蓋像項伯衣袖之遺式也本即舞後人因為辭焉)巴渝(本舞名即鞞舞也漢高自蜀漢將定三秦)
(閬中范因率賨人以從為前鋒號板楯蠻勇而善鬭及定三秦封因為閬中侯復賨人七姓其俗喜舞高帝使)
(樂人習之閬中有渝水因以為名故曰巴渝舞舞曲四篇其辭既古莫能曉其句讀魏使王粲改創其調晉及)
(江左皆制其辭)明君明之君(漢鞞舞曲梁武改其曲辭以歌君德)鐸舞(漢曲)白鳩
(吳拂舞曲)白紵(吳舞)子夜(晉曲)吳聲四時歌(梁曲)前溪(晉曲)阿子歌亦
曰歡聞歌(晉穆帝升平初童子輩或歌於道歌畢輙呼阿子汝聞否又呼歡聞否以為送聲後人演)
(其聲為二曲宋齊間用莎乙子之語稍訛異也)團扇郎(晉中書令王珉好執白團扇其侍人謝芳歌之)
(或云珉與嫂婢謝芳有情嫂鞭撻過苦婢善歌而作此曲其辭云團扇復團扇持許自遮面憔悴無復理羞與)
(郎相見)懊憹(憹亦作惱石崇侍人綠珠所作絲布澁難縫一曲而已東晉隆安初民間訛謠之曲云春)
(草可攬結女兒可攬擷齊高帝謂之中朝歌)長史變(晉司徒左長史王廞臨敗所作)丁督護
(亦曰丁都護亦曰督護歌宋武帝女夫徐逵之為彭城内史為魯軌所殺武帝使内直督護丁旿收殯之逵之)
(妻呼旿至閣下自問殯送之事每問輙歎息曰丁督護其聲甚哀後人因其聲廣其曲焉其辭二首一曰督護)
(上征去儂亦惡聞許願作石尤風四面斷行旅黃河流無極洛陽數千里轗軻戎旅間何由見歡子)讀曲
(宋人為彭城王義康作其歌曰死罪劉領軍誤殺劉四弟古今樂錄曰元嘉十七年袁后崩百官不敢聲歌或)
(因酒燕只竊聲讀曲細吟而已)烏夜啼(宋臨川王義慶作)估客樂(齊武帝所作也武帝為布)
(衣時常游樊鄧踐阼已後追憶往事而作是歌使太樂今劉瑶教習百日無成或啟釋寳月善音律帝使寳月)
(奏之便就勑歌者重為感憶之聲梁改為商旅行其辭二首一曰昔經樊鄧後假楫梅根渚感昔追往事意滿)
(情不叙二曰有信數寄書無信長相憶莫作缾落井一去無消息)石城樂(宋臧質作)莫愁(出於)
(石城)襄陽(亦曰襄陽樂宋隋王誕作)烏夜飛(亦曰棲烏夜飛宋荆州刺史沈攸之所作也攸之舉)
(兵發荆州未敗之前思歸京師所以歌之曰白日落西山還去來)楊叛兒亦曰西曲楊
叛兒(本童謠也齊隆昌時女巫之子曰楊旻随母入内及長為太后所寵愛童謠云楊婆兒共戲來語訛)
(轉婆為叛也)雅歌(未詳所起)驍壺(投壺樂也隋煬帝所造以投壺有躍矢為驍壺今謂之驍壺是)
常林歡(常林即長林也今之荆門長林縣是也樂人誤以長為常此則梁宋間曲也宋代以荆雍為南)
(方重鎮皆王子為之牧江左辭詠莫不稱之以為樂土故宋隋王誕作襄陽樂齊武追憶樊鄧作估客樂是也)
(梁簡文辭云分手桃林岸遂别峴山頭若欲寄音信漢水向東流)三洲(商人之歌也商客數由巴陵三)
(江口往還因共作此歌)採桑度(三洲曲所出也與羅敷秋胡行所謂採桑者異矣)玉樹後
庭花(玉樹後庭花與堂堂黃鸝留金釵兩臂垂凡四曲皆陳後主所作常與宫女學士及朝臣相唱和為)
(詩太樂令何胥採其尤輕豔者以為此曲)堂堂(陳後主所作者唐高宗朝常歌之)泛龍舟(隋煬)
(帝幸江都宫所作又令太樂令白明逹造新聲剏萬歲樂藏鈎樂七夕相逄樂舞席同心髻玉女行觴神仙留)
(客擲磚續命鬭鷄子鬭百草還舊宫長樂花十二時等曲掩抑摧藏哀音斷絶)春江花月夜(隋煬)
(帝所作也凡二首一曰暮江平不動春花滿正開流波將月去潮水帶星來二曰夜露含花氣春潭漾月暉漢)
(水逄游女湘川値兩妃)
右三十三曲明之君雅歌各二首四時歌四首
凡三十八曲又有四曲上林鳳雛平折命嘯其
聲與辭皆訛失又有三曲曰平調清調瑟調有
聲無辭又蔡邕云清商曲其詩不足採有出郭
西門陸地行車俠鐘朱堂寢奉法五曲往往在
漢時所謂清商者但尚其音爾晉宋間始尚辭
觀吳兢所纂七曲皆晉宋間曲也故知梁宋新
聲有自來矣因隋文帝篤好清樂以為華夏正
聲故特盛於隋焉大業中煬帝乃定清樂西凉
龜兹天竺康國疏勒安國高麗禮畢以為九部
西凉五曲(揚澤新聲豐神白馬闐永世樂萬世解于佛舞)龜兹(萬歲樂藏鈎樂)
(七夕相逄樂席玉女行觴泛神仙留客鷄擲磚續命草投壺樂舞同心髻龍舟鬭子鬭百)
(解善善伽還舊宫小長樂花聖十二時曲勒摩尼婆兒舞天舞明樂疏鹽)
天竺二曲(沙石彊歌天曲樂舞)康國四曲(戢殿農和正歌拔末奚波地舞曲前地舞)
(曲舞惠地曲)疏勒三曲(兀利死遜歌解遠服舞監曲)安國三曲(附薩單時歌)
(居和祗解末奚舞)高麗二曲(芝栖歌芝栖舞)禮畢二曲(單交路行散花舞)
禮畢者九部樂終則陳之唐高祖即位仍隋制
亦設九部樂曰燕樂伎曰清商伎曰西凉伎曰
天竺伎曰高麗伎曰龜兹伎曰安國伎曰疏勒
伎曰康國伎其實皆主於清商焉
琴操五十七曲(九引)(十二操)(三十六雜曲)
思歸引亦曰離拘操(舊說衛賢女之所作也邵王聞其賢而聘之未至而王死太子留之)
(不聽拘於深宫思歸不得援琴而歌曲終乃縊初但有聲至晉石崇始作辭但述其思歸河陽所居而已劉孝)
(威胡地憑良馬亦只言思歸之狀)走馬引(樗里牧恭所造也為父報仇殺人而藏山谷中有天馬夜)
(降鳴于其室聞而驚以為吏追已犇逃入川澤中援琴而彈之作天馬之聲命之曰走馬引又張敞為京兆尹)
(無威儀時罷朝會走馬章臺街時人鄙笑之有毆君馬者路傍兒之語故張率詩曰吾畏路傍兒)霹靂
引亦曰吟白虎亦曰舞元鶴(楚商梁所作商梁出游九臯之澤遇風雷霹靂懼而)
(歸作此引又晉平公召師曠援琴而鼓清徵一奏有元鶴二八來集再奏而列三奏延頸而鳴舒翼而舞所謂)
(舞元鶴者蓋本於此往往其音不殊故合為一不然則本舞元鶴之聲而為霹靂引)烈女引(亦曰操楚)
(樊姬作也)伯妃引(魯伯妃作)琴引(秦時屠高門作)楚引亦曰龍邱引(楚龍邱子)
(高引)貞女引(魯女所作)箜篌引亦曰公無渡河亦曰箜篌謠(朝鮮)
(津卒霍里子高妻麗玉所作子高晨起刺船見一白首狂夫被髮攜壺亂流而渡其妻随呼止之不及遂援箜)
(篌而鼓之歌曰公無渡河公終渡河公堕而死當柰公何聲音悽愴曲終亦投河而死子高還以其聲語麗玉)
(玉傷之乃引箜篌寫其聲聞者莫不堕淚麗玉以其聲𫝊鄰女麗容名曰箜篌引舊史稱漢武帝滅南粤祠太)
(一后土令樂人侯暉依琴造坎侯坎者聲也侯者工人姓也後語訛坎為空然以臣所見今大樂有箜篌器何)
(得如此說)
右九引
將歸操(世言孔子作孔子之趙聞殺竇鳴犢賢者也孔子知必不用已故將歸其辭曰翺翔于衛復我)
(舊居從吾所好其樂只且)猗蘭操亦曰幽蘭操(世言孔子作孔子傷不逄時以蘭薺麥自)
(喻且云我雖不用於我何傷言霜雪之時薺麥乃茂蘭者取其芬香也今此操只言猗蘭蓋省辭也)龜山
操(世言孔子作季桓子受齊女樂孔子欲諫不得退而望魯之龜山而作此曲言位尊非其人嗟予莫之依)
(也或言季氏若龜山之蔽魯)越裳操(世言周公作越裳國獻白雉周公作是歌)拘幽操(世言)
(文王拘於羑里而作)岐山操(世言周公為太王作述古豳公之績患時黷武也或云周人為文王所作)
履霜操(世言尹吉甫子伯竒無罪為後母所譖見逐自傷而作也追帝舜之事明怨其身之不為父母)
(憐也言人之不得於父母者當益親也)雉朝飛操(世言齊宣王時處士犢牧子作也年七十無妻)
(採薪於野見雉雌雄雙飛乃仰天而歎曰聖王在上恩及草木鳥獸而我不獲因援琴而歌其聲中絶魏武帝)
(有宫人盧女者陰叔之妹七歲入漢宫學鼓琴琴特鳴異為新聲能𫝊此曲至魏明帝崩出降為尹更生妻故)
(得此聲不絶按揚雄琴清英曰雉朝飛操者衛女傅母之所作也衛女嫁於齊太子中道聞太子死問傅母曰)
(且往當喪喪畢不肯歸終之以死傅母悔之取女所自操琴於冢上鼓之忽二雉俱出墓中𫝊母撫雉曰女果)
(為雉耶言未畢俱飛而起不見所往𫝊母悲痛援琴作操曰雉朝飛據雄所記大槩與思歸操之言相類恐是)
(訛易)别鶴操(商陵牧子娶妻五年無子父兄為之改娶其妻聞之中夜起倚戶悲歌牧子感之為作此)
(曲或云其時亦有䨥鶴悲鳴故因以命操)殘形操(世言曾子夢一狸不見其首以為不祥而作此曲)
水僊操(世言伯牙所作伯牙學鼓琴於成連先生三年而成至於精神寂寞情之專一尚未能也成連)
(云吾師子春在海中能移人情乃與伯牙延望無人至蓬萊山留伯牙曰吾將迎吾師刺船而去旬時不返但)
(聞海上水汨沒漰澌之聲山林窅冥羣鳥悲號愴然歎曰先生將移我情乃援琴而歌之曲終成連刺船而還)
(伯牙遂妙絶天下)懷陵操(世言伯牙所作)
右十二操韓愈取十操以為文王周公孔子曾
子伯竒犢牧子所作則聖賢之事也故取之水
僊懷陵二操皆伯牙所作則工技之為也故削
之嗚呼尋聲徇迹不識其所由者如此九流之
學皆有義所述者無非聖賢之事然而君子不
取焉者為多誣言飾事以實其意所貴乎儒者
為能通今古審是非胷中了然異端邪說無得
而惑也退之平日所以自待為如何所以作十
操以貽訓後世者為如何臣有以知其為邪說
異端所襲愚師瞽史所移也琴操所言者何嘗
有是事琴之始也有聲無辭但善音之人欲寫
其幽懷隠思而無所憑依故取古之人悲憂不
遇之事而以命操或有其人而無其事或有其
事又非其人或得古人之影響又從而滋蔓之
君子之所取者但取其聲而已取其聲之義而
非取其事之義君子之於世多不遇小人之於
世多得志故君子之於琴瑟取其聲而寫所寓
焉豈尚於事辭哉若以事辭為尚則自有六經
聖人所說之言而何取於工伎所志之事哉琴
工之為是說者亦不敢鑿空以厚誣於人但借
古人姓名而引其所寓耳何獨琴哉百家九流
皆有如此惟儒家開大道紀實事為天下後世
所取正也蓋百家九流之書皆載理無所繫着
則取古之聖賢之名而以已意納之於其事之
域也且以卜筮家論之最與此相近也如以文
王拘羑里而得明夷文王拘羑里或有之何嘗
有明夷乎又何嘗有箕子遇害之事乎孔子問
伯牛而得益孔子問伯牛實有之何嘗有益乎
又何嘗有過其祖之語乎琴操之所紀者皆此
類也又如稗官之流其理只在唇舌間而其事
亦有記載虞舜之父杞梁之妻於經𫝊所言者
數十言耳彼則演成萬千言東方朔三山之求
諸葛亮九曲之勢於史籍無其事彼則肆為出
入操之所紀者又此類也顧彼亦豈欲為此誣
罔之事乎正為彼之意向如此不得不如此不
說無以暢其胷中也又如兔園之學其來已久
其所言者無非周孔之事而不得為正學不為
學者所取信者以意卑淺而言陋俗也今觀琴
曲之言正兔園之流也但其遺聲流雅不與他
樂並肩故君子所尚焉或曰退之之意不為其
事而作也為時事而作也曰如此所言則白樂
天之諷諭是矣若懲古事以為言則隋堤柳可
以戒亡國若指今事以為言則井底引銀瓶可
以止淫奔何必取異端邪說街談巷語以寓其
意乎同是誕言同是飾說伯牙何誅焉臣今論
此非好攻古人也正欲憑此開學者見識之門
使是非不雜揉其間故所得則精所見則明無
古無今無愚無智無是無非無彼無已無異無
同槩之以正道爍爍乎如太陽正照妖氛邪氣
不可干也
河間雜弄二十一章蔡氏五弄雙鳳雜鸞歸
風送遠幽蘭白雪(太常丞吕才以唐高宗雪詩為白雪歌被之以琴)長
清短清長側短側清調大遊小遊明
君胡笳白魚歎廣陵散(嵇康死後此曲遂絶往往後人本舊名而别出)
(新聲也)楚妃歎風入松烏夜啼楚明光石上流
泉臨汝侯子安之流漸涸雙燕離陽春弄
悦人弄連珠弄中揮清暢志清蟹行清看
客清便僻清婉轉清
右三十六雜曲
遺聲序論
遺聲者逸詩之流也今以義類相從分二十五正門二
十附門總四百十八曲無非雅言幽思當採其目以俟
可考今採其詩以入系聲樂府
古調二十四曲
古辭十九曲(無名氏)擬行行重行行(陸機)古意(李白)(闕)
淫思古意(顔峻)古樂府(權德輿)
征戍十五曲(將帥)(城塞)(校獵)
戎行曲遠征人南征曲老將行將軍行霍
將軍行司馬將軍歌長城築城古築城曲
塞上曲塞下曲古塞曲邊思校獵曲
遊俠二十一
遊俠篇俠客行博陵王宫俠曲臨江王節士歌
少年子少年行剌少年邯鄲少年行長安
少年行羽林郎輕薄篇劒客結客結客少
年場(曹植詩云結客少年場報怨洛北芒故取一句)沭浴子結襪子結援
子壯士吟公子行燉煌子扶風豪士歌
行樂十八曲
遊子移遊子吟嘉遊亦曰喜春遊王孫遊棗
下何纂纂攜手曲樂未央永明樂今樂歌
吾生作宴樂今日樂相樂苦樂相倚曲(唐元稹作言人情不)
(常恩寵反覆專引班姬趙飛燕事為言)合歡詩(晉楊方所作婦人也其詩言我情與君猶形影不相)
(離願食共並根穗飲共連理杯衣同雙絲絹寢共無縫裯坐必接膝行必攜手如鳥同心如魚比目利斷金石)
(密逾膠漆焉)定情篇(漢繁欽所作言婦人不能自相悦媚乃解衣服玩好致之用叙綢繆之志若臂)
(環致拳拳指環致勤勤耳珠致區區香囊致扣扣跳脱致契闊佩玉結恩情自以為至矣而期於山隅山陽山)
(西山北終而不答乃自傷悔)還臺樂河曲遊行幸甘泉宫宫
中行樂
佳麗四十七曲(女功)(才慧)(貞節)
美女篇亦曰齊瑟行亦曰齊吟美人織女辭錦
石擣流黃丹陽孟珠歌錢塘蘇小小歌孫綽情
人碧玉歌中山王孺子妾歌(孺子者幼小之稱漢書曰詔賜中山王噲及孺)
(子妾并未央才人歌詩四篇)吳王夫差女紫玉歌董嬌饒烏孫
公主(漢武帝以江都王女細君為公主嫁烏孫昆彌至其國别治宫室歲時一再會公主悲怨而作是詩)
情人桃葉歌亦曰千金意(桃葉者王獻之妾名緣於篤愛所以作歌或云是童謠桃)
(葉復桃葉桃葉連桃根相憐兩樂事獨使我殷勤又曰桃葉復桃葉渡江不用楫但道無所苦我自楫迎汝)
李夫人(漢武帝喪李夫人令寫眞甘泉殿又令方士合靈藥曰反魂香以降夫人之魂髣髴其狀背燈)
(隔帳不得語)楚妃吟楚妃歎楚明妃曲杜秋娘(金陵女年)
(十五為李錡妾錡叛滅籍之入宫有寵於景陵穆宗立命為皇子傅母皇子封章王鄭注事被罪放還故鄉其)
(辭云勸君莫惜金縷衣勸君須惜少年時花開堪折直須折莫待無花空折枝)女秋蘭木蘭
辭(木蘭女子也其父被調從征木蘭代父往防邊獲功而歸與人同伴十三年而人不知其為女子故其詩)
(之卒章冇雄兔脚撲朔雌兔眼迷離兩兔傍地走馬能知我是雄雌之句)昭君歎劉勲妻
焦仲卿妻杞梁妻歌(杞殖妻之妺朝日所作也殖戰死妻泣曰上則無父中則)
(無夫下則無子人生之苦至矣乃放聲長號杞城為之頽遂投水死其妹悲之為作是歌梁乃殖字)湘夫
人亦曰湘君亦曰湘妃(堯二女長曰娥皇次曰女英為舜二妃舜南廵二妃追随不及)
(沒於湘渚今有其祠)未央才人歌邯鄲才人嫁為厮卒婦愛
妾換馬胡姬年十五黃門倡舞媚娘(舞亦作武唐則天朝)
(常歌此曲)五媚娘妾薄命亦曰惟日月妾安所居皚
如山上雪燕美人映水曲蠶絲歌貞女孀
婦吟麗人行上陽白髮人(唐天寳五載已後楊貴妃專寵後宫人無復進)
(幸矣六宫冇美色者輒置别所上陽是其一也貞元中尚存焉)繚綾時世粧王家
少婦委舊命秦女卷衣靜女辭
别離十九曲(迎客)
生别離離歌長别離河梁别春别曲自君
之出矣送歸曲思歸篇送遠曲母别子寄
衣曲迎客曲送客曲遠别離久别離古離
别怨别離怨(一作雜怨)井底引銀瓶
怨思二十五曲
傷歌行怨辭青樓怨春女怨秋閨怨閨怨
寒夜怨征婦怨綵書怨鳳樓怨綠墀怨
四愁七哀長相思憂且吟獨處愁思公子
思君去時行洛陽夫七思詩湘妃怨娼樓怨
西宫秋怨西宫春怨遺所思獨不見
歌舞二十一曲(技能)
浩歌行緩歌行前緩聲歌會吟行同聲歌
勞歌悲歌行上聲歌(此因上聲促柱得名或用一調或用無調名如古歌辭所)
(謂哀思之音不合中和梁武因之改辭無復雅句)大垂手(舞而垂手也小垂手獨搖手亦然其辭云)
(垂手忽迢迢飛燕掌中嬌羅衫恣風引輕薄任情搖詎似長沙地促舞不回腰)小垂手(其辭云舞女出)
(西秦躡節舞陽春且復小垂手廣袖拂紅塵折腰膺兩笛頓足轉雙巾娥眉與慢臉見此空愁人)鈞天
曲豔歌行(古辭有翩翩堂前燕冬藏夏來見言兄弟流宕他之或言魏武始作)童謠
入朝曲清歌發獨舞調嘯辭(急聲也至今猶存)正古樂
三臺辭(舞辭也今猶存)齊謳行吳趨曲(齊謳者齊人之歌吳趨者吳人之舞故陸)
(機所引牛山陸厥所言稷下皆齊也閭門乃吳門闔閭所行亦名破楚門千載而下欲為齊謳者必本齊音欲)
(為吳趨者必本吳調)
絲竹十一曲
挾琴歌相如琴薄暮動絃歌鼓瑟有所思趙
瑟秦箏龍笛曲短簫鳳笙華原磬(唐天寳中始廢)
(泗濱磬用華原石代之詢諸磬人則曰故老云泗濱磬石調之不能和得華原石考之乃和由是不改)五
絃彈
觴酌七曲
羽觴飛上苑前有一樽酒城南偶燕當置酒
當壚獨酌謠山人勸酒
宫苑十九曲(樓臺)(門闕)
魏宫辭玉華宫長信宫連昌宫楚宫行雍
臺凌雲臺新成長樂宫登樓曲青樓曲建
興苑芳林篇上林閶闔篇駕言出北闕坐
玉堂内殿賦新詩西園遊上才春宫曲
都邑三十四曲
名都篇亦曰齊瑟行京兆歌左馮翊歌(京兆京師也馮翊在)
(左扶風在右謂之三輔京兆今永興馮翊今同州扶風今鳳翔)扶風歌荆州樂燉
煌樂(凉州之地也)青陽樂(今青州)潯陽樂(今江州)夀陽樂(南平穆王為荆)
(河州作也)凉州樂(今屬西夏)
按今之樂有伊州凉州甘州渭州之類皆西地
也又按隋煬帝所定九部夷樂西凉龜兹天竺
康居之類皆西夷也觀詩之雅頌亦自西周始
凡是清歌妙舞未有不從西出者八音之音以
金為主五方之樂惟西是承雖曰人為亦莫非
禀五行之精氣而然
邯鄲歌(今趙州)長平行(秦白起所坑趙降兵處)故絳行(晉雖遷新田以舊地為故)
(絳)西長安行臨碣石(平州之地臨北海禹所導河從此入海故曰碣石送反潮)白
銅鞮歌亦曰襄陽蹋銅鞮南郡歌(今南陽也)荆州歌(今荆南府)
陳歌吳歌鄴都引蔡歌行越城曲越謠
孟門行燕支行汾陰行新昌里洛陽陌大
堤曲出自薊北門行江南行江南思長干行
道路六曲
陰山道太行路行路難變行路難沙路曲
沙隄行
時景二十五曲
陽春歌(楚曲)青陽歌春日行秋風辭(帝幸河東祠后土顧視帝京欣)
(然中流與羣臣宴上賦秋風)北風行苦熱行秋歌朝歌晨
風歌朝來曲夜夜曲夜坐吟遥夜吟春旦
有所思元雲朝雲雷歌驚雷歌雪歌胥
臺露白日歌明月篇明月子日出行日與
月
人生四曲
百年歌(陸機作十年為一章共十章言句泛濫無可采)人生老年行老詩
人物九曲
大禹成連湘東王祖龍行百里奚項王亦
曰蓋世楚王曲安定侯曲李延年歌
神仙二十二曲(隠逸)(漁父)
步虛辭神仙篇外仙篇升仙歌升天行仙
人篇遊仙篇仙人覽六著篇海漫漫桃源行
上雲樂亦曰洛濱曲武林深行(一曰武溪深行)招隠(本楚辭漢)
(淮南王安小山所作言山中不可久留或言即安所作也後人改為五言若晉左思杖策招隠數篇是也晉王)
(康琚又作反招隠舊說淮南書有小山亦有大山亦猶詩有小雅有大雅)反招隠四皓
蕭史曲方諸曲王喬歌元丹邱歌紫谿翁歌
(序云紫谿翁過甪里先生舉酒相屬醉而歌)漁父歸去來引
𣑽竺四曲
舍利弗法夀樂阿那瓌摩多樓子
蕃音四曲
于闐採花高句麗紀遼東(隋煬帝為遼東之役而作是詩)出蕃曲
山水二十四曲(登臨)(泛渡)
桐栢山(山在唐州桐栢縣淮水發源之處)華陰山(在華州西嶽)巴東三峽歌
淫豫歌亦曰灧豫歌(其辭云淫豫大如服瞿唐不可觸金沙浮轉多桂浦忌經過此)
(舟人商客刺水行舟之歌亦非簡文所作也蜀江有瞿唐之患桂江有桂浦之難故過瞿唐者則凖灧豫涉桂)
(浦者則凖金沙又有灧豫如馬瞿唐莫下灧豫如象瞿唐莫上之語是單言瞿唐也)河上之水歌
曲池之水歌東海小臨海歌江上曲江臯
曲方塘含白水歌日暮望涇水曲江登山曲
巫山中流曲濟黃河渡易水曲桂楫泛河中
登名山行昆明春水滿(此唐貞元中作也自唐後不都長安昆明池遂為民)
(田矣)半路溪泛水曲幽澗泉
草木二十一曲(採種)(花菓)
赤白桃李花亦曰桃李(唐高祖時歌)秋蘭篇芙蓉花採
蓮曲採菱曲採菊茱萸篇蒲生歌城上麻
夾樹夾樹有綠竹綠竹樹中草冉冉孤生
竹(取古詩第一句作題按何偃作此詩所言者婚姻之事)楊花曲桃花曲隋
堤柳種葛江籬生幽渚浮萍篇桑條(太史迦葉志忠)
(上桑條歌十二篇言韋后當受命)
車馬六曲
車遙遙篇高軒過白馬篇亦曰齊瑟行驅車
天馬歌八駿圖
龍魚六曲(蟲豸)
尺蠖應龍篇飛龍篇飛龍引枯魚捕蝗
鳥獸二十一曲
白虎行烏栖曲東飛伯勞歌擬東飛伯勞雙
燕燕燕于飛澤雉滄海雀空城雀雀乳空
井中鬭鷄晨鷄高樹鳴鴛鴦鳴鴈行鴻鴈
生北塞行黃鸝飛上苑飛來雙白鶴雙翼隻
翼鳳凰曲秦吉了
雜體六曲
雜曲五雜組曲寓言雜體藁砧亦曰藁砧今
何在兩頭纖纖
祀饗正聲序論
仲尼所以為樂者在詩而已漢儒不知聲歌之所在而
以義理求詩别撰樂詩以合樂殊不知樂以詩為本詩
以雅頌為正仲尼識雅頌之旨然後取三百篇以正樂
樂為聲也不為義也漢儒謂雅樂之聲世在太樂樂工
能紀其鏗鏘鼓舞而不能言其義以臣所見正不然有
聲斯有義與其逹義不逹聲無寧逹聲不逹義若為樂
工者不識鏗鏘鼓舞但能言其義可乎譚河安能止渴
畫餅豈可充饑無用之言聖人所不取或曰郊祀大事
也神事也燕饗常事也人事也舊樂章莫不先郊祀而
後燕饗今所采樂府反以郊祀為後何也曰積風而雅
積雅而頌猶積小而大積卑而高也所積之序如此史
家編次失古意矣安得不為之釐正乎
漢武帝郊祀之歌十九章
練時日一帝臨二青陽三朱明四西顥五
元冥六惟泰元七(建始初丞相匡衡奏罷鸞輅龍鱗更定惟泰元)天地八(匡衡)
(奏罷黻繡周張更定天地)日出入九天馬十(元狩三年渥洼水生馬作太初四年伐大)
(宛得宛馬作)天門十一景星十二(元鼎五年得鼎汾陰作)齊房十三
(元狩二年芝生甘泉齊房作)皇后十四華煜煜十五五神十六
朝隴首十七(元狩元年行幸雍獲白麟作)象載瑜(太始三年行幸東海獲赤鴈作)
赤蛟十九
班固東都五詩
明堂辟雍靈臺寳鼎白雉
臣謹按古詩風雅皆無序惟頌有序者以風雅者所
采之詩也不得其始兼所用之時随其事宜亦無定
着或於一篇之中但取一二句以見意而已不必序
也頌者係乎所作而獨用之廟樂不可用於郊天柴
望不可用於講武所以蔡邕獨斷惟載頌序以為祀
典而風雅本無序也自齊魯韓毛四家之說起各為
風雅之序度其初意只欲放頌詩之序而為之其實
不知風雅無用於序有序適足以惑頌聲也今觀漢
武十九章郊祀歌即詩可見者則無序非憑詩可見
者必言所作之始可謂得古頌詩之意矣風雅之詩
皆不得其始其間有得於甘棠之美召伯常棣之思
周公豈無一二以用之不繫於其始不必序也樂府
之詩亦皆不得其始其間有得於採桑之女子渡河
之狂夫豈無一二亦以用之不繫於其始不必序焉
觀頌詩與郊祀之詩皆言所作之始風雅詩與樂府
所採之詩不言其始之作則可以知漢人之迹近於
三代故詩章相襲自然相應如此後之人則遠矣按
郊祀十九章皆因一時之盛事為可歌也而作是詩
各有其名然後随其所用故其詩可采魏晉則不然
但即事而歌如夕牲之時則有夕牲歌降神之時則
有降神歌既無偉績之可陳又無題命之可紀故其
詩不可得而採如随廟立舞酌獻登歌各逐時代而
匪流通亦不可得而援也惟梁武帝本周九夏之名
以作十二雅庶可備編采之後
梁武帝雅歌十二曲
俊雅(取禮記司徒論選士之秀者而升之學曰俊士也衆官出入奏俊雅二郊太廟明堂三朝同用)
皇雅(取詩皇矣上帝臨下有赫也皇帝出入奏皇雅二郊太廟同用)
允雅(取詩君子萬年永錫祚允也皇太子出入奏之三朝用焉)
寅雅(取尚書周官貳公弘化寅亮天地也王公出入奏寅雅三朝用焉)
介雅(取詩君子萬年介爾景福也上夀酒奏介雅三朝用焉)
需雅(取易雲上於天需君子以飲食宴樂也食舉奏需雅三朝用焉)
雍雅(取禮記大享客出以雍徹也徹饌奏雍雅三朝用焉)
滌雅(取禮記帝牛必在滌三月也牲出入奏滌雅北郊明堂太廟同用)
牷雅(取春秋左傳牲牷肥腯也薦毛血奏牷雅北郊明堂太廟同用)
諴雅(取尚書至諴感神也南北郊明堂太廟並同用諴雅降神及迎送奏之)
獻雅(取禮記祭統尸飲五君洗玉爵獻卿今之飲福酒亦古獻爵之義也皇帝飲酒奏獻雅北郊明堂太)
(廟同用)
禋雅(取周禮大宗伯以禋祀祀昊天上帝也北郊明堂太廟之禮埋燎俱奏禋雅)
有宗廟之樂有天地之樂有君臣之樂尊親異制不
可以不分幽明異位不可以無别按漢叔孫通始定
廟樂有降神納爼登歌薦祼等曲武帝始定郊祀之
樂有十九章之歌明帝始定黃門鼓吹之樂天子所
以宴羣臣也嗚呼風雅頌三者不同聲天地宗廟君
臣三者不同禮自漢之失合雅而風合頌而雅其樂
已失而其禮猶存至梁武十二曲成則郊廟明堂三
朝之禮展轉用之天地宗廟君臣之事同其事矣此
禮之所以亡也雖曰本周九夏而為十二雅然九夏
自是樂奏亦如九淵九莖可以播之絲竹有譜無辭
而非雅頌之流也
唐雅樂十二和曲
豫和(以降天神冬至祀圜丘上辛祈榖孟夏雩季秋享明堂朝日夕月廵守告于圜丘燔柴告至封祀泰)
(山類于上帝皆以圜鍾為宫三奏黃鍾為角太簇為徵姑洗為羽各一奏文舞六成五郊迎氣黃帝以黃鍾為)
(宫赤帝以函鍾為徵白帝以太簇為商黑帝以南吕為羽青帝以姑洗為角皆文舞六成)
順和(以降地祗夏至祭方丘孟冬祭神州地祇春秋社廵狩告社宜于社禪社首山皆以函鍾為宫太簇)
(為角姑洗為徵南宫為羽各三奏文舞八成望于山川以蕤賓為宫三奏)
永和(以降人鬼時享禘祫有事而告謁于廟皆以黃鍾為宫三奏大吕為角太簇為徵應鍾為羽各二奏)
(文舞九成祀先農皇太子釋奠皆以姑洗為宫文舞三成送神各以其曲一成蜡兼天地人以黃鍾奏豫和蕤)
(賓姑洗太蔟奏順和無射夷則奏永和六均皆一成以降神而送神以豫和)
肅和(登高以奠玉帛于天神以大吕為宫于地祗以應鍾為宫于宗廟以圜鍾為宫祀先農釋奠以南吕)
(為宫望于山川以函鍾為宫)
雍和(凡祭祀以入爼天神之爼以黃鍾為宫地祗之爼以太簇為宫人鬼之爼以無射為宫又以徹豆凡)
(祭祀爼入之後接神之曲亦如之)
夀和(凡以酌獻飲福以黃鍾為宫)
太和(以為行節亦以黃鍾為宫凡祭祀天子入門而即位與其升降至于還次行則作止則止其在朝廷)
(天子將自内出撞黃鍾之鐘右五鐘應乃奏之其禮畢興而入撞蕤賓之鐘左五鐘應乃奏之皆以黃鍾為宫)
舒和(以出入二舞及皇太子王公羣后國老若皇后之妾御皇太子之宫臣出入門則奏之皆以太簇為)
(商)
昭和(皇帝皇太子以舉酒)
休和(皇帝以飯以肅拜三老皇太子亦以飯皆以其用之律均)
正和(皇后受冊以行)
承和(皇太子在其宫有會以行若駕出則撞黃鍾奏承和出太極門而奏采齊至于嘉德門而止其還也)
(亦然)
祖孝孫本梁十二雅以作十二和故可采也周太祖
迎魏帝入關平荆州大獲梁氏之樂乃更為九夏之
奏皇帝出入奏皇夏賓出入奏昭夏蕃國客出入奏
納夏有功臣出入奏章夏皇后進羞奏齊夏宗室會
聚奏族夏上酒宴樂奏陔夏諸侯相見奏驁夏雖曰
本於成周賓揆之樂抑亦取於梁氏十二雅有其議
而未能行後復變更大抵自兩朝以來祀饗之章随
時改易任理不任音任情不任樂明樂之人不能主
樂主樂之司未必明樂所行非所作所作非所行惟
梁武帝自曉音律又詔百司各陳所聞帝自糾擿前
違裁成十二雅付之大樂自此始定雖制作非古而
音聲有倫凖十二律以法天之成數故世世因之而
不能易也
祀饗别聲序論
正聲者常祀饗之樂也别聲者非常祀饗之樂也出於
一時之事為可歌也故備於正聲之後
漢三侯之章
大風歌亦曰風起之詩
右高祖既定天下過沛與故人父老飲極懽哀
之情而作是詩令沛中童兒百二十人習而歌
之至孝惠時以沛宫為原廟令歌兒習吹以相
和得以四時歌舞於廟常以百二十人為之文
景之間禮官亦肄業
漢房中祠樂十七章
房中樂本周樂秦改曰夀人漢惠改曰安世樂
右房中樂者婦人禱祠於房中也故宫中用之
漢房中祠樂乃高祖唐山夫人所作也高祖好
楚聲故房中樂楚聲也孝惠二年使樂府令夏
侯寬備其簫管更名曰安世樂
隋房内曲二首
地厚天高
右高祖龍潛時頗好音樂常倚琵琶作歌二首
名曰地厚天高託言夫婦之義因即取之為皇
后房内曲命婦人并登歌上夀並用之
梁武帝述佛法十曲
善哉大樂大歡天道仙道神王龍王
滅過惡除愛水斷苦轉
陳後主四曲
黃鸝留玉樹後庭花金釵兩臂垂(或言隋煬帝作)堂堂
北齊後主二曲
無愁伴侣
唐七朝五十五曲(舞曲夷樂並不在此)
傾杯曲(長孫無忌作)樂社樂曲(魏徵作)英雄樂曲(虞世南作)黃驄疊
曲(太宗破竇建德也乘馬名黃驄驃及征高麗死於道頗哀之命樂工製黃驄疊曲)
右四曲太宗因内宴詔無忌等作之皆宫調也
景雲河清歌(亦名燕歌高宗即位景雲見河水清張文收采古義為此歌焉)慶善樂
破陣樂承天樂一戎大定樂(將伐高麗宴洛陽城門觀屯營教舞按親)
(征用武之勢)八紘同軌樂(象高麗平天下大定)夷美賓曲(遼東平李勣作是曲以獻)
右七曲高宗朝所作也
立部伎八曲(太常選坐部伎無性識者退入立部伎又選立部伎無性識者退入雅樂)
(部則雅聲可知)
一安舞二太平樂(安舞太平並周隋遺音)三破陣樂四慶善
樂五大定樂六上元樂七聖夀樂八光聖樂
坐部伎六曲
一燕樂二長夀樂三天授樂(武后天授年作)四鳥歌萬歲
樂(武后時有鳥能人言萬歲)五龍池樂(明皇為平王時賜第隆慶坊坊之南地忽變為池中宗泛)
(以厭其祥明皇即位乃作龍池樂)六小破陣樂夜半樂(明皇自潞州還京師舉兵)
(夜半誅韋后故作夜半樂還京樂)還京樂文成曲(明皇作)霓裳羽衣曲
(河西節度使楊敬忠獻一說羅公遠與明皇遊月宫見仙女數百皆素練霓衣舞問其曲曰霓裳羽衣帝默記)
(其音調而還故作是曲)元眞道曲(道士司馬承禛奉詔作)大羅天曲(茅山道士李會)
(元作)紫清上聖道曲(工部侍郎賀知章作)景雲九眞紫極小
長夀承天樂順天樂(六曲並太清宫成太常卿韋縚作)君臣相遇
樂曲(商調韋縚作)荔枝香(明皇幸驪山楊貴妃生日命小部張樂長生殿因奏新曲未有名會)
(南方進荔枝故名荔枝香)棃園法曲(法曲本隋樂其音清而近雅煬帝厭其聲淡明皇愛之選坐伎)
(三百教於棃園宫女數百亦為棃園弟子)凉州伊州甘州(天寳樂曲皆以邊地名之)
(又詔道調法曲與胡部新聲合作)千秋節(明皇生日)
右三十四曲並明皇朝所作也
寳應長寧樂(代宗由廣平王復二京棃園供奉官劉日進作以獻十八曲宫調)廣平太
一樂(大歴元年作)
右二曲代宗朝所作也
定難曲(河東節度馬燧獻)中和樂(德宗生日自作)繼天誕聖樂(德宗生日昭義)
(節度王虔休所獻以宫為調)孫武順聖樂(山南節度于頔所獻)
右四曲德宗朝所作也
雲韶法曲霓裳羽衣舞曲
右二曲文宗詔太常卿馮定采開元雅樂作也
臣下功高者賜之樂又改法曲為仙韶曲
萬斯年曲
右一曲武宗朝李德裕命樂工作萬斯年以獻
播皇猷曲
右一曲宣宗每宴羣臣備百戲帝自製新曲故
有播皇猷之作
文武舞序論
古有六舞後世所用者韶武二舞而已後世之舞亦随
代皆有制作每室各有形容然究其所常用及其制作
之宜不離是文武二舞也臣疑三代之前雖有六舞之
名往往其事所用者亦無非是文武二舞故孔子謂韶
盡美矣又盡善也武盡美矣未盡善也不及其他誠以
舞者聲音之形容也形容之所感發惟二端而已自古
制治不同而治具亦不離文武之事也然雲門大咸大
韶大夏大濩大武凡六舞之名南陔白華華黍崇丘由
庚由儀凡六笙之名當時皆無辭故簡籍不𫝊惟師工
以譜奏相授耳古之樂惟歌詩則有辭笙舞皆無辭故
大武之舞秦始皇改曰五行之舞大韶之舞漢高帝改
曰文始之舞魏文帝復文始曰大韶舞五行舞曰大武
舞並有譜無辭雖東平王蒼有武德舞之歌未必用之
大抵漢魏之世舞詩無聞至晉武帝泰始九年荀勖曾
典樂更文舞曰正德武舞曰大豫使郭夏宋識為其舞
節而張華為之樂章自此以來舞始有辭舞而有辭失
古道矣
文武舞二十曲
晉文舞曰正德舞武舞曰大豫舞
宋文舞曰前舞武舞曰後舞
梁武舞曰大壯舞文舞曰大觀舞
隋文舞武舞
唐文舞曰治康舞武舞曰凱安舞
唐三大舞
七德舞(本名秦王破陣樂太宗為秦王破劉武周軍中相與作秦王破陣樂及即位宴會必奏之乃制)
(舞圖左圓右方先偏後伍交錯屈伸以象魚麗鵝鸛後令魏徵褚亮虞世南李伯藥更制歌辭名曰七德舞元)
(日冬至朝會慶賀與九功舞同奏後又改為神功破陣樂)
九功舞(本名功成慶善樂太宗生於慶善宫貞觀六年幸之宴從臣賞賜閭里同漢沛宛帝歡甚賦詩)
(起居郎吕才被之管弦名曰功成慶善樂號九功舞進蹈安徐以象文德麟德三年詔郊廟享宴奏文舞用功)
(成慶善樂武舞用神功破陣樂)
上元舞(高宗所作也大祠享皆用之)
右三大舞唐之盛樂也然後世所行者亦惟二
舞而已神功破陣樂有武事之象功成慶善樂
有文事之象五代因之晉用九功舞改曰觀象
舞用七德舞改曰講功舞周用觀象改為崇德
舞用講功改為象成舞按唐人降神用文舞送
神用武舞其餘即奏十二和之樂每室酌獻一
曲則别立舞名至今不替焉然每室之舞蓋本
於梁自梁以來紛然出於私意莫得而紀
通志卷四十九
