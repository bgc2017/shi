通志卷七十八下
宋右廸功郎鄭樵漁仲撰
宗室傳第一下
前漢
文三王
梁孝王武代孝王參梁懷王揖(共王買平王襄)
景十三王
河間獻王德臨江哀王閼臨江閔王榮魯
共王餘江都易王非膠西于王端趙敬肅
王彭祖中山靖王勝長沙定王發廣川惠
王越膠東康王寄清河哀王乘常山憲王
舜(泗水忠王商)
武五子
戾太子據齊懷王閎燕刺王旦廣陵厲王
胥昌邑哀王髆(賀)
宣元六王
淮陽憲王欽楚孝王嚻東平思王宇中山
哀王竟定陶恭王康中山孝王興
文三王
孝文皇帝四男竇皇后生孝景帝梁孝王武諸姬生代
孝王參梁懷王揖
梁孝王武以孝文二年與太原王参梁王揖同日立武
為代王四年徙為淮陽王十二年徙梁自初王通歴已
十一年矣孝王十四年入朝十七年十八年比年入朝
留其明年乃之國二十一年入朝二十二年文帝崩二
十四年入朝二十五年復入朝是時上未置太子與孝
王宴飲從容言曰千秋萬歲後傳於王王辭謝雖知非
至言然心内喜太后亦然其春吳楚齊趙七國反先擊
梁棘壁殺數萬人梁王城守睢陽而使韓安國張羽等
為將軍以距吳楚吳楚以梁為限不敢過而西與太尉
亞夫等相距三月吳楚破而梁所殺虜略與漢中分明
年漢立太子梁最親有功又為大國居天下膏腴地北
界泰山西至高陽四十餘城多大縣孝王太后少子愛
之賞賜不可勝道於是孝王築東苑方三百餘里廣睢
陽城七十里大治宫室為復道自宫連屬於平臺三十
餘里得賜天子旌旗從千乘萬騎出稱警入言䟆儗於
天子招延四方豪桀自山以東游士莫不至齊人羊勝
公孫詭鄒陽之屬公孫詭多竒邪計初見日王賜千金
官至中尉號曰公孫將軍多作兵器弩弓數千萬而府
庫金錢且百鉅萬珠玉寳器多於京師二十九年十月
孝王入朝景帝使使持乘輿駟迎梁王於闕下既朝上
䟽因留以太后故入則侍帝同輦出則同車遊獵上林
中梁之侍中郎謁者著引籍出入天子殿門與漢宦官
亡異十一月上廢栗太子太后心欲以梁王為嗣大臣
及袁盎等有所關說於帝太后議格孝王不敢復言太
后以嗣事事祕世莫知廼辭歸國其夏上立膠東王為
太子梁王怨袁盎及議臣乃與羊勝公孫詭之屬謀陰
使人刺殺盎及他議臣十餘人賊未得也於是天子意
梁逐賊果梁使之遣使冠盖相望於道覆案梁事捕公
孫詭羊勝皆匿王後宫使者責二千石急梁相軒邱豹
及内史安國皆泣諫王王乃令勝詭皆自殺出之上由
此怨望於梁王王恐乃使韓安國因長公主謝罪太后
然後得釋上怒稍解因上書請朝既至關茅蘭說王使
乘布車從兩騎入匿於長公主園漢使迎王王已入關
車騎盡居外外不知王處太后泣曰帝殺吾子帝憂恐
於是梁王伏斧質之闕下謝罪然後太后帝皆大喜相
與泣復如故悉召王從官入關然帝益䟽王不與同車
輦矣三十五年冬復入朝上疏欲留上不許歸國意忽
忽不樂北獵梁山有獻牛足出背上孝王惡之六月中
病熱六日薨孝王慈孝每聞太后病口不能食常欲留
長安侍太后太后亦愛之及聞孝王死竇太后泣極哀
不食曰帝果殺吾子帝哀懼不知所為與長公主計之
乃分梁為五國盡立孝王男五人為王女五人皆令食
湯沐邑奏之太后太后乃說為帝壹餐孝王未死時財
以鉅萬計不可勝數及死藏府餘黃金尚四十餘萬斤
他財物稱是
代孝王參初立為太原王四年代王武徙為淮陽王而
參徙為代王復并得太原都晉陽如故五年一朝凡三
朝十七年薨子共王登嗣二十九年薨子義嗣元鼎中
漢廣關以常山為阻徙代王於清河是為剛王并前在
代凡立四十年薨子頃王湯嗣二十四年薨子年嗣地
節中冀州刺史林奏年為太子時與女弟則私通及年
立為王後則懷年子其壻使勿舉則曰自來殺之壻怒
曰為王生子自令王家養之則送兒頃太后所相聞知
禁止則令不得入宫年使從季父往來送迎則連年不
絶有司奏年滛亂年坐廢為庶人徙房陵與湯沐邑百
戶立三年國除元始二年新都侯王莽興滅繼絶白太
皇太后立年弟子如意為廣宗王奉代孝王後莽簒位
國絶
梁懷王揖文帝少子也好詩書帝愛之異於他子五年
一朝凡再入朝因墮馬死立十年薨無子國除明年梁
孝王武徙王梁梁孝王子五人為王太子買為梁共王
次子明為濟川王彭離為濟東王定為山陽王不識為
濟陰王皆以孝景中六年同日立梁共王買立十七年
薨子平王襄嗣濟川王明以垣邑侯立七年坐射殺其
中尉有司請誅武帝弗忍廢為庶人遷房陵國除濟東
王彭離立二十九年彭離驕悍昏暮私與其奴亡命少
年數十人行剽殺人取財物以為好所殺發覺者百餘
人國皆知之莫敢夜行所殺者子上書告言有司請誅
武帝弗忍廢為庶人徙上庸國除為大河郡山陽哀王
定立九年薨亡子國除濟陰哀王不識立一年薨亡子
國除孝王支子四王皆絶於身梁平王襄母曰陳太后
共王母曰李太后李太后親平王之大也而平王之
后曰任后任后甚有寵於襄初孝王有□尊直千金戒
後世善寳之毋得以與人任后聞而欲得之李太后曰
先王有命毋得以尊與人他物雖百鉅萬猶自恣任后
絶欲得之王襄直使人開府取尊賜任后又王及母陳
太后事李太后多不順有漢使者來李太后欲自言王
使謁者中郎胡等遮止閉門李太后與争門措指太后
啼謼不得見漢使者李太后亦私與食官長及郎尹霸
等姦亂王與任后以此使人風止李太后李太后亦已
後病薨病時任后未嘗請疾薨又不侍喪元朔中睢陽
人犴反人辱其父而與睢陽太守客俱出同車犴反殺
其仇車上亡去睢陽太守怒以讓梁二千石二千石以
下求反急執反親戚反知國陰事乃上變告梁王與大
母争尊状時相以下具知之欲以傷梁長史書聞天子
下吏驗問有之公卿治奏以為不孝請誅王及太后天
子曰首惡失道任后也朕置相吏不逮無以輔王故陷
不誼不忍致法削梁王五縣奪王太后湯沐成陽邑梟
任后首于市中郎胡等皆伏誅梁餘尚有八城襄立四
十年薨子頃王無傷嗣十一年薨子敬王定國嗣四十
年薨子夷王遂嗣六年薨子荒王嘉嗣十五年薨子立
嗣鴻嘉中太𫝊輔奏立一日至十一犯法臣下愁苦莫
敢親近不可諫止願令王非耕祠法駕毋得出宫書出
馬置外苑收兵仗藏私府毋得以金錢財物假賜人事
下丞相御史請許奏可後數復毆傷郎夜私出宫傅相
連奏坐削或千戶或百戶如是者數焉荒王女弟園子
為立舅任寳妻寳兄子昭為立后數過寳飲食報寳曰
我好翁主欲得之寳曰翁主姑也法重立曰何能為遂
與園子姦積數歲永始中相禹奏立對外家怨望有惡
言有司案騐因發滛亂事奏立禽獸行請誅太中大夫
谷永上疏曰臣聞禮天子外屏不欲見外也是故帝王
之意不窺人閨門之私聽聞中冓之言春秋為親者諱
詩云戚戚兄弟莫遠具爾今梁王年少頗有狂病始以
惡言案騐既亡事實而發閨門之私非夲章所指王辭
又不服猥彊劾立傳致難明之事獨以偏辭成罪斷獄
亡益於治道汙衊宗室以内亂之惡披布宣揚於天下
非所以為公族隱諱增朝廷之榮華昭聖德之風化也
臣愚以為王少而父同産長年齒不倫梁國之富足以
厚聘美女招致妖麗父同産亦有耻辱之心案事者廼
驗問惡言何故猥自發舒以三者揆之殆非人情疑有
所逼切過誤失言文吏躡尋不得轉移萌芽之時加恩
勿治上也既已案驗舉憲宜及王辭不服詔廷尉選上
德通理之吏更審考清問著不然之效定失誤之法而
反命於下吏以廣公族疏附之德為宗室刷汙亂之耻
甚得治親之誼天子由是寢而不治居數歲元延中立
復以公事怨相掾及睢陽丞使奴殺之殺奴以滅口凡
殺三人傷五人手敺郎吏二十餘人上書不拜奏謀簒
死罪囚有司請誅上不忍削立五縣哀帝建平中立復
殺人天子遣廷尉賞大鴻臚由持節即訊至移書傅相
中尉曰王背策戒誖暴妄行連犯大辟毒流吏民比比
蒙恩不伏重誅不思改過復賊殺人幸得蒙恩丞相長
史大鴻臚丞即問王陽病抵讕置辭驕嫚不首主令與
背畔亡異丞相御史請收王璽綬送陳留獄明詔加恩
復遣廷尉大鴻臚雜問今王當受詔置辭恐復不首實
對書曰至于再三有不用我降爾命傅相中尉皆以輔
正為職虎兕出於匣龜玉毁於櫝中是誰之過也書到
明以誼曉王敢復懷詐罪過益深傅相以下不能輔導
有正法於是立惶恐免冠對曰立少失父母孤弱處深
宫中獨與宦者婢妾居漸漬小國之俗加以質性下愚
傅相亦不純以仁誼相輔翼大臣皆尚苛刻刺求微密
䜛臣在其間左右弄口積使上下不和更相眄伺宫殿
之裏毛氂過失亡不暴陳當伏重誅以視海内數蒙聖
恩得見貰赦今立自知賊殺中郎曹將冬月廹促貪生
畏死即詐僵仆陽病徼幸得踰於須臾謹以實對伏須
重誅時冬月盡其春大赦不治元始中立坐與平帝外
家中山衛氏交通新都侯王莽奏廢立為庶人徙漢中
立自殺二十七年國除後二歲莽白太皇太后立孝王
元孫之曾孫沛郡卒史音為梁王奉孝王後莽簒國絶
景十三王
孝景皇帝十四男王皇后生孝武帝栗姬生臨江閔王
榮河間獻王德臨江哀王閼程姬生魯共王餘江都易
王非膠西于王端賈夫人生趙敬肅王彭祖中山靖王
勝唐姬生長沙定王發王夫人生廣川惠王越膠東康
王寄清河哀王乘常山憲王舜
河間獻王德以孝景前二年立修學好古實事求是從
民得善書必為好寫與之留其真加金帛賜以招之繇
是四方道術之人不遠千里或有先祖舊書多奉以奏
獻王者故得書多與漢朝等是時淮南王安亦好書所
招致率多浮辯獻王所得書皆古文先秦舊書周官尚
書禮禮記孟子老子之屬皆經傳說記七十子之徒所
論其學舉六蓺立毛氏詩左氏春秋博士修禮樂被服
儒術造次必於儒者山東諸儒多從而遊武帝時來朝
獻雅樂對三雍宫(辟雍明堂靈臺)及詔策所問三十餘事其對
推道術而言得事之中文約指明立二十六年薨中尉
常䴡以聞曰王身端行治溫仁恭儉篤敬愛下明知深
察惠於鰥寡太行令奏謚法曰聰明睿知曰獻宜諡曰
獻王子共王不害嗣四年薨子剛王堪嗣十二年薨子
頃王授嗣十七年薨子孝王慶嗣四十三年薨子元嗣
元取故廣陵厲王厲王太子及中山懷王故姬廉等以
為姬甘露中冀州刺史敞奏元事下廷尉逮召廉等元
廹脅凡七人令自殺有司奏請誅元有詔削二縣萬一
千戸後元怒少史留貴貴踰垣出欲告元元使人殺其
母有司奏廢勿王處漢中房陵居數年坐與妻若共乘
朱輪車怒若又笞擊令自髠漢中太守請治元病死立
十七年國除絶五歲成帝建始元年復立元弟上郡庫
令良是為河間惠王良脩獻王之行母太后薨服喪如
禮哀帝下詔襃揚益封萬戶二十七年薨子尚嗣王莽
時絶
臨江哀王閼以孝景前二年立三年薨無子國除為郡
臨江閔王榮以孝景前四年為皇太子四歲廢為臨江
王三歲坐侵廟壖地為宫上徵榮榮行祖於江陵北門
既上車軸折車廢江陵父老流涕竊言曰吾王不反矣
榮至詣中尉府對簿中尉郅都簿責訊王王恐自殺葬
藍田燕數萬銜土置冢上百姓憐之榮最長亡子國除
地入於漢為南郡
魯恭王餘以孝景前二年立為淮陽王吳楚反破後以
孝景前三年徙王魯好治宫室苑囿狗馬季年好音不
喜辭為人口吃難言二十八年薨子安王光嗣初好音
樂輿馬晩節遴唯恐不足於財四十年薨子孝王慶忌
嗣三十七年薨子頃王勁嗣二十八年薨子文王睃嗣
十八年薨亡子國除哀帝建平三年復立頃王子睃弟
郚(音魚縣名也屬東海郡)鄉侯閔為王王莽時絶恭王初好治宫
室壊孔子舊宅以廣其居聞鐘磬琴瑟之聲遂不敢復
壊於其壁中得古文經傳
江都易王非以孝景前二年立為汝南王吳楚反時非
年十五有材氣上書自請擊吳景帝賜非將軍印擊吳
吳已破徙王江都治故吳國以軍功賜天子旗元光中
匈奴大入漢邊非上書願擊匈奴上不許非好氣力治
宫館招四方豪傑驕奢甚二十七年薨子建嗣建為太
子時邯鄲人梁蚡持女欲獻之易王建聞其美私呼之
因留不出蚡宣言曰子乃與其公争妻建使人殺蚡蚡
家上書下廷尉考會赦不治易王薨未葬建居服舍召
易王所愛美人淖姬等凡十人與姦建女弟徵臣為蓋
侯子婦以易王喪來歸建復與姦建異母弟定國為淮
陽侯易王最少子也其母幸立之具知建事行錢使男
子荼(荼食邪反)恬上書告建滛亂不當為後事下廷尉廷尉
治恬受人錢財為上書論棄市建罪不治後數使使至
長安迎徵臣魯恭王太后聞之遺徵臣書曰國中口語
籍籍慎無復至江都後建使謁者吉請問恭太后太后
泣謂吉歸以吾言謂而王王前事漫漫今當自慎獨不
聞燕齊事乎言吾為而王泣也吉歸致恭太后語建大
怒擊吉斥之建游章臺宫令四女子乘小船建以足蹈
覆其船四人皆溺二人死後游雷波天大風建使郎二
人乘小船入波中船覆兩郎溺攀船乍見乍沒建臨觀
大笑令皆死宫人姬八子有過者輙令臝立擊鼓或置
樹上久者三十日乃得衣或髠鉗以鉛杵舂不中程輙
掠或縱狼令齧殺之建觀而大笑或閉不食令餓死凡
殺不辜三十五人建欲令人與禽獸交而生子彊令宫
人臝而四據與羝羊及狗交專為滛虐自知罪多國中
多欲告言者建恐誅心内不安與其后成光共使越婢
下神祝詛上與郎中令等語怨望建亦頗聞淮南衡山
陰謀恐一日發為所并遂作兵器號王后父胡應為將
軍中大夫疾有材力善騎射號曰靈武君作治黃屋蓋
刻皇帝璽鑄將軍都尉金銀印作漢使節二十綬千餘
具置軍官品員及拜爵封侯之賞具天下之輿地及軍
陳圖遣人通越繇王閩侯遺以錦帛竒珍繇王閩侯亦
遺建荃葛珠璣犀甲翠羽蝯熊竒獸數通使往來約有
急相助及淮南事發治黨與頗連及建建使人多推金
錢絶其獄後復謂近臣曰我為王詔獄歲至生又無驩
怡日壯士不坐死欲為人所不能為耳建時佩其父所
賜將軍印載天子旗出積數歲事發覺漢遣丞相長史
與江都相雜案索得兵器璽綬節反具有司請捕誅建
制曰與列侯吏二千石博士議議皆曰建失臣子道積
久輙蒙不忍遂謀反逆所行無道雖桀紂惡不至於此
天誅所不赦當以謀反法誅有詔宗正廷尉即問建建
自殺后成光等皆棄市建立六年國除地入於漢為廣
陵郡絶百二十一年平帝時新都侯王莽秉政興滅繼
絶立建弟盱眙侯子宫為廣陵王奉易王後莽簒國絶
膠西于王端孝景前三年立為人賊盭又陰痿一近婦
人病數月有所愛幸少年以為郎郎與後宫亂端禽滅
之及殺其子母數犯法漢公卿數請誅端天子弗忍而
端所為滋甚有司比再請削其國去大半端心慍遂為
無訾省府庫壊漏盡腐財物以鉅萬計終不得收徙令
吏毋得收租賦端皆去衞封其宫門從一門出入數變
名姓為布衣之他國相二千石至者奉漢法以治端輙
求其罪告之亡罪者詐藥殺之所以設詐究變彊足以
距諫知足以餙非相二千石從王治則漢繩以法故膠
西小國而所殺傷二千石甚衆立四十七年薨亡子國
除地入於漢為膠西郡
趙敬肅王彭祖以孝景前二年立為廣川王趙王遂反
破後徙王趙彭祖為人巧佞卑謟足恭而心刻深好法
律持詭辯以中人多内寵姬及子孫相二千石欲奉漢
法以治則害於王家是以每相二千石至彭祖衣帛布
單衣自行迎除舍多設疑事以詐動之得二千石失言
中忌諱輙書之二千石欲治者則以此廹劫不聽乃上
書告之及汙以姦利事彭祖立六十餘年相二千石無
能滿二歲輙以罪去大者死小者刑以故二千石莫敢
治而趙王擅權使使即縣為賈人𣙜會入多於國租税
以是趙王家多金錢然所賜姬諸子亦盡之矣彭祖不
好治宫室禨祥好為吏上書願督國中盗賊常夜從走
卒行徼邯鄲中諸使過客以彭祖險陂莫敢留邯鄲久
之太子丹與其女及同産姊姦江充告丹滛亂又使人
椎埋攻剽為姦甚衆武帝遣使者發吏卒捕丹下魏郡
詔獄治罪至死彭祖上書冤訟丹願從國中勇敢擊匈
奴贖丹罪上不許久之竟赦出後彭祖入朝因帝姊平
陽隆慮公主求復立丹為太子上不許彭祖取江都易
王寵姬王建所姦淖姬者甚愛幸之生一男號淖子彭
祖以征和元年薨諡敬肅王彭祖薨時淖姬兄為漢宦
者上召問淖子何如對曰為人多欲上曰多欲不宜君
國子民問武始侯昌曰無咎無譽上曰如是可矣遣使
者立昌是為頃王十九年薨子懷王尊嗣五年薨亡子
絶二歲宣帝立尊弟高是為哀王數月薨子共王充嗣
五十六年薨子隱嗣王莽時絶初武帝復以親親故立
敬肅王小子偃為平干王是為頃王十一年薨子繆王
元嗣二十五年薨大鴻臚禹奏元前以刃賊殺奴婢子
男殺謁者為刺史所舉奏罪名明白病先令令能為樂
奴婢從死廹脅自殺者凡十六人暴虐不道故春秋之
義誅君之子不宜立元雖未伏誅不宜立嗣奏可國除
中山靖王勝以孝景前三年立武帝初即位大臣懲吳
楚七國行事議者多冤鼂錯策皆以諸侯連城數十太
彊欲稍侵削數奏暴其過惡諸侯王自以骨肉至親先
帝所以廣封連城犬牙相錯者為盤石宗也今或無罪
為臣下所侵辱有司吹毛求疵笞服其臣使證其君多
自以侵冤建元三年代王登長沙王發中山王勝濟川
王眀來朝天子置酒勝聞樂聲而泣問其故勝對曰臣
聞悲者不可為絫欷思者不可為歎息故高漸離擊筑
易水之上荆軻為之低而不食雍門子壹微吟孟嘗君
為之於邑今臣心結日久每聞幼眇之聲不知涕泣之
横集也夫衆喣漂山聚蟁成雷朋黨執虎十夫撓椎是
以文王拘於牖里孔子阨於陳蔡此乃烝庶之成風增
積之生害也臣身遠與寡莫為之先衆口鑠金積毁銷
骨叢輕折軸羽翮飛肉紛驚逢羅澘然出涕臣聞白日
曬光幽隱皆照明月曜夜蟁蝱宵見然雲蒸列布杳冥
晝昏塵埃抪(音鋪布散也)覆昩不見泰山何則物有蔽之也
今臣雍閼不得聞讒言之徒蠭生道遼路遠曾莫為臣
聞臣竊自悲也臣聞社鼷不灌屋鼠不熏何則所託者
然也臣雖薄也得蒙肺附位雖卑也得為東藩屬又稱
兄今羣臣非有葭莩之親鴻毛之重羣居黨議朋友相
為使夫宗室擯郤骨肉冰釋斯伯竒所以流離比干所
以横分也詩云我心憂傷惄焉如擣假寐永歎惟憂用
老心之憂矣疢如疾首臣之謂也具以吏所侵聞於是
上乃厚諸侯之禮省有司所奏諸侯事加親親之恩焉
其後更用主父偃謀令諸侯以私恩自裂地分其子弟
而漢為定制封號輙别屬漢郡漢有厚恩而諸侯地稍
自分析弱小云勝樂酒好内有子百二十餘人常與趙
王彭祖相非曰兄為王專代吏治事王者當日聽音樂
御聲色趙王亦曰中山王但奢滛不佐天子拊循百姓
何以稱為藩臣四十三年薨子哀王昌嗣一年薨子康
王昆侈嗣二十一年薨子頃王輔嗣四年薨子憲王福
嗣十七年薨子懷王循嗣十五年薨無子絶四十五歲
成帝鴻嘉二年復立憲王弟利鄉侯子雲客是為廣德
夷王三年薨無子絶十四歲哀帝復立雲客弟廣漢為
廣平王薨無後平帝元始二年復立廣川惠王曾孫倫
為廣德王奉靖王後王莽時絶
長沙定王發母唐姬故程姬侍者景帝召程姬程姬有
所避不願進而飾侍者唐兒使夜進上醉不知以為程
姬而幸之遂有身已乃覺非程姬也及生子因名曰發
以孝景前二年立以其母微無寵故王卑溼貧國二十
八年薨子戴王庸嗣二十七年薨子頃王鮒鮈嗣十七
年薨子刺王建德嗣宣帝時坐獵縱火燔民九十六家
殺二人又以縣官事怨内史教人誣告以棄市罪削八
縣罷中尉官三十四年薨子煬王旦嗣二年薨無子絶
歲餘元帝初元三年復立旦弟宗是為孝王五年薨子
魯人嗣王莽時絶
廣川惠王越以孝景中二年立十三年薨子繆王齊嗣
四十四年薨初齊有幸臣乘距已而有罪欲誅距距亡
齊因禽其宗族距怨王乃上書告齊與同産姦是後齊
數告言漢公卿及幸臣所忠等又告中尉蔡彭祖捕子
明罵曰吾盡汝種矣案驗不如王言劾齊誣罔大不敬
請繫治齊恐上書願與廣川勇士奮擊匈奴上許之未
發病薨有司請除國奏可後數月下詔曰廣川惠王於
朕為兄朕不忍絶其宗廟其以惠王孫去為廣川王去
即繆王齊太子也師受易論語孝經皆通好文辭方技
博奕倡優其殿門有成慶畫短衣大袴長劍去好之作
七尺五寸劍被服皆效焉有幸姬王昭平王地餘許以
為后去嘗疾姬陽成昭信侍視甚謹更愛之去與地餘
戲得褎中刀笞問状服欲與昭平共殺昭信笞問昭平
不服以鐡鍼鍼之彊服乃會諸姬去以劍自擊地餘令
昭信擊昭平皆死昭信曰兩姬婢且泄口復絞殺從婢
三人後昭信病夢見昭平等以状告去去曰虜乃復見
畏我獨可燔燒耳掘出尸皆燒為灰後去立昭信為后
幸姬陶望卿為脩靡夫人主繒帛崔脩成為明貞夫人
主永巷昭信復譖望卿曰與我無禮衣服常鮮於我盡
取善繒匄諸宫人去曰若數惡望卿不能減我愛設聞
其滛我亨之矣後昭信謂去曰前畫工畫望卿舍望卿
袒裼傅粉其傍又數出入南戶窺郎吏疑有姦去曰善
司之以故益不愛望卿後與昭信等飲諸姬皆侍去為
望卿作歌曰背尊章嫖以忽謀屈竒起自絶行周流自
生患諒非望今誰怨使美人相和歌之去曰是中當有
自知者昭信知去已怒即誣言望卿歴指郎吏卧處具
知其主名又言郎中令錦被疑有姦去即與昭信從諸
姬至望卿所臝其身更擊之令諸姬各持燒鐡共灼望
卿望卿走自投井死昭信出之椽杙其陰中割其鼻脣
斷其舌謂去曰前殺昭平反來畏我今欲靡爛望卿使
不能神與去共支解置大鑊中取桃灰毒藥并煮之召
諸姬皆臨觀連日夜靡盡復共殺其女弟都後去數召
姬榮愛與飲昭信復譖之曰榮姬視瞻意態不善疑有
私時愛為去刺方領繡去取燒之愛恐自投井出之未
死笞問愛自誣與醫姦去縛繫柱燒刀灼潰兩目生割
兩股銷鉛灌其口中愛死支解以棘埋之諸幸於去者
昭信輙譖殺之凡十四人皆埋太后所居長夀宫中宫
人畏之莫敢復迕昭信欲擅愛曰王使明貞夫人主諸
姬滛亂難禁請閉諸姬舍門無令出敖使其大婢為僕
射主永巷盡封閉諸舍上籥於后非大置酒召不得見
去憐之為作歌曰愁莫愁居無聊心重結意不舒内茀
鬱憂哀積上不見天生何益日崔隤時不再願棄軀死
無悔令昭信聲鼓為節以教諸姬歌之歌罷輙歸永巷
封門獨昭信兄子初為乘華夫人得朝夕見昭信與去
從十餘奴博飲遊敖初去年十四五事師受易師數諫
正去去益大逐之内史請以為掾師數令内史禁切王
家去使奴殺師父子不發覺後去數置酒令倡俳臝戲
坐中以為樂相彊劾繫倡闌入殿門奏状事下考案倡
辭夲為王教脩靡夫人望卿弟都歌舞使者召望卿都
去對皆滛亂自殺會赦不治望卿前亨煮即取他死人
與都死并付其母母曰都是望卿非也數號哭求死昭
信令奴殺之奴得辭服夲始三年相内史奏状具言赦
前所犯天子遣大鴻臚丞相長史御史丞廷尉正雜治
鉅鹿詔獄奏請逮捕去及后昭信制曰王后昭信諸姬
奴婢證者皆下獄辭服有司復請誅王制曰與列侯中
二千石二千石博士議議者皆以為去悖虐聽后昭信
讒言燔燒亨煮生割剥人距師之說殺其父子凡殺無
辜十六人至一家母子三人逆節絶理其十五人在赦
前大惡仍重當伏顯戮以示衆制曰朕不忍致王於法
議其罰有司請廢勿王與妻子徙上庸奏可與湯沐邑
百戶去道自殺昭信棄市立二十二年國除後四歲宣
帝地節四年復立去兄文是為戴王文素正直數諫王
去故上立焉二年薨子海陽嗣十五年坐畫屋為男女
臝交接置酒請諸父姊妺飲令仰視畫又海陽女弟為
人妻而使與幸臣姦又與從弟調等謀殺一家三人已
殺甘露四年坐廢徙房陵國除後十五年平帝元始二
年復立戴王弟襄隄侯子瘉為廣德王奉惠王後二年
薨子赤嗣王莽時絶
膠東康王寄以孝景中二年立二十八年薨淮南王謀
反時寄微聞其事私作兵車鏃矢戰守備備淮南之起
及吏治淮南事辭出之寄於上最親意自傷發病而死
不敢置後於是上聞寄有長子賢母無寵少子慶母愛
幸寄常欲立之為非次因有過遂無所言上憐之立賢
為膠東王奉康王祀而封慶為六安王王故衡山地膠
東王賢立十五年薨諡為哀王子戴王通平嗣二十四
年薨子頃王音嗣五十四年薨子共王授嗣十四年薨
子殷嗣王莽時絶六安共王慶立三十八年薨子夷王
禄嗣十一年薨子繆王定嗣二十三年薨子頃王光嗣
二十七年薨子育嗣王莽時絶
清河哀王乘以孝景中三年立十二年薨亡子國除
常山憲王舜以孝景中五年立舜帝少子驕滛數犯禁
上常寬之三十三年薨子勃嗣為王初憲王有不愛姬
生長男梲(梲他活反)梲以母無寵故亦不得幸於王王后脩
生太子勃王内多所幸姬生子平子商王后稀得幸及
憲王疾甚諸幸姬侍病王后以妬媢不常在輙歸舍醫
進藥太子勃不自嘗藥又不宿留侍疾及王薨王后太
子乃至憲王雅不以梲為子數不分與財物郎或說太
子王后令分梲財皆不聽太子代立又不收恤梲梲怨
王后及太子漢使者視憲王喪梲自言憲王病時王后
太子不侍及薨六日出舍太子勃私姦飲酒博戲擊筑
與女子載馳環城過市入獄視囚天子遣大行騫驗問
逮諸證者王又匿之吏求捕勃使人致擊笞掠擅出漢
所疑囚有司請誅勃及憲王后脩上曰修素無行使梲
陷之罪勃無良師傳朕不忍致誅有司請廢勿王徙王
勃以家屬處房陵上許之勃王數月廢國除月餘天子
為最親詔有司曰常山憲王早夭后妾不和適孽誣争
䧟於不義以滅國朕甚愍焉其封憲王子平三萬戶為
真定王子商三萬戶為泗水王頃王平立二十五年薨
子烈王偃嗣十八年薨子孝王由嗣二十二年薨子安
王雍嗣二十六年薨子共王普嗣十五年薨子陽嗣王
莽時絶泗水思王商立十年薨子哀王安世嗣一年薨
無子於是武帝憐泗水王絶復立安世弟賀是為戴王
立二十二年薨有遺腹子煖(許遠反)相内史不以聞太后
上書昭帝閔之抵相内史罪立煖為勤王立三十九年
薨子戾王駿立三十一年薨子靖嗣王莽時絶
太史公曰高祖時諸侯皆賦得自除内史以下漢獨為
置丞相黃金印諸侯自除御史廷尉博士擬於天子自
吳楚反後五宗主世(孝景帝十三子為王而五人同母者為宗故曰五宗)漢為置
二千石去丞相曰相銀印諸侯獨得食租稅奪之權其
後諸侯貧者或乘牛車矣
武五子
孝武皇帝六男衞皇后生戾太子據趙婕妤生孝昭帝
王夫人生齊懷王閎李姬生燕刺(來葛反)王旦廣陵厲王
胥李夫人生昌邑哀王髆(音博)
戾太子據元狩元年立為皇太子年七歲矣初上年二
十九乃得太子甚喜為立禖使東方朔枚臯作禖祝少
壯詔受公羊春秋又從瑕邱江公受糓梁及冠就宫上
為立博望苑使通賓客從其所好故多以異端進者元
鼎四年納史良娣産子男進號曰史皇孫武帝末衞后
寵衰江充用事充與太子及衞氏有隙恐上晏駕後為
太子所誅會巫蠱事起充因此為姦是時上春秋高意
多所惡以為左右皆為巫蠱道祝詛窮治其事丞相公
孫賀父子陽石諸邑公主及皇后弟子長平侯衞伉皆
坐誅語在公孫賀江充傳充典治巫蠱既知上意白言
宫中有蠱氣入宫至省中壊御座掘地上使按道侯韓
說御史章贛黃門蘇文等助充充遂至太子宫掘蠱得
桐木人時上疾辟暑甘泉宫獨皇后太子在太子召問
少傅石德德懼為師傅并誅因謂太子曰前丞相父子
兩公主及衞氏皆坐此今巫與使者掘地得徵驗不知
巫置之邪將實有也無以自明可矯以節收捕充等繫
獄窮治其姦詐且上疾在甘泉皇后及家吏請問皆不
報上存亡未可知而姦臣如此太子將不念秦扶蘇事
邪太子急然德言征和二年七月壬午乃使客為使者
收捕充等按道侯韓說疑使者有詐不肯受詔客格殺
說御史章贛被創突亡自歸甘泉太子使舍人無且持
節夜入未央宫殿長秋門因長御倚華具白皇后發中
廐車載射士出武庫兵發長樂宫衞告令百官曰江充
反乃斬充以徇炙胡巫上林中遂部賓客為將率與丞
相劉屈氂等戰長安中擾亂言太子反以故衆不附太
子兵敗亡不得上怒甚羣下憂懼不知所出壺關三老
茂上書曰臣聞父者猶天母者猶地子猶萬物也故天
平地安陰陽和調物乃茂成父慈母愛室家之中子廼
孝順陰陽不和則萬物夭傷父子不和則室家喪亡故
父不父則子不子君不君則臣不臣雖有粟吾得而食
諸昔者虞舜孝之至也而不中於瞽叟孝己被謗伯竒
放流骨肉至親父子相疑何者積毁之所生也由是觀
之子無不孝而父有不察今皇太子為漢適嗣承萬世
之業體祖宗之重親則皇帝之宗子也江充布衣之人
閻閭之隸臣耳陛下顯而用之銜至尊之命以廹蹵皇
太子造飾姦詐羣邪錯繆是以親戚之路鬲塞而不得
通太子進則不得上見退則困於亂臣獨冤結而亡告
不忍忿忿之心起而殺充恐懼逋逃子盗父兵以救難
自免耳臣竊以為無邪心詩曰營營青蠅止於藩愷悌
君子無信讒言讒言罔極交亂四國往者江充讒殺趙
太子天下莫不聞其罪固宜陛下不省察深過太子發
盛怒舉大兵而求之三公自將智者不敢言辯士不敢
說臣竊痛之臣聞子胥盡忠而亡其號比干盡仁而遺
其身忠臣竭誠不顧鈇鉞之誅以陳其愚志在匡君安
社稷也詩云取彼譖人投畀豺虎唯陛下寬心慰意少
察所親毋患太子之非亟罷甲兵毋令太子久亡臣不
勝惓惓出一旦之命待罪建章闕下書奏天子感寤太
子之亡也東至湖(湖縣名)藏匿泉鳩里主人家貧常賣屨
以給太子太子有故人在湖聞其富贍使人呼之而發
覺吏圍捕太子太子自度不得脱既入室距戶自經山
陽男子張富昌為卒足蹋開戶新安令史李夀趨抱解
太子主人公遂格鬭死皇孫二人皆并遇害上既傷太
子乃下詔曰蓋行疑賞所以申信也其封李壽為邘侯
張富昌為題侯久之巫蠱事多不信上知太子惶恐無
他意而車千秋復訟太子冤上遂擢千秋為丞相而族
滅江充家焚蘇文於横橋上(横音光)及泉鳩里加兵刃於
太子者初為北地太守後族上憐太子無辜乃作思子
宫為歸來望思之臺於湖天下聞而悲之初太子有三
男一女女者平輿侯嗣子尚焉及太子敗皆同時遇害
衞后史良娣葬長安城南史皇孫皇孫妃王夫人及皇
女孫葬廣明皇孫二人隨太子者與太子并葬湖太子
有遺孫一人史皇孫子王夫人男年十八即尊位是為
孝宣帝帝初即位下詔曰故皇太子在湖未有號諡歲
時祠其議諡置園邑有司奏請禮為人後者為之子也
故降其父母不得祭尊祖之義也陛下為孝昭帝後承
祖宗之祀制禮不踰閑謹行視孝昭帝所為故皇太子
起位在湖(位冡位也)史良娣冡在博望苑北親史皇孫位在
廣明郭北諡法曰諡者行之跡也愚以為親諡宜曰悼
皇母曰悼后比諸侯王園置奉邑三百家故皇太子諡
曰戾置奉邑二百家史良娣曰戾夫人置守冡三十家
園置長丞周衛奉守如法以湖閿鄉邪里聚為戾園長
安白亭東為戾后園廣明成鄉為悼園皆改葬焉後八
歲有司復言禮父為士子為天子祭以天子悼園宜稱
尊號曰皇考立廟因園為寢以時薦享焉益奉園民滿
千六百家以為奉明縣尊戾夫人曰戾后置園奉邑及
益戾園各滿三百家
齊懷王閎與燕王旦廣陵王胥同日立皆賜策各以國
土風俗申戒焉曰惟元狩六年四月乙巳皇帝使御史
大夫湯廟立子閎為齊王曰嗚呼小子閎受兹青社封
於東土世為漢藩輔嗚呼念哉共朕之詔惟命不於常
人之好德克明顯光義之不圖俾君子怠悉爾心允執
其中天禄永終厥有愆不臧廼凶於而國而害於爾躬
嗚呼保國乂民可不敬與王其戒之閎母王夫人有寵
閎尤愛幸立八年薨無子國除
燕刺王旦賜策曰嗚呼小子旦受兹玄社建爾國家封
於北土世為漢藩輔嗚呼薰鬻氏虐老獸心以姦巧邊
甿朕命將率徂征厥罪萬夫長千夫長三十有二帥降
旗奔師薰鬻徙域北州以妥悉爾心毋作怨毋作棐德
毋廼廢備非教士毋得從徵王其戒之旦壮大就國為
人辯略博學經書雜說好星歴數術倡優射獵之事招
致游士及衞太子敗齊懷王又薨旦自以次第當立上
書求入宿衛上怒下其使獄後坐臧匿亡命削良鄉安
次文成三縣武帝由是惡旦後遂立少子為太子帝崩
太子立是為孝昭帝賜諸侯王璽書旦得書不肯哭曰
璽書封小京師疑有變遣幸臣夀西長孫縱之王孺等
之長安以問禮儀為名王孺見執金吾廣意問帝崩所
病立者誰子年幾歲廣意言待詔五莋宫宫中讙言帝
崩諸將軍共立太子為帝年八九歲葬時不出臨歸以
報王王曰上棄羣臣無語言蓋主又不得見甚可怪也
復遣中大夫至京師上書言竊見孝武皇帝躬聖道孝
宗廟慈愛骨肉和集兆民德配天地明並日月威武洋
溢遠方執寳而朝增郡數十斥地且倍封泰山禪梁父
巡狩天下遠方珍物陳於太廟德甚休盛請立廟郡國
奏報聞時大將軍霍光秉政襃賜燕王錢二十萬益封
萬三千戶旦怒曰我當為帝何賜也遂與宗室中山哀
王子劉長齊孝王孫劉澤等結謀詐言以武帝時受詔
得職吏事脩武備備非常長於是為旦命令羣臣曰寡
人賴先帝休德獲奉北藩親受明詔職吏事領庫兵飭
武備任大職重夙夜兢兢子大夫將何以規佐寡人且
燕國雖小成周之建國也上自召公下及昭㐮於今千
載豈可謂無賢哉寡人束帶聽朝三十餘年曾無聞焉
其者寡人之不及與意亦子大夫之思有所不至乎其
咎安在方今寡人欲橋邪防非章聞揚和撫慰百姓移
風易俗厥路何由子大夫其各悉心以對寡人將察焉
羣臣皆免冠謝郎中令成軫謂旦曰大王失職獨可起
而索不可坐而得也大王壹起國中雖女子皆奮臂隨
大王旦曰前高后時偽立子弘為皇帝諸侯交手事之
八年吕太后崩大臣誅諸吕立文帝天下乃知非孝惠
子也我親武帝長子反不得立上書請立廟又不聽立
者疑非劉氏即與劉澤謀為姦書言少帝非武帝子大
臣所共立天下宜共伐之使人傳行郡國以搖動百姓
澤謀歸發兵臨菑與燕王共起旦遂招來郡國姦人賦
斂銅鐡作甲兵數閱其車騎材官卒建旌旗鼓車旄頭
先驅郎中侍從者著貂羽黃金附蟬皆號侍中旦從相
中尉以下勒車騎發民會圍大獵文安縣以講士馬須
期日郎中韓義等數諫旦旦殺義等凡十五人會缾侯
劉成知澤等謀告之青州刺史儁不疑不疑即收捕澤
以聞天子遣大鴻臚丞治連引燕王有詔勿治而劉澤
等皆伏誅益封缾侯久之旦姊鄂邑蓋長公主左將軍
上官桀父子與霍光争權有隙皆知旦怨光即私與燕
交通旦遣孫縱之等前後十餘軰多齎金寳走馬賂遺
蓋主上官桀及御史大夫桑弘羊等皆與交通數記疏
光過失與旦令上書告之桀欲從中下其事旦聞之喜
上疏曰昔秦據南面之位制一世之命威服四夷輕弱
骨肉顯重異族廢道任刑無恩宗室其後尉佗入南夷
陳涉呼楚澤近狎作亂内外俱發趙氏無炊火焉高皇
帝覽蹤迹觀得失見秦建夲非是故改其路規土連城
布王子孫是以枝葉扶疏異姓不得間也今陛下承明
繼成委任公卿羣臣連與成朋非毁宗室膚受之愬日
騁於廷惡吏廢法立威主恩不及下究臣聞武帝使中
郎將蘇武使匈奴見留二十年不降還亶為典屬國今
大將軍長史敞無勞為搜粟都尉又將軍都郎羽林道
上移䟆太官先置臣旦願歸符璽入宿衛察姦臣之變
是時昭帝年十四覺其有詐遂親信霍光而疏上官桀
等桀等因謀共殺光廢帝迎立燕王為天子旦置驛書
往來相報許立桀為王外連郡國以千數旦以語相平
平曰大王前與劉澤結謀事未成而發覺者以劉澤素
夸好侵陵也平聞左將軍素輕易車騎將軍少而驕臣
恐其如劉澤時不能成又恐既成反大王也旦曰前一
男子詣闕自謂故太子長安中民趣鄉之正讙不可止
大將軍恐出兵陳之以自備耳我帝長子天下所信何
憂見反後謂羣臣蓋主報言獨患大將軍與右將軍王
莽今右將軍物故丞相病幸事必成徵不久令羣臣皆
装是時天雨虹下屬宫中飲井水井水泉竭厠中豕羣
出壊太官竈鳥鵲鬭死鼠舞殿端門中殿上戶自閉不
可開天火燒城門大風壊宫城樓折拔樹木流星下墮
后姬以下皆恐王驚病使人祠葭水台水王客吕廣等
知星為王言當有兵圍城期在九月十月漢當有大臣
戮死者王愈憂恐謂廣等曰謀事不成妖祥數見兵氣
且至柰何會蓋主舍人父燕倉知其謀告之由是發覺
丞相賜璽書部中二千石逐捕孫縱之及左將軍桀等
皆伏誅旦聞之召相平曰事敗遂發兵乎平曰左將軍
已死百姓皆知之不可發也王憂懣置酒萬載宫會賓
客羣臣妃妾坐飲王自歌曰歸空城兮犬不吠雞不鳴
横術何廣廣兮固知國中之無人華容夫人起舞曰髮
紛紛兮寘渠骨籍籍兮亡居母求死子兮妻求死夫裴
回兩渠間兮君子獨安居坐者皆泣有赦令到王讀之
曰嗟乎獨赦吏民不赦我因迎后姬諸夫人之明光殿
王曰老虜曹為事當族欲自殺左右曰黨得削國幸不
死后姬夫人共啼泣止王會天子使使者賜燕王璽書
曰昔高皇帝王天下建立子弟以藩屏社稷先日諸吕
陰謀大逆劉氏不絶若髮賴絳侯等誅討賊亂尊立孝
文以安宗社非以中外有人表裏相應故耶樊酈曹灌
攜劍推鋒從高皇帝墾菑除害耘鉏海内當此之時頭
如蓬葆勤苦至矣然其賞不過封侯今宗室子孫曾無
暴衣露冠之勞裂地而王之分財而賜之父死子繼兄
終弟及今王骨肉至親敵吾一體廼與他姓異族謀害
社稷親其所疏疏其所親有逆悖之心無忠愛之義如
使古人有知當何面目復奉齊酎見高祖之廟乎旦得
書以符璽屬醫工長謝相二千石奉事不謹死矣即以
綬自絞后夫人隨旦自殺者二十餘人天子加恩赦王
太子建為庶人賜旦諡曰刺王旦立三十八年而誅國
除後六年宣帝即位封旦兩子慶為新昌侯賢為安定
侯立故太子建是為廣陽頃王二十九年薨子穆王舜
嗣二十一年薨子思王璜嗣二十年薨子嘉嗣王莽時
廢漢藩王為家人嘉獨以獻符命封扶美侯賜姓王氏
廣陵厲王胥賜策曰嗚呼小子胥受茲赤社建爾國家
封於南土世為漢藩輔古人有言曰大江之南五湖之
間其人輕心揚州保彊三代要服不及以正嗚呼悉爾
心祗祇兢兢廼惠廼順毋桐好逸母邇宵人惟法帷則
書云臣不作福不作威靡有後羞王其戒之胥壮大好
倡樂逸遊力扛鼎空手搏熊彘猛獸動作無法度故終
不得為漢嗣昭帝初立益封胥萬三千戶元鳳中入朝
復益萬戶賜錢二千萬黃金二千斤安車駟馬寳劍及
宣帝即位封胥四子聖曾寳昌皆為列侯又立胥小子
弘為高密王所以襃賞甚厚始昭帝時胥見上年少無
子有覬欲心而楚地多巫鬼胥迎女巫李女須使下神
祝詛女須泣曰孝武帝下我左右皆伏言吾必令胥為
天子胥多賜女須錢使禱巫山會昭帝崩胥曰女胥良
巫也殺牛塞禱及昌邑王徵復使巫祝詛之後王廢胥
寖信女須等數賜予錢物宣帝即位胥曰太子孫何以
反得立復令女須祝詛如前又胥女為楚王延壽后弟
婦數相餽遺通私書後延壽坐謀反誅辭連及胥有詔
勿治賜胥黃金前後五千斤他器物甚衆胥又聞漢立
太子謂姬南等曰我終不得立矣乃止不詛後胥子南
利侯寳坐殺人奪爵還歸廣陵與胥姬左脩姦事發覺
繫獄棄市相勝之奏奪王射陂草田以賦貧民奏可胥
復使巫祝詛如前胥宫園中棗樹生十餘莖莖上赤葉
白如素池水變赤魚死有鼠晝立舞王后廷中胥謂姬
南等曰棗水魚鼠之怪甚可惡也居數月祝詛事發覺
有司案驗胥惶恐藥殺巫及宫人二十餘人以絶口公
卿請誅胥天子遣廷尉大鴻臚即訊胥謝曰罪死有餘
誠皆有之事久遠請歸思念具對胥既見使者還置酒
顯陽殿召太子霸及子女董訾胡生等夜飲使所幸八
子郭昭君家人子趙左君等鼓瑟歌舞王自歌曰欲久
生兮無終長不樂兮安窮奉天期兮不得須臾千里馬
兮駐待路黃泉下幽深人生要死何為苦心何用為樂
心所喜出入無悰為樂亟蒿里召兮郭門閱死不得取
代庸身自逝左右更涕泣奏酒至鷄鳴時罷胥謂太子
霸曰上遇我厚今負之甚我死骸骨當暴幸而得葬薄
之無厚也即以綬自絞死及八子郭昭君等二人皆自
殺天子加恩赦王諸子皆為庶人賜諡曰厲王立六十
四年而誅國除後七年元帝復立胥太子霸是為孝王
十三年薨子共王意嗣三年薨子哀王護嗣十六年薨
無子絶後六年成帝復立孝王子守是為靖王立二十
年薨子宏嗣王莽時絶初高密哀王弘夲始元年以廣
陵王胥少子立九年薨子頃王章嗣三十三年薨子懷
王寬嗣十一年薨子慎嗣王莽時絶
昌邑哀王髆天漢四年立十一年薨子賀嗣立十三年
昭帝崩無嗣大將軍霍光徵王賀典喪令乘七乘傳詣
長安邸夜漏未盡一刻以火發書其日中賀發晡時至
定陶行百三十五里侍從者馬死相望於道郎中令龔
遂諫王令還郎謁者五十餘人賀到濟陽求長鳴雞道
買積竹杖過弘農使大奴善以衣車載女子至湖使者
以譲相安樂安樂告遂遂入問賀賀曰無有遂曰即無
有何愛一善以毁仁義請收屬吏以湔洒大王即捽善
屬衞士長行法賀到霸上大鴻臚郊迎騶奉乘輿車王
使僕壽成御郎中令遂驂乘且至廣明東都門遂曰禮
奔喪望見國都哭此長安東郭門也賀曰我嗌痛不能
哭至城門遂復言賀曰城門與郭門等耳且至未央宫
東闕遂曰昌邑帳在是闕外馳道北未至帳所有南北
行道馬足未至數步大王宜下車鄉闕西面伏哭盡哀
止王曰諾到哭如儀王受皇帝璽綬襲尊號即位二十
七日行淫亂大將軍光與羣臣議白孝昭皇后廢賀歸
故國賜湯沐邑二千戶故王家財物皆與賀及哀王女
四人各賜湯沐邑千戸語在霍光傳國除為山陽郡初
賀在國時數有怪嘗見白犬高三尺無頭其頸以下似
人而冠方山冠以問郎中令龔遂遂曰此天戒言在仄
者盡冠狗也去之則存不去則亡矣後復見熊左右皆
莫見又大鳥飛集宫中王知惡之復以問遂遂曰熊鳥
山野之禽獸今來入宫王獨見之宫室將空之象也於
是王卬天歎曰不祥何為數來遂叩頭曰臣不敢隱忠
數言危亡之戒大王不說夫國之存亡豈在臣言哉願
王内自揆度大王誦詩三百五篇人事浹王道備王之
所行中詩一篇何等也大王位為諸侯王行汙於庶人
以存難以亡易宜深察之後又血汙王坐席王問遂遂
呌然號曰宫空不久妖祥數至血者陰憂之象也宜畏
慎自省賀終不改節居無何徵既即位後王夢青蠅之
矢積西階東可五六石以屋版瓦覆發視之青蠅矢也
以問遂遂曰陛下之詩不云乎營營青蠅止於藩愷悌
君子毋信讒言陛下左側讒人衆多如是青蠅惡矣宜
進先帝大臣子孫親近以為左右如不忍昌邑故人信
用讒諛必有凶咎願詭禍為福皆放逐之臣當先逐矣
賀不用其言卒至於廢大將軍光更尊立武帝曾孫是
為孝宣帝帝即位心内忌賀元康二年遣使者賜山陽
太守張敞璽書曰制詔山陽太守其謹備盗賊察往來
過客母下所賜書敞於是條奏賀居處著其廢亡之效
曰臣敞地節三年五月視事故昌邑王居故宫奴婢在
中者百八十三人閉大門開小門廉吏一人為領錢物
市買朝内食物他不得出入督盗一人别主徼循察往
來者以王家錢取卒迾宫清中備盗賊臣敞數遣丞吏
行察四年九月中臣敞入視居處狀故王年二十六七
為人青黑色小目鼻末銳卑少須眉身體長大疾痿行
步不便衣短衣大袴冠惠文冠佩玉環簪筆持牘趨謁
臣敞與坐語中庭閱妻子奴婢臣敞欲動觀其意即以
惡鳥感之曰昌邑多梟故王應曰然前賀西至長安殊
無梟復來東至濟陽乃復聞梟聲臣敞閱至子女持轡
故王跪曰持轡母嚴長孫女也臣敞故知執金吾嚴延
年字長孫女羅紨前為故王妻察故王衣服言語跪起
清狂不慧妻十六人子二十二人其十一人男十一人
女昩死奏名籍及奴婢財物簿臣敞前書言昌邑王歌
舞者張脩等十人無子又非姬但良人無官名王薨當
罷歸太傅豹等擅留以為哀王園中人所不當得為請
罷歸故王聞之曰中人守園疾者當勿治相殺傷者當
勿法欲令亟死太守柰何而欲罷之其天資喜由亂亡
終不見仁義如此後丞相御史以臣敞書聞奏可皆已
遣上由此知賀不足忌其明年春廼下詔曰蓋聞象有
罪舜封之骨肉之親析而不殊其封故昌邑王賀為海
昏侯食邑四千戶侍中衞尉金安上上書言賀天之所
棄陛下至仁復封為列侯賀嚚頑廢放之人不宜得奉
宗廟朝聘之禮奏可賀就國豫章數年揚州刺史柯奏
賀與故太守卒史孫萬世交通萬世問賀前見廢時何
不堅守母出宫斬大將軍而聽人奪璽綬乎賀曰然失
之萬世又以賀且王豫章不久為列侯賀曰且然非所
宜言有司案驗請逮捕制曰削戶三千後薨豫章太守
廖奏言舜封象於有鼻死不為置後以為暴亂之人不
宜為太祖海昏侯賀死上當為後者子充國充國死復
上弟奉親奉親復死是天絶之也陛下聖仁於賀甚厚
雖舜於象無以加也宜以禮絶賀以奉天意願下有司
議議皆以為不宜為立嗣國除元帝即位復封賀子代
宗為海昏侯傳子至孫今見為侯
宣元六王
孝宣皇帝五男許皇后生孝元皇帝張偼伃生淮陽憲
王欽衞偼伃生楚元王囂公孫偼伃生東平思王宇戎
偼伃生中山哀王竟
淮陽憲王欽元康三年立母張偼伃有寵於宣帝霍皇
后廢後上欲立張偼伃為后久之懲艾霍氏欲害皇太
子廼更選後宫無子而謹慎者乃立長陵王偼伃為后
令母養太子后無寵希御見唯張偼伃最幸而憲王壮
大好經書法律聰達有材帝甚愛之太子寬仁喜儒術
上數嗟歎憲王曰真我子也常有意欲立張偼伃與憲
王然用太子起於微細上少依倚許氏及即位而許后
以弑死太子早失母故不忍也久之上以故丞相韋賢
子元成陽狂辭侯於兄經明行高稱於朝廷乃召拜元
成為淮陽中尉欲感喻憲王輔以推譲之臣由是太子
遂安宣帝崩元帝即位乃遣憲王之國時張偼伃已死
憲王有外祖母舅張博兄弟三人歲至淮陽見親輙受
王賜後王上書請徙外家張氏於國博上書願留守墳
墓獨不徙王恨之後博至淮陽王賜之少博言負責數
百萬願王為償王不許博辭去令弟光恐云王遇大人
益解博欲上書為大人乞骸骨去王廼遣人持黃金五
十斤送博博喜還書謝為諂語盛稱譽王勸令入朝輔
助主上使弟光數說王宜聽博計令於京師說用事貴
人為王求朝王不納其言後光屢勸王王意動博知之
復遺王書言齊有駟先生者善為司馬兵法大將之材
又北海之濱有賢人焉累世不可逮然難致也若得此
二人而薦之漢功亦不細矣且云駟先生蓄積道術書
無不有願知大王所好請得輙上此湯禹所以成大功
也王得書喜說報博書為博償責二百萬是時博女壻
京房以明易陰陽得幸於上數召見言事自謂為石顯
五鹿充宗所排謀不得用數為博道之博具記房諸所
說災異及召見密語持予淮陽王乃詐言已見中書令
石君求朝許以金五百斤復為王為便宜奏陳安危指
災異令王朝見先口陳其意而後奏之將以去石顯五
鹿充宗等為房地王冀事成功立取寵天子乃大說復
報博書以金五百斤與博會房出為郡守離左右顯具
得此事告房漏泄省中語博兄弟詿誤諸侯王狡猾不
道皆下獄有司奏請誅捕欽上不忍致法遣諫大夫王
駿賜欽璽書責以張博數遺王書非毁政治襃舉諸侯
稱引周湯以讇惑王所言悖逆無道王不舉奏而多與
金錢報以好言辜至不赦朕不忍聞推原厥夲不祥自
博惟王之心匪同於凶已詔有司勿治王事欽於是對
使者免冠稽首謝罪請得悉心自新奉承詔策京房及
博兄弟三人皆棄市妻子徙邊至成帝即位以淮陽王
屬為叔父敬寵之王上書自陳舅張博時事頗為石顯
等所侵因為博家屬徙者求還上加恩許還徙者三十
六年薨子文王元嗣二十六年薨子縯嗣王莽時絶
楚孝王囂甘露二年立為定陶王三年徙楚成帝河平
中入朝時被惡疾天子憫之詔王朝正月與子男一人
俱其以廣戚縣戶四千三百戶封其子勲為廣戚侯明
年囂薨子懷王文嗣一年薨無子絶明年成帝復立文
弟平陸侯衍是為思王二十一年薨子紆嗣王莽時絶
初成帝時又立紆弟景為定陶王廣戚侯勲薨諡煬侯
子顯嗣平帝崩無子王莽立顯子嬰為孺子奉平帝後
莽簒位以嬰為定安公漢既誅莽更始時嬰在長安平
陵方望等頗知天文以為更始必敗嬰夲統當立者也
共起兵將嬰至臨涇立為天子更始使丞相李松擊破
殺嬰云
東平思王宇甘露二年立元帝即位就國壯大通姦犯
法上以至親貰不罪傅相連坐久之事太后内不相得
太后上書求守杜陵園(宣帝陵也宫人無子乃守園陵)上於是遣太中
大夫張子蟜奉璽書敕諭之又特以璽書賜王太后宇
慙懼因使者頓首謝死罪願洒心自改詔書又敕傅相
自今以來非五經之正術敢以游獵非禮道王者輙以
名聞宇立二十年元帝崩宇謂中謁者信等曰漢大臣
議天子少弱未能治天下以為我知文法建欲使我輔
佐天子我見尚書晨夜極苦使我為之不能也今暑熱
縣官年少持服恐無處所我危得之比至下宇凡三哭
飲酒食肉妻妾不離側又姬胊臑故親幸後䟽遠數歎
息呼天宇聞斥朐臑為家人子埽除永巷數笞擊之胊
臑私䟽宇過失數令家告之宇覺知絞殺朐臑有司奏
請逮捕有詔削樊亢父二縣後三歲天子閔之詔有司
復前所削縣如故後年來朝上䟽求諸子及太史公書
上以問大將軍王鳳鳳言諸子書或反經術非聖人或
明鬼神信物怪太史公書有戰國從横權譎之謀漢興
之初謀臣竒策天官災異地形阸塞皆不宜在諸侯王
不可予天子如鳳言遂不予立三十三年薨子煬王雲
嗣哀帝時無鹽危山土自起覆草如馳道状又瓠山石
轉立雲及后謁自之石所祭治石象瓠山立石束倍草
并祠之建平三年息夫躬孫寵等共因幸臣董賢告之
是時哀帝被疾多所惡事下有司逮王后謁下獄治言
雲使巫傅恭婢合歡等祠祭詛祝上為雲求為天子雲
又與知災異者高尚等指星宿言上疾必不愈雲當得
天下石立宣帝起之表也有司請誅王有詔廢徙房陵
雲自殺謁棄市立十七年國除元始元年王莽欲反哀
帝政白太皇太后立雲太子開明為東平王又立思王
孫成都為中山王開明立三年薨無子復立開明兄嚴
鄉侯信子匡為東平王奉開明後王莽居攝東郡太守
翟義與嚴鄉侯信謀舉兵誅莽立信為天子兵敗皆為
莽所滅
中山哀王竟初元二年立為清河王三年徙中山以幼
少未之國建昭四年薨邸葬杜陵亡子絶太后歸居外
家戎氏
孝元皇帝三男王皇后生孝成帝傅昭儀生定陶恭王
康馮昭儀生中山孝王興
定陶恭王康永光三年立為濟陽王六年徙為山陽王
八年徙定陶王少而愛長多材蓺習知音聲上竒器之
母昭儀又幸幾代皇后太子語在元后及史丹傳成帝
即位緣先帝意厚遇異於他王十九年薨子欣嗣十五
年成帝無子徵入為皇太子上以太子奉太宗後不得
顧私親乃立楚思王子景為定陶王奉恭王後成帝崩
太子立是為孝哀帝哀帝二年追尊恭王為恭皇置寢
廟京師序昭穆儀如孝元帝徙定陶王景為信都王云
中山孝王興建昭三年立為信都王十四年徙中山成
帝之議立太子也御史大夫孔光以為尚書有殷及王
兄終弟及中山王元帝之子宜為後成帝以中山王不
材又兄弟不得相入廟外家王氏與趙昭儀皆欲用哀
帝為太子故遂立焉上乃封孝王舅馮參為宜鄉侯而
益封孝王萬戶以尉其意三十年薨子衎嗣七年哀帝
崩無子徵中山王衎入即位是為平帝太皇太后以帝
為成帝後故立東平思王孫桃鄉頃侯子成都為中山
王奉孝王後王莽時絶
通志卷七十八下
