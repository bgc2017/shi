通志卷一百四十七
宋右迪功郎鄭樵漁仲撰
列傳第六十
後魏
古弼張黎劉潔邱堆娥清伊馛乙
瓌(子乾歸)周幾豆代田車伊洛王洛兒車
路頭盧魯元陳建來大干宿石萬安
國(嵇根)周觀尉撥陸眞吕洛拔薛彪子
尉元慕容白曜(子眞安契白曜弟子)和其奴苟頽
宇文福(子延)宋隱(從子愔欽愔孫弁族弁子維穎紀紀子道弁弟穎族)
(弟鴻貴翻弁族弟)許彥(子宗之)刁廱(曾孫沖孫孫整廱族雙)辛紹先
(子鳳達弟孫祥穆祥弟少雍鳳達穆子子馥)韋閬(孫儁閬儁子子粲從叔道)
(福子閬從子崇彧閬族弟珍珍纘纘弟彧子朏)杜銓屈遵(子恒恒)
(孫拔)張蒲谷渾公孫表(子軌質軌子叡䆳軌弟質子)張濟
李先(曾孫預子先子皎徽皎孫義徽義徽蘭義曾孫昭徽)賈彝(子秀)竇
瑾李訢袁式唐和寇讚(子臻禮臻子祖)酈範
(子道愼子道約範弟惲)韓秀(子務)堯暄(孫雄)柳崇陸俟(子馛馛)
(子琇子琇弟凱定凱子暐之暐弟恭之子馛弟麗麗定國國子昕昕之子璋定)
(國弟叡操麗從孫)源賀(孫懷邕懷子子邕子弟子恭)劉尼薛提
司馬楚之(孫悅躍楚之子)
古弼代人也少忠謹好讀書又善騎射初為獵郎使長
安稱旨轉門下奏事明元賜名曰筆取其直而有用後
又名弼言其有輔佐之才也令弼典西部與劉潔等分
綰機要敷奏百揆太武即位以功拜立節將軍賜爵靈
壽侯歴位侍中吏部尚書典南部奏事後征馮弘弘將
奔高麗高麗救兵至弘乃隨之令婦人被甲居中其精
卒及高麗陳兵於外弼部將高苟子擊賊軍弼酒醉拔
刀止之故弘得東奔太武大怒黜為廣夏門卒尋復為
侍中與尚書李順使涼州賜爵建興公鎮長安甚有威
名及議征涼州弼與順咸言涼州乏水草不宜行帝不
從既克姑臧微嫌之以其有將略弗之責宋將裴方明
克仇池立楊元庶子保熾於是假弼節督隴右諸軍討
仇池平之未幾諸氐復推楊文德為主圍仇池弼攻解
其圍文德走漢川東道將皮豹子聞仇池圍解議欲還
軍弼使謂曰若其班師寇衆復至後舉為難不出秋冬
南寇必來以逸待勞百勝之策也豹子乃止太武聞之
曰弼言長策也制有南秦弼謀多矣景穆總攝萬機徵
為東宫四輔與宜都王穆壽並參政事遷尚書令弼雖
事務殷湊而讀書不輟端謹愼密口不言禁中事功名
等於張黎而廉不及也上谷人上書言苑囿過度民無
田業宜减大半以賜貧民弼欲陳奏遇帝與給事中劉
樹碁志不聽事弼侍坐良久不獲申聞乃於帝前捽樹
掣下牀以手搏其耳以拳歐其背曰朝廷不治實爾之
罪帝失容放碁曰不聽奏事過在朕躬樹何罪置之弼
具狀以聞帝竒弼公直乃可其奏以與百姓弼曰為臣
而逞志於君前罪莫大焉乃詣公車免冠徒跣自劾請
罪帝召之謂曰卿其冠履吾聞築社之役褰蹷而築之
端冕而事之神與之福然則卿有何罪自今以後苟利
社稷益國家便人者雖復顚沛造次卿則為之無所顧
也太武大閱將校獵於河西弼留守詔以肥馬給騎人
弼命給弱者太武大怒曰尖頭奴敢裁量朕也朕還臺
先斬此奴弼頭尖帝常命之曰筆頭時人呼為筆公屬
官怖惶懼誅弼告之曰吾謂事君使田獵不過盤游其
罪小也不備不虞使戎寇恣逸其罪大也今北狄孔熾
南虜未滅狡焉之志闚伺邊境是吾憂也故選肥馬備
軍實為不虞之遠慮苟使國家有利吾寧避死乎明王
可以理干此自吾罪非卿等之罪帝聞而嘆曰有臣如
此國之寶也賜衣一襲馬二匹鹿十頭後車駕田於山
北獲麋鹿數千頭詔尚書發車牛五十乘運之帝尋謂
從者曰筆公必不與我汝輩不如以馬運之速遂還行
百餘里而弼表曰今秋榖懸黃麻菽布野豬鹿竊食鳥
鴈侵費風波所耗朝夕三倍乞賜矜緩使得收載帝謂
左右曰筆公果如朕卜可謂社稷之臣初楊難當之來
也詔弼悉送其子弟於京師楊元少子文德以黃金三
十斤賂弼弼受金留文德而遇之無禮文德亡入宋太
武以其正直又有戰功弗加罪責太武崩吳王余立以
弼為司徒文成即位與張黎並坐議不合旨俱免有怨
謗之言其家人告巫蠱俱伏法時人冤之
張黎鴈門平原人也善書計道武知待之明元器其忠
亮賜爵廣平公管綜機要太武以其功舊任以輔弼除
大司農卿軍國大議黎嘗與焉以征赫連功進號征北
大將軍與樂安王範濟南公崔徽鎮長安清約公平甚
著聲稱代下之日家無餘財太武征涼州蠕蠕吳提乘
虚入寇黎與長孫道生拒擊走之景穆初總百揆黎與
崔浩等輔政忠於奉上非公事不言詔賜浩黎布帛各
千疋以襃舊勲吳王余立以黎為太尉後文成即位與
古弼俱誅
劉潔長樂信都人也昭成時慕容氏獻女潔祖父生為
公主家臣乃隨入魏賜以妻妾生子堤位樂陵太守封
信都男卒潔襲堤爵數從征討進爵會稽公後與永安
侯魏勤及功勞將軍元屈等擊吐京叛胡為其所執送
赫連屈丐潔聲氣不撓呼其字而與之言神色自若屈
丐壯而釋之後得還國典東部事明元寢疾太武監國
潔與古弼等選侍東宫對綜機要太武即位竒其有柱
石用委以大任及議軍國朝臣咸推其能遷尚書令改
為鉅鹿公車駕西伐潔為前鋒沮渠牧犍弟董來拒戰
於城南潔信卜者之言以日辰不恊擊鼓却陣故董來
得入城太武微嫌之潔久在樞密恃寵自專帝心稍不
平時議伐蠕蠕潔言不如廣農積榖以待其來羣臣皆
從其議帝决行乃從崔浩議旣出與諸將議會鹿渾谷
而潔恨其計不行欲沮諸將乃矯詔更期諸將不至時
虜衆大亂景穆欲擊之潔執不可停鹿渾谷六日諸將
猶不集賊已遠遁追至石水不及而還師次漢中糧盡
士卒多死潔陰使人驚軍勸帝棄軍輕還帝不從潔以
軍行無功奏歸罪於崔浩帝曰諸將後期及賊不擊罪
在諸將豈在於浩又潔矯詔事遂發輿駕至五原收潔
幽之太武之征也潔私謂親人曰若軍出無功車駕不
返即吾當立樂平王潔又使右丞張嵩求圖讖問劉氏
應王繼國家後我審有名姓不嵩對曰有姓而無名窮
驗欵引搜嵩家果得讖書潔與南康公狄隣及嵩等皆
夷三族死者百餘人潔既居勢要内外憚之側目而視
籍其家財鉅萬太武追忿言則切齒
邱堆代人也美容儀初以忠謹入侍明元即位拾遺左
右稍遷散騎常侍太武監國臨朝堆與太尉穆觀等為
右弼及即位賜爵臨淮公位太僕與宗正娥清略地關
右而宜城王奚斤表留堆合軍與赫連昌相拒斤進擊
赫連定留堆守輜重斤為定禽堆聞而棄甲走長安帝
大怒遣西平公安頡斬堆
娥清代人也少有將略累著戰功稍遷給事黃門侍郎
明元南廵幸鄴以淸為中領軍將軍與宋兵將軍周幾
等度河略地至湖陸以功賜爵須昌侯與幾等遂鎮枋
頭太武初還京師進為東平公後從平統萬遂與奚斤
討赫連昌至安定及昌弟定西走斤追之清欲尋水往
斤不從遂與斤俱為定所擒太武克平涼乃得還後與
古弼等東討馮弘以不急戰弘奔高麗檻車徵為門卒
而卒於家子延賜爵南平公
伊馛代人也少而勇健走及奔馬善射多力曳牛却行
神䴥初擢為侍郎轉三郎加振威將軍賜爵汾陽子太
武之將討涼州也議者咸諫以為無水草唯司徒崔浩
勸行羣臣出後馛言於帝曰涼州若無水草何得為國
議者不可用也宜從浩言帝善之既克涼州太武大會
於姑臧謂羣臣曰崔公智計有餘吾亦不復竒之吾正
竒馛弓馬之士而所見能與崔公同顧謂浩曰馛智力
如此終至公相浩曰何必讀書然後為學衛青霍去病
亦不讀書而能大建勲名致位公輔帝笑曰誠如公言
馛性忠謹帝親待日殊賞賜優厚太平眞君初帝欲拜
馛為尚書封郡公馛辭曰尚書務繁公爵至重非臣年
少愚近所宜帝問其所欲馛對曰祕書二省多諸文士
若恩矜不已請參其次帝賢之遂拜中護祕書監後以
頻有戰功進爵河南公後拜司空及為三公清約自守
為政舉大綱而已不為苛碎太安二年領太子太保三
年與司徒陸麗等並平尚書事薨子蘭襲爵位庫部尚
書卒子盆生驍勇有膽氣累有戰功遂為名將以勳賜
爵平城子為西道都督戰没贈雍州刺史
乙瓌代人也其先世統部落太武時瓌父匹知遣瓌入
貢帝留之瓌善騎射手格猛虎尚太武女上谷公主除
駙馬都尉賜爵西平公從駕南征都督前鋒諸軍事勇
冠三軍後進爵為王又為西道都將薨年二十九贈太
尉公諡曰恭子乾歸襲爵乾歸有氣幹頗習書疏尤好
兵法尚景穆女安樂公主除駙馬都尉侍中獻文初為
秦州刺史有惠政孝文即位為中道都將卒諡曰康子
海字懷仁位散騎侍郎卒諡曰孝海子瑗字雅珍尚孝
文女淮陽公主除駙馬都尉累遷西兖州刺史天平元
年舉兵應樊子鵠戰敗死
周幾代人也少以善射為獵郎明元即位為左部尚書
以軍功封交趾侯太武以幾有智勇遣鎮河南威信著
于外境幾常嫌奚斤等綏撫關中失和每至言論形於
聲色斤等憚焉進號宋兵將軍率洛州刺史于栗磾以
萬人襲陜城卒于軍軍人無不歎惜之歸葬京師諡曰
桓子步襲爵
豆代田代人也明元時以善騎射為内細射從攻虎牢
詔代田登樓射賊矢不虚發以功遷内三郎從討赫連
昌乘勝追賊入其宫門門閉代田踰宫而出太武壮之
拜勇武將軍後從討平涼破赫連定得奚斤等以定妻
賜之詔斤膝行授酒於代田勅斤曰全爾身命者代田
功也以從討和龍戰功封長廣公卒於統萬鎮大將贈
長廣王諡曰恭子周求襲爵
車伊洛焉耆胡也世為東境部落帥恒修職貢延和中
授平西將軍封前部王伊洛規欲歸闕為沮渠無諱斷
路伊洛連戰破之無諱卒伊洛前後遣使招喻其子乾
壽等及其戶五百餘家送之京師又率部衆二千餘人
伐高昌討破焉耆東關七城正平二年伊洛朝京師拜
都官尚書將軍王如故卒諡康王葬禮依盧魯元故事
子歇襲爵
王洛兒京兆人也少善騎射明元在東宫給事帷下侍
從遊獵夙夜無怠性謹愿未嘗有過明元嘗獵于灅南
乘冰而濟冰䧟没馬洛兒投水奉帝出岸洛兒殆將凍
死明元解衣以賜之自是恩寵日隆天賜末明元避難
出居于外洛兒晨夜侍衛無須臾違離恭勤發於至誠
元紹之逆明元左右唯洛兒與車路頭晝居山嶺夜還
洛兒家洛兒隣人李道潛相奉給晨復還山衆庶頗知
喜而相告紹聞收道潛斬之洛兒猶冐難往返京都通
問大臣大臣遂出奉迎百姓奔赴明元還宫社稷獲全
洛兒有功焉明元即位拜散騎常侍賜爵新息公加直
意將軍又追贈其父為列侯賜僮隸五十戶永興五年
卒贈太尉建平王賜温明祕器載以輼輬車使殿中衛
士為之導從帝親臨哀慟者數四焉乃鴆其妻周氏與
合葬子長城襲爵卒無子以其弟德成襲
車路頭代人也少以忠厚選給東宫為帳下帥謹愼無
過天賜末明元出於外路頭隨侍竭力及即位拜散騎
常侍加忠意將軍賜爵宣城公帝性明察羣臣多以職
事遇譴至有杖罰故路頭優游不任事侍宿左右從容
談笑而已路頭性無害每至評獄處理常獻寬恕之議
以是見重於朝帝亦敬納之寵賜隆厚當時功名莫及
泰恒六年卒帝親臨哀慟贈太師宣城王諡曰忠貞喪
禮一依安城王叔孫俊故事陪葬金陵子眷襲爵
盧魯元昌黎徒河人也曾祖副鳩仕慕容氏為尚書令
臨澤公祖父並至大官魯元寬和有雅度明元時選為
通直郎以忠謹給侍東宫恭勤盡節太武親愛之及即
位以為中書侍郎拾遺左右寵待彌深而魯元益加謹
肅帝愈親待之内外大臣莫不敬憚焉性多容納善與
人交好掩人之過揚人之善由是公卿咸親附之魯元
以工書有文才累遷中書監領祕書事賜爵襄城公贈
其父為信都侯初從征赫連昌太武親追擊之入其城
門魯元隨帝出入是日微魯元幾至危殆從征平涼以
功拜征北大將軍加侍中後遷太保錄尚書事帝貴異
之常從征伐出入卧内每有平殄輙賜僮隸前後數百
人布帛以百萬計帝臨幸其第不出旬日欲其居近易
於往來乃賜甲第於宫門南衣食車馬皆乘輿之副太
平眞君三年駕幸隂山魯元以疾不從侍臣問疾醫藥
傳驛相屬於路及薨帝甚悼惜之還臨其喪哭之哀慟
二宫命太官日送奠昏晨哭臨訖則備奏鐘鼓伎樂輿
駕比葬三臨之喪禮依安成王叔孫俊故事而賵送有
加贈襄城王諡曰孝葬於崞山為建碑闕自魏興貴臣
恩寵無與為比子統襲爵以父任侍東宫大武以元舅
陽平王杜超女南安長公主所生妻之車駕親自臨送
太官設供具賞賚千計文成即位典選部主客二曹卒
贈襄城王諡曰景無子弟彌娥襲卒贈襄城王諡曰恭
魯元少子内給侍東宫景穆深昵之常與同卧起同衣
食父子有寵兩宫勢傾天下内性寬厚有父風而恭愼
不及正平初宫臣伏誅太武以魯元故唯殺内而厚撫
其兄弟
陳建代人也以善騎射擢為三郎稍遷下大夫内行長
太武討山胡白龍意甚輕之單將數十騎登山臨險每
日如此白龍乃伏壮士十餘處出於不意帝墮馬幾至
不測建以身捍賊大呼奮擊殺數人身被十餘創帝壮
之賜别戶二十文成初加冠軍將軍出為雍州刺史假
秦郡公帝以建貪暴懦弱遣使就州罰杖五十孝文初
徵為尚書右僕射加侍中進爵趙郡公建與侍中尚書
晉陽侯元仙德殿中尚書長樂王穆亮北部尚書平原
王陸叡密表啓南伐帝嘉之遷司徒征西大將軍進爵
魏郡王帝與文明太后頻幸建第賜建妻宴於後庭太
和九年薨子念生襲有罪爵除
來大干代人也父初眞從道武避難叱候山參創業功
官至後將軍武原侯與在八議大干驍果善騎射永興
初襲爵位中散至於朝賀之日大干常著御鎧盤馬殿
庭朝臣莫不嗟歎遷内三郎幢將典宿衞禁旅大干用
法嚴明上下齊肅常從明元校獵見虎在高巖上持矟
直前刺之應手而死帝嘉其勇壮太武踐阼與襄城公
盧魯元等七人俱為常侍常持仗侍衞晝夜不離左右
累從征伐以戰功賜爵廬陵公鎮雲中兼統白道軍事
太武以其壮勇數有戰功兼悉北境險要詔使廵撫六
鎮以防寇虜經略布置甚得事宜後吐京胡反以大干
為都將討平之在吐京卒喪還停於平城南太武出游
還見而問之左右以對帝悼嘆者良久詔聽其喪入殯
城内贈司空諡莊公子邱頽襲爵降為晉興侯
宿石朔方人赫連屈丐弟文陳之曾孫也天興中文陳
父子歸魏道武嘉之以宗女妻焉拜上將軍祖若豆根
明元時賜姓宿氏襲上將軍父沓干從太武征平涼有
功賜爵漢安男後從討蠕蠕戰没石年十三襲爵擢為
中散遷内行令從於苑中游獵石走馬引前道峻馬倒
殞絶久之乃蘇由是御馬得制文成嘉之賜以綿帛駿
馬改爵義陽子又常從獵文成親欲射猛虎石叩馬諫
引帝至高原上後猛虎騰躍殺人帝褒美其忠許後有
犯罪宥而勿坐賜駿馬一匹尚上谷公主拜駙馬都尉
位吏部尚書進爵太山公為北征中道都大將卒追贈
太原王諡曰康葬禮依盧魯元故事太和初子倪襲爵
萬安國代人也世為酋帥父振尚高陽長公主拜駙馬
都尉位長安鎮將爵馮翊公安國少明敏以國甥復尚
河南公主拜駙馬都尉獻文特親寵之與同卧起拜大
司馬大將軍封安成王安國先與神部長奚買奴不平
承明初矯詔殺買奴於苑中孝文聞之大怒遂賜死年
二十三子翼襲王爵有嵇根者世為紇奚部帥皇始初
率部歸魏尚昭成女生子拔位尚書令拔尚華陰公主
生子敬元紹之逆也主有功超授敬大司馬封長樂王
薨子護襲拜外都大官根事迹遺落故略附云
周觀代人也驍勇有膂力太武以軍功賜爵金城公位
高平鎮將善撫士卒號有威名後拜内都大官出為秦
州刺史撫馭失和部人薛永宗聚衆汾曲以叛觀討永
宗為流矢所中太武幸蒲坂觀聞帝至驚怖而起創重
遂卒帝怒絶其爵云
尉撥代人也父郍濮陽太守撥為太學生募從兖州刺
史羅忸擊賊於陳汝有功賜爵介休男討和龍擊吐谷
渾皆有軍功進爵為子累遷杏城鎮將大得人和文成
以撥清平有惠績賜以衣服獻文即位為北征都將南
攻懸瓠進爵安城侯位北豫州刺史卒諡敬侯
陸眞代人也父洛侯秦州刺史眞少善騎射太武以眞
膂力過人拜内三郎太平眞君中從討蠕蠕以功賜爵
關内侯後攻懸瓠登樓臨射城中弦不虚發從太武至
江還次旴眙眞功居多文成即位進爵都昌侯位選部
尚書後拜長安鎮將時初置長蛇鎮眞率衆築城未訖
而氐豪仇傉檀等反叛眞擊平之卒城長蛇而還東平
王道符反于長安以眞為長安鎮將賜爵河南公長安
平兵人素服其威信及至皆帖然安静在鎮數年甚著
威稱卒諡曰烈子延字契胡提頗有氣幹襲爵河南公
例降改封汝陽侯位懷朔鎮大將大僕卿受使綏慰秀
容為牧子所害
吕洛拔代人也曾祖湯侯昭成時率戶五千歸魏父匹
知太武時為西部長封滎陽公洛拔以壮勇知名文成
末為平原鎮將隨尉元攻宋將張永大敗之賜爵成武
侯卒長子文祖獻文以其勲臣子補龍牧曹奏事中散
以牧產不滋坐徙武川鎮後文祖以舊語譯注皇誥辭
義通辯為外都曹奏事中散後坐事伏法
薛彪子代人也祖達頭自姚萇時率部落歸魏道武賜
爵聊成侯待以上客禮賜妻鄭氏卒贈冀州刺史諡曰
悼父野豬并太二州刺史封河東公有聲稱卒諡曰簡
彪子姿貎壮偉明斷有父風為内行長典奏諸曹事當
官正直内外憚之及文明太后臨朝出為枋頭鎮將素
剛簡為近臣所嫉因小過黜為鎮門士及獻文南廵次
山陽彪子拜訴於路復除枋頭鎮將累遷開府徐州刺
史在州甚多惠政百姓便之沛郡太守邵安下邳大守
張攀咸以贓汙彪子案之於法安等遣子弟上書誣彪
南通賊虜孝文曰此妄矣推案果虚卒諡曰文子琡
尉元字苟仁代人也世為豪宗父目斤勇略聞於當時
常有戰功拜中山太守元年十九以善射稱為羽林中
郎以匪懈見知稍遷駕部給事中賜爵富城男和平中
遷北部尚書進爵太昌侯天安元年薛安都以徐州内
附請師救援獻文以元為鎮南大將軍持節都督東道
諸軍事與城陽公孔伯恭赴之宋兖州刺史畢衆敬遣
東平太守章仇檦歸欵元並納之遂長驅而進宋遣將
張永沈攸之等率衆討安都屯于下礚安都出城見元
元依朝旨授其徐州刺史遣中書侍郎高閭李璨等與
安都俱還入城别令孔伯恭撫安内外然後元入彭城
元以張永仍據險要攻守勢倍懼傷士卒乃命安都及
璨等固守身率精銳揚兵於外分擊絶其糧運大破永
於吕梁之東斬首數萬級追北六十餘里生禽宋使持
節梁秦二州刺史元恭祖等永與攸之輕走收其軍資
器械宋東徐州刺史張讜兖州刺史王整蘭陵太守元
忻青州刺史沈文秀等相與歸命詔拜元鎮南大將軍
開府徐州刺史封淮陽公詔元曰自淮以北蕩然清肅
皆是元帥經略將士效命之所致也太和初徵為内都
大官既而出為使持節鎮西大將軍開府統萬鎮將甚
得夷人之心三年進爵淮陽王以舊老見禮聽乘步挽
杖於朝齊高帝既立多遣間諜扇動新民不逞之徒所
在蜂起以元威名夙振召為征南大將軍總率諸軍以
討之元討五固賦元和等皆平東南清晏遠近帖然入
為侍中都曹尚書遷尚書令進位司徒十六年例降庶
姓王爵封山陽郡公其年頻表以老乞身詔許致仕元
詣闕謝恩引見於庭命升殿勞宴賜元冠素服又詔曰
前司徒山陽郡公尉元前大鴻臚卿新太伯游明根並
元亨利貞明允誠素位顯台宿歸終私第可謂知始知
卒希世之賢也公以八十之年宜處三老之重卿以七
十之齡可充五更之選於是養三老五更於明堂國老
庶老於階下孝文再拜三老親袒割牲執爵而饋於五
更行肅拜之禮賜國老庶老衣服有差既而元言曰自
天地分判五行施則人之所崇莫重於孝順然五孝六
順天下之所先願陛下重之以化四方臣既年衰不究
遠趣心耳所及敢不盡誠帝曰孝順之道天地之經今
承三老明言銘之于懷明根言曰夫至孝通靈至順感
幽故詩云孝悌之至通於神明光於四海如此則孝順
之道無所不格願陛下念之以濟黎庶臣年志朽弊識
見昧然在於愚慮不敢不盡帝曰五更助三老以言至
範敷展德音當克己復禮以行來授禮畢乃賜步挽一
乘詔曰夫尊老尚更列聖同致欽年敬德綿哲齊軌朕
雖道謝元風識昧叡則然仰禀先誨企遵猷督故推老
以德立更以先有焉斯彰無焉斯顯矣前司徒公元前
鴻臚卿明根並以冲德懸車懿量歸老故尊老以三事
更以五雖老更非官耄耋罔祿然况事既高宜加殊養
三老可給上公祿五更可食元卿俸供食之味亦同其
例十七年元疾篤帝親省疾遂薨年八十二諡曰景桓
公葬以殊禮給羽葆鼓吹假黃鉞班劔四十人子翊襲
爵遷洛以山陽在畿内改為博陵郡公卒於恒州刺史
諡曰順
慕容白曜慕容晃之元孫也父琚歴官以廉清著稱賜
爵高都侯終尚書左丞諡曰簡白曜少為中書吏以敦
直給事宫中襲爵稍遷北部尚書文成崩與乙渾共執
朝政遷尚書右僕射進爵南鄉公宋徐州刺史薛安都
兖州刺史畢衆敬並以城内附詔鎮南大將軍尉元鎮
東將軍孔伯恭赴之而宋東平太守申纂屯無鹽并州
刺史房崇吉屯斗城遏絶王使皇興初加白曜使持節
督諸軍事征南大將軍進爵上黨公屯碻磝為諸軍後
繼白曜攻纂於無鹽拔其東郭纂遁遣兵追執之廻攻
斗城肥城戌主聞軍至棄城遁走獲粟三十萬石又下
襲破麋溝垣苖二戍得粟十餘萬斛由是軍糧充足先
是淮陽公皮豹子再征苖垣不克白曜一旬内頻拔四
城威震齊土獻文下詔襃美之斗城不降白曜縱兵陵
城殺數百人崇吉夜遁白曜撫其人百姓懷之獲崇吉
母妻待之以禮宋遣將吳喜公欲寇彭城鎮南大將軍
尉元請濟師獻文詔白曜赴之白曜至瑕邱遇患因停
會崇吉與從弟法壽盜宋盤陽城以贖母妻白曜遣將
軍長孫觀等率騎入自馬耳闕赴之觀至盤陽諸縣悉
降白曜自瑕邱進攻歴城二年崔道固及兖州刺史梁
鄒守將劉休賓面縛而降白曜皆釋之送道固休賓及
其寮屬于京師後乃徙二城人望於下館朝廷置平齊
郡懷寧歸安二縣以居之自餘悉為奴婢分賜百官白
曜雖在軍旅而接待人物寬和有禮所獲崇吉母妻申
纂婦女皆别營安置不令士卒喧雜及進克東陽擒沈
文秀凡獲倉粟八十五萬斛始末三年築圍攻擊雖士
卒死傷無多怨叛三齊欣然安堵樂業克城之日以沈
文秀抗倨不為之拜忿而撾撻唯以此見譏以功拜開
府儀同三司都督青州刺史進爵濟南王初乙渾專權
白曜頗所挾附後緣此追以為責四年見誅云謀反叛
時論冤之白曜一子真安年十一聞父被執將自殺家
人止之曰輕重未可知眞安曰王位高功重若小罪終
不至此我不忍見父之死遂自縊太和中著作佐郎成
淹上表理白曜孝文覽表哀愍之白曜弟子契輕薄無
檢太和初以名家子擢為中散遷宰官中散南安王楨
有貪暴之響遣中散閭文祖詣長安察之文祖受楨金
寶之賂為楨隱而不言事發太后引見羣臣謂曰前論
貪清皆云克修文祖時亦在中後竟犯法以此言之人
心信不可知孝文曰卿等自審不勝貪心者聽辭位歸
第契進曰小人之心無恒而帝王之法有恒以無恒之
心奉有恒之法非所克堪乞垂退免帝曰契若知心不
可恒即知貪之惡矣何為求退遷宰官令賜爵定陶男
後卒於都督朔州刺史諡曰克初慕容氏破後種族仍
繁天賜末頗忌而誅之時有不免者不敢復姓皆以興
為氏延昌末詔復舊姓而其子女先入掖庭者猶號慕
容特多於他族
和其奴代人也少有操行善騎射初為三郎文成初封
平昌公累遷尚書左僕射又與河東王閭毗太宰常英
等並平尚書事在官愼法不受私請遷司空加侍中文
成崩乙渾與林金閭擅殺尚書楊保年等時殿中尚書
元郁率殿中宿衞士欲加兵於渾渾懼歸咎於金閭執
以付郁時其奴以金閭罪惡未分出之為定州刺史皇
興元年長安鎮將東平王道符反詔其奴討之未至而
道符敗軍還薨内外歎惜之贈平昌王諡曰宣子受襲
爵
苟頽代人也本姓若干父洛拔内行長頽厚重寡言少
嚴毅清直武力過人擢為中散小心謹敬太武至江賜
爵建德男累遷司衞監洛州刺史抑彊扶弱山蠻畏威
不敢為寇太和中歴位侍中都曹尚書進爵河南公頽
方正好直言雖文明太后生殺不允頽亦言至懇切李
惠李訢之誅頽並致諫遷司空進爵河東王以舊老聽
乘步挽杖於朝大駕行幸三川頽留守京師沙門法秀
謀反頽率禁旅收掩畢獲内外晏然薨諡僖王長子愷
襲爵河東王例降為公
宇文福其先南單于之遠屬也世為擁部大人祖活撥
仕慕容垂為唐郡内史遼東公道武之平慕容氏也活
撥入魏為第一客福少驍果有膂力拜羽林郎太和中
累遷都牧給事車駕南討時乃遷洛勑福檢行牧馬之
所福規石濟以西河内以東拒黃河南北千里為牧地
事尋施行今之馬場是也及徙代移雜畜牧於其所福
善於將養並無損耗孝文嘉之補司衞監後以勳封襄
樂縣男歴位太僕卿都官尚書營州大中正瀛州刺史
性忠清在公嚴毅以信御人甚得聲譽二十二年車駕
南伐遣福在前軍至鄧城齊明帝遣其尚書崔慧景等
率十萬來援孝文勑福領高車羽林兵出其西南奪其
橋道遏絶歸路齊衆大怒六道來戰福撫鞍誓衆身先
士卒齊兵遂潰帝襃歎之還為征北將軍都督懷朔沃
野武川三鎮諸軍事懷朔鎮將至鎮卒諡曰貞忠子延
字慶壽體貎魁岸眉目疎朗位員外散騎侍郎以父老
詔聽隨侍在瀛州屬大乘祅黨突入州城延率奴客逆
戰身被重創賊縱火燒齋閤福時在内延突入抱福出
外支體灼爛鬢髮盡焦於是勒衆與賊苦戰賊乃散走
以此見稱累遷直寢後與万俟醜奴戰殁
宋隱字處默西河介休人也曾祖奭祖活父恭世仕慕
容氏位並通顯慕容儁徙鄴恭始家於廣平列人焉隱
性至孝年十二便有成人之志專精好學不以兵難易
操仕慕容垂為本州别駕歴尚書郎道武平中山拜尚
書吏部郎轉行臺右丞領選屬以老病乞骸骨帝不許
尋以母喪歸列人既葬被徵固辭以病而州郡切以期
會隱乃棄妻子間行匿於長樂數年而卒臨終謂其子
經曰苟能入順父兄出悌鄉黨仕郡幸而至功曹史以
忠清奉之則足矣不勞遠詣臺閣恐汝不能富貴而徒
延門戶之累若忘吾言是為死若父也使鬼而有知吾
不歸食矣隱弟宣字道茂與范陽盧元勃海高允博陵
崔建從子愔俱被徵拜中書博士後拜侍郎行司徒校
尉卒諡簡侯宣子謨字乾仁襲爵卒於遼西太守子鸞
襲位東莞太守鸞弟瓊字普賢母病季秋思瓜瓊夢見
之求而遂獲人謂孝感卒於家愔歴中書博士員外散
騎常侍使江南爵列人子卒於廣平太守長子顯襲爵
無子養弟叔珍子弁為後弁字義和父叔珍娶趙郡李
敷妹坐敷事而死弁才學博贍少有美名初至京師見
尚書李沖因言論移日沖異之退而謂人曰此人一日
千里王佐才也顯卒弁襲爵弁與李彪州里迭相祗好
彪為祕書丞請為著作佐郎遷尚書殿中郎中孝文曾
因朝會之次歴訪治道弁年少官微自下而對聲姿清
亮進止可觀帝稱善者久之因是大被知遇賜名為弁
意取弁和獻玉楚王不知寶之義遷中書侍郎兼員外
散騎常侍使於齊齊司徒蕭子良祕書丞王融等皆稱
美之以為志意謇諤不逮李彪而體韻和雅舉止閑邃
過之轉散騎侍郎時散騎位在中書之右孝文曾論江
左事因問弁曰卿比南行入其隅奥彼政道云何興亡
之數可得知不弁對曰蕭氏父子無大功於天下既以
逆取不能順守德政不理徭役滋劇以臣觀之必不能
貽厥子孫保有南海若物憚其威身免為幸後車駕南
征以弁為司徒司馬東道副將軍人有盜馬靽者斬而
徇於是三軍震懼莫敢犯法黃門郎崔光薦弁自代帝
不許亦賞光知人未幾以弁兼司徒左長史時大選内
外羣官并定四海士族弁專參銓量之任事多稱旨然
好言人之陰短高門大族意所不便者弁因毁之至於
舊族淪滯而人非可忌者又申達之弁又為本州大中
正姓族多所降抑頗為時人所怨遷散騎常侍尋為右
衞將軍領黃門弁屢自陳讓孝文曰吾為相知者卿亦
不可有辭豈得專守一官不助朕為治乎且常侍者黃
門之庶兄領軍者三衞之假攝不足空存推讓以棄大
委其被知遇如此孝文北都之選也李沖多所參預頗
抑宋氏弁有恨於沖而與李彪相善及彪之抗沖沖謂
彪曰爾如狗耳為人所嗾及沖劾彪不至大罪弁之力
也彪除名弁大相嗟慨密圖申復孝文在汝南不豫大
漸旬餘日不見侍臣唯彭城王勰等數人而已小瘳乃
引見門下及宗室長幼諸人入者未能皆致悲泣惟弁
與司徒司馬張海歔欷流涕帝由是益重之車駕征馬
圈留弁以本官兼祠部尚書攝七兵事及行執其手曰
國之大事在祀與戎故令卿綰攝二曹可不自勉弁頓
首辭謝弁劬勞王事恩遇亞於李沖帝亦稱弁可為吏
部尚書及崩遺詔以弁為之與咸陽王禧等六人輔政
而弁先卒年三十八贈瀛州刺史諡曰貞順弁性好自
矜伐自許膏腴孝文以郭祚晉魏名門從容謂弁曰卿
固當推郭祚之門弁笑曰臣家未肯推祚帝曰卿自漢
魏以来既無高官又無儁秀何得不推祚弁曰臣清素
自立要爾不推侍臣出後帝謂彭城王勰曰弁人身自
不惡乃復欲以門戶出矜殊為可怪長子維字伯緒襲
父爵為給事中坐諂事高肇出為益州龍驤府長史辭
疾不行太尉清河王懌輔政以維名臣子薦為通直郎
辟其弟紀行參軍靈太后臨朝委任元乂乂恃寵驕盈
懌每以公理裁斷乂甚忿恨思害懌遂與維作計以富
貴許之維見乂寵勢日隆乃告司染都尉韓文殊父子
謀逆欲立懌懌被錄禁中文殊父子懼而逃遁鞫無反
状以文殊亡走懸處大辟置懌於宫西别館禁兵守之
維應反坐乂言於太后欲開將來告者之路乃黜為燕
州昌平郡守紀為秦州大羌令維及紀頗涉經史而浮
薄無行懌尊親懿望朝野瞻屬維受懌眷賞而無状構
間天下士人莫不怪忿而賤薄之及乂殺懌專斷朝政
以維兄弟前者告懌徵維為散騎侍郎紀為太學博士
領侍御史乂甚昵之維超遷通直散騎常侍又除洛州
刺史紀超遷尚書郎紀字仲烈初弁謂族弟世景言維
疎險而紀識慧不足維必敗吾業世景以為不爾至是
果然聞者以為知子莫若父尚書令李崇左僕射郭祚
右僕射游肇每云伯緒凶疎終敗宋氏幸得殺身耳論
者以為有徵後除營州刺史靈太后反政以乂黨除名
遂還鄉里尋追其前誣告清河王事於鄴賜死子春卿
早亡弟紀以次子欽仁嗣欽仁武定末為太尉祭酒紀
明帝末為北道行臺卒于晉陽子欽道仕齊歴位中山
太守長於撫接然好察細事其州府佐吏使民間者先
酬錢然後敢食臨涖處稱為嚴整尋徵為黃門侍郎又
令在東宫教太子吏事時鄭子默以文學見知亦被親
寵欽道本文法吏不甚諳識古今凡有疑事必詢子默
二人幸於兩宫雖諸王貴臣莫敢不敬憚欽道又遷祕
書監仍帶黃門侍郎乾明初遷侍中與楊愔同誅贈吏
部尚書趙州刺史弁族弟穎字文賢位魏郡太守納貨
劉騰騰言之以為涼州刺史穎前妻劉氏亡後十五年
穎夢見之拜曰新婦今被處分為高崇妻故來辭君泫
然涕流穎旦見崇言之崇後數日而卒穎族弟鴻貴為
定州北平府參軍送戍兵於荆州坐取兵絹四百疋兵
欲告之乃斬兵十人又疏凡不達見律令有梟首罪乃
生斷兵手以水澆之然後斬決尋坐伏法時人哀兵之
苦笑鴻貴之愚云弁族弟翻字飛烏少有操行世人以
剛斷許之孝莊時除司徒左長史河南尹初翻為河陰
令順陽公主家奴為劫攝而不送翻將兵圍主宅執主
壻馮穆步驅向縣時正炎暑立之日中流汗霑地縣舊
有大枷時人號曰彌尾青及翻為縣主吏請焚之翻曰
置南牆下以待豪右未幾有内監楊小駒詣縣請事辭
色不遜翻令取彌尾青以鎻之小駒既免入訴於宣武
宣武大怒勑河南尹推之翻具自陳状詔曰卿故違朝
法豈不欲作威以賣名邪翻對曰造者非臣賣名者亦
宜非臣臣所以留者非敢施於百姓欲待凶暴之徒如
駒者耳於是威振京師及為洛陽令迄河南尹畏憚權
勢更相承接故當世之名大致减損卒官贈侍中衞將
軍相州刺史孝武初重贈驃騎大將軍開府儀同三司
尚書左僕射雍州刺史諡曰貞翻弟毓字道和敦篤有
志行卒於太中大夫子世良世軌齊史有傳世良長於
政治列在良吏目中
許彥字道謨高陽新城人也祖茂仕慕容氏高陽太守
彥少孤貧好讀書從沙門法叡受易太武徵令卜筮頻
驗遂在左右參與謀議彥質厚愼密與人言不及内事
帝以此益親待之賜爵武昌公拜相州刺史在州受納
多違法度詔書切讓之然以彥腹心近臣弗之罪也卒
諡宣公子熙襲熙卒子安仁襲安仁卒子元康襲降爵
為侯熙弟宗之歴位殿中尚書定州刺史封潁川公受
勑討丁零既平宗之因循郡縣求取不節深澤人馬超
毁謗宗之宗之怒毆殺超超家人告状宗之上超謗訕
朝政文成聞之曰此必宗之懼罪誣超案驗果然遂斬
于都市元康弟護州主簿子恂字伯禮頗有業尚閨門
雍睦三世同居吏部尚書李神儁常稱其家風位司徒
諮議參軍修起居注拜太中大夫卒贈吏部尚書冀州
刺史恂弟惇齊史有傳
刁廱字淑和渤海饒安人也曾祖恊從晉元帝度江居
京口位尚書令父暢晉右衞將軍初晉相劉裕微時負
社錢二萬違時不還暢兄逵執而徵焉及裕誅桓元以
嫌先誅刁氏廱與暢故吏遂奔姚興為太子中庶子及
姚泓滅與司馬休之等歸魏上表陳誠請於南境自效
明元許之假廱建威將軍廱遂於河濟之間招集流散
得五千餘人建牙誓衆傳檄邊境廱弟彌時亦率衆入
京口親共討裕裕遣將李嵩等討廱廱斬之於蒙山於
是衆至二萬進屯固山六月廱又侵裕靑州為裕所逼
遂入大鄉山明元南幸鄴問曰縛劉裕者於卿親疎廱
曰伯父帝笑曰劉裕父子當應憚卿朕先遣叔孫建等
攻青州民盡藏避城猶未下彼既素憚卿威名士民又
相信服今欲遣卿助建等卿宜勉之於是假廱鎮東將
軍青州刺史東光侯給五萬騎使别立義軍建先攻東
陽廱至招集義軍平其北城三十許廱謂建曰賊畏官
軍突騎今連車為陣大峴已南處處狹隘不得方軌廱
求將義兵五千要嶮破之建不聽曰兵人不宜水土疫
病過半今不損大軍安全而返計之上也建乃引還會
有勑令廱隨機立效廱於是招集譙梁彭沛民五千餘
家置二十七營遷鎮濟陰延和二年立徐州於外黃城
置譙梁彭沛四郡九縣以廱為平南將軍徐州刺史賜
爵東安伯七年召還為邊民所請復授使持節侍中都
督四州諸軍事後除薄骨律鎮將廱以西土乏雨表立
鑿渠溉公私田又奉詔以高平安定統萬及薄骨律等
四鎮出車牛五十乘運屯榖五十萬斛付沃野以供軍
糧道多深沙車牛艱阻求於牽屯山河水之次造船水
運又以所綰邊表常備不虞造城儲榖置兵備守詔皆
從之詔即名此城為刁公城以旌功焉皇興中廱與隴
西王源賀及中書監高允等並以耆年特見優禮錫廱
几杖劔履上殿月致珍羞焉廱性寬柔好尚文典手不
釋書明敏多智凡所為詩賦頌論并諸雜文百有餘篇
又汎施愛士恬静寡欲篤信佛道著教誡二十餘篇以
訓導子孫太和八年冬卒年九十五贈儀同三司諡曰
簡子遵字奉國襲爵遵不拘小節長更修改太和中例
降為侯常經篤疾幾死見有神明救之言福門子當享
長年後卒於洛州刺史諡曰惠侯子楷早卒楷子沖字
文朗年十三而孤孝慕過人其祖母司空高允女聰明
婦人也哀其早孤撫養尤篤沖免喪後便志學他方高
氏泣涕留之沖終不止雖家世貴達及從師於外自同
諸生于時學制諸生悉直日監厨沖雖有僕隸不令代
己身自炊爨每師受之際發志精專不捨晝夜殆忘寒
暑學通諸經偏修鄭說陰陽圖緯算數天文風氣之書
莫不關綜當時服其精博刺史郭祚聞其盛名訪以疑
義沖應機解辯無不袪其久惑後太守范陽盧尚之刺
史河東裴桓並徵沖為功曹主簿非所好也受署而已
不關事務唯以講學為心四方學徒就其受業者歲有
數百沖雖儒生而執心壮烈不畏彊禦延昌中帝舅司
徒高肇擅恣威權沖乃抗表極言其事辭旨懇直文義
忠憤太傅清河王懌覽而歎惜先是沖曾祖廱作孝行
論以誡子孫稱古之葬者衣之以薪不封不樹後世聖
人易之以棺椁至秦以後生則不能致養死則厚葬過
度及於末世至籧篨裹尸倮而葬者確而為論並非折
衷既知二者之失豈宜同之當令所存者棺厚不過三
寸高不過三尺弗用繒綵歛以時服轜車止用白布為
幔不加畫飾名為清素車又去挽歌方相并明器雜物
及沖祖遵將卒勑其子孫令奉廱遺旨河南尹丞張普
惠謂為太儉貽書於沖叔整令與通學議之沖乃致書
國學諸儒以論其事學官竟不能答神䴥末沖以嫡傳
祖爵東安侯京兆王繼之為司空也並以高選頻辟記
室參軍明帝將親釋奠於是國子助教韓神固與諸儒
詣國子祭酒崔光吏部尚書甄琛舉其才學奏而徵焉
及卒國子博士高涼及范陽盧道侃盧景裕等復上状
陳沖業行議奏諡曰安憲先生祭以太牢子欽字志儒
早亡楷弟整字景智少有大度頗涉書史太和十五年
為奉朝請孝文都洛親自臨選除司空法曹參軍累遷
黃門郎普泰初假節征東大將軍滄冀瀛三州刺史大
都督尋加車騎將軍右光祿大夫遂逄本鄉賊亂奉母
客於齊州既而母卒母即高允之女崔光崔亮皆經允
接待是以涼燠之際光等每致拜焉天平四年卒於鄴
贈司空公諡曰文獻整解音律輕財好施交結名勝聲
酒自娛然貪而好色為議者所貶子柔列在齊史整弟
宣字季達以功封高城縣侯歴位都官尚書衞大將軍
滄州刺史卒贈太尉公諡曰武刁氏世有榮貴而門風
不甚修潔為時所鄙廱族孫雙字子山高祖藪晉齊郡
太守因晉亂居青州之安樂至雙始歸本鄉雙少好學
兼涉文史雅為中山王英所知賞位西河太守為政清
簡吏民安悅及中山王熙起兵誅元乂事敗熙弟略投
命於雙雙藏護周年時購略甚切略懼求送出境雙曰
人生會有一死所難遇耳今遭知己視死如歸願不以
為慮略復苦求南轉雙乃遣子昌送達江左靈太后反
政知略因雙獲濟徵拜光祿大夫時略姊饒安主刁宣
妻也頻訴靈太后乞徵略還朝廷乃以徐州所獲俘江
革祖暅二人易之以雙與略有舊乃令至境迎接明帝
末除西兖州刺史時盗賊蜂起州人張桃弓等招聚公
行劫掠雙至境先遣使喻桃弓陳示禍福桃弓即隨使
歸罪雙捨而不問後有盗發之處令桃弓追捕咸悉禽
獲於是州境清肅孝莊初行濟州刺史以功封曲城鄉
男孝武初遷驍騎大將軍左光祿大夫興和三年卒贈
車騎大將軍儀同三司齊州刺史諡曰清穆
辛紹先隴西狄道人也五世祖怡晉幽州刺史父深仕
西涼為驍騎將軍及涼後主歆與沮渠蒙遜戰於蓼泉
軍敗失馬深以所乘馬授歆而身死於難以義烈見稱
西土涼州平紹先内徙家於晉陽明敏有識量與廣平
游明根范陽盧度世同郡李承昭等相友善有至性丁
父憂三年口不甘味頭不櫛沐髮遂落盡故常著垂裙
皂帽自中書博士轉神部令皇興中薛安都以彭城歸
魏時朝廷欲綏安初附以紹先為下邳太守為政不甚
皦察舉其大綱而已唯教人為畜禦賊之備及宋將陳
顯逹蕭道成蕭順之來寇道成謂順之曰辛紹先未易
侵也宜共愼之不歴郡境徑屯吕梁紹先卒於郡贈并
州刺史晉陽侯諡曰惠子鳳達耽道樂古有長者之名
卒於京兆王子推國常侍鳳達子祥字萬福舉司州秀
才再遷司空主簿咸陽王禧妃即祥妻之妹也及禧搆
逆親知多被塵謗祥獨蕭然不豫轉并州平北府司馬
有白壁還兵藥道顯被誣為賊官屬咸疑之祥曰道顯
面有悲色察獄以色其此之謂乎苦執申之月餘别獲
眞賊後除郢州龍驤府長史帶義陽太守白早生之反
也梁遣來援因此緣淮鎮戍相繼降没唯祥堅城固守
梁又遣將胡武城陶平虜於州南金山之上連營侵逼
祥出其不意襲之賊大崩禽平虜斬武城以送京師州
境獲全論功方有賞授而刺史婁悅恥勳出其下聞之
執政事竟不行胡賊劉龍駒作逆華州除祥安定王爕
征虜府長史仍為别將與討胡使薛和滅之卒贈南青
州刺史祥弟少雍字季和少聰穎有孝行尤為祖父紹
先所愛紹先性嗜羊肝常呼少雍共食及紹先卒少雍
終身不食肝性仁厚有禮義門内之法為時所重稍遷
司空高陽王雍田曹參軍少雍清正不憚彊禦積年久
訟造次決之請託路絶時稱賢明正始中詔百官各舉
所知高陽王雍及吏部郎中李憲俱以少雍為舉首卒
於給事中少雍妻王氏有德義少雍與從弟懷仁兄弟
同居懷仁等事之甚謹閨門禮讓人無間焉士大夫以
此稱美子元桓武定中儀同府司馬元桓弟士遜太師
開府功曹參軍鳳達弟穆字叔宗舉茂才東雍州别駕
初隨父在下邳與彭城陳敬文友善敬文弟敬武少為
沙門從師遠學經久不返敬文病臨卒以雜綾二十疋
託穆與敬武穆久不得見經二十年始於洛陽見敬武
以物還之封題如故世稱廉信歴東荆州司馬轉長史
帶義陽太守領戌雅有恤人之志再轉汝陽太守遇水
澇人饑上表請輕租賦帝從之遂勑汝陽一郡聽以小
絹為調除平原相徵為征虜將軍太中大夫未發卒於
郡贈後將軍幽州刺史子子馥字元穎早有學行累遷
平原相父子並為此郡吏民懷安之元顥入洛子馥不
從莊帝反正封三門縣男天平中除太尉府司馬白山
連接三齊瑕邱數州之界多有賊盗子馥受使檢覆因
辯山谷要害宜立鎮戍之所又諸州豪右在山鼓鑄姦
黨多依之又得密造兵仗上表請破罷諸冶朝廷善而
從之後卒於清河太守子馥以三傳經同說異遂總為
一部傳注並出校比短長會亡未就
韋閬字友觀京兆杜陵人也世為三輔冠族祖楷晉長
樂清河二郡太守父逵慕容垂大長秋卿閬少有器望
遇慕容氏政亂避地薊城太武初徵拜咸陽太守轉武
都太守卒於郡子範試守華山郡賜爵高平男卒範子
儁字穎超早有學少孤事祖母以孝聞性温和廉讓為
州里所稱太和中襲爵歴位都水使者宣武崩領軍于
忠矯擅威刑儁與左僕射郭祚昏嫁故亦同時遇害臨
終訴枉於尚書元欽欽知而不敢申理儁歎曰吾一生
為善未蒙善報常不為惡今為惡終悠悠蒼天抱直無
訴時人咸怨傷焉熙平元年追贈洛州刺史諡曰貞子
子粲字暉茂齊王蕭寶夤為雍州刺史引為府主簿轉
錄事參軍及寶夤反子粲與弟子爽執志不從相率逃
免雍州平賜爵長安縣子普泰中累遷中書侍郎孝武
帝入關子粲歴行臺左丞南汾州刺史少弟道諧為鎮
城都督元象中齊神武命將出討子粲及道諧俱被獲
送於晉陽子粲累遷南兖州刺史齊天保初封西僰縣
男後卒於豫州刺史諡曰忠子粲兄弟十三人並有孝
行居父喪毁瘠過禮廬於墓側負土成墳弟榮亮最知
名榮亮字子昱博學有文才德行仁孝為時所重歴諫
議大夫衞大將軍卒贈河州刺史子綱字世紀有操行
才學見稱領袖本州調為中正開皇中位趙州刺史有
子文宗文英並知名閬從叔道福父罷為苻堅丞相王
猛所器重以女妻焉仕堅為東海太守堅滅奔江左仕
宋為秦州刺史道福有志略仕宋位盱眙南沛二郡太
守領鎮北府錄事參軍與徐州刺史薛安都謀擁州内
附賜爵高密侯因家彭城卒贈兖州刺史諡曰簡子欣
宗以歸國勳别賜爵杜縣侯歴太中大夫行幽州事卒
贈南兖州刺史諡曰簡閬從子崇字洪基父肅字道壽
隨劉義眞度江位豫州刺史崇年十歲父卒母鄭氏擕
以入魏因寓居河洛少為舅兖州刺史鄭義所器賞位
司徒從事中郎孝文納其女為充華嬪除南潁川太守
不好發擿細事恒云何用小察以傷大道吏民感之郡
中大安帝聞而嘉賞賜帛二百疋遷洛以崇為司州中
正尋除咸陽王禧開府從事中郎復為河南邑中正崇
頻居衡品以平直見稱出為鄉郡太守更滿應代吏民
詣闕乞留復延三年後卒子猷之釋褐奉朝請轉給事
中中兵校尉稍遷前後將軍太中大夫卒猷之弟休之
貞和自守未嘗言行忤物歴位給事中河南邑中正安
西將軍光祿大夫卒子道建道儒閬族弟珍字靈智孝
文賜名焉父子尚字文叔位樂安王良安西府從事中
郎卒贈雍州刺史珍少有志操歴位尚書南部郎孝文
初蠻酋桓誕歸款朝廷思安邊之略以誕為東荆州刺
史令珍為使與誕招慰蠻左珍至桐柏山窮淮源宣揚
恩澤莫不懷附淮源舊有祠堂蠻俚常用人祭之珍乃
曉告曰天地明靈即人之父母豈有父母甘子肉味自
今宜悉以酒脯代用羣蠻從約自此而改凢所招降七
萬餘戶置郡縣而還以奉使稱旨賜爵霸城子後以軍
功進爵為侯累遷顯武將軍郢州刺史所在有聲績朝
廷嘉之遷龍驤將軍賜驊騮二匹帛五十疋穀三百斛
珍乃召集州内孤貧者謂曰天子謂我能撫綏卿等故
賜以榖帛吾何敢獨當遂以所賜悉分與之尋轉荆州
刺史與尚書盧陽烏征赭陽為齊將垣歴生蔡道恭所
敗免歸鄉里臨别謂陽烏曰主上聖眀志吞吳會用兵
機要在於上流若有事荆楚老夫恐不得停耳後車駕
征鄧沔復起珍為中軍大將軍彭城王勰長史鄧沔既
平試守魯陽郡孝文復南伐路經珍郡加中壘將軍正
太守珍從至清水帝曰朕頃戎車再駕卿恒翼務中軍
今日之舉亦欲引卿同行但三鵶嬰慕非卿無以守也
因勑還及孝文崩於行宫祕匿而還至珍郡始發大諱
還除中散大夫尋除鎮遠將軍太尉諮議參軍卒贈本
將軍青州刺史諡曰懿長子纘字遵彥年十二補中書
學生聰敏眀辯為博士李彪所稱尋遷侍御中散孝文
每與德學沙門談論往復纘常為綴錄無所遺漏頗見
知賞累遷長兼尚書左丞壽春内附尚書令王肅出鎮
揚州請纘行為州長史加平遠將軍帶梁郡太守肅薨
勑纘行州事任城王澄代肅為州復啓纘為長史澄出
征之後梁將姜慶眞乘虚攻襲遂據外郭雖尋克復纘
坐免官卒纘弟彧字遵慶亦有學識解褐奉朝請稍遷
平遠將軍東豫州刺史綏懷蠻左頗得其心蠻酋田益
宗子魯生魯賢先叛父南入數為寇掠自彧至州魯生
等咸牋啓修敬不復為害彧以蠻俗不識禮儀乃立太
學選諸郡生徒於州總教又於城北置崇武館以習武
業州境淸肅罷還遇大將軍京兆王繼西征請為長史
尋以本官兼尚書為豳夏行臺以功封陰盤縣男卒贈
撫軍將軍雍州刺史諡曰文子彪襲孝莊末為藍田太
守因仕關西彪弟融以軍功賜爵長安伯稍遷大司馬
開府司馬融娶司農卿趙郡李瑾女疑其妻與章武王
景哲姦通乃刺殺之懼亦自殺弟朏字遵順少有志業
年十八辟州主簿時屬歲儉朏以家粟造粥以飼饑人
所活甚衆解褐太學博士稍遷右軍將軍為荆郢和糶
大使南郢州刺史田夷啓稱胐祖父珍往任荆州恩洽
夷夏乞朏充南道别將領荆州驍勇共為腹背詔從之
未幾行南荆州事遷東徐州刺史梁遣其郢州刺史田
麤憘率衆來寇胐於石羊岡破斬之以功封杜縣子卒
於侍中雍州刺史諡曰宣長子鴻字道衍頗有幹用累
遷中書舍人天平三年坐漏泄賜死於家
杜銓字士衡京兆人晉征南將軍預五世孫也祖胄苻
堅太尉長史父嶷慕容垂祕書監仍僑居趙郡銓學涉
有長者風與盧元高允等同被徵為中書博士初密太
后父豹喪在濮陽太武欲令迎葬於鄴謂司徒崔浩曰
天下諸杜何處望高朕今改葬外祖意欲取諸杜中長
老一人以為宗正令營護凶事浩曰京兆為美中書博
士杜銓其家今在趙郡是杜預後於今為諸杜最密召
見銓器貎瓌雅太武感悅謂浩曰此眞吾所欲也以為
宗正令與杜超子道生送豹喪柩致葬鄴南銓遂與超
如親超謂銓曰既是宗近何緣僑居趙郡乃延引同屬
魏郡再遷中書侍郎賜爵新豐侯卒贈湘州刺史魏縣
侯諡曰宣子振字秀元舉秀才卒於中書博士振子遇
字慶期位尚書起部郎竊官材瓦起立私宅清論鄙之
卒於河東太守贈都官尚書豫州刺史諡曰惠銓族孫
景字宣明學通經史州府交辟不就景子裕字慶延雖
官非貴仕而文學相傳仕齊位上樂陵令齊亡退居教
授終于家
屈遵字子度昌黎徒河人也博學多才藝名著當時為
慕容永尚書僕射永滅垂以為博陵令道武南伐車駕
將幸魯口博陵太守申永南奔河外高陽太守崔宏東
走海濱屬城長史率多逃竄遵獨告其吏民曰往年寶
師大敗今兹垂征不還天之棄燕人弗支也魏帝神武
命世寬仁善納御衆百萬號令若一此湯武之師吾欲
歸命爾等勉之勿遇嘉運而為禍先道武素聞其名拜
中書令出納王言兼總文誥中原既平賜爵下蔡子卒
子須襲爵除長樂太守進爵信都侯卒贈昌黎公諡曰
恭須長子恒字長生沈粹有局量歴位尚書右僕射加
侍中以破平涼功賜爵濟北公太武委以大政車駕出
征常居中留鎮與襄城公盧魯元俱賜甲第太平眞君
四年墜馬卒時帝幸隂山景穆遣使乘傳奏状帝甚悼
惜之謂使人曰汝等殺朕良臣何用乘馬遂令步歸贈
征西大將軍諡曰成公子道賜襲爵道賜善騎射機辯
有辭氣太武甚器之位尚書右僕射加侍中卒諡曰哀
公子拔襲爵帝追思其祖父拔年十四以為南部大人
時太武南伐禽守將胡盛之以付拔拔酒醉不覺盛之
逃走太武令斬之將伏鑕帝愴然曰若鬼有知長生問
其子孫朕將何以應之乃赦拔後獻文以其功臣子孫
拜營州刺史
張蒲字元則河内修武人也本名謨漢太尉延之後父
攀仕慕容垂位兵部尚書以清方稱蒲少有父風頻涉
文史以端謹見知為慕容寶尚書左丞道武定中山寶
之官司叙用者多降品秩帝既素聞蒲名仍拜為尚書
左丞天興中以蒲淸謹方正遷東部大人明元卽位為
内都大官賜爵泰昌子參決庶獄私謁不行號為公正
改為壽張子泰恒初丁零翟猛雀驅逼吏民入白𡼏山
謀為大逆詔蒲與冀州刺史長孫道生等往討之道生
等欲徑擊以大兵蒲曰邊民所以從猛雀者非樂亂也
皆逼凶威耳今若直以大軍臨之吏民雖欲返善其道
無由又懼誅夷必并勢而拒官軍然後入山恃阻未易
圖也不如遣使喻之則民必喜而俱降矣道生等以為
然具以奏聞詔蒲往慰諭丁零乃下數千家還其本屬
蒲皆安集之猛雀與親黨百餘人奔逃追之斬首送京
師太武即位以蒲清貧妻子衣食不給乃出為湘州刺
史扶弱抑彊進善黜惡風教大行始光三年卒於州年
七十二吏民痛惜之蒲在謀臣之列屢出為將朝廷淸
論常為稱首贈平東將軍廣平公諡曰文恭子昭襲以
軍功進爵修武侯位幽州刺史以善政見稱
谷渾字元沖昌黎人也父衮膂力兼人彎弓三百斤勇
冠一時仕慕容垂至廣武將軍渾少有父風任俠好氣
晚乃折節授經業遂覽羣籍被服類儒者道武時以善
隸書為内侍左右太武即位累遷侍中安南將軍領儀
曹尚書賜爵濮陽公渾正直有操行性不苟合趣舍不
與己同者視之蔑如也然愛重舊故不以富貴驕人時
人以此稱之在官廉直為帝所器重詔以渾子孫年十
五以上悉補中書學生延和二年春卒太武悼惜之親
臨其喪贈賜豐厚諡曰文宣子闡字崇基襲爵位外都
大官卒諡曰簡公子洪字元孫位尚書賜爵滎陽公性
貪奢僕妾衣服錦綺時獻文舅李峻等初至官給衣服
洪輙截没為有司所糾并窮其前後贓罪伏法子穎位
太府少卿卒贈營州刺史諡曰貞子士恢字紹達位鴻
臚少卿封元城縣侯有寵於帝太后嬖倖鄭儼懼紹達
間構於帝因言次以紹逹為州紹達耽寵不願出太后
誣其罪殺之渾曾孫楷性酷暴列在酷吏傳中
公孫表字元元燕郡廣陽人也為慕容沖尚書郎慕容
垂破長子從入中山慕容寶走乃歸為博士初道武以
慕容垂諸子分據勢要權柄推移遂至亡滅表詣闕上
韓非書二十卷道武稱善明元初賜爵固安子河西郡
饑劉武反於上黨詔表討之為胡所敗帝深銜之泰恒
七年宋武帝殂時議取河南侵地以奚斤為都督以表
為吳兵將軍廣州刺史表既克滑臺遂圍虎牢車騎次
汲郡始昌子蘇坦太史令王亮奏表置軍虎牢東不得
形便之地故令賊不得滅明元雅好術數又積前忿及
攻虎牢士卒多傷乃使人夜就帳中縊殺之以賊未退
祕而不宣初表與勃海封愷友善後為子求愷從女愷
不許表甚銜之及封氏為司馬國璠所逮帝以舊族欲
原之表證其罪乃誅封氏表外和内忌時人以此薄之
表本與王亮同營署及其出也輕侮亮故及於死第二
子軌字元慶明元時為中書郎出從征討補諸軍司馬
太武平赫連昌引將帥入其府藏各令任意取金玉諸
將取之盈懷軌獨不取帝把手親探金賜之謂曰卿臨
財廉朕所以增賜者欲顯廉於衆人後兼大鴻臚持節
拜立氐楊元為南秦王及境元不郊迎軌數元無蕃臣
禮元懼詣郊受命使還稱旨拜尚書賜爵燕郡公出為
虎牢鎮將初太武將北征發驢以運糧使軌部調雍州
軌令驢主皆加絹一疋乃與受之百姓語曰驢無彊弱
輔脊自壮衆共嗤之坐徵還卒軌既死帝謂崔浩曰吾
過上黨父老皆曰公孫軌為將受貨縱賊使至今餘姦
不除軌之罪也其初來單馬執鞭及去從車百兩載物
而南丁零渠帥乘山罵軌軌怒取罵軌者之母以矛刺
其陰而死之曰何以生此逆子從下到劈分磔四支於
山樹上是忍行不忍之事軌幸而早死至今在者吾必
族誅之軌終得娶封氏生子叡字叔文位儀曹長賜爵
陽平公時獻文於苑内立殿敇中祕羣官制名叡奏曰
臣聞至尊至貴莫崇於帝王天人挹損莫大於謙光臣
愚以為宜曰崇光奏可卒於南部尚書諡曰宣叡妻崔
浩弟女也生子良字遵伯聰明好學為尚書左丞為孝
文所知遇良弟衡字道津良推爵讓之仕至司直良以
别功賜爵昌平子子崇基襲軌弟質字元直有經義為
中書學生稍遷博士太武征涼州留宜都王穆壽輔景
穆時蠕蠕乘虚犯塞京師震恐壽雅信任質為謀主質
性好卜筮卜筮者咸云必不來故不設備由質幾敗國
後屢進讜言超遷尚書卒贈廣陽侯諡曰恭第二子䆳
字文慶位南部尚書封襄平伯出為靑州刺史以邃在
公遺跡可紀下詔襃述卒官孝文在鄴宫為之舉哀時
百度唯新靑州佐吏疑為䆳服詔曰專古也理與今違
專今也大乖曩義當斟酌兩途商量得失民吏之情亦
不可苟順也主簿云近代相承服斬過葬便可如故自
餘無服大成寥落可準諸境内之人為齊衰三月子同
始襲爵卒於給事中䆳叡為從父兄弟叡才器小優又
封氏之甥崔氏之壻䆳母鴈門李氏地望懸隔鉅鹿太
守祖季眞多識北方人物每云士大夫當須好婚親二
公孫同堂兄弟耳吉凶會集便有士庶之異
張濟字士度西河人也父千秋慕容永驍騎將軍永滅
來奔道武善之拜建節將軍賜爵成紀侯濟涉獵書傳
清辯美容儀道武愛之引侍左右與公孫表等俱為行
人拜散騎侍郎先是姚興遣將攻洛陽晉雍州刺史楊
佺期遣使乞師於常山王遵遵以状聞帝遣濟為遵從
事即報之濟自襄陽還帝問濟江南之事濟對曰司馬
昌明死子德宗代立所部州鎮迭相攻擊今雖小定君
弱臣彊全無綱紀臣至襄陽佺期問臣魏初伐中山幾
十萬衆臣答四十餘萬佺期曰魏被甲戎馬可有幾匹
臣答中軍精騎十有餘萬外軍無數佺期曰以此討羌
豈足滅也又曰魏定中山徙幾戶於北臣答七萬餘家
佺期曰治在何城臣答都平城佺期曰有如許大衆亦
何用城為又曰魏帝為欲久都平城將復遷乎臣答非
所知也佺期聞朝廷不都山東貎有喜色曰晉魏通和
乃在往昔非唯今日羌寇狡猾頻侵河洛夙夜憂危今
此寡弱倉庫空竭與君便為一家義無所諱洛城救援
仰恃於魏若獲保全當必厚報與其為羌所乘無寧使
魏取之道武嘉其辭順乃厚賞其使許救洛陽後遷謁
者僕射報使姚興以累使稱旨拜勝兵將軍頻從車駕
北伐濟謀功居多賞賜奴婢百口馬牛數百羊二千餘
口天賜五年卒子多羅襲爵坐事除
李先字容仁中山盧奴人少好學善占相及推步之術
先仕苻堅堅國亂慕容永迎為謀主勸永據長子城仕
永位祕書監永為垂所滅徙中山皇始初先於井陘歸
道武道武問先曰卿何國人先曰臣本趙郡平棘人帝
曰朕聞中山土廣民庶信爾以否先曰臣少官長安仍
仕長子後乃還鄉觀其民土實自衆廣又謂曰朕聞長
子中有李先者卿其是乎先曰小臣是也帝曰卿識朕
不先曰陛下聖德膺符澤被八表龍顔挺特臣安敢不
識帝又問曰卿祖父及身悉歴何官對曰臣大父重晉
平陽太守大將軍右司馬父懋石虎樂安太守左中郎
將臣苻丕尚書右主客郎慕容永祕書監高密侯帝曰
慕容永時卿用兵不先曰臣蒙顯任實參兵事帝以其
言無隱情故用之後為衞王儀府左長史從儀平鄴到
義臺破慕容驎軍廻定中山先每一進策所向克平車
駕還代以先為尚書右中兵郎帝問先曰今蠕蠕屢來
犯塞朕欲討之何如先曰蠕蠕不識天命竄伏荒朔屢
來偷竊驚動邊民陛下神武威德遐振舉兵征之必將
摧殄車駕於是北伐大破蠕蠕賞先奴婢馬牛羊等轉
七兵郎遷博士定州大中正帝問先曰天下何者最善
可以益人神智對曰唯有經書三墳五典治化之要可
以補王者神智又問曰天下書籍凡有幾何朕欲集之
如何可備對曰伏羲創制帝王相承以至於今陛下誠
欲集之嚴制天下搜索備送所司主之所好集亦不難
帝於是班制天下經籍稍集太武之討姚興於柴壁也
問先曰興屯天渡分據柴壁相為表裏今欲殄之計將
安出先對曰臣聞兵以正合戰以竒勝如聞姚興欲屯
兵天渡利其糧道及未到之前遣竒兵先邀天渡柴壁
左右嚴設伏兵備其表裏以陛下神策觀時而動興欲
進不得退又乏糧夫高者為敵所棲深者為敵所囚兵
法所忌而興居之可不戰而取帝從其計興果敗歸明
元即位問左右曰舊臣之中為先帝所親信者有誰時
新息公王洛兒對曰有李先者為先帝所知俄而召先
問曰卿有何功行而蒙先帝所識先對曰臣無才行惟
以忠直奉上於是命讀韓子連珠論二十二篇太公兵
法十一事詔有司曰先所知者皆軍國大事自今常宿
於内賜先綿絹雜綵及御馬一匹拜安東將軍壽春侯
賜隸戶二十二詔先與上黨王長孫道生率師襲馮跋
乙連城克之悉虜其衆乃進討和龍先言於道生曰宜
密使兵人人備青草一束負之以填塞城塹攻其西南
絶其外援勒兵急攻賊必可禽道生不從遂掠民而還
後出為武邑太守有治名太武即位召為内都大官神
䴥二年卒年九十五詔賜金縷命服一襲贈定州刺史
中山公諡曰文懿子國襲爵國子鳳中書博士鳳子預
字元凱少為中書學生聰敏彊識涉獵經史太和初歴
祕書令齊郡王友出為征西大將軍長史帶馮翊太守
積數年府解罷郡遂居長安每羡古人餐玉之法乃採
訪藍田躬往攻掘得若環璧雜器形者大小百餘枚頗
有麤黑者亦篋盛以還至而觀之皆光潤可玩預乃椎
七十枚為屑日服食之餘多惠人後預及聞者更求玉
於故處皆無所見馮翊公源懷弟得其玉琢為器佩皆
鮮明可寶預服經年云有效驗而世事寢食並不禁節
又加之好酒損志及疾篤謂妻子曰服玉屏居山林排
棄嗜欲或當有大神力而吾酒色不絶自致於死非藥
過也尸體必當有異於人勿速殯令後人知餐服之妙
時七月中旬長安毒熱預停尸四宿而體色不變其妻
常氏以玉珠二枚唅之口閉不開常氏謂之曰君自云
餐玉有神驗何故不受唅也言訖齒啟納珠因嘘屬其
口都無穢氣舉歛於棺堅直不傾委時猶有遺屑數升
囊盛納諸棺中先少子皎天興中密問先曰子孫永為
魏臣將復事他姓邪先曰國家政化長遠不可紀極皎
為寇謙之弟子遂服氣絶粒數十年隱於恒山年九十
餘顔如少童一旦沐浴冠帶家人異之俄而坐卒道士
咸稱其得尸解仙道皎孫義徽太和中以儒學博通有
才華補清河王懌府記室牋書表疏文不加點清典贍
速當世稱之又為懌撰輿地圖及顯忠錄性好老莊甚
嗤釋教靈太后臨朝屬有沙門惠憐以呪水飲人云能
愈疾百姓奔湊日以千數義徽白懌稱其妖妄懌令義
徽草奏以諫太后納其言元乂惡懌徙義徽都水使者
俄而懌被害因棄官隱於大房山少子蘭以純孝著聞
不受辟召孝昌中旌表門閭正光中文宣王亶嗣位思
義徽雅正惇篤薦其孫景儒位至奉車都尉自皇始至
齊受禪百五十歲先之所言有明徵焉景儒子昭徽博
涉稽古脫略不羈時人稱其為播郎因以字行於燕趙
焉善談論有宏辯屬文任氣不拘常則志好隱逸慕葛
洪之為人尋師訪道不遠千里遇高尚則傾蓋如故見
庸識雖王公蔑如也初為道士中年應詔舉為高唐尉
隋大業中將妻子隱於嵩山號黃冠子有文集十卷為
學者所稱
賈彛字彥倫本武威姑臧人也六世祖敷魏幽州刺史
廣川都亭侯子孫因家焉父為苻堅鉅鹿太守坐訕謗
繫獄彛年十歲詣長安訟父獲申遠近嘆之僉曰此子
英英賈誼之後莫與之京弱冠為慕容垂遼西王農記
室參軍道武先聞其名遣使者求彛於垂垂彌增器重
垂遣其太子寶來寇大敗於參合執彝及其從兄代郡
太守潤等道武即位拜尚書左丞參預國政天賜末彛
詣温湯療疾為叛胡所掠送於姚興積數年遁歸又為
赫連屈丐所執拜祕書監太武平赫連昌子秀迎其尸
柩葬於代南秀位中庶子賜爵陽都男本州大中正獻
文即位進爵陽都子時丞相乙渾妻庶姓而求公主之
號屢言于秀秀默然後因公事就第見渾渾夫妻同坐
厲色曰爾管攝職事我無所不從我請公主何意不應
秀慷慨大言對曰公主之稱王姬之號尊寵之極非庶
姓所宜秀寧就死於今朝不取笑於後日渾左右莫不
失色為之震懼秀神色自若渾夫妻默然含忿他日乃
書太醫給事楊惠富臂作老奴官慳字令以示秀渾每
欲伺隙陷之會渾伏誅遂免難時秀與中書令渤海高
允俱以儒舊重於時皆選擬方岳以詢訪被留各聽長
子出為郡秀固讓不受許之自始至終歴奉五帝雖不
至大官常當機要廉清儉約不營貲產年七十三詔給
醫藥賜几杖時朝廷舉動大事不決每遣尚書高平公
李敷就第訪決卒贈冀州刺史武邑公諡曰簡子儁字
異隣襲爵位荆州刺史依例降爵為伯先是上洛置荆
州後改為洛州州在重山人不知學㑺表置學官在州
五載清靜寡事為吏民所安卒贈兖州刺史子叔休襲
爵潤曾孫禎字叔願學涉經史居喪以孝聞太和中以
中書博士副中書侍郎高聰使江左還以母老患輙在
家定省坐免官後為司徒諮議參軍通直散騎常侍加
冠軍將軍卒贈齊州刺史禎兄子景儁亦以學識知名
為京兆王愉府外兵參軍愉起逆於冀州將授其官不
受死之贈河東太守諡曰貞景儁弟景興清峻鯁正為
州主簿遂栖遲不仕後葛榮陷冀州稱疾不拜景興每
捫膝而言曰吾不負汝以不拜榮也
竇瑾字道瑜頓邱衛國人自云漢司空融之後也高祖
成頓邱太守因家焉瑾少以文學知名自中書博士為
中書侍郎賜爵繁陽子參軍國謀屢有功進爵衛國侯
轉四部尚書初定三秦人心未附拜長安鎮將毗陵公
在鎮八年甚著威惠徵為殿中都官尚書太武親待之
賞賜甚厚從平盖吳吳平留瑾鎮長安還京復為殿中
都官典左右執法太武歎曰國之良輔毗陵公之謂矣
出為冀州刺史清約沖素著稱當時還為内都大官興
光初瑾女壻鬱林公司馬彌陁以選尚臨涇公主瑾教
彌陁辭託有誹謗呪詛之言與彌陁同誅唯少子遵逃
匿得免遵善楷篆北京諸碑及臺殿樓觀宫門題署多
遵書為濮陽太守多所受納其子僧演姦通人婦為部
人賈邈告坐免後以善書拜庫部令卒官
李訢字元盛小名真奴范陽人也曾祖產產子績二世
知名於慕容氏父崇馮跋吏部尚書石城太守延和初
車駕至和龍崇率十餘郡歸降太武甚禮之呼曰李公
以崇為北幽州刺史固安侯卒諡曰襄侯訢母賤為諸
兄所輕崇曰此子之生相者言貴吾每觀察或未可知
遂使入都為中書學生太武幸中書學見而異之指謂
從者曰此小兒終效用於朕之子孫因識眄之帝舅陽
平王杜超有女將許貴戚帝謂超曰李訢後必宦逹益
人門戶可以妻之遂勸成婚南人李哲常言訢必貴達
杜超之死也帝親哭三日訢以超女壻得在喪位出入
帝指謂左右曰觀此人舉動豈不有異於衆必為朕家
幹事之臣訢聰敏機辯彊記明察初李靈為文成博士
詔崔浩選中書學生器業優者為助教浩舉其弟子箱
子與盧度世李敷三人應之給事高讜子祐尚書叚霸
兒姪等以浩為阿黨其親戚言於景穆景穆以浩為不
平聞之於太武太武意在訢曰云何不取幽州刺史李
崇老翁兒浩遂對曰前亦言訢合選但以其先行在外
故不取之帝曰可待訢還箱子等罷之遂除中書助教
博士稍見任用入授文成經文成即位訢以舊恩親寵
遷儀曹尚書領中祕書賜爵扶風公賜其母孫氏為容
城君帝顧謂羣臣曰朕始學之歲情未能專既總萬機
温習靡暇是故儒道實有闕焉豈惟予咎抑亦師傅之
不勤所以爵賞仍隆者盖不遺舊也訢免冠拜謝出為
安南將軍湘州刺史為政清簡明於折獄奸盜止息百
姓稱之訢上疏求於州郡各立學官使士望之流衣冠
之胄就而受業其經藝通明者上之王府獻文從之以
訢治為諸州之最加賜衣服自是遂有驕矜自得之志
乃受納民財物商胡珍寶兵人告言尚書李敷與訢少
長相好每左右之或有勸敷奏聞敷不許獻文聞訢罪
状檻車徵訢栲劾抵罪時敷兄弟將見疎斥有司諷訢
以中旨嫌敷兄弟之意令訢告列敷等隱罪可得自全
訢深所不欲且弗之知也乃謂其女壻裴攸曰吾與李
敷族世雖遠情如一家在事既有此勸昨來引簪自刺
以帶自絞而不能致絶且亦不知其事攸曰何為為他
死敷兄弟事釁可知有馮闌者先為敷殺其家切恨之
但呼闌弟問之足可知委訢從其言又趙郡范檦具條
敷兄弟事状有司以聞敷坐得罪詔列訢貪冐應死以
糾李敷兄弟得降鞭百髠刑配為厮役訢之廢也平壽
侯張讜見訢與語竒之謂人曰此佳士也終不久屈未
幾而復為太倉尚書攝南部事用范檦陳策計令千里
之外戶别轉運詣倉輸之使者所在委滯停延歲月百
姓競以貨賄各求在前於是遠近大為困弊道路羣議
曰畜聚斂之人未若盗臣訢弟左軍將軍璞謂訢曰范
檦善能降人以色假人以辭未聞德義之言但有勢利
之說聽其言也甘察其行也賊所謂諛謟讒慝貪冒姦
佞不早絶之後悔無及訢不從彌信之腹心之事皆以
告檦訢既寵於獻文參決軍國大議兼典選舉權傾内
外百寮莫不曲節事之檦以無功起家盧奴令承明元
年六月獻文崩訢遷司空進爵范陽公七月以訢為侍
中鎮南大將軍開府儀同三司徐州刺史范檦知文明
太后之忿訢也又知内外疾之太和元年希旨告訢外
叛文明太后徵訢至京師詰其叛状訢曰無之引檦證
訢訢言爾妄云知我吾又何言雖然爾不顧予之厚德
而忍為此不仁甚矣檦曰公德於檦何若李敷之德於
公公昔忍於敷檦今敢不忍公乎訢慨然曰吾不用璞
言自貽伊戚萬悔於心何嗟及矣遂見誅璞字季直性
敦厚多識人物賜爵宜陽侯位太常卿
袁式字季祖陳郡夏陽人漢司徒滂之後父淵晉侍中
式在南歴武陵王遵諮議參軍及劉裕執權式歸姚興
及姚泓滅歸魏為上客賜爵陽夏子與司徒崔浩一面
便盡國士之交時朝儀典章悉出於浩浩以式博於故
事每所草創恒顧訪之性長者雖羈旅飄泊而清貧守
度不失士節時人甚敬重之呼曰袁諮議至延和三年
衛大將軍樂安王範為雍州刺史詔式與中書侍郎高
允俱為從事郎中辭而獲免式沉靖樂道周覽書傳至
於詁訓倉雅偏所留懷作字釋未就以天安二年卒贈
豫州刺史諡肅侯子濟襲位魏郡太守政有清稱加寧
遠將軍子姪遂居潁川之陽夏
唐和字稚起晉昌宜安人也父繇以涼土喪亂民無所
歸推隴西李暠於敦煌以寧一州李氏為沮渠蒙遜所
滅和與兄契擕外甥李寶避難伊吾招集民衆二千餘
家臣於蠕蠕蠕蠕以契為伊吾王經二十年和與契遣
使來降為蠕蠕所逼遂擁部落至於高昌蠕蠕遣部帥
阿若率騎討和至白力城和率騎五百先攻高昌契與
阿若戰殁和收餘衆奔前部王國時沮渠安周屯橫截
城和攻拔之斬安周兄子樹又克高寧白力二城斬其
戍主遣使表状世祖嘉其誠欵屢賜和和後與前部王
車伊洛擊破安周斬首三百世祖遣成周公萬度歸討
焉耆詔和與伊洛率所領赴度歸和奉詔會度歸喻下
桺驢以東六城因共擊波居羅城拔之後同征龜兹度
歸令和鎮焉耆時桺驢戍主乙眞伽率諸胡將據城而
叛和領輕騎一百匹入其城擒乙眞伽斬之由是諸胡
款附西域克平和有力也正平元年和詣闕世祖優寵
之待以上客高宗以和歸誠先朝封酒泉公太安中為
濟州刺史甚有稱績徵為内都大官評決獄訟不加捶
楚察疑獲實者甚多世以是稱之卒贈征西大將軍太
常卿酒泉王諡曰宣子欽字孟直中書學生襲爵太和
中拜鎮南將軍長安鎮副將轉陜州刺史降爵為侯卒
子景宣襲卒於東郡太守契子元達性果毅有父風與
叔父和歸闕俱為上客封晉昌公獻文時位華州刺史
太和十六年降為侯子崇字繼祖襲爵
宼讚字奉國上谷人也因難徙馮翊萬年父修之字延
期苻堅東萊太守讚弟謙之有道術太武敬重之故追
贈修之安西將軍秦州刺史馮翊公賜命服諡曰哀公
詔秦雍二州為立碑墓又贈修之母為馮翊夫人及宗
從追贈太守縣令侯子男者十六人其臨職者七郡五
縣讚少以淸潔知名身長八尺姿容嚴嶷非禮不動苻
堅僕射韋華州里高達雖年時有異恒以風味相待華
為馮翊太守召為功曹後除襄邑令姚泓滅秦雍民千
餘家推讚為主歸魏拜河南郡太守其後秦雍人來奔
河南滎陽河内者戶至萬數拜讚綏遠將軍南雍州刺
史軹縣侯於洛陽立雍之郡縣以撫之由是流民襁負
自遠而至參倍於前賜讚爵河南公加安南將軍領南
蠻校尉仍刺史分洛豫二州之僑郡以益之讚雖位高
爵重而接待不倦初讚之未貴也嘗從相者唐文相文
曰君額上黑子入幘位當至方伯封公及其貴也文以
民禮拜謁仍曰明公頗憶疇昔之言乎讚延文坐曰往
時卿言杜瓊不得官長人咸謂不然及瓊被選為盩厔
令卿猶言相中不見瓊果以暴疾未拜而終昔魏舒見
主人兒死自知己必至公吾常以卿言瓊之驗亦復不
息此望也乃賜文衣服良馬讚在州十七年甚獲公私
之譽年老表求致仕太平眞君九年卒遺令薄葬歛以
時服年八十六太武悼惜之諡曰宣穆子元寶襲爵元
寶弟臻字仙勝年十二遭父憂居喪以孝稱輕財好士
獻文末為中州太守時馮熙為洛州刺史政號貪虐仙
勝微能附之甚得其意後為弘農太守坐受納為御史
所劾遂廢卒於家子祖訓順陽太守祖訓弟祖禮並孝
友敦穆白首同居父母亡雖久猶於生平所處堂宇備
設幃帳几杖以時節開堂列拜垂涕陳薦若宗廟然吉
凶之事必先啓告遠出行反亦如之祖禮宣武末為河
州刺史在任數年遇郤鐡忽反又為城人詣都列其貪
伏十六條會赦免久之兼廷尉卿又兼尚書畏避勢家
承顔候色不能有所執據後蠻反於三鵶為都督追討
戰殁贈衛大將軍七兵尚書雍州刺史昌平男祖禮弟
儁列在周史
酈範字世則范陽涿鹿人也祖紹慕容寶濮陽太守以
郡迎降道武授兖州監軍父嵩天水太守範太武時給
事東宫太武踐阼追錄先朝舊勳賜爵永寧男以奉禮
郎奉遷太武景穆神主於太廟進爵為子為征南大將
軍慕容白曜司馬及定三齊範多進策白曜皆用其謀
遂表為靑州刺史進爵為侯加冠軍將軍還為尚書右
丞後除平東將軍靑州刺史假范陽公範前解州還京
也夜夢隂毛拂踝他日說之時齊人有占夢者史武進
云公豪盛於齊下矣使君臨撫東秦道光海岱必當重
牧全齊再祿營邱矣範笑言曰吾將為卿必驗此夢果
如言時鎮將元伊利表範與外賊交通孝文詔範曰鎮
將伊利表卿造船市玉與外賊交通規陷卿罪窺覦州
任有司推驗虚實自顯有罪者今伏其辜矣卿其明為
算略勿復懷疑還朝卒於京師諡曰穆子道元知名道
元為政酷虐列在酷吏傳中道元弟道愼字善季涉歴
史傳有幹局位正平太守有能名遷長樂相卒贈平州
刺史道愼弟道約字善禮樸質遲鈍頗愛琴書性多造
請好以榮利干謁乞丐不已多為人所笑弄坎壈於世
不免饑寒晚歴東萊魯陽二郡太守為政清靜吏民安
之範弟道峻子惲字幼和好學有文才尤長吏幹舉秀
才射策高第歴位尚書外兵郎行臺長孫承業引為行
臺郎惲頗兼武用恒以功名自許每進計於承業多見
納用以功賞魏昌縣子惲在軍啟求減身官爵為父請
贈詔授征虜將軍安州刺史惲後與唐州刺史崔元珍
固守平陽爾朱榮稱兵赴闕惲與元珍不從為榮行臺
郎中樊子鵠所攻城陷被害所作文章頗行於世撰慕
容氏史未及成而殞子懷則司空長流參軍
韓秀字伯武昌黎人也祖宰慕容儁謁者僕射父景皇
始初歸魏拜宣威將軍騎都尉秀歴位尚書郎賜爵遂
昌子文成稱秀聰敏清辯才任喉舌遂命出納王言并
掌機密行幸遊獵随侍左右獻文即位轉給事中參征
南慕容白曜軍事延興中尚書奏以敦煌一鎮介遠西
北寇賊路衝慮或不固欲移就涼州羣臣會議僉以為
然秀獨曰此蹙國之事非闢土之良愚謂敦煌之立其
來已久雖隣彊寇而兵民素習循常置戍足以自全若
就姑臧慮人懷異意或貪留重遷情不願徙脫引寇内
侵深為國患且捨遠就近遙防有闕一旦廢罷是啓戎
心則夷狄交構互相來往關右荒擾烽警不息邊役煩
興艱難方甚乃從秀議後為平東將軍靑州刺史卒子
務襲爵務字道世性端謹有吏幹為定州平北長史頗
有受納為御史中尉李平所劾付廷尉會赦免後除龍
驤將軍郢州刺史務獻七寶牀象牙席詔曰昔晉武帝
焚雉頭裘朕常嘉之今務所獻亦此之流也竒麗之物
有乖風素可付其家人後以詐表破賊免官久之拜太
中大夫進號左將軍卒
堯暄字辟邪上黨長子人也本名鐘葵後賜名暄祖僧
頼道武平中山與趙郡吕含首來歸國暄聰了美容貌
為千人軍將太武以其恭謹擢為中散後兼比部尚書
于時始立三長暄為東道十三州使更比戶籍賜獨車
一乘廐馬四匹暄前後從征及出使檢案三十許度皆
有克己奉公之稱賞賜衣服綵絹奴婢等物賜爵平陽
伯及改置百官授太僕卿轉大司農卒於平城孝文為
之舉哀贈相州刺史初暄至徐州見州城樓觀嫌其華
盛乃令往往毁撤由是後更損落及孝文幸彭城聞之
曰暄猶可追斬長子洪襲爵洪子傑字永壽元象中開
府儀同三司樂城縣公洪弟遵位臨洮太守卒諡曰思
遵弟榮位員外散騎侍郎子雄字休武少驍果輕財重
氣位燕州刺史平城縣伯隨爾朱兆與齊神武戰敗於
廣阿率所部據定州歸神武其從兄傑為兆滄州刺史
亦遣使降神武以其兄弟俱有誠款即用傑為行瀛州
事用雄代傑為瀛州刺史進爵為公時禁網疎漏官司
相與聚斂唯雄義然後取接下以恩甚為吏民所懷孝
武帝入關雄為大都督隨高昂破賀拔勝於穰城乃除
豫州刺史元洪威據潁川叛叛人趙繼宗殺潁川太守
卲招據洛口北應洪威雄討之繼宗敗走城内因雄之
出據州引西魏雄復與行臺侯景討平之梁將李洪芝
王當伯襲破平鄉城雄擊禽之又破梁司州刺史陳慶
之復圍南荆州東救未至雄陷其城梁以元慶和為魏
王侵擾南境雄大破之於南頓尋與行臺侯景破梁楚
城豫州人上書更乞雄為刺史復行豫州事潁州長史
賀若統執刺史田迅據州降西魏詔雄與廣州刺史趙
育揚州刺史是寶隨行臺任祥攻之西魏將怡峯敗祥
等育寶各還據城降敵雄收散卒保大梁周文遣其右
丞韋孝寬等攻豫州雄都督程多寶降之執刺史馮邕
并雄家屬及部下妻子數千口欲送長安至樂口雄外
兵參軍王恒伽都督赫連儁等從大梁邀之斬多寶收
雄家口還大梁雄别破樂口遂乘勝進討懸瓠復以雄
行豫州事西魏以是寶為揚州刺史據項城義州刺史
韓顯據南頓雄一日拔其二城禽顯及長史岳寶遁走
加驃騎大將軍儀同三司仍遣侯景平魯陽復除豫州
刺史雄雖武將性質寬厚為政舉其大綱而已在邊十
年屢有功績愛好人物多所施與人亦以此稱之興和
四年卒於鄴贈司徒諡曰恭子師嗣
柳崇字僧生河東解人也七世祖軌晉廷尉卿崇方雅
有器量身長八尺美鬚明目兼有學行舉秀才射策高
第解褐太尉主簿轉尚書右外兵郎中于時河東河北
二郡爭境其間有鹽池之饒虞坂之便守宰百姓皆恐
外割公利朋競紛囂臺府孝文乃遣崇檢斷上下息訟
屬荆郢新附南寇窺擾又詔崇持節與州郡經略加慰
喻還遷太子洗馬本郡中正累遷河中太守崇初届郡
郡人張明失馬疑執十餘人崇見之不問賊事人别借
以温顔更問其親老存否農業多少而微察其辭色即
獲眞賊吕穆等二人餘皆放遣郡中畏服境内帖然卒
於官贈岐州刺史諡曰穆崇所制文章寇亂遺失長子
慶和性沈靜不競於時位給事中本郡中正卒慶和弟
楷字士則身長八尺善草書頗涉文史位撫軍司馬
陸俟代人也曾祖幹祖引世領部落父突道武初率部
人從征伐數有戰功位離石鎮將上黨太守關内侯俟
少聰慧明元踐阼襲爵關内侯位給事中典選部蘭臺
事當官無所撓太武征赫連昌詔俟督諸軍鎮以備蠕
蠕與西平公安頡攻克虎牢賜爵建鄴公拜冀州刺史
時考州郡惟俟與河内太守邱陳為天下第一轉虎牢
鎮將平涼休屠金崖羌狄子玉等叛復轉為安定鎮大
將追討崖等皆獲之遷懷荒鎮大將未朞高車諸莫弗
訟俟嚴急復請前鎮將郎孤太武許之徵俟俟至京朝
見言不過周年孤身必敗高車必叛帝疑不實切責之
以公歸第明年諸莫弗果殺孤以叛帝聞之大驚召俟
問其故俟曰夫高車之俗上下無禮無禮之人難為其
上臣涖之以威嚴節之以憲綱欲漸加訓導使知分限
而惡直醜正實繁有徒故訟臣無恩稱孤之美孤獲還
鎮欣其名譽必加恩於百姓譏臣為失專欲以寬惠臨
之仁恕待之無禮之人易生陵慠不過朞年無復上下
既無上下然後收之以威則人懷怨憝怨憝既多敗亂
彰矣帝嘆曰卿身乃短慮何長也即日復除散騎常侍
帝征蠕蠕破涼州常隨駕别督輜重又與高涼王那復
渡河南略地仍遷長安鎮大將與高涼王那擊盖吳於
杏城獲吳二叔諸將欲送京師俟獨不許曰若不斬吳
恐長安之變未巳一身藏竄非其親信誰能獲之若停
十萬衆追一人非上策也不如私許吳叔免其妻子使
自追吳諸將咸曰今獲其二叔唯吳一人何所復至俟
曰諸軍不見毒蛇乎不斷其頭猶能為害况除腹心之
疾而曰必遺其類可乎遂捨吳二叔與之期及期吳叔
不至諸將皆咎俟俟曰此未得其便耳必不背也後數
日果斬吳以至皆如其言俟之明略獨決皆此類也遷
内都大官安定盧水胡劉超等叛太武以俟威恩被關
中詔以本官加都督秦雍諸軍鎮長安帝曰超等恃險
不順王命朕若以重兵與卿則超等必合為一若以輕
兵與卿則不能制今使卿以方略定之於是俟單馬之
鎮既至申揚威信示以成敗超猶無降意俟乃率其帳
下見超超使人逆曰三百人以外當以弓馬相待三百
人以内當以酒食相供乃將二百騎詣超超備甚嚴遂
縱酒盡醉而還後為偽獵詣超與士卒約曰今會發機
當以醉為限俟乃詐醉上馬大呼斬超首士卒應聲縱
擊遂平之帝大悅徵拜外都大官文成踐阼以子麗有
定策勳進爵東平王薨年六十七諡成王有子十二人
長子馛多智有父風文成見而悅之謂朝臣曰吾常嘆
其父智過其軀是復踰於父矣少為内都下大夫奉上
接下行止取與每能逆曉人意與其從事者無不愛之
興安初賜爵聊城侯出為相州刺史假長廣公為政清
平抑彊扶弱州中有德宿老名望素重者以友禮待之
詢之政事責以方略如此者十人號曰十善又簡取諸
縣彊門百餘人以為假子誘接甚勤賜以衣服令各歸
家為耳目於是發奸擿伏事無不驗百姓以為神明無
敢劫盜者在州七年家至貧約徵為散騎常侍百姓乞
留馛者千餘人獻文不許謂羣臣曰馛之善政雖古人
何以加之賜絹五百疋奴婢十口馛之代還也吏民大
斂布帛以遺之馛皆不受吏民亦不取於是以此物起
佛寺因名長廣公寺後襲父改封建安王時宋司州刺
史常珍竒以懸瓠城内附新人猶懷去就馛銜旨撫慰
諸有陷軍為奴婢者馛皆免之百姓欣悅人情乃定車
駕討蠕蠕詔馛為選部尚書錄留臺事及獻文將禪位
於京兆王子推任城王雲隴西王源賀並固諫馛抗言
曰皇太子聖德承基四海瞻望不可橫議干國之紀臣
請刎頸殿庭有死無貳久之帝乃解詔曰馛直臣也其
能保吾子乎遂以馛為太保與太尉源賀持節奉皇帝
璽紱傳位于孝文延興四年薨贈以本官諡曰貞王馛
有六子琇凱知名琇字伯琳馛第五子也母赫連氏身
長七尺九寸甚有婦德馛有以爵傳琇之意琇年九歲
馛謂之曰汝祖東平王有十二子我為嫡長承襲家業
今已年老屬汝幼沖詎堪為陸氏宗首乎琇對曰苟非
鬭力何患童幼馛竒之遂立琇為世子馛薨襲爵琇沈
毅少言雅好讀書以功臣子孫為侍御長累遷祠部尚
書司州大中正會從兄叡事免官景明初試守河内郡
咸陽王禧謀反令子曇和等先據河内琇聞禧反斬曇
和首時以琇不先送曇和禧敗始斬責其通情徵詣廷
尉少卿崔振窮罪状案琇大逆陸宗大小咸見收捕會
將赦先斃於獄琇弟凱仍上書訴冤宣武詔復琇爵子
景祚襲凱字智君謹重好學位太子庶子給事黃門侍
郎凱在樞要十餘年以忠厚見稱後遇患頻上書乞骸
骨除正平太守在郡七年號為良吏初孝文將議革變
舊風大臣並有難色又每引劉芳郭祚等常與規謀共
論政事而國戚謂遂疎已怏怏有不平之色帝乃令凱
私喻之曰至尊但欲廣知前事直當問其古式耳終無
寵彼而疎國戚舊人意乃稍解及兄琇陷罪凱亦被收
遇赦乃免凱痛兄之死哭無時節目幾失明訴冤不已
至正始初宣武復琇官爵凱大喜置酒集諸親曰吾所
以數年中抱病忍死者顧門戶計耳今願已遂吾事畢
矣頃之卒贈龍驤將軍南靑州刺史諡曰惠長子暐字
道暉與弟恭之並有時譽洛陽令賈禎見其兄弟嘆曰
僕以年老更覩雙璧又嘗兄弟共候黃門侍郎孫惠蔚
惠蔚謂諸賓曰不意二陸復在坐隅吾德謝張公無以
延譽暐位尚書右戶三公郎坐事免後除伏波將軍卒
贈冠軍恒州刺史暐擬急就篇為悟蒙章及七誘十醉
章表數十篇暐與恭之晚不和睦為時所鄙子元規位
尚書郎元規子撥陰陽律歷多所通解位并州長流參
軍恭之字季順有操尚位東荆州刺史贈吏部尚書諡
曰懿恭之所著文章詩賦凡千餘篇子曄字仁崇篤志
文學齊律序則仁崇之辭也位通直散騎常侍弟寬字
仁惠太子中舍人待詔文林館寬兄弟並有才品議者
稱為三虎馛弟歸位東宫舍人駕部校尉子珍夏州刺
史贈太僕卿諡曰靜珍子旭性雅澹好易緯之學撰五
星要訣及兩儀真圖頗得其旨要太和中徵拜中書博
士稍遷散騎常侍知天下將亂遂隐於太行山屢徵不
起卒後贈并汾恒肆四州刺史子騰仕周通顯有傳馛
弟麗少以忠謹入侍左右太武特親昵之舉動審慎初
無愆失賜爵章安子稍遷南部尚書太武崩南安王余
立既而為常侍宗愛等所殺百寮憂懼莫知所為麗首
建大議與殿中尚書長孫渴侯尚書源賀羽林中郎劉
尼奉迎文成於苑中而立之社稷獲安麗之謀也由是
受心膂之任在朝者無出其右興安初封平原王麗頻
辭不聽乃啟讓與其父文成曰朕為天下主豈不能得
二王封卿父子也以其父俟為車平王麗尋遷侍中撫
軍大將軍司徒公復其子孫賜妻妃號麗以優寵既頻
固辭不受帝益重之領太子太傅麗好學愛士常以講
習為業性孝遭父憂毁瘠過禮和平六年文成崩先是
麗療疾於代郡温泉聞問欲赴左右止之曰宫車晏駕
王德望素重奸臣若疾人譽慮有不測之禍麗曰安有
聞君父之喪方慮禍難便馳赴初乙弗渾悖傲每為不
法麗數諍之由是見忌害之諡曰簡王陪葬金陵孝文
追錄先朝功臣以麗配饗廟廷麗二妻長曰杜氏次張
氏長子定國杜氏所生次叡張氏所出定國在襁褓文
成幸其第詔養宫内至於游止常與獻文同處年六歲
為中庶子及獻文踐阼拜散騎常侍賜爵東郡王定國
以承父爵辭不許又以父爵讓弟叡乃聽之俄遷侍中
儀曹尚書轉殿中尚書前後大駕征廵擢為行臺錄都
曹事超遷司空定國恃恩驕恣不循法度延興五年坐
事免官爵為兵太和初復除侍中鎮南將軍秦益二州
刺史復王爵八年薨於州贈以本官諡莊王子昕之字
慶始風望端雅襲爵例降為公尚獻文女常山公主拜
駙馬都尉歴通直郎景明中以從叔琇罪免官尋以主
壻除通直散騎常侍歴兖靑二州刺史並有政績轉安
北將軍湘州刺史卒贈鎮東將軍冀州刺史諡曰惠初
定國娶河東柳氏生子安保後娶范陽盧度世女生昕
之二室俱為舊族而嫡妾不分定國亡後兩子爭襲父
爵僕射李沖有寵於時與度世子伯源婚親相好沖遂
左右昕之昕之由是承爵尚主職位赫奕安保沈廢貧
賤不免饑寒昕之容貎柔謹孝文以其主壻特垂眷昵
宣武時年未四十頻撫三藩當世以此榮之昕之卒後
母盧悼念傷過而亡公主奉姑有孝稱神龜初與穆氏
琅邪長公主並為女侍中又姓不妬忌以昕之無子為
納妾媵而皆育女公主有三女無男以昕之從兄希道
第四子子彰為後子彰字明遠本名士沈年十六出後
事公主盡禮丞相高陽王雍常言曰常山妹雖無男以
子彰為兒乃過於自生矣正光中襲爵東郡公累遷給
事黃門侍郎子彰妻即咸陽王禧女禧誅養於彭城王
第莊帝親之略同諸姊建義初爾朱榮欲循舊事庶姓
封王由是封子彰濮陽郡王尋而詔罷仍復先爵天平
中拜衛將軍潁州刺史以母憂去職元象中以本將軍
除齊州刺史又加驃騎將軍行懷州事轉北豫州刺史
仍除徐州刺史將軍並如故一年歴三州當世榮之還
朝除衛大將軍右光祿大夫行瀛州事尋拜侍中復行
滄州事進號驃騎大將軍行冀州事除侍讀兼七兵尚
書行靑州事子彰初為州以聚斂為事晚節修改自行
靑冀滄瀛甚有時譽加以虚己納物人士敬愛之除中
書監卒贈開府儀同三司諡曰文宣子彰崇好道術曾
嬰重病藥中須桑螵蛸子彰不忍害物遂不服焉其仁
如此教訓六子雅有法度子卬有至性列在齊孝友傳
中叡字思弼年十餘襲爵撫軍大將軍平原王沈雅好
學折節下士年未二十時人便以宰輔許之娶東徐州
刺史博陵崔鑒女時孝文尚未改北人姓鑒謂所親云
平原王才度不惡但恨其姓名殊為重複叡婚自東徐
還經鄴見李彪甚敬悅之仍與趣京以為館客後為北
征都督擊蠕蠕大破之遷侍中都曹尚書時蠕蠕又犯
塞詔叡討之追至石磧禽其帥赤阿突等數百人還加
散騎常侍遷尚書左僕射領北部尚書十六年降五等
之爵以麗勳著前朝封叡鉅鹿郡公尋為使持節鎮北
大將軍尚書令衞將軍討蠕蠕大破之而還以母憂解
職孝文將有南伐之事以本官起授征南將軍叡固辭
請終情禮勑有司敦喻不許復除使持節都督恒州刺
史行尚書令時車駕南征叡上表諫帝不從叡又表請
車駕還代親臨太師馮熙葬坐削奪都督三州諸軍事
尋進號征北大將軍以有順遷之表加邑四百戶時穆
泰為定州刺史以疾病請恒州自效乃以叡為定州刺
史未發遂與泰等同謀構逆賜死獄中聽免孥戮徙其
妻子於遼西叡長子希道字洪度有風貌美鬚髯歴覽
經史頗有文致初拜中散遷通直郎坐父事徙遼西於
後得還從征自效以軍功賜爵淮陽男拜諫議大夫累
遷前將軍涇州刺史希道善於馭邊甚有威略轉平西
將軍涇州刺史卒官贈撫軍將軍定州刺史希道有六
子士懋字元偉天平中以其曾祖麗有翼戴之勳詔特
復鉅鹿郡公令士懋襲位營州刺史士懋弟士宗字仲
彥尚書左外兵郎中士宗弟士述字幼文符璽郎中建
義初並於河隂遇害士述弟士沈出繼叔昕之士沈弟
士廉字季修建州平北府長史永安末爾朱世隆攻陷
州城見害士廉弟士佩字季偉武定中安東將軍司州
從事希道弟希悅尚書外兵郎中麗季弟騏驎侍御中
散轉侍御史太和初新平太守子高貴孝昌中兖州鎮
東府法曹參軍高貴子操字仲志高簡有風格早以學
業知名雅好文操為兼散騎常侍聘梁使還遷廷尉卿
齊文襄為世子甚好色崔季舒常為掌媒焉時薛寘妻
元氏有色迎入欲通之元氏正辭且哭世子使季舒送
付廷尉罪之操曰廷尉守天子法須知罪状世子怒召
操命刀環築之更令科罪操終不撓乃口責之後徙御
史中丞天保中卒於殿中尚書子孔璋武平中卒於高
陽太守
源賀西平樂都人私署河西王秃髮傉檀之子也傉檀
為乞伏熾磐所滅賀自樂都來奔賀偉容貌善風儀太
武素聞其名及見器其機辯賜爵西平侯加龍驤將軍
謂賀曰卿與朕同源因事分姓今可為源氏自是從擊
叛胡白龍又討吐京胡皆先登陷陣以功進號平西將
軍太武征涼州以賀為鄉導問攻戰之計賀曰姑臧外
有四部鮮卑各為之援然皆臣祖父舊人臣願軍前宣
國威信必相率請降外援既服然後攻其城拔之如反
掌耳帝曰善乃遣賀招慰下三萬餘落獲雜畜十餘萬
及圍姑臧由是無外慮故得專力攻之涼州平以功遷
征西將軍進爵西平公從征蠕蠕擊五城吐京胡討盖
吳諸賊皆有功拜散騎常侍又從駕臨江為前鋒大將
善撫士卒加有料敵制勝之謀賀為人雄果每遇彊寇
輙自奮擊帝深誡之賀本名破羌是役也帝謂曰人之
立名宜副其實何可濫也因賜名賀拜殿中尚書是時
南安王余為宗愛所殺賀部勒禁兵静遏外内與南部
尚書陸麗決議定策翼戴文成令麗與劉尼馳詣苑中
奉迎賀營中為内應俄而麗抱文成單騎而至及即位
賀有力焉以定策勳轉給事中進爵西平郡王及班賜
百僚勑賀任意取之辭以江南未賓漠北不欵府庫不
宜致匱固使取之唯取戎馬一匹時斷獄多濫賀上書
曰案律謀反之家其子孫雖養他族追還就戮所以絶
罪人之類彰大逆之辜其為劫賊應誅者兄弟子姪在
遠道隔關津皆不坐竊惟先朝制律之意以不同謀非
絶類之罪故特垂不死之詔若年十三已下家人首惡
計所不及臣愚以為可原其命没入官帝納之出為冀
州刺史改封隴西王既受除上書曰臣聞人之所寶莫
寶於生命德之厚者莫厚於宥死然犯死之罪難以盡
恕權其輕重有可矜䘏今勍寇游魂於北狡賊負嶮於
南其在疆埸猶須防戍臣愚以自非大逆赤手殺人之
罪其坐贓及盜與過誤之愆應入死者皆可原命謫守
邊境是則已斷之體更受生成之恩徭役之家漸蒙休
息之惠刑措之化庶幾在兹帝嘉納之由是入死者皆
恕死徙邊久之帝謂羣臣曰昔源賀勸朕宥諸死刑徙
充北藩諸戍自爾至今所活殊為不少濟命之理既多
邊戍之兵有益苟人人如賀朕治天下復何憂哉羣臣
咸曰非忠臣不能進此計非聖主不得納此言賀之臨
州鞫獄以情徭役簡省清約寬裕甚得人心時武邑奸
人石華告沙門道可與賀謀反有司以聞帝謂羣臣曰
賀之誠信必不叛為卿等保之無此明矣告者果引誣
於是遣使詔慰賀帝曰賀之忠誠尚致其誣不若是者
可無愼乎時考殿最賀治為第一賜衣馬器物甚厚班
宣天下賀得民情在州七年徵拜太尉蠕蠕寇邊賀從
駕討破之獻文將傳位于京兆王子推時賀都督諸軍
屯漠南乃馳傳徵賀賀至正色固執不可即詔賀持節
奉皇帝璽綬以授孝文是歲河西叛賀討平之又討統
萬高平至於金城斬首前後八千餘級雜畜男女不可
勝紀賀依古今兵法及先儒耆舊之說略採至要為十
二陳圖上之獻文覽而嘉焉以年老辭位不許又詔都
督諸道軍屯漠南時每歲秋冬遣軍三道並出以備北
寇至春中乃班歸賀以勞役京師又非禦邊長策乃上
言請募諸州鎮有武勇者三萬人復其徭役厚加賑䘏
分為三部二鎮之間築城城置萬人給彊弩十二牀武
衞三百乘弩一牀給牛六頭武衞一乘給牛二頭多造
馬槍及諸器械使武略大將二人以鎮撫之冬則講武
春則種植並戍並耕則兵未勞而有盈蓄矣又於白道
南三處立倉運近州鎮租粟以充之足食足兵以備不
虞於事為便不可歲常舉衆事寢不報又上書稱病乞
骸骨至於再三乃許之朝有大議皆就詢訪又給醫藥
珍饈太和元年二月療病於温湯文明太后遣使屢問
不息太醫視疾患篤還于京師乃遺令諸子曰吾頃以
老患辭事不悟天慈降恩爵逮於汝汝其毋慠恡毋荒
怠毋奢越毋嫉妬疑思問言思審行思恭服思度遏惡
揚善親賢遠佞目觀必眞耳屬必正忠勤以事君清儉
以約己吾終之後所葬時服單櫝足申孝心芻靈明器
一無用也三年秋薨年七十三贈侍中太尉隴西王印
綬諡曰宣王贈雜綵賜輼輬車及命服温明祕器陪葬
于金陵長子延性謹厚少好學位侍御中散賜爵廣武
子卒贈涼州刺史廣武侯諡曰簡子鱗襲延弟思禮後
賜名懷謙恭寬雅有大度文成末為侍御中散父賀辭
老詔授父爵後持節督諸軍於漠南蠕蠕甚憚之還除
殿中尚書出為長安鎮將雍州刺史清儉有惠政善撫
䘏劫盜止息後拜殿中尚書加侍中參都曹事又督諸
軍征蠕蠕六道大將咸受節度遷尚書令參議律令後
例降為公除司州刺史又從駕南征加衞大將軍領中
軍事以母憂去職賜帛三百疋穀一千石車駕幸代詔
使者弔慰景明二年除尚書左僕射加位特進時詔以
姦吏犯罪每多逃遁肆眚乃出並皆釋然自今犯罪不
問輕重藏竄者悉皆遠流若永避不出兄弟代徙懷乃
奏曰謹案條制逃吏不在赦限竊惟聖朝之恩事異前
宥諸流徙在路尚蒙旋返况有未發而仍遣邊戍案守
宰犯罪逃走者衆祿潤既優尚有兹失及蒙恩宥卒然
得還今獨苦此等恐非均一之法書奏門下以成式既
班駮奏不許懷重奏曰臣以為法貴經通政貴簡要刑
憲之設所以網羅罪人苟理之所備不在繁典伏尋條
例制勳品以下罪發逃亡遇恩不赦雖欲抑絶姦塗匪
為通式謹案事條侵官敗法專據流外豈九品以上人
皆貞白也其諸州守宰職任清流至有貪濁事發逃竄
而遇恩免罪勳品以下獨求斯例如此則寬縱上流刑
法下切育物有差惠罰不等又謀逆滔天經恩尚免吏
犯微罪獨不蒙赦使大宥之經不通開生之路致壅進
違古典退乖今律臣少踐天官老荷樞要每見訴訟出
入嗟苦輙率愚見以為宜停書奏宣武納之其年除車
騎大將軍涼州大中正懷又表曰昔世祖升遐南安在
位出拜東廟為賊臣宗愛所賊時高宗避難龍潛苑中
宗愛異圖神位未立先臣賀與長孫渴侯陸麗等奉迎
高宗纂徽寶命麗以扶負聖躬親所見識蒙授撫軍司
徒公平原王興安二年追論定策之勳進先臣爵西平
王皇興季年顯祖將傳大位於京兆王先臣時都督諸
將屯於武川被徵詣京特見顧問先臣固執不可顯祖
久乃許之遂命先臣持節授皇帝璽綬於高祖至太和
十六年麗息叡状祕書稱其亡父與先臣援立高宗朝
廷追錄封叡鉅鹿郡開國公臣時丁艱草土不容及例
至二十年除臣雍州刺史臨發奉辭面奏先帝申先臣
舊勳時蒙勑旨但赴所臨尋當别判至二十一年車駕
幸雍臣復陳聞時蒙勑旨征還當授自宫車晏駕遂爾
不申竊惟先臣遠則援立高宗寶歴不墜近則陳力顯
祖神器有歸如斯之勳超世之事也麗以父功而獲山
河之賞臣有家勳不霑茅土之錫得否相懸請垂裁處
詔曰宿老元臣云如所訴訪之史官頗亦言此可依授
北馮翊郡開國公食邑九百戶又詔為使持節加侍中
行臺廵行北邊六鎮恒燕朔三州賑給貧乏兼採風謠
考論殿最事之得失皆先決後聞自京師遷洛陽邊朔
遥遠加以連年旱儉百姓困弊懷銜命撫導存䘏有方
便宜轉運有無通濟時后父于勁勢傾朝野勁兄子祚
與懷宿夙通婚時為沃野鎮將頗有受納懷將入鎮祚
郊迎道左懷不與相聞即劾祚免官懷朔鎮將元尼須
與懷少舊亦貪穢狼籍置酒請懷曰命之長短由卿之
口豈可不相寬貸懷曰今日之集乃是源懷與故人飲
酒之坐非鞫獄之所也明日公庭始為使人檢鎮將罪
状之處尼須揮淚而已無以對之既而懷表劾尼須其
奉公不撓皆此類也時百姓為豪彊陵壓積年枉滯一
朝見申者日有百數所上事宜便於北邊者凡三十餘
條皆見嘉納正始元年九月有告蠕蠕率十二萬騎六
道並進欲直趣沃野懷朔南寇恒代詔懷以本官加使
持節侍中出據北蕃指授規略隨須徵發諸所處分皆
以便宜從事又詔懷子直寢徵隨懷北行詔賜馬一匹
細鎧一具御矟一枚懷拜受既訖乃於其庭跨鞍執矟
躍馬大呼顧謂賓客曰氣力雖衰尚得如此蠕蠕雖畏
壮欺老我亦未可便欺今奉廟勝之規總驍悍之衆足
以禽其酋帥獻俘闕下耳時年六十一懷至雲中蠕蠕
亡遁旋至恒代乃案視諸鎮左右要害之地可以築城
置戍之處皆量其高下揣其厚薄及儲糧積仗之宜犬
牙相救之勢凡表五十八條宣武並從之卒贈司徒公
諡曰惠懷性寬惠不好煩碎恒語人曰為政貴當舉其
大綱何必須太子細也譬如為屋但外望高顯楹棟平
正足矣斧斤不平非屋病也性不飲酒而喜以飲人好
接賓客雅善音律雖在白首至宴居之暇常自操絲竹
子子邕字靈和少好文雅篤志於學推誠待士士多歸
之累遷夏州刺史時沃野鎮人破六韓拔陵首為反亂
統萬逆徒寇害應接子邕嬰城自守城中糧盡煮馬皮
而食之子邕善綏撫無有離貳以饑饉轉切欲自出求
糧留子延伯據守寮屬僉云未若棄城而去更展規略
子邕泣請於衆曰吾世荷國恩此是吾死地更欲何求
遂自率羸弱向東夏運糧延伯與將士送出城哭而拜
辭三軍莫不嗚咽子邕為朔方胡帥曹阿各拔所邀力
屈被執乃密遣人齎書間行與城中云大軍在近汝其
奉忠勿以我而移其操子邕雖被囚束雅為胡人所敬
常以百姓禮事之子邕為陳安危禍福之端勸阿各拔
令降將從之未果而死阿各拔弟桑生代總部衆竟隨
子邕降時北海王顥為大行臺子邕具陳諸賊可滅状
顥給子邕兵令其先出時東夏合境反叛所在屯結子
邕轉戰而前九旬之中凢數十戰乃平東夏徵稅租粟
運糧統萬於是二夏漸寧及蕭寶夤等為賊所敗關右
掻擾時子邕新平黑城遂率士馬并夏州募義人鼓行
南出賊帥康維摩守鋸谷斷絶&KR0008;棠橋子邕與戰大破
之禽維摩又攻破賊帥契官斤於楊氏堡出自西夏至
於東夏轉戰千里至是朝廷始得委問除兼行臺尚書
復破賊帥紇單步胡提於曲沃明帝璽書勞勉之子邕
在白水郡破賊帥宿勤明逹子阿非軍多所斬獲除給
事黃門侍郎封樂平縣公以葛榮久逼信都詔子邕為
北討都督時相州刺史安樂王鑒據鄴反勑子邕與都
督李神軌先討平之改封陽平縣公遂與裴衍發鄴討
葛榮而信都䧟除子邕冀州刺史與裴衍俱進子邕戰
敗而没贈司空諡曰莊穆子邕弟子恭字靈順聰敏好
學稍遷尚書北主客郎攝南主客事時梁亡人許周自
云梁給事黃門侍郎朝士咸共信待子恭奏以為眞偽
難辨請下徐揚二州密訪周果以罪歸闕詐假職位如
子恭所疑河州羌郤鐡忽反詔子恭為行臺討之子恭
示以威恩兩旬間悉降朝廷嘉之正光元年為行臺左
丞廵北邊轉為起部郎中時明堂辟雍並未建就子恭
上書求加經綜書奏從之稍遷豫州刺史頻以軍功加
鎮南將軍兼尚書行臺元顥之入洛也加子恭車騎將
軍子恭不敢拒之而頻遣間使參莊帝動靜未幾顥敗
車駕還洛錄前後征討功封臨潁縣侯侍中爾朱榮之
死也世隆度律斷據河橋詔子恭為都督以討之尋而
太府卿李苖夜燒河橋世隆退走以子恭兼尚書僕射
為大行臺大都督節閔帝初以預定策勳封臨汝縣子
永熙中入為吏部尚書以子恭前在豫州戰功追賞襄
城縣男又論子恭餘效封新城縣子子恭尋表請轉授
第五子文盛許之天平初除中書監三年拜魏尹又為
齊神武王軍司卒贈司空公諡曰文獻子彪列在齊史
劉尼代人也本姓獨孤氏曾祖敦有功於道武為方面
大人父婁為冠軍將軍尼壮健善射太武見而竒之拜
羽林中郎加振威將軍賜爵昌國子宗愛既殺南安王
余於東廟祕之唯尼知状尼勸愛立文成愛自以負罪
於景穆聞而驚曰君大癡人皇孫若立豈忘正平時事
乎尼曰若爾今欲立誰愛曰待還宫擢諸王子賢者而
立之尼懼其有變密以状告殿中尚書源賀賀時與尼
俱典兵宿衞仍共南部尚書陸麗謀曰宗愛既立南安
還復殺之今不能奉戴皇孫以順民望社稷危矣將欲
如何麗曰唯有密奉皇孫耳於是賀與尚書長孫渴侯
嚴兵守衞尼與麗迎文成於苑中麗抱文成於馬上入
於京師尼馳還東廟大呼曰宗愛殺南安王大逆不道
皇孫已登大位有詔宿衞之士皆可還宫衆咸唱萬歲
賀及渴侯登執宗愛賈周等勒兵而入奉文成於宫門
外入登永安殿以尼為内行長遷散騎常侍安南將軍
進爵東安公尋遷尚書右僕射加侍中進爵為王出為
定州刺史在州清愼然率多醉酒治日甚少文成末遷
司徒獻文即位以尼有大功於先朝特加尊重賜别戶
三十皇興四年車駕北征帝親誓衆而尼昏醉兵陣不
整帝以其功重特恕之免官而已延興四年薨子社生
襲
薛提太原人也皇始中補太學生拜侍御史累遷晉王
丕衞兵參軍冀州刺史封太原郡公有政績徵拜侍中
攝都曹事太武崩祕不發喪尚書左僕射蘭延侍中和
延等議以皇孫幼沖宜立長君徵秦王翰置之祕室提
曰皇孫有世嫡之重人望所繫春秋雖少令問聞於天
下廢所宜立而更别求必有不可延等未決中常侍宗
愛知其謀矯皇后令徵提等入殺之文成即位以提有
謀立之誠詔提弟浮子先襲爵太原公有司奏降為侯
司馬楚之字德秀晉宣帝弟太常馗之八世孫也父榮
期晉梁益二州刺史為其參軍楊承祖所殺楚之時年
十七送父喪還丹陽値劉裕誅夷司馬氏叔父宣期兄
貞之並遇害楚之乃亡匿諸沙門中濟江自歴陽西入
義陽竟陵蠻中及從祖荆州刺史休之為裕所敗乃亡
於汝潁之間楚之少有英氣能折節待士與司馬順明
道恭等所在聚黨及劉裕受禪楚之規欲報復收衆據
長社歸之者常萬餘人裕深憚之遣刺客沐謙圖害楚
之楚之待謙甚厚謙夜詐疾意楚之必自來因欲殺之
楚之聞謙病果自齎湯藥往省之謙感其意乃出匕首
於席下以状告遂委身以事之其推誠信物得士心皆
此類也明元末山陽公奚斤略地河南楚之遣使請降
於是假楚之使持節征西將軍荆州刺史奚斤既平河
南以楚之使率民戶分置汝南汝陽南頓新蔡四郡以
益豫州太武初楚之遣妻子内居於鄴尋徵入朝時南
藩諸將表宋欲興師乃以楚之為使持節安南大將軍
封琅邪王屯潁州以拒之楚之渡河百姓思奮義衆雲
集汝潁以南望風從之帝聞而大悅璽書勞勉賜前後
部鼓吹楚之破宋將到彥之别軍於長社又與冠軍將
軍安頡攻滑臺拔之禽宋將朱修之李元德及東郡太
守申謨俘萬餘人上疏宜埽清東南齊一區宇帝以兵
久勞不從以散騎常侍徵還從征涼州以功賜隸戶一
百宋遣將裴方明胡崇之寇仇池楚之與淮南公皮豹
子等督關中諸軍從散關西入軹地破方明禽崇之仇
池平而還車駕伐蠕蠕詔楚之與濟陰公盧中山等督
運以繼大軍時鎮北將軍封沓亡入蠕蠕說令擊楚之
等以絶糧運蠕蠕乃遣奸人覘楚之軍截驢耳而去有
告失驢耳者諸將莫能察楚之曰此必覘賊截之以為
驗耳賊將至矣即使軍人伐柳為城灌水令凍城立而
賊至冰峻城固不可攻逼賊乃走散帝聞而嘉之尋拜
假節侍中鎮西大將軍開府儀同三司雲中鎮大將軍
朔州刺史王如故在邊二十餘年以清儉著聞和平五
年薨年七十五文成悼惜之贈征南大將軍領護西戎
校尉揚州刺史諡曰貞王陪葬金陵長子寶允與楚之
同入魏拜中書博士鴈門太守卒楚之後尚諸王女河
内公主生子金龍字榮則少有父風後襲爵拜侍中鎮
西大將軍開府雲中鎮大將朔州刺史吏部尚書薨贈
司空諡康王金龍初納大尉隴西王源賀女生子延宗
次纂次悅後娶沮渠氏生子徽亮即河西王沮渠牧犍
女太武妹武威公主所生也有寵於文明太后故以徽
亮襲例降為公坐連穆泰罪失爵卒悅字慶宗歴位豫
州刺史時有汝南上蔡董毛奴者齎錢五千死於道路
郡疑縣人張堤為劫又於堤家得錢五千堤懼掠自誣
言殺至州悅觀色疑其不實引見毛奴兄靈之謂曰殺
人取錢當時狼狽應有所遺曾得何物靈之曰唯得一
刀削悦取視之曰此非里巷所為也乃召州内刀匠示
之有郭門前曰此刀削門手所作去歲賣與郭人董及
祖悅收及祖詰之及祖款引靈之又於及祖身上得毛
奴所衣皂襦及祖伏法悦之察獄多此類也俄與鎮南
將軍元英攻克義陽詔改梁司州為郢州以悅為刺史
改為豫州刺史論前勳封漁陽子永平元年城人白早
生謀為叛逆遂斬悦首送梁詔揚州移購悅首贈靑州
刺史諡曰莊子子朏襲爵尚宣武妹華陽公主拜駙馬
都尉員外散騎常侍卒贈滄州刺史子鴻字慶公性麄
武襲爵位都水使者坐通西魏賜死子孝政襲齊受禪
例降朏弟裔周史有傳金龍弟躍字寶龍尚趙郡公主
拜駙馬都尉代兄為雲中鎮將拜朔州刺史假安北將
軍河内公表求罷河西苑封丐人墾殖有司執奏此苑
麋鹿所聚太官取給若以丐人懼有所闕躍固請孝文
從之還為祠部尚書大鴻臚卿潁川王師卒楚之父子
相繼鎮雲中朔土服其威德司馬氏桓元劉裕之際歸
北者又有司馬景之叔璠天助位並崇顯景之字洪略
晉汝南王亮之後明元時歸闕賜爵蒼梧公加征南大
將軍淸直有節操卒贈汝南王子師子襲爵景之兄凖
字巨之以泰恒初歸魏封新安公除廣寗太守改密陵
侯子安國襲爵叔璠晉安平獻王孚之後父曇之晉河
間王桓元劉裕之際叔璠與兄國璠奔慕容超後投姚
泓泓滅奔屈丐統萬卒兄弟俱入國國璠賜爵淮南公
叔璠賜爵丹陽侯國璠坐為司馬文思所䧟誅事在晉
宗室傳中天助自云晉驃騎將軍元顯之子歸闕封東
海公歴靑兖二州刺史
通志卷一百四十七
