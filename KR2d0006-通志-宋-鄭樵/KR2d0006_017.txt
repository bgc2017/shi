通志卷十一
宋右廸功郎鄭樵漁仲撰
宋紀第十一
武帝少帝文帝孝武帝前廢帝明帝
後廢帝順帝
高祖武皇帝諱裕字德輿小字寄奴彭城縣綏輿里人
姓劉氏漢楚元王交之二十一世孫也彭城楚都故苗
裔家焉晉氏東遷劉氏移居晉陵丹徒之京口里皇祖
靖晉東安太守皇考翹字顯宗郡功曹帝以晉哀帝興
寧元年歲在癸亥三月壬寅夜生神光照室盡明是夕
甘露降于墓樹及長雄傑有大度身長七尺六寸風骨
竒偉不事廉隅小節奉繼母以孝聞嘗游京口竹林寺
獨卧講堂前上有五色龍見衆僧見之驚以白帝帝獨
喜曰上人無妄言皇考墓在丹徒之候山其地秦史所
謂曲阿丹徒間有天子氣者也時有孔恭者妙善相墓
帝嘗與經墓欺之曰此墓何如孔恭曰非常地也帝由
是益自負行止時見二小龍附翼樵漁山澤同侣或亦
覩焉及貴龍形更大帝素貧時人莫能知唯琅邪王謐
獨深敬焉帝嘗負刁逵社錢三萬經時無以還被逵執
謐密以己錢代償由是得釋後伐荻新洲見大蛇長數
丈射之傷明日復至洲裏聞有杵臼聲往覘之見童子
數人皆青衣於榛中搗藥問其故答曰我王為劉寄奴
所射合散傅之帝曰王神何不殺之答曰寄奴王者不
死不可殺帝叱之皆散仍收藥而反又經客下邳逆旅
會一沙門謂帝曰江表當亂安之者其在君乎帝先患
手創積年不愈沙門有一黃藥因留與帝既而忽亡帝
以黃散傅之其創一傅而愈寳其餘及所得童子藥每
遇金創傅之並驗初為冠軍孫無終司馬
隆安三年十一月祅賊孫恩作亂於會稽朝廷遣衛將
軍謝琰前將軍劉牢之東討牢之請帝參府軍事命與
數十人覘賊遇賊衆賊數千帝便與戰所將人多死而
帝奮長刀所殺傷甚衆牢之子敬宣疑帝為賊所困乃
輕騎尋之既而衆騎並至遂平山隂恩遁入海
四年五月恩復入會稽殺謝琰十一月牢之復東征使
帝戍句章句章城小人少帝每戰䧟陣賊乃退還浹口
時東伐諸將士卒暴掠百姓皆苦之惟帝獨無所犯
五年春恩頻攻句章帝屢破之恩復入海三月恩北出
海鹽帝築城于故海鹽賊日來攻城城内兵少帝乃選
敢死士擊走之時雖連勝帝深慮衆寡不敵乃一夜偃
旗示以羸弱觀其懈乃奮擊大破之恩知城不可下進
向滬瀆帝棄城追之海鹽令鮑陋遣子嗣之以吳兵一
千為前驅帝以吳兵不習戰命之在後不從是夜帝多
設伏兵兼置旗鼓明日戰伏發賊退嗣之追奔䧟沒帝
且退且戰麾下死傷將盡乃至向處止令左右解取死
人衣以示暇賊疑尚有伏乃引去六月恩浮海至丹徒
帝兼行與俱至奔擊大破之恩至建鄴知朝廷有備遂
走鬱洲八月晉帝以帝為下邳太守帝又追恩至鬱洲
及海鹽頻破之恩自是饑饉奔臨海
元興元年荆州刺史桓元舉兵東下驃騎將軍司馬元
顯遣牢之拒之帝又參其軍事元至帝請擊之牢之不
許乃遣子敬宣詣元請和帝與東海何無忌並固諫不
從元克建鄴以牢之為會稽内史牢之懼招帝於廣陵
舉兵帝曰人情去矣廣陵亦豈可得之牢之竟縊于新
洲何無忌謂帝曰我將何之帝曰可隨我還京口元必
守臣節當與卿事之不然與卿圖之元從兄修以撫軍
將軍鎮丹徒以帝為中兵參軍孫恩自敗後懼見獲乃
投水死於臨海餘衆推恩妹夫盧循為主元復遣帝東
征
二年循奔永嘉帝追破之六月加帝彭城内史十二月
桓元簒位遷晉帝於尋陽桓修入朝帝從至建鄴元見
帝謂司徒王謐曰昨見劉裕風骨不恒蓋人傑也每游
集贈賜甚厚元妻劉氏尚書令耽之女也聰明有智鑒
嘗見帝因謂元曰劉裕龍行虎步視瞻不凡恐必不為
人下宜早為其所元曰我方平蕩中原非裕莫可待關
隴平定然後議之修尋還京口帝託以金創疾動不堪
步從乃與無忌同船共還建興復計及弟道規沛國劉
毅平昌孟昶任城魏詠之高平檀憑之琅邪諸葛長民
太原王元德隴西辛扈興東莞童厚之並同義謀時桓
修弟弘為青州刺史鎮廣陵道規為弘中兵參軍昶為
主簿乃令毅就昶謀共襲弘長民為豫州刺史刁逵左
軍府參軍謀據歴陽相應元德厚之謀於建鄴攻元克
期齊發
三年二月乙夘帝託游獵與無忌詠之憑之毅從弟藩
憑之從子韶祗隆道濟昶族弟懷玉等集義徒凡二十
七人願從者百餘人丙辰候城門開無忌等義徒服傳
詔服稱詔居前義衆馳入齊呌吏士驚散即斬修以徇
帝哭之甚慟厚加歛䘏昶勸弘其日出獵未明開門出
獵人昶道規毅等率壯士五六十人因開門直入弘方
噉粥即斬之因收衆濟江義軍初克京師司馬刁弘率
文武佐吏來赴帝登城謂曰郭江州已奉乘輿反正於
尋陽我等並被密詔誅逆黨今日賊元之首已當梟於
大航諸君非大晉之臣乎弘等信之而退毅既至帝命
誅弘等毅兄邁先在建鄴事未發數日帝遣同謀周安
穆報之使為内應邁甚懼安穆慮事發馳歸時元以邁
為竟陵太守邁便下船欲之郡是夜元與邁書曰北府
人情云何卿近見劉裕何所道邁謂元已知其謀晨起
白之元驚封邁為重安侯又以不執安穆故殺之誅元
德扈興厚之等乃遣頓邱太守吳甫之右將軍皇甫敷
等距義軍元自聞義軍起便憂懼無復為計或曰裕等
甚弱陛下何慮之有元曰劉裕足為一世之雄劉毅家
無儋石之儲摴蒲一擲百萬何無忌劉牢之外甥酷似
其舅共舉大事何謂無成時衆推帝為盟主以孟昶為
長史總後事檀憑之為司馬百姓願從事者千餘人軍
次竹里移檄都下暴元罪惡三月戊午遇吳甫之於江
乘帝躬執長刀大呼即斬甫之進至羅洛橋遇皇甫敷
檀憑之戰敗死之衆退帝進戰彌厲又斬敷首初帝建
大謀有工相者相帝與無忌等近當大貴惟云憑之無
相至是憑之戰死帝知其事必捷元聞敷等沒使桓謙
屯東陵口卞範之屯覆舟山西己未義軍進至覆舟東
張疑兵以油帔冠諸樹布滿山谷帝先馳之將士皆殊
死戰無一不當百呼聲動天地因風縱火烟爓張天謙
等大敗元始雖遣軍而走意已決别遣領軍殷仲文具
舟石頭聞謙敗輕船南逸庚申帝鎮石頭城立留臺總
百官焚桓温主於宣陽門外造晉新主於太廟遣諸將
追元命尚書王嘏率百官奉迎乘輿司徒王謐與衆議
推帝領揚州帝固辭乃以謐為錄尚書事領揚州刺史
帝為鎮軍將軍都督八州諸軍事徐州刺史領軍將軍
初晉陵人韋叟善相術桓修令相帝當得州不叟曰當
得邊州刺史退而私於帝曰君相貴不可言帝笑曰若
中當相用為司馬至是叟詣帝曰成王不負桐葉之信
公亦應不忘司馬之言今不敢希鎮軍司馬願得領軍
佐於是用焉時諸葛長民失期為刁逵執送未至而元
敗元經尋陽江州刺史郭昶之為具乘輿法物初荆州
刺史王綏以江左冠族又桓氏之甥素甚陵帝至是及
其父尚書左僕射愉有自疑志並及誅四月戊子奉武
陵王遵為大將軍承制大赦惟桓氏一祖後不免桓元
之簒王謐佐命手解安帝璽紱及義旗建衆謂謐宜誅
惟帝素德謐保持之劉毅嘗因朝會問謐璽紱所在謐
益懼及王愉父子誅謐從弟諶謂謐曰王駒無罪而誅
此是翦除勝已兄既桓氏黨附求免得乎駒愉小字也
謐懼奔曲阿帝牋白大將軍迎還復其位元挾天子走
江陵又浮江東下與劉毅何無忌劉道規等遇於崢嶸
洲衆軍大破之元黨殷仲文奉晉二皇后還建鄴元復
挾天子至江陵因走南郡太守王騰之荆州别駕王康
産奉天子入南郡府初益州刺史毛璩遣從孫祐之與
參軍費恬送弟喪下州璩弟子修之時為元屯騎校尉
誘元入蜀至枚回洲恬與祐之迎射之益州督護馮遷
斬元傳首建鄴元從子振逃於華容之涌中招集逆黨
襲江陵城騰之康産皆被殺桓謙先匿沮川亦聚衆應
振為元舉哀立喪庭謙率衆官奉璽綬于安帝劉毅何
無忌進及桓振戰敗績于靈谿十月帝領青州刺史甲
仗百人入殿
義熙元年正月毅等至江津破桓謙桓振江陵平三月
甲子晉帝至自江陵庚子詔進帝侍中驃騎將軍都督
中外諸軍錄尚書事帝固讓旋鎮丹徒九月乙巳加帝
領兖州刺史盧循浮海破廣州獲刺史吳隱之即以循
為廣州刺史以其黨徐道覆為始興相
二年三月進帝督交廣二州十月論匡復勲封帝豫章
郡公邑萬戶賜絹三萬匹其餘封賞各有差
三年十二月司徒錄尚書揚州刺史王謐薨
四年正月徵帝入輔授侍中車騎將軍開府儀同三司
楊州刺史錄尚書事徐兖二州刺史如故表解兖州初
是帝遣軍劉敬宣伐蜀賊譙縱無功而還九月帝以敬
宣挫退遜位不許十月乃降為中軍將軍開府如故
五年二月偽燕主慕容超大掠淮北三月帝抗表北討
以丹陽尹孟昶監中軍留府事乃浮淮入泗五月至下
邳留船步軍進琅邪所過築城留守超大將公孫五樓
請斷大峴堅壁清野以待超不從初謀是役議者以為
賊若嚴守大峴軍無所資何能自反帝曰不然鮮卑性
貪略不及遠既幸其勝且愛其榖必將引我且亦輕戰
師一入峴吾何患焉及入峴帝舉手指天曰吾事濟矣
衆問其故帝曰師既過險士有必死之志餘糧棲畝軍
無匱乏之憂勝可必矣六月超留羸老守廣固使其廣
寗王賀刺盧及公孫五樓悉力據臨胊去城四十里有
巨蔑水超告五樓急據之比至為龍驤將軍孟龍符所
保五樓乃退大軍分車四千兩為二翼方軌徐行車張
幰御者執矟以騎為游軍軍令嚴肅比及臨朐賊騎交
至帝命兖州刺史劉籓并州刺史劉道憐等䧟其陣日
向昃戰猶酣帝用參軍胡籓策襲克臨胊賊乃大奔超
遁還廣固獲其王璽豹尾輦等送於都丙子克廣固大
城超固其小城乃設長圍以守之館榖於青土停江淮
轉輸七月超尚書郎張綱乞師於姚興自長安反泰山
太守申宣執送之綱有巧思先是帝修攻具城上人曰
汝不得張綱何能為也及至升諸樓車以示之城内莫
不失色超既求救不獲綱反見虜乃求稱藩割大峴為
界獻馬千疋不聽時姚興遣使聲言將涉淮左帝謂曰
爾報姚興我定青州將過函谷虜能自送今其時矣錄
事參軍劉穆之遽入曰此言不足威敵容能怒彼若鮮
卑未拔西羌又至公何以待之帝乃笑曰此兵機也非
子所及羌若能救不有先聲是自彊也十月張綱修攻
具成設飛樓縣梯木幔板屋冠以牛皮弓矢無所用之
劉毅遣上黨太守趙恢以千餘人來援帝夜潛遣軍會
之明旦恢衆五千方道而進每晉使將到輙復如之
六年二月丁亥屠廣固超踰城走追獲之斬于建康市
殺其王公已下納生口萬餘馬二千疋初帝之北也徐
道覆勸盧循乘虛而出循不從道覆乃至番禺說循曰
今日之機萬不可失若克京都劉公雖還無能為也循
從之是月寇南康廬陵豫章諸郡郡守皆奔走時帝將
鎮下邳進兵河洛及徵使至即日班師鎮南將軍何無
忌與道覆戰敗死於豫章内外震駭朝議欲奉乘輿北
走帝次山陽聞敗卷甲與數千人造江上徵問知賊尚
未至四月癸未帝至都劉毅自表南征帝以賊新捷鋒
銳湏嚴軍偕進使劉藩止之毅不從五月壬午盧循敗
毅于桑落洲及審帝凱入相視失色欲還尋陽平江陵
據二州以抗朝廷道覆請乘勝遂下爭之旬日乃從于
時北師始還傷痍未復戰士纔數千賊衆十餘萬舳艫
亘千里孟昶諸葛長民懼欲擁天子過江帝曰今兵士
雖少猶足一戰若其克濟臣主同休如其不然不復能
草間求活吾計决矣初帝征慕容超惟孟昶勸行丙辰
昶乃表天子引罪仰藥而死時議者欲分兵屯守諸津
帝曰賊衆我寡分其兵則測人虛實一處失利則沮三
軍之心若聚衆石頭則衆力不分戊午帝移鎮石頭乙
丑賊大至帝曰賊若新亭直上且將避之若回泊蔡洲
成禽耳徐道覆欲自新亭焚舟而戰循多疑少決每求
萬全乃泊蔡洲以待軍潰帝登石頭以望見之大悦庚
辰賊設伏於南岸疑兵向白石帝率劉毅諸葛長民北
拒焉留參軍徐赤特戍查浦戒令勿戰帝既北賊焚查
浦而至張侯橋赤特與戰大敗賊進屯丹陽郡帝馳還
石頭斬徐赤特解甲久之乃出陣於南塘七月庚申循
自蔡洲退將還歸尋陽帝遣輔國將軍王仲德等追之
使建威將軍孫處自海道入番禺戒之曰我十二月必
破妖寇卿亦足至番禺先傾其巢窟也十月帝率舟師
南伐使劉毅監太尉留府是月徐道覆寇江陵荆州刺
史劉道規大破之道覆走還盆口十一月孫處至番禺
克其城盧循父嘏奔始興處撫其人以守十二月己卯
大軍次大雷庚辰賊方江而下帝躬提幡鼓命衆軍齊
力擊之軍中多萬鈞神弩所至莫不摧陷帝自於中流
蹙之因風水之勢賊艦悉薄西岸岸上軍先備火具焚
之大敗循還尋陽遂走豫章悉力柵左里丙申大軍次
左里將戰帝麾之麾竿折幡沈于水衆咸懼帝笑曰昔
覆舟之役亦如此今勝必矣攻其柵循單舸走衆皆降
師旋晉帝遣侍中黃門勞師于行所
七年正月己未振旅而歸改授大將軍揚州牧給班劒
二十人本官如故帝固辭凡南北征伐戰亡者並列上
賻贈屍喪未反者遣主帥迎接致還本土二月盧循至
番禺為孫處所破收餘衆南走劉藩孟懷玉斬徐道覆
于始興自晉中興以來朝綱弛紊權門兼并百姓流離
不得保其産業桓元頗欲釐改竟不能行帝既作輔大
示軌則豪彊肅然遠近禁止至是會稽餘姚唐亮復藏
匿亡命千餘人帝誅亮免會稽内史司馬休之晉帝又
申前詔帝固辭於是改授太尉中書監乃受命奉送黃
鉞交州刺史杜慧度斬盧循父子函七首送都先是諸
州郡所遣秀才孝廉多非其人帝乃表申明舊例策試
之荆州刺史劉道規疾患求歸
八年四月改授豫州刺史以豫州刺史劉毅代之毅既
有雄才大志與帝俱興復晉室自謂京城廣陵功足相
抗雖權事推帝而心不服也厚自矜許朝士素望者並
多歸之與尚書僕射謝混丹陽尹郗僧施並深相結及
鎮江陵豫州舊府多割以自隨請僧施為南蠻校尉帝
知毅終為異端心密圖之毅至西疾篤表求從弟兖州
刺史藩以為副貳帝偽許焉九月藩入朝帝命收藩及
謝混並賜死自表討毅又假黃鉞率諸軍西征以前鎮
軍將軍司馬休之為平西將軍荆州刺史兖州刺史道
憐鎮丹徒豫州刺史諸葛長民監太尉留府事加太傅
司馬丹陽尹劉穆之建威將軍配以實力壬午發建鄴
遣將軍王鎮惡龍驤將軍蒯恩前襲江陵克之毅及黨
與皆伏誅十一月帝至江陵分荆州十郡為湘州帝仍
進督焉以西陵太守朱齡石為益州刺史使伐蜀晉帝
進帝太傅揚州牧加羽葆鼓吹班劒二十人
九年二月乙丑帝至自江陵初諸葛長民貪滛驕横帝
每優容之劉毅既誅長民謂所親曰昔年醢彭越今年
殺韓信禍其至矣將謀作亂帝剋期至都而每淹留不
進公卿以下頻日奉候於新亭長民亦驟出既而帝輕
舟密至已還東府矣長民到門引前却人閑語凡平生
言所不盡者皆與及之長民甚悦帝已密命左右丁旿
自幔後出於坐拉焉死於牀側輿屍付廷尉并誅其弟
黎民旿驍勇有力時人語曰勿跋扈付丁旿先是山湖
川澤皆為豪彊所奪百姓薪採漁釣皆責税直至是禁
斷之時人居未一帝上表定制於是依界土斷惟徐兖
青三州居晉陵者不在斷例諸流寓郡縣多所併省以
帝領鎮西將軍豫州刺史帝固讓太傅揚州牧及班劒
奉還黃鉞七月朱齡石平蜀斬譙縱傳首建鄴九月晉
帝以帝平齊定盧循功封帝次子義真為桂陽縣公并
重申前命授帝太傅揚州牧加羽葆鼓吹班劒二十人
將遣百僚敦勸乃受羽葆鼔吹班劒餘固辭
十年息人簡役築東府城起府舍帝以荆州刺史司馬
休之宗室之重又得江漢人心疑其有異志而休之子
譙王文思在都招聚輕俠帝執送休之令自為其所休
之表廢文思并與帝書陳謝
十一年正月帝收休之子文寳兄子文祖並賜死率衆
西討復加黃鉞領荆州刺史以中軍將軍道憐監留府
事休之上表自陳并罪狀帝遂起兵三月帝軍次江陵
初雍州刺史魯宗之負力好亂且慮不為帝容常為讖
曰魚登日輔帝室與休之相結至是率其子竟陵太守
軌會于江陵帝濟江休之衆潰與軌等奔襄陽江陵平
加領南蠻校尉將拜南蠻遇四廢日佐史鄭鮮之等白
遷日不許下書開寬大之恩四月進軍襄陽休之等奔
姚興晉帝復申前令授太傅揚州牧劒履上殿入朝不
趨贊拜不名加前部羽葆鼔吹置左右長史司馬從事
中郎四人封第三子義隆為北彭城縣公八月甲子帝
至自江陵奉還黃鉞固辭太傅揚州牧前部羽葆鼓吹
其餘受命
十二年正月晉帝詔帝依舊辟士加領平北將軍兖州
刺史增督南秦凡二十二州帝以平北文武寡少不宜
别置於是罷平北府以併大府二月加帝中外大都督
初帝平齊仍有定關洛意遇盧循侵逼故寢及荆雍平
乃謀外略會姚興死子泓新立兄弟相殺關中擾亂四
月乙丑帝表伐關洛乃戒嚴北討加領征西將軍司豫
二州刺史以世子為徐兖二州刺史帝以義聲懷遠奉
琅邪王北伐五月廬江霍山崩獲六鐘獻之天子癸巳
加領北雍州刺史前後部羽葆鼓吹增班劒為四十人
八月乙巳率大衆進發以世子為中軍將軍監太尉留
府事尚書左僕射劉穆之為左僕射領監軍中軍二府
軍司入居東府總攝内外九月帝至彭城加領北徐州
刺史十月衆軍至洛圍金墉降之修復晉五陵置守衛
十二月壬申晉帝加帝位相國總百揆揚州牧以徐州
之彭城沛蘭陵下邳淮陽山陽廣陵兖州之高平魯泰
山十郡封帝為宋公備九錫之禮加璽紱遠游冠綠綟
綬位在諸侯王上宋國置丞相以下一遵舊儀策書襃
美功德遣大使奉迎枹罕虜乞伏熾盤遣使謁帝求效
力討姚泓拜為平西將軍河南公
十三年正月帝以舟師進討留彭城公義隆鎮彭城軍
次陳留城經張良廟下令以時修飾棟宇致薦焉晉帝
追贈帝祖為太常父為特進左光禄大夫讓不受三月
冠軍將軍檀道濟等軍次潼關三月庚辰帝率大軍入
河五月帝至洛陽謁晉五陵七月至陜龍驤將軍王鎮
惡舟師自河浮渭八月扶風太守沈田子大破姚泓軍
於藍田王鎮惡克長安禽姚泓始義熙元年歲鎮熒惑
太白聚東井至是而關中平九月帝至長安長安豐稔
帑藏盈積帝先收其彝器渾儀土圭記里鼓指南車及
秦始皇玉璽奉送之都其餘珍寳珠玉悉以班賜將帥
遷姚宗于江南送泓斬于建康市謁漢長陵大會文武
於未央殿十月晉帝詔進宋公爵為王加十郡益宋國
并前為二十郡其相國揚州牧領征西將軍司豫北徐
雍四州刺史如故帝欲息駕長安經略趙魏十一月前
將軍劉穆之卒乃歸十二月庚子發自長安以桂陽公
義真為安西將軍雍州刺史鎮長安留腹心將佐以輔
之
十四年正月壬戍帝至彭城解嚴息甲以輔國將軍劉
遵考為并州刺史領河東太守鎮蒲坂帝解司州領徐
冀二州刺史固讓進爵時漢中成固縣漢水崖際有異
聲如雷俄頃岸崩有銅鐘十二出自潛壤鞏縣人宗曜
於其田所獲嘉禾九穗同莖帝以獻晉帝晉帝以歸于
我帝冲讓乃止六月丁亥受相國宋公九錫之命下令
赦國内殊死以下詔崇豫章太夫人為宋公太妃世子
為中軍將軍副貳相國府百官悉依天朝之制又詔宋
國所封十郡之外悉得除用先是安西中兵參軍沈田
子殺安西司馬王鎮惡諸將殺安西長史王修關中亂
十月帝遣右將軍朱齡石代桂陽公義真為雍州刺史
義真還為赫連勃勃所追大敗僅以身免諸將帥及齡
石並沒十二月晉安帝崩大司馬琅邪王即帝位
元熙元年二月晉帝詔徵帝入輔又申前命進公爵為
王以徐州之海陵北東海北譙北梁豫州之新蔡兖州
之北陳留司州之陳郡汝南潁川滎陽十郡增宋國七
月乃受命赦國内五歲刑以下遷都壽陽九月解揚州
十二月晉帝命帝冕十有二旒建天子旌旗出警入蹕
乘金根車駕六馬備五時副車置旄頭雲罕樂舞八佾
設鐘虡宫縣進王太妃為太后王妃為王后世子為太
子王子王孫爵命之號一如舊儀
二年正月帝表讓殊禮賁陵郡江濱自開出古銅禮器
十餘枚帝獻之天子天子讓不受於是歸諸瑞物藏於
相府四月詔遣敦勸兼徵帝入輔六月壬戍帝至都甲
寅晉帝禪位于宋有司草詔既成請書之天子即便操
筆謂左右曰桓元之時天命已改重為劉公所延將二
十載今日之事本所甘心甲子遣使奉策于帝又遣使
持節兼太保散騎常侍光禄大夫謝澹兼太尉尚書劉
宣範奉璽書歸皇帝璽綬受終之禮一如唐虞漢魏故
事帝奉表陳讓晉帝已遜于琅邪王第表不獲通於是
陳留王虔嗣等二百七十人及宋臺羣臣並上表勸進
猶不許太史令駱達陳天文符應曰案晉義熙元年至
元熙元年太白晝見經天凡七占曰太白經天人更主
異姓興義熙七年五虹見于東方占曰五虹見天子黜
聖人出九年鎮星歲星太白熒惑聚于東井十三年鎮
星入太微占曰鎮星守太微有立王有徙王元熙元年
冬黑龍四登于天易傳曰冬龍見天子亡社稷大人受
命冀州道人釋法稱告其弟子曰嵩神言江東有劉將
軍漢家苗裔當受天命吾以璧三十二鎮金一餅與之
劉氏十世之數也漢建武至建安末一百九十六年而
禪魏魏自黃初至咸熙末四十六年而禪晉晉自太始
至今百五十六年三代揖讓咸窮於六又漢光武社于
南陽漢末而其樹死劉備有蜀廼應之而興及晉季年
舊根始萌至是而盛矣若此者有數十條羣臣又固請
乃從之
永初元年夏六月丁夘皇帝即位於南郊設壇柴燎告
天禮畢備法駕幸建康宫臨太極前殿大赦改元賜民
爵二級鰥寡孤獨貧不能自存者人榖五斛逋租宿貸
勿收其犯鄉論清議贜汚淫盗一皆蕩滌長徙之身特
皆原遣亡官失爵禁錮奪勞一依舊凖封晉帝為零陵
王全食一郡載天子旌旗乘五時副車行晉正朔郊祀
天地禮樂制度皆用晉典上書不為表答表不稱詔官
于故秣陵追尊皇考為孝穆皇帝妣為穆皇后尊王太
后為皇太后詔曰夫微禹之感歎深後昆愛人懷樹猶
或勿翦雖在異代義無廢絶降殺之儀一依前典可降
始興公為縣公廬陵公為柴桑縣公始安公為荔浦縣
侯長沙公為醴陵縣侯康樂公即降為縣侯以奉晉故
丞相王導太傅謝安大將軍温嶠大司馬陶侃車騎將
軍謝元之祀其宣力義熙者一仍本秩無即減降庚午
以司空道憐為太尉封長沙王立南郡公義慶為臨川
王僕射徐羡之加鎮軍將軍左衛將軍謝晦為中領軍
宋國領軍檀道濟為護軍將軍中領軍劉義欣為青州
刺史又詔論戰亡追贈及酬賞除復之科乙亥封皇子
義陽公義真為廬陵王彭城公義隆為宜都王義康為
彭城王丁丑使使廵行四方旌賢舉善問人疾苦獄訟
虧濫政刑乖愆傷化誘俗未允人聽者皆具以聞戊寅
詔增百官俸己夘改晉泰始歷為永初歷社以子臘以
辰秋七月丁亥原放劫賊餘口沒在臺府者諸流徙之
家並聽還本又以市税繁苦優量減降從征關洛殞身
不及殯者贍賜其家己丑陳留王曹虔嗣薨辛夘復置
五校三將官增殿中將軍員二十人餘在員外戊戍征
西大將軍開府儀同三司楊盛進號車騎大將軍甲辰
鎮西將軍李歆進號征西大將軍平西將軍乞伏熾盤
進號安西大將軍征東將軍高句驪王高璉進號征東
大將軍鎮東將軍百濟王扶餘映進號鎮東大將軍置
東宫冗從僕射虎賁中郎將官戊申遷神主於太廟車
駕親奉壬子詔改權制率從寬簡八月辛酉詔舊郡縣
以北為名者悉除之寓立於南者聽以南為號戊辰詔
曰彭城桑梓敦本斯隆宜同豐沛其沛郡下邳各復租
布三十年辛未追諡妃臧氏為敬皇后陵曰永寧癸酉
立王太子義符為皇太子乙亥赦見罪人閏月壬午置
晉帝諸陵守衛其名賢先哲詳加灑埽丁酉林邑國遣
使朝貢九月壬子置東宫殿中將軍十人員外二十人
壬申置都官尚書是歲魏明元皇帝太恒五年西涼亡
二年春正月辛酉祀南郊大赦丙寅斷金銀塗以揚州
刺史廬陵王義真為司徒以尚書僕射徐羡之為尚書
令揚州刺史己夘禁喪事用銅釘罷會稽郡府二月己
丑策試州郡孝秀于延賢堂倭國遣使朝貢三月乙丑
初限荆州府置將不得過二千人吏不得過一萬人州
置將不得過五百人吏不得過五千人兵士不在此限
夏四月己夘初禁淫祀除諸房廟其先賢以勲德立祠
者不在此例戊辰聽訟於華林園五月己酉置東宫屯
騎步兵翊軍三校尉官秋七月己巳地震九月己丑零
陵王殂宋志也車駕率百僚臨于朝堂三日如魏明帝
服山陽公故事使兼太尉持節護喪事葬以晉禮冬十
月己亥以涼州胡帥大沮渠蒙遜為鎮軍大將軍開府
儀同三司涼州刺史十一月辛亥葬晉恭皇帝于沖平
陵車駕率百官瞻送
三年春正月甲辰朔詔刑罪無輕重悉原之癸丑以尚
書令揚州刺史徐羡之為司空錄尚書事刺史如故進
江州刺史王弘衛將軍開府儀同三司以太子詹事傅
亮為尚書僕射中領軍謝晦為領軍二月丙戍有星孛
于虛危三月上不豫太尉長沙王道憐司空徐羡之尚
書僕射傅亮領軍將軍謝晦護軍將軍檀道濟並入侍
醫藥羣臣請祈禱神祗上不許惟使侍中謝方明以疾
告廟而已丁未以廬陵王義真為侍中車騎將軍開府
儀同三司南豫州刺史己未上疾瘳大赦夏四月乙亥
封仇池公楊盛為武都郡王五月上疾甚召太子戒之
曰檀道濟雖有幹略而無遠志非如兄韶有難御之氣
徐羡之傅亮當無異圖謝晦屢從征伐頗識機變若有
異必此人也小郤可以會稽江州處之又為手詔朝廷
不湏復有别府宰相帶揚州可置甲士千人若大臣中
任要宜有爪牙以備不祥人者可以臺見留隊給之有
征討悉配以臺見軍隊行還復舊後世若有幼主朝事
一委任宰相母后不煩臨朝仗既不許入臺殿門要重
人可詳給班劔癸亥上崩于西殿時年六十七月己酉
葬丹陽建康縣蔣山初寧陵羣臣上諡曰武皇帝廟號
高祖上清簡寡欲嚴整有法度未嘗視珠玉輿馬之飾
後庭無紈綺絲竹之音初朝廷未備音樂長史殷仲文
以為言帝曰日不暇給且所不解仲文曰屢聽自然解
之帝曰政以解則好之故不習耳寧州嘗獻虎魄枕光
色甚麗價盈百金時將北伐以虎魄療金創上大悦命
碎分諸將平關中得姚興從女有盛寵以之廢事謝晦
諫即時遣出財帛皆在外府内無私藏宋臺建有司奏
東西堂施局腳牀金塗釘上不許使用直腳牀釘用鐵
廣州嘗獻入筒細布端八丈帝惡其精麗勞人即付有
司彈太守以布還之并制嶺南禁作此布帝素有熱病
并患金創末年尤劇坐卧常湏冷物後有人獻石牀寢
之極以為佳乃歎曰木牀且費而况石耶即令毁之制
諸主出適遣送不過三十萬無錦繡金玉内外奉禁莫
不節儉性尤簡易常著連齒木屐好出神虎門内左右
逍遥從者不過十餘人時徐羡之住西州嘗思羡之便
步出西掖門羽儀絡繹追隨已出西明門矣諸子旦問
起居入閤脱公服止著裙帽如家人之禮焉微時躬耕
於丹徒及受命耨耜之具頗有存者皆命藏之以留於
後及文帝幸舊官見而問焉左右以實對文帝色慙有
近侍進曰大舜躬耕歴山伯禹親事土木陛下不覩列
聖之遺物何以知稼穡之艱難何以知先帝之至德乎
及孝武大明中壊上所居隂室於其處起玉燭殿與羣
臣觀之牀頭有土障壁上挂葛燈籠麻繩拂侍中袁覬
盛稱先帝儉素之德孝武不答獨曰田舍公得此已為
過矣然則高祖能光有天下克成大業盛矣哉
武帝永初三年
少帝諱義符小字車兵武帝長子也母曰張夫人晉義
熙二年生帝於京口時武帝年踰不惑尚未有男及帝
生甚悦年一歲拜豫章公世子帝膂力絶人善騎射解
音律武帝北征關中進號中軍將軍監太尉留府事宋
臺建拜宋世子即本號副貳相國元熙元年進為宋太
子武帝受禪立為皇太子永初三年五月癸亥武帝崩
是日太子即皇帝位大赦制服三年尊皇太后曰太皇
太后六月壬申以尚書僕射傅亮為中書監尚書令司
空徐羡之領軍將軍謝晦及亮輔政戊子太尉長沙王
道憐薨秋九月丁未有司奏武皇帝配南郊武敬皇后
配北郊冬十一月戊午有星孛于營室十二月庚戍魏
軍克滑臺
景平元年春正月己亥朔大赦改元文武賜位二等辛
丑祀西郊魏軍克金墉城癸夘河南郡失守乙夘有星
孛于東壁二月丁丑太皇太后崩鎮軍大將軍大沮渠
蒙遜河南鮮卑吐谷渾阿豺並遣使朝貢庚辰進蒙遜
驃騎大將軍封河西王以阿豺為安西將軍沙州刺史
封澆河公三月壬辰孝懿皇后祔葬于興寧陵是月高
麗國遣使朝貢夏閏四月己未魏軍克虎牢秋七月癸
酉尊所生母張夫人為皇太后丁丑赦五歲刑以下冬
十月己未有星孛于氐是歲魏明元皇帝崩
二年春二月己夘朔日有食之廢南豫州刺史廬陵王
義真為庶人徙新安郡乙巳大風天有雲五色占者以
為有兵執政使使者誅皇弟義真于新安高麗國遣使
朝貢時帝居處所為多乖失夏五月己酉皇太后令暴
帝過惡廢為滎陽王一依漢昌邑晉海西故事奉迎鎮
西將軍宜都王義隆入纂皇統始徐羡之傅亮將廢帝
諷王弘檀道濟求赴國許弘等來朝使中書舍人邢安
泰潘盛為内應是旦道濟謝晦領兵居前羡之等隨後
因東掖門開入自雲龍門盛等先戒宿衛莫有禦者時
帝於華林園為列肆親自酤賣又開瀆聚土以象破岡
埭與左右引船唱呼以為歡樂夕游天泉池即龍舟而
寢其朝未興兵士進殺二侍者於帝側傷帝指扶出東
閤就收璽紱羣臣拜辭送于東宫遂幽于吳郡是日赦
死罪以下太后令奉還璽紱檀道濟入守朝堂六月癸
丑徐羡之等使中書舍人邢安泰弑帝於金昌亭帝有
勇力不即受制突走出昌門追以門關踣之致殞時年
十九
少帝景平二年
太祖文皇帝諱義隆小字車兒武帝第三子也晉義熙
三年生於京口十一年封彭城縣公永初元年封宜都
郡王位鎮西將軍荆州刺史加都督時年十四長七尺
五寸博涉經史善隸書是歲來朝會武帝當聽訟仍遣
上訊建康獄囚辯斷稱旨武帝甚悦景平初有黑龍見
西方五色雲隨之二年江陵城上有紫雲望氣者皆以
為帝王之符當在西方其年少帝廢百官議所立徐羡
之傅亮等以禎符所集備法駕奉迎入奉皇統行臺至
江陵尚書令傅亮奉表進璽紱州府佐吏並稱臣請題
榜諸門一依宫省上皆不許教州府國綱紀宥所統内
見刑是時司空徐羡之等新有弑害及鑾駕西迎人懷
疑懼惟長史王曇首司馬王華南蠻校尉到彦之共期
朝臣未有異志帝曰諸君受遺不容背貳且勞臣舊將
内外充滿今兵力又足以制物夫何所疑甲戍乃發江
陵命王華知州府留鎮陜西令到彦之監襄陽車駕在
道有黑龍躍負上所乘舟左右莫不失色上謂王曇首
曰此乃夏禹所以受天命我何德以堪之及至都羣臣
迎拜於新亭先謁初寧陵還次中堂百官奉璽紱冲讓
未受勸請數四乃從之
元嘉元年秋八月丁酉皇帝即位于中堂備法駕入宫
御太極前殿大赦改元文武賜位二等戊戍拜太廟詔
追復廬陵王先封奉迎靈柩辛丑謁臨川烈武王陵癸
夘進司空徐羡之位司徒江州刺史王弘位司空尚書
令傅亮左光禄大夫開府儀同三司荆州刺史謝晦鎮
北將軍南兖州刺史檀道濟征北將軍甲辰追尊所生
胡婕妤為章皇太后封皇弟義恭為江夏王義宣為竟
陵王義季為衡陽王己酉減荆湘二州今年租布之半
九月丙子立妃袁氏為皇后是歲魏太武皇帝始光元
年
二年春正月丙寅司徒徐羡之尚書令傅亮奉表歸政
上始親覽萬機辛未祀南郊大赦秋八月乙酉驃騎將
軍南徐州刺史彭城王義康以本號開府儀同三司改
授司空王弘車騎大將軍開府儀同三司冬十一月庚
午以武都王楊元為北秦州刺史襲封武都王是歲赫
連屈丐死
三年春正月丙寅司徒徐羡之尚書令傅亮有罪伏誅
遣中領軍到彦之征北將軍檀道濟討荆州刺史謝晦
上親率六師西征大赦丁夘以江州刺史王弘為司徒
錄尚書事二月戊午以金紫光禄大夫王敬弘為尚書
左僕射豫章太守鄭鮮之為右僕射戊辰到彦之檀道
濟大破謝晦於隐磯丙子車駕自蕪湖反旆己夘禽晦
於延頭送都伏誅夏五月乙未以征北將軍南兖州刺
史檀道濟為征南大將軍開府儀同三司江州刺史乙
巳驃騎大將軍涼州牧大沮渠蒙遜改為車騎大將軍
詔大使廵行四方觀省風俗丙午臨延賢堂聽訟自是
每歲三訊秋旱且蝗冬十二月前吳郡太守徐佩之謀
反伏誅
四年春正月乙亥朔曲赦建鄴百里内辛巳祀南郊二
月乙夘行幸丹徒謁京陵三月丙子宴丹徒宫帝鄉父
老咸與焉蠲丹徒今年租布原五歲刑以下丁亥車駕
還宫戊子尚書右僕射鄭鮮之卒壬寅採富陽令諸葛
闡議禁斷夏至日五絲命縷之屬夏五月都下疾疫遣
使者存問給醫藥死無家屬者賜以棺器六月癸夘朔
日有食之
五年春正月乙亥詔以陰陽愆序求讜言甲申臨元武
館閱武戊子都下大火遣使廵慰振恤夏六月庚戍司
徒王弘降為衛將軍開府儀同三司都下大水乙夘遣
使檢行振贍十二月天竺國遣使朝貢是歲魏元䴥元
年太武皇帝伐赫連昌滅之乞伏熾盤死
六年春正月辛丑祀南郊癸丑以荆州刺史彭城王義
康為司徒錄尚書事三月丁巳立皇子劭為皇太子戊
午大赦賜文武位一等夏四月癸亥以尚書左僕射王
敬弘為尚書令丹陽尹臨川王義慶為尚書左僕射吏
部尚書江夷為右僕射五月壬辰朔日有食之秋七月
百濟王遣使朝貢冬十一月己丑朔日有食之星晝見
十二月西河河南國並遣使朝貢
七年春二月壬戍雪且雷三月戊子遣左將軍到彦之
侵魏夏六月己夘封氐楊難當為武都王冬十月戊午
立錢署鑄四銖錢戊寅魏克金墉城十一月癸未又克
虎牢壬辰遣征西大將軍檀道濟拒魏右將軍到彦之
自滑臺奔退十二月都下火延燒于太社北牆是歲馮
跋死倭百濟呵羅單林邑呵羅他師子等國並遣使朝
貢吳興晉陵義興大水遣使廵行振恤
八年春二月辛酉魏克滑臺癸酉檀道濟引軍還自是
河南復亡三月大雩夏六月乙丑大赦旱故又大雩閏
六月乙巳遣使省行獄訟簡息徭役
九年春二月辛夘詔曰故太傅長沙景王故大司馬臨
川烈武王故司徒南康文宣公穆之衛將軍華容公弘
征南大將軍永修公道濟故左將軍龍陽侯鎮惡或履
道廣深執德沖邈或雅量高劭風鑒明遠或識凖弘正
才略開邁咸文德以弘帝載武功以隆景業而太常未
銘從祀闕享寤寐屬慮永言興懷便宜配祭廟庭勒功
天府三月庚戍進衛將軍王弘為太保丁巳加江州刺
史檀道濟為司空夏五月壬申新除太保王弘薨六月
癸未置積弩彊弩將軍官乙未以征西將軍沙州刺史
吐谷渾慕瑰為征西大將軍西秦河二州刺史隴西王
壬寅以撫軍將軍江夏王義恭為征北將軍開府儀同
三司南兖州刺史秋七月庚午以領軍將軍殷景仁為
尚書僕射冬十月庚寅立皇子紹為廬陵王奉孝獻王
祀江夏王義恭子朗為南豐王奉滎陽王祀是歲魏延
和元年
十年春正月甲寅改封竟陵王義宣為南譙王己未大
赦夏林邑闍婆娑州訶羅單國並遣使朝貢秋七月戊
戌曲赦益梁秦三州冬十一月氐楊難當據有梁州是
月沮渠蒙遜死
十一年夏四月梁秦二州刺史蕭思話破氐梁州平五
月丁夘曲赦梁南秦二州劒閣以北戊寅以大沮渠茂
虔為征西大將軍梁州刺史封西河王是歲林邑扶南
訶羅單國並遣使朝貢
十二年春正月辛酉大赦辛未祀南郊癸酉封馮弘為
燕王夏四月丙辰詔内外舉士都下地震六月禁酒師
子國遣使朝貢丹陽淮南吳吳興義興大水都下乘船
己酉以徐豫南兖三州會稽宣城二郡米數百萬斛賜
五郡遭水人秋七月辛酉闍婆娑達扶南國並遣使朝
貢八月乙亥原除遭水郡諸逋負九月蜀將張尋為寇
是歲魏太延元年
十三年春正月癸丑朔上有疾不朝會三月己未誅司
空江州刺史檀道濟庚申大赦夏六月高麗武都等國
並遣使朝貢秋七月己未零陵王太妃殂追崇為章皇
后葬以晉禮九月癸丑立皇子濬為始興王駿為武陵
王是歲馮弘奔高麗
十四年春正月辛夘祀南郊大赦戊戍鳳皇二見于都
下衆鳥隨之改其地曰鳳皇里夏四月蜀將張尋趙廣
降遷之建鄴冬十二月辛酉初停賀雪河南西河訶羅
單國並遣使朝貢
十五年春正月以平東將軍吐谷渾慕延為鎮西將軍
秦河二州刺史封隴西王秋七月辛未地震新作東宫
是歲武都河南高麗倭扶南林邑等國並遣使朝貢立
儒學館于北郊命雷次宗居之
十六年春正月戊寅閱武于北郊庚寅進彭城王義康
為大將軍領司徒以開府儀同三司江夏王義恭為司
空夏六月癸酉改封隴西王吐谷渾慕延為河南王秋
八月庚子立皇子鑠為南平王九月魏滅沮渠茂虔冬
十二月乙亥皇太子冠太赦是歲武都河南林邑高麗
等國並遣使朝貢上好儒雅又命丹陽尹何尚之立元
素學著作佐郎何承天立史學司徒參軍謝元立文學
各聚門徒多就業者江左風俗於斯為美後言政化稱
元嘉焉
十七年夏四月戊午朔日有蝕之秋七月壬子皇后袁
氏崩八月徐兖青冀四州大水遣使振恤九月壬子葬
元皇后于長寧陵冬十月戊午前丹陽尹劉湛有罪伏
誅大赦文武賜爵一級以大將軍領司徒錄尚書事彭
城王義康為江州刺史大將軍如故甲戌以司徒江夏
王義恭為司徒錄尚書事十一月尚書僕射揚州刺史
殷景仁卒十二月癸亥以光禄大夫王球為尚書僕射
戊辰武都河南百濟等國並遣使朝貢是歲魏太平眞
君元年
十八年春二月庚子雨雹戊申置尚書刪定郎官夏五
月壬午衛將軍南兖州刺史臨川王義慶征北將軍南
徐州刺史南譙王義宣並開府儀同三司甲申河水汎
溢害居人六月戊辰遣使廵行振贍冬十一月戊子尚
書僕射王球卒己亥以丹陽尹孟顗為尚書僕射氐楊
難當寇漢川十二月晉寧太守爨松子舉兵反寧州刺
史徐循討平之是歲河南肅慎高麗蘇摩黎林邑等國
並遣使來朝貢
十九年夏四月甲戍上以久疾愈始奉初祠大赦五月
庚寅梁秦二州刺史劉真道龍驤將軍裴方明破楊難
當仇池平閏月都下水遣使廵行振恤六月以大沮渠
無諱為征西大將軍涼州刺史封西河王秋七月甲戍
晦日有食之九月丙辰有客星在北斗因為彗入文昌
貫五車埽畢拂天節經天苑季冬乃滅冬十二月丙申
詔奉聖之允速議承襲及令修廟四時饗祀并命蠲近
墓五家供灑埽栽松栢六百株是歲蠕蠕河南扶南婆
皇國並遣使朝貢西涼武昭王孫李寳始歸于魏
二十年春正月辛亥祀南郊二月甲申閱武於白下魏
軍克仇池夏四月甲戍立皇子誕為廣陵王秋七月癸
丑以楊文德為征西將軍北秦州刺史封武都王冬十
月雷十一月壬午置籍田是歲河西高麗百濟倭國並
遣使朝貢自去歲至是諸州郡水旱傷稼人大飢遣使
開倉振恤
二十一年春正月己亥南徐南兖南豫州揚州之浙江
西並禁酒辛酉親耕籍田大赦二月己丑司徒錄尚書
事江夏王義恭進位太尉領司徒辛夘立皇子宏為建
平王秋八月戊辰以荆州刺史衡陽王義季為征北大
將軍開府儀同三司南兖州刺史九月甲辰以大沮渠
安周為征西將軍涼州刺史封河西王冬十月己亥命
刺史郡守修東耕丙子雷且電
二十二年春正月辛夘朔改用御史中丞何承天元嘉
新歷二月甲戍立皇子禕為東海王昶為義陽王秋七
月己未以尚書僕射孟顗為左僕射中護軍何尚之為
右僕射九月己未開酒禁癸酉宴于武帳堂上將行勑
諸子且勿食至會所賜饌日旰食不至有飢色上誡之
曰汝曹少長豐佚不見百姓艱難今使爾識有飢苦知
以節儉期物冬十二月乙未太子詹事范曄謀反及黨
與皆伏誅丁酉免大將軍彭城王義康為庶人絶屬籍
是冬浚淮起湖熟廢田千餘頃
二十三年夏四月丁未大赦六月癸未朔日有食之交
州刺史檀和之伐林邑國克之是歲大有年築北堤立
元武湖於樂游苑北興景陽山於華林園役重人怨
二十四年春正月甲戍大赦賜文武位一等夏四月河
濟俱清六月都下疫癘使廵省給醫藥以貨貴制大錢
一當兩秋八月乙未徐州刺史衡陽王義季薨冬十一
月甲寅立皇子渾為汝陽王是歲徐兖青冀四州大水
二十五年春閏二月己酉大蒐於宣武場三月庚辰校
獵夏四月乙巳新作閶闔廣莫二門改先廣莫門曰承
明開陽門曰津陽五月乙夘罷當兩大錢六月庚戍零
陵王司馬元瑜薨丙寅加荆州刺史南譙王義宣位司
空八月甲子立皇子彧為淮陽王九月辛未以尚書右
僕射何尚之為尚書左僕射冬青州城南遠望見地中
如水有影謂之地鏡
二十六年春正月辛巳祀南郊二月己亥幸丹徒謁京
陵三月丁巳宴于丹徒宫大赦復丹徒縣僑舊今歲租
布之半行所經過蠲田租之半癸亥使祭晉故司空忠
肅公何無忌墓壬午至自丹徒丙戍婆皇國壬辰婆達
國並遣使朝貢冬十月庚子改封廣陵王誕為隨郡王
癸夘彗星見于太微甲辰以揚州刺史始興王濬為征
北將軍開府儀同三司徐兖二州刺史
二十七年春正月辛夘百濟國遣使朝貢二月魏軍攻
縣瓠以軍興減百官奉禄三分之一三月乙丑淮南太
守諸葛闡求減奉禄同内百官於是諸州郡縣丞尉並
悉同減戊寅罷國子學秋七月庚午遣寧朔將軍王元
謨拒魏太尉江夏王義恭出次彭城總統諸軍冬十一
月丁未大赦十二月庚午魏太武帝率大衆至瓜步聲
欲度江都下震懼咸荷擔而立壬午内外戒嚴緣江六
七百里舳艫相接始議北侵朝士多有不同至是帝登
烽火樓極望不悦謂江湛曰北伐之計同議者少今日
士庶勞怨不得無慙貽大夫之憂在予過矣甲申使饋
百牢于魏
二十八年春正月丁亥魏太武帝自瓜步退歸俘廣陵
居人萬餘家以北徐豫青冀二兖六州殺略不可勝算
所過州郡赤地無餘二月甲戍降太尉領司徒江夏王
義恭為驃騎將軍開府儀同三司壬午幸瓜步是日解
嚴三月乙酉車駕還宫丙申拜初寧陵大旱夏四月癸
酉婆達國遣使朝貢己夘彗星見于昴是月都下疾疫
使廵省給醫藥五月乙酉亡命司馬順則自號齊王據
梁鄒城丁巳婆皇國戊戍河南國並遣使朝貢戊申以
尚書左僕射何尚之為尚書令太子詹事徐湛之為左
僕射護軍將軍壬子彗星見太微中對帝座秋七月甲
辰進安東將軍倭王綏濟為安東大將軍八月癸亥梁
鄒平斬司馬順則是秋猛虎入郭内為災冬十月癸亥
高麗國遣使朝貢十二月壬寅曲赦二兖徐豫青冀六
州徙彭城流人於瓜步淮西流人於姑熟合萬許家是
歲魏正平元年
二十九年春正月甲午詔經寇六州仍逄災澇可量加
救贍二月乙夘雷且雪戊午立皇子休仁為建安王三
月壬午大風拔木都下火夏四月戊午訶羅單國遣使
朝貢秋七月壬辰改封汝陰王渾為武昌王淮陽王彧
為湘東王丁酉省大司農太子太僕廷尉監官九月丁
亥以平西將軍吐谷渾拾寅為安西將軍秦河二州刺
史封河南王冬十一月壬寅揚州刺史廬陵王紹薨十
二月戊辰黃霧四塞辛未以南兖州刺史江夏王義恭
為大將軍南徐州刺史錄尚書如故是歲魏中常侍宗
愛構逆太武皇帝崩乃奉南安王余為帝改元為承平
後又賊余於是殿中尚書長孫渴侯尚書陸麗奉皇孫
是為文成皇帝改元曰興安
三十年春正月乙亥朔會羣臣於太極前殿有青黑氣
從東南來覆映宫上戊寅以司空荆州刺史南譙王義
宣為司徒中軍將軍揚州刺史壬午以南徐州刺史始
興王濬為衛將軍開府儀同三司荆州刺史戊子使江
州刺史武陵王駿統衆軍伐西陽蠻二月甲子元凶劭
構逆帝崩于合殿時年四十七諡景皇帝廟號中宗三
月癸巳葬長寧陵孝武帝踐祚追改諡曰文帝廟號太
祖帝聰明仁厚雅重文儒克勤政事孜孜無怠加以在
位日久惟簡靖為心于時政平訟理朝野悦睦自江左
之政所未有也又性存儉約不好奢侈車府令嘗以輦
䇨故請改易之又輦席舊以烏皮緣故欲代以紫皮上
以竹䇨未至於壊紫色貴並不聽改其率素如此云
文帝元嘉三十年
世祖孝武皇帝諱駿字休龍小字道人文帝第三子也
元嘉七年八月庚午夜生有光照室少機警神明爽發
讀書七行俱下才藻甚美雄決英武長於騎射十二年
立為武陵王二十二年累遷雍州刺史自晉江左以來
襄陽未有皇子重鎮時文帝欲經略關河故有此授及
魏太武大舉至淮南時帝鎮彭城魏使尚書李孝伯至
帝遣長史張暢與語而帝改服觀之孝伯目帝不輟及
出謂人曰張侯側有人風骨視瞻非常士也二十八年
為都督江州刺史時緣江蠻為寇文帝遣太子步兵校
尉沈慶之等伐之使上總統衆軍三十年正月出次西
陽五洲會元凶弑逆上率衆入討荆州刺史南譙王義
宣雍州刺史臧質並舉義兵三月乙未建牙于軍門是
時多不悉舊儀有一翁班白自稱少從武帝征伐頗悉
其事因使指麾事畢忽失所在自冬至春常東北風連
陰不霽其日牙立之後風轉而西南景色開霽有紫雲
二蔭于牙上四月辛酉上次漂洲丙寅次江寧丁夘大
將軍江夏王義恭來奔奉表上尊號戊辰上至新亭己
巳即皇帝位大赦改文帝號諡以大將軍江夏王義恭
為太尉南徐州刺史庚午以荆州刺史南譙王義宣為
中書監丞相揚州刺史並錄尚書六條事以安東將軍
隨王誕為衛將軍荆州刺史加雍州刺史臧質車騎將
軍並開府儀同三司以江州刺史撫軍將軍蕭思話為
尚書左僕射壬申以征虜將軍王僧達為右僕射改新
亭為中興亭夏四月乙亥輔國將軍朱修之克東府丙
申克建鄴二凶及同逆並伏誅庚辰詔分遣大使廵省
方俗是日解嚴辛巳幸東府城甲申尊所生路淑媛為
皇太后乙酉立妃王氏為皇后壬辰以太尉江夏王義
恭為太傅領大司馬甲午謁初寧陵曲赦建鄴二百里
内並蠲今年租税戊戍以撫軍將軍南平王鑠為司空
建平王宏為尚書左僕射六月丙午車駕還宫初置殿
門及上閤門屯兵庚午以丹陽尹禇湛之為尚書右僕
射庚申詔有司論功班賞各有差辛酉安西將軍西秦
河二州刺史吐谷渾拾寅進號鎮西大將軍開府儀同
三司辛未改封南譙王義宣為南郡王隨王誕為竟陵
王閏月丙子遣兼散騎常侍樂詢等十五人廵行風俗
庚申加太傅江夏王義恭錄尚書事以荆州刺史竟陵
王誕為侍中驃騎大將軍開府儀同三司揚州刺史甲
申蠲尋陽西陽郡租布三年是月置衛尉官秋七月辛
丑朔日有食之辛酉詔崇儉約禁淫侈己巳司空南平
王鑠薨以侍中南郡王世子恢為尚書右僕射冬十月
癸未聽訟於閱武堂十一月丙辰停臺省衆官朔望問
訊丙寅高麗王遣使朝貢十二月甲戍省都水使者官
置水衡令官癸未以將置東宫省太子率更令步兵翊
軍校尉虎賁中郎將冗從僕射左右積弩將軍官中庶
子中舍人庶子舍人洗馬各減舊員之半
孝建元年春正月己亥朔祀南郊大赦改元壬戍更鑄
四銖錢丙寅立皇子子業為皇太子賜天下為父後者
爵一級是月起正光殿二月庚子豫州刺史魯爽車騎
將軍江州刺史臧質丞相荆州刺史南郡王義宣兖州
刺史徐道寶舉兵反壬午曲赦豫州三月癸亥内外戒
嚴夏五月甲寅義宣等攻梁山左衛將軍王元謨大破
之己未解嚴癸亥以吳興太守劉延孫為尚書右僕射
六月戊辰臧質走至武昌為民所斬傳首建鄴甲戍撫
軍將軍柳元景進號撫軍大將軍及鎮北將軍沈慶之
並開府儀同三司癸未罷南蠻校尉官戊子省錄尚書
官庚寅義宣於江陵賜死秋七月丙申朔日有食之既
丙辰大赦賜文武爵一級冬十月戊寅詔開建仲尼廟
制同諸侯之禮詳擇爽塏厚給祭秩十一月癸夘復置
都水使者官始課南徐州僑人租是歲魏興光元年
二年春二月己丑婆皇國遣使朝貢丙寅以南兖州刺
史沈慶之為左光禄大夫開府儀同三司夏四月壬申
河南王遣使朝貢五月乙未熒惑入南斗戊戍以湘州
刺史劉遵考為尚書右僕射六月甲午以國哀除釋大
赦秋七月癸巳立皇弟休祐為山陽王休茂為海陵王
休業為鄱陽王己酉槃槃國遣使朝貢八月庚申雍州
刺史武昌王渾有罪廢為庶人自殺辛酉斤陀利國遣
使朝貢三吳饑詔所在振貸九月丁亥閱武於宣武埸
冬十月壬午以揚州刺史竟陵王誕為司空南徐州刺
史以尚書左僕射建平王宏為尚書令十一月辛亥高
麗國遣使朝貢是歲魏太安元年
三年春正月庚寅立皇弟休範為順陽郡王休若為巴
陵郡王戊戍立皇子子尚為西陽郡王辛丑祀南郊以
驃騎將軍建昌忠公到彦之衛將軍左光禄大夫新建
文宣侯王華豫章文侯王曇首配饗文帝廟庭壬子皇
太子納妃甲寅大赦羣臣上禮二月丁丑制朔望臨西
堂接羣下受奏事閠三月癸酉鄱陽王休業薨夏四月
甲子初禁人車及酒肆器用銅五月辛酉制荆徐兖豫
雍青冀七州統内家有馬一匹者蠲復一丁秋九月壬
戍以丹陽尹劉遵考為尚書左僕射冬十月丙午太傅
江夏王義恭進位太宰領司徒
大明元年春正月辛亥朔大赦改元庚午都下雨水辛
未遣使檢行賜以樵米三月壬戍制大臣加班劒者不
得入宫城門夏四月都下疾疫丙申遣使廵賜給醫藥
死而無收歛者官為歛埋五月吳興義興大水人饑乙
夘遣使開倉振恤癸酉聽訟于華林園自是非廵狩軍
役則車駕歲三臨訊丙寅芳香琴堂東西有雙橘連理
景陽樓上層西南梁栱間有紫氣清景殿西甍鴟尾中
央生嘉禾一株五莖改景陽樓為慶雲樓清景殿為嘉
禾殿芳香琴堂為連理堂乙亥以輔國將軍梁瑾葱為
河州刺史封宕昌王秋七月辛未土斷雍州諸僑郡縣
九月建康秣陵二縣各置都官從事一人司水火劫盜
冬十月甲辰以百濟王餘慶為鎮東大將軍十二月丁
亥改封順陽王休範為桂陽王
二年春正月辛亥祀南郊丙辰復郡縣田秩并九親禄
奉壬戍拜初寧陵二月丙戍衛將軍尚書令建平王宏
以本號開府儀同三司以丹陽尹禇湛之為尚書左僕
射三月丁未尚書令建平王宏薨乙夘以田農要月命
大官停殺牛夏四月甲申立皇子子綏為安陸王辛丑
地震六月戊寅增置吏部尚書一人省五兵尚書官丁
亥加左光禄大夫何尚之開府儀同三司秋八月丙戍
中書令王僧達下獄死九月壬戍襄陽大水遣使廵行
振恤庚午置武衛將軍武騎常侍官冬十二月己亥制
諸王及妃主庶姓位從公者喪事聽設凶門餘悉斷是
歲河南高麗林邑等國並遣使朝貢
三年春正月己丑以領軍將軍柳元景為尚書令二月
乙夘以揚州所統六郡為王畿以東揚州為揚州甲子
復置廷尉監官夏四月乙夘司空南兖州刺史竟陵王
誕有罪貶爵誕不受命據廣陵反以沈慶之為車騎大
將軍開府儀同三司南兖州刺史討誕秋八月己巳克
廣陵城斬誕悉誅城内男丁以女口為軍賞是日解嚴
辛未大赦丙子以丹陽尹劉秀之為尚書右僕射丙戍
加南兖州刺史沈慶之位司空九月壬辰於元武湖上
立上林苑甲午移南郊壇於牛頭山以正陽位冬十一
月甲子立皇后蠶宫於西郊十二月辛酉置謁者僕射
官是歲婆皇河西高麗肅慎等國各遣使朝貢西域獻
儛馬
四年春正月辛未祀南郊甲戍宕昌國遣使朝貢乙亥
親耕籍田大赦庚寅立皇子子勛為晉安王子房為尋
陽王子頊為歴陽王子鸞為襄陽王三月甲申皇后親
桑于西郊夏四月丙午詔四時供限詳減太半辛亥太
宰江夏王義恭等表請封岱宗詔不從辛酉詔以都下
疾疫遣使存問并給醫藥其亡者隨宜振恤五月丙戍
尚書左僕射禇湛之卒秋七月甲戍光禄大夫開府儀
同三司何尚之薨八月雍州大水甲寅遣使振恤九月
丁亥改封襄陽王子鸞為新安王冬十月庚寅遣新除
司空沈慶之討緣江蠻十一月戊辰改細作署令為左
右御府令丙戍復置大司農官十二月辛丑幸廷尉寺
宥繋囚魏遣使通和丁未幸建康縣原放獄囚倭國遣
使朝貢是歲魏和平元年
五年春正月戊午朔華雪降散為六出上悦以為瑞二
月癸巳閱武軍幢以下普加班賜多所原宥三月甲戍
行幸江乘遣祭故太保王弘光禄大夫王曇首墓夏四
月癸巳改封西陽王子尚為豫章王丙申加尚書令柳
元景左光禄大夫開府儀同三司丙午雍州刺史海陵
王休茂殺司馬庾深之舉兵反參軍尹元慶起義斬之
傳首建鄴五月起明堂於國學南丙巳之地癸亥制帝
室朞親官非禄官者月給錢十萬六月丁夘高麗國遣
使朝貢庚午曲赦雍州八月戊子立皇子子仁為永嘉
王子真為始安王己丑詔以來歲修葺庠序旌延國胄
庚寅制方鎮所假白版郡縣年限依臺除食禄三分之
一不給送故衛將軍東海王禕以本號開府儀同三司
九月甲寅日有食之丁夘行幸琅邪郡原遣囚繋庚午
河濟清閠月丙申初立馳道自閶闔門至于朱雀門又
自承明門至于元武湖壬寅改封歴陽王子頊為臨海
王冬十月甲寅以南徐州刺史劉延孫為尚書左僕射
十二月壬申以領軍將軍劉遵考為尚書右僕射甲戍
制天下人戶歲輸布四匹
六年春正月辛夘祀南郊是日又宗祀文皇帝于明堂
以配上帝大赦乙未置五官中郎將左右中郎將官二
月乙夘復百官禄三月庚寅立皇子子元為邵陵王壬
寅以倭世子興為安東將軍倭國王夏四月庚申新作
大航門五月丙戍置凌室于覆舟山修藏冰之禮六月
辛酉尚書左僕射劉延孫卒秋七月甲申地震有聲如
雷兖州尤甚於是魯郡山搖者二乙未立皇子子雲為
晉陵王八月乙丑置清臺令官九月制沙門致敬人主
乙未以尚書右僕射劉遵考為左僕射以丹陽尹王僧
朗為右僕射冬十月丁夘詔上林苑内士庶邱墓欲還
合葬者勿禁十一月己夘陳留王曹虔秀薨
七年春正月癸未詔尅日於元武湖大閱水師并廵江
右講武校獵丁亥以右衛將軍顔師伯為尚書左僕射
二月甲寅車駕廵南豫南兖二州丁巳校獵烏江己未
登烏江縣六合山壬戍大赦行幸所經無出今年租布
賜人爵一級女子百戶牛酒郡守邑宰及人夫從蒐者
普加霑賚又詔蠲歴陽郡租輸三年遣使廵慰問民疾
苦癸亥行幸尉氏觀溫泉壬申車駕至郡拜二廟乃還
宫夏四月甲子詔自今非臨軍戰陣一不得專殺其罪
人重辟者皆依舊先上須報有司嚴加聽察犯者以殺
人罪論五月丙子詔自今刺史守宰動民興軍皆須手
詔施行惟邊隅外警及姦釁内發變起倉卒者不從此
例六月戊申蠕蠕高麗等國並遣使朝貢秋七月乙亥
進高麗王高璉位車騎大將軍開府儀同三司八月乙
丑立皇子子孟為淮南王子産為臨賀王車駕幸建康
秣陵縣訊獄囚九月庚寅以南徐州刺史新安王子鸞
為兼司徒乙未幸廷尉訊獄囚丙申立皇子子嗣為東
平王冬十月壬寅皇太子冠賜王公以下帛各有差戊
申車駕廵南豫州奉太后以行癸丑行幸江寧縣訊獄
囚加車騎將軍揚州刺史豫章王子尚開府儀同三司
癸亥以開府儀同三司東海王禕為司空加中軍將軍
義陽王昶開府儀同三司己巳校獵於姑熟十一月丙
子曲赦南豫州殊死以下廵幸所經詳減今歲田租乙
酉詔祭晉大司馬桓温征西將軍毛璩墓上於行所訊
溧陽永世丹陽縣囚癸巳祠梁山大閱水師於中江有
白雀二集華蓋有司奏改元為神雀詔不許乙未原放
行獄徒繋浙江東諸郡大旱十二月壬寅遣使開倉振
恤聽受雜物當租丙午行幸歴陽甲寅大赦賜歴陽郡
女子百戶牛酒蠲郡租十年己未加太宰江夏王義恭
尚書令於博望梁山立雙闕癸未至自歴陽
八年春正月辛巳祀南郊是日還宗祀文帝於明堂甲
戍詔曰東境去歲不稔宜廣商貨遠近販鬻米粟者可
停道中雜税其以仗自防悉勿禁夏閠五月壬寅以太
宰江夏王義恭領太尉庚申帝崩於玉燭殿時年三十
五七月丙午葬于丹陽秣陵縣巖山景寧陵帝末年為
長夜之飲每旦寐興盥潄畢仍復命飲俄頃數斗憑几
惛睡若大醉者或外有奏事便肅然整容無復酒色外
内服其神明莫敢弛惰
孝武帝孝建三年大明八年即位十一年
前廢帝諱子業小字法師孝武帝長子也元嘉二十六
年正月甲申生孝武鎮尋陽帝留都下三年孝武入伐
元凶囚帝於侍中下省將加害者數矣卒得無恙及孝
武帝踐阼立為皇太子始未之東宫中庶子二率並入
直永福省大明二年出東宫七年加元服八年閠五月
庚申孝武崩其日太子即皇帝位大赦加驃騎大將軍
柳元景尚書令甲子置錄尚書官以太宰江夏王義恭
錄尚書事加驃騎大將軍柳元景開府儀同三司秋七
月庚戍婆皇國遣使朝貢崇皇太后為太皇太后皇后
曰皇太后乙夘罷南北二馳道改孝建以來所變制度
還依元嘉丙辰追崇獻妃為獻皇后八月乙丑皇太后
崩九月乙夘文穆皇后祔葬景寧陵冬十二月乙酉以
尚書右僕射顔師伯為尚書左僕射壬辰以王畿諸郡
為揚州以揚州為東揚州癸巳加車騎將軍揚州刺史
豫章王子尚位司徒去歲及是歲東諸郡大旱甚者米
一斗數百都下亦至百餘餓死者十六七孝建以來又
立錢署鑄錢百姓因此盗鑄錢轉偽小商貨不行
景和元年春正月乙未朔大赦改元為永光乙巳省諸
州臺傳二月乙丑減州郡縣田禄之半庚寅鑄二銖錢
夏五月魏文成皇帝崩秋八月庚午以尚書僕射顔師
伯為左僕射吏部尚書王景文為右僕射癸酉帝自率
宿衛兵誅太宰江夏王義恭尚書令柳元景左僕射顔
師伯廷尉劉德願改元為景和甲戍以司徒揚州刺史
豫章王子尚領尚書令乙亥帝釋素服御錦衣以始興
公沈慶之為太尉庚辰以石頭城為長樂宫東府城為
未央宫甲申以北邸為建章宫南第為長楊宫己夘復
立南北二馳道九月癸巳幸湖熟奏鼓吹戊戍還宫帝
自以為昔在東宫不為孝武所愛及即位將掘景寧陵
太史言於帝不利而止乃縱糞於陵肆罵孝武帝為&KR0008;
奴又遣發殷貴嬪墓忿其為孝武所寵初貴嬪薨武帝
為造新安寺乃遣壊之又欲誅諸遠近僧尼辛丑免南
徐州刺史新安王子鸞為庶人賜死丁未加衛將軍湘
東王彧開府儀同三司己酉車駕討徐州刺史義陽王
昶内外戒嚴昶奔魏戊午解嚴開百姓鑄錢冬十月癸
亥曲赦徐州丁夘東陽太守王藻下獄死以文帝第十
女新蔡公主為貴嬪夫人改姓謝氏加虎賁鼓戟鸞輅
龍旗出警入蹕矯言公主薨空設喪事焉乙酉以豫州
刺史山陽王休祐為鎮軍大將軍開府儀同三司十一
月壬辰寧朔將軍何邁下獄死癸巳殺新除太尉沈慶
之壬寅立皇后路氏四廂奏樂曲赦揚南徐二州丁未
皇子生少府劉濛之子也大赦贜汚淫盗悉皆原蕩賜
為父後者爵一級壬子以護軍將軍建安王休仁為驃
騎大將軍開府儀同三司戊午南平王敬猷廬陵王敬
先安南侯敬深並賜死時帝凶悖日甚誅殺相繼外内
百司不保首領先是訛言湘中出天子帝將南廵荆湘
以厭之期旦誅除四叔然後發引是夜湘東王彧與左
右阮佃夫王道隆李道兒密結帝左右壽寂之姜産之
等十一人謀共廢帝先是帝好遊華林園竹林使婦人
倮身相逐有一婦人不從命斬之經少時夜夢游後堂
有一女子罵曰帝悖虐不道明年不及熟矣帝怒於宫
中求得似所夢者一人戮之其夕復夢所戮女罵曰汝
枉殺我已訴上帝至是巫覡云此堂有鬼帝乃與山隂
公主及六宫綵女數百人隨羣巫捕鬼屏除侍衛帝親
自射之事畢將奏靡靡之聲壽寂之懷刀直入姜産之
為副諸姬迸逸遁帝亦走追及之大呼寂寂如此者三
手不能舉乃崩於華光殿時年十七太皇太后令奉湘
東王彧纂承皇統於是葬帝於丹陽秣陵縣南郊壇西
帝蠭目鳥喙長頸銳下幼而狷急在東宫每為孝武所
責孝武西廵帝啟參承起居書迹不謹上詰讓之曰書
不長進此是一條耳聞汝比素業都懈狷戾日甚何以
頑固乃爾初踐阼受璽紱慠然無哀容蔡興宗退而歎
曰昔魯昭不戚叔孫請死國家之禍其在此乎帝始猶
難諸大臣及戴法興等既殺諸大臣莫不震懾於是又
誅羣公元凱以下皆被毆捶牽曳内外危懼殿省騷然
太后疾篤遣呼帝帝曰病人間多鬼可畏那可往太后
怒語侍者曰將刀來破我腹那得生寧馨兒及太后崩
後數日帝夢太后謂曰汝不仁不孝本無人君之相子
尚愚悖如此亦非運祚所及孝武險虐滅道怨結人神
兒子雖多並無天命大命所歸應還文帝之子故帝聚
諸叔都下慮在外為患山隂主淫恣過度謂帝曰妾與
陛下雖男女有殊俱託體先帝陛下後宫數百妾惟駙
馬一人事不均平一何至此帝乃為立面首左右三十
人進爵會稽郡長公主秩同郡王湯沐邑二千戶給鼔
吹一部加班劒二十人帝每出公主與朝臣常共陪輦
帝少好讀書頗識古事粗有文才自造孝武帝誄及雜
篇章往往有辭采以魏武有發邱中郎將摸金校尉乃
置此二官以建安王休仁山陽王休祐領之其餘事迹
分見諸列傳
前廢帝景和元年
太宗明皇帝諱彧字休炳小字榮期文帝第十一子也
元嘉十六年十月生二十五年封淮陽王二十九年改
封湘東王孝武踐阼累遷鎮軍將軍雍州刺史是歲入
朝時廢帝疑畏諸父以上付廷尉明日將加禍害上乃
與腹心阮佃夫李道兒等密謀時廢帝左右直閤將軍
宋越譚金童太一等是夜並外宿佃夫道兒因結壽寂
之等十一月十九日弑廢帝於後堂建安王休仁便稱
臣奉引升西堂登御坐事出倉卒上失履跣猶著烏紗
帽休仁呼主衣以白紗代之未即位凡衆事悉稱令書
己未司徒豫章王子尚山陰公主並賜死宋越譚金童
太一伏誅十二月庚申朔令書以東海王禕為中書監
太尉以晉安王子勛為車騎將軍開府儀同三司癸亥
以建安王休仁為司徒尚書令揚州刺史乙丑改封安
陸王子綏為江夏王
泰始元年即大明九年也魏和平六年冬十二月丙寅
皇帝即位于太極前殿大赦改元辛未改封臨賀王子
産為南平王晉熙王子輿為廬陵王壬申以王景文為
尚書僕射乙亥追尊所生沈婕妤曰宣皇太后戊寅改
太皇太后為崇憲太后立皇后王氏罷二銖錢江州刺
史晉安王子勛舉兵反鎮軍長史袁顗赴之鄧琬為其
謀主壬午謁太廟甲申郢州刺史安陸王子綏會稽太
守尋陽王子房臨海王子頊並舉兵同逆
二年春正月乙未晉安王子勛僭即偽位於尋陽年號
義嘉壬辰徐州刺史薛安都舉兵反甲午内外戒嚴司
徒建安王休仁都督諸軍南討丙戍徐州刺史申令孫司
州刺史龐孟蚪豫州刺史殷琰青州刺史沈文秀冀州
刺史崔道固湘州行事何慧文廣州刺史袁曇益州刺
史蕭惠開梁州刺史柳元怡並同逆丙午車駕親御六
軍頓中興堂辛亥南豫州刺史山陽王休祐改為豫州
刺史西討吳郡太守顧琛吳興太守王曇生義興太守
劉延熙晉陵太守袁標山陽太守程天祚並舉兵反鎮
軍將軍巴陵王休若統軍東討壬子崇憲太皇太后崩
二月乙丑以蔡興宗為尚書右僕射壬申吳興太守張
永右將軍蕭道成東討平晉陵丁亥建武將軍吳喜公
率諸軍破賊於吳興會稽平定三郡同逆皆伏誅輔國
將軍蕭道成前鋒北討輔國將軍劉勔前鋒西討劉胡
衆四萬據赭圻三月庚寅撫軍將軍殷孝祖攻赭圻死
之以輔國將軍沈攸之代為南討前鋒賊衆稍盛袁顗
頓鵲尾連營至濃湖衆十餘萬丙申南徐州刺史桂陽
王休範緫統北討諸軍事戊戍貶尋陽王子房為松滋
縣侯癸夘令人入米七百石除郡減此各有差壬子斷
新錢專用古錢夏五月甲寅葬崇憲皇太后於修寧陵
秋七月丁酉以仇池太守楊僧嗣為北秦州刺史封武
都王八月己夘司徒建安王休仁率衆軍大敗賊斬偽
尚書僕射袁顗進討江郢荆湘雍五州平之晉安王子
勛安陸王子綏臨賀王子頊邵陵王子元並賜死同黨
皆伏誅諸將帥封賞各有差九月癸巳六軍解嚴戊戍
以王元謨為左光禄大夫開府儀同三司領護軍將軍
冬十月乙夘永嘉王子仁始安王子真淮南王子孟南
平王子産廬陵王子輿松滋侯子房並賜死丁夘以沈
攸之為中領軍與張永俱北討戊寅立皇子子昱為皇
太子十一月壬辰立建平王景素子延年為新安王十
二月薛安都要引魏軍張永沈攸之大敗於是遂失淮
北四州及豫州淮西地是歲魏天安元年
三年春正月庚子以農役將興詔太官停宰牛癸夘曲
赦豫南豫二州閠正月庚午都下大雨雪遣使巡行振
貸各有差二月甲申為戰亡將士舉哀丙申曲赦青冀
二州夏四月丙戍詔以故丞相江夏文獻王義恭故太
尉巴東忠烈公柳元景故司空始興襄公沈慶之故征
西將軍洮陽肅侯宗慤陪祭孝武廟庭庚子立桂陽王
休範第三子德嗣為廬陵王立侍中劉韞第三子銑為
南豐王以奉廬江昭王南豐哀王祀五月丙辰詔宣太
后崇寧陵禁内墳瘞遷徙者給葬直蠲復其家壬戍以
太子詹事袁粲為尚書僕射秋八月壬寅以中領軍沈
攸之行南兖州刺史率衆北伐九月戊午以皇后六宫
以下雜衣千領金釵千枚賜北伐將士冬十月壬午改
封新安王延年為始平王辛丑以鎮西大將軍西秦河
二州刺史吐谷渾拾寅為征西大將軍十一月立建安
王休仁第二子伯猷為江夏王是歲魏皇興元年
四年春正月丙辰朔雨草于宫乙亥零陵王司馬勖薨
二月乙巳左光禄大夫開府儀同三司王元謨薨三月
交州人李長仁據州叛祅賊攻廣州殺刺史羊希龍驤
將軍陳伯紹討平之夏四月丙申改封東海王禕為廬
江王山陽王休祐為晉平王秋九月戊辰詔定黥刖之
制有司奏自今凡劫竊執官仗拒戰邏司攻剽亭寺及
傷害吏人并監司將吏自為劫皆不限人數悉依舊制
斬刑若遇赦黥及兩相劫字斷去兩脚䈥徙付交梁寧
州五人以下止相逼奪者亦依黥作劫字斷去兩脚䈥
徙付遠州若遇赦原斷徙猶黥面依舊捕治亡家口應
及坐悉依舊結譴及上崩其例乃寢庚午上備法駕幸
東宫冬十月癸巳朔日有蝕之發諸州兵北伐
五年春正月癸亥親耕籍田乙丑魏克青州執刺史沈
文秀以歸二月丙申以廬江王禕為車騎將軍開府儀
同三司南豫州刺史夏六月辛未立晉平王休祐子宜
曜為南平王秋七月壬戍改輔國將軍為輔師將軍九
月甲寅立長沙王纂子起之為始平王冬十月丁夘朔
日有食之十一月丁未魏人來聘十二月庚申分荆益
州五郡置三巴校尉
六年春正月乙亥初制間二年一祭南郊間一年一祭
明堂夏五月癸亥立皇子爕為晉熙王六月癸夘以王
景文為尚書左僕射揚州刺史以袁粲為右僕射己未
改臨賀郡為臨慶郡秋七月丙戍臨慶王智井薨九月
戊寅立緫明觀徵學士以充之置東觀祭酒訪舉各一
人舉士二十人分為儒道文史陰陽五部學言陰陽者
遂無其人冬十月辛夘立皇子贊為武陵王十二月癸
巳以邊難未息制父母隔在異域者悉使婚宦
七年春正月甲戍置散騎奏舉郎二月癸丑征西將軍
荆州刺史巴陵王休若進號征西大將軍及征南大將
軍江州刺史桂陽王休範並開府儀同三司甲寅南徐
州刺史晉平王休祐薨三月辛酉魏人來聘夏五月戊
午鴆司徒建安王休仁庚午以袁粲為尚書令禇淵為
右僕射丙戍追免晉平王休祐為庶人秋七月丁巳罷
散騎奏舉郎乙丑江州刺史巴陵王休若賜死八月戊
子以皇子躋繼江夏文獻王義恭庚寅帝疾間戊戍立
皇子凖為安成王是歲魏孝文帝延興元年
泰豫元年春正月甲寅朔上以疾未痊故改元丁巳巨
人跡見西池冰上夏四月己亥上疾大漸加江州刺史
桂陽王休範位司空以劉勔為尚書右僕射蔡興宗為
征西將軍開府儀同三司荆州刺史沈攸之進號安西
將軍袁粲禇淵劉勔蔡興宗沈攸之入閤被顧命是日
上崩于景福殿時年三十四五月戊寅葬臨沂縣幕府
山高寧陵帝好讀書愛文義在藩時疾江左以來文章
嘗自續衛瓘所註論語二卷及即大位舊臣才學之士
多蒙引進末年好鬼神多忌諱言語文書有禍敗凶喪
疑似之言應回避者犯即加戮改騧馬字為馬邊瓜以
騧字似禍故也嘗以南苑借張永云且給三百年期盡
更請宣陽門謂之白門上以白門不祥諱之尚書右丞
江謐嘗誤犯上變色曰白汝家門路太后停屍漆牀移
出東宫上幸宫見之怒免中庶子官坐死者數十人内
外常慮犯觸人不自保移牀修壁先祭土神使文士為
祝策如大祭饗阮佃夫楊運長王道隆皆擅威權言為
詔勑郡守令長一缺十除内外混然官以賄命王阮家
富於公室中書舍人胡毋顥專權奏無不可時人語曰
禾絹閉眼諾胡毋大張槖禾絹謂上也及泰始泰豫之
際左右失旨往往有刳斮斷截禁中懔懔若踐刀劒夜
夢豫章太守劉愔反遣就郡殺之軍旅不息府藏空虛
内外百官並斷禄奉在朝造官者皆市井傭販之子而
又令小黃門於殿内埋錢以為私藏以蜜漬鱁鮧一食
數升噉䐗肉常至二百臠奢費過度每所造制必為正
御三十副御次副三十須一物輙造九十枚天下騷然
民不堪命宋氏之業自此衰矣
明帝泰始七年泰豫元年即位八年
後廢帝諱昱字德融明帝長子也大明七年正月辛丑
生於衛尉府帝母陳氏李道兒妾明帝納之故人呼帝
為李氏子帝亦自稱李將軍明帝諸子在孕皆以周易
筮之即以所得卦為小字故帝小字慧震泰始二年立
為皇太子六年出東宫制太子元正朝賀服衮冕九章
衣明帝崩庚子太子即皇帝位大赦尚書令袁粲護軍
將軍禇淵共輔朝政班劒依舊入殿六月乙巳尊皇后
曰皇太后立皇后江氏秋七月戊辰拜帝所生陳貴妃
為皇太妃八月戊午中書監左光禄大夫開府儀同三
司蔡興宗薨冬十一月己亥新除郢州刺史劉秉為尚
書左僕射
元徽元年春正月戊寅大赦改元詔自元年以前徙放
者並聽還本魏人來聘夏六月乙夘壽陽大水秋七月
長水校尉何翌之表上所撰諫林上自虞舜下至晉武
凡十二卷祕書丞王儉表上所撰七志三十卷八月都
下旱庚午陳留王曹銑薨九月丁亥立衡陽王嶷子伯
玉為南平王冬十二月癸夘朔日有蝕之乙巳進桂陽
王休範位太尉癸亥立前建安王世子伯融為始安縣
王
二年夏五月壬午江州刺史桂陽王休範舉兵反庚寅
内外戒嚴中領軍劉勔右衛將軍蕭道成前鋒南討出
屯新亭征北將軍張永屯白下前南兖州刺史沈懷明
戍石頭衛將軍袁粲中軍將軍禇淵入衛殿省壬辰賊
奄至攻新亭壘道成拒擊大破之越騎校尉張苟兒斬
休範賊黨杜黑蠡丁文豪分軍向朱雀航劉勔拒賊敗
績死之右將軍王道隆奔走遇害張永潰于白下沈懷
明自石頭奔散甲午車騎典籖茅恬開東府納賊賊入
屯中堂羽林監陳顯達擊大破之丙申張苟兒等又破
賊進平東府城梟禽羣賊丁酉大赦解嚴荆州刺史沈
攸之南徐州刺史建平王景素郢州刺史晉熙王爕湘
州刺史張興世並舉義兵赴建鄴六月癸夘晉熙王燮
遣軍克尋陽江州平壬戍改輔師將軍還為輔國秋七
月庚辰立皇弟友為邵陵王乙酉徐州刺史建平王景
素進號征北將軍開府儀同三司九月丁酉以袁粲為
中書監領司徒加護軍將軍禇淵為尚書令冬十二月
丙戍帝加元服十二月癸亥立皇弟躋為江夏王贊為
武陵王
三年春三月己巳都下大水夏六月魏人來聘秋七月
庚戍以袁粲為尚書令九月丙辰征西大將軍河南王
吐谷渾拾寅進號車騎征西大將軍
四年夏六月乙亥加蕭道成尚書左僕射秋七月戊子
建平王景素據京城反己丑内外纂嚴遣驍騎將軍任
農夫冠軍將軍黃回北討蕭道成緫統衆軍始安王伯
融都鄉侯伯猷並賜死乙未克京城斬景素同逆皆伏
誅八月丁夘立皇弟凱為南陽王嵩為新興王禧為始
建王九月戊子驍騎將軍高道慶有罪賜死己丑車騎
將軍揚州刺史安成王凖進驃騎大將軍開府儀同三
司冬十月辛酉以王僧虔為尚書右僕射
五年夏四月甲戍豫州刺史阮佃夫步兵校尉申伯宗
朱幼謀廢立皆伏誅五月地震六月甲戍誅司徒左長
史沈勃散騎常侍杜幼文游擊將軍孫超之長水校尉
杜叔文七月戊子夜帝遇弑於仁壽殿時年十五己丑
皇太后令貶帝為蒼梧郡王葬丹陽秣陵縣郊壇西初
帝之生夕明帝夢人乘馬馬無頭及後足有人曰太子
也及在東宮五六歲能緣漆帳竿去地丈餘如此者卒
食漸長喜怒失節左右失旨者手加撲打徒跣蹲踞及
嗣位内畏太后外憚大臣猶未得肆志自加元服三年
好出入單將左右或十里二十里或入市里遇慢罵則
悦而受焉四年無日不出與左右解僧智張五兒恒夜
出開承明門夕去晨反旦出暮歸從者並執鋋矛行人
男女及犬馬牛驢逢無免者民間擾懼晝日不開門道
無行人常著小袴不服衣冠有白棓數十各有名號鉗
鑿錐鋸不離左右為擊腦槌隂剖心之誅日有數十常
見卧屍流血然後為樂左右人見有嚬眉者帝令其正
立以矛刺洞之曜靈殿上養驢數十頭所自乘馬養於
御牀側與右衛翼輦營女子私通每從之游持數千錢
為酒肉之費出逢婚姻葬送輙與挽車小兒羣聚飲酒
以為歡適阮佃夫腹心人張羊為佃夫委信佃夫敗叛
走復捕得自於承明門以車轢殺之殺杜延載杜幼文
躬運矛鋋手自臠割察孫超有蒜氣剖腹視之執楯馳
馬自往刺杜叔文於元武北湖孝武帝二十八子明帝
殺其十六餘皆帝殺之吳興沈勃多寳貨往劫之揮刀
獨前左右未至勃時居喪在廬帝望見之便投鋋不中
勃知不免手搏帝耳唾罵之曰汝罪踰桀紂屠戮無日
遂見害帝自臠割制露車一乘施䇨乘以出入從數十
人羽儀追之恒不相及又各慮禍亦不敢追但整部伍
别在一處瞻望而已凡諸鄙事過目則能鍜銀裁衣作
帽莫不精絶未嘗吹箎執管便韻天性好殺一日無事
輙慘慘不樂内外憂惶夕不及旦領軍將軍蕭道成與
直閤將軍王敬則謀之七月戊子帝微行出北湖單馬
先走羽儀不及左右張五兒馬墜湖帝怒自馳騎刺馬
屠割之與左右作羌胡伎為樂又於蠻岡賭跳因乘露
車無復鹵簿往青園尼寺新安寺偷狗就曇度道人煑
之飲酒楊玉夫常得意忽然見憎遇輙切齒曰明日當
殺小子取肝肺是夜七夕令玉夫伺織女度報已因與
内人穿針訖大醉卧於仁壽殿東阿氈幄中帝出入無
禁王敬則先結玉夫陳奉伯楊萬年等合二十五人其
夕玉夫候帝眠熟至乙夜與萬年同入氈幄内取千牛
刀殺之
後廢帝元徽五年
順皇帝諱凖字仲謨小字知觀明帝第三子也泰始五
年七月癸丑生七年封安成王帝姿貌端華眉目如畫
見者以為神人廢帝即位加揚州刺史元徽二年加都
督揚南豫二州諸軍事四年進號驃騎大將軍及廢帝
殞蕭道成奉太后令迎王入居朝堂
昇明元年秋七月壬辰皇帝即位大赦改元徽五年為
昇明元年甲午蕭道成出鎮東城輔政荆州刺史沈攸
之進號車騎大將軍蕭道成司空錄尚書事以袁粲為
中書監司徒以禇淵為衛將軍劉秉為尚書令加中軍
將軍辛丑以王僧虔為尚書僕射癸夘車駕謁太廟八
月癸亥司徒袁粲鎮石頭戊辰崇拜帝所生陳昭華為
皇太妃庚午以蕭道成為驃騎大將軍開府儀同三司
錄尚書如故九月己酉廬陵王暠薨十二月丁巳荆州
刺史沈攸之舉兵不從執政丁夘蕭道成入守朝堂侍
中蕭嶷鎮東府戊辰中外纂嚴壬申司徒袁粲據石頭
謀誅道成不果旋見覆滅乙亥以王僧虔為左僕射王
延之為右僕射吳郡太守劉遐據郡不從執政令張瓌
攻斬之閠月辛巳屯騎校尉王宜興貳於執政見誅癸
巳沈攸之攻郢城前軍長史柳世隆固守己亥中外戒
嚴假蕭道成黃鉞乙巳道成出頓新亭是歲魏太和元
年
二年春正月丁夘沈攸之敗己巳華容縣人斬攸之首
送之辛未雍州刺史張敬兒克江陵荆州平丙子解嚴
以柳世隆為尚書右僕射蕭道成旋鎮東府二月辛丑
以王僧虔為尚書令王延之為左僕射癸未蕭道成加
授太尉以禇淵為中書監司空丙戍撫軍將軍揚州刺
史晉熙王爕進號中軍將軍三月己酉朔日有食之夏
四月南兖州刺史黃回貳於執政賜死五月戊午以倭
國王武為安東大將軍六月己酉以輔國將軍楊文弘
為北秦刺史封武都王秋九月乙巳朔日有食之丙午
加太尉蕭道成黃鉞都督中外諸軍事太傅領揚州牧
賜殊禮以揚州刺史晉熙王爕為司徒冬十月壬寅立
皇后謝氏十一月立故武昌太守劉混息頒為南豐縣
王癸亥誅臨灃侯劉晃甲子改封南陽王翽為隨郡王
十二月丙戍皇后見于太廟
三年春正月辛亥領軍將軍蕭賾加尚書右僕射進號
中軍大將軍開府儀同三司二月丙子南豫州刺史邵
陵王友薨丙申地震建陽門三月癸夘朔日有食之甲
辰加蕭道成相國總百揆封十郡為齊公備九錫之禮
庚戍誅臨川王綽夏四月壬申進齊公蕭道成爵為王
壬午安西將軍武陵王贊薨辛夘帝禪位於齊壬辰遜
于東邸是日王敬則以兵陳于殿廷帝猶居内聞之逃
于佛蓋下太后懼自帥閹豎索扶幸板輿黃門或促之
帝怒抽刀投之中項而殞帝既出宫人行哭俱遷備羽
儀乘畫輪車出東掖門封帝為汝陰王居丹徒齊兵衛
之建元元年五月己未帝聞外有馳馬者懼亂作監門
殺王而以疾赴齊人德之賞之以邑六月乙酉葬于遂
寧陵諡曰順帝宋之王侯無少長皆幽死矣
順帝昇明三年
右宋自武帝至順帝八主凡六十年為齊所滅
通志卷十一
