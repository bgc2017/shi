通志卷七
宋右廸功郎鄭樵漁仲撰
魏紀第七
武帝文帝眀帝齊王高貴鄉公陳留
王
太祖武皇帝沛國譙人也姓曹諱操字孟德漢相國參
之後桓帝世曹騰為中常侍太長秋封費亭侯養子嵩
嗣官至太尉莫能審其生出本末嵩生太祖太祖少機
警有權數而任俠放蕩不治行業故世人未之竒也唯
梁國橋元南陽何顒異焉元謂太祖曰天下將亂非命
世之才不能濟也能安之者其在君乎年二十舉孝廉
為郎除洛陽北部尉遷頓邱令徵拜議郎光和末黃巾
起拜騎都尉討潁川賊遷為濟南相國有十餘縣長吏
多阿附貴戚贓汚狼籍於是奏免其八禁斷滛祀姦宄
逃竄郡國肅然久之徵還為東郡太守不就稱疾歸鄉
里頃之冀州刺史王芬南陽許攸沛國周旌等連結豪
傑謀廢靈帝立合肥侯以告太祖太祖拒之芬等遂敗
金城邊章韓遂殺刺史郡守以叛衆十餘萬天下騷動
徵太祖為典軍校尉會靈帝崩太子即位太后臨朝大
將軍何進與袁紹謀誅宦官太后不聽進乃召董卓欲
以脅太后卓未至而進見殺卓到廢帝為弘農王而立
獻帝京都大亂卓表太祖為驍騎校尉欲與計事太祖
乃變易姓名間行東歸出關過中牟為亭長所疑執詣
縣邑中或竊識之為請得觧卓遂殺太后及弘農王太
祖至陳留散家財合義兵將以誅卓冬十二月始起兵
於已吾是歲中平六年也
初平元年春正月後將軍袁術冀州牧韓馥豫州刺史
孔伷兖州刺史劉岱河内太守王匡渤海太守袁紹陳
留太守張邈東郡太守橋瑁山陽太守袁遺濟北相鮑
信同時俱起兵衆各數萬推紹為盟主太祖行奮武將
軍二月卓聞兵起乃徙天子都長安卓留屯洛陽遂焚
宫室是時紹屯河内邈岱瑁遺屯酸棗術屯南陽伷屯
潁川馥在鄴卓兵彊紹等莫敢先進太祖曰舉義兵以
誅暴亂大衆已合諸君何疑向使董卓聞山東兵起倚
王室之重據二周之險東向以臨天下雖以無道行之
猶足為患今焚燒宫室劫遷天子海内震動不知所歸
此天亡之時也一戰而天下定矣不可失也遂引兵西
將據成臯邈遣將衛兹分兵隨太祖到滎陽汴水遇卓
將徐榮與戰不利士卒死傷甚多太祖為流矢所中所
乘馬被創從弟洪以馬與太祖得夜遁去榮見太祖所
將兵少力戰盡日謂酸棗未易攻也亦引兵還太祖到
酸棗諸軍兵十餘萬日置酒高會不圖進取太祖責讓
之因為謀曰諸君聽吾計使渤海引河内之衆臨孟津
酸棗諸將守成臯據敖倉塞轘轅太谷全制其險使袁
將軍率南陽之軍軍丹析入武關以震三輔皆高壘深
壁勿與戰益為疑兵示天下形勢以順誅逆可立定也
今兵以義動持疑而不進失天下之望竊為諸君耻之
邈等不能用太祖兵少乃與夏侯惇等詣揚州募兵刺
史陳温丹陽太守周昕與兵四千餘人還到龍亢士卒
多叛至銍建平復收兵得千餘人進屯河内劉岱與橋
瑁相惡岱殺瑁以王肱領東郡太守袁紹與韓馥謀立
幽州牧劉虞為帝太祖拒之紹又嘗得一玉印於太祖
坐中舉向其肘太祖由是笑而惡焉
二年春紹馥遂立虞為帝虞終不敢當夏四月卓還長
安秋七月袁紹脅韓馥取冀州黑山賊于毒白繞眭固
等十餘萬衆略魏郡東郡王肱不能禦太祖引兵入東
郡擊白繞於濮陽破之袁紹因表太祖為東郡太守治
東武陽
三年春太祖軍頓邱毒等攻東武陽太祖乃引兵西入
山攻毒等本屯毒聞之棄武陽還太祖要擊眭固又擊
匈奴扵夫羅於内黃皆大破之夏四月司徒王允與吕
布共殺卓卓將李傕郭汜等殺允攻布布敗東出武關
傕等擅朝政青州黃巾衆百萬入兖州殺任城相鄭遂
轉入東平劉岱欲擊之鮑信諫曰今賊衆百萬百姓皆
震恐士卒無鬭志不可敵也觀賊衆羣輩相隨軍無輜
重唯以鈔略為資今不若畜士衆之力先為固守彼欲
戰不得攻又不能其勢必離散後選精銳據其要害擊
之可破也岱不從遂與戰果為所殺信乃與州吏萬潛
等至東郡迎太祖領兖州牧遂進兵擊黃巾於夀張東
信力戰鬭死僅而破之購求信喪不得衆乃刻木如信
形狀祭而哭焉追黃巾至濟北乞降冬受降卒三十餘
萬男女百餘萬口收其精銳者號為青州兵袁術與紹
有隙術求援於公孫瓚瓚使劉備屯高唐單經屯平原
陶謙屯發干以逼紹太祖與紹會擊皆破之
四年春軍鄄城荆州牧劉表斷術糧道術引軍入陳留
屯封邱黑山餘賊及於夫羅等佐之術使將劉詳屯匡
亭太祖擊詳術救之與戰大破之術退保封邱遂圍之
未合術走襄邑追到太夀决渠水灌城走寧陵又追之
走九江夏太祖還軍定陶下邳闕宣聚衆數千人自稱
天子徐州牧陶謙與共舉兵取泰山華費略任城秋太
祖征陶謙下十餘城謙守城不敢出是歲孫策受袁術
使渡江數年間遂有江東
興平元年春太祖自徐州還初太祖父嵩去官復還譙
董卓之亂避難琅邪為陶謙所害故太祖志在復讐東
伐夏使荀彧程昱守鄄城復征陶謙拔五城遂略地至
東海還過郯謙將曹豹與劉備屯郯東要太祖太祖擊
破之遂攻拔襄賁所過多所殘戮會張邈與陳宫叛迎
呂布郡縣皆應荀彧程昱保鄄城范東阿二縣固守太
祖乃引軍還布到攻鄄城不能下西屯濮陽太祖曰布
一旦得一州不能據東平斷亢父泰山之道乘險要我
而乃屯濮陽吾知其無能為也遂進軍攻之布出兵戰
先以騎犯青州兵青州兵奔太祖陣亂馳突火出墜馬
燒左手掌司馬樓異扶太祖上馬遂引去未至營止諸
將未與太祖相見皆怖太祖乃自力勞軍令軍中促為
攻具進復攻之與布相守百餘日蝗蟲起百姓大餓布
糧食亦盡各引去秋九月太祖還鄄城布到乘氏為其
縣人李進所破東屯山陽於是紹使人說太祖欲連和
太祖新失兖州軍食盡將許之程昱止太祖太祖從之
冬十月太祖至東阿是歲榖一斛五十餘萬錢人相食
乃罷吏兵新募者陶謙死劉備代之
二年春襲定陶濟隂太守吳資保南城未拔會吕布至
又擊破之夏布將薛蘭李封屯鉅野太祖攻之布救蘭
蘭敗布走遂斬蘭等布復從東緡與陳宫將萬餘人来
戰時太祖兵少設伏縱竒兵擊大破之布夜走太祖復
攻拔定陶分兵平諸縣布東奔劉備張邈從布使其弟
超將家屬保雍邱秋八月圍雍邱冬十月天子拜太祖
兖州牧十二月雍邱潰超自殺夷邈三族邈詣袁術請
救為其衆所殺兖州平遂東略陳地是歲長安亂天子
東遷敗于曹陽渡河幸安邑
建安元年春正月太祖軍臨武平袁術所置陳相袁嗣
降太祖將迎天子諸將或疑荀彧程昱勸之乃遣曹洪
將兵西迎衛將軍董承與袁術將萇奴拒險洪不得進
汝南潁川黃巾何儀劉辟黃邵何曼等衆各數萬初應
袁術又附孫堅二月太祖進軍討破之斬辟邵等儀及
其衆皆降天子拜太祖建德將軍夏六月遷鎮東將軍
封費亭侯秋七月楊奉韓暹以天子還洛陽奉别屯梁
太祖遂至洛陽衛京都暹遁走天子假太祖節鉞錄尚
書事洛陽殘破董昭等勸太祖都許九月車駕出轘轅
而東以太祖為大將軍封武平侯自天子西遷朝廷日
亂至是宗廟社稷制度始立天子之東也奉自梁欲要
之不及冬十月太祖征奉奉南奔袁術遂攻其梁屯拔
之於是以袁紹為太尉紹耻班在太祖下不肯受太祖
乃固辭以大將軍讓紹天子拜太祖司空行車騎將軍
是歲用棗祗韓浩等議始興屯田吕布襲劉備取下邳
備来奔程昱說太祖曰觀備有雄才而甚得衆心終不
為人下不如早圖之太祖曰方今收英雄時也殺一人
而失天下之心不可張濟自關中走南陽濟死從子繡
領其衆
二年春正月太祖到宛張繡降旣而悔之復反太祖與
戰軍敗為流矢所中長子昂弟子安民遇害太祖乃引
兵還舞隂繡將騎来鈔太祖擊破之繡奔穰與劉表合
太祖謂諸將曰吾降張繡等失不便取其質以至于此
吾知所以敗諸卿觀之自今已後不復敗矣遂還許袁
術欲稱帝於淮南使人告吕布布收其使上其書術怒
攻布為布所破秋九月術侵陳太祖東征之術聞太祖
自来棄軍走留其將橋蕤李豐梁綱樂就太祖到擊破
蕤等皆斬之術走渡淮太祖還許太祖之自舞隂還也
南陽章陵諸縣復叛為繡太祖遣曹洪擊之不利還屯
葉數為繡表所侵冬十一月太祖自南征至宛表將鄧
濟據湖陽攻拔之生禽濟湖陽降攻舞隂下之
三年春正月太祖還許初置軍師祭酒三月太祖圍張
繡於穰夏五月劉表遣兵救繡以絶軍後太祖將引還
繡兵來太祖軍不得進連營稍前太祖與荀彧書曰賊
來追吾雖日行數里吾策之到安衆破繡必矣到安衆
繡與表兵合守險太祖軍前後受敵太祖乃夜鑿險為
地道悉過輜重設竒兵會明賊謂太祖為遁也悉軍來
追乃縱竒兵步騎夾攻大破之秋七月太祖還許荀彧
問太祖前所以策賊必破何也太祖曰虜遏吾歸師而
與吾死地戰吾是以知勝矣吕布復為袁術使高順攻
劉備太祖遣夏侯惇救之不利備為順所敗九月太祖
東征布冬十月屠彭城獲其相侯諧進至下邳布自將
騎逆擊大破之獲其驍將成廉追至城下布恐欲降陳
宫等沮其計求救於術勸布出戰戰又敗乃還固守攻
之不下時太祖連戰士卒罷欲還用荀攸郭嘉計遂決
泗沂水以灌城月餘布將宋憲魏續等執陳宫舉城降
生禽布宫皆殺之太山臧覇孫觀吳敦尹禮昌豨各率
衆布之破劉備也覇等悉從布布敗獲霸等太祖厚納
待遂割青徐二州附于海以委焉分琅邪東海北海為
城陽利城昌慮郡初太祖為兖州以東平畢諶為别駕
張邈之叛也邈劫諶母弟妻子太祖謝遣之曰卿老母
在彼可去諶頓首無二心太祖嘉之為之流涕旣出遂
亡歸及布破諶生得衆為諶懼太祖曰夫人孝於其親
者豈不亦忠於君乎吾所求也以為魯相
四年春二月太祖還至昌邑張楊將張醜殺楊眭固又
殺醜以其衆屬袁紹屯射犬夏四月進軍臨河使史渙
曹仁渡河擊之固使楊故長史薛洪河内太守繆尚留
守自將兵北迎紹求救與渙仁相遇犬城交戰大破之
斬固太祖遂濟河圍射犬洪尚率衆降封為列侯還軍
敖倉以魏种為河内太守屬以河北事初太祖舉种孝
廉兖州叛太祖曰唯魏种且不棄孤也及聞种走太祖
怒曰种不南走越北走胡不置汝也旣下射犬生禽种
太祖曰唯其才也釋其縛而用之是時袁紹旣并公孫
瓚兼四州之地衆十餘萬將進軍攻許諸將以為不可
敵太祖曰吾知紹之為人志大而智小色厲而膽薄忌
克而少威兵多而分畫不明將驕而政令不一土地雖
廣糧食雖豐適足以為吾奉也秋八月太祖進軍黎陽
使臧霸等入青州破齊北海東安留于禁屯河上九月
太祖還許分兵守官渡冬十一月張繡率衆降封列侯
十二月太祖軍官渡袁術自敗於陳稍困袁譚自青州
遣迎之術欲從下邳北過太祖遣劉備朱靈要之會術
病死程昱郭嘉聞太祖遣備言於公曰劉備不可縱太
祖悔追之不及備之未東也隂與董承等謀反至下邳
遂殺徐州刺史車胄舉兵屯沛遣劉岱王忠擊之不克
廬江太守劉勲率衆降封為列侯
五年春正月董承等謀泄皆伏誅太祖將自東征備諸
將皆曰與公爭天下者袁紹也今紹方來而棄之東紹
乘人後若何太祖曰夫劉備人傑也今不擊必為後患
袁紹雖有大志而見事遲必不動也郭嘉亦勸太祖遂
東擊僃破之生禽其將夏侯博備走奔紹獲其妻子備
將關羽屯下邳復進攻之羽降昌豨叛為備又攻破之
太祖還官渡紹卒不出二月紹遣郭圖淳于瓊顔良攻
東郡太守劉延於白馬紹引兵至黎陽將渡河夏四月
太祖北救延荀攸說太祖曰今兵少不敵分其勢乃可
太祖到延津若將渡兵向其後者紹必西應之然後輕
兵襲白馬掩其不備顔良可禽也太祖從之紹聞兵渡
即分兵西應之太祖乃引軍兼行趣白馬未至十餘里
良大驚來逆戰使張遼關羽前登擊破斬良遂解白馬
圍徙其民循河而西紹於是渡河追太祖軍至延津南
太祖勒兵駐營南阪下使登壘望之曰可五六百騎有
頃復白騎稍多步兵不可勝數太祖曰勿復白乃令騎
解鞍放馬是時白馬輜重就道諸將以為敵騎多不如
還保營荀攸曰此所以餌敵如何去之紹騎將文醜與
劉備將五六千騎前後至諸將復白可上馬太祖曰未
也有頃騎至稍多或分趣輜重太祖曰可矣乃皆上馬
時騎不滿六百遂縱兵擊大破之斬醜良醜皆紹名將
也再戰而禽紹軍大震太祖還軍官渡紹進保陽武關
羽亡歸劉備八月紹連營稍前依沙塠為屯東西數十
里太祖亦分營與相當合戰不利時太祖兵不滿萬傷
者十二三紹復進臨官渡起土山地道太祖亦於内作
之以相應紹射營中矢如雨下行者皆蒙楯衆大懼時
太祖糧少與荀彧書議欲還許彧以為紹悉衆聚官渡
欲與公決勝敗公以至弱當至彊若不能制必為所乘
是天下之大機也且紹布衣之雄耳能聚人而不能用
夫以公之神武明哲而輔以大順何向而不濟太祖從
之孫策聞太祖與紹相持乃謀襲許未發為刺客所殺
汝南降賊劉辟等叛應紹略許下紹使劉備助辟太祖
使曹仁擊破之備走遂破辟屯袁紹運榖車數千乘至
太祖用荀攸計遣徐晃史渙邀擊大破之盡燒其車太
祖與紹相拒連月雖比戰斬將然衆少糧盡士卒疲乏
太祖謂運者曰却十五日為汝破紹不復勞汝矣冬十
月紹遣車運榖使淳于瓊等五人將兵萬餘人送之宿
紹營北四十里紹謀臣許攸貪財紹不能足來奔因說
太祖擊瓊等左右疑之荀攸賈詡勸太祖太祖乃留曹
洪守自將步騎五千人夜往會明至瓊等望見太祖兵
少出陣門外太祖急擊之瓊退保營遂攻之紹遣騎救
瓊左右或言賊騎稍近請分兵拒之太祖怒曰賊在背
後乃白士卒皆殊死戰大破瓊等皆斬之紹初聞太祖
之擊瓊謂長子譚曰就彼攻瓊等吾攻拔其營彼固無
所歸矣乃使高郃高覽攻曹洪郃等聞瓊破遂來降紹
衆大潰紹及譚棄車走渡河追之不及盡收其輜重圖
書珍寳虜其衆太祖收紹書中得許下及軍中人書皆
焚之冀州諸郡多舉城邑降者初桓帝時有黃星見於
楚宋之分遼東殷馗善天文言後五十歲當有真人起
於梁沛之間其鋒不可當至是凡五十年而太祖破紹
天下莫敵矣
六年夏四月揚兵河上擊紹倉亭軍破之紹歸復收散
卒攻定諸叛郡縣九月太祖還許紹之未破也使劉備
略汝南賊共都等應之遣蔡揚擊都不利為都所破太
祖南征備備聞太祖自行走奔劉表都等皆散
七年春正月太祖軍譙令曰吾起義兵為天下誅暴亂
舊土人民死喪略盡國中終日行不見所識使吾悽愴
傷懷其舉義兵已來將士絶無後者求其親戚以後之
授土田官給耕牛置學師以教之為存者立廟使祀其
先人魂而有靈吾百年之後何恨哉遂至浚儀治睢陽
渠遣使以太牢祀橋元進軍官渡紹自軍破後發病嘔
血夏五月死小子尚代譚自號車騎將軍屯黎陽秋九
月太祖征之連戰譚尚數敗退固守
八年春三月攻其郭乃出戰擊大破之譚尚夜遁夏四
月進軍鄴五月還許留賈信屯黎陽己酉令曰司馬法
將軍死綏故趙括之母乞不坐括是古之將者軍破於
外而家受罪於内也自命將征行但賞功而不罰罪非
國典也其令諸將出征敗軍者抵罪失利者免官爵秋
七月令曰喪亂已來十有五年後生者不見仁義禮讓
之風吾甚傷之其令郡國各修文學縣滿五百戶置校
官選其鄉之俊造而教學之庶幾先王之道不廢而有
益於天下八月太祖征劉表軍西平太祖之去鄴而南
也譚尚爭冀州譚為尚所敗走保平原尚攻之急譚遣
辛毗乞降請救諸將皆疑荀攸勸太祖許之乃引軍還
冬十月到黎陽為子整與譚結㛰尚聞太祖北乃釋平
原還鄴東平吕曠吕詳叛尚屯陽平率其衆降封為列
侯
九年春正月濟河遏淇水入白溝以通糧道二月尚復
攻譚留蘇由審配守鄴太祖進軍到洹水由降既至攻
鄴為土山地道武安長尹楷屯毛城通上黨糧道夏四
月留曹洪攻鄴太祖自將擊楷破之而還尚將沮鵠守
邯鄲又擊拔之易陽令韓範涉長梁岐舉縣降賜爵關
内侯五月毁土山地道作圍塹決漳水灌城城中餓死
者過半秋七月尚還救鄴諸將皆以為此歸師人自為
戰不如避之太祖曰尚從大道來當避之若循西山來
者此成禽耳尚果從西山來臨滏水為營夜遣兵犯圍
太祖逆擊破走之遂圍其營未合尚懼故豫州刺史隂
䕫及陳琳乞降太祖不許為圍益急尚夜遁保祁山追
擊之其將馬延張顗等臨陣降衆大潰尚走中山盡獲
其輜重得尚印綬節鉞使尚降人示其家城中崩沮八
月審配兄子榮夜開所守城東門内兵配逆戰敗生禽
配斬之鄴定太祖臨祀紹墓哭之流涕慰勞紹妻還其
家人寳物賜雜繒絮廪食之初紹與太祖共起兵紹問
太祖曰若事不輯則方面何所可據太祖曰足下意以
為何如紹曰吾南據河北阻燕代兼戎狄之衆南向以
爭天下庶可以濟乎太祖曰吾任天下之智力以道御
之無所不可九月令曰河北罹袁氏之難其令無出今
年租賦重豪彊兼并之法百姓喜悅天子以太祖領冀
州牧太祖讓還兖州太祖之圍鄴也譚略取甘陵安平
渤海河間尚敗還中山譚攻之尚奔故安遂并其衆太
祖遺譚書責以負約與之絶㛰女還然後進軍譚懼拔
平原走保南皮十二月太祖入平原略定諸縣
十年春正月攻譚破之斬譚誅其妻子冀州平下令曰
其與袁氏同惡者與之更始令民不得復私讎禁厚葬
皆一之於法是月袁熙大將焦觸張南等叛攻熙尚熙
尚奔三郡烏丸觸等舉其縣降封為列侯初討譚時民
亡椎冰令不得降頃之亡民有詣門首者太祖曰聽汝
則違令殺汝則誅首歸深自藏無為吏所獲民垂泣而
去後竟捕得夏四月黑山賊張燕率其衆十餘萬降封
為列侯故安趙犢霍奴等殺幽州刺史涿郡太守三郡
烏丸攻鮮于輔於獷平秋八月太祖征之斬犢等乃渡
潞河救獷平烏丸奔走出塞九月令曰阿黨比周先聖
所疾也聞冀州俗父子異部更相毁譽昔直不疑無兄
人謂之盗嫂第五伯魚三娶孤女人謂之撾婦翁王鳳
擅權谷永比之申伯王商忠議張匡謂之左道此皆以
白為黑欺天罔君者也吾欲整齊風俗四者不除吾以
為羞冬十月太祖還鄴初袁紹以甥高幹領并州牧太
祖之拔鄴幹降以為刺史聞太祖討烏桓以州叛執上
黨太守舉兵守壺關口遣樂進李典擊之幹還守壺關
十一年春正月太祖征幹幹聞之乃留其别將守城走
入匈奴求救於單于單于不受太祖圍壺關三月拔之
幹遂走荆州上洛都尉王琰捕斬之秋八月太祖東征
海賊管承至淳于遣樂進李典擊破之承走入海島割
東海之襄賁郯戚以益琅邪省昌慮郡三郡烏丸承天
下亂破幽州略有漢民合十餘萬戶袁紹皆立其酋豪
為單于以家人子為己女妻焉遼西單于蹋頓尤彊為
紹所厚故尚兄弟歸之數入塞為害太祖將征之鑿渠
自呼沲入𣲖水名平虜渠又從泃河口鑿入潞河名泉
州渠以通海
十二年春正月太祖自淳于還鄴丁酉令曰吾起義兵
誅暴亂於今十九年所征必克豈吾功哉乃賢士大夫
之力也天下雖未悉定吾當要與賢士大夫共定之而
專饗其勞吾何以安焉其促定功行封於是大封功臣
二十餘人皆為列侯其餘各以次受封及復死事之孤
輕重各有差將北征三郡烏丸諸將皆曰袁尚亡虜耳
夷狄貪而無親豈能為尚用今深入征之劉備必說劉
表以襲許萬一為變事不可悔惟郭嘉策表必不能任
備勸太祖行夏五月至無終秋七月大水傍海道不通
田疇請為鄉導太祖從之引軍出盧龍塞塞外道絶不
通乃塹山堙谷五百餘里經白檀歴平剛涉鮮卑庭東
指柳城未至二百里虜乃知之尚熙與蹋頓遼西單于
樓班右北平單于能臣抵之等將數萬騎逆軍八月登
白狼山卒與虜遇衆甚盛太祖車重在後被甲者少左
右皆懼太祖登高望虜陣不整乃縱兵擊之使張遼為
先鋒虜衆大崩斬蹋頓及名王已下胡漢降者二十餘
萬口遼東單于速僕丸及遼西北平諸豪棄其種人與
尚熙奔遼東衆尚有數千騎初遼東太守公孫康恃遠
不服及太祖破烏丸或說太祖遂征之尚兄弟可禽也
太祖曰吾方使康斬送尚熙首不煩兵矣九月太祖引
兵自柳城還康即斬尚熙及速僕丸等𫝊其首諸將或
問太祖還而康斬送尚熙何也太祖曰彼素畏尚等吾
急之則并力緩之則自相圖其勢然也十一月至易水
代郡烏丸行單于普富盧上郡烏丸行單于那樓將其
名王来賀
十三年春正月太祖還鄴作元武池以肄舟師漢罷三
公官置丞相御史大夫夏六月以太祖為丞相秋七月
太祖南征劉表八月表卒其子琮代屯襄陽劉備屯樊
九月太祖到新野琮遂降備走夏口太祖進軍江陵下
令荆州吏民與之更始乃論荆州服從之功侯者十五
人以劉表大將文聘為江夏太守使統本兵引用荆州
名士韓嵩鄧義等益州牧劉璋始受徵役遣兵給軍十
二月孫權為備攻合肥太祖自江陵征備至巴邱遣張
憙救合肥權聞憙至乃走太祖至赤壁與備戰不利於
是大疫吏士多死者乃引軍還備遂有荆州江南諸郡
十四年春三月軍至譙作輕舟治水軍秋七月自渦入
淮出肥水軍合肥辛未令曰自頃已来軍數征行或遇
疫氣吏士死亡不歸家室怨曠百姓流離而仁者豈樂
之哉不得已也其令死者家無基業不能自存者縣官
勿絶廩長吏存䘏撫循以稱吾意置揚州郡縣長吏開
芍陂屯田十二月軍還譙
十五年春下令曰自古受命及中興之君曷嘗不得賢
人君子與之共治天下者乎及其得賢也曾不出閭巷
豈幸相遇哉上之人不求之耳今天下尚未定此特求
賢之急時也孟公綽為趙魏老則優不可以為滕薛大
夫若必廉士而後可用則齊桓其何以霸世今天下得
無有被褐懷玉而釣於渭濱者乎又得無盗嫂受金而
未遇無知者乎二三子其佐我眀揚側陋唯才是舉吾
得而用之冬作銅爵臺
十六年春正月天子命太祖世子丕為五官中郎將置
官屬為丞相副太原商曜等以大陵叛遣夏侯淵徐晃
圍破之張魯據漢中三月遣鍾繇討之太祖使淵等出
河東與繇會是時關中諸將疑繇欲自襲馬超遂與韓
遂楊秋李堪成宜等叛遣曹仁討之超等屯潼關太祖
勑諸將關西兵精悍堅壁勿與戰秋七月太祖西征與
超等夹關而軍太祖急持之而潛遣徐晃朱靈等夜渡
蒲阪津據河西為營太祖自潼關北渡未濟超赴船急
戰校尉丁斐因放牛馬以餌賊賊亂取牛馬太祖乃得
渡循河為甬道而南賊退拒渭口太祖乃多設疑兵潜
以舟載兵入渭為浮橋夜分兵結營於渭南賊夜攻營
伏兵擊破之超等屯渭南遣信求割河以西請和太祖
不許九月進軍渡渭超等數挑戰又不許固請割地求
送任子太祖用賈詡計偽許之韓遂請與太祖相見太
祖與遂父同歲孝廉又與遂同時儕輩於是交馬語移
時不及軍事但說京都舊故拊手歡笑既罷超等問遂
公何言遂曰無所言也超等疑之他日太祖又與遂書
多所點竄如遂改定者超等愈疑遂太祖乃與克日會
戰先以輕兵挑之戰良久乃縱虎騎夹擊大破之斬成
宜李堪等遂超等走涼州楊秋奔安定關中平諸將或
問太祖曰初賊守潼關渭北道闕不從河東擊馮翊而
反守潼關引日而後北渡何也太祖曰賊守潼關若吾
入河東賊必引守諸津則西河未可渡吾故盛兵向潼
關賊悉衆南守西河之備虚故二將得擅取西河然後
引軍北渡賊不能與吾争西河者以有二將之軍也連
車樹柵為甬道而南既為不可勝且以示弱渡渭為堅
壘虜至而出所以驕之也故賊不為營壘而求割地吾
順言許之所以從其意使自安而不為備因畜士卒之
力一旦擊之所謂疾雷不及掩耳兵之變化固非一道
也始賊每一部到太祖輙有喜色賊破之後諸將問其
故太祖荅曰關中長遠若賊各依險阻征之不一二年
不可定也今皆来集其衆雖多莫相歸服軍無適主一
舉可滅為功差易吾是以喜冬十月太祖自長安北征
楊秋圍安定秋降復其爵位使留撫其民人十二月自
安定還留夏侯淵屯長安
十七年春正月太祖還鄴天子命太祖贊拜不名入朝
不趨劒履上殿如蕭何故事馬超餘衆梁興等屯藍田
使夏侯淵擊平之割河内之蕩隂朝歌林慮東郡之衛
國頓邱東武陽發干鉅鹿之癭陶曲周南和廣平之任
城趙之襄國邯鄲易陽以益魏郡冬十月太祖征孫權
十八年春正月進軍濡須口攻破權江西營獲權都督
公孫陽乃引軍還詔書并二十四州復為九州夏四月
至鄴五月丙申天子使御史大夫郗慮持節策命太祖
為魏公曰朕以不德少遭愍凶越在西土遷于唐衛當
此之時若綴旒然宗廟乏祀社稷無位羣凶覬覦分裂
諸夏率土之民朕無獲焉即我高祖之命將墜于地朕
用夙興假寐震悼于厥心曰惟祖惟父股肱先正其孰
能恤朕躬乃誘天衷誕育丞相保乂我皇家弘濟于艱
難朕實頼之今將授君典禮其敬聽朕命昔者董卓初
興國難羣后釋位以謀王室君則攝進首啓戎行此君
之忠于本朝也後及黃巾反易天常侵我三州延及平
民君又翦之以寧東夏此又君之功也韓暹楊奉專用
威命君則致討克黜其難遂遷許都造我京畿設官兆
祀不失舊物天地鬼神於是獲乂此又君之功也袁術
僣逆肆於淮南懾憚君靈用丕顯謀蘄陽之役橋蕤授
首稜威南邁術以隕潰此又君之功也廻戈東征吕布
就戮乘轅將返張楊殂斃眭固伏罪張繡稽服此又君
之功也袁紹逆亂天常謀危社稷憑恃其衆稱兵内侮
當此之時王師寡弱天下寒心莫有固志君執大節精
貫白日奮其武怒運其神策致届官渡大殱醜類俾我
國家拯於危墜此又君之功也濟師洪河拓定四州袁
譚高幹咸梟其首海盗奔逆黑山順軌此又君之功也
烏丸三種崇亂二世袁尚因之逼據塞北束馬縣車一
征而滅此又君之功也劉表背誕不供貢職王師首路
威風先逝百城八郡交臂屈膝此又君之功也馬超成
宜同惡相濟濱據河潼求逞所欲殄之渭南獻馘萬計
遂定邊境撫和戎狄此又君之功也鮮卑丁零重譯而
至單于白屋請吏率職此又君之功也君有定天下之
功重之以眀德班叙海内宣美風俗旁施勤教恤慎刑
獄吏無苛政民無懷慝敦崇帝族表繼絶世舊德前功
罔不咸秩雖伊尹格于皇天周公光于四海方之蔑如
也朕聞先王並建眀德胙之以土分之以民崇其寵章
備其禮物所以藩衛王室左右厥世也其在周成管蔡
不静懲難念功乃使召康公賜齊太公履東至于海西
至于河南至于穆陵北至于無棣五侯九伯實得征之
世祚太師以表東海爰及襄王亦有楚人不供王職又
命晉文登為侯伯錫以二輅虎賁鈇鉞秬鬯弓矢大啓
南陽世作盟主故周室之不壊繄二國是頼今君稱丕
顯德眀保朕躬奉答天命導揚弘烈綏爰九域莫不率
俾功高于伊周而賞卑於齊晉朕甚恧焉朕以眇眇之
身託於兆民之上永思厥艱若涉淵冰非君攸濟朕無
任焉今以冀州之河東河内魏郡趙國中山常山鉅鹿
安平甘陵平原凡十郡封君為魏公錫君元土苴以白
茅爰契爾龜用建冢社昔在周室畢公毛公入為卿士
周召師保出為二伯外内之任君實宜之其以丞相領
冀州牧如故又加君九錫其敬聽朕命君經緯禮律為
民軌儀使安職業無或遷志是用錫君大輅戎輅各一
元牡二駟君勸分務本穡人昏作粟帛滯積大業惟興
是用錫君衮冕之服赤舄副焉君敦尚謙讓俾民興行
少長有禮上下咸和是用錫君軒縣之樂及六佾之舞
君翼宣風化爰發四方遠人革面華夏充實是用錫君
朱戶以居君研其眀哲思帝所難官才任賢羣善必舉
是用錫君納陛以登君秉國之鈞正色處中纖毫之惡
莫不抑退是用錫君虎賁之士三百人君紏虔天刑章
厥有罪犯關干紀莫不誅殛是用錫君鈇鉞各一君龍
驤虎視旁眺八維掩討逆節折衝四海是用錫君彤弓
一彤矢百玈弓十玈矢千君以温恭為基孝友為德眀
允篤誠感于朕思是用錫君秬鬯一卣圭瓚副焉魏國
置丞相已下羣卿百寮皆如漢初諸侯王之制往欽哉
敬服朕命簡恤爾衆時亮庶功用終爾顯德對揚我高
祖之休命秋七月始建魏社稷宗廟天子聘太祖三女
為貴人少者待年於國九月作金虎臺鑿渠引漳水入
白溝以通河冬十月分魏郡為東西部置都尉十一月
初置尚書侍中六卿馬超在漢陽復因羌胡為害氐王
千萬叛應超屯興國使夏侯淵討之
十九年春正月始耕籍田南安趙衢漢陽尹奉等討超
梟其妻子超奔漢中韓遂徙金城入氐王千萬部率羌
胡萬餘騎與夏侯淵戰擊大破之遂走西平淵與諸將
攻興國屠之省安東永陽郡安定太守毋邱興將之官
太祖戒之曰羌胡欲與中國通自當遣人來慎勿遣人
往善人難得必將教羌胡妄有所請求因欲以自利不
從便為失異俗意從之則無益事興至遣校尉范陵至
羌中陵果教羌使自請為屬國都尉太祖曰吾豫知當
爾非聖也但更事多耳三月天子使魏公位在諸侯王
上改授金璽赤紱遠游冠秋七月太祖征孫權初隴西
宋建自稱河首平漢王聚衆枹罕改元置百官三十餘
年遣夏侯淵自興國討之冬十月屠枹罕斬建涼州平
太祖自合肥還十一月漢皇后伏氏坐昔與父故屯騎
校尉完書云帝以董承被誅怨恨太祖辭甚醜惡發聞
皇后廢黜死兄弟皆伏法十二月太祖至孟津天子命
太祖置旄頭宫殿設鍾虡乙未令曰夫有行之士未必
能進取進取之士未必能有行也陳平豈篤行蘇秦豈
守信邪而陳平定漢業蘇秦濟弱燕由此言之士有偏
短庸可廢乎有司眀思此義則士無遺滯官無廢業矣
又曰夫刑百姓之命也而軍中典獄者或非其人而任
以三軍死生之事吾甚懼之其選眀達法理者使持典
刑於是置理曹掾屬
二十年春正月天子立太祖中女為皇后省雲中定襄
五原朔方郡郡置一縣領其民合以為新興郡三月太
祖西征張魯至陳倉將自武都入氐氐人塞道先遣張
郃朱靈等攻破之夏四月太祖自陳倉以出𣪚關至河
池氐王竇茂衆萬餘人恃險不服五月太祖攻屠之西
平金城諸將麴演蔣石等共斬送韓遂首秋七月太祖
至陽平張魯使弟衛與將楊昂等據陽平關横山築城
十餘里攻之不能拔乃引軍還賊見大軍退其守備解
散太祖乃密遣解&KR0008;高祚等乘險夜襲大破之斬其將
楊任進攻衛衛等夜遁魯奔巴中太祖軍入南鄭盡得
魯府庫珍寳巴漢皆降復漢寧郡為漢中分漢中之安
陽西城為西城郡置太守分錫上庸郡置都尉八月孫
權圍合肥張遼李典擊破之九月巴七姓夷王朴胡賨
邑侯杜濩舉邑夷賨民來附於是分巴郡以胡為巴東
太守濩為巴西太守皆封列侯天子命太祖承制封拜
諸侯守相冬十月始置名號侯至五大夫與舊列侯關
内侯凡六等以賞軍功十一月魯自巴中將其餘衆降
封魯及五子皆為列侯劉備襲劉璋取益州遂據巴中
遣張郃擊之十二月太祖自南鄭還留夏侯淵屯漢中
二十一年春二月太祖還鄴三月壬寅太祖親耕籍田
夏五月天子進太祖爵為魏王代郡烏桓行單于普富
盧與其侯王來朝天子命太祖女為公主食湯沐邑秋
七月匈奴南單于呼厨泉將其名王來朝待以客禮遂
留魏使右賢王去卑監其國八月以大理鍾繇為相國
冬十月治兵遂征孫權十一月至譙
二十二年春正月太祖軍居巢二月進軍屯江西郝谿
權在濡須口築城拒守遂逼攻之權退走三月太祖引
軍還留夏侯惇曹仁張遼等屯居巢夏四月天子命太
祖設天子旌旗出入稱警蹕五月作泮宫六月以軍師
華歆為御史大夫冬十月天子命太祖冕十有二旒乘
金根車駕六馬設五時副車以五官中郎將丕為魏太
子劉備遣張飛馬超吳蘭等屯下辯遣曹洪拒之
二十三年春正月漢太醫令吉本與少府耿紀司直韋
晃等反攻許燒丞相長史王必營必與潁川典農中郎
將嚴匡討斬之曹洪破吳蘭斬其將任䕫等三月張飛
馬超走漢中隂平氐彊端斬吳蘭𫝊其首夏四月代郡
上谷烏丸無臣氐等叛遣鄢陵侯彰討破之六月令曰
古之葬者必居瘠薄之地其規西門豹祠西原上為夀
陵因高為基不封不樹周禮冢人掌公墓之地凡諸侯
居左右以前卿大夫居後漢制亦謂之陪陵其公卿大
臣列將有功者宜陪夀陵其廣為兆域使足相容秋七
月治兵遂西征劉備九月至長安冬十月宛守將侯音
等反執南陽太守劫略吏民保宛初曹仁討關羽屯樊
城是月使仁圍宛
二十四年春正月仁屠宛斬音夏侯淵與劉備戰於陽
平為備所殺三月太祖自長安出斜谷軍遮要以臨漢
中遂至陽平備因險拒守夏五月引軍還長安秋七月
以夫人卞氏為王后遣于禁助曹仁擊關羽八月漢水
溢灌禁軍軍没羽獲禁遂圍仁使徐晃救之九月相國
鍾繇坐西曹掾魏諷反免冬十月軍還洛陽孫權遣使
上書以討關羽自效太祖自洛陽南征羽未至晃攻羽
破之羽走仁圍觧太祖軍摩陂
二十五年春正月至洛陽權擊斬羽傳其首庚子太祖
崩于洛陽年六十六遺令曰天下尚未安定未得遵古
也葬畢皆除服其將兵屯戌者皆不得離屯部有司各
率乃職歛以時服無藏金玉珍寳諡曰武王二月丁卯
葬高陵
文皇帝諱丕字子桓武帝太子也中平四年冬生于譙
建安十六年為五官中郎將副丞相二十二年立為魏
太子太祖崩嗣位為丞相魏王尊王后曰王太后改建
安二十五年為延康元年元年二月壬戍以太中大夫
賈詡為太尉御史大夫華歆為相國大理王朗為御史
大夫置散騎常侍侍郎各四人其宦人為官者不得過
諸署令為金策著令藏之石室初漢熹平五年黃龍見
譙光禄大夫橋元問太史令單颺此何祥也颺曰其國
後當有王者興不及五十年亦當復見天事恒象此其
應也内黃殷登默而記之至四十五年登尚在三月黃
龍見譙登聞之曰單颺之言其驗兹乎己卯以前將軍
夏侯惇為大將軍濊貊扶餘單于焉耆于闐王皆各遣
使奉獻夏四月丁巳饒安縣言白雉見庚午大將軍夏
侯惇薨五月戊寅天子命帝追尊皇祖太尉曰太王夫
人丁氏曰太王后封王子叡為武德侯是月馮翊山賊
鄭甘王照率衆降皆封列侯酒泉黃華張掖張進等各
執太守以叛金城太守蘇則討進斬之華降六月辛亥
治兵于東郊庚午遂南征秋七月庚辰令曰軒轅有眀
臺之議放勛有衢室之問皆所以廣詢于下也百官有
司其務以職盡規諫將率陳軍法朝士眀制度牧守申
政事搢紳考六蓺吾將兼覽焉孫權遣使奉獻蜀將孟
逹率衆降武都氐王楊僕率種人内附居漢陽郡甲午
軍次于譙大饗六軍及譙父老百姓于邑東八月石邑
縣言鳳皇集冬十一月癸卯令曰諸將征伐士卒死亡
者或未收歛吾甚哀之其告郡國給槥櫝殯歛送致其
家官為設祭丙午行至曲蠡漢帝以衆望在魏乃召羣
公卿士告祠高廟使兼御史大夫張音持節奉璽綬禪
位冊曰咨爾魏王昔者帝堯禪位于虞舜舜亦以命禹
天命不于常惟歸有德漢道陵遲世失其序降及朕躬
大亂兹昏羣凶肆逆宇内顛覆頼武王神武拯兹難于
四方惟清區夏以保綏我宗廟豈予一人獲乂俾□服
實受其賜今王欽承前緒光于乃德恢文武之大業昭
爾考之昭烈皇靈降瑞人神告徵誕惟亮采師錫朕命
僉曰爾度克協于虞舜用率我唐典敬遜爾位於戲天
之歴數在爾躬允執其中天禄永終君其祇順大禮饗
兹萬國以肅承天命乃為壇於繁陽庚午帝升壇即阼
百官陪位事訖降壇視燎成禮而反改延康為黃初大
赦
黃初元年十一月癸酉以河内之山陽邑萬戶奉漢帝
為山陽公行漢正朔以天子之禮郊祭上書不稱臣京
都有事于太廟致胙封公之四子為列侯追尊皇祖太
王曰太皇帝考武王曰武皇帝尊王太后曰皇太后賜
男子爵人一級為父後及孝悌力田人二級以漢諸侯
王為崇德侯列侯為關中侯以潁隂之繁陽亭為繁昌
縣封爵增位各有差改相國為司徒御史大夫為司空
奉常為太常郎中令為光禄勲大理為廷尉大農為大
司農郡國縣邑多所改易更封匈奴南單于呼厨泉魏
璽綬賜青盖車乘輿寳劒玉玦十二月初營洛陽宫戊
午幸洛陽是歲長水校尉戴陵諫不宜數行弋獵帝大
怒陵減死罪一等
二年春正月郊祀天地眀堂甲戍校獵至原陵遣使者
以太牢祠漢世祖乙亥朝日于東郊初令郡國口滿十
萬者歲察孝廉一人其有秀異無拘戶口辛巳分三公
戶邑封子弟各一人為列侯壬午復潁川郡一年田租
改許縣為許昌縣以魏郡東部為陽平郡西部為廣平
郡詔以議郎孔羡為宗聖侯邑百戶奉孔子祀令魯郡
修起舊廟置百吏卒以守衛之又於其外廣為室屋以
居學者春三月加遼東太守公孫恭為車騎將軍初復
五銖錢夏四月以車騎將軍曹仁為大將軍五月鄭甘
復叛遣曹仁討斬之六月庚子初祀五嶽四瀆咸秩羣
祀丁卯夫人甄氏卒戊辰晦日有食之有司奏免太尉
詔曰災異之作以譴元首而歸過股肱豈禹湯罪已之
義乎其令百官各虔厥職後有天地之眚勿復劾三公
秋八月孫權遣使奉章并遣于禁等還丁巳使太常邢
貞持節拜權為大將軍封吳王加九錫冬十月授楊彪
光禄大夫以榖貴罷五銖錢己卯以大將軍曹仁為大
司馬十二月行東廵是歲築凌雲臺
三年春正月丙寅朔日有食之庚午行幸許昌宫詔令
郡國選士勿拘老幼儒通經術吏達文法到皆試用有
司紏故不以實者二月鄯善龜兹于闐王各遣使奉獻
詔曰西戎即叙氐羌來王詩書美之頃者西域外夷並
欵塞内附其遣使者撫勞之是後西域遂通置戊己校
尉三月乙丑立齊公叡為平原王帝弟鄢陵公彰等十
一人皆為王初制封王之庶子為鄉公嗣王之庶子為
亭侯公之庶子為亭伯甲戌立皇子霖為河東王甲午
行幸襄邑夏四月戊申立鄄城侯植為鄄城王癸亥行
還許昌宫五月以荆揚江表八郡為荆州孫權領牧故
也荆州江北諸郡為郢州閏月孫權破劉備於夷陵初
帝聞備兵東下與權交戰樹柵連營七百餘里謂羣臣
曰備不曉兵豈有七百里營可以拒敵者乎苞原隰險
阻而為軍者為敵所禽此兵忌也孫權上事今至矣後
七日破備書到秋七月冀州太蝗民饑使尚書杜畿持
節開倉廪以振之八月蜀大將黃權率衆降九月甲午
詔曰夫婦人與政亂之本也自今以後羣臣不得奏事
太后后族之家不得當輔政之任又不得横受茅土之
爵以此詔傳後世若有背違天下共誅之庚子立皇后
郭氏賜天下男子爵人一級鰥寡篤癃及貧不能自存
者賜榖冬十月甲子表首陽山東為夀陵作終制曰禮
國君即位為椑存不忘亡也昔堯葬榖林通樹之禹葬
會稽農不易畝故葬於山林則合乎山林封樹之制非
上古也吾無取焉夀陵因山為體無為封樹無立寢殿
造園邑通神道夫葬也者藏也欲人之不得見也骨無
痛痒之知冢非棲神之宅禮不墓祭欲存亡之不黷也
為棺槨足以朽骨衣衾足以朽肉而已故吾營此邱墟
不食之地欲使易代之後不知其處無施葦炭無藏金
銀銅鐡一以瓦器合古塗車芻靈之義棺但漆際會三
過飯含無以珠玉無施珠襦玉匣諸愚俗所為也季孫
以璵璠歛孔子歴級而救之譬之暴骸中原宋公厚葬
君子謂華元樂莒不臣以為棄君於惡漢文帝之不發
霸陵無求也光武之掘原陵封樹也霸陵之完功在釋
之原陵之掘罪在眀帝是釋之忠以利君眀帝愛以害
親也忠臣孝子宜思仲尼邱眀釋之之言鑒華元樂莒
眀帝之戒存於所以安君定親使魂靈萬載無危斯則
賢聖之忠孝矣自古及今未有不亡之國亦無不掘之
墓也喪亂以來漢氏諸陵無不發掘至乃燒取玉匣金
縷骸骨并盡是焚如之刑也豈不重痛哉禍由乎厚葬
封樹桑霍為我戒不亦眀乎其皇后及貴人以下不随
王之國者有終沒皆葬澗西前又以表其處矣盖舜葬
蒼梧二妃不從延陵葬子遠在嬴博魂而有靈無不之
也一澗之間不足為遠若違今詔妄有所變改造施吾
為戮尸地下戮而重戮死而重死臣子為蔑死君父不
忠不孝使死者有知將不福汝其以此詔藏之宗廟副
在尚書祕書三府是月孫權復叛復郢州為荆州帝自
許昌南征諸軍兵並進權臨江拒守十一月辛丑行幸
宛庚申晦日有食之是歲穿靈芝池
四年春正月詔曰喪亂以來兵革未戢天下之人互相
殘殺今海内初定敢有私復讎者皆族之築南廵臺于
宛三月丙申行自宛還洛陽宫癸卯月犯心中央大星
丁未大司馬曹仁薨是月大疫夏五月有鵜鴣鳥集靈
芝池詔曰此詩人所謂汚澤也曹詩刺共公遠君子而
近小人今豈有賢智之士處于下位乎否則斯鳥何為
而至其博舉天下儁德茂才獨行君子以答曹人之刺
六月甲戌任城王彰薨于京都甲申太尉賈詡薨太白
晝見是月大雨伊洛溢流殺人民壊廬宅秋八月丁卯
以廷尉鍾繇為太尉辛未校獵于榮陽遂東廵論征孫
權功諸將已下進爵增戶各有差九月甲辰行幸許昌
宫
五年春正月初令謀反大逆乃得相告其餘皆勿聽治
敢妄相告以其罪罪之三月行自許昌還洛陽宫夏四
月立太學制五經課試之法置春秋榖梁博士五月有
司以公卿朝朔望日因奏疑事聽斷大政論辨得失秋
七月行東廵幸許昌宫八月為水軍親御龍舟循蔡潁
浮淮幸夀春揚州界將吏死民犯五歲刑已下皆原除
之九月遂至廣陵赦青徐二州改易諸將守冬十月乙
卯太白晝見行還許昌宫十一月庚寅以冀州饑遣使
者開倉廪振之戊申晦日有食之十二月詔曰先王制
禮所以昭孝事祖大則郊社其次宗廟三神五行名山
大川非此族也不在祀典叔世衰亂崇信巫史至乃宫
殿之内戶牖之間無不沃酹甚矣其惑也自今其敢設
非祀之祭巫祝之言皆以執左道論著于令典是歲穿
天淵池
六年春二月遣使者循行許昌以東盡沛郡問民所疾
苦貧者振貸之三月行幸召陵通討虜渠乙巳還許昌
宫并州刺史梁習討鮮卑軻比能大破之辛卯帝為舟
師東征五月戊申幸譙壬戌熒惑入太微六月利成郡
兵蔡方等以郡反殺太守徐質遣屯騎校尉任福步兵
校尉叚昭與青州刺史討平之其見脅略及亡命者皆
赦其罪秋七月立皇子鑒為東武陽王八月帝遂以舟
師自譙循渦入淮從陸道幸徐九月築東廵臺冬十月
行幸廣陵故城臨江觀兵戎卒十餘萬旌旗數百里是
歲大寒水道冰舟不得入江乃引還十一月東武陽王
鑒薨十二月行自譙過梁遣使以太牢祀故漢太尉橋
元
七年春正月將幸許昌許昌城南門無故自崩帝心惡
之遂不入壬子行還洛陽宫三月築九華臺夏五月丙
辰帝疾篤召中軍大將軍曹真鎮軍大將軍陳羣征東
大將軍曹休撫軍大將軍司馬懿並受遺詔輔嗣主遣
後宫淑媛昭儀已下歸其家丁巳帝崩于嘉福殿時年
四十六月戊寅葬首陽陵自殯及葬皆以終制從事初
帝好文學以著述為務自所勒成垂百篇又使諸儒撰
集經傳隨類相從凡千餘篇號曰皇覽陳夀曰文帝天
資文藻下筆成章博聞彊識才蓺兼該若加之曠大之
度勵之公平之誠邁志存道克廣德心則古之賢主何
遠之有哉
文帝黃初七年
眀皇帝諱叡字元仲文帝太子也生而太祖愛之常令
在左右年十五封武德侯黃初二年為齊公三年為平
原王以其母誅故未建為嗣七年夏五月帝病篤乃立
為皇太子丁巳即皇帝位大赦尊皇太后曰太皇太后
皇后曰皇太后諸臣封爵各有差癸未追謚母甄夫人
曰文昭皇后壬辰立皇弟蕤為陽平王八月孫權攻江
夏郡太守文聘堅守朝議欲發兵救之帝曰權習水戰
所以敢下船陸攻者幾掩不備也今已與聘相持夫攻
守勢倍終不敢久也先時遣治書侍御史荀禹慰勞邊
方禹到於江夏發所經縣兵及所從步騎千人乘山舉
火權退走辛巳立皇子冏為清河王吳將諸葛瑾張霸
等寇襄陽撫軍大將軍司馬懿討破之斬霸征東大將
軍曹休又破其别將於尋陽論功行賞各有差冬十月
清河王冏薨十二月以太尉鍾繇為太傅征東大將軍
曹休為大司馬中軍大將軍曹真為大將軍司徒華歆
為太尉司空王朗為司徒鎮軍大將軍陳羣為司空撫
軍大將軍司馬懿為驃騎大將軍
太和元年春正月郊祀武皇帝以配天宗祀文皇帝於
眀堂以配上帝分江夏南郡置江夏南郡都尉西平麴
英反殺臨羌令西都長遣將軍郝昭鹿磐討斬之二月
辛未帝耕于籍田辛巳立文昭皇后寢廟於鄴丁亥朝
日于東郊夏四月乙亥行五銖錢甲申初營宗廟秋八
月夕月于西郊冬十月丙寅治兵于東郊焉耆王遣子
入侍十一月立皇后毛氏賜天下男子爵人二級鰥寡
孤獨不能自存者賜榖十二月封后父毛嘉為列侯新
城太守孟逹反詔驃騎將軍司馬懿討之
二年春正月懿攻破新城斬逹傳其首分新城之上庸
武陵巫縣為上庸郡錫縣為錫郡蜀大將諸葛亮宼邊
天水南安安定三郡吏民叛應亮遣大將軍曹真都督
關右並進兵右將軍張郃擊亮於街亭大破之亮敗走
三郡平丁未行幸長安夏四月丁酉還洛陽宫赦繋囚
非殊死以下乙巳論討亮功封爵增邑各有差五月大
旱六月詔曰尊儒貴學王教之本也自頃儒官或非其
人將何以宣眀聖道其高選博士才任侍中常侍者申
勑郡國貢士以經學為先秋七月曹休率諸軍至皖與
吴將陸議戰於石亭敗績乙酉立皇子穆為繁陽王庚
子大司馬曹休薨冬十月詔公卿近臣舉良將各一人
十一月司徒王朗薨十二月諸葛亮圍陳倉曹真遣將
軍費曜等拒之遼東太守公孫恭兄子淵劫奪恭位遂
以淵領遼東太守
三年夏四月元城王禮薨六月癸卯繁陽王穆薨戊申
追尊大長秋曰高皇帝夫人吳氏曰高皇后秋七月詔
曰禮王后無嗣擇建支子以繼大宗則當纂正統而奉
公義何得復顧私親哉漢宣繼昭帝後加悼考以皇號
哀帝以外藩援立而董宏等稱引亡秦惑誤時朝既尊
恭皇立廟京都又寵藩妾以比長信叙昭穆於前殿並
四位於東宫僣差無度人神弗祐而非罪師丹忠正之
諫用致丁傅焚如之禍自是之後相踵行之昔魯文逆
祀罪由夏父宋國非度譏在華元其令公卿有司深以
前世行事為戒後嗣萬一有由諸侯入奉大統則當眀
為人後之義敢為佞邪導諛時君妄建非正之號以干
正統謂考為皇謂妣為后則股肱大臣誅之無赦其書
之金策藏之宗廟著于令典冬十月改平望觀曰聽訟
觀帝常言獄者天下之性命也每斷大獄常幸觀臨聽
之初洛陽宗廟未成神主在鄴廟十一月廟始成使太
常韓暨持節迎高皇帝太皇帝武帝文帝神主于鄴十
二月己丑至奉安神主于廟癸卯大月氏王波調遣使
奉獻以調為親魏大月氏王
四年春二月壬午詔郎吏學通一經才任牧民博士課
試擢其高第者亟用其浮華不務道本者皆罷退之戊
子詔太傅三公以文帝典論刻石立于廟門之外癸巳
以大將軍曹真為大司馬驃騎大將軍司馬懿為大將
軍遼東太守公孫淵為車騎將軍夏四月太傅鍾繇薨
六月戊子太皇太后崩丙申省上庸郡秋七月武宣卞
后祔葬于高陵詔大司馬曹真大將軍司馬懿伐蜀八
月辛巳行東廵遣使者以特牛祠中嶽乙未幸許昌宫
九月大雨伊洛河漢水溢詔真等班師冬十月乙夘行
還洛陽宫庚申令罪非殊死聽贖各有差十一月太白
犯歲星十二月辛未改葬文昭甄后于朝陽陵丙寅詔
公卿舉賢良
五年春正月帝耕于籍田三月大司馬曹真薨諸葛亮
宼天水詔大將軍司馬懿拒之自去冬十月至此月不
雨辛巳大雩夏四月鮮卑附義王軻比能率其種人及
丁零大人兒禪詣幽州貢名馬復置護匈奴中郎將秋
七月丙子以亮退走封爵增位各有差乙酉皇子殷生
大赦八月詔曰古者諸侯朝聘所以敦睦親親協和萬
國也先帝著令不欲使諸王在京都者謂幼主在位母
后攝政防微以漸關諸盛衰也朕惟不見諸王十有二
載悠悠之懷能不興思其令諸王及宗室公侯各將適
子一人朝後有少主母后在宫者自如先帝令眀著于
令冬十一月乙酉月犯軒轅大星戊戌晦日有食之十
二月甲辰月犯鎮星戊午太尉華歆薨
六年春二月詔改封諸侯王皆以郡為國三月癸酉行
東廵所過存問高年鰥寡孤獨賜榖帛乙亥月犯軒轅
大星夏四月壬寅行幸許昌宫甲子初進新果于廟五
月皇子殷薨追封謚安平哀王秋七月以衛尉董昭為
司徒九月行幸摩陂治許昌宫起景福承光殿冬十月
殄夷將軍田豫帥衆討吳將周賀於成山殺賀十一月
丙寅太白晝見有星孛于翼近太微上將星庚寅陳思
王植薨十二月行還許昌宫
青龍元年春正月甲申青龍見郏之摩陂井中二月丁
酉幸摩陂觀龍於是改年改摩陂為龍陂賜男子爵人
二級鰥寡孤獨無出今年租賦三月甲子詔公卿舉賢
良篤行之士各一人夏五月壬申詔祀故大將軍夏侯
惇大司馬曹仁車騎將軍程昱於太祖廟庭戊寅北海
王蕤薨閏月庚寅朔日有食之丁酉改封宗室女非諸
王女皆為邑主詔諸郡國山川不在祀典者勿祠六月
洛陽宫鞠室災保塞鮮卑大人步度根與叛鮮卑大人
軻比能私通并州刺史畢軌表輙出軍以外威比能内
鎮步度根帝省表曰步度根以為比能所誘有自疑心
今軌出軍適使二部驚合為一何所威鎮乎促敕軌以
出軍者慎勿越塞過句注也比詔書到軌以進軍屯隂
館遣將軍蘇尚董弼追鮮卑比能遣子將千餘騎迎步
度根部落與尚弼相遇戰於樓煩二將没步度根部落
皆叛出塞與比能合宼邊遣驍騎將軍秦朗將中軍討
之虜乃走漠北秋九月安定保塞匈奴大人胡薄居姿
職等叛司馬懿遣將軍胡遵等追討破降之冬十月步
度根大人戴胡阿狼泥等詣并州降朗引軍還十二月
公孫淵斬送孫權所遣使張彌許宴首以淵為大司馬
樂浪公
二年春二月乙未太白犯熒惑癸酉詔曰鞭作官刑所
以紏慢怠也而頃多以無辜死其減鞭杖之制著于令
三月庚寅山陽公薨帝素服發哀遣使持節典護喪事
己酉大赦夏四月大疫崇華殿災丙寅詔有司以太牢
告祠文帝廟追謚山陽公為漢孝獻皇帝葬以漢禮是
月諸葛亮出斜谷屯渭南司馬懿率諸軍拒之詔懿但
堅壁拒守以挫其鋒彼進不得志退無與戰久停則糧
盡虜略無所獲則必走矣走而追之以逸待勞全勝之
道也五月太白晝見孫權入居巢湖口向合肥新城又
遣將陸議孫韶各將萬餘人入淮沔六月征東將軍滿
寵進軍拒之寵欲拔新城守致賊夀春帝不聽曰昔漢
光武遣兵縣據略陽終以破隗囂先帝東置合肥南守
襄陽西固祁山賊來輙破於三城之下者地有所必爭
也縱權攻新城必不能破敕諸將堅守吾將自往征之
比至恐權走也秋七月壬寅帝親御龍舟東征權攻新
城將軍張潁等拒守力戰帝軍未至數百里權遁走議
韶等亦退羣臣以為大將軍方與諸葛亮相持未解車
駕可西幸長安帝曰權走亮膽破大將軍足以制之吾
無憂矣遂進軍幸夀春錄諸將功封賞各有差八月己
未大曜兵饗六軍遣使者持節犒勞合肥夀春諸軍辛
巳行還許昌宫司馬懿與亮相持連圍積日亮數挑戰
懿堅壘不應會亮卒其軍退還冬十月乙丑月犯鎮星
及軒轅戊寅月犯太白十一月京都地震從東南來隠
隠有聲搖動屋瓦十二月詔有司刪定大辟減死罪
三年春正月戊子以大將軍司馬懿為太尉己亥復置
朔方郡京都大疫丁巳皇太后崩乙亥隕石于夀光縣
三月庚寅葬文德郭后營陵于首陽陵澗西如終制焉
是時大治洛陽宫起昭陽太極殿築總章觀百姓失農
時直臣楊阜高堂隆等各數切諫雖不能聽常優容之
秋七月洛陽崇華殿災八月庚午立皇子芳為齊王詢
為秦王丁巳行還洛陽宫命有司復崇華改名九龍殿
冬十月己酉中山王衮薨壬申太白晝見十一月丁酉
行幸許昌宫
四年春二月太白復晝見月犯太白又犯軒轅一星入
太微而出夏四月置崇文觀徵善屬文者以充之五月
乙夘司徒董昭薨丁巳肅慎氏獻楛矢六月壬申詔曰
朕往者按大辟之條多所蠲除思濟生民之命今郡國
蔽獄一歲之中尚有數百何邪有司其議獄緩死務從
寬簡其令廷尉及天下獄官諸有死罪具獄以定非謀
反及手殺人亟語其親治有乞恩者使與奏當文書俱
上朕將思所以全之其布告天下使明知朕意秋七月
高句驪王宫斬送孫權使胡衛等首詣幽州甲寅太白
犯軒轅大星冬十月己夘行還洛陽宫甲申有星孛于
大辰乙酉又孛于東方十一月己亥彗星見犯宦者天
紀星十二月癸巳司空陳羣薨乙未行幸許昌宫
景初元年春正月壬辰山茌縣言黃龍見於是有司奏
以為魏得地統宜以建丑之月為正三月定歴改年為
孟夏四月服色尚黃犧牲用白戎事乘黑首白馬建太
白之旂改大和歴為景初歴其春夏秋冬孟仲季月雖
與正歲不同至於郊祀迎氣礿祠蒸嘗廵狩蒐田分至
啓閉班宣時令中氣早晚敬授民事皆以正歲斗建為
歴數之序五月己巳行還洛陽宫己丑大赦六月戊申
京師地震己亥以尚書令陳矯為司徒尚書左僕射衛
臻為司空丁未分魏興之魏陽錫郡之安富上庸為上
庸郡省錫郡以錫縣屬魏興郡有司奏武皇帝撥亂反
正為魏太祖樂用武始之舞文皇帝應天受命為魏高
祖樂用咸熙之舞帝制作興治為魏烈祖樂用章武之
舞三祖之廟萬世不毁其餘四廟親盡迭毁如周后稷
文武廟祧之制秋七月丁夘司徒陳矯薨孫權遣將朱
然等二萬人圍江夏郡荆州刺史胡質等擊之然退走
初權遣使浮海與高句驪通欲襲遼東遣幽州刺史毋
邱儉率諸軍及鮮卑烏丸屯遼東南界璽書徵公孫淵
淵發兵反儉進軍討之會連雨十日遼水大漲昭儉引
軍還右北平烏丸單于宼婁敦遼西烏丸都督王護留
等居遼東率部衆随儉内附己夘詔遼東將吏士民為
淵所脅略不得降者一切赦之辛夘太白晝見淵自儉
還遂自立為燕王置百官稱紹漢元年詔青兖幽冀四
州大作海船九月冀兖徐豫四州民遇水遣侍御史循
行沒溺死亡及失財産者所在開倉振救之庚辰皇后
毛氏崩冬十月丁未月犯熒惑癸丑葬悼毛后于愍陵
乙夘營洛陽南委粟山為圜丘十二月壬子冬至始祀
丁巳分襄陽臨沮宜城旍陽邔四縣置襄陽南部都尉
己未有司奏文昭皇后立廟京都分襄陽郡之鄀葉縣
屬義陽郡
二年春正月詔太尉司馬懿帥衆討遼東二月癸夘以
大中大夫韓暨為司徒癸丑月犯心距星又犯心中央
大星夏四月庚子司徒韓暨薨壬寅分沛國蕭相竹邑
符離蘄銍龍亢山桑洨虹十縣為汝隂郡宋縣陳郡苦
縣皆屬譙郡以沛杼秋公邱彭城豐國廣戚并五縣為
沛王國庚戌大赦五月乙亥月犯心距星又犯中央大
星六月省漁陽郡之狐奴縣復致安樂縣秋八月燒當
羌王芒中注詣等叛凉州刺史率諸郡攻討斬注詣首
癸丑有彗星見張宿丙寅司馬懿圍公孫淵於襄平大
破之𫝊淵首于京都海東諸郡平冬十一月錄討淵功
太尉懿以下增邑封爵各有差初帝議遣懿討淵發卒
四萬人議臣皆以為四萬兵多役費難供帝曰四千里
征伐雖云用竒亦當任力不當稍計役費遂以四萬人
行及懿至遼東霖雨不得時攻羣臣或以為淵未可卒
破宜詔懿還帝曰司馬懿臨危制變禽淵可計日待也
卒皆如所策壬午以司空衛臻為司徒司隸校尉崔林
為司空閏月月犯心中央大星十二月乙丑帝不豫辛
巳立皇后郭氏賜天下男子爵人二級鰥寡孤獨榖以
燕王宇為大將軍甲申免以武衛將軍曹爽代之初青
龍三年中夀春農民妻自言為天神所下命為登女當
營衛帝室蠲邪納福飲人以水及以洗創或多愈者於
是立館後宫下詔稱揚甚見優寵及帝疾飲水無驗於
是殺焉
三年春正月丁亥太尉懿還至河内帝驛馬召到引入
卧内執其手謂曰吾疾甚以後事屬君君其與爽輔少
子吾得見君無所恨懿頓首流涕即日帝崩于嘉福殿
時年三十六癸丑葬高平陵帝天姿秀出望之儼然立
髮垂地口吃少言而沉毅好斷在東宫不交朝臣不問
政事惟潜思書籍而己即位之後褒禮大臣料簡功能
真偽不得相貿務絶浮華譛毁之端行師動衆决大事
謀臣將相咸服帝之大略性特彊識雖左右小臣官簿
性行名跡所履及其父兄子弟一經耳目終不遺忘含
垢藏疾容受直言吏民上書一月之中至數百封雖文
辭陋鄙亦覽省無獻初諸公受遺輔導帝皆以方任處
之政自已出而優禮大臣開容善直雖犯顔極諫無所
摧戮其君人之量如此然不思建德垂風不固維城之
基至使大權偏據社稷無衛悲夫
眀帝太和六年青龍四年景初三年即位十三年
齊王諱芳字蘭卿明帝無子養王及秦王詢宫省事祕
莫有知其所由来者青龍三年立為齊王景初三年正
月丁亥朔帝病甚乃立為皇太子是日即皇帝位大赦
尊皇后曰皇太后大將軍曹爽太尉司馬懿輔政詔諸
所興作宫室之役皆以遺詔罷之官奴婢六十已上免
為良人二月西域重譯獻火浣布詔大將軍太尉臨試
以示百寮丁丑詔以太尉司馬懿為太傅持節統兵都
督諸軍事如故三月以征東將軍滿寵為太尉夏六月
以遼東東沓縣吏民渡海居齊郡界以故縱城為新沓
縣以居徙民秋七月上始親臨朝聽公卿奏事八月大
赦冬十月以鎮南將軍黃權為車騎將軍十二月詔復
用夏正其以建寅之月為正始元年正月以建丑月為
後十二月
正始元年春二月乙丑加侍中中書監劉放侍中中書
令孫資為左右光禄大夫丙戌以遼東汶北豐縣民流
徙渡海規齊郡之西安臨菑昌國縣界為新汶南豐縣
以居流民自去冬十二月至此月不雨丙寅詔令獄官
亟平冤枉理出輕微羣公卿士讜言嘉謀各悉乃心夏
四月車騎將軍黃權薨秋七月詔曰易稱損上益下節
以制度不傷財害民方今百姓不足而御府多作金銀
雜物奚以為今出黃金銀物百五十種千八百餘觔銷
冶以供軍用八月車駕廵省洛陽界秋稼賜高年力田
各有差
二年春二月帝初通論語使太常以太牢祭孔子於辟
雍以顔淵配夏五月吳將朱然等圍襄陽之樊城太傅
司馬懿率衆拒之六月辛丑退己夘以征東將軍王淩
為車騎將軍冬十二月南安郡地震
三年春正月東平王徽薨三月太尉滿寵薨秋七月甲
申南安郡地震乙酉以領軍將軍蔣濟為太尉冬十二
月魏郡地震
四年春正月帝加元服賜羣臣各有差夏四月乙夘立
皇后甄氏大赦五月朔日有食之既秋七月詔祀故大
司馬曹真曹休征南大將軍夏侯尚太常桓階司空陳
羣太傅鍾繇車騎將軍張郃左將軍徐晃前將軍張遼
右將軍樂進太尉華歆司徒王朗驃騎將軍曹洪征西
將軍夏侯淵後將軍朱靈文聘執金吾臧霸破虜將軍
李典立義將軍龐悳武猛校尉典韋於太祖廟庭冬十
二月倭國女王卑彌呼遣使奉獻
五年春二月詔大將軍曹爽率衆征蜀夏四月朔日有
蝕之五月癸巳講尚書經通使太常以太牢祠孔子於
辟雍以顔淵配賜太傅大將軍及侍講者各有差丙午
大將軍曹爽引軍還秋八月秦王詢薨九月鮮卑内附
置遼東屬國立昌黎縣以居之冬十一月癸夘詔祀故
尚書令荀攸於太祖廟庭己酉復秦國為京兆郡十二
月司空崔林薨
六年春二月丁夘南安郡地震丙子以驃騎將軍趙儼
為司空夏六月儼薨八月丁夘以太常高柔為司空癸
巳以左光禄大夫劉放為驃騎將軍右光禄大夫孫資
為衛將軍冬十一月祫祭太祖廟始祀前所論佐命臣
二十一人十二月辛亥詔故司徒王朗所作易𫝊令學
者得以課試乙亥詔曰眀日大會羣臣其令太𫝊乘輿
上殿
七年春二月幽州刺史毋邱儉討高句驪夏五月討濊
貊皆破之韓那奚等數十國各率種落降秋八月戊申
詔曰屬到市觀見所斥賣官奴婢年皆七十或癃疾殘
病所謂天民之窮者也且官以力竭而復鬻之進退無
謂其悉遣為良民若有不能自存者郡縣振給之己酉
詔曰吾乃當以十九日親祠而昨出已見治道得雨當
復更治徒棄功夫每念百姓力少役多夙夜存心道路
但當期於通利聞乃撾捶老小務崇脩餙疲困流離以
至哀歎吾豈安乘此而行致馨德於宗廟邪自今以後
眀申敕之冬十二月講禮記通使太常以太牢祀孔子
於辟雍以顔淵配
八年春二月朔日有食之夏五月分河東之汾北十縣
為平陽郡秋七月尚書何晏奏曰古之為人君者所與
游必擇正人所觀必察正象放鄭聲而弗聽遠佞人而
弗近請自今以後御幸式乾殿及游豫後園皆以大臣
侍從因從容戲晏兼省文書詢謀政事講論經義為萬
世法冬十二月散騎常侍諫議大夫孔晏乂奏乞絶後
園習騎乘馬出必御輦乘車是時帝好逸豫及䙝狎羣
小故晏乂因闕而進規焉
九年春二月衛將軍中書令孫資癸巳驃騎將軍中書
監劉放三月甲午司徒衛臻各遜位以侯就第位特進
四月以司空高柔為司徒光禄大夫徐邈為司空固辭
不受秋九月以車騎將軍王淩為司空冬十月大風發
屋折樹
嘉平元年春正月甲午車駕謁高平陵太傅司馬懿奏
免大將軍曹爽爽弟中領軍羲武衛將軍訓散騎常侍
彦官以侯就第戊戌有司奏收黃門張當付廷尉考實
其辭爽與謀不軌又尚書丁謐鄧颺何晏司隸校尉畢
軌荆州刺史李勝大司農桓範皆與爽通姦謀夷三族
語在爽𫝊丙午大赦丁未以太傅司馬懿為丞相固讓
乃止夏四月乙丑改年丙子太尉蔣濟薨冬十二月辛
夘以司空王淩為太尉庚子以司隸校尉孫禮為司空
二年夏五月以征西將軍郭淮為車騎將軍冬十月以
特進孫資為驃騎將軍十一月司空孫禮薨十二月甲
辰東海王霖薨乙未征南將軍王昶渡江掩攻吳破之
三年春正月荆州刺史王基新城太守陳泰攻吳破之
降者數千口二月置南郡之夷陵縣以居降附三月以
尚書令司馬孚為司空四月甲申以征南將軍王昶為
征南大將軍壬辰大赦丙午聞太尉王淩謀廢帝立楚
王彪太傅司馬懿東征淩五月甲寅淩自殺六月彪賜
死秋七月壬戌皇后甄氏崩辛未以司空司馬孚為太
尉戊寅太傅司馬懿薨以衛將軍司馬師為撫軍大將
軍錄尚書事乙未葬懷甄后于太清陵庚子驃騎將軍
孫資薨十一月有司奏諸功臣應饗食於大廟者更以
官為次太傅司馬懿功高爵尊最在上十二月以光禄
勲鄭冲為司空
四年春正月癸夘以撫軍大將軍司馬師為大將軍二
月立皇后張氏大赦夏五月魚二見于武庫屋上冬十
一月詔征南大將軍王昶征東將軍胡遵鎮南將軍毋
邱儉等征吳十二月吳大將軍諸葛恪拒戰大破衆軍
於東關不利而還
五年夏四月大赦五月吳太傅諸葛恪圍合肥新城詔
太尉司馬孚拒之秋七月恪退還八月詔曰故中郎西
平郭修砥節厲行秉心不回乃者蜀將姜維宼鈔脩郡
為所執略往歲偽大將軍費禕驅率羣衆隂圖闚𨵦道
經漢夀請會衆賓脩於廣坐之中手刃擊褘勇過聶政
功逾介子可謂殺身成仁釋生取義者矣夫追加褒寵
所以表揚忠義祚及後允所以奬勸將來其追封脩為
長樂鄉侯食邑千戶諡曰威侯子襲爵加拜奉車都尉
賜銀千鉼絹千匹以光寵存亡永垂來世焉自帝即位
至于是歲郡國縣道多所置省俄或還復不可勝紀
六年春二月己丑鎮東將軍毋邱儉上言昔諸葛恪圍
合肥新城城中遣士劉整出圍𫝊消息為賊所得考問
所傳語整曰諸葛公欲活汝汝可具服整罵曰死狗此
何言也我當必死為魏國鬼不苟求活逐汝去也欲殺
我者便速殺之終無他辭又遣士鄭像出城𫝊消息或
以語恪恪遣馬騎尋圍跡索得像還四五人科頭面縛
將繞城表敕語像使大呼言大軍已還洛不如早降像
不從其言更大呼城中曰大軍近在圍外壯士努力賊
以刀築其口使不得言像遂大呼令城中聞知整像為
士能守義執節子弟宜有差異詔追賜整像爵關中侯
各除士名使子襲爵如部曲將死事科庚戌中書令李
豐與皇后父光禄大夫張緝等謀廢易大臣以太常夏
侯元為大將軍事覺諸所連及者皆伏誅辛亥大赦三
月廢皇后張氏夏四月立皇后王氏大赦五月封后父
奉車都尉王䕫為廣眀鄉侯光禄大夫位特進妻田氏
為宣陽鄉君秋九月大將軍司馬師將謀廢帝以聞皇
太后師弟安東將軍昭鎮許昌徵還擊維至京師帝於
平樂觀以臨軍過中領軍許允及左右小臣與帝謀因
昭辭殺之勒其衆以退師軍已書詔於前昭入帝懼不
敢發既而謀泄昭因引兵入城與師謀廢帝九月師召
羣臣莫敢違乃奏永寧宫請收帝璽綬歸藩于齊遣太
鴻臚郭芝入白皇太后太后方與帝對坐芝謂帝曰大
將軍欲廢陛下立彭城王據帝乃起去太后不悅芝曰
太后有子不能教今大將軍意已成又勒兵于外以備
非常但當順旨夫復何言太后曰我欲見大將軍口有
所說芝曰何可見邪但當速取璽綬太后意乃折乃遣
傍侍御取璽綬著坐側芝出報師師甚喜甲戌太后詔
曰皇帝芳春秋已長不親萬機耽滛内寵沈漫女德日
延倡優縱其醜謔迎六宫家人留止内房毁人倫之叙
亂男女之節恭孝日虧悖傲滋甚不可以承天緒奉宗
廟使司徒臣柔奉策以一元大武告于宗廟遣芳歸藩
于齊以避皇位師於是遣使者授帝齊王璽綬出就西
宫帝與太后垂泣而别遂乘王車從太極殿南出羣臣
送者數十人太傅司馬孚悲不自勝餘多流涕帝時年
二十三師復遣使者持節送衛營齊王宫於河内重門
制度皆如藩國之禮帝之出宫也師使請璽綬於太后
太后曰彭城王我之季叔也今來立我當何之且明皇
帝當絶嗣乎吾以為高貴鄉公者文皇帝之長孫眀帝
之弟子於禮小宗有後大宗之義其詳議之師乃更召
羣臣議乃定迎高貴鄉公丁丑令曰東海王霖高祖文
皇帝之子霖之諸子與國至親高貴鄉公髦有大成之
量其以為眀皇帝嗣
齊王正始九年嘉平六年即位十五年
高貴鄉公諱髦字彦士文帝孫東海定王霖子也正始
五年封郯縣高貴鄉公少好學夙成齊王廢公卿議迎
立公十月己丑公至于元武館羣臣奏請舍前殿公以
先帝舊處避止西廂羣臣又請以法駕迎公不聽庚寅
公入于洛陽羣臣迎拜西掖門南公下輿將答拜擯者
曰儀不拜公曰吾人臣也遂答拜至止車門下輿左右
曰舊乘輿入公曰吾被皇太后徵未知所為遂步至太
極東堂見于太后初羣臣之奉迎也太常請璽綬以往
太后曰我識高貴鄉公少時欲手授之是日太后親授
公璽綬遂即皇帝位於太極前殿百寮陪位者欣欣焉
詔大赦改減乘輿服御後宫用度及罷尚方御府百工
技巧靡麗無益之物
正元元年冬十月壬辰遣侍中持節分適四方觀風俗
勞士民察冤枉失職者癸巳假大將軍司馬師黃鉞入
朝不趨奏事不名劍履上殿戊戌黃龍見于鄴井中甲
辰命有司論廢立定策之功封爵增邑進位班賜各有
差
二年春正月乙丑鎮東將軍毋邱儉揚州刺史文欽反
戊戌大將軍司馬師征之癸未車騎將軍郭淮薨閏月
己亥破欽於樂嘉欽遁走遂奔吴甲辰安風淮津都尉
斬儉𫝊首京都壬子復特赦淮南士民諸為儉欽所詿
誤者以鎮南將軍諸葛誕為鎮東大將軍司馬師薨于
許昌二月丁巳以衛將軍司馬昭為大將軍錄尚書事
甲子吳大將孫峻等衆號十萬至夀春諸葛誕拒擊破
之斬吴左將軍留贊獻捷于京都三月立皇后卞氏大
赦夏四月甲寅封后父卞隆為列侯甲戌以征南大將
軍王昶為驃騎將軍秋七月以征東大將軍胡遵為衛
將軍鎮東大將軍諸葛誕為征東大將軍八月辛亥蜀
大將軍姜維宼狄道雍州刺史王經與戰洮西經大敗
還保狄道城辛未以長水校尉鄧艾行安西將軍與征
西將軍陳泰并力拒維戊辰復遣大尉司馬孚為後繼
九月庚子講尚書業終賜執經親授者司空鄭冲侍中
鄭小同等各有差甲辰姜維退還冬十月詔洮西戰士
被虜者令所在郡典農及安西撫夷二護軍各部大吏
慰䘏其門戶無差賦役一年其力戰死事者皆如舊科
勿有所漏十一月甲午以隴右四郡及金城連年受敵
或亡叛投賊其親戚留在本土者不安皆特赦之癸丑
詔曰往者洮西之戰將吏士民或臨陣戰亡或沈溺洮
水骸骨不收棄於原野吾常痛之其告征西安西將軍
各令部人於戰處及水次鉤求屍喪收斂藏埋以慰存
亡
甘露元年春正月辛丑青龍見軹縣井中乙巳沛王林
薨夏四月庚戌賜大將軍司馬昭衮冕之服赤舄副焉
丙辰帝幸太學與博士淳于俊等論難周易尚書及三
皇五帝之事諸儒悅服五月鄴及上谷並言甘露降夏
六月丙午改元為甘露乙丑青龍見元城縣界井中秋
七月己夘衛將軍胡遵薨癸未安西將軍鄧艾大破蜀
大將姜維於上邽詔曰兵未極武醜虜摧破斬首獲生
動以萬計自頃戰克無如此者今遣使者犒賜將士大
會臨饗飲宴終日稱朕意焉八月庚午命大將軍司馬
昭加號大都督奏事不名假黃鉞癸酉以大尉司馬孚
為太傅九月以司徒高柔為太尉冬十月以司空鄭冲
為司徒尚書左僕射盧毓為司空
二年春正月青龍見温縣井中三月司空盧毓薨夏四
月癸夘詔曰元菟郡高顯縣吏民反叛長鄭熙為賊所
殺民王簡負擔熙喪晨夜星行遠致本州忠節可嘉其
特拜簡為忠義都尉以旌殊行甲子以征東大將軍諸
葛誕為司空五月辛未帝幸辟雍會命羣臣賦詩侍中
和逌尚書陳騫等作詩稽留有司奏免官詔曰吾以暗
昧愛好文雅廣延詩賦以知得失而乃爾紛紜良用反
仄其原逌等主者宜敕自今以後羣臣皆當玩習古義
脩眀經典稱朕意焉乙亥諸葛誕不就徵發兵反殺揚
州刺史樂綝丙子赦淮南將吏士民為誕所詿誤者丁
丑詔以諸葛誕稱亂揚州朕宜奉皇太后暫共臨戎以
寧東夏己夘詔以平宼將軍臨渭亭侯龐會騎督偏將
路蕃不從諸葛誕逆亂各將左右斬門突出忠壯勇烈
宜有加異其進會爵鄉侯蕃封亭侯六月吳使持節都
督夏口諸軍事鎮軍將軍沙羡侯孫壹舉衆歸國乙巳
詔以壹為侍中車騎將軍假節交州牧吳侯開府辟召
儀同三司依古侯伯八命之禮衮冕赤舄事從豐厚甲
子詔曰今車駕駐項大將軍恭行天罰前臨淮浦昔相
國大司馬征討皆與尚書俱行今宜如舊乃令散騎常
侍裴秀給事黃門侍郎鍾會咸與大將軍俱行秋八月
詔以諸葛誕主簿宣隆部曲督秦絜皆以諫誕為誕所
殺宜錄其後以殊忠義其以隆絜子為騎都尉九月大
赦冬十二月吳大將全端全懌等率衆降
三年春二月大將軍司馬昭䧟夀春城斬諸葛誕三月
詔以大將軍所營據之地邱頭改為武邱以旌武功夏
五月命大將軍司馬昭為相國封晉公食邑八郡加之
九錫昭前後九讓乃止六月丙子詔曰昔南陽郡山賊
擾攘欲劫質故太守東里衮功曹應余獨身捍衮遂免
於難余顛沛隕斃殺身濟君其下司徒署余孫倫吏使
蒙伏節之報辛夘大論淮南之功封爵行賞各有差秋
八月甲戌以驃騎將軍王昶為司空丙寅詔以關内侯
王祥為三老關内侯鄭小同為五更朕將親率羣司行
禮乞言焉是歲青龍黃龍仍見頓邱冠軍陽夏縣界井
中
四年春正月黃龍二見寧陵縣界井中夏六月司空王
昶薨秋七月陳留王峻薨冬十月丙寅分新城郡復置
上庸郡十一月癸夘車騎將軍孫壹為婢所殺
五年春正月朔日有蝕之夏四月詔有司率遵前命復
進大將軍司馬昭位為相國封晉公加九錫帝見威權
日去不勝其忿五月己丑召侍中王沈尚書王經常侍
王業謂曰司馬昭之心路人所知也吾不能坐受廢辱
今日當與卿共出討之王經曰昔魯昭公不忍季氏敗
走失國為天下笑今權在其門久矣朝廷四方皆為致
死不顧逆順之理非一日也且宿衛宫闕兵甲寡弱陛
下何所資用而一旦如此無乃欲除疾而更深之邪禍
殆不測宜見重詳帝乃出懷中版詔投地曰行之决矣
正使死亦何恨况不必死邪於是入白太后沈業奔走
告昭昭為之備帝乃拔劍升輦帥殿中宿衛及蒼頭數
百鼓譟出雲龍門昭弟屯騎校尉伷遇帝於東止車門
左右呵之伷衆奔走護軍賈充自外入逆與帝戰於南
闕下帝自用劍衆欲退騎督成倅弟太子舍人濟問充
曰事急矣當云何充曰司馬公畜養汝等正為今日今
日之事若司馬家事敗汝等豈復有種乎濟顧曰當殺
也執也充曰殺之及兵交成濟抽戈前刺帝刃出於背
倒車而崩時年二十昭聞之大驚自投於地曰天下其
謂我何太傅司馬孚奔往枕帝而哭哀甚曰殺陛下者
臣之罪也昭入殿中召羣臣會議尚書左僕射陳泰不
至昭使其舅尚書荀顗召泰泰曰世之論者以舅方泰
今舅不如泰也子弟内外咸共迫之乃入見昭悲慟昭
亦對之泣曰元伯卿何以處我泰曰獨有斬賈充少可
以謝天下耳昭久之曰卿可更思其次泰曰泰言唯有
此耳不知其次昭乃不更復言昭白太后下令罪狀帝
廢為庶人葬以民禮收王經及其家屬付廷尉庚寅太
傅孚大司馬昭太尉柔司徒冲奏太后請以王禮葬帝
太后從之使使持節行中護軍中壘將軍司馬炎北迎
常道鄉公璜嗣眀帝後辛夘羣公奏太后自今下令書
宜稱制詔如先代故事癸夘大將軍昭固請讓相國晉
公九錫之寵太后詔聽所執以章謙美戊申大將軍昭
上言騎督成倅弟濟横入兵陣迫近輦輿遂致大變按
律大逆無道父母妻子同産皆斬臣輙敕侍御史收濟
家屬付廷尉結正其罪詔從之六月癸丑詔曰古者人
君之為名字難犯而易諱今常道鄉公諱字甚難避其
朝臣博議改易列奏
高貴鄉公正元二年甘露五年即位七年
陳留王諱奐字景眀武帝孫燕王宇子也甘露三年封
安次縣常道鄉公高貴鄉公卒公卿議迎立公六月甲
寅入于洛陽見皇太后是日即皇帝位於太極前殿大
赦改元賜民爵及榖帛各有差
景元元年夏六月丙辰進大將軍司馬昭位為相國封
晉公增封二郡并前滿十加九錫之禮一如前奏諸羣
從子弟其未有侯者皆封亭侯賜錢千萬帛萬匹昭固
讓乃止己未故漢獻帝夫人節薨帝臨于華林園使使
持節追謚夫人為獻穆皇后及葬車服制度皆如漢氏
故事癸亥以尚書右僕射王觀為司空冬十月觀薨十
一月燕王上表賀冬至稱臣詔曰古之王者或有所不
稱臣王將宜依此義表不稱臣乎又當為報夫後大宗
者降其私親况所繼者重邪若便同之臣妾亦情所未
安其皆依禮典處當務盡其宜有司奏以為禮莫崇於
尊祖制莫大於正典陛下稽德期運撫臨萬國紹大宗
之重隆三祖之基伏惟燕王體尊戚屬正位藩服躬秉
虔肅率蹈恭德以先萬國其於正典闡濟大順所不得
制聖朝誠宜崇以非常之制奉以不臣之禮臣等平議
以為燕王章表可聽如舊式中詔所施或存好問凖之
義類則宴覿之禮也可少順聖敬加崇儀稱示不敢斥
宜曰皇帝敬問大王侍御至於制書國之正典朝廷所
以辨章公制宣昭軌儀於天下者也宜循法故曰制詔
燕王凡詔命制書奏事上書諸稱燕王者可皆曰上其
非宗廟助祭之事皆不得稱王名奏事上書文書及吏
民皆不得觸王諱以彰殊禮加于羣后上遵王典尊祖
之制俯順聖敬烝烝之心二者不愆禮實宜之可普告
施行十二月甲申黃龍見華隂縣井中甲午以司隸校
尉王祥為司空
二年夏五月朔日有食之秋七月樂浪外夷韓濊貊各
率其屬來朝貢八月戊寅趙王幹薨甲寅復命大將軍
昭進爵晉公加位相國備禮崇錫一如前詔又固辭乃
止
三年春二月青龍見於軹縣井中夏四月遼東郡言肅
慎國遣使重譯入貢獻其國弓三十張長三尺五寸楛
矢長一尺八寸石砮三百枚皮骨鐡雜鎧二十領貂皮
四百枚冬十月蜀大將姜維宼洮陽鎮西將軍鄧艾拒
之破維於侯和維遁走是歲詔祀故軍師祭酒郭嘉於
太祖廟庭
四年春二月復命大將軍昭進位爵賜一如前詔又固
辭乃止夏五月詔曰蜀蕞爾小國土狭民寡而姜維虐
用其衆曾無廢志往歲破敗之後猶復耕種沓中刻剝
衆羌勞役無已民不堪命今使征西將軍鄧艾督帥諸
軍趣甘松沓中以羅取維雍州刺史諸葛緒督諸軍趣
武都高樓首尾踧討若禽維便當東西並進埽滅巴蜀
也又命鎮西將軍鍾會由駱谷伐蜀秋九月太尉高柔
薨冬十月甲寅復命大將軍進位爵賜一如前詔癸夘
立皇后卞氏十一月大赦自鄧艾鍾會率衆伐蜀所至
輒克是月蜀主劉禪詣艾降巴蜀皆平十二月庚戌以
司徒鄭冲為太保壬子分益州為梁州癸丑特赦益州
士民復除租賦之半乙夘詔褒平蜀功以征西將軍鄧
艾為太尉鎮西將軍鍾會為司徒是月皇太后郭氏崩
咸熙元年春正月壬辰檻車徵艾甲子行幸長安壬申
使使者以璧幣祀華山是月鍾會反於蜀為衆所討鄧
艾亦見殺二月辛夘特赦諸在益土者庚申葬眀元郭
皇后三月丁丑以司空王祥為太尉征北將軍何曾為
司徒尚書左僕射荀顗為司空己夘進晉公昭爵為王
封十郡并前二十丁亥封劉禪為安樂公夏五月庚申
相國晉王昭奏復五等爵甲戌改元癸未追命舞陽宣
文侯懿為晉宣王舞陽忠武侯師為晉景王六月鎮西
將軍衛瓘上雍州兵於成都縣獲璧玉印各一文似成
信字依周成王歸禾之義宣示百官藏于相國府初自
平蜀之後吳宼屯逼永安遣荆豫諸軍犄角赴救七月
賊皆遁退八月庚寅命中撫軍司馬炎副貳相國事以
同魯公拜後之義癸巳詔逆臣鍾會搆造反亂逼脅將
士相國左司馬夏侯和騎士曹屬朱撫時使在成都中
領軍司馬賈輔郎中羊琇各參會軍事和琇撫皆抗節
不撓臨危不顧輔語𣪚將王起說會姦逆凶暴欲盡殺
將士又云相國已率三十萬衆西行討會欲以稱張形
勢感激衆心起出以輔言宣語諸軍遂使將士益懷奮
勵宜加顯寵以彰忠義其進和輔爵為鄉侯琇撫爵關
内侯起宣傳輔言告令將士所宜賞異其以起為部曲
將癸夘以衛將軍司馬望為驃騎將軍九月戊午以中
撫軍司馬炎為撫軍大將軍辛未詔以吳將吕興為使
持節都督交州諸軍事南中大將軍封安定縣侯初孫
休時遣使鄧句敕交趾太守鎖送其民發以為兵興因
民心憤怒殺句據郡九真日南皆響應之至是因南中
都督護軍霍弋上表歸順故有是命策命未至興為下
人所殺冬十月丁亥詔遣散騎常侍加奉車都尉都亭
侯徐紹給事黃門侍郎關内侯孫彧還南告諭吴人順
附紹本吴南陵督彧孫氏支屬並於夀春被獲紹仕中
國為相國參軍彧水曹掾特超遷使宣揚國命也丙午
命撫軍大將軍新昌鄉侯炎為晉世子是歲罷屯田官
以均政役諸典農皆為太守都尉皆為令長勸募蜀人
能内移者給廩二年復除二十歲安彌福禄縣各言嘉
禾生
二年春二月甲辰胊䏰縣獲靈龜以獻歸之于相國府
庚戌以虎賁張修昔於成都馳馬至諸營言鍾會反逆
以至没身賜修弟倚爵關内侯夏四月南深澤縣言甘
露降吳遣使紀陟弘璆請和五月詔以孫皓諸所獻致
其皆還送歸于晉王昭固辭乃止又命晉王昭冕十有
二旒建天子旌旗出警入蹕乘金根車六馬備五時副
車置旄頭雲䍐樂舞八佾設鐘虡宫縣進王妃為王后
世子為太子王子王女王孫爵命之號如舊儀癸未大
赦秋八月辛夘相國晉王昭薨壬辰晉太子炎紹封襲
位總攝百揆備物典冊一皆如前是月襄武縣言有大
人見三丈餘迹長三尺二寸白髮著黃單衣黃巾拄杖
呼民王始語云今當太平九月乙未大赦戊午以司徒
何曾為晉丞相癸亥以驃騎將軍司馬望為司徒征東
大將軍石苞為驃騎將軍征南大將軍陳騫為車騎將
軍乙亥葬晉王昭閏月庚辰康居大宛獻名馬歸于相
國以顯懷萬國致遠人之勲十二月壬戌天禄永終歴
數在晉詔羣公卿士具儀設壇于南郊使使者奉皇帝
璽綬冊禪位于晉嗣王炎如漢魏故事甲子使使者奉
策遂改次于金墉城而終館于鄴時年二十晉受命奉
帝為陳留王太安元年薨自遜位至薨三十有八年年
五十八晉人葬之謚曰魏元皇帝
陳留王景元四年咸熙二年即位六年
右魏自文帝受禪至陳留王禪晉合四十六年
通志卷七
