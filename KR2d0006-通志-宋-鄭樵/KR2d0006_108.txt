通志卷九十六
宋右廸功郎鄭樵漁仲撰
列傳第九
前漢
蕭何曹參張良陳平王陵周勃(子亞夫)
樊噲酈商(子寄)夏侯嬰灌嬰傅寬靳歙
周緤張蒼周昌(從兄苛趙堯)任敖申屠嘉酈
食其陸賈朱建婁敬叔孫通
蕭何沛豐人也以文無害為沛主吏掾高祖為布衣時
何數以吏事護高祖高祖為亭長常左右之高祖以吏
繇咸陽吏皆送奉錢三何獨以五秦御史監郡者與從
事常辯之何乃給泗水卒史事第一秦御史欲入言徵
何何固請得毋行及高祖起為沛公何常為丞督事沛
公至咸陽諸將皆争走金帛財物之府分之何獨先入
收秦丞相御史律令圖書藏之沛公具知天下阨塞戶
口多少彊弱處民所疾苦者以何得秦圖書也初諸侯
相與約先入關破秦者王其地沛公既先定秦項羽後
至欲攻沛公沛公謝之得解羽遂屠焼咸陽與范增謀
曰巴蜀道險秦之遷民皆居蜀廼曰蜀漢亦關中地也
故立沛公為漢王而三分關中地王秦降將以距漢王
漢王怒欲謀攻項羽周勃灌嬰樊噲皆勸之何諫之曰
雖王漢中之惡不猶愈扵死乎漢王曰何為乃死也何
曰今衆弗如百戰百敗不死何為周書曰天予不取反
受其咎語曰天漢其稱甚美夫能詘扵一人之下而信
扵萬乘之上者湯武是也臣碩大王王漢中養其民以
致賢人收用巴蜀還定三秦天下可圖也漢王曰善乃
遂就國以何為丞相何進韓信漢王以信為大將軍說
漢王令引兵東定三秦語在信傳何以丞相留收巴蜀
填撫諭告使給軍食漢二年漢王與諸侯擊楚何守關
中侍太子治櫟陽為法令約束立宗廟社稷宫室縣邑
輙奏上可許以從事即不及奏上輙以便宜施行上來
以聞計戸口轉漕給軍漢王數失軍遯去何常興關中
卒輙補缺上以此剸屬任何關中事漢三年與項羽相
距京索間上數使使勞苦丞相鮑生謂何曰今王暴衣
露蓋數使使勞苦君者有疑君心也為君計莫若遣君
子孫昆弟能勝兵者悉詣軍所上必益信君扵是何從
其計漢王大說漢五年既殺項羽即皇帝位論功行封
羣臣争功歲餘不决上以何功最盛先封為鄼侯食邑
八千戶功臣皆曰臣等身被堅執銳多者百餘戰少者
數十合攻城略地大小各有差今蕭何未嘗有汗馬之
勞徒持文墨議論不戰顧反居臣等上何也上曰諸君
知獵乎曰知之知獵狗乎曰知之上曰夫獵追殺獸兔
者狗也而𤼵縱指示獸處者人也今諸君徒能走得獸
耳功狗也至如蕭何發縱指示功人也且諸君獨以身
隨我多者兩三人今蕭何舉宗數十人皆隨我功不可
忘也後羣臣莫敢言列侯畢已受封及奏位次皆曰平
陽侯曹參身被七十創攻城略地功最多宜第一上已
撓功臣多封蕭何至位次未有以復難之然心欲何第
一關内侯鄂千秋時為謁者進曰羣臣議皆誤夫曹參
雖有野戰略地之功此特一時之事夫上與楚相距五
歲失軍亡衆跳身遯者數矣然蕭何常從關中遣軍補
其處非上所詔令召而數萬衆會上之乏絶者數矣夫
漢與楚相守滎陽數年軍無見糧蕭何轉漕關中給食
不乏陛下雖數亡山東蕭何常全關中以待陛下此萬
世之功也今雖亡曹參百數何缺扵漢漢得之不必待
以全奈何欲以一旦之功而加萬世之功哉蕭何當第
一曹參次之上曰善扵是乃令何賜帶劒履上殿入朝
不趨上曰吾聞進賢受上賞蕭何功雖高待鄂君乃得
眀扵是因鄂千秋故所食關内侯邑二千戶封為安平
侯是日悉封何父母兄弟十餘人皆有食邑上以繇咸
陽時何所送獨贏奉錢二乃益封何二千戸十一年陳
豨反上自將至邯郸淮陰侯謀反關中呂后用何計誅
信語在信傳上已聞信誅乃使使拜丞相為相國益封
五千戶令卒五百人一都尉為相國衛諸君皆賀召平
獨弔召平者故秦東陵侯秦破為布衣貧種瓜長安城
東瓜美故世謂東陵瓜從召平名也平謂何曰禍自此
始矣上暴露扵外而君守扵内非被矢石之難而益君
封置衛者以今者淮陰新反扵中有疑君心夫置衛衛
君非以寵君也碩君譲封勿受悉以家私財佐軍則上
心說何從其計上乃大喜十二年秋黥布反上自擊之
數使使問相國何為曰相國為上在軍乃拊循勉力百
姓悉以所有佐軍如陳豨時客又說何曰君滅族不久
矣夫君位為相國功第一不可復加然君初入關得百
姓心十餘年矣皆附君尚復孳孳得民和上所為數問
君者畏君傾動關中今君胡不多買田宅賤貰貣以自
汙上心乃安何從其計上乃大說上罷布軍歸民道遮
行上書言相國彊賤買民田宅數千萬上至何謁上笑
曰夫相國乃利民民所上書皆以與何曰君自謝民何
因為民請曰長安地陿上林中多空地棄碩令民得入
田毋收藁為禽獸食上大怒曰相國多受賈人財物乃
為請吾苑乃下何廷尉械繫之數日王衛尉侍前問曰
相國何大罪陛下繫之暴也上曰吾聞李斯相秦皇帝
有善歸主有惡自予今相國多受賈豎金而為民請吾
苑以自媚扵民故繫治之王衛尉曰夫職事苟有便扵
民而請之真宰相事也陛下奈何乃疑相國受賈人錢
乎且陛下距楚數歲陳豨黥布反時陛下自將而往當
是時相國守關中摇足則關以西非陛下有也相國不
以此時為利乃利賈人之金乎且秦以不聞其過亡天
下李斯之分過又何足法哉陛下何疑宰相之淺也上
不懌是日使使持節赦出何何年老素恭謹徒跣入謝
上曰相國休矣相國為民請吾苑不許我不過為桀紂
主而相國為賢相吾故繫相國欲令百姓聞吾過高祖
崩何事惠帝何病上親自臨視何疾因問曰君即百歲
後誰可代君對曰知臣莫若主帝曰曹參何如何頓首
曰帝得之矣何死不恨矣何買田宅必居窮僻處為家
不治垣屋曰令後世賢師吾儉不賢毋為勢家所奪孝
惠二年何薨諡曰文終侯子禄嗣薨無子高帝乃封何
夫人同為鄼侯小子延為筑陽侯孝文元年罷同更封
延為鄼侯薨子遺嗣薨無子文帝復以遺弟則嗣坐事
免景帝二年制詔御史故相國蕭何高皇帝大功臣所
與為天下也今其祀絶朕甚憐之其以武陽縣戶二千
封何孫嘉為列侯嘉則弟也薨子勝嗣後有罪免武帝
元狩中復下詔御史以鄼戶二千四百封何曾孫慶為
鄼侯布告天下令眀知朕報蕭相國德也慶則子也薨
子壽成立坐為大常犧牲瘦免宣帝時詔丞相御史求
問蕭相國後在者得元孫建世等十二人復下詔以鄼
戶二千封世為鄼侯傳子至孫獲坐使奴殺人减死論
成帝時復封何元孫之子南䜌長喜為鄼侯傳子至曾
孫王莽敗國乃絶
曹參沛人也秦時為沛獄掾而蕭何為主吏居縣為豪
吏矣高祖之為沛公也參以中涓從擊胡陵方與攻秦
監公軍大破之東下薛擊泗水守軍薛郭西復攻胡陵
取之徙守方與方與反為魏擊之豐反為魏攻之賜爵
七大夫擊秦司馬&KR0642;軍碭東破之取碭狐父祈善置(置譯)
(也善名也)又攻下邑以西至虞擊章邯車騎攻爰戚及亢父
先登遷為五大夫北救東阿擊章邯軍陷陳追至濮陽
攻定陶取臨濟南救雍邱擊李由軍破之殺李由虜秦
候一人章邯破殺項梁也沛公與項羽引兵而東楚懷
王以沛公為碭郡長將碭郡兵封參為執帛號曰建成
君遷為戚公屬碭郡其後從攻秦東郡尉軍破之成武
南擊王離軍成陽南復攻之杠里大破之追北西至開
封擊趙賁軍破之圍趙賁開封城中西擊秦將楊熊軍
扵曲遇破之虜秦司馬及御史各一人遷為執珪從西
次陽武下轘轅緱氏絶河津還擊趙賁軍尸北破之從
南攻犨與南陽守齮戰陽城郭東䧟陳取宛虜齮盡定
南陽郡從西攻武關嶢關取之前攻秦軍藍田南又夜
擊其北秦軍大破遂從至咸陽滅秦項羽至以沛公為
漢王漢王封參為建成侯從至漢中遷為將軍從還定
三秦初攻下辯故道雍斄擊章平軍扵好畤南破之圍
好畤取壌鄉擊三秦軍壌東及高櫟破之復圍章平平
出好畤走因擊趙賁内史保軍破之東取咸陽更命曰
新城參將兵守景陵二十日三秦使章平等攻參參出
擊大破之賜食邑扵寕秦參以將軍引兵圍章邯扵廢
邱以中尉從漢王出臨晉關至河内下修武度圍津東
擊龍且項佗扵定陶破之東取碭蕭彭城擊項籍軍漢
軍大敗走參以中尉圍取雍邱王武反扵外黃程處反
扵燕往擊盡破之柱天侯反扵衍氏又進破取衍氏擊
羽嬰扵昆陽追至葉還攻武彊因至滎陽參自漢中為
將軍中尉從擊諸侯及項羽敗還至滎陽凡二歲漢王
乃拜為假左丞相入屯兵關中月餘魏王豹反與韓信
東攻魏將軍孫遫軍東張大破之因攻安邑得魏將王
㐮擊魏王扵曲陽追至武垣生得魏王豹取平陽得魏
王母妻子盡定魏地凡五十二城賜食邑平陽因從韓
信擊趙相國夏說軍扵鄔東大破之斬夏說韓信與故
常山王張耳引兵下井陘擊成安君而令參還圍趙别
將戚將軍扵鄔城中戚將軍出走追斬之乃引兵詣敖
倉漢王之所韓信已破趙為相國東擊齊參以左丞相
屬韓信攻破齊歴下軍遂取臨淄還定濟北郡收著漯
陰平原鬲盧已而與韓信擊龍且軍扵上假密大破之
斬龍且虜亞將周蘭定齊郡凡得七十餘縣得故齊王
田廣相田光其守相許章及故齊膠東將軍田既韓信
為齊王引兵東詣陳與漢王共破項羽而參留平齊未
服者項籍已死漢王為皇帝韓信徙為楚王參歸漢相
印高祖以長子肥為齊王而以參為齊相國高祖六年
與諸侯剖符賜參爵列侯食邑平陽萬六百三十戶世
世勿絶號平陽侯除前所食邑參以齊相國從擊陳豨
將張春軍破之黥布反參從齊悼惠王將車騎十二萬
人與高祖會擊黥布軍大破之南至蘄還定竹邑相蕭
留參功凡下二國縣百二十二得王二人相三人將軍
六人大莫敖郡守司馬候御史各一人孝惠元年除諸
侯相國法更以參為齊丞相參之相齊齊七十城天下
初定悼惠王富扵春秋參盡召長老諸先生問所以安
集百姓而齊故諸儒以百數言人人殊參未知所定聞
膠西有盖公善治黃老言使人厚幣請之既見蓋公蓋
公為言治道貴清静而民自定推此類具言之參扵是
避正堂舍蓋公焉其治要用黃老術故相齊九年齊國
安輯大稱賢相惠帝二年蕭何薨參聞之告舍人趣治
行吾且入相居無何使者果召參參去屬其後相曰以
齊獄市為寄慎勿擾也後相曰治無大扵此者乎參曰
不然夫獄市者所以并容也今君擾之姦人安所容乎
吾是以先之始參微時與蕭何善及為將相有郤至何
且死所推賢唯參參代何為相國舉事無所變更壹遵
何約束擇郡國吏木訥扵文辭謹厚長者即召除為丞
相吏吏之言文刻深欲務聲名者輙斥去之日夜飲醇
酒卿大夫以下吏及賓客見參不事事來者皆欲有言
至者參輙飲以醇酒間之欲有所言復飲之醉而後去
終莫得開說以為常相舍後園近吏舍吏舍日飲歌呼
從吏患之無如之何乃請參遊後園聞吏醉歌呼從吏
幸相國召按之乃反取酒張坐飲亦歌呼與相應和參
見人有細過掩匿覆蓋之府中無事參子窋為中大夫
惠帝怪相國不治事以為豈少朕與乃謂窋曰若歸試
從容私問而父曰高帝新棄羣臣帝富扵春秋君為相
國日飲無所請事何以憂天下乎然毋言吾告若也窋
既洗沐歸閒侍自從其所諫參參怒而笞窋二百曰趣
入侍天下事非若所當言也至朝時惠帝譲參曰與窋
胡治乎乃者我使諫君也參免冠謝曰陛下自察聖武
孰與高皇帝上曰朕乃安敢望先帝乎參曰陛下觀臣
能孰與蕭何賢上曰君似不及也參曰陛下言之是也
且高皇帝與蕭何定天下法令既眀今陛下垂拱參等
守職遵而勿失不亦可乎惠帝曰善君休矣參為相國
出入三年薨諡曰懿侯百姓歌之曰蕭何為法顜(古項反一)
(音較)若畫一曹參代之守而勿失載其清静民以寧壹窋
嗣侯高后時至御史大夫傳國至曾孫㐮武帝時為將
軍擊匈奴薨子宗嗣有罪髠為城旦國除哀帝時封參
元孫之孫本始為平陽侯二千戶王莽時薨子宏嗣建
武中先降河北封平陽侯
張良字子房其先韓人也大父開地相韓昭侯宣惠王
㐮哀王父平相釐王悼惠王悼惠王二十三年平卒卒
二十歲秦滅韓良年少才宦事韓韓破良家僮三百人
弟死不葬悉以家財求客刺秦王為韓報讐以大父父
相韓五世主故良嘗學禮淮陽東見倉海君得力士為
鐵椎重百二十斤秦皇帝東游至博浪沙中良與客狙
擊秦皇帝誤中副車秦皇帝大怒大索天下求賊甚急
良乃更名姓亡匿下邳良嘗閒從容步游下邳圯上有
一老父衣褐至良所直墮其履圯下顧謂良曰孺子下
取履良愕然欲歐之為其老彊忍下取履父曰履我良
業為取履因長跪履之父以足受笑而去良殊大驚隨
目之父去里所復還曰孺子可教矣後五日平眀與我
會此良因怪之跪曰諾五日平眀良往父已先在怒曰
與老人期後何也去曰後五日早會五日雞鳴良往父
又先在復怒曰後何也去曰後五日復蚤來五日良夜
未半往有頃父亦來喜曰當如是出一編書曰讀是則
為王者師矣後十年興十三年孺子見我濟北榖城山
下黃石即我已遂去無他言不復見旦日視其書乃太
公兵法也良異之常習誦讀之居下邳為任俠項伯嘗
殺人從良匿後十年陳涉等起良亦聚少年百餘人景
駒自立為楚假王在留良欲往從之道遇沛公將數千
人略地下邳遂屬焉沛公拜良為廐將良數以太公兵
法說沛公沛公善之常用其策良為他人言皆不省良
曰沛公殆天授故遂從之不去見景駒沛公之薛見項
梁共立楚懷王良乃說項梁曰君已立楚後而韓諸公
子横陽君成賢可立為王益樹黨項梁使良求成立為
韓王以良為韓申徒與韓王將千餘人西略韓地得數
城秦輙復取之往來為游兵潁川沛公自雒陽西南出
轘轅良引兵從沛公下韓十餘城擊破楊熊軍沛公乃
令韓王成留守陽翟與良俱南攻下宛西入武關沛公
欲以二萬人擊秦嶢下軍良說曰秦兵尚彊未可輕臣
聞其將屠者子賈豎易動以利碩沛公且留壁使人先
行為五萬人具食益為張旗幟諸山上為疑兵令酈食
其持重寳㗖秦將秦將果畔欲連和俱西襲咸陽沛公
欲聽之良曰此獨其將欲叛耳恐士卒不從不從必危
不如因其解而擊之沛公乃引兵擊秦軍大破之逐北
至藍田再戰秦兵竟敗遂至咸陽秦王子嬰降沛公入
秦宮宮室帷帳狗馬重寳婦女以千數意欲留居之樊
噲諫不聽良曰夫秦為無道故沛公得至此夫為天下
除殘去賊宜縞素為資今始入秦即安其樂此所謂助
桀為虐且忠言逆耳利扵行毒藥苦口利扵病碩沛公
聽樊噲言沛公乃還軍霸上項羽至鴻門欲擊沛公項
伯夜馳至沛公軍私見良欲與俱去良曰臣為韓王送
沛公今事有急亡去不義廼具語沛公沛公大驚曰為
之奈何良曰沛公誠欲背項王邪沛公曰鯫生說我距
關毋内諸侯秦地可王也故聽之良曰沛公自度能郤
項王乎沛公默然曰今為奈何良因要項伯見沛公沛
公與伯飲為壽結婚令伯具言沛公不敢背項王所以
距關者備他盗也項羽後解語在羽傳漢元年沛公為
漢王王巴蜀賜良金百鎰珠二斗良具以獻項伯漢王
因令良厚遺項伯使請漢中地項王乃許之漢王之國
良送至褒中遣良歸韓良因說漢王焼絶棧道示天下
無還心以固項王意乃使良還行焼絶棧道良歸至韓
項羽以良從漢王故不遣韓王成之國從與俱東良說
項王曰漢王焼絶棧道無還心矣乃以齊王田榮反書
告項王項王以此無西憂漢心而發兵北擊齊項王竟
不肯遣韓王乃以為侯又殺之彭城良亡間行歸漢王
漢王亦已還定三秦矣復以良為成信侯從東擊楚至
彭城漢王兵敗而還至下邑漢王下馬踞鞍而問曰吾
欲捐關以東等棄之誰可與共功者良進曰九江王黥
布楚之梟將與項羽有郄彭越與齊王田榮反梁地此
兩人可急使而王之將獨韓信可屬大事當一面即欲
捐之捐之此三人則楚可破也漢王乃遣隨何說九江
王布而使人連彭越及魏王豹反使韓信將兵擊之因
舉燕代齊趙然卒破楚者此三人力也良多病未嘗特
將兵常為畫策臣時時從漢王漢三年項羽急圍漢王
扵滎陽漢王恐與酈食其謀撓楚權酈生曰昔湯伐桀
封其後扵把武王誅紂封其後扵宋今秦失德棄義伐
滅六國使其後無立錐之地陛下誠能復立六國後此
其君臣百姓皆争戴陛下德義碩為臣妾德義已行陛
下南面稱伯楚必斂衽而朝漢王曰善趣刻印先生因
行佩之良從外來謁漢王漢王方食曰子房前客有為
我計撓楚權者具以酈生語告扵子房曰何如良曰誰
為陛下畫此計者陛下事去矣漢王曰何哉良對曰臣
請借前箸為大王籌之曰昔者湯伐桀而封其後扵把
者度能制桀之死命也今陛下能制項籍之死命乎曰
未能也其不可一矣武王伐紂封其後扵宋者度能得
紂之頭也今陛下能得項籍之頭乎曰未能也其不可
二矣武王入殷表商容之閭釋箕子之拘封比干之墓
今陛下能封聖人之墓表賢者之閭式智者之門乎曰
未能也其不可三矣發鉅橋之粟散鹿臺之錢以賜貧
乏今陛下能散府庫以賜貧窮乎曰未能也其不可四
矣殷事已畢偃革為軒倒載干戈覆以虎皮示天下不
復用今陛下能偃武修文不復用兵乎曰未能也其不
可五矣休馬華山之陽示以無所為今陛下能休馬無
所用乎曰未能也其不可六矣放牛桃林之陰以示天
下不復輸積今陛下能放牛不復輸積乎曰未能也其
不可七矣且夫天下游士離親戚棄墳墓去故舊從陛
下遊者徒欲日夜望咫尺之地今乃立六國後游士各
歸事其主從其親戚反其故舊墳墓陛下誰與取天下
乎其不可八矣且夫楚唯毋彊六國立者復撓而從之
陛下焉得而臣之誠用客之謀陛下事去矣漢王輟食
吐哺罵曰豎儒幾敗乃公事今趣銷印漢四年韓信破
齊而欲自立為齊王漢王怒良與陳平說漢王漢王使
良授齊王信印語在信傳中其秋漢王追楚至陽夏南
戰不利而壁固陵諸侯期不至良說漢王漢王用其計
諸侯皆至語在高紀漢六年正月封功臣良未嘗有戰
鬭功高帝曰運籌策帷幄之中决勝千里之外子房功
也自擇齊三萬戶良曰始臣起下邳與上會留此天以
臣授陛下陛下用臣計幸而時中臣願封留足矣不敢
當三萬戶乃封良為留侯與蕭何等俱封上已封大功
臣二十餘人其餘日夜争功不决未得行封上居雒陽
南宮從復(音複上下有道故曰復道也)道望見諸將往往相與坐沙
中偶語上曰此何語良曰陛下不知乎此謀反耳上曰
天下屬安定何故反乎良曰陛下起布衣與此屬取天
下今陛下已為天子而所封皆蕭曹故人所親愛而所
誅者皆平生所讐怨今軍吏計功以天下不足徧封此
屬畏陛下不能盡封又恐見疑平生過失及誅故相聚
謀反耳上乃憂曰為之奈何良曰上平生所憎羣臣所
共知誰最甚者上曰雍齒與我有故怨(未起之時有故怨也)數嘗
窘辱我我欲殺之為其功多故不忍良曰今急先封雍
齒以示羣臣羣臣見雍齒封則人人自堅矣扵是上乃
置酒封雍齒為什方侯而急趣丞相御史定功行封羣
臣罷酒皆喜曰雍齒且侯我屬無患矣劉敬說高帝都
關中上疑之左右大臣皆山東人多勸上都雒陽雒陽
東有成臯西有殽黽背河鄉伊雒其固亦足恃良曰雒
陽雖有此固其中小不過數百里田地薄四面受敵此
非用武之國夫關中左殽函右隴蜀沃野千里南有巴
蜀之饒北有胡苑之利阻三面而固守獨以一面東制
諸侯諸侯安定河渭漕輓天下西給京師諸侯有變順
流而下足以委輸此所謂金城千里天府之國劉敬說
是也上即日駕西都關中良從入關良性多病即道引
不食榖杜門不出歲餘上欲廢太子立戚夫人子趙王
如意大臣多諫争未能得堅决者也呂后恐不知所為
人或謂呂后曰留侯善畫計策上信用之呂后乃使建
成侯呂澤劫良曰君常為上謀臣今上日欲易太子君
安得高枕而卧良曰始上數在急困之中幸用臣策天
下安定以愛欲易太子骨肉之間雖臣等百餘人何益
呂澤彊要曰為我畫計良曰此難以口舌争也顧上有
所不能致者四人四人者年老矣皆以上嫚侮士故逃
匿山中義不為漢臣然上高此四人今公誠能毋愛金
玉璧帛令太子為書卑辭安車使辯士固請宜來來以
為客時時從入朝令上見之則必異而問之問之知此
四人賢則一助也扵是呂后令呂澤使人奉太子書卑
辭厚禮迎此四人四人至客建成侯所漢十一年黥布
反上疾欲使太子將往擊四人相謂曰凡來者將以存
太子太子將兵事危矣乃說建成侯曰太子將兵有功
則位不益無功還則從此受禍矣且太子所與俱諸將
皆嘗與上定天下梟將也今使太子將之此無異使羊
將狼也皆不肯為盡力其無功必矣臣聞母愛者子抱
今戚夫人日夜侍御趙王如意常抱居前上曰終不使
不肖子居愛子之上眀乎其代太子位必矣君何不急
請呂后承間為上泣言黥布天下猛將也善用兵今諸
將皆陛下故等夷乃使太子將此屬無異使羊將狼也
莫肯為用且使布聞之則鼓行而西耳上雖病彊載輜
車卧而護之諸將不敢不盡力上雖苦為妻子自彊扵
是呂澤夜立見呂后呂后承間為上泣涕而言如四人
意上曰吾惟豎子固不足遣而公自行耳扵是上自將
兵而東羣臣居守皆送至霸上良病自彊起至曲郵見
上曰臣宜從病甚楚人剽疾碩上慎毋與楚人争鋒因
說上曰令太子為將軍監關中兵上曰子房雖病彊卧
而傅太子是時叔孫通為太傅良行少傅事漢十二年
上從擊破布歸疾益甚愈欲易太子良諫不聽因疾不
視事叔孫太傅稱說引古今以死争太子上佯許之猶
欲易之及宴置酒太子侍四人者從太子年皆八十有
餘鬢眉皓白衣冠甚偉上怪之問曰彼何為者四人前
對各言名姓曰東園公甪里先生綺里季夏黃公上乃
大驚曰吾求公數歲公避逃我今公何自從吾兒遊乎
四人皆曰陛下輕士善罵臣等義不受辱故恐而亡匿
竊聞太子仁孝恭敬愛士天下莫不延頸碩為太子死
者故臣等來耳上曰煩公幸卒調護太子四人為壽已
畢趨去上目送之召戚夫人指視四人者曰我欲易之
彼四人為之輔羽翼已成難動矣呂后真而主矣戚夫
人泣涕上曰為我楚舞吾為若楚歌歌曰鴻鵠高飛一
舉千里羽翮已就横絶四海横絶四海當可奈何雖有
矰繳尚安所施歌數闋戚夫人歔欷流涕上起去罷酒
竟不易太子者良本招此四人之力也良從上擊代出
竒計下馬邑及立蕭何相國所與從容言天下事甚衆
非天下所以存亡故不著良廼稱曰家世相韓及韓滅
不愛萬金之貲為韓報讐彊秦天下振動今以三寸舌
為帝者師封萬戶位列侯此布衣之極扵良足矣願棄
人間事欲從赤松子遊耳乃學辟穀道引輕身高帝崩
呂后德良乃彊食之曰人生一世間如駒之過隙何至
自苦如此良不得已彊聽而食後八年薨諡文成侯良
始所見下邳圯上老父與太公書者後十三年從高帝
過濟北果得榖城山下黃石取而葆祠之及良死并葬
黃石冢每上冢伏臘祠黃石太史公曰予以為留侯其
人計魁梧奇偉至見其圖状貎如婦人好女云子不疑
嗣侯孝文五年坐不敬國除
陳平陽武戶牖鄉人也少時家貧好讀書治黃老之術
有田三十畆獨與兄伯居伯常耕田縱平使游學平為
人長大美色人或謂平貧何食而肥若是其嫂疾平之
不視家生產曰亦食糠覈耳有叔如此不如無有伯聞
之逐其婦而棄之及平長可取婦富人莫肯與者貧者
平亦恥之戶牖富人張負有女孫五嫁夫輙死人莫敢
娶平欲得之邑中有喪平家貧侍喪以先往後罷為助
張負既見之喪所獨視偉平平亦以故後去負隨平至
其家家乃負郭窮巷以弊席為門然門外多有長者車
轍張負歸謂其子仲曰吾欲以女孫與陳平仲曰平貧
不事事一縣盡笑其所為獨奈何予女乎負曰人固有
好美如陳平而長貧賤者乎卒與女為平貧乃假貸幣
以聘予酒肉之資以内婦負誡其孫曰毋以貧故事人
不謹事兄伯如事父事嫂如事母平既娶張氏女齎用
益饒游道日廣里中社平為宰分肉食甚均里父老曰
善陳孺子之為宰平曰嗟乎使平得宰天下亦如是肉
矣陳涉起而王陳使周市略定魏地立魏咎為魏王與
秦軍相攻扵臨濟陳平固已前謝其兄伯從少年往事
魏王咎扵臨濟魏王以為太僕說魏王不聽人或讒之
平亡去久之項羽略地至河上平往歸之從入破秦賜
平爵卿項羽之東王彭城也漢王還定三秦而東殷王
反楚項羽乃以平為信武君將魏王咎客在楚者以往
擊降殷王而還項王使項悍拜平為都尉賜金二十鎰
居無何漢王攻下殷王項王怒將誅定殷者將吏平懼
誅乃封其金與印使使歸項王而平身閒行仗劒亡渡
河船人見其美丈夫獨行疑其亡將要中當有金玉寳
器目之欲殺平平恐乃解衣臝而佐刺船船人知其無
有乃止平遂至修武降漢因魏無知求見漢王漢王召
入是時萬石君奮為漢王中涓受平謁入見平平等七
人俱進賜食王曰罷就舍矣平曰臣為事來所言不可
以過今日扵是漢王與語而說之問曰子之居楚何官
平曰都尉是日乃拜平為都尉使為參乘典護軍諸將
盡讙曰大王一日得楚之亡卒未知其高下而即與同
載反使監護軍長者漢王聞之愈益幸平遂與東伐項
王至彭城為楚所敗引而還收散兵至滎陽以平為亞
將屬扵韓王信軍廣武絳灌等咸讒平曰平雖美丈夫
如冠玉耳其中未必有也臣聞平居家時盗其嫂事魏
王不容亡而歸楚歸楚不中又亡歸漢今大王尊官之
令護軍臣聞平受諸將金金多者居善處金少者得惡
處平反覆亂臣也碩王察之漢王疑之召譲魏無知無
知對曰臣之所言者能也陛下所問者行也今有尾生
孝己之行而無益扵勝負之數陛下何暇用之乎今楚
漢相距臣進奇謀之士顧其計誠足以利國家不耳且
盗嫂受金又安足疑乎漢王召譲平曰先生事魏不中
遂事楚而去今又從吾游信者固多心乎平曰臣事魏
王魏王不能用臣說故去事項王項王不能信人其所
任愛非諸項即妻之昆弟臣居楚聞漢王之能用人故
歸大王臣臝身來不受金無以為資誠臣計畫有可采
者碩大王用之使無可用者金具在請封輸官得請骸
骨漢王謝之拜為護軍中尉盡護諸將諸將乃不敢復
言其後楚急攻絶漢甬道圍漢王扵滎陽城久之漢王
患之請割滎陽以西以和項王不聽漢王謂平曰天下
紛紛何時定乎平曰項王為人恭謹愛人士之廉節好
禮者多歸之至扵行功賞爵邑重之士亦以此不附今
大王嫚而少禮士之廉節者不來然大王能饒人以爵
邑士之頑頓嗜利無恥者亦多歸漢誠各去其兩短集
其兩長天下指麾則定矣然大王恣侮人不能得廉節
之士顧楚有可亂者彼項王骨鯁之臣亞父鍾離昧龍
且周殷之屬不過數人耳大王誠能出捐數萬斤金行
反間間其君臣以疑其心項王為人意忌信讒必内相
誅漢因舉兵而攻之破楚必矣漢王以為然乃出黃金
四萬斤與平恣所為不問其出入平既多以金縱反間
扵楚軍宣言諸將鍾離昧等為項王將功多矣然而終
不得裂地而王欲與漢為一以滅項氏而分王其地項
王果意不信鍾離昧等項王既疑之使使至漢漢王為
太牢具舉進見楚使即佯驚曰吾以為亞父使乃項王
使復持去更以惡草具進楚使楚使歸具以報項王項
王果大疑亞父亞父欲急攻下滎陽城項王不信不肯
聽亞父聞項王疑之乃怒曰天下事大定矣君王自為
之碩請骸骨歸歸未至彭城疽發背而死平乃夜出女
子二千人滎陽城東門楚因擊之平得與漢王從城西
門出去遂入關收散兵而復東其眀年淮陰侯信破齊
自立為假齊王使使言之漢王漢王大怒而罵平躡漢
王漢王亦悟乃厚遇齊使使張子房卒立信為齊王封
平以戶牖侯用其奇計策卒滅楚常以護軍中尉從定
燕王臧荼漢六年人有上書告楚王韓信反高帝問諸
將諸將曰亟發兵坑豎子耳高帝默然以問平平固辭
謝曰諸將云何上具告之平曰人之上書言信反有知
之者乎曰未有曰信知之乎曰不知平曰陛下精兵孰
與楚上曰不能過也平曰陛下將用兵有能過韓信者
乎上曰莫及也平曰今兵不如楚精而將不能及而舉
兵攻之是趣之戰也竊為陛下危之上曰為之奈何平
曰古者天子巡狩會諸侯南方有雲夢陛下第出偽游
雲夢會諸侯扵陳陳楚之西界信聞天子以好出游其
埶必無事而郊迎謁謁而陛下因禽之特一力士之事
耳高帝以為然乃發使告諸侯會陳吾將南游雲夢上
因隨以行行未至陳楚王信果郊迎道中高帝豫具武
士見信至即執縛之載後車信呼曰天下已定我固當
烹高帝謂信曰若毋聲而反眀矣武士反接之遂會諸
侯于陳盡定楚地還至雒陽赦信以為淮陰侯而與功
臣剖符定封封平為戶牖侯世世勿絶平辭曰此非臣
之功也上曰吾用先生謀計戰勝尅敵非功而何平曰
非魏無知臣安得進上曰若子可謂不背本矣乃復賞
魏無知其眀年平從擊韓王信扵代卒至平城為匈奴
所圍七日不得食高帝用平奇計使單于閼氏圍以得
開高帝既出其計秘世莫得聞高帝南過曲逆上其城
望見其屋室甚大曰壮哉縣吾行天下獨見雒陽與是
耳顧問御史曰曲逆戶口幾何對曰始秦時三萬餘戶
間者兵數起多亡匿今見五千餘戶扵是詔御史更封
平為曲逆侯盡食之除前所食戶牖平自初從至天下
定後常以護軍中尉從擊臧荼陳豨黥布凡六出奇計
輙益戶凡六益封奇計或頗秘世莫得聞也高帝從破
布軍還病創徐行至長安燕王盧綰反上使樊噲以相
國將兵擊之既行人有短惡噲者帝大怒曰噲見吾病
乃幾(音冀)我死也用平謀召絳侯周勃受詔牀下曰陳平
亟馳傳載勃代噲將平至軍中即斬噲頭二人既受詔
行計之曰樊噲帝之故人功多且又呂后弟呂嬃之夫
有親且貴帝以忿怒故欲斬之即恐後悔寧囚而致上
令上自誅之未至軍為壇以節召噲噲受詔即反接載
檻車傳詣長安而令周勃代將將兵定燕反縣平行聞
高帝崩恐呂后及呂嬃讒怒廼馳傳先去逢使者詔平
與灌嬰屯扵滎陽平受詔立復馳至宮哭甚哀因奏事
喪前呂后哀之曰君勞出休矣平畏讒之就因固請得
宿衛中太后乃以為郎中令日傳教惠帝是後呂&KR0912;讒
乃不得行樊噲至即赦復爵邑惠帝六年相國曹參薨
以安國侯王陵為右丞相平為左丞相
王陵故沛人始為縣豪高祖微時兄事陵及起沛入咸
陽陵亦自聚黨數千人居南陽不肯從沛公及漢王之
還攻項籍陵乃以兵屬漢項羽取陵母置軍中陵使至
則東鄉坐陵母欲以招陵陵母既私送使者泣曰碩為
老妾語陵善事漢王漢王長者毋以老妾故持二心妾
以死送使者遂伏劒而死項王怒烹陵母陵卒從漢王
定天下以善雍齒雍齒高祖之讐而陵本無意從高帝
以故晚封為安國侯陵為人少文任氣好直言為右丞
相二歲孝惠帝崩高后欲立諸呂為王問陵陵曰高皇
帝刑白馬而盟曰非劉氏而王者天下共擊之今王呂
氏非約也太后不說問左丞相平及絳侯周勃等皆曰
高帝定天下王子弟今太后稱制欲王昆弟諸呂無所
不可太后喜罷朝陵咎平勃曰始與高帝唼血而盟諸
君不在邪諸君縱欲阿意背約何面目見高帝扵地下
乎平曰扵今面折廷争臣不如君全社稷安劉氏後君
亦不如臣陵無以應之扵是呂太后欲廢陵乃佯遷陵
為帝太傅實奪之相權陵怒謝病免杜門竟不朝請七
年而薨陵之免丞相呂太后乃徙平為右丞相以辟陽
侯審食其為左丞相左丞相不治常給事扵中食其亦
沛人也漢王之敗彭城西楚取太上皇呂后為質食其
以舍人侍呂后其後從破項籍為侯幸扵呂太后及為
相居中如郎中令公卿百官皆因决事呂&KR0912;常以平前
為高帝謀執樊噲數讒曰平為丞相非治事日飲醇酒
戲婦女平聞日益甚呂太后聞之私獨喜面質呂嬃扵
平曰鄙語云兒婦人口不可用顧君與我何如耳無畏
呂嬃之讒也呂太后立諸呂為王平偽聽之及呂太后
崩平與太尉勃合謀卒誅諸呂立孝文皇帝平本謀也
審食其免相三歲為淮南王所殺文帝初立以為太尉
勃親以兵誅呂氏功多平欲譲勃尊位乃謝病文帝怪
而問之曰高帝時勃功不如臣平及誅諸呂臣功亦不
如勃碩以右丞相譲勃扵是上以太尉為右丞相位次
第一平徙為左丞相位次第二賜平金千斤益封三千
戶居頃之上益眀習國家事因而問右丞相勃曰天下
一歲决獄幾何勃謝曰不知問天下歲錢穀出入幾何
勃又謝不知汗出洽背愧不能對扵是上亦問左丞相
平平曰有主者上曰主者為誰平曰陛下即問决獄責
廷尉問錢穀責治粟内史上曰苟各有主者而君所主
何事也平謝曰主臣陛下不知其駑下使待罪宰相宰
相者上佐天子理陰陽順四時下育萬物之宜外鎮撫
四夷諸侯内親附百姓使卿大夫各得任其職焉上稱
善勃大慙出而譲平曰君獨不素教我對平笑曰君居
其位獨不知其任邪且陛下即問長安中盗賊數君欲
彊對邪扵是絳侯自知其能弗如平遠矣居頃之勃謝
病請免相而平顓為一丞相孝文二年平薨諡獻侯子
買嗣傳至曾孫何坐略人妻棄市國除始平曰我多陰
謀道家所禁吾世即廢亦已矣終不復起以吾多陰禍
也然其後曾孫陳掌以衛氏親貴戚碩得續封陳氏然
終不得
周勃沛人也其先卷人徙沛勃以織薄曲為生常為人
吹簫給喪事材官引彊高祖之為沛公初起勃以中涓
從攻胡陵下方與反與戰却適攻豐擊秦軍扵碭東還
軍留及蕭復攻碭破之下下邑先登賜爵五大夫攻藺
虞取之擊章邯車騎殿定魏地攻爰戚東緡(音昏)以往至
栗取之攻齧桑先登擊秦軍阿下破之追至濮陽下鄄
城攻都關定陶襲取宛朐得單父令夜襲取臨濟攻張
以前至卷破之擊李由軍雍邱下攻開封先至城下為
多後章邯破殺項梁沛公與項羽引兵東如碭自初起
沛還至碭一歲二月楚懷王封沛公號安武侯為碭郡
長沛公拜勃為㐮賁(音肥)令以令從沛公定魏地攻東郡
尉扵成武破之擊王離軍破之攻長社先登攻潁陽緱
氏絶河津擊趙賁軍尸北南攻南陽守齮破武關嶢關
破秦軍扵藍田至咸陽滅秦項羽至以沛公為漢王漢
王賜勃爵威武侯從入漢中拜為將軍還定三秦至秦
賜食邑懷德攻槐里好畤最擊趙賁内史保扵咸陽最
北救漆擊章平姚卬軍西定汧還下郿頻陽圍章邯廢
邱破西丞擊盗巴軍破之攻上邽東守嶢關轉擊項籍
攻曲遇最還守敖倉追項籍籍已死因東定楚地泗川
東海郡凡得二十二縣還守雒陽櫟陽賜與潁陽侯共
食鍾離以將軍從高祖擊燕王臧荼破之易下所將卒
當馳道為多賜爵列侯剖符世世勿絶食綘八千二百
八十戶號絳侯以將軍從高帝擊韓王信扵代䧏下霍
人以前至武泉擊胡騎破之武泉北轉攻韓信軍銅鞮
破之還降太原六城擊韓信胡騎晉陽下破之下晉陽
復擊韓信軍扵硰石破之追北八十里還攻樓煩三城
因擊胡騎平城下所將卒當馳道為多勃遷為太尉擊
陳豨屠馬邑所將卒斬豨將軍乘馬豨擊韓信陳豨趙
利軍扵樓煩破之得豨將宋最鴈門守圂因轉攻得雲
中守遫丞相箕肆將勲定鴈門郡十七縣雲中郡十二
縣因復擊豨靈邱破之斬豨得豨丞相程縱將軍陳武
都尉高肆定代郡九縣燕王盧綰反勃以相國代樊噲
將擊下薊得綰大將抵丞相偃守陘太尉弱御史大夫
施屠渾都破綰軍上藺復擊綰軍沮陽追至長城定上
谷十二縣右北平十六縣遼東二十九縣漁陽二十二
縣最從高帝得相國一人丞相二人將軍二千石各三
人别破軍二下城三定郡五縣七十九得丞相大將各
一人勃為人木彊敦厚高帝以為可屬大事勃不好文
學每召諸生說事東鄉坐責之趣為我語其椎魯少文
如此勃既定燕而歸高帝已崩矣以列侯事惠帝惠帝
六年置太尉官以勃為太尉十年高后崩呂禄以趙王
為漢上將軍呂產以呂王為相國秉權欲危劉氏勃與
丞相平朱虛侯章共誅諸呂語在高后紀扵是陰謀以
為少帝及濟川淮陽恒山王非皆惠帝子呂太后以計
詐名他人子殺其母養之後宮令孝惠子之立以為後
用彊呂氏今已滅諸呂少帝即長用事吾屬無類矣不
如視諸侯賢者立之遂迎立代王是為孝文皇帝東牟
侯興居朱虛侯章弟也曰誅諸呂臣無功請得除宮廼
與太僕汝陰侯滕公入宮滕公前謂少帝曰足下非劉
氏不當立廼顧麾左右執戟皆仆兵罷有數人不肯去
宦者令張釋諭告亦去滕公召乘輿車載少帝出少帝
曰欲持我安之乎滕公曰就舍少府廼奉天子法駕迎
皇帝代邸報曰宮謹除皇帝入未央宮有謁者十人持
戟衛端門曰天子在也足下何為者不得入太尉往喻
廼引兵去皇帝遂入是夜有司分部誅濟川淮陽恒山
王及少帝扵邸文帝即位以勃為右丞相賜金五千斤
邑萬戶居月餘人或說勃曰君既誅諸呂立代王威震
天下而君受厚賞處尊位以寵久之即禍及身矣勃懼
亦自危乃謝請歸相印上許之歲餘陳丞相平卒上復
用勃為丞相十餘月上曰前日吾詔列侯就國或頗未
能行丞相朕所重其為朕率列侯之國乃免相就國歲
餘每河東守尉行縣至絳絳侯勃自畏恐誅常被甲令
家人持兵以見之其後人有上書告勃欲反下廷尉廷
尉下其事長安逮捕勃治之勃恐不知置辭吏稍侵辱
之勃以千金與獄吏獄吏乃書牘背示之曰以公主為
證公主者孝文帝女也勃太子勝之尚之故獄吏教引
為證初勃之益封受賜盡以予薄昭及繫急薄昭為言
薄太后太后亦以為無反事文帝朝太后以冐絮提文
帝(陌額絮也老人所以覆其頭提擲也徒計反)曰絳侯綰皇帝璽將兵扵北
軍不以此時反今居一小縣顧欲反邪文帝既見勃獄
辭乃謝曰吏事方驗而出之扵是使使持節赦勃復爵
邑勃既出曰吾嘗將百萬軍然安知獄吏之貴乎勃復
就國孝文十一年薨諡武侯子勝之代侯六歲尚公主
不相中坐殺人國除絶一年弟亞夫復為侯亞夫自未
侯為河内守時許負相之曰君後三歲而侯侯八歲為
將相持國秉政貴重矣扵人臣無兩其後九年而餓死
亞夫笑曰臣之兄已代父侯矣有如卒子當代亞夫何
說侯乎然既已貴如負言又何說餓死指視我許負指
其口曰有從理入口此餓死法也居三歲其兄絳侯勝
之有罪文帝擇勃子賢者皆推亞夫乃封亞夫為條侯
續絳氏後文帝之後六年匈奴大入邊乃以宗正劉禮
為將軍軍霸上祝兹侯徐厲為將軍軍棘門以河内守
亞夫為將軍軍細柳以備胡上自勞軍至霸上及棘門
軍直馳入將以下騎送迎已而之細柳軍軍士吏被甲
銳兵刃彀弓弩持滿天子先驅至不得入先驅曰天子
且至軍門都尉曰將軍令曰軍中聞將軍令不聞天子
之詔居無何上至又不得入扵是乃使使持節詔將軍
曰吾欲勞軍亞夫乃傳言開壁門壁門士吏謂從屬車
騎曰將軍約軍中不得驅馳扵是天子乃按轡徐行至
中營將軍亞夫持兵揖曰介胄之士不拜請以軍禮見
天子為動改容式車使人稱謝皇帝敬勞將軍成禮而
去既出軍門羣臣皆驚文帝曰嗟乎此真將軍也曩者
霸上棘門若兒戲耳其將固可襲而虜也至扵亞夫可
得而犯邪稱善者久之月餘三軍皆罷乃拜亞夫為中
尉文帝且崩時戒太子曰即有緩急周亞夫真可任將
兵文帝崩拜亞夫為車騎將軍景帝三年吳楚反亞夫
以中尉為太尉東擊吳楚因自請上曰楚兵剽輕難與
争鋒願以梁委之絶其糧道乃可制也上許之亞夫既
𤼵至霸上趙涉遮說亞夫曰將軍東誅吳楚勝則宗廟
安不勝則天下危能用臣之言乎亞夫下車禮而問之
涉曰吳王素富懷輯死士久矣此知將軍且行必置間
人扵殽黽阸陿之間且兵事尚神密將軍何不從此右
去走藍田出武關抵雒陽間不過差一二日直入武庫
擊鳴鼓諸侯聞之以為將軍從天而下也太尉如其計
至雒陽使吏搜殽黽間果得吳伏兵乃請涉為護軍亞
夫既會兵滎陽吳方攻梁梁急請救亞夫引兵東北走
昌邑深壁而守梁日使使請亞夫亞夫守便宜不肯往
梁上書言景帝景帝使使詔救梁亞夫不奉詔堅壁不
出而使輕騎兵弓高侯等絶吳楚兵後食道吳楚兵飢
欲退數挑戰終不出夜軍中驚内相攻擊擾亂至扵太
尉帳下亞夫堅卧不起頃之復定吳奔壁東南陬亞夫
使備西北已而其精兵果奔西北不得入吳楚既餓乃
引去亞夫出精兵追擊大破之吳王濞棄其軍而與壮
士數千人亡走保扵江南丹徒漢兵因乘勝遂盡虜之
降其兵購吳王千金月餘越人斬吳王頭以告凡相攻
守三月而吳楚破平扵是諸將乃以太尉計謀為是由
此梁孝王與亞夫有隙歸復置太尉官五歲遷為丞相
景帝甚重之上廢栗太子亞夫固争之不得上由此疎
之而梁孝王每朝常與竇太后言亞夫之短太后曰皇
后兄王信可侯也上譲曰始南皮章武侯先帝不侯及
臣即位乃侯之信未得封也竇太后曰人主各以時行
耳自竇長君在時竟不得侯死後乃封其子彭祖顧得
侯吾甚恨之帝趣侯信也上曰請得與丞相議之亞夫
曰高皇帝約非劉氏不得王非有功不得侯不如約天
下共擊之今信雖皇后兄無功侯之非約也上默然而
止後匈奴王徐盧等五人降上欲侯之以勸後亞夫曰
彼背其主降陛下陛下若侯之則何以責人臣不守節
者乎上曰丞相議不可用乃悉侯之亞夫因謝病免相
頃之上居禁中召亞夫賜食獨置大胾無切肉又不置
&KR0008;亞夫心不平顧謂尚席取&KR0008;上視而笑曰此非不足
君所乎亞夫免冠謝上起亞夫因趨出上目送之曰此
怏怏者非少主臣也居無何亞夫子為父買工官尚方
甲楯五百被可以葬者取庸苦之不與錢庸知其盗買
縣官器怒而上變告子事連汙亞夫書既聞上下吏吏
簿責亞夫亞夫不對上罵之曰吾不用也召詣廷尉廷
尉責問曰君侯欲反邪亞夫曰臣所買器乃葬器也何
謂反邪吏曰君侯縱不欲反地上即欲反地下耳吏侵
之益急初吏捕亞夫亞夫欲自殺夫人止之以故不得
死遂入廷尉因不食五日歐血而死死後上乃封王信
為蓋侯國絶一歲上乃更封勃他子堅為平曲侯續絳
氏後傳子建德有罪國除至平帝元始二年繼絶世復
封勃元孫之子恭為絳侯千戶
樊噲沛人以屠狗為事後與高祖俱隐扵芒碭山澤間
陳勝初起蕭何曹參使噲求迎高祖立為沛公噲以舍
人從攻胡陵方與還守豐擊泗水監豐下破之東定沛
破泗水守扵薛西與司馬&KR0642;戰碭東郤敵斬首十五級
賜爵國大夫常從沛公擊章邯軍扵濮陽攻城先登斬
首二十三級賜爵列大夫從攻陽城先登下戶牖破李
由軍斬首十六級賜上聞爵後攻圉尉東郡守尉扵成
武郤敵斬首十四級捕虜十六人賜爵五大夫從攻秦
軍出亳南河間守軍扵杠里破之擊破趙賁軍開封北
以郤敵先登斬侯一人首六十八級捕虜二十六人賜
爵卿從攻破揚熊扵曲遇攻宛陵先登斬首八級捕虜
四十四人賜爵封號賢成君從攻長社轘轅絶河津東
攻秦軍尸鄉南攻秦軍扵犨破南陽守齮扵陽城東攻
宛城先登西至酈以郤敵斬首十四級捕虜四十人賜
重封攻武關至霸上斬都尉一人首十級捕虜百四十
六降卒二千九百人項羽在麾下欲攻沛公沛公從百
餘騎因項伯面見項羽謝無有閉關事項羽既饗軍士
中酒亞父謀欲殺沛公令項莊拔劍舞坐中欲擊沛公
項伯常屏蔽之時獨沛公與張良得入坐樊噲居營外
聞事急乃持盾入初入營營衛止噲噲直撞入立帳下
瞋目視羽頭髮上指目眦盡裂項羽目之問為誰良曰
沛公參乘樊噲也羽曰壮士賜之巵酒彘肩噲既飲酒
覆其盾扵地上拔劍切肉食之羽曰能復飲乎噲曰臣
死且不辭豈特巵酒乎且沛公先入定咸陽暴師霸上
以待大王大王今日至聽小人之言與沛公有隙臣恐
天下解心疑大王也羽未有以應之曰坐噲坐有頃沛
公如厠麾噲出沛公留車騎獨騎一馬噲與夏侯嬰等
四人步從從山下走歸霸上軍而使張良謝羽羽亦因
遂已無誅沛公之心是日微噲奔入營譙譲項羽沛公
幾殆後數日羽入屠咸陽立沛公為漢王漢王賜噲爵
為列侯號臨武侯遷為郎中從入漢中還定三秦别擊
西丞白水北擁輕車騎雍南破之從攻雍漦城先登擊
章平軍好畤攻城先登陷陣斬縣令丞各一人首十一
級虜二十人遷為郎中騎將從擊秦車騎壌東郤敵遷
為將軍攻趙賁下郿槐里柳中咸陽灌廢邱最至櫟陽
賜食邑杜之樊鄉從攻項籍屠煮棗擊破王武程處軍
扵外黃攻鄒魯瑕邱薛項羽敗漢王扵彭城盡復取魯
梁地噲還至滎陽益食平陰二千戶以將軍守廣武一
歲項羽引東從高祖擊項籍下陽夏虜楚周將軍卒四
千人圍項籍扵陳大破之屠胡陵項籍死漢王即皇帝
位以噲有功益食邑八百戶其秋燕王臧荼反噲從攻
虜荼定燕地楚王韓信反噲從至陳取信定楚更賜爵
列侯與諸侯剖符世世勿絶食舞陽號為舞陽侯除前
所食以將軍從攻韓王信扵代自霍人以往至雲中與
絳侯等共定之益食千五百戶因擊陳豨與曼邱臣軍
戰㐮國破柏人先登降之定清河常山凡二十七縣殘
東垣遷為左丞相破得綦毋卬尹潘軍扵無終廣昌破
豨别將胡人王黃軍代南因擊韓信軍參合軍所將卒
斬韓信擊豨胡騎横谷斬將軍趙既虜代丞相馮梁守
孫奮大將王黃將軍大將一人太僕解福等十人與諸
將共定代鄉邑七十三後燕王盧綰反噲以相國擊綰
破其丞相抵(抵丞相之名也)薊南定燕縣十八鄉邑五十一益
食千三百戶定食舞陽五千四百戶從斬首百七十六
級虜二百八十七人别破軍七下城五定郡六縣五十
二得丞相一人將軍十三人二千石以下至三百石十
二人噲以呂后弟呂&KR0912;為婦生子伉故其比諸將最親
先黥布反時高帝嘗病惡見人卧禁中詔戶者無得入
羣臣羣臣絳灌等莫敢入十餘日噲乃排闥直入大臣
隨之上獨枕一宦者卧噲等見上流涕曰始陛下與臣
等起豐沛定天下何其壮也今天下已定又何憊也且
陛下病甚大臣震恐不見臣等計事顧獨與一宦者絶
乎且陛下獨不見趙高之事乎高帝笑而起其後盧綰
反高帝使噲以相國擊燕是時高帝病甚人有惡噲黨
扵呂氏即上一日宮車晏駕則噲欲以兵誅戚氏趙王
如意之屬高帝大怒乃使陳平載絳侯代將而即軍中
斬噲陳平畏呂后執噲詣長安至則高帝已崩呂后釋
噲得復爵邑孝惠六年噲薨諡武侯子伉嗣而伉母呂
嬃亦為臨光侯高后時用事專權大臣盡畏之高后崩
大臣誅呂&KR0912;等因誅伉舞陽侯中絶數月孝文帝立乃
復封噲庶子市人為侯復故邑薨諡荒侯子佗廣嗣六
歲其舍人上書言荒侯市人病不能為人(不能為人言無人道也)
令其夫人與其弟亂而生佗廣佗廣實非荒侯子下吏
免平帝元始二年繼絶世封噲元孫之子章為陽武侯
邑千戶
酈商高陽人也陳勝起商聚少年得數千人沛公略地
至陳留六月餘商以將卒四千人屬沛公扵岐從攻長
社先登賜爵信成君從攻緱氏絶河津破秦軍雒陽東
從下宛穣定十七縣别將攻旬關西定漢中沛公為漢
王賜爵信成君以將軍為隴西都尉别定北地上郡破
章邯别將扵烏氏栒邑泥陽賜食邑武城六千戶從擊
項籍軍與鍾離昧戰受梁相國印益食四千戶從擊項
羽二歲攻胡陵漢王即帝位燕王臧荼反商以將軍從
擊荼戰龍脱先登陷陣破荼軍易下郤敵遷為右丞相
賜爵列侯與諸侯剖符世世勿絶食邑涿郡五千戶别
定上谷因攻代受趙相國印與絳侯等定代郡鴈門得
代丞相程縱守相郭同將軍以下至六百石十九人還
以將軍為太上皇衛一歲十月以右丞相擊陳豨殘東
垣又從擊黥布攻其前垣陷兩陳得以破布軍更封為
曲周侯食邑五千一百戶除前所食凡别破軍三降定
郡六縣七十三得丞相守相大將軍各一人小將軍一
人二千石以下至六百石十九人商事孝惠帝呂后呂
后崩商疾不治事其子寄字况與呂禄善及高后崩大
臣欲誅諸呂呂禄為將軍軍扵北軍太尉勃不得入北
軍扵是乃使人刧商令其子寄紿呂禄呂禄信之與出
游而太尉勃乃得入據北軍遂以誅諸呂商是歲薨諡
景侯子寄嗣天下稱酈况賣友景帝時吳楚齊趙反上
以寄為將軍圍趙城七月不能下欒布自平齊來乃滅
趙孝景中二年寄欲取平原君為夫人(平原君景帝王皇后母臧兒也)
景帝怒下寄吏免上乃封商他子堅為繆侯奉商後傳
至元孫終根武帝時為太常坐巫蠱誅國除元始中賜
高祖時功臣自酈商以下子孫爵皆關内侯食邑凡百
餘人
夏侯嬰沛人也為沛廐司御每送使客還過泗水亭與
高祖語未嘗不移日也嬰已而試補縣吏與高祖相愛
高祖戲而傷嬰人有告高祖高祖時為亭長重坐傷人
(為吏傷人其罪重)告故不傷嬰嬰證之移獄覆嬰坐高祖繫歲
餘掠笞數百終脱高祖高祖之初與徒屬欲攻沛也嬰
時以縣令史為高祖使上降沛一日高祖為沛公賜爵
七大夫以嬰為太僕常奉車從攻胡陵平嬰與蕭何降
泗水監平平以胡陵降賜嬰爵五大夫從擊秦軍碭東
攻濟陽下戶牖破李由軍雍邱以兵車趣攻戰疾破之
賜爵執帛從擊章邯軍東阿濮陽下以兵車趣攻戰疾
破之賜爵執珪從擊趙賁軍開封楊熊軍曲遇嬰從捕
虜六十八人降卒八百五十人得印一匱又擊秦軍雒
陽東以兵車趣攻戰疾賜爵封轉為滕令因奉車從攻
定南陽戰扵藍田芷陽至霸上沛公為漢王賜嬰爵列
侯號昭平侯復為太僕從入蜀漢還定三秦從擊項籍
至彭城項羽大破漢軍漢王不利馳去見孝惠魯元載
之漢王急馬罷虜在後常蹳兩兒棄之嬰常收載行面
雍樹馳(蘇林曰南方人謂抱小兒為擁樹面者以面首向臨之也)漢王怒欲斬嬰者
十餘卒得脱而致孝惠魯元扵豐漢王既至滎陽收散
兵復振賜嬰食邑沂陽擊項籍下邑追至陳卒定楚至
魯益食兹氏漢王即帝位燕王臧荼反嬰從擊荼眀年
從至陳取楚王信更食汝陰剖符世世勿絶從擊代至
武泉雲中益食千戶因從擊韓王信軍胡騎晉陽旁大
破之追北至平城為胡所圍七日不得通高祖使使厚
遺閼氏冐頓乃開其圍一角高帝出欲馳嬰固徐行弩
皆持滿外鄉卒以得脱益食嬰細陽千戶從擊胡騎句
注北大破之擊胡騎平城南三陷陳功為多賜所奪邑
五百戶從擊陳豨黥布軍陷陣郤敵益千戶定食汝陰
六千九百戶除前所食嬰自上初起沛常為太僕竟高
祖崩以太僕事惠帝及高后高后德嬰之脱孝惠魯元
扵下邑間也乃賜嬰縣北第第一曰近我以尊異之惠
帝崩以太僕事高后高后崩代王之來嬰以太僕與東
牟侯入清宮廢少帝以天子法駕迎代王代邸與大臣
共立文帝復為太僕八年薨諡文侯傳至曾孫頗尚平
陽公主坐與父御婢姦自殺國除初嬰為滕令奉車故
號滕公及曾孫頗尚主主隨外家姓號孫公主故滕公
子孫為孫氏
灌嬰睢陽販繒者也高祖為沛公略地至雍邱章邯殺
項梁而沛公還軍扵碭嬰以中涓從擊破東郡尉扵成
武及秦軍扵杠里疾鬭賜爵七大夫又從攻秦軍亳南
開封曲遇戰疾力賜爵執帛號宣陵君從攻陽武以西
至雒陽破秦軍尸北北絶河津南破南陽守齮陽城東
遂定南陽郡西入武關戰扵藍田力疾至霸上賜爵執
圭號昌文君沛公為漢王拜嬰為郎中從入漢中十月
拜為中謁者從還定三秦下櫟陽降塞王還圍章邯廢
邱未拔從東出臨晉關擊降殷王定其地擊項羽將龍
且魏相項佗軍扵定陶南疾戰破之賜嬰爵列侯號昌
文侯食杜平鄉復以中謁者從降下碭以至彭城項羽
擊破漢王漢王遁而西嬰從還軍扵雍邱王武魏公申
徒反從擊破之攻下外黃西收軍扵滎陽楚騎來衆漢
王乃擇軍中可以為騎將者皆推故秦騎士重泉人李
必駱甲習騎兵今為校尉可為騎將漢王欲拜之必甲
曰臣故秦民恐軍不信臣臣碩得大王左右善騎者傅
之嬰雖少然數力戰乃拜嬰為中大夫令李必駱甲為
左右校尉將郎中騎兵擊楚騎扵滎陽東大破之受詔
别擊楚軍後絶其饟道起陽武至襄邑擊項羽之將項
冠扵魯下破之所將卒斬左右馬騎將各一人擊破柘
公王武軍扵燕西所將卒斬樓煩將五人連尹一人擊
王武别將桓嬰白馬下破之所將卒斬都尉一人以騎
渡河南送漢王到雒陽從北迎相國韓信軍扵邯郸還
至敖倉嬰遷為御史大夫三年以列侯食邑杜平鄉受
詔將郎中騎兵東屬相國韓信擊破齊軍扵歴下所將
卒虜車騎將華毋傷及將吏四十六人降下臨淄得相
田光追齊相田横至嬴博擊破其騎所將卒斬騎將一
人生得騎將四人攻下嬴博破齊將軍田吸扵千乘斬
之東從韓信攻龍且留(縣名)公扵假密卒斬龍且生得右
司馬連尹各一人樓煩將十人身生得亞將周蘭齊地
已定韓信自立為齊王使嬰别將擊楚將公杲扵魯北
破之轉南破薛郡長身虜騎將入攻博陽前至下相以
東南僮取慮(取音趨又音秋慮音廬)徐度淮盡降其城邑至廣陵
項羽使項聲薛公郯公復定淮北嬰渡淮擊破項聲郯
公下邳斬薛公下下邳壽春擊破楚騎平陽遂降彭城
虜柱國項佗降留薛沛鄼蕭相攻苦譙復得亞將與漢
王會頤鄉從擊項籍軍陳下破之所將卒斬樓煩將二
人虜將八人賜益食邑二千五百戶項籍敗垓下去也
嬰以御史大夫將車騎别追項籍至東城破之所將卒
五人共斬項籍皆賜爵列侯降左右司馬各一人卒萬
二千盡得其軍將吏下東城歴陽渡江破吳郡長吳下
得吳守遂定吳豫章會稽郡還定淮北凡五十二縣漢
王即帝位賜益嬰邑三千戶以車騎將軍從擊燕王臧
荼眀年從至陳取楚王信還剖符世世勿絶食潁陰二
千五百戶號曰潁陰侯從擊韓王信扵代至馬邑别降
樓煩以北六縣斬代左將破胡騎將扵武泉北復從擊
信胡騎晉陽下所將卒斬胡白題將一人又受詔并將
燕趙齊梁楚車騎擊破胡騎扵硰石至平城為胡所困
從擊陳豨别攻豨丞相侯敞軍曲逆下破之卒斬敞及
特將五人降曲逆盧奴上曲陽安國安平攻下東垣黥
布反以車騎將軍先出攻布别將扵相破之斬亞將樓
煩將三人又進擊破布上柱國及大司馬軍又進破布
别將肥銖嬰身生得左司馬一人所將卒斬其小將十
人追北至淮上益食邑二千五百戶布已破高帝歸定
令嬰食潁陰五千戶除前所食邑凡從所得二千石二
人别破軍十六降城四十六定國一郡二縣五十二得
將軍二人柱國相各一人二千石十人嬰自破布歸高
帝崩以列侯事惠帝及呂后呂后崩呂禄等欲為亂齊
哀王聞之舉兵而西呂禄等以嬰為大將軍往擊之嬰
至滎陽乃與絳侯等謀因屯兵滎陽風齊王以誅諸呂
事齊兵止不前絳侯等既誅諸呂齊王罷兵歸嬰自滎
陽還與絳侯共立文帝扵是益封嬰三千戶賜金千斤
為太尉三歲絳侯勃免相嬰為丞相罷太尉官是歲匈
奴大入北地上令丞相嬰將騎八萬五千擊匈奴匈奴
去濟北王反詔罷嬰兵後歲餘以丞相薨諡曰懿侯傳
至孫彊有罪絶武帝復封嬰孫賢為臨汝侯奉嬰後後
有罪國除
傅寬以魏五大夫騎將從沛公為舍人起横陽從攻安
陽杠里趙賁軍扵開封及擊楊熊曲遇武陽斬首十二
級賜爵卿從至霸上沛公為漢王賜寬封號共德君從
入漢中為右騎將定三秦賜食邑雕陰從擊項籍待懷
賜爵通德侯從擊項冠周蘭龍且所將卒斬騎將一人
敖下益食邑屬淮陰擊破齊歴下軍擊田解屬相國參
殘博益食邑因定齊地剖符世世勿絶封陽陵侯二千
六百戶除前所食為齊右丞相備齊五歲為齊相國四
月擊陳豨屬太尉勃以相國代丞相噲擊豨一月徙為
代相國將屯二歲為丞相將屯孝惠五年薨諡景侯傳
至曾孫偃謀反誅國除
靳歙以中涓從起宛朐攻濟陽破李由軍擊秦軍開封
東斬騎千人將二人首五十七級捕虜七十三人賜爵
封臨平君又戰藍田北斬車司馬二人騎長一人首二
十八級捕虜五十七人至霸上沛公為漢王賜歙爵建
武侯遷騎都尉從定三秦别西擊章平軍扵隴西破之
定隴西六縣所將卒斬車司馬候各四人騎長十二人
從東擊楚至彭城漢軍敗還保雍邱擊反者王武等略
梁地别西擊邢說軍菑南破之身得說都尉二人司馬
候十二人降吏卒四千六百八十人破楚軍滎陽東食
邑四千二百戶别之河内擊趙賁軍朝歌破之所將卒
得騎將二人車馬二百五十匹從攻安陽以東至棘蒲
下十縣别攻破趙軍得其將司馬二人侯四人降吏卒
二千四百人從降下邯郸别下平陽身斬守相所將卒
斬兵守郡一人降鄴從攻朝歌邯郸及别擊破趙軍降
邯郸六縣還軍敖倉破項籍軍成臯南擊絶楚饟道起
滎陽至襄邑破項冠魯下略地東至鄫郯下邳南至蘄
竹邑擊項悍濟陽下還擊項籍軍陳下破之别定江陵
降柱國大司馬以下八人身得江陵王致雒陽因定南
郡從至陳取楚王信剖符世世勿絶定食四千六百戶
為信武侯以騎都尉從擊代攻韓信平城下還軍東垣
有功遷為車騎將軍并將梁趙齊燕楚車騎别擊陳豨
丞相敞破之因降曲逆從擊黥布有功益封定食邑五
千三百戶凡斬首九十級虜百四十二人别破軍十四
降城五十九定郡國各一縣二十三得王柱國各一人
二千石以下至五百石三十九人高后五年薨諡肅侯
子亭嗣有罪國除
周緤(息列反)沛人也以舍人從高祖起沛至霸上西入蜀
漢還定三秦常為參乘賜食邑池陽從東擊項羽滎陽
絶甬道從出度平陰遇韓信軍襄國戰有利有不利終
亡離上心上以緤為信武侯食邑三千三百戶上欲自
擊陳豨緤泣曰始秦攻破天下未曾自行今上常自行
是亡人可使者乎上以為愛我賜入殿門不趨十二年
更封緤為䣙城侯(䣙音薄催反又音普肯反屬長沙)孝文五年薨諡貞
侯子昌嗣有罪國除景帝復封緤子應為鄲侯(鄲音多寒反屬)
(沛國)薨諡康侯子仲居嗣坐為太常有罪國除
張蒼陽武人也好書律歴秦時為御史主柱下方書(方版)
(也)有罪亡歸及沛公略地過陽武蒼以客從攻南陽蒼
坐法當斬解衣伏質身長大肥白如瓠王陵見而怪其
美士乃言沛公赦勿斬遂西入武關至咸陽沛公立為
漢王入漢中還定三秦陳餘擊走常山王張耳耳歸漢
漢以蒼為常山守從韓信擊趙蒼得陳餘趙地已平漢
王以蒼為代相備邊寇已而徙為趙相相趙王耳及耳
卒相其子敖復徙相代燕王臧荼反蒼以代相從攻荼
有功封為北平侯食邑千二百戶遷為計相(專主計籍故號計相)
一月更以列侯為主計四歲(去計相之名更號主計)是時蕭何為
相國而蒼乃自秦時為柱下御史眀習天下圖書計籍
又善用算律歴故令蒼以列侯居相府領主郡國上計
者黥布反漢立皇子長為淮南王而蒼相之十四年遷
為御史大夫與絳侯等尊立文帝四年代灌嬰為丞相
漢興二十餘年天下初定將相公卿皆軍吏蒼為計相
時緒正律歴以高祖十月始至霸上故因秦時本十月
為歲首不革推五德之運以為漢當水德之時尚黑如
故吹律調樂入之聲音及以比定律令若百工天下作
程品至扵為丞相卒就之故漢家言律歴者本張蒼蒼
尤好書無所不觀無所不通而尢邃律歴蒼德安國侯
王陵及貴父事陵陵死後蒼為丞相洗沐常先朝陵夫
人上食然後敢歸家蒼為丞相十餘年魯人公孫臣上
書陳終始五德傳言漢土德時其符黃龍見當改正朔
易服色事下蒼蒼以為非是罷之其後黃龍見成紀扵
是文帝召公孫臣以為博士草立土德時歴制度更元
年蒼由此自絀謝病稱老蒼任人為中候大為姦利上
以為讓蒼遂病免孝景五年薨諡文侯傳子至孫類有
罪國除初蒼父長不滿五尺蒼長八尺餘蒼子復長八
尺及孫類長六尺餘蒼免相後口中無齒食乳女子為
乳母妻妾以百數嘗孕者不復幸年百餘歲乃卒著書
十八篇言陰陽律歴事
周昌沛人也其從兄苛(音何)秦時皆為泗水卒吏高祖起
沛擊破泗水守監扵是苛昌以卒吏從沛公沛公以昌
為職志(志與幟同式異反職志主旗志也)苛為客從入關破秦沛公立
為漢王以苛為御史大夫昌為中尉漢三年楚圍漢王
滎陽急漢王出去而使苛守滎陽城楚破滎陽城欲令
苛將苛罵曰若趣降漢王不然今為虜矣項羽怒亨苛
漢王扵是拜昌為御史大夫常從擊項籍六年與蕭曹
等俱封為汾陰侯苛子成以父死事封為高景侯昌為
人彊力敢直言自蕭曹等皆卑下之昌嘗燕入奏事高
帝方擁戚姬昌還走高帝逐得騎昌項問曰我何如主
也昌仰曰陛下即桀紂之主也扵是上笑之然尤憚昌
及高帝欲廢太子而立戚姬子如意為太子大臣固争
莫能得上以留侯策止而昌廷争之彊上問其說昌為
人吃又盛怒曰臣口不能言然臣期期知其不可陛下
欲廢太子臣期期不奉詔上欣然而笑即罷呂后側耳
扵東廂聽見昌為跪謝曰微君太子幾廢是後戚姬子
如意為趙王年十歲高祖憂萬歲之後不全也趙尭時
為符璽御史趙人方與公謂昌曰君之史趙尭年雖少
然奇士君必異之是且代君之位昌笑曰尭年少刀筆
吏耳何至是乎居頃之尭侍高祖高祖獨心不樂悲歌
羣臣不知上所以然尭進請間曰陛下所為不樂非以
趙王年少而戚夫人與呂后有隙備萬歲之後而趙王
不能自全乎高祖曰我私憂之不知所出尭曰陛下獨
為趙王置貴彊相及呂后太子羣臣素所敬憚者乃可
高祖曰然吾念之欲如是而羣臣誰可者尭曰御史大
夫昌其人堅忍伉直自呂后太子及大臣皆素嚴憚之
獨昌可高祖曰善扵是召昌謂曰吾固欲煩公公彊為
我相趙昌泣曰臣初起從陛下陛下獨奈何中道而棄
之扵諸侯乎高祖曰吾極知其左遷然吾私憂趙王念
非公無可者公不得不彊行扵是徙昌為趙相既行久
之高祖持御史大夫印弄之曰誰可以為御史大夫者
熟視尭曰無以易尭遂拜尭為御史大夫尭亦前有軍
功食邑及以御史大夫從擊陳豨有功封為江邑侯高
祖崩太后使使召趙王其相昌令王稱疾不行使者三
反昌曰高帝屬臣趙王王年少竊聞太后怒戚夫人欲
召趙王并誅之臣不敢遣王且亦疾不能奉詔太后怒
乃使使召趙相相至謁太后太后罵昌曰爾不知我之
怨戚氏乎而不遣趙王何也昌既被徵高后使使召趙
王王果來至長安月餘見鴆殺昌謝病不朝見三歲而
薨諡悼侯傳子至孫意有罪國除景帝復封昌孫左車
為安陽侯有罪國除初趙尭既代周昌為御史大夫高
祖崩事惠帝終世高后元年怨尭前定趙王如意之畫
乃抵堯罪以廣阿侯任敖為御史大夫
任敖沛人也少為獄吏高祖嘗避吏吏繫呂后遇之不
謹任敖素善高祖怒擊傷主呂后吏及高祖初起敖以
客從為御史守豐二歲高祖立為漢王東擊項籍敖遷
為上黨守陳豨反時敖堅守封為廣阿侯食邑千八百
戶高后時為御史大夫三歲免孝文元年薨諡懿侯傳
子至曾孫越人坐為太常廟酒酸不敬國除
申屠嘉梁人也以材官蹶張從高帝擊項籍遷為隊率
從擊黥布為都尉孝惠時為淮陽守孝文元年舉故以
二千石從高祖者悉以為關内侯食邑三十四人而嘉
食邑五百戶十六年遷為御史大夫張蒼免相文帝以
皇后弟竇廣國賢有行欲相之曰恐天下以吾私廣國
久念不可而高帝時大臣餘見無可者乃以嘉為丞相
因故邑封為故安侯嘉為人廉直門不受私謁是時太
中大夫鄧通方愛幸賞賜累鉅萬文帝常燕飲通家其
見寵如是是時嘉入朝而通居上旁有怠慢之禮嘉奏
事畢因言曰陛下愛幸羣臣則富貴之至扵朝廷之禮
不可以不肅上曰君勿言吾私之罷朝坐府中嘉為檄
召通詣丞相府不來且斬通通恐入言上上曰汝第往
吾今使人召若通至府免冠徒跣頓首謝嘉嘉坐自如
弗為禮責曰夫朝廷者高皇帝之朝廷也通小臣戲殿
上大不敬當斬史今行斬之通頓首首盡出血不解上
度丞相已困通使使持節召通而謝丞相曰此吾弄臣
君其釋之鄧通既至為上泣曰丞相幾殺臣嘉為丞相
五歲文帝崩孝景即位二年鼂錯為内史貴幸用事諸
法令多所請變更議以適罰侵削諸侯而丞相嘉自絀
所言不用疾錯錯為内史門東出不便更穿一門南出
南出者太上皇廟堧垣也嘉聞錯穿宗廟垣為奏請誅
錯客有語錯錯恐夜入宮上謁自歸上至朝嘉奏請誅
錯上曰錯所穿非真廟垣故冗官居其中且又我使為
之錯無罪罷朝嘉謂長史曰吾悔不先斬錯乃請之為
錯所賣至舍因歐血而死諡節侯傳子至孫臾有罪國
除自嘉死後開封侯陶青桃侯劉舍及武帝時柏至侯
許昌平棘侯薛澤武彊侯莊青翟商陵侯趙周皆以列
侯繼踵&KR1029;&KR1029;(初角反持忍之貎)廉謹為丞相備員而已無所能
發眀功名著扵世者
酈食其陳留高陽人也好讀書家貧落魄無衣食業為
里監門然吏縣中賢豪不敢役皆謂之狂生及陳勝項
梁等起諸將徇地過高陽者數十人食其聞其將皆握
齱好荷禮自用(齱初角反握齱急促之貎荷與苛同細也)不能聽大度之言
食其乃自匿後聞沛公略地陳留郊沛公麾下騎士適
食其里中子也沛公時時問邑中賢豪騎士歸食其見
謂曰吾聞沛公嫚易人有大略此真吾所碩從游莫為
我先若見沛公謂曰臣里中有酈生年六十餘身長八
尺人皆謂之狂生自謂我非狂騎士曰沛公不喜儒諸
客冠儒冠來者沛公輙解其冠溺其中與人言常大罵
未可以儒生說也食其曰第言之騎士從容言食其所
戒者沛公至高陽傳舍使人召食其食其至入謁沛公
方踞牀令兩女子洗而見食其食其入即長揖不拜曰
足下欲助秦攻諸侯乎欲率諸侯破秦乎沛公罵曰竪
儒夫天下同苦秦久矣故諸侯相率攻秦何謂助秦食
其曰必欲聚徒合義兵誅無道秦不宜踞見長者扵是
沛公輟洗起衣延食其上坐謝之食其因言六國縱衡
時沛公喜賜食其食問曰計安出食其曰足下起瓦合
之卒收散亂之兵不滿萬人欲以徑入彊秦此所謂探
虎口者也夫陳留天下之衝四通五達之郊今其城中
又多積粟臣知其令今請使令下足下即不聽足下舉
兵攻之臣為内應扵是遣食其往沛公引兵隨之遂下
陳留號食其為廣野君食其言弟商使將數千人從沛
公西南略地食其常為說客馳使諸侯漢二年秋項羽
擊漢拔滎陽漢兵遁保鞏楚人聞韓信破趙彭越數反
梁地則分兵救之韓信方東擊齊漢王數困滎陽成臯
計欲捐成臯以東屯鞏雒以距楚食其因言曰臣聞之
知天之天者王事可成其不知天之天者王事不可成
王者以民為天而民以食為天夫敖倉天下轉輸久矣
臣聞其下乃有藏粟甚多楚人拔滎陽不堅守敖倉乃
引而東令適卒分守成臯此乃天所以資漢方令楚易
取而漢反郤自奪便臣竊以為過矣且兩雄不俱立楚
漢久相持不决百姓騷動海内摇蕩農夫釋耒紅(讀工)女
下機天下之心未有所定也碩足下急復進兵收取滎
陽據敖庾之粟塞成臯之險杜太行之道距飛狐之口
守白馬之津以示諸侯形制之埶則天下知所歸矣方
今燕趙以定惟齊未下今田廣據千里之齊田間將二
十萬之衆軍扵歴城諸田宗彊負海岱阻河濟南近楚
齊人多變詐足下雖遣數十萬師未可以歲月破也臣
請得奉眀詔說齊王使為漢稱東藩上曰善乃從其畫
復守敖倉而使食其說齊王曰王知天下之所歸乎曰
不知也曰知天下之所歸則齊國可得而有也若不知
天下之所歸即齊國未可保也齊王曰天下何歸食其
曰天下歸漢齊王曰先生何以言之曰漢王與項王戮
力西面擊秦約先入咸陽者王之項王背約王之漢中
而遷殺義帝漢王起蜀漢之兵擊三秦出關而責義帝
之負處收天下之兵立諸侯之後降城即以侯其將得
賂則以分其士與天下同其利豪英賢材皆樂為之用
諸侯之兵四面而至蜀漢之粟方舡而下項王有背約
之名殺義帝之負扵人之功無所記扵人之罪無所忘
戰勝而不得其賞拔城而不得其封非項氏莫得用事
為人刻印玩而不能授攻城得賂積財而不能賞天下
畔之賢才怨之而莫為之用故天下之士歸扵漢王可
坐而策也夫漢王發蜀漢定三秦涉西河之外援上黨
之兵下井陘誅成安君破北魏舉三十二城此黃帝之
兵非人之力天之福也今已據敖庾之粟塞成臯之險
守白馬之津杜太行之阸距飛狐之口天下後服者先
亡矣王疾下漢王齊國社稷可得而保也不下漢王危
亡可立而待也田廣以為然乃聽食其罷歴下兵守戰
備與食其日縱酒韓信聞食其馮軾下齊七十餘城乃
夜度兵平原襲齊齊王田廣聞漢兵至以為食其賣己
乃亨食其引兵走漢十二年曲周侯酈商以丞相將兵
擊黥布有功高祖舉功臣思食其食其子疥數將兵上
以其父故封疥為高梁侯後更食武陽卒子遂嗣三世
侯平有罪國除太史公重敘酈生之事曰初沛公引兵
過陳留酈生踵軍門上謁曰高陽賤民酈食其竊聞沛
公將兵助楚誅不義敬勞從者碩得望見口畫天下便
事使者入通沛公方洗問使者曰何如人也使者對曰
状貎類大儒衣儒衣冠側注沛公曰為我謝之言我方
以天下為事未暇見儒人也使者出謝曰沛公敬謝先
生方以天下為事未暇見儒人也酈生嗔目按劍叱使
者曰走復入言沛公吾高陽酒徒也非而人也使者懼
而失謁跪拾謁還走復入報曰客天下壮士也叱臣臣
恐至失謁曰走復入言而公高陽酒徒也沛公據雪足
杖矛曰延客入酈生入揖沛公曰足下甚苦暴衣露冠
將兵助楚討不義足下何不自喜也臣願以事見而曰
吾方以天下為事未暇見儒人也夫足下欲興天下之
大事而成天下之大功而以目皮相恐失天下之能士
且吾度足下之智不如吾勇又不如吾若欲就天下而
不相見竊為足下失之沛公謝曰鄉者聞先生之容今
見先生之意矣乃延而坐之問所以取天下者酈生曰
夫足下欲成大功不如止陳留陳留者天下之據衝也
兵之會地也積粟數千萬石城守甚堅臣素善其令碩
為足下說之不聽臣臣請為足下殺之而下陳留足下
將陳留之衆據陳留之城而食其積粟招天下之從兵
從兵已成足下横行天下莫能有害足下矣沛公曰敬
聞命矣扵是酈生乃夜見陳留令說之曰夫秦為無道
而天下畔之今足下與天下從則可以成大功今獨為
亡秦嬰城而堅守臣竊為足下危之陳留令曰秦法至
重也不可以妄言妄言者無類吾不可以應先生所以
教臣者非臣之意也碩勿復道酈生留宿卧夜半時斬
陳留令首踰城而下報沛公沛公引兵攻城縣令首扵
長竿以示城上人曰趣下而令頭已斷矣今後下者必
先斬之扵是陳留人見令已死遂相率而下沛公沛公
舍陳留南城門上因其庫兵食積粟留出入三月從兵
以萬數遂入破秦
陸賈楚人也以客從高祖定天下名有口辯居左右常
使諸侯時中國初定尉佗下南越因王之高祖使賈賜
佗印為南粤王賈至尉佗魋結箕踞見賈賈因說佗曰
足下中國人親戚昆弟墳墓在真定今足下反天性棄
冠帶欲以區區之越與天子抗衡為敵國禍且及身矣
夫秦失其正諸侯豪傑並起唯漢王先入關據咸陽項
籍背約自立為西楚霸王諸侯皆屬可謂至彊矣然漢
王起巴蜀鞭笞天下劫略諸侯遂誅項羽五年之間海
内平定此非人力天之所建也天子聞君王王南越而
不助誅暴逆將相欲移兵而誅王天子憐百姓新勞苦
且休之遣臣授君王印剖符通使君王宜郊迎北面稱
臣乃欲以新造未集之越屈彊扵此漢誠聞之掘焼君
王先人冢墓夷種宗族使一偏將將十萬衆臨越即越
殺王降漢如反覆手耳扵是佗蹶然起坐謝賈曰居蠻
夷中久殊失禮義因問賈曰我孰與蕭何曹參韓信賢
賈曰王似賢也復問曰我孰與皇帝賢賈曰皇帝起豐
沛討暴秦誅彊楚為天下興利除害繼五帝三皇之業
統天下理中國中國之人以億計地方萬里居天下之
膏腴人衆車輿萬物殷富政由一家自天地剖判未始
有也今王衆不過數萬皆蠻夷﨑嶇山海間譬若漢一
郡王何乃比扵漢佗大笑曰吾不起中國故王此使我
居中國何遽不若漢乃大說賈留與飲數月曰越中無
足與語至生來令我日聞所不聞賜賈槖中装直千金
他送亦千金賈卒拜佗為南越王令稱臣奉漢約歸報
高帝大說拜賈為太中大夫賈時時前說稱詩書高帝
罵之曰乃公居馬上得之安事詩書賈曰馬上得之寧
可以馬上治乎且湯武逆取而以順守之文武並用長
久之術也昔者吳王夫差智伯極武而亡秦任刑法不
變卒滅趙氏(秦之先造父封扵趙城故亦冐趙氏)鄉使秦已并天下行仁
義法先聖陛下安得而有之高帝不懌有慙色謂賈曰
試為我著秦所以失天下吾所以得之者及古成敗之
國賈乃粗述存亡之徵凡著十二篇每奏一篇高帝未
嘗不稱善左右呼萬歲稱其書曰新語孝惠時呂太后
用事欲王諸呂畏大臣及有口者賈自度不能争之乃
病免以好畤田地善住家焉有五男乃出所使越得槖
中装賣千金分其子子二百金令為生產賈常乘安車
駟馬從歌鼓瑟侍者十餘人寳劍直百金謂其子曰與
女約過女女給人馬酒食極欲十日而更所死家得寳
劍車騎侍從者一歲中以往來過他客率不過再過數
擊鮮毋久溷女為也呂太后時王諸呂諸呂擅權欲劫
少主危劉氏右丞相平患之力不能争恐禍及己平嘗
宴居深念賈往不請直入坐平方念不見賈賈曰何念
深也平曰生揣我何念賈曰足下位為上相食三萬戶
侯可謂極富貴無欲矣然有憂念不過患諸呂少主耳
平曰然為之奈何賈曰天下安注意相天下危注意將
將相和則士豫附士豫附天下雖有變則權不分權不
分為社稷計在兩君掌握耳臣常欲語太尉絳侯絳侯
與我戲易吾言君何不交驩太尉深相結為陳平畫呂
氏數事平用其計乃以五百金為絳侯壽厚具樂飲太
尉太尉亦報如之兩人深相結呂氏謀益壞陳平乃以
奴婢百人車馬五十乘錢五十萬遺賈為飲食費賈以
此遊漢廷公卿間名聲籍甚及誅諸呂立孝文賈頗有
力孝文即位欲使人之南越丞相平乃言賈為太中大
夫使尉佗去黃屋稱制令比諸侯皆如意指語在南越
𫝊陸生竟以壽終
朱建楚人也故嘗為淮南王黥布相有罪去後復事布
布欲反時問建建諫止之布不聽聽梁父侯遂反漢既
誅布聞建諫之即賜建號平原君家徙長安為人辯有
口刻廉剛直行不苟合義不取容辟陽侯行不正得幸
呂太后欲知建建不肯見及建母死貧未有以發喪方
假貣服具陸賈素與建善乃見辟陽侯賀曰平原君母
死辟陽侯曰平原君母死何乃賀我陸生曰前日君侯
欲知平原君平原君義不知君以其母故今其母死君
誠厚送喪則彼為君死矣辟陽侯乃奉百金裞(式芮反贈終者)
(衣被曰裞)列侯貴人以辟陽侯故往賻凡五百金久之人或
毁辟陽侯惠帝大怒下吏欲誅之太后慙不可言大臣
多害辟陽侯行欲遂誅之辟陽侯困急使人欲見建建
辭曰獄急不敢見君建乃求見惠帝幸臣閎籍孺說曰
君所以得幸帝天下莫不聞今辟陽侯幸太后而下吏
道路皆言君讒欲殺之今日辟陽侯誅旦日太后含怒
亦誅君君何不肉袒為辟陽侯言帝帝聽君出辟陽侯
太后大驩兩主俱幸君君富貴益倍矣扵是閎籍孺大
恐從其計言帝帝果出辟陽侯初辟陽侯之囚欲見建
建不見辟陽侯以為背之大怒及其成功出之大驚呂
太后崩大臣誅諸呂辟陽侯扵諸呂至深卒不誅計畫
所以全者皆陸生平原君之力也孝文時淮南厲王殺
辟陽侯以黨諸呂故孝文聞其客朱建為其策使吏捕
欲治聞吏至門建欲自殺諸子及吏皆曰事未可知何
自殺為建曰我死禍絶不及乃身矣遂自剄文帝聞而
惜之曰吾無殺建意也乃召其子拜為中大夫使匈奴
單于無禮罵單于遂死匈奴中
婁敬齊人也漢五年戍隴西過雒陽高祖在焉敬脱輓
輅衣羊裘見齊人虞將軍曰臣碩見上言便宜虞將軍
欲與鮮衣敬曰臣衣帛衣帛見衣褐衣褐見不敢易衣
虞將軍入言上上召見賜食已而問敬敬說曰陛下都
雒陽豈欲與周室比隆哉上曰然敬曰陛下取天下與
周異周之先自后稷尭封之邰積德累善十餘世公劉
避桀居豳太王以狄伐故去豳杖馬箠居岐國人争歸
之及文王為西伯斷虞芮訟始受命呂望伯夷自海濱
來歸之武王伐紂不期而會孟津上八百諸侯遂滅殷
成王即位周公之屬傅相焉乃營成周都雒以為此天
下中諸侯四方納貢職道里鈞矣有德則易以王無德
則易以亡凡居此者欲令務以德致人不欲依險阻令
後世奢驕以虐民也及周之盛時天下和洽四夷鄉風
慕義懷德附離而並事天子不屯一卒不戰一士八夷
大國之民莫不賓服效其職貢及周之衰也分而為兩
天下莫朝周不能制非其德薄也而形埶弱也今陛下
起豐沛收卒三千人以之徑往卷蜀漢定三秦與項籍
戰滎陽爭成臯之口大戰七十小戰四十使天下之民
肝腦塗地父子暴骸中野不可勝數哭泣之聲不絶傷
夷者未起而欲比隆扵成康之時臣竊以為不侔矣且
夫秦地被山帶河四塞以為固卒然有急百萬之衆可
具因秦之故資甚美膏腴之地此所謂天府者也陛下
入關而都之山東雖亂秦之故地可全而有也夫與人
闘不搤其亢拊其背未能全勝今陛下入關而都按秦
之故地此亦搤天下之亢而拊其背也高帝問羣臣羣
臣皆山東人爭言周王數百年秦二世則亡不如都周
上未能决及留侯眀言入關便即日車駕西都關中扵
是上曰本言都秦地者婁敬婁者劉也賜姓劉氏拜為
郎中號曰奉春君漢七年韓王信反上自擊之至晉陽
聞信與匈奴欲共擊漢上大怒使人使匈奴匈奴匿其
壮士肥牛馬徒見其老弱及羸畜使者十軰來皆言匈
奴易擊上使劉敬復往使匈奴還報曰兩國相擊此宜
夸矜見所長今臣往徒見羸瘠老弱此必欲見短伏竒
兵以爭利愚以為匈奴不可擊也是時漢兵已踰句注
三十餘萬衆兵已業行上怒罵敬曰齊虜以舌得官乃
今妄言沮吾軍械繫敬廣武遂往至平城匈奴果出竒
兵圍帝白登七日然後得解高帝至廣武赦敬曰吾不
用公言以困平城吾已斬先使十軰言可擊者矣乃封
敬二千戶為關内侯號建信侯高帝罷平城歸韓王信
亡入胡當是時冐頓單于兵彊控弦四十萬騎數苦北
邊上患之問敬敬曰天下初定士卒罷扵兵革未可以
武服也冐頓殺父代立妻羣母以力為威未可以仁義
說也獨可以計久遠子孫為臣耳然陛下恐不能為上
曰誠可何為不能敬曰陛下誠能以適長公主妻單于
厚奉遺之彼知漢女送厚蠻夷必慕以為閼氏生子必
為太子代單于何者貪漢重幣陛下以漢所餘彼所鮮
數問遺使辯士風諭以禮節冐頓在固為子壻死則外
孫為單于豈嘗聞外孫敢與大父抗禮哉可毋戰以漸
臣也若陛下不能遣長公主而令宗室及後宮詐稱公
主彼亦知不肯貴近無益也高帝曰善欲遣長公主呂
后泣曰妾唯以一太子一女奈何棄之匈奴上終不能
遣長公主而取家人子為公主妻單于使敬往結和親
約敬從匈奴來因言匈奴河南白羊樓煩王去長安近
者七百里輕騎一日一夕可以至秦中新破少民地肥
饒可益實夫諸侯初起時非齊諸田楚昭屈景莫與今
陛下雖都關中實少人北近胡寇東有六國彊族一日
有變陛下亦未得安枕而卧也臣願陛下徙齊諸田楚
昭屈景燕趙韓魏後及豪桀名家且實關中無事可以
備胡有變亦足率以東伐此彊本弱末之術也上曰善
乃使劉敬徙所言關中十萬餘口
叔孫通薛人也秦時以文學徵待詔博士數歲陳勝起
二世召博士諸儒生問曰楚戍卒攻蘄入陳扵公何如
博士諸儒生三十餘人前曰人臣無將將則反罪死無
赦碩陛下急𤼵兵擊之二世怒作色通前曰諸生言皆
非夫天下為一家毁郡縣城鑠其兵示天下弗復用且
眀主在上法令具扵下吏人人奉職四方輻輳安敢有
反者此特羣盗鼠竊狗盗何足置齒牙間哉郡守尉今
捕誅何足憂二世喜盡問諸生或言反或言盗扵是令
御史按諸生言反者下吏非所宜言諸生言盗者皆罷
之乃賜通帛二十疋衣一襲拜為博士通已出反舍諸
生曰生何言之諛也通曰公不知我幾不免虎口乃亡
去之薛薛已降楚矣及項梁之薛通從之梁敗從懷王
懷王為義帝徙長沙通留事項王漢二年漢王從五諸
侯入彭城通降漢王通儒服漢王憎之乃變服服短衣
楚製漢王喜通之降漢從弟子百餘人然無所進專言
諸故羣盗壮士進之弟子皆曰事先生數年幸得從降
漢今不進臣等專言大猾何也通乃謂曰漢王方蒙矢
石爭天下諸生寧能闘乎故先言斬將搴旗之士諸生
且待我我不忘矣漢王拜通為博士號稷嗣君漢王已
并天下諸侯共尊為皇帝扵定陶通就其儀號高帝悉
去秦儀法為簡易羣臣飲酒爭功醉或妄呼拔劍擊柱
上患之通知上益饜之說上曰夫儒者難與進取可與
守成臣願徵魯諸生與臣弟子共起朝儀高帝曰得無
難乎通曰五帝異樂三王不同禮禮者因時世人情為
之節文者也故夏殷周禮所因損益可知者謂不相復
也臣碩頗采古禮與秦儀雜就之上曰可試為之令易
知度吾所能行為之扵是通使徵魯諸生三十餘人魯
有兩生不肯行曰公所事者且十主皆面諛以得親貴
今天下初定死者未葬傷者未起又欲起禮樂禮樂所
由起百年積德而後可興也吾不忍為公所為公所為
不合古吾不行公往矣毋汚我通笑曰若真鄙儒不知
時變遂與所徵三十人西及上左右為學者與其弟子
百餘人為綿蕞野外習之月餘通曰上可試觀上使行
禮曰吾能為此乃令羣臣習肄會十月漢七年長樂宮
成諸侯羣臣朝十月儀先平眀謁者治禮引以次入殿
門廷中陳車騎戍卒衛官設兵張旗志傳曰趨殿下郎
中俠陛陛數百人功臣列侯諸將軍軍吏以次陳西方
東鄉文官丞相以下陳東方西鄉大行設九賓臚句傳
扵是皇帝輦出房百官執戟傳警引諸侯王以下至吏
六百石以次奉賀自諸侯王以下莫不震恐肅敬至禮
畢盡伏置法酒諸侍坐殿上皆伏抑首以尊卑次起上
壽觴九行謁者言罷酒御史執法舉不如儀者輙引去
竟朝置酒無敢驩譁失禮者扵是高帝曰吾乃今日知
為皇帝之貴也拜通為奉常賜金五百斤通因進曰諸
弟子儒生隨臣久矣與共為儀碩陛下官之高帝悉以
為郎通出皆以五百金賜諸生諸生乃喜曰叔孫生聖
人知當世務九年徙通為太子太傅十二年高帝欲以
趙王如意易太子通諫曰昔者晉獻公以驪姬故廢太
子立奚齊晉國亂者數十年秦以不早定扶蘇胡亥詐
立自使滅祀此陛下所親見今太子仁孝天下皆聞之
呂后與陛下攻苦食啖其可背哉陛下必欲廢嫡而立
少臣願先伏誅以頸血汙地高帝曰公罷矣吾特戲耳
通曰太子天下本本壹摇天下震動奈何以天下戲高
帝曰吾聽公及上置酒見留侯所招客從太子入見上
遂無易太子志矣高帝崩孝惠即位乃謂通曰先帝園
陵寝廟羣臣莫習徙通為奉常定宗廟儀法及稍定漢
諸儀法皆通所論著也惠帝為東朝長樂宮及問往數
蹕煩民作複道方築武庫南通奏事因請間曰陛下何
自築複道高帝寝衣冠月出游高廟子孫奈何乘宗廟
道上行哉惠帝懼曰急壊之通曰人主無過舉今已作
百姓皆知之矣碩陛下為原廟渭北衣冠月出游之益
廣宗廟大孝之本上乃詔有司立原廟惠帝常出游離
宮通曰古者有春嘗果方今櫻桃熟可獻碩陛下出因
取櫻桃獻宗廟上許之諸果獻由此興
通志卷九十六
