通志卷三上
宋右廸功郎鄭樵漁仲撰
三王紀第三上
夏
禹夏后氏曰文命亦曰大禹(元年戊戍)姒姓顓帝生鯀鯀生
禹禹之母有莘氏女曰修已禹生於石紐長於西羌長
九尺二寸聲為律身為度敏給克勤其德不違其仁可
親其言可信亹亹穆穆為綱為紀見耕者五耦而式過
十室之邑則下為秉德之士存焉聞善言則拜不貴尺
璧而重寸隂當堯之時洪水滔天用鯀治之九年不成
舜攝堯之政廵狩而行見治水無狀乃殛鯀於羽山天
下皆以舜之誅為是舜乃舉禹使續父業天下皆以舜
之舉為公堯崩舜欲廣堯之績而求總百揆之人僉曰
伯禹作司空舜曰嗟禹汝平水土惟時懋哉禹念前日
之非度傷先人之無成一朝受命不敢迨遑勞身焦思
面目黧黑步不相過居外十三年過家聞其子呱呱而
泣門不入也菲飲食致孝乎鬼神惡衣服致美乎黼冕
卑宫室盡力乎溝洫陸行乘車水行乘舟泥行乘橇山
行乘檋身執耒臿以為民先股無胈脛無毛手足腁胝
體幹枯蝕高高下下疏壅導滯左凖繩右規矩載四時
封九山決九川障九澤豐殖九藪汨越九原宅居九隩
合通四海品處庶類禹常言人無食則不能使也不利
於人則不能勸也民勞而無怨苦者利之也民有鬻子
者禹以歴山之金鑄幣而與之償命益予衆庶稻可種
卑濕命稷予衆庶難得之食食少調有餘相給以均諸
侯初舜分十二州禹乃復舊制為九州行水自冀州始
堯都冀州以天子之京邑故不言所底之山川餘八州
皆以山川疆其所底為萬世不易之法以州國有變遷
而山川無變遷故也次兖州底濟河次青州底海岱次
徐州底海岱及淮次揚州底淮海次荆州底荆衡次豫
州底荆河次梁州底華陽黑水次雍州底黑水西河州
皆先治其山川然後定其土田賦入然後正其貢篚然
後道一州之水使有所歸故民得安居粒食為萬世之
利使冀兖徐荆豫梁雍七州之水各歸于河使青州之
水歸于濟使揚州之水歸于淮泗九州既理然後總理
天下凡山川皆起於極西而盡於極東水徇山而行故
禹之導山川皆自西始導九山各有所至岍岐嶓冢至
於荆山壺口雷首至於太岳底柱析城至於王屋太行
恒山至於碣石西傾朱圉鳥鼠至於太華熊耳外方桐
栢至於陪尾内方至於大别岷山之陽至於衡山九江
之南至於敷淺原導九川各有所歸弱水歸于合黎黑
水歸於南海河自積石東歸于海九河從之漢自嶓冢
南歸于江三澨從之江自岷而東由中歸于海澧水彭
澤從之濟自滎而北由東歸于海菏汶從之淮自桐栢
東歸于海沂泗從之渭自鳥鼠同穴東歸于河涇漆沮
從之洛自熊耳東北歸于河瀍澗伊水從之自是九州
攸同四隩既宅九山刊旅九川滌源九澤既陂四海會
同六府孔修庶土交正底慎財賦各循三品成賦中邦
錫之封土賜以姓氏各戴君德無或違命然後弼成五
服至于五千里五百里甸服郊畿之服也效其賦入甸
而侯侯而綏綏而要要而荒各五百里遵其法守東漸
于海西被于流沙朔南暨聲教訖于四海天乃錫禹元
圭為瑞以告成功洪水漏中州乾百川順流蛇龍潛處
民得去高險處平土者禹也故曰微禹之功吾其魚乎
天無伏隂地無散陽水無沉氣火無災燀神無間行民
無淫心時無逆數物無害生天下皆宗禹為山川鬼神
主舜即位三十有三載耄期倦于勤命禹總其衆攝行
天子事禹固辭不獲乃受命十七年舜南廵狩而崩三
年喪畢禹避舜之子於陽城天下諸侯皆去商均而朝
禹於是即天子位號夏后氏元年作都于韓(或言安邑即韓地)
尚黑社用松牲用黑以黑為徽號收冠元衣十寸為尺
封丹朱於唐商均於虞為諸侯作樂曰大夏改正朔以
建寅為正月命臯陶為夏籥九成昭其功也以五音聽
治揭鐘鼓磬鐸鞀以待四方之士為銘於簨簴曰導以
道者撾鼓喻以義者鼓鐘告以事者振鐸語以憂者擊
磬有獄訟者搖鞀嘗曰吾不恐四海之士留於道路恐
其留吾門也一饋十起一沐三捉髮以勞于下出見罪
人下車問而泣之左右曰罪人不道何痛之為禹曰堯
舜之人皆以堯舜之心為心今朕為君朕之人各以其
心為心是以痛之既服九州乃收天下之銅鑄九鼎以
象九州之物初黃帝作車少昊加牛奚仲加馬禹命奚
仲為車正建旗旐以辨等級古有醴酪禹始命儀狄作
酒禹飲而美乃疏儀狄遂絶旨酒曰後世必有以酒亡
國者禹舉臯陶而薦之且授政焉臯陶卒封其後於英
六或在許舉其子伯益任以政禹在位十年南廵狩會
諸侯於塗山執玉帛者萬國(其山今在鍾離)禹濟江黃龍負舟
舟人恐禹仰天而歎曰吾受命於天生寄也死歸也予
何憂於龍哉視龍猶蝘蜒龍俛首而逝禹致羣臣於會
稽防風氏後至戮之防風者汪芒氏之君也漆姓守封
嵎之山禹崩以天下授益葬于會稽之山隂在位十年
年百歲(或云在位十五年)三年喪畢益避禹之子啓居於箕山
之隂啓賢天下屬意焉益佐禹日淺天下未洽故諸侯
皆去益而朝啓曰吾君帝禹之子也夏后氏禘黃帝而
祖顓頊郊鯀而宗禹
臣謹按夏后氏以金德王天下又按禹平水土萬邦
作乂乃使大章步自東極至於西垂二億三萬三千
五百里七十一步又使豎亥步自南極盡於北垂二
億三萬三千五百里七十五步四海之内東西二萬
八千里南北二萬六千里又按禹時天雨金三日亦
嘗雨稻又按述異記今吳越間防風廟刻木作形龍
首牛耳連眉一目禹會塗山防風後至誅之其長二
丈骨專車今南中民有姓防風者即其後也皆長大
俗云祭防風奏防風古樂截竹長三尺吹之如狗嘷
三人被髮而舞今湖州武康防風故國也又按越傳
曰禹至大越上苗山大會計爵有德封有功遂更苗
山曰會稽言會計也因病死葬葦棺穿壙深七尺上
無瀉泄下無邸水壇高三尺土階三等周方一畝墨
子曰禹葬會稽衣裘三領桐棺三寸地里志云上有
禹井禹祠相𫝊以下有羣鳥耘田
臣又按劉恕曰大江之南古之要服舜禹南廵崩不
返葬禹非不尊其君啓非不孝其父時享在乎廟貌
魂氣無所不之秦漢以下崇尚墓祭違經棄禮遠事
尸柩難以語乎理矣
帝啓(元年丁未皇甫謐曰甲辰)其母塗山氏之女也有扈氏不服啓
伐之召六卿誓師大戰于甘之野遂滅有扈氏筮享神
於太陵之上是為鈞臺之享又筮于晉之墟作璿臺於
晉水之陽在位九年崩(皇甫謐日十年)子太康立
臣謹按夏為扈商為崇秦改鄠縣縣北二十里有故
扈城城周四里亦有甘亭又按世本有扈氏夏同姓
或云啓庶兄以堯舜𫝊賢禹獨與子故伐啓淮南子
曰有扈氏為義而亡又按淮南子啓之母塗山氏禹
治洪水通轘轅山化為熊謂塗山氏曰欲餉聞鼓聲
乃來禹跳石誤中鼓塗山氏往見禹方作熊慙而去
至嵩高山下化為石禹曰歸我子石破北方而啓生
帝太康(元年丙辰)太康尸位以逸豫滅厥德黎民咸貳乃盤
遊無度畋于有洛之表十旬弗反有窮后羿距之于河
厥弟五人御其母徯于洛之汭述大禹之戒而作五子
之歌羿之祖世為射官天子賜之弓矢使司射夏之衰
也自鉏遷于窮石號有窮氏太康不得入國羿遂廢之
立其弟仲康太康在位二十九年失國而崩
臣謹按許愼曰羿帝嚳射官也又按淮南子堯時十
日羿射九烏又曰羿除天下之害死為宗布楚辭天
問曰羿焉彃日烏焉解羽博物志曰羿與鑿齒戰于
疇華之野羿持弓鑿齒持矛羿殺之或曰河伯溺殺
人羿射其左目風伯壞人屋室羿射中其膝舊云帝
嚳堯時各有羿羿乃善射之號也臣按其字從羽從
廾廾即拱字拱羽為羿與伊尹之伊相類伊從人從
尹以其人能尹正天下伊與羿皆是指其人之名而
制字也竊觀今之庸俗以般輸善掄才凡古屋壯麗
者皆曰魯般造殊不知般為何代之人羿必太康時
人以射得名堯嚳之時亦有善射之人世之訛者以
為羿也
仲康(元年乙酉)仲康初即位羲和失職沉湎于酒昏迷天象
日月無紀仲康命胤侯為大司馬總六師以征之仲康
之世微弱政出於羿在位十三年崩子相立
帝相(亦曰相安元年戊戍)相徙都商邱征畎夷黃夷其後于夷來
賓東夷有九種曰畎夷于夷方夷黃夷白夷赤夷元夷
風夷陽夷相與有扈戰于甘澤不勝六卿請復之相曰
不可德之不厚教之不修也於是處不重席食不貳味
琴瑟不張鐘鼓不陳子女不飾親親長長尊賢使能期
年而有扈氏服然相之世政出於羿終為羿所殺或言
為羿所逐失國居商邱依夏同姓諸侯斟灌斟鄩在位
二十八年
有窮氏亦曰后羿自鉏遷于窮石因夏民以代夏政
(元年丙寅)國號有窮樂正后蘷之子伯封貪惏無厭忿纇
無期謂之封豕羿滅之蘷是以不祀羿善射好田獵
不修民事而滛于原獸棄其賢臣武羅伯因熊髠尨
圉而用寒浞寒浞者伯明氏之讒子弟也羿以為相
浞行媚于内施賂于外愚弄其民而虞羿于田樹之
詐慝羿猶不悛將歸自田家衆殺而亨之以食其子
其子不忍食死于窮門羿簒夏自立凡八年(或云二年)寒
浞復殺羿而簒之(元年戊戍寒國今濰州東二十三里寒亭是也)浞因羿室
不改有窮之號生澆及豷澆既長矣浞使之用師滅
斟灌及斟鄩而殺夏后相乃封澆于過封豷于戈浞
在位三十二年(或云十年)為夏之遺臣靡所滅而立少康
帝少康(元年丙午)少康夏后相之子也母曰后緡當寒浞用
澆滅相之時后緡方娠逃出自竇歸于有仍生少康既
長為仍牧正澆使其臣椒求之逃奔有虞為虞庖正虞
君妻之以二姚而邑諸綸有田一成有衆一旅布德行
惠夏衆歸心寒浞恃其讒慝詐偽而不德于民夏之遺
臣靡自有鬲氏收二國之燼滅寒浞而立少康少康使
女艾滅澆于過使季杼(大吕反)滅豷于戈有窮遂亡少康
還舊都復禹之績祀夏配天不失舊物諸侯效職方夷
來賓在位二十一年崩(或云四十九年是促羿寒浞之年歸此)子杼立
臣謹按羿簒夏后相而立八年寒浞殺之因其室而
生澆至澆能用師滅相相死乃生少康及少康生杼
至杼能用師滅豷計太康失邦至少康復夏蓋百年
之間夏之亂甚矣少康之功高矣司馬遷之紀不志
其事可謂䟽矣
帝杼(亦曰季杼一作予省文也元年丁卯)杼在位十七年崩子槐立杼能
帥禹者也戡定寒氏之亂佐父中興故夏后氏報焉
帝槐(帝王世紀作芬或作祖武亦作魁元年甲申)槐之世九夷來御在位二
十六年崩子芒立
帝芒(元年庚戌)在位十八年(或云十三年)崩子泄立
帝泄(或作世或作宗元年戊辰)泄之世畎夷之屬六夷來王始加爵
命在位十六年崩子不降立
帝不降(或作江成元年甲申)不降在位五十九年崩弟扄立
帝扄(或作喬元年癸未)扄在位二十一年崩子厪立
帝厪(或作廣或作㕓元年甲辰)厪在位二十年崩不降子孔甲立
帝孔甲(元年甲子)孔甲好事鬼神復為滛亂夏后氏德衰諸
侯畔之在位三十一年崩子臯立
臣謹按孔甲之世天降乘龍河漢各二龍有雌雄孔
甲不能食之而未獲豢龍氏陶唐氏既衰其後有劉
累學擾龍于豢龍氏事孔甲能飲食之賜氏曰御龍
以更豕韋之後龍一雌死潛醢以食夏后夏后饗之
美既而復求之累懼遷于魯縣(今汝州魯山也)
帝臯(元年乙未)臯在位十一年崩子發立
帝發(元年丙午)發之世諸夷賓于王門獻其樂舞在位十三
年(或云十一年或云十年)崩子履癸立是為桀
帝桀(元年己未)夏自孔甲以來諸侯多畔桀復不道武傷其
民民不堪命桀有力能申鈎索鐵伐有施有施人女以
末嬉(一作妹喜)末嬉嬖言無不從桀為之作象廊玉牀傾宫
瑤臺瓊室肉山脯林酒池可以運船糟隄可以望十里
一鼓而牛飲者三千人以樂之諫者以為妖言殺之伊
尹因說湯以伐夏救民湯以為賢而薦於桀桀不能用
而飲之酒羣臣醉者持不醉者不醉者持醉者相和而
歌曰江水沛兮舟檝敗兮我王廢兮盍歸乎盍歸乎亳
亦大矣伊尹退而更曰樂兮樂兮四牡驕兮六轡沃兮
覺兮較兮大命格兮去不善而從善吾何不樂兮伊尹
既醜有夏復歸于亳告湯曰桀惑末嬉上下離心皆曰
上天弗恤夏命其卒桀有暴臣于辛凌轢諸侯䛕臣左
師曹觸龍讒賊忠良關龍逢引黃圖以諫曰古之人君
愛民節用享國之日長今君用財若無窮殺人若恐弗
勝亡無日矣立而不去桀曰子又妖言矣吾之有民猶
天有日日有亡乎日亡吾乃亡於是焚黃圖殺龍逢衆
莫敢視桀愈自賢湯使人哭之桀召湯而囚於夏臺已
而釋之桀欲肆其侈心為有仍之會有緡叛冬十月鑿
山穿陵以通河諫者曰洩天氣發地藏天子失道後必
有敗桀殺之朞年瞿山崩為大澤水深九尺山覆於谷
下反在上桀見籙書云亡夏者桀於是大誅豪桀大費
之裔曰費昌見二日出東熖西沉問於馮夷夷曰西夏
東商費昌乃歸湯湯欲伐桀伊尹請乏貢職以觀其動
桀怒而起九夷之師伊尹曰未可彼尚能起九夷之師
湯復修貢職如初太史終古出其圖法執而泣之桀不
聽終古奔湯湯告諸侯曰夏為無道暴戾其民窮其父
兄棄其忠良守法之臣自歸于商湯又乏貢職桀起九
夷之師不至伊尹曰可矣明年相湯伐桀桀奔南巢因
放之於南巢在位五十一年湯封夏後至周為把國舊
云禹之後分封以國為氏有夏后氏有扈氏有男氏斟
尋氏彤城氏襃氏費氏把氏繒氏辛氏冥氏斟氏戈氏
臣謹按桀之時至德滅而不揚帝道揜而不興發號
逆四時春秋縮其和天地除其德樹社槁而塴裂容
臺振而掩覆犬羣嘷而入淵豕銜蓐而席隩美人挐
首墨面而不容曼聲吞炭内閉而不歌喪不盡其哀
臘不聽其樂西老折勝黃神嘯吟飛鳥鎩翼走獸廢
脚山無峻榦澤無洼水田無立禾路無莎薠金積折
廉璧襲無理百川沸伊洛竭泰山走山石泣宫中女
子化為龍俄復為婦人甚麗而食人桀命為蛟妾告
吉凶鸛鳴於國十日夕不止天雨血雨木冰六月霜
降桀為夜宫於深谷之中男女雜處三旬不出聽政
一夕大風揚沙填宫合之然桀時雖多災異亦安得
有如此所謂兩日鬭五星錯行鬼哭於國枉矢流地
出黃霧堯山崩&KR1350;山亡地震雷霆殺人之異容有之
右夏之世起禹元年戊戍終桀五十一年己酉
十七君十五世通后羿寒浞四百三十二年
商
契(古作卨)帝嚳之子母曰簡狄有娀氏之女也簡狄因浴
而行有三人焉見元鳥隕卵簡狄取而吞之乃孕生契
契佐禹治水有功舜命之曰百姓不親五品不遜汝作
司徒敬敷五教五教在寬封於商(今上洛也)賜姓子(禮緯曰以元鳥)
(生子故也)契與益稷臯陶見用於堯舜禹之時功業顯著卒
子昭明立卒子相土立相土居商邱宋地也故傳曰閼
伯居商邱相土因之卒子昌若立卒子曹圉立卒子冥
立冥為夏司空主水勤其官事死於水中商人郊之子
振立卒子微立卒子報丁立卒子報乙立卒子報丙立
卒子主壬立卒子主癸立卒子天乙立是為成湯
臣謹按商人及周人繼繼者傳父子及者傳兄弟報
丁報乙報丙與主壬主癸皆弟兄之名疑前史指為
父子過矣
湯亦曰成湯亦曰履亦曰天乙以其用武得天下故號
曰武王為商家創業之祖故廟曰烈祖契之封商本上
洛後世遷于亳故京兆杜縣亳亭是也司馬遷云禹興
西羌湯起亳俱在西也及湯有天下始居于商邱復命
以亳梁之榖熟是也本帝嚳之都故曰湯始居亳從先
王居自契至成湯凡八遷亳都有溵水在焉故亦謂之
殷後世遷于囂遷于相遷于耿遷于朝歌而殷商之名
未始偏廢以開國受命之祖所以命也湯為夏方伯得
專征諸侯與葛為鄰葛伯放而不祀湯使問之答以犧
牲粢盛不給湯使遺之牛羊復使亳衆往為之耕其不
祀自若有餉者葛伯殺之而奪其食湯始征之故曰湯
征自葛始東征西夷怨南征北狄怨皆曰奚獨後予后
來其蘇民之戴商久矣夷狄且懷之况中國乎伊尹處
士也名摯耕於有莘之野湯使人以幣聘之五反然後
往見湯言素王及九主之事或言伊尹為有莘氏之媵
臣負鼎爼以滋味說湯致於王道湯舉伊尹任以國政
伊尹乃進君國子民之人皆在王官湯以伊尹為賢而
薦於桀伊尹去湯適夏既醜有夏復歸于亳入自北門
遇汝鳩汝方作汝鳩汝方之篇以言其志也湯出見網
於野者張其四面而祝之曰自天下四方皆入吾網湯
曰嘻盡之矣去其三面而更其祝曰欲左左欲右右欲
高高欲下下不用命者乃入吾網漢南諸侯聞之曰湯
德至矣及禽獸一時歸商者三十六國或言四十國有
白狼銜鈎及黃金黑玉之瑞夏末昆吾氏伯而為亂湯
為景亳之會以徵兵於諸侯湯親秉鉞伐韋顧及昆吾
韋顧昆吾之與國也復黨於桀(昔高辛火正祝融氏曰黎其後有八姓昆吾蘇)
(顧温己姓也鬷夷豢龍董姓也彭祖豕韋諸稽彭姓也舟人秃姓也鄔鄶路偪陽妘姓也鄒吕曹姓也又有芊)
(姓斟姓惟斟無後或云帝嚳之祝融曰吳回生陸終陸終有子六人坼剖而生長昆吾次參胡次彭祖次會人)
(次安斟次季連)湯旣克三國伊尹遂相湯伐桀湯以費昌為御
與桀戰于鳴條之野夏師敗績桀走保三朡(今定陶也)遂伐
三朡俘厥寶玉而放桀焉伊尹報于諸侯諸侯大會湯
再拜而從諸侯之位曰天命無常惟歸有道三辭諸侯
莫敢當乃踐天子位湯歸自夏至于大坰惟有慚德曰
予恐來世以予為口實蓋以臣伐君以干戈取天下自
湯始所以慚也故仲虺作誥以釋之湯為天子反桀之
事遂其賢良以寬治民除其邪虐徇民所欲順天革命
改正朔以建丑為正月或言湯作歴不以正月朔旦為
節更用十一月冬至為元首至周從之服色尚白朝會
以晝社用栢或云社用石葬植松牲用白以白為徽號
朝燕服哻冠而縞衣十二寸為尺初置二相以伊尹仲
虺為之湯謂伊尹曰每勤諸侯遠獻方物吾欲因其地
之所有易得不貴乃命伊尹為獻令初作囿取禽獸以
奉宗廟簡士卒習射御以戒不虞海外肅愼北發渠搜
氐羌來服民無食者以莊山之金鑄幣而賑之自伐桀
之後七年大旱洛圻川竭煎沙爛石太史氏曰當以人
禱湯曰請雨為民也若以人禱吾自當之乃齊戒翦髮
斷爪素車白馬嬰以白茅身為犧牲禱於桑林之社持
三足鼎祝諸山川曰勿以予一人之不敏俾上帝鬼神
傷民之命仍以六事自責曰政不節與民失職與宫室
崇與婦謁盛與苞苴行與䜛夫昌與言未訖雨大作方
數千里命伊尹作樂曰大濩修九韶六列聞宫聲使人
温良而寬大聞商聲使人方廉而好義聞角聲使人惻
隱而仁愛聞徵聲使人樂養而好施聞羽聲使人恭謹
而好禮湯令未命之士不得朱軒及飛軨不得乘飾車
軿馬衣文繡命然後得以旌有德湯二十七征而天下
服在位十三年(元年庚戍)年百歲葬濟隂有莘氏生太丁外
丙仲壬太丁為太子早卒而立其弟外丙商人禘舜而
祖契郊冥而宗湯上甲微(皇甫謐曰微字上甲)能帥契者故報焉
臣謹按劉向别錄曰九主者有法君專君授君勞君
等君寄君破君國君三歲社君凡九品圖其形象又
按湯以水德王天下又按皇覽曰湯冢在濟隂亳縣
北東郭外三里冢四方方各十步高七尺漢哀帝建
平元年大司空御史長卿按行水災至湯冢劉向曰
湯無葬處皇甫謐曰湯即諸侯位十七年為天子十
三年百歲而崩又按湯聞伊尹賢使人請於有莘氏
不可伊尹亦欲歸湯湯娶於有莘氏乃以伊尹為媵
送女湯得伊尹祓之於廟照之以爝釁以犧&KR0008;明日
設朝而見之伊尹請湯以至味湯曰可得而為之乎
對曰君之國小不足以具之為天子然後可因說湯
以伐夏救民
帝外丙(元年癸亥)外丙在位二年崩立其弟仲壬
帝仲壬(仲一作中元年乙丑)仲壬在位四年崩伊尹立太丁之子
太甲實成湯之適長孫也
帝太甲(亦曰祖申元年己巳)太甲嗣位伊尹為之作伊訓肆命徂
后明言烈祖成湯之德以訓于王太甲既立不明伊尹
放諸桐而攝政當國以朝諸侯太甲居桐宫三年悔過
遷善十有二月朔伊尹以冕服奉嗣王歸于亳廼作太
甲三篇而申訓之伊尹既復政告老將歸又作咸有一
德太甲在位三十三年廟曰太宗商家祖有功而宗有
德故後世以祖宗稱之太甲崩子沃丁立
臣謹按伊訓成湯既没太甲元年孔傳曰太丁未立
而卒及湯没而太甲立孟軻司馬遷云湯崩外丙仲
壬皆即位乃及太甲與書不同劉歆皇甫謐皆從之
此雖畔經亦無害若乃汲冢紀年曰商仲壬即位居
亳崩其卿士伊尹放太甲于桐乃自立也伊尹即位
放太甲七年太甲潛出自桐殺伊尹乃立其子伊陟
伊奮命復其父之田宅而中分之此害經之甚者也
帝沃丁(元年壬寅)沃丁八年伊尹卒伊尹於太甲之時告老
而歸于其邑至是沃丁乃葬之于亳在湯冢之西從先
王也後世尊之曰先正保衡咎單相沃丁遂訓伊尹事
而作沃丁之篇沃丁在位二十九年崩弟太庚立
臣謹按孔氏傳曰沃丁以三公禮葬伊尹皇甫謐曰
沃丁八年伊尹卒年百餘歲大霧三日沃丁葬之以
天子禮祀以太牢親臨喪以報大德焉又按皇覽曰
伊尹冢在濟隂己氏平利鄉近於亳
帝太庚(元年辛未)太庚在位二十五年崩子小甲立(徐廣曰世表云)
(小甲太丁弟)
帝小甲(元年丙申)小甲在位三十六年(帝王本紀云五十七年)崩弟雍
已立
帝雍己(元年壬申)雍己之時商道始衰諸侯或不至在位十
三年崩弟太戊立
帝太戊(元年乙酉)太戊命伊尹之子陟為相亳有祥桑與榖
合生于朝一暮大拱或云七日大拱太戊患焉伊陟曰
妖不勝德君之政無乃有闕與太戊占之曰野木生於
朝國必亡於是修先王之政明養老之禮早朝晏退問
疾弔喪三日而祥桑枯死三年遠方之人重譯而至者
十六國是時太戊相伊陟巫咸而用臣扈伊陟贊于巫
咸或言巫咸治王家有成作咸乂四篇太戊復贊伊陟
于廟言弗臣也作伊陟之篇伊陟辭焉作原命之篇臣
主皆賢商道復興在位七十五年崩廟曰中宗子仲丁
立
帝仲丁(元年庚子)仲丁自亳遷于囂(囂亦作敖今河南敖倉是也)藍夷為
寇仲丁征之在位十一年崩弟外壬立
帝外壬(元年辛亥)外壬在位十五年崩弟河亶甲立
帝河亶甲(元年丙寅)亶甲遷于相(今鄴都也)商復衰在位九年崩
子祖乙立
帝祖乙(元年乙亥)祖乙遷于耿(河中龍門縣南十二里故耿城是也)為水所圯
遷于邢(今邢州治也)或云遷于奄巫賢任職商道復興在位
十九年崩子祖辛立
帝祖辛(元年甲午)祖辛在位十六年崩弟沃甲立
帝沃甲(一作開甲元年庚戍)沃甲在位二十年崩祖辛之子祖丁
立
帝祖丁(元年庚午)祖丁在位三十三年崩沃甲之子南庚立
帝南庚(元年壬寅)南庚在位二十九年崩祖丁之子陽甲立
帝陽甲(元年辛未)陽甲之世商道衰微自仲丁以來廢適而
立諸弟弟子爭立比九世亂諸侯莫朝在位七年崩(帝王)
(本紀云十七年)弟盤庚立
帝盤庚(元年戊寅)盤庚之前作都在河北水泉汚溺蕩析民
居盤庚將涉河以民遷商自成湯以來凡五遷都邑臣
民重遷而相咨怨盤庚為是諭諸侯大臣言其先祖佐
我高后成湯法則可修之事以曉衆志乃渡河治亳修
湯之德行湯之政諸侯來朝在位二十八年崩弟小辛
立
臣謹按皇甫謐曰孟子稱湯居亳與葛為鄰亳即梁
國榖熟縣也實湯之所都是為南亳又湯有景亳之
命梁國蒙縣北有亳城實湯所受命朝諸侯處是為
北亳盤庚所治亳在河南偃師是為西亳三地皆名
亳立政所謂三亳也然亳之名本在西商人初作邑
于商實上洛也後遷于亳故京兆杜縣有亳亭是也
三亳之名皆自此亳始
帝小辛(元年丙午)小辛不能紹盤庚之業商家微矣百姓思
盤庚之治作盤庚三篇在位二十一年崩弟小乙立
帝小乙(元年丁夘)小乙在位二十年崩子武丁立
帝武丁(元年戊午)武丁為太子時學于甘盤遯于荒野盡知
民之疾苦能聳其德至于神明居憂亮隂三年不言政
事決於冢宰既免喪猶不言羣臣咸諫曰天子惟君萬
邦百官承式王言惟作命不言臣下罔攸稟令王作書
以誥曰以予正于四方予恐德弗類兹故不言恭默思
道夢帝賚予良弼其代予言乃審所夢之象使圖其形
以求於天下而得說焉說築室於傅巖之野惟肖厥象
武丁見之與語而知其賢爰立作相而命之氏蓋因所
居也故曰傅說惟說總百官朝夕納誨于王又與同僚
協心佐治以成商家中興之業武丁開先祖之府取其
明法以為君臣上下之節武丁祀成湯之明日有飛雉
升鼎耳而雊武丁患其不祥其賢臣祖已作訓于王言
天之所監在民王能愛民無非天祚武丁又責躬思道
三年編髮重譯來朝者六國自是服章多用翟羽孔子
曰吾於高宗彤日見修德而報之疾也苟由其道致其
仁則遠方歸德焉鬼方恃固而擾諸夏武丁伐之三年
乃克自是内外無患在位五十九年崩祖已嘉武丁之
祥雉為立廟為高宗子祖庚立
臣謹按書大傳曰湯之後武丁之前王道不振桑榖
俱生于朝七日而大拱武丁問諸祖己祖已曰桑榖
野草而生于朝朝必亡武丁懼側身憂行思先王之
道興滅國繼絶世舉逸民明養老之道三年之後重
譯而朝者六國又按劉向曰高宗承商敝而起盡諒
隂之哀天下應之既獲安定而怠於政乃有桑榖之
異又劉向著說苑以太戊武丁時俱有桑榖異又按
呂氏春秋湯時榖生於廷比旦而大拱
臣謹按孔安國曰傅氏之巖在虞虢之間通道所經
有澗水壊道常使胥靡刑人築其道說賢而代胥靡
之築以售食焉又按皇甫謐曰高宗夢天賜賢人胥
靡之衣蒙之而來曰我徒也姓傅名說得我者豈徒
也哉武丁寤而推之曰傅者相也說者懽說也天下
當有相我而說民者哉明日審夢以示百官皆非也
乃使百工寫其形象求諸天下果見築者胥靡衣褐
帶索執役于虞虢之間傅巖之野名說以其得之傅
巖謂之傅說然謐既曰姓傅名說又曰得之傅巖謂
之傅說何也又按墨子曰傅說居北海之州圜土之
上衣褐帶索售築於傅巖之城臣按築者築室也依
巖築室其隠者與懷才抱道應時而起非役徒也以
士君子之身何自苦而衣胥靡之衣為刑人之事乎
帝祖庚(元年丁亥)祖庚在位七年崩弟辛甲立
帝辛甲(亦曰祖甲元年甲午)無逸言祖甲者太甲也在位十六年
崩子廩辛立
臣謹按鄭康成曰祖甲之兄祖庚賢武丁欲廢兄立
弟祖甲以為不義逃於民間周語曰帝甲而亂七世
而隕
帝廩辛(亦曰馮辛元年庚戍)廩辛在位六年崩弟庚丁立
帝庚丁(元年丙辰)庚丁在位六年(帝王本紀曰十一年)崩子武乙立
帝武乙(元年壬戌)武乙復去亳都河北中國微弱東夷盛彊
分遷淮岱漸居中土武乙無道為偶人謂之天神令人
為行與之博天神不勝僇辱之為革囊盛血仰而射之
命曰射天獵於河渭之間震死在位四年(竹書紀年曰武乙三十五)
(年周俘狄)子太丁立
帝太丁(元年丙寅)太丁在位三年(紀年曰十一年)崩子乙立
帝乙(亦曰辛乙元年己巳)乙之子三人長曰微子啟次曰仲衍季
曰紂啟母賤而立紂焉適故也或言三人同母母本妾
也以為后生紂紂尚幼乙及后謂啟賢欲以為太子太
史據法而爭之曰廢適立庶不可乙在位三十七年商
家日微崩少子紂立
紂(亦曰辛亦曰受亦曰受德元年丙午)紂資辨捷疾見聞甚敏材力過人
手格猛獸知足以拒諫言足以飾非矜人臣以能高天
下以聲以為皆出已之下始為象箸箕子歎曰彼為象
箸必為玉杯玉杯象箸必不盛土簋而羹菽藿必不衣
裋褐而舍於茅茨之下將錦衣九重高臺廣榭稱此以
求之天下不足其求矣致遠方珍怪之物侈輿馬宫室
之漸自此始箕子者紂之諸父也或言紂之庶兄名胥
餘紂伐有蘇氏有蘇氏以妲已女紂紂惑之言無不聽
所好者貴所惡者誅使師延(延一作涓)作朝歌北鄙之音北
里之舞靡靡之樂造鹿臺而為瓊室玉門臺三里高千
尺七年乃成(其臺今在朝歌城中)厚賦斂以實鹿臺之錢而盈鉅
橋之粟益收狗馬奇玩充牣宫室以人食獸廣沙邱苑
臺多取鳥獸之異者寘其中大聚樂戲於沙邱以酒為
池以糟為邱縣肉為林使男女倮相逐其間大宫百里
宫中九市與崇侯費中戲於離宫以百二十日為一夜
謂之長夜飲車行酒騎行炙以繩羈人頭引就酒池醉
而溺死紂醉而忘其日辰甲子問左右皆不知問箕子
箕子曰一國失日天下其危乎國人不知吾獨知之吾
其危乎亦以醉不知百姓怨望諸侯有畔者妲己以為
威不立耳乃說紂重刑辟初為熨斗而然之使人舉熨
更用銅柱而膏之焚於其下俾囚辟緣柱以資妲己之
笑名曰炮烙之刑紂以西伯昌九侯鄂侯為三公九侯
亦謂鬼侯(今鄴縣有九侯城是也鄂徐廣謂一名邗野王縣有邗城今懷州治然晉地亦有名鄂者)
九侯之女美納之於紂其女賢而不淫紂惡而殺之醢
九侯鄂侯爭之脯鄂侯又剖孕婦而視其胎斮朝涉之
脛而視其髓西伯聞而竊嘆崇侯虎以告且曰昌仁而
有謀太子發勇而不疑中子旦恭儉而知時冠雖弊禮
加頭履雖鮮位在足彼將易置焉請及其未成形圖之
紂於是囚西伯於羑里(今河内湯隂)周之臣散宜生南宫适
閎夭患之而問於呂尚三子舊學於尚尚知其賢相與
見西伯羑里乃求有莘之美女驪戎之文馬有熊之九
駟西海濱之白狐林陵怪獸江淮大貝因嬖臣費中而
獻之散宜生趨而進曰西藩之臣昌命其行人敢效其
寶以免其辜紂大說曰一物足以釋其辜况多乎西伯
歸而獻洛西之地赤壤之田方千里請除炮烙之刑紂
許之仍賜弓矢斧鉞得專征典治南國江漢汝潁之諸
侯率循西伯之令於是陽為玉門築靈臺列侍女撞鐘
鼓為樂紂聞之曰西伯改行吾無憂矣西伯隂修德行
善諸侯多畔紂而歸周紂用費中為政費中善䛕且嗜
利又用蜚廉惡來革蜚廉善走惡來革者蜚廉之子也
有力手裂虎兕善讒讟商容賢者棄而不用自此諸侯
日益疏惟黎國為近於郊畿之間附紂周人伐黎商之
賢臣祖伊恐奔告于紂紂曰我生不有命在天於是作
西伯戡黎西伯九年卒太子發立是為武王紂之淫虐
滋甚微子數諫不從欲死與亡未能決問於太師疪少
師彊對曰死而能安社稷利國家不恨為死死不能安
社稷利國家不如亡箕子又諫不聽人曰可以去矣對
曰知不用而言之不智也殺身以彰君之惡不忠也為
人臣而自說於民吾不忍為也乃被髮佯狂為奴隸鼓
琴以見志傳之者為箕子操紂囚之王子比干紂之諸
父也曰為大臣者不諫非忠也不死非勇也諫三日不
去紂曰吾聞聖人之心有七竅乃剖比干之心而視之
或言刳剔孕婦即比干之妻也微子曰父子有骨肉之
恩而臣主以義屬父有過子三諫不聽則隨而號之君
有過臣三諫不聽義可以去矣太師少師抱其祭器樂
器奔周内史向摯載其圖法亦奔周武王問太公曰仁
者賢者亡矣商可伐乎對曰先謀後事者昌先事後謀
者亡夏條可結冬冰可折時難得而易失初武王使人
候商報曰讒勝良王曰未也又往報曰賢者出走王曰
尚未也又往報曰民不敢誹怨矣王曰嘻遽告太公對
曰刑勝故也其亂至矣往年武王東伐至孟津觀兵於
商郊而還惟十有三年春大會於孟津二月甲子至商
郊與紂戰於牧野紂兵敗乃走入宣室登鹿臺衣其寶
玉就焚武王持太白之旗以麾諸侯諸侯畢拜武王揖
之諸侯從入商國至紂死所王自射之三發而後下車
以輕劔擊之以黃鉞斬紂之首而揭之大白之旗親射
惡來之口紂之嬖寵如妲己者二人皆自殺王又射三
發擊以劒斬以元鉞而揭其首於小白之旗武王命周
公訪商之遺老而知民之所欲乃修盤庚之政親商如
周視仇如戚裂鼓折枹㢮弓絶栝去舍宿露解劒帶笏
商人忘亡紂在位三十三年身滅國亡太史公云成湯
之後分封以國為姓有殷氏來氏宋氏空桐氏稚氏北
殷氏目夷氏然目夷公子魚之字也安得為國空桐氏
稚氏並非國號
臣謹按高氏云周武王為天子始貶帝號稱王今考
左傳云宋祖帝乙鄭祖厲王司馬遷本紀夏商皆稱
帝周始稱王又按紂在位以來夷羊在牧梓化為松
有燕口爪俱句天雨肉雨血于亳大旱大水河竭山
鳴兩日見天火焚宫宫中鬼夜哭女化為男龜生毛
兔生角紂嘗六月獵於西土發民逐獸諫者曰長育
之時不可逆天道絶地德君踐一日之苗民失百日
之食紂殺之後數月大風飄牛馬發屋拔木飛揚數
十里有雀生鸇占曰以小生大國家王而名昌紂聞
是占而益忲又按武王平商有二虜問之曰是國有
妖乎一虜曰晝見星天雨血雨灰雨石大如甕六月
雨雪一虜曰商有大妖此不與也子不聽父弟不從
兄信者為欺欺者為忠婦人為政君子在野小人在
位急令暴取以人餧虎田獵畢弋走狗試馬不避風
雨好治池臺宫室百里之宫七十三所坐起以金鼓
無長幼貴賤無禮義忠信無斗尺權衡此妖之大者
也武王貴其言再拜
右商之世起湯元年庚戍終紂三十三年戊寅
三十君十七世六百二十九年(商歴曰起丙戌終癸亥四百五)
(十八年汲冢紀年曰二十九王四百九十六年)
通志卷三上
