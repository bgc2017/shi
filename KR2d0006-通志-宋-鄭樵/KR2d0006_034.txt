通志卷二十九
宋右廸功郎鄭樵漁仲撰
氏族略第五
臣謹按複姓者為有重複之義兩字具二義也有王
氏而又有叔有子所以别王氏之族有公氏而又有
子有孫所以别公氏之義或以爵系别或以國系别
或以族系别或以名氏别或以邑氏别皆本乎兩字
之義所以别族是之謂複也後代北姓多兩字而無
兩字之義名雖同而實異耳
以爵系為氏
王叔氏(姬姓周襄王之子王叔虎之後也)王子氏(姬姓周大夫王子狐王子城父之後也漢)
(有王子中同治尚書)王孫氏(姬姓周大夫王孫滿之後滿頃王孫也衛有王孫賈楚有王孫由于漢書)
(貨殖有王孫大卿陳留耆舊𫝊有王孫滑治三禮為博士)公子氏(春秋時列國公子之後)公孫
氏(春秋時諸侯之孫亦以為氏者曰公孫氏皆貴者之稱或言黃帝姓公孫因亦以為氏元祐登科有公孫)
(尚漢州人)士孫氏(漢書平陵士孫張為博士揚州牧明梁邱易生仲徹長安令裔孫睦後漢弘農太守)
(生瑞尚書令)
以國系為氏
唐孫氏(祈姓堯之裔唐侯子孫仕晉號唐孫氏)室孫氏(王室之孫也古有室孫子著書姓纂)
(云今棣州有室孫氏)廖叔氏(古飂叔安之後秦惠公有大夫廖叔)滕叔氏(滕叔繡之後楚考烈)
(時有滕叔辛)蔡仲氏(姬姓蔡仲胡之後趙將有蔡仲其)齊季氏(姜姓齊襄公子季奔楚因)
(氏焉世本魯有大夫齊季窺)
以族系為氏
仲孫氏(魯公子慶父之後慶父曰共仲故以為仲氏亦曰仲孫氏為閔公之故諱弑君之罪更為孟氏)
(亦曰孟孫氏)叔孫氏(魯公子叔牙之後叔牙與慶父同母慶父弑閔公故牙有罪飲鴆而死遂立公)
(孫兹為叔孫氏亦曰叔仲氏即叔氏也又後魏乙旃氏改為叔孫氏)
臣謹按叔氏桓公子叔牙之後叔牙飲酖而卒季友
為之立後故以叔為氏至於得臣則叔牙之孫也故
為叔孫氏
季孫氏(魯公子季友之後也亦曰季氏)臧孫氏(姬姓魯公子彄食邑于臧其後謂之臧孫)魚
孫氏(子姓宋公子目夷字子魚其後以魚孫為氏)楊孫氏(楊晉邑也其先有食於楊者猶臧孫)
(然秦有下大夫楊孫氏始皇時楊孫皓)賈孫氏(衛大夫王孫賈之後以去王室賈為始祖後漢侍中)
(賈孫&KR0008;北海人)古孫氏(姬姓王孫賈之後亦隨音改為古孫氏見姓纂)福子氏(齊大夫福子丹)
(見國語)卷子氏(姬姓衛文公之後也)
以名氏為氏(國邑鄉附)
士丐氏(姬姓晉士氏之子士丐之後也)士季氏(姬姓晉士氏之子士季生渥濁為士季氏見姓)
(氏英賢傳)士蒍氏(姬姓晉隰叔為士氏之祖士蒍其子也為晉士官故以為氏)士吉氏(姬姓)
(晉士蒍生吉為士吉氏)士貞氏(穀梁晉康公支子士貞之後)士思氏(古今人表晉有士思)
(癸鄭有士思卜秦有將軍士思穆)伍參氏(世本楚伍参之後支孫以為氏國語楚昭王時有伍参蹇)
胡非氏(媯姓陳胡公後有公子非其後子孫為胡非氏戰國有胡非子著書)鬭耆氏(芊姓莫賢)
(𫝊云鬭伯比之孫鬭耆仕晉因氏焉)伯宗氏(世本晉孫伯起生伯宗因氏焉)祁夜氏(英賢𫝊祁)
(大夫之後後漢龍驤將軍祁夜豐)鬭彊氏(芊姓世本若敖生鬭彊因氏焉)鬭班氏(芈姓世本)
(鬭彊生班因氏焉)
臣謹按世本世系及名氏多與春秋公子譜不同譜
中自無鬭彊雖有鬭般又鬭穀於莬之子若敖之曾
孫也
魏彊氏(姬姓魏武子支孫莊子快生彊為魏彊氏)巫咸氏(商卿也其後氏焉)匠麗氏
(左𫝊晉有匠麗氏漢功臣祝其侯匠麗舒)祝圉氏(衛祝圉之後漢侍御史祝圉遥)臧會氏(姬姓)
(魯大夫臧會之後)韓嬰氏(姬姓姓纂云晉韓宣子元孫也為韓嬰氏)
臣謹按世譜韓宣子元孫無名嬰者惟韓襄王太子
嬰
韓言氏(姬姓世本晉韓厥生無忌無忌生襄襄生子魚為韓言氏)韓厥氏(姬姓韓獻子厥支孫)
(氏焉)韓籍氏(姬姓晉韓起之子籍字叔禽為韓籍氏)韓褐氏(姬姓英賢𫝊云晉韓厥之後韓)
(子云趙肅侯大夫韓褐胥居)孟獲氏(吕氏春秋齊力人孟獲之後一云即宋猛獲也)史葉氏
(姬姓釋例云衛頃侯之後公子史食采於葉因氏焉左傳作史華)封具氏(姬姓鄭公子具食采開封)
(因氏焉鄭城父大夫封具狐人)精縱氏(姬姓周平王子精别封縱邑因氏精縱)屠住氏(芈姓)
(英賢𫝊楚公子屠食采於住鄉因氏焉)邵皓氏(晉有平陽從事邵皓宣邪)干已氏(陳大夫干)
(徵師食采於已因氏焉漢京兆尹干已衍)先縠氏(晉國士氏之别族也隰叔初封于先故以為氏)彭
祖氏(彭姓也陸終氏之子支孫氏焉)熊率氏(芊姓左傳楚大夫熊率且比之後)熊相氏
(芊姓英賢𫝊楚熊相宜僚之後懷王時將軍熊相祁)
以國爵為氏(邑爵附)
夏侯氏(娰姓夏禹之後至東樓公封為杞侯至簡公為楚惠王所滅弟他奔魯悼公以他夏後受爵為)
(侯因氏焉後去魯之沛分沛立譙遂為郡人漢有太僕夏侯嬰又有夏侯始昌生勝宋朝建隆初夏侯冕登科)
(後又有夏侯嶠夏侯嘉真)柏侯氏(柏成子高堯時諸侯也因氏焉漢有尚書令柏侯奮管寧從柏侯子)
(安受春秋子安南陽人)韓侯氏(周宣王時韓侯支孫氏焉)屈侯氏(屈舊國也風俗通魏賢人)
(屈侯鮒史記漢有郎中令屈侯豫)羅侯氏(羅君之後也支孫氏焉其國在宜城山中後遷枝江晉中)
(山王司馬服妃蜀郡羅侯氏)白侯氏(白楚邑也白舊侯國楚人取而邑之後漢尚書郎白侯擕吴志)
(白侯子張)莒子氏(嬴姓春秋時楚滅之子孫以莒子為氏)戎子氏(戎子駒支之後此允姓之)
(戎也而姓纂謂姜姓)舒子氏(偃姓僖公三年徐滅之子孫氏焉)滑伯氏(姬姓舊河南緱氏縣)
(即其地今廢為鎮隸偃師)葛伯氏(嬴姓夏時諸侯為商所滅子孫因以為氏許州郾城北三十里有葛)
(伯城)息夫氏(媯姓風俗通息公子邊為大夫因氏焉漢有光祿大夫息夫躬世居河内河陽)
以邑系為氏(邑官附)
原伯氏(左傳周原伯絞之後因氏焉今澤州沁水有原城晉孝公時有原伯盖見英賢傳)温伯
氏(周邑也其地在河陽縣温西南)召伯氏(周邑也召公食采之地姓纂云左傳召伯奭之後)申
叔氏(楚大夫申叔侯食邑于申此申叔時之後也)沂相氏(英賢傳云魯沂大夫為相因氏焉漢)
(侍御史沂相封)甘士氏(周甘平公為王卿士因氏焉)
以官名為氏(官氏附)
師宜氏(後漢有師宜官南陽人善隸書)師延氏(宋有大夫師延宜其先掌樂職)師祁氏
(左傳楚有師祁黎漢有郎中師祁番)尹午氏(楚大夫敖尹午之後又楚有大夫尹午子叔)吕相
氏(秦相吕不韋本陽翟賈人子孫以貴氏焉)史晁氏(世本衛史晁之後)侍其氏(漢廣野君)
(酈食其曾孫賜以食其為氏元孫武平帝時為侍中改為侍其焉宋朝雍熙登科有侍其穎皇祐登科有侍其)
(瑋嘉祐登科侍其端並開封人)
以邑諡為氏
苦成氏(姬姓郄犨别封於苦為苦成子潜夫論苦成城名在鹽池東北然此城因苦成子之封而得苦)
(成城之名其實成諡也)古成氏(風俗通苦成之後後隨音改焉有廣漢都尉古成雲姚興給事中黃)
(門侍郎古成詵又將軍古成和晉袁宏集有南海太守古成彪唐開元雲陽尉古成䕫)庫成氏(風俗)
(通云本苦成方言音變為庫成敦煌實錄石趙奉車都尉庫成述生濟大夏令又郎中庫成佇廣平太守庫成)
(防從孫馗)臧文氏(姬姓魯大夫臧文仲之後)丁若氏(姜姓風俗通齊丁公子懿伯食采於若因)
(氏焉晉遂興令丁苦堅高密人)
以諡氏為氏
釐子氏(出楚釐子觀起之後芊姓楚有大夫釐子班釐即僖字)共叔氏(姬姓鄭武公之子共)
(叔叚之後)惠叔氏(姬姓魯大夫孟惠叔之後漢有尚書惠叔儉)顔成氏(曹姓邾婁顔之後有)
(諡成者其後以為氏莊子有顔成子游)士成氏(莊子有士成綺)尹文氏(世本齊有尹文子著)
(書五篇)鬭文氏(姓纂云楚若敖生鬭文子因氏焉)武仲氏(姬姓臧武仲之後也)
以爵諡為氏
成公氏(姬姓衛成公之後以諡為氏)成王氏(芊姓楚成王之後漢中郎成王弼)
代北複姓
長孫氏(出自拓跋鬱律生二子長曰沙莫雄次曰仲翼犍即後魏道武皇帝祖也後魏獻帝拓跋與隣)
(七分國人以兄弟分統之沙莫䧺為南部大人後改名仁號為拓䟦氏至孝文帝以拓䟦為皇枝之長改為長)
(孫氏以與隣長兄為紇骨氏次兄普氏改為周氏帝拓跋氏改為元氏次兄為達奚氏次兄為伊婁氏改為婁)
(氏次兄敦邱氏改為邱氏次兄俟氏改為万俟氏又叔父之後乙旃氏改為叔孫氏疎屬車焜氏改為車氏是)
(為十姓)
臣謹按北朝之制雖文采不足而古道猶存觀武王
得天下封同姓五十國而兄弟之國十有六今獻帝
十姓而七分兄弟其國豈非成周之道乎元魏之起
甚微其後盛彊奄有中原垂百六十載豈無所自而
然
万俟氏(後魏獻帝季弟之後獻帝七分國人與兄弟統領之是為十姓官氏志云万俟氏中間失譜太)
(平興國登科有万俟湘政和二年登科乃右丞相万俟禼望出開封)宇文氏(本出遼東南單于之後有)
(葛烏兔為鮮卑君長世襲大人至普廻因獵得玉璽自以為天所授鮮卑謂天子為宇文因號宇文氏或云神)
(農氏為黃帝所滅子孫遁居北方以神農有嘗草之功北俗呼草為俟汾音訛為宇文普廻子莫那自隂山徙)
(居遼西至後周追諡獻侯獻侯生可地汗號莫何單于闢地西出玉門東踰遼水六世孫失豆歸自稱大單于)
(為慕容皝所滅生拔拔瓌陵拔拔瓌陵後周所承也西魏遷豪傑於代都故陵徙居代州武川瓌即安化化政)
(清河南安四公子所承也)慕容氏(高辛少子居東北夷後徙遼西號鮮卑國于昌黎棘城至涉歸為鮮)
(卑單于自云慕二儀之德繼三光之容或云冠步搖音訛為慕容初慕容氏破後種族仍繁後魏天賜末頗忌)
(而誅之時有免者皆以興為氏延昌末詔復舊姓而其子女先入掖庭者猶號慕容多於他族元豐登科有慕)
(容彦達)慕輿氏(即鮮卑慕容氏音訛又為慕輿前燕錄有將軍慕輿虎領軍慕輿根御史中丞慕輿)
(千司徒慕輿拔虎生常侍中零陵公居昌黎)慕利氏(後魏有吐谷渾主慕利延與慕容氏同祖)豆
盧氏(本姓慕容燕主廆弟西平王慕容運孫北地王精之後入後魏北人謂歸義為豆盧道武因賜姓豆)
(盧氏天禧登科有豆盧若)獨孤氏(本姓劉氏北蕃右賢王之後其先尚公主因從母姓劉氏後漢度遼)
(將軍劉進伯擊匈奴兵敗被執囚之孤山下生尸利單于以為谷蠡王號獨孤部尸利六世孫羅辰從後魏孝)
(文徙洛陽為河南人初以其部為氏姓纂云後魏代北有三十六部有伏留屯為部大人居于雲中和平中以)
(貴人子弟鎮武川因家焉伏留屯之後有俟尼生庫者後魏司空生信又高護自高麗歸賜姓獨孤氏又獨孤)
(楷本姓李氏也)達奚氏(後魏獻帝第五弟之後為十姓遠祖長寧公革生司空斤亦單姓奚氏與于婁)
(賀劉尉為北人八族斤元孫武後周太保大冢宰鄭國公)賀蘭氏(有紇伏者與後魏俱起為賀蘭莫何)
(弗因以為氏其後鎮武川因家之後生庫者)賀若氏(代居元朔隨魏南遷北俗謂志正為賀若因以)
(命氏孝文時代人咸改單姓惟賀若氏不改遠祖達羅安樂王)爾朱氏(其先契胡部落大人世為酋帥)
(居爾朱川因以為氏後魏有爾朱羽健從駕平晉陽定中山有功割秀容三百里封之以為世業)赫連
氏(劉去卑之後也去卑獨孤氏之祖也勃勃僣帝號稱夏都朔方自云赫赫連天因以為氏二主共二十五)
(年)賀拔氏(與後魏同出隂山世為酋長北人謂地為拔言總有其地而人相賀因以為氏)尉遲
氏(與後魏同起號尉遲部如中華之諸侯國孝文改為尉遲氏崇寧登科有尉遲繹濰州人)屈突氏
(本居元朔後徙昌黎孝文改為屈氏至西魏復本姓)斛律氏(代人世為部落統帥號斛律部因為氏焉)
斛斯氏(其先居廣牧世襲莫弗大人號斛斯部因氏焉)賀婁氏(代人本居漢北以國為氏孝文)
(改為婁氏)伊婁氏(後魏獻帝與隣第六弟為伊婁氏為十姓見官氏志)庫狄氏(鮮卑叚疋磾之)
(後避難改姓庫狄居代後遷中夏)若干氏(出自代北以國為氏)呼延氏(匈奴四族有呼衍氏)
(入中國改為呼延氏又有呼衍氏見匈奴傳宋太平登科有呼延遇大觀有呼延次升夀春人呼延範邠州人)
柘王氏(狀云本姓王樂浪人遠祖羆後魏伏波將軍鎮武川賜姓柘王氏)乙弗氏(前燕有高)
(麗王乙弗利後魏書云代人世統部落太武時乙弗疋知隨魏南遷遂為河南人孝文改為乙氏又有乙弗根)
(周有乙弗鳳)薩孤氏(代人隨魏南徙)紇骨氏(後魏獻帝兄紇骨氏為十姓見官氏志居代北)
邱敦氏(後魏獻帝弟為邱敦為十姓孝文改為邱氏)綦連氏(代人號綦連部即以為氏史家)
(謂其先姬姓六國末避亂出塞保祁連山因以山為姓北人語訛故曰綦連)是連氏(自代北隨魏南)
(徙)可達氏(代北武川人隨魏南徙)叱利氏(一云叱列西部大人世為酋帥後魏初各依舊)
(號為叱利氏後周改為利氏)拔也氏(與斛律同祖為拔也部因氏焉)叱干氏(代人後魏獻帝)
(定姓為叱干氏居武川)乙干氏(代人隨魏南徙)屋引氏(本居元朔隨魏南遷孝文改為屋氏)
(唐洪仁府統軍屋引豐生封渭原縣公貫盩厔)賀遂氏(晉州稽族晉初賜姓呼延居西州後魏正始中)
(呼延勤為定州刺史於定陽鎮賜姓賀遂氏因住南汾州仵城縣音訛者又為賀悦)拓䟦氏(後魏書云)
(黃帝子昌意之後受封北土黃帝土德王北人以土為拓后受為䟦號拓后跋氏後從省為拓跋孝文帝遷都)
(洛陽改為元氏唐開元後有右監門大將軍西平公静邊州都督拓跋守寂亦此蕃也孫乾暉銀州刺史姪澄)
(峴任銀州刺史)沮渠氏(本臨松盧水土人其先為匈奴官號沮渠因氏焉吳有沮渠萬年為張掖王晉)
(末沮渠蒙遜僣稱西河王號北凉都張掖二主三十九年為後魏所滅也)秃髮氏(西河鮮卑也與後魏)
(同出聖武帝詰汾長子疋孤神元時率其部衆徙河西六代孫樹機能據有凉州其族孫思復鞬生烏孤僣號)
(西平王稱南凉都廣武弟利鹿孤傉檀三主十八年為乞伏熾磐所滅傉檀之子賀歸魏太武賜姓源氏)乞
伏氏(乞伏國仁本鮮卑乞伏部酋帥也晉孝武時僣號西秦王大單于弟乾歸生熾磐熾磐生慕末四主)
(四十七年赫連勃勃滅之見載記宋端揆登科有乞伏矩)折婁氏(本鮮卑隨魏南徙)谷渾氏
(吐谷渾歸化因氏焉)素和氏(鮮卑檀石槐之支裔後魏有尚書素和䟦弟毗又將軍素和突後魏書云)
(以本白部故號素和孝文改為和氏)吐萬氏(代人世為部落酋帥也)車焜氏(後魏獻帝命疎)
(屬為車焜氏繫十姓之列孝文改為車氏)車非氏(後魏獻帝次兄為普氏孝文改為周氏至金水公搖)
(周閔帝賜姓車非氏)紇干氏(代人孝文改為干氏)乙旃氏(後魏官氏志獻帝命叔父之裔為乙)
(旃氏是為十姓見長孫氏譜孝文改為叔孫氏)可頻氏(周書王雄傳云太原人唐貞觀志云代人䧺涇)
(州總管庸國公西魏賜姓可頻氏生謙周益州總管阻兵為隋文帝所滅宋朝建中中藍田尉可頻瑜其後也)
仇尼氏(後燕錄有榮州刺史洛陽公仇尼倪)賀悦氏(即賀遂氏之訛也姓纂云今關西有此姓)
徒何氏(周書柱國太尉李弼賜姓徒何氏)谷會氏(官氏志改為谷氏後有谷會琨)大野
氏(後魏末南青州刺史大野拔都督大野況周書閻慶賜姓大野氏後魏龍驤將軍謝懿賜姓大野氏孫孝)
(政孫偃有詞賦並行於世)拔略氏(後魏官氏志拔略改為蘇氏賀拔勝𫝊有都督拔略昶)俟利
氏(後魏疋孤之後猶中國方伯也)俟元氏(改為元氏)俟畿氏(改為畿氏)俟力氏(改為)
(鮑氏)俟奴氏(改為俟氏)賀魯氏(改為周氏)賀葛氏(改為葛氏)賀賴氏(南燕有徐)
(州刺史賀賴盧)賀兒氏(改為兒氏)是婁氏(改為高氏)是賁氏(改為封氏)是云氏
(改為是氏西魏有是氏開府是云寶)是奴氏(改為是氏)叱利氏(改為利氏)叱門氏(改為)
(門氏)叱呂氏(改為吕氏)叱李氏(改為李氏)叱盧氏(改為祝氏)宥連氏(改為雲氏)
費連氏(改為費氏)叱羅氏(改為羅氏西魏有柱國叱羅協)叱奴氏(改為狼氏西魏開府)
(叱奴興周文帝叱奴后生武帝又光祿大夫叱奴祐)出連氏(改為畢氏西秦錄乞伏國仁之先如弗與)
(出連斯引叱靈二部自漠北出隂山有丞相出連乞都尉雍州刺史出連本右僕射出連虔右輔將軍出連高)
(明)費羽氏(改為羽氏)黜弗氏(改為弗氏)莫盧氏(改為盧氏)莫輿氏(改為輿氏)
莫者氏(西秦錄有右衛將軍莫者羖&KR0008;西安太守莫者幼春尚書郎莫者阿胡)莫侯氏(西秦)
(錄有南凉州刺史莫侯弟眷)蓋婁氏(改為婁氏)疋婁氏(改為婁氏後魏疋婁内干女為齊神)
(武皇帝高歡后生文宣等三帝詳見婁氏)悦力氏(後魏有謁者悦力延)勅力氏(後魏高車别帥)
(勅力揵)倍利氏(斛律部别帥倍利奔後魏封孟都公)多蘭氏(後魏初多蘭部大人因氏焉)
賀術氏(後魏初賀術部居賀術山因氏焉)吐奚氏(後魏吐古弼大人本姓吐奚名華後魏司)
(徒賜姓古名弼)越勒氏(後魏有越勒部因氏焉)尔綿氏(改為綿氏後魏蠕蠕渠帥尔綿他拔)
(來降)温孤氏(代人改為温垂拱中有温孤元軌)解毗氏(改為解後魏高車别帥解毗莫弗幡)
(豆建)牒云氏(北齊營州刺史漢中公牒云樂)護諾氏(後魏西河人護諾于内附)鐡伐氏
(赫連勃勃以其本宗支庶非正統者並為鐡伐氏)胡掖氏(秃髮思復鞬娶胡掖氏生烏孤)木易
氏(後魏有木易于為多蘭部帥)者舌氏(本康居國人朝後魏因留中國)尸逐氏(姓氏英賢)
(傳云南匈奴尸逐鞬裔孫降漢因氏焉)何柰氏(匈奴單于之裔歸漢為何柰氏晉幽州牧王浚有將)
(軍何柰彪)先賢氏(匈奴單于從兄日逐王先賢撣漢元時降漢封歸德侯生冨昌𫝊封三代)唯徐
氏(按史記景帝時有容成侯唯徐盧)呼毒氏(漢武帝時匈奴王呼毒尼降封下摩侯𫝊封三代)
渠復氏(漢武帝時屬國酋渠復累封昆侯𫝊子絶)植黎氏(後魏有蠕蠕别帥植黎勿地來降)
竒斤氏(蠕蠕别帥歸中國後改為竒氏)茹茹氏(其先蠕蠕種類為突厥所破歸中國後魏蔚州)
(刺史高平公茹茹敦生慎周寧州刺史洋公生師寶海寶師寶隋車騎大將軍安次公生盛夀海寶唐右屯衛)
(大將軍)吐賀氏(後魏有吐賀真)吐突氏(唐有中官右監門大將軍吐突承瓘)紇單氏
(改為單唐有日者紇單珤)悉居氏(古西掖國人也)麗飛氏(與荔菲同承)吐門氏(改為)
(門氏)吐難氏(改為山氏)渴單氏(改為單氏)阿單氏(改為單氏)渴侯氏(改為紙氏)
統萬氏(改為萬氏)統嵆氏(改為嵆氏)悉雲氏(改為雲氏)安遲氏(改為遲氏)輾
遲氏(改為展氏)烏蘭氏(改為烏氏)副吕氏(改為吕氏)柯拔氏(改為柯氏)温盆
氏(改為温氏)馝邗氏(改為邗氏)如羅氏(改為羅氏)邱林氏(改為邱氏)如稽氏
(改為緩氏)鐡弗氏(改為弗氏)薄奚氏(改為奚氏)紇奚氏(改為紇氏)達奚氏(改為)
(襃氏)口引氏(改為冠氏)湏卜氏(改為卜氏)烏丸氏(改為桓氏)可地氏(改為延氏)
沓盧氏(改為沓氏)茙眷氏(改為眷氏)去斤氏(改為艾氏)菟賴氏(改為就氏)素
黎氏(改為黎氏)庫門氏(改為門氏)可沓氏(梁日南王可沓振)醜門氏(西魏將軍)
(醜門弟子)庫汗氏(唐貞元范陽判官殿中御史庫汗勣)婆衍氏(見複氏錄)若久氏(後燕)
(步兵校尉若久和)宿勤氏(後魏賊帥宿勤眀達)地倫氏(見複姓錄)武都氏(西秦錄有)
(武都氏)普屯氏(周書辛威賜姓普屯氏)折掘氏(南涼錄秃髮傉檀立折掘氏為皇后)昝
盧氏(改為昝氏)達步氏(周文帝妃達步氏生齊王憲茹茹人)斯引氏(西秦錄乞伏氏與斯)
(引氏自漠北出隂山)叱靈氏(乞伏與斯引出連叱靈三部至隴西)
郁朱氏鮑爼氏鶻也氏渠金氏軍車氏叱
雷氏駱雷氏吐粟氏都車氏生耳氏薄野
氏鶻奚氏九盧氏荷訾氏李蘭氏默容氏
三種氏吐火氏吐和氏屋南氏鶻野氏
已上二十一姓見複姓錄並不詳所出
契苾氏(九姓廻鶻匈奴苗裔後魏謂之高車亦曰敇勒周隋又曰鐡勒居金山之隂獨洛河北其一曰)
(契苾部號榆溪州唐右驍衛大將軍涼國公契苾何力改號賀蘭都督生明光貞觀中賀蘭都督司膳少卿曾)
(孫演貞元中檢校郎中河中元帥判官)阿跌氏(九姓阿跌部為雞田州都督唐單于都護振武節度)
(使兼御史大夫阿跌光進元和二年詔賜姓李名光顔陳許節度使)僕固氏(九姓僕固部為金州都督)
(或號僕固廣德中中書令朔方節度大寧郡王僕固懷恩叛逆與子㻛並誅死)高車氏(即九姓廻鶻種)
(類也入中國者號高車氏後魏有高車或如)哥舒氏(突騎施本號西突厥首領有哥舒部因氏焉唐)
(左清道率哥舒沮世居安西生道元安西副都護生翰天寶左僕射平章事西平王東討先鋒兵馬副元帥生)
(曜晃皓曄曜檢校工部尚書東都汝州節度使生峘大理主簿皓試太常卿兼御史中丞曄慶州刺史御史大)
(夫)執失氏(北蕃酋帥有屈密支頡利發姓執失氏生思力唐左驍衛將軍定㐮州都督駙馬尚高祖)
(女九江公主生紹德紹宗歸仁歸真)舍利氏(北蕃酋帥舍利部大人因氏焉龍朔中左威衛大將軍舍)
(利阿博曾孫葛旃兼御史大夫賜姓李氏名奉國從父弟澄左神武大將軍)沙叱氏(北蕃酋帥也神)
(龍左驍衛大將軍郕國公沙叱義)沙陁氏(西北蕃突騎施首領也神龍右驍衛大將軍蒲州都督張)
(掖公沙陁金山開元左羽林大將軍永夀郡王沙陁輔國左金吾大將軍同正酒泉公沙陁盡忠)蘇農
氏(貞觀左屯衛將軍穀州刺史蘇農泥孰亦北蕃歸化)似和氏(開元左威衛大將軍赤水軍副使武)
(威公似和舒)&KR0932;跌氏(北蕃首領)大拔氏(突騎施首領開元左武衛大將軍燕山王大拔石失)
(卑生歸仁襲燕山王)啜刺氏(突厥首領長夀中司僕卿同正榆林伯啜刺真生元崇左威衛將軍同正)
(樓煩男生瓌尚永夀奉御)
已上十四姓並唐朝歸附
關西複姓
鉗耳氏(西羌人狀云周王季之後為虔仁氏音訛為鉗耳姓氏英賢傳曰本大姓梁天監初有鉗耳期)
(陵自河南歸化父同祖光並出仕至三品)莫折氏(本西羌世居渭州㐮武縣)荔菲氏(西羌種類)
(也隋有荔菲䧺涇州人伏誅唐彭州刺史荔菲某生寶應節度使荔菲元禮寧州人)彌姐氏(後秦冠軍)
(大將軍彌姐婆觸遼東侯彌姐要地立節將軍彌姐威後魏末都督彌姐元進夏州酋望也唐右領軍延州刺)
(史彌姐長通)夫蒙氏(西羌人後秦建威將軍夫蒙羌命姓纂云今同蒲二州多此姓或改姓為憑)
擕蒙氏
已上西羌人不詳所出
昨和氏屈男氏罕井氏魯步氏同蹄氏彡
且氏(彡音陜且音子且反今合二字為&KR0034;音陕唐上元中有左金吾大將軍關西節度&KR0034;復弟震賁)不
蒙氏(音夢西羌人後魏書不夢蛾使内修)吔咥氏(上音野下音絰)
諸方複姓
夫餘氏(風俗通吴太子夫槩王奔楚餘子在吳以夫餘為氏百濟國王夫餘寬生璋號帶方郡王生義)
(兹唐拜帶方郡王金紫光禄大夫生隆熊州都督帶方郡王生文宣司膳卿左衛大將軍樂浪郡公)黑齒
氏(百濟西部人也唐左武衛大將軍燕國公黑齒常之)鳬臾氏(百濟之夫餘音轉為鳬臾氏)似
先氏(本高麗餘種也唐武德中右驍衛大將軍似先英問)朝臣氏(日本國使人朝臣真人唐長安)
(中拜司膳卿同正副使朝臣大父拜率更令同正)瞿曇氏(西域天竺國人唐司天監瞿曇誤子晏為)
(冬官正)鳩摩氏(晉西域天竺人鳩摩炎世為國相生羅什為僧入中國)佛圖氏(晉書佛圖)
(澄天竺高僧也本姓白氏永嘉中至洛)迦葉氏(西域天竺人唐貞觀涇原大將試太常卿迦葉濟)
鄯善氏(西域人以國為氏)烏氏氏(音之西域人)焉耆氏(西域人)且末氏
(西域人)昭武氏(康居人)波斯氏(西域人)
代北三字姓
侯莫陳氏(其先後魏别部居庫斛真水周書云武川人世為渠帥隨魏南遷號侯莫陳氏)破六
韓氏(其先代人隨魏南遷)乙速孤氏(代人隨魏南遷)可朱渾氏(自出代北又居懷朔)
(隨魏南遷)步大汗氏(出自塞北遷中土)郁久閭氏(後魏神元時掠騎獲木骨閭北方言)
(青首秃也自云匈奴之甥車鹿會有部衆聲訛為郁久閭氏魏帝號之為茹茹或為蠕蠕)步六孤氏
(代北人後魏有步六孤真為長安鎮將孝文改為陸氏)邱穆陵氏(代人孝文改為穆氏)紇豆
陵氏(代人孝文改為竇氏)没鹿回氏(紇豆陵氏本沒鹿回部大人或為沒鹿氏孝文改為竇氏)
莫多婁氏(代人隨後魏遷洛陽)莫那婁氏(代人後魏中山太守高邑公莫那婁題後無聞)
莫胡盧氏(代人孝文改為陽氏)莫且婁氏(代人)莫侯盧氏(代人)阿史那
氏(夏氏之裔居兜牟山北人呼為突厥窟歴魏晉十代為君長後屬蠕蠕阿史那最為首領後周末遂滅蠕)
(蠕霸強北土盖百餘年至處羅蘇尼失等歸化號阿史那唐開元更為史氏並已見史官氏長安右衛大將軍)
(賓國公阿史那忠節左驍衛大將軍阿史那大節貞元神策將軍兼御史大夫阿史那思暕並其支族貞觀内)
(屬有阿史那社爾乃突厥可汗之次子十年入朝授左驍衛大將軍生道真左屯衛大將軍又有阿史那忠乃)
(蘇尼失之子也擢右驍衛大將軍宿衛四十八年無纖毫過失人比金日磾)阿史德氏(突厥始善)
(可汗之裔别號阿史德氏通天司賓卿瀚海侯阿史德元珍右武衛大將軍阿史德覽並其後也)阿伏
干氏(改為阿氏)乙那婁氏(改為婁氏)斛瑟羅氏(改為羅氏)步鹿孤氏(改為)
(鹿氏)普陋茹氏(改為茹氏)可地延氏(改為延氏)拔列蘭氏(改為梁氏)阿鹿
桓氏(改為恒氏)宿六斤氏(改為宿氏)烏落蘭氏(改為蘭氏)破多羅氏(改為)
(羅氏)庫若干氏(改為干氏)白揚提氏(後魏有白揚提度汗吐谷渾别帥率戶附魏)吐
谷渾氏(魏晉之際鮮卑慕容廆兄吐谷渾率部落止青海之西國號吐谷渾或有歸中國因氏焉)叱
伏列氏(周書云代郡西部人其先為第一領人酋長周侍中常州刺史長樂公叱伏列龜生椿幽州刺)
(史)庫傉官氏(改為庫氏前燕錄有岷山公庫傉官泥生津後燕太師安定王又有西河公庫傉官)
(驥大司農庫傉官乾)勿忸于氏(官氏志云改為于氏疑與万紐于同)普六茹氏(周書楊忠)
(賜姓普六茹疑與普陋茹同茹或作如)樹若于氏(改為樹氏)扈地干氏(改為干氏)俟
伏斤氏(改為斤氏)地駱拔氏(改為駱氏)郁原甄氏(改為甄氏)若口引氏
(改為冠氏)費也頭氏(與費野頭同)破落那氏(大宛之後改為那氏)沒路真氏
(改為路氏)譬歴辰氏(代人改為辰氏)温石蘭氏(改為石氏)烏石蘭氏(改為石氏)
紇突隣氏(改為隣氏)骨咄祿氏(改為禄氏)俟吕陵氏(改為吕氏周賜韓裒姓俟)
(吕陵)大莫干氏(周末尉廻將大莫干元章生後)大利稽氏(官氏志改為邰氏周賜蔡祐姓)
(大利稽)俟力代氏(改為俟氏)大洛稽氏(改為稽氏)俟伏斤氏(改為伏氏疑與)
(侯伏斤同)壹斗眷氏(改為明氏)步鹿根氏(改為步氏)獨孤渾氏(改為杜氏)末
那樓氏(後燕錄有襄城公末那樓富)奚什盧氏(官氏志改為索盧氏)可足渾氏
(前燕慕容儁皇后可足渾氏又有散騎常侍可足渾常後燕有新汲侯可足渾健生譚平公)渴燭渾
氏(改為朱氏渴燭渾可足渾疑與可朱渾同而音轉矣)越質詰氏(後秦錄有北梁州刺史平襄公)
(越質詰歸)阿逸多氏(西域人)突黎人氏(西域人)赤小豆氏(改為豆氏)
代北四字姓
自死獨膊氏(代人)井疆六斤氏(代人)
平聲
臣謹按舊氏族家皆以聲類或以字别今之所修盡
本所系故以國以邑以地以人以官以爵以姓以諡
為主其有不得所系者則莫為之主遂從舊書從聲
分韻云耳
東氏(舜七友東不訾之後望出平原)桐氏(神仙傳桐君為廬著藥錄白日升仙)宫氏(虞大夫宫)
(之竒後魏有宫延和唐有殿中侍御史宫志惲宋有宫詠登進士科第齊州人又有宫聲海州人)躬氏
(何承天姓苑云人姓)叢氏(見姓苑南唐叢鐇許昌人望出許昌)中氏(何承天纂要云漢少府中京)
茙氏(見姓苑春秋茙律又河南官氏志茙眷氏改為茙氏)蟲氏(漢功臣曲成侯蟲達)同氏(前涼)
(錄有同善)充氏(急就章漢有充申仙人充尚之後見洞仙傳望出贊皇)翁氏(漢有翁伯販脂而傾)
(縣邑唐有比部郎中翁義洛陽人一本作義恪富陽人五代有諫議大夫翁承讚莆田人)儂氏(音農邕州)
(賊儂智高元豐登第有儂奭青州人)冬氏(前燕錄慕容皝左司馬冬夀)佟氏(北燕有遼東佟萬以)
(文章知名)琮氏(宋登科琮師古開封人)從氏(七松切又如字漢將軍從成公望出東莞)松氏
(見姓苑隋有松贇名士也望出東莞)邦氏(見姓苑)涳氏(去江切見何承天纂要)危氏(南唐)
(將危全諷宋太常博士危佑姓苑云臨川多此姓今邵武最多累有登科者)馳氏(見姓苑)綦氏
(姓苑云義興人後漢將軍綦儁望出河南又河南官氏志綦連氏改為綦氏)慈氏(急就章有慈仁姓纂)
(云高陽氏才子之後美其宣慈惠和因以為氏以臣觀之無是理也)釐氏(後秦錄有釐豔)斯氏(姓苑)
(云吴人吴志剡縣史斯從望出東陽與勃海南齊書東陽郡有斯氏)移氏(漢有弘太守移)脂氏
(見姓苑魏志中散大夫脂習哭孔融者京兆人)之氏(見姓苑)其氏(漢功臣表有陽阿侯其石傳封)
(六代又有丌氏)亓氏(古其字音其唐有亓志宋又有諸司使亓贇)時氏(齊有賢人時子著書見孟)
(子新論有時農)遲氏(商賢人遲任望出太原東晉有湘東太守遲超)茨氏(後漢有桂陽太守茨先)
治氏(平聲見何承天纂要)蔾氏(姓苑云淮南有此姓)騅氏(晉七輿大夫騅歂鄭有騅甥)衣
氏(見姓苑)斐氏(音非左傳有斐豹漢有斐禹)希氏(三輔决錄有希海字子江)賁氏(音肥)
(嬴姓風俗通秦非子之後漢功臣表賁赫告黥布反封期思侯)扶氏(漢有廷尉扶嘉河南官氏志乞扶氏)
(改為扶氏望出京兆河南)塗氏(風俗通漢有諫議大夫塗惲又塗子真治尚書宋登進士第有塗會)都
氏(吴興人姓苑云都稽臨淄人又望出黎陽宋登科有都公琬又有都貺潭州人都隨饒州人)區氏
(音驅風俗通云歐冶子之後轉為區氏又音歐王莽時有郎中區博吴有區景長沙人官至蒼梧太守今江嶺)
(南多此姓宋誅宜州蠻酋區希範又廣州區傑登進士第望出渤海)瞿氏(晉東海王越参軍瞿莊博陵人)
(又王僧孺譜云河東裴桃兒娶蒼梧瞿寶女風俗通漢南太守瞿茂梁鎮北將軍瞿延唐絳州刺史瞿禎望出)
(高平松陽今平江府與溫州平陽有瞿氏宋登科瞿珣)俞氏(平聲又吐溜切古有俞跗善醫漢有司徒)
(掾俞連前趙劉聰中常侍俞容唐天后時有俞文俊江陵人也今為平聲之氏甚多望出漢東河間)俱氏
(南凉有鎮北將軍俱起延唐宦者俱文珍開元國學博士俱康辟望出潁川)衢氏(江陵人見姓苑)模
氏(宋登科有模道成沅州人)呼氏(列仙傳有呼子先)雽氏(音呼姓苑云沛人)梧氏(見姓)
(苑)軤氏(音呼纂要云人姓)辜氏(姓纂云今泉州晉安有此姓不詳所出按今泉州有此姓宋嘉)
(祐登科有辜甫泉州人又紹興登科有辜氏其後也)軲氏(音枯見字統)藇氏(音胥又音湑見姓苑)
(望出吴郡)如氏(桓譚新論有道人如子禮漢書長安富人如氏又有如羅氏改為如氏)絇氏(宋登)
(科絇紡開封人)儲氏(後漢儲大伯又富人儲老王莽亂以五百人據大庾嶺唐開元汜水尉儲光羲澗川)
(人裔孫隐檢校郎中宋儲卿材登進士第望出河東今泉州有儲氏也)紆氏(後漢有肥鄉侯始&KR0685;紆邈)
蘧氏(衛大夫蘧瑗字伯玉之後漢有大行令蘧正望出黎陽)璩氏(唐神功登科有璩抱朴望出豫)
(章宋登科璩秉璩重並岳州人)沮氏(音葅黃帝史臣沮論之後後漢射聲校尉沮雋)於氏(出姓苑唐)
(初宇文化及將於澄以魏州降今餘杭有之望出廣陵京兆)洙氏(宋登科有洙頏)渠氏(周大夫渠)
(伯之後衛有渠孔漢有渠参封贊侯)䟱氏(望出東海漢太子太傅䟱廣廣兄子受世本有䟱踦)束氏
(晉書䟱廣之後曾孫孟達避王莽亂自東海徙鹿山因去足為束氏望出南陽)初氏(見姓苑宋初房舉賢)
(良方正熙寕登科初爕密州人元豐初西美鄆州人初汝為登州人)鉏氏(左傳晉有力士鉏麑)虚氏
(見姓苑)犀氏(史記秦有犀首)䧑氏(即古隄字見姓苑)洼氏(音珪望出南陽後漢大鴻臚洼)
(丹)毒氏(下珪反見纂要云人姓)&KR2434;氏(下珪反梁有&KR2434;闖)淮氏(見姓苑)棓氏(音裴)
(漢書袁盎從棓塑問占文穎曰秦末之賢士也)枚氏(六國時賢人枚被漢弘農太守枚乘望出淮隂)新
氏(晉大夫新穆稚子之後見國語)真氏(風俗通云漢有太尉長史真祐西京雜記真元菟善筭又百濟)
(八姓其一曰真望出上谷)頻氏(風俗通云漢有酒泉太守頻陽)欣氏(望出西河五代貞明登科有欣)
(彪渤海人今臨海有此姓)仁氏(見姓苑出彭城)誾氏(姓苑廣平人)勤氏(風俗通魯有大夫勤)
(成唐勤曾為舘陶尉)筋氏(見姓苑)芬氏(風俗通晉大夫芬賢見戰國策)言氏(孔子弟子言偃)
(字子游望出汝南)垣氏(漢西河太守垣恭之南齊司馬垣歴生)溒氏(音袁出何氏纂要)薰
氏(見姓苑)鐏氏(見纂要)敦氏(陳留風俗𫝊敦氏姞姓之後急就章有敦倚)㑮氏(牛坤)
(切見纂要文)乾氏(居寒切見姓苑)端氏讙氏官氏(並見姓苑)莞氏(姓苑)
(云吴人)但氏(平聲漢有西域都護但欽又濟隂太守但巴)籛氏(音牋姓苑云彭祖姓籛名鏗)
難氏(見姓苑)姍氏(古刪字姓纂云人姓)&KR1486;氏(音閑濟南&KR1486;氏豪族為郅都所滅又前漢有宗)
(氏瞷氏長安大豪也)間氏(見姓苑)馯氏(邱奸切前漢馯臂字子弓吴人治易)堅氏(見姓苑)
全氏(祥符登科有全安石)肩氏賢氏(並見姓苑)蜎氏(如字又狂兖切漢書藝文志有)
(蜎子十三篇楚人也老子弟子名淵)涓氏(列仙𫝊涓子齊人)便氏(平聲漢有少府便樂成望出魯)
(國)牽氏(見姓苑)延氏(見姓苑後漢有延岑又有延篤南陽人為京兆尹殺梁冀使者又河南官)
(氏志可地延氏改為延氏)虔氏(風俗通云陳留虔氏黃帝之後又莊子有虔天根)吞氏(音天漢有)
(吞景雲望出晉陽或作天者非)纏氏(藝文志纏子著書)銚氏(音姚)饒氏(見姓苑)韶氏
(出姓苑今開封有此姓望出太原)遼氏(何氏姓苑有遼氏)聊氏(望出潁川風俗通漢侍中聊蒼)
(著書號聊子又有潁川太守聊某著萬姓譜)貂氏(見姓苑)超氏(漢有太僕超喜)朝氏(音雕)
(左傳蔡大夫朝吾)麃氏(秦始皇將軍麃公漢有太守麃宣)膠氏(商末賢人膠鬲之後漢有膠倉)
蒿氏(見姓苑)桃氏(見姓苑)蛾氏(見姓苑左傳晉大夫蛾析之後後魏平東將軍蛾青蛾又)
(音螘)傰氏(音多又音朋漢南山盜帥傰宗)茶氏(徒加切蘇林云音琅邪之邪漢書江都易王𫝊有男)
(子茶悟)沙氏(見姓苑望出東莞姓纂云今東莞有沙氏風俗通晉有沙廣又百濟八族其一曰沙族又)
(五代貞明登科沙承贊渤海人今吴興亦有此姓望出汝南)佘氏(音蛇從示唐開元有太學博士佘欽)
(南昌人唐又有右司郎中佘珩祖文集隋考功主事洛陽人宋登科佘贇洪州人佘剛衢州人佘赫徽州人)
蛇氏(見姓苑姚萇蛇后南安人兄越滂為南安太守又有建武將軍蛇元望出鴈門)諸氏(音遮後漢)
(洛陽令諸施吴郡人今吳郡有此氏)查氏(側加切望出齊郡宋登科雍熙有查盛待制查道新安人也)
花氏(出姓苑唐有倉部員外郎花季睦宋有尚書郎花尹今望出東平)琅氏(姓苑云齊有琅過)
相氏(音湘見姓苑)疆氏(晉大夫疆劍後漢疆華又漢陽太守疆釋之並見風俗通)將氏(平聲)
(石趙堂山太守將容見姓苑又有將先生出道語)芳氏(風俗通漢有幽州刺史芳垂敷)涼氏(魏志)
(有太子太傳涼茂望出山陽)彊氏(望出丹陽與扶風姓苑云丹陽有彊氏前秦有將軍彊求北齊有彊)
(諫後漢光武同舍生彊華注云又作強其兩切宋登科有彊弼)卬氏(漢公卿表御史大夫卬祗)荒氏
鄉氏當氏喪氏(並見姓苑無定望)鄺氏(音荒一音廣姓苑云今臨淮有)
(此姓望出廬江)杭氏(宋登科杭開饒州人)征氏(姓苑今淮南有此姓宋征復登科)訇氏(許横)
(切蜀錄關中流人訇𤦺訇廣)經氏(見姓苑晉太元中有經曠出還冤記望出苑陽)零氏(見姓苑)
庚氏(唐太常博士庚季良)更氏(國語魏有更盈能虛弓落鴈)星氏(見姓苑南陽太守羊續娶)
(濟北星重女見羊氏家傳)瓶氏(見姓苑風俗通有太子太𫝊瓶守)稱氏(漢元帝功臣有新山侯稱)
(忠)登氏(後漢有左馮翊登道又將作大匠登豹蜀錄有關中流人始平登定望出始平南陽)繒氏
(漢功臣表有繒賀)恒氏(風俗通楚大夫恒思公之後見世本漢有東安長恒裴子孫因居之望出東海)
憂氏(見姓苑)尤氏(見姓苑宋尤鶴登進士第又有尤絢尤昱南劍人望出吴興)脩氏(漢有)
(左騎校尉脩炳不詳所出吴有合浦太守脩允臨川人又王太后外孫脩成子仲或為脩氏)郵氏(古今)
(人表有郵無恤西京雜記公孫弘故人郵長倩望出臨菑)秋氏(姓苑古有秋胡子宋中書舍人秋富望出)
(天水)不氏(甫鳩切晉時有汲郡人不凖發魏襄王冢得竹書科斗文者又姚興安遠將軍不蒙世)□
氏(音浮見纂要)猷氏(風俗通衛有猷康望出遼西)投氏(漢有光禄投調或言其先周郇伯因)
(桓王伐鄭投先驅以策其後氏焉無是理也)摎氏(居求切一音留史記南越王趙嬰齊在長安時娶邯)
(鄲摎氏女魏有河内太守摎尚漢功臣表有龍侯摎廣德)侵氏(望出扶風三輔決錄有扶風太守侵恭因)
(居焉)鐔氏(音尋又音滛漢有廷尉鐔政後漢有鐔顯蜀志又有太常鐔丞望出廣漢今蜀中有此姓乃呼)
(為蟾蜀音之訛也)欽氏(見姓苑)諶氏(姓苑陶侃母諶氏今南昌多此姓望出豫章)鹽氏
(見姓苑望出北海魯國先賢𫝊漢北海相鹽津因居之)潛氏(望出臨川姓苑臨川有此姓宋潜有成登)
(進士第開封人又有潜時舉江陵人也)鍼氏(左傳魯大夫鍼巫鍼季)函氏(見姓苑漢南昌太守)
(函熙)藍氏(望出中山戰國策中山大夫藍諸宋有尚書郎藍丞端拱登科藍成務天聖藍畫今望出東莞)
(汝南也)
上聲
奉氏重氏隴氏(並見姓苑)䦱氏(音蒍國語䦱大夫之後也)起氏(見姓苑)
俟氏(風俗通俟子著書六國時人又後魏獻帝次弟為俟亥氏後為俟氏又俟奴氏改為俟氏)被氏
(吕氏春秋鄭有大夫被瞻風俗通漢有牂牁太守被條)弭氏(三輔決錄云王莽時有弭彊漢末新豐人)
(弭仲叔亦見决錄望出新豐)紫氏履氏(並見姓苑)鬼氏(古今人表鬼臾區)舞氏
宇氏(並見姓苑)萭氏(音矩前漢游俠傳有萭章急就章萭改卿又作楀詩謂楀維師氏)府
氏(風俗通漢有府悝為司徒掾)鬴氏(即釜字見姓苑望出襄陽)栩氏(陳留先賢𫝊有栩氏又董)
(賢傳有栩丹)序氏(禮有序點侍孔子點揚觶後漢有序淵)舉氏(見姓苑)處氏(漢書藝文)
(志趙有辨士處子著書風俗通有處興為北海太守望出潁川晉有處桂又陳留相處就並潁川人後魏有處)
(德又望出沛國)巨氏(漢有荆州刺史巨武望出平昌)仵氏(望出襄陽急就章仵終古今莆田多此姓)
(宣和六年仵良翰登科大名府人)堵氏(又音者左傳有堵寇堵師叔堵俞彌鄭有堵狗堵汝父魏志張)
(燕本姓堵)浦氏(晉起居注有尚方丞浦選宋有員外郎浦延熙望出京兆)圃氏姥氏(亡古)
(切)補氏禮氏(見姓苑衛大夫禮孔後漢禮震受尚書於歐陽歙望出平原)邸氏(風俗)
(通漢有上郡太守邸社北齊有行臺僕射邸珍中山曲陽人孫懷道唐右司郎中又居洛陽望出中山)洗
氏(又音線晉忠義傳有洗勁南海人)亥氏(戰國策晉有隐者亥唐河南官氏志俟亥氏改為亥氏望)
(出河南)改氏(秦有大夫改産)海氏(見姓苑)忖氏(齊有忖乙管仲誅之)菌氏(見姓苑)
本氏(見姓苑)雋氏(才兖切漢有京兆尹雋不疑渤海人望出渤海平陽)棧氏(見姓苑魏志有)
(棧潜望出任城)琯氏(見纂要)㬊氏(音緩晉有西中郎將㬊清又寧州刺史㬊静望出荆州今江陵)
(多此姓)寋氏(其偃切宋寋綬登進士第蜀人)圈氏(音倦芊姓風俗通楚鬻熊之後望出陳留漢有)
(圈稱撰陳留風俗傳又有圈宣明郭林宗𫝊有陳留人圈文宣)卷氏(音捲望出琅邪陳留風俗𫝊陳留太)
(守琅邪卷基本圈氏因避仇去圈又有琅邪卷焉)兖氏(宋登科兖公序)典氏(風俗通魏志有校尉)
(典韋多力者生滿望出陳留)肁氏(即肇字戰國策趙有大夫肁賈)紹氏(見姓苑)表氏(見姓)
(苑)考氏(見姓苑今開封有此姓)稻氏(見姓苑今為晉陵人)寶氏(見姓苑)我氏(六國)
(時有我子著書)假氏(漢有假倉治尚書陳留人望出陳留)仉氏(音掌梁州有仉唘)仰氏(出姓)
(苑今新安吳興並有此姓宋紹興登科仰文蔚溫州人望出汝南錢唐)養氏(楚有養由基孝子𫝊有養)
(奮梁有養彭舒望出山陽)強氏(苻秦錄有強永強帛姚秦有強起強斌西陽侯強京並略陽氐人唐兵部)
(郎中強寶質孫修御史中丞其先略陽氐人徙扶風望出扶風宋強至強浚明登進士第餘杭人又有強相如)
(強公諶皆登第常州人望出天水)
臣謹按彊強一字耳舊以為氏分二族兩音彊平聲
強上聲後世無復上聲只作強字用平聲
鞅氏(見姓苑)象氏(見姓苑潁川望族今南昌多此姓)&KR3061;氏(略養反見姓苑)汻氏(呼廣)
(反今涇州有此姓)井氏(穆天子傳云周有大夫井利又左傳虞大夫井伯漢有司徒掾井宗後漢有井)
(丹望出扶風南陽宋有尚書郎井淵又井亮功井宗元嘉祐六年登科澶州人又有井公南崇寧登科蔡州人)
永氏(見姓苑列仙𫝊有永石公)幸氏(望出南昌晉書術士幸靈唐幸南容並洪州人宋有幸白幸佑)
(幸之武登進士第望出鴈門)杏氏(見姓苑)秉氏(漢有秉寬)省氏(宋有大夫省臧)猛氏
(宋有猛獲望出城陽)鈄氏(天口切今臨海有此姓五代漢鈄滔為處州刺史)鈕氏(音紐又有紐氏)
(東晉有鈕滔吴興人隋有鈕回以孝行稱宋登科鈕昌言永興軍人)守氏(見姓苑)糗氏(風俗通漢)
(有糗宗為嬴長)醜氏(後漢袁紹𫝊有醜長)棸氏(側紂反又音鄒晉有棸籌今襄陽江南並有此姓)
厚氏(見姓苑)後氏(五代有後贊為飛龍使今開封府有此姓望出東海)部氏(見姓苑)審
氏(漢辟陽侯審食其為左丞相沛人後漢末袁紹將審配望出魏郡)品氏(見姓苑)枕氏(姓苑)
(云下邳人)檢氏(漢末勾章尉檢某見姓苑)儉氏(見姓苑)湛氏(後漢有大司農湛重晉荆州刺)
(史陶侃母湛氏新淦人又有湛方宋有湛茂梁有司州刺史湛僧智唐有湛賁袁州人宋有尚書郎湛俞閩人)
(望出新淦及豫章也)啖氏(亦作噉前秦有將軍啖鐡又啖助治春秋大歴水部郎中啖彦珍會昌進士啖)
(鱗避武宗諱改為澹望出東河)昝氏(子感&KR0704;何氏姓苑有昝氏蜀人也晉書桓温將昝堅唐昝慎盈宋昝)
(居潤為宣徽使望出太原彭城元祐登科有昝昌)覽氏(望出彭城)湳氏(乃感切見纂要)減氏
(亦作咸漢有減宣為司隸校尉急就章有減罷軍或云巫咸氏之後望出汝南魯國今東海有此姓)橄氏
(胡減切懷州人橄氏望出河内)範氏(宋登科範昱饒州人)
去聲
統氏(見姓苑)鳳氏(神仙傳有鳳綱望出平陽郃陽)祕氏(漢功臣表戴侯祕彭祖𫝊封七代西)
(秦錄有僕射祕宣五代有祕瓊望出天水宋登科祕景儉真定人)利氏(或言楚公子食采於利後以為)
(氏利今之葭萌也漢有利幾又仙人利真源漢陽人風俗通漢有利乾為中相又河南官氏志叱利氏改為利)
(氏宋利溉舉進士又有利璨登科英州人望出河南)義氏(漢有酷吏南陽太守義縱世居河東封岸頭侯)
(蜀錄有上庸都尉義歆宋義稹登進士第近有義道人年百五十歲泰州人望出河東及平原)騎氏(去聲)
(史記有燕將騎劫)匱氏(見姓苑望出廬江今廬州有此氏)類氏(出姓苑近為福州寧德尉類演)
(宋登科類從道密州人)貴氏(風俗通云陸終之後漢有廬江太守貴遷晉武帝才人常山貴氏生東海)
(王越又有司空中郎將貴霸)尉氏(鄭大夫尉翩之後又音欎)暣氏(古氣字見纂要)意氏(見姓)
(苑)謂氏(唐以前無聞宋太平興國登科有謂凖)露氏(風俗通漢有上黨都尉露平)固氏
(晉平公時有舟人固來)故氏(見姓苑)喻氏(又音樹望出南昌姓苑云南昌有喻氏東晉有喻歸)
(撰西河記三卷又有諭氏今喻氏多作諭氏)布氏(風俗通趙有布子善相馬望出江夏晉陶侃别𫝊有)
(江夏人布興)樹氏(姓苑云今河東有樹氏宋有諸司使樹滋近改作壹望出河南及河東又河南官氏)
(志樹洛于氏改為樹氏)遇氏(風俗通漢有東安太守遇冲宋登進士第遇昌朝望出東莞)附氏
(後漢叚熲將附都魏志有附𫝊唐監察御史附得意上元登科有附不疑望出新平)務氏(堯時有務成子)
(見易𫝊列仙𫝊務光夏時人)瓠氏(淮南子古有瓠巴善鼓琴)錯氏(音措宋有太宰錯居)據氏
住氏(並見姓苑)鑢氏(音慮又音盧楚大夫有鑢金)庶氏(子思之出母庶氏急就章有庶)
(覇遂)絮氏(女據切又女居切漢書張敞傳有京兆捕賊掾絮舜謂敞為五日京兆敞殺之姓纂有去聲非)
(是)桂氏(見風俗通望出燕郡天水漢有楊州刺史桂襃燕人唐永寧令桂仲武吳人宋桂軻登進士第)
臣謹按後漢太守陳球碑隂有城陽炅横被誅四子
一守墳姓炅一避難徐州姓昋一居幽州姓桂一居
華陽姓炔四字並音桂字各九畫以避難也
昋氏(一本作炅有昋道元著與天公論今臨海有此姓及弘農虢略漢有衛尉昋横又有上計掾昋景雲)
(魏志吕虔𫝊有炅母)計氏(國語有計然為越大夫范蠡之師本葵邱濮上人姓辛字文子其先晉國亡公)
(子也漢有司空掾計訓後漢有計子勲望出齊郡京兆宋有尚書郎計用章又有計良輔計有功登科並卭州)
(人)棣氏(王莽時有司馬棣立)隸氏(古有隸首善算)制氏(漢初有制氏以雅樂聲律世在樂官)
毳氏(見姓苑)蒂氏(亦作䠠王莽𫝊有中常侍蒂惲張細切又徒蓋切)税氏(盛弘之荆州記)
(云建平信陵縣有税氏昔蜀王欒君王巴蜀王見廩君兵彊結好飲晏以税氏五千人遺巴蜀廩君望出河間)
(宋税挺登進士第)藝氏裔氏(並見姓苑古今人表有裔欵)弊氏(左傳有弊無存)世
氏(戰國時有秦大夫世鈞漢有九江尉世寵又世顧著子書)炔氏(漢書齊人炔欽治尚書)帶氏
(六國時有帶他見姓苑)藹氏(去聲齊南海太守藹煥)沛氏(望出吴興)貝氏(宋貝寶登科常)
(州人)兌氏(見姓苑)佴氏(如代切晉山公集有佴湛)進氏(後漢有進延為小黃令見華嶠後漢)
(書延或作儉)遴氏(古文吝字見纂要)慎氏(風俗通慎到為韓大夫著慎子三十篇晉有東陽太)
(守慎修望出天水宋有給事中慎鏞又有慎錡祥符登科)靳氏(楚大夫靳尚漢有靳歙又汾陽侯靳彊後)
(漢末范陽令靳先後燕錄有太史令鴈門靳安唐金紫光禄大夫靳孝謨武功人吏部郎中靳常館陶人又居)
(汝南今望出西河宋乾德登科有靳穎又有靳裁之潁昌人靳守中齊州人)貫氏(戰國策齊有貫珠漢)
(初趙相貫高後漢西羌校尉貫友又博士貫長卿望出西河)冠氏(列仙𫝊有冠玉)爨氏(望出晉昌)
(後漢河南尹爨肅見謝承後漢書蜀志交趾刺史爨琛建寧大姓也又有寧州刺史爨頠華陽國志爨習官至)
(領軍昌寧大姓也)贊氏(出姓苑今開封有之)炭氏(西京雜記長安有炭虬)戰氏(後漢初戰)
(兢為諫議大夫五代有戰貽慶登進士第)戀氏(漢有戀祕為南郡太守)賤氏(風俗通漢有右北平)
(太守賤瓊又有賤虞)練氏(出姓苑今建安多此姓嘉祐登科記有練定)變氏見氏
薦氏(並見姓苑)燃氏(女見切見纂要同州有此姓)淖氏(音閙魯共王有淖姬姓纂楚將淖齒)
漕氏(漢書任俠漕仲叔西河人少子游亦以俠聞)好氏(火報切見纂要)耗氏(見姓苑)播
氏(風俗通播鞉武商末賢人)操氏(隋大業末鄱陽賊操天成自號元興王建元始興)舍氏(見姓)
(苑)厙氏(音舍姓苑云人姓今天台括蒼有此姓)化氏(見姓苑)晉氏(音亞見纂要)斥
氏(音拓蔡州有此姓)暢氏(陳留風俗𫝊有暢氏不詳所出齊有暢惠明撰論語義十卷宋暢适暢彦)
(雄登科並河中人暢鈎河南人)伉氏(漢有中大夫伉喜晉有漢中太守伉嘉)抗氏(望出丹陽後漢)
(泰山都尉抗徐世居丹陽)亢氏(出姓苑唐登科有亢潮京兆人又有五官正亢軫)曠氏(宋登科有)
(曠湜潭州人)相氏(去聲亦作平聲漢書武洛山出四姓其二曰相氏姚秦有相雲作獵德賦世居馮翊)
(望出西河)諒氏(後漢有洛陽令諒輔廣漢人)亮氏盎氏(並見姓苑)況氏(姓苑云廬)
(江有此姓)浪氏(晉書永嘉中張平保青州為其下浪逢所殺)聖氏性氏(並見姓苑)豆
氏(後魏將軍豆大田)鏤氏(姓苑云今遼東有此姓)勾氏(舊去聲今作平聲蜀志左將軍宕渠)
(侯勾扶巴西人今蜀川多此姓)富氏(周大夫富辰之後又魯大夫富父終生鄭有富子)繡氏(漢書)
(游俠𫝊有繡君賓馬嶺人)救氏(風俗通漢有諫議大夫敇乂乂或作仁)廐氏灸氏
胄氏舊氏(並見姓苑)就氏(見姓苑河南官氏志就賴氏改為就氏望出河南)禁氏
(姓苑吴興)念氏(望出河南西魏太傅安定公念賢代人也生華合州刺史)
入聲
澓氏(望出東海澓仲翁為漢宣帝師)木氏(端木賜之後因避仇改為木氏晉文章志有木華作海賦)
(為太傅楊駿主簿又有木槩著戰國策春秋二十卷見七錄又百濟八姓其五曰木氏宋熙寧登科木炎開封)
(人崇寧木輅温州人)沐氏(漢有沐寵為東平太守狀云端木賜之後避難改為沐氏)谷氏(有聞於漢)
(宋登科谷大向大方並曹州人谷大忠興仁人谷椿衢州人)睦氏(宋登科睦緯大名府人)潚氏
(漢有鴈門太守潚何)鵠氏(望出東海)蓛氏(望出晉陵)郁氏(望出魯國國語云魯相郁貢子孫因)
(居之今吴中有此姓又望出黎陽宋郁藻郁澄登科皆浙人)束氏(附平聲䟱氏宋登科束向揚州人束)
(長孺博州人束贇卿鄆州人)□氏(子木切望出彭城)&KR2751;氏(於六&KR0704;出姓苑)逯氏(音綠風俗)
(通漢大司馬逯並後漢有逯明廣平人唐夏官郎中逯仁傑河陽人望出廣平及河内又為綠氏綠圖顓帝師)
(今或讀為禄字宋景祐登科逯昂逯湛元祐有逯勉大名府人)卓氏(史記蜀郡卓氏本趙人以鐡冶致富)
(徙臨卭後漢太傅卓茂南陽宛人望出南陽西河)偓氏(列仙𫝊有偓佺)濁氏(漢書貨殖傳有濁氏)
(賣脯)濯氏(見風俗通)朔氏(望出南陽)學氏術氏(並見姓苑)暨氏(音訖吴有尚書)
(暨豔唐天寶有暨晃弟昱望出餘杭渤海又有暨善應廬陵人又暨佐時上元中准制改為周氏宋登科暨唐)
(裔建州人暨商俊南雄人)悉氏(古今人表悉清為神農師)帙氏(見纂要)&KR0008;氏(古聿字見纂要)
鬱氏(見姓苑)尉氏(音鬱亦作尉鄭有尉止尉翩古賢有尉繚著書號尉繚子又河南官氏志尉遲)
(氏魏孝文改為尉氏近有朝請大夫尉大廉未知何許人宋初有尉昭敏為節度使又有尉春登科永静人)
茀氏(音弼左傳有茀翰胡論語佛肸以中牟叛古今人表作茀肸)恤氏(恤由之後也恤由之喪哀)
(公使孺悲弔之孔子學士喪禮)&KR1955;氏(音弗漢有九江太守&KR1955;修)厥氏(漢文帝賜衡山王宫人厥氏姓)
(苑云今京兆人)骨氏(望出河南隋京兆郡丞骨儀官氏志紇骨氏改為骨氏南唐有歙州刺史骨言望出)
(郃陽)髮氏(漢有髮福東海人治詩)笪氏(音妲今建州多此姓宋笪深舉進士建平人又有笪揆登)
(科廣濟人)察氏脫氏(並見姓苑)糴氏(又音兆晉大夫糴筏)折氏(常列切望出西河宋)
(為大姓世守麟州猶古諸侯今端明殿學士折彦質)渫氏(古有渫子賢人也見韓子)桀氏(古隐者桀)
(溺漢㐮城侯桀龍)蘖氏(望出東莞姓苑云東莞蘖本姓薛避仇改焉)齧氏(莊子齧缺堯時賢人)
(學於王倪)别氏(姓苑云京兆人宋有别仝望出天水京兆)鐡氏(隋有將軍鐡士雄宋有進士鐡南仲)
(淮甸人)恪氏(晉有郎中令恪啟望出陳留)佫氏(音各)洛氏(並見姓苑)薄氏(風俗通衛)
(賢人薄疑漢高帝薄夫人生文帝夫人弟昭封軹侯官至車騎將軍子戍奴嗣唐天寶中大理評事薄芬櫟陽)
(人望出鴈門譙國宋太平登科薄賁皇祐薄洙并州人)錯氏(姓纂云今温州有此姓)矍氏(唐有)
(黃州刺史矍璋又四門博士矍参)鐸氏(晉大夫鐸遏寇楚將有鐸椒漢藝文志春秋鐸氏微旨三篇風)
(俗通漢有廷尉鐸政望出絳郡姓苑云今絳州有鐸氏)博氏(風俗通漢有博子勞善相馬望出淮南廣)
(平)略氏(姜姓吴志有略統望出武陵)藥氏(望出河内後漢南陽太守藥崧又有太尉掾藥穆蜀)
(錄晉有牙門藥冲唐大歴有閑廐使兼御史大夫藥子昂生峯崙望出河内宋藥丕顯藥咸寧藥太元並登科)
約氏(韓子古賢人約續馬融妾約氏)直氏(漢御史大夫直不疑封塞侯姓苑云楚人直躬之後)食
氏(望出河南風俗通漢有博士食子通河南人)敇氏(音棘望出遼東後燕合浦公敕勃東夷人)墨
氏(孤竹君之後有墨台墨翟望出梁郡)勒氏(晉鎮南將軍王歆騎督勒滿討張昌於随郡)植氏
(姓纂云南越有此姓)特氏(左傳晉大夫特宫望出平昌)錫氏(錫夀之後也漢末有交趾太守錫光)
(後梁有錫休為益州刺史望出樂安)壁氏(齊有壁司徒)㲻氏(古溺字見纂要)夕氏(後漢巴中)
(渠帥有夕氏巴郡七姓一曰夕蜀志尚書令夕斌)室氏(見姓苑唐朝邊相室昉歸明為諸衛將軍)赤
氏(風俗通帝嚳師赤松子之後見神仙傳)辟氏(左傳有辟司徒漢書富人辟子方)笮氏(側伯)
(切亦作&KR2729;吴志漢中有笮融丹陽人風俗通楚有笮倫今吳郡有此姓)適氏(見姓苑)麥氏(姓苑)
(云高要始興有此姓隋有麥鐡杖始興人官至萊州刺史右屯衛大將軍今望出汝南宋登科麥致遠廣州人)
帛氏(姓苑云吳郡人漢五威將軍帛敞後漢有帛宣神仙傳有帛和晉有高僧帛道佺)益氏(今望)
(出城陽馮翊)革氏(漢初功臣有煮棗侯革朱望出清河)澤氏(見姓苑)給氏(見姓苑)集
氏(風俗通漢有外黃令集一)襲氏(晉有隐士襲元之南史有襲蒍)蓋氏(古盍切漢有蓋公又司隸)
(校尉蓋寬饒後漢二十八將有蓋延又官氏志蓋樓氏改為蓋氏宋有蓋源蓋沂蓋㝢登科並大名人蓋𫝊兖)
(州人)㧁氏(古闔字見纂要)䪞氏(才盍切見纂要)納氏(見姓苑)涉氏(晉大夫涉他神仙傳)
(涉正宋太平登科有涉緯)接氏(三輔決錄有接子名昕著書十篇)
複姓
凡複姓有不知其詳本者則附四聲之後
綦母氏(左傳晉有綦母張風俗通漢有廷尉綦毋参戰國策綦母子與公孫龍争辨大觀登科有綦母)
(蕡南平人)西乞氏(秦將西乞術之後)西都氏(見王符潜夫論)西鉏氏(左傳宋大夫西)
(鉏吾漢有侍御史西鉏虛見英賢𫝊)南榮氏(南榮疇見古今人表)北人氏(莊子舜友北人無擇)
(晏子云古有北人無擇清身絜已疾世人濁自投清泠之淵)九百氏(姓苑云代縣有九百里為小吏)
叚干氏(見姓苑叚干木之後也西河人)青萍氏(見姓苑)長盧氏(列子楚賢者長盧氏)
(著書)索盧氏(吕氏春秋禽滑釐門人索盧参後漢淮陽令索盧放)蒲盧氏(姜姓齊人蒲盧胥善)
(弋射)盧蒲氏(姜姓齊桓公之後左傳齊有盧蒲就魁盧蒲癸盧蒲嫳)兹毋氏(毋音無下同左)
(𫝊齊大夫兹母還漢有侍御史兹母常)巨毋氏(王莽時有長人巨毋覇)毋將氏毋
終氏(左傳毋終子嘉父翟國君也)毋車氏(見風俗通漢下邳相毋車伯竒望出樂安)宣于
氏(前趙錄有劉淵太史令宣于修之)鬭于氏多于氏(並見姓苑)梁由氏(晉有)
(梁由靡漢有將軍梁由是先安帝時人)梁石氏(漢隱者梁石君曹参所禮者也)梁可氏(後魏)
(上谷梁可頭又代郡太守梁可浪)仲梁氏(魯大夫仲梁懷見左傳又春秋後語仲梁閔)榖梁
氏(魯有榖梁赤傳春秋尸子云穀梁淑字元始魯人亦傳春秋十五篇望出下邳姓纂今下邳有穀梁氏)
將梁氏(史記秦為嬴姓有將梁氏)容成氏(古容成子造歴神仙傳有容成公)廣成氏
(神仙傳廣成子居崆峒山)務成氏(吕氏春秋務成子堯師也新序子夏曰舜學於務成跗)析成
氏(左傳齊有析成鉏)陽成氏(風俗通陽成胥梁晉隱士也漢有諫議大夫陽成公衡功臣表梧齊)
(侯陽成延𫝊封六代成或作城王莽時陽成修獻符命)上成氏(後漢書密縣上成公白日昇天)盆
成氏(孟子有盆成括仕齊)將閭氏(漢書藝文志將閭子名菟著書)林閭氏(嬴姓漢蜀郡林)
(閭翁孺博學能文見文章志)庚桑氏(莊子庚桑楚之後)有男氏(姒姓史記禹後有有男氏)
澹臺氏(風俗通澹臺滅眀字子羽武城人漢有博士澹臺恭)浩星氏(漢有浩星公治穀梁又有)
(浩星賜趙充國所善也)墨夷氏(風俗通宋大夫有墨夷湏墨夷皋)養由氏(楚大夫養由基)
(之後)安期氏(英賢傳安期生古仙人漢有安期生蒯通友人)沐蘭氏(望出任城)端木氏
(端木賜仲尼弟子)姑布氏(趙簡子時姑布子卿善相見史記又漢有姑布子望出東平)黔婁
氏(烈女𫝊黔婁先生古賢士)中梁氏(姓氏英賢傳古隱者中梁之後)中野氏(子姓潜夫論宋)
(微子之後椘文王御史中野彪)室中氏(漢書藝文志有室中周著書十篇王莽時室中公避地漢中漢)
(功臣表清簡侯室中同傳封四代)路中氏(漢書路中大夫之後)步叔氏(家語步叔乘齊人仲)
(尼弟子)石作氏(姓氏英賢𫝊石作蜀仲尼弟子見史記)古野氏(晏子春秋齊景公勇士也)
(一作古冶)壤駟氏(家語壤駟赤秦人仲尼弟子)合博氏(漢功臣昔侯合博胡害曾孫興昭帝)
(時將軍)漆雕氏(史記漆雕徒父漆雕開漆雕哆並仲尼弟子)空相氏(史記商後有空相氏)
(晉惠時有空相機)京相氏(見英賢𫝊望出濟南晉京相璠作春秋土地名三卷)馬矢氏(漢有)
(大司徒馬宫本馬矢氏)馬適氏(英賢𫝊漢有畢梁侯馬適育漢功臣馬適求聚黨討王莽見害)巫
馬氏(史記巫馬施字子期仲尼弟子)關龍氏(夏桀時忠臣關龍逢之後)青烏氏(漢青烏子)
(善術數神仙傳有青烏公)羊角氏(列女傳有羊角氏)苑羊氏(左傳莒大夫苑羊牧之後)羺
羊氏(左傳衛石碏宰羺羊肩)浩羊氏(風俗通齊大夫浩羊嘉)長魚氏(左傳晉有長魚)
(矯)昭沙氏(一作昭涉史記功臣表平州侯昭沙掉尾)樂王氏(晉大夫樂王鮒之後也漢有郎)
(中樂王茂)泠州氏(左傳周泠州鳩之後)老萊氏(老萊子楚賢人著書)列禦氏(鄭穆公時)
(列禦寇著書)瞻葛氏(英賢傳有熊氏之後世本宋景公時有瞻葛祁為大夫)瑕吕氏(左傳)
(晉有瑕吕飴甥)不苐氏(子姓潜夫論宋不苐氏)鈎弋氏(英賢傳漢昭帝母鈎戈夫人又為鈎)
(弋氏神仙傳有鈎弋君)吕管氏(英賢傳漢鉅鹿都尉吕管次祖中山人)陵終氏(王莽曾祖)
(翁孺與東平陵終氏有怨)邑裘氏(衛大夫邑裘氏之後)縣潘氏(衛大夫柳莊卒君贈邑裘縣潘)
(二氏書納諸棺見禮記)屠岸氏(晉屠岸賈見史記)函冶氏(英賢傳後漢黃門侍郎函冶子)
(覺)洞沐氏(漢有洞沐孟陽善易)甫爽氏(世本宋大夫甫爽之後)安是氏(英賢傳晉)
(厲公大夫安是叔施)遫僕氏(漢校尉遫僕多見霍去病𫝊)補禄氏(英賢傳晉惠帝時殿中中)
(郎補禄彪)游&KR0008;氏(英賢傳游&KR0008;子著書一篇言法家事)
通志卷二十九
