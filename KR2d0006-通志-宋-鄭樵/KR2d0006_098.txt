通志卷八十六
宋右廸功郎鄭樵漁仲撰
周異姓世家第一
齊陳杞宋楚
齊
太公望吕尚者東海上人其先祖嘗為四嶽佐禹平水
王甚有功虞夏之際封於吕或封於申姓姜氏夏商之
時申吕或封枝庶子孫或為庶人尚其後苗裔也本姓
姜氏從其封姓故曰吕尚吕尚蓋嘗窮困年老矣以漁
釣奸周西伯西伯將出獵卜之曰所獲非龍非酈非虎
非羆所獲霸王之輔於是周西伯獵果遇太公於渭之
陽與語大說曰自吾先君太公曰當有聖人適周周以
興子真是邪吾太公望子久矣故號之曰太公望載與
俱歸立為師或曰太公博聞嘗事紂紂無道去之游說
諸侯無所遇而卒西歸周西伯或曰吕尚處士隐海濱
周西伯拘羑里散宜生閎夭素知而招吕尚吕尚亦曰
吾聞西伯賢又善養老盍往焉三人者為西伯求美女
竒物獻之於紂以贖西伯西伯得以出反國言吕尚所
以事周雖異然要之為文武師周西伯昌之脱羑里歸
與吕尚隂謀修德以傾商政其事多兵權與竒計故後
世之言兵及周之隂權皆宗太公為本謀周西伯政平
及斷虞芮之訟而詩人稱西伯受命曰文王伐崇密須
犬夷大作豐邑天下三分其二歸周者太公之謀計居
多文王崩武王即位九年欲修文王業東伐以觀諸侯
集否師行尚父左杖黃鉞右把白旄以誓曰蒼兕蒼兕
總爾衆庶與爾舟楫後至者斬遂至盟津諸侯不期而
會者八百諸侯諸侯皆曰紂可伐也武王曰未可還師
與太公作此泰誓居二年紂殺王子比干囚箕子武王
將伐紂卜龜兆不吉風雨暴至羣公盡懼唯太公彊之
勸武王武王於是遂行十一年正月甲子誓於牧野伐
商紂紂師敗績紂反走登鹿臺遂追斬紂明日武王立
于社羣公奉明水衛康叔封布采席師尚父牽牲史佚
策祝以告神討紂之罪散鹿臺之錢發鉅橋之粟以振
貧民封比干墓釋箕子囚遷九鼎修周政與天下更始
師尚父謀居多於是武王已平商而王天下封師尚父
於齊營邱東就國道宿行遲逆旅之人曰吾聞時難得
而易失客寢甚安殆非就國者也太公聞之夜衣而行
犂明至國萊侯來伐與之爭營邱營邱邊萊萊人夷也
會紂之亂而周初定未能集遠方是以與太公爭國太
公至國修政因其俗簡其禮通商工之業便魚鹽之利
而人民多歸齊齊為大國及周成王少時管蔡作亂淮
夷畔周乃使召康公命太公曰東至海西至河南至穆
陵北至無棣五侯九伯實得征之齊由此得征伐為大
國都營邱蓋太公之卒百有餘年子丁公吕伋立丁公
卒子乙公得立乙公卒子癸公慈母立癸公卒子哀公
不辰立哀公時紀侯譖之周周烹哀公而立其弟静是
為胡公胡公徙都薄姑而當周夷王之時哀公之同母
少弟山怨胡公乃與其黨率營邱人襲攻殺胡公而自
立是為獻公獻公元年盡逐胡公子因徙薄姑都治臨
菑九年獻公卒子武公夀立武公九年周厲王出奔居
彘十年王室亂大臣行政號曰共和二十四年周宣王
初立二十六年武公卒子厲公無忌立厲公暴虐故胡
公子復入齊齊人欲立之乃與攻殺厲公胡公子亦戰
死齊人乃立厲公子赤為君是為文公而誅殺厲公者
七十人文公十二年卒子成公脱立成公九年卒子莊
公購立莊公二十四年犬戎殺幽王周東徙雒秦始列
為諸侯五十六年晉弑其君昭侯六十四年莊公卒子
釐公禄甫立釐公九年魯隐公初立十九年魯桓公弑
其兄隐公而自立為君二十五年北戎伐齊鄭使太子
忽來救齊齊欲妻之忽曰鄭小齊大非我敵遂辭之三
十二年釐公同母弟夷仲年死其子曰公孫無知釐公
愛之令其秩服奉養比太子三十三年釐公卒太子諸
兒立是為㐮公㐮公元年始為太子時嘗與無知闘及
立絀無知秩服無知怨四年魯桓公與夫人如齊齊㐮
公故嘗私通魯夫人魯夫人者㐮公女弟也自釐公時
嫁為魯桓公婦及桓公來而㐮公復通焉魯桓公知之
怒夫人夫人以告齊㐮公齊㐮公與魯君飲醉之使力
士彭生抱上魯君車因拉殺魯桓公桓公下車則死矣
魯人以為譲而齊㐮公殺彭生以謝魯八年伐紀紀遷
去其邑十二年初㐮公使連稱管至父戍葵邱瓜時而
往及瓜而代往戍一歲卒瓜時而公弗為發代或為請
代公弗許故此二人怒因公孫無知謀作亂連稱有從
妹在公宫無寵使之間㐮公曰事成以女為無知夫人
冬十二月㐮公游姑棼遂獵沛邱見彘從者曰彭生公
怒射之彘人立而啼公懼墜車傷足失屨反而鞭主屨
者茀三百茀出宫而無知連稱管至父等聞公傷乃遂
率其衆襲宫逢主屨茀茀曰且無入驚宫驚宫未易入
也無知弗信茀示之創乃信之待宫外令茀先入茀先
入即匿㐮公戶間良久無知等恐遂入宫茀反與宫中
及公之幸臣攻無知等不勝皆死無知入宫求公不得
或見人足於戸間發視乃㐮公遂弑之而無知自立為
齊公桓公元年春齊君無知游於雍林雍林人嘗有怨
無知及其往游雍林人襲殺無知告齊大夫曰無知弑
㐮公自立臣請行誅唯大夫更立公子之當立者唯命
是聽初㐮公之醉殺魯桓公通其夫人殺誅數不當淫
於婦人數欺大臣羣弟恐禍及故次弟糾奔魯其母魯
女也管仲召忽傅之次弟小白之莒鮑叔傅之小白母
衛女也有寵於釐公小白自少好善大夫高傒及雍林
人殺無知議立君高國先隂召小白於莒魯聞無知死
亦發兵送公子糾而使管仲别將兵遮莒道射中小白
帶鉤小白詳死管仲使人馳報魯魯送糾者行益遲六
日至齊則小白已入高傒立之是為桓公桓公之中鉤
詳死以誤管仲已而載溫車中馳行亦有高國内應故
得先入立發兵距魯秋與魯戰于乾時魯兵敗走齊兵
掩絶魯歸道齊遺魯書曰子糾兄弟弗忍誅請魯自殺
之召忽管仲讎也請得而甘心醢之不然將圍魯魯人
患之遂殺子糾于笙瀆召忽自殺管仲請囚桓公之立
發兵攻魯心欲殺管仲鮑叔牙曰臣幸得從君君竟以
立君之尊臣無以增君君將治齊即高傒與叔牙足也
君且欲霸王非管夷吾不可夷吾所居國國重不可失
也於是桓公從之乃詳為召管仲欲甘心實欲用之管
仲知之故請往鮑叔牙迎受管仲及堂阜而脱桎梏齋
祓而見桓公桓公厚禮以為大夫任政桓公既得管仲
與鮑叔隰朋高傒修齊國政連五家之兵設輕重魚鹽
之利以贍貧窮禄賢能齊人皆說二年伐滅郯郯子奔
莒初桓公亡時過郯郯無禮故伐之五年伐魯魯將師
敗魯莊公請獻遂邑以平桓公許與魯會柯而盟魯將
盟曹沫以匕首劫桓公於壇上曰反魯之侵地桓公許
之已而曹沫去匕首北面就臣位桓公後悔欲無與魯
地而殺曹沫管仲曰夫劫許之而倍信殺之愈一小快
耳而棄信於諸侯失天下之援不可於是遂與曹沫三
敗所亡地於魯諸侯聞之皆信齊而欲附焉七年諸侯
會桓公於鄄而桓公於是始霸焉十四年陳厲公子完
號敬仲來奔齊齊桓公欲以為卿譲於是以為工正田
成子常之祖也二十三年山戎伐燕燕告急於齊齊桓
公救燕遂伐山戎至于孤竹而還燕莊公遂送桓公入
齊境桓公曰非天子諸侯相送不出境吾不可以無禮
於是分溝割燕君所至與燕命燕君復修召公之政納
貢于周如成康之時諸侯聞之皆從齊二十七年魯湣
公母曰哀姜桓公女弟也哀姜淫於魯公子慶父慶父
殺湣公哀姜欲立慶父魯人更立釐公桓公召哀姜殺
之二十八年衛文公有狄亂告急於齊齊率諸侯城楚
邱而立衛君二十九年桓公與夫人蔡姬戲船中蔡姬
習水蕩公公懼止之不止出船怒歸蔡姬弗絶蔡亦怒
嫁其女桓公聞而怒興師征伐三十年春齊桓公率諸
侯伐蔡蔡潰遂伐楚楚成王興師問曰何故涉吾地管
仲對曰昔召康公命我先君太公曰五侯九伯若實征
之以夾輔周室賜我先君履東至海西至河南至穆陵
北至無棣楚貢包茅不入王祭不具是以來責昭王南
征不復是以來問楚王曰貢之不入寡人罪也敢不共
乎昭王之出不復君其問之水濱齊師進次于陘夏楚
王使屈完將兵扞齊齊師退次召陵桓公矜屈完以其
衆屈完曰君以道則可若不則楚方城以為城江漢以
為溝君安能進乎乃與屈完盟而去過陳陳轅濤塗詐
齊令出東方覺秋齊伐陳是歲晉殺太子申生三十五
年夏會諸侯于葵邱周㐮王使宰孔賜桓公文武胙彤
弓矢大路命無拜桓公欲許之管仲曰不可乃下拜受
賜秋復會諸侯於葵邱益有驕色周使宰孔會諸侯頗
有叛者晉侯病後遇宰孔宰孔曰齊侯驕矣弟無行從
之是歲晉獻公卒里克殺奚齊卓子秦穆公以夫人入
公子夷吾為晉君桓公於是討晉亂至高梁使隰朋立
晉君還是時周室微唯齊楚秦晉為彊晉初與會獻公
死國内亂秦穆公辟遠不與中國會盟楚成王初收荆
蠻有之夷狄自置唯齊為中國會盟而桓公能宣其德
故諸侯賓會於是桓公稱曰寡人南伐至召陵望熊山
北伐山戎離枝孤竹西伐大夏涉流沙束馬懸車登太
行至卑耳山而還諸侯莫違寡人寡人兵車之會三乘
車之會六九合諸侯一匡天下昔三代受命者何以異
於此乎吾欲封泰山禪梁父管仲固諫不聽乃說桓公
以遠方珍怪物至乃得封桓公乃止三十八年周㐮王
弟帶與戎翟合謀伐周齊使管仲平戎於周周欲以上
卿禮管仲管仲頓首曰臣陪臣安敢三譲乃受下卿禮
以見三十九年周㐮王弟帶來奔齊齊使仲孫請王為
帶謝㐮王怒弗聽四十一年秦穆公虜晉惠公復歸之
是歲管仲隰朋皆卒管仲病桓公問曰羣臣誰可相者
管仲曰知臣莫如君公曰易牙何如對曰殺子以適君
非人情不可公曰開方何如對曰倍親以適君非人情
難近公曰豎刁如何對曰自宫以適君非人情難親管
仲死而桓公不用管仲言卒近用三子三子專權四十
二年戎伐周周告急齊齊令諸侯各發卒戍周是歲晉
公子重耳來桓公妻之四十三年初齊桓公之夫人三
曰王姬徐姬蔡姬皆無子桓公好内多内寵如夫人者
六人長衛姬生無詭少衛姬生惠公元鄭姬生孝公昭
葛嬴生昭公潘密姬生懿公商人宋華子生公子雍桓
公與管仲屬孝公於宋㐮公以為太子雍巫有寵於衛
共姬因宦者豎刁以厚獻於桓公亦有寵桓公許之立
無詭管仲卒五公子皆求立冬十月乙亥齊桓公卒易
牙入與豎刁因内寵殺羣吏而立公子無詭為君太子
昭奔宋桓公病五公子各樹黨争立及桓公卒遂相攻
以故宫中空莫敢棺桓公尸在牀上六十七日尸蟲出
于戸十二月乙亥無詭立乃棺赴辛巳夜歛殯桓公十
有餘子要其後立者五人無詭立三月死無諡次孝公
次昭公次懿公次惠公孝公元年三月宋㐮公率諸侯
兵送齊太子昭而伐齊齊人恐殺其君無詭齊人將立
太子昭四公子之徒攻太子太子走宋宋遂與齊人四
公子戰五月宋敗齊四公子師而立太子昭是為齊孝
公宋以桓公與管仲屬之太子故來征之以亂故八月
乃葬齊桓公六年春齊伐宋以其不同盟于齊也夏宋
㐮公卒七年晉文公立十年孝公卒孝公弟潘因衛公
子開方殺孝公子而立潘是為昭公昭公桓公子也其
母曰葛嬴昭公元年晉文公敗楚於城濮而會諸侯踐
土朝周天子使晉稱伯六年翟侵齊晉文公卒秦兵敗
於殽十二年秦穆公卒十九年五月昭公卒子舍立為
齊君舍之母無寵於昭公國人莫畏昭公之弟商人以
桓公死争立而不得隂交賢士附愛百姓百姓說及昭
公卒子舍立孤弱即與衆十月即墓上弑齊君舍而商
人自立是為懿公懿公桓公子也其母曰密姬懿公四
年春初懿公為公子時與丙戎之父獵争獲不勝及即
位斷丙戎父足而使丙戎僕庸職之妻好公内之宫使
庸職驂乘五月懿公游於申池二人浴戲職曰斷足子
戎曰奪妻者二人俱病此言乃怨謀與公游竹中二人
弑懿公車上棄竹中而亡去懿公之立驕民不附齊人
廢其子而迎公子元於衛立之是為惠公惠公桓公子
也其母衛女曰少衛姬避齊亂故在衛惠公二年長翟
來王子城父攻殺之埋之於北門晉趙穿弑其君靈公
十年惠公卒子頃公無野立初崔杼有寵於惠公惠公
卒高國畏其偪也逐之崔杼奔衛頃公元年楚莊王彊
伐陳二年圍鄭鄭伯降已復國鄭伯六年春晉使郤克
於齊齊使夫人帷中而觀之郤克上夫人笑之郤克曰
不是報不復涉河歸請伐齊晉侯弗許齊使至晉郤克
執齊使者四人河内殺之八年晉伐齊齊以公子彊質
晉晉兵去十年春齊伐魯衛魯衛大夫如晉請師皆因
郤克晉使郤克以車八百乘為中軍將士燮將上軍欒
書將下軍以救魯衛伐齊六月壬申與齊侯兵合靡笄
下癸酉陳于鞍逢丑父為齊頃公右頃公曰馳之破晉
軍會食射傷郤克流血至履克欲還入璧其御曰我始
入再傷不敢言疾恐懼士卒願子忍之遂復戰戰齊急
丑父恐齊侯得乃易處頃公為右車絓於木而止晉小
將韓厥伏齊侯車前曰寡君使臣救魯衛戲之丑父使
頃公下取飲因得亡脱去入其軍晉郤克欲殺丑父丑
父曰代君死而見僇後人臣無忠其君者矣克舍之丑
父遂得亡歸齊於是晉軍追齊至馬陵齊侯請以寳器
謝不聽必得笑克蕭桐叔子對曰叔子齊君母齊君母
亦猶晉君母子安置之且子以義伐而以暴為後其可
乎於是乃許令反魯衛之侵地十一年晉初置六卿賞
鞍之功齊頃公朝晉欲尊王晉景公晉景公不敢受乃
歸歸而頃公弛苑囿薄賦斂振孤問疾虛積聚以救民
民亦大說厚禮諸侯竟頃公卒百姓附諸侯不犯十七
年頃公卒子靈公環立靈公九年晉欒書弑其君厲公
十年晉悼公伐齊齊令公子光質晉十九年立子光為
太子高厚傅之令會諸侯盟於鍾離二十七年晉使中
行獻子伐齊齊師敗靈公走入臨菑晏嬰止靈公靈公
弗從曰君亦無勇矣晉兵遂圍臨菑臨菑城守不敢出
晉焚郭中而去二十八年初靈公取魯女生子光以為
太子仲姬戎姬戎姬嬖仲姬生子牙屬之戎姬戎姬請
以為太子公許之仲姬曰不可光之立列於諸侯矣今
無故廢之君必悔之公曰在我耳遂東太子光使高厚
傅牙為太子靈公疾崔杼迎故太子光而立之是為莊
公莊公殺戎姬五月壬辰靈公卒莊公即位執太子牙
於句竇之邱殺之八月崔杼殺高厚晉聞齊亂伐齊至
高唐莊公三年晉大夫欒盈奔齊莊公厚客待之晏嬰
田文子諫公弗聽四年齊莊公使欒盈間入晉曲沃為
内應以兵随之上太行入孟門欒盈敗齊兵還取朝歌
六年初棠公妻好棠公死崔杼取之莊公通之數如崔
氏以崔杼之冠賜人侍者曰不可崔杼怒因其伐晉欲
與晉合謀襲齊而不得間莊公嘗笞宦者賈舉賈舉復
侍為崔杼間公以報怨五月莒子朝齊齊以甲戌饗之
崔杼稱病不視事乙亥公問崔杼病遂從崔杼妻崔杼
妻入室與崔杼自閉戸不出公擁柱而歌宦者賈舉遮
公從宫而入閉門崔杼之徒持兵從中起公登臺而請
解不許請盟不許請自殺於廟不許皆曰君之臣杼疾
病不能聽命近於公宫陪臣干掫有淫者不知二命公
踰牆射中公股公反墜遂弑之晏嬰立崔杼門外曰君
為社稷死則死之為社稷亡則亡之若為已死已亡非
其私䁥誰敢任之門開而入枕公尸而哭三踊而出人
謂崔杼必殺之崔杼曰民之望也舍之得民丁丑崔杼
立莊公異母弟杵臼是為景公景公母魯叔孫宣伯女
也景公立以崔杼為右相慶封為左相二相恐亂起乃
與國人盟曰不與崔慶者死晏子仰天曰嬰所不獲唯
忠於君利社稷者是從不肯盟慶封欲殺晏子崔杼曰
忠臣也舍之齊太史書曰崔杼弑莊公崔杼殺之其弟
復書崔杼復殺之少弟復書崔杼乃舍之景公元年初
崔杼生子成及彊其母死取東郭女生明東郭女使其
前夫子無咎與其弟偃相崔氏成有罪二相急治之立
明為太子成請老於崔杼崔杼許之二相弗聽曰崔宗
邑不可成彊怒告慶封慶封與崔杼有郤欲其敗也成
彊殺無咎偃於崔杼家家皆奔亡崔杼怒無人使一宦
者御見慶封慶封曰請為子誅之使崔杼仇盧蒲嫳攻
崔氏殺成彊盡滅崔氏崔氏婦自殺崔杼無歸亦自殺
慶封為相國專權三年十月慶封出獵初慶封已殺崔
杼益驕嗜酒好獵不聽政令慶舍用政已有内郤田文
子謂桓子曰亂將作田鮑高欒氏相與謀慶舍發甲圍
慶封宫四家徒共擊破之慶封還不得入奔魯齊人讓
魯封奔吳吳與之朱方聚其族而居之富於在齊其秋
齊人徙葬莊公僇崔杼尸於市以說衆九年景公使晏
嬰之晉與叔向私語曰齊政卒歸田氏田氏雖無大德
以公權私有德於民民愛之十二年景公如晉見平公
欲與伐燕十八年公復如晉見昭公二十六年獵魯郊
因入魯與晏嬰俱問魯禮三十一年魯昭公辟季氏難
奔齊齊欲以干社封之子家止昭公昭公乃請齊伐魯
取鄆以居昭公三十二年彗星見景公坐柏寢歎曰堂
堂誰有此乎羣臣皆泣晏子笑公怒晏子曰臣笑羣臣
諛甚景公曰彗星出東北當齊分野寡人以為憂晏子
曰君高臺深池賦歛如弗得刑罰恐弗勝茀星將出彗
星何懼乎公曰可禳否晏子曰使神可祝而來亦可禳
而去也百姓苦怨以萬數而君令一人禳之安能勝衆
口乎是時景公好治宫室聚狗馬奢侈厚賦重刑故晏
子以此諫之四十二年吳王闔閭伐楚入郢四十七年
魯陽虎攻其君不勝奔齊請齊伐魯鮑子諫景公乃囚
陽虎陽虎得亡奔晉四十八年與魯定公好會夾谷犁
鉏曰孔丘知禮而怯請令萊人為樂因執魯君可得志
景公喜孔丘相魯懼其霸故從犁鉏之計方會進萊樂
孔子歴階上使有司執萊人斬之以禮譲景公景公慙
乃歸魯侵地以謝而罷去是歲晏嬰卒五十五年范中
行反其君於晉晉攻之急來請粟田乞欲為亂樹黨於
逆臣說景公曰范中行數有德於齊不可不救乃使乞
救而輸之粟五十八年夏景公夫人燕姬適子死景公
寵妾芮姬生子荼荼少其母賤無行諸大夫恐其為嗣
乃言願擇諸子長賢者為太子景公老惡言嗣事又愛
荼母欲立之憚發之口乃謂諸大夫曰為樂耳國何患
無君乎秋景公病命國惠子高昭子立少子荼為太子
逐羣公子遷之萊景公卒太子荼立是為晏孺子冬未
葬而羣公子畏誅皆出亡荼諸異母兄公子夀駒黔奔
衛公子駔陽生奔魯萊人歌之曰景公死乎弗與埋三
軍事乎弗與謀師乎師乎胡黨之乎晏孺子元年春田
乞偽事高國者每朝乞参乘言曰子得君大夫皆自危
欲謀作亂又謂諸大夫曰高昭子可畏及未發先之大
夫從之六月田乞鮑牧乃與大夫以兵入公宫攻高昭
子昭子聞之與國惠子救公公師敗田乞之徒追之國
惠子奔莒遂反殺高昭子晏圉奔魯八月齊秉意兹田
乞敗二相乃使人之魯召公子陽生陽生至齊私匿田
乞家十月戊子田乞請諸大夫曰常之母有魚菽之祭
幸來會飲會飲田乞盛陽生橐中置坐中央發橐出陽
生曰此乃齊君矣大夫皆伏謁將與大夫盟而立之鮑
牧醉乞誣大夫曰吾與鮑牧謀共立陽生鮑牧怒曰子
忘景公之命乎諸大夫相視欲悔陽生前頓首曰可則
立之否則已鮑牧恐禍起乃復曰皆景公子也何為不
可乃與盟立陽生是為悼公悼公入宫使人遷晏孺子
於駘殺之幕下而逐孺子母芮子芮子故賤而孺子少
故無權國人輕之悼公元年齊伐魯取讙闡初陽生亡
在魯季康子以其妹妻之及歸即位使迎之季姬與季
魴侯通言其情魯弗敢與故齊伐魯竟迎季姬季姬嬖
齊復歸魯侵地鮑子與悼公有郤不善四年吳魯伐齊
南方鮑子弑悼公赴于吳吳王夫差哭於軍門外三日
將從海入討齊齊人敗之吳師乃去晉趙鞅伐齊至賴
而去齊人共立悼公子壬是為簡公簡公四年春初簡
公與父陽生俱在魯也闞止有寵焉及即位使為政田
成子憚之驟顧於朝御鞅言簡公曰田闞不可並也君
其擇焉弗聽子我夕田逆殺人逢之遂捕以入田氏方
睦使囚病而遺守囚者酒醉而殺守者得亡子我盟諸
田於陳宗初田豹欲為子我臣使公孫言豹豹有喪而
止後卒以為臣幸於子我子我謂曰吾盡逐田氏而立
女可乎對曰我遠田氏矣且其違者不過數人何盡逐
焉遂告田氏子行曰彼得君弗先必禍子子行舍於公
宫夏五月壬申成子兄弟四乘如公子我在幄出迎之
遂入閉門宦者禦之子行殺宦者公與婦人飲酒于檀
臺成子遷諸寢公執戈將擊之太史子餘曰非不利也
將除害也成子出舍于庫聞公猶怒將出曰何所無君
子行拔劍曰需事之賊也誰非田宗所不殺子者有如
田宗乃止子我歸屬徒攻闈與大門皆弗勝乃出田氏
追之豐邱人執子我以告殺之郭關成子將殺大陸子
方田逆請而免之以公命取車於道田豹與之車弗受
曰逆為余請豹與余車余有私焉事子我而有私於其
讐何以見魯衛之士庚辰田常執簡公于徐州公曰余
蚤從御鞅言不及此甲午田常弑簡公于徐州田常乃
立簡公弟驁是為平公平公即位田常相之專齊之政
割齊安平以東為田氏封邑平公八年越滅吳二十五
年卒子宣公積立宣公五十一年卒子康公貸立田會
反廪邱康公二年韓魏趙始列為諸侯十九年田常曾
孫田和始為諸侯遷康公海濱二十六年康公卒吕氏
遂絶其祀田氏卒有齊國為齊威王彊於天下
陳杞
陳胡公滿者虞帝舜之後也昔舜為庶人時堯妻之二
女居于媯汭其後因為氏姓姓媯氏舜已崩傳禹天下
而舜子商均為封國夏后之時或失或續至于周武王
克殷紂乃復求舜後得媯滿封之於陳以奉帝舜祀是
為胡公胡公卒子申公犀侯立申公卒弟相公臯羊立
相公卒立申公子突是為孝公孝公卒子慎公圉戎立
慎公當周厲王時慎公卒子幽公寧立幽公十二年周
厲王奔于彘二十三年幽公卒子釐公孝立釐公六年
周宣王即位三十六年釐公卒子武公靈立武公十五
年卒子夷公說立是歲周幽王即位夷公三年卒弟平
公燮立平公七年周幽王為犬戎所殺周東徙秦始列
為諸侯二十三年平公卒子文公圉立文公元年取蔡
女生子佗十年文公卒長子桓公鮑立桓公二十三年
魯隐公初立二十六年衛殺其君州吁三十三年魯弑
其君隐公三十八年正月甲戍己丑陳桓公鮑卒桓公
弟佗其母蔡女故蔡人為佗殺五父及桓公太子免而
立佗是為厲公桓公病而亂作國人分散故再赴厲公
二年生子敬仲完周太史過陳陳厲公使以周易筮之
得觀之否曰是為觀國之光利用賓于王此其伐陳有
國乎不在此其在異國必姜姓姜姓太嶽之後物莫能
兩大陳衰此其昌乎厲公取蔡女蔡女與蔡人亂厲公
數如蔡淫七年厲公所殺桓公太子免之三弟長曰躍
中曰林少曰杵臼共令蔡人誘厲公以好女與蔡人共
殺厲公而立躍是為利公利公者桓公子也利公立五
月卒立中弟林是為莊公莊公七年卒少弟杵臼立是
為宣公宣公三年楚武王卒楚始彊十七年周惠王娶
陳女為后二十一年宣公後有嬖姬生子欵欲立之乃
殺其太子禦寇禦寇素愛厲公子完完懼禍及已奔齊
齊桓公欲使陳完為卿完曰羈旅之臣幸得免負擔君
之惠也不敢當高位桓公使為工正齊懿仲欲妻陳敬
仲卜之占曰是謂鳳皇于飛和鳴鏘鏘有媯之後將育
于姜五世其昌並于正卿八世之後莫之與京三十七
年齊桓公伐蔡蔡東道惡桓公怒執陳轅濤塗是歲晉
獻公殺其太子申生四十五年宣公卒子欵立是為穆
公穆公五年齊桓公卒十六年晉文公敗楚師于城濮
是歲穆公卒子共公朔立共公六年楚太子商臣弑其
父成王代立是為穆王十一年秦穆公卒十八年共公
卒子靈公平國立靈公元年楚莊王即位六年楚伐陳
十年陳及楚平十四年靈公與其大夫孔寧儀行父皆
通於夏姬衷其衣以戲於朝泄冶諫曰君臣淫亂民何
效焉靈公以告二子二子請殺泄冶公弗禁遂殺泄冶
十五年靈公與二子飲於夏氏公戲二子曰徵舒似汝
二子曰亦似公徵舒怒靈公罷酒出徵舒伏弩廐門射
殺靈公孔寧儀行父皆奔楚靈公太子午奔晉徵舒自
立為陳侯徵舒故陳大夫也夏姬御叔之妻舒之母也
成公元年冬楚莊王為夏徵舒殺靈公率諸侯伐陳謂
陳曰無驚吾誅徵舒而己已誅徵舒因縣陳而有之羣
臣畢賀申叔時使於齊來還獨不賀莊王問其故對曰
鄙語有之牽牛徑人田田主奪之牛徑則有罪矣奪之
牛不亦甚乎今王以徵舒為賊弑君故徵兵諸侯以義
伐之已而取之以利其地則後何以令於天下是以不
賀莊王曰善乃迎陳靈公太子午於晉而立之復君陳
如故是為成公孔子讀史記至楚復陳曰賢哉楚莊王
輕千乘之國而重一言二十八年楚莊王卒二十九年
陳倍楚盟三十年楚共王伐陳是歲成公卒子哀公弱
立楚以陳喪罷兵去哀公三年楚圍陳復釋之二十八
年楚公子圍弑其君郟敖自立為靈王三十四年初哀
公娶鄭長姬生悼太子師少姬生偃二嬖妾長妾生留
少妾生勝留有寵哀公哀公屬之其弟司徒招哀公病
三月招殺悼太子立留為太子哀公怒欲誅招招發兵
圍守哀公哀公自經殺招卒立留為陳君四月陳使使
赴楚楚靈王聞陳亂乃殺陳使者使公子弃疾發兵伐
陳陳君留奔鄭九月楚圍陳十一月滅陳使弃疾為陳
君招之殺悼太子也太子之子名吳出奔晉晉平公問
太史趙曰陳遂亡乎對曰陳顓頊之族陳氏得政於齊
乃卒亡自幕至于瞽叟無違命舜重之以明德至於遂
世世守之及胡公周賜之姓使祀虞帝且盛德之後必
百世祀虞之世未也其在齊乎楚靈王滅陳五歲楚公
子弃疾弑靈王代立是為平王平王初立欲得和諸侯
乃求故陳悼太子師之子吳立為陳侯是為惠公惠公
立探續哀公卒時年而為元空籍五歲矣十年陳火十
五年吳王僚使公子光伐陳取胡沈而去二十八年吳
王闔閭與子胥敗楚入郢是年惠公卒子懷公柳立懷
公元年吳破楚在郢召陳侯陳侯欲往大夫曰吳新得
意楚王雖亡與陳有故不可倍懷公乃以疾謝吳四年
吳復召懷公懷公恐如吳吳怒其前不往留之因卒吳
陳乃立懷公之子越是為湣公湣公六年孔子適陳吳
王夫差伐陳取三邑而去十三年吳復來伐陳陳告急
楚楚昭王來救軍於城父吳師去是年楚昭王卒於城
父時孔子在陳十五年宋滅曹十六年吳王夫差伐齊
敗之艾陵使人召陳侯陳侯恐如吳楚伐陳二十一年
齊田常弑其君簡公二十三年楚之白公勝殺令尹子
西子綦襲惠王葉公攻敗白公白公自殺二十四年楚
惠王復國以兵北伐殺陳湣公遂滅陳而有之是歲孔
子卒
杞東樓公者夏后禹之後苖裔也殷時或封或絶周武
王克殷紂求禹之後得東樓公封之於杞以奉夏后氏
祀東樓公生西樓公西樓公生題公題公生謀娶公謀
娶公當周厲王時謀娶公生武公武公立四十七年卒
子靖公立靖公二十三年卒子共公立共公八年卒子
德公立德公十八年卒弟桓公姑客立桓公十七年卒
子孝公丐立孝公十七年卒弟文公益姑立文公十四
年卒弟平公鬱立平公十八年卒子悼公成立悼公十
二年卒子隐公乞立七月隐公弟遂弑隐公自立是為
釐公釐公十九年卒子湣公維立湣公十五年楚惠王
滅陳湣公弟閟路弑湣公代立是為哀公哀公立十年
卒湣公子欶立是為出公十二年卒子簡公春立立一
年楚惠王之四十四年滅杞杞後陳亡三十四年杞小
微其事不足稱述
宋
微子開者殷帝乙之首子而紂之庶兄也紂既立不明
淫亂於政微子數諫紂不聽及祖伊以周西伯昌之修
德滅&KR2239;&KR2239;國懼禍至以告紂紂曰我生不有命在天乎
是何能為於是微子度紂終不可諫欲死之及去未能
自決乃問於太師少師曰殷不有治政不治四方我祖
遂陳於上紂沉湎於酒婦人是用亂敗湯德於下殷既
小大好草竊姦軌卿士師師非度皆有罪辜乃無維獲
小民乃並興相為敵讐今殷其淪喪若涉水無津涯殷
遂喪越至於今曰太師少師我其發出狂吾家保於喪
今女無故告予顛隮如之何其太師若曰王子天篤下
菑亡殷國乃毋畏畏不用耇長今殷民乃陋淫神祇之
祀今誠得治國國治身死不恨為死終不得治不如去
遂亡箕子者紂親戚也紂始為象箸箕子歎曰彼為象
箸必為玉杯為杯則必思遠方珍怪之物而御之矣輿
馬宫室之漸自此始不可振也紂為淫泆箕子諫不聽
人或曰可以去矣箕子曰為人臣諫不聽而去是彰君
之惡而自說於民吾不忍為也乃被髮佯狂而為奴遂
隐而鼓琴以自悲故傳之曰箕子操王子比干者亦紂
之親戚也見箕子諫不聽而為奴則曰君有過而不以
死爭則百姓何辜乃直言諫紂紂怒曰吾聞聖人之心
有七竅信有諸乎乃遂殺王子比干刳視其心微子曰
父子有骨月而臣主以義屬故父有過子三諫不聽則
随而號之人臣三諫不聽則其義可以去矣於是太師
少師乃勸微子去遂行周武王伐紂克殷微子乃持其
祭器造於軍門肉袒面縳左牽羊右把茅膝行而前以
告於是武王乃釋微子復其位如故武王封紂子武庚
祿父以續殷祀使管叔蔡叔傅相之武王既克殷訪問
箕子武王曰於乎維天隂定下民相和其居我不知其
常倫所序箕子對曰在昔鯀陻洪水汨陳其五行帝乃
震怒不從洪範九等常倫所斁鯀則殛死禹乃嗣興天
乃錫禹洪範九等常倫所序初一曰五行二曰五事三
曰八政四曰五紀五曰皇極六曰三德七曰稽疑八曰
庶徵九曰嚮用五福畏用六極五行一曰水二曰火三
曰木四曰金五曰土水曰潤下火曰炎上木曰曲直金
曰從革土曰稼穡潤下作鹹炎上作苦曲直作酸從革
作辛稼穡作甘五事一曰貌二曰言三曰視四曰聽五
曰思貌曰恭言曰從視曰明聽曰聰思曰睿恭作肅從
作治明作智聰作謀睿作聖八政一曰食二曰貨三曰
祀四曰司空五曰司徒六曰司宼七曰賓八曰師五紀
一曰歲二曰月三曰日四曰星辰五曰歴數皇極皇建
其有極斂時五福用傅錫其庶民維時其庶民于女極
錫女保極凡厥庶民毋有淫朋人毋有比德維皇作極
凡厥庶民有猷有為有守女則念之不協于極不離于
咎皇則受之而安而色曰予所好德女則錫之福時人
斯其維皇之極毋侮鰥寡而畏高明人之有能有為使
羞其行而國其昌凡厥正人既富方榖女不能使有好
于而家時人斯其辜予其母好女雖錫之福其作女用
咎毋偏母頗遵王之義毋有作好遵王之道毋有作惡
遵王之路毋偏毋黨王道蕩蕩毋黨毋偏王道平平毋
反毋側王道正直會其有極歸其有極曰王極之傅言
是夷是訓于帝其順凡厥庶民極之傅言是順是行以
近天子之光曰天子作民父母以為天下王三德一曰
正直二曰剛克三曰柔克平康正直彊不友剛克爕友
柔克沈潛剛克高明柔克維辟作福維辟作威維辟玉
食臣無有作福作威玉食臣有作福作威玉食其害于
而家凶于而國人用側頗辟民用僭忒稽疑擇建立卜
筮人乃命卜筮曰雨曰霽曰蒙曰霧曰克曰貞曰悔凡
七卜五占之用二衍忒立時人為卜筮三人占則從二
人之言女則有大疑謀及女心謀及卿士謀及庶人謀
及卜筮女則從龜從筮從卿士從庶民從是之謂大同
而身其康彊而子孫其逢吉女則從龜從筮從卿士逆
庶民逆吉卿士從龜從筮從女則逆庶民逆吉庶民從
龜從筮從女則逆卿士逆吉女則從龜從筮逆卿士逆
庶民逆作内吉作外凶龜筮共違于人用静吉用作凶
庶徵曰雨曰暘曰燠曰寒曰風曰時五者來備各以其
序庶草繁廡一極備凶一極亡凶曰休徵曰肅時雨若
曰治時暘若曰知時燠若曰謀時寒若曰聖時風若曰
咎徵曰狂常雨若曰僭常暘若曰舒常燠若曰急常寒
若王眚維歲卿士維月師尹維日歲月日時毋易百榖
用成治用明畯民用章家用平康日月歲時既易百榖
用不成治用昏不明畯民用微家用不寧庶民維星星
有好風星有好雨日月之行有冬有夏月之從星則以
風雨五福一曰夀二曰富三曰康寧四曰攸好德五曰
考終命六極一曰凶短折二曰疾三曰憂四曰貧五曰
惡六曰弱於是武王乃封箕子於朝鮮而不臣也其後
箕子朝周過故殷墟感宫室毁壞生禾黍箕子傷之欲
哭則不可欲泣為其近婦人乃作麥秀之詩以歌詠之
其詩曰麥秀漸漸兮禾黍油油彼狡僮兮不與我好兮
所謂狡僮者紂也殷民聞之皆為流涕武王崩成王少
周公旦代行政當國管蔡疑之乃與武庚作亂欲襲成
王周公周公既承成王命誅武庚殺管叔放蔡叔乃命
微子開代殷後奉其先祀作微子之命以申之國于宋
微子故能仁賢乃代武庚故殷之餘民甚戴愛之微子
開卒立其弟衍是為微仲微仲卒子宋公稽立宋公稽
卒子丁公申立丁公申卒子湣公共立湣公共卒弟煬
公熙立煬公即位湣公子鮒祀弑煬公而自立曰我當
立是為厲公厲公卒子釐公舉立釐公十七年周厲王
出奔彘二十八年釐公卒子惠公覸立惠公四年周宣
王即位三十年惠公卒子哀公立哀公元年卒子戴公
立戴公二十九年周幽王為犬戎所殺秦始列為諸侯
三十四年戴公卒子武公司空立武公生女為魯惠公
夫人生魯桓公十八年武公卒子宣公力立宣公有太
子與夷十九年宣公病讓其弟和曰父死子繼兄死弟
及天下通義也我其立和和亦三讓而受之宣公卒弟
和立是為穆公穆公九年病召大司馬孔父謂曰先君
宣公舍太子與夷而立我我不敢忘我死必立與夷也
孔父曰羣臣皆願立公子馮穆公曰毋立馮吾不可以
負宣公於是穆公使馮出居于鄭八月庚辰穆公卒兄
宣公子與夷立是為殤公君子聞之曰宋宣公可謂知
人矣立其弟以成義然卒其子復享之殤公元年衛公
子州吁弑其君完自立欲得諸侯使告於宋曰馮在鄭
必為亂可與我伐之宋許之與伐鄭至東門而還二年
鄭伐宋以報東門之役其後諸侯數來侵伐九年大司
馬孔父嘉妻好出道遇太宰華督督說目而觀之督利
孔父妻乃使人宣言國中曰殤公即位十年耳而十一
戰民苦不堪皆孔父為之我且殺孔父以寧民是歲魯
弑其君隐公十年華督攻殺孔父取其妻殤公怒遂弑
殤公而迎穆公子馮於鄭而立之是為莊公莊公元年
華督為相九年執鄭之祭仲要以立突為鄭君祭仲許
竟立突十九年莊公卒子湣公捷立湣公七年齊桓公
即位九年宋水魯使臧文仲往弔水湣公自罪曰寡人
以不能事鬼神政不修故水臧文仲善此言乃公子子
魚教湣公也十年夏宋伐魯戰於乘邱魯生虜宋南宫
萬宋人請萬萬歸宋十一年秋湣公與南宫萬獵因博
争行湣公怒辱之曰始吾敬若今若魯虜也萬有力病
此言遂以局殺湣公于蒙澤大夫仇牧聞之以兵造公
門萬博牧牧齒著門闔死因殺太宰華督乃更立公子
游為君諸公子奔蕭公子禦說犇亳萬弟南宫牛將兵
圍亳冬蕭及宋之諸公子共擊殺南宫牛弑宋新君游
而立湣公弟禦說是為桓公宋萬犇陳宋人請以賂陳
陳人使婦人飲之淳酒以革裹之歸宋宋人醢萬也桓
公二年諸侯伐宋至郊而去三年齊桓公始霸二十三
年迎衛公子燬於齊立之是為衛文公文公女弟為桓
公夫人秦穆公即位三十年桓公病太子兹甫讓其庶
兄目夷為嗣桓公義太子意竟不聽三十一年春桓公
卒太子兹甫立是為襄公以其庶兄目夷為相未葬而
齊桓公會諸侯于葵邱襄公往會襄公七年宋地霣星
如雨與雨偕下六鶂退蜚風疾也八年齊桓公卒宋欲
為盟會十二年春宋襄公為鹿上之盟以求諸侯於楚
楚人許之公子目夷諫曰小國争盟禍也不聽秋諸侯
會宋公盟于盂目夷曰禍在此乎君欲已甚何以堪之
於是楚執宋襄公以伐宋冬會于亳以釋宋公子魚曰
禍猶未也十三年夏宋伐鄭子魚曰禍在此矣秋楚伐
宋以救鄭襄公將戰子魚諫曰天之棄商久矣不可冬
十一月襄公與楚成王戰于泓楚人未濟目夷曰彼衆
我寡及其未濟擊之公不聽已濟未陳又曰可擊公曰
待其已陳陳成宋人擊之宋師大敗襄公傷股國人皆
怨公公曰君子不困人於阨不鼓不成列子魚曰兵以
勝為功何常言與必如公言即奴事之耳又何戰為楚
成王已救鄭鄭享之去而取鄭二姬以歸叔瞻曰成王
無禮其不没乎為禮卒於無别有以知其不遂霸也是
年晉公子重耳過宋襄公以傷於楚欲得晉援厚禮重
耳以馬二十乘十四年夏襄公病傷於泓而竟卒子成
公壬臣立成公元年晉文公即位三年倍楚盟親晉以
有德於文公也四年楚成王伐宋宋告急於晉五年晉
文公救宋楚兵去九年晉文公卒十一年楚太子商臣
弑其父成王代立十六年秦穆公卒十七年成公卒成
公弟禦殺太子及大司馬公孫固而自立為君宋人共
殺君禦而立成公少子杵臼是為昭公昭公四年宋敗
長翟緣斯於長邱七年楚莊王即位九年昭公無道國
人不附昭公弟鮑革賢而下士先襄公夫人欲通於公
子鮑不可乃助之施於國因大夫華元為右師昭公出
獵夫人王姬使衛伯攻殺昭公杵臼弟鮑革立是為文
公文公元年晉率諸侯伐宋責以弑君聞文公定立乃
去二年昭公子因文公母弟須與武繆戴莊桓之族為
亂文公盡誅之出武繆之族四年春鄭命楚伐宋宋使
華元將鄭敗宋囚華元華元之將戰殺羊以食士其御
羊羹不及故怨馳入鄭軍故宋師敗得囚華元宋以兵
車百乘文馬四百疋贖華元未盡入華元亡歸宋十四
年楚莊王圍鄭鄭伯降楚楚復釋之十六年楚使過宋
宋有前仇執楚使九月楚莊王圍宋十七年楚以圍宋
五月不解宋城中急無食華元乃夜私見楚將子反子
反告莊王王問城中何如曰析骨而炊易子而食莊王
曰誠哉言我軍亦有七日糧以信故遂罷兵去二十二
年文公卒子共公瑕立始厚葬君子譏華元不臣矣共
公元年華元善楚將子重又善晉將欒書兩盟晉楚十
三年共公卒華元為右師魚石為左師司馬唐山攻殺
太子肥欲殺華元華元犇晉魚石止之至河乃還誅唐
山乃立共公少子成是為平公平公三年楚共王伐宋
之彭城以封宋左師魚石四年諸侯共誅魚石而歸彭
城於宋三十五年楚公子圍弑其君自立為靈王四十
四年平公卒子元公佐立元公三年楚公子棄疾弑靈
王自立為平王八年宋火十年元公毋信詐殺諸公子
大夫華向氏作亂楚平王太子建來犇見諸華氏相攻
亂建去如鄭十五年元公為魯昭公避季氏居外為之
求入魯行道卒子景公頭曼立景公十六年魯陽虎來
犇已復去二十五年孔子過宋宋司馬桓魋惡之欲殺
孔子孔子微服去三十年曹倍宋又倍晉宋伐曹晉不
救遂滅曹有之三十六年齊田常弑簡公三十七年楚
惠王滅陳熒惑守心心宋之分野也景公憂之司星子
韋曰可移於相景公曰相吾之股肱曰可移於民景公
曰君者待民曰可移於歲景公曰歲饑民困吾誰為君
子韋曰天高聽卑君有君人之言三熒惑宜有動於是
候之果徙三度六十四年景公卒宋公子特攻殺太子
而自立是為昭公昭公者元公之曾庶孫也昭公父公
孫糾糾父公子褍秦褍秦即元公少子也景公殺昭父
糾故昭公怨殺太子而自立昭公四十七年卒子悼公
購由立悼公八年卒子休公田立休公田二十三年卒
子辟公辟兵立辟公三年卒子剔成立剔成四十一年
剔成弟偃攻襲剔成剔成敗犇齊偃自立為宋君君偃
十一年自立為王東敗齊取五城南敗楚取地三百里
西敗魏軍乃與齊魏為敵國盛血以韋嚢縣而射之命
曰射天淫於酒婦人羣臣諫者輙射之於是諸侯皆曰
桀宋宋其復為紂所為不可不誅告齊伐宋王偃立四
十七年齊湣王與魏楚伐宋殺王偃遂滅宋而三分其
地
楚
楚之先祖出自帝顓頊高陽高陽者黃帝之孫昌意之
子也高陽生稱稱生卷章卷章生重黎重黎為帝嚳高
辛居火正甚有功能光融天下帝嚳命曰祝融共工氏
作亂帝嚳使重黎誅之而不盡帝乃以庚寅日誅重黎
而以其弟吳回為重黎後復居火正為祝融吳回生陸
終陸終生子六人坼剖而産焉其長一曰昆吾二曰参
胡三曰彭祖四曰會人五曰曹姓六曰季連芈姓楚其
後也昆吾氏夏之時嘗為侯伯桀之時湯滅之彭祖氏
殷之時嘗為侯伯殷之末世滅彭祖氏季連生附沮附
沮生穴熊其後中微或在中國或在蠻夷弗能紀其世
周文王之時季連之苖裔曰鬻熊鬻熊子事文王蚤卒
鬻熊子曰熊麗熊麗生熊繹熊繹當周成王之時舉文
武勤勞之後嗣而封熊繹於楚蠻封以子男之田姓芈
氏居丹陽楚子熊繹與魯公伯禽衛康叔子牟晉侯燮
齊太公子吕伋俱事成王熊繹生熊艾熊艾生熊&KR3202;熊
&KR3202;生熊勝熊勝以弟熊楊為後熊楊生熊渠熊渠生子
三人當周夷王之時王室微諸侯或不朝相伐熊渠甚
得江漢間民和乃興兵伐庸楊粤至于鄂熊渠曰我蠻
夷也不與中國之號諡乃立其長子康為句亶王中子
紅為鄂王少子執疵為越章王皆在江上楚蠻之地及
周厲王之時暴虐熊渠畏其伐楚亦去其王後為熊母
康母康早死熊渠卒子熊摯紅立摯紅卒其弟弑而代
立曰熊延熊延生熊勇熊勇六年而周人作亂攻厲王
厲王出奔彘熊勇十年卒弟熊嚴十年卒有子四人長
子伯霜中子仲雪次子叔堪少子季徇熊嚴卒長子伯
霜代立是為熊霜熊霜元年周宣王初立熊霜六年卒
三弟爭立仲雪死叔堪亡避難於濮而少弟季徇立是
為熊徇熊徇十六年鄭桓公初封於鄭二十二年熊徇
卒子熊咢立熊咢九年卒子熊儀立是為若敖若敖二
十年周幽王為犬戎所弑周東徙而秦襄公始列為諸
侯二十七年若敖卒子熊坎立是為霄敖霄敖六年卒
子熊眴立是為蚡冒蚡冒十三年晉始亂以曲沃之故
蚡冒十七年卒蚡冒弟熊通弑蚡冒子而代立是為楚
武王武王十七年晉之曲沃莊伯弑主國晉孝侯十九
年鄭伯弟段作亂二十一年鄭侵天子之田二十三年
衞弑其君桓公二十九年魯弑其君隐公三十一年宋
太宰華督弑其君殤公三十五年楚伐随随曰我無罪
楚曰我蠻夷也今諸侯皆為叛相侵或相殺我有敝甲
欲以觀中國之政請王室尊吾號随人為之周請尊楚
王室不聽還報楚三十七年楚熊通怒曰吾先鬻熊文
王之師也早終成王舉我先公乃以子男田令居楚蠻
夷皆率服而王不加位我自尊耳乃自立為武王與随
人盟而去於是始開濮地而有之五十一年周召随侯
數以立楚為王楚怒以随背已伐随武王卒師中而兵
罷子文王熊貲立始都郢文王二年伐申過鄧鄧人曰
楚王易取鄧侯不許也六年伐蔡虜蔡哀侯以歸已而
釋之楚彊陵江漢間小國小國皆畏之十一年齊桓公
始霸楚亦始大十二年伐鄧滅之十五年卒子熊囏立
是為杜敖杜敖五年欲殺其弟熊惲惲奔隨與隨襲弑
杜敖代立是為成王成王惲元年初即位布德施惠結
舊好於諸侯使人獻天子天子賜胙曰鎮爾南方夷越
之亂無侵中國於是楚地千里十六年齊桓公以兵侵
楚至陘山楚成王使將軍屈完以兵禦之與桓公盟桓
公數以周之賦不入王室楚許之乃去十八年成王以
兵北伐許許君肉袒謝乃釋之二十二年伐黃二十六
年滅英三十三年宋襄公欲為盟會召楚楚王怒曰召
我我將好往襲辱之遂行至盂遂執辱宋公已而歸之
三十四年鄭文公南朝楚楚成王北伐宋敗之泓射傷
宋襄公襄公遂病創死三十五年晉公子重耳過成王
以諸侯客禮饗而厚送之於秦三十九年魯僖公來請
兵以伐齊楚使申侯將兵伐齊取榖置齊桓公子雍焉
齊桓公七子皆奔楚楚盡以為上大夫滅䕫䕫不祀祝
融鬻熊故也夏伐宋宋告急於晉晉救宋成王罷歸將
軍子玉請戰成王曰重耳亡居外久卒得反國天之所
開不可當子玉固請乃與之少師而去晉果敗子玉於
城濮成王怒誅子玉四十六年初成王將以商臣為太
子語令尹子上子上曰君之齒未也而又多内寵絀乃
亂也楚國之舉常在少者且商臣蠭目而豺聲忍人也
不可立之王不聽立之後又欲立子職而絀太子商臣
商臣聞而未審也告其傅潘崇曰何以得其實崇曰饗
王之寵姬江芈而勿敬也商臣從之江芈怒曰宜乎王
之欲殺若而立職也商臣告潘崇曰信矣崇曰能事之
乎曰不能能亡去乎曰不能能行大事乎曰能冬十月
商臣以宫衞兵圍成王成王請食熊蹯而死不聽丁未
成王自絞殺商臣代立是為穆王穆王立以其太子宫
予潘崇使為太師掌國事穆王三年滅江四年滅六蓼
臯陶之後八年伐陳十二年卒子莊王侣立莊王即位
三年不出號令日夜為樂令國中曰有敢諫者死無赦
伍舉入諫莊王左抱鄭姬右抱越女坐鐘鼓之間伍舉
曰願有進隐曰有鳥在於阜三年不蜚不鳴是何鳥也
莊王曰三年不蜚蜚將冲天三年不鳴鳴將驚人舉退
矣吾知之矣居數月淫益甚大夫蘇從乃入諫王曰若
不聞令乎對曰殺身以明君臣之願也於是乃罷淫樂
聽政所誅者數百人所進者數百人任伍舉蘇從以政
國人大說是歲滅庸六年伐宋獲五百乘八年伐陸渾
戎遂至洛觀兵於周郊周定王使王孫滿勞楚王楚王
問鼎小大輕重對曰在德不在鼎莊王曰子無阻九鼎
楚國折鉤之喙足以為九鼎王孫滿曰嗚呼君王其忘
之乎昔虞夏之盛遠方皆至貢金九牧鑄鼎象物百物
而為之備使民知神姦桀有亂德鼎遷於殷載祀六百
殷紂暴虐鼎遷於周德之休明雖小必重其姦回昏亂
雖大必輕昔成王定鼎于郟鄏卜世三十卜年七百天
所命也周德雖衰天命未改鼎之輕重未可問也楚王
乃歸九年相若敖氏人或讒之王恐誅反攻王王擊滅
若敖氏之族十三年滅舒十六年伐陳殺夏徵舒徵舒
弑其君故誅之也已破陳即縣之羣臣皆賀申叔時使
齊來不賀王問對曰鄙語曰牽牛徑人田田主取其牛
徑者則不直矣取之牛不亦甚乎且王以陳之亂而率
諸侯伐之以義伐之而貪其縣亦何以復令於天下莊
王乃復國陳後十七年春楚莊王圍鄭三月克之入自
皇門鄭伯肉袒牽羊以逆曰孤不天不能事君君用懷
怒以及敝邑孤之罪也敢不唯命是聽賓之南海若以
臣妾賜諸侯亦唯命是聽若君不忘厲宣桓武不絶其
社稷使改事君孤之願也非所敢望也敢布腹心楚羣
臣曰王勿許莊王曰其君能下人必能信用其民庸可
絶乎莊王自手旗左右麾軍引兵去三十里而舍遂許
之平潘尫入盟子良出質夏六月晉救鄭與楚戰大敗
晉師河上遂至衡雍而歸二十年圍宋以殺楚使也圍
宋五月城中食盡易子而食析骨而炊宋華元出告以
請莊王曰君子哉遂罷兵去二十三年莊王卒子共王
審立共王十六年晉伐鄭鄭告急共王救鄭與晉兵戰
鄢陵晉敗楚射中共王目共王召將軍子反子反嗜酒
從者豎陽榖進酒醉王怒射殺子反遂罷兵歸三十一
年共王卒子康王招立康王立十五年卒子員立是為
郟敖康王寵弟公子圍子比子晳棄疾郟敖三年以其
季父康王弟公子圍為令尹主兵事四年圍使鄭道聞
王疾而還十二月己酉圍入問王疾絞而弑之遂殺其
子莫及平夏使使赴於鄭伍舉問曰誰為後對曰寡大
夫圍伍舉更曰共王之子圍為長子比奔晉而圍立是
為靈王靈王三年六月楚使使告晉欲會諸侯諸侯皆
會楚于申用齊桓召陵之禮靈王已盟有驕色伍舉諫
之語在伍舉傳七月楚以諸侯兵伐吳圍朱方八月克
之囚慶封滅其族以封徇曰無效齊慶封弑其君而弱
其孤以盟諸大夫封反曰莫如楚共王庶子圍弑其君
兄之子員而代之立於是靈王使棄疾殺之七年就章
華臺下令内亡人實之八年使公子棄疾將兵滅陳十
年召蔡侯醉而殺之使棄疾定蔡因為陳蔡公十一年
伐徐以恐吴靈王次於乾谿以待之王謂祈父曰予將
使人求周鼎及齊晉魯衛分器周與四國其予我乎祈
父對曰其予君王哉王又曰余將求鄭人許田其予我
乎對曰周不愛鼎鄭敢愛田其予君王哉靈王大說或
云王與右尹子革言祈父在焉王既入祈父以責子革
曰吾子楚國之望也與王言如響國其若之何語具子
革傳中十二年春楚靈王樂乾谿不能去也國人苦役
初靈王會兵於申僇越大夫常夀過殺蔡大夫觀起起
子從亡在吳乃勸吳王伐楚為間越大夫常夀過而作
亂為吳間使矯公子棄疾命召公子比於晉至蔡與吳
越兵欲襲蔡令公子比見棄疾與盟於鄧遂入殺靈王
太子祿立子比為王公子子晳為令尹棄疾為司馬先
除王宫觀從從師于乾谿令楚衆曰國有王矣先歸復
爵邑田室後者遷之楚衆皆潰去靈王而歸靈王聞太
子祿之死也自投車下而曰人之愛子亦如是乎侍者
曰甚是王曰余殺人之子多矣能無及此乎右尹曰請
待於郊以聽國人王曰衆怒不可犯曰且入大縣而乞
師於諸侯王曰皆叛矣又曰且奔諸侯以聽大國之慮
王曰大福不再秪取辱耳於是王乘舟將欲入鄢右尹
度王不用其計懼俱死亦去王亡靈王於是獨傍徨山
中野人莫敢入王王行遇其故鋗人謂曰為我求食我
已不食三日矣鋗人曰新王下法有敢饟王從王者罪
及三族且又無所得食王因枕其股而卧鋗人又以土
自代逃去王覺而弗見遂饑不能起芈尹申無宇之子
申亥曰吾父再犯王命王弗誅恩孰大焉乃求王遇王
饑於釐澤奉之以歸夏五月癸丑王死申亥家申亥以
二女從死并葬之是時楚國雖已立比為王畏靈王復
來又不聞靈王死故觀從謂初王比曰不殺棄疾必敗
比不聽國人每夜驚曰靈王入矣乙卯夜棄疾使船人
從江上走呼曰靈王至矣國人愈驚又使曼成然告初
王比及令尹子晳曰王至矣國人將殺君司馬將至矣
君蚤自圖無取辱焉衆怒如水火不可救也初王及子
晳遂自殺丙辰棄疾即位為王改名熊居是為平王平
王以詐弑兩王而自立恐國人及諸侯叛之乃施惠百
姓復陳蔡之地而立其後如故歸鄭之侵地存恤國中
修政教吳以楚亂故獲五率以歸平王謂觀從恣爾所
欲欲為卜尹王許之初共王有寵子五人無適立乃望
祭羣神請神決之使主社稷而隂與巴姬埋璧於室内
召五子齋而入康王跨之靈王肘加之子比子晳皆遠
之平王幼抱而入再拜壓紐故康王以長立至其子失
之圍為靈王及身而弑子比為王十餘日子晳不得立
又俱誅四子皆絶無後唯獨棄疾後立為平王竟續楚
祀如其神焉初子比自晉歸韓宣子問叔向曰子比其
濟乎對曰不就宣子曰同惡相求如市賈焉何為不就
對曰子比之取國也有五難有寵無人一也有人無主
二也有主無謀三也有謀而無民四也有民而無德五
也有楚國者其棄疾乎棄疾有五利獲神一也有民二
也令德三也寵貴四也居常五也以五利去五難誰能
害之子比果不終卒立者棄疾如其言焉語具叔向傳
中平王二年使費無忌如秦為太子建娶婦婦好來未
至無忌先歸說平王曰秦女好可自娶為太子更求平
王聽之卒自娶秦女生熊珍更為太子娶是時伍奢為
太子太傅無忌為少傅無忌以秦女故常讒惡太子建
建母蔡女復無寵於王王用是愈益疎建六年使建居
城父守邊無忌又讒太子建擅兵外交諸侯將以為亂
平王召其太傅伍奢囚之奢有二子尚胥皆賢無忌教
王質奢召其二子欲併誅之於是尚歸就死胥奔吳平
王遂殺奢及尚事具伍奢傳中十年楚太子建母在居
巢開吳吳使公子光伐楚遂敗陳蔡取太子建母而去
楚恐城郢初吳之邊邑卑梁與楚邊邑鍾離小童争桑
兩家交怒相攻滅卑梁人卑梁大夫怒發邑兵攻鍾離
楚王聞之怒發國兵滅卑梁吳王聞之大怒亦發兵使
公子光因建母家攻楚遂滅鍾離居巢楚乃恐而城郢
十三年平王卒將軍子常曰太子珍少且其母乃前太
子建所當娶也欲立令尹子西子西平王之庶弟也有
義子西曰國有常法更立則亂言之則致誅乃立太子
珍是為昭王昭王元年楚衆不說費無忌以其讒亡太
子建殺伍奢子父與郤宛宛之宗姓伯氏子噽及子胥
皆奔吳吳兵數侵楚楚人怨無忌甚楚令尹子常誅無
忌以說衆衆乃喜四年吳三公子奔楚楚封之以扞吳
五年吳伐取楚之六灊七年楚使子常伐吳吳大敗楚
於豫章十年冬吳王闔閭伍子胥伯噽與唐蔡俱伐楚
楚大敗吳兵遂入郢辱平王之墓以伍子胥故也吳兵
之來楚使子常以兵迎之夾漢水陣吳伐敗子常子常
亡奔鄭楚兵走吳乘勝逐之五戰入郢乙卯昭王出奔
庚辰吳人入郢昭王亡也至雲夢雲夢不知其王也射
傷王王走鄖鄖公之弟懷曰平王殺吾父今我殺其子
不亦可乎鄖公止之然恐其弑昭王乃與王出奔随吳
王聞昭王往即進擊随謂随人曰周之子孫封於江漢
之間者楚盡滅之欲殺昭王王從臣子綦乃深匿王自
以為王謂随人曰以我予吳随人卜予吳不吉乃謝吳
王曰昭王亡不在随吳請入自索之随不聽吳亦罷去
昭王之出郢也使申包胥請救於秦秦以車五百乘救
楚楚亦收餘散兵與秦擊吳十一年六月敗吳於稷會
吳王弟夫概見吳王兵傷敗乃亡歸自立為王闔閭聞
之引兵去楚歸擊夫概夫概敗奔楚楚封之堂谿號為
堂谿氏楚昭王滅唐九月歸入郢十二年吳復伐楚取
番楚恐去郢北徙都鄀十六年孔子相魯二十年楚滅
頓滅胡二十一年吳王闔閭伐越越王句踐射傷吳王
遂死吳由此怨越而不西伐楚二十七年春吳伐陳楚
昭王救之軍城父十月昭王病於軍中有赤雲如鳥夾
日而蜚昭王問周太史太史曰是害於楚王然可移於
將相將相聞是言乃請自以身禱於神昭王曰將相孤
之股肱也今移禍庸去是身乎弗聽卜而河為祟大夫
請禱河昭王曰自吾先王受封望不過江漢而河非所
獲罪也止不許孔子在陳聞是言曰楚昭王通大道矣
其不失國宜哉昭王病甚乃召諸公子大夫曰孤不佞
再辱楚國之師今乃得以天夀終孤之幸也讓其弟公
子申為王不可又讓次弟公子結亦不可乃又譲次弟
公子閭五譲乃後許為王將戰庚寅昭王卒於軍中子
閭曰王病甚舍其子讓羣臣臣所以許王以廣王意也
今君王卒臣豈敢忘君王之意乎乃與子西子綦謀伏
師閉塗迎越女之子章立之是為惠王然後罷兵歸葬
昭王惠王二年子西召故平王太子建之子勝於吳以
為巢大夫號曰白公白公好兵而下士欲報仇六年白
公請兵令尹子西伐鄭初白公父建亡在鄭鄭殺之白
公亡走吳子西復召之故以此怨鄭欲伐之子西許而
未為發兵八年晉伐鄭鄭告急楚楚使子西救鄭受賂
而去白公勝怒乃遂與勇力死士石乞等襲殺令尹子
西子綦於朝因劫惠王置之高府欲弑之惠王從者屈
固負王亡走昭王夫人宫白公自立為王月餘會葉公
來救楚楚惠王之徒與共攻白公殺之惠王乃復位是
歲也滅陳而縣之十三年吳王夫差彊陵齊晉來伐楚
十六年越滅吳四十二年楚滅蔡四十四年楚滅杞與
秦平是時越已滅吳而不能正江淮北楚東侵廣地至
泗上五十七年惠王卒子簡王中立簡王元年北伐滅
莒八年魏文侯韓武子趙桓子始列為諸侯二十四年
簡王卒子聲王當立聲王六年盗殺聲王子悼王熊疑
立悼王二年三晉來伐楚至乘邱而還四年楚伐周鄭
殺子陽九年伐韓取負黍十一年三晉伐楚敗我大梁
榆關楚厚賂秦與之平二十一年悼王卒子肅王臧立
肅王四年蜀伐楚取兹方於是楚為扞關以距之十年
魏取我魯陽十一年肅王卒無子立其弟熊良夫是為
宣王宣王六年周天子賀秦獻公秦始復彊而三晉益
大魏惠王齊威王尤彊三十年秦封衛鞅於商南侵楚
是年宣王卒子威王熊商立威王六年周顯王致文武
胙於秦惠王七年齊孟嘗君父田嬰欺楚楚威王伐齊
敗之於徐州而令齊必逐田嬰田嬰恐張丑偽謂楚王
曰王所以戰勝於徐州者田盼子不用也盼子者有功
於國而百姓為之用嬰子弗善而用申紀申紀者大臣
不附百姓不為用故王勝之也今王逐嬰子嬰子逐盼
子必用矣復摶其士卒以與王遇必不便於王矣楚王
因弗逐也十一年威王卒子懷王熊槐立魏聞楚喪伐
楚取我陘山懷王元年張儀始相秦惠王四年秦惠王
初稱王六年楚使柱國昭陽將兵而攻魏破之於襄陵
得八邑又移兵而攻齊齊王患之陳軫適為秦使齊齊
王曰為之奈何陳軫曰王勿憂請令罷之即往見昭陽
軍中曰願聞楚國之法破軍殺將者何以貴之昭陽曰
其官為上柱國封上爵執珪陳軫曰其有貴於此者乎
昭陽曰令尹陳軫曰今君已為令尹矣此國冠之上臣
請得譬之人有遺其舍人一巵酒者舍人相謂曰數人
飲此不足以徧請遂畫地為蛇蛇先成者獨飲之一人
曰吾蛇先成舉酒而起曰吾能為之足及其為之足而
後成人奪之酒而飲之曰蛇固無足今為之足是非蛇
也今君相楚而攻魏破軍殺將功莫大焉冠之上不可
以加矣今又移兵而攻齊攻齊勝之官爵不加於此攻
之不勝身死爵奪有毁於楚此為足之說也不若引兵
而去以德齊此持滿之術也昭陽曰善引兵而去燕韓
君初稱王秦使張儀與楚齊魏相會盟齧桑十一年蘇
秦約從山東六國共攻秦楚懷王為從長至函谷關秦
出兵擊六國六國兵皆引而歸齊獨後十二年齊湣王
伐敗趙魏軍秦亦伐敗韓與齊争長十六年秦欲伐齊
而楚與齊從親秦惠王患之乃宣言張儀免相使張儀
南見楚王謂楚王曰敝邑之王所甚說者無先大王雖
儀之所甚願為門闌之厮者亦無先大王敝邑之王所
甚憎者無先齊王雖儀之所甚憎者亦無先齊王而大
王和之是以敝邑之王不得事王而令儀亦不得為門
闌之厮也王為儀閉關而絶齊令使使者從儀西取故
秦所分楚商於之地方六百里如是則齊弱矣是北弱
齊西德於秦私商於以為富此一計而三利俱至也懷
王大悦乃置相璽於張儀日與置酒宣言吾復得吾商
於之地羣臣皆賀而陳軫獨弔懷王曰何故陳軫對曰
秦之所為重王者以王之有齊也今地未可得而齊交
先絶是楚孤也夫秦又何重孤國哉必輕楚矣且先出
地而後絶齊則秦計不為先絶齊而後責地則必見欺
於張儀見欺於張儀則王必怨之怨之是西起秦患北
絶齊交西起秦患北絶齊交則兩國之兵必至臣故弔
楚王弗聽因使一將軍西受封地張儀至秦詳醉墜車
稱病不出三月地不可得楚王曰儀以吾絶齊為尚薄
邪乃使勇士宋遺北辱齊王齊王大怒折楚符而合於
秦秦齊交合張儀乃起朝謂楚將軍曰子何不受地從
某至某廣袤六里楚將軍曰臣之所以見命者六百里
不聞六里即以歸報懷王懷王大怒興師將伐秦陳軫
又曰伐秦非計也不如因賂之一名都與之伐齊是我
亡於秦取償於齊也吾國尚可全今王已絶於齊而責
欺於秦是吾合秦齊之交而來天下之兵也國必大傷
矣楚王不聽遂絶和於秦發兵西攻秦秦亦發兵擊之
十七年春與秦戰丹陽秦大敗我軍斬甲士八萬虜我
大將軍屈匄禆將軍逢侯丑等七十餘人遂取漢中之
郡楚懷王大怒乃悉國兵復襲秦戰於藍田大敗楚軍
韓魏聞楚之困乃南襲楚至於鄧楚聞乃引兵歸十八
年秦使使約復與楚親分漢中之半以和楚楚王曰願
得張儀不願得地張儀聞之請之楚秦王曰楚且甘心
於子奈何張儀曰臣善其左右靳尚靳尚又能得事於
楚王幸姬鄭䄂䄂所言無不從者且儀以前使負楚以
商於之約今秦楚大戰有惡臣非面自謝楚不解且大
王在楚不宜敢取儀誠殺儀以便國臣之願也儀遂使
楚至懷王不見因而囚張儀欲殺之儀私於靳尚為請
懷王曰拘張儀秦王必怒天下見楚無秦必輕王矣又
謂夫人靳袖曰秦王甚愛張儀而王欲殺之今將以上
庸之地六縣賂楚以美人聘楚王以宫中善歌者為之
媵楚王重地秦女必貴而夫人必斥矣夫人不若言而
出之鄭袖卒言張儀於王而出之儀出懷王因善遇儀
儀因說楚王以叛從約而與秦合親約婚姻張儀已去
屈原使從齊來諫王曰何不誅張儀懷王悔使人追張
儀弗及是歲秦惠王卒二十年齊湣王欲為從長惡楚
之與秦合乃使使遺楚王書云寡人患楚之不察於尊
名也今秦惠王死武王立張儀走魏樗里疾公孫衍用
而楚事秦夫樗里疾善乎韓而公孫衍善乎魏楚必事
秦韓魏恐必因二人求合於秦則燕趙亦宜事秦則楚
為郡縣矣王何不與寡人并力收韓魏燕趙與為從而
尊周室以按兵息民令於天下莫敢不樂聽則王名成
矣王率諸侯並伐破秦必矣王取武關蜀漢之地私吳
越之富而擅江海之利韓魏割上黨西薄函谷則楚之
彊百萬也且王前見欺於張儀亡地漢中兵銼藍田天
下莫不代王懷怒今乃欲先事秦故願大王孰計其便
楚王業已欲和於秦見齊王書猶豫不決下其議羣臣
羣臣或言和秦或言聽齊昭雎曰王雖東取地於越不
足以刷耻必且取地於秦而后足以刷耻於諸侯王不
如深善齊韓以重樗里疾如是則王得齊韓之重以求
地矣秦破韓宜陽而韓猶復事秦者以先王墓在平陽
而秦之武遂去之七十里以故尤畏秦不然秦攻三川
趙攻上黨楚攻河外韓必亡楚之救韓不能使韓不亡
然有韓者楚也韓已得武遂於秦以河山為塞所報德
莫如楚厚臣以為其事王必疾齊之所信於韓者以韓
公子昧為齊相也韓已得武遂於秦王甚善之使之以
齊韓重樗里疾疾得齊韓之重其王弗敢棄疾也今又
益之以楚之重樗里子必言秦復與楚之侵地矣於是
懷王許之竟不合秦而合齊以善韓二十四年倍齊而
合秦秦昭王初立乃厚賂於楚楚往迎婦二十五年懷
王入與秦昭王盟約於黃棘秦復與楚上庸二十六年
齊韓魏為楚負其從親而合於秦三國共伐楚楚使太
子入質於秦而請救秦乃遣客卿通將兵救楚三國引
兵去二十七年秦大夫有私與楚太子鬭楚太子殺之
而亡歸二十八年秦乃與齊韓魏共攻楚殺楚將唐昧
取我重邱而去二十九年秦復攻楚大破楚楚軍死者
二萬殺我將軍景缺懷王恐乃使太子為質於齊以求
平三十年奏伐楚取八城秦昭王遺楚王書曰始寡人
與王約為弟兄盟于黃棘太子為質至驩也太子陵殺
寡人之重臣不謝而亡去寡人誠不勝怒使兵侵君王
之邊今聞君王乃令太子質於齊以求平寡人與楚接
境壤界故為婚姻所從相親久矣而今秦楚不驩則無
以令諸侯寡人願與君王會武關面相約結盟而去寡
人之願也敢以聞下執事楚懷王見秦王書患之欲往
恐見欺無往恐秦怒昭雎曰王毋行而發兵自守耳秦
虎狼不可信有并諸侯之心懷王子子蘭勸王行曰奈
何絶秦之驩心也於是往會秦昭王昭王詐令一將軍
伏兵武關號為秦王楚王至則閉武關遂與西至咸陽
朝章臺如蕃臣不與亢禮楚懷王大怒悔不用昭子言
秦因留楚王要以割巫黔中之郡楚王欲盟秦欲先得
地楚王怒曰秦詐我而又彊要我以地不復許秦秦因
留之楚大臣患之乃相與謀曰吾王在秦不得還要以
割地而太子為質於齊齊秦合謀則楚無國矣乃欲立
懷王子在國者昭雎曰王與太子俱困於諸侯而今又
倍王命而立其庶子不宜乃詐赴於齊齊湣王謂其相
曰不若留太子以求楚之淮北相曰不可郢中立王是
吾抱空質而行不義於天下也或曰不然郢中立王因
與其新王市曰予我下東國吾為王殺太子不然將與
三國共立之然則東國必可得矣齊王卒用其相計而
歸楚太子太子横至立為王是為頃襄王乃告于秦曰
賴社稷神靈國有王矣頃襄王横元年秦要懷王不可
得地楚立王以應秦秦昭王怒發兵出武關攻楚大敗
楚軍斬首五萬取析十五城而去二年楚懷王亡逃歸
秦覺之遮楚道懷王恐乃從間道走趙以求歸趙主父
在代其子惠王初立行王事恐不敢入楚王楚王欲走
魏秦追至遂與秦使復之秦懷王遂發病頃襄王三年
懷王卒于秦秦歸其喪於楚楚人皆憐之如悲親戚諸
侯由是不直秦秦楚絶六年秦使白起將伐韓於伊闕
大勝斬首二十四萬秦乃遺楚王書曰楚倍秦秦且率
諸侯伐楚争一旦之命願王之飭士卒得一禦戰楚頃
襄王患之乃謀復與秦平七年楚迎婦於秦秦楚復平
十一年齊秦各自稱為帝月餘復歸帝為王十四年楚
頃襄王與秦昭王好會于宛結和親十五年楚王與秦
三晉燕共伐齊取淮北十六年與秦昭王好會於鄢其
秋復與秦昭王會穰十八年楚人有好以弱弓微繳加
歸鴈之上者頃襄王聞召而問之對曰小臣之好射鶀
鴈羅鸗小矢之發也何足為大王道也且稱楚之大因
大王之賢所弋非直此也昔者三王以弋道德五霸以
弋戰國故秦魏燕趙者鶀鴈也齊魯韓衞者青首也鄒
費郯邳者羅鸗也外其餘則不足射者見鳥六雙以王
何取何不以聖人為弓以勇士為繳時張而射之此六
雙者可得而嚢載也其樂非特朝夕之樂也其獲非特
鳬鴈之實也王朝張弓而射魏之大梁之南加其右臂
而徑屬之於韓則中國之路絶而上蔡之郡壞矣還射
圉之東解魏左肘而外擊定陶則魏之東外棄而大宋
方與二郡者舉矣且魏斷二臂顛越矣膺擊郯國大梁
可得而有也王綪繳蘭臺飲馬西河定魏大梁此一發
之樂也若王之於弋誠好而不厭則出寳弓碆新繳射
噣鳥於東海還蓋長城以為防朝射東莒夕發&KR0008;邱夜
加即墨顧據午道則長城之東收而太山之北舉矣西
結境於趙而北達於燕三國布&KR1452;則從不待約而可成
也北游目於燕之遼東而南登望於越之會稽此再發
之樂也若夫泗上十二諸侯左縈而右拂之可一旦而
盡也今秦破韓以為長憂得列城而不敢守也伐魏而
無功擊趙顧病則秦魏之勇力屈矣楚之故地漢中析
酈可得而復有也王出寳弓碆新繳涉鄳塞而待秦之
倦也山東河内可得而一也勞民休衆南面稱王矣故
曰秦為大鳥負海内而處東面而立左臂據趙之西南
右臂傅楚鄢郢膺擊韓魏垂頭中國處既形便勢有地
利奮翼鼓&KR1452;方三千里則秦未可得獨招而夜射也欲
以激怒襄王故對以此言襄王因召與語遂言曰夫先
王為秦所欺而客死於外怨莫大焉今以匹夫有怨尚
有報萬乘白公子胥是也今楚之地方五千里帶甲百
萬猶足以踊躍中野也而坐受困臣竊為大王弗取也
於是頃襄王遣使於諸侯復為從欲以伐秦秦聞之發
兵來伐楚楚欲與齊韓連和伐秦因欲圖周周赧王使
武公謂楚相昭子曰三國以兵割周郊地以便輸而南
器以尊楚臣以為不然夫弑共主臣世君大國不親以
衆脅寡小國不附大國不親小國不附不可以致名實
名實不得不足以傷民夫有圖周之聲非所以為號也
昭子曰乃圖周則無之雖然周何故不可圖也對曰軍
不五不攻城不十不圍夫一周為二十晉公之所知也
韓嘗以二十萬之衆辱於晉之城下銳士死中士傷而
晉不拔公之無百韓以圖周此天下之所知也夫怨結
於兩周以塞鄒魯之心交絶於齊聲失天下其為事危
矣夫危兩周以厚三川方城之外必為韓弱矣何以知
其然也西周之地絶長補短不過百里名為天下共主
裂其地不足以肥國得其衆不足以勁兵雖無攻之名
為弑君然而好事之君喜攻之臣發號用兵未嘗不以
周為終始是何也見祭器在焉欲器在焉欲器之至而
忘弑君之亂今韓以器之在楚臣恐天下以器讐楚也
臣請譬之夫虎肉臊其兵利身人猶攻之也若使澤中
之麋蒙虎之皮人之攻之必萬之於虎裂楚之地足以
肥國詘楚之名足以尊主今子將以欲誅殘天下之共
主居三代之傳器吞三翮六翼以高世主非貪而何書
曰欲起無先故器南則兵至矣於是楚計輟不行十九
年秦伐楚楚軍敗割上庸漢北地予秦二十年秦將白
起拔我西陵二十一年秦將白起遂拔我郢燒先王墓
夷陵楚襄王兵散遂不復戰東北保於陳城二十二年
秦復拔我巫黔中郡二十三年襄王乃收東地兵得十
餘萬復西取秦所拔我江旁十五邑以為郡距秦二十
七年使三萬人助三晉伐燕復與秦平而入太子質於
秦使左徒侍太子於秦三十六年頃襄王病太子亡歸
秋頃襄王卒太子熊元立是為考烈王考烈王以左徒
為令尹封以吳號春申君考烈王元年納州于秦以平
是時楚益弱六年秦圍邯鄲趙告急楚楚遣將軍景陽
救趙七年至新中秦兵去十二年秦昭王卒楚王使春
申君弔祠于秦十六年秦莊襄王卒秦王趙政立二十
二年與諸侯共伐秦不利而去楚東徙都夀春命曰郢
二十五年考烈王卒子幽王悍立李園殺春申君幽王
三年秦魏伐楚秦相吕不韋卒九年秦滅韓十年幽王
卒同母弟猶代立是為哀王哀王立二月餘哀王庶兄
負芻之徒襲殺哀王而立負芻為王是歲秦虜趙王遷
王負芻元年燕太子丹使荆軻刺秦王二年秦使將軍
伐楚大破楚軍亡十餘城三年秦滅魏四年秦將王翦
破我軍於蘄而殺將軍項燕五年秦將王翦蒙武遂破
楚國虜楚王負芻滅楚名為楚郡云
通志卷八十六
