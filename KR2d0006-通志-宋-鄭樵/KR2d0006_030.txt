通志卷二十五
宋右廸功郎鄭樵漁仲撰
氏族略第一
臣謹按司馬遷曰書班固曰志東觀曰記華嶠曰典
張勃曰錄何法盛曰說諸史通謂之志然志者古史
之名今改曰略略者舉其大綱云
氏族序
自隋唐而上官有簿狀家有譜系官之選舉必由於簿
狀家之婚姻必由於譜系歴代並有圖譜局置郎令史
以掌之仍用博通古今之儒知撰譜事凡百官族姓之
有家狀者則上之官為考定詳實藏於祕閣副在左戶
若私書有濫則糾之以官籍官籍不及則稽之以私書
此近古之制以繩天下使貴有常尊賤有等威者也所
以人尚譜系之學家藏譜系之書自五季以來取士不
問家世婚姻不問閥閱故其書散佚而其學不傳三代
之前姓氏分而為二男子稱氏婦人稱姓氏所以别貴
賤貴者有氏賤者有名無氏今南方諸蠻此道猶存古
之諸侯詛辭多曰墜命亡氏踣其國家以明亡氏則與
奪爵失國同可知其為賤也故姓可呼為氏氏不可呼
為姓姓所以别婚姻故有同姓異姓庶姓之别氏同姓
不同者婚姻可通姓同氏不同者婚姻不可通三代之
後姓氏合而為一皆所以别婚姻而以地望明貴賤於
文女生為姓故姓之字多從女如姬姜嬴姒媯姞妘婤
姶㚰嫪之類是也所以為婦人之稱如伯姬季姬孟姜
叔姜之類並稱姓也柰何司馬子長劉知幾謂周公為
姬旦文王為姬伯乎三代之時無此語也良由三代之
後姓氏合而為一雖子長知幾二良史猶昧於此姓氏
之學最盛於唐而國姓無定論林寶作元和姓纂而自
姓不知所由來漢有鄧氏官譜應劭有氏族篇又有潁
川太守聊氏萬姓譜魏立九品置中正州大中正主簿
郡中正功曹各有簿狀以備選舉晉宋齊梁因之故晉
散騎常侍賈弼太保王弘齊衞將軍王儉梁北中郎諮
議參軍知撰譜事王僧孺之徒各有百家譜徐勉又有
百官譜宋何承天撰姓苑與後魏河南官氏志此二書
尤為姓氏家所宗唐太宗命諸儒撰氏族志一百卷柳
冲撰大唐姓系錄二百卷路淳有衣冠譜韋述有開元
譜柳芳有永泰譜柳璨有韻略張九齡有韻譜林寶有
姓纂邵思有姓解其書雖多大槩有三種一種論地望
一種論聲一種論字論字者則以偏旁為主論聲者則
以四聲為主論地望者則以貴賤為主然貴賤升沈何
常之有安得專主地望以偏旁為主者可以為字書以
四聲為主者可以為韻書此皆無與於姓氏凡言姓氏
者皆本世本公子譜二書二書皆本左傳然左氏所明
者因生賜姓胙土命氏及以字以諡以官以邑五者而
已今則不然論得姓受氏者有三十二類左氏之言隘
矣一曰以國為氏二曰以邑為氏天子諸侯建國故以
國為氏虞夏商周魯衞齊宋之類是也卿大夫立邑故
以邑為氏崔盧鮑晏臧費柳楊之類是也三曰以鄉為
氏四曰以亭為氏封建有五等之爵降公而為侯降侯
而為伯降伯而為子降子而為男亦有五等之封降國
侯而為邑侯降邑侯而為關内侯降關内侯而為鄉侯
降鄉侯而為亭侯學者但知五等之爵而不究五等之
封關内邑者溫原蘇毛甘樊祭尹之類是也但附邑類
更不别著裴陸龐閻之類封於鄉者故以鄉氏麋采歐
陽之類封於亭者故以亭氏五曰以地為氏有封土者
以封土命氏無封土者以地居命氏蓋不得受氏之人
或有善惡顯著族類繁盛故因其所居之所而呼之則
為命氏焉居傅巖者為傅氏徙嵇山者為嵇氏主東蒙
之祀則為蒙氏守橋山之冡則為橋氏耏氏因耏班食
於耏門潁氏因考叔為潁谷封人東門襄仲為東門氏
桐門右師為桐門氏皆此道也隱逸之人高傲林藪居
於禄里者呼之為禄里氏居於綺里者呼之為綺里氏
所以為美也優倡之人取媚酒食居於社南者呼之為
社南氏居於社北者呼之為社北氏所以為賤也又如
介之推燭之武未必亡氏由國人所取信也故特標其
地以異於衆凡以地命氏者不一而足六曰以姓為氏
姓之為氏與地之為氏其初一也皆因所居而命得賜
者為姓不得賜者為地居於姚墟者賜以姚居於嬴濱
者賜以嬴姬之得賜居於姬水故也姜之得賜居於姜
水故也故曰因生以賜姓七曰以字為氏八曰以名為
氏九曰以次為氏凡諸侯之子稱公子公子之子稱公
孫公孫之子不可復言公孫則以王父字為氏如鄭穆
公之子曰公子騑字子駟其子曰公孫夏其孫則曰駟
帶駟乞宋桓公之子曰公子目夷字子魚其子曰公孫
友其孫則曰魚莒魚石此之謂以王父字為氏無字者
則以名魯孝公之子曰公子展其子曰公孫夷伯其孫
則曰展無駭展禽鄭穆公之子曰公子豐其子曰公孫
段其孫則曰豐卷豐施此諸侯之子也天子之子亦然
王子狐之後為狐氏王子朝之後為朝氏是也無字者
以名然亦有不以字而以名者如樊皮字仲文其後以
皮為氏伍員字子胥其後以員為氏皆由以名行故也
亦有不以王父字為氏而以父字為氏者如公子遂之
子曰公孫歸父字子家其後為子家氏是也又如公孫
枝字子桑其後為子桑氏者亦是也亦有不以王父名
為氏而以父名為氏者如公子牙之子曰公孫兹字戴
伯其後為兹氏是也又如季公鉏字子彌其後為公鉏
氏者亦是也以名字為氏者不一而足左氏但記王父
字而已以次為氏者長幼之次也伯仲叔季之類是也
次亦為字人生其始也皆以長幼呼及乎往來既多交
親稍衆則長幼有不勝呼然後命字焉長幼之次可行
於家里而已此次與字之别也所以魯國三家皆以次
命氏而亦謂之字焉良由三家同出其始也一家之人
焉故以長幼稱十曰以族為氏按左傳云為諡因以為
族又按楚辭云昭屈景楚之三族也昭氏景氏則以諡
為族者也屈氏者因王子瑕食邑于屈初不因諡則知
為族之道多矣不可專言諡也族近於次族者氏之别
也以親别疏以小别大以異别同以此别彼孟氏仲氏
以兄弟别也伯氏叔氏以長少别也丁氏癸氏以先後
别也祖氏禰氏以上下别也第五氏第八氏同居之别
也南公氏南伯氏同稱之别也孔氏子孔氏旗氏子旗
氏字之别也軒氏軒轅氏熊氏熊相氏名之别也季氏
之有季孫氏仲氏之有仲孫氏叔氏之有叔孫氏適庶
之别也韓氏之有韓餘氏傅氏之有傅餘氏梁氏之有
梁餘氏餘子之别也遂人之族分而為四商人之族分
而為七此枝分之别也齊有五王合而為一謂之五王
氏楚有列宗合而為一謂之列宗氏此同條之别也公
孫歸父字子家襄仲之子也歸父有二子一以王父字
襄仲為仲氏一以父字子家為子家氏公子郢字子南
其後為子南氏而復有子郢氏伏羲之後有伏虙二氏
同音異文共叔段之後有共氏又有叔氏又有段氏凡
此類無非辨族十一曰以官為氏十二曰以爵為氏有
官者以官無官者以爵如周公之兄弟也周公為太宰
康叔為司寇聃季為司空是皆有才能可任以官者也
五叔無官是皆無才能不可任以官者也然文王之子
武王周公之兄弟雖曰無官而未嘗無爵土如此之類
乃氏以爵焉以官為氏者太史太師司馬司空之類是
也雲氏庾氏籍氏錢氏之類亦是也以爵為氏者皇王
公侯是也公乘公士不更庶長亦是也十三曰以凶德
為氏十四曰以吉德為氏此不論官爵惟以善惡顯著
者為之以吉德為氏者如趙衰人愛之如冬日其後為
冬日氏古有賢人為人所尊尚號為老成子其後為老
成氏以凶德為氏者如英布被黥為黥氏楊元感梟首
為梟氏齊武惡巴東王蕭子響為同姓故改蕭為蛸後魏
惡安樂王元鑒為同姓故改元為兀十五曰以技為氏
此不論行而論能巫者之後為巫氏屠者之後為屠氏
卜人之後為卜氏匠人之後為匠氏以至豢龍為氏御
龍為氏干將為氏烏浴為氏者亦莫不然十六曰以事
為氏此又不論行能但因其事而命之耳夏后氏遭有
窮之難后緡方娠逃出自竇而生少康支孫以竇為氏
漢武帝時田千秋為丞相以年老詔乘小車出入省中
時號車丞相其後因以車為氏微子乘白馬朝周兹白
馬氏之所始也魏初平中有隱者常乘青牛號青牛先
生兹青牛氏之所始也十七曰以諡為氏周人以諱事
神諡法所由立生有爵死有諡貴者之事也氏乃貴稱
故諡亦可以為氏莊氏出於楚莊王僖氏出於魯僖公
康氏者衞康叔之後也宣氏者魯宣伯之後也文氏武
氏哀氏繆氏之類皆氏於諡者也凡複姓者所以明族
也一字足以明此不足以明彼故益一字然後見分族
之義言王氏則濫矣本其所系而言則有王叔氏王孫
氏言公氏則濫矣本其所系而言則有公子氏公孫氏
故十八曰以爵系為氏唐氏雖出於堯而唐孫氏又為
堯之别族滕氏雖出於叔繡而滕叔氏又為叔繡之别
族故十九曰以國系為氏季友之後傳家則稱季孫不
傳家則去孫稱季叔牙之後傳家則稱叔孫不傳家則
去孫稱叔故二十曰以族系為氏士季者字也有士氏
又别出為士季氏伍參者名也有伍氏又别出為伍參
氏此以名氏為氏者也又有如韓嬰者本出韓國加國
以名為韓嬰氏如臧會者本出臧邑加邑以名為臧會
氏如屠住者本出住鄉加鄉以名為屠住氏故二十一
曰以名氏為氏而國邑鄉附焉禹之後為夏氏把他奔
魯受爵為侯又有夏侯氏出焉嬀姓之國為息氏公子
邊受爵為大夫又有息夫氏出焉此以國爵為氏者也
白氏舊國也楚人取而邑之以其後為白侯氏故二十
二曰以國爵為氏而邑爵附焉原氏以周邑而得氏申
氏以楚邑而得氏及乎原加伯為原伯氏以别於原氏
申加叔為申叔氏以别於申氏是之謂以邑系為氏魯
有沂邑因沂大夫相魯而以沂相為氏周有甘邑因甘
平公為王卿士而以甘士為氏故二十三曰以邑系為
氏而邑官附焉師氏者太師氏也史氏者太史氏也師
延之後為師延氏史晁之後為史晁氏此以名隸官是
之謂以官名為氏呂不韋為秦相子孫為呂相氏酈食
其之後為食其氏曾孫武為侍中改為侍其氏此以官
氏為氏者也故二十四曰以官名為氏而官氏附焉以
諡為氏所以别族也邑而加諡如苦成子之後為苦成
氏臧文仲之後為臧文氏氏而加諡者如楚釐子之後
為釐子氏鄭共叔之後為共叔氏爵而加諡者如衞成
公之後為成公氏楚成王之後為成王氏故二十五曰
以邑諡為氏二十六曰以諡氏為氏二十七曰以爵諡
為氏也按古人著複姓之書多矣未有能明其義者也
有中國之複姓有夷俗之複姓中國之複姓所以明族
有重複之義二字具二義也以中國無衍語一言見一
義夷俗多侈辭數言見一義夷俗有複姓者侈辭也一
言不能具一義必假數言而後一義具焉其於氏也則
有二字氏有三字氏有四字氏其於音也則有二合音
有三合音有四合音觀譯經潤文之義則知侈辭之道
焉臣昔論中國亦有二合之音如者焉二合為旃者與
之與二合為諸之類是也惟無三合四合之音今論中
國亦有二字之氏惟無三字四字之氏此亦形聲之道
自然相應者也二十八曰代北複姓二十九曰關西複
姓三十曰諸方複姓此皆夷俗二字姓也三十一曰代
北三字姓侯莫陳之類是也三十二曰代北四字姓自
死獨膞之類是也此外則有四聲又有複姓四聲者以
氏族不得其所系之本乃分為四聲以統之複姓者以
諸有複姓而不得其所系之本者則附四聲之後氏族
之道終焉五帝之前無帝號有國者不稱國惟以名為
氏所謂無懷氏葛天氏伏羲氏燧人氏者也至神農氏
軒轅氏雖曰炎帝黃帝而猶以名為氏然不稱國至二
帝而後國號唐虞也夏商因之雖有國號而天子世世
稱名至周而後諱名用諡由是氏族之道生焉最明著
者春秋之時也春秋之時諸侯稱國未嘗稱氏惟楚國
之君世稱熊氏荆蠻之道也支庶稱氏未嘗稱國或適
他國則稱國如宋公子朝在衞則稱宋朝衞公孫鞅在
秦則稱衞鞅是也秦滅六國子孫皆為民庶或以國為
氏或以姓為氏或以氏為氏姓氏之失自此始故楚之
子孫可稱楚亦可稱芉周之子孫可稱周子南君亦可
稱姬嘉又如姚恢改姓為媯媯皓改姓為姚兹姓與氏
渾而為一者也自漢至唐世有典籍討論兹事然皆出
於一時之意不知澄本正源每一書成怨望紛起臣今
此書則不然帝王列國世系之次本之史記實建國之
始也諸家世系之次本之春秋世譜實受氏之宗也先
天子而後諸侯先諸侯而後卿大夫士先卿大夫士而
後百工技藝先爵而後諡先諸夏而後夷人先有紀而
後無紀繩繩秩秩各歸其宗使千餘年湮源斷緒之典
燦然在目如雲歸于山水歸于淵日月星辰麗乎天百
穀草木麗乎土者也臣舊為氏族志五十七卷又有氏
族源氏族韻等書幾七十卷今不能備姑載其略云
氏族目錄
以國為氏
唐虞夏商殷北殷周
西周周生秦漢魯晉衞
蔡曹滕(騰)燕鄭吳魏
韓何虢郭管焦滑
霍聃郜浩雍畢酆
郇郕(成)盛于(邘)應凡蔣
邢茅胙作賈芮隨
胡巴杷(爬)遂頓道邠(豳)
耿岑彤彤齊楚宋
荆陳趙田許莒邾
朱婁(僂)郳兒倪把樓(東樓)
越紀息(鄎)鄧梁薛蕭
沈曾(鄫繒)徐䢵(妘鄖云)鄅宿羅
䕫淳于(州公)夷穀(國)舒(舒鳩)舒蓼舒鮑
須句(須)郯談黎(犂)申章向
葛諸葛蓼黃權江顓臾
鄶英六□辛謝射
偪陽封呂仇吾祝萊賴
譚覃弦戴載項暴
陽冀牟鄟鬲巢栢
軫絞貳程崇扈房
杜箕密須寒過庸戈
邶鄘鑄邳觀襃緡
岐仍奄雙武羅吾昆
昆吾梅癸北雷元冥斟(斟尋)
䣙用摯允灌(斟灌)廖(&KR0008;)竹
郅習西陵安陵甲父有窮有扈
蒲姑西王孤竹封父終利夙沙秣
末栢成顧阮共(恭)龔洪
苑(宛)逢彭韋狄白狄翟
代路(潞)戎支驪卑廬
郍甌(歐)安瞞蠻羌鼓
米滿竺落洛淮夷臯落
義渠西申
以郡國為氏
紅蘄番郴&KR2851;東陽東陵
櫟陽周陽信都冠軍武彊廣武
以邑為氏
祭尹蘇毛樊尋(鄩)單
甘緱榮郗鞏氾(汎)謝邱
營劉原召(邵)臧郈(后)費
郎柳匡管鄆落姑鄒
卞瑕邱矍相菟裘欒郄苦
祁荀智輔續戲陽函與
邯鄲羊舌羊絳步蒯(蕢)彘
曲范(士隨)苖邴(丙)吾邱(虞邱)令狐温
楊盂壺鞮(銅鞮)遆緜解
州鄔莢俠鄂翼寗
元儀常裘承濮戚
汲聶棗(棘)商邱五鹿馮京
閭邱閭隰崔盧鮑棠
穰晏晝檀來(郲)菑盆
即墨即葵邱梁邱籍邱余邱安平
高堂鬭薳(蔿)屈陰鍾鍾離
春上官詹蔓白葉商密
軒邱三閭鄧陵諸梁棠谿留合
坎華平横鄴信馬
睢藺鹿武成鄡衙武安
華陽涇陽高陵通譙鄾酇
縣酈取慮薊鮮于鮮母邱
母三烏渠邱(者邱)漁陽堂邑泉(全)揭陽
以鄉為氏
裴陸耨龐閻郝尸
肥資郟胡母大陸
以亭為氏
麋采俞豆歐陽
以地為氏(所居附)
傅蒙陵陽少室城池涂
嵇鮭橋喬勞東關關
潁狐邱邱壺邱桑邱龍邱蛇邱
陶邱於邱苞邱水邱曹邱楚邱廩邱
曼邱咸邱浮邱安邱淄邱稷邱雍邱
何邱麥邱北邱獻邱﨑邱羌邱逢邱
厚邱(一作原)羑綺濟巷艾柘
燭&KR3108;闕辟閭申屠申徒東門
西門西南門北門陽門桐門夷門
闕門木門逢門胥門弋門雍門耏門
門東宫西宫南宫北宫東郭西郭
南郭北郭東閭西閭屋廬市南社南
社北三邱三州延陵於陵平陵梁垣
蒲圃東方西方九方東里百里東鄉
西鄉南鄉北鄉東野西野南野北野
北唐北海成陽濮陽鮮陽鮭陽梗陽
洛下瓜田甪祿里綺里夏里樗里
桐里空同延州郄州阪上鉛陵
以姓為氏(氏附)
姚媯姜歸任風姬
嬴姓是子芈姒(似)隗
允偃(有偃匽)秃姞(吉)酉㚰漆
弋侯岡伊祁伊已嫪
以字爲氏
林家忌謀顯旅方
賁槐吉施竒為貢
衆騫顓孫公父公之公石公索
公伯公愼公輸公西公罔公冶公祖
公羊公良公齊公山公儀公沙公玉
少施夏父子服子家子桑子陽子叔
子士子言子楊子孟子我子有子仲
子羽張矯嘉胥先利孫
㔻叔帶叔向叔魚孫彌析
石南子南子玉子伯子齊公南
公叔公孟公明公文公析游國
駟印良伯有羽罕子師
子國子罕子孔子游子駟子晳子豐
子人孔牛樂皇甫靈邊
正(政)祿乙魚事父子革子儀
慶賀尚旗子旗子乾子工
子泉子襄子雅子尾顏董明
子臧子華子州公賓袁轅爰
占子獻子占子鞅子芒子尚子禽
子輿子寤子沮子宋子夏子枋成
包潘乘椒囊叔敖無鈞
若敖伯比子庚子季子西子重子期
子囊桑逢孫
以名為氏
大庭大懷鬷戲伏宓
有神軒轅軒鴻金青陽
青媧盤昊(皥)少高陽顓玉
堯禹啓湯甲沃槐
力牧玉(音宿)三苖夷鼓疇堪
頡倉頡僑蟜童僮老
廣放(上聲)奮蓐栗尊盧鬷夷
勾龍熙修白冥根水奔水列(烈)
夙訾蚩融勾尊沌渾
屯汪稽泠冷倫伶倫
臺回敳廉龍容重
幕莫和羲殳禺狸
纍實達格雄終季連
善囂臯敖陸終丹臨
參(薓)徵咸飛廉昌豹倉
蒼服鞠麴稷篇皮
輿晁(鼂朝)狐昔太季騧季隨
閎牙展弓賜兹意如
遺述牢犨麗招居
曠萬(娩)盈虢射季嬰季夙樓季
弗忌甥大狐大戊嬰夷吾梁其
瞫段司豐蘭然子然
去疾壽要既常壽慶忌輙
兼強梁子郢高柴臼季激
刁□連法光駱望
將具將鉅熊能鬻班員
建渦冉染枝到鈞
倚相辛廖接輿棄疾射(入聲)拳僚
大心楚季無庸季融翠子建子午
圍龜越椒嬰齊黑肱巫臣鮮虞羿
悦奚衍微微生幾仇
求獲季老子蕩(蕩)鐸遏督目夷
祝其耦泥庶其茅夷噲搖
由(由余)余孫陽偃師卿無婁苴
離綸鱗渾裨開狼
名顚麻柯瑕儋舟
攸祁干禽琴萇黔
易苫弘臼冶苟梓
倚尾汝伍禮免蹇
散繞肆具闞洩捷
賓恩肩吾徐吾鍾吾由吾叔山
叔先叔達叔夜叔服方叔陶叔甲鮮
申章子師富父仲熊仲顔原仲慶父
安國仲長仲行榮叔墨台墨台(怡)
立如邴意舒堅
以次為氏(親附)
孟仲(仲孫)种叔(叔孫叔仲)季伯丁
癸祖舅咎古禰稚
次(佽)孺太叔太伯叔仲中叔仲叔
第五第二第八太士主父主南伯
南公大季
以族為氏
因領飢錡條昭繁
嗣左景賞索陘黨
掌長勺尾勺趙陽魯陽終葵工婁
傅餘餘韓餘褐餘梁餘須遂列宗
運奄修魚五王小王屈南續祁羌憲
會庌樂利幹獻伊秩
夷人大姓
党朴釋赫塞宜傍(平聲)
單(平聲)雕口歛異騶紙
緩畿論副沓蔞郃
徐盧源茹也
以官為氏
雲五鳩爽鳩桑扈烏史南史
内史青史太史王史侯史祝史左史
右史終古監士籍席師
帥中英樂正太祝庾褚師褚
錢山司馬司寇寇司徒司空
司城司功司鴻司褐司工公正宗正
宗(宗伯)符軍偏調衡阿
環箴凌酒委(骩)柱豎
宰宰氏保度庫御訓
憲諫校候漏節畜
鄐僕粟謁閣職嗇
大師大羅牧師馬師少師少正宰父
行人王人徒人左人厨人雍人封人
寺人大𫝊中行中壘王官并官左尹
右尹門尹箴尹工尹廐尹連尹沈尹
陵尹季尹芋尹藍尹樂尹監尹清尹
占尹將匠正令趣馬尚方將軍下軍
右行右宰右師亞飯三飯四飯理
里相里李
以爵為氏
皇王公霸侯公乘公士
不更庶長
以凶德為氏
蛸莽聞人聞梟兀勃
杌黥蝮(唐武后賜有罪人以虺氏)
以吉德為氏
冬日老成考成
以技為氏
巫屠甄陶優卜匠
豢龍御龍擾龍屠羊烏浴路洛干將
以事為氏
竇所痛兒車䲭夷冠
褐冠新垣白馬乘馬青牛白象白鹿
蒲苻芻銳空桑白石章仇
以諡為氏
莊嚴敬(支恭)康武桓穆(繆)
僖(釐)文哀幽宣昭襄
聲寧威隱閔簡(耿)靖
懿惠厲獻孝繆(謬穆)肅
以爵系為氏
王叔王子王孫公子公孫士孫
以國系為氏
唐孫室孫廖叔滕叔蔡仲齊季
以族系為氏
仲孫叔孫季孫臧孫魚孫楊孫賈孫
古孫福子卷子
以名氏為氏(國邑鄉附)
士丐士季士吉士蒍士貞士思伍參
胡非鬭耆伯宗祁夜鬭班鬭彊魏彊
巫咸匠麗祝圉臧會韓嬰韓言韓厥
韓籍韓褐孟獲史葉封具精縱屠住
邵皓干已先縠彭祖熊率熊相
以國爵為氏(邑爵附)
夏侯柏侯韓侯屈侯羅侯白侯莒子
戎子舒子滑伯葛伯息夫
以邑系為氏(邑官附)
原伯溫伯召伯申叔沂相甘士
以官名為氏(官氏附)
師宜師延師祁尹午呂相史晁侍其
以邑諡為氏
苦成古成庫成臧文丁若
以諡氏為氏
釐子共叔惠叔顔成士成尹文鬭文
武仲
以爵諡為氏
成公成王
代北複姓
長孫万俟宇文慕容慕輿慕利豆盧
獨孤達奚賀蘭賀若爾朱赫連賀拔
尉遲屈突斛律斛斯賀婁伊婁庫狄
若干呼延柘王乙弗薩孤紇骨邱敦
綦連是連可達叱利拔也叱干乙干
屋引賀遂拓跋沮渠秃髮乞伏折婁
谷渾素和吐萬車焜車非紇于乙㫋
可頻仇尼賀悦徒何谷會大野拔略
俟利俟元俟畿俟力俟奴賀魯賀葛
賀頼賀兒是婁是賁是云是奴叱利
叱門叱呂叱李叱盧宥連費連叱羅
叱奴出連費羽黜弗莫盧莫輿莫者
莫侯蓋婁疋婁悦力勅力倍利多蘭
賀術吐奚越勒爾綿温孤解毘牒云
護諾鐵伐胡掖木易者舌尸逐何柰
先賢唯徐呼毒渠復植黎竒斤茹茹
吐賀吐突紇單悉㞐麗飛吐門吐難
渴單阿單渴侯統萬統嵇悉雲安遲
輾遲烏蘭副呂柯拔温盆馝邗如羅
邱林如稽鐵弗薄奚紇奚達奚口引
須卜烏丸可地沓盧茙眷去斤莬頼
素黎庫門可沓醜門庫汗婆衍若久
宿勤地倫武都普屯折掘昝盧達步
斯引叱靈郁朱鮑俎鶻也渠金軍車
叱雷駱雷吐粟都車生耳薄野鶻奚
九盧荷訾李蘭默容三種吐火吐和
屋南鶻野(已上二十一姓見複姓錄並不詳所出)契苾阿跌僕固
高車哥舒執失舍利沙叱沙陁蘇農
似和&KR0932;跌大拔啜刺(已上十四姓並唐朝歸化)
關西複姓
鉗耳莫折荔菲彌姐夫蒙攜蒙(已上西羌人不詳所出)
昨和屈男罕井魯步同蹄彡且不蒙
吔咥
諸方複姓
夫餘黑齒鳬臾似先朝臣瞿曇鳩摩
佛圖迦葉鄯善烏氏焉耆且末昭武
波斯
代北三字姓
侯莫陳破六韓乙速孤可朱渾
步大汗郁久閭步六孤邱穆陵
紇豆陵没鹿回莫多婁莫那婁
莫胡盧莫且婁莫侯盧阿史那
阿史德阿伏干乙那婁斛瑟羅
步鹿孤普陋茹可地延拔列蘭
阿鹿桓宿六斤烏落蘭破多羅
庫若干白揚提吐谷渾叱伏列
庫傉官勿忸于普六茹樹若干
扈地干俟伏斤地駱拔郁原甄
若口引費也頭破落那没路眞
譬歴辰温石蘭烏石蘭紇突隣
骨咄禄俟呂陵大莫干大利稽
俟力代大洛稽俟伏斤壹斗眷
步鹿根獨孤渾末那樓奚什盧
可足渾渴燭渾越質詰阿逸多
突黎人赤小豆
代北四字姓
自死獨膊井疆六斤
平聲
東桐宫躬叢中茙
蟲同充翁儂冬佟
琮從松邦涳危馳
綦慈釐斯移脂之
其亓時遲茨治蔾
騅衣斐希賁扶塗
都區瞿俞俱衢模
呼雽梧軤辜軲藇
如絇儲紆蘧璩沮
於洙渠疎束(平聲)初鉏
虛犀䧑洼毒&KR2434;淮
棓枚新眞頻欣仁
誾勤筋芬言垣溒
薰鐏敦㑮乾端讙
官莞但籛難姍&KR1486;
間馯堅全肩賢蜎
涓便牽延虔吞纏
銚饒韶遼聊貂超
朝麃膠蒿桃蛾傰
茶沙佘蛇諸查花
琅相疆將芳涼彊
卬荒鄉當喪鄺杭
征訇經零庚更星
瓶稱登繒恒傰憂
尤修郵秋不□猷
投摎侵鐔欽諶鹽
潛鍼函藍
上聲
奉重隴䦱起俟被
弭紫履鬼舞宇萭
府鬴栩序舉處巨
仵堵浦圃姥補禮
邸洗亥改海忖菌
本雋棧琯㬊寋圈
卷兖典肁紹表考
稻寶我假仉仰養
強鞅象&KR3061;汻井永
幸杏秉省猛鈄鈕
守糗醜棸厚後部
審品枕檢儉湛啖
昝覽湳減(咸)撖範
去聲
統鳳祕利義騎匱
類貴尉暣意謂露
固故喻(諭)布樹遇附
務瓠錯據住鑢庶
絮桂昋計棣隸制
毳蒂(慸)税藝裔弊世
炔帶藹沛貝兑佴
進遴愼靳貫冠爨
贊炭戰戀賤練變
見薦燃淖漕好耗
播操舍厙化晉斥
暢伉抗亢曠相諒
亮盎況浪聖性豆
鏤勾富繡救廐灸
胄舊就禁念
入聲
澓木沐谷睦潚鵠
䔩郁束鎐&KR2751;逯卓
偓濁濯朔學術暨
悉帙&KR3354;鬱尉(蔚)茀恤
&KR1955;厥骨髮笪察脱
糴折渫桀蘖齧别
鐵恪佫洛薄錯矍
鐸博略藥約直食
勅墨勒植特錫壁
休夕室赤辟笮適
麥帛益革澤給集
襲蓋㧁䪞納涉接
複姓(以兹複姓不知其本故附四聲之後)
綦毋西乞西都西鉏南榮北人九百
叚干青萍長盧索盧蒲盧盧蒲兹毋
巨毋毋將毋終母車宣于鬭于多于
梁由梁石梁可仲梁穀梁將梁容成
廣成務成析成陽成上成盆成將閭
林閭庚桑有男澹臺浩星墨夷養由
安期沐蘭端木姑布黔婁中梁中野
室中路中步叔石作古野壤駟合博
漆彫空相京相馬矢馬適巫馬關龍
青烏羊角苑羊羺羊浩羊長魚昭沙
樂王泠州老萊列禦瞻葛瑕呂不苐
鉤弋呂管陵終邑裘懸潘屠岸函冶
洞沐甫爽安是遫僕補祿游&KR0008;
總論十三篇
同名異實第一改氏第二改惡氏第三
漢魏受氏第四變夷第五變於夷第六
别族第七避諱第八音訛第九
省文第十省言第十一避仇第十二
生而有文第十三
通志卷二十五
