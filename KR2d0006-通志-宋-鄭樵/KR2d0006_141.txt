通志卷一百二十一上
宋右廸功郎鄭樵漁仲撰
列傳第三十四上
晉
王祥(弟覧)鄭冲何曾(子劭遵)石苞(子崇孫歐陽建鑠)羊祜
杜預(子鍚)陳騫(子輿)裴秀(子頠楷秀從弟楷子憲)衛瓘(子恒孫)
(璪玠)張華(子禕卞韙劉)王沈(子浚)荀顗荀勗(子藩子䆳)(藩藩)
(弟組奕組子)馮紞賈充(孫謐模充弟混族子郭彰)楊駿(弟珧濟)
王祥字休徵琅邪臨沂人漢諫議大夫吉之後也祖仁
青州刺史父融公府辟不就祥性至孝早喪親繼母朱
氏不慈數譖之由是失愛於父每使埽除牛下祥愈恭
謹父母有疾衣不觧帶湯藥必親嘗母嘗欲生魚時天
寒冰凍祥觧衣將剖冰求之冰忽自觧雙鯉躍出持之
而歸母又思黃雀炙復有黃雀數十飛入其幕復以供
母鄉里驚歎以為孝感之所致焉有丹奈結實母命守
之每風雨祥輙抱樹而立其篤孝純至如此漢末遭亂
扶母擕弟覧避地廬江隐居三十餘年不應州縣之命
母終居喪毁瘁杖而後起徐州刺史呂虔檄為别駕祥
年垂耳順固辭不受覧勸之為具車牛祥乃應召虔委
以州事于時宼盗充斥祥率勵兵士頻討破之州界清
静政化大行時人歌之曰海沂之康實頼王祥邦國不
空别駕之功舉秀才除温令累遷大司農高貴鄉公即
位與定策功封關内侯拜光禄勲轉司隸校尉從討毌
邱儉增邑四百戶遷太常封萬歲亭侯天子幸太學命
祥為三老祥南面几杖以師道自居天子北面乞言祥
陳明王聖主君臣政化之要以訓之聞者莫不砥礪及
高貴鄉公之弑也朝臣舉哀祥號哭曰老臣無状涕淚
交流衆有愧色頃之拜司空轉太尉加侍中五等建封
睢陵侯邑一千六百戶及武帝為晉王祥與荀顗往謁
顗謂祥曰相王尊重何侯既已盡敬今便當拜也祥曰
相國誠為尊重然是魏之宰相吾等魏之三公相去一
階而已班例大同安有天子三司而輙拜人者損魏朝
之望虧晉王之德君子愛人以禮吾不為也及入顗遂
拜而祥獨長揖帝曰今日方知君見顧之重矣武帝踐
阼拜太保進爵為公加置七官之職帝新受命虚己以
求讜言祥與何曾鄭冲等耆艾篤老希復朝見帝遣侍
中任愷諮問得失及政化所先祥以年老疲耄累乞遜
位帝不許御史中丞侯史光奏祥久病闕朝會禮請免
祥官詔不許祥固乞骸骨詔聽以睢陵公就第位同保
傅在三司之右禄賜如前又詔賜几杖不朝大事皆咨
訪之賜安車駟馬第一區錢百萬絹五百匹牀帳簟褥
以舍人六人為睢陵公舍人置官騎二十人以公子騎
都尉肇為給事中使常優游定省又以太保高潔清素
家無宅宇其權留本府須所賜第成乃出及疾篤著遺
令訓子孫曰夫生之有死自然之理吾年八十有五啓
手何恨不有遺言使爾無述吾生值季末登庸歴試無
毗佐之勲没無以報氣絶但洗手足不須沐浴勿纏尸
皆澣故衣隨時所服所賜山元玉珮衛氏玉玦綬笥皆
勿以殮西芒山土自堅貞勿用甓石勿起墳隴穿深二
丈槨取容棺勿作前堂布几筵置書箱鏡奩之具棺前
但可施牀榻而已糒脯各一盤元酒一杯為朝夕奠家
人大小不須送喪大小祥乃設特牲無違余命高柴泣
血三年夫子謂之愚閔子除喪出見援琴切切而哀仲
尼謂之孝故哭泣之哀日月降殺飲食之宜自有制度
夫言行可覆信之至也推美引過德之至也揚名顯親
孝之至也兄弟怡怡宗族欣欣悌之至也臨財莫過乎
讓此五者立身之本顔子所以為命未之思也夫何遠
之有其子皆奉而行之泰始五年薨年八十有五詔賜
東園祕器朝服一具衣一襲錢三十萬布帛百匹明年
策諡曰元祥之薨奔赴者非朝廷之賢則親親故吏而
已門無雜弔之賓族孫戎歎曰太保可謂清逹矣又稱
祥在正始世不在能言之流及與之言理致清遠將非
以德掩其言乎祥有五子肇夏馥烈芬肇孽庶夏早卒
馥嗣爵咸寧初以祥家甚貧儉賜絹三百匹拜馥上洛
太守卒諡曰孝子根嗣散騎郎肇仕至始平太守肇子
俊守太子舍人封永世侯俊子遐鬱林太守烈芬並幼
知名為祥所愛二子亦同時而亡將死烈欲還葬舊土
芬欲留葬京邑祥流涕曰不忘故鄉仁也不戀本土達
也惟仁與逹吾二子有焉祥弟覧覧字元通母朱氏遇
祥無道覧年數歲見祥被楚捶輙涕泣抱持至于成童
每諫其母其母少止凶虐朱屢以非理使祥覧輙與祥
俱又虐使祥妻覧妻亦趣而共之朱患之乃止祥喪父
之後漸有時譽朱深疾之密使鴆祥覧知之徑起取酒
祥疑有毒争而不與朱遽奪反之自後朱賜祥饌覧輙
先嘗朱懼覧致斃遂止覧孝友恭恪名亞於祥及祥仕
進覧亦應本郡之召稍遷司徒西曹掾清河太守五等
建封即邱子邑六百戶泰始末除弘訓少府職省轉太
中大夫禄賜與卿同咸寧初詔以覧為宗正卿頃之以
疾上䟽乞骸骨詔聽之以大中大夫歸老賜錢二十萬
牀帳薦褥遣殿中醫療疾給藥後轉光禄大夫歸老門
施行馬咸寧四年卒時年七十三諡曰貞有六子裁字
士初撫軍長史基字士先治書御史會字士和侍御史
正字士則尚書郎彦字士治中護軍琛字士偉國子祭
酒初呂虔有佩刀工相之以為必登三公可服此刀虔
謂祥曰苟非其人刀或為害卿有公輔之量故以相與
祥始固辭彊之乃受祥臨薨以刀授覧曰汝後必興足
稱此刀覧後弈世多賢才興於江左矣裁子導别有傳
鄭冲字文和滎陽開封人也起自寒微卓爾立操清恬
寡慾耽玩經史遂博究儒術及百家之言有姿望動必
循禮任真自守不要鄉曲之譽由是州郡久不加禮及
魏文帝為太子搜揚仄陋命冲為文學累遷尚書郎出
補陳留太守冲以儒雅為德莅職無幹局之譽簞食緼
袍不營資産世以此重之大將軍曹爽引為從事中郎
轉散騎常侍光禄勲嘉平三年拜司空及高貴鄉公講
尚書冲執經親授與侍中鄭小同俱被賞賜俄轉司徒
常道鄉公即位拜太保位在三司之上封夀光侯冲雖
位階台輔而不預世事時文帝輔政平蜀之後命賈充
羊祜等分定禮儀律令皆先諮於冲然後施用及魏帝
告禪使冲奉策武帝踐阼拜太傅進爵為公頃之司隸
李憙中丞侯史光奏冲及何曾荀顗等各以疾病俱應
免官帝不許冲遂不視事表乞骸骨優詔不許遣使申
喻冲固辭上貂蟬印綬詔又不許泰始六年詔冲與太
保朗陵公何曾太尉臨淮公荀顗及司空博陵元公王
沉衛將軍鉅平侯羊祜各於本國置郎中令假夫人世
子印綬食本秩三分之一如郡公侯比九年冲又抗表
致仕詔聽所執以夀光公就第位同保𫝊在三公之右
賜几杖不朝朝有大政輙就諮訪又賜安車駟馬第一
區錢百萬絹五百匹牀帷簟褥置舍人六人官騎二十
人以世子徽為散騎常侍使常優游定省禄賜所供策
命儀制一如舊典明年薨帝於朝堂發哀追贈太傅賜
祕器朝服衣一襲錢三十萬布百匹諡曰成咸寧初有
司奏冲與安平王孚等十二人皆存銘太常配食于廟
初冲與孫邕曹羲荀顗何晏共集論語諸家訓註之善
者記其姓名因從其義有不安者輙改易之名曰論語
集觧成奏之魏朝于今𫝊焉冲無子以從子徽為嗣位
至平原内史徽卒子簡嗣
何曾字潁考陳國陽夏人也父䕫魏太僕陽武亭侯曾
少襲爵好學博聞與同郡袁侃齊名魏明帝初為平原
侯曾為文學及即位累遷散騎侍郎汲郡典農中郎將
給事黃門侍郎上䟽曰今之郡守則古列國之君也上
當奉宣朝恩以致惠和下當興利而除其害故得其人
則可安非其人則為患况今國家大舉新有發調軍師
遠征上下劬勞是以郡守益不可不得其人臣聞諸郡
守有年老或疾病皆委政丞掾不恤庶事或體性疎怠
不以政理為意在官積年惠澤不加於人然於考課之
限罪亦不至免絀故得經延歲月而無斥罷之期臣愚
以為可密詔主者使隐核參訪郡守其有老病不隐親
人物及宰牧少恩好修人事煩撓百姓者皆可徵還為
更選代頃之遷散騎常侍及宣帝將伐遼東曾上疏魏
帝曰臣聞先王制法必全於慎故建官受任則置副佐
陳師命將則立監貳宣命遣使則設介副臨敵交刃又
參御右蓋以盡思謀之功防安危之變也是以在險當
難則權足相濟隕缺不豫則才足相代其為國防至深
至遠及至漢氏亦循舊章韓信伐趙張耳為貳馬援討
越劉隆副軍前世之跡著在篇志今太尉奉辭伐罪精
甲銳鋒步騎數萬道路廻阻且四千里雖假天威有征
無戰宼或潛遁消引日月命無常期人非金石遠慮詳
備誠宜有副今北軍諸將及太尉所督皆為僚屬名位
不殊素無定分統御之尊卒有變急不相鎮攝存不忘
亡聖逹所裁臣愚以為宜選大臣名將威重宿著者成
其禮秩遣詣北軍進同謀略退為副佐雖有萬一不虞
之變軍主有儲則無患矣帝不從出補河内太守在任
有威嚴之稱徵拜侍中母憂去官嘉平中為司隸校尉
撫軍校事尹模憑寵作威姦利盈積朝野畏憚莫敢言
者曾奏劾之朝廷稱焉時曹爽專權宣帝稱疾曾亦謝
病爽誅乃起視事魏帝之廢也曾預其謀焉時步兵校
尉阮籍負才放誕居喪無禮曾面責籍於文帝座曰卿
縱情背禮敗俗之人今忠賢執政綜核名實若卿之曹
不可長也因言於帝曰公方以孝治天下而聽阮籍以
重哀飲酒食肉於公座乎宜擯四裔無令汚染華夏帝
曰此子羸病若此君不能為吾忍邪曾重引據辭理甚
切帝雖不從時人甚憚之毌邱儉誅子甸妻荀應坐死
其族兄顗族父虞並景帝姻通共表魏帝以匄其命詔
聽離婚荀所生女芝為潁川太守劉子元妻亦坐死以
懷妊繋獄荀辭詣曾乞恩曰芝繋在廷尉顧影知命計
日備法乞没為官婢以贖芝命曾哀之騰辭上議朝廷
僉以為當遂改法焉曾在司隸積年遷尚書正元中為
鎮北將軍都督河北諸軍事假節將之鎮文帝使武帝
齊王攸辭送數十里曾盛為賓主備太牢之饌侍從吏
騶莫不醉飽帝既出又過其子劭曾先勅劭曰客必過
汝汝當豫嚴劭不冠帶停帝良久曾深以譴劭其見崇
重如此遷征北將軍進封潁昌鄉侯咸熙初拜司徒改
封朗陵侯文帝為晉王曾以高柔鄭冲俱為三公將入
見曾獨致拜盡敬二人猶揖而已及武帝襲王位以曾
為晉丞相加侍中與裴秀王沉等勸進踐阼拜太尉進
爵為公食邑千八百戶泰始初詔以曾為太保侍中如
故久之以本官領司徒曾固讓不許遣散騎常侍喻旨
乃視事進位太傅曾以年老屢乞遜位詔不許又進太
宰侍中如故朝會劒履乘輿上殿如漢相國蕭何田千
秋魏太傅鍾繇故事賜錢百萬絹五百匹及八尺牀帳
簟褥自副置長史掾屬祭酒及員吏一依舊制所給親
兵官騎如前主者依次按禮典務使優備後每召見勅
以常所服飲物自随令二子侍從咸寧四年薨年八十
帝於朝堂素服舉哀賜東園祕器朝服一具衣一襲錢
三十萬布百匹將葬下禮官議諡博士秦秀諡為繆醜
帝不從策諡曰孝太康末子劭自表改諡為元曾性至
孝閨門整肅自少及長無聲樂嬖幸之好年老之後與
妻相見皆正衣冠相待如賓已南面妻北面再拜上酒
酬酢既畢便出一歲如此不過兩三焉司隸校尉𫝊元
嘗著論稱曾及荀顗以為極盡孝道足為君子之儀表
然性奢豪務在華侈帷帳車服窮極綺麗厨膳滋味過
於王者每燕見不食太官所設帝輙令取其食蒸餅上
不拆作十字不食食日萬錢猶云無下箸處人以小紙
為書者勅記室勿報劉毅等數劾奏曾侈忲無度帝以
其重臣一無所問都官從事劉享嘗奏曾華侈以銅鉤
&KR0008;紖車瑩牛蹄角後曾辟享為掾或勸勿應享謂至公
之體不以私憾遂應辟曾嘗因小事加享杖罰其外寬
内忌亦此類也時司空賈充權擬人主曾卑充而附之
及充與庾純因酒相競曾黨充而抑純以此為正直所
非二子遵劭劭字敬祖少與武帝同年有總角之好帝
為王太子以劭為中庶子及即位轉散騎常侍甚見親
待劭雅有姿望遠客朝見必以劭侍直每諸方貢獻帝
輙賜之而觀其占謝焉咸寧初有司奏劭及兄遵等受
故鬲令袁毅貨雖經赦宥宜皆禁止事下廷尉詔曰太
保與毅有累世之交遵等所取差薄一皆置之遷侍中
尚書惠帝即位初建東宫太子年幼欲令親萬機故盛
選六傅以劭為太子太師通省尚書事後轉特進累遷
尚書左僕射劭博學善屬文陳說近代事若指諸掌永
康初遷司徒趙王倫簒位以劭為太宰及三王交争劭
以軒冕而游其間無怨之者而驕奢簡貴亦有父風衣
裘服玩新故巨積食必盡四方珍異一日之供以錢二
萬為限時論以為太官御膳無以加之然優游自足不
貪權勢常語鄉人王詮曰僕雖名位過幸少無可書之
事惟與夏侯長容諫授博士可傳史冊耳所撰荀粲王
弼傳及諸奏議文章並行於世永寧元年薨贈司徒諡
曰康子岐嗣劭初亡袁粲弔岐岐辭以疾粲獨哭而出
曰今年決下婢子品王詮謂之曰知死弔死何必見生
岐前多罪爾時不下何公新亡便下岐品人謂中正畏
彊易弱粲乃止劭庶兄遵字思祖少有幹能起家散騎
黃門郎散騎常侍侍中累轉大鴻臚性亦奢忲役使御
府工匠作禁物又鬻行器為司隸劉毅所奏免官太康
初起為魏郡太守遷太僕卿又免官卒於家四子嵩綏
機羡嵩字泰基寬弘愛士博觀墳籍尤善史漢少歴清
官領著作郎綏字伯蔚位至侍中尚書自以繼世名貴
奢侈過度性既輕物翰札簡傲城陽王尼見綏書疏謂
人曰伯蔚居亂而矜豪乃爾豈其免乎劉輿潘滔譖之
於東海王越越遂誅綏初曾侍武帝宴退而告遵等曰
國家應天受禪創業垂統吾每宴見未嘗聞經國遠圖
惟說平生常事非貽厥孫謀之兆也及身而已後嗣其
殆乎此子孫之憂也汝等猶可獲免指諸孫曰此輩必
遇亂亡也及綏死嵩哭之曰我祖其大聖乎機為鄒平
令性亦矜傲責鄉里謝鯤等拜或誡之曰禮敬年爵以
德為主令鯤拜勢懼傷風俗機不以為慙羡為離狐令
既驕且吝陵駕人物鄉閭疾之如讎永嘉之末何氏滅
亡無遺焉
石苞字仲容勃海南皮人也雅曠有智局容儀偉麗不
修小節故時人為之語曰石仲容姣無雙縣召為吏給
農司馬會謁者陽翟郭元信奉使求人為御司馬以苞
及鄧艾給之行十餘里元信謂二人曰子後並當至卿
相苞曰御隸也何卿相乎既而又被使到鄴事久未決
乃販鐵於鄴市市長沛國趙元儒名知人見苞異之因
與結交嘆苞遠量當至公輔由是知名見吏部郎許允
求為小縣允謂苞曰卿是我輩人當相引在朝廷何欲
小縣乎苞還歎息不意允之知己乃如此也稍遷景帝
中護軍司馬宣帝聞苞好色薄行以讓景帝帝答曰苞
雖細行不足而有經國才略夫貞廉之士未必能經濟
世務是以齊桓忘管仲之奢僭而錄其匡合之大謀漢
高捨陳平之汙行而取其六竒之妙算苞雖未可以上
儔二子亦今日之選也帝乃釋徙鄴典農中郎將時魏
室王侯多居鄴下尚書丁謐貴傾一時並較時利苞奏
列其事由是益見稱歴東萊琅邪太守所在有威惠遷
徐州刺史文帝之敗於東關也苞獨全軍而還帝指所
持節謂苞曰恨不以此授卿以究大事乃遷苞為奮武
將軍假節監青州諸軍事及諸葛誕舉兵淮南苞統青
州諸軍督兖州刺史州泰徐州刺史胡質簡銳卒為游
軍以備外宼吳遣大將軍朱異丁奉等來迎誕等留輜
重於都陸輕兵渡黎水苞等逆擊大破之泰山太守胡
烈以竒兵詭道襲都陸盡焚其委輸異等收餘衆而退
夀春平拜苞鎮東將軍封東光侯假節頃之代王基都
督揚州諸軍事苞因入朝當還辭高貴鄉公留語盡日
既出白文帝曰非常主也數日而有成濟之事後進位
征東大將軍俄遷驃騎將軍文帝崩賈充荀勗議葬禮
未定苞時奔喪慟哭曰基業如此而以人臣終乎葬禮
乃定後每與陳騫諷魏帝以歴數已終天命有在及禪
位苞有力焉武帝踐阼遷大司馬進封樂陵郡公加侍
中羽葆鼓吹自諸葛誕破滅苞便鎮撫淮南士馬彊盛
邊境多務苞既勤庶事又以威惠服物淮北監軍王琛
輕苞素微又聞童謠曰宫大馬幾作驢大石壓之不得
舒因是密表苞與吳人交通先時望氣者云東南有大
兵起及琛表至武帝甚疑之會荆州刺史吳烈表吳人
欲大出為宼苞亦聞吳師將入乃築壘遏水自固帝聞
之謂羊祜曰吳人每來常東西相應無緣偏爾豈石苞
果有不順乎祜深明之而帝猶疑焉會苞子喬為尚書
郎上召之經曰不至帝謂為必叛欲討苞而隐其事遂
下詔以苞不料賊勢築壘遏水勞擾百姓策免其官遣
太尉義陽王望率大軍徵之以備非常又勅鎮東將軍
琅邪王伷自下邳會夀春苞用掾孫鑠計放兵步出住
都亭待罪帝聞之意觧及苞詣闕以公還第苞自恥受
任無效而無怨色時鄴奚官督郭廙上書理苞於是詔
以苞為司徒有司奏苞前有折撓不堪其任以公還第
已為弘厚不宜擢用詔原其事苞乃就位苞奏州郡農
桑未有賞罰之制宜遣掾屬循行皆當均其土宜舉其
殿最然後為之黜陟詔嘉之使專督察令增置掾屬十
人聽取王官更練事業者苞在位稱為忠勤每帝委任
焉泰始八年薨帝發哀於朝堂賜祕器朝服一具衣一
襲錢三十萬布百匹及葬給節幢麾曲蓋追鋒車鼓吹
介士大車皆如魏司空陳泰故事車駕臨送於東掖門
外策諡曰武咸寧初詔苞等並為王功列於銘饗苞豫
為終制曰延陵薄葬孔子以為合禮華元厚葬春秋以
為不臣古之明義也自今死亡者皆歛以時服不得兼
重又不得飯唅為愚俗所為又不得設牀帳明器也窆
之後復土滿坎一不得起墳種樹昔王孫祼葬矯時其
子奉命君子不譏况於合禮典者邪諸子皆遵奉遺令
又斷親戚故吏設祭有六子越喬統浚雋崇以統為嗣
統字弘緒歴位射聲校尉大鴻臚子順為尚書郎越字
弘倫早卒喬字弘祖歴尚書郎散騎侍郎帝既召喬不
得深疑苞反及苞至有慙色謂之曰卿子幾破卿門苞
遂廢之終身不聽仕又以有穢行徙頓邱與弟崇同被
害二子超熙亡走得免成都王穎之起義也以超為折
衝將軍討孫秀以功封侯又為振武將軍征荆州賊李
辰穎與長沙王乂相攻超常為前鋒遷中護軍陳眕等
挾惠帝北伐超走還鄴穎使超距帝於蕩隂王師敗績
超逼帝幸鄴宫會王浚攻穎於鄴穎以超為右將軍以
距浚大敗而歸從駕之洛陽西遷長安河間王顒以超
領北軍郎將使與穎共距東海王越超於滎陽募兵右
將軍王闡與典兵中郎趙則並受超節度為豫州刺史
劉喬繼援范陽王虓逆擊斬超而熙得走免永嘉中為
太傅參軍浚字景倫清儉有鍳識敬愛人物位至黃門
侍郎為當世名士早卒雋字彥倫少有名譽議者稱為
令器官至陽平太守早卒崇字季倫生於青州故小名
齊奴少敏惠勇而有謀苞臨終分財物與諸子獨不及
崇其母以為言苞曰此兒雖小後自能得年二十餘為
修武令有能名入為散騎郎遷城陽太守伐吳有功封
安陽鄉侯在郡雖有職務好學不倦以疾自觧頃之拜
黃門郎兄統忤扶風王駿有司承旨奏統將加重罰既
而見原以崇不詣闕謝恩有司欲復加統罪崇自表申
列遂得事觧累遷散騎常侍侍中武帝以崇功臣子有
幹局深器重之元康初楊駿輔政大開封賞多樹黨援
崇與散騎郎蜀郡何攀共立議奏於惠帝曰陛下自東
宫繼統此乃天授而班爵乃優於泰始革命之初一不
安也平吳謀臣猛將以致思竭力受賞而今之恩澤優
於滅吳之功不安二也大晉卜世莫知其紀今之開制
當垂于後若尊卑無差有爵必進數世之後莫非公侯
不安三也書奏弗納出為南中郎將荆州刺史領南蠻
校尉加鷹揚將軍崇在南中得鴆鳥雛以與後軍將軍
王愷時制鴆鳥不得過江為司隸校尉傅祗所糺詔原
之燒鴆於都街崇穎悟有才氣而任俠無行檢在荆州
劫遠使商客致富不貲徵為大司農以徵書未至擅去
官免頃之拜太僕出為征虜將軍假節監徐州諸軍事
鎮下邳崇有别館在河陽之金谷一名梓澤送者傾都
帳飲於此焉至鎮與徐州刺史高誕争酒相侮為軍司
奏免官復拜衛尉與潘岳諂事賈謐謐與之親善號曰
二十四友廣城君每出崇降車路左望塵而拜其卑佞
如此財産豊積室宇宏麗後房百數皆曳紈綉珥金翠
絲竹盡當時之選庖膳窮水陸之珍與貴戚王愷羊琇
之徒以奢靡相尚愷以&KR0961;澳釜崇以蠟代薪愷作紫絲
布步鄣四十里崇作錦步鄣五十里以敵之崇塗泥以
椒愷用赤石脂崇愷争豪如此武帝每助愷嘗以珊瑚
樹賜之高二尺許枝柯扶疎世所罕比愷以示崇崇便
以鐵如意擊之應手而碎愷既惋惜又以疾己之寳聲
色方厲崇日不足多恨今還卿乃命左右悉取珊瑚樹
有高三四尺者六七株條幹絶俗光彩曜目如愷比者
甚衆愷怳然自失矣崇為客作豆粥咄嗟便辦每冬得
韭䓑韲嘗與愷出游争入洛城崇牛迅若飛電愷絶不
能及愷每以此三事為恨乃密貨崇帳下問其所以答
云豆至難煑豫作熟末客來但作白粥以投之耳韭䓑
韲是𢷬韭根雜以麥苖耳牛奔不遲良由馭者逐不及
反制之可聽蹁轅則駃矣於是悉從之遂争長焉崇後
知之因殺所告者嘗與王敦入太學見顔回原憲之象
顧而歎曰若與之同升孔堂去人何必有間敦曰不知
餘人云何子貢去卿差近崇正色曰士當身名俱泰何
至甕牖哉其立意類此劉輿兄弟少時為王愷所嫉愷
召之宿因欲坑之崇素與輿等善聞當有變夜馳詣愷
問二劉所在愷廹卒不得隐崇徑進於後齋牽出同車
而去語曰年少何以輕就人宿輿深德之及賈謐誅崇
以黨與免官時趙王倫專權崇甥歐陽建與倫有隙崇
有妓曰綠珠美而豔善吹笛孫秀使人求之崇時在金
谷别館方登凉臺臨清流婦人侍側使者以告崇盡出
其婢妾數十人以示之皆藴蘭麝被羅縠曰在所擇使
者曰君侯服御麗則麗矣然本受命指索綠珠不識孰
是崇勃然曰綠珠吾所愛不可得也使者曰君侯博古
知今察遠照邇願加三思崇曰不然使者出而又反崇
竟不許秀怒乃勸倫誅崇建崇建亦潛知其計乃與黃
門潘岳隂勸淮南王允齊王冏以圖倫秀秀覺之遂矯
詔收崇及潘岳歐陽建等崇正宴於樓上介士到門崇
謂綠珠曰我今為爾得罪綠珠泣曰當效死於官前自
投于樓下而死崇曰吾不過流徙交廣耳及車載詣東
市崇乃歎曰奴輩利吾家財耳收者答曰知財致害何
不早散之崇不能答崇母兄妻子無少長皆被害死者
十五人崇時年五十二初崇家稻米飯在地經宿皆化
為螺時人以為族滅之應有司簿閱崇水碓三千餘區
蒼頭八百人他珍寳貨賄田宅稱是及惠帝復阼詔以
卿禮葬之封崇從孫演為樂陵公苞曾孫樸字元真為
人謹厚無才藝没於胡石勒以與樸同姓俱出河北引
樸為宗室特加優寵位至司徒歐陽建字堅石世為冀
方右族雅有理思才藻美贍擅名北州時人為之語曰
渤海赫赫歐陽堅石辟公府歴山陽令尚書郎馮翊太
守甚得時譽及遇禍莫不痛惜之年三十餘臨命作詩
文甚哀楚孫鑠者字巨鄴河内懷人也少樂為縣吏太
守吳奮轉以為主簿鑠自微賤登綱紀時僚大姓猶不
與鑠同坐奮大怒遂薦鑠為司隸都官從事司隸校尉
劉訥甚知賞之奮又薦鑠於大司馬石苞苞辟為掾鑠
將應命行逹許昌會臺已密遣輕軍襲苞于時汝隂王
鎮許鑠過謁之王先識鑠以鄉里之情私告鑠曰無與
禍鑠既出即馳詣夀春為苞畫計苞頼而獲免遷尚書
郎在職駮議十有餘事為當時所稱
羊祜字叔子泰山南城人也世吏二千石至祜九世並
以清德聞祖續仕漢南陽太守父衜上黨太守祜蔡邕
外孫景獻皇后同産弟祜年十二喪父孝思過禮事叔
父耽甚謹嘗游於汶水之濱遇父老謂之曰孺子有好
相年未六十必當建大功於天下既而去莫知所在及
長博學能屬文身長七尺三寸美鬚眉善談論郡將夏
侯威異之以兄霸之子妻之舉上計吏州四辟從事秀
才五府交命皆不就太原郭弈見之曰此今之顔子也
與王沉俱被曹爽辟沉勸就徵祜曰委質事人復何容
易及爽敗沉以故吏免因謂祜曰常識卿前語祜曰此
非始慮所及其先識不伐如此夏侯霸之降蜀也親姻
多告絶祜獨安其室恩禮有加焉尋遭母憂長兄發又
卒毁慕寝頓十餘年以道素自居恂恂若儒者文帝為
大將軍辟祜未就公車徵拜中書侍郎俄遷給事中黃
門郎時高貴鄉公好屬文在位者多獻詩賦汝南和逌
以忤意見斥祜在其間不得而親疎有識尚焉陳留王
立賜爵關中侯邑百戶以少帝不願為侍臣求出補吏
徙祕書監及五等建封鉅平子邑六百戶鍾會有寵而
忌祜亦憚之及會誅拜相國從事中郎與荀勗共掌機
密遷中領軍悉統宿衛入直殿中執兵之要事兼内外
武帝受禪以佐命之勲進號中軍將軍加散騎常侍改
封郡公邑三千戶固讓封不受乃進本爵為侯置郎中
令備九官之職加夫人印綬泰始初詔以祜為尚書右
僕射衛將軍給本營兵時王佑賈充裴秀皆前朝名望
祜每讓不處其右帝將有滅吳之志以祜都督荆州諸
軍事假節散騎常侍衛將軍如故祜率營兵出鎮南夏
開設庠序綏懷遠近甚得江漢之心與吳人開市大信
降者欲去皆聽之時長吏喪官後人惡之多毁壊舊府
祜以死生有命非由居室書下征鎮普加禁斷吳石城
守去襄陽七百餘里每為邊害祜患之竟以詭計令吳
罷守於是戍邏減半分以墾田八百頃大獲其利祜之
始至也軍無百日之糧及至季年有十年之積詔罷江
北都督置南中郎將以所統諸軍在漢東江夏者皆以
益祜祜在軍常輕裘緩帶身不被甲鈴閤之下侍衛者
不過十數人而頗以畋漁廢政嘗欲夜出軍司徐允執
棨當營門曰將軍都督萬里安可輕脱將軍之安危亦
國家之安危也允今日若死此門乃開耳祜改容謝之
此後稀出矣後加車騎將軍開府如三司之儀祜上表
固讓不聽及還鎮吳西陵督步闡舉城來降吳將陸抗
攻之甚急詔祜迎闡祜率兵五萬出江陵遣荆州刺史
楊肇攻抗不克闡竟為抗所擒有司奏祜所統八萬餘
人賊衆不過三萬祜頓兵江陵使賊備得設乃遣楊肇
偏軍入險兵少糧懸軍人挫衂背違詔命無大臣節可
免官以侯就第竟坐貶為平南將軍而免楊肇為庶人
祜以孟獻營虎牢而鄭人懼晏弱城東陽而萊子服乃
進據險要開建五城收膏腴之地奪吳人之資石城以
西盡為晉有自是前後降者不絶乃增修德信以懷柔
初附慨然有吞并之心每與吳人交兵剋日方戰不為
掩襲之計將帥有欲進譎詐之計者輙飲以醇酒使不
得言人有略吳二兒為俘者祜遣送還其家後吳將夏
詳邵顗等來降二兒之父亦率其屬與俱吳將陳尚潘
景來宼祜追斬之美其死節而厚加殯斂景尚子弟迎
喪祜以禮遣還吳將鄧香掠夏口祜募生縳香既至宥
之香感其恩甚率部曲而降祜出軍行吳境刈穀為糧
皆計所侵送絹償之每會衆江沔遊獵常止晉地若禽
獸先為吳人所傷而為晉兵所得者皆封還之於是吳
人翕然悦服稱為羊公不之名也祜與陸抗相對使命
交通抗稱祜之德量雖樂毅諸葛孔明不能過也抗嘗
病祜饋之藥抗服之無疑心人多諫抗抗曰羊祜豈酖
人者時談者以為華元子反復見於今抗每告其戍曰
彼專為德我專為暴是不戰而自服也各保分界而已
無求細利孫皓聞二境交和以詰抗抗曰一邑一鄉不
可以無信義况大國乎臣不如此正是彰其德於祜無
傷也祜真慤無私疾惡邪佞荀勗馮紞之徒甚忌之從
甥王衍嘗詣祜陳事辭甚俊辯祜不然之衍拂衣而起
祜顧謂賓客曰王夷甫方以盛名處大位然敗俗傷化
必此人也步闡之役祜以軍法將斬王戎故戎衍並憾
之每言論多毁祜時人為之語曰二王當國羊公無德
咸寧初除征南大將軍開府儀同三司得專辟召初祜
以伐吳必藉上流之勢又時吳有童謠曰阿童復阿童
銜刀浮渡江不畏岸上虎但畏水中龍祜聞之曰此必
水軍有功但當思應其名者耳會益州刺史王濬徵為
大司農祜知其可任濬又小字阿童因表留濬監益州
諸軍事加龍驤將軍密令修舟檝為順流之計祜繕甲
訓卒廣為戎備至是上疏曰先帝順天應時西平巴蜀
南和吳會海内得以休息兆庶有樂安之心而吳復背
信使邊事更興夫期運雖天所受而功業必由人而成
不一大舉埽除則衆役無時得安亦所以隆先帝之勲
成無為之化也故堯有丹水之伐舜有三苖之征咸以
寧静宇宙戢兵和衆者也蜀平之時天下皆謂吳當并
之自此來十二年是謂一周平定之期復在今日矣議
者常言吳楚有道後服無禮先彊此乃諸侯之時耳當
今一統不得與古同諭夫適道之論皆未應權是故謀
之雖多而決之欲獨凡以險阻得存者謂所敵者同力
足自固苟其輕重不齊彊弱異勢則智士不能謀而險
阻不可保也蜀之為國非不險也高山尋雲霓深谷肆
無景束馬懸車然後得濟皆言一夫荷戟千人莫當及
進兵之日曾無藩籬之限斬將搴旗伏尸數萬乘勝席
捲徑至成都漢中諸城皆鳥棲而不敢出非皆無戰心
誠力不足抗至劉禪降服諸營堡者索然俱散今江淮
之難不過劒閣山川之險不過岷漢孫皓之暴侈於劉
禪吳人之困甚於巴蜀而大晉兵衆多於前世資儲器
械盛於往時今不於此平吳而更阻兵相守征夫苦役
日尋干戈經歴盛衰不可長久宜當時定以一海内今
若引梁益之兵水陸俱下荆楚之衆進臨江陵平南豫
州直指夏口徐揚青兖並向秣陵鼓旆以疑之多方以
誤之以一隅之吳當天下之衆勢分形散所備皆急巴
漢竒兵出其空虚一處傾壊則上下震蕩吳緣江為國
無有外内東西數千里以藩籬自持所敵者大無有寧
息孫皓恣情任意與下多忌名臣重將不復自信是以
孫秀之徒皆畏逼而至將疑於朝士困於野無有保世
之計一定之心平常之日猶懷去就兵臨之際必有應
者終不能齊力致死已可知也其俗急速不能持久弓
弩戟楯不如中國唯有水戰是其所便一入其境則長
江非復所固還保城池則去長入短而官軍懸進人有
致節之志吳人戰於其内有憑城之心如此軍不踰時
克可必矣帝深納之會秦涼屢敗祜復表曰吳平則胡
自定但當速濟大功耳而議者多不同祜歎曰天下不
如意常十居七八故有當斷不斷天與不取豈非更事
者恨於後時哉其後詔以泰山之南武陽牟南城梁父
平陽五縣為南城郡封祜為南城侯置相與郡公同祜
讓曰昔張良請受留萬戶漢祖不奪其志臣受鉅平於
先帝敢辱重爵以速官謗固執不拜帝許之祜每以被
登進常守冲退至心素著故特見申於分列之外是以
名德遠播朝野具瞻搢紳僉議當居台輔帝方有兼并
之志仗祜以東南之任故寝之祜歴職二朝任典樞要
政事損益皆諮訪焉勢利之求無所關與其嘉謀讜議
皆焚其草故世莫得聞凡所進逹人皆不知所由或謂
祜慎密太過者祜曰是何言歟夫入則造膝出則詭辭
君臣不密之戒吾惟懼其不及不能舉賢取異豈得不
愧知人之難哉且拜爵公朝謝恩私門吾所不取祜女
夫嘗勸祜有所營置令有歸戴者可不美乎祜默然不
應退告諸子曰此可謂知其一不知其二人臣樹私則
背公是大惑也汝宜識吾此意嘗與從弟琇書曰既定
邊事當角巾東路言歸故里為容棺之墟以白士而居
重位何能不以盛滿受責乎疎廣是吾師也祜樂山水
每風景必造峴山置酒言詠終日不倦嘗慨然嘆息顧
謂從事中郎鄒湛等曰自有宇宙便有此山由來賢逹
勝士登此遠望如我與卿者多矣皆湮滅無聞使人悲
傷如百歲後有知魂魄猶應登此也湛曰公德冠四海
道嗣前哲令問令望必與此山俱傳至若湛輩乃當如
公言耳祜當討吳賊有功將進爵土乞以賜舅子蔡襲
詔封襲關内侯邑三百戸會吳人宼弋陽江夏略戶口
詔遣侍臣移書詰祜不追討之意并欲移州復舊之宜
祜曰江夏去襄陽八百里比知賊問賊去亦已經日矣
步軍方往安能救之哉勞師以免責恐非事宜也昔魏
武帝置都督類皆與州相近以兵勢好合惡離疆場之
間一彼一此慎守而已古之善教也若輙徙州賊出無
常亦未知州之所宜據也使者不能詰祜寝疾求入朝
既至洛陽會景獻宫車在殯哀慟至篤中詔申諭扶疾
引見命乘輦入殿無下拜甚見優禮及侍坐面陳伐吳
之計帝以其病不宜數入遣中書令張華問其籌策祜
曰今主上有禪代之美而功德未著吳人虐政已甚可
不戰而克混一六合以興文教則主齊堯舜臣同稷契
為百代之盛軌如舍之若孫皓不幸而没吳人更立令
主雖百萬之衆長江未可而越也將為後患乎華深贊
成其策祜謂華曰成吾志者子也帝欲使祜卧護諸將
祜曰取吳不必須臣自行但既平之後當勞聖慮耳功
名之際臣所不敢居若事了當有所付授願審擇其人
疾漸篤乃舉杜預自代尋卒時年五十八帝素服哭之
甚哀是日大寒帝涕淚沾鬚鬢皆為冰焉南州人征市
日聞祜喪莫不號慟罷市巷哭者聲相接吳守邊將士
亦為之泣其仁德所感如此賜以東園祕器朝服一襲
錢三十萬布百匹詔傷悼之贈侍中太傅持節如故祜
立身清儉被服率素禄俸所資皆以贍給九族賞賜軍
士家無餘財遺令不得以南城侯入柩從弟琇等述祜
素志求葬於先人墓次帝不許賜去城十五里外近陵
葬地一頃諡曰成祜喪既引帝於大司馬門南臨送祜
甥齊王攸表祜妻不以侯歛之意帝乃詔曰祜固讓歴
年志不可奪身没讓存遺操益厲此夷叔所以稱賢季
子所以全節也今聽復本封以彰高美初文帝崩祜謂
傅元曰三年之喪雖貴遂服自天子逹而漢文除之毁
禮傷義常以歎息今主上天縱至孝有曾閔之性雖奪
其服實行喪禮喪禮實行除服何為邪若因此革漢魏
之薄而興先王之法以敦風俗垂美百代不亦善乎元
曰漢文以末世淺薄不能行國君之喪故因而除之除
之數百年一旦復古難行也祜曰不能使天下如禮且
使主上遂服不猶善乎元曰主上不除而天下除此為
但有父子無復君臣三綱之道虧矣祜乃止祜所著文
章及為老子傳並行於世襄陽百姓於峴山祜平生游
憩之所建碑立廟歲時享祭焉望其碑者莫不流涕杜
預因名為墮淚碑荆州人為祜諱名至屋宇皆以門為
稱改戶曹為辭曹焉祜開府累年謙讓不辟士始有所
命會卒不得除署故參佐劉儈趙寅劉彌孫勃等牋詣
預言前征南大將軍祜執德冲虚引謙之至不備僚屬
扶疾始辟四掾未至而隕昔召伯所憩愛流甘棠宣子
所游封殖其樹夫思其人尚及其樹况生存所辟之士
便當隨例放棄者乎乞蒙列上得依已至掾屬預為表
陳詔不許祜卒二歲而吳平羣臣上夀帝執爵流涕曰
此羊太傅之功也因以克定之功策告祜廟仍以蕭何
故事策封其夫人夏侯氏為萬歲鄉君食邑五千戶又
賜帛萬匹穀萬斛祜年五歲時令乳母取所弄金環乳
母曰汝先無此物祜即詣鄰人李氏東垣桑樹中探得
言之李氏悲惋時人異之謂李氏子即祜之前身也又
有善相墓者言祜祖墓有帝王氣若鑿之則無後祜遂
鑿之相者見之曰猶當出折臂三公而祜竟墮馬折臂
位至公而無子帝以祜兄子暨為嗣暨以父没不得為
人後帝又令暨弟伊為祜後又不奉詔帝怒並收免之
太康二年以伊弟篇為鉅平侯奉祜嗣篇歴官清慎有
私牛於官舍産犢及遷而留之位至散騎常侍早卒孝
武太元中封祜兄元孫之子法興為鉅平侯邑五千戶
以桓元黨伏誅國除尚書祠部郎荀伯上表訟之曰蕭
何為漢世元功故絶世輙繼臣愚以為鉅平之封宜同
酇國竟寝不報祜前母孔融女生兄發官至都督淮北
護軍初發與祜同母兄承俱得病祜母度不能兩存乃
專心飬發故得濟而承竟死發長子倫高陽相倫弟暨
陽平太守暨弟伊初為車騎賈充掾後歴平南將軍都
督江北諸軍事鎮宛為張昌所殺追贈鎮南將軍祜伯
父祕官至京兆太守子祉魏郡太守祕孫亮字長元有
才能多計數與之交者必為盡款誠人皆謂得其心而
殊非其實也初為太傅楊駿參軍時京兆多竊盗駿欲
更重其法盗百錢加大辟請官屬會議亮曰昔楚江乙
母失布以為盗由令尹公若無欲盗宜自止何重法為
駿慙而止累轉大鴻臚時惠帝在長安亮與關東連謀
内不自安奔于并州為劉淵所害亮弟陶為徐州刺史
杜預字元凱京兆杜陵人也祖畿魏尚書僕射父恕幽
州刺史預博學多通明於廢興之道常言德不可以企
及立功立言可庶幾也初其父與宣帝不相能遂以幽
死故預久不得調文帝嗣立預尚文帝妹高陸公主起
家拜尚書郎襲祖爵豐樂亭侯在職四年轉參相府軍
事鍾會伐蜀以預為鎮西長史及會反僚佐並遇害惟
預以智獲免增邑千一百五十戶與車騎將軍賈充等
定律令既成預為註觧乃奏之詔班于天下泰始中守
河南尹預以京師王化之始自近及遠凡所施論務崇
大體受詔為黜陟之課預奏古者黜陟擬議於心不泥
於法末世不能紀遠而專求密微疑心而信耳目疑耳
目而信簡書簡書愈繁官方愈偽魏氏考課即京房之
遺意其文可謂至密然失於苛細以違本體故歴代不
能通也豈若申唐堯舊制取大捨小去密就簡委任逹
官各考所統歲第其人言其優劣如此六載主者總集
採案其言六優者超擢六劣者廢免優多劣少者平敘
劣多優少者左遷其間所對不鈞品有難易主者固當
凖量輕重微加降殺不足復曲以法盡也其有優劣循
情不協公論者當委監司彈之若令上下公相容過此
為清議大頽雖有考課之法亦無益也事竟不行司隸
校尉石鍳以宿憾奏預免職時虜宼隴右以預為安西
軍司給兵三百人騎百匹到長安更除秦州刺史領東
羌校尉輕車將軍假節屬虜兵彊盛石鍳時為安西將
軍使預出兵擊之預以虜乘勝馬肥而官軍懸乏宜并
力大運須春進討陳五不可四不須鍳大怒復奏預擅
飾城門官舍稽乏軍興遣御史檻車徵詣廷尉以預尚
主在八議以侯贖論其後隴右之事卒如預策是時朝
廷皆以預明於籌略會匃奴帥劉猛舉兵反自并州西
及河東平陽詔預以散侯定計省闥俄拜度支尚書預
乃奏立籍田建安邊論處軍國之要又作人排新器興
常平倉定穀價較鹽運制課調内以利國外以救邊者
五十餘條皆納焉石鍳自軍還論功不實為預所紏遂
相讎恨言論諠譁並坐免官以侯兼本職數年復拜度
支尚書元皇后梓宫將遷于峻陽陵舊制既葬帝及羣
臣即吉尚書奏皇太子亦宜釋服預議皇太子宜復古
典以諒闇終制從之預以時歷差舛不應晷度奏上二
元乾度歷行於世預又以孟津渡險有覆没之患請建
河橋于富平津議者以為殷周所都歴聖賢而不作者
必不可立故也預曰造舟為梁則河橋之謂也及橋成
帝從百寮臨會舉觴屬預曰非君此橋不立也對曰非
陛下之明臣亦不得施其微巧周廟欹器至漢東京猶
在御坐漢末喪亂不復存形制遂絶預創意造成奏上
之帝甚嘉歎焉咸寧四年秋大霖雨蝗虫起預上疏多
陳農要有益政治預在内七年損益萬機不可勝數朝
野稱美號曰杜武庫言其無所不有也時帝密有滅吳
之計而朝議多違惟預羊祜張華與帝意合祜病舉預
自代因以本官假節行平東將軍領征南軍司及祜卒
拜鎮南大將軍都督荆州諸軍事給追鋒車第二駙馬
預既在鎮繕兵甲耀威武乃簡精銳襲吳西陵督張政
大破之以功增封三百六十五戶政吳之名將也據要
害之地恥以無備取敗不以所喪之實告于孫皓預欲
間吳邊將乃表還其所獲之衆於皓皓果召政遣武昌
監劉憲代之故大軍臨至使其將帥移易以成傾蕩之
勢預處分既定乃啓請伐吳之期帝報待明年方欲大
舉預又表陳至計曰自閏月以來賊但勅嚴下無兵上
以理勢推之賊之窮計力不兩完必先護上流勤保夏
口以東以延視息無緣多兵西上空其國都而陛下過
聽便用委棄大計縱敵患生此誠國之遠圖使舉而有
敗勿舉可也事為之制務從完牢若或有成則開太平
之基不成不過費損日月之間何惜而不一試之若當
須後年天時人事不得如常臣恐其更難也陛下宿議
分命臣等隨界分進其所禁持東西同符萬安之舉未
有傾敗之慮臣心實了不敢以曖昧之見自取後累惟
陛下察之預旬月之中又上表曰羊祜與朝臣多不同
不先博畫而密與陛下共施此計故益令多異凡事當
以利害相校今此舉十有八九利其一二止於無功耳
其言破敗之形亦不可得直是計不出已功不在身各
恥其前言故守之也自頃朝廷事無大小異意鋒起雖
人心不同亦由恃恩不慮後難故輕相同異也昔漢宣
帝議趙充國所上事效之後詰責諸議者皆叩頭而謝
以塞異端也自秋已來討賊之形頗露今若中止孫皓
怖而生計或徙都武昌更完修江南諸城遠其居人城
不可攻野無所掠積大船於夏口則明年之計或無所
及時帝與中書令張華圍碁而預表適至華推枰斂手
曰陛下聖明神武朝野清晏國富兵彊號令如一吳主
荒滛驕虐誅殺賢良當今討之可不勞而定帝乃許之
預以太康元年正月陳兵于江陵遣参軍樊顯尹林鄧
圭襄陽太守州竒等率衆循江西上授以節度旬月之
間累克城邑皆如預策焉又遣牙門管定周旨伍巢等
率竒兵八百汎舟夜渡以襲樂鄉多張旗幟起火巴山
出於要害之地以奪賊心吳都督孫歆震恐與伍延書
曰北來諸軍乃飛渡江也吳之男女降者萬餘口旨巢
等伏兵樂鄉城外歆遣軍出距王濬大敗而還旨等發
伏兵隨歆而入歆不覺直至帳下虜歆而還故軍中為
之謠曰以計代戰一當萬於是進逼江陵吳督將伍延
偽請降而列兵登陴預攻克之既平上流於是沅湘以
南至于交廣吳之州郡皆望風歸命奉送印綬預仗節
稱詔而綏撫之凡所斬及生獲吳都督監軍十四牙門
郡守百二十餘人又因兵威徙將士屯戍之家以實江
北南郡故地各樹之長吏荆土肅然吳人赴者如歸矣
王濬先列上得孫歆頭預後生送歆洛中以為大笑時
衆軍會議或曰百年之宼未可盡克今向暑水潦方降
疾疫方起宜俟來冬更為大舉預曰昔樂毅藉濟西一
戰以并彊齊今兵威已震譬如破竹數節之後皆迎刃
而觧無復著手處也遂指授羣帥徑造秣陵所過城邑
莫不束手議者乃以書謝之孫皓既平振旅凱入以功
進爵當陽縣侯增邑并前九千六百戸封子耽為亭侯
千戸賜絹八千匹初攻江陵吳人知預病癭憚其智計
以瓠繋狗頸示之每大樹似癭輙斫使白題曰杜預頸
及城平盡捕殺之預既還鎮累陳家世吏職武非其功
請退不許預以天下雖安忘戰必危勤於講武修立泮
宫江漢懷德化被萬里攻破山夷錯置屯營分據要害
之地以固維持之勢又修邵信臣遺跡激用滍淯諸水
以浸原田萬餘頃分疆刊石使有定分公私同利衆庶
頼之號曰杜父舊水道淮沔漢逹江陵千數百里北無
通路又巴邱湖沅湘之會表裏山川實為險固荆蠻之
所恃也預乃開楊口起夏水逹巴陵千餘里内瀉長江
之險外通零桂之漕南士歌之曰後世無叛由杜翁孰
識智名與勇功預公家之事知無不為凡所興造必考
度始終鮮有敗事或譏其意碎者預曰禹稷之功期於
濟世所庶幾也預好為後世名常言高岸為谷深谷為
陵刻二石為碑紀其勲績一沈萬山之下一立峴山之
上曰焉知此後不為陵谷乎預身不跨馬射不穿札而
每任大事輙居將帥之列結交接物恭而有禮問無所
隐誨人不倦敏於事而慎於言既立功之後從容無事
乃耽思經籍為春秋左氏經傳集解又參考衆家譜第
謂之釋例又作盟會圖春秋長歷備成一家之學比老
乃成又撰女記讚當時論者謂預文義質直世人未之
重惟祕書監摯虞賞之曰左邱明本為春秋作傳而左
傳遂自孤行釋例本為傳設而所發明何但左傳故亦
孤行時王濟觧相馬又甚愛之而和嶠頗聚斂預常稱
濟有馬癖嶠有錢癖武帝聞之謂預曰卿有何癖對曰
臣有左傳癖預在鎮數餉遺洛中貴要或問其故預曰
吾但恐為害不求益也預初在荆州因宴醉卧齋中外
人聞嘔吐聲竊窺於戸正見一大蛇垂頭而吐聞者異
之其後徵為司隸校尉加位特進行次鄧縣而卒時年
六十三帝甚嗟悼追贈征南大將軍開府儀同三司諡
曰成預先為遺令曰古不合葬明於終始之理同於無
有也中古聖人改而合之蓋以别合無在更緣生以示
教也自此以來大人君子或合或否未能知生安能知
死故各以己意所欲也吾往為臺郎嘗以公事使過密
縣之邢山山上有冢問耕父云鄭大夫祭仲或云子産
之冢也遂率從者祭而觀之其造冢居山之頂四望周
逹連山體南北之正而邪東北向新鄭城意不忘本也
其隧道惟塞其後而空其前不填之示藏無珍寳不取
於重深也山多美石不用必集洧水自然之石以為冢
藏貴不勞工巧而此石不入世用也君子尚其有情小
人無利可動歴千載無毁儉之致也吾去春入朝因郭
氏喪亡緣陪陵舊義自表營洛陽城東首陽之南為將
來兆域而所得地中有小山上無舊塚其高顯雖未足
比邢山然東奉二陵西瞻宫闕南觀伊洛北望夷叔曠
然遠覧情之所安也故遂表樹開道為一定之制至時
皆用洛水圓石開隧道南向儀制取法於鄭大夫欲以
儉自完耳棺器小歛之事皆當稱此子孫一以遵之子
錫嗣錫字世嘏有盛名起家長沙王乂文學累遷太子
中舍人性亮直忠烈屢諫愍懷太子言辭懇切太子患
之後置針著錫常所坐氊中刺之流血他日太子問錫
向著何事錫對醉不知太子詰之曰君喜責人何自作
過也後轉衛將軍長史趙王倫簒位以為治書御史孫
秀求交於錫而錫拒之秀雖銜之憚其名高不敢害也
惠帝反正遷吏部郎城陽太守不拜仍遷尚書左丞年
四十八卒贈散騎常侍子乂嗣在外戚傳
陳騫字休淵臨淮東陽人也父矯魏司徒矯本廣陵劉
氏為外祖陳氏所飬因而改焉騫沉厚有智謀初矯為
尚書令侍中劉曄見幸於魏明帝譖矯專權矯憂懼以
問騫騫曰主上明聖大人若不合意不過不作公耳後
帝意果釋騫尚少為夏侯元所侮意色自若元以此異
之起家尚書郎遷中山安平太守並著稱績徵為相國
司馬長史御史中丞遷尚書封安國亭侯蜀賊宼隴右
以尚書持節行征蜀將軍破賊而還會諸葛誕之亂復
以尚書行安東將軍夀春平拜使持節都督淮北諸軍
事安東將軍進爵廣陵侯轉都督江南諸軍事豫州刺
史持節將軍如故又轉都督江南諸軍事徙都督荆州
諸軍事征南大將軍封郯侯武帝受禪以佐命之勲進
車騎將軍封高平郡公遷侍中大將軍出為都督揚州
諸軍事餘如故假黃鉞攻拔吳枳里城破涂中屯戍賜
騫兄子悝爵關中侯咸寧初遷太尉轉大司馬騫因入
朝言於帝曰胡烈牽弘皆勇而無謀彊於自用非綏邊
之材將為國恥願陛下詳之時弘為揚州刺史不承順
騫命帝以為不協相搆於是徵弘既至尋復以為凉州
刺史騫竊歎息以為必敗二人後果失羌戎之和皆被
宼喪没征討連歲僅而得定帝乃悔之騫少有度量含
垢匿瑕所在有績與賈充石苞裴秀等俱為心膂而騫
智度過之充等亦自以為不及也累處方任為士庶所
懷既位極人臣年踰致仕思欲退身咸寧三年求入朝
因乞骸骨賜衮冕之服詔聽留京城以前太尉府為大
司馬府增置祭酒二人帳下司馬官騎大車鼓吹皆如
前親兵百人厨田十頃厨園五十畝厨士十人器物經
用皆留給焉又給乘輿輦出入殿中加鼓吹如漢蕭何
故事騫屢稱疾辭位詔不許遣散騎常侍諭意騫輙歸
第詔又遣侍中敦諭還府遂固請許之位同保傅在三
司之上賜以几杖不朝安車駟馬以高平公還第帝以
其勲舊耆老禮之甚重又以騫有疾聽乘輿上殿騫素
無謇諤之風然與帝語慠及見皇太子加敬時人以為
諂弟雉與其子輿忿争遂說騫子女穢行騫表徙弟以
此獲譏於世元康二年薨年八十一加以衮歛贈太傅
諡曰武及葬帝於大司馬門臨喪望柩流涕禮依大司
馬石苞故事子輿嗣爵輿字顕初拜散騎侍郎洛陽令
遷黃門侍郎歴將校左軍將軍大司農侍中坐與叔父
不睦出為河内太守輿雖無檢正而有力致尋卒子植
字弘先嗣官至散騎常侍卒子粹嗣永嘉中遇害孝武
以騫元孫襲爵卒弟子皓之嗣宋受禪國除
裴秀字秀彦河東聞喜人也祖茂漢尚書令父潛魏尚
書令秀少好學有風操八歲能屬文叔父徽有盛名賓
客甚衆秀年十餘歲有詣徽者出則過秀然秀母賤嫡
母宣氏不之禮嘗使進饌於客見者皆為之起秀母曰
微賤如此當應為小兒故也宣氏知之後遂止時人為
之語曰後進領䄂有裴秀度遼將軍毌邱儉嘗薦秀於
大將軍曹爽曰生而岐嶷長蹈自然元静守真性入道
奥博學彊記無文不該孝友著於鄉黨高聲聞於遠近
誠宜弼佐謨明助和鼎味毗贊大府光照盛化非徒子
竒甘羅之儔兼苞顔冉游夏之美矣爽乃辟為掾襲父
爵清陽亭侯遷黃門侍郎爽誅以故吏免頃之為廷尉
正歴文帝安東及衛將軍司馬軍國之政多見信納遷
散騎常侍帝之討諸葛誕也秀與尚書僕射陳泰黃門
侍郎鍾會以行臺從豫參謀略及誕平轉尚書進封魯
陽鄉侯增邑千戶常道鄉公立以豫議定策進爵縣侯
增邑七百戶遷尚書僕射魏咸熙初釐革憲司時荀顗
定禮儀賈充正法律而秀改官制焉秀議五等之爵自
騎督以上六百餘人皆封於是封秀濟川侯地方六十
里邑千四百戶以高苑縣濟川墟為侯國初文帝未定
嗣而屬意舞陽侯攸武帝懼不得立問秀曰人有相否
因以奇表示之秀後言於文帝曰中撫軍人望既茂天
表如此固非人臣之相也由是世子乃定武帝既即王
位拜尚書令右光禄大夫與御史大夫王沉衛將軍賈
充俱開府加給事中及帝受禪加左光禄大夫封鉅鹿
郡公邑三千戸時安遠護軍郝詡與故人書云與尚書
令裴秀相知望其為益有司奏免秀官詔曰不能使人
之不加諸我此古人所難交關人事詡之罪耳豈尚書
令能防乎其勿有所問司隸校尉李憙復上言騎都尉
劉尚為尚書令裴秀占官稻田求禁止秀詔又以秀幹
翼朝政有勲績於王室不可以小疵掩大德使推正尚
罪而觧秀禁止焉久之詔以秀為司空秀儒學洽聞且
留心政事當禪代之際總納言之要其所裁當禮無違
者又以職在地官以禹貢山川地名從來久遠多有變
易後世說者或彊牽引漸以闇昧於是甄摘舊文疑者
則闕古有名而今無者皆隨事注列作禹貢地域圖十
八篇奏之藏於祕府其序曰圖書之設由來尚矣自古
立象垂制而頼其用三代置其官國史掌厥職暨漢屠
咸陽丞相蕭何盡收秦之圖籍今祕書既無古之地圖
又無蕭何所得惟有漢氏輿地及括地諸雜圖各不設
分率又不考正凖望亦不備載名山大川雖有麤形皆
不精審不可依據或荒外迃誕之言不合事實於義無
取大晉龍興混一六合以清宇宙始於庸蜀罙入其岨
文皇帝乃命有司撰訪吳蜀地圖蜀土既定六軍所經
地域遠近山川險易征路迃直校驗圖記罔或有差今
上考禹貢山海川流原隰陂澤古之九州及今之十六
州郡國縣邑疆界鄉陬及古國盟會舊名水陸徑路為
地圖十八篇制圖之體有六焉一曰分率所以辯廣輪
之度也二曰凖望所以正彼此之體也三曰道里所以
定所由之數也四曰高下五曰分邪六曰迂直此三者
各因地而制宜所以校夷險之異也有圖象而無分率
則無以審遠近之差有分率而無凖望雖得之於一隅
必失之於他方有凖望而無道里則施之於山海絶隔
之地不能以相通有道里而無高下方邪迂直之校則
徑路之數必與遠近之實相違失凖望之正矣故以此
六者參而考之然遠近之實定於分率彼此之實定於
道里度數之實定於高下方邪迂直之算故雖有峻山
鉅海之隔絶域殊方之迥登降詭曲之因皆可得舉而
定者凖望之法既正則曲直遠近無所隐其形也秀創
制朝儀廣陳刑政朝廷多遵用之以為故事在位四載
為當世名公服寒食散當飲熱酒而飲冷酒泰始七年
薨時年四十八詔痛悼之賜祕器朝服一具衣一襲錢
三十萬布百匹諡曰元初秀以尚書三十六曹統事凖
例不明宜使諸卿任職未及奏而薨其友人料其書記
得表草言平吳之事其詞曰孫皓酷虐不及聖明御世
兼弱攻昧使遺子孫將遂不能臣時有否泰非萬安之
勢也臣昔雖已屢言未有成旨今既疾篤不起謹重尸
啓願陛下時共施用乃封以上聞詔報曰司空薨痛悼
不能去心又得表草雖在危困不忘王室盡忠憂國省
益傷切輙當與諸賢共論也咸寧初與石苞等並為王
公配享廟庭有二子濬頠濬嗣位至散騎常侍早卒濬
庶子憬不惠别封高陽亭侯以濬少弟頠嗣頠字逸民
弘雅有遠識博學稽古自少知名御史中丞周弼見而
歎曰頠若武庫五兵縱横一時之傑也賈充即頠從母
夫也表秀有佐命之勲不幸嫡長喪亡遺孤稚弱頠才
德英茂足以興隆國嗣詔頠襲爵頠固讓不許太康三
年徵為太子中庶人遷散騎常侍惠帝即位轉國子祭
酒兼右軍將軍初頠兄子憬為白衣頠論述世勲賜爵
高陽亭侯楊駿將誅也駿黨左軍將軍劉豫陳兵在門
遇頠問太傅所在頠紿之曰向於西掖門遇公乘素車
從二人西出矣豫曰吾何之頠曰宜至廷尉豫從頠言
遂委而去尋而詔頠代豫領左軍將軍屯萬春門及駿
誅以功當封武昌侯頠請以封憬帝竟封頠次子該頠
苦陳憬本承嫡宜襲鉅鹿先帝恩旨辭不獲命武昌之
封己之所蒙特請以封憬該時尚主故帝不聽累遷侍
中時天下暫寧頠奏修國學刻石寫經皇太子既講釋
奠祀孔子飲享射侯甚有儀序又令荀藩終父勗之志
鑄鐘鑿磬以備郊廟朝享禮樂頠通博多聞兼明醫術
荀勗之修律度也檢得古尺短世所用四分有餘頠上
言宜改諸度量若未能悉革可先改太醫權衡此若差
違遂失神農岐伯之正藥物輕重分兩乖互所可傷夭
為害尤深古夀考而今短折者未必不由此也卒不能
用樂廣嘗與頠清言欲以理服之而頠辭論豊博廣笑
而不言時人謂頠為言談之林藪頠以賈后不悦太子
抗表請增崇太子所生謝淑妃位號仍啓增置後衛率
吏給三千兵於是東宫宿衛萬人遷尚書侍中如故加
光禄大夫每授一職未嘗不殷勤固讓表䟽十餘上博
引古今成敗以為言覧之者莫不寒心頠深慮賈后亂
政與司空張華侍中賈模議廢之而立謝淑妃華模皆
曰帝自無廢黜之意若吾等專行之上心不以為是且
諸王方剛朋黨異議恐禍如發機身死國危無益社稷
頠曰誠如公慮但昏虐之人無所忌憚亂可立待將如
之何華曰卿二人猶且見信然勤為左右陳禍福之戒
冀無大悖幸天下尚安庶可優游卒歲此謀遂寝頠旦
夕勸說廣城君令戒諭賈后親待太子而已或說頠曰
幸與中宫内外可得盡言言若不行則可辭病屏退若
二者不立雖有十表難乎免矣頠慨然久之而竟不能
行遷尚書左僕射侍中如故頠雖后之親屬然雅望素
隆四海不謂之以親戚進也惟恐其不居位俄復使頠
專任門下事固讓不聽頠上言賈模適亡復以臣代崇
外戚之望彰偏私之舉后族何常有能自保皆知重親
無脱者也然漢二十四帝惟孝文光武明帝不重外戚
皆保其宗豈將獨賢實以安理故也昔穆叔不拜越禮
之享臣亦不敢聞殊常之詔又表云咎繇謨虞伊尹相
商呂望翊周蕭張佐漢咸播功化光格四海暨于繼體
咎單傅說祖已樊仲亦隆中興或明揚側陋或起自庶
族豈非尚德之舉以臻斯美哉歴觀近世不能慕遠溺
於近情多任后親以致不静昔疎廣戒太子以舅氏為
官屬前世以為知禮况朝廷何取於外戚正復才均尚
當先其疎者以明至公漢世不用馮野王即其事也表
上皆優詔敦譬時以陳凖子匡韓蔚子嵩並侍東宫頠
諫曰東宫之建以儲皇極其所與游接必簡英雋宜用
成德匡嵩幼弱未識人理立身之節東宫實體夙成之
表而今有童子侍從之聲未是光闡遐風之弘理也愍
懷太子之廢也頠與張華苦争不從語在華傳頠深患
時俗放蕩不尊儒術何晏阮籍素有高名於世口談浮
虛不遵禮法尸禄耽寵仕不事事王衍之徒聲譽太盛
位高勢重不以物務自嬰遂相放效風教陵遲乃著崇
有之論以釋其蔽王衍之徒攻難交至並莫能屈又著
辯才論古今精義皆辯釋焉未成而遇禍初趙王倫諂
事賈后頠甚惡之倫數求官頠與張華復固執不許由
是深為倫所怨倫又潛懷簒逆欲先除朝望因廢賈后
之際遂誅之時年三十四二子嵩該倫亦欲害之梁王
肜東海王越稱頠父秀有勲王室配食太廟不宜滅其
後嗣故得不死徙帶方惠帝反正追復頠本官改葬以
卿禮諡曰成以嵩嗣為中書黃門侍郎該出後從伯&KR2079;
為散騎常侍並為乞活賊陳午所害秀從弟楷字叔則
父徽魏冀州刺史楷明悟有識量弱冠知名尤精老易
少與王戎齊名鍾會薦之於文帝辟相國掾尚書郎賈
充改定律令以楷為定科郎事畢詔楷於御前執讀平
議當否楷善宣吐左右屬目聽者忘倦武帝為撫軍妙
選僚采以楷為參軍事吏部郎缺文帝問其人於鍾會
會曰裴楷清通王戎簡要皆其選也於是以楷為吏部
郎楷風神高邁容儀俊爽博涉羣書特精義理時人謂
之玉人又稱見裴叔則如近玉山映照人也轉中書郎
出入宫省見者肅然改容武帝初登阼探策以卜世數
多少既而得一帝不悅羣臣失色莫有能言者楷正容
儀和其聲氣從容而進曰臣聞天得一以清地得一以
寧王侯得一以為天下貞武帝大悦羣臣皆稱萬歲俄
拜散騎侍郎累遷散騎常侍河内太守入為屯騎校尉
右軍將軍轉侍中石崇以功臣子有才氣與楷志趣各
異不與之交長水校尉孫季舒嘗與崇酣醼慢慠過度
崇欲表免之楷聞之謂崇曰足下飲人狂藥責人正禮
不亦乖乎崇乃止楷性寬厚與物無忤不持儉素每遊
榮貴輙取其珍玩雖車馬器服宿昔之間便以施諸窮
乏嘗營别宅其從兄衍見而悅之即以宅與衍梁趙二
王國之近屬貴重當時楷歲請二國租錢百萬以散親
族人或譏之楷曰損有餘以補不足天之道也安於毁
譽其行己任率皆此類也與山濤和嶠並以盛德居位
帝嘗問曰朕應天順人海内更始天下風聲何得何失
楷對曰陛下受命四海承風所以未比德於堯舜者但
以賈充之徒尚在朝耳方宜引天下賢人與弘正道不
宜示人以私時任愷庾純亦以充為言帝乃出充為關
中都督充納女於太子乃止平吳之後帝方修太平之
化每延公卿與論政道楷陳三五之風次敘漢魏盛衰
之迹帝稱善坐者歎服焉楷子瓚娶楊駿女然楷素輕
駿與之不平駿既執政乃轉為衛尉遷太子少師優游
無事默如也及駿誅楷以婚親收付廷尉加法是日事
起倉卒誅戮縱横衆人為之震恐楷容色不變舉止自
若索紙筆與親故書頼侍中傅祗救護得免猶坐去官
太保衛瓘太宰亮稱楷貞正不阿附宜蒙爵土乃封臨
海侯食邑二千戶代楚王瑋為北軍中候加散騎常侍
瑋怨瓘亮斥己任楷楷聞之不敢拜轉為尚書楷長子
輿先娶亮女女適衛瓘子楷慮内難未已求出外鎮除
安南將軍假節都督荆州諸軍事垂當發而瑋果矯詔
誅亮瓘瑋以楷前奪己中候又與亮瓘㛰親密遣討楷
楷素知瑋有望於已聞有變單車入城匿於妻父王渾
家與亮小子一夜八徙故得免難瑋既伏誅以楷為中
書令加侍中與張華王戎並管機要楷有渴利疾不樂
處勢王渾為楷請曰楷性不競於物安於淡退今既委
頓臣深憂之光禄勲缺以為可用今張華在中書王戎
在尚書足舉其契無為復令楷入名臣不多當見將飬
不違其志要其遠濟之益不聽就加光禄大夫開府儀
同三司及疾篤詔遣黃門郎王衍省疾楷廻眸矚之曰
竟未相識衍深歎其神雋楷有知人之鍳初在河南樂
廣僑居郡界未知名楷見而奇之致於宰府嘗目夏侯
元云肅肅如入宗廟中但見禮樂器鍾會如觀武庫森
森但見矛戟在前傅嘏汪翔靡所不見山濤若登山臨
下幽然深遠初楷家炊黍在甑或變如拳或作血或作
蕪菁子其年而卒時年五十五諡曰元有五子輿瓚憲
禮遜輿字祖明少襲父爵官至散騎侍郎卒諡曰簡瓚
字國寳中書郎風神高邁見者皆敬之特為王綏所重
每從其游綏父戎謂之曰國寳初不來汝數往何也對
曰國寳雖不知綏綏自謂知國寳楊駿之誅為亂兵所
害憲字景思少而穎悟好交輕俠及弱冠更折節嚴重
修尚儒學足不踰閾者數年陳郡謝鯤穎川庾敳皆雋
朗士也見而奇之相謂曰裴憲鯁亮宏逹通機識命不
知其何如父至於深弘保素不以世物嬰心者其殆過
之初侍講東宫歴黃門吏部郎侍中東海王越以為豫
州刺史北中郎將假節王浚承制以憲為尚書永嘉末
王浚為石勒所破棗嵩等莫不謝罪軍門貢賂交錯唯
憲及荀綽恬然私室勒素聞其名召而謂之曰王浚暴
虐幽州人鬼同疾孤恭行乾憲拯兹黎元羈舊咸歡慶
謝交路二君齊惡傲威誠信阻絶防風之戮將誰歸乎
憲神色侃然泣而對曰臣等世荷晉榮恩遇隆重王浚
凶麤醜正尚晉之遺藩雖忻聖化義阻誠心且武王伐
紂表商容之閭未聞商容在倒戈之例也明公既不欲
以道化厲物必欲以刑忍為始者防風之戮臣之分也
請就辟有司不拜而出勒深嘉之待以賓禮勒乃簿王
浚官僚親屬皆貲至巨萬唯憲與荀綽家有書百餘袠
鹽米各數十斛而已勒聞之謂長史張賓曰名不虛也
吾不喜得幽州喜獲二子署從事中郎出為長樂太守
及勒僭號未遑制度憲與王波為之撰朝儀於是憲章
文物擬於王者勒大悦署大中大夫遷司徒及石虎之
世彌加禮重憲有二子挹㲄並以文才知名㲄仕石虎
為太子中庶子散騎常侍挹㲄俱豪俠耽酒好臧否人
物與河間邢魚有隙魚竊乘㲄馬奔叚遼為人所獲魚
誣㲄使己以石虎當襲鮮卑告之為備時石虎適謀伐
遼而與魚辭正會石虎悉誅挹㲄憲亦坐免未幾復以
為右光禄大夫司徒太傅封安定郡公憲歴官無幹績
之稱然在朝元默未嘗以物務經懷但以德重名高動
見尊禮竟卒於石氏以族人峙子邁為嗣楷長兄黎次
兄康並知名康子盾少歴顯位永嘉中為徐州刺史委
付長史司馬奥奥勸盾刑殺立威大發良人為兵有不
奉法者罪便至死在任三年百姓嗟怨東海王越盾妹
夫也越既薨騎督滿衡便引所發良人東還尋而劉淵
遣將王桑趙固向彭城前鋒數騎至下邳文武不堪苛
政悉皆散走盾奥奔淮隂妻子為賊人所得奥又誘盾
降趙固固妻盾女有寵盾向女涕泣固遂殺之盾弟邵
字道期元帝為安東將軍以邵為長史王導為司馬二
人相與為深交徵為太子中庶子復轉散騎常侍使持
節都督揚州江西淮北諸軍事東中郎將隨越出項而
卒於軍中及王導為司空既拜歎曰裴道期劉王喬在
吾不得獨登此位導子仲豫與康同字導思舊好乃改
為敬豫焉楷弟綽字季舒器宇宏曠官至黃門侍郎長
水校尉綽子遐善言元理音辭清暢冷然若琴瑟嘗與
河南郭象談論一座歎服又嘗在平東將軍周馥坐與
人圍碁馥司馬行酒遐未即飲司馬醉怒曳遐墮地遐
徐起還坐顔色不變復碁如故其性虛和如此東海王
越引為主簿後為越子毗所害初裴王二族盛於魏晉
之世時人以八裴方八王徽比王祥楷比王衍康比王
綏綽比王澄瓚比王敦遐比王導頠比王戎邈比王元
云
通志卷一百二十一上
