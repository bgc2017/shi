通志卷一百六十八
宋右迪功郎鄭樵漁仲撰
獨行傳第一
後漢
譙元(費貽瑛元子)李業(王皓任永)(王嘉馮信)劉茂(嚴授徐咸)(衛福所輔)
温序彭修索盧放周嘉(高祖父燕從弟暢)范式(張劭)
(陳平子孔嵩)李善王忳張武陸續戴封
李充繆肜陳重雷義范冉戴就趙
苞向栩諒輔劉翊王烈
魏(魏不立此傳今取田疇邴原管寧三人為編)
田疇邴原管寧
後漢
譙元字君黃巴郡閬中人也少好學能說易春秋仕扵
州郡成帝永始二年有日食之災乃詔舉敦樸遜譲有
行義者各一人州舉元詣公車對策高第拜議郎帝始
作期門數為微行立趙飛燕為皇后后專寵懷忌皇太
子多横夭折元上書諫曰臣聞王者承天繼宗統極保
業延祚莫急允嗣故易有幹蠱之義詩詠衆多之福今
陛下聖嗣未立天下属望而不惟社稷之計專念微行
之事愛幸用扵所惑曲意留扵非正竊聞後宮皇子産
而不育臣聞之怛然痛心傷剥竊懷憂國不忘須臾夫
警衛不修則患生非常忽有醉酒狂夫分争道路既無
尊嚴之儀豈識上下之别此為胡狄起扵轂下而賊亂
發扵左右也願陛下念天下之至重愛金玉之身均九
女之施存無窮之福天下幸甚時數有災異元輒陳其
變既不省納故久稽郎官後遷太常丞以弟服去職平
帝元始元年日食又詔公卿舉敦樸直言大鴻臚左咸
舉元詣公車對策復拜議郎遷中散大夫四年選眀達
政事能班化風俗者八人時並舉元為繡衣使者持節
與太僕任惲等分行天下觀覧風俗所至專行誅賞事
未及終而王莽居攝元扵是縦使者車變易姓名間竄
歸家因以隠遁後公孫述僭號扵蜀連聘不詣述乃遣
使者備禮徵之若元不肯起便賜以毒藥太守乃自齎
璽書至元廬曰君高節已著朝廷垂意誠不宜復辭自
招凶禍元仰天歎曰唐堯大聖許由恥仕周武至德伯
夷守餓彼獨何人我亦何人保志全高死亦何恨遂受
毒藥元子瑛泣血叩頭扵太守曰今國家東有嚴敵兵
師四至國用軍資㦯不常足願奉家錢千萬以贖父死
太守為請述聽許之元遂隠蔵田野終述之世時兵戈
累年莫能修尚學業元獨訓諸子勤習經書建武十一
年卒眀年天下平定元弟慶以状詣闕自陳光武美之
策詔夲郡祠以中牢勅所在還元家錢時亦有犍為費
貽亦不肯仕述漆身為厲陽狂以避之退蔵山藪十餘
年述破後仕至合浦太守瑛善說易以授顯宗為北宮
衛士令
李業字巨游廣漢梓潼人也少有志操介特習魯詩師
博士許晃元始中舉眀經除為郎會王莽居攝業以病
去官杜門不應州郡之命太守劉咸彊召之業乃載病
詣門咸怒出教曰賢者不避害譬猶彀弩射市薄命者
先死聞業名稱故欲與之為治而反託疾乎令詣獄養
病欲殺之客有說咸曰趙殺鳴犢孔子臨河而逝未聞
求賢而脅以牢獄者也咸乃出之因舉方正王莽以業
為酒士病不之官遂隠蔵山谷絶匿名迹終莽之世公
孫述僭號素聞業賢徵之欲以為博士業固辭疾不𧺫
數年述羞不能致之乃使大鴻臚尹融持毒酒奉詔命
以劫業曰若起則受公侯之位不起賜之以藥融譬旨
曰方今天下分崩孰知是非而以區區之身試扵不測
之淵乎朝廷貪慕名德曠官缺位扵今七年四時珍御
不以忘君君宜上奉知已下為子孫身名俱全不亦優
乎今數年不起猜疑寇心凶禍立加非計之得者也業
乃歎曰危國不入亂國不居親扵其身為不善者義所
不從君子見危授命何乃誘以高位重餌㦲融見業辭
志不屈復曰宜呼室家計之業曰以丈夫斷之扵心久
矣何妻子之為遂飲毒而死述聞業死大驚又恥有殺
賢之名乃遣使弔祠賻贈百匹業子翬逃辭不受蜀平
光武下詔表其門閭命益部載其高節圖畫形像初平
帝時蜀郡王皓為美陽令王嘉為郎王莽簒位並棄官
西歸及公孫述稱帝遣使徵嘉皓恐不至先繫其妻子
使使者謂嘉曰速&KR1019;妻子可全對曰犬馬猶識主况扵
人乎王皓先自刎以首付使者述怒遂誅皓家属王嘉
聞而歎之曰後之哉乃對使者伏劍而死是時犍為任
永君業同郡馮信並好學博古公孫述連徵命待以高
位皆託青盲以避世難永妻淫扵前匿情無言見子入
井忍而不救信侍婢亦對信姦通及聞述誅皆盥洗更
視曰世適平目即清淫者自殺光武聞而徵之並會病
卒
劉茂字子衛太原晉陽人也少孤獨與母居家貧以筋
力致養孝行著扵鄉里及長能習禮經教授常數百人
哀帝時察孝廉再遷五原屬國侯遭母憂去官服竟後
為沮陽令會王莽簒位茂棄官避世扵弘農山中教授
建武二年歸為郡門下掾時赤眉二十餘萬衆攻郡縣
殺長吏及府掾史茂負太守孫福踰牆蔵空穴中得免
其暮俱奔盂縣晝則逃匿夜求糧食積百餘日賊去乃
得歸府眀年詔書求天下義士太守以茂為言詔書即
徵茂拜議郎遷宗正丞後拜侍中卒官元初中鮮卑數
百餘騎寇漁陽太守張顯率吏士追出塞遥望虜營烟
火急趣之兵馬掾嚴授慮有伏兵苦諫止不聽顯䠞令
進授不獲已前戰伏兵彂授身被十創歿扵陣顯拔刀
追散兵不能制虜射中顯主簿衛福功曺徐咸遽赴之
顯遂墮馬福以身擁蔽虜并殺之朝廷愍授䓁節詔書
襃歎厚加賞賜各除子一人為郎中永初二年劇賊畢
豪等入平原界縣令劉雄將吏士乘船追之至厭次河
與賊合戰雄敗賊執雄以矛刺之時小吏所輔前叩頭
求哀願以身代雄豪䓁縦雄而刺輔貫心洞背即死東
郡太守捕得豪等具以状上詔書追傷之賜錢二十萬
除父奉為郎中
温序字次房太原祁人也仕州從事建武二年騎都尉
弓里戍(弓里姓也)將兵平定北州到太原歷訪英俊大人問
以策謀戍見序竒之上疏薦焉扵是徵為侍御史遷武
陵都尉病免官六年拜謁者遷護羌校尉序行部至㐮
武為隗囂别將苟宇所拘刧宇謂序曰子若與我并威
同力天下可圖也序曰受國重任分當效死義不貪生
苟背恩德宇等復曉譬之序素有氣力大怒叱宇等曰
虜何敢廹脅漢將因以節撾殺數人賊衆争欲殺之宇
止之曰此義士死節可賜以劍序受劍銜鬚扵口頋左
右曰既為賊所廹殺無令鬚汚土遂伏劍而死序主簿
韓遵從事王忠持尸歸斂光武聞而憐之命忠送喪到
洛陽賜城傍為冢地賜榖千斛縑五百疋除三子為郎
長子夀服竟為鄒平侯相夢序告之曰久客思鄉夀即
棄官上書乞父骸骨歸葬帝許之乃返舊塋焉
彭修字子陽會稽毗陵人也年十五時父為郡吏得休
與修俱歸道為盗所劫修困急乃拔佩刀前持盗帥曰
父辱子死卿不頋死邪盗相謂曰此童子義士也不宜
逼之遂辭謝而去鄉黨稱其名後仕郡為功曺時西部
都尉宰鼂行太守事以微過收吳縣獄吏將殺之主簿
鍾離意諫争甚切鼂怒使收縳意欲案之掾吏莫敢諫
修排閤直入拜扵庭曰眀府發雷霆扵主簿請聞其過
鼂曰受教三日初不奉行廢命不忠豈非過邪修因拜
曰昔任座面折文侯朱雲攀毁欄檻自非賢君焉得忠
臣今慶眀府為賢君主簿為忠臣鼂遂原意罰貰獄吏
罪後州辟從事時賊張子林等數百人作亂郡言州請
修守吳令修與太守俱出討賊賊望見車馬競交射之
飛矢雨集修障扞太守而為流矢所中死太守得全賊
素聞其恩信即殺弩中修者餘悉皆降散言曰自為彭
君故降不為太守服也
索盧放字君陽東郡人也以尚書教授千餘人初署郡
門下掾更始時使者督行郡國太守有事當就斬刑放
前言曰今天下所以苦毒王氏歸心皇漢者實以聖政
寬仁故也而傳車所過未聞恩澤大守受誅誠不敢言
但恐天下惶懼各生疑變夫使功者不如使過願以身
代太守之命遂前就斬使者義而赦之由是顯名建武
六年徵為洛陽令政以能名以病乞身徙諫議大夫數
納忠言後以病去建武末復徵不起光武使人輿之見
扵南宫雲臺賜榖二千斛遣歸除子為太子中庶子卒
扵家
周嘉字惠文汝南安城人也高祖父燕宣帝時為郡決
曺掾太守欲枉殺人燕諫不聽遂殺囚而黜燕囚家守
闕稱冤詔遣覆考燕見太守曰願謹定文書皆著燕名
府君但言時病而已出謂掾史曰諸君被問悉當以罪
推燕如有一言及扵府君燕當手劍相刃使者乃收燕
繫獄屢被掠楚辭無屈撓當下蠺室乃歎曰我平王之
後正公元孫豈可以刀鋸之餘下見先君遂不食而死
燕有五子皆至刺史太守嘉仕郡為主簿王莽末羣賊
入汝陽城嘉從太守何敞討賊敞為流矢所中郡兵奔
北賊圍繞數十重白刃交集嘉乃擁敞以身扞之因呵
賊曰卿曺皆人隸也為賊既逆豈有還害其君者邪嘉
請以死贖君命因仰天號泣羣賊扵是兩兩相視曰此
義士也給其車馬遣送之後太守寇恂舉為孝廉拜尚
書侍郎光武引見問以遭難之事嘉對曰太守被傷命
懸寇手臣實駑怯不能死難帝曰此長者也詔嘉尚公
主嘉稱病篤不肯當遷零陵太守視事七年卒零陵頌
其遺愛吏民為立祠焉嘉從弟暢字伯持性仁慈為河
南尹永初二年夏旱久禱無應暢收葬洛陽城傍客死
骸骨凡萬餘人應時澍雨歲乃豐稔位至光禄勲
范式字巨卿山陽金鄉人也一名汜少遊太學為諸生
與汝南張劭為友劭字元伯二人並告歸鄉里式謂元
伯曰後二年當還將過拜尊親見孺子焉乃共尅期日
後期方至元伯具以白母請設饌以候之母曰二年之
别千里結言爾何相信之審邪對曰巨卿信士必不乖
違母曰若然當為爾醖酒至其日巨卿果到升堂拜飲
盡歡而别式仕郡為功曺後元伯寢疾篤同郡殷子徵
郅君章晨夜省視之元伯臨盡歎曰恨不見吾死友子
徵曰吾與君章盡心扵子是非死友復欲誰求元伯曰
若二子者吾生友耳山陽范巨卿所謂死友也尋而卒
式忽夢元伯元冕垂纓屣履而呼曰巨卿吾以某日死
當以爾時葬永歸黃泉子未我忘豈能相及式怳然覺
悟悲歎泣下具告太守請往奔喪太守雖心不信而重
違其請許之式便服朋友之服投其葬日馳往赴之式
未及門而喪已發引既至壙將窆而柩不肯進其母撫
之曰元伯豈有望邪遂停柩移時乃見素車白馬號哭
而来其母望之曰是必范巨卿也巨卿既至叩喪言曰
行矣元伯死生異路永從此辭會葬者千人咸為揮涕
式因執紼而引柩扵是乃前式遂留止冢次為修墳樹
然後乃去後到京師受業太學時諸生長沙陳平子亦
同在學與式未相見而平子被病將亡謂其妻曰吾聞
山陽范巨卿烈士也可以託死吾殁後但以屍埋巨卿
戸前乃裂素為書以遺巨卿既終妻從其言時式出行
適還省書見瘞愴然感之向墳揖哭以為死友乃營護
平子妻兒身送喪扵臨湘未至四五里乃委素書扵柩
上哭别而去其兄弟聞之尋求不復見長沙上計掾史
到京師上書表式行状三府並辟不應州舉茂才四遷
荆州刺史友人南陽孔嵩家貧親老乃變姓名傭為新
野縣阿里街卒式行部到新野而縣選嵩為導騎迎式
式見而識之呼嵩把臂謂曰子非孔仲山邪對之歎息
語及平生曰昔與子俱曳長裾遊集帝學吾蒙國恩致
位牧伯而子懷道隠身處扵卒伍不亦惜乎嵩曰侯嬴
長守扵賤業晨門肆志扵抱關子欲居九夷不患其陋
貧者士之宜豈為鄙㦲式勅縣代嵩嵩以為先傭未竟
不肯去嵩在阿里正身厲行街中子弟皆服其訓化遂
辟公府之京師道宿下亭盗共竊其馬尋問知其嵩也
乃相責譲曰孔仲山善士豈宜侵盗乎扵是送馬謝之
嵩官至南海太守式後遷廬江太守有威名卒扵官
李善字次孫南陽淯陽人本同縣李元蒼頭也建武中
疫疾元家相繼死沒惟孤兒續始生數旬而貲財千萬
諸奴私共計議欲謀殺續分其財産善深傷李氏而力
不能制乃?負續逃亡隠山陽瑕邱界中親自哺養乳
為生湩推燥居濕備嘗艱勤續雖孩抱奉之不異長君
有事輙長跪請白然後行之續年十歲善與歸夲縣修
理舊業告奴婢扵長吏悉收殺之時鍾離意為瑕邱令
上書薦善行状光武詔拜善及續並為太子舍人善顯
宗時辟公府以能理劇再遷日南太守從京師之官道
經淯陽過李元冢未到一里乃脫朝服持鋤去草及拜
墓哭泣甚悲自炊㸑執鼎爼以修祭祀垂泣曰君夫人
善在此盡哀數日乃去到官以愛惠為政懷来異俗遷
九江太守未至道病卒續至河間相
王忳字少林廣漢新都人也忳嘗詣京師扵空舍中見
一書生病困愍而視之書生謂忳曰我當到洛陽而被
病命在湏臾腰下有金十斤願以相贈死後乞藏骸骨
未及問姓名而命絶忳即鬻金一斤營其殯葬餘金悉
置棺下人無知者後歸數年縣署忳大度亭長初到之
日有馬馳入亭中而止其日大風飄一繡被復堕忳前
即言之扵縣縣以歸忳後乘馬到雒縣馬遂奔走毫忳
入他舍主人見之喜曰今禽盗矣問所由得馬忳具說
其状并及繡被主人悵然良久曰被随旋風與馬俱亡
卿何陰德而致此二物忳自念有葬書生事因為說之
并道書生形貌及埋金之處主人大驚號曰是我子也
姓金名彦前往京師不知所在何意卿乃葬之大恩久
不報天以此彰卿德耳忳悉以被馬還之彦父不受又
厚遺忳忳辭譲而去時彦父為州從事因告新都令假
忳休息自迎彦喪餘金俱存忳由是顯名仕郡功曺州
治中從事舉茂才除郿令到官至斄亭亭長曰亭有鬼
數殺過客不可宿也忳曰仁勝凶邪德除不祥何鬼之
避即入亭止宿夜中聞有女子稱冤之聲忳呪曰有何
枉状可前求理乎女子曰無衣不敢進忳便投衣與之
女子乃前訴曰妾夫為涪令之官過宿此亭亭長無状
枉殺妾家十餘口埋在樓下悉盗取財貨忳問亭長姓
名女子曰即今門下游徼者也忳曰汝何故數殺過客
對曰妾不得白日自訴每夜陳冤客輙眠不見應不勝
感恚故殺之忳曰當為汝理此冤勿復殺良善也因解
衣扵地忽然不見眀旦召游徼詰問具服罪即收繫及
同謀十餘人悉伏辜遣吏送其喪歸鄉里扵是亭遂清
安
張武者吳郡由拳人也父業郡門下掾送太守妻子還
鄉里至河内亭盗夜劫之業與賊戰死遂亡失屍骸武
時年幼不及識父後之太學受業每節常持父遺劍至
亾處祭醊泣而還太守第五倫嘉其行舉孝廉遭母喪
過毁傷父魂靈不返因哀慟絶命
陸續字智初會稽吳人也世為族姓祖父閎字子春建
武中為尚書令美姿貌喜著越布單衣光武見而好之
常勅會稽郡獻越布續幼孤仕郡戸曺史時歲荒民饑
困太守尹興使續扵都亭賦民饘粥續悉簡閱其民訊
以名氏事畢興問所食幾何續因口說六百餘人皆分
列姓名無有差謬興異之刺史行部見續辟為别駕從
事以病去還為郡門下掾是時楚王英謀反陰疏天下
善士及楚事覺顯宗得其錄有尹興名乃徵興詣廷尉
獄續與主簿梁宏功曺史駟勲及掾史五百餘人詣洛
陽詔獄就考諸吏不堪痛楚死者太半惟續宏勲掠考
五毒備至肌肉消爛終無異辭續母遠至京師覘候消
息獄事持急無緣與續相聞母但作饋食付門卒以進
之續雖見考苦毒而辭色慷慨未嘗易容惟對食悲泣
不能自勝使者怪而問其故續曰母来不得見故泣耳
使者大怒以為獄門吏卒通傳意氣召將案之續曰因
食餉羹識母所自調和故知来耳非人告也使者問何
以知母所作乎續曰母嘗截肉未嘗不方斷葱以寸為
度是以知之使者問諸謁舍續母果来扵是陰嘉之上
書說續行状帝即赦興等事還鄉里禁錮終身續以老
病卒長子稠廣陵太守有治名續中子逄樂安太守少
子襃力行好學不慕榮名連徵不就襃子康已見前傳
戴封字平仲濟北剛人也年十五詣太學師事鄮令東
海申君申君卒送喪到東海道經其家父母以封當還
豫為娶妻封暫過拜親不宿而去還京師卒業時同學
石敬平病卒封養視殯斂以所齎糧市小棺送喪到家
其家更斂見敬平行時書物皆在棺中乃大異之封後
遇賊財物悉被略奪惟餘縑七疋賊不知處封乃追以
與之曰知諸君乏故送相遺賊驚曰此賢人也盡還其
器物後舉孝廉為光禄主事遭伯父喪去官詔書求賢
良方正直言之士有至行能消災異者公卿郡守各舉
一人郡及大司農俱舉封公車徵陛見對策第一擢拜
議郎遷西華令汝潁有蝗災獨不入西華界時督郵行
縣蝗忽大至督郵其日即去蝗亦頓除一境竒之其年
大旱封禱請無獲乃積薪坐其上以自焚火起而大雨
暴至扵是遠近歎服遷中山相時諸縣囚四百餘人辭
状已定當行刑封哀之皆遣歸與尅期日皆無違者詔
書策美焉永元十二年徵拜太常卒官
李充字大遜陳留人也家貧兄弟六人同衣逓食妻竊
謂充曰今貧居如此難以久安妾有私財願思分異充
偽酬之曰如欲别居當醖酒具會請呼鄉里内外共議
其事婦乃置酒讌客充扵坐中前跪白母曰此婦人無
状而教充離間母兄罪合遣斥便呵叱其婦逐令出門
婦䘖涕而去坐中皆驚肅因遂罷散充後遭母喪行服
墓次人有盗其墓樹者充手自殺之服闋立精舍講授
太守魯平請署功曺不就平怒乃援充以捐溝中因讁
署縣都亭長不得已起親職役和帝公車徵不行延平
中詔公卿中二千石各舉隠士大儒務取高行以勸後
進特徵充為博士時魯平亦為博士每與集會常歎服
焉充遷侍中時大將軍鄧隲貴戚傾時無所下借以充
高節每卑敬之嘗置酒請充賓客滿堂酒酣隲跪曰幸
託椒房位居上將幕府初開欲辟天下竒偉以匡不逮
惟諸君博求其器充乃為陳海内隠居懷道之士頗有
不合隲欲絶其語以肉啖之充扺肉扵地曰說士猶甘
扵肉遂出徑去隲甚望之同坐汝南張孟舉往譲充曰
一日聞足下與鄧將軍說士未究激刺面折不由中和
出言之責非所以光祚子孫者也充曰大丈夫居世貴
行其意何能遠為子孫之計由是見非扵貴戚遷左中
郎將年八十以為國三老安帝常特進見賜以几杖卒
扵家
繆肜字豫公汝南召陵人也少孤兄弟四人皆同財業
及各娶妻諸婦遂求分異又數有鬭争之言肜深懷憤
歎乃掩戶自撾曰繆肜汝脩身謹行學聖人之法將以
齊整風俗奈何不能正其家乎弟及諸婦聞之悉叩頭
謝罪遂更為敦睦之行仕縣為主簿時縣令被章見考
吏皆畏懼自誣而肜獨證據其事掠考苦毒至乃體生
蟲蛆因復傳換五獄踰涉四年令卒以自免太守隴西
梁湛召為決曺史安帝初湛病卒官肜送喪還隴西始
葬會西羌反叛湛妻子悉避亂他郡肜獨留不去為𧺫
墳冢乃?穿井傍以為窟室晝則隠竄夜則負土及賊
平而墳已立其妻子意肜已死還見大驚關西咸稱傳
之共給車馬衣資肜不受而歸鄉里辟公府舉尤異遷
中牟令縣近京師多權豪肜到官誅諸姦吏及託名貴
戚賓客者百有餘人威名遂行卒扵官
陳重字景公豫章宜春人也少與同郡雷義為友俱學
魯詩顔氏春秋太守張雲舉重孝廉重以譲義前後十
餘通記雲不聽義眀年舉孝廉重與義同在郎署有同
署郎負息錢數十萬責主日至詭求無已重乃密以錢
代還郎後覺知而厚辭謝之重曰非我之為將有同姓
名者終不言惠又同舍郎有告歸寧者誤持鄰舍郎絝
以去主疑重所取重不自申說而市絝以償之後寧喪
者歸以絝還主其事乃顯重後與義俱拜尚書郎義代
同臺人受罪以此黜退重見義去亦以病免後舉茂才
除細陽令政有異化舉尤異當遷為會稽太守遭姊憂
去官後為司徒所辟拜侍御史卒
雷義字仲公豫章鄱陽人也初為郡功曺皆擢舉善人
不代其功義嘗濟人死罪罪者後以金二斤謝之義不
受金主伺義不在默投金扵承塵上後義葺理屋宇乃
得金金主已死無得復還義乃以付縣曺後舉孝廉拜
尚書侍郎有同時郎坐事當居刑作義默自表取其罪
以此論司寇同臺郎覺之委位自上乞贖義罪順帝詔
皆除刑義歸舉茂才譲扵陳重刺史不聽義遂佯狂被
髮走不應命鄉里為之語曰膠漆自謂堅不如雷與陳
三府同時俱辟二人義遂為守灌謁者使持節督郡國
行風俗太守令長坐者凡七十人旋拜侍御史除南頓
令卒官子授官至蒼梧太守
范冉字史雲(冉㦯作丹)陳留外黃人也少為縣小吏年十八
奉檄迎督郵冉恥之乃遁去到南陽受業扵樊英又游
三輔就馬融通經歷年乃還冉好違時絶俗為激絶之
行常慕梁伯鸞閔仲叔之為人與漢中李固河内王奐
親善而鄙賈偉節郭林宗焉奐後為考城令境接外黃
屢遣書請冉冉不至及奐遷漢陽太守將行冉乃與弟
協步齎麥酒扵道側設壇以待之冉見奐車徒駱驛遂
不自聞惟與弟共辯論扵路奐識其聲即下車與相揖
對奐曰行路倉卒非陳契闊之所可共到前亭宿息以
叙分隔冉曰子前在考城思欲相從以賤質自絶豪友
耳今子遠適千里會面無期故輕行相候以展訣别如
其相追將有慕貴之譏矣便起告違拂衣而去奐瞻望
弗及冉長逝不顧桓帝時以冉為莱蕪長遭母憂不到
官後辟太尉府自以狷急不能從俗常佩韋扵朝議者
欲以為侍御史因遁身逃命扵梁沛之間徒行弊服賣
卜扵市遭黨人禁錮遂推鹿車載妻子捃拾自資或寓
息客廬㦯依宿樹蔭如此十餘年乃結草屋而居焉所
止單陋有時絶粒窮居自若言貌無改閭里為之歌曰
甑中生塵范史雲釜中生魚范莱蕪及黨禁解為三府
所辟乃應司空命是時西羌反叛黃巾作難制諸府掾
属不得妄有去就冉首自劾退詔書特原不理罪又辟
太尉府以疾不行中平二年年七十四卒扵家臨命遺
令勅其子曰吾生扵昏闇之世值乎淫侈之俗生不得
匡世濟時死何忍自同扵世氣絶便斂斂以時服衣足
蔽形棺足周身斂畢便穿穿畢便埋其眀堂之奠干飯
寒水飲食之物勿有所下墳封高下令足自隠知我心
者李子堅王子炳也今皆不在制之在爾勿令鄉人宗
親有所加也扵是三府各遣令史奔吊大將軍何進移
書陳留太守累行論諡僉曰宜為貞節先生會葬者二
千餘人刺史郡守各為立碑表墓焉
戴就字景成會稽上虞人也仕郡倉曺掾揚州刺史歐
陽参奏太守成公浮贓罪遣部從事薛安案倉庫簿領
收就扵錢塘縣獄幽囚考掠五毒參至就慷慨直辭色
不變容又燒鋘斧使就挾扵肘腋就語獄卒可熟燒斧
勿令泠每上彭考因止飯食不肯下肉焦毁堕地者掇
而食之主者窮竭酷惨無復餘方乃卧就覆船下以馬
通薰之一夜二日皆謂已死發船視之就方張眼大罵
曰何不益火而使滅絶又復燒地以大針刺指爪中使
以把土爪悉堕落主者以状白安安呼見就謂曰太守
罪穢狼籍受命考實君何故以骨肉拒扞邪就據地荅
言太守剖符大臣當以死報國卿雖銜命固宜申斷冤
毒奈何誣枉忠良強相掠理令臣謗其君子證其父薛
安庸騃忸行無義就考死之日當白之扵天與羣鬼殺
汝扵亭中如蒙生全當手刃相裂安深竒其壮節即解
械更與美談表其言辭解釋郡事徵浮還京師免歸鄉
里太守劉寵舉就孝廉光禄主事病卒
趙苞字威豪甘陵東武城人從兄忠為中常侍苞深恥
其門族有宦官名埶不與忠交通初仕州郡舉孝廉再
遷廣陵令視事三年政教清眀郡表其状遷遼西太守
抗厲威嚴名振邊俗以到官眀年遣使迎母及妻子垂
當到郡道經柳城值鮮卑萬餘人入塞寇鈔苞母及妻
子遂為所劫質載以擊郡苞率步騎二萬與賊對陣賊
出母以示苞苞悲號謂母曰為子無状欲以微禄奉養
朝夕不圖為母作禍昔為母子今為王臣義不得顧私
恩毁忠節惟當萬死無以塞罪母遥謂曰威豪人各有
命何得相顧以虧忠義昔王陵母對使伏劒以固其志
爾其勉之苞即時進戰賊悉摧破其母妻皆為所害苞
殯斂母畢白上歸葬靈帝遣策弔慰封鄃侯苞葬訖謂
鄉人曰食禄而避難非忠也殺母以全義非孝也如是
有何面目立扵天下遂歐血而死
向栩字甫興河内朝歌人向長之後也少為書生性卓
詭不倫恒讀老子状如學道又似狂生好被髮着絳綃
頭常扵竈北坐版牀上如是積久版乃有膝踝足指之
處不好語言而喜長嘯賓客從就輒伏而不視有弟子
名為顔淵子貢季路冉有之輩㦯騎驢入市乞丐扵人
或悉邀諸乞兒俱歸止宿為設酒食時人莫能測之郡
以禮請辟舉孝廉賢良方正有道公府辟皆不到又與
彭城姜肱京兆韋着並徵栩不應後特徵到拜趙相及
之官時人謂其必當脫素從儉而栩更乘鮮車御良馬
世疑其始偽及到官略不視文書舍中生蓬蒿徵拜侍
中每朝廷大事侃然正色百官憚之會張角作亂栩上
便宜頗譏刺左右不欲國家興兵但遣將扵河上北向
讀孝經賊自當消滅中常侍張讓讒栩不欲令國家命
將出師疑與角同心欲為内應收送黃門北寺獄殺之
諒輔字漢儒廣漢新都人也仕郡為五官掾時夏大旱
太守自出祈禱山川連日而無所降輔乃自暴庭中慷
慨祝曰輔為股肱不能進諫納忠薦賢退惡和調陰陽
承順天意至令天地否隔萬物焦枯百姓喁喁無所訴
告咎盡在輔今郡太守改服責已為民祈福精誠懇到
未有感徹輔今敢自祈請若至日中不雨乞以身塞無
状扵是積薪柴聚茭茅以自環搆火其傍將自焚焉未
及日中時而天雲晦合湏臾澍雨一郡沾潤世以此稱
其志誠
劉翊字子相潁川潁陰人也家世豐産常能周施而不
有其惠會翊行扵汝南界中有陳國張季禮遠赴師喪
遇寒冰車毁頓滯道路翊見而謂之曰君慎終赴義行
宜速達即下車與之不告姓名自策馬而去季禮意其
子相也後故到潁陰還所假乘翊閉門辭行不與相見
常守志卧疾不屈聘命河南种拂臨郡引為功曺翊以
拂名公之子乃為起焉拂以其擇時而仕甚敬任之陽
翟黃綱恃程夫人權力求占山澤以自營植拂召翊問
曰程氏貴戚在帝左右不聽則恐見怨與之則奪民利
為之奈何翊曰名山大澤不以封盖為民也眀府聽之
則被佞倖之名矣若以此獲禍貴子申甫則自以不孤
也(申甫拂之子也)拂用翊言遂不與之乃舉翊為孝廉不就後
黃巾賊起郡縣饑荒翊救給乏絶資其食者數百人鄉
族貧者死亾則為具殯葬嫠獨則助營妻娶獻帝遷都
西京翊舉上計掾是時寇賊興起道路隔絶使驛稀有
達者翊夜行晝伏乃到長安帝嘉其忠勤特拜議郎遷
陳留太守翊散所握珍玩惟餘車馬自載東歸出關數
百里見士大夫病亾道次翊以馬易棺脫衣殮之又逄
知故困餒扵路不忍委去因殺所駕牛以救其乏衆人
止之翊曰視沒不救非志士也遂俱餓死
王烈字彦方大原人也少師事陳寔以行義稱鄉里有
盗牛者主得之盗請罪曰刑戮是甘乞不使王彦方知
也烈聞而使人謝之遺布一端㦯問其故烈曰盗懼吾
聞其過是有恥惡之心既懷恥惡必能改善故以此激
之後有老父遺劍扵路行道一人見而守之至暮老父
還尋得劍怪而問其姓名以事告烈烈使推求乃先盗
牛者也諸有争訟曲直將質之扵烈或至塗而反㦯望
廬而還其以德感人若此察孝廉三府並辟皆不就遭
黃巾董卓之亂避地遼東夷人尊奉之太守公孫度接
以昆弟之禮訪州政事欲以為長史烈乃為商賈自穢
得免曺操聞烈高名遣徵不至建安二十四年終扵遼
東年七十八
魏(魏不立此傳今取田疇邴原管寧三人為編)
田疇字子泰右北平無終人也好讀書善擊劍初平元
年義兵起董卓遷帝扵長安幽州牧劉虞歎曰賊臣作
亂朝廷播蕩四海俄然莫有固志身備宗室遺老不得
自同扵衆今欲奉使展效臣節安得不辱命之士乎衆
議咸曰田疇雖年少多稱其竒疇時年二十二矣虞乃
備禮請與相見大悅之遂署為從事具其車騎將行疇
曰今道路阻絶寇虜縦横稱官奉使為衆所指願以私
行期扵得逹而已虞從之疇乃歸自選其家客與年少
之勇壮慕從者二十騎俱往虞自出祖而遣之既取道
疇乃更上西關出塞傍北山直趣朔方循間徑去遂至
長安致命詔拜騎都尉疇以為天子方蒙塵未安不可
以荷佩榮寵固辭不受朝廷高其義三府並辟不就得
報馳還未至虞已為公孫瓉所害疇至謁祭虞墓陳發
章表哭泣而去瓉聞之大怒購求獲疇謂曰汝何自哭
劉虞墓而不送章報扵我也疇答曰漢室衰頽人懷異
心惟劉公不失忠節章報所言扵將軍未美恐非所樂
聞故不進也且將軍方舉大事以求所欲既滅無罪之
君又讐守義之臣誠行此事則燕趙之士將皆蹈東海
而死耳豈忍有從將軍者乎瓉壮其對釋不誅也拘之
軍下禁其故人莫得與通或謂瓉曰田疇義士君弗能
禮而又囚之恐失衆心瓚乃縦遣疇疇得北歸率舉宗
族他附從者數百人埽地而盟曰君仇不報吾不可以
立扵世遂入徐無山中營深嶮平敞地而居躬耕以養
父母百姓歸之數年間至五千餘家疇誡其父老曰諸
君不以疇不肖遠来相就衆成都邑而莫相統一恐非
久安之道願推擇其賢長者以為之主皆曰善同僉推
疇疇曰今来在此非苟安而已將圖大事復怨雪恥竊
恐其得志而輕薄之徒自相侵侮偷快一時無深計遠
慮疇有愚計願與諸君共施之可乎皆曰可疇乃為約
束相殺傷犯盗諍訟之法法重者至死其次抵罪二十
餘條又制為婚姻嫁娶之禮興舉學校講授之業班行
其衆衆皆便之至道不拾遺北邊翕然服其威信烏丸
鮮卑並各遣譯使致貢遺疇悉撫納令不為寇袁紹數
遣使招命又即授將軍印因安輯所統疇皆拒不當紹
死其子尚又辟焉疇終不行疇常忿烏丸昔多賊殺其
郡冠盖有欲討之意而力未能建安十二年太祖北征
烏丸未至先遣使辟疇又命田預喻指疇戒其門下趣
治嚴門人謂曰昔袁公慕君禮命五至君義不屈今曺
公使一來而君若恐弗及者何也疇笑而應之曰此非
君所識也遂随使者至軍署司空戸曺掾引見諮議眀
日出令曰田子泰非吾所宜吏者即舉茂才拜為蓚令
不之官随軍次無終方夏水雨而濱海洿下濘滯不通
虜亦遮守蹊要軍不得進太祖患之以問疇疇曰此道
秋夏每常有水淺不通車馬深不載舟船為難久矣舊
北平郡治在平岡道出盧龍達扵柳城自建武以来䧟
壊斷絶垂二百載而尚有微徑可從今虜將謂大軍由
無終不得進而退已懈弛無備若默回軍從盧龍口越
白檀之嶮出空虚之地路近而便掩其不備蹋頓之首
可不戰而禽也太祖曰善乃引軍還而署大木表扵水
側路傍曰方今暑夏道路不通且湏秋冬乃復進軍虜
候騎見之誠以為大軍去也太祖令疇將其衆為鄉導
上徐無山出盧龍歷平岡登白狼堆去柳城二百餘里
虜乃驚覺單于身自臨陣太祖與交戰遂大斬獲追奔
逐北至柳城軍還入塞論功行封封疇都亭侯邑五百
戸疇自以為始救君難率衆逃遁志義不立反以為利
非夲意也固譲太祖知其至心許而不奪遼東斬送袁
尚首令三軍敢有哭之者斬疇以嘗為尚所辟乃往祭
哭太祖亦不問疇盡將其家属及宗人三百餘家居鄴
太祖賜疇車馬榖帛皆散之宗族知舊從征荆州還太
祖追念疇功殊美恨前聽疇之譲曰是成一人之高志
而虧王法大制也扵是乃復以前爵封疇疇上疏陳誠
以死自誓太祖不聽欲引拜之至扵數四終不受有司
劾疇狷介違道苟立小節宜免官加刑太祖重其事依
違者久之乃下世子及大臣博士議世子以疇同扵子
文辭禄申胥逃賞宜勿奪以優其節尚書令荀彧司隸
校尉鍾繇等亦以為可聽太祖猶欲侯之疇素與夏侯
惇善太祖謂惇曰且往以情喻之自從君所言無告吾
意也惇就疇宿如太祖所戒疇揣知其指不復𤼵言惇
臨去乃拊疇背曰田君主意勤勤曾不顧乎疇答曰是
何言之過也疇負義逃竄之人耳蒙恩全活為幸多矣
豈可賣盧龍之塞以易賞禄哉縦國私疇疇獨不愧扵
心乎將軍雅知疇者猶復如此若必不得已請願效死
刎首扵前言未卒涕泣横流惇具言之太祖喟然知不
可屈乃拜為議郎年四十六卒子又早死文帝踐阼高
疇德義賜疇從孫續爵關内侯以奉其祀
邴原字根矩北海朱虚人也年十一而喪父家貧早孤
鄰有書舍原過其傍而泣師問曰童子何悲原曰孤者
易傷貧者易感夫讀書者必皆具有父兄者也一則羡
其不孤二則羡其得學心中惻然而為涕零也師亦哀
原之言而為之泣曰欲書可耳答曰無錢資師師曰童
子苟有志我徒相教不求資也扵是遂就學一冬之間
誦孝經論語自在童齔之中嶷然有異及長金玉其行
欲遠遊學詣安邱孫崧崧辭曰君鄉里鄭君君知之乎
原荅曰然崧曰鄭君學覽今古博聞彊識鈎深致遠誠
學者之師模也君乃舍之躡屣千里所謂以鄭為東家
丘者也君似不知而曰然者何也原曰先生之說誠可
謂苦藥良針然猶未達僕之微趣也人各有志所規不
同故乃有登山而採玉者有入海而採珠者豈可謂登
山者不知海之深入海者不知山之高哉君謂僕以鄭
為東家丘君亦以僕為西家愚夫邪崧辭謝焉又曰兖
豫之士吾多所識未有若君者當以書相分原重其意
難辭之持書而别原心以為求師啓學志高者通非若
交遊待分而成也書何為哉乃蔵書扵家而行原舊能
飲酒自行之後八九年間酒不向口單步負笈苦身持
力至陳留則師韓子助潁川則宗陳仲弓汝南則交范
孟博涿郡則親盧子幹臨别師友以原不飲酒會米肉
送之原曰夲能飲酒但以荒思廢業故斷之耳今當遠
别因見貺餞可一飲醼扵是共坐飲酒終日不醉歸以
書還孫崧解不致書之意後為郡所召署功曺主簿時
魯國孔融為北海相教選計當任公卿之才乃以鄭元
為計掾彭璆為計吏原為計佐融有所愛一人常盛嗟
歎之後恚望欲殺之朝吏皆請時其人亦在坐叩頭流
血而融意不解原獨不為請融謂原曰衆皆請而君何
獨不原對曰眀府扵某夲不薄也常言歲終當舉之此
所謂吾一子也如是朝吏受恩未有在某前者矣而今
乃欲殺之眀府愛之則引而方之扵子憎之則推之欲
危其身原愚不知眀府以何愛之以何惡之融曰某生
扵微門吾成就其兄弟拔擢而用之某今孤負恩施夫
善則進之惡則誅之固君道也往者應仲遠為泰山太
守舉一孝廉旬月之間而殺之夫君人者厚薄何常之
有原對曰仲遠舉孝廉殺之其義焉在夫孝廉國之俊
選也舉之若是則殺之非也若殺之是則舉之非也詩
云彼已之子不遂其媾盖譏之也語云愛之欲其生惡
之欲其死既欲其生又欲其死是惑也仲遠之惑甚矣
眀府奚取焉融乃大笑曰吾但戲耳原又曰君子扵其
言出乎身加乎民言行君子之樞機也安有殺人而可
以為戲者哉融無以答是時漢室陵遲政以賄成原乃
將家人入鬱洲山中郡舉有道融書喻原使出為世用
原不應遂到遼東與同郡劉政俱有勇略雄氣遼東太
守公孫度畏惡欲殺政盡收捕其家政得脫度告諸縣
敢有蔵匿政者與同罪政窘急往投原曰窮鳥入懷原
曰安知此懷之可入耶遂匿之月餘時東萊太史慈當
歸原因以政付之旣而謂度曰將軍前日欲殺劉政以
其為己害今政已去君之害豈不除哉度曰然原曰君
之畏政者以其有智也今政已免智將用矣尚奚拘政
之家不若赦之無重怨度乃出之原又資送政家皆得
歸故郡原在遼東一年中往歸原居者數百家游學之
士教授之聲不絶遼東多虎原之邑落獨無虎患原嘗
行而得遺錢拾以繫樹枝此錢旣不見取而繫錢者愈
多原問其故答者謂之神樹原惡其由已而成滛祀乃
辨之扵是里中遂斂其錢以為社供後原欲歸鄉里止
扵三山孔融又以書迎原原遂復反還積十餘年後乃
遁還南行已數日而度甫覺度知原之不可復追也因
曰邴君所謂雲中白鶴非鶉鷃之網所能羅矣又吾自
遣之勿復求也遂免危難得反國土原扵是講述禮樂
吟詠詩書門徒數百服道數千鄭元以博學洽聞注解
典籍故儒雅之士集焉原亦自以高遠清白頤志澹泊
口無擇言身無擇行故英偉之士向焉是時海内清議
云青州有邴鄭之學太祖為司空辟原東閤祭酒原女
早亡太祖有愛子倉舒亦沒欲合葬之原辭曰合葬非
禮也原之所以自容扵眀公公之所以待原者以能守
典訓而不易也若聽眀公之命是凡庸也眀公焉以為
哉太祖乃止太祖北伐三郡單于還住昌國燕士大夫
酒酣太祖曰孤反鄴守諸君必將来迎今日眀旦度皆
至矣其不来者獨有邴祭酒耳言訖未久而原先至門
下通謁太祖大驚喜擥履而起遠出迎原曰賢者誠難
測度孤謂君將不能来而遠自屈誠副饑虚之心謁訖
而出軍中士大夫詣原者數百人太祖怪而問之時荀
彧在坐對曰獨可省問邴原耳太祖曰此君名重乃亦
傾士大夫心彧曰此一世異人士之精藻公宜盡禮以
待之太祖曰固孤之宿心也自是之後見敬益重後署
丞相徵事崔琰時為東曺掾奏記太祖以譲原太祖不
許原雖在軍歷署常以病疾高枕里巷終不當事又希
會見文帝為五官中郎將天下向慕賓客如雲而原獨
閉門自守非公事不出太子微使人從容問之原曰吾
聞國危不事冢宰君老不奉世子此典制也扵是乃轉
五官長史太子燕會衆賓客數十人太子建議曰君父
各有篤疾有藥一丸可救一人當救君邪父邪衆人紛
紜或父㦯君時原在坐不與比論太子諮之原悖然對
曰父也太子亦不復難之太祖征吳原從行卒是後大
鴻臚鉅鹿張泰河南尹龐辿以清賢稱永寧太僕東郡
張閣以簡質聞杜恕著家戒稱閣曰張子臺視之似鄙
樸人然其心中不知天地間何者為美何者為好敦然
似如與隂陽合德者作人如此自可不富貴然而禍患
當從何而来世有高亮如子臺者皆多力慕體之不如
也
管寧字幼安北海朱虚人也年十六喪父中表愍其孤
貧咸共贈賵悉辭不受稱財以送終長八尺美鬚眉與
平原華歆同縣邴原相友俱遊學扵異國並敬善陳仲
弓時天下大亂聞公孫度令行海外遂與原及平原王
烈等至遼東度虚館以候之既往見度乃廬扵山谷鑿
坯為室越海避難者皆来就之而居旬月而成邑遂講
詩書陳爼豆飾威儀眀禮譲非學者無由見也由是度
安其賢民化其德邴原性剛直清議以格物度已下心
不安之寧謂原曰?龍以不見成德言非其時皆招禍
之道也密遣令西還時度盛彊外以將軍太守為號而
内實有王心卑已崇禮欲官寧以自鎮輔而終莫敢𤼵
言其見敬憚如此寧所居屯落會井汲者㦯男女雜錯
或争井鬭䦧寧患之乃多買器分置井傍汲以待之又
不使知来者得而怪之聞知寧所為乃各相責不復鬭
争鄰有牛暴寧田寧為牽牛著凉處自為飲食過扵牛
主牛主得牛大慙若犯嚴刑是以左右無鬭訟之聲禮
譲移扵海表太祖為司空辟寧度子康絶命不宣是時
中國少安客人皆還惟寧晏然若將終焉黃初四年詔
公卿舉獨行君子司徒華歆薦寧文帝即位徵寧寧遂
將家属浮海還郡公孫恭送之南郊加贈服物寧在遼
東積三十七年度康恭前後所資遺皆受而蔵諸已西
渡盡封還之寧之歸也海中遇暴風船皆沒惟寧乘船
自若時夜風晦冥船人盡惑莫知所泊望見有火光趣
赴之得島島無居人又無火燼行人咸異焉以為神光
之佑也旣至詔以寧為大中大夫固辭不受明帝即位
太尉華歆遜位讓寧帝不許遂詔以寧為光禄勲又詔
青州刺史命别駕從事郡丞掾以禮發遣給安車吏從
茵蓐道上厨食寧稱草莽臣上疏陳情稱疾篤不任進
路寧自黃初至扵青龍徵命相仍常以八月賜牛酒後
詔書問青州刺史程喜寧為守節高乎審老疾尫頓邪
喜上言寧有族人管貢為州吏與寧比鄰臣常使經營
消息貢說寧常著皂帽布襦袴布裙隨時單複出入閨
庭能自任杖不須扶持四時祠祭輒自力彊改加衣服
著絮巾故在遼東所有白布單衣親薦饌饋跪拜成禮
寧少而喪母不識形像常特加觴泫然流涕又居宅離
水七八十步夏時詣水中澡灑手足闚扵園圃臣揆寧
前後辭讓之意獨自以生長潛逸耆艾智衰是以棲遲
每執謙退此寧志行所欲必全不為守高正始二年太
僕陶邱一永寧衛尉孟觀侍中孫邕中書侍郎王基等
復上書薦寧扵是特具安車蒲輪束帛加璧聘焉會寧
卒時年八十四初寧妻先卒知故勸更娶寧曰每省曾
子王駿之言意常嘉之豈自遭之而違本心哉寧卒拜
其子邈為郎中後為博士
通志卷一百六十八
