通志卷七十一
宋右廸功郎鄭樵漁仲撰
校讎略第一
秦不絶儒學論二篇
陸賈秦之巨儒也酈食其秦之儒生也叔孫通秦時以
文學召待詔博士數歲陳勝起二世召博士諸儒生三
十餘而問其故皆引春秋之義以對是則秦時未嘗不
用儒生與經學也况叔孫通降漢時自有弟子百餘人
齊魯之風亦未嘗替故項羽既亡之後而魯為守節禮
義之國則知秦時未嘗廢儒而始皇所阬者盖一時議
論不合者耳
蕭何入咸陽收秦律令圖書則秦亦未嘗無書籍也其
所焚者一時間事耳後世不明經者皆歸之秦火使學
者不覩全書未免乎疑以𫝊疑然則易固為全書矣何
嘗見後世有明全易之人哉臣向謂秦人焚書而書存
諸儒窮經而經絶盖為此發也詩有六亡篇乃六笙詩
本無辭書有逸篇仲尼之時已無矣皆不因秦火自漢
已来書籍至于今日百不存一二非秦人亡之也學者
自亡之耳
編次必謹類例論六篇
學之不專者為書之不眀也書之不明者為類例之不
分也有專門之書則有專門之學有專門之學則有世
守之能人守其學學守其書書守其類人有存沒而學
不息世有變故而書不亡以今之書校古之書百無一
存其故何哉士卒之亡者由部伍之法不明也書籍之
亡者由類例之法不分也類例分則百家九流各有條
理雖亡而不能亡也巫醫之學亦經存沒而學不息釋
老之書亦經變故而書常存觀漢之易書甚多今不𫝊
惟卜筮之易傳法家之書亦多今不傳惟釋老之書𫝊
彼異端之學能全其書者專之謂矣
十二野者所以分天之綱即十二野不可以明天九州
者所以分地之紀即九州不可以明地七略者所以分
書之次即七略不可以明書欲明天者在於明推步欲
明地者在於明遠邇欲明書者在於明類例噫類例不
眀圖書失紀有自来矣臣於是捴古今有無之書為之
區别凡十二類經類第一禮類第二樂類第三小學類
第四史類第五諸子類第六星數類第七五行類第八
藝術類第九醫方類第十類書類第十一文類第十二
經一類分九家九家有八十八種書以八十八種書而
捴為九種書可乎禮一類分七家七家有五十四種書
以五十四種書而搃為七種書可乎樂一類為一家書
十一種小學一類為一家書八種史一類分十三家十
三家為書九十種朝代之書則以朝代分非朝代書則
以類聚分諸子一類分十一家其八家為書八種道釋
兵三家書差多為四十種星數一類分三家三家為書
十五種五行一類分三十家三十家為書三十三種藝
術一類為一家書十七種醫方一類為一家書二十六
種類書一類為一家分上下二種文類一類分二家二
十二種别集一家為十九種書餘二十一家二十一種
書而已捴十二類百家四百二十二種朱紫分矣散四
百二十二種書可以窮百家之學歛百家之學可以明
十二類之所歸
易本一類也以數不可合於圖圖不可合於音䜟緯不
可合於𫝊注故分為十六種詩本一類也以圖不可合
於音音不可合於譜名物不可合於詁訓故分為十二
種禮雖一類而有七種以儀禮雜於周官可乎春秋雖
一類而有五家以啖趙雜於公榖可乎樂雖主於音聲
而歌曲與管絃異事小學雖主於文字而字書與韻書
背馳編年一家而有先後文集一家而有合離日月星
辰豈可與風雲氣候同為天文之學三命元辰豈可與
九宫太一同為五行之書以此觀之七略所分自為苟
簡四庫所部無乃繁博
類書猶持軍也若有條理雖多而治若無條理雖寡而
紛類例不患其多也患處多之無術耳
今所紀者欲以紀百代之有無然漢晉之書最為希闊
故稍略隋唐之書於今為近故差詳崇文四庫及民間
之藏乃近代之書所當一一載也
類例既分學術自明以其先後本末具在觀圖譜者可
以知圖譜之所始觀名數者可以知名數之相承䜟緯
之學盛於東都音韻之書𫝊於江左傳注起於漢魏義
疏成於隋唐覩其書可以知其學之源流或舊無其書
而有其學者是為新出之學非古道也
編次必記亡書論三篇
古人編書皆記其亡闕所以仲尼定書逸篇具載王儉
作七志已又條劉氏七略及二漢藝文志魏中經簿所
闕之書為一志阮孝緒作七錄已亦條劉氏七略及班
固漢志袁山松後漢志魏中經晉四部所亡之書為一
錄隋朝又記梁之亡書自唐以前書籍之富者為亡闕
之書有所系故可以本所系而求所以書或亡於前而
備於後不出於彼而出於此及唐人收書只記其有不
記其無是致後人失其名系所以崇文四庫之書比於
隋唐亡書甚多而古書之亡尤甚焉
古人亡書有記故本所記而求之魏人求書有闕目錄
一卷唐人求書有搜訪圖書目一卷所以得書之多也
(闕)下詔并書目一卷惜乎行之不遠一卷之目
亦無𫝊焉臣今所作羣書會紀不惟簡别類例亦所以
廣古今而無遺也
古人編書必究本末上有源流下有沿襲故學者亦易
學求者亦易求謂如隋人於歷一家最為詳明凡作歷
者幾人或先或後有因有革存則俱存亡則俱亡唐人
不能記亡書然猶紀其當代作者之先後必使具在而
後己及崇文四庫有則書無則否不惟古書難求雖今
代憲章亦不備
書有名亡實不亡論一篇
書有亡者有雖亡而不亡者有不可以不求者有不可
求者文言略例雖亡而周易具在漢魏吴晉鼓吹曲雖
亡而樂府具在三禮目錄雖亡可取諸三禮十三代史
目錄雖亡可取諸十三代史常鼎寳文選著作人名目
錄雖亡可取諸文選孫玉汝唐列聖實錄雖亡可取諸
唐實錄開元禮目錄雖亡可取諸開元禮名醫别錄雖
亡陶隠居已收入本草李氏本草雖亡唐慎微已收入
證類春秋括甲子雖亡不過起隠公至哀公甲子耳韋
嘉年號錄雖亡不過起漢後元至唐中和年號耳續唐
歷雖亡不過起續柳芳所作至唐之末年亦猶續通典
續杜佑所作至宋初也毛詩蟲魚草木圖盖本陸璣疏
而為圖今雖亡有陸璣疏在則其圖可圖也爾雅圖盖
本郭璞注而為圖今雖亡有郭璞注在則其圖可圖也
張頻禮粹出於崔靈恩三禮義宗有崔靈恩三禮義宗
則張頻禮粹為不亡五服志出於開元禮有開元禮則
五服志為不亡有杜預春秋公子譜無顧啓期大夫譜
可也有洪範五行𫝊無春秋災異應錄可也丁副春秋
三𫝊同異字可見於杜預釋例陸淳纂例京相璠春秋
土地名可見於杜預地名譜桑欽水經李騰說文字源
不離說文經典分毫正字不離佩觽李舟切韻乃取說
文而分聲天寳切韻即開元文字而為韻内外轉歸字
圖内外𫝊鈴指歸圖切韻樞之類無不見於韻海鏡源
書評書論書品書訣之類無不見於法書苑墨藪唐人
小說多見於語林近代小說多見於集說天文横圖圓
圖分野圖紫微圖象度圖但一圖可該大象賦小象賦
周髀星述四七長短經劉石甘巫占但一書可備開元
占經象應騐錄之類即古今通占鑑乾象新書可以見
矣李氏本草拾遺刪繁本草徐之才藥對南海藥譜藥
林藥論藥忌之書證類本草收之矣肘後方鬼遺方獨
行方一致方及諸古方之書外臺秘要太平聖惠方中
盡收之矣紀元之書亡者甚多不過紀運圖歷代圖可
見其略編年紀事之書亡者甚多不過通歷帝王歷數
圖可見其略凡此之類名雖亡而實不亡者也
編次失書論五篇
書之易亡亦由校讎之人失職故也盖編次之時失其
名帙名帙既失書安得不亡也按唐志於天文類有星
書無日月風雲氣候之書豈有唐朝而無風雲氣候之
書乎編次之時失之矣按崇文目有風雲氣候書無日
月之書豈有宋朝而無日月之書乎編次之時失之矣
四庫書目並無此等書而以星禽洞微之書列於天文
且星禽洞微五行之書也何與於天文
射覆一家於漢有之世有其書唐志崇文目並無何也
軌革一家其来舊矣世有其書唐志崇文目並無四庫
始收入五行類
醫方類自有炮灸一家書而隋唐二志並無何也
人倫之書極多唐志只有袁天綱七卷而已婚書極多
唐志只有一部崇文只有一卷而已四庫全不收
見名不見書論二篇
編書之家多是苟且有見名不見書者有看前不看後
者尉繚子兵書也班固以為諸子類寘於雜家此之謂
見名不見書隋唐因之至崇文目始入兵書類顔師古
作刊謬正俗乃雜記經史惟第一篇說論語而崇文目
以為論語類此之謂看前不看後應知崇文所釋不看
全書多只看帙前數行率意以釋之耳按刊謬正俗當
入經解類
按漢朝駮議諸王奏事魏臣奏事魏臺詔議南臺奏事
之類隋人編入刑法者以隋人見其書也若不見其書
即其名以求之安得有刑法意乎按唐志見其名為奏
事直以為故事也編入故事類况古之所謂故事者即
漢之章程也異乎近人所謂故事者矣是之謂見名不
見書按周易參同契三卷周易五相類一卷爐火之書
也唐志以其取名於周易則以為卜筮之書故入周易
卜筮類此亦謂見名不見書
收書之多論一篇
臣嘗見鄊人方氏望壺樓書籍頗多問其家乃云先人
守無為軍日就一道士𫝊之尚不能盡其書也如唐人
文集無不備又嘗見浮屠慧邃收古人簡牘宋朝自開
國至崇觀間凡是名臣及高僧筆迹無不備以一道士
能備一唐朝之文集以一僧能備一宋朝之筆迹况於
堂堂天府而不能盡天下之圖書乎患不求耳然觀國
家向日文物全盛之時猶有遺書民間所有秘府所無
者甚多是求之道未至耳
闕書備於後世論一篇
古之書籍有不足於前朝而足於後世者觀唐志所得
舊書盡梁書卷帙而多於隋盖梁書至隋所失已多而
卷帙不全者又多唐人按王儉七志阮孝緒七錄搜訪
圖書所以卷帙多於隋而復有多於梁者如陶潜集梁
有五卷隋有九卷唐乃有二十卷諸書如此者甚多孰
謂前代亡書不可備於後代乎
亡書出於後世論一篇
古之書籍有不出於當時而出於後代者按蕭何律令
張蒼章程漢之大典也劉氏七略班固漢志全不收按
晉之故事即漢章程也有漢朝駮議三十卷漢名臣奏
議三十卷並為章程之書至隋唐猶存奈何闕於漢乎
刑統之書本於蕭何律令歷代增修不失故典豈可闕
於當時乎又况兵家一類任宏所編有韓信軍法三篇
廣武一篇豈有韓信軍法猶在而蕭何律令張蒼章程
則無之此劉氏班氏之過也孔安國舜典不出於漢而
出於晉連山之易不出於隋而出於唐應知書籍之亡
者皆校讎之官失職矣
亡書出於民間論一篇
古之書籍有上代所無而出於今民間者古文尚書音
唐世與宋朝並無今出於漳州之吳氏陸機正訓隋唐
二志並無今出於荆州之田氏三墳自是一種古書至
熙豐間始出於野堂村校按漳州吴氏書目算術一家
有數件古書皆三館四庫所無者臣已收入求書類矣
又師春二卷甘氏星經二卷漢官典儀十卷京房易鈔
一卷今世之所𫝊者皆出吳氏應知古書散落人間者
可勝計哉求之之道未至耳
求書遣使校書久任論一篇
求書之官不可不遣校書之任不可不專漢除挟書之
律開獻書之路久矣至成帝時遣謁者陳農求遺書於
天下遂有七略之藏隋開皇間竒章公請分遣使人搜
訪異本後嘉則殿藏書三十七萬卷禄山之變尺簡無
存乃命苗發等使江淮括訪至文宗朝遂有十二庫之
書唐之季年猶遣監察御史諸道搜求遺書知古人求
書欲廣必遣官焉然後山林藪澤可以無遺司馬遷世
為史官劉向父子校讎天祿虞世南顔師古相繼為祕
書監令孤德棻三朝當修史之任孔穎逹一生不離學
校之官若欲圖書之備文物之興則校讎之官豈可不
久其任哉
求書之道有八論九篇
求書之道有八一曰即類以求二曰旁類以求三曰因
地以求四曰因家以求五曰求之公六曰求之私七曰
因人以求八曰因代以求當不一於所求也
凡星歷之書求之靈臺郎樂律之書求之太常樂工靈
臺所無然後訪民間之知星歷者太常所無然後訪民
間之知音律者眼目之方多眼科家或有之疽痬之方
多外醫家或有之紫堂之書多亡世有𫝊紫堂之學者
九曜之書多亡世有𫝊九星之學者列仙𫝊之類道藏
可求此之謂即類以求
凡性命道德之書可以求之道家小學文字之書可以
求之釋氏如素履子元真子尹子鬻子之類道家皆有
如倉頡篇龍龕手鑑郭迻音訣圖字母之類釋氏皆有
周易之書多藏於卜筮家洪範之書多藏於五行家且
如邢璹周易略例正義今道藏有之亰房周易飛伏例
卜筮家有之此之謂旁類以求
孟少主實錄蜀中必有王審知𫝊閩中必有零陵先賢
𫝊零陵必有桂陽先賢贊桂陽必有京口記者潤州記
也東陽記者婺州記也茅山記必見於茅山觀神光聖
迹必見於神光寺如此之類可因地以求
錢氏慶系圖可求於忠懿王之家章氏家譜可求於申
公之後黃君俞尚書關言雖亡君俞之家在興化王棐
春秋講義雖亡棐之家在臨漳徐寅文賦今莆田有之
以其家在莆田潘佑文集今長樂有之以其後居長樂
如此之類可因家以求
禮儀之書祠祀之書斷獄之書官制之書版圖之書今
官府有不經兵火處其書必有存者此謂求之公書不
存於秘府而出於民間者甚多如漳州吳氏其家甚微
其官甚卑然一生文字間至老不休故所得之書多蓬
山所無者兼藏書之家例有兩目錄所以示人者未嘗
載異書若非與人盡誠盡禮彼肯出其所秘乎此謂求
之私
鄉人李氏曾守和州其家或有沈氏之書前年所進褚
方回清慎帖蒙賜百匹兩此則沈家舊物也鄉人陳氏
嘗為湖北監司其家或有田氏之書臣嘗見其有荆州
田氏目錄若迹其官守知所由来容或有焉此謂因人
以求
胡旦作演聖通論余靖作三史刊誤此等書卷帙雖多
然流行於一時實近代之所作書之難求者為其久遠
而不可迹也若出近代人之手何不可求之有此謂因
代而求
編次之訛論十五篇
隋志所類無不當理然亦有錯收者諡法三部已見經
解類矣而汝南君諡議又見儀注何也後人更不考其
錯誤而復因之按唐志經解類已有諡法復於儀注類
出魏晉諡議盖本隋志
一類之晝當集在一處不可有所間也按唐志諡法見
於經解一類而分為兩處置四庫書目以入禮類亦分
為兩也
唐志於儀注類中有玉璽國寳之書矣而於𫝊記類中
復出此二書四庫書目既立命書類而三命五命之書
復入五行卜筮類
遁甲一種書耳四庫書目分而為四類兵書見之五行
卜筮又見之壬課又見之命書又見之既立壬課類則
遁甲書當隸壬課類中
月令乃禮家之一類以其書之多故為專類不知四庫
書目如何見於禮類又見於兵家又見於農家又見於
月鑑按此宜在歲時類
太元經以諱故崇文改為太真今四庫書目分太元太
真為兩家書
貨泉之書農家類也唐志以顧烜錢譜列於農至於封
演錢譜又列於小說家此何義哉亦恐是誤耳崇文四
庫因之並以貨泉為小說家書正猶班固以太元為揚
雄所作而列於儒家後人因之遂以太元一家之書為
儒家類是故君子重始作若始作之訛則後人不復能
反正也
有歷學有算學隋志以歷數為主而附以算法雖不别
條自成兩類後人始分歷數為兩家不知唐志如何以
歷與算二種之書相濫為一雖曰歷算同歸乎數各自
名家
李延夀南北史唐志類於集史是崇文類於雜史非吳
紀九卷唐志類於編年是隋志類於正史非海宇亂離
志唐志類於雜史是隋志類於編年非
唐藝文志與崇文總目既以外丹煆法為道家書矣奈
何藝文又於醫術中見太清神丹經諸丹藥數條崇文
又於醫書中見伏火丹砂通元祕訣數條大抵爐火與
服餌兩種向来道家與醫家雜出不獨藝文與崇文雖
隋志亦如此臣今分為兩類列於道家庶無雜揉
歲時自一家書如歲時廣記百十二卷崇文捴目不列
於歲時而列於類書何也類書者謂捴衆類不可分也
若可分之書當入别類且如天文有類書自當列天文
類職官有類書自當列職官類豈可以為類書而捴入
類書類乎
諫疏時政論與君臣之事隋唐志並入雜家臣今析出
按此當入儒家大抵隋唐志於儒雜二家不分
古今編書所不能分者五一曰傳記二曰雜家三曰小
說四曰雜史五曰故事凡此五類之書足相紊亂又如
文史與詩話亦能相濫
凡編書每一類成必計卷帙于其後如何唐志於集史
計卷而正史不計卷實錄與詔令計卷而起居注不計
卷凡書計卷帙皆有空别唐志無空别多為抄寫所移
隋志最可信緣分類不考故亦有重複者嘉瑞記祥瑞
記二書既出雜𫝊又出五行諸葛武侯集誡衆賢誡曹
大家女誡正順志娣姒訓女誡女訓凡數種書既出儒
類又出捴集衆僧𫝊高僧𫝊梁皇大捨記法藏目錄元
門寳海等書既出雜𫝊又出雜家如此三種實由分類
不明是致差互若廼陶弘景天儀說要天文類中兩出
趙政甲寅元歷序歷數中兩出黃帝飛鳥歷與海中仙
人占災祥書五行類中兩出庾季才地形志地理類中
兩出凡此五書是不校勘之過也以隋志尚且如此後
来編書出於衆手不經校勘者可勝道哉於是作書目
正訛
崇文明於兩類論一篇
崇文總目衆手為之其間有兩類極有條理古人不及
後来無以復加也道書一類有九節九節相屬而無雜
揉又雜史一類雖不標别然分上下二卷即為二家不
勝冗濫及覩崇文九節正所謂大熱而濯以清風也雜
史一類隋唐二志皆不成條理今觀崇文之作賢於二
志遠矣此二類往往是一手所編惜乎當時不盡以其
書屬之也
泛釋無義論一篇
古之編書但標類而已未嘗注解其著注者人之姓名
耳盖經入經類何必更言經史入史類何必更言史但
随其凡目則其書自顯惟隋志於疑晦者則釋之無疑
晦者則以類舉今崇文總目出新意每書之下必著說
焉據標類自見何用更為之說且為之說也已自繁矣
何用一一說焉至於無說者或後書與前書不殊者則
強為之說使人意怠且太平廣記者乃太平御覽别出
廣記一書專記異事奈何崇文之目所說不及此意但
以謂博採羣書以類分門凡是類書皆可博採羣書以
類分門不知御覽之與廣記又何異崇文所釋大槩如
此舉此一條可見其他
書有不應釋論三篇
實錄自出於當代按崇文捴目有唐實錄十八部既謂
唐實錄得非出於唐人之手何湏一一釋云唐人撰
凡編書皆欲成類取簡而易曉如文集之作甚多唐人
所作自是一類宋朝人所作自是一類但記姓名可也
何湏一一言唐人撰一一言宋朝人撰然崇文之作所
以為衍文者不知其為幾何此非不逹理也著書之時
元不經心耳
有應釋者有不應釋者崇文總目必欲一一為之釋間
有見名知義者亦彊為之釋如鄭景岫作南中四時攝
生論其名自可見何用釋哉如陳昌允作百中傷寒論
其名亦可見何必曰百中者取其必愈乎
書有應釋論一篇
隋志於他類只注人姓名不注義說可以睹類而知義
也如史家一類正史編年各随朝代易明不言自顯至
於雜史容有錯雜其間故為之注釋其易知者則否惟
覇史一類紛紛如也故一一具注盖有應釋者有不應
釋者不可執一槩之論按唐志有應釋者而一槩不釋
謂之簡崇文有不應釋者而一槩釋之謂之繁今當觀
其可不可
不類書而類人論三篇
古之編書以人類書何嘗以書類人哉人則於書之下
注姓名耳唐志一例削注一例大書遂以書類人且如
别集類自是一類總集自是一類奏集自是一類令狐
楚集百三十卷當入别集類表奏十卷當入奏集類如
何取類於令狐楚而别集與奏集不分皮日休文數十
卷當入總集類文集十八卷當入别集類如何取類於
皮日休而總集與别集無别詩自一類賦自一類陸龜
蒙有詩十卷賦六卷如何不分詩賦而取類於陸龜蒙
按隋志於書則以所作之人或所解之人注其姓名於
書之下文集則大書其名於上曰某人文集不著注焉
唐志因隋志係人於文集之上遂以他書一槩如是且
春秋一類之學當附春秋以顯如曰劉向有何義易一
類之書當附易以顯如曰王弼有何義
唐志以人寘於書之上而不著注大有相妨如管辰作
管輅𫝊三卷唐省文例去作字則當曰管辰管輅𫝊是
二人共𫝊也如李邕作狄仁傑𫝊三卷當去作字則當
曰李邕狄仁傑𫝊是二人共𫝊也又如李翰作張廵姚
誾𫝊三卷當去作字則當曰李翰張廵姚誾𫝊是三人
共𫝊也若文集置人於上則無相妨曰某人文集可也
即無某人作某人文集之理所志唯文集置人於上可
以去作字可以不著注而於義無妨也又如盧槃佐作
孝子𫝊三卷又作高士𫝊二卷高士與孝子自殊如何
因所作之人而合為一似此類極多炙轂子雜錄注解
五卷乃王叡撰若從唐志之例則當曰王叡炙轂子雜
錄注解五卷是王叡復為注解之人矣若用隋志例以
其人之姓名著注於其下無有不安之理
編書不明分類論三篇
七略惟兵家一略任宏所校分權謀形勢隂陽技巧為
四種書又有圖四十三卷與書參焉觀其類例亦可知
兵况見其書乎其次則尹咸校數術李柱國校方技亦
有條理惟劉向父子所校經𫝊諸子詩賦冗雜不明盡
採語言不存圖譜緣劉氏章句之儒胸中元無倫類班
固不知其失是致後世亡書多而學者不知源則凡編
書惟細分難非用心精微則不能也兵家一略極明若
他略皆如此何憂乎斯文之喪也
史家本於孟堅孟堅初無獨斷之學惟依緣他人以成
門戶紀志𫝊則追司馬之蹤律歷藝文則躡劉氏之迹
惟地理志與古今人物表是其胸臆地理一學後代少
有名家者由班固修之無功耳古今人物表又不足言
也
古者修書出於一人之手成於一家之學班馬之徒是
也至唐人始用衆手晉隋二書是矣然亦皆随其學術
所長者而授之未嘗奪人之所能而彊人之所不及如
李淳風于志寧之徒則授之以志如顔師古孔穎逹之
徒則授之紀𫝊以顔孔博通古今于李明天文地理圖
籍之學所以晉隋二志高於古今而隋志尤詳明也
編次有叙論二篇
隋志每于一書而有數種學者雖不標别然亦有次第
如春秋三𫝊雖不分為三家而有先後之列先左氏次
公羊次榖梁次國語可以次求類唐志不然三𫝊國語
可以渾而雜出四家之學猶方圓冰炭也不知國語之
文可以同於公榖公榖之義可以同於左氏者乎
隋志於禮類有喪服一種雖不别出而於儀禮之後自
成一類以喪服者儀禮之一篇也後之議禮者因而講
究遂成一家之書尤多於三禮故為之别異可以見先
後之次可以見因革之宜而無所紊濫今唐志與三禮
雜出可乎
編次不明論七篇
班固藝文志出於七略者也七略雖疎而不濫若班氏
步步趨趨不離於七略未見其失也間有七略所無而
班氏雜出者則躓矣揚雄所作之書劉氏盖未收而班
氏始出若之何以太元法言樂箴三書合為一總謂之
揚雄所序三十八篇入於儒家類按儒者舊有五十二
種固新出一種則揚雄之三書也且太元易類也法言
諸子也樂箴雜家也奈何合而為一家是知班固胸中
元無倫類
舊類有道家有道書道家則老莊是也有法家有刑法
法家則申韓是也以道家為先法家次之至於刑法道
書别出條例刑法則律令也道書則法術也豈可以法
術與老莊同條律令與申韓共貫乎不得不分也唐志
則併道家道書釋氏三類為一類命以道家可乎凡條
例之書古人草昧後世詳明者有之未有棄古人之詳
明從後人之紊濫也其意謂釋氏之書難為在名墨兵
農之上故以合於道家殊不知凡目之書只要明曉不
如此論高卑况釋道二家之書自是矛盾豈可同一家
乎
漢志於醫術類有經方有醫經於道術類有房中有神
仙亦自微有分别奈何後之人更不本此同為醫方同
為道家者乎足見後人之苟且也
唐志别出明堂經脉一條而崇文總目合為醫書據明
堂一類亦有數家以為一條已自疎矣况合於醫書而
其類又不相附可乎
漢志以司馬法為禮經以太公兵法為道家此何義也
疑此二條非任氏劉氏所收盖出班固之意亦如以太
元樂箴為儒家類也
漢志以世本戰國策秦大臣奏事漢著記為春秋類此
何義也
唐志以選舉志入職官類是崇文總目以選舉志入𫝊
記非
通志卷七十一
