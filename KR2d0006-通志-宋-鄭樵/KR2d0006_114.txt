通志卷一百一
宋右廸功郎鄭樵漁仲撰
列傳十四
前漢
韋賢(子元成)魏相丙吉趙廣漢尹翁歸韓
延夀張敞王尊王章蓋寬饒諸葛豐
劉輔鄭崇孫寶毋將隆何並眭弘
(息隨反)夏侯始昌夏侯勝(勝從父子建)京房翼奉
李尋
韋賢字長孺魯國鄒人也其先韋孟家本彭城為楚元
王傅傅子夷王及孫王戊戊荒淫不遵道孟作風諫其
辭曰肅肅我祖國自豕韋黼衣朱紱四牡龍旗彤弓斯
征撫寧遐荒總齊羣邦以翼大商迭彼大彭勲績惟光
至于有周歴世會同王赧聽譖寔絶我邦我邦既絶厥
政斯逸賞罰之行非繇王室庶尹羣后靡扶靡衞五服
崩離宗周以隊我祖斯微遷于彭城在予小子勤誒厥
生阸此嫚秦耒耜以耕悠悠嫚秦上天不寧廼眷南顧
授漢于京於赫有漢四方是征靡適不懷萬國攸平廼
命厥弟建侯於楚俾我小臣惟傅是輔兢兢元王恭儉
淨壹惠此黎民納彼輔弼饗國漸世垂烈于後廼及夷
王克奉厥緒咨命不永唯王統祀左右陪臣此惟皇士
如何我王不思守保不惟履冰以繼祖考邦事是廢逸
游是娛犬馬繇繇是放是驅務彼鳥獸忽此稼苖烝民
以匱我王以媮所弘非德所親非俊唯囿是恢唯䛕是
信睮睮謟夫咢咢黃髮如何我王曾不是察既藐下臣
追欲從逸嫚彼顯祖輕兹削黜嗟嗟我王漢之睦親曾
不夙夜以休令聞穆穆天子臨爾下土明明羣司執憲
靡顧正遐繇近殆其怙兹嗟嗟我王曷不此思非思非
鑒嗣其罔則彌彌其失岌岌其國致冰匪霜致隊靡嫚
瞻惟我王昔靡不練興國救顚孰違悔過追思黃髮秦
繆以霸歲月其徂年其逮耉於昔君子庶顯于後我王
如何曾不斯覽黃髮不近胡不時監後遂去位徙家於
鄒又作一篇亦傳於時自孟至賢五世賢為人質朴少
欲篤志於學兼通禮尚書以詩教授號稱鄒魯大儒徵
為博士給事中進授昭帝詩稍遷光禄大夫詹事至大
鴻臚昭帝崩無嗣大將軍霍光與公卿共尊立孝宣帝
帝初即位賢以與謀議安宗廟賜爵關内侯食邑徙為
長信少府以先帝師甚見尊重本始三年代蔡義為丞
相封扶陽侯食邑七百戶時賢七十餘為相五歲地節
三年以老病乞骸骨賜黃金百斤罷歸加賜第一區丞
相致仕自賢始年八十二薨諡曰節侯賢四子長子方
山為高寢令早終次子弘至東海太守次子舜留魯守
墳墓少子元成復以明經歴位至丞相故鄒魯諺曰遺
子黃金滿籯不如一經元成字少翁以父任為郎常侍
騎少好學修父業尤謙遜下士出遇知識步行輙下從
者與載送之以為常其接人貧賤者益加敬繇是名譽
日廣以明經擢為諫大夫遷大河都尉初元成兄弘為
太常丞職奉宗廟典諸陵邑煩劇多罪過父賢以弘當
為嗣故勑令自免弘懷謙不去官及賢病篤弘竟坐宗
廟事繫獄罪未决室家問賢當為後者賢恚恨不肯言
於是賢門下生博士義倩等與宗家計議共矯賢令使
家丞上書言大行以大河都尉元成為後賢薨元成在
官聞喪又言當為嗣元成深知其非賢雅意即陽為病
狂卧便利妄笑語昏亂徵至長安既葬當襲爵以病狂
不應召大鴻臚奏狀章下丞相御史案騐元成素有名
聲士大夫多疑其欲譲爵辟兄者案事丞相史廼與元
成書曰古之辭讓必有文義可觀故能垂榮於後今子
獨壊容貎蒙恥辱為狂癡光曜晻而不宣微哉子之所
託名也僕素愚陋過為宰相執事願少聞風聲不然恐
子之傷高而僕為小人也元成犮人侍郎章亦上疏言
聖王貴以禮讓為國宜優養元成勿枉其志使得自安
衡門之下而丞相御史遂以元成實不病劾奏之有詔
勿劾引拜元成不得已受爵宣帝高其節以元成為河
南太守兄弘太山都尉遷東海太守數歲元成徵為未
央衞尉遷太常坐與故平通侯楊惲厚善惲誅黨犮皆
免官後以列侯侍祀孝惠廟當晨入廟天雨淖不駕駟
馬車而騎至廟下有司劾奏等輩數人皆削爵為關内
侯元成自傷貶黜父爵歎曰吾何面目以奉祭祀乃作
詩以自劾責初宣帝寵姬張倢伃男淮陽憲王好政事
通法律上竒其材有意欲以為嗣然用太子起於細微
又早失母故不忍也久之上欲感風憲王輔以禮譲之
臣乃召拜元成為淮陽中尉是時王未就國元成受詔
與太子太傅蕭望之及五經諸儒雜論同異於石渠閣
條奏其對及元帝即位以元成為少府遷太子太傅至
御史大夫永光中代于定國為丞相貶黜十年之間遂
繼父相位封侯故國榮當世焉元成復作詩自著復玷
缺之囏難因以戒示子孫其自責詩及是詩辭旨皆有
足稱者元成為相七年守正持重不及父賢而文采過
之建昭三年薨諡曰共侯初賢以昭帝時徙平陵元成
别徙杜陵病且死因使者自白曰不勝父子恩願乞骸
骨歸葬父墓上許焉子頃侯寬嗣薨子僖侯育嗣薨子
節侯沈嗣自賢傳國至元孫乃絶元成兄高寢令方山
子安世歴郡守大鴻臚長樂衞尉朝廷稱有宰相之器
會其病終而東海太守弘子賞亦明詩哀帝為定陶王
時賞為太傅哀帝即位賞以舊恩為大司馬車騎將軍
列位三公賜爵關内侯食邑千戶亦年八十餘以夀終
宗族至吏二千石者十餘人初高祖時令諸侯王都皆
立太上皇廟至惠帝尊高帝廟為太祖廟景帝尊孝文
廟為太宗廟行所嘗幸郡國各立太祖太宗廟至宣帝
本始三年復尊孝武廟為世宗廟行所廵狩亦立焉凡
祖宗廟在郡國六十八合百六十七所而京師自高祖
下至宣帝與太上皇悼皇考各自居陵旁立廟并為百
七十六又園中各有寢便殿日祭於寢月祭於廟時祭
於便殿寢日四上食廟歲二十五祠便殿歲四祠又月
一游衣冠而昭靈后武哀王昭哀后孝文太后孝昭太
后衞思后戾太子戾后各有寝園與諸帝合凡三十所
一歲祠上食二萬四千四百五十五用衞士四萬五千
一百二十九人祝宰樂人萬二千一百四十七人養犧
牲卒不在數中至元帝時貢禹奏言古者天子七廟今
孝惠孝景廟皆親盡宜毁及郡國廟不應古禮宜正定
天子是其議未及施行而禹卒永光四年乃下詔先議
罷郡國廟曰朕聞明王之御世也遭時為法因事制宜
往者天下初定遠方未賓因嘗所親以立宗廟盖建威
銷萌壹民之至權也今頼天地之靈宗廟之福四方同
軌蠻貊貢職久遵而不定令疏遠卑賤共承尊祀殆非
皇天祖宗之意朕甚懼焉傳不云乎吾不與祭如不祭
其與將軍列侯中二千石二千石諸大夫博士議郎議
丞相元成御史大夫鄭弘太子太傅嚴彭祖少府歐陽
地餘諫大夫尹更始等七十人皆曰臣聞祭非自外至
者也繇中出生於心也故唯聖人為能饗帝孝子為能
饗親立廟京師之居躬親承事四海之内各以其職來
助祭尊親之大義五帝三王所共不易之道也詩云有
來雍雍至止肅肅相維辟公天子穆穆春秋之義父不
祭於支庶之宅君不祭於臣僕之家王不祭於下土諸
侯臣等愚以為宗廟在郡國宜無脩臣請勿復脩奏可
因罷昭靈后武哀王昭哀后衞思后戾太子戾后園皆
不奉祠裁置吏卒守焉罷郡國廟後月餘復下詔曰蓋
聞明王制禮立親廟四祖宗之廟萬世不毁所以明尊
祖敬宗著親親也朕獲承祖宗之重惟大禮未備戰栗
恐懼不敢自顓其與將軍列侯中二千石二千石諸大
夫博士議元成等四十四人奏議曰禮王者始受命諸
侯始封之君皆為太祖以下五廟而迭毁毁廟之主臧
乎太祖五年而再殷祭言壹禘壹祫也祫祭者毁廟與
未毁廟之主皆合食於太祖父為昭子為穆孫復為昭
古之正禮也祭義曰王者禘其祖自出以其祖配之而
立四廟言始受命而王祭天以其祖配之而不為立廟
親盡也立親廟四親親也親盡而迭毁親疏之殺示有
終也周之所以七廟者以后稷始封文王武王受命而
王是以三廟不毁與親廟四而七非有后稷始封文武
受命之功者皆當親盡而毁成王成二聖之業制禮作
樂功德茂盛廟猶不世以行為諡而已禮廟在大門之
内不敢遠親也臣愚以為高帝受命定天下宜為帝者
太祖之廟世世不毁承後屬盡者宜毁今宗廟異處昭
穆不序宜入就太祖廟而序昭穆如禮太上皇孝惠孝
文孝景廟皆親盡宜毁皇考廟親未盡如故大司馬車
騎將軍許嘉等二十九人以為孝文皇帝除誹謗去肉
刑躬節儉不受獻罪人不孥不私其利出美人重絶人
類賓賜長老矜恤孤獨德厚侔天地利澤施四海宜為
帝者太宗之廟廷尉忠以為孝武皇帝改正朔易服色
攘四夷宜為世宗之廟諫大夫更始等十八人以為皇
考廟上序於昭穆非正禮宜毁於是上重其事依違者
一年乃下詔曰蓋聞王者祖有功而宗有德尊尊之大
義也存親廟四親親之至恩也高皇帝為天下誅暴除
亂受命而帝功莫大焉孝文皇帝國為代王諸吕作亂
海内摇動然羣臣黎庶靡不壹意北面而歸心猶謙辭
固譲而後即位削亂秦之迹興三代之風是以百姓晏
然咸獲嘉福德莫盛焉高皇帝為漢太祖孝文皇帝為
太宗世世承祀傳之無窮朕甚樂之孝宣皇帝為孝昭
皇帝後於義壹體孝景皇帝廟及皇考廟皆親盡其正
禮儀元成等奏曰祖宗之廟世世不毁繼祖以下五廟
而迭毁今高皇帝為太祖孝文皇帝為太宗孝景皇帝
為昭孝武皇帝為穆孝昭皇帝與孝宣皇帝俱為昭皇
考廟親未盡太上孝惠廟皆親盡宜毁太上廟主宜瘞
園孝惠皇帝為穆主遷於太祖廟寝園皆無復修奏可
議者又以為清廟之詩言交神之禮無不清静今衣冠
出游有車騎之衆風雨之氣非所謂清静也祭不欲數
數則凟凟則不敬宜復古禮四時祭於廟諸寝園日月
間祀皆可勿復修上亦不改也明年元成復言古者制
禮别尊卑貴賤國君之母非適不得配食則薦於寝身
沒而已陛下躬至孝承天心建祖宗定迭毁序昭穆大
禮既定孝文太后孝昭太后寝祠園宜如禮勿復修奏
可後歲餘元成薨匡衡為丞相上寝疾夢祖宗譴罷郡
國廟上少弟楚孝王亦夢焉上詔問衡議欲復之衡深
言不可上疾久不平衡惶恐禱高祖孝文孝武廟曰嗣
曾孫皇帝恭承洪業夙夜不敢康寧思育休烈以章祖
宗之盛功故動作接神必因古聖之經往者有司以為
前因所幸而立廟將以繫海内之心非為尊祖嚴親也
今頼宗廟之靈六合之内莫不附親廟宜一居京師天
子親奉郡國廟可止毋修皇帝祗肅舊禮尊重神明即
告于祖宗而不敢失今皇帝有疾不豫廼夢祖宗見戒
以廟楚王夢亦有其序皇帝悼懼即詔臣衡復修立謹
案上世帝王承祖禰之大禮皆不敢不自親郡國吏卑
賤不可使獨承又祭祀之義以民為本間者歲數不豋
百姓困乏郡國廟無以修立禮凶年則歲事不舉以祖
禰之意為不樂是以不敢復如誠非禮義之中違祖宗
之心咎盡在臣衡當受其殃大被其疾隊在溝瀆之中
皇帝至孝肅愼宜蒙祐福唯高皇帝孝文皇帝孝武皇
帝省察右饗皇帝之孝開賜皇帝眉夀亡疆令所疾日
瘳平復反常永保宗廟天下幸甚又告謝毁廟曰往者
大臣以為在昔帝王承祖宗之休典取象於天地天序
五行人親五屬天子奉天故率其意而尊其制是以禘
嘗之序靡有過五受命之君躬接于天萬世不墮繼烈
以下五廟而遷上陳太祖閒歲而祫其道應天故福禄
永終太上皇非受命而屬盡義則當遷又以為孝莫大
於嚴父故父之所尊子不敢不承父之所異子不敢同
禮公子不得為母信為後則於子祭於孫止尊祖嚴父
之義也寝日四上食園廟閒祠皆可亡修皇帝思慕悼
懼未敢盡從惟念高皇帝聖德茂盛受命溥將欽若稽
古承順天心子孫本支陳錫亡疆誠以為遷廟合祭久
長之策高皇帝之意廼敢不聽即以令日遷太上孝惠
廟孝文太后孝昭太后寝將以昭祖宗之德順天人之
序定亡窮之業今皇帝未受兹福乃有不能共職之疾
皇帝願復修立承祀臣衡等咸以為禮不得如不合高
皇帝孝惠皇帝孝文皇帝孝武皇帝孝昭皇帝孝宣皇
帝太上皇孝文太后孝昭太后之意罪盡在臣衡等當
受其咎今皇帝尚未平詔中朝臣具復毁廟之文臣衡
中朝臣咸復以為天子之祀義有所斷禮有所承違統
背制不可以奉先祖皇天不祐鬼神不饗六蓺所載皆
言不當無所依緣以作其文事如失指罪廼在臣衡當
深受其殃皇帝宜厚蒙祉福嘉氣日興疾病平復永保
宗廟與天亡極羣生百神有所歸息諸廟皆同文久之
上疾連年遂盡復諸所罷寝廟園皆修祀如故初上定
迭毁禮獨尊孝文廟為太宗而孝武廟親未盡故未毁
上於是廼復申明之曰孝宣皇帝尊孝武廟曰世宗損
益之禮不敢有與焉他皆如舊制唯郡國廟遂廢云元
帝崩衡奏言前以上體不平故復諸所罷祠卒不蒙福
案衞思后戾太子戾后園親未盡孝惠孝景廟親盡宜
毁及太上皇孝文孝昭太后昭靈后昭哀后武哀王祠
請悉罷勿奉奏可初高后時患臣下妄非議先帝宗廟
寝園官故定著令敢有擅議者棄市至元帝改制蠲除
此令成帝時以無繼嗣河平元年復復太上皇寝廟園
世世奉祠昭靈后武哀王昭哀后并食於太上寝廟如
故又復擅議宗廟之命成帝崩哀帝即位丞相孔光大
司空何武奏言永光五年制書高皇帝為漢太祖孝文
皇帝為太宗建昭五年制書孝武皇帝為世宗損益之
禮不敢有與臣愚以為迭毁之次當以時定非令所謂
擅議宗廟之意也臣請與羣臣雜議奏可於是光禄勲
彭宣詹事滿昌博士左咸等五十三人皆以為繼祖宗
以下五廟而迭毁後雖有賢君猶不得與祖宗並列子
孫雖欲褒大顯揚而立之鬼神不饗也孝武皇帝雖有
功烈親盡宜毁太僕王舜中壘校尉劉歆議曰臣聞周
室既衰四夷並侵獫狁最彊於今匈奴是也至宣王而
伐之詩人美而頌之曰薄伐獫狁至于太原又曰嘽嘽
推推如霆如雷顯允方叔征伐獫狁荆蠻來威故稱中
興及至幽王犬戎來伐殺幽王取宗器自是之後南夷
與北夷交侵中國不絶如綫春秋紀齊桓南伐楚北伐
山戎孔子曰微管仲吾其被髮左衽矣是故棄桓之過
而錄其功以為伯首及漢興冒頓始彊破東胡禽月氏
并其土地地廣兵彊為中國害南越尉佗總百粤自稱
帝故中國雖平猶有四夷之患且無寧歲一方有急三
面救之是天下皆動而被其害也孝文皇帝厚以貨賂
與給和親猶侵暴無已甚者興師十餘萬衆近屯京師
及四邊歲發屯備虜其為患久矣非一世之漸也諸侯
郡守連匈奴及百粤以為逆者非一人也匈奴所殺郡
守都尉略取人民不可勝數孝武皇帝愍中國罷勞無
安寧之時乃遣大將軍驃騎伏波樓船之屬南滅百粤
起七郡北攘匈奴降昆邪十萬之衆置五屬國起朔方
以奪其肥饒之地東伐朝鮮起元莵樂浪以斷匈奴之
左臂西伐大宛并三十六國結烏孫起敦煌酒泉張掖
以鬲婼羌裂匈奴之右肩單于孤特遠遁于幕北四垂
無事斥地遠境起十餘郡功業既定廼封丞相為富民
侯以大安天下富實百姓其規橅可見又招集天下賢
俊與協心同謀興制度改正朔易服色立天地之祠建
封禪殊官號存周後定諸侯之制永無逆争之心至今
累世頼之單于守藩百蠻服從萬世之基也中興之功
未有高焉者也高帝建大業為太祖孝文皇帝德至厚
也為文太宗孝武皇帝功至著也為武世宗此孝宣帝
所以𤼵德音也禮記王制及春秋穀梁傳天子七廟諸
侯五大夫三士二天子七日而殯七月而葬諸侯五日
而殯五月而葬此喪事尊卑之序也與廟數相應其文
曰天子三昭三穆與太祖之廟而七諸侯二昭二穆與
太祖之廟而五故德厚者流光德薄者流卑春秋左氏
傳曰名位不同禮亦異數自上以下降殺以兩禮也七
者其正法數可常數者也宗不在此數中宗變也苟有
功德則宗之不可豫為設數故於殷太甲為太宗太戊
曰中宗武丁曰高宗周公為毋逸之戒舉殷三宗以勸
成王繇是言之宗無數也然則所以勸帝者之功德博
矣以七廟言之孝武皇帝未宜毁以所宗言之則不可
謂無功德禮記祀典曰夫聖王之制祀也功施於民則
祀之以勞定國則祀之能救大災則祀之竊觀孝武皇
帝功德皆兼而有焉凡在於異姓猶將特祀之况于先
祖或說天子五廟無見文又說中宗高宗者宗其道而
毁其廟名與實異非尊德貴功之意也詩云蔽芾甘棠
勿剪勿伐召伯所茇思其人猶愛其樹况宗其道而毁
其廟乎迭毁之禮自有常法無殊功異德固以親疏相
推及至祖宗之序多少之數經傳無明文至尊至重難
以疑文虚說定也孝宣皇帝舉公卿之議用衆儒之謀
既以為世宗之廟建之萬世宣布天下臣愚以為孝武
皇帝功烈如彼孝宣皇帝崇立之如此不宜毁上覽其
議而從之制曰大僕舜中壘校尉歆議可歆又以為禮
去事有殺故春秋外傳曰日祭月祀時享歲貢終王祖
禰則日祭曾高則月祀二祧則時享壇墠則歲貢大禘
則終王德盛而游廣親親之殺也彌遠則彌尊故禘為
重矣孫居王父之處正昭穆則孫常與祖相代此遷廟
之殺也聖人於其祖出於情矣禮無所不順故無毁廟
自貢禹建迭毁之議惠景及太上寝園廢而為虚失禮
意矣至平帝元始中大司馬王莽奏本始元年丞相義
等議諡孝宣皇帝親曰悼園置邑三百家至元康元年
丞相相等奏父為士子為天子祭以天子悼園宜稱尊
號曰皇考立廟益故奉園民滿千六百家以為縣臣愚
以為皇考廟本不當立累世奉之非是又孝文太后南
陵孝昭太后雲陵園雖前以禮不復修陵名未正謹與
大司徒晏等百四十七人議皆曰孝宣皇帝以兄孫繼
統為孝昭皇帝後以數故孝元世以孝景皇帝及皇考
廟親未盡不毁此兩統貳父違於禮制案義奏親諡曰
悼裁置奉邑皆應經義相奏悼園稱皇考立廟益民為
縣違離祖統乖繆本義父為士子為天子祭以天子者
乃謂若虞舜夏禹殷湯周文漢之高祖受命而王者也
非謂繼祖統為後者也臣請皇高祖考廟奉明園毁勿
修罷南陵雲陵為縣奏可
魏相字弱翁濟陰定陶人也徙平陵少學易為郡卒史
舉賢良以對策高第為茂陵令頃之御史大夫桑弘羊
客詐稱御史止傳丞不以時謁客怒縛丞相疑其有姦
收捕案致其罪論棄客市茂陵大治後遷河南太守禁
止姦邪豪彊畏服會丞相車千秋死先是千秋子為雒
陽武庫令自見失父而相治郡嚴恐久獲罪乃自免去
相使掾追呼之遂不肯還相獨恨曰大將軍聞此令去
官必以為我用丞相死不能遇其子使當世貴人非我
殆矣武庫令西至長安大將軍霍光果以責過相曰幼
主新立以為函谷京師之固武庫精兵所聚故以丞相
弟為關都尉子為武庫令今河南太守不深惟國家大
策苟見丞相不在而斥逐其子何淺薄也後人有告相
賊殺不辜事下有司河南卒戍中都官者二三千人遮
大將軍自言願復留作一年以贖太守罪河南老弱萬
餘人守關欲入上書關吏以聞大將軍用武庫令事遂
下相廷尉獄久繫踰冬會赦出復有詔守茂陵令遷揚
州刺史考按郡國守相多所貶退相與丙吉相善時吉
為光禄大夫予相書曰朝廷已深知弱翁治行方且大
用矣願少愼事自重臧器于身相心善其言為霽威嚴
居部二歲徵為諫大夫復為河南太守數年宣帝即位
徵相入為大司農遷御史大夫四歲大將軍霍光薨上
思其功德以其子禹為右將軍兄子樂平侯山復領尚
書事相因平恩侯許伯奏封事言春秋譏世卿惡宋三
世為大夫及魯季孫之專權皆危亂國家自後元以來
禄去王室政繇冢宰今光死子復為大將軍兄子秉樞
機昆弟諸壻據權埶在兵官光夫人顯及諸女皆通籍
長信宫或夜詔門出入驕奢放縱恐寖不制宜有以損
奪其權破散陰謀以固萬世之基全功臣之世又故事
諸上書者皆為二封署其一曰副領尚書者先發副封
所言不善屏去不奏相復因許伯白去副封以防壅蔽
宣帝善之詔相給事中皆從其議霍氏殺許后之謀始
得上聞乃罷其三侯令就第親屬皆出補吏於是韋賢
以老病免相遂代為丞相封高平侯食邑八百戶及霍
氏怨相又憚之謀矯太后詔先召斬丞相然後廢天子
事發覺伏誅宣帝始親萬機厲精為治練羣臣核名實
而相總領衆職甚稱上意元康中匈奴遣兵擊漢屯田
車師者不能下上與後將軍趙充國等議欲因匈奴衰
弱出兵擊其右地使不敢復擾西域相上書諫曰臣聞
之救亂誅暴謂之義兵兵義者王敵加於己不得已而
起者謂之應兵兵應者勝爭恨小故不忍憤怒者謂之
忿兵兵忿者敗利人土地貨寶者謂之貪兵兵貪者破
恃國家之大矜民人之衆欲見威於敵者謂之驕兵兵
驕者滅此五者非但人事乃天道也間者匈奴嘗有善
意所得漢民輙奉歸之未有犯於邊境雖争屯田車師
不足致意中今聞諸將軍欲興兵入其地臣愚不知此
兵何名者也今邊郡困乏父子共犬羊之裘食草萊之
實常恐不能自存難以動兵軍旅之後必有凶年言民
以其愁苦之氣傷陰陽之和也出兵雖勝猶有後憂恐
災害之變因此以生今郡國守相多不實選風俗尤薄
水旱不時案今年計子弟殺父兄妻殺夫者凡二百一
十二人臣愚以為此非小變也今左右不憂此乃欲發
兵報纖介之忿於遠夷殆孔子所謂吾恐季孫之憂不
在顓臾而在蕭牆之内也願陛下與平昌侯樂昌侯平
恩侯及有識者詳議乃可上從相言而止相明易經有
師法好觀漢故事及便宜章奏以為古今異制方今務
在奉行故事而已數條漢興己來國家便宜行事及賢
臣賈誼晁錯董仲舒等所言奏請施行之曰臣聞明主
在上賢輔在下則君安虞而民和睦臣相幸得備位不
能奉明法廣教化理四方以宣聖德民多背本趨末或
有饑寒之色為陛下之憂臣相罪當萬死臣相知能淺
薄不明國家大體時用之宜惟民終始未得所繇竊伏
觀先帝聖德仁恩之厚勤勞天下垂意黎庶憂水旱之
災為民貧窮發倉廪振乏餧遣諫大夫博士廵行天下
察風俗舉賢良平冤獄冠蓋交通省諸用寬租賦弛山
澤陂池禁&KR1045;馬酤酒貯積所以周急繼困慰安元元便
利百姓之道甚備臣相不能悉陳昧死奏故事詔書凡
二十三事臣謹按王法必本於農而務積聚量入制用
以備凶災故亡六年之畜尚謂之急元鼎三年平原勃
海太山東郡溥被災害民餓死於道路二千石不豫慮
其難使至於此頼明詔振救乃得蒙更生今歲不登穀
暴騰踴臨秋收歛猶有乏者至春恐甚亡以相恤西羌
未平師旅在外兵革相乘臣竊寒心宜蚤圖其備唯陛
下留神元元帥繇先帝盛德以撫海内上施行其策又
數表采易陰陽及明堂月令奏之曰臣相幸得備員奉
職不修不能宣廣教化隂陽未和災害未息咎在臣等
臣聞易曰天地以順動故日月不過四時不忒聖王以
順動故刑罰清而民服天地變化必繇陰陽陰陽之分
以日為紀日冬夏至則八風之序立萬物之性成各有
常職不得相干東方之神太昊乘震執規司春南方之
神炎帝乘離執衡司夏西方之神少昊乘兌執矩司秋
北方之神顓頊乘坎執權司冬中方之神黃帝乘坤艮
執繩司下土兹五帝所司各有時也東方之卦不可以
治西方南方之卦不可以治北方春興兌治則饑秋興
震治則華冬興離治則泄夏興坎治則雹明王謹于尊
天愼于養人故立羲和之官以乘四時節授民事君動
靜以道奉順陰陽則日月光明風雨時節寒暑調和三
者得叙則災害不生五穀熟絲麻遂草木茂鳥獸蕃民
不夭疾衣食有餘若是則君尊民說上下亡怨政教不
違禮讓可興夫風雨不時則傷農桑農桑傷則民饑寒
饑寒在身則亡廉恥宼賊姦宄所繇生也臣愚以為陰
陽者王事之本羣生之命自古賢聖未有不繇者也天
子之義必純取法天地而觀於先聖高皇帝所述書天
子所服第八曰大謁者臣章受詔長樂宫曰今羣臣議
天子所服以安治天下相國臣何御史大夫臣昌謹與
將軍臣陵太子太傅臣通等議春夏秋冬天子所服當
法天地之數中得人和故自天子王侯有土之君下及
兆民能法天地順四時以治國家身亡禍殃年夀永䆒
是奉宗廟安天下之大禮也臣請法之中謁者趙堯舉
春李舜舉夏兒湯舉秋貢禹舉冬四人各職一時大謁
者襄章奏制曰可孝文皇帝時以二月施恩惠於天下
賜孝弟力田及罷軍卒祠死事者頗非時節御史大夫
晁錯時為太子家令奏言其狀臣相伏念陛下恩澤甚
厚然而災氣未息竊恐詔令有未合當時者也願陛下
選明經通知陰陽者四人各主一時時至明言所職以
和陰陽天下幸甚相數陳便宜上納用焉相敕掾史案
事郡國及休告從家還至府輙白四方異聞或有逆賊
風雨災變郡不上相輙奏言之時丙吉為御史大夫同
心輔政上皆重之相為人嚴毅不如吉寬視事九歲神
爵三年薨諡憲侯子弘嗣甘露中有罪削爵為關内侯
丙吉字少卿魯國人也治律令為魯獄吏積功勞稍遷
至廷尉右監坐法失官歸為州從事武帝末巫蠱事起
吉以故廷尉監徵詔治巫蠱郡邸獄時宣帝生數月以
皇曾孫坐衞太子事繫吉見而憐之又心知太子無事
實重哀曾孫無辜吉擇謹厚女徒令保養曾孫置閒燥
處吉治巫蠱事連歲不决後元二年武帝疾往來長楊
五柞宫望氣者言長安獄中有天子氣於是上遣使者
分條中都官詔獄繫者亡輕重一切皆殺之内謁者令
郭穰夜到郡邸獄吉閉門拒使者不納曰皇曾孫在他
人亡辜死者猶不可况親曾孫乎相守至天明不得入
穰還以聞因劾奏吉武帝亦寤曰天使之也因赦天下
郡邸獄繫者獨頼吉得生恩及四海矣曾孫病幾不全
者數焉吉數勑保養乳母加致醫藥親遇甚有恩惠以
私財物給其衣食後吉為車騎將軍軍市令遷大將軍
長史霍光甚重之入為光禄大夫給事中昭帝崩亡嗣
大將軍光遣吉迎昌邑王賀賀即位以行滛亂廢光與
大臣議所立未定吉奏記於光曰將軍事孝武皇帝受
襁褓之屬任天下之寄孝昭皇帝早崩亡嗣海内憂懼
欲亟聞嗣主𤼵喪之日以大誼立後所立非其人復以
大誼廢之天下莫不服焉方今社稷宗廟羣生之命在
將軍之一舉竊伏聽於衆庶察其所言諸侯宗室在位
列者未有所聞於民間也而遺詔所養武帝曾孫名病
已在掖庭外家者吉前使居郡邸時見其幼少至今十
八九矣通經術有美材行安而節和願將軍詳大議參
以蓍龜直宜褒顯先使入侍令天下昭然知之然後决
定大策天下幸甚光覽其議遂尊立皇曾孫遣宗正劉
德與吉迎曾孫於掖庭宣帝初立賜吉爵關内侯吉為
人深厚不伐善自曾孫遭遇吉絶口不道前恩故朝廷
莫能明其功也地節三年立皇太子吉為太子太傅數
月遷御史大夫及霍氏誅上躬親政省尚書事是時掖
庭宫婢則令民夫上書自陳嘗有阿保之功章下掖庭
令考問則辭引使者丙吉知狀掖庭令將則詣御史府
以視吉吉識謂則曰汝嘗坐養皇曾孫不謹督笞汝安
得有功獨渭城胡組淮陽郭徵卿有恩耳分别奏組等
共養勞苦狀詔吉求組徵卿已死有子孫皆受厚賞詔
免則為庶人賜錢十萬上親見問然後知吉有舊恩而
終不言上大賢之制詔丞相朕微眇時御史大夫吉與
朕有舊恩厥德茂焉詩不云乎亡德不報其封吉為博
陽侯邑千三百戶臨當封吉疾病上將使人加紼而封
之及其生存也上憂吉疾不起太子太傅夏侯勝曰此
未死也臣聞有陰德者必饗其樂以及子孫今吉未獲
報而疾甚非其死疾也後病果瘉吉上書固辭侯印不
許五歲代魏相為丞相吉本起獄法小吏後學詩禮皆
通大義及居相位上寬大好禮讓掾史有罪臧不稱職
輙予長休告終無所按驗客或謂吉曰君侯為漢相姦
吏成其私然無所懲艾吉曰夫以三公之府有按吏之
名吾竊陋焉後人代吉因以為故事公府不按吏自吉
始於官屬掾史務掩過揚善吉馭吏耆酒數逋蕩嘗從
吉出醉歐丞相車上西曹主吏白欲斥之吉曰以醉飽
之失去士使此人將復何所容西曹地忍之(地由第也)此不
過汚丞相車茵耳遂不去也此馭吏邊郡人習知邊塞
𤼵犇命警備事嘗出適見驛騎持赤白囊邊郡發奔命
書馳來至馭吏因隨驛騎至公車刺取知虜入雲中代
郡遽歸府見吉白狀因曰恐虜所入邊郡二千石長吏
有老病不任兵馬者宜可豫視吉善其言召東曹按邊
郡長吏𤨏科條其人𤨏錄未巳詔召丞相御史問以虜
所入郡吏吉具對御史大夫卒遽不能詳知以得譴讓
而吉見謂憂邊思職馭吏力也吉乃歎曰士無不可容
能各有所長嚮使丞相不先聞馭吏言何見勞勉之有
掾史繇是益賢吉吉又嘗出逢清道羣鬭者死傷横道
吉過之不問掾史獨怪之前行逢人逐牛牛喘吐舌吉
止駐使騎吏問逐牛行幾里矣掾史謂丞相前後失問
或以譏吉吉曰民鬭相殺傷長安令京兆尹職所當禁
備逐捕歲竟丞相課其殿最奏行賞罰而已宰相不親
小事非所當於道路問也方春少陽用事未可大熱恐
牛近行用暑故喘此時氣失節恐有所傷害也三公典
調和陰陽職所當憂是以問之掾史悉服以吉知大體
五鳳三年春吉病篤上自臨問吉曰即君有所不諱誰
可以自代者吉辭謝曰羣臣行能明主所知愚臣無所
能識上固問吉頓首曰西河太守杜延年明於法度曉
國家故事前為九卿十餘年今在郡治有能名廷尉于
定國執憲詳平天下自以不冤太僕陳萬年事後母孝
惇厚備於行止此三人能皆在臣右唯上察之上以吉
言皆是而許焉及吉薨御史大夫黃霸為丞相徵西河
太守杜延年為御史大夫會其年老乞骸骨病免以廷
尉于定國代為御史大夫黃霸薨而定國為丞相太僕
陳萬年代定國為御史大夫居位皆稱職上稱吉為知
人吉薨諡曰定侯子顯嗣甘露中有罪削爵為關内侯
官至衞尉太僕始顯少為諸曹嘗從事高廟至夕牲日
乃使出取齋衣丞相吉大怒謂其夫人曰宗廟至重而
顯不敬愼亡吾爵者必顯也夫人為言然後乃已吉中
子禹為水衡都尉少子高為中壘校尉元帝時長安士
伍尊上書言臣少時為郡邸小吏竊見孝宣皇帝以皇
曾孫在郡邸獄是時治獄使者丙吉見皇曾孫遭離無
辜吉仁心感動涕泣悽惻選擇復作胡組養視皇孫吉
常從臣尊日再侍卧庭上後遭條獄之詔吉扞拒大難
不避嚴刑峻法既遭大赦吉謂守丞誰如皇孫不當在
官使誰如移書京兆尹遣與胡組俱送京兆尹不受復
還及組日滿當去皇孫思慕吉以私錢顧組令留與郭
徵卿並養數月乃遣組去後少内嗇夫白吉曰食皇孫
亡詔令時吉得食米肉月月以給皇孫吉即時病輙使
臣尊朝夕請問皇孫視省蓆蓐燥濕候伺組徵卿不得
令晨夜去皇孫敖盪數奏甘毳食物所以擁全神靈成
育聖躬功德已亡量矣皇帝時臣上書言狀幸得下吉
吉謙讓不敢自伐刪去臣辭專歸美於組徵卿皆以受
田宅金錢吉封為博陽侯臣尊不得比組徵卿臣年老
居貧死在旦暮欲終不言恐使有功不著吉子顯坐微
文奪爵為關内侯臣愚以為宜復其爵邑以報先人功
德先是顯為太僕十餘年與官屬大為姦利臧千餘萬
司隸案劾罪至不道奏請逮捕上以吉有舊恩不忍絶
但免顯官奪邑四百戶後復以為城門校尉顯卒子昌
嗣爵關内侯成帝時修廢功以吉舊恩尤重鴻嘉元年
制詔丞相御史盖聞褒功德繼絶統所以重宗廟廣賢
聖之路也故博陽侯吉以舊恩有功而封今其祀絶朕
甚憐之夫善善及子孫古今之通誼也其封吉孫中郎
將關内侯昌為博陽侯奉吉後國絶三十二歲復續云
昌傳子至孫王莽時乃絶
趙廣漢字子都涿郡蠡吾人也故屬河間少為郡吏州
從事以廉絜通敏下士為名舉茂材平凖令察廉為陽
翟令以治行尤異遷京輔都尉守京兆尹會昭帝崩而
新豐杜建為京兆掾護作平陵方上建素豪侠賓客為
姦利廣漢聞之先風告建不改於是收案致法中貴人
豪長者為請無不至終無所聽宗族賓客謀欲簒取廣
漢盡知其計議主名起居使吏告曰若計如此且并滅
家令數吏將建棄市莫敢近者京師稱之是時昌邑王
徵即位行滛亂大將軍霍光與羣臣共廢王尊立宣帝
廣漢以與議定策賜爵關内侯遷潁川太守郡大姓原
褚宗族横恣賓客犯為盜賊前二千石莫能禽制廣漢
既至數月誅原褚首惡郡中震栗先是潁川豪傑大姓
相與為婚姻吏俗朋黨廣漢患之厲使其中可用者受
記出有案問既得罪名行法罰之廣漢故漏泄其語令
相怨咎又教吏為缿筩及得投書削其主名而託以為
豪傑大姓子弟所言其後彊宗大族家家為仇讎姦黨
散落風俗大改吏民相告訐廣漢得以為耳目盜賊以
故不𤼵𤼵又輙得一切治理威名流聞及匈奴降者言
匈奴中皆聞廣漢本始二年漢𤼵五將軍擊匈奴徵廣
漢以太守將兵屬蒲類將軍趙充國從軍還復用守京
兆尹滿歲為眞廣漢為二千石以和顏接士其尉薦待
遇吏殷勤甚備事推功善歸之於下曰某掾卿所為非
二千石所及行之𤼵於至誠吏見者皆輸寫心腹無所
隠匿咸願為用僵仆無所避廣漢聰明皆知其能之所
宜盡力與否其或負者輙先聞知風諭不改乃收捕之
無所逃案之辠立具即時伏辜廣漢為人彊力天性精
於吏職見吏民或夜不寢至旦尤善為鉤距以得事情
鉤距者設欲知馬賈則先問狗已問羊又問牛然後及
馬參伍其賈以類相凖則知馬之貴賤不失實矣唯廣
漢至精能行之他人效者莫能及也郡中盜賊閭里輕
俠其根株窟宂所在及吏受取請求銖兩之姦皆知之
長安少年數人會窮里空舍謀共劫人坐語未訖廣漢
使吏捕治具服富人蘇回為郎二人劫之有頃廣漢將
吏到家自立庭下使長安丞龔奢叩堂戶曉賊曰京兆
尹趙君謝兩卿無得殺質此宿衞臣也釋質束手得善
相遇幸逢赦令或時解脫二人驚愕又素聞廣漢名即
開戶出下堂叩頭廣漢跪謝曰幸全活郎甚厚送獄勑
吏謹遇給酒肉至冬當出死豫為調棺給歛葬具告語
之皆曰死無所恨廣漢嘗記召湖都亭長湖都亭長西
至界上界上亭長戲曰至府為我多謝問趙君亭長既
至廣漢與語問事畢謂曰界上亭長寄聲謝我何以不
為致問亭長叩頭服實有之廣漢因曰還為吾謝界上
亭長勉思職事有以自效京兆不忘卿厚意其𤼵姦擿
伏如神皆此類也廣漢奏請令長安游徼獄吏秩百石
其後百石吏皆差自重不敢枉法妄繫留人京兆政清
吏民稱之不容口長老傳以為自漢興治京兆者莫能
及左馮翊右扶風皆治長安中犯法者從迹喜過京兆
界廣漢歎曰亂吾治者常二輔也誠令廣漢得兼治之
直差易耳初大將軍霍光秉政廣漢事光及光薨後廣
漢心知微指發長安吏自將與俱至光子博陸侯禹第
直突入其門廋索私屠酤推破盧罌斧斬其門關而去
時光女為皇后聞之對帝涕泣帝心善之以召問廣漢
廣漢由是侵犯貴戚大臣所居好用世吏子孫新進年
少者專厲彊壯蠭氣見事風生無所廻避率多果敢之
計莫為持難廣漢終以此敗初廣漢客私酤酒長安市
丞相史逐去客客疑男子蘇賢言之以語廣漢廣漢使
長安丞案賢尉吏禹故劾賢為騎士屯霸上不詣屯所
乏軍興賢父上書訟罪告廣漢事下有司覆治禹坐要
斬請逮捕廣漢有詔即訊辭服會赦貶秩一等廣漢疑
其邑子榮畜教令後以他法論殺畜人上書言之事下
丞相御史案騐甚急廣漢使所親信長安人為丞相府
門卒令微司丞相門内不法事地節三年七月中丞相
傅婢有過自絞死廣漢聞之疑丞相夫人妬殺之府舍
而丞相奉齋酎入廟祠廣漢得此使中郎趙奉夀風曉
丞相欲以脅之毋令窮正已事丞相不聽案驗愈急廣
漢欲告之先問太史知星氣者言今年當有戮死大臣
廣漢即上書告丞相罪制曰下京兆尹治廣漢知事迫
切遂自將吏卒突入丞相府召其夫人跪庭下受辭收
奴婢十餘人去責以殺婢事丞相魏相上書自陳妻實
不殺婢廣漢數犯罪法不伏辜以詐巧迫脅臣相幸臣
相寬不奏願下明使者治廣漢所驗臣相家事事下廷
尉治實丞相自以過譴笞傅婢出至外第乃死不如廣
漢言司直蕭望之劾奏廣漢摧辱大臣欲以劫持奉公
逆節傷化不道宣帝惡之下廣漢廷尉獄又坐賊殺不
辜鞫獄故不以實擅斥除騎士乏軍興數罪天子可其
奏吏民守闕號泣者數萬人或言臣生無益縣官願代
趙京兆死使牧養小民廣漢竟坐要斬廣漢為京兆尹
廉明威制豪彊小民得職百姓追思歌之至今
尹翁歸字子兄河東平陽人也徙杜陵翁歸少孤與季
父居為獄小吏曉習文法喜擊劒人莫能當是時大將
軍霍光秉政諸霍在平陽奴客持刀兵入市鬭變吏不
能禁及翁歸為市吏莫敢犯者公廉不受餽百賈畏之
後去吏居家會田延年為河東太守行縣至平陽悉召
故吏五六十人延年親臨見令有文者東有武者西閱
數十人次到翁歸獨伏不肯起對曰翁歸文武兼備唯
所施設功曹以為此吏倨敖不遜延年曰何傷遂召上
辭問甚竒其對除補卒史便從歸府案事𤼵姦窮竟事
情延年大重之自以能不及翁歸徙署督郵河東二十
八縣分為兩部閎孺部汾北翁歸部汾南所舉應法得
其罪辜屬縣長吏雖中傷莫有怨者舉廉為緱氏尉歴
守郡中所居治理遷補都内令舉廉為弘農都尉徵拜
東海太守過辭廷尉于定國定國家在東海欲屬託邑
子兩人令坐後堂待見定國與翁歸語終日不敢見其
邑子既去定國乃謂邑子曰此賢將汝不任事也又不
可干以私翁歸治東海明察郡中吏民賢不肖及姦邪
罪名盡知之縣縣各有記籍自聽其政有急名則少緩
之吏民小解輙披籍縣縣收取黠吏豪民案致其罪高
至於死取人必於秋冬課吏大會中及出行縣不以無
事時其有所取也以一警百吏民皆服恐懼改行自新
東海大豪郯許仲孫為姦猾亂吏治郡中苦之二千石
欲捕者輙以力埶變詐自解終莫能制翁歸至論棄仲
孫市一郡怖栗莫敢犯禁東洋大治以高第入守右扶
風滿歲為眞選用廉平疾姦吏以為右職接待以禮好
惡與同之其負翁歸罰亦必行治如在東海故迹姦邪
罪名亦縣縣有名籍盜賊發其比伍中翁歸輙召其縣
長吏曉告以姦黠主名教使用類推迹盜賊所過抵類
常如翁歸言無有遺脱緩於小弱急於豪彊豪彊有論
罪輸掌畜官使斫莝責以員程不得取代不中程輙笞
督極者至以鈇自剄而死京師畏其威嚴扶風大治盜
賊課常為三輔最翁歸為政雖任刑其在公卿之間清
絜自守語不及私然温良嗛退不以行能驕人甚得名
譽於朝廷視事數歲元康四年病卒家無餘財天子賢
之制詔御史朕夙興夜寐以求賢為右不異親疏近遠
務在安民而已扶風翁歸廉平鄉正治民異等早夭不
遂不得終其功業朕甚憐之其賜翁歸子黃金百斤以
奉其祭祠翁歸三子皆為郡守少子岑歴位九卿至後
將軍而閎孺亦至廣陵相有治名由是世稱田延年為
知人
韓延夀字長公燕人也徙杜陵少為郡文學父義為燕
即中刺王之謀逆也義諫而死燕人閔之是時昭帝富
於春秋大將軍霍光持政徵郡國賢良文學問以得失
時魏相以文學對策以為賞罰所以勸善禁惡政之本
也日者燕王為無道韓義出身彊諫為王所殺義無比
干之親而蹈比干之節宜顯賞其子以示天下明為人
臣之義光納其言因擢延夀為諫大夫遷淮陽太守治
甚有名徙潁川潁川多豪彊難治國家常為選良二千
石先是趙廣漢為太守患其俗多朋黨故構會吏民令
相告訐一切以為聰明潁川由是以為俗民多怨讎延
夀欲改更之教以禮讓恐百姓不從乃歴召郡中長老
為鄉里所信向者數十人設酒具食親與相對接以禮
意人人問以謠俗民所疾苦為陳和睦親愛銷除怨咎
之路長老皆以為便可施行因與議定嫁娶喪祭儀品
略依古禮不得過法延夀於是令文學校官諸生皮弁
執爼豆為吏民行喪嫁娶禮百姓遵用其教賣偶車馬
下里偽物者棄之市道數年徙為東郡太守黃霸代延
夀居潁川霸因其迹而大治延夀為吏上禮義好古教
化所至必聘其賢士以禮待用廣謀議納諫爭舉行喪
讓財表孝弟有行修治學官春秋鄕射陳鐘鼓管絃盛
升降揖讓及都試講武設斧鉞旌旗習射御之事治城
郭收賦租先明布告其日以期會為大事吏民敬畏趨
鄕之又置正五長相率以孝弟不得舍姦人閭里阡陌
有非常吏輙聞知姦人莫敢入界其始若煩後吏無追
捕之苦民無箠楚之憂皆便安之接待下吏恩施甚厚
而約誓明或欺負之者延夀痛自刻責豈其負之何以
至此吏聞者自傷悔其縣尉至自刺死及門下掾自剄
人救不殊因瘖不能言延夀聞之對掾史涕泣遣吏毉
治視厚復其家延夀嘗出臨上車騎吏一人後至勑功
曹議罰白還至府門門卒當車願有所言延夀止車問
之卒曰孝經曰資於事父以事君而敬同故母取其愛
而君取其敬兼之者父也今旦明府早駕久駐未出騎
吏父來至府門不敢入騎吏聞之趨走出謁適會明府
登車以敬父而見罰得毋虧大化乎延夀舉手輿中曰
微子太守不自知過歸舍召見門卒卒本諸生聞延夀
賢無因自逹故代卒延夀遂待用之其納善聽諫皆此
類也在東郡三歲令行禁止斷獄大减為天下最入守
左馮翊滿歲稱職為眞歲餘不肯出行縣丞掾數白宜
循行郡中覽觀民俗考長吏治迹延夀曰縣皆有賢令
長督郵分明善惡於外行縣恐無所益重為煩擾丞掾
皆以為方春月可一出勸耕桑延夀不得已行縣至高
陵民有昆弟相與訟田自言延夀大傷之曰幸得備位
為郡表率不能宣明教化至令民有骨肉爭訟既傷風
化重使賢長吏嗇夫三老孝弟受其耻咎在馮翊當先
退是日移病不聽事因入卧傳舍閉閤思過一縣莫知
所為令丞嗇夫三老亦皆自繫待罪於是訟者宗族傳
相責讓此兩昆弟深自悔皆自髠肉袒謝願以田相移
終死不敢復爭延夀大喜開閤延見内酒肉與相對飲
食厲勉以意告鄕部有以表勸悔過從善之民延夀乃
起聽事勞謝令丞以下引見尉薦郡中歙然莫不傳相
勑厲不敢犯延夀恩信周徧二十四縣莫復以辭訟自
言者推其至誠吏民不忍欺紿延夀代蕭望之為左馮
翊而望之遷御史大夫侍謁者福為望之道延夀在東
郡時放散官錢千餘萬望之與丞相丙吉議吉以為更
大赦不須考會御史當問事東郡望之因令并問之延
夀聞知即部吏案校望之在馮翊時廪犧官錢放散百
餘萬廪犧吏掠治急自引與望之為姦延夀劾奏移殿
門禁止望之望之自奏職在總領天下聞事不敢不問
而為延夀所拘持上由是不直延夀各令窮竟所考望
之卒無事實而望之遣御史案東郡具得其事延夀在
東郡時試騎士治飾兵車畫龍虎朱爵延夀衣黃紈方
領駕四馬傅總建幢棨植羽葆鼓車歌車功曹引車皆
駕四馬載棨戟五騎為伍分左右部軍假司馬千人持
幢旁轂歌者先居射室望見延夀車噭咷楚歌延夀坐
射室騎吏持戟夾陛列立騎士從者帶弓鞬羅後令騎
士兵車四面營陳被甲鞮鞪居馬上抱弩負籣又使騎
士戲車弄馬盜驂延夀又取官銅物候月蝕鑄作刀劒
鉤鐔放效尚方事及取官錢帛私假繇使吏及治飾車
甲三百萬以上於是望之劾奏延夀上僭不道又自陳
前為延夀所奏今復舉延夀罪衆庶皆以臣懷不正之
心侵冤延夀願下丞相中二千石博士議其罪事下公
卿皆以延夀前既無狀後復誣愬典法大臣欲以解罪
狡猾不道天子惡之延夀竟坐棄市吏民數千人送至
渭城老小扶持車轂爭奏酒炙延夀不忍距逆人人為
飲計飲酒石餘使掾史分謝送者遠苦吏民延夀死無
所恨百姓莫不流涕延夀三子皆為郎吏且死屬其子
勿為吏以己為戒子皆以父言去官不仕至孫威乃復
為吏至將軍威亦多恩信能拊衆得士死力威又坐奢
僭誅延夀之風類也
張敞字子高本河東平陽人也祖父孺為上谷太守徙
茂陵敞父福事孝武帝官至光禄大夫敞後隨宣帝徙
杜陵敞本以鄕有秩補太守卒史察廉為甘泉倉長稍
遷太僕丞杜延年甚竒之會昌邑王徵即位動作不由
法度敞上書諫曰孝昭皇帝蚤崩無嗣大臣憂懼選賢
聖承宗廟東迎之日惟恐屬車之行遲今天子以盛年
初即位天下莫不拭目傾耳觀化聽風國輔大臣未褒
而昌邑小輦先遷此過之大者也後十餘日王賀廢敞
以切諫顯名擢為豫州刺史以數上事有忠言宣帝徵
敞為太中大夫與于定國並平尚書事以正違忤大將
軍霍光而使主兵車出軍省减用度復出為函谷關都
尉宣帝初即位廢王賀在昌邑上心憚之徙敞為山陽
太守久之大將軍霍光薨宣帝始親政事封光兄孫山
雲皆為列侯以光子禹為大司馬頃之山雲以過歸第
霍氏諸壻親屬頗出補吏敞聞之上封事曰臣聞公子
季犮有功於魯大夫趙衰有功於晉大夫田完有功於
齊皆疇其庸延及子孫終後田氏簒齊趙氏分晉季氏
顓魯故仲尼作春秋迹盛衰譏世卿最甚廼者大將軍
决大計安宗廟定天下功亦不細矣夫周公七年耳而
大將軍二十歲海内之命斷於掌握方其隆時感動天
地侵迫陰陽月朓日蝕晝冥宵光地大震烈火生地中
天文失度祅祥變怪不可勝記皆陰類盛長臣下顓制
之所生也朝臣宜有明言曰陛下褒寵故大將軍以報
功德足矣間者輔臣顓政貴戚大盛君臣之分不明請
罷霍氏三侯皆就第及衞將軍張安世宜賜几杖歸休
時存問召見以列侯為天子師明詔以恩不聽羣臣以
義固爭而後許天下必以陛下為不忘功德而朝臣為
知禮霍氏世世無所患苦今朝廷不聞直聲而令明詔
自親其文非策之得者也今兩侯以出人情不相遠以
臣心度之大司馬及其枝屬必有畏懼之心夫近臣自
危非完計也臣敞願於廣朝白發其端直守遠郡其路
無由夫心之精微口不能言也言之微眇書不能文也
故伊尹五就桀五就湯蕭相國薦淮陰累歲乃得通况
乎千里之外因書文諭事指哉唯陛下省察上甚善其
計然不徵也久之勃海膠東盜賊並起敞上書自請治
之曰臣聞忠孝之道退家則盡心於親進官則竭力於
君夫小國中君猶有奮不顧身之臣况於明天子乎今
陛下遊意於太平勞精於政事亹亹不舍晝夜羣臣有
司宜各竭力致身山陽郡戶九萬三千口五十萬以上
訖計盜賊未得者七十七人他課諸事亦略如此臣敞
愚駑既無以佐思慮久處閒郡身逸樂而忘國事非忠
孝之節也伏聞膠東勃海左右郡歲數不登盜賊並起
至攻官寺簒囚徒搜市朝劫列侯吏失綱紀姦軌不禁
臣敞不敢愛身避死唯明詔之所處願盡力摧挫其暴
虐存撫其孤弱事即有業所至郡條奏其所由廢及所
以興之状書奏天子徵敞拜膠東相賜黃金三十斤敞
辭之官自請治劇郡非賞罰無以勸善懲惡吏追捕有
功效願得一切比三輔尤異天子許之敞到膠東明設
購賞開羣盜令相捕斬除罪吏追捕有功上名尚書調
補縣令者數十人由是盜賊解散傳相捕斬吏民歙然
國中遂平居頃之王太后數出游獵敞奏書諫曰臣聞
秦王好滛聲葉陽后為不聽鄭衞之樂楚嚴好田獵樊
姬為之不食鳥獸之肉口非惡旨甘耳非憎絲竹也所
以抑心意絶耆欲者將以率二君而全宗祀也禮君母
出門則乘輜軿下堂則從傅母進退則鳴玉佩内飾則
結綢繆此言尊貴所以自歛制不從恣之義也今太后
資質淑美慈愛寬仁諸侯莫不聞而少以田獵縱欲為
名於以上聞亦未宜也唯觀覽於往古全行乎來今令
后姬得有所法則下臣有所稱誦臣敞幸甚書奏太后
止不復出是時潁川太守黃霸以治行第一入守京兆
尹霸視事數月不稱罷歸潁川於是制詔御史其以膠
東相敞守京兆尹自趙廣漢誅後比更守尹如霸等數
人皆不稱職京師寖廢長安市偷盜尤多百賈苦之上
以問敞敞以為可禁敞既視事求問長安父老偷盜酋
長數人居皆温厚出從童騎閭里以為長者敞皆召見
責問因貰其罪把其宿負令致諸偷以自贖偷長曰今
一旦召詣府恐諸偷驚駭願一切受署敞皆以為吏遣
歸休置酒小偷悉來賀且飲醉偷長以赭汙其衣裾吏
坐里閭閱出者汙赭輙收縛之一日捕得數百人窮治
所犯或一人百餘發盡行法罰由是枹鼔稀鳴市無偷
盜天子嘉之敞為人敏疾賞罰分明見惡輙取時時越
法縱舍有足大者其治京兆略循趙廣漢之迹方略耳
目𤼵伏禁姦不如廣漢然敞本治春秋以經術自輔其
政頗雜儒雅往往表賢顯善不醇用誅罰以此能自全
竟免於刑戮京兆典京師長安中浩穰於三輔尤為劇
郡國二千石以高第入守及為眞久者不過三二年近
者數月一歲輙毁傷失名以罪過罷唯廣漢及敞為久
任職敞為京兆朝廷每有大議引古今處便宜公卿皆
服天子數從之然敞無威儀時罷朝會過走馬章臺街
使御吏驅自以便面拊馬又為婦畫眉長安中傳張京
兆眉憮有司以奏敞上問之對曰臣聞閨房之内夫婦
之私有過於畫眉者上愛其能弗備責也然終不得大
位敞與蕭望之于定國相善始敞與定國俱以諫昌邑
王起遷定國為大夫平尚書事敞出為刺史時望之為
大行丞後望之先至御史大夫定國後至丞相敞終不
過郡守為京兆九歲坐與光禄勲楊惲厚善後憚坐大
逆誅公卿奏憚黨犮不宜處位等比皆免而敞奏獨寢
不下敞使賊捕掾絮舜有所案驗舜以敞劾奏當免不
肯為敞竟事私歸其家人或諫舜舜曰吾為是公盡力
多矣今五日京兆耳安能復案事敞聞舜語即部吏收
舜繫獄是時冬月未盡數日案事吏晝夜驗治舜竟致
其死事舜當出死敞使主簿持教告舜曰五日京兆竟
何如冬月已盡延命乎乃棄舜市會立春行冤獄使者
出舜家載尸并編敞教自言使者使者奏敞賊殺不辜
天子薄其罪欲令敞得自便利即先下敞前坐楊惲不
宜處位奏免為庶人敞免奏既下詣闕上印綬便從闕
下亡命數月京師吏民解弛枹鼓數起而冀州部中有
大賊天子思敞功效使使者即家在所召敞敞身被重
劾及使者至妻子家室皆泣惶懼而敞獨笑曰吾身亡
命為民郡吏當就捕今使者來此天子欲用我也即裝
隨使者詣公車上書曰臣前幸得備位列卿待罪京兆
坐殺賊捕掾絮舜舜本臣敞素所厚吏數蒙恩貸以臣
有章劾當免受記考事便歸卧家謂臣五日京兆背恩
忘義傷化薄俗臣竊以舜無狀枉法以誅之臣敞賊殺
無辜鞫獄故不直雖伏明法死無所恨天子引見敞拜
為冀州刺史敞起亡命復奉使典州既到部而廣川王
國羣輩不道賊連發不得敞以耳目發起賊主名區處
誅其渠帥廣川王姬昆弟及王同族宗室劉調等通行
為之囊橐吏逐捕窮窘蹤迹皆入王宫敞自將郡國吏
車數百兩圍守王宫搜索調等果得之殿屋重轑中敞
傅吏皆捕格斷頭縣其頭王宫門外因劾奏廣川王天
子不忍致法削其戶敞居部歲餘冀州盜賊禁止守太
原太守滿歲為眞太原郡清頃之宣帝崩元帝初即位
待詔鄭朋薦敞先帝名臣宜傅輔皇太子上以問前將
軍蕭望之望之以為敞能吏任治煩亂材輕非師傅之
器天子使使者徵敞欲以為左馮翊會病卒敞所誅殺
太原吏吏家怨敞隨至杜陵刺殺敞中子璜敞三子官
皆至都尉初敞為京兆尹而敞弟武拜為梁相是時梁
王驕貴民多豪彊號為難治敞問武欲何以治梁武敬
憚兄謙不肯言敞使吏送至關戒吏自問武武應曰馭
黠馬者利其銜策梁國大都吏民凋敝且當以柱後惠
文彈治之耳秦時獄法吏冠柱後惠文武意欲以刑法
治梁吏還道之敞笑曰審如掾言武必辨治梁矣武既
到官其治有迹亦能吏也敞孫竦王莽時至郡守封侯
博學文雅過於敞然政事不及也竦死敞無後
王尊字子贛涿郡高陽人也少孤歸諸父使牧羊澤中
尊竊學問能史書年十三求為獄小吏數歲給事太守
府問詔書行事尊無不對太守竒之除補書佐署守屬
監獄久之尊稱病去事師郡文學官治尚書論語略通
大義復召署守屬治獄為郡决曹史數歲以令舉幽州
刺史從事而太守察尊廉補遼西鹽官長尊數上書言
便宜事事下丞相御史初元中舉直言遷號令轉守槐
里兼行美陽令事春正月美陽女子告假子不孝曰兒
常以我為妻妬笞我尊聞之遣吏收捕驗問辭服章曰
律無妻母之法聖人所不忍書此經所謂造獄者也尊
於是出坐廷上取不孝子縣磔著樹使騎吏五人張弓
射殺之吏民驚駭後上幸雍過號尊供張如法而辦以
高第擢為安定太守到官出教告屬縣曰令長丞尉奉
法守城為民父母抑彊持弱宣恩廣澤甚勞苦矣太守
以今日至府願諸君卿勉力正身以率下故行貪鄙能
變更者與為治明愼所職毋以身試法又出教勑掾功
曹各自底厲助太守為治其不中用趣自避退毋久妨
賢夫羽翮不修則不可以致千里闑内不理無以整外
府丞悉署吏行能分别白之賢為上母以富賈人百萬
不足與計事昔孔子治魯七日誅少正卯今太守視事
已一月矣五官掾張輔懷虎狼之心貪汙不軌一郡之
錢盡入輔家然適足以葬矣今將輔送獄直符史詣閤
下從太守受其事丞戒之戒之相隨入獄矣輔繫獄數
日死盡得其狡猾不道百萬姦臧威震郡中盜賊分散
入傍郡界豪彊多誅傷伏辜者坐殘賊免起家復為護
羌將軍轉校尉護送軍糧委輸而羌人反絶轉道兵數
萬圍尊尊以千餘騎奔突羌賊功未列上坐擅離部署
會赦免歸家涿郡太守徐明薦尊不宜久在閭巷上以
尊為郿令遷益州刺史先是琅邪王陽為益州刺史行
部至卭勑九折阪歎曰奉先人遺體奈何數乘此險後
以病去及尊為刺史至其阪問吏曰此非王陽所畏道
邪吏對曰是尊叱其馭曰驅之王陽為孝子王尊為忠
臣尊居部二歲懷來徼外蠻夷歸附其威信博士鄭寬
中使行風俗舉奏尊治状遷為東平相是時東平王以
至親驕奢不奉法度傅相連坐及尊視事奉璽書至庭
中王未及出受詔尊持璽書歸舍食已乃還致詔後謁
見王太傅在前說相鼠之詩尊曰毋持布鼓過雷門王
怒起入後宫尊亦直趨出就舍先是王數私出入驅馳
國中與后姬家交通尊到官召勑廐長大王當從官屬
鳴和鸞乃出自今有令駕小車叩頭爭之言相教不得
後尊朝王王復延請登堂尊謂王曰尊來為相人皆弔
尊也以尊不容朝廷故見使相王耳天下皆言王勇顧
但負貴安能勇如尊乃勇耳王變色視尊意欲格殺之
即好謂尊曰願觀相君佩刀尊舉掖顧謂傍侍郎前引
佩刀視王王欲誣相拔刀向王邪王情得又雅聞尊高
名大為尊屈酌酒具食相對極歡太后徵史奏尊為相
倨慢不臣王血氣未定不能忍愚誠恐母子俱死今妾
不得使王復見尊陛下不留意妾願先自殺不忍見王
之失義也尊竟坐免為庶人大將軍王鳳奏請尊補軍
中司馬擢為司隸校尉初中書謁者令石顯貴幸專權
為姦邪丞相匡衡御史大夫張譚皆阿附畏事顯不敢
言久之元帝崩成帝初即位顯徙為中太僕不復典權
衡譚乃奏顯舊惡請免顯等尊於是劾奏丞相衡御史
大夫譚位三公典五常九德以總方略壹統類廣教化
美風俗為職知中書謁者令顯等專權擅埶大作威福
縱恣不制無所畏忌為海内患害不以時白奏行罰而
阿䛕曲從附上罔下懷邪迷國無大臣輔政之義也皆
不道在赦令前赦後衡譚舉奏顯不自陳不忠之罪而
反揚著先帝任用傾覆之徒妄言百官畏之甚於主上
卑君尊臣非所宜稱失大臣體又正月行幸曲臺臨饗
罷衞士衡與中二千石大鴻臚賞等會坐殿門下衡南
鄉賞等西鄉衡更為賞布東鄉席起立延賞坐私語如
食頃衡知行臨百官共職萬衆會聚而設不正之席使
下坐上相比為小惠於公門之下動不中禮亂朝廷爵
秩之位衡又使官大奴入殿中問行起居還言漏上十
四刻行臨到衡安坐不變色改容無怵惕肅敬之心驕
慢不謹皆不敬有詔勿治於是衡慙懼免冠謝罪上丞
相侯印綬天子以新即位重傷大臣乃下御史丞問状
劾奏尊妄詆欺非謗赦前事猥歴奏大臣無正法飾成
小過以塗汙宰相摧辱公卿輕薄國家奉使不敬有詔
左遷尊為高陵令數月以病免會南山郡盗傰宗等數
百人為吏民害拜故弘農太守傅剛為校尉將迹射士
千人逐捕歲餘不能禽或說大將軍鳳賊數百人在轂
下𤼵軍擊之不能得難以視四夷獨選賢京兆尹乃可
於是鳳薦尊徵為諫大夫守京輔都尉行京兆尹事旬
月間盗賊清遷光禄大夫守京兆尹後為眞凡三歲坐
遇使者無禮司隸遣假佐放奉詔書白尊𤼵吏捕人放
謂尊詔書所捕宜密尊曰治所公正京兆善漏泄人事
放曰所捕宜今𤼵吏尊又曰詔書無京兆文不當𤼵吏
及長安繫者三月間千人以上尊出行縣男子郭賜自
言尊許仲家十餘人共殺賜兄賞公歸舍吏不敢捕尊
行縣還上奏曰彊不陵弱各得其所寬大之政行和平
之氣通御史大夫中奏尊暴虐不改外為大言倨嫚姍
上威信日廢不宜備位九卿尊坐免吏民多稱惜之湖
三老公乘興等上書訟尊治京兆功效日著往者南山
盗賊阻山横行剽劫良民殺奉法吏道路不通城門至
以警戒步兵校尉使逐捕暴師露衆曠日煩費不能禽
制二卿坐黜羣盜寖彊吏氣傷沮流聞四方為國家憂
當此之時有能捕斬不愛金爵重賞關内侯寬中使問
所徵故司隸校尉王尊捕羣盜方略拜為諫大夫守京
輔都尉行京兆尹事尊盡節勞心夙夜思職卑體下士
厲奔北之吏起沮傷之氣二旬之間大黨震壊渠率效
首賊亂蠲除民反農業拊循貧弱鉏耘豪彊長安宿豪
大猾東市賈萬城西萭章剪張禁酒趙放杜陵楊章等
皆通邪結黨挾養姦軌上干王法下亂吏治并兼役使
侵漁小民為百姓豺狼更數二千石二十年莫能擒討
尊以正法案誅皆伏其辜姦邪銷釋吏民說服尊撥劇
整亂誅暴禁邪皆前所稀有名將所不及雖拜為眞未
有殊絶褒賞加於尊身今御史大夫奏尊傷害陰陽為
國家憂無承用詔書之意靖言庸違象龔滔天原其所
以出御史丞楊輔故為尊書佐素行隂賊惡口不信好
以刀筆䧟人於法輔常醉過尊大奴利家利家捽搏其
頰兄子閎拔刀欲剄之輔以故深怨疾毒欲傷害尊疑
輔内懷怨恨外依公事建畫為此議傅致奏文浸潤加
誣以復私怨昔白起為秦將東破韓魏南拔郢都應侯
譖之賜死杜郵吳起為魏守西河而秦韓不敢犯䜛人
間焉斥逐奔楚秦聽浸潤以誅良將魏信䜛言以逐賢
守此皆偏聽不聰失人之患也臣等竊痛傷尊修身絜
已砥節首公刺譏不憚將相誅惡不避豪彊誅不制之
賊解國家之憂功著職修威信不廢誠國家瓜牙之吏
折衝之臣今一旦無辜制於仇人之手傷於詆欺之文
上不得以功除罪下不得蒙棘木之聽獨掩怨讐之偏
奏被共工之大惡無所陳怨愬罪尊以京師廢亂羣盜
並興選賢徵用起家為卿賊亂既除豪猾伏辜即以佞
巧廢黜一尊之身三期之間乍賢乍佞豈不甚哉孔子
曰愛之欲其生惡之欲其死是惑也浸潤之譖不行焉
可謂明矣願下公卿大夫博士議郎定尊素行夫人臣
而傷害隂陽死誅之罪也靖言庸違放殛之刑也審如
御史章尊乃當伏觀闕之誅放於無人之域不得苟免
及任舉尊者當獲選舉之辜不可但已即不如章飾文
深詆以愬無罪亦宜有誅以懲䜛賊之口絶詐欺之路
唯明主參詳使白黑分别書奏天子復以尊為徐州刺
史遷東郡太守久之河水盛溢泛浸瓠子金隄老弱奔
走恐水大决為害尊躬率吏民投沈白馬祀水神河伯
尊親執圭璧使巫策祝請以身填金隄因止宿廬居隄
上吏民數千萬人爭叩頭救止尊終不肯去及水盛隄
壊吏民皆奔走唯一主簿泣在尊旁尊立不動而水波
稍却廻還吏民嘉壮尊之勇節白馬三老朱英等奏其
状下有司考皆如言於是制詔御史東郡河水盛長毁
壊金隄未决三尺百姓惶恐奔走太守身當水衝履咫
尺之難不避危殆以安衆心吏民復還就作水不為災
朕甚嘉之秩尊中二千石加賜黃金二十斤數歲卒官
吏民紀之尊子伯亦為京兆尹坐懦弱不勝任免
王章字仲卿泰山鉅平人也少以文學為官稍遷至諫
大夫在朝廷名敢直言元帝初擢為左曹中郎將與御
史中丞陳咸相善共毁中書令石顯為顯所䧟咸减死
髠章免官成帝立徵章為諫大夫遷司隸校尉大臣貴
戚敬憚之王尊免後代者不稱職章以選為京兆尹時
帝舅大將軍王鳳輔政章雖為鳳所舉非鳳專權不親
附鳳會日有蝕之章奏封事召見言鳳不可任用宜更
選忠賢上初受章言後不忍退鳳章由是見疑遂為鳳
所䧟罪至大逆語在元后傳初章為諸生學長安獨與
妻居章疾病無被卧牛衣中與妻决涕泣其妻呵怒之
曰仲卿京師尊貴在朝廷人誰踰仲卿者今疾病困戹
不自激卬乃反涕泣何鄙也後章仕官歴位及為京兆
欲上封事妻又止之曰人當知足獨不念牛衣中涕泣
時邪章曰非女子所知也書遂上果下廷尉獄妻子皆
收繫章小女年可十二夜起號哭曰平生獄上呼囚數
常至九今八而止我君素剛先死者必君明日問之章
果死妻子皆徙合浦大將軍鳳薨後弟成都侯商復為
大將軍輔政白上還章妻子故郡其家屬皆完具采珠
致産數百萬時蕭育為泰山太守皆令贖還故田宅章
為京兆二歲死不以其罪衆庶冤紀之號為三王王駿
自有傳駿即王陽子也
蓋寬饒字次公魏郡人也明經為郡文學以孝廉為郎
舉方正對策高第遷諫大夫行郎中戶將事劾奏衞將
軍張安世子侍中陽都侯彭祖不下殿門并連及安世
居位無補彭祖時實下門寬饒坐舉奏大臣非是左遷
為衞司馬先是時衞司馬在部見衞尉拜謁常為衞官
繇使市買寬饒視事案舊令遂揖官屬以下行衞者衞
尉私使寬饒出寬饒以令詣官府門上謁辭尚書責問
衞尉由是衞官不復私使候司馬候司馬不拜出先置
衞輙上奏辭自此正焉寬饒初拜為司馬未出殿門斷
其禪衣令短離地冠大冠帶長劍躬案行士卒廬室視
其飲食居處有疾病者身自撫循臨問加致醫藥遇之
甚有恩及歲盡交代上臨饗罷衞卒數千人皆叩頭自
請願復留共更一年以報寬饒厚德宣帝嘉之以寬饒
為太中大夫使行風俗多所稱舉貶黜奉使稱意擢為
司隸校尉刺舉無所回避小大輙舉所劾奏衆多廷尉
處其法半用半不用公卿貴戚及郡國吏繇使至長安
皆恐懼莫敢犯禁京師為清平恩侯許伯入第丞相御
史將軍中二千石皆賀寬饒不行許伯請之廼往從西
階上東鄕特坐許伯自酌曰盖君後至寬饒曰無多酌
我我廼酒狂丞相魏侯笑曰次公醒而狂何必酒也坐
者皆屬目卑下之酒酣樂作長信少府檀長卿起舞為
沭猴與狗鬭坐皆大笑寬饒不說卬視屋而歎曰美哉
然富貴無常忽則易人此如傳舍所閱多矣唯謹愼為
得久君侯可不戒哉因起趨出劾奏長信少府以列卿
而沭猴舞失禮不敬上欲罪少府許伯為謝良久上廼
解寬饒為人剛直高節志在奉公家貧奉錢月數千半
以給吏民為耳目言事者身為司隸子常步行自戍北
邊公廉如此然深刻喜䧟害人在位及貴戚人與為怨
又好言事刺譏奸犯上意上以其儒者優容之然亦不
得遷同列後進或至九卿寬饒自以行清能高有益於
國而為凡庸所越愈失意不快數上疏諫爭太子庶子
王生高寬饒節而非其如此予書曰明主知君絜白公
正不畏彊禦故命君以司察之位擅君以奉使之權尊
官厚禄已施於君矣君宜夙夜惟思當世之務奉法宣
化憂勞天下雖日有益月有功猶未足以稱職而報恩
也自古之治三王之術各有制度今君不務循職而已
廼欲以太古久遠之事匡拂天子數進不用難聽之語
以摩切左右非所以揚令名全夀命者也方今用事之
人皆明習法令言足以飾君之辭文足以成君之過君
不惟蘧氏之高蹤而慕子胥之末行用不訾之軀臨不
測之險竊為君痛之夫君子直而不挺曲而不詘大雅
云既明且哲以保其身狂夫之言聖人擇焉唯裁省覽
寬饒不納其言是時上方用刑法信任中尚書宦官寬
饒奏封事曰方今聖道寖廢儒術不行以刑餘為周召
以法律為詩書又引韓氏易傳言五帝官天下三王家
天下家以傳子官以傳賢若四時之運功成者去不得
其人則不居其位書奏上以寬饒怨謗終不改下其書
中二千石時執金吾議以為寬饒指意欲求䄠大逆不
道諫大夫鄭昌愍傷寬饒忠直憂國以言事不當意而
為文吏所詆挫上書頌寬饒曰臣聞山有猛獸藜藿為
之不采國有忠臣姦邪為之不起司隸校尉寬饒居不
求安食不求飽進有憂國之心退有死節之義上無許
史之屬下無金張之託職在司察直道而行多仇少與
上書陳國事有司劾以大辟臣幸得從大夫之後官以
諫為名不敢不言上不聽遂下寬饒吏寬饒引佩刀自
剄北闕下衆莫不憐之
諸葛豐字少季琅邪人也以明經為郡文學名特立剛
直貢禹為御史大夫除豐為屬舉侍御史元帝擢為司
隸校尉刺舉無所避京師為之語曰閒何闊逢諸葛上
嘉其節加豐秩光禄大夫時侍中許章以外屬貴幸奢
滛不奉法度賓客犯事與章相連豐案劾章欲奏其事
適逢許侍中私出豐駐車舉節詔章曰下欲收之章迫
窘馳車去豐追之許侍中因得入宮門自歸上豐亦上
奏於是收豐節司隸去節自豐始豐上書謝曰臣豐駑
怯文不足以勸善武不足以執邪陛下不量臣能否拜
為司隸校尉未有以自效復秩臣為光禄大夫官尊責
重非臣所當處也又迫年歲衰暮常恐卒填溝渠無以
報厚德使論議士譏臣無補長獲素餐之名故常願捐
一旦之命不待時而斷姦臣之首縣於都市編書其罪
使四方明知為惡之罰然後却就斧鉞之誅誠臣所甘
心也夫以布衣之士尚猶有刎剄之交今以四海之大
曾無伏節死誼之臣率盡苟合取容阿黨相為念私門
之利忘國家之政邪穢濁溷之氣上感于天是以災變
數見百姓困乏比臣下不忠之效也臣誠恥之亡已凡
人情莫不欲安存而惡危亡然忠臣直士不避患害者
誠為君也今陛下天覆地載物無不容使尚書令堯賜
臣豐書曰夫司隸者刺舉不法善善惡惡非得顓之也
免處中和順經術意恩深德厚臣豐頓首幸甚臣竊不
勝憤懣願賜清宴唯陛下裁幸上不許是後所言益不
用豐復上書言臣聞伯竒孝而棄於親子胥忠而誅於
君隠公慈而殺於弟叔武弟而殺於兄夫以四子之行
屈平之材然猶不能自顯而被刑戮豈不足以觀哉使
臣殺身以安國蒙誅以顯君臣誠願之獨恐未有云補
而為衆邪所排令讒夫得遂正直之路壅塞忠臣沮心
智士杜口此愚臣之所懼也豐以春夏繫治人在位多
言其短上徙豐為城門校尉豐上書告光禄勲周堪光
禄大夫張猛上不直豐廼制詔御史城門校尉豐前與
光禄勲堪光禄大夫猛在朝之時數稱言堪猛之美豐
前為司隸校尉不順四時修法度專作苛暴以獲虚威
朕不忍下吏以為城門校尉不内省諸已而反怨堪猛
以求報舉告案無證之辭暴揚難驗之罪毁譽恣意不
顧前言不信之大者也朕憐豐之耆老不忍加刑其免
為庶人終於家
劉輔河間宗室也舉孝廉為襄賁令上書言得失召見
上美其材擢為諫大夫會成帝欲立趙偼伃為皇后先
下詔封偼伃父臨為列侯輔上書言臣聞天之所與必
先賜以符瑞天之所違必先降以災變此神明之徵應
自然之占驗也昔武王周公承順天地以饗魚烏之瑞
然猶君臣祗懼動色相戒況於季世不蒙繼嗣之福屢
受威怒之異者乎雖夙夜自責改過易行畏天命念祖
業妙選有德之世考卜窈窕之女以承宗廟順神祗心
塞天下望子孫之祥猶恐晚暮今廼觸情縱欲傾於卑
賤之女欲以母天下不畏于天不媿于人惑莫大焉里
語曰腐木不可以為柱卑人不可以為主天人之所不
予必有禍而無福市道皆共知之朝廷莫肯一言臣竊
傷心自念得以同姓拔擢尸禄不忠汚辱諫爭之官不
敢不盡死唯陛下深察書奏上使侍御史收縛輔繫掖
庭祕獄羣臣莫知其故於是中朝左將軍辛慶忌右將
軍廉褒光禄勲師丹太中大夫谷永俱上書曰臣聞明
王垂寬容之聽崇諫爭之官廣開忠直之路不罪狂狷
之言然後百僚在位竭忠盡謀不懼後患朝廷無讇諛
之士元首無失道之諐竊見諫大夫劉輔前以縣令求
見擢為諫大夫此其言必有卓詭切至當聖心者故得
拔至於此旬日之間收下祕獄臣等愚以為輔幸得託
公族之親在諫臣之列新從下土來未知朝廷體獨觸
忌諱不足深過小罪宜隠忍而已如有大惡宜暴治理
官與衆共之昔趙簡子殺其大夫鳴犢孔子臨河而還今
天心未豫災異屢降水旱迭臻方當隆寬廣問褒直盡
下之時也而行慘急之誅於諫爭之臣震驚羣下失忠
直心假令輔不坐直言所坐不著天下不可戶曉同姓
近臣本以言顯其於治親養忠之義誠不宜幽囚于掖
庭獄公卿以下見陛下進用輔亟而折傷之暴人有懼
心精銳銷耎莫敢盡節正言非所以昭有虞之聽廣德
美之風也臣等竊深傷之唯陛下留神省察上廼徙繫
輔共工獄减死罪一等論為鬼薪終於家
鄭崇字子游本高密大族世與王家相嫁娶祖父以訾
徙平陵父賓明法律為御史事貢公名公直崇少為郡
文學史至丞相大車屬弟立與高武侯傅喜同門學相
友善喜為大司馬薦崇哀帝擢為尚書僕射數求見諫
爭上初納用之每見曳革履上笑曰我識鄭尚書履聲
久之上欲封祖母傅太后從弟商崇諫曰孝成皇帝封
親舅五侯天為赤黃晝昏日中有黑氣今祖母從昆弟
二人已侯孔鄕侯皇后父高武侯以三公封尚有因緣
今無故欲復封商壊亂制度逆天人心非傅氏之福也
臣聞師曰逆陽者厥極弱逆隂者厥極凶短折犯人者
有亂亡之患犯神者有疾夭之禍故周公著戒曰惟王
不知艱難唯耽樂是從時亦罔有克夀故衰世之君夭
折蚤沒此皆犯隂之害也臣願以身命當國咎崇因持
詔書案起傳太后大怒曰何有為天子乃反為一臣所
顓制邪上遂下詔曰朕幼而孤皇太太后躬自養育免
于襁褓教道以禮至於成人惠澤茂焉欲報之德皥天
罔極前追號皇太太后父為崇祖侯惟念德報未殊朕
甚恧焉侍中光禄大夫商皇太太后父同産子小自保
大恩義最親其封商為汝昌侯為崇祖侯後更號崇祖
侯為汝昌哀侯崇又以董賢貴寵過度諫由是重得罪
數以職事見責𤼵疾頸癰欲乞骸骨不敢尚書令趙昌
佞讇素害崇知其見疏因奏崇與宗族通疑有姦請治
上責崇曰君門如市人何以欲禁切主上崇對曰臣門
如市臣心如水願得考覆上怒下崇獄窮治死獄中
孫寶字子嚴潁川鄢陵人也以明經為郡吏御史大夫
張忠辟寶為屬欲令授子經更為除舍設儲偫寶自劾
去忠固還之心内不平後署寶主簿寶徙入舍祭竈請
比鄰忠隂察怪之使所親問寶前大夫為君設除大舍
子自劾去者欲為高節也令兩府高士俗不為主簿子
既為之徙舍甚說何前後不相副也寶曰高士不為主
簿而大夫君以寶為可一府莫言非士安得獨自高前
日君男欲學文而移寶自近禮有來學義無往教道不
可詘身詘何傷且不遭者可無不為况主簿乎忠聞之
甚慙上書薦寶經明質直宜備近臣為議郎遷諫大夫
鴻嘉中廣漢羣盜起選為益州刺史廣漢太守扈商者
大司馬車騎將軍王音姊子軟弱不任職寶到部親入
山谷諭告羣盜非本造意渠率皆得悔過自出遣歸田
里自劾矯制奏商為亂首春秋之義誅首惡而已商亦
奏寶所縱或有渠率當坐者商徵下獄寶坐失死罪免
益州吏民多陳寶功效言為車騎將軍所排上復拜寶
為冀州刺史遷丞相司直時帝舅紅陽侯立使客因南
郡太守李尚占懇草田數百頃頗有民所假少府陂澤
略皆開𤼵上書願以入縣官有詔郡平田予直錢有貴
一萬萬以上寶聞之遣丞相史按驗𤼵其姦劾奏立尚
懷姦罔上狡猾不道尚下獄死立雖不坐後兄大司馬
衞將軍商薨次當代商上度立而用其弟曲陽侯根為
大司馬驃騎將軍會益州蠻夷犯法巴蜀頗不安上以
寶著名西州拜為廣漢太守秩中二千石賜黃金三十
斤蠻夷安輯吏民稱之徵為京兆尹故吏侯文以剛直
不苟合常稱疾不肯仕寶以恩禮請文欲為布衣友日
設酒食妻子相對文求受署為掾進見如賓禮數月以
立秋日署文東部督郵入見勑曰今日鷹隼始擊當順
天氣取姦惡以成嚴霜之誅掾部渠有其人乎文卬曰
無其人不敢空受職寶曰誰也文曰霸陵杜穉季寶曰
其次文曰豺狼横道不宜復問狐狸寶默然穉季者大
俠與衞尉淳于長大鴻臚蕭育等皆厚善寶前失車騎
將軍與紅陽侯有郤自恐見危時淳于長方貴幸友寶
寶亦欲附之始視事而長以穉季託寶故寶窮無以復
應文文怪寶氣索知其有故因曰明府素著威名今不
敢取穉季當且闔閤勿有所問如此竟歲吏民未敢誣
明府也即度穉季而譴他事衆口讙譁終身自堕寶曰
受教穉季耳目長聞知之杜門不通水火穿舍後牆為
小戶但持鉏自治園因文所厚自陳如此文曰我與穉
季幸同土壤素無睚眥顧受將命分當相直誠能自改
嚴將不治前事即不更心但更門戶適趣禍耳穉季遂
不敢犯法寶亦竟歲無所譴明年穉季病死寶為京兆
尹三歲京師稱之會淳于長敗寶與蕭育等皆坐免官
文復去吏死於家穉季子杜蒼字君敖名出穉季右在
游俠中哀帝即位徵寶為諫大夫遷司隸初傅太后與
中山孝王母馮太后俱事元帝有郤傅太后使有司考
馮太后令自殺衆庶冤之寶奏請覆治傅太后大怒曰
帝置司隸主使察我馮氏反事明白故欲擿觖以揚我
惡我當坐之上廼順旨下寶獄尚書僕射唐林爭之上
以林朋黨比周左遷敦煌魚澤障候大司馬傅喜光禄
大夫龔勝固爭上為言太后出寶復官頃之鄭崇下獄
寶上書曰臣聞䟽不圖親外不慮内臣幸得銜命奉使
職在刺舉不敢避貴幸之埶以塞視聽之明按尚書令
昌奏僕射崇下獄覆治榜掠將死卒無一辭道路稱冤
疑昌與崇内有纖介浸潤相陷自禁門内樞機近臣蒙
受冤譖虧損國家為謗不小臣請治昌以解衆心書奏
天子不說以寶名臣不忍誅廼制詔丞相大司空司隸
寶奏故尚書僕射崇冤請獄治尚書令昌案崇近臣罪
惡暴著而寶懷邪附下罔上以春月作詆欺遂其姦心
蓋國之賊也傳不云乎惡利口之覆國家其免寶為庶
人哀帝崩王莽白王太后徵寶以為光禄大夫與王舜
等俱迎中山王平帝立寶為大司農會越嶲郡上黃龍
游江中太師孔光大司徒馬宮等咸稱莽功德比周公
宜告祠宗廟寶曰周公上聖召公大賢尚猶有不相說
著於經典兩不相損今風雨未時百姓不足每有一事
羣臣同聲得無非其美者時大臣皆失色侍中奉車都
尉甄邯即時承制罷議者會寶遣吏迎母母道病留弟
家獨遣妻子司直陳崇以奏寶事下三公即訊寶對曰
年七十誖眊恩衰共養營妻子如章寶坐免終於家建
武中錄舊德臣以寶孫伉為諸長
母將隆字君房東海蘭陵人也大司馬車騎將軍王音
内領尚書外典兵馬踵故選置從事中即與參謀議奏
請隆為從事中郎遷諫大夫成帝末隆奏封事言古者
選諸侯入為公卿以褒功德宜徵定陶王使在國邸以
填萬方其後上竟立定陶王為太子隆遷冀州牧潁川
太守哀帝即位以高第入為京兆尹遷執金吾時侍中
董賢方貴上使中黃門𤼵武庫兵前後十輩送董賢及
上乳母王阿舍隆奏言武庫兵器天下公用國家武備
繕治造作皆度大司農錢大司農錢自乘輿不以給共
養共養勞賜一出少府盖不以本臧給末用不以民力
共浮費别公私示正路也古者諸侯方伯得顓征伐廼
賜斧鉞漢家邊吏職在距宼亦賜武庫兵皆任其事然
後蒙之春秋之誼家不臧甲所以抑臣威損私力也今
賢等便僻弄臣私恩微妾而以天下公用給其私門契
國威器共其家備民力分於弄臣武兵設於微妾建立
非宜以廣驕僭非所以示四方也孔子曰奚取於三家
之堂臣請收還武庫上不說頃之傅太后使謁者買諸
官婢賤取之復取執金吾官婢八人隆奏言賈賤請更
平直上於是制詔丞相御史大夫交讓之禮興則虞芮
之訟息隆位九卿既無以匡朝廷之不逮而反奏請與
永信宮爭貴賤之賈程奏顯言衆莫不聞舉錯不由誼
理爭求之名自此始無以示百僚傷化失俗以隆前有
安國之言左遷為沛郡都尉遷南郡太守王莽少時慕
與隆交隆不甚附哀帝崩莽秉政使大司徒孔光奏隆
前為冀州牧治中山馮太后獄冤陷無辜不宜處位在
中土本中謁者令史立侍御史丁元自典考之但與隆
連名奏事史立時為中太僕丁元泰山太守及尚書令
趙昌譖鄭崇者為河内太守皆免官徙合浦
何並字子廉祖父以吏二千石自平輿徙平陵並為郡
吏至大司空掾事何武武高其志節舉能治劇為長陵
令道不拾遺初卭成太后外家王氏貴而侍中王林卿
通輕俠傾京師後坐法免賓客愈盛歸長陵上冡因留
飲連日並恐其犯法自造門上謁謂林卿曰冡閒單外
君宜以時歸林卿曰諾先是林卿殺婢壻埋冡舍並具
知之以非已時又見其新免故不發舉欲無令留界中
而已即且遣吏奉謁傳送林卿素驕慙於賓客並度其
為變儲兵馬以待之林卿既去北度涇橋令騎奴還至
寺門拔刀剥其建鼓並自從吏兵追林卿行數十里林
卿迫窘廼令奴冠其冠被其襜褕自代乘車從童騎身
變服從間徑馳去會日暮追及收縛冠奴奴曰我非侍
中奴耳並心自知已失林卿廼曰王君困自稱奴得脱
死邪叱吏斷頭持還縣所剥鼓置都亭下署曰故侍中
王林卿坐殺人埋冢舍使奴剥寺門鼓吏民驚駭林卿
因亡命衆庶讙譁以為實死成帝太后以卭成太后愛
林卿故聞之涕泣為言哀帝哀帝問状而善之遷並隴
西太守徙潁川太守代陵陽嚴詡詡本以孝行為官謂
掾史為師友有過輙閉閤自責終不大言郡中亂王莽
遣使徵詡官屬數百人為設祖道詡據地哭掾史曰明
府吉徵不宜若此詡曰吾哀潁川士身豈有憂哉我以
柔弱徵必選剛猛代代到將有僵仆者故相弔耳詡至
拜為美俗使者是時潁川鍾元為尚書令領廷尉用事
有權弟威為郡掾臧千金並為太守過辭鍾廷尉廷尉
免冠為弟請一等之罪願蚤就髠鉗並曰罪在弟身與
君律不在於太守元懼馳遣人呼弟陽翟輕俠趙季李
款多畜賓客以氣力漁食閭里至姦人婦女持吏長短
從横郡中聞並且至皆亡去並下車求勇猛曉文法吏
且十人使文吏治三人獄武吏往捕之各有所部勑曰
三人非負太守廼負王法不得不治鍾威所犯多在赦
前驅使入凾谷關勿令汙民間不入關廼收之趙李桀
惡雖遠去當得其頭以謝百姓鍾威負其兄止雒陽吏
格殺之亦得趙李他郡持頭還並皆縣頭及其具獄於
市郡中清靜表善好士見紀潁川名次黃霸性清廉妻
子不至官舍數年卒疾病召丞掾作先令書曰告子恢
吾生素餐日久死雖當得法賻勿受葬為小椁亶容下
棺恢如父言王莽擢恢為關都尉建武中以並孫為郎
眭弘字孟魯國蕃人也少時好俠鬭雞走馬長乃變節
從嬴公受春秋以明經為議郎至符節令孝昭元鳳三
年正月泰山萊蕪山南匈匈有數千人聲民視之有大
石自立高丈五尺大四十八圍入地深八尺三石為足
石立後有白烏數千下集其旁是時昌邑有枯社木卧
復生又上林苑中大柳樹斷枯卧地亦自立生有蟲食
樹葉成文字曰公孫病已立孟推春秋之意以為石柳
皆隂類下民之象泰山者岱宗之嶽王者易姓告代之
處今大石自立僵柳復起非人力所為此當有從匹夫
為天子者枯社木復生故廢之家公孫氏當復興者也
孟意亦不知其所在即說曰先師董仲舒有言雖有繼
體守文之君不害聖人之受命漢家堯後有傳國之運
漢帝宜誰差天下求索賢人䄠以帝位而退自封百里
如殷周二王後以承順天命孟使友人内官長賜上此
書時昭帝幼大將軍霍光秉政惡之下其書廷尉奏賜
孟妄設祅言惑衆大逆不道皆伏誅後五年孝宣帝興
於民間即位徵孟子為郎
夏侯始昌魯人也通五經以齊詩尚書教授自董仲舒
韓嬰死後武帝得始昌甚重之始昌明於陰陽先言柏
梁臺災日至期日果災時昌邑王以少子愛上為選師
始昌為大傅年老以夀終族子勝亦以儒顯名
夏侯勝字長公初魯共王分魯西寧鄕以封子節侯别
屬大河大河後更名東平故勝為東平人勝少孤好學
從始昌受尚書及洪範五行傳說災異後事簡卿又從
歐陽氏問為學精孰所問非一師也善說禮服徵為博
士光禄大夫會昭帝崩昌邑王嗣立數出勝當乘輿前
諫曰天久陰而不雨臣下有謀上者陛下出欲何之王
怒謂勝為祅言縛以屬吏吏白大將軍霍光光不舉法
是時光與車騎將軍張安世謀欲廢昌邑王光讓安世
以為泄語安世實不言廼召問勝勝對言在洪範傳曰
皇之不極厥罸常隂時則下人有伐上者惡察察言故
云臣下有謀光安世大驚以此益重經術士後十餘日
光卒與安世白太后廢昌邑王尊立宣帝光以為羣臣
奏事東宮太后省政宜知經術白令勝用尚書授太后
遷長信少府賜爵關内侯以與謀廢立定策安宗廟益
千戶宣帝初即位欲褒先帝詔丞相御史曰朕以眇身
蒙遺德承聖業奉宗廟夙夜惟念孝武皇帝躬仁誼厲
威武北征匈奴單于遠遁南平氐羌昆明甌駱兩越東
定薉貉朝鮮廓地斥境立郡縣百蠻率服款塞自至珍
貢陳於宗廟協音律造樂歌薦上帝封泰山立明堂改
正朔易服色明開聖緒尊賢顯功興滅繼絶褒周之後
備天地之禮廣道術之路上天報况符瑞並應寶鼎出
白麟獲海效鉅魚神人並見山稱萬歲功德茂盛不能
盡宣而廟樂未稱朕甚悼焉其與列侯二千石博士議
於是羣臣大議廷中皆曰宜如詔書長信少府勝獨曰
武帝雖有攘四夷廣土斥境之功然多殺士衆竭民財
力奢泰亡度天下虚耗百姓流離物故者半蝗蟲大起
赤地數千里或人民相食畜積至今未復亡德澤於民
不宜為立廟樂公卿共難勝曰此詔書也勝曰詔書不
可用也人臣之誼宜直言正論非苟阿意順指議已出
口雖死不悔於是丞相義御史大夫廣明劾奏勝非議
詔書毁先帝不道及丞相長史黃霸阿縱勝不舉劾俱
下獄有司遂請尊孝武帝廟為世宗廟奏盛德文始五
行之舞天下世世獻納以明盛德武帝廵狩所幸郡國
凡四十九皆立廟如高祖太宗焉勝霸既久繫霸欲從
勝受經勝辭以罪死霸曰朝聞道夕死可矣勝賢其言
遂授之繫再更冬講論不怠至四年夏關東四十九郡
同日地動或山崩壊城郭室屋殺六千餘人上乃素服
避正殿遣使者弔問吏民賜死者棺錢下詔曰蓋災異
者天地之戒也朕承洪業託士民之上未能和羣生曩
者地震北海琅邪壊祖宗廟朕甚懼焉其與列侯中二
千石博問術士有以應變補朕之闕毋有所諱因大赦
勝出為諫大夫給事中霸為揚州刺史勝為人質樸守
正簡易亡威儀見時謂上為君誤相字於前上亦以是
親信之嘗見出道上語上聞而讓勝勝曰陛下所言善
臣故揚之堯言布於天下至今見誦臣以為可傳故傳
耳朝廷每有大議上知勝素直謂曰先生通正言無懲
前事勝復為長信少府遷太子太傅受詔撰尚書論語
說賜黃金百斤年九十卒官賜冢塋葬平陵太后賜錢
二百萬為勝素服五日以報師傅之恩儒者以為榮始
勝每講授常謂諸生曰士病不明經術經術苟明其取
青紫如俛拾地芥耳學經不明不如歸耕勝從父子建
字長卿自師事勝及歐陽高左右采獲又從五經諸儒
問與尚書相出入者牽引以次章句具文飾說勝非之
曰建所謂章句小儒破碎大道建亦非勝為學䟽略難
以應敵建卒自顓門名經為議郎博士至太子少傅勝
子兼為左曹太中大夫孫堯至長信少府司農鴻臚曾
孫蕃郡守州牧長樂少府勝同産弟子賞為梁内史子
定國為豫章太守而建子千秋亦為少府太子少傅
京房字君明東郡頓邱人也治易事梁人焦延夀延夀
字贛贛貧賤以好學得幸梁王王共其資用令極意學
既成為郡史察舉補小黃令以候司先知姦邪盜賊不
得𤼵愛養吏民化行縣中舉最當遷三老官屬上書願
留贛有詔許增秩留卒於小黃贛常曰得我道以亡身
者京生也其說長於災變分六十卦更直日用事以風
雨寒温為候各有占驗房用之尤精好鍾律知音聲初
元四年以孝廉為郎永光建昭間西羌反日蝕又久青
亡光隂霧不精房數上䟽先言其將然近數月遠一歲
所言屢中天子說之數召見問房對曰古帝王以功舉
賢則萬化成瑞應著末世以毁譽取人故功業廢而致
災異宜令百官各試其功災異可息詔使房作其事房
奏考功課吏法上令公卿朝臣與房會議温室皆以房
言煩碎令上下相司不可許上意鄕之時部刺史奏事
京師上召見諸刺史令房曉以課事刺史復以為不可
行唯御史大夫鄭弘光禄大夫周堪初言不可後善之
是時中書令石顯專權顯友人五鹿充宗為尚書令與
房同經論議相非二人用事房嘗宴見問上曰幽厲之
君何以危所任者何人也上曰君不明而所任者巧佞
房曰知其巧佞而用之邪將以為賢也上曰賢之房曰
然則今何以知其不賢也上曰以其時亂而君危知之
房曰若是任賢必治任不肖必亂必然之道也幽厲何
不覺寤而更求賢曷為卒任不肖以至於是上曰臨亂
之君各賢其臣令皆覺寤天下安得危亡之君房曰齊
桓公秦二世亦嘗聞此君而非笑之然則任竪刁趙高
政治日亂盜賊滿山何不以幽厲卜之而覺寤乎上曰
唯有道者能以往知來耳房因免冠頓首曰春秋紀二
百四十二年災異以視萬世之君今陛下即位已來日
月失明星辰逆行山崩泉涌地震石隕夏霜冬靁春凋
秋榮隕霜不殺水旱螟蟲民人饑疫盜賊不禁刑人滿
市春秋所記災異盡備陛下視今為治邪亂邪上曰亦
極亂耳尚何道房曰今所任用者誰與上曰然幸其瘉
於彼又以為不在此人也房曰夫前世之君亦皆然矣
臣恐後之視今猶今之視前也上良久廼曰今為亂者
誰哉房曰明主宜自知之上曰不知也如知何故用之
房曰上最所信任與圖事帷幄之中進退天下之士者
是矣房指謂石顯上亦知之謂房曰已諭房罷出後上
令房上弟子曉知考功課吏事者欲試用之房上中郎
任良姚平願以為刺史試考功法臣得通籍殿中為奏
事以防壅塞石顯五鹿充宗皆疾房欲遠之建言宜試
以房為郡守元帝於是以房為魏郡太守秩八百石居
得以考功法治郡房自請願無屬刺史得除用他郡人
自第吏千石以下歲竟乘傳奏事天子許焉房自知數
以論議為大臣所非内與石顯五鹿充宗有隙不欲遠
離左右及為太守憂懼以建昭二年二月朔拜上封事
曰辛酉已來蒙氣衰去太陽精明臣獨欣然以為陛下
有所定也然少隂倍力而乘消息臣疑陛下雖行此道
猶不得如意臣竊悼懼守陽平侯鳳欲見未得至己卯
臣拜為太守此言上雖明下猶勝之效也臣出之後恐
必為用事所蔽身死而功不成故願歲盡乘傳奏事蒙
哀見許廼辛巳蒙氣復乘卦太陽侵色此上大夫覆陽
而上意疑也己卯庚辰之間必有欲隔絶臣令不得乘
傳奏事者房未𤼵上令陽平侯鳳承制詔房止無乘傳
奏事房意愈恐去至新豐因郵上封事曰臣前以六月
中言遯卦不效法曰道人始去寒涌水為災至其七月
涌水出臣弟子姚平謂臣曰房可謂知道未可謂信道
也房言災異未嘗不中涌水已出道人當遂死尚復何
言臣曰陛下至仁於臣尤厚雖言而死臣猶言也平又
曰房可謂小忠未可謂大忠也昔秦時趙高用事有正
先者非刺高而死高威自此成故秦之亂正先趣之今
臣得出守郡自詭效功恐未效而死惟陛下毋使臣塞
涌水之異當正先之死為姚平所笑房至陜復上封事
曰乃丙戍小雨丁亥蒙氣去然少隂并力而乘消息戊
子益甚到五十分蒙氣復起此陛下欲正消息雜卦之
黨并力而爭消息之氣不勝彊弱安危之機不可不察
己丑夜有還風盡辛卯太陽復侵色至癸巳日月相薄
此邪隂同力而太陽為之疑也臣前白九年不改必有
星亡之異臣願出任良試考功臣得居内星亡之異可
去議者知如此於身不利臣不可蔽故云使弟子不若
試師臣為刺史又當奏事故復云為刺史恐太守不與
同心不若以為太守此其所以隔絶臣也陛下不違其
言而遂聽之此廼蒙氣所以不解太陽亡色者也臣去
稍遠太陽侵色益甚唯陛下毋難還臣而易逆天意邪
說雖安于人天氣必變故人可欺天不可欺也願陛下
察焉房去月餘竟徵下獄初淮陽憲王舅張博從房受
學以女妻房房與相親每朝見輙為博道其語以為上
意欲用房議而羣臣惡其害己故為衆所排博曰淮陽
王上親弟敏達好政欲為國忠今欲令主上書求入朝
得任助房房曰得無不可博曰前楚王朝薦士何為不
可房曰中書令石顯尚書令五鹿君相與合同巧佞之
人也事縣官十餘年及丞相韋侯皆久亡補於民可謂
亡功矣此尤不欲行考功者也淮陽王即朝見勸上行
考功事善不然但言丞相中書令任事久而不治可休
丞相以御史大夫鄭弘代之遷中書令置他官以鉤盾
令徐立代之如此房考功事得施行矣博具從房記諸
所說災異事因令房為淮陽王作求朝奏草皆持東與
淮陽王石顯微司具知之以房親近未敢言及房出守
郡顯告房與張博通謀非謗政治歸惡天子詿誤諸侯
王語在憲王傳初房見道幽厲事出為御史大夫鄭弘
言之房博皆棄市弘坐免為庶人房本姓李推律自定
為京氏死時年四十一
翼奉字少君東海下邳人也治齊詩與蕭望之匡衡同
師三人經術皆明衡為後進望之施之政事而奉惇學
不仕好律歷隂陽之占元帝初即位諸儒薦之徵待詔
宦者署數言事宴見天子敬焉時平昌侯王臨以宣帝
外屬侍中稱詔欲從奉學其術奉不肯與言而上封事
曰臣聞之於師治道要務在知下之邪正人誠鄕正雖
愚為用若廼懷邪知益為害知下之術在於六情十二
律而已北方之情好也好行貪狼申子主之東方之情
怒也怒行隂賊亥卯主之貪狼必待隂賊而後動隂賊
必待貪狼而後用二隂並行是以王者忌子卯也禮經
避之春秋諱焉南方之情惡也惡行廉貞寅午主之西
方之情喜也喜行寬大己酉主之二陽並行是以王者
吉午酉也詩曰吉日庚午上方之情樂也樂行姦邪辰
未主之下方之情哀也哀行公正戍丑主之辰未屬隂
戌丑屬陽萬物各以其類應今陛下明聖虚静以待物
至萬事雖衆何聞而不諭豈况乎執十二律而御六情
於以知下參實亦甚優矣萬不失一自然之道也廼正
月癸未日加申有暴風從西南來未主姦邪申主貪狼
風以太隂下抵建前是人主左右邪臣之氣平昌侯比
三來見臣皆以正辰加邪時辰為客時為主人以律知
人情王者之秘道也愚臣誠不敢以語邪人上以奉為
中郎召問奉來者以善日邪時孰與邪日善時奉對曰
師法用辰不用日辰為客時為主人見於明王侍者為
主人辰正時邪見者正侍者邪辰邪時正見者邪侍者
正忠正之見侍者雖邪辰時俱正大邪之見侍者雖正
辰時俱邪即以自知侍者之邪而時邪辰正見者反邪
即以自知侍者之正而時正辰邪見者反正辰為常事
時為一行辰䟽而時精其效同功必三五觀之然後可
知故曰察其所繇省其進退參之六合五行則可以見
人性知人情難用外察從中甚明故詩之為學情性而
已五性不相害六情更興廢觀性以歴觀情以律明主
所宜獨用難與二人共也故曰顯諸仁藏諸用露之則
不神獨行則自然矣唯奉能用之學者莫能行是歲關
東大水郡國十一饑疫尤甚上廼下詔江海陂湖園池
屬少府者以假貧民勿租税損太官膳减樂府員省苑
馬諸宮館稀御幸者勿繕治太僕少府减食糓馬水衡
省食肉獸明年二月戊午地震其夏齊地人相食七月
己酉地復震上曰蓋聞賢聖在位隂陽和風雨時日月
光星辰静黎庶康寧考終厥命今朕共承天地託于公
侯之上明不能燭德不能綏災異並臻連年不息乃二
月戊午地大震于隴西郡毁落太上廟殿壁木飾壊敗
豲道縣城郭官寺及民室屋厭殺人衆山崩地裂水泉
涌出一年地再動天惟降災震驚朕躬治有大虧咎至
於此夙夜兢兢不通大變深懷鬱悼未知其序比年不
登元元困乏不勝饑寒以陷刑辟朕甚憫焉憯怛於心
已詔吏虚倉廪開府臧振捄貧民羣司其茂思天地之
戒有可蠲除减省以便萬姓者各條奏悉意陳朕過失
靡有所諱因赦天下舉直言極諫之士奉奏封事曰臣
聞之於師曰天地設法懸日月布星辰分隂陽定四時
列五行以視聖人名之曰道聖人見道然後知王治之
象故畫州土建君臣立律歷陳成敗以視賢者名之曰
經賢者見經然後知人道之務則詩書易春秋禮樂是
也易有隂陽詩有五際春秋有災異皆列終始推得失
考天心以言王道之安危至秦乃不說傷之以法是以
大道不通至於滅亡今陛下明聖深懷要道燭臨萬方
布德流惠靡有闕遺罷省不急之用振救困貧賦醫藥
賜棺錢恩澤甚厚又舉直言求過失盛德純備天下幸
甚臣奉竊學齊詩聞五際之要十月之交篇知日蝕地
震之效昭然可明猶巢居知風穴處知雨亦不足多適
所習耳臣聞人氣内逆則感動天地天變見於星氣日
蝕地變見於竒物震動所以然者陽用其精隂用其形
猶人之有五臧六體五臧象天六體象地故臧病則氣
色𤼵於面體病則欠申動於貎今年太隂建於甲戍律
以庚寅初用事歷以甲午從春歷中甲庚律得參陽性
中仁義情得公正貞廉百年之精歲也正以精歲本首
王位日臨中時接律而地大震其後連月久隂雖有大
令猶不能復隂氣盛矣古者朝廷必有同姓以明親親
必有異姓以明賢賢此聖王之所以大通天下也同姓
親而易進異姓䟽而難通故同姓一異姓五廼為平均
今左右亡同姓獨以舅后之家為親異姓之臣又䟽二
后之黨滿朝非特處位埶尤奢僭過度呂霍上官足以
卜之甚非愛人之道又非後嗣之長策也隂氣之盛不
亦宜乎臣又聞未央建章甘泉宮才人各以百數皆不
得天性若杜陵園其已御見者臣子不敢有言雖然太
皇太后之事也及諸侯王國與其後宮宜為設員出其
過制者此損隂氣應天救邪之道也今異至不應災將
隨之其法大水極隂生陽反為大旱甚則有水災春秋
宋伯姬是矣唯陛下財察明年夏四月乙未孝武園白
鶴館災奉自以為中上䟽曰臣前上五際地震之效曰
極隂生陽恐有火災不合明聽未見省答臣竊内不自
信今白鶴館以四月乙未時加於卯月宿亢災與前地
震同法臣奉乃深知道之可信也不勝拳拳願復賜閒
卒其終始上復延問以得失奉以為祭天地於雲陽汾
隂極諸寝廟不以親䟽迭毁皆煩費違古制又宮室苑
囿奢泰難供以故民困國虚亡累年之畜所繇來久不
改其本難以末正廼上䟽曰臣聞昔者盤庚改邑以興
殷道聖人美之切聞漢德隆盛在於孝文皇帝躬行節
儉外省繇役其時未有甘泉建章及上林中諸離宮館
也未央宮又無高門武臺麒麟鳳皇白虎玉堂金華之
殿獨有前殿曲臺漸臺宣室温室承明耳孝文欲作一
臺度用百金重民之財廢而不為其積土基至今猶存
又下遺詔不起山墳故其時天下大和百姓洽足德流
後嗣如令處於當今因此制度必不能成功名天道有
常王道亡常亡常者所以應有常也必有非常之主然
後能立非常之功臣願陛下徙都於成周左據成臯右
阻黽池前鄕崧高後介大河建滎陽扶河東南北千里
以為關而入敖倉地方百里者八九足以自娛東厭諸
侯之權西遠羌胡之難陛下共已亡為按成周之居兼
盤庚之德萬歲之後長為高宗漢家郊兆寝廟祭祀之
禮多不應古臣奉誠難亶居而改作故願陛下遷都正
本衆制皆定亡復繕治宮館不急之費歲可餘一年之
畜臣聞三代之祖積德以王然皆不過數百年而絶周
至成王有上賢之材因文武之業以周召為輔有司各
敬其事在位莫非其人天下甫二世耳然周公猶作詩
書深戒成王以恐失天下書則曰王毋若殷王紂其詩
則曰殷之未喪師克配上帝宜監于殷駿命不易今漢
初取天下起於豐沛以兵征伐德化未洽後世奢侈國
家之費當數代之用非直費財又乃費士孝武之世暴
骨四夷不可勝數有天下雖未久至於陛下八世九主
矣雖有成王之明然亡周召之佐今東方連年饑饉加
之以疾疫百姓菜色或至相食地比震動天氣溷濁日
光侵奪繇此言之執國政者豈可以不懷怵惕而戒萬
分之一乎故臣願陛下因天變而徙都所謂與天下更
始者也天道終而復始窮則反本故能延長而亡窮也
今漢道未終陛下本而始之於以永世延祚不亦優乎
如因丙子之孟夏順太隂以東行到後七年之明歲必
有五年之餘畜然後大行考室之禮雖周之隆盛亡以
加此唯陛下留神詳察萬世之策書奏天子異其意答
曰問奉今園廟有七云東徙状何如奉對曰昔成王徙
洛盤庚遷殷其所避就皆陛下所明知也非有聖明不
能一變天下之道臣奉愚贛狂惑唯陛下裁赦其後貢
禹亦言當定迭毁禮上遂從之及匡衡為丞相奏徙南
北郊其議皆自奉𤼵之奉以中郎為博士諫大夫年老
以夀終子及孫皆以學在儒官
李尋字子長平陵人也治尚書與張儒鄭寬中同師寬
中等守師法教授尋獨好洪範災異又學天文月令隂
陽事丞相翟方進方進亦善為星歷除尋為吏數為翟
侯言事帝舅曲陽侯王根為大司馬驃騎將軍厚遇尋
是時多災異根輔政數虚己問尋尋見漢家有中衰阸
會之象其意以為且有洪水為災乃說根曰書云天聰
明蓋言紫宮極樞通位帝紀太微四門廣開大道五經
六緯尊術顯士翼張舒布燭臨四海少微處士為比為
輔故次帝廷女宮在後聖人承天賢賢易色取法於此
天官上相上將皆顓面正朝憂責甚重要在得人得人
之效成敗之機不可不勉也昔秦穆公說諓諓之言任
仡仡之勇身受大辱社稷幾亡悔過自責思惟黃髮任
用百里奚卒伯西域德列王道二者福禍如此可不愼
哉夫士者國家之大寶功名之本也將軍一門九侯二
十朱輪漢興以來臣子貴盛未嘗至此物盛必衰自然
之理唯有賢友彊輔庶幾可以保身命全子孫安國家
書曰歴象日月星辰此言仰視天文俯察地理觀日月
消息候星辰行伍揆山川變動參人民繇俗以制法度
考禍福舉錯誖逆咎敗將至徵兆為之先見明君恐懼
修正側身博問轉禍為福不可救者即蓄備以待之故
社稷亡憂竊見往者赤黃四塞地氣大𤼵動土竭民天
下擾亂之徵也彗心爭明庶雄為桀大寇之引也此二
者已頗效矣城中訛言大水奔走上城朝廷驚駭女孽
入宮此獨未效間者重以水泉涌溢旁宮闕仍出月太
白入東井犯積水缺天淵日數湛於極陽之色羽氣乘
宮起風積雲又錯以山崩地動河不用其道盛冬靁電
潛龍為孽繼以隕星流彗維填上見日蝕有背鄕此亦
高下易居洪水之徵也不憂不改洪水廼欲盪滌流彗
廼欲掃除改之則有年亡期故屬者頗有變改小貶邪
猾日月光精時雨氣應此皇天右漢亡己也何况致大
改之宜急博求幽隠拔擢天士任以天職諸闒茸佞讇
抱虚求進及用殘賊酷虐聞者若此之徒皆嫉善憎忠
壊天文敗地理涌趯邪隂湛溺太陽為主結怨於民宜
以時廢退不當得居位誠必行之凶災銷滅子孫之福
不旋日而至政治感隂陽猶鐵炭之低卬見效可信者
也及諸蓄水連泉務通利之修舊隄防省池澤税以助
損邪隂之盛案行事考變易訛言之效未嘗不至請徵
韓放掾周敞王望可與圖之根於是薦尋哀帝初即位
召尋待詔黃門使侍中衞尉傅喜問尋曰間者水出地
動日月失度星辰亂行災異仍重極言毋有所諱尋對
曰陛下聖德尊天敬地畏命重民悼懼變異不忘䟽賤
之臣幸使重臣臨問愚臣不足以奉明詔竊見陛下新
即位開大明除忌諱博延名士靡不並進臣尋位卑術
淺過隨衆賢待詔食太官衣御府久汙玉堂之署比得
召見亡以自效復特見延問至誠自以逢不世出之命
願竭愚心不敢有所避庶幾萬分有一可采唯棄須臾
之間宿留瞽言考法文理稽之五經揆之聖意以參天
心夫變異之來各應象而至臣謹條陳所聞易曰縣象
著明莫大乎日月夫日者衆陽之長煇光所燭萬里同
晷人君之表也故日將旦清風𤼵羣隂伏君以臨朝不
牽於色日初出炎以陽君登朝佞不行忠直進不蔽障
日中煇光君德盛明大臣奉公日將入專以壹君就房
有常節君不修道則日失其度晻昧亡光各有云為其
於東方作日初出時隂雲邪氣起者法為牽於女謁有
所畏難日出後為近臣亂政日中為大臣欺誣日且入
為妻妾役使所營間者日尤不精光明侵奪失色邪氣
珥蜺數作本起於晨相連至昏其日出後至日中間差
瘉小臣不知内事竊以日視陛下志操衰於始初多矣
其咎恐有以守正直言而得罪者傷嗣害世不可不愼
也唯陛下執乾剛之德彊志守度毋聽女謁邪臣之態
諸保阿乳母甘言悲辭之託斷而勿聽勉彊大誼絶小
不忍良有不得已可賜以貨財不可私以官位誠皇天
之禁也日失其光則星辰放流陽不能制隂隂桀得作
間者太白正晝經天宜隆德克躬以執不軌臣聞月者
衆隂之長銷息見伏百里為品千里立表萬里連紀妃
后大臣諸侯之象也朔晦正終始弦為繩墨望成君德
春夏南秋冬北間者月數以春夏與日同道過軒轅上
后受氣入太微帝廷揚光煇犯上將近臣列星皆失色
厭厭如滅此為母后與政亂朝隂陽俱傷兩不相便外
臣不知朝事竊信天文即如此近臣已不足杖矣屋大
柱小可為寒心唯陛下親求賢士無彊所惡以崇社稷
尊彊本朝臣聞五星者五行之精五帝司命應王者號
令為之節度歲星主歲事為統首號令所紀今失度而
盛此君指意欲有所為未得其節也又填星不避歲星
者后帝共政相留於奎婁當以義斷之熒惑往來亡常
周歴兩宮作態低卬入天門上明堂貫尾亂宮太白發
越犯庫兵寇之應也貫黃龍入帝庭當門而出隨熒惑
入天門至房而分欲與熒惑為患不敢當明堂之精此
陛下神靈故禍亂不成也熒惑厥弛佞巧依埶微言毁
譽進類蔽善太白出端門臣有不臣者火入室金上堂
不以時解其憂凶填歲相守又主内亂宜察蕭牆之内
毋忽親䟽之微誅放佞人防絶萌芽以盪滌濁穢消散
積惡毋使得成禍亂辰星主正四時當效於四仲四時
失序則辰星作異今出於歲首之孟天所以譴告陛下
也政急則出蚤政緩則出晚政絶不行則伏不見而為
彗茀四孟皆出為易王命四季皆出星家所諱今幸獨
出寅孟之月蓋皇天所以篤右陛下宜深自改治國故
不可以戚戚欲速則不逹經曰三載考績三考黜陟加
以號令不順四時既往不咎來事之師也間者春三月
治大獄時賊隂立逆恐歲小收季夏舉兵法時寒氣應
恐後有霜雹之災秋月行封爵其月土溼奥恐後有雷
雹之變夫以喜怒賞罰而不顧時禁雖有堯舜之心猶
不能致和善言天者必有效於人設上農夫而欲冬田
肉袒深耕汗出種之然猶不生者非人心不至天時不
得也易曰時止則止時行則行動静不失其時其道光
明書曰敬授民時故古之王者尊天地重隂陽敬四時
嚴月令順之以善政則和氣可立致猶枹鼓之相應也
今朝廷忽於時月之令諸侍中尚書近臣宜皆令通知
月令之意設羣下請事若陛下出令有謬於時者當知
争之以順時氣臣聞五行以水為本其星元武婺女天
地所紀終始所生水為準平王道公正修明則百川理
落脉通偏黨失綱則踊溢為敗書云水曰潤下隂動而
卑不失其道天下有道則河出圖洛出書故河洛决溢
所為最大今汝潁畎澮皆川水漂踊與雨水並為民害
此詩所謂曄曄震電不寧不令百川沸騰者也其咎在
於皇甫卿士之屬唯陛下留意詩人之言少抑外親大
臣臣聞地道柔静隂之常義也地有上中下其上位震
應妃后不順中位應大臣作亂下位庶民離畔震或於
其國國君之咎也四方中央連國歴州俱動者其異最
大間者關東地數震五星作異亦未大逆宜務崇陽抑
隂以救其咎固志建威閉絶私路拔進英雋退不任職
以彊本朝夫本彊則精神折衝本弱則招殃致凶為邪
謀所陵聞往者淮南王作謀之時其所難者獨有汲黯
以為公孫弘等不足言也弘漢之名相於今亡比而尚
見輕何况亡弘之屬乎故曰朝廷亡人則為賊亂所輕
其道自然也天下未聞陛下竒策固守之臣也語曰何
以知朝廷之衰人人自賢不務於通人故世陵夷馬不
伏歴不可以趨道士不素養不可以重國詩曰濟濟多
士文王以寧孔子曰十室之邑必有忠信非虚言也陛
下秉四海之衆曾亡柱幹之固守聞於四境殆開之不
廣取之不明勸之不篤傳曰土之美者善養禾君之明
者善養士人皆可使為君子詔書進賢良赦小過無求
備以博聚英雋如近世貢禹以言事忠切蒙尊榮當此
之時士厲身立名者多禹死之後日日以衰及京兆尹
王章坐言事誅滅智者結舌邪偽並興外戚顓命君臣
隔塞至絶繼嗣女宮作亂此行事之敗誠可畏而悲也
本在積任母后之家非一日之漸往者不可及來者猶
可追也先帝大聖深見天意昭然使陛下奉承天統欲
矯正之也宜少抑外親選練左右舉有德行道術通明
之士充備天官然後可以輔聖德保帝位承大宗下至
郎吏從官行能亡以異又不通一蓺及博士無文雅者
宜皆使就南畝以視天下明朝廷皆賢材君子於以重
朝尊君滅凶致安此其本也臣自知所言害身不辟死
亡之誅唯財留神反覆愚臣之言是時哀帝初立成帝
外家王氏未甚抑黜而帝外家丁傅新貴祖母傅太后
尤驕恣欲稱尊號丞相孔光大司空師丹執政諫争久
之上不得已遂免光丹而尊傅太后語在丹傳上雖不
從尋言然采其語每有非常輙問尋尋對屢中遷黃門
侍郎以尋言且有水災故拜尋為騎都尉使護河隄初
成帝時齊人甘忠可詐造天官歷包元太平經十二卷
以言漢家逢天地之大終當更受命於天天帝使眞人
赤精子下教我此道忠可以教重平夏賀良容邱丁廣
世東郡郭昌等中壘校尉劉向奏忠可假鬼神罔上惑
衆下獄治服未斷病死賀良等坐挾學忠可書以不敬
論後賀良等復私以相教哀帝初立司隸校尉解光亦
以明經通災異得幸白賀良等所挾忠可書事下奉車
都尉劉歆歆以為不合五經不可施行而李尋亦好之
光曰前歆父向奏忠可下獄歆安肯通此道時郭昌為
長安令勸尋宜助賀良等尋遂白賀良等皆待詔黃門
數召見陳說漢歷中衰當更受命成帝不應天命故絶
嗣今陛下久疾變異屢數天所以譴告人也宜急改元
易號乃得延年益夀皇子生災異息矣得道不得行咎
殃且亡不有洪水將出災火且起滌盪民人哀帝久寝
疾幾其有益遂從賀良等議於是詔制丞相御史盖聞
尚書五曰考終命言大運一終更紀天元人元考文正
理推歷定紀數如甲子也朕以𦕈身入繼太祖承皇天
總百僚子元元未有應天心之效即位出入三年災變
數降日月失度星辰錯繆高下貿易大異連仍盗賊並
起朕甚懼焉戰戰兢兢唯恐陵夷惟漢至今二百載歷
紀開元皇天降非材之右漢國再獲受命之符朕之不
德曷敢不通夫受天之元命必與天下自新其大赦天
下以建平二年為太初元年號曰陳聖劉太平皇帝漏
刻以百二十為度布告天下使明知之後月餘上疾自
若賀良等復欲妄變政事大臣争以為不可許賀良等
奏言大臣皆不知天命宜退丞相御史以解光李尋輔
政上以其言亡驗遂下賀良等吏而下詔曰朕獲保宗
廟為政不得變異屢仍恐懼戰慄未知所繇待詔賀良
等建言改元易號增益漏刻可以永安國家朕信道不
篤過聽其言幾為百姓獲福卒無嘉應久旱為災以問
賀良等對當復改制度皆背經誼違聖制不合時宜夫
過而不改是為過矣六月甲子詔書非赦令也皆蠲除
之賀良等反道惑衆姦態當窮竟皆下獄光禄勲平當
光禄大夫毛莫如與御史中丞廷尉雜治當賀良等執
左道亂朝政傾覆國家誣罔主上不道賀良等皆伏誅
尋及解光减死一等徙敦煌郡
通志卷一百一
