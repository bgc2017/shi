通志卷十五上
宋右廸功郎鄭樵漁仲撰
後魏紀第十五上
聖武帝神元帝思帝昭帝(桓帝穆帝)平文帝
惠帝煬帝烈帝昭成帝道武帝明元
帝大武帝文成帝獻文帝
魏之先出自黃帝軒轅氏黃帝子曰昌意昌意之少子
受封北國有大鮮卑山因以為號其後世為君長統幽
都之北廣漠之野畜牧遷徙射獵為業淳樸為俗簡易
為化不為文字刻木結䋲而已時事遠近人相揚授如
史官之紀錄焉黃帝以土德王北俗謂土為托謂后為
跋故以為氏其裔始均仕堯時逐女□於弱水北人賴
其勲舜命為田祖歴三代至秦漢獯鬻獫狁山戎匃奴
之屬累代作害中州而始均之裔不交南夏是以載籍
無聞積六七十代至成皇帝諱毛立統國三十六大姓
九十九威振北方成帝崩節皇帝貸立節帝崩莊皇帝
觀立莊帝崩明皇帝樓立明帝崩安皇帝越立安帝崩
宣皇帝推寅立宣帝南遷大澤方千餘里厥土昏冥沮
洳謀更南徙未行而崩景皇帝利立景帝崩元皇帝俟
立元帝崩和皇帝肆立和帝崩定皇帝機立定帝崩僖
皇帝蓋立僖帝崩威皇帝澮立威帝崩獻皇帝鄰立時
有神人言此土荒遐宜徙建都邑獻帝年老乃以位授
子聖武皇帝命南移山谷高深九難八阻於是欲止有
神獸似馬其聲類牛導引歷年乃出始居匃奴故地其
遷徙策略多出宣獻二帝故時人並號曰推寅蓋俗云
鑚研之義
聖武皇帝諱詰汾嘗田於山澤欻見輜軿自天而下既
至見美婦人自稱天女受命相偶旦日請還期年周時
復會于此言終而别及朞帝至先田處果見天女以所
生男授帝曰此君之子也當世為帝王語訖而去即始
祖神元皇帝也故時人諺曰詰汾皇帝無婦家力微皇
帝無舅家帝崩神元皇帝立
神元皇帝諱力微元年歲在庚子先是西部内侵依於
没鹿回部大人竇賓神元有雄傑之度後與賓攻西部
賓軍敗失馬步走神元使以所乘駿馬給之賓歸求馬
主帝隐而不言賓後知大驚將分國之半奉帝帝不受
乃進其爱女賓猶思報恩乃從帝所欲徙所部北居長
川積數年舊部人咸来歸附及賓臨終戒其二子使謹
奉神元其子不從乃隂謀逆帝召殺之盡并其衆諸部
大人悉服控弦之士二十餘萬三十九年遷於定㐮之
盛樂四月祭天諸部君長皆来助祭唯白部大人觀望
不至徵而戮之遠近肅然帝乃告諸大人為與魏和親
計四十二年遣子文帝如魏且觀風土是歲魏景元二
年也文帝諱沙漠汗以國太子留洛陽後文帝以神元
春秋已高求歸晉武帝具禮護送五十六年文帝復如
晉其冬還國晉征北將軍衛瓘以文帝雄異恐為後患
請留不遣復請以金錦賂國之大人令致閒隙五十八
年方遣帝神元使諸部大人詣隂舘迎帝酒酣帝仰視
飛鳥飛丸落之時國俗無彈衆大驚相謂曰太子被服
同南夏兼竒術絶人若繼國統變易舊俗吾等必不得
志乃謀危害帝並先馳還曰太子引空弓而落飛鳥似
得晉人異法自帝在晉後諸子愛寵神元頗有所惑及
聞諸大人請因曰當便除之於是諸大人馳詣塞南矯
害帝其年神元不豫烏丸王庫賢親近任勢先受衛瓘
之貨欲沮動諸部因於庭中礪鉞謂諸大人曰上恨汝
曹䜛殺太子欲盡收諸大人長子殺之大人皆信各各
散走神元尋崩凡饗國五十八年年一百四歲道武即
位尊為始祖子章皇帝悉鹿立時諸部離散帝九年而
崩弟平皇帝綽立七年而崩文帝少子思皇帝立
思皇帝諱弗政崇寬簡百姓懷服一年而崩
昭皇帝諱祿官神元帝之子也帝立九年分國為三部
一居上谷北濡源西東接宇文部自統之一居代郡之
参合陂北使文帝長子桓帝諱猗㐌統之一居定㐮之
盛樂故城使桓帝弟穆帝猗盧統之自神元以來與晉
和好是歲穆帝始出并州遷雜胡北徙雲中五原朔方
又西度河擊匃奴烏丸諸部自杏城以北八十里迄長
城原夹道立碣與晉分界二年葬文帝及皇后封氏初
思帝欲改葬未果而崩至是述成前意焉三年桓帝度
漠北廵因西略諸國凡積五歲諸部降附者三十餘國
桓帝英傑魁岸馬不能勝常乘安車駕大牛牛角容一
石帝曾中蠱嘔吐之地仍生榆参合陂土無榆故時人
異之十年匃奴别種劉淵反晉於離石自號漢王并州
刺史司馬騰來乞師桓帝與帝大舉以助之大破淵衆
於西河上黨桓帝與騰盟於汾東而還乃使輔相衛䧺
叚繁於參合陂西累石為亭樹碑以紀行焉十一年晉
假桓帝大單于金印紫綬是歲桓帝崩桓帝統部凡十
一年後定㐮侯衛操樹碑於大䢴城以頌功德子普根
代立十三年昭帝崩穆帝總攝三部為一統帝天姿英
峙勇略過人元年劉淵僭帝號自稱大漢三年晉并州
刺史劉琨遣子導為質乞師帝使弟子平文皇帝助琨
破白部大人次攻鐡弗劉虎晉懷帝進帝大單于封代
公帝以封邑去國縣遠從琨求句注陘北地琨大喜乃
徙馬邑隂館樓煩繁畤崞五縣人於陘南更立城邑盡
獻其地東接代郡西連西河朔方數百里帝乃徙十萬
家以充之六年城盛樂以為北都修故平城以為南都
帝登平城西山觀望地勢乃更南百里於灅水之陽黃
瓜堆築新平城晉人謂之小平城使子六修鎮之統領
南部八年晉愍帝進帝為代王置官屬食代常山二郡
先是國俗寬簡至是明刑峻法諸部人多以違命得罪
凡後期者皆舉部戮之或有室家相携悉赴死所人問
何之曰當就誅其威嚴若此九年帝召六修不至怒討
之失利遂崩普根先守外境聞難來攻六修滅之普根
立月餘薨普根子始生桓帝后立之又薨思帝子平文
皇帝立
平文皇帝諱鬱律姿質雄壯甚有威略元年歲在丁丑
二年劉虎據朔方來侵西部帝大破之西兼烏孫故地
東吞勿吉以西控弦士馬將百萬是歲晉元帝即位於
江南劉曜僭帝位帝聞晉愍帝為曜所害顧謂大臣曰
今中原無主天其資我乎曜遣使請和帝不納三年石
勒自稱趙王遣使乞和請為兄弟帝斬其使以絶之五
年晉元帝遣使韓暢加崇爵服帝絶之講武有平南夏
志桓帝后以帝得衆心恐不利己子害帝遂崩大人死
者數十人天興初追尊曰太祖
惠皇帝諱賀傉桓帝中子也以五年為元年帝未親政
事太后臨朝遣使與石勒通和時人謂之女國使四年
帝始臨朝以諸部人情未悉欵順乃築城於東木根山
徙都之五年帝崩
煬皇帝諱紇那惠帝之弟也以五年為元年三年石勒
遣石虎寇邊部帝禦之不利遷於大寗時平文帝長子
烈帝居於舅賀蘭部帝遣使求之賀蘭部帥藹頭擁護
不遣帝怒召宇文部并力擊藹頭宇文衆敗帝還大寗
五年帝出居於宇文部賀蘭及諸部大人共立烈帝
烈皇帝諱翳槐以五年為元年石勒遣使求和帝遣弟
昭成帝如襄國徙者五千餘家七年藹頭不修臣職召
而戮之國人復貳於是煬帝自宇文部還入諸部大人
復奉之煬帝以烈帝七年為後元年時烈帝出居於鄴
三年石虎納烈帝於大寗國人六千餘家部落叛煬帝
出居於慕容部烈帝復立以煬帝三年為後元年城盛
樂城在故城東南十里一年而崩弟昭成皇帝立
昭成皇帝諱什翼犍平文皇帝之次子也生而竒偉寬
仁大度身長八尺隆凖龍顔立髮委地卧則乳垂至席
烈帝臨崩顧命迎帝曰立此人則社稷乃安故帝弟孤
自詣鄴奉迎與帝俱還十一月即位於繁畤北始稱建
國元年時年十九
二年春始置百官分掌衆職東自濊貊西及破落那莫
不欵附五月朝諸大人於參合陂議定都灅源川連日
不決乃從太后計而止聘慕容皝妹為皇后
三年春移都雲中之盛樂宫
四年築盛樂城於故城南八里皇后慕容氏崩十月劉
虎寇西境帝遣軍大破之虎死子務桓立始來歸順帝
以女妻之
五年五月幸参合陂七月七日諸部畢集設壇埒講武
騎射因以為常八月還雲中
七年二月遣大人長孫秩迎后慕容氏於和龍皝送女
於境七月慕容皝遣使來聘求交婚帝許之以烈帝女
妻焉
十四年帝以中州紛梗將親率六軍乘石氏之亂廓定
中原諸大人諫乃止
十八年太后王氏崩
十九年正月劉務桓死其弟閼頭立潜謀反
二十一年閼頭部人多叛懼而東走度河半濟而冰䧟
後衆盡歸其兄子悉勿祈初閼頭之叛悉勿祈兄弟十
二人在帝左右盡遣之歸欲其自相猜離至是悉勿祈
奪其衆閼頭窮而歸命帝待之如初
二十二年春帝東廵桑乾川四月悉勿析死弟衛辰立
二十三年六月皇后慕容氏崩七月衛辰來會葬因求
婚許之
二十五年帝南廵君子津
二十八年正月衛辰謀反度河東帝討之衛辰懼遁走
三十年十月帝征衛辰時河冰未成帝乃以葦絙約澌
俄然冰合乃散葦於上冰草相結若浮橋然衆軍利涉
衛辰與宗族西走收其部落而還
三十四年春長孫斤謀反伏誅斤之反也拔刃向御坐
太子實格之傷脇五月薨後追諡焉是為獻明皇帝七
月皇孫珪生大赦
三十九年秦王苻堅遣其大司馬苻洛帥衆二十萬及
其將朱彤張蚝鄧羌等諸道來寇王師不利帝時不豫
乃率國人避於隂山之北高車雜種盡叛四面寇鈔不
得芻牧復度漠南堅軍稍退乃還十二月至雲中旬有
二日皇子實君作亂帝暴崩時年五十七道武即位尊
曰高祖帝性寬厚時國少繒帛代人許謙盗絹二疋守
者以告帝匿之謂燕鳳曰吾不忍視謙之面卿勿洩之
謙或慙而自殺為財辱士非也帝嘗擊西部叛賊流矢
中目賊破後諸大臣見執射者各持錐刀欲屠割之帝
曰各為其主何罪也釋之其仁恕若此
太祖道武皇帝諱珪昭成皇帝之嫡孫獻明帝之子也
母曰獻明賀皇后初后因遷徙游於雲澤寢夢日出室
内寤而見光自牖屬天歘然有感以建國三十四年七
月七日生帝於参合陂北其夜復有光明昭成大悦羣
臣稱慶大赦告于祖宗保母以帝體重倍於常兒竊獨
竒怪明年有榆生於藏胞之坎後遂成林帝弱而能言
目有光矅廣顙大耳六歲而昭成崩苻堅遣將内侮將
遷帝長安頼燕鳳乃免堅軍既還國衆離散堅使劉庫
仁劉衛辰分攝國事南部大人長孫嵩及元他等盡將
故人衆南依庫仁帝於是轉在獨孤部
元年葬昭成皇帝於金陵營梓宫木柹盡生成林帝雖
冲幼而嶷然不羣劉庫仁常謂其子曰帝有高天下之
志必興復洪業
七年十月晉敗苻堅于淮南慕容文等殺劉庫仁弟眷
代攝國部
八年燕慕容暐弟冲僭立苻堅將姚萇自稱大單于萬
年秦王慕容垂僭稱燕王
九年劉庫仁子顯殺眷而代之乃將謀逆商人王覇知
之履帝足於衆中帝乃馳還是時故大人梁盆子六眷
為顯謀主盡知其計密使部人穆崇馳告帝乃隂結舊
臣長孫犍元他等因幸賀蘭部其日顯果使人殺帝不
及語在獻明太后𫝊是歲乞伏國仁私署秦河二州牧
大單于姚萇殺苻堅堅子丕僣即皇帝位於晉陽
登國元年春正月戊申帝即代王位郊天建元大會於
牛川復以長孫嵩為南部大人以叔孫普洛為北部大
人是月慕容垂僭即皇帝位于中山國號燕二月幸定
㐮之盛樂息衆課農慕容冲為其部下所殺夏四月改
稱魏王五月姚萇僭即皇帝位於長安國號大秦秋八
月劉顯遣弟亢泥迎皇叔父窟咄于慕容永以兵隨之
來逼南境帝左右于桓等與諸部大人謀應之事洩誅
造謀者五人餘悉不問帝慮内難乃北踰隂山幸賀蘭
部阻山為固遣行人安同長孫賀徵師于慕容垂垂令
其子賀驎率師隨同等軍未至而寇逼於是北部大人
叔孫普洛等十三人及諸烏丸亡奔衛辰帝自弩山幸
牛川屯于延水南出代谷會賀驎於高柳大破窟咄悉
收其衆冬十月苻丕為晉將馮該所殺慕容永僭即皇
帝位於長子十一月苻登僭即皇帝位於隴東十二月
慕容垂遣使奉帝西單于印綬封上谷王帝不納
二年夏五月遣行人安同徵兵於慕容垂垂遣子賀驎
率衆來會六月帝親征劉顯顯奔慕容永盡收其部落
冬十二月廵松漠還幸牛川
三年夏五月癸亥北征庫莫奚大破之六月乞伏國仁
死其弟乾歸立私署河南王秋七月庫莫奚部帥鳩集
遺散夜犯行宫縱騎撲討盡滅之八月使九原公儀於
慕容垂冬十月垂遣使朝貢
四年春正月甲寅襲高車諸部落二月癸巳遂至女水
討叱突隣部並大破之是月吕光自稱三河王夏五月
使陳留公虔於慕容垂冬十月垂遣使朝貢
五年春三月甲申西征次鹿渾海襲高車袁紇部大破
之慕容垂遣子賀驎來會夏四月丙寅行幸意辛山與
賀驎討賀蘭紇奚諸部落大破之秋八月還幸牛川使
秦王觚於慕容垂九月壬申討叱奴部嚢曲水破之冬
十月討高車豆陳部於狼山破之十二月帝還次白漠
六年春正月幸紐垤川三月遣九原公儀陳留公虔等
西討黜弗部大破之夏四月祭天秋七月壬申講武于
牛川慕容垂止秦王觚而求名馬帝絶之乃遣使於慕
容永永使其大鴻臚慕容鈞奉表勸進尊號九月帝襲
五原屠之收其積榖還紐垤川於棝陽塞北樹碑紀功
冬十月戊戍北征蠕蠕追破之於大磧南商山下十一
月戊辰還幸紐垤川戊寅衛辰遣子直力鞮寇南部壬
午帝大破之於鐡岐山南衛辰父子奔遯十二月滅之
衛辰少子屈丐亡奔薛干部自河以南諸部悉平收衛
辰子弟宗黨無少長五千餘人盡殺之是歲起河南宫
七年春正月幸木根山遂次黑鹽池饗羣臣北之美水
三月還幸河南宫秋七月行幸漠南仍築廵臺冬十二
月慕容永遣使朝貢
八年春正月南廵二月幸羖羊原赴白樓夏六月北廵
秋七月臨幸新壇先是衛辰子屈丐奔薛干部徵之不
送八月帝南征薛干部屠其城九月還幸河南宫
九年春三月北廵使東平公儀屯田於河北五原至於
棝陽塞外夏五月田於河東秋七月還幸河南宫冬十
月蠕蠕杜崙等率部落西走是歲姚萇子興僣位殺苻
登慕容垂滅永
十年秋七月慕容垂遣其子寳來寇五原八月帝親兵
於河南冬十月辛未寳燒船夜遁己邜帝進軍濟河乙
酉夕至參合陂丙戍大破之禽其王公以下文武將吏
數千人於俘虜中擢其才識者賈彝賈閏鼂崇等參謀
議憲章故實十二月還幸雲中之盛樂
皇始元年春正月大蒐于定㐮因東幸善無北陂三月
慕容垂寇桑乾川陳留公虔死之垂遂至平城西北聞
帝將至乃築城自守疾甚遂遁死於上谷子寳秘喪還
至中山乃僭立夏六月丁亥皇太后賀氏崩是月葬獻
明太后吕光僭稱天王國號涼秋七月左司馬許謙上
書勸進尊號於是改元始建天子旌旗出警入蹕八月
己亥大舉討慕容寳帝親勒六軍四十餘萬南出馬邑
踰句注旌旗絡繹二千餘里鼔行而前人屋皆震别詔
將軍封真等從東道襲幽州圍薊九月戊午次陽曲乘
西山臨觀晉陽寳并州牧遼西王農棄城遁并州平初
建臺省置百官封拜公侯將軍刺史太子尚書郎以下
悉用文人帝初拓中原留心慰納諸士大夫詣軍門者
無少長皆引入人得盡言苟有微能咸蒙叙用己未詔
輔國將軍奚牧略地晉川獲慕容寳丹陽王買得等於
平陶城九月晉孝武帝殂冬十一月庚子朔帝至真定
自常山以東守宰或捐城奔竄或稽顙軍門唯中山鄴
信都三城不下别詔東平公儀攻鄴冠軍將軍王建左
軍將軍李栗等攻信都詔軍行不得傷桑棗戊午進軍
中山己未圍之帝曰朕量寳不能出戰必憑城自守急
攻則傷士卒久守則費糧不如先平鄴信都然後還取
中山諸將稱善丁夘車駕幸魯口城
二年春正月壬戍帝引騎圍信都其夜寳冀州刺史宜
都王慕容鳳踰城奔中山癸亥寳輔國將軍張驤護軍
將軍徐超舉城降是月鮮卑秃髮烏孤私署大單于西
平王二月丁丑帝軍于鉅鹿之栢肆塢臨滹沱水其夜
寳悉衆犯營燎及行宫兵人駭散帝驚起不及衣冠跣
出擊鼓俄而左右及中軍將士稍集帝設竒陣列烽營
外縱騎衝之寳衆大敗走還中山獲其器械數十萬計
寳尚書閔亮秘書監崔逞等降者相屬賜拜職爵各有
差三月己酉車駕次盧奴寳求和請送秦王觚割常山
以西奉魏乞守中山以東帝許之已而寳背約辛亥車
駕次中山命將圍之是夜寳弟賀驎將妻子走西山寳
恐賀驎先據和龍壬子夜北遁城内共立慕容普隣為
王夏四月帝以軍糧不繼詔東平公儀罷鄴圍徙屯鉅
鹿五月庚子帝以中山城内為普隣所脅乃招喻之甲
辰曜兵揚威以示城内命諸軍罷圍南徙以待其變甲
寅以東平公儀為左丞相封衛王進㐮城公題爵為王
秋七月普隣遣烏丸張&KR0750;率五千餘人出城求食寇靈
夀賀驎自丁零中入驤軍因其衆復入中山殺普隣而
自立八月丙寅朔帝進軍九門時大疫人馬牛死者十
五六中山猶拒守羣下咸思北還帝知之謂曰斯固天
命將若之何四海之人皆可與為國在吾所以撫之耳
何恤乎無人羣臣乃不敢言九月賀驎飢窮率三萬餘
人寇新市甲子晦帝進軍討之太史令鼂崇奏曰不吉
帝曰何也對曰紂以甲子亡兵家忌之帝曰周武不以
甲子勝乎崇無以對冬十月丙寅帝進軍新市賀驎退
阻𣲖水依漸洳澤以自固甲戍帝臨其營戰於義臺塢
大破之賀驎單馬走鄴慕容德殺之甲申賀驎所署公
卿尚書將吏士卒降者二萬餘人其將張&KR0750;李沈慕容
文等先來降尋皆亡還是日復獲之皆赦而不問獲所
𫝊皇帝璽綬圖書府庫珍寳中山平乙酉㐮城王題薨
天興元年春正月慕容德走保滑臺衛王儀尅鄴庚子
行幸真定駕還幸鄴百姓有老病不能自存者詔郡縣
振䘏之帝至鄴廵登臺榭徧覽宫城將有定都之志乃
置行臺遂還中山所過存問百姓詔大軍所經州郡皆
復貲租一年除山東人租賦之半車駕將北還發卒萬
人通直道自望都鐡關鑿恒嶺至代五百餘里帝慮還
後山東有變乃於中山置行臺詔衛王儀鎮之使略陽
公遵鎮勃海之合口右軍將軍尹國先督租于冀州聞
帝將還謀反欲襲信都安南將軍長孫嵩執送斬之辛
酉車駕發中山至于望都堯山徙山東六州人吏及徒
河高麗新夷三十六署百工伎巧十餘萬口以充京師
車駕次于恒山之陽博陵勃海章武諸郡羣盗並起略
陽公遵等討之是月慕容德自稱燕王據廣固二月車
駕至自中山幸繁畤宫更選屯衛詔給内徙新戶耕牛
計口受田三月徵左丞相衛王儀還京師詔略陽公遵
代鎮中山夏四月壬戍以歴陽公穆崇為太尉鉅鹿公
長孫嵩為司徒進封略陽公遵為常山王南安公順為
毗陵王祭天於西郊旗幟有加焉廣平太守遼西公意
列謀反與郡人韓竒矯假䜟圖將襲鄴城詔反者就郡
賜死是月蘭汗殺慕容寳而自立為大單于昌黎王六
月丙子詔有司議定國號羣臣奏曰昔周秦以前帝王
居所生之上及王天下即承為號今國家啟基雲代應
以代為號詔曰昔朕遠祖總御幽都控制遐國雖踐王
位未定九州逮于朕躬掃平中土凶逆蕩除遐邇率服
宜仍先號為魏秋七月還都平城始營宫室建宗廟立
社稷慕容寳子盛殺蘭汗而自立為長樂王八月詔有
司正封畿制郊甸端徑術&KR0910;道里平五權較五量定五
度遣使循行郡國舉奏守宰不法者親覽察黜陟之冬
十月起天文殿十一月辛亥尚書吏部郎中鄧彦海典
官制正爵品定律吕協音樂儀曹郎中董謐撰郊廟社
稷朝覲饗宴之儀三公郎中王德定律令申科禁太史
令鼂崇造渾儀考天象吏部尚書崔宏總裁之閏月左
丞相衛王儀及王公卿士詣闕上書曰臣等聞宸極居
中則列宿齊其晷帝王順天則羣后仰其度伏惟陛下
德協二儀道隆三五仁風被于四海盛化塞于天區澤
及昆蟲恩霑行葦謳歌所屬八表歸心而躬履謙虛退
身後己宸儀未彰衮服未御非所以上允皇天之意下
副樂推之心臣等謹昧死以聞帝三譲乃許之十二月
己丑帝臨天文殿太尉司徒進璽綬百官咸稱萬歲大
赦改元追尊成帝以下及后號諡樂用皇始之舞詔百
司議定行次尚書崔宏等奏從土德服色尚黃數用五
祖以未臘以辰犧牲用白五郊立氣宣贊時令敬授人
時行夏之正徙六州二十二郡守宰豪傑吏人二千家
于代都
二年春正月甲子初祀上帝于南郊以始祖神元皇帝
配降壇視燎成禮而反乙丑赦京師始制三駕之法庚
子北廵分命諸將大襲高車常山王遵三軍從東道出
長川高原王樂真等七軍從西道出牛川車駕親勒六
軍從中道自駮髯水西北出二月丁亥朔諸軍同會破
高車雜種三十餘部衛王儀督三將别從西北絶漠千
餘里破其遺迸七部還次牛川及薄山並刻石紀功以
所獲高車衆起鹿苑於南臺隂北距長城東苞白登屬
之西山廣輪數十里鑿渠引武川水注之苑中疏為三
溝分流宫城内外又穿鴻鴈池三月己未車駕至自北
伐甲子初令五經羣書各置博士增國子太學生員三
千人是月氐人李辯叛慕容德求援於鄴行臺尚書和
跋以輕騎應之尅滑臺收德宫人府藏秋七月起天華
殿辛酉大閱于鹿苑八月增啟京城十二門作西武庫
除州郡人租賦之半辛亥詔禮官備撰衆儀著于新令
范陽人盧溥聚衆海濱稱幽州刺史攻掠郡縣殺幽州
刺史封沓于是月秃髮烏孤死其弟利鹿孤立遣使朝
貢冬十月太廟成遷神元平文昭成獻明皇帝神主于
太廟十二月天華殿成吕光立其子紹為天王自稱太
上皇及死庶子纂殺紹而僭立
三年春正月戊午材官將軍和突破盧溥於遼西獲之
及其子煥𫝊送京師轘之癸亥祀北郊分命諸官循行
州郡觀風俗察舉不法二月丁亥詔有司祀日于東郊
始耕籍田壬寅皇子聰薨三月戊午立皇后慕容氏是
月穿城南渠通於城内作東西魚池夏四月姚興遣使
朝貢五月戊辰詔謁者僕射張濟使於姚興己巳東廵
遂幸涿鹿遣使者以太牢祀帝堯帝舜廟西幸馬邑觀
灅源六月庚辰朔日有蝕之秋七月乞伏乾歸大為姚
興所破壬子車駕還宫起中天殿及雲母堂金華室時
太史屢奏天文錯亂帝親覽經占多云宜改王易政於
是數革官號欲以防塞凶狡消弭災變已而慮臣下疑
惑冬十二月丙申下詔述成敗之理鍳殷周之失革秦
漢之弊以喻臣下是歲河右諸郡奉李暠為秦涼二州
牧涼公
四年春二月丁亥命樂師入學習儛釋菜于先聖先師
丁酉分命使者廵行州郡聽察辭訟紏劾不法是月吕
光弟子隆弑吕纂而自立三月帝親漁薦于寢廟夏四
月辛夘罷鄴行臺詔有司明揚隐逸五月起紫極殿元
武樓涼風觀石池鹿苑臺六月盧水胡沮渠蒙遜私署
涼州牧張掖公秋七月詔兗州刺史長孫肥南徇許昌
彭城詔賜天下鎮戍將士布帛各有差八月叚興殺慕
容盛盛叔父熙盡誅段氏僣即皇帝位冬十二月集博
士儒生比衆經文字義類相從凡四萬餘字號曰衆文
經是歲涼李暠沮渠蒙遜並遣使朝貢
五年春正月帝聞姚興將宼邊庚寅大簡輿徒詔并州
諸軍積榖于平陽乾壁三月秃髮利鹿孤死夏五月姚
興遣其弟義陽王平來侵平陽攻䧟乾壁秋七月戊辰
朔車駕西討八月乙巳至乾壁平固守進軍圍之姚興
悉舉其衆來救甲子帝度蒙坑逆擊興軍大破之冬十
月平赴水而死俘其餘衆三萬餘人獲興尚書左僕射
狄伯支以下四品將軍以上四十餘人獲前亡臣王次
多靳勒並斬以徇興頻使請和帝不許羣臣請進平蒲
坂帝慮蠕蠕為難戊申班師十一月車駕次晉陽徵相
州刺史庾岳為司空十二月辛亥至自西征越勒莫弗
率其部萬餘家内屬
六年春正月辛未朔方尉遲部别帥率萬家内屬入居
雲中夏四月癸巳朔日有蝕之五月大簡輿徒將略江
淮秋七月鎮西大將軍司隸校尉毗陵王順有罪以王
還第戊子北廵築離宫于豺山縱士校獵東北踰罽嶺
出参合代谷九月行幸南平城規度灅南夏屋山背黃
瓜堆將建新邑辛未車駕還宫冬十月起西昭陽殿乙
夘立皇子嗣為齊王加車騎大將軍位相國紹為清河
王加征南大將軍熙為陽平王曜為河南王封故秦愍
王子䕫為豫章王陳留桓王子悦為朱提王丁巳晉人
來聘十一月庚子將軍伊謂大破高車十二月晉桓元
廢其主司馬德宗為平固王而自立僣號楚
天賜元年春二月晉劉裕起兵誅桓元三月初限縣戶
不滿百罷之夏五月置山東諸治發州郡徒謫造兵甲
秋九月帝臨昭陽殿分置衆職引朝臣文武親自簡擢
量能叙用制爵四等曰王公侯子除伯男之號追錄舊
臣加封爵各有差是秋江南大亂流人襁負奔淮北者
行道相尋冬十月辛巳大赦改元築西宫十一月幸西
宫大選臣寮令各辯宗黨保舉才行諸部子孫失業賜
爵者二千餘人
二年春正月晉主司馬德宗復位夏四月祀西郊車旗
盡黑冬十月慕容德死
三年春正月甲申北廵幸豺山宫校獵還至屈孤山二
月乙亥幸代園山建五石亭三月庚子車駕還宫夏四
月庚申復幸豺山宫占授著作郎王宜弟造兵法孤虛
立成圖三百六十時遂登定㐮角史山又幸馬城甲戍
車駕還宫六月發八部五百里内男丁築灅南宫門闕
高十餘丈引溝穿池廣苑囿規立外城方二十里分置
市里經途洞逹三十日罷秋七月太尉穆崇薨八月甲
辰行幸豺山宫遂至青牛山丙辰西登武要北原觀九
十九泉造石亭遂之石漠九月甲戍朔幸漠南鹽池壬
午至漠中觀天鹽池度漠北之吐鹽池癸巳南還長川
丙申臨觀長陂冬十月庚申車駕還宫
四年春二月封皇子修為河間王處文為長樂王連為
廣平王黎為京兆王夏五月北廵自参合陂東過蟠羊
山大雨暴水流輜重數百乘殺百餘人遂東北踰石漠
至長川幸濡源常山王遵有罪賜死六月赫連屈丐自
稱大單于大夏天王秋七月西幸参合陂築北宫垣三
旬而罷乃還宫慕容寳飬子高雲殺慕容熙而自立僣
號天王八月誅司空庾岳
五年春正月行幸豺山宫遂如参合陂觀漁于延水至
寗川三月姚興遣使朝貢秋七月戊戍朔日有蝕之冬
十月秃髮傉檀僣即涼王位
六年夏帝不豫初帝服寒食散自太毉令隂羌死後藥
數動發至此愈甚而災變屢見憂懣不安或數日不食
或不寢逹旦歸咎羣下喜怒乖常謂百寮左右不可信
慮如天文之占或有肘腋之虞追思既往成敗得失終
日竟夜獨語不止若傍有鬼物對揚者朝臣至前追其
舊惡便見殺害其餘或以顔色變動或以喘息不調或
以行步乖節或以言辭失措帝以為懷惡在心變見於
外乃手自毆擊死者皆陳天安殿前於是朝野人情各
懷危懼有司廢怠莫相督攝百工偷劫盗賊公行巷里
之間人為稀少帝亦聞之曰朕故縱之使然幸過災年
當更清整之耳秋七月慕容氏支屬百餘家謀欲外奔
發覺伏誅死者三百餘人八月衛王儀謀叛賜死十月
戊辰清河王紹作亂帝崩於天安殿時年三十九永興
二年九月甲寅上諡曰宣武皇帝葬於盛樂金陵廟號
太祖泰恒五年改諡曰道武帝
道武九年始稱年號登國十年皇始二年天興六
年天賜六年即位三十二年
太宗明元皇帝諱嗣道武皇帝之長子也母曰劉貴人
登國七年生於雲中宫道武晚有男聞而大悦乃大赦
帝明叡寬毅非禮不動天興六年封齊王拜相國初帝
母既賜死道武召帝告曰昔漢武將立其子而殺其母
不令婦人與國政汝當繼統故吾遠同漢武帝素純孝
哀不自勝道武怒帝還宫哀不自止道武知而又召帝
帝欲入左右諫請待和解而進帝從之及元紹之逆帝
還而誅之
永興元年冬十月壬午皇帝即位大赦改元追尊皇妣
為宣穆皇后公卿大臣先罷歸第者悉復登用之詔南
平公長孫嵩北新侯安同對理人訟簡賢任能是月馮
跋殺其主高雲僣號天王國號北燕閏十月丁亥朱提
王悦謀反賜死詔都兵將軍山陽侯奚斤廵諸州問人
疾苦十二月戊戍封衛王儀子良為南陽王進隂平公
烈爵為王改封高涼王樂真為平陽王己亥帝始居西
宫御天文殿蠕蠕犯塞是歲乞伏乾歸自稱秦王
二年春正月甲寅朔詔南平公長孫嵩等北征蠕蠕因
留屯漠南夏五月嵩等自大漠還蠕蠕追圍之於牛川
壬申帝北伐蠕蠕蠕蠕聞而遁走車駕還幸参合陂六
月晉將劉裕滅慕容起秋七月丁巳立射臺於陂西仍
講武乙丑至自北伐
三年春二月戊戍詔簡宫人非御及伎巧者悉以賜鰥
人己亥詔北新侯安同等持節巡行并定二州及諸山
居雜胡丁零問其疾苦察舉守宰不法者辛丑簡宫人
工伎之不急者出賜人不能自存者三月己未詔侍臣
常佩劒夏五月丙寅復出宫人賜鰥人辛夘車駕謁金
陵於盛樂己巳昌黎王慕容伯兒謀反伏誅六月姚興
遣使朝貢秋七月戊申賜衛士酺三日冬十一月丁未
大閱于東郊
四年春二月癸未登虎圈射猛虎夏四月乙未宴羣臣
於西宫使各獻直言勿有所諱六月乞伏乾歸為兄子
公府所弑閏月丙辰大閱于東郊秋七月己巳朔東巡
置四廂大將又放十二時置十二小將以山陽侯奚斤
元城公屈行左右丞相己夘大獮于石會山戊子臨去
畿陂觀漁庚寅至于濡源西巡幸北部諸落八月壬子
幸西宫臨板殿大饗羣臣命百姓大酺三日乙夘賜王
公以下至宿衛將士布帛有差冬十一月己丑賜宗室
近屬南陽王良以下至於緦麻親布帛各有差是月沮
渠蒙遜僭稱西河王十二月丁巳北廵至長城而旋
五年春正月己巳大閱畿内男年十二以上悉集己邜
幸西宫頞拔大渠帥四十餘人詣闕奉貢賜以繒帛錦
罽各有差乙酉詔諸州六十戶出戎馬一疋庚寅大閱
于東郊署將帥以山陽侯奚斤為前軍衆三萬陽平王
熙等十二將各一萬騎帝臨白登躬自校覽二月庚戍
幸高柳川癸丑穿魚池於北苑庚午姚興遣使朝貢己
夘詔使者巡行天下招延雋彦搜揚隐逸夏四月乙邜
西巡五月乙亥行幸雲中舊宫之大室丙子大赦六月
西幸五原校獵于骨羅山獲獸十萬秋七月己巳還幸
薄山帝登觀宣武游幸刻石頌德之處乃於其旁起石
壇而薦饗焉賜從者大酺於山下前軍奚斤等破越勒
倍泥部於䟦那山西徙二萬餘家而旋丙戍車駕自大
室西南廵諸部落遂南次定㐮大洛城東踰七嶺山田
于善無川八月癸邜車駕還宫癸丑奚斤等班師甲寅
帝臨白登山觀降人數軍實置新人於大寗給農噐計
口受田冬十一月癸酉大饗于西宫姚興遣使朝貢請
進女帝許之
神瑞元年春正月辛酉以禎瑞頻集大赦改元辛巳行
幸繁畤賜王公以下至于士卒百工布帛各有差二月
戊戍車駕還宫乙邜起豐宫於平城東北夏六月乞伏
熾磐滅秃髮傉檀秋七月晉將朱齡石滅蜀八月戊子
詔馬邑侯元陋孫使於姚興姚興遣使朝貢九月丁巳
朔日有蝕之冬十一月壬午詔使者廵行諸州校閱守
宰資財非自家所齎悉簿為贜守宰不如法聽百姓詣
闕告之十二月丙戍朔蠕蠕犯塞丙申車駕北伐
二年春正月丙辰車駕至自北伐二月丁亥大饗于西
宫甲辰立宣武廟于白登西三月丁丑詔以刺史守宰
率多逋惰今年貲調縣違者謫出家財以充不聽徵發
於人夏四月晉人來聘己邜北廵五月丁亥次於参合
東幸大寗丁未田于四岬山六月戊午臨去畿陂觀漁
辛酉次于濡源立蜯臺遂射白熊於頽牛山獲之丁邜
幸赤城親見長老問民疾苦復租一年南次石亭幸上
谷問百年訪賢雋復田租之半壬申幸涿鹿登嶠山觀
温泉使以大牢祠黃帝唐堯廟癸酉幸廣寗事如上谷
乙邜登廣寗之歴山以太牢祠舜廟帝親加禮焉庚辰
幸代秋七月癸未車駕還宫復所過田租之半八月庚
辰晦日有蝕之九月京師人飢聽就食山東冬十月壬
子姚興使奉其西平公主至帝以后禮納之辛酉行幸
沮洳城癸亥車駕還宫丙寅詔以頻遇霜旱年榖不登
命出布帛倉榖以振貧窮
泰常元年春二月丁未姚興死三月己丑長樂王處文
薨夏四月壬子大赦改元庚申河間王修薨五月甲申
彗星二見六月丁巳北巡秋七月甲申大獵于牛川發
釡山臨殷繁水南觀于九十九泉戊戍車駕還宫辛亥
晦日有蝕之九月晉劉裕溯河伐姚泓遣部將王仲德
從陸道至梁城兖州刺史尉建畏懦棄守北渡仲德遂
入滑臺詔將軍叔孫建等度河耀威斬尉建於城下冬
十一月戊寅起蓬臺于北苑十二月南陽王良薨
二年春正月甲戍朔日有蝕之二月丙午詔使者廵行
天下觀風俗問其所苦是月西涼李暠死五月西廵至
雲中遂濟河田于大漠秋七月乙亥車駕還宫乙酉起
白臺於城南高二十丈是月晉劉裕滅姚泓冬十月癸
丑豫章王䕫薨十一月己酉詔河東河内購泓子弟播
越人間者
三年春三月晉人來聘庚戍幸西宫以渤海范陽郡去
年大水復其租税夏四月己巳徙冀定幽三州徒河於
京師五月壬子東廵至濡源及甘松遣征東將軍長孫
道生帥師襲馮跋遂至龍城徙其居人萬餘家而還秋
七月戊午車駕至京師八月鴈門河内大雨水復其租
税冬十月戊辰築宫於西苑十一月赫連屈丐尅長安
十二月晉安帝殂
四年春正月壬辰朔車駕臨河大蒐于犢渚癸邜還宫
二月赫連屈丐僣即皇帝位癸丑築宫於蓬臺北夏四
月庚辰享東廟遠蕃助祭者數百國辛巳南廵幸鴈門
賜所過無出今年租賦五月庚寅朔觀漁于灅水己亥
車駕還宫秋八月辛未東廵遣使祠恒岳甲申車駕還
宫賜所過無出今年田租九月甲寅築宫於白登山冬
十一月丁亥朔日有蝕之十二月癸亥西廵至雲中踰
白道北獵野馬於辱孤山至於黃河從君子津西度大
狩於薛林山
五年春正月丙戍朔自薛林東還至屋竇城饗勞將士
大酺二日班禽以賜之己亥車駕還宫三月丙戍南陽
王意文薨夏四月丙寅起灅南宫五月乙酉詔曰宣武
皇帝體得一之元遠應自然之冲妙大行大名未盡盛
美今啟緯圖始覩尊號其更上尊諡曰道武皇帝以章
靈命之先啟聖德之元同庚戍淮南侯司馬國璠池陽
侯司馬道賜等謀反伏誅六月丙寅幸翳犢山是月晉
恭帝禪位于宋秋七月丁酉西至五原丁未幸雲中大
室賜從者大酺八月癸亥車駕還宫閏月甲午隂平王
烈薨是歲西涼亡
六年春二月己亥詔天下戶二十輸戎馬一匹大牛一
頭三月甲子陽平王熙薨乙亥制六部人羊滿百口者
調戎馬一匹發京師六千餘人築苑起自舊苑東苞白
登周回四十餘里夏六月乙酉北廵至於蟠羊山秋七
月乙邜車駕還宫癸酉西廵獵于祚山親射猛獸獲之
遂至于河八月庚子大獮于犢渚九月庚戍車駕還宫
壬申宋人來聘冬十月己亥行幸代十二月丙申西廵
于雲中
七年春正月甲辰朔自雲中西幸屋竇城賜從者大酺
三日二月丙戍車駕還宫三月乙丑河南王曜薨夏四
月甲戍封皇子燾為太平王拜相國加大將軍丕為樂
平王加車騎大將軍彌為安定王加衛大將軍範為樂
安王加中軍大將軍健為永昌王加撫軍大將軍崇為
建寕王加輔國大將軍俊為新興王加鎮軍大將軍獻
懷長公主子稽敬為長樂王拜大司馬大將軍初帝服
寒食散頻年發動不堪萬機五月立太平王燾為皇太
子臨朝聽政是月宋武帝殂秋九月詔司空奚斤等帥
師伐宋乙巳幸灅南宫遂如廣寗己酉詔皇太子率百
國以法駕田于東苑車乘服物皆以乘輿之副辛亥築
平城外郭周回三十二里辛酉幸嶠山遣使者祠黃帝
唐堯廟因東幸幽州見耆年問其所苦賜以爵號分遣
使者廵行州郡觀察風俗冬十月甲戍車駕還宫復所
過田租之半奚斤等濟河攻滑臺不拔求濟師帝怒不
許議親南征為其聲援壬辰南廵出自天門關踰恒嶺
四方蕃附大人各帥所部從者五萬餘人十一月皇太
子親統六軍鎮塞上安定王彌與北新公安同居守丙
午曲赦司州殊死以下丙辰次於中山問民疾苦十二
月丙戍行幸冀州存問民俗遣夀光侯叔孫建等率衆
自平原東度徇下青兖諸郡
八年春正月丙辰行幸鄴存問風俗司空奚斤既平兖
豫還圍虎牢宋守將毛德祖距守不下蠕蠕犯塞二月
戊辰築長城於長川之南起自赤城西至五原延袤二
千餘里備置戍衛三月乙邜濟自靈昌夏四月丁邜幸
成臯觀虎牢而城内乏水縣綆汲河帝令連艦上施轒
輼絶其汲路又穿地道以奪其井丁丑幸洛陽觀石經
閏月丁未還幸河内北登太行幸高都己未虎牢潰士
衆大疫死者十二三辛酉幸晉陽班賜王公以下至於
厮役五月丙寅還次鴈門皇太子率留臺王公迎于句
注之北庚寅車駕至自南廵六月己亥太尉宜都公穆
觀薨丙辰北廵至参合陂秋七月幸三會屋侯泉詔皇
太子率百官以從八月幸馬邑觀于灅源九月乙亥車
駕還宫冬十月癸邜廣西宫起外牆周回二十里是歲
飢詔所在開倉振給十一月己巳帝崩於西宫時年三
十二遺詔以司空奚斤所獲軍實賜大臣自司徒長孫
嵩以下至於士卒各有差十二月庚子上諡曰明元皇
帝葬于雲中金陵廟稱太宗帝兼資文武禮爱儒生好
覽史𫝊以劉向所撰新序說苑於經典正義多有所闕
乃撰新集三十篇採諸經史該洽古義云
明元帝永興五年神瑞二年泰恒八年即位十五
年
世祖太武皇帝諱燾明元皇帝之長子也母曰杜貴嬪
天賜五年生於東宫體貎瓌異道武竒之曰成吾業者
必此兒也泰常七年四月封太平王五月立為皇太子
及明元帝疾命帝總攝百揆帝聰明大度意豁如也八
年十一月己巳明元帝崩壬申太子即皇帝位大赦天
下十二月追尊皇妣為密皇太后進司徒長孫嵩爵為
北平王司空奚斤為宜城王藍田公長孫翰為平陽王
其餘普增爵位各有差於是除禁錮釋嫌疑開倉庫振
窮乏河南流人相率内屬者甚衆
始光元年春正月丙寅安定王彌薨夏四月甲辰東廵
幸大寗六月宋徐羡之弑其主義符秋七月車駕還宫
八月蠕蠕六萬騎入雲中殺略人吏攻䧟盛樂帝帥輕
騎討之虜乃退走九月大簡輿徙於東郊將北討冬十
二月遣平陽王長孫翰等討蠕蠕車騎次祚山蠕蠕北
遁諸軍追之大獲而還
二年春正月己邜車駕至自北伐三月丙辰尊保母竇
氏曰保太后丁巳以北平王長孫嵩為太尉平陽王長
孫翰為司徒宜城王奚斤為司空庚申營故東宫為萬
夀宫起永安安樂二殿臨望觀九華堂初造新字千餘
夏四月詔龍驤將軍步堆使宋五月詔天下十家發大
牛一頭運粟塞上秋八月赫連屈丐死九月永安安樂
二殿成丁邜大饗以落之冬十月癸邜車駕北伐東西
五道並出平陽王長孫翰等絶漠追寇蠕蠕北走
三年春正月壬申車駕至自北伐乞伏熾磐遣使朝貢
請討赫連昌二月起大學於城東祀孔子以顔回配夏
五月辛邜進中山公纂爵為王復南安公素先爵常山
王六月幸雲中舊宫謁陵廟西至五原田於隂山東至
和兜山秋七月築馬射臺于長川帝親登臺走馬王公
諸國君長馳射中者賜金錦繒絮各有差八月車駕還
宫宋人來聘帝以赫連屈丐死諸子相攻冬十月丁巳
車駕西伐幸雲中臨君子津會天暴寒數日冰合十一
月戊寅率輕騎襲赫連昌壬午徙萬餘家而還至祚山
班虜獲以賜將士各有差十二月詔奚斤西據長安秦
隴氐羌皆叛昌詣斤降武都王楊元及沮渠蒙遜等使
使内附
四年春正月乙酉車駕至自西伐賜留臺文武各有差
從人在道多死到者裁十六七己亥行幸幽州赫連昌
遣其弟定向長安帝聞之遣就隂山伐木造攻具二月
車駕還宫三月丙午詔執金吾桓貸造橋於君子津丁
丑廣平王連薨夏四月丁未詔員外散騎常侍步堆使
於宋五月車駕西討赫連昌次拔隣山築城舍輜重以
輕騎三萬先行戊戍至黑水帝親祈天告祖宗之靈而
誓衆六月癸邜朔日有蝕之甲辰大破赫連昌昌奔上
邽乙巳車駕入城虜昌羣弟及其母妹妻妾宫人萬數
府庫珍寳車旗噐物不可勝計辛酉班師留常山王素
執金吾桓貸鎮統萬秋七月己邜築壇於祚嶺戲馬馳
射賜中者金帛繒絮各有差蠕蠕寇雲中聞破赫連昌
懼而逃八月壬子車駕至自西伐飲至策勲告宗廟班
軍實以賜留臺百寮各有差冬十一月以氐王楊元為
假征南大將軍都督梁州刺史南秦王十二月行幸中
山守宰貪汚免者十數人癸邜車駕還宫復所過田租
之半
神䴥元年春正月以天下守令多非法精選忠良悉代
之辛未京兆王黎薨二月改元司空奚斤進軍安定監
軍侍御史安頡出戰禽昌其餘衆立昌弟定為主走還
平涼三月辛巳侍中古弼送赫連昌至于京師司空奚
斤追赫連定於平涼馬髦嶺為定所禽將軍邱堆先在
安定聞斤敗東走長安帝大怒詔頡令斬之夏四月赫
連定遣使朝貢壬子西廵戊午田于河西大赦南秦王
楊元遣使朝貢五月乞伏熾磐死秋八月東幸廣寗臨
觀温泉以太牢祭黃帝堯舜廟九月車駕還宫冬十一
月乙未朔日有蝕之是月行幸河西大校獵十二月甲
申車駕還宫
二年夏四月宋人來聘庚寅車駕北伐五月丁未次于
沙漠舍輜重輕騎兼冀馬至栗水蠕蠕震怖焚廬舍遁
跡西走冬十月振旅凱旋于京師告于宗廟列置新人
于漠南東至濡源西暨五原隂山竟三千里十一月西
廵田于河西至祚山而還
三年春正月庚子車駕還宫壬寅大赦癸邜行幸廣寗
臨温泉作温泉歌二月丁邜司徒平陽王長孫翰薨戊
辰車駕還宫三月壬寅進會稽公赫連昌為秦王夏四
月甲子行幸雲中勅勒萬餘家叛走詔尚書封鐡追滅
之五月戊午論討勅勒功大明賞罸秋七月己亥詔諸
征鎮將軍王公仗節邊遠者聽開府辟召其次增設吏
員庚子詔大鴻臚卿杜超假節都督冀定相三州諸軍
事行征南大將軍太宰進爵為王鎮鄴為諸軍節度八
月宋將到彦之自清水入河泝流西行丙寅彦之遣將
度河攻蒲坂冠軍將軍安頡督諸軍擊破之九月癸邜
立密皇太后廟于鄴甲辰行幸統萬遂征平涼是月馮
䟦死冬十月乙邜冠軍將軍安頡濟河攻洛陽甲子拔
之辛巳安頡平虎牢十一月乙酉車駕至平涼己亥行
幸安定庚子帝自安定還臨平涼遂掘塹圍守之行幸
紐城安慰初附赦秦隴之人賜復十年辛酉安頡帥諸
軍攻滑臺沮渠蒙遜遣使朝貢壬寅封夀光侯叔孫建
為丹陽王十二月丁邜赫連定弟杜于度洛孤面縛出
降平涼收其珍寳定長安臨晉武功守將皆遁走關中
平壬申車駕還東留巴東公延普等鎮安定
四年春正月壬午車駕次木根山大饗羣臣丙申宋將
檀道濟王仲德從清水救滑臺丹陽王叔孫建汝隂公
長孫道生拒之道濟等不敢進是月赫連定滅乞伏慕
末二月辛酉安頡司馬楚之尅滑臺癸酉車駕還宫飲
至策勲告于宗廟賜留臺百官各有差青土賜復十年
定州人饑詔開倉以振之宋將檀道濟王仲德東走三
月庚戍冠軍將軍安頡獻宋俘萬餘人甲兵三萬夏六
月赫連定北襲沮渠蒙遜為吐谷渾慕瑰所執閏月乙
未蠕蠕國遣使朝貢詔散騎侍郎周紹使于宋秋七月
己酉行幸河西起承華宫八月乙酉沮渠蒙遜遣子安
周入侍吐谷渾慕瑰遣使奉表請送赫連定己丑以慕
瑰為大將軍封西秦王九月癸丑車駕還宫庚申加太
尉長孫嵩柱國大將軍以左光祿大夫崔浩為司徒征
西大將軍長孫道生為司空癸亥詔兼太常李順持節
拜西河王沮渠蒙遜為假節加侍中都督涼州持節及
西域羌戎諸軍事行征西大將軍太傅涼州牧涼王壬
申詔曰范陽盧元博陵崔綽趙郡李靈河間邢穎勃海
高允廣平游雅太原張偉等皆賢儁之胄冠冕州邦有
羽儀之用易曰我有好爵吾與爾縻之如元之比隠跡
衡門不曜名譽者盡敕州郡以禮發遣遂徵元等州郡
所遣至者數百人皆差次叙用冬十月戊寅詔司徒崔
浩改定律令行幸漠南十一月丙辰北部敕勒莫弗庫
若干率其部數萬騎驅鹿獸數百萬詣行在所帝因而
大狩以賜從者勒石漠南以紀功德宜城王奚斤坐事
降爵為公十二月車駕還宫
延和元年春正月丙午尊保太后為皇太后立皇后赫
連氏以皇子晃為皇太子謁于太廟大赦改元三月丁
未追贈夫人賀氏為皇后壬申西秦王吐谷渾慕瑰送
赫連定於京師夏五月宋人來聘六月庚寅車駕伐和
龍詔尚書左僕射安原等屯于漠南以備蠕蠕辛邜詔
兼散騎常侍鄧穎使於宋秋七月己巳車駕至和龍穿
塹以守之是月築東宫九月乙邜車駕西還徙營邱成
周遼東樂浪帶方元莵六郡人三萬家于幽州開倉以
振之冬十月吐谷渾慕瑰遣使朝貢十一月己巳車駕
至自和龍十二月己丑馮弘子長樂公崇及其母弟朗
朗弟邈以遼西内屬先是辟召賢良而州郡多逼遣之
詔以禮申喻任其進退
二年春二月庚午詔兼鴻臚卿李繼持節假馮崇車騎
大將軍遼西王承制聽置尚書已下壬午詔兼散騎常
侍宋宣使於宋夏四月沮渠蒙遜死以其子牧犍為車
騎將軍改封西河王六月遣永昌王健尚書左僕射安
原督諸軍討和龍辛巳詔樂安王範發秦雍兵一萬築
小城於長安城内秋八月遼西王馮崇上表求說降其
父帝不聽九月宋人來聘并獻馴象一戊午詔兼大鴻
臚卿崔頥持節拜征虜將軍楊難當為征南大將軍儀
同三司封南秦王冬十二月己巳大赦天下辛未幸隂
山北詔兼散騎常侍盧元使於宋
三年春正月乙未車駕次于女水大饗羣臣戊戍馮弘
遣使求和帝不許丙辰南秦王楊難當尅漢中送雍州
流人七千家于長安二月戊寅詔以頻年屢征有事西
北運輸之役百姓勤勞令郡縣括貧富以為三級富者
租賦如常中者復二年下窮者復三年辛邜車駕還宫
三月甲寅行幸河西閏月甲戍秦王赫連昌叛走丙子
河西侯將格殺之騐其謀反羣弟皆伏誅己邜車駕還
宫進彭城公栗爵為王秋七月辛巳東宫成備置屯衛
三分西宫之一壬午行幸美稷遂至隰城命諸軍討山
胡白龍于河西九月戊子尅之斬白龍及其將帥屠其
城冬十一月車駕還宫十二月甲辰行幸雲中
太延元年春正月乙未朔日有蝕之壬午降死罪刑已
下各一等癸未出道武明元宫人令得嫁甲申大赦改
元二月庚子蠕蠕焉耆車師各遣使朝貢詔長安及平
涼人徙在京師其孤老不能自存者聽還鄉里丁未車
駕還宫夏五月庚申進宜都公穆夀為宜都王汝隂公
長孫道生為上黨王宜城公奚斤為恒農王廣陵公婁
伏連為廣陵王遣使者二十軰使西域甲戍行幸雲中
六月甲午詔曰去春小旱東作不茂憂勤尅已祈請靈
祗豈朕精誠有感何報應之速雲雨震灑流澤霑渥有
鄙婦人持方寸玉印詣潞縣侯孫家既而亡去莫知所
在印有三字為龍鳥之形要妙竒巧不涉人迹文曰旱
疫平推尋其理蓋神靈之報應也比者以來禎瑞仍臻
甘露流液降於殿内嘉瓜合蒂生于中山野木連理殖
於魏郡在先后載誕之鄉白鷰集于盛樂舊都元鳥隨
之蓋有千數嘉禾頻歲合秀於恒農白兔並見於勃海
白雉三隻又集於平陽太祖之廟天降嘉貺將何德以
酬之其令天下大酺五日禮報百神守宰祭界内名山
大川上答天意丙午高麗鄯善國並遣使朝貢秋七月
田於棝陽己邜樂平王丕等五將東伐至和龍徙男女
六千口而還八月丙戍行幸河西粟特國遣使朝貢九
月車駕還宫冬十月癸邜尚書左僕射安原謀反伏誅
甲辰行幸定州次于新城宫十一月己巳校獵于廣川
丙子行幸鄴祀密太后廟諸所過親問高年褒禮賢俊
十二月癸邜遣使者以太牢祀北嶽
二年春正月甲寅車駕還宫二月戊子馮弘遣使朝貢
來送侍子帝不許壬辰遣使者十餘軰詣高麗東夷諸
國詔諭之三月丙辰宋人來聘辛未遣平東將軍娥清
安西將軍古弼討馮弘弘求救於高麗高麗遣其大將
葛蔓盧迎之夏四月甲寅皇子小兒苖兒並薨五月乙
夘馮弘奔高麗戊午詔散騎常侍封揆使高麗徵送馮
弘丁邜行幸河西赫連定之西也楊難當竊據上邽秋
七月庚戍命樂平王丕等討之詔散騎常侍游雅使於
宋八月丁亥遣使六軰使西域帝校獵于河西詔廣平
公張黎發定州七郡一萬二千人通莎泉道甲辰高車
國遣使朝貢九月庚戍樂平王丕等至略陽公楊難當
奉詔攝上邽守高麗不送馮弘帝將伐之納樂平王丕
計而止冬十一月己酉幸棝陽驅野馬於雲中置野馬
苑閏月壬午車駕還宫乙丑改封穎川王提為武昌王
河西王沮渠牧犍遣使朝貢是歲吐谷渾慕瑰死
三年春正月癸未中山王纂薨戊子太尉北平王長孫
嵩薨乙巳丹陽王叔孫建薨二月乙邜行幸幽州存恤
孤老問民疾苦還幸上谷遂至代所過復田租之半三
月己邜車駕還宫丁酉宋人來聘夏五月己丑詔天下
吏民得舉告守令不如法者丙申行幸雲中秋七月戊
子使永昌王健上黨王長孫道生討山胡白龍餘黨於
西河滅之八月甲辰行幸河西九月甲申車駕還宫丁
丑遣使者拜西秦王慕瑰弟慕利延為鎮西大將軍儀
同三司改封西平王冬十月癸邜行幸雲中十一月壬
申車駕還宫是歲河西王沮渠牧犍世子封壇來朝高
麗契丹龜兹悦般焉耆車師粟特疏勒烏孫渴盤陁鄯
善破落者舌等國各遣使朝貢
四年春三月庚辰鄯善王弟素延耆來朝癸未罷沙門
年五十已下江陽王根薨是月高麗殺馮弘夏五月戊
寅大赦秋七月壬申車駕北伐冬十一月丁夘朔日有
蝕之十二月車駕至自北伐上洛巴泉蕇等相帥内附
詔兼散騎常侍高雅使于宋
五年春正月庚寅行幸定州三月辛未車駕還宫庚寅
以故南秦王世子楊保宗為征南大將軍秦州牧武都
王鎮上邽夏五月癸未遮逸國獻汗血馬六月甲辰車
駕西討沮渠牧犍侍中宜都王穆等輔皇太子決留臺
事大將軍長樂王嵇敬輔國大將軍建寕王崇二萬人
屯漠南以備蠕蠕秋七月己巳車駕至上都屬國城大
饗羣臣講武馬射壬午留輜重分部諸軍八月丙申車
駕至姑臧牧犍兄子祖踰城來降乃分軍圍之九月丙
戍牧犍與左右文武五千人面縛軍門帝解其縛待以
藩臣之禮收其城内戶口二十餘萬倉庫珍寳不可勝
計進張掖公秃髮保周爵為王與龍&KR0750;將軍穆羆安遠
將軍源賀分略諸郡牧犍弟張掖太守宜得西奔酒泉
太守無諱後奔晉昌樂都太守安周南奔吐谷渾戊子
蠕蠕犯塞遂至七介山京都大駭皇太子命上黨王長
孫道生等拒之冬十月辛酉車駕還宫徙涼州人三萬
餘家于京師留樂平王丕征西將軍賀多羅鎮涼州癸
亥遣張掖王秃髮保周喻諸部鮮卑保周因率諸部叛
於張掖十一月乙巳宋人來聘并獻馴象一十二月壬
午車駕至自西伐飲至策勲告于宗廟楊難當寇上邽
鎮將元勿頭討走之是歲鄯善龜兹疎勒焉耆高麗粟
特渴盤陁郍悉半居等國並遣使朝貢
太平真君元年春正月己酉沮渠無諱圍酒泉辛亥分
遣侍臣巡行州郡觀察風俗問民疾苦三月己巳詔假
通直常侍邢穎使於宋發長安人五千浚昆明池三月
酒泉䧟夏四月戊午朔日有蝕之庚辰沮渠無諱寇張
掖禿髮保周屯郍舟六月丁丑皇孫濬生大赦改元秋
七月行幸隂山己丑永昌王健大破秃髮保周走之丙
申保太后寳氏崩于行宫癸丑保周自殺𫝊首京師八
月甲申沮渠無諱降九月壬寅車駕還宫是歲州鎮十
五饑詔開倉振恤之以河南王曜子羯兒為河間王後
改封略陽王
二年春正月癸邜拜沮渠無諱為征西大將軍涼州牧
酒泉王三月辛邜葬惠太后於崞山庚戍新興王俊略
陽王羯兒有罪黜為公辛亥封蠕蠕郁久閭乞歸為朔
方王沮渠萬年為張掖王夏四月丁巳宋人來聘秋八
月辛亥詔散騎侍郎張偉使于宋九月戊戍永昌王健
薨冬十一月庚子鎮南大將軍奚眷平酒泉十二月丙
子宋人來聘
三年春正月甲申帝至道壇親受符籙備法駕旗幟盡
青三月壬寅北平王長孫頽有罪削爵為侯夏四月酒
泉王沮渠無諱走渡流沙據鄯善西涼李嵩孫李寳據
敦煌遣使内附五月行幸隂山北六月丙戍楊難當朝
於行宫先是起殿於隂山北殿成而難當至因曰廣德
焉秋八月甲戍晦日有蝕之冬十月己邜封皇子伏羅
為晉王翰為秦王譚為燕王建為楚王余為吳王十二
月辛巳太保㐮城公盧魯元薨丁酉車駕還宫李寳遣
使朝貢以寶為鎮西大將軍開府儀同三司沙州牧敦
煌公
四年春正月庚午行幸中山二月丙子次于恒山之陽
詔有司刊石勒銘是月尅仇池三月庚申車駕還宫夏
四月武都王楊保宗謀反諸將禽送京師氐羌復推保
宗弟文德為主圍仇池六月庚寅詔復民資賦三年其
田租歲輸如常牧守不得妄有徵發癸巳大閱于西郊
九月辛丑行幸漠南甲辰捨輜重以輕騎襲蠕蠕分軍
為四道冬十一月甲子車駕還至朔方詔曰夫隂陽有
往復四時有代謝授子任賢蓋古今不易之令典也其
令皇太子副理萬機總統百揆諸功臣勤勞日久皆當
以爵歸第随時朝請饗宴朕前論道陳謨而已不宜復
煩以劇職更舉賢俊以備百官明為科制以稱朕心十
二月辛邜車駕至自北伐
五年春正月壬寅皇太子始總百揆侍中中書監宜都
王穆夀司徒東都公崔浩侍中廣平公張黎侍中建興
公古弼輔太子以決庶政諸上書者皆稱臣上疏儀與
表同戊申詔自王公以下至於庶人私養沙門師巫及
金銀工巧之人在其家者皆遣詣官曹限今年二月二
十五日過期不出巫沙門身死主人門誅庚戍詔自王
公已下至於卿士其子息皆詣太學其百工伎巧騶卒
子息當習其父兄所業不聽私立學校違者師身死主
人門誅二月辛未中山王辰等八人以北伐後期斬于
都南癸酉樂平王丕薨庚辰行幸廬三月戊辰大會于
郍南遣使者四軰使西域甲辰車駕還宫夏四月乙亥
太宰陽平王杜超為帳下所殺五月丁酉行幸隂山北
六月西平王吐谷渾慕利延殺其兄子緯代立緯弟叱
力延等來奔乞師以叱力延為歸義王秋八月乙丑田
于河西壬午詔員外散騎常侍高濟使於宋九月帝自
河西至于馬邑觀于崞川乙亥車駕還宫丁未行幸漠
南冬十月癸未晉王伏羅大破慕利延慕利延走奔白
蘭其部一萬三千内附十一月宋人來聘十二月丙戍
車駕還宫
六年春正月辛亥行幸定州引見長老存問之詔兼員
外散騎常侍宋愔使于宋二月遂西幸上黨觀連理樹
於元氏至吐京討徙叛胡出配郡縣三月庚申車駕還
宫詔諸有疑獄皆付中書以經義量決夏六月戊子朔
日有蝕之壬辰北廵秋八月壬辰散騎常侍成周公萬
度歸以輕騎至鄯善執其王真逹與詣京師帝大悦厚
待之車駕幸隂山北次于廣德宫詔發天下兵三取一
各當戒嚴以湏後命徙諸種雜人五千餘家於北邊令
人北徙畜牧至廣漠以餌蠕蠕壬寅征西大將軍高涼
王郍等討吐谷渾慕利延軍到㬅頭城慕利延驅其部
落西度流沙郍急追故西秦王慕瑰世子被嚢逆軍拒
戰郍擊破之中山公杜豐追度三危至雪山禽被嚢及
慕利延元子什歸熾盤子成龍送于京師慕利延遂西
入于闐國九月盧水胡蓋吳聚衆反於杏城冬十一月
高涼王郍振旅還京師庚申遼東王竇漏頭薨河東蜀
薛永宗聚黨入汾曲西通蓋吳受其位號蓋吳自號天
台王署百官辛未車駕還宫選六州兵勇猛者使永昌
王仁高涼王郍分領為二道南略淮泗以北徙青徐之
人以實河北癸未西廵
七年春正月戊辰車駕次東雍禽薛永宗斬之其男女
無少長皆赴水死辛未南幸汾隂蓋吳退走北地二月
丙戍幸長安存問父老丁亥幸昆明池遂田于岐山之
陽所過誅與蓋吳通謀反害守將者三月詔諸州坑沙
門毁諸佛像徙長安城内工巧三千家於京師夏四月
甲申車駕至自長安戊子毁鄴城五層佛圖於泥像中
得玉璽二其文皆曰受命於天既夀永昌其一刻其旁
曰魏所受漢𫝊國璽五月蓋吳復聚杏城自號秦地王
丙戍發司幽定冀四州十萬人築畿上塞圍起上谷西
至于河廣袤皆千里六月癸未朔日有蝕之秋八月蓋
吳為其下人所殺𫝊首京師復略陽公羯兒王爵
八年春正月癸未行幸中山三月河西王沮渠牧犍謀
反伏誅夏五月車駕還宫六月西征諸將扶風公處真
等八將坐盗没軍資所在虜掠贓各千萬計並斬之秋
八月樂安王範薨冬十一月侍中中書監宜都王穆夀
薨十二月晉王伏羅薨
九年春正月宋人來聘二月癸邜行幸定州山東人饑
詔開倉振之罷塞圍作遂西幸上黨詔於壺關東北大
王山累石為三封又塹其鳳皇山南足以斷之三月車
駕還宫夏五月甲戍以交阯公韓拔為假征西將軍領
護西戎校尉鄯善王鎮鄯善賦役其人比之郡縣六月
辛酉行幸廣德宫丁邜悦般國遣使求與王師俱討蠕
蠕帝許之秋八月詔中外諸軍戒嚴九月乙酉練兵于
西郊丙戍幸隂山是月成周公萬度歸千里驛上大破
焉耆國其王鳩尸卑那奔龜兹冬十月辛丑恒農王奚
斤薨癸邜以婚姻奢靡喪葬過度詔有司更為科限癸
亥大赦十二月詔成周公萬度歸自焉耆西討龜兹皇
太子朝于行宫遂從北討至受降城不見蠕蠕因積糧
城内留守而還北平王長孫敦坐事降爵為公
十年春正月戊辰朔帝在漠南大饗百寮甲戍蠕蠕吐
賀真懼遠遁三月蒐于河西庚寅車駕還宫夏四月丙
申朔日有蝕之九月閱武於磧上遂北伐冬十月庚子
皇太子及羣官奉迎於行宫十二月戊申車駕至自北
伐己酉以平昌公託真為中山王
十一年春正月乙丑行幸洛陽所過郡國皆親對高年
存恤孤寡二月甲午大蒐於梁川皇子真薨是月大修
宫室皇太子居于北宫車駕遂征懸瓠夏四月癸邜車
駕還宫賜從者及留臺郎吏已上生口各有差六月己
亥誅司徒崔浩辛丑北廵隂山秋七月宋將王元謨攻
滑臺八月辛亥田于河西癸未練兵於西郊九月辛邜
車駕南伐癸巳皇太子北伐屯于漠南吳王余留守京
都庚子曲赦定冀相三州死罪已下冬十月乙丑車駕
濟河元謨棄軍而走乃命諸將分道並進車駕自中道
十一月辛邜至鄒山使使者以太牢祀孔子是月頞盾
國獻師子一十二月丁邜車駕至淮詔刈雚葦作筏數
萬而濟淮南皆降癸未車駕臨江起行宫於瓜步山諸
軍同日皆臨江所過城邑莫不望塵奔潰其降附者不
可勝數甲申宋文帝使獻百牢貢其方物又請進女於
皇孫以求和好帝以師婚非禮許和而不許婚使散騎
侍郎夏侯野報之帝詔皇孫為書致馬通問焉
正平元年春正月丙戌朔大會羣臣於江上文武受爵
者二百餘人丁亥車駕北旋二月癸未次于魯口皇太
子朝于行宫三月己亥車駕至自南伐飲至策勲告於
宗廟以降人五萬餘家分置近畿賜留臺文武所獲軍
資生口各有差夏五月壬寅大赦六月壬戍改元車師
國王遣子入侍詔以刑網太密犯者更衆命有司具案
律令務求厥中自餘有不便於民者依比增損詔太子
少𫝊游雅中書侍郎胡方回等改定律制略陽王羯兒
高涼王郍有罪賜死戊辰皇太子薨壬申葬景穆太子
於金陵秋七月丁亥行幸隂山省諸曹吏員三分之一
九月癸巳車駕還宫冬十月庚申行幸隂山宋人來聘
詔殿中將軍郎法祐使於宋己巳司空上黨王長孫道
生薨十二月丁丑車駕還宫封皇孫濬為高陽王尋以
皇孫世嫡不宜在藩乃止改封秦王翰為東平王燕王
譚為臨淮王楚王建為廣陽王吳王余為南安王
二年春正月庚辰朔南來降人五千餘家於中山謀叛
州軍討平之冀州刺史張掖王沮渠萬年與降人通謀
賜死三月甲寅中常侍宗爱構逆帝崩於永安宫時年
四十五祕不發喪爱又矯皇后令殺東平王翰迎南安
王余立大赦改元為承平尊諡帝曰太武皇帝葬於雲
中金陵廟號世祖帝生不逮密太后及有所識言則悲
慟哀感傍人明元聞而嘉歎及明元不豫衣不釋帶性
清儉率素服御飲膳取給而已不好珍麗食不二味所
幸昭儀衣無兼綵羣臣白帝更峻京邑城隍以從周易
設險之義又陳蕭何壯麗之說帝曰古人有言在德不
在險屈丐蒸土築城而朕滅之豈在城也今天下未平
方湏人力土功之事朕所未為蕭何之對非雅言也每
以財者軍國之本無所輕費至於賞賜皆是勲績之家
親戚爱寵未曾横有所及臨敵常與士卒同在矢石間
左右死傷相繼而帝神色自若是以人思效命所向無
前命將出師指授節度從命者無不制勝違爽者率多
敗失性又知人拔士於卒伍之中唯其才效所長不論
本末兼甚嚴斷明於刑賞功者賞不遺賤罪者刑不避
親雖寵爱之終不虧法常曰法者朕與天下共之何敢
輕也故大臣犯法無所寬假雅長聽察瞬息之間下無
以措其姦隐然果於誅戮後多悔之司徒崔浩死後帝
北伐時宣城公李孝伯疾篤𫝊者以為卒帝聞而悼之
謂左右曰李宣城可惜又曰朕向失言崔司徒可惜李
宣城可哀褒貶雅意皆此類也
太武帝始光神䴥各四年延和三年太延五年太
平真君十一年正平二年即位二十九年
臣謹按景穆太子未嘗即位後追諡為皇帝既無年
號不當立紀太子諱晃太武之長子也母曰賀夫人
延和元年正月丙午立為皇太子時年五歲明慧彊
識聞則不忘及長好讀經史皆通大義太武甚竒之
及西征涼州皇太子監國初太武之伐河西李順等
咸言姑臧無水草不可行師太子有疑色及車駕至
姑臧乃詔太子曰姑臧城東西門外涌泉合於城北
其大如河澤草茂盛可供大軍數年人之多言亦可
惡也太子謂宫臣曰為人臣不實若此豈為忠乎吾
初聞有疑但帝决行耳幾誤人大事言者復何面目
見帝也太平真君四年從征蠕蠕至鹿渾谷與賊遇
虜惶怖擾亂太子言於太武曰宜速進擊掩其不備
中書令劉潔固諫以為塵盛賊多湏軍大集太子曰
此塵之盛當由賊驚故也太武疑之遂不急擊蠕蠕
遠遁既而獲虜候騎乃云不覺官軍卒至上下惶懼
北走經六七日知無追者乃徐行帝深恨之自是太
子所言軍國大事多見納用遂知萬機及監國命有
司使百姓有牛家以人牛相貿又禁飲酒雜戲棄本
酤販者於是墾田大增正平元年六月戊辰薨於東
宫時年二十四庚午命持節兼太尉張黎兼司空竇
瑾奉策即柩諡曰景穆太子文成即位追尊為景穆
皇帝廟號恭宗
高宗文成皇帝諱濬景穆皇帝之長子也母曰閭氏太
平真君元年六月生於東宫帝少聰逹太武常置左右
號世嫡皇孫年五歲太武北廵帝從在後逢虜帥桎一
奴將加罰帝謂曰奴今遭我汝宜釋之帥奉命觧縛太
武聞之曰此兒雖小欲以天子自處意竒之及長風格
異常每参決大政可否正平二年三月中常侍宗爱弑
逆立南安王余十月丙午朔又賊殺余於是殿中尚書
長孫渴侯與尚書陸麗奉迎世嫡皇孫
興安元年冬十月戊申皇帝即位於永安前殿大赦改
正平二年為興安元年以驃騎大將軍元夀樂為太宰
都督中外諸軍錄尚書事以尚書長孫渴侯為尚書令
儀同三司十一月丙子二人争權並賜死癸未廣陽王
建臨淮王譚薨甲申皇妣閭氏薨進平南將軍宋子侯
周忸爵為樂陵王南部尚書常安子陸麗為平原王文
武各加位一等壬寅追尊皇考景穆太子為景穆皇帝
妣閭氏為恭皇后尊保母常氏為保太后十二月戊申
祔葬恭皇后於金陵乙邜初復佛法丁巳以樂陵王周
忸為太尉平原王陸麗為司徒鎮西將軍杜元寳為司
空保達沙獵等國各遣使朝貢戊寅進建業公陸俟爵
為東平王進廣平公杜遺爵為王癸亥詔以營州蝗開
倉振恤甲子太尉樂陵王周忸有罪賜死進濮陽公閭
若文爵為王
二年春正月辛巳進司空杜元寳爵為京兆王廣平王
杜遺薨進尚書僕射東安公劉尼爵為王封建寕王崇
子麗為濟南王癸未詔與百姓雜調十五丙戍進尚書
西平公源賀爵為王二月己未司空京兆王杜元寳謀
反伏誅建寕王崇崇子濟南王麗為元寳所引各賜死
乙丑發京師五千人穿天泉池是月宋太子劭弑文帝
三月尊保太后為皇太后進安豐公閭虎皮爵為河間
王夏五月宋孝武帝殺太子劭而自立閏月乙亥太皇
太后赫連氏崩秋七月辛亥行幸隂山濮陽王閭若文
永昌王仁謀反乙邜仁賜死若文伏誅己巳車駕還宫
是月築馬射臺於南郊八月戊戍詔曰朕即位已來風
雨順序邊方無事衆瑞兼呈又於苑内獲方寸玉印其
文曰子孫長夀羣公卿士咸曰休哉豈朕一人克臻斯
應實由天地祖宗降祐之所致也思與兆庶共兹嘉慶
其令百姓大酺三日降殊死已下囚九月壬子閱武於
南郊冬十一月辛酉行幸信都中山觀察風俗十二月
甲午車駕還宫復北平公長孫敦王爵是歲疎勒渴盤
陁庫莫奚契丹罽賓等國各遣使朝貢
興光元年春正月乙丑以侍中河南公伊馛為司空二
月甲午帝至道壇登受圖籙禮畢曲赦京師夏六月行
幸隂山秋七月丙申朔日有蝕之庚子皇子弘生辛丑
大赦改元八月甲戍趙王深薨乙亥車駕還宫乙丑皇
叔虎頭龍頭薨九月庫莫奚國獻名馬有一角狀如麟
閉都門大索三日獲姦人亡命數百人冬十一月戊戍
行幸中山遂幸信都十二月丙子還幸靈邱至温泉宫
庚辰車駕還宫出于叱萬單等國各遣使朝貢
太安元年春正月辛酉奉太武景穆神主于太廟樂平
王拔有罪賜死二月癸未武昌王提薨三月己亥以太
武景穆神主入太廟改元曲赦京師死囚已下夏六月
壬戍詔名皇子弘曲赦癸酉詔尚書穆真等二十人廵
行州郡察風俗大明賞罰冬十月庚午以遼西公常
英為太宰進爵為王是歲遮逸波斯疎勒等國各遣使
朝貢
二年春正月乙邜立皇后馮氏二月丁巳立皇子弘為
皇太子大赦夏六月羽林中郎于判元提等謀逆誅秋
八月田於河西平西將軍漁陽公尉眷北擊伊吾尅其
城大獲而還九月辛巳進河東公閭毗零陵公閭紇爵
並為王冬十月甲申車駕還宫甲午曲赦京師十一月
改封西平王源賀隴西王嚈噠普嵐等國各遣使朝貢
三年春正月徵漁陽公尉眷拜太尉進爵為王錄尚書
事夏五月封皇弟新成為陽平王六月癸邜行幸隂山
秋八月田於隂山之北己亥還宫冬十月將東廵詔大
宰常英起行宫於遼西黃山十二月州鎮五蝗百姓饑
使開倉振給之是歲粟特于闐等五十餘國並遣使朝
貢
四年春正月丙午朔初設酒禁乙邜行幸廣寗温泉宫
遂東廵庚午至遼西黃山宫遊宴數日親對高年勞問
疾苦二月丙子登碣石山觀滄海大饗羣臣於山上班
賞進爵各有差改碣石山為樂遊山築壇記行於海濱
戊寅南幸信都田於廣川三月丁未觀馬射於中山所
過郡國賜復一年丙辰車駕還宫起太華殿乙丑東平
王陸俟薨夏五月壬戍詔曰比年以來雜調減省而所
在州郡咸有逋懸非在職之官緩惰失所貪穢過度誰
使之然自今常調不充人不安業宰民之徒加以死罪
六月丙申田於松山秋七月庚午行幸河西九月丁巳
還宫辛亥太華殿成丙寅饗羣臣大赦冬十月甲戍北
廵至隂山有故冢毁廢詔曰昔姬文葬枯骨天下歸仁
自今有穿墳壠者斬之辛邜次于車輪山累石紀行十
一月車駕度漠蠕蠕絶迹遠遁十二月中山王託真薨
五年春二月己酉司空河南公伊馛薨三月庚寅曲赦
京師死罪已下夏四月乙巳封皇弟子推為京兆王五
月常居國遣使朝貢六月戊申行幸隂山秋八月庚戍
遂幸雲中壬戍還宫九月戊辰儀同三司敦煌公李寳
薨冬十二月戊申詔以六鎮雲中高平二雍秦州徧遇
災旱年榖不收開倉廪振乏有徙流者喻還桑梓
和平元年春正月甲子朔大赦改元庚午詔散騎侍郎
馮闡使於宋夏四月戊戍皇太后常氏崩於夀安宫五
月癸酉葬昭太后於廣寗鳴鷄山六月甲午詔征西大
將軍陽平王新成等討吐谷渾什寅崔浩之誅也史官
遂廢至是復置秋七月西征諸軍至西平什寅走保南
山九月庚申朔日有蝕之是月諸軍濟河追什寅遇瘴
氣多病疫乃引還庚午車駕還宫冬十月居常王獻馴
象三十一月詔散騎侍郎盧度世使於宋
二年春正月乙酉詔曰刺史牧民為萬里之表自頃每
因發調逼人假貸大商富賈要射時利上下通同分以
潤屋為政之弊莫過於此其一切禁絶犯者十疋以上
皆死布告天下咸令知禁二月行幸中山遂幸信都三
月宋人來聘車駕所過皆親對高年問疾苦詔年八十
一子不從役靈邱南有山高四百餘丈乃詔羣臣仰射
山峯無能踰者帝彎弧發矢出三十餘丈過山南二百
二十步遂刊石勒銘是月發并肆州五千餘人修河西
獵道辛巳車駕還宫夏四月乙未河東王閭毗薨五月
癸未詔南部尚書黃盧頭李敷業考課諸州秋七月戊
寅封皇弟小新成為濟隂王天賜為汝隂王萬夀為樂
良王洛侯為廣平王八月波斯國遣使朝貢冬十月詔
假員外散騎常侍游明根使于宋廣平王洛侯薨
三年春正月壬午以東郡公乙渾為太原王癸未樂良
王萬夀薨二月壬子朔日有蝕之癸酉田於崞山遂觀
漁于旋馬池三月甲申宋人來聘高麗蓰王契嚙思厭
於師疏勒石那悉居半渴盤陁等國並遣使朝貢夏六
月庚申行幸隂山秋七月壬寅幸河西九月壬辰常山
王素薨冬十月詔員外散騎常侍游明根使于宋十一
月壬寅車駕還宫十二月乙邜制戰陣之法十有餘條
因大儺耀兵有飛龍騰蛇魚麗之變以示威武戊午零
陵王閭拔薨
四年春三月乙未賜京師人年七十以上太官厨食以
終其年皇子胡仁薨追封樂陵王夏四月癸亥上幸西
苑親射猛虎三頭五月壬辰侍中漁陽王尉眷薨壬寅
行幸隂山秋七月壬午詔曰朕每歲閑月命羣臣講武
所幸之處必立宫壇靡費之功勞損非一宜仍舊貫何
必改作也八月丙寅遂田于河西九月辛巳車駕還宫
冬十月以定相二州霣霜傷稼免其田租詔員外散騎
常侍游明根使於宋十二月辛丑詔以喪葬嫁娶大禮
未備命有司為之條格使貴賤有章上下咸序著之于
令壬寅詔曰婚姻者人道之始比者以來貴族之門多
不率法或貪利財賂或因緣私好在於苟合無所擇選
塵穢清化虧損人倫將何以宣示典謨垂之來裔今制
皇族肺腑王公侯伯及士庶之家不得與百工伎巧卑
姓為婚犯者加罪
五年春正月丁亥封皇弟雲為任城王二月詔以州鎮
十四去歲蟲水開倉振恤夏四月癸邜進封頓邱公李
峻為王閏月戊子帝以旱故減膳責身是夜㴻雨大降
五月宋孝武帝殂六月丁亥行幸隂山秋七月壬寅行
幸河西九月辛丑車駕還宫冬十月琅邪侯司馬楚之
薨十二月南秦王楊難當薨吐呼羅國遣使朝貢
六年春正月丙申大赦二月丁丑行幸樓煩宫高麗蓰
王對㬅等國各遣使朝貢三月戊戍相州刺史西平郡
王吐谷渾權薨乙巳車駕還宫夏四月破洛郍國獻汗
血馬普嵐國獻寳劔五月癸夘帝崩于太華殿時年二
十六六月丙寅奉尊諡曰文成皇帝廟號高宗八月葬
雲中之金陵
文成帝興安二年興光元年太安五年和平六年
即位十四年
顯祖獻文皇帝諱弘文成皇帝之長子也母曰李貴人
興光元年七月生於隂山之北大安二年二月立為皇
太子和平六年五月甲辰即皇帝位大赦尊皇后曰皇
太后車騎大將軍乙渾矯詔殺尚書楊保年平陽公賈
爱仁南陽公張天度于禁中戊申司徒公平原王陸麗
自湯泉入廟又殺之己酉以渾為太尉公以錄尚書事
東安王劉尼為司徒公以尚書左僕射和其奴為司空
公六月封繁陽侯李嶷為丹陽王征東大將軍馮熙為
昌黎王秋七月癸巳以太尉乙渾為丞相位居諸王上
事無大小皆決焉九月庚子曲赦京師丙午詔曰先朝
以州牧親民宜置良佐故頼有司班九條之制使前政
選吏以待後人然牧司舉非其人愆于典度今制刺史
守宰到官之日仰自舉人望忠信以為選官不論前政
共相平置若簡任失所以罔上論是月宋義陽王劉昶
自彭城來奔冬十月徵陽平王新成京兆王子推濟隂
王小新成汝隂王天賜任城王雲入朝十一月宋湘東
王彧弑其主子業而自立
天安元年春正月己丑朔大赦改元二月庚申丞相太
原王乙渾謀反伏誅乙亥以侍中元孔雀為濮陽王侍
中陸定國為東郡王三月庚子以隴西王源賀為太尉
公辛丑高宗文成皇帝神主祔于太廟辛亥帝幸道壇
親受符籙曲赦京師秋九月己酉初立鄉學郡置博士
二人助教二人學生六十人冬十二月皇弟安平王薨
是歲州鎮十一旱民饑開倉振恤
皇興元年春正月癸巳鎮南大將軍尉元大破宋將張
永沈攸之於吕梁東宋人來聘庚子東平王道符謀反
於長安其司馬段太陽斬之𫝊首京師道符兄弟皆伏
誅閏月以頓邱王李峻為太宰二月濟隂王小新成薨
宋東平太守申纂戍無鹽遏絶王使詔征南大將軍慕
容白曜督諸軍往討三月甲寅尅之秋八月丁酉幸武
州山石窟寺戊申皇子宏生大赦改元九月己巳進馮
翊公李白為梁郡王冬十月己亥朔日有蝕之癸邜田
於郍男池濮陽王孔雀坐怠慢降為公
二年春二月癸未田于西山親射虎豹三月慕容白曜
進圍東陽戊午宋人來聘夏四月丙子朔日有蝕之辛
丑進南郡公李惠爵為王五月乙邜田于崞山遂幸繁
畤辛酉車駕還宫六月庚辰以河南闢地曲赦京師殊
死以下以昌黎王馮熙為太傅秋九月辛亥封皇叔禎
為南安王長夀為城陽王太洛為章武王休為安定王
冬十月癸酉朔日有蝕之辛丑田于泠泉十一月州鎮
二十七水旱詔開倉振恤十二月甲午詔曰頃張永敢
拒王威暴骨原隰天下之人一也其永軍殘廢之士聽
還江南露骸草莽者勅州縣收瘞之
三年春正月乙丑東陽潰虜沈文秀戊辰司空平昌公
和其奴薨三月己邜進上黨公慕容白曜爵為濟南王
夏四月壬辰宋人來聘丙申名皇子宏大赦丁酉田于
崞山五月徙青齊人於京師六月辛未立皇子宏為皇
太子冬十月丁邜朔日有蝕之是月太宰頓邱王李峻
薨十一月進㐮城公韓頽爵為王
四年春正月州鎮大饑詔開倉振恤二月以東郡王陸
定國為司空公詔征西大將軍上黨王長孫觀討吐谷
渾什寅廣陽王石侯薨三月丙戍詔天下人病者所在
官司遣醫就家診視所湏藥任醫所量給之夏四月辛
丑大赦戊申長孫觀軍至曼頭山大破什寅五月封皇
弟長樂為建昌王六月宋人來聘秋八月蠕蠕犯塞九
月丙寅車駕北伐諸將俱會于女水大破虜軍司徒東
安公劉尼坐事免壬申車駕至自北伐飲至策勲告于
宗廟冬十月誅濟南王慕容白曜高平公李敷十一月
詔弛山澤禁十二月甲辰幸鹿野苑石窟寺陽平王新
成薨
五年春二月乙亥詔假員外散騎常侍邢祐使于宋夏
四月北平王長孫敦薨六月丁未行幸河西秋七月丙
寅遂至隂山八月丁亥車駕還宫帝幼而神武聰睿機
悟有濟人之規仁孝純至禮敬師友及即位雅薄時務
常有遺世之心欲禪位於叔父京兆王子推羣臣固請
帝乃止丙午使太保建安王陸馛太尉源賀持節奉皇
帝璽綬冊命皇大子升帝位於是羣公奏上尊號太上
皇帝乃從之己酉太上皇帝徙御崇光宫彩椽不斵土
階而已國之大事咸以聞承明元年文明太后有憾於
帝帝崩於永安殿時年二十三上尊諡曰獻文皇帝廟
號顯祖葬雲中金陵
獻文帝天安元年皇興五年即位六年
通志卷十五上
