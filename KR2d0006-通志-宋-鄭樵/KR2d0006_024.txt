通志卷十七
宋右廸功郎鄭樵漁仲撰
後周紀第十七
文帝孝閔帝明帝武帝宣帝静帝
周太祖文皇帝姓宇文氏諱泰字黑獺代郡武川人也
其先出自炎帝炎帝為黃帝所滅子孫遁居朔野其後
有葛烏&KR0693;者雄武多算略鮮卑奉以為主遂總十二部
落世為大人及其裔孫曰普回因狩得玉璽三紐文曰
皇帝璽普回以為天授已獨異之其俗謂天子曰宇文
故國號宇文并以為氏普回子莫那自隂山南徙始居
遼西是曰獻侯為魏舅甥之國自莫那九世至侯歸豆
為慕容晃所滅其子陵仕燕拜駙馬都尉封元莬公及
慕容寳敗歸魏拜都牧主賜爵安定侯天興初魏遷豪
傑於代都陵隨例徙居武川即為其郡縣人焉陵生系
系生韜韜生皇考肱並以武略稱肱任俠有氣幹正光
末沃野鎮人破六韓拔陵作亂其偽署王衞可瓌最盛
肱乃糾合鄉里斬瓌其衆乃散後䧟鮮于修禮為定州
軍所破戰沒於陣武成初追諡曰德皇帝帝德皇帝之
少子也母曰王氏初孕五月夜夢抱子升天纔不至而
止寤以告德皇帝德皇帝喜曰雖不至天貴亦極矣帝
生而有黑氣如盖下覆其身及長身長八尺方顙廣額
美鬚髯髮長委地垂手過膝背有黑子宛轉若龍盤之
形面色紫光人望而敬畏之少有大度不事家人生業
輕財好施以交結賢士大夫為務隨德皇帝在鮮于修
禮軍及葛榮殺修禮帝時年十八榮任以將帥帝察其
無成謀與諸兄去之計未行會榮滅因隨爾朱榮遷晉
陽榮忌帝兄弟雄傑遂託以他罪誅帝第三兄洛生帝
以家冤自理辭旨慷慨榮感而免之益加敬待始以統
軍從榮征討後以别將從賀拔岳討北海王顥於洛陽
孝莊反正以功封寧都子後從岳入關平万俟醜奴行
原州事時關隴寇亂帝撫以恩信百姓皆喜曰早遇宇
文使君吾等豈從逆亂帝嘗從數騎於野忽聞簫鼓之
音以問從者皆莫之聞意獨異之普泰二年爾朱天光
東拒齊神武留弟顯壽鎮長安召泰州刺史侯莫陳悅
東下岳知天光必敗欲留悅共圖顯壽計無所出帝謂
岳曰今天光尚近悅未必貳心若以此事告之恐其驚
懼然悅雖為主將不能制物若先說其衆必人有留心
進失爾朱之期退恐人情變動若乘此說悅事無不遂
岳大喜即令帝入悅軍說之悅遂與岳襲長安帝輕騎
為前鋒追至華隂擒顯壽及岳為關西大行臺以帝為
左丞領岳府司馬事無巨細皆委决焉齊神武既除爾
朱氏遂專朝政帝請往觀之至并州神武以帝非常人
曰此小兒眼目異將留之帝詭陳忠欵具託左右苦求
復命倍道而行行一日而神武乃悔發上驛千里追帝
至關不及而反帝還謂岳曰高歡豈人臣邪逆謀未發
者憚公兄弟耳侯莫陳悅本實庸材亦不為歡忌但為
之備圖之不難今費也頭控弦之騎不下一萬夏州刺
史觧拔彌俄突勝兵三千餘人及靈州刺史曹泥並恃
僻遠常懷異望河西流人紇豆陵伊利等戸口富實未
奉朝風今若移軍近隴扼其要害示之以威懷之以德
即可收其士馬以資吾軍西輯氐羌北撫沙塞還軍長
安匡扶魏室此桓文之舉也岳大悅復遣帝詣闕請事
密陳其状魏帝納之加帝武衛將軍還令報岳岳遂引
軍西次平凉岳以夏州隣接宼賊欲求良刺史以鎮之
衆皆舉帝岳曰宇文左丞吾左右手何可廢也沉吟累
日乃從衆議表帝為夏州刺史帝至州伊利望風欵附
而曹泥猶通使於齊神武魏永熙三年正月賀拔岳欲
討曹泥遣都督趙貴至夏州與帝謀帝曰曹泥孤城阻
遠未足為憂侯莫陳悅貪而無信是宜先圖也岳不聽
遂與悦俱討泥二月至河曲果為悦所害衆散還平涼
唯大都督趙貴率部曲收岳屍還營三軍未知所屬諸
將以都督宼洛年最長推總兵事洛素無雄略威令不
行乃請避位於是趙貴言於衆稱帝英姿雄略若告喪
必來赴難因而奉之大事濟矣諸將皆稱善乃令赫連
逹馳至夏州告帝士吏咸泣請留以觀其變帝曰難得
而易失者時也不俟終日者機也今不早赴將恐衆心
自離都督彌姐元進規應悅密圖帝事發斬之帝乃率
帳下輕騎馳赴平涼時齊神武遣長史侯景招引岳衆
帝至安定遇之於傳舍吐哺上馬謂曰賀拔公雖死宇
文泰尚存卿何為者景失色曰我猶箭耳隨人所射者
也景於此還帝至平涼哭岳甚慟將士悲且喜曰宇文
公至無所憂矣齊神武又使景與常侍張華原義寧太
守王基勞帝帝不受命與基有舊將留之并欲留景並
不屈乃遣之時斛斯椿在帝所曰景人傑也何故放之
帝亦悔驛追之不及基亦逃歸言帝雄傑請及其未定
滅之神武曰卿不見賀拔侯莫陳乎吾當以計拱手取
之及沙苑之敗神武乃始追悔于時魏帝將圖神武聞
岳被害遣武衞將軍元毗宣旨勞岳軍追還洛陽毗到
平涼會諸將已推帝侯莫陳悦亦被敕追還悅既附神
武不肯應召帝曰悦枉害忠良復不應詔命此國之大
賊乃令諸軍戒嚴將討悦及毗還帝表於魏帝辭以高
歡至河東侯莫陳悦在永洛首尾受敵乞少停緩帝志
在討悦而未測朝旨且衆未集假為此辭因與元毗及
諸將刑牲盟誓同奬王室初賀拔岳營河曲軍吏獨行
忽見一翁謂曰賀拔雖據此衆終無所成當有一宇文
家從東北來後必大盛言訖不見至是方驗魏帝因詔
帝為大都督即統賀拔岳軍帝乃與悅書責以殺賀拔
岳罪又喻令歸朝悅乃詐為詔書與秦州刺史万俟普
撥令為已援普撥疑之封以呈帝帝表奏之魏帝因問
帝安秦隴計帝請召悦授以内官及處以瓜涼一藩不
然則終致猜虞三月帝進軍至原州衆軍悉集諭以討
悦意士卒莫不懷憤四月引兵上隴留兄子遵為都督
鎮原州帝軍令嚴肅秋毫無犯百姓大悦軍出木狹關
大雪平地二尺帝知悅怯而多猜乃倍道兼行出其不
意悅果疑其左右有異志左右不自安衆遂離貳聞大
軍且至退保略陽留一萬餘人據守永洛帝至圍之城
降帝即輕騎數百趣略陽以臨悅軍其部將皆勸悅退
保上邽時南秦州刺史李弼亦在悦軍間遣使請為内
應其夜悦出軍軍自驚潰將卒或來降帝縱兵奮擊大
破之悅與其子弟及麾下數十騎遁走帝乃命原州都
督遵追悅至牽屯山斬之傳首洛陽帝至上邽悅府庫
財物山積皆以賞士卒毫釐無所取左右竊以一銀甕
歸帝知而罪之即剖賜將士衆大悅齊神武聞關隴剋
捷遣使於帝深相倚結帝拒而不納封神武書以聞時
神武已有異志故魏帝深仗於帝仍令帝稍引軍而東
帝乃令大都督梁禦率步騎五千將鎮河渭合口為圖
河東計魏帝進帝侍中驃騎大將軍開府儀同三司關
西大都督略陽縣公承制封拜使持節如故時魏帝方
圖齊神武又遣徵兵帝乃令前秦州刺史駱超為大都
督率輕騎一千赴洛魏帝進授帝兼尚書左僕射關西
大行臺餘官如故帝乃傳檄方鎮暴神武罪惡興兵東
討既而謂諸軍曰高歡雖智不足而詐有餘今聲言欲
西其意在入洛吾欲令宼洛率馬步萬餘自涇州東引
王羆率甲士一萬先據華州歡若西來王羆足得抗拒
如其入洛宼洛即襲汾晉吾便速駕直赴京邑使其進
有内顧之憂退有被躡之勢一舉大定此為上策衆咸
稱善七月帝帥衆發自高平前軍至于弘農而齊神武
稍逼京師魏帝親總六軍屯河橋令左衞元斌之領軍
斛斯椿鎮虎牢帝謂左右曰高歡數日行八九百里曉
兵者所忌正須乘便擊之而主上以萬乘之重不能度
河决戰方緣津據守且長河萬里扞禦為難一處得度
大事去矣即以大都督趙貴為别道行臺自蒲坂濟趣
并州遣大都督李賢將精騎一千赴洛陽會斌之與斛
斯椿爭權鎮防不守魏帝遂輕騎入關帝備儀衞奉迎
謁見於東驛免冠流涕謝罪乃奉魏帝都長安拔草萊
立朝廷軍國之政咸取决於帝仍加授大將軍雍州刺
史兼尚書令進封略陽郡公别置二尚書隨機處分觧
尚書僕射餘如故初魏帝在洛陽許以馮翊長公主配
帝未及結納而魏帝西遷至是詔帝尚之拜駙馬都尉
八月齊神武襲䧟潼關侵華隂帝率諸軍屯霸上以待
之神武留其將薛瑾守關而退帝乃進軍斬瑾虜其卒
七千還長安進位丞相十一月遣儀同李虎與李弼趙
貴等討曹泥於靈州虎引河灌之明年泥降遷其豪帥
于咸陽十二月魏孝武帝崩帝與羣公定冊尊立魏南
陽王寳炬為嗣是為文帝
大統元年正月己酉魏帝進帝都督中外諸軍錄尚書
事大行臺改封安定郡王帝固譲王及錄尚書魏帝許
之乃改封安定郡公東魏將司馬子如寇潼關帝軍霸
上子如乃還軍自蒲津寇華州刺史王羆擊走之三月
帝命有司為二十四條新制奏行之
二年五月秦州刺史建忠王万俟普撥率所部入東魏
帝輕騎追之至河北千餘里不及而還
三年正月東魏宼龍門屯軍蒲坂造三道浮橋度河又
遣其將竇泰趣潼關高昂圍洛州帝出軍廣陽召諸將
謂曰賊犄吾三面又造橋示欲必度是欲綴吾軍使竇
泰得西入耳且歡起兵以來泰每先驅下多銳卒屡勝
而驕今襲之必尅尅泰則歡不戰自走矣諸將咸曰賊
在近捨而擊遠若蹉跌悔何及也帝曰歡前再襲潼關
吾軍不過霸上今者大來謂吾但自守耳又狃於得志
有輕我之心乘此擊之何往不尅賊雖造橋未能徑度
比五日中吾取泰必矣庚戌帝還長安聲言欲向隴右
辛亥謁魏帝而潜軍至小關竇泰卒聞軍至陳未成帝
擊之盡俘其衆斬泰傳首長安高昂聞之焚輜重而走
齊神武亦撤橋而退帝乃還六月帝請罷行臺魏帝復
申前命受帝錄尚書事固譲乃止八月丁丑帝率李弼
獨孤信梁禦趙貴于謹若干惠怡峯劉亮王德侯莫陳
崇李遠逹奚武等十二將東伐至潼關遣于謹先徇地
至盤豆拔之獲東魏將高叔禮送於長安戊子至弘農
攻之城潰禽東魏陜州刺史李徽伯虜其戰士八千守
將高千走渡河命賀拔勝追禽之並送長安於是宜陽
邵郡皆歸附先是河南豪傑應東魏者皆降齊神武懼
率衆走蒲坂將自后土濟遣其將高昂以三萬人出河
南是歲關中飢帝館榖於弘農五十餘日時軍士不滿
萬人聞神武將度乃還神武遂度河逼華州刺史王羆
嚴守乃涉洛軍於許原西帝至渭南徵諸州兵未會諸
將以衆寡不敵請且待歡更西以觀之帝曰歡若至咸
陽人情轉騷擾今及其新至可擊之即造浮橋於渭令
軍士齎三日糧輕騎度渭輜重自渭南夾渭而西十月
壬辰至沙苑距齊軍六十餘里神武引軍來會癸巳候
騎告齊軍至帝召諸將謀李弼曰彼衆我寡不可平地
置陣此東十里有渭曲可先據以待之遂進至渭背水
東西為陣李弼為右拒趙貴為左拒命將士皆偃戈於
葭蘆中聞鼔聲而起日晡齊師至望見軍少競萃於左
軍亂不成列兵將交帝鳴鼓士皆奮起于謹等六軍與
之合戰李弼等率鐵騎横擊之絶其軍為二遂大破之
斬六千餘級臨陣降者二萬餘人神武夜遁追至河上
復大尅前後虜其卒七萬留其甲兵二萬餘悉縱歸收
其輜重兵甲獻俘長安李穆曰高歡胆破矣逐之可獲
帝不聽乃還軍渭南時所徵諸州兵始至乃於戰所凖
當時兵人種樹一株栽柳七千根以旌武功魏帝進帝
柱國大將軍增邑并前五千戸李弼等十二將亦進爵
增邑以左僕射馮翊王元李海為行臺與開府獨孤信
帥步騎二萬向洛陽賀拔勝李弼度河圍蒲坂蒲坂鎮
將高子信開門納勝軍東魏將薛崇禮棄城走勝等追
獲之帝進軍蒲坂略定汾綘初帝自弘農入關後東魏
將高昂圍弘農聞其軍敗退守洛陽獨孤信至新安昂
復走度河遂入洛陽自梁陳已西將吏降者相屬於是
東魏將堯雄趙育是云寳出㯋川欲復降地帝遣儀同
宇文貴梁遷等逆擊大破之趙育來降東魏復遣任祥
率河南兵與堯雄合儀同怡峯與貴遷等復擊破之又
遣都督韋孝寬取豫州是云寳殺其東揚州刺史那椿
以州來降
四年三月帝率諸將入朝禮畢還華州七月東魏將侯
景等圍獨孤信於洛陽齊神武繼之帝奉魏帝至糓城
臨陣斬東魏將莫多婁貸文悉虜其衆送弘農遂進軍
瀍東景等夜觧圍去及旦帝率輕騎追至河上景等北
據河橋南屬芒山為陣與諸軍戰帝馬中流矢驚逸軍
中擾亂都督李穆下馬授帝軍復振於是大捷斬其將
高昂李猛宋顯等虜其甲士一萬五千人赴河死者萬
數是日置陣既大首尾懸遠從旦至未戰數十合氛霧
四塞莫能相知獨孤信李遠居右趙貴怡峯居左戰並
不利又未知魏帝及帝所在皆棄其卒先歸開府李虎
念賢等為後軍遇信等退即與俱還由是班師洛陽亦
失守大軍至弘農守將皆已棄城西走所虜降卒在弘
農者因相與閉門拒守進攻拔之誅其魁首數百人大
軍之東伐也關中留守兵少而前後所虜東魏士卒皆
散在百姓間乃謀亂及李虎等至長安計無所出乃與
太尉王明僕射周惠逹輔魏太子出次渭北關中大震
恐百姓相剽劫於是沙苑所俘軍人趙青雀雍州人于
伏德等遂反青雀據長安子城伏德保咸陽與太守慕
容思度各收降卒以拒還師長安城人皆相率拒青雀
每日接戰魏帝留止閿鄉令帝討之長安父老見帝且
悲且喜曰不意今日復得見公士女咸相賀華州刺史
宇文導襲咸陽斬思度禽伏德南度渭與帝會攻破青雀
太傅梁景叡先以疾留長安遂與青雀通謀至是亦伏
誅關中乃定魏帝還長安帝復屯華州十二月是云寳
襲洛陽東魏將王元軌棄城走都督趙剛襲廣州拔之
自㐮廣以西城鎮復西屬
五年冬大閱於華隂
六年春東魏將侯景出三鵶將侵荆州帝遣開府李弼
獨孤信各率騎出武關景乃還夏蠕蠕度河至夏州帝
召諸軍屯沙苑以備之
七年十一月帝奏行十二條制恐百官不勉於職事又
下令申明之
八年十月齊神武侵汾絳圍玉璧帝出軍蒲坂神武退
度汾追之遂遁去十二月魏帝狩於華隂大饗將士帝
帥諸將朝於行在所
九年二月東魏北豫州刺史高慎舉州來附帝帥師迎
之三月齊神武據芒山為陣不進者數日帝留輜重於
瀍曲軍士銜枚夜登芒山未明擊之神武單騎為賀拔
勝所逐僅免帝率右軍若干惠大破神武軍悉虜其步
卒趙貴等五將軍居右戰不利神武復合戰帝又不利
夜引還入關屯渭上神武進至陜開府逹奚武等禦之
乃退帝以芒山諸將失律上表自貶魏帝不許於是廣
募關隴豪右以增軍旅十月大閱於櫟陽還屯華州
十年五月帝朝京師七月魏帝以帝前後所上二十四
條及十二條新制定為中興永式命尚書蘇綽更損益
之總為五卷班於天下於是搜簡賢才為牧守令習新
制而遣焉數年間百姓便之十月大閱於白水
十一年十月大閱於白水遂西狩岐陽
十二年春涼州刺史宇文仲和據州反瓜州人張保害
刺史成慶以應之帝遣開府獨孤信討之東魏將侯景
侵㐮州帝遣開府若干惠禦之至穣景遁去五月獨孤
信平涼州禽仲和遷其百姓六千餘家於長安瓜州都
督令狐延起義誅張保瓜州平七月帝大會諸軍於咸
陽
十三年正月東魏河南大行臺侯景舉河南六州來附
景被圍於潁川六月帝遣開府李弼援之東魏將韓軌
等遁去景遂徙鎮豫州於是遣開府王思政據潁川弼
引軍還七月侯景密圖附梁帝知其謀悉追還前後所
配景將士景懼遂叛冬帝奉魏帝西狩咸陽
十四年春魏帝詔封帝長子覺為寧都郡公初帝以平
元顥納孝莊帝功封寧都縣子至是改以為郡以封覺
用彰勤王之始也五月魏帝進帝位太師帝奉魏太子
廵撫西境登隴刻石紀事遂至原州歴北長城大狩東
趣五原至蒲州聞魏帝不豫而還及至魏帝疾已愈乃
還華州是歲東魏將高岳圍王思政於潁川
十五年春帝遣大將軍趙貴帥師援王思政高岳堰洧
水以灌城潁川以北皆為陂澤救兵不得至六月潁川
䧟初侯景圍建鄴梁司州刺史柳仲禮赴臺城梁竟陵
郡守孫暠以郡内附帝使大都督苻貴鎮之及建鄴䧟
仲禮還司州來宼暠以郡叛帝大怒十一月遣開府楊
忠攻尅随州進圍仲禮長史馬岵於安陸
十六年正月仲禮來援安陸楊忠逆擊於漴頭大破之
禽仲禮馬岫以城降三月魏帝封帝第二子震為武邑
公七月帝東伐拜章武公導為大將軍總督留守諸軍
屯涇北鎮關中九月丁巳軍出長安連雨自秋及冬諸
軍馬驢多死遂於弘農北造橋濟河自蒲坂還於是河
南自洛陽河北自平陽以東遂入齊
十七年三月魏文帝崩皇太子嗣位帝以冢宰總百揆
十月帝遣大將軍王雄出子午伐上津魏興大將軍逹
奚武出散關伐南鄭
廢帝元年春王雄平上津魏興以其地置東梁州四月
逹奚武圍南鄭月餘梁州刺史宜豐侯蕭脩以州降武
八月東梁州百姓圍州城帝復遣王雄討之
二年正月魏帝詔帝為左丞相大行臺都督中外諸軍
事二月東梁州平遷其豪帥於雍州三月帝遣大將軍
魏安公尉遲迥帥師伐梁武陵王蕭紀於蜀四月帝勒
銳騎三萬西踰隴度金城河至姑臧吐谷渾震懼遣使
獻其方物七月帝至自姑臧八月尉遲㢠剋成都劍南
平十一月尚書元烈謀亂伏誅
三年正月始作九命之典以叙内外官爵以第一品為
九命第九品為一命改流外品為九秩亦以九為上又
改置州郡縣凡改州四十六置州三改郡一百六改縣
三百三十魏帝有怨言於是帝與公卿議廢帝立齊王
廓是為恭帝
恭帝元年四月帝大饗羣臣魏太史柳虬執簡書告於
朝曰廢帝文皇帝之嗣子年七歲文皇帝託於安定公
曰是子也才由於公不才亦由於公公宜勉之公既受
兹重寄居元輔之任又納女為皇后遂不能訓誨有成
致令廢黜負文皇帝付屬之意此咎非安定公而誰帝
乃令太常盧辨作誥諭公卿曰嗚呼我羣后暨衆士維
文皇帝以襁褓之嗣託於予訓之誨之庶厥有成而予
㒺能弗變厥心庸暨乎廢墜我文皇帝之意嗚呼兹咎
予其焉避予實知之矧爾衆人之心哉惟予之顔豈惟
今厚將恐來世以予為口實乙亥魏帝詔封帝子邕為
輔城公憲為安城公七月西狩至原州梁元帝遣使請
據舊圖以定疆界又連結於齊言辭悖慢帝曰古人有
言天之所棄誰能興之其蕭繹之謂乎十月壬戌遣柱
國于謹中山公護與大將軍楊忠韋孝寬等步騎五萬
討之十一月癸未師濟漢中山公護與楊忠率銳騎先
屯其城下丙申于謹至江陵列營圍守辛亥尅其城戕
梁元帝虜其百官士庶以歸没為奴婢者十餘萬免者
二百餘家立蕭詧為梁主居江陵為魏附庸魏氏之初
統國三十六大姓九十九後多絶滅至是以諸將功高
者為三十六國後次者為九十九姓後所統軍人亦改
從其姓
二年梁廣州刺史王琳宼邊十月帝遣大將軍豆盧寧
帥師討之
三年正月丁丑初行周禮建六官魏帝進帝位太師大
冢宰帝以漢魏官繁思革前弊大統中乃令蘇綽盧辨
依周制改創其事尋亦置六卿官然為撰次未成衆務
猶歸臺閣至是始畢乃命行之四月帝北廵七月度北
河魏帝封帝子直為秦郡公招為正平公九月帝不豫
還至雲陽命中山公護受遺輔嗣子十月乙亥帝崩於
雲陽宮還長安發喪時年五十十二月甲申葬於成陵
諡文公及孝閔帝受禪追尊為文王廟曰太祖武成元
年追尊為文皇帝帝知人善任使從諫如順流崇尚儒
術明逹政事恩信被物能駕馭英豪一見之者咸思用
命沙苑所獲囚俘釋而用之及河橋之役以充戰士皆
得其死力諸將出征授以方略無不制勝性好朴素不
尚虛飾恒以反風俗復古始為心云
孝閔皇帝諱覺字陁羅尼文帝第三子也母曰元皇后
大統八年生於同州七歲封略陽郡公時善相者史元
華見帝退謂所親曰此公子有至貴相但恨不壽耳魏
恭帝三年三月命為安定公世子四月拜大將軍十月
乙亥文帝崩丙子世子嗣位為太師大冢宰十二月丁
亥魏帝詔以岐陽地封帝為周公庚子詔禪位於帝遣
民部中大夫濟北公元廸致皇帝璽綬帝固辭公卿百
辟勸進太史陳祥瑞乃從之是日魏帝遜位於大司馬
府
元年春正月天王即位柴燎告天朝百官於露門追尊
皇考文公為文王皇妣為文后大赦封魏帝為宋公是
日槐里獻赤雀百官奏議曰帝王之興㒺弗更正朔明
受之於天革人視聽也逮於尼父稽諸隂陽云行夏之
時後王所不易今魏歴告終周室受命以木承水實當
行錄正用夏時式遵聖道惟文王誕元氣之祥有黑水
之䜟服色宜尚焉制曰可以大司徒趙郡王李弼為太
師以大宗伯南陽公趙貴為太傅大冢宰以大司馬河
内公獨孤信為太保以大宗伯中山公護為大司馬以
大將軍寧都公毓高陽公逹奚武武陽公豆盧寧小司
宼陽平公李遠小司馬博陵公賀蘭祥小宗伯魏安公
尉遲迥等並為柱國壬寅祀圓丘詔曰予本自神農其
於二丘宜作厥主始祖獻侯啟土遼海配南北郊文考
德苻五運受天明命祀於明堂以配上帝癸夘祀方丘
甲辰遂祭太社初除市門稅乙巳享太廟丁未會於乾
安殿班賞各有差戊申詔有司分命使者廵察風俗求
人得失禮餼高年恤於鰥寡辛亥祀南郊壬子立王后
元氏辛酉享太廟癸亥親耕籍田二月癸酉朔朝日於
東郊戊寅祭太社丁亥柱國楚國公趙貴謀反伏誅太
保獨孤信有罪免甲午以大司空梁國公侯莫陳崇為
太保大司馬晉國公護為大冢宰柱國博陵公賀蘭祥
為大司馬高陽公逹奚武為大司寇大將軍化政公宇
文貴為柱國三月己酉衞國公獨孤信賜死癸亥省六
府士員三分之一夏四月壬申降死罪以下囚壬午謁
成陵丁亥享太廟五月己酉帝將觀漁於昆明池博士
姜頃諫乃止秋七月士寅帝聽訟於右寢多所哀宥辛
亥享太廟八月戊辰祭太社辛未降死罪以下囚甲午
詔二十四軍舉賢良九月庚申改太守為郡守帝性剛
果忌晉公護之專司會李植軍司馬孫恒以先朝佐命
入侍左右亦疾護權重乃與宮伯乙鳳賀拔提等潜請
帝誅護帝許之又引宫伯張先洛先洛以白護護乃出
植為梁州刺史恒為潼州刺史鳳等更奏帝將召羣臣
入因此誅護先洛又白之時小司馬尉綱總統宿衞兵
護乃召綱入殿中詐呼鳳等論事以次執送護第並誅
之綱仍罷禁兵帝無左右獨在内殿令宮人執兵自守
護遣大司馬賀蘭祥逼帝遜位貶為略陽公遂幽於舊
邸月餘日以弑崩時年十六植恒等亦遇害及武帝誅
護後乃詔曰故略陽公至德純粹天姿秀傑屬魏祚告
終寳命將改謳歌允集歴數攸歸上協蒼靈之慶下昭
后祇之錫而禍生肘腋釁起蕭牆白虎噬驂蒼鷹集殿
幽辱神器弑酷乘輿冤結生靈毒流㝢縣今河海澄清
氛沴消蕩追尊之禮宜崇徽號遣太師蜀國公㢠於南
郊上諡曰孝閔皇帝陵曰静陵
孝閔帝元年無年號
世宗明皇帝諱毓小名統萬突文皇帝之長子也母曰
姚夫人永熙三年文帝臨夏州生於統萬城因以名焉
大統十四年封寧都郡公魏恭帝三年累遷大將軍鎮
隴右孝閔踐阼進位柱國轉岐州刺史有美政及孝閔
廢晉公護遣迎帝於岐州九月癸亥至京師止於舊邸
羣臣上表勸進備法駕奉迎帝固譲羣臣固請乃許之
元年秋九月天王即位大赦乙丑朝羣臣於延壽殿冬
十月癸酉太師趙國公李弼薨己夘以大將軍昌平公
尉綱為柱國乙酉祀圓丘丙戌祀方丘甲午祭太社陽
平公李遠賜死辛未梁敬帝遜位於陳十一月庚子享
太廟丁未祀圓丘十二月庚午謁成陵庚辰以大將軍
輔城公邕為柱國戊子赦長安見囚甲午詔元氏子女
自坐趙貴等事以來所有沒入為官口者悉免之
二年春正月乙未以大冢宰晉公護為太師辛亥親耕
籍田癸丑立王后獨孤氏丁巳於雍州置十二郡三月
甲午北豫州刺史司馬消難舉州來附改雍州刺史為
牧京兆郡守為尹庚申詔三十六國九十九姓自魏南
徙皆稱河南人今周室既都關中宜改稱京兆人夏四
月己巳以太師晉公護為雍州牧辛未降死罪囚一等
五歲刑以下皆原之甲戌天王后獨孤氏崩甲申葬敬
后五月乙未以大司空梁國公侯莫陳崇為大宗伯六
月癸亥嚈噠國遣使朝貢己巳板授高年刺史守令恤
鰥寡孤獨各有差分長安為萬年縣並居京城壬申遣
使分行州郡理囚徒察風俗掩骸埋胔秋七月順陽獻
三足烏八月甲子羣臣上表稱慶於是大赦文武普進
級九月辛夘以大將軍楊忠王雄並為柱國甲辰封少
師元羅為韓國公以紹魏後丁未行幸同州故宅賦詩
冬十月辛酉突厥遣使朝貢癸亥太廟成乙亥以功臣
瑯邪貞獻公賀拔勝等十三人配享文帝廟庭壬午大
赦
武成元年春正月己酉太師晉公護上表歸政帝始親
萬機軍旅猶總於護初改都督諸州軍事為總管三月
癸巳陳六軍帝親擐甲胄迎太白於西方吐谷渾宼邊
庚戌遣大司馬博陵公賀蘭祥率衆討之夏五月戊子
詔有司造周歴己亥聽訟於正武殿辛亥以大宗伯梁
國公侯莫陳崇為大司徒大司宼高陽公逹奚武為大
宗伯武陽公豆盧寧為大司宼柱國輔城公邕為大司
空乙夘詔曰比屡有糾發官司赦前事者有司自今勿
推究唯庫廐倉廪與海内所共漢帝有云朕為天下守
財耳若有侵盗公家財畜錢粟者魏朝之事年月既遠
一不須問自周有天下以來雖經赦宥事跡可知者有
司宜即推窮得實之日免其罪徵備如法賀蘭祥攻拔
洮陽洪和二城吐谷渾遁走閏月高昌遣使朝貢六月
戊子大雨霖詔公卿大夫士爰及牧守黎庶等令各上
封事讜言極諫無有所諱其遭水者有司可時廵檢條
列以聞庚子詔曰潁川從我是曰元勲無忘父城實起
王業皇考文王屬天地草昧造化權輿拯彼流亡匡兹
頽運賴英賢盡力文武同心翼贊大功克隆帝業而被
堅執銳櫛風沐雨永言疇昔良用憮然若功成名遂建
國割符予唯休也其有致死王事妻子無歸者朕甚傷
之凡從先王向夏州發夏州從來見在及薨亡者並量
賜錢帛稱朕意焉是月陳武帝殂秋八月己亥改天王
稱皇帝追尊文王為文皇帝大赦改元癸丑增御正四
人位上大夫冬十月齊文宣帝殂
二年春正月癸丑朔大會羣臣於紫極殿始用百戲三
月辛酉重陽閣成會羣臣公侯列將卿大夫及突厥使
於芳林園賜錢帛各有差夏四月帝因食糖䊚遇毒庚
子大漸詔曰人生天地之間禀五常之氣天地有窮已
五常有推移人安得長在是以有生有死者物理之必
然處必然之理修短之間何足多恨朕雖不德性好典
墳披覽聖賢餘論未嘗不以此自曉今乃命也夫復何
言諸公及在朝卿大夫士軍中大小督將軍人等並立
勲效積有年載輔翼太祖成我周家令朕纘承大業處
萬乘之上此上不負太祖下不負朕躬朕得啟手啟足
從先帝於地下實無恨於心矣所可恨者朕享大位可
謂四年矣不能使政化修理黎庶豐足九州未一二方
猶梗顧此恨恨目用不瞑唯冀仁兄冢宰洎朕先正先
父公卿大臣等恊和為心勉力相勸勿忘太祖遺志提
挈後人朕雖沒九泉形骸不朽今大位虛曠社稷無主
朕兒幼少未堪當國魯國公邕朕之介弟寬仁大度海
内共聞能弘我周家必此子也夫人貴有始終公等事
太祖輔朕躬可謂有始矣若克念政道顧其艱難輔邕
以主天下者可謂有終矣哀死事生人臣大節公等可
思念此言令萬代稱歎朕禀生儉素非能力行菲薄每
寝大布之被服大帛之衣凡是器用皆無雕刻身終之
日豈容違棄此好喪事所須務從儉約歛以時服勿使
有金玉之飾若以禮不可闕皆令用瓦小歛訖七日哭
文武百官各權辟麻苴以素服從事葬日選擇不毛之
地因勢為墳勿封勿樹且厚葬傷生聖人所誡既服膺
聖人之教安敢違之凡百官司勿異朕意四方州鎮使
到各令三日哭哭訖權辟凶服還以素服從事待大例
除非有呼召各按部自守不得輙奔赴闕庭禮有通塞
隨時之義葬訖内外悉除服從吉三年之内勿禁婚娶
一令如平常也時事殷猥病困心亂止能及此如事有
不盡凖此以類為斷死而可忍古人有之朕今忍死盡
此懷抱其詔即帝口授也辛丑帝崩於延壽殿時年二
十七諡曰明皇帝廟號世宗五月辛未葬於昭陵帝寬
明仁厚敦睦九族有君人之量幼而好學博覽羣書善
屬文詞彩温麗及即位集公卿已下有文學者八十餘
人於麟趾殿刊校經史又捃採衆書自羲農已來訖于
魏末叙為世譜凡百卷所著文章十卷
明帝初即位二年不稱年號後改武成盡二年即
位四年
高祖武皇帝諱邕字禰羅突文帝第四子也母曰叱奴
太后魏大統九年生於同州有神光照室帝幼而孝敬
聪敏有器質文帝異之曰成吾志者此兒也年十二封
輔城郡公孝閔帝踐阼拜大將軍出鎮同州明帝即位
遷柱國授蒲州刺史入為大司空行御正進封魯國公
領宗師甚見親愛參議朝廷大事性沉深有遠識非因
問終無所言帝每歎曰夫人不言言必有中武成二年
四月帝崩遺詔傳位於帝帝固譲百官勸進乃從之壬
寅即皇帝位大赦冬十二月改作露門是歲齊孝昭帝
廢其主殷而自立
保定元年春正月戊申改元文武百官各增四級以大
冢宰晉公護為都督中外諸軍事令五府總於天官庚
戌祀圓丘壬子祀方丘甲寅祀感生帝於南郊乙夘祭
太社己巳享太廟班文帝所述六官於廟廷甲戌板授
高年官各有差乙亥親耕籍田丙子大射於正武殿賜
百官各有差二月己夘遣大使廵察天下風俗甲午朝
日於東郊丙午省輦輿去百戲三月丙寅改八丁兵為
十二丁兵率歲一月役夏四月丙子朔日有蝕之庚寅
以少傅吳公尉綱為大司空丁酉白蘭遣使獻犀甲鐵
鎧五月丙午封孝閔皇帝子康為紀國公皇子贇為魯
國公晉公護獲玉斗以獻六月乙酉遣御正殷不害使
於陳秋七月戊申以旱故詔所在降死罪以下囚更鑄
錢文曰布泉以一當五與五銖並行九月甲辰南寧州
使獻滇馬及蜀鎧冬十月甲戌朔日有蝕之十一月乙
巳陳人來聘丁巳狩於岐陽是月齊孝昭帝殂十二月
車駕至自岐陽是歲突厥吐谷渾高昌宕昌龜兹等國
並遣使朝貢
二年春正月壬寅初於蒲州開河渠同州開龍首渠以
廣溉灌丁未以陳主弟頊為柱國送還江南閏月己亥
大司馬涼公賀蘭祥薨二月癸丑以久不雨宥罪人京
城三十里内禁酒梁主蕭詧薨夏四月甲辰以旱故禁
屠宰癸亥詔曰諸柱國等勲德隆重宜有優崇各凖别
制邑戸聽寄食他縣五月庚午以南山衆瑞並集免今
年役及租賦之半壬辰以柱國隋公楊忠為大司空六
月己亥以柱國蜀公尉遲㢠為大司馬分山南荆州安
州襄州江陵為四總管秋九月戊辰朔日有蝕之陳人
來聘冬十月辛亥帝御大武殿大射戊午講武於少陵
原十一月丁卯以大將軍衞公直趙公招並為柱國
三年春正月辛未改光遷國為遷州乙酉太保梁公侯
莫陳崇賜死二月庚子初頒新律辛酉詔自今舉大事
行大政非軍機急速皆依月令以順天心三月乙丑朔
日有蝕之丙子宕昌國獻生猛虎二詔放之南山夏四
月乙未以柱國鄭公逹奚武為太保大將軍韓果為柱
國己亥帝御正武殿錄囚徒癸卯大雩癸丑有牛足生
於背戊午幸太學以太傅燕公于謹為三老而問道焉
初禁天下報讎犯者以殺人論壬戌詔百官及庶人上
封事極言得失五月甲午朔以旱故避正寢不受朝甲
戌雨秋七月戊辰行幸原州庚午陳人來聘丁丑幸津
門問百年賜以金帛又賜高年板職名有差降死罪囚
一等八月丁未改作露寝九月甲子自原州登隴山丙
戌幸同州戊子詔柱國楊忠率騎一萬與突厥伐齊己
丑初令世襲州郡縣者悉改為五等爵州封伯郡封子
縣封男冬十月庚戌陳人來聘十二月辛夘車駕至自
同州遣太保逹奚武率騎三萬出平陽以應楊忠是月
有人生子男而隂在背後如尾兩足指如虎爪有犬生
子腰以後分為二身兩尾六足
四年春正月庚申楊忠破齊長城至晉陽而還二月庚
寅朔日有蝕之三月庚辰初令百官執笏夏四月癸卯
以柱國鄧公竇熾為大宗伯五月壬戌封明帝長子賢
為畢公癸酉以大將軍安武公李穆為柱國丁亥改禮
部為司宗大司禮為禮部大司樂為樂部六月庚寅改
御伯為納言秋七月焉耆國遣使獻名馬八月丁亥朔
日有蝕之詔柱國楊忠帥師與突厥東伐至北河而還
戊子以柱國齊公憲為雍州牧以許公宇文貴為大司
徒九月丁巳以柱國衞公直為大司空陳人來聘是月
以皇世母閻氏自齊至大赦閏月己亥以大將軍韋孝
寬長孫儉並為柱國冬十月癸亥以大將軍陸通宇文
盛蔡公廣並為柱國甲子詔大冢宰晉公護伐齊齋於
太廟庭授以斧鉞於是護總大軍出潼關大將軍權景
宣帥山南諸軍出豫州少師楊&KR0710;出軹關丁卯帝幸沙
苑勞師癸酉還宮十一月甲午柱國尉遲迥圍洛陽柱
國齊公憲營芒山晉公護次陜州十二月丙辰齊豫州
刺史王士良以州降壬戌齊師度河晨至洛陽諸軍驚
散尉遲㢠帥麾下數十騎扞敵得却至夜引還柱國王
雄力戰死之遂班師楊檦於軹關戰沒權景宣亦棄豫
州而還是歲突厥栗特等國並遣使朝貢
五年春正月甲申朔以柱國王雄死王事故廢朝乙巳
以雄世子謙為柱國二月辛丑詔陳公純等逆皇后于
突厥丙寅以柱國李穆為大司空綏德公陸通為大司
宼壬申行幸岐州戊子柱國豆盧寧薨夏四月齊武成
帝禪位於其太子緯自稱太上皇帝五月己亥左右武
伯各置中大夫一人六月庚申彗星出三台入文昌犯
上將經紫宮入苑漸長丈餘百餘日乃滅辛未詔江陵
人年六十已上為官奴婢者已令放免其公私奴婢年
七十以外者所在官司宜贖為庶人秋七月辛巳朔日
有蝕之庚寅行幸秦州降死罪已下刑辛丑遣大使廵
察天下八月丙子車駕至自秦州冬十月辛亥改函谷
關城為通洛防十一月丁未陳人來聘是歲吐谷渾遣
使朝貢
天和元年春正月己夘朔日有蝕之辛巳考露寢命群
臣賦古詩京邑耆老亦會焉頒賜各有差癸未大赦改
元百官普加四級己亥親耕籍田丁未於宕昌國置宕
州遣小載師杜果使於陳二月戊辰詔三公已下各舉
所知庚午日鬭光遂微日中見烏三月丙午祀南郊夏
四月辛亥雩是月陳文帝殂五月庚辰帝御正武殿集
羣臣親講禮記吐谷渾龍涸王莫昌率尸内附以其地
為扶州甲午詔自今甲子乙夘日依古禮停樂六月庚
午以大將軍辛威為柱國秋七月戊寅築武功郿斜谷
武都留谷津阬諸城以置軍人壬午詔諸胄子入學但
束修於師不勞釋奠釋奠者學成之祭自今即為恒式
八月己未詔諸有三年之喪或負土成墳或寝苫骨立
一志一行可稱揚者本部官司隨事上言當加弔勉以
勵薄俗九月乙亥信州蠻反詔開府陸騰討平之冬十
月甲子初造山雲儛以備六代樂十一月丙戌行幸武
功等城十二月庚申還宫
二年春正月癸酉朔日有蝕之己亥親耕籍田三月癸
酉改武遊園為道會苑丁亥初立郊丘壇壝制度夏四
月乙巳省併東南諸州以大將軍陳公純為柱國六月
辛亥尊所生叱奴氏為皇太后閏月庚午地震戊寅陳
湘州刺史華皎帥衆來附壬辰以大將軍譙公儉為柱
國秋七月辛丑梁州上言鳳凰集楓樹羣鳥列侍以萬
數甲辰立露門學置生員七十二人壬子以太傅燕公
于謹為雍州牧九月衞公直等與陳將淳于量吴明徹
戰于沌口王師敗績元定以步騎數千先度遂沒江南
冬十一月戊戌朔日有蝕之癸丑太保許國公宇文貴
薨是歲突厥吐谷渾安息等國並遣使朝貢
三年春正月辛丑祀南郊三月癸夘皇后阿史那氏至
自突厥甲辰大赦丁未大會百僚及賓客於露寢戊午
太傅燕公于謹薨夏四月辛巳以太保逹奚武為太尉
大司馬尉遲㢠為太保柱國齊公憲為大司馬五月庚
戌享太廟六月甲戌有星孛於東井秋七月壬寅柱國
隋公楊忠薨八月乙丑韓公元羅薨齊人來聘請和親
詔軍司馬陸逞報聘癸酉帝御大德殿集百僚及沙門
道士等親講禮記冬十月癸亥享太廟丁亥上親帥六
軍講武於城南京邑觀者輿馬彌漫數十里諸蕃使咸
在焉十一月壬辰朔日有蝕之壬子遣開府崔彦穆使
於齊甲寅陳安成王頊廢其主伯宗而自立辛未齊武
成帝殂
四年春正月辛卯朔以齊武成殂故廢朝遣司會李綸
等會葬於齊二月戊辰帝御大德殿集百僚道士沙門
等討論釋老夏四月己巳齊人來聘五月己丑帝製象
經成集百僚講說封魏廣平公子元謙為韓國公以紹
魏後丁巳柱國吴公尉綱薨六月築原州及涇州東城
秋七月突厥遣使獻馬柱國昌寧公長孫儉薨
五年春三月甲辰初令宿衞官住關外者將家累入京
不樂者觧宿衞夏四月甲寅以柱國宇文盛為大宗伯
省帥都督官丙寅遣大使廵察天下六月丙子以皇女
生故降宥罪人并免逋租懸調冬十月辛巳朔日有蝕
之丁酉太傅鄭公逹奚武薨十一月丁夘柱國豳公廣
薨十二月癸巳大將軍鄭恪帥師平越嶲置西寧州是
月齊將斛律光侵邊於汾北築城自華谷至龍門
六年春正月己酉朔以露門未成故廢朝丁夘以大將
軍王傑譚公會鴈門公田弘魏公李暉等並為柱國三
月己酉齊公憲自龍門度河斛律光退保華谷憲攻拔
其新築五城夏四月戊寅朔日有蝕之辛夘信州蠻反
遣大將軍趙誾帥師討平之庚子以大將軍司馬消難
侯莫陳瓊大安公閻慶神武公竇毅南陽公叱羅恊平
高公侯伏侯龍恩並為柱國五月癸亥遣納言鄭諍使
於陳丙寅以大將軍李虎中山公訓把公亮上庸公陸
騰安義公宇文邱北平公寇紹許公宇文善犍為公高
琳鄭公逹奚震隴東公楊纂常山公于翼並為柱國六
月乙未以大將軍太原公王秉為柱國是月齊將段孝
先攻䧟汾州秋七月乙丑以大將軍越公盛為柱國八
月癸酉省掖庭四夷樂後宫羅綺工五百餘人冬十月
壬午冀公通薨乙未遣右武伯谷會琨使於齊壬寅上
親帥六軍講武於城南十一月壬子以大將軍梁公侯
莫陳芮大將軍李意並為柱國丙辰齊人來聘丁巳行
幸散關十二月己丑還宮是冬牛疫者十六七
建德元年春正月戊午帝幸元都觀親御法座講說公
卿道俗論難事畢還宮降死罪及流罪一等其五歲刑
已下並宥之二月癸酉遣大將軍昌城公深使於突厥
司宗李際使於齊乙酉柱國安義公宇文邱薨三月癸
夘朔日有蝕之齊人來聘丙辰誅大冡宰晉公護及其
子柱國譚公會并柱國侯伏侯龍恩及其弟大將軍萬
壽大將軍劉勇等大赦改元罷中外府癸亥以太傅尉
遲㢠為太師柱國竇熾為太傅大司空李穆為太保齊
公憲為大冡宰衞公直為大司徒趙公招為大司空柱
國辛威為大司寇綏德公陸通為大司馬詔曰人勞不
止則星動於天作事不時則石言於國頃興造無度徵
發不已加以頻歲師旅農畝廢業去秋災蝗年糓不登
自今正調以外無妄徵發夏四月甲戌以代公達滕公
逌並為柱國己卯詔公卿已下各舉所知遣工部代公
逹使於齊丙戌詔百官軍人上封事極言得失丁亥詔
斷四方非常貢獻庚寅追尊略陽公為孝閔皇帝癸巳
立魯公贇為皇太子大赦百官各加封級五月壬戌以
大旱集百官於庭詔之曰亢陽不雨豈朕德薄刑賞乖
中歟將公卿大臣或非其人歟宜盡直言無有所隠公
卿各引咎自責其夜澍雨六月庚子改置宿衞官員秋
七月辛丑陳人來聘九月庚子朔日有蝕之庚申扶風
掘地得玉杯以獻冬十月庚午詔江陵所獲俘虜充官
口者悉免為百姓辛未遣小匠師楊勰使於陳大司馬
綏德公陸通薨十一月丙午上親御六軍講武于城南
庚戌行幸羌橋集京城東諸軍都督以上頒賜各有差
乙夘還宮壬戌以大司空趙公招為大司馬十二月壬
申行幸斜谷集京城以西諸軍都督以上頒賜有差丙
戌還宮己丑帝御正武殿親錄囚徒至夜而罷庚寅幸
道會苑以上善殿壮麗遂焚之
二年春正月辛丑祀南郊乙巳以柱國田弘為大司空
大將軍若干鳳為柱國庚戌復置帥都督官乙夘享太
廟閏月己巳陳人來聘二月甲寅詔皇太子贇廵撫西
土壬戌遣司會侯莫陳凱使於齊省雍州内八部併入
京兆馮翊扶風咸陽等郡三月己夘皇太子於岐州獲
白鹿二以獻詔答曰在德不在瑞癸巳省六府諸司中
大夫以下官府置四司以下大夫為官之長上士貳之
夏四月己亥享太廟丙辰增改東宮官員五月丁丑以
柱國侯莫陳瓊為大宗伯榮陽公司馬消難為大司寇
上庸公陸騰為大司空六月庚子省六府員外諸官皆
為丞壬子皇孫衍生文武官普加一級大階大選諸軍
將帥丙辰帝御露寝集諸軍將勖以戎事庚申詔諸軍
旗旌皆畫以猛虎鷙鳥之象秋七月己巳享太廟自春
末不雨至於是月壬申集百僚於大德殿帝責躬罪已
問以時政得失戊子雨八月丙午改三夫人為三妃關
中大蝗九月乙丑陳人來聘戊寅詔曰頃者婚嫁競為
奢靡有司宜加宣勑使遵禮制冬十月癸夘齊人來聘
甲辰奏六代樂成帝御崇信殿集百官觀之十一月辛
巳帝親帥六軍講武於城東癸未集諸軍都督以上五
十人於道會苑大射帝親臨射堂大備軍容十二月癸
巳集羣官及沙門道士等帝升高座辨釋三教先後以
儒教為先道教次之佛教為後以大將軍赫連逹為柱
國詔軍民之間年多耆壽可頒授老職使榮沾邑里戊
午聽訟於正武殿自旦及夜繼之以燭
三年春正月壬戌朝羣臣於露門册柱國齊公憲衞公
直趙公招譙公儉陳公純越公盛代公逹滕公逌並進
爵為王己巳享太廟庚午突厥遣使獻馬癸酉詔自今
男年十五女年十三以上爰及鰥寡所在以時嫁娶務
從節儉乙亥親耕籍田丙子初服短衣享二十四軍督
將以下試以軍旅之法縱酒盡歡詔以往歲年榖不登
令公私道俗凡有貯積粟麥者皆凖口聽留已外盡糶
二月壬辰朔日有蝕之丁酉紀公康畢公賢酆公貞宋
公實漢公贊秦公贄曹公允並進爵為王丙午令六府
各舉賢良清正之士癸丑柱國許公宇文善有罪免丙
辰大赦三月癸酉皇太后叱奴氏崩帝居倚廬朝夕共
一溢米羣臣表請累旬乃止詔皇太子贇總庶政夏四
月乙夘齊人來弔賵會葬丁巳有星孛於東井五月庚
申葬文宣后於永固陵帝袒跣至陵所辛酉詔曰齊斬
之情經籍彜訓近代沿革遂亡斯禮伏奉遺令既葬便
除攀慕几筵情實未忍三年之喪逹於天子古今無易
之道王者之所常行但時有未諧不得全制軍國務重
庶有聽朝衰麻之節苫廬之禮率遵前典以申罔極百
僚以下宜遵遺令公卿上表固請俯就權制過葬即吉
帝不許引古誼答之羣臣乃止於是遂申三年之制五
服之内亦令依禮初置太子諫議員四人文學十人皇
子皇弟友員各二人學士六人戊辰詔故晉公護及諸
子並追復先封改葬加謚丙子初斷佛道二教經像悉
毁罷沙門道士並令還俗并禁諸滛祀非祀典所載者
盡除之六月丁未集諸軍將教以戰陣之法壬子更鑄
五行大布錢以一當十與布泉錢並行戊午詔立通道
觀凡金科玉篆祕賾元文並令弘闡秋七月庚申行幸
雲陽宮乙酉衞王直在京反欲突入肅章門司武尉遲
運等拒守直敗遁走戊子車駕至自雲陽宮八月辛夘
禽直於荆州免為庶人冬十月丙申詔御正楊尚希使
於陳庚子詔蒲州人遭飢乏絶者令向郿城以西及荆
州管内就食甲寅行幸蒲州乙夘曲赦蒲州見囚大辟
以下丙辰行幸同州十一月戊午于闐遣使獻名馬己
巳大閱於同州城東甲戌車駕至自同州十二月戊子
大會衞官及軍人以上賜錢帛各有差丙申改諸軍軍
人並名侍官癸夘集諸軍講武於臨臯澤涼州比年地
震壊城郭地裂涌泉出
四月春正月戊辰初置營軍器監壬申布寬大之詔多
所蠲免二月丙戌朔日有蝕之辛夘改置宿衞官員己
酉柱國廣德公李意有罪免三月丙辰遣小司寇元衞
使於齊郡縣各省主簿一人甲戌以柱國趙王招為雍
州牧夏四月甲午柱國燕公于實有罪免丁酉初令上
書者並為表於皇太子以下稱啟秋七月己未禁五行
大布錢不得出入關布泉錢聽入而不聽出甲戌陳人
來聘丙子召大將軍以上於大德殿帝親諭以伐齊之
旨言往以政出權宰無所措懷自親覽萬機便圖東討
惡衣菲食繕甲練兵數年以來戰備稍足而偽主昏虐
恣行無道伐暴除亂斯實其時羣臣咸稱善丁丑下詔
暴齊氏過惡以柱國陳王純為前一軍總管榮陽公司
馬消難為前二軍總管鄭公逹奚震為前三軍總管越
王盛為後一軍總管周昌公侯莫陳瓊為後二軍總管
趙王招為後三軍總管齊王憲帥衆二萬趣黎陽隋公
楊堅廣寧公侯莫陳迥帥舟師三萬自渭入河柱國梁
公侯莫陳芮帥衆一萬守太行道申國公李穆帥衆三
萬守河陽道常山公于翼帥衆二萬出陳汝壬午上親
帥六軍衆六萬直指河隂八月癸夘入齊境禁伐樹殘
苗稼犯者以軍法從事丁未上親帥諸軍攻拔河隂大
城攻子城末尅上有疾九月辛酉夜班師水軍焚舟而
退齊王憲于翼李穆等所在尅捷降拔三十餘城皆棄
而不守唯以王藥城要害令儀同三司韓正守之正尋
以城降齊戊寅至自東伐冬十月戊子初置上柱國上
大將軍官改開府儀同三司為開府儀同大將軍又置
上開府上儀同官閠月以柱國齊王憲蜀公尉遲迥為
上柱國詔諸畿郡各舉賢良十一月己亥改置司内官
員十二月辛亥朔日有蝕之丙子陳人來聘是歲岐寧
二州人飢開倉振恤
五年春正月辛夘行幸河東涑川集關河東諸軍校獵
甲午還同州丁酉詔分遣大使周省四方察訟聽謠問
民䘏隠廢布泉錢戊申初令鑄錢者至絞從者遠配二
月辛酉遣皇太子贇廵撫西土仍討吐谷渾三月壬寅
車駕至自同州文宣皇太后服再朞戊申祥夏六月戊
申朔日有蝕之辛亥享太廟丙辰利州總管紀王康有
罪賜死秋七月乙未京師旱八月戊申皇太子入吐谷
渾至伏俟城而還乙丑陳人來聘九月丁丑大醮於正
武殿以祈東伐冬十月帝復諭羣臣伐齊以去歲屬有
疹疾遂不得尅平逋宼于時出軍河外直為撫背未扼
其喉然晉州本高歡所起統攝要重今往攻之彼必來
援嚴軍以待擊之必尅然後乘破竹之勢鼓行而東足
以窮其窟穴諸將多不願行帝曰機者事之微不可失
矣沮軍事者以軍法裁之己酉帝總戎東伐以越王盛
為右一軍總管把公亮為右二軍總管隋公楊堅為右
三軍總管譙王儉為左一軍總管大將軍竇泰為左二
軍總管廣化公邱崇為左三軍總管齊王憲陳王純為
前軍癸亥帝至晉州遣齊王憲帥精騎二萬守雀鼠谷
陳王純步騎二萬守千里徑鄭公達奚震步騎一萬守
統軍川大將軍韓明步兵五千守齊子嶺烏氏公尹升
步兵五千守鼔鍾鎮涼城公辛韶步騎五千守蒲津關
柱國趙王招步騎一萬自華谷攻汾州諸城柱國宇文
盛步兵一萬守汾水關遣内史王誼監六軍攻晉州城
帝屯於汾曲齊王憲攻洪洞永安二城並拔之是夜虹
見於晉州城上首向南尾入紫宮帝每日自汾曲赴城
下親督戰庚午齊行臺左丞侯子欽出降壬申齊晉州
刺史崔嵩夜密使送欵上開府王軌應之未明登城遂
尅晉州甲戌以上開府梁士彦為晉州刺史以鎮之十
一月己夘齊主自并州帥衆來援帝以其兵新集且避
之乃詔諸軍班師齊主遂圍晉州齊王憲屯諸軍於洓
水為晉州聲援河東地震癸巳至自東伐獻俘于太廟
丙申放齊諸城鎮降民還丁酉帝發京師壬寅度河與
諸軍合十二月戊申次晉州庚戌帝帥諸軍八萬置陣
東西二十餘里乘常御馬從數人廵陣所至輙呼主帥
姓名以慰勉之將士感見知之恩各思自厲將戰有司
請換馬帝曰朕獨乘良馬何所之齊主亦於塹北列陣
申後齊人填塹南引帝大喜勒諸軍擊之齊人便退齊
主與其麾下數十騎走還并州齊衆大潰軍資甲仗數
百里間委棄山積辛亥帝幸晉州仍率諸軍追齊主諸
將固請還師帝曰縱敵患生卿等若疑朕將獨往諸將
不敢言甲寅齊主遣其丞相高阿那肱守高壁帝麾軍
直進那肱望風退散丙辰師次介休齊將韓建業舉城
降以為上柱國封郇國公丁巳大軍次并州齊主留其
從兄安德王延宗守并州自將輕騎走鄴是日詔齊王
公以下示以逆順之道於是齊將帥降者相繼戊午高
延宗僣即偽位改年曰德昌己夘軍次并州帝帥諸軍
合戰齊人退帝逐北入城東門諸軍繞城置陣至夜延
宗帥其衆排車而前城中軍却人相蹂踐大為延宗所
敗齊人欲閉門以閫下積尸扉不得闔帝從數騎﨑嶇
危險僅得出門至明帥諸軍更戰大破之禽延宗并州
平壬戌詔大赦天下其高緯及王公以下若釋然歸順
咸許自新諸亡入偽朝亦從寬宥官資次序依例無失
齊制偽令即宜削除鄒魯搢紳幽并騎士一介可稱並
宜銓錄丙寅出齊宮中金銀寳器珠玉麗服及宮女二
千人班賜將士以柱國趙王招陳王純越王盛杞公亮
梁公侯莫陳芮庸公王謙北平公宼紹鄭公逹奚震並
為上柱國封齊王憲子安城郡公質為河間王諸有功
者封授各有差癸酉帝帥六軍趣鄴
六年春正月乙亥齊主傳位於其太子恒改年曰承光
自號太上皇壬辰帝至鄴癸巳帥諸軍圍之齊人拒守
諸軍奮擊大破之遂平齊齊主先送其母及妻子於青
州及城䧟帥數十騎走青州遣大將軍尉遲勤追之是
戰也於陣獲其齊昌王莫多婁敬顯帝數之曰汝有死
罪三前從并州走鄴棄母㩦妻妾是不孝外為偽主戮
力内實通啟於朕是不忠送欵之後猶持兩端是不信
如此用懷不死何待遂斬之是日西方有聲如雷甲子
帝入鄴城詔去年大赦班宣未及之處皆從赦例己亥
詔曰晉州大陣至鄴身殞戰場者其子即授父本官尉
遲勤禽齊主及其太子恒於青州庚子詔曰偽齊之末
姦佞擅權濫罰滛刑動挂羅網偽右丞相咸陽王故斛
律明月偽侍中特進開府故崔季舒等七人或功高獲
罪或直言見誅朕兵以義動翦除凶暴表閭封墓事切
下車宜追贈謚并加窆厝其見在子孫各隨蔭叙錄家
口田宅沒官者並還之辛丑詔偽齊東山南園及三臺
並毁撤瓦木諸物凡入用者盡賜百姓山園之田各還
本主二月丙午論定諸軍勲置酒於齊太極殿會軍士
以上班賜有差丁未齊主至帝降自阼階見以賓主禮
齊任城王湝在冀州擁兵未下遣上柱國齊王憲與柱
國隋公楊堅討平之齊范陽王高紹義叛入突厥齊諸
行臺州鎮悉降關東平合州五十五郡一百六十二縣
三百八十五戶三十萬二千五百二十八口二千萬六
千八百八十六乃於河陽及幽青南兖豫徐北朔定州
置總管府相并二總管各置宫及六府官癸丑詔自偽
武平三年以來河南諸州人偽齊破掠為奴婢者不問
公私並放免之其住在淮南者亦即聽還願住淮北者
可隨便安置癃疾孤老不能自存者所在矜恤乙夘車
駕發自鄴三月壬午詔山東諸州各舉士夏四月乙巳
至自東伐列齊主於前其王公等並從車輿旌旗及器
物以次陳於其後大駕布六軍備凱樂獻俘於太廟京
邑觀者皆稱萬歲戊申封齊主為温國公庚戌大會羣
臣及諸蕃客於露寝乙夘廢蒲陜涇寧四州總管己巳
享太廟詔分遣使人廵方撫慰觀風省俗五月丁丑以
柱國譙王儉為大冡宰庚辰以上柱國把公亮為大司
徒鄭公逹奚震為大宗伯梁公侯莫陳芮為大司馬柱
國應公獨孤永業為大司宼鄖公韋孝寬為大司空辛
巳大醮於正武殿以報功己丑祀方丘詔曰往者冡臣
專任制度有違正殿别寝事窮壯麗非直雕牆峻宇深
戒前王而締構弘敞有踰清廟不軌不物何以示後兼
東夏初平人未見德率先海内宜自朕始其露寝會義
崇信含仁雲和思齊諸殿等農隟之時悉可毁撤雕斵
之物並賜貧民繕造之物務從卑朴戊戌詔曰京師宮
殿已從撤毁并鄴二所華侈過度誠復作之非我豈容
因而弗革諸堂殿壮麗並宜除蕩甍宇雜物分賜窮人
三農之隟别漸營構止蔽風雨務在卑狹庚子陳人來
聘是月青城門無故自崩六月辛亥御正武殿錄囚徒
甲子東廵丁卯詔曰自今不得娶母同姓以為妻妾秋
七月丙戌行幸洛州己丑詔山東諸州舉有才望者赴
行在所共論政事得失八月壬寅議權衡度量頒於天
下其不依新式者悉追停之詔曰以刑止刑以輕代重
罪不及嗣皆有定科雜役之徒獨異常憲一從罪配百
代不免罰既無窮刑何以措凡諸雜戸悉放為百姓配
雜之科因之永削甲子鄭州獻九尾狐皮肉銷盡骨體
猶具帝曰瑞應之來必昭有德若使五品時序四海和
平家識孝慈乃能致此今無其時恐非實錄乃令焚之
九月壬申以柱國鄧公竇熾申公李穆為上柱國戊寅
初令庶人以上非朝祭之服唯得衣綢綿綢絲布圓綾
紗絹綃葛布等九種壬辰詔東土諸州儒生明一經以
上並舉送州郡以禮發遣冬十月戊申行幸鄴宮戊午
改葬德皇帝於冀州帝服緦哭於太極殿百官素服哭
是月誅温公高緯十一月壬申封皇子充為道王兌為
蔡王癸酉陳將吳明徹侵呂梁徐州總管梁士彦與戰
不利退守徐州遣上大將軍郯公王軌討之是月稽胡
反遣齊王憲討平之詔自永熙三年七月以來十月以
前東土人被鈔在化内為奴婢者及平江陵日良人沒
為奴婢者並免同人伍詔曰正位於中有聖通典質文
相革損益不同五帝則四星之象三王制六宮之數劉
曹已降等列彌繁選擇徧於生靈命秩方於庶職椒房
丹地有衆如雲本由嗜欲之情非關風化之義朕運當
澆季思復古始弘贊後庭事從簡約可置妃二人世婦
三人御妻三人自兹以外宜悉減省己亥晦日有蝕之
初行刑書要制持杖羣彊盗一疋以上不持杖羣彊盗
五疋以上監臨主掌自盗二十疋以上小盗及詐請官
物三十疋以上正長隠五戸及十丁以上隠地三頃以
上皆至死刑書所不載者自依律科十二月北營州刺
史高寳寧據州反庚申行幸并州宮移并州軍人四萬
戸於關中戊辰廢并州宮及六府是歲吐谷渾百濟並
遣使朝貢
宣政元年春正月癸酉吐谷渾偽趙王他婁屯來降壬
午行幸鄴宮辛夘幸懷州癸巳幸洛州詔於懷州置宮
二月甲辰柱國大冡宰譙王儉薨丁巳車駕至自東廵
乙丑以上柱國越王盛為大冡宰陳王純為雍州牧三
月戊辰於蒲州置宮廢同州及長春二宮壬申突厥遣
使朝貢甲戌初服常冠以皂紗為之加簮而不施纓𨗳
其制若今之折角巾也上大將軍王軌破陳師於吕梁
禽其將吴明徹等俘斬三萬餘人丁亥詔柱國豆盧寧
征江南武陵南平等郡所有士庶為人奴婢者悉依江
陵放免壬辰改元夏四月壬子初令遭父母喪者聽終
制庚申突厥入宼幽州五月己丑帝總戎北伐遣柱國
原公姬願東平公宇文神舉等五道俱入發關中公私
馬驢悉從軍癸巳帝不豫止於雲陽宫丙申詔停諸軍
六月丁酉帝疾甚還宫其夜崩于乘輿時年三十六遺
詔王公以下爰及庶寮輔導太子及喪事資用須使儉
而合禮隨吉即葬葬訖公除四方士庶各三日哭妃嬪
無子者悉放還家羣臣上尊謚曰武皇帝廟稱高祖己
未葬於孝陵帝沈毅有智謀初以晉公護專權常自晦
迹人莫測其深淺及誅護之後始親萬機尅已厲精聽
覽不怠用法嚴整多所罪殺號令懇惻唯屬意於政群
下畏服莫不肅然性既明察少於恩惠凡布懷立行皆
欲踰越古人身衣布袍寝布被無金寳之飾諸宫殿華
綺者皆徹毁之改為土階數尺不施櫨栱其雕文刻&KR0866;
錦繡纂組一皆禁斷後宫嬪御不過十餘人勞謙接下
自彊不息以海内未康銳情教習至於校兵閱武步行
山谷履涉勤苦皆人所不堪平齊之役見軍士有跣行
者帝親脫靴以賜之每宴會將士必自執杯勸酒或手
付賜物至於征伐之處躬在行陣性又果决能斷大事
故能得士卒死力以弱制彊破齊之後遂欲窮兵極武
平突厥定江南一二年間必使天下一統此其志也
武帝保定五年天和六年建德六年宣政元年即
位十八年
宣皇帝諱贇字乾伯武帝長子也母曰李太后武成元
年生於同州保定元年五月丙午封魯國公建德元年
四月癸巳武帝親告廟冠於阼階立為皇太子二年詔
皇太子廵撫西土文宣后崩武帝諒闇詔太子總朝政
五旬而罷武帝每廵幸四方太子常留監國五年二月
又詔太子廵西土因討吐谷渾宣政元年六月丁酉武
帝崩戊戌太子即皇帝位尊皇后曰皇太后甲子誅上
柱國齊王憲閠月乙亥詔山東流人新復業及突厥侵
掠家口破亡不能存濟者給復一年立妃楊氏為皇后
辛巳以上柱國趙王招為太師陳王純為太傅柱國代
王逹滕王逌盧公尉遲運薛公長孫覽並為上柱國是
月幽州盧昌期據范陽反詔柱國東平公宇文神舉討
平之秋七月乙巳享太廟丙午祀圓丘戊申祀方澤庚
戌以小宗伯岐公斛斯徵為大宗伯壬戌以南兖州總
管隋公楊堅為上柱國大司馬癸亥尊所生李氏為帝
太后八月丙寅夕月於西郊長安萬年二縣人居京城
者給復三年壬申幸同州遣大使巡察諸州制九條宣
下州郡其母族絶服外者聽婚以上柱國薛公長孫覽
為大司徒柱國楊公王誼為大司空丙戌以柱國永昌
公椿為大司宼九月丁酉以柱國宇文盛張掖公王傑
枹罕公辛威鄖國公韋孝寬並為上柱國庚戌封皇弟
元為荆王詔諸應拜者皆以三拜成禮冬十月癸酉至
自同州戊子百濟遣使朝貢十一月己亥講武於道會
苑帝親擐甲胄是月突厥犯邊圍酒泉殺掠吏士十二
月甲子以柱國畢王賢為大司空己丑以上柱國河陽
總管滕王逌為行軍元帥伐陳免京師見徒並令從軍
大象元年春正月己丑受朝於露門帝服通天冠絳紗
袍羣臣皆服漢魏衣冠大赦改元為大成初置四輔官
以大冢宰越王盛為大前疑蜀公尉遲迥為大右弼申
公李穆為大左輔大司馬隋公楊堅為大後丞癸夘封
皇子衍為魯王甲辰東廵丙午以柱國常山公于翼為
大司徒辛亥以柱國許公宇文善為大宗伯戊午行幸
洛陽立魯王衍為皇太子二月癸亥詔曰河洛之地書
稱朝市自魏氏失馭城闕為墟我太祖受命酆鎬有懷
光宅高祖往巡東夏布政此宮朕以眇身祗承寳運雖
庶幾聿修之志敢忘燕翼之心一昨駐蹕金墉備嘗遊
覽百王制度基址尚存今若因修為功易立宜命邦事
修復舊都奢儉取文質之間功役依子來之義北瞻河
内咫尺非遙前詔經營今宜停罷於是發山東諸州兵
增一月功為四十五日役起洛陽宫常役四萬人以迄
晏駕并移相州六府於洛陽稱東京六府殺柱國徐州
總管郯公王軌停南討諸軍以趙王招女為千金公主
嫁於突厥乙亥行幸鄴丙子初令總管刺史行兵者加
持節餘悉罷之辛巳詔傳位於皇太子衍大赦改元大
成為大象帝於是自稱天元皇帝所居稱天臺冕二十
有四旒車服旗鼓皆以二十四為節内史御正皆置上
大夫皇帝衍稱正陽宫置納言御正諸衞䓁官皆凖天
臺尊皇太后為天元皇太后癸未日出將入時其中並
有烏色太如雞卵經四日乃滅戊子以大前疑越王盛
為太傅大右弼蜀公尉遲迥為大前疑代王逹為大右
弼辛夘詔徙鄴城石經於洛陽又詔洛陽凡是元遷戸
並聽還洛州此外欲住者聽之河陽幽相豫毫青徐七
總管受東京六府處分三月庚申車駕至自東廵大陳
軍伍親擐甲胄入自青門皇帝衍備法駕從百官迎於
青門外是時驟雨儀衛失容辛酉封趙王招第二子貰
為永康縣王夏四月壬戌朔有司奏言日蝕不視事過
時不蝕乃臨軒立妃朱氏為天元帝后癸亥以柱國畢
王賢為上柱國己巳享太廟壬午大醮於正武殿五月
辛亥以洺州㐮國郡為趙國齊州濟南郡為陳國豐州
武當安富二郡為越國潞州上黨郡為代國荆州新野
郡為滕國邑各一萬戸令趙王招陳王純越王盛代王
逹滕王逌並之國是月遣使簡視京城及諸州士庶女
充選後宫突厥宼并州六月咸陽有池水變為血徵山
東諸州人修長城秋七月庚寅以大司空畢王賢為雍
州牧大後丞隋公楊堅為大前疑柱國榮陽公司馬消
難為大後丞丙申納大後丞司馬消難女為正陽宫皇
后己酉尊帝太后李氏為天皇太后壬子改天元帝后
朱氏為天皇后立妃元氏為天右皇后妃陳氏為天左
皇后八月庚申幸同州壬申還宫甲戌以天左皇后父
大將軍陳山提天右皇后父開府元晟並為上柱國初
武帝作刑書要制用法嚴重及帝即位恐物情未附除
之至是為刑經聖制其法深刻大醮於正武殿告天而
行焉壬午以上柱國雍州牧畢王賢為太師上柱國郇
公韓建業為大左輔是月所在螘羣闘各四五尺死者
十八九九月己夘以酆王貞為大冢宰上柱國鄖公韋
孝寬為行軍元帥率行軍總管把公亮郕公梁士彦伐
陳遣御正杜果使於陳冬十月壬戌幸道會苑大醮以
高祖武皇帝配醮初復佛象及天尊象帝與二象俱南
坐大陳雜戱令京城士庶縱觀是月相州人段德舉謀
反伏誅十一月乙未夜行幸同州壬寅還宫乙巳初鑄
永通萬國錢以一當千與五行大布並行是月韋孝寬
拔壽陽杞國公亮拔黃城梁士彦拔廣陵陳人退走於
是江北盡平十二月戊午以災異屢見帝御路寢見百
官下詔罪已將避正寢減膳徹懸於是舍仗衞往天興
宫百官上表勸復寝膳許之甲子還宫御正武殿集百
官及宫人内外命婦大列妓樂又縱胡人乞寒用水澆
沃以為戲樂乙丑行幸洛陽帝親御驛馬日行三百里
四皇后及文武侍衞數百人並乘驛以從令四后方駕
齊驅或有先後便加譴責人馬頓仆相屬於道己夘還
宫
二年春正月丁亥帝受朝于道會苑癸巳享太廟乙巳
造二扆畫日月象以置左右戊申雨雪雪上又雨細黃
土移時乃息乙夘詔江右諸州新附人給復二十年初
稅入市者人一錢二月丁巳帝幸露門學行釋奠禮戊
午突厥遣使獻方物且逆千金公主乙丑改制詔為天
制勑為天勑尊天元皇太后為天元上皇太后天皇太
后李氏曰天元聖皇太后癸未立天元皇后楊氏為天
元太皇后天皇后朱氏為天大皇后天右皇后元氏為
天右太皇后天左皇后陳氏為天左太皇后正陽宫皇
后直稱皇后是月洛陽有秃鶖鳥集新太極殿前榮州
有黑龍見與赤龍鬭於汴水側黑龍死三月丁亥賜百
官及百姓大酺詔進封孔子為鄒國公邑數凖舊并立
後承襲别於京師置廟以時祭享戊子行軍總管把公
亮舉兵反行軍元帥韋孝寬獲而殺之辛夘行幸同州
增候正前驅式道為三百六十重自應門至赤岸澤數
十里間幡旗相蔽鼓樂俱作又令虎賁持鈒馬上稱警
蹕以至同州乙未改同州宫為天成宫庚子車駕至自
同州詔天臺侍衞皆着五色及紅紫綠衣以雜色緣名
曰品色衣有大事與公服間服之壬寅詔内外命婦皆
執笏其拜宗廟及天臺皆俛伏甲辰初置天中大皇后
立天左大皇后陳氏為天中大皇后立妃尉遲氏為天
左大皇后夏四月己巳享太廟己夘以旱故降見囚死
罪以下壬午幸中山祈雨至咸陽宫雨降甲申還宫令
京城士女於衢巷作音樂以迎候五月甲午帝備法駕
幸天興宫乙未帝不豫還宫詔揚州總管隋公楊堅入
侍疾丁未追趙越陳代滕五王入朝己酉大漸御正下
大夫劉昉與内史上大夫鄭譯矯制以隋公楊堅受遺
輔政是日帝崩於天德殿時年二十二謚宣皇帝七月
丙申葬定陵帝之在東宫也武帝慮其不堪承嗣遇之
甚嚴朝見進止與諸臣無異雖隆寒盛暑亦不得休息
性嗜酒武帝遂禁醪醴不許至東宮帝每有過輙加捶
扑嘗謂之曰古來太子被廢者幾人餘兒豈不堪立邪
於是遣東宫官屬錄帝言語動作每月奏聞帝懼威嚴
矯情修飾以是惡不外聞嗣位之初方逞其欲大行在
殯曾無戚容即通亂先帝宫人纔踰年便恣聲樂采擇
天下子女以充後宫好自矜夸飾非拒諫禪位之後彌
復驕奢躭酗於後宫或旬日不出公卿近臣請事者皆
附閹官奏之所居宫殿帷帳皆飾以金玉珠寳光華炫
耀極麗窮奢及營洛陽宫雖未成畢其規摹壯麗踰於
漢魏遠矣唯自尊崇無所顧憚國典朝儀率情變改後
宫位號莫能詳錄每對臣下自稱為天以五色土塗所
御天德殿各隨方色又於後宫與皇后等列坐用宗廟
禮器罇彛珪瓉之屬以次食焉又令羣臣朝天臺者致
齋三日清身一日車旗章服倍於前王之數既自比上
帝不欲令人同已常自帶綬及冠通天冠加金附蟬顧
見侍臣武弁上有金蟬及王公有綬者並令去之又不
聽人有高者大者之稱諸姓高者改為姜九族稱高祖
者為長祖曾為次長祖官稱名位凡謂上及大者改為
長有天者亦改之又令天下車皆渾成為輪禁天下婦
人皆不得施粉黛唯宫人得乘有輻車加粉黛焉西陽
公温把公亮之子即帝從祖兄其妻尉遲氏有容色因
入朝帝遂飲以酒逼而媱之亮聞之懼謀反纔誅温即
追尉遲氏入宫初為妃尋立為皇后每左右侍臣論議
唯欲興造革易未嘗言及政事其後遊戲無常出入不
節羽儀仗衞晨出夜還或幸天興宫或遊道會苑陪侍
之官皆不堪命散樂雜戲魚龍爛漫之伎常在目前好
令京城少年為婦人服飾入殿歌舞與後宫觀之以為
喜樂擯斥近臣多所猜怨又吝於財略無賜與恐羣臣
規諫不得行已之志常遣左右密伺察之動止所為莫
不抄錄小有乖違輙加其罪自公卿以下皆被楚撻其
間誅戮黜免者不可勝言每捶人皆以百二十為度名
曰天杖宫人内職亦如之后妃嬪御雖被寵嬖亦多被
杖背於是内外恐懼民不自安皆求苟免莫有固志重
足累息以逮於終矣
宣帝大象二年即大成元年改大象
静皇帝諱衍後改名闡宣帝之長子也母曰朱皇后建
德二年六月生于東宫大象元年正月癸卯封魯王戊
午立為皇太子二月辛巳宣帝於鄴宫傳位授帝居正
陽宫
二年五月乙未宣帝寢疾詔帝入宿露門學己酉宣帝
崩帝入居天臺廢正陽宫大赦停洛陽宫作庚戌上天
元上皇太后尊號為太皇太后天元聖皇太后李氏為
大帝太后天元大皇后為皇太后天大皇后朱氏為帝
太后其天中大皇后陳氏天右大皇后元氏天左大皇
后尉遲氏並出俗為尼以柱國漢王贊為上柱國右大
丞相上柱國揚州總管隋公楊堅為假黃鉞左大丞相
柱國秦王䞇為上柱國帝居諒闇百官總已以聽於左
大丞相壬子以上柱國鄖公韋孝寬為相州總管罷入
市税錢六月戊午以柱國許公宇文善神武公竇毅修
武公候莫陳瓊大安公閻慶並為上柱國趙王招陳王
純越王盛代王逹滕王逌來朝庚申復佛道二教辛酉
以柱國把公贊燕公于實郜公賀拔伏恩並為上柱國
甲子相州總管尉遲迥舉兵不受代詔發關中兵即以
韋孝寬為行軍元帥討之柱國畢王賢以謀執政被誅
以上柱國秦王贄為大冡宰把公椿為大司徒己巳詔
南定北光衡巴四州人為宇文亮抑為奴婢者並免之
甲戌有赤氣起西方漸東行徧天庚辰罷諸魚池及山
澤公禁者與百姓共之以柱國蒋公梁睿為益州總管
秋七月甲申突厥送齊范陽王高紹義庚寅申州刺史
李惠起兵庚子詔趙陳越代滕五王入朝不趨劔履上
殿榮州刺史邵公宇文胄舉兵遣大將軍楊素討之青
州總管尉遲綱舉兵丁未隋公楊堅都督内外諸軍事
己酉鄖州總管司馬消難舉兵以柱國楊公王誼為行
軍元帥討之壬子趙王招越王盛以謀執政被誅癸丑
封皇弟衎為萊王術為郢王是月豫州㐮州諸蠻各帥
種落反八月庚申益州總管王謙舉兵不受代即以梁
睿為行軍元帥討之庚午韋孝寬破尉遲迥於鄴迥自
殺相州平移相州於安陽其鄴城及邑毁廢之丙子以
漢王贊為太師以上柱國并州總管申公李穆為太傅
以宋王實為大前疑以秦王贄為大右弼以燕公于實
為大左輔己卯以尉遲迥平大赦庚辰司馬消難擁衆
以魯山甑山二鎮奔陳遣大將軍元景山追擊之鄖州
平沙州氐帥開府楊永安聚衆反應王謙遣大將軍逹
奚儒討之楊素破宇文胄於榮陽斬之以上柱國神武
公竇毅為大司馬以齊公于智為大司空廢相青荆金
晉梁州六總管九月丙戌廢河陽總管為鎮隸洛州以
小宗伯竟陵公楊慧為大宗伯壬辰廢皇后司馬氏為
庶人戊戌以柱國楊公王誼為上柱國庚戌以柱國常
山公于翼化政公宇文忻並為上柱國壬子丞相去左
右號隋公楊堅為大丞相冬十月甲寅日有蝕之壬戌
陳王純以怨執政被誅大丞相隋公楊堅加大冡宰五
府總於天官戊寅梁睿破王謙斬之傳首京師益州平
十一月甲辰逹奚儒破楊永安沙州平丁未上柱國鄖
公韋孝寬薨十二月壬子以柱國蒋公梁睿為上柱國
丁巳以柱國䢴公楊雄普安公賀蘭謩郕公梁士彦上
大將軍新寧公叱列長义武鄉公崔弘度大將軍中山
公宇文恩濮陽公宇文述渭原公和干子任城公王景
漁陽公楊銳上開府廣宗公李崇隴西公李詢並為上
柱國庚申以柱國楚公豆盧勣為上柱國癸亥詔曰太
祖受命龍德猶潜三分天下志扶魏室多所改作冀允
上元文武羣官賜姓者衆本殊國邑實乖胙土不歆非
類異骨肉而共烝嘗不愛其親嗟行路而叙昭穆且神
徵革姓本為歴數有歸天命在人推譲終而弗獲故君
臨區宇累世於兹可不仍遵謙挹之旨久行權宜之制
諸改姓者悉宜復舊甲子大丞相隋公楊堅進爵為王
以郡為隋國己巳以柱國沛公鄭譯為上柱國辛未代
王達滕王逌並以謀執政被誅壬申以大將軍長寧公
楊勇為上柱國大司馬以小冡宰始平公元孝矩為大
司宼
大定元年春正月壬午改元丙戌詔戎秩上開府以上
職事下大夫以上外官刺史以上各舉賢良二月甲子
帝遜位于隋居于别宫隋氏奉帝為介國公邑萬戸車
服禮樂一如周制上書不稱表答表不稱詔有其文事
竟不行隋開皇元年五月壬申帝崩時年九歲隋志也
謚曰静皇帝葬恭陵
静帝大定元年
右後周五主二十五年禪于隋
通志卷十七
