東觀漢記卷一
帝紀一
世祖光武皇帝
光武皇帝諱秀高帝九世孫也承文景之統出自長沙
定王發王生舂陵節侯舂陵本在零陵郡節侯孫考侯
(孫考侯原誤作孝侯今從范書城陽恭王祉傳及文選李善主改)以土地下濕元帝時
求封南陽蔡陽白水鄉因故國名曰舂陵皇考初為濟
陽令有武帝行過宮常封閉帝將生皇考以令舍下濕
開官後殿居之(案范書帝記李賢注引蔡邕碑云光武將生皇考以令舍不顯開宮後殿居之)
(與此合范書謂生子縣舍殊誤)建平元年十二月甲子夜帝生時有赤
光室中盡明如晝皇考異之使卜者王長卜之長曰此
善事不可言是歲有嘉禾生一莖九穗長大于凡禾縣
界大豐熟因名帝曰秀先是有鳳凰集濟陽故宮中皆
畫鳳凰聖瑞萌兆始形于此帝為人隆凖日角大口美
鬚眉長七尺三寸在舂陵時望氣者言舂陵城中有喜
氣曰美哉王氣鬱鬱葱葱(案范書帝紀望氣者蘇伯阿也)年九歲而南
頓君卒(案范書帝紀南頓君名欽即帝考也)隨其叔父在蕭入小學後之
長安受尚書于中大夫廬江許子威資用乏與同舍生
韓子合錢買驢令從者僦以給諸公費大義略舉因學
世事朝政每下(案太平御覽每下作美惡)必先聞知具為同舍觧說
高才好學然亦喜遊俠鬭雞走馬具知閭里姦邪吏治
得失時會朝請舍長安尚冠里南陽大人賢者往來長
安為之邸闇稽疑議(案文選李善注闇作問)嘗為季父故舂陵侯
訟逋租于大司馬嚴尤尤見而竒之時宛人朱祐亦為
舅訟租于尤尤止車獨與帝語不視祐帝歸戱祐曰嚴
公寕視卿耶王莽時雒陽以東米石二千莽遣三公將
運關東諸倉賑貸窮乏又分遣大夫謁者教民煑木為
酪酪不可食重為煩擾流民入關者數十萬人置飬贍
官以廩之盗發其廪民餓死者十七八人民相食末年
天下大旱蝗蟲蔽天盗賊羣起四方潰畔荆州下江平
林兵起王匡王鳳為之渠率時南陽旱饑而帝田獨收
帝仁智明逹(案太平御覽逹作遠)多權略樂施愛人在家重慎畏
事勤于稼穡兄伯升好俠笑帝事田作比之高祖兄仲
宛大姓李伯玉(案以下文事蹟推之李伯玉蓋即李通而范書李通傳止云字次元不言其一)
(名伯玉是可補其闕略)從弟軼數遣客求帝帝欲避之先是時伯
玉同母兄公孫臣為醫伯升請呼難伯升殺之(案同母兄公孫)
(臣司馬彪續漢書及是書李通傳俱作周母弟申屠臣與此異)帝恐其怨故避之使來
者言李氏欲相見欵誠無他意帝乃見之懷刀自備入
見固始侯(案范書李通傳通建武二年封固始侯)兄弟為帝言天下擾亂
飢餓下江兵盛南陽豪右雲擾因具言讖文事劉氏當
復起李氏為輔帝殊不意獨内念李氏富厚父為宗卿
師語言譎詭殊非次第嘗疾毒諸家子數犯法令李氏
家富厚何為如是不敢諾其言諸李遂與南陽府掾史
張順等連謀帝深念良久天變已成遂市兵弩絳衣赤
幘時伯升在舂陵亦已聚會客矣帝歸舊廬望見廬南
若火光以為人特火呼之光遂盛赫然屬天有頃不見
異之遂即歸宅乃與伯升相見初伯升之起也諸家子
弟皆亡逃自匿曰伯升殺我及聞帝至絳衣大冠服將
軍服乃驚曰以為獨伯升如此也仲謹厚亦如之皆合
會共勞饗新市平林兵王匡王鳳等因率舂陵子弟隨
之兵合七八千人帝騎牛與俱殺新野尉後乃得馬帝
起義兵(案范書帝紀起兵在王莽地皇三年十一月)攻南陽暮聞冢上有哭
聲後有人著大冠絳單衣(案此有闕文攷范書殺新野尉即在是時)使劉終
偽稱江夏吏誘殺湖陽尉嚴尤擊下江兵(案班書王莽傳地皇三年)
(遣納言大將軍嚴尤秩宗大將軍陳茂擊荆州破下江兵)帝奉糗一斛脯三十朐進
圍宛城(案自此以下皆王莽地皇四年事即更始元年也)王莽懼遣大司徒王
尋大司空王邑將兵來征更始立以帝為太常偏將軍
時無印得定武侯家丞印佩之入朝尋邑兵到潁州嚴光
陳茂與合尤問城中出者言帝不敢取財物但合會諸
兵為之計策尤笑言曰是美鬚眉目者耶欲何為乃如
此初莽遣尋邑欲盛威武以振山東兵甲衝輣干戈旌
旗戰攻之具甚盛至驅虎豹犀象竒偉猛獸以長人
巨無霸為中壘校尉自秦漢以來師出未曾有也帝邀
之于陽關尋邑兵盛漢兵反走帝馳入昆陽諸將惶恐
各欲散歸帝與諸將議城中兵榖少宛城未拔力不能
相救今昆陽即破一日之間諸將亦滅不同力救之反
欲歸守其妻子財物耶諸將怒曰劉將軍何以敢如此
帝乃笑且去惟王常是帝計會候騎還言尋邑兵已來
長數百里望不見其後尾前已至城北矣諸將遽請帝
帝到為陳相救之勢諸將素輕帝及廹急帝為畫成敗
皆從所言時漢兵八九千人留王鳳令守城夜出城南
門尋邑兵已五六萬到遂環昆陽城作營且圍之數十
重(案姚之駰本作數百里参證范書帝紀則百字誤)雲車十餘丈瞰臨城中旗
幟蔽野塵熛連雲金鼓之聲數十里或為地突或為衝
車撞城積弩射城中矢下如雨城中負戶而汲尋邑自
以為成功漏刻有流星墜尋營中正晝有雲氣如壊山
直營而霣不及地尺而散吏士皆壓伏時漢兵在定陵
郾者聞尋邑兵盛皆怖帝歷說其意為陳大命請為前
行諸部堅陣帝將步騎千餘前去尋邑軍四五里而陣
尋邑遣步騎數千合戰帝奔之斬首數十級諸部將喜
曰劉將軍平生見小敵怯今見大敵勇甚可怪也帝復
進尋邑兵郤諸部共乘之斬首百千級連勝乃遂令輕
足將書與城中諸將言宛下兵復到而陽墜其書尋邑
得書讀之恐帝遂選精兵三千人從城西水上奔陣尋
邑兵大奔北于是殺尋而昆陽城中兵亦出中外竝擊
會天大雷風暴雨下如注水潦成川滍水盛溢邑大衆
遂潰亂奔走赴水溺死者以數萬滍水為之不流邑與
嚴尤陳茂輕騎乘死人渡滍水逃去漢軍盡獲其珍寳
輜重車甲連月不盡五月齊武王拔宛城(案齊武王郎帝兄伯升)
後數日更始收齊武王部將劉稷齊武王強爭之遂用
譖愬復收齊武王即日皆物故帝降潁陽雖得入意不
安門下有繫馬著鼓者馬驚硠磕鄧晨起走出視之乃
馬也帝在父城徵詣宛拜帝為破虜大將軍封武信侯
更始害齊武王帝飲食語笑如平常獨居輙不御酒肉
㘴卧枕席有涕泣處更始欲北之雒陽以帝為司隸校
尉先到雒陽整頓官府文書移與屬縣三輔官府吏(案官)
(府吏太平御覽作吏士)東迎雒陽者見更始諸將過者已數十輩
皆冠幘衣婦人衣諸于繡擁䘿大為長安所笑知者或
畏其衣奔亡入邊郡避之及見司隸官屬皆相指視之
極望老吏或垂涕曰粲然復見漢官儀體賢者蟻附更
始欲以近親廵行河北大司徒賜言帝第一可用更始
以帝為大司馬遣之河北十月帝持節渡孟津鎮撫河
北安集百姓帝至邯鄲趙王庶兄胡子進狗䐑馬醖故
趙繆王子臨說帝决水灌赤眉胡子立邯鄲卜者王郎
為天子(案胡子太平御覽作趙繆王子林考范書帝紀有趙繆王子林李賢注云東觀記林作臨未知)
(胡子即臨否今仍其舊文)移檄購求帝十萬戶(案以土皆更始元年事)王郎追
帝帝自薊東南馳(案范書帝紀徇薊在更始二年)至饒陽官屬皆乏食
帝乃自稱邯鄲使者入傳舍傳吏方進食從者饑爭奪
之傳吏疑其偽乃椎鼓數千通紿言邯鄲將軍至官屬
皆失色帝升車欲馳而懼不免還坐曰請邯鄲將軍入
久乃駕去夜止蕪蔞亭大風雨馮異進一笥麥飯免肩
聞王郎兵至復驚去至南宮天大雨帝引車入道旁空
舍竈中有火馮異抱薪鄧禹吹火帝對竈炙衣大會真
定帝自擊筑(案此事范書不載但云帝得任光邳彤等兵降下曲陽北擊中山拔盧奴南擊新市)
(真定防子皆下之則大會真定當即在是時)帝率鄧禹等擊王郎横野將軍
劉奉天破之(案劉奉范書鄧禹傳李賢注作劉發)還過鄧禹營禹進食炙
魚帝大餐㗖時百姓以帝新破大敵欣喜聚觀見帝餐
㗖勞勉吏士威嚴甚厲于是皆竊言曰劉公真天人也
帝引兵攻邯鄲連戰郎兵挫折郎遣諫議大夫杜長威
(案范書帝紀作杜威)持節詣軍門帝遣棨戟迎延請入軍見上據
地曰實成帝遺體子輿也帝曰正使成帝復生天下不
可復得也況詐子輿乎長威請降得萬戶侯帝曰一戶
不可得長威曰邯鄲雖鄙君臣并力城守尚可支一歲
終不君臣相率而降但得全身也辭去而郎少傳李立
反郎開城門漢軍破邯鄲誅郎入宮收文書得吏民謗
毁帝言可擊者數千章帝會諸將燒之曰令反側者自
安也(案反側者歐陽詢藝文類聚作反側子與范書同)帝圍邯鄲未下彭寵遺
米糒魚鹽以給軍糧由是破邯鄲更始遣使者即立帝
為蕭王諸將議上尊號帝不許(案范書帝紀更始悉令罷兵詣行在所帝辭以)
(河北未平不就徵自是始貳于更始)帝擊銅馬大破之受降適畢封降賊
渠率諸將未能信賊亦兩心帝敕降賊各歸營勒兵待
帝輕騎入案行賊營賊曰蕭王推赤心置人腹中安得
不投死由是皆自安詔馮異軍鴈門卒萬餘人降之(案詔)
(字下原夲衍曰字今刪考范書帝紀及馮異傳俱不載此詔惟異拒朱鮪李軼時曾北攻天井關拔上黨兩城)
(則軍鴈門當即在是時)帝已乘王豐小馬先到矣而營門不覺(案此)
(十五字上有闕丈據范書帝紀建武元年春正月帝擊尤來大搶五幡于順水北乘勝輕進反為所敗賊追急)
(短兵接帝自投高岸遇突騎王豐下馬授帝耿弇頻射郤賊得免數兵歸保范陽軍中不見帝或云已沒即是)
(時也)帝破賊入漁陽諸將上尊號帝不許議曹椽張祉言
俗以為燕人愚方定大事反與愚人相守非計也帝大
笑帝發薊還(案是時破尤來大搶五幡賊還也)士衆喜樂師行鼓舞歌
詠雷聲八荒震動至范陽命諸將收葬吏士至中山諸
將復請上尊號上奏曰大王社稷為計萬姓為心耿純
說帝曰天時人事已可知矣初王莽時帝與伯叔及姊
壻鄧晨穰人蔡少公燕語少公道讖言劉秀當為天子
或曰是國師劉子駿也帝戲言曰何知非僕耶㘴者皆
大笑時傳聞不見赤伏符文軍中所(案姚子駰本作傳聞赤伏符不見文)
(章軍中所)帝未信到鄗帝所與在長安同舍諸生彊華自長
安奉赤伏符詣鄗與帝會羣臣復固請曰符瑞之應昭
然著聞矣乃命有司設壇于鄗南千秋亭五成陌
建武元年夏六月己未即黃帝位燔燎告天禋于六宗
改元為建武改鄗為高邑詔曰故密令卓茂束身自修
埶節惇固斷斷無他其心休休焉夫士誠能為人所不
能為則名冠天下當受天下重賞故武王誅紂封比干
之墓表商客之閭今以茂為太𫝊封宣德侯(案宣范書卓茂傳作)
(褒)食邑二千戶賜安車一乘衣一襲金五斤冬十月帝
入雒陽幸南宮遂定都焉帝破聖公與朱然書曰交鋒
之日神星晝見太白清明(案范書帝紀未即位前使馮異寇恂破更始大司馬朱鮪)
(軍即位後使鄧禹破更始定國公王匡軍北云交鋒未知何時又朱然太平御覽作伯叔本文似有訛脱)
二年春正月益吳漢鄧禹等封自漢草創德運正朔服
色未有所定高祖以十月為正以漢水德立北畤而祠
黑帝至孝文賈誼公孫臣以為秦水德漢當為土德至
孝武兒寬司馬遷猶從土德自帝即位按圖讖推五運
漢為火德周蒼漢赤木生火赤代蒼故帝都雒陽制兆
于城南七里北郊四里行夏之時時以平旦服色犧牲
尚黑明火德之運常服徽幟尚赤四時隨色季夏黃色
議者曰昔周公郊祀后稷以配天宗祀文王以配上帝
圖讖著伊堯赤帝之子俱與后稷竝受命而為王漢劉
祖堯宜令郊祀帝堯以配天宗祀高祖以配上帝有司
奏議曰追跡先代無郊其五運之祖者故禹不郊白帝
周不郊帝嚳漢雖唐之苖堯以歷數命舜高祖赤龍火
德承運而起當以高祖配堯之後元復于漢宜以時修
奉濟陽城陽縣堯帝之冡雲臺致敬祭祀之禮儀亦如
之帝遣游擊將軍鄧隆幽州牧朱浮擊彭寵隆軍潞
浮軍雍奴相去百餘里遣吏上奏言寵破在旦暮帝讀
檄米竟怒曰兵必敗比汝歸可知吏還未至隆軍果為
寵兵掩擊破浮軍遠不敢救以兵走幽州咸曰上神
三年帝征秦豐幸舊宅(案范書帝紀及岑彭傳春正月帝自將南征夏四月破斬鄧奉)
(五月還宫令岑彭等南擊秦豐秋七月大破之于黎丘至冬十月乃幸舂陵此牽連書之殊未明晰)冬十
月帝幸舂陵祠園廟大置酒與舂陵父老故人為樂以
皇祖皇考墓為昌陵後改為章陵以舂陵為章陵縣(案范)
(書帝紀改舂陵鄉為章陵縣在建武六年此蓋通後事言之)隗囂上書報以殊禮
四年夏五月帝幸盧奴為征彭寵故也自王莽末天下
旱霜連年百穀不成元年之初耕作者少民飢饉黃金
一斤易粟一石至二年秋天下野榖旅生蔴菽尤盛或
生苽菜菓實野蠶成繭被山民收為絮採穫穀果以為
蓄積至是歲野穀生者稀少而南畆亦益闢矣
五年初起太學諸生吏子弟及民以義助作帝自齊歸
(案范書帝紀是時平張步歸也)幸太學賜博士弟子有差
六年春二月吳漢下胊城(案范書帝紀蓋平董憲寵萌也)天下悉定惟
獨公孫述隗囂未平帝曰取此兩子置度外乃休諸將
置酒賞賜之每幸郡國下輿見吏輒問以數十百歲能
吏次第下至掾史簡練臣下之行下無所隐其情道數
十歲事若案文書吏民驚惶不知所以人自以見識家
自以蒙恩遠臣受顔色之惠㘴席之間以要其死力當
此之時賊檄日以百數憂不可勝帝猶以餘閒講經藝
發圖讖制告公孫述署曰公孫皇帝囂雖遣子入侍(案范)
(書帝紀隗囂遣子恂入侍在五年冬十二月)尚持兩心囂故吏馬援謂囂曰
到朝廷凡數十見(案本書馬援傳作凡十四見)自事主未嘗見明主
如此也枋直驚人其勇非人之敵開心見誠與人語好
醜無所隠諱圖講天下事極盡下思兵事方略量敵校
勝闊逹多大節與高帝等經學博覽政事文辯前世無
比囂曰如卿言勝高帝耶曰不如也高帝大度無可無
不可今上好吏事動如節度不飲酒囂大笑曰如卿言
反復勝也(案范書馬援傳囂信援故遂遣長子恂入質此叙援言于囂遣子入侍之後與范書異)
代郡太守劉興將數百騎攻賈覽上狀檄至帝知其必
敗報書曰欲復進兵恐失其頭首也詔書到興己為覽
所殺長史得檄以為國家㘴知千里也
七年春正月詔羣臣奏事無得言聖人又舊制上書以
青布囊素裹封書不中式不得上帝上詣北軍待報前
後相塵(案塵太平御覽作屬)連歲月乃决帝躬親萬幾急于下情
乃令上書啓封則用不得刮璽書(案刮璽太平御覽作引經)取具文
字而已奏詣闕平旦上有當見及冤結者常以日而出
時騶騎馳出召入其餘禺中使者出報即罷去如神遠
近不偏幽隠上逹民莫敢不用情追念前世園陵至盛
王侯外戚葬埋僭侈吏民相效寖以無限詔告天下令
薄葬
八年閏四月車駕西征河西大將軍竇融與五郡太守
步騎二萬迎帝隗囂士衆震壞皆降囂走入城(案入太平御覽)
(作西)吳漢岑彭追守之
九年春正月隗囂餓出城餐糗糒腹脹死
十一年幸章陵修園廟舊宅田里舍(案文選李善注作過章陵祠園廟)
十二年吳漢引兵擊公孫述(案范書帝紀吳漢伐公孫述出師實在十一年十二)
(月下入犍為界云云乃在次年正月方是十二年事此蓋通始事言之)入犍為界小縣多
城守未下詔書告漢直擁兵到成都據其心腹後城營
自解散漢意難前獨言朝廷以為我縳賊手足矣(案此二句)
(未明晰疑有誤)遣輕騎至成都燒市橋(案范書吳漢傳漢攻廣都拔之遣輕騎燒成都)
(市橋故下詔書有堅守廣都之語此不載漢拔廣都當是脱佚)武陽以東小城營皆奔
走降竟如詔書漢兵乘勝追奔述拒守詔書又戒漢曰
成都十萬餘衆不可輕也且堅據廣都城去之五十里
待其即營攻城罷倦引去乃首尾擊之勿與爭鋒述兵
不敢來轉營即之移徙輒自堅(案此下范書吳漢傳有漢違詔而敗事此不載)
(當是脱佚)十一月衆軍至城門述自將背城而戰吳漢鼓之
述軍大破刺傷述扶輿入壁其夜死夷述妻子傳首于
洛陽縱兵大掠舉火焚燒帝聞之下詔讓吳漢副將劉
禹曰城降嬰兒老母(案文選李善注嬰作孩)口以萬數一旦放兵
縱火聞之可為酸鼻家有敝帚享之千金禹宗室子孫
故嘗更職何忍行此仰視天俯視地觀于放麑啜羹之
義二者孰仁矣失斬將安民之義(案矣太平御覽作且)又議漢殺
述親屬太多是時名都王國有獻名馬(案虞世南北堂書鈔作建武十)
(三年是時屠耆國獻名馬)寶劍直百金馬以駕鼓車劍以賜騎士苑
囿池籞之官廢戈獵之事不御雅性不喜聽音樂手不
持珠玉衣服大絹而不重綵征伐嘗乘革輿羸馬公孫
述故哀帝時(案此下未明晰攷范書述傳云哀帝時述以父任為郎又云述少為郎習漢家制度)
(出入法駕鑾旗旄騎陳置陛戟然後輦出房闥正與此文相備)即以數郡備天子用述
破益州乃傳送瞽師郊廟樂葆車乘輿物是後乃稍備
具焉述伏誅之後而事少閒官曹文書減舊過半下縣
吏無百里之繇民無出門之役
十三年封殷紹嘉公為宋公周承休公為衞公(案范書帝紀建)
(武二年封周後姬常為周承休公五年封殷後孔安為殷紹嘉公至是改封)
十四年封孔子後孔志為襃成侯
十五年詔曰刺史太守多為詐巧不務實核苟以度田
為名聚人田中并度廬屋里落聚人遮道啼呼(案范書帝紀十)
(五年詔下州郡檢核墾田頃畆及戶口年紀十六年河南尹及諸郡守十餘人坐度田不實皆下獄死又劉隆)
(傳天下墾田多不以寳戶口年紀互有增減十五年詔下州郡檢覈其事而刺史太守多不平均或優饒豪右)
(侵刻羸弱百姓嗟怨遮道號呼隆坐徵下獄此所載詔文未完)
十七年帝以日食(案范書帝紀日食在二月乙亥晦日)避正殿讀圖讖多
御坐廡下淺露中風發疾苦眩甚左右有白大司馬史
病苦如此不能動搖自強從公出乘以車行數里病差
四月二日車駕宿偃師病差數日入南陽界到葉以車
騎省留數日行黎陽兵馬千餘匹遂到章陵起居平愈
鳳凰五高八尺九寸毛羽五采集潁川羣鳥從之蓋地
數頃畱十七日乃去(案范書帝紀鳳凰見在冬十月)商賈重寶單車露
宿牛馬放牧道無拾遺
十九年帝下詔曰惟孝宣皇帝有功德其上尊號曰中
宗幸南陽汝南至南頓止令舍大置酒賜吏民復南頓
田租一歲吏民叩頭言皇考居此日久陛下識知寺舍
每來輒加厚恩但復一歲少薄復十歲帝曰天下之重
寳大器常恐不任日慎一日安敢自遠期十歲復增一
歲
二十年夏六月帝風眩黃癉病發甚以尉衞關内侯隂
興為侍中興受詔雲臺廣室甘露降四十五日(案日太平御覽)
(作里)
二十五年烏桓獻貂豹皮詣闕朝賀
二十六年春正月詔曰前以用度不足吏禄薄少今益
其俸自三公下至佐使各有差四月始營陵地于臨平
亭南詔曰無為山陵陂池裁令流水而已迭興之後亦
無丘壟使合古法今日月己逝當豫自作臣子奉承不
得有加乃令陶人作瓦器又曰臨平望平隂河水洋洋
舟船泛泛善矣夫周公孔子猶不得存安得松喬與之
而共遊乎文帝曉終始之義景帝所謂孝子也故遭反
覆霸陵獨完非成法耶初作壽陵將作大匠竇融上言
園陵廣袤無慮所用帝曰古帝王之葬皆陶人瓦器木
車茅馬使後世之人不知其處太宗識終始之義景帝
能遵孝道遭天下反覆而獨完其福豈不美哉今所制
地不過二三頃無為陵池(案初作夀陵以下至此見太平御覽與前叚互有異同故)
(並纂入)帝常自細書一札十行報郡縣旦聽朝至日晏夜
講經聽誦坐則功臣特進在側論時政畢道古行事次
說在家所識鄉里能吏次第比類又道忠臣孝子義夫
節士坐者莫不激揚悽愴欣然和悦羣臣爭論上前嘗
連日皇太子嘗乘間言陛下有禹湯之明而失黃老養
性之道今天下大安少省思慮養精神帝答曰我自樂
此時城郭丘墟埽地更為帝悔前徙之(案范書帝紀建武十五年徙鴈)
(門代郡上谷三郡民置常山居庸以東二十年省五原郡徙其吏人置河東二十五年南單于奉蕃稱臣二十)
(六年遣中郎將段郴授南單于璽綬令入居雲中于是雲中五原朔方北地定襄鴈門上谷代八郡民歸于本)
(土遣謁者分將弛刑補理城郭所謂掃地更為者此也)草創苟合未有還人(案此亦指)
(雲中等八郡民歸本土者言蓋是年雖遣民歸本土而歸者甚少至二十七年趙憙上奏復緣邊諸郡幽并二)
(州由是而定民始徙盡)
三十年有司奏封禪詔曰災異連仍日月薄食百姓怨
嘆而欲有事于太山污七十二代編錄以羊皮雜貂裘
何強顔耶
三十二年羣臣復奏宜封禪遂登太山勒石紀號改元
為中元
中元元年(案中元元年即建武三十二年也攷范書帝紀實以夏四月己卯改元)帝幸長
安祠長陵還雒陽宫是時醴泉出于京師郡國飲醴泉
者痼疾皆愈獨眇蹇者不瘥有赤草生于水涯郡國上
甘露降羣臣上言地祗靈應而朱草萌宜命太史撰具
郡國所上帝不聽是以史官鮮紀冬十月甲申使司空
馮魴告祠高祖廟曰高皇吕太后不宜配食薄太后慈
仁孝文皇帝賢明子孫賴福延至于今宜配食地祗高
廟今上薄太后尊號為高皇后遷吕太后于園四時上
祭是歲初起明堂靈臺辟雍及北郊兆域宣布圖讖于
天下
二年春二月戊戍帝崩于南宫前殿在位三十三年時
年六十二遺詔曰朕無益百姓如孝文皇帝舊制葬務
從省約刺史二千石長皆無離城郭無遣吏及因郵奏
太子襲尊號為皇帝羣臣奏諡曰光武皇帝廟曰世祖
三月葬原陵
帝詔曰明設丹青之信廣開束手之路(案此詔見文選李善注范書不)
(載未知何時所下)功臣鄧禹等二十八人皆為侯封餘功臣一
百八十九人(案范書帝紀建武十三年功臣增邑更封凡三百六十五人與此異)帝以天
下既定思念欲完功臣爵土不令以吏職為過故皆以
列侯就第恩遇甚厚遠方貢甘珍必先徧賜列侯而大
官無餘有功輒增封邑故皆保全帝封新野主子鄧汎
為吳侯(案范書鄧晨傳晨娶光武姊元漢兵敗小長安元遇害光武即位追封諡元為新野節義長公)
(主封晨長子汎為吳房侯李賢注云吳房今豫州縣也此作吳侯與范書異)伯父皇皇考姊
子周均為富波侯(案封均事范書不載)外祖樊重為壽張侯(案范書樊)
(宏傳建武十八年追爵謚重為夀張敬侯)重子丹射陽侯(案范書樊宏傳丹以建武十三年封)
孫荗平望侯(案范書樊宏傳茂以建武二十七年封)尋玄鄕侯(案范書樊宏傳鄩以)
(建武十三年封)從子沖更父侯(案范建樊宏傳冲作忠亦建武十三年封)后父隂睦
為宣恩侯(案本書隂睦傳睦以建武二年追爵范書隂皇后紀稱建武九年始追爵與此文異)子
識原鹿侯(案范書隂識傳識以建武十五年封)就信陽侯(案范書隂興傳就嗣父封宣恩)
(侯後改封新陽侯此作信陽與范書異而范書吳良傳又稱就為信陽侯未知孰是)皇考女弟子
來歙為征羌侯(案范書來歙傳歙以建武十一年沒後追封)弟由宜西鄉侯
(案范書來歙傳由以建武十三年封)寧平公主子李雄為新市侯(案范書李通傳)
(通娶光武女弟伯姬是為寧平公主雄通少子也又范書稱雄封召陵侯而不詳初封之年)后父郭
昌為陽安侯(案范書郭后紀昌以建武二十六年追贈)子㳘緜曼侯(案范書郭后紀)
(流作況緜曼作緜蠻以建武二年封)兄子竟新郪侯匡發干侯(案范書郭后紀以竟)
(匡為后從兄弟皆于建武十七年后廢時封)姨子馮邯為鍾離侯(案封邯事范書不載)
帝蒙犯霜雪雖發師旁縣人馬席薦羈靽皆有成賈而
貴不侵民樂與官市漢以炎精布耀或幽而光帝既有
仁聖之明氣勢形體天然之姿固非人之敵翕然龍舉
雲興三雨而濟天下蕩蕩人無能名焉(案姚子駰所輯是書八卷既多)
(挂漏且劉昭與續漢書志補注李賢後漢書注所引之文互有異同又如光武紀中或稱公或稱王或稱世祖)
(前後差參今畫一更正兼攷虞世南北堂書鈔歐陽詢藝文類聚徐堅初學記諸書所載各條此略彼詳取其)
(詳者詳略相等從其善者依年月編次或年月無攷則彙綴于篇末如序贊之例)
東觀漢記卷一
