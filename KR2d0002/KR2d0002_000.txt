東觀漢記别史類
提要
(臣)等謹案東觀漢記二十四卷隋書經籍志
稱長水校尉劉珍等撰今攷之范書珍未嘗
為長水校尉且此書創始在明帝時不可題
珍等居首案范書班固傳云明帝始詔班固
與睢陽令陳宗長陵令尹敏司隸從事孟冀
共成世祖本紀并撰功臣平林新市公孫述
事作列傳載記二十八篇此漢記之初創也
劉知幾史通古今正史篇云安帝詔史官謁
者僕射劉珍及諫議大夫李尤雜作紀表名
臣節士儒林外戚諸傳起建武訖永初范書
劉珍傳亦稱鄧太后詔珍與劉騊駼作建武
以來名臣傳此漢記之初續也史通又云劉
珍等卒復命侍中伏無忌與諫議大夫黃景
作諸王王子功臣恩澤侯表南單于西羌傳
地理志元嘉元年復令大中大夫邊韶大軍
營司馬崔寔議郎朱穆曹夀雜作孝穆崇二
皇及順烈皇后傳又增外戚傳入安思等后
儒林傳入崔篆諸人寔夀又與議郎延篤雜
作百官表順帝功臣孫程郭願及鄭衆蔡倫
等傳凡百十有四篇號曰漢記范書伏湛傳
亦云元嘉中桓帝詔伏無忌與黃景崔寔等
共撰漢紀延篤傳亦稱篤與朱穆邊韶共著
作東觀此漢記之再續也蓋至是而史體粗
備乃肇有漢記之名史通又云熹平中光禄
大夫馬日磾議郎蔡邕楊彪著作東觀接續
紀傳之可成者而邕别作朝會車服二志後
坐事徙朔方上書求還續成十志董卓作亂
舊文散逸及在許都楊彪頗存注記案范書
蔡邕傳邕在東觀與盧植韓說等撰補後漢
記所作靈紀及十志又補諸列傳四十二篇
因李傕之亂多不存盧植傳亦稱熹平中植
與邕說並在東觀續漢記又劉昭補注司馬
書引袁山松書云劉洪與蔡邕共述律歴記
又引謝承書云胡廣博綜舊儀蔡邕因以為
志又引謝沈書云蔡邕引中興以來所修者
為祭祀志范書李賢注稱邕上書云臣科條
諸志所欲刪定者一所當接續者四前志所
無欲著者五此漢記之三續也其稱東觀者
范書安帝記李賢注引雒陽宫殿名云南宫
有東觀竇章傳云永初中學者稱東觀為老
氏藏室道家蓬萊山蓋東漢之初著述在蘭
臺至章和以後圖籍盛於東觀修史者皆在
是焉故以名書隋志稱書凡一百四十三卷
而新舊唐書志則云一百二十六卷又錄一
卷蓋唐時已有闕佚隋志又稱是書起光武
訖靈帝今攷列傳之文間記及獻帝時事蓋
楊彪所補也晉時以此書與史記漢書為三
史人多習之故六朝及初唐人隸事釋書類
多徵引自唐章懷太子李賢集諸儒注范書
盛行於代此書遂微北宋時尚有殘本四十
三卷趙希弁讀書附志邵博聞見後錄並稱
其書乃高麗所獻蓋己罕得南宋中興書目
則止存鄧禹吳漢賈復耿弇寇恂馮異祭遵
景丹蓋延九傳共八卷維時有蜀本流傳而
錯誤不可讀上蔡任&KR0008;始以秘閣本讎校羅
願為序行之刻板於江夏郡又陳振孫書錄
解題稱其所見本卷第凡十二而闕第七第
八二卷卷數雖似稍多而核其列傳之數亦
止九篇則固無異於書目所載也自元以來
此書久佚永樂大典於鄧吳賈耿諸韻内並
無漢記一語則所謂九篇者明初即己不存
矣
本朝姚之駰撰後漢書補逸曾蒐集遺文析為
八卷然所採秪據劉昭續漢書十志補注范
書李賢注虞世南北堂書鈔歐陽詢藝文類
聚徐堅初學記五書又往往掇拾不盡挂漏
殊多今謹據姚本舊文以永樂大典各韻所
載參攷諸書補其闕逸所增者幾十之六其
書久無刊本傳寫多訛姚本隨文鈔錄謬戾
百出且漢記目錄雖佚而紀表志傳載記諸
體例史通及各書所載梗概尚一一可尋姚
本不加攷證隨意標題割裂顛倒不可殫數
今悉加釐正分為帝紀三卷年表一卷志一
卷列傳十七卷載記一卷其篇第無可攷者
别為佚文一卷而以漢記與范書異同附錄
於末雖殘珪斷璧零落不完而古澤斑斕罔
非瑰寳書中所載如章帝之詔增修羣祀杜
林之議郊祀東平王蒼之議廟舞並一朝大
典而范書均不詳載其文他如張順預起義
之謀王常贊昆陽之策楊正之嚴正趙勤之
潔清亦復槩從闕如殊為疎略帷賴兹殘笈
讀史者尚有所循則其有資攷證良匪淺鮮
尤不可不亟為表章矣乾隆四十九年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
