東觀漢記卷十二
列傳七
馬援
馬援字文淵扶風人(案范書本傳援封新息侯)遠祖以吏二千石自
邯鄲徙茂陵成歡里曾祖父通生賓宣帝時以郎持節
號使君使君生仲仲官至玄武司馬仲生援援三兄況
字君平余字聖卿員字季主援長七尺五寸色理膚髮
眉目容貎如畫受齊詩師事潁川滿昌以況出為河南
太守次兩兄為吏京師見家用不足乃辭況欲就邊郡
畜牧援外類倜儻簡易而内重禮事寡嫂雖在閫内必
幘然後見為郡督郵送囚至府囚有重罪援哀而縱之
亡命北地遇赦留援嘗歎曰凡殖貨財産貴其能施賑
也否則守錢虜耳乃盡散以班昆弟故舊身衣羊裘皮
袴隗囂甚重援以為綏德將軍時公孫述稱帝囂使援
往觀之援素與述同鄉里相善以為至當握手迎如平
生述乃盛陳陛衛引援入交拜畢就館為援制荅布單
衣(案范書本傳荅作都)交讓冠會百官於宗廟立舊交之位述鸞
旗旄騎警蹕就車禮甚盛欲授以封侯大將軍位賓客
皆樂留援曉之因而辭歸謂囂曰子陽井底鼃耳不如
專意東方囂乃使援奉書雒陽援初到敇令中黃門引
入時上在宣德殿南廡下袒幘坐援至上迎笑謂之曰
卿遨遊二帝間見卿使人慙援頓首謝曰當今之世非
獨君擇臣臣亦擇君臣與公孫述同縣少小相善臣前
至蜀述陛戟而後進臣今臣遠從異方來陛下何以知
非刺客而簡易如此於是上復笑曰卿非刺客顧說客
耳援乃曰天下反覆自盜名字者不可勝數今見陛下
恢廓大度同符高祖乃知帝王自有真也援歸說囂曰
前到朝廷上凡十四見(案此語意未完當有脱佚)援與楊廣書曰車
丞相高祖園寢郎一月九遷為丞相者知武帝恨誅衛
太子上書訟之(案范書本傳隗囂遣子恂入侍授將家屬隨恂歸雒陽會囂意狐疑後遂發兵)
(拒漢援具言减囂謀畫因使援將突騎往來遊說離囂支黨援又為書與囂將楊廣使曉囂降廣不答攷范書)
(備戴援書而無此文當由范氏刪落)上自征隗囂至漆諸將多以王師之
重不宜遠入險阻計未決會召援因說囂側足而立將
士土崩之勢兵進必破之狀於上前聚米為山川指畫
地勢上曰虜在吾目中矣囂衆大潰援為隴西太守討
羌中矢貫腓脛上聞賜羊三千牛三百頭以養病援務
開恩信寬以待下任吏以職但總大體而已賓客故人
日滿其門諸曹時白外事輙曰此丞掾任何足相煩若
大姓侵小民黠羌欲旅拒此乃太守事耳遷虎賁中郎
將在隴西上書曰富民之本在於食貨宜如舊鑄五銖
錢天下頼其便三府以為未可凡十三難援一一解之
條奏其狀自還京師數被進見為人明白&KR0570;進對尤善
述前事每言及三輔長者至閭里少年皆可觀皇太子
諸王聞者莫不屬耳忘倦擊尋陽山賊上書曰除其竹
木譬如嬰兒頭多蟣蝨而剃之蕩蕩蟣蝨無所復依書
奏上大悦出尚書盡數日敕黃門取頭蝨章特入因出
小黃門頭有蝨者皆剃之上以援為伏波將軍援上言
臣所假伏波將軍印書伏字犬外嚮成臯令印臯字為
白下羊丞印四下羊尉印白下人人下羊一縣長吏印
文不同恐天下不正者多符印所以為信也所宜齊同
薦曉古文字者事下大司空正郡國印章奏可援好事
至荔浦見冬筍名曰苞筍上言禹貢厥包橘柚疑謂是
也其味美於春夏筍擊交趾謂官屬曰吾從弟少游嘗
哀吾慷慨多大志曰士生一世但取衣食足乘下澤車
御欵叚馬為郡吏守墳墓鄉里稱善人斯可矣求益盈
餘但自苦耳吾在浪泊西里塢間虜未滅之時下潦上
霧毒氣熏蒸仰視烏鳶跕跕墮水中卧念少游平生時
語何可得也與兄子嚴敦書曰學龍伯高不就猶為謹
飭之士所謂刻鵠不成尚類鶩者效杜季良而不成陷
為天下輕薄子所謂畫虎不成反類狗也援平交趾上
言太守蘇定張眼視錢䁋目討賊怯于戰功宜加切敇
後定果下獄援於交趾鑄銅馬奏曰臣聞行天者莫如
龍行地者莫如馬臣援師事楊子阿(案此下有闕文)孝武帝時
善相馬者東門京鑄作銅馬法獻之立馬於魯班門外
更名曰金馬門臣既備數家骨法以所得駱越銅鑄以
為馬高三尺五寸圍四尺五寸詔置馬德陽殿下援振
旅京師賜車一乘援曰方今匈奴烏桓尚擾北邊欲自
請擊之男兒要當死於邊野以馬革裹尸還葬耳何能
卧牀上在兒女子手中耶故人孟冀曰諒為烈士當如
此矣援行亭障到右北平詔書賜鉅鹿縑三百匹建武
二十四年武威將軍劉禹擊武陵五谿蠻夷深入軍没
援因復請行時年六十二上愍其老未許之援自請曰
臣尚能被甲上馬上令試之援據鞍顧盼以示可用上
笑曰矆哉是翁也(案矆字范書本傳作矍鑠)遂遣援二月到武陵臨
鄕
馬廖
馬廖(案廖援長子范書本傳廖字敬平封順陽侯)少習易經清約沈静援擊
五谿無功卒於師廖不得嗣爵從羽林監遷虎賁中郎
將上表長樂宫曰夫改政移風必有其本長安語曰城
中好高髻四方高一尺城中好廣眉四方且半額城中
好廣袖四方用匹帛司隸校尉梁松(案范書梁松殁於顯宗永平四年馬)
(氏之敗在肅宗建初八年於時松殁已久此文有誤)奏特進弟防光廖子豫兄弟
父子并受爵土榮顯冠世多買京師膏腴美田作大廬
近帶城郭妨困人民
馬防
馬防字公平(案防援第二子范書本傳作字江平是書别本又作字孝孫)永平十五
年上始欲征匈奴與竇固等議出兵調度皆以為塞外
草美可不湏榖馬其各以(案此下有闕文)固等兵到燉煌當出
塞上請馬榖上以固言前後相違怒不與榖皆言按軍
出塞無榖馬故事防言宣帝時五將出征其奏言匈奴
候騎得漢馬矢見共中有粟即知漢兵出以故引去以
是言之馬當與榖上善其用意微至敇下調馬榖防遂
見親近防征西羌上嘉防功令史官作頌頌其功伐章
帝建初三年防為車騎將軍城門校尉置掾史位在九
卿上絶席防兄弟二人(案此謂防及弟光攷范書本傳光時封許陽侯)各六千
戶防為潁陽侯特以前參醫藥勤勞省闥綏定西羌以
襄城羹亭一千二百戶增防身帶三綬寵貴至盛為光
禄勲將緹騎宿衛宫省上數幸防府賞賜飲食防上言
聖人作樂所以宣氣致和順陰陽也臣愚以為可因歲
首發太簇之律奏雅頌之音以迎和氣時以作樂器費
多遂獨行十月迎氣樂(案范書本傳十月作十二月)防性矜嚴公正
數言政事多見採用子鉅為常從小侯六年正月齋宫
中上欲冠鉅夜拜為黃門郎御章臺下殿陳鼎俎自臨
冠之防兄弟奴婢各千人以上防又多牧馬畜賦歛羌
胡上不喜之數加譴責所以禁遏甚備由是權勢稍損
賓客亦衰
馬光
馬光字叔山(案光援第三子)遭母喪哀痛感傷形骸骨立監越
騎校尉視事帥厲吏士教習有方時五校尉令在北軍
營中光以為五校尉主禁兵武備所以宿衛兩宫不宜
在一處表請二校尉附北宫詔許越騎射聲寺治北宫
章帝與光詔曰朝送鹿膾寧用飯也拜太僕視事減省
諸費歲千萬以上光前坐黨附憲憲歸國憲誅憲奴玉
當誣光與憲逆初竇氏有事玉當亡私從光乞不與恨
去懷挾欲中光官捕得玉當因告言光與憲有惡謀光
以被誣不能自明乃自殺光死後憲他奴郭扈自出證
明光憲無惡言光子朗上書迎光喪葬舊塋詔許之
馬客卿
馬客卿(案客卿援少子)幼而岐嶷年六歲能接應諸公專對賓
客嘗有死罪亡命者來過客卿逃匿不令人知外若訥
而内沈敏援甚竒之以為將相器故以客卿字焉
馬嚴
馬嚴字威卿(案嚴援兄余子)父余卒時嚴方七歲依姊壻父九
江連率平河侯王述(案班書元后傳王鳳弟譚封平阿侯子仁孫術皆嗣爵此平河侯王)
(述當是平阿侯王術之訛范書馬援傳云援兄子壻王磐平阿侯仁之子則述當為嚴姊壻之昆弟此云姊婿)
(父亦誤)明年母復終會述失郡居沛郡建武三年余外孫
右扶風曹貢為梧安侯相迎嚴歸養視之至四年叔父
援從車駕東征過梧安乃將嚴西嚴年十三至雒陽留
寄郎朱仲孫舍大奴步護視之嚴從其故門生肆都學
擊劍習騎射從司徒祭酒陳元受左氏春秋顯宗詔嚴
留仁壽闥與校書郎杜撫班固定建武注記拜嚴持兵
長史將北軍五校士羽林兵三千人屯西河美稷衛護
南單于聽置司馬從事牧守謁敬同之將軍敇嚴過武
庫祭蚩尤帝親御阿閣觀其士衆時人榮之拜中丞嚴
舉劾按章申明舊典奉法察舉無所迴避百寮憚之為
五官中郎將邊境有事輒下嚴處便宜肅宗初立汲汲
欲知下情引納敇嚴有所見聞輙言帝令諸上便宜封
表遣子以往都使詣省門帝自勞以手書嚴為陳留太
守建初中病遣功曹史李龔奉章詣闕帝親召見龔問
疾病形狀以黃金十斤葛縳佩刀書帶革帶付龔賜嚴
遣太醫送方藥也
馬融
馬融(案融嚴第五子范書本傳融字季長)才高博洽為通儒教養諸生常
有千數涿郡盧植北海鄭玄皆其徒也善鼓瑟(案范書本傳作)
(善鼔琴)好吹笛逹生任性不拘儒者之節居宇器服多存
侈餙當坐高堂施絳紗帳前授生徒後列女樂弟子以
次相傳鮮有入其室者
馬棱
馬棱字伯威(案棱援族孫)從兄毅張掖屬國都尉棱為廣陵
太守奏罷鹽官賑貧羸薄賦税郡界嘗有蝗蟲食榖棱
有威德蝗蟲入江海化為魚蝦興復陂湖增歲租十餘
萬斛為會稽太守詔詰會稽車牛不務堅強車皆以桃
枝細簟(案范書本傳但云轉會稽太守治亦有聲此事失載)
梁統
梁與秦同祖出于伯益别封于梁統高祖父子都自河
東遷居北地子都子橋橋子溥溥子延以明軍謀特除
西域司馬延生統(案范書本傳統字仲寧安定烏氏人封陵鄕侯)統疏稱元帝
初元五年輕殊死刑三十四事哀帝建平元年輕殊死
刑八十一事其四十二事手殺人者減死一等五帝有
流殛放竄之誅三王有大辟刻肌之法是以五帝三王
之刑除殘去亂鞭扑不可弛於家刑罰不可廢於國征
伐不可偃於天下用之有本末行之有逆順耳(案范書本傳統)
(以法令既輕下姦不勝宜重刑罰以遵舊典乃上此疏議者以為不可施行統復上言願得召見若對尚書近)
(臣口陳其要)統對尚書狀曰元壽二年三輔盜賊羣輩並起
至燔燒茂陵都邑烟火見未央宫前代所未嘗有其後
隴西新興北地任横任崖西河漕況越州度郡萬里交
結或從遠方四面會合遂攻取庫兵劫掠吏人國家開
封侯之科以軍法追捕僅能破散也
梁竦
梁竦(案竦統子范書本傳竦字叔敬)作悼騷賦其文曰彼仲尼之佐魯
兮先嚴斷而後弘衍雖離讒以嗚唈兮卒暴誅於兩觀
殷伊周之協德兮(案周字疑誤)暨太甲而俱寧豈齊量其幾
微兮徒信已以榮名雖吞刀以奉命兮(案雖疑作胥)抉目眥
於門閭吳荒萌其已殖兮可信顔於王廬圖往鏡來兮
關北在篇(案此句疑有誤)君名其既泯没兮後辟亦然屈平濯
德兮絜顯芬香句踐罪種兮越嗣不長重耳忽推兮六
卿卒強趙殞鳴犢兮秦人入疆樂毅奔趙兮燕亦是喪
武安賜命兮昭以不王蒙宗不幸兮長平顛荒范父乞
身兮楚項不昌何爾生不先後兮惟洪勲以遐邁服荔
裳如朱紱兮騁鸞路於犇瀨歴蒼梧之崇丘兮宗虞氏
之俊乂臨衆瀆之神林兮東敇職於蓬碣祖聖道而垂
典兮褒忠孝以為珍既匡救而不得兮必殞命而後仁
惟賈傅其違指兮何揚生之敗真彼皇麟之高舉兮熙
太清之悠悠臨岷川以愴恨兮指丹海以為期永元九
年制詔三公大鴻臚曰夫孝莫大于尊尊親親其義一
也追命外祖以篤親親其追封諡皇太后父竦為褒親
愍侯好爵顯服以慰母心
梁商
梁商字伯夏(案商竦次子雍子)少持韓詩兼讀衆書傳記天資
聰敏昭逹萬情舉措動作直推雅性務在誠實不為華
飾孝友著於閭閾明信結於友朋其在朝廷儼恪矜嚴
威而不猛退食私館接賓待客寬和肅敬憂人之憂樂
人之樂皆若在己輕財貨不為之蓄積故衣裘裁足卒
歲奴婢車馬供用而已朝廷由是敬憚委任焉常曰多
藏厚亡為子孫累每租奉到及兩宫賞賜便置中門外
未嘗入藏悉分與昆弟中外饑年榖貴有饑餒輙遣蒼
頭以車載米菜錢於四城外給與貧民商上書猥復超
超宿德(案此二句文義未明當有訛脱)商病篤敇子冀等曰吾以不德
享受多福生無以輔益朝廷死必耗費帑藏衣衾飯啥
玉匣珠貝之屬何益朽骨百僚勞攘紛華道路祗增塵
垢雖云禮制亦有權時方今邊郡不寧盜賊未息豈宜
重為國損氣絶之後載至冢舍即時殯歛歛以時服皆
以故衣無更裁制殯已開冢冢開即葬祭食如前無用
三牲孝子善述父志不宜違我言也商薨賜東園轜車
朱壽器銀鏤黃玉匣案帝作誄曰孰云忠侯(案范書本傳商襲父)
(封乘氏侯)不聞其音背去國家都兹玄陰幽居冥冥靡所且
窮商朝廷敬憚其委任自前世外戚禮遇所未曾有門
無駐馬請謁之賓謙虛抑損九命彌恭漢興以來妃后
之家亦無商比
梁冀
梁冀(案冀商長子范書本傳冀字伯車嗣父侯為大將軍)拜步兵校尉上書列校
之職上應天工下厭羣望實非愚臣所宜冀僭侈作平
上軿車永昌太守鑄黃金之蛇獻之冀益州刺史种暠
發其事大將軍夫人躬先率禮淑慎其身超號為開封
君即大將軍梁冀妻也(案大將軍夫人以下十九字當是詔策之詞即大將軍梁冀妻)
(也句恐為後人注加而節錄者誤作正文又范書本傳冀妻孫夀封襄城君梁商傳夫人隂氏薨追號開封君)
(此以號開封君者為冀妻疑亦有誤)
梁不疑
梁不疑(案不疑商次子范書梁冀傳不疑封潁陽侯)拜步兵校尉上書曰列
校之職上應天工下厭羣望實非過少所任(案此叚與前梁冀傳)
(略同攷不疑拜步兵校尉范書不載恐緣冀傳誤複)
孫咸
讖曰孫咸征狄今以平狄將軍孫咸行大司馬事咸以
武名官以應圖讖(案此當是詔文范書不載)
東觀漢記卷十二
