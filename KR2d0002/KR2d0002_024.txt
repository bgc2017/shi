東觀漢記卷二十四
佚文(案本書單文碎句無篇可歸者别為佚文編次如左)
元始元年拜王舜為太保(案以下三條俱姚之駰本此見班書王莽三年莽從弟本)
(書載此當是徵引及之也)
丁明代傅喜為大司馬亦任事頗害賢寵及丞相王嘉
死明甚憐之上寖重賢欲極其位而恨明如此遂策免
明上印綬還第(案此見班書佞倖傳賢謂董賢本書當亦引及)
詔曰三輔皆好彈一大老從旁舉身曰噫唏哉(案此見虞世南)
(北堂書鈔未知何帝詔文)
後漢有南宫北宫承光宫也(案以下二條俱永樂大典本此見北堂書鈔與後漢)
(有沛宫一條均非史體疑是他書之文而誤題本書者)
霍光薨賜繡被百領(案此條見北堂書鈔)
元年營造明堂靈臺辟雍此即明三事不同也(案此條見歐陽)
(訽藝文類聚攷范書光武紀中元元年初起明堂靈臺辟雍漢儒多以明堂辟雍為一所此其辨晰之語未知)
(何人所陳)
漢有沛宫甘泉宫龍泉宫太一宫思子宫後漢有胡桃
宫(案此條見徐堅初學記)
栗駭蓬轉因遇際會(案以下六條俱見文選李善注)
太史曰忠臣畢力
詔曰吏安其職民樂其業
北裔寇作無鷄鳴犬吠之聲
千里無烟火
使先登偵之言虜欲去
詔書今功臣家自記功狀不得自增加以變時事或自
道先祖形貎表相無益事實復曰齒長一寸龍顔虎口
奇毛異骨形容極變亦非詔書之所知也(案以下二條俱見太平御)
(覽)
揚雄好著書而口吃不能劇談
附東觀漢記范書異同(案本書與范書異同者具見於李賢注李注中所引)
(本書原委分明或其文别為他書所引可採錄互證者皆已散見各篇其僅摘半語或一二字不可)
(句讀者統編於後若本書有明文而范書刪落者附焉)
范書光武紀建武元年光武北擊尤來大搶五幡於
元氏追至右北平連破之李賢注北平縣屬中山國
今易州永樂縣也案東觀記續漢書並無右字此加
右誤也營州西南别有右北平郡故城非此也
范書和帝紀永元四年夏四月詔收捕竇憲黨射聲
校尉郭璜下獄死李賢注郭況子東觀記璜作瑝
范書和帝紀永元九年撣國重譯奉貢李賢注撣東
觀記作擅
范書和帝紀永元十一年復置右校尉官李賢注東
觀記曰置在西河鵠澤縣
范書和帝紀永元十六年十一月行幸緱山登百岯
山李賢注即柏岯山也在洛州緱氏縣南爾雅云山
一成曰岯東觀記作坏
范書和帝紀元興元年五月癸酉雍地裂李賢注東
觀記曰右扶風雍地裂流俗本雍下有州者誤也
范書安帝紀永初四年夏四月六州蝗李賢注東觀
記曰司隸豫兖徐青冀六州
范書安帝紀元初四年秋七月京師及郡國十雨水
詔曰月令仲秋養衰老授几杖行糜粥方今案比之
時郡縣多不奉行李賢注東觀記曰方今八月案比
之時為騐戶口次比之也
范書安帝紀延光四年春三月帝崩立章帝孫濟北
惠王夀子北鄉侯懿李賢注東觀記及續漢書並曰
北鄉侯犢今作懿蓋二名
范書順帝紀陽嘉二年冬十月庚午行禮辟雍奏應
鍾始復黃鍾作樂噐隨月律李賢注東觀記曰元和
以來音戾不調復修如舊典
范書桓帝紀建和元年陳留盜賊李堅自稱皇帝伏
誅李賢注東觀記曰江舍及李堅等
范書桓帝紀延熹二年燒當等八種羌叛寇隴右護
羌校尉段熲追及於羅亭破之李賢注東觀記曰追
到積石山即與羅亭相近今鄯州
范書清河孝王慶傳永元十五年有司以日食隂盛
奏遣諸王侯就國詔曰且復須留李賢注東觀記須
留作宿留
范書鄧訓傳時迷吾子迷唐别與武威種羌合兵萬
騎來至塞下未敢攻訓先欲脅月氏胡訓擁衛稽故
令不得戰李賢注稽故謂稽留事故也東觀記稽故
字作諸胡也
范書吳漢傳漢擊破五校賊於臨平追至東郡箕山
大破之北擊清河長直及平原五里賊皆平之李賢
注東觀記及續漢書長直並作長垣案長垣縣名在
河南不得言北擊范書作長直當是賊號或因地以
為名
范書賈復傳復馬羸光武解左驂以賜之李賢注東
觀記續漢書左並作右
范書耿秉傳秉與竇固擊車師車師後王安得令其
諸將迎秉秉大怒被甲上馬麾其精騎馳赴之安得
惶恐走出門脱帽抱馬足降李賢注東觀記曰脱帽
趨抱馬蹏也
范書耿恭傳三月至玉門李賢注玉門關名屬敦煌
郡在今沙州臣賢案酒泉郡又有玉門縣東觀記曰
至敦煌明即玉門關也
范書耿恭傳恭母先卒及恭自車師還追行喪制有
詔使五官中郎將齎牛酒釋服李賢注據東觀記馬
嚴也
范書岑彭傳更始遣立威王張卬與將軍徭偉鎮淮
陽偉反擊走卬彭引兵攻偉破之李賢注東觀記徭
作滛
范書蓋延傳蘇荗周建將賁休舉蘭陵城降董憲聞
之自剡圍休帝敕曰可直往擣剡則蘭陵必自解李
賢注東觀記擣作
范書耿純傳真定王劉揚造作讖記欲以惑衆建武
二年遣純持節行赦令於幽冀密勒收揚純至真定
時揚弟林邑侯讓及從兄細各擁兵萬餘人李賢注
東觀記續漢書細並作紺
范書任光傳更始之雒陽以光為信郡太守及王郎
起郡國皆降之光獨固守廷掾持王郎檄詣府白光
李賢注東觀記扶柳縣廷掾
范書任隗傳隗子屯徙封西陽侯屯卒子勝嗣李賢
注東觀記勝作騰
范書王常傳更始西都長安以常行南陽太守事令
專命誅賞李賢注東觀記曰誅不用命封拜有功
范書王常傳又别率騎都尉王霸共平沛郡賊李賢
注東觀記曰沛郡賊苖虛也
范書李通傳通建武二年封固始侯十八年卒子音
嗣音卒子定嗣定卒子黃嗣黃卒子夀嗣李賢注東
觀記黃字作箕也
范書竇融傳王莽居攝中為強弩將軍司馬東擊翟
義還攻槐里以軍功封建武男李賢注東觀記續漢
書並云寧武男
范書竇融傳酒泉太守竺曾以弟報怨殺人而去郡
李賢注東觀記曰曾弟嬰報怨殺屬國侯王印等曾慙
而去郡
范書來歙傳歙父仲哀帝時為諫大夫李賢注東觀
記仲作沖
范書來歙傳建武十三年帝嘉歙忠節復封歙弟由
為宜西侯李賢注東觀記曰宜西鄉侯
范書馬援傳建武十一年璽書拜援隴西太守時朝
臣以金城破羌之西塗遠多寇議欲棄之援不可帝
然之於是詔武威太守令悉還金城客民李賢注東
觀記曰梁統也
范書梁冀傳初冀父商獻美人友通期於順帝李賢
注東觀記友作支
范書馮勤傳勤孫由尚平安公主李賢注章帝女也
東觀記作安平皇后紀又云由尚平邑公主紀傳不
同未詳孰是
范書馮衍傳衍作顯志賦曰&KR3002;子反於彭城兮爵管
仲於夷儀李賢注&KR3002;字吕忱音仕眷反勉也東觀記
作譏字此雖作&KR3002;亦譏刺意衍賦又曰欵子高於中
野兮遇伯成而定慮李賢注東觀記高字作喬謂仙
人王子喬也衍賦又曰伏朱樓而四望兮採三秀之
華英李賢注東觀記及衍集秀字作奇英字作靈本
賦下文云食五芝之荗英此若是芝不宜重說但不
知三奇是何草也范改奇為秀恐失之矣衍賦又曰
揵六枳而為籬兮築蕙若而為室李賢注揵立也枳
芬木也晏子曰江南為橘江北為枳枳芳而多刺可
以為籬此云六枳東觀記作八枳案周書小開篇曰
嗚呼汝何敬非時何擇非德德枳維大人大人枳維
公公枳維卿(案今本汲冡周書作大人枳維卿無維公公枳四字)卿枳維大夫
大夫枳維士登登皇皇維國(案今周書作枳維國枳字上闕一字)國枳
維都都枳維邑邑枳維家家枳維欲無疆言上下相
遞為藩蔽也其數有八與東觀記同
范書丁鴻傳建初四年徙封魯陽鄉侯李賢注東觀
記曰魯陽鄉在尋陽郡也(案范書郡國志揚州廬江郡有尋陽縣各州所部無)
(郡名尋陽者魯陽亦縣名隸荆州南陽郡此疑有誤)
范書丁鴻傳竇憲擅權鴻因日食上封事曰人道悖
於下效騐見於上間者月滿先節過望不虧此臣驕
溢背君專功獨行也李賢注月滿先節謂未及望而
滿也東觀記亦作先節俗本作失節誤也
范書班超傳建初八年疏勒王忠反超攻忠康居遣
精兵救之超不能下時月氏新與康居婚超乃使月
氏王曉示康居王康居王乃罷兵執忠以歸其國後
三年忠說康居王借兵還居損中遣使詐降於超超
偽許之忠從輕騎詣超超斬之李賢注損中東觀記
作頓中續漢及華嶠書並作損中本或作植未知孰
是
范書鄧彪傳元和元年策罷太尉鄧彪詔河南尹遣
丞存問常以八月旦奉羊酒李賢注東觀記曰賜羊
一頭酒二石也
范書魯恭傳和帝末下令麥秋得案騐薄刑而州郡
因此遂盛夏斷獄永初九年恭上疏諫曰案易五月
姤用事經曰后以施令誥四方李賢注東觀記曰五
月姤卦用事姤卦㢲下乾上初六一隂爻生五月之
卦也
范書段熲傳熲追羌出橋門至走馬水上尋聞虜在
奢延澤乃將輕兵兼行及賊擊破之李賢注東觀記
熲傳云出橋門谷
東觀漢記卷二十四
