寳刻叢編卷十八
宋陳思撰
梓州路
渠州
(春秋戰國為巴地奈二漢屬巴郡晉初屬巴郡惠帝分置宕渠郡宋齊屬宕渠郡梁立渠)
(州西魏立流江郡後周因之隋開皇初郡廢大業初州廢為宕渠郡唐武德元年曰渠州)
(天寳元年曰流江郡皇朝因之今縣三流江隣水隣山)
漢賜豫州刺史馮煥詔
漢賜豫州刺史馮煥詔安帝元初六年也首云告豫
州刺史馮煥者漢詔之式如此按馮君車騎將軍緄之父
緄傳云煥為幽州刺史又有墓闕題云豫州幽州刺
史馮使君神道季年豫州境内無盜賊事上谷代
郡皆幽州部詔有北顧心灰頃屬樂浪之文亦幽州
也詔中諭其竭心盡慮而使之便宜數上必自豫徙
幽而賜此詔其石下斷惟存上八字意不能詳考煥
猶在豫故其前尚稱故官也
漢幽州刺史馮煥神道
銘云故尚書侍郎河南京令豫州刺史馮使君神道
按後漢書馮緄傳緄父焕安帝時為幽州刺史而緄
碑亦云幽州君之元子此字在宕渠緄墓前雙石闕
上知其為煥闕也(金石錄)
漢幽州刺史馮煥神道今在渠州馮緄傳云父煥安
帝時為幽州刺史建光元年卒隸釋有元初六年賜
豫州刺史馮煥詔煥之殘碑有郎中尚書侍五字可
辨今無所見也(隸釋)
漢馮煥殘碑
漢馮煥殘碑二十九字其云此鮮卑叛逆則元初六
年詔除幽州時事也其云策書嘉歎賜錢者馮緄傳
載煥死于獄中帝愍之賜錢十萬當是此事也末有
永寧二年四字蓋其卒之年月也帝紀書建光元年
正月幽州刺史馮煥卒二郡太守討高句驪穢貊
不克四月遼東都龐奮承偽璽書殺元蒐太守姚光
緄傳云焕幽州刺史疾忌奸惡元蒐太守姚光亦失
人建光元年怨者詐作璽書賜焕光以歐刀下東龐
奮行刑奮即斬光收煥煥疑詔有異上自頌病死獄
中建光之元即永寧二年是歲二月改元煥以四月
終故碑尚用舊年也碑字雖無幾而皆與史合(隸釋)
漢馮煥殘碑隂
漢馮煥殘碑隂諸曹吏及帳下司馬武剛司馬十餘
人其間有貫潁川汝南陳國者皆豫州舊部也(隸釋)
漢車騎將軍馮緄碑
漢故車騎將軍馮公之碑篆額馮公名緄巴郡宕渠
人碑云字皇卿而本傳作鴻卿碑云一要金紫十二
銀艾緄終于廷尉而以將軍題碑首者以金紫之貴
也緄以永康元年十二月卒(隸釋)
漢馮緄墓六玉碑
其上有烏三足狐九尾其下則二驢有一人跨其右
者最下一牛首蜀人謂之雙排六玉碑
又一碑與六玉碑同一石在馮緄墓道中蜀人謂之
六物碑其上朱雀而下玄武其中没字漫滅也(並隸釋)
漢馮緄墓單排六玉碑
上有朱雀玄武蜀人既以前碑謂雙排而謂此單排
恐亦是馮緄墓道中
漢是邦雄傑碑
無名碑以天禄為額其下刻一牛首又有碑上朱雀
而下玄武其中則没字碑也此碑之云是邦峻生雄
傑峻之上下各闕一字蓋言其山川孕秀也其間有
晉陽侯苗由彼適梁犍為武陽之句疑其姓楊而家
犍為也其初云畔羌動干戈州郡無賦發君設貲寳
當是出家財以禦宼也其中又有君將出征及賓布
子亦是破賊之事碑今在西州字畫頗類李翊碑(隸續)
漢是邦碑隂没字碑
没字碑是邦雄傑之隂也與馮緄墓道一碑相類非
磨滅者朱雀在其上龜蛇在其下(隸續)
漢益州太守城埧碑
無名碑蜀人謂之城埧碑末有方三百里圍二尺字
及用人用日數似是記板築事首云肇自軒轅以臻
于君則紀其族系也游學魯衛師孔氏門鈎深河雒
綜覽典墳明美其學問也自此歷官皆利缺多敘討
擊宼攘鳩集散流之事有先零氏羌攻犯及四方會
聚萬有餘人之語司集議以其有謀詔拜益州太守
餘或句有讀而上下文不相屬矣(隸釋)
漢廣漢屬國侯李翊碑
碑無額碑云君諱翊字國輔歷五官功曹守察孝為
郎拜廣漢屬國侯熹平二年卒銘文屬國李侯之語
知其姓李(復齋碑錄)
漢廣漢屬國侯李翊夫人碑
廣漢屬國侯夫人碑李翊之配也兩碑今在渠州歐
趙時皆未出其文云於戲夫人臧侯苗焉蓋夫人之
姓臧也其後歎辭(缺)未易曉中有重
文數句惟其(缺)再出漢婦人墓銘見
于文士(缺)刻存于今者獨此一碑爾
唐立魏太尉鄧公神廟碑
唐邢冊撰正書無名氏長慶四年三月五日立(復齋碑錄)
唐創起歇馬五亭記
唐南車撰王朏正書并題額開成元年五月二十二
日(復齋碑錄)
唐隂平縣記
唐鄭絪撰無書人名氏篆額大中六年五月十八日
記(復齋碑錄)
唐重陽亭銘
唐李商隱撰正書無名氏大中八年九月(金石錄)
唐百神堂記
唐節度吳行魯記正書大字無姓名乾符三年歲寄
丙申四月二十日記(復齋碑錄)
唐冊贈張丞相順濟王并祭文
正書無姓名廣明二年歲次辛丑正月庚戌朔十七
日丙寅立(復齋碑錄)
唐新修順濟王廟記
正書書撰人姓名缺中和元年十二月記(復齋碑錄)
唐冊贈鄧文衛聖侯勅碑
唐劍州刺史姚卓狀鄧乾裕書并篆額中和五年八
月十日立(復齋碑錄)
唐東溪亭詩
唐劍州節度行軍司馬任侗撰序并詩監軍使
程山望等和者九人無書人名氏及刻石年月(集古)
(錄目)
梓潼五婦山神廟碑
在梓潼北四十里(寰宇記)
九龍堂記
(諸道石刻錄)
利州路
巴州
(春秋戰國為巴郡秦二漢屬巴郡蜀劉氏分屬巴西郡晉因之晉宋之間為夷獠所據宋)
(末始于嶺南立歸化郡齊因之梁又立木門郡元魏得其地立巴州及太谷郡後復入梁)
(而太谷廢西魏後周皆立巴州隋開皇初歸化木門二郡並廢屬巴州大業初州廢置清)
(化郡唐武德元年曰巴州天寳元年曰清化郡蜀王氏孟氏因之今縣五化城難江)
(恩陽通江)(曾口)
漢廣漢屬國都尉丁君碑
廣漢屬國都尉丁君碑威宗元嘉元年立丁君名魴
字叔河其碑僅有數句成文如云耽樂術藝大雅少
疇治易韓詩垂意春秋其仕則初為蜀都屬國都尉
三載功成遷于廣漢立碑者十餘人嚴子修為之首
(隸釋)
漢巴郡太守張納功德敘
其前題巴郡太守都亭侯張府君功德敘云君諱納
字子郎渤海南皮人也又云丙子璽書封都亭侯碑
無卒葬年月其後頗敘述政績而繋以銘詩蓋巴郡
太守德政碑爾(金石錄)
巴郡大守都亭侯張府君功德敘靈帝中平五年立
今在巴州張君名納渤海人碑云立姓定氏應天文
像蓋謂二十八舍有張宿其不經與柳敏碑同此碑
乃掾屬李元等為之碑隂各書曹掾之職而不稱故
吏則是張君在郡之日所立(隸釋)
漢張納碑隂
張納碑隂題名七十有四人從事及丞則書其字主
簿掾史並書名蓋一郡之吏也(隸釋)
益州從事宕渠李元次公等七十四人題名末行云
中平五年三月上旬書君升台祚承天百福子孫千
億(復齋碑錄)
唐龍興寺頌
唐崔璟撰王幼成書開元十五年立(諸道石刻錄)
唐救苦觀世音像銘
乾元二年正月(諸道石刻錄)
唐立巴郡太守嚴顔廟碑
唐韋曾撰無書人姓名貞元二十年(諸道石刻錄)
唐羊士諤遊西龕詩
元和六年并題石壁寒食遊眺二詩(復齋碑錄)
唐刺史喬公郡齋詩
長慶元年七月(諸道石刻錄)
唐重修嚴顔神廟碑
唐馮澥撰蒲君宰正書天復五年十月十五日立(復齋)
(碑錄)
唐光福寺楠木歌
唐嚴武史俊作(訪碑錄)
唐古楠行
唐鮮于詵作(諸道石刻錄)
唐嚴武題龍日寺西龕石壁詩
行書無姓名(金石錄)
唐㕁昂光福寺詩
行書無姓名(金石錄)
唐河東薛公布政錄
唐裴寘辭纂述王勛書(諸道石刻錄)
唐南角山記
唐刺史楊師謀撰在集州即難江縣地唐武德四年
立集州皇朝熙寧五年州廢來屬
文州
(春秋戰國及秦屬氐羌地漢屬廣漢郡晉秦始中立隂平郡西魏立文州及盧化郡後周)
(因之隋開皇初郡廢大業初州廢屬武都郡義寧二年立隂平郡唐武德元年曰文州天)
(寳元年曰隂平郡蜀王氏孟氏因之今縣一曲水)
唐&KR0146;㲙驛記
正書書撰人姓名缺碑漫滅正書額四字全天寳四
年立(復齋碑錄)
寳刻叢編卷十八
