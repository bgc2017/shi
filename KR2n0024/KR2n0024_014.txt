寶刻叢編卷十四
宋陳思撰
兩浙西路
臨安府
(大都督府春秋屬越戰國屬楚秦屬會稽郡漢因之東漢順帝以後屬吳郡晉屬吳興吳)
(二郡宋齊梁因之陳置錢塘郡隋開皇中郡廢置杭州大業初州廢置餘杭郡唐武德四)
(年置杭州天寶元年曰餘杭郡皇朝陞鎮海軍節度淳化五年改曰寧海軍今縣九)
(錢塘於潛)(仁和新城)(餘杭鹽官)(臨安昌化)(富陽)
漢候鉦銘
四十二字惟下兩字缺有云新始建國元年蓋王莽
以始建國冠所改年號紹興初金州耕者耕得之太
守郭浩致於宣撫司後以進(缺)御府(資古紹志)
(錄)
候鉦四十二字缺二字王莽地皇二年所作紹興中
出於金州今在毗陵胡承公家漢器如館陶釡甘泉
内者鐙之類雖非彛鼎間古文蓋猶是篆體獨此器
所書有波畫字尤清勁與漢末筆法無異孰謂西都
隸字皆古拙乎(隸續)
晉關内侯廣昌長暨遜碣
咸和中湖州刺史孔彭立在餘杭(訪碑錄)
晉郭文碑
咸和中湖州刺史孔彭立在臨安(訪碑錄)
晉孝婦嚴氏碣
咸康六年立在餘杭(訪碑錄)
梁關内侯盛紹遠碑
天監中聚徒教授沒後門人立碑在餘杭(訪碑錄)
唐於潛縣令丁明府德政頌
唐殷亮撰并書公名君表字元章麟德二年三月九
日立(諸道石刻錄)
唐韋同遊富春題
分書長安二年十二月(諸道石刻錄)
唐龍興寺碑
唐盧李珣撰李涉八分書景龍四年四月(金石錄)
唐華嚴玄覽律師碑
唐工部侍郎徐安貞撰諫議大夫褚庭誨書法師庭
誨之諸父也為杭州華嚴寺僧碑以開元二十五年
八月立(集古錄目)
唐臨安縣主簿宅記
唐陸曾分書并篆額天寶五年七月建(復齋碑錄)
唐前餘杭令陳允昇德政碑
唐李紓撰上元二年立在本縣内(訪碑錄)
唐天柱山天柱宫記
唐吳筠撰并書苗昭題額大歷五年立(訪碑錄)
唐徑山大覺禪師國一影堂記
唐崔元翰撰羊士諤正書貞元九年二月八日立(復齋)
(碑錄)
唐徑山大覺禪師碑
唐王穎撰王偁正書貞元十年十一月(金石錄)
唐内供奉道士吳筠碑
貞元十年立在餘杭西十九里天柱觀内(訪碑錄)
唐大覺禪師國一碑
唐崔元翰撰歸登行書并題額元和十年四月十五
日建在徑山(復齋碑錄)
唐胥山銘
唐杭州刺史盧元輔撰錢塘縣令王遹書山有子胥
廟故以為名以元和十年十一月立(集古錄目)
唐大覺禪師碑
唐崔元翰撰胡季良八分書并篆額寶歷二年十一
月立(諸道石刻錄)
唐神仙觀碑
唐盛君立撰郁文則行書篆額太和九年正月建(復齋)
(碑錄)
唐處士鍾離府君墓誌
唐吳郡沈鄯正書會昌三年十二月立在餘杭(復齋碑錄)
唐大覺禪師碑
唐李吉甫撰蕭起正書大中八年十二月(金石錄)
唐處士吳興姚澣墓誌
大中八年九月二十四日葬錢塘(復齋碑錄)
唐大覺禪師塔銘
唐丘丹撰蕭起行書大中九年五月立(金石錄)
唐郭寧墓誌
唐孫因餘撰能遂書大中中立(復齋碑錄)
唐餘杭令劉允恭德政碑
在縣内(訪碑錄)
唐天目山銘
在於潛縣天目山上(訪碑錄)
唐新建錢塘湖廣潤龍王廟碑
錢鏐記行書篆額貞明二年丙子正月十五日庚午
建(復齋碑錄)
梁新建功臣禪院記
錢鏐記貞明二年立在臨安縣(諸道石刻錄)
吳越國王錢鏐題名
梁龍德元年十一月一日天下都元帥吳越國王鏐
建置正書在南郊登聖寺磨崖(復齋碑錄)
後唐開慈雲嶺路記
篆書梁單閼之歲興建龍山至涒灘之歲開慈雲嶺
蓋興建於梁貞五年開嶺於唐同光二年碑在慈雲
嶺(復齋碑錄)
後唐尚父吳越國王諡武肅神道碑
楊凝式撰翰林待詔張恭胤行書郭在微篆額長興
五年正月立在臨安縣(復齋碑錄)
吳越胡進思造傳大士像塔記
晉天福十年二月十一日惠龜記在郊壇側淨明寺
(復齋碑錄)
吳越王題錢明觀橋記
吳越寶正六年歲次辛夘四月八日因建錢明觀造
此石橋吳越國王記(復齋碑錄)
吳越加句尊勝咒幢
婺州浦江縣女弟子胡氏二娘寶大二年歲次乙酉
十一月八日建在九重松觀音寺(復齋碑錄)
臯亭神祠碑
于僧翰書(諸道石刻錄)
驪峰寺記
悟空師碑
吳越國王成宗安陵題
江南李主書杜牧九日登高詩
四碑並諸道石刻錄
蘇州
(平江府周初封太伯為吳國春秋末為越所併戰國屬楚秦置會稽郡漢因之東漢順帝)
(置吳郡晉宋齊梁陳皆因之陳兼置吳州隋平陳郡廢改州曰蘇州因姑蘇山為名大業)
(初州廢復置吳郡唐武德四年曰蘇州天寶元年曰吳郡南唐陞為中吳軍節度皇朝太)
(平興國三年改曰平江軍政和三年陞為平江府今縣四長洲吳縣崑山常熟)
漢外黃令高彪碑
故外黃高君碑隸額凡兩行石已損疑其上當有漢
令二字紹興中吳郡取土於郭外而得之今碑在郡
齋高君舉孝廉步三署令外黃受經於汝南許公受
知於光禄勲楊公其舉將潁川太守文君詣廷尉遂
捐官以赴之道病而卒碣之所載頗詳獨其名字皆
剥缺不可考碑云光和七年龍在困敦月次鶉火六
日丙申卒蓋靈帝甲子年六月也是歲十二月改元
中平又云中平二年龍游奮若月次星紀龍舒范君
來典鄙邦即乙丑十一月也乃是述立碑之事文苑
傳有高彪字義方吳郡無錫人傳云彪為諸生遊太
學有雅才而訥於言郡舉孝廉試經第一除郎中校
書東觀數奏賦頌奇文因事諷諫靈帝異之第五永
使督幽州百官祖餞於長樂觀皆賦詩彪獨作箴蔡
邕等美其文以為莫尚也後遷内黃令帝勅同僚臨
送祖於上東門詔東觀畫像以勸學者彪到官有德
政病卒詳史之所書甚與碑合家無錫而葬姑蘇蓋
不遠也則知此乃高彪之碑無疑但傳以外黃作内
黃一字之誤爾(隸釋)
魏鍾繇賀揵表
漢建安二十四年閏月九日上(諸道石刻錄)
晉樂毅論
永和四年書賜官奴首尾存中缺後有章書二行(諸道)
(石刻錄)
杜子恭墓碑
在西郭門外(寰宇記)
吳偏將軍凌綂碑
在吳縣東北二十五里臯亭山東碑云綂字公續吳
興餘杭人也志毅果敢常為前鋒(寰宇記)
宋湘東太守張濟女雅兒墓誌
宋故臨渭縣侯湘東太守張府君諱濟第三女雅兒
春秋三十有一亡於偏憂永徽元年十月十七日權
假窀窆於西鄉(復齋碑錄)
梁張先師碑
梁昭明太子奉勅撰天監五年立(諸道石刻錄)
梁太常卿陸倕墓誌
從子襄序湘東王蕭繹銘前一半磨滅僅有姓氏名
字官爵皆不復存後有普通七年除太常卿字以其
年七月卒葬吳縣陵山鄉碑末列祖父二兄四男名
及官爵以南史考之乃陸慧曉之子陸倕也按史倕
字佐公累遷至太常卿卒(復齋碑錄)
隋横山頂舍利靈塔銘
嚴德盛製文魏瑗正書大業四年九月八日立(復齋碑錄)
唐枯樹賦
唐褚遂良撰并書貞觀四年十月八日為燕國公書
凡四百六十七字(諸道石刻錄)
唐宏文館學士顧君墓誌
正書無書撰人姓名乾封二年三月立碑已殘缺亡
其前一段以事考之蓋顧胤也胤高宗朝為宏文館
學士司文郎中卒姓名附見唐書令狐德棻傳(金石錄)
唐陸景倩妻徐夫人墓誌
分書無書撰人名氏景雲元年九月六日立(復齋碑錄)
唐老子道德經幢
唐明皇八分書(諸道石刻錄)
唐春申君廟碑
唐吳郡太守江東採訪等使趙居貞撰前廣陵大都
督府戶曹參軍集賢院待制史惟則八分書并篆額
吳郡有春申宫故宫後人因以為廟俗訛謂之城隍
神居貞廣其制度更易塑像以朱英配饗改名曰黃
相廟碑以天寶十年立(集古錄)
唐清遠道士詩
唐顔眞卿李德裕追和(諸道石刻錄)
唐畫龍記
唐李紳撰在長洲(諸道石刻錄)
唐重建龍興寺碑
唐房琯撰序綦母潛銘徐挺古分書貞元十四年十
月十五日韋夏卿重刊立沈寧篆額(復齋碑錄)
唐龍興寺碑記
琯姪孫房損述分書無姓名貞元單閼歲建夘之初
日在營室以記碑隂乃貞元十五年二月也(復齋碑錄)
唐五龍堂記
貞元中立(諸道石刻錄)
唐新開常熟塘記
唐劉允文撰劉苑正書元和四年二月立(金石錄)
唐大德元浩和尚靈塔碑
唐崔恭撰并正書元和十四年十一月五日立在虎
丘(復齋碑錄)
唐包山神景觀林屋洞院記
開成三年立(諸道石刻錄)
唐周先生住山碑
唐令狐楚撰(諸道石刻錄)
唐武丘東山碑
唐陸柬之撰(諸道石刻錄)
唐報恩寺慧敏律師碑
陳諫撰元錫書(諸道石刻錄)
後梁加句尊勝陁羅尼咒
開運三年四月(復齋碑錄)
華山精舍記
明聖湖記
白樂天與劉禹錫書
三碑諸道石刻錄
潤州
(春秋屬吳戰國屬越後屬楚秦屬會稽彰二郡漢屬會稽郡東漢屬吳郡吳王孫權初鎮)
(丹徒謂之京城晉平吳置毗陵郡宋置南東海郡及南徐州梁改都曰南蘭陵郡陳曰南)
(東海郡自宋至陳常以京口為重鎮隋平陳郡廢開皇十五年置潤州大業初州廢屬江)
(都郡唐武德三年復置潤州天寶元年改為丹陽郡後陞鎮海軍節度皇朝改鎮江軍今)
(縣三丹陽)(丹徒金壇)
吳季子墓十字碑
篆書凡十字曰嗚呼有吳延陵季子之墓據張模從
申記以為孔子書碑以堙埋玄宗命殷仲容搨大歷
十四年潤州刺史蕭定重刻於石(集古錄目)
自前世相傳以為孔子所書據張從申記云舊石堙
滅唐開元中玄宗命殷仲容模搨其書以傳然則開
元之前已有本矣至大歷中蕭定又刊於石則轉相
傳模失其眞遠矣然孔子平生未嘗至吳以史記世
家考之其歷聘諸侯南不踰楚推其歲月蹤跡未嘗
過吳不得親銘季子之墓又其字特大非古簡牘所
容第以其名傳之久不可遽廢故錄之以俟博識者
(集古錄)
自唐以來相傳為孔子書大歷中蕭定再模而刻之
余覽史記家語及秦漢以前諸子凡孔子與學者談
議問答是非褒貶纖悉必載其間荒誕之說實非出
於聖人附托書之者固有之矣况於季子之賢孔子
親銘其墓不應略不見稱於前世至唐而始傳也又
碑銘始於東漢孔子時所未有而其字畫乃故為奇
怪以欺眩世俗者非孔子書無疑蓋好事者偽為爾
故余特為之以解來者之惑後有博識之士當以余
言為然(金石錄)
自前世以來傳為孔子書故太白撰紫陽先生銘有
延陵旣没仲尼嗚呼之語字苑亦云李陽冰初師嶧
山碑後見仲尼季札墓刻遂變化開闔若龍蛇蟠踞
自言斯翁之後眞至小生曹喜蔡邕不足比數此碑
大歷十四年蕭定再刊本然必謂吾夫子書何所據
也(集古後錄)
瘞鶴銘
稱華陽眞逸撰不著名氏不知其何時人潤州圖經
以為王羲之書銘刻在焦山之足常沒水中人候水
落時模之不過得其數字此本凡七十字最為多也
題云華陽眞逸撰刻於焦山之足常為江水所沒好
事者伺水落時模而傳之往往祇得其數字惟余所
得六百餘字獨為多也按潤州圖經以為王羲之書
字亦奇特然不類羲之筆法而類顔魯公不知何人
書也華陽眞逸是顧况道號今不敢遂以為况者碑
無年月不知何時疑前後有人同此號者也(集古錄)
題華陽眞逸撰莫詳其為何代人歐陽公集古錄云
華陽眞逸是顧况道號余遍檢唐史及况文集皆無
此號惟况撰湖州刺史廳記自稱華陽山人爾不知
歐陽公何所據也(金石錄)
資政邵公亢嘗就焦山下缺石考次其文如左其不
可知者闕之故差可讀然文首尾似粗可見雖文全
亦止此百餘字爾而歐陽公集古錄謂好事者往往
只得數字惟余所得六百餘字獨為多矣蓋印書者
傳訛誤以十為百當時所得蓋六十餘字故云此數
家本為多此銘相傳為王右軍書故蘇舜欽子美詩
云山隂不見換鵝經京口新傳瘞鶴銘文忠以為不
類王法而類顔魯公又疑是顧况之道號同又疑是
王瓚僕今審定文格字法殊類陶弘景弘景自稱華
陽隱居今曰具逸者豈其别號歟又其著眞誥但云
己夘歲而不著年名其他書亦爾今此銘壬辰歲甲
午歲亦不書年名此又可證云壬辰者梁天監十一
年也甲午者十三年也案隱居天監七年東遊海嶽
權駐會稽永嘉十一年始還茅山十一年乙未歲其
弟子周子良仙去為之作傳即十一十三年正在華
陽矣此銘後又有題丹陽尉山隂宰數字及唐王
瓚詩字畫亦類似瘞鶴但筆勢差弱當是效陶書故
題於石側也或以銘即瓚書誤矣王逸少以晉惠帝
大安二年癸亥歲生年五十九至穆帝升平五年辛
酉歲卒則成帝咸和九年甲午歲逸少方年三十二
至永和七年辛亥歲年三十八始去會稽而閒居則
不應三十二年已自稱眞逸也又未官於朝及閒居
時不在華陽以是考之此銘决非右軍也審矣
朱方鶴銘陶貞白書在焦山下石頑難刻且為水泐
故字無鋒穎若拙筆書昧者從而效之深可一笑(並東)
(觀餘論)
冬日陪羣公泛舟詩
謫丹陽功曹掾王賢在瘞鶴銘傍字畫亦同(諸道石刻錄)
在瘞鶴傍其字畫正同蓋一人所書也題謫丹陽功
曹掾而不見其名詩與書皆工然世頗罕傳(金石錄)
宋文帝神道碑
太祖文皇帝之神道凡八大字而别無文辭惟以此
為表識爾古人刻碑正當如此而後世鐫刻功德爵
里世系惟恐不詳然自後漢以來門生故吏多相與
立碑頌德矣余家集古所錄三代以來鐘鼎彛盤銘
刻備有至後漢以後始有碑文欲求前漢時碑碣卒
不可得是則冢墓碑自後漢以來始有也此碑無文
疑非宋世立蓋自漢以來碑文務載世德宋氏子孫
必未能超然獨見復古簡質又南朝士人氣尚卑弱
字書工者率以纖勁清媚為佳未有偉然巨筆如此
者益疑後世所書(集古錄)
梁招隱刹下銘
梁晉安王蕭綱撰不著書人名字招隱寺刹王之所
建也王後即位是為簡文帝碑以普通三年九月立
(集古錄目)
唐荆王神廟碑
唐孫處玄撰正書無姓名先天二年三月立(復齋碑錄)
唐荆王祠神記
唐張文瑾撰正書無姓名先天二年八月立(復齋碑錄)
唐譙郡栢氏墓碑
分書無書撰人名氏篆額開元十五年八月十五日
建(復齋碑錄)
唐重修孝子廟記
唐蕭定撰張從申正書大歷十四年八月(金石錄)
唐縣令盧國遷建碑記
建中元年立在季子廟(集古錄目)
唐縣令鄭播謁孔子廟題名
貞元三年(集古錄目)
唐招隱寺朗然律師碑
唐柳識撰釋常靜正書并篆額建中三年撰文貞元
五年十一月七日樹碑(復齋碑錄)
唐玉蘂花詩
唐潤州刺史李德裕洪州刺史沈傳師贈答玉蘂花
詩二首皆傳師書(集古錄目)
唐瘞舍利記
唐李德裕撰太和三年二月十五日立(復齋碑錄)
唐華中允墓誌
碑石磨滅書撰人中允名皆亡咸通八年刻(集古錄目)
唐尊勝陁羅尼經
唐于僧翰八分書咸通五年譙郡夏穆建(集古錄目)
僧翰筆畫雖遒勁然失分隸之法遠矣所以錄者亦
自成一家而為流俗所貴故聊著之庶知博采之不
遺爾(集古錄目)
唐尊勝陀羅尼經幢
在今潤州墨寶亭中唐雲陽野夫王奐之書字畫頗
為世俗所重故錄之以備廣採(集古錄)
唐封忠烈公隋司徒陳君新廟碑
唐顧雲撰正書姓名殘缺篆額乾符六年十月建(復齋)
(碑錄)
南唐重復練塘銘
吕延眞述并書昇元七年刻并李華所述復練塘頌
亦延眞書(復齋碑錄)
湖州
(春秋屬吳吳滅屬越戰國屬楚秦屬會稽彰二郡漢屬會稽丹陽二郡東漢屬吳郡吳孫)
(皓分置吳興郡晉宋齊梁陳因之梁兼置震州隋開皇九年平陳州廢仁夀中置湖州大)
(業初州廢屬餘杭吳二郡唐武德四年復置湖州天寶元年復曰吳興郡周陞為宣德軍)
(節度皇朝景祐元年改昭慶軍今縣六康烏程歸安安吉長興德清武)
唐梁相費君碑
隸書不著書撰人名氏君名汎字仲慮官至梁相碑
不載其鄉里及刻石年月(集古錄目)
其額題漢故梁相費君之碑碑云梁相諱汎字仲慮
此邦之人也其先季文為魯大夫有功封費因以為
姓秦項兵起避地於此遂留家焉碑無建立年月(金石)
(錄)
漢故梁相費府君之碑篆額費君名汎堂邑令鳳九
江太守政之父也鳳以威宗熹平中卒碑載二子所
終之官此蓋其孫均所立故其銘有穆穆顯祖之句
(隸釋)
漢堂邑令費君碑
碑云惟熹平六年無射之月堂邑令費君寢疾卒嗚
呼哀哉於是夫人元弟卜胤追而誄之其後有銘詩
碑所述費君事不甚詳悉而其名字世次官秩具載
於碑隂(金石錄)
漢故堂邑令費君之碑篆額費君名鳳自郎中嘗宰
新平故彰堂邑三縣以靈帝熹平六年卒其妻之弟
卜君追誄之乃作此碑其後有門下功曹題名者九
人(隸釋)
漢堂邑令費君碑隂
漢石勛撰隸書不著名氏鳳字伯簫漢安中歷守故
彰堂邑長鄖自稱鳳舅家中孫文悉為五字句不著
所立年月(集古錄目)
碑云君諱鳳字伯簫梁相之元子九江太守之長兄
也其後為五字韻語詞頗古雅而時時殘缺不可次
敘其前題君舅家中孫甘陵石勛字子才所述云(金石)
(錄)
伯簫碑隂者石子才之所作也子才甘陵人自稱君
舅家中孫瞻彼碑誄不堪哀思而敘之以詩也其詩
有云中表之思情兄弟與甥舅蔦與女蘿性樂松之
茂好聞君顯令名舉宗為歡喜不寤奄忽終藏形而
匿影又云策馬循大道褰裳而涉洧惴惴之臨穴送
君於厚土末又云一别會無期相去三千里絶瀚永
忼慷泣下不可止賢哉石君不遠三千里而會中表
之喪也今之人以貴陵賤以富忽貧薄恩敗禮喜不
慶憂不弔者幾何人也嗚呼觀此碑者情友親厚之
心何不悠然而生矣(集古後錄)
費鳳别碑刻舅家中孫甘陵石勛詩一篇其辭云瞻
彼碑誄懷之好音謂卜君所作也其詩先敘世系歷
官繼以韻語六十句其三句六言餘皆五言石君蓋
鳳之中表也所述兄弟甥舅諸姑伯姊夫人孝孫悲
傷哀痛之意宛轉凄切費氏父子三碑今並列於吳
興校官之壁不知者指此為碑隂趙氏亦有斯誤(隸釋)
陳烏程縣孝義寺塔銘并隂
釋慧景製天嘉二年立(隸釋)
碑隂吳興太守武陵王(碑缺)貞明元年八月(復齋碑錄)
唐尊勝經幢
沙門明迥述正書開元五年五月建(諸道石刻錄)
陳孝義寺碑并隂
陳人徐陵撰十世孫徐嶠之正書開元二十二年正
月十五日立在烏程(復齋碑錄)
初陳徐陵為考義寺碑至開元十三年陵十世孫徐
嶠之為湖州刺史再書而刻之因記其事於碑隂(金石)
(錄)
徐陵文非佳而頗有内典故事又徐嶠之書有法故
漫錄之(東觀餘論)
唐吏部常選沈待瑗墓誌
開元二十四年十二月刻(復齋碑錄)
唐烏程令韋承慶德政碑
唐沈務本撰沈仲昌正書肅宗至德二年二月立(金石)
(錄)
唐金剛經尊勝經二石幢
唐朝議郎行河南府河隂縣主簿上柱國沈洽建太
原鄔彤書乾元元年八月三十日立(新增)
唐宣州博士沈縉墓誌
唐韋貞撰正書無名乾元二年十一月五日祔於東
主山在武康縣(復齋碑錄)
唐封孔子為文宣王詔
唐明皇撰開元二十七年下大歷四年十月一日孫
沛建王全榮行書倒薤額(復齋碑錄)
唐修建功德銘
唐湖州刺史蕭公創建佛室造三世佛及諸功德等
銘武康令韓章撰前衢州龍遊縣尉徐浩書丘悌篆
額大歷六年立(復齋碑錄)
唐立晉謝公碣
唐裴清撰僧道銳書大歷七年十月十一日龍興寺
沙門皎然建(復齋碑錄)
唐謝公碣隂記
行書無書撰人姓名大歷七年十一月(金石錄)
唐沈氏述祖德碑并碑隂記
碑下一半缺不見書撰人名氏大歷八年十二月立
(復齋碑錄)
唐干禄字書
唐濠州刺史顔元孫撰湖州刺史顔眞卿書初元孫
以字書分四聲定為正通俗三體眞卿以大歷九月
正月刻石於湖州(集古錄目)
干禄字樣别有撰本文注完全可備檢用此本刻石
殘缺處多直以魯公所書眞本而錄之爾唐公書刻
石者多而絶少小字惟此注最小而筆力精勁可法
尤宜愛惜而世俗多傳模本此以殘缺不傳獨余家
藏之(集古錄)
唐放生池碑
唐昇州刺史浙西節度使顔眞卿撰并書肅宗乾元
二年使驍衞郎將史元琮詔天下自山南至浙西七
道臨江置放生池八十一所眞卿為天下放生池銘
上之碑以大歷九年正月立(集古錄目)
唐乞御書放生池碑額表
表顔眞卿書批答唐肅宗御書表以上元元年上眞
卿時為刑部尚書碑以大歷九年立(集古錄目)
唐乞御書放生池碑額表碑隂記
唐顔眞卿撰并書初肅宗旣許書額未及下而眞卿
貶碑不果立至大歷中為湖州刺史始追建於州之
駱駝橋東集批答御書字以為額又序其事於批答
碑隂以大歷九年立(集古錄目)
唐射堂記
唐顔眞卿撰并書碑石缺訛文理斷續其事迹不可
完考大歷十二年四月立
唐項王碑隂述
唐顔眞卿為湖州刺史重建項羽廟舊碑以大歷七
年五月刻記於碑隂(集古錄目)
唐湖州石記
碑字殘缺不見年月及書撰姓名驗其字畫顔眞卿
書也凡湖州諸縣皆記其山川前古陵墓(集古錄目)
文字殘缺其存者僅可識讀考其所記不可詳也惟
其筆畫竒偉非顔魯公不能書也公忠義之節明若
日月而堅若金石自可以光後世傳無窮不待其書
然後不朽然公所致必有遺跡故今處處有之唐人
筆蹟見於今者惟公為最多視其鉅書深刻或託於
山崖其用意未嘗不為無窮計也蓋亦有趣好所樂
爾其在湖州所書為世所傳者惟干禄字書放生池
碑尚多見於人家而干禄字書乃楊漢公摹本其眞
本以訛缺遂不復傳獨余集錄有之惟好古之士知
人用意之深則其湮沉磨滅之餘尤為可惜者也(集古)
(錄)
唐烏程縣新陞望記
唐縣尉陳萇撰顔次公分書大歷十三年八月二十
三日記(復齋碑錄)
唐茶山詩并詩述
唐湖州刺史袁高撰前滁州長史徐璹書湖州之顧
渚山歲修茶貢高為刺史感其採製之勤而作是詩
其後於頔為刺史得之於壞垣為之序而刻之貞元
七年立(集古錄目)
唐詩述碑隂記
唐李吉甫撰徐璹正書貞元十年正月立(金石錄)
唐白蘋亭記
唐李直方撰史鎬八分書并篆額己夘歲作即貞元
十五年也(諸道石刻錄)
唐義興縣重修茶舍記
史鎬八分書(訪碑錄)
記云義興貢茶非舊也前此故御史大夫李栖筠實
典是邦山僧有獻佳茗者會客嘗之野人陸羽以為
芬香甘辣冠於他境可薦於上栖筠從之始進萬兩
此其濫觴也厥後因之徵獻寖廣遂為任土之貢與
常賦之邦侔矣每歲選匠徵夫至二十餘人云余嘗
謂後世士大夫區區以口腹玩好之獻為愛君此與
宦官宫妾之見無異而其貽患百姓有不可勝言者
如貢茶至末事也而調發之擾猶如此况其甚者乎
羽蓋不足道嗚呼孰謂栖筠之賢而為此乎書之可
以為後來之戒且以見唐志義興貢茶自羽與栖筠
始也(金石錄)
唐鹽官尉丘景朝墓誌
貞元十九年(諸道石刻錄)
唐紀功銘并將士題名
唐時佐元撰胡季良分書元和二年秋九月李錡作
亂至十月九日當州討平(復齋碑錄)
唐封崇孔宣父故事記
唐辛秘撰元和四年二月(諸道石刻錄)
唐丘氏大宗碑
元和四年十月二十二日建
唐烏程縣新水亭記
元和四年(諸道石刻錄)
唐永興寺碑
元和五年(諸道石刻錄)
唐永興寺僧伽和尚碑
裴曥撰胡季堂篆額費濤行書元和九年十月二日
(復齋碑錄)
唐尊勝經寶勝幢贊
胡季良纂并書(諸道石刻錄)
唐下山普廣寺養山記
唐吳國怦撰吳士良行書吳仁傑篆額元和十四年
三月二十日建(復齋碑錄)
唐大明寺賢聖冥道齋記
沙門鴻本書僧良建篆額大和元年十月(復齋碑錄)
唐德本寺碑隂
唐胡季良纂正書無姓名太和八年立(復齋碑錄)
唐立吳文皇帝廟碑
唐胡季良撰凌渭書太和八年立(復齋碑錄)
唐智者大師靈塔題
太和九年四月二十八日(復齋碑錄)
唐安公令嬪吳夫人墓誌
唐處士胡季良述并書太和九年五月(復齋碑錄)
唐重模干禄字書
開成四年刺史楊漢公以舊本訛缺重模刻石并為
記附於碑後今其本比顔魯公所刻差完可以備用
(集古錄目)
眞卿所書乃大歷九年刻石至開成中遽已訛缺漢
公以為一二工人用為衣食之業故模多而速損者
非也蓋公筆法為世楷模而字書辨正偽謬尤為學
者所資故當時盛傳於世所以模多爾豈止工人為
衣食業耶今世所傳乃漢公模本而大歷眞本以不
完遂不復傳故余并錄二本並藏之亦欲俾覽者知
模本之多失眞也(集古錄)
歐陽文忠言楊漢公謂此書以工人用為衣食之業
故模多而損速者非也蓋魯公筆法為世楷模而字
書辨正偽謬尤為學者所資故當時盛傳於世所以
摹多爾豈止工人為衣食業耶此論甚善但云漢公
模本多失眞則不然今觀此書精隱勁媚殊得顔眞
楊自以為不差纖毫信矣然文忠又云干禄之注持
重舒和而不局促余輙易之曰持重而不局促舒和
而含勁氣乃盡魯公之筆意也(柬觀餘論)
唐新造白蘋洲五亭記
唐白居易撰馬纘正書開成四年十月立(金石錄)
唐范處士妻蔡氏墓誌
鄉貢進士李矩撰大中二年(諸道石刻錄)
唐文宣王新廟碑
唐鄭言撰并書篆額大中三年(復齋碑錄)
唐魯府君墓誌
大中四年(諸道石刻錄)
唐陸文正墓誌
長男肱撰并正書大中十一年三月(復齋碑錄)
唐處士馮湍妻金夫人墓誌
大中十二年十二月(復齋碑錄)
唐姚華妻蔣夫人墓誌
大中十四年九月(復齋碑錄)
唐報德寺新建尊勝寶幢記
唐蕭徵撰張時暕正書咸通四年四月十六日記在
長興(復齋碑錄)
唐重置興國寺冥陽齋社記
沙門簡章述并書篆額咸通四年癸未八月十九日
立在烏程(復齋碑錄)
唐尊勝經
唐于僧翰小字八分書咸通五年(諸道石刻錄)
唐烏墩市古山索靖王廟碑
唐朱宏撰并書吳曄篆額咸通十三年歲在壬辰四
月立(諸道石刻錄)
唐李府君墓誌
咸通十四年五月(復齋碑錄)
唐三祖信心銘
沙門師立述沈咸正書并篆額乾符五年正月三十
日(諸道石刻錄)
唐渤海高君妻彭城劉氏墓誌
乾符六年在德清(復齋碑錄)
唐資聖寺宣和尚塔銘
沙門蘊讓述楊光中正書陳漢溫八分書額光啟三
年九月日葬(復齋碑錄)
唐尉衞少卿沈公昇仙廟碣
唐于景休撰行書光啟三年六月六日記(復齋碑錄)
唐烏程縣修建廨署記
唐布衣楊夔撰并正書南嶽道士張(闕)賢篆額乾寧
三年正月七日建(復齋碑錄)
唐安定胡應夫人清河張氏墓誌
唐于景本撰正書天復四年正月(復齋碑錄)
唐大悲咒加句尊勝咒
天復四年(諸道石刻錄)
唐勅書褒戰功記
篆額行書(諸道石刻錄)
刺史李師悅碑
鍾離賓墓誌
顧渚山杜牧楊漢公題名
三碑諸道石刻錄
常州
(春秋屬吳戰國屬越後屬楚秦漢屬會稽郡東漢屬吳郡晉大康二年屬毘陵郡惠帝改)
(曰晉陵郡宋齊梁陳因之隋平陳郡廢置常州大業初州廢置毘陵郡唐武德三年復置)
(常州天寶元年曰晉陵郡後復曰毘陵皇朝因之今縣四晉陵武進無錫宜興)
漢許司農夫人劉氏碑
司農夫人碑漢太尉許戫之室也首行有標題之文
石已刓剥所存數十百字其漫漶者強半惟次行獨
全故知其姓劉氏而為山隂之人其辭惟數句可讀
如云本性純淑非禮不行其孫息盈房而已其云德
配士列任似者以似為姒也字畫多雜篆體所書以
字全類孔宙碑其為他偏旁多與故民吳公碑中山
相薛君題額相類應劭漢官儀所載三公孝靈時有
吳郡陽羨許戫李軼漢紀光和四年戫以衞尉代劉
寬為太尉今許氏兩墓皆在宜興而此碑猶在夫人
冢旁吳處厚青箱雜記云宜興有許戫廟其碑許劭
所作唐開元中諸孫重刻碑隂有八字云談馬礪畢
王田數七徐延休讀之曰談馬即言午言午許字礪
畢必石卑石卑碑字王田乃千里千里重字數七是
六一六一立字今其殘碑纔有數十字其間載許君
自司農遷衞尉此文稱劉氏為司農夫人則銘墓時
許猶未為衞尉也其碑在光和之前無疑臨川王厚
之云其友陽羨邵偉嘗泛舟過許氏叢冢見水濱一
石舉而察之則許君殘碑也邵遂載以歸厚之字順
伯樂古多聞山隂石臺鄉亦佳士相與搜奇怪埤助
此書為多(隸續)
許氏先君祖誄
許氏先君祖誄隸額大字作一行下並無一字存在
宜興(復齋碑錄)
吳國山封禪碑
在宜興世謂之囤碑(諸道石刻錄)
不著撰人名氏吳中書東觀令史立信中郎將蘇建
篆歸命侯天冊元年得玉璽於吳興文曰吳眞皇帝
遂改明年元為天璽刊石告禪於國山之隂其所述
瑞應凡千有二百餘事(集古錄目)
吳國山碑者孫皓天冊元年禪於國山改元天璽因
紀其所獲瑞物刊石於山隂是歲晉咸寧元年後五
年晉遂滅吳以皓昏虐其國將亡而衆瑞並出不可
勝數後世之言祥瑞者可以鑒矣(集古錄)
其前敘孫皓即位以後郡國祥瑞凡千餘言其後云
乃以涒灘之歲欽若昊天月正華元郊天祭地紀號
天璽又云丞相沈太尉璆大司徒燮大司空朝等以
為今衆瑞畢至三表納貢九垓八埏無不被澤率按
典繇宜行禪禮紀勒天命遂於吳興國山之隂告祭
刊石以對揚乾命廣報坤德按皓以丙申歲改元天
璽碑言涒灘之歲是也皓淫虐無道人神憤疾而羣
臣方稱述瑞讚頌功德蓋刻石後四年遂為晉所俘
矣(金石錄)
晉樂毅論
石在故高紳學士家紳死家人初不知惜好事者往
往就閱或模傳其本其家祕藏之漸為難得後其子
弟以眞石質錢於富人而富人家失火遂焚其石今
無復有本矣益為可惜也後有甚妙二字吾亡友聖
俞書也(集古錄)
石本舊藏高紳學士家集古錄云身死其子弟以石
質錢於富人而富人家失火遂焚其石非也元祐間
余侍親官徐州時故郎中趙竦被旨開吕梁洪挈此
石隨行已斷裂用木為匣貯之竦尤珍惜親舊有求
墨本者必手摹以遺之竦沒今遂不知所在(金石錄)
高紳為湖北轉運史道中聞砧聲清遠因得此本於
其覆而已斷裂矣遂載以歸完理緝綴櫝以木箱所
可辨者如此後世之傳布皆止於海字則其碎而不
可緝者良可惜也(李之儀)
樂毅論石刻有二本其一元豐初吳人得其石於太
湖水中石缺過半背面皆有刻面十三行背六行後
題永和四年十一月二十四日書賜官奴其上書異
僧權即梁人朱異徐僧權也又有草書兩行云知足
下行至吳念遠離不可居叔當西爾今十七帖中亦
有此一帖然不可居三字亦已缺不全後有小字一
行云太和六年勒畢太和唐文宗年號疑若唐玄度
兄弟所摹蓋其字勢甚類玄度書故也其一即周越
法書苑所記高紳學士得其石於秣陵井中者是也
凡二十九行石缺一角後兩行只有最下一字至海
字止紳之子安世死於吳其家以石質錢因沒入州
民錢氏石已破為數片以鐵束之當官者每令摹拓
錢氏厭之紿言比失火焚毁矢熙寧中吳大饑疫吾
姻家趙子立以黃金貿得之子立每欲摹本必躬濡
紙傅石以綿帛漬墨拓之自此雖權勢皆不可得向
之傳於人者益寶之矣或以為舊傳樂毅論乃右軍
親書於石其後石入昭陵朱梁時温韜得之復傳人
間即高氏本是也又按張彦遠法書要錄記智永云
樂毅論者正書第一梁世摹出天下珍之蕭阮之徒
莫不臨學又褚遂良記貞觀十二年内出樂毅論是
王右軍眞蹟令直宏文館馮承素模寫賜長孫無忌
等六人於是在外乃有六本並筆精妙備盡楷則又
書譜云太平公主愛樂毅論則天與之以織成錦袋
盛之主敗籍沒咸陽嫗竊舉袖中吏覺嫗投之灶中
不可復得而考此數者之說未審孰是而子立所得
高氏本字勢竒絶非右軍親書於石亦摹眞蹟而刻
之者然石已破裂而字蹟稍存得者宜寶藏之(徐平甫)
樂毅論淳熙癸夘歲徐仁叔持以見遺云此即周越
法書苑所記高紳學士得於秣陵井中者也紳之子
安世死於吳其家以石質錢沒入州民錢氏錢氏遺
火石焚裂為數片雖未甚損缺素厭州縣索取因紿
以不存熙寧間吳中大饑疫始出碎石求售趙子立
捐黃金數十兩得之鐵掬匣藏躬自濡紙以綿帛漬
墨挹取所傳於人蓋寡子立死以授徐平甫徐氏二
世秘藏不以語人雖極加愛護亦日就剥落今則石
面盡脫初見若不復有字側面細視僅存髣髴拓取
稍不謹石屑隨紙而起想不復能傳遠矣子立名竦
泉南人曾漕兩浙為都水使者二女無子徐平甫諱
康直實子立長壻仁叔名壽卿平甫孫也因以其說
考之歐陽公集古錄云高紳死其子弟以石質錢於
富人富人失火遂焚其石今無復有本矣趙德甫金
石錄云集古云非也元祐間余侍親官徐州時故郎
官趙竦被旨開吕梁洪挈此石隨行已斷裂用木匣
貯之竦甚珍惜親舊有求墨本者必手摹以遺之竦
沒今遂不知所在蓋歐公為質錢所紿而趙德甫不
知後歸徐氏也按褚遂良右軍書目樂毅論四十四
行而高縉舊本存二十九行又缺一角損者九行而
最後二行止有一字至海字止字之全者三百五十
七今伯仁所摹可見者一百八十九字又内二十二
字不全疎瘦僅存字骨不復見運筆勢矣予先得舊
本校歐陽氏所藏文忠公本分毫不異今又得此遂
附其後可以見物之變遷雖金石之堅亦就泯滅也
(臨川王厚之)
南齊紀僧眞造釋迦像題
齊永明二年太歲甲子四月二十日弟子紀僧眞為
亡弟僧惠敬造在宜興(復齋碑錄)
南齊周僧徽等造像記
齊永元年歲次己夘十二月初八日釋迦清信弟子
周僧徽僧瓚僧琰等造(復齋碑錄)
梁許府君墓誌
郡太守河南褚翔造大同三年太歲丁巳正月丁酉
朔十九日乙夘葬在宜興(復齋碑錄)
唐安國寺才法師碑
唐高智周撰吕保正書龍朔三年十月(諸道石刻錄)
唐立隋司徒陳公神祠碑
唐齊光義序裴遵銘陸曾書并篆額乾元三年二月
建石毁建炎三年重刻(復齋碑錄)
唐賀蘭夫人墓誌
唐兵部尚書陸贄撰據碑前書姪曾孫贄其下字缺
不完疑亦贄所書也夫人河南人祕書監陸齊望之
妻封滎陽縣君碑貞元七年立(集古錄目)
唐立晉平西將軍周處廟碑
晉陸機撰王右軍書元和六年十一月重立在宜興
廟中(復齋碑錄)
唐遊善權寺詩
唐義興主簿羊士諤撰士諤門人李飛書元和十三
年刻(集古錄目)
唐東莞臧君夫人周氏墓誌
唐張師素撰無書人名氏元和十三年三月立在義
興(復齋碑錄)
唐立隋司徒陳公捨宅造寺銘
沙門德宣撰王遂書天寶四年述元和十五年四月
建(復齋碑錄)
興寧寺律如瑫大師塔銘
僧張彪撰述并書寶歷元年在無錫(復齋碑錄)
唐瑯琊諸葛府君墓誌
大中五年十月十一日己酉在宜興(復齋碑錄)
隋陳司徒告身并捨宅造寺疏序
唐俞珣撰并書大中八年五月(金石錄)
隋大業十一年陳果仁為朝請大夫告身并果仁妻
軫靜緣捨宅造寺疏同刻皆無書人名氏捨宅疏通
稱明政二年者李子通年號也(集古錄目)
唐雅王府功曹殷繇墓誌
弟紹業撰并正書繇字舜臣大中十三年十二月葬
在義興(復齋碑錄)
唐李隲惠山寺詩
詩九首并記咸通十一年五月一日無錫令孫元恭
勒石(復齋碑錄)
唐宿惠山寺序并詩
唐王武陵序并詩朱宿竇羣和貞元四年遊元和二
年竇羣重遊為記正書咸通十二年七月縣令周邦
弼刊(復齋碑錄)
唐再建重居寺碑
唐任字撰蔣崧分書咸通十三年二月立(復齋碑錄)
唐報恩安國寺浮圖銘
正書無撰人名氏篆額咸通十三年十月立在宜興
(復齋碑錄)
唐興道觀新建齋堂記
道士周漢賓撰并正書薤葉篆額乾符四年丁酉七
月七日丙午建(復齋碑錄)
唐忠烈公廟香爐贊
沙門蘊讓述天臺散人(下缺)碑錄云濮陽鵬書字體甚
怪乾符六年五月(復齋碑錄)
唐報恩寺宏憲大師塔銘
唐張元逸撰并書篆額中和四年五月建(復齋碑錄)
唐立東漢㞯亭侯蔣澄碑
唐薛希昌八分書正書額(諸道石刻錄)
南唐義興縣道觀北極殿碑
徐鍇撰并八分書徐鉉篆額戊辰歲建(復齋碑錄)
孟簡修孟瀆記
崇勝戒壇記
善權寺重建寺勅
惠山寺尊勝幢
四碑諸道石刻錄
嚴州
(春秋戰國屬越後屬楚秦屬會稽彰二郡漢屬會稽丹陽二郡東漢屬丹陽吳二郡梁置)
(新安郡隋平陳郡廢仁壽二年置睦州大業初州廢置遂安郡唐武德四年改睦州天寶)
(元年曰新安郡皇朝因之今縣六昌建德青溪桐廬分水遂安壽)
唐龍興寺碑
唐康希銑撰徐嶠之正書開元三年二月立(金石錄)
唐許尊師孝廬瑞芝記
唐何源撰并書正書額上元二年歲次辛丑十二月
一日記(復齋碑錄)
唐靈巖瀑布記
唐前濮州别駕康仲熊遊靈巖瀑布記不著書人名
氏大歷十二年刻(集古錄目)
唐立嚴陵釣臺記
唐崔儒撰崔玄八分書并篆額興元元年四月景辰
建(復齋碑錄)
唐烏龍山有道先生許公碑
唐李師尚撰并書貞元十一年七月立公諱法稜字
道冲(諸道石刻錄)
唐大廳記(二)
凡二本其一唐元和七年睦州刺史李道古撰其一
皇朝將監丞知桐廬縣刁衎撰自唐顯慶至中和刺
史一百一十五人皇朝太平興國中知州事二人題
名書皆一體不著名氏雍熙二年刻(集古錄目)
唐立漢洛陽令方仙公碑
唐御史大夫張文成撰在青溪縣廟内(訪碑錄)
城隍神記
馬目山新廟記
周堂書二碑諸道石刻錄
秀州
(春秋時吳越分境於此吳亡屬越越敗屬楚秦屬會稽郡漢因之東漢晉宋屬吳郡隋唐)
(屬蘇州後屬杭州石晉時吳越錢氏奏置秀州皇朝因之今縣四嘉興華亭海鹽)
(崇德)
吳陸禕碑
隸書不著書撰人名氏禕字元容吳郡吳人仕吳至
征北將軍海鹽縣侯碑以東晉泰寧三年立(集古錄目)
碑云禕字元容其先家於陸鄉因氏姓焉仕至黃門
侍郎封海鹽縣侯碑以晉泰寧三年立(南豐集古錄)
晉陸喈碑
隸書不著書撰人名氏喈字公聲禕之子也東晉初
官至宣威内史前將軍碑以咸和七年六月立(集古錄目)
唐處士沈元期墓誌
乾元二年十一月九日夫人吳江丘氏合葬祔於嘉
興西五十七里車口村之舊里(復齋碑錄)
唐丘君夫人虞氏石表
唐梁肅撰黎燧正書貞元十年十月(金石錄)
唐寶花寺碑
唐殿中侍御史鄒儒立撰蘇州刺史于頔書祕書監
陸齊望有女為尼曰法興齊望舍宅為寺以居之子
渭等以永貞二年正月造寺始成立此碑(集古錄目)
唐處士李巖墓誌
無書撰人姓名元和元年十二月(復齋碑錄)
唐新剏法雲禪院記
唐沈瑊述并行書大中十四年十月二十五日記在
華亭顧亭林市(復齋碑錄)
唐朗州龍陽令褚戣墓誌
唐徐罕撰正書無名乾符六年十月(復齋碑錄)
唐吳郡陸駢墓誌
中和二年九月(復齋碑錄)
唐光興寺記
唐譚匡合撰龍紀二年立在海鹽(復齋碑錄)
吳越錢鏐金山廟刻石文
(復齋碑錄)
江隂軍
(梁分蘭陵縣置江隂郡隋平陳郡廢屬常州唐武德三年置暨州九年州廢後屬南唐置)
(江隂軍皇朝因之今縣一江隂)
唐西王母授黃帝祕訣
唐張從申書大歷四年冬(復齋碑錄)
唐沛郡朱夫人墓誌
唐處士丁厚之撰正書無姓名大中九年九月二十
四日庚午(復齋碑錄)
寶刻叢編卷十四
