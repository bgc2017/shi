寳刻叢編卷四
宋陳思撰
京西北路
西京
河南府
後漢熹平石經
自書丹使工鐫刻今所存諸經字體各不同雖邕能
分善隸兼備衆體但文字之多恐非一人可辨史云
邕與堂谿典楊賜馬日磾張馴韓說單颺等正定諸經
今公羊論語之後惟堂谿日磾二人姓名尚存别有
趙䧕劉弘張文蘇陵傅禎左立孫表數人竊意其間
必有同時揮毫者予詳玩遺字公羊詩書儀禮又在
論語上識者當能别之(並隸釋)
魏三體石經遺字
古文篆隸三體凡八百二十九字後漢熹平中校定
五經使蔡邕以三體書
唐竇將軍墓誌
不著書撰人名氏將軍河南人唐大穆皇后之族官
至右屯衛將軍碑以神龍二年立今其文字缺滅將
軍之名字皆不可見矣(集古錄目)
唐黃門監盧懷慎碑
唐禮部尚書蘇頲撰玄宗八分懷慎字懷慎范
陽人官至黃門監諡曰文成碑以開元八年立(集古)
(錄)
唐歙州刺史郭茂貞碑
唐賀知章撰八八書姓名殘缺開元二十年十月(金石)
(錄)
唐賜中岳隠士司徒巨源手詔
唐眀皇詔并謝表開元二十二年立在龍門(訪碑)
(錄)
唐龍門西龕石像碑
唐張九齡撰分書姓名缺開元中立(金石錄)
唐令長新誡
開元二十四年二月五日(諸道石刻錄)
唐玄宗御製初玄宗擇令長一百六十三人又自製
新誡宰相裴耀卿等請令集賢院善書者書以賜之
其後諸縣往往刻石(集古錄目)
唐鄂州刺史盧府君碑
唐李邕撰幷書天寳元年二月(金石錄)
唐郇國公李君碑
季子適撰史惟則篆書天寳四年九月(金石錄)
唐陳留尉劉飛造像記
唐史惟則八分書天寳九年十二月立按封演聞見
記云玄宗嘗幸驪山登朝元閣命羣臣賦詩正字劉
飛詩最清拔特蒙激賞右相李林甫怒飛不先呈己
出為一尉而卒今此記有云頃校文金殿賡歌栢梁
叨沐錦衣之賜遂有長沙之役如此則演所記為不
誣矣記在龍門山字畫甚工而世頗罕傳(金石錄)
唐龍門觀音像記
唐陶翰撰徐浩正書天寳中立(金石錄)
唐贈秘書監程文英碑
唐北海太守李邕撰黃門侍郎張廷珪八分文英字
文繹廣平人仕至桂州都督府長史贈秘書監碑以
大歴七年五月立(集古錄目)
唐程文英碑隂贈告并重立碑記
男程皓記程廪正書大歴七年五月十五日立在龍
門(復齋碑錄)
唐右金吾衛將軍兼建碑
碑缺碑側有大歴八年遷葬(訪碑錄)
唐辨正禪師塔銘
唐太僕少卿鄭權規撰氾水縣令徐峴書并篆額禪
師名崇一姓任氏濟源人玄宗時詔舉天下高僧四
十九人分主諸寺禪師居東都天官寺後移居善興
寺代宗親書院額曰法寳嚴持院德宗時賜諡辨正
碑以貞元十年立在龍門(集古錄目)
徐峴書誠能行筆而少意思也往時石曼卿屢稱峴
書曼卿多得顔柳筆其書與峴不類而遠過之不知
何故喜峴書也余當曼卿在時稱猶未見峴書但聞
其所稱曼卿没已久始得此書遂錄之爾(集古錄)
唐宣武節度董晉碑
唐中書舍人權得輿撰皇太子侍書殿中丞玉丕書
晉字渾成河東虞鄕人官至宣武節度使碑以貞元
十五年立(集古錄目)
唐靈珍禪師塔銘
唐徐峴撰幷正書元和八年八月(金石錄)
唐散騎常侍黎公碑
嗣子(名缺)書大和中立(訪碑錄)
唐香山寺碑
唐白居易撰(諸道石刻錄)
唐修香山寺詩三十韻
唐白居易撰賀拔惎書(訪碑錄)
唐醉吟先生傳
唐白居易撰譚邠正書大中五年四月(金石錄)
唐八節灘詩并龍門二十韻
唐白居易撰(訪碑錄)
唐白居易碑
唐李商隠撰譚邠書大中五年四月(金石錄)
唐醉吟先生白公西北巖石碣
樂天自著墓碣也白敏中書會昌六年十一月立(復齋)
(碑錄)
唐潛溪記
唐杜宣猷撰正書無姓名咸通八年十月立潛溪在
洛陽龍門山側地有溪谷之勝舊為宰相李藩别墅
宣猷購得之加葺治焉(金石錄)
唐斛斯府君碑
唐蘇頲撰梁昇卿八分書(訪碑錄)
唐廣志律師塔銘
(諸道石刻錄)
唐楊州都督薛公碑
韓秀榮八分書(訪碑錄)
唐左丞暢悅碑
(闕)
洛陽縣
漢太尉劉寬故吏碑
漢隸不著書撰人名氏寬字文饒宏農華隂人靈帝時官太
尉封逯鄉侯諡曰昭烈此碑故吏李謙等所立(集古錄目)
寬有兩碑皆在洛陽上東門外官道傍此碑據藝文
類聚乃桓麟撰後碑不知何人所為然字體則同也
(金石錄)
碑云君諱寬字文饒宏農華陰人也中平二年二月
丁夘薨夏四月庚戍葬故吏李謙等立碑(復齋碑錄)
(闕)逯鄉(闕)碑篆
額劉公名寬其父崎為順帝司徒寬事靈帝兩為太
尉通四載以中平二年卒故吏李謙等立此碑又有
門生一碑皆在洛陽上東門外兩碑遣文頗相犯字
畫又不相遠所叙歴官行事多與本傳合(隸釋)
漢太尉劉文饒碑一故吏李謙等立一門生商苞等
立一在今西都上東門外官道之上洛陽尉射圃中
近世好事者亭以覆之目其亭為寳刻蓋以是碑為
蔡中郎書故名焉二碑陰各有題名唐湖城公劉爽
修碑記亦存焉予官洛五年每過上東必徘徊碑下
想文饒之高風玩中郎之妙楷與歐陽信本之觀索
靖書碑坐卧不能去何以異云因令工椎拓二碑及
陰文裝為三帙而時觀之(東觀餘論)
漢劉寬故吏題名
寬碑有二具故吏門生各立其一也此題名在故吏
所立之碑陰寬以中平二年卒至唐咸亨元年其裔
孫湖城公爽以歲久皆仆於野為再立之并記其世
序(集古錄)
寬兩碑皆有陰唐咸亨中碑仆於野其裔孫周王記
室參軍爽字元爽重為建立寬以中平二(闕)
十七人三河九十一人與其後八郡(闕)者三
輔六十五人磨滅之字什五六郡(闕)餘人可辨
則什二三劉公兩碑俱有陰此則(闕)生之陰也其字
畫剛勁法度森嚴與石經公羊詩書相軋(隸續)
漢太尉劉寬神道二
其一曰漢太尉劉公諱寬字文饒其一曰漢太尉車
騎將軍特進昭烈侯劉公神道各有一螭蟠屈乎其
上而下作獸面如彛鼎間饕餮之象當是時雙闕所
刻字法與正碑相類圖畫則微拙不及王稚子沈新
豐之精也劉公葬於洛非僻
唐福先寺塔題名
唐石洪撰王仲舒書元和四年(訪碑錄)
韓退之與石洪等題名在洛陽福先寺乃同遊者所
書爾(金石錄)
唐昇玄劉先生碑
唐刑部侍郎馮宿撰右司郎中柳公權書翰林待詔
唐玄度篆額先生名從政河南緱氏人居東都玄真
宫敬宗師事之加檢校光禄大夫及先生之號碑以
大和七年四月立二碑一在東都一在長安(集古錄目)
唐經陰符經序
唐刑部尚書鄭澣撰序翰林學士柳公權書内供奉
道士孫文杲刻以開成二年七月立在西京苑雍家
經已殘缺所存者數十字(集古錄目)
唐世碑碣顔柳二家書最多而筆法往往不同分權
書高重碑余特愛模者不失其真鋒鋩皆在至於陰
符經序而蔡君謨以為柳書之最精者云善藏筆鋒
與余之說正相反然君謨書擅當世其論必精故為
誌之
余自皇祐中得公權所書陰符經序遂求其經云石
已亡矣常意必有藏於人間者求之十餘年莫可得
治平三年有鐫工張景儒忽以此遺余家小吏遽錄
之信乎余所謂物常聚於所好也(並集古錄)
唐照公塔銘
唐太子少傅分司東都白居易撰劉禹錫為秘書監
分司東都時書照公名神照姓張氏蜀州青城人居
東都奉國寺碑以開成三年立(集古錄目)
唐玄度十體書
唐翰林待詔沔王友唐玄度書凡古文大篆八分小
篆飛帛倒薤散隸懸針鳥書垂露十體并各叙其所
起刻石有二一在故相宋公家一在太常少卿李丕
緒家同出一本而傳摹小異(集古錄目)
唐福先寺題名
唐河陽三城節度使韋隩題大中十二年(集古錄目)
楊凝式長壽華嚴院東壁詩
少師此詩本題於西都長壽寺華嚴院東壁僕近歲
官洛因覽宋次道三川官下記知之亟往觀焉墨蹤
石本皆不復存院僧云三十年前有士人寓是院數
歲及徙居他郡壁與石亦弗之見豈非好事者負之
而趨乎今忽得此殊可欣也(東觀餘論)
楊凝式題名并詩
不著年月凝式時為太子賓客又其一稱歲在癸丑
者周廣順二年也又有詩二首凝式時為太子少師
按凝式當晉天福初為太子賓客其分司為少師在
漢乾祐中石在洛陽人家(集古錄目)
洛人好楊凝式少師書信可傳寳但自唐中世以来漢晉書
法不傳如凝式輩所祖述者不遠會稽父子筆法似不如是
洛人得楊真蹟夸詡以為希世珍所謂子誠齊人耳(東觀餘論)
金剛經
其字體類徐浩書一云屈賁書(訪碑錄)
如筠禪師碑
唐楊遠書(訪碑錄)
尊勝經幢
梵書(訪碑錄)
心經幢子
篆書(訪碑錄)
廣愛寺碑
訪碑錄
壽安縣
唐甘棠館記
唐壽安尉蕭昕撰大理評事史鎬八分書盧璟篆額
甘棠館者前縣令李公字退思所立此碑大歷十一
年縣令李總所建又有重刻碑記貞元八年縣令李
嗣刻並往還此館題名者十六人附於後(集古錄目)
唐甘棠館題名
唐人題名始終貞元大中之間自司勲員外郎薛存
誠至東都留守韋夏卿凡數十人(集古錄目)
自唐德宗貞元以來止於會昌文字多已磨滅惟高
元裕韋夏卿所書尚可讀甚矣人之好名也其功德
之盛固已書竹帛刻金石以垂不朽矣至於登高望
遠行旅往來慨然寓興於一時亦以勒其姓名留於
山石非徒徘徊俯仰以自悲其身世亦欲來者想見其
風流夏卿所記留連感愴意不淺也故余於集古每
得前世題名未嘗不錄者憫夫人之甚好名也(集古錄)
唐東都留守李憕碑
唐中書舍人李紓撰洪州刺史沈傳師書商州防禦
隨軍儲彧篆額憕隴西成紀人官至禮部尚書東都
留守禄山叛攻東都城陷死之追贈太尉諡曰忠懿
碑以大歷四年立(集古錄目)
唐贈太尉李憕碑文宗時立(金石錄)
唐崔能神道碑
唐兵部侍郎李宗閔撰能弟檢校吏部尚書判東都
尚書省從書戶部尚書胡証篆額能字子才清河東
武城人官至嶺南節度觀察使贈禮部尚書碑以長
慶三年立(集古錄目)
唐淮南節度崔從碑
唐翰林學士蔣伸撰權知太子少傅柳公權書從字
子義清河東武城人官至淮南節度副大使贈司空
諡曰貞碑以大中八年立(集古錄目)
福昌縣
唐榖州刺史裴君清德頌(并陰)
正書無書撰人姓名永徽五年三月立(金石錄)
裴君名律師碑篆書題額云大唐榖州刺史裴公德
政之碑按隋書義寧二年以新安縣置新安郡唐武
德元年曰穀州貞觀元年徙穀州治澠池六年徙治
福昌顯慶二年州廢以福昌永寧長水屬洛州(復齋碑錄)
周福昌令張公頌
前鳳閣舍人薛稷撰不著書人名氏考其字書疑亦
薛稷所書也張君漢相蒼之二十九世孫武后時自
福昌令徙為洛陽令而福昌人為之立此碑張君名
及立石年月皆剥缺不可辨(集古錄目)
周福昌令張君清德頌大足元年九月立(金石錄)
伊陽縣
唐監察御史李希倩碑
唐李邕撰梁昇卿八分書徐浩篆額天寳二年四月
(金石錄)
唐乘真禪師靈塔碑
唐長子主簿王雄風撰胡霈然書并篆額禪師姓麻
氏陸渾人景龍二年為陸渾山圖以獻中宗自書寺
名曰兜率以賜之及其卒衛尉卿崔從禮之妻李氏
得其舍利起塔而藏之碑以天寳七年八月立(集古錄目)
唐元魯山墓碣
唐監察御史李華撰太子太師顔真卿書(闕)院學
士李陽冰篆額魯山名德秀字紫芝河南人常為魯
山令碑以建中四年秋立(集古錄目)
唐平泉山居詩
唐李德裕撰并八分書開成五年(金石錄)
唐李德裕撰平泉者德裕山居之所也其間多得四
方奇草異木名花怪石而置之因總為之記其在平
泉及歴守宜春金陵至於為相有平泉詩凡六十七
首同以刻石皆隸書又有臨池榻記凡數十字篆書
皆不著名氏(集古錄目)
讀山居詩見文饒夢寐不忘於平泉而終不得少償
其志者人事固多如此也余聞釋子有云出家是大
丈夫事蓋勇决者人之所難也而文饒詩亦云自是
功高臨盡處禍來名滅不由人者誠哉是言也(集古錄)
唐平泉草木記
唐李德裕撰并分書開成五年(金石錄)
德裕處富貴招權利而好奇貪得之心不已至或疲
弊精神於草木斯其所以敗也其遺戒有云壞一草
一木者非吾子孫此又近乎愚矣(集古錄)
唐檢校戶部尚書高重碑
姪元裕撰柳公權正書會昌四年十月
清河縣
周伊州刺史衛府尹碑
彭元覺撰趙楚英書天授二年立(訪碑錄)
周蘭陵縣君蕭夫人碑
長安二年(訪碑錄)
周杭州刺史李公碑
郜恭書(訪碑錄)
唐襄城令贈魏州刺史李公碑
薛稷書(訪碑錄)
唐散騎常侍贈侍中趙郡成公碑
唐薛稷書撰(訪碑錄)
唐幽州都督孫公碑
唐徐彥伯撰開元二年(訪碑錄)
唐左僕射太子少保徐國公劉公碑
撰寫人缺開元三年(訪碑錄)
唐懷州刺史陶大舉碑
唐姚崇撰徐嶠之書開元八年(金石錄)
唐易州遂城令康府君碑
唐沈淮南撰徐誥書開元九年十月(金石錄)
唐工郜侍郎趙國公碑
撰寫人缺開元十一年(訪碑錄)
唐贈羽林大將軍泉君碑
據通志泉君碑有二皆在西京一云後魏大將軍贈
并州大都督泉府君碑無撰書人名氏年月一云左
右衛大將軍衛尉正卿卞國公贈羽林大將軍泉君
碑與此官同
長子隠叙蘇晉銘彭杲書仲子靖題額開元十五年
二月立泉君者高麗蓋蘇文之孫泉南生之子也高
宗時與南生同歸朝仕至衛尉卿(金石錄)
唐岷州刺史王君碑
唐李邕撰梁昇卿分書元行冲題額開元十五年立
(訪碑錄)
唐桂州都督李公碑
唐李峴撰張乾護書并刻開元十八年(訪碑錄)
唐陳州刺史陶公碑
唐姚奕撰序張昇銘徐浩書開元二十年(訪碑錄)
唐工部侍郎李景伯碑
從子訥撰梁昇卿分書開元二十五年(訪碑錄)
唐荆州都督府長史孫公碑
唐張嘉貞撰子庭飄書開元二十六年(訪碑錄)
唐興州司馬王府君碑
唐郭子晉撰趙崇德行書天寳元年二月(金石錄)
唐盧州司馬劉府君碑
唐梁獻撰天寳七年(訪碑錄)
唐宋州虞城令李府君碑
唐盧州重撰胡霈然書并題額天寳九年(訪碑錄)
唐京兆杜夫人碑
唐翟頲撰徐浩正書天寳十一年十月(金石錄)
唐贈太僕卿韋公碑
天寳十三年立(訪碑錄)
唐裴公碑
唐崔造撰韓秀弼書大歴十四年(訪碑錄)
唐贈左僕射嗣曹王戢碑
唐趙贊撰行書無姓名貞元四年七月(金石錄)
唐長安尉王之咸碑
唐于邵撰韓秀榮八分書貞元十年正月(金石錄)
唐太子中允范陽盧府君碑
唐于邵撰鄭餘慶書(訪碑錄)
唐清河崔公碑
書撰人缺貞元二十一年立(訪碑錄)
唐歙州刺史盧瑗碑
裴度撰裴璘正書元和元年(金石錄)
唐惠林寺題名
唐韓愈書元和四年閠三月(金石錄)
唐惠林寺新修軒廊記
元和十一年(訪碑錄)
唐著作郎權公碑
唐趙贊撰序鄭絪銘鄭餘慶分書元和十四年立(訪碑)
(錄)
唐散騎常侍裴公碑
唐盧術文鄭還古正書開成五年四月(金石錄)
唐舍人裴公改葬碑
唐馬曙書撰大中七年立(訪碑錄)
唐王有方碑
唐李邕撰并書(訪碑錄)
唐睦州刺史王君碑
唐史惟則分書(訪碑錄)
唐中書侍郎孫公碑
撰寫人及年月并缺(訪碑錄)
唐右衛大將軍泉府君碑
唐劉應道撰王知敬書年月缺(訪碑錄)
唐太原尹唐公碑
唐嵩陽觀主盧曉八分書(訪碑錄)
唐諫議大夫溫府君碑
唐牛僧孺撰裴潾書(訪碑錄)
唐惠林寺碑
唐李景讓撰(訪碑錄)
唐崔府君碑
唐崔融撰(訪碑錄)
唐崔弘禮碑
唐白居易撰并書(訪碑錄)
唐太子賓客孔府君碑
撰寫人缺歲次丙午立(訪碑錄)
唐平陽敬府君碑
唐刑部尚書鄭絪碑
惠林寺佛殿記(永淳三年)
三碑諸道石刻錄
寳刻叢編卷四
