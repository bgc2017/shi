中興小紀卷二十二宋熊克撰
紹興七年秋七月乙丑宰執奏知虔州張觷所陳羣盗
事張浚曰觷有材必能辦秦檜曰觷向知南劍州平賊
有功而言者以為多殺平人毁譽是非不公如此上曰
大凡人為血氣所使而愛憎移之所以毁譽是非不公
在人察之爾浚曰士大夫少學故如此上曰士大夫少
時為血氣所使而輕任喜怒更事既多若能知悔則亦
知改朕為親王時或因事輕用喜怒至今不㤀常自悔
責浚等曰陛下德過堯舜而猶記往時一言一行之失
以自悔此聖德所以日躋也丁卯湖北宣撫使岳飛
遣其屬官王敏求来奏事委曲感恩戊辰上語宰執曰
飛臨行時朕明諭之云前日陳奏輕率朕實不怒卿若
怒卿則必有行譴太祖所謂若犯吾法惟有劍爾所以
復令卿典軍而任以恢復之事可以知朕無怒卿之意
也飛得朕語胷中無疑故耳張浚曰陛下御將之道可
謂有餘矣初上因論館閣人材以祕書郎張戒好資
質而未更事可令作一任後召用之至是戒請外補遂
除提舉福建市舶參知政事陳與義曰陛下惜人材除
外任以養成之聖意甚美上曰中書省可籍記他日却
召用又曰士大夫湏令更外任不必湏在朝廷若既練
逹而止令在外則又不盡其材之用却復召歸也壬
申宰執奏都督府幹辦公事官卲溥進其父祕閣修撰
伯温所著辦誣書上曰事之紛紛止緣一邢恕爾數十
年来士大夫攻詆幾分為國幾分為民皆緣私意託公
以遂其事宣仁之謗今已明紛紛之議可止矣上平日
惡士大夫之用私意思所以厚風俗如此癸未以旱
詔求直言時臺臣有謂右司諫王縉曰上任我軰言路
而外求直言何也縉曰此故事也豈以臺諫而廢哉
先是起居郎永康樓炤言唐重理財之職故宰相兼鹽
鐵轉運使今若使宰相兼有司之職則不可若參唐制
使戶部長貳兼領諸路漕𣙜何不可之有蓋内則總大
計之出入外則制諸路之盈虚以時廵行如劉晏自按
租庸則事皆親覩何者可行何者可罷斷然無復疑矣
上從之戊子乃詔戶部長貳時輪一員出按以攷州縣
財賦右僕射張浚之兄滉迎其母自蜀至上以浚有
功將慰其母心乃命滉入對賜進士出身中書舍人張
燾曰政宣以来姦臣挾私子弟往往濫得儒科陛下方
與浚圖復大業當以公道革前弊而滉首蒙賜第則何
以塞公議改送著作郎何掄行下掄奏曰滉賢良之子
丞相之兄賜以出身不為過也(此據張浚彈何掄章修入)於是言者
論燾除集英殿修撰奉祠而去然滉之命亦寝右正
言李誼言古者天子争臣七人唐六典諫大夫以次六
員祖宗朝諫員並置當其盛際以言相高今臣獨員供
職綿力寡助深恐不逮望增置一二庶有補於聖聰之
萬一也是月校書郎高閌言春秋之法莫大於正名
今樞密院雖號本兵之地而諸路軍馬盡歸都督府若
曰都督專主用兵亦宜屬於樞密不當以宰相主之是
朝廷之上兵柄自分為三又周六卿其大事則從長小
事官屬猶得專逹今一切拘以文法雖利害灼然可見
官長且不敢自决必請於朝故廟堂之事益繁而省曹
官屬乃與胥吏無異又政事之行給舍得以繳駮臺諫
得以論列儻給舍以為然臺諫以為不然則不容於不
改時有繳駮臺諫章疏不以為嫌者恐其得於風聞致
朝廷之有過舉然此風不見久矣臣恐朝廷之權反在
于臺諫且祖宗時監察御史亦許言事靖康中嘗舉行
之今則名為臺官而實無言責凡此皆名之未正者也
兵部尚書吕祉至淮西軍統制官酈瓊復訟王德於
祉祉密聞于朝瓊等遂謀叛八月戊戍擁兵衆數百詣
祉外階取中軍統制官張景并行營左護軍喬仲福殺
之遂執祉及廬之新舊二帥趙康直趙不羣皆北去祉
謂瓊曰爾等如此負朝廷壬寅到淮岸祉曰豫逆臣爾
乃降之遂為瓊所害統領官尚世元持其首去於是瓊
以全軍七萬人北走降豫趙鼎逸事曰張浚獨當國
引吕祉為援除兵部尚書復用韓璡為淮南漕璡嘗倅
建康劉光世待之不以禮又嘗為其屬劉覿所辱積此
二忿故力建議罷光世軍遂以祉代為宣撫判官祉為
人剛愎自任昧於應變既代光世謂執政可跬步而得
璡亦狠傲志在復仇故李著王默光世所厚也悉以罪
去王德者光世之腹心也酈瓊者光世舊招来之盗也
光世以瓊屢立竒功待之與德等祉慮其部曲難制故
專任德以悅軍情瓊不自安會祉密奏朝廷乞罷瓊及
賽軍權書吏朱照漏謀於瓊瓊賽懼翼日殺祉舉軍奔
偽齊鄭克作吕祉行述曰祉乞吳錫一軍駐廬州以偹
緩急又遣轉運判官韓璡詣建康言諸將反側已定而
錫猶未至璡以疾作滯留時有旨除張俊楊沂中劉錡
三人為淮西宣撫使副判官軍中已傳聞而八月七日
金字牌指揮令易置分屯次日瓊等遂叛然是時說者
皆謂祉簡倨自處將士之情不逹遂致叛今鄭克所言
恐非其實吳國長公主奏妾選尚潘正夫三十年矣
切見祖宗以来駙馬都尉如石保吉魏咸信柴宗慶皆
除使相見今戚里亦多得之正夫歴事累朝于靖康圍
城中首乞迎立陛下早正大位又於杭州召對嘗言陛
下倉卒渡江禁衞未集預宜防變今望特除開府仍於
檢校少保落檢校字己亥詔付本位都監此後不得輙
有陳請壬寅淮西奏至右僕射張浚等惶懼上曰失
三萬人不繋國之安危卿等不可以此介意當益盡心
職事以為後圖浚曰軍將時有叛亡亦所不免要是臣
等非才誤國上貽聖慮今聖志先定臣復何憂趙鼎
事實曰劉光世既罷其下已不安當軸者俾吕祉以都
督府參議官總其事祉不嫻軍旅措置不厭衆心既又
除劉錡制置副使王德都統張俊宣撫使光世將酈瓊
懼併其衆遂擁全軍五萬之衆歸於豫報到中外皇駭
莫知所措意瓊挟豫衆為倒戈之計當軸者謂參知政
事陳與義張守曰萬一侵犯使上往何地避之與義始
議移駐建康氣勢不同矣初劉豫連遣使乞兵於金
欲併力南下金懲兩淮之敗不肯輕動豫又遣偽戶部
郎官韓元英再往以我師進臨長淮為辭元英未回而
酈瓊降豫又遣偽皇子府參謀李師雄將兵納之甲
辰起居郎樓炤請奉祠上謂宰執曰朕固深知炤但言
者不已湏暫令去除職與郡三數月間召用未晚朕於
人材惟恐傷人張浚等奉詔退而歎曰上愛惜士類如
此中書舍人傳崧卿言今歲明堂祖宗並配外請增
設徽宗以配上帝詔侍從臺諫禮官議於是吏部尚書
孫近等議以為於經及兩漢故事皆不合兼梓宫未還
宜俟恢復然後定郊明堂之議庶不失禮經之正禮部
侍郎陳公輔獨言今日祗當前期一日奏告先帝暫假
吉服行事事畢喪服如初期合禮意從之右僕射張
浚求去上不留之因問可代者浚辭不對上曰秦檜如
何浚曰與共事始知其闇上曰然則用趙鼎時鼎以觀
文殿大學士知紹興府乃召鼎為萬夀觀使兼侍讀
張浚行述曰時上令浚擬批詔鼎既出樞密使秦檜謂
浚必薦已就閣子與浚語良久上遣人趣進所擬文字檜
錯愕而出後反謂鼎曰上召公而張丞相疑留上使人
趣始進入檜之交諜類此既而鼎奏蒙恩召還經幄
方再辭而遣使宣押臣感深且泣至西興又奉宸翰趣
行且諭以圖治之意臣無地措足然先事言之則不敢
昧蓋進退人材乃其職分今之清議所與如劉大中胡
寅吕本中常同林季仲之徒陛下能用之乎妬賢黨惡
如趙霈胡世將周祕陳公輔陛下能去之乎陛下于此
或難則臣何所措其手也昔姚崇以十事獻之明皇終
致開元之盛臣敢望崇而中心所懷不敢自隠惟陛下
擇之(九月十二日上)丁未宰執奏事張浚因論淮西地險可守
陳與義曰見王德淮西圖路幾不可方軌上曰地形
雖險亦在將兵者如何耳李左車謂井陘之道車不得
方軌騎不得成列而韓信卒由井陘以破趙軍要是險
不足恃也酈瓊之叛也有將官張遇不從逆黨率其
麾下自拔而歸辛亥至建康詔遇轉一官又統領官劉
永史衡皆不從叛為瓊所殺乃詔贈喬仲福承宣使張
景永衡並觀察使上遣樞密都承旨張宗元至廬州
招叛卒始聞吕祉守節而死癸丑詔贈資政殿大學士
時上於宫中行三年之喪禮部侍郎陳公輔以謂若
臨講筵恐妨退朝悲慕之情乞只令講讀官供口義以
進而講讀官孫近等援引古今請依舊開講詔侍從官
詳議於是右正言李誼奏臣傋位言責不嫌出位言之
切見真宗嗣位首命崔頥正講尚書於廣福殿英宗嗣
位司馬光首請開講筵以謂陛下初臨大寳宜延訪羣
臣講求先王之道是祖宗於三年之制未嘗廢學也曲
禮曰居喪未葬讀喪禮既葬讀祭禮又曰喪復常讀樂章
是未復常之時樂章外皆可讀也又曰居喪不言樂是
居喪時自樂以外皆可言也况天子之孝與衆人異儻
自同於曾閔之行豈神人所望之意乎望聖志依舊間
日一開經筵燕見羣臣講求至道以增聖德天下幸甚
九月丁夘陳與義奏俊載老小船未足欲捐萬緡與
俊自僱上曰萬緡可惜不若令楊沂中以所有借之上
之愛民惜費如此辛未觀文殿大學士江西安撫大
使李綱奏淮西兵叛因勸上以五事其一謂兼聽上深
以為然朕讀鄒陽傳常記其兩句曰偏聽生姦獨任成
亂此言最當以一人之聰明知慮豈能周天下之變誠
不當偏聽獨任也召龍圖閣直學士章誼為戶部尚
書兼提領𣙜貨務異時國用稍匱則更鹽法誼以對帶
之法信于民故不復改給事中胡世將不為趙鼎所
知時鼎猶未至改世將為兵部侍郎壬申酈瓊至汴
京劉豫偽授静難軍節度知拱州以靳賽等為統制官
次為諸州副鈐轄餘授准備使喚之類正軍所請皆不
及在朝廷之日人人悔恨獨瓊以為得策中丞周祕
言右僕射張浚輕而寡謀愚而自用德不足以服人而
惟恃其權誠不足以用衆而專任其數若喜而怒若怒
而喜雖本無疑貳者皆使有疑貳之心予而復奪奪而
復予雖本無怨望者皆使有怨望之意無事則主威恃
勢使上下有暌隔之情有急則甘言美辭使將士有輕
侮之志酈瓊以此懷疑而叛然則浚平日視民如草菅
用財若糞土竭民膏血而用之軍中者曾何補哉陛下
若不逐浚綱紀何由而張如尚欲觀其後效臣為浚之
才止如是而已願早正其誤國之罪殿中侍御史石公
揆論浚輕脱寡謀失機敗事尚居宰府何以率百寮右
正言李誼亦論浚頃以樞臣宣撫妄作威福致全陕傾
覆健將奔亡其罪合誅姑從薄責未幾召還為相而尚
循故轍措置乖方致酈瓊以數萬衆叛去望收還政柄
置之閒散而右司諫王縉獨言劉光世屯淮西士卒數
萬惟王德一軍忠勇敢戰餘皆驕怠自肆不可用也一
旦以德踵光世之後酈瓊等憚其威嚴訴于朝既為之
改命而召瓊等赴行在乃懷疑貳相率北去則潜為此
謀有日矣今張浚引咎求罷方防秋之際二大將又入
奏事朝無宰相無乃不可乎時已詔都督府與樞密院
於是參知政事張守力開陳上前末減浚罪壬申罷浚
為觀文殿大學士提舉太平觀都官郎中趙令袊獨上
疏乞留浚而令袊亦罷既而祕等再論乞投遠方以為
誤國之戒遂詔落職時江東宣撫使張俊見都統制
王德在建康每以厚幣結之故德以兵八千歸于俊
右正言李誼言張浚在陕得專黜陟自紹興三年至今
凡二千三百七十員便宜推恩有自選人為員郎自借
官為遥刺自副甲頭而至横行蓋僅踰三年而遷補如
是之衆朝廷加厚遠人随其所授與換給真本可為寬
矣然不可不審今累勞當遷者吏部必寸量尺度而後
與其他折馘執俘上功幕府一級或差文吏必䋲以法
何獨於此闊略之甚臣請除軍士外文武官更攷其濫
冒者量折減之癸酉詔三省權以參知政事當筆俟
除相仍舊湖北宣撫使岳飛以酈瓊軍叛乞提全軍
進屯淮甸降詔奬之大理少卿薛仁輔奏天下獄有
半年未决者乞委提刑親問一年未决者具事因申省
乙亥執政張守等言累降聖旨催諸路結獄不得淹滯
如仁輔所奏則許半年或一年矣上以為然且曰獄重
事也朝廷湏當留意舜之戒曰欽哉欽哉惟刑之恤哉
死者不可復生朕未嘗送一人入獄秦檜等曰陛下好
生實與天地同德此舜之用心也先是禮部侍郎陳公
輔言淮西軍叛或謂朝廷緣此諸事稍沮見謀改圖不
知今日當如何耶謂帥不應罷將復任之耶謂兵不可
馭將姑息之耶謂大臣無謀將别用之耶謂進臨建康
為失將回蹕耶此皆徒為紛紛未見有益臣謂正當鎮
静使敵無所窺上以為然至是公輔又言臣嚮者妄奏
偶合聖心今則陛下赫然改圖所罷帥果已復召所移
兵更令姑息大臣又以無謀賜罷惟未回蹕臨安爾是
臣所言上感聖聰無一可取當退俟竄殛然尚有餘說
若遂不言死不瞑目臣切謂光世之召非出聖心乃因
大將之言如是則朝廷威令可否皆在諸將今後大將
有過何以處之耶張俊一軍久在盱眙今令過淮西而
老小不欲遂養之于行在議者謂俊兵秪欲住此緩急
恐難遣行若任其自擇何姑息之甚耶張浚之罷亦緣
稍振紀綱衆皆不喜遂激怒陛下言者乘此擊而去之
幾於助將帥而罷宰相何倒置之甚耶至於回蹕則臣
愚深以為不可臣向奏事親聞玉音謂建康若不可立
臨安又豈能保聖斷如此但恐羣臣主進者少主退者
多則陛下不能無惑更望陛下勿因小害而沮則中興
之功可望臣蒙起置諫垣今又列在侍從乞骸以去故
卒獻此說惟陛下貸其狂公輔未幾以集英殿修撰奉
祠而去時江東宣撫使張俊軍中營寨未辦執政乞
增支錢上因言財皆出民力若此之費實不得已苟可
己者湏極惜之張俊嘗奏軍中費陛下無限錢朕即語
之朕何嘗有一錢與卿皆百姓膏血也卿湏知百姓膏
血不可竭務與朝廷為一體則中興之功不難致矣
觀文殿大學士萬夀觀使趙鼎至行在喻樗語錄曰
時樗至北關見趙鼎首問相公何以處張相鼎曰方力
辭樗曰上意如此豈容辭也以樗鄙見莫若挽住為上
第恐上意不許朝論不然耳其次莫若以宣撫使處之
淮上張相方以近事不忘補過緩急必有以報况失賊
之家方知防賊兼駐蹕建康全是張相之謀相公今日
豈應獨任其責也自來宰相之出門人鮮有不遭逐相
公决無此事但恐言事官觀望在相公包容之爾鼎以
為然鼎即對于内殿首論及淮西事鼎曰方得報時
臣在遠不得效所見少補萬分今固無及然臣愚慮不
在淮西恐諸將竊議謂因罷劉光世不當遂有斯變自
此肆驕益難號令朝廷不可自沮為人所窺上以為然
丙子以鼎為左僕射兼樞密使吏部尚書孫近除龍
圖閣直學士知紹興府丁丑上問趙鼎防秋大計鼎
曰淮西雖空缺當以壯根夲為先務又問去留如何鼎
曰来已失之遽去不可復爾今國威少挫湏勉強自振
上以為然且曰初聞淮西之報未嘗輙動執政奏事皆
惶懼失措反以安慰之鼎曰正湏如此見諸將尤湏安
静使之罔測不然益增其驕蹇之心矣仍以控制之事
專責之二將曰光世之兵夲不為用我之所頼惟汝二
人彼必感陛下倚任之重且不敢以朝廷為弱也前此
大臣曾以此啟否上曰彼皆倉皇無地措足何暇及此
趙鼎事實曰自鼎被召張浚每以回鑾一事為念洎
罷政登舟諸人往餞猶以此言之秦檜起身向浚曰此
事檜當身任果有此議即以死爭之其後上議回臨安
諸公初無異議鼎獨曰今日復回臨安四方必謂朝廷
但務退縮無興舉之意豈知陛下聖筭初不如此今固
不可戸曉唯是他日淮上有警却湏前進鼓作諸軍庶
幾進退合宜上嘉納於是降旨先發百司使民間預知
乃以建康守臣兼行宫留守示往復兩都居無常之意
蓋自十一月降旨至明年二月始離江左期既不廹上
下貼然乙酉交趾郡王李陽煥卒以印付其長子天
祚既而上遺表及貢方物詔追封陽煥為南平王(追封在明)
(年三月今聯書)上親書晉羊祜傳賜樞密使秦檜檜力請刻
之石以頒宰執大將從官從之戊子以淮西制置副
使劉錡知廬州遂召提舉太平觀觧潜為主管步軍司
公事自金主晟既卒高慶裔伏誅而尼雅滿繼亡劉
豫已失助矣至是因酈瓊投彼豫復遣偽皇太子府參
謀馮長寕乞兵扵金主亶且言瓊欲過江自效請用為
鄉𨗳乘勢併力南下時亶已議廢豫慮其有兵之多陽
許豫行因遣使馳至東京以防瓊詐降為名立散其衆
先是徽猷閣待制王倫等奉使至睢陽劉豫授館鳴慶
宫遲之不遣移文取國書及問所傳何命倫報豫國書非金
主面受不授若所銜命即祈請梓宫是已彌旬而金迓
使至是月倫渡河見金左右副元帥達蘭烏珠于涿州
達蘭問倫入境久顧來遲何也倫具言豫邀索國書因
曰齊豫營私民皆嗟怨且其心忍負夲朝厚恩使得志
能保其不背上國乎達蘭曰我委劉齊於宋度能制其
死命乎倫曰吾君神武劉齊犯天下不義以順討逆掃
除何難也
