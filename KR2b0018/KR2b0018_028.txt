中興小紀卷二十八宋熊克撰
紹興十年(歲在庚申)春正月辛巳右僕射秦檜等奏前日外
間有匿名書非毁朝廷當繳進上曰已見之無足恤又
曰度近日上封事言臣等陛下掩蔽者多矣上曰無事
凡所上書朕無不覽若有言卿等過豈可不令卿等知
却致積成大過耶時遷工部侍郎李誼為尚書欲借
誼資政殿學士奉使金國誼辭行乙酉上謂宰執曰朝
廷遣人往新疆多辭不行奉使亦辭若不黜是為姑息
之政即詔罷之丙戌詔新除工部侍郎莫將充迎護
梓宫使以知閤門事韓恕副之壬辰詔上殿官唐文
若改合入官仍舊潼川府教授秦檜奏近制初改官人
須任親民不許堂除此可以養成人材上曰非特養成
人材亦足以抑奔競之風文若庾之子也癸巳上諭
宰執曰朕選任將帥下至偏禆必審知其材然後用非
其人至於失職不過罷之蓋將兵之官所繫非輕豈可
不審也初太尉郭仲筍既兵交與淮東宣撫使張俊
下統制官雷仲至是乞祠甲午以為醴泉觀使既而俊
薦仲荀有才遂令知鎮江府詔陜西買馬已及千匹
自此必益多宜指畫牧養庶幾蕃息以偹戰騎癸亥
上諭宰執曰舊徐州有鐵監陜西諸路亦多坑冶今當
置作院以造軍器各有土俗所宜倘非所宜不惟枉費
亦非所用豈除戎器之意哉秦檜曰臣仰體聖意安不
忘危而留意於武備如此二月癸丑以龍神衛四廂
都指揮使主管馬軍劉錡為東京副留守錡帶騎司之
軍以行即王彦所刺八字軍也廖剛又請起舊相之
有人望者處之近藩秦檜滋不樂初秦檜請下有司
討論史館之制至是禮部言依元豐制合併歸秘書省
國史案以著作郎修纂日歷遇修國史即置國史院修
實錄亦置實錄院所有見今史館官罷歸元處既而著
作佐郎丹陽王揚英又言國史案移文諸處多不報於
是復以國史日歷所為名初淮南諸路已置教官至
是言者又謂四川士人衆多宜選分教乞諸州並置立
丁未詔從之端明殿學士僉書樞密院韓肖胄請去
除資政殿學士知紹興府壬申上謂宰執曰爵禄本
是厲世磨鈍之具凡肯任事赴功者朝廷當與進櫂至
如崇虚譽飾空言與避事保身者豈可加奬秦檜曰臣
等敢不仰遵聖訓言者請復置勲官癸酉詔付吏部
三月己卯詔陜西諸路前環慶帥顯謨閣直學士趙
彬前永興帥寧國軍節度使張中孚前涇原帥清遠軍
承宣使張中彦前鄜延帥雄武軍承宣使關師古皆入
覲而彬已到闕於是禮部侍郎鄭剛中言臣聞陜西二
三大帥被旨入覲朝夕且至陛下有顯秩以寵其身慶
澤以暢其意彼方戴德而感激震驚之不暇陛下引見
之日所以推誠而收其心者雖不可後亦當折其氣而
責以後效不然恐不知有朝廷之尊昔英布歸漢高祖
踞牀見之布悔來欲自殺出就舍又大喜過望赤眉之
降世祖陳兵臨洛問盆子曰汝知當死否其衆請命則
又曰得無悔降乎吾不強屈汝既服然後陳其三善而
釋之又賜田宅使居洛陽今日朝廷所以待之聖心自
有恩威之度臣蓋不能自已者也至是入見遂除彬為
兵部侍郎中孚醴泉觀使中彦提舉佑聖觀師古馬軍
都虞候未幾師古卒其後諡曰毅勇先是上嘗諭秦
檜曰比聞州縣多創添税務因此商旅不行所有貨少
為公私之害又州縣違法差夫騷擾被差一夫須備十
千動止數十人而借者或止收錢而去己未檜具禀乃
詔所增税務並罷差夫嚴行禁止上曰二事責在漕臣
違者重寘之法先是遣禮部侍郎蘇符為金國賀正
使知閤門事王公亮副之丙申符等回符軾孫也初
陜西㳂河諸郡諜者言金欲以修大慶關水岸為名將
興兵渡河川陜宣撫副使胡世將遂言與金講和今已
踰年梓宫天眷未有還期本朝使命尚留彼國竊慮敵
情難信萬一以精騎自河中府突來不數日可至川口
近探到金果於河中廣積糧草並獲到奸細王萬稱金
復要興兵乞先事為之以防意外之警兼永興涇原環
慶三帥皆已入覲宜早擇帥臣機不可失况本路統兵
官多是降敵之人亦乞更加選擇及早去留萬一有不
測應干軍事或待報不及許臣随宜措畫至是世將又
奏金帥薩里罕等復來蒲解緣薩里罕等久在陜西窺
我四川去而復來其意安在今分兵太遠老小同行緩
急呼唤難集又收復陜西今已朞歲人情苟簡軍政廢
壞若自大慶關深入秦地則㳂河諸郡决不能守是雖
得其地與未得同又陜西諸帥皆嘗從偽不敢訓兵兼
器甲絶少皆謂北軍若來惟有投拜是雖得其兵與未
得同惟望早擇良將兼選將佐如不此圖但謂已復陜
西其勁兵良馬我悉得用實為誤國丁酉詔世將随宜
措畫庚子詔徽宗裁定笞杖之制德意深矣有司昨
拘舊文請從重比殊咈於理可依政和敇遞減庶幾省
刑以彰先帝之美時川口諸隘如仙人關和尚原殺
金坪有稍壞之處是月胡世將令忠勇軍伐木十餘萬
條并興洋一帶皆葺治之夏四月實錄院檢討官朱
翌言作史之道法有取於簡事不貴於繁癸亥上謂宰
執曰史欲垂信萬世事關治亂乃當載之豈貴繁也上
又曰陜西弓箭手祖宗良法其初置提舉官務在廣招
苟取充數以希賞而地不足以給之削其頃畝法因以
壊乃詔樞密院行下帥司見田招刺不必拘以舊額
五月甲申詔建敷文閣藏徽宗御集置學士直學士待
制直閣等官時殿前司有將領湯尚之者詔與外任
乙酉上謂宰執曰屢戒楊沂中凡將領有不可用者
並令汰遣所養人必可充戰士馬必可備戰騎然後可
收不惟皆得實用亦不枉費糧芻蠧耗國計也戊子
上謂宰執曰朕於聽言之際未嘗曲徇惟視理之所在
苟當於理雖小臣所陳必聽不當於理雖大臣有所不
從秦檜等竊歎上如天之無心故聽言之際任理而不
任情如此時吏部差鄂州巡檢而湖北宣撫司不許
其上御史中丞王次翁奏劾之壬辰上曰天下之事當
謹其小小之不圖積習浸久將有大於此者次翁所論
深明國體乃令詰問宣撫司時有詔令侍從舉所知
給事中林待聘因薦新台州教官永嘉張闡召對張闡
言金歸我關中此地古號天府乃祖宗社稷之靈天下
莫大之福而議者過計以為金棄空城以餌我他日富
實敵將復至不如守蜀之得策其說疎矣天與不取反
受其咎願擇大帥為必守之計秦中根本既固則中原
之復可冀於是闡試舘職為正字(除正字在閏六月)初金元
烏珠將渝盟乃舉其國中之兵集於祁州元帥府大閱至
是分四道入攻一攻山東曰聶哷貝勒(原作聶黎孛堇今改正)者將之一攻
陜西曰三郎君者將之三郎君即薩里罕也一則攻河
南以吾叛將李成將之而烏珠同三路都統及號龍虎
大王與將軍韓常擁精兵約十五萬渡大河丙戍(據張戒默)
(記乃正月十三日)入東京執留守孟庾於是烏珠駐舊龍德宫
而三路都統以次長驅南下破穎昌淮寧三府蔡州遂
降於金先是馬軍帥東京副留守劉錡領兵之任泝
江淮至穎上錡與屬官杜亨道王羲賓及將佐捨舟陸
行抵順昌府庚寅守臣顯謨閣直學士陳規得報金騎
己入東京規以示錡時錡所部選鋒游奕兩軍及老幼
輜重相去尚遠錡遣騎趣之是夕纔抵岸錡見規曰事
急矣城中有糧則能與君共守規曰有米數萬斛錡曰
可矣規亦力留錡共守錡又見劉豫時所蓄毒藥猶在
足以害敵壬辰乃召諸將議曰吾軍遠來未及息敵已
厭境今當如何有欲就便舟順流而下者有欲守者錡
曰某本赴官留司今東京既陷幸全軍至此有城池可
守機不可失當盡心力以死報國家衆議始定即鑿舟
沉之示無去意通判汪若海緣府檄至行在錡以奏附
若海行即與屬官等登城區處城外有居民數千家恐
為賊巢悉焚之分命諸統制官許青守東門杜把守北
門且明斥堠及募土人作鄉導間探於是軍人皆奮曰
平時人欺我八字軍今日當為國家立功錡親於城上
督衆設戰具修壁壘凡六日粗畢而敵之游騎已渡河
至城外矣初右護軍七萬二千人馬六千一百匹自
復故疆進屯陜右其留保川口者不過二萬多是秦鳳
帥兼右護軍都統制吳璘所部時永興帥兼樞密院都
統制郭浩領八千衆在邠耀二州餘則分於利路帥兼
樞密院都統制楊政及涇原帥田晟環慶帥范綜鄜延
帥王彦熙河帥孫渥布於諸路至是金大帥薩里罕自
河中府渡河入同州界馳二百五十里破永興軍直趨
鳳翔府據之而我陜西諸軍皆隔在敵後遠近震恐宣
撫副使胡世將倉卒召諸帥時吳璘孫渥已隨世將在
河池而楊政田晟亦繼至惟范綜王彦仍守其地諸軍
稍集世將即遣璘政晟同率大軍會諸路統兵官涇原
曲汲環慶屈鄜延趙維清等分據渭河南一帶外捍六
路内保四川先是張燾出帥成都請由京洛關陜以達
因得觀形勢利便且與胡世將議事上許之及燾至永
興軍報金已敗盟遂見世將言和尚原最為衝要自原
以南則入川路若失此原是無蜀也於是燾為奏乞速
徙右護軍之戍陜右者還屯蜀口丁酉有旨令世將日
下抽回詔雖下而未逹也己亥上謂宰執曰金人自
靖康以來每捃摭前事歸曲中國以為兵端自前年割
地請和朕待之之禮已盡忽無故稱兵曲直有在朕今
决意用兵秦檜等曰陛下本以可和則和不可和則戰
此素定之計今烏珠骨肉相屠遺毒中國首亂舉兵陛
下赫然震怒當為弔民之舉臣等敢不效死承命命
少師萬夀觀察使劉光世為太保三京招撫處置使以
援劉錡於是光世駐軍太平州請以護國軍承宣使李
顯忠為殿前都統制從之光世復請統制官王德隸其
軍德堅不肯從時秦檜素主和議於是中丞王次翁
言於上曰陛下既以和議為主而諸守備益嚴士卒勇
銳金雖敗盟曲不在我無能為也前日國是初無主議
事有小變則更用他相蓋後來者未必賢於前人而排
黜異黨收召親故紛紛非累月不能定於國事初無補
也願陛下以為至戒無使小人異議乘間而入上深然
之川陜宣撫副使胡世將在河池而都統制楊政與
涇原帥田晟鄜延帥王彦並據渭河南一帶與敵兵對
壘都統制郭浩駐涇州而熙河帥孫渥權參謀官渥勸
世將退保諸將亦曰敵掩我無備我分屯之師未集宜
少退清原野以避其鋒右護軍都統制吳璘曰敵所以
輕視我者聞先兄之亡謂我無備今若退墮其計矣璘
請以身任責世將壯之乃曰分屯之兵未集關中旦暮
望官軍捷而吾遽避則大事去矣吾誓死於此勿多言
也遂先遣晟還涇原渥赴熙河仍命璘統軍二萬於寶
鷄河南捍敵庚子詔璘節制陜西諸軍方下而未達也
時金選精騎令哲庫貝勒作前鋒有受金號令者與敵
通謀辛丑敵騎掩至右壁寨璘遣統制官姚仲等拒之
仲自奮身督戰哲庫貝勒中傷退屯武功時楊政母病
方危亦不顧家徑至河南與璘協力捍敵既而諸軍老
小悉歸内地人心既定踴躍自奮不復懼敵矣時有
監進奏院陳鼎上書言金於今日敗盟乃朝廷之福使
不即敗他日之禍有不可支持願乘此早為自治之策
秦檜怒送之吏部鼎松溪人戩子也初吏部功賞難
於覈實吏得舞文為姦司勲郎官張官因陛對力陳其
弊以謂圖籍散逸止憑省記月異而歲不同無所總括
舍法則用例引例則破法姦弊日滋甚非畫一之政請
自今以例為據者悉令上之朝廷稽其合於三尺者著
為定制人以為當官晉陵人守兄也至是遷秘書少監
時官齒髮以衰每盥濯危坐而讀未見之書自視無愧
於蕭德言云新西京留守仇愈未至而金背盟乃復
愈待制知明州兼㳂海制置使六月甲辰朔右僕射
秦檜言德無常師主善為師臣昨見金國逹蘭有講和
割地之議故贊陛下取河南故疆既而烏珠戕其叔達
蘭藍公佐之歸和議已變故贊陛下定弔民伐罪之計
臣今請先至江上諭諸路將帥同力招討如臣言不可
行即乞罷免上嘉納之初威州團練使李貴統官兵
於江西虔吉筠三州及湖廣界招捕盜賊至是貴誘到
首領一百餘人脅從六千餘人丙午以貴為登州防禦
使時金人圍順昌府城四日乃移寨於城東地號李
村距城二十里劉錡遣驍騎將閻充以銳卒五百募土
人前𨗳夜劫其寨至軍中氊帳數重朱漆奚車有一將
遽被甲呼曰留得我即太平不聽竟殺之是日乙酉以
東京副留守劉錡為㳂淮制置使錡未之知也金將
哲庫貝勒自武功縣整兵再來是日乙酉都統制吳璘
楊政率大軍迎敵至扶風遇敵力戰金先是於扶風築
城既敗亟入城閉門拒守官軍乘勝攻拔其城殺敵衆
幾盡援兵繼至亦敗而走初言者論太常少卿劉昉
宗正少卿陳淵皆罷至是言者又論二人之去而工部尚
書廖剛謂昉淵乃已所薦獨以為賢又金人敗盟而剛
幸時警復肆嘵嘵以惑縉紳庚戌詔剛與外任遂除徽
猷閣直學士提舉明道宫時淮西宣撫使張俊遣行
營護軍都統制王德將所部統勝軍援錡俊既不樂錡
而德復懼撥隸劉光世軍遷延未行建康留守葉夢得
諭德曰朝廷頒賞格能立竒功者使相節度皆即軍中
書告舊未聞也且劉錡名素出爾上今自奮報國爾能
救錡則可謂竒功矣德復慮錡怒之夢得曰吾己上章
以百口保爾矣德遂行未至順昌乙卯金拔寨遁去
順昌破敵錄曰錡方被圍時遣介求援於朝得報已差
行營左護軍統制王德躬率全軍來援十三日金兵既
退之後德方移文來問敵勢動息二十三日卯時以數
十騎到城下錡邀入具飯已憩於子城樓上申時出門
遣人致意曰不果奉别今日復回又數日傳聞申樞密
院某已解順昌圍矣方敵在城下得遞到御筆劉某擇
利班師錡以方應敵未敢輕動敵退後十日又被旨先
發老小還駐鎮江遂津發老小輜重并被傷之士船載
而行以統制官杜把焦文通兩軍防護東下又聞德申
宣撫司云某以全軍裏送劉太尉老小出潁河矣烏
殊至淮寧府自三路都統以下皆撻之於是以三路都
統官守南京將軍韓常守潁昌府而自與龍虎大王者
擁其餘衆向東京潁昌被敵記曰烏珠撻將諸韓常
有怨言曰我一隻眼只為爾於和尚原環了時人情頗
離烏珠至東京欲往河北僉軍王山曰河北有百姓無
正兵可僉也參知政事孫近奏被旨奉迎兩宫今道
路未通欲權結局戊午詔從之甲子僉書樞密院事
樓炤以父憂去位庚午以鼎州觀察使㳂淮制置使
劉錡為武泰軍節度使侍衛馬軍都虞候時金别又
陷宿亳淮西宣撫使張俊親統大軍出廬州命統制官
趙密出西路密引衆經蘇村時水漲三尺涉六晝夜乃
逹宿城與敵遇敗之而統制官王德率衆自夀春趨宿
夜半襲破敵營降偽守馬秦乘勝趨亳又下之密以孤
軍駐夀春累月敵不敢南嚮俊既復宿亳二州遂引軍
還夀春府時俊軍威盛而智謀勇敢賴德為多俊亦先
計後戰故未嘗敗初諸大將入覲陳兵閱於禁中謂
之内教至是統制官呼延通因内教出不遜語中丞王
次翁乞斬通以肅軍列因言祖宗著令寸鐵入皇城司
者皆有常刑今使武夫悍卒被堅執銳於殿廷之下非
所以嚴天陛也内教遂罷時韓世忠劉光世張俊劉錡
皆不相能次翁曰臣聞世忠之於光世因言議而隙俊
之於錡因措置而暌竊恐錡保一孤壘光世軍處窮獨
俊與世忠不肯急援願遣使切責因用郭子儀李光弼
以忠義泣别相勉者以感動之時諸將驕而次翁彈擊
不避方乞斬通時上勞之曰卿有李勉之風矣淮南
宣撫使韓世忠遣統制官王勝并背嵬將成閔率兵北
伐辛未至淮陽軍城南二十里水陸轉戰掩金兵入沂
河死者甚衆奪戰船二百餘隻是月資政殿學士馮
澥卒時湖北宣撫兼招討使岳飛遣統制官張憲與
金戰扵潁昌府敗之遂復潁昌憲又與戰於陳州境敗之
飛别遣統領官楊成與金戰於鄭州境敗之復陳鄭二州而
飛自與烏珠戰於偃城縣殺其將鄂爾多貝勒(原作阿李朵孛堇今改正)
資政殿大學士福建安撫使張浚聞淮上有警亟具
邊計言向使金出上策還梓宫歸兩殿則我德之必深
和議不拔人心懈怠國勢寖弱幸今金自反覆士氣尚
可以作臣願引權制變用天下英才據天下之要勢措
置一定大勲可集矣三京招撫處置使劉光世奏統
制官李顯忠葬其父乞官與之費詔賜以萬緡中書舍
人林待聘言陛下多顯忠自歸而憫其家禍不待殊功
著績而置高位曩邊遽亟聞誠顯忠竭盡之秋也而計
奪於聲懼形於色屈指命日以策川陜之陷安在其謀
且勇兵纔二千行迨宿泗什亡其七安在其得士心緡
錢十萬與為軍資盡且復乞又三倍所求無厭必驕且
望願寢其賜從之光世又請以舒蘄等五州為一司選
置將吏宿兵其中為藩籬之衛右正言万俟卨言光世
欲以五州為根本將斥旁近地自廣以襲唐季藩鎮之
蹟不可許也時方多故武夫怙亂卨又言諸大將起於
行伍知利不知義畏死不畏法高官大職子女玉帛已
極其欲盍示以逗遛之罰敗亡之誅不用命之戮使其
知所懼焉時東京留守孟庾南京留守路允廸悉已
降金閏六月甲戊詔送其家屬居於全州癸未上曰
順昌淮陽戰士捐軀死於國事宜令逐處設奠仍作浮
屠水陸法事以慰忠魂使知朕不忘之意甲申時陜
西奏捷金既不敢度隴蜀道以安分屯之軍亦各全師
而還丙戌以知秦州兼節制陜西諸軍右護軍都統制
吳璘及知興元府宣撫司都統制楊政知永興軍兼樞
密院都統制郭浩並為節度使璘鎮西軍政武當軍浩
奉國軍而宣撫副使胡世將亦自寳文閣學士陞端明
殿學士時有獻計决淮水以灌淮陽敵壘辛卯上謂宰
執曰决水所及京東民田有被其害者秦檜曰陛下聖
度兼愛如此宜無敵於天下也特進趙鼎自泉州罷
來居紹興府中丞王次翁言鼎近聞邊報喜見顔間幸
將有警規圖復用直抵近輔略不避嫌門下黨與往來
臨安鼓惑衆聽又論鼎在靖康末結王時雍薦之張邦
昌遂受偽命為京畿憲退而與人言有親奉玉音之語
又向以元樞都督荆襄未幾拜相而乾沒官錢十七萬
緡皆有實蹟望顯寘於法章三上丁酉鼎責秘書少監分
司南京興化軍居住次翁言之不己遂以散官潮州安置
趙鼎事實曰時鼎連失洙渭二子與親知書曰幼子之
病以某謫温陵失于醫理而死長子之病以某謫潮陽惜於
離别而死一罹被譴而併殺二子蓋負罪之深宜誅而貸故
移禍私門如此其酷然造物者方且困之未使其斃強顔
苟活惟是責躬無地自容耳戊戍賜諸帥詔曰狂敵不
道薦肆凶殘王師所臨無往弗克捷奏繼至俘獲踵廷尚
慮狃吾屢勝之威忽彼不虞之戒天下本吾一家豈貪尺寸
之利金人亡在朝夕必滅為期咨爾六軍咸體朕意湖北
宣撫兼招討使岳飛時屢獲捷至是詔書不許深入飛遂
班師而所取州縣旋復失之(野記)奉使洪皓時在燕密
奏順昌之後金人震懼喪魄燕之珍寳悉徙而北意欲
捐燕以南棄之王師亟還自失機會惜也福建安撫
使張浚復條海道利害仍大治海舟至千艘為直指山
東之計以俟朝命秋七月癸丑太尉殿前副都指揮
使楊沂中進都指揮使公事為淮北宣撫副使又以馬
軍都虞候㳂淮制置使劉錡為淮北宣撫判官沂中自
行在引兵出泗上時淮北無敵騎遂復還臨安亦詔錡
班師次於鎮江府時方用兵當嚴斥堠己未宰執奏
擺鋪事上曰遞鋪兵極可憫月糧雖按月支鋪屋亦須
如法有虎狼處必用兩重籬落秦檜既退竊歎仁心周
徧真堯舜之用心也詔討使韓世忠遣統制官王勝
王權攻海州破之擒偽守王山獲金人押至行在王山
即隨敵至順昌城下者也順昌破敵記曰王山言金
國見只有烏珠主兵權先時舉國内兵盡赴祁州大閱
舉所閱之兵盡隨烏珠南下烏珠之在順昌三郎君敗
於陜西亦來告急是時南宋若更有一項兵乘此而來
敵可擒也乙丑詔却押回世忠軍隨宜區處秦檜請今
後獲敵不必解來上曰不然須令押數人來問之庶得
其實不敢妄奏也檜曰陛下於庶政覈實如此孰敢欺
乎時世忠怒統制官呼延通通赴淮以死丁卯詔川
陜宣撫副使胡世將遣銳兵千人具舟百艘載柴草膏
油自丹州順流而下至河中府焚毁金人所繫浮橋及
選萬人由斜谷出潼關皆以絶金歸路世將奏已差統
領官閻興帶五百人往會知丹州傅師禹知陜州吳琦
知華州潘道及忠義軍統制官傅忠信同措畫斷毁河
橋又臣前遣永興副帥王俊領選鋒四千人已復興平
醴泉二縣永興之屬邑也今正與大敵相距且當盛暑
多不容其遣兵兼王俊在彼可以乘間斷其歸路其後
閻興至永興之外邑與王俊會雖同傅師禹結到河東
忠義秦海等一千餘人皆補以官然亦不能成功八
月癸丑上曰御將用兵當如身之使臂臂之使指不能
自運豈立國之道秦檜曰此漢高帝馭英雄之意也
己卯宰執奏徽宗隨龍人乞恩例上曰若舊人尤當優
恤凡事干徽廟非唯朕奉先之孝所當自致亦欲風動
四方使人知有君親之恩也秦檜等退而竊歎上於一
命一令存教化於其間所謂明王以孝治天下蓋如此
也己丑宰執奏淮東宣撫使韓世忠見圍淮陽期於
必滅上曰攻城當開其生意不可合圍既得城多殺何
為秦檜曰此成湯祝網去其三面之意也言者以為
民間詞訴郡縣監司不以時决壬辰上謂宰執曰朕昔
以元帥在河北京東見縣民有訴縣於州者復委之縣
郡民有訴郡於監司者復委之郡如此則民冤何緣得
直當申嚴約束秦檜曰陛下察見郡縣之弊知吏治得
失雖漢之宣光殆無以過也詳定一司勅令張宗元
奏刪定官序位甲午詔在樞密院編修官之下詔川
陜宣撫副使胡世將今日事勢以力保關隘為先又陜
西將士與右護軍不同正當兼容有仗義自奮者優奬
之以厲其餘於是世將奏川口諸隘及梁洋一帶先已
修畢見分遣吳璘在白石至秦州以來遏熙秦之衝楊
政在寳雞遏永興鳳翔之衝及永興副帥王俊亦在盩
厔作寨牽制敵勢兼自金人冄攻陜西諸曾受偽命人
並許收使如能立功就上遷轉緣從偽既久率望風降
拜臣亦開其自新之路多方誘諭已招到一萬一千五
百餘人總管傅忠安撫朱勇將官梁炳及統制統領各
給袍帶移住老幼居於近裏又有總管魏价等十四員
帶城寨兵一千五百亦加勸奬官各授差遣卒各支請
給與右護軍相參為用矣時楊政在寳雞金大帥薩罕
隂遣客刺政詐為降人政覺而誅之辛亥合祀天地
於明堂以太祖並配大赦天下先是川陜宣撫副使
胡世將聞金分兵欲侵川界遣右護軍都統制節制陜
西諸軍吳璘總兵至秦州之北丁巳攻城拔之守臣武
誼將官邵干成紀知縣荔諫等皆降戊午宰執奏事
上謂秦檜曰士大夫多樂在朝廷不樂在州縣蓋朝廷
遷進多州縣遷進少卿等可擇州縣吏之有治狀者當
如漢增秩賜金使内外之勢均也庚申吳璘進兵剡
家灣與敵將賀珍郎君(原作胡盞郎君今改正)戰兵潰時行在遺火
壬戍宰執奏犒設救火諸兵事上曰累令去蓆屋作瓦屋
皆不奉行朕已戒内侍如敢不遵比衆罪當加重卿等更戒
諸房吏亦依此若内侍堂吏奉行則衆不敢違戾癸
亥上曰朕觀自昔守令能抑強振弱者始號循良今豪
右稍不快意必中傷之自今州縣吏有能稱職而或誣
以非辜者須朝廷主張庶使吏得自效而民被其惠矣
甲子上曰近世禮器大不合古制如聶崇義三禮圖
極可笑俟兵事稍定當講論改造况亦無大費也是
秋兩浙轉運司類試凡解二百八人而温州自計四十
二人宰執子姪皆預其選揭牓之日士論大駭自置舉
場以來未嘗有也朱勝非閒居錄曰東南諸道解額
少舉子多求牒試於轉運司每七人取一名比之本貫
艱易百倍秦檜居永嘉引用州人以為黨助吳表臣林
待聘號黨魁名為從官實操國柄凡鄉士具耳目口鼻
者皆登要塗更相扳援其勢炎炎日遷月擢無復程度
是年有司觀望所薦温士四十二名檜與參政王次翁
子姪預選者數人前輩詩云惟有糊名公道在孤寒宜
向此中求今不然矣河南府奏撿視諸陵除永定永
昭永裕永泰並無損惟永安永昌永熙神臺璺裂冬十
月己亥詔本府委官修之勑令所修在京通用勑令
格式書成戊寅右僕射秦檜表上之右正言万俟卨
論淮北宣撫司范直方怯懦沮師丁亥上曰陞黜必明
當其功罪可鐫職與遠小監當初直方之行上寵以列
卿賞賚優渥至是出於威斷勸沮若此臣下孰敢不奮
勵而赴功也臺臣論信州守臣劉岑歴守三郡妄費
官帑以市私恩己丑上曰朕於軍興調度尚恐有傷百
姓其可以無名之費重困吾民乃詔重貶之是月臨
安府居民遺火延燒省部官舍朱勝非閒居錄曰初
上駐蹕應天堂饌頓減至維揚又減至餘杭又减宰執
每員日用二千有竒僅備一食紹興四年趙鼎以元樞
為川陜荆襄都督須錢七百萬緡有旨半與之兩浙轉
運司臨安府又取二萬緡行有日矣會鼎拜相因淮上
用兵遂以三百萬緡入三省激賞庫先是建炎初御營
使置激賞庫銀百星錢千緡為一料畫旨支降傳充軍
書警奏間探之費其後司廢庫存隸於三省内結諸宦
外交諸將首尾五年御史謝祖信論鼎章内一事云盗
官錢八十萬緡蓋此錢也秦檜繼相用術尤精九年金
人歸河南故地檜託言計備使禮凡常賦之入多歸此
帑歲時所獻日月增厚而錫賚便蕃權勢熏灼綫履每
兩二十餘緡月至數兩至是庫金出入輕於州郡公庫
矣用度既廣賦入不繼十年下令云舉兵擊敵須備犒
賞計畝率錢徧天下五等貧民無得免者所斂號激賞
而兵未嘗舉百姓尤以為怨十一月火作首焚三省庫
中所積一夕而盡不復根治悉行除破蓋侵取既多見
物無幾幸火以滅迹無復稽考者也資政殿學士翟
汝文卒十一月戊午時御書皇太后玉冊癸亥右僕
射秦檜言陛下字法遒勁絶類雲天之體上曰學書必
以鍾王為法然後出入變化自成一家檜曰陛下天縱
多能無不造其至妙推而上之所以治天下蓋必以堯
舜為法臣下自非堯舜之道安敢輙陳於前也是月
兵部尚書兼翰林院學士胡交修請外除端明殿學士
知台州十二月戊寅上曰凡觀人者必觀其行事則
可以察知其心之微漢高帝平時好色喜貨至於入關
秋毫無所犯唯范增能察知其志在取天下於是秦檜
等仰歎聖學淵妙商𣙜古今非羣下所能及也壬午
上皇太后冊寳上躬詣殿廷祗發赴慈寧殿禮成百官
於宫門外遙賀太后先是冬溫無雪上以嚮春疾疫為
慮是日禮樂備物百寮在列凝雲闔雪不降至夕大雪
人情懽悅道途相慶甲申秦檜奏曰陛下聖孝感通天
意昭格明堂禮成然後雨尊冊禮成然後雪若出符契
陛下再三謙抑不居臣等仰見聖意欽天之命雖休勿
休如此丙戌禮部侍郎蘇符遷尚書初建寧軍承
宣使知代州王忠植將兵至延安府為叛將所執令拜
金國詔書忠植毁罵被害至是川陜帥司以聞丁亥詔
贈忠植節度使開府儀同三司官其子孫十人言者
乞令諸大帥各薦偏裨之可任者乙未上曰諸帥所隸
統制統領官智愚勇怯朕皆熟知之儻有所使便可抽
擢何必更令薦舉蓋上於人材大小無不徧察下至徧
裨已深簡於淵鑒矣婺州東陽縣魔賊竊發丁酉詔
遣前司禆將王滋往捕之上令宰執諭滋不以多殺為
功未幾賊平
