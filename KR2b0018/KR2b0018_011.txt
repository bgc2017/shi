中興小紀卷十一宋熊克撰
紹興元年秋七月乙未是歲當祀明堂文武有合轉官
者右僕射范宗尹以為多所僥倖乃建言論崇觀政宣
以來濫賞而參知政事秦檜力贊之壬寅上謂宰執曰
議得當否朕不欲人每以此事議及上皇聖德時吏部
侍郎高衞主右選上疏詆之乃詔先罷武臣討論既而
同知樞密院李回自言宣和間任詞臣以校正御前文
籍轉官恐是濫賞乞削秩罷政上曰人君留意文籍命
臣下校正有勞轉官豈與濫賞同科顧謂宗尹曰且如
卿等以功轉官若與小人同一劄目亦自難處宗尹力
奏此事如回者無幾其他亦不足惜遂詔侍從及館職
兼領校正者非(按此下原本訛脱)既而上批大臣討論亦罷大
意以為不欲歸過君父斂怨士夫而宗尹堅謂可行即
日求出於是秦檜復以此事擠宗尹而侍御史沈與求
條宗尹罪狀二十宗尹力請解政癸亥罷為觀文殿學
士提舉洞霄宫上謂執政曰宗尹既去惟王俁萬格以
刻薄附會討論事招致人言當罷此外宜置勿論恐分
朋植黨非國家之福皆曰此陛下盛德也俁華陽人格鄱
陽人時並為都司未幾宗尹落職初詔勅令所以嘉
祐敕與政和敕對修命工部侍郎韓肖胄等詳定至是
修成敕令格式八月戊辰提舉官參知政事張守上之
肖胄忠彦孫也先是諫官韓璜論堂吏俞宗适滑浩
二人預討論事浩已罷職璜言執政不當芘宗适而不
問是日執政奏事富直柔曰臣聞宗适誠不預言者誤
聽秦檜曰吏承行文書不必罪之李回曰如罪兩都司
彼自無詞上曰兩都司殊刻薄為朝廷建議須有忠厚
之風張守等仰贊聖訓於是不罪宗适再以浩送吏部
初靖康京城圍急胡唐老時為殿中侍御史言萬一
不守則本支俱覆聞康邸至磁相間為民所留此天意
也請建為大元帥領兵入援至是其弟吏部郎官世將
繳唐老劄子且為之請謚壬申上謂執政曰當時事亦
偶然何功之有於是張守等退而歎曰大哉王言内
侍楊公恕自叙嘗在潜邸欲求差遣執政擬與兵馬都
監上曰以潜邸恩與一都監亦不為僥倖但其人難使
之近民富直柔曰近有任鈞者至密院干差遣陛下知
其為人否上曰鈞乃珪之子尤狠愎豈可任使此輩稍
不循理朕不欲使之在左右於是執政退而悚服参
知政事張守薦舊相清遠軍節度副使汪伯彦之才可
用詔復官提舉洞霄宫癸酉伯彦復觀文殿學士除江
東安撫大使兼知池州既而右司諫韓璜論伯彦不可
用詔罷之依舊提舉洞霄宫上曰治天下惟公朕安得
而私也於是参知政事秦檜退而仰服聖訓時沈與
求再歸言路中疑其論范宗尹所引用者悉出之與求
曰近世人材視宰相出處為進退蓋習以成風今當别
人之正邪能否而公言之豈可謂一時所用皆不賢而
使視宰相為進退哉中書省言池江二州地勢僻隘
失祖宗公道置帥之意庚辰詔江東西路依舊以昇洪
為帥府癸未執政奏劉光世繳到劉豫偽詔詔尾乃
其子偽左相銜也上曰可見豫𥚹陋李回曰藝祖即位
用范質王溥皆數年而後代以趙普秦檜因曰帝王自
有受命之符陛下靖康初為生靈請行此即受命之符
正所謂保民而王者也時揆席久虛秦檜倡言曰我
有二策可以竦動天下或問何以不言檜曰今無相不
可行也己亥中書門下省言文臣舊法曾分有無出
身帶左右字若贓罪則悉去左右庶有所别今欲復舊
詔從之仁宗嘗親篆明堂及飛白門牓壬寅上謂宰執
曰行宫殿小難以模設已别書六字第以嗣天子臣名
恭書代孝子嗣皇帝親札蓋以祀天為主也秦檜等曰
以祀天為主深合禮意有條令所小使臣楊球者被
旨召試侍御史沈與求言陛下復祖宗故事間詔四方
豪俊令中書策試而用之於臺省館閣皆極一時之選
今球乃預其列不知薦者為誰望罷球使歸右選詔從
之甲寅上曰朕以眇躬獲主大器居位五祀而王室
益微念兹永懷慘若焚灼比因崇祀明堂投誠上帝冀
獲悔禍以雪神人之耻而赦文夸大殊咈朕心又除吕
頥浩制首為中興聖緒兼創業守文之言徒使四方誚
于有識可與外任於是中書舍人兼直學士院席益以
顯謨閣待制與郡而去江南招討使張俊言承務郎
汪若海說李允文有功乞充本司幹辦官丙辰上以問
宰執吕頥浩曰若海頃與大圭以語言交鬭滕康劉珏
致二人不和遂有兵火之變皆編置嶺外尚未放還上
曰若容在軍中恐後為累後有罪者亦必援例第勿許
之朕自以諭俊也於是頥浩等竦服聖訓戸部侍郎
孟庾進尚書時江湖供錢粮久虧而羣盗尚聚己未詔
庾為宣諭制置使詔近降赦恩慮州縣奉行不虔委
逐路提刑親行體訪務令實惠及民若所載寬恤事或
有未盡亦令監司條上初李成之黨李雱為成計謀
至是張俊獲雱而成勢蹙將殘黨遁居順昌詔淮蔡二
鎮掩殺成遂奔偽齊餘衆趙瑞等降言者謂洛為國
西宅而翟興於僅存之地萬死一生率師護寢陵戰屢
獲捷粗自立基望錫軍名使知國家惓惓不忘之意壬
戌詔名忠護軍吏部郎官廖剛言因江南探報事宜
頗致懷慮羣臣往往以維揚之事為戒無敢任其責者
臣謂動静之間在審其緩急而已料今歲敵騎勢分必
無南渡之事望姑寬聖念以慰天下臣所陳下策正如
李孝子操瞑眩之藥厥疾已瘳則無所用矣初翰林
學士汪藻言自元符以来至建炎並無日歷此國之重
事願留聖心上納之既而宰執請擇所付上曰無以易
藻矣至是除藻龍圖閣直學士知湖州詔領日歷如故
金左監軍逹喇大憾之(按句中之字無着句上疑有闕文)盡却所獻
之物而去豫遣偽相張孝純隨而和之數日乃回逹喇
至祁州遷其民而出仍許只攜行李其錢榖之類皆留
遂以祁城為元帥府先是建炎末敵方南牧有朝奉郎
趙俊者宋城人居城北或勸其避地俊曰但固吾所守
爾死生命也逃將安之時劉豫以俊為虞部郎官俊稱
疾不受豫不能強凡文字不肯用豫僣號但書甲子未
幾卒時有武功大夫蘇易緣守奉化縣界轉一官於
是中書舍人程俱言武功大夫轉入横行則官益以輕
其害尤大祖宗之法武臣自閣門副使至内客省使為
横行不係磨勘即非皇城使所得轉入之官皆特旨而
受故元豐官制以承務郎至特進為寄禄官而武臣獨
依舊不以寄禄官易之蓋有深意政和間改武官稱為
郎大夫遂并横行易之而轉官之級(按句内有脱誤)此當時有
司不習典故率意而改以開僥倖之門故流弊日深且
文臣庶官轉不得過中大夫而武臣乃得過皇城使此
何理也自改使為大夫以来嘗調官轉為横行者不可
勝數其弊已極而他人莫能言也冬十月乙丑以新
除給事中兼侍講洪擬為吏部尚書言者謂擬未嘗歴
州縣擬請外遂除龍圖閣待制知温州言者以謂近
差甲頭催税其害又甚於保長戊辰戶部奏甲頭於三
十戸輪差初無高下而大保長乃有力可以倚仗詔從
之初金右監軍烏珠駐兵於熙河秦雍至是相繼
移寨欲窺蜀宣撫處置使張浚令陜西都統制吳玠於
鳳翔府之和尚原先處戰地誘致其來烏珠乃引衆十
餘萬造浮橋於寳雞縣渡渭來攻玠遣統制官吳璘雷
仲率諸將選勁弓強弩分番迭射號駐隊矢接發不絶
繁密如雨金稍却則以竒兵旁擊斷其糧道又劫破金
寨乙亥與金戰凡三十餘陣烏珠中箭而遁俘其將英
格貝勒(原名羊哥孛堇今改正)及隊領三百甲兵八百殺敵衆横屍
滿野是役也烏珠往反萬里始末三年其衆之損者逾半
皆呻吟扶攜以歸烏珠初有從馬數百至是僅留其六
道由平陽府守臣蕭慶以三馬奉之於是北歸燕山
王之望西事記曰張浚之敗賴吳玠獨全一軍據和尚
原以守金人屢攻之不克大破敵軍殺其將帥人多疑
不實夫吳玠之敗四太子固未可知然敵若不敗則今
已無四川矣故陜西之敗皆浚為之然而金人不能取
蜀亦其用玠之力也乙酉宰執言郭仲荀初除管軍
例得閣職上曰祖宗待三衙之厚如此富直柔曰祖宗
時三衙用邊功戚里班行各一人蓋有深意上曰參用
戚里固祖宗法然礙處亦多恐不可用於是宰執退而
歎曰此言可以為後世法丁亥宰執奏有司勘到偽
造告身事連知閣門事潘永思上曰雖戚里既有過安
可廢法於是令罷閣職就逮秦檜退而歎聖德曰卓哉
此舉初工部侍郎韓肖胄在都司時嘗言國以兵強
兵以食為本宜理淮南以修農事則轉輸可省遂命屯田
郎官置局建康行屯田之法於兩淮上又親書趙充國
傳刻石摹本賜諸將以厲之於是荆南鎮撫使解潜於
部内五郡屯田且辟直秘閣宗綱為措置官而公安知
縣孫倚率先辦集詔加兩秩既而言者復請江之南岸
亦興屯田戊子江西大帥李回又言江州赤地千里望
依淮浙委監司興營田並從之初知興元府利䕫路
制置使王庶籍興元及諸縣良家子弟號曰義士以縣
令為軍正而武勇知邊事者副之尺籍伍符皆如舊制
軍聲甚振至是宣撫司上其狀甲申庶自待制為徽猷
閣直學士吕大麟見聞錄曰王庶立義士其法甚妙
紹興初富平大衂之後兵率單寡庶於興元府興洋金
蓬聞達諸處令州縣選強壮每兩丁取一丁三丁取二
丁與免尸下物力錢二百千每五十人為一隊知縣為
軍正尉為軍副日閱武於縣月閱武於州不半年有兵
二十萬每遇州教則厚犒賞之教閱有方可以出戰則
令尉便與改秩今川口義士尚衆皆庶倡之也己丑
吏部郎官廖剛言臣前所獻幸閩之說姑備一時之急
爾國家艱難極則必反今乃圖新之時故經營建康殆
不可緩歲晚固所未暇俟有機會可乘當親擁六師往
為固守之計彼敵雖點詎能妄意吾之虚實而輙窺也
哉且東南建國無易金陵臣聞劉豫在齊魏間省徭薄
賦專務姑息招徕人士誘以偽官安知其不圖吾根本
地乎要當出其不意而徙居焉亦先事制人之道也尋除
剛起居舍人剛又言伏見陛下詳延儒臣採摭故實為
說以進而游意翰墨博覧羣書亦可謂好學矣然帝王
之學與文士異堯舜禹湯文武仲尼汲汲皇皇是其用
心亦必有在矣且援孟子所言天下國家之本在身與
大學之治國平天下其端在正心誠意願陛下去末學
之無益坐進此道則可以福羣生也初建寇范汝為未
平而本路制置使辛企宗握兵玩寇一路騷然詔以大
理少卿朱宗為本路漕臣宗仙游人紱子也宗入對言
民困無聊弄兵以延一旦之命陛下第追還制置使以
此事付臣可毋戰而平也上詔宗行而企宗方議募兵
檄取錢糧數多宗遺書責之曰公擁兵彌年州縣餽餉
費百萬而責取未巳民在溝壑矣公為則自為之初詔
企宗放散汝為之黨企宗乃奏汝為乞於福州就糧不
遵聖旨遂詔企宗措畫而企宗怯懦不能制賊反屯其
衆於建之城外上乃擢吏部郎官胡世將為監察御史
福建撫諭世將既至言汝為懷反側猶肆剽掠而招撫
官謝嚮陸棠顧與賊通亟捕嚮棠與制置使屬官施逵
付獄又樞密院計議官沙縣張致遠請歸鄉因白宰執
乞遣重兵討之而知福州程邁亦請改命將臣又是時
曹成馬友有衆數萬轉掠湖南北而山東賊白氊笠劉
忠者嘗與烏珠戰頡頑而南自黥其額號花面戰據潭
之白綿山號為最強左僕射吕頥浩建言先平内寇然
後可禦外侮十一月戊戌乃詔參知政事孟庾為福建
江西湖南宣撫使太尉武成感懷軍節度使韓世忠副
之發大軍由台温路先往福建次赴餘路仍罷企宗以
其軍隸韓世忠庾遂辟致遠充隨軍機幕既而世將奏
謝嚮陸棠及施逵皆械送行在嚮棠死於路逵得以歸
罪二人止從輕典送遠郡羈管中途逸去後改名宜生
竄入偽境詔紹興府運頗艱難以久駐可移蹕臨安
府初景靈宫萬夀觀會昌宫章武殿神御並在温州
甲辰詔差内侍岑峑充迎奉主管官時又迎奉太廟神
主亦令内侍省選官主管仍罷提點官鄭士彦别命郎
官一員赴温州充提點官凡有事移牒州縣並申提點
官其主管官毋得輙行初萬夀觀有章獻皇后用黃金
所鑄真宗像及后像既而上曰置金像外方人所側目
若不取入是誨為盗也因愀然謂宰執曰朕播遷至此
不能薦享宗廟奉衣冠出游令祖宗神御越在海隅念
之坐不安席(聖語在明年閏四月今聯書之)先是淮南賊張琪既為
統制官閻臯等所敗其黨姚興王悅引所部詣統制官
巨師古降琪西走追擒之送行在乙巳戮于市初常
州守臣周杞坐殘虐敗官是夏大旱上御邇英閣問所
以致旱之由給事中胡交修為中書舍人對曰此殆杞
佚罰遂以祀屬吏至是獄具甲寅上曰當官者小過或
有害惟濫刑為當懲聞杞數濫殺人豈得不治朕日聽
斷若任情殺人豈不可耶顧非理爾於是宰執將順聖
德退而記之以垂訓萬世時杞謂交修䜛己乃上書告
其罪詔遣大理寺丞胡蒙詣常州按驗反復窮究交修
無所挂然羣從亦多抵罪蒙歴城人也初詔左僕射
吕頥浩復相而同知樞密院事富直柔與司諫韓璜及
神武中軍統制官辛永宗兄弟見上多言頥浩之短至
是侍御史沈與求言直柔與璜等結為朋黨丙辰罷直
柔為提舉洞霄宫而璜等亦皆黜去初復江淮等路
發運使以寳文閣直學士權邦彦為之邦彦闇而傲士
論不與至是吕頥浩又薦邦彦為兵部尚書初選人
永嘉婁寅亮嘗陳宗社大計深契上意已與改官至
是以為監察御史制略曰爾上書論事慮國則深既遷
一官朕意未足中書舍人程俱辭也宣撫使孟庾總
大軍道由温州守臣龍圖閣待制洪擬趨庾赴援庾怒
於饋餉外命擬亟犒師犒已即行擬歸未及州治軍人
已塞滿庭下訩訩且不測擬即借封樁錢用之事已自
劾詔書奬其知變加秩一等金人僉軍之法以家業
高下定之者曰家戸軍以人數多寡定之者曰人丁軍
謂家戸者不以人數稱人丁者不以家業時雲中有陳
氏姑婦持其産簿訴于右副元帥尼瑪哈謂父子俱已
陣亡願盡納産乞免充軍左監軍烏克紳怒其沮法贊
尼瑪哈誅之於是國人皆怨而尼瑪哈又禁諸路之民
不得擅去鄉里凡出必先告官給番漢守公據然後可
行右監軍逹蘭請於尼瑪哈謂西路之軍有解鹽可贍
而東路無之乞割齊境滄州鹽場以贍其用蓋達蘭怒
劉豫不拜欲奪其利而尼瑪哈方專權芘豫故不之許
然逹蘭自此憾豫愈深矣初吕頥浩帥江東置司池
州既召入令知池州劉洪道攝帥事是月以資政殿學
士葉夢得為安撫大使始還帥府於建康時建康荒殘
見兵不滿三千人諸將散居他郡夢得至乃奏移宣州
駐劄韓世清一軍屯建康追水軍統制官崔增屯采石
及統制官巨師古閻臯分守要害而世清尚未至也於
是夢得召集流民稍稍復業商販亦通時羣盗蜂起
右文殿修撰胡安國一日謂其門人楊訓者曰昔寇起
燕山則關中河北可避及入關河則淮南漢南可避今
至湖外惟二廣爾又焉保二廣之無寇也至此可謂窮
矣只得存心以聽命訓問曰存心如何安國曰行善而
莫為惡耳十二月丙寅詔依祖宗故事置樞密都承
旨一員以兩制為之建寇范汝為聞大軍將至亟入
據州城監司守宰以下皆遁去賊將葉徹往犯南劒州
先是制置司撥統制官任士安一軍駐城西賊至未肯
力戰守臣張觷獨率州兵出拒射徹死而退賊觷候官
人也觷知士安方懼無功即函徹首與之州兵皆憤觷
曰早晩賊必再至非與大軍合不能破也士安得之大
喜遂馳報諸司謂已斬徹未幾徹二子曰文臣武果引
衆聲復父讎縞素來攻於是士安與州兵偕戰賊大敗
汝為自此益挫庚午詔略曰聞汝為嘯聚日久今再遣
師剪除其從有能執汝為請命者當受重賞自餘咸赦
除之上因諭宰執曰若不許其自新何以示好生之德
秦檜曰天地大德曰生聖人大寳曰位何以守位曰仁
唯仁則能好生而配天地以守其位也既退吕頥浩請
記以為訓時宣撫司軍已次福州於是孟庾留福而韓
世忠總兵趣建知福州程邁謂世忠曰賊銳宜少休以
俟元夕世忠笑曰吾以元夕凱旋見公矣時賊於正南
路植巨木為鹿角及設陷馬坑以拒王師世忠命諸軍
偃旗仆鼓由小路徑至鳳凰山繞出賊背范汝為震怖
以謂從天而下於是列寨以環其城賊夜遣衆劫寨戰
敗而走丁丑右司諫方孟卿言比言大兵所過恣為
剽掠有甚於賊願賜丁寧乃詔自今出師毋得秋毫騷
擾樞密院察大將統制統領官以下遞察犯者並行軍
法初宣撫處置使張浚移軍閬州令參議軍事劉子
羽於關外調護諸軍子羽頗得衆心又總領趙開兼都
漕號善理財不加賦於民而軍用足戊子宰執奏浚居
閬為水運以給西軍上曰朕料浚必能立功秦檜言臣
初至行朝見論浚者紛紛可駭賴陛下保全使得安迹
萬一有功實陛下知人善任使不惑浮言之效也上因
論天下事有利必有害但利多害少皆可為如前年航
海一板之外便為不測使惑於浮言逡巡不决豈不敗
事於是宰執退至省未食而浚和尚原捷報已至乃相
與歎仰聖明知人善料敵如此顧恐人臣不才無以稱
任使耳既而浚以功除定國軍節度使職仍舊壬辰
兵部尚書胡直儒卒鄧随郢鎮撫使桑仲雖已受朝
命而猶恃兵衆再圖取金州是冬復引衆攻房州金均
房鎮撫使王彦與戰于青林間又大敗之建炎初詔
西外宗司居高郵軍南外宗司居鎮江府及渡江以来
遷徙不常是年西外宗居福州南外宗居泉州其後兩
宗學各置教官如諸州例云時金左監軍逹蘭居祁
州而其衆尚留承楚浙西大帥劉光世守鎮江欲攜貳
之乃以金銀銅為三色泉其文曰招納信寳獲金人則
燕餞而遺之未幾踵至得衆數萬給良馬利器用之如
華人因創赤心竒兵兩軍頗得其用初五路既陷金
人悉割以屬偽齊金以陜西重地自右監軍烏珠敗走
都統羅索病死而忠護軍翟興屯伊陽山又知鳳翔
府吳玠見保和尚原右副元帥尼瑪哈欲固人心遂以
女真萬戸薩里罕為經略駐兵鳳翔府以守之
