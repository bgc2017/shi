欽定四庫全書
鄭開陽雜著卷八
明鄭若曾撰
海防一覽
圖式辨
作海圖成或曰子之用心則勤矣但以海居上地居
下亦有說歟若曾曰有圖畫家原有二種有海上而
地下者有地上而海下者其是非莫辨若曾以義斷
之中國在内近也四裔在外遠也古今畫法皆以遠
景為上近景為下外境為上内境為下内上外下萬
古不易之大分也必當以我身立於中國而經略夫
外裔則可若置海於下則先自立於海中自列於外
裔矣倒視中國可乎或又曰以圖作屏立而觀之若
嫌乎登夷於華若曾曰圖之作豈專為屏用哉錄之
書册置之几案但見遠近不見上下矣昔大司馬默
齋許公(論)圖畫九邊於屏亦以北狄居上天下不以
為非也夫何嫌或又曰天地定向以北為上以南為
下北狄原在中國之北不可改也海居南面可比而
同之乎若曾曰海何嘗專在南哉南面之海惟廣廉
瓊高諸郡耳惠潮之境海有東南面者有東面者是
在廣東一省海且無定向矣福建浙江直隸山東海
皆在東曷嘗有南海乎故海一也或面南而視或面
東而視若必欲尊北而卑南則亦將尊西而卑東乎
或者唯唯若曾恐天下有同是疑者述以告之嘉靖
辛酉夏五崑山鄭若曾伯魯氏識
鄭開陽雜著卷八
