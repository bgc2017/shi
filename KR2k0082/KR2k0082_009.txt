欽定四庫全書
鄭開陽雜著卷十
明鄭若曾撰
黃河圖議
黃河議
黃河發源星宿海出一巨澤二巨澤數折而至崑
崙河勢尚不甚大聞所在土人抱革槖騎能過之
河上多高山大陵遞相夾抱行入麻哈地其山高
峻非常綿亘五百餘里河隨山足東流至積石入
中國遶西寧過臨洮其間則有鳴沙嶺又有寧夏
山夾之由寧夏流轉逹地八百餘里過豐州西受
降城過大同路雲内州東勝州與黑河合而南流
是即所謂河套也及至靈寳縣河觸太行山轉轄石
其間則有三門七津砥柱又有禹廟在或者即禹
𨗳山通河處夾岸皆高山而河行山中至沔池至
孟津至河南府至溫縣岸無山山盡矣其在河南
府即有北邙山亦僅僅障南岸北岸殊無山至武
陟水則有洛河伊河沁河來合河勢始盛大而又
有汜水合之河益無頼其在河隂雖有廣武山山
亦僅在南岸北岸亦無山俱不能夾束河以故河
流至武陟則汎濫亦河必然之勢也故洪武二十
四年河決原武縣黑陽山東正統十三年決滎陽
衝張秋潰沙灣東隄又決滎澤決孫家渡全河南
徙景泰三年河決沙隄灣弘治二年決孫家渡決
開封決黃陵岡三年决原武分支流為三一决封
丘金龍口下曹濮衝張秋長隄一決中牟下尉氏
一汜溢於蘭陽儀封考城歸德以至於宿瀰漫四
出不由故道以原武陽武間地勢平衍無高阜重
麓可捍障故也先年沁水由此東注弘治四年始
淤是年又决金龍口衝張秋五年河溢沛梁之東
蘭陽鄆城諸縣又决楊家口金龍口等處潰黃陵
岡隄趨張秋凡二年乃淤七年復決張秋東隄正
德四年則決曹單趨沛縣出飛雲橋入運嘉靖六
年決曹單城武等縣楊家口梁靖口吳士舉莊等
處衝入鷄鳴臺沛北皆為巨浸東溢逾漕入昭陽
湖八年飛雲橋水北徙魚臺谷亭舟行閘面九年
河由單縣侯家林決榻場口衝谷亭十一年十二
月水俱不下洩至十三年廟道口淤塞是年又決
趙皮寨入淮是年河忽自河南夏邑縣太丘回邨
等集衝數口轉向東北流經蕭縣仍出徐州小浮
橋下濟二洪趙皮寨亡何遂淤十九年決睢州野
鷄岡經渦河入淮二洪大涸於是當事者以為河
所從來者高水湍悍難以行平地數為敗乃開李
景高口支河引水出徐濟洪閱二年復淤三十一
年河決房邨至曲頭集凡決四處淤四十餘里三
十二年七月河趨東北段家口則分六股為大溜
溝小溜溝秦溝濁河胭脂溝飛雲橋皆由運河至
徐入洪又分一股由碭山堅城集下郭貫樓散五
小股為龍溝母河梁樓溝胡店溝亦從小浮橋入
洪三十八年以後河由數溝中行其勢分故所在
無淤塞之患嗣是決於何處正未可定夫河由茶
城而上以無山夾束故多潰決由茶城而下南岸
始有洞山九里山雲龍山北岸則有子房山夾河
入徐故徐州獨無潰決但有泛漲以兩山夾輔之
力也河出徐州過清涼寺其在南岸雖有半戈山
羊山當之北岸復無山故河不能觸南岸直北趨
下衝為距山連汪蘆塘落馬黃塾周湖柳湖諸湖
湖皆在邳境故邳州往往受其害河善泛亦以北
岸無山夾束故也邳州由落馬湖至水晶湖中間
湖凡九由水晶湖至清河甚近過清河則淮水會
河之路河淮合而下雲梯關入大海河淮之事畢
矣夫河之初出潼關入河南也數數為地方患所
在地方亦往往以塞決殺流築隄壩建閘帚為事
河務具備故隄上自木欒店下止廟道口蜿蜒千
數百里屈曲重復蓋有見河勢洶湧故從平地築
隄用隄助岸以夾河防其暴漲又以河水横衝敗
岸則用捲帚以當其衝又自築隄外仍置閘減水
以殺其勢以為决口不塞則内地淤急流不殺則
泛愈急是隄帚自不得不為之所也及隄之又不
能遏帚之又不能殺决者自决衝者自衝於是當
事者又以隄帚無益於衝決將欲舍隄帚不用而
議開支河矣議復老黃河故道矣議開新河濟運
舍黃河而不由矣議開膠萊河通復海運矣其議
亦可謂衆多其慮亦可謂周悉矣議開支河者謂
黃河入淮之道舊有三一自中牟至荆山合長淮
之水曰渦河一自開封府經葛岡小壩丁家道口
馬牧集鴛鴦口至徐州出小浮橋曰汒河一自小
壩經歸德城南飲馬池至文家集經夏邑至宿遷
曰白河弘治間黃河變遷渦河白河二道淤塞全
河東下故徐邳獨受其害今若復引水通渦河白
河則水勢自分河不獨為徐邳害矣議復老黃河
故道者在徐州以上欲自河隂原武懷孟之間審
視地形引河水注於衛河至於臨清天津不惟徐
邳水勢可殺其半而京師亦可助其形勢也如冬
春水平漕舟則由江入淮泝流至於河隂順流至
於衛河沿臨清而至天津如夏秋水迅則仍由徐
沛逹於臨清至於天津是一舉而得兩運道矣在
徐州以下謂清河縣之大津口即老黃河故道也
其小清口即今淮水所出之清口也欲議復七十
里故道後又慮魚溝鐵線溝葉家口隂陽口地勢
卑窪諸決之水漫流至此築隄鉅費且恐難保故
其說旋議而旋罷其議開新河者議欲自泇口
鎮鑿新河以通運避黃河之險河自馬家橋至直
河出口計二百三十餘里其說復旋議而旋罷其
欲自徐州子房山梁山至馬家橋上下開新河八
十里置舊河於隄外使黃河出口之地並不相及
吕梁徐州二洪之險並可遠避一議也其欲自昭
陽湖東起汪家口直抵留城一百四十餘里開河
入運一議也其欲開膠萊河通復海運者出自嘉
靖丙申山東副使王公憲之議河之南口起麻灣
北口至海倉中間相距三百三十五里兩口舊
皆貯潮水常足不假濬者二百餘里濬者一百
三十餘里疏濬之内有分水嶺聞其地河形至
今在但下多碙砂石水微細使極力開鑿止三
十里遠耳如河成江漕由淮安清江浦歴新壩
馬家壕而來計良便前是以海運為險罷海運
者以馬家壕未通漕舟出大洋故也今馬家壕
既通我舟即不必由大洋直由小海中行舟自
不險然後由麻灣海倉二口徑抵天津直沽豈
得非便道乎夫舟自清江浦口至天津路凡一
千六百里其中由河行者八百里由海行者八
百里海行既由小海不由大洋非若昔元人海
運迢遠又所歴有劉家島蓬萊島黑水成山大
洋甚險後王公以陞去事遂寢夫河之為患從
古記之自夏后氏鑿山濬川地平天成漢時河
決瓠子等處輒謂災異然亦不數數見隋唐
以前河與淮分自入海宋中葉以後合於淮以趨
海間有潰溢之患為禍亦不甚烈至我朝東衝西
決頻年不已蓋國家自會通河成借河入運雖得
其力頗受其害築隄疏濬歲費金錢不下數十萬
顧此塞則彼潰彼濬則此淤勞人費財迄無成功
更可慮者西北之供億仰給於東南東南之飛輓
全頼於漕河漕河自王家閘以北至德州千有餘
里乃國家命脈所係匪𦕈萬一決壊百萬漕糧將
安輓之愚謂膠萊河之說及今行之可也往歲議
罷者以分水嶺三十里阻塞人力難施山東撫巡
病其煩勞而止惜小費而害大計貪目前之安而
忘久遠之圖弗思甚矣誠格衆議而奮然行之河
成設重兵屯守膠萊海次屹然為一巨鎮專意衛
漕防海寇為務則河通漕便歲可省金錢百餘萬
誠奕世無窮之利也今日為東南邊防計所宜備
海為國家根本計所宜備運愚故并論及之司國
計者深慮而熟籌之可也
鄭開陽雜著卷十
