欽定四庫全書
鄭開陽雜著卷六
明鄭若曾撰
安南圖說
安南考
安南古交趾地在中國之西南王制曰南方曰蠻雕
題交趾有不火食者矣記云北發渠搜南撫交趾太
史公書北至於幽陵南至於交趾西至於龍沙東至
於蟠木日月所照莫不砥屬言極南也唐虞時為南
交秦為象郡漢初南越趙陀據之武帝平南越置交
趾九真日南等郡設交趾刺史治嬴婁光武時任延
錫光為守教民耕種制冠履漸立學校女子徵側徵
貳反馬援討平之立桐柱為界吳改九德武平新昌
宋改宋平徙治龍編梁改安南鎮南都護安南之名
自此始唐分嶺南為東西二道置節度立五筦安南
都護府隸焉五代之亂土豪曲承美據之己而為南
漢劉隠所并未幾管内大亂衆推豪酋丁部領為州
帥宋既平嶺表封其子璉為交趾郡王𫝊三世為黎
桓所奪繼又為李公藴簒立淳熙間封公藴孫日燇
為安南國王安南之為國自此始再𫝊無子其壻陳
日□繼位再𫝊為日烜僭稱越皇帝累世名皆取日
下易一字從火上陽之義亦效日燇而然也元平雲
南遣人召之入覲不行發兵討之棄城遁入海元兵
以糧運不繼還日烜歸國勢復振子日燇嗣曰吾祖
舊名也自是為藩臣貢獻不絶元末天下大亂安南
不至明初頒詔薄海内外其主日煃表貢請封太祖
嘉之封為安南國王歴𫝊至日焜為國相黎季□所
簒自稱舜裔胡公滿之後國號大虞紀元天聖上表
竄姓名為胡一元子蒼易名&KR1039;詐稱陳氏絶嗣&KR1039;為
甥求權署國事永樂二年封蒼為安南國王己而安
南故王孫天平走至京言狀降詔詰責□詐上表請
天平歸國朝廷遣使送之還□伏兵殺之文皇震怒
命將征討生擒□父子詔求陳氏後復立為王國人
言黎賊簒逆陳氏子孫誅戮已盡莫可繼承又謂安
南本古中國地幸掃除殘賊再睹衣冠願復立郡縣
設官治理洗滌故習乃建交趾布政使司領府十有
七州五屬州四十一縣一百五十七衛十有一所三
市舶司一改雞陵關為鎮彛關宣德二年黎利復叛
遣兵討之利懼表言前王三世孫暠尚在老撾乞立
為陳氏後朝廷許之因罷郡縣册封暠為安南國王
已而利簒陳自立嘉靖六年其參督莫登庸乘黎之
亂弑黎㢜自立僭國號曰大越改元明德子方瀛嗣
改元大正且侵内地十八年發兵討之登庸表降請
罪願歸所侵欽州四峒故地世奉職貢於是朝廷赦
登庸罪降安南為安南都統使司署登庸為都統使
從二品子孫世襲别給印章其所僭擬制度削除改
正海陽山南等一十三路各設宣撫司正佐職官襲
替黜陟俱聽登庸總理通隸廣西布政司歲頒正朔
令三歲一貢制下登庸己死子方瀛亦先故乃以詔
命授其孫福海遂罷兵然其專擅仍自若也
世紀
陳日煚者本福州長樂人謝升卿也宋末殺人變姓
名之安南會應試居首遂為國壻襲有爵土歴𫝊至
日煃當洪武初納款輸貢封安南國王賜印誥文綺
制略曰咨爾安南國王陳日煃惟乃祖乃父昔奠兹
南土𫝊之子孫世世克恭臣職以永世禄朕荷天地
之靈肅清宇内頃以書往報冀咸享安樂而爾首奉
表來賀睠兹勤意深可嘉尚是用册為安南國王爾
尚益茂令猷永為藩輔二年十月抵國界而日煃以
夏五月先卒弟日□嗣迎請印誥我使張以寧以受
命封前王辭不可日□使使請於朝獲如故封先是
占城舊縻役安南歲有貢頗苦督廹而勢漸以益強
遂與安南抗日煃數遣兵擊敗之至是占城遣使告
急乞援兵詔兩解之皆聽命三年日□卒子日熞嗣
使使告哀上素服御西華門召使入見親製祭文命
王廉往祭既至其嗣君陪臣出迎於郊議授受禮數
四不决廉厲聲訶之乃奉御製文於龍亭迎入其殿
别設日□位於殿前廉南面布宣日熞君臣拜伏以
聽成禮而還尋詔封日熞襲王爵明年冬為其兄叔
明所簒遣人朝貢却不受七年復遣使陳謝自稱年
老授政弟煓許之叔明既已授煓政實自專制頻歲
入貢上厭其數令限以三年毋侈方物進犀象以勞
吾民十年賜煓上尊文綺既至煓已死叔明更署弟
煒代國事十一年遣使謝恩且來告煓喪詔賜煒文
綺遣使弔祭時安南占城雖以詔故陽罷兵而安南
疆吏為寇剽占城不已降敕詰責二十一年國相黎
季□弑煒立叔明子日焜主國事二十二年詔安南
弑君不道絶朝貢廣西守臣毋得納使者至二十九
年日焜始以叔明喪來告上謂禮臣曰叔明弑日熞
而有其國今□又弑煒更弔慰之是與亂賊厚也勿
許時日焜又出兵取思明府地詔諭還之久不决廷
臣請發兵進討上曰蠻裔相争古有之彼恃頑不服
當取禍耳母動久之□復弑日焜立其子□尚在襁
褓中更弑之大誅殺陳氏更姓名為胡一元子蒼為
胡&KR1039;永樂元年遣使賀即位貢方物其辭曰昔我前
王日煃首倡羣服輸嚮先帝先帝是以嘉惠下國貢
賜之使絡繹南北無絶不幸日煃死喪支庶零洗無
可嗣者臣胡&KR1039;不佞以陳氏甥為衆推廹理國事且
四年矣徼幸聖化四疆謐寧家足人給然未蒙一位
號無以供事上及主祀率下也天朝幸哀憐之下禮
官議安南絶遠多詐難信宜遣使廉察之詔可使行
人持節諭其陪臣耆老曰得胡&KR1039;奏欲就封者陳氏
無後及為陳甥其果與否爾國人誠推戴之抑别有
簒弑之故惟悉心以告無誑使還以耆老臣衆表上
與&KR1039;奏合遂封&KR1039;為王明年奉表謝恩詔還思明侵
地不悛必討無赦會安南故臣裴伯耆來告急自比
申包胥乞師興滅繼絶而老撾宣慰亦護故王孫天
平詣闕愬□父子弑逆狀上引見賜第居與伯耆偕
處安南賀正旦使至上出天平示之使者識故王孫
也錯愕下拜至流涕而伯耆以大義責之不能對三
年遣使切責&KR1039;令具實首罪安南兵寇吾寧遠州掠
吏士數百去已遣使上表謝罪請天平還歸以國於
是封天平安南國王&KR1039;順化郡公使使將兵護天平
歸比入境□遣使迎具牛酒犒師偵騎往壺漿道相
屬也不為虞行至芹站伏發殺天平我使亦死之事
聞遣大將出廣西雲南兩道夾擊之生擒□及子&KR1039;
澄等至闕繫獄弗誅詔求陳氏後無存者因郡縣其
地無何餘孽簡定作亂偽稱日南王既復僣號大越
改元興慶發兵擊敗之獻俘至京磔於市踰年而陳
季擴復叛季擴簡定從子也稱陳氏後以惑衆勢重
於簡定出師討之轉戰連歲乃請降詔為交趾布政
使未幾又叛我師攻破之械送入朝伏誅釋黎季□
於獄充戍廣西而犛子&KR1039;澄各以善兵器用累官至
工部尚書為别賜姓名十六年鎮守中官馬騏貪而
煩苛失衆心黎利乘之反自稱平定王屢征不克宣
德初詐稱前王遺嗣陳暠尚在老撾乞封暠王永奉
職貢上方厭兵欲棄交趾輔臣復力贊之使使持璽
書赦利推陳氏後立為王罷郡縣利奏陳暠病死無
後族人竝絶國中推利守國候命上心知其妄業置
之命利權署國事九年利卒子麟嗣遣使告哀以代
身金人進册權署國事正統中上表請封册為安南
國王賜駝紐金印卒子濬嗣遣兵攻占城執其王摩
訶賁該以歸詔歸其王不聽天順三年濬為庶兄琮
所弑自立使使以游湖溺死告乞嗣封册命且下而
國人立濬弟灝琮自經遂改授之灝輒侵我土司地
攻殺老撾宣慰父子為八百大甸所敗累詔戒諭灝
驁橫自如殺滿剌加進貢使臣襲占城并其國鎮守
中官錢能更私與通闌結諸彛姦宄驛騷幾危雲南
撫臣王恕發其姦亂始弭弘治十年灝死子暉嗣遣
使入貢乞改所賜常服從王制不許十七年暉卒子
敬嗣未踰年卒遺命立弟誼正德四年阮种弑之立
灝從子晭請襲封詔許之晭既立偽尊父玿為德宗
晭多行不義盗起國亂為其下所弑諒山都將陳暠
自稱陳氏後與其子弁以諒山之甲襲破交州自立
為陳真所攻退走諒山其臣立晭兄子譓偽尊父灝
為哲宗遣陳真攻陳暠於諒山暠尋死莫登庸者荆
門人也世業漁由武舉為陳暠參督後自拔歸譓以
功封武川伯鎮海陽賂譓左右得入柄軍政封國公
既得志漸除譓左右易所親信防守之而自居海陽
譓潛起兵攻之反為所敗出奔清化登庸乃偽立譓
弟懬己相之時嘉靖元年也登庸易號令練兵積粟
國人不復曉黎氏矣尋娶懬母已又鴆懬并其母殺
之而自立僣國號曰大越改元明德時譓尚據清華
乂安順化廣南四道其舊臣不服登庸者分據險阻
為之聲援譓兩遣使來請兵俱為登庸襲擊不得逹
登庸立子方瀛居守偽都自稱太上皇率兵攻譓奪
清化據之譓敗走乂安又追至乂安譓敗走葵州又
追至葵州譓走入哀牢國哀牢即老撾也以嘉靖九
年九月憤悒卒子寧甫七歲故臣黎峒等共立之居
木州漆馬江與老撾隔境有騎卒三千及本州兵五
千登庸屢攻之而老撾時為援不能克十六年寧間
道使使來乞師上以登庸弑逆又久不庭當誅議討
之以咸寧侯仇鸞為帥尚書毛伯温督師伯温至廣
區畫諸便宜為進兵計廣守臣多難之且謂莫之簒
黎猶黎之簒陳先後事同不足誅登庸亦遣人自歸
廷議未决伯温駐師境上檄諭交人懸重賞購登庸
父子懼請束身待罪歸所侵地永守臣節乃於鎮南
關築壇具儀登庸率其屬繫頸徒跣北面匍匐奉表
降伯温承制授之詔赦登庸歸廢勿王以為安南都
統使世其職仍覈黎寧果黎後則畀以所據地否則
已制下登庸與子方瀛已相繼死遂授其孫福海二
十年福海復為黎寧所逐黎氏仍據國莫氏竄居南
海島上大抵交人素詭其酋長有二名以偽名事朝
廷自黎氏以來雖奉貢稱藩然自帝其國中如趙佗
故事死則加偽謚交人云懬登庸所自出寧亦非譓
子𫝊聞蓋不得而詰矣
疆域
其地東至海西至老撾南接占城北連思明南北相
距二千八百里有奇東西相距一千六百六十餘里
山川
安子山
漢安期生得道處
佛跡山
徹圍山
武寧山
先游山
普賴山
萬劫山
傑特山
地覲山
天養山
神頭山
龍岱山
文場山
安復山
卞山
立石山
香象山
崇山
都隆山
測山
分山
自安子山至此凡二十一山洪武中禮官奏安
南高麗既内附其國山川宜祭而安南山二十
有一云云詔可乃遣使往祭命所司竝載祠典
勾漏山
古勾漏縣在其下
崑山
上有清虚洞潄玉橋白雲菴諸勝
隴山
四面翠壁中有邨墟
艾山
上有仙艾每春仲開花雨後落水面羣魚吞之
化為龍者十九
海
國東南皆瀕海
宣光江
沱江
富良江
其上流即為洮水北為宣光江南為沱江所謂
三江者也
川盧江
天黃江
大歴江
蘇歴江
三帶江
自富良江而後凡六江洪武中從禮官議竝遣
使往祭載祀典
龍門江
中分三道湍激聲聞百里舟過此必舁上岸方
可復行傍有穴多出鸚鵡魚色青綠嘴曲而紅
相𫝊往往化龍去
安石淵
石龍門
兹廉
浪泊
一名西湖即馬援仰視飛鳶跕跕墮水處
越裳宛
九德宛
自安石淵而後凡六水洪武中竝遣官往祭載
祀典
郡邑(宣德二年以前制)
交趾等處承宣布政使司按察司都指揮使司
治文州府
領府十七州五
交州府
屬州五
慈廉福安威蠻利仁三帶
縣十三
東開慈廉石室英留清潭清威應平平陸
利仁安郎安樂扶寧立石
北江府
屬州三
嘉林武寧北江
縣七
嘉林超類細江善才東岸慈山善誓
諒江府
屬州二
諒江上洪
縣十
清遠那岸平河鳳山陸那安寧保禄古隴
唐安多錦
諒山府
屬州七
上文下文上源方涯廣源上思下思
縣五
邱温鎮彛淵縣丹巴脱縣
新安府
屬州四
東湖靖安南策下洪
縣十三
至靈峽山古費安老水棠支封新安和同
利萬寧雲屯西岐清沔
建昌府
屬州一
快州
縣六
建昌布縣真利東結芙蓉永涸
鎮蠻府
屬縣四
廷河太平古蘭多翼
奉化府
屬縣四
美禄西真膠水順為
建平府
屬州一
長安
縣六
蠻安大懿安本望瀛安寧黎平
三江府
屬州三
北江宣江沱江
縣五
麻溪夏華清波西蘭右農
宣化府
屬縣九
曠縣當道文安平原底江收物大蠻楊縣
乙縣
太原府
屬縣十一
富良司農武禮洞喜水通宣化弄石大慈
安定感化天孫
清化府
屬州四
九真愛州清化葵州
縣十一
安定永寧古藤梁江東山古雷農貢宋江
俄樂磊江安樂
乂安府
屬州四
驩州南靖茶籠王麻
縣十三
衙儀友禄丕禄士油偈江真福古社土黃
東岸石塘奇羅盤石河華
新平府
屬州二
政平南靈
縣三
衙儀福康左平
順化府
屬州一
順化
縣十一
利調石闌巴閬安仁茶偈利蓬乍令思蓉
蒲苔蒲浪士榮
升華府
屬州二
升華思義
縣十一
黎江都和安蒲萬安具熙禮梯持羊白烏
義純鵝杯溪錦
廣威州
屬縣二
麻籠美良
宣化州
屬縣三
赤土車來瑰
嘉興州
屬縣三
籠縣蒙縣四忙
歸化州
屬縣四
安立文盤文振水尾
演州
屬縣三
瓊林茶清芙蒥
偽制
安南偽制即交州為偽東都僣設五府五部六寺御
史臺通政司五十六衛四城兵馬等衙署
附郭府一曰奉天縣二曰廣德永昌
其西都今為清華承政古齋本莫登庸故鄉無
城郭以鐵栗木作排柵三層為外衛登庸所自
居也外分道十有三設承政司憲察司總兵司
嘉靖二十年莫登庸歸附後令海陽等十三路
各設宣撫司一員通隸廣西布政司
十三承政司
安邦承政司
即交州地領府一曰海東
海陽承政司
即新安地領府一曰海陽
山南承政司
即諒江建昌奉化鎮蠻建平地領府十一
曰上洪下洪天長廣東應天荆門新興長
安涖平昌義興
京北承政司
即北江諒江地領府四曰北河慈山諒江
順安
山西承政司
即交州三江嘉興歸化地領府六曰歸化
三帶端雄安西臨洮沱江
諒山承政司
即諒山地領府一曰諒山
太原承政司
即太原地領府三曰太原富平通化
明光承政司
即宣化地領府一曰宣光
興化承政司
即廣威州地領府三曰興化廣威天關
清華承政司
即清化地領府四曰紹天鎮寧蔡州河中
乂安承政司
即乂安演州地領府八曰乂安肇平思乂
奇華德先演州北平清都
順化承政司
即順化升華地領府三曰順化英都昇華
廣南承政司
即乂安地領府三曰廣南茶麟五麻
右蹟
越王城
漢安陽王築安陽舊都越地故名
望海城
馬援築
大羅城
唐張伯儀所築
銅柱
馬援立
銅鼓
風俗
彛獠雜居獷悍喜鬭不知禮義椎髻剪髮好浴善水
平居不冠以檳榔待客惟交愛人倜儻好謀驩演人
淳秀有華風文學則驩演為盛其餘詳見紀略
土産
生金
銀
銅
丹砂
珠
玳瑁
珊瑚
在海直而軟見日則曲且堅漢趙佗獻赤珊瑚
有高數尺者曰火樹
沉香
香木砍斷歲久朽爛而心節獨存置水則沉下
蘇合油
樹生膏可為藥
翡翠
白雉
越裳氏獻雉即此
白鹿
犀
象
兕
羚羊
猩猩
人面豕身似猿嘗數輩為羣捕者置酒路側以
草屐張之猩猩見即罵曰爾欲設機張我亟舍
去復自謂試共嘗酒醉則著屐人遂擒之
狒狒
狀如人面長臂黑身披髮迅走食人見人則笑
蒙貴
狀如猱而小紫黑色捕鼠甚於猫
蚺蛇
其膽性寒能療眼疾及諸瘡
菴羅果
俗名香蓋乃菓中極品
波羅密
大如冬瓜皮有軟刺五六月熟其味香甜核可
煮食能飽人
檳榔
胡椒
蘇木
烏木
鹽
漆
國朝至安南道路
按入交道三一由廣西一由廣東一由雲南由廣東
則用水道伏波以來皆行之廣西道宋行之雲南
道元及我朝始開
廣西道
廣西道亦分為三其一道從憑祥州入者由州南關
隘一日至交之丈淵州坡壘繹復經脱朗州北一
日至諒山衛又一日至温州之北險徑半日至鬼
門關又一日經温州之南新麗邨經二十江一日
至保禄縣半日渡昌江又一日至安越縣南市橋
江下流北岸
其一道由思明府入過摩天嶺一日至鬼陵州過辨
強隘一日至禄平州州西有路一日半至諒山府
若從東南行過車里江此江永樂中黎季□堰之
以拒王師後偵知其堰處乃决之以濟師一日半
至安博州又一日半過耗軍峒山路險惡又一日
至鳳眼縣又分二道
一道一日至保禄縣亦渡昌江
一道入諒江府亦一日至安越縣之南市橋江北
岸各與前道會
其一道自龍州入者一日至平而隘又一日至七源
州二日至文蘭州平茄社又分為二道
一道從文蘭州一日經右隴縣北山徑出鬼門關
平地四十里渡昌江上源經右隴之南沿江南岸
而下一日至世安縣平地至安勇縣又一日亦至
安越縣之中市橋江北岸
一道從平茄社西一日半經武崖州山徑二日至
司農縣平地又一日半亦進至安越縣之北市橋
江上流北岸
市橋江在安越縣境中昌江之南諸路總會之處
隨處皆可以濟一日至慈山府又至東岸嘉林等
縣富良江以入
雲南道
雲南亦有二道其一道由蒙自縣經蓮花灘入交州
之石隴關下程瀾峒循洮江源右岸四日至水尾
州又八日至文盤州又五日至鎮安縣又五日至
夏華縣又三日至清波縣又三日至臨洮府洮水
即富良江上流其北為宣化江南為沱江所謂三
江者也臨洮二日至山圍縣又二日至興化府即
古多邦城自興化一日至白鶴神廟三岐江又四
日至白鶴縣渡富良江
其一道自河陽隘循洮江左岸十日至平源州又五
日至福安縣又一日至宣江府又二日至端雄府
又五日亦至白鶴廟二岐江然皆山徑欹側難行
其循洮江右岸入者地勢平夷乃大道也
廣東道
若廣東海道自廉州烏雷山發舟北順風利一二日
可抵交之海東府
若沿海岸以行則自烏雷山一日至永安州白龍
尾白龍尾二日至玉山門又一日至萬寧州萬寧
州一日至廟山廟山一日至屯卒巡司又二日至
海東府
海東府二日至經熟社有石堤陳氏所築以禦元
兵者又一日至白藤海口過大寮巡司南至安陽
海口又南至塗山海口又南至多漁海口各有支
港以入交州
其自白藤海口而入則經水棠東潮二縣至海陽
府復經至靈縣過黃徑平灘等江
其自安陽海口而入則經安陽縣至荆門府亦至
黃徑等江由南策上洪之北境以入
其自塗山海口而入則取古齋又取宜陽縣經安
老縣之北至平河縣經南策上洪之南境以入
其自多漁海口而入則由安老新明二縣至四岐
遡洪江至快州經鹹子關以入
多漁之南為太平海口其路由太平新興二府亦
經快州鹹子關口由富良江以入此海道之大略
也
交州之東有海陽荆門南策上洪下洪順安快州
等府去海頗遠各有支港穿逹迤邐數百里大艦
不能入故交人多用平底淺舟以便入港云
本朝貢式
貢道
由廣西憑祥州逓送入京
貢期
祖訓安南國三年一貢
國初連歲入貢上厭其數令三年一貢毋侈方物進
犀象以勞吾民
常制進貢外别有進中宫東宫方物其餘慶慰謝恩
無常期朝廷有大事則遣使頒詔於其國國王請封
亦遣使禮
貢例
每貢百人多不過百五十人
制限進貢方物
金銀器皿犀角
象牙白絹
薰衣香降真香
沉香速香
木香黑線香
紙扇
鄭韶州紀略附錄(公諱竦崑山人歴仕朝散大夫知泰邵韶三郡宋景定中奉敕
經略桂嶺封崑山開國男食邑三百戶著有奏議退耕集五經衍訓帝王統系行世)
安南古交州也歴代為郡縣至我朝始不入版圖丁
氏黎氏李氏代據之其地東南薄海接占城東海路
通欽廉兩處諸蠻西北通邕州在邕州東南隅去左
江太平寨最近自寨正南行至恍榔花步渡富良白
藤兩江可四日至又自寨東南行過丹時羅小江自
諒州入可六日至自右江温潤寨則最遠由欽州渡
江可一日至自端拱以來兩江州洞數為蠻所侵軼
潛舉以外嚮蘇茂廣源甲洞等處入交境者六十二
邨故至今長雄諸蠻凡與廣西帥及邊郡通訊問用
二黑漆板夾繫文書刻字於上板謂之木夾文書稱
安南都護府其酋不列銜而列其將佐數人皆僭官
稱印文舊用南越國印邇乃用中書門下之印邊吏
憚生事例置不問其人少通文墨閩商附海舶至者
必厚過之因命之官資以决事凡文移詭亂多自游
客出相𫝊李氏之先曰公藴者亦本閩人又其地土
人極少半是省民南州客旅誘人作婢僕擔夫至州
洞則縛而賣之州洞轉賣入交人取黃金三兩有藝
能者倍之知文書者又倍之面縛驅行仰繫其首俾
不省來路既至其地各認買主為奴終身額上皆刺
字婦人則刺胸乳拘繫嚴酷惟恐逃亡又有秀才僧
道技術及配隸亡命逃奔之者甚衆所産無紙筆往
往求之省地不能鼓鑄泉貨純用中國小錢皆商旅
洩而出者國城中無居民有竹舍數十百區以為軍
營酋府門曰明德所居樓四層上為酋居次御宙居
之中人也又次箇利就居之老鈴下之屬也最下軍
士居之又有水晶宫天元殿等諸僭擬名號屋皆朱
漆柱繪龍鶴仙女門别有一樓猶榜曰安南都護府
唐舊額也人無貴賤皆椎髻跣足酋平居亦然惟珥
金簪衣黃衫紫裙餘皆服盤領四裾皂衫下繫皂裙
珥銀鐵簪曳皮履(以皮為底施小柱以拇指夾之而行)執鶴羽扇(扇編鶴羽
以辟蛇)戴螺笠(竹絲縷織狀如田螺最為工緻)婦人多智與男子迥殊
好衣綠寬袖直領束以皂裙酋出入以人輓車貴僚
坐幅布上掛大竹兩夫舁之名抵鵶正月四月酋椎
牛以饗其臣七月五日為大節人相慶遺官僚以生
口獻其酋翌日酋開宴酬之歲時不祭先病不服藥
夜不然燈以檳榔代茶上巳日男女集會為行列結
五綵為毬歌而抛之謂之飛駞女受駞男婚以定酋
宫門有大鐘民訴事即扣鐘刑法殺人者付讐家使
甘心盗竊刖手足指逃亡斷手足謀叛者殺無赦客
死境外鞭尸大罵以為背國官有内職外職内職治
民曰輔國太尉猶宰相也左右郎司空司徒左右郎
相左右諫議大夫内侍員外郎御史皆為内職外職
治兵曰樞密使金吾太尉少尉都領兵領兵使又有
判及通判安南都護府皆為外職亦有公侯伯太保
少保金紫光禄大夫通議大夫承議承信忠翊郎等
稱仕者或科舉或任子或入貲科舉最貴工技奴婢
子孫不得應舉入貲始為吏再入貲補承信郎累遷
可至知州在官者無俸給但付一方之民俾得役屬
耕漁以取利勝兵卸龍武勝龍翼蟬殿光武王階捧
日保勝等皆有左右每軍二百人横刺字於額曰天
子兵又有雄略勇勝等九軍充給使兵士曰一踐更
暇則耕種工藝自給正月七日人給錢三百紬絹布
各一疋月給禾十束以元日犒軍人給大禾飯一柈
魚鮓數枚其地多占米故以大禾為貴兵器有弓弩
木牌梭鎗竹鎗産多生金銀銅朱砂珠貝犀象翠羽
硨磲諸香及鹽漆吉貝之屬菓有柑橘香椽檳榔扶
留藤新舊縣隔一江皆出香新州故占臘地交人侵
得之其地多暑無寒氣至冬猶夾衣揮扇我使者往
酋必擁馬出城展郊迎之禮斂容側身問皇帝起居
畢按轡偕行時以檳榔相饋馬上食之既拜受詔張
筵飲宴酋自歌侑酒又出臨汊為娛賓之游酋跣足
持竿入水標魚每中一魚左右皆呌譟歡躍以為樂
比者使人入貢輒更服飾香膏沐髮如漆幞頭靴笏
烏紗巾朱履素襪金帶犀帶乘凉轎釘較髹漆甚飭
蓋得至中土大變螺笠徒跣抵鵶故習李氏自公藴
而後歴𫝊至今昊旵凡八世其累世名字曰日曰乾
曰陽曰天曰龍皆有僭上之意朝廷以其僻在海隅
不復與較也
鄭開陽雜著卷六
欽定四庫全書
鄭開陽雜著卷七
明鄭若曾撰
琉球圖說
疏球考
琉球國在福建泉州東福州東北大海中北與日本
為鄰自福建梅花所開洋順飈利舶七日可至其地
漢魏以來不通中國隋大業中令羽騎尉朱寬訪求
異俗始至其國語言不通掠一人以返後遣武賁郎
將陳稜率兵再往擄其男女數百人還唐宋時未嘗
朝貢韓昌黎文海外雜國若躭浮羅流求即斯國也
元遣使招諭之不至明洪武初行人楊載使日本歸
道琉球遂招之其王首先歸附率子弟來朝太祖嘉
其忠順賜符印章服及閩人之善操舟者三十六姓
令往來朝貢又許其遣子及陪臣之子來學於國學
其國中分為三曰中山王曰山南王曰山北王中山
王察度山南王承宗山北王怕死芝皆遣使朝貢永
樂以來其國王嗣立皆請於朝受册封自後惟中山
王朝貢不絶其山南山北二王俱為所併中山王世
稱尚氏居山之巔我使者去必孟夏來以季秋乘風
便也厥貢方物率市諸他國本國蓋無所有云
又有小琉球近泉州霽日登鼓山可望而見入明
未嘗朝貢
世紀
國主初姓歡斯氏其先有名渴剌兜者不知其有國
世數也明洪武初國分中山山南山北稱三王遣使
朝貢十五年賜中山王察度山南王承宗鍍金銀印
誥幣使還言三王争雄相攻賜詔諭之十六年山北
王怕死芝上表朝貢賜印誥文綺復賜中山山南山
北三王各紵絲紗羅冠服王妃王姪王相寨官紵絲
羅絹公服有差二十五年中山遣子姪及其陪臣子
弟入國學上嘉禮之永樂二年察度卒封其世子武
寧嗣王是年山南王承宗亦卒無子令其從弟汪應
祖攝國事應祖使使來請命如山北王故事諭尚書
蹇義遣使賜應祖冠服嗣山南王九年中山王尚思
紹使使貢馬及方物以其長史程復來見表言長史
王茂輔導有年乞陞國相兼長史事又言復本中國
饒州人輔臣祖察度四十餘年不懈於職今年八十
有一乞令致仕還其鄉上從之陞復琉球國相兼左
長史致仕還饒茂國相兼右長史景泰元年中山王
尚思逹遣人朝貢凡諸王嗣封皆請於朝己而山南
山北竝為中山所并中山世通貢獻自察度後凡五傳
至尚圓嗣王卒子尚真嗣嘉靖十一年尚真卒子尚
清請嗣遣科臣陳侃行人高澄弔祭封清嗣王賜王
及妃冠服錦綺使臣至其國尚清拜曰天朝詔敇藏
金匱者八葉於兹矣請留為鎮國之寶比還遣其王
親寧吉長史蔡澣奉表入謝并言一統志中載琉球
有落漈王居壁下聚髑髏非實事杜氏通典集事淵
海嬴蟲錄星槎勝覽所述亦皆𫝊聞之妄乞下史館
從之蓋海外荒服欽承王化漸革故習君臣父子間
彬彬有禮文物之盛迥殊他邦矣
山川
黿鼉嶼
東離琉球水程一日
高華嶼
東離琉球水程三日隋遣武賁將陳稜率兵過
此掠男女數百人而還
彭湖島
近福泉興漳四郡界天氣晴明望之隠然煙霧
中也
古米山
在國西有礁甚險舟觸之輒敗
風俗
國人類皆深目長鼻去髭黥手椎髻纏髮男羽冠毛
衣婦白布繫首望月盈虧為晦朔以草木榮枯為冬
夏無禮節好剽掠既遣人學於國學故習稍變奉正
朔設官職被服冠裳陳奏表章著作篇什有華風焉
今其國中王下有王親不與政次法司官次察度官
司刑名次那霸港官司錢穀次耳目官司訪問皆土
官為武職以上世及所轄地為姓名其大夫長史通
事官司朝貢有定員為文職皆三十六姓人及學於
國學者為之王并日視朝旦中昃凡三朝羣臣槎手
膜拜尊且親者入殿坐飲酒卑疏者移時長跪階下
歲元旦聖節長至君臣冠服拜龍亭祝慶婚娶以酒
肴珠貝為聘或男女相悦便相匹耦子為親喪數月
不肉食人死以中元前後日浴尸溪水去腐肉取骨
纏以布帛裹葦蓆埋土中王及諸臣家匣骨山穴竅
木為小牖歲時祭掃啓視之地無貨殖不通商賈朝
貢乘大航海上魚鹽泛小艇或竹筏信鬼畏神神以
婦人為尸號女巫女巫之魁稱女君白日呼嘯聚輒
數百人攜枝戴草騎步縱横時入王宫狎戲一唱百
和音聲悽慘倏忽往來莫可蹤跡矯誣禍福王及世
子陪臣皆頓首拜跪王居山巔國門名歡會府門名
漏刻殿門名奉神樸素無金碧之飾賦法略如井田
王臣民各分土為禄食上下無征斂有事一取諸民
事畢即巳用刑甚嚴盗竊即剕劓家富貴者瓦屋不
過二三楹餘皆茅土風雨飄搖以螺殼㸑炊無釜甑
耕無鐵先以火燒而引水灌持一插以石為刃長尺
餘闊數寸而墾之厥田良沃宜稻梁禾黍麻豆赤豆
胡黑豆木有楓栝松楩楠枌梓竹畜有熊豹豺狼尤
多猪雞無牛羊驢馬蔬果同於江表氣候與嶺南相
類婦人嚼米為酒男子煮海為鹽市用日本錢十當
一如宋季鵝眼綖貫人無貴賤皆驍健善走耐勞苦
饑寒不知醫藥而無疾疫兵革堅利有刀矟弓箭劍
鈹之屬編紵為甲或用熊豹皮射可至二百步進止
有金鼓鄰國視為勍敵
福建使往大琉球鍼路
梅花東外山開船用單辰鍼乙辰鍼或用辰巽鍼
十更船取小琉球
小琉球套北過船見雞籠嶼及花瓶嶼至彭嘉山
彭嘉山北邊過船遇正南風用乙夘鍼或用單夘
鍼或用單乙鍼西南風用單夘鍼東南風用乙夘
鍼十更船取釣魚嶼
釣魚嶼北邊過十更船南風用單夘鍼東南風用
單夘鍼或用乙夘鍼四更船至黃麻嶼
黃麻嶼北邊過船便是赤嶼五更船南風用甲夘
鍼東南風用單夘鍼西南風用單甲鍼或用單乙
鍼十更船至赤坎嶼
赤坎嶼北邊過船南風用單夘鍼及甲寅鍼西南
風用艮寅鍼東南風用甲夘鍼十五更至古米山
古米山北邊過船有礁宜知避南風用單夘鍼及
甲寅鍼五更船至馬㞯山
馬㞯山南風用甲夘鍼或甲寅鍼五更船至大琉
球那霸港泊船
土官把守港口船至此用單夘鍼及甲寅鍼行
二更進那霸内港以入琉球國中
回鍼
出港用單申鍼放洋辛酉鍼一更半見古米山并
麻山用辛酉鍼四更辛戌鍼十二更乾戍鍼四更
單辛戌鍼五更辛酉鍼十六更見南紀山坤未鍼
三更取台山水深二十托西邊過取有横礁出水
用丁未鍼三更取黑麻桑山單辛鍼三更取官塘
山入千戶所五虎門
土産
熊豹
豺狼
海巴豕
磨刀石琉黃
銅錫
扇鬭鏤樹(似橘而葉密其皮可織為布)
其餘所貢方物悉市諸他國
國朝貢式
祖訓大琉球國朝貢不時王子及陪臣之子皆入太學
讀書禮待甚厚
貢道
由福建閩縣以逹京師
即福建南臺外置番使館使至館穀逓入京又設
市舶提舉司官二員專主琉球入貢禮儀互市
貢期
二年一次
貢例
每貢百人多不過百五十人
制限進貢方物
馬刀
金銀酒海金銀粉匣
瑪瑙象牙
螺殼海巴
擢子扇泥金扇
生紅銅錫生熟夏布
牛皮降香
木香速香
丁香檀香
黃熟香蘇木
烏木胡椒
硫黃磨刀石
鄭端靖公紀事附錄(公諱藻開封人顯肅皇后兄子也從宋南遷歴仕太𫝊使
相封榮國公謚端靖著有紹興奏議乾淳紀事行都雜錄詩文集行世)
海外島彛有琉球國者居東南海中大島上國多山
洞彼中人呼其酋為可老羊妻為多拔茶所居曰波
羅檀洞塹柵三重環以流水樹棘為藩酋所居室一
十六間雕刻禽獸制甚宏麗多植鬭鏤樹似橘而葉
密條纖如髮之下垂酋下有四五帥統諸洞洞有小
酋主之洞各有邨邨有鳥了帥竝以善戰者為之自
相樹立主一邨之事犯罪皆斷於鳥了帥不服則請
於酋令羣下共議定之人皆驍勇善走好相攻擊難
死耐創諸洞各為部隊不相救助兩軍相當勇者三
五人直前跳噪交言相詈因相擊射不勝則一軍皆
走遣人致謝即共和解兵有刀矟弓箭劍鈹以少鐵
故刃薄小率以骨角鑲嵌之無文字正朔望月虧盈
以紀時節草木榮枯以為年歲無君臣上下之禮揖
讓拜跪之文父子同牀而寢男女皆紵繩纏髮從項
後盤繞至額男拔去鬚毫用鳥羽為冠裝以珠貝飾
以赤毛女以墨黔手為蟲蛇之文用羅紋白布為帽
織鬭鏤皮并雜毛為衣綴毛垂螺為飾雜色相間下
垂小貝其聲如珮綴璫施釧懸珠於項織籐為笠飾
以毛羽男女相悦便成匹偶婦人産乳必食子衣食
無匙筯遇得異味先進尊者凡有宴會必呼名而後
飲進酋酒者亦呼酋名然後舉爵共觴歌呼蹋踘一
人唱衆人和音頗哀怨扶女子上膊摇手而舞酋出
入乘木獸令左右輿之導從不踰十數人小酋乘機
鏤為獸形俗事山海之神祭以殽酒戰鬭殺人即以
所殺者祭神人死氣將絶&KR1221;至庭前親賓哭泣相弔
浴其尸以布帛纏繫裏以葦席襯土而殯上下無賦
斂有事則均税以木槽中暴海水為鹽木汁為酢米
麵為酒田沃可耕風土氣候頗似嶺表泉州東有島
曰彭湖煙火相望水行五日可至隋煬帝嘗遣舟師
自義安(即今潮州府)浮海至高華嶼又東行二日至黿鼈
嶼又一日至琉球襲破國都焚其宫室擄其男女而
歸自唐以來不通貢獻亦不為寇患琉球旁有毗舍
耶國語言不通袒裸盱睢殆非人類淳熙初其酋嘗
率數百輩猝至泉州水澳圍頭等邨多所剽殺喜鐵
器及匙箸人閉戸則免但取其門鐶而去擲以匙筯
則俯拾之可緩數步官軍擒捕見鐵騎競剜其甲遂
駢首就戮臨敵用鏢繫繩數丈為操縱蓋愛其鐵惟
恐失之不駕舟楫但以竹筏從事可摺叠如屏風急
則羣舁之浮海而逃
鄭開陽雜著卷七
