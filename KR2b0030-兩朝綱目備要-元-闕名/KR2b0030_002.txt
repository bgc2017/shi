兩朝綱目備要卷二
光宗
紹熙二年(辛亥)春正月詔修紹熙會計錄
辛未丁丑兩次降旨先是秘書郎鄭湜轉對為上
言今黃老之宫衛卒動以百數外戚家廟防護之兵
多於太廟額外將校之俸錢半於正額外庭百執之
費不足當閤門醫職近侍之半請明詔大臣裁定經
費上自乘輿下至庶府除奉宗廟事兩宫給兵費之
外一切量事裁酌罷其不急損其太過趙彦逾為戶
部侍郎因請稽考内外財賦置紹熙會計錄俟見大
概之後命戶部宰属同共詳議而一二大臣公心協
意為之斟酌以其所減捐以予民遂命戶書葉翥中
執法何澹等與彦逾同為之未幾澹丁内艱去官後
亦未聞有所減也
詔稽考裁節浮費
合同憑由司者宫禁所由取索也歲取金銀錢帛率
以百萬計版曹但照數除破耳雖有歲終比部驅磨
之令然郎官第赴内東門司終日危坐而數璫與數
㜮自為會計郎官不得預畢事則卷牘尾示之俾書
名而已是年春議者以為濫予横賜無以撙節請自
今内諸司所給賜所營造所取索悉從有司定為中
制惟正之供濫恩横例皆釐正之詔葉翥趙彦逾何
澹同稽考其後亦不果裁節焉
夏四月初命任子簾試
銓試者舊有之凡任子若同進士出身之人皆赴建
炎兵火後權停紹興三年始復舊去年八月司業計
衡又奏乞中選人就吏部長貳廳前簾試試中然後
許参選至是吏部條具如所奏内同進士出身并恩
科人便不簾試仍下四川制置司一體施行從之黃
由時為考功郎官建言今已增試律義自不須更簾
試大臣進呈上曰簾試以革代筆之弊正當加嚴豈
可廢也明年八月謝深甫又言銓試不中四十以上
注殘零闕人乞令郎官就長貳廳寫律一條俾之觧
釋如或不通未得参注從之
復置詳定勅令局
工部侍郎潘景珪言法令一書久不刪潤乃復置詳
定勅令局差詳定官一員刪修官三員然未有所進
也慶元四年後次第修進
五月屏太學生余古
淳熙末復置補闕拾遺以薛叔似許及之充上即位
薛許遷將作軍噐監併其官罷之謝諤為御史中丞
言其不可旋亦罷自是近臣罕進言者至是古上書
曰恭惟皇帝陛下春秋鼎盛自即位以来星見再周
當思付託之重朝夕勉維求治之道為急間者側聞
宴遊無度聲樂不絶晝之不足繼之以夜宫女進獻
不時伶人出入無節宦官侵奪權政随加寵賜或至
超遷内中宫殿已歴三朝何陋之有奚用更建樓臺
接於雲漢月榭風亭不輟興作深為陛下不取也甚
者奏雜戱樂習齋郎舞乃使幸臣嬖妾雜以優人聚
之數十飾以怪巾拖之異服偹極醜惡以致戱笑至
亡謂也詩云靡不有初鮮克有終况不能謹厥初哉
自古宦官敗國備載方冊臣觀宦者之盛莫如方今
上而三省下而百司皆在此曹號令之下盖自副將
而至殿步帥各為高價不問勞績過犯驍勇怯弱但
如價納賄則特旨專除故將帥率皆貪刻軍士無不
饑寒兵噐朽鈍士馬羸瘠未嘗過而問焉設有緩急
計將安出此為害之大者良由公卿持禄保位偹員
全身如漢之石慶唐之蘇味道滿朝皆小人也求海
内不盗賊民生不塗炭日月不食水旱不作可得乎
臣不望陛下如舜之茅茨禹之菲惡但願陛下無池
其酒而林其肉玉其臺而瓊其室無聽亡國之音無
視傾城之色陛下誠能以漢文帝為法唐莊宗為戒
即乞昭示詔旨嚴下約束除太常樂工立定員數凡
俳優觝戱皆放而為民美女麗人自今日而無獻宴
開以時酒進以數宦官不得干預朝旨惟侍膳羞奉
湯藥備灑掃之外有以文武官姓名賢否聞者坐以
重罪有直以差遣遷除奏聞者戮於市朝必罰無赦
佞倖悉去忠良並進陛下求不垂拱以高揖羲黃亦
不可得也問安侍膳之餘宫庭燕閒講讀經史無為
南面或鼔琴投壺習射以頤飬神性享名教不窮之
樂固嵩嶽無涯之夀豈不休哉帝覧書震怒始議特
旨編管言者救之乃送秀州聽讀古錢塘人云
是夏右丞相留正復請建儲(案本傳正改元即進左相此尙稱右與史異)
上曰俟過宫與夀皇議之既而諭正夀皇聖意亦欲
少緩
六院官復入雜壓
六院官者登聞檢鼓院監官各一員諸司諸軍糧料
院幹辦官各一員諸軍諸司審計司幹辦官各二員
官告院主管官二員都進奏院監官二員例以京官
知縣有政績者為之亦有自郡守除者則繼即除員
外郎故恩數略視職事官而不入雜壓然自紹興已
来六院彌重號為察官之儲矣淳熙初龔茂良秉政
其内弟林宓幹辦審計司遇郊恩而林尚京秩茂良
乃白上以六院官班寺監丞之上林用是得封贈父
母茂良後為謝廓然所攻此其一事也至是始復入
雜壓其班在五寺主簿之下太學博士之上六院官
皆得轉對但不入品耳
秋九月寬四川改官法
制帥京鏜以京官知縣闕人為詞奏乞增放散員數
朝廷難之然自後或非時覃恩或制司奏請則必遞
䟎一年開禧三年吳獵為宣諭使又請侍班人不俟
改官一面注擬從之後三年議者以為不然乃復舊
制
是秋中丞何澹以憂罷
澹有所生繼母之喪請觧官持服既又上䟽言不逮
事請下臺諫給舍議之太學生喬嚞朱九成黃會卿
移書責澹曰竊謂人之大倫莫重於父母禮有出繼
其服雖異而鍾於天性者未嘗不同也故所承父母
則三年終喪而所生父母則心喪三年閤下自長成
均而更長臺諫此三綱五常之所繫者也若夫進退
去就亦自有義存焉此閤下之所素講豈一介小生
得以進說於其間今聞閤下有所生繼母之喪初請
於朝欲觧官持喪太學諸生莫不義之繼聞上䟽稱
觧逮事不逮事之異中外閧然雖愚者亦以為駭夫
禮經所謂逮事父母則諱王父母不逮事父母則不
諱王父母非謂無恩於先祖也盖逮事父母則親聞
父母之言所嘗諱其祖不逮事父母則不聞父母之
言所嘗諱其祖是以子莫知其所諱也故本朝方慤
觧此一節以謂特庶人之禮耳若學士大夫則知尊
祖矣何逮事之拘乎今聞閤下引此以附逮事不逮
事欲不持喪恐與禮經相反何者禮經謂逮事父母
則從父母之言今閤下所生之父果以繼室為正乎
若所生之父果以繼室為正則閤下亦當從而為正
不得黜之也今四十餘年以所生繼母事之及其終
也反以為生不逮事而不持心喪可乎夫閤下之志
必謂所生繼母無生我之恩則不當為所生之繼母
服抑不思黜其所生之繼母是賤其所生之父也為
人子者尚忍言哉不然必以生我者為正而繼之者
為不正是閭巷小人知有母而不知有父者也非天
理之公也非人倫之正也閤下為天子耳目之官將
以厚人倫正風俗正宜致辨於此又聞再入奏䟽欲
下給舍臺諫議之夫朝廷專設奉常此儀禮之所由
出也今不從儀禮所由出之地以定禮文不公諸侍
從朝列以集議獨以臺諫同列之官給舍表裏之班
而議之識者有以窺之矣且閤下今居要路去政府
為咫尺或者將逄迎希合以為禮之不當去欲為它
日進身之階則誤閤下之事大矣閤下平時所行所
為亦無玷者獨為大節有所未明此尤愚之所未信
也又恐或者必有汨亂聰明妄引邪說使閤下遲疑
不决以取謗於天下此愚所以惓惓忘其僣越欲閤
下一聽之也雖然使閤下流涕感泣以所生之父為
念特為所生繼母持喪以義起禮扶持三綱慨然辭
位於朝以歸而他日朝宁之間徐以國家為念起復
召還以副所望此豈非閤下之盛德事乎時澹方待
命六和塔得書遂去官四年冬以終喪召未至除煥
章閣直學士知明州慶元初趙汝愚既免相復召為
御史中丞明年春遂執政矣
冬十一月壬申冬至郊
風雨大至上震懼始感疾云
上不豫
紹熙三年(壬子)春正月御内朝
以疾未盡去故也
議朝重華宫不克行
上昉御内朝而疾未盡去於是重華温凊之禮與夫
誕辰節序屢以夀皇傳旨而免其後上神思浸清宰
輔百官至於韋布之士以過宫為請者甚衆往往叩
額引裾號泣而諫近臣黃裳尤袤羅點陳傅良孫逄
吉諸生汪安仁程肖說林略鄭大年許諤陸景仁鄭
萬其首也聖情開悟屢有翻然夙駕之意既而不果
都人始憂
三月定雜藝不許任子法
伶人胡永年者積官至武功大夫遇郊乞任子吏部
尚書趙汝愚奏永年樂藝出身難以任子望立為定
法今後似此雜藝補授之人不許奏補從之李心
傳曰此等事非遇子直則他人必且倣行遂為弊法
矣但永年本伶倫而官正使前後遷補乃無論列之
人亦未可曉
夏四月補童子吳綱官(案通考作吳剛)
光宗一朝童子求試者十七人無補官者惟從事郎
吳綱年九歲能誦六經語孟以夀聖親姪孫特改承
務郎仍依初補法
是夏皇伯嗣秀王伯圭拜太師
秀安僖王者高宗兄行也名子偁太祖皇帝少子秦
康惠王之五世孫王之第二子普安郡王是為孝宗
紹興十三年王薨於秀州贈太子太師普安為皇太
子加贈王太師追封秀王隆興元年始詔即園立廟
如濮王例伯圭其長子也初以門蔭官歴任淳熙慶
夀禮成拜安德軍節度使九年遷少保封滎陽郡王
十五年遷少傅十六年上受禪遷少師始稱皇伯紹
熙元年遷太保封嗣秀王至是乃拜太師本朝親王
生拜太師者五人真宗朝楚王元佐仁宗朝燕王元
儼哲宗朝吳王顥欽宗朝燕王俁越王偲皆以父兄
行乃得之伯圭以宗室特拜太師盖王於上為親伯
父用優禮也寧宗朝除兩鎮節度使慶元中薨封崇
王謚憲靖
復修蜀鹽舊法
自祖宗以来皆民間自煑之歲輸課利錢銀絹總為
八十萬緡紹興二年秋趙開總計始變鹽法盡𣙜之
倣蔡京東南東北鈔鹽條約置合同場以譏其出入
凡四川二十州四千九百餘井歲産鹽約六十餘萬
斤(案食貨志作千餘萬斤通考作六千餘萬斤)引法初行每百斤為一擔
又許增十斤勿筭以優之始趙開之立𣙜法也令商
人入錢請引井戶但如額煑鹽赴官輸土産税而已
然鹽脉盈縮不常久之井戶月額不敷則官但以虚
鈔付之而收其筭引法由是壊井戶既為商人所約
因增其斤重以予之每擔有增百六十斤者又逃廢
絶沒之井許增其額以承認小民利於得井每界遞
增鹽課既益多遂不可售而引息土産之輸無所從
出由是刎縊相尋公私交病是夏趙汝愚為吏部尚
書奏言趙開鹽法最為精密今井戶多鑿私井務以
斤重多寡相高故鹽日多價日賤而其法大壊乞下
總領所参照舊法施行從之時楊輔總計因是遣官
覈其虚額棧閉助筒二千有竒(案食貨志云成都路素仰東川鹽神宗時)
(轉運司止東鹽及閉卓筒井失業者衆迨楊輔為總計去虚額閉廢井申嚴合同場舊法文獻通考亦云)
(輔殘閉廢井又云蜀鹽如仙井蒲江皆大井也若隆榮等十七州皆卓筒小井而已助字似誤)申嚴
合同場舊法禁斤重之踰格者而重私販之罰鹽直
由是頓昂嘉泰二年陳曄總計又盡除官井所增之
額焉自慶元後州縣及井戶稍舒而民始食貴鹽矣
增印兩淮會子
兩淮會子者乾道二年夏初令戶部印給三百萬緡
謂之交子不得過江南八年秋以交子易壊始出行
在會子收兊至是議者以淮上鐡錢多欲革其弊趙
汝愚為吏部尚書與從官陳騤羅點謝深甫合奏乞
印造兩淮會子三百萬貫付兩路每貫准鐡錢七百
七十淮東三分淮西一分依湖北例三年一兊更不
申展事下兩省臺諫議議者尤袤等以為可遂施行
之其會子仍分一貫五百二百者凡三等許流轉至
江池太常州建康鎮江府興國江隂軍界内行用應
兩淮上供及戶部錢物並權發見錢三年令淮南漕
司樁管而沿江八州軍合發上供一半會子則許用
交子通融起發於江淮東西總領所樁管焉盖自紹
興辛巳二月以後至紹熙壬子八月以前行在湖北
兩淮創行交會總為四千九百六十餘萬緡已敵蜀
中之數矣
秋七月瀘州軍亂
瀘州饒雄等八指揮本都禁兵也宣和末朝廷遣戍
其地號東土軍又有騎射營則州禁兵也淳熙末起
居舍人王卿月知瀘州賜予甚厚每出近郊諸兵皆
給例物軍士浸驕紹熙張孝芳代為帥欲矯其弊訓
練無日又多役使之廪賜或有不時給者是月壬午
騎射卒張信等作亂晨入帥府殺孝芳及其家又殺
節度推官杜羑駐泊兵馬監押安彦斌訓練官雷世
明(案世明後又作世忠必有一悞)軍校張明是日信擐甲坐閱武堂
召通判州事張恂安撫司属官郭仲溥使作奏言孝
芳罪狀於是信自稱第一將衣金紫出諭城中以術
人黃叔豹為計議官分其兵為五十二隊同謀者五
十二人為隊將皆有爵秩叔豹又為黃旗大書其上
曰不叛聖主不殺良民時張明之子昌勇藝為諸軍
冠與軍士卞進隂謀討之癸未夜密以告恂甲申信
即毬場大饗諸軍恂等皆與酒初行昌進擊殺信於
坐會者皆駭散進大呼曰不叛者從我諸軍唯唯從
之因執殺造逆者二十餘人餘黨皆捕獲沉其妻子
於江制置使京鏜聞變議調西兵千人討之未行而
信已誅乃遣鈐轄司属官陳纉往瀘州措置纉故以
武舉入官已而鎻廳及進士第纉距瀘州未十里留
不行既則械逆黨孫成凌遲於午門之外黃叔豹等
三十三人皆就戮聚其首以為京觀設孝芳位於午
門之右割孫成心腑以祭之而已先是提點刑獄王
齊輿當攝帥事至果州疑不進及逆徒盡死齊輿始
来盡屏瀘人悉以潼川兵自衛事聞有旨制置司随
宜區處潼川䕫州兩路監帥司趙鞏張激毋邱恪王
齊輿劉光祖上連下接密作關防毋致走透時事已
平鏜奏孝芳死狀且上恂等功未報鏜赴召煥章閣
直學士邱崈奏言孝芳被禍至此雖亦有以自取若
不稍加贈恤則於事體有關欲望量賜贈官或官其
子若孫一人足彰恩閔又得名正體順詔贈孝芳官
三等錄子孫二人令總領所制置司應辦葬事崈又
言軍士嘗訴於提刑司王齊輿謾不省及攝帥畏避
不行張恂及郭仲溥兵未亂前月餘已歃血神祠結
約仲溥不能知且與恂為叛黨所脅作奏又縱其餘
黨不誅時齊輿已徙江東提刑有旨與恂等皆罷仲
溥仍降三資羑贈二官與一子文學彦斌贈三官世
忠贈一官各官其一子張明贈承信郎昌補秉義郎
與監押差遣進補保義郎同謀者二十二人皆校副
尉其年十一月也即金州起前殿前副都指揮使郭
棣知州事棣至瀘與制置司論不合乞祠去明年夏
詔棣與外祠命未至州六月會病卒乃命寳文閣直
學士章森代為帥又下鏜奏命制置監司議移提刑
司於瀘以鎮之既而皆不行命寳文閣待制吳總知
州事慶元初鏜為右相乃奏恂調護功除祕閣知石
泉軍召齊輿為倉部員外郎仲溥後亦改京官知綿
州而卒
治擅興罪
張信之亂京鏜帥蜀調瀘川所屯御前後軍數百往
討之興元都統制吳挺劾制司擅發兵密院葛邲陳
騤胡紘進呈得旨令制司具析命下而鏜已去邱崈
入蜀即奏以為三屯遠在西北兵權節制必寄之宣
制司朝廷事計當然今軍帥狃於陵夷反謂制司擅
興違戾至此豈不大失本意乞下戎司具析仍責令
遵守舊制三屯頗嚴憚焉崈所謂狃於陵夷盖專指
挺也
是歲蠲减蜀中重額錢
四川經總制錢額理五百四十餘萬緡其一百三十
一萬緡贍軍一百三十四萬緡應副湖廣總領所一
百六十九緡上供六萬餘緡諸郡支用上初受禪因
少監劉光祖之請損湖廣三年錢四百六萬八千緡
對减鹽酒重額錢即此錢也然四路憲司歲歲撥湖
廣錢實止六十萬緡而已又以買物價計之折閱中
半僅為三十萬緡楊輔時總蜀計又撙節三十萬緡
以益之自紹熙癸丑以後對减九十萬緡之數遂以
為常訖開禧丙寅凡十有四年蜀人霑减放之恩無
慮一千二百六十餘萬緡上之施博矣
紹熙四年(癸丑)春正月更陞差將校法
詔江上諸軍陞差統制至准備將者令主帥觧發三
人赴總領所選擇一名事既行諸將皆不以為便
慶元三年二月詔今陞差並委主帥選擇令總領或
屯軍處守臣審覈保明申密院紹熙指揮勿行(按此附記)
(慶元三年事盖因陞差法終言之原本直標年月編次殊未明晰書中似此甚多今一切姑仍其舊云)
三月趙汝愚同知樞密院事
紹興中高宗嘗諭趙鼎曰唐用宗室為宰相本朝雖
有賢才不過侍從而止乃所以安全之也久之因執
政進擬又諭秦檜曰宗室賢者如寺監秘書省皆可
以處之祖宗不用宗室為宰相其慮甚遠可用至侍
從而止然是時宗室侍從亦未有卓然可稱者逮乾
道初汝愚以廷策冠天下已而趙彦中復舉博學宏
詞中選一時皇族尤號得人至是樞府有闕夀皇欲
用汝愚既出命矣察院汪義端有言高宗聖訓不用
宗室以為宰執疏留中不出汝愚家居力辭䟽至十
上上為徙義端軍噐監給事中黃黼(案黃黼汝愚傳作黃裳裳傳亦)
(載此語黃黼未嘗為給事中也)言汝愚事親孝事君忠居官廉憂國
愛民至誠懇懇出於天性所謂青天白日奴隸亦知
其清明者義端識見奴隸之不如不可以傋朝列義
端由此補郡汝愚猶不拜上謀於夀皇遂命宰執召
當筆學士申諭聖意謂高宗聖訓本以折秦檜之姦
謀故答詔有云若乃紹興之故實盖有為而言况我
夀皇之疇咨欲播告於衆盖為是也汝愚乃受命是
時大臣恭謝者多不得對夀皇欲見汝愚乃因葛邲
等入謝相繼宣引後二十餘日汝愚始入謝夀皇曰
卿以宗室之賢為執政乃國家盛事卿在蜀時所進
奏議甚善朕嘗觀此書可與資治通鑑並行踰年以
定策功拜集賢相汝愚援高宗聖訓力丐免上許焉
未幾留正奉祠汝愚卒為相才數月而為正言李沐
所擊去位復召義端為中書舍人吳宗旦為詞有曰
烏府彈文副墨行於蠻貊盖謂此也汝愚之再相也
御札賜詞臣樓鑰有度越拘牽不膠者卓之語及汝
愚貶永義端適當制首引劉屈氂李林甫事以為言
盖申前日之論而俾来者不敢復拜焉時趙彦逾守
蜀衆因以定策之功歸之然但累遷資政殿學士奉
祠而已不復除執政矣汝愚之未召也楊王休為
成都路提刑時張縯守漢州甚失士民之譽王休按
治之汝愚素與縯厚格其章不下王休言不已乃除
縯直秘閣奉祠縯聞命久不去王休怒坐邸吏印書
狀報之縯答以未受堂帖為詞卒不去王休不勝其
憤明年明堂王休應任子汝愚已得政謂其按發不
當格不行慶元初王休入朝自訴有旨給還王休後
累遷禮部侍郎
定薦舉改官法
趙汝愚之帥蜀也嘗建言舊法聽三考薦舉改官者
皆以三考為一任舉其成數而言今於三考之外未
罷竒零日内輙敢依傍干請已非法意今又該遇覃
恩盡行補轉若一併許於二考之外聽舉改官竊恐
干進之徒與夫勢要皆預得為他日計而孤寒安分
廉恥自將者欲脱選調愈不可得欲望將選人一例
許與第二任方得薦舉改官庶幾仕進公平不妨寒
畯之路不報上即位汝愚入政府乃舉行之又詔未
成考人不以罪去者於後任輳成三考聽舉改官初
任未成考者勿聽著為令
夏五月左丞相留正以論姜特立侍罪
上在儲邸武臣姜特立主春坊及即位除知閤門事
特立麗水人以父死事得官頗能詩士大夫或稱之
淳熙中趙汝愚為閩帥特立為福建路兵馬副都監
海賊犯閩中特立以一舟先進遂獲之孝宗以為才
召為閤門舍人未幾同春坊事紹熙初留正為右相
論其招權納賄之狀詔與外祠時周(原缺)廷策有云陛
下近逐一䜛諂招權納賄之小人而天文卷舌之星
為之不明者累月若積其實德每事如此何求而不
得者謂特立也至是除特立浙東馬步軍副總管又
召赴闕賜裝錢二千緡正復上䟽言唐憲宗將用李
絳先出吐突承璀為淮南監軍及召承璀還先罷絳
相本朝名臣范祖禹作唐鑑言二人不可並立於朝
此書屢經聖覽今特立召用臣合罷相與李絳一同
不報給事中謝深甫復劾之上批朕閔其舊臣無辜
而去特與贐行汝愚在樞筦亦以為言上不許六月
己巳正又言臣與特立理難並立於朝乞早賜處分
上批成命已行朕無反汗卿宜自處時正已待罪六
和塔上亦不復宣召也久之正復繳還上前後所賜
賚及出身以来告勅且上奏自敘嘗陪侍儲邸及翊
輔初政乞保終始詞指甚哀不報正累不得命乃復
待罪於范村之佛寺奏乞歸田里不許又請住給廪
禄詔權行住支頃之百官啟建重明節於明慶寺正
請就范村詔從其請九月丁卯百官上夀紫宸殿詔
以右相葛邲為班首而正自立少保班上夀班退復
還范村待罪始正之出國門也諫官章穎以劄子留
之陳傅良為起居郎請直前奏事上諭閤門止勿進
時上以疾不過重華宫已數月從官數以為言十一
月上既朝重華宫庚辰特遣右司郎官徐誼召正於
城外辛巳正始入朝復赴都堂視事是行也正待罪
凡百四十餘日云命特立仍為浙東總管於是竟不
召寧宗登極遷和州防禦使慶元元年冬復引疾奉
祠嘉泰元年春拜寧遠軍節度使時年七十七矣特
立有詩數千篇楊廷秀序之號梅山集
親試舉人
賜陳亮以下三百九十六人及第出身有差
聽新進士致仕
李僑年五十四調成都府司戶参軍自以禄不及飬
乞以一官回贈父母上嘉其志特詔以本官致仕父
母皆予初品官封盖異數也
是秋錄先聖後
衍聖公孔子後也歴代皆有封元祐中加賜田百畞
紹興中衍聖公孔玠避難渡江高宗以林廟隔絶八
年夏以衢州田五頃賜之二十四年玠卒復以其子
搢為右承務郎襲爵奉祠事淳熙中入侍擢建昌守
久之坐妄用庫金貶秩遂不復用焉紹熙初搢累遷
至朝散大夫未幾卒至是詔以子文遠為承奉郎封
衍聖公今其族人間有登進士第者
冬十一月戊寅上朝重華宫
左丞相留正復視事(按據前留正待罪目内此事在十一月辛巳今併繫之戊寅下盖原)
(本誤脱日也)
十二月甲午朔詔測騐天文
布衣人王孝禮言今年冬至日景表當在十九日壬
午而會元歴乃在二十日癸未係差一日盖陳得一
劉孝榮所造四歴皆未嘗測影止是寫擬分數所以
後天乞將修内司所掌銅表圭降付太史局測騐從
之時朝廷多事未暇治歴也
以朱熹為湖南安撫知潭州
是冬使人自金回金人問朱先生安在答以見已擢
用回白廟堂遂有是除先是朝廷除熹帥廣西不就
於是以辭遠就近不為無嫌力辭踰年乃拜命
是冬更獨員薦士法
紹熙初命帥守監司薦所部人才既而濫薦者多言
者謂今被薦者猥衆朝廷疑其私而不信病其衆而
難從其間縱有賢才不免與僥倖者併棄請條約之
乃詔帥守監司自今毋得獨員薦士
兩朝綱目備要卷二
