兩朝綱目備要卷十三
寧宗
嘉定四年(辛未)春正月己丑叙州蠻攻陷利店寨
馬湖夷都蠻攻嘉定府犍為縣之利店寨陷之馬湖
蠻者西㸑昆眀之别種也其地在梁為南寧州承聖
中刺史徐文盛召去有㸑攅者遂據其地子孫相傳
後分為東西焉西㸑之地在唐為殷(案宋史殷作商蓋避廟諱改)
馴騁浪四州其酋姓董氏隸戎州都督府國朝開寳
中德化將軍董春惜貢馬詔書嘉納之太平興國始
市馬其後又以木板来售蓋夷界多巨木邊民嗜利
者齎糧深入為之傭鋸官禁雖嚴而不能止也板之
大者徑六七尺厚尺許言為舟航樓觀之用則可長
三數丈蠻自載至敘州之江口與人互市太守高輝
始置場征之謂之抽收場至今不廢也馬湖之地東
南接石門(亦敘州徼外蠻)西南接沙漠虚恨(嘉定府徼外蠻)及黎雅
諸蠻與吐蕃之境而北接叙州之商州寨宣化縣西
接嘉定之頼因沐川(犍為管下二寨名川案宋史作北近犍為之沐頼因砦)西
北接敘州之宜賓凡蠻之地仰給者七村曰胡鹽(或曰)
(會筵)曰黎溪(㦯曰泥溪)曰平夷曰都夷曰什葛曰蒲潤(或曰普潤)
曰荒桃此七村多沃壤宜耕稼其民被氊椎髻而比
屋皆瓦屋如華人之居飲食種藝多與華同惟胡鹽
黎溪平夷三村兩輸漢蠻之税謂之兩屬税戶自叙
州㳂流十里至馬湖江口又西泝七十里至安邊寨
又水陸行三百二十里至夷都村又水陸行一百八
十三里至天池此馬湖蠻王所居也自夷都溪口(在夷)
(都村之南五十里)遵陸距利店沐川頼因籠鳩等寨僅二程
皆平原初頼因本夷地景德天聖間屢来寇掠治平
間把截將王文揆始據險立寨侵耕夷人山埧名頼
因庄夷人訴之事聞有旨以其地歸董蠻既而寨民
私賂之以償其侵地歲為紬三百匹幅廣二尺長二
丈於是蠻人每歲至頼因謂之索稅其後税頗增寨
人亦厭苦之紹興末虚恨蠻犯籠蓬寨隆興初夷都
蠻復寇頼因詔用馮當可提點本路刑獄公事以經
制之當可築堡於籠篷而伐箐於頼因以為戰地多
儲蓄備器械蠻不復至及是馬湖蠻將入寇而夷都
土蠻先以書抵利店寨將言之寨將亦謂蠻人要索
之常不即省歲除之前夕寨民有失牛者夜出求之
見火滿四山始疑宼至乃以狀白犍為縣未逹而蠻
已大入㦯曰蠻始欲寇中鎮寨中鎮有備不可入聞
利店稍富實而寨丁少乃攻之知寨保義郎叚松悉
寨丁七十餘人遣之迎敵㦯死㦯逃蠻遂圍其寨寨
地勢低蠻人憑高投木石以擊之衆莫能拒又二日
蠻人以雲梯登城松力戰十三合無與援者寨民驚
潰自投山水而死亡者數百人松為蠻所執臠割而
殺之盡掠寨民之貲焚其居驅老弱婦女數百人而
去松二子亦為所掠守臣許奕子然聞變急調兵救
之至則蠻已遁矣既而蠻人釋所俘卒胡慶者俾持
牒以歸自稱都相公狀申嘉州官品大略言漢人不
償犒税之故其後蠻人為招安將言初以敘州負其
板直故擊之道險不可進欲引歸而蠻師翁者謂始
出兵時嘗許以生口祀神今無所得神且怒由是移
兵攻利店亦莫知其情實云初慶元末宣化簿昌元
封夀源嘗為古戎邊志大略謂馬湖之警在嘉而不
在叙蓋一軍屯安邊一軍守真溪沙溪商州寨之間
(皆宣化縣界)則馬湖不能遽踐吾境惟頼因中鎮地平而
近且蠻以索税為詞往来通行於漢嘉之境一不如
意則寇輙随之矣至是果如所料
甲辰以四川鹽擔錢對减激賞絹一年
丙午詔安集殘破諸州
湖南江西諸州經賊踐者監司守臣考縣令安集之
實第其能否以聞
二月乙夘誅李元礪
王簡卿時已械送元礪赴都既被命遂就磔于吉州
壬戌羅世傳補官
池州副都統許俊復言世傳生擒元礪已給元所降
賞錢二萬緡乞加官詔授世傳武翼郎閤門祗候四
月丙午賜黑風峒名效忠錫以銅印世傳乞補文資
乃以為通直郎簽書鎮南軍節度判官廳公事簡卿
遣吏迓之世傳疑不出
丙子雪
辛巳罷廣西諸州牛税
閏二月丁未大風
辛未配贓吏
濠州推官鄭宰鍾離縣尉王御犯贓除名刺面配真
州池州
詔恪守賑恤令
諸路帥守監司守令恪守朝廷賑恤之令及盗發不
即捕者重罪之
三月都城疫
己未命臨安府賑給病民賜棺錢四月戊申出内
庫錢瘞疫死貧民
丙子劉世雄伏誅
世雄為沔州將謀據仙人原為亂事覺伏誅
辛巳叙州蠻犯籠鳩堡
本路帥黃疇若伯庸調移屯西兵二百戌犍為縣朝
廷聞之四月己丑除知崇慶府李&KR0811;季允本路提點
刑獄
是春夏國叛金
夏人數為塔坦所攻遣使求援金主允濟新立不能
救塔坦至興靈而反夏人恨之金人亦為塔坦所擾
勢益衰夏國遂叛改元光定
夏四月甲申禁科折鹽酒
行下兩浙福建州縣
四川關外旱
己丑詔以吳曦没官田租為關外四州及旱傷州縣
代輸秋税
禁諸軍虚數冒請
聽自首違者重坐之
是月四川置安邊司
安觀文丙時為制置大使乃置安邊司以經制蠻事
俾李&KR0811;季允與許奕子然共領焉始議猶欲招安而
蠻人玩狎終不肯出大使司議遣兵平之季允謂然
而許成子在瀘南以謂曠日持久不如招納之利持
論不同由是久不决會叙南邊吏獲蠻人數十以告
鞫之其與於利店之亂者三人焉成子榜境上諭蠻
人能以利店所掠人口来吾即歸三人者金帛不問
也又遣諜入蠻中怵以利害無幾何蠻以印狀来願
盡歸俘掠如約安邊司聞而互招之蠻中悔於是季
允移檄願得三狄人成子曰如此則吾為失信蠻禍
必嫁於瀘不許已而大使又以為言成子曰吾知權
利害為生靈計耳即移書以鬼章事報之僚吏㦯請
進兵成子折之因以議不合求罷改知䕫州始季允
聲言某日以兵出塞蠻頗憚之會東帥司揭榜叙州
境上大略言本司已與西路商量决無深入之理仰
邊民安業毋得驚擾蠻人見之知西路揚聲紿己益
無所憚
五月戊辰親試舉人
賜禮部奏名進士趙建大等四百六十有五人及第
出身有差眉人史公亮(原缺)天應援李僑故事請掛
冠詔並循從事郎致仕仍予官封國朝三百年新進
士即日掛冠者惟兩蜀王昂李僑及公亮天應四人
而已
六月丁亥余嶸使金不至而復
時金為塔坦所攻道不通故也塔坦蓋靺鞨之後
其國在元魏齊周之時稱勿吉至隋稱靺鞨地直長
安東北千里東瀕海離為數十部部有黑水白山等
名白山本臣高麗唐滅高麗其遺人並入渤海惟黑
水完彊及渤海盛靺鞨皆役屬之後為奚契丹所攻
部族分散其居隂山者自號為塔坦唐末五代常通
中國太祖太宗朝各再入貢皆取道靈武而來及李
繼遷叛命遂絶不通因為契丹所服役神宗嘗欲自
青唐假道以招之然卒不能逹也塔坦之人皆勇悍
善戰其近漢地者謂之熟塔坦尚能種秫穄以平底
瓦釜煮而食之其遠者謂之生塔坦止以射獵為生
無器甲矢用骨鏃而已蓋以地不産鐵故也契丹雖
通其和市而鐵禁甚嚴及金人得河東廢夾錫錢執
劉豫又廢鐡錢由是秦晉鐵錢皆歸塔坦塔坦得之
遂大作軍器而國以益彊方金人盛時入貢金人置
東北招討使以統隸之衛王既立塔坦特穆津始叛
自稱青吉斯皇帝山東兩河皆為所踐而不能有也
又有蒙古者在女真之東北唐謂之蒙兀部金人謂
之蒙兀亦謂之萌骨人不火食夜中能視以鮫魚皮
為甲可捍流矢自紹興初始叛都元帥宗弼用兵連
年宗弼即烏珠所謂四太子者卒不能討但分兵據
守要害反厚賂之其酋亦僭稱祖元皇帝至金亮之
時與塔坦並為邊患其来久矣蒙人既侵金國得契
丹漢兒婦女而妻妾之自是生子不全類蒙人漸有
火食至是塔坦乃自號大蒙古國邊吏因以蒙塔稱
之然二部居東西兩方相望凡數千里不知何以合
為一名也蓋金國盛時置東北招討司以捍禦蒙古
高麗西南招討司以統隸塔坦西夏蒙古所據蓋烏
竒邁創業時二十七團寨而塔坦之境東接臨潢府
西與夏國為隣南距静州北抵大人國無城池屋宇
但為氊帳擇便利水草而居焉無耕織製皮為裘以
牛羊為糧人皆狡獪堅忍嗜殺不知歲月以草青一
度為一歲亦無文字每調發軍馬即結草為約使人
傳逹急於星火或破木為契上刻數劃各收其半遇
發軍以木契合同為驗所生塔坦者又有白黑之别
今特穆津乃黑塔坦也與白塔坦皆臣屬於金每歲
其王自至金界貢場親行進奏金人亦量行答賜不
使入其境也金主璟之眀昌元年庚戌(本朝紹熙元年)白塔
坦王舒舒之弟弑其兄而自立舒舒之子博斯巴方
二歲金人取歸其國養于黑水千戶家泰和七年丁
夘(本朝開禧三年)春舒舒之弟至環州進貢金人乘其無備
醉而殺之復立博斯巴為王遣還國始博斯巴在黑
水千戶家見其女悅之至是欲取為妻璟不從博斯
巴怨怒畔歸黑塔坦以此益彊漸併諸族地遂起兵
攻河西不數年河西州郡悉為所破又獲夏國之偽
公主而去夏人反臣事之大安三年春辛未(本朝嘉定四年)
塔坦主特穆津入貢金主允濟將襲之金之糺軍有
詣塔坦告其事者塔坦疑未信言者再至塔坦遣人
伺之得其實遂遷延不進是秋塔坦始叛
辛丑更定四川諸軍額
癸夘廢江西敢死軍
秋七月壬戌太白晝見
八月辛丑雷
九月辛酉叙州蠻寇邊
先是蠻人以黃紙作牒遺嘉州其語殊倨末有故兹
詔示之語安邊司俾寨官却之既而提刑司令寨官
諭以先歸所掠漢人而蠻書答云所掠止是婦女三
十餘人近悉有娠湏産畢乃可送其侮慢如此至是
蠻人又犯叙州至宣化之二十里李&KR0811;怒守臣史師
道應報安邊司文書稽緩而許成子稍芘之史本大
使所薦至是劾之鐫二秩罷歸
乙亥羅世傳為其黨所殺
其徒胡有功殺之以降詔以世傳官授之黑風峒為
盗凡三年聲摇吳蜀至是就擒人皆相慶焉
冬十月己夘朔更定玉牒凡例
七年五月詔條玉牒官二年一具草以進
甲辰申儆邊備
以金為塔坦所攻命江淮京湖四川制置司謹邊備
十一月己酉朔日有食之
癸丑賞平峒寇功
甲戌申嚴諸軍陞差制
十二月癸未體訪會子價
以會子折閱不行遣官體訪江浙諸州紹興初東
南餉軍止用見緡是時寇盗充斥軍費夥矣然未聞
有錢乏之患自紹興末年錢良臣剏行在會子于時
王珏亦用之於湖北諸州今未六十年而公私之見
緡存者至少蓋楮劵盛行而銅貨積而不用是以日
泄而日耗也論其咎端自錢王兩人始至于曾懷沮
孝宗收換之策以貽後来不可救之患尤可歎也
是月竄張鎡
坐扇摇國本除名象州羈管
真德秀輪對
德秀為著作佐郎因輪對論災異曰臣聞知父母之
心者可以知天心知人君之道者可以知天道蓋父
母之於子也鞠育而遂字之仁也鞭扑而教戒之亦
仁也君之於臣也爵禄以褒勸之仁也刑罰以悚厲
之亦仁也天佑民而作之君其愛之深望之切無異
親之於子君之於臣也故君德無愧則天為之喜而
祥瑞生焉君德有闕則天示之譴而灾異形焉灾祥
雖殊所以勉其為善一也天之愛君如此為人君者
其可不以天之心為心乎臣伏覩近歲以来旱蝗頻
仍饑饉相踵陛下嚴恭寅畏不敢荒寧憂閔元元形
於玉色上天降康遂以有年亦足以觀感格之效矣
而比者乾度告愆星文示異廼叠見於清臺之奏謂
陛下躬行之未至與則豐穰之應若何而致之謂陛
下躬行之已至與則象緯之災又何為而數見也天
道幽遠人所難知臣竊思之意者皇天佑宋之心欲
陛下不以積年之憂為易忘而以目前之喜為僅足
其愛之深望之切為何如邪夫宮庭屋漏之邃起居
動作之微一念方萌天已洞監陛下誠能守兢業之
志防慢易之私孜孜履行屢省毋怠則將不待善言
之出而有退舍之感矣况今年雖告稔民食僅充然
荐饑之餘公私赤立如人久疾甫獲瘳而血氣未平
筋骨猶憊藥敗扶傷正湏加意朝廷之上未可遽忘
矜恤之念也恭聞間者内庭屢建醮事固足以見陛
下畏天之誠然而修德行政者本也禬禳祈請者末
也舉其末而遺其本恐終不足以格天矧今冬令已
深將雪復止和氣尚鬱嘉應未臻此古人所謂天有
憂結未觧民有怨望未塞者也臣愚不佞伏望陛下
體昊穹仁愛之意思星文變動之繇延訪近臣勤求
闕失推行惠政以活斯民則愁嘆銷於下而休徵格
於上矣
嘉定五年(壬申)春正月己巳詔諸路通行兩浙倍役法
著為令
壬申賜李好義諡
曰忠壯旌誅吳曦之功也
二月壬午罷借補官
去年七月詔軍興以来爵賞冒濫者聽自陳除其罪
至是復詔罷兩淮軍興以来借補官
三月庚戌叙州蠻酋米在降
先是二月有詔成都府路帥臣兼領兵甲事至是大
使司知蠻不可致遣興元後軍統領劉雄等二人將
西兵千人自嘉敘二州分道並進又遣新本路提刑
司檢法官安伯恕往叙州節制之伯恕廣安人故同
知樞密院惇之四世孫嘉定初宣撫司下緫領所書
填廸功郎告予之調綿谷尉又鎻廳請文觧又試中
大法又為銓試第一名辟提刑司檢法兼制置大使
司屬官是年三月官軍入蠻境方接戰土丁斷小酋
之首蠻人驚潰官軍小捷其酋米在據羊山江之水
囤堅不肯降囤在峻灘之中水淺舟不可行濤深人
不可涉大使聞之移書李&KR0811;曰但聲言伐木造舟攻
其水囤則米在自降矣&KR0811;從之米在果請降然不肯
受盟邊吏遣土丁十餘人入蠻為質米在乃令其徒
數十詣寨納降安邊司盡以十二年税犒與之米在
以墮馬為辭終不出是役也所掠邊民數百人得還
者十三人而已捷奏上大使安丙轉三官為通奉大
夫黃疇若轉一官李&KR0811;進直煥章閣伯恕特改次等
京官餘人並進一官議者疑入粟改官非舊典大使
司乃奏言伯恕之出有蠻九百餘人詣軍前投降又
言其始以獻策復關表四郡便宜補官乞依任子例
特與改秩乃除大理評事命下伯恕已赴類省試合
格矣㦯曰所謂投降九百人者本吾邊民皆為人傭
耕方官軍之出也招安將諭之曰節制且來汝曹當
詣馬前聲喏邊民從之招安將謂衆曰此降羌也即
以三百人送長寧軍廵檢官養濟後又以三百人益
之廵檢者每人日飯一溢米既又不能賙率多餓死
餘四百人蓋莫知所終邊上舊有平戍莊地極膏腴
久為勢家所擅李&KR0811;以錢二萬七千緡市之收其田
客近四百家以為土丁因食其地至今不廢田租二
千七百石每七石贍一丁
久雨
戊辰詔大理三衙臨安府及兩浙州縣决繫囚
丙子申嚴捕盗改官法
五月庚午詔通判令丞主坑冶
諸路坑冶州以通判縣以令丞主之
癸酉安南國王李龍&KR2538;卒子昊旵嗣之
十月遣使弔祭
詔州縣見役人毋納免役錢
役滿復輸
六月乙酉禁銅錢過江
秋七月庚申賞降叙州蠻功
詳見三月庚戌下
戊辰雷雨毁太廟屋
避殿減膳
輪對上奏曰比者恭覩御筆以太廟因雷雨之後鴟
吻損動明詔有司避殿減膳有以見陛下寅畏祇懼
之心然臣博觀六經載籍之傳下及秦漢以來史傳
所志自非甚無道之世未聞震霆之警及於宗廟者
魯之展氏人臣耳己夘之異春秋猶謹書之盖震霆
者上天至怒之威宗廟者國家至嚴之地以至怒之
威而加諸至嚴之地其為可畏也明矣古先哲王遇
非常之變異則必應之以非常之德政未嘗僅舉故
事而已今自避正朝損常膳之外咸無聞焉或者固
己妄議陛下務為應天之文而不究其實矣况禮文
所在又有可議者乎且震霆之作孟秋之癸丑也越
旬有四日而恐懼修省之詔始頒避殿減膳之舉孟
秋之丁夘也甫二日羣臣祈請之章已上夫以蹈故
循常之文非甚難舉者然猶浹旬而後行甫信宿而
遽已何自責之約而自恕之多乎陛下節儉之誠出
於天性其在平日尚不以卑宮菲食為難况於畏威
省咎之餘少舒徐之何所不可而匆匆若是借曰禮
文之末非所以格天然文之不存實則何有今也誠
意弗加動皆勉強苟塞已責徒掩外觀以此動人猶
且不可而况於天乎廼者孟秋之朔流星示異其占
為兵憂而上下恬然若不知聞故相距纔九日而震
霆之變作夫示之以星象之飛流亦云切矣而陛下
不知戒於是警之以震霆又加切焉天於我國家欲
扶持而全安之其心至惓惓也書曰惟先格王正厥
事臣願陛下内揆之於一身外察諸庶政勉進君德
毋以豢安養逸為心博通下情深求致異召和之本
庶幾善祥日應咎徵日消惟天惟祖宗所以望陛下
者實在於此臣不勝愛君勤拳之心
八月命左右置進狀籍察前斷之冤抑者罪之
九月丙午太白晝見
己酉續編中興禮書成
有司上進
庚戌遵義寨蠻楊煥来獻馬
辛未罷㳂海諸州船錢
是月四川復𣙜石脚井鹽
在多悦者謂之山門井先是緫所已行棧閉至是多
悦之民有犯法私煉者州既抵罪制置大使司聞之
即遣新䕫州路兵馬都監楊仲端往山門措置自後
月得小鹽萬五千斤皆不用引鈔徑行發賣歲責息
錢萬九千二百緡然鹽皆苦惡不可食率以抑售土
居之人盗煎私販者因亦肆行官不敢問議者謂元
豐立法者參知政事蔡確也崇寧禁止者右僕射蔡
京也財用雖乏可以大使司而為京確所不為乎失
之矣七年大使司結局十一月罷所開鹽井
冬十月辛巳詔舉將帥
詔諸路揔領官歲舉可為將帥者二三人安撫提刑
舉可備將材者二人
癸巳集議釐正光宗配饗功臣
詔侍從臺諫兩省集議語見嘉泰元年正月庚午下
戊戌雷
十一月壬戌日南至祀天地于圜丘赦天下
十二月乙丑再蠲濠州税
一年
壬戌蠲横增税額
詔諸路轉運使參攷州縣新舊税籍蠲其横積之數
是冬王釜請收兑舊會
釜為湖廣緫領請以度牒茶引兩色收兑第五界舊
會每度牒一道價千五百緡又貼搭茶引一千五百
緡方許收買仍限一月然京湖二十一州相去遥遠
而止置三場收兌小民聞知後時人情洶洶市皆扄
肆怨嗟盈路劉光祖為制置使以為不便會緫所以
第六界新會五萬緡令江陵軍民之兌會者以舊楮
二而易其一光祖復出府庫之藏聽軍民以一楮半
而易其一又於朝得新楮十萬緡蜀中收兌舊會凡
用坐庫黃金二萬兩白金九十七萬兩故能收千六
百七十萬緡而民不甚病湖廣則無之此其所以用
茶引也
嘉定六年(癸酉)春正月庚申宇文紹節薨
詔舉才
侍從臺諫兩省官帥守監司各舉一二人
二月丁丑太白晝見
丙戌吏部條法總類成
有司上進
丁亥雪
乙未詔宗室毋與胥吏通姻
著為令
三月癸亥樓鑰罷
夏四月丙子章良能參知政事
甲午復法科試經義
仍命雜流進納人毋得試
五月不雨
丁夘命大理三衙臨安府釋繋囚
丁夘措置四川支移錢物
命四川諸州措置上于尚書省
戊辰修寬恤詔令
自慶元六年以来者
六月乙亥詔比較諸州未决訟
詔刑部歲終上于尚書省擇其最久者罪之
丁丑董居誼使金不至而復
以金國亂故
丁亥復臧否法
復監司臧否守令及監司郡守舉廉吏所知法
丙申詔舉將帥
三衙江上諸軍主帥各舉堪為將帥者二三人
秋八月己巳朔詔舉所部官吏
諸路監司帥臣各舉才行卓絶績用彰著者
庚午田宗範謀作亂平之
宗範知思州謀作亂䕫州路安撫司遣兵討平之
是月金人弑其主允濟豐王珣立
珣者金主雍之孫太子允恭之長子也金國自完顔
旻建國稱帝至今主珣凡五世八君而始衰金國者
在契丹之東北長白山之下鴨綠水之源蓋古肅慎
氏之地也至五代始稱女真祖宗時嘗通中國後屬
于遼完顔之始祖堪布者新羅人自新羅奔女真女
真推為首領七傳至旻而始大所謂阿固達也建中
靖國元年遼主天祚立滛虐不道阿固達叛之(政和四年)
(八月)用兵連年奪遼地大半重和元年八月阿固達始
稱帝以其水生金故號大金改元天輔(歲次戊戌)蔡京童
貫聞之募人泛海往使約夾攻遼人以燕地歸我宣
和四年冬童貫伐燕為遼人所敗其十二月阿固達
入燕五年春王黼與金人約歲賂銀帛五十萬匹兩
貨一百萬緡而請燕薊六州之地阿固達許之其五
月乙丑阿固達卒(在位六年)謚曰武元皇帝廟號太祖阿
固達有八子不立而立其弟晟所謂烏竒邁也晟立
改元天會(元年癸夘)七年春天祚為金人所執其冬十二
月遂圍京師靖康元年春朝廷割河東北三鎮與之
盟而歸其冬再入京師䧟紹興四年冬晟卒(在位十二年)
諡曰文烈皇帝廟號太宗有子八人不立而立阿固
達之孫亶蓋阿固達諸子之可見者其長曰梁宋國
王宗秀(小名固倫亶之世領三省事)次曰許王宗傑即引兵陷京
師者斡里雅布也(晟之世為右副元帥所謂二太子者)次曰宋王宗幹(亮之)
(父也後追號曰德宗)次曰宗浚(阿固達嫡子不及封後其子亶立追號景宣皇帝)次曰
晉王宗輔(小名鄂勒歡亶之世為右副元帥後其子褎立改其名曰宗堯號曰懿宗)次曰
梁國王宗弼即引兵渡江陷二浙者所謂烏珠也(亶之)
(世為尚書左丞相兼侍中都元帥所謂四太子)次曰曹國王宗敏(亶之世為都元帥亮)
(篡立殺之)烏竒邁之長子曰宋國王宗磐(亶之世領三省事為亶所殺)
次曰兖國王宗雋(小名富勒呼)次曰虞王宗英滕王宗偉
(以上三人亦為亶所殺)次曰沂王宗賢(亶時為左丞相)次曰衛王宗義
(亮時判大宗正事)次曰代王宗懿(亮時為東京留守)次曰晉國王宗
本(亮時為太傅領三省事以上四人並為亮所殺)阿固達初起兵皆以宗族
近親為將相其主兵者曰晉國王宗維盖阿固達從
兄之子(其祖曰哈哈乃阿固達伯父)所謂國相尼瑪哈也(晟之世為左副元帥)
(亶之世領三省事)其主謀者曰陳王希尹亦阿固達之䟽族
於屬為子即所謂烏舍也(亶之世為左丞相誅死)又其次曰魯
國王昌乃阿固達之從弟所謂逹蘭也(亶之世為左副元帥誅死)又
其次曰羅索(晟之世為陜西諸路先鋒都統)曰薩里罕(亶之世為左副元帥誅死)
皆女真人不知其屬族之遠近自亶之立尼瑪哈
罷兵柄憤悒而亡烏舍及達蘭薩里罕以次受誅而旻
晟子孫勦戮殆盡亶初立猶用天會之號至戊午始
改天眷辛酉改皇統皇統盡九年而為其從弟左丞
相岐王亮所弑紹興十九年十二月丁巳也(在位十五年)追
廢為東昏王亮死乃諡曰武靈皇帝廟號閔宗久之
又改諡孝成皇帝廟號熙宗亮亦旻之孫而宋王宗
幹之子初年改天德(元年己巳)癸酉改貞元其春徙居燕
京號曰中都丙子改正隆盡六年而亮引兵南侵國
人不堪其虐以十月丁未共立其從弟東京留守葛
王褎為帝諸將聞之弑亮于揚州瓜洲鎮之龜山寺
紹興三十一年十一月乙未也(在位十二年)追廢為海陵
王諡曰煬褎亦旻孫晉王宗輔之子也既立改元大
定(元年辛巳)大定之四年復與本朝議和淳熙元年春更
名雍雍有子七人長曰越王允升次曰允恭為太子
蚤死(淳熙十二年夏)所謂顯宗也(璟立追尊之)次曰鄭王允蹈(於次)
(為第六璟之世為武定軍節度使誅死)次曰衛王允濟(於次為第七)允恭二
子長曰豐王珣其次曰原王璟璟嫡子也雍以為太
孫大定盡二十九年而雍卒淳熙十六年正月癸巳
也(在位二十九年)號曰世宗雍為人仁厚不用兵北人謂之
小堯舜璟立庚戌改眀昌丙辰改承安辛酉改泰和
泰和之六年南北交兵又二年始更成而璟亦卒嘉
定元年十一月丙辰也(在位二十年)號曰章宗初璟之立
也越王鄭王皆有不平語璟召鄭王殺之(紹熙四年十一月)
鄭王有二子長曰愛王趙妃所生葛王愛之賜以鐡
劵璟惡之而不敢殺也愛王尋居上京以叛越王遂
為璟所殺(慶元元年五月)璟死無子而雍之諸子惟允濟在
璟所嬖内侍李黃門者傳璟遺令與尚書右丞薩木蘇
共立之愛王時在中都允濟疑其為變囚之真定拜
薩木蘇太師領三省事封申王眀年改元大安(元年己巳)壬
申改崇慶癸酉改至寧璟之在位也允濟被命往靖
州受黑塔坦進奉見其王特穆津桀傲不遜恐為邊
患欲歸白璟除之會璟病卒大安三年(辛未本朝嘉定四年)春
三月塔坦入貢允濟遣衆分屯山後欲就進場襲殺
之然後引兵深入會金之糺軍有詣塔坦告其事者
塔坦遣人伺之得實遂遷延不進秋七月丁酉夜全
軍猝至與金人戰于灰河凡三日勝負未分特穆津
選精騎三千馳突金軍亂特穆津自以大軍乘之允
濟急命西京留守赫舍哩執中領大兵迎敵于大勝
甸執中者老將也知兵善戰自允濟之立心常不服
至是不肯力戰其下觀望遂大敗執中以百騎奔還
允濟怒罷之塔兵至翠平口金又大敗九月十四日
攻奉聖州後二日破之進軍野狐嶺允濟再遣兵迎
敵以車為陣兵又大敗十月塔兵至晉山縣距燕京
百八十里崇慶二年(本朝嘉定五年)春正月塔兵至居庸關
左將軍完顔福海棄關遁允濟素鄙吝士不用命允
濟議以細軍五千自衛奔南京(開封也)會細軍五百人
自相激厲誓死迎敵殺其兵數百塔兵不敢進問所
俘鄉民此軍有幾何鄉民紿之曰二十萬塔坦懼遂
歛兵而退至寧元年(本朝嘉定六年)秋七月塔坦復至山後
都元帥完顔福興迎敵而敗允濟黜之八月起赫舍
哩執中為右副元帥將武藝軍三千復往迎敵戊子
發燕京先是左副元帥南平者迎合允濟之意沮格
軍賞衆共怨之執中因人心之憤欲廢允濟遂回軍
以誅南平為名壬辰軍至東華門外召南平議事手
刃殺之宫中聞變門皆不開執中召細軍大將金夀
語之曰吾此来特誅亂臣耳非有叛意也俄而細軍
俱來救駕夀諭止之衆憚執中威名無敢動者獨關
西大漢軍都統完顔善延引所部五百人至皆為武
藝軍所殺執中以善延驍勇召其父福海令招之善
延大呼告其父曰老賊欲反朝廷何為降之復力戰
自旦至午手殺數十人身中數矢而死軍民相殺流
血滿地執中遂進入東華門允濟遣其子蔣王持詔
書投於門下募能殺執中者白身除大興尹世襲千
戶軍民皆無應者執中欲縱火焚門守門將軍和卓
啓之執中引兵入宮侍衛皆散走進至大安殿允濟
望見之遥呼曰聖主令臣何往曰歸舊府耳允濟入
後宮邀其后俱出后留之曰出則被殺矣執中見其
久不至遣兵就執之併其妻子囚於舊府遂召豐王
珣之長子譚扎瑪以御寳付之甲午夜執中遣内侍
李監丞者弑允濟于其府九月丙午豐王至燕京執
中率百官迎拜于道遂立為帝改元貞祐降允濟為
東海郡侯拜執中太師都元帥領省事封澤王塔兵
至紫荆關距燕京二百里執中欲誘其兵南至涿易
乃聚兵擊之塔坦破涿易至皂河之西欲渡橋執中
方病足乘車督戰塔坦大敗翌日再戰執中瘡甚不
能出遣左監軍果勒齊以糺軍五千拒之失期不至執
中欲斬之珣以其有功諭令免死執中益其兵令出
曰勝則贖罪敗則誅無赦果勒齊出戰自夕至暁忽北
風大作吹石揚砂不能舉目塔坦乘風縱火馳擊之
果勒齊軍大潰自度必為執中所殺遂引糺軍圍執中
之府突入其卧内殺之退詣應天門待罪十月辛亥
也珣以果勒齊掌兵權不敢加罪盡收從執中弑逆之
人殺之於是塔坦主特穆津留其大酋薩木哈圍燕
京而自將所降楊伯遇劉伯林漢軍四十六都統同
塔坦大軍分為三路攻取河北河東山東諸州郡伯
遇者蔚州吏伯林者集寧縣射士也是時中原諸路
之兵皆僉往山後一帶防遏無兵可守悉僉鄉民為
兵上城守禦塔坦盡驅其家屬来攻父子兄弟往往
遥相呼認由是人無固志所至郡邑皆一鼓而下
九月甲辰蠲京湖逋負
諸州逋負所蠲二十萬緡有奇
是月初以京朝官監省門
三省樞密院監門官舊以小使臣為之至是諫官鄭
景紹言部以京朝官則省門事體尤重遂亦命京朝
官曾經作縣通判資序人為之
閏九月戊辰詔御史臺考課監司
丙戌詔謹邊備
以金主新立為塔坦所攻詔四川謹邊備
己丑詔賑恤旱傷
時湖北旱傷詔監司守令賑恤
癸巳雷
乙未大雷
甲午上仙源類譜
史彌遠等上三祖下七世仙源類譜高宗皇帝寳訓
皇帝玉牒會要
丙申下罪已詔
以雷故也詔曰朕欽若天命矜愛元元夙夜靡寧惟
恐有闕乃後九月氣已屬冬雷未收聲將以警朕惕
若祇懼祇省厥愆二三大臣其悉心叶力交修不逮
庸副朕躬仰承天戒焉史彌遠請罷政不許
冬十月丁酉朔申嚴互送禁
戊申真德秀使金不至而復
庚戌李&KR0811;使亦不至以金國亂故也
十一月癸未虚恨蠻寇中鎮寨
虚恨蠻犯嘉定府峨眉縣中鎮寨寨在羊山江南去
府二百五十里硬寨在江之北先是蠻人數為邊害
乍降乍叛嘉泰二年夏其都王崖烈者始欵中鎮請
五年犒物(自慶元四年以来者)刻石作誓而歸提刑司但以四
年犒物予之蠻人數来欲得本年犒物官執例不予
蠻人怒掠邊民十四人而去土丁追之梟其七級其
年十一月也制置使謝源明聞之乃於羊山江南築
師院平等三硬寨以防其衝突明年三月蠻徑犯師
院平十月又犯籠蓬堡寨將馬槱知不可遏乃遣人
與之打話陳謙提點本路刑獄亦欲招安之蠻人聽
許明年春遣峨眉令楊鴻往中鎮受其降蠻至寨未
給犒間馬槱以其屢抄掠也恨之多所要索蠻怒而
去槱伺其出塞俾土丁邀之於道殺蠻人北二等三
十二人(嘉泰四年正月丁亥)槱以功補進義校尉(開禧二年)蠻人怨
怒自是不出者十餘年去年夏李&KR0811;来司臬事屢招
徕之蠻人終不至至是憲使楊伯昌郡守任處厚方
會飲坐中有土丁二人馳報蠻人六七欵塞願受犒
且納蠻刀為信寨已給降旗矣或曰此詐也翌日再
得報蠻近寨者已六十餘人午後乃得報蠻二百餘
人夜扣硬寨門求戰已出土丁二千渡江禦之矣槱
又言寨有土丁及家人凡五千皆驍勇可用不必濟
師時知縣事宋大椿尉史子申適皆沿檄以出在邑
者惟主簿一人以累舉得官通攝其事外傳蠻人近
塞者實六七百餘人槱所言非實也丁亥得報蠻人
犯硬寨殺土丁一人掠二十五人而去乙未日得報
蠻人復歸巢穴時土丁被掠者近二百人提刑司不
欲生事乃遣人自卭部川招安之伯昌嘗守黎州以
信厚為諸蠻所服卭部川因往来為之傳導
十二月壬寅蠲瓊州丁鹽錢
是歲兩浙大水
賑之
