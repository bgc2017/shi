明臣諡考政書類二(儀制之屬)
提要
(臣)等謹案明臣諡考二卷明鮑應鰲撰應
鰲字山甫歙縣人萬歷乙未進士官至禮部
祠祭司郎中是書載明代文武諸臣贈諡與
欽定明史各𫝊俱符合首載各諡釋義為當時禮
官體例而所列諸諡如某人諡某字皆分注
當日定諡取義之文於下使觀者具知其所
以然視他家所記較冇根據其前代諸臣如
謝枋得之諡文節紀信文天祥之諡忠烈鄧
文進之諡忠襄蘇緘之諡忠壯史或不載世
所罕知亦頗賴此書以存卷末附萬歷三十
一年至三十七年擬諡者三十人又三十
八年至四十年擬諡者四人皆二諡並列蓋
神宗荒怠奏章多不批答莫知進止故兩存
也最後列訂誤一篇凡五十七人皆據官册
以正野史文集之訛其中多有無諡而冒稱
諡某者亦有字同義異美惡頓殊者或詭詞
假借或傳寫舛謬外人無從而知非應鰲身
為禮官親檢故籍不能一一釐正其于一代
易名之典可云精核矣乾隆四十四年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
明臣諡考原序
諡典至重而議諡有專職唐宋以來皆太常博士掌之
國朝則隸禮部而祠曹為之查覈品隲以與大宗伯衡
量其予奪焉國初實浮於名錫諡者少合洪永兩朝凡
五十餘年不過數十人要皆勲庸之選而文臣惟王文
節胡文穆朱忠定三四人何斤斤也嘉靖四十五年間
諡至一百八十一人萬歷紀年已幾與嘉靖等而所諡
則嘉靖三分之一有竒近尚多議奪議改者其在嘉靖
之世可知矣武臣之諡如黔國成國其人纍纍俱叨易
名則幾以世矣爵有世諡亦有世乎勲舊苗裔非有它
材行功能又非有年勞亦未可過徼余以故有所靳不
予蓋至冒忌開怨觸權力之怒而終不敢不為朝廷惜
此名也若夫開平之諡及貤封雖以殊尤偉績然亦舛
不經而當時禮臣不能裁有遺議焉文臣之諡文其所
取義甚廣非僅僅詞章之謂也奈何以官私之然私一
文諡而文反輕公一文諡而文轉重間者二十九人之
諡余嘗佐少宗伯吳公末議其中追諡者大半要之皆
當時峻節孤芳儒宗茂伐高山可仰者也而尚有鴻碩
遺于所議之外者亦甚夥焉盖先時當事者意有所欲
格而以五年一請為例白虎通曰諡法地也法月也月
已入有餘光耳目近則考據真取必于五年之後非通
論也余與少宗伯吳公繼翁公俱破此例諸鴻碩名實
純粹當予者輒議予其遠者則據台省䟽列及同省公
揭搜入方册中倘品藻其確而甄别予之則累朝人物
幾亦大備余嘗謂考功程量於當年事權重而勸懲近
祠祭品評於既往職司冷而鑒垂永豈非以諡哉署中
故乏典籍紀載二百五十年來所諡諸臣漫無可考誠
為闕事余故稽之國史證之閣籍旁及諸書集為臣諡
彙考二卷存公署中新安鮑應鰲山甫題
明臣諡考
通用諡法釋義
文
經緯天地修德來遠勤學好問道德博聞
慈惠愛民敏而好學愍民惠禮剛柔相濟
忠信接禮修治班制施而中理
武
克定禍亂保大定功威強敵德剛強直理
剛強以順闢土斥境折衝禦侮刑民克服
成
禮樂明具持盈守滿遂物之美通遠強立
安民立政
康
安樂撫民温良好樂令民安樂淵源流通
獻
聰明睿智嚮惠内德智質有理
懿
柔克有光温柔贒善
元
體仁長民行義說民道德純一立建國都
思能辨衆立義行德
章
法度大明敬愼高明出言有文
景
耆意大圖由義而濟布義行剛
宣
施而不私善聞周達誠意見外聖善周聞
明
照臨四方任贒致遠獨見先識譖愬不行
察色見情招集殊異
昭
明德有功聖聞昭達容儀恭美昭德有勞
正
内外賓服
恭
卑以自牧尊賢貴義不懈為德敬事供上
愛民弟長執禮御賓尊賢讓善執事堅固
敬順事上正德美容既過能改責難於君
莊
嚴敬臨民威而不猛履正志和
肅
剛德克就執心决斷正已攝下
穆
布德執義中情見貌
清
避遠不義
定
安民大慮安民法古純行不爽大慮靜民
簡
一德不懈平易不訾正直無邪
憲
賞善罰奸博聞多能行善可紀
敏
應事有功
端
守禮執義
敬
夙夜警戒夙興恭事合善典法
介
執一不遷
裕
強學好問
通
物至能應事起而辨
白
外内貞復
靖
寬樂令終恭已鮮言柔德安衆
贒
行義合道明德有成
貞
清白守節大慮克就不隱無屈
孝
慈惠愛親五宗安之大慮行節能養能恭
繼志成事協時肇享秉德不回幹蠱用譽
忠
盛衰純固危身奉上推能盡忠廉方公正
臨患不㤀國
惠
愛民好與柔質慈仁施勤無私
和
柔遠能邇不剛不柔號令民悦推賢讓能
安
好和不爭兆民寧頼
質
名實不爽忠正無邪
靜
柔德教衆
烈
安民有功秉德尊業
禮
奉義順則恭儉莊敬
威
賞功刑懲以刑服遠猛以彊果強義執正(義一作毅)
猛以剛果
勇
率義共用
義
制事合宜見義能終先君後已取而不貪
除去天地之害
剛
強毅果敢追補前過
壯
勝敵克亂屢征殺伐武而不遂勝敵志強
叡圉克服死於原野兵甲亟作
潔
不汚不義
節
好廉自克謹行制度
襄
闢地有德甲胄有勞因事有功
愍
在國逢難
良
小心敬事溫良好樂
勤
能修其官
密
追補前過
溫
德性寬和
榮
寵禄光大
順
慈和徧服和比於理慈仁和民
僖
小心畏忌無過為僖質淵受諫小心恭慎
純
中正和粹
果
好力致勇
修
勤其世業好學近智
顯
行見中外
恪
敬共官次威容端嚴溫恭朝夕
毅
致果殺敵強而能斷善行不怠溫仁忠厚
能紀國善
思
追悔前過念終知始謀慮不僭内外思索
容
寬裕溫柔
懷
慈仁短折失位而死
隱
懷情不盡不顯尸國隱拂不成見美堅長
悼
肆行勞祀未中早夭恐懼從處
懋
以德受官以功受賞
愿
弱無立志
匡
貞心大度
比
擇善而從
翼
愛民好治思慮深遠
湯
除殘去虐
伐
剛克為伐
圉
威德剛武
桓
辟土服遠克敵勤民辟土兼國
慧
柔質愛諫
達
質直好義疏中通理
信
守命共時出言可復
慤
行見中外表裏如一
諡法增補釋義附
武
赴敵無避(廖武愍釋義)
定
追補前過(梅榮定釋義)
忠
殺身報國(俞忠烈釋義)
推贒盡誠(朱忠定夏忠靖胡忠安釋義)
推贒盡忠(黃忠宣王忠肅釋義)
烈
戎業有光(俞忠烈釋義)
勇
臨難不懼(蔣武勇林忠勇吳壯勇劉威勇等十人釋義)
隱
違拂不成(石文隱郤隱懷釋義)
悼
中年早夭(李悼僖釋義)
愿
柔無立志(朱榮愿釋義)
桓
壯而有力(趙武桓釋義)
寧
(徐武寧無釋義)
崇
(陳崇武無釋義)
以上十一諡如武定忠烈勇隱悼愿桓之釋義皆
諸家釋義所無者而寧崇二諡則併諸家諡法亦
不載故附錄其凡以俟考或謂寧字為太祖取不
殺之義而崇字則弇州别集以為能修其官曰崇
不知何所考據
