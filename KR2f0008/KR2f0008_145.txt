欽定四庫全書
世宗憲皇帝上諭内閣卷一百四十五
雍正十二年七月
上諭五道
初四日四川總督黃廷桂奏署大寧縣知縣李梁園
試用一年請准實授奉
上諭凡命往各省人員多係不應即選之人因該督撫等
奏請差委需員是以命往此等人員該督撫等自應先
行差委試看果有勞績再令署印署印果優然後題補
或該省懸缺需人一到即行委署更當留心訪察必實
有政績可嘉方行題請實授如此則命往人員無苟且
僥倖之心益奮勉於職守今黃廷桂奏請署大寧縣知
縣李梁園實授一案據稱該員試用已滿一年居官謹
飭堪以實授等語是伊錯會一年期滿之旨不論效力
之多寡才具之短長但以一年為期便行題請則庸才
皆可計日以待實授豈鼓勵官方之道乎况該督出具
李梁園考語只有居官謹飭四字則其才具中平又無
差委效力之處可知此奏甚屬徇情錯誤李梁園實授
之處不准行嗣後各省命往人員題請實授者著該督
撫將差委效力及署印實在政績一一敘入本中具奏
如果係卓越之才即不滿年限亦可聲明題請該部可
將此通諭各省督撫知之
初五日奉
上諭從前直隸山東山西河南四省派往北路出征之兵
丁在外已經數年應另派兵丁前往更換著四省督撫
提督每省選派精銳兵一千名所有一應衣裝等項令
各該省於存公銀兩内動支應用務須豫備齊全候諭
旨到日即行起程
十八日奉
上諭據湖廣總督邁柱奏請將江陵縣知縣周珙調補巴
東縣蘄水縣知縣汪歙調補江陵縣該部查得周珙任
内有參罰各案而承追未完之件尤多從前州縣有司
陋習每遇承追衆多之任則夤緣上司題請陞調他處
以避本任之參罰今周珙調補情節未必似此但恐行
之日久州縣官員將謂承追之件無關考成視同膜外
非所以懲貪重帑之道也且該督既稱周珙歴練老成
竭力辦公何以尚有種種承追未清之案惟是苗疆要
地一時無合例之員著照所請將周珙汪歙准其調補
嗣後督撫等倘有以承追未完之員題請陞調者朕不
概准若係卓越之才可於本内聲明具奏將此通諭各
省督撫知之
二十日奉
上諭西北兩路用兵已經數年將士效力戎行久在邊外
朕心深為不忍再四思維或應乘此兵力全備直進賊
境俾軍務早完以息將士或應遣使往彼諭以利害俾
其醒悟二者未能遽定特召兩路領兵將軍來京與辦
理軍機之大臣悉心計議伊等意見亦不畫一朕思軍
務關係重大應博採衆論詳愼籌畫著王公滿漢文武
大臣公同會議各抒己見據實具奏
二十一日奉
上諭凖噶爾一部落習尚貪殘世濟其惡策妄阿喇布坦
老姦巨猾狡獪非常當其跳梁之時我
皇考聖祖仁皇帝審觀形勢洞悉機宜曾密諭曰彼地遼遠
我往則我師徒勞彼來則彼衆受困是以
皇考經理八九年惟令兩路將軍陳師於邊境以待之即富
寧安傅爾丹之屢次襲擊者亦欲誘之使來便於邀擊
而賊究不至富寧安等亦未多獲而歸此當日之情形
也及朕即位之初籌畫邊事敬佩
皇考之明訓確知策妄阿喇布坦之姦頑持重不肯妄行又
因將弁兵丁等久役於外勤勞可念於是將兩路兵馬
撤回暫令休息其間因清畫疆界一事彼此遣人講論
往還數次朕則開誠布公彼則支吾巧詐朕仍隠忍姑
容之未幾策妄阿喇布坦身故伊子噶爾丹策凌繼其
部落朕知伊少年狂肆乖張異於其父必有侵擾衆蒙
古之舉不得不預為防範且其人孟浪無知輕躁任性
若激之使忿誘之使來俾賊衆冐昧而前我師就近擒
𠞰可懲兇除暴使邊塞永享安静之福是以復於兩路
邊界駐劄大兵以張聲勢命理藩院與彼文書中多責
以難從之事無非欲為誘敵之計使其自投羅網也至
於命將一事因岳鍾琪久在西陲深悉用兵之道問之
於伊亦踴躍從事是以命為西路大將軍傅爾丹雖用
為北路大將軍朕恐其才具不能勝兹重任爰允廷臣
之推舉繼遣查弼納為副將軍命往軍前伊陛辭之時
朕諄諄詳諭應凖備完密度勢審機務為萬全必勝之
策實冀專閫之大臣戮力同心不負朕之簡用也乃噶
爾丹策凌輕舉妄動果不出朕之所料於雍正八年冬
月發兵侵犯西路此正合朕之初心我師擊賊之機會
也而岳鍾琪來京陛見請將大將軍印務交與紀成斌
署理前此岳鍾琪身在軍營一切軍務全無布置竟將
駝馬牲畜十數萬置於賊人來路之旁供其掠取而紀
成斌庸懦不堪於賊人來犯之時畏縮驚惶一籌莫展
以致賊人得志而去次年即以全力向我北路是時北
路領兵大臣與喀爾喀皆懷賊人斷不敢來犯北路之
心一切軍需竟未預備齊全傅爾丹查弼納等復誤聽
俘虜欺誑之言並不奏聞請旨一面領兵輕進一面奏
報彼時朕即向廷臣言之賊人恐有詭詐我師此進甚
不妥協未幾奏至我師果致敗績查弼納以血氣之勇
負朕委任之恩若非臨陣捐軀亦難逃於國法雍正十
年正月賊人只以七千之衆來犯西路深入哈密塔爾
納沁地方此乃易於大創之機會而岳鍾琪身坐軍營
調度乖舛俾既入網羅之獸又得從容逸去此西路軍
營人人切齒痛恨者於是賊志愈驕料西路彼時不能
行動於雍正十年秋月傾其醜類以向北路越過察漢
叟爾軍營直至額爾得尼昭地方副將軍額駙策凌等
領兵追至奮勇擊殺殱其精銳將及萬人餘賊喪膽偷
生乘夜逃遁朕於查克拜答里克一帶預設重兵一萬
四千餘以遏其歸路似此殘敗之賊誠如釜底遊魂况
只相隔百餘里此地將軍但遣官兵堵截擒擊便可使
之一騎不返而凖噶爾之事可以易於完結乃馬爾賽
等坐守空城一旅不發賊至不擊賊去不追俾餘孽猶
存邊氛未能即熄馬爾賽之罪誠擢髮難數也總之朕
之籌畫於事先者雖未有爽而臣工之失機於臨事者
不一而足亦皆朕無能不明之咎以上情由皆辦理軍
機大臣及兩路領兵之大臣所共知共見者今賊人自
額爾得尼昭大創之後畏我兵威守伊故智且將遊牧
之地遷徙遠去以避我師目下不敢復以大衆近我邊
界者歴然可知看此情形兩路軍務一時難以告竣而
將士等出征在外已歴數年朕心時深軫念再四思維
或應乘賊窮乏之際我兵齊備之時直進賊境或應遣
使往彼曉諭利害以醒愚頑二者未能遽定特召兩路
領兵將軍來京與辦理軍機之大臣悉心計議據北路
副將軍額駙策凌西路署大將軍查郎阿奏稱兩路兵
丁合計十萬有餘跟役將近十萬以二十萬之衆加以
壯健之馬駝充足之糧餉若直入賊境無往不克况北
路大兵已在科卜多地方進取亦屬近便等語朕以軍
務關係重大復令在朝王公滿漢文武大臣公同集議
今覽所奏意見亦不畫一據兩路將軍皆言兵力有餘
士氣奮勇而從賊境脫回之人及彼地投順我朝之人
俱言賊勢窮蹙人心離散似此則遣兵進討未嘗不可
但
皇考當年聖意與朕本心俱不欲勞師遠涉而駐兵防守邊
界又未免時日躭延將士久勞朕心不忍朕意且遣使
臣前往凖噶爾面見噶爾丹策凌曉以利害諭以寬大
之恩旨開其迷悟從此畫清疆界彼此不得踰越著北
路大將軍平郡王將進駐科卜多之大兵仍撤回察漢
叟爾以釋賊人疑懼之心若噶爾丹策凌聞朕諭旨啟
其悔心之萌一一遵行則兩路大兵俱可徐徐議撤儻
仍執迷不悟怙惡不悛俟使臣回京之日另作計議為
當
世宗憲皇帝上諭内閣卷一百四十五
