欽定四庫全書
世宗憲皇帝上諭内閣卷一百九
雍正九年八月
上諭九道
初一日大學士等議覆四川積榖應增貯六十萬石
每石約價三錢分三年買足奉
上諭所議甚屬周詳妥協依議速行但每年榖價貴賤不
等如畫定三錢恐價貴時或至抑勒強買價賤時不免
侵漁冒銷又或懈弛誤公不肯及時採買種種弊端皆
當釐剔作何定其處分或應責成該督撫或應派御史
一員前往監糴之處爾等再行詳議具奏
初六日奉
上諭從前鄭禪寳奏稱向年鹽價每觔定爲十六文後因
錢價漸平而鹽價仍是十六文將錢易銀不敷原數以
致商運消乏應酌定商民兩便之道後經署督唐執玉
議稱上年順天所屬有被水之州縣鹽價難以議增俟
可以加增之時再爲議請等語朕以唐執玉身在地方
若確有所見即當據實陳奏不應爲兩岐之說著另行
定議具奏隨據唐執玉議稱照舊行銷而部議又稱商
人運本消乏必致裹足不前將來百姓有淡食之慮今
酌量每觔加大制錢一文在民不過增添毫末而商人
可免賠累等語原奏此案之鄭禪寳目今奉差往陜無
從詢問著將部議發與唐執玉再行秉公定議務期商
民兩便可以永遠遵行不得固執前見若果有不便於
民之處亦即據實陳奏
十一日奉
上諭據署陜西總督查郎阿奏稱陜甘二省正値軍興之
際一應領兵差委需用將備甚多而所有員缺又需署
理之員仰懇敇部揀選遊擊十二員守備十二員命往
陜西以便酌量委署等語凡在京引見之武弁稍有可
用之材朕即分發各省以備題補委署之用安得尚有
餘剰人員數十名之多足供陜甘二省之揀選者今查
郎阿奏請揀發遊守二十四員赴陜甚非情理朕思上
年冬月樊廷率領弁兵擊敗賊衆懋著勞績其弁兵等
已諭令各回内地營汛休息以示恩恤凡此有功之人
其中自有材技優長可膺超擢者著查郎阿詳問樊廷
等秉公揀選若果奮勇行閒而人材又復可用即微弁
兵丁亦可題補委署遊守等缺不必以越等爲嫌務期
舉用公當以副朕奬勞賞功之至意
十三日奉
上諭今年五月間直隸山東河南三省雨澤愆期大有亢
旱之象朕心憂懼寢食靡寧特命大學士九卿等預籌
賑恤備用之策務使三省蒼黎無一夫之失所隨經廷
臣定議請截留漕糧以備三省賑濟之用專遣大臣經
理其事再令翰林科道等官分往各州縣親身查勘協
助散賑諸務朕俱䧏旨允行嗣於六月二十八九等日
京師地方
天賜甘霖四野霑足隨據署直隸總督唐執玉山東廵撫岳
濬署河南巡撫張元懷陸續奏報各該省霑被雨澤及
秋禾秀實情形大約得雨之後秋成大有可望其雨澤
稍遲之州縣收成歉薄者不過十之一二耳兹據巡察
御史竇啓瑛奏稱順天永平宣化三府收成六七分八
九分者十居八九其四五分者不過十分之一等語此
皆
上帝垂慈寬宥我君臣之過矜憫下民而錫以再造之福也
朕思截留漕糧原以備地方緩急之需應仍照前旨及
廷議交與差往之大臣辦理外至於分派大臣官員等
前往各省查勘散賑者因恐被災甚重而地方又復繁
多難全委之該省有司今局勢如此則地方官員可以
料理若添設欽差轉致有司之推諉於民無益所有差
往河東二省之員即著回京直隸巡察御史等亦不必
兼管查賑之事該大臣等於辦理截漕事竣後亦著回
京其三省得雨稍遲之州縣即交與該督撫督率地方
官秉公查勘若有應行散賑之處悉心辦理務令窮民
咸登袵席倘怠忽從事奉行不力責有攸歸
十四日内閣奉
上諭雲貴廣西總督鄂爾泰來京陛見於署總督高其倬
到滇之後起身著乘驛按程而行所過地方派撥弁兵
護送沿途文武官員悉按該管上司之禮迎送供應將
來回任之日亦照此遵行
十九日奉
上諭雍正七年八月内䧏旨陜西四川直隸山東山西河
南等省所派出征之大小官弁俱係能員嗣後六省所
出之官弁員缺著該上司委員遞行署理准其算俸俟
凱旋之日將出征之員與委署之員合併比較揀選引
見請旨補授朕之此旨蓋欲使效力疆埸之人凱旋之
日即可得缺陞選而委署稱職之材亦得兼收並用實
兩全之道也但今行之二年委署之員漸多實授之員
漸少每遇缺出委署該管大臣往往以不得合例之員
甚費躊躇前經署陜西總督查郎阿奏請將委署之員
越次再行委署朕已䧏旨允行又查郎阿奏請揀發遊
守等官二十四員爲陜甘二省之用朕又降旨令將出
征有功新回營汛之人揀選題補矣今思各省出征之
員未能即回本任而委署之缺日積日多則題補之法
自當籌畫變通著於十缺之中分出三缺爲出征弁員
陞補之缺北路者交與大將軍馬爾賽西路者交與大
將軍岳鍾琪各於出征弁員内揀選題補其餘七缺則
將本省之弁員或即行題補或暫行委署令該管大臣
酌量其直隸之缺交與提督路振揚陜甘二省交與署
督查郎阿河東二省交與總督田文鏡四川交與總督
黃廷桂山西交與石麟石麟著以巡撫署理山西提督
事務給與印信通省武弁聽其管轄此數省之缺著該
督提等秉公衡量或即行題補或委署試用務期允當
有裨益於營伍若出征之員中有參革事故之缺即著
該大將軍於出征弁員内遞行題補現今各省委署未
經實授之缺如何題補將來如何分缺及缺出之後如
何知會兩路大將軍之處著兵部詳悉定議具奏
二十四日奉
上諭據廣東韶州總兵官李惟揚摺奏粤省額設戰船不
敷遊巡之用是以添設哨船二百餘隻以資汛守向例
係文武官弁公同捐修後因無力措辦經督臣郝玉麟
奏請以通省水師朋扣銀兩動支修造奉旨允行在案
乃今已歷一載祇以文移冊籍往返駁詰尚未修造即
如臣標右翼額外獎船三十八隻只有六隻可用等語
海疆遊巡船隻關係緊要所當急行修整者上年既經
督臣郝玉麟奏請以朋扣銀兩爲修造之費何以遲延
至今尚未舉行郝玉麟亦未將緣由奏聞觀右翼一處
則其他可知著該督將情由查奏倘係屬員等遲延玩
忽即行題參
又辦理軍機大臣等奉
上諭八月十九日降旨將柴木多駐劄之雲南兵丁一千
名令其前往西藏備用爾等已行文與總督鄂爾泰及
西藏辦事大臣但朕思由雲南省城轉行柴木多路途
紆遠未免多遲時日爾等可行文與駐劄柴木多之大
員知悉此旨到日該員即將各兵丁應用之馬匹衣裝
等項料理齊備將弁等統領即速起身按程前進不必
候雲南總督文書至弁兵起身時一應馬匹衣裝口糧
等項俱著寬裕應付毋得遲悞
二十五日奉
上諭朕聞各省駐防兵丁技勇多屬生疎營伍亦覺廢弛
所養馬匹多不足額漢軍尤甚且遇急用之時竟有將
營馬出賣與人者種種積習至今尚未悛改今特頒諭
旨通行曉諭者該管大臣官弁等悉心整理勤加訓練
務令軍容嚴肅武備周全朕或於明年春月各差科道
等官前往查看倘仍蹈故轍一經參奏定將該管大臣
官弁等嚴加議處
世宗憲皇帝上諭内閣卷一百九
