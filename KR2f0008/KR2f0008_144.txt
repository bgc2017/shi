欽定四庫全書
世宗憲皇帝上諭内閣卷一百四十四
雍正十二年六月
上諭七道
初三日奉
上諭據湖廣總督邁柱奏稱忠峝宣撫司田光祖等十五
土司齊集省城公懇歸流緣土民見永順保靖桑植諸
處改土以來撫綏安輯所以望風歸嚮願入版圖等語
楚省各土司如永順保靖桑植諸處前經改入内地安
輯撫綏各得其所而容美一司又現議改隸今忠峝等
十五土司復望風歸嚮願入版圖同向該督衙門懇切
呈請朕俯念輿情准其一併改設其設官定制移營安
汛幷一切善後事宜著總督邁柱詳畫妥酌定議具奏
初七日奉
上諭近來外省不應題補之缺督撫提臣等悉遞行題補
者較前過多在部候缺之人未免銓補壅滯嗣後若實
因地方緊要務需熟諳風土之員不得不題補者著於
本内聲明亦只可將現任簡僻地方之員調補如此則
所遺之缺仍歸部選内外銓用方各得其平
初十日奉
上諭從前拏獲賭具議叙從優者原為力禁地方賭風起
見倘該員等但察究數案為倖叨議叙之舉其餘仍怠
於稽查是徒邀國家之恩而於地方毫無裨益嗣後所
屬地方有賭博之事失於覺察除照例議處外將從前
議叙之加級紀錄俱照案銷去永著為例
十七日戸部議覆甘省紳衿未完錢糧應將順慶府
知府潘祥等斥革仍照數催徵完報奉
上諭潘祥著照議革職其餘拖欠錢糧之紳衿等理應俱
照例斥革朕念年來西陲用兵甘省紳衿士庶等俱有
急公效力之處著格外加恩寬期三年令其完納倘再
有逾限不完者即照部議黜革著該督撫通行曉諭知
之
二十五日刑部議覆正黃旗滿洲參革佐領那星阿
致死家人一案奉
上諭那星阿並非查弼納親生之子前被家人控告劣蹟
經步軍統領參奏請交刑部治罪朕以憫念查弼納陣
亡之故特恩寬宥復面加訓飭冀其改過自新豈料兇
暴性成不遵朕旨仍將夏有仁毒打斃命且伊將查弼
納身後之事種種措置不堪其不孝之罪衆所共知著
交該旗永遠枷號其所有財産人口悉交與查弼納親生
之子收管不許絲毫存畱此因伊違背朕訓玷辱家聲
特行治罪以懲敗類與尋常打死家人者迥然不同並
將此宣諭衆人知之
二十六日奉
上諭據總督尹繼善等奏稱黔省遵義府除遵義仁懷兩
大稅之外又有遵義縣小板場等一十四山場綏陽縣
永興山場桐梓縣新街山場共小稅銀四百十九兩零
到場之物皆係遵義仁懷兩大稅處已經徵稅者查黔
省原有各山場小稅久經豁免遵義因向隸川省是以
仍循舊規今既改隸黔省應請一例邀免等語遵義等
縣山場小稅既於遵義仁懷兩大稅處已經徵收若分
販小場又復抽取未免重複催頭衙役更得藉端需索
均有未便著照黔省通例一併加恩豁免該部即遵諭
行
又雲貴廣西總督尹繼善議覆貴州布政使常安條
奏苗疆文武各官處分定例奉
上諭新定苗地全賴撫綏撫綏之方先除擾累尹繼善等
雖已令該管文武互相稽察如有縱容兵役滋擾者即
行嚴參治罪但未定嚴例仍恐視為具文且或係故縱
或係徇隠或係失察其滋擾之由不一而啟釁之害則
同若不倍治文武官弁之罪何能徧查兵役使之奉公
守法著交部詳悉定議具奏
世宗憲皇帝上諭内閣卷一百四十四
