欽定四庫全書
世宗憲皇帝上諭内閣卷四十八
雍正四年九月
上諭三十四道
初四日刑部議覆奉天將軍噶爾弼等奏蔡登科虧
欠人參又更名領票應發遣奉
上諭此事著照該將軍等所奏行但偷刨人參應擬發遣
之犯發黑龍江等處則與伊犯罪之處相近兇犯不知
懲戒嗣後偷刨人參應行發遣之犯若係滿洲應發往
江南荆州西安等處有滿洲兵駐防之省城當苦差若
係漢人應發往煙瘴地方當苦差著定例議奏
初七日奉
上諭錢文乃民間日用之所必需向因錢價昂貴朕悉心
籌畫至再至三今鼓鑄之錢日增而錢文不見其多錢
價仍復不減是必奸民圖利有銷燬制錢打造器皿之
事若不禁止銅器則錢價究不能平而無以便民間之
用從前九卿議令不許製造黃銅器皿其已成之銅器
有情願出賣者俱作廢銅交官給與價值朕思如此奉
行究不能盡除積弊且些微物件亦難會集交官終屬
有名無實嗣後京城之内除三品以上官員准用銅器
外其餘人等不得用黃銅器皿定限三年令其將所有
黃銅器皿悉行出賣當官給與應得之價如旗人則於
本旗交官領價漢官民人則於五城該管之處交官領
價不論輕重多寡隨便收買不許發價之人絲毫扣剋
違者重治其罪若三年之後仍有私藏黃銅器皿者亦
加重處如此可永杜燬錢製器之弊而國寶流通民用
充裕實為大有裨益著九卿確議具奏
初十日刑部等衙門駁查盜犯尹四老官一案將二
人為首與律不符奉
上諭李紱奏報盜案事情刑部駁稱一案之内將二人為
首與律不符應令該督訊明此案起意為首之處分别
確實具題等語查此案當日李維鈞原報起意盜首二
人刑部行令將盜首二人嚴拏務獲並未駁稱不應將
二人俱作盜首今李紱照前具題忽加駁詰前後互異
如此若從前錯誤刑部堂官亦應自行檢舉何得任意
朦混邇來刑部辦理事件舛錯處甚多著交部察議此
事著刑部另擬具奏
又淮關監督年希堯參奏原任監督慶元貪婪劣蹟
奉
上諭慶元莅任年餘朕聞其聲名不好曾屢次詢問張大
有令其據實陳奏張大有堅稱慶元秉公奉職商民皆
便朕又詢問張楷張楷亦稱慶元居官甚善朕以二人
陳奏之言自屬可信故將慶元留管淮關稅務今覽年
希堯參奏慶元劣蹟多端商民含怨則從前張大有張
楷徇私妄奏可知著張大有張楷明白回奏年希堯所
奏慶元欵蹟及伊不法之家人俱交與黃炳齊蘇勒一
併嚴審定擬具奏
又湖廣提督趙坤奏報奸民謝祿正盤踞山谷為盜
遣兵緝拏奉
上諭不法匪𩔖藏匿山谷盜竊為非地方文武大吏遣兵
緝拏預先若有調度何難即刻擒獲乃發兵千餘名而
賊徒竟敢抗拒賊首公然逃脱則大吏全無布置委用
非人而弁兵之怠玩可知矣且此案起於康熙六十一
年此數年來地方文武大吏何故因循疎忽縱盜養奸
並不早行緝捕著伊等明白回奏
十一日
諭山西總督伊都立前爾聞陞雲貴總督之命將欲離任
之時將山西闔屬耗羨飭令裁減今聞得爾回任山西
以公用不敷又將裁減之數復行徵收大凡地方舊例
之所有欲行裁減必合前後計算而後舉行若既已裁
減而奉行不久又復徵取則朝三暮四有同兒戲甚屬
不合如此則何以取信於地方官民可謂庸愚無知之
極諭旨到日可速照原裁減之數仍行裁減若少陽奉
隂違朕有所聞必治以重罪
十二日奉
上諭河南管河道佟鎮向來朕實不知其人因隆科多屢
次在朕前保薦稱其才能是以用為河南道員前石文
焯為河南巡撫奉命署事浙江時亦附會隆科多之意
奏稱佟鎮才具可用請帶往浙江辦理賑濟事務朕因
其尚能效力奔走是以用之乃從前田文鏡參劾知縣
關敶汪諴比時隆科多在朕前奏稱關敶汪諴居官甚
善被參實為冤抑等語此亦明係佟鎮以此告之於隆
科多隆科多遂奏之於朕也昨佟鎮將陳世倕張球揭
報此不過欲報復田文鏡參革關敶汪諴等之私怨耳
且佟鎮在任倚仗隆科多之勢傲上凌下恣意妄行即
如揭報陳世倕等一事尤屬狂縱佟鎮著革職其任内
劣跡著田文鏡一面題參一面會同欽差海壽史貽直
嚴審定擬具奏此等倚勢挾私朋比設法陷人之風斷
不可長
又奉
上諭李成龍奏稱歸州知州陳之緹雖已年邁歸州額賦
不滿三百兩請留供職等語知州管理一州之事凡興
利除弊息事寧人皆其職掌所辦理者豈止催科一節
李成龍所奏甚屬錯悞俟宜兆熊來京陛見之日朕再
降諭旨
又刑部等衙門議奏毆死梁永瑞之阿其那家下太
監馬起雲應斬一案奉
上諭阿其那已獲重罪伊之太監馬起雲尚敢仗勢行兇
率領多人毒打梁永瑞登時斃命刑部照故殺律定罪
甚是馬起雲依擬應斬著監候秋後處決其協助行兇
之達色常壽存兒均屬惡黨俟枷責滿日將三人分散
發遣遠處
十三日奉
上諭張楷係旗下微末之人朕以其為府道時尚有聲名
於兩年之内自道員拔至巡撫張楷理應感激朕恩實
心出力以圖報效乃伊從前在京陛見時朕面加訓誨
深切周詳伊雖跪聽而其神氣並未悉心領會儼若胸
有成竹者及到任以後惟務沽取虛名於地方事務全
不經心料理朕屢降諭旨教導伊置若罔聞既不遵行
亦不回奏即間有回奏亦不將諭旨叙入披覽之下總
不明晰其辦理陳奏之事顛倒錯悞之處甚多近來益
復加甚可見張楷向來所有虛名皆係鑚營巧飾以致
上聞非果名實相副也朕念江蘇地方緊要張楷行事
如此甚為憂心故范時繹前往江南署事時令其親至
蘇州傳諭張楷並看其言論何如據范時繹奏稱張楷
聞命之下詞意展轉至於議及彌補虧空之事張楷則
云曾奉上諭既免浮糧百姓踴躍急公即於此内酌量
彌補亦未可定似此荒誕悖理之語朕何如主而出此
言張楷公然假稱以為朕之諭旨向范時繹傳述則張
楷平時卸過於君上而取悦於百姓者即此可知矣且
如向來有將俸工抵補虧空之例朕降旨永行停止又
如直隸之虧空州縣官員朕俱令其解任設法完項凡
此皆惟恐以虧空之故絲毫累及小民豈有向張楷降
此諭旨之理乎張楷又云我應將此事先啓知我們王
爺我想皇上何事不告訴王爺王爺又何事不可啓奏
皇上竟先探討意見指示然後再奏自然允協等語怡
親王公忠體國舉朝共知張楷乃以私心妄行忖度出
此狂謬之語非惟不知朕心並不知怡親王之心矣即
如江南分縣一事張楷不遵學校定額妄請增添入學
名數朕豈肯為其所欺故不准行及朕今日面加詢問
伊則云當日婁縣原有此例既有此例而伊從前陳奏
時並未將舊例聲明蓋其私心以為援引舊例則人不
歸德於己似此用意巧詐豈能逃朕之洞察乎更可異
者朕降訓飭之嚴旨而伊奏本中竟自稱臣雖有潔己
愛民之心而無振作有為之能大凡愛民之政莫大於
察吏緝盜張楷在任縱容不肖官吏鹽梟盜賊為害地
方朕訪知貪劣不及官員降旨指名令其參奏伊始行
參奏朕訪知鹽梟私販降旨指名令其緝拏伊始行緝
拏伊在任數載而裨益地方之事無一可稱乃公然以
愛民自誇於君父之前有此理乎即如目前范時繹檢
舉之事以世居蘇州之張安國而張楷題為松江金山
之知縣昏憒若此尚得謂之留心吏治乎潔己二字乃
朕奬勵臣下之語張楷何得以此自居張楷在京陛見
時奏稱舊有私債未得清還比時朕格外加恩許其在
藩庫中借銀二萬兩以償夙負俟將來陸續還項乃伊
到任後違旨將關税盈餘銀兩動用二萬隨即具摺奏
謝賞賜之恩並不提起還項且稱私債已完嗣後可以
專心辦理公事等語夫國家錢糧關乎經費朕為天下
主豈能舉天下之經費以資督撫之私用況張楷奏稱
私債已完可以專心辦事然則私債不完遂不當專心
辦事乎且張楷之不動藩庫銀兩者仍是巧護虛名疑
朕之意一團為己之私心況其在任假冒清廉之名暗
中實有巧取之處安得謂之潔己乎且為大吏者激濁
揚清興利除害皆職分以内之事朕不知如何謂之振
作如何謂之有為朕之諄諄訓誨者不過欲地方大吏
各勉其職各盡其道以為息事寧人之本何嘗以苛刻
為能察察為明而令督撫等生事以滋擾乎如朕諭中
所言田文鏡楊文乾李衞三人者試問張楷伊等三人
不能愛民者何事不能潔己者何事其振作有為而煩
擾地方者又何事徇私苛刻參處不當者何人著張楷
一一指陳以朕綏靖地方之心而張楷視為煩擾地方
之事其意不過欲姑息優容得宵小之歡心而不顧國
家之法度使名歸於己而怨歸於上此大奸大詐之存
心尚得謂之知君臣之大義乎張楷在旗人中僥倖中
一舉人遂自謂科目中人目空一切今於臣子事君之
道全然不知尚靦顔自命為讀書人乎又如請安奏摺
沾汚不堪昨奉命馳驛來京竟敢坐轎徐行即此見其
傲慢放肆不臣之心也張楷原係安親王門下旗人今
屬怡親王門下揣張楷必是顧戀安親王門下之舊黨
故行為如此朕實不料張楷之行為若此其心甚不可
測著將張楷革職鎖拏將各項情節及范時繹奏摺二
件俱發與九卿閱看嚴審定擬具奏
十五日奉
上諭古者射御居六藝之中為聖人之所重本朝自開國
以來騎射精熟歷代罕有倫比旗人凡少長貴賤悉皆
專心練習未有一人不嫻熟弓馬者士子應試必先試
其騎射合式方准入闈蓋恐其專習文藝或致騎射生
疎故先以此試之即今部院堂司官亦每月如期在本
旗教場該管都統佐領看練弓馬所謂有文事者必有
武備創制立法之意誠深遠也近來文官外任之人漸
漸疎於騎射即如張楷從前得中舉人必由騎射合式
始得入場朕昨命其馳驛來京及令人中途看視則見
伊坐轎徐行不能乘馬觀此則張楷從前騎射之合式
或係夤緣請託不然即居官之後全不以騎射為事矣
由張楷推之目今旗人外任文官者必多不能騎射之
人若聽其因循怠惰將來必致騎射生疎人材軟弱豈
國家創制立法之意乎凡旗人外任文官六十歲以下
者限二年之内仍須熟練騎射倘二年後有不能騎射
者該督撫即行參劾若督撫徇隠經朕察知將督撫一
併治罪
又奉
上諭明年乃會試之期春季適有閏月則二月節候尚早
天氣尚在寒冷凡應試舉子途次遠來及闈中考試恐
其寒冷辛苦朕心軫念著將明年二月入場之期改至
三月令該部即行文各省諭令知之若近京各省應試
之舉子俟開春起身前來亦覺甚便嗣後會試之年遇
有閏月該部先期奏聞
又
諭戸部去年山東濟南兗州東昌三府偶有水患朕心軫
恤蠲賑兼施復將本年漕米或全緩徵或緩徵一半以
紓民力今年山東雨水調勻二麥豐登民生樂業惟是
去歲被水低窪之處又經今夏之雨未必能及時播種
以獲全收查去歲緩徵之米應於今年並徵誠恐民力
艱於輸將用是再沛恩澤將去年全緩之州縣令其於
今年帶徵一半明年帶徵一半著山東巡撫轉飭各該
州縣實力奉行務使民力寬餘以副朕加惠閭閻之意
又聞山東登萊青三府連年豐稔此時商販之米自東
而西者絡繹不絶著山東巡撫酌量動用帑銀委官購
買分貯於濟南等屬米少之州縣再勸諭各商販等多
運米石至濟南三府俾民間得以收買存貯則明歲青
黃不接之時米價不至騰貴實預籌足民之善策也爾
部可即遵諭行
十六日奉
上諭朕訓諭諸王大臣所降之旨甚多有留心敬聽者亦
有聽過即忘者凡曾聽朕諭旨之大臣著各將所奉之
旨繕寫密封具奏除拏問獲罪之人外如拉錫之𩔖解
退之大臣亦著具奏能書漢字之人即以漢字繕寫具
奏不必急遽于兩三月内俱可現在文武大臣既各將
所記之旨意具奏其輪班條奏著暫行停止如有欲行
條奏者仍著條奏
十七日奉
上諭大學士朱軾將至京師大學士等向朱軾之子朱必
階詢問明白預行奏聞遣學士何國宗副都統永福出
迎賜膳示朕眷念之意
又
諭吏部州縣為親民之官關係緊要現在投供候補候選
所剰之人俱屬平常用之於不甚繁劇之州縣尚可供
職若任繁劇必致貽悞地方及至督撫訪察題參事務
已致廢弛著將在京候補候選無論已未投供驗到各
項人員爾部出示曉諭查一明帶來引見
又
諭戸部去年莽鵠立奏稱長蘆竈地久未清查以致民竈
爭控不已請將竈戸灘地從前售與民人者許其回贖
如無力者仍許現在耕種之民收租納糧俟原業竈戸
有力之日再行回贖等語比經九卿議覆准行近聞當
年竈地轉售與民其年分久遠有百餘年者業主售主
多半變更即有子孫當時價值多寡亦俱遺失或有逃
亡等戸更無從質問以致同姓影響之人彼此爭贖紛
紛告訐實滋煩擾若必俟原業竈戸有力之日回贖倘
或始終無力則此項地畝久久竟成民地亦非清查竈
地之良法朕意以為不若將竈戸賣與民人之地交易
年近確有實據者令竈戸備價取贖其餘年久迷失之
地所有爭告無憑詞狀該衙門俱行註銷凡民人所有
竈地嗣後止許賣與竈戸永遠為業如有仍轉行典賣
與民者照盜賣官地律治罪永以為例如此則數年之
後竈地自漸歸於竈戸而無不清之弊矣爾部即行文
山東巡撫長蘆巡鹽御史遵照實心奉行
十八日奉
上諭凡舉行考察之典内外大臣三品以上者皆具本自
陳將數年内陞轉降罰事故一一載入原以紀功述過
便於考察也今年見諸臣自陳本章將任内降罰等案
經朕加恩寬免者仍照舊例一一叙入朕思内外大臣
等有降罰處分之事而朕特旨寬免者必其居官有善
績之可稱功過足以相抵非無故曲貸之也若自陳本
中仍復叙入未免繁瑣嗣後凡降罰之案奉旨特免者
不必載入自陳本中著吏部兵部一體遵行
又奉
上諭武弁有整飭營伍操演兵丁之責理宜服習騎射為
士卒先近聞副參遊守等官竟有坐轎並不乘馬者習
安養惰莫此為甚且身為武臣而以乘馬為勞與職守
大相違背何以訓練兵丁嗣後副參遊守等官概不許
坐轎以長怠惰之習倘有不遵該督撫提鎮即行指名
題參
二十二日
諭議政王大臣將軍巴賽奏稱貝勒博貝領兵五百名至
和尼音嶺口備禦烏梁海等語博貝壯勇各處效力奮
往直前但此番親身領兵前去甚屬輕浮如果係伊親
往之事則應前去伊身為國家貝勒副將軍此等小事
理應遣伊屬下親信台吉前去方是今伊舉動如此乃
不自知其責任之重矣爾等可繕寫諭旨飭知策凌博
貝丁壽等
二十三日兩江總督范時繹奏報押送天津鳥船在
洋遇風傷損桅木奉
上諭朕前憶及南方新造船隻未到天津此時北風正多
恐海洋難於行走特降諭旨令其相看風勢若風勢不
順即便停泊不妨遲至春時前來著停泊地方酌給口
糧今范時繹奏稱江南鳥船二隻在洋遇風桅木傷損
等語此辦造船隻乃張楷專管之事從前何以打造遲
悞至北風正大之時方始啓行既至風勢不便張楷又
不奏請待至春時押送任其於海洋不應行走之時冒
昧前進且船上桅木遇風即便傷損必是修造不堅之
故將此交與九卿一併審問張楷具奏
又刑部等衙門議准浙江按察使董永芠條奏嚴禁
賭博奉
上諭賭博之事最壊人之品行若下等之人習此必至聚
集匪𩔖作奸犯科放僻邪侈之事多由此起若讀書居
官之人習此必至廢時失事志氣昏濁何能立品上進
乃向來屢申禁飭而此風尚未止息深可痛恨若不嚴
禁賭具究不能除賭博之源著京城内外及各省地方
官將紙牌骰子悉行嚴禁不許貨賣違者重治其罪嘗
有窩賭之家誘人入局以取其利嗣後准輸錢之人自
行出首免其賭博之罪仍追所輸之銀錢還與之庶使
賭博之人有害而無利則其風可以止息矣又見漢軍
惡習常以工於馬弔互相誇尚且借此為消閒解悶之
具夫既已居官則應辦之事務甚多日夕不遑尚恐遲
悞安有餘閒為此無益之戲且聞有上司與屬下官員
鬭牌為戲者尤非體統大玷官箴嗣後若有司官員鬭
牌賭博著該管上司及該督撫指名題參至禁止賭博
宜如何定例之處該部議奏
二十四日奉
上諭大學士朱軾丁憂回籍朕本欲成全其志准其在籍
守制三年但朕左右匡弼需人而營田水利工程亦係
伊協同辦理之事故召令來京三年之内不補原官准
其素服凡朝會宴饗及應穿補服之處俱不必到俾伊
得盡人子之心以展孝思當日怡親王遭伊母妃之
喪
聖祖仁皇帝恩准素服三年今日朱軾即可比照此例著仍
在内閣兼理吏部都察院行走
又奉
上諭今日徐元夢等奏稱交與阿其那生息協助兵丁銀
十萬兩内岳周仇元文借欠本利銀著落阿其那家産
賠補外孫宏塔色所欠銀兩請交刑部將作何催追之
處議奏等語此項銀兩係特令生息協助兵丁之項惟
恐阿其那妄費故交與白潢徐元夢公同辦理當日借
與此等不能賠補人員之時伊等並不攔阻又不參奏
以致阿其那任意花費且阿其那在日伊等並不商議
作何著落追補今阿其那已伏冥誅伊等始行奏請將
岳周等所欠銀兩著落阿其那家産追賠阿其那取用
允禵侵蝕軍需銀二十萬兩尚未賠補此項銀兩更有
何家産可以著追而孫宏塔色所欠銀兩伊等並不催
追欲推諉刑部可乎徐元夢即欲如此推諉夸岱來文
豈可附和將此所欠銀兩著落白潢徐元夢賠補令夸
岱來文承追若白潢徐元夢不能賠補家産盡絶即著
落夸岱來文賠補
又河道總督嵇曾筠奏報秋汛情形奉
上諭今歲黃河秋汛朕深為繫念屢降諭旨令河工官員
加意保固兹嵇曾筠奏稱深秋水勢消落堤工平穏乃
數十年希有之安瀾朕心深慰嵇曾筠又稱濱河萬姓
踴躍歡呼齊赴嘉應觀禮拜酬神頂祝萬壽等語禱祀
神明只在修德行善安分循理一心誠敬自能潛通默
感獲福弭災若照俗例聚衆喧囂謝神酬願恐奸胥匪
𩔖借端科派别生事端反致良民滋擾非誠敬事神之
道今歲既已舉行將來不必倣傚著將此諭衆知之
二十五日奉
上諭向來邊省要缺題請調補乃督撫提鎮拔用私員之
捷徑其中多有委用非人且有題補後並不身履其地
而因邊俸遂得速陞者此天下之所共知所以康熙六
十一年
聖祖仁皇帝曾下特旨以督撫提鎮題補太多此習相沿日
久大有關係著九卿議奏經九卿以停止題補議准遵
行在案朕思邊省地方蓋因烟瘴難居或苗蠻頑桀官
斯土者與内地不同是以邊俸較腹俸之陞遷為速耳
今太平日久亦有烟瘴漸消風俗漸淳之處其地居極
遠瘴癘未除者在任官員若照内地陞遷誠為偏抑至
瘴癘已消俗漸轉移者仍照舊例題補陞轉亦覺太濫
著九卿將各邊俸之缺或係瘴癘未除宜令督撫等題
補或係風氣已轉可照内地選用一一分晰議奏至文
武原屬一例武職官員亦應照文職官員令督撫提鎮
等題補其遷轉之處亦論邊俸較俸為宜著一併議奏
又工部奏請
萬年吉地需用楠木等項令各省備辦奉
上諭部中查照舊例啓奏朕亦不便改換舊例但楠木難
得如果不得即松木亦堪應用其備辦此等木植自京
城差遣官員未免騷擾地方即交與總督巡撫動正項
錢糧採買地方官果係實心料理如不剋漏錢糧事情
自然有濟著怡親王大學士張廷玉會同爾等協辦
二十六日
諭内閣九卿翰詹科道查嗣庭向來趨附隆科多隆科多
在朕前曾經薦舉是以朕令其在内庭行走授為内閣
學士後見其語言虛詐兼有狼顧之相料其心術必不
端正從未信任因未顯有過失尚姑容之及禮部侍郎
員缺需人蔡珽又復將伊薦舉朕遂用之今歲各省鄉
試届期朕以江西大省人文頗盛須得大員以典試事
故用伊為正考官今閱江西試錄首題君子不以言舉
人不以人廢言夫堯舜之世敷奏以言取人之道即不
外此況現在以制科取士非以言舉人乎查嗣庭以此
命題顯與國家取士之道大相悖謬至孟藝題目更不
知其何所指何所為也易經次題正大而天地之情可
見矣詩經四題百室盈止婦子寧止去年正法之汪景
祺其文稿中有歷代年號論一篇輒敢為大逆不道之
語指正字有一止之象引前代如正隆正大至正正德
正統年號凡有正字者皆非吉兆夫人君建年必揀選
二字以為紀元若以字畫分拆則如漢之元鼎元封唐
之開元貞元其他以元字為號者不可勝數亦將以元
字有一兀之象乎如漢世祖以建武紀元明太祖以洪
武紀元武字内即有止字可云二止乎此二帝皆稱賢
君歷世久遠尚得不謂之吉祥乎即如奸民蔡懷璽郭
允進造作妖言妄行呪詛謂今年水旱為災人民疾病
八月内有八千猛虎入京等語現今四海清寧百姓安
樂各省田禾豐稔為數十年所罕見彼奸民造此狂悖
無影響之語不過自取誅戮耳汪景祺呪詛之語不過
與此見解相𩔖因伊應服極刑之罪甚多彼時若將此
文併發恐衆人謂朕惡其呪詛故加誅戮是以未將此
文發出今查嗣庭所出經題前用正字後有止字而易
經第三題則用其旨遠其詞文是其寓意欲將前後聯
絡顯然與汪景祺悖逆之語相同今將汪景祺歷代年
號論發出與衆人觀之查嗣庭所出二場表尤覺非體
京察係朝廷大典五年例一舉行今作謝表不知為何
人稱謝從前查嗣庭告假回南及來京時奏稱途中不
見一客惟於淮關與慶元相會及其上自陳本時將此
情節叙入自認欺罔之罪比將此本發與九卿觀看九
卿咸請將伊革職朕寬恩令其刪改再奏復經部議降
調朕從寬准其留任今以京察命題不知查嗣庭之意
欲士子代伊稱謝乎抑查嗣庭心懷怨望而出此題乎
至策題内有君猶心腹臣猶股肱之語夫古人謂君猶
元首而股肱心腹皆指臣下而言今策問内不稱元首
是不知有君上之尊矣又有始勤終怠勉強自然等語
蓋伊見近來部院大臣實心辦事與伊志趨不符故為
此論以蠱惑人心耳查嗣庭在内廷行走三年較外廷
諸臣聞見更切乃伊親見朕勵精圖治求言納諫如此
之誠而從未進一讜言奏一要務曾經條奏海塘之事
乃伊本地事宜理宜明確及問朱軾則所奏皆不可行
是其於國家政事漠不關心可知朕在藩邸時聞九卿
會議而歸有記錄所議之事則羣然笑之此等習俗朕
所深惡今查嗣庭每事泄泄若有不屑之狀又蹈從前
故轍矣朕因查嗣庭平日之為人又見其今年科場題
目料其居心澆薄乖張必有怨望譏刺之紀載故遣人
查其寓所及行李中所有筆札則見伊日記二本至康
熙六十一年十一月十三日則前書
聖祖仁皇帝升遐大事閱數行即自書其患病曰痔疾大發
狼狽不堪其悖亂荒唐大不敬至於如此自雍正元年
以後凡遇朔望或遇朝會及朕親行祀典之日必書曰
大風不然則狂風大作偶遇雨則書曰大雨盆傾不然
則大冰雹其他譏刺時事幸災樂禍之語甚多又於
聖祖仁皇帝之用人行政大肆訕謗以翰林改授科道為可
恥以裁汰冗員為當厄以欽賜進士為濫舉以戴名世
獲罪為文字之禍以趙晉正法為因江南之流傳對句
所致以科場作弊之知縣方名正法為冤抑以清書庶
常復考漢書為苛刻以庶常散館為畏途以多選庶常
為蔓草為厄運以殿試不完卷黜革之進士為非罪熱
河偶然發水則書淹死官員八百人其餘不計其數又
書雨中飛蝗蔽天似此一派荒唐之言皆未有之事而
伊公然造作書寫又有塗抹一段乃痛詆滿洲之文大
逆不道之語至其受人囑託代人營求之事不可枚舉
又有科場關節及科場作弊書信皆甚屬詭秘朕今若
但就科場題目加以處分則天下之人必有以查嗣庭
為出於無心偶因文字獲罪為伊稱屈者今種種實跡
現在尚有何辭以為之解免乎今若仍加朕以深刻之
名亦難措辭矣爾等漢官讀書稽古歷觀前代以來得
天下未有如我本朝之正者況
世祖
聖祖重熙累洽八十餘年深仁厚澤淪肌浹髓天下億萬臣
民無不坐享昇平之福我
皇考加恩臣下一視同仁及朕即位以來推心置腹滿洲漢
軍漢人從無異視蓋以人之賢否不一譬如五方之風
氣不齊也各處皆有善良各處皆有奸慝不可以一人
而槩衆人亦不可以一事而槩衆事朕惟以至公至平
之心處之爾等漢官當仰體朕心各抒誠悃交相勉勵
殫竭公忠無負平日立身立德之志或有一二心術不
端者亦宜清夜自省痛加悛改朕今日之諭蓋欲正人
心維風俗使普天率土永享昇平之福也爾等承朕訓
旨當曉然明白勿存疑愧避忌之念但能恪慎供職屏
去習染之私朕必知之朕惟以至誠待臣下臣下有負
朕恩者往往自行敗露蓋普天率土皆受朝廷恩澤咸
當知君臣之大義一心感戴若稍萌異志即為逆天逆
天之人豈能逃於誅戮報應昭彰纖毫不爽諸臣勉之
戒之查嗣庭讀書之人受朕格外擢用之恩伊告假回
里時朕賜以御用衣帽優待若此而伊逆天負恩譏刺
呪詛大干法紀伊若不願為本朝之民即應遯跡深山
如伯夷叔齊之不食周粟今伊既已服官食祿且位列
卿貳而狂悖如此是得謂之有人心者乎聖人云匿怨
而友其人尚以為恥今匿怨而為之臣古今寧有是理
查嗣庭與汪景祺同係浙人或屬一黨著將查嗣庭革
職拏問交三法司嚴審定擬其副考官俞鴻圖到京時
亦著訊問若出題時彼此相商則俞鴻圖亦不能無罪
若曾經勸阻而查嗣庭不聽則與伊無涉
二十七日奉
上諭兵部因鑲藍旗奏摺遺漏馬蘭泰董吉納之名議將
都統副都統等三人俱行革職交與刑部治罪等語凡
官員處分部内原有一定不易之例不可意為輕重今
以遺漏兩人職名即將都統等三人議以革職交送刑
部若較此更大之事又作何議處兵部堂官非有心重
擬其罪欲加朕以過刻之名即私揣從重議奏朕必加
恩寬宥似此懷挾私心甚屬妄謬將本擲還兵部堂官
交與該部嚴加議處具奏
又奉
上諭前莽鵠立奏報江南新造海船林全押送前來途中
被風吹往各處只有林全所坐一船到津篷桅傷損等
語朕交與兵部會同巴顔德議奏此案亦無難議之處
乃兵部遲延數日尚不覆奏且任獲罪之林全到乾清
門請安欲以試揣朕意甚屬不合著將兵部堂官交部
嚴察議奏林全係熟悉水性特派監造船隻之員今當
北風正多之時冒昧前進而所造船隻又不堅固著將
林全革職拏交刑部與張楷一同審擬具奏
又
諭内務府嗣後修造轎幃等物應議定年限著為成例如
限内偶被雨水蔫損不可用者聲明存案再行修造倘
限期未滿並未經雨即至不可用則是有司不能敬慎
收貯之故一併於月摺内聲明
又禮科給事中楊爾德條奏考察生員優劣奉
上諭楊爾德所奏甚是但行之當有次第向來條奏士習
者亦多朕思化導之法必先正其本源士子之優劣係
於教官教官之賢否存乎學政若學政不得其人則無
以覺察教官之賢否教官不得其人則苟且營私而所
舉之為優為劣又何足據必學臣正己宣化以為教官
之表率教官敦品勵行以為士子之儀型次第舉行方
可責其實效
又奉
上諭為士者乃四民之首一方之望凡屬編氓皆尊之奉
之以為讀聖賢之書列膠庠之選其所言所行俱可以
為鄉人法則也故必敦品勵學謹言慎行不愧端人正
士然後以聖賢詩書之道開示愚民則民必聽從其言
服習其教相率而歸於謹厚或小民偶有不善之事即
懷愧恥之心相戒勿令某人知之如古人之往事則民
風何患不淳世道何患不復古耶朕觀今日之士雖不
乏閉戸勤修讀書立品之人而蕩檢踰閑不顧名節者
亦復不少或出入官署包攬詞訟或武斷鄉曲欺壓平
民或抗違錢糧藐視國法或代民納課私潤身家種種
卑汚下賤之事難以悉數彼為民者見士子誦讀聖賢
之書而行止尚且如此則必薄待讀書之人而并且輕
視聖賢之書矣士習不端民風何由而正其間關係極
為重大朕自即位以來加恩學校培養人材所以教育
士子者無所不至宜乎天下之士皆鼓舞奮興爭自濯
磨盡去其佻達之習矣而内外諸臣條奏中臚列諸生
之劣蹟請行嚴懲者甚多朕思轉移化導之法當先端
其本原教官者多士之儀型也學臣者教官之表率也
教官多屬中材又或年齒衰邁貪位竊祿與士子為朋
儔視考課為故套而學臣又但以衡文為事任教官之
因循怠惰苟且塞責漫不加察所以倡率之本不立無
怪乎士習之不端風俗之未淳也朕孜孜圖治欲四海
之大萬民之衆皆嚮風而慕義革薄而從忠故特簡督
學之臣慎重教官之職欲使自上而下端本澄源以收
實效也凡為學臣者務須持正秉公宣揚風化於教官
之稱職者即加薦拔溺職者即行參革為教官者訓誨
士子悉秉誠心如父兄之督課子弟至於分别優劣必
至公至當不涉偏私如此各盡其道則士子人人崇尚
品詣砥礪廉隅不但自淑其身而羣黎百姓日聞善言
日觀善行必共生感發之念風俗之丕變庶幾其可望
也
二十九日諸王文武大臣奏阿其那塞思黑逆天大
罪應戮屍示衆同黨之允禵允䄉並應正法奉
上諭諸王大臣等所奏乃執法定罪至公之論但阿其那
塞思黑既伏冥誅其戮屍之罪著從寬免允禵乃狂妄
無知之人為阿其那塞思黑所愚入其邪黨聽其指揮
尚非首惡故將伊拘禁於
壽皇殿之旁俟其悛改當日
皇考拘執阿其那之時允禵與塞思黑公然挺身保奏允禵
且曾邀約朕躬伊等又私藏毒藥願與同死昨阿其那
身故之後朕遣人詢問允禵云阿其那在
皇考之時爾原欲與之同死今伊身故爾若欲往看若欲同
死悉聽爾意比時允禵回奏我向來為阿其那所愚今
伊既伏冥誅我不願往看等語據此則允禵似有悔心
之萌或伊偽作此語欲留其身以圖將來報復均未可
定著暫緩其誅以徐觀其後若竟不悛改仍蹈罪愆再
行正法允䄉癡庸卑鄙若將伊與阿其那等同列亦覺
不稱今既已禁錮亦免其正法
世宗憲皇帝上諭内閣卷四十八
