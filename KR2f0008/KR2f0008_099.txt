欽定四庫全書
世宗憲皇帝上諭内閣卷九十九
雍正八年十月
上諭十二道
初六日奉
上諭據寧遠大將軍岳鍾琪奏稱土魯番回目額敏和卓
屯田種地恭順效力甚屬可嘉朕聞之深為喜悦額敏
和卓著賞緞二十疋其種地效力之回民等賞銀二千
兩著提督紀成斌差遣弁員前往土魯番會同額敏和
卓秉公賞給以示朕加恩外番之至意
初九日奉
上諭前漢軍人等懇請出兵效力朕諭該都綂等近日漢
軍騎射生疎平時不肯演習而務出征效力之虛名於
事無益可於每旗操演兵丁一千名以備國家之用昨
據漢軍都統等查奏鑲黃正黃正白三旗除常行當差
之兵丁外現在輪流操演者可得一千人至正紅鑲白
鑲紅正藍鑲藍五旗除常行當差之兵丁外現在輪流操
演者不敷一千人之數朕思我朝定鼎之時漢軍從龍
入關技勇皆為可用及今海内承平日久伊等躭於安
逸且意在文職而不在武弁是以韜略騎射遠不如前
目今官至提鎮副參者寥寥無幾而在内簡用都統副
都統時亦覺難得其人朕為此時厪於懷常思漢軍生
齒日繁當籌所以教飬之道而額設之兵丁為數又少
似應酌量增添於國家之營伍旗人之生計均有禆益
如外省之駐防漢軍人等子弟日漸繁衍而本身之錢
糧各有定數難以贍養應將餘丁令其回京披甲亦可
望其成人又如外任官員之子弟往往以隨任為名遊
蕩荒廢前曾有旨嚴禁悉令回京令其披甲當差習學
弓馬以圖上進又如候缺之微員一時難以銓選者若
情願披甲當差仍許輪班補用則在彼既可得受錢糧以
為餬口之資又可預先習學弓馬以備居官之用又如
内務府人丁亦衆於充役當差之外其閒散人丁撥入
八旗披甲亦可再五旗諸王之漢軍佐領仍屬本王外
其貝勒貝子公等之漢軍佐領實無所用應撤歸旗下
公中佐領當差且可免掣肘之弊其如何增添漢軍兵
額及如何補充方為妥恊永遠可行之處著尹泰查弼
納石文焻石禮哈莽鵠立得禄等密議具奏
又奉
上諭各省人命抵罪之案其應輕應重朕確有所見者即
降旨定奪若其情罪在疑似之間而擬罪在可輕可重
之際朕心不能即定者方交與九卿定議以期平允乃
往往見九卿定議之案槩以減等發落覆奏如此則朕
何不即令減等而必多此曲折乎凡朕交與九卿定議
之案其中有應行減等者或有可以枷責完結者亦有
不可寬貸仍應按律扺罪者向後務期權衡允當寬嚴
適中以副朕明罰敕法之至意
十二日奉
上諭朕自御極以来每值
圜丘大祀必親詣行禮至誠至敬以展對越
上帝之悃忱今年冬至之日恭遇
皇考聖祖仁皇帝忌辰禮部太常寺引康熙三十九年及四
十五年正月初七日祭
祈榖壇恭遇
世祖章皇帝忌辰遣官恭代之例奏稱今年
郊祀之期應照此例遣官恭代朕為此五中展轉今年不親
行
郊祀之禮於心甚為不安其如何得展朕心而又符合典則
著大學士九卿敬謹妥議具奏
十四日奉
上諭辦理軍需必得熟練之員方為有益陜甘二省州縣
官員備辦軍需有經手數年者有經手一二年者似此
熟練人員若因細過微瑕即行參革則接任之員初辦
軍務未免生疎或至遲誤亦未可定嗣後陜甘地方辦
理軍需之州縣官員若無大過其所犯情有可原者著
該督撫揆情度理量加寬宥若錢糧有些微不清之處
而事屬因公者統俟大軍凱旋之後查核明白以定功
過
又雲貴廣西總督鄂爾泰奏報烏蒙逆蠻背叛情由
奉
上諭烏蒙逆蠻背叛已頒諭旨遣發官兵分路進勦總兵
劉起元既苛刻於平時又不能防禦於臨事麤疎暴戾
自速其辜惟是遊擊汪仁知縣賽枝大等倉猝遇害累
及妻孥深可憫惻著總督鄂爾泰查明具奏加恩賞恤
至於烏蒙蠻衆其性反覆靡常朕常慮其不能帖然寧
謐今年春夏以来朕躬違和精神不能貫注及此鄂爾
泰於夏秋之間身亦抱恙而烏蒙遠隔千餘里豈計慮
之所能周不但朕所深知亦中外所共諒也况鎮臣劉
起元撫馭失宜防範鮮術事由激變責有攸歸該督引
咎自劾並請觧任督師之奏大非朕心其節制滇黔川
省各路兵丁之處仍遵前旨行
十六日奉
上諭年来出征之兵丁在外支給口糧而仍給與坐糧以
養贍其家口蓋因兵丁荷戈持戟效力戎行不忍令其
稍有内顧之慮也至於各省土兵有派撥征勦者則於
起程時賞給銀兩而無養贍家口之例朕思本身遠出
在外則於營生之計不能兼顧其父母妻子或至俯仰
無資深可軫念嗣後土兵之出征者除恩加賞賚外其
父母妻子在家照守兵坐糧之例每月給銀九錢并米
三斗米則折銀賞給著督撫提鎮差委官弁前往該地
方會同土官秉公散給務令均霑實惠儻有侵蝕扣尅
等弊一經發覺定行從重治罪决不寬貸目今雲貴川
廣等省效力之土兵即照此例行並將此旨通行曉諭
各省土兵知之
十七日奉
上諭向因大興宛平二縣近在輦轂之下常有速辦之公
事不得不那移庫銀以濟用而上司察知每以虧空題
參至於罷黜治罪實為可憫用沛特恩於大宛二縣各
發庫銀一萬兩存貯該縣倘遇有速辦之公事准其詳
明府尹動支應用此朕體恤有司之至意也近思辦理
軍需之州縣其急切應付之處不容刻緩而該州縣並
無存貯備用之項若擅動公帑又干嚴譴有司實處兩
難不可不為籌及朕意欲於辦理軍需及事務繁劇之
州縣亦仿大宛之例酌留帑銀以備急切公事之用其
如何舉行俾辦公有頼而弊竇不生著大學士會同大
將軍岳鍾琪總督高其倬悉心定議具奏
又奉
上諭陕西四川地方民風醇樸歴年逋賦甚少查每年徵
收錢糧之期四月完半十月全完此定例也朕思四月
十月既届納課之期小民必須預先經營是麥榖未收
之時即為輸將之計或因稱貸而受剝於富豪或因預
糶而大虧其價值且如甘肅地方有徵收本色者若在
糧榖未獲之前更為竭蹷歴来川陕錢糧既無拖欠之
陋習著將四月完半者寬至六月十月全完者寬至十
一月俟夏麥秋禾築場納稼之後從容完課俾民力紓
徐以副朕愛養黎元之至意
十九日奉
上諭向因四川地畝隐匿甚多以致姦猾之徒欺其疆界
不清契劵無據侵凌攘奪告訐不休種種弊端不可枚
舉此天下臣民所共知者是以數年来内外諸臣奏請
清丈者不下數十人蓋以田畝隐匿不但無益於國課
亦且有害於民風朕再四思維始遣科臣高維新等前
往川省會同道府州縣官料理清丈之事又復切加訓
諭期於公當均平無偏無刻並降旨遍諭川民若有屈
抑下情准其於督撫欽差前委婉陳訴及丈量之事將
竣又頒諭旨若有額量稍重之州縣即比照就近適中
之科則令其核減以紓民力蓋地多糧少者則當按則
增加而地少糧多者則當查明減免此朕之本意屢經
曉諭該省廵撫及辦事諸臣俾各悉心奉行者也近聞
該省州縣中有地少糧多之處乃歴来地方官勉強加
增者此番清丈並未核減即如成都華陽郫縣温江等
處便是如此則其他州縣或尚有與此相類者亦未可
定著廵撫憲德轉飭布政使高維新等再加確查細心
斟酌若有糧賦稍重之處即據實奏請核減母得固執
己見回護從前有負朕均賦恤民之至意
二十二日奉
上諭山東今年偶被水患特命大臣會同廵撫查賑有房
屋傾頽者賜以修葺之資并大發倉糧計口授食又准
總督田文鏡之請將青莱登三府州縣存貯倉榖及通
省捐監榖石照時價平糶其奉天米販商船亦准到東
貿易是東省小民今歲三冬糧食有資可以無慮但恐
明年青黃不接之時米價或致昂貴不可不預為籌畫
朕思奉天連年豐稔各州縣倉儲及莊屯收貯皆極充
裕且與東省一海之隔順風揚帆一日可逹應趁此時
北風之便將奉天近海州縣存貯米糧運送二十萬石
至山東海口交與地方官俟明年二三月間照市價平
糶於小民甚有禆益著都統祖秉衡刑部左侍郎王朝
恩前往奉天會同將軍府尹辦理其米石或雇民船或
用戰船及作何運送之處大學士等詳議具奏
二十三日奉
上諭烏蒙逆蠻不法雲貴四川現在用兵征勦聞川省之
永寧建昌地方山路﨑嶇所用軍糧皆湏民夫背負方
能運送非若坦途之可以車馬䭾載也舊例每糧一石
運送百里給與脚價一錢而民夫一名止能背負米糧
三斗百里之程須行兩日以此計算是百姓一日之所
得無幾未必足以供其日用之資所當酌量變通以紓
民力著該撫即行確查凡川省有山路險峻之處運送
軍糧須用人力與永寧建昌相類者將脚價速議加增
一面奏聞一面即行給發其他雲貴等省若有似此脚
價不敷之處亦著該督撫確查增添仍一面奏聞此朕
格外之恩該地方有司務當實力奉行禁止侵冐等弊
使力役之民實沾恩澤
世宗憲皇帝上諭内閣卷九十九
