欽定四庫全書
世宗憲皇帝上諭内閣卷二十八
雍正三年正月
上諭十一道
初十日
諭滿漢科道凡有關内外朝政吏治每人各條奏一摺封
固呈進若有奏二三事者一事用一摺限兩日内彙齊
繳上不可互相通知訪問亦不可商之親友各據己見
奏聞
二十二日奉
上諭蔡珽身為巡撫縱情任性將所屬知府蔣興仁威逼
自盡經年羹堯參奏朕始知之降旨詰問若蔡珽當時
即據實陳奏其罪猶輕乃蔡珽屢次朦混欺隠罪實難
逭因交與塞爾圖查奏塞爾圖不無袒護蔡珽之心然
實情難掩隨將此事情節一一查出及塞爾圖本到之
後内閣應票擬嚴旨乃大學士等以蔡珽已於開礦案
内革職將此本票擬該部知道庇護蔡珽之意顯然及
刑部議罪時引律内增減緊關情節朦朧奏准應斬非
軍務錢糧酌情減等將蔡珽擬以枷責具奏蔡珽曾為
大吏有罪當置之於法枷責殊失國體此不過巧為開
釋之意國法所在恩威當自朕出臣下以意為輕重徇
情市德可乎後經刑部將伊按律擬斬今奏稱蔡珽已
經到京請旨監禁朕思蔡珽所犯情實罪當但當日係
年羹堯參奏今若將蔡珽置之於法人必以朕為聽年
羹堯之言而殺蔡珽矣朝廷威福之柄臣下得而操之
有此理乎即如岳周之罪本應即行正法因係年羹堯
所參故改為監候再四川巡撫王景灝乃年羹堯所薦
王景灝在軍前辦事出力及來京陛見朕觀其才幹可
用故簡任巡撫今若因年羹堯之薦而擯棄之則非鼓
勵人材之道故試用之以觀其後效朕之存心大公至
正是非功罪權衡允當且罪疑惟輕功疑惟重寧可使
人謂朕聽年羹堯之言而用王景灝斷不可使人謂朕
聽年羹堯之言而殺蔡珽著將蔡珽從寬免罪並將始
末諭衆知之
又
諭理藩院邊關城門收税雖關國用但祇令來往貿易商
人納稅其請安進貢之蒙古等並無收税之例今聞將
伊等餘帶馬匹乘載口糧之車輛及買去之茶葉勒令
停止私行收税并索取零星物件又聞有奸惡商人希
圖匿税專僱蒙古車輛偷載商貨出入者甚多此皆守
口旗員及收税官不嚴束胥役之故也爾衙門可行文
該管官員嚴行禁止
二十三日管理蒙古同知白石請將入官地畝照邊
内例定為三等起科每犂一具徵銀四兩二錢等語
具奏奉
上諭每犂一具徵銀四兩二錢小民賣車與牛僅能交納
不可催科太迫著同知白石到彼處斟酌如伊等情願
即照此徵收如不能即減去二錢
二十四日
諭吏部年羹堯將驛𫝊道金南瑛等如許官員參奏前來
金南瑛係朕任用之人曾經揀選頭等朱軾保題在會
考府行走怡親王亦曾奏薦並非無才之人年羹堯題
參甚屬錯誤金南瑛著仍留任去歲年羹堯來京陛見
時朕將文武官員揀選多人令年羹堯帶往者因年羹
堯辦理外省事務熟練令伊等隨往學習耳並非令其
悉皆補用也且伊等歷俸甚淺亦未至於即用今年羹
堯將金南瑛等參奏揆其情狀特欲出缺用朕所命往
之人此斷乎不可有違朕命往官員之本意著降旨年
羹堯此次命往之人如有缺出不得即行題補雖委署
印務亦著請旨再行委署如此内有應即用之人著密
摺請旨又奏稱本内所參官員俱係胡期恒詳揭等語
胡期恒朕未識面此所參官員朕亦未知其人除金南
瑛外其餘官員著胡期恒帶領來京聲明情由具奏伊
等員缺暫且不必補人巡撫印務著彭振翼署理
又
諭理藩院達爾諾爾處打魚人等聚集至二三千人若將
伊等即行逐去俱係無藉窮民雖回原籍亦未必安分
為生此皆扎薩克等希圖微利縱容積漸所至若不委
一能員恐不能辦理馬爾薩現在閒住著伊帶銀三千
兩前去其有本商人能自回籍者著即發回其無力回
籍者酌量給與盤費所帶銀兩敷用則已倘不足用著
將得木楚克等馬匹取用至得木楚克處朕另行給賞
補償俾此等窮民亦感朕恩安居原籍改惡為善著曉
諭扎薩克等知之
二十五日吏部奏湖南山東學政員缺開列翰林等
官請
旨奉
上諭從前各省學政與正副主考朕皆就其為人謹慎者
派往並未考試文藝其中竟有不能衡文者此皆
式之後荒疎年久故耳著將應差之翰林并由進士出
身之各部院官員查奏俟朕試以文藝再行差委
二十六日
諭大學士等凡大小臣工面承諭旨皆國家政務理宜慎
密不可漏洩於外然此弊甚是難除昔
聖祖仁皇帝時若兩人同見而旨意漏洩者則彼此互相推
諉若一人獨見而旨意漏洩者則謂近侍内監竊聞種
種弊端朕知之甚悉是以臨御以來召見臣工常令一
人獨進不許三尺之童在側伊等出外恐漏洩難逃罪
譴而遇至親好友詢問又不能謝却則多方造作言詞
以告之其實非朕諭旨也周易曰臣不密則失身若將
密旨宣露於外則其為人已不明於君臣大義並且利
害不知所言尚可聽乎況其言又不確實多假捏欺人
之語無益有害何必聽之嗣後切勿輕問輕信為人所
愚自干罪戾著該部將此旨頒行中外
二十九日欽天監奏二月二日五星聯珠日月合璧
實為萬年嘉瑞請
勅付史館奉
上諭據欽天監奏稱雍正三年二月二日庚午日月合璧
以同明五星聯珠而共貫宿躔營室之次位當娵訾之
宫為從來未有之瑞應請勅付史館等語朕惟日月五
星運行於天本有常度是以從古歷元可坐算而得然
古稱高陽時五星會於營室漢帝時五星聚於東井宋
祖時五星聚於奎史書皆紀以為祥蓋七政會合數雖
一定而遭逢其時者實海宇昇平民安物阜之會也若
以為德化所致朕方臨御二載有何功德遽能致此嘉
祥皆由我
皇考六十餘年聖德神功蟠天際地為千古不世出之君為
上天第一篤愛之子所以純禧駢集歷數綿長錫祚垂光至
於今日覩此難逢之嘉瑞朕嗣統以來兢兢業業率由
舊章惟以
皇考之心為心以
皇考之政為政宅衷圖事罔敢稍越尺寸故邀
上天垂鑒仍如
皇考之御宇綏猷而錫以無疆之福也朕幸逢嘉會不但不
敢自居亦且不敢自謙總由
上天申眷
皇考朕與天下臣民同在福祐之中當與天下臣民共慶之
所奏著付史館并頒示中外
又雲貴總督高其倬條奏籌畫寧謐黔省民苗等事
奉
上諭九卿詹事科道會同議奏此本内綑掠販賣一欵與
毛文銓密摺所奏川販之事詞語竟不相同是高其倬
欲將川販字樣隠避但以境連川楚一句含糊帶過此
特畏懼年羹堯之所致也朕君臨天下每事出於大公
至正豈有重視川陜而輕視雲貴厚待年羹堯而薄待
高其倬之理督撫須深知朕心庶無瞻顧將此川販綑
掠一事交與年羹堯王景灝嚴行禁止務除從前惡弊
毋害黔省民苗倘不實力奉行定將伊等一併嚴加議
處
又
諭兩廣總督孔毓珣廣西蕉木山場常有礦徒騷擾雖屢
經驅禁而巢窟尚在廣東終難安靖聞蕉木山路共有
四汛在廣西者三在廣東者一兩省汛兵各宜盡心防
緝不得坐視推諉嗣後將該管文武分地查核以專責
任或礦徒從某地來不能稽察或已至某地不能擒逐
或逃入某地不能堵截各就本地官弁題參議處庶兩
省同心協力務期盜息民安以副朕意
世宗憲皇帝上諭内閣卷二十八
