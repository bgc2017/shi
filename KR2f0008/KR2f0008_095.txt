欽定四庫全書
世宗憲皇帝上諭内閣卷九十五
雍正八年六月
上諭十七道
初一日奉
上諭噶達等處兵丁口糧據該副將等稱彼地米價甚貴
商販每斗須八九錢一兩不等從前所定折色之價不
敷買米之用請永遠供運本色而憲德等則以民夫挽
運艱難奏請會同督臣再加酌議等語兵丁遠駐邊方
朕心深為軫念彼地米價既貴自當格外加恩著憲德
等就近酌量並詢問弁兵等或即照商販之價給與折
色令兵丁自行採買或多添脚價給與民夫運送本色
散給兵丁務令兵糧富足民力不擾著該撫等悉心定
議具奏
初二日奉
上諭今科進士除選拔庶吉士外曹繩柱係現任中書以
六部主事用其馬丙等五十八名著在六部額外主事
上學習行走該部按各部司分多寡掣籖分派具奏三
年之後如能稱職該部堂官題補如不能稱職該部奏
聞其内若果有才猷出衆明練政治之員於一年之後
該堂官將情由聲明保奏帶領引見請旨此各部行走
學習之員俱著照額外主事之例給與俸祿
又奉
上諭今科外用進士著就伊等本籍鄰近地方掣籖派往
交與各該督撫分派藩臬衙門令其學習伊等中式之
後原須候選數年始能得官今著學習三年委署試用
一年約計四年之後題補實授與伊等候選之期相仿
而又得學習吏治較之閒居在家豈不大有裨益此三
年之内若該地方需用人員仍著奏請另行揀選命往
不必於新科進士内遷就委用倘進士中果有才具出
衆平日熟練吏治不待學習者該督撫格外委署題補
即於本内聲明具奏若才具庸常難以練習吏治情願
改補教職者不拘三年之期准其具題改補其學習之
員每年公費若干該督撫於公用銀兩内酌量給與將
朕所派等次開單行文各督撫知之
初七日奉
上諭周書洪範言人身五事若有得失在天之休徵咎徵
即各以其𩔖應之此即朕每日所諭天人感應之理捷
於影響者也夫所謂修人事以感召
天和者必須君民上下各盡其道各殫其誠以為昭事
上天之本若人君有朝乾夕惕之心而大臣官員不能承流
宣化或君臣有移風易俗之念而民情士習不能革薄
從忠則偏而不全不克成會極歸極之盛而欲冀
上天俯垂默佑普錫繁禧也豈不難乎其理如此確乎不易
數年以來朕已諭之詳矣是以為君而存推諉於官民
之心者非賢君也為臣為民而存推諉於君上之心者
非良有司良百姓也惟當各盡其道以待
天恩近見直省各處奏報雨澤頗覺均調麥秋亦屬豐稔朕
心深慰但聞江浙雨水稍多田禾間有澇溢之患朕悉
心推求其故想因今年春夏之交京師雨澤愆期朕為
畿輔祈禱並憂慮及於江浙地方已而京師得雨而朕
心則專為江浙祈求至南方多雨情形朕未曾聞知但
以少雨為懼所以朕屢諭外省大臣凡覺有水旱之機
即當速奏朕知之者正為此也南方既已多雨而朕心
仍復祈求或因此一念以致
上天賜雨過多浙省有澇溢之處乎又考之洪範曰狂恒雨
若浙省素稱人文極盛之區今年會試朕加恩取中至
七十名而一甲三人悉登浙士或者士子之心不免矜
驕之氣如洪範之所謂狂者致干恒雨之徵此朕就目
前之天象人事而推測之有不能無疑者朕每遇雨暘
不時即撫躬自省不敢玩忽况古聖人之垂訓千古為
昭所願浙之多士遇登進之榮即凛盛滿之戒見示儆
之象益深敬畏之心必能仰邀
天眷於方來矣
初十日大學士等奉
上諭從前怡親王常在朕前奏稱白家疃一帶居民忠厚
善良深知感激朝廷教養之恩今王仙逝而彼地居民
人等感念王之恩德欲自備資本建立祠宇歲時致祭
輿情懇切足徵王之遺愛在人而民風醇厚亦即此可
見朕心深為嘉悦欲將白家疃數村地丁錢糧永遠蠲
免以為將來祭祀香火之資並使良民均霑恩澤爾大
學士等確議具奏
十七日奉
上諭昨朕欲親奠怡親王殯所而諸大臣等以天氣溽暑
再三懇求朕勉允所請暫停親往但恐諸臣疑朕悲戚
思念之衷於情理太過特宣諭使共知之朕生平讀先
聖之書遵
皇考之諭不敢因情廢禮亦不能以禮遏情惟本於心之公
發於心之誠孚於衆論之同合於三代之直此即先王
之所謂緣人情而制禮情之所當盡即為禮之所必不
可缺者也如朕之兄弟多矣阿其那非以弟而封親王
者乎淳親王非以弟而封親王者乎怡親王非以弟而
封親王者乎而朕之待之也則有霄壤之不同有輕重
之差等是非朕有意區别於其間也皆視乎其人之自
取爾如阿其那者潛蓄異志包藏禍心要結僉壬擾亂
國政不計
宗
社之利害不顧
皇考之是非但思逞其邪謀遂其私願此實國家之仇讎
四海臣民之蟊賊也如淳親王者則閉戶安居識分知
足宗親中之無功無過者也如怡親王者才識超羣忠
誠貫日夙興夜寐恒思寰海之乂安佐政宣猷惟恐民
生之失所凡顯著於中外與密陳於朕前皆裨益於軍
國之大計治平之遠圖此乃
天
祖
皇考篤生此不世出之名賢以輔佐我邦家者豈歴代所稱
賢王宗子可同日而語哉朕常諭諸大臣曰凡我臣工
果能為國為民抒忠宣力俾朕克纘
皇考之遺緒不墜
皇考之令名則有功於朕躬者即有功於
皇考者也有功於
皇考者即有功於朕躬者也此等之人朕自加恩以報之若
懷挾姦私紊亂治體使朕躬有不令之名以致上累
皇考知人之哲啓千秋萬世之譏評則其人之罪通於天矣
豈可擢髮數哉是以阿其那視
皇考朕躬如仇敵朕亦只得以仇敵視之淳親王不失為臣
為弟之道朕自以親王昆弟之禮待之至於怡親王勲
在
社稷澤被萬民其輔弼朕躬以繼述鴻業成太平之績者皆
大有功於
列祖
皇考者也然則朕念王之情曷有止極報王之禮豈尋常定
制所得拘哉孔子曰天之生物必因其材而篤焉故栽
者培之傾者覆之此即天命有德天討有罪之謂可知
賞罰之輕重非人主所得私也孔子又曰以直報怨以
德報德此就己身之恩怨而言尚且如此何况關係
宗
社國家之重而乃賞罰不明是非倒置豈不違背乎天命天
討之正而獲罪於
祖
考哉怡親王之實蹟如此朕之公心如此若有人以私鄙之
見妄議謂朕以偏溺之情欲加恩於王而粉飾揄揚其
美善者此小人之誤論也又或以為朕借王之美善而
有意逾格加恩粧點禮節以博友愛之名者此更憸邪
之謬議也朕之公心合乎情禮之至當而不容已惟
天
祖
皇考實鑒之著將此旨曉諭中外咸使聞知
十八日山西巡撫石麟奏六月初一日日食不見奉
上諭從前欽天監奏今年六月初一日日食九分二十二
杪朕心深為畏懼特降諭旨令内外臣工等悚惕勉勖
各盡厥職以凛
天戒今石麟以山西省城當日食之時濃雲密雨及雨霽之
後日已復元具本題賀宋嘉祐時日食入雲不見時議
稱賀司馬光云京師不見四方必有見者今晉省隂雨
豈能概論天下乎石麟所奏殊屬不合著將本發還
十九日奉
上諭凡内外大小事務必據實辦理始得其是非之正合
乎人心之公若有挾制之弊及苟且遷就之情則事不
得其正而違乎人心之公其為吏治風俗之患不小矣
至於文武雖屬兩途然同為朝廷之官同辦國家之事
實為一體所當和衷共濟據實秉公以盡勿欺之道聞
得外省有文官已申文書而武員恐其干礙或於中途
掣回者或勉強令其更改者武既可以施之於文則文
亦可以施之於武似此挾制成風苟且遷就何以得事
之實情除事之弊竇况目前雖草率結局而嫌隙自此
而生文武不和實始於此著該督撫提鎮通行曉諭嚴
加禁約倘所屬有犯此等情弊者即據實參奏毋得姑
容
又河東總督田文鏡奏豫省紳衿感戴
皇仁恭建
萬壽碑亭奉
上諭朕以實心實政訓示天下臣民如稱功頌德建立萬
壽碑亭鏤金刻石之舉皆屬粉飾之虚文朕所不取數
年以來已屢經降旨切禁矣前以豫省官方整肅民俗
醇良感召
天和屢豐有慶是以特加恩錫用示褒嘉該省官民紳士既
知感激朕恩惟有益加黽勉永為循吏良民以承
上天之眷佑此則感恩報效之本朕所切望於臣民者至於
撰文建碑稱揚功德乃不過外觀之虚文耳但該省既
已舉行難於中止嗣後他省若有倣傚而行者著該督
撫先期諭止之
二十二日奉
上諭甘肅地方雍正八年地丁錢糧前已降旨蠲免其河
西四府州縣暨各衞所額徵糧料草束又經一體免徵
朕念新歸内地番民嚮風慕義願附版圖其地畆額徵
本色糧草與河西等處賦税相同亦應一體蠲除俾令
同霑恩澤著將雍正八年河東之河州廳應徵番糧一
千三十一石零洮州衞應徵番糧三百一十六石零歸
德所應徵番糧一百六十三石零河西之西寧府屬應
徵番糧一萬五百四十二石零涼州府屬應徵番糧二
十七石零草一百九十七束零俱加恩蠲免該督撫即
督率所屬有司敬謹奉行俾番民均霑實惠
又奉
上諭上年派令滿洲兵五百名駐劄晉省都統鄂善約束
嚴肅兵民頗覺相安今鄂善奉差陜西石麟接受管理
甚為疎縱兵丁之中有聚飲酣醉恃衆敺打民人者有
醉後混入民家者又今年六月初二日有兵丁之馬二
十餘匹至東門外將民田吃損八九畆踏傷十餘畆次
日鄉民聚集百餘人拴帶馬五六匹擁至巡撫衙門擊
鼓喊呌撫臣始差官查究朕所聞者如此凡差往各省
官弁兵丁朕每諄諄訓誨望其奉公守法與百姓聫為
一體休戚相關今派往晉省之兵恣意妄行嬉遊放肆
不遵法令擾累居民甚屬可惡目今晉省已不須滿兵
駐劄著護軍統領哈爾吉前往太原府將滿洲官弁兵
丁俱行撤回并會同巡撫石麟將生事不法之兵丁一
一查出重加懲治即於太原府通衢枷號示衆其該管
章京亦查出據實紏參毋得稍有疎縱徇隱石麟身為
巡撫不能約束兵丁著交部嚴察議奏
又湖廣鎮筸總兵官周一德奏報慶雲奉
上諭據奏白沙及明溪等處五月十一日慶雲麗天霞光
萬道自辰至酉萬目共覩等語年來各省奏報慶雲者
甚多朕竝未以為祥瑞惟勸勉該省官民益加敬畏黽
勉供職以迓
天庥况湖南地方民多刁悍俗亦頑梗該省官員果能實心
化導使之奉守法度化鷙悍為循良易澆漓為醇厚此
則朕心之所謂上祥大瑞也
二十四日大學士等奏怡賢親王應行厚葬典禮奉
上諭怡賢親王有遺言身後殯殮只用常服一切金玉珠
寶之屬概不可用福金及諸子遵其遺言只以常服為
殮即平日所束之帶亦未曾用朕親臨其喪亦祗以血
淚巾帕及所佩香囊附棺中示含玉之意誌永訣之哀
盖王天性節儉一生服食之需愛惜物力不肯多費絲
粟故拳拳於身後如此且識見高明深凛古人寶玉送
死之戒即此一節其器量過人遠矣是以附身附棺之
物皆從其遺言不忍違其素志至於園寢之制則關係
國家之典禮德懋懋官功懋懋賞乃古今之通義恐非
朕所得私亦非王所可讓者今大學士九卿等酌古準
今詳明定議悉與典禮符合甚愜朕懷著依議行朕原
擬不動戶部國帑而以内庫銀兩為興造園寢之費細
思内庫銀兩亦民間之膏脂也王生平以節用愛民為
心朕深知之今體其心即内庫之項亦不動支朕在藩
邸數十年仰頼
皇考福蔭尚有餘貲即以藩邸存剩銀兩為王園寢一切工
程之用將此并諭中外知之
二十八日奉
上諭今年二月朕降諭旨著該部將直省官員名下應追
贓銀及侵欺那移流抵分賠代賠等項事在雍正三年
以前即發覺在雍正八年二月十八日以内者查出各
案情由明白開注朕酌其情罪降旨寬免今覽各犯應
追銀兩一人名下既有貪贓又有侵盜而那移之内雖
有因公墊用亦有借名分肥同一罪名而其情不等稽
查原案卷帙繁多毫釐之間分别稍有未當即非公允之
道且其中情罪可原者予以寬宥之恩尚合於赦小矜
全之典至實在貪贓犯法侵盗錢糧現在監追人犯除
未完銀兩不准寬免外或有加恩豁免者若將所擬之
罪全行寬釋俾兇頑貪墨之人得逍遙閒適於情理實
有未協著大學士九卿將一應犯贓侵盜人犯定擬斬
絞者應作何減等其一人而有數案者應將本人所犯
從其所得重罪量減并作何分别開注請旨之處詳晰周
備分條定議具奏
又奉
上諭怡賢親王第三子弘暾朕指配傅察氏尚未婚娶而
弘暾病故傅察氏聞信即慟哭截髮至王府懇求持服
守制彼時怡賢親王不允傅察氏於門外跪哭以夜繼
日王始終未允並未遣人與彼一語王之意以王子已
故不忍再誤傅察氏之終身是以為此忍情之舉以謝
絶其心也乃傅察氏歸至母家持服守節二年以來之
死靡他今年吾弟仙逝傅察氏又至王門悲慟銜哀懇
求服孝從前之事吾弟並未奏聞至此時王之管事人
員以應否准其服孝奏請朕始知之遂降旨准伊服孝
令進王府諭福金收以為媳傅察氏以幼年之女能知
大義矢志柏舟其情可憫其行可嘉弘暾身後一應禮
儀俱照貝勒之例著於弘暾親姪内以一人為弘暾之
嗣即襲封貝勒令傅察氏撫養俾其無子而有子以彰
節女之厚報焉
二十九日奉
上諭尚書舜典云欽哉欽哉惟刑之恤哉朱子曰所謂欽
恤者欲其詳審曲直令有罪者不得免而無罪者不濫
刑也吾弟怡賢親王嘗奏朕云今法司衙門凡有審問
事件並不究其情之虚實動以夾訊夫聽斷之下求之
於辭氣耳目以察其情設誠以待之據理以鞫之未有
不得其實者何庸夾訊倘有証佐確據情罪顯著而本
犯猶狡獪不以實供則不得已而用刑若並不詳鞫其
情而概用重刑嚴訊三木之下何求不得此重案之未
免有冤抑牽累也吾弟之言如此是以八年來凡朕交
王承審數十件繁難大案皆以誠敬用心以情理感格
愚頑簡孚閱實俾各自將罪犯委曲招吐從未曾夾訊
榜楚一人而諸案情罪無不允當吾弟之存心忠厚如
此凡為法司者皆當奉以為法也今外省有司既不能
聽辨五辭無明決折獄之才每遇重大案件至期限將
滿之時慮及處分則連用重刑該犯欲緩須臾之命凡
官吏訊問之語靡不承認遂據其供招鍜鍊成獄且凡
遇命盜案件其中牽連之人有司亦明知其無辜而欲
為開釋恐致上司之翻駁遂有非夾訊不能歸結之論
夫欲保全一己之功名彌縫上司之查駁無論情之虚
實罪之輕重輒用三木以訊每致案未結而有刑斃之
人此其居心尚可問乎從前阿爾松阿為刑部時不能
剖斷曲直乃各將原被告之一足共一三木此天良喪
盡之人視夾訊為兒戲其心之殘忍慘毒甚矣未幾而
身為叛逆不能保其首領善惡之報施其有爽乎吾弟
怡賢親王存心仁恕固不待言而其本懷總不欲使天
下有一冤抑之人俾國家受濫刑之議此其忠君愛國
之心出於誠懇篤摯是以凡有聽斷歸乎至當能使羣
議帖服刑章式敘也今吾弟仙逝之後凡啓靈大祀之
日
上天必賜以清和景象而羣工黎庶各致其哀慕深情成一
千古以來未有之賢王此
天之報吾弟亦云厚矣吾弟嘉謨入告之事不可勝數偶因
戒飭問官輕用三木一節將吾弟敷奏之言宣示於衆
且布告各省有司令咸以吾弟怡賢親王之聽訟居心
奉為按鞫之規範則明慎用刑庶幾咸中有慶矣著凡
掌刑名衙門將此諭刊榜永示於堂署
三十日奉
上諭前江寧織造郎中隋赫德具摺奏稱本年六月初一
日日食之期江寧地方先期隂雨至午後則天色晴明
萬物共見日光無虧地方咸以為瑞特行奏賀等語朕
比時即批諭切責隋赫德此並非爾職掌應奏之事且
以識見庸鄙之人而輕言天象尤屬誕妄又見山西巡
撫石麟本章奏稱太原等處日食之期濃雲密雨未見
虧蝕官民紳士均頌希逢等語朕亦降旨切加申飭矣
從來天象之災祥由於人事之得失若
上天嘉佑而示以休徵盖欲人之知所黽勉永保令善於勿
替也若
上天譴責而示以咎徵盖欲人之知所恐懼痛加修省於將
來也凡為人者受
天嘉佑而或驕矜縱肆怠惰前修則將轉福為災矣受
天譴責而或戒慎悚惕省改前愆則將化災為福矣此天人
感應呼吸相通之理朕所日日訓示天下臣民者况
天之錫福降災即如人君之賞罰也凡為臣者受賞一次則
終身當有感激奮勉之心受罰一次則終身當有儆惕
抱愧之意安有遇賞而感遇罰而懼過後即淡漠置之
俟再賞再罰之時而後知感知懼者乎雍正八年六月
初一日之日食乃
上天垂象以示儆所當永遠敬畏勿忘兢業之心詎可以偶
爾觀瞻之不顯而遂誇張以稱賀乎山西地方偶值隂
雨不可以概天下至隋赫德所稱江南日光不見虧缺
朕推求其故盖日光外向過午之後已是漸次復圓之
時所虧只二三分是以不顯虧缺之象昔年遇日食四
五分之時日光照耀難以仰視
皇考親率朕同諸兄弟在乾清宫用千里鏡四週用夾紙遮
蔽日光然後看出考驗所虧分數此朕身經試驗者若
果虧蝕不及分數則係欽天監推算之誤又豈可因此
而怠忽
天戒稍存縱肆之心乎康熙三十六年二月初一日日食是
時我
皇考降旨日食雖人可預算然自古帝王皆因此而戒懼盖
所以敬天變修人事也若庸主則諉諸氣數矣去年水
潦地震今又日食意必隂盛所致豈可謂無與人事乎
可諭九卿如有人事應修改者悉行奏聞
皇考敬
天之心誠切如此是以
上天眷佑本年即成蕩平噶爾丹之大功邊方寧謐中外歡
騰此即轉災為福之明徵也又康熙五十八年正月初
一日日食
皇考在宫敬謹齋肅
特命朕同諸皇子赴禮部衙門虔誠禮拜是日隂雲微雪未
曾顯見
皇考諭廷臣曰京師雖未曾見别省無雲之處必有見者况
日值三始人事不可不謹或有缺失之處諸臣應商酌
確議此皆我
皇考之垂訓子孫臣民者今見外省臣工中有因今年日食
不顯而生欣喜之心為慶賀之奏者甚屬非理大違朕
心特諄切宣諭俾中外臣民共知之
世宗憲皇帝上諭内閣卷九十五
