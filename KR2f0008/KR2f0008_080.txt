欽定四庫全書
世宗憲皇帝上諭内閣卷八十
雍正七年四月
上諭三十一道
初二日奉
上諭岳鍾琪統領大兵出口進勦之後甘凉一帶營汛綠
旗兵力稍單著於西安滿洲駐防兵丁内挑選一千名
暫行移駐凉州著都統蘇丹西安副都統尼馬善統領
此挑選兵丁可先期預備候朕再降諭旨凉州原有兵
房二千餘間著甘肅巡撫量加修理以備移駐兵丁居
住山西太原府雖舊有城守滿兵今再從京城派兵五
百名至彼一同居住彈壓此所派兵丁著都統鄂善統
領前往駐劄其作何派出兵丁之處著兵部具奏請旨
又刑部等衙門議覆湖廣巡察御史王瓉條奏驛站
苗疆各欵奉
上諭此本内議稱熟習符咒作奸犯科惑世誣民者俱照
光棍例治罪而未曾議及通行曉諭之後再有犯者方
照此例定擬甚屬疎漏從前屢降諭旨凡有改定科條
俱寬其期限悉令家喻戶曉如此而猶有不率教者加
以嚴懲始不為枉今法司更定律例而不示以遵行之
期則彼無知之人冒昧而犯重辟是謂不教而殺於心
忍乎且令地方官甚有難於奉行之處著另議具奏
初三日奉
上諭王錫玠係塞楞額保薦之人今伊任内承審命盜之
案共有二十餘件並無一案審解其玩愒廢弛若此則
從前之保薦必出於鑽營賄賂可知王錫玠著革職嚴
拏監禁俟接任之員將命案審結盜賊全獲之日該督
請旨釋放如各案内有未清之件將王錫玠永遠監禁
以為怠玩鑽營者之戒
又奉
上諭據高其倬奏稱鳳山縣知縣蕭震居官勤力人亦樸
直但因伊父母年俱八十時時思憶精神漸減辦理不
及從前若留臺灣於地方無益等語凡官員等之有高
年父母在堂而補授路遠地方者經朕聞知皆曲體其
情改用近地使之便於迎養或得音問時通如布政使
高斌道員温而遜知府顧濟美皆以伊親年老特降諭
旨移調近省又如臺灣道孫國璽奏稱臺地遠隔海洋
難以迎養請每年渡海定省一次等語比時朕即降旨
將劉藩長與孫國璽互調以慰其侍養之心其他似此
移調者不可枚舉蕭震既有八旬之父母該督撫從前
便應據實陳奏俾得遂其私情專心辦理公事方為大
臣愛養人材之道乃不據實奏聞而為此巧法欲其詿
誤回籍以致竟罹削職之咎甚爲屈抑蕭震著回籍省
親後來京赴部引見朕再降諭旨
初六日奉
上諭劉洪度守土苗疆捐軀盡職皆由伊父劉自理義方
之訓有素著行文詢問本籍地方官若劉自理尚可服
官辦事著來京引見朕加恩補用倘年老不能出仕著
照伊子品級給與知府封誥
初七日奉
上諭直省各處皆有回民居住由來已久其人既為國家
之編氓即俱為國家之赤子原不容以異視也數年以
來屢有人具摺密奏回民自為一教異言異服且強悍
刁頑肆為不法請嚴加懲治約束等語朕思回民之有
教乃其先代留遺家風土俗亦猶中國之人籍貫不同
則嗜好方言亦遂各異是以回民有禮拜寺之名有衣
服文字之别要亦從俗從宜各安其習初非作奸犯科
惑世誣民者比則回民之有教無所庸其置議也惟是
凡人生産雖不同地而皆同具此天良習尚雖不同教
而皆同歸於為善回民處天地覆載之内受國家養育
之恩其教之大略不能外於綱常仁義之事則為回民
者可不孜孜好善共勉為醇良乎且朝廷一視同仁回
民中出身文武拜官受爵洊登顯秩者常不乏人則其
勉修善行守法奉公以共為良民者亦回民之本心也
至於賢愚不一回民中固有刁悍為非之人而漢人中
能盡無乎要在地方官吏不以回民異視而以治衆民
者治回民為回民者亦不以回民自異即以習回教者
習善教則賞善罰惡上之令自無不行悔過遷善下之
俗自無不厚也如陕省之回民較他省尤多其販私聚
賭私藏兵器種種不法之案屢出較他省回民為甚又
如奉旨禁宰牛隻乃勸民務農勤稼所以重惜力耕之
物命聞各省居住之回民頗有怨言且有私自屠宰者
此即居心殘忍不務本奉法之一端也朕念萬物一體
之義豈忍視回民與衆民有殊特此詳加訓誨爾等為
回民者當知率由禮義講譲興仁毋恃強而凌弱毋倚
智而欺愚蓋刁頑兇悍之習王法所不容者亦必為回
教之所不容孝弟忠信之風為名教之所樂許者亦必
為回教之所共慕倘自謂别為一教怙惡行私則是冥
頑無知甘為異𩔖憲典具在朕豈能為爾等寬假乎自
兹以後父戒其子兄勉其弟姻婭族黨互相箴規盡洗
前愆束身向善以承
天地覆載之恩以受國家教養之澤豈不美歟直省各督撫
等所屬有回民居住者務宣布朕意咸使聞知
又山西提督學政勵宗萬奏報太監解進朝私書請
託奉
上諭凡私書請託者皆夤緣僥倖之徒若内外官員肯據
實參奏則鑽營之弊可息勵宗萬此奏甚屬可嘉著交
部議敘此案内應行查審人犯著該部查審並行文晉
省嚴行察究務得實情定擬具奏原書併發
初九日奉
上諭凡更定條例之處必須通行曉諭與以遵奉之期再
有違者方照所定之例治罪屢降諭旨甚明昨因刑部
本内疎漏又面向該堂官等嚴行申飭今刑部以捕役
治罪之例定議具奏仍未限以曉諭遵奉之期疎忽若
此總由互相推諉不實心辦事之故著另議具奏刑部
堂官交部嚴察議奏
又奉
上諭馬會伯撫楚以來參劾屬員之處未免近於苛刻不
公如所參之道員高淳知府蔣景濂其才皆屬可用者
又如柳國勲之先世守節殉難忠義可嘉其子孫未必
至於貪贓壊法又如張廷樞原屬可用之員而馬會伯
參其貪劣性成彼時朕不得不降旨將張廷樞革職審
訊大凡革職發審之員若審明是虛即應准其開復不
得混稱已經革職無庸再議此朕屢降諭旨訓飭者今
邁柱既稱審明張廷樞並無貪贓欵蹟惟一失察案欵
即應奏請開復何得仍以相沿陋習含糊歸結甚屬不
合張廷樞著來京引見朕另有用處
初十日奉
上諭據福建廵撫劉世明奏稱琉球國中山王尚敬差耳
目官毛鴻基等進貢方物於去年十一月二十一日自
彼國起程至十二月初八初十等日陸續船到照例進
港安插館驛查前准有部丈琉球六年應進表丈俟八
年正貢一併恭進今該國王又請恭進六年貢典據使
臣毛鴻基等稱皇上天恩准停六年正貢因禮部所行
咨文小國尚未接准所以辦齊方物至期虔申貢典雖
外邦誠敬殊難固却但未合例臣實不敢冒昧施行等
語朕以琉球歴來恪守臣節不失貢期而地處重洋之
外使臣遠涉風濤深可軫念是以令其以四年進貢方
物准作六年正貢其六年應進表丈俟八年正貢一併
恭進所以寬其朝貢之期與海邦休息之意也今該國
王以未接部文仍按期遣使航海而來實因未知朕之
明旨並非有違成例且其船隻已經進港行李已經安
頓館驛豈可以其不合例而却之使遠島旅臣空往返
於洪濤巨浪中乎著照例准其入貢該督撫委員伴送
來京一應廪餼舟楫悉遵雍正二年之例從厚辦給以
示朕綏懷遠人之至意
又奉
上諭劉康錫等行刧張憲家傷人未曾得財一案始初魏
廷珍將劉康錫審擬杖流經部改為斬候查取錯擬罪
名之承審各官職名據魏廷珍奏稱錯擬罪名之處皆
因律無明註拘泥舊案情有可原但既奉取職名何敢
抗違今開列職名聽候部議等語朕將此詢問刑部大
臣官員等據伊等奏稱律内凡搶奪傷人者為首斬監
候為從各減一等又定例内凡強盗傷人未死又未得
財者照搶奪傷人律科斷是定例一條專指強盗傷人
而未得財者言也今魏廷珍所題刁有先等既未得財
而劉康錫毆傷事主自應照強盗傷人之例科斷不應
將未曾傷人已故之盗為首坐斬而將下手傷人之盗
為從擬流也是以臣部按例改正至魏廷珍本内援引
徐月劉四二案均係搶奪理合照搶奪本律分别首從
定擬與此案不符難以牽合等語凡内外臣工辦理國
家之事惟有據理秉公以期允當若部駁有差豈可遷
就以失事之正若部駁果是又豈可膠執以護已之非
朕之告誡内外大小臣工者不啻三令五申矣至於勉
強曲從而語含譏諷尤卑賤之惡習豈人臣公爾忘私
之道今劉康錫一案刑部援引律條甚明而魏廷珍則
稱律無明註若果律無明註魏廷珍便當據理力爭而
又云不敢抗違將職名開送似此反覆含糊之詞顯然
譏諷部駁之過刻也夫部駁既已奉旨魏廷珍獨未思
及乎凡朕辦理之事若有未當之處最喜内外臣工直
言陳奏即時改正何日不以此諄諄訓諭豈魏廷珍尚
不知朕心而故作此不得已之狀違朕訓而傷政體耶
著魏廷珍明白回奏
十一日刑部議覆都統查爾泰參送驍騎校霍爾和
冒領
恩賞銀兩并領催伊爾哈將扣還宗人府銀兩不行交納
犯在雍正六年九月更定律例以前仍照舊例治罪
奉
上諭伊爾哈等侵蝕恩賞銀兩若照旗下更定侵蝕錢糧
之例即應立絞今刑部以伊等所犯在雍正六年九月
以前仍照舊例定擬所議甚是但恐更定之例限期雖
滿八旗之人未必全知或致誤犯則情有可憫著八旗
都統等再為通行宣示務使家喻戸曉倘再有明知故
犯之人即照此例治罪嗣後凡有更定條例著八旗都
統等將所定之例及奉行之期明白曉諭務使官員兵
丁等人人知悉及限期將屆之時仍復通行傳諭不妨
至再至三務使人人凛遵法度不致妄干罪愆
十二日奉
上諭趙玉田羣劉五本係愚人鼠竊小盗未必知有脱逃
加等治罪之例趙玉仍照舊例擬絞著監候秋後處决
田羣劉五亦照舊例僉流其監犯脱逃加等治罪之例
著各省督撫轉飭所屬刊刻木榜於獄中張示犯人進
監便令曉諭庶免不知誤犯其他禁約監犯之條亦著
詳明榜示俾各凛遵則受刑者不枉矣
又
諭大學士九卿朕觀近日兵部奏事其中有一二件似仍
欲迎合朕意者夫朕日理萬幾初無絲毫成見於胸中
惟期有當於大公至正之理已曾屢降諭旨至再至三
爾等諸臣自應持正秉公悉心斟酌事事以當理為凖
庶政治有所裨益今乃於正理之外妄為揣摩則爾等
焉能知朕意之所在而漫思迎合乎且如各部院所辦
之事各有關係如吏部有意迎合則銓選不公戸部有
意迎合則財賦難理此皆有妨於政治者而其為害猶
小至若刑部職在明刑關係最重倘稍以迎合為心則
生死出入之間刑罰必不得其平上干
天和下戕民命其害尚可言乎至於辦事之道凡人精神智
力用之專一則詳明而得理用之紛雜則叢脞而多乖
數年以來朕於辦理政務之時皆聚精會神專於所用
如閱一本則專閱此本而不思其他治一事則專治此
事而不及其餘是以志氣清明條理昭著一事既畢自
可再辦一事此所以每日勤勞而無煩擾之患也至於
政務稍暇中懷澄澈之時又不可放逸此心朕於此時
必將在京部院衙門及在外各省之事一一思維詳察
由一部以及各部由一省以及各省靜中默識更覺端
緒易尋所以辦事甚多而不至於遺忘者此也此皆朕
躬行心得之大要朕以一人之精神辦理天下之事而
常覺有餘爾等諸臣若能如此則以數人之精神辦理
一部之事又何慮不足乎諸臣其共勉之
十四日奉
上諭國家承平日久戸口日繁凡屬閒曠未耕之地皆宜
及時開墾以裕養育萬民之計是以屢頒諭旨勸民墾
種而川省安插之民又令給與牛種口糧使之有所資
藉以盡其力今思各省皆有未墾之土即各省皆有願
墾之人或以日用無資力量不及遂不能趨事赴功徘
徊中止亦事勢之所有者著各省督撫各就本地情形
細加籌畫轉飭有司作何勸導之法其情願開墾而貧
寒無力者酌動存公銀榖確查借給以為牛種口糧俾
得努力於南畆俟成熟之後分限三年照數還項五六
年後按則起科總在該督撫等董率州縣因地制宜實
心經理務使田疇日闢耕鑿維勤以副朕愛養元元之
至意
十五日奉
上諭向來各倉米石蓋藏不謹每每攙和灰土純雜不一
是以領米之時勾通賄囑使費繁多弊端種種數年以
來嚴飭該管等官慎守倉儲屏除陋弊頒發諭旨至再
至三夫米色既已勻净則在倉執役之人及赴倉領米
之人均當凛遵法紀不應仍存作弊之心復蹈故轍昨
據倉場侍郎塞爾赫劉於義等奏稱南倉倉役林起鳳
等勾通監督家人與舖戸私議使費被人告發審供鑿
鑿似此則倉場領米作弊之處仍未悛改也米色既好
而猶勾通賄囑則必有偷盗多領之事可知著八旗都
統等通行傳諭該旗並令倉場侍郎出示曉諭若本人
赴倉領米之時其所得之米果有攙和灰土等弊令其
當時在倉將不淨之米交與該監督封貯或到倉場侍
郎處或到廵倉御史處據實呈明即行查究倘有希圖
作弊與倉場人役等暗中勾通賄囑者一經發覺將與
受之人一同從重治罪决不姑貸
十七日奉
上諭從前清查江蘇等屬舊欠錢糧已經降旨將康熙五
十一年至雍正四年未完地丁銀八百一十餘萬兩暫
行停徵今思漕項等銀民間一例編徵不分欵項若不
槩行停比則錢糧難以清釐著將康熙五十一年至雍
正四年漕項屯折等欵未完銀二百八十一萬餘兩一
體停徵王璣彭維新等可令各員於清查之時即分别
條欵各歸各項俾數十年積欠其間官侵吏蝕俱得徹
底清釐
十八日奉
上諭外任督撫藩臬為全省之表率關係甚重每當簡用
之時常以一時不得其人深勞念慮凡内外大臣受國
家厚恩均當留意於平時秉公奏薦盡以人事君之道
京官自學士侍郎以上外官自藩臬以上著各人密保
一人將其人可勝督撫之任或可勝藩臬之任據實奏
明不必拘定滿漢亦不限定資格即府縣等員官階尚
遠者果有真知灼見信其可任封疆大僚亦准列於薦
牘之内若一時無深知可舉之人准其從容採訪不得
草率塞責有負諮詢
又奉
上諭昨山西廵撫石麟將保題汾州府同知馬雲燝吉州
知州甘士瑛送部引見朕面加詢問看來二人俱屬平
常之員不知石麟何以賞識之凡督撫等保薦屬官若
無合例之人即不拘資格亦可保奏但必須至公至當
不使庸材得以倖邀則人心自服咸知鼓勵朕之所以
諭令保題者盖欲使出衆之才不至沈淪下僚得以乘
時表見該督撫等豈可以庸員塞責若果無可舉之人
即不妨據實陳奏候朕降旨如鄂爾泰岳鍾琪田文鏡
李衛俱能體朕之心可為衆大臣之法則也今汾州府
同知吉州知州均有管轄屬員之責而石麟以平常之
人保題補授若云中有私心不但石麟不敢其才亦有
所不能但伊識見不及素無知人察吏之明恐不免為
屬吏之所蒙蔽耳馬雲燝甘士瑛姑照所請補授著石
麟留心察看如不能勝任即據實奏聞不得回護該部
將朕此旨並通行各督撫等知之
十九日奉
上諭謝定國假冒職官恣行詐騙得贓滿貫貽累多人甚
至盗用二品儀從干謁地方有司其行事實係光棍情
甚可惡乃該撫以為𩔖於光棍比照為從律擬罪而刑
部亦遂照該撫所擬定案具奏均屬不合著該部另議
具奏知縣魏化麟能盤詰匪𩔖審出誆騙情由可嘉著
免其罰俸仍交部議敘
二十日奉
上諭八旗兵丁並各省駐防以及各標兵丁朕已賞給銀
兩令該管官員經營生息以濟其吉凶緩急之用今因
征勦準噶爾派出兩路大兵遠臨邊塞此所派之兵丁
等既為國家效力行間朕心更為軫念已於行糧恩賞
之外給與坐糧以養贍其家口但兵丁等出門之後家
中若有吉凶之事料理無資不可不為籌畫周濟除京
城八旗出征兵丁該旗照例支給外其奉天等處八旗
出征兵丁家中若遇有吉凶之事著照京城護軍之例
吉禮賞銀十兩喪禮賞銀二十兩其直隸山東山西河
南陜西等處出征綠旗兵丁家中遇有吉凶之事著照
京城驍騎之例吉禮賞銀六兩喪禮賞銀十二兩凡此
賞給銀兩其有已經孳生利息之處即於利息内支給
其未曾賞銀及雖經賞銀而尚無利息可支之處即動
正項錢糧支給著該管官員通行曉諭使出征兵丁咸
共知悉伊等家中遇有應領賞銀之時即報明本管官
本管官即行確查出具領結照數支領毋得稽遲俾效
力行間之士均霑實惠無内顧之憂以副朕加恩沛澤
之至意
又奉
上諭前因常雲高玉昔年撞騙惡蹟敗露發令查審於高
玉本籍家中查出從前作弊之筆札中有佟世祐在京
候補知府時與伊往來書信數件書中所言皆鑽營行
賄違條犯法之事且佟世祐係候補知府高玉乃莊親
王府中下賤優人而佟世祐與高玉結為兄弟稱曰如
胞卑汚不堪無耻已極查佟世祐在雲南知府之任多
年曾歴武定開化二郡以米石虧空被參革職又以徇
庇屬員應有降級處分似此行止不端之人其在任劣
蹟必不止此二事著總督鄂爾泰一一查出具本參奏
當日高其倬為雲南總督時將此等劣員保題調補開
化府或係請託徇庇或因不能識人被其欺誆著高其
倬明白回奏
又奉
上諭兩路大將軍統領大兵進勦凖噶爾凡所經過名山
大川理應致祭著撰擬祭文書寫數十道敬謹用寳付
兩路大將軍帶往遇有應祭山川臨時填寫
神號其應用牲醴香帛著大將軍酌量分别備禮虔參致
祭其所用香帛等項著該部察例辦理
二十一日奉
上諭凡外省盗案皆令該督撫等將情有可原及兇惡不
可寬貸者分别定擬今魏廷珍將夥盗馬二既以越獄
擬為斬决又云馬二未經傷人越獄在未定例以前似
此兩岐之說遊移莫定仍是卸責推諉之故習不肯實
心辦事今刑部援越獄加罪之例擬以斬决具奏此案
難於降旨定奪著仍交與魏廷珍將馬二果應正法或
原可寬宥之處確核定擬具奏
二十二日奉
上諭朕前降旨令兵部將因公註誤降級革職之武弁查
出具奏今日兵部查得三十四員具摺請旨摺内有施
仁宥過等語此等浮泛頌揚有乖理道之詞昔年
聖祖仁皇帝屢經指示訓誨而數年以來朕又以之誥誡内
外臣工者不啻至再至三矣盖賞罰者天命之正人君
奉天出治有善則賞有過則罰其柄非人主所得私也
至其中亦有遇過而寬宥者則以其事本有可原之情
或其人尚有可用之才故姑從寬典以許其自新耳夫
人君之仁惟令天下無一夫不獲其所方可謂之仁非
縱釋奸宄遂可以謂之仁也夫不能化導百姓而使之
不為奸宄已不可謂之仁矣既已如是則不得不設刑
罰以禁約懲創之所謂刑以弼教也若再務施仁之名
而為姑息養奸之事則匪𩔖肆行無忌良善固不能安
枕而不良之人無所懲戒悛改將見犯法者愈衆是䧟
之入於邪惡之路也不仁孰甚焉施仁宥過四字若不
能通曉其義用違其當則流弊無所止極朕若不明白
開示恐將來識見平庸之人主為此等套語所欺務虚
名而忘實政必有不當施而施之仁不當宥而宥之過
其患可勝言乎即如今日兵部具奏請旨之三十餘人
將來引見時豈皆可以起用若有不用者則是有不施
之仁有不宥之過矣朕豈肯受此名乎朕治天下惟有
教養兼施勸善懲惡此外非朕之所知也如楊名時張
楷輩胸藏詐偽是以陳奏之詞語多含蓄朕已一一指
示降旨切責並屢次戒飭臣工矣兵部侍郎楊汝穀胡
煦皆並非不曉文義者且日侍班聯熟聞朕諭尚昏憒
糊塗至此則外省疎遠之臣工必更不能體會朕意也
著將兵部堂官嚴加申飭並再行曉諭内外大臣官員
知之不必回奏
又奉
上諭憲德奏報耕耤日期本内有臣念切祈年識慚學稼
等語耤田乃授時重農之大典所以令各省有司通行
者盖欲使守土之官咸知體朕敬
天勤民之意勸率百姓力田務本無失農時並非令督撫等
學習耕穡之事也憲德因此大典陳奏本章自應倍加
敬謹乃云識慚學稼為此輕忽之詞竟同兒戲殊失陳
奏之體况論語樊遲以學稼為問而聖人以大義訓之
今憲德安得以賢人自居而以學稼為自謙之語凡大
臣繕疏進呈若平時不能深通丈義便當質樸陳詞以
達己意不應聽鄙陋之幕賓勦襲套語杜撰成篇致失
大體朕因憲德素無學問是以止於降旨申飭若係通
曉文學之臣而悖理若此便應交部察議此本著擲還
令憲德另行繕本具奏
又刑部議覆廣東提督學政顧仔參奏教官梁黍華
私書干請奉
上諭鑽營請託之風關係人心吏治屢經降旨嚴禁而此
習尚未悛改盖私弊之不能止息由於私門之未曾杜
絶也内外官員等均有化民成俗之責乃陽奉隂違致
滋弊竇反之於心能無愧赧顧仔據實參奏不為徇隐
甚屬可嘉年來諸臣中惟鄂爾泰曾奏劾屬員干請之
事若臣工皆能如此則私門自然杜絶無處行其營求
即有萌請託之心者亦共知儆畏不敢復蹈故轍風俗
可以轉移矣如高其倬魏廷珍者但知博寬厚之虚名
姑息瞻徇何以整頽風而除陋習諸臣當以為戒顧仔
著交部議敘具奏
二十九日奉
上諭據川陜總督岳鍾琪遵旨議覆奏摺内稱肅州地方
甚屬緊要將來鎮臣王剛領兵出口之後署理鎮務實
難其人仰請聖恩將肅州鎮印務命興漢鎮臣曹勷署
理但曹勷亦係奉旨派出領兵之員今請留署理肅鎮
其領兵鎮臣仍須派補伏查川北鎮臣張成隆老成練
達曉暢軍戎現今赴京陛見其才之能勝領兵之任與
否自蒙聖明洞鑒如果勝任乞令星速回陜領兵出口
以足原派鎮臣四員之數則因材任使各得其人等語
朕思軍務關係重大曹勷明白精壯乃實心效力之員
應仍令領兵出口岳鍾琪既稱張成隆老成練達曉暢
軍戎朕看其人尚壯健或可勝領兵之任著於原派總
兵四員之外增添一員即將張成隆派出令其星速乘
驛赴陜著大將軍岳鍾琪酌量委用至於肅州辦理軍
需更關緊要署督查郎阿相隔路遠廵撫許容又屬新
任著湖北廵撫馬會伯前往肅州辦理軍需一切與督
撫等公同計議而行即帶管肅州總兵印務甚為妥便
其湖北廵撫印務著四川布政使趙弘恩前往署理
三十日奉
上諭朕荷
天地鴻恩俯垂眷佑寤寐之中對越
神明之心至誠至恪每見臣工奏章有山川效靈等字輕慢
神祗朕心深切不安屢經降旨申飭今衍聖公孔傳鐸奏賀
慶雲本内仍用乾坤效靈字樣想未見朕歷來誡諭之
旨耶衍聖公為
先師後裔服習家訓拜疏陳詞尤宜合理此本著更改另
行繕寫具奏
又兵部議覆福建總督高其倬題參休致海澄公黃
應纘因承襲公爵賄囑該縣出結應革去職銜令該
撫究擬具奏奉
上諭黃應纘係告休之員其承襲世職乃伊家事未免瞻
顧私情若地方有司平日不開賄賂之門慣行勒索則
黃應纘亦何至以財請託罹於罪戾是其罪全在知縣
張渭烈張珂等也今欲得受賄情由應將知縣二人嚴
加審訊便可定案黃應纘之祖父忠勲懋著若以承襲
之事致干黜革朕心不忍黃應纘從寬免革職銜
又刑部等衙門奏原任員外郎蘇金泰勒索阿爾布
巴黃金一案蘇金泰雖堅供不認但蘇金泰跟隨延
信作西藏通事延信勒索黃金已有確供則蘇金泰
受金之處亦屬確實應照律擬絞監候奉
上諭據刑部奏稱蘇金泰得受黃金之處堅供不認以為
阿爾布巴挾讐誣賴等語刑部等衙門復揆情科斷擬
以絞罪具奏延信得受阿爾布巴等黃金七千兩供據
鑿鑿中外共知今蘇金泰不肯承認受賄則延信之受
金據蘇金泰之意亦謂有冤抑乎今刑部揆情定罪恐
無知之人因蘇金泰之供招不確謂延信得金之案亦
在疑似之間刑部審擬殊屬不合著將蘇金泰再加嚴
審務將實在有無得金之處確取口供定擬具奏不得
仍前含糊定案
世宗憲皇帝上諭内閣卷八十
