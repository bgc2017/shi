欽定四庫全書
世宗憲皇帝上諭内閣卷四十五
雍正四年六月
上諭十四道
初一日
諭大學士九卿翰詹科道朕自即位以來思念
皇考付託之重惟恐天下之人有一夫一婦不獲其所自朝
至夜殫心竭慮晷刻靡寧無非欲休飬民生澄清吏治
使中外永享昇平之福以仰慰我
聖祖仁皇帝在
天之靈即如前歲雨澤偶愆去歲畿輔被潦朕在宫中虔禱
上天叩首至於傷腫中夜屢起瞻望雲色以卜晴雨祈禱之
時嘗終日飲膳不御不止於减膳而已此皆朕默盡其
心不肯令人知之在朕心以為敬
天勤民勵精圖治之意至真至切可以自信無少愧歉於中
故凡下詔求言之事未曾舉行今夏二麥登場之時適
值連雨目前雨雖暫晴尚未開霽朕為小民深切軫念
且奸民郭允進私貼謠歌有軍民怨新主之語朕心因
此反躬自省不能無疑或用人行政之間在朕已實盡
其心而衆人觀論尚有以為未當之處亦未可知總之
千萬人之中有一二人或有異議朕心即欲省察而權
衡之爾内閣九卿翰詹科道等官皆朕簡用之員職在
劻勷誼同休戚若朕身有過可直言無隠政治得失亦
即各抒己見據實陳奏朕必嘉納勿視為具文勿有所
瞻顧苟且塞責重負朕真切清問之至意
初二日
諭吏部兵部凡因冤抑被參而復職者皆係朕特恩超拔
之人該員自應加意奮勉以報格外之恩嗣後此等人
員除因公詿誤外若居官仍有貪酷不法者俱重治其
罪題參虧空革職之員補完開復與捐復者亦如之著
行文各直省將軍督撫提鎮一體遵行
初五日奉
上諭三年舉行大計所以激濁揚清整飭吏治必舉劾之
間至公至當方足以昭勸懲之典查定例卓異人員俱
送京引見而參劾人員則聽候部院議奏不行引見此
中或有冤抑及避重就輕等弊亦未可定嗣後大計之
年除貪酷之員既已指明劣跡參奏無庸再行引見外
其餘參劾等官該部照例處分出缺其應作何送京引
見之處九卿詳議具奏
又
諭意逹里亞國教王覽王奏請援釋放德里格之例將廣
東監禁之畢天祥計有綱一體施恩釋放等語查德里
格於康熙五十九年因傳信不實又妄行陳奏我
聖祖仁皇帝念係海外之人從寬禁錮及朕即位後頒降恩
詔凡情罪可原者悉與赦免開以自新德里格所犯與
赦欵相符故得省釋彼時廣東大吏未曾以畢天祥計
有綱之案入大赦册内具題上聞今據王奏請朕查二
人所犯非在不宥之條即王不行陳奏朕亦必察出施
恩今特降旨與廣東大吏將畢天祥計有綱釋放以示
朕中外一體寬大矜全之至意兹因使臣回國再賜人
參貂皮等項用展朕懷王其收受故兹勅諭
初六日吏部等衙門議奏編設保甲處分定例奉
上諭弭盗之法首嚴保甲以清盗源而州縣等官往往奉
行不力又見武職等官多因盗案詿誤情法不得其平
故降諭旨令九卿定議具奏今九卿不識朕意議稱如
有盗竊不行舉首者將同甲之人及保正甲長牌頭一
槩從重治罪其實不知情而未首者亦將保正甲長牌
頭分别治罪所引治罪之例實屬太過未免牽累多人
良民必受煩擾將本發回著再議具奏
初九日
諭總督倉場侍郎旗丁輓運天儲每歲勤勞朕屢降諭旨
加恩優恤欲其俯仰充足不至匱乏近聞糧船抵通石
壩經紀勒索斛費每船至三十金在從前旗丁多帶貨
物射利營私所過地方不無需索煩擾故抵通之後有
此陋規今各帮旗丁遵守法度押運官弁約束亦嚴所
帶貨物有一定額數不敢多攜除所給行月糧外安有
餘貲以為斛費爾倉場總督可嚴飭坐糧廳申飭經紀
嗣後糧船抵通除應加耗米外不得借斛費名色索取
銀兩亦不得淋尖踢斛以致正糧虧缺苦累旗丁倘有
違者必嚴加治罪若該管各官失於覺察經朕訪聞亦
必從重議處
十二日
諭江西廵撫裴&KR0973;度聞福建今年春夏以來雨水稍多天
氣寒冷禾苖興發甚晚目前米價昂貴民食頗覺艱難
江西素稱産米之鄉况去歲今春皆獲豐收理宜通融
以濟閩省近聞江西地方官遏糴不令出境甚非情理
著將江西存倉之榖碾米十五萬石動用脚價遴委能
員即速運至閩省交界地方先期知會閩省督撫委員
領去分給各地方以濟民食毋得遲緩其動用脚價作
何還項可與閩撫酌議動用倉榖作何還項可與兩江
總督酌議具奏
十三日
諭戶部江南泗州逼近黃河地勢低窪因去年黃水衝决
之岸尚未合龍今年四月間水勢漫溢以致泗州地方
禾麥又被淹損朕心深為軫念著布政使石麟動支庫
銀二萬兩親自前往泗州確查被災之民逐戶散給勿
令鄉約里長及胥吏人等絲毫侵蝕務使窮民均霑實
惠不至失所爾部即遵諭行
十四日奉
上諭朕自即位以來朝乾夕惕惟恐有負
皇考付託之重於國計民生風俗吏治時時留心諮訪而未
專下求賢之詔者亦惟恐諸臣因此或有頌揚之語也
近因雨水稍多朕實推誠降旨詢問政治得失今覽諸
卿所奏敷陳功德朕若作愧歉之詞觀覽亦屬居然任
受矣奏内頌揚之語朕不作頌揚觀惟實心作規諫期
望觀益加黽勉以期副諸卿陳奏之語以仰慰
皇考在
天之靈爾諸卿近來皆守法奉公恪勤供職於敷奏舉劾之
間朕洞見諸卿之心朕甚嘉焉但似出於勉強尚未底
於自然亦期諸卿交相砥礪合於大公贊襄化理以副
朕心膂股肱之寄朕既宵旰勵精期副諸卿之言諸卿
亦當公忠匪懈必底自然以副朕之望君臣至誠勉勖
一德同心為四海蒼生造福澤於無窮以共報我
皇考之深恩是朕之厚望也
十五日奉
上諭各省解部錢糧收兑之時短欠之數甚多從前外省
解部銀兩於正項庫平之外有加平随平飯銀掣批等
項其暗中包攬官吏勒索種種雜費又不一而足此内
外所共知者自怡親王總管三庫以來實心辦理潔己
奉公前此弊竇已盡剔除外省解餉浮費實减省十分
之八九此亦内外所共知者何以解京之項短欠俱如
此之多盖緣各省藩庫季報實存銀兩悉令撥解京餉
藩庫倘有虧空不能掩飾於地方官甚有不便故將解
部之項輕平彈兌或扣存於解官私槖致使必有短少
以見銀庫有彈兌苛刻之聲名為將來協撥存留那移
掩飾之計此事甚有關係嗣後解部銀兩若短欠無多
者仍照舊掛批行令本省補解外其短欠多者將原銀
仍交與解官留京看守行文該布政司令其親身赴京
到庫自看彈兌務令對證明確若原無短少則咎在庫
官將庫官從重議處如果解送短少定將該布政司從
重治罪所缺銀兩照數追賠各該布政司以諭旨到日
為始凡有起解銀兩遵照奉行
十六日戶部等衙門議定湖廣入川人民條例奉
上諭楚民入蜀開墾康熙五十一年所定之例甚明鄭松
齡身任綏陽乃竟不知向有此例即云日久廢弛豈有
地方官全不聞知之理此皆年羹堯恣肆妄行藐視國
法並未奉行之所致著四川廵撫法敏等實心奉行務
除積弊以靖地方倘仍舊苟且塞責必當從重治罪
十九日奉
上諭查律載鬭毆成傷定有保辜之限所以重民命而慎
刑罰也聞京城内外凡鬭毆傷人者各該地方步軍無
分輕重即將兩造並拘如遇重傷之人則用門板扛擡
先赴該旗步軍尉報驗次赴兩翼總尉衙門掛號然後
解送步軍統領衙門聽審倘係應行咨部之案則拖累
之日更多大凡被毆之人受傷雖重尚可醫救一經移
動失於調理勞頓冐風或致殞命此等命案雖係愚民
好勇鬭狠而亦未必非問理各官懈忽之所致也嗣後
凡係鬭毆成傷者應分别傷痕之輕重若傷重不能行
動者禁止移動勒令即時加意調治著問理衙門委官
親詣驗看使被毆之人得以安卧醫救不致誤傷性命
其應如何定例通行之處著三法司衙門詳議具奏
二十八日
諭諸王大臣從古帝王之治天下皆言理財用人朕思用
人之關係更在理財之上果任用得人又何患財之不
理事之不辦乎朕即位以來推心置腹以待爾等大臣
時時諮訪務得人才共襄庶政爾大臣等亦各有所保
薦以備任用朕深嘉之但知人自古為難而保人更非
易事知人者不過知其才具豈能知其存心保人者亦
只能保其目前豈能保其異日是以朕曲為體諒從不
苛求但公私二字所關甚重不可以不辨而公中有私
私中有公尤不可不時時警醒也即如始初見其人好
而舉之及既舉之後其人改操易轍即當據實奏聞倘
以為從前既舉而自護其短為之掩飾彌縫此則公中
之私也或始初因朋友故舊之情而舉之及既舉之後
時時警戒提撕相責以善一聞其聲名不好或即行檢
舉或密奏以聞此則私中之公也爾等大臣每一人所
舉多者不過二三十人爾等一人精神足以貫注之平
時訪察其行為勸勉其廉謹倘居官不善即行參奏不
稍回護如此則人人有所忌憚爭自濯磨國家可收得
人之益爾等亦不愧以人事君之義矣如圖理琛張保
傅鼐馬喀四人從前聲名原屬平常而其才皆有可用
朕為愛惜人才起見擢而用之以觀其後效今圖理琛
張保能恪慎供職不負朕簡用之恩是以朕待之如初
至於傅鼐馬喀負朕恩遇自蹈罪愆朕即執法懲治豈
以當日既經擢用此時回護包容曲為寬假乎此朕大
公至正之心因物付物之道爾大臣等為國舉人亦當
以此為法又如爾等大臣各有子弟居官父兄既列同
朝豈無朋友關切之情然與其私受囑託庇護朋友之
子弟使子弟有所恃而不肯努力上進何如切加教導
使其儆惕玉之於成若大臣子弟父兄既能訓廸又有
堂官之督責則成人者必多國家豈不甚樂有世家大
族之子孫而用之哉總之朕之優待爾大臣與其遷官
賞賚不若成就爾之名節為一不朽之人爾等之於朋
友及薦舉之人與其結以私恩小惠護其過愆而喪其
人品何如以大義相規使之為端人良吏永保令名至
於家庭之間訓導子弟又不待言矣勉之戒之
二十九日奉
上諭高其位等為伊父奏請賜䘏甚是高天爵捐軀盡忠
大節可嘉高其位高其佩乃現任大學士都統大臣伊
父高天爵著給與禮部尚書職銜追賜䘏典至八旗各
省有似此被難而未獲恩䘏者俱著詳察具奏
世宗憲皇帝上諭内閣卷四十五
