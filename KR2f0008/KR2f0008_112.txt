欽定四庫全書
世宗憲皇帝上諭内閣卷一百十二
雍正九年十一月
上諭八道
初一日奉
上諭馬拉僧格等奏稱班臣額爾德尼貝勒頗羅鼐遣人
送給官兵奶油炒麵牛羊乾糧屢次退還堅不領回只
得接受均勻散給官兵等語爾等行文馬拉僧格將班
臣額爾德尼頗羅鼐所送之物富裕核算給發銀兩并
傳諭伊等朕遣兵在藏駐劄特爲衆湯古忒防守地方
使之寧靖豈有絲毫貽累之理今所送諸物勢必在屬
下衆人攤派未免滋擾朕心實所不忍且我兵糧餉並
不缺乏無須幫助朕是以傳諭賞給銀兩初非外視爾
等也可明白曉諭衆湯古忒咸悉朕意
初六日辦理軍機大臣奉
上諭山東登州乃濱海重鎮所轄地方遼闊查該鎮本標
及所屬兵丁除水師外額兵六千餘名似不敷用再自
添設河東總河之後將南河總河標兵歸於河東總河
管轄而以漕標兵丁一千餘名改歸南河總河於是兩
河標兵及漕標操防之兵俱覺不敷此四處兵丁應否
酌量增添之處爾等詳查定議具奏
初七日奉
上諭朕聞各省漢軍駐防兵丁營伍俱屬廢弛而鎮江爲
尤甚前已降旨令將軍王釴加意整理俟明春專派官
員前往考騐今値管理蘇州織造事務海保回南之便
因思蘇州與鎮江一水相通計程不過二百餘里就近
稽查最爲便捷著海保回蘇之後於今冬明春時常往
來京口將兵丁技勇營陣規模以及馬匹戰船甲胄鎗
礮器械之完備與否一一查騐會同王釴勤加操練務
令水師陸路兵丁等技藝嫻熟武備整齊將來或有調
撥差遣之處接奉諭旨數日之内即可起程如此方爲
國家有用之勁旅俟明年二三月間朕再遣專官前往
察看
初八日大學士等將四川巡撫憲德參奏鄰水縣知
縣王鴻勲順慶府知府馬世煓一案請
旨奉
上諭馬世煓原係憲德題陞之員今因溺職被參憲德自
行檢舉數年以來凡遇督撫自行檢舉之案朕皆令大
學士等兩擬票簽進呈是以憲德此案大學士等於照
例擬票外亦添從寬免議一簽但朕詳閱此本王鴻勲
縱役殃民馬世煓徇情容隱乃司道揭報而憲德題參
者朕思司道既已揭報則憲德安能隱匿不參與督撫
自行查出糾參者不同難援自行檢舉之例免其議處
也憲德仍交部議嗣後有與此等相類者不必兩擬票
簽並將此批示中外知之
十一日奉
上諭據浙江總督李衞奏稱嘉興府屬七縣並杭州府屬
之海寧一縣於九月初旬正當禾苗秀實之時忽有細
蟲生於苗腹以致禾穗黃萎通邑計之此有彼無此多
彼少尚不至於成災但收穫之時未免少減分數而所
收之米青白不一且有米粒細小者僅可食用難以完
漕仰懇皇恩將嘉興等縣今歲應完漕米改爲折徵或
照雍正元年四年恩旨每石折銀一兩或照雍正五年
部定每石折銀一兩二錢之例出自聖恩等語朕思數
年以來杭嘉湖三府百姓於額徵錢糧急公輸納無有
逋欠甚屬可嘉今兹數處小有蟲災米粒稍碎不能完
漕應令減價折收以示體䘏著照雍正元年四年之例
每石折銀一兩徵收解部
二十日奉
上諭八旗漢軍兵丁技藝俱未嫻熟皆由失於訓練所致
今於額數之外挑選丁壯二千名另設一營教習訓練
務期精銳再八旗漢軍勲舊大臣等子弟因其父兄失
於教導甚乏可用之才朕心深爲憐憫現今尚耿石李
佟祖蔡王諸家之子弟無論在京在外其年至十五歲
以上二十歲内外者著揀選帶領引見朕量其材器令
其學習行走日後俾得成就以副朕加恩勲舊子弟之
至意著於今冬辦理妥協俟明年開印之後奏聞請旨
再八旗内有與尚耿石李佟祖蔡王諸家相似者一併
查明添入
二十三日奉
上諭朕因各省駐防兵丁技勇多屬生疎營伍亦覺廢弛
所養馬匹多不足額其中漢軍爲尤甚已於今年八月
間先行曉諭申飭俟明年春月各差科道等官前往查
看儻仍不悛改嚴加議處朕思營伍廢弛兵丁怠惰之
習若該管官弁等果能實心整頓訓練數月之内即可
改除惟是馬匹不敷額數若責令一時購買足額或致
馬價昂貴兵丁力量艱難况如南方諸省平時既難喂
養而一時急切買補又較難於北方著該將軍等酌量
稍爲變通現養幾匹其所少者存價於官一有調遣即
可購買應用不致遲悞公事此朕格外體恤之特恩若
冉奉行不力一經查出弁兵等俱不寬貸
二十八日禮部議覆琉球國中山王尚敬奏請進貢
方物遵依舊典二年一貢應如所請奉
上諭朕因琉球地處重洋之外奉表修貢遠涉風濤深爲
軫念曾經降旨將雍正八年貢物准作十年正貢今該
國王奏請按期入貢情詞懇切具見悃誠著仍遵前旨
若十年貢物已經遣使起程即准作十二年正貢十一
年不必遣使前來將此行文該國王知之
世宗憲皇帝上諭内閣卷一百十二
