欽定四庫全書
世宗憲皇帝上諭内閣卷二十三
雍正二年八月
上諭十六道
初二日刑部侍郎高其佩等議奏鮑鑰侵欺官帑應
著落徇庇之上司楊琳名下追完奉
上諭爾等所奏甚屬不合鮑鑰侵欺官帑楊琳徇庇不行
追解均干國法今楊琳既將應解銀兩自行捐解楊琳
之事已完况今楊琳已經身故若仍將鮑鑰名下應交
之利銀向楊琳家屬名下追取是鮑鑰奸玩之徒反得
安然無事殊非法紀之平其鮑鑰原借本銀六千餘兩
法應照追據奏有交剰及變價銀六百餘兩准作鮑鑰
應交本銀其利銀盡行寬免著移咨刑部將鮑鑰枷禁
該城門上俟其完交本銀之日該部奏聞釋放
初三日諸王大臣等奏蒙
恩頒賜
御製朋黨論敬謹實心奉行奏入
上命近侍恭設香案
召諸王大臣進見奉
上諭諸王大臣等所奏未知衆意僉同否抑出於二三人
之意而衆人附名同奏者歟今爾等既稱衆意僉同朕
心深為慰悅爾諸臣但能如陳奏之言實心奉行不但
朕之福即
宗廟
社稷之福亦爾諸王大臣之福也朕受
聖祖仁皇帝付託之重繼登寶位朕之身上承
祖宗之大統為天下臣民主爾等應以大統視朕躬不應以
昔日在藩之身視朕躬也若朕居心行事有一時一端
少存當日意見即朕自輕其身爾諸王大臣若尚存當
日之見是豈知君臣之大義乎若因中有私心尚懷疑
畏則又不知朕之甚者也朕在藩邸時光明正大不立
黨援為
皇考洞鑒是朕所行已有明效爾等即當以朕躬為法也朕
四十五年之内旁觀甚明在朝諸臣豈能無一瑕疵朕
俱寬宥時時諄切訓誨冀其改過自新今日諸王大臣
既在朕前僉稱共矢公誠並無異念此言
天地
祖宗實鑒臨之廉親王允禩即代朕焚香以告嗣後爾諸王
大臣等果能同心奉公協力襄贊
上天必加默佑不但身受厚福餘慶且及子孫若或心懷異
念退而違背禍必隨之豈能倖免乎朕惟望爾等一德
一心輔佐朕躬為天下令主若朕行事偶有闕遺爾等
或面折廷諍或密封陳奏朕必嘉納至諸臣中有誠心
為國者衆人當重禮優待之其有心懷二三者當儆戒
愧勵之以期君臣交勉共臻上理庶今日諸王大臣所
奏不徒託之空言也願爾等共勉之
初四日
諭禮部鄉會試爲掄才大典内外簾官子弟理應廻避但
䟦涉數千里志切觀光既至亰師不得與試深為可憫
朕於上科特降諭旨另行考拔然此只可暫行不便著
為定例今科凡官員入闈者其子弟著一體應試將試
卷另封進呈朕派大臣校閱遴選庶人才不致屈抑至
於闈中謄錄試卷弊端甚多其有賄囑者則書寫精工
否則潦草舛錯致悞佳文著知貢舉及監試御史嚴行
申飭其謄寫不工者必重加責懲令其重寫並令對讀
官嚴飭各生悉心校對勿使字畫錯誤倘外簾官失於
查察日後發覺將該管官員一並嚴加議處
十一日奉
上諭滿洲兵丁於技勇武藝俱屬精練惟向來未習水師
今欲於天津地方設立水師營分撥八旗滿洲前往駐
防操演似屬有益其應於何處駐劄設立幾營派兵若
干用船若干並如何製造船隻如何演習兵丁之處怡
親王會同拉錫朱軾張廷玉蔣廷錫詳議具奏
十二日
發下密摺參奏浙江巡撫黃叔琳徇庇鄉紳陳世侃將
民人賀懋芳立斃杖下又前審理湖廣鹽務曾受商
人吳雨山賄賂伊弟巡視臺灣御史黃叔璥回京時
路過浙江縱僕騷擾地方三案奉
上諭黃叔琳前差江南主試及任吏部侍郎時聲名頗好
故用為浙江巡撫自命下日屢次召見觀其神氣頓異
言語浮泛跪聆朕一切訓旨總不安詳凝神敬聽彼時
朕即疑之自到任後舉薦不公敷奏不當所參屬員皆
朕訪聞諭知者並非出伊本意而伊即借此以邀名况
密摺奏請之事件件支離兼多請託在廷諸臣先行奏
聞而摺隨繼之此等作用徒自取罪戾耳何能搖惑朕
之主見也朕自黃叔琳抵任以來從未以其所行為是
頻降嚴旨竟置若罔聞屢次向廷臣論及今覽此奏則
朕所見不謬矣豈可因朕之誤用匪人勉強姑容貽害
地方也朕意此奏大槩真確事雖屑小然初任即如此
肆志將來放縱何事不可為大負朕之任用黃叔琳著
解任佟吉圖著署理巡撫印務將朕所諭一切任内之
事著黃叔琳明白交代佟吉圖其陳氏僕人黃叔璥兩
案與罷市三次情由著將軍安泰佟吉圖從公嚴察審
明具奏吳雨山一案著李周望塞楞額噶爾泰嚴審定
擬具奏此三案承審諸臣若絲毫瞻徇情面朕必治以
重罪黃叔璥亦著觧任往浙對理似此存私不法撫臣
都中人人共聞有憑有據而科道徇情不言反將諾岷
等秉公任事之人無影無響風聞弹劾如此是非顛倒
公私不辨甚溺諫官之職大負朕之所望也著都察院
齊集該衙門官員問明回奏
又
諭刑部朕君臨天下常願無一夫不獲其所今年直隸河
西務堤水略覺漫溢江西亦有一兩縣水發江南海嘯
與浙江起蛟之處亦皆不成災其餘直省各州縣以及
口外用兵地方俱田禾茂盛五榖豐收億兆樂生遂性
咸受和平之福而秋審朝審情實重犯罹於典刑雖其
本無可赦然朕心深為軫惻爰體
上帝好生之心著將今年情實人犯停其處决以副朕欽
恤至意
十四日奉
上諭朕思天地之間惟此五行之理人得之以生全物得
之以長養而主宰五行者不外夫隂陽陰陽者即鬼神
之謂也孔子言鬼神之德體物而不可遺豈神道設教
哉蓋以鬼神之事即天地之理不可以偶忽也凡小而
邱陵大而川嶽莫不有神焉主之故皆當敬信而尊事
况海為四瀆之歸宿乎使以為不足敬則堯舜之君何
以望秩於山川文武之君何以懷柔百神及河喬嶽今
愚民昧於此理往往信滛祀而不信神明傲慢䙝凟致
干天譴夫善人多而不善人少則天降之福即稍有不
善者亦蒙其庇不善人多而善人少則天降之罰雖善
者亦被其殃近者江南報上海崇明諸處海水泛溢浙
江又報海寧海鹽平湖會稽等處海水衝决隄防致傷
田禾朕痛切民隐憂心孔殷水患雖關乎天數或亦由
近海居民平日享安瀾之福絶不念神明庇護之力傲
慢䙝凟者有之夫敬神固理所當然而趨福避禍之道
即在乎此能敬則謂之順天不敬則謂之䙝天䙝天之
人顧可望綏寧之福乎詩曰敬天之怒無敢戲豫又曰
畏天之威于時保之朕固當朝乾夕惕不遑寧處以敬
承天意亦願爾百姓共凛此言内盡其心外盡其禮敬
神如神在實以至誠昭事而不徒尚乎虛文人意即神
意一念之感格自足以致休祥豈獨一鄉一家之被其
澤哉爾百姓果能人人心存敬畏必獲永慶安瀾著該
督撫將此諭旨令地方官家喻戶曉俾沿海居民一體
知悉
又
諭吏部凡官員虧空錢糧倉榖該管上司失於盤查自應
革職分賠但定例虧空官員審無侵欺入己之項勒限
一年内賠補全完准以原職補用而失察革職之上司
轉不得與本官一體開復似屬可憫嗣後虧空銀榖限
内全完例應開復者該督撫查明原參失察之上司一
併題請開復爾部即行文直省督撫遵行
十八日
諭都察院嗣後外省督撫有懷私背法逞威如蔡珽之逼
死知府黃叔琳之杖斃商人等事給事中御史等若受
其請託賄賂瞻徇隠瞞經朕於别處訪聞將都察院堂
官一併議處至參劾本章科道或有畏難之心亦未可
定可將本章封固祗稱參本不必聲明姓名事由
十九日奉
上諭國家分理庶績務在得人道府州縣等官尤屬要職
其有才幹素著廉潔自持者不得以時上聞何以示勸
著於各省道府同知通判州縣等官内總督保奏三員
巡撫保奏二員布政使按察使各保奏一員將軍提督亦
屬本省大員將所知者亦令保奏一員俱各密封保奏
不得會同商酌此保奏内不必將朕特用之員塞責朕
特用人員内有才守兼優者不拘人數亦另摺奏聞俟
朕降旨調取之時再令來京引見如所保之人不當日
後劣蹟敗露將保奏上司一併治罪
又
諭吏部恩詔内漢大臣廕生缺少壅滯不得補用著將年
二十以上者查明人數請題考試其在外省有情願來
京考試者亦著一體考試限明歲八月赴考
二十日
諭吏部近有諭旨著佟吉圖署理浙江巡撫印務謝賜履
未到之前巡鹽印務亦著佟吉圖署理今覽噶爾泰奏
稱現今海水漫溢鹽厰漂沒頗多沿海州縣民人田廬
大受其患等語浙省正在有事之時佟吉圖辦理兩處
印務力不能支著石文焯馳驛速往浙省署理巡撫印
務石文焯到時將被災人民作何撫字作何賬濟之處
一面辦理一面奏聞河南巡撫印務著田文鏡署理該
部速行
二十二日
諭諸王宗室等朕今日特召爾宗室等入内以朕意遍諭
爾等書云克明峻德以親九族朕今纘承
皇考聖祖仁皇帝大業若不首正宗室何以正天下萬民朕
歷年來見宗室之習氣不善無故視若仇讐彼此交相
䧟害動輙語人曰彼與我甚不相合專欲䧟我否則曰
彼原與我有仇專欲害我夫今日宗室皆是同
祖骨月仇自何來此皆惡亂之人搆鬭其間令骨月生隙耳
朕未登大位之先不但朕之兄弟宗室即八旗大臣官
員並無一人與朕有仇通國共知所以方可於爾等之
前下此諭旨即曰有之今便與爾等明言之以共改此
陋習豈非美事朕在藩邸時不特不與人結仇亦不與
人結黨爾宗室等一家骨月視若仇讐反將母黨妻族
子婿及漫不相干之人視為至戚親密往来朕在藩邸
有年與舅族皇后族及諸姻戚之家並無一親密太過
者亦衆所共知也且亦並無與滿漢大臣及内廷執事
人侍衛等一人交結親密往來者初時弟兄之内尚相
往來自戊子年
皇考下訓旨之後弟兄之内亦並無私相往來之處若有私
相往來之事能掩誰人之耳目乎自前歲公請
皇考幸朕花園之後朕具饍召莊親王公允祹看花又曾召
誠親王因病不至又曾召恒親王怡親王果郡王逮允
禵出征時亦曾屢次具饍召之此外更無有也前猶有
人疑朕與二阿哥不睦夫二阿哥為皇太子時乃國之
儲君也二阿哥未得罪之先朕但盡弟道臣道凡事敬
謹因
皇考隆恩篤愛朕躬二阿哥恐有妨于己遂至以非理相加
然朕惟有盡己之道恭敬㢲順而已此皆衆所共知戊
子年二阿哥得罪令伊保全者誰之力歟雖二阿哥亦
知感激也此時
皇考聖躬違和又禁錮允禔拏問允禩連有四大事朕忘身
與家惟以
皇考為念靡書靡夜凡百躬親者四閱月欲報
皇考隆恩於萬一
皇考灼知朕之為人行事爰付大位蓋因朕心仁慈毫無朋
黨偏私能明大義可以保全爾等之故也朕向者不特
無意於大位心實苦之前歲十一月十三日
皇考始下旨意朕竟不知朕若知之自别有道理
皇考賓天之後方宣旨與朕朕豈可明知而任國家之擾亂
乎不得已纘承大業
皇考聖明此事預定所以大業授受之際太平無事以成國
家之善慶夫宗室惡習
皇考以冲齡踐阼何由細悉朕今嗣位若明知而不為整理
仍聽爾等相仇相䧟是負
皇考付託大業之意矣爾等内有背主鑽營結黨之人豈能
逃爾等衆人耳目若平日不肖之人果能努力改過自
新頂戴君上殫心盡力於國家朕亦必為包容如蘇努
等懷挾伊祖舊讐專意離間宗支使互有煩言人人不
睦朕即位以來棄伊過惡格外施恩朕豈懼伊等而然
耶亦欲其改過從善耳伊等不從仍在下鑽營搆亂毫
不悛改專欲與伊祖報仇朕為主上國法是守豈可容
其如此乎爾等毋猶視朕躬為昔日之雍王當念朕躬
為
聖祖之繼體承
太祖
太宗
世祖
聖祖之天下
社稷之身朕為令主羣生共享太平之福使羣生感戴朕躬
是即感戴
聖祖皇考也大學云在止於至善朕望爾等偕至於善尤望
爾等輔佐朕躬善益求善朕居大位勤念
皇考付託之故思日孜孜惟善是從施於有政以期兼善天
下爾等當體朕此意各存善心各行善事朕若少有過
失爾等竭其所知力為匡正弼諫俾朕得為令主誠使
宗室之内無非善人善事以示天下後世豈不美哉昔
爾宗室如此不睦相䧟如仇幸遇
聖祖仁皇帝及朕躬父子相承槩與包容百事消釋以有今
日若遇冲齡不才之主宗室相䧟必至殺戮殆盡爾等
知此益當相親相睦恪遵國法各守本分敬慎勤儉豈
獨朕心懽悅外人知之誰不稱頌加敬乎如大阿哥允
禔廉親王允禩郡王允禵貝子允禟俱各不知本量結
為朋黨欲成大事
皇考洞鑒其情禁錮允禔令允禵出征西寧置之遠地無知
之人反謂試用允禵將定儲位允禵遂妄生覬覦舉國
盡知
皇考年高體弱置繼統之子於數千里之遠有是理乎禁錮
允禔遠置允禵者特知二人昏悖狂肆恐亂國家也伊
等結為朋黨竭力鑽營本係嫡親兄弟又結為同盟示
相親密鑽營内廷之人巧行賄賂收服人心家貧者隂
與貨財好名者美言稱奬徧置耳目以愚弄人專欲待
間乘時成伊大志誠親王曾奏
皇考云伊等所為學梁山泊賊當時
皇考亦曾屢下諭旨謂伊等如梁山泊賊從前衆皆保廉親
王為皇太子視為竒人今朕封伊為親王用之重地彼
之所以報朕待朕者舉國知之矣振古未聞有如此不
知君臣大義之竒人也因此朕即位以來離散伊黨令
居遠地惟望伊等改悔前行朕今日豈懼此等匪人黨
與所懼者萬一事生必致誅戮多人耳朕之仁愛至意
上天知之朕躬非朕所惜但所居者
太祖
太宗
世祖
聖祖之位
社稷天下之所係也書曰以親九族九族既睦夫親之者朕
也睦則在于爾等若不知大義擾亂國經懷亂臣賊子
之心朕雖百方寬宥教訓爾等不悛不改朕亦無可柰
何從前大阿哥畏人暗害每夜各門加鎻侍衛夸色亦
恐人殺之窗楞俱用板釘此等人生在世日恐見殺於
人雖生何為伊盖亦自知其所行為實屬巨惡也夫人
不知己之惡反以人之言其惡者為仇又如子孫各知
其祖父所行之惡理應黽勉修省乃以為歴世所仇而
益相仇恨庸懦之輩挾仇尚淺英儁之人挾仇更深此
等習氣豈為美事凡人必言行相合乃嘉朕今嗣大位
何者為朕之所行之事六部大臣外省督撫皆能遵旨
奉行是即朕之所行之事也朕下訓旨於爾等而爾等
不能悛改惡習即朕之不能言行相合也俾朕言行相
合者在爾等為朕努力矣又今爾等内有為蘇努吳爾
占星尼之幼輩者誠知爾等長軰之罪戾毋患其未能
匡救於前但從此勤修善行無復繼其奸宄惡跡可也
若聞朕降此慈訓猶執祖父以來舊仇稍存報復之見
其人自必立遭殃禍爾等敬識之竭力自治能自治者
則皆善人也又爾宗室等居家各宜守分節儉毋或侈
費當以虛名僣稱為戒爾等行事僣侈亦非美事貝子
公等輙擬諸王官員閒散宗室輙擬貝子公使其身果
為王貝勒而下人稱為王貝勒宜也下人非分之諂稱
於己何榮適足取人嘲笑耳朕初為貝勒時人稱為王
輙為赧顔又諸宗室家毋妄與外邊漢人來往如有教
書作文等事當用舉人進士此輩皆吾國家考取錄用
之員其心無他一種考試不中之人生性好事在外各
處夤緣乃漢人中下賤之輩斷不可與親近伊等但誘
人多事從中僥倖得利遂其志願爾等敬識之朕望爾
等克篤忠誠盡心效力凡知君臣大義者衆敬之其怨
望搆亂不知君臣大義之奸宄必衆辱之如此則善人
知感愈加為善惡人知恥思改其惡矣凡諸陰詭詐惡
好結仇讐之習爾等返之於身有當速改無則加勉家
庭之間崇實安分習武學文存敬慎勤恪之心行睦婣
任恤之事朕所日望者誠實之人光明正大所深惡者
作偽之人詭詐陰險爾等惟朕所望者是遵所惡者是
戒福禄自至矣吾宗室甚衆果能和衷一體交相愛恤
交相匡救各持大義為子孫表範世世率由如此則我
家庭之内和氣達於天地億萬斯年垂諸史册我宗室
之榮顯何如哉何為守目前之陋習挾往日之微嫌而
棄千萬載之令名乎况爾等雖固守此陋習必無所益
堅挾此微嫌必不能報徒然犯法受辱貽羞天下萬世
而已可惜朕此一番誠心訓誨爾宗室等尚其誠服而
力行之朕不勝厚望各宜竭力自勉
二十四日
諭戸部前因江浙督撫等摺奏七月十八十九等日驟雨
大風海潮泛溢衝决堤岸沿海州縣近海村莊居民田
廬多被漂没朕即密諭速行具本奏聞賑恤但思被災
小民望賑孔廹若待奏請方行賑䘏致時日躭延災民
不能即沾實惠朕心深為憫惻著該督撫委遣大員踏
勘被災小民即動倉庫錢糧速行賑濟務使災黎不致
失所其應免錢糧田畝即詳細察明請蠲凡海潮未至
之村莊不得混行濫冒至扵緊要堤岸衝决之處務須
速行修築無使鹹水流入田畝朕念切痌瘝務令早沾
實惠該地方官各宜實心奉行加意撫綏俾凋瘵得蘇
生全速遂以副朕勤恤民隐至意爾部即行文各該督
撫遵奉速行
又少詹事錢以塏條奏重修闕里
孔廟應令内外儒臣捐貲營建奉
上諭前聞
孔廟被災朕即降旨遣大臣前往作速估計動支正項錢
糧擇日興工務期規制復舊廟貎重新覽錢以塏所奏
内外大小臣工幼業詩書仰承聖澤各宜捐貲修建等
語雖為當理今有旨已令動支錢糧不必再令臣工捐
貲但朕亦不便阻儒士之私情今直省府州縣
文廟學宫或有應修者本籍科甲出身現任之員及居家
進士舉人生員平日讀聖人之書理宜飲水思源不忘
所自如有情願捐貲不必限以數目量力捐出修理各
該地方
文廟學宫並祭器等項其不願者不必強勒
二十七日奉
上諭營千把總亦應給與封典其封號勅命該衙門撰擬
具奏
世宗憲皇帝上諭内閣卷二十三
