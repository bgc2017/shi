欽定四庫全書
世宗憲皇帝上諭内閣卷一百二十二
雍正十年八月
上諭七道
初八日奉
上諭向來偷挖人參之犯若係滿洲蒙古則發往江寧荆
州等處有滿洲兵駐防之省城當差若係漢人漢軍則
發往廣東廣西雲貴烟瘴地方當差近聞發往廣東人
犯例在崖州陵水等處此地水土最為惡毒易染疾病
每多傷損朕思此等不良之輩雖孽由自作然其情罪
較之盗犯尚覺稍輕即發遣之本意亦欲全其性命也
今因水土不服以致傷生亦可憫惻若將此等人犯改
發沿海一帶衛所入伍充軍俾得保全軀命似亦法外
之仁著廣東督撫會同按察使即行確查定議具奏其
廣西雲貴等省若地方風土有與此相類者亦著該督
撫將如何改發之處妥議具奏
初九日奉
上諭據署蘇州巡撫喬世臣奏稱本年七月十六日夜海
潮湧溢近海州縣民人不及防備有被災受傷者已飛
飭道員等分路查勘加意撫恤並令該州縣動用存倉
米穀糶賑兼行以濟民食等語朕聞江南濱海民人被
水深為軫念雖現在委員查勘辦理但恤災拯患之道
必有實心實政然後窮黎可沾實惠况小民被水之後
室廬蕩然甚為可憫著該署督撫尹繼善喬世臣布政
使白鍾山等督率有司誠心撫綏毋使流離失所至於
今冬冰雪嚴寒之際眀春青黃不接之時尤當預為籌
畫資其生計亦著該署督撫等詳悉妥議奏聞辦理又
聞沿江各汛兵丁所居營房有被水衝坍者著該管武
職大臣等體恤安插俾獲寧居
又奉
上諭聞北路所派四省綠旗官兵數年以來有陸續在軍
前病故者今年七月間該管將弁始接到部文而各兵
家口從前所領月餉例應從病故之日追出歸入截曠
項内朕思國家養育兵丁加恩優渥而出征身故之兵
丁尤朕所格外矜憫者其未奉文之前家口所領月餉
此時安有力量可以措辦交官悉著加恩免其追還再
今年七月間該提鎮等始接部文而所轄協營道路遠
近不齊奉文先後不等其秋季餉銀必有已經散給者
著將各兵應扣秋季之項無論已領未領一概賞給以
示朕恩恤故兵之至意
十五日奉
上諭據山東巡撫岳濬奏稱東省自閏五月内甘雨溥降
從前被旱之處次第均霑穀豆雜糧皆得及時佈種此
後六七兩月雨澤均調秋禾暢茂現今收穫登場為歷
年未有之豐熟等語今歲春月東省郡邑雨澤愆期而
兖東二府為尤甚朕心憂慮遣官發粟糶賑兼施從前
嗷嗷待哺之民有所倚恃心志安貼豫順之氣感召
天和遂得連霈甘霖轉荒歉而為豐稔即目前之事觀之益
知朕平日切切以天人相感之理訓示天下臣民者確
乎其不爽也民為邦本食乃民天凡為官者思欲感召
天和必以暢悦民情為本平時與百姓同其好惡不使閭閻
有抑鬱之情偶值雨𤾉之不均旱潦之將兆即據實奏
聞俾朕得早為百姓經營以為補救挽回之策在民則
當安分循理共敦善良偶遇災䘲即思招致之有由恐
懼警惕不致因困苦而生愁怨之心如此上下交修官
民胥勉將見和氣致祥災沴不作比戶享盈寧之福矣
勉之勉之
二十一日奉
上諭據署松江提督馬世龍奏稱今年七月間海潮泛溢
沿海兵丁有遭值水患者衣食未免不敷各營呈請酌
量接濟臣咨商督撫預支被水官兵一月俸餉資其衣
食歲内陸續扣還司庫等語官兵被水衣食不敷朕心
深為軫念所借一月俸餉著即賞給為禦冬之計不必
扣還
又衍聖公孔廣棨因
孔林工程告竣率領族人謝
恩奉
上諭爾為
至聖先師後裔當存聖賢之心行聖賢之事一切秉禮守
義以驕奢為戒且爾年齒尚少尤宜勤學讀書敦品勵
行凡爾同族之人亦當共相勸誡共相砥礪為端人正
士爾等果能遵朕訓諭學問日進品行純謹不墜家聲即
所以報國恩矣
二十四日吏部議覆奉天府府尹楊超曾參奏鐵嶺
縣知縣朱佑濂救火不力應罰俸一年其賠補米穀
賠修倉厫之處毋庸議奉
上諭依議鐵嶺城内民房失火因一時風烈延燒官署倉
厫事出不意乃衆目共見非有意捏飾者可比著格外
加恩照部議免其賠補不為定例若官吏等有虧缺糧
石等情而借附近失火乘機作弊者於賠補糧石賠修
倉厫外仍從重治罪
世宗憲皇帝上諭内閣卷一百二十二
