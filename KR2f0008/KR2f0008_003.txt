欽定四庫全書
世宗憲皇帝上諭内閣卷三
雍正元年正月
上諭二十六道
初二日
諭戶部恩賜老人原爲崇年尚齒而地方賞老人者每州
縣動支數千金司府牧令上下通同侵扣吏役復任意
需索老人十不得一上負曠典罪不容逭今飭令督撫
嚴查務令有司親自沿鄉訪察照看據實造冊給發不
許絲毫侵扣如仍蹈前弊立即參處如督撫奉行不謹
朕若訪出必加以失扵覺察之罪再老人九十以上者
州縣不時存問其或鰥寡無子及子孫貧不能養贍者
督撫以至州縣公同設法䘏養或奏聞動用錢糧務令
得霑實惠
初三日奉
上諭前年因黃河衝決
皇考特遣牛鈕齊蘇勒等堵築修理堤工一切完竣交與楊
宗義乃楊宗義不能時時加謹防守致修築之處又復
衝決經九卿議將楊宗義革職拏交刑部從重治罪
皇考未即將伊治罪從寬恕免將一切河工俱交與伊令其
效力贖罪今被衝決之堤工俱已合龍似屬成功仍著
交與楊宗義加謹防守不時修築春日冰融之先務期
預爲防守堅固斷不可似從前疎忽又致衝決果能加
謹防護即可贖其前愆如將已完堤工再致衝決朕必
重治其罪
初四日總理事務王大臣等議奏八旗官兵米石應准
倉場衙門所請將所有六七成米折算添給支放奉
上諭所給之米照伊等所奏米色微高尤善如不及所奏
米色支給務將倉場大臣該倉監督從重治罪
初六日奉
上諭舊大臣内原任大學士阿蘭泰王熙李光地原任尚
書趙申喬伊等俱係在
皇考時宣力效忠之人作何追恤加恩之處總理事務大臣
會同大學士白潢尚書張鵬翮左都御史朱軾查例議
奏
初七日
上召來京叩謁
梓宫之科爾沁逹爾汗親王和碩額駙羅卜藏固穆布等入
養心殿
賜茶奉
上諭爾等先世俱在
太祖時歸誠效順竭力同心誼若一家懋著勤績爾等皆深
沐
皇考加恩愛養之人今聞
皇考升遐相率匍匐奔謁
梓宫哀號擗踊朕心深爲憫惻仰惟
皇考視爾等如子孫於兹六十餘年恩隆情篤今
龍馭上賓屬大位扵朕躬朕仰承
皇考付託之重當視爾等亦如一家深加愛養爾等皆仰承
皇考恩養之人
皇考雖已升遐朕嗣大統一如
皇考在位爾等亦宜感念
皇考深恩和衷共勵竭誠效力扵國家再爾等衆札薩克等
俱有辦理旗務統轄衆庶之責旗下人員皆係爾等下
屬凡事務期秉公矢愼各撫恤爾屬下人等愼勿擾累
十二日
諭理藩院策凌東洛卜著封貝勒連歲西邊軍興青海王
以下台吉等以上各著勞績
皇考曾降
諭旨扵凱旋之日議敘著總理事務王大臣與議政大臣等
將青海王台吉等歴年功績公同查明作何加封施恩之
處定議具奏
又
諭署直隸廵撫趙之垣河南廵撫楊宗義朝廷設官置吏原
以養民遇有災荒即多方撫恤方不負委任之重今據
山東巡撫黃炳奏稱直隸河南鄰境小民資生無策間
有攜家就近覓食者朕覽奏惻然當此春初農事方興
若任其流離則小民何所依歸著即遴選賢員招輯復
業核實賑濟務令得所勿失農時仍督飭文武官弁稽
察奸慝以安善良方副朕惠養元元之至意
十三日理藩院以來謁
梓宫之蒙古王貝勒貝子公額駙台吉等奏稱世受
國恩至爲深重不忍即歸擬住京師候送
梓宫安奉
陵寢享殿等語轉奏奉
上諭候送
梓宫尚須兩三月若去而復来殊屬勞苦時當春季馬匹必
致羸瘦来而復歸必更艱難矣著照王等所請在京候
送
梓宫俟安奉
陵寢享殿禮成後令回本地至九月内
梓宫安奉
地宫伊等必復来送正値秋草馬肥可即從伊本處前詣
陵寢是時朕亦必往
陵寢也
十四日奉
上諭各省奏銷除地方正項錢糧及軍需之外其餘一應奏銷
積弊甚大若無部費雖當用之項冊檔分明亦以本内數
字互異或因銀數幾兩不符往来駁詰不准奏銷一有部
費即糜費錢糧百萬亦准奏銷㦯將無關緊要之處駁
回以存駁詰之名掩飾耳目咨覆到日旋即議准内外通
同欺盜虛冒此等情弊盡在
皇考睿照之中
聖恩寬大未行深究朕今不得不加整理嗣後一應錢糧奏銷
事務無論何部俱著怡親王隆科多大學士白潢左都
御史朱軾會同辦理
十五日
諭九卿朕受
皇考付託之重撫育羣黎夙夜孜孜惟恐閭閻失所昨山東
巡撫奏稱東兗二屬上年二麥失收小民未免困苦直
隸河南鄰境之民資生無策亦有攜家覓食者朕覽奏
惻然比即飭諭直隸河南廵撫加意撫綏招集復業但
兩省巡撫並未奏聞朕恐其視為泛常奉行不力爾等
可會同確議㦯特遣大臣或交與該撫作何賑濟安輯
之法務使窮黎得霑實惠又前歲河南黃水潰決汎溢
扵直隸地方比年以來兩省近水居民耕種無資衣食匱
乏均應加恩撫恤爾等一併議奏
又
諭戸部原任兩江總督常鼐劾奏兩淮廵鹽御史張應詔
科派加觔銀兩經工部尚書李先復等審明覆奏爾部
駁詰以爲加觔銀兩去年衆商既已供為張應詔所派
今常鼐身故衆商遂改前供所審未為允協朕聞常鼐
居官本無令名
皇考亦曾向朕言之其所奏豈可爲準
皇考當日不肯據常鼐所奏定案故遣大臣前往察審今既
已審明不必再行駁詰况張應詔本無科派之事眞實
難掩衆商安得不改易前供乎至於商人欲以此項銀
兩充餉朕豈需此其已交十三萬餘兩准其抵算往年
商欠其未完銀二十餘萬兩盡行豁免我
皇考恤商愛民若辦理此事亦必如此歸結也至扵衆商歴
年所欠正項關係國帑應作何限年徵收之法爾部確
議具奏
十六日奉
上諭八旗舉人生員内有在護軍執事人行走者俱著退
回若係生員給與二兩錢糧米石係舉人給與三兩錢
糧米石令伊等得以讀書
又奉
上諭八旗滿洲人等除照常考試漢文秀才舉人進士外
至扵繙譯技勇亦屬緊要應將滿洲人等考取繙譯秀
才舉人進士并武秀才舉人進士著總理事務王大臣
等會同該部將作何考試額數多少之處定議具奏
又
上以莊親靖王薨逝降
旨臨奠諸王大臣等懇請停止奉
上諭王大臣等所奏雖是但朕之長輩止有莊親王一人
宗親誼篤朕心必欲親往著宗人府並有執事之王大
臣等隨往其餘不必前去
二十三日
諭總理事務王大臣提鎮副將俱係
聖祖仁皇帝簡用之員特將
聖祖仁皇帝所遺弓矢櫜鞬等項寶物賞與伊等所賞物件
伊等應作何敬謹領受迎接供奉將
聖祖仁皇帝恩澤貽及子孫累世永戴之處爾等會同兵部
議奏
又
諭工部去年黃河漫溢衝決秦家厰一時不能堵塞朕念
數省生民暨東南漕運攸關特遣齊蘇勒前往堵修幸
將秦家厰馬營口俱經堵築完工但冬日冰凍所修工
程或未必堅固目今冰觧流凘之時水勢定行稍長况
三月桃花水降其堵築堤岸不可不加保固今楊宗義
丁憂布政使牟欽元署理廵撫印務凡齊蘇勒所需河
工物料及所用官員著牟欽元即行給與毋得遲誤該
部速行文牟欽元知之
又
諭直省主考官爾等俱係
皇考選用之人朕諒爾等必能自好是以特簡為主考官爾
等到彼處務至公考試取其眞實學問優長者爾等果
能不徇私聲名好則不但無負朕之選用亦不負
皇考愛養之恩矣回京之日朕自加陞擢如有徇私之處經
朕訪聞定行從重治罪決不寬貸
二十四日奉
上諭從前每逢考試常有無賴匪𩔖生事擾犯此風斷不
可長著總理事務王大臣傳諭該管衙門考試之前即
嚴行曉示倘有此等無賴匪𩔖務將為首之人從重治
罪以示儆戒
二十六日
諭都統阿拉錫理藩院尚書特古德爾等傳旨與策妄阿
喇布坦之使人曰爾之台吉在我
聖祖皇考時雖有微勞亦多罪戾又無故侵我哈密發兵往
昭殺害喇藏毁壞佛教惟天子統御萬邦理宜興師問
罪我
聖祖皇考至仁如天祗陳師邊境俟爾台吉深悔前非即加
恩寬宥並無意扵殄滅爾國也其後因澤卜尊丹巴胡
土克圖再三請赦策妄阿喇布坦之罪我
聖祖皇考念其舊日微勞又憐念胡土克圖老人懇請特允
所奏許令遣使往諭策妄阿喇布坦待其伏罪陳奏到
日即降
恩旨今
聖祖皇考升遐朕纘承大寶胡土克圖老人遠來再爲奏請
故復遣使扵爾若爾台吉即使親信之人誠懇陳辭朕
即寬宥以寧爾土宇若冥頑不靈特欲搆兵亦可明言
其意欲廣我
聖祖皇考之仁恩亦在爾之台吉欲振我
聖祖皇考之武烈亦在爾之台吉朕仰承
聖祖皇考之心以行我朝兵威亦爾台吉所知也今胡土克
圖大喇嘛又已圓寂從此亦無有爲爾台吉奏請之人
矣可作速定奪具奏若仍前支吾則兵自爾起無與朕
也因爾非專使不與爾勅書爾其謹識朕言往諭爾台
吉
二十七日奉
上諭前引見滿洲翰林之日因成文行止不端特加訓諭
成文妄奏不知所陳何語近朕令諸翰林各據所知條
奏成文奏摺内有興利除弊等語
皇考聖治又有何弊朕何以除之伊又奏請八旗十五歲以
上俱令讀書如此則挑取護軍之處復用何人所奏無
一要欵恣意瀆陳又復懇辭教習二十阿哥之職人甚
狂妄膽大著革職跟隨二十阿哥行走若能改過則己
若仍不改必鎖拏監禁
又署直隸巡撫趙之垣題請領賣通倉變色米石戸
部議覆准行奉
上諭此案係朕親率爾等辦理之事
皇考因直隸各州縣内有米穀短少之處將通倉變色米石
糶賣扵民有益並非勒令每處著落糶賣若干不但水
次遙遠之州縣雖近水次之地若扵民無益亦不勒令
糶賣今趙之垣不能領會
皇考原降諭旨之意以二百里以内附近水次之州縣派定
數目糶賣具奏如此不但無益且又多此一事戶部即
照趙之垣所議准行甚謬此案無庸另批著曉諭趙之
垣將此項變色米石扵米穀短少之州縣領去糶賣若
扵民有益即行領賣若領運繁難無有益處即行停止
如民間有因米穀短少情願赴通糴買此項米石自行
運回者亦聽其買去
又兵部以三等侍衛李景泰擬補雲南提標右營守
備引
見奉
上諭李景泰係直隸人伊母年邁雲南地方甚遠著以山
東河南地方守偹員缺補用
二十九日奉
上諭鑲黃旗護軍參領赫色常格正白旗護軍參領赫逹
鑲白旗前鋒參領費揚古護軍參領巴爾泰此五人年
已老邁皆曾多年效力軍前著以原品致仕准食半俸
各賞銀五十兩
三十日
諭山東巡撫黃炳朕纉承大統父母斯民普天之下皆吾
赤子凡身任封疆者當深體朕心遇有災荒及時賑濟
使窮黎實被其澤據奏東兗兩屬去歲二麥失收小民
未免困苦直隸河南鄰境之民資生無策亦有攜家覓
食者朕覽奏惻然爾奏欲各捐己貲以為賑濟朕思爾
等貲從何出勢必仍取之扵民是賑民實以累民也不
如動用倉儲遴選賢員確查乏食窮民分路賑濟小民
庶得均霑實惠至鄰省流移之民亦宜一體撫恤毋令
失所又奏請平糶倉榖扵民食大有裨益必得實心任
事之人方副朕惠養元元之意再奏請漕糧十萬石分
貯各縣往年曾經屢次截留此項曾否支用所存多寡
併如何分貯之處著具本奏聞
又
諭山東巡撫黃炳山東運道淺阻舊例派撥民夫挑淺濟
運朕思東省連年薄收百姓困苦未必堪此重役將来
流亡日多民生日蹙深為可憫古人救荒之策有大興
役以濟民食者不若竟動正項錢糧僱募民夫給以工
食挑濬運河則應僱既多散者復聚民資工食稍延殘
喘民心鼓舞工程易就運道早通扵興役之中即寓賑
濟之意莫便扵此已有旨命佟吉圖署理按察使速赴
河南與總河齊蘇勒商定回任料理運道俟其到日爾
可與公同竭力料理務使小民得霑實惠
又戶部議覆審理兩淮鹽務工部尚書李先復覆奏
一疏奉
上諭李先復等所奏兩淮行鹽國課攸關凡關鹽務之事
督撫理應會同該御史酌量料理等語部覆定例遵行
已久應無庸議但督撫與該御史如相和好即長鹽價
以致病民如不相和好即不巡緝私鹽以致累商嗣後
倘各有臆見著將情由達部聽部定奪
世宗憲皇帝上諭内閣卷三
