欽定四庫全書
世宗憲皇帝上諭内閣卷七十三
雍正六年九月
上諭三十二道
初一日奉
上諭各省所舉名宦鄉賢該部奏請勅下九卿會同本省
部院官員詳慎核定等語朕思既係本省之人在伊等
瞻顧鄉曲之情或有難於直語之處且同在一省而隔
越府縣即未能深知確實所言何可為據著仍交與原
舉報之地方官令其再行確查倘從前所舉不實准其
檢舉不加處分若所舉確實著出結保送日後倘查出
冐濫將出結之員從重議處
又奉
上諭查康熙五十六年禁止南洋貿易案内經九卿議定
嗣後如有出洋之人留在外國者該督撫行文外國將
留下之人令其解回即行正法後經施世驃題請蒙
聖祖仁皇帝特恩令康熙五十六年以前出洋之人俱載回
原籍隨於五十九年内福建浙江等省奉報出洋回籍
之人將及二千名嗣後則再無奏報回籍之事是五十
六年以前出洋之人其願回籍者皆已陸續返棹而彼
地存留不歸者皆甘心異域及五十六年以後違禁偷
往之人矣目今洋禁新開禁約不可不嚴以免内地民
人貪利飄流之漸其從前逗留外洋及違禁偷往之人
不准回籍
又奉
上諭據福建巡撫朱綱摺奏閩省州縣存留錢糧項下每
年額共馬快工食銀三千三百餘兩草料銀六千餘兩
此項於康熙十七年間奉裁後於康熙二十二年仍復
其舊而其實有快無馬每年餘剰草料銀六千餘兩藩
司遂分送督撫等衙門書吏為鹽菜之需相沿四十餘
載合計冐開銀不下二十餘萬兩此實關係錢糧應請
徹底清查於原任督撫藩司名下分股著追嗣後將此
項永充兵餉至於幫補督撫衙門書吏之處臣同督臣
酌量捐給等語朕覽朱綱所奏甚為明晰可嘉但從前
督撫等沿習陋規未肯釐剔亦尚屬可恕著將從前應
追銀兩不必究問嗣後著朱綱與布政使趙國麟秉公
辦理可也
又奉
上諭凡強盜俱應正法者尚且分别首從而竊盜拒捕傷
人者槩行斬決未曾分别首從乃係從前九卿疎漏之
處著九卿另行定議具奏
初二日奉
上諭各省水師兵丁惟福建最為熟練朕前降旨令藍廷
珍揀選五十名發往浙江照陜西兵丁赴浙之例令其
補充營伍教習浙江水師兵丁其起身盤費及到浙安
插之處令高其倬李衛照例賞給查湖北湖南共有水
師七營向來操演亦未精熟須得閩人為之教導著照
浙江之例令藍廷珍揀選熟練之兵丁五十名發往湖
廣交與總督提督分撥各營令其教習其起身盤費
及在楚安插之處亦著高其倬邁柱等照浙江之例
料理賞給再舊例湖廣鎮標協標考拔千把先行咨
送提督轉送總督再加考試方行補用但湖南湖
北路途遥遠又隔洞庭之險微弁往返艱難資斧
不易且致久曠汛守嗣後以湖北二十四營千把
專隸總督考定知會提督湖南二十四營千把專
隸提督考定知會總督俾微員得省遠行之費而
汛守亦不至於久曠若新任總督提督到楚之時南
北各標武職等官仍聽總督提督通行調試分别優
劣
初三日奉
上諭軍需案内代兵分賠銀兩一項從前請旨時止將一
千兩以上之滿洲官員開列進呈而未曾開有千兩以
下之官員是以比時降旨將千兩以上者寬免而未及
其餘今覽册内既有千兩以下之官員豈有多者從寬
而少者轉行勒追之理此乃從前開列疎漏之處著將
千兩以下者一體寬免
初四日奉
上諭前據廣西學政衞昌績疏稱梧州府藤縣所有部發
在京官員刺錢名世之詩二册經教諭譚玉琪借與監
生胡祚悠霍廷杞閱看私加圈點甚屬狂肆等語今朕
將原書調來親覧見書中詩句數處伊以己意加圈於
旁並無狂妄指摘之處此乃遠方之人迂闊庸愚一時
錯誤不必深究著將私借官書之教官譚玉琪罰俸一
年衞昌績於此等事不肯隐匿據實參奏則其小心謹
慎可知著給與紀錄一次
初五日刑部議奏湖廣總督楊宗仁應賠銀穀奉
上諭楊宗仁一生居官清廉乃實心任事之大臣此案應
賠銀穀從寬免追倘伊任内再有應賠之項照趙申喬
之例槩從寬免
初六日奉
上諭陕屬之河西官員等奉職邊方地瘠事繁非内地可
比加以承辦大差更多勞費朕心深為軫念聞向来各
官養廉皆於徵糧耗米内分𣲖支給朕思耗糧一項未
能充補大小官員之用查三邊稅務有贏餘銀兩著總
督岳鍾琪會同該撫將河西道府廳州縣衞所分别大
小衝僻於河西税羡耗糧二項下比照陕員銀數支給
以為飬廉之費具摺奏聞即行辦理俾伊等用度從容
勤於職業以副朕加恩邊地官員之至意
又奉
上諭原任南陽總兵官李永陞居官不職且得受軍政陋
規經接任官恭劾部議革職治罪具奏朕令發往阿爾
泰驛站坐臺效力今年春間朕恭閱
聖祖仁皇帝實錄見原任四川總督李國英擒勦逆寇勞績
茂著因令查其子孫帶領引見比將伊孫李永安授為
副參領并知李永陞即李國英之孫特從臺站地方調
回授為參領面諭之曰爾不自念爾之祖父勉為好官
然朕心實不忍忘爾祖父之勞績也今加特恩宥過錄
用爾其思之勉之昨該旗奏伊名下應追未完銀兩伊
情願變產扣俸完納朕又降旨免追矣大凡官員等之
祖父為國家宣力抒誠致身殉節者其子孫應體祖父
之忠心倍加黽勉以紹家聲斯不愧名臣之後若犯法
婪贓虧空國帑不修名節有玷家風是不忠之外又加
不孝之罪以情理論之應加倍重懲然朕繼述
先志褒功奬善追維往昔時時眷注於懷是伊等不肖之子
孫忍於自忘其祖父而朕則不忍以其子孫之不肖遂
忘其先人之善不加恩於其後嗣也著八旗通查凡有
祖父陣亡盡節及偉績殊勲載在國史而子孫犯法問
罪及虧空拖欠者無論已結未結著該旗大臣等秉公
據實確查具奏又漢人中如嵇曾筠之父錢以塏之祖
皆能抗節捐軀舍生取義已荷國恩優加榮奬又如趙
申喬楊宗仁清廉公正乃國家實心任事之大臣其任
内一切應賠銀兩朕豈忍令其子孫賠償已經降旨槩
從寬免不得絲毫牽累著各省督撫等確查所屬有居
官清正如趙申喬楊宗仁湯斌陳璸張伯行之比而其
子孫犯法問罪及虧空拖欠者無論已結未結俱行秉
公據實具奏不得稍徇情面其祖父若係陣亡盡節者
亦照八旗例查奏八旗及各省督撫查奏之處俱著具
摺交送内閣陸續進呈候旨
初八日奉
上諭京城添設倉厫收貯米石甚屬緊要前交與工部會
同倉場衙門相度高阜之處興工修蓋已逾數月未經
議覆工部是何意見著吏部侍郎普泰署戶部侍郎常
德夀會同工部作速相度地方乘此天氣晴明路途乾
燥採運物料修蓋倉厫以便来年收貯米石
又奉
上諭聞今歲福建地方有數縣雨水略少秋成未必全收
閩省地狹人稠每年米穀不無借資於鄰省今既有少
雨之處恐明春米價騰貴不可不預為籌畫著將浙江
漕糧截留運送以偹閩省平糶或十萬石或十五萬石
或二十萬石著浙江總督李衞會同福建督撫酌定數
目若干並如何運送接運之處俱著兩省督撫速行妥
議辦理
十四日奉
上諭大凡省會之區民居稠密人烟凑集一或弗戒於火
每至比屋延燒被火之家倉皇搬運兼有無賴棍徒以
救火為名利其所有乘機搶竊此時地方官員雖率領
衙役赴救而心力不齊且救火之具不備難以撲滅昨
因湖廣荆州居民失火蔓延鄰舍行令該地方官倣照
京城置備救火器具以資防範今著各省督撫一體遵
照於省會之地不得派累里民酌用何項銀兩多設水
桶水銃鈎鐮麻搭之𩔖分貯各門令文武各官派定人
役兵丁倘遇火警齊集救護即時撲滅並將搶火惡棍
查拏從重治罪向例地方失火延燒屋宇稍多者地方
官員例有處分近多視為具文或曲為掩飾嗣後著該
上司嚴查參劾不得徇情𨼆匿其或赴救不力以致延
燒多戶至數十家以上者著據實查參嚴加議處至於
各府州縣並令該地方官悉為留意預偹防範以副朕
恤民禦患之至意
又奉
上諭原任廣東廵撫楊文乾係宣力封疆之大臣朕聞其
病故心甚憫惻聞阿克敦自廣西回至廣東與官逹方
願瑛等懷挟私怨以楊文乾病故為快演戲開筵置酒
稱慶又楊以寧係獲罪應行拘禁之人公然乘轎至伊
等之寓酣歌讌會無所忌惮似此囂陵惡薄之風以大
臣之摧折為幸其存心甚屬可惡著將阿克敦官逹方
願瑛楊以寧拏問嚴加拘禁交與孔毓珣傅泰等嚴審
定擬其四人名下所有各案俱著審眀嚴加治罪孔毓
珣身為總督一任伊等之肆意妄行不加約束甚屬無
恥若查審各案再稍有瞻徇寬縦之處經朕察出定行
從重議處
又奉
上諭原任布政使許兆麟家人周良周轉既經該旗屢次
咨提周良周轉是否旗人理應押解到旗質辨該地方
官有何確見據惡奴一面之詞抗違徇庇始終不解顯
有情弊著交與新任廵撫張坦麟將承查徇庇之該地
方官逐一查奏其周良周轉之家産及許兆麟藏匿寄
頓之貲財什物著詳細究查造册報部毋得少有遺漏
候審眀定奪將周良等解旗質審倘仍不據實查出任
其隠匿日後察出將許兆麟不能扺完之欠項即於隠
匿徇庇之該地方官名下著落分賠
十五日吏部將碭山縣知縣何鍾瑞議處具奏奉
上諭此項稅銀何鍾瑞既經差役薛之莪管押起解其空
頭批文或該役作弊私自偷換亦未可定今解差現在
發審尚未究詢明白遽將該縣議以革職未為允協著
署撫尹繼善將此案情由提審明確併將何鍾瑞居官
如何之處據實具奏
十六日奉
上諭朕命内外諸臣各保一人今衡永郴道汪榯保舉伊
父汪澐奏稱伊父學問政事久切留心忠愛之性出於
至誠等語薦賢為國有内舉不避親之義朕原有旨兼
聞汪澐前任刑部司官時尚能辦事現今有四川叙州
府知府員缺即著汪澐補授伊當實心報效倍加黽勉
倘怠忽營私不能稱職致其子有薦舉非人之罪則是
在國為不忠在家為不慈而汪榯以私情保舉䧟其父
於罪戾則是在國為不忠在家為不孝矣倘有此等情
弊必將汪澐汪榯俱從重處分以為為人臣子者之鍳
十七日奉
上諭陜西平涼府知府李桐因察核屬員被知縣卓鳳詔
詳揭經莽鵠立題參已降旨解任質審今據總督岳鍾
琪奏稱李桐查買駝隻頗能盡心辦理目下軍興需才
孔亟似此能員題參解任不得辦事深可惋惜等語朕
前曾屢降諭旨督撫大臣當為國家愛惜人才如有賢
能之員不得以小過微愆遽行參奏令其廢棄李桐為
伊父生日受屬員夀屏此猶情理之可恕者莽鵠立不
念其平日居官實能效力之處即行參奏殊非大臣公
忠為國之意李桐著照岳鍾琪所請免其觧任候審仍
留原任效力辦事
二十三日奉
上諭戰船關係緊要從前修理不能堅固併逾限遲延官
員議處之例似屬稍輕嗣後修理戰船不能堅固及逾
限遲延者應嚴定處分以示儆戒但從前定限過於緊
廹應作何寬展限期俾承修官員得以從容辦理又該
上司等或有勒掯掣肘以致辦理遲延亦應定以處分
俱著九卿詳悉定議具奏
又奉
上諭今年各省奉旨緩決人犯著大學士三法司九卿會
同將各案細加詳查確議其中如有情罪稍輕尚可原
宥者將該犯情由分别開明逐省陸續具奏即内有特
旨治罪之案亦必詳酌務須情罪允協以期至當
又
諭貴州巡撫張廣泗從前石禮哈署理貴州巡撫印務時
曾摺奏古州八萬地方未入版圖其人愚悍無知往往
互相讐殺時出刦奪擾累居民今各處苗蠻皆傾心嚮
化獨此一隅未通聲教應請用兵勦撫等語朕比時批
諭石禮哈古州八萬苗人雖未歸政化但用兵進勦震
懾苗衆朕心實為不忍所請切不可行是以石禮哈遵
奉諭旨而止後因爾奉差經過其地報稱苗人等歡欣
迎接情理恭敬僉稱願歸版圖共沐聖化朕又訪問從
滇黔來京之大臣亦云彝情恭順是實朕思内地苗疆
之人皆吾赤子其果能抒誠歸嚮者朕豈忍令其獨在
德化之外是以准爾所奏令爾料理撫綏以慰苗衆近
聞爾到彼地有撫勦兼行之事想因苖寨繁多心志不
一其中有實心歸附者亦有中懷疑懼而未即就撫者
若倉猝之間脅以兵威未免戕殘苗命且強所不願非
朕本懷今特遣翰林官二員前來將朕意宣諭倘伊等
到日爾所料理之事已竣則加意撫綏使之得所倘或
執迷不悟切勿徒恃兵力殺傷苗民統俟從容再行化
導以副朕好生胞與之至意
二十三日奉
上諭論語曰百姓足君孰與不足朕宵旰孜孜惟以足民
益下為念是以各省逋賦則蠲至數百萬每年正額則
免至數十萬凡興作工程俱支國帑偶逄旱澇蠲賑兼
施此中外所共知共見者乃邇年以來各省督撫等有
以地方舊有之項不敢入已奏請歸公者比時陳奏之
際似出急公奉法之心今細加體察此等欵項多係地
方相沿之積弊歴年未革之陋規不取之於民即取之
於國者一種欺世盗名之督撫往往奏請歸公以博清
廉之美譽更有本係一己之贓私入己囊槖又恐敗露
不敢私吞不得已而奏請歸公以蓋前愆又或回護前
任之員而奏請歸公以掩其短則是諸臣欲沽一己之
名欲逃一己之罪而巧借奉公之說為此遮飾之計也
著各省督撫等悉心確查若無礙於國無礙於民可以
歸公之項則將緣由偹細聲明具摺陳奏候朕批示其
有上竊之於國而下取之於民者則應永行裁革不許
借歸公之名以遂其私心而掩其積弊如有仍蹈舊習
者經朕察出定嚴加處分
又奉
上諭楊緒因行止不端
聖祖仁皇帝將伊革職發回原籍拘禁不許出境聞伊毫無
忌憚生事妄行出入公門交結文武大員種種不法今
又侵蝕國帑違誤堤工情罪甚屬可惡應交與該撫將
伊家産查明即充本處公用至桑植新設地方楊緒潛
往彼處其中必有情由著該撫嚴加訊審務將實情究
出另行定擬具奏到日再降諭旨
又吏部議奏兵部尚書查弼納等徇情給發路引照
例處分奉
上諭石文焯永夀俱著銷去加二級抵降二級免其降調
三泰楊汝榖胡煦俱著銷去加一級抵降一級仍降一
級從寬留任查弼納著降二級從寬免革任仍將降級
之處註册於應行開復之後再俟三年無過方准開復
嗣後革職降調留任之員再有降革處分朕復加恩寬
免留任者俱照此例將後案註册俟前案開復再將後
案計至三年無過准予開復其有數案處分者計案遞
加永著為例
二十五日奉
上諭據刑部奏稱江西省情實斬犯譚公安於秋審後發
回中途脱逃等語譚公安既經該撫審擬情實係應斬
重犯自當添差幹役嚴行防護何至中途脱逃顯有賄
縱情弊甚屬可惡著該撫嚴加訊審務得實情定擬具
奏逃犯譚公安著該撫勒限責令地方官嚴緝務必拏
獲倘逾限不獲即將該地方官重治其罪
二十七日奉
上諭大凡為臣者必以報稱君上為心而不得有瞻顧身
家之念從古聖賢之所以教忠皆是道也蓋在平時則
正其誼不謀其利明其道不計其功孝弟忠信一一皆
盡其實而不可有一毫之虚假及乎居官則國爾忘家
公爾忘私盡屏其偏陂黨同之習悉去其沽名市惠之
念此之謂實心任事而智名勇功於是乎出内不欺衾
影即外不愧大廷矣夫臣下之用心在上未有不燭照
其微洞悉其隐者古之良臣有嘉謀嘉猷則入告於内
而順應於外其誠意之交孚何如其懇摯苟或挟詐任
術飾貌修文隐微有潜伏之私則必不能忠敬以事上
而上有不知其情偽者乎凡學古入官者宜矢之以至
誠將之以篤敬秉虚公以揆大中之則務正直以遵王
道之平存忠君為國之實心務立身行道之大本以此
自勉更以此交勉則可以成明良一德之盛矣
又奉
上諭各省考取拔貢原欲遴選儒生以弘教育向來之例
俱於現考一二等生員内擇其文行兼優者以為選拔
但恐作文有一日之短長而文理平通不列優等者其
人或品行端方才識練逹足備國家之用亦未可定若
但論文去取則此等之人難以入選嗣後著各省學政
不必拘一二等之生員俱准收考酌量試以時務策論
其人果有識見才幹再訪其平日品行端方即正考未
列優等亦准選拔伊到成均肄業仍可學習如此則文
行兼收可以昭國家廣攬人材之典
二十八日奉
上諭聞卦子匪𩔖隸籍於江南之廬鳳及河南山東直隸
山陕地方其男婦皆習拳棒技藝攜帶馬騾遨遊各省
每遇人烟稠密之地則以技藝博取錢米及至孤村獨
舍行旅單身則恣意搶奪與盗賊無異自康熙五十四
年陳四一案之後已經嚴禁然伊等雖不敢游蕩遠行
而在本省往來者尚未止息且有别託名色而其實仍
是卦子之肆害藏奸者如陕西永夀縣一案則公然持
械拒捕搶奪賊犯其肆行不法可知又聞漢中府盤獲
挈家游蕩之男女數十口現在審訊嗣後著該地方官
悉心稽查倘有此等匪𩔖潜匿境内即著查出押解回
籍取具收管編入保甲如在外别有夥盗不法事情仍
按律治罪倘容留之地方不行查出或已經觧回之後
縱令再出者將該管官嚴加處分
二十九日奉
上諭東省吏治廢弛倉庫錢糧尚有虧空且多那新掩舊
及仍復收受陋規加增火耗科𣲖等弊是以特命田文
鏡為河東總督整理清查掃除錮習雖管理錢糧係巡
撫專責然岳濬以少年新辦巡撫之事或有未諳田文
鏡練逹老成經理豫省錢糧已有成效則東省錢糧於
積弊叢生之後應悉聽田文鏡主張料理岳濬與費金
吾盡心竭力協同贊助則自無不清釐之患矣倘稍存
怠忽之念經朕察出定將布政司嚴加處分該撫一併
議處又前邁柱差往江西辦理錢糧甚為妥協今湖北
湖南錢糧亦有不清者著邁柱與巡撫一同辦理凡各
省錢糧總督舊無兼辦之責今令田文鏡邁柱兼理者
乃因人而施後不為例
又奉
上諭布蘭泰在江西巡撫任内所參屬員其中恐有屈抑
著署撫張坦麟秉公詳察除贓欵審實之員照例治罪
外其本無欵蹟止於降革去官及參欵本重而該員情
罪尚輕與原參不符者俱著張坦麟察審明白咨送吏
部引見
又
諭大學士九卿昨奉使安南之副都御史杭奕祿内閣學
士任蘭枝回京復命朕召見之際備問安南地方風土
據奏彼處人民蕃庶畜産饒裕朕聞之甚為欣羡兼以
自愧於中蓋安南特海濱一隅之地耳而能如此朕臨
御天下中外一家早夜孜孜勵精圖治惟期四海之廣
兆民之衆人人各得其所皆俾安居樂業共慶豐盈風
俗淳龐家給人足以臻唐虞三代之盛乃宵旰勤求已
歷數年而兹心未能如願此所以聞遠邦之風土而恧
然抱歉也自古太平郅隆之世必由明良合德君臣交
勉今朕以實心行實政不自暇逸中外諸臣可勿精白
乃心謨猷入告共贊久安長治之盛美乎朕秉性虚公
樂聞善言凡諸臣陳奏之切中事理可以施行者無不
備為採納實能從善如轉圜乃朕之出於至誠可以共
信者爾諸臣何不各抒其誠以責難陳善為事君之正
道乎即如近日勾留各省罪犯關係至重必當揆諸天
理人情以求至當在朕原無成見期與内閣諸臣悉心
酌定乃朕咨訪之時每見學士塞楞額德新回奏尚有
迎合之心塞楞額德新皆係讀書之人豈有人命至重
可以迎合上意而不據理陳奏者乎從来執法之臣皆
秉公持正即如以鞭撲加人偶然迎合尚且不可而况
勾决之重務乎人臣事君必以至誠感孚稍或有意迎
合其舉動詞氣之間必昭然可見不可掩也至若刑部
為刑名之總匯所定案件惟在得其至平若有意從寬
與有意加嚴皆為不可每見刑部於外省督撫所擬過
嚴之處皆即照議覆奏不行駁正似此則何以持天下
之平乎督撫意見不同或偏於寬則刑部當濟之以嚴
或偏於嚴則刑部當濟之以寬總期於法無枉縱於理
無偏陂而後可也朕惟欲中外諸臣共相黽勉一德一
心贊㐮罔斁庶幾海宇乂安民氣和樂朕日夜勤求治
理之意可暢然而大慰矣
三十日奉
上諭揚州府同知王嵩經總督范時繹題留在任守制修
理船隻昨因高其佩等查鑲藍旗原任錢塘縣知縣董
天眷名下虧空開出借欠人員内有王嵩應賠伊父王
廷奏借欠銀兩朕面加詢問高其佩石文焻等僉稱王
廷奏應還銀八千餘兩朕以銀數既多不便將王嵩留
任追補遂向高其佩等降旨令王嵩離任来京今經科
道查出高其佩等陳奏之誤高其佩等始以王嵩應賠
之銀不過六百兩自行檢舉似此陳奏舛錯若照伊等
前日所奏辦理豈不至於錯誤王嵩應賠銀兩無多不
必令其離任高其佩石文焻謝王寵俱著交部察議具
奏
世宗憲皇帝上諭内閣卷七十三
