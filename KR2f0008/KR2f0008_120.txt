欽定四庫全書
世宗憲皇帝上諭内閣卷一百二十
雍正十年六月
上諭三道
初五日奉
上諭廣西巡撫金鉷奏請收買場竈餘鹽以清私販之源
所奏甚是但私既歸官而官或又行私其間收數之多
寡運銷之先後定價之寬刻報課之虛實惟視奉行者
何如謂立法以除弊恐弊即因法生亦正未足恃也其
廣西通省可否專銷廉州鹽及廉場餘鹽作何收買動
何欵項並如何撥運如何交領能否遍行土司有無關
礙引課之處著鄂彌達楊永斌會同金鉷一併虛衷熟
籌妥議具奏
十三日奉
上諭派往西北兩路出征之滿洲蒙古漢軍大臣官員等
於起程時朕令多定跟随人數其家中随甲銀米仍留
為該員家口養贍之資並未令其裁革頃聞戸部於本
年三月間行文各處以各員在外既有随甲則家中不
應重領銀米將各員随甲銀米停其支領且自雍正七
年大兵起程之日為始凡家中領過銀米於本人應領
俸銀俸米之内照數坐扣還項在該部固為慎重錢糧
之意然並未請旨遽爾通行甚屬錯謬况非朕體恤出
征人員之本意今特頒諭旨暁諭八旗人等凡軍前之
大臣官員等家中已領之随甲銀米不必扣還其應領
之項照常給與並將此旨通行各處軍營知之
十六日大學士等奉
上諭從前應行發遣黑龍江等處罪犯曾改發查克拜達
里克等處令其開墾耕種後因伊等在彼甚不得力是
以停其改發仍令照前發遣黑龍江三姓等地方上年
賊人窺伺查克拜達里克時彼地所有罪人跟随官兵
守護城垣竭力捍禦甚屬可憫朕已加恩除其罪名令
充綠旗兵丁入伍效力續據順承親王等奏稱伊等深
知感戴朕恩共思黽勉可見有罪之人予以自新之路
可以望其改惡從善若發往黑龍江三姓諸處不過終
身為人奴僕而已朕意嗣後將發往黑龍江等處人犯
改發於北路軍營附近可耕之地令其開墾效力在伊
身可以努力自新而於屯種亦屬有益其如何遣發安
置之處爾等詳議具奏
世宗憲皇帝上諭内閣卷一百二十
