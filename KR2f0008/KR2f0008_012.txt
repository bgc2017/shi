欽定四庫全書
世宗憲皇帝上諭内閣卷十二
雍正元年十月
上諭十八道
初三日
諭歸化城都統丹晉及兩旗官兵前者
聖祖皇考由寧夏親征漠北時廵狩歸化城地方見爾等歸
化城土默特兩旗官兵士衆委靡弓馬不習法度日以
廢弛因將兩旗都統革退另選在京都統副都統參領
等員管轄歴年訓練有方軍律嚴整舊習漸改有志向
上是以數年以來選用在京人員之例已經停止今爾
保送之官兵人等盡皆弓馬嫻熟且兩旗兵弁行伍整
齊凡有行圍及出征等事與内地兵丁一體效力此皆
我
皇考教育爾等所致也歸化城土默特兩旗原在四十九扎
薩克内其都統副都統等官皆係國初歸附之土默特
功臣子孫世職今念爾等既已棄咎從忠允宜遵復舊
例楚宗著授京城額外都統楚宗員缺將原任都統阿
必達之子副都統艮敦補授艮敦員缺著丹晉將爾兩
旗内應補人員與原任都統副都統世家子孫及參領
内人材可用儀表修偉向能管轄兵丁曾經效力行間
人等查明保送引見朕將親擢焉
初四日
諭總理事務王大臣各部院衙門無品筆帖式往往遲至
二三十年始得陞授小京官伊等在部院效力年久不
得一職甚屬可憫著大學士學士翰林院掌院學士會
同吏部將伊等與候補之筆帖式等一同考試擇其文
理優長者給與品級嗣後三年一次考試其優等者俱
著給與品級
初五日
諭兵部驛站關係重大經朕屢加嚴諭然其間積弊難以
盡詰有在官之累有在民之累如直隸山西等省差徭
更為浩繁雖驛馬足數亦供應不敷乃内而兵部外而
驛道於給發馬匹時官吏通情受賄往往所給浮於勘
合之數且行李輜重皆令驛卒乘馬背負多至八九人
不等所到州縣以見馬換馬向有舊例不敢詰問至督
撫提鎮經過之處更唯命是從嗣後照勘合之外有敢
多給一夫一馬者許前途州縣即據實揭報都察院以
聽紏參如甲縣容情不揭而被乙縣揭報者並甲縣一
併治罪其督撫提鎮騷擾驛遞者皆照此例庶少甦在
官之累至若河南山東諸省離京稍遠謂耳目易欺每
驛額設馬匹不過十存三四其草料工食仍照舊開銷
且逐年詳報倒斃侵蝕補買之價差使一至則照里科
派將民間耕種牲口強遣當差令其自備物料跟隨守
候種種累民尤屬不法著該地方督撫將所有驛站逐
一徹底清查缺額者勒限補買至派借民間牲口尤當
勒石永禁違者即從重治罪
又
諭内務府直隸省州縣亦可與爾衙門文移往來如莊頭
人等有在州縣地方生事者著該州縣官員竟行呈報
爾衙門爾等查問訓飭若不悛改即行斥革著行文直
隸廵撫凡有皇莊州縣地方遍行曉諭至各莊頭交糧
時須逐一查問將生事之人嚴加訓飭不肯悛改者即
行斥革
又兵部奏山西出征兵丁倒斃䭾載輜重馬匹應令
賠補奉
上諭山西兵丁遠馳異域甚屬勞苦其倒斃䭾載輜重馬
匹著照川陜例免其賠補
初六日奉
上諭前差連肖先往河南賑濟回京時朕諮以河南官員
賢否據奏俱屬不及無一賢員朕因特選七員命往石
文焯應將劣員即行參革其員缺即應以命往人員補
授乃徇庇優容並不將不及劣員查參只將陞任丁憂
病故等缺以命往人員擬補具奏殊屬不合督撫係封
疆大吏地方有劣員應即參革倘優容不行題參留任
一日則地方百姓受害一日外省大僚果能自殫忠誠
何致轉畏屬員著行文嚴飭石文焯伊屬員内若果無
庸劣盡是賢能著以五人輪次來京引見
又湖廣總督楊宗仁審擬原任桂陽縣知縣董瑞受
賂一案仍照原題擬流援赦刑部議駁具奏奉
上諭依議部駁事件督撫每固執原題具奏一經駁回往
返遲誤干連人等多至受累嗣後部内應駁事件督撫
若固執原題具奏部内即將督撫一併議處奏聞如不
應駁事件而部内故求疵隙題駁該督撫即將不應駁
之情由奏聞
初八日奉
上諭在京八旗及外省兵丁凡係三年以内從征自軍前
回者無庸議及如久在行間裁減撥回者除現在當差
行走之人外其因衰老有疾革退人内或其子弟錢糧
可以倚頼或其産業尚足自給者不必併查若本身不
能當差又無可倚頼之人著各該管官逐一詳查彙奏
賞給伊等半分錢糧養贍終身
又禮部奏孝行節義既經設立祠宇其建坊銀兩應
請停給奉
上諭孝行節義建立牌坊年久毁壞遂致湮没今欲設立
祠宇特為昭垂久遠之意並非欲節省錢糧部議建立
祠宇停給建坊銀兩不合建坊銀兩仍著給與
十二日
諭内閣九卿詹事科道從來用人之道必兼聽並觀疇咨
博採方能允當而無失朕於選用人員每諮訪卿等正
以朕一人之耳目有限不若合爾諸臣之見聞始無遺
漏爾等僉云未能深知互相推諉夫盈廷諸臣各省之
人咸在同鄉親故豈無確實見聞其賢者即有小善亦
應稱舉其不肖者即有小惡無容隱匿若知其賢而不
言是謂蔽賢知其不肖而不言是謂黨惡即如九月分
選官摺内有劉尚儉者係四川䕫州府參革貪酷知府
劉天觀之子其父刻剝小民之脂膏為伊子捐納罪莫
大焉如此之人豈可錄用在廷豈無一人知之者乃俱
緘默不言以此推之可見知而不言者甚多爾等之意
惟恐結怨於朋友遂容隱不肖以保全其功名雖誤朕
選用之事而不顧貽害於地方而不恤試思得罪於朋
友與見棄於君父孰重而孰輕全一人之功名與貽地
方之患害孰大而孰小况卿等所舉之賢不肖朕不過
於引見時借以參酌自有裁奪并欲知薦者之居心與
知人不知人所舉賢者亦只據現在有善可稱非責爾
等保其終身無過不必過慮後日之貽累嗣後務宜痛
改積習苟有見聞即從實舉出進賢勿避嫌退不肖勿
避怨朕生平惟以眞誠待人卿等何必瞻徇疑畏當以
至誠報朕尚其各抒忠悃勿負朕推心置腹之至意庶
用人得其道而吏治日隆矣
十五日奉
上諭嗣後凡查富戶將從外任丁憂及無罪致仕回京者
永遠免其行查如一併行查徒令不肖都統參領等借
端取利於事甚屬無益且將伊等俱派富戶則人如何
能作好官自降旨之後若仍有索詐等情定行治罪
十八日歸化城都統丹晉奏報圖思海運米駝隻從
大同至歸化城八百四十八隻内損壞一百七十五
隻奉
上諭此項駝隻皆因圖思海等運米時不加意牧養以致
殘疾瘯蠡數日之間損缺甚多如將此等駝隻交與察
哈爾土默特蒙古人等必致倒斃又復責令賠償蒙古
人等殊覺枉抑朕早已洞悉此情恐其擾害蒙古特遣
副都統勒什布前往令於交駝時將殘疾者盡行記檔
此項損傷駝隻既係圖思海之故應俱著落圖思海賠
償
十九日
諭大學士等國家建官分職於翰林之選尤為愼重必人
品端方學問醇粹始為無忝厥職所以培館閣之材儲
公輔之器也從前
聖祖加意育才循循訓導又纂修各種書籍需員甚多故翰
林院編檢幾至二百人庶吉士亦五六十人朕臨御之
初未有編纂諸事又未能如
聖祖之善於訓導誠恐人才置之閒散特多方錄用内而科
道吏部外而道府州縣俱各隨材器使務令疏通今編
檢尚有百餘人庶吉士尚有數十人著内閣大學士會
同翰林院掌院教習秉公别擇其學問優長字畫端楷
或精於翻譯國書者留本衙門辦事及分各館纂修其
或才具練達可當科道吏部之選或長於吏治編檢可
為道府庶吉士可為州縣者一一分别具奏至或老病
衰廢願自解退者聽其以原官休致其有行止不端事
跡確實者奏聞革退今朕特恩開科人材輩出將來揀
選庶常朕當親加考試引見揀選至日後散館仍照舊
例以三等分用目今正届殿試之期朕深知向有擬送
策聯鑽營甲第等弊殊可痛恨朕所點閱卷大臣俱係
平日實心委任之人各宜虚公謹愼杜絶諸弊倘有仍
蹈前轍者必嚴加處分務使文治日隆英材蔚起以副
朕籲俊興賢之至意
又總理事務王大臣議奏旗丁掛欠米石應令總漕
議定搭運年限再將弁丁發南追比奉
上諭康熙三十八年至五十年止掛欠者盡行寬免五十
一年至五十八年掛欠者暫停併追五十九六十六十
一年掛欠者如果幾年之内能一齊賠還朕亦施恩寬
免如仍延挨不肯竭力交清將新舊一併嚴追將此諭
旨併所議之處作速行文總漕張大有俟議奏時議覆
二十日
諭總理事務王大臣今年殿試在十月二十七日天氣已
寒諸貢士若照舊例在丹墀對策恐硯池冰結難於書
寫此一次著在太和殿内兩傍對策再傳諭總管太監
令多置火鑪使殿内和煖諸貢士得盡心作文寫卷
二十二日戶部奏陜西省長武西鄉二縣浮糧仍照
例徵收奉
上諭長武西鄉二縣浮額錢糧屢年徵收甚累百姓著予
豁免
二十六日
諭戶部朕自御極以來宵衣旰食無日不以民依為念督
撫以下守令以上凡有地方之責者均宜公忠體國仰
副朕心今年夏月朕以北省二麥歉收差員到南省於
秋成後採買米石以備賑貸平糶朕意切於為民正欲
酌盈劑虚以羡補不足也又恐有不便於民之處於差
員臨行之時再三申諭地方米多方可採買不必定要
買足今聞各省地方官因欽差買米禁止商販不許出
境大負朕痌瘝一體之意甚屬不合况浙江及江南蘇
松等府地窄人稠即豐收之年亦皆仰食於湖廣江西
等處今秋成歉收若商販不通必致米價騰貴該部速
即行文各省總督廵撫凡有米商出境任便放行使湖
廣江西安慶等處米船直到蘇州蘇州米船直到浙江
毋得阻撓庶幾有無流通民皆足食以副朕愛養元元
之意
又
諭工部琉璃亮瓦兩厰官地每月按間計檩徵租相沿已
久朕念兩厰多係流寓賃住貿易小民情可憫惻嗣後
止徵地租免其按間計檩逐月輸納著即通行曉諭以
副朕撫恤窮黎至意
世宗憲皇帝上諭内閣卷十二
