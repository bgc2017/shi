欽定四庫全書
世宗憲皇帝上諭内閣卷一百三十二
雍正十一年六月
上諭九道
初七日奉
上諭上科進士分部學習者今已滿三年之朝著該部堂
官秉公分别其應用部屬者著以六部主事歸班選用
其應用知縣者即照進士甲第名次歸班選用該部詳
悉定議具奏
初八日奉
上諭武弁中熟習水師之人甚為難得該管大臣若不於
平日留心儲養何以收人地相宜之效每見督撫諸臣
中有將熟習水師人員題請調用陸路者此皆未曾周
詳籌算之故著通行傳諭嗣後細加體察若在水師中
為平常之員而長於陸路者准其調補陸路若係長於
水師之員俱留於水師員缺題補不可因陸路一時需
人輕易改調以致用違其長從前有如此悞用者可查
明題請改調向後部中推陞之缺亦著該部聲明請旨
初十日奉
上諭據河南署撫孫國璽奏報豫省歴年耗羨銀兩除本
地公事支用外現存司庫銀七十萬兩有零又社倉存
貯穀麥等項共計二十八萬石有零等語此皆原任總
督田文鏡在任多年殫心經理之所儲蓄者從前提解
耗羨本是澄清吏治休養民生之意屢經降旨此項出
自民間若本地公用充裕朕仍當加恩本地官民使之
霑被惠澤不令歸入公帑也今豫省存貯耗羨既有七
十萬兩之多而該省官員等每年所得養廉又巳敷用
無須再為增添正當加惠閭閻俾令邀恩於格外著將
河南本年地丁錢糧蠲免四十萬兩即以存貯之耗羨
照數撥補還項該督王士俊可督率有司敬謹奉行使
豫民均霑實惠大凡耗羨多餘之省該督撫藩司等往
往不甚愛惜隨數用去並不為百姓計而存撙節之心
即如晉省廵撫養廉每年至三萬兩而藩司至一萬五
千兩皆相沿以為固然若伊等留意民生諸凡早為節
省則儲蓄充盈亦可為加惠編氓之助矣
十四日奉
上諭各省挑選之勇健兵丁朕原冀其黽勉出力各圖上
進之路以膺國家厚澤無奈其中賢愚不等優劣不齊
是以不得不甄别挑汰以示勸懲今挑出赴營各兵既
循分守法有奮勇效力之心著給與馬步戰糧俾得内
外充裕其自甘起程之時每人借支銀十二兩共一萬
四千七百兩并上年十月借過製辦鞦轡等項未扣銀
二千五百三兩零俱著賞給免其在月餉内坐扣以示
朕格外加恩之至意著總兵周一德等曉諭各兵知悉
其挑汰之三百二十九名或係庸劣無能或係強横不
法者前巳降旨令遞回原籍交地方官嚴行收管約束
不許出境生事即民壯快役亦不可令其充當若有心
懷怨望捏造浮言並恃強肆横鬭毆不法等事該地方
官立即拘拿禀知督撫提鎮一面奏聞一面將該犯即
行正法從前所降諭旨甚明著該部再行通飭令該地
方官出示遍行曉諭
十七日奉
上諭從前雲貴廣西等處不法土司除首惡懲治外其餘
人等則令安插内地給以房屋地畝俾得存養不致失
所聞該省督撫等不即留心經理遲至一二年後始撥
給房地以為養贍而地畝又相隔遥遠土司不能親自
耕作惟賴該縣知縣代徵糧穀易銀轉交每年非被佃
戶侵收即胥吏中飽有名無實以致各土司饑餓困頓
竟有私自逃匿者重負朕體恤生全之至意著通行曉
諭有安插土司之地方令該督撫悉心稽查若有從前
辦理不善之處即行更改並飭有司等不時體察務令
安全以受國家豢養之澤儻仍疎忽從事必嚴加議處
十八日平郡王福彭奏繼祖母瓜爾佳氏歸母家守
節三十餘年請迎歸奉養奉
上諭平郡王繼祖母守志三十餘年甚屬可嘉准照王所
請迎歸奉養仍加恩旌表著宗人府會同禮部定議
二十一日奉
上諭國家祀典最宜愼重至於
文廟春秋祭儀尤宜備物盡誠以申敬禮聞外省州縣中
有因除荒而裁減祭祀公費者朕思銀數若少難於措
辦或致祭品簡略或致派累民閒二者均未可定著各
省督撫查明所屬若有除荒減費之州縣即於存公銀
内撥補以足原額務令粢盛豐潔以展朕肅將禋祀之
誠
又奉
上諭由京師至江南道路往來行旅繁多朕於雍正七年
特遣大臣官員前往督率地方官修理平治不惜帑金
成功迅速又令道旁種樹以為行人憩息之所比時田
文鏡董率河南官員種植培養林木茂密較勝他省經
過之人皆共見之凡此道路樹木皆朕降旨交與該地
方官隨時留心保護者近聞官吏怠忽日漸廢弛低窪
之處每多積水橋梁亦漸折陷車輛難行道旁所種柳
樹殘缺未補且有附近兵民斫伐為薪者此皆有司漫
不經心而大吏又不稽查訓戒之故甚屬不合著傳諭
該督撫等轉飭有司照舊修理務令平坦整齊或遇雨
水泥潦隨損隨修不得遲緩其應行補種柳樹之處按
時補種並令文武官弁禁約兵民不得任意戕伐儻有
不遵將官弁題參議處兵民從重治罪
二十三日刑部以江南丹徒縣民謝天祥毆死王茂
生一案請
旨奉
上諭謝天祥從寬免死照例發落准留養親夫獨子准其
留養乃國家法外之仁而兇惡之徒往往恃有恩例肆
意妄行或衆人共毆而推卸於此一人或一人獨承以
脫衆人之罪而無識之有司又或以姑息為寬大假借
遷就以定讞獄種種弊端難以悉數是以每年奏請留
養之案甚多凡殺人者抵償乃天理人情之正或其中
情有可原而曲從寬典此又體古帝罪疑惟輕之意而
隨事酌量者若不論情罪之輕重而但以獨子槩令從
寬已非情理之當况其間未必盡係獨子乎有罪之人
僥倖漏網恐成長姦之漸但定例已久朕不便遽行改
易且不教而殺有所不忍著通行曉諭内外軍民人等
已身既為獨子更當思念父母無依謹身奉法以遠刑
辟若好勇鬭狠怙惡不悛數年之後獨子傷人之案仍
復不減朕惟有執法定罪以懲兇頑不能曲為寬假也
著該管大臣官員通行宣布遠鄉僻壤之人咸使聞知
世宗憲皇帝上諭内閣卷一百三十二
