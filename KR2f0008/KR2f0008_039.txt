欽定四庫全書
世宗憲皇帝上諭内閣卷三十九
雍正三年十二月
上諭二十九道
初一日奉
上諭王希曾前往山東提督學政起身之時曾參奏崇明
總兵陳天培居官不好苦累百姓及朕詢問高其位何
天培查弼納俱奏稱陳天培居官好在地方甚為出力
據此王希曾係崇明本地之人必與陳天培有不合處
挾私妄奏著將王希曾原摺發與陳天培令其明白回
奏王希曾有無挾私之處亦著陳天培據實陳奏又王
希曾到任後奏稱名宦鄉賢去留未當請將已入祠者
免其分别去留嗣後有呈請入祠者查核報部等語王
希曾身為督學專司激濁揚清之責乃委曲瞻徇不肯
秉公察核反稱去留未當奏請免其分别此語有忝學
臣之任伊在山東聲名亦屬中平著調回京仍在翰林
行走
又吏部議覆御史錢以瑛奏事失儀應罰俸奉
上諭錢以瑛由知縣行取進京補授部屬朕看其人尚屬
老實是以簡用御史今所條奏三事一請勅下各省督
撫勒令尼姑還俗等語朕於天下兆民惟恐一夫一婦
不獲其所各省尼姑不下數萬人一時以官法勒令還
俗必至失所朕不忍為又奏稱民間飬女至二十歲外
者請勅下督撫諭令速行擇配等語凡婚嫁之事應聽
民間自行酌量其遲皂亦聽民便若以官法䋲之必至
倉皇失配且滋煩擾甚非宜民便俗之道又奏稱民間
鬭毆每起於數十文錢之微請令有司於境内查明需
用數十文錢之窮民賞給錢文濟其緩急以息争端等
語凡為政有體當酌其事之能行與否此奏不但勢不
能行且將來流弊種種自古無此止訟息争之道錢以
瑛以此三事陳奏甚屬鄙瑣不通且身為御史不知禮
儀在朕前進呈本章時站立不跪甚屬庸迂糊塗不宜
御史之任著以主事原職銜勒令休致回籍其條奏亦
著發還
又兵部議奏隠匿不報偷盜馬匹之總兵王嵩等革
職奉
上諭從前年羹堯在朕前奏稱王嵩人材勝於岳鍾琪等
語王嵩朕向來不曾識面今調來引見看其人甚是卑
鄙且其居官聲名亦不好所奏一應事件皆不過為年
羹堯出力耳伊向來倚仗年羹堯勢力恣意貪婪獲利
已多甚屬可惡再武正安係允禵門下之人乃依附年
羹堯賣伊本門之主以取悅於年羹堯此皆朕所深知
者朕將王嵩武正安問及岳鍾琪據岳鍾琪奏稱伊等
在軍前材品膽量甚是平常王嵩武正安俱著革去總
兵發往將軍穆克登所奏種地之處自備籽粒種地效
力行走如果實心效力則已若尚推諉定行重治其罪
又刑部議奏行竊殺人之李福貴等立斬奉
上諭此案李福貴行竊之時拒捕殺死一人何得將竊盜
二人俱擬立斬凡強盜大案亦只將為首者正法餘皆
減等發落今將竊盜二人不分首從皆擬立斬是反重
於強盜之罪矣此議錯誤將本發還再議具奏
又宗人府議奏廉親王允禩不將工部主事員缺即
行題補應罰俸奉
上諭廉親王允禩從前於額外主事内揀選保題後年希
堯到任時漢司官混行具呈額外主事亦在其中伊乃
以未曾保題巧為飾詞此皆廉親王居心狡詐欺罔君
上之處宗人府理應據事議罪今並不照伊所供詳議
而反舍重從輕將非其罪之事任意處分甚屬徇情將
本發回另議具奏
十一日
諭年羹堯爾亦係讀書之人歴觀史書所載曾有悖逆不
法如爾之甚者乎自古不法之臣有之然當未曾敗露
之先尚皆假飾勉強偽守臣節如爾之公行不法全無
忌憚古來曾有其人乎朕待爾之恩如天高地厚且待
爾父兄及爾子並爾闔家之恩俱不啻天高地厚爾捫
心自思朕之恩尚忍負乎授爾為川陜總督又用爾為
撫遠大將軍將西陲之事全畀於爾事事推心置腹文
官自督撫以至州縣武官自提鎮以至千把俱聽爾之
分别用舍朕意以爾實心為國斷不欺罔故盡去嫌疑
一心任用爾乃作威作福植黨營私如此辜恩負德於
心忍為乎即如青海之事朕命爾於四月間備兵爾故
意遲延又命於八月進兵爾復羈留不往及朕嚴加催
督然後進兵孤軍冒險幾至失機又如阿爾納所領之
兵爾令其由噶斯地方前進以險惡必不可行之路令
其行走豈非欲䧟害阿爾納乎又如爾令富寧安將駱
駝三千餘隻從巴爾庫爾送至布隆吉爾為無用之需
豈非設計欲陷害富寧安乎又如令岳鍾琪之兵調至
西寧其經由之路爾指令舍近就遠故意使其紆道數
千里欲使蔡珽運糧不及豈非欲巧陷蔡珽乎此皆國
家軍務大事而爾視為兒戲藉此以快私忿尚得謂之
有人心者乎又如爾所奏善後十三條於不應造城之
處建議造城於不應屯兵之處建議屯兵並無一件有
益於地方之事為國家籌畫邊機如此草率錯亂是誠
何心如青海用兵以來爾之殘殺無辜顛倒軍政等事
朕尚皆未令入於廷臣議罪之條即就廷臣所議九十
二條之内爾應服極刑及立斬者共三十餘條朕覽之
不禁堕淚朕統御萬方必賞罰公明方足以治天下若
如爾之悖逆不臣至此而朕枉法寬宥則何以彰國家
之憲典服天下之人心乎即爾苟活人世自思負恩悖
逆至此尚可以對天地鬼神靦顔與世人相見乎今寬
爾殊死之罪令爾自裁又赦爾父兄子孫伯叔等多人
死罪此皆朕委曲矜全莫大之恩爾非草木雖死亦當
感涕大凡狂悖之人生前執迷死後或當醒悟若爾自
盡後稍有含怨之意則彿書所謂永堕地獄者雖歴劫
亦不能消汝罪孽也
又刑部等衙門請將年羹堯照謀反律正法奉
上諭年羹堯不臣之心顯然但因喪心病狂昏憒顛倒之
所致鄒魯乃無知小人相與謀逆之情雖實而事蹟尚
未昭著朕念年羹堯青海之功不忍加以極刑著交步
軍統領阿齊圖令其自裁年羹堯剛愎殘逆之性朕所
夙知其父兄之教不但素不聽從而向來視其父兄有
如草芥年遐齡年希堯皆屬忠厚安分之人著革職寬
免其罪一應賞賚御筆衣服等物俱著收回年羹堯之
子甚多惟年富居心行事與年羹堯相𩔖著立斬其餘
十五歲以上之子著發遣廣西雲貴極邊煙瘴之地充
軍年羹堯之妻係宗室之女著遣還母家去年羹堯及
其子所有家資俱抄没入官其現銀百十萬兩著發往
西安交與岳鍾琪圖理琛以補年羹堯川陜各項侵欺
案件其父兄族人皆免其抄没年羹堯族中有現任候
補文武官者俱著革職年羹堯嫡親子孫將來長至十
五歲者皆陸續照例發遣永不許赦回亦不許為官有
匿飬年羹堯之子孫者以黨附叛逆例治罪著内閣明
白記載鄒魯著改為立斬其親弟兄子姪著僉妻發往
黑龍江給與披甲之人為奴其餘皆從寬免餘依議
十二日刑部等衙門奏行竊殺人之單老小擬斬立
決奉
上諭單老小行竊吳大之家藏匿麥稭垜間吳大窺見取
鎗刺之單老小奪鎗吳大不肯放手單老小以小刀扎
傷吳大單老小一時情急又未得財與竊盜公然拒捕
殺人者不同著改為監候秋後處決
十三日
諭大學士等康熙六十年年羹堯奏請四川復設舗司經
部議准設立每年支給工食銀三萬六千餘兩及朕訪
聞四川並未設立舗司仍令塘兵傳遞文書將舗司工
食銀兩俱乾没入己此係高其佩四川按察司任内經
手之事爾等可即詢問高其佩令其據實一一陳奏不
得絲毫隠瞞若高其佩稍有徇隠將來法敏程如絲查
出回奏到日定將高其佩從重議處
十五日奉
上諭前據王景灝奏稱凡係年羹堯作弊事件俱已一一
清查奏聞不敢一毫徇隠乃四川舗司一案歴年以來
並未設立年羹堯及地方官將工食侵蝕入己朕知之
甚悉王景灝不但不行奏聞且具本照舊開銷雍正二
年工食三萬餘兩似此徇隠欺朦並未悛改著即行文
甘肅廵撫將此詢問王景灝回奏
十六日奉
上諭隆科多人品學問居心行事俱係不應纂修
聖祖仁皇帝實錄之人因其侍從多年當時事實皆其親見
故畀以總裁之任今康熙二十九年
實錄内於
聖祖仁皇帝親征大事俱記載不全而於伊父佟國維陳奏
之言則一一詳載且多粉飾似此昧公徇私殊玷纂修
之職著革退總裁
十七日
諭吏部教官專司課士前恐捐納出身之員文藝未能精
通難以訓課士子故令改補佐貳等官朕思此等改補
之員並非事故處分之比其從前教職任内所歴之俸
自應准其一併通算不得將前俸開除且此等改補人
員甚多其中豈無辦事可用之才爾部可將現在赴部
改補人員内識字能書履歴者傳齊帶來引見此係朕
愛惜人才至意惟恐或有遺棄特降諭旨其優劣俱係
朕親定伊等無事鑽營若伊等以不肖之心自待妄行
請託為人所愚不但負朕深恩自壊人品日後發覺且
罹罪戾爾部並傳諭伊等知之
又
諭戶部湖廣為産米之鄉榖石最宜多貯將來運往别省
皆為近便今查湖廣通省存倉之穀只數十萬石為數
無多今歲湖廣收成豐稔著即行文該省督撫令其動
支庫銀十餘萬兩遴委賢員採買穀石於省倉及府州
縣應貯之處加謹收貯此時只宜陸續採買不可因有
官價一時採買致令穀價騰貴設若民間穀價稍昂即
便停止俟明年再行採買江南浙江今歲俱獲豐收著
各該撫就近商酌若亦可動項採買榖石著即一面定
數奏聞一面採買
十八日刑部等衙門議覆原任清苑縣知縣王允猷
虧空錢糧奉
上諭王允猷係年羹堯進士同年李維鈞聽年羹堯之囑
託將王允猷任内虧空錢糧逼勒接任官員承認王允
猷依附匪黨請託鑽營情由可惡著發遣寧古塔其家
産查明入官王允猷任内虧空各項俱著落李維鈞賠
補
十九日
諭廵視五城御史今年天氣寒冷聞外間無屋居止之窮
民竟有受凍傷損者朕心深為憫惻朕思居民中豈無
愷悌好善之人但因慮及稽查牽累不敢輕易收留此
亦人情之常爾等可留心照看使寒夜不致露處若有
好義之人容其棲息者不必禁阻至明春二月和暖便
可無慮爾等廵城之職固在禁民為非亦當恤窮救困
嗣後倘有凍斃之人經朕訪聞爾等不得辭其責
又奉
上諭今年天氣甚冷京城多有窮民彰儀門安定門外向
有飬濟院此二處著將變色米賞給一百石煑粥賑濟
傳諭倉場侍郎將米樣呈驗然後賞給
二十日奉
上諭據傅敏奏稱紹興府海塘工程原議皆用條石後以
條石不易購致限期已廹遂用條石托外亂石填中今
恐日後坍塌仍改用條石請寬限期等語海塘工程關
係民生最為緊要必須一勞永逸若因條石一時難以
購致從前便當聲明緣由奏請展限何得草率從事和
順係隆科多結納私人特晉德曾經隆科多在朕前薦
舉此必特晉德受隆科多之囑託照看和順是以聽其
苟且塞責傅敏不早行查奏亦屬徇情著交與新任廵
撫李衛悉心查勘指示更改修理務期永遠堅固張楷
在江南修理塘工用木樁密釘似為有益可否倣行並
令李衛酌量
又署貴州廵撫石禮哈摺奏料理撫臣張謙喪事奉
上諭朕覽石禮哈此奏不禁戚然但不知果然如此料理
否著查明將石禮哈議敘張謙歴任廉潔想家道自然
艱窘其旅櫬回籍時著該撫將司庫銀賞給一千兩
二十二日奉
上諭朕君臨萬方中外一體有功必賞有罪必懲初無偏
黨之心亦並不存依違之見前以羅卜藏丹津潛行悖
逆謀擾邊陲朕命將出師用彰天討滿洲綠旗漢土官
兵皆能奮勇争先克成懋績論功行賞恩所宜施乃年
羹堯以私昵人員冐濫入冊以致綠旗官兵議敘至今
駁查未定而土司功冊亦因之暫停朕心深為憫念夫
土司非比内地凡所遣調目兵皆預定名數按名随師
無從虛冐其功績等第必當詳確稽查如四川屬之瓦
寺雜谷二土司部下目兵與三寨包坐之頭目所部番
兵皆屢年效力戰功尤多小金川土司湯鵬陜西土司
魯華齡於攻取桌子山時其目兵亦能戮力用命似此
邊遠番衆知效忠誠則其寸功必宜盡錄爾部查照領
兵官所報各土司功冊除各土兵已給賞賜外其官目
應各加以職銜仍予恩賞陣亡帶傷者照依綠旗兵丁
一體優恤務期均沾實惠仍將此旨下與該管督撫提
鎮轉飭各土司自兹以往尤宜益矢忠勤各安駐牧嚴
束部落不得滋事生非和睦族鄰不可恣行仇殺尺地
莫非王土率土莫非王臣番苖種𩔖固多皆係朕之赤
子或有強悍不平各土司祇宜赴該管上司陳告豈得
任意戕殺以背朕好生保赤之念各該土官果能凛遵
訓誡則世守職土朕自加恩若敢恃功驕肆陽奉隂違
則國法具在亦斷不因今日之功賞更從寬貸也
又
諭宗人府大學士九卿等從前允禩曾託病不出朕將其
親信太監閻進喚入暫留於大内不但未加處治仍令
總管照看亦並未向伊訊問一語後允禩自稱病愈照
常辦事朕遂將閻進放回允禩以閻進代伊隠瞞所行
之事未曾洩漏一語遂賞銀百兩并縀疋等物昨内府
佐領人等到伊府門嚷閙一事允禩因護軍九十六不
遵伊之指使給供遂立斃杖下夫生殺賞罰乃國家大
柄允禩竟敢擅行誅賞抗違國法其罪誠不容寬赦但
伊從前所犯過惡多端朕俱已寬宥伊多方激朕之怒
希圖罷斥自取安逸朕斷不肯將伊罷黜惟仍望其悛
改宗人府所議革去親王拘禁撤退佐領屬下之處俱
從寬免九十六之親族佐領不可仍令在允禩屬下著
撤出置之公中允禩雖免治罪而殺人者死國法豈容
不問著允禩於伊所指使之太監三名内指出一名抵
償伊若不肯指出著將此太監三名俱行正法允禩專
擅放縱如此行事朕即欲多賞伊佐領亦屬未便但
母妃在彼伊佐領人少防守恐不敷用著於八旗馬甲
兵丁内每旗派一堆子於伊府週圍防守除府門仍令
伊之人員防守外其所派之人俱聽伊指示輪班坐堆
防守伊護衛人亦少著交與領侍衛内大臣於上三旗
侍衛内每旗逐日輪派侍衛四員随伊出入行走到伊
府門候伊語方散太監閻進係允禩深信委用之人雍
正元年年羹堯來京時閻進在乾清門見年羹堯指云
如
聖祖仁皇帝賓天再遲半載年羹堯首領斷不能保等語
聖祖仁皇帝之必誅年羹堯閻進何由預知著交與刑部嚴
行審出再戊子年間
聖祖仁皇帝出口避暑留朕與允禩在京辦事凡奏章與
硃批事件朕俱交允禩收貯後向伊詢問伊云俱已燒燬
硃批事件關係緊要俱係
聖祖仁皇帝御筆何得妄行燒燬此事曾諭知九卿未行究
問去年著拉錫拏問年羹堯時年羹堯將伊處所有筆
札俱已燒燬昨九卿議年羹堯九十二大罪内不將此
事敘入此特為允禩昔日燒燬
硃批事件之處留地步耳九卿既如此存心朕不可置之不
問矣著交與宗人府將
硃批事件務從允禩處追出
二十三日奉
上諭直隸地方向來旱澇無備皆因水患未除水利未興
所致朕宵旰軫念莫釋於懷特命怡親王及大學士朱
軾前往查勘今據查明繪圖陳奏所議甚為明晰且於
一月之内衝寒往返而能歴勘周詳區畫悉當以從來
未有之工程照此措置似乎可收實效具見為國計民
生盡心經畫甚屬可嘉著九卿速議具奏至於工程應
用人員若交與九卿揀選恐有掣肘即令怡親王及朱
軾揀選請旨其從前差往修城修堤之員俱著於水利
工程處一同辦理
二十四日奉
上諭今歲直隸地方被水小民乏食朕軫念維殷已截漕
發粟多方賑恤但恐停賑之後正值東作之時農民謀
食無策著再加賑一月如從前所發之米不足賑糶著
署理總督蔡珽確查奏請增發米石以副朕愛飬黎元
之意
二十五日奉
上諭積貯倉榖關係民生最為緊要朕屢降諭旨令該督
撫嚴飭州縣及時買補昔年虧空之數無如苟且遲延
奉行不力即如原任直隸總督李維鈞曾奏稱各屬倉
榖已補足七八分及今冬發倉賑濟虧空甚多若非截
留漕米并發給通倉之米窮民幾至失所矣昨據月選
官陳克復條奏虧空倉榖請支動正項買補一面嚴追
本官還項朕已交與九卿議行今直省地方俱著定限
三年將一應倉榖務期買補完足不得顆粒虧欠三年
之後朕必特差官員前往盤查如有缺項定行重治其
罪倘有不能補足情由著該督撫題奏凡虧空錢糧猶
可勒限追完無損國帑若虧空倉榖則一時旱澇無備
事關民瘼非小是虧空倉榖之罪較虧空錢糧為甚自
宜嚴加處分並著内閣九卿確議定例具奏
又奉
上諭山東歴城等四十三州縣德州等五衛所今歲被水
收成歉薄朕心深為軫念已降諭旨蠲免錢糧並令地
方官多方賑濟又於明春開濬河道使小民傭工度日
務期安全不至失所前廵撫陳世倌奏請將被災之州
縣衛所應徵漕糧盡行緩徵分作三年帶徵起運經部
議覆以漕糧無本年全緩分作三年帶徵之例應緩徵
一半於雍正四年秋成後徵收起運等語朕思被災地
方有輕重不等若被災既重即徵收漕米一半閭閻亦
覺艱難著山東廵撫於四十三州縣五衛所之中悉心
詳查其被災稍輕之處仍照部議緩徵一半被災重者
准其全緩務期分别確當不得草率偏枯倘輕重失實
日後發覺定行重治其罪
又奉
上諭從前内外惡亂鑽營之人紊亂法紀朕知之甚悉是
以登極以來不時教訓宫内太監并外廷大臣等凡事
無得欺隠有鑽營者斷不寬恕若被拏獲務必從重懲
戒正法屢次諭旨甚明乃有掃院太監傅國相向奏事
太監劉裕探聽外邊有一廢官欲圖開復曾否保奏一
事劉裕並不奏朕止告訴總管太監總管太監亦並不
奏聞甚屬可惡著將總管太監并奏事太監劉裕問明
情由凡有關涉此案人犯俱行鎻拏查問明白具奏
又奉
上諭陜西西安地方緊要又有滿洲駐防兵丁省倉米石
應當多貯查西安現在所貯米石為數無多今歲秦省
收成豐稔著總督岳鍾琪廵撫圖理琛就近商酌動用
庫銀採買米石存貯省倉以為備用其米數多寡該督
撫酌定奏聞務須陸續採買勿令價值騰貴倘倉厫不
足亦令該督撫酌議收貯之法大凡積貯米穀於地方
甚有裨益而有司往往躭延瞻顧不肯實心奉行該督
撫等宜仰體朕心毋蹈此習
又奉
上諭聞得宿遷以下因黃河決口尚未堵成黃河大溜不
能暢直通流致有淤淺一二處水勢急溜河身復多沙
礫該地方官概不實心料理以致回空漕船至此不無
阻滯倘冬底春初決口尚未合龍河溜不歸故道宿遷
運河一二淺處明年重運漕船定多梗阻干係甚大該
總河當嚴飭河員上緊堵築必於桃汛之前將宿遷決
口修築堅固其淤淺處加工挑濬則來歲糧艘重運方
無遲悞之患
二十七日奉
上諭朕以
先師孔子聖諱理應迴避前降諭旨令九卿會議具奏經
九卿議覆凡係姓氏俱加阝為邱字凡係地名皆更易
他名至於書寫常用之際則從古體㐀字朕細思今文
出於古文若改用㐀字是仍未嘗廻避也此字本有期
音查毛詩及古文作期音者甚多嗣後除四書五經外
凡遇此字並加阝為邱地名亦不必改易但加阝旁讀
作期音庶乎允協足副朕尊崇
先師至聖之意
又奉
上諭凡旗員革職離任者俱勒限歸旗康熙二十九年定
例漢官革職離任者亦照旗員之例勒限回籍嗣經陸
續條陳前後更改且日久廢弛奉行不力朕思革職之
員既無官守又無約束或逗留原任地方或潛住京師
或遨遊他省自甘放棄不惜聲名甚至關說事情希圖
僥倖夤緣苟且多生事端嗣後凡漢官革職之員於任
内事結之後應勒限令其回籍若有逗留任所及潛住
京師遨遊他省者照例治罪其擅自容留之五城及各
地方官亦分别處分至朕從前曾令革職解任官員或
有冤抑俱赴都察院申理嗣後如有此等人員著在本
地方取具文書然後來京事竣之後仍舊發回原籍不
得借端留滯著該部定議具奏
世宗憲皇帝上諭内閣卷三十九
