欽定四庫全書
世宗憲皇帝上諭内閣卷一百十九
雍正十年閏五月
上諭五道
初九日奉
上諭昔人云和氣致祥乖氣致戾此天人相感之至理自
古及今未嘗或爽朕以此訓導天下臣民者至詳且悉
矣邇年以来如去夏今春京師亢旱地猶微動未嘗寧
息朕戒慎恐懼思過省愆幸邀
上天慈恩錫以霖雨不致大為災患然
上天垂象示儆之意必有由来朕留心體察於旗人得一二
事似有抑鬱不舒之氣以致上干
天怒朕不得自寬衆亦各應自省也如用兵凖噶爾一節八
旗將士遠役於外抛其室家離其骨月其父母妻子盼
望憂思或者意中以朝廷不恤士卒謂此舉過當乃可
已而不已者不知凖噶爾賊夷狡獪兇頑世濟其惡擾
害我臣服之蒙古窺伺我西北之邊疆若此賊不加創
懲則蒙古不復安居蒙古不獲安居則邊塞不得寧謐
我八旗之人顧能優游燕處度外置之乎是知
皇考經理於前朕紹述於後皆出於萬不得已並非窮兵黷
武欲拓地開疆而疲勞將士於沙漠窮荒之地也觀近
日賊夷跳梁之狀以我朝大兵駐劄邊境而猶心懷覬
覦敢肆狂逞若此則從前雖欲棄置不問以圖息事寧
人其可得乎國家養士於平時原欲服勞於一日將士
受恩於累世本期報效於行間况我滿洲八旗人等忠
義之心勇敢之氣實無與比倫爾等祖父自從龍入關
以及各處征討削平宼亂以捐軀致命為榮以老死牖
下為恥今承平日久習於宴安因數年之征戍即生愁
怨之心而忘乃祖乃父之勞績何志氣隳惰自暴自棄
一至於此乎從來急公徇難者享千古不朽之榮名而
奏凱獻功者膺國家寵褒之爵賞豈但出征弁兵當勇
往奮興爭先恐後即其父母妻子亦當深知大義遏抑
私情務其遠者大者如此則忠君報國之悃誠必蒙
上天垂鑒默加福祐大功可以立成凡列在戎行者均受國
家逾格之恩澤矣又如催追虧空一節聞八旗人等亦
以為苦累獨不思居官之人侵盜國帑剝蝕民膏律以
國法皆在不赦之列朕以習染既久人數衆多不忍加
以刑戮特從寬典勒追還項以儆將来之貪官污吏使
知侵盜横取之物不足以長子孫庶可以止奸貪而厲
廉恥則風俗漸移人心各正衆得有受恩之地朕愈樂
於加恩此朕之苦心實欲為計久遠也若云朕為財物
計而為此綜核之舉獨不思十年以来朕之減除正賦
蠲免積逋與夫興修工程賑濟賞賚加惠於官弁兵民
者所費不下數千萬曾無吝惜此中外所共知共見者
豈有與旗人較量錙銖之理乎且雍正三年以前之舊
欠朕已令該旗大臣等查奏酌免矣朕之意旨旗人既
未能悉知而該管官員又不能宣布開示每於督催著
追之時過嚴過刻甚且牽累無辜希圖卸責此庸劣不
忠之大臣奉行之不善致令有不眀義禮之小人心懷
怨懟而身任其事者復自謂無可奈何更隠示以為奉
朕旨出朕意朕旨果如是乎朕意豈如是乎
上天神明自有照鑒夫身犯罪名事後猶不知悔上施教育
沐恩復不知感與夫為已忘公忠愛不存者此皆乖戾
之氣必致上干
天和行遭譴責朕時深警畏復深憫惻或逆黨之餘孽有意
擾亂引誘人心於不善亦未可定用是再頒諭旨通行
暁諭倘八旗人等果能遵朕訓誨洗滌肺腸感國恩之
深厚體朕意之諄誠不為姦邪浮言所惑共矢愛君親
上之懷永絶昧理欺公之習則可以立身者即可以報
國不但朕之沛澤施恩必先自旗人始而
上天福佑善良諸事吉慶有可預信其必然者
初十日奉
上諭從来人心不正斯風俗難移習染既深則懲儆宜早
朕自御極以來雖普天率土莫敢岐視而由近及遠則
八旗人等尤國家教養百年望其遂生復性共享安樂
以永沐恩光者若眀知其頑劣貪鄙將為人心風俗憂
而猶敢故示寬縱以博仁厚名姑息之害將無所底止
朕為天下萬姓主實不忍出此而聽其陷溺不為之一
援手有負
皇考之付託也是以嚴治貪婪清釐帑項概不得免而追呼
牽擾亦有所不恤者誠欲八旗人等各思罪愆漸自醒
悟知有所不為庶無往不利凡此綜核之數舉即朕訓
愛之初心用嚴用猛與夫加賞加恩論事之迹雖殊而
曲成之意不二昨於雍正三年以前虧空各項令查奏
酌免諭旨内業經明白暁諭諒八旗人等已皆悉朕意
知自省矣今特再沛恩膏於八旗官員人等將雍正三
年以後九年以前旗人應追銀兩除本身虧空侵蝕借
帑及貪贓盜用等項不准查免外其有年遠之案於雍
正八年恩旨以後發覺者與本身已故著落子孫追賠
坐扣俸餉抵補者或本身雖在其應追之銀實係分賠
代賠無著之項或因公那用並未入已者又或應追之
本人已經豁免而開欠之人尚在著追或本身已經寬
免而在奉旨以前報出田房人口抵補其間人口病故
田房變價不敷仍行追補者著該旗將各項情由造冊
開送内閣轉奏候朕酌量分别加恩寬免此次諭旨著
再行通傳俾八旗人等深知朕恩恪遵朕訓洗心滌慮
痛改前非循理奉公謹身節用以副朕教育諄誠之至
意則爾自求福朕實厚望焉
十二日奉
上諭上年冬間北方雨雪稀少朕恐今夏蝗蝻萌動已密
諭該督撫等留心防範頃聞江南淮安府屬之山陽阜
寧及海州所屬之沭陽揚州府屬之寶應等縣各有一
二鄉村生發蝻子雖目前萌動之處不過數里然恐捕
治不力漸至蔓延為田禾之害著該督撫嚴飭有司督
率人役鄉民速行撲滅俾無遺種倘有怠忽從事者即
行糾參從重議處
二十九日奉
上諭據西安按察使楊馝奏稱陜省黃銅甚少不敷鼓鑄
是以錢價昂貴每銀一兩僅兑錢八百一二十文一應
薪蔬俱皆增價似應藉隣省之錢通融行使查湖廣水
路可抵陜屬商州之龍駒寨由此以至西安僅有旱路
四百餘里約計水陸運費每錢千文共需銀一錢有零
再將京城戸工二部制錢由糧艘帶至楚省從楚運陜
為軍需採買物件之用則陜省錢文日多價值自平等
語從來市買物件錢數之多寡原合銀數計算錢價既
昂則物價應當酌減此在地方大吏善於經理務期便
民利用至於京師制錢只可供京師之用豈能遠運陜
西湖廣雖開鼓鑄今因銅觔不敷暫且停罏亦難分及
隣省楊馝所請皆必不可行者但陜省錢價既昂又值
軍興之際亦應籌畫通融之策朕思滇省鼓鑄錢文較
易於他省若每年多鑄錢十萬串著陜省督撫差員赴
滇領取由湖廣水路運至陜省商州之龍駒寨再從龍
駒寨陸運至西安府如此似於陜省有益著署總督高
其倬巡撫張允随悉心籌畫滇省錢文可否添鑄並令
陜西督撫將錢價運價通盤計算如此辦理果否於地
方有益俱著即行定議具奏
又奉
上諭現今天氣炎熱著内務府總管海望會同署步軍統
領鄂爾奇在各門設立冰水暑湯以解行人煩渴工部
所窖冰塊如敷用即用工部之冰如不敷用即行採買
動用崇文門宣課司餘銀辦理永著為例
世宗憲皇帝上諭内閣卷一百十九
