欽定四庫全書
世宗憲皇帝上諭内閣卷七十九
雍正七年三月
上諭三十道
初一日奉
上諭向來外官告病回籍者不復起用朕從愛惜人材起
見已降旨定例於該員告病之時該督撫若看其居官
尚好即於本内聲明俟將來病痊之後赴部引見仍以
原缺補用文職已有此例文武本屬一體以後武職告
病者著悉照文職之例行
初二日奉
上諭總督田文鏡公忠歷練自蒞任豫省以來撫綏化導
以實政實心為察吏安民之本是以風清弊絶吏畏民
懷地方舒暢之氣感召
天和數年之中年穀悉登豐稔該督之功實為可嘉兼該省
紳士庶民風俗向來醇樸又能遵封疆大臣之教人人
向義輸忠以受
上天之恩實可謂良民矣夫因荒歉而蠲免正賦者乃賑窮
恤困之意若羣黎共敦善行以迓
天庥屢歲有秋災祲不作則賞善旌良朕之加恩沛澤更為
愉快著將豫省雍正七年額徵錢糧蠲免四十萬兩總
督田文鏡可確查分數通行所屬州縣一體遵奉使閭
閻均沾實惠朕廣收人材以資吏治每當保舉引見之
時覺豫省之人較少大約豫省士風器量謹厚有餘而
才具明通不足今欲加以策勵以備國家政事之用著
田文鏡通行所屬府州縣選其才猷可供任使者不拘
人數資格秉公舉出該督再加遴選具題奏聞送部引
見又念中州之民務本力田勤於耕作書經曰若農服
田力穡乃亦有秋正今日豫省之謂也著該督於常例
歲舉老農外再令所屬每處各舉一人給以八品頂帶
以示優奬竝將朕旨曉諭遠鄉僻壤之民俾共知之
又奉
上諭各省地方一切應用之公費朕俱令動用公項銀兩
支給不使擾累官民至於賠墊捐助之事屢降諭旨嚴
行禁止今貴州清查稅課一案裴&KR0973;度名下開報賠墊
銀四兩五錢夫以裴&KR0973;度之瞻顧因循將國家數十萬
之錢糧聽屬員之虧空以為己身沽名邀譽之具今乃
以四金之微開作賠墊之項顯以勒令賠墊之名歸之
於朕而掩其虧耗國帑之罪人之無良莫此為甚著將
此項銀四兩五錢賞給裴&KR0973;度並通行直省督撫倘地
方有應用之費無論多寡俱著從公支給不得令不肖
有司藉口賠墊捐助傷政體而滋弊端
又川陜總督岳鍾琪奏報平定雷波等處苗蠻奉
上諭雷波等處苗蠻狂悖不法勾連惡黨騷擾附近民彝
及官兵到日輒敢抗拒岳鍾琪等調度有方勦撫兼施
俾兇犯全獲從此附近民彝咸得寧輯深屬可嘉所奏
知道了辦理此事之大小文武官弁等著該部查明分
别議叙具奏
又廣西巡撫金鉷奏蘇英毆死蘇仍將又復潛逃照
鬭毆殺律絞監候加等治罪擬絞立決奉
上諭凡擬罪潛逃之犯應絞者改為立絞應斬者改為立
斬必看該犯本案情罪可惡至秋審時無可寬緩而又
有脫逃之罪方改為即行正法以懲兇頑若本來所犯
情罪尚有可原或因愚昧無知或因不知新定之例一
時起意懼罪潛逃此等之人當仍照本罪擬為監候著
三法司通行各直省督撫一體遵行此本定擬立絞之
蘇英乃因鬭毆起釁非謀故可比且伊被蘇仍將毆打
情急還毆斃命情罪尚輕蘇英著改為應絞監候秋後
處決
初三日奉
上諭聚衆罷市向來定擬有發邊衞永遠充軍者有發邊
外為民者亦有情甚可惡照光棍律即行正法者皆酌
其所犯情罪分别法之輕重情罪允當即為正條此則
撫臣定案之專責也今魏廷珍審擬唐繕等抗糧糾衆
鬨堂罷市一案而引邊外為民之輕律具奏又復奏稱
律例竝無正條其意以為擬重則恐招怨於人擬輕又
恐見駁於部故以律無正條一語巧卸已責獨不思律
無正條不當引確切之例以定擬乎此案仍著魏廷珍
定議具奏
初四日奉
上諭直省各處富戸其為士民而殷實者或由於祖父之
積累或由於己身之經營操持儉約然後能致此饒裕
此乃國家之良民也其為鄉紳而有餘者非由於先世
之留遺即由於己身之俸祿制節謹度始能成其家計
此乃國家之良吏也是以紳衿士庶中之家道殷實者
實居五福之一而為國家所愛養保護之人則爾等本
身安可不思孳孳為善以永保其身家乎夫保家之道
若奢侈糜費固非所以善守而慳吝刻薄亦非所以自
全周禮以鄉三物教萬民有曰孝友睦婣任䘏可知公
財行惠任䘏之義與孝友而竝重者也蓋凡民之情賤
者忌人之貴貧者忌人之富彼窮乏之人既游閒破耗
自困其生又皆不知已過轉懷忌於溫飽之家若富戸
復以慳吝刻薄為心朘削侵牟與小民爭利在太平盛
世年穀順成之時固可相安一遇歉荒之時貧民肆行
搶奪先衆人而受其害者皆為富不仁之家也逮富家
被害之後官法究擬必將搶奪之貧民置之重典是富
戸以歛財而傾其家貧民以貪利而喪其命豈非兩失
之道大可憫惻者乎朕為此勸導各富戸等平時當以
體恤貧民為念凡鄰里佃戸中之窮乏者或遇年穀歉
收或值青黃不接皆宜平情通融切勿坐視其困苦而
不為之援手如此則富戸濟貧民之急貧民感富戸之
情居常能緩急相周有事可守望相助忮求之念既忘
親睦之心必篤豈非富戸保家之善道乎從來家國一
理若富戸能自保其身家貧民知共衞夫富戸一鄉如
此則一鄉永靖一邑如此則一邑長寧是富戸之自保
其家猶富戸之宣力於國也朕臨御以來屢經人條奏
民間貧富不均請行限田之法乃至逆賊曾靜私著謗
書謂方今輕徭薄賦惟利於豪強兼并之家與貧民無
涉非復行井田不能養贍百姓等語朕思此等怪謬支
離之說乃理勢所萬不能行者夫天下富者一而貧者
百以一人之有餘欲濟衆人之不足貧者何由即能成
立而富戸無辜已受摧殘矣此乃懷賊害天下之心欲
天下之人至於窮苦豈情理中之論乎朕既知其必不
可行若但令地方出示曉諭陽奉陰違朕實恥而不為
若以不能行之事委之各省督撫以示德於貧民使之
感朕恩意而以奉行不力之故歸怨於各督撫等又朕
所不忍為者是以特頒諭旨告誡爾等富戸為富戸者
當知己之得於天者甚厚宜存濟人利物之心行救困
扶危之事敦睦宗族賙䘏鄉鄰下逮佃戸傭工皆加惠
養則人人感其德意即可消患於未萌况積善之家必
有餘慶種福果於天地之間子孫必常享豐厚豈不美
歟著各省督撫將朕此旨通行該屬之鄉紳士民人等
共知之料朕赤子良民必不負朕期望之誠意也
又奉
上諭古州等處生苗自古未歸王化其人愚悍性成罔知
法度自恃地形險峻出没靡常擾害居民刧奪行旅雖
無背叛之跡然為地方良善之患亦不淺矣向來石禮
哈等曾以招撫之事奏請朕怙冒萬方豈忍令此地苗
蠻獨在教化之外祇以石禮哈非能辦理此事之人故
彼時未允其請續經鄂爾泰陳奏前來朕見張廣泗才
具優長周詳縝密必能副朕委任是以諭令辦理今張
廣泗親歷苗境勦撫兼施苗民懷德畏威莫不抒誠歸
嚮使自古未服王化之地均得沾被朝廷之聲教鄂爾
泰張廣泗辦理甚屬可嘉鄂爾泰張廣泗及在事文武
官弁俱著從優議叙其兵丁等著鄂爾泰將帑銀賞賚
具奏
初五日奉
上諭各省佐貳微員有地方職掌緊要者亦有新設新移
正需料理者必須於衆員中揀選才具稍優熟練事務
之人方克勝任著各省督撫將佐貳緊要之缺查明具
奏交與該部註冊遇有缺出該督撫㨂選題請調補如
本省乏員或將别省現任之員内據所知者題補或請
旨揀選永著為例
初六日署廣東巡撫傅泰奏監犯病故請按季彙咨
奉
上諭審結定擬監犯病故隨報隨題著為定例
聖祖仁皇帝臨御六十餘年未嘗更改所以慎重民命恐有
獄卒凌虐滅口致斃等情也况廣東係山海交錯僻遠
之區傅泰初任封疆於分内應辦之事尚未能周到何
暇為此越分陳奏之事且朕日理萬幾不敢稍自暇逸
正冀為大臣者贊勷鼓舞勵精圖治而傅泰奏稱章疏
滋煩有凟聖聽等語甚屬不合著將本擲還
初八日奉
上諭據岳鍾琪奏稱派出臺站兵丁馬兵一千名步兵一
千名其皮衣等物亦所必需但與駐防進勦之兵有間
請照進勦兵丁折半給與等語坐臺兵丁雖與進勦有
間而塞外戍守亦屬勞苦著照進勦兵丁之例馬兵賞
銀二十兩步兵賞銀十兩令岳鍾琪於軍需銀内動支
按名給發
又奉
上諭張大有本内有地效其靈之語朕臨御寰區事事仰
賴
天地之恩俯垂眷佑對越嚴恪之心矢諸寤寐日望
天地之錫福於朕以及於億萬臣民初不料張大有以地效
其靈此等妄誕之語見之於章奏也前者河工微員繕
寫履歷中有河伯效靈字樣朕比時面加切責張大有
以年久大臣豈猶不知朕心而一任無知之幕客信筆
妄書全不留心檢點以致背理慢神昏憒已極著嚴飭
行
又奉
上諭據岳鍾琪奏稱駐防哈密之甘提標兵一百名肅鎮
標兵一百名自康熙五十四年起即在哈密防守又派
令牽䭾押糧傳送公文一應差使至雍正四年始行調
回在哈密十一年竝未給有鹽菜行糧等語遠戍兵丁
勞苦為甚乃十一年之久總未給有鹽菜行糧從前督
撫諸臣於軍務漫不經心疎漏已甚著將每年兵丁應
領鹽菜行糧四千八百兩合十一年計算令岳鍾琪先
於藩庫内動銀五萬二千八百兩按名補給將從前歷
任未經請給之督撫逐一查出著落分股追賠還項
初九日奉
上諭雲貴兩省營弁内邇來勦撫番彝著有勞績之員甚
多本省要缺題補不患乏人現今陜西賢能官員多派
隨征需人署理著行文雲南總督鄂爾泰於現任千總
内揀選弓馬嫺熟效力行間歷練營務能管轄訓練者
十員不必送部引見即由雲南令往陜西賞給千總俸
祿授為陜西額外千總交與岳鍾琪酌量委署守備事
務其千總員缺鄂爾泰即行拔補將朕此諭亦行文知
會岳鍾琪
初十日奉
上諭自古帝王皆有功德於民雖世代久遠而敬禮崇奉
之心不當弛懈其陵寢所在乃神所憑依尤當加意防
衞勿使䙝慢至於往聖先賢名臣忠烈芳型永作楷模
正氣常留天壤其祠宇塋墓亦當恭敬守護以伸仰止
之忱著各省督撫轉飭各屬將境内所有古昔陵寢祠
墓勤加巡視防護稽查務令嚴肅潔淨以展誠恪若有
應行修葺之處著動用本省存公銀兩委員料理朕見
歷代帝王皆有保護古昔陵寢之勅諭而究無奉行之
實朕於雍正元年恩詔内即以修葺歷代帝王陵寢通
行申飭亦恐有司相沿積習視為泛常嗣後著每年於
歲底令該地方官將防護無誤之處結報督撫該督撫
造冊轉報工部彙齊奏聞倘所報不實一經發覺定將
該督撫及地方官分别議處明太祖陵在江寧昔我
聖祖仁皇帝屢次南巡皆
親臨祭奠禮數加隆著江南總督轉飭有司加意防護其明
代十二陵之在昌平州者自本朝定鼎以來即設立太
監陵戸給以地畆令其虔修禋祀禁止樵採
聖祖仁皇帝時屢頒
諭旨嚴行申飭著該督轉飭昌平州知州昌平營參將差委
人員時加巡視務令地境之内清淨整齊倘陵戸或有
不敷著該督酌議增添其南北二處陵寢防護無誤之
處亦著該督撫於每年歲底冊報工部彙奏
又奉
上諭前有人參奏御史吳鳴虞居心貪婪恣意苛索於丈
量華陽縣地畝時以貢生李璋田地指為欺隱鎖押三
日勒銀六十兩又於丈量成都縣地畝時有明臣楊廷
和墳墓祭田坐落新都縣界連成都被刁民劉宗漢越
界侵佔冒首荒田九百五十塊彼此搆訟吳鳴虞聽劉
宗漢賄囑得銀八十兩竟將楊姓墳田斷給劉宗漢復
將地主楊又時批令新繁縣枷責發落經成都府知府
王&KR1397;訪查此案多有偏屈當即詳報撫臣批發成都新
都兩縣會勘現在查審又將金堂縣監生張元鑣鎖押
因伊餽送小菜禮物遂成契交張元鑣家道殷實暗送
銀二百兩不敢聲揚雖以小菜為名而形迹顯著其為
暮夜之金無疑又假手書役弓算人等於金堂縣地方
索取里甲工價每畝五釐八釐不等似此濫斷詞訟苛
責富民貪婪無狀在成都省會之區尚敢索取財物則
勘丈各府其嚇詐賄賂諒必更無底止且分丈各員如
高維新等已經事竣而吳鳴虞遷延時日無非藉勘丈
之名為自肥之計等語吳鳴虞納賄婪贓款蹟纍纍朕
正訝憲德身為巡撫親在地方何以不行參奏今覽奏
摺將吳鳴虞各欵據實奏聞不為徇隠甚是吳鳴虞著
革職其高紱王&KR1397;所報各款及朕所聞劣蹟竝伊在川
苛索不法之處俱著憲德一一查明嚴審定擬具奏聞
高維新丈量之事已竣其吳鳴虞勘丈未竟辦理不妥
之處著交與高維新悉心料理
十三日奉
上諭鹽場大使及河工效力官員必須身家殷實之人始
免累商剝民及侵帑誤工等弊是以在部揀選之時皆
令取具同鄉京官印結保其家道殷實然後命往辦事
所以防冒濫而收實效也聞從前揀選之人取具印結
時竟有徇情受囑將竝無身家之人濫行出結者似此
則是取結者以請託而竊功名出結者顧私交而忘公
義其罪誠不可逭查定例鹽場大使及河工效力等官
到任之日該管上司將果否家道殷實之處行文移查
本籍地方例雖如此但恐視為具文含糊塞責嗣後著
實力奉行毋得絲毫假借倘行查本籍其家道竝不殷
實具奏到日即將本人及出結之同鄉官一幷革職若
有賄囑等情仍審明按律治罪倘本籍不據實查明扶
同回覆將來别經發覺或有應賠之項本人無力賠補
亦必將本籍之大小官員分别從重議處至出結之官
必用主事以上之員其微末京職槩不准出結
十四日奉
上諭從前屢降諭旨禁止賭博京城内外稽察甚嚴聞游
手不法之徒潛往通州天津公然犯禁聚賭其賭具之
所從來有司亦不究問又如京城禁止宰牛鬭鷄及畜
養鵪鶉等事而無賴之輩則於通州天津地方仍敢擅
宰耕牛私開鬭局文武官吏漫無覺察又聞京城禁賭
而好賭之人隨潛匿於四鄉無人禁約似此陽奉陰違
有干法紀通州天津二處之人五方雜處易於容留匪
類通州有倉場侍郎衙門又有副將駐劄均當與知州
等一體管理稽查違禁等事倘不實心稽查致有疎縱
朕差侍衞御史等拏獲定將該侍郎副將知州等分别
嚴加議處天津有總兵巡鹽御史及道員等官亦照通
州之例行至近京鄉村中若有賭博等情該管汛地文
武各員不得辭其責一經發覺決不寬貸
又奉
上諭朕為在京八旗兵丁悉心籌畫其家若有吉凶之事
需用之費無所取辦一時拮据實為可憫特給内庫銀
兩令王大臣等營運生息以備兵丁一時之用今思外
省駐防之滿洲漢軍兵丁等亦當一體加恩江寧杭州
西安京口荆州廣東福建寧夏右衞共九處每處賞銀
二萬兩天津河南潼關乍浦成都共五處每處賞銀一
萬兩俱著於布政司庫内支給交與該將軍副都統等
公同存貯營運生息如該處駐防兵丁家有吉凶之事
將息銀酌量賞給以濟其用其本銀永遠為存公生息
之項不令繳還該將軍副都統等務須盡心辦理使兵
丁均霑實惠倘該管大臣官員有私自侵蝕那移或委
任非人以致本利虧缺者定行從重治罪仍於該管及
委用等官名下嚴追還項其營運利息之處亦必公平
辦理倘指稱官銀名色或佔奪百姓行業或重利刻剝
閭閻與商賈小民爭利擾累地方著各督撫不時稽查
即行參奏倘督撫徇隱不奏經朕訪聞必將該督撫一
併議處此項本利銀兩每年出入之數交與在京八旗
都統副都統查核一旗或管一省或管二省著怡親王
大學士等酌量派定每年於歲底各省該管大臣官員
等造冊齎送各該旗查核奏聞再各省督標撫標提標
兵丁等亦倣此例每標或給銀一二萬兩或給銀數千
兩按照兵丁之額數分别銀兩之多寡亦著怡親王大
學士等酌量派定其銀即交與各該督撫提督委員料
理以惠濟兵丁一切照駐防之例行其前後接任之時
將此造入交代冊内查核至於各省鎮標兵丁等一時
難以遍及候朕酌量國用之出入次第加恩陸續降旨
又奉
上諭嘗思歲時雨暘之各地不同者其故或由於朝廷政
事有所闕失或地方官吏乖其職守或民間習俗澆漓
人心偽薄皆足上干
天和致成災祲此理數之必然纖毫不爽者數年以來朕已
諭之詳矣上年直隸通省地方收成豐稔惟宣化府所
屬之宣化懷來保安三州縣交界之處廣約四十里長
約百里獨愆雨澤頗覺亢旱朕心即疑地方官民恐有
招致之由秋間口北道王棠來京朕令進見曾經諭及
今據王棠摺奏宣化懷來保安等處去年夏秋亢旱今
春他處皆得瑞雪而此地獨少二月間臣因公出境勘
得鷄鳴驛新保安之間有古惠民渠一道灌田數百餘
頃旗民互訟歷三十餘年未曾結案臣詳勘渠道先剖
曲直繼將上年所奉上諭再四宣布勸使回心一時旗
民人等頂頌皇仁即時感悟分渠共溉永息爭端果於
三月初一二等日連降瑞雪平地尺餘春耕有賴萬民
稱慶等語王棠此奏實乃天人感應捷於影響之至理
不可視為渺茫蓋人之所以為心即天之所以為心倘
一方之中彼此猜嫌搆爭起訟人懷不平之氣斯天地
之氣亦鬱然湮塞於一方不能和暢寬舒有不雨暘失
序者乎嘗見愚民之情罔知自省每以旱潦不齊之故
專歸咎於朝廷夫
天心仁愛下民雨暘旱潦乃億兆生命所關如果人君一身
有過則彼蒼所以降之罰者當自有道豈忍移其咎於
下民而加以水旱之災使無辜之億萬生靈悉受困厄
乎即如直隸地方全省豐收而宣化百里之間獨以民
氣不和致罹荒歉此即近事之顯然昭著者其他與此
相𩔖之處不可勝數古聖有言萬方有罪罪在朕躬朕
躬有罪無以萬方今朕此言非為人君寬解而推卸其
責於臣民也君民上下原為一體嘗見直省督撫官員
等每遇年歲豐登輒曰此皇上之洪福也此語朕從不
受朕無自私之福以天下人之福為福若吏治澄清民
風淳厚以致時和年豐天下人各受其福即朕之福也
若官吏壊法營私黎庶囂陵成習以致召為災異此皆
用人不得其當化導未盡其方天下不能共受其福即
朕之歉於福也人君原無可諉之責而臣民自有各盡
之道朕以實心實政乾惕於上天下臣民果能黽勉修
省同歸於善以感召於下則太和之氣流行於宇宙間
災沴何自而生雨雪應時而降人歌樂利百室盈寧以
同受
上天之慈惠豈不美歟著各省督撫通行所屬咸使聞知
十九日山西巡撫石麟遵
旨訊問高成齡將李大成等改擬緩決口供具奏奉
上諭據高成齡供稱雍正五年秋審將李大成等改為緩
決時蔣泂曾說恐怕站不住成齡說我們是漢人可以
擔得住等語凡審擬各案本人有一定之罪國家有一
定之法輕重出入之間不容絲毫假借方為明允如何
有擔得住擔不住之分然則擔得住便可以枉法擔不
住便可以濫刑乎即論擔當亦應是滿洲至於漢人有
何功勞出乎滿洲之上而高成齡以為滿洲不能擔者
漢人能擔此語甚不可解又據高成齡供稱因想李大
成等肆行不法係塞思黑平日縱容所致且所毆之人
未至斃命遂改緩決等語李大成等在山西地方倚勢
横行毆打生員百姓搶奪財物其罪實不容誅是塞思
黑有塞思黑之罪李大成等有李大成等之罪安得以
塞思黑既死遂將衆人之罪歸於一人以行其開脫之
奸計乎若云所毆之人未曾斃命從來刑罰之重輕以
情罪為斷故鬭毆殺人者往往得邀寬典而光棍訛詐
不必致命律條定為立決高成齡獨不知之乎從前伊
都立將李大成等定擬立斬時高成齡現為山西布政
使若果擬罪不當高成齡何以扶同附和定此大案若
從前審擬既屬情罪允當則後來之枉法改輕者又何
心乎高成齡在朕前保薦之人即係阿其那素日之西
席而又枉法袒護李大成等不法之徒則其瞻顧匪黨
情弊顯然昔年阿其那塞思黑罪案原經詢問内外臣
工衆志僉同合詞陳奏今觀高成齡之情狀若此其心
中必有異議且伊鑽刺多人在朕前為之保薦明係沽
名邀譽大奸大詐如楊名時裴&KR0973;度之流似此狡獪欺
罔不得不行窮究以警邪慝著石麟將諭旨内各條一
一嚴加詰問如高成齡不吐實情即加刑訊
二十日奉
上諭徽州府知府沈一葵係從前諾岷題補沁州知州之
員又經蔣泂遵旨保舉朕調來引見看其人辦事有才
克勝知府之任今據魏廷珍奏稱沈一葵操守有餘而
才幹不足請以部屬改補等語魏廷珍此奏與沈一葵
之為人不相符合揣伊之意不過欲避庇護屬員之名
故以沈一葵塞責而不顧人才之屈抑豈大臣公明察
吏之道魏廷珍又稱通省無一可題補知府之人朕之
諭旨令於同知以下知縣以上㨂選保舉則其途甚廣
且魏廷珍在任已久豈無素知之一人可膺保薦者是
其為己瞻顧之私心絲毫未改今伊既行推諉沈一葵
在晉省居官多年著調補汾州府知府觀其勝任與否
汾州府知府竇容恂乃該撫石麟奏稱辦事勤敏無忝
職業者著調補徽州府知府
二十一日奉
上諭士子讀書明理為庶民坊表若昧於急公奉法之義
抗糧逋賦導民為非其害在於人心風俗不止虧缺國
課而已是以内外大小臣工為此條奏者甚多今經禮
部翰林詹事科道等定議士子春夏未完之錢糧分為
三限初限不完責比家僕二限不完發學扑責三限不
完州縣傳集教官當堂扑責秋冬未完之錢糧亦分三
限初限不完發學扑責二限不完州縣傳集教官當堂
扑責三限不完詳請褫革嚴行追比等語朕思責革之
罪雖皆本人之自取然一經笞杖則難洗終身之辱一
經褫革則永無上進之階諸生縱不自惜其身名朕則
深為諸生憫惜之也聞各處催徵之例不同有責比催
糧之差役者有扑責欠糧之本身者現年錢糧每至十
月不完方將糧戸懲責是五月未曾完半雖在百姓未
必便行鞭扑今以此施於士子似覺稍過況生監之中
貧富不同富戸故意抗違實法無可貸而貧生未能依
限則情尚可原今應如何分别貧富使富者不得藉口
以愆期貧者得稍紓其力霑沐朝廷體恤之恩而國賦
又不至於拖欠大約各省土俗人情既難齊一而規條
期限亦未必盡同著該督撫各就本省情形秉公詳察
悉心定議務期寬嚴得當永遠可行倘該督撫内别有
所見可以仰副朕矜憐貧寒之士子而又懲戒頑富之
劣衿者亦著詳悉陳奏
二十二日奉
上諭前朕聞得滿洲革退翰林車松出外行走竝到蘇州
等處特命尹繼善嚴加查訪今據尹繼善摺奏查得車
松於上年五月從京起身到揚州曾拜鹽道朱一鳳隨
往浙江理事同知車柏衙門留住數月又往湖州湖州
府知府唐紹祖備船相送路過蘇州與原任翰林陳珣
在虎邱飲酒盤桓十數日由揚州僱車回京等語車松
昔為翰林在
聖祖仁皇帝時以粗鄙浮躁革退官職後因修書議叙補授
刑部主事伊在刑部又不實心任事是以革任今以廢
官家居不肯安分守法竝未向本旗告假擅自出京潛
行遊蕩遍歷江浙干謁地方官員甚屬可惡車松著革
職拏問將伊在外干求需索及生事不法之處一一嚴
審竝行文詢問所過地方官員令其據實首出免其處
分如有隱諱别經察出決不寬貸
又九卿議覆條奏強盜發覺將同居之父兄分别擬
罪奉
上諭凡交部議覆案件理應詳悉定議方為周備此本所
議清查盜源一案原條陳内請究問同居之父兄伯叔
而部議止言父兄而不及伯叔其同居之弟亦未議及
大凡子弟之為盜賊者若親屬果不知情雖父兄亦所
當宥若知情隱匿雖伯叔亦豈容寬今部議甚屬疎漏
著另議具奏
二十五日刑部奏禁卒馬七等疎脫盜犯分别擬罪
奉
上諭重犯越獄脫逃大有關於國法年來屢降諭旨申飭
各省大小官員等各知儆惕防範疎縱者已少今安徽
所屬仍有公然犯法之事皆由魏廷珍因循怠忽不能
督率教訓官吏之所致此案越獄之犯著交與魏廷珍
嚴行緝拏勒限一年如逾限不獲將魏廷珍嚴加議處
二十七日奉
上諭楊以寧一案經留保哈爾紀善察審其勒索耗穀之
處擬以杖流因係奉旨擢用之員加倍治罪擬絞監候
又因黨附阿克敦等以楊文乾病故為快於本罪上再
加倍治罪擬斬監候等語法司議覆亦遂照留保等所
擬具奏凡官員内不拘資格加恩擢用之人日後居官
不法所以降旨重治其罪者竝非因朕心之忿怒也蓋
以從前加恩擢用之時原出於朕至公之心為吏治民
生起見伊等既已受知於朕若從此黽勉上進功名未
可限量乃竟自暴自棄至於貪贓犯法即加重懲無可
憫惻況伊既加倍受恩則有過亦當加倍受罰此一定
之理且使天下共知朕賞罰至公之心朕之本意如此
楊以寧係蔡珽保薦之人朕加特恩由知縣擢用知府
乃於署事任内以欺罔貪婪被參明係因蔡珽處分心
懷怨望故爾營私敗檢及至被參之後仍然不知畏懼
又黨附阿克敦等往來拜會以大臣之病故為快似此
目無法紀行同光棍其應行擬斬之處甚多按其背恩
怨望之罪固應擬斬即按其交結邪黨紊亂朝政之罪
亦當擬斬今不按其本罪定擬而先引輕條後云加倍
又云再行加倍從來無此定罪之體顯欲攪擾朕從重
治罪之諭旨留保哈爾紀善著交部嚴察議奏凡察審
案件既令法司議覆即應將原奏錯悞之處更改具奏
今三法司悉照留保等原議具奏甚屬不合著交部察
議楊以寧之案著三法司另議具奏
二十八日奉
上諭覃弘發係宜山縣越逃之重犯多年未獲今思恩縣
知縣林協聞其潛歸親帶兵捕前往擒解甚屬可嘉著
從優議敘
又
諭土司田旻如從前聞爾在地方頗不安靜臣工等參奏
者甚多朕念爾土司昔年曾經效力素蒙
聖祖仁皇帝加恩優待是以暫且寬容頒發訓諭以觀爾之
改行遷善與否近年以來朕留心訪察知爾慎守法度
竝不妄生事端克承國家之恩澤朕實嘉之嗣後益當
敬謹守職撫恤土民不得以強凌弱欺壓隣近之苗衆
斯可永受國恩於勿替矣
三十日奉
上諭在京官員歷俸六年准其告假省親此乃通行之常
例為伊等父母家居無事願歸定省者而言若其父母
身患疾病或年過七十精力衰憊為子者廹欲回家侍
奉以伸其孝養之忱則非可以年例拘也嗣後在京官
員有聞其父母患病急欲省覲或父母年逾七十而衰
憊者俱不必俟六年俸滿著取具同鄉官印結於本衙
門堂官處具呈該堂官查明即為啓奏請旨給假速回
本籍不必由吏部彙題其歷俸六年告假省親者仍由
吏部題奏將此永著為例
世宗憲皇帝上諭内閣卷七十九
