欽定四庫全書
世宗憲皇帝上諭内閣卷八
雍正元年六月
上諭二十道
初二日
諭刑部熱審減等國朝舊有成例蓋念時當盛暑囹圄之
地倍覺炎蒸笞杖所加更爲酷烈故特予減等以昭法
外之仁迨後日久弊生罪人妄希巧脫胥吏因緣為姦
故延日期致逃法網是以停止熱審減等之例以杜弊
端我
聖祖仁皇帝如天好生凡閱讞章哀矜詳慎秋審決囚屢行
停止至每歲夏月必
特沛恩綸監候者寬其刑具枷責者緩至秋凉雖停熱審之
例仍寓減等之心恩至渥也朕仰體
聖慈時深欽恤嗣後每逢熱審之期仍復減等舊例其監禁
重犯亦量加寬恤至情罪可疑及牽連待質人等暫予
保釋俟秋後再行拘禁凡内外讞獄衙門一體詳慎遵
行庶幾刑期無刑之意其有故意遲延仍蹈前弊希圖
漏網者除本犯不准減等外官吏嚴加議罪爾部即通
行直省
初八日
諭兵部進藏及克復臺灣有功人員其現在者俱已議叙
惟已經身故者未得議叙同爲國家立功之人乃以身
故之後不得均沾恩澤朕心深爲憫惻爾部著即酌加
議叙著爲定例以副朕褒錄有功之至意
又
諭理藩院郭爾羅斯乏食議將隣近札薩克公巴圖旗下
倉糧撥給散賑等語殊未妥協如將公巴圖旗下倉糧
撥給將來伊旗下若遇災旱又將何處米石撥給乎白
都納倉糧頗多即將此米散賑但止給與米糧餬口並
無產業何以爲生向者給產業買牲餼之事俱派富戶
富戶苟且塞責所給蒙古之物浮報數倍蒙古並不得
實惠科爾沁一旗與其他蒙古不同
太祖高皇帝時首先臣服且爲朕
皇曾祖妣孝莊文皇后
皇祖妣孝惠章皇后之母家世為國戚恪恭巽順歴今百有
餘年今聞伊屬下之人乏食朕心軫惻著即動用正項
錢糧三萬兩往賑再派出大臣一員司官一員往郭爾
羅斯旗下將實在窮苦並無牲餼之人查明數目按伊
戶口足用之數給與乳牛羊隻此項牛羊或應買給或
應折價令其自置並所派大臣官員爾衙門會同總理
事務王大臣速議具奏
十二日戸部奏江蘇巡撫吳存禮以節年蠲免錢糧
六案題請蠲免查得應准蠲免民屯地丁等銀外有
不應蠲免銀一十九萬餘兩但與前奉
特旨蠲免康熙三十三年以前蘆課等項錢糧一例應否
蠲免請
旨奉
上諭此民欠地丁等項銀七百二十九萬六千餘兩外蘆
課等項銀十九萬二千七百兩零雖不應豁免但此事
歴年最久若行催徵窮民必致苦累著一併豁免
十三日
諭戶部兵部朕惟治安天下欲兵民並得其所必以敷恩
減賦爲要比年以來策妄阿喇布坦狂逞逆命發師致
討四川陜西進藏官兵歴經險道往返萬有餘里甚屬
勞苦朕深憫念其倒斃䭾載馬匹價銀及口外沿途與
西藏留駐兵丁續補䭾馬價銀著悉免追賠又西陲軍
興以來民間急公趨事供應差役實厪朕懷聞陜西甘
肅二屬各州縣衛所地丁銀兩每錢額外徵收三釐米
每斗額外徵收三合以爲備荒之用此項徒有加賦之
名而無賑濟之實著自雍正元年始將額外徵收銀米
永行停止如有舊欠亦悉予蠲除爾部即速行文該督
撫遵諭奉行務俾均沾實惠以副朕篤念兵民至意
十四日戸部奏蘇松等處漕船過淮違限各官議處
奉
上諭年來因雨澤歉少河内水淺以致運白漕船過淮違
限運官等從寬免革職著該部將現議内有𩔖此事者
亦以免議具奏
十七日
諭工部據河南巡撫石文焯奏稱黃河南岸中牟地方河
隄衝決近嵇曾筠從河南來朕問河南黃河形勢伊所
奏尚明白即著嵇曾筠前去伊若知有諳練河工之人
著奏聞帶去再八旗漢軍現任官員捐納候選及詿誤
革職各員有情願往河工效力者令其作速遞呈該部
儘數查開交與總理事務王大臣將家道殷實人材可
用者挑選十人引見朕派出四五人交與嵇曾筠帶往
嵇曾筠到河南時將此決口作何堵築之處與河南巡
撫石文焯總河齊蘇勒公同商議即速修成決口以下
州縣被衝人民應賑濟者亦即速賑濟毋致失所河南
預備河工錢糧自来無多此項工程即將布政司庫正
項錢糧動用工完之日查核銷算派出人員至河工時
如果效力勤勞有河員缺出應保奏者即行保奏補授
若無缺出則具題議叙再將諳練河務者常留數員於
工上自於緊急工程有益
二十日禮部題請
勅諭廷臣詳議
母后配
廟典禮奉
旨總理事務王大臣内閣九卿翰林院詹事科道詳查典
禮確議具奏廷臣遵
旨會議敬考古今典禮恭請
四后同祔
聖祖廟
尊謚並加仁字奉
上諭朕惟
母后升祔
太廟大典攸關欲伸臣子之孝思必凖前代之成憲務得情
理允協乃可昭示萬年諸王大臣等奏請
四后同袝
太廟引據宋朝太宗真宗四后祔廟之禮朱子及有宋諸儒
皆以爲允當覽奏既得展朕孝敬無窮之心復合前代
斟酌盡善之典不覺悲慰交集恭惟
孝誠仁皇后元配
宸極
孝昭仁皇后
孝懿仁皇后繼位中宫
孝恭仁皇后誕育朕躬母儀天下按先儒祔廟之議一元后
一繼立一本生以次並列今
母后升祔位次當首奉
孝誠仁皇后次奉
孝昭仁皇后次奉
孝懿仁皇后次奉
孝恭仁皇后如此庶於古禮符合而朕心亦安矣
二十一日奉
上諭貝子丹忠實心效力朕不忍違其遺本所奏是以將
伊家眷及屬下之人俱交與四川提督岳鍾琪量加養
贍安頓朕富有四海以天下爲家豈有利其所屬之人
之理今據侍郎常夀代親王察汗丹津奏稱丹忠係伊
親姪請將所遺屬下歸併兼管詞意懇切著將丹忠屬
下俱賜與察汗丹津管轄其一應人口著岳鍾琪委員會
同札薩克一二員查明數目令回原遊牧之地居住務
俾各得其所勿致擾害至丹忠屬下寨桑等素著勤勞
亦著岳鍾琪委員查明造冊送部俟秋凉時朕令伊等
來京量加恩賞
二十二日河道總督齊蘇勒奏報河岸決口奉
上諭所奏中牟縣屬黃河南岸河水漫決前據石文焯摺
奏朕遣兵部侍郎嵇曾筠選員與伊一同前往至河南
將決口堵築之處會同河南巡撫石文焯河道總督齊
蘇勒商酌動藩庫正項錢糧速築告竣已降諭旨至該
督所奏山旴高堰一帶臨湖堤工恐河水下注泛溢復
以黃河北岸關係運河作速加築保護知道了今正值
雨水之時該督帶領河員加意防護毋得疎忽
二十三日
諭總理事務王大臣朕前曾諭將江西省尾幫船糧截留
山東二十萬石以備賑恤今聞東省百姓食米維艱凃
天相回京奏稱路過東省民間米穀甚少山東巡撫並
未具題朕念江西尾帮船隻須八月間方到彼時已及秋
收恐此際百姓乏食著總理事務王大臣戶部與凃天
相速行會議具奏
二十五日刑部等衙門奏馮子直因姦殺死阿爾兔姦
婦莫靈克知情應凌遲處死奉
上諭因姦殺死親夫知情未曾動手之婦人莫靈克擬以凌
遲處死如帮助姦夫殺死親夫及本身自殺親夫者又
當作何治罪大學士會同三法司查明律文酌議具奏
二十六日兵部議奏未經出口兵丁其倒斃馬匹仍
令賠補奉
上諭保定府城守尉所屬滿洲兵丁古北口提標綠旗兵
丁雖未出口亦勤勞四載有餘若仍令賠補馬匹朕心
不忍著俱從寬免
二十八日
諭吏部兵部三年舉行大計五年舉行軍政其居官優者
列爲卓異劣者分别輕重置之八法所以澄敘官方勸
善懲過典至重也朕思卓異八法所舉所劾不過十數人
而平等供職不列舉劾者尚有多員如文官倉庫之盈
虧辦事之能否武官騎射之優劣訓練之勤惰皆未填
註考語是考課羣吏尚有遺漏之處也嗣後大計軍政
除卓異八法照舊例舉行外其平等官員文職自知縣
以上武職自守偹以上俱扵大計軍政之年令督撫提
鎮註明考語造冊報明吏兵二部務期秉公核實不得
徇情任意顛倒是非爾等確議具奏
又
諭戶部各倉監督俱係限年滿漢一同更換立法最善前
任若有未清後任豈肯接受所以稽錢糧之出入而除
虧空之弊端也查通州坐糧廳有通濟庫每年動用輕
賫等項銀數十萬兩關係錢糧亦屬緊要而坐糧廳一
差並無年限更換或滿員陞轉則更滿員或漢員陞轉
則更漢員滿漢參差更換彼此牽制回護勢難徹底清
查况在任日久倘有虧欠必至積累增多更難清理爾
部可將通濟庫錢糧逐一確查務期明晰其坐糧廳一差
嗣後或限二年或限三年滿漢一同更換庶接受之際
不至含糊而弊端亦不至久而益深也爾部即確議具
奏
二十九日奉
上諭奉天地方乃我國家啓祥之所甚屬緊要朕前詣奉
天聞地方人言論悉知兵丁差役煩多不能休息之處
曾降諭旨令將軍唐保住將無用塘哨悉行撤退唐保
住雖將無用塘哨撤退而將軍副都統扵定額親隨兵
丁之外多帶百餘人省城官員又各帶其子弟因而屬
員效尤各多帶兵丁以致應差乏人兵丁仍多勞苦又
扵鎗手中以選擇熟練之人爲名每城調取二三十人
田獵夫省城相隔遙遠往返人馬俱疲再自山海關以
至廣寧皇莊頭三百有竒止交筆帖式領催等微末人
員駐劄中後所催徵錢糧辦理事務以致交結匪𩔖糶
賣官糧漁利入已且自中前所至錦州義州廣寧等處
相隔二三百里詞訟案内干連之莊頭地方官調取抗
不赴審即使到案亦抗不遵行以致案内干連之人每
多苦累再人命案件呈報地方官之後雖相距數百里
亦必俟筆帖式領催檢驗炎暑日久難以憑信則百方
檢驗慘不可言朕之所聞如此從前雖每年派卿員前
往管轄莊頭因不實心辦理於地方並無裨益應遣大
臣一員駐劄扵寧遠錦州大陵河等處地方令其料理
一應公務管轄里長獵戸遇有詞訟事件會同地方官
審結此所遣官員應令駐劄何處著領侍衛内大臣等
兵部總管公同詳議具奏
又
諭内閣朕惟人才難得務在矜全器使之道寸長即錄每
見外任文武官員一經督撫提鎮緣事參革縱有才堪
效用之人終身廢棄不能復用朕甚惜焉嗣後外任官
員除特參貪酷外其因公詿誤降革解退之員將任内
錢糧案件完結之後文官或吏才不足文學可觀雖不
能臨民治劇尚堪以京職自效武職或有年力精強人
材騎射足備驅使各自揣度本身分量尚可用者許其
親赴都察院具呈著都察院十日一次彙題代爲陳奏
朕當試其所長有可取者棄瑕錄用以示朕憐惜人才
至意
又
諭内閣凡旗員爲外吏者每爲該旗都統參領等官所制
自司道以至州縣於將選之時必勒索重賄方肯出結
咨部及得缺後復遣人往其任所或稱平日受恩勒令
酬報或稱家有婚喪等事緩急求助或以舊日私事要
挾至五旗諸王不體恤門下人等分外勒取或縱門下
管事人員肆意貪求種種勒索不可枚舉以致該員竭
蹶餽送不能潔已自好凡虧空公帑罹罪罷黜者多由
扵此嗣後如有仍蹈前轍恣意需索等弊許本官據實
密詳督撫轉奏督撫即據詳密奏倘督撫瞻顧容隱即
許本官封章密揭都察院轉爲密奏倘又不爲奏聞即
各御史亦得據揭密奏務期通逹下情以除積弊外任
旗員勿得隱忍畏懼朕不治以干犯舉首之罪著通行
八旗直省督撫徧諭内外旗員知悉
又
諭理藩院塞外居住之八旗察哈爾蒙古護軍驍騎之器
械三年查看一次而前往之護軍參領驍騎參領等騷
擾蒙古勒索馬羊等物其三年一往比丁之官員亦有
勒索之處朕所洞悉再察哈爾蒙古内未曾出痘者甚
多若來京挑選護軍倘遇出痘恐有損傷嗣後察哈爾
八旗護軍缺出即著察哈爾總管副總管參領等公同
閱看人材可用者挑補其挑補之護軍俟三年查看軍
器時從京中奏派大臣一員前往查看軍器將所挑之
護軍一併騐看其三年比丁亦照外省例交與該總管
等詳查明白將比過丁數造冊送各該旗都統則衆蒙
古無騷擾之患亦無往返京師之事於伊等大有裨益
著八旗蒙古都統管侍衛内大臣前鋒統領護軍統領
公同議奏
三十日奉
上諭朕去年親閱京通各倉雖有積貯但京師人民聚集
食指浩繁米糧關係重大儲備不可不多查有漕各省
惟湖廣江西産米最廣近年盛京年歲豐收米價亦賤
此三處酌量動正項錢糧採買數十萬石僱募民船運
送来京大有裨益著怡親王隆科多會同確查作何採
買運送之處詳議具奏
世宗憲皇帝上諭内閣卷八
