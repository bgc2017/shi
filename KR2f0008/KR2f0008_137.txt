欽定四庫全書
世宗憲皇帝上諭内閣卷一百三十七
雍正十一年十一月
上諭十道
十五日奉
上諭大學士嵇曾筠敬愼居心忠勤襄事自簡任河道總
督以來整理有方調度合宜即如今年直隸豫省隄工
均有潰決而江南地處下游不但各工平穩且有自開
引河之瑞此實嵇曾筠殫力宣勞之所感召且江南河
務今年工程較多所用物料加倍而所費錢糧轉較從
前减省兹又奏請將葦蕩營每年出産柴束立定章程
儹運交工濟用具見實心實力鉅細不遺朕念伊父之
忠義伊母之節操雖已贈䘏旌褒尚未膺一品封典今
特沛殊恩著給與大學士應得誥封以示優眷
十六日奉
上諭鼓鑄錢文專為便民利用銅重則滋銷燬本輕則多
私鑄原宜随時更定籌畫變通斯可以平錢價而杜諸
弊順治元年每文鑄重一錢二年改鑄一錢二分十四
年加至一錢四分康熙二十三年因銷燬弊多仍改重
一錢嗣因私鑄競起於四十一年又仍復一錢四分之
制迨後銅價逐漸加增以致工本愈重今寶泉寶源二
局額鑄錢文每串需工本銀一兩四錢零歲計虧折銀
約三十萬兩朕思錢重銅多徒滋銷燬且姦民不須重
本便可随時鎔化跴緝殊難非若私鑄必須有力之人
兼設有爐座器具易於查拿也若照順治二年之例每
文鑄重一錢二分在銷燬者無利而私鑄者亦難似屬
權衡得中可以行之久遠再現今五省採辦洋銅三省
採辦滇銅朕思與其令三省辦銅解部莫若即令滇省就
近鑄錢將鑄成錢文就近運至四川之永寧縣由水路
運赴漢口搭附漕船解京可省京鑄之半似多便益至
於戸工兩局需用鉛斤每斤部價七分有餘聞貴州鉛厰甚
旺歲出四五百萬斤每百斤厰價一兩五錢如酌給水
脚令該撫選委幹員如數解交京局似較之商辦節省
尤多再黃銅既禁用紅銅者自多其實黃銅即係紅銅
白鉛攙和鎔成若不併禁仍於鼓鑄未便所有紅銅器
皿應如何分别飭禁雲南開鑄貴州解鉛應如何酌定
規條并現鑄錢文應否改重一錢二分之處著九卿詳
悉妥酌定議具奏毋得輕率亦毋得拘泥
十八日奉
上諭松潘口外各番野性未馴時聞竊奪是以降旨令每
歲於適中之地宣諭化導俾共知法紀庶漸革愚頑夫
惟誠惟信所以服人疑慮優柔固未有能馭衆者兹據
郎中鼐滿岱總兵官邱名揚奏稱自上年化導之後十
二部落番人並無為非等事惟占架擦戎亞二名係有
名慣賊拿到研訊贓款明確因各將伊子為質求賞生
路臣等因事在未經化導之前將二犯釋放將占架之
子酸太擦戎亞之子松布交營收管俟二犯悛改之日
再給領團聚等語占架擦戎亞如果係慣賊料不能悛
改即以子為質亦不可姑寬以貽番民害既已原情釋
放後若有犯再擒治無難又何必留伊子在營以為牽
制計鼐滿岱邱名揚如此料理識見殊屬鄙陋著奉旨
到日即將酸太松布釋放令二犯各領回巢若能悔過
即是良民毋得記伊舊惡倘復為非實乃醜類立應置
諸嚴刑將朕此旨并諭各番目人等知之
又奉
上諭從前陜西疏濬渠工湖廣修理堤岸經該督等奏請
動用存公銀兩朕因關係地方民生事件降旨令動正
項錢糧辦理今修理山東運河工程需銀五萬九千餘
兩該部議照該督所請准動司庫正項朕思年來大兵
在外需費浩繁而東省存公銀兩甚多可以通融辦理
著將運河工程所需銀兩暫在東省存公項下動支應
用俟軍務告竣之後仍將正項照數抵補
十九日奉
上諭武場鄉會兩試原期選俊儲材所以人材壯健技勇
兼優者外場考試另編好字號並分别雙單令入内場
再考試文藝比校取中以杜冒濫倖進諸弊本年會試
有頂替入場作弊者當經查出交部治罪又有武舉劉
元方等人材技勇皆屬平常而考試大臣濫列好字號
入場取中經王大臣等查出參奏已降旨不准中式並
將原考試大臣交部察議俾各知儆戒至於各省學臣
考試聞有弓馬平庸文理粗通之人混入内場越號換
卷傳遞代筆希圖取利以致好字號之武童自知文理
平常多有賄囑倩代者揆厥所由總因府州縣考試時
每以廣收博取市寬大之名無論騎射優劣悉行錄送
遂令技藝不堪漢仗猥𤨏之輩混入内場種種作弊若
不定以處分豈肯加意甄别嗣後府州縣官考試武童
倘不悉心校閱仍蹈前轍濫行錄送著該學臣於校射
時查出題𠫭交部議處其該學臣校閱外場尤當會同
監射之武員加意選擇若將平常懦弱之人濫列好字
號入場取中亦著提調官詳報督撫查參如此則各顧
考成自必詳愼去取庶武場之夙弊可除將鄉會之人
材日盛矣
二十一日正藍旗漢軍都統公慶復奏八旗世職絶
嗣人員應分别承襲奉
上諭朕加恩絶嗣人員為之立後賞給世職令其承襲皆
念伊等勲勞不忍聽其血食斷絶據爾等奏稱墳墓有
在盛京者其承襲世職之人在京當差相距道途遙遠
前往祭奠實有不便可詢問伊等如情願往盛京居住
即令移住盛京随彼處當差所議無庸承襲之額森侯
痕滿金索羅岱皆曾效力戎行懋著勞績額森侯痕現
有墳墓在盛京滿金索羅岱雖不知墳墓所在亦可立
墳祭奠著一體加恩賞給世職令其承襲
二十二日奉
上諭年來江南河工因總河諸臣經畫有方調度得宜是
以湖河奠定民慶安瀾但河防關係重大將來河務必
得通曉熟練之人遵循分理斯克繼前功而全河形勢
非平日講求親身閱歴必不能胷有成算洞曉機宜即
修防堵築以及估工查料等事非經練熟諳備悉利弊
亦必不能随時損益有裨工程是通曉河務之員不可
不預為儲備也著每年在各部院揀選賢能勤慎司官
二員帶領引見派往南河學習河務聽大學士嵇曾筠
指示訓導其估工查料等事酌委辦理以二年為期出
具考語咨回本任如有操守才具實堪任用者即行保
奏留工酌量題補其不堪學習者不必拘定二年於試
用數月後即咨回原任另行派員前往學習如此數年
後學習之人既多則通曉熟練者自不乏員似於河防
工務大有裨益
二十四日奉
上諭從來將備之選務須精悍之材雖目不識丁而膽略
非關文采縱貌不出衆而義勇無礙粗疎蓋整肅部伍
委寄干城矢奔走於疆埸甘勤勞於行列類非薄具聰
明小有才幹者之所能為而勁健渾樸氣盛力充之裨
弁所當略短取長加意造就以儲將材以重武備者也
近見各省督提等保題引見之大小弁員除軍功勞績
外大率以明白勤敏才堪辦事註考朕親加簡閱並逐
一詢問奏對給便者有之才具明晰者有之而人材雄
偉技勇超軼者曾不數見豈明白勤敏即可為將才而
才堪辦事即所為武備耶所見不遠錯誤殊多嗣後該
督提等凡保題將弁務首重弓馬兼選漢仗全材難得
實效須收如仍有以軟弱而謬稱熟諳以機巧而謬稱
通達濫行保題為自私自便計者是重違朕訓膜視封
疆矣定將該督提等嚴加議處著交該部即遵諭通行
又奉
上諭旗員随任子弟定例年至十八歲以上始令歸旗其
在京之世襲官年至十歲以上者送義學讀書今西寧
道楊應琚之子世襲拜他喇布勒哈番楊重榖現随伊
父任所年甫十歲未至歸旗年分該旗乃引在京世職
入學讀書之例行令歸旗殊屬錯悮著交部察議至於
八旗有似此違例將随任子弟未至年分行令歸旗者
亦著該部行查一併交部察議
二十七日奉
上諭八旗兵丁學習清語最為緊要嗣後侍衛護軍等凡
看守禁門値宿該班等處俱著清語總毋令漢語至於
訓練營兵丁會集操演之處亦著令其清語如該管大
臣官員不行教訓稽察仍有漢語者一經查出定將該
管大臣官員一併治罪
世宗憲皇帝上諭内閣卷一百三十七
