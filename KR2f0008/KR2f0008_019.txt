欽定四庫全書
世宗憲皇帝上諭内閣卷十九
雍正二年閠四月
上諭十七道
初四日
諭直省總督巡撫社倉之設原以備荒歉不時之需用意
良厚然往往行之不善致滋煩擾官民俱受其累朕意
以為奉行之道宜緩不宜急宜勸諭百姓聽其自為之
而不當以官法繩之也近聞各省漸行社倉之法貯蓄
於豐年取資於儉歲俾民食有頼而荒歉無憂朕心深
為嘉悦但因地制宜須從民便是在有司善為倡導於
前留心稽核於後使地方有社倉之益而無社倉之害
此則爾督撫所當加意體察者也又聞民間輸納錢糧
自封投櫃亦屬便民之法但偶有短少之處令其添補
每至多多需索其數浮於所少之外理應將原銀發還
仍於原封内照數補足交納庶可免多索之弊此雖細
事督撫大吏亦不可不留心體察嚴飭有司以除民累
初五日
諭刑部朕披覽奏章其中人命案件如故殺謀殺者尚少
而以鬭毆傷人者甚多或因口角相爭或因微物起釁
揮拳操戈一時殞命及至抵罪雖悔何追此皆由於愚
賤鄉民不知法律因一朝之忿貽身命之憂言之可為
憫惻古有月吉讀法之典
聖祖仁皇帝上諭内又有講法律以儆愚頑之條盖欲使民
知法之不可犯律之無可寬畏懼猛醒遷善而遠過也
但法律包舉甚廣一時難以遍喻應將大清律内所載
凡毆殺人命等律逐條摘出疏解詳明爾部可通行各
省令地方有司刊刻散布於大小鄉村處張掛風雨損
壞仍復再頒俾知鬭毆之律尚然如此則故殺謀殺罪
更可知父兄子弟互相講論時存提撕警戒之心以化
其好勇鬭狠之習庶命案可以漸少以副朕好生慎罰
之至意
又
諭宗學教習輔國將軍善福等朕惟睦族敦宗務先教化
嘗見宗室中習氣未善各懷私心互相傾軋並無扶持
愛護之意惟知寵厚妻黨姻婭其於本攴骨肉視若仇
敵殊為悖謬或因祖父昔日微嫌追念舊惡必圖報復
即如齊正額行事無狀甘蹈匪僻以致重干法紀王貝
勒之子孫妄自尊大任意奢侈不顧禮義䧟於罪戾者
往往有之其將軍及閒散宗室不知自重狎比小人蕩
盡先人産業而為無恥之事者尤為不少昔我
皇考加恩宗室養育栽培撫恤備至苟有片長薄技靡不收
錄如普奇經布勒席恒等皆曾擢用伊等不思感恩酬
德反要結朋黨專事鑚營大負
皇考委任之意且其居家素行亦多凶謬即如頼士不安本
分蕩産破家及其贖罪軍前仍不改過生事訐告宗室
中似此不肖無恥者不可枚舉朕嘗歎前明宗室年久
繁衍失於訓教末流猥鄙至不可言誠恐朕之宗室日
流日下不知前鑒深用為憂是以深慮熟籌亟思保全
之道若非立學設教鼓舞作興循循善誘安能使之改
過遷善望其有成今特立義學揀選爾等教習宗室爾
等隨其資質勸學興行導以禮義夫教訓之方漸摩陶
養非可責效旦夕爾等須盡心竭力善為開導毋避怨
毋倦怠教習久而禮義明自當遠惡從善或有不遵教
訓罔顧廉恥有玷名教者小則爾等自行懲戒大則揭
報宗人府會同奏聞其行止端方精勤好學者無論年
齒長幼即行保奏從來立教之術莫要於奬善懲惡善
不奬不能使之勸惡不懲不能使之改爾等既膺簡任
其各平心静氣屏除私意教訓宗室子弟如己之子弟
懇懇然無毫髮不盡其心可將此旨通行曉諭令朝夕
記誦如木鐸之警衆俾皆覺悟自新庶幾積習可除翕
然嚮化以協休風爾等務期勤愼黽勉恪供厥職以副
朕篤厚宗親殷勤教育之至意
又
諭太僕寺少卿兼廵視河道監察御史須洲爾奉差廵視
河道理宜悉心經理凡事公平勿執己見方於漕運有
益據奏有裝載芝蔴船十隻持令箭過閘閘官放行以
致漕船擔閣七日將閘官參劾前來夫運河之設未嘗
禁商船之往來但水小則加意管束先儘糧船前行水
大時則聽商船任便行走京師百貨俱取給於東南之
商販今將芝蔴船嚴禁若此則各種商船必然一槩阻
滯百貨安能流通於民生日用均屬未便爾從前督理
藩司印務與廵撫不協今管理河道諸事記懷往往見
小尚氣甚負朕委用之意嗣後當平情和衷盡去偏私
膠固之習方有裨於公事
初八日奉
上諭聞得銷毁刺字之人甚多既已刺字私自銷毁即屬
怙終不悛且此必有用藥代為銷毁字迹者嗣後如有
私毁刺字之人理應審明若係本身私毁者本律杖六
十補刺太輕作何重治其罪其代為銷毁者將代毁之
人一併作何治罪之處著妥議定例具奏
又兵部議覆條奏地方官員私動驛站馬匹處分奉
上諭朕以天下民生為念凡一切欽差與祭祀山川之大
臣官員回京時必召入面見詳詢生民景况地方情形
以及雨水田苖聞得地方官祗知嚴緊驛站諸凡勅詔
經過迎送俱不成禮至伊等私事及土司差役轉擅動
驛馬逢迎應付從前惟恐騷擾驛站朕曾降旨嚴飭但
勅詔經過地方官吏迎送有關大典豈可疎玩爾等繕
寫諭旨申飭各省督撫
初十日奉
上諭國家設立官員分别等次俱有定分不得僣越湖北
糧儲道郭維新於起程之前請訓旨時朕曾諭如有裨
益地方百姓之事著令密奏郭維新蒞任後奏稱該省
漕船式樣寬大遇水淺之處輓運維艱請照江浙漕船
式樣減小成造朕未降諭旨今伊又奏稱遵旨將船儹
造完工兑載漕糧於正月十七等日起程三月十六日
過淮等語夫改造漕船亦屬大事郭維新理應報明該
督撫如果有益題明改造今並未報明上司即行任意
改造著行文湖廣總督楊宗仁廵撫納齊喀魏廷珍此
項船隻改造之時郭維新曾否報明如伊等知其實有
裨益令其改造亦應奏聞然後舉行如未經報明以為
奉有諭旨改造船隻督撫係地方大吏亦應奏報著楊
宗仁等將曾否報明及督撫因何不奏并有無裨益之
處據實明白具奏其郭維新兩次奏摺一併發往
又
諭順天府府尹京師廣寧門外向有普濟堂凡老疾無依
之人每棲息於此司其事者樂善不倦殊為可嘉
聖祖仁皇帝曾賜額立碑以旌好義爾等均有地方之責宜
時加奬勸以鼓舞之但年力尚壯及游手好閒之人不
得借名混入其中以長浮惰而生事端又聞廣渠門内
有育嬰堂一區凡孩穉之不能養育者收留於此數十
年來成立者頗衆夫養少存孤載於月令與扶衰恤老
同一善舉為世俗之所難朕心嘉悦特頒匾額并賜白
金爾等其宣示朕懷並倡率資助使之益加鼓勵再行
文各省督撫轉飭有司勸募好善之人於通都大邑人
烟稠集之處若可以照京師例推而行之其於字弱恤
孤之道似有裨益而凡人怵惕惻隠之心亦可感發而
興起也
又戸部議覆淮關税銀缺額著落經收官員追賠奉
上諭前已將各關加增銀兩俱行裁去此項虧缺銀兩若
係虧缺原額即著落追賠若係虧缺加增銀兩應行豁
免著察明議奏
十一日條奏請改併衛所歸州縣管轄兵部等衙門
遵
旨議奏軍民戶役不同歸併未便且武科甲出身人員專
選衛所守備千總若盡裁衛所必致選法壅滯應不
准行奉
上諭此事部議所見甚小况滇蜀兩省曾經裁減衛所未
聞不便今除邊衛無州縣可歸與漕運之衛所民軍各
有徭役仍舊分隸外其餘内地所有衛所悉令歸併州
縣飭令直省督撫分别詳悉區畫具奏其武舉武進士
作何銓選不令壅滯之處吏兵二部詳議奏聞
十二日
諭戸部朕惟錢糧固屬緊要而民瘼尤宜體恤聞有州縣
虧空錢糧百姓情願代賠者此端斷不可開虧空之員
未必愛民况百姓貧富不等斷無闔縣情願代賠之理
或係棍蠧勾連借端科歛或不肖紳衿一向出入衙門
通同作弊及本官被參猶冀題留復任因而號召多事
之人連名具呈稱係闔縣願賠後官畏承追處分接呈
入手即差役按里追呼名曰樂捐其實強派其為民累
不淺嗣後紳衿富民情願協助者聽其自行完納其有
闔縣具呈者即將為首之人治以重罪如府州縣官擅
准派賠著該督撫查參重處至因公那移之項依限全
完定例准其開復嗣後督撫題報全完即給咨本官令
其隨本引見朕觀其人可用者即用如不可用以原品
休致其年老及不願補官之人亦於本内聲明給還原
職不必來京爾部行文直省督撫一體遵行
十四日奉
上諭阿布蘭雖係宗室朕素不深知在
皇考時伊於委任之事尚為勉力廉親王又於朕前保奏朕
因特加殊恩晉封貝勒賞給佐領又令總理事務外人
不知以為阿布蘭曾奏聞二阿哥礬書一事故爾擢用
不知礬書事敗阿布蘭尚自遲疑未奏係貝勒蘇努指
使奏聞非其本心也阿布蘭自任用以來並不實心效
力而且素行卑汚前大將軍允禵自軍前回時伊特出
班跪接從來宗室公於諸王阿哥並無此例也宗人府
建立碑亭翰林院所撰之文阿布蘭以為不佳另行改
撰並不頌揚
皇考功德惟稱贊大將軍允禵擬文勒石朕即位後伊自知
誣謬復行磨去辦理旗務每每徇私近參奏佐領一事
經朕交部查出曾傳示衆大臣似此罪惡種種朕是以
交宗人府議處非有别意也若即將伊革斥衆人不知
以為何以旋用旋斥遂生議論則是與廉親王封王時
向致賀者云何喜之有不知死於何日之語相符矣朕
若不將此詳諭爾等無論舊時王大臣即朕所用之廉
親王怡親王阿爾松阿勵廷儀等亦人懷懼心矣如貝
子允裪人甚平常朕雖加以殊恩封之王爵任以部務
並不黽勉效力其性好事其行瑣屑再李英貴勒席恒
俱朕施恩擢用之人因其不肖有負朕恩始行革退善
則用之不善則退之朕素性也
皇考每訓朕諸事當戒急用忍屢降
諭旨朕敬書於居室之所觀瞻自警今於阿布蘭既不詳察
而用之太急至於不可寬宥之罪又不便隱忍則
皇考訓誡之聖明益著而朕亦知過矣阿布蘭應得何罪之
處朕殊難降諭旨爾部院滿大臣會同宗人府定議具
奏
十六日
諭河南山東巡撫并沿河鎮道等官糧船關係甚重務須
及時抵通豫省向因漕米截留並不留心河道漸至淤
淺今糧船逾限未至此係爾地方官責任必須開濬深
通使舟行無阻早到早回不誤抵次再南糧大米幫船
亦為遲滯至今未過臨清爾等皆有催漕之責當協力
䟎行務令速得抵通將來回空之船方不致遲誤冬兑
十八日
諭漕運總督及直隸山東河南廵撫各省旗丁運糧進京
沿途水次理應奉公守法乃數年前浙江湖廣糧船因
懷挾私忿彼此爭鬭持戈放箭殺傷者多逞其兇頑肆
行無忌又聞前歲之冬糧船守凍在山東地方竟行搶
奪擾害居民去歲回空又聞強取百姓衣物此等皆大
干法紀嗣後總漕若不嚴加約束禁止妄行仍然寬縱
直隸山東河南廵撫即著轉飭沿河官弁不時稽察倘
犯法為非即分别輕重按律治罪不得稍有徇縱推諉
以長刁風若有如從前爭鬭傷人及搶奪擾民之事該
督撫即行奏聞請旨於彼地立刻正法决不寬貸可預
行曉諭各省運丁知之
二十二日
諭沿海各省督撫提鎮戰船出洋廵哨最為緊要舊例地
方官承管修造營員每多方勒索不顧州縣賠累地方
官惟知交結營員囑其收受彼此俱有私心修造豈能
堅固以致出洋船隻易至朽壞重修朕深知其弊欲改
歸營員修造使州縣無賠累之苦而於軍政似實有裨
益爾等可會同速行確議具奏若有不可行處不可迎
合強以為是
二十五日
諭工部九門石路損壞重車行走甚難爾部會同提督衙
門詳勘確估將九門應行修補之處挨次修理再西直
門外石路修至高糧橋其暢春園石路有損壞者亦著
修補
二十六日
諭大學士等廣西廵撫李紱於赴任之前面奏請將原任
翰林徐用錫帶往廣西暫為教授如效力好保題府道
等語朕從不知此人亦未聞其姓名因從其所請今訪
聞此人乃外質内巧險僻小人當年大學士李光地被
其所欺薦之於
聖祖仁皇帝用為翰林因招搖生事李光地又復認過劾奏
隨即罷斥方黜革之日都中士大夫皆仰頌
聖祖仁皇帝之神明今李紱之奏薦此人想亦被其愚詐也
此等人且不可以為官何况教授師範乎著將徐用錫
發回原籍交與地方官嚴加約束不許仍令出境請託
夤緣生事
世宗憲皇帝上諭内閣卷十九
