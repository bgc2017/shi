欽定四庫全書
世宗憲皇帝上諭内閣卷三十四
雍正三年七月
上諭三十道
初一日奉
上諭年羹堯從前題奏西藏青海等處軍功議敘文武官
員多冒濫不實朕所深知今特施寬大之恩凡有軍功
議敘文武官員若係年羹堯任内冒濫題奏者無論已
陞未陞已授未授俱准速行據實自首其官職卑微不
能自達者俱交該督撫提鎮齎送此皆出自年羹堯悖
逆擅作威福之舉與伊等無干朕皆從寬宥釋若仍隠
匿遲延不肯首明者一經發覺定行拏問嚴加治罪再
此等無軍功者既可以效力議敘題補則實在效力有
軍功者亦必有挾私抑遏不行議敘如楊俊傑之𩔖者
俱著將所以挾私之故詳細呈首
初三日奉
上諭前須洲條奏請裁挑淺人夫朕以須洲身為河道親
自經歴之事必有真知確見故曾降旨以湏洲所奏似
屬有理交與齊蘇勒陳世倌議奏今齊蘇勒等奏稱若
將淺夫僱夫二項悉行裁減倘遇有急工必致遲悞應
仍照舊例遵行等語如此則裁減淺夫僱夫之說斷不
可行須洲身歷河工非風聞言事者可比何得妄行陳
奏且在任時不行奏請今離任後不計事之利弊惟欲
沽虛名而妄奏甚屬不合著傳問須洲若伊仍執己見
則授伊為濟兖道即令照其所請辦理將來若有遲悞
定置之重典
又山東廵撫陳世倌議奏運河裁減淺夫奉
上諭陳世倌係封疆大吏諸凡理應斟酌妥當秉公行事
幫貼僱夫之項如應裁去即宜以裁去議奏如不便裁
去即應將未便之處具奏乃欲裁減一半作此瞻徇兩
可之議至裁減一半之後倘有不敷應動用何項錢糧
僱夫之處又未議及陳世倌每事如此含糊朕殊不解
著陳世倌明白回奏
初四日奉
上諭朕惟治天下之道首重用人朕自臨御以來凡大小
文武官員俱親加看驗考試補用至降革罰俸等項處
分必再三詳審務使情罪允當不令稍有屈抑今吏兵
二部銓選處分則例刊刻遵行已久其中不無前後互
異之處又現行則例有未經校刻者部内抄白存查遇
事引用外官無由得知姦胥猾吏因而高下其手亦未
可定今律例館纂修律例將竣著吏兵二部會同將銓
選處分則例并抄白例逐一細查詳議應刪者刪應留
者留務期簡明確切可以永遠遵守仍逐卷繕寫开原
書進呈朕親加酌量刊刻頒行再書肆有刻賣六部則
例等書行文五城並各直省督撫嚴行禁止如敢故違
必重治其罪
又
諭倉場侍郎等今年雨多水漲糧船不無遲滯湏要速於
起卸方可不悞回空朕賞給口袋二萬條以助爾等轉
運不必動正項錢糧亦不必入奏銷册所用布疋爾等
即向戸部咨取縫紉工值於内庫咨取
初八日奉
上諭支放八旗兵丁米石原有定限現今雨水稍多恐車
輛難行著展限一月嗣後支放兵丁米石如遇雨水多
時即令展限一月將此永著為例傳知八旗及倉場衙
門
初九日衍聖公孔傳鐸奏懇
頒賜
聖諭廣訓朋黨論二書奉
上諭覽卿奏請頒發
聖諭廣訓朋黨論二書我
聖祖仁皇帝教育羣生
御製上諭十六條期以厚民風而端習俗朕仰承
先志推衍發明著為廣訓使愚氓易曉日用可遵凡茲作述
之間悉本
先師孔子之道以為是訓是行之本並無一語新奇出乎
聖教之外也卿為
至聖後裔果能祗遵祖訓身體力行則脩身齊家之道化
民善俗之模莫大乎是且植黨為
聖人所深戒向來孔氏子孫從無趨附匪黨之事所請二
書不必頒發卿其篤好學力行知恥之旨能光家乘即
廣國華勉之慎之
十一日奉
上諭舊歲直隸總督李維鈞奏稱畿輔地方每有蝗蝻之
害土人虔禱於劉猛將軍之廟則蝗不為災朕念切痌
瘝凡事之有益於民生者皆欲推廣行之且禦災捍患
之神載在祀典即大田之詩亦云去其螟螣及其蟊賊
無害我田穉田祖有神秉畀炎火是蝗蝻之害古人亦
未嘗不藉神力以為之驅除也曾以此密諭數省督撫
留意以為備蝗之一端今兩江總督查弼納奏稱江南
地方有為劉猛將軍立廟之處則無蝗蝻之害其未曾
立廟之處則不能無蝗此乃查弼納偏狹之見譏諷朕
惑於鬼神專恃祈禱以為消弭災祲之方也其他督撫
亦多有設法祈雨祈晴之奏者夫天人之理感應不爽
凡水旱蝗蝻之災或朝廷有失政則
天示此以警之或一方之大吏不能公正宣猷或郡縣守令
不能循良敷化又或一郡一邑之中風俗澆漓人心險
偽以致隂陽沴戾災祲荐臻所謂人事失於下則天道
變於上也故朕一聞各直省雨𤾉愆期必深自脩省思
改闕失朝夕乾惕必誠必敬冀以挽回
天意爾等封疆大吏暨司牧之官以及居民人等亦當恐懼
脩省交相誡勉改愆悔過崇實去偽夫人事既盡自然
感召
天和災祲可消豐穰可致此桑林之禱所以捷於影響也蓋
惟以恐懼脩省誠敬感格為本至於祈禱鬼神不過借
以達誠心耳若專恃祈禱以為消弭災祲之方而置恐
懼脩省誠敬感格於不事是未免濬流而舍其源執末
而遺其本矣亦安有濟乎况
上天好生栽培傾覆原因物之自召而愚民無知每遇水旱
不知返躬省咎更爾多生怨憾罪愆重增此乖戾之氣
上干
天和以致頻遭降罰荒歉連年多由於此也朕實有見於天
人感應之至理而斷不惑於鬼神巫禱之俗習故不惜
反覆明晰言之内外臣工黎庶其共體朕意
又
諭兵部河南總兵官佟世鏻原係參領朕因念其祖父特
擢為總兵官乃伊自到任以來並不實心報效惟事鑚
營即如松阿顔違禁私販馬匹伊即遵照以重價派散
各營兵丁松阿顏無勢無權一稚子耳其囑託之事佟
世鏻尚趨承恐後若此至於隆科多暗中委囑之事其
竭蹷奉行又不待言矣有玷官箴甚屬溺職著將佟世
鏻革職
十二日奉
上諭年羹堯自任川陜總督以來擅作威福網利營私顛
倒是非引用匪𩔖異己者屏斥趨附者薦拔又借用兵
之名虛冒軍功援植邪黨以朝廷之名器徇一己之私
情目今事事敗露不可悉數其所用匪𩔖如陜西官員
内則有延安府知府李繼泰寧夏同知趙健河州知州
許啓盛三原縣知縣劉子正南鄭縣知縣嚴世傑四川
官員内則有川東道金德蔚永寧道周元勲保寧府知
府王國正重慶府同知楊文斌建昌衞通判崔鴻圖卭
州知州張純巴縣知縣周仁舉遊擊年悅此等官員平
日侵蝕軍需剥削民膏諂媚上司苛刻地方實為兩省
之害著即行文該省調取伊等來京引見定奪又如年
羹堯數年來參革及降調之文武官員甚多其中自有
冤抑著吏兵二部將參革及降調之原委一一查明繕
摺具奏候朕親覽酌其情節降旨調來引見使年羹堯
不得肆其蒙蔽而伊等不致受其誣陷且以為罔上行
私無知之大吏戒並為鑽營黨附無恥之屬員懲再如
川陜兩省副將以下千總以上等武官經年羹堯冒濫
題補者俱著岳鍾琪詳查擇其尤劣者參奏又奉
上諭年羹堯在川陜總督任内徇私受賄所用官員多係
阿附迎合之小人經朕聞知者已降旨調回其餘官員
著岳鍾琪查明甄别參奏朕降旨調回之缺及岳鍾琪
參奏之缺俱將朕命往人員令岳鍾琪酌量題補川陜
吏治大壞務湏加意整理將年羹堯流弊惡習盡行剔
除始於地方有益此次命往人員不過就其人材與所
條奏而用者皆非朕深知灼見之人如補用之後實心
任事潔己奉公則已若有敗檢溺軄貽誤地方者岳鍾
琪即指名題參定行嚴加治罪
十四日奉
上諭據禮部奏八月二十三日
皇妣孝恭仁皇后服制期滿請照
皇考聖祖仁皇帝釋服之禮祫祭
太廟頒諭中外等語朕疉遭
皇考
皇妣大事追念罔極深恩莫由仰報三年以來祇於宫禁之
中齋居素服默盡思慕哀戚之忱非敢自謂遵循古禮
更不欲宣播於衆也父母之喪人子之心則一而帝后
之禮國家之制則殊今八月二十三日屆
皇妣孝恭仁皇后釋服之期著擇日於
奉先殿祭告自行家禮至於頒諭中外可不必行餘依議
十五日奉
上諭凡官員離任每有地方士民保留如果該員在任實
有政績惠澤在人愛戴出於至誠理應赴上司具呈陳
請即或清正廉幹之官冤抑被劾百姓為之抱屈者亦
可赴闕申理乃邇來積習無論官員賢否及離任之有
無冤抑概借保留為名竟不呈明上司輒鳴鑼聚衆擅
行罷市顯然挾制其中買囑招摇種種弊端皆於地方
生事如果保留盡係真情何以陞任官員不聞有人愛
戴者耶此乃刁風惡習例所嚴禁斷不可縱容使長朕
聞年羹堯自西安起身之時私囑咸寧縣知縣朱炯用
賂徧行買人保留因年羹堯悖逆貪虐罪惡滿盈去時
人人稱快竟無一人肯應者然後出城赴任倘有無知
之人受賄保留豈不又於地方生事耶朕又聞年羹堯
所過州縣或有闔城多人出迎者或有一人不出舉手
加額稱慶甚且唾啐者夫百姓若果愛戴自必通省皆
然斷無此迎彼唾之理可見凡保留官員者多非出於
眞情皆買囑逼迫而然也嗣後官員離任士民有擅行
鳴鑼聚衆罷市者除將刁惡之人分别首從從重治罪
外其被保之員即係好官然既買囑百姓亦必嚴加治
罪以儆刁風
十六日奉
上諭朕前者曾有旨與年羹堯諭及隆科多於各處轉運
藏埋銀物昏憒之極可愧可笑即戒年羹堯不可亦作
如此醜態為天下人所笑年羹堯奏稱隆科多上不信
聖主之推誠下不守人臣之大義更不通前徹後思想
保全之樂境乃反慮及抄没如此行徑顛倒錯亂殊堪
駭異又自稱臣賦性麤愚惟知感激天恩斷不敢作如
此舉動有負皇上用人之明等語但隆科多藏運財物
不過在各親友家及西山寺廟中耳今年羹堯不特在
京城中埋藏且於天下各省内運寄不審曾通前徹後
思想否真感激朕恩否不負朕用人之明否可駭異否
顛倒錯亂否著年羹堯明白回奏
又趙弘煒首告伊姪趙之垣侵吞家産趙之垣具呈
陳辨并首告年羹堯將清理伊叔趙弘燮虧空銀四
十萬兩侵欺入己李維鈞朋比為姦愚弄趙之垣各
情由都察院據呈具奏奉
上諭康熙六十一年冬朕即位後趙之垣李維鈞同來陛
見朕於自鳴鐘直房守孝之處召見二人含淚謂趙之
垣曰
皇考念爾祖舊日功勲加恩後人故爾父爾叔皆任以節鉞
爾叔在直隸聲名甚屬平常且未完公項纍纍
皇考特欲保全功臣之後恐爾叔身後諸事敗露故
命爾署理直隸廵撫印務以完爾叔未了案件乃爾蒞任以
來未能改易前轍朕仰體
皇考優待功臣後裔之意諄切訓誡爾當竭誠黽勉以蓋前
愆又諭李維鈞曰爾係趙弘燮屬官在直隸居官年久
諸事熟練爾於趙之垣不可拘上司屬官之分當如骨
肉相待諸事竭力規正使彼不至隕越以上成
皇考保全功臣之意並副朕仰體
皇考保全功臣之心比時李維鈞回奏云臣惟有盡心竭力
以幫助趙之垣於是二人皆痛哭叩首而出次年二月
年羹堯進京面奏曰趙之垣庸劣紈袴不可以膺廵撫
重任朕謂之曰趙之垣為人朕亦素知但伊之署理廵
撫乃
皇考保全功臣後裔之盛心去冬伊等來京朕已諄切訓誡
之矣年羹堯見朕意不為摇動一月之後復奏云趙之
垣斷不可令為廵撫矣伊從前居官不過庸劣今自皇
上訓誡之後不惟不凛遵明旨反大肆貪婪以進上為
名向各屬私派銀三十萬兩並勒索從前未收之規禮
朕聞之以為寧有是理此言未可深信乃越七八日趙
之垣果具摺進銀三十萬兩朕心甚怒以年羹堯之言
為實因將趙之垣解退令年羹堯帶往陜西以清趙宏
燮之事及至去年冬年羹堯又將趙之垣帶至京師再
四懇求引見力保其可用種種顛倒殊不可解今年趙
弘煒首告朕即知必有緣故今覽都察院所奏趙之垣
控訴原委年羹堯欺罔姦詐設局誘陷情弊顯然著將
此摺抄錄發與年羹堯李維鈞令其明白回奏
十七日奉
上諭朕因銀庫官員謹慎自持遵法效力曾交吏部議敘
以示奬勸吏部理應分别酌量議奏乃草率議覆將官
員筆帖式以及庫使等俱議以應陞之缺即用使闔庫
之官俱陞則銀庫安得如許熟練賢員乎吏部既如此
議奏即依議行將伊等員缺交與吏部揀選題補倘補
授之員不如前任之人日後劣蹟偶彰定將吏部一併
從重治罪
十八日内閣等衙門參奏年羹堯欺罔悖亂請加誅
戮以彰國法奉
上諭覽内閣九卿詹事科道參劾年羹堯奏章已悉年羹
堯為川陜總督貪婪放縱網利營私本應即加處分因
伊青海之功朕意欲委曲保全故罷其總督之任授為
杭州將軍令其效力以贖前愆乃今事事敗露不料其
欺罔悖逆之罪至於此極實為國法之所不宥如當日
鰲拜以開國元勲輔政犯罪三十條遂至不可保全年
羹堯今日之功豈能及鰲拜之大而所犯之情罪則甚
於鰲拜朕展轉思維自古帝王之不能保全功臣者多
有鳥盡弓藏之譏然使委曲寬宥則廢典常而虧國法
將來何以示懲卿等合詞參奏乃在廷公論而國家賞
罰大事必諮詢内外大臣僉謀畫一可降諭旨詢問各
省將軍督撫提鎮各秉公心各抒己見平情酌議應否
作何處分即速具奏
二十日奉
上諭安民莫先於弭盜而為政必貴於實心從前兩江總
督查弼納條奏種種緝盜之法且欲於水次釘樁以為
周防極似實心料理者乃今自六月十七至七月十七
所報盜案竟有一百九件朕覽之不勝駭異豈因查弼
納實心料理反致如是之多乎可見伊從前所奏盡屬
虛偽欺飾耳查弼納身為總督統轄文武弭盜一事尤
其專責今前後盜案纍纍伊所司果何事耶且此外以
強報竊諱有為無者更不知凡幾兹特降諭旨與查弼
納務必實心清致盜之源察窩盜之所竭誠料理使盜
賊歛迹百姓安堵以副朕意若因有此嚴旨更復隠諱
朦混使民害不得上聞兇惡肆行無忌必將查弼納治
以重罪
又
諭欽差閱視河道内閣學士何國宗等運河關係重大言
者皆似近理而議論多有不同今蔣廷錫條奏欵項爾
等前往詳加閱看凡泉源湖身與各水源流地方形勢
務湏身到測看方得確準定議不可苟且草率意為揣
度以致後日勢不可行河道總督凡黃河所經皆其管
轄豈能處處親到即河屬官員偶有所見亦未敢輕易
舉行爾等將儀器輿圖一併帶去再有算法館行走明
白測量人員著何國宗指名舉奏二人帶去詳加測量
或蔣廷錫條奏欵項之外有關係運道應查看修理之
處亦逐一審視會同該督撫詳議具奏務期一勞永逸
爾等於八月二十日起身乘驛前去倘遇無驛遞之處
爾等輕騎減從該撫照料前往總河齊蘇勒現在堵築
黃河決口爾等此去先看漳河衞河後到濟寧則總河
堤工事完便可會同閱看倘該督撫有緊要事務爾等
或稍候數日或躬往就之勿致貽悞地方
二十一日吏部等衙門議覆條奏直隸州之州同州
判以舉人貢生補用奉
上諭國家立制用人自有一定之體斷無有委曲遷就以
聽人之選擇去就者且定例必湏公平始可永行無弊
今疏稱願就州同州判者造册報部願就二字甚屬非
體又稱將不係直隸州之州同二十六缺州判三十二
缺一併選用舉貢後又稱願就者多反致壅滯前後自
相矛盾且事屬偏枯於情理未協著再議具奏
又山東廵撫陳世倌回奏不行保題密薦之員自行
認罪奉
上諭從前因陳世倌密摺奏稱現有直隸州缺臣前密薦
之員不敢再行保題朕曾降旨令其明白回奏今陳世
倌奏稱臣前密薦官員理應遇缺即行題補乃並未題
補罪實難辭等語此特避重就輕含糊覆奏也如此則
各省督撫等密薦之員俱遇缺即行補授乎陳世倌回
奏與朕所問迥不相符著再行明白回奏
二十二日奉
上諭今歲入夏以來雨水過多朕念黃淮伏秋兩汛必然
水勢浩瀚甚以為憂所以從前批發嵇曾筠奏摺有無
日不神馳淮黃兩岸之語今據田文鏡奏稱儀封縣南
岸大寨蘭陽縣北岸板厰後兩處衝開決口各十餘丈
此皆朕躬不德或用人行政有缺失之所致返躬惕厲
夙夜不安其衝決隄工田文鏡可星速會同副總河嵇
曾筠督率各屬河員併力搶築務期永久堅固其一帶
危險工程亦當增卑培薄預為之防至被災人民著速
委能員實心確查應賑恤者即動正項錢糧賑恤衝没
田地詳細估勘應豁免者題請豁免朕從前曾命將河
屬官員分别議敘今儀封蘭陽兩處既被衝決例應參
處但朕自念不德其疎防官吏止停其議敘不必參處
并從寬免其賠修
又
諭禮部自古修己治人之道載在經書帝王御宇膺圖咸
資典學我
聖祖仁皇帝天亶聰明而好古敏求六十餘年孜孜不倦朕
幼承
庭訓時習簡編自即位以來更欲以研經味道之功為敷政
寧人之本顧以亮隂之際未舉經筵今八月二十三日
為釋服之期爾部可擇日舉行經筵典禮並詳查定例
以聞
二十三日禮部奏朝鮮國王遣使謝
恩恭進禮物照例收納奉
上諭據奏朝鮮國王因賜祭賜諡並封王恩典差陪臣赴
闕奏謝貢獻方物具見悃忱朕垂念遠方時存軫恤彼
國既有哀戚之事其因賜祭賜諡而來貢獻朕心甚為
不忍著不必收納至封王所貢儀物依議行
二十六日奉
上諭今歲夏秋以來直隸山東河南三省雨水過多小民
謀生無術者有之朕心甚為憫惻晝夜靡寧茲秋成將
屆憂念彌深該督撫可作速遴委能員實心詳察其有
生計蕭條升斗無資以及田地被淹不得收穫房廬倒
塌不安厥居者即一面賑恤一面具奏務使窮幽極僻
之區亦不至一夫失所至所遣官吏或有草率將事及
隠匿不聞甚至捏報賑給侵漁朦混使澤不下究者察
出將該管官一併從重治罪斷不姑恕爾督撫等尤宜
實心誠求竭力料理如恤子孫如辦家事勿視為具文
以副朕宵旰憂勞之至意
又奉
上諭今年雨水過多人家屋漏牆垣倒塌貧乏兵丁不能
修葺朕深加憐念所宜特沛恩施務令咸得安居著發
戸部庫帑九萬兩賞與八旗每旗一萬兩上三旗之内
府佐領一萬兩俾貧乏兵丁修理房屋得有裨益明日
傳集八旗都統前鋒統領護軍統領副都統内務府總
管等將作何賞給之處令伊等請旨具奏
二十八日奉
上諭今歲天津等處地方被水米價甚是騰貴去歲盛京
曾由海運糧十萬石著行文將軍綽奇府尹尹泰等將
伊等地方糧十萬石由海運至天津新倉俟到日交與
地方官收貯將盛京等處倉内收貯舊米每年糶賣易
進新米所出舊米若足十萬石即行運送倘不足十萬
石著酌量賤價買足十萬石之數運送今歲收成之處
尚未深知不可遽定若果豐收價賤即行買運若價值
騰貴有不便之處即令將軍綽奇等將不便之處奏明
再若有自海運糧之商人不必禁止聽其運至天津貿
易不許他往著給事中增夀前往再著都察院派漢御
史一員將此交部轉行將軍綽奇等
又奉
上諭歸化城土默特地方年來五榖豐登米價甚賤查黃
河自山西皇甫川界入口河之兩岸一屬山西一屬陜
西應自歸化城購買米石從皇甫川界黃河運至内地
到土爾胡處修建倉厫收貯其歸化城大清山黃河岸
口亦建一倉買米存貯以便由皇甫川界運至土爾胡
處再修造船隻運至陜西潼關地方其修倉修船往來
挽運所費錢糧諒亦無多刑部員外郎覺羅明夀係朕
深知之人再著理藩院遴選謹慎篤實賢能司官一員
同伊馳驛速往會同山西廵撫伊都立歸化城都統丹
津等將查倉修船挽運水手及需用等項詳議具奏若
此事易辦則外而蒙古内而百姓大有裨益
又
諭直隸總督李維鈞今年六月以後雨水較多橋梁道路
多被淹没京師為四方輻輳之地士民商賈往來雲集
今聞近京各處道途積潦行李維艱諸物騰貴朕心甚
為軫念爾可轉飭各地方官悉心籌畫其大路中積水
之處作何疏洩窪圯之處作何修墊通州一路可交與
副將賽都通永道高鑛古北口一路可交與總兵何祥
書及該管州縣官宣府一路可交與總兵許國桂及該
管州縣官至近京一帶可交與大興宛平良鄉涿州等
州縣俱速令其相度地勢設法修理使行旅之人通行
無阻不可借端差派以便民之政反致累民
二十九日山西廵撫伊都立奏塞思黑門下護衞烏
雅圖毆打生員擬斬奉
上諭此事從前諾岷隠匿未曾奏聞經朕聞知降旨詢問
諾岷始行題參至太監李大成乃允禟家下為首緊要
太監伊豈有不知此事之理諾岷訊審時以李大成患
病不知此事竟為脱卸遽行發回諾岷係滿都護屬下
滿都護允禟比鄰而居伊等原屬同黨似此互相瞻徇
強為掩飾置國典於何地耶諾岷大負朕恩伊都立到
彼理應詳究乃止據諾岷所審具奏疎忽殊甚此事仍
著伊都立將太監李大成提往晉省明白對質務將實
情審出具奏至於允禟自來舉動惡亂結納黨援妄行
鑽營不守本分且人品庸劣文才武略一無可取兼之
居心妄自尊大伊本無足算數之人
聖祖皇考優封貝子毫不感恩戴德
聖祖皇考稍加訓誡輒云不過革去此微末貝子已耳偶遇
勞瘁動稱若如大阿哥二阿哥一例拘禁我倒安逸此
等狂悖之談時出諸口朕與諸阿哥所共知者及遭
皇考大事朕並未見允禟目中一滴淚下朕御極後允禟昂
然恣肆抗違諭旨狂悖之形種種不一朕念若將允禟
行止一經表著則國典難寬遂發往西寧居住伊又寄
書允䄉内稱事機已失追悔無及且縱容屬下騷擾地
方毆打民人妄亂行事朕特遣都統楚宗前往約束及
楚宗到彼宣旨伊並未迎接跪聽漫不經意安居卧室
毫無惶悚之容信口妄言有出家離世等狂悖之語且
伊從前詐取明珠家銀百萬餘兩將應賠錢糧抗不還
項攜帶數萬金前往西寧要買人心所以地方人等俱
有九王爺之稱伊不過一貝子耳何嘗一日得居王位
尚未及貝勒職分又安得漫稱為王無恥卑汚之至情
甚可惡洵屬不識臣子大義悖亂之人允禟著革去貝
子撤其佐領屬下並行文陜西督撫嗣後仍有稱允禟
為九王爺者定行提拏從重治罪
世宗憲皇帝上諭内閣卷三十四
