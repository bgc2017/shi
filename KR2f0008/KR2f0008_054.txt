欽定四庫全書
世宗憲皇帝上諭内閣卷五十四
雍正五年三月
上諭三十二道
初一日
諭直省各督撫向来普雄烏蒙狆苖等兇悍性成又有漢
姦為之煽惑引誘是以肆行不法而其地又在深山密
箐之間最為險阻内地干犯重罪之人往往逃匿其中
一時難於捕緝如御史董起弼之類數年訪拏不獲未
必非竄處苖地以偷生也上年冬岳鍾琪鄂爾泰等奉
命勦撫兇苖今據奏報普雄烏蒙狆苖等&KR0662;皆革面革
心輸誠嚮化無復從前作姦犯科之惡習則内地犯法
之人向来逃竄苖地者此時必不能隠藏又將轉徙他
處為苟活之計矣為此密諭爾等可乘此機會商酌派
人設立賞格各密飭所屬文武官弁嚴行稽查如或蹤
跡可疑即加盤詰勿使匪類得以漏網倘稽查不慎將
来𤼵覺之後定將從前經過之處不行查出之地方官
弁及該管上司從重治罪
又吏部將順天學政吳襄保舉生員張鎮等四人帶
領引
見奉
上諭生員張鎮孟澤新劉鵬振朱函夏等四人俱不及朱
函夏尤屬不堪吳襄任學政三年將此等人保舉其平
日不留心考課可知將此四人著與九卿看并問吳襄
此四人有何好處遽行保舉吳襄著該部嚴加議處其
直隸生員著新任學政孫嘉淦於一年後另行保舉
初二日戶部議覆雲南巡撫楊名時請添委署官員
馬匹草料奉
上諭此本内添給委署官員馬匹草料一項伍哥將不應
支領之錢糧妄行咨取楊名時並不駁回聽其違理咨
取即便應付兩人輕公帑而市私恩咎實難辭至於原
辦官員不過遵照上司文書而行並非出於已意今若
令其賠補實為冤抑若仍施恩豁免則又開將来妄支
妄應之漸此項銀兩著於伍哥楊名時名下追取還項
以為後日軍前大臣濫行支應帑銀以市私恩者之戒
初三日奉
上諭自古帝王致治諴民莫不以重農為先務書陳無逸
先知稼穡之艱難詩載豳風備叙田家之力作論語云
百姓足君孰與不足孟子云民事不可緩也蓋國以民
為本民以食為天農事者帝王所以承天養人久安長
治之本也我國家撫綏寰宇
聖祖仁皇帝臨御六十餘年深仁厚澤休養生息戶口日增
生齒益繁而直省之内地不加廣近年以来各處皆有
收成其被水歉收者不過州縣數處耳而米價遂覺漸
貴閩廣之間頗有不敷之慮望濟於隣省良由地土之
所産如舊而民間之食指愈多所入不足以供所出是
以米少而價昂此亦理勢之必然者也夫米穀為養命
之寳人既賴之以生則當加意愛惜而不可萌輕棄之
心且資之者衆尤當隨時撙節而不可縱口腹之欲每
人能省一勺在我不覺其少而積少成多便可多養數
人若人人如此則所積豈不更多所養豈不更衆乎養
生家以食少為要訣固所以頤神養和亦所以節用惜
福也况脾主於信習慣便成自然每見食少之人其精
神氣體未嘗不壮此顯而可見者至於各省地土其不
可以種植五榖之處則不妨種他物以取利其可以種
植五榖之處則當視之如寳勤加墾治樹藝菽粟安可
舍本而逐末棄膏腴之沃壤而變為果木之場廢饔飱
之恒産以倖圖贏餘之利乎至於烟葉一種於生人日
用毫無裨益而種植必擇肥饒善地尤為妨農之甚者
也小民較量錙銖且但顧目前而不為久遠之計故當
圖利之時若令其舍多取寡棄重就輕必非其情之所
願而地方官遽然繩之以法則勢有所難行轉滋紛擾
惟在良有司勤勤懇懇諄切勸諭俾小民豁然醒悟知
稼穡為身命之所關非此不能生活而其他皆不足恃
則羣情踴躍不待督課而皆盡力於南畝矣朕聞江南
江西湖廣粤東數省有一歲再熟之稻風土如此而仍
至於乏食者是土地之力有餘而播植之功不足豈非
小民習於怠惰而有司之化導者有未至邪或者曰米
榖太多則價賤而難於糶賣昔人有榖賤傷農之說諺
語所謂熟荒者此則不必過慮假若小民勤於耕作收
穫豐盈致於價賤而難於出糶朕必多發官價以糴買
之使重農務本之良民獲利而有餘貲也朕生平愛惜
米穀每食之時雖顆粒不肯抛棄以朕玉食萬方豈慮
天庾之不給而所以如此撙節愛惜者實出於天性自
然之敬慎並不由於勉強且以米穀乃
上天所賜以生養萬民者朕為天下生民主惟有敬謹寳重
仰冀
天心默佑雨暘時若歲獲有秋俾小民家有蓋藏人歌樂土
朕既為億萬生民計不敢輕忽
天貺爾等紳衿百姓獨不自為一身一家之計乎朝夕生養
之需既受
上天之賜若果加意愛惜隨時撙節則
天必頻加錫賫長享盈寧之福若恣情縱欲暴殄天物則必
上干
天怒不蒙眷賚而水旱災祲之事皆所不免其理豈或爽哉
又聞江西廣西地方竟有以米穀飼養豚豕者試思榖
食之與肉食孰重孰輕孰緩孰急而乃以
上天之所賜小民終歲勤苦之所獲者為豢養物類之用豈
不干
天和而輕民命乎朕所以惓惓訓諭者惟期天下之人專務
本業以杜浮靡愛惜物力以圖久遠共體朕敬迓
天庥勤恤民隠之意則爾等家室必益至於豐饒爾等子孫
必永綿其福澤思之思之毋忽朕言著將此曉諭内外
官民人等並通行遠鄊僻壤咸使聞知
又
上諭朕以今年閏月節氣稍遲二月天寒故將會試日期
改至三月但目今天氣尚覺寒冷若再改期又恐舉子
盤費無多難以久於旅食今照舊於初八日入場著即
曉諭各舉子俱許攜帶手爐以溫筆硯皮衣及厚綿衣
服俱許穿進但不許乘機懷挟以滋弊端場内茶飯著
供給官加意預備朕另派大臣照看料理令早晚給與
薑湯并按名給發木炭以資其用
又奉
上諭上年八月内貴州安籠總兵官蔡成貴摺奏廣西西
隆州古障地方王尚義等與貴州普安州捧鮓地方之
苖目阿九等歴年互争歪染烏舍&KR0309;犂魯磉等寨於雍
正二年正月控告焚擄無休及臣抵任時嚴飭各目不
許妄動隨通咨飭查蒙雲貴總督高其倬照准粤撫咨
移行臣將阿九等設法擒勦臣思歪染等寨未經審勘
屬粤屬黔不便遽然用兵請轉咨粤省撫提各委賢員
於交界之地嚴審踏勘併查歪染各寨錢糧現納何處
定案清理果係何目強梁再行擒治雖督臣高其倬行
委普安知州廣西撫臣李紱行委西隆知州訂期會勘
無如託故遲延至今未結推原其故因土苖自相仇殺
俱係外結例無考成是以頻年漠視伏懇勅下黔粤撫
臣另委廉能大員秉公審斷以杜争端嗣後審理兩省
交界土苖案件請勅部議定限期完結於邊方似有裨
益等語朕隨將蔡成貴奏摺發與鄂爾泰令其定議奏
聞今據鄂爾泰摺奏查得廣西西隆州古障地方土目
王尚義等與貴州普安州捧鮓地方苖目阿九等歴年
互争歪染烏舍&KR0309;犂魯磉等寨於雍正二年正月控告
焚擄無休兩年以来自前督臣高其倬並貴州巡撫提
鎮諸臣移行粤省撫提諸臣屢經咨催即何世璂到任
後咨檄交馳無如西隆地多烟瘴該牧寄寓省城一歲
中惟冬季暫駐其地而一切催徵事務又復倥偬遂致
任催罔應則愆期之咎多在粤省今准部咨奉旨令臣
與何世璂委大員會勘隨委貴西道吳應龍前往並咨
催粤撫遴委大員速集會審俟審定詳報到日臣等再
當會議竊思隣邊地方苖民雜處搶擄為常刧奪不已
姑息因循釀成此習其故多由外結此至當不易之論
臣經將分别流土考成使各有專責不致互相推諉遲
延不結之處繕摺具題奉旨勅部議覆在案至於黔粤
之交原有大江為界祇因犬牙相錯以致彼此相争今
若劃江而理江以南屬之粤江以北屬之黔則界限井
然防守稽察皆易為力庶幾兩省之紛争永絶又不獨
完結目前案件等語鄂爾泰既稱黔粤兩省當以大江
分界使各加防守稽查則争端可以永息今韓良輔李
紱前往雲南與鄂爾泰面商苖地事宜著將黔粤分界
事情一併會商妥議具奏其土苖争訟案件例由外結
者應如何定限之處亦著鄂爾泰韓良輔李紱議奏並
將此交與九卿詢問李紱甘汝来如何推諉遲延令伊
等明白回奏
又兵部遵
旨查奏定海總兵張溥條奏一本係郎中蘇海汪榯定稿
奉
上諭爾部議覆總兵官張溥條奏一本所議甚屬周詳合
理此稿既係司官蘇海汪榯所擬足見伊等實心辦事
著將伊等記名日後遇有揀選并引見時將伊等做稿
妥協之處註明以示鼓勵嗣後各部院衙門議奏本章
内有經朕奬勵將做稿之司官傳来引見者俱照此例
於揀選引見時開註奏明其有做稿二次三次好者亦
著開寫至於各衙門議事定稿時若係堂官添改者不
可徇情歸功於司官亦不可將司官好處隠瞞不行舉
出如此據實秉公自然司官各加奮勉以辦公事爾部
將此旨傳諭各部院知之
又刑部等衙門議奏葉始麟毆死人命復誣告他人
擬斬監候龍川縣知縣趙文明捏寫供詞應革職奉
上諭此事撫審部駁俱未周詳葉始麟與鄒成若争控基
地知縣趙文明已斷給鄒成若倘云趙文明於此事庇
護葉始麟則何不於争控基地之時斷與葉始麟據此
則趙文明似無情弊或趙文明有所勒索以致激成命
案或另有受賄枉法之處則趙文明之罪又不止於溺
職其應輕應重緣由尚未明晰著交與該撫公平確審
具奏
初五日
諭兵部浙江綠旗兵丁懦弱騎射生疎營伍不整山陕兵
丁人材壯健弓馬嫻熟者頗多將陕西各標營兵丁内
揀選一百名移駐浙江分撥各標教習訓練俾浙省兵
丁亦知鼓勵於行伍大有裨益其撥往兵丁内有人材
可用騎射嫻熟能約束教習者即行拔補千把總總督
岳鍾琪現在四川爾部行文陕西提鎮將伊等標下及
各營兵丁内漢仗弓馬俱好人去得情願攜帶家眷移
駐浙江者甘肅固原二提標各選二十名肅州涼州寧
夏西寧延綏興漢鎮標各選十名共一百名如無家眷
隻身願往者亦准其前往倘兵丁内不能得願往之人
即行召募人材壮健弓馬嫻熟情願移駐浙江者以足
其數再兵丁自陕至浙路途迢遠搬移家口車輛船隻
等項沿途費用繁多兵丁難於措辦係西安地方兵丁
交與西安巡撫係甘肅地方兵丁交與甘肅巡撫酌量
多少家口量給一路足用盤費務令兵丁得霑實惠但
人多路遠照管需人文職著於同知通判内選𣲖一員
武職著於遊擊守備内選𣲖一員沿途督送或一齊起
程或分數起前後起程俟七八月間前往各兵抵浙之
後一切養贍安置之處自有浙江巡撫提督會同料理
初六日
諭八旗都統兵丁等喜喪之事俱已加恩賞給銀兩看来
大臣官員内有家資饒裕者亦有家計艱窘者其於喜
事尚可若遇喪事倉卒之間必致窘迫無措嗣後八旗
大臣官員内若遇喪事有情願借銀者著戶部借給四
個月俸禄至下季扣除若於未及扣除之前有緣事革
職者除世襲官員外仍令其賠補如病故者著即賞給
免令賠補其行取戶部庫銀恐一時不能即得先將旗
下恩賞兵丁銀兩給與再行取戶部庫銀墊補
又戶部議准雲貴總督鄂爾泰奏請黑鹽井正額鹽
每百觔加薪本銀四分又撥給不敷課欵鹽每百觔
加薪本銀二錢至發價定額三分遵行已久無庸再
減二釐奉
上諭此事曾經李衛奏聞朕令鄂爾泰復行查奏今據鄂
爾泰奏請於定額三分内每觔再減二釐以便商民等
語鄂爾泰李衛均非徇情邀譽之人實從地方起見部
中照例議奏雖是但地方出産有舊無而可以新增者
亦有舊有而應當裁減者若有彼此抵算之項准其據
實奏聞則亊皆核實而督撫等亦易於辦理倘再令其
增添而不許其裁減則非公平之道而隠瞞那移之弊
且由此而生即如貴州礦厰各處開閉不常所收賦税
多有隠此補彼者曾經毛文銓奏明改正雲南自近年
以来督撫等清查鹽税等項約計增銀甚多著鄂爾泰
查明鹽觔内所增銀兩核算明白抵補減價增薪之數
定議奏聞
又刑部奏參革崖州營遊擊劉陞應追官銀限内全
完援例免罪奉
上諭原參劉陞疏内有差遣兵丁勒令黎人供應派出工
役等語朕思内地居民受地方官苛索便於申訴故易
至於敗露若苖蠻黎獞等僻處外地知識庸愚倘加凌
虐更可憫惻應嚴定處分以示懲戒不當照内地之例
嗣後此等外地之人併改土歸流地方如該管官員有
差遣兵役騷擾逼勒等情其治罪之處當加於内地一
等著九卿詳議定例具奏
初八日奉
上諭各部院漢司官屢經侍班朕得認識滿司官中間有
不甚認識者嗣後凡遇理事之日著將滿司官四員漢
司官四員一體輪流侍班引見伊等若有條奏之事即
於侍班時密封具奏止許條陳一事不得以數事並奏
如此則司官之賢否優劣可知矣
又奉
上諭士子讀書應試須專心講習方可望其成就八旗舉
人生員内在護軍執事人行走者朕念其用度艱難恐
致分心是以於雍正元年特加殊恩令其退回仍賞給
錢糧養贍俾得專心讀書勉勵上進庶國家可收得人
之益今已三年有餘其中或有年力衰邁及不肖之人
徒領錢糧無志上進虛糜國帑者亦未可知若不加考
課分别勤惰無以鼔勵人才著查弼納查郎阿於會試
後將八旗滿洲蒙古舉人生員漢軍舉人查明人數請
題考試其考試官將應行開列人員請旨派出分别等
第並驗其人品優劣具奏
初九日
諭吏部盛京五部司官多係本處居住之人互相交結瞻
徇情面通同作弊欺隠上司習俗甚是不堪朕屢降諭
旨不能悛改若不盡行調換難於整頓爾部將盛京本
處之人現任郎中以下主事以上人員查明人數悉行
調来以京員用其員缺著在京各部堂官揀選辦事中
等司官爾部帶領引見補用所遺員缺即將盛京撤回
之員補授如此則盛京堂官易於辦理而盛京部院積
習可以悛改矣
又直隸總督宜兆熊等參奏原任大名府知府曾逢
聖虧空錢糧奉
上諭曾逢聖著革職押解交與該督等嚴審追擬具奏曾
逢聖曾經李維鈞保舉蔡珽又在朕前力薦及蔡珽獲
罪之後又奏稱曾逢聖操守不好揣蔡珽之意或因朕
已不信其言故特如此陳奏巧於庇護曾逢聖又或因
已身有罪唯恐連累曾逢聖或曾逢聖實有劣蹟唯恐
累及已身故如此陳奏均未可知及朕詢問李紱李紱
又言曾逢聖居官並無操守不好之處李紱與蔡珽相
為表裏此語未必不出於蔡珽之指使今宜兆熊劉師
恕將曾逢聖虧空之處參劾前来則李紱從前何以徇
私欺罔在朕前保奏著詢問李紱令其明曰回奏朕觀
曾逢聖辦事有才而人品心術俱不可信乃可與為善
可與為不善之人若循分守法則不應有營私作弊之
事若營私作弊則不止一端今情節既已敗露著交與
宜兆熊劉師恕將伊任内有無劣蹟一一確查若有情
弊即行題參一併質審並曉諭伊原任地方之屬員百
姓等有實在被屈及深知伊之劣蹟者准其赴總督衙
門控告
初十日奉
上諭王游原係阜城縣知縣經蔡珽奏請調繁補授清苑
縣知縣及李紱到任後朕令天下督撫各明保一人李
紱將晉州知州閻堯熙具本保奏又具密摺力薦王游
為直隸州縣第一好官更在所保閻堯熙之上又奏稱
因伊係特用之員故不便明保等語朕以李紱斷不忍
欺朕遂調王游引見特授大名府知府今據宜兆熊等
參出王游在清苑縣任内虧空錢糧倉榖等項甚多天
下豈有好官而虧空國帑倉儲者乎朕因李紱薦舉即
將王游從知縣超陞大名府知府推心置腹至於如此
而李紱竟忍於心懷欺詐以負朕乎朕思王游雖經調
繁亦不為特用之員而李紱指為特用不行明保其意
必以王游本不可信恐日後敗露累及已身故不居保
薦之名而欲指為朕之特用也且一面明保閻堯熙一
面即密薦王游在閻堯熙之上此乃巧於力薦王游其
狡詐姦回欺罔已極著大學士九卿詢問李紱令其明
白回奏至王游虧空清苑縣錢糧倉榖接任知縣交代
時李紱必有逼勒承受情弊著宜兆熊等將實情審出
一併具奏
十一日奉
上諭朕辦理天下事務惟有物来順應初無成見成心蓋
天下庶務殷繁人情詐偽變幻百出朦蔽欺罔之處往
往有之而一時聽從遂不能不有所錯悞此亦勢所必
然惟知其錯悞而即為改易不存回護之見則悞者可
以不悞而是非瞭然人亦知所警懼所以古之聖賢不
曰無過而曰改過不吝朕常以此自勉也如蔡珽程如
絲一案今日特宣諭爾等知之當日年羹堯奏請四川
開設鼓鑄蔡珽執奏以為四川不産鉛觔及那親到彼
則奏稱川省本有鉛觔而蔡珽勒令各屬誑稱無鉛以
撓公事因將鉛觔鍊就進呈似此顯係蔡珽欺罔比時
蔡珽又有威逼知府蔣興仁自盡之事年羹堯又奏其
任内劣蹟種種是以朕將蔡珽革職治罪及蔡珽到京
而年羹堯諸事敗露朕召蔡珽入見伊瀝陳已之枉屈
及平日抗拒年羹堯以致被謗之處并年羹堯貪酷殘
暴各款朕看其為人聽其言論似乎尚屬和平不應有
逼死屬員之事是以宥其罪而用之伊在朕前奏稱程
如絲為四川第一好官因得罪年羹堯是以誣參必欲
致之死地今令年羹堯審訊伊必加以重刑則程如絲
身命莫保等語朕以年羹堯素性殘虐蔡珽之言自然
確實朕豈忍令地方好官受年羹堯之荼毒因降旨令
石文焯秉公審理朕並未授意於石文焯令其如何審
斷也乃石文焯審得年羹堯所參程如絲興販私鹽放
鎗殺人之處俱係冤抑具題前来朕因蔡珽力言程如
絲居官甚優是以用為四川按察使以觀其後效至於
程如絲被參之案及石文焯審理之處比時雖然歸結
而其中虛實真偽朕究未釋然於中數年以来未嘗不
時時留心訪察也前者檢閱汪景祺記載程如絲貪横
一條云程如絲重賄蔡珽調補䕫州知府程如絲至䕫
凡商家所有之鹽盡以半價強買之私鹽船自䕫至楚
者官素不甚禁以活窮民程如絲&KR0662;奪之私鹽船過䕫
程如絲遣人籍其鹽私商不服程如絲集吏人鄉勇獵
戶汛兵幾千人往捕治之私鹽及商人過客&KR0712;舟關前
皆不得過捕者至鳥鎗弓矢競𤼵私商亦拒捕私商與
捕人死者枕藉商人過客斃者無算百姓洶洶幾搆大
變蔡珽庇之不以上聞湖督楊宗仁受客商呈詞欲入
告程如絲指稱是年大將軍意楊督竟寝其事年公聞
之遂具題參劾奉旨革職拏問蔡珽入覲力言程如絲
為天下第一清官上將大用之今此案令西安巡撫石
文焯秉公確審石欲脱程罪且議復其官以合聖意嗚
呼浙撫黃叔琳以置土豪賀茂芳於死遂革職問罪乃
知府殺人不計其數而反無過乎汪景祺記載之言如
此伊乃年羹堯門下走狗其言何足為據且謂石文焯
出脱程如絲之罪乃迎合朕意此語更屬悖謬朕本無
意石文焯又何從而迎合之若云朕有所庇護則年羹
堯乃朕當時藩邸舊人多年效力朕不庇護年羹堯而
乃護素不識認之程如絲乎即如黃叔琳深受朕恩由
太常卿歴陞巡撫極蒙委任優眷朕不庇護黃叔琳而
乃庇護一海寧無賴之光棍乎朕之賞罰&KR0662;本至公無
一毫偏向之處而石文焯之開脱程如絲者或因已與
年羹堯素日相好故意將年羹堯所參之案審虛以避
嫌疑或為蔡珽流言恐嚇故特翻程如絲之前案二者
均未可定今觀蔡珽草率放縱徇私妄為則偏向程如
絲顛倒是非乃伊之實情而其所行背理之事較甚於
此者更難&KR0662;數孔子曰君子不以人廢言汪景祺雖犯
重罪身正典刑然其言未必字字皆虛今伊既有程如
絲枉殺多人之語則外間為此語者必不止於汪景祺
一人此處甚有關於國家之政事必須究問明白得其
實情始足以清吏治而肅官方剖是非而除壅蔽在朕
誤聽欺罔之言誤用宵小之輩寧可認錯不肯容姦寧
受前後反覆之名不肯蹈文過怙非之誚諸臣試思之
朕不自回護其過失又豈肯為他人掩飾其罪愆乎程
如絲興販私鹽放鎗殺人一案著侍郎黃炳前往四川
會同岳鍾琪馬會伯及湖北巡撫憲德逐一明白審理
從前被程如絲之害者多係湖廣之人著憲德一一查
出帶往四川質審再此案内有應行質審之人俱聽黃
炳等行文調取質審目今岳鍾琪現在四川著行文令
伊暫留川省辦理此事蔡珽候刑部案件質問後即行
𤼵往四川石文焯亦著前往四川於黃炳等會審時令
蔡珽石文焯二人在傍觀看
十四日奉
上諭通政司參奏蔡珽將題本誤用奏本内閣又復參奏
蔡珽於本章首行違例連寫府丞銜名蔡珽曾為大臣
歴官内外辦事多年豈有本章定式茫然不知之理且
伊亦曾在朕前將奏本題本之處陳奏極其明晰今乃
錯誤若此或伊故意造作以試探朕意或伊負恩妄為
天奪其魄著俟蔡珽到京之日九卿詢問具奏
十七日吏部議駁河南巡撫田文鏡請將理事同知
偉璱以陞銜留任奉
上諭偉璱著照該撫所請以陞銜留開封府理事同知任
但該撫䟽稱闔省紳士兵民合詞攀留等語此處不應
入於章奏凡紳士兵民保留本地官員之處久奉
聖祖仁皇帝諭旨嚴禁蓋脅衆罷市等情該督撫等必行查
究故匪類尚不敢輕犯至於保留官員向来並不究問
其根由故小人不知畏懼此唱彼和聽人指使賢愚混
雜顛倒是非種種弊端如賄買要結之事皆從此出而
地方官員必至枉道以求悦於人此風斷不可長如屬
員果係賢能稱職該督撫等即據已見具題保薦朕自
酌量俞允不必牽引紳士兵民攀轅臥轍等語以開小
人生事之端嗣後各省督撫提鎮一體遵行
又刑部等衙門議准川陜總督岳鍾琪奏趙智被伊
胞兄趙宗痛毆情急回擊中趙宗要害殞命趙智擬
斬監候奉
上諭趙智依擬應斬著監候秋後處決弟毆兄死乃人倫
風化所關法無可貸但因其中略有可原之情故交與
九卿再三酌議衆論僉同然後改為監候以姑緩其誅
此不過數十案件之中間一從寬之事也昨李紱審擬
楊四毆死馬順一案公然以楊四護父強引鄭確護母
之例欲寬其罪夫殺人者死律有明條大臣惟有按律
定擬以待朕之酌量若似李紱之枉法市恩徇私要譽
則是朕之法外施仁偶然原情寬宥之處臣工皆強為
比照題請以濟其私而用法多不得其平矣内外臣工
當以李紱為戒
十八日奉
上諭佐領等並無協同辦事之人若佐領遇有他故不獲
辦事該都統輒隨意委人署理與其隨意委署不若每
佐領額設副佐領一員令其協同佐領辦事既可互察
弊端而事件亦不至於遺悞補授之時將大臣官員以
及驍騎校等視其人材可用力能管轄者令其兼理庶
於事有裨益著八旗都統議奏
二十日奉
上諭向来督撫提鎮陳奏本章例有副本投遞通政司衙
門又有揭帖知會關涉之各部院往往緊要之事未達
朕前而先已傳播於衆口又如内外咨呈文書往来該
衙門尤易疎忽以致匪類探聽多生弊端間有緝拏之
犯聞風遠颺遂致漏網此皆不慎之故貽悞匪輕嗣後
一切本章以及咨呈文書除平常通行事件外其有關
涉緊要之案與緝拏人犯之處内外各衙門應密封投
遞各該管官應謹慎辦理以防漏洩倘有疎忽將来事
發之日究問根由必將漏洩之人及該管官員從重治
罪其稽察之處交與科道官員倘有疎忽漏洩之事科
道不行查出亦一併加以處分其如何詳悉定例之處
著大學士九卿會議具奏
又
諭吏部會試舉人著爾部揀選引見併問九卿將所知者
舉出再舉人内有伊等同鄉素日推服之人亦著舉人
公舉或數人共舉一人或十數人共舉一人俱將姓名
註明務須有猷有為有守之人方可推薦不得冒濫
二十四日禮部奏會試舉人叨荷
特恩合詞陳謝奉
上諭朕視天下萬民皆為一體况讀書鄊薦之人異日俱
可作朕股肱耳目是以朕心待之實有一體聮屬之意
愛養培護即如自厚其身此皆出於中心之自然並非
欲邀天下士子之感頌也今舉子等以會試叨荷特恩
合詞陳謝是尚不能深&KR0662;朕一體相關之意而存上下
彼此之形跡矣朕待天下惟有一誠而崇儒重道之心
尤為篤切但所崇者皆真儒所重者皆正道若徒尚虛
文邀取名譽致貽世道人心之害朕不忍為也爾等讀
書之人實四民之所觀瞻風俗之所維繋果能誦法聖
賢躬修實踐宅心正直行已端方則通籍於朝必能為
國家宣猷樹績膺棟梁之選即退處鄊閭亦必能教孝
勸忠為衆人之坊表故士習既端而人心尚有不正風
俗尚有不淳者無是理也爾等既感朕恩即當仰體朕
心恪遵朕訓争自濯磨或出或處皆端人正士為國家
所倚賴如此方為實心報效不在感恩奏謝之儀文也
二十五日奉
上諭操守乃立身居官之要而操守真正清廉又實屬甚
難之事如怡親王之一塵不染其存心有如鐵石諸臣
無有能及之者實目中所僅見可為大小臣工之模範
如年羹堯等貪贓壊法之徒肆行妄取及至身敗名辱
重罹罪譴家資盡入於官追悔莫及亦何益之有哉凡
人立身居官當先定一主意終身守此而行不改尺寸
即如出門行路之時自然預定主意認定一條正道前
往斷無有信步亂行之理亦斷無有知其為荆棘險阻
而肯由此而行之理何以於立身居官此等大節則冒
昧苟且任意妄行若預先茫無定見者且明知其為悖
理犯法可危可懼而往往以身試之是何異於行路者
明知其為荆棘險阻而以身陷入其中哉此等之人總
由於私意固結於中財賄誘惑於外貪小利而忘大害
顧目前而喪生平是以舍正路而弗由履危途而弗覺
誠可憫可歎之甚也
又戶部奏川省復設舗司工食銀兩内餽送扣留各
項分别著追奉
上諭此案該撫等疏稱餽送塞爾圖進蔵盤費銀一萬六
千兩應交該旗著落追賠等語此項銀兩若果係年羹
堯餽送塞爾圖則動用公帑者乃年羹堯之罪與塞爾
圖無涉不應於塞爾圖名下追賠若係塞爾圖巡撫任
内之事則塞爾圖不應借進蔵盤費名色動用公項今
祇含糊著落具題皆係從前稽查此案之人不行秉公
查勘若非故意屈抑塞爾圖即是有心袒護塞爾圖矣
著交與岳鍾琪馬會伯將此項再行確查具奏
又刑部奏參革高安縣知縣鄭勛私置糧斛一案該
撫所議未協應令再審奉
上諭部頒制斛不能敷用是以該令私置一斛此亦情理
之常若借此科徵米石自應重治其罪今該撫審得徵
收漕米一萬二千餘石只多收米二十八石據此則該
令本無貪婪情弊可知裴&KR0973;度原參民怨沸騰之語既
無實據該部何得執此一語必欲窮究強坐其罪所駁
不是著另議具奏
二十六日奉
上諭京師為輦轂重地理宜肅清但五方雜處品類混淆
往往有各省游手姦偽之徒潜来居住招搖生事種種
不法或呼朋引類訛詐錢財或捕風捉影指稱縴路或
打探信息囑託衙門或捏造浮言煽惑衆聽以及開場
局賭誘人為非者難以悉數此誠擾累地方干犯法紀
不可一日容隠者也朕思京城内外遠人聚集者雖多
皆有容留居住之處或係客店寺廟或係親友居停或
係租賃房屋但就其住處稽查自可得其蹤跡除現任
官員外如係候補候選之人必有仕籍可稽至於讀書
之人或應試到監或處舘作幕貿易生理之人或行商
坐賈或工匠手藝以及醫卜棃園肩挑負販皆必實有
本業營生方可聽其在京居住若閒散游蕩出入詭祕
託名餬口四方而實無恒業者即係姦偽棍徒立宜擯
逐嗣後應令步軍統領巡城御史順天府督率屬員於
九門五城地方嚴加察訪并出示曉諭京城内外客店
寺廟以及官民人等果知其人行蹤来歴可以深信方
許容留棲止倘係面生可疑蹤跡莫定或人雖熟識而
生事妄行者槩不許容留居住若徇情受賄一時姑容
經該管官員訪出或本人日後事蹟敗露必將容留居
住之人連坐治罪如此則招搖撞騙之徒無地可以潜
藏而輦轂之地得以肅清矣其作何察訪取具保結之
道不使賢愚混雜並令奉行得宜不至滋擾之處著九
卿定議具奏
二十六日
諭吏部兵部刑部盛京人員習氣澆薄營謀鑚刺朋比侵
盜甚是無恥屢加教誡終不悛改皆緣犯法參革究治
之後仍在本地居住往往生事滋擾誘人為非無所不
至此等敗類若不即令遷移望風俗之歸於淳厚終不
可得嗣後盛京居住滿洲蒙古漢軍文武官員除因公
詿誤獲罪者仍准本地方居住外其犯侵盜虧欠錢糧
及姦貪訛詐之事降革者酌其所犯事由或令来京歸
旗或著於各省滿洲駐防之處安插如此則不肖之徒
漸少而盛京澆薄之習可息爾三部嗣後凡遇盛京人
員犯罪案件俱照此定擬仍將從前盛京旗員所犯侵
盜錢糧姦貪訛詐等案内廢員查明奏聞
二十七日刑部等衙門議覆西安巡撫張保題奏唐
十兒等毆死屈三讓照律治罪奉
上諭該撫等審擬唐十兒之罪強引罪人不拒捕而擅殺
之條甚屬草率屈三讓奪箱之後又用鐵尺打傷王二
則與罪人不拒捕之條不符矣唐十兒平日與屈三讓
果否不相認識著該撫等確加審訊若唐十兒平日認
識屈三讓則當另引相符之律定擬唐十兒之罪若不
認識屈三讓則當被奪之時伊但視為中途搶奪之人
情急毆打亦事勢之常且屈三讓遲至次日殞命唐十
兒情有可原著免死減等發落照例追埋葬銀給付死
者之家王二係專管䭾箱之人見被搶奪自無束手聽
從之理乃被屈三讓毆打至於傷胯落齒王二情急還
毆實屬無罪今該撫等擬以杖責甚為屈抑王二之罪
著寬免若已經𤼵落著該撫照杖責折贖之數出銀賞
給之
二十八日刑部等衙門議奏侍衛達爾當阿鑚營圖
謀擬斬監候奉
上諭朋黨之為害所關甚鉅是以凡有犯者朕必窮究根
柢斷不寬宥從前以達爾當阿之事大臣内或有黨徇
指使之人故交部嚴行審䆒今既審無别情該管大臣
官員治罪之處俱著寬免達爾當阿係阿靈阿之子阿
爾松阿之弟看其人之行藏心術不減阿爾松阿著將
伊發往寧夏披甲當苦差若果實心效力伊罪尚可寬
免
世宗憲皇帝上諭内閣卷五十四
