欽定四庫全書
世宗憲皇帝上諭内閣卷八十八
雍正七年十一月
上諭三十一道
初三日
諭滿漢文武大臣今日冬至祀
天於圜丘天氣晴明和靄迥異平時朕御極以來時時默禱
凡遇
壇
廟祭祀典禮所關皆求
上天賜以晴和天氣而齋戒之日朕必虔誠敬謹以為昭格
之本不敢絲毫怠忽乃數年之中果蒙
上天鑒察朕心每逄祭祀典禮或先期風雨或過後隂寒而
本日行禮之時必然晴霽暄和此萬耳萬目所觀瞻歴
歴不爽者間有無知之輩奏稱天道渺茫恐難預必朕
諭之曰若果天道不符朕之所禱必是朕心不誠朕當
作災異會倍加儆愓修省言者慚赧而止大抵妄誕不
羈之人則以為天乃清虚之氣去人甚遠何能有感必
應而庸愚鄙陋之人又以為神明之道可以禱求獲福
而以私意干凟豈知䙝慢已甚不但不能獲福且至得
罪於鬼神矣天道至公惟祐善人一念善天必錫之福
一念不善天必降之災且天道至近時刻照臨於前後
左右之間帝王有帝王之天臣工有臣工之天即匹夫
匹婦亦有匹夫匹婦之天舉首即是動念即是不以貴
賤而殊亦無湏臾之離也善惡之報全視乎其人之自
取以善念而得善報以惡念而得惡報即如播種者種
稷則生稷種黍則生黍又如擊噐者擊金則為金聲擊
石則為石聲此一定之理無可疑者然善惡之分又必
視乎其心之公私倘存心為公則雖懲創多人誅戮多
人亦適足以成其善而可以獲福存心為私則雖保全
多人寬釋多人亦適足以成其惡而至於獲譴夫所謂
私者不但徇情枉法婪贓受賄然後謂之私有沽名邀
譽之念亦是私有計較利害之念亦是私有迎合君上
之念亦是私有垂名後世之念亦是私必須利害得失
全不計及只一念順理而行以俟天命此即所謂誠也
然必敬而後能誠故古之聖賢以主敬為本惟其主敬
是以念兹在兹不愧屋漏無慚衾影處處可以對天則
不善之念又何自而萌乎既無不善之念則是一身之
中方寸之内但有獲福之基而無招禍之理焉有不荷
神明之默祐而順適暢遂者乎此朕身試之而確然見
其無毫髮之或爽者爾諸臣試遵朕言而行自然覺悟
自有效驗也總之為君為臣之道只有敬天勤民二端
而用人行政即在敬天勤民之内爾等每當頒禄受賞
之際咸感激以為主上之恩不知朕之所以自奉與逮
及大小臣工者皆百姓之膏脂也君若臣共受百姓之
奉養而於教民養民之道漠不關心聽其失所清夜捫
心何以自安尚云可以對
天地而無慚乎吾君臣當共勉之
初四日奉
上諭朕思治河之道惟有使黃水暢流無所壅滯則永慶
安瀾然欲使黃水無所壅滯必須保固高家堰堤工使
清水力能敵黃且以助其暢流之勢則河工永遠無慮
是高堰堤工關係最為緊要從前齊蘇勒雖將石工稍
加幫修而朕以為不若多費帑金於堤工險要之所及
單薄之處俱加修石工務令堅固高厚以為久遠之計
庶於河道民生大有裨益前孔毓珣在京陛見時朕以
此諭之伊亦深以為然又曾將治河之道降旨詢問田
文鏡而伊之所奏與朕意不謀而合可見高堰堤工乃
必應加增修理者也著發戶部帑銀一百萬兩交與孔
毓珣尹繼善籌畫相度有應預備物料之處即於歲内
採買早為預備再著汪漋對琳張坦麟吳昌祚前往淮
上協同河臣等悉心辦理
又奉
上諭朕從來不言祥瑞是以從前降旨自雍正五年以後
各省所産嘉禾俱停其進獻今據貴州廵撫張廣泗奏
稱黔省各屬新闢苗疆今年風雨應時歲登大有所産
稻穀粟米之屬自一莖兩穗至十五六穗不等稻穀每
穗四五百粒至七百粒之多粟米每穗長至二尺有竒
實從來所未見特將瑞穀呈覽並繪圖附進等語朕覽
各種瑞榖碩大堅實迥異尋常不但目所未見實亦耳
所未聞若但見圖畫而未見穀本則人且疑而不信矣
又據廣西巡撫金鉷摺奏今年粤西通省豐收十分者
十之九九分者十之一穀價每石自二錢以至三錢二
三分乃粤西未有之事等語朕思古州等處苗蠻界在
黔粤之間自古未通聲教其種𩔖互相讐殺草菅人命
又常越境擾害鄰近之居民刧奪往來之商客以致數
省通衢行旅阻滯迂道然後得逹而内地犯法之匪𩔖
又往往逃竄藏匿其中此實地方之患不得不為經理
者今總督鄂爾泰籌畫周至調度有方巡撫張廣泗敬
謹奉行殫心奮力俾苗衆革面革心抒誠向化地方寧
謐和氣致祥感召
天和黔粵二省歲登大稔而黔省磽瘠之區苗彝新闢之地
又蒙
天賜瑞穀顯示嘉徵仰見
天心以經理苗疆為是特昭瑞應以表封疆大臣之善績朕
心實為慶幸若歸美於朕朕不居也著將張廣泗所進
瑞穀圖交與武英殿繪畫刊刻頒賜各省督撫俾觀覽
之共知勉勵
初六日奉
上諭前因北路軍需須用駱駝鞍屜諭令山西地方製辦
聞該省民人踴躍急公凡有羊毛繩料之家各出所有
赴官領價凡能工匠之人一時羣集應募爭先恐後共
計二十餘萬件之物料工作不勞而集於月餘之内迅
速完成朕聞之深為慰悦此皆該省巡撫大吏平日善
於訓導民人其製辦噐物僱募人工又照數給與價值
而該省民人又懷尊君親上急公趨事之心是以備辦
軍需羣情歡躍剋期告竣甚屬可嘉巡撫石麟布政使
蔣泂著交部議敘凡委派辦理駝屜之員亦著議敘再
將該省辛亥年額徵地丁銀蠲免二十萬兩著巡撫布
政使於辦理鞍屜之各州縣按畝均派使小民共霑實
惠以示朕恩奬官民之至意
又奉
上諭朕前降旨勸導富戶體恤貧民乃教人以仁厚為心
以貪刻為戒或於年穀歉收之時行濟人利物之事施
惠愛於鄉里積福慶於子孫此即古人任恤之義然亦
聽本人之樂從與否並不繩以官法強以所不願也今
聞江西奉到諭旨之日署撫張坦麟即行牌與布政使
李蘭而布政使李蘭轉行各屬有將分别造冊開報富
戶鄉紳姓名之語以致各屬差役社保等沿戶挨查借
端嚇詐凡屬温飽之家俱將姓名填入富戶冊内報官
索錢到手始免開列現據進賢縣民樊子亮南昌縣監
生劉思試等各行控告而李蘭始飭有司停止造冊地
方富民始得安靜又聞江南有遊手好閒之輩登富戶
之門而詐騙者又有無恥生員假鄉試盤費不足之名
而勒索富家者經督臣范時繹出示嚴禁其風始熄夫
以朕訓人為善之諭旨而庸劣有司如李蘭者奉行不
善遂致閭閻之間生事滋擾而宵小不法之徒又從而
藉口逞奸使素封之家供其需索身為地方大吏不能
宣布朝廷德意易俗移風轉將朕之恩旨顛倒錯誤至
於此極似此庸材深可痛憾以朕所聞一二省如此或
他省尚有似此者亦未可定特頒此旨通行曉諭倘有
復蹈前轍者經朕訪聞定將該省大小官員從重議處
又怡親王奏增加儀仗一倍
恩禮逾重辭不敢受奉
上諭數年以來朕於怡親王有加恩議敘者王多再三奏
辭情詞懇切朕勉從所請者有之王忠誠敬慎輔弼朕
躬為國家宣猷效力之處甚多昨朕降旨加恩於内外
公勤任事之大臣數人因念王之勲勤較之諸臣為最
若不錫以奬功之典朕心實有未安是以增加儀仗以
表觀瞻稍示朕嘉予賢王之意在王領受並非越等逾
分之事已頒諭旨不必固辭
初七日奉
上諭排年汪臺衡等侵蝕錢糧一案前經部議將徇隱失
察各官職名查明指參乃魏廷珍既不將各官查出參
奏又不將不參緣由聲明顯係有心朦混欲俟部中駁
查加以刻薄搜求之名此等居心甚不可問魏廷珍既
欲將失察之員放縱不問著將魏廷珍交部嚴察議奏
其失察各官免其參處
初八日奉
上諭從來開國之初必有從龍之佐或闢疆拓土茂建崇
勲或陷陣衝鋒捐軀殉節至於承平之後伐叛討逆其
抒誠宣力之臣壯猷忠節竝足以垂光竹帛流譽無窮
凡為人主者據情據理必無不存篤念忠勲之心於本
身厚加贈䘏尤切望其子孫人人成立克紹前徽以永
受優待功臣之澤若忠節之後廢墮家聲乃朝廷所不
忍聞也則為之子孫者自當謹守家風努力奮志砥礪
廉隅世世為國家有用之材以繼述先烈即或貧窶不
能自振國家自必加以恩澤周恤其身家而不至於困
苦無依也乃功臣之後往往有不肖子孫自甘敗𩔖或
謀私結黨欺君悞國或貪贓壊法虧空國帑陷身刑辟
或發遣遠邊或妻子入辛者庫在國家之法雖宗室懿
親亦不能曲為寬宥豈能於忠節之子孫别開寬假之
路乎此等人不念先人之心跡以致深負國恩非惟不
忠更兼不孝其祖父有知亦應深惡而痛絶之且使國
家遇此等之人若寬之以恩則法有所不伸若置之於
法則情有所不忍為君者實處兩難之地則其人之罪
尚可言乎然伊等忍於負國而并忘其先人朕豈忍不
念舊勲而不推恩及其後裔上年降旨今各旗將功臣
之子孫内有犯法問罪及虧空施欠者一一查出具奏
今年各該旗陸續查奏前來朕詳加披覽斟酌情罪或
其中勲節之後嫡𣲖止此一二人者如施世驊馬爾璣
三格窩赫王釴蘇成馬炘&KR2960;陳朝琰洪德標金啟元金
啟復金式訓金習禮范光廷噶楚哈李天坒孫元起楊
天樞常履坦陳履坦張瑆張珂何紹祖金瑗四格逹喀
和爾圖王績陳泰常履謙郭朝政傅善剛愛王栻二成
格富寧李隆昇碩瞻關保住寧古齊劉元泰劉元祿常
住范時捷范弘璧范弘恕夸岱法海慶垣慶泰補希松
阿焉岳興阿庸德廣德額倫特孫查齊圖思海覺羅哈
占滿保伊林阿阿竒逹共六十二員名下應追未完銀
兩共五十四萬六百九十五兩金五百兩米一千七百
二十一石此各項錢糧俱係國家公帑非朕所得私自
用恩豁免者著將内庫銀兩照數撥補代為伊等完項其
或擬以充發監候及妻子家屬入辛者庫等罪者概行
寬釋凡此邀恩宥貸之人皆當捫心自愧刻骨銘肌并
勉其子弟遷善遠辜毋或仍蹈故轍倘再有過犯豈能
再邀倖免而凡屬忠節之子孫皆當以此為戒共加奮
勉以毋貽前人之羞倘因此次格外之恩或生玩法之
念是朕之加恩不能勸人為善轉至導人為非矣豈不
重負朕念舊褒忠之至意乎凡此寬宥人等倘有貧乏
不能自給者准其於該都統處具呈俟該都統奏聞朕
當另加恩䘏以存養之其餘八旗所查功臣之子孫可
寬者亦無幾候朕再加詳閱發出
初十日奉
上諭據湖廣總督邁柱摺奏湖北積欠錢糧共二十萬兩
自勸諭輸納以來已完九萬餘兩惟沔陽一州自康熙
五十五年至雍正五年欠至八萬餘兩細察其故紳衿
包攬者約有十之四衙役侵蝕者亦十之四其實係民
欠則十之二沔陽今歲豐收宜乘此時令其源源輸納
臣特委荆州道高啟等分任清查減其火耗人心歡悦
完納者頗多其餘各州縣俱令地方官辦理並未另委
人員今徐鼎忽摺奏荆州道督率委員協辦有荆門州
民訛言加賦紛紛求停等語是徐鼎將委令該道清查
沔陽之事移作荆門殊屬朦混且荆門州民訛言請停
乃因徐鼎請行順庄之故本年四月間徐鼎欲行順庄
之法力言有益遂先試行於荆門州閏七月間荆門雨
澤未降州民入城遞詞請停順庄之舉經知州蔣曰梅
慰諭而散臣恐順庄一法奉行不善飭令暫停百姓始
帖然安靜至於楚省清查錢糧一事現在分别紳衿胥
役之弊端與實在之民欠巳有頭緒應照舊辦理等語
朕覽邁柱此奏是徐鼎借清查錢糧之名而行順庄之
法又復奉行不善以致人心惶惑訛言繁興查荆門積
欠共六千餘兩今已完四千餘兩止欠二千兩其州民
之紛紛控訴者亦是求停順庄並非抗拒清查也徐鼎
非可以辦理順庄之人且伊並未請旨冒昧舉行甚屬
孟浪又奏摺内將沔陽之事移作荆門更為朦混著將
徐鼎交部嚴察議奏清查錢糧之事著邁柱照舊辦理
至於順庄之舉俟新撫費金吾到任後再與邁柱悉心
籌畫定議請旨
十一日奉
上諭據總督范時繹參奏崇明總兵官林秀婪贓不法等
事林秀在遊擊任内緣事革職留任於雍正四年輪流
引見伊在朕前奏稱向年克復臺灣時伊之勞績甚多
為滿保所掩悉歸之於林亮朕因其熟悉水師且漢仗
才具似屬可用遂加恩超擢用為廣東瓊州副將伊到
任後楊文乾即奏其狂縱不法朕意林秀為人性粗而
口快或以語言輕率不得巡撫之歡心不便仍留廣東
適因福建金門總兵員缺需人伊平日熟習水師於是
將伊補授乃到任後高其倬又奏其為人狂妄操守平
常朕以其未有實據且惜其才特旨調補江南蘇松總
兵令其陛見朕諭之曰爾所遇督撫皆奏爾操守平常
朕屢次保全擢用爾當倍加警惕勉為好官凡水師弁
員多有操守不固者爾當深以為戒伊奏稱他事不敢
自保惟操守一節確然可以自信從前居官數十年家
中並無片椽寸土嗣後如有不能保全操守之處願甘
加倍治罪等語林秀受朕超擢委任之恩如此深重且
面奉提命如此諄切伊之陳奏如此懇至揆情度理斷
不應有負恩欺罔之舉乃今貪婪不法贓款纍纍幾令
人不信天壤間有此詐偽之事也林秀之貪取財賄情
罪尚有比擬至於負恩欺罔出於情理之外而林秀敢
於為之且忍於為之則非貪婪不法之可比也林秀著
革職交與范時繹將朕諭旨一一詢問其婪贓不法等
情與本内有名人犯一併嚴審究擬具奏
十二日衍聖公孔傳鐸奏請捐貲建立碑亭奉
上諭衍聖公孔傳鐸來京朕本欲召見面降諭旨因伊步
履艱難不能進見特命大學士等傳旨慰問頒賜食饌
以示眷懷其
聖廟應建碑亭二座著欽差留保等動支正項錢糧鳩工興
造孔傳鐸所請捐資之處不必行
十四日奉
上諭朕時時訓誡大小臣工務令秉公守法三令五申何
等嚴切今朝克圖𣲖往口外會審蒙古事件堂官王朝
恩又復諄諄告誡不可徇私騷擾乃朝克圖貪汚狼籍
毫無顧忌在蒙古地方恣行不法此非尋常得贓可比
顯係有心抗違朕旨欲撓亂國家澄清吏治之政甚屬
可惡著將朝克圖革職拏問交與王朝恩嚴審定擬具
奏
又河東總督田文鏡參奏濟南府知府金允彝貪婪
奉
上諭金允彝前經塞楞額保薦朕觀其壯年明敏似可上
進且係金鉷之親姪必知顧惜顔面勉為好官不負朕
擢用之恩是以授為濟南府知府乃伊在任恣意貪婪
贓跡種種玩法負恩情甚可惡金允彝林三槐俱著革
職王國正著解任及本内有名犯證俱交與該撫一併
嚴審定擬具奏金鉷現任廣西巡撫又與田文鏡同係
漢軍而田文鏡毫無瞻徇據實糾參甚屬可嘉金鉷以
公正存心自應深恨伊姪之不肖而以田文鏡之參劾
為允當也凡督撫等於屬員之夙有嫌隙者每與以難
於辦理或顧此失彼之事令其自罹於罪而參處隨之
其迹似公名正言順而實以隂行其挾私報復之計此
等陋習往往不免朕所悉知督撫中田文鏡李衛之參
劾屬員悉本至公毫不瞻顧如伊等之子姪親屬在外
任者除貪婪不及之劣員該督撫理應糾參外若本無
過犯而該管上司或因公正督撫參劾其親屬而暗圖
報復巧為播弄以致䧟於罪譴亦未可定此等背公營
私之風朕所深惡倘有蹈襲此弊者經朕訪聞定行嚴
加議處著行令各省督撫等知之
又奉
上諭顧贄受朕深恩由庶吉士歴用道員當清查積欠之
時自應將伊田畝從前捏分花戶改歸的名首先倡率
以為士民之榜樣乃伊家人王文元舞弊作奸仍肆詭
捏抗違不法若顧贄果不知情其不能約束家人咎無
可辭若知情故縱尤干法紀著將顧贄顧預暫行革職
令尹繼善秉公審明具奏
十五日奉
上諭原任都統馬齊昔年征勦吳逆時著有勞績今伊子
孫中成人者少伊子常賚在外任居官尚無貪贓款蹟
祗因與石禮哈阿克敦官逹等朋謀排擠楊文乾又在
朕前奏事不實以致罹於重譴今朕念伊父之功將伊
免罪釋放另有降旨錄用之處
十六日奉
上諭私販硝黃禁約甚嚴販硝與販黃同罪聞湖廣永順
之耶里等處與川省連界地方素産熖硝土人以煎熬
為業外省小販多以布鹽雜物向煎熬之家零星換易
運至梅樹地方分發而私販者即於此處僱船裝載分
往各處發賣以致附近之苗人得以偷買私製火藥此
皆州縣有司疎忽怠玩之故著川楚督撫等轉飭該地
方官將私販熖硝等弊嚴行查禁倘有犯者按律治罪
若地方官仍玩忽疎縱著督撫即行題參從重議處
又奉
上諭據河東總督田文鏡奏稱豫省漕糧已於十月二十
一日起運北上又據總河嵇曾筠摺奏豫省漕糧於十
月二十六日全數出境等語前李紱條奏欲將豫省漕
糧改為夏運且言若照舊冬運則出境抵通之期必致
遲悞言之甚力是年豫省漕糧奏報於正月出境朕詢
問李紱伊稱此乃偶然之事不可以為常在朕前任意
強辯乃自李紱妄奏以來豫省漕糧年年早運並不爽
期尚得以為偶然之事乎今年出境又較往年更早皆
由田文鏡辦理妥協而李紱懷挾私心遇事即欲借端
阻撓傾陷而置國計民生於度外著大學士九卿等將
田文鏡本章與李紱看並傳旨詢問令伊明白回奏
又奉
上諭據孔毓璞摺奏西路大兵軍需寧遠大將軍岳鍾琪
委臣同殷邦翰趙挺元辦理岳鍾琪自蘭起程諭令同
趙挺元在蘭催趲未竣軍需其前途解運令殷邦翰料
理緣殷邦翰不能攜帶檔案是以調臣在涼承辦往返
共八十日今歲軍需俱已無誤惟是明春尚有應辦諸
務岳鍾琪雖交撫臣許容會同撫臣馬會伯就近督理
奏明在案但軍需一切事件皆臣經手辦理之事自蘭
至肅往返幾三千里若遇事行臣查覆恐致躭延時日
臣願往甘涼一帶地方就近與許容馬會伯協同商酌
辦理以期無誤等語朕思西路軍需數年以來岳鍾琪
指示孔毓璞辦理一切俱有成規且檔案俱在孔毓璞
處伊亦甚為熟練著准其所請帶布政司印信前往甘
涼地方協同許容馬會伯悉心辦理務期和衷共濟禆
益軍務其甘肅布政使事務著許容揀選賢員奏聞署
理
十七日奉
上諭前據靖邊大將軍傅爾丹摺奏統領北路大兵出口
已到阿爾泰地方駐劄所過郭畢地方從來無水草之
處今歲青草暢茂清泉湧溢士馬飽騰且冬月天氣和
暖晴明軍行甚便衆心無不歡忭等語又口外料理臺
站之内大臣克什圖來京朕面加詢問伊所奏與𫝊爾
丹之言相同且言親見郭畢地方草茂泉甘蒙古等咸
以為從來未有之瑞應等語又據寧遠大將軍岳鍾琪
摺奏統領西路大兵出口已到巴爾庫地方駐劄所過
郭畢之處水草並無缺乏道途坦適天氣晴和軍旅歡
忭以為神助等語自兩路大兵啟行以來邊塞長途深
擊朕念仰蒙
神明俯垂默佑士馬安寧且於郭畢從無水草之區顯賜靈
應朕心實為感慶應於北路西路各建廟宇虔誠展祀
以答
神貺其北路廟宇應於郭畢適中之地相度建造其西路廟
宇應令岳鍾琪酌定地方建造至兩處廟宇如何發帑
鳩工延擇喇嘛永遠焚修之處著議政王大臣等會議
具奏
又奉
上諭高淳為戶部司官時聞其辦事尚好朕見其年力精
壯人亦明白似屬可用是以用為湖北道員乃伊任内
被馬會伯糾參朕以馬會伯之待屬員往往以細故即
行彈劾其參高淳必有過當之處彼時未將高淳處分
且恐其不便仍留湖廣於是將伊調補霸昌道旋又用
為蘇松糧道適因兩淮運使要缺需人又特旨將伊簡
用其從前應行降調之案俱從寬免朕意高淳身受如
此保全擢用之深恩必無有忍於背負之理今據巡鹽
御史噶爾泰列款參奏前來婪贓受賄劣跡昭著似此
負恩玩法實出意料之外甚屬可惡著將高淳革職並
案内有名犯証交與該督范時繹一併嚴審定擬具奏
十八日奉
上諭西路軍需前經寧遠大將軍岳鍾琪悉心經理籌畫
周詳一一皆甚協當今岳鍾琪領兵出口乃地方巡撫
大吏有司之專責自應竭力遵照辦理而許容在任凡
事推諉馬會伯但以潔已為務不肯擔荷查郎阿武格
又係新任諸凡不諳上司屬員彼此猜疑推卸明年乃
進兵之期關係最為緊要伊等之身家性命猶其小者
耳應命在京大臣前往稽察督理方於軍務有益著兵
部尚書查弼納往陜總理稽查軍需諸務常德壽常賚
協同辦理再於戶部刑部𣲖出賢能司官滿漢各三員
隨往以備分撥任使之用查弼納常德壽常賚俱著各
給印信并令乘驛往來遇有分辦之處即分任其事常
德壽常賚仍聽查弼納調度凡關係軍需事件俱著查
弼納等查察督催相機𣲖委該督撫料理其有應行續
辦者即令地方官動支錢糧一面辦理一面奏聞若地
方官有侵欺擾民者一面革職拏問一面奏請審擬其
怠忽遲延者自督撫以及文武員弁俱著即行題參如
有指稱軍需名色擾累民間之棍徒胥役著即題請正
法
又吏部議覆安徽巡撫魏廷珍參奏東流縣知縣陸
培查追民欠遲延奉
上諭前據魏廷珍題請將州縣民欠五萬兩上下者扣限
六個月令州縣官悉心查出如不行查明即將該員降
級留任再限三個月雖經部議准行但朕思民欠至五
萬兩上下為數已多以六個月之限豈能徹底清查明
晰况此案内之東流縣知縣陸培又係新任之員到任
甫及六月諸事尚未熟練即罹參處未當其罪魏廷珍
辦理之事非不及即太過從前阿其那之辦工部事務
於法所當嚴者則故意從寬以市恩於己而於法所當
寬者則故意從嚴以歸怨於上及至參處之後又往往
出貲代為完納以使人感激其事甚多不可悉數今魏
廷珍辦理之失中亦復如是其有意倣效與否則朕不
得而知矣著該部將安徽清查之限另行定議具奏其
從前參處各案一併查出分别具奏
二十二日吏部議覆甘肅巡撫許容參奏渭源縣知
縣吳振鎬覆估建倉銀兩扶同徇隱應降三級調用
護知府事蘭州知州張引年失察降一級調用奉
上諭張引年前任廣東羅苛司巡檢楊文乾以卓異保薦
引見之時朕因其人明敏歴練適有蘭州知州要缺需
人朕欲用之比時朱軾在朕前言張引年乃吏員出身
不宜用此州任朕以古人立賢無方朱軾偏向科甲輕
視别途識見拘泥面加訓誡朱軾亦深自愧責因將張
引年用為蘭州知州冀其黽勉上進命楊文乾切加勸
勉而張引年亦自誓為好官以報國恩今以不確查所
屬浮冒銀兩被參雖非貪贓不法之案然在張引年分
中有此失察疎忽之事返之於心能無汗愧張引年暫
停降調著許容將朕此旨詢問張引年伊之徇情不行
確查者或果係疎忽或别有情由著張引年據實明白
登答該撫轉奏其張引年居官如何之處亦著許容出
具考語一併奏聞
二十三日奉
上諭閩省武職等官長於水師者居多而於陸路則平常
著各省督撫於千把總内挑選人材壯健弓馬嫻熟者
咨送閩省交與該督撫等以備題補之用其應作何酌
量咨送名數之處著該部議奏
二十四日工部奏建造
江神廟宇遲延之湖南布政使趙城已經别案革職無庸
議其廟宇速令該督等勘估建造奉
上諭趙城受朕深恩屢次擢用由檢討至於布政使伊丁
憂之日又復降旨准其給假仍令留任似此深加任用
而伊在任時竝無實心報效之處其摺奏所敷陳者亦
無有益於國計民生之一事但知沽名釣譽奏請開設
書院以化導風俗夫以伊博取虚名之事則汲汲陳奏
而於保佑萬姓之
神廟工程則置之度外全不經心以致工程遲緩豈人臣
奉職之道著將此項工程即交與趙城出貲數萬金辦
理務期廟宇輝煌工程堅固其建廟規模著該督撫繪
圖呈覽倘趙城仍復怠玩推諉著該督撫題參嚴加治
罪
二十五日奉
上諭據陜西署督查郎阿奏稱招往安西沙州等處屯墾
民戶今年到齊統計共有二千四百零五戶屯種既廣
樹藝益繁所種小麥青稞粟穀穈子等項計下種一斗
收至一石三四斗不等共收穫糧一十二萬餘石確計
分數十有二分其餘各色種植亦皆豐厚家給人足莫
不歡忻樂業臣恐口内奸販囤戶聞知糧多價賤興販
射利已令總兵道員嚴行查禁竝傳諭民戶按一年所
需扣存外其餘即在本處糶賣以濟兵丁商民之口食
等語安西屯墾地畝今年人力既勤天時復稔各種糧
穀俱獲豐收朕心深為慰慶今查郎阿禁止奸徒興販
射利辦理甚是惟是飭令民戶多餘之穀只許在本處
糶賣朕思民戶等盈餘之榖原期糶價以為日用之資
若本地糴榖者少則出糶未免艱難不可不為計及著
該地方官酌量本地情形不必相強若有將盈餘之穀
情願出糶者著動支官銀照時價糴買存貯公所明年
倘冇需用之處聽辦理軍餉之大臣及該督撫行文支
撥安西現有備用銀兩即可動用採買再於西安藩庫
撥補還項此朕體恤民戶俾糶穀得價用度豐裕之至
意著地方官善於奉行不可勒令糶賣生事滋擾
二十六日工部奏參革道員吳應龍修造威寧城工
逾限奉
上諭凡官員居官聲名不好有負任使者間令於該地方
工程效力以示懲儆非其人犯罪甚重應籍沒家貲者
可比也為督撫者於此等人員之身家有餘不足豈無
聞見自應審度伊等之力量分别工程之大小𣲖令辦
理若不量其力而概與以重大之工程則伊等自度力
不能完即使竭蹷從事仍不得免於罪譴勢必觀望遲
延併其所有之力亦退縮不前矣於工程有何裨益是
皆督撫等奉行不善之所致也嗣後凡有此等效力人
員著該督撫等詢問本人情願如何效力再察其力量
果與所認相符然後𣲖撥工程具奏請旨倘有欺誑推
諉不肯據實承認者著該督撫題參再行治罪吳應龍
既稱有産可變著該撫詢問令伊將實在力量據實供
出即照伊力量𣲖委工程令其速行修理
二十七日奉
上諭據署福建總督史貽直奏稱原任臺灣參將林子龍
前被陳倫炯揭報經高其倬據揭題參今審得縱兵聚
賭廢弛營伍二款毫無憑據即招會婪贓一款亦歴審
並未入已查林子龍從前效力戎行頗著勞績人材壯
健應對明白訪其在任頗得兵民之心陳倫炯所揭不
無冤抑若遽令放棄甚為可惜可否令其來京引見量
加委用出自天恩等語林子龍從前引見時原經朕記
名係武弁中壯健材能之員後被陳倫炯揭報貪劣款
蹟不得不降旨將伊革職究審今據史貽直一一審訊
各款皆虚是陳倫炯之揭報實為屈抑凡為文武大臣
者秉公舉劾屬員乃職任中第一要務今陳倫炯將材
能歴練之林子龍枉加彈劾而所特薦之遊擊洪繼龍
則甚屬庸常高其倬亦言其不勝臺灣之任是陳倫炯
之舉劾顛倒實與公是公非相左又何以使所屬員弁
共知鼓舞勸懲乎陳倫炯受
聖祖仁皇帝多年教養之恩朕又深加任用乃伊不思至誠
報效仍復苟且營私反之於心何以自問著該署督傳
旨詢問確取口供具奏林子龍著仍留閩省交與該署
督以參將副將酌量題補
二十九日奉
上諭各省兵丁於糧糈之外給以季餉所以撫養士卒令
得仰事俯育以為地方捍衛所關甚重而朋銀一項於
俸餉内扣留貯庫為各營買補馬匹之用亦國家恤兵
至意也近聞直隸布政司衙門奸吏於請領朋銀時每
匹扣陋規二兩至二兩五錢不等直隸如是他省大約
皆然夫倒馬立有限年報銷復有成額豈容奸胥舞弊
侵扣嗣後著各督撫及布政司查照定例按期給發如
有奸吏增減剋扣遲延等弊各該督撫即行拏究按律
重處倘各督撫失於覺察布政司不能釐剔弊端朕一
有訪聞定將該督撫等一併嚴加議處至兵丁歲底預
備春餉及支放季餉乃終歲衣食所資亦聞有不肖餉
書於放餉則需索季規於借餉則科歛借費此種奸弊
深可痛恨著各該督撫一併嚴查禁革務須按季給發
不得遲延著該部通行直省督撫布政使司將朕諭旨
刊刻曉諭俾官吏兵弁等咸知之
三十日奉
上諭奉天地畝向來槩以上則徵科查彼處地畝多有隱
匿每有三四畝止報一畝者是以槩以上則徵科民力
輸將甚為寬裕後因該地方有隱匿積弊民間互相爭
競紛紛訐訟官民皆多不便前歲朕遣大臣官員清丈
以息爭端漸次釐正田畝皆得實數今若按畝俱照舊
則徵糧恐小民輸將力有未給著盛京戶部侍郎會同
奉天府尹確查田畝之肥瘠分别上中下三則起科酌
定成額永著為令務期秉公據實悉心料理以副朕勤
恤民隱之至意
又奉
上諭暹羅國遠隔重洋輸誠向化恭順修職歴有年所其
所請採買物件著行令該撫採買賞給以示朕嘉惠遠
人之意
世宗憲皇帝上諭内閣卷八十八
