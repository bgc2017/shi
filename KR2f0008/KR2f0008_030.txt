欽定四庫全書
世宗憲皇帝上諭内閣卷三十
雍正三年三月
上諭二十三道
初三日
諭大將軍年羹堯爾欲令康濟鼐駐劄西藏所議雖是但
康濟鼐居住阿里克地方亦甚屬緊要不知康濟鼐情
願與否且與阿爾布巴隆布奈等彼此能和睦與否亦
未深知今令康濟鼐為總領帶伊屬下唐古特往居西
藏恐有未便且阿爾布巴等倘有不服康濟鼐孤身在
彼雖欲效忠勢必不能自主亦屬無益朕意康濟鼐仍
管轄兩處康濟鼐得以往來行走於事似有裨益若令
康濟鼐居住西藏諭旨既降伊即欲往阿里克地方照
管亦不可得此事極宜斟酌著大將軍年羹堯會同侍
郎鄂賴詳細妥議具奏如以康濟鼐在兩處行走為是
康濟鼐往阿里克地方去後令何人居住西藏總領辦
事之處一併詳議具奏
初五日
諭吏部朕初即位時内外官員俱未認識惟科道官每日
輪班條陳進見因念外省事務緊要故令科道中可用
之人補授外任但科道外轉向屬降用是以令其將科
道原銜帶於新任前御史陳時夏越分奏事朕曾嚴飭
今河南管河道給事中陳世倕係專管錢糧工程之員
在副總河嵇曾筠處甚是掣肘於緊要工程所需物料
不即給發價銀以致物料遲悞去歲江南撥到河兵三
月不給兵餉如此等事嵇曾筠竟不參奏必有瞻顧之
處朕降諭旨詢問總河齊蘇勒今齊蘇勒將陳世倕執
拗掣肘情節具奏河道近省尚屬易知即可整飭他省
所用道員倚恃身有科道職銜抗違上司亦未可定朕
用人行政豈可令上下不遵定分乎除新用許容柯喬
年陸賜書三人仍帶科道職銜外爾部查明凡有兼科
道銜之各省道員行文各該督撫問明本人有情願不
兼科道銜在道員任内效力者該督撫據實具奏留任
其有不願在道員任内效力者亦令據實奏明仍調回
原任再陜西洮岷道單疇書去年總督年羹堯陛見來
京時奏伊才力不及操守不廉朕看此人老成端謹必
係不能迎合年羹堯之所致況年羹堯多以無影響之
事捏成陷人單疇書辦事才情或有不及斷非操守不
廉之人現在京員老成者亦少著將單疇書調回以卿
員用其洮岷道員缺爾部歸於月分銓選引見
初七日都察院奏修造
太祖
太宗
世祖神牌管工部事廉親王允禩草率不敬應將允禩並該
部堂司官按律治罪
召入大學士九卿
諭曰
祖宗神牌關係甚大修造不加敬謹非擬大辟不足蔽辜若
將堂司官員按法誅戮則何以處廉親王允禩且允禩
供稱祇查看
太廟
奉先殿所修
神牌至他處
神牌修造時並未查看等語伊乃承辦工部事務之人理應
俱行親往敬謹看造乃漫不經心祇交與司官草率從
事以致修造時日未久遂至漆流字漫且允禩並非思
慮不到不能辦事之人特存心做壞此事欲陷朕以不
敬之名耳任伊有心故為朕斷不將伊治罪又聞伊欲
卸罪於司官將已給之口供復行掣回更改都察院即
當允其更改何以不曾聽許著明白回奏此罪名不但
司官難以承當即允禩又可以承當乎朕既謂斷不將
伊治罪欲寬伊罪唯有躬自引咎耳但此等情節爾諸
臣不可不共知之今據爾等奏稱康熙三十七年
天壇配享
神牌
皇考特諭佛保監督内府工匠修造等語彼時允禩未將舊
例查奏朕全然不知因在諒隂之中心神恍惚未及周
詳然皆朕疎忽之過也由此觀之是朕敬
天尊
祖之意大不及
皇考矣今
神牌應如何敬謹修理之處大學士會同九卿確議具奏再
各處
壇
廟所供
神牌著太常寺堂官前往敬謹閱視如有應修之處一併議
奏
初九日
諭戸部豫省陽武封邱中牟三縣地方從前兩被水災較
他處為甚聞其近堤地畝有被水漲漫流為支河者亦
有水去沙停地畝變為沙灘目前不能播種者又有近
河之處地土變為鹽鹻者自昔年被災以來特遣大臣
專司經理不惜帑金多方堵築又念民間輸賦維艱於
蠲免之外將應納錢糧寬期分年帶徵今幸修築功成
河流順軌地無水患民獲安居但念被災之後元氣未
復若將新舊錢糧並徵民力未免竭蹷且恐被水與停
沙之地以及鹽鹻之區一時未能耕種則國課何由而
辦朕心深為軫念著戸部侍郎托時前往會同巡撫田
文鏡將三縣昔年被災地方悉心查勘其地土被災之
輕重及荒地成熟之遲早與舊欠新徵錢糧應徵應免
之處一一確實分别定議具奏務使窮黎實沾恩澤以
副朕勤求民瘼之至意
初十日
諭大學士等前聞南坪壩番人聚衆梗化朕料其必有起
釁之由曾降諭旨今據提督岳鍾琪摺奏叛番懼罪逃
散拏獲起事首惡喇嘛番子拔那等九名其餘脅從潛
匿者現在陸續投誠數日可以安輯此事實因石泉營
守備孟繼先魚肉番人縱兵騷擾茂州知州邊鴻烈擅
作威福因修城苛虐番人以致伊等憤激殺傷兵民等
語番人敢行悖逆自有憲典至守備知州等既有苛刻
激成之由必須審出實情分别治罪以伸國家之法以
服番衆之心著刑部侍郎黃炳前往秉公嚴審定擬具
奏
十三日工部奏請修理
壇
廟等處支取銀兩奉
上諭此本内將修理
壇
廟及修墳立碑等項俱在一處繕寫
壇
廟尊嚴如何將修墳立碑之事一處並寫殊為不敬不知伊
等是出自臆見抑或遵照舊式縱使舊式如此亦應更
改另行分晰繕寫纔是似此等事廉親王並非意見不
到之人著查問具奏
又諸王宗室等以建立宗學具摺謝
恩奉
上諭書云以親九族九族既睦爾等宗室之内自應和協
彼此保護骨肉之親豈可相為讐敵乎朕在藩邸時雖
知宗室之惡習但孔子云不在其位不謀其政又云非
天子不議禮不制度不考文朕今即位教育愛護宗室
俱係朕躬職分之事譬如爾等皆有屬下屬下之人尚
思保護況於同姓骨肉乎朕前議處蘇努吳爾占之罪
伊等並非與朕舊有隙怨祇以骨肉之内彼此傾陷互
為讐敵一有微隙可乘則此欲殺之彼欲陷之以至羣
起而欲殺其人使其人無所容身朕昔事
皇考時偶有不能稱
旨之事並不疑人之毁我凡尤人之言未嘗一出諸口今我
宗室内互相讐陷之習皆由蘇努所致朕弟二三人改
與不改亦自聽之凡讐當解不當結所謂九世之讐必
報者指敵國言之耳非言宗族骨肉也一氣和協在同
姓骨肉方能如此若異姓之人必不能一氣和協也以
骨肉而信下人無影響之言彼此視為讐敵反與傍人
相親豈非輕重倒置乎今朕宗室僅千餘人尚不及十
佐領人數若如此互相傾陷何所底止朕甚惜之惟望
爾等習為善人如宗室内有一善人滿洲内亦有一善
人朕必先用宗室滿洲内有一善人漢軍内亦有一善
人朕必先用滿洲推之漢軍漢人皆然苟宗室不及滿
洲則朕定用滿洲矣爾宗室内不但同心協力報效國
家之人為朕所深眷只安靜守分不干法紀之人即在
朕眷注之中若妄行犯法朕必照例處分豈可望朕之
寬宥乎今爾諸宗室聞朕諭旨心以為是者有之以為
否者亦有之朕豈能必爾等之皆以為是而實心奉行
即朕之子孫亦不能保其必然但人不可不竭力自勉
朕只望爾等為善人行善事朕之誠心
祖考在天之靈無不鑒察朕豈有負善人之理乎爾等為立
宗學之故謝恩朕必不受今尚未加教訓並未曾有裨
益之處即受爾等之謝亦屬可愧如以朕設立此學果
為有益爾諸王宗室之子弟或在家延師讀書亦可或
欲勞其身心閱歷事務令入宗室學中讀書亦可惟令
教習等嚴加訓誨爾等又時加約束自可望其成就若
溺愛袒護己子反怨教訓之人何由望其成立耶爾衆
宗室等聽朕此旨實心奉行各自勉勵或學習經書或
嫻熟武藝宗族骨肉内彼此扶持各守本分無貽羞辱
如果學習數年文武兩途有幾人成材則朕心之喜如
獲奇珍庶此學之設不為虚矣若不如是雖有立學之
名而無實效反為多此一事何益之有今尚未學即以
為受朕之恩行禮謝恩誠可不必朕受之亦覺無味譬
如賜爾等田地一坵必耕種得穀飽食之後方可為受
朕之恩若所賜之地並未耕種即使耕種猶未定其收
與不收得食與不得食而即以為受朕之恩可乎再宗
室子弟之成丁者宜各自黽勉嚮學至於鼓舞振作之
勤則在爾宗人府王貝勒公等如數年中各自勤學誠
得幾人成立彼時不但爾等謝朕之恩朕且舉行筵宴
以誌歡慶總之宗族骨肉之間以和為貴爾等勉旃
又果郡王允禮等將工部知會該旗文内擡寫廉親
王之處參奏奉
上諭如此方是甚屬可嘉王大臣等所行果能如此朕之
保全骨肉亦可以自必矣將此奏交該部察議并將朕
此旨令文武大臣等咸各閱看如有腹誹之人伊之居
心豈不自知自有
上天鑒之
十五日
諭内閣部院諸大臣大臣之道貴於殫精竭忠事事盡心
務求至當爾吏部兵部之事近又有議罪太重之弊爾
等以為議輕則上必從重不若議重則恩自上出必從
寬典此等私心揣度皆係從來積習朕所洞悉何得仍
其故智乎如朱綱鉛法一事議以革職因朱綱平日奏
摺朕命隆科多代奏故從重議以見避嫌之意盧詢獨
奏一事議以革去都統因其同為兵部堂官故從重議
以見不瞻徇之意紀黨阿於舉行計典時上三旗無一
卓異之員豈有正紅旗鑲紅旗鑲藍旗皆有可薦之人
而上三旗乃不如下五旗竟無一人可薦之理據稱伊
等或係出差或派往打圍故未行薦舉夫既有可薦之
人獨不可展限補薦乎此事因有關係故交部議處該
部以為此必朕欲重處之人遂議革職以迎合朕旨夫
朕欲革去紀黨阿之職何難竟行斥革而必借此一事
以從部議乎此等但知行私自便全無公忠為國之心
皆欺詐惡習所當痛加悛改者也又如
祖宗神牌關係重大工部不加敬謹豈僅貶官削籍可蔽其
辜昔
皇考特遣佛保監看内府匠役修理此等大事工部豈無檔
案廉親王允禩豈有不知乃並不具奏亦並不親往監
視此特允禩有意忽略以成朕過朕惟有一人引咎而
已又如大學士張鵬翮員缺吏部即行開列具題請旨
朕令内閣確查舊例其初含糊回奏及朕憶
皇考加恩李光地有一月後開列之
旨大學士始查出檔案請罪夫内閣吏部俱有檔案可查乃
吏部並不查明遽行題請大學士亦不查明漫行擬票
當時李光地之事朕在藩邸時即聞人傳頌
皇考待大臣恩意周渥不忍遽行開缺以為盛事爾等豈不
聞知且現有檔案而置若罔聞必待朕再四往復查詢
始具奏請罪是誠何心朕非過於煩瑣欲爾等屢次請
罪特欲求其當耳蓋大學士之缺必遲回鄭重以得其
人非如他職有一缺出即有一人可補況
皇考加恩閣臣尤為備至如李光地係
皇考登極後之進士洊歷台輔恩禮優渥至於如此張鵬翮
為
皇考之舊大臣朕擢任機衡今加恩乃不如李光地可乎此
係
皇考非常恩典在新任閣臣及吏部或尚可託詞未經詳查
舊檔至如馬齊嵩祝與李光地同時共事之人如此
隆恩豈有遺忘不知之理設朕不加意查詢乃於張鵬翮之
缺遽著開列補授又將使朕引為巳咎矣此等事皆係
朕聲名所關爾等大臣全不在意豈爾等不盡心辦事
抑或爾等才情俱出朕下耶朕願大臣之才情過於朕
以輔朕之不逮不願大臣之才情不及朕徒數數謝罪
為也爾等大臣凡有過失朕一一執法議罪以國體言
之既非美事而於
皇考平日之簡用論之亦不為有光朕何所為而樂為乎但
期事之歸於至當非好為苛求乃不得已也諸大臣其
諒之勉之
又
諭各省督撫周禮稱惟王建國體國經野孟子亦言仁政
必自經界始疆界所關誠為至重從來兩省交壤之地
其界址多有不清雲貴川廣等處為尤甚間有一省之
内各州縣地界亦有不清者每遇命盜等事則互相推
諉礦厰鹽茶等有利之事則互相爭競甚非息事寧民
之意朕深知此弊今特降諭旨與各省督撫其共矢公
心勿存私見詳細清查如與鄰省地界有不清者則兩
省各委賢員公同勘定若本省内地界有不清者即委
本省賢員勘定地皆朕土人皆朕臣此盈彼絀悉在朕
版圖之内無容分視也雖地界或間有難定之處但平
心勘畫即使稍有不協然一定之後久遠得以遵據永
無推諉爭競之處於地方大有裨益矣其舉行此事宜
於農隙之時所派官員不得私受請囑收取餽遺及科
派百姓騷擾經過地方如有發覺定行重治其罪諸督
撫各慎為之
十六日
諭大學士等應開科道人員俱係科甲出身再考文字亦
屬無益今次著於翰林各部院衙門應行開列人員内
令各堂官薦舉翰林院掌院學士阿克敦出使未回著
蔡珽會同張廷玉薦舉從前朕於科道中欲用外省道
員故將有才幹者選用今外省道員將次用足有才幹
者可以不必科道職司言路務擇忠誠為國直言無隠
者方為稱職如錢廷獻之徒務虛名劉燦之挾讐為己
崔致遠之抗違狂妄此數人皆但知有身而不顧朝廷
如此存私之人斷不宜於言責今次薦舉人員内若有
此等行為必將原保舉之人一併究問爾等即遵諭傳
知
又
諭吏部月選道府州縣等官於地方民生最為切近與其
甄别於既仕之後不若詳慎於未仕之前是以我
皇考特重其事每於月官銓選之後令九卿詹事科道公同
驗看凡有出身不正素行不端之人各將所知據實陳
奏而九卿等每多瞻徇莫肯抒誠及朕臨御以來屢降
明諭務令具陳無隠乃仍循舊習瞻顧懷私係同鄉則
畏避嫌怨係别籍又謂不能確知如此殊非慎選官方
之道也昨籖掣鄖陽知府胡文溥乃賈豎之子行止不
端有奏聞者朕問九卿僉曰不知惟詹事王圖炳一人
直奏胡文溥係市井庸愚此並非迎合朕意況朕素不
知胡文溥之姓名但人臣事君之義當竭忠誠或胡文
溥有冤抑之處為伊表白陳奏猶可不可如是推諉不
知也嗣後月官掣缺之後九卿照例驗看但九卿人少
不能周知並令各部院衙門堂司官將所知漢人内有
出身不正行止不端者各具密摺於月官考履歷之日
至乾清門進呈其有品行素優者亦令密奏若係旗員
則令本佐領參領都統副都統亦照此例各具密摺奏
聞倘有挾讐誣奏者徒自取罪戾耳朕參閱衆論自能
洞悉虛實諸臣亦斷不能欺朕也如此則不肖倖進之
徒皆知畏避人人各懷惕勵名器不致濫邀於吏治民
生大有裨益矣
十七日
諭九卿等治道莫尚於風化而節行實為風化之首故旌
揚盛典歷代崇之凡以闡幽光而彰至教也朕即位以
來拳拳以敦教化勵風俗為務恩詔中勅令旌表節義
使寒苦守節之家均沾恩澤嗣又頒發諭旨至再至三
誠欲地方有司加意採訪俾深山窮谷之中側微幽隠
無一不大顯於斯世也但每見直省舉報節行俱係民
間婦女而營伍中人絶少夫海内營伍中矢志勵操艱
苦備嘗以完節行者斷不乏人而向來罕聞舉報豈以
旌典例由生員具呈教官具結而教官生員與兵丁聲
氣渺不相通無由真知灼見故舉報寥寥耶朕於兵民
一視同仁而兵之與民其秉彝好德之心濯磨激勸之
道又未嘗有二乃營伍中節烈或竟湮没不彰朕甚憫
焉夫生儒與戎伍既恐聲氣不接而風化之原要未有
不起於學校者必如何而使兵民一體凡營伍中節行
貞烈之婦女盡得舉報不致冒濫亦不致隠漏舉向來
湮鬱未著之幽芳並邀國家旌揚之盛典著九卿等詳
議具奏以副朕廣勵風節至意
十九日刑部奏監追借欠西寧庫帑之常明已經完
項尚有戸部庫帑未完應令釋放行追奉
上諭常明雖完西寧庫帑而戸部庫帑未完何得竟作還
完欠項釋放若因西寧庫銀行追在先戸部庫銀行追
在後將現在銀兩准其抵還西寧庫項即行釋放則戸
部庫項致生推諉延挨之弊矣應不論事之先後但視
其罪之輕重將輕罪之項令其先完重罪之項令其後
完常明仍著監禁將伊未交銀兩嚴行催追若不清完
仍按拖欠西寧庫銀治罪再外省督撫審結一切虧空
案件皆將數多者指為那移數少者指為侵欺蓋以那
移罪輕可以遷延日月故先完侵欺之項希免重罪情
弊顯然其間有供應軍需及賑荒等事實在那用者尚
可因事原情然此等亦甚少而以侵欺審為那移者甚
多朕意嗣後或有侵欺之案與那移之案並發者或有
侵欺之案先發那移之案後發者總勿論事之先後但
視其罪之重輕應將那移輕罪之項令其先完侵欺重
罪之項令其後完使捏飾那移希避重罪之人無所施
其伎倆若有完那移數内完足侵欺之數者其餘侵欺
那移之數委屬力不能於限内全完若亦即行正法又
屬過嚴如此等犯著暫停正法仍寬限監追如只有那
移而無侵欺者仍照舊例治罪庶幾寬嚴允當爾部傳
諭九卿詳議具奏
又管理戸部事務怡親王奏請酌減蘇松浮糧奉
上諭覽管理戸部事務怡親王所奏具見勤求民隠為國
推恩之意正應戸部辦理之事蘇松之浮糧當日部臣
從未陳奏常廑
皇考聖懷屢頒
諭旨本欲施恩裁減乃彼時大臣以舊額相沿已久國課所
關綦重恐損上益下非理財之道數以不應裁減固執
覆奏凡國家大事因革損益必君臣計議畫一始可舉
行若
皇考違衆獨斷既非詢謀僉同之義且恐一時減免倘後來
國用不足又開議論之端是以從衆議而中止然
聖慈軫念蘇松誕敷渥澤屢蠲舊欠以紓民力其數較他處
為多是亦與裁減正額無異也今怡親王等悉心籌畫
斟酌奏請甚為可嘉朕仰體
皇考愛民寬賦之盛心准將蘇州府正額銀蠲免三十萬兩
松江府正額銀蠲免十五萬兩論語曰百姓足君孰與
不足周易曰損上益下民悦無疆朕但願百姓之足時
存益下之懷用是特沛恩膏著為定例俾黎民輕其賦
税官吏易於催科可飭令該地方知之
又奉
上諭台吉通木克於初次出兵時在阿爾泰地方每臨陣
奮勇當先領喀爾喀兵同丁壽與厄魯特交戰甚屬有
功自言熟悉吐魯番額倫哈必兒漢等地方請前往效
力後同輔國將軍阿爾納調至布隆吉爾在青海復有
戰功又與副都統阿玉西營總蘇圖領兵擒獲岱津等
皇考曾言伊是喀爾喀扎薩克等内第一效力人員甚加褒
奬朕亦深知之著將通木克封以公爵再懷特公巴吉
之弟阿海同伊兄初次出兵時往巴爾庫爾處哨探奮
勇效力於察哈爾擒獲三逃人又嘗擒撤木皮兒又同
阿爾納在吐魯番與厄魯特交戰又曾窮追岱津伊亦
係效力人員著將阿海封為頭等台吉跟隨伊等到來
官兵著照從前撤回官兵例賞給通木克阿海自
陵寢到來時發給馬匹起程應賞之處著查從前賞給公等
之例議奏
二十三日宗人府議奏工部將廉親王字樣擡寫行
文應將允禩照例議處奉
上諭朕從前屢降諭旨將允禩斷不治罪所議革退親王
掣回佐領之處俱著寬宥可任其妄為伊妄為力竭或
有止日尚望其回心歸正庶幾與朕出力也
又川陜總督年羹堯兩江總督查弼納署理江寧巡
撫何天培以日月合璧五星聯珠各具本奏賀奉
上諭年羹堯所奏本内字畫潦草且將朝乾夕惕寫作夕
陽朝乾年羹堯平日非粗心辦事之人直不欲以朝乾
夕惕四字歸之於朕耳朕自臨御以來日理萬幾兢兢
業業雖不敢謂乾惕之心足以仰承
天貺然敬
天勤民之心時切於中未嘗有一時懈怠此四海所知者今
年羹堯既不以朝乾夕惕許朕則年羹堯青海之功亦
在朕許與不許之間而未定也朕從前訓誡年羹堯曾
有勉為社稷之臣當矢青天白日之語年羹堯自省居
心行事未必能仰遵訓旨身體力行也朕今降旨詰責
年羹堯必推託患病係他人代書未曾看出夫臣子事
君必誠必敬陳奏本章縱係他人代書而年羹堯豈有
不經目之理觀此則年羹堯自恃己功顯露其不敬之
意其謬誤之處斷非無心即如查弼納何天培慶賀日
月合璧五星聯珠二本閱其紙既潔白而字畫亦甚端
楷將此二本一併發與年羹堯看令其明白回奏
二十五日
諭大學士等甘肅巡撫胡期恒朕素不識其人因西海初
經平定必得熟悉邊地情形者畀以巡撫之職朕詢問
年羹堯伊即薦胡期恒謂可勝任前年羹堯曾薦王景
灝求令陛見及王景灝來京朕觀其才具實屬可用是
以此番薦舉胡期恒朕亦不疑即用為甘肅巡撫後見
揭參金南瑛等七人朕察其情節甚不允協且年羹堯
於王景灝則請令陛見於胡期恒則不請令陛見是殆
欲借王景灝一人使朕信其言之不誣遂可薦舉胡期
恒之𩔖以肆其蒙蔽也今胡期恒來京所奏之言皆屬
荒唐悖謬自云途次曾經揲蓍以卜其應否據實奏對
夫人臣奏對應以實不以虛此亘古不易之理乃竟以
此決之神明無論䙝神逆理而其心之疑貳不定欺罔
詐偽即此一事可見其居心為人矣觀其人甚屬卑鄙
下賤豈特不稱巡撫即道府之職亦屬有玷著革職朕
已諭問年羹堯矣其揭參一案現交與吏部刑部審擬
自然明白甘肅地方甚屬緊要巡撫員缺著將軍岳鍾
琪兼理
又
諭内閣覽年羹堯奏稱委赴南坪築城知州邊鴻烈守備
孟繼先不恤番民欲令寒冬入山砍木且出言恐嚇以
致各寨番民驚惶生事曾經一面繕摺奏明一面調兵
勦撫等語伊前奏摺内止稱欲築城時喇嘛衆番因此
處原無城郭亦無駐劄兵丁今築城駐兵伊等不能任
意行事是以聚衆將築城應用物件盡行燒燬此等番
民已曾歸順今因築城離叛殊屬可惡現在調兵前往
等語並未將邊鴻烈等情由聲明朕降旨察問伊將從
前奏摺内全無之事竟稱已於摺内奏明含糊具題或
是年羹堯從前有心隠匿具題抑或被屬員欺瞞遂爾
朦混具題之處著年羹堯明白回奏
二十七日莊親王允禄等將總理事務王大臣遵
旨分别功罪定議具奏奉
上諭廉親王允禩怡親王允祥為人聰明強幹廉潔自矢
才具優裕朕深知其能辦大事遭
皇考上賓之時朕心神恍惚恐事有錯誤爰於即位之初命
二王贊佐朕躬效力國家總理事務朕倚任二王原無
異視也廉親王因不得遂其大志又以朕疎遠允禟允
䄉允禵致生怨恨不惟不輸誠效力且每事煩擾朕之
心思阻撓朕之政事惑亂衆心專欲激朕殺人朕為伊
等縈念備極焦勞是竟以歷年之煩擾
皇考者又欲以之煩苦朕躬矣怡親王極其敬慎遵守臣節
凡朕所交事件專心為國竭盡忠誠勤勞辦理從無絲
毫致使朕心勞瘁殊屬可嘉且此三年來佐朕治理之
功甚大廉親王種種悖謬之罪朕既盡行寬宥如怡親
王之誠心效力者若不加恩褒異則將來之宗室諸王
為國效力之心必至懈怠矣怡親王著賞一郡王聽王
於諸子中指名奏請授封隆科多著賞給世襲頭等阿
達哈哈番於諸子中作何承襲之處聽伊具奏馬齊著
賞給拜他拉布勒哈番餘依議
二十八日奉
上諭盛京乃開基之地寧古塔黑龍江三姓等處與之接
壤皆屬緊要向來於此地發遣人犯至今漸多此輩原
係匪𩔖兇惡習成豈能悛改其子孫亦未必能成善𩔖
本處無知少年恐為所引誘流染匪僻以致廢壊風俗
所關甚大且將來發遣之人多於本地兵丁亦深有未
便嗣後凡發遣人犯可否分配内地邊遠之區令地方
官嚴加收管稽查人數無多禁約亦易至強盜理應悉
行正法其減等發三姓乃法外之仁今應作何變通再
八旗内府佐領王府佐領下有罪發往打牲烏喇者人
數漸加亦當酌量務期得當經久可行諸王大臣等會
同悉心極慮詳議具奏
又
諭總理事務王大臣等大臣等之家人互相黨比結為兄
弟鑚營請託之處甚多大臣等彼此和洽其請託固不
待言如彼此不睦家人從中或為調停或為激怒千態
萬狀各欺其主以圖己利伊主為其所惑不能辨别是
非反為家人所用而忘己之利害大臣等誰無任使之
人往往聽信家人之言行事獲罪敗名不可勝數此朕
數年來所深知亦衆人所共知也此等事大有關係不
可不嚴行禁止著交與步軍統領五城官員凡大臣等
之家人如有嫁娶筵席延請親友等事令各禀明家主
然後舉行倘有私結黨與約為兄弟彼此會飲請託事
件者即行嚴拏具奏朕必重治其罪再諸大臣之妻互
相延請宴會為摴蒱之戲借此夤緣請託大臣中現有
為伊妻所制凡事依允者甚屬可恥大臣等宜加防範
苟以此為小事漫不加察遂致敗名獲罪慚愧豈有大
於此者且國家大臣若不能約束妻奴如何辦理國家
之事將此通行八旗曉諭諸大臣各宜加意嚴行約束
世宗憲皇帝上諭内閣卷三十
