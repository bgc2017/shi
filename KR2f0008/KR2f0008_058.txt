欽定四庫全書
世宗憲皇帝上諭内閣卷五十八
雍正五年六月
上諭五十道
初一日奉
上諭近有不法匪𩔖造作訛言一人煽惑衆口喧騰以致
人心驚惶良民受累如京城之訛傳挑選秀女賜西洋
人浙江之訛傳海寧屠城此等邪說不可枚舉此必奸
惡之徒不肯改過遷善怨朕約束懲治甚嚴故肆其鬼
蜮之伎倆以摇惑衆心以希朕之畏而中止此則大悞
矣朕非庸懦無能主也如京城造言之人現在拏獲按
律治罪惟是百姓等一聞浮言遂爾倉皇失措皆由平
日不知朕之存心故易為訛言所動若此在奸民固罪
不容誅而小民無識亦殊覺愚而可憫也朕自臨御以
來日夕憂勤惟以愛民為念凡所行之政所發之令無
一不準乎天理無一不體乎人情多方籌畫委曲周詳
愛我百姓實懷父母保赤之心恩勤惻怛出於至誠若
有一毫不便於民之處立即措置得宜務使萬民安居
樂業無一夫不獲其所故地方一有不肖官員不法奸
民定加懲治蓋恐奸邪一日不去良善一日不安凡所
以懲創奸邪正所以愛護良善且亦欲令奸惡之徒改
過自新庶幾同歸於善此一片真誠愛民之苦心
上蒼
后土
聖祖在
天之靈鑒之凡我赤子宜無不昭然共見假如偶有傳聞其
事若不合乎天理不當乎人情稍有知識之人即應度
理揆情以為此不合情理之舉斷非我主上所行者果
如此深信而不疑縱使無稽之言百端傳播亦付之不
聽而消歸烏有矣况朕平日欲行一政必先曉諭再三
使人無所疑慮然後舉行何嘗猝然而行一事以駭人
聽聞啓人疑猜乎至於浙江風俗向來澆薄士子不守
禮教勢豪欺壓鄉閭恣意横行罔知國法此天下所共
知不得不嚴加整飭使惡黨潛蹤愚民安堵此更朕保
護浙人之舉並非棄之於化外俟能改行率德之時朕
自仍沛恩膏也總之奸惡之人愍不畏死謗國害民法
所不宥嗣後該地方有司務期密訪嚴拏立置重典凡
爾遠近良民當共信朕斷不肯為累民之事一切浮言
彼此相戒勿聽則俯仰順適寤寐安舒永無倉皇失所
之慮庶不負朕勤民保赤之心而奸惡不法之輩亦無
所逞其伎倆矣著將此發與五城順天府及直省督撫轉
行各州縣刊刻頒布務期遠鄉僻壤咸使聞知
又吏部議覆貴州布政使祖秉圭條奏督撫題參各
官例應降革者出本後即行摘印奉
上諭凡外任各官有錢糧刑名事件應行降調革職之員
亦有奉朕特旨留任者故該部議稱不便遽行摘印但
祖秉圭奏稱每見降調革職之員自知功名不保𩔖多
益加恣肆種種劣蹟為害地方其言切中情弊亦不可
不加防範嗣後遇有錢糧刑名事件應行降調革職之
員該督撫題參之日即行摘印委員署理俟該部議覆
奉旨定案之日再行開缺若有旨寬免仍准復還原任
將此永著為例
又署湖廣總督傅敏奏請議處虧空社倉穀石各員
奉
上諭社倉之設所以預積貯而備緩急原屬有益民生之
事朕御極以來令各省舉行曾屢頒訓諭務俾民間踴
躍樂輸量力儲蓄不可繩以官法誠以此事若非地方
官勸率照看則勢有所難行若以官法相繩則又恐勉
強催廹轉滋煩擾是以再三訓飭惟期設法開導使衆
樂從不致一毫擾累乃為盡善也數年之内各省督撫
中奉行最力者則湖廣總督楊宗仁今據傅敏陸續盤
查具奏前來始知湖廣所屬州縣社倉一案原報甚多
而現貯無幾此中情弊想因不肖有司侵蝕入已或那
移以掩其虧空又或因楊宗仁始初料理此事之時意
在銳於舉行而所屬各官迎合其意遂虚報穀石之數
以少為多均未可定總之舉行社倉之法其中實有甚
難者我
聖祖仁皇帝深知其難行之處是以李光地奏請而未允張
伯行暫行而即罷此實事勢使然也蓋以民間積貯言
之在富饒之家自有蓄積雖遇歉收而無藉乎社倉之
穀以為食則當輸納之時往往退縮不前至貧乏之家
其仰給社倉固為殷切而每歲所收僅供生計又無餘
粟可納社倉以備緩急此責諸民者之難也至於州縣
官員實心視百姓為一體者豈可多得今以常平之穀
為國家之公儲關係已身之考成尚且侵欺那用虧空
纍纍至於民間之社倉安能望其盡心經理使之實貯
以濟用乎朕之舉行社倉實因民生起見又諸臣條奏
者多言之鑿鑿是以令各省酌量試行以觀其成效何
如並非責令一概施行也今湖廣社倉虧缺之數即交
與傅敏悉心清查分别核實倘穀已如數交倉而州縣
侵蝕那移忍以百姓預備之需充一已之私用者著即
於原侵那之州縣名下嚴追賠補斷不容短少顆粒如
或民間原未交倉或交倉之數與原報之數多寡不符
者若必欲令民間照數完納恐小民力有未敷未免竭
蹷非朕曲體民隱之意傅敏辦理此事必須至公至當
方於吏治民生兩有禆益也自古有治人無治法必有
忠信樂善之良民方可以主社倉之出入必有清廉愛
民之良吏方可以任社倉之稽查各省官民果能實力
奉行而善全無弊朕實嘉之至於繩以官法而好尚虛
名則有司奉行之不善負朕本意矣
初二日奉
上諭學政一官所以化導士習養育人材職任關係甚重
近年以來各省督學諸臣頗能仰體朕心祗遵朕訓矢
公矢慎杜絶苞苴深可嘉奬但向來學政恣行貪劣以
國家興賢造士之途視為已身射利營私之地此固本
人之不肖而亦大半由於提調官員贊成之也其學政
之秉心貪劣者與提調官通同作弊固不待言而學政
之可與為善可與為惡者提調官則引誘之或挾制之
使之不得全其操守而於其中網取厚利此提調官之
惡習而天下之所通知者也學政原有關防若提調官
持正秉公則學政必不能肆行無忌學政果能公明廉
潔提調官更當敬禮而玉成之豈可反導之為非乎提
調與學政相為表裏嗣後學政聲名不好應將提調官
一併議處其如何定例之處著九卿會議具奏
又吏部等衙門議奏睢州同知李世彦等怠玩河工
事務應革職奉
上諭河工關係國計民生朕宵旰焦勞屢頒諭旨向來河
員之怠忽不堪朕所悉知每諄諄訓飭齊蘇勒仰體朕
意實心料理李世彦孫國瑜二人以旗員而膺河工之
任理當黽勉效力今仍怠玩若此應加重懲以為怙惡
不悛者戒著將李世彦孫國瑜即於工所用重枷枷號
示衆俟伏秋水汛過後請旨釋放著齊蘇勒查明李世
彦孫國瑜在工幾年揆其力量酌令出貲效力向聞河
工不肖之員竟有將完固堤工故行毁壊希圖興修侵
蝕錢糧者此等罪惡尤可痛恨著交與齊蘇勒時加訪
察倘再有此等不法之員著即奏聞於工程處正法示
衆
又兵部議駁廣東將軍石禮哈請將驍騎校史啓祥
等補授防禦奉
上諭石禮哈將朕引見記名之史啓祥等四人於題補驍
騎校之後今又題補防禦雍正二年史啓祥等以引見
記名既已補授驍騎校則當看其居官辦事何如不必
因曾經記名之故又復題陞蓋人之才力各有相稱之
職而前後改轍者又多一次引見記名豈能保其終身
乎石禮哈謂朕記名之員遂可屢次擢用此乃不能深
悉朕意而該部議駁不將此處情節明白指出但渾淪
一語亦屬不合朕之辦事若有錯誤諸大臣當直陳無
隱若無錯誤之處而外臣錯會朕意即當明白分晰使
中外曉然不當含糊具奏此本著該部另議具奏
又工部奏辰州府同知黃澍等採買桅木節省銀兩
交庫應予議叙寶慶府同知甘國雄未繳節省銀兩
行令確查奉
上諭黃澍劉斌著交該部議叙大凡官員辦理錢糧事件
能據實開銷不令浮冒乃臣子職分應為之事至於議
叙出自特恩若存希冀議叙之心而故為節省又屬不
可此案經黃澍劉斌二人連年辦理既有節省應賜議
叙至甘國雄亦不必行查甘國雄有應行陞轉參罰之
處著該部將此節情由奏聞
又江蘇廵撫陳時夏奏報婁江水利工程告竣士民
請建
萬壽碑亭奉
上諭朕以實心舉行實政全不好尚虛文如士民感恩建
碑之事屢降諭旨嚴行禁止今因江南婁江水利工程
告竣士民具呈謝恩内有願鐫萬壽碑之語而廵撫陳
時夏代為具題貼黃内並未將建碑字樣叙入明係欲
從民請故本章内有意含糊甚屬不合可速止之
初四日奉
上諭朕所交事件甚多諸大臣因何不行覆奏若所交之
事不可施行應將不可施行之處聲明具奏倘不能辦
理應將事件呈送朕前朕代諸臣辦理况朕竟日坐勤
政殿又不憚暑熱欲辦理事務竟無事辦諸大臣如此
因循遲延不奏其意將誰諉乎著交與内閣將朕特旨
交與各該處一切事件俱查明具奏凡朕特旨所交之
事並揀選引見人員非内閣轉交即奏事人等轉交嗣
後奉特旨所交一切事務並揀選引見人員等事每月
將已結未結之處著該處聲明情由交送内閣内閣於
月底彙奏
初六日奉
上諭常平倉穀乃民命所關實地方第一緊要之政數年
以來朕為此事宵旰焦勞諄諄訓誡至再至三若地方
大小官員苟有人心斷不忍置之膜外查福建通省應
貯米穀共一百七八十萬石原以備用為數可謂足矣
乃上年稍覺歉收米價略長而地方大小官員與兵民
之心皆覺皇皇以缺米為慮彼時朕即疑閩省積貯之
數必有虧空故地方情形若此也朕留心訪問近聞閩
省各屬倉穀錢糧虛懸者甚多有銀穀兩空者有無穀
而僅存價值者至於實貯在倉者則十無三四毛文銓
身為廵撫受朕深恩奉朕當面諄諄訓勉切諭况稽查
錢糧係廵撫之專責伊乃將無作有捏稱實貯在倉敢
於欺罔且忍以百姓性命之所需供屬員之侵那作弊
負國負恩莫此為甚向來直隸江西二省倉儲不實經
朕特遣大臣前往逐一清查並遴選人員命往將倉儲
虧空之州縣官即行更換是以二省虧空之倉穀漸次
清楚今閩省積弊若此亦當特遣大臣會同新任廵撫
常賚將通省倉穀秉公據實一一清查其㨂選府州縣
等官著即帶往并前所發人員遵照諭旨分别題補委
署如有查出虧空之州縣並失察之知府等官即將伊
等解任審追其員缺將前後命往人員應題補者題補
應委署者委署務期徹底澄清不使絲毫朦混以副朕
察吏惠民之至意今差往之人與新任廵撫若仍瞻顧
欺隱料不能逃朕之鑒察不過亦如毛文銓自取誅戮
耳
初七日
諭福建邵武府知府曹友夏福建通省州縣虧空倉穀錢
糧甚多毛文銓與胡承謀通同欺隱經朕訪聞確實現
𣲖大臣前往徹底清查爾既任地方知府地方情事無
不深悉爾所屬之知縣虧空多少從前督撫滿保等如
何徇庇屬員致其虧空毛文銓如何作弊徇隱高其倬
如何寬容種種情弊俱著據實供出現今降旨將胡承
謀提來朕親加訊問將來私毫不能藏匿爾居官聲名
尚好但爾之聲名亦據該上司所奏其虚實俱未可定
今若所供據實尚可寬宥倘有一字虛假將來與胡承
謀所供及欽差大臣所審有不符之處定行從重治罪
初八日奉
上諭倉場米石乃國家第一要務關係最為重大試思此
項米石民間輸納何等辛苦官員徵解何等煩勞且糧
艘運送京師何等繁難一顆一粒皆當愛惜不忍輕忽
朕為此一事宵旰焦勞時時切加訓飭至再至三且曾
降旨令修理倉厫等項不惜多費帑金務期完固此臣
民所共知者托時陳守創身為倉場侍郎自當仰體朕
心悉心料理使倉厫堅固天庾充盈不致霉爛乃為稱
職昨朕特遣大臣等前往查看則見京通各處倉厫屋
瓦滲漏墻壁損壊者十居八九所貯米石漸至潮濕霉
爛夫以如珠如玉之米糧而視為泥沙之棄擲忍心害
理莫此為甚若不嚴行稽察無以儆怠忽而清弊端在
京十倉每倉或都統或副都統各泒一員御史中不論
滿漢每倉各𣲖一員專任稽察之責其米石出入支放
奏銷事件不必經管仍屬倉場侍郎管理其房屋滲漏
墻垣損壊與倉内鋪墊及匪𩔖偷竊一切情弊俱交與
𣲖出之都統副都統御史稽察遇有查出之處即行知
倉場侍郎若倉場侍郎等不即辦理妥協敢致遲延著
泒出之都統副都統御史奏聞倘有應行查出之處不
行查出則將缺少米石應賠之項著落倉場監督等官
與泒出之都統副都統御史分賠其通州三倉即照此
例交與通永道通州副將稽察其失察分賠之處亦照
依京倉施行
又奉
上諭倉儲米穀乃民命所關最為緊要福建通省倉穀虧
空甚多廵撫毛文銓扶同欺隱經朕訪聞確實特遣大
臣等前往盤查務令徹底澄清使顆粒無虧以備民間
緩急之用朕之為閩民籌畫者可為殫竭心力矣但恐
不肖有司等聞欽差將至向紳衿富戸那移借貸以掩
飾其虧空之項而紳衿富戸等或畏其威勢或廹於情
面不得已代為應付以圖掩飾彌縫於一時均未可定
朕此番之差遣大臣清查斷不容有絲毫之朦混隱匿
且揀選府州縣等官多員令欽差大臣帶往將現任府
州縣内之錢糧稍有不清者即令更換是現任者必去
而接任者新來倘紳衿富戸等一將貲財穀米借出便
成官物斷斷不能退還用是特頒此旨明白曉諭俾紳
衿富戸等勿墮貪官劣員之術中使地方積弊永除而
後任官員亦共知儆戒不至仍蹈前轍著將此通行福
建郡邑鄉村咸使聞知
又議政大臣等議奏隆科多私抄
玉牒存貯家中
皇上降旨詢問尚多巧飾並不據實具奏應俟辦完俄羅
斯疆界事件將伊革職拏問治罪奉
上諭爾等所議俟隆科多辦完俄羅斯之事再行拏回甚
非朕意朕從前差隆科多前去並非不得辦理俄羅斯
事件之人以其能辦理而使之也俄羅斯事件係最易
料理之事特給伊效力之路令其贖罪耳乃隆科多去
後看其陳奏一應事件不但不稍改伊之兇心逆行且
並不承認過失而舉動狂悖全無愧懼之形將朕降旨
行文查問之事一味隱匿實情巧飾具奏無一誠實之
語伊既不實心效力則留伊在彼料理俄羅斯之事反
致妄行攪擾毫無禆益即俄羅斯之事完畢此種種已
發覺之罪亦不便寬免可將隆科多調回令其速來未
到京以前爾等請旨
又四川廵撫法敏奏唐十兒毆死屈三讓減等擬流
奉
上諭查律内搶奪人財物傷人為首者斬監候又律内罪
人本犯應死之罪而擅殺者杖一百等語今屈三讓率
人中途搶奪戱箱持械毆傷䭾箱人王二屈三讓係搶
奪人財物傷人為首律應斬監候者也管箱之唐十兒
趕到見箱䭾已被搶去王二又被打傷情急毆打屈三
讓致死唐十兒應照罪人本犯應死而擅殺者杖一百
律杖一百折責四十板情罪允符前朕降旨欲將唐十
兒減等發落者謂所擬絞監候若與律相符理合詳情
議減乃為妥協也今律文所載杖一百之條正與其情
恰相符合該撫何以不引此律而以減等擬流覆奏既
自稱前議草率而前此草率定議之員何以又不查參
明是固執前見倘果有不應減等之處該撫即當據實
陳奏何得含糊朦混定議使罪名與律例不符著該撫
再行定議具奏
初九日奉
上諭察木多存貯米石炒麵據該撫楊名時奏請交與胡
土克圖管理該部議覆請令楊名時憲德再行妥議具
題朕思番民素不食米若將米麵運往中甸則路遠難
於運送今再交與該撫等妥議恐伊等亦未必有善於
經理之法著將炒麵二百餘石賞給胡土克圖並將餘
剰察木多米一千九百餘石交伊暫行收管嗣後凡往
西藏及往來差遣之人應給口糧者即將此項存貯之
米動用支給約計一二年間即可動用完畢亦不至於
黴爛著將此詢問胡土克圖伊若情願即著管理
初十日刑部等衙門議奏
盛京員外郎江海等領出買米銀兩擅行借放取利擬
斬監候奉
上諭盛京習俗甚屬不堪若將曾經犯法之人仍留彼處
勢必惑亂人心又生事端習染不能改革自雍正二年
為始盛京犯法之旗人官員除發遣外其革職枷責案
件完結之人俱著勒限送部該部具奏請旨嗣後永著
為例盛京風習改易時候旨再行停止
十二日河南廵撫田文鏡奏請停止城鄉分緝之例
奉
上諭覽河南廵撫田文鏡請停城鄉分緝之例廳捕協緝
之條奏摺甚為允當明晰朕因向來地方失盜文武官
員處分之例尚未安協年來條奏此事者亦甚多今年
朕特令怡親王將各條奏處訪問漢侍衞等會同兵部
酌定城鄉分緝之例使文武各有責成便於稽查兵役
各分界限免其推諉朕本意原以武弁之緝盜難於文
職欲稍寬其處分今據田文鏡所奏就新例行之則武
職之處分轉加嚴重與朕本意不符矣又河工通判張
若矩條陳添設捕盗同知通判捕役一事經九卿議覆
准行在案今田文鏡亦稱添設廳役無益於捕盗而反
滋其弊端以上二條皆關係捕盗之事夫緝盗安民乃
國家之要務朕時刻以之為念惟是外間州縣情形不
能深知總不敢自立主見每見條陳所言似乎可採者
皆發與廷臣會議而廷臣中亦多未任州縣之人或意
見不及或草率從事議准覆奏者其中倘有不便施行
之處則在封疆大臣等將可行與否據實敷陳方不負
朕委任之至意今田文鏡不因已經定例之故緘默不
言委曲周詳直陳情事甚屬可嘉如昔年令旗丁子弟
駕運糧船一事張大有在朕前承認可行朕命其擬寫
勅諭伊即繕寫進呈朕以伊身任總漕所見自然真確
斷不欺朕故信之不疑而舉行之及至事不可行各省
督撫等陳奏前來次年面問張大有伊奏因出自上意
之事臣不敢直言是何言與以今日田文鏡所奏與當
日張大有之事較之則二人之居心相去霄壤矣朕為
天下主經理萬幾只期政治得宜民生受福不肯存回
護固執之見不敢避朝更夕改之名如田文鏡此奏則
深知朕心者也著將奏摺抄發各省督撫提鎮各抒已
見悉心定議具奏
十三日奉
上諭田文鏡自簡任廵撫以來體國公忠實心供職整飭
吏治化導屬員懲戒兇頑加惠良善實能盡教養之道
河南吏治之整理此衆所共知者且辦事明白諳練操
守清廉凡陳奏朕前之事知無不言言無不盡毫不欺
詐其誠懇之意更屬可嘉著將伊入在上三旗以示朕
優眷賢良大臣之至意
又奉
上諭昨欽差四川審事侍郎黃炳奏稱知府喬鐸隱匿䕫
關税銀十餘萬兩廵撫法敏顯有通同欺隱之弊而塞
欽曾為戸部司官亦在牽連之内向來朕原不知法敏
之為人因馬齊薦舉用為直隸按察使又因隆科多李
維鈞力薦用為倉場侍郎後因湖北廵撫員缺一時不
得其人蔡珽力言法敏宜用四川廵撫是以將伊補授
湖北旋調四川乃伊自任廵撫以來專務沽取虛名並
無實心辦事之處朕屢加嚴飭中外所知其在湖廣也
吏治廢弛不能整理倉儲虧缺不能稽查乃傅敏憲德
接任皆一一參出其調補四川也仍如湖廣之因循苟
且朕又復嚴加訓誡總不悛改今䕫關匿税一案程如
絲狡獪貪婪而法敏公然扶同欺罔背負深恩甚屬可
惡塞欽乃塞爾圖之子因其在部尚能辦事經管錢局
料理甚屬妥協朕優陞為西安按察使兼管河東鹽務
伊受格外簡用之恩自當潔已奉公黽勉效力今佛喜
喬鐸作弊事件内供出伊名不容寬貸法敏塞欽俱著
解任來京質對積善向為刑部司官朕觀其人甚屬庸
平因塞爾圖力薦朕因伊係阿山之子又係法敏親弟伊
父兄受國深恩伊必竭力圖報故用為江西按察使及
蒞任後一味沽名釣譽扶同欺隱裴&KR0973;度等種種不法
之事伊皆代為隱匿昨乃密奏江西有富戸賭博一案
臣執法究治罰米二百石而邁柱以此人所犯非實在
賭博不過讌會遊戲之小節飭令從寬顯係邁柱徇私
故縱等語朕接閱此奏即知積善之挾私誣枉也蓋邁
柱之在江西秉公持正釐剔弊端一毫無所瞻徇若稍
存染指之念則於裴&KR0973;度陳安策孫蘭宓諸人案内何
求不得而乃貪此數百石之穀價乎此必邁柱整理江
西積弊公正廉明毫不瞻顧積善不得遂其私意故以
此小事排擠明係為裴&KR0973;度等報復也在朕前輒敢如
此捏造誣詞肆計傾陷實心效力之大臣甚屬可惡此
等居心險詐之人斷不可姑容在位以長刁風著將積
善即行革職回京朕另有處分數年以來朕時時訓勉
諸臣以公忠奉職為先以朋比作奸為戒今觀塞爾圖
法敏佛喜積善塞欽等之所行若此是附已者則曲為
包荒異已者則力為誣陷可見朋比懷私之惡習仍固
結而未解也
十四日康親王崇安等查奏蘇努遺漏未繳
聖祖仁皇帝硃批奏摺四件奉
上諭蘇努於
聖祖仁皇帝硃批奏摺面頁與
諭旨中間任意塗寫有是理乎如此之人
天地豈有不加誅戮仍令其子孫長進之理著將此摺交與
來奏事之諸王大臣閱看參奏
又雲貴總督鄂爾泰奏請滇黔墾荒照營田例開捐
奉
上諭鄂爾泰請開墾田事例於地方實有裨益但本内有
贖罪一欵事屬難行凡罪犯捐贖其應准與否必須準
情度理細加酌量如營田水利内有贖罪之條朕令該
部隨時奏聞請旨定奪即如今日請旨者三人而朕准
其捐贖者只有一人若在外省既不能頻頻請旨而督
撫等又何敢擅自定奪此則事之難行者也至於捐納
一項向因各例人員甚多難於銓選故降旨停止乃數
年以來捐納應用之人將次用完再越數年必至無捐
納之人而專用科目之人矣從前朕意以為科目之人
讀書明理其居官臨民必無蕩檢踰閑之事近見科目
出身之員不但多有苟且因循之人而貪贓壊法者亦
復不少至於師友同年夤緣請託之風比比皆是牢不
可破假若仕途盡係科目則彼此固結背公營私於國
計民生為患甚巨今鄂爾泰所請墾田贖罪之條既不
可行應酌添捐納事欵除道府同知大員不准捐納外
如通判知州知縣及州同縣丞等官應酌議准其捐納
古聖人立賢無方各途皆有可用之才當使之得以表
見不可執一而論且使富厚有力之家叨受官職便不
希冀科名萌營求奔競之妄念亦是肅清科場之道且
科目中人虛聲惑衆積習相沿上司往往畏懼瞻顧而
不敢參劾捐納之員一有不善則輿論不肯姑容上司
易於執法况州縣佐貳等官其職掌亦不甚大倘不能
稱職即便參革且選官之時朕必親行引見若才具庸
常即令原品休致伊等捐納之時當先自度量而後從
事朕已預諭矣將來科目之人果能痛改舊習盡變頽
風朕又何樂而不信任重用之其如何開墾定例之處
著九卿會議具奏
十五日奉
上諭盛京甚屬緊要兵民旗人最多且地方遼闊十三城
相隔七八百里有餘將軍副都統俱駐劄盛京城内地
方人民習氣甚惡教訓整理不能周到朕意當照吉林
烏喇寧古塔白都納例各設副都統一員管理自廣寧
義州錦州寧遠至山海關設副都統一員令其分轄福
州雄遥南金州鳳凰城岫巖吕順等處設副都統一員
令其分轄使之管理一切事務教訓衆人改易陋俗當
有禆益再開原與吉林烏喇相隔六百餘里自開原押
送發遣人犯官兵往返行走月餘甚屬勞苦聞得從前
以此處往返遼遠議於吉林烏喇開原適中之地在克
爾素驛站左右酌設官兵以便押送發遣犯人因克爾
素驛站與圍場相近恐禽獸駭逸而止今查此處雖與
圍場相近仍是大路可以安設官兵惟當禁其駭散圍
場耳但一經安設即係永遠居住之所必須相視膏腴
可耕之地令其居住則押送發遣人犯往還可免勞苦
矣著議政王大臣詳議具奏
又奉
上諭議政大臣九卿各部院衙門八旗將應奏事件遲延
者甚多從來寬定限期者特為難辦之事應待行查有
需時日故耳今見三兩日内可以完結之易事亦謂尚
未及限怠慢推諉置之不辦及至屇期始行具奏與原
定限期之意實屬相違凡事應隨到隨即辦理完結乃
將易辦之事稽遲時日此不過從中作弊以為請託之
地而已毫無裨益著議政大臣九卿將易於辦理事務
作何另定限期之處詳悉會議具奏
又奉
上諭趙殿最前同邁柱差往奉天其所辦之事甚屬妥協
差回奏對朕見其人明白可用伊旋丁憂回籍去年冬
計伊服制應滿遂特授為湖廣按察使及至來京進見
其語言恍惚不似從前詢之則云途中染病近始少痊
朕姑令其到任勉伊實心供職今聞其居官怠忽於刑
名案件全不清楚惟知袒護科目屬員邀取虛譽趙殿
最著調來京以對品京堂用湖南按察使員缺著江西
糧道李蘭補授江西糧道員缺著南安府知府蕭義宗
補授蕭義宗前年引見來京蔡珽參奏係伊家開戸之
人出身微賤朕觀其人尚屬可用但既係漢軍開戸之
人官至郡守亦已足矣是以令回任供職停其陞轉若
不實心效力定行從重治罪今聞蕭義宗在任盡心辦
事聲名甚好朕思從前開戸之人多有擢至大僚者如
佟鳳彩亦係漢軍開戶曾任廵撫立賢無方豈可因其
出身之微限其上進况從前蔡珽之事未曾敗露其言
似覺可信今觀蔡珽劣蹟昭彰貪汙奸詐種種不法必
係蔡珽索詐蕭義宗不遂其欲以致結怨故行參奏且
蕭義宗平日不肯逢迎蔡珽得其歡心即此一節亦屬
可取朕之用人一秉至公因才器使初無成見蕭義宗
停其陞轉之案著該部註銷
又工部等衙門議覆雲南廵撫楊名時請將鹽務贏
餘銀兩修濬洱海河道奉
上諭楊名時於離任之時奏請將鹽務贏餘銀兩修濬洱
海河道等語楊名時自任雲南廵撫以來於地方事務
苟且因循全不經理一味沽取虚名求悦於衆滇省鹽
政銅厰弊端種種俱係李衞到任之後極力整頓者而
沈元佐一案亦係李衞查出凡滇省鹽務銅礦錢糧等
項楊名時在任多年未能實心辦理一件逐事難辭責
罰衆所共知朕因其為人雖不肯實力急公尚能巧詐
潔已故姑留在任數年耳今伊當離任之時更有何顔
言及鹽政贏餘銀兩也即此修濬河道亦不過假公濟
私博取去後之名如此用心尚可問乎自古善則歸君
乃人臣之大義似此地方施惠之事當密行陳奏請朕
諭旨如岳鍾琪之在陜西陳時夏之在江南皆以興修
水利之事密奏於朕待朕降旨施行並未矜張自以為
功而朕亦未嘗掩其善也滇省河道如果當修楊名時
何以不行摺奏而必見之本章無非冀滇省人民感頌
其善且伊從前將密奏之摺宣露於外經朕切責由今
觀之摺奏之有礙於奸詐之舉者了然而伊之情弊益
顯然矣楊名時在任多年矣何不早行奏請今將離任
之時亦可以待接任者舉行而乘此時急急題請者是
誠何心朕辦理政事豈尚與大臣爭競聲名况君臣本
屬一體大臣所辦之事即朕之事大臣之是非即朕之
是非也人之怨望大臣即怨望朕也人之感頌大臣即
感頌朕也但詐偽之徒巧取虛譽欲奪同官接任之美
名朕斷不容耳凡以天經地義之道同寅協恭之誼為
臣子者各當凛遵如楊名時但知有已而不知有人並
不知有君尚得靦顔自命為讀書人乎况鹽務銀兩原
係國家公項豈可將此為邀譽沽名之具楊名時既欲
加惠於地方即當自出已貲以成此舉如法敏前事一
例此河所需工程若干俱著楊名時捐修每年捐修所
需楊名時既已言及亦著楊名時預為交送滇省著該
督撫察核奏聞將來楊名時身後著伊子孫承辦使天
下之人知沽名邀譽之徒不但己身獲罪而且遺累子
孫也
十六日
諭諸王大臣等蘇努雖已削籍離宗然原係宗室之人今
爾等合詞請將伊之子孫照叛逆例治罪是其子孫俱
應即行正法此事甚有關係爾等具本之時隨衆列名
或不便獨抒已見今朕特命爾等入見面加詢問
天地
祖宗昭察於上爾等衆人中或有一人意見不同或心中以
為尚有可寬之處尚有可寬之人可即於此時據實面
奏諸臣奏請而朕降旨其辦理之是非實君臣共之倘
有不應誅戮之人加以誅戮使朕有用刑不當之名實
爾諸臣之咎是以再加面詢若諸臣心有所見藏匿於
中而不據實陳奏將來必受蘇努之禍即已身倖免其
子孫受禍亦必與蘇努之子孫同爾等思之慎之
又奉
上諭看滿都護今日光景似出實心至於查弼納欲將蘇
努之子孫盡行正法其心較衆人更為廹切衆人所執
者國法而查弼納所懷者私心也蓋查弼納與蘇努既
固結於先惟恐連累於後不若將伊子孫盡行剪滅永
除已身將來之禍患此情事之必然者即此可見結黨
之人至於事敗之後其同黨即自相攻擊小人情狀古
今一轍也嘗觀自古以來亂臣賊子頃刻滅亡者無論
矣如王莽曹操僥倖成事而受千古之罵名其依附莽
操之人實為千古所不齒即本人之子孫皆避忌而不
認其祖父現今秦道然實係秦檜之後裔衆所共知伊
則迴護支吾不以為祖此即惡人之報昭昭不爽甚於
國法者也大凡要結黨與之人平時未必得其相助之
力及至有事反多一等操戈下石之流則小人結黨豈
不無益而有大害乎而趨附匪黨之人平時亦未必得
其援引之力及至有事豈能免於牽連即幸而逃於法
網而憂虞畏懼慚赧終身豈不可恥之甚乎滿都護查
弼納與蘇努結交之處前後情形如此爾等諸臣皆深
知目覩切當以此為戒諸王大臣參奏之本著交三法
司定議具奏
十七日奉
上諭近因考試新科進士以宋儒所云士人當有禮義廉
恥句為論題諸進士試卷進呈朕躬自披覽見其文藝
之工拙優劣固有不同然大槩皆詞章記誦之常談見
解卑淺識量狹隘未能真知題中之理藴而實有發明
蓋所言止於儀文末節而已非禮義廉恥之大者也朕
則謂古人言禮義廉恥國之四維者蓋以天下之大四
海之衆皆範圍其中而不可須臾離而士人貴有禮義
廉恥之說所指甚遠所包甚宏上之為人君下之為人
臣皆當求其大者以為務而不可局於儀文末節之間
也以禮言之如化民成俗立教明倫使天下之人為臣
皆知忠為子皆知孝此禮之大者也進退周旋俯仰揖
讓此禮之小者也以義言之如開誠布公蕩平正直使
天下之人無黨無偏和衷共濟此義之大者也然諾不
欺出入必謹此義之小者也以廉言之理財制用崇
儉務本使天下之人家給人足路不拾遺盜賊不生爭
訟不作貪官汚吏無以自容此廉之大者也簞食豆羹
一介不取此廉之小者也至於以恥言之為人君者憲
天出治誠和萬民則當以一夫不獲其所為恥為人臣
者行義達道兼善天下則當以其君之不為堯舜為恥
若夫迂拘曲謹如鄉黨自好之𩔖不失言於人不失色
於人此乃恥之小者耳曾何足以盡有恥之道乎欲為
君盡君道欲為臣盡臣道而其道不外禮義廉恥之四
端士人者必當以天下為已任其身既即為臣之身而
有致君之責者豈可徒知禮義廉恥之小節而不知禮
義廉恥之大者乎夫禮義廉恥由一端之小者擴而充
之皆可以保四海然必知其大者而務之自可不遺於
其小若或徒窺小節而不知其大則迂拘曲謹祗圖檢
束一身而不敢任天下之重此則細民之行而非士人
之道也孔子曰人能弘道非道弘人其可不勉自奮立
乎朕引見新科進士之時即欲面加訓諭因天氣炎熱
恐伊等暫時跪聽不能悉心領會今特詳為宣示朕願
與大小諸臣交相儆勉詳思禮義廉恥之大者身體力
行則人心風俗烝烝日上而唐虞三代之治庶幾其可
復見也
十八日刑部議奏原參署光州知州張球勒借邵言
綸銀兩全完減等杖徒奉
上諭張球居心行事狡獪異常河南黃振國汪諴邵言綸
等諸案皆由張球起釁夫以田文鏡如此公正廉明之
廵撫伊尚爾作弊欺蒙若遇廵撫之平庸者又當何如
今黃振國汪諴邵言綸俱擬重罪而張球起釁之人反
從輕擬俾得脱然事外可乎朕時以化導人心風俗為
念此等不肖之徒斷難姑容令其寬縱從前朝班官員
慢忽不敬此乃大體所關是以朕將失儀司官二人定
以重罪後因衆心儆惕朝儀整肅遂將此二人釋放比
時朕降旨云此二人從前之獲罪乃衆人慢忽悞之也
今二人之釋放亦衆人之儆惕救之也張球此案與前
事相同張球著改絞監候將來朋比黨援之風果能改
易則邵言綸等罪尚可寬張球亦可免死倘惡習不改
將邵言綸同張球一併正法
又山東廵撫塞楞額奏報濟南社倉工程告竣交鹽
法道管理奉
上諭社倉之設應聽民間自便若以官法繩之必致滋擾
朕屢降諭旨甚為明晰今塞楞額奏稱山東社倉交與
鹽法道管理等語據此行之將來流弊必有累及商人
之處若云商人力量有餘亦當聽其急公捐輸豈有將
地方公事越格委任使其暗中賠補之理塞楞額又稱
交與鹽道恐有推卸故行題請等語若係鹽道應管之
事該員安敢推卸若不應管理之事又何可強其承受
乎塞楞額此奏未免用巧甚屬不合著另議具奏
又署山西廵撫高成齡奏參革廵檢薛元祐全完贓
銀例不免罪奉
上諭應追入官銀兩限内全完亦不寬免其罪者特指騷
擾苗蠻黎獞之人犯而言所降諭旨甚明並非内地通
行之例也高成齡不看全案不察來歴妄引此例具奏
實屬草率糊塗之極且各省本章内並無誤引此例者
高成齡何獨錯誤至此著該部察議將此本擲還令其
另行具奏
十九日奉
上諭田文鏡審擬胡大保強行鷄姦勒死曹柱兒一案依
強行鷄姦例將胡大保擬斬立决具題三法司議覆以
胡大保並未成姦改依故殺律擬斬監候夫不肖惡徒
將良人子弟強行鷄姦例應斬决况因鷄姦不從以致
勒死人命則以強姦之惡徒而兼以殺人之重罪有何
可矜可疑之處而反從末減若以其未成姦而改為監
候則視鷄姦為重而轉視人命為輕矣有是理乎此特
法司諸臣有意苛求田文鏡加以殘忍之名以致輕重
顛倒失其情罪之當而不加察耳如此存私奈國法何
設使田文鏡果有錯誤朕自知之無俟諸臣如此逐事
苛索也此案田文鏡所擬本為合理伊於刑名事件詳
慎諳練法司諸臣中未見有能及之者若以私心苛求
其短雖極當理之事亦必漫行改駁豈大臣秉公辦事
之義至於刑部衙門為天下刑名之總匯亦天下刑名
之標準輕重寬嚴務須持平當理方能使民協於中朕
曾因該部於外省案件每事駁重諭以朕非好刻之主
無庸如此迎合凡事當揆度其理酌量其人如督撫之
好寬者則濟之以嚴督撫之好嚴者則濟之以寬蓋寬
嚴相濟而後得乎理之中也乃該部甫承諭旨不過一
月即將田文鏡此案合理之事故意駁輕不惟欲以見
田文鏡之殘忍苛刻又預料駁輕原屬非理朕必不依
部議遂欲并以苛刻之名歸之於朕且必云田文鏡素
性嚴刻今遵旨濟之以寬而復不允愈以見朕之好刻
如此用心詭譎甚屬可惡向來有内重外輕之說大凡
督撫題奏本章必勅部議覆而後施行内重外輕乃事
勢之固然也然必該部秉公當理方於國計民生有益
設或一有私心遇督撫之素相親厚者則有意順從之
遇督撫之素不相契者則故意駁詰之不竟成重内之
弊乎從來内外輕重貴於隨時調劑原無一定人臣則
無論内外不可稍有偏私為督撫者須體貼内之部院
為部院者須體貼外之督撫内外之局雖分而所辦者
皆國家之事安可存内外輕重之見乎如督撫徇情寬
容該部據理駁奏則是外臣悦衆沽名而使人歸怨於
廷臣也如督撫執法不回該部存私駁詰則是廷臣枉
法疎縱而使人歸怨於外臣也其為弊均而已矣朕心
則初無成見安有内外輕重之分凡事總歸一理務必
衷於至當設使在廷諸臣不思秉公持正遇外臣當理
之事皆如此有意苛索以曲遂其私及朕據理申飭或
轉歸朕以重外輕内之名此朕之所不受也田文鏡具
題之案經朕親覽者刑部尚敢意為輕重若此則凡外
省之咨文到部由部自行定奪者其輕重失宜顛倒任
意又可知矣嗣後凡督撫咨文到部而各部駁詰非理
者准督撫密摺奏聞此案著九卿問三法司是何意見
如此改駁將此案主稿之員一併詳察另議具奏
又吏部等衙門議覆貴州布政使祖秉圭條奏苗疆
文武官員照邊俸例陞轉奉
上諭沿海等處要缺朕曾降旨令督撫等預先保題賢員
引見註册遇有缺出即行補用今苗疆官員與沿海事
同一體此本内議稱俟有缺出令督撫提鎮保題等語
甚屬草率著九卿再議具奏凡沿海苗疆烟瘴邊地等
缺調補陞轉之例
聖祖仁皇帝時廷臣及督撫提鎮等屢次條陳曾經隨時酌
改朕御極以來條陳此事者亦多又經略為變通但有
治人無治法此事惟在實心任事之大僚秉公持正因
地制宜以期行之無弊而地方收得人之效耳
又兵部奏都統希爾根等帶領人員引
見失儀應革職奉
上諭都統副都統等引見人員往往進退參差班行不整
朕教導指示約二三十次而希爾根范時捷此次實出
有意違玩非尋常失儀可比希爾根著革職從寬留任
至於范時捷乃年羹堯門下鷹犬年羹堯稱其才品超
羣滿漢官員無與比並及年羹堯事敗其案内牽連范
時捷之處甚多朕俱不行究問且念其為勲臣之後仍
畀以都統重任料伊自必感朕深恩力圖報效乃歴年
以來見其辦事昏庸奏對糊塗並無絲毫效力一事可
取之處揣范時捷之意或以朕處治年羹堯之故觖望
於心不肯黽勉亦或才具本屬不及向因工於諂媚故
年羹堯揄揚太過乃至今日底裏畢現耶范時捷著革
去都統在侍衞上行走令領侍衞内大臣請旨朕非因
偶爾失儀一節處分大臣特降此旨諭衆知之
又兵部議奏步軍統領阿齊圖等拏獲逃犯應行議
叙奉
上諭此本内議稱阿齊圖等各加一級紀錄一次以示鼓
勵等語夫國家之典賞所當賞而罰所當罰原不專為
鼓勵懲戒而設而人臣宣猷效力實職分之所當然豈
必待鼓勵而後勸懲戒而後儆乎况鼓勵等字加之微
員兵弁猶可若加之大臣則失體甚矣將本發還著另
行具奏
又刑部等衙門議奏張鼎鼐等虧欠銅觔等項銀兩
依律斬决奉
上諭三法司將虧欠正項錢糧數十萬兩之張鼎鼐張常
住李朝擬斬立决具題朕惟
皇考聖祖仁皇帝寬仁厚德數十年來凡虧缺庫帑之員未
加誅戮止令賠補完項此輩侵欺虧空盜國帑以飽私
槖罪無可赦然朕亦未忍不教而殺如蘇克濟趙世顯
李樹德孫渣齊之貪婪侵蝕皆暫緩刑辟責令追賠即
一時未能全完尚亦各有抵項至於張鼎鼐張常住李
英貴乃内務府至微極賤之人蒙
聖祖仁皇帝隆恩任用輒敢將正項錢糧冒支百萬餘兩實
為國法所不容朕復加恩令伊等將平日凡有效力之
處盡行開出雖極細微俱准抵銷正項伊等加倍開銷
朕俱恩准此外張鼎鼐尚欠銀六十八萬餘兩張常住
尚欠銀十四萬餘兩李英貴李朝父子尚欠銀二十二
萬六千八百餘兩朕猶未即加誅復給限三年令其賠
補寬恩已極乃伊等用心狡惡立意不肯清還至今不
但不肯完納且言實無所有此等奸猾巨蠧若不即行
正法使侵虧庫項者知所儆戒則國憲何存李朝係認
賠伊父李英貴虧欠之項較之張鼎鼐張常住情罪或
尚有間此案著九卿詳議具奏
又刑部奏正紅旗余林佐領下閒散磚頭打死家人
雅哈里之妻蓋姐應照平人故意毆殺奴僕例擬以
枷責將雅哈里并伊母交與該旗變價給還伊主奉
上諭磚頭打死家人蓋姐一案據該部奏稱應將蓋姐之
夫雅哈里變價給還伊主等語家主打死奴僕有出於
故殺者有因奴僕獲罪而毆打致死者其父母妻子自
應分别安頓豈得一例變價嗣後故殺奴僕者其被殺
奴僕之親屬願投何人應聽其自便此本發還再議并定
例具奏
又署山西廵撫高成齡奏平陸縣知縣何廷元實屬
無為應改教職奉
上諭高成齡奏稱知縣何廷元實屬無為請改教職等語
古稱大舜無為而治蓋無為而無不為也朕治天下只
期諸事辦理不致曠廢原不務有為之名若該員不能
稱職則當參其庸劣廢弛今將不能辦理事務之人乃
加以無為字樣寫入奏章實同兒戲又高成齡於薛元
佑本内誤引騷擾苗蠻定罪之例看伊近來辦理事務
糊塗昏憒錯誤種種將本發回何廷元准改教職著另
行具奏
二十日廣西廵撫甘汝來奏請將記名人員
命往補授正印雜職各要缺奉
上諭據甘汝來奏稱廣西緊要之缺請將記名人員補授
等語大凡引見人員朕不過觀其舉動奏對似覺可用
者即便錄用或偶有記名者亦即遇缺補授並無預備
多人以待各省督撫奏請分發之理即使要缺需人該
督撫祇應請旨勅部揀選方為得體甘汝來此奏甚屬
糊塗孟浪著另行具奏
二十二日奉
上諭據怡親王奏稱玉田縣之還鄉河隄岸衝决附近之
田禾廬舍有被淹傷損之處朕心深為軫念著散秩大
臣常明率同御史勒音特錢兆沆二人前往悉心查勘
並帶帑金二萬兩速行賑濟若有動用倉穀之處將本
縣倉穀即行動用務使小民得所不致流離再被水地
畝本年應納之錢糧著行緩徵朕本欲加恩將本年錢
糧全免但恐此時有已經完納者著將被水之地明年
錢糧蠲免一年該地方有司應加意撫綏以副朕愛養
窮民之至意
又奉
上諭噶爾弼在軍前干犯重罪應行正法監候在案朕因
其諳練明白宥其前愆望其感恩改悔施恩格外畀以
前鋒統領都統之任後見伊辦理旗下事務甚好適因
奉天將軍員缺一時不得其人故將伊補授諄諄教訓
奉天一切事務廢弛應實心整理不得瞻徇情面所以
待之者甚厚而任之者甚重矣伊父亡故多年朕追叙
其舊日從征之勞從前該部不准議叙因伊陳奏而特
旨加以殊恩曠典是不但伊身受朕赦罪錄用之深恩
即加恩伊父一節伊亦當感激致身圖報乃伊自任將
軍以來雖無貪贓枉法之罪而一味模稜諸事苟且全
無實心供職之處深負朕恩正欲加以處分不料已伏
冥誅此伊負朕恩之報也著革去職銜以彰國法其棺
柩不准入城
又奉
上諭蔡起俊向為刑部司官把持部務聲名甚是不堪及
任雲南知府旋以議叙應陞道員其任内劣蹟甚多本
當治罪朕因其辦理軍需可嘉而才尚可用望其改過
自新是以格外加恩用為湖北按察使乃伊到任後不
能潔已奉公操守又復不堪向日為隆科多門下走狗
舉國共知朕知其不可外任故調取來京授以京堂之
職伊不知感恩悔過滿懷怨望見於辭色嗣因軍前奏
銷案件多年未清朕欲遣官前往會同綽奇查核以蔡
起俊久任外官又曾效力軍前諳練錢糧事務是以令
同傅泰前往清查伊等起身之時朕切加訓諭至再至
三蔡起俊自應感朕委用遵朕教誨實心辦事同寅協
恭方可以贖前愆而清積案乃蔡起俊懷挾私心舉動
乖張剛愎自用一切事件不與傅泰公同商議及到京
覆旨又以己意妄行陳奏摺中列傅泰之名並非傅泰
之意蔡起俊狂悖專恣意欲紊亂國政甚屬可惡著將
蔡起俊革職拏問以為欽差不秉公者戒令該部將伊
從前所有過犯案件悉行查出嚴審定擬具奏
又奉
上諭昔年曾奉
聖祖仁皇帝諭旨海外噶喇巴乃紅毛國泊船之所吕宋乃
西洋泊船之所彼處藏匿賊盗甚多内地之民希圖獲利
往往有留在彼處之人不可不預為措置欽此隨經廷臣
與閩廣督撫議令内地之人留在外洋者准附洋船帶
回内地奉
旨准行在案此乃
聖祖仁皇帝綏靖海疆且不忍令内地之民轉徙異地實仁
育義正之盛心也但數年以來附洋船而回者甚少朕
思此等貿易外洋者多係不安本分之人若聽其去來
任意不論年月之久遠伊等益無顧忌輕去其鄉而飄
流外國者愈衆矣嗣後應定限期若逾限不回是其人
甘心流移外方無可憫惜朕意不許令其復回内地如
此則貿易欲歸之人不敢稽遲在外矣將此交與高其
倬楊文乾常賚悉心酌議並如何定限年月之處一併
詳議具奏
二十三日兵部議奏良鄉防守禦胡什巴屬下兵丁
向知縣冉裕棐告借兵糧不肯給發喧嘩公堂以致
兩相揭報應請差官審理奉
上諭此事顯而易見何必差官審理從前滿洲兵丁俱各
遵守法度愛惜顔面如公攤公𣲖之事從未有告訐該
管官員上司之理即給發錢糧少有躭延亦静聽該員
給放之時支領不似漢軍綠旗兵丁因錢糧等項少有
躭延即赴上司衙門控告諠譁也近來滿洲亦稍染此
習矣今良鄉縣駐防兵糧若係應給之項知縣不行給
發防守禦胡什巴理宜向知縣講明令其給發若再不
給發良鄉縣密邇京師胡什巴即應申報該部該旗具
奏乃胡什巴並不向該縣講明又不申報反縱容兵丁
家屬赴縣告借糧米如係應給之項豈有借貸之理甚
屬藐法無恥滿洲兵丁斷不可令染此下賤之習胡什
巴既不能彈壓於事前又復捏詞粉飾具報殊屬可惡
著將胡什巴革職並現獲生事兵丁爾部差司官一員
一併鎻拏來京嚴審定擬具奏其餘兵丁著問明知縣
冉裕棐凡此案内有名者俱令其舉出亦著鎻拏來京
審擬將伊等妻子亦皆帶回京師即歸本佐領聽用當
差若有平素守法應留駐防者令該縣保留兵丁倘皆
生事不法亦著該縣據實舉出一併連妻子撤回交與
該旗所缺之兵著該旗如數另選𣲖往駐防其防守禦
員缺交與該旗開列具奏
二十五日鑲黃旗都統鄂善等摺奏前任都統公允
祹副都統壽治遺漏未繳
聖祖仁皇帝硃批摺子一件今查出恭繳奉
上諭此乃
皇考春秋甚高且
聖體違和之後
親筆所批之奏摺也準情酌理委曲周詳允祹等身為臣子
不能將事務辦理妥協所錄
旨意又復舛錯致使
聖心煩勞細加改正揆以臣子之道於心忍乎朕恭閱之下
實切慘痛向來諸臣辦事之草率
皇考聽政之煩勞大率如此
御筆硃批細改奏摺甚多朕皆敬謹收藏尚未忍展視者甚
多今因鄂善等呈繳前來故宣示諸王文武大臣等知
之
二十六日
諭吏部各省服滿候補人員或因補官之期尚遠在籍者
甚多伊等曾為州縣官較新任之員自屬諳練爾部即
行文各該督撫令其給咨來京以備揀選
二十八日奉
上諭從來忌辰未有禁嫁娶之例前署古北口提督郭成
功參奏遊擊劉繼鼎於
聖祖仁皇帝忌辰婚娶伏念
聖祖仁皇帝忌辰山陬海澨白叟黃童無不周知凡屬臣工
皆當感時哀痛劉繼鼎身為職官尤宜加謹朕觀上年
歴本所載此日又非婚娶之期劉繼鼎乃敢肆意妄行
為此蔑禮喪心之事業將伊革職交部從重治罪矣但
歴日為天下臣民遵行之本今朕查閱雍正五年御歴
於
聖祖仁皇帝忌辰註有婚姻宴會字樣又查通行歴本所載
字樣亦同以如此斷不可行之事載入歴中草率舛謬
甚屬不合嗣後通行歴本中逢
太祖
太宗
世祖
聖祖忌辰應將婚姻宴會喜慶等事俱不載入方是至朕宫
中每遇
列祖
列宗并歴代
皇后忌辰皆素服齋居御歴中忌辰更不當載入廵幸宴會
等字樣著欽天監詳議奏請永為定式
又奉
上諭倉場米石乃國計民命所關顆粒皆當珍惜必厫座
堅完無損壊滲漏之處米粟方不至於霉爛國家政務
莫重於此朕宵旰勤勞時切廑念百計經營布置即如
厫底之板及四圍之牆尚不惜數十萬帑金創造修整
則身任倉場之責者自當加意慎重以仰副朕懷倉厫
上蓋修理乃極易之事况伊等屢次奏過不時動茶果
銀兩修理朕意必然完固豈有厫座損漏至此而竟置
若罔聞托時陳守創身任倉場全不實心料理以致各
倉厫座損壊滲漏處凡九百二十九座米粟竟有霉爛
者負朕委任深恩實出意料之外况托時陳守創常常
進見亦並無一語奏聞甚為溺職著將托時陳守創及
各倉滿漢監督盡行革職解任至御史殷式訓專司查
倉之責乃敢扶同徇隱亦著革職解任凡各厫座損壊
滲漏之處俱著動支正項錢糧修理若仍交與舊任各
員必致苟且塞責虛費錢糧不能實在完整著欽差都
統御史通永道等同新任倉場侍郎監督官員實心料
理務期修理完固仍著托時陳守創殷式訓及解任之
舊監督一同看視每倉修理動用錢糧若干即著本倉
監督與托時陳守創殷式訓分賠補項其有霉爛米石
亦著伊等照數分賠其舊任監督著議政王大臣會同
大學士詳加訊問如有本倉厫座全無損漏者仍留原
任將新補監督撤回如從前曾將滲漏之處詳報倉場
者著將情由聲明奏聞至各倉監督應賠之項如照數
全完准與開復凡事當積玩相沿之時非大加改易不
能整頓吏部侍郎岳爾岱順天府府尹劉於義著補授
倉場侍郎其各倉監督員缺著各部院速即挑選人員
引見順天府府尹事務著申大成暫行署理
又順承郡王錫保等摺奏賈富成私買甲米放印子
錢應交部治罪奉
上諭部務甚多此事不必交部爾該旗即行辦理今兵丁
等喜喪之事俱有恩賞銀兩儘可治辦完備乃仍賣錢
糧米石借用印子銀若不將此追出徒令其儌幸耳將
賣錢糧米石及借印子銀人之已還未還本利銀兩悉
令追出賞給拏獲之官兵嗣後如有買人錢糧米石及
放印子銀者一經拏獲即照此例賞給拏獲之人再如
七八人同賣錢糧米石借用印子銀其中若有一人首
出將伊等所借已還未還銀兩悉令追出賞給遵旨實
首之人佐領驍騎校係承辦佐領事務之員乃於該佐
領内之事不能稽察相應革退將賣錢糧米石及借放
印子銀人等如何治罪之處一併定議具奏
世宗憲皇帝上諭内閣卷五十八
