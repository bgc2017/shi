欽定四庫全書
世宗憲皇帝上諭内閣卷五十七
雍正五年五月
上諭十八道
初四日奉
上諭前織造等衙門貢獻物件其所進御用繡線黃龍袍
曾至九件之多又見燈幃之上有加以綵繡為飾者朕
心深為不悦比即加以誡諭近因端陽令節外間所進
香囊宫扇等件中有裝飾華麗雕刻精工者此皆費於
無益之地開風俗奢侈之端朕所深惡而不取也向來
外省諸臣凡有進獻方物朕留於宫中服用者所需實
係不多每隨便頒賜諸王内外大臣等所以推廣恩澤
也如黃龍繡縀之類既不可以頒賜諸王大臣不過收
貯於宫中耳其餘華燦之物在朕用之心中尚覺不安
若賜諸王大臣在伊等亦覺非分豈非費於無益之地
乎况朕素性實不喜華靡一切器具惟以雅潔適用為
貴此朕撙節愛惜之心本出自然並非勉強數十年如
一日者凡外臣進獻惟應量加工價少異於市肆之物
即可見諸臣恭敬之忱何必過於工巧而後見其誠悃
乎工匠製造之情喜新好異無所底止見一美麗之式
樣初則競相慕傚後必出竒鬭勝以相誇此雕文纂組
之風古人所以斥為竒衺豈可導使為之而不防其漸
乎蓋治天下之道莫要於厚風俗而厚風俗之道必當
崇儉而去奢若諸臣進獻之物以奢為尚又何以訓民
間之儉約乎朕觀四民之業士之外農為最貴凡士工
商賈皆賴食於農以故農為天下之本務而工賈皆其
末也今若於器用服玩之物爭尚華巧必將多用工匠
以為之市肆之中多一工作之人即田畝之中少一耕
稼之人此逐末之所以見輕於古人也且愚民見工匠
之利多於力田必羣趨而為工羣趨為工則物之製造
者必多物多則售賣不易必至壅滯而價賤是逐末之
人多不但有害於農而並有害於工也小民舍輕利而
趨重利故逐末易而務本難苟為官者遽然繩之以法
必非其情之所願而勢有所難行惟在平日留心時刻
為之勸導使小民知本業之為貴又復訓飭閭閻崇尚
樸實工作之間不為華巧如此日積月累遂成風俗雖
不必使為工者盡歸於農然可免為農者相率而趨於
工矣至如士人所業在乎讀書明理以為世用故居四
民之首然父兄之教子弟亦當觀其才質如何若果穎
悟恂謹可望有成則當使之就學而為士若愚濁中下
之資讀書難通即當早令改業歸農使之盡力於南畝
以為仰事俯育之資誠恐讀書不成而又麤識數字曠
廢閒遊必致非分妄為越禮犯法是浮慕讀書之名而
不得其道其傷農而害本者為尤甚亦不可不知戒也
朕深揆人情物理之源知奢儉一端關係民生風俗者
至大故欲中外臣民黜奢賤末專力於本人人自厚其
生自正其德則天下共享太平之樂矣昔人云由儉入
奢易由奢入儉難不知奢者取用少而費力多儉者取
用多而費力少則由奢入儉乃人人行之甚便者不可
謂難也朕自身體力行為天下先諸王内外大臣文武
官弁與鄉紳富戸當深體朕心欽遵朕諭期共勉之勿
視為具文
又河道總督齊蘇勒等奏報黃河驟漲邳睢等處堤
工俱各保固平穩奉
上諭據奏黃河驟漲邳睢等處堤工危險加意防護幸遇
連日風浪不作大溜仍然中行今水勢已消緊要工程
俱各保固平穏等語朕覽此奏甚為憂心向聞黃河堤
岸高者丈餘低者亦有七尺今水漲不過六尺而齊蘇
勒遂稱兩邊堤岸僅出水面數寸朕思目今如此倘伏
秋水勢或高至八九尺丈餘何以處之因將此詢問孔
毓珣據孔毓珣奏稱此處因往年朱家海口潰決河身
微有淤墊尚未刷深目今堤工加幫未完是以堤岸較
他處低矮等語著齊蘇勒督率河員預先速為料理脩
築高厚以防伏秋水汛再據齊蘇勒奏稱各工預備物
料盡皆用完等語著星速採買備用毋得疎忽慎之敬
之
初五日奉
上諭朕覽治河方略見原任河道總督靳輔昔年修理河
工勞績茂著欲加恩澤以奬勲庸據該部查奏靳輔於
康熙四十六年已蒙
聖祖仁皇帝特恩加贈宫保給與世職今著追加工部尚書
銜致祭一次以示朕篤念前勞之至意
初六日署廣東廵撫常賚題參澄海縣知縣劉德基
花縣知縣朱紹濓等重耗加徵勒索婪贓請革職究
審奉
上諭劉德基朱紹濓劉應春蘇珽張鈞著俱革職其貪贓
各欵情由及本内有名人犯該督一併嚴審究擬具奏
劉德基係朕揀選命往廣東以要緊州縣題補之員今
到任三月遂犯貪婪劣蹟常賚據實參劾不少瞻顧甚
屬可嘉大凡朕所㨂選命往人員本不深知其居心行
事不過於引見之時見其狀貌應對似尚明白遂爾用
之為督撫者只當據理秉公不必因㨂選命往存成見
於胸中則是非允當賞罰公平屬員各知勉勵而吏治
可以澄清矣若因揀選特用遂存瞻顧之念則識見愚
昧全不知朕心者也劉德基既經加恩特用若果黽勉
上進將來之遷擢未可限量今伊自暴自棄若此是受
恩而不知感也且朕屢頒諭旨若係特用之員居官不
好必重治其罪今劉德基輒敢恣意貪婪違悖功令是
甘犯重法而不知懼也似此劣員正當懲一儆百故特
批示令大小臣工知之并令朕所揀選特用之人員知
所儆戒常賚著該部議叙具奏
初九日
諭内閣九卿等孫蘭苾被屬員揭告贓款種種理應静候
欽差大臣審斷乃於查嗣庭處投遞冤單求其照拂若
果實有屈抑情尚可恕今經邁柱審明所有贓款一一
確實是孫蘭苾身犯重罪不自悔懼而猶欲夤緣請託
巧於脱卸且伊在任時屢屢朦蔽裴&KR0973;度具摺奏稱伊
居官之善並實心出力之處朕早已洞燭其姦所批裴
&KR0973;度奏摺現在今特宣示爾等彼雖狡詐百出豈能逃
朕之鑒察乎孫蘭苾身為道員不能潔已奉公既犯贓私
又復肆行欺罔甚屬可惡著改為應斬監候其所應追
銀十三萬兩有竒著限三年完納倘逾限不完定行正
法爾等將此曉諭孫蘭苾知之
又宗人府奏公滿都護隱匿
聖祖仁皇帝硃批諭旨不遵
旨呈繳應革去公爵奉
上諭滿都護係朕親叔恭親王之子是以朕即位時任以
要職伊自委用之後雖無貪婪劣蹟總不肯實心為國
家出力惟戀戀於阿其那蘇努保泰等黨與甘為伊等
犬馬不孝不忠詭詐姦險伊弟海山人甚狂悖生事不
端衆所共知海山之子倫木布
聖祖仁皇帝望其成人令隨乾清門御前侍衞處行走
恩意深渥及
皇考升遐伊竟無滴淚朕見其如此忘恩實為痛恨且其人
亦庸愚無知故令於伊父海山處拘禁滿都護之弟對
青額庸劣無恥在侍衞班中飲酒沉醉竟在中和殿階
上溲溺滿都護查出隱匿不參及朕聞知止於革退亦
未將伊究治也海山任貝勒時滿都護任他陵辱隱忍
不露而暗將海山謀陷中傷紏伊黨與極力排擠其姦
詐處朕知之最悉雖時加訓誨而伊並不感恩毫無改
悔不思效力國家轉存不忠不孝之心而於其黨與阿
其那蘇努保泰等則甘心出其胯下視朕有如讐敵伊
大罪甚多不勝枚舉因伊尚無子嗣而彼之兄弟子姪
中又無可以襲封之人是以朕俱寬免今此未交
硃批之事以伊身所犯之罪較論之此猶其小者耳若將滿
都護革去公爵則恭親王子孫中無可承襲之人勢必
斷絶若果有可襲之人朕早已將伊革去另封一人矣
滿都護雖不念其父朕豈不念朕叔父乎著從寬免革
公爵俟伊改悔
初十日奉
上諭從來兇悍之人偷竊姦宄怙惡不悛以致伯叔兄弟
等重受其累其本人所犯之罪在國法雖未至於死而
其尊長族人剪除兇惡訓誡子弟治以家法至於身死
亦是懲惡防患之道使不法之子弟知所儆懼悛改情
非得已不當按律擬以抵償如朱倫三因伊弟朱寧三
屢次犯竊累伊鬻男變産代賠贓銀又復偷牛被獲故
將朱寧三致死朱三傑並未與謀著將朱倫三朱三傑
徒流等罪俱從寬免又福建德化縣民蔣葭因伊緦麻
服叔祖蔣延榮素行不端為族衆逐出蔣葭路遇面揭
其短蔣延榮欲毆蔣葭葭急走仆地蔣延榮趕及跌壓
蔣葭身上蔣葭情急以手格傷蔣延榮咽喉越二日殞
命此亦當與不法之人為本族毆打致死者同論此案
著九卿另議具奏嗣後凡遇兇惡不法之人經官懲治
怙惡不悛為合族之所共惡者准族人鳴之於官或將
伊流徙遠方以除宗族之害或以家法處治至於身死
免其抵罪著九卿詳悉定議具奏
十二日奉
上諭閩省核減篷索銀兩係滿保袒護屬員有意市恩妄
請分年扣除遂致貽累接任之員夫接任承辦果有贏
餘亦當入於節省項内若僅足供用又豈能更為前任
官員賠補大臣辦事務在公平倘宜寬者有意從嚴宜
嚴者有意從寬即是作威作福之漸此案銀兩除已扣
外其未扣者著落滿保名下追賠以示儆戒嗣後督撫
大臣有似此袒護不公之事俱照此例議奏
十五日奉
上諭雍正三年山東廵撫陳世倌奏稱東省環山濱海曠
土甚多昇平日久漸次開墾雖題報陞科然不無墾多
報少隠漏侵漁情弊惟求宥其已往徵其將來勒限一
年通省官民令其自行出首於雍正四年入額徵解倘
逾限不首者民則從重治罪官則立即參處等語經部
議覆准行在案今據廵撫塞楞額奏稱東省歴城等六
十二州縣衞所於雍正四年首報地共一千七百四十
餘頃其應徵錢糧俟雍正五年一同入額徵解等語觀
山東一省如此則各省向來之地畝隱匿未報者可知
矣夫開墾地畝本應隨墾隨報隱匿之罪定例甚嚴祗
以法久弊生遂致墾多報少或為民間隱漏或為官吏
侵漁積習相沿至於年久而姦民猾吏恐一經首報勢
必追究從前侵隱之處因而多方回護百計掩藏於隱
糧漏科之外又添欺罔之重罪此等之人雖暗中獲利
倖免錢糧然到底干犯國法難免旁人之訛詐欺陵豈
能安然坐享愚昧無知之徒往往如此深可憫惻今朕
特沛寬大之恩准各省官民自行出首將從前侵隱之
罪悉從寬免其未納之錢糧亦不復究問定限一年令
其首報統於雍正七年入額徵解倘逾限不首復行查
出在官在民定行從重治罪著各該督撫轉飭地方官
通行曉諭開導鄉愚在國法無耕田而不納賦之條在
天道亦無背公而能獲福之理當感朕寬大之典急公
嚮善共為良民以受國恩以免罪譴思之思之
又奉
上諭總兵周開捷之父周文傑任廣東電白縣知縣居官
聲名頗好因請告休朕降旨調來引見意欲另用今周
開捷奏稱伊父年已六十有二血氣向衰力不從心求
請恩准告休俾得迎養情詞懇切周文傑著加知府銜
准其休致再周開捷來京陛見時面懇賜給伊父母總
兵官職銜誥命著照所請給予以示朕推恩錫類之至
意
十七日奉
上諭據倉場侍郎托時等奏稱蘇松常杭嘉湖六府糧米
潮濕霉變有五成六成七成八成不等若一槩駁回則
重船回次遲滯若勒令在通賠償則北地稻米稀少不
敷買補請將五成六成七成之米俟糧務告竣之後發
賣將價銀發與總漕嚴追買補分年搭解其八成之米
於開放甲米時支放等語朕思八成七成之米俱可供
食著將此二項米石開放甲米向例甲米應將老米粟
米稄子米三色搭放今朕加恩全放老米雖成色稍次
然較之粟米稄子米猶為有益其放米日期先期一月
於六月内放起限兩個月從容放完至於六成五成之
米難以支放應如所奏盡數出糶將所得價値交總漕
轉發原兑各州縣照折淨之數採買好米分年帶運完
項但俟漕務告竣方行出糶不免又有霉爛之患著倉
場侍郎即委誠實人員同各該運弁旗丁親看發賣即
將所得價值發與該督撫糧道等採買好米帶運完項
其缺少米石應如何照例賠補或著落各該上司官員
賠補之處該督撫妥議詳報該部議奏
二十四日刑部等衙門議奏彭瑞仁等興販私鹽拒
捕殺人應令該撫毛文銓查拏夥黨奉
上諭此事部駁甚是毛文銓前任貴州廵撫時朕聞其全
不實心任事降旨調回時因福建廵撫員缺尚未得人
朕見毛文銓奏對明白且歴外任已久因諄切教誨開
導冀其感恩悛改前非伊亦感悔流涕是以授為福建
廵撫詎意下愚不移到任之後一味沽取虚名求悦屬
員一切刑名錢穀事件全不實心辦理以致地方姦徒
横行官吏恣意作弊倉庫亦多虚懸毛文銓每次陳奏
地方事務俱屬虚誑恃其姦猾支吾惟知密摺參劾武
員袒護屬吏朕燭照其姦屢加訓飭即如一摺奏稱姦
民聚衆搶奪直至轅門喧嚷已將為首數人枷號結案
若不如此非威不畏等語朕批示云何怯懦至於此極
但不知米價可從減糶否此等越格不法之事而乃輕
輕結案此風一長恐此等事接踵而至矣猶奏稱非威
不畏甚屬無恥可笑之至不知從前督撫可有跪求完
事者乎又一摺奏稱秋成之後米價必不能平必須動
發庫銀採買若至無可如何之後必不能保其不滋事
端等語朕批示云此等光景不預先奏明今已六月方
奏云無可如何之後必不能保其不滋事端是何言歟
况閩省存留新收米穀有三十五萬餘石各府倉穀有
一百四十二萬餘石總不見提起如何動用只講動發
庫銀於鄰省各處採買想倉儲皆虧空無存矣爾所司
何事爾之身家性命事小朕之百姓食用緊要朕用汝
大錯了此諭俟高其倬到時與看又一摺奏稱景考祥
未悉鹽政情形等語朕批示云此事爾所奏不公不實
又一摺奏稱周鍾瑄為禪濟布搆陷等語朕批示云此
事朕實難預定俟審明方知是非也又一摺奏稱滿保
黃國材居官操守不好臣一身孤立獨蒙聖主洪恩方
得至此滿保黃國材各有骨肉之親在朝若知臣如此
據實奏聞必然怨恨終身等語朕批示云可笑之極滿
保黃國材之為人豈待爾奏不必存此小見畏人莫如
畏天若秉公行事而遭小人怨恨之手則無天理矣莫
忘朕之面諭不要差了陛見時念頭勉之伊在朕前如
此密奏究亦無一字實據伊乃黃國材等接任之員乃
内則求朕不必宣露示其不欺外又令二家感其周旋
之德姦巧可惡一至於此又一摺奏稱部撥京餉三十
一萬兩零仰懇聖慈免解等語朕批云此事朕不深悉
怡親王公正無私爾果合理應將情由咨部今便奏朕
朕亦發交部議怡親王若是徇私之人又當一論觀汝
如此屢奏急廹之景必報部存庫之項不足希圖遮掩
汝若果有此等當認罪檢舉若以朕所不悉之事朦混
陳奏希冀降旨無有是理此等偏袒朕不為也怡親王
朕所深信爾等實未可信也王再不肯將不應撥之項
提撥汝但據實報部王自有料理若設巧欺隱莫萌此
念毛文銓如此類朦混具奏經朕嚴批切諭之處甚多
乃毛文銓置若罔聞怙過不悛一任屬員因循作弊全
無覺察地方要緊事務並不據實陳奏今又以私梟拒
捕殺人之案稱為零星小販並不究訊夥黨查參失察
各官似此曲法縱姦大負朕委任之意有玷封疆重任
甚屬可惡毛文銓著解將軍任留閩將此案務須據實
審明定擬具奏朕批諭數摺著九卿看再福州府知府
胡承謀把持通省府州縣之事通同作弊欺隱上司毛
文銓一味聽其指使如胡承謀此等黨庇欺隱之人甚
屬可惡著革職即速來京朕另有審問處常賚到任著
將通省錢糧倉穀一一詳悉察明將毛文銓一切欺隱
朦混之弊據實奏聞若亦瞻顧徇情如直隸江西之例
朕另委大臣察出時莫怨朕未預行詳諭也
二十五日奉
上諭從前内務府放出為民之太監並諸王貝勒等門下
放出為民之太監潛住京師者不少此輩多係年老有
病平昔怠惰不守本分之人既經放出除效力年久本
管本主保留外不許仍留京師居住屢降諭旨甚是明
晰今觀弘昇家放出之太監任禮並未發回原籍尚留
在京生事可見向來全不查拏虚應故事且在京必有
容留之家著交與内務府步軍統領衙門五城似此放
出為民之太監除有保留外在京潛住者著嚴緝發回
原籍嗣後仍然違旨者一經發覺將容留之人從重治
罪内務府總管步軍統領廵視五城之御史一併交部
議處如保留京師為民之太監有生事犯法者將保留
之人亦著議處著通行曉諭内務府八旗
又
諭直省司道府等官朕惟治道之要莫大於用人督撫經
理地方必任用司道府官猶朕統御天下必任用在廷
諸大臣如廷臣不能實心任事竭力以輔朕則庶務之
繁朕豈能以一人獨理如司道府不能實心任事竭力
以助督撫則屬員之賢否民間之利弊督撫豈能徧悉
而周知用人之關於治道誠至重矣苐人之才具不同
心術各異用之有甚難者彼司道府等官有一種姦巧
之人專務沽取虚名毫無補於地方之實政其心唯知
自為而已督撫有所委託稍涉繁難謂非分内所應辦
之事即逡廵退縮似此懷姦詭避而反沽不阿諛上司
之名殊不知督撫所辦之事即國家之事何一可置分
外耶此人之不能為督撫用者也有一種好事之人不
安本分督撫寄之以耳目委之以腹心則招摇生事惟
所欲為如遇無能之督撫則事無大小任其簸弄督撫
為所把持而不能自主如遇有為之督撫則巧窺意旨
百計投合陽飾其廉謹勤幹之容隂行其詐偽營私之
計督撫不覺入其彀中一任逞其私智此又督撫之用
非其人者也顧為督撫者勢不能不於所屬之司道府
寄耳目委腹心必將遴選其能任事者而委任焉人見
其於稠人之中專任一二人則議論風生或指為鑽營
或斥為奔競或目之為上司之私人或疑其有所囑託
而倖進甚至媒孽其短以為怙勢作威攬權納賄必致
損敗督撫之聲名此等皆屬私意非公恕之論也且其
人既為督撫所信任以身入乎局中自當大破情面不
取悦於同官不徇庇乎下屬銳意孤行無所顧惜其跡
有類於攬權怙勢之所為論者不察其實從而媒孽之
抑何不恕之甚乎朕以為人之行事所辨在公私是非
之間而已即如武斷鄉曲之輩閭里所深惡也然使其
人若能督率鄉曲之中使之孝親敬長使之服田力穡
使之急公奉上鄉人悚畏服從則大有補於風化也尚
得謂其武斷乎又如攬權之臣朝宁所不容也若其人
以一身任天下之重不避勞不避怨不為利疚不為威
惕正色而立於朝者人君自當倚之為柱石重臣尚得
謂其攬權乎雖有貴賤大小之别其理則一也向令此
一二專任之司道府官果能秉公持正實心以辦地方
之事必且有裨於國計有益於民生不特督撫資其贊
助朕亦且嘉賴焉尚何攬權怙勢之可言哉要之用人
有專任一二人者亦事勢有所不得已焉耳設使各省
司道府等官皆竭誠奉公殫其宣力分猷之實則督撫
何樂而不多用也亦猶在廷諸大臣人人懷公忠體國
之心則皆朕之股肱心膂朕求之而不可得者又何取
乎一二人之專任哉但知人則哲惟帝其難之彼為督
撫者因屬員中不能盡得其人而用之乃不得已而以
耳目腹心專付之於一二司道府等也或有擇之不精
用之不慎所託非人稍有所覺即當警省改悔不可袒
護飾非則無過矣如福州知府胡承謀窺見廵撫毛文
銓詐偽沽譽投其所好遂籠絡通省官員共相欺隱又
能使毛文銓轉而欺朕此其姦惡狡猾較前各種劣員
尤甚斷不可一日姑容者也朕實深悉直省督撫用人
之委曲復洞鑒直省司道府各官種種情偽為此諄切
曉諭俾各警惕猛省直省督撫務須仰體朕察吏之意
將屬員時加體察勿為宵小欺蒙朕自有遠照斷不使
若輩少有遁情夫天下上智下愚之人無幾惟中材可
與為善可與為不善者居多尚其敬聽朕訓憬然覺悟
共勉為秉公持正實心辦事之人下不愧州縣之表率
上以不負督撫任用者不負朝廷則吏治烝烝日上措
天下於郅隆之治不亦美歟朕期汝等人人勉之
又吏部將保題不實之刑部尚書塞爾圖等照例議
處具奏奉
上諭國家用人全在大臣秉公舉劾倘舉劾不公則無以
收得人之實效一涉私心即係作威作福之端所關甚
大嗣後大臣舉劾人員有如此徇私不公之處定行從
重治罪塞爾圖於此案姑從寬降三級留任勵廷儀高
其佩海壽俱著降一級留任
二十七日
諭議政大臣安西新設重鎮其兵馬錢糧係按季赴蘭州
支領但邊陲重地恐有一時需用之處朕意欲撥銀數
萬兩交與安西總兵存貯以備安西兵馬之用哈密亦
著存貯數千金倘有需用之處准該鎮一面奏聞一面
動用爾等會同定議具奏
二十八日奉
上諭隆科多結黨營私欺罔狡詐擅作威福放肆貪婪種
種劣蹟全然敗露背國負恩之罪天下共知應為人臣
之所共憤即向日愚昧錯悞有私心黨附者亦當急速
解散以免罪愆豈有愍不畏死之徒尚敢通同作弊而
大臣官員等審理隆科多犯法之案尚不秉公據實輒
敢顛倒是非輕重任意朕執國法豈可容乎鑲藍旗護
軍七十八家下婦人王氏代伊小叔成兒首告菩薩保
收藏隆科多赤金六千五百兩審據菩薩保亦自認不
諱今已於菩薩保屋内起出赤金四千五百兩及銀三
萬餘兩無人不知為私藏隆科多應追入官之銀兩也
菩薩保黨附姦惡牢不可破目無國法罪不容誅而刑
部則議稱菩薩保身係職官本宜奉公守法乃與隆科
多交結往來希圖護庇及原任尚書佛格因伊懶惰欲
行參奏遂即賄賂隆科多轉託免參鑽營賄囑殊干法
紀等語以此輕淡數語加之於菩薩保而其干犯重法
之處全未提及有是理乎刑部又將成兒擬以絞罪王
氏擬以杖罪凡律例所載家人不許首告家主者乃因
事私恨或無故捏詐恐嚇舉發隱微之類至於結黨悖
逆之徒人人得而誅之若不許家人出首則反叛之人
皆得肆行無忌無事不可為矣今王氏所告事事皆實
反將成兒擬絞王氏擬杖若如此則是諸大臣之意將
欲預留已身叛逆地步耶菩薩保藏銀之時成兒勸阻
實屬義僕可嘉之人而反觸其怒遂欲殺之以滅口是
菩薩保之忍心害理已極矣王氏既代成兒首告現在
二人自已出名並非匿名可比而刑部欲強坐成兒之
罪無律可引乃引投帖匿名之條曲定死罪與此事全
不相符天理國法安在是誠何心乎刑部又稱菩薩保
所藏銀一萬四千五百兩係伊祖倭黑遺留並非隆科
多寄放之物應將此銀抵補倭黑虧空其餘給還菩薩
保等語查倭黑任内有應追公項銀七千餘兩現在旗
下催追多年焉有收藏萬餘金而不完公帑之理如果
有此銀而抗公帑如許年其罪又當如何也明係菩薩
保以狡供忍刑而轉獲萬餘金之重利尚何以為姦惡
之戒乎且隆科多名下未完銀兩甚多而刑部故意將
此項開脫是又何心乎且菩薩保收藏金銀之後面向
隆科多說過隆科多令其轉生利息今金銀現在起出
贓據分明萬無可辨昨旗下行文詢問隆科多隆科多
不行承認推為家人所為是隆科多於負罪之外愈加
欺罔毫不愧悔畏懼也今刑部議覆本中並不將伊屢
次欺罔之處叙入具奏佯為不知之狀尚不謂之袒護
隆科多乎朋黨者國家之大患是以屢年以來諄諄訓
誡宥其既往之愆子以自新之路意謂伊等苟有人心
自然改惡悔過不肯自罹罪戾今菩薩保公然怙惡不
悛干犯法紀伊曾為刑部司官今部中如此定議必有
庇護菩薩保之人刑部堂司官於此等重犯大案敢於
黨惡徇私在朕前肆行欺罔若不徹底審明無以消朋
黨而懲姦邪著順承郡王大學士馬齊富寧安公馬爾
賽都御史查郎阿侍郎岳爾岱永壽衆佛保等將刑部
堂司官如何徇情作弊之處嚴加審訊務將實情一一
究出倘稍有含糊不明之處朕必親加審問
二十九日議政大臣議奏安西新設鎮兵酌撥銀四
萬兩存貯備用奉
上諭著於備用銀四萬兩之外再撥銀二萬兩交與該鎮
存貯以備兵丁平時通融之用不必具奏仍於發餉時
照數扣除
世宗憲皇帝上諭内閣卷五十七
