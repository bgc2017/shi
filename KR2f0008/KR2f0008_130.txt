欽定四庫全書
世宗憲皇帝上諭内閣卷一百三十
雍正十一年四月
上諭十五道
初一日大學士尹泰等將殿試策十卷進呈
上親覽酌定名次啓彌封至第三名張若靄奉
上諭此大學士張廷玉子也策内議論確有識見想其習
覩習聞稟承家訓得大臣忠君愛國之意是以敷陳之
言切當懇摯如此張廷玉佐朕多年居心行事比諸古
人臯夔稷契信可無愧且自伊父張英累世厚德繩繩
相繼宜其後人克肖賢才蔚起以副國家之用朕於爾
大臣等深願人人如此乃慊於懷耳
又奉
上諭今日諸臣進殿試卷朕閱至第五本字畫端楷策内
公忠體國一條云僚采之際善則相勸過則相規無詐
無虞必誠必信則同官一體也内外亦一體也文武亦
一體也廣而至於百司庶職何莫非臂指手足之相關
也此則純臣之居心可以不負千載一時之遭逢而贊
襄太和之上理數語極為懇摯頗得古大臣之風因拔
置一甲三名諸臣皆稱為允當及拆號乃大學士張廷
玉之子張若靄朕心深為嘉悦蓋大臣子弟能知忠君
愛國之心異日必能為國家抒誠宣力大學士張英立
朝數十年清忠和厚終始不渝張廷玉朝夕在朕左右
勤勞翊贊時時以堯舜期朕朕亦以臯夔期之張若靄
稟承家教兼之世德所鍾故能若此非獨家瑞亦國之
慶也因遣人往諭張廷玉使知朕實出至公非以大臣
之子而有意甄拔乃張廷玉再三懇辭以為普天下人
材衆多三年大比莫不想望鼎甲臣蒙恩現居政府而
子張若靄登一甲三名占寒士之先於心實有不安倘
蒙皇恩名列二甲巳為榮幸之極朕以伊家忠藎積德
有此佳子弟中一鼎甲亦人所共服何必遜讓張廷玉
跪奏云皇上至公諸臣亦無私曲以臣子一日之長蒙
恩拔取但臣家何等恩榮未備只算臣情願讓與天下
寒士求皇上憐臣愚衷若君恩祖德佑庇臣子留其福
分以為將來上進之階更為美事陳奏之時情詞懇至
朕不得不勉從其請著將張若靄改為二甲一名即以
二甲一名之沈文鎬改為一甲三名以表大臣謙謹之
誠併昭國家制科盛事朕之私中公與張廷玉公中私
之心迹亦令普天下士子共知之
又内大臣海望等覆奏浙江海塘工程事宜奉
上諭朕思尖塌兩山之間建立石壩以堵水勢似類挑水
壩之意所見固是若再於中小亹開挖引河一道分江
流入海以減水勢似更有益從前雖經開挖旋復壅塞
者皆因惜費省工之故今若倍加工力開挖兩工並舉
更覺妥備石壩建後即有漲沙而石塘亦可漸次改建
以為永久之利其開挖引河之處著浙江總督程元章
會同命往大臣汪漋張坦麟等相度地勢酌量辦理
初二日奉
上諭前據顧琮等奏請准順天天津等七府五州酌量領
運北倉米石以備平糶並將所存倉穀存七糶三以濟
民食朕已允行今思目下正當青黃不接之時糧價漸
昂各處皆有常平倉穀其存貯米穀一萬石以外者准
其存七糶三一萬石以内者准於糶三之外酌量加增
存貯甚少者或添運北倉漕米或撥領鄰近倉儲務令
各處米價得平小民易於糴買再者直隸冬春雨雪稀
少目今農事方殷民皆盡力於南畝恐新舊錢糧一時
難以並徵著將雍正九年以前帶徵銀兩緩至秋收完
納該督等遵諭即行辦理
初八日奉
上諭國家聲教覃敷人文蔚起加恩科目樂育羣才彬彬
乎盛矣朕惟博學鴻詞之科所以待卓越淹通之士俾
之黼黻皇猷潤色鴻業膺著作之任備顧問之選
聖祖仁皇帝康熙十七年
特詔内外大臣薦舉博學鴻詞召試授職一時名儒碩彥多
預其選得人號為極盛迄今數十年來館閣詞林儲才
雖廣而宏通博雅淹貫古今者未嘗廣為搜羅以示鼓
勵自古文教修明之日必有瑰奇大雅之才况蒙
聖祖仁皇帝六十餘年壽考作人之盛涵濡教澤薄海從風
朕延攬維殷闢門籲俊敦崇實學諭旨屢頒宜有品行
端醇文才優贍枕經葄史殫見洽聞足稱博學鴻詞之
選所當特修曠典嘉與旁求除現任翰詹官員無庸再
膺薦舉外其他已仕未仕之人在京著滿漢三品以上
各舉所知彙送内閣在外著督撫會同該學政悉心體
訪遴選考驗保題送部轉交内閣務期虛公詳慎搜拔
眞才朕將臨軒親試優加錄用廣示興賢之典茂昭稽
古之榮應行事宜著大學士九卿會議具奏
初十日
諭吏部佐雜官員告病回籍者向無復用之例今若准其
補用恐開規避之端倘因假捏等弊而將出結具題之
上司官員悉加處分是因微員作弊而累及多人亦非
情理但微員中或有出衆之材而一時以病呈告便至
放廢亦覺可惜其如何酌量定例之處該部妥議具奏
十二日奉
上諭今年朕加恩遠省落第舉子特令大臣等揀選引見
將其中人材可用者交與吏部記名請旨年老者以教
職補用此乃格外之恩後不為例恐各省年老舉人本
不欲會試者見此次恩旨於下次勉強赴試希冀得官
空多往返著該部傳旨諭之
十四日奉
上諭向來直隸盜案往往多於他省朕以畿輔重地理宜
倍加肅清乃宵小肆行如此不得不嚴加懲創以示儆
戒是以預先屢次曉諭然後定例於雍正八年為始將
盜夥不分首從皆行正法此朕辟以止辟不得已之苦
心也近年以來直隸盜案較前減少是小人頗知畏法
朕仍可遵奉
皇考法外施仁之意從寬辦理矣著將直隸盜案仿照各省
分别法無可貸情有可原定擬具奏儻姦民玩法日後
盜案復多朕必仍照不分首從皆斬之例行若各省盜
案有加多於平日者亦照不分首從之例行著各該督
撫地方有司通行曉諭務使遠鄉僻壤之民共知之
十九日奉
上諭凡有罪人犯應行發遣黑龍江者前經辦理軍機大
臣等議令改發查克拜答里克等處種地效力贖罪已
奉旨允行在案朕思滿洲漢軍人等不諳耕種之事若
發往查克拜答里克甚屬無益目今伊等尚未起身著
仍照舊例發往黑龍江等處向後滿洲漢軍應行發遣
之人俱照此辦理
二十日奉
上諭翰林官員學習國書原以備繙譯編纂之任必須專
心熟習辨析精微積學功深與年俱進始為無忝厥職
查從前選館之例庶吉士年四十五歲以下者悉皆分
讀清書朕御極以來祇令擇年少資敏者每科不過十
餘人俾其學習蓋冀其年富力強可收記誦繙譯之功
也而翰林等甫經散館遂謂無從考驗即束置高閣漫
不經心是從前之教習三年轉為虛設矣論語云月無
忘其所能夫始之所習繼而忘之已為可惜况國家功
令所關儒臣學問所繫豈可因怠惰而棄前修嗣後庶
吉士等雖經授職或數年以後或十年之後朕當再加
考試驗其能否若仍然精熟必從優錄用以示鼓勵其
或遺忘謬誤者亦必加以處分可傳諭諸翰林知之
二十一日吏部奉
上諭部屬官員有告假期滿及丁憂起復緣事開復者定
例俱於单月俟有本部缺出補用而本部出缺未必適
逢单月之期所以候補各員有待至經年累月者朕思
告假期滿及緣事開復人員自應遵照定例若丁憂起
復人員亦拘定例守候需時於情理未協嗣後除告假
開復二項仍照舊例於单月銓補外其丁憂起復人員
著不論单雙月遇有本部缺出即行補用將此永著為
例
二十二日奉
上諭凡奏事惟據實敷陳毋用頌揚之語屢經降旨訓飭
今閱奏摺仍有瑣瑣用頌揚語者不但披覽之下殊覺
煩冗而所奏之事反致不能詳盡是大臣等未將朕訓
旨曉示耳著再行傳諭凡奏事惟敷陳正意其稱頌浮
辭不必叙入
二十七日奉
上諭八旗各佐領下俱有鐵匠鞍匠弓箭等匠每月給伊
等錢糧俾充各項匠役者特欲其平時學習手藝以便
行軍之際攜彼行走修理一應器械耳前因各項匠役
雖存其實能製造者甚少而該旗大臣官員亦不甚稽
查管教是以特交與武備院令其教習今聞伊等尚未
學習遇有製造官物俱僱人代做僱覓一匠至費數人
錢粮且將每日應得飯錢一併給與所僱之人伊等身
充匠役食國家廩餼乃不勤習技藝將所得錢粮不養
贍家口而僱人代做身為廢物是何道理今伊等在家
猶可僱人儻至軍前寧能僱人乎遇有官物製造立見
其悞矣此甚為惡習公私俱屬無益皆由該管大臣官
員等不以事務經心平時不行查管之所致也將此交
與武備院及該管大臣等嗣後務須不時嚴察管教俾
加緊學習其八旗作何特派官員會同監察監造官督
令學習俾製造不致有悞而僱人代作等弊可以永除
之處著武備院會同都統等詳悉查議具奏至於各省
駐防兵丁内亦有匠役京城匠役尚且如此諒各省匠
役豈能親身製造著該將軍大臣等嚴加管教勒限一
年令其加緊學習且試驗匠役手藝亦屬甚易朕差人
試驗時儻仍有不能製造者必將該將軍大臣等一併
治罪
二十八日奉
上諭朕覽本朝人刊寫書籍凡遇胡虜夷狄等字每作空
白或改易形聲如以夷為彝以虜為鹵等字樣閱之殊
不可解揣其意蓋妄為本朝之忌諱曰避之以明其敬
愼不知此固背理犯義而不敬之甚者也夫中外地所
畫之境也上下天所定之分也我朝肇基東海之濱統
一諸國君臨天下所承之統堯舜以來中外一家之統
也所用之人大小文武中外一家之人也所行之政禮
樂征伐中外一家之政也内而直隸各省臣民外而蒙
古極邊諸部落以及海澨山陬梯航納貢之倫莫不尊
親奉以為主乃復追遡開創帝業之地目為外夷以為
宜諱於文字之間是徒辨地境之中外而竟忘天分之
上下不且背謬已極哉孟子曰舜東夷之人也文王西
夷之人也舜古之聖帝而孟子以為夷文王周室受命
之祖孟子為周之臣子亦以文王為夷然則夷之字樣
不過方域之名自古聖賢不以為諱也明矣至以虜之
一字加之本朝尤為錯謬漢書注云生得曰虜謂生得
其人以索貫而拘之也敵國分隔互相訿詆北人以南
為島夷南人以北為索虜漢唐宋元明邊烽不息每於
不能臣服之國反以為虜我滿洲住東海之濱並非胡
人亦從未被虜若言東夷之人則可今普天之下率土
皆臣雖窮邊遠徼我朝猶不忍以虜視之惟準噶爾背
天逆命自棄於王化之外或可呼之為胡虜耳至若王
師入關漢人順命心悅誠服而為臣子在本朝尚不忍
以漢人為虜而漢人轉以此為本朝諱豈獨昧於大義
并字義亦失之矣總之帝王之承天御宇中外一家也
上下一體也君父臣子之分定於天也尊親忠孝之情
根於性也未聞臣子之於君父合體同心猶可以絲毫
形迹相岐視者也我朝正位建極百年於兹矣
列祖相承功德隆盛迨
世祖章皇帝入撫中夏救斯民於水火而登之袵席仁心仁
政洋溢中國
聖祖仁皇帝臨御六十餘年深仁厚澤淪肌浹髓中國之聖
主自堯舜以來莫可比倫朕以凉德纘承緒統勤求治
理勉效
祖考雖未能跂及萬一然十載之秉公矢誠朗如天日滿漢
蒙古並無岐視此心久為臣民所共曉矣夫滿漢名色
猶直省之各有籍貫也文移字迹未便混同初非留此
以為中外之分别乃昧於君臣之義者不體
列聖撫育中外廓然大公之盛心猶泥滿漢之形迹於文藝
紀載間刪改夷虜諸字以避忌諱將以此為臣子之尊
敬君父乎不知即此一念已犯侮慢大不敬之罪而不
可逭矣此皆始作之大姦大逆譏訕之辭後人由之而
不覺淺夫寡識至於如此嗣後臨文作字及刊刻書籍
如仍蹈前轍將此等字樣空白及更換者昭大不敬律
治罪各省督撫學政有司欽遵張揭告示窮鄉僻壤咸
使聞知其從前書籍若一概責令填補更換誠恐卷帙
繁多或有遺漏而不肖官吏遂借不遵功令之名致滋
擾累著一併曉諭有情願填補更換者聽其自為之
二十九日奉
上諭前歲派家選兵出征時朕特加恩令凱旋時將伊等
妻子由各家主名下開為另戶今各路出征兵丁内有
開檔之領催馬甲伊等久歴行間勤勞效力殊屬可憫
著交與各路軍營將軍大臣等似此等開檔領催馬甲
内有效力優者將姓名註冊登記俟大兵凱旋將伊等
亦照家選兵例開為另戶
世宗憲皇帝上諭内閣卷一百三十
