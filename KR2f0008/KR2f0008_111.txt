欽定四庫全書
世宗憲皇帝上諭内閣卷一百十一
雍正九年十月
上諭十道
初三日奉
上諭九月二十九日皇后崩逝朕心震悼比時即欲親臨
含殮大臣等以朕躬初愈本日已經臨視不宜再勞懇
詞力阻朕勉從其請暫停前往今該部具奏祭奠禮儀
日期朕思
皇考昔年於
皇妣孝誠仁皇后
孝昭仁皇后之喪如何
親臨盡禮之處朕雖未見至於康熙二十八年
皇妣孝懿仁皇后崩逝當
梓宫未移之時
皇考朝夕臨奠及奉移之後每遇祭祀日期悉皆
親往此朕所親見者今皇后自垂髫之年奉
皇考恩命作配朕躬結褵以來四十餘載孝順敬恭始終一
致忽焉長逝實深愴惻一應致祭典儀本欲親往以展
悲懷但自上年以來朕躬違和調理經年近始痊愈醫
家皆言尚宜靜攝不可過勞因思怡賢親王仙逝之後
朕悲情難遏曾親奠數次頗覺精力勉強是以自上秋
至今未曾再往朕躬受
皇考付託之重
宗社攸關爲億萬臣民之所倚頼今夙恙初痊正當加謹保
護之時况目前軍務緊要一切機宜甚費籌畫若又親
臨喪次不但往來奠醊之間外勞形體而觸景增悲更
致内傷心氣實非攝養之所宜即朕自度力量亦覺勉
強今皇后喪事國家典儀雖備而朕躬禮數未周於理
恐有未協於情實爲難忍權衡輕重之間如何可使情
理兼盡以慰朕心著大學士九卿等公同定議具奏
初四日
諭禮部皇后那拉氏作配朕躬經四十載奉事
皇祖妣孝惠章皇后
皇考聖祖仁皇帝
皇妣孝恭仁皇后克盡孝忱深蒙
慈愛服膺朕訓歷久而敬德彌純懋著坤儀正位而小心益
至居身節儉待下寬仁慈惠播於宫闈柔順發於誠悃
昔年藩邸内政聿修九載中宫德輝逾耀兹於雍正九
年九月二十九日崩逝惓惟壼職襄贊多年追念懿徽
良深痛悼宜加稱諡以永休光著内閣翰林院擬奏應
行典禮爾部詳察議奏
又奉
上諭訓練兵丁甚爲緊要著於教養兵閒散滿洲或養子
開檔人内增挑二千名不必論旗惟視其人材壯健可
用者挑取給與三兩五錢錢糧馬甲米石著弘昇與護
軍統領博第副都統倭星額專管訓練其應派管教之
員著弘昇博第倭星額會同各該都統等酌量派委其
盔甲器械著工部造給
又戸部議覆巡漕御史西爾璊等條奏六款均無庸
議奉
上諭西爾璊龔健颺身爲言官親在淮河地方稽查漕務
非風聞言事者可比自應將深知灼見實有裨益之事
條奏施行此本内所奏各條或係不可施行之事或係
已經定例之事而西爾璊等摭拾虛文以塞言責今經
部議一一指駁無一件可行者朕降旨詢問伊等惟自
認冒昧糊塗而已著將西爾璊龔健颺交部嚴察議奏
以爲妄言生事者戒
十六日奉
上諭朕聞今年各扎薩克旗分所種之榖皆已被旱稍長
又復經霜未曾收穫以致乏食無以度日今特遣侍衞
章京前往加恩賞賚蒙古人衆皆扎薩克等所屬部落
米穀未收不能度日自應預爲籌畫生計今朕加恩賞
給銀米該扎薩克及官員等若不實心辦理有侵蝕之
處日後朕必聞知伊等何顔見朕將此旨徧行傳諭扎
薩克等
又奉
上諭八旗王公及閒散宗室等所有口外牧場看守牲畜
之蒙古其有馬匹牲畜田産者尚可度日若並無馬匹
牲畜田産伊等家主豈概能養贍或因不能度日以致
妄生事端則伊等家主無辜受累矣與其任伊等游蕩
莫若命大臣前往收養自八旗王公宗室並大臣官員
以至閒散人等著通行曉諭伊等所有口外蒙古内如
有此等無馬匹牲畜田産不能照看養贍情願報出者
令伊等家主各行報出
十七日奉
上諭年來因征勦凖噶爾將滿漢兵丁陸續派出特令召
募以實營伍凡膺募兵之任者自應秉公持正不徇情
面精選技勇壯健之士則戎行可收實效而軍餉亦不
至於虛糜朕聞召募新兵多屬本營兵丁之弟男子姪
親戚友朋互相援引而進該管將弁惟期充足數目不
復較量人材以致老弱無能者俱得入選而民間強壯
之人莫由食糧入伍是將選兵重大之務視爲具文矣
現今降旨募選兵丁著該部通行曉諭令該管大臣官
弁等屏除向來積弊公正辦理將來朕必遣官考騐若
有將老弱無能之人冒濫入伍者必將挑選之員從重
議處若技勇之人不敷挑選著聲明緣由請旨毋得苟
且塞責
二十二日奉
上諭沿邊一帶地方最爲緊要向來額設之兵太少昨已
降旨令古北口宣化大同三處召募兵丁添入防汛以
實營伍今思獨石口以東至山海關皆屬内地各處營
汛仍照舊規其獨石口以西至殺虎口一帶中閒緊要
隘口必須查勘明白以定添兵多寡之數至於邊牆年
久倒塌而地當緊要者亦應酌量修築以肅邊境著御
史舒喜天津總兵官補熙前往會同古北口提督路振
揚親往踏勘召募之兵何處應添若干何處應駐大員
或將參遊改爲副協邊城何處應行修理路振揚等可
會同各該提鎮詳悉定議具奏天津總兵官印務著冠
軍使孫承恩前往暫行署理路振揚現有召募兵丁之
事今既奉差公出其募兵之事著路振揚遴選公明可
信之人代為辦理再差副都統韓光基前往古北口督
率查驗
二十四日奉
上諭陜西興安州知州張勤寵被參一案該撫議稱張勤
寵除嗜酒貪佚無故稽留屬員各輕罪不議外其收受
紗燈計價三兩六錢應擬杖七十等語張勤寵嗜酒貪
佚無故稽留屬員此等舉動難以居官臨民議以斥革
洵不爲枉若計贓論罪必有貪婪實蹟方可引律定擬
今以紗燈微物所値不過數金即論贓擬以杖責則苛
細太甚大失平允之義封疆大臣察吏當執公正之法
而定罪亦當體可恕之情張勤寵杖罪著寬免
二十五日奉
上諭浙江布政使張元懷前奏賈魯河不盡通流請動存
公銀兩疏濬一案朕降旨令總督田文鏡會同張元懷
查議具奏今據田文鏡張元懷會奏各處河道一律通
流並無阻滯偶因今歲七月閒大雨疊沛扶溝等處山
水陡發河流湍急水湧出槽旋即消落並非河身不盡
通流之故應將前請疏濬之處毋庸議張元懷亦自認
才識疎淺實有未能見及冒昧具奏等語凡爲封疆大
臣者於地方興革事宜必須深知灼見而後可以奏請
施行今張元懷自行具奏之事及朕降旨會同確勘伊
又自認不可施行而以才識疎淺未能見及爲謝過之
地張元懷係暫行署印之員明知督臣回任本身卸事
在即而以不可施行之事急切陳奏此非無心之過可
比著交部嚴察議處以爲懷私妄奏者之戒
世宗憲皇帝上諭内閣卷一百十一
