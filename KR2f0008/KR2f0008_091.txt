欽定四庫全書
世宗憲皇帝上諭内閣卷九十一
雍正八年二月
上諭二十五道
初一日奉
上諭我國家膺圖受命則有佐命元臣際會風雲開拓疆
宇至於承平之世亦有勞臣宣力綏靖不庭凡厥鴻猷
駿烈焜耀旂常於是酬庸奬功錫以公爵其中分為一
等至二等三等所以第其勲勞表其閥閱同於古者河
山帶礪之盟爰及苗裔永久勿替甚盛典也朕考古封
爵之制漢唐以來公侯皆係以郡縣之名而漢世功名
顯著者則加以美號如信武冠軍建忠定遠之屬並以
榮名垂光史冊本朝封王者皆選用嘉美字樣其嗣王
襲封則因之而公爵則但分等次未有封號字樣朕意
欲考其當日勲庸錫以嘉名追加為某公使勲勞之臣
顯功丕績常赫赫在人耳目間而其子孫承襲封號亦
皆顧名思義共加奮勉世為國家效忠抒力期踵美前
人之光以副朕褒念勲舊之至意至於宗室外戚則仿
古恩澤侯之例命為奉恩公或承恩公以昭寵錫其如
何命名定制並將歴來功臣勲戚加錫美號之處著該
部詳查定議具奏
初三日諸王大臣等以
景陵寳城瑞芝挺生實為
皇上純孝之所感召請宣付史館奉
上諭
景陵寶城山上首春産瑞芝三本諸王大臣等奏稱為朕純
孝之所感召朕撫躬自問生平事我
皇考不敢當純孝之名但誠敬之心數十年如一日此則可
以自信自御極以來不但一言一事仰體
聖心而後見諸施行即夢寐之中一念舉發從無有知其不
合
聖意而敢存於胸臆者諸王大臣等稱朕以
皇考之心為心此實朕之悃忱至云朕以
皇考之政為政朕之才力遠不逮我
皇考舉凡宣猷敷治之間雖黽勉效法究不能企及於萬一
何能致芝草之嘉祥諸臣以此歸美於朕朕不居也實
因我
皇考之聖德神功際天蟠地深仁渥澤積厚流光
上天特欲顯示天下臣民是以數年之中三見芝英於
陵寢以今之歴霜雪而挺生當首春而呈瑞稽諸史冊更屬
罕聞朕感
上天昭示之洪恩叨
皇考詒謀之景福慶幸歡欣不敢不宣布於衆庶使天下後
世臣民知
上天之眷佑
皇考與
皇考之垂裕萬年者即瑞芝一事明顯昭著信而有徵固如
是也著照所請宣付史館
初六日奉
上諭為政之道務在得人朕加意旁求惟期賢才奮庸布
列庶位百職修舉嘉惠民生凡所以遴選而登進之者
亦多方矣雍正六年十月間以各處需員甚多而赴部
銓選之人不敷揀用特降諭旨令京官大學士以下主
事以上外官督撫以下知縣以上每人各舉一人送部
引見誠以内外大小臣工共受國恩心懷報效今承旨
各舉所知必無不秉公據實之理庶可收得人之效乃
已經陸續引見五百餘人朕留心體察其中固有可用
之材而庸劣幼稚之輩不當舉而舉者正復不少可見
苟且塞責及徇情營私之習未盡屛除也如黎致遠張
燦王瓚係卿尹大員及耳目之官尚不能秉公保舉現
在交部察議則其他可知矣且行之既已年餘而内外
官員未經舉報者尚多時日既久不行舉薦則其平日
必無深知灼見之人可知若輾轉遲延必致人萌奔競
之心而滋夤緣請託之弊所當酌量變通者也現今會
試中額廣至四百名其中必有可供任使之人而直省
選拔貢生陸續來京亦可揀選教導而成就之以備庶
官之用著將各保一人之例停止若有已經到部者仍
准其引見該部即行文在京各衙門并直省地方知之
又湖廣總督邁柱參奏武昌府同知劉學禮徵收船
税羡餘不能限内全完請革職勒追奉
上諭武昌船料稅課贏餘同知劉學禮既將奉到部文之
後實在收受銀兩報出存庫解司而總督邁柱又以從
前尚應有節省羡餘劉學禮不能於一年限内完解題
請革職勒追未免太過且與朕從前自首免追之旨不
符劉學禮免其革職其應追銀兩亦著豁免並行令各
省知之
又奉
上諭兵民各有職業是以分隸文武管轄不使混雜難於
約束致生事端聞得廣東瓊州遠隔海外其弁員等竟
於額設兵丁之外另有一種掛名兵丁乃係無賴之徒
夤緣餽送而千把等員受其陋規即准附名在冊投充
效勞而此輩居然以營兵自居不服地方官拘管在營
弁則以原非兵丁又無糧餉不行約束在州縣則以名
列戎行非同編戶不便置問以致介在兩岐恣行不法
欺壓良善聚集匪人甚為居民之累瓊州一處如此恐
他處與此相𩔖者不少著各省督撫提鎮等悉心確查
嚴行禁革儻奉到諭旨通行之後再有掛名等弊一經
發覺定將該管大小官弁從重議處
初七日戶部議駁雲南廵撫沈廷正題請南寧縣水
災豁免錢糧地方涸出田畝補種有秋仍應徵收之
處應不准行奉
上諭部駁甚是依議凡被災免賦之處若地方官民詳報
之時以熟作荒冒濫蠲免則當從重治罪若從前實係
水淹已照例蠲免後因涸出地土小民補種禾稼仍欲
徵收錢糧殊屬不合沈廷正所見卑小著飭行
初八日奉
上諭聞欽差廵察等官所到州縣地方尚有收受門包之
事凡從京師奉差官員朕皆給以驛遞夫馬並每日供
應之費不使其絲毫取於地方如果該員有用度不敷
之處該省督撫當據實為之陳奏不應令其借門包之
名以為將來巧取之漸如塞楞額之在山東其明徵也
况州縣各官所有每年養廉之項不過足供任所之用
安能有餘以為應酬之具若不早行禁止必至仍有剝
削民膏之患也著各省督撫通行曉諭所屬地方儻嗣
後出差之員仍蹈此習與者照鑽營請託例治罪受者
照婪贓納賄例治罪若該督撫不行查參則照失於覺
察例處分又聞外省衙門請換印信其使費竟至百金
或數十金祗因繁費太多以致州縣官員任印信糢糊
而不行詳請夫換印乃國家之公事該管衙門何得視
為取利之途嗣後著嚴行禁止不許得受一文儻有仍
前需索或借端稽遲者經朕訪聞定行從重議處
十五日奉
上諭八旗都統等並不留心事務將襲職及補授佐領事
件遲至歲底始行怱忙具奏朕於封印之後作速補授
數旗於開印之先又速行補授數旗者特施恩欲令伊
等得春季之俸耳近聞得一旗有與新補佐領行俸而
不與世職行俸者亦有一旗與佐領及世職俱各行俸
者亦有將佐領及世職俱不准行俸者朕屢曾降旨令
八旗將事件畫一而此一事尚如此辦理著八旗大臣
等將各管旗分如何辦理之處會同查明具奏
十六日奉
上諭八旗各佐領下所有弓匠鐵匠鋄匠鞍匠銅匠徒食
錢糧並無製造何從學習此等匠役俱係出征行圍所
需之人在京師時縱不能製造尚可僱人若值出外將
不能製造之匠役帶往必至誤事如此不如將伊等裁
去但伊等所用之器具非人人可能置辦之物將伊等
或八旗按翼令其學習或於各旗内學習或一年或半
年一次考驗好者奬勸劣者懲責既可以得精好匠役
而於需用亦為有益將此著八旗都統等會議具奏
又奉
上諭向以微員無級可降若遇降級處分即議以革職似
屬未當是以降旨令吏部兵部酌議隨經該部定議微
員無級可降若遇處分止於降三級者則准其革職留
任三年無過與以開復具奏朕已降旨依議今朕細思
若照此例則有級可降者已至調用而無級可降者仍
然留任是有級可降之員轉不如無級可降之員得以
仍留原任立法未為允協着吏部會同兵部再加妥議
具奏
又奉
上諭向來武弁等借親丁食糧之名任意虚冒多寡不等
是以康熙四十二年因湖廣提督俞益謨條奏九卿議
准提督以下千把以上各定親丁名糧數目以為養育
家口僕從之需比時九卿會議以湖廣馬兵數少步兵
數多是以議稱楚省官弁親丁俱於步兵缺内頂補至
於他省則當時未曾議定大約各該處授受相沿遂成
規額上年兵部議覆南陽鎮臣馬世龍疏請買補缺額
親丁馬匹一案内稱應令該鎮將親丁名糧俱於步兵
缺内頂補並通行各省遵照等語此部議過刻之處今
田文鏡奏稱武弁等養贍家口僕從除名糧之外别無
所資若但給以步糧恐不敷用有内顧之慮請自提督
至守備馬步各半千總馬一步四把總馬一步三等語
所奏甚是著照所請各省一體遵行俾武弁等養贍有
資以勵操守儻於定額之外再有虚冒兵餉一名或違
例多食馬糧者一經發覺定行從重治罪
又河東總督田文鏡奏山東登萊二府慶雲見奉
上諭雍正七年十二月二十八日山東登萊二府慶雲呈
現已據岳濬費金吾具摺奏聞朕未曾宣示廷臣今總
督田文鏡繕本具奏朕思屢年以來各省奏報祥瑞朕
心倍加敬畏不敢自居多有歸美於地方官民者蓋欲
有司庶民共知儆愓黽勉為善以凛
天鑒且杜粉飾誇張之漸也今各省所報異口同聲似非出
於捏飾但此數年間上瑞嘉徵駢臻疉見朕之功德安
能致此諸福之祥田文鏡所奏知道了
十七日奉
上諭從來察吏之道莫先於奬廉懲貪蓋貪黷之風不息
則上虧國課下剝民膏其為吏治人心之害者甚大不
止關係錢糧而已我
皇考聖祖仁皇帝澄敘官方深惡貪墨之蠧國病民所以儆
誡訓飭之者至矣祇以
聖心寬大慈祥未曾將侵蝕國帑貪取民財之人置之重典
姑且包涵望其徐徐感化此實如天之仁也乃不肖官
員等不但不知感激悛改勉為廉吏且恃有寬大之恩
心無畏懼將侵盜貪墨視為固然數十年來日積月累
虧空婪贓之案不可勝數朕若不加懲治仍容此等貪
官汚吏擁厚資以長子孫則將來天下有司皆以侵課
納賄為得計其流弊何所底止是以數年來加意整頓
以冀轉移恃恩積玩之風若果人心知儆舊習漸除令
朕可以施寬大之政乃朕之至願也此意朕於元年二
年間即屢向左右大臣等密言之者今觀各省吏治雖
未必能徹底澄清而公然貪贓犯法及侵盜錢糧者亦
覺甚少是衆人悛改之象與朕期望之意相符不至於
不可化誨亦可以遂朕寬宥之初心矣今欲大沛恩膏
將遠年承追之項酌量豁免著將各直省官員名下應
追贓銀及侵欺那移流抵分賠代賠等項銀兩事在雍
正三年以前已經發覺者該部查出將各案情由明白
開注候朕酌其情罪降旨免追其自雍正四年正月以
後各員犯罪之案乃朕屢經訓諭而不悛改者不准寬
免至於軍務錢糧關係重大其昔年西寧肅州阿爾泰
軍需等案内應追銀兩雖在雍正三年以前亦不准豁
免此次特恩乃朕仰體
聖祖仁皇帝寬大至意爰施法外之仁豈但本人及其子孫
免追比之苦獲再生之慶當銘心刻骨感愧交深即承
追之地方在官員則得免於處分在胥役亦得免於杖
責案牘減省事簡刑清莫不受國家寬大之賜咸當感
激警省互相勸勉以循良為楷模以貪墨為鑒戒則大
小官吏永遠共沐國恩倘因逾格寬宥轉啓玩法之心
復蹈從前之轍則曠典豈可再邀國憲豈能再免且悖
天逆理莫此為甚亦斷不能逃
上天之譴責也
又奉
上諭雍正元年冬月曾因條奏禁止鬭鷄鬭鵪鶉蟋蟀等
事比時定議止於京城地方並未通行各省蓋因京城
之地五方雜處而旗人居多好為嬉戲以荒正業而生
事端不得不於此等細務留心整飭至於外省若並將
此等遊戲小事降旨禁約恐胥吏因而作姦則借端擾
累者不少矣是以但將賭博嚴禁以端風俗若果賭博
之風不行則其餘戲具自然漸息從前所降諭旨甚明
為督撫者但當善為化道於先量加懲戒於後斯於情
罪允協今江南督撫以違禁開笧具本參劾編修張應
造而范時繹則擬以杖流之罪夫以未行奉旨禁約之
事而坐以違禁之條未免過刻由此觀之則胥吏之任
意苛求借端需索皆所不免矣范時繹身為總督於奉
旨查拏之大盜不能緝獲於私開鼔鑄之姦徒不能禁
止何獨於開笧之人加以重罰乎張應造不應於被參
之後越境潛逃已經革職足蔽其辜其杖流之罪俱著
寬免
十八日漕運總督性桂浙江總督李衞等奏請將嘉
興秀水二縣民閒捐置義田給還原主其從前虧欠
銀米分别豁免帶徵至七年餘租應仍令官收完賦
奉
上諭嘉秀二縣義田餘租一項著照性桂等所請按原捐
之數分别給還歸社所有二縣自康熙五十九年至雍
正四年歴年未完銀米俱著豁免其五年六年未完之
項分年帶完七年銀米仍令官收完賦之處亦照性桂
等所請行
十九日提督四川學政周人驥題參江油縣教諭陳
幹為伊子陳鵬萬請託入學奉
上諭此所參陳幹著革職周人驥此奏甚屬可嘉著交部
議敘如周人驥之參奏陳幹王棠之參奏魏繹皆能秉
公執法不顧情面内外大小臣工若皆如此則夤緣請
託之風不禁而自息人心風俗可望其醇厚矣或有無
知小人見周人驥王棠之參奏並朕之降旨加恩以為
伊等攻發陰私行刻薄之事得邀恩奬妄生私議不知
其所攻發者若涉虚罔苛求則為刻薄今據實參劾乃
人臣公直無欺之道且使營私作弊之徒互相警戒而
不敢復蹈故轍此大有禆於風化豈得以刻薄妄加訾
議况即以此而邀恩其視夤緣請託營私作弊以求進
取者相去何啻霄壤哉内外臣工若共知此義益可毫
無瞻顧矣
二十日奉
上諭滿漢内外兵丁朕皆一視同仁冀其俯仰有資吉凶
用度不致匱乏為此拳拳於心久矣但經理區畫之方
不得不由近而遠次第舉行以期行之無弊方為有益
是以首先及於在京之八旗上年則通行於各省駐防
及督撫提督標下按其兵丁之數分别賞銀之多寡令
各該管大臣商酌營運收取息銀以備兵丁支領之用
至於各省鎮標則擬漸次及之今見各處督撫提督具
奏前來亦有經理得宜可收實用者亦有布置未當難
於舉行者可見料理此事之難矣至於鎮臣之才又不
及提臣等則料理愈覺繁難倘因朕此時加惠兵丁而
啓將來之爭競以致弁兵上下之間互相齟齬則是朕
恤兵之美意轉生營伍之事端非所以愛之也著各該
總兵官遍行詢問標下兵丁等若朕賞銀後伊等聽該
管官措置出納不生貪得冒領之心即或措置失宜甚
至有侵蝕虧缺者伊等亦不忿爭怨望致生事端如此
一一出具甘結令該總兵官具疏保題至於營運經理
之法著該省總督廵撫提督會同總兵官悉心商酌如
何料理可以常久遵行無弊並令督撫提督酌量該總
兵能否辦理此事具䟽保題到日朕當降旨加恩若該
省無總督提督即令廵撫確議保題其每年出入查核
及接任交代等事俱照督撫提標之例行
二十一日奉
上諭從前歴年戶部虧空庫銀至二百五十餘萬之多怡
親王原曾奏請將本部餘平飯銀陸續代為完補朕思
歴年該管之堂官庫員所司何事若不責令賠補無以
示儆因令孫渣齊秉公開報著追合計所開之數原不
及虧空之半其餘則皆係怡親王經理完補而孫渣齊
開報時又復任意高下其手甚屬不公以致追完之數
甚少拖欠之項甚多累年不能清結朕思此項虧空孫
渣齊之罪較他人為重今朕念孫渣齊之祖舊日忠勲
已將伊免罪釋放並將伊名下應追之項豁免則其餘
人員亦當一體施恩著將各員名下應追未完銀兩悉
行免追仍照怡親王所請將所存餘平飯銀代為完項
二十四日理藩院奏喀爾喀貝子燕楚卜多爾濟報
稱彼處四個佐領人等逃往鄂羅斯地方奉
上諭我國與鄂羅斯定立疆界不許容匿逃人伊等逃往
何處此喀爾喀佐領人等想因素日受伊扎薩克等重
差苦累急迫躱避亦未可定貝子燕楚卜多爾濟帶兵
追赶恐混行爭鬭以致傷人著伊差來護衞馳驛告知
只可曉諭收回不可爭鬭此處著行文與三協理將軍
將潛逃之故并所向地方明白查奏若往鄂羅斯處著
將軍等差人告知鄂羅斯辦理邊界之頭目云我與爾
國素相和好議定不得容匿逃人今喀爾喀四個佐領
下人逃往爾處應將逃去之人查出交與差來之人帶
回
二十六日奉
上諭向來外省各標營沙唬趕繒等船原令道員會同副
將監督修造道員遴委同知通判承修副將遴委營都
司守備監修聞承修之員備辦物料必候監修驗看自
千把以及遊副逐層需索不一而已及如式修造赴各
標營交收又有驗看勒掯之弊迨交收之後一任船隻
棄置河干雨淋日曬船中器械繩索為頭舵等人盜竊
變賣而該管將弁槩不追究夫始則借端勒索後則聽
其毁棄豈非以承修之責專在文員而監修之武弁置
身局外遂至視同陌路乎此等錮弊聞各處皆然而京
口將軍標下為尤甚嗣後修造標營船隻著道員副將
會同領價道員遴委丞倅副將遴委都守協同辦理修
造如係將軍標下船隻即遴委參領以下等官同領同
辦其船隻交收之後在汛停泊責令頭舵苫蓋澆洗每
歲令該管將弁出具印結送督撫查核如有陞遷事故
令其具結交代至於修造船隻有小修大修拆造之不
同是以工料多寡懸殊今聞船未發厰頭舵人等已將
在船什物私行盜賣即屆小修亦必令其拆換添備甚
屬不法嗣後著將什物一併具冊移交如有短缺將該
管將弁及頭舵人等分别參追總之各省船隻每當修
造之時及交收之後其中種種弊端難以枚舉今就朕
所聞頒發諭旨在各省將軍督撫提督等悉心商酌時
加訪察以除諸弊倘諭旨中有難於奉行之處亦即據
實陳奏
又湖廣總督邁柱參奏襄陽道趙之均委理荆關税
務重耗加徵奉
上諭朕念趙之均之祖趙良棟舊日功勲加恩於其後嗣
所以宥其過愆委曲成就者無所不至趙之均受朕簡
用之恩諄諄訓誨望其成立今覽邁柱所參加徵重耗
等情實令人不信世間有此負恩自棄之輩此案交與
邁柱秉公審訊或伊年少無知為家人幕客之所蒙蔽
亦未可定務將實情一一究出倘趙之均實係營私作
弊無可原之情亦著據實陳奏將趙之均革職定擬
二十九日奉
上諭嗣後凡二三衙門會議會審之事或由一處已經行
催而他處尚未辦理者著已經行催之衙門即繕摺奏
聞若雖經行催不行具奏日後或因遲延治罪仍將此
不行具奏之衙門一併議處如奏聞之後以為已經具
奏日後縱有遲延與己無涉仍將事件依然遲延者亦
將此衙門之大臣等一併議處將此通行曉諭八旗及
各部院
又奉
上諭内外官員人等遠年拖欠之項朕已降旨凡事在雍
正三年以前者俱著查明具奏候朕酌其情罪施恩豁
免若事在三年以後乃朕屢經訓諭而不悛改者不准
寬免所降諭旨甚明昨正白旗漢軍都統祖秉衡因伊
父昔年借欠羅姓銀兩羅姓虧空應著落祖秉衡等代
為還項奏請以房屋抵補並坐扣俸銀朕諭以此係年
遠之事應在查免之例何必如此陳奏祖秉衡奏稱雖
係年遠之事而發覺在雍正三年以後不應邀查免之
恩等語朕將今年二月十七日所降諭旨復行查閱其
中有事在雍正三年以前已經發覺字樣此乃言事在
三年以前而現今已經發覺者並非言三年以前發覺
之案始准寬免也該旗既錯會朕旨則内外各衙門或
亦不甚明晰亦未可知著再行宣諭凡事在三年以前
而發覺在今年二月十七日未奉旨之先者俱准查奏
又奉
上諭據署理陜西總督查郎阿奏稱安西沙州等處地方
招民屯墾仰蒙天恩賞給沿途口糧盤費借給牛具籽
粒房價又因民戶到沙之日尚未耕種借與七個月糧
石以資口食養育之恩無微不至至於輸賦年限原議
以三年升科自雍正六年民戶到齊之日計算至雍正
辛亥年正屆升科之期凡此無業窮民得以安居樂業
又蒙
上天賜佑兩歲豐收煖衣飽食即三年起科亦屬小民之常
分第以新經移住之家一切費用皆取給於田畝又值
軍興之際物價未免稍昂民力尚未饒裕或照前議於
辛亥年升科或稍寬其年限出自聖恩等語安西沙州
等處招民屯墾原為惠養邊民之計是以累年以來備
極籌畫經營期其得所今從民戶到齊之日計算至辛
亥之歲乃例當輸賦之期但念小民甫經安插公私兼
顧為難著寬期二年於癸丑年升科俾民力寬裕俯仰
有資以副朕格外加恩之至意
又奉
上諭向來福建駐臺兵丁所用之軍器俱係各營自行製
備朕念弁兵等力量微薄恐費用不敷是以諭令該督
撫動支存公銀兩以為製造之用今據署督史貽直奏
稱全臺兵丁幾及一萬需用軍器款項繁多約用銀三
萬餘兩所有存公之項已充地方公用難以動撥唯鹽
課贏餘銀兩尚可支給為此奏聞請旨等語各省地方
所有贏餘朕皆留於本地以為官弁兵民公事之用今
將閩省鹽課贏餘為駐臺兵丁製造軍器洵為允當著
照史貽直所請行仍於鹽課奏銷冊内報部查核
世宗憲皇帝上諭内閣卷九十一
