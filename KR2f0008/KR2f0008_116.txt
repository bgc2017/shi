欽定四庫全書
世宗憲皇帝上諭内閣卷一百十六
雍正十年三月
上諭十道
初二日奉
上諭據差往北路軍營之侍衛特庫等回来奏稱聞得兵
丁等云鉛子與鎗口有不相合者若將鉛子之模頒給
用鎗之人令鉛子俱與鎗口相合則鉛子出去有力而
且甚凖又見兵丁等之箭有箭簳受鋌處及箭扣處未
用筋纏者且有箭鋌短小未用膘入簳内者若製造兵
丁等之箭將箭簳受鋌處及箭扣處俱用筋纏將箭鋌
造長用膘入於簳内則益為堅利等語著各該處將現
今運送軍營器械悉令如式製造堅固送往外在京八
旗兵丁等所用之箭市買現成者居多不利於用著傳
諭衆人務將箭鋌造長將箭簳受鋌處及箭扣處俱用
筋纏嗣後點驗軍器時即照此點驗至於鉛子之模各
照所用鎗口製造如鉛子有與鎗口不合者另鑄備用
初三日奉
上諭向因落第武舉其中不無才力可用之人是以令本
省督撫提鎮秉公考驗將年力精壯弓馬可觀者留營
給與馬糧一分令其差操學習俾得熟練營務以備將
来將弁之用随經部文令給與額外馬糧各省遵行在
案朕思此等武舉留營學習者原令該管大臣慎重遴
選使人材有所造就也今聞外省中有視為泛常而庸
劣無能之人頗有濫充者著該部通行各省將技勇可
用之武舉令其充補經制馬糧其不願留營及騎射生
疎才力不及者令其回籍自行學習不得留營虛佔額
糧之數倘該管大員有徇情草率仍令庸劣得以濫充
者將来考驗察出定行從重議處
初八日奉
上諭直隸各府州縣設立壇墠致祭
社稷及
風雲雷雨山川城隍之神每歲春秋展祀以崇報享典至
重也從前初建之時有司或視為具文規制未必周備
及歴年既久漸有傾圮之處又未必及時修葺是以僻
遠之郡縣規模簡略禮儀草率者往往有之甚非肅將
禋祀之本意也著禮部查照定例行文各該督撫轉飭
府州縣敬謹如式修理以重祀典仍令造冊報部每遇
該管官員陞遷事故俱照
先農壇忠孝節義祠例入交盤項内查明接受有司自顧
考成經理自益加虔恪矣
初十日奉
上諭湖南鎮筸鎮地接苗疆原轄四營額設兵丁三千名
以資彈壓嗣因議分四路塘汛直抵六里新營該撫臣
以六里新經招撫地方緊要奏請添設兵丁四百名經
部議行今聞六里開闢之地所設永綏協營幅&KR0695;五百
餘里以形勢而論尚在鎮筸之外止安設兵丁一千六
百名至鎮筸所管苗疆界址亦僅五百餘里現有額兵
三千名較之永綏兵制數已加倍且永順保靖等處已
建設營汛與鎮筸益成犄角是鎮筸額設之兵儘足以
供守衛而資調遣新增兵丁甚属無益著該督撫提鎮
等確查地方形勢有要緊營汛應添兵丁之處即將鎮
筸新設之四百名酌量派撥以資防禦不必固執前見
務於地方營伍實有裨益以為經制久遠之計
十七日戸部議覆山東巡撫岳濬查奏欠糧紳衿應
照例斥革勒限一年全完開復奉
上諭部議甚是但東省前歲被水上年雨澤又復愆期州
縣間有歉收之處紳衿逋欠未完與平時抗玩者有間
著暫免斥革再寬限三年令其完納若逾三年之限仍
復拖欠不完即著斥革此朕格外之恩後不為例
二十一日奉
上諭向因武員養廉不敷以致扣尅兵餉是以酌定親丁
名糧以為養贍家口之費又因營伍公用無資定有額
兵百名准抽二名之例似此曲加體恤無非施恩於弁
員使應有之兵數再無虛冒以收戎行之實用也近聞
尚有數省不能全除空糧之弊或於親丁名糧之外仍
有家人長随頂名領餉者又有字識匠作之類亦得濫
充額數暗佔兵糧者且或召募之時往往遊手之輩賄
求濫充而勇力之人轉不能入選每遇調撥差用則委
靡退縮不耐勞苦前歲湖廣提標曾以兵丁二百名調
補鎮筸四營其中逃避者即已過半又如上年為援勦
黔苗一案提標兵丁往来鎮筸六里等處跋前㚄後行
役維艱此朕得之風聞者國家歲費帑金養一兵期獲
一兵之用若實存之名數既有空虛而在伍之兵丁又
復怯懦不振則所謂武備修眀者安在乎著該管大臣
用心稽查勤加訓練務將陋規永革諸弊悉除毋得溺
於積習苟且因循負朕委用倘屡經訓飭之後仍有不
知悛改者定當加以嚴譴
二十六日奉
上諭各省督撫因現在人員不敷委用題補奏請敕部揀
發朕始降旨令該部揀選人員引見命往以備委用即
如上年直隸之揀發佐雜二十員乃從總督唐執玉之
請也今署督劉於義又復奏稱直隸佐雜人多缺少補
授無期請將各缺咨部借補等語直隸佐雜之缺既少
則該督奏請揀發之時便當酌量以定人數何必任意
多請以致壅滯於該省令該部停選以遷就之耶此前
任督臣辦理錯誤處直隸州縣佐雜銓補之處仍照定
例行若命往人多一時難於得缺著該署督酌量送回吏
部其才具好者該部入於他省揀選内引見請旨其中
平者仍歸原班銓選
二十七日奉
上諭各直省督撫提鎮標下之兵丁朕俱賞給生息銀兩
以濟其緩急之用而各省協營甚多一時難以普及意
欲俟軍務告竣國用充裕再思周遍加恩從前所頒諭
旨言之詳矣上年大學士鄂爾泰在雲貴廣西總督任
内奏請滇省舟楫不通所有生息銀兩分派營運則易
聚總生息則難若督撫提鎮各標賞銀過多轉致不能
營運漸生弊端臣是以將各鎮應領銀兩令與各協營
均勻分給俾得同受皇恩黔粤兩省亦彷彿照此辦理
等語此鄂爾泰因地制宜行之於邊遠三省使兵丁均
霑賞賚者今據廣東總督郝玉麟奏稱廣東督撫提鎮
各標蒙賞帑銀共十萬兩臣等經營籌畫計每年生息
除賞給督撫提鎮標兵外尚有餘剰銀兩應照各協營
寨兵數之多寡均勻分給於雍正癸丑年開賞以廣皇
仁等語朕愛養兵丁一視同仁本欲令其均霑恩澤但
次第經理不得不有先後之别今鄂爾泰郝玉麟通融
辦理俾協營兵丁亦有以濟其緩急深慰朕加惠戎行
之至意著各省督撫等酌量本地情形悉心籌運若可
以照此變通辦理則協營兵丁可以早受恩賞誠屬有
益但各省地方之利息輕重不同餘銀多寡不一非以
不能行之省分令勉強從事倣而行之也
二十八日廣東巡撫鄂彌達奏高要縣縣丞陳中永
海豐縣石橋場大使王如珩均屬能員照例卓異奉
上諭鄂彌達等將歴俸未滿三年之陳中永等列為薦舉
懇請引見朕思凡人居官行事先後異轍者甚多即試
看三年然後薦舉尚不能保其不改初心今鄂彌達所
舉廣東各員既稱未滿三年自應再加試看何必急急
入於大計特薦之内此歴俸未滿各員俟下次計典舉
行時若居官果優著列為卓異請旨
三十日奉
上諭據署陜西巡撫馬爾泰等奏西鳳民人請辭賞賚衆
口同聲輿情懇摯等語西鳳民人運米赴甘正米之外
多交餘米急公敬事之念甚屬可嘉著仍遵前旨按名
分别賞給其押運及收米官員著查郎阿馬爾泰等查
眀交部議叙
世宗憲皇帝上諭内閣卷一百十六
