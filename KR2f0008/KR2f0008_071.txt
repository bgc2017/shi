欽定四庫全書
世宗憲皇帝上諭内閣卷七十一
雍正六年七月
上諭四十四道
初一日
諭大學士等工部奏銷雍正二年十二月等月錢糧黃冊
遲延不奏特於今年六月初一日始行進呈朕令大學
士等詰問工部堂官随經大學士等參奏黃冊乃按日
紀載之檔案何事不在其内定例凡遇朔望吉期在京
各衙門進呈奏章俱各詳加檢點黃國材等任意疎忽
全無敬謹之心應將伊等交部嚴加議處等語彼時朕
將黃冊發出令工部堂官候旨今七月初一日矣著工
部堂官即於本日將黃冊進呈朕覽夫
天道福善禍淫賞善罰惡書經曰惠廸吉從逆凶凡人惟有
順理而行自然受
天眷佑此外别無可以趨吉避凶之道至於忌諱禨祥乃庸
人下愚之見稍有識者尚不為此朕察理極明惟知順
理以為事
天之本一毫無所避忌爾等大學士日侍左右諒無不深知
者但人臣事君之道自當時存敬謹忠愛之心是以每
逢佳節吉辰呈送本章皆留心檢點此亦自古相沿之
例其禮本當如是至於奏章内有
陵寢字樣者亦必留心檢點蓋恐陳奏披覽之時觸動傷感
也朕之思念
皇考
皇妣無時無刻稍釋於懷而於吉旦清晨必焚香瞻禮豈因
展閱黃冊見
陵寢字樣然後悲戚於心乎只因工部堂官等全無尊君親
上之心不知恪恭敬事之義且數年以來朕時加教導
耳提面命而伊等仍復怠玩疎忽不遵訓誨不得已降
旨詰問嚴切申飭冀其醒悟悛改又恐此輩庸鄙無知
以為朕因避忌月朔不快於心將黃冊發出降旨切責
令其守候是以特令伊等於今日月朔進呈朕覽面加
曉諭所以開導伊等之愚蒙而教以尊君親上之大義
並使衆人共知之
初二日奉
上諭戢盗乃安民之首務稂莠不剪則嘉禾不生奸宄不
除則良善不安此一定之理朕時以此訓飭各省督撫
有司諄諄往復而能實力奉行著有成效者甚少如江
南蘇松等地方盗案多於他處而陳時夏等又復柔懦
怠忽並未將積惡渠魁緝拏懲治范時繹居官廉謹然
戢盗之才亦覺不足且管轄三省精神亦難周到是以
下江地方盗風不能止息小民受其擾累朕深為廑念
浙省盗案向來亦多自李衛莅任以來留心整理匪𩔖
知所畏懼昨據李衛奏摺内稱錢塘縣知縣秦炌杭協
副將李燦拏獲積盗張寳生等十餘人審訊時供出歷
年來圖財害命之案不可勝數似此兇惡害民之徒該
督李衛能使文武屬員協力緝捕不致漏網人心共快
又派委文武官弁分地巡查將盗賊拐逃假銀扒手賭
博等犯嚴拏懲治以儆刁頑而安善𩔖李衛實不愧封
疆大臣之任甚屬可嘉著將江蘇所屬七府五州除錢
糧刑名外其一切盗案俱交與李衛管理文武各官受
其節制有能盡心緝捕及疎防貽誤者聽其舉劾遇有
緝捕訪拏盗賊等事各營兵弁聽其調遣江南督撫等
官亦仍照舊辦理不得因李衛管理稽查盗案而生推
諉之念至緝獲積賊之秦炌等著交部議叙
又奉
上諭據河道總督齊蘇勒奏稱改修山旴滚水壩三座即
令河兵將沿河舊存廢石運用不須另動錢糧今工程
俱已告竣等語此皆齊蘇勒平日實心任事倡率屬員
而白鍾山又能遵其教令核實辦理甚屬可嘉若以從
前之總河官員處此不知又冒開多少工費矣白鍾山
著交部議叙
又怡親王參奏水利效力主簿梁文中奉
上諭凡興修河渠田畝等事朕意本欲惠養斯民為地方
永賴之利然使差往人員等奉行不善則轉為閭閻之
擾從前屢降諭旨甚明前聞直隸工員内有因營治稻
田拔去民間已種豇豆之事因諭令怡親王確查今據
怡親王等查得候選主簿梁文中在薊州地方營治水
田逼迫民人路仲惠等將現種豇豆拔去毁壊是實具
摺參奏梁文中不行曉諭於事先乃將已成之禾稼逼
令抛棄違理妄行不遵諭旨顯欲阻撓政事非無心錯
誤可比甚屬可惡該巡察御史苗壽陶正中何以不行
查參梁文中所犯既實不必交與該督再審著革去職
銜即於工所枷號示衆候旨發落其所毁壊豇豆著於
梁文中名下照數追出價值賠還本人並將此通行曉
諭在工人員知之
初三日
諭工部川省所辦楠木内有與别省丈尺重複者九十三
件部議以其不合定式不准運送夫木料既已採辦若
以其不合定式不准運送恐外間難於發賣更換或致
有累官民各省所有已經採辦而不合式之楠木著准
其運送進京其願在本省發賣者聽之至於諸省辦理
各項若差委官員果屬廉幹賢能給發價值果無侵漁
遲滯使小民得富餘之利自必欣然樂從而公事易辦
朕屢頒諭旨訓飭諄諄憲德自應董率有司謹遵奉行
似此草率從事朕甚不取將此再行曉諭知之
又刑部等衙門奏捕役于勝故殺夥盗滕方叔擬斬
監候奉
上諭于勝因已獲之盗供出滕方叔為同夥是以將伊擒
拏乃滕方叔持棍毆傷公差自行奔逸跌傷左膝于勝
等始將伊逼打以致殞命此等乃悞傷之罪今該撫及
法司皆以故殺定擬不合凡捕役拏獲實在盗賊兇悍
難制不得已而至於殞命者已降旨令九卿詳悉定例
此案著三法司另議具奏
初五日奉
上諭據河東總督田文鏡奏摺内稱河南府孟津縣天平
街居民翟世有以耕種為業雍正六年四月初三日有
陜西三原縣人秦泰販買棉花攜銀一百七十兩遺失
在路翟世有赴地耕作見而拾獲欲俟原主尋找給還
守侯一日及歸告知伊妻徐氏徐氏亦勸夫給還至次
日始見秦泰招帖遂報明鄉地將原銀給與絲毫不取
秦泰因招帖原有均分之約且感其恩惠欲踐約酬謝
而翟世有固辭不受似此義舉清操實為難覯已經給
扁賞銀並飭縣立碑以示奬勵謹具摺奏聞等語夫天
下之治平在乎端風俗而風俗之整理在乎正人心若
人之存心果能守法奉公安分知足則不貪苟得之財
不為非理之事衾影無愧俯仰寬舒而和氣致祥自然
災害潛消諸福畢至子孫並獲安享所謂積善之家必
有餘慶也若存心不端曖昧苟且損人利已巧取貪求
雖獲目前之微利而違背天理暗中必遭天譴得此失
彼不足補償又或心存妄想輕棄鄉閭以致困苦饑寒
迫為匪事或身填溝壑或干犯刑章子孫流離莫歸故
土所謂積不善之家必有餘殃也古訓昭垂確乎不爽
朕愛養黎元教誨諄諄至詳且悉惟期薄海内外革薄
從忠以成蕩平正直之治而地方大吏有司等既不能
躬行禮讓以為民之倡復不能懇切周詳以宣朕之訓
是以還淳返樸之風不多概見朕心實企望之今見孟
津翟世有之事乃風俗休美之明徵國家實在之祥瑞
也朕心深為嘉悦田文鏡化導奬勸之功亦於此可見
蓋秉彝好德人心所同十室之邑必有忠信宇宙之大
兆民之廣豈無崇廉尚義之人祇因大吏有司不以民
風淳薄為念或遂至於湮没不彰耳果能化導訓廸於
平時而遇忠孝節義之人必敬禮表揚以為衆人之勸
則奮發興起豈不成比戸可封之俗乎翟世有著給與
七品頂帶仍賞銀一百兩以旌其善凡人境遇之豐嗇
貧富皆有一定之數不可以倖而致假若貪者有餘而
廉者不足則是定數不足憑而天道不可問矣有是理
乎無奈世人貪心一萌遂以明白淺顯之理不能知覺
而見利思義不拾遺金便為古今罕覯之事如翟世有
者乃耕田力作之農民耳未必備讀先聖之詩書取法
古人之行誼而天性樸誠不欺暗室用能化導其妻共
成義舉是以神明默佑揚表芳徽令聞達於朝廷拜章
服帑金之賜且將紀名於史冊流譽於無窮倘但計一
時之利所得不過百餘金為數幾何用輒易罄以今日
之榮名較之其多寡豈啻霄壤之分哉觀翟世有之一
節必其平日存心忠厚正直公平是以上蒙
天鑒錫兹美事倘人人觀感興起皆能如此存心則不但成
讓路讓畔之休風而本人亦必受
上蒼之嘉祐荷國家之恩榮詎不美歟上年京城内有䥷草
夫役名六十一者於伊草車内拾得銀五十兩不肯私
取當官呈出隨經該管官員奏聞朕已降旨奬賞此事
與翟世有之還金相𩔖翟世有六十一皆齊民也而能
戒貪知足砥礪廉隅彼居官者身列搢紳羣黎賴其表
率為士者名標庠序百姓奉為楷模而乃暮夜餽貽婪
贜納賄公門出入網利營私不守官箴不端士品今聞
翟世有六十一之事其能無愧於心乎朕為人心風俗
起見特將田文鏡奏摺發出頒此諭旨著内外地方官
員通行曉諭所屬官民人等知之
又奉
上諭城鄉分緝一案據吏部奏稱俟各省覆到之日彙奏
等語凡交與督撫提鎮各抒已見議奏之事祇可令部
文到日現任之督撫提鎮等議奏若後來陞轉之督撫
提鎮等亦令其一體議奏則伊等到任未久於地方事
務未能周知所議既未必有當若俟其熟悉之後再令
議奏則案件勢難完結嗣後交督撫提鎮等議覆事件
俱令部文到日在任者議奏其陸續到任者不必議奏
著通行曉諭各省督撫提鎮知之
初七日奉
上諭工部將國子監建立碑亭繪圖呈覽其舊立碑亭有
用黃瓦綠瓦之不同朕詢問工部侍郎法保吳士玉皆
茫然不能置對國學建立碑亭典禮攸關司其事者自
當詳考源委然後入告乃法保吳士玉於辦理陳奏之
事漫不經心有玷職守著將法保吳士玉交部嚴察議
奏
初八日吏部議奏川陜總督岳鍾琪不行遴選賢員
管轄回紇人衆照例處分奉
上諭朕覽此案岳鍾琪本應議處但伊平素忠誠體國兼
之任内事件繁多而所轄地方又屬遼遠似此實心任
事之大臣朕實不忍加以處分著將銷去紀錄抵其罰
俸之處寬免
又兵部議奏八旗内虧少軍器者將該管大臣等照
例處分奉
上諭軍器乃戎政攸關該管上司各官理應不時稽察令
其齊整完備乃考察不嚴致有虧少本應將該管官員
照部議處分但此係初次查點姑從寬免嗣後再遇查
點若有似此殘缺不備者定將該管各官治罪不貸
又刑部等衙門奏劉應科致死羅連擬絞監候奉
上諭劉應科踼死羅連自有應得之罪祖秉圭以劉應科
父母年俱六十有餘二子尚未成丁援例題請留養夫
殺人者死律有明條朝廷生殺之權皆本天命天討之
義若其人情有可原則宥過無大原情釋罪若其人法
無可貸則刑故無小當按律加刑從前為此頒發諭旨
至再至三今祖秉圭又以不合例之劉應科妄請留養
窺其意見不過欲沽寬厚之名市恩縱法殊失人臣之
道此案俟祖秉圭到京之日交與該部詢問祖秉圭是
何意見嚴加議處具奏又
諭大學士等自古順天者存逆天者亡功賞罪誅莫非天
命天討故人君奉天而行明罰勅法總出於天理之至
公而毫無所容心於其間為人臣者奉君之法是即奉
天之道自當恪遵憲典豈可市恩故縱枉法逆天而况
枉法者即自為法之所不宥逆天者即自為天之所必
罰乎世有坐井觀天之輩往往於一二執法大臣則目
之為殘忍小人甚且於政治公明之主妄加以苛刻之
名殊不知法外用刑戮及無辜是之謂殘忍是之謂苛
刻若按法懲奸正所以安輯良善此乃用刑中之隂德
也即如浙江總督李衛拏獲積年巨盗若云此輩皆有
性命概援肆赦之文曲加寬宥而令從前被害之人含
冤負屈是豈所以安輯良善之道乎總之失入失出其
弊一也凡識見卑鄙之人不知天理罔顧國法好行小
惠以沽名譽誠不可不嚴加訓飭也
又田文鏡陞任河東總督具本謝
恩奉
上諭覽田文鏡所奏朕心深為嘉悦君臣之間必開誠布
公始成一德一心之治朕從前降旨謂田文鏡管轄之
下斷無庸劣之員亦深信田文鏡公誠素著舉劾無私
則屬員自知勸懲奉公守法其理固應如是而不覺其
言之誤也今田文鏡奏稱聞命之下不勝惶恐全省之
幅&KR0695;既廣微臣之耳目難週豈能盡屬開心見誠誰敢
保其萬無一失等語此言誠然如佟鎮黃振國等即係
河南屬員但當云田文鏡管轄之下斷不姑容此等庸
劣之員也凡大臣等奉嘉奬之綸音其實有諸己者不
必虚詞遜讓其力所不逮者亦不必承順自居田文鏡
所奏深得大臣事君之道可為内外人臣之法前旨内
斷無此等庸劣之員著改為斷不容此等庸劣之員
初九日奉
上諭程光珠乃隆科多庇護之私人其當日署布政使印
務亦仗隆科多之力以致李樹德委署者及伊來京引
見朕看其人係心術不端之輩而隆科多又復力薦是
以姑且試用以觀其後乃伊山東任内之事逐一敗露
應追贜私及虧空銀兩至數萬金之多朕開恩容其按
限完納寬宥其罪而伊狡猾性成百端藏匿至今數載
尚欠銀五萬餘兩今年塞楞額具摺奏稱程光珠未完
銀兩或一面咨查原籍再將伊所開餽送借欠各官分
咨各旗籍追抵等語朕批示之曰早不咨查至此時用或
字請旨是誠何心將來程光珠不能完項自有疎縱令
其隠匿之塞楞額也况程光珠非力不能完者今將已
財藏匿不肯完公而將餽送借欠各官開出搪塞令國
家為彼追取舊賬有此理乎塞楞額亦係隆科多庇護
之私人是以彼此瞻顧有意疎縱從前不行嚴查今經
數載程光珠已將貲財四散藏隠難於根究若但交與
地方官查追於錢糧有何裨益著將程光珠解送刑部
著刑部與塞楞額勒限嚴追倘程光珠實在力不能完
即著落疎縱令其隠匿之塞楞額賠補完項程光珠照
原擬治罪
又
諭三法司前因蔡珽袒護黃振國尚無顯然昭著之欵蹟
是以將黃振國暫行監候今觀四川各案蔡珽因黃振
國而將地方官民殘害殞命者五六人此則顯然袒護
黃振國之案件中外所共知共聞者也從來人心風俗
之害莫大於朋比為奸黨同伐異朕為此時加訓誡提
命諄諄而蔡珽李紱黃振國等輒敢固結黨援肆行欺
罔合謀協力傾陷清正無私之田文鏡欲以遂其報復
快其私心甚至蠱惑謝濟世捏喪心昧理之言參劾田
文鏡冀以激朕之怒而受誅戮諫官之名其用心狡獪
已極究其根源則皆因黃振國一人而起是黃振國實
匪黨之渠魁也若不明正典刑則朋謀結黨排擠陷害
之風不能止息何以為衆人之懲戒黃振國著照議即
行處斬蔡珽著暫改為應斬監候秋後處决高其佩所
犯之罪不止革職朕因其尚有歷練之才所以將伊革
職仍留都統之任令效力贖罪從前諭旨甚明今仍從
寬暫且留任效力行走
又江蘇巡撫陳時夏題報江蘇藩司交代錢糧奉
上諭漆紹文藩司任内錢糧張坦麟接任一年未曾交代
清楚趙向奎到任數月即交代清楚經陳時夏具題前
來其遲速難易之間若非張坦麟苛索於前即係趙向
奎徇情於後二者必居其一張坦麟苛索固不可不問
若陳時夏趙向奎扶同徇情尤不可不查著交與范時
繹務將實情查出具奏
又江西巡撫布蘭泰題參清江縣知縣牛元弼等奉
上諭據布蘭泰參奏清江縣知縣牛元弼於需雨之時並
不親身祈禱屠宰甫禁旋開張筵唱戲政務不理臨江
府知府吳恩景代為粉飾顯係徇隠請將牛元弼吳恩
景一併革職等語牛元弼於屠宰開禁之後開筵唱戲
尚非祈禱之時可比若云牛元弼平日性好聲歌躭於
逸樂則布蘭泰何以不早行參奏至所參政務不理亦
當實指其廢弛者何事今因一時意見遽將該縣嚴參
並知府一同革職定例内屬員犯貪贜重罪者知府徇
庇及失於覺察其處分止於降級調用今因屬員唱戲
而遂將知府奏請革職似此越例之事幾有作福作威
之意矣朕之待督撫大臣深加信任常有督撫參劾尚
輕而朕從重處分者總以揆情度理權衡其間期於公
當而已凡為督撫者當為國家愛惜人才而於參劾之
間尤當加意慎重若誤去一幹員其過更在誤薦劣員
之上蓋薦一劣員而誤用之異日自然敗露若將幹員
誤行罷斥則其人終身放廢不可復振天下人才幾何
豈可因一時之喜怒而濫行摧折乎察吏之道公明二
者缺一不可若存心本公而識見不到必至為屬員所
欺瞞為浮言所蒙蔽布蘭泰之存心雖無私徇而欠知
人之明且瑣屑不識大體如此本内所參知縣情事含
糊至於知府之罷官尤為過甚朕思牛元弼之設席演
戲或因家有吉禮亦未可定亦當詳察情由不應遽行
參奏况所屬地方雨暘之時若水旱之為災全係乎督
撫大臣之感召若果能布德行仁安民察吏自能上感
天和豐亨有慶若政事有闕舉劾失宜以致雨澤不能應時
而降此時徒恃祈禱之虚文已屬庸鄙之見而乃欲諉
過於屬員以謝己之責不亦屈抑之甚乎牛元弼吳恩
景不必革職若二人任内另有虧空劣蹟著布蘭泰查
明續參再降諭旨若别無欵蹟可參著將牛元弼吳恩
景送部引見候旨另用
初十日
諭各省督撫凡新選新補及揀選之員朕皆令其各抒所
見具摺條奏其言有可採擇者發交廷議衆論以為有
益然後見諸施行并將該員所奏交部記檔將來該員
倘有參罰處分之事該部將其曾經條奏之事聲明具
奏此所以奬直言而廣聞見也但該員條奏大抵皆各
省地方事宜不無關涉於封疆大臣之處其督撫之公
忠為國者必不以其越分敷陳有所芥蔕於心其存心
少有偏私以及度量褊淺者將以該員曾經條陳目為
多事言語晉接之間加以譏誚傲慢又或畀以委曲繁
重之事令其困頓周章甚至摭拾小過遽行參劾如此
則嗣後條奏之人有所瞻顧必不敢直言地方之事何
以鼓敢言之氣而通達民情周知吏治乎若有此等挾
私懷忮不為朝廷愛惜人才者必難逃朕之鑒察定行
嚴加處分所望封疆大臣等共矢公溥之懷悉去偏私
之見俾下吏各展所長則吏治民風均有裨益矣
又署湖南巡撫劉世明題參澧州營參將李琯奉
上諭澧州營參將李琯人才技勇俱優前在桌子山等處
甚為效力今被參劾不必即行革職著解任交與該撫
秉公查審並任内有無别案未清之處審結之後令李
琯來京引見再降諭旨其挑補把總之馬兵李萬春著
該提督給咨赴部引見
十一日奉
上諭向來督撫赴任之時有奏請將平日所知人員帶往
以備委用者朕因督撫職任甚重事務甚繁欲得素所
熟悉之人以收臂指之效事屬可行是以允從所請令
其帶往酌量題補近聞督撫等帶往人員在地方不甚
相宜或羣相趨奉而指為上司之腹心或妄生議論而
以為上官之偏袒弊端頗多流言不少如楊文乾請帶
王士俊殷邦翰前往廣東此二人皆實心辦事之員祇
以楊文乾信用之故以致廣東闔省人心不服多生謗
議又如陳時夏請帶蔡益仁往蘇而江南之人指為陳
時夏之耳目浮言四起莽鵠立請帶朱亨衍李敏德傅
樹崇往陜原為備辦軍需乃不令效力一事藩司孔毓
璞即逢迎巡撫以一人委署二缺而命往試用各官不
行委署人心甚為不公此皆帶往人員不宜於地方者
朕思所帶之二三人其得力甚為有限而因此數人沮
衆人效力之心則為益少而無益多况屬員之微愆小
過上司本應曲體保全而既為督撫帶往親信之人理
當畏避嫌疑而有不便格外保全之勢亦非所以愛惜
人才也且通省屬員甚多督撫等果公正精明善於察
吏則闔屬中豈無有廉幹之員可相信以心相資為理
者何必於帶往之一二人是賴而啟衆口之疑議乎文
官與武職不同武職以弓馬技勇為主有操練兵丁差
委巡緝之事督撫提鎮等將熟悉之人奏請帶往以供
使令可以得其效用之益至於文員則不應帶往從前
督撫等之奏請甚非朕亦不當允從其請除督撫己經
到任之後因本地要缺奉旨令其題補而本地不得其
人將别省舊屬題補者不必解任外如楊文乾陳時夏
莽鵠立及各省督撫大吏從前所請帶往之人目今現
在屬下者俱著回京請旨另用前臺灣道朱鴻緒赴任
時保奏現任知縣袁式宏原任知縣劉輝祖唐暄比時
朕准其將劉輝祖唐暄帶往臺灣效力將袁式宏調來
引見昨袁式宏來京看來亦係中平之員其帶往臺灣
之劉輝祖唐暄著回京引見候旨
又奉
上諭命案内將不合例之人題請留養者其端始於李紱
朕早知市恩沽譽之督撫見有此事必紛紛越例題請
而國法有所不行矣祖秉圭宜兆熊果陸續違例具題
凡為督撫大臣者市私恩而廢公義不可不加懲戒祖
秉圭前已交部嚴加議處宜兆熊李紱著一併交部嚴
加議處以為市私恩而不顧國法者戒
又奉
上諭據石麟奏報山西榮河縣沿河地方黃河水漲有村
莊十八處被淹等語夫地方年榖之豐歉水旱之有無
全係乎督撫政事之得失天人相感之理確乎不爽朕
已諭之詳矣石麟自任巡撫以來精神不能周到才力
甚覺勉強所辦事務多不妥協朕已屢次訓飭兼為地
方廑念今榮河縣果有河水泛溢淹及村莊之事夫黃
河之在山西尚非險要之處而今歲入夏以來又非多
雨之年乃忽聞水漲為患豈非封疆大吏政事有闕故
上天垂象以示儆乎凡督撫之責全在於察吏除盗以安輯
百姓倘不能盡斯二者必致上干
天和黎庶并受其困其關係之重有如此者凡屬封疆大臣
當如何之黽勉盡心以稱職任而大臣等之保薦督撫
者當如何之公忠詳慎務令得人以副君上之諮詢造
生民之福澤乎其榮河縣被水之民加意撫恤之處著
該部速議具奏
又刑部議駁江蘇巡撫陳時夏題奏盗犯陳二等刦
取綢布一案諱強為竊應令該撫再加詳審具題到
日再議奉
上諭朕前見陳時夏奏本内將盜去綢布三千餘疋之案
指為竊賊甚屬悖謬比時降旨交與部議看其定議如
何今該部駁詰甚是豈有竊賊四人一夜之間能偷綢
布三千餘疋之多而無一人知覺之理將此為竊雖至
愚之人亦不肯信而陳時夏茫然不能覺察但聽屬員
之詳報即照此具題並不推求情理安得不受下屬之
欺蒙至其他疑似難明之案尚能望陳時夏之體察隠
情辦理不爽乎此案仍著陳時夏明白回奏
十二日奉
上諭前因米貼逆彝不法用兵勦撫今據鄂爾泰奏稱賊
首已經擒獲餘黨悉平張耀祖所領官兵已於五月二
十六日撤回其井底&KR0749;及沿江渡口等處原議駐兵三
百名今再添設二百名足資巡察防範等語米貼之事
既竣想滇兵可以回汛鄂爾泰方行撤回目下逃竄者
不過德昌一人自然易於緝捕而勦撫雷波土司川省
所撥之兵自足辦理前令黃廷桂節制滇省官兵今可
不必或有應行知會滇省官弁之處著黃廷桂就近知
會前降諭旨動支四川庫銀賞給張耀祖哈元生以為
賞賜之用今張耀祖既回本汛著即於雲南庫銀内動
支賞給
又奉
上諭據雲南總督鄂爾泰奏稱烏蒙革職土司禄鼎坤乃
禄萬鍾之親叔向居魯甸亦屬渠魁而當日官兵進勦
烏蒙時禄鼎坤帶領二子及魯甸頭目等投見知府黃
士傑隨經總兵劉起元給以外委守備准其立功贖罪
及臣親至東川又復給牌准其效力錄用禄鼎坤始而
前往化導禄萬鍾母子勸其歸順因主文劉建隆等抗
違不從帶領禄萬鍾母子逃往大關鼎坤自備口糧督
領土兵三千直搗鎮雄之脇是以萬鍾計窮勢迫投奔
川營且招撫烏蒙頭目五十餘人各目部屬百姓數千
戸俱赴行營投順逮米貼陸氏等勾通川猓抗拒官兵
鼎坤以妻子為質調率土兵親往效力又有同案之白
頗阿業亦隨鼎坤投誠者前陳明哲等抗違拒敵阿業
領伊母之命曾率土兵血戰破圍此亦有功之彝人因
其兄係叛案重犯緣坐應流合并奏聞等語朕怙冒萬
方内地外彝皆同仁一視本欲其胥歸於善以受朝廷
撫綏教養之恩禄鼎坤既能悔過自新輸誠向化且奮
勇努力以助官軍與兇苗之怙惡不悛者相去霄壤應
加特恩以為衆人之勸前經鄂爾泰題請照新定之例
將禄鼎坤發往江寧安插今免其䟦涉遷移即令安插
雲南省城將禄鼎坤隸總督標下管轄令鄂爾泰酌量
題授職銜并賞給養贍之資俾得從容敷用以示恩奬
其同案之白頗阿業亦能悔罪輸誠著將流徙之罪開
恩寬免
又
諭順承郡王錫保等蘇克濟虧空侵蝕之項鑿鑿有據其
他尚不止於四百萬兩令伊父子認賠一百萬兩此不
過四分之一耳况朕因伊子達爾布人尚可用開恩釋
放令其閒散在外以便清完伊父之欠項若伊稍有人
心當感激朕恩踴躍作速完結不但畏懼國法亦且思
救伊父之性命即蘇克濟年老昏憒無知伊亦當竭力
規勸乃將應完之項並不交納今伊之弟姪親戚家竟
有潛藏私寄之物萬餘金達爾布並不報出是達爾布
喪心昧理但知吝惜貲財留為後日之計而置伊父死
生於度外不忠不孝至此已極國法倫理俱屬難容達
爾布著即處斬蘇克濟改為應斬著監候秋後處决
十五日奉
上諭據禮部查奏李氏於雍正二年夀登百歲因伊夫張
煥服制未滿不忍舉行慶祝之禮以致遲至上年之冬
方行舉報李氏夀越期頥心明大義高年淑範實屬可
嘉著賞賜内府緞二端貂皮四張人參二觔以示朕格
外加恩之至意
又奉
上諭向來各直省隱匿之地畝經大小臣工等條奏者甚
多朕念愚民無知既已隱匿於前往往畏懼罪戾不敢
據實報出是以特沛殊恩於上年頒發諭旨准於一年
之内據實首報免其隱匿之罪並不追其從前應納之
賦税自降旨以來各省已有陸續首報者目今一年之
限已滿督撫中有奉請寬限者蓋遠鄉僻地或得信稍
遲村鄙鄉民或意懷瞻顧以致有未盡首出之弊亦未
可知著再展限六個月於諭旨頒到本地之日為始該
地方有司實心勸導所屬民人俾知寬限之特恩不得
再有遲延以干罪譴
又吏部議奏陜西巡撫莽鵠立布政使孔毓璞等徇
庇屬員照例處分奉
上諭據岳鍾琪摺奏孔毓璞自到甘肅以來辦理公事小
心勤慎今因軍需案内失察屬員遲悞不得不照例題
參等語孔毓璞著照所降之級從寬留任莽鵠立居官
尚欲實心效力操守亦好但情性偏執卑鄙器量褊淺
不能知人每被人欺而市恩沽譽經朕多次訓諭自任
巡撫每見袒護屬員而所參劾者又多私心伊受朕擢
用深恩理應竭力秉公報效若舊習不改其罪不止於
降級調用莽鵠立亦著照所降之級從寬留任以觀其
後效
又刑部摺奏保留主事蔡曰逢奉
上諭蔡曰逢人頗有才所以由翰林揀用登州知府乃伊
不肯實心任事惟有沽名釣譽逢迎上司袒護屬員故
伊在登州任時多有人在朕前奏薦者朕調伊内用試
看今因督催屬縣錢糧不及分數部議照例革職具題
朕因蔡曰逢向係專一市恩瞻徇情面之員毫無可惜
因降旨依議今爾等既具摺保留著革職留任令其在
部效力行走俟三年無過援例開復伊若不痛自改悔
仍蹈舊日惡習不但將伊嚴加治罪爾等保留之堂官
亦一併重處
十六日
諭刑部丁守勤係魏之耀匪黨隱匿其家産貲財不遵旨
出首應流徙寧古塔為奴之犯伊子丁鵬飛係冒籍改
名濫竊軍功應發遣充軍之犯父子二人均有應得之
罪憲德以丁鵬飛具呈情願與伊父更換罪名代父流
徙寧古塔遂具本為之題請且本内奏稱皇上以孝治
天下遐邇之人莫不感動等語刑部議稱從無父子各
案犯罪應發兩處而彼此更換之條應不准行等語夫
所謂孝者必奉法守身誠心幾諫以成親之善而免其
過然後可稱為孝子未聞父子濟惡作奸犯科俱罹重
譴情無可原忽以私意懇求藐視國法而可謂之孝者
丁守勤丁鵬飛所犯之罪顯然昭著憲德身為封疆大
臣自當各按定律懲治以為一門匪𩔖之戒乃忽以律
例從來未有之規條為之題請若從憲德所奏軍流之
罪可以更換倘犯斬絞之罪亦將更換之乎枉法市恩
莫此為甚况案内之王國棟未曾押解到川丁守勤父
子尚須質對是此案尚未結也何必如此急切為丁守
勤父子題請豈非憲德意中但知市恩沽譽而遂忘刑
罰之常經倫常之正理乎况憲德奏稱俯順私情以昭
國法似此辦理則國法安在其言自相矛盾憲德近日
精神甚覺不足彼職分應辦之事尚多舛錯安有餘閒
留心於市恩沽譽而為此越例之舉乎憲德稱朕以孝
治天下故伊題請而部臣議不准行是將以不孝之道
辦理國家之事也何去何從朕實不能定著憲德自行
定議具奏
又諸王大臣等奏賀平定西藏奉
上諭阿爾布巴等背理妄行藐視國法朕為綏靖邊陲之
計特命大臣領兵前往察究情由就近申討今據奏報
頗羅鼐率所部兵馬先抵藏地其各寺喇嘛將首惡之
阿爾布巴等三人獻出拘禁渠魁既已就擒藏地可以
寧謐在大兵不發一矢在西藏未傷一人此等大事而
成功之易若此是皆仰賴
上帝之垂慈
皇考之默佑實非朕凉德之所及也因諸王大臣等陳奏將
此宣諭知之
二十日奉
上諭據欽天監奏占書内稱七月月食陳州惡又稱三日
内有雨則災解等語朕深為之憂畏又意陳州係河南
地方田文鏡居官清正其境内不應有災今三日之内
果得時雨則陳州地方自與占書相符不為災矣天人
相感之理固應如是
又奉
上諭前塞楞額奏報東省未買倉穀一案内開兗寧道傅
澤洪名下派買穀三十八萬餘石濟東道牟錝元名下
派買穀一萬二千石比時朕即知塞楞額庇護牟錝元
降旨切責而塞楞額猶支吾粉飾含糊覆奏今據署撫
岳濬奏稱李英署理濟東道印務查得各州縣有額解
濟東道衙門驛站陋規共銀二萬零五十兩内除奏銷
充公及本衙門雜費共五千七百兩外其餘剰銀一萬
四千三百餘兩俱係牟錝元入已查東省各道養廉每
年於耗羨内撥給銀六千兩而牟錝元所得與各道多
寡懸殊并不將多餘銀兩詳請歸公等語塞楞額辦理
山東事務於各道皆給養廉銀兩而於牟錝元則聽其
收受陋規倍於他員養廉之數至於派買倉穀又不及
兗寧道二十分之一是任其肥已者則多而責其辦公
者則少此中情弊顯然尚得謂之不袒護牟錝元乎牟
錝元收受陋規如此之多而伊名下所派穀石又少自
當踴躍爭先及時採辦若伊果將倉穀速行買補則其
收受陋規之罪尚可寬恕乃敢故意遲延置倉穀於度
外顆粒未曾買補但顧私槖不念民儲狡詐已極與尋
常之得受陋規者不同著將從前派與濟東道之穀未
曾買補者交與牟錝元自出已貲於本年十月以前照
數買補還倉不得動用官價其每年所得陋規著岳濬
查明勒限著追如逾限不完將牟錝元照侵欺律治罪
其未完銀兩於塞楞額名下追賠以為背公營私但知
逢迎上司及袒護屬員者之戒
又江西巡撫布蘭泰奏請令豐城縣知縣楊芊在任
守制奉
上諭楊芊照該撫所請令其在任守制著該撫酌量給假
數月料理伊母喪事畢回任辦事嗣後凡地方有司官
有要缺賢員經該督撫題請在任守制者著該督撫酌
量給與假期俾其經理喪事以盡人子之心即於題請
本内聲明具奏如此則公私兩全矣不然只可強其身
何能強其心也
又雲貴總督鄂爾泰題報朱錫祺等盜匿原任廣通
縣知縣劉淑家財奉
上諭劉淑呈稱資財田地俱被親戚朱錫祺等吞占掯勒
不容變價完公事情灼然而陳時夏據一面之詞即咨
稱朱錫祺等並無盜匿情由無庸推求等語顯係陳時
夏沽名邀譽取悦於所屬地方之人且示力能抗拒雲
南本籍之上司而庇護伊所管轄民人之意此案内人
犯不必解往雲南徒多䟦涉即交與張坦麟一一秉公
究審其應行追出之項即著追出移咨雲南以完公帑
二十二日奉
上諭為治莫要於安民安民莫急於弭盜誠以盜賊者民
生之大害奸宄一日不除則善良一日不獲寧居也朕
夙夜孜孜勤求治理無時不以安輯萬姓為念豈忍沽
寬大之虛名姑息養奸以貽害吾善良之赤子乎邇者
各省文武大吏亦知仰體朕懷嚴緝盜賊之蹤蹟窮治
盜賊之根株如浙江總督李衛江南總督范時繹將數
十年之大盜積賊悉行拏獲而究問從前則供出刦財
害命之案不可勝數似此狡獪渠魁尚不能逃於法網
則凡為盜賊之人其可不知悔懼乎朕念為盜賊者前
此之愚頑皆自䧟於死而不知而今此之窮蹙又將冀
於生而不得輾轉思維深為不忍因是特頒訓諭指示
迷途而望其自新欲其悛改朕心亦良苦矣凡為盜賊
者皆吾民也為吾民則保護之惟恐其不周為盜賊則
懲治之惟恐其不速爾等試思之同生天壤之間同處
昇平之世乃不肯為國家愛養之良民而甘為國家誅
殛之匪𩔖豈非自作之孽更復何所歸咎乎而為盜賊
者每藉口於飢寒所迫計出無聊夫慮飢寒者謀生之
心也而為盜賊者取死之道也以求生之心而趨必死
之路雖在下愚不應出此凡能為盜賊之人必非老弱
殘癈之輩可知矣有可用之膂力有可用之心思若務
農耕種負販傭工即可為餬口之計或入營食糧當差
效力且可為上進之階宇宙間謀生之人百千萬億而
謀生之策亦甚多端奈何不效法衆人之所為而作此
喪心昧理違條犯法至惡至險之事乎蓋由此輩或遊
手好閒安於逸樂或賭博縱飲蕩費家貲或好勇鬭狠
習於非為一旦窮乏困苦利欲薰心遂生殺害刦奪之
念以為昏夜之間無人識認未必即被拘執而受刑戮
也不知一案敗露則衆案皆難掩藏一人被擒則夥黨
皆難隱匿往事俱在豈不聞之乎且各人貲財皆有定
分豈有他人之財可以強奪而能安享者乎生死至重
人命關天豈有他人之命可以傷害而不抵償者乎明
有國法幽有鬼神憲典常刑之必無可宥循環報應之
必無可逃是知殺人者即爾等之自殺其身奪人者即
爾等之自奪其食也盜賊若肯為善良必不致於飢寒
而死以視盜賊之身首異處肆於市曹桎梏囹圄傷殘
肢體父母妻子遷徙流離聞者見者皆切齒痛恨果何
得而何失孰危而孰安乎諺語云螻蟻尚且貪生若輩
以強徤有用之身甘心顯戮汚穢賤辱名為凶徒是人
之智並螻蟻之不如豈不大可悲乎朕心惡此輩之肆
行不法又深憫此輩之愚昧無知恐從前曾經為盜賊
之人自覺罪戾難逭追悔不及徒甘誅死而無自新之
路為此詳加訓諭特施法外之仁許其自首免罪凡各
省盜賊未經緝獲到官者其中為首造意及傷害人命
之犯若自行陳首朕酌其情稍可原者量從寬減若被
人引誘迫脅跟隨為盜之犯自行出首則將伊應得之
罪悉行寬宥俾得改除舊惡永為良民受國家惠養之
澤倘仍前執迷不悟希圖倖免是若輩罪孽深重無福
受朝廷之殊恩朕亦無如之何矣若此旨既到之後而
為盜賊者不行自首其有已經自首免罪之後而復為
盜賊者定行加重治罪倘有不肖官員因盜案不結有
礙考成賄買無賴之人冒認為盜自行出首以圖銷案
者一經察出將賄買之官及代認之人俱照強盜例即
行正法著在京在外之地方大吏通行所屬俾遠鄉僻
壤之民共知之
二十五日奉
上諭張鳴鈞差往山東巡察一年之内從未陳奏地方切
要利弊一事凡各省巡察官員出京之時朕俱面諭令
其訪查地方利弊具摺奏聞況科道本係言官即在京
師有所見聞尚准其入告豈有一年之内親身周歷通
省郡邑竟無切要之事可以陳奏者此不過苟且因循
遲回瞻顧姑且塞責之陋習也張鳴鈞由編修特授工
科給事中又畀以巡察重任乃竟視國家之事如同陌
路深負朕簡用之恩伊見他省巡察官員如張元懷王
肅章黎致遠趙城等朕俱加恩遷擢想由於督撫保薦
之力是以伊在山東有意緘默包容不言地方之事以
為可得巡撫之歡心而為之稱譽不知張元懷王肅章
黎致遠趙城之邀恩遷擢者皆由伊等畱心地方之事
具摺直陳無隱朕心嘉奬並非由督撫保薦之力也試
思張鳴鈞此等辦事塞楞額豈敢在朕前為之保薦朕
亦豈容塞楞額得以行其私乎大凡巡察一官果能實
心供職於地方自有禆益若視為具文不肯實心辦事
不過添地方供應煩擾耳不如不設之為愈也張鳴鈞
但求己身無事而於地方事務置之度外此風最宜懲
戒著將張鳴鈞革職在八旗助教内效力行走如仍不
實心效力定行嚴加治罪以為但知潔已而不知奉公
者之戒
又奉
上諭從前黃炳差往雲南專為查審楊名時之案乃伊到
滇百計波累及於李衛夫李衛之為雲南藩司釐剔弊
端實心供職無可指摘乃中外之所共知而黃炳必欲
牽累之者不知何意朕已將伊參奏李衛之案降旨開
除矣昨因奏事之餘偶然詢及始知黃炳曾為浙江驛
鹽道則其任内必有貪劣之蹟惟恐李衛查出參奏故
於楊名時案内捏參李衛而為先發制人之計其意以
為若能將李衛參劾罷黜固得以遂其私願即不然而
李衛亦必迴避嫌疑不便指伊昔日之短其居心甚屬
巧詐黃炳受朕深恩由按察使擢用巡撫伊在山東任
内並無實心效力之處昨繆沅查出山東參革蒲臺縣
知縣朱成元餽送上司銀禮印簿内開黃炳在按察使
任内收受規禮獨多及為巡撫仍有收受之項是黃炳
於公項養廉之外仍復濫取屬員陋規操守不堪如此
伊兄黃焜已獲重罪之後朕開恩宥其前愆用為湖廣
布政使伊在任内行事甚屬乖張昨據邁柱具摺參奏
扣尅錢糧弊端種種伊父黃國材歷任多年贓私纍纍
朕因其居官年久諸事尚屬諳練是以棄瑕任用乃伊
一味因循苟且塞責是伊父子均屬負恩之人若將黃
炳從前劣蹟聽其含糊巧脱何以肅官方而儆臣職著
江南清查案件之伊拉齊前往浙江會同將軍鄂彌達
總督李衛將黃炳當日道員任内有無貪劣欵項一一
秉公據實查明具奏
二十六日奉
上諭前因山東參革知縣朱成元令家人叩閽一案朕命
學士繆沅前往審理據繆沅將朱成元蒲臺縣任内餽
送巡撫布按各官規禮印簿查出陳奏朕一一閱看知
係朱成元任内二十餘年餽送上司之陋規而自雍正
元年以後仍復餽送如故已交部嚴察議奏自朕即位
以來嚴飭官方禁止私賄又恐督撫等官用度不敷暗
中巧取是以給與養廉之項俾其公私有賴俯仰從容
庶可永杜苞苴以為澄清吏治之本蓋上司既受屬官
之餽遺又何以禁止屬官之貪墨甚至以餽遺之多寡
分情誼之厚薄則屬員之優劣何由辨别而吏治尚可
問乎故不能禁止餽遺必不能秉公察吏不能秉公察
吏必不能有益於政治民生此相因之勢一定之理也
各省督撫養廉之項皆經奏聞奉旨者司道等官亦皆
於公用内支給其無公項可支之員亦應於督撫前陳
明准其收受何項以為用度焉有朝廷既給養廉而仍
收受屬員陋規之理今觀山東巡撫司道等官之私受
陋規如故則他省或有似此欺隱私受者亦未可知著
各省督撫一一嚴查據實陳奏在地方官薪水之資自
不可缺但於屬員之手接受節禮陋規則斷乎不可目
今各省内或有尚未分給養廉之員著各督撫悉心商
酌一面辦理一面奏聞寧可以州縣應出之項解至藩
庫從公發給而不可使其自相授受廢公議而徇私交
留禮儀交際之名而長貪婪賄賂之弊也倘再有私收
規禮者將該員置之重典其該管之督撫亦從重治罪
又奉
上諭據原任蒲臺縣知縣朱成元印簿内開載餽送巡撫
布按道府等員各項銀兩經繆沅查出將印簿陳奏自
雍正元年以來朕屢降諭旨禁止私餽凡督撫等官皆
酌給養廉銀兩以供用度黃炳身為巡撫何得仍受朱
成元陋規由蒲臺一縣推之則通省下司之所餽送不
知凡幾著大學士詢問黃炳在巡撫任内共受過通屬
陋規若干務須據實一一供出如或仍有隱匿朕何難
於山東查問一經查出定將黃炳正法余甸以清官自
居乃亦收受朱成元之餽送著將所受通省陋規若干
一一供出塞楞額在山東巡撫任内雖未收受下司之
規禮但下司有此等授受情弊何以代為徇隱著塞楞
額將伊所知收受陋規之人一一據實陳奏博爾多亦
曾收受朱成元陋規伊現在刑部監禁著刑部堂官嚴
加訊問將伊所受下司銀兩若干一一取供具奏
又内務府總管常明奏銷蘆溝橋蓋造官房銀兩奉
上諭此朕體恤應試舉子之意俾其有旅次居宿之安而
無盤查行李之擾但恐各省舉子未必知有新設頓宿
之處著禮部行文各該督撫通行出示曉諭並令崇文
門每年查税官員實心奉行嚴飭巡察人役等毋得借
端稽留額外苛索
二十九日奉
上諭各省監生每於考職之時或憚於跋涉或不諳文理
常託在京之親戚朋友代為應考而本人安坐原籍濫
竊職銜此等陋習相沿已久經臣工在朕前陳奏者甚
多是以數年來朕特遣大臣等司考試之事及後訪察
知考試之臣亦只能校閱文藝不能除假冒之弊故於
上年考試之後朕令將一千一百餘人通行引見比時
伊等自知頂冒情虧不敢報名引見者九百餘人俱經
降旨革退其引見之二百餘人朕以為皆係正身又見
其中有人材可用者因㨂選七十餘人交部即用或令
外省督撫試用且有加恩用至知縣知州等官者近聞
此即用人員之内竟尚有頂冒之人似此敢於欺罔可
謂愍不畏死者矣今朕開恩准其自行出首若代考得
官之人遵旨出首朕酌量寬減其罪其託人代考者情
罪較輕若遵旨出首但革去監生不治其罪倘代考之
人與託考之人俱仍前隱匿不首一經察出定將與者
受者即行正法其從前歴來考職監生有代考得官者
俱照此例行
世宗憲皇帝上諭内閣卷七十一
