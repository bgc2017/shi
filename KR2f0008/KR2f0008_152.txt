欽定四庫全書
世宗憲皇帝上諭内閣卷一百五十二
雍正十三年二月
上諭九道
初一日大學士等奉
上諭聞得各省武弁中有於該管上司前文禀應對用天
恩天喜天顔聖明謝恩等類字樣者且於上司批示稱
為接奉硃批者此等謬妄處皆由該弁不諳文義信口
稱呼無人指教而文禀之中則憑幕客胥吏書寫該弁
目不識丁以致草野無禮至於如此凡該管上司皆有
教導屬員之責此等處即應隨時教導俾各知禮節豈
有職官如此糊塗而該管大員聽其僭妄錯謬而不一
加開示之理此督撫提鎮之責也爾等可傳諭直省督
撫提鎮知之
初二日奉
上諭文武生員不准入伍食糧乃歷來定例今朕聞陜甘
提鎮所屬兵丁内有文武生員現充營伍而延綏一鎮
竟有六十餘名之多在文武生員名列膠庠各應專心
舉業嫻習技藝以圖上進豈可又掛名營伍其已經入
伍之兵如有粗知文義願應考試者原有准入武場一
體鄉試之例不必又附名學校若以一身而兼顧兩途
必且互相牽制轉致兩誤著署陜督劉於義通行各提
鎮將各兵内之文武生員查明革糧令其歸學如有情
願革去生員當兵食糧者即行知該學政除名准其留
營差操竝飭行各營將弁嗣後文武生員一概不許濫
收入伍如故違成例一經察出即將該管將弁及該學
教官一併題參議處將此竝通行各省知之
初八日奉
上諭聞江南淮安板閘地方有土棍人等開立寫舡保載
等行由該縣濫請司帖合夥朋充為客商之擾累曾經
該關差追帖禁止而土棍等仍改易姓名盤踞淮關上
下凡南河北河西河三路豆米貨船内有重載至關口
僱覓小船起剥者土棍等輙恃強代僱任意勒索使用
不饜不休客商甚為苦累每每觀望不前此朕得之傳
聞者著督撫再行確查倘果有此等情弊即嚴懲禁止
毋得視為具文嗣後布政司衙門亦不得濫給牙帖若
他處關口有似此作弊者著該管督撫一體查禁
初十日
諭禮部向因貴州等省官生應試者少是以未冇取中官
卷之例今貴州居官者漸多人才亦漸好且又添撥遵
義一府亦應設立官卷其應取幾名之處著該部定議
具奏
乂奉
上諭朕聞河工官員每於裝運工料差役封捉船隻而所
差胥役即藉端封捉商船生事騷擾及至三汛搶工則
口稱裝運緊急物料百般需索甚至將重載之客船勒
令中途起貨以致回空商船聞風藏匿裹足不前既於
客商擾累且於關税虧少查河工裝運物料原有額設
浚船即使搶築之時浚船或不敷用祇應僱募本地民
船恊濟運送原不必封捉客船阻遏商旅著河道總督
飭所屬河員嚴行查禁如該役等陽奉隂違仍前勒索
即將該員題參議處
二十日奉
上諭從來文武兩途國家並重未嘗軒輊於其間而習其
業者必專心致志不惑於他岐然後有所成就可以備
國家之用每見無識之武臣往往有沽名邀譽輙稱於
營伍中設立義學以興文育材者又有請令駐防兵丁
子弟就近應該省鄉試者此皆舍本逐末糊塗顚倒之
見朕已屢經訓飭而近來尚有如此陳奏之人不得不
再加宣諭以開導之國家之設立營伍原為折衝捍禦
之計營伍中提鎮大員乃弁兵之表率也意之所嚮衆
共趨之今乃浮慕讀書嚮學之虛名而於持戟荷戈之
地以文章翰墨相矜尚是本業在武而注意於文必致
弁兵等相習成風重文而輕武日久相沿人材漸至軟
弱武備亦至廢弛是豈整飭戎行之道乎彼兵弁之子
弟其資性聰慧可以讀書者聽其延師自課循例考試
以圖上進此乃兩全之道為提鎮大員者何必以虛名
倡率使之輕視本業乎且與其設義學以課文何如設
義學以課武尤為輕車熟路易於有成也况國家文途
之人甚廣用之不可勝用豈尚取資於營伍而為此兩
岐之舉耶至於各省之駐防乃專為武備而設其子弟
通曉文藝者原聽其來京應試以為進身之路若准其
在外就近鄉試則伊等各從其便競尚習文之名而漸
忘用武之實將來更有何人可充駐防之選乎在京師
則文武竝用是以文武兼收在駐防則武備是資應以
武途為重即如農工商賈各專其業然後可以收其效
此古今不易之理奈何介在兩岐其流弊必至兩誤向
後如仍有下愚不移者朕必加以重處
二十二日奉
上諭據巡撫岳濬奏稱山東省城元旦祥雲捧日歷辰巳
二時不散又摺奏山東各府於正月初五六日瑞雪普
降遠近均霑又據王士俊摺奏河南地方於元旦得瑞
雪一尺五六寸至二三尺不等朕嘗言天道人事之感
應捷於影響督撫之優劣關係雨暘之休咎年穀之豐
歉歷歷不爽即如從前大學士鄂爾泰節制雲貴廣西
三省連歲雨暘時若禾稼豐收且嘉穀屢登慶雲疊見
又如田文鏡節制河東數年其精神強健辦事合宜之
時則雨澤均調西成豐稔厥後暮年抱疾計慮不周遂
有水旱歉收之患此皆人人所共知共見者朕此諭旨
竝非以地方水旱災祲委其責於督撫也督撫皆朕簡
用之人其是非得失朕實與共之至於感應之道亦必
君與臣上下交修均殫其職然後可以上格
天心不可以地方遠近而起分别之見近而京師畿輔既有
部院督撫之分理不得專指為朕一人之事遠而雲貴
川廣雖有督撫有司之代理亦不得推卸以為非朕之
事也朕論感召之理如此亦必該督撫實有善蹟之可
稱又有休徵之足驗天下相合朕方從而褒美之若無
其實而有其驗朕又必留心徐徐體察不肯濫加恩奬
也假使將來不肖之督撫有因朕此旨而隱匿災荒者
亦必不能欺朕之耳目又或有捏稱祥瑞以冀倖邀嘉
奬者將使天下之人謂
天道之感應不足憑其獲譴於
神明者更大尚何所逃罪乎朕因河東兩省元日之慶雲
瑞雪再將朕平日敬信
天道勤求民隱之誠意宣諭告誡期與内外臣工共勉之
二十八日兵部議奏察哈爾副總管善巴不能約束
營兵致披甲人等偷盗馬匹應革職奉
上諭依議官兵駐劄外邊原為防衞蒙古而設若偷盗蒙
古馬匹是不能防衞而轉行戕害應加重懲以儆將來
嗣後官兵及跟役等有偷盗蒙古馬匹者一經審訊確
實即在本地正法著該管大臣官員將此旨通行曉諭
務令人人知悉文到三月之後照此例遵行至蒙古偷
盗官兵馬匹或官兵等自相偷盗者仍照舊例行
又奉
上諭朕令薦舉博學鴻詞以廣育才之典為督撫學臣者
自應秉公採訪加意蒐羅以副朕愛惜人材之至意乃
降旨已及两年而外省之奏薦者寥寥無幾以江浙兩
省人材衆多之地至今未見題逹此非人材之不足應
選乃督撫學臣等奉行不力之故也大凡薦舉之典臣
工得以行其私者往往踴躍從事争先恐後若不能行
其私則觀望遲回任意延緩其迹似乎愼重周詳其實
視公事如膜外也凡督撫學臣之所考取者不過就耳
目見聞之所及彼伏處巖阿學問淹雅素有抱負之士
未必肯以文章筆墨求售於有司以倖邀一日之遇合
是在督撫學臣留心訪察加意旁求屛虛名而崇實學
以佐國家右文之治如李衞吳應棻合舉二人吳應棻
又獨舉二人就中則有宣化府進士夫以宣化北邊一
郡尚有可舉之人何况内地各省之大可見李衞吳應
棻乃實心為國家留意人材者著再通行宣諭無論已
奏未奏之省俱著再行遴選倘因朕此旨而遂冒濫以
行其私亦難逃朕之鑒察若果有才華出衆而與例不
符者著具摺陳奏候朕降旨其在京三品以上之大臣
均有薦舉之責將此一併曉諭知之
世宗憲皇帝上諭内閣卷一百五十二
