欽定四庫全書
世宗憲皇帝上諭内閣卷四
雍正元年二月
上諭二十五道
初二日
諭總理事務王大臣等凡事當傚法
祖宗成憲方爲盡善
皇曾祖妣孝莊文皇后大事當發引時
皇考親自恭送
皇祖妣孝惠章皇后大事發引之時
皇考聖躬違和足疾甚重尚且
親送
梓宫啟行諸王大臣豈能勸止乎朕今親送
皇考梓宫至
山陵朕意已定諸王大臣勿再強奏
又辦理土默特事務刑部郎中福住等奏披甲阿納
等盜牛二頭照例立絞奉
上諭偷盜一二牲餼即將蒙古立絞人命重大嗣後應定
擬絞監候之罪爾等遵旨暫行一年與往年盜案相較
若蒙古從此盜案漸少則照此例行倘蒙古無知法輕
多玩而盜案比往年較多則仍照原定之例擬罪
初四日
諭禮部陳鵬年潔己奉公實心爲國因河工決口自請前
往堵築寢食俱廢風雨不辭積勞成疾殁扵工所聞其
家有八旬之母室如懸罄此真鞠躬盡瘁死而後已之
臣傳諭該撫賜司庫銀二千兩其母賜以封典陳鵬年
賜以優謚以一品廕其一子
初五日奉
上諭國家養育人材首重翰苑既讀中秘之書必當立品
端方居心謹慎方爲不愧官箴聞有僥倖之徒平昔結
黨營私至科場年分則互相援引轉為請托遇謹守之
人畏干法紀不肯通同作弊反羣相排詆飛語誣䧟此
風甚不可長亟當甄别勒令觧退回籍以示勸懲著大
學士張鵬翮尚書田從典徐元夢朱軾侍郎張伯行李
紱會同滿漢掌院學士將翰林院詹事府官員有不安
分生事有玷官箴者指名具奏不可徇情
初八日
諭吏部直省教官專司訓廸士子今年幼不通文藝之人
捐補教職即爲年長學優者之師可乎伊等既已捐納
應照其品級補用别職之處該部議奏
又
諭吏部嗣後銓選月官内有應補應扣者各將何以應補
應扣之故明白曉示衆人庶使人心允服
初九日奉
上諭左都御史朱軾係
皇考簡用大臣居官素清朕纘承大統以來實心行走孝行
昭著聞伊家有八旬之母恩詔内應封夫人著加賜一
品夫人封典并賞該省藩庫銀二千两爲伊母養贍之
資
初十日
諭總理事務王大臣諸王大臣等外間匪𩔖捏造流言妄
生議論謂朕鍾愛十六阿哥令其承襲莊親王王爵承
受其家産朕爲君上多封諸弟數人爲親王何所不可
而必藉承襲莊親王以加厚扵十六阿哥乎現今廉親
王怡親王履郡王朕皆封以親王郡王矣不特此也大
阿哥之子弘昉一閒散宗室而現居親王邸第豈伊本
分所應得乎朕欲扵諸弟内擇一人封親王令居右翼
尚且不得其人而小人議論乃如此且如發遣一人即議
朕報復舊怨不知其人自犯凌遲重罪本無可生之理
而朕特寬貸其死也又如擢用一人即議朕恩出扵私
以新進加于耆舊之上今諸大臣具在歴年以来誰是
朕藩邸往來者如其有之能揜衆人之耳目乎如朕所
用佛格尹泰等扵朕何私之有皆朕平日素不相識之
人也佛格係宗室輔國將軍品端學優在
皇考時無薦舉之者故未錄用朕聞其人可用擢伊尚書特
欲有裨扵政事耳朕前歲往盛京時始識尹泰之面見
其為人甚属明達伊係四格親戚或向曾在二阿哥處
行走一二次亦未可定
皇考惜其材品不加罪責授伊盛京佐領置之閒曹而已凡
經
皇考治罪者朕又何嘗錄用一人乎即欲評論伊等亦待兩
三年後果其劣跡昭彰然後可加指摘乃略無所據即
以朕所用之人為非何其狂妄古者殷高宗舉傅說扵
版築之間朕爲天子簡用所知之人乃人君分内之事
臣下何得妄議也勒席恒者憸邪小人伊父蘇努係七
十之黨結為生死之交舉國孰不知之七十等朋比為
奸搖惑人心擾亂國是朕于蘇努父子宥其罪戾疊沛
恩施封蘇努爲貝勒授勒席恒領侍衛内大臣御前行
走亦冀其感念朕恩悛改舊惡豈朕畏懼伊等而然耶
勒席恒不但不知感戴而且心無饜足仍然結黨營私
護庇貝子允禟代為支吾巧餙將朕所交之事顛倒錯
謬將朕所降諭旨任意增減致諸王大臣每事掣肘難
於辦理又朕諸弟兄家有奸惡太監數人種種引誘伊
主伊主不法之事皆由伊等而起朕若明正其罪詳審
究擬則牽連甚多伊主亦不可當朕念兄弟之情特欲
保全不加明訊將此輩奸惡小人免死發遣以消釋其
事曾謂勒席恒曰此不過懲治家下惡奴其事甚細不
必存記檔案而勒席恒顯悖朕旨記載檔案其意特欲
後人疑爲事不明白漫將數人治罪以此不令之名歸
之扵朕也勒席恒於
皇考時並無竭誠效力之處其爲朕效力又復如此乃敢以
懇給佐領冒昩陳請狂妄悖謬至矣極矣勒席恒不但
不可在内廷行走并不可在外廷行走著革職發往西
寧以便伊跟隨允禟爲其效力前大將軍王允禵未到
京之時衆人意甚恭敬既到京之後恭敬者轉爲怠玩
朕不知此等下愚何所見而然我朝舊制行軍之處必
派王公等前往大將軍王允禵到京後未定應行回任
與否是以諸王大臣議請將貝子允禟派往軍前駐劄
西寧此不過爲國家邊疆起見允禟怠慢不肯起程奏
云俟過百日又云俟
陵寢回來後起程屢次推諉耽延時日誠屬何心朕所不解
朕曾詰允禟曰爾不願往豈不顯背朕旨乎且允禟之
太監何玉柱一至微至賤之人而使有家産至數十萬
伊家何人不可用而用一漢給事中秦道然爲伊府管
領豈非欲圖大事耀内廷太監以財利而要外廷漢人
之稱譽乎如此作爲朕即明正其罪禁錮高墻有何不
可即置之極典亦有何不可朕今並未革其貝子降其
俸禄撤其家奴也代伊懲治家下奸惡太監反謂朕凌
逼弟軰揚言無忌悖亂極矣諸弟兄受朕委曲保全之
恩不思圖報日每淆亂朕心激朕之怒爾等若自謂忠
臣孝子悌弟並無干犯國法之處朕即明指所犯之事
宣示扵衆朕屢屢寬宥並不知感而反議朕凌逼弟輩
有是理乎朕受
皇考弘恩歴年身居藩邸享安閒之福登極以來不辭勞瘁
事事必求至當治益求治安愈求安誠以
皇考付託神器至重思欲仰副
皇考知人之明否則如前安逸可也何苦乃爾勞瘁耶爾諸
臣理宜感發天良靖共爾位體朕宵旰勤勞以期仰副
皇考知人之明之志同心協力翼贊朕躬俾每事必出扵至
是斯乃爾等之職分今輒欲與朕各執其是意欲自居
於是而居朕扵非乎朕爲普天率土之主爾等莫非臣
下若任爾等之縱恣朕何以對
聖祖皇考乎魯論有云三年無改扵父之道可謂孝矣朕受
皇考鞠育教誨深恩四十五年今承大統惟思永永無改何
止三年此念出扵至誠朕之弟兄及諸大臣一切過犯
無不施恩寬宥豈意衆人並不知感百日之内淆亂朕
心者百端伊等其謂朕寬仁不嗜殺人故任意侮慢乎
此啟朕殺人之端也夫啟朕殺人之端者其人族滅猶不
足以蔽其辜矣如陳夢雷罪大惡極朕尚詢問九卿大
臣云陳夢雷如應寬宥爾等秉公具奏僉云陳夢雷罪
大惡極斷不可留應行正法朕猶免其死罪將伊一切
惡欵俱未詳究止坐以發遣之罪繫獄待遣孰知陶賴
張廷樞竟將陳夢雷二子擅自釋放陶賴張廷樞之罪
甚大朕猶欲保全大臣免其治罪止以降級結案詎意
伊等心懷怨憤謂大臣等及朕御前行走之人凡事何
必奏聞夫有事預先奏聞朕猶得爲之潜消默化倘事
端初起不即奏聞迨至彰明較著方始具奏不但扵事
無益且必連累多人矣况奏事止論虛實豈可漫以奏
聞之人爲非其以爲非者特欲壅蔽朕之耳目也朕承
皇考大統自臨御以來諸王大臣人人得享太平之福朕並
無此時姑且容忍待一二年後漸加誅戮之心如朕果
懷此心
天地
宗社
皇考神靈鑒之爾等各宜砥礪勿失臣節敬謹遵奉君上果
能悛改惡習竭力供職一二年後言語面目之間必有
誠扵中而形扵外者朕自必知如不悛改不思
皇考六十餘年教養深恩不感戴朕保全寬宥之意妄生事端
干犯法紀似此犯法之人朕斷不寬宥必行正法前者
睿親王將伊同列之王誅戮伊不過攝政王耳如四輔
臣時伊等欲誅何人不可朕雖庸懦既爲人主何難將
犯法之人正法使朕推廣
皇考之仁慈唯爾等自勉之使朕昭宣
皇考之天威亦爾等自取之朕之諸弟及諸大臣應知朕仰
體
皇考聖心仁愛思欲保全爾等之意出扵至誠務必成全朕
之孝思各自竭力供職慎毋干犯國法
十三日
諭禮部致治之要首在風化移風易俗莫先扵鼓勵良善
使人人知彛倫天則之為重忠孝廉節之宜敦古帝王
勞來匡直所以納民扵軌物者舍是無由也朝廷每遇
覃恩詔欵内必有旌表孝義貞節之條實係鉅典邇來
直省大吏往往視爲具文並未廣諮遠訪祗將有力之
家囑託賂遺者漫憑郡縣監司之申詳即為題請建坊
而山村僻壤貧寒耕織之人或菽水養親天性篤孝或
柏舟矢志之死靡他鄉鄰嗟嘆為可欽而姓氏不傳扵
城邑幽光湮鬱潜德消沉者何可勝數爾部即行傳諭
督撫學政諸人嗣後務令各屬加意搜羅虛公核詢確
具本人鄕評實蹟題奏旌奬勿以匹夫匹婦而輕為沮
抑勿以富家巨族而濫為表揚以副朕成俗化民實心
彰善至意
十四日都察院奏請道員内陞外轉奉
上諭陞轉拘定年限未爲允協如外任好官因一盜案詿
誤不得陞遷豈不可惜嗣後科道官員内陞外轉不必
拘定歴俸年限俱行開列
十六日
諭六部尚書侍郎等各部屬員既各分司則各有職守彼
此不得干預况每司滿漢共有六員不可謂辦事無人
若皆闒冗貪庸何難指名題參另易其人安可他司越
爼代庖孔子曰不在其位不謀其政豈罔聞乎明係鑽
營包攬爲漁獵之計嗣後不論何司不論滿漢永遠不
得借才能之名一人兼攝數司之事若有緊要事件暫
時𣲖出指辦一二事尚可
又
諭戶部治天下要道莫過安民朕纉承大統以來軫念蒼生
痌瘝時切直隸山東河南連年歉收朕特降諭旨緩徵
遣官賑濟每歲京師五城設立粥厰自十月初一日起
至三月二十日止交五城御史煮粥賑饑今尚在青黃
不接之時著展期一月煮粥散賑至四月二十日止但
就食之民來京者多每日各增加銀米一倍務使得霑
實惠以副朕憫念窮民至意
又
諭禮部國家掄才大典首重試官主考憑房考閱薦之文
定其去取則一榜衡鑒之當否係扵分校諸臣之賢不
肖亦匪輕矣近科以來
皇考愼重闢門籲俊之典扵順天鄉試及會試房考官慮其
人邪正不一特命每房各用二人同閱試卷使之互相
覺察彼此鈐制用意良爲周密但法久弊生一房兩考
官豈皆遇秉公持正之人設有一狡黠者參雜其間即
爲賢者之累况兩人或皆不肖則朋比作奸其害更甚
嗣後仍著照舊定科場條例各房止用一人校閱其責
既專其功罪亦難推諉朕纘承大統思欲善繼
皇考旁求俊乂之志務俾鎖闈清肅盡得真才故特酌復舊
章防杜弊竇爾部即遵諭行
又
諭都察院從來各衙門募設書辦不過令其繕寫文書收
貯檔案但書辦五年方滿爲日既久熟扵作弊甚至已
經考滿復改換姓名竄入别部潛蹤掩跡無所不爲更
有一等積棍名曰缺主獨掌一司之事盤踞其中事無
大小一手握定而不肖司官交通賄賂倚為腹心上下
朋奸莫可查究書辦尚有更換缺主總無改移子孫相
承竟成世業各衙門奸弊叢生未有不由扵缺主者自今
以後書辦五年考滿各部院堂司官查明勒令回籍候
選逗遛不歸者著都察院飭五城坊官稽查遣逐至扵
缺主多捐納官職原有勢力可以抗違爾衙門職掌糾
參立刻查明缺主的名題參革究押觧回籍庶作弊之
本原永絶而官方可以肅清矣著各部院衙門會同確
議具奏又奉
上諭嗣後缺主與年滿書辦發回原籍之處著各部院一
年一次保結具奏倘仍有潜居京師者或經朕聞知或
被科道題參將保結具奏之大臣官員一併治罪
又
諭六科給事中監察御史
皇考臨御六十餘年至聖至明無日不以國計民生爲念凡
所以咨訪吏治通逹民情之意至爲殷切乃邇年以來
無知小人見科道上疏者少遂疑
皇考不甚信納科道之言又譏言官皆緘默自容此大失
皇考本懷眞所謂坐井觀天也殊不知内而滿漢大臣外而
督撫提鎮皆許密摺言事蓋因各省地方事務督撫身
親閱歴自能詳悉周知較言臣風聞無稽之談弗詢之
謀勝什倍矣以此
皇考據所聞見折衷行之大小國政措置咸宜言官無所用
其建言補闕是以
皇考不務求諫之虛名而實於天下之利弊無不洞觀也朕
仰承大統一切遵守成憲首以求言為急在京滿漢大
臣外省督撫提鎮仍令摺奏外爾等科道諸臣原為朝
廷耳目之官與朕躬最親與國家最切凡有所見自應
竭誠入告皆當絶去避嫌顧忌之私乃爲忠藎也爾等
今雖備位臺垣即將來之公卿大吏爲科道時若不能
盡言則後日官至大僚豈能期爾建白謀猷乎今著爾
等各科道每日一人上一密摺輪流具奏或二三人同
日各奏一摺一摺祗言一事無論大小時務皆許據實
陳之即或無事可言摺内亦必聲明無可言之故在外
候旨或召進面見或令且退其所言果是朕即施行即
或未甚切當朕亦留中不發決不令一人知之倘有徇
私挾仇顕係情弊巧為瀆奏者亦不能惑朕之耳目也
密摺不許與人參酌如有漏洩或同僚中知而言之則
同僚即可據以密聞朕將兩人之摺合騐情事爾等能
隠諱推諉乎至扵有能面折廷諍或彈劾權要或更革
弊端不妨仍照舊露章奏聞朕亦不拒又朕居藩邸時
在朝大小官員及
皇考御前之人以至藝術之流從無熟識往來者即藩邸豈
無素所任使之人然從不假以顔色信用其言今朕躬
攬大權苟欲加之富貴何所不可而肯偏聽其言引為
私人乎但朕登極以來所用一二大臣皆深悉其人可用
而用之非有念舊偏徇之心誠恐向日效力微員借稱
王府舊臣在外招搖嚇騙生事干法其害甚大斷難姑容
爾等可不時留心察訪一有聞見著即刻密參切勿畏忌爾
諸臣其敬承明諭各抒忠悃毋負朕懸鞀設鐸之意
又
諭直省督撫爾等抵任每使家丁管理事務號為堂官往
往串通中軍旗牌威嚇勒索且使潜往各屬探聽事件
各屬皆有坐省家人與督撫司閽一氣相通爾謂甚密
而彼已知之因得預為賄囑若誤信其言則是非顛倒
為害滋甚至走差齎本之人每至驛逓抑勒多端騷擾百
出尤屬不法嗣後著永行禁止不許出入衙門堂上辦
事則遣佐貳官輪班值日奔走出差則於衙役中擇家
道殷實謹厚熟練之人分任仍嚴加察訪若招搖生事
即行革退
十九日禮部以恭上
合天弘運文武睿哲恭儉寬裕孝敬誠信功德大成仁皇帝
尊諡儀注具奏奉
上諭爾部所奏閱
冊
寶儀注内並未議及朕躬行禮之處凡閱
壇廟祝帛悉皆行禮今閱
聖祖仁皇帝冊寶亦當行禮為是爾等酌議具奏禮部恭議
得
皇上聖諭甚是凡閱
壇廟祝帛並皆行禮今閱
冊
寶亦應照閱祝帛儀行一跪三叩頭禮奉
旨是
二十日奉
上諭孫思克之妻係公主長輩且功臣之妻朕意欲令公主穿
孝此事交與該部議奏將内庫銀賞給二千兩𣲖大臣一
員侍衛十員將茶酒往奠東西旗除有承辦事件之大
臣外俱著前往發引之日仍著往送
二十一日戶部摺奏江蘇巡撫吳存禮奏請寬免康
熙三十三年以前舊欠蘆課銀兩奉
上諭此項虧空錢糧屢經部駁而該撫仍請豁免此案歴
年甚久如果當免即應照所請議行倘不當免則應將
該撫一併議處若徒往返駁詰是此事終無結案之期
矣著將歴年所奏原案逐一查明議奏
二十三日諸王大臣等奏
皇上追念
先皇悲思篤切躬襄
大事勞瘁倍常伏懇
皇上仰惟
先皇付託之重強抑哀情其詣
夀皇殿拜奠之處乞多隔數日奉
上諭朕哀慕之情誠因
皇考付託鴻基之重故愛惜此身扵臣子之道十分未盡二
三朕非強飾以取孝名但朕受
聖祖皇考四十五載顧復教育深恩此舉國所共知者今一
旦永訣中心悲痛何能自已目今尚得瞻仰
梓宫罔極哀思乘此猶可稍展至
梓宫暌隔之後何由再得瞻仰
皇考乎朕躬尚能自持朕亦儘力強制諸王大臣所奏知道
了
二十五日奉
上諭向來奏銷錢糧不給部費則屢次駁回勒索地方官
朕欲革除此弊特設會考府衙門前降諭旨甚明近見
各處奏銷之事並不送會考府各部有擅行駁回者如
此則勒索之弊尚未革除也嗣後有應駁之事定須送
會考府查看如果應駁會考府王大臣官員列名駁回
二十六日奉
上諭從前土默特因遷移臺站殊爲擾累乃伊等扵用兵
之際知為國家大事看守臺站毫無遲悞甚屬可憫除
賞給米糧之外作何按人數加恩賞賜及前往賞賜巡
察臺站或另委人前去或即交與管理臺站人員之處
總理事務王大臣等議奏
二十八日
諭理藩院衙門額駙敦多卜多爾濟策凌貝勒丹晉多爾
濟公傅貝等俱自軍興以來效力有功之人深爲
皇考所軫念傅貝前扵
皇考時奉使往和託輝地方甚有勞績其人材亦可用著優
封郡王四額駙敦多卜多爾濟效力行間大兵往西藏
時著有勲績著封親王貝勒丹晉多爾濟自軍興以來
辦理伊等喀爾喀各項軍務著有勲績著封郡王此數
人者皆扵國家鞠躬盡瘁宣力效忠之人朕特先加恩
賞其軍前效力勤勞之衆喀爾喀人等自台吉以至兵
丁俱著内扎薩克查明具奏朕將加以重恩
二十九日
諭吏部虧空錢糧各官若革職留任催追必致貽累百姓
伊等既已獲罪革職豈可復留原任嗣後虧空錢糧各
官即行革職著落伊身勒限追還若果清完居官好者
該督撫等奏明著通行直隸各省督撫知之
世宗憲皇帝上諭内閣卷四
