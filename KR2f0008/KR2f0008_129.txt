欽定四庫全書
世宗憲皇帝上諭内閣卷一百二十九
雍正十一年三月
上諭六道
初四日奉
上諭聞福建各官養廉及公用之項該省所出稍有不敷
查浙江公用養廉二項朕將正項錢糧撥給十萬兩充
用該省每年皆有餘剩從今年為始著將浙省銀撥二
萬兩解送閩省以補養廉公用之不足可令該部即行
文該省督撫等知之
初五日奉
上諭雲南貴州廣東廣西四川福建六省舉人赴京會試
路程遥遠非近省可比朕意欲於落卷中擇其文尚可
觀而人材可用者添取數人候旨錄用以昭朕格外加
恩之意著傳諭主考官於六省試卷遵旨取中外其次
等可取之卷不拘數目秉公選出俟發榜後朕另派大
臣會同主考官驗看人材再加遴選奏聞請旨再六省
落第舉子内除願於下科會試者不必報名外若有情
願小就以圖即行錄用者著在禮部報名一併交與派
出之大臣主考官揀選奏聞請旨該部預行出示曉諭
六省舉子知之
初十日廣東總督鄂彌逹奏題補武弁譚行義等請
給咨送部引
見奉
上諭該督遞行題補各員俟譚行義引見之日一并降旨
廣東離京路遠非近省可比嗣後雲貴兩廣福建四川
等省參將以上人員除未經引見外若有引見已過三
年應令赴京者該督撫先行請旨不必即令起程
十四日奉
上諭自古聖賢立教性理乃其本源學問經濟如一轍也
必有明理見道之儒始有致遠經方之用在家則為端
人正士在國則為良吏名臣風化所以日隆人材所由
日盛也逮後世儒術不醇眞偽雜出聰慧者專務吏材
文藻以為功名進身之階而迂拙之人文材俱無可觀
而又不肯自安於庸陋於是竊道學之虛名妄希稱譽
甚且私立異議交結黨援有玷儒修深為國蠧致令當
世厭聞道學之名此皆由伊等務名而不求其實之過
也向年
聖祖仁皇帝考試詞臣曾以理學眞偽命題作論蓋深知其
弊而指示訓誨冀人勉為眞理學以為經濟之本也朕
御極以來敦崇儒行首以正人心端風俗為務比年來
士習民風亦頗知奉法循理惟是學士大夫中究心理
學之書以收明體逹用之效者尚寥寥無人今年會試
之期天下舉子四千七百餘人雲集京師朕特命通曉
性理書之詞臣問以性理之學而應召者僅有數人且
亦不過涉獵文辭未能深窺義藴則士子平日之不留
心理學可知矣朱子曾有言曰佛家之教却是要自理
會所以他那下常有人自家這下自無人今世儒者能
守經者理會講解而已看史傳者計較利害而已何人
從自家身已做去不理會自身己說甚别人長短明道
曰已立後自能了當得天下萬物只是從程先生後不
再傳而已衰所以某常說自家這下無人朱子之言如
此朕觀古人之論理學必貴乎實心理會實力施行今
世之人竟置理學於不講尚望其專心理會舉而措之
事為間哉常見世之貌為理學者於聖賢體用之學全
未研究祇因不能高出於衆但服敝垢衣啖粗糲食排
詆釋道之教自命理學以為欺世盜名之計及問以吾
儒性理義藴又茫然一無所知理學之眞偽即此可見
若以詆謗釋道即為理學如回教西洋教皆理學矣理
學何如是之易為哉夫佛仙之教以修身見性勸善去
惡捨貪除欲忍辱和光為本若果能融會貫通實為理
學之助彼世之不知仙佛設教之意而復不知理學之
本源但強以闢佛老為理學者皆未見顔色之論也朕
願天下之以儒為業者各求其分之所當盡遜志黽勉
以求無忝於先儒用是特頒此旨通行訓諭若讀書服
官之人果能潛心正學誦法聖賢實踐躬行澄源端本
下為鄉閭之矜式上為朝廷之羽儀則先儒有薪傳正
派之遺徽國家收文章事業之實用朕心嘉悦必加禮
重其共相勉勵以副朕之企望著該部行文内外各直
省咸使聞知
十七日
諭内閣朕統御中外一視同仁凡番族人等有遵奉法紀
抒誠效力者無不厚加恩澤如四川口外之疊爾格土
司等奉公趨事上年已頒諭旨從優賞賚其打箭爐之
明正裏塘巴塘乍了察木多類五齊洛隆宗說板多冰
壩等土司土婦喇嘛營官及頭目人等歸誠内附十數
年來謹守住牧奉法急公而内地兵丁赴藏駐防經行
該地番民等逓運糧石供應承辦其脚價等項雖悉行
按數給發不使擾累而伊等效力奔走於一切差使並
無遲誤勤勞恭順甚屬可嘉應厚加恩賞以示奬勵又
聞土民中有生計艱難者亦應加恩賞恤俾得並沐恩
施共享樂利其如何分别賞賚之處爾等詳查酌議具
奏
二十五日奉
上諭喀爾喀車臣汗垂扎卜具奏懇請俸祿從前未給喀
爾喀汗等俸祿者蓋欲伊等各守舊業不令同衆扎薩
克王等一例將屬下人等另編旗分佐領也今車臣汗
垂扎卜既行懇請著給與親王之俸每年加賞銀二千
五百兩其土謝圖汗扎薩克圖汗亦著行文詢問若不
願請俸仍守舊業各聽其便若情願請俸著照車臣汗
垂扎卜之例賞給
世宗憲皇帝上諭内閣卷一百二十九
