欽定四庫全書
世宗憲皇帝上諭内閣卷八十六
雍正七年九月
上諭三十三道
初一日奉
上諭周瑛受朕深恩由微弁用至提督因伊識見卑鄙不
勝提督之任是以調回京師仍復加恩授為大員前年
發兵進藏時因伊熟悉西藏情形特令其領兵前往待
以厚恩委以重任伊若具有心胸自當竭誠盡力奉公
惟謹以圖報稱乃伊於領兵之際擅買蠻婦並令所轄
兵丁等演戱以供其燕樂又在藏與邁禄互相參差不
肯和衷辦事約束兵丁種種不法有玷官箴想伊有心
懷怨望之處故肆意妄行若此溺職負恩莫此為甚俟
伊回至四川著解任交與提督黃廷桂廵撫憲德將伊
各欵一一嚴審定擬具奏
又
諭膳房首領太監膳房溝水内抛棄飯粒甚多從前不時
曉諭爾等並不嚴飭所管人役如朕再行查出必不輕
恕爾等不但罰爾等之俸革膳房人等錢糧而已慎之
慎之
初二日奉
上諭王國棟不勝湖南廵撫之任著來京另有諭旨湖南
廵撫員缺著四川布政使趙宏恩補授王國棟俟趙宏
恩到任交代清楚起身來京四川布政使員缺著高維
新補授高維新現有丈量地畝之事其布政使印務仍
著按察使吕耀曾暫行署理郭朝祚亦不勝湖南臬司
之任著革任來京其按察使員缺另有諭旨從前發遣
廣西人犯在外捏造流言已據廣西廵撫逐一密查確
有証據乃王國棟於各犯經過之湖南地方並未查出
一人一語明係苟且塞責況此等大案王國棟仍照故
套批委按察使郭朝祚會同布政使趙城詢取口供而
廵撫衙門不過照例覆問别無根究開導之法以致兵
役等視為泛常希圖易結彼此串通口供若合一轍又
如陳帝西等傳播流言本人皆已承認而流言來自何
人之處王國棟等竟不能究訊根由屢經降旨仍復含
糊䑃混縱奸曠職莫此為甚著將王國棟趙城郭朝祚
交部嚴察議奏
又奉
上諭向日由員外郎以下授為御史者有試俸一年稱職
然後題請實授之例若該御史奉差在外乃由揀選命
往辦理公事者自應與在京之御史一體題請實授乃
從前該衙門疎忽未曾題請遂致出差之御史試俸數
年而不得實授深為未協著將出差之御史試俸一年
期滿者與在京之員一同具題請旨永著為例
初三日奉
上諭山東泰安州神廟奉祀
東嶽泰山之神歷代相傳靈顯昭著佑庇萬民俾國家享
昇平之福者
明神之功德其來久矣遠近人民感荷默佑之恩焚香頂
禮㒺不虔肅其廟宇重修於康熙十二年距今五十餘
年矣兹據署廵撫費金吾奏稱廟宇盤道有傾圯頹壊
之處應加繕葺山路亦當修整著發内帑銀兩命内務
府郎中丁皂保赫逹色前往督工敬謹修理務使廟貎
輝煌工程堅固速行告竣以副朕為民報享之至意
又奉
上諭據寧遠大將軍岳鍾琪奏稱自西安起程歷西鳳平
臨以至甘凉等處小民承辦軍需莫不踴躍懽呼趨事
赴公争先恐後而靖逆衛屯民於應辦草束之外情願
另備餘草運赴大東渠站所堆積以佐軍需等語靖逆
遠處邊外人民無幾而自備割運草束輸力效誠可見
師以義行統領大臣又能令承辦軍需各員無私毫扣
剋是以輿情鼔舞相率辦公朕心深為嘉悅著將靖逆
衛庚戌年應徵正糧馬糧四百六十石零大草五千三
百八十八束全行蠲免以示加恩邊民急公之至意
初四日刑部議駁安徽廵撫魏廷珍審擬徐永貴手
挽常昶落水淹死照故殺律治罪奉
上諭此案部駁甚是徐永貴手挽常昶一同落水是徐永
貴一時情急&KR0838;命相搏安能料己之必生而常昶之必
死豈可謂之故殺魏廷珍必欲照故殺律定擬是何意
見著行文詢問魏廷珍并按察使劉柟令其各行明白
回奏
初七日奉
上諭數年以來各省民人屢有拾金不取之事朕以人心
風俗漸有歸於醇厚之機深為慰悦皆加賞錫以示奬
勸今據直隸巡察御史鄂昌等奏報文安縣居民盧尚
義之妻梁氏拾金不昧告知伊姑給還本人及謝以布
疋姑婦堅辭不受等語以貧家婦女織蓆營生乃能講
讓興廉一門向善為人情所難之義舉甚屬可嘉著賞
給米十石布十疋並令該地方官給與匾額以旌良淑
又奉
上諭甘肅西寧大同自康熙五十四年軍需以來其䭾運
阿爾泰西藏巴爾坤米石駝隻及解送各處與口外牧
放之駝凡有倒斃疲瘦退回者俱著於領運領解管牧
之員賠補朕思各項駝隻有負重遠涉勞傷而斃者有
風雪沍寒水草不時凍餒而斃者有候逄瘟癘傳染而
斃者又或有漫不經心之員喂飬失宜以致駝隻殘傷
不能存活甚至不肖之徒將解送牧放駝隻私行盜賣
詭稱倒斃者雖種種情弊不同若令承辦之員概行賠
補其中不無冤抑未為允協若一一清查年遠案繁不
能得其確實兹特沛恩綸將各案應賠倒斃駝隻銀兩
全行豁免其有降旨以前已完銀兩者或本人有應追
别項准其抵扣此係格外施恩嗣後不可為例著戶兵
二部詳查各案分晰具奏
初九日奉
上諭據張坦麟奏稱吉安府同知馬世華之書役家人侵
用謝姓銀兩請將馬世華革職究擬等語查馬世華係
邁柱等題請移駐蓮花橋清查積欠之員若係庸劣之
人則從前何以入於題請之内設果有貪婪實蹟則張
坦麟便應列欵糾參今但因失察書役家人之故而本
官並無染指之處遽行奏請革職審擬若本官已身婪
贓又何以處之夫目前以細事嚴劾屬員使之去官是
示己之威也而將來審出實情又為之題請開復是市
己之德也似此作威作福之事豈人臣之所當為而朕
之以察吏教訓督撫者豈容其任意以為輕重乎朕觀
張坦麟識見卑小器量淺狹不勝封疆重任是以調取
來京其辦事不當之處即此可見馬世華不必革職此
案著交與該署撫謝旻秉公審理如馬世華另有不法
欵蹟著據實列參若止此一事著另行定議具奏
又
諭大學士九卿朕令在京大臣官員科道輪班條奏盖欲
廣見聞以資治理而其識見庸愚陳奏卑淺者亦可隨
事指示以開導之昨御史湯倓所奏甚屬鄙𤨏不可見
諸施行朕面加訓諭彼醒悟悦服乃奏曰皇上如太陽
之光臣所見如燈燭之微耳朕諭之曰爾言不然太陽
與燈燭各有其時各有其用不應分别光之大小也日
間太陽洞照至於昏夜則太陽無所施其光賴有燈燭
之光以補太陽之所不逮天下至廣庶務至繁朕耳目
心思所未到之處與不能周知之處爾等能殫其忠誠
知慮以為贊助匡勷正如太陽之有資於燈燭也燈燭
之功豈可少乎但不可有私意存乎其間耳倘借奏事
之名以為營私之計則是燃燈燭於朗日之下欲以爝
火之微與太陽争光其為暗昧極矣此則可羞可愧之
甚諸臣所當共以為戒者也
初十日奉
上諭步軍統領衙門事務繁多所有刑名事件應派部院
堂官一員協同辦理參酌律例以期允當將此永著為
例侍郎鄂爾竒著協辦步軍統領衙門事務
又奉
上諭外任大小官員罰俸之例如罰俸一年者則將本年
應領俸銀扣抵若再有罰俸之案則勒限一年追出俸
銀解部如一年不完又罰俸一年展轉增加常有因一
二年之罰俸而積至數年或十數年者此例不甚妥協
在罰俸多案之州縣與力薄難完之微員深為可憫著
該部通行各省凡有此等罰俸之員若該員情願照所
罰之俸預先完納以圖銷案為陞遷之地則聽其自便
倘力不能完即將伊任内應得之俸逐年扣抵不必勒
限追繳又定例凡有休致革職病故之官員其應追罰
俸銀兩俱行豁免惟江南等省有休革等事只將虛俸
豁免其在罰俸以前食過之俸仍行追出直省例不畫
一今著將休致病故官員食過之俸概行免追其革職
之員則追其食過之俸以示懲儆著直省亦照此一體
遵行
十一日刑部等衙門奏陳亦毆死林敏擬絞監候
奉
上諭陳亦依擬應絞著監候秋後處決其錯擬罪名之知
府沈起元及試用委署知縣劉埥佟泌年俱著照部議
降調仍令該督撫出具考語送部引見陳亦毆死林敏
一案從前各官不能審出實情經按察使潘體豐兩次
指駁始將兇犯究出具見實心辦事甚屬可嘉潘體豐
著交部議叙具奏
十二日奉
上諭據尹繼善奏報秋汛平穏黃運兩河各工保護完固
知道了今年水勢甚大深廑朕懷屢諭河臣小心經理
仰賴
河神默佑得慶安瀾應致祭以申謝悃著照上年之例敬
謹舉行尹繼善初任河工凡料理諸務俱屬妥協今年
秋汛盛長之時又能督率河員加意防護甚屬可嘉著
將尹繼善交部議叙其在工人員著尹繼善分别等次
送部議叙
又御史嚴瑞龍遵
旨審明原任興安縣知縣駱光榮冐銷扣剋署知府王還
樸抑勒新任知縣王珏接受交盤鉛山縣知縣張崇
樸扶同箝制情由具奏奉
上諭上司勒令屬員接受交盤最為惡習大有關於吏治
屢經降旨嚴行禁止而江西仍有駱光榮王珏之事可
見地方有司藐視功令作弊徇私之處仍未悛改以駱
光榮此等劣員而張坦麟稱為廉幹題請調繁顯有鑽
營徇庇之處著將張坦麟李蘭王還樸張崇樸交部嚴
察議奏
十三日奉
上諭據嵇曾筠奏報秋汛平穏河工保護完固知道了今
年水勢甚大深廑朕懷屢諭河臣小心經理仰賴
河神默佑得慶安瀾且據嵇曾筠奏稱三家莊大灘之内
汛水自汕深渠化險為平百日之工成於一旦藉非
神力何能至此等語
明神福庇吾民顯賜靈應應行致祭以申謝悃著照上年
之例敬謹舉行嵇曾筠督率河員悉心防護甚屬可嘉
著交部議敘其在工人員著嵇曾筠分别等次送部議
叙
又奉
上諭據許容條奏内稱出贓過付之人宜照完贓減二等
之例發落得贓者令加倍完贓方准減二等若止完原
贓准減一等發落等語夫定例得贓定罪之後於一年
限内完贓者減二等發落盖照侵欺錢糧於限内全完
減二等發落之例也至於出贓過付之人鑽營勾引罪
難寬貸今欲令其罰銀減等而得贓者又令加倍完納
方減二等如此較量則是重財而輕法矣且使無出贓
過付之人則貪墨者何從得賄許容忽代此軰分疏而
欲改例末減是誠何心又稱連斃二命之犯宜加等治
罪夫謀故闘毆各有正條是以殺傷二命仍照本例科
斷俱議以秋後處決迨至秋審時核其情罪權其重輕
果無可原之情自無寬宥之理今許容不論情罪之輕
重俱以殺傷二命即請改為立決則闘毆殺傷者俱無
從邀欽恤之典矣且使誤殺不止於二命則立決之外
又將何以加重乎其草率不思亦已甚矣又稱諱竊不
報與竊盜不獲宜定處分夫強竊之案輕重懸殊而地
方之竊案多於強刧又不待言是以諱竊不報例無正
條即照諱強參革之嚴例處分正所以深警其諱報而
弭竊盜之源也至於既報之後竊案甚多豈能照強刧
之例勒限處分今許容請將諱報者寬以降罰而欲將
緝拏督緝之官勒限處分必至五案之内緝獲三案方
照獲盜過半例開復則是地方竊案繁多者其官員永
無開復之日而得以保全其官職者有幾且其勢必相
率而諱報從此竊盜滋熾皆許容之說啟之也地方官
果能盡力弭盜而於黃銅賭博私宰耕牛諸禁實心奉
行自然民安俗厚竊盜之風寝息何必多設科條使之
救過不暇乎許容才識平庸即謹守律令尚恐錯誤乃
逞其私臆欲事紛更以沽名譽甚屬愚妄著交部嚴察
議奏其混行陳奏之處仍著許容明白回奏
又奉
上諭許容本係中平之材現今西路出兵應行料理之事
正多何暇於分外妄行條奏況錢糧本徵收銀兩其甘
肅一二處用制錢代銀者乃因民情之便設有重耗何
難參處今許容請將額徵銀一兩定以完納正耗錢一
千二百文則竟欲以錢文定完納正項之例并將加耗
之數議為定額謬妄已甚著將原本擲還
十四日内閣進
呈
聖祖仁皇帝治河方略奉
上諭著内閣敬謹收貯朕惟
聖祖仁皇帝軫念民生而於黃運兩河尤廑
聖懷自甲子以迄丁亥六次
親歷河干指授方略一切修築堵塞事宜無不出自
宸衷規畫數十年來
聖謨睿訓備載此書凡有河防水利之任者皆應悉心詳閱
奉為法則著繕寫三部發給孔毓珣嵇曾筠尹繼善令
其敬謹閱看必於河務大有禆益但河性遷移或今日
情形與昔年有不同之處著孔毓珣等三人會同商酌
具奏又當年或有奉
旨案件此書未經載入而該衙門有檔可稽者亦著查明具
奏
十五日奉
上諭上年直隸通省收成豐稔惟宣化府屬之宣化懷來
保安三處交界之地廣約四十里長約百里獨愆雨澤
頗覺亢旱今據直隸廵農御史舒喜奏稱京畿一百四
十州縣築場納稼百榖咸登各府州縣之收成册報八
分九分十分不等老幼悉皆得所共慶有秋惟宣化府
屬宣化西寧蔚縣三處今年六月閏七月間有冰雹之
傷禾稼稍損等語朕思天人感應之理纖毫不爽連年
以來直隸通省雨澤應時西成豐稔而宣化府屬之數
州縣地方兩年之内有亢旱冰雹之災此必地方官民
政治有缺風俗不淳是以
上天顯示儆戒欲其警醒悔悟翻然悛改於將來也即此益
見
上天仁愛之心官斯土者宜如何之敬謹修省以免過愆著
遍行曉諭勸導令所屬百姓消亢戾澆漓之風敦和睦
忠厚之行共為良善以迓
天庥而此數州縣之紳衿士庶尤當深感
上天垂象示儆之恩各捫心自問若有幾微匪僻乖戾之念
即猛加省改並交相勸勉俾比閭族黨興仁講義共成
親遜良善之俗則以和召和雨暘時若之應
天必錫之以福矣
十六日奉
上諭據王肅章奏請查明吕留良所著詩文雜記内有悖
逆之言者盡行銷毁等語吕留良處心積慮背叛兇頑
其所著詩文皆寄託借端以肆其不臣之惡念是以内
外臣工咸請將吕留良所著文集詩集日記盡行燔毁
而他書中有悖逆之語者一併焚銷今王肅章乃云詩
文雜記内有悖逆之言者盡行燒毁是則吕留良詩文
集内必有可存者而王肅章欲選擇而留之也王肅章
於吕留良之詩文何以服膺不忍舍如此著該督撫嚴
問確取口供具奏
十八日奉
上諭年來用兵西藏勦撫苖蠻及目今辦理軍需一切皆
動支公帑而糧餉轉輸不無資於民力朕心深為軫念
是以降旨將甘肅四川雲貴廣西五省庚戌年地丁錢
糧全行豁免查甘屬之河西四府如寧夏西寧及甘凉
肅以至嘉峪關外之靖逆赤金柳溝等衛所歷來額徵
俱係糧料草束與各省額徵折色無異今當用兵之際
雖絲毫不派及民間而黎民踴躍急公之意大將軍岳
鍾琪屢次奏聞甚屬可嘉應將額徵本色加恩豁免以
示惠愛邊民之至意著戶部即行查明具奏
十九日奉
上諭從前著諸王管理部院八旗事務原非伊等分内職
掌因伊等能盡心辦理是以賞給紀錄遇有處分准其
將紀錄抵銷罰俸之案崇安管理該旗事務未久並不
實心以致參罰之案甚多今以一切應罰之俸俱於王
之紀錄内抵銷與朕賞給紀錄之意不相符合況定例
官員罰俸若離任者俱照現任品級議罰崇安已離都
統之任豈可仍罰都統之俸著交與兵部凡崇安已前
所有議處案件一一查明另行定議具奏
又奉
上諭賞給兵丁營運生息銀兩原係特恩期於永遠周給
有資若定以數月之限即行支賞則所生利息無多不
能接續將來恐有不能普遍之勢著行文各省將軍督
撫副都統提督等知悉現今不必定以賞給限期俟營
運利息豐裕足用之日再行給與
又奉
上諭此所參朱振基王竒勲俱著革職拏問其私置吕留
良牌位奉祀情由該督嚴審定擬具奏連州生員陳錫
等深明大義不為邪說所惑據實出首以彰名教具見
該州士習之淳良甚為可嘉著將今年該州應試完場
之舉子交與該學政秉公遴選學問優通者四人賞作
舉人送部一體會試以示恩奬如今科所取副榜内有
連州生監亦准作舉人
又吏部議覆條奏師生陋習徇庇處分奉
上諭此本内議稱州縣有借師生名色私相餽送出入内
署者督撫不行查參照徇庇例議處等語各省督撫管
轄州縣甚多耳目難以周徧其州縣各官應著道府稽
查道府各官應著督撫兩司稽查如州縣内有違例私
相結納而道府失於覺察者將道府議處道府内有違
例私相結納而督撫兩司失於覺察者將督撫兩司議
處
二十一日工部摺奏查勘直隸山東江南三省道路
事宜奉
上諭爾部即行文三省動正項錢糧乘此農隙之時派委
賢員作速興工務於明春雨水前告竣朕仍遣員往查
其修過橋梁道路等項著照爾等所請交與各該地方
官隨時修整并令新舊交代永著為例
二十三日奉
上諭南掌國遠在西南徼外從來未通職貢今輸誠向化
甚屬可嘉滇省起送來京之時著沿途地方官護送照
看應用夫馬食物著從厚支給以示朕加惠遠人之至
意
二十六日奉
上諭佛喜受朕深恩由司官之職超擢為安徽按察使未
曾到任即陞為四川布政使乃伊到任後所奏事件苟
且含糊似有營私瞻顧之處朕降旨申飭伊具摺陳奏
言詞懇切且云臣自筆帖式歷任司官在部院衙門行
走三十餘年埋沒淹滯蒙恩拔於稠人之中授以藩司
之任自顧何人恭膺異數乃臣祖父從龍以來從未有
之隆恩也豈敢為人欺㒺以代過為已欺㒺以營私天
威斧鉞能不驚心惟有立誓毋欺以報君父等語朕見
伊奏摺如此以為出於誠心曾經批示嘉奬亦料其必
不忍欺朕也豈知伊存心邪僻狡獪百端網利貪婪贓
私纍纍且與程如絲表裏為奸目無國法朕始初竟為
其所欺後乃一一敗露究未能逃朕之洞察似此負恩
辜德欺君㒺上之人自應明正典刑以昭國法且伊劣
蹟敗露之後其奏摺仍敢欺詐誑言有臣負聖主之深
恩至於此極實無顔立於人世之語乃昨自四川解送
之時伊仍復靦顔至京也今九卿朝審時又將伊入於
緩決之内甚屬不合佛喜著改為情實以為人臣奸詐
背恩者之戒凡官員侵欺錢糧及枉法貪贓者皆係應
行正法之人從來律例所載甚悉蒙
聖祖仁皇帝如天之仁不忍加以誅戮者欲以德化之之
聖意也而此軰不但不知感恩檢束且多肆行無忌習為固
然凡為民生之害者莫甚於貪汚官吏深可痛恨朕於
雍正元年屢經曉諭訓誡且有三年以後此輩若不悛
改即行正法之旨兹數年以來侵盜婪贓之風較前稍
減然大約由於督撫大臣之實心察吏禁約稽查各懷
畏懼之所致非屬員等之盡能洗心滌慮砥礪廉隅也
朕覽屢年秋審朝審案件凡官員侵盜婪贓而不能依
限完納者仍皆入於緩決之内如此則貪吏何以示懲
貪風何由止息非所以彰國憲而清吏治也明年秋審
朝審時著將此等人犯量其情罪按律入於情實之内
候旨勾到將此通行曉諭各省督撫遵旨施行
二十七日奉
上諭謝國棟係總督李衛鄉親李衛委查處州所屬錢糧
若果有受賄情由姚鈴身為知府有稽察之責自當據
實揭報乃姚鈴平時並無一言而於李衛奏請將伊送
部調用之後忽揚言謝國棟有受賄之事則顯因怨望
李衛而為此語此等習氣不可不加懲戒是以降旨將
謝國棟姚鈴一併革職交與性桂蔡仕&KR1550;秉公審訊並
非以姚鈴不應揚言屬官之過而遽將伊革職也今據
性桂等審明謝國棟與知縣武章徐義麟並無受賄營
求等情謝國棟等著照部議准其開復姚鈴照例革職
仍調來引見
三十日奉
上諭伊特格爾等在打箭爐收稅已經數年劣蹟昭著而
憲德置若㒺聞經廟工監督查參則憲德難辭失察之
咎或因憲德與伊特格爾等皆係蒙古不無徇庇今既
交伊審理務期秉公據實以成信讞倘瞻顧私情或以
從前未經參奏有意回護經朕察出或另遣官員審得
實情定將憲德從重議處
又奉
上諭據奉天將軍多索禮奏稱盛京今歲秋成大稔禾稼
瓜菜等項俱獲豐收小米倉斗一斗價銀三分三四釐
高糧一斗價銀一分二三釐豆一斗價銀一分二三釐
等語朕思米穀者乃
上天恩賜以養育萬民者也若人人存心敬受
天賜隨時撙節常留有餘崇儉去奢謹身節用則
天心必垂默佑雨晹應時俾常享盈寧之福若暴殄天物輕
棄五榖不思稼穡之可寳㒺念農事之艱難則必上干
天怒而水旱災祲之事皆所不免此從來天道人事之斷然
不爽者奉天地方百榖順成已八年於兹矣今歲收成
又慶豐稔榖價之賤自昔罕聞朕心深為慰悦感戴
上天賜佑之恩則本地官民人等宜何如之敬謹愛惜以仰
承
天貺耶向來奉天居民有以米穀飼養豚豕之陋習此即暴
殄天物之一端己令地方官勸諭禁止今不可因米穀
饒餘復蹈前轍積貯乃王政之要圖民生之切務奉天
地氣乾燥不比南方潮濕之區正當乘此豐收之時以
為儲蓄之計著該地方官員通行曉諭勸導所屬民人
若有榖之家果能留心積貯至於榖多價賤而難於出
糶者著大臣官員等即行奏聞朕當發官價糴買或從
海道運至京師俾積榖之家實獲利益必不使有榖賤
傷農之歎也
世宗憲皇帝上諭内閣卷八十六
