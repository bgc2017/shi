欽定四庫全書
世宗憲皇帝上諭内閣卷一百六
雍正九年五月
上諭十二道
初二日奉
上諭今歲命往陜西西安駐防兵丁派出直隸張家口營
兵一百八十餘名聞各兵家口支領錢糧而該管武弁
等以各兵應有錢糧俱給與新募之兵支領無可給發
以致各兵家口三月未曾領餉日食不敷四路奔訴凡
兵丁撥派他往者如馬兵一名原領月餉二兩則以九
錢付本兵爲途中鹽菜之用以一兩一錢爲養贍家口
之資所有兵米亦仍令其家口支領若有新募兵丁則
另行給與月餉並無以本兵錢糧付新募兵丁之事何
以張家口官弁等錯悞遲延以致各兵家屬餬口無資
著該督該提鎮即速查明照例給發並將如何遲悞之
處據實參奏
又奉
上諭據山西巡撫石麟奏稱太原駐防兵丁五百名内派
出三百名前往寧夏所有留營兵丁不敷差委之用據
各旗閑散丁壯塞爾泰等呈稱自祖父以來受國家豢
養之恩情願不領錢糧當差效力臣隨選得年力精壯
技藝可觀者一百名照伊等所請不給錢糧令其承應
差使俟有兵丁缺出揀選頂補等語太原各旗閑散兵
丁等雖稱不領錢糧情願效力但既令當差學習行走
亦當酌加恩澤以示鼔勵著每名月給銀一兩米三斗
以資其食用該撫石麟時加教訓務令勤謹效力黽勉
向上若有名糧缺出即將伊等揀選頂補以副朕教養
兵丁之至意
初七日
諭八旗都統等八旗所設錢局倘定價太賤則射利之徒
賤買貴賣就中取利反生弊端今比民間價値每兩酌
賤十數文逐漸減至每兩換大制錢一千文止如此則
錢價自平於民生實有裨益其隨時減價之處八旗務
須畫一一辦理並知會步軍統領及察旗侍衞參領等留
心察訪爾等亦不時稽查一
初九日奉
上諭用兵以籌餉爲先而輓運以得人爲要果得其人則
民力不致煩勞國帑不致糜費而兵食饒裕士飽馬騰
其裨益於公事良非淺鮮也年來西北兩路用兵籌餉
事宜朕心甚費區畫北路軍糧范毓馪承領運送諸事
諳練措置得宜能爲國家節省錢糧而彼身亦未嘗不
沾利益實公私兩便之道朕深嘉獎已加優叙西路軍
糧向來俱係官運今行之日久難保無侵帑累民之處
因思通政使趙之垣副將馬龍乃三秦世族且官至大
員於本地土俗民情素所熟悉若照范毓馪之例領取
帑銀轉輸輓運似屬可行之事朕昨將此詢問趙之垣
據稱情願效力查内地軍糧運送巴爾庫爾軍營者年
來經理已有頭緒但自軍營進勦之糧尚無轉運之善
策著趙之垣前赴軍營與馬龍公同商酌如何運送之
法聽其自行定議酌量舉行每石運價若干朕悉照數
給與不令絲毫賠墊只用其力不用其財但無浮冒侵
蝕之弊便是伊等之功總與地方有司毫無干涉其間
遲速機宜及道途防護等情則與大將軍該督撫等計
議而行俟趙之垣到彼與馬龍商酌定議果能承領辦
理具奏到日給與欽差關防
十一日奉
上諭朕以江南蘇松等處積欠錢糧甚多弊端百出官民
並受其害特令大臣等率領多員前往清查分别官侵
史蝕民欠務期至確至當以清積弊以除民累前聞各
員奉行不善轉致閭閻有追呼之擾大負朕之初意已
降旨嚴行申飭禁止催徵後又聞有司以民欠逼令認
爲役蝕如父子兄弟異戸即爲包侵又因别名立戸即
加以包侵之罪此朕得之傳聞實不信有此事昨據
清查太倉州錢糧之温而遜奏稱有一種愚民於造册
之始將自欠田糧混首侵蝕及究其所侵何人名下錢
糧竟有以父子兄弟捏作被侵花戸者於是逐戸覆核
根尋實係自田自欠立即更改註冊並出示通曉許令
據實禀改一面嚴飭各員實力查辦凡係有與有受質
問明白毫無疑議者然後列入侵蝕之項如田產契劵
歷年完票有據實係自欠田糧雖誤首侵蝕仍即改入
民欠項下等語以朕所聞合之温而遜所奏是民欠之
中竟有捏稱侵蝕者温而遜徹底清查據實更改辦理
甚是伹太倉一處如此其各員分辦之處亦必有似此
假捏蒙混者著差往各員照此辦理詳細確查有應行
更改之處即行更改務使分晰清楚毫無疑竇以副朕
釐姦剔弊嘉惠元元至意
又奉
上諭據總督鄂爾泰奏稱烏蒙逆賊悖亂將士忠勇忘身
不三旬而復郡治不七旬而收全土今渠魁就擒並無
漏網雲貴土兵已通檄全撤等語烏蒙改設府治之初
諸事尚未就緒又値劉起元不善撫馭激成事端逆黨
勾連幾有猝難收拾之勢而將弁軍士奮勇爭先旬月
之閒削平寇亂此皆總督鄂爾泰平時節制封疆以公
忠表率官僚以義勇訓練將士而臨機應敵又復調度
有方用能迅奏膚功永安苖境論功行賞當以鄂爾泰
爲先但念該督自聞賊變以來時時以先事疎防引過
自責今軍事告竣不肯自居蕩寇之功屢次陳奏情詞
懇切朕只得曲從其情以成其謙抑之素志若以功過
而論則一時疎略之微瑕豈能掩其多年教養之善績
耶特將朕意宣諭中外共知之所有陣亡帶傷及奮勇
官兵著該督查明送部從優議叙賞卹
十三日奉
上諭據署河北總兵官范毓䭲奏稱捐資買補營馬一千
一十一匹以足營伍等語朕辦理兩路軍需事事皆取
給於公帑不准臣工絲毫捐助况弁員身在本營而令
出資以濟公用尤非朕意若允范毓䭲之請將來官弁
等必有勉強倣效者范毓䭲所買馬匹著照數給價於
司庫支領
又奉
上諭烏蒙猓賊悖亂竟敢傷害總兵官弁荼毒民人且煽
惑各處苗蠻勾通盤結叛逆之罪實無可逃頼總督鄂
爾泰平日訓練有素臨時調度合宜用能鼓勵弁兵爭
先效命數旬之内迅奏膚功俾逆黨悉除苗疆永靖朕
心慰悦屢經䧏旨褒嘉但思遠近猓夷種類不一各有
倡亂之人各有脅從之輩除臨陣斬殺及擒訊梟示各
犯外現在解省審擬之逆目要犯四百餘名衆犯家屬
共一千餘名口其中渠魁巨惡若不即正典刑恐時日
遷延漸至病斃無以昭明國法即應行減等之犯亦當
即爲安插該督公正明逹身在地方面加審訊其情罪
重輕必能分别確當無絲毫枉濫之處即交法司核擬
亦不能出乎該督奏讞之外此案内應行正法及充發
遷徙諸犯著該督審明定擬一面奏聞一面歸結若重
犯内有律應立决而情尚有一綫可原者著暫監候另
行請旨
十六日奉
上諭據雲貴廣西總督鄂爾泰奏稱普洱府添設新鎮額
兵二千四百名内除原收普威營兵一千四百名及新
募補額外其餘調撥之兵俱有家口在各標營一時無
力搬移未免分心兩地且景蒙營原撥普威營兵二百
名時因鎮威江壩等處屢有軍務家口尚在景蒙地方
今又改歸新鎮亦應令其搬移居住共計未搬家口兵
丁八百名相應仰懇聖恩賞給路費俾得成家立業又
黔省撥往古州清江等處各鎮協營兵丁及滇省烏蒙
鎮新增兵丁二千五百名内有道途搬移之費者應否
一體賞給以廣皇仁等語數年以來滇黔兩省兵丁踴
躍急公甚屬效力朕已屢加恩澤獎賞勤勞兹所派往
普洱及古州清江烏蒙等處之兵俱從他處搬移應加
恩恤該督陳奏甚是著照所請給與遷移之資於公用
銀兩内即行支給以副朕惠養兵丁之至意
十八日奉
上諭從前因凖噶爾肆虐土魯番回民畏其侵陵有情願
移居内地者諭令地方有司善爲安插撫綏使之寬裕
從容各得其所頃聞在肅州居住之回民等田瘠水少
收成歉薄所有牲畜亦不敷用生計未免艱難此皆經
管之員辦理疎忽而該省大臣失於覺察之所致也著
署總督查郎阿將從前辦理不善之員查出題參其有
應行加恩撫恤之處亦着查郎阿酌定請旨即將此曉
諭土魯番移住内地之回民知之
二十一日奉
上諭朕視天下兵丁皆爲一體莫不冀其生計有頼俯仰
從容然養育於平時者自有經常畫一之道而加思於
格外者則不得不由近及遠次第舉行量國用之盈絀
而爲之若必欲一槩施恩不分遠近先後將因經費不
敷而稽遲膏澤之下逮矣如恩賞兵丁生息銀兩一事
首先及於在京之八旗次則推廣於外省駐防及督撫
提督標下又次推廣於各省鎮標皆令將軍副都統督
撫提鎮大臣會同經理以爲長久之計數年來固有料
理得宜可濟兵丁之緩急者而措置未協啓人議論者
亦往往有之則此事經畫之難可知矣至於各省協標
兵丁同列行伍朕豈不欲一體加恩但各兵分防之處
與督撫提鎮相隔遥遠若偶遇緩急必須文移往來多
延時日始得領此數金豈能濟其一時之用若照例給
發則現今督撫提鎮大臣辦理此事尚覺繁難未能妥
貼協鎮以下等官豈可交辦此事恐徒貽累於弁員而
無裨於兵丁之實用况天下兵丁衆多國家經費通盤
計算其勢難以普及此亦一定之情理近聞各省恊標
兵丁有謂督撫提鎮等不爲代請而生怨望之心者不
知國家之施恩並無偏向戎行之沐澤自有後先將來
西陲軍務告竣國用充饒朕自徐思周徧加恩之策若
伊等不察事勢此時遽欲均霑妄生冀倖是因朕逾格
之恩而啓非分之望則朕唯有將現行之恩賞悉令撤
回然後可以畫一豈不因數人之無知而阻衆人受恩
之路乎思之思之
二十六日奉
上諭據廣西巡撫金鉷奏稱教職一官無可展施縱有才
能莫由顯著請將年力強壯應對明白才品可觀可以
練習吏治之員容臣題明咨送督臣分派雲貴兩省遇
有州縣及佐貳等缺酌量試用題補并請照此通行他
省等語夫訓士理民均關緊要封疆學政各有專司定
例昭然彼此不得干預若將教官之優者悉改膺民社
之寄是以理民爲重而以訓士爲輕凡留司鐸之任者
皆上司所棄而不取之人勢必使天下教職莫不希冀
陞遷日萌鑚營倖進之念孰肯專心訓課爲國家長養
人材乎况督撫不可干預學臣之事亦如學臣不可干
預督撫之事也今金鉷妄爲此奏豈非欲兼攬學政之
權且沽教官之稱譽乎即據稱教職一官無可展施其
才能莫由顯著既如此則又如何知其可辦吏事而選
用之乎若以語言應對之間定人品之優劣分才具之
短長恐鑒衡之失實者不少矣至於教官之賢者督撫
原可隨時保舉而大計之年又可列爲卓異並非不得
與於薦揚之選者金鉷乃爲此悖理之奏不知其出於
何心著將原本擲還
世宗憲皇帝上諭内閣卷一百六
