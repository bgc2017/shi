欽定四庫全書
世宗憲皇帝上諭内閣卷一百四十八
雍正十二年十月
上諭十五道
初三日
諭刑部江蘇秋審冊内情實之曹坤致和等數案喬世臣
向在江蘇巡撫任内並擬緩決經九卿等改正甚是從
來姑息長奸為害於民生最大刑官斷獄失入失出皆
非平允若以骩法弛刑希圖種積隂德是喬世臣之擬
緩決則為寬厚九卿等之改情實即為苛刻矣誰無心
胸誰無子孫豈肯酷虐無辜上干天譴乎但國家立法
應生應死律有明條揆諸天道則縱惡濫刑均傷和氣
要在至公無私而已古云死者不可復生斷者不可復
續督撫大僚受封疆之重寄其於該省地方官吏之黜
陟錢穀之度支固為要務至於刑名尤屬緊要無論斬
絞重犯不當纖毫草率即輕至徒杖必須詳愼在聽斷
者遇此等案件或以徒杖罪名非同重辟略加責問便
圖完結不知受徒杖者離父母棄妻子䟦涉遠道託跡
異鄕甚至僵仆中途呻吟牀簀辛苦惨切申愬無由即
或未致顚連而因被責辱無聊失業抱痛終身用刑者
不可不愼也爾諸臣等並宜念之戒之
初五日奉
上諭數年以來甘肅等處地方辦理軍需民人等輓輸效
力朕心深為軫念已屢加恩澤以示嘉奬前據督撫等
奏報今年春麥夏禾收成俱好朕心甚慰今聞秋間有
雨少之州縣如階州靖遠縣環縣數處收成不足民食
稍艱或他處有似此者亦未可定著劉於義許容確加
訪查所有歉收之處或應蠲免或應停征其乏食之民
如何撫恤一面定議奏聞一面即行料理若西安所屬
有秋田歉薄之州縣著史貽直碩色亦即確查奏聞照
此辦理
初七日
諭内閣及刑部朕思欲小民各得其所亦非必不可得之
事如内外大小各官果皆知為臣不易之道實心實力
教養斯民雖不能俗易風移亦可使之安居樂業若以
小民犯法謂與己豪無干涉是視斯民之痛癢漠不關
心矣夫州牧縣令不特民之父母亦民之師長也須刻
刻提撕教誨不啻訓課蒙童與之講解自然漸漸明曉
常有諄諄與此人言而旁聽者竟能領會故知教導之
法貴優游漸浸非偶爾宣講上諭便可謂教民也即如
招冊内案件俱係為上者不能教養所致而不肖有司
尚欲營私壞法納賄徇情朕不知伊等實具何等肺腸
天下上智之人不教而善者不可多得下愚不移者亦
少唯中材之人最多全頼有司善為訓迪見良善者扶
持之兇暴者懲治之使百姓曉然於良善之不受禍而
兇暴之不能保則誰不勉為良善之徒乎夫神明之道
實是體物不遺古聖賢云無愧衾影蓋見得隨處有神
明所以如此戒謹耳神明之道信以為有便有若以為
無便無信以為有而時時誠敬厥後必然受福若以為
無而事事欺謾厥後必然蒙禍理有一定毫髮不爽也
又奉
上諭西路軍營發回兵丁内對敵受傷已經殘廢之楊秉
義著給與半餉其曾經受傷起用之張自成等准於病
愈之時收伍食糧仍註出兵一次至於並未受傷因病
回家各兵丁等若概作出兵一次則開藉病退諉希冀
還家之弊今伊等既情願起用許其頂補食糧不准作
曾經出兵之數再遇有拔補千把等缺凡係告病回籍
病痊復用之人著該督提等將可用情由聲明另疏具
奏送部引見請旨此旨通行八旗各省永遠遵行
初九日奉
上諭據御史張考奏稱各省同知通判知州知縣等要缺
例應該督撫題補者從雍正九年至今尚有未經題補
之缺未免懸缺太久署理之人未必實心效力事務廢
弛如果不得其人亦應奏請簡補等語朕將該御史所
奏交與吏部詳查據奏數年以來各省同知通判知州
知縣等官有未經題明委署亦未咨部者共十六缺又
有曾經咨明委署未曾題補者共十五缺朕思各省要
缺交與該督撫題補者蓋以緊要地方必得才能熟練
人地相宜之員而就近揀選又不至曠延時日於公事
有益今此數省之缺有一二年未經題補者有三四年
未經題補者雖各處皆有委署之員然署理日久未分
優劣亦不定以期限驗其考成彼將視地方之事如同
膜外殊非鼓舞激勸之道是加意於要缺而轉至於事
務廢弛亦未可定如果該省不得其人則當奏請簡補
不應任意遲緩况其間有題署咨署者亦有不題不咨
自行委署者辦理亦不畫一著行文此數省督撫其有
出缺至二三年未曾題補者著伊等將緣由明白回奏
十一日奉
上諭今年六月間江蘇地方雨水稍多州縣低窪之地有
被水淹浸收成歉薄者朕心軫念且恐將來米價漸昂
不可不預為籌畫著將乙卯年江南起運漕糧截留二
十萬石於被水成災之州縣各就近留一萬石或五六
千石於被水不成災之州縣量留三四千石俟開春市
價增長之時將此平糶其成災田地應徵新舊條銀若
仍行徵輸小民不無竭蹷著緩至來年麥熟開徵再本
年應納南漕等米亦准緩至明秋折納所有被災地方
無力乏食之窮民據該督等奏稱已動公項酌賞但冬
春之際此等民人覓食艱難應動支倉糓分别賑濟毋
令失所著該督撫悉心辦理並督率有司實力奉行務
令均沾恩澤
十二日刑部奏中城營兵劉天忠犯罪擬絞查係獨
子應否准其留養奉
上諭凡命案擬抵之犯奏請存留養親者朕常酌其情罪
開恩准其留養此本内劉天忠用鞭打逐無名之人傷
非致命若論常例未始不可從寬但此病人在車馬往
來之地偃卧難起則其狼狽可憐之態即行路之人見
之亦應惻然動念設法安頓救濟劉天忠身為汛兵自
應照管或報知營弁乃不但無憐憫之心且用鞭桿連
打數處逐令他去未幾身死雖傷非致命而其存心殘
忍已甚不可不加懲儆劉天忠不准留養依擬應絞著
監候秋後處決
十六日奉
上諭向以浙江吏治營伍俱須整理而浙閩總督駐劄閩
省未免隔越是以特授李衞為浙江總督兼管巡撫事
務此係因時制宜一時變通之舉並未永著為例也今
浙江事務經李衞辦理以來已漸整頓而程元章又以
伊之才力難兼總督巡撫鹽政三重任恐致曠悞為辭
頃郝玉麟來京陛見朕看其才具精神足以貫注兩省
着仍照舊制命郝玉麟為浙閩總督程元章以總督銜
專管浙江巡撫並兩浙鹽政事務又從前降旨將廣西
一省暫隸雲貴總督管轄者因廣西與貴州接壤俱有
苗疆應辦事務若非該督總統節制恐文武官弁呼應
不靈今苗疆用兵事竣諸凡就緒而年來内外臣工多
有奏稱廣西距雲南路遠廣東路近不若仍舊之為妥
便者滇黔兩粤情形本是如此即朕之初念亦不過暫
令雲貴總督管轄俟苗疆事竣仍可照舊非謂尹繼善
不能兼管三省而前後互異也其應否仍隸廣東之處
著九卿會議具奏
十七日奉
上諭向因倉場米石關係緊要在京十倉每倉或都統或
副都統各派一員御史各派一員專任稽察之責於倉
場不無裨益但從前未定更替之期現在各員中有歴
至三四五年尚未更換者朕思日久因循易生懈怠且
或偶有疎虞該員恐干失察因而掩飾彌縫亦未可定
著定為三年更換之例届期各倉一同更替若有接任
之員未滿三年即届更換之期者亦一體更換庶稽察
嚴密而瞻顧之弊可免該部即遵諭行
又正藍旗漢軍副都統祖魯奏本旗承辦虧空有應
賠軍需銀两應不准查免奉
上諭祖魯所奏是凡軍需項下虧空銀兩不准查免屢降
諭旨甚為明晰今據祖魯此奏是該旗竟有將軍需二
字藏匿而巧借代賠核減等名色以倖邀恩免者一旗
如此則他旗可知著交與八旗大臣及該部堂官詳細
確查若有似此情弊其已經朦混邀免者著即查參其
現查造册尚未具奏者即行刪除免其參處
二十日吏部將各部院保送員外郎人員帶領引
見奉
上諭福壽七達俱係俸淺之員若即實授員外郎旋可陞
用郎中未免太速福壽著以主事銜署理藩院員外郎
事七達著以主事銜署戸部員外郎事俟三年後辦事
稱職該堂官具奏請旨實授伊等主事員缺照例開選
至欽天監保送之監副永安不過通曉歴法於部務未
必諳練不稱保舉嗣後保送部員時欽天監官員不必
保送
二十一日護軍統領滿泰奏出征之護軍參領兼嚮
導官石圖等誤領雙俸請按季扣還奉
上諭前因嚮導官出外行走之處甚多是以給與雙俸數
年以來朕並未出巡嚮導官在家不應坐食雙俸至於
出征嚮導官其員缺並未另補乃亦給與雙俸滿泰等
瞻徇多年至今始奏稱出征嚮導官誤領雙俸請將伊
等俸餉坐扣還項殊屬悖謬此應還雙俸即著落辦理
錯悞之嚮導總管塞爾弼滿泰蘇爾鼐等將伊等俸銀
俸米坐扣還項其嚮導官給與雙俸之處俱著停止如
有稔知路徑詳記地名於嚮導任效力行走者著嚮導
總管保奏給與雙俸嗣後著嚮導人員俱加意學習如
二三年後嚮導人員仍有不知地名路徑者朕惟嚮導
總管是問
二十二日奉
上諭
壇
廟乃關祭典之處俱當潔淨嚴肅
太廟
社稷更宜恭敬故派太監等專責以掃除之事又派旗員輪
班看守若非祭祀之日一應官員不許擅入原係定例
近聞在内住宿之太監等將伊等親友縱令出入行走
看守之旗員亦將朋友引入廊院乘凉此皆平日懈弛
之所致也著交禮部太常寺嚴查禁止割草之人令太
常寺酌量選擇數名令其敬謹除治並交與内務府御
史等不時詳查如有容留閑散人等推故混入者即行
指名題參嚴加治罪如仍前懈弛經朕聞知定將禮部
太常寺堂官及御史等一併交部議處
二十六日奉
上諭朕從來不言祥瑞屢頒諭旨曉示天下臣民是以數
年來凡以嘉祥入告者朕皆屏拒弗納而各省之瑞糓
嘉禾誕降者甚多悉令停其進獻蓋欲天下臣民共敦
實行不尚儀文以為敬
天勤民之本也今據總兵官楊凱奏報鎮筸紅苖甫經嚮化
今年苗民所種之山田水地黍稷稻梁盈疇遍野及至
秋成則皆雙穗三穗四五六穗不等萬畝皆然苗民額
手歡呼以為從來未有之竒瑞又據侍郎蔣泂奏報高
臺縣屬雙樹墩地方在鎮夷堡口外自開墾以來人烟
日盛今歲秋成粟穀挺秀有一本之内枝抽十餘穗者
有一穗之上叢生五六穗者屯農共訝為竒觀稱為盛
事等語朕思苖疆播種乃夷民務本之先資遠徼屯田
關邊塞軍儲之重計今値經營伊始欣逢瑞榖呈祥且
地廣穗多超越於見聞紀載之外仰見
天心眷佑錫福方來苗民之樂利可期軍旅之糗糧有賴此
非空言祥瑞而無濟於實用者可比朕心不勝感慶在
廷臣工莫不有撫綏苗衆籌邊足食之心聞之定為色
喜是以將楊凱蔣泂奏摺及糓本圖樣發出共觀之
二十七日諸王大臣等奏賀
景陵瑞芝並請宣付史館奉
上諭今歲元旦立春喜遇四寅仰蒙
上天特賜盈尺之瑞雪朕心感慶期與臣民共相黽勉自春
及秋直省地方雨暘時若除直隸江南近水數縣河水
有漲溢之處陜西數縣得雨稍遲外其餘則甘霖應候
禾稼豐登雖不敢遽稱大有之年而各省年穀順成大
率相類誠為罕覯此
上天
聖祖賜祐國家顯然昭著者今當萬寳告成之候西師報捷
之時欣覩瑞芝九本産於
景陵寶城最近之山屈指數年以來三秀之瑞已經四見實
乃
上天恩賜以表章我
皇考之聖德神功欲使中外臣民咸知樂利養恬共享昇平
之福者皆我
皇考之所留貽非偶然也據此則諸王大臣等奏請宣付史
館昭示中外於理應行至謂朕純孝所感朕實愧不克
當並曉諭天下臣民共知之
世宗憲皇帝上諭内閣卷一百四十八
