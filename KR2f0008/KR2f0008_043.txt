欽定四庫全書
世宗憲皇帝上諭内閣卷四十三
雍正四年四月
上諭二十道
初二日戶部等衙門議奏原任直隸總督李維鈞侵
蝕俸工銀十四萬八千餘兩勒限追賠奉
上諭九卿議將李維鈞侵蝕俸工銀兩勒限五年追完若
限滿不完或不足數照侵蝕例治罪等語但五年限滿
分毫不完然後治罪於錢糧何益此等缺欠錢糧勒限
追賠事件應將所欠銀兩數目按所勒年限計算一年
應完若干倘一年應完之數不完如何治罪年限已滿
不能全完又如何治罪之處分别定議方是將本發還
著另行定例具奏
十一日禮部議覆江西廵撫裴&KR0973;度奏請揀選一人
為白鹿書院掌教應不准行奉
上諭據裴&KR0973;度奏請揀選一人為白鹿書院掌教部議不
准行甚是朕臨御以來時時以教育人材為念但期實
有益於學校不肯虛張課士之美名蓋欲使士習端方
文風振起必頼大臣督率所司躬行實踐倡導於先勸
學興文孜孜不倦俾士子觀感奮勵立品勤學爭自濯
磨此乃為政之本至於設立書院擇一人為師如肄業
者少則教澤所及不廣如肄業者多其中賢否混淆智
愚雜處而流弊將至於藏垢納汚如釋道之聚處寺廟
矣若以一人教授即能化導多人俱為端人正士則此
一人之才德即可以膺輔弼之任受封疆之寄而有餘
此等之人豈可易得當時孔子至聖門弟子三千餘人
而史稱身通六藝者僅七十有二其餘不必皆賢况後
世之以章句教人者乎是以朕深嘉部議不肯草率從
裴&KR0973;度之請也其奏請頒發未備之典籍亦不知未備
者是何等書不便頒發至於奏請特賜匾額當年既經
聖祖仁皇帝賜以御書今朕亦不必再賜
十二日怡親王奏請復設正定總兵官奉
上諭據怡親王奏請復設正定總兵以資控制以靖地方
等語此事從前曾有人條陳伊都立亦曾具奏朕因關
係直隸設官事務降旨詢問李維鈞彼時李維鈞妄持
異議故爾中止今覽王奏甚為明晰實有益於畿輔地
方著照所請復設正定總兵官即以南營參將張起鵬
補授其添改將弁抽調兵丁之處該部察例詳議具奏
十三日奉
上諭督撫提鎮俱係朝廷簡用之大臣其因公晉接自有
一定之禮儀不應過卑過亢以違制度乃間有不肖督
撫倨傲妄行而不肖提鎮遂卑躬屈節以行其謟媚者
如年羹堯當日視提鎮等如同奴隸每令其披執進見
常鼐在江南時自坐於中而令兩司侍立於旁此皆妄
誕不法之甚嗣後督撫提鎮相見務遵會典所載一定
儀注倘有違例披執者一經發覺定將倨傲謟媚之人
一同治罪又屬員謁見上司遇應穿公服之日只用補
服不許擅用朝衣向日屢申明禁而近來仍有違背不
遵者甚屬無恥可惡今曉諭後若再有此等一經察出
必加重處以正國典
十四日
諭九卿怡親王陳奏畿輔西南水利情形並繪圖進呈朕
披覽甚為明晰著交與九卿會議具奏怡親王等於去
冬今春奉命查勘水利情形前後往返三月餘而於直
隸地方東西南三面數千里之廣俱身履其地不憚煩
勞凡巨川細流莫不窮源竟委相度周詳且因地制宜
凖今酌古曲盡籌畫以期有益於民生公忠為國實心
辦理甚屬可嘉何國宗等同事多人前往查看運河將
及半年之久所清不過數河而小丹河一節何國宗與
田文鏡各持意見彼此參差不肯虛心商酌以濟公事
今又仍持兩議爭論具奏較之怡親王何如衆人自有
公論也
又南陽總兵董玉祥奏前任總兵佟世鏻營伍空糧
並未派補兵部議覆具奏奉
上諭前據佟世鏻摺奏營伍空糧及上下衙門占役俱已
派補及降旨令董玉祥詳查據董玉祥奏稱佟世鏻在
任並無派補之事等語此處只應議佟世鏻奏事不實
之罪今部議將空糧行令該鎮查明補足報部并將虛
冒各官嚴行查參似此則因佟世鏻一人獲罪而牽累
衆人朕心不忍况補足空糧凡属奉公守法之武官自
然如此辦理不必更待部議又康熙六十一年因軍政
派銀四千一百餘兩既係李永陞任内之事李永陞自
認賠補其從前軍政之各鎮臣既已歴年久遠難以查
議又在恩赦以前何必牽入本内又如佟世鏻李永陞
名下應追銀兩並未定有限期所議種種不合甚属草
率著再議具奏至追出銀兩不必交部著發往河南交
與該鎮於營伍中公用
又西安廵撫圖理琛奏陳軍需事宜奉
上諭圖理琛奏請動用存庫銀六萬兩採買豆草以為西
安兵丁備用等語圖理琛向任廣東布政使時密奏不
准官岳預支俸餉廣東及各省原有歲暮預支兩月錢
糧之例伊亦固執不行以致兵丁度歲艱窘怨謗繁興
撫臣年希堯強之而後給發隨經具摺奏聞比時朕恐
圖理琛在廣東未必相安故改調西安旋因西安廵撫
缺員遂爾擢用今圖理琛奏請預支銀兩採買豆草以
備用是圖理琛為布政使時則但知有錢糧而不知有
兵丁今為廵撫又但知邀兵弁之歡心而不復計錢糧
之出納身為大臣乃偏執己私遂致前後大相矛盾况
雍正元年題定兵馬草豆折銀之例悉照酌中之價若
遇豐年價賤兵丁可得餘銀若遇歉年價貴許該管上
司題請增給是兵丁原無歉年匱乏之慮今西安兵丁
之豆草請預買以備用則他處兵馬之豆草獨不當預
備乎圖理琛身在西安即欲加厚於西安之旗標兵丁
豈此外兵丁皆不當蒙惠乎若一視同仁使天下兵丁
皆有備用之豆草其事果能行乎將此即著圖理琛畫
一定議具奏文武大臣各有職任彼此不得干預西安
總統滿洲兵馬乃將軍之事延信以宗室而為將軍經
理軍務乃其專責圖理琛此奏即有益於兵丁亦當與
延信商妥同奏今妄憑臆見獨自敷陳顯欲侵將軍之
職掌甚属僭越非體延信既在同城圖理琛此奏自必
知之乃知而不阻亦屬不合
十五日
諭各省正副考官朕御極以來屢次開科取士凡属考官
皆擇其人品端方素行謹恪者為之而諸臣果慎守法
度洗滌弊端各省榜發士林皆無異議但聞試官之内
偶有學問不及而所取之文未盡滿人意者是以去年
朕將在京科目出身官員應開列正副主考者通行考
試分别等第記名以備簡用今鄉試屆期將記名人員
掣籖命往使典試事夫文行原無二理豈有文藝優通
而品行卑劣者况國家以文章取士爾等以文章發科
今膺鑑衡之任若文優而行劣使天下之人謂文章一
道全無足憑則是爾等讀書通籍反為名教之罪人國
法尚可容乎料爾等必無此事但朕慎重科場大典不
得不諄諄告誡爾等其共加勉勵勿負朕心
十六日福建廵撫毛文銓奏報琉球國進
貢謝
恩奉
上諭從前安南等國遣使來京朕曾降旨令經過地方於
一切供給食用之物酌量加增令其充足今琉球國使
臣前來著照此一體加恩可行文諭該地方官知之
十八日奉
上諭貝勒滿都護庸鄙卑汚所以
皇考聖祖仁皇帝不令承襲貝勒而用伊弟海山其後海山
獲罪禁錮無應襲之人不得已方令伊承襲屢蒙
皇考聖祖仁皇帝厚恩官至議政大臣領侍衛内大臣管理
正白旗三旗都統事務伊並未盡心辦理一事竭力恪
供一職不但不思圖報
高厚之恩反入允禩允禟允禵保泰蘇努阿靈阿卾倫岱之
黨實為深負我
皇考之人朕雖知之甚悉然朕即位以來特望伊悛改諄諄
教誨加以深恩令伊在總理事務處協同行走如此加
恩伊毫無竭誠效力改悔前非之意惟欲阻撓政事摇
亂人心隂險奸偽無所不至從前不孝於父不友於兄
弟衆所共知實為黨與中之巨魁伊並不知朕之心迹
可令伊每日侍從行走朕亦欲悉其性情也
又奉
上諭去歲畿南被水朕軫念民生除截漕賑濟種種加恩
外又特命怡親王等親身前往查勘地理情形以除水
患以興水利今一切工程事務雖有分發效力人員但
地非素經人非素轄恐有呼應不靈之處必得本處地
方官公同實心協辦始克有濟且事權必欲專一方可
奏功凡直隸地方文武官於水利事務務須與分發效
力人員秉公和衷協助如有漠視推諉及阻撓者俱著
怡親王題參有實力奉公者亦著怡親王保題
十九日奉
上諭朕從前曾降諭旨凡遇理事之日若有大風雨雪著
在京官員等即不必來圓明園朕自改期另傳昨日原
擬今辰理事乃夜來下雨朕即思傳諭諸臣不必前來
及人往諭時而城中官員俱已行至西直門聞旨始行
回去昨夜既有風雨在京大臣等理應遵照前旨知會
不必前來何必多此往返嗣後有特旨所傳之官員若
有風雨無阻字樣則不論風雨即著前來若朕御門理
事之日遇有大風雨雪伊等即互相傳諭停其前來
又刑部議覆已故都司郭大受虧空著落從前出結
各官分賠奉
上諭郭大受自康熙四十一年至康熙五十二年虧空錢
糧今家産已盡行賠變所有未完銀五千四百餘兩部
覆著令從前歴年曾經出結保題之各該督撫藩司等
分賠但事經十有餘載官至一十七員其應否照議分
賠之處著九卿確議具奏
二十日奉
上諭昨據總河齊蘇勒奏報四月初九日朱家口漫口水
勢陡長致將東岸壩臺大埽蟄䧟九箇目下正在防守
修築等語黃河水性無定將來或有漫溢河水旁引恐
有奪河之患關係甚為緊要齊蘇勒在工年久歴練老
成清慎勤三字均属無愧朕所深知但年已望七恐精
力稍減河務勤勞思慮有不及處兩廣總督孔毓珣素
諳河工事務伊從前屢請陛見今准其來京著先至河
上詳勘水勢協同齊蘇勒將河工一切修理事宜細加
商酌妥議後請旨來京兩廣總督印務著兵部侍郎阿
克敦前往署理孔毓珣俟阿克敦到廣後起身
二十一日奉
上諭吳孝登係旗下進士蒙
聖祖仁皇帝教養深恩拔置翰林令在内廷行走乃伊怠惰
性成又復鑽營多事行止卑汚聲名甚属不堪及朕即
位以來尚望其悛改故祗令停陞未加處分乃伊不改
前愆且怨望之意形於辭色今奉旨作詩刺錢名世而
用意措詞俱属悖謬情甚可惡著革職發往寧古塔披
甲當差陳邦彦平日行止不端卑汚下賤今遵旨作詩
又謬誤舛錯陳邦直為人輕浮而詩亦乖謬陳邦彦陳
邦直俱著革職發回原籍令地方官約束不得出境生
事項維聰文理不通之極前在會考府辦事亦属平常
昨朕詢問工部堂官伊等亦稱項維聰在部並不實心
辦事項維聰著革職發回原籍余甸徐學柄吳延熙莊
松承孫兆奎王時濟等所作之詩俱浮泛不切著將原
詩發還本人另作進呈
又河道總督齊蘇勒奏報河水陡長急請修築奉
上諭據奏黃水陡長以致東岸壩臺大埽蟄䧟其未動之
埽現今包裹堅固知道了齊蘇勒歴來在工備極勤勞
伊高年之人今見埽箇蟄䧟必至晝夜焦急朕甚憐之
但此時勉強施工將來伏汛秋汛水勢漲漫恐又不免
衝決著行文齊蘇勒令伊酌量本地情形倘一時難以
施工俟夏秋二汛過後再行修築不必急廹
二十二日奉
上諭弭盗之法莫良於保甲朕自御極以來屢頒諭旨必
期實力奉行乃地方官憚其繁難視為故套奉行不實
稽查不嚴又有藉稱村落畸零難編排甲至各邊省更
藉稱土苗雜處不便比照内地者此甚不然村落雖小
即數家亦可編為一甲熟苖熟徸即可編入齊民苟有
實心自有實效嗣後督撫及州縣以上各官不實力奉
行者作何嚴加處分保正甲長及同甲之人能據實舉
首者作何奬賞隱匿者作何分别治罪其各省通行文
到半年以内被舉盗犯可否照家長自首之例暫治以
輕罪舉首之盗倘有從前未經發覺之案地方官可否
從輕處分以免瞻徇畏縮著九卿詳議具奏再盗案疎
防文武各有處分雖著有成例但中間事情尚有分别
凡山海大盗聚衆多人土獞苖蠻成羣劫奪及響馬老
瓜等賊聚有窩穴勢難擒捕者當責之弁兵如久無緝
獲則文武一例處分情罪俱當若盗止十人以下蹤跡
散處者則捕役力能擒制雖事發潛逃亦能躧探而營
汛弁兵各有職守勢難遠緝此等盗犯似當專責州縣
武職處分可否酌量從輕庶情法得平中無枉抑著九
卿一併確議具奏
二十三日署山西廵撫高成齡題報平遥縣盗犯越
獄奉
上諭魏二係為首惡盗知縣高大有並不嚴行監禁竟致
越獄脱逃殊属不合著交與該撫並高大有務將魏二
拏獲如不能拏獲將該撫議處高大有從重治罪至奏
䟽内稱高大有因公出境並未聲明前往何處著將高
大有因何事派委前往何處等情交與該撫察明具奏
倘有徇隐將該管各上司一併治罪再各省似此奏稱
因公出境者甚多此内每有上司官員瞻顧情面受属
員請託掩飾具奏等弊部中不行詳察即照該督撫所
請議覆以致地方官員俱漫不經心疏忽怠玩此等應
如何分别議處之處著九卿定例具奏
二十六日戶部議駁署四川廵撫羅殷泰奏請禁革
紳衿優免差徭奉
上諭向來徵收錢糧每有地方私立儒戶宦戶名色偏累
小民已經降旨嚴禁而丁糧差徭或借紳衿貢監之名
包免巧脱情弊多端羅殷泰所奏禁革紳士優免之處
固属太刻而部議但就其錯處指駁其餘未曾詳議亦
属朦混著九卿詳議具奏
二十七日河南廵撫田文鏡題銷耗羡銀兩製造盔
甲奉
上諭前經該撫田文鏡動支耗羡銀兩製造河北鎮各營
盔甲工完咨部工部駁回令其具題田文鏡遂照部議
具題前來夫耗羡銀兩與營伍中數分公糧存貯公所
原為本省本營之中或有公事需用或為各官養廉使
地方營伍備用有資不致派累兵民乃通權達變之法
其來久矣並非正項錢糧之可比也邇來督撫提鎮中
小心拘謹者恐目前經手將來無以自明具摺奏請咨
部以記出納原係見小之舉該部祗應存案此並非開
銷正項錢糧也田文鏡先曾摺奏朕批示甚明今因製
造盔甲咨部部中並不請旨即駁回令其具題工部堂
官甚屬錯謬不識大體而田文鏡不行詳察遂照部駁
具題前來甚属不合此本著發還田文鏡著嚴行申飭
工部堂官著交部察議此時若將耗羡銀兩俱比照正
項具題報銷相沿日久或有不肖官員指耗羡為正項
而於耗羡之外又事苛求必至貽累小民此風斷不可
長倘他省再有似此具題者内閣將本發還
世宗憲皇帝上諭内閣卷四十三
