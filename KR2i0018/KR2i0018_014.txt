南唐書列傳卷苐十四
吴廷紹為太醫令烈祖因食飴喉中㘆國醫皆莫能愈
廷紹尚未知名獨謂當進楮實湯一服疾失去馮延巳
苦腦中痛累日不減廷紹密詰厨人曰相公平日嗜何
等對曰多食山雞鷓鴣廷紹曰吾淂之矣授以甘豆湯
亦愈羣醫默識之它日取用皆不驗或扣之答曰噎因
甘起故以楮實湯治之山雞鷓鴣皆食烏頭半夏故以
甘豆湯解其毒耳聞者大服
潘扆往來江淮間自稱野客嘗依海州刺史鄭匡國不
甚見禮館之馬廐㫄一日從匡國獵近郊匡國妻行至
厩中因視扆所居四壁䔥然葦席竹笥而巳發笥覩二
錫丸亦頗怪之扆歸大驚曰何物婦人觸吾劒賴吾攝
其光&KR0621;不然身首殊矣或以告匡國匡國竦然曰殆劒
客也求學其術扆姑一試之乃俱至靜院探懷出二錫
九置掌中俄而氣出指端如二白虹旋繞匡國頸有聲
錚然匡國汗下如雨曰先生之術神矣觀止矣扆笑引
手收之復為錫丸匡國表薦扵烈祖召居紫極宫數年
䘚
李冠善吹洞簫悲壮入雲元宗將召之會軍旅事興不
暇司徒李建勳亦知音絶歎賞之冠既不遇周顯德中
北遊梁宋每醉輙登市樓長嘯後不知所終
某御厨者失其姓名唐長安舊人也從中使至江表未
還聞崔胤誅北司遂亡命而某留事吴及烈祖受禅御
膳宴設賴之略有中朝承平遺風其食味有鷺鷥餅天
喜餅駞蹄餤春分餤密雲餅鐺糟䏑瓏璁餤紅頭簽五
色餛飩子毋饅頭舊法具存
申漸高優人昇元中為教坊部長時關征苛急属畿内旱
一日宴北苑烈祖頋侍臣曰近郊頗得雨獨都城未雨
何也得非刑獄有冤乎漸高遽進曰大家何怪此乃雨
畏抽税故不敢入京爾烈祖大笑眀日下詔㢮税額信
宿大雨霑洽周本自吴時有威望烈祖憲其難制因内
宴引鴆酒賜本本覺之輙取御杯均酒之半以進曰碩
以此上千萬壽庶眀君臣一心烈祖失色左右莫知所
為漸高託俳戲舞袂升殿曰敕賜臣漸高併飲之納杯
懷中而出烈祖密遣中人持藥解之不及腦裂而䘚至
元宗時又有李家眀亦優人宋齊丘止一子輙死悲哭
踰月齊王景遂勉之不從家眀曰是易喻爾作紙鳶大
書其上曰一子不能捨如讓皇百口何傱中墜其苐中
齊丘取觀為抆淚而止元宗失江北遷豫章龍舟至趙
屯舉酒望皖公山曰好青峭數峯不知何名家眀對曰
此舒州皖公山也因獻詩曰皖公山縱好不落御觴中
元宗太息罷酒去
譚紫霄泉州人幼為道士初有陳守元者亦道士嘗斸
地得木扎數十貯銅盎中皆漢張道陵符篆朱墨如新
藏去而不能用以授紫霄紫霄盡能通之遂自言得道
陵天心正法核鬼魅治疾病多效閩王王昶尊事之號
金門羽客正一先生閩亡遯居廬山棲隱洞學者百餘
人武昌節度使何敬洙嘗殺女奴投屍井中人無知者
遇疾召紫霄中夜被髮仗劒考治見女厲自訴詰旦屏
人以語敬洙乃丹篆符遣之疾即愈廬山僧闢路有大
石堅不可鑱紫霄往視曰此固易爾索杯水噀之命工
施鑱應手如粉後主聞其名召見賜官階辤不受俄無
疾䘚年百餘歲今言天心法者皆祖紫霄
史守冲潘扆皆不知何許人烈祖嘗夢得神丹既覺語
左右欲物色訪求而守沖適詣宫門獻丹方扆亦以方
繼進烈祖皆神之以為仙人使煉金石為丹服之多㬥
怒羣臣奏事往往厲聲色詰譲嘗以其藥賜李建勳建
勳乘間言曰臣服甫數日已覺炎躁此豈可常進哉烈
祖笑曰孤服之已久寧有是事諫者皆不從俄而疽發
遂至大漸臨終謂元宗曰吾服金石求長生今反若此
汝宜以為戒也
耿先生者父雲軍大校耿少為女道士玉貌烏爪嘗着
碧霞帔自稱北大先生始因宋齊丘進嘗見宫婢持糞
埽謂元宗曰此物可惜勿令棄之取置鐺中烹煉良久
皆成白金嘗遇雪擁爐索金盆貯雪令宫人握雪成鋌
投火中徐舉出之皆成白金指㾗猶在又能煼麥粒成
圓珠光彩粲然奪眞大食國進龍腦油元宗祕&KR0738;耿視
之曰此未為佳者以夾縑囊貯白龍腦數觔懸之有頃
瀝液如注香味逾于所進遂得幸于元宗有娠將産之
夕雷雨震電及霽娠已失矣久之宫中忽失元敬宋太
后所在耿亦隱去凡月餘中外大駭有告者云在都城
外二十里方山寳華宫元宗亟命齊王景遂往迎太后
見與數道士方酣飲乃迎還宫道士皆誅死耿亦不𣸪
得入宫中然猶往來江淮後不知所終金陵好事家至
今猶有耿先生寫眞云
古史官書忠義孝行列女各為傳南唐偏方短世又史
牒放逸不能盡見摭其僅可書者合為節義傳
叚處常失其家世鄊里保大中為兵部郎中周侵淮南
元宗命處常浮海使契丹乞援師處常為契丹陳利害
甚辯契丹本通南唐徒持虛辭利南方茶藥珠貝而巳
至是了無出師意而留處常不遣處常忿其無信誓死
國事數面誚虜主虜主亦媿其言優容之以病䘚于虜
趙仁澤失其鄊里家世保大中為常州團練使周人來
侵吴越乘間出兵攻常州仁澤戰敗被執歸之錢塘仁
澤見吴越王不拜責之曰我烈祖皇帝中興首與先王
結好質諸天地王今見利忘義將何面目入先王廟乎
吴越王怒以刀抉其口至耳丞相元德昭嘉仁澤之忠
以良藥傅瘡獲愈後不知所終
張䧺失其鄉里家世周人來侵淮南民自相結為部伍
以拒周師謂之義軍而䧺所將最有功元宗命為義軍
首領及割地徙之江南歷袁汀州刺史後主見討保大
中舊將無在者乃擢䧺統軍使雄謂諸子曰吾必死國
難爾軰不從吾死非忠孝也諸子泣受命與田欽祚戰
于溧水敗績他將皆遯士䘚死者萬餘人䧺與其子力
戰俱死不同行者亦死于他陣父子八人無生存者時
金陵已危蹙不𣸪議贈䘏國人哀之
陳襃江州德安縣人唐元和中給事中京之後十世同
居長幼七百人不置奴婢日會食堂上男女異席未冠
笄者别又為一席畜犬百餘共以一船貯食飼之一犬
不至則羣犬皆不食築書樓延四方學者鄊鄰化其德
獄訟為之衰息昇元初州以聞詔𣸪徭役表門閭同時
見旌者尚數家皆五世同居云
永興公主烈祖女也嫁吴睿帝太子璉及禅代宋齊丘
請離婚烈祖不聽公主自以為吴室冡婦而國亡中懷
憤悒聞人呼之為公主輙悲傷流涕烈祖愧之乃以璉
為中書令池州節度使璉䘚公主哭之過哀亦感疾䘚
余洪妻鄭氏洪為閩將唐師下建州裨將王建封得鄭
氏以其有色而自持堅貞不撓不敢犯獻之大將查文
徽文徽欲納之鄭大罵曰王師弔伐當襃錄節義以表
勵風俗建封出行伍尚知見惮君元帥也乃欲為旤首
耶文徽大慚亟訪其夫歸之
吴媛浚儀人唐史官兢之後父志野義不仕梁南遊吴
遂家廬陵媛適段甲生子未晬叚䘚父母以媛少議嫁
之媛𠢐面自誓事舅姑備極孝謹教所生子為善士韓
熙載使江南表其節云
南唐書列傳卷苐十四
