南唐書列傳卷苐六
劉彦貞兖州中都人父信初為羣盜戰敗奔吴事武王
數有功王遇之厚嘗召信計事醉不能言王嫚罵之信
即仗一劒棄去左右請追之王曰信醉耳醒當復來眀
日杲至積功至鎮南軍節度使宣王建國加征南大將
軍唐莊宗滅梁遣諫議大夫薛昭文使閩假道洪州信
燕勞之謂昭文曰皇帝知有信否昭文曰主上新平河
南未知公之名信曰漢有韓信吴有劉信一等人也因
指牙旗銀首舉酒屬昭文曰幸而中此碩為我飲一彂
中之烈祖受禅以舊故贈太師彦貞信苐四子以父任
為大理評事遷屯田員外郎父喪起復將軍連刺海椘
二州善騎射矢不虛發軍中號曰劉一箭吏事亦以強
濟見稱遷濠州節度使移夀州始黷貨自殖市肆不問
貧冨㮣出資助之而收其贏州有安豐塘溉田萬頃以
故無凶歲彦貞託以浚城濠决水入濠中民田皆涸而
督賦益急皆賣田去彦貞擇尤膏腴者以下價售之乃
復瀦塘水如初歲入不可勝計時南唐政衰用事者多
貪墨彦貞廣賂遺以致聲譽扵是魏岑等雜然推倡其
用兵治民之能以為一面長城在鎮久疑當受代輙妄
造邊遽以固其位久之乃入為神武統軍及周師侵淮
南拜北面行營都部署帥三萬人援夀州次來遠鎮兵
車旗幟亘數百里戰艦銜尾蔽淮而上周將李穀慮我
師斷浮橋腹背受敵燒營退保正陽彦貞雖名將家子
生長冨貴初不練兵事裨將武彦暉張延翰咸師朗皆
闘將無籌略見周師退以為怯惟恐不淂速戰士未及
朝食即督以進遇周將李重進于正陽東彦貞置陣横
布拒馬聮貫利刃以鐡䋲維之刻木為猛獸攫拿狀飾
以丹碧立陣前號揵馬牌又以革囊貯鐡蒺藜布于地
周兵望而笑其怯銳氣已增一戰我師大敗師朗等皆
被擒彦貞沒于陣南唐喪地千里國幾亡其敗自彦貞
始雖死王事議者不與也後數年贈中書令謚曰壮亦
不𣸪錄其孤云
高越字沖遠幽州人精詞賦有名燕趙間盧文進鎮上
黨具禮幣致之初以客從及文進徙安州越又從之遂
為其掌書記文進仲女有才色能属文號女學士囙以
妻越文進奔吴亦与俱行吴以為祕書郎烈祖受禅遷
水部員外郎改祠部浙西營田判官與江文蔚俱以能
賦擅名江表時人謂之江高保大初文進䘚有欲傾其
家者越上書訟之出為蘄州司士參軍語在文進傳就
遷軍事判官与隱士陳曙為物外交澹然不志榮利久
之乃徙廣陵令還判吏部歷侍御史知雜元帥府掌書
記起居郎中書舍人淮南交兵書詔多出越手援筆立
成詞采温麗元宗以為稱職不徙官者累年後主立始
遷御史中丞勤政殿學士左諫議大夫兼戶部侍郎修
國史䘚年六十二謚曰穆貧不能葬後主為給葬費世
歎其清兄子遠
遠字攸遠父操袁州别駕遠少孤為人夷雅沖淡而遇
事有竒節杜門力學不交人事烈祖受禅招來四方秀
傑得遠以為祕書省正字保大初遷校書郎兼太常修
撰遂為太常博士淮南兵興元宗召見賜金紫使典戎
府書檄歷禮部員外郎樞密判官侍御史知雜史館修
撰𧺫居郎知館事遂為勤政殿學士國初命兵部尚書
陳濬修吴史未成而䘚其後領史職者多貴游或新進
少年纂述殆廢遠自保大中預史事始撰烈祖實錄二
十卷叙事詳密後主嗣位遠猶在史館與徐鉉喬匡舜
潘佑共成吴錄二十卷遠又自撰元宗實錄十卷未及
上會属疾取史藳及他所著書凡百餘卷悉燔之䘚年
五十七贈給事中謚曰良後主欲修國史訪稿于其家
無𣸪在者遠有精識方邊鎬入潭州湖南悉平百官入
賀遠獨曰我乘楚亂取之甚易觀諸君之才守之實難
聞者愕然以為過及後如所料乃服其先見
盧文進字大用幽州人事後唐眀宗至安州節度使事
具五代史晉高祖𧺫晉陽與契丹耶律德光約為父子
文進少嘗奔契丹娶虜公主為其平州刺史眀宗時率
衆數萬來歸至是不自安且本燕人尚氣不能屈于晉
乃决計歸吴時烈祖輔吴為齊王將受禅吴遣將祖全
恩以兵二千陣于安州近境俟文進出殿之而至拜天
䧺統軍宣潤節度使委任賓佐政績甚美潤州市大火
文進使馬步使救之益熾文進怒自出府門斬馬步使
傳聲而火止人皆異之召還以左衞上將軍兼中書令
范陽郡王奉朝請猶給藩鎮俸䘚馮延巳惡文進文進
亦以素貴不少下及䘚乃誣以隂事盡收文進諸子欲
籍其家文進以女妻高越越乃上書訟文進冤指延巳
過惡詞氣甚厲時延巳方用事人頞壮之元宗怒以越
属吏貶蘄州司士參軍而盧氏亦賴以得全文進在金
陵為客言昔䧟契丹嘗獵于郊遇晝晦如夜星緯&KR1662;然
大駭偶得一胡人問之曰此謂之笪日何足異頃自當
復良久果如其言日方午也又嘗至無定河見人脛骨
大如柱長可七尺云
陳覺揚州海陵人烈祖以東海王輔吴作禮賢院聚圖
書萬卷及琴奕游戲之具以延四方賢士政事之暇多
與之講評古今覺亦預焉烈祖居金陵以次子景遷留
東都為同平章事知左右軍使輔政命覺為之佐謂曰
吾蚤暮與賢士相接今老矣尚未逹天下之事景遷年
少當國故屈君子無惮也景遷䘚還朝為宣徽副使烈祖
晚多㬥怒近臣多得譴罰覺心懼稱疾家居累月以宣
遺詔日入朝判大理寺蕭儼劾之元宗不從遷光政院
副使太僕少卿覺有兄居鄉里時海陵巳為泰州覺兄
犯法刺史褚仁規笞之覺挾私怨密譛仁規貪殘侍御
史王仲璉亦劾之元宗薄其罪止罷刺史仁規忿上章
自訴元宗命覺馳往鞠之仁規皇恐伏罪覺還條其罪
状甚衆詔賜死覺之竊弄威福盖始于此覺與李徵古
皆宋齊丘客徵古者袁州宜春人扵齊丘有中外事齊
王景逹爲宫官齊丘告歸九華逾年不召徵古使其僚
謝仲宣諷景逹言于元宗曰齊丘先帝布衣之舊雖不
用不當棄之齊丘既召歸益以腹心寄覺欲使立功以
取柄任時唐兵初得建州諸將請用其鋒攻取福州齊
丘獨薦覺爲宣諭使召節度使李弘義入朝可不勞寸
刃盡得閩地元宗意方向覺遂遣之既至弘義倨甚覺
氣折不敢言歸至劒州耻于無功矯詔召弘義自稱權
福州事擅興汀建撫信州兵及戍䘚命馮延鲁將之攻
福州敗績衆潰而歸死者萬計亡失金帛戈甲之類不
可勝數朝論謂必死元宗亦怒欲寘軍法齊丘上表待
罪實營救覺等馮延巳助之扵是財貶蘄州逾年復𧺫
任事始與徵古為死黨相倡和如出一口淮南兵興我
師屡北度不可𣸪支元宗遣鍾謨李德眀孫忌王崇質
使周世宗請獻夀濠泗椘光海六州以罷兵世宗不許
而夀州日危蹙德眀懼乃白世宗言碩寬臣數日之誅
歸白寡君盡獻淮南地周乃遣德眀王崇質先還德眀
至金陵盛稱周兵之強請必割地元宗不悦齊丘覺徵
古素惡忌及德眀擿語王崇質使異其辭覺徵古因極
言德眀賣國德眀褊忿知見排攘袂大言周師必克元
宗遂斬德眀于都市覺徵古勢熖益熏灼道路以目德
明既誅不復議請&KR0576;乃命齊王景逹率大兵拒周而以
覺為監軍使軍政皆出覺聚兵五萬無决戰意朱元數
有功覺忌之奪其兵元遂叛降周諸軍悉潰覺歸為樞
密使如故而徵古為副使不以敗事自咎方相與挾齊
丘為耐久計議事元宗前横甚元宗嘗言及家國感㮣
泣下徵古輒曰陛下當以兵力拒敵涕泣何為飲酒過
量耶乳保不至耶帝色變左右股栗而徵古驁然自若
司天言天文變異人主宜避位祈禳元宗曰此固吾意
苐不知孰可付耳覺徵古遽以為誠言輒曰天命如此
宜使宋公攝政陛下深居禁中俟國事定歸政未晚元
宗亟召中書舍人陳喬草詔實出于憤怒喬固陳不可
元宗嘻笑而止周師益進世宗駐迎鑾鎮元宗遣覺奉
表貢方物覺至迎鑾見周之戰艦陳列江津且南渡矣
大懼請遣人取夲國畫江為界表世宗可之覺頓首謝
退遣其属劉承遇南還以告畫江稱藩奉正朔之議遂
决周亦班師遣覺還錫賚豐渥覺將彂獻詩一首叙感
别賜金器百两初覺徵古以德眀請割地為賣國誅死
及是覺身自為之使還以兵部尚書致仕徵古先出為
洪州節度副使時晉王景遂為帥不堪徵古之傲狠常
欲斬之自拘于有司左右力諫乃已鍾謨自周還屡言
齊丘覺徵古之罪不可容覺嘗傳世宗之語告元宗曰
聞江南拒命謀出其相嚴續當殺續以謝我元宗知覺
與續有宿怨疑之謨請至周覆實其事元宗遣謨行以
手表引咎且言非續之罪世宗省表大驚曰嚴續能拒
命乃忠臣联為天下主其肯教人殺忠臣乎謨還具奏
之元宗大怒齊丘既斥覺亦責授國子博士饒州安置
道殺之徵古削奪官爵賜自盡于洪州
李德誠廣陵人少事宣州節度使趙鍠為給使吴攻宣
州鍠出降德誠與韓球俱從之不去城中𣸪推立裨將
周進思以拒吴鍠使德誠入城說進思降將行暴得疫
疾委頓不克往乃改命球球既至進思斬之擲其首城
外德誠是日即愈人皆異之鍠死事吴武王常從征討
積功為江南馬步軍使與諸將圍潤州安仁義諸將每
見仁義臨城督戰必嫚罵之德誠獨否及城破仁義操
弓矢坐城上衆莫敢近德誠至仁義忽頋曰汝見我獨
不失禮且有竒相他日將大貴吾以為汝功即擲弓矢
就㼬武王即拜德誠潤州刺史歷撫虔洪三鎮節度使
平南大將軍中書令烈祖受禅拜太師封南平王進封
趙王德誠事吴最久至南唐之興又為佐命首與周本
勸進初無大勳勞特以際會至高位冨貴夀考世罕及
者然為人謙恭沈厚終始如一自洪州入覲烈祖命宫
人逆勞于途百官班謁于都門入對日朝堂設次以待
之昇元四年䘚年七十八廢朝五日謚曰忠懿子二十
八人苐四子建勳
建勳字致尭少好學能属文尤工詩德誠在潤州嘗秉
燭夜出候者以告義祖疑有變徙江州德誠猶慮讒間
遣建勳入謁義祖見之釋然妻建勳以女所謂廣德公
主也建勳家世將相又娶于徐氏為其國貴游然杜門
不預世事所與交皆寒畯裘馬取具而巳烈祖鎮金陵
用為副使預禅代之策拜中書侍郎同平章事加左僕
射監修國史領滑州節度使自開國至昇元五年猶輔
政比他相最久烈祖鑒吴之亡由權在大臣意頗忌之
而建勳無引退意會建議政事當更張者且言事大體
重不可自臣下出請以中旨行之烈祖雖從之未有命
也建勳遽命舍人草制給事中常夢錫劾奏建勳擅造
制書歸怨于上烈祖得奏適會本意乃降制放還私苐
廣德公主剛果有智入謂烈祖曰吾父無恙時兄亦嘗
求見于李郎書今何見負烈祖曰此自國事吾與李郎
骨肉之情固無間也召見慰勉焉未幾𣸪相元宗嗣立
以開國勲勞又聮&KR0666;戚尊遇之與宋齊丘埒每謂為史
館而不名聽朝之暇多開延英殿召公卿議當世事人
皆欣然望治建勳獨謂所親曰上寬仁大度優于先帝
但性習未定宜得方正之士朝夕獻替不然恐未必能
守先朝基業也出為撫州節度使建州之役諸將無復
紀律建勳請官出金帛贖俘掠還其家見聽及出師平
湖南國人相賀建勳獨以為憂曰祻始于此矣召拜司
空稱疾乞骸骨以司徒致仕賜號鍾山公營别墅于山
中放意水石或謂之曰公未老又無大疾恙遽爲此舉
欲𣸪爲九華先生耶建勳曰吾平生笑宋公輕出處何
至效之自知不夀欲求數年閒適爾疾革遺令曰時事
如此吾得全歸幸矣勿封樹立碑貽他日毁斵之祻保
大十年五月䘚贈太保謚曰靖及南唐亡公卿冡墓鮮
不彂者惟建勳不知葬所宋齊丘當國深忌同列少所
推遜然獨稱建勳曰李相清談不待潤色自成文章
論曰李建勳非不智也然湖南之師必敗知其國且亡
皆如蓍龜然其智獨施之一巳故生則保冨貴死則能
全其骸于地下至立于群枉間無所可否唯喏而巳視
覆軍亡國君父憂辱若已無與者方區區請出金帛以
贖俘虜真婦人之仁哉
廖居素將樂人仕烈祖元宗之間為人堅正不為當國
者所喜由校書郎二十年始淂大理司直後主嗣位稍
遷至瓊林光慶使檢校太保判三司後主孱昏而羣臣
方充位保冨貴國益削居素獨慷慨驟諫冀後主一悟
終不見聽乃閉門却食服朝衣冠立死井中已而得手
書大字于篋笥曰吾之死不忍見國破也徐鍇為文弔
之以比屈原伍員後幾百年將樂父老猶叩頭稱之盱
江李遘為之傳云南唐書列傳卷苐六
