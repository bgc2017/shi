南唐書列傳卷第四
徐玠字藴圭彭城人事帥崔洪為軍吏洪避朱全忠南
奔遣玠先見吴武王囙得事吴累居右職師出江西為
糧料使江西平授吉州刺史玠初為小校以幹敏稱及
治郡貪猥不治烈祖輔政罷之而義祖悦其善事人引
以為副使遂見親狎玠挾宿怨且希義祖意每與嚴可
求言烈祖疎財結士不宜久執國權請以嫡子知詢代
之事垂行而義祖殂知詢繼立玠本詭譎多智善揣摩
非能為徐氏計也至是察知詢必敗反持其長短自結
于烈祖烈祖亦遂&KR0738;之盡忘前事鎮金陵以為行軍司
馬與周宗李建勲孫忌首参代吴秘計遂以佐命拜右
丞相出為宣州節度使徙洪州兼中書令復召為司徒
右丞相然徒崇以名位不復預政老而益貪鄙所至人
患苦之好神仙之說常以下價市丹砂惡者治丹人以
為笑保大元年五月䘚年七十六贈高平郡王
高審思失其家世鄊里少以驍勇事吴武王從劉信平
虔州有功為人重厚沉默烈祖&KR0738;之用為神武統軍出
鎮夀州兼侍中在鎮治守備常如有警或曰以公威略
守堅城何太懼耶審思曰事變無常不可不過為之備
及保大末周人來侵諸郡往往一鼓而下惟夀州能堅
守以世宗英武將士皆精練然逾年極兵力不可取雖
劉仁贍善守亦審思之遺績也䘚于鎮年七十五廢朝
三日贈太師謚曰忠初術者悉言審思位不至刺史嘗
受命刺常州固辤不敢行而其後位兼將相終始冨貴
術之不足信如此
鍾謨字仲益會稽人徙建安李德眀失其家世鄊里保
大中俱爲尚書郎敏于占對元宗&KR0738;之而天資皆浮躁
沾沾自衒反覆嶮巇朝士側目號爲鍾李時魏岑巳年
復用奸䛕彌甚謨德眀雖與岑若不同至爲惡則合若
符劵戶部員外郎范沖敏擿使軍帥王建封上書歷詆
之請選用正人元宗大怒謂建封武人握兵不當輒議
國政流建封池州未至殺之沖敏棄市謨德眀自謂君
寵可沽愈縱肆㫄若無人德眀嘗奏事别殿取元宗所
御筆記事元宗不能堪曰卿他日自可持筆來德眀亦
自若謨遷翰林學士戶部侍郎德眀遷工部侍郎文理
院學士元宗雅稱两人有辭辯欲令說周罷兵遣如夀
州城下貢御服及犒軍牛酒世宗前知其欲以口舌游
說大陳兵衞戈戟以見之謂曰江南自謂唐室苗裔衣
冠禮樂異于他國與朕隔一水未嘗遣使修好唯航海
通北虜此何禮也今又比朕六國愚主謂可說使罷兵
何其不知朕也歸語若主必臣事我則兵可罷不然徑
往金陵借府庫犒軍若君臣得無悔乎两人股栗不敢
出言惟曰寡君震畏天威願獻壽濠泗楚光海六州及
歲輸方物世宗以淮南諸州繼䧟欲盡取江北地不許
德眀見周師急攻夀州度旦暮且下乃曰寡君未能知
大國兵力乃爾願寬臣數日之誅歸國耴表盡獻江北
郡縣世宗遣德眀歸以書諭江南君臣語多誚譲陵肆
國人已不堪而德眀方盛稱世宗威德請必割地元宗
惡其言宋齊丘力詆割地爲無益陳覺言德眀賣國以
悅敵不可赦德眀佻薄語多過實知割地之說不行攘
袂大言謂周師必克元宗益怒遂斬德眀于都市不𣸪
議割地謨因留不得歸及孫忌之死也謨亦在召中得
不死貶為耀州司馬及元宗割地稱臣如謨德眀初議
世宗乃召謨至京師授衞尉卿賜黃金五百两遣諭指
扵元宗往𣸪數四謨既矜肆以為世宗聽其言江左可
藉以無恐元宗亦方賴其力心雖憾之體貌加厚以為
禮部侍郎判尚書省而三省之事靡不預之勢焰赫然
宋齊丘陳覺李徵古之死皆出其計又白請雪德眀之
罪贈光禄卿謚曰忠太子弘冀參總庶政謨薦其客閻
式為司議郎百司關啓必申之俄而世宗崩謨自揆無
所恃頗若有失元宗遇之亦浸薄初李德眀被誅唐鎬
預其事至是鎬懼修怨不自安會鎬以納賄聞謨面詰
其状鎬愈懼信州刺史張巒入為天威軍都虞候謨素
與之善每屏人共語或至中夜又嘗請使巒帥帳下兵
廵都城鎬廉得之因密言謨往來两國挾周人以脅制
朝廷今與典兵者交結又請令廵徼輦下其&KR0694;藏殆不
可測謨微聞之念無以為竒貨會弘冀䘚後主以毋弟
當立而謨嘗与元宗&KR0738;子從善同使周相與親厚乃言
後主器輕志放無人君之度因盛稱從善才不知元宗
建儲之意已决更以此忤指乃㬥其交結張巒等罪貶
國子司業又貶著作佐郎安置饒州遣中使領侍衞軍
十人即日督促乘驛而去謨時方病風眩在途賦詩十
章語皆悽愴巒出為宣州副使建隆元年正月元宗聞
太祖受周禅乃遣使如饒州賜謨死問曰卿昔與孫忌
使周忌死而卿獨生還何也謨頓首服罪遂縊殺之巒
亦坐誅謨有女感家禍不嫁為道士名守一博通孔老
書尤善講說端拱中京師建洞眞宫召守一為道職云
常夢錫字孟啚扶風人或曰京兆萬年人也岐王李茂
貞不貴文士故其俗以狗馬馳射博奕為豪夢錫少獨
好學善属文累為秦隴諸州從事茂貞死子從儼襲父
位承制補寶雞令後唐長興初從儼入朝以夢錫從及
鎮汴爲左右所譛遂來奔烈祖輔吴召置門下薦爲大
理司直及受禅擢殿中侍御史禮部員外郎益見奬遇
遂直中書省參掌詔命進給事中時以樞密院隸東省
故機事多委焉夢錫厚重方雅多識故事數言朝廷因
楊氏覇國之舊尚法律任俗吏人主親决細事煩碎失
大體宜修復舊典以示後代烈祖納其言頗議簡易之
法元宗在東宫有過失夢錫盡言規正無所撓始雖不
悦終以諒直多之及即位首召見慰勉欲用爲翰林學
士以自近宋齊丘黨惡其不附已坐封駮制書貶池州
判官及齊丘出鎮召爲戶部郎中遷諫議大夫䘚以爲
翰林學士復置宣政院于内庭以夢錫專掌密命而魏
岑已爲樞密副使善迎合外結馮延巳等相爲表裡夢
錫終日論諍不能勝罷宣政院猶爲學士如故乃稱疾
縦酒希𣸪朝會鍾謨李德眀分掌兵吏諸曺以夢錫人
望言于元宗求爲長吏拜戶部尚書知省事夢錫恥爲
小人所惟薦固辤不得請惟署牘尾無所可否延已䘚
文致其閨門罪貶饒州團練副使夢錫時以醉淂疾元
宗憐之留處東都留守周宗力勸夢錫止酒治疾從之
乃少瘳召爲衞尉卿改吏部侍郎復爲學士交泰元年
方與客坐談忽奄然䘚年六十一䘚後財逾月齊丘黨
與敗元宗歎曰夢錫平生欲去齊丘恨不使見之贈右
僕射謚曰康夢錫文章典雅有承平之風歌詩亦清麗
然絶不喜傳于人剛褊少恕每以直言忤物常與元宗
苦論齊丘軰元宗辯博曲為解釋夢錫辭窮乃頓首曰
大姦似忠陛下若終不覺悟家國將為墟矣元宗不答
而心善之及割地降號之後公卿在坐有言及周以為
大朝者夢錫大笑曰汝軰嘗言致君堯舜何故今日自
為小朝耶衆皆默然散去每公卿會集輒喑嗚大咤驚
其坐人以故不為時所親附然既沒皆以正人許之雖
其仇讎不敢訾也
史虛白字畏名世家齊鲁虛白隱居嵩少著書中原喪
亂與北海韓熙載來歸時烈祖輔吴方任用宋齊丘虛
白誦言曰吾可代彼齊丘不平欲窮其技能召與宴飲
設倡樂奕棋博戲酒數行使製書檄詩賦碑頌虛白方
半醉命數人執紙口占筆不停綴俄而衆篇悉就詞采
磊落坐客驚服虛白數為烈祖言中原方横流獨江淮
豐阜兵食俱足當長驅以定大業毋失事機為它日悔
烈祖不能從虛白乃謝病去南遊至九江落星灣囙家
焉常乘雙犢版轅挂酒壺車上山童總角負一琴一酒
瓢以從往來廬山絶意世事保大初熙載為史館修撰
薦虛白可用元宗召見訪以國事對曰草野之人漁釣
而已安知國家大計賜宴便殿醉溺于殿陛元宗曰眞
隱者也賜田五頃放還山及元宗南遊豫章次蠡澤虛
白鶴裘藜杖迎謁道㫄元宗駐蹕勞問曰處士居山亦
嘗有所賦乎曰近得谿居詩一聮使誦之曰風兩揭却
㞐渾家醉不知元宗變色厚賜粟帛上樽酒徐鉉高越
謂之曰先生高不可屈盍使二子仕乎虛白曰野人有
子賢則立功業以道事眀主愚則負薪捕麋以飬其毋
僕未嘗介意也不敢以累公鉉越愧歎䘚年六十八將
終謂其子曰官賜吾美酒飲之略盡尚留一榼吾死置
藜杖及此酒于棺中四時勿用祭享無益死者吾亦不
歆子皆從之孫温天聖中仕爲虞部員外郎獻虛白文
集仁宗皇帝&KR0738;之追號虛白沖靖先生
沈彬洪州高安人唐末浪跡湖湘隱雲陽山好神仙喜
賦詩句法清美烈祖輔吳表授秘書郎與元宗遊俄懇
求還山以吏部郎中致仕元宗遷南都彬年八十餘來
見曰臣久處山林不預世事臣妻曰君主人郎君今爲
天子何不一往臣遂忘衰老而來元宗命毋拜厚賜粟
帛以其子爲秘書省正字彬晚歲嘗策杖郊原手植一
樹識之語其子曰吾當藏骨于此及䘚伐樹掘地至丈
餘得一石槨製作精麗光潔可鑑盖上有篆云開成二
年夀槨舉棺就之廣袤中度次子廷瑞有道術嗜酒郤
粒寒暑一單褐數十年不易跣行日數百里林棲露宿
多在玉笥浮雲二山老而不衰後不知所終
陳况閩人性夷澹隱于廬山四十年衣食乏絶不以動
心苦思于詩得句未成章已播遠近元宗聞其名召見
時方竒寒元宗見其衣單薄降手扎曰欲以綾綺衣賜
卿卿必不受今賜朕自服紬縑衣三十事俄授江州士
曺掾固辤歸䘚于山中年七十餘
陳曙蜀人嘗舉進士唐末避地淮南多遯于蘄州山中
鄊人有會集或祭神曙不待召而玉醉飽乃辤去由是
人多設虛座陳酒肴以伺之同日㦯玉數家舍中唯一
榻素書數卷與蛇虎雜居不設窗戶雨雪滿室亦自若
人有乘其出往闚之者曙必自外來凡數十年顔髩不
少異元宗命中書舍人高越召之不肯起後徙居鄂渚
及洪之西山不知所終
陳陶嶺南人少學長安昇元中南奔將求見烈祖自度
不合乃隱洪州西山歎曰世豈無麟鳳國家自遺之耳
保大末有星孛于参芒指東南陶語人曰國其幾亡乎
果失淮南元宗南遷豫章至落星灣將訪以天象恐陶
不肯盡言以其素嗜鮓乃使人偽言賣鮓至門陶杲出
啗鮓喜甚賣鮓者曰官舟至落星矣處士知之乎陶笑
曰星落不還元宗聞之不懌遂不𣸪問是歲果晏駕西
山産靈藥陶与妻日斸而餌之不知所終開寳中南昌
市有一老翁丫髻被褐與老嫗賣藥得錢則沽酒市鮓
相對飲啖既醉歌舞道上其歌曰藍采和藍采和塵世
紛紛事更多何如賣藥沽美酒歸去青厓拍手歌或疑
為陶夫婦云
江夢孫字聿修潯陽人烈祖輔吴表為秘書郎夢孫數
自言迂儒無禆益平生讀書欲小試于治民求為縣令
方是時士之客于烈祖者率以功名冨貴自許而夢孫
言獨如此烈祖以為不情不之許也求不已乃補天長
令烈祖先持告身示之曰今日受此眀日趋走庭下矣
曰此素志也庸何傷乃授之至天長吏白縣署正寝有
淫厲不可居夢孫不從是夕果有怪並出夢孫起㷊香
曰夢孫受命為令當冶事于此鬼神有祠廟丘壟胡不
各歸其所吾行不欺暗室奚畏君等語訖皆歛迹夢孫
治縣寬簡吏民安之逾年棄官去縣人號泣送之數十
里還家事繼母盡孝早暮潔衣冠視膳羞母食既徹為
諸生講禮凡至疑義輒衽曰此科先儒猶多異同夢
孫安敢輕言諸君自擇所長可也保大中䘚年八十五
贈國子司業
毛炳洪州豐城人隱居廬山時為諸生講得錢即沽酒
嘗醉臥道㫄有里正掖起之炳瞋目呵之曰醉者自醉
醒者自醒亟去毋撓予睡後徙居南臺山數年忽書齊
壁曰先生不住此千載惟空山因大醉一夕䘚與炳同
時又有酒秃者焉酒秃姓高氏駢族子棄家祝髮博極
群書善講說而脱略跌宕無日不醉後主召講華嚴梵
行一品賚金帛甚厚玄寂即日盡送酒家日夜劇飲醉
則從小兒數十浩歌道中歌曰酒兔酒秃何榮何辱但
見衣冠成古丘不見江河變陵谷一日醉死于石子岡
南唐書列傳卷苐四
