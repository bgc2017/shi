南唐書列傳卷苐三
周本舒州宿松人漢南郡太守瑜之後瑜葬宿松即墓
為祠子孫居其㫄者猶數十家本少孫羈貧有勇力嘗
獨格虎殺之吴武王𧺫隷帳下勇冠三軍每奮躍先登
攻堅摧鋒蒙犯矢石身無完膚戰罷輒自燒鐡烙其創
食飲言笑自如累遷至淮南馬步使武王取江西撫州
刺史危全諷率諸州兵十萬來爭其地屯象牙潭楚人
圍高安以援全諷江西守將劉威警書至武王謀可將
者判官嚴可求薦本時本從軍取蘇州不能下恥之稱
疾臥家可求自往強起本本曰吴門之役非賊果強徒
以我將帥權輕下皆專命故無功今必見起勿用偏裨
乃可許之得精䘚七千晨夜兼行武王初命之解高安
圍本曰楚人非欲下高安苐爲全諷聲援耳今先敗全
諷椘人必棄高安走何足擊哉乃馳至象牙潭急擊之
大破其軍擒全諷楚人亦遯吉州刺史彭玕信州刺史
危仔倡皆棄城去江西之地始定本之初至也即揮兵
進劉威欲留宴犒不許或曰敵兵盛宜審觀形勢何遽
如此本曰賊衆加我十倍使我兵知之未戰先奪氣矣
急乘其鋒用之乃可有功已而果如所料武王竒其能
遂用爲信州刺史吴城將陳璋據衢州歸𣢾越人圍之
武王遣本迎璋越人解圍出璋而列兵不動本遂以璋
還禆將吕師造曰越有輕我心必怠請擊之本不可越
人躡我軍至中道宿夜半本陽驚棄輜重走而設伏扵
㫄越人果急追伏彂前後夾擊盡殱其衆唐莊宗入洛
吴遣司農卿靈蘋往聘還言莊宗知本名由是召為碓
武統軍俄出鎮夀州改廬州加安西大將軍太尉中書
令西平王本不知書然能尊禮儒士遇僚属以禮士民
&KR0738;之性朴拙無它才惟軍旅之事若生知者烈祖將受
吴禅徐玠周宗等以本及李德誠名位隆重諷之使率
群臣勸進本已昏老其子祚懼家禍代署表上之本初
不知猶謂所親曰我受吴室厚恩老矣復能推戴異姓
乎吴宗室臨川王濛廢居歷陽聞將傳禅乃殺監守者
與親信两人走詣本本即出見之祚固執不可本怒曰
我家郎君也柰何不使我一見祚拒閉中門令外人執
濛告之濛遂誅死本愧恨屬疾數月䘚年七十七本晚
好飲酒樂施予或曰公春秋已高宜少儲積為子孫計
本曰吾繫芒屫事吴武王位至將相何人所遺乎既䘚
太常言凖令廢朝三日烈祖以本舊將命有司講求優
典禮官言前朝嘗為汾陽王郭子儀廢朝五日詔用之
諡恭烈葬給鹵簿子鄴
鄴本長子也少驍勇每從其父征討本為信州刺史略
地至建州道經險阨被圍垂困鄴躍馬救之手殺數十
人翼本而出建人駭懼潰去事烈祖典親軍出為滁州
刺史㬥猛狼戾常蓄飛揚之志烈祖以本故優容之聞
歷陽公楊濛被執歎憤逾月國人亦以此稱其好義本
䘚後仕至廬州節度使昇元六年䘚
柴克宏父再用事吴有功至德勝軍節度使克宏以父
任為郎將常為宣州廵檢使初至城塹皆湮圯不治吏
云自田頵王茂章李遇相繼叛無敢為守備者克宏嘻
笑曰豈有是哉大加營繕後吴越兵至賴以得全積遷
泗州刺史罷歸為龍武軍都虞候好施予不事産業故
家常窮空然性豪舉博奕縦酒自若也時元宗自謂唐
後規取中原復舊業群臣多為大言以迎合主意克宏
獨未常一語及軍旅人亦不以為知兵以故不遷久之
出為撫州刺史時淮南交兵吴越伺間來寇克宏乃請
效死行陣元宗嘉之授右衞將軍遣與右衞將軍袁州
刺史陸益俊同救常州精兵悉在江北克宏所將財羸
䘚數千樞密副使李徵古給戈甲皆朽鈍克宏言于徵
古曰䘚已非素練得器械堅利猶可用柰何所給乃此
等徵古嫚罵之見者皆忩克宏知徵古狂生不足與較
是非怡然不少動至潤州徵古終不快白召克宏歸以
神武衞統軍朱匡業代之燕王弘冀獨以為克宏可任
䘚遣行克宏帥師至常州徵古猶遣使趣其歸克宏曰
吾計日破寇爾何為者必錢氏所遣姦人也命斬之使
者曰受李樞密命來克宏曰李樞密來吾亦斬之遂斬使
者以徇然後勒兵進大破吴越兵于常州斬萬級獲其
將數十人自保大末邊事大起克敵之功莫先克宏者
拜奉化軍節度使復上䟽請援夀春行至泰興彂瘍數
日䘚國人莫不痛惜謚威烈㦯云初克宏母自表其子
可為將徵古抑之母又言克宏有父風苟不勝任分甘
孥&KR1229;元宗始用焉及徵古誅死詔㬥其罪亦以折辱克
宏爲言云
何敬洙廣陵人幼遇亂吴將椘州刺史李簡得之給事
左右簡酷㬥僕使有小過率置之死不少貸敬洙與其
伍戲小&KR0550;下有持簡所寳研過焉頋曰孰敢毁此者敬
洙時被酒奮曰死生有命何不敢之有奪研擲石階上
碎之翌旦簡視事退聞研毁詰主者具以實對即命擒
至皆謂必死矣簡妻素竒敬洙匿之堂奥旬日簡謂巳
逃去亦置不問會有烏逐簡而噪避之亦隨至大怒曰
恨何敬洙不在此敬之善射命中無所遺故思之語未
畢敬洙挾朱弹鐡丸拜于前拜𧺫一彂斃之簡大喜不
復詰毁研事有善相者簡使相諸子曰雖皆善然無及
公者獨指敬洙曰此人殆過公簡由是益&KR0738;之及長用
為軍校簡䘚事烈祖為禆將進天威軍都虞候建州之
役為行營招討長步軍都指揮使會查文徽進討敬洙
堅謂閩地僻陋不足勞大兵文徽開譬之不得已而行
及平建州敬洙功最諸將然以功推王建封無吝色拜
椘州團練使敬洙自以初事李簡扵是州尤自感勵常
微服遊里巷察民疾苦有科調輒先為經畫民不知勞
坐聽事與賓客談燕民有訴事者立引入親自剖析曲
直皆厭服而出保大八年楚朗州節度使馬希萼來附
且乞師元宗命敬洙援之遷武昌軍節度使周人侵淮
南命武安軍節度使王進逵領所部州師入江南境進
逹奉詔行且遣部將潘叔嗣為先鋒取鄂州長山寨殺
三千人元宗命敬洙清野入保敬洙挌詔出城除地為
戰場曰敵至吾與兵民俱死于此文夫豈能惴惴閉門
自守耶會叔嗣自常山回戈襲朗州進逵狼狽而去人
重其决加鎮國將軍中書令後主嗣位以病足乞解官
授右衞上將軍芮國公致仕給全俸苐門列戟乾德二
年二月䘚年七十七廢朝三日命樞密使中書侍郎朱
鞏持節策贈鄂州大都督左衞上將軍謚威烈
王會廬州廬江人本名安少事吴武王王嘗臨戰升高
冡望敵安捧唾壺侍側左右皆注目前視忽有䘚持矟
徑趨王莫能禦者會置壺于地引弓射之一彂而殪徐
納弓&KR0758;中復捧壺立色不變王喜撫其背曰汝器度如
此它日必冨貴積功至袁州刺史烈祖代吴用爲百勝
軍節度使虔州與嶺南地接南漢使者往來節度使當
燕勞問遺而會故名犯漢主祖諱乃賜今名昇元五年
䘚年七十三
張延翰字德華宋州睢陽人故唐之末仕爲陜州司馬
從父愼思權徐州留後延翰往省之告以北方將亂欲
避地江淮以全家祀慎思是其言慨然遣之入吴為鹽
城令有治績烈祖以平章事領江州封潯陽侯表延翰
為江州觀察廵官通判軍府事烈祖代吴入為侍御史
判臺事張宣為左街使恃功驕㬥延翰廷劾之強豪屏
跡進禮部侍郎自以起䟽遠遭時被知得盡已才感㮣
自盡時未設貢舉士有獻書論事者苐其優劣選用烈
祖悉以委延翰號為精效稱職兼選事務進孤貧吏不
敢為奸利元宗輔政謂人曰張君議論公正處事悉有
條理吾得傾心聽之由是六司總領殆遍時望歸重拜
中書侍郎同平章事時年財五十餘人猶以為柄用晚
屬疾益侵不𣸪能治事烈祖以國器方一意任之不許
其去遣使勞問賜良藥㫄午于道䘚年五十七贈太傅
馬仁𥙿徐州人唐北平王燧裔孫世為武寧軍校仁𥙿
母方娠夢傳呼北平王來歸及生紫氣充庭數歲學兵
法通解若素習遇亂南奔事烈祖為昇州牙吏烈祖鎮
潤州仁𥙿監蒜山渡首聞朱瑾之亂馳入白之烈祖即
日渡江定亂以功遷左領軍將軍歷楚州刺史左金吾
衞大將軍烈祖代吴拜潤州節度使徙廬州為政寬簡
廉平甚得民心昇元六年䘚于鎮初烈祖左右小臣親
信者惟周宗及仁𥙿两人任遇略等宗力贊禅代事遂
輔政其後冨盛冠一時仁𥙿資長者獨退然安于外鎮
晚益貧窶不悔也䘚年六十三謚曰匡
游簡言字敏中建安人父恭吴駕部員外郎知制誥簡
言少孤力學起家祕書省正字烈祖鎮金陵以為戶曺
參軍典元帥府書檄遷觀察推官烈祖代吴為中書舍
人元宗嗣位遷翰林學士禮部侍郎貞介獨不附權要
元宗頗重其為人命判中書省兼吏兵部選事裁抑僥
倖憎疾者衆選人邵唐試判不中上書言簡言父恭嘗
為鄂州杜洪掌書記洪奬成朱温纂弑恭預其謀簡言
逆臣子當斬請正國法元宗怒唐挾私忿謗讟决杖流
饒州及淮南交兵吴越亦伺釁攻常州執團練使趙仁
澤歸于錢唐仁澤見吴越王責以敗&KR0576;吴越王怒抉其
口至耳方議遣使詰責吴越群臣畏懾莫敢往元宗以
命簡言簡言不辤見其子愻為千牛備身將彂拜中書
侍郎未出境召還及遷都豫章立吴王為太子留西都監
國以簡言為輔簡言力辤言久備近臣不忍去帷幄元
宗嘉其一心事主無徼後福竟即從其請更用嚴續而
後主亦由是賢之拜吏部尚書知省事簡言親治簿書
督責嚴峻人或以事請寄必固違咈雖直亦不得伸議
者譏其過拜左僕射兼門下侍郎同平章事疾巳篤不
及視事䘚年五十七
刁彦能字德眀上蔡人父禮遇亂徙家宣州彦能少孤
事毋篤孝家貧無以飬乃事節度使王茂章茂章叛吴
歸吴越彦能以帳下當從乃使家人扶其毋伺于道左
彦能泣告茂章曰彦能有老母在此不能捨而從公敢
請死茂章哀其意許之乃馳還宣州而城中已亂彦能
登城以劒招之曰我從王府來大軍已近爾軰無妄動
衆信之稍定義祖聞而嘉之以為軍校事其子知訓于
廣陵知訓狂恣彦能每切諫不聽然亦不加罪牙將馬
謙以衆擁吴主登宫門將殺知訓彦能從朱瑾入手斷
謙以獻賞賚甚厚然彦能警敏觀知訓必敗而人望在
烈祖心常附焉知訓忌烈祖數欲害之嘗與烈祖飲酒
而伏劒士室中彦能行酒以爪語烈祖烈祖悟亟起去
而嘗從知訓宴烈祖于山光寺復欲加害弟知諫擿語
烈祖烈祖亦馳去知訓取佩刀授彦能使追殺之及于
途舉刀示先主乃還以不及告及知訓死義祖見彦能
諫書歎異𣸪使事知諫于潤州遷禆將烈祖代吴入為
環衞遷至夭威軍都虞候左街使金陵數大水秦淮溢
東關尤被害彦能請築隄為斗門䟽導之水患稍息元
宗嗣立出爲饒州節度使徙信州又徙建州留後撫州
節度使彦能好讀書在鎮委文吏頗有治稱好作詩嘗
與李建勲相酬贈建勳因燕見及之元宗笑曰殊不知
彦能乃西班學士也性矜莊燕居容服不少墮時貴宴
飲或蓬首裸袒彦能在坐則皆粛然保大末䘚年六十
八子衎事後主爲祕書郎集賢校理以文翰見知擢直
清輝殿閱中外章奏國亡入朝仕至兵部郎中直秘
閣崇文院檢討淳淡夷粹恬于仕進暇日鼓琴圍棋不
交人事衎孫約亦名士久在三館晚築室潤州號藏春
隖王安石蘇軾皆尊&KR0738;之南唐書列傳卷苐三
南唐書本紀卷苐三
後主名煜字重光元宗苐六子初名從嘉母曰光穆皇
后鍾氏從嘉廣顙豐頬駢齒一目重瞳子文獻太子惡
其有竒表從嘉避旤惟覃思經籍歴封安定郡公鄭王
文獻太子䘚徙吴王以尚書令知政事居東宫建隆二
年遂立為太子元宗南廵太子留金陵監國以嚴續殷
崇義輔之張洎主箋奏六月元宗殂太子嗣立于金陵
更名煜居喪哀毁幾不勝赦境内尊鍾后曰聖尊后以
后父名泰章也立妃周氏為國后徙信王景逷為江王
鄧王從善為韓王立弟從鎰為鄧王從謙為宜春王從
信爲文陽郡公從度爲昭平郡公從度景遷子也令諸
司四品至九品無職事者日二員待制扵内殿以右僕
射嚴續爲司空平章事餘進位有差遣中書侍郎馮延
鲁如京師奉表陳襲位太祖賜詔答之自是始降詔
秋九月太祖遣鞍轡庫使梁義來弔祭冬十月太
祖遣樞密承旨王文來賀襲位初元宗雖臣于周惟去
帝號他猶用王者禮至是國主始易紫袍見使者使退
如初服十二月置龍翔軍以教水戰
建隆三年春三月遣馮延鲁入貢京師泉州節度使中
書令晉江王劉從效䘚子紹鎡自稱留後夏田月泉州
將陳洪進執紹鎡歸金陵推副使張漢思爲留後六月
遣客省使翟如璧入貢京師太祖放降䘚千人南還
冬十一月遣水部郎中頋彛入貢京師
乾德元年春正月太祖遣使來賜羊馬槖駞三月
太祖出師平荆湖國主遣使犒軍夏四月泉州副使陳
洪進廢張漢思自稱權知軍府來告國主即以洪進爲
節度使秋七月太祖詔國主遣還顯德以來中朝將
士在江南者及令揚州民遷江南者還其故土十二月
國主表乞罷詔書不名之禮
乾德二年春三月行鐡錢每十錢以鐵錢六權銅錢四
而行其後銅錢遂廢民間止用鐡錢末年銅錢一直鐵
錢十比國亡諸郡所積銅錢六十七萬緡命吏部侍郎
修國史韓熙載知貢舉放進士王崇古等九人國主命
中書舍人徐鉉覆試舒雅等五人雅等不就國主乃自
命詩賦題以中書官莅其事五人皆見黜秋八月太
祖于江北置折博務禁商旅過江九月立子仲㝢為清
源郡公仲宐宣城郡公十月甲辰仲㝢䘚國后周氏已
寝疾哀傷增革遂亦䘚十一月太祖遣作坊副使魏
丕來弔祭
乾德三年夏五月司空平章事嚴續罷為鎮海軍節度
使秋九月兩沙聖尊后鍾氏殂冬十月太祖遣染院
使李光圖來弔
乾德四年秋八月國主遣龔愼儀持書使南漢約與俱
事中朝九月愼儀至番禺被執
乾德五年春命两省侍郎諫議給事中中書舍人集賢
勤政殿學士更直光政殿召對咨訪率至夜分
開寶元年春三月戊申以樞密使右僕射殷崇義為左
僕射同平章事境内旱太祖賜米麥十萬石冬十一
月立國后周氏
開寳二年春三月以游簡言為左僕射兼門下侍郎同
平章事夏五月簡言䘚是歲右僕射同平章事殷崇義
罷為潤州節度使同平章事
開寳三年夏太白晝見二日相觸
開寳四年冬十月國主聞太祖滅南漢屯兵扵漢陽
大懼遣太尉中書令鄭王從善朝貢稱江南國主請罷
詔書不名從之有商人來告中朝造戰艦數千艘在荆
南請密往㷊之國主懼不敢從
開寳五年春二月國主下令貶損儀制改詔為教中書
門下省為左右内史府尚書省為司會府御史臺為司
憲府翰林院為文館樞密院為光政院大理寺為詳刑
院客省爲延賓院官號亦從改易以避中朝初金陵官
闕皆設鴟吻元宗雖臣于周猶如故乾德後遇中朝使
至則去之使還復設至是遂去不𣸪用降諸弟封王者
皆爲公從善椘國從鎰江國從謙鄂國内史舍人張佖
知禮部貢舉放進士楊遂等三人清輝殿學士張洎言
佖多遺才國主命洎考覆不中苐者扵是又放王綸等
五人閏月癸巳太祖命進奉使楚國公從善爲泰寧
軍節度使留京師賜第汴陽坊示欲召國主入朝也國
主遣戶部尚書馮延鲁謝從善爵命延鲁至京師疾病
不能朝而歸
開寳六年夏太祖遣翰林學士盧多遜來國主聞
太祖欲興師上表願受爵命不許以司空殷崇義知左
右内史事冬十月内史舍人潘佑上書切諫佑素與戶
部侍郎李平交厚國主以為事皆由平始先以平属吏
遣使收佑佑自殺平縊死獄中皆徙其家外郡
甲戌歲秋國主上表求從善歸國不許太祖遣閤門
使梁迥來使從容言曰天子今冬行紫燎之禮國主
宜往助祭國主不答九月丁卯復遣知制誥李穆為國
信使持詔來曰朕將以仲冬有事圜丘思與卿同閱犠
牲且諭以將出師宜早入朝之意國主辭以疾且曰臣
事大朝冀全宗祀不意如是今有死而已時太祖已
遣潁州團練使曺翰率師先出江陵宣徽南院使曺彬
侍衞馬軍都虞候李漢瓊賀州刺史田欽祚率舟師繼
發及是又命山南東道節度使潘美侍衞步軍都虞候
劉遇東上閤門使梁㢠率師水陸並進與國信使李穆
同日行冬十月國主遣江國公從鎰貢帛二十萬匹白
金二十萬觔又遣𧺫居舍人潘慎修貢買宴帛萬匹錢
五百萬築城聚糧大為守備閏十月王師拔池州國主
于是下令戒嚴去開寶紀年稱甲戌歲辛未王師進拔
蕪湖及雄遠軍吴越亦大舉兵犯常潤國主遺吴越王
書曰今日無我眀日豈有君一旦眀天子易地賞功王
亦大梁一布衣耳吴越王表其書于朝王師次采石磯
作浮橋成長驅渡江遂至金陵每歲大江春夏㬥漲謂
之黃花水及王師至而水皆縮小國人異之國主以軍
旅委皇甫繼勳機事委陳喬張洎又以徐元瑀刀衎為
内殿傳詔而遽書警奏日夜狎至元瑀等輒屏不以聞
王師屯城南十里閉門守陴國主猶不知也初烈祖有
國凡民産二千巳上出一䘚號義軍分籍者又出一䘚
號生軍新置産亦出一䘚號新擬軍客戸有三丁者出
一䘚號拔山軍元宗時許郡縣村社競渡每歲重午日
官閱試之勝者給綵帛銀椀皆籍姓名至是盡取為䘚
號&KR1272;波軍募民奴及贅壻號義勇軍募豪民以私財招
聚亡賴亡命號自在軍至是又大蒐境内自老弱外皆
募為䘚號排門軍民間又有自相率拒敵以紙為甲農
器為兵者號白甲軍凡十三等皆使捍禦然實皆不可
用奔潰相踵
乙亥歲春二月壬戌王師拔金陵闕城三月丁巳吴越
攻我常州權知州事禹萬誠以城降誅神衞都指揮使
皇甫繼勳彗出五車色白長五丈夏六月轉見西方犯
太微六十日滅王師及吴越圍潤州留後劉澄以城降
吴越遂會王師圍金陵洪州節度使朱令贇帥勝兵十
五萬赴難旌旗戰艦甚盛編木爲㭖長百餘丈大艦容
千人令贇所乘艦尤大擁甲士建大將旗鼓將斷采石
浮橋至皖口與王師遇傾火油焚北船適北風反熖自
㷊我軍大潰令贇及戰棹都虞候王暉皆被執外援既
絶金陵益危蹙王師百道攻城晝夜不休城中米斗萬
錢人病足弱死者相枕藉國主两遣徐鉉等厚貢方物
求緩兵守祭祀皆不報冬十一月白虹貫日畫晦乙未
城䧟將軍咼彦馬承信及弟承俊帥壮士數百力戰而
死勤政殿學士鍾蒨朝服坐于家亂兵至舉族就死不
去光政使右内史侍郎陳喬請死不許自縊死國主帥
司空知左右内史事殷崇義等肉袒降扵軍門眀年正
月辛未至京師乙亥授右千牛衛上將軍封違命侯
太宗即位加特進改封隴西公太平興國三年七月辛
卯殂年四十二是日七夕也後主盖以是日生贈太師
追封吴王葬洛陽北邙山後主天資純孝事元宗盡子
道居喪哀毁杖而後𧺫嗣位之初屬保大軍興之後國
削勢弱帑庾空竭專以&KR0738;民爲急蠲賦息役以𥙿民力
尊事中原不惮卑屈境内賴以少安者十有五年憲司
章䟽有䋲紏過訐者皆寝不下論决死刑多從末減有
司固爭乃得少正猶垂泣而後許之嘗獵于青山還如
大理寺親錄繋囚多所原釋中書侍郎韓熙載奏獄訟
有司之事囹圄非車駕所宜臨幸請罰内庫錢三百萬
以資國用雖不聽亦不怒也殂問至江南父老有巷哭
者然酷好浮屠崇墖廟度僧尼不可勝莫罷朝輒造佛
屋易服膜拜以故頗廢政事又置澄心堂扵内苑引能
文士及徐元機元榆元樞兄弟居其間中旨由之而出
中書密院乃同散地兵興之際降御扎移易將帥大臣
無知者皇甫繼勲誅死之後夜出萬人研營招討使但
署牒遣兵竟不知何往盖皆澄心堂直承宣命也長圍
既合内外隔絶城中之人惶怖無死所後主方幸淨居
室聽沙門德眀雲眞義倫崇節講楞嚴圓覺經用鄱陽
隱士周惟簡爲文館詩易侍講學士延入後苑講易否
卦賜惟簡金紫群臣皆知國亡在旦暮而張洎猶謂北
師巳老將自遯去後主益甘其言晏然自安命戶部員
外郎伍喬扵圍城中放進士孫確等三十八人及苐其
所施爲大扺類此故雖仁&KR0738;足以感其遺民而䘚不能
保社稷云
南唐書本紀卷苐三
