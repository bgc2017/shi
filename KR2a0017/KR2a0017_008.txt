南齊書卷八
梁蕭子顯撰
本紀第八
和帝
和帝諱寳融字智昭高宗第八子也建武元年封隨郡
王邑二千戸三年為冠軍將軍領石頭戌軍事永元元
年改封南康王為持節督荆雍益寧梁南北秦七州軍
事西中郎將荆州刺史二年十一月甲寅長史蕭穎胄
殺輔國將軍巴西梓潼二郡太守劉山陽奉梁王舉義
乙夘教纂嚴又教曰吾躬率晉陽翦此凶孽戎事方勤
宜覃澤惠所領内繋囚見徒罪無輕重殊死已下皆原
遣先有位署即復本職將吏轉一階從征身有家口停
鎮給廩食凡諸雜役見在諸軍帶甲之身克定之後悉
免為民其功效賞報别有科條丙辰以雍州刺史梁王
為使持節都督前鋒諸軍事左將軍丁巳以蕭穎胄為
右將軍都督行留諸軍事戊午梁王上表勸進十二月
乙亥羣僚勸進並不許壬辰驍騎將軍夏侯亶自京師
至江陵稱宣德太后令西中郎將南康王宜纂承皇祚
光臨億兆方俟清宫未即大號可且封宣城南琅邪南
東海東陽臨海新安尋陽南郡竟陵宜都十郡為宣城
王相國荆州牧加黃鉞置僚屬選百官西中郎府南康
國並如故湏軍次近路主者詳依舊典法駕奉迎三年
正月乙巳王受命大赦唯梅蟲兒茹法珍等不在赦例
右將軍蕭穎胄為左長史進號鎮軍將軍梁王進號征
東將軍甲戍以冠軍將軍楊公則為湘州刺史甲寅建
牙于城南二月乙丑以冠軍長史王茂先為江州刺史
冠軍將軍曹景宗為郢州刺史右將軍邵陵王寳攸為
荆州刺史己巳羣僚上尊號立宗廟及南北郊甲申梁
王率大衆屯沔口郢州刺史張沖拒守三月丁酉張沖
死驃騎將軍薛元嗣等固守
中興元年春三月乙巳即皇帝位大赦改元文武賜位
二等鰥寡孤獨不能自存者糓人五斛即永元三年也
以相國左長史蕭穎胄為尚書令晉安王寳義為司空
廬陵王寳源為車騎將軍開府儀同三司建安王寳寅
為徐州刺史散騎常侍夏侯詳為中領軍領軍將軍蕭
偉為雍州刺史丙午有司奏封庶人寳卷為零陽侯詔
不許又奏為涪陵王詔可乙酉尚書令蕭穎胄行荆州
刺史假梁王黃鉞壬子以征虜將軍柳惔為益寧二州
刺史己未以冠軍將軍莊邱黑為梁南秦二州刺史冠
軍將軍鄧元起為廣州刺史夏四月戊辰詔曰荆雍義
舉所基實始王迹君子勞心細人盡力宜加酬奬副其
乃誠凡東討衆軍及諸嚮義之衆可普復除五月乙夘
車駕幸竹林寺禪房宴羣臣巴西太守魯休烈巴東太
守蕭惠訓子瑰拒義軍秋七月東軍主吴子陽十三軍
救郢州屯加湖丁酉征虜將軍王茂先擊破之辛亥以
茂先為中護軍丁夘魯山城主孫樂祖以城降己未郢
城主薛元嗣降八月丙子平西將軍陳伯之降乙夘以
伯之為江州刺史子虎牙為徐州刺史九月乙未詔梁
王若定京邑得以便宜從事冬十一月乙未以輔國將
軍李元履為豫州刺史壬寅尚書令鎮軍將軍蕭穎胄
卒以黃門郎蕭澹行荆州府州事丁巳蕭瑰魯休烈降
十二月丙寅建康城平己巳皇太后令以梁王為大司
馬錄尚書事驃騎大將軍揚州刺史封建安郡公依晉
武陵王遵承制故事百僚致敬壬申改封建安王寳寅
鄱陽王癸酉以司徒揚州刺史晉安王寳義為太尉領
司徒甲戌給大司馬錢二千萬布絹各五千匹乙酉以
輔國將軍蕭宏為中護軍
二年春正月戊戌宣德太后臨朝入居内殿大司馬梁
王解承制致敬如先己亥以寧朔將軍蕭昺監南兖州
壬寅以大司馬都督中外諸軍事加殊禮己酉以大司
馬長史王亮為守尚書令甲寅詔大司馬梁王進位相
國總百揆揚州牧封十郡為梁公備九錫之禮加遠遊
冠位在諸王上加相國綠綟綬己未以新除右將軍曹
景宗為郢州刺史二月壬戌湘東王寳晊伏誅戊辰詔
進梁公爵為梁王增封十郡三月乙未皇太后令給梁
國錢五百萬布五千匹絹千匹辛丑鄱陽王寳寅奔虜
邵陵王寳攸晉熙王寳嵩桂陽王寳貞伏誅甲午命梁
王冕十有二旒建天子旌旗出警入蹕乘金根駕六馬
備五時副車置旄頭雲罕樂舞八佾設鐘簴宫懸王子
王女爵命一如舊儀庚戌以冠軍長史蕭秀為南徐州
刺史新除中領軍蔡道恭為司州刺史車駕東歸至姑
熟丙辰禪位梁王丁巳廬陵王寳源薨夏四月辛酉禪
詔至皇太后遜外宫丁夘梁王奉帝為巴陵王宫于姑
熟行齊正朔一如故事戊辰薨年十五追尊為齊和帝
葬恭安陵
史臣曰夏以桀亡殷隨紂滅郊天改朔理無延世而皇
符所集重興西楚神器暫来雖有冥數徽名大號斯為
幸矣
贊曰和帝晚隆掃難清宫逹機覩運高頌永終
南齊書卷八
南齊書卷八考證
和帝本紀有司奏封庶人寳卷為零陽侯零陽南史
作零陵
中興二年二月壬戌湘東王寳晊伏誅(臣祖庚)按明
帝十一男湘東無傳南史王亮傳云張稷等議立湘
東嗣王寳晊領軍王瑩曰城閉已久人情離解征東
在近何不諮問紀不載其事通鑑考異云和帝已立
稷等知建康不可守故弑東昏豈敢復議立寳晊據
此則議立湘東之說南史誤矣是時衍已有異志諸
王無不見害湘東獨能自存乎
南齊書卷八考證
