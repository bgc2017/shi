南齊書卷二十二
梁蕭子顯撰
列傳第三
豫章文獻王
豫章文獻王嶷字宣儼太祖第二子寬仁弘雅有大成
之量太祖特鍾愛焉起家為太學博士長城令入為尚
書左民郎錢唐令太祖破薛索兒改封西陽以先爵賜
為晉夀縣矦除通直散騎侍郎以偏憂去官桂陽之役
太祖出頓新亭壘板嶷為寧朔將軍領軍衛從休範率
士卒攻壘南嶷執白虎幡督戰屢摧却之事寧遷中書
郎尋為安遠護軍武陵内史時沈攸之責賧伐荆州界
内諸蠻遂反五溪禁斷魚鹽羣蠻怒酉溪蠻王田頭擬
殺攸之使攸之責賧千萬頭擬輸五百萬發氣死其弟
婁矦簒立頭擬子田都走入獠中於是蠻部大亂抄掠
平民至郡城下嶷遣隊主張莫兒率將吏擊破之田都
自獠中請立而婁矦懼亦歸附嶷誅婁矦於郡獄命田
都繼其父蠻衆乃安入為宋順帝車騎諮議參軍府掾
轉驃騎仍遷從事中郎詣司徒袁粲粲謂人曰後来佳
器也太祖在領軍府嶷居青溪宅蒼梧王夜中微行欲
掩襲宅内嶷令左右儛刀戟於中庭蒼梧從墻間窺見
以為有備乃去太祖帶南兗州鎮軍府長史蕭順之在
鎮憂危既切期渡江北起兵嶷諫曰主上狂凶人不自
保單行道路易以立功外州起兵鮮有克勝物情疑惑
必先人受禍今於此立計萬不可失蒼梧王殞太祖報
嶷曰大事已判汝眀可早入順帝即位轉侍中總宫内
直衛沈攸之之難太祖入朝堂嶷出鎮東府加冠軍將
軍袁粲舉兵夕丹陽丞王遜告變先至東府嶷遣帳内
軍主戴元孫二千人隨薛道淵等俱至石頭焚門之功
元孫預焉先是王藴薦部曲六十人助為城防實以為
内應也嶷知藴懷貳不給其仗散處外省及難作搜檢
皆已亡去遷中領軍加散騎常侍上流平後世祖自尋
陽還嶷出為使持節都督江州豫州之新蔡晉熙二郡
軍事左將軍江州刺史常侍如故給鼓吹一部以定策
功改封永安縣公千五百戶仍徙都督荆湖雍益梁寧
南北秦八州諸軍事鎮西將軍荆州刺史持節常侍如
故時太祖輔政嶷務在省約停府州儀迎物初沈攸之
欲聚衆開民相告士庶坐執役者甚衆嶷至鎮一日遣
三千餘人見囚五歲刑以下不連臺者皆原遣以市稅
重濫更定㮧格以稅還民禁諸市調及苖籍二千石官
長不得與人為市諸曹吏聽分番假百姓甚悅禪讓之
間世祖欲速定大業嶷依違其事默無所言建元元年
太祖即位赦詔未至嶷先下令蠲除國内昇眀二年以
前逋負遷侍中尚書令都督揚南徐二州諸軍事驃騎
大將軍開府儀同三司揚州刺史持節如故封豫章郡
王邑三千戶僕射王儉牋曰舊楚蕭條仍歲多故荒民
散亡實湏緝理公臨莅甫爾英風惟穆江漢来蘇八州
慕義自庾亮以来荆楚無復如此美政古人朞月有成
而公旬日致治豈不休哉會北虜動上思為經略乃詔
曰西關總司王畿誠為治要荆楚領馭遐遠任寄弘隆
自頃公私凋盡綏撫之宜尤重恒日復以為都督荆湘
雍益梁寧南北秦八州諸軍事南蠻校尉荆湘二州刺
史持節侍中將軍開府如故晉宋之際刺史多不領南
蠻别以重人居之至是有二府二州荆州資費歲錢三
千萬布萬匹米六萬斛又以江湘二州米十萬斛給鎮
府湘州資費歲七百萬布三千匹米五萬斛南蠻資費
歲三百萬布萬匹綿千斤絹三百匹米千斛近代莫比
也尋給油絡侠望車二年春虜寇司豫二州嶷表遣南
蠻司馬崔慧景北討又分遣中兵參軍蕭惠朗援司州
屯西關虜軍濟淮攻夀春分騎當出隨鄧衆以為憂嶷
曰虜入春夏非動衆時令豫司彊守遏其津要彼見堅
嚴自當潰散必不敢越二鎮而南也是時纂嚴嶷以荆
州隣接蠻蜑慮其生心令鎮内皆緩服既而虜竟不出
樊鄧於夀春敗走尋給班劍二十人其夏於南蠻園東
南開館立學上表言狀置生四十人取舊族父祖位正
佐臺郎年二十五以下十五以上補之置儒林參軍一
人文學祭酒一人勸學從事二人行釋莱禮以穀過賤
聽民以米當口錢優評斛一百義陽刧帥張羣亡命積
年鼓行為賊義陽武陵天門南平四郡界被其殘破沈
攸之連討不能禽乃首用之攸之起事羣從下郢於路
先叛結寨於三溪依據深險嶷遣中兵參軍虞欣祖為
義陽太守使降意誘納之厚為禮遺於坐斬首其黨數
百人皆散四郡獲安入為都督揚南徐二州諸軍事中
書監司空揚州刺史持節侍中如故加兵置佐以前軍
臨川王暎府文武配司空府嶷以將還都修治廨宇及
路陌東歸部曲不得齎府州物出城發江津士女觀送
數千人皆垂泣嶷發江陵感疾至亰師未瘳上深憂慮
為之大赦三年六月壬子赦令是也疾愈上幸東府設
金石樂敕得乘輿至宫六門太祖崩嶷哀號眼耳皆出
血世祖即位進位太尉置兵佐解侍中增班劔為三十
人建元中世祖以事失旨太祖頗有代嫡之意而嶷事
世祖恭悌盡禮未嘗違忤顔色故世祖友愛亦深永眀
元年領太子太傅解中書監餘如故手啓上曰陛下以
叡孝纂業萬㝢惟新諸弟有序臣屢荷隆愛叨授台首
不敢固辭俛仰祗寵心魂如失負重量力古今同規臣
窮生如浮質操空素任居鼎右已移氣序自頃以来宿
疾稍纏心慮恍惚表於容狀視此根候常恐命不勝恩
加以星緯屢見災祥雖脩短有恒能不耿介比心欲從
俗啓解今職但厝辭為鄙或貽物誚所以息意緘嘿一
委時運而可復加寵榮增其顛墜且儲傅之重實非恒
選遂使太子見臣必束帶宫臣皆再拜二三之宜何以
當此陛下同生十餘今唯臣而已友于之愛豈當獨臣
鍾其隆遇别奉啓事仰祈恩照臣近亦侍言太子告意
子良具因王儉申啓未知粗上聞未福慶方隆國祚永
始若天假臣年得預人位唯當請降貂璫以飾微軀永
侍天顔以惟畢世此臣之願也服之不衷猶為身災况
寵爵乎殊榮厚恩必誓以命請上答曰事中恐不得從
所陳宋氏以来州郡秩俸及供給多隨土所出無有定
准嶷上表曰循革貴宜損益資用治在夙均政由一典
伏尋郡縣長尉俸禄之制雖有定科而其餘資給復由
風俗東北異源西南各緒習以為常因而弗變緩之則
莫非通規澄之則靡不入罪殊非約法眀章先令後刑
之謂也臣謂宜使所在各條公用公田秩石迎送舊典
之外守宰相承有何供調尚書精加洗覈務令優衷事
在可通隨宜開許損公侵民一皆止却眀立定格班下
四方永為恒制從之嶷不參朝務而言事密謀多見信
納服闋加侍中二年詔曰漢之梁孝寵異列蕃晉之文
獻秩殊恒序况乃地侔前准勲兼往式雖天倫有本而
因事增情宜廣田邑用申恩禮增封為四千戶宋元嘉
世諸王入齋閤得白服帬帽見人主唯出大極四廂乃
備朝服自比以來此事一斷上與嶷同生相友睦宫内
曲宴許依元嘉嶷固辭不奉敕唯車駕幸第乃白服烏
紗帽以侍宴焉啓自陳曰臣自還朝便省儀刀捉刀左
右十餘亦省唯郊外遠行或復暫有入殿亦省服身今
所牽仗二侠轂二白直共七八十人事無大小臣必欲
上啓伏度聖心脫未委曲或有言其多少不附事實仰
希即賜垂敕又啓揚州刺史舊有六白領合扇二白拂
臣脱以為疑不審此當云何行園苑中乘轝出籬門外
乘轝鳴角皆相仍如此非止於帶神州者未審此當云
何方有行来不可失衷上答曰儀刀捉刀不應省也侠
轂白直乃可共百四五十以還正是耳亦不曾聞人道
此吾自不使諸王無仗况復汝耶在私園苑中乘此非
疑郊外鳴角及合扇并拂先乃有不復施用此来甚久
凡在鎮自異還亰師先廣州乃立鼓吹交部遂有輦事
隨時而改亦復有可得依舊者汝若有疑可與王儉諸
人量衷但令人臣之儀無失便行也又啓曰臣拙知自
處闇於疑訪常見素姓扶詔或著布屩不意為異臣在
西朝拜王儀飾悉依宋武陵事例有二鄣扇仍此下都
脱不為疑小兒奴子並青布袴衫臣齋中亦有一人意
謂外庶所服不疑與羊車相類曲荷慈旨今悉改易臣
昔在邊鎮不無羽衛自歸朝以来便相分遣侠轂白直
格置三百許人臣頃所引不過一百常謂亰師諸王不
煩牽仗若郊外遠行此所不論有仗者非臣一人所以
不容方幅啓省又因王儉備宣下情臣出入榮顯禮容
優泰第宇華曠事乖素約雖宋之遺製恩處有在猶深
非服之慙威衛之請仰希曲照上答曰傳詔臺家人耳
不足涉嫌鄣扇吾識及以来未見故有敕耳小兒奴子
本非嫌也吾有所聞豈容不敕汝知令致物議耶吾已
有敕汝一人不省侠轂但牽之吾昨不通仗事儉已道
吾即令答不煩有此啓湏間言自更一二又啓曰違遠
侍宴將踰一紀憂苦間之始得開顔近頻侍座不勝悲
喜沾飲過量實欲仰示恩狎令自下知見以杜游塵陛
下留恩子弟此情何異外物政自彊生間節聲其厚薄
伏度或未上簡臣前在東田承恩過醉實思歎往秋之
謗故言啓至切亦令羣物聞之伏願已照此心前侍幸
順之宅臣依常乘車至仗後監伺不能示臣可否便互
競啓間云臣車逼突黃屋麾旄如欲相中推此用意亦
何容易仰賴慈眀即賜垂敕不爾臣終不知闇貽此累
比日禁斷整密此自常理外聲乃云起臣在華林輒捉
御刀因此更嚴度情推理必不容爾為復上啓知耳但
風塵易至和會實難伏願猶憶臣石頭所啓無生閒縫
比閑侍無次略附茹亮口宣臣由来華素已具上簡每
欲存衷意慮不周或有乖常且臣五十之年為翫幾時
為此亦復不能以理内自制北第舊邸本自甚華臣改
脩正而已小小製置已自仰簡往歲收合得少雜材并
蒙賜故板啓榮内許作小眠齋始欲成就皆補接為辨
無乖格製要是檉栢之華一時新淨東府又有齋亦為
華屋而臣頓有二處住止下情竊所未安訊訪東宫玄
圃乃有栢屋製甚古拙内中無此齋臣乃欲壊取以奉
太子非但失之於前且補接既多不可見移亦恐外物
或為異論不審可有垂許送東府齋理否臣公家住止
率爾可安臣之今啓實無意識亦無言者太子亦不知
臣有此屋政以東宫無而臣自處之體不宜爾爾所啓
蒙允臣便當敢成弟屋安之不疑陛下若不照體臣心
便當永廢不脩臣自謂今啓非但是自處宜然實為微
臣往事伏願必垂降許伏見以諸王舉貨屢降嚴旨少
拙營生已應上簡府州郡邸舍非臣私有今巨細所資
皆是公潤臣私累不少未知將来罷州之後或當不能
不試學營覓以自贍連年惡疾餘顧影單回無事畜聚
唯逐手為樂耳上答曰茹亮今啓汝所懷及見别紙汝
勞疾亦復那得不動何意為作煩長啓事凡諸普敕此
意可尋當不關汝一人也宜有敕事吾亦必道頃見汝
自更委悉書不欲多及屋事慎勿彊厝此意白澤亦當
不解何意爾三年文惠太子講孝經畢嶷求解太傅不
許皇孫婚竟又陳解詔曰公惟德惟行無所厝辭且魯
且衛其誰與二方式範當時流聲史籍豈容屢秉撝謙
以乖期寄嶷常慮盛滿又因宫宴求解揚州授竟陵王
子良上終不許曰畢汝一世無所多言世祖即位後頻
發詔拜陵不果行遣嶷拜陵還過延陵季子廟觀沸井
有水牛突部伍直兵執牛推問不許取絹一疋横繫牛
角放歸其家為治存寬厚故得朝野歡心四年唐㝢之
賊起啓上曰此段小寇出於兇愚天網宏罩理不足論
但聖眀御世幸可不爾比藉聲聽皆云有由而然豈得
不仰啓所懷少陳心欵山海崇深臣獲保安樂公私情
願於此可見齊有天下歲月未久澤沾萬民其實未多
百姓恃險懷惡者衆陛下曲垂流愛每存優旨但頃小
大士庶每以小利奉公不顧所損者大撻籍檢工巧督
䘏簡小塘蔵丁匿口凡諸條制實長怨府此目前交利
非天下大計一室之中尚不可精㝢宙之内何可周視
公家何嘗不知民多欺巧古今政以不可細碎故不為
此實非乖理但識理者百不有一陛下弟兒大臣猶不
皆能伏理况復天下悠悠萬品怨積聚黨兇迷相類止
於一處何足不除脱復多所便成紜紜久欲上啓閑侍
無因謹陳愚管伏願特留神思上答曰欺巧那可容宋
世混亂以為是不蚊蟻何足為憂已為義勇所破官軍
昨至今都應散滅吾政恨其不辨大耳亦何時無亡命
邪後乃詔聽復籍注五年進位大司馬八年給皂輪車
尋加中書監固讓嶷身長七尺八寸善持容範文物衛
從禮冠百僚每出入殿省皆瞻望嚴肅自以地位隆重
深懷退素北宅舊有園田之美乃盛脩理之七年啓求
還第上令世子子廉代鎮東府上數幸嶷第宋長寧陵
𡑞道出第前路上曰我便是入他冢墓内尋人乃徙其
表闕騏驎於東崗上騏驎及闕形勢甚巧宋孝武於襄
陽致之後諸帝王陵皆模範而莫及也永眀末車駕數
游幸唯嶷陪從上出新林苑同輦夜歸至宫門嶷下輦
辭出上曰今夜行無使為尉司所呵也嶷對曰亰輦之
内皆屬臣州願陛下不垂過慮上大笑上謀北伐以虜
所獻氈車賜嶷每幸第清除不復屏人上敕外監曰我
往大司馬第是還家耳嶷妃庾氏常有疾瘳上幸後堂
設金石樂宫人畢至每臨幸輒極日盡歡嶷謂上曰古
来言願陛下夀偕南山或稱萬歲此殆近貎言如臣所
懷實願陛下極夀百年亦足矣上曰百年復何可得止
得東西一百於事亦濟十年上封嶷諸子舊例千戶嶷
欲五子俱封啓減人五百戶其年疾篤表解職不許賜
錢百萬營功德嶷又啓曰臣自嬰今患亟降天臨醫走
術官泉開蔵府慈寵優渥備極人臣生年疾廹遽隂無
幾願陛下審賢與善極夀蒼昊彊德納和為億兆御臣
命違昌數奄奪恩憐長辭眀世伏涕嗚咽薨年四十九
其日上再視疾至薨乃還宫詔曰嶷眀哲至親勲高業
始德懋王朝道光區縣奄至薨逝痛酷抽割不能自勝
奈何奈何今便臨哭九命之禮宜備其制斂以袞冕之
服温眀祕器命服一具衣一襲喪事一依漢東平王故
事大鴻臚持節護喪事大官朝夕送奠大司馬太傅二
府文武悉停過葬竟陵王子良啓上曰臣聞春秋所以
稱王母弟者以尊其所重故也是以禮秩殊品爵命崇
異在漢則梁王備出警入蹕之儀在晉則齊王具殊服
九命之贈江左以來尊親是闕故致袞章之典廢而不
傳實由人缺其位非禮虧省齊王故事與今不殊締構
王業功迹不異凡有變革隨時之宜者政緣恩情有輕
重德義有厚薄若事籌前規禮無異則且梁齊闕令終
之美猶饗襃贈之榮况故大司馬仁和著於天性孝悌
終於立身節義表於勤王寬猛彰於御物奉上無艱劬
之貎接下無毁傷之容淡矣止於清貞無喜愠之色悠
然棲於静默絶馳競之聲詩云靡不有初鮮克有終夫
終之者理實為難在於令行無廢斯德東平樂於小善
河間悦於詩書勲績無聞艱危不涉尚致卓爾不羣英
聲萬代况今協贊皇基經綸霸始功業高顯清譽逾彰
富貴隆重廉潔彌峻等古形今孰類兹美臣愚忖度未
有斯例凡庶族同氣愛睦尚少豈有仰覩陛下垂友于
之性若此者乎共起布衣俱登天貴生平遊處何事不
同分甘均味何珍不等未嘗覩貎而天心不懽見形而
聖儀不悦爰及臨危捨命親瞻喘息萬分之際没在聖
目號哭動乎天地感慟驚乎鬼神乃至撤膳移寢坐泣
遷旦神儀損耗隔宿改容奉瞻聖顔誰不悲悚歷古所
未聞記籍所不載既有若斯之大德實不可見典服之
贈不彰如其脱致虧忘追改為煩不令千載之下物有
遺恨其德不具美者尚荷嘉隆之命况事光先烈者寧
可缺兹盛典臣恐有識之人容致其議且庶族近代桓
温庾亮之類亦降殊命伏度天心已當有在又詔曰寵
章所以表德禮秩所以紀功慎終追遠前王之盛策累
行疇庸列代之通誥故使持節都督揚南徐二州諸軍
事大司馬領太子太傅揚州刺史新除中書監豫章王
嶷體道秉哲經仁緯義挺清譽於弱齡發韶風於早日
締綸霸業之初翼讚皇基之始孝睦著於鄉閭忠諒彰
乎邦邑及秉德論道總牧神甸七教必荷六府咸理振
風潤雨無諐於時候䘏民拯物有篤於矜懷雍容廊廟
之華儀刑列郡之觀神凝自遠具瞻允集朕友于之深
情兼家國方授以神圖委諸廟勝緝頌九紘陪禪五岳
天不愸遺奄焉薨逝哀痛傷惜震慟乎厥心今先遠戒
期龜謀襲吉宜加茂典以協徽猷可贈假黃鉞都督中
外諸軍事丞相揚州牧綠綟綬具九服錫命之禮侍中
大司馬太傅王如故給九旒鸞輅黃屋左纛虎賁班劍
百人輼輬車前後部羽葆鼓吹葬送儀依東平王故事
嶷臨終召子子廉子恪曰人生在世本自非常吾年已
老前路幾何居今之地非心期所及性不貪聚自幼所
懷政以汝兄弟累多損吾暮志耳無吾後當共相勉厲
篤睦為先才有優劣位有通塞運有富貧此自然理無
足以相陵侮若天道有靈汝等各自脩立灼然之分無
失也勤學行守基業治閨庭尚閑素如此足無憂患聖
主儲皇及諸親賢亦當不以吾没易情也三日施靈唯
香火槃水盂飯酒脯檳榔而已朔望菜食一盤加以甘
菓此外悉省葬後除靈可施吾常所乘轝扇繖朔望時
節席地香火槃水酒脯盂飯檳榔便足雖才愧古人意
懷粗亦有在不以遺財為累主衣所餘小弟未婚諸妹
未嫁凡應此用本自茫然當稱力及時率有為辦事事
甚多不復甲乙棺器及墓中勿用餘物為後患也朝服
之外惟下鐵鐶刀一口作冢勿令深一一依格莫過度
也後堂樓可安佛供養外國二僧餘皆如舊與汝遊戲
後堂船乘吾所乘牛馬送二宫及司徒服飾衣裘悉為
功德子廉等號泣奉行世祖哀痛特至至冬乃舉樂宴
朝臣上歔欷流涕諸王邸不得起樓臨瞰宫掖上後登
景陽望見樓悲感乃敕毁之薨後第庫無見錢世祖敕
貨雜物服飾得數百萬起集善寺月給第見錢百萬至
上崩乃省嶷性汎愛不樂聞人過失左右有投書相告
置鞾中竟不視取火焚之齋庫失火燒荆州還資評直
三千餘萬主局各杖數十而已羣吏中南陽樂藹彭城
劉繪吳郡張稷最被親禮藹與竟陵王子良牋曰道德
以可久傳聲風流以浸遠隳稱雖復青簡締芳未若玉
石之不朽飛翰圖藻豈伊雕篆之無沬丞相沖粹表於
天真淵照殆乎機象經邦緯民之範體國成務之規故
以業茂惟賢功高則哲神輝𦕈邈叡算不追感纏奉車
恨百留滯下官夙禀名節恩義軫慕望𡑞結哀輙欲率
荆江湘三州僚吏建碑壟首庶徽猷有述茂則方存昔
子香淳德留銘江介鉅平遺烈墮淚漢南况道尊前往
惠積聯綿者哉下官今便反假無由躬事刊斵湏至西
州鳩集所資託中書侍郎劉繪營辦藹又與右率沈約
書曰夫道宣餘烈竹帛有時先朽德孚遺事金石更非
後亡丞相獨秀生民傍照日月標勝丘園素履穆於忠
義譽應華衮功迹著於弼諧無得而稱理絶照載若夫
日用閴寂雖無取於錙銖歲功宏達諒有寄於衡石竊
承貴州士民或建碑表俾我荆南閱感無地且作紀江
漢道基分陕衣冠禮樂咸被後昆若其望碑盡禮我州
之舊俗傾壥罷肆鄙土之遺風庶幾弘烈或不泯墜荆
江湘三州策名不少並欲各率毫釐少申景慕斯文之
託歴選惟疑必待文蔚辭宗德僉茂履非高眀而誰豈
能騁無愧之辭詶式瞻之望吾西州窮士一介寂寥恩
周榮譽澤遍衣食永惟道廕日月就遠緬尋遺烈觸目
崩心常謂福齊南山慶鍾仁夀吾儕小人貽塵帷盖豈
圖一旦遂投此請約荅曰丞相風道弘曠獨秀生民凝
猷盛烈方軌伊旦愸遺之感朝野同悲承當刊石紀功
傳華千載宜湏盛述實允来談郭有道漢末之匹夫非
蔡伯喈不足以偶三絶謝安石素族之台輔時無麗藻
迄乃有碑無文况文獻王冠冕彛倫儀形㝢内自非一
世辭宗難或與此約閭閈鄙人名不入第歘酬今旨便
是以禮許人聞命慙顔已不覺汗之沾背也建武中第
二子子恪託約及太子詹事孔稚珪為文子廉字景藹
初嶷養魚復侯子響為世子子廉封永新侯千戶子響
還本子廉為世子除寧朔將軍淮陵太守太子中書舍
人前軍將軍善撫諸弟子十一年卒贈侍中諡哀世子
第三子子操泉陵侯王侯出身官無定准素姓三公長
子一人為員外郎建武中子操解褐為給事中自此齊
末皆以為例永泰元年南康侯子恪為吳郡太守避王
敬則難奔歸以子操為寧遠將軍吳郡太守永元中為
黃門郎義師圍城子操與弟宜陽侯子光卒於尚書都
座第四子子行洮陽侯早卒子元琳嗣今上受禪詔曰
褒隆往代義炳彛則朕當此樂推思弘前典豫章王元
琳故巴陵王昭秀胄子同齊氏宗國高武嫡胤宜祚井
邑以傳世祀降新淦縣侯五百戶
史臣曰楚元王高祖亞弟無功漢世東平憲王辭位永
平未及光武之業梁孝惑於勝詭安平心隔晉運蕃輔
貴盛地實高危持滿戒盈鮮能全德豫章宰相之器誠
有天真因心無矯率由遠度故能光贊二祖内和九族
實同周氏之初周公以来則未知所匹也
贊曰堂堂烈考德邁前蹤移忠以孝植友惟恭帝載初
造我王奮庸邦家有闕我王彌縫道深日用事緝民雍
愛傳餘祀聲流景鍾
南齊書卷二十二
