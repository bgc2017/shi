南齊書卷六
梁蕭子顯撰
夲紀第六
眀帝
高宗眀皇帝諱鸞字景栖始安貞王道生子也小諱玄
度少孤太祖撫育恩過諸子宋泰豫元年為安吉令有
嚴能之名補武陵王左常侍不拜元徽二年為永世令
昇眀二年為邵陵王安南記室參軍未拜仍遷寧朔將
軍淮南宣城二郡太守尋進號輔國將軍太祖踐阼遷
侍中封西昌侯邑千戸建元二年為持節督郢州司州
之義陽諸軍事冠軍將軍郢州刺史進號征虜將軍世
祖即位轉度支尚書領右軍將軍永眀元年遷侍中領
驍騎將軍王子侯舊乘纏帷車高宗獨乘下帷儀從如
素士公事混撓販食人擔火誤燒牛鼻豫章王白世祖
世祖笑焉轉為散騎常侍左衛將軍清道而行上甚悅
二年出為征虜將軍吳興太守四年遷中領軍常侍竝
如故五年為持節監豫州郢州之西陽司州之汝南二
郡軍事右將軍豫州刺史七年為尚書右僕射八年加
領衛尉十年轉左僕射十二年領右衛將軍世祖遺詔
為侍中尚書令尋加鎮軍將軍給班劍二十人隆昌元
年即本號為大將軍給鼓吹一部親兵五百人尋又加
中書監開府儀同三司鬱林王廢海陵王立為使持節
都督揚南徐二州軍事驃騎大將軍錄尚書事揚州刺
史開府如故增班劍為三十人封宣城郡公二千戸鎮
東府城給兵五千人錢二百萬布千匹九江作難假黃
鉞事寧表送之尋加黃鉞都督中外諸軍事太傅領大
將軍揚州牧增班劍為四十人給幢絡三望車前後部
羽葆鼔吹劍履上殿入朝不趨贊拜不名置左右長史
司馬從事中郎掾属各四人封宣城王邑五千戸持節
侍中中書監錄尚書竝如故未拜太后令廢海陵王以
上入纂太祖為第三子羣臣三請乃受命
建武元年冬十月癸亥即皇帝位詔曰皇齊受終建極
握鏡臨宸神武重輝欽眀懿鑠七百攸長盤石斯固而
王度中蹇天階荐阻嗣命多違蕃舋孔棘宏圖景歷將
墜諸淵宣德皇后遠鑒崇替憲章舊典疇咨台揆允定
靈策用集寳命扵予一人猥以虚薄纉承大業仰繋鴻
丕顧臨兆民永懷先構若履春冰寅憂夕惕罔識攸濟
思與萬國播此惟新大赦天下改元宿衛身普轉一階
其餘文武賜位二等逋租宿責換負官物在建武元年
以前悉原除劫賊餘口在臺府者可悉原放負舋流徙
竝還夲鄉太尉王敬則為大司馬司空陳顯達為太尉
尚書令王晏加驃騎大將軍中領軍蕭諶為領軍將軍
南徐州刺史皇子寳義為揚州刺史中護軍王玄邈為
南兖州刺史新除右將軍張瓌為右光禄大夫平北將
軍王廣之為江州刺史乙丑詔斷遠近上禮丁夘詔自
今彫文篆刻歲時光新可悉停省蕃牧守宰㦯有薦獻
事非任土嚴加禁斷追贈安陸昭侯緬為安陸王己巳
以安陸侯子寳晊為湘州刺史詔曰頃守職之吏多違
舊典存私害公實興民蠧今商旅稅石頭後渚及夫鹵
借倩一皆停息所在凡厥公宜可即符斷主曺詳為其
制憲司眀加聽察十一月癸酉以西中郎長史始安王
遥光為揚州刺史晉夀太守王洪範為青冀二州刺史
尚書令王晏領太子少傅甲戌大司馬尋陽公王敬則
等十三人進爵邑各有差詔省新林苑先是民地悉以
還主原責本直庚辰立皇子寳義為晉安王寳玄為江
夏王寳源為廬陵王寳寅為建安王寳融為随郡王寳
攸為南平王甲申詔曰邑宰禄薄俸微不足代耕雖任
土恒貢亦為勞費自今悉斷又詔宣城國五品以上悉
與滿叙自此以下皆聽解遣其欲仕適所樂乙酉追尊
始安貞王為景皇妃為懿后丙戌以輔國將軍聞喜公
遥欣為荆州刺史寧朔將軍豐城公遥昌為豫州刺史
丁亥詔細作中署材官車府凡諸工可悉開番假逓令
休息戊子立皇太子寳卷賜天下為父後者爵一級孝
子順孫義夫節婦普加甄賜眀揚表其衡閭賚以束帛
己丑詔東宫肇建遠近或有慶禮可悉斷之壬辰以新
除征虜將軍江夏王寳玄為郢州刺史永眀中御史中
丞沈淵表百官年登七十皆令致仕竝窮困私門庚子
詔曰日者百司耆齒許以自陳東西二省猶沾微俸辭
事私庭榮禄兼謝興言愛老實有矜懷自縉紳年及可
一遵永眀七年以前銓叙之科上輔政所誅諸王是月
復屬籍各封子為侯十二月壬子詔曰上覽易遺下情
難達是以甘棠見美肺石流詠自月一視黃辭如有含
枉不申懷直未舉者莅民之司竝任厥失
二年春正月辛未詔京師繋囚殊死可降為五歲刑三
署見徒五歲以下悉原赦王公以下各舉所知随王公
卿士内外羣僚各舉朕違肆心極諫索虜寇司豫徐梁
四州壬申遣鎮南將軍王廣之督司州征討右衛將軍
蕭坦之督徐州征討尚書右僕射沈文季督豫州征討
己夘詔京師二縣有毁彂墳壠随宜修理又詔曰食惟
民天義高姬載蠶實生本教重軒經前哲盛範後王茂
則布令審端咸必由之朕肅扆巖廊思引風訓深務八
政永鑒在勤静言日昃無忘寢興守宰親民之主牧伯
調俗之司宜嚴課農桑罔令游惰揆景肆力必窮地利
固修堤防考校殿最若耕蠺殊衆具以名聞游怠害業
即便列奏主者詳為條格乙未虜攻鍾離徐州刺史蕭
惠休破之丙申加太尉陳顯達使持節都督西北征討
諸軍事丁酉内外纂嚴三月戊申詔南徐州僑舊民丁
多充戎旅蠲今年三課己未司州刺史蕭誕與衆軍擊
虜破之詔雍豫司南兖徐五州遇寇之家悉停今年稅
調其與虜交通不問往罪丙寅停青州麥租虜自夀春
退走甲申解嚴夏四月己亥朔三百里内獄訟同集京
師克日聽覽此以外委州郡訊察三署徒隸原遣有差
索虜圍漢中梁州刺史蕭懿拒退之己未以新除黃門
郎裴叔業為徐州刺史五月甲午寢廟成詔監作長帥
可賜位一等役身遣假一年非役者蠲租同假限六月
壬戌誅領軍將軍蕭諶西陽王子眀南海王子罕邵陵
王子貞乙丑以右衛將軍蕭坦之為領軍將軍秋七月
辛未以右將軍晉安王寳義為南徐州刺史壬申以冠
軍將軍梁王為司州刺史辛夘以氐楊馥之為北秦州
刺史仇池公八月丁未以右衛將軍廬陵王寳源為南
兖州刺史庚戌以新除輔國將軍申希祖為兖州刺史
九月己丑改封南平王寳攸為邵陵王蜀郡王子文為
西陽王廣漢王子峻為衡陽王臨海王昭秀為巴陵王
永嘉王昭粲為桂陽王冬十月丁夘詔曰軌世去奢事
殷哲后訓物以儉理鏡前王朕属流弊之末襲澆浮之
季雖恭己弘化刻意隆平而禮譲未興侈華猶競永覽
玄風兢言集愧思所以還淳改俗反古移民可罷東田
毁興光樓并詔水衡量省御乘乙夘納皇太子妃褚氏
大赦王公已下班賜各有差斷四方上禮十二月丁酉
詔曰舊國都邑望之悵然况乃自經南面負扆宸居或
功濟當時德覃一世而塋壠櫕穢封樹不修豈直嗟深
牧竪悲甚信陵而已哉昔中京淪覆鼎玉東遷晉元締
構之始簡文遺詠在民而松門夷替埏路榛蕪雖年代
殊往撫事興懷晉帝諸陵悉加修理并增守衛吴晉陵
二郡失稔之鄉蠲三調有差
三年春正月丁酉以陰平王楊炅子崇祖為沙州刺史
封陰平王北中郎將建安王寳寅為江州刺史己巳詔
申眀守長六周之制乙酉詔去歲索虜寇邊緣邊諸州
郡將士有臨陣及疾病死亡者竝送還本土三月壬午
詔車府乘輿有金銀飾校者皆剔除夏四月虜寇司州
戍兵擊破之五月己巳以征虜將軍蕭懿為益州刺史
前軍將軍陰廣宗為梁南秦二州刺史前新除寧州刺
史李慶宗為寧州刺史秋九月辛酉以冠軍將軍徐玄
慶為兖州刺史冬十月以輔國將軍申希祖為司州刺
史閏十二月戊寅皇太子冠賜王公以下帛各有差為
父後者賜爵一級斷遠近上禮又詔今歲不須光新可
以見錢為百官供給
四年春正月庚午大赦詔曰嘉肴停爼定方旨扵必甘
良玉在攻表珪璋扵既就是以陶鈞萬品務夲為先經
緯九區學斆為大往因時康崇建庠序屯虞荐有權從
省廢謳誦寂寥倏移年稔永言古昔無忘旰昃今華夏
乂安要荒慕嚮締修東序實允適時便可式依舊章廣
延國胄弘敷景業光被後昆壬寅詔民産子者蠲其父
母調役一年又賜米十斛新婚者蠲夫役一年丙辰尚
書令王晏伏誅二月甲子以左僕射徐孝嗣為尚書令
征虜將軍蕭季敞為廣州刺史三月乙未右僕射沈文
季領護軍將軍秋八月追尊景皇所生王氏為恭太后
索虜寇沔北冬十月又寇司州甲戍遣太子中庶子梁
王右軍司馬張稷討之十一月丙辰以氐楊靈珍為北
秦州刺史仇池公武都王丁亥詔所在結課屋宅田桑
可詳減舊價十二月甲子以冠軍將軍裴叔業為豫州
刺史冠軍將軍徐玄慶為徐州刺史寧朔將軍左興盛
為兖州刺史丁丑遣度支尚書崔慧景率衆救雍州
永泰元年春正月癸未朔大赦逋租宿債在四年之前
皆悉原除中軍大將軍徐孝嗣即夲號開府儀同三司
沔北諸郡為虜所侵相繼敗沒乙巳遣太尉陳顯達持
節救雍州丁未誅河東王鉉臨賀王子岳西陽王子文
衡陽王子峻南康王子琳永陽王子珉湘東王子建南
郡王子夏桂陽王昭粲巴陵王昭秀二月癸丑遣左衛
將軍蕭惠休假節援夀陽辛未豫州刺史裴叔業擊虜
扵淮北破之辛巳平西將軍蕭遥欣領雍州刺史三月
丙午蠲雍州遇虜之縣租布戊申詔曰仲尼眀聖在躬
允光上哲弘厥雅道大訓生民師範百王軌儀千載立
人斯仰忠孝攸出玄功潛被至德彌闡雖反袂遐曠而
祧薦靡闕時祭舊品秩比諸侯頃歲以来祀典陵替爼
豆寂寥牲奠莫舉豈所以克昭盛烈永隆風教者㦲可
式循舊典詳復祭秩使牢餼備禮欽饗兼申夏四月甲
寅改元赦三署囚繋原除各有差文武賜位二等丙戍
以鎮軍將軍蕭坦之為侍中中領軍己未立武陵昭王
子子坦為衡陽王丙寅以西中郎長史劉暄為郢州刺
史丁夘大司馬會稽太守王敬則舉兵反五月壬午遣
輔國將軍劉山陽率軍東討乙酉斬敬則傳首曲赦浙
東吳晉陵七郡以後軍長史蕭穎胄為南兖州刺史丁
酉以北中郎將司馬元和為兖州刺史秋七月以輔國
將軍王珍國為青冀二州刺史癸夘以太子中庶子梁
王為雍州刺史太尉陳顯達為江州刺史己酉帝崩正
福殿年四十七遺詔曰徐令可重申八命中書監夲官
悉如故沈文季可左僕射常侍護軍如故江祏可右僕
射江祀可侍中劉暄可衛尉軍政大事委陳太尉内外
衆事無大小委徐孝嗣遥光坦之江祏其大事與沈文
季江祀劉暄參懷心膂之任可委劉悛蕭惠休崔慧景
葬興安陵帝眀審有吏才持法無所借制御親幸臣下
肅清驅使寒人不得用四幅繖大存儉約罷世祖所起
新林苑以地還百姓廢文帝所起太子東田斥賣之永
眀中輿輦舟乘悉剔取金銀還主衣庫太官進御食有
裹蒸帝曰我食此不盡可四片破之餘充晚食而世祖
掖庭中宫殿服御一無所改性猜忌多慮故亟行誅戮
潛信道術用計數出行幸先占利害南出則唱云西行
東遊則唱云北幸簡扵出入竟不南郊上初有疾無輟
聽覽祕而不傳及寢疾甚久勑臺省府署文簿求白魚
以為治外始知之身衣絳衣服飾皆赤以為厭勝巫覡
云後湖水頭經過宫内致帝有疾帝乃自至太官行水
溝左右唘太官若無此水則不立帝决意塞之欲南引
淮流會崩事寢
史臣曰高宗以支庶纂歷據猶子而為論一朝到此誠
非素心遺寄所當諒不獲免夫戕夷之事懷抱多端或
出自雄忍或生乎畏懾令同財之親在我而先棄進引
之愛量物其必遠疑怯既深猜似外入流涕行誅非云
義舉事苟求安能無内愧既而自樹夲根枝胤孤弱貽
厥不昌終覆宗社若令&KR1062;鈕之徵必委天命盤庚之祀
亦繼陽甲杖運推公夫何譏爾
贊曰高宗傍起宗國之慶慕名儉德垂文法令兢兢小
心察察吏政沔陽失土南風不競
南齊書卷六
南齊書卷六考證
眀帝夲紀三年春正月丁酉通鑑考異曰案長歷是
月乙丑朔無丁酉下有己巳當作丁夘
四年春正月庚午通鑑考異曰案長歷是月己丑朔
無庚午通鑑所以不日
永泰元年七月以太尉陳顯達為江州刺史(臣祖庚)
按陳顯達傳顯達敗扵馬圈表解職不許求降號又
不許乃除江州又云東昏立顯達彌不樂還京師得
此授甚喜据此則刺史江州在東昏立後馬圈之敗
亦在永元元年情事適合况眀帝末顯達方以三公
擊魏不容無故除江州也
南齊書卷六考證
