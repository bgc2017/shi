南齊書卷四十六
梁蕭子顯撰
列傳第二十七
王秀之王慈蔡約陸慧曉(顧憲之)
蕭惠基
王秀之字伯奮琅邪臨沂人也祖裕宋左光祿大夫儀
同三司父瓚之金紫光禄大夫秀之幼時裕愛其風采
起家著作佐郎太子舍人父卒為菴舍於墓下持喪服
闋復職吏部尚書褚淵見秀之正潔欲與結婚秀之不
肯以此頻轉為兩府外兵參軍遷太子洗馬司徒左西
屬桂陽王司空從事中郎秀之知休範將反辭疾不就
出為晉平太守至郡期年謂人曰此邦豐壤禄俸常充
吾山資已足豈可久留以妨賢路上表請代時人謂王
晉平恐富求歸還為安成王驃騎諮議轉中郎又為太
祖驃騎諮議昇眀二年轉左軍長史尋陽太守隨府轉
鎮西長史南郡太守府主豫章王嶷既封王秀之遷為
司馬河東太守辭郡不受加寧朔將軍改除黃門郎未
拜仍遷豫章王驃騎長史於荆州立學以秀之領儒林
祭酒遷寧朔將軍南郡王司馬復為黃門郎領羽林監
遷長沙王中軍長史世祖即位為太子中庶子吏部郎
出為義興太守遷侍中祭酒轉都官尚書初秀之祖裕
性貞正徐羡之傅亮當朝裕不與来往及致仕隱吳興
與子瓚之書曰吾欲使汝處不競之地瓚之歴官至五
兵尚書未嘗詣一朝貴江湛謂何偃曰王瓚之今便是
朝隐及柳元景顔師伯令僕貴要瓚之竟不候之至秀
之為尚書又不與令王儉欵接三世不事權貴時人稱
之轉侍中領射聲校尉出為輔國將軍隨王鎮西長史
南郡内史州西曹苟平遺秀之交知書秀之拒不答平
乃遺書曰僕聞居謙之位既刊于易慠不可長禮眀其
文是以信陵致夷門之義燕丹收荆卿之節皆以禮而
然矣丈夫處世豈可寂寞恩榮空為後代一丘土足下
業潤重光聲居朝右不修高世之績將何隔於愚夫僕
耿介當年不通羣品饑寒白首望物嗟来成人之美春
秋所善薦我寸長開君尺短故推風期德規於相益實
非碌碌有求於平原者也僕與足下同為四海國士夫
盛衰迭代理之恒數名位參差運之通塞豈品德權行
為之者哉第五之號既無易於驃騎西曹之名復何推
於長史足下見答書題久之以君若此非典何宜施之
於國士如其循禮禮無不答謹以相還亦何犯於逆鱗哉
君子處人以德不以位相如不見屈於澠池毛遂安受
辱於郢門造敵臨事僕必先於二子未知足下之貴足
下之威孰若秦楚兩王僕以德為寳足下以位為寳各
寳其寳於此敬宜常聞古人交絶不泄惡言僕謂之鄙
無以相貽故薦貧者之贈平穎川人豫章王嶷為荆州
時平獻書令減損奢麗豫章王優教酬答尚書令王儉
當事平又與儉書曰足下建高世之名而不顯高世之
迹將何以書於齊史哉至是南郡綱紀啓隨王子隆請
罪平平上書自申秀之尋徵侍中領游擊將軍未拜仍
為輔國將軍吳興太守秀之常云位至司徒左長史可
以止足矣吳興郡隐業所在心願為之到郡修治舊山
移置輜重隆昌元年卒官年五十三諡曰簡子秀之宗
人僧祐太尉從祖兄也父遠光祿勲宋世為之語曰王
遠如屏風屈曲從俗能蔽風露而僧祐負氣不羣儉常
候之辭不相見世祖數閱武僧祐獻講武賦儉借觀僧
祐不與竟陵王子良聞僧祐善彈琴於座取琴進之不
肯從命永眀末為太子中舍人在直屬疾代人未至僧
祐委出為有司所奏贖論官至黃門郎時衛軍掾孔逭
亦抗直著三吳決錄不傳
王慈字伯寳琅邪臨沂人司空僧虔子也年八歲外祖
宋太宰江夏王義恭迎之内齋施寳物恣聽所取慈取
素琴石研義恭善之少與從弟儉共書學除祕書郎太
子舍人安成王撫軍主簿轉記室遷祕書丞司徒左西
屬右長史試守新安太守黃門郎太子中庶子領射聲
校尉安成王冠軍豫章王司空長史司徒左長史兼侍
中出為輔國將軍豫章内史父憂去官起為建武將軍
吳郡太守遷寧朔將軍大司馬長史重除侍中領步兵
校尉慈以朝堂諱榜非古舊制上表曰夫帝后之德綢
繆天地君人之亮蟬聫日月至於名族不著昭自方策
號諡聿宣載伊篇籍所以魏臣據中以建議晉主依經
以下詔朝堂榜誌諱字懸露義非綿古事殷中世空失
資敬之情徒乖嚴配之道若乃武功鼎臣贊庸元吏或
以勲崇或由姓表故孔悝見銘謂標叔舅子孟應圖稱
題霍氏况以處一之重列尊名以止仁無二之貴夤沖
文而止敬昔東平即世孝章廵宫而灑泣新野云終和
熹見似而流涕感循舊類尚或深心矧觀徽跡能無惻
隐今扄禁嶔邃動延車盖若使鑾駕紆覧四時臨閱豈
不重增聖慮用感宸衷愚謂空標簡第無益於匪躬直
述朝堂寧虧於夕惕伏惟陛下保合萬國齊聖羣生當
删前基之弊軌啓皇齊之孝則詔付外詳議博士李撝
議據周禮凡有新令必奮鐸以警衆乃退以憲之于王
宫注憲表懸之也太常丞王僴之議尊極之名宜率土
同諱目可得覩口不可言口不可言則知之者絶知之
者絶則犯觸必衆儀曹郎任昉議撝取證眀之文僴之
即情惟允直班諱之典爰自漢世降及有晉歷代無爽
今之諱榜兼眀義訓邦之字國實為前事之徵名諱之
重情敬斯極故懸諸朝堂搢紳所聚將使起伏晨昏不
違耳目禁避之道昭然易從此乃敬恭之深旨何情典
之或廢尊稱霍氏理例乖方居下以名故以不名為重
在上必諱故以班諱為尊因心則理無不安即事則習
行已久謂宜式遵無所創革慈議不行慈患脚世祖敕
王晏曰慈在職未久既有微疾不堪朝又不能騎馬聽
乘車在仗後江左来少例也以疾從閑任轉冠軍將軍
司徒左長史慈妻劉秉女子觀尚世祖長女吳縣公主
修婦禮姑未嘗交答江夏王鋒為南徐州妃慈女也以
慈為冠軍將軍東海太守加秩中二千石行徐州府事
還為冠軍將軍廬陵王中軍長史未拜永眀九年卒年
四十一謝超宗嘗謂慈曰卿書何當及虔公慈曰我之
不得仰及猶雞之不及鳳也時人以為名答追贈太常
諡懿子
蔡約字景撝濟陽考城人也祖廓宋祠部尚書父興宗
征西儀同約少尚宋孝武女安吉公主拜駙馬都尉祕
書郎不拜順帝車騎驃騎行參軍通直郎不&KR0556;遷太祖
司空東閤祭酒太尉主簿齊臺建為世子中舍人仍隨
度東宫轉鄱陽王友竟陵王鎮北征北諮議領記室中
書郎司徒右長史黃門郎領本州中正出為新安太守
復為黃門郎領射聲校尉通直常侍領驍騎將軍太子
中庶子領屯騎校尉永眀八年八月合朔約脱武冠解
劒於省眠至下鼓不起為有司所奏贖論太孫立領校
尉如故出為宜都王冠軍長史淮南太守行府州事世
祖謂約曰今用卿為近蕃上佐想副我所期約曰南豫
密邇亰師不治自理臣亦何人爝火不息時諸王行事
多相裁割約在任主佐之間穆如也遷司徒左長史高
宗為錄尚書輔政百僚屣履到席約躡屐不改帝謂江
祏曰蔡氏是禮度之門故自可悦祏曰大將軍有揖客
復見於今建武元年遷侍中眀年遷西陽王撫軍長史
加冠軍將軍徙廬陵王右軍長史將軍如故轉都官尚
書遷邵陵王師加給事中江夏王車騎長史加征虜將
軍並不拜好飲酒夷淡不與世雜遷太子詹事永眀二
年卒年四十四贈太常
陸慧曉字叔眀吳郡吳人也祖萬載侍中父子真元嘉
中為海陵太守時中書舍人秋當親幸家在海陵假還
葬父子真不與相聞當請發民治橋又以妨農不許彭
城王義康聞而賞焉自臨海太守眼疾歸為中散大夫
卒慧曉清介正立不雜交游會稽内史同郡張暢見慧
曉童幼便嘉異之張緒稱之曰江東裴樂也初應州郡
辟舉秀才衛尉史歴諸府行參軍以母老還家侍養十
餘年不仕太祖輔政除為尚書殿中郎隣族来相賀慧
曉舉酒曰陸慧曉年踰三十婦父領選始作尚書郎卿
輩乃復以為慶邪太祖表禁奢侈慧曉撰答詔草為太
祖所賞引為太傅東閤祭酒建元初仍遷太子洗馬武
陵王曅守會稽上為精選僚吏以慧曉為征虜功曹與
府參軍沛國劉璡同從述職行至吳璡謂人曰吾聞張
融與陸慧曉並宅其間有水此水必有異味遂往酌而
飲之廬江何點薦慧曉於豫章王嶷補司空掾加以恩
禮轉長沙王鎮軍諮議參軍安陸侯緬為吳郡復禮異
慧曉慧曉求補緬府諮議參軍遷始興王前將軍安西
諮議領冠軍錄事參軍轉司徒從事中郎遷右長史時
陳郡謝朏為左長史府公竟陵王子良謂王融曰我府
二上佐求之前世誰可為比融曰兩賢同時便是未有
前例子良於西邸抄書令慧曉參知其事尋遷西陽王
征虜巴陵王後軍臨汝公輔國三府長史行府州事復
為西陽王左軍長史領會稽郡丞行郡事隆昌元年徙
為晉熙王冠軍長史江夏内史行郢州事慧曉歴輔五
政治身清肅僚佐以下造詣趣起送之或謂慧曉曰長
史貴重不宜妄自謙屈答曰我性惡人無禮不容不以
禮處人未嘗卿士大夫或問其故慧曉曰貴人不可卿
而賤者可卿人生何容立輕重於懷抱終身常呼人位
建武初除西中郎長史行事内史如故俄徵黃門郎未
拜遷吏部郎尚書令王晏選門生補内外要局慧曉為
用數人而止晏恨之送女妓一人欲與申好慧曉不納
吏曹都令史歴政以来諮執選事慧曉任已獨行未嘗
與語帝遣左右單景儁以事誚問慧曉謂景儁曰六十
之年不復能諮都令史為吏部郎也上若謂身不堪便
當拂衣而退帝甚憚之後欲用為侍中以形短小乃止
出為輔國將軍晉安王鎮北司馬征北長史東海太守
行府州事入為五兵尚書行揚州事崔慧景事平領右
軍將軍出監南徐州少時仍遷持節督南兗兗徐青冀
五州軍事輔國將軍南兗州刺史至鎮俄爾以疾歸卒
年六十二贈太常
同郡顧憲之字士思宋鎮南將軍凱之孫也性尤清直
永眀六年為隨王東中郎長史行會稽郡事時西陵戍
主杜元懿啓吳興無秋會稽豐登商旅往来倍多常歲
西陵牛埭稅官格日三千五百元懿如即所見日可一
倍盈縮相兼略計年長百萬浦陽南北津及柳浦四埭
乞為官領攝一年格外長四百許萬西陵戍前檢税無
妨戌事餘三埭自舉腹心世祖敕示會稽郡此詎是事
宜可訪察即啓憲之議曰尋始立牛埭之意非苟逼僦
以納稅也當以風濤迅險人力不捷屢致膠溺濟急利
物耳既公私是樂所以輸直無怨亰師航渡即其例也
而後之監領者不達其本各務已功互生理外或禁遏
别道或空稅江行或撲船倍價或力周而猶責凡如此
類不經埭煩牛者上詳被報格外十條並蒙停寢從来
諠訴始得暫弭案吳興頻歲失稔今兹尤饉去乏從豐
良由饑棘或徵貨貿粒還拯親累或提攜老弱陳力餬
口埭司責稅依格弗降舊格新減尚未議登格外加倍
將以何術皇慈恤隐振廪蠲調而元懿幸災𣙜利重增
困瘼人而不仁古今共疾且比見加格置市者前後相
屬非惟新加無贏並皆舊格猶闕愚恐元懿今啓亦當
不殊若事不副言懼貽譴詰便百方侵苦為公賈怨元
懿禀性苛刻已彰往效任以物土譬以狼將羊其所欲
舉腹心亦當虎而冠耳書云與其有聚斂之臣寧有盜
臣此言盜公為損盖微斂民所害乃大也今雍熙在運
草木含澤其非事宜仰如聖旨然掌斯任者應簡廉平
廉則不竊於公平則無害於民矣愚又以便宜者盖謂
便於公宜於民也竊見頃之言便宜者非能於民力之
外用天分地也率皆即日不宜於民方来不便於公名
與實反有乖政體凡如此等誠宜深察山隂一縣課戶
二萬其民貲不滿三千者殆將居半刻又刻之猶且三
分餘一凡有貲者多是士人復除其貧極者悉皆露戶
役民三五屬官盖惟分定百端輸調又則常然比衆局
檢校首尾尋續横相質累者亦復不少一人被攝十人
相追一緒裁萌千孽互起蠶事弛而農業廢賤取庸而
貴舉責應公贍私日不暇給欲無為非其可得乎死且
不憚矧伊刑罰身且不愛何况妻子是以前檢未窮後
巧復滋網辟徒峻猶不能悛竊尋民之多偽實由宋季
軍旅繁興役賦殷重不堪勤劇倚巧祈優積習生常遂
迷忘反四海之大黎庶之衆心用參差難卒澄一化宜
以漸不可疾責誠存不擾蔵疾納汙實增崇曠務詳寬
簡則稍自歸淳又被符簡病前後年月久遠其事不存
符旨既嚴不敢闇信縣簡送郡郡簡呈使殊形詭狀千
變萬源聞者忽不經懷見者實足傷駭兼親屬里伍流
離道路時轉寒涸事方未已其士人婦女彌難厝衷不
簡則疑其有巧欲簡復未知所安愚謂此條宜委縣簡
保舉其綱領略其毛目乃囊漏不出貯中庶嬰疾沈痼
者重荷生造之恩也又永興諸暨離唐㝢之寇擾公私
殘燼彌復特甚儻值水旱實不易念俗諺云會稽打鼓
送卹吳興步擔令史會稽舊稱沃壤今猶若此吳興本
是塉土事在可知因循餘弊誠宜改張沿元懿今啓敢
陳管見世祖並從之由是深以方直見委仍行南豫南
兗二州事籖典諮事未嘗與色動遵法制歴黃門郎吏
部郎永元中為豫章内史
蕭惠基南蘭陵蘭陵人也祖源之宋前將軍父思話征
西將軍儀同三司惠基幼以外戚見江夏王義恭歎其
詳審以女結婚解褐著作佐郎征北行參軍尚書水部
左民郎出為湘東内史除奉車都尉撫軍車騎主簿泰
始初兄益州刺史惠開拒命眀帝遣惠基奉使至蜀宣
旨慰勞惠開降而益州土人反引氐賊圍州城惠基於
外宣示朝廷威賞於是氐人邵虎郝天賜等斬賊帥馬
興懷以降還為太子中舍人惠基西使千餘部曲並欲
論功惠基毁除勲簿競無所用或問其此意惠基曰我
若論其此勞則驅馳無已豈吾素懷之本邪出為武陵
内史中書黃門郎惠基善隸書及奕棋太祖與之情好
相得早相器遇桂陽之役惠基姊為休範妃太祖謂之
曰卿家桂陽遂復作賊太祖頓新亭壘以惠基為軍副
惠基弟惠朗親為休範攻戰惠基在城内了不自疑出
為豫章太守還為吏部郎遷長兼侍中袁粲劉秉起兵
之夕太祖以秉是惠基妹夫時直在侍中省遣王敬則
觀其指趣見惠基安靜不與秉相知由是益加恩信討
沈攸之加惠基輔國將軍徙頓新亭事寧解軍號領長
水校尉母憂去官太祖即位為征虜將軍衛尉惠基就
職少時累表陳解見許服闋為征虜將軍東陽太守加
秩中二千石凡歴四郡無所蓄聚還為都官尚書轉掌
吏部永眀三年以久疾徙為侍中領驍騎將軍尚書令
王儉朝宗貴望惠基同在禮閤非公事不私覿焉五年
遷太常加給事中自宋大眀以来聲伎所尚多鄭衛淫
俗雅樂正聲鮮有好者惠基解音律尤好魏三祖曲及
相和歌每奏輒賞悅不能已當時能棋人琅邪王抗第
一品吳郡褚思莊會稽夏赤松並第二品赤松思速善
於大行思莊思遲巧於鬭棋宋文帝世羊玄保為會稽
太守帝遣思莊入東與玄保戲因製局圖還於帝前覆
之太祖使思莊與王抗交賭自食時至日暮一局始竟
上倦遣還省至五更方決抗睡於局後思莊達曉不寐
世或云思莊所以品第致高緣其用思深久人不能對
也抗思莊並至給事中永眀中敕抗品棋竟陵王子良
使惠基掌其事初思話先於曲阿起宅有閑曠之致惠
基常謂所親曰湏婚嫁畢當歸老舊廬立身退素朝廷
稱為善士眀年卒年五十九追贈金紫光禄大夫弟惠
休永眀四年為廣州刺史罷任獻奉傾資上敕中書舍
人茹法亮曰可問蕭惠休吾先使卿宣敕答其勿以私
祿足充獻奉今段殊覺其下情厚於前後人問之故當
不復私邪吾欲分受之也十一年自輔國將軍南海太
守為徐州刺史鬱林即位進號冠軍將軍建武二年虜
圍鍾離惠休拒守虜遣使仲長文真謂城中曰聖上方
修文德何故完城拒命參軍羊倫答曰獫狁孔熾我是
用急虜攻城惠休拒戰破之遷侍中領步兵校尉封建
安縣子五百戶永元元年徙吳興太守徵為右僕射吳
興郡項羽神舊酷烈世人云惠休事神謹故得美遷二
年卒贈金紫光祿大夫惠休弟惠朗善騎馬同桂陽賊
叛太祖赦之復加序用永眀九年為西陽王征虜長史
行南兗州事典籖何益孫贓罪百萬棄市惠朗坐免官
史臣曰長揖上宰廷折公卿古稱遺直希之未過若夫
根孤地危峻情不屈則其道雖行其身永廢故多借路
求容遜辭自貶高流世業不待旁通直轡揚鑣莫能夭
閼王秀之世守家風不降節於權輔美矣哉
贊曰秀處邦朝清心直已伯寳世族榮家為美約守先
業觀進知止慧曉貞亮斯焉君子惠基惠和時之選士
南齊書卷四十六
南齊書卷四十六考證
王秀之傳太尉從祖兄也(臣承蒼)按太尉下當有儉
字僧祐弘之孫儉曇首之孫故曰從祖兄
南齊書卷四十六考證
