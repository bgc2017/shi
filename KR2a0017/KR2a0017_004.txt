南齊書卷四
梁蕭子顯撰
本紀第四
鬱林王
鬱林王昭業字元尚文惠太子長子也小名法身世祖
即位封南郡王二千戸永眀五年十一月戊子冠扵東
宫崇政殿其日小會賜王公以下帛各有差給昭業扶
二人七年有司奏給班劍二十人鼓吹一部高選友學
十一年給皂輪三望車詔高選國官文惠太子薨立昭
業為皇太孫居東宫世祖崩太孫即位八月壬午詔稱
先帝遺詔以護軍將軍武陵王曄為衛將軍征南大將
軍陳顯達即夲號竝開府儀同三司尚書左僕射西昌
侯鸞為尚書令太孫詹事沈文季為護軍將軍癸未以
司徒竟陵王子良為太傅詔曰朕以寡薄嗣膺寳政對
越靈命欽若前圖思所以敬守成規拱揖羣后哀荒在
日有懵大猷宜育德振民光昭睿範凡逋三調及衆債
在今年七月三十日前悉同蠲除其備償封籍貨鬻未
售亦皆還主御府諸署池田邸冶興廢㳂事本施一時
扵今無用者詳所罷省公宜權禁一以還民關市征賦
務從優減丙戌詔曰近北掠餘口悉充軍實刑故無小
罔或攸赦撫辜興仁事深睿範宜從蕩宥許以自新可
一同放遣還復民籍已賞賜者亦皆為贖辛丑詔曰往
歲蠻虜協謀志擾邊服羣帥授略大殲凶醜革城克捷
及舞隂固守二處勞人未有沾爵賞者可分遣選部往
彼序用九月癸丑詔東西二省府國長屯所積財單禄
寡良以矜懷選部可甄才品能推校年月邦守邑丞随
宜量處以貧為先辛酉追尊文惠皇太子為世宗文皇
帝冬十月壬寅尊皇太孫太妃為皇太后立皇后何氏
十一月辛亥立臨汝公昭文為新安王曲江公昭秀為
臨海王皇弟昭粲為永嘉王
隆昌元年春正月丁未改元大赦加太傅竟陵王子良
殊禮驍騎將軍晉熙王銶為郢州刺史丹陽尹安陸王
子敬為南兗州刺史征北大將軍晉安王子懋為江州
刺史臨海王昭秀為荆州刺史永嘉王昭粲為南徐州
刺史征南大將軍陳顯達進號車騎大將軍郢州刺史
建安王子真為護軍將軍詔百僚極陳得失又詔王公
以下各舉所知戊申以護軍將軍沈文季為領軍將軍
己酉以前將軍曺虎為雍州刺史右衛將軍薛淵為司
州刺史庚戌以寧朔將軍蕭懿為梁南秦二州刺史輔
國長史申希祖為交州刺史辛亥車駕祀南郊詔曰執
耜暫忘懸磬比室秉機或惰無褐終年非怠非荒雖由
王道不稂不莠實賴民和頃歲多稼無爽遺秉如積而
三登之善未臻萬斯之基尚遠且風土異宜百民舛務
刑章治緒未必同源妨夲害政事非一揆冕旒属念無
忘夙興可嚴下州郡務滋耕殖相畆闢疇廣開地利深
樹國本克阜民天又詢訪獄市博聽謠俗傷風損化各
以條聞主者詳為條格戊午車駕拜景安陵己巳以新
除黃門侍郎周奉叔為青州刺史二月辛夘車駕祀眀
堂夏四月辛巳衛將軍開府儀同三司武陵王曄薨戊
子太傅竟陵王子良薨戊戌以前沙州刺史楊炅為沙
州刺史丁酉以驃騎將軍廬陵王子卿為衛將軍尚書
右僕射鄱陽王鏘為驃騎將軍竝開府儀同三司閏月
乙丑以南東海太守蕭穎胄為青冀二州刺史丁夘鎮
軍大將軍鸞即本號開府儀同三司戊辰以中軍將軍
新安王昭文為揚州刺史六月丙寅以黃門侍郎王思
遠為廣州刺史秋七月庚戌以中書郎蕭遥欣為兗州
刺史東莞太守臧靈智為交州刺史癸巳皇太后令曰
鎮軍車騎左僕射前將軍領軍左衛衛尉八座自我皇
歷唘基受終扵宋睿聖繼軌三葉重光太祖以神武創
業草昧區夏武皇以英眀提極經緯天人文帝以上哲
之資體元良之重雖功未被物而德已在民三靈之眷
方永七百之基已固嗣主特鍾沴氣爰表弱齡險戾著
扵綠車愚固彰扵崇正狗馬是好酒色方湎所務惟鄙
事所疾惟善人世祖慈愛曲深每加容掩冀年志稍改
立守神器自入纂鴻業長惡滋甚居喪無一日之哀縗
絰為歡宴之服昏酣長夜萬幾斯壅發號施令莫知所
從閹竪徐龍駒專總樞密奉叔珍之互執權柄自以為
任得其人表裏緝穆邁蕭曺而愈信布倚太山而坐平
原扵是恣情肆意罔顧天顯二帝姬嬪竝充寵御二宫
遺服皆納玩府内外混漫男女無别丹屏之北為酤鬻
之所青蒲之上開桑中之肆又微服潛行信次忘反端
委以朝虚位交戟而守空宫積旬矣宰輔忠賢盡誠奉
主誅鋤羣小冀能悛革曾無克己更深怨憾公卿股肱
以異已寘戮文武昭穆以德譽見猜放肆醜言將行屠
膾社稷危殆有過綴旒昔太宗克光扵漢世簡文代興
扵晉氏前事之不忘後人之師也鎮軍居正體道家國
是賴伊霍之舉實寄淵謨便可詳依舊典以禮廢黜中
軍將軍新安王體自文皇睿哲天秀宜入嗣鴻業永寧
四海外即以禮奉迎未亡人屬此多難投筆增慨昭業
少美容止好隸書世祖勑皇孫手書不得妄出以貴重
之進對音吐甚有令譽王侯五日一問訊世祖常獨呼
昭業至幄座别加撫問呼為法身鍾愛甚重文惠皇太
子薨昭業每臨哭輒號咷不自勝俄爾還内歡笑極樂
在世祖喪哭泣竟入後宫嘗列胡妓二部夾閣迎奏為
南郡王時文惠太子禁其起居節其用度昭業謂豫章
王妃庾氏曰阿婆佛法言有福德生帝王家今日見作
天王便是大罪左右主帥動見拘執不如作市邊屠酤
富兒百倍矣及即位極意賞賜動百數十萬每見錢輒
曰我昔時思汝一文不得今得用汝未期年之間世祖
齋庫儲錢數億垂盡開主衣庫與皇后寵姬觀之給閹
人竪子各數人随其所欲恣意輦取取諸寳器以相剖
擊破碎之以為笑樂居嘗躶袒著紅縠褌雜采袒服好
鬪雞密買雞至數千價世祖御物甘草杖宫人寸斷用
之毁世祖招婉殿乞閹人徐龍駒為齋龍駒尤親幸為
後閣舍人日夜在六宫房内昭業與文帝幸姬霍氏滛
通龍駒勸長留宫内聲云度霍氏為尼以餘人代之嘗
以邪諂自進每謂人曰古時亦有監作三公者皇后亦
淫亂齋閣通夜洞開内外淆雜無復分别中書舍人綦
母珍之朱隆之直閣將軍曺道剛周奉叔竝為帝羽翼
高宗屢諫不納先唘誅龍駒次誅奉叔及珍之帝竝不
能違既而尼媪外入頗傳異語乃疑高宗有異志中書
令何胤以皇后從叔見親使直殿省嘗随后呼胤為三
父與胤謀誅高宗令胤受事胤不敢當依違杜諫帝意
復止乃謀出高宗扵西州中勑用事不復關諮高宗慮
變定謀廢帝二十二日壬辰使蕭諶坦之等扵省誅曺
道剛朱隆之等率兵自尚書入雲龍門戎服加朱衣扵
上比入門三失履王晏徐孝嗣蕭坦之陳顯達王廣之
沈文季係進帝在夀昌殿聞外有變使閉内殿諸房閣
令閹人登興光樓望還報云見一人戎服從數百人急
装在西鍾樓下須臾蕭諶領兵先入宫截夀昌閣帝走
向愛姬徐氏房拔劍自刺不中以帛纏頸輿接出延德
殿諶初入殿宿衛將士皆&KR0757;弓楯欲拒戰諶謂之曰所
取自有人卿䒭不須動宿衛信之及見帝出各欲自奮
帝竟無一言出西弄殺之時年二十一輿尸出徐龍駒
宅殯葬以王禮餘黨亦見誅
史臣曰鬱林王風華外美衆所同惑伏情隠詐難以貌
求立嫡以長未知瑕舋世祖之心不變周道既而諐鄙
内作兆自宫闈雖為害未遠足傾社稷春秋書梁伯之
過言其自取亡也
贊曰十諐有一無國不失鬱林負荷棄禮亡律
南齊書卷四
南齊書卷四考證
鬱林王夲紀出西弄(臣祖庚)按通鑑注云此延德殿
之西弄也集韻曰弄厦也屏也亦作&KR1350;
南齊書卷四考證
