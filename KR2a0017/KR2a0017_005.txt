南齊書卷五
梁蕭子顯撰
本紀第五
海陵王
海陵恭王昭文字季尚文惠太子第二子也永明四年
封臨汝公邑千五百戸初為輔國將軍濟陽太守十年
轉持節督南豫州諸軍事南豫州刺史將軍如故十一
年進號冠軍將軍文惠太子薨還都鬱林王即位為中
軍將軍領兵置佐封新安王邑二千戸隆昌元年為使
持節都督揚南徐二州諸軍事揚州刺史將軍如故其
年鬱林王廢尚書令西昌侯鸞議立昭文為帝延興元
年秋七月丁酉即皇帝位以尚書令鎮軍大將軍西昌
侯鸞為驃騎大將軍錄尚書事揚州刺史宣城郡公詔
曰太祖高皇帝英謀光大受命作齊世祖武皇帝宏猷
冠世繼暉下武世宗文皇帝清眀懿鑠四海宅心竝德
漏下泉功昭上象聲教所覃無思不洽洪基式固景祚
方融而天步多阻運鍾否剥嗣君昏忍暴戾滋多棄侮
天經悖滅人紀朝野重足遐邇側視民怨神恫宗祧如
綴賴忠謨肅舉霄漢廓清俾三后之業絶而更紐七百
之慶危而復安猥以沖人入纂乾緒載懷馭朽若墜諸
淵思與黎元共綏戩福大赦改元文武賜位二等八月
甲辰以新除衛尉蕭諶為中領軍司空王敬則進位太
尉新除車騎大將軍陳顯達為司空尚書左僕射王晏
為尚書令左衛將軍王廣之為豫州刺史驃騎大將軍
鄱陽王鏘為司徒詔遣大使巡行風俗丁未詔曰新安
國五品以上悉與滿叙自此以下皆聽解遣其欲仕者
適其所樂以驍騎將軍河東王鉉為南徐州刺史西中
郎將臨海王昭秀為車騎將軍南徐州刺史永嘉王昭
粲為荆州刺史戊申以輔國將軍王詡為廣州刺史中
書郎蕭遥欣為兖州刺史庚戌以車騎板行參軍李慶
綜為寧州刺史辛亥以安西將軍王玄邈為中護軍新
除後軍司馬蕭誕為徐州刺史壬子以冠軍司馬臧靈
智為交州刺史乙夘申眀織成金薄綵花錦綉履之禁
九月癸酉詔曰頃者以淮關徭戍勤瘁扵行役故覃以
榮階薄酬厥勞勲状淹留未集王府非所以急舍爵之
典趣報功之旨便可分遣使部往彼銓用辛巳以前九
真太守宋慈眀為交州刺史癸未誅新除司徒鄱陽王
鏘中軍大將軍随郡王子隆遣平西將軍王廣之誅南
兖州刺史安陸王子敬扵是江州刺史晉安王子懋起
兵遣中護軍王玄邈討之乙未驃騎大將軍鸞假黃鉞
内外纂嚴又誅湘州刺史南平王銳郢州刺史晉熙王
銶南豫州刺史宜都王鏗丁亥以衛將軍廬陵王子卿
為司徒撫軍將軍桂陽王鑠為中軍將軍開府儀同三
司冬十月癸巳詔曰周設媒官趣及時之制漢務輕徭
在休息之典所以布德弘教寬俗阜民朕君制八紘志
敷九德而習俗之風為弊未改静言多愠無忘昏昃督
勸婚嫁宜嚴更申眀必使禽幣以時摽梅息怨正厨諸
役舊出州郡徵吏民以應其數公獲二旬私累數朔又
廣陵年常逓出千人以助淮戍勞擾為煩抑亦苞苴是
育今竝可長停别量所出諸縣使村長路都防城直縣
為劇尤深亦宜禁斷丁酉解嚴進驃騎大將軍揚州刺
史宣城公鸞為太傅領大將軍揚州牧加殊禮進爵為
王戊戌誅新除中軍將軍桂陽王鑠撫軍將軍衡陽王
鈞侍中祕書監江夏王鋒鎮軍將軍建安王子真左將
軍巴陵王子倫癸夘以寧朔將軍蕭遥欣為豫州刺史
新除黃門郎蕭遥昌為郢州刺史輔國將軍蕭誕為司
州刺史宣城王輔政帝起居皆諮而後行思食蒸魚菜
太官令答無錄公命竟不與辛亥皇太后令曰司空後
將軍丹陽尹右僕射中領軍八座夫眀晦迭來屯平代
有上靈所以睠命億兆所以歸懷自皇家淳耀列聖繼
軌諸侯官方百神受職而殷憂時唘多難薦臻隆昌失
德特紊人鬼非徒四海解體乃亦九鼎將移賴天縦英
輔大匡社稷崩基重造墜典再興嗣主幼沖庶政多昧
且早嬰尫疾弗克負荷所以宗正内侮戚藩外叛覘天
視地人各有心雖三祖之德在民而七廟之危行及自
非樹以長君鎮以淵器未允天人之望寧息奸宄之謀
太傅宣城王胤體宣皇鍾慈太祖識冠生民功高造物
符表夙著謳頌有在宜入承寳命式寧宗祏帝可降封
海陵王吾當歸老别館昔宣帝中興漢室簡文重延晉
祀庶我鴻基扵茲永固言念家國感慶載懷建武元年
詔海陵王依漢東海王彊故事給虎賁旄頭畫輪車設
鍾虡宫縣供奉所須每存隆厚十一月稱王有疾數遣
御師占視乃殞之給温眀祕器衣一襲斂以衮冕之服
大鴻臚監護喪事葬給輼輬車九旒大輅黃屋左纛前
後部羽葆鼓吹挽歌二部依東海王故事謚曰恭王年
十五
史臣曰郭璞稱永昌之名有二日之象而隆昌之號亦
同焉案漢中平六年獻帝即位便改元為光熹張譲段
珪誅後改元為昭寧董卓輔政改元為永漢一歲四號
也晉惠帝太安二年長沙王乂事敗成都王穎改元為
永安穎自鄴奪河間王顒復改元為永興一歲三號也
隆昌延興建武亦三改年號故知喪亂之軌迹雖千載
而必同矣
贊曰穆穆海陵因亡代興不先不後遭命是膺
南齊書卷五
南齊書卷五考證
海陵王本紀延興元年是年即隆昌元年以廢立随
改元耳
八月丁未詔曰新安國五品以上悉與滿叙南史不
載海陵以新安入纂故云
南齊書卷五考證
