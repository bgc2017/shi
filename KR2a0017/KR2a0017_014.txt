南齊書卷十四
梁蕭子顯撰
志第六
州郡上
揚南徐豫南豫南兖北兖
北徐青冀江廣交
越
揚州京輦神臯漢魏刺史鎮夀春吳置持節督州牧八
人不見揚州都督所治晉太康元年吳平刺史周浚始
鎮江南元帝為都督渡江左遂成帝畿望實隆重領郡
如左
丹陽郡
建康秣陵丹陽溧陽永世湖熟
江寕句容
會稽郡
山隂永興上虞餘姚諸暨剡
鄞始寕句章鄮
吴郡
吴婁海虞嘉興海鹽錢唐
富陽鹽官新城建德夀昌桐廬
吴興郡
烏程武康餘杭東遷長城於潜
臨安故鄣安吉原鄉
東陽郡
長山太末烏傷永康信安吴寕
豐安定陽遂昌
新安郡
始新黟遂安歙海寕
臨海郡
章安臨海寕海始豐樂安
永嘉郡
永寕安固松陽横陽樂成
南徐州鎮京口吳置幽州牧屯兵在焉丹徒水道入通
吳會孫權初鎮之爾雅曰絶高為京今京城因山為壘
望海臨江緣江為境似河内郡内鎮優重宋氏以来桑
梓帝宅江左流寓多出膏腴領郡如左
南東海郡
郯祝其襄賁利成西隰丹徒
武進
晉陵郡
晉陵無錫延陵曲阿暨陽南沙
海陽
義興郡(永明二年割屬揚州後復舊)
陽羡臨津國山義鄉綏安
南琅邪郡(本治金城永明徙治白下)
臨沂江乘蘭陵承(建武三年省)譙(建元二年平陽郡流民在)
(臨江郡者立宣祚縣尋改為譙永明元年省懷化一縣并屬)
臨淮郡(自此以下郡無實土)
海西射陽淩淮隂東陽淮浦(建武二年省)
淮陵郡
司吾武陽(建武三年省泰山郡屬)甄城陽樂徐(建武三年省)
南東莞郡
東莞莒姑幕(建武三年省)
南清河郡(南徐州領冀州)
東武城清河貝丘繹幕(建武二年省)
南彭城郡
彭城武原傅陽蕃薛開陽
洨僮下邳(建武三年省)呂(建武四年省)杼秋(建武四年省)
北陵(建武四年省)
南高平郡(宋太始五年僑置初寄治淮隂復徙淮南當塗二縣僑属南豫後属南徐)
金鄉高平
南濟隂郡
城武單父城陽(建武三年省)
南濮陽郡
廩邱東燕會鄄城(建武三年省濟陽郡度属)榆次(建武)
(二年省)
南魯郡(建武二年省)
魯樊西安(建武二年省)
南平昌郡(建武三年省)
安邱(郡省属東莞)新樂(郡省屬東莞)東武高密
南泰山郡(建武三年省)
南城(郡省度属平昌尋又省)廣平
南濟陽郡(建武三年省)
考城(郡省度属魯尋又省)
豫州晉元帝永昌元年刺史祖約避胡賊自譙還治夀
春夀春淮南一都之會地方千餘里有陂田之饒漢魏
以来揚州刺史所治北距淮水禹貢云淮海惟揚州也
咸和四年祖約以城降胡復以庾亮為刺史治蕪湖蕪
湖浦水南入亦為險奥先主謂孫權曰江東先有建業
次有蕪湖庾亮經略中原以毛寳為刺史治邾城為胡
所覆荆州刺史庾翼領州在武昌諸郡失土荒民數千
無佃業翼表移西陽新蔡二郡荒民就陂田于尋陽穆
帝永和五年胡偽揚州刺史王浃以夀春降而刺史或
治歴陽進馬頭及譙不復歸舊鎮也哀帝隆和元年袁
真還夀春真為桓温所滅温以子熙為刺史戍歴陽孝
武寕康元年桓冲移姑熟以邊宼未静分割譙梁二郡
見民置之浣川立為南譙梁郡十二年桓石虔還歴陽
庾准為刺史表省諸權置皆還如本義熙二年劉毅復
鎮姑熟上表曰忝任此州地不為曠西界荒餘密邇寇
虜北垂蕭條土氣彊獷民不識義唯戰是習逋逃不逞
不謀日會比年以来無月不戰實非空之所能獨撫請
輔國將軍張暢領淮南安豐梁國三郡時豫州邊荒至
乃如此十二年劉義慶鎮夀春後常為州治撫接遐荒
扞禦疆場領郡如左
南汝隂郡(建元二年罷南陳左郡二縣并)
慎汝隂宋安陽和城南頓
陽夏宋邱(永元元年地志無)樊(永元志無)鄭(永元志無)東宋(永元志無)
南陳左縣(永元志無)邊水(永元志無)
晉熙郡
新治隂安懷寕南樓煩齊興
太湖左縣
潁川郡
臨潁邵陵南許昌(永元志無)曲陽
汝陽郡
武津汝陽
梁郡(永元元年地志南梁郡領睢陽新汲陳蒙崇義五縣)
北譙梁蒙城父(永元志属南譙)
北陳郡
陽夏西華萇平項
陳留郡
浚儀小黃雍邱
南頓郡(永元元年地志無)
和城南頓
西南頓郡(寄治州永元元年地志無)
西南頓和城譙平鄉
北梁郡(永元元年地志無)
北蒙北陳
西汝隂郡
樓煩汝隂宋陳(永元志無)平豫(永元志無)固始(永元)
(志無)新蔡(永元志無)汝南(永元志無)安城
北譙郡
寕陵譙蘄(永元志属南譙)
汝南郡(永元元年地志無)
瞿陽安城上蔡
北新蔡郡
鮦陽新蔡固始苞信
弋陽郡
期思南新息弋陽上蔡平輿
陳郡
南陳萇平(永元志無)項(永元志無)西華(永元志無)陽夏(永元志無)
安豐郡
雩婁新化史水扶陽開化邊城
松滋(永元志属北新蔡)安豐
光城左郡
樂安光城茹田
邊城郡(永元元年地志無)
建寕郡
陽城建寕
齊昌郡
陽塘保城齊昌永興
右三郡永明四年割郢州屬
南豫州晉寕康元年豫州刺史桓冲始鎮姑熟後遷徙
見晉書宋永初二年分淮東為南豫州治歴陽而淮西
為豫州元嘉七年省并大明元年復置治姑熟泰始二
年治歴陽三年治宣城五年省淮西没虜七年復分淮
東置南豫建元二年太祖以西豫吏民寡刻分置兩州
損費甚多省南豫左僕射王儉啓愚意政以江西連接
汝潁土曠民希匃奴越逸唯以夀春為阻若使州任得
才虜動要有聲聞豫設防禦此則不俟南豫假令或慮
一失醜羯之来聲不先聞胡馬倏至夀陽嬰城固守不
能斷其路朝廷遣軍歴陽已當不得先機戎車初戒每
事草創孰與方鎮常居軍府素正臨時配助所益寔少
安不㤀危古之善政所以江左屡分南豫意亦可求如
聞西豫力役尚復粗可今得南譙等郡民戶益薄于其
寔益復何足云太祖不從永明二年割揚州宣城淮南
豫州歴陽譙廬江臨江六郡復置南豫州四年冠軍長
史沈憲啟二豫分置以桑堁子亭為斷潁川汝陽在南
譙歴陽界内悉属西豫廬江居晉熙汝隂之中属南豫
求以潁川汝陽属南豫廬江還西豫七年南豫州别駕
殷瀰稱潁川汝陽荒殘来久流民分散在譙歴二境多
蒙復除獲有郡名租輸益微府州絶無將吏空受名領
終無寔益但寄治譙歴于方斷之宜實應属南豫二豫
亟經分置廬江属南豫濱帶長江與南譙接境民黎租
帛從流送州寔為便利遠踰西豫非其所願郡領灊舒
及始新左縣村竹産府州採伐為益不少府州新創異
於舊藩資役多闕寔希得廬江請依昔分置尚書参議
往年慮邊塵湏寔故啟廻換今淮泗無虞宜許所牒詔
可領郡如左
淮南郡
于湖(永明八年省甬城高平下邳三縣并)繁昌當塗浚遒
定陵襄垣
宣城郡
廣德懷安宛陵廣陽石城臨城
寕國宣城建元涇安吴
歴陽郡
歴陽龍亢雍邱
南譙郡
山桑蘄北許昌(永元志無)扶陽曲陽嘉平
廬江郡
舒(建元二年為郡治)灊始新和城(永元志無)西華(永元志無)
吕亭左縣(建元二年割晉熙属)譙(建元二年割南譙属)
臨江郡(建元二年罷并歴陽後復置)
烏江懷德酇
南兖州鎮廣陵漢故王國有江都浦水魏文帝伐吴出
此見江濤盛壮歎云天所以限南北也晉元帝過江建
興四年揚聲北討遣宣城公裒督徐兖二州鎮廣陵其
後或還江南然立鎮自此始也時百姓遭難流移此境
流民多庇大姓以為客元帝太興四年詔以流民失籍
使條名上有司為給客制度而江北荒殘不可檢寔明
帝太寕三年郗鑒為兖州鎮廣陵後還京口是後兖州
或治盱眙或治山陽桓玄以桓弘為青州鎮廣陵義熙
二年諸葛長民為青州徙山陽時鮮卑接境長民表云
此蕃十載舋故相襲城池崩毁荒舊散伏邊疆諸戍不
聞雞犬且犬羊侵暴抄掠滋甚乃還鎮京口晉末以廣
陵控接三齊故青兖同鎮宋永初元年罷青并兖三年
檀道濟始為南兖州廣陵因此為州鎮土甚平曠刺史
每以秋月多出海陵觀濤與京口對岸江之壮闊處也
永明元年刺史柳世隆奏尚書符下土斷條格并省僑
郡縣凡諸流寓本無定憩十家五落各自星處一縣之
民散在州境西至淮畔東届海隅今專罷僑邦不省荒
邑雜居舛止與先不異離為區斷無革游濫謂應同省
隨堺并帖若鄉屯里聚二三百家井甸可脩區域易分
者别詳立於是濟隂郡六縣下邳郡四縣淮陽郡三縣
東莞郡四縣以散居無寔土官長無廨舍寄止民村及
州治立見省民戶帖屬領郡如左
廣陵郡(建元四年罷北淮陽北下邳北濟隂東莞四郡并)
海陵廣陵高郵江都齊寧(永明元年置)
海陵郡
建陵寕海如臯臨江蒲濤臨澤
齊昌(永明元年置)海安(永明五年罷新郡并此縣度属)
山陽郡
東城山陽鹽城左鄉
盱眙郡
考城盱眙陽城直瀆長樂
南沛郡
沛蕭相
北兖州鎮淮隂地理志云淮隂縣属臨淮郡郡國志属
下邳國晉太康地記属廣陵郡穆帝永和中北中郎將
荀羡北討鮮卑云淮隂舊鎮地形都要水陸交通易以
觀舋沃野有開殖之利方舟運漕無他屯阻乃營立城
池宋泰始二年失淮北于此立州鎮建元四年移鎮盱
眙仍領盱眙郡舊北對清泗臨淮守險有平陽石鱉田
稻豐饒所領唯平陽一郡永明七年光禄大夫吕安國
啟稱北兖州民戴尚伯六十人訴舊壤幽隔飄寓失所
今雖創置淮隂而陽平一郡州無實土寄山陽境内竊
見司徐青三州悉皆新立竝有實郡東平既是望邦衣
冠所係希於山陽盱眙二界間割小戶置此郡始招集
荒落使本壤族姓有所歸依臣尋東平郡既是此州本
領臣賤族桑梓願立此邦見許領郡如左
陽平郡(寄治山陽)
泰清永陽安宜豐國
東平郡
夀張(割山陽官瀆以西三百戶置)
淮安(割直瀆破釡以東淮隂鎮下流雜一百戸置)
高平郡
濟北郡
泰山郡
新平郡
魯郡
右荒
北徐州鎮鍾離漢志鍾離縣属九江郡晉太康二年起
居注置淮南鍾離未詳此前所省令晉地記属淮南郡
宋泰始末年属南兖元徽元年置州割為州治防鎮緣
淮永明元年省北徐譙梁魏陽平彭城五郡領郡如左
鍾離郡
燕縣(郡治)朝歌虞(永明元年割馬頭属)零(永明元年割馬頭属)
馬頭郡
已吾(永明元年罷譙郡属二年刺史戴僧静又以濟縣并之)
濟隂郡
頓邱(永明元年罷定陶并)睢陵樂平(永明元年割鍾離属)
濟安(永明元年割鍾離属)
新昌郡
頓邱榖熟尉氏
沛郡
相蕭沛
青州宋泰始初淮北没虜六年始治欎州上欎州在海
中週廻數百里島出白鹿土有田疇魚鹽之利劉善明
為刺史以海中易固不峻城雉乃累石為之高可八九
尺後為齊郡治建元初徙齊郡治瓜步以北海治齊郡
故治州治如舊流荒之民都縣虚置至於分居土著盖
無幾焉建元四年移鎮朐山後復舊領郡如左
齊郡(永明元年罷秦郡并之治瓜步)
臨淄(永明二年省華城縣并)齊安(永明元年罷)西安宿豫
尉氏平虜昌國泰益都
北海郡
都昌(宋欎縣建元故用漢名也)廣饒贑榆膠東劇
下密平夀
東莞琅邪二郡(治朐山也)
即邱南東莞(永明元年以流戶置)北東莞
冀州宋元嘉九年分青州置青州領齊濟南樂安高密
平昌北海東莱太原長廣九郡冀州領廣川平原清河
樂陵魏郡河間頓邱高陽勃海九郡泰始初遇虜寇竝
荒没今所存者泰始之後更置立也二州共一刺史郡
縣十無八九但有名存案宋志自知也建元初以東海
郡属冀州全領一郡
北東海郡(治連口)
㐮賁僮下邳厚邱曲城
江州鎮尋陽中流衿帶晉元康元年惠帝詔荆揚二州
疆上曠遠有司奏割揚州之豫章鄱陽廬陵臨川南康
建安晉安為新州新安東陽宣城舊豫章封内豫章之
東北相去懸遠可如故属揚州又割荆州之武昌桂陽
安成并十郡可因江水之名為江州宜治豫章庾亮領
刺史都督六州云以荆江為本校二州戶口雖相去機
事實覺過半江州寔為根本臨終表江州宜治尋陽以
州督豫州新蔡西陽二郡治湓城接近東江諸郡往来
便易其後庾翼又還豫章義熙後還尋陽何無忌表竟
陵去治遼遠去江陵正三百里荆州所立綏定郡民戶
参入此境郡治常在夏口左右欲資此郡助江濱戍防
以竟陵還荆州又司州弘農揚州松滋二郡寄尋陽人
民雜居宜竝見督今九江在州鎮之北彭蠡在其東也
領郡如左
尋陽郡
柴桑彭澤
豫章郡
南昌新淦艾建城建昌望蔡
新吴永修吴平康樂豫章豐城
臨川郡
南城臨汝新建永城宜黃南豐
東興安浦西豐
廬陵郡
石陽西昌東昌吉陽巴邱興平
高昌陽豐遂興
鄱陽郡
鄱陽餘干葛陽樂安廣晉上饒
安成郡
平都新喻永新萍鄉宜陽廣興
安復
南康郡
贛雩都南野寕都平固陂陽
虔化(永明八年罷安遠縣并)南康
南新蔡郡
慎苞信陽唐左縣宋
建安郡
吴興建安將樂邵武建陽綏城
沙村
晉安郡
侯官羅江原豐晉安温麻
廣州鎮南海濱際海隅委輸交部雖民戶不多而俚獠
猥雜皆樓居山險不肯賓服西南二江川源深遠别置
督護專征討之捲握之資富兼十世尉佗餘基亦有覇
迹江左以其遼遠蕃戚未有居者唯宋隨王誕為刺史
領郡如左
南海郡
番禺熙安博羅增城龍川懷化
酉平綏寕新豐羅陽高要安遠
河源
東官郡
懷安寳安海安欣樂海豐齊昌
陸安興寕
義安郡
綏安海寕海陽義招潮陽程鄉
新寕郡
博林南興臨沇甘泉新成威平
單牒龍潭城陽威化歸順初興
撫納平鄉
蒼梧郡
廣信寕新封興撫寕遂城丁留
懷熙猛陵廣寕蕩康僑寕思安
高凉郡
安寕羅州莫陽西鞏思平禽鄉
平定
永平郡
夫寕安沂&KR0008;安盧平員鄉蘇平
逋寕雷鄉開城毗平武林豐城
晉康郡
威城都城夫阮元溪安遂晉化
永始端溪賓江熙寕樂城武定
悦城文招義立
新會郡
益允新夷封平初賓封樂義寕
新熙永昌始康招集始成
廣熙郡
龍鄉羅平賓化寕鄉長化定昌
永熙寳寕
宋康郡
廣化石門化隆遂度威覃單城
開寕海鄰輿定綏定
宋隆郡
平興招興崇化建寕熙穆崇德
海昌郡
寕化招懷永建始化新建
綏建郡
新招四會化蒙化注化穆
樂昌郡
始昌樂山宋元義立安樂
鬱林郡
布山鬱平阿林建安始集龍平
賓平新林綏寕中胄領方懷安
歸化晉平威化
桂林郡
武熙騰溪潭平龍岡臨浦中溜
武豐程安威定潭中安遠安化
龍定
寕浦郡
安廣簡陽平山寕浦興道吴安
晉興郡
晉興熙注桂林增翊安廣廣鬱
晉城鬱陽
齊樂郡
希平觀寕臻安宋平綏南封陵
齊康郡
樂康
齊建郡
初寕永城
齊熙郡
交州鎮交阯在海漲島中揚雄箴曰交州荒遰水與天
際外接南夷寳貨所出山海珍怪莫與為比民恃險遠
數好反叛領郡如左
九真郡
移風胥浦松原高安建初常樂
津梧軍安都龐武寕
武平郡
武定封溪平道武興根寕南移
新昌郡
范信嘉寕封山西道臨西吴定
新道晉化
九德郡
九德咸驩浦陽南陵都洨越常
西安
日南郡
西卷象林夀冷朱吾比景盧容
無勞
交阯郡
龍編武寕望海句漏吴興西于
朱䳒南定曲陽海平羸&KR1454;
宋平郡
昌國義懷綏寕
宋夀郡(建元二年割越州属)
義昌郡(永元二年改沃屯置)
越州鎮臨漳郡本合浦北界也夷獠叢居隠伏巖障寇
盗不賓略無編戶宋泰始中西江督護陳伯紹獵北地
見二青牛驚走入草使人逐之不得乃誌其處云此地
當有奇祥啟立為越州七年始置百梁隴蘇永寕安昌
富昌南流六郡割廣交朱䳒三郡属元徽二年以伯紹
為刺史始立州鎮穿山為城門威服俚獠土有瘴氣殺
人漢世交州刺史每暑月輙避處高今交土調和越瘴
獨甚刺史常事戎馬唯以戰伐為務
臨漳郡
漳平丹城勞石容城長石都并
緩端
合浦郡
徐聞合浦朱盧新安晉始蕩昌
朱豐宋豐宋廣
永寕郡
杜羅金安蒙廖簡留城
百梁郡
百梁始昌宋西
安昌郡
武桑龍淵石秋撫林
南流郡
方度
北流郡(永明六年立無屬縣)
龍蘇郡
龍蘇
富昌郡
南立義立歸明
高興郡
宋和寕單高興威成夫羅南安
歸安陳蓮高城新建
思築郡
鹽田郡
杜同
定川郡
興昌
隆川郡
良國
齊寕郡(建元二年置割鬱林之新邑建初二縣并)
開城(建元二年置)延海新邑建初
越中郡
馬門郡
鍾吴田羅馬陵思寕
封山郡
安金
吴春俚郡(永明六年立無属縣)
齊隆郡(先属交州中改為關關永泰元年改為齊隆還属州)
南齊書卷十四
南齊書卷十四考證
州郡志上揚州(臣宗萬)按漢始置揚州治在建康臺
城西亦謂之西州
丹陽郡(臣宗萬)按丹陽圖云自句容以西属鄣郡以
東属會稽郡漢武帝元封二年改鄣郡為丹陽郡
秣陵(臣祖庚)按宋白曰秣陵縣秦属鄣郡漢置揚州
刺史理秣陵
湖熟(臣祖庚)按漢湖熟侯國晉宋為縣
會稽郡(臣祖庚)按秦置漢高帝六年為荆國十二年
更名吴所謂吴會是也
富陽(臣宗萬)按即漢富春縣本属會稽後属吴郡晉
簡文鄭太后諱春孝武改曰富陽
臨安(臣宗萬)按吴分餘杭為臨水縣晉武帝太康元
年更名臨安属吴興郡
武進(臣祖庚)按晉武帝太康元年分丹徒曲阿立縣
属晉陵郡南渡後属南東海郡
義興郡(臣祖庚)按即常州之宜興宋太平興國元年
避太宗諱改為宜興
義鄉(臣祖庚)按晉惠帝永興元年分吴興之長城立
縣属義興郡
南琅邪郡(臣宗萬)按沈約曰晉亂琅邪民随元帝過
江者千餘戶太興三年立懷德縣丹陽雖有琅邪郡
而無其地成帝成康元年桓溫領郡鎮江乘之蒲州
金城上求割丹陽之江乘縣境立郡
淩(臣祖庚)按因淩水得名應劭曰淩水出淩縣西南
入淮酈道元曰淩水出凌縣東流逕其縣故城東而
東南流入淮二說互異
武原(臣宗萬)按水經注云武原縣在下邳縣西通典
曰泗州下邳縣北有漢武原縣故城通鑑考異曰武
原自漢以来属彭城郡宋志南彭城郡有武原縣而
徐州之彭城無之盖自永嘉之亂其民南徙而故縣
邱墟也
南平昌郡(臣祖庚)按前漢属琅邪後漢属北海晉太
康地志属城陽宋分立
豫州(臣祖庚)按治夀陽在歴陽故謂西豫州
邵陵(臣祖庚)按漢属汝南郡晉以後属潁川郡杜佑
曰蔡川郾陵縣有古邵陵城
汝陽郡(臣祖庚)按沈約曰晉太康地志無汝陽郡應
是江左分汝南立汝陽漢舊縣属汝南郡
汝南郡(臣祖庚)按宋豫州刺史治汝水水經注云汝
水自汝南上蔡縣東逕懸瓠城北
于湖注甬城(臣宗萬)按通鑑甬城當作角城水經注
云角城在下邳睢陵縣南臨淮水其地據濟水入淮
之口高間曰角城去淮陽十八里杜佑曰角城晉安
帝義熙中置在宿遷縣界五代志作甬城
烏江(臣祖庚)按烏江縣始見于晉書属淮南郡不記
置立宋属歴陽郡宋白曰晉太康六年于東城界置
烏江縣此属臨江郡以并歴陽故也
南兖州(臣祖庚)按晉成帝立治京口文帝始割江淮
間為境治廣陵
海陵郡(臣祖庚)按晉安帝分廣陵立郡
山陽郡(臣祖庚)按晉安帝義熙中分廣陵立郡境内
有地名山陽故名
盱眙郡(臣宗萬)按盱眙本縣治前漢属臨淮郡後漢
属下邳郡晉復属臨淮郡安帝分立盱眙郡
鍾離郡(臣祖庚)按本縣治漢属九江郡晉属淮南郡
安帝時分立属南兖州又通典鍾離縣東四十里有
古鍾離城史記伍子胥傳吴拔楚鍾離注古鍾離之
國世本作終犁
馬頭郡(臣祖庚)按沈約曰故淮南當塗縣地晉安帝
立因山形而名属南豫州宋属徐州
睢陵(臣宗萬)按前漢属淮南郡後漢属下邳郡宋属
濟隂郡沈約曰濟隂本属兖州其民流寓徐土因割
地為郡杜佑曰睢陵縣故城在泗州下邳縣東南
吉陽(臣祖庚)按吴立縣於吉水之陽因以為名
上饒(臣宗萬)按宋白曰信州有上饒縣本秦番縣界
漢為番陽縣今州古城遺跡開皇中所廢古上饒也
九域志番陽東南至上饒五百四十里
龍川(臣祖庚)按顔師古曰裴氏廣州記云本博羅縣
之東鄉也有龍穿地而出即穴流水因以為號
鬱林郡(臣祖庚)按故秦桂林郡属尉佗武帝光鼎六
年開更名
武平郡(臣祖庚)按吴孫皓建衡三年分交阯立新興
郡晉武帝太康三年更名新昌属交州
九德郡(臣祖庚)按古越裳氏國沈約曰孫吴分立九
德郡
盧容(臣祖庚)按即秦象郡象林縣地亦謂之象浦
南齊書卷十四考證
