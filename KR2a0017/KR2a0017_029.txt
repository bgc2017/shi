南齊書卷二十九
梁蕭子顯撰
列傳第十
呂安國(全景文)周山圖周盤龍王廣之
呂安國廣陵廣陵人也宋大明末安國以將領見任隱
重有幹局為劉勔所稱泰始二年勔征殷琰於夀春安
國以建威將軍為勔軍副衆軍擊破琰長史杜叔寶軍
於横塘安國抄斷賊糧道燒其運車多所傷殺琰衆奔
退勔遣安國追之先至夀春琰閉門自守安國與輔國
將軍垣閎屯據城南於是衆軍繼至安國勲第一封彭
澤縣男未拜明年改封鍾武縣加邑為四百戸累至寧
朔將軍義陽太守四年又改封湘南縣男虜䧟汝南司
州失守以安國為督司州諸軍事寧朔將軍司州刺史
六年義陽立州治仍領義陽太守稍遷右軍將軍假輔
師將軍元徽二年為晉熙王征虜司馬輔師將軍如故
轉游擊將軍三年出為持節都督青兖冀三州緣淮前
鋒諸軍事輔師將軍兖州刺史明年進號冠軍將軍還
為游擊將軍加散騎常侍征虜將軍沈攸之事起太祖
以安國為湘州刺史征虜將軍如故先是王藴罷州南
中郎將南陽王翽未之鎮藴寧朔長史庾佩玉權行州
事朝廷先遣南中郎將中兵參軍臨湘令韓幼宗領軍
防州沈攸之難二人各相疑阻佩玉輒殺幼宗平西將
軍黃回至郢州遣軍主任候伯行湘州事又殺佩玉候
伯與回同軍袁粲謀石頭事回令候伯水軍乘舸往赴
會衆軍已至不得入太祖令安國至鎮收候伯誅之尋
進號前將軍太元元年進爵增邑六百戸轉右衛將軍
加給事中二年虜寇邊上遣安國出司州安集民戸詔
曰郢司之間流雜繁廣宜竝加區判定其隸屬參詳兩
州事無專任安國可暫往經理以本官使持節總荆郢
諸軍北討事屯義陽西關虜未至安國移屯沔口以俟
應接改封湘鄉世祖即位授使持節散騎常侍平西將
軍司州刺史領義陽太守永明二年徙都督南兖兖徐
青冀五州諸軍事平北將軍南兖州刺史仍為都督湘
州刺史四年湘川蠻動安國督州兵討之有疾徵為光
祿大夫加散騎常侍安國欣有文授謂其子曰汝後勿
作袴褶驅使單衣猶恨不稱當為朱衣官也上遣中書
舍人茹法亮敕安國曰吾恒憂卿疾病應有所須勿致
難也明年遷都官尚書領太子左率六年遷領軍將軍
安國累居將率在朝以宿舊見遇尋遷散騎常侍金紫
光祿大夫兖州中正給扶上又敕茹法亮曰吾見呂安
國疾狀自不宜勞且脚中既恒惡扶人至吾前於禮望
殊成有虧吾難敕之其人甚諱病卿可作私意向其若
好差不復須扶人依例入幸勿牽勉八年卒年六十四
贈使持節鎮北將軍南兖州刺史常侍如故給鼓吹一
部諡肅侯時舊將帥又有吳郡全景文字弘達少有氣
力與沈攸之同載出都到奔牛埭於岸上息有人相之
君等皆方伯人行當富貴也景文謂攸之曰富貴或可
一人耳今言皆然此殆妄言也景文仍得將領為軍主
孝建初為竟陵王驃騎行參軍以功封漢水侯除員外
郎積射將軍泰始二年為假節寧朔將軍宂從僕射軍
主隨前將軍劉亮討破東賊於晉陵除長水校尉假輔
國將軍北討薛索兒於破釡領水軍斷賊糧運仍隨太
祖於葛冢石梁再戰皆有功南賊相持未決敕景文隸
劉亮拒劉胡攻圍力戰身被數十創除前軍將軍封孝
寧縣侯邑六百戸除寧朔將軍游擊將軍假輔師將軍
高平太守鎮軍安西二府司馬驍騎將軍元徽末出為
南豫州刺史歴陽太守輔國將軍如故遷征虜將軍南
琅邪濟隂二郡太守軍主尋加散騎常侍建元元年以
不預佐命國除授南琅邪太守常侍將軍如故遷光祿
大夫征虜將軍臨川王征西司馬南郡太守還累遷為
給事中光祿大夫永明九年卒
周山圖字季寂義興義鄉人也少貧微傭書自業有氣
幹為吳郡晉陵防郡隊主宋孝武伐太初山圖豫勲賜
爵關中侯兖州刺史沈僧榮鎮瑕丘與山圖有舊以為
已建武府參軍竟陵王誕據廣陵反僧榮遣山圖領二
百人詣沈慶之受節度事平論勲為中書舍人戴明寶
所抑泰始初為殿中將軍四方反叛僕射王彧舉山圖
將領呼與語甚悦使領百舸為前驅舉軍主佼長生等
攻破賊湖白赭圻二城除員外郎加振武將軍預平濃
湖追賊至西陽還明帝賞之賜苑西宅一區鎮軍將軍
張永征薛安都於彭城山圖領二千人迎運至武原為
虜騎所追合戰多所傷殺虜圍轉急山圖據城自固然
後更結陣死戰突圍出虜披靡不能禁衆稱其勇呼為
武原將及永軍大敗山圖收散卒得千餘人守下邳城
還除給事中宂從僕射直閣將軍山圖好酒多失明帝
數加怒誚後遂自改出為錢唐新城戍是時豫州淮西
地新没虜更於歴陽立鎮五年以山圖為龍驤將軍歴
陽令領兵守城初臨海亡命田流自號東海王逃竄會
稽鄞縣邊海山谷中立屯營分布要害官軍不能討明
帝遣直後聞人襲說降之授流龍驤將軍流受命將黨
與出行達海鹽放兵大掠而反是冬殺鄞令耿猷東境
大震六年敕山圖將兵東屯浹口廣設購募流為其副
暨挐所殺别帥杜連梅洛生各擁衆自守至明年山圖
分兵掩討皆平之豫章賊張鳳聚衆康樂山斷江劫抄
臺軍主李雙蔡保數遣軍攻之連年不禽至是軍主毛
寄生與鳳戰於豫章江大敗明帝復遣山圖討之山圖
至先羸兵偃衆遣幢主龐嗣厚遺鳳要出會聚聽以兵
自衛鳳信之行至望蔡山圖設伏兵於水側擊斬鳳首
衆百餘人束手降除寧朔將軍漣口戍主山圖遏漣水
築西城斷虜騎路并以溉田元徽三年遷步兵校尉加
建武將軍轉督高平下邳淮陽淮西四郡諸軍事寧朔
將軍淮南太守盜發桓温塚大獲寶物客竊取以遺山
圖山圖不受簿以還官遷左中郎將太祖輔政山圖密
啓曰沈攸之久有異圖公宜深為之備太祖笑而納之
武陵王贊為郢州太祖令山圖領兵衛送世祖與晉熙
王燮自郢下以山圖為後防攸之事起世祖為西討都
督啓山圖為軍副世祖留據盆城衆議以盆城城小難
固不如還都山圖曰今據中流為四方勢援大衆致力
川岳可為城隍小事不足難也世祖使城局參軍劉皆
陳淵委山圖以處分事山圖斷取行旅船板以造樓櫓
立水柵旬日皆辦世祖甚嘉之授前軍將軍加寧朔將
軍進號輔國將軍攸之攻郢城世祖令山圖量其形勢
山圖曰攸之見與隣鄉亟同征伐悉其為人性度險刻
無以結固士心如頓兵堅城之下適所以為離散之漸
耳攸之既敗平西將軍黃回乘輕舸從白服百餘人在
軍前下緣流叫盆城中恐須臾知是回凱歸乃安世祖
謂山圖曰周公前言可謂明於見事矣還都太祖遣山
圖領部曲鎮京城鎮戍諸軍悉受節度遷游擊將軍輔
國如故建元元年封廣晉縣男邑三百戸出為假節督
兖青冀三州徐州東海朐山軍事寧朔將軍兖州刺史
百姓附之二年進號輔國將軍其秋虜動上策虜必不
出淮陰乃敕山圖曰知卿綏邊撫戎甚有次第應變策
略悉以相委恐列醜未必能送死卿丈夫無可藉手耳
虜果寇朐山為元玄度盧紹之所破虜於淮陽是時淮
北四州起義上使山圖自淮入清倍道應赴敕山圖曰
卿當盡相帥馭理每存全重天下事唯同心力山岳可
摧然用兵當使背後無憂慮若後冷然無横來處閉目
痛打無不摧碎吾政應鑄金待卿成勲耳若不藉此平
四州非丈夫也努力自運勿令他人得上功會義衆已
為虜所没山圖拔三百家還淮陰表移東海郡治漣口
又於石鱉立陽平郡皆見納世祖踐阼遷竟陵王鎮北
司馬帶南平昌太守將軍如故以盆城之舊出入殿省
甚見親信義鄉縣長風廟神姓鄧先經為縣令死遂發
靈山圖啓乞加神位輔國將軍上答曰足狗肉便了事
何用階級為轉黃門郎領羽林四廂直衛山圖於新林
立墅舍晨夜往還上謂之曰卿罷萬人都督而輕行郊
外自今往墅可以仗身自隨以備不虞及疾上手敕參
問遣醫給藥永明元年卒年六十四詔賜朝服一具衣
一襲
周盤龍北蘭陵蘭陵人也宋世土斷屬東平郡盤龍膽
氣過人尤便弓馬泰始初隨軍討赭圻賊躬自鬭戰陷
陣先登累至龍驤將軍積射將軍封晉安縣子邑四百
戸元徽二年桂陽賊起盤龍時為宂從僕射騎官主領
馬軍主隨太祖頓新亭與屯驤校尉黃回出城南與賊
對陣尋引還城中合力拒戰事寧除南東莞太守加前
軍將軍稍至驍騎將軍昇明元年出為假節督交廣二
州軍事征虜將軍平越中郎將廣州刺史未之官預平
石頭二年沈攸之平司州刺史姚道和懷貳被徵以盤
龍督司州軍事司州刺史假節將軍如故改封沌陽縣
太祖即位進號右將軍建元二年虜寇夀春以盤龍為
軍主假節助豫州刺史垣崇祖決水漂漬盤龍率輔國
將軍張倪馬步軍於西澤中奮擊殺傷數萬人獲牛馬
輜重上聞之喜詔曰醜虜送死敢寇夀春崇祖盤龍正
勤義勇乘機電奮水陸斬擊填川蔽野師不淹晨西蕃
尅定斯實將率用命之功文武爭伐之力凡厥勲勤宜
時銓序可符列上盤龍愛妾杜氏上送金釵鑷二十枚
手敇曰餉周公阿杜轉太子左率改授持節軍主如故
明年虜寇淮陽圍南城先是上遣軍主成買戍甬城謂
人曰我今作甬城戍我兒當得一子或問其故買曰甬
城與虜同岸危險具多我豈能使虜不敢南向我若不
没虜則應破虜兒不作孝子便當作世子也至虜圍買
數重上遣領軍將軍李安民為都督救之敕盤龍曰甬
城漣口賊始復進西道便是無賊卿可率馬步下淮陰
就安民軍鍾離船少政可致衣仗數日糧軍人扶淮步
下也買與虜拒戰手所傷殺無數晨朝早起手中忽見
有數升血其日遂戰死盤龍子奉叔單馬率二百餘人
陷陣虜萬餘騎張左右翼圍繞之一騎走還報奉叔已
没盤龍方食棄筯馳馬奮矟直奔虜素畏盤龍驍名即
時披靡時奉叔已大殺虜得出在外盤龍不知乃衝東
擊西奔南突北賊衆莫敢當奉叔見其父久不出復躍
馬入陣父子兩匹騎縈攪數萬人虜衆大敗盤龍父子
由是名播北國形甚羸訥而臨軍勇果諸將莫逮永明
元年遷征虜將軍南琅邪太守三年遷右衛將軍加給
事中五年轉大司馬加征虜將軍濟陽太守世祖數講
武常令盤龍領馬軍校騎騁矟後以疾為光祿大夫尋
出為持節都督兖州緣淮諸軍事平北將軍兖州刺史
進爵侯甬城戍將張蒲與虜潛相構結因大霧乘船入
清中採樵載虜二十餘人藏伏&KR0034;下直向城東門防門
不禁仍登岸拔白爭門戍主皇甫仲賢率軍主孟靈寶
等三十餘人於門拒戰斬三人賊衆被創赴水而虜軍
馬步至城外已三千餘人阻塹不得進淮陰軍主王僧
虔等領五百人赴救虜衆乃退坐為有司所奏詔白衣
領職八庫尋奏復位加領東平太守盤龍表年老才弱
不可鎮邊求觧職見許還為散騎常侍光祿大夫世祖
戲之曰卿著貂蟬何如兜鍪盤龍曰此貂蟬從兜鍪中
出耳十一年病卒年七十九贈安北將軍兖州刺史子
奉叔勇力絶人隨盤龍征討所在為暴掠世祖使領軍
東討唐㝢之奉叔畏上威嚴撿勒部下不敢侵斥為東
宫直閤鬱林在西州奉叔密得自進及即位與直閤將
軍曹道剛為心膂道剛驍騎將軍加冠軍將軍奉叔游
擊將軍加輔國將軍竝監殿内直衛少日仍遷道剛為
黃門郎高宗固諫不納奉叔善騎馬帝從其學騎射尤
見親寵得入後宫尋加領淮陵太守兖州中正道剛加
南濮陽太守隆昌元年除黃門郎未拜仍出為持節都
督青冀二州軍事冠軍將軍青州刺史時帝謀誅宰輔
故出奉叔為外援除道剛中軍司馬青冀二州中正本
官如故奉叔就帝求千戸侯許之高宗輔政以為不可
封曲江縣男三百戸奉叔大怒於衆中攘刀厲目高宗
說喻之乃受奉叔辭畢將之鎮部伍己出高宗慮其一
出不可復制與蕭諶謀稱敕召奉叔於省内殺之勇士
數人拳擊久之乃死啓帝云奉叔慢朝廷帝不獲已可
其奏高宗廢帝之日道剛直閣省蕭諶先入戸若欲論
事兵人隨後奄進以刀刺之洞胷死因進宫内廢帝奉
叔弟世雄永元中為西江督護陳顯達事後世雄殺廣
州刺史蕭季敞稱季敞同逆送首京師廣州刺史顔飜
討殺之
王廣之字林之沛郡相人也少好弓馬便捷有勇力初
為馬隊主宋大明中以功補本縣令殿中龍驤強弩將
軍驃騎中兵南譙太守泰始初除寧朔將軍軍主隸寧
朔將軍劉懷珍征殷琰於夀春琰將劉從築壘相守臺
軍相拒移日琰遣長史杜叔寶領五千人運車五百乘
援從懷珍遣廣之及軍主辛慶祖黃回千道連等要擊
於横塘寶結營拒戰廣之等肉薄攻營自晡至日没大
敗之殺傷千餘人遂退燒其運車從聞之棄壘奔走時
合肥城反官軍前後受敵都督劉勔召諸軍主會議廣
之曰請得將軍所乘馬往平之勔以馬與廣之廣之去
三日攻尅合肥賊仍隨懷珍討淮北時明帝遣青州刺
史明僧暠北征至三城為沈文秀所攻廣之將步騎三
千餘人緣海救之俱引退廣之又進軍襲文秀所置長
廣太守劉桃根桃根棄城走軍還封安蠻縣子三百戸
尋改蒲圻除建威將軍南陽太守不之官除越騎校尉
龍驤將軍鍾離太守遷為左軍將軍加寧朔將軍高平
太守又除游擊將軍寧朔如故加給事中冠軍將軍討
宋建平先登京口改封寧都縣子五百戸太祖廢蒼梧
出廣之為假節督徐州軍事徐州刺史鍾離太守冠軍
如故沈攸之事起廣之留京師預平石頭仍從太祖頓
新亭進號征虜將軍太祖誅黃回回弟駟及從弟馬兄
子奴亡逸太祖與廣之書曰黃回雖有微勲而罪過轉
不可容近遂啓請御大小二輿為刺史服飾吾乃不惜
為其啓聞政恐得輿復求畫輪車此外罪不可勝數弟
自悉之今啓依法令廣之於江西搜捕駟等建元元年
進爵為侯食邑千戸轉散騎常侍左軍將軍北虜動明
年詔假廣之節出淮上廣之家在彭沛啓上求招誘鄉
里部曲北取彭城上許之以廣之為使持節都督淮北
軍事平北將軍徐州刺史廣之引軍過淮無所尅獲坐
免官尋除征虜將軍加散騎常侍太子右率世祖即位
遷長沙王鎮軍司馬南東海太守司徒司馬尋陽栢南
新蔡太守安陸王北中郎左軍司馬廣陵太守將軍如
故出為持節都督徐州諸軍事徐州刺史將軍如故還
為光祿大夫左將軍司徒司馬遷右衛將軍轉散騎常
侍前將軍世祖見廣之子珍國應堪大用謂廣之曰卿
可謂老蜯也廣之曰臣不敢辭上大笑除游擊將軍不
拜十一年虜動假廣之節招募隆昌元年遷給事中左
衛將軍時豫州刺史崔慧景密與虜通有異志延興元
年以廣之為持節督豫州郢州之西陽司州之汝南二
郡軍事平西將軍豫州刺史預廢鬱林勲增封三百戸
高宗誅害諸王遣廣之征安陸王子敬於江陽給鼓吹
一部事平仍改授使持節散騎常侍都督江州諸軍事
鎮南將軍江州刺史進封應城縣公食邑二千尸建武
二年虜圍司州遣廣之持節督司州征討觧圍廣之未
至百餘里虜退乃還明年遷侍中鎮軍將軍給扶四年
卒年七十三追贈散騎常侍車騎將軍諡曰壯公
史臣曰公侯扞城守國之所資也必須久習兵事非一
戰之力安國等致效累朝聲勤克舉竝識時變咸知附
託盤龍驍勇獨冠三軍匈奴之憚飛將曾不若也壯矣
哉
贊曰安國舊將協同遷社同禆九江翊從中夏盤龍殺
敵洞開胡馬廣之末年旌旄驟把
南齊書卷二十九
南齊書卷二十九考證
周盤龍傳太祖頓新亭與屯驤校尉黃回出城南與賊
對陣諸本同(臣承蒼)按百官志無屯驤校尉南史
黃回傳作屯騎校尉當從之
藏伏&KR0034;下伏汲古閣本作仗按字書&KR0034;是竹器但可
藏仗未可藏人似當以仗為是
南齊書卷二十九考證
