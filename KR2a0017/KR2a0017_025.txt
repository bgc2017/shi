南齊書卷二十五
梁蕭子顯撰
列傳第六
垣崇祖張敬兒
垣崇祖字敬遠下邳人也族姓豪彊石虎世自略陽徙
之於鄴曾祖敞為慕容德偽吏部尚書祖苖宋武征廣
固率部曲歸降仍家下邳官至龍驤將軍汝南新蔡太
守父詢之積射將軍宋孝武世死事贈冀州刺史崇祖
年十四有幹略伯父豫州刺史護之謂門宗曰此兒必
大成吾門汝等不及也刺史劉道隆辟為主簿厚遇之
除新安王國上將軍景和世道隆求出為梁州啟轉崇
祖為義陽王征北行參軍與道隆同行使還下邳召募
眀帝立道隆被誅薛安都反眀帝遣張永沈攸之北討
安都使將裴祖隆李世雄據下邳祖隆引崇祖共拒戰
會青州援軍主劉彌之背逆歸降祖隆士衆沮敗崇祖
與親近數十人夜救祖隆與俱走還彭城虜既陷徐州
崇祖仍為虜將游兵琅邪間不復歸虜不能制密遣人
於彭城迎母欲南奔事覺虜執其母為質崇祖妹夫皇
甫肅兄婦薛安都之女故虜信之肅仍將家屬及崇祖
母奔朐山崇祖因將部曲據之遣使歸命太祖在淮隂
板為朐山戍主送其母還亰師眀帝納之朐山邊海孤
險人情未安崇祖常浮舟舸於水側有急得以入海軍
將得罪亾叛具以告虜虜偽圂城都將東徐州刺史成
固公始得青州聞叛者說遣步騎二萬襲崇祖屯洛要
去朐山城二十里崇祖出送客未歸城中驚恐皆下船
欲去崇祖還謂腹心曰賊比擬來本非大舉政是承信
一說易遣誑之今若得百餘人還事必濟矣但人情一
駭不可斂集卿等可急去此二里外大叫而來唱艾塘
義人已得破虜須戍軍速往相助逐退船中人果喜爭
上岸崇祖引入據城遣羸弱入島令人持兩炬火登山
鼓叫虜參騎謂其軍備甚盛乃退崇祖啟眀帝曰淮北
士民力屈胡虜南向之心日夜以冀崇祖父伯並為淮
北州郡門族布在北邊百姓所信一朝嘯咤事功可立
名位尚輕不足威衆乞假名號以示遠近明帝以為輔
國將軍北琅邪蘭陵二郡太守亾命司馬從之謀襲郡
崇祖討捕斬之數陳計算欲尅復淮北時虜聲當宼淮
南眀帝以問崇祖崇祖因啟宜以輕兵深入出其不意
進可立不世之勲退可絶其窺窬之患帝許之崇祖將
數百人入虜界七百里據南城固蒙山扇動郡縣虜率
大衆攻之其别將梁湛母在虜虜執其母使湛告部曲
曰大軍已去獨住何為於是衆情離阻一時奔退崇祖
謂左右曰今若俱退必不獲免乃住後力戰大敗追者
而歸以久勞封下邳縣子泰豫元年行徐州事徙戍龍
沮在朐山南崇祖啟斷水清平地以絶虜馬帝以問劉
懷珍云可立崇祖率將吏塞之未成虜主謂偽彭城鎮
將平陽公曰龍沮若立國之耻也以死争之數萬騎掩
至崇祖馬槊陷陣不能抗乃築城自守會天雨十餘日
虜乃退龍沮竟不立歴盱眙平陽東海三郡太守將軍
如故轉邵陵王南中郞司馬復為東海太守初崇祖遇
太祖於淮隂太祖以其武勇善待之崇祖謂皇甫肅曰
此真吾君也吾今逄主矣所謂千載一時遂密布誠節
元徽末太祖憂慮令崇祖受旨即以家口託皇甫肅勒
數百人將入虜界更聽後旨會蒼梧廢太祖召崇祖領
部曲還都除遊擊將軍沈攸之事平以崇祖為持節督
兖青冀三州諸軍事累遷冠軍將軍兖州刺史太祖踐
阼謂崇祖曰我新有天下夷虜不識運命必當動其蟻
衆以送劉昶為辭賊之所衝必在壽春能制此寇非卿
莫可徙為使持節監豫司二州諸軍事豫州刺史將軍
如故封望蔡縣侯七百戸建元二年虜遣偽梁王郁豆
眷及劉昶馬步號二十萬宼壽春崇祖召文武議曰賊
衆我寡當用竒以制之當脩外城以待敵城既廣闊非
水不固今欲堰肥水却淹為三面之險諸君意如何衆
曰昔佛狸侵境宋南平王士卒完盛以郭大難守退保
内城今日之事十倍於前古來相承不築肥堰皆以地
形不便積水無用故也若必行之恐非事宜崇祖曰卿
見其一不識其二若捨外城賊必據之外脩樓櫓内築
長圍四周無礙表裏受敵此坐自為擒守郭築堰是吾
不諫之策也乃於城西北立堰塞肥水堰北起小城周
為深塹使數千人守之崇祖謂長史封延伯曰虜貪而
少慮必悉力攻小城圖破此堰見塹狹城小謂一往可
尅當以蟻附攻之放水一激急踰三峽事窮奔透自然
沈溺此豈非小勞而大利邪虜衆由西道集堰南分軍
東路肉薄攻小城崇祖著白紗帽肩轝上城手自轉式
至日晡時决小史埭水勢奔下虜攻城之衆漂墜塹中
人馬溺死數千人衆皆退走初崇祖在淮隂見上便自
比韓信白起咸不信唯上獨許之崇祖再拜奉旨及破
虜啓至上謂朝臣曰崇祖許為我制虜果如其言其恒
自擬韓白今真其人也進為都督號平西將軍增封為
千五百戸崇祖聞陳顯達李安民皆增給軍儀啟上求
鼓吹横吹上敇曰韓白何可不與衆異給鼓吹一部崇
祖慮虜復宼淮北啟徙下蔡戍於淮東其冬虜果欲攻
下蔡既聞内徙乃揚聲平除故城衆疑虜當於故城立
戍崇祖曰下蔡去鎮咫尺虜豈敢置戍實欲除此故城
政恐奔走殺之不盡耳虜軍果夷掘下蔡城崇祖自率
衆渡淮與戰大破之追奔數十里殺獲千計上遣使入
關參虜消息還敕崇祖曰卿視吾是守江東而已邪所
少者食卿但努力營田自然平殄殘醜敇崇祖脩治苟
陂田世祖即位徵為散騎常侍左衛將軍俄詔留本任
加號安西仍遷五兵尚書領驍騎將軍初豫章王有盛
寵世祖在東宫崇祖不自附結及破虜詔使還朝與共
密議世祖疑之曲加禮待酒後謂崇祖曰世間流言我
已豁諸懷抱自今已後富貴見付也崇祖拜謝崇祖去
後上復遣荀伯玉口敕以邊事受旨夜發不得辭東宫
世祖以崇祖心誠不實銜之太祖崩慮崇祖為異便令
内轉永明元年四月九日詔曰垣崇祖凶詬險躁少無
行業昔因軍國多虞採其一夫之用大運光啟頻煩升
擢溪壑靡厭寖以彌廣去歲在西連謀境外無君之心
已彰遐邇特加遵養庶或悛革而猜貳滋甚志興亂階
隨與荀伯玉驅合不逞窺窬非覬構扇邊荒互為表裏
寧朔將軍孫景育究悉姦計具以啟聞除惡務本刑茲
罔赦便可收掩肅眀憲辟死時年四十四子惠隆徙番
禺卒
張敬兒南陽冠軍人也本名苟兒宋眀帝以其名鄙改
焉父醜為郡將軍官至節府參軍敬兒年少便弓馬有
膽氣好射虎發無不中南陽新野風俗出騎射而敬兒
尤多膂力求入隊為曲阿戍驛將州差補府將還為郡
馬隊副轉隊主稍官寧蠻府行參軍隨同郡人劉胡領
軍伐襄陽諸山蠻深入險阻所向皆破又擊湖陽蠻官
軍引退蠻賊追者數千人敬兒單馬在後衝突賊軍數
十合殺數十人箭中左腋賊不能抗平西將軍山陽王
休祐鎮壽陽求善騎射人敬兒自占見寵為長史兼行
參軍領白直隊泰始初除寧朔將軍隨府轉參驃騎軍
事署中兵領軍討義嘉賊與劉胡相拒於鵲尾洲啓明
帝乞本郡事平為南陽太守將軍如故初王玄謨為雍
州土斷敬兒家屬舞隂敬兒至郡復還冠軍三年薛安
都子栢令環龍等竊據順陽廣平略義成扶風界刺史
巴陵王休若遣敬兒及新野太守劉攘兵攻討合戰破
走之徙為順陽太守將軍如故南陽蠻動復以敬兒為
南陽太守遭母喪還家朝廷疑桂陽王休範密為之備
乃起敬兒為寧朔將軍越騎校尉桂陽事起隸太祖頓
新亭賊矢石既交休範白服乘轝往勞樓下城中望見
其左右人兵不多敬兒與黃回白太祖曰桂陽所在備
防寡闕若詐降而取之此必可擒也太祖曰卿若能辦
事當以本州相賞敬兒相與出城南放仗走大呼稱降
休範喜召至轝側回陽致太祖密意休範信之回目敬
兒敬兒奪取休範防身刀斬休範首休範左右數百人
皆驚散敬兒馳馬持首歸新亭除驍騎將軍加輔國將
軍太祖以敬兒人位既輕不欲便使為襄陽重鎮敬兒
求之不已乃微動太祖曰沈攸之在荆州公知其欲何
所作不出敬兒以防之恐非公之利也太祖笑而無言
乃以敬兒為持節督雍梁二州郢司二郡軍事雍州刺
史將軍如故封襄陽縣侯二千戸部伍泊沔口敬兒乘
舴艋過江詣晉熙王燮中江遇風船覆左右丁壯者各
泅走餘二小吏沒䑳下叫呼救敬兒兩掖挾之隨船覆
仰常得在水上如此翻覆行數十里方得迎接失所持
節更給之沈攸之聞敬兒上遣人伺覘見雍州迎軍儀
甚盛慮見掩襲密自防備敬兒至鎮厚結攸之信饋不
絶得其事迹密白太祖攸之得太祖書翰論選用方伯
密事輙以示敬兒以為反間敬兒終無二心元徽末㐮
陽大水平地數丈百姓資財皆漂没襄陽虛耗太祖與
攸之書令賑貸之攸之竟不歴意敬兒與攸之司馬劉
攘兵情欵及蒼梧廢敬兒疑攸之當因此起兵密以問
攘兵攘兵無所言寄敬兒馬鐙一隻敬兒乃為之備昇
明元年冬攸之反遣使報敬兒敬兒勞接周至為設酒
食謂之曰沈公那忽使君來君殊可命乃列仗於廳事
前斬之集部曲頓攸之下當襲江陵時攸之遺太祖書
曰吾聞魚相忘於江湖人相忘於道術彼我可謂通之
矣大眀之中謬奉聖主忝同侍衛情存契闊義著斷金
乃分帛而衣等糧而食值景和昏暴心爛形燋若斯之
苦寧可言盡吾自分碎首於閤下足下亦懼滅族於舍
人爾時磐石之心既固義無貳計䠞廹時難相引求全
天道矜善此理不空結姻之始實關於厚及明帝龍飛
諸人皆為鬼矣吾與足下得蒙大造親過夙眷遇若代
臣錄其心迹復忝驅使臨崩之日吾豫在遺託加榮授
寵恩深位高雖復情謝古人粗識忠節誓心仰報期之
必死此誠志竟未申遂先帝登遐微願永奪自爾已來
與足下言面殆絶非唯分張形跡自然至此脱枉一告
未常不對紙流涕豈願相誚於今哉苟有所懷不容不
白初得賢子賾疏云得家信云足下有廢立之事安國
寧民此功巍巍非吾等常人所能信也俄奉皇太后假
令云足下潛構深略獨斷懷抱一何能壯但冠雖弊不
可承足蓋共尊高故耳足下交結左右親行殺逆以免
身患卿當謂龍逢比干癡人耳凡廢立大事不可廣謀
但袁褚遺寄劉又國之近戚數臣地籍實為膏腴人位
並居時望若此不與議復誰可得共披心胸者哉昏眀
改易自古有之豈獨大宋中屯邪前代盛典煥盈篇史
請為足下言之羣公共議宜啟太后奉令而行當以王
禮出第足下乃可不通大理要聽君子之言豈可罔滅
天理一何若茲孝經云資於事父以事君縱為宗社大
計不爾寧不識有君親之意邪乃復慮以家為啗以爵
賞小人無狀遂行弑害吾雖寡識竊從古比豈有為臣
而有近日之事邪使一旦荼毒身首分離生自可恨死
者何罪且有登齋之賞此科出於何文凡在臣隸誰不
惋駭華夷扣心行路泣血乃至不殯使流蟲在戸自古
以來此例有幾衛國微小故有弘演不圖我宋獨無其
人撫膺惆悵不能自已足下與向之殺者何異人情易
反還成嗟悲為子君者無乃難乎蹊田之譬豈復有異
管仲有言君善未嘗不諫足下諫諍不聞甘崔杼之罪
何惡逆之苦昔太甲還位伊不自疑昌邑之過不可稱
數霍光荷託尚共議於朝班然後廢之由有湯沐之施
論者不以劫主為名桓温之心未忘於簒海西失道人
倫頓盡廢之以公猶禮處之當温彊盛誰能相抗尚畏
懼於形跡四海不愜未嘗有樂推之者伊尹霍光名高
於臣節桓氏亦得免於脅奪凡是諸事布於書策若此
易曉豈待指掌卿常言比跡夷叔如何一旦行過桀跖
邪聖明啟運蒼生重造普天率土誰不歌抃實是披心
罄節奉公忘私之日而卿大收宫妓劫奪天藏器械金
寳必充私室移易朝舊布置私黨被甲入殿内外宫閤
管籥悉關家人吾不知子孟孔眀遺訓如此王謝陶庾
行此舉止且朱方帝鄉非親不授足下非國戚也一旦
專縱自樹云是兒守臺城父居東府一家兩錄何以異
此知卿防固重複猜畏萬端言以禦遠實為防内若德
允物望夷貊猶可推心共處如其失理乖道金城湯池
無所用也文長以戈戟自衛何解滅亾吳起有云義禮
不脩舟中之人皆讐也足下既無伍員之痛苟懷貪惏
而有賊宋之心吾寧捐申包之節邪聞求忠臣者必出
孝子之門卿忠孝於斯盡矣今竊天府金帛以行姦惠
盗國權爵以結人情且授非其理合我則賞此事已復
不可恒用用之既訖恐非忠策且受者不感識者不知
不能遏姦折謀誠節慨惋隔硋數千無因自對不能知
復何情顔當與足下叙平生舊欵吾聞前哲絶交不出
惡言但此自陳名節於胸心因告别於千載放筆增歎
公私澘淚想不深怪往言然天下耳目豈伊可誣抑亦
當自知投杖無彊為必先及太祖出頓新亭報攸之書
曰辱足下誚書交道不終為耻已足欲下便来何故多
罔君子吾結髮入仕豈期遠大蓋感子路之言每不擇
官而宦逮文帝之世初被聖眀鑒賞及孝武之朝復蒙
英主顧眄因此感激未能自反及與足下斂袂定交欵
著分好何嘗不勸慕古人國士之心務重前良忠貞之
節至於契闊杯酒殷勤攜袖薦女成姻志相然諾義信
之篤誰與間之又乃景和陵虐事切憂畏眀帝正位運
同休顯啟臆論心安危豈貳元徽之季聽高道慶邪言
欲相討伐發威施敕已行外内于時臣子鉗口道路以
目吾以分交義重患難宜均犯陵白刃以相任保悖主
手敇今封送相示豈不畏威念周旋之義耳推此陰惠
何愧懷抱不云足下猥含禍詖前遣王思文所牒朝事
蓋情等家國共詳衷否虛心小大必以先輸問張雍州
遷代之日將欲誰擬本是逆論來事非欲代張乃封此
示張激使見怒若張惑一言果興怨恨事負雅素君子
所不可為況張之奉國忠亮有本情之見與意契不貳
邪又張雍州啟事稱彼中蠻動兼民遭水患敕令足下
思經拯之計吾亦有白論國如家布情而往每思虛達
事之相接恒必猜離反謂無故遣信此乃覘察平諒之
襟動則相阻傷負心期自誰作故先時足下遣信尋盟
敦舊厲以篤終吾止附還白申罄情本契然遠要方固
金石今日舉錯定是誰恧久言邪元徽末德埶亡禋祀
足下備聞無待亟述太后惟憂式遵前誥興毁之略事
屬鄙躬黜昏樹明實惟前則寧宗靜國何愧前脩廢立
有章足下所允冠弊之譏將以何語封為郡王寧為失
禮景和無名方之不愈乎龍逢自匹夫之美伊霍則社
稷之臣同異相乘非吾所受也登齋有賞壽寂已蒙之
於前同謀獲功明皇亦行之於昔此則接踵成事誰敢
異之謂其大收宫女劫奪天藏器械金寳必充私室必
若虛設市虎亦可不翅此言若以此詐民天下豈患無
眼心苟無瑕非所耿介甲仗之授事既舊典豈見有任
鎮邦家勲經定主而可得出入輕單不資寵衛斯之患
慮豈直身憂祗奉此恩職惟事理朱方之牧公卿僉意
吾亦謂微勲之次無忝一州且魏晉舊事帝鄉蕃職何
嘗豫州必曹司州必馬折膠受柱在體非愧袁粲據石
頭足下無不可吾之守東府來告便謂非動容見疾嚬
笑入戾乃如是乎袁粲劉秉受遇深重家國既安不思
撫鎮遂與足下表裏潛規據城之夜豈顧社稷幸天未
長亂宗廟有靈即與褚衛軍協謀義斷以時殄滅想足
下聞之悵然孤沮小兒忝侍中代來之澤遇直上臺便
呼一家兩錄發不擇言良以太甚吾之方寸古列共言
乃以陶庾往賢大見譏責足下自省詎得以此見貽邪
比蹤夷叔論吾則可行過桀蹠無乃近誣哉謂吾不朝
此則良誨朝之與否想更問之足下受先帝之恩施擁
戎西州鼎湖之日率土載奔而宴安中流酣飲自若即
懷狼望陵侮皇朝晉熙殿下以皇弟代鎮而斷割候迎
罔蔑宗子驅略士馬悉以西上郢中所遺僅餘劣弱昔
徵茅不入猶動義師況荆州物産雍㟭交梁之會自足
下為牧薦獻何品良馬勁卒彼中不無良皮美罽商賂
所聚前後貢奉多少何如唯聞太官時納飲食耳桂陽
之難坐觀成敗自以雍容漢南西伯可擬賴原即夭世
非望亦消又招集逋亾斷遏行侣治舟試艦恒以朝廷
為旗的秣馬按劒常願天下有風塵為人臣者固若是
邪至乃不遵制書敕下如空國恩莫行命令擁隔詔除
郡縣輙自板代罷官去職禁還亰師凶人出境無不千
里尋躡而反募臺將來必厚加給賞太妃遣使市馬齎
寳往蜀足下悉皆斷折以為私財此皆遠邇共聞暴於
視聽主上叡眀當璧㝢縣同慶絶域奉贄萬國通書而
盤桓百日始有單騎事存送往於此可徵不朝如此誰
應受誚反以見呵非所反側今乃勒兵以闚象館長戟
以指魏闕不亦為忠臣孝子之所痛心疾首邪賢子元
琰獲免虎口及淩波西邁吾所發遣猶推素懷不畏嗤
嗤足下尚復滅君臣之紀況吾布衣之交乎遂事不諫
既往難咎今六師西向為足下憂之攸之與兼長史江
乂别駕傅宣等守江陵城敬兒軍中力授因以為别敬
兒告變使至太祖大喜進號鎮軍將軍加散騎常侍改
為都督給鼔吹一部攸之於郢城敗走其子元琰軍至
白水元琰聞城外鶴唳謂是呌聲心懼欲走其夜乂宣
開門出奔城潰元琰奔寵洲見殺百姓既相抄敓敬兒
至江陵誅攸之親黨没入其財物數十萬悉以入私攸
之於湯渚村自經死居民送首荆州敬兒使楯擎之蓋
以青繖徇諸市郭乃送亰師進號征西將軍爵為公增
邑為四千戸敬兒於㐮陽城西起宅聚財貨又欲移羊
叔子墮淚碑於其處立臺綱紀諫曰羊太傅遺德不宜
遷動敬兒曰太傅是誰我不識也敬兒弟恭兒不肯出
宦常居上保村中與居民不異敬兒呼納之甚厚恭兒
月一出視敬兒輙復去恭兒本名猪兒隨敬兒改名也
初敬兒既斬沈攸之使報隨郡太守劉道宗聚衆得千
餘人立營頓司州刺史姚道和不殺攸之使密令道宗
罷軍及攸之圍郢道和遣軍頓堇城為郢援事平依例
蒙爵賞敬兒具以啓聞建元元年太祖令有司奏道和
罪誅之道和字敬邕羌主姚興孫也父萬壽偽鎮東大
將軍降宋武帝卒於散騎侍郎道和出身為孝武安北
行佐有世名頗讀書史常誑人云祖天子父天子身經
作皇太子元徽中為遊擊將軍隨太祖新亭破桂陽賊
有功為撫軍司馬出為司州疑怯無斷故及於誅三年
徵敬兒為護軍將軍常侍如故敬兒武將不習朝儀聞
當内遷乃於密室中屏人學揖讓答對空中俯仰如此
竟日妾侍竊窺笑焉太祖即位授侍中中軍將軍以敬
兒秩窮五等一仍前封建元二年遷散騎常侍車騎將
軍置佐史太祖崩敬兒於家竊泣曰官家大老天子可
惜太子年少向我所不及也遺詔加敬兒開府儀同三
司將拜謂其妓妾曰我拜後應開黃閤因口自為鼓聲
既拜王敬則戲之呼為褚淵敬兒曰我馬上所得終不
能作華林閤勲也敬則甚恨敬兒始不識書晩既為方
伯乃習學讀孝經論語於新林慈姥廟為妾乞兒祝神
自稱三公然而意知滿足初得鼓吹羞便奏之初娶前
妻毛氏生子道文後娶尚氏尚氏有美色敬兒棄前妻
而納之尚氏猶居襄陽宅不自隨敬兒慮不復外出乃
迎家口悉下至都啓世祖不蒙勞問敬兒心疑及垣崇
祖死愈恐懼妻謂敬兒曰昔時夢手熱如火而君得南
陽郡元徽中夢半身熱而君得本州今復夢舉體熱矣
有閹人聞其言說之事逹世祖敬兒又遣使與蠻中交
關世祖疑其有異志永眀元年敇朝臣華林八關齋於
坐收敬兒敬兒左右雷仲顯知有變抱敬兒而泣敬兒
脫冠貂投地曰用此物誤我少日伏誅詔曰敬兒蠢茲
邊裔昏迷不脩屬値宋季多難頗獲野戰之力拔迹行
伍超登非分而愚躁無已矜伐滋深往莅本州久包異
志在昔含弘庶能懲革位班三槐秩窮五等懷音靡聞
姦回屢構去歲迄今嫌貳滋甚鎮東將軍敬則丹陽尹
安民每侍接之日陳其凶狡必圖反噬朕猶謂恩義所
感本質可移頃者已來釁戾遂著自以子弟在西足動
殊俗招扇羣蠻規擾樊夏假託妖巫用相震惑妄設徵
祥潛圖問鼎履霜於開運之辰堅冰於嗣業之世此而
可忍孰不可容天道禍淫逆謀顯露建康民湯天獲商
行入蠻備覩姦計信驛書翰證驗炳明便可收掩式正
刑辟同黨所及特皆原宥子道文武陵内史道暢征虜
功曹道固弟道休並伏誅少子道慶見宥後數年上與
豫章王嶷三日曲水内宴舴艋船流至御坐前覆没上
由是言及敬兒悔殺之恭兒官至員外郎在襄陽聞敬
兒敗將數十騎走入蠻中收捕不得後首出上原其罪
史臣曰平世武臣立身有術若非愚以取信則宜智以
自免心迹無阻乃見優容崇祖恨結東朝敬兒情疑鳥
盡嗣運方初委骨嚴憲若情非發憤事無感激功名之
間不足為也
贊曰崇祖為將志懷馳逐規搔淮部立勲豫牧敬兒莅
雍深心防楚豈不劬勞實興師旅烹犬藏弓同歸異緒
南齊書卷二十五
南齊書卷二十五考證
垣崇祖傳封望蔡縣侯七百戸(臣祖庚)按望蔡縣屬
豫章郡沈約曰漢靈帝中平中汝南上蔡民分徙此
城立縣名曰上蔡晉武帝太康元年更名望蔡武帝
永明二年茹法亮封望蔡縣男食邑三百戸
虜軍果夷掘下蔡城崇祖自率衆渡淮與戰大破之
(臣祖庚)按魏書道成豫(州刺史垣)崇祖宼下蔡昌黎
王馮熙擊破之兩書互異
世祖以崇祖心誠不實南監本作不盡誠心
張敬兒傳休範左右數百人皆驚散(臣祖庚)按通鑑
從休範傳以數十人自衛似得其實若左右有數百
人黃回敬兒雖勇何能徑往取之耶
何惡逆之苦苦南監本作甚較長
敬兒軍中力授因以為别(臣承蒼)按此句之上多有
訛闕南監本無攸之與兼長史江乂至給鼔吹一部
五十七字而下文其子元琰之下軍至之上却有與
兼長史江乂别駕傅宣等還守江陵敬兒十七字文
勢極順然不見敬兒告變一節事亦闕文也竊疑力
授之授或是援字軍中力援因以為别八字當在第
八頁遣使報敬兒之下第八頁當襲江陵四字當在
此頁前八行攸之二字之下直接敬兒告變至其子
元琰四十一字其與兼長史江乂以下十七字宜照
南監本移入于其子元琰之下軍至白水之上庶覺
前後氣脉一一貫通第無善本可據未敢擅改耳
南齊書卷二十五考證
