綱目訂誤卷二
常熟陳景雲撰
宋武帝永初三年目
檀道濟雖有幹略而無遠志難御之氣也
按宋高祖誡太子義符曰檀道濟雖有幹略而無
遠志非如兄韶有難御之氣也今分註刪去非如
兄韶句誤以高祖目道濟為有難御之氣失之遠
矣且所謂無遠志之語又作何解耶
文帝元嘉十八年目
前龍驤將軍扶令育上表
按將軍當作參軍表中眀云臣雖微賤竊為陛下
羞之參軍不過一幕府下寮故曰微賤若龍驤將
軍以宋書百官志考之已爵列苐三等官品不卑
安得云微賤乎
元嘉二十二年目
宋有司奏削義康
按是時彭城王義康都督江交廣三州居豫章因
范蔚宗謀反事覺獄辭連染有司奏削義康爵收
付廷尉治罪削爵削除其彭城封爵也詔免義康
為庶人此宋主因有司之奏而允其削爵之請也
分註不當於奏削義康下刪爵字
元嘉二十七年目
實欲繼好援
按魏主語宋使者有實欲繼好息民永結姻援之
語分註若欲略省其詞則以繼好結援櫽括之可
也援字上不當去結字
元嘉二十九年目
薛安都向潼關
按潼當作洪其地在潼關少南
元嘉三十年目
濬時在西川府
按合殿之變始興王濬時在西州(句)府舍人朱灋
瑜奔告濬西州在臺城之西揚州刺史治所在焉
故曰西州府舍人王府之舍人盖灋瑜時為始興
國官也今訛西州為西川且誤連下府字為一句
而刪灋瑜奔告事疎甚
眀帝泰始二年綱
遣建安王休仁討梁州
按梁當作江若梁州乃漢中地也
泰始五年目
以孝武謂之驢王
按謂東海王禕為驢王者乃子業耳孝武當作廢
帝
蒼梧王元徽二年目
休範白服登城
按休範帥大衆攻新亭未拔白服乘肩輿自登城
南臨滄觀尋以無備被殺盖休範所登者乃新亭
城南之臨滄觀耳分註刪削通鑑成文殊為疎略
順帝昇眀元年目
越郡校尉王敬則
按越郡當作越騎諸校尉初無越郡名
齊武帝永眀七年目
至是徵為五兵尚書
按史言徐孝嗣為御史中丞風儀端簡王儉嘗薦
以自代儉卒孝嗣時為吴興太守徵為五兵尚書
盖孝嗣先由中丞出為郡守至是又自郡守召入
為尚書也今刪去時為吴興太守句則徵字為無
根矣
魏文帝承眀元年綱
以王叡為尚書令
按令字衍分註叡遷尚書與綱異考之魏書分註
是也
魏文帝太和十年目
二十五郡在河南
按郡字衍合上下文觀之自眀
太和十五年目
遂哭盡一夜
按孝文時以禫祭宿廟中昏暮舉哀哭盡乙夜謂
哭聲自甲夜至乙夜非自昏逹曙之謂也訛乙為
一必傳寫失之
太和十六年目
至於和穆
按拓拔猗㐌追諡桓帝微力追諡穆帝今作和穆
誤或言此避淵聖諱亦非桓字見於綱目多矣不
應獨避此一字
齊武帝建武四年目
内仗遥欣
按史言内仗遙欣兄弟盖遙欣乃遙光弟也蕭鸞
簒位遙光贊成之力居多鸞深仗遙光以其弟遙
欣有武幹因并仗之其實遙光乃心膂而遙欣則
爪牙也此條本叙遙欣事故以遙欣為主而以兄
弟二字括遙光在内此史家叙事賓主之法應爾
也今刪兄弟二字則舉遙欣而漏遙光下文何以
突接以遙光為揚州遙欣為荆州云云耶
永泰元年目
王敬則以奉南康侯子恪為名子恪亡走不知所在
按通鑑本文前吴郡太守南康侯子恪嶷之子也
敬則起兵云云盖子恪雖罷郡而尚在吴地時敬
則自會稽舉兵向建康欲奉子恪為主而子恪於
兵未逹郡之前即已潛遁旋詣建康其詳書子恪
為嶷之子者為下齊主欲盡誅高武子孫起本今
分註削前吴郡太守及嶷之子八字則子恪從何
地亡走耶并下逹建康諸事皆無根矣
魏太和二十三年目
烈處分行臺
按孝文殂於榖塘于烈時留守洛陽彭城王遣使
奉詔徵太子且密以凶問告烈烈處分行留舉止
無變處分行留者謂處分扈從太子南行及留臺
應行事宜也今作行臺疎矣
齊東昏永光元年目
以文季坦之為僕射
按沈文季為僕射在眀帝末年眀帝遺詔又有以
沈文季江祏為左右僕射之命至東昏改元之八
月文季歷僕射之官已踰年矣是時以平遙光之
功文季自侍中僕射加鎮軍將軍之號今分註作
平遙光後文季始與坦之同時除僕射非也又上
文叙平遙光事内有蕭坦之而無沈文季則此處
文季之上亦不應遺其姓
月數十日乃報
按史言臺閣案奏閱數十日乃報謂東昏狂惑批
報稽遅有歷數十日之久者訛閱為月亦必傳寫
失之
永元二年目
崔慧景濟江遣使奉江夏王寳玄為主
按江夏上當從通鑑有南徐兖二州刺史七字江
夏時鎮京口故慧景自廣陵濟江奉之為主而江
夏亦勒兵随慧景南逼建康及兵敗皆死齊主既
赦其餘黨復有曲赦南徐兖二州事為慧景從南
兖還兵而南徐應之耳諦觀下文則此七字必不
可刪矣
永元二年綱
齊曲赦建康徐兖
按徐兖當作南徐兖二州是時徐州治鍾離兖州
治淮隂非當日宣赦所及也
梁武帝天監四年目
梁遣將軍馬仙琕救
按是時義陽圍急梁遣將軍馬仙琕救義陽救字
下刪義陽二字事不眀矣
天監六年目
水死者十餘萬
按鍾離之役兩軍力戰於淮上魏軍大潰投水死
者十餘萬謂潰軍争投淮水而死也投字不可刪
魏孝眀帝正光四年目
榮隂散其畜牧資財
按史叙爾朱榮之事曰時四方兵起榮隂有大志
散其畜牧資財招合驍勇結納豪傑於是侯景諸
人皆往依之盖隂有大志者乃散財結客之根源
也分註刪之失本意矣
魏孝武永熙二年綱
魏以賀拔岳為雍州刺史
按通鑑魏主以岳為都督雍華等二十州諸軍事
雍州刺史於都督諸軍事下仍以雍州刺史結銜
者盖雍州乃其治所故當日之繫銜如此更以岳
本傳考之永泰二年岳已授都督三雍諸軍事雍
州刺史齊神武討爾朱以岳之應義旗也復授岳
開府兼僕射大行臺雍州刺史至孝武貳於神武
欲倚關中以抗晉陽於是特廣岳之所統進都督
雍華等二十州諸軍雍州刺史孝武之委任賀拔
在於都督二十州而不以雍州刺史為重眀矣岳
既拜新命則侯莫陳悅之徒皆應稟受節度故岳
得召悅會於高平及岳見殺於悅而宇文泰曰悅
害元帥謂悅以州將戕主帥也今削去都督雍華
等二十諸州軍事而但書以賀拔岳為雍州刺史
是舉其輕而遺其重且未考岳已久為雍州也
東魏孝静帝天平四年目
東魏郎中杜弼以在位貪汙請治之云云
按是條當從通鑑繫八月魏克恒農一條後所謂
將兵出拒魏者正拒魏既拔弘農乘勝東略之兵
也先是東魏西侵失利引還魏兵未嘗出境東魏
無出師拒敵事也
梁武帝大同十年目
何敬容復為太子詹事嘗於玄圃自講老莊敬容謂
人云云
按此乃敬容因太子之好玄學故於侍言之後退
而與人私議其事也嘗於玄圃自講老莊之上不
應漏太子二字
太清二年綱
梁遣散騎常侍徐陵如魏
按是時元魏分裂為東西東魏先嘗遣使求成於
梁至是梁遣徐陵如東魏所以報鄴下之使也魏
上當有東字乃不與關西混耳
東魏孝静帝武定七年目
高澄獲衡州刺史蘭欽子京以為膳奴
按衡州當作徐州蘭欽之見獲史雖不著其事然
以史之前後考之必在東魏遣行臺辛術略定江
淮以北時也若梁之衡州其地僻在嶺海之間(五代)
(志梁置衡州於南海郡含洭縣)非東魏兵力所能至真所謂風馬
牛不相及耳
武定八年目
洋乃發晉陽
按高洋先欲受禪自晉陽擁兵東行以衆議未協
至遼陽而還繼因宋景業等敦勸復發晉陽遂至
鄴受禪今分註漏中間洋還晉陽事而於司馬子
如逆洋遼陽固言未可下即繼以景業復勸之洋
乃發晉陽云云疎略甚矣洋至遼陽則去晉陽已
遠何復自晉陽起程耶(遼陽在上黨西北百八十里見闞駰十三州志唐置)
(遼州于此)
西魏文帝大統十六年綱
洛陽平陽皆入於齊
按西魏宇文泰聞高洋稱帝大舉伐之不戰而還
於是河南自洛陽河北自平陽以東皆入於齊史
盖眀言洛陽平陽以東之地不謂洛陽平陽也又
考西魏大統三年取東魏洛陽眀年失之尋又取
之及宇文泰邙山之敗洛陽復入東魏逮高洋稱
帝之歲其不隸關西久矣而可謂洛陽之地是年
入於齊乎又平陽即東魏之晉州乃高歡霸業所
基至高緯末年平陽不守而齊祚由之以傾中間
宇文氏不得而窺也以素為高氏根本之地而云
平陽入齊自是年始尤誤矣
梁敬帝太平元年目
安都帥十二騎突其陳破之
按齊將徐嗣徽留船蕪湖自丹陽步上陳霸先追
侯安都徐度皆還盖前此遣安都立柵梁山以禦
齊至是以齊師益逼建康震駭故特追還梁山之
師與之并力却敵白城幕府之戰或衝其前或擊
其背齊師奔北安都力戰之功為多則分註於齊
師未破之先不應漏却追還安都一節也安都立
柵梁山分註書之其追還建康分註不書然則安
都帥騎突陳時從何忽至乎
陳武帝永定元年綱
周祔太祖於太廟
按通鑑乙酉周王祀圜丘丙戍祀方丘甲午祭太
社其下重起云戊子太祖神主祔於太廟七廟始
共用一太牢云云自乙酉至祭太社叙周眀帝事
戊子以下則叙陳武帝事也武帝以是月戊辰受
梁禪辛巳追尊皇考文讃為景皇帝廟號太祖戊
子祔神主於太廟若一家之事何故越戊子而先
叙甲午事乎(陳書武帝紀戊子遷景皇帝神主祔於太廟又七廟共用一太牢事具五)
(代志)今既削祀圜丘三句而仍冠周字於太祖祔廟
之上是誤合兩國典祀為一以陳氏祔廟為周氏
事矣
齊後主武平二年目
齊主拔刀鐶築其辮頭良久乃釋之
按通鑑築上有亂字句絶辮上無其字當時刑人
皆先辮頭如隋主將斬宇文化及已解衣辮髮已
而釋之是也今分註因誤斷其句遂輙刪易本文
周宣帝大象元年目
事由烏丸軌宇文孝伯因言軌捋須事
按周主問鄭譯曰我脚杖痕誰所為也譯對以事
由烏丸軌宇文孝伯言曩日被譴皆出二人也初
周高祖納軌言譴責太子時譯為宫尹坐除名其
銜軌尤深故因周主之問并發軌曩日捋須事欲
以激周主之怒致軌必死史文本自分眀而胡氏
讀史管見乃謂孝伯贊成殺軌事盖將以自免是
誤以事由烏丸軌為句而以宇文孝伯四字属下
句讀謂捋須事乃發自孝伯之口其讀書亦太滅
裂矣分註頋採其說錄之於後亦未審於句讀也
(胡三省通鑑註亦仍管見之誤王志堅讀史商語中曾正之然不知此誤實自管見始也)
大象二年目
御史大夫柳裘韋謩
按是時天元疾篤劉昉鄭譯及御飾大夫柳裘内
史大夫韋謩同謀引楊堅輔政御飾内史皆宇文
改官制後所定官名今分註於二人之官各採其
一字并稱之為御史大夫何其疎也随受周禪後
改宇文官制悉從漢魏之後始復置御史臺
隋文帝開皇九年綱
八月以王雄為司空
按王雄當從通鑑作廣平王雄考隋書雄文帝族
子由刊國公進封廣平王今以爵為姓誤矣
開皇十年目
揮楚不堪即命斬之
按通鑑帝每於殿庭捶人一日之中或至數四嘗
怒問事揮楚不甚即命斬之問事行杖之人也帝
見問事行杖不力故怒而斬之今於帝每於殿庭
捶人下改此二句尚可解乎
仁夀四年目
盧毓與朱濤謀出兵拒諒濤不可毓追斬之
按通鑑毓與濤謀拒諒濤大驚曰王以大事相付
何得有是語因拂衣而去毓追斬之盖濤語畢即
拂衣去故毓追而斬之今既刪拂衣事則追字贅
矣
煬帝大業十三年目
以柴紹為右領軍府長史諮議
按通鑑李淵以柴紹為右領軍府長史其下又云
諮議譙人劉瞻領西河通守此另一事與上置左
右二軍事不属盖淵初起兵以西河不從義師既
遣世子建成等攻拔其郡執郡丞高德儒戮之而
西河尚未置守至是淵開大將軍府廣置官屬而
用幕府諮議參軍劉瞻領西河郡事今以諮議二
字連上長史為句而削去劉瞻領西河通守事直
以諮議為柴紹兼官句讀之舛文義之謬甚矣
遷居大興殿後聽思廉扶王至閤下
王幼學集覽云後聽句絶注見晉愍帝建興元年
聽事陳濟正誤云聽即廳字六朝以來乃始加厂
然按之文義二說皆非也唐兵克長安代王左右
皆奔散獨侍讀姚思廉侍側軍士將登殿思廉叱
而下之及唐公遷王居大興殿後思廉猶侍王不
去唐公義之故聽其扶王至閤下泣拜而去盖聽
者唐公不奪思廉之守而聽之耳集覽不得其句
讀而強為之解誤矣陳氏著正誤一編凡正集覽
之誤四百餘條皆援据精審獨此條殊乖疎眀弘
正間編通鑑纂要者遂輙於聽上加厂沿兩家之
誤而竄易舊文失有甚焉者矣(此條辨正誤之失附見若集覽誤而)
(陳氏未及正者尚甚多不能枚舉也)
恭帝義寧二年目
蘇威在東都
按都當作郡因字相似而訛
綱目訂誤卷二
