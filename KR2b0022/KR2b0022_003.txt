綱目訂誤卷三
常熟陳景雲撰
唐高祖武德元年目
何須作書語耶
按李密責數宇文化及語中有不追諸葛瞻之忠
誠乃為霍禹之惡逆二語故化及嗔其作書語謂
密稱引書史事已所不解也今此二語已削之則
化及語中所云書語何所指耶
太宗貞觀十九年目
上自將步騎四千為竒兵
按通鑑本文上以高麗兵在安市城東南依山而
陳故命李世勣將步騎五千陳於西嶺以當之此
正兵也長孫無忌帥兵自山北狹谷以衝其後此
竒兵也史言無忌將精兵萬一千為竒兵是矣上
既遣兩軍乃自將步騎四千挾鼓角偃旗幟登北
山𠡠諸軍聞鼔角齊出奮擊此乃潛伏高阜猝起
指揮而非為竒兵以斷敵人之後者也今於無忌
將兵下刪去為竒兵語而以帝自將之兵為竒兵
誤矣先是未戰之前帝乘高遙望觀山川形勢可
以伏兵及出入之所則令竒兵出狹谷以衝其後
者由先悉其山川出入之徑而北山乃可以伏兵
之處故潛挾鼓角於此督戰也史文眀晰周密如
此豈可輙有刪易
貞觀二十三年綱
遣驍衛郎將擊突厥車鼻可汗
按但書郎將而不書名此偶逸之耳以其後書高
侃擊突厥車鼻可汗擒之一條參觀益知上條脫
高侃二字也劉友益書法顧謂太宗此舉師出無
名故前不書郎將之名後又不書將以此示貶者
乃曲說耳
高宗乾封元年目
子齊賢嗣
按通鑑廣平宣公劉祥道薨子齊賢嗣嗣者嗣其
廣平之封也今綱但書劉祥道卒則目自應先詳
其封爵然後曰子齊賢嗣文義乃眀(後二年李英公薨綱書李)
(勣卒分註孫敬業嗣其疎正與此同)
中宗嗣聖十三年目
營州都督李盡忠及其妻兄媯誠州孫萬榮同反
按媯誠通鑑作歸誠唐書地理志歸誠乃東邊之
羈縻州屬松漠都督府地近營州故李盡忠得與
之同反若媯誠在唐世從無此州名惟幽州管内
有媯州其地又不與營州接壤訛歸為媯此乃傳
寫之誤當從通鑑改正又肅宗至德二載賊將尹
子竒以歸檀兵十三萬趨睢陽按歸當作媯媯檀
二州皆范陽支郡盖子竒以前此攻睢陽諸軍皆
不利故大舉薊北精兵南趨睢陽為必取之計若
歸州在巴峽之間與檀州相去不啻數千里矣訛
媯為歸此又承通鑑之誤而未及改正者
眀皇開元十五年目
由是國馬益耗
按益耗當作益壮開元初監牧有馬二十四萬匹
自用王毛仲掌閑廐至東封之歲已有馬四十三
萬匹視初載幾倍之至是復與突厥互市歲齎縑
帛數十萬疋就市戎馬則每歲所獲塞外之馬當
又不减數萬匹故曰由是國馬益壮也合之開元
十四年以王毛仲為開府儀同三司條下分註觀
之其義自眀
開元二十六年立太子條下錄孫甫語
昭成方娠時說侍讀東宫知其異事
按孫氏謂太子瑛之廢由張說其說甚當附錄之
宜矣但昭成乃眀皇生母諡號肅宗生母乃宫嬪
楊氏後追諡為元獻太后此當云元獻不當云昭
成也所謂娠時異事詳見唐史后妃傳
肅宗至德元載目
至是四門之外率為敵壘
按通鑑其始自京畿鄜坊至於岐隴皆附之至是
西門之外率為敵壘盖始言賊勢之盛繼言賊勢
之衰也岐隴皆在長安西岐隴皆附賊即前文所
云賊勢大熾西脅汧隴是也至是而民思唐室人
懷匡復之望賊衆搖心長安城中一日數驚於是
西門之外民皆結壘自固日夕引領官軍之至而
賊之兵勢日蹙矣(後廣平王自鳳翔引兵攻長安屯城西即長安西門之外也)
今分註於至是西門之外之上刪去其始自京畿
鄜坊至於岐隴皆附之之語則至是二字承接無
根又改西門作四門尤謬如四門之外率為敵壘
則賊號令所行已不出一城何以下又云賊兵力
所及南不出武關北不過雲陽西不過武功耶
上元元年
制郭子儀統諸道兵取范陽不果行條下錄胡氏語
胡氏之言曰直扺范陽還定河北固討賊之上策
然道由河北乃扺范陽向者賊未盡得河北是以
此策可施今則河北往往為安史所有猶為是計
不亦晚乎按胡說謬甚當日制郭子儀統諸道兵
自朔方直取范陽還定河北盖令子儀從朔方軍
引兵並塞北出搗范陽之虛初非取道於河北也
先是李泌首建先取范陽還定河北之策肅宗不
能用所以兩京雖復而賊巢未傾史思眀據之再
為河洛之患是時思眀在洛與李光弼相持甚急
朝廷特下此制盖猶追理鄴侯前語用之令子儀
直取賊巢思眀必奔還自救光弼又從而躡之不
能支兩將之軍也惜制下而不果行耳何謂用之
已晚乎又是時禄山慶緒其死已久胡氏乃謂斯
時河北盡為安史所有不知其所謂安者復指何
人趙氏於分註中輙削制詞之本文反贅錄胡氏
之臆說豈非無識之甚哉
德宗興元元年目
其脅從將吏百姓官軍未到以前並從赦例
按當日赦詞夲文其脅從將吏百姓等但官軍未
到京城以前去逆效順并散歸夲道夲軍者並從
赦例盖其時賊勢猶盛赦書及此所以隂㩦賊黨
之心而激其有内潰相圖之變耳所重在去逆效
順并散歸夲道夲軍二句非漫無別白概曰脅從
罔治而已今刪去之疎甚
憲宗元和三年目
楊於陵等以敢直言而坐譴謫
按敢直言通鑑作敢收直言先是策試賢良方正
直言敢諫之士楊於陵等為考官署舉人牛僧孺
等為上第時宰惡其言直訴之於上考官皆坐貶
故白居易之疏及之直言指僧孺等敢收直言指
署僧孺等為上第事今於敢字下刪去收字何也
元和六年綱
以李吉甫同平章事
按吉甫罷相出鎮淮南事在三年而此時復自淮
南召入政府今不具書其罷相出鎮於前亦疎漏
也
元和十一年綱
義成節度使渾鎬與王承宗戰大敗
按渾鎬時為易定帥分註中云鎬戰敗奔還定州
是也則義成當作義武無疑義成乃鄭滑軍號
元和十三年綱
李夷簡罷為淮西節度使
按夷簡以是年七月罷相出鎮淮南非淮西也又
是年五月徙淮西節度使馬摠為忠武節度使分
蔡申光三州隸忠武鄂岳淮南三道而淮西不復
為節鎮矣夷簡安得尚領淮西節鉞乎當作淮南
無疑
元和十五年目
羣臣入閤退
按退字衍當削
穆宗長慶三年目
以韓弘弟充鎮宣武
按通鑑宣武軍亂李逄吉請以義成節度使韓充
鎮宣武脫李㝏旅拒則命徐許兩軍攻其左右而
滑軍蹙其北充必得入矣滑軍蹙其北謂充自滑
移汴即以義成之衆蹙宣武之北也其後充入汴
境敗其軍於郭橋即逢吉所謂滑軍蹙其北也今
分註於逢吉語中但云請以韓弘弟充鎮宣武而
不詳其自義成移鎮則下文所云滑軍蹙其北與
充敗汴軍於郭橋諸語俱無根矣
敬宗寳歷元年目
紳由是得移江州刺史
按刺史通鑑作長史紳初貶端州司馬至是經赦
量移江州長史江州比端州為内徙長史視司馬
為遷秩未遽授刺史也當從通鑑為正
武宗會昌三年綱
以劉沔為義成節度使李石為河陽節度使
按河陽當作河東時劉沔鎮河東朝廷以沔與盧
龍帥張仲武有隙故徙之義成而除李石代鎮河
東合前後文觀之自明
會昌四年目
監軍請節度使杜悰不從
按通鑑作監軍請節度使杜悰同選不從盖監軍
奉命選進倡女善為酒令者監軍邀悰與同選悰
意以為此事監軍自奉勅但監軍選進可矣帥臣
不必與聞非不從選進也今刪同選二字事不眀
矣
宣宗大中八年目
有強盗數人匿軍家索之竟不與盡殺之
按通鑑夲文軍家上無匿字胡三省註云軍家謂
北司諸軍是也盖樵夫因言縣令李行言性執特
舉此事以實之言有數盗繋縣軍家從令索之竟
不與盡殺之也是時北司諸軍聲勢烜赫侵撓吏
治為日已久而行言以一令能與之抗其為健吏
可知今於軍家上增一匿字是誤以為盗匿軍家縣
令從而求之不與因并軍家而盡殺之行言雖強
項豈能專殺北司之人乎文義乖舛甚矣
大中十一年綱
冬十月以尚延心為河渭都遊奕使
按通鑑冬十月己巳以秦成防禦使李承勛為涇
原節度使而其後附載承勛在秦成時奏授尚延
心為河渭都遊奕使之事盖承勛自秦成移鎮涇
原在是年之十月若其在秦成為延心奏官一事
其歲月有不可得而詳者故因承勛移鎮牽連書
之今削去承勛移鎮事而以承勛移鎮之歲月為
延心授官之歲月非事實矣
大中十二年目
頃之南蠻大至去城半日
按通鑑作去城半日程言南蠻去城甚近計程止
半日可至也刪程字不眀晰
懿宗咸通元年目
及是或詐引賊將來降
按越州軍吏匿賊牒而飲食之與詐引賊將來降
寔覘虚實二事皆王式未至浙東以前事故式赴
鎮後即捕索賊之間諜并城中為賊耳目者悉斬
之也或詐引賊將上不應有及是二字通鑑文自
分明今增入非是
命羅銳軍海口以拒之
按通鑑王式命義成將高羅銳攻寧海克之式曰
賊必逃入海命羅銳軍海口以拒之已書高羅銳
於前故再書不舉其姓今分註於寧海之役既削
而不書則叙移軍海口當冠以姓殆誤以羅為姓
也
咸通五年目
於是編諸史策
按通鑑彗星出司天監奏以為含譽瑞星請宣示
中外編諸史策宣示二語皆司天監所請也分註
不當上增於是二字
咸通七年目
初南詔遣清平官董成等詣成都節度使李福福盛
儀衛以見之
按分註於李福下衍一福字豈誤以詣成都節度
使為句乎此無論句讀之訛唐自至德二載改蜀
郡為成都府長史為尹之後以西川節度使兼成
都尹盖成都非節鎮名安有所謂成都節度使耶
上怒欲貶駢以王晏權代之
按通鑑監軍李維周奏高駢玩寇不進上怒以右
武衛將軍王晏權鎮安南召駢詣闕欲重貶之盖
先遣晏權代駢乃徵駢詣闕聽處分也通鑑本文
甚眀今分註刪改殊率略且又顛倒其文云上怒
欲貶駢以王晏權代之然則上但怒駢而欲貶之
尚未徵駢北還且其事亦尚在擬議間未及施行
也下文何以云駢得王晏權牒即以軍事付監軍
韋仲宰與麾下百餘人北歸耶
僖宗乾符六年目
全晟逆戰陽敗追之伏發大破之
按曹全晟與劉巨容拒賊於荆門巨容伏兵林中
全晟逆戰陽敗以誘賊賊追之賊既入伏於是伏
兵奮擊大破之也追之之上不應漏賊字
廣眀元年綱
義成節度使王處存遣兵入援
按王處存時帥易定義成當作義武此與元和十
一年書定帥渾鎬為義成節度使之誤同
中和三年綱
冬十月李克用取潞州
按通鑑是年以李克用為河東節度使代鄭從讜
克用以八月至鎮及後克用霸業以晉陽為根本
其取潞州乃鎮河東後兵争之始綱目於克用取
潞州之先漏其鎮河東事此疎脫之大者
文德元年目
使監西川軍令孜不奉詔
按田令孜自除西川監軍往依陳敬瑄在僖宗光
啓二年之七月至眀年流端州令孜依敬瑄竟不
行盖令孜不肯赴端州流所而為西川監軍自如
也昭宗素有憾於令孜及即位遣人監西川軍令
孜不奉詔昭宗盖自除内臣監西川軍往代令孜
而令孜拒詔不受代猶前此不赴端州也分註誤
甚史眀言令孜盤據西川不行今如分註之文則
似令孜此時猶偃蹇京師而不去也文義違反甚
矣
昭宗龍紀元年綱
李克用拔磁洺殺孟方立
按是時昭義一軍分為二鎮孟方立帥昭義據有
邢洺磁三州以邢州為治所李克用乘洺磁之捷
進逼邢州方立素失士心懼有内變因仰藥而死
初非克用殺之也時克用尚未克邢州安得殺方
立乎殺孟方立四字疑傳錄之誤當作孟方立自
殺
大順元年目
李克恭自焚死
按克恭囙就部將之館視其傷亂軍攻而焚之克
恭死分註以為自焚誤又與綱書亂軍殺留後之
文不合
乾寧二年目
王行瑜與李茂貞韓建各將精騎兵數千人入朝
按騎字衍
天復二年目
全忠穿蜒蚰壕圍
按通鑑圍字下有鳳翔二字盖是時鳳翔被圍已
歴五月李茂貞盡出騎兵於鄰州就芻糧朱全忠
穿蜒蚰壕圍鳳翔於是外圍益急鳳翔之騎兵既
遏於外且芻糧内竭而茂貞之勢日窘矣曰圍鳳
翔者正對上出騎兵於鄰州一事言之鳳翔二字
不可刪
天復三年目
以朱友倫為宿衛使
按朱全忠以其子友倫為左軍宿衛都指揮使唐
禁旅有左右兩軍今但除友倫為左軍而廢右軍
且授以都指揮使之職則禁旅重權盡歸之矣若
宿衛使則當時無此官應從通鑑原文為正
綱目訂誤卷三
