綱目訂誤卷四
常熟陳景雲撰
五代庚午年目
深冀民見魏博兵入奔走驚散
按梁主謀取鎮州故先遣魏博兵三千分屯深冀
聲言助趙守禦王鎔為移深州戍兵以避之已而
知梁謀始大懼因表乞梁主召還屯兵而以深冀
民見魏博兵入奔走驚駭為詞初非事實也今以
表辭為實事誤矣
辛未年目
梁主南還納懷州刺史段眀遠妹為美人
按通鑑懷州刺史段眀遠妹為美人梁主南還過
獲嘉(懷州境)眀遠饋獻豐備梁主悅盖眀遠之妹為
美人在其先非梁主過懷州時始納其妹於後宫
也分註改之失先後之實矣
壬申年綱
梁忠武軍亂殺節度使韓建
按建於唐天復元年自鎮國移鎮忠武及梁受禪
已改忠武軍額為匡國避梁主舊名也此仍書忠
武誤當從通鑑作匡國
壬申年目
遣柴再用徐知誥副之
按通鑑徐温以王檀為宣州制置使數李遇不入
朝之罪遣柴再用帥昇潤池歙兵納檀於宣州徐
知誥為之副盖主兵納檀者再用而知誥則副再
用將兵者也今改為遣柴再用徐知誥副之則誤
以再用知誥兩人皆為王檀之副矣
戊寅年目
宣諭使李儼貧困寓居海陵温疑其與瑾通謀皆殺
之
按通鑑朱瑾之殺徐知訓也泰寧節度使米志誠
從十餘騎問瑾所向聞其已死乃歸其下乃曰宣
諭使李儼云云盖志誠之黨於朱瑾形迹顯然宜
其不免若李儼則但以見疑之故而同戮二人之
所以見殺固有間矣今削志誠而獨存儼事既已
疎漏又即仍舊文皆殺之語殺一人而曰皆殺可
乎
癸未年綱
梁以錢鏐為吴越王
按梁以鏐為吴越王已見上卷梁太祖開平元年
盖梁祖受禪之初加恩藩鎮故鏐自吴王進封吴
越王及梁末年鏐膺吴越王之封巳十七年矣是
歲梁遣侍郎崔協册封鏐為吴越國王鏐於是始
建國表疏稱吴越國不復稱軍梁主盖特加殊禮
許以建國所以優鏐者又遠在馬殷王審知之上
也(梁以馬殷為楚王王審知為閩王雖皆封國王然封號無國字是歲獨册封吴越王鏐為吴越)
(國王盖異數也)今綱目不詳册封國王事而但書云梁以
錢鏐為吴越王則既與上卷以鏐為吴越王一條重
複無分別且又何以見鏐之至是始建國之故乎
癸未年目
詔敬翔李振首佐朱温共傾唐祚可並族誅巖至許
州亦為温韜所殺
按唐主入汴之後下詔罪状敬翔李振云與趙巖
張漢傑等可並族誅朱子大書於綱云敬翔李振
趙巖張漢傑等伏誅夷其族是也而分註於可並
族誅之上漏趙張等疎矣若趙巖身至許州為温
韜所殺事已見前此又複出
甲申年目
天平節度使李存霸等言
按是時租庸使帖直下支郡天平節度使李存霸
平盧節度使符習執奏以為不可勅允其奏勅云
兩道所奏乃本朝舊規是也分註於李存霸下刪
去平盧一道而以等字該之則下文勅中兩道句
不分曉矣
丁亥年綱
唐流段凝温韜於邊郡
按凝流遼州韜流德州皆非邊地恐傳錄有誤
己丑年目
遣徵金陵兵還江都
按通鑑徐知誥留知詢為統軍遣右雄武都指揮
使柯厚徵金陵兵還江都今既削去知誥所遣徵
兵之人則應并削遣字
庚寅年目
惟禮部侍郎吕琦居相近時往見之
按吕琦與潞王從珂往來時為禮部郎中非侍郎
也琦本傳終身未嘗歴禮部侍郎之官分註誤
辛夘年目
軍前以告孟知祥匿書謂趙季良曰
按通鑑石敬塘燒營北歸軍前以告孟知祥知祥
匿書謂趙季良云云盖劍州諸軍飛書至成都告
知祥以王師北歸之事知祥得書心喜因匿其書
而漫謂趙季良云云也匿書之上必更有知祥二
字文意乃眀
癸巳年目
李愚私謂同列曰位高責重事亦堪憂
按通鑑李愚私謂同列曰吾君延訪鮮及吾輩位
高責重事亦堪憂盖其時朱弘昭馮贇用事宰相
充位而已李愚心憂之故私謂同列云爾李愚以
延訪不及宰相為憂猶下文孟知祥所云為政者
皆胥吏小人亂可坐俟之意也通鑑以二人所見
有闇合者故牽聯書之今於李愚語中刪去二語
失其旨矣
甲午年目
初唐主密與慕容遷謀使帥部兵守玄武門
按唐主是時密與慕容遷謀北渡河使帥部兵守
玄武門玄武門宫城北門也當北出之道唐主將
奔魏州故先使腹心將守之候車駕出即帥兵扈
從唐主所與遷謀者乃渡河北幸事豈但與之謀
控守宫門耶今刪改通鑑本文於文義疎矣
丙申年目
萇從簡迎降舟楫已具
按此語當書於上條之末從簡迎降之前傳錄者
誤繋於後耳
甲辰年目
衆皆歡笑
按通鑑南唐主於宮中作高樓召侍臣觀之衆皆
歎美今作歡笑必傳寫誤也
初唐翰林學士臧循
按臧循為南唐翰林待詔未嘗為學士歐史通鑑
南唐書並同分註誤
丁未年目
而晉密州刺史皇甫暉
按通鑑唐主遣使賀契丹滅晉且請詣長安修復
諸陵契丹不許而遣使報之其下晉密州刺史皇
甫暉云云又另一事與上文不相連属今既刪去
遣使報之之語而字亦應刪去
教之妄作
按通鑑本文教之妄作威福今刪去威福二字非
是
戊申年目
楊邠忌侍衛指揮使劉信立遣之鎮
按通鑑楊邠忌侍衛馬步都指揮使忠武節度使
劉信立遣之鎮盖信以漢主從弟摠宿衛親兵兼
領忠武節鎮至漢主大漸楊邠忌信之握兵而地
逼恐將来不利於幼主故解其兵柄立遣之赴忠
武鎮也信本為侍衛馬步都指揮使今改為侍衛
指揮使則信不過一宿衛諸將非揔禁旅之重職
何至為邠所忌且又削信所領節鎮則立遣之鎮
之語尤無根矣
初契丹北歸至定州
按通鑑契丹下有主字謂契丹主烏雲自恒州北
歸時也主字不應削
庚戌年目
郭威與李榮帥騎兵拒之
按史言慕容彦超引輕騎直前奮擊郭崇威與李
榮帥騎兵拒之盖周太祖自鄴引兵而南命郭崇
威為前驅故彦超直前奮擊而崇威與李榮力戰
以挫其鋒也今誤以郭崇威為郭威是以周太祖
為身先士卒與彦超力鬭矣
彼衆已去
按已去通鑑作已懼盖何敬真望見韓禮營中旌
旗紛錯知其無鬭志而有懼意故曰彼衆已懼擊
之易破也作已去非是
壬子年目
王承丕矯詔開府庫賞士卒
按通鑑承丕既殺郭延鈞稱奉詔處置軍府即開
府庫云云盖承丕口稱蜀主有命以已領軍府代
延鈞也今易為矯詔則已有詔矣下文孫欽何以
又請其出詔書以示衆耶仍從原文為是
癸丑年目
峻聞榮入朝遽歸大梁固求出鎮故有是命
按通鑑王峻聞晉王榮入朝遽自河上歸大梁此
一事也王峻固求領藩鎮帝不得已以峻兼平盧
節度使此又一事也二事本絶不相蒙初非峻聞
榮入朝以前此嘗阻其入至是心不自安因遽歸
大梁固求出鎮以避之故有平盧之授也分註誤
甚峻前已為樞密使同平章事貴寵已極乃又固
求兼領藩鎮周主盖強從之耳峻貪冒無厭如此
豈避權勢而求出鎮者乎况峻此時若果出鎮則
已解樞要而赴平盧安得後一月又有力薦陳顔
作相事以致氣凌其上坐是貶謫耶分註未嘗通
貫前後事故致此誤
果煩老兄再下
按王廹稟先襲取福州推延鈞為留後而自歸泉
州臨行謂延鈞曰善守先人基業無煩老兄再下
至是復舉兵襲延鈞兵潰被執延鈞因即以其前
語靳之今不載延稟語於前則此句為無根矣
綱目訂誤卷四
