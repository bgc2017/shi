中州人物考卷八容城孫竒逢撰
補遺
王待制僎
僎字幼度祥符人元末為國子助教洪武初徵為修撰
四年開科取士僎與典試又命於大本堂授吳王經尋
遷待制同宋濂修輯洪武正韻昭鑒錄諸書八年秋上
憫其老賜致仕歸後以子宏為龍江遞運官忤丞相胡
惟庸寘之理惟庸敗僎來京師授徒自給上忽問僎安
在左右告以故上即召見慰勞甚至賜以綺帛仍給舟
車送還僎為人質直嚴重年七十餘終於家
秦從龍
從龍字元之洛陽人也仕元累官和林行省左丞改江
南行臺侍御史會兵亂避居鎮江丙申王師下金陵遣
大將軍達下鎮江上謂達曰鎮江有秦元之者才器老
成當詢訪致吾欲見之意達至鎮江物色得之時從龍
有從孫永為達部軍因遣還報上喜甚命兄子文正及
朱文忠以白金文綺聘之從龍遂與妻陳氏偕來上親
至龍江迎入時上寓王綵帛家因邀同處朝夕訪以時
政從龍盡言無隠既而上即元故御史臺為府居從龍
西華門外事無大小悉與諮謀密書漆板問答左右皆
不知上稱先生而不名每歲從龍生日上與太子皆有
贈遺或親至其家與之燕飲禮遇甚厚乙未從龍從子
澤死告還鎮江上出郊握手送之是年十二月從龍卒
年七十餘上聞驚悼未幾督兵至鎮江親臨哭之命有
司厚卹其家
郭揮僉雲
雲南陽人有勇略值元季之亂雲起義兵保鄉郡元聞
之授以平章事太祖既定中原河南諸郡皆下雲獨守
裕州累諭不服志在興復久之勢孤援絶軍敗被執終
無一言自分必盡為所守者慎羈不獲遂械至京師上
嘉雲忠義命解其縛且慰撫之授以親民之任無何政
舉民服上竒其才擢南陽衛指揮僉事雲築城建衛撫
綏軍民咸得其所以疾卒上悼惜親製文祭之子洪特
授宣武將軍僉飛熊衛親軍指揮使司事
世尚書家寳
家寳者臨潁人也其先出蒙古姿貌豐整有文武才本
姓李初仕元賜姓世至正末以集賢院學士守膠東登
萊諸郡洪武元年大將軍下山東遣參政傅友德取萊
陽正月丙子家寳籍車馬之數同僉院王世隆等詣降
上嘉納授大理寺少卿是年八月始設六部以家寳為
禮部侍郎二年陞刑部尚書未幾坐事貶知廬陵召還
授兵馬指揮司副指揮改兩浙運鹽使司同知十五年
進知臨安府秩滿賜致仕還後復召至京師遣賑廣東
興寧長樂二縣飢民所活甚衆二十七年冬卒於家子
寧以軍功授泗州鎮撫
張編修唯
唯者永豐人也寓南陽洪武六年以尚書舉第一是年
上開文華堂於禁中以為儲才地詔擇解額内雋異者
俾肄業其中唯等凡十有七人實與選正月甲寅命題
賦詩詩成稱旨唯等皆擢翰林國史院編修以贊善大
夫宋濂太子正字桂彦良分教之上謂曰昔許魯齋諸
生多為宰輔卿其勉之聽政之暇輒幸堂中取其文親
評優劣命光祿日給酒饌每食皇太子親王迭為之主
唯等侍食左右冬夏賜衣及弓矢鞍馬恩禮甚厚濂輩
雖司啟迪顧諸生皆上所親教不敢以師道自居一日
侍燕閒詢及肄業進益濂對曰無如張唯者因備述其
雋才請錄為弟子員上笑而許之三月上命唯等各歸
展墓皆攝監察御史以行尋還任其時同進者又有祥
符王輝河内李端洛陽張翀禮雖不及唯然侍從車駕
應制被顧問未始異也
答祿修撰與權
與權者永寧人也其先本遼人博學強記善諧謔仕元
為河南北道廉訪司僉事以故官入朝洪武六年為秦
府紀善改監察御史上疏言堯舜禹湯文武相承為道
統孔子顔曾思孟相𫝊為道學宜崇祀典七年八月復
上疏言王者立始祖之廟又推始祖所自出之帝祀之
於廟故曰禘祭今受命已七年矣而禘祭未舉甚為匪
彛也上皆納之無何出為廣西按察僉事未到官召還
八年三月擢為修撰降典籍轉應奉致仕自稱洛上翁
上親為說辯之文多不載
王布政鈍
鈍字士魯太康人也至正間舉進士授猗氏縣尹元亡
隠居教授河津洪武六年徵至京師奏對稱旨除禮部
主事遷吏部總部郎中出為福建左參議轉右參政使
麓川回遷浙江左布政使期月以母喪去詔徵詣闕諭
之曰浙江非卿不可治襄事後勉起就任以副倚注之
懷命禮部厚加賻贈鈍懇請終制不許在浙先後十年
四境晏然當是時太祖宵旰圖治藩憲重臣能勝任而
久於其職者惟鈍與雲南布政使張紞太祖常稱於朝
以勸庶僚革除間召紞為吏部尚書召鈍為戸部尚書
又明年靖難兵至鈍潜出城欲亡為邏卒所執文皇即
位召紞與鈍諭曰卿二人久事先皇習知典故今皆老
矣其解職務月給尚書半俸居京師視時政有戾舊制
並向朕直言之無隠庶稱厚望老成之意已而紞自經
於部之後堂鈍承制廵視北畿山東事竣乞骸骨上命
以布政致仕鈍既歸欝欝不樂遂卒所著有野莊集六
卷刻於家子瀹自有𫝊
郭忠襄資
資字存性武安人也洪武十八年進士改庶吉士授戶
部主事以尚書郁新薦選北平左布政使文皇在潜邸
時數見知後靖難南下属資居守撫兵輯民給粮餉不
乏永樂初論功進戶部尚書仍掌布政使事賞賚視伯
已而改刑部尚書復改戶部昭皇即位加太子太師蹇
義夏原吉數短於上謂資偏執常格恩澤請罷資上意
不然間以語楊士竒曰先皇興義旅及吾昔居守皆得
資力其人亦材且誠今必如二臣請是吾危則任人安
即棄之吾誠不忍士竒對曰故舊無大故不棄此皇上
盛德顧資彊毅人不得干以私但詔勅所蠲租資必責
有司依歲額徵此太過誠如二臣言上曰吾在此復有
原吉與同事彼雖偏執莫能行也已竟罷政賜璽書歸
武安資歸踰月上念之不已又謂士竒曰無使大臣怨
乎不以資其謂我何命戶部給半俸復其家章皇嗣位
詔起資為戶部尚書免朝謁資視事勤雖大風雨不避
僚吏敬憚性木彊意所安者雖刀鑊無能屈所居頽垣
朴舍未嘗治第城府卒之日家無餘貲年七十三追封
湯隂伯諡忠襄子佑以資故仕至戶部主事
魏給事敏
敏字好學鞏縣人洪武二十一年進士授吏科給事中
以母病謁告歸省未至而母卒敏即之墓所哀慟水將水
不入口者五日廬墓三年旦夕衰服哭奠如初喪鄉里
稱其孝二十六年以守臣請甄表其門
羅參政義
義者河南人也革除間謫戍山西時議舉兵伐燕義詣
闕上書乞罷兵息民以敦親恩不報及靖難師起義又
詣軍門上書其略曰昔者武王崩成王幼周公乃叔父
也而輔相焉管叔流言間王室周公誅之大王聰明英
武博通經史今之周公也宜以周公之心為心謹守燕
土則天下皆以為周公之聖復生於今日矣又謂古之
夷齊以國相讓去隠於首陽山矧聖賢欲成天下之事
必先明逆順之理成敗之勢禍福之機又得天道之宜
人心之安然後可書上文皇怒下獄及嗣位即召為戶
科給事中尋遷湖廣布政司左參議復轉陞陜西右參
政
劉太僕進(附孫知府繪)(曾孫贊畫黃裳)
進字文升光州人景泰四年舉於鄉釋褐為太平府通
判聞父卒即日解任比至母遘疾亦篤進日夜侍側衣
不解帶湯藥必嘗及母殁水漿不入口者三日既葬遂
廬墓側哀慕食澹毁瘠骨立手植柳柏五百餘本踰年
枝葉繁茂烏鵲馴集不去有司白於朝特賜褒異及免
喪拜太僕少卿卒
繪字子素進之孫少以豪自負舉鄉試第一成進士官
給事中不避權倖後為貴溪黨人論劾出為崇慶知府
尋令致仕歸與楊用修唐應德康德涵何太華為詩酒
之會所著有通論詩文若干卷
黃裳繪之子也十歲隨父入官為京都賦奕奕動人諳
諸邊形勢有用世之志成進士贊畫宋司馬經略河防
斬獲甚多所著有元符圖藏東征雜記等書行世
孫襄敏賢
賢字舜卿杞縣人也景泰五年舉進士第一授翰林修
撰七年預修寰宇通志成轉侍講天順初為會試同考
未幾改左中允侍東宫講讀三年考最推恩封父如其
官及母妻俱授安人純皇即位遷太常少卿兼侍讀成
化六年乞歸省上念侍從舊勞特命乘𫝊且有金綺寳
鏹之賜滿三月還朝會修睿皇實錄成進太常卿兼侍
讀學士十四年以家艱還盡以遺産畀其二弟服除以
學士命掌翰林院事時皇儲未建乃上疏請且引疾乞
休示無希覬意章並上上皆允之皇子立是為悼恭太
子賢歸六年卒年五十四贈禮部左侍郎兼翰林學士
諡襄敏所著有鳴盛集若干卷
劉尚書璟
璟字德輝鄢陵人為四川參政漢川軍叛殺人璟擒其
首惡亂遂定改山西宗室抽刀截耳以脅御史衆皆走
避璟挺身入諭以禮法引臂出之血浣其衣聞者壮之
在刑曹廷臣會鞫逆瑾有微斥瑾者輒反唇璟厲聲斥
曰朝廷有大法在尚爾私懟耶次訊諸奸惟允子訒正
德丁丑進士初授寧國府推官武廟南幸繫詔獄後歴
官工刑二部尚書曾孫賁卿監察御史
胡副使賓
賓字汝觀光州人嘉靖壬辰進士放榜後以母病亟歸
不與殿試為兵科時論列臨難避事不忠之大臣三人
皆罷譴畿内飢荒疏請和糴發粟十數萬全活甚衆因
大計劾山東布政某時宰庇之尋推撫遼東賓歴詆其
罪語侵時宰謫判亳州賓矢志勿欺絶無倚附好德如
飴聞善即拜海内士樂與之交
蔡知縣光(附子尚書毅中)
光字汝謙光山人年十三從其父與王文成論良知力
行不合從旁曰能行詎非知也文成異之嘉靖己酉舉
於鄉授江華令以卓異調寧遠乞終養其學以靜而入
以敬而存無愧西山文肅之裔一日微疾衣冠拜家廟
朗吟而逝邑人為立默齋先生祠祀之子毅中
毅中字中山萬歷辛丑進士由庶吉士官禮部侍郎署
國子監祭酒時璫賢柄政楊漣疏二十四罪請誅忠賢
上不報毅中遂四疏請告命留總裁實錄后兼侍讀學
士致政崇禎三年進呈六經註疏上奬其研心實學卒
贈禮部尚書
朱藩王端清載堉
鄭藩世子以父恭王原係四支長支次支無嗣三支盟
津王得罪庶母父東垣王以四支襲至恭王載堉上䟽
仍讓三支不允七䟽懇辭乃允其請以世子終諡端清
奉旨建坊著有天文樂律諸書考定雅樂審音制器生
時以秘篋貽子孫云俟有急難啟視甲申闖寇遣偽將
軍劉方亮陷郡城開篋有借問將軍誰姓劉之句蓋前
知云
朱宗正睦㮮
睦㮮字灌甫周藩鎮平恭靖王四世孫高祖七世孫也
嘉靖中以學行聞為周藩宗正早歲講業水竹居之西
學者稱為西亭先生生而端穎李夢陽一見竒之受經
學六經悉通大義讀漢以來諸家經解所發明多得之
於世儒箋註之外尤精於易春秋博古通今而文復雅
馴有至性事父母甚備居喪不御内寝先世遺産盡予
諸弟自奉儉樸若儒生卒年七十所著有陂上集五經
稽疑授經圖河南通志文獻志中州人物志若干卷弟
睦□號西園為之編校鋟行能承兄志云
李修撰叔允
叔允字叔允鈞州人洪武三年任國子博士尋入東宫
兼伴讀六年奉詔纂修昭鑒錄擢修撰八年修洪武正
韻亦與焉年七十以老乞歸許之賜白金百兩綺衣一
襲皇太子親王又各賜錢萬八千兼以酒饌寵賚至渥
縉紳榮之
鄭中丞二陽
二陽號潜菴鄢陵人萬歷己未進士歴官至廵撫由德
安推官行取入京璫賢私人嗾以劾楊漣居家不法事
可立登要津二陽謂楊公居家清謹實無過遂授南工
部主事備兵淮揚鹽漕軍門大璫楊顯名聲勢赫灼欲
府道以属禮見二陽謂兵道不與鹽筴且勅書無提衡
監司語屹不為動平生篤於宗親欲倣行文正公義田
事晚好竺典
陳御史士舉
士舉衛輝人洪武三年有司以儒士舉時四方被薦者
頗衆詔禮部復試之其中選者士舉暨桐廬魏潜等凡
十九人會入謝太史奏文星見上喜士舉等皆擢監察
御史
邢編修恭
恭字克敬鄭州人宣德二年進士授翰林院編修母歿
自京徒步歸不入城府既葬結廬墓側屢有祥應有司
言状詔特旌焉
柳揮同宗
宗鹿邑人永樂三年以都指揮同知從征交阯與吕毅
同死於難
郭御史欽
欽字子敬獲嘉人永樂甲申進士授行人擢御史嚴毅
清簡吏民憚服其鑿吕梁監獲軍皆以風力見稱
馬恭襄昂
昂字景高祥符人慷慨有志節永樂癸卯舉人授鴻臚
寺序班擢御史累遷兵部尚書天順辛巳曹欽反變起
倉卒都御史寇深恭順侯吳瑾俱遇害昂率官軍圍欽
等於其宅盡誅之進太子少保年七十致仕卒諡恭襄
李尚書遜學
遜學字希賢上蔡人成化丁未進士歴官直閣禮部尚
書有作人厲俗之功極被恩遇賜賚甚厚
李僉事濓
濂宇川父祥符人鄉試第一成進士李獻吉締為忘年
交見嵩渚集祥符文獻志
杜僉都柟
柟字子木臨潁人正德辛巳進士與何景明李夢陽王
廷相崔銑等並稱有研崗集行世
朱恭節冠
冠字仲瞻固始人正德戊辰進士按兩淮以清正著聲
流賊陷固始屠其家聞變慟絶回籍不仕終身服喪嘉
靖元年起江西僉事不就卒諡恭節孫階甲辰進士令
臨晉有循聲授御史簡静持大體
吕知州文
文延津人正統甲子舉人初授江潜令後守沔陽及朔
二州冰檗之操終始不渝入覲吏部考為天下清官第
一書名部門以勵士風
張太常漢卿
漢卿字元傑儀封人正德辛未進士嘉靖初為戶科都
給事中時議大禮漢卿抗䟽謂上當嗣孝皇䟽三上皆
㐲哭於午門外上怒杖於庭罷歸卒於家隆慶中追贈
太常少卿
扶侍郎克儉
克儉光山人官刑部侍郎以直著有講學功
張都御史祉
祉固始人嘉靖戊戌進士歴官陜西廵撫有築城功人
稱其守郡籌邊似尹晉陽持身約已似婁師德
張副使景
景字光啟汝陽人嘉靖癸未進士授御史出按陜西䟽
陳邊務十事薦吕涇野於朝按浙建天真書院祀王文
成買田數百畆給肄業諸士廵視京營絶請托與嚴世
蕃相左遂出為漢中副使尋罷歸所著有泰華集六卷
喻侍郎時
時宇中甫光州人嘉靖癸未進士為御史劾相嵩險而
獪久之且亂天下䟽上即素服候訊北闕上心動於時
之言而嵩難卒去因勿究時有邊功
劉主事訓
訓汝陽人嘉靖壬辰進士為温州推官有權貴子怙勢
恣睢從惡少數十軰横行州里漁色罔利欲奪友人妻
不得乃毒殺友人郡守莫敢問託病推印務於訓訓故
以好延至廳密勅訟者至獄成即杖殺之置惡少於法
一郡稱快權貴陽令陞戶部主事即挂冠歸
陳給事耀文
耀文字晦伯確山縣人幼稱神童嘉靖庚戌進士為給事
中感時觸忌忤時相謫魏縣丞卒年八十二博極羣書
著述甚富有天中記正揚學林諸書
張廵撫九一
九一字助甫新蔡人嘉靖癸丑進士在吏部與王世貞
交善會世貞父得罪分宜下獄九一數過問坐是出外
且謫後廵撫寧夏有功受金幣之賜
趙尚書賢
賢字良弼汝陽人嘉靖丙辰進士官戶部兩司錢榖風
清弊絶出守荆州攝服大盗楊勝德黃中軰地方以寧
撫楚時江陵秉國常繩其親識僕從及其奪情罪言者
又移書規諫稱為知己然卒為所波及後子祖籌為安
慶守上章白状詔復原官准致仕
宋冢宰纁
纁號栗亭商邱人嘉靖己未進士歴官吏部尚書是時
銓部之權久歸内閣纁風節自持矯矯有為惜未竟其
施
陳郎中璋
璋字公獻光州人七歲舉竒童弱冠登第孝友貞介官
司寇郎所在有功績緣不阿時相未蒙顯陟著述甚富
王世貞李攀龍等甚服之有星湖漫稿葆光堂别集陳
氏世範太平事略行於世
王侍郎教
教字庸之祥符人嘉靖二年進士及第授編修嘗三為
會試考官衡鑒精明為時所稱累遷國子監祭酒上薛
文清瑄從祀議會慎簡宫僚以祭酒兼右春坊右諭德
而祭酒兼春坊自教始後遷南兵部侍郎卒有文集若
干卷
梁給事問孟
問孟新鄉人嘉靖乙丑進士歴兵科都給事中事莊皇
特䟽改折本色種馬撫寧夏收孛逆兵柄引河開田歲
獲儲四萬石捐貲建學宫號房贈副都御史
蘇教授時霔
時霔號仁軒汲縣人醇謹著聲以明經教授開封士服
其教文風為之大振
靳滋昂
滋昂尉氏人字昂昂别號笨伯尚書於中長子工書弱
冠辭廪餼買大騩山薙茅築舍起仙岩别墅居焉後遇
流賊交訌四方投居者存活以萬計昂清心味道著有
黃庭心印諸解獨撰龍沙一線一卷世咸崇為玄門直
指夀七十三書訣辭曰泰山頽兮吾安所適隂陽疣贅
死機元活我將棲遲天地為宅端坐默默如平常属纊
體柔不僵人咸異為尸解云
張光祿同德
同德河南人任工科給事中萬歷二十三年論定國公
徐文璧以代祭加銜太師革職為民冡宰張問達總憲
鄒元標題覆贈光祿少卿
李侍郎若星
若星息縣人兵部侍郎死難貴州
費光祿必具
必具河南人南禮科給事中萬歷二十四年因申救耿
隨龍落職張問達等題贈光祿少卿
張參政尚明
尚明字湛若太康人萬歷己丑進士官陜西參政官評
輿論稱之鄉人為立剛方正直碑
吳侍郎阿衡
阿衡裕州人萬歷己未進士廵按浙江大振紀綱貪吏
歛跡歴官兵部侍郎總督薊遼以失墻子路殉難死
王參議則古
則古字維則禹州人萬歷癸丑進士為兵部主事力薦
馬世龍為遼將當道疾之中以察典起工部主事調兵
部時魏璫專政指東林為邪黨則古從趙南星遊株連
削奪璫敗起南禮部主事歴員外郎中冀北參議
余知府若南
若南號郁六汲縣人乙卯舉人刑部員外遷龍安知府
有政績
喬尚書允升
允升字吉甫孟津人萬歷壬辰進士累官刑部尚書崇
禎初魏璫一案允升甄别雖首輔不少假詞臣文震孟
經筵進講引允升為喻曰以道事君在廷大臣惟喬允
升為無愧焉
汪侍郎煇
煇號柱河嵩縣人萬歷辛丑進士以庶吉士累官禮部
侍郎會魏璫生祠徧天下有欲得煇文記其事者不可
即日削奪歸里璫敗詔起原官
吳布政三樂
三樂洛陽人進士由庶吉士歴湖廣四川提學山西左
布政序何文定瑭集能發明其記
李□靖宗延
宗延字景喆汝陽人進士授御史同御史李本固給事
費必興建册立東宫削籍歸光宗即位特召大理寺卿
晉吏部尚書諡□靖
王知縣士俊
士俊祥符人崇禎辛未進士官知縣壬午闖寇圍汴决
黃河灌城士俊見水入勢不能支遂墜樓投水死子繼
之妻與母又繼之汴人稱其行誼惜之
周尚書士樸
士樸字纉唐商丘人以進士歴諫議官至工部尚書常
抗論内監李實忤魏忠賢又折幸璫張彛憲不肯與共
坐最后以争駙馬齊贊元事侃侃天子之前挂冠去
彭御史鯤化
鯤化字飛仲汝陽人進士為御史魏璫煽虐吏部郎蘇
繼歐忤璫下獄鯤化餉之削籍歸
劉苑馬濟
濟(缺)人官至苑馬司少卿英宗時以廬墓旌表
趙御史時中
時中(缺)人官至監察御史英宗時以廬墓旌表
張參政文佐
文佐(缺)人官至布政司參政英宗時以廬墓旌表
續補
姬知府敏
敏孟津人通儒書明律筭德行純備節操過人洪武中
以材幹舉授西安知府
于知府潜
潜字彦昭鄢陵人少倜儻有志操永樂初為建昌知府
性廉介不避權勢待吏卒甚嚴撫黎庶以恩不踰年政
平訟理百廢俱興郡人懷之
元吏部本
本武陟人父子英仕元為河陽尹本至正間進士除邠
州判官攝褒城安塞三縣尹俱有治績洪武初有司以
明經舉授懷慶府學教授遷察言司令史官至吏部郎
中致仕
樊布政鎮
鎮考城人賦性剛直博通經史洪武中登進士第授監
察御史振揚風紀有能聲歴官山西右布政使所至廉
幹勤敏大得時譽
安參政德
德汝州人幼警敏涉獵經史習詞賦舉元進士隠居授
徒洪武初郡守舉為州學訓導兵燹之餘家無藏書德
手錄以授生徒後以明經徵起入對稱善擢湖廣左參
政
高大理敏
敏安陽人由太學生擢禮科給事中處事公正官至大
理寺左少卿
張侍郎春
春許州人才器淵宏洪武中由國子生推刑部郎中陞
都察院右僉都御史永樂中入為戶部右侍郎
郎知府敏
敏濟源人洪武初以國子生授御史擢饒州知府樂平
有詣闕妄愬大姓千餘謀逆者詔統兵捕之敏自往察
視耕牧如常兼得愬者以假貸不得怨諸大姓故重誣
之奏聞詔釋之乃誅妄愬者
凌知縣文質
文質固始人洪武間知趙城縣重建縣治學校功成而
民不擾
劉尚書逵
逵項城人性寡默善書翰家世以忠孝相承鄉邦稱之
洪武間以人材舉薦累官至刑部尚書
劉長史醇
醇祥符人能詩善屬文洪武末以儒士起家累官周府
長史致仕年九十餘號菊□先生有菊□集若干卷
武參議友諒
友諒偃師人少貧有才行敏於問學洪武中以賢士舉
授湖廣左參議
解都御史敏
敏陽武人性剛勁務學明敏以古人自期洪武中進士
積官浙江按察使政聲著聞超拜右都御史
趙尚書好德
好德字秉彛汝陽人博學多才器宇宏敞有志民事洪
武初以儒士扈從車駕渡江授陜州同知尋遷安慶知
府召為吏部尚書改陜西行中書省參知政事
趙尚書瑁
瑁宜陽人喜讀書博學洽聞洪武間由儒士任河南府
學訓導陞廣東瓊州知府再遷吏部尚書
夏尚書恕
恕洛陽人謙和有智略居鄉閭以德行稱洪武間由賢
良舉累官刑部尚書
宋布政賓
賓洛陽人性剛直遇事果决洪武間為太學生才能為
衆所推授清紀郎遷真定知府為政有方吏民信服秩
滿陞陜西右布政使
宋副使文
文祥符人性資醇厚學行兼備洪武中河南參政鄭居
貞以隠士薦送京師授山西按察司副使在任廉能著
稱風紀肅然
華布政士瞻
士瞻偃師人性淳篤節操堅確洪武初以賢士舉授湖
廣布政使
尚布政廸
迪獲嘉人儀度殊常才識越人洪武中由太學生歴官
刑部郎中永樂中陞四川左布政使
孟布政禎
禎息縣人聰敏力學處事知大體洪武中以儒士舉累
官四川左布政使
岳布政岫
岫密縣人嗜學博通經史容貌魁偉氣岸卓越洪武中
以人材舉累官至雲南右布政使
石侍郎璞(與四卷石璞異)
璞字仲玉陜州人好讀書不事華靡以吟咏自娛樂洪
武間以儒士薦授教職後陞戶部侍郎
元知府亮
亮湯隂人永樂進士景泰初知襄陽府誠心涖政深知
民隠廉而不苛寬而有制十縣之民感恩懷德從容樽
俎廳事寂然
焦布政宏
宏字克明葉縣人永樂進士累官戶部待郎為御史時
嘗按貴州平反疑獄全活者數百人及為布政小民咸
被其澤弟寬亦舉進士歴官參政
刁知府鵬
鵬祥符人永樂中知荆州府賦性耿介立志清苦涖任
九年門無私謁囊無贏帛凡所設施調度卓有條理且
勞來安集政教大行軍民稱頌
曹知州銘
銘新野人以進士授香河知縣上䟽建言宋儒胡瑗等
八人皆有功道學當從祀孔子廟廷上賜允行之尋陞
儋州知州卒祀鄉賢祠
曹府尹庭訓
庭訓靈寳人性資聰敏處事果决鄉里曲直悉求判正
洪武間以人材薦授應天府尹
名指揮義
義祥符人永樂八年征迤北有功陞都指揮使
侯布政軏
軏安陽人登永樂乙未進士拜監察御史有能聲歴遷
福建按察司副使復陞四川左布政使政績著聞
遠知府志
志遂平人永樂中以刑部員外調同知永昌府事明習
政典决事如流勢豪斂避
夏知府忠
忠字思誠睢州人宣德初累知大名府忠厚廉平修學
勵俗吏士承之不威而化焉宣德五年抗䟽歸
岳知府濬
濬字文玉祥符人宣德進士歴任湖州府知府博學善
辭令襟懷宏廓民樂其寬
婁都御史良
良字至善河南人正統進士授刑部主事己巳從駕北
狩酋帥脅以刃辭色益厲帥重其節釋之歴官右副都
御史
凍知縣泰
泰睢州人正統間知利津縣廉明仁恕振士風革吏弊
百姓懷服至今稱為能吏
戴布政珙
珙字廷璧河南澠池人景泰甲戌進士任御史天順三
年按治真定存心忠厚斷獄詳明吏民至今懷仰歴布
政使
鄧主事存德
存德新鄭人成化進士任刑部主事有右善世道堅盗
賣度牒存德鞫實治罪尚書董方芘之欲緩其事存德
奏聞方上言存德率意妄為遂詔存德道堅俱下獄存
德降調道堅釋放給事中雷澤等上言當宥存德而罪
道堅不報
隂主事盈
盈字克復汝陽人弘治己未進士正德初任知縣臨政
威嚴聽訟明决強横屏跡善良安業凡賞罰期會信義
勿爽下車未及半載陞主事去
闕知府清
清河南人弘治舉人知平涼府天性純孝為政務本愛
民
高光祿尚賢
尚賢字大賓鈞州人正德庚午鄉試第一丁丑進士累
官山東提學僉事以身為教士習翕然向風遷光祿少
卿子捷都御史拱大學士
商同知賓
賓洛陽人以吏科給事中改知銅陵䟽請聽民開墾荒
田民無不業者任滿民請留進府同知仍知縣事
任都御史洛
洛字仲伊鈞州人進士正德初知桐鄉明敏公廉吏民
敬愛之居三年以憂去行装蕭然後遷監察御史歴都
御史
察同知童
童陳州人正德中貢士任朝城知縣志稱其才具通敏
政多善舉遷府同知
樊僉事鵬
鵬字少南信陽人嘉靖丙戌進士官至按察僉事常師
何仲默為詩文有聲稱所著有樊氏集十卷
秋知縣逢慶
逢慶河南汝寧人舉人嘉靖三十年任遂寧知縣嚴於
馭吏門禁肅然
孟府尹淮
淮字豫川祥符人嘉靖戊戌進士歴官都御史廵撫山
西改應天府尹性抗直忤時歸素好詩歌有入蜀稿
戴副使冠
冠字仲鶡號䆳谷信陽州人正德戊辰進士戶部主事
言事謫驛丞清修自勵簡靜以居素位而行累無怨尤
歴山東提學副使師事何大復仲默有時名其詩聲調
宏邁語意勁峭慷慨激烈有古國士風
擬入無傳
韓政睢州人東平侯見吾學編開國異姓諸侯傳
楊本中牟人鎮撫見吾學編遜國臣記
劉原弼字良輔扶溝人官主事
楊應龍杞縣人教授
王資杞縣人指揮
劉伸杞縣人
金有聲河南人侍郎(以上五人俱遜國)
樊鵬字士南信陽人
陸柬字道函大梁人
李蓘字子由内鄉人弟蔭(見叙天中記)
李宗木字繼仁蓘之父有杏(缺)集
王三善永城人號彭伯
丁魁楚字光三永城人
熊緯字子文號南坡光山人
李時春光州人
熊驂固始人
劉堉光山人(國初創法)
劉可法商城人執法而清
范守已(缺)人有郁龍子集
田維庸(缺)人郎中
常自裕鄢陵人給事中
李汝華字茂夫睢州人諡恭敏
李孟暘字時雍睢州人尚書
周寧睢州人
王慕祥字承休睢州人
孔貞字道原杞縣人大理
秦夢熊杞縣人萬歷甲午舉人為戶部郎中督餉寧武
殉難䘏贈太常寺少卿
練國事字任鴻永城人司馬
葉廷桂字青來商丘人司馬
袁可立字禮卿睢州人司馬
劉淮睢州人參政
薛蕙字君采籍亳州偃師人所著有約言五經雜說
劉逴字石孔鄢陵人
中州人物考卷八
