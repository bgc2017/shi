中州人物考卷五容城孫竒逢撰
方正
李春坊希顔
希顔郟縣人隱於夾谷學以伊洛為宗從遊者甚衆初
太祖為諸王子擇師用廷臣薦手自為書徵至京師命詣
大本堂授經其教法嚴毅雖諸王子有弗若教者嘗以
管擊其額帝撫而怒孝慈高皇后從容問曰惡乃以堯
舜訓爾子邪帝笑而不罪累授左春坊贊善大夫永樂
初引年歸詔復其家所居湫隘飲酒自放州郡屢聘課
士不赴懷頁寡合邈然無所干請竟以凍餒終葬邑之
塔亭鄉所著有大學中庸心法二卷
凌僉都漢
漢字斗南原武人也洪武十七年以明經舉至京師獻
烏鵲論上善之擢司經局正字未幾出知會稽縣以事
逮繫久不决會浙江按察使陶晟入覲上知漢無罪為
晟所淹命還釋之與偕來既至拜監察御史巡按陜西
疏陜西民病數事且言古人謂大夫出疆有可以安國
家利社稷者專之可也臣竊以為在春秋戰國則可在
今大一統時則不可苟許其專恐啟大臣擅權之漸上
善之召其子賜鈔二百錠衣一襲及還京師有德漢者
遇諸途邀漢飲厚報以金漢曰子罪當爾律有定法非
我私子酒可飲金不可受上聞之嘉嘆擢漢為右都御
史時詹徽為左都御史論議數不合每面折徽徽銜之
奏遣按事蘇松因嗾御史桂滿劾其失職左遷刑部侍
郎未幾命署吏部數月改禮部又數月上憫其衰令歸
田里漢叩頭曰臣願生居京師死葬京土上許之命居
于私第歲餘徽誅起為左贊善又歲餘復拜右僉都御
史尋令致仕漢入辭上問先賜歸不行今歸何也對曰
先詹徽在臣有後憂今徽伏誅臣無憂故敢歸爾漢有
治才且剛方不屈故時人多忌之云
王布政平
平息縣人洪武中以國子生擢江西道監察御史陞陜
西按察使文皇即位召為都察院右僉都御史坐事謫
衛經歴用薦陞福建布政司左參政從英國公輔征交
趾事平進交趾右布政使時清化府蠻賊梗化平與都
督黃中往鎮其地民頼以安還至交趾卒平為人氣剛
不容物臨政頗刻而所至不受私餽交人至今誦之
房參政安
安字子静汝陽人年十九徵至京師太祖一見竒之即
擢北平按察僉事陞江西按察使文皇即位安與布政
使楊連僉事吕升並為軍卒執告上釋不誅謫戍興州
後召為監察御史福建布政司左參政安莅事嚴敏嘗
行縣貪墨之吏皆望風遁去擢工部左侍郎數日出為
山東右參政同官魏瑛誣告誹謗下詔獄安不勝掠治
悉引伏闔家謫戍交趾安坐大辟會瑛他罪覺並騐所
告安事非實遂釋安召還其家屬改安四川右參政未
幾復改交趾卒於官
王知府觀
觀字尚賓祥符人洪武中以鄉舉授蘇州知府為政嚴
整多所興建發奸摘伏民畏之如神明有刁吏錢英累
搆陷長吏人莫敢問觀廉得縛至庭立捶殺之由是豪
奸屏息百姓稱快事聞上遣行人白思中賜勑褒之且
勞以酒歲大祲民逋無所從償觀乃延諸富室集郡衙
宴飲風使出儲積以補不足衆驩然應之逋乃完上嘉
其能榜示天下以勵怠政者今祀於蘇州名宦祠
鄭尚書剛
剛南陽人天資英邁質直無為家貧嗜學洪武中釋褐
冑監署廣西布政使事累官工部右侍郎恭慎小心為
時所重持節巡視江淮卒於官洪熙初贈工部尚書制
稱其資禀純實蹈履清慎夷險之際一心不渝
顧端肅佐
佐字禮卿太康人也洪武三十三年進士授莊浪知縣
午節守將集寮屬會射以佐文士易之佐三發俱連中
且進止安暇觀者驚嘆罹父憂起復擢監察御史永樂
初使廣西招撫慶遠洞蠻夷繼命四川監採營造木植
復命隨征沙漠巡撫邊關既還遷江西按察副使未幾
召為應天府尹剛稜不撓吏民畏服貴戚為之斂迹議
者以為包孝肅之尹開封弗過也昭皇嗣位改通政使
宣德初扈從伐漢漢平賜以人口白金文綺三年上退
朝問廷臣誰可掌憲者楊士竒楊榮交薦拜左都御史
賜璽書令佐洗滌積弊進退其賢不肖佐於是奏知縣
孔文英等十四人教諭楊禧等二十四人俱堪風憲又
奏御史嚴暟等三十人及都事趙玭司務叚凱等若干
人俱宜黜降又奏水軍右衛倉官宋忠侵欺糧萬四千
五百石有竒戶部郎中黃紀受賂免盤審訊已明法當
重擬又奏廷臣邇來請謁公行以奢相尚宴飲必用娼
妓酣歌恒舞朋淫比嫟上下觀效法紀廢隳此非清明
之朝所宜有也願一切禁止詔俱從之四年吏有遭笞
者捃佐之過謂受隸金放歸悉具姓名以聞上以示士
竒對曰所訴誠有之今朝官月俸止給米一石薪炭馬芻
咸取給于宅不得不遣半歸使備所用皂亦得歸耕實
兩便京朝官皆然自永樂以來如此仁廟知之所以欲增
朝官之俸上歎曰朝臣之艱如此因怒訴者曰朝廷用一
好人輒為小人所排乃以吏所訴狀付佐自治佐叩首退
召吏示之狀吏恐甚佐曰上命我治汝我姑容汝但改
行為善竟不問上聞之喜曰佐得大體矣居亡何有囚告
佐數枉人重罪上大怒曰此必有重囚教之排佐命三
法司鞫之則千戸臧清所使也清時殺一家無罪三人當
坐極刑上立命磔清於市五年八月車駕巡邊命佐居守
六年十二月佐言永樂中進士命于刑部都察院理刑今
欲仍命與御史郎中主事分鞫獄囚庶幾諳練若時制進
士於各衙門觀政不僉署文案故也八年十月佐以疾再告
上遣中使數問及愈入見上喜甚親賜慰諭免其朝參視事
如故正統初竟以疾歸家居十餘年卒佐性嚴重不口毁
譽人旦晚候朝前呵雙藤立朝房外百僚騎而過者皆折
旋避之非公事未嘗與諸司羣居時稱為顧獨坐云
野史氏曰公受主知至以吏狀授公自治且諭曰小人不
樂卿檢制敢誣正人此可稱君臣魚水矣然非兩楊左右
其間則嫌釁漸開而讒易入故𫉬上者必先信友
宋布政伯義
伯義西華人剛介有守言辭辯正洪武中以才行俱優由
太學選擢山東布政司右參政克著勤能永樂中轉任
陜西布政司清譽益彰
滕知府霄
霄字九臯汝州人永樂初以國子生擢禮部司務陞祠
祭員外郎十四年轉湖廣黃州知府以寬為政民有争
訟者諭之以禮義訟輒息黃岡民訴有虎害霄為文告
神虎即徙去行部至麻城有訴勾軍戎士為人殺死久
不白霄宿城隍廟禱之見一刺鼠走入寢處盤旋而去
使人追之至一池塘潛伏不見掘之得屍即戎士也因
獲所謀殺者遂正其罪一郡人以為神秩滿去黃民數
千人上章乞留詔從之霄在郡凡十有九年而廉貞之操終
始不渝宣德末引疾歸子昭有傳見清直
高給事中舉
舉字雲翰祥符人少補郡庠生其父因邊患選為勇士即棄
學代父而往永樂戊戌進士拜兵科給事中持正不阿慷慨
敢言坐是不合時解官歸其居不蔽風日惡衣菲食怡怡如
也巡撫于謙過其廬即止辟道其見重如此年九十而卒
藺學士從善
從善字有恒磁州人也永樂中舉鄉試第一初授陵縣教
諭稍遷揚州教授章皇為皇太孫時志慕堯舜文皇擇
天下名儒輔之中選者毋拘階序從善詔授翰林編修與
王直錢習禮十五人日侍講讀閱十年從善遷贊善及章
皇為皇太子從善進司經局洗馬章皇嗣位同事者皆遷
顯要甚者即拜尚書而從善獨與王直留滯不調遷者得
志逞氣勢焰赫赫從善日坐東閣中紬書暇則取秘書讀
遇休沐與直載酒郊遊覧勝賦詩泊如也正統初以久次
遷學士上方嚮學從善以舊臣見信用每進講多鄉音
上曰久宦不改其素從善其君子哉景泰初年七十援
例求謝事上慰留之又四年乃得請還郡而卒
郭副使原
原蘭陽人永樂中鄉舉初授四川監察御史持身端謹
正大無阿雖故人不敢以私恩相干人謂有古御史風
尋陞陜西按察副使
郭知府濟
濟字澤民太康人性沉静寡言為兒童時父母宗族咸
竒之年二十舉鄉試第一明年會試不第拜定州司訓九
年遭艱起復改開州兩郡知名之士多出其門永樂末
昭皇監國濟被薦拜左春坊左司諫官僚覩其威儀端
雅皆稱得人是年秋七月昭皇嗣位以濟為滕王紀
善居數年多所匡正會交趾梗化濟自紀善改行人往
使其國濟示以順逆之義而強梗者稍稍馴化及再使
卒致酋長欵貢上悦特加褒賚正統初遷鎮江知府兩
考俱以最書年七十餘卒於官
尚僉事裭
裭字景福羅山人正統進士授行人嘗上言時事拜監
察御史性剛正不阿劾都御史周鍾謫驛丞尋復職又
以言事謫歷湖廣僉事致仕
耿文恪裕
裕字好問盧氏人九疇中子景泰甲戌進士改庶吉士
為文辭淳深有古風除戸科給事中尋改工科天順初
以父九疇為都御史改翰林檢討是年石亨被御史劾
恨九疇謫裕泗州判官改定州成化初召還翰林歷國
子監祭酒時勲戚子冲幼者裕患其難教所當習讀古
今嘉言懿謨萃為一編授之他日有獻於上閱之嘉嘆
累陞吏部尚書清慎簡平銓法疏理諸請寄者不便忽
改南京禮部泰陵即位改南京兵部參贊機務弘治元
年召還為禮部尚書婚喪諸大禮傳經律酌古今行之
崇王請朝下廷議裕請遵祖訓遺書王勿朝西夷由南
海貢獅裕曰邊人嗜利輒開海道宜却去六年復改吏
部尚書加太子太保裕在吏部薦進賢才務協輿論愛
憎毁譽莫能淆奪守正律身干謁斷絶即内降斜封封章
抗議杜塞倖門父子清修不營産業不治居第約儉蕭
然無異寒素偉幹修髯儼然神明學問該洽文章雅正
世濟其美弘治八年卒贈太保諡文恪
野史氏曰公為清惠公子能守正薦賢世其德世其
業盧氏一撮土乃有是父是子兩大賢接踵而出當
與靈寳許莊敏父子千秋並峙
何太守濬
濬字秉哲靈寳人正統中以貢士除知象州值洞蠻黃
甫榮叛濬親往宣示德意遂致欵服既而入覲甫榮率
所部護送出境感泣不忍别後濬改知趙州有宦官侵
民田二千餘頃濬以狀聞遂以地歸民秩滿陞南康知
府修白鹿洞書院廣搆齋舍聚屬邑子弟延知名士胡
居仁等六人以教之一時造就者甚衆致仕歸南康及
象趙人皆立祠祀之子均字仲衡成化中進士授監察
御史擢大理寺丞官至戸部侍郎明習法律所至有聲
李恭敏鐩
鐩字時器湯陰人成化壬辰進士由主事歷官工部尚
書常奉命賬山西飢民多活流民有為盗者鐩入其巢
諭還本業開渠灌田萬頃民刻石頌德擢鴻臚寺少卿
諫罷鄧常恩蔭職及毁西山戒壇弘治初數上言便宜
再擬巡撫會有沮之者遷南京太僕少卿再遷光禄卿
削冗濫之俸抗章論工部器具窳薄耗財無益遷工部
侍郎榆林有警命兼憲職治餉事定還朝言十事且謂
外攘宜先治内今盛齋醮嗜燕游寵他技以雜金紫畜
異禽以糜粱肉此好漸長恐遠人偵伺以順逆邊方觀
視以勤惰命山東漕臣上言堈城之壩毋毁洸河之塞
毋通浚泉疏水漕利可復邊城奏密雲將有警宜備之
上曰非鐩往不可召至榻前諭旨鐩始至簡將廣儲已
乃治壁壘飭器械守險隘梁溝澗墾荒田疏河流悉有
成績上謂司馬劉大夏曰鐩果善幹國者正德初遷尚
書劉瑾用事惡先朝大臣不附已遂致仕瑾誅詔起還
部加太子少傅四辭乃允是後佞倖益雜修建大增鼇
山之戲内苑之供造軍器繒綺豹房僧寺鎮國延壽凝
翠太素知殫刻畫色累金碧文石采瓦窮麗極奢隱憂
顯諫未嘗遽已也内宫災新作之鐩雅有心計量物平
價擇舊成新費省而工堅諫疏歲數十上其曰漢文之
賢罷露臺而著隋帝之敗開汴河而致蓋民所有惟財
與力力竭則懟財散則叛今亡徵已顯可又促之屢請
停它營併成内宫上或奪俸示譴或間從一二太監劉
養監各工鐩與議不協面叱之養素寵貴泣愬於上前
置鐩不究嘉靖改元年七十有五曰吾在先朝義不可
去今聖主興遺賢進吾納禄讓能此其時乎歸來八年
春秋祀墓外静坐觀書不出戸庭不燕飲無音樂蓋天
性節約至老不渝云卒年八十二諡恭敏
孫竒逄曰愛君憂國不激不隨庶幾古之大臣以道
事君者乎
王少保繼
繼字述之祥符人也少治賈年二十八父瑄誤為有司
笞繼發憤始嚮學家人盡笑之繼晝入市治賈夜歸讀
書久之御史凃謙來使河南試其文竒之補郡學生成
化二年舉進士授監察御史命按山西時忻州定安王
某虐縱繼疏於朝遣官按治竟置之法太原郭外有惡
少守瓜圃見少婦抱孩過欲犯之婦怒罵惡少乃誣婦
盗二大瓜又以平日所失瓜盡誣之繼麾婦出取二大
瓜以償仍紿留孩償平日失者惡少喜亟取瓜孩不能
兼繼叱之曰汝為壯男子且弗能兼抱瓜孩矧一孱婦
乎惡少慚服高平富民牛氏子殺人賂其婿代死民婦
某氏後姑誣以不孝二獄俱成繼辨其冤婿與婦俱得
冤狀牛氏子棄市擢陜西按察僉事督理屯政鎮守中
官劉祥侵占塞下田繼上章劾之謫裕陵司香邊民水
利為勢家奪者悉取還威惠並行豪右屏息轉固原兵
備副使尋擢山西按察使先是有奏紫碧山産石膽可
延年者上遣中使採求經年不獲民甚苦之繼至令取
小石子一升以示中使怒曰汝敢以此搪塞邪石膽載
諸古書何以謂無繼曰鳳凰麒麟皆古書所載今果有
之乎乃上疏白其妄事遂寢擢山西右布政使弘治初
福建江廣流賊剽劫拜都察院右副都御史督兵往勦
事寧轉兵部右侍郎尋改戸部督理京儲秩滿進尚書
嘗盤詰太倉得羡金十餘萬故事尚書及同事中官分
取至是有為言者繼併許納歸即草疏以進上嘉悅賜
金綺一襲頃之閹人李廣事敗言官劾論交通大臣某
某請置之法上以人衆悉宥之翌日早朝空班謝罪惟
繼與馬文升不預上益重之改南京刑部尋改兵部參
贊機務以疾卒于位年七十有一贈太子少保
劉文肅忠
忠字司直陳留縣人父逹國子博士夢芝産左膝上寤
而忠生有異質從博士授毛詩成化十年以儒士舉於
鄉十四年登進士選庶吉士十六年授編修忠性峻少
通行方寡合一介不苟得惡人趨競自處常過抗貴人
亦力抑之在翰林幾三紀始拜侍講學士正德初為講
官每附經義規上缺失及諷時政不協于内傳旨陞南
京禮部侍郎已中貴人知忠素高節進南京吏部尚書
南部大率閒佚居官者自名吏隱俛體瓦合規橅屑屑
忠毅然持風裁越閩胥人革役者貨縣胥竄名吏籍中
上部往往冐官去忠命四主事稽厥籍年經月緯究竟
接代凡革罷千人雖仕者亦追論除名庶僚滿秩為署
考必當寔御史某恃勢驕横人皆憚屈忠署下考郎中
某瑾黨張綵私昵者也忠署考曰守已乖于士論行事
咈乎人情自是諸司弗飭者惴惴焉少師焦芳亟薦忠
賢瑾傳旨徵入翰林一見不相合瑾誅始被推入内閣
奄黨廖鵬來謁遇以僕禮又却其餽忠畏叢内外怨在
位不滿三月乞致仕同事者恐其得美名尼之乃托祭
掃請假始得歸杜門不交世事凡十有二年而卒贈太
保諡文肅所著有野亭集八卷孫存恩以大理寺副為
周府長史清嚴明敏臨事無少遜避人謂不媿祖德云
安陽崔銑論曰銑初入翰林謁少傅于高坡私第公慨
然曰古羇人匹士雖當流離困厄絶不取非義財况居
禄食者乎許襄毅公論當世人物獨推章公懋雍公泰
襄毅語銑曰子初仕慎事大夫翰林惟司直一人耳其
見重名流如此夫
孫竒逢曰正德中前則劉瑾以慘行其毒後則張忠
張雄錢寧江彬以愚暴肆其罔士靡靡矣全臣節者
文肅及傅珪牟斌三人而已
王文莊鴻儒
鴻儒字懋學南陽人聰悟天成書過目成誦作字端勁
有古法里人有為府史者嘗致鴻儒佐書府中知府叚
堅見書竒而問之史以寔對堅即召見曰子風神清徹
豈塵埃中人即留與張生景純讀書府中給食授衣遣
入郡學為諸生提學副使陳選異其文曰此生文章經
世非直舉業成化十九年中鄉試第一二十三年登進
士為工部郎中弘治間提學山西凡九載表勵敦謹裁
抑靡浮俗習為之一變泰陵勵治思賢嘗召見華容論
人材曰藩臬中如王鴻儒他日可大用正德改元乞致
仕賜誥四年家居拜國子祭酒不數月以憂去七年又
拜南戸部侍郎十年召入吏部歷左右侍郎嘗曰惟誠
與直能濟國事趨名者亦趨利於社稷生民無益也時
吏部尚書陸完有才名與宸濠通鴻儒亟稱夏忠靖王
忠肅二公賢可師法完意不悅十四年三月陞南戸部
尚書是歲二月宸濠及完敗鴻儒出督餉留都至九江
聞變遡流欲入武昌約守臣起兵討賊又聞康陵南巡
益憤懣疽發背卒諡文莊所著有凝齋集若干卷鴻儒
博聞多識凡祖宗設政任人及先輩立朝行已歷歷能
言至論時務决成敗如指掌待物開誠不問人私人亦
不敢以私問也弟鴻漸字懋德亦舉鄉試第一登進士
官至山東布政使司廉静有吏才所著有淯南集行世
野史氏曰公嘗曰惟誠與直能濟國事趨名者亦趨
利於社稷生民無益也經濟學術無餘藴矣此之謂
真人品嘗思之非誠則偽非直則枉偽且枉不可以
為人烏能立事
高郎中魁
魁字文元新鄭人也事親甚謹與兄弟同居則貨盡以
屬之不私一錢與人同事過險難則以身任之孝友廉
義著於鄉閭成化二十一年舉於鄉弘治間授金鄉知
縣下車之日即與父老約曰令不困若財為若掊擊強
暴弗以苛政擾若若能順令則治也父老皆諾魁乃刻
廉勵節期自身始冬不必爐暑不必蓋飯不必肉一布
袍終其任不易邑士大夫皆服其化賓客道其邑者知
魁之為民也亦不過望其館榖豪族巨家至相戒曰勿
困其良弱以傷令心齊民非輸稅供役終歲不入城邑
四境之内蓋訢訢然樂也時飛蝗食稼旁邑禾粟委地
獨魁之邑無蝗父老相賀曰政之感也欲聞之當路魁
曰不可雖古之循吏亦謂偶爾予何德以致之竟不白
正德二年擢工部主事既去百姓建祠祀之三年魁督
抽荆州商稅時逆瑾專政黷賄不如意者輒禍及其家
同軰求以自免者乃縮公課以其贏羡賂瑾致瑾悅人
有以此諷魁者魁應之曰公私之際忠邪之判也君子
貴守道貴不失己禍福之來付之命而已矣卒不縮稅
私瑾瑾亦不能害久之遷本司郎中營理薊州鐵冶時
政愈刻魁乃喟然曰執國紀律弘濟時艱古聖賢會其
際者也今也豈其時哉龍蛇之蟄以之存身神也吾將
行乃連疏乞歸嘉靖登極詔進中憲大夫年七十八卒
子尚賢舉鄉試第一登進士督學山東仕至光禄寺卿
所至俱有名蹟孫捷都察院右副都御史拱少傅兼太
子太傅禮部尚書武英殿大學士秉心易直確有執守
夙夜惟以國事為念自輔儲至參鈞軸歷三十年而田
宅不增尺寸君子比之李文靖云另有傳見經濟才舉
人博學有文其事二兄甚恭事無鉅細必請而行旦暮
省候俛容曲禮無少怠其族屬亦尠有干法者中州家
範之嚴咸稱高氏
賈文靖詠
詠字鳴和臨潁縣人弘治丙辰進士改庶吉士歷編修
為纂修事忤逆瑾改兵部武選主事瑾誅還編修遷中允
轉侍讀學士拜南京國子祭酒故事諫官御史有闕選
國子博士等官充之而南監每不得選詠疏以南北一
體宜遷擢以勵其志詔可之詠在内閣端嚴持大體數
抑貴倖如奏止中侍奪牧馬草場不得與貧民争利勲
貴請薊州莊田復奏罷之有古大臣風當是時方更化
興治士皆喜趨事功好紛華詠醇德雅度挈綱整紀納
之太和不為聲聞其所匡維調護甚多人不及知也落
落不苟合以老致仕雖不究厥施而脫屣榮名田野咏
歌有洛社之風焉文章醇雅暢達雖老猶著作不倦八
十餘歲耳目聰明謙抑直坦若未嘗貴顯者人稱為篤
行君子云詔遣官存問加月廪歲奉卒年八十四贈太
保諡文靖
野史氏曰文靖渾渾穆穆不得以一節一目見長有
大臣風味
陳參議溥
溥字一卿鄢陵人弘治乙丑進士授大理評事以忤逆
瑾謫武鄉縣丞稍遷曲陽知縣瑾誅擢戸部主事理大
同糧儲經制有方陞山東右參議守海石道值歲大祲
冐雪賑恤全活甚衆感疾乞歸有詔進階
何副使景明(附孫侍郎洛文)
景明字仲默信陽人也生有異質八歲即能詩年十二
以父任臨洮驛丞乃隨侍臨洮臨洮守李紀者聞其竒
召至門下甚器重為延師授春秋亡何即善說春秋歸
又授尚書于兄景詔所甫數月即以尚書舉鄉試第三
時年十五也諸王公大人以其少而雋争迎致一見候
車日數十乘所遇觀者如堵明年會試以文多竒字不
第入太學卒業歸則祭酒翰林賦詩贈之踰歲為弘治
十五年舉進士授中書舍人與邊李軰工古文辭皆相
振勵而且尚節義鄙榮利並有國士之風焉夢陽又駿
發與景明齊名海内操觚之士皆宗尚之稱李何云十
八年五月景明奉敬皇哀詔下雲南雲南君長及中貴
人咸請題咏比還饋遺犀象珍具悉謝不受是時逆瑾
用事景明移書許進言宜自振立以抑瑾權瑾聞而銜
之景明乃謝病歸後竟坐免官正德四年瑾誅李東陽
薦復授中書舍人直内閣制敕房經筵官夢陽遭江西
之訟衆多媒孽其短勢洶洶欲擠陷重辟景明又移書
楊一清争之始得白五年東陽引疾乞休會有兵事景
明又援古大臣義為書讓之三書義咸高文多不錄九
年正月乾清宫災景明應詔陳時政乃言人事不修天
變將復作且詆義子宦官語頗激切不報是時四方學
士咸願識景明車馬填門巷錢寧亦欲交驩景明持古
畫求題謝曰此名畫不可點汚屢請卒不許師御史客
死京邸權倖廖鵬者贈之以棺景明叱之曰吾友生不
苟受豈以死汚之邪遂自出金賻之十二年進吏部騐
封司員外郎仍直内閣明年遷陜西提學副使以經術
世務教儒士其規約尚嚴志在崇本起弊士初稍不堪
久之幡然興起自是士習文體為之一變云十六年病
歸卒於家所著雍大記三十卷何子十二卷詩樂府書
䟽騷賦序記銘贊雜文二十六卷傳於世子立德安府
同知孫洛文洛書
洛文字啟圖舉鄉試第一成進士凡在詞垣者七任而
周旋講幄者十年每入講必先齋沐期以精誠悟主旁
引曲喻用規時政上皆稱善大書責難陳善四字賜之
官詹事府少詹禮部侍郎天性孝友好行其德慕義急
難無所恡惜所著賦頌詩文二十卷
野史氏曰百五十年來海内推文章大家皆曰何李
愚謂何李寧真文章士士君子大節立身不苟立朝
不苟交友不苟如斯而已矣以觀仲默皎然素絲之
操毅然忠諫之氣肫然友誼之篤發於至誠絶無倨
已凌人之意庶幾君子乎况孫能步武於祖豈不有
光殆天所以祚何氏也
田副使汝耔
汝耔字勤父祥符人也博聞喜經學弘治十八年舉進
士授行人尋拜給事中是時權閹竊政朝紀乖紊官惟
附權潤已汝耔挺立其間絶請托雅好何舍人景明每
兩人浮白吟詩慨時自憤曰引古請劒者固丈夫許國
者爾顧事不當其會情不中其窽雖殺身無益益章主
過耳頃之值端揆虛位争進者日諠于朝汝耔上疏言
當用大臣以忠諫去位者如韓文等遭旨斥之又劾武
帥時源恃功淫縱遂遷江西提學僉事江西乃文獻之
地士多易直不尚請託提學官校試列第不合素所評
輒出辨詰往宦之者先隂訪衆議參以今試者列其名
汝耔惟據試文雅好秦漢諸家書以舉業譽者汝耔病
其腐置下列嘗遵勑薦知府武文定同知曹琥等四人
樂官十二人及退居御史宗景逸士某劾知縣及學官
不職者十餘人憲臣及僚儕惡其侵官乃共升謗當考
官時南臺劾之調山西方謗起共欲擠陷然止言其乖
方他無可摘者古所謂以貶見褒者歟自山西遷湖廣
副使皆理獄訟清屯田修水利𣙜庾儲事靡不飭前後
休疏三上乃得請年四十五既還汴力田養母杜門讀
書誦聲琅琅聞戸外病六經庸學傳注紛如靡統字稱
句品思輯成一家之說僅畢周易纂註而已弟汝&KR3256;兵
部司務以詩名有集若干卷
孟大理洋
洋字望之信陽人也弘治十八年進士為行人時内弟
何景明方有俊名與其友李王崔田軰相切劘為文章
揚㩁風雅以相振發京師稱十才子云已而洋選為御
史即抗疏劾大學士梁儲靳貴上怒下詔獄謫桂林儒
學教授天下皆高洋之節而諸子者亦各以氣節自著
不獨稱才已也洋由桂林稍遷汶上知縣嘉與同知擢
湖廣按察僉事持憲專决恥唯唯恭遜意少拂棄其官
而歸嘉靖初以臺臣薦起山東僉事歷陞陜西參政拜
都察院右僉都御史巡撫寧夏尋改督儲洋在南京一
日聞母病即解印還或以職守難之洋曰吾安能顧此
耶已就道而寮友有不及知者中途改總理河道復值
郊恩貤封洋乃躬捧冠帔至家踰四旬而母死服闋拜
南京大理卿無何病卒所著有有涯集十七卷刻于家
劉副都大謨
大謨字遠夫儀封人正德戊辰進士初授戸部主事差
出以不趨謁逆瑾士論高之改御史按遼東時太監岑
章肆毒遼陽捕其用事者置之法章誣衊以他事逮繫
詔獄謫陜西隆德典史後分巡金衢時宸濠搆變乃勒
兵常山先聲四逹兩浙頼以弗恐總兵李隆謀殺都御
史許銘當路以屬謨竟正諸法輿論稱快嘗乞終養不
報以劾參議魏倫忤重臣意得致仕或勸之辨曰老父
在里今得侍養吾又何求再起巡撫川中晉左副都御
史所著有東臯集
姚尚書繼可
繼可字光父襄城人父汝臯正德丁丑進士諫巡幸議
大禮被廷杖有古直臣風繼可中嘉靖乙丑進士初授
南陵令有神君之稱擢御史按宣大提督學政以興賢
育才振綱肅紀為首務陳言邊事指斥和戎之陋時論
韙之然拂當事意外遷四川僉事苗夷雜處至則剔蠧
除奸驁如播酋且帖然就化陞陜西參議兵食兩詘詰
戎蓄糗屹然為西北保障巡撫陜西時寧鎮内躪於哱
劉外□於火酋至厪上西顧一時廷臣咸推轂焉乃以
羽書促就道中道聞督臣被逮逆黨搆邊釁深入掠城
堡戕運軍絶我糧道遂星馳入關提兵至河州地方以
精兵遏其鋒死士搗其穴賊遁糧餉始得至靈州數萬
枵腹卒不至生他虞而逆黨就戮當為首功及克城後
疏上善後事宜數千言悉依擬陞工部侍郎請告不許
提督工程兩宫告成擢工部尚書屢疏乞休温旨勉留
疏至四十五上始得俞旨賜乘傳歸里杜門謝客踰二
年卒訃聞贈太子少保遣官治葬守臣稱制臨祭者四
再廕一子
野史氏曰公為人真誠疎爽風骨稜稜自少至老動
止凖繩無失尺寸當官守法務在沮抑彊梗惠利小
弱居常踆踆簡默及當大議大謀衆莫敢發守經據
古鑿鑿指畫率以片言取决蓋老成正直君子人也
李苑馬士允
士允字子中祥符人也父環青州通判有治行士允年
十八薦於鄉即善古人辭不喜閱近代諸家之言正德
十二年登進士每有篇翰傳播京師時如信陽何景明
亳州薛蕙漢東顔木金陵陳沂扶臺曹嘉黃岡王廷陳
綏德馬汝驥諸子莫不推轂相讓由是名聞海内矣士
允體素弱且不樂仕進乃謝病歸久之起授蘇州府推
官蘇劇郡號稱難治士允執直廉謹雖知舊無所假借
嘉靖初以憂歸免喪補襄陽歴遷山東按察僉事整飭
沂州兵備沂界徐沛齊兖之間世所謂鹽礦盗藪也士
允治行峻直掃除一切苛細三年境内晏然擢江西布
政司左參議會太倉海寇之亂廷議添設兵備副使而
難其人會推以士允往勑曰朝廷以爾素有風力特茲
簡任士允至以計擒獲首惡餘黨潰散守臣疏聞上喜
悅賜以白金文綺崑山盗劫方僉事及姚監生家捕者
誣執平民數十人拷掠殆斃士允一訊即釋未久二家
盗獲人服其明十七年擢浙江左參政先是在太倉以
瘍謝事而巡江御史某適按其地誤以不迎為慢已遂
掇拾它事奏勘事白補山東按察副使尋擢陜西苑馬
寺卿居歲餘以疾乞歸歸二十四年卒年七十一歲士
允性介潔恥為世之媕婀猥瑣之行而又嫉惡太嚴故
坎壈不能久於其位平生所得俸金悉獻之母未嘗有
私藏焉閒居蔬食布衣不異寒素而喜交遊好吟咏垂
老不輟嘗與諸鄉先生結怡情吟社時相唱和其間今
山藏集内所載多同賦篇也從子蓁陜西左布政使嘗
事邊陲有聲績以父尚主故不得為卿佐士以此惜之
高按察叔嗣
叔嗣字子業祥符人也賦資穎特十六著申情賦幾萬
言傳示大梁大梁之人皆嘆以為弗如也嘉靖二年舉
進士為工部營繕主事調吏部稽勲歷遷員外郎郎中
論事與時宰不合因謝病注朝籍滿三月乃上疏曰臣
少不知自慎身被狗馬病遭遇陛下一拜官再徙再擢
自唯受命凉薄曩守工部主事移疾請告者二語具在
前後疏中今春沉病暴興昏瞀顛踣臣竊自悲傷年未
逮壯抱不測之病當朝廷建治之日弗能備用行伍獨
因逆旅賓客左右過視無不憐臣為臣流涕者伏惟勅
所司廉臣病狀無他以例放歸倘天誘臣衷不遂殞亡
猶得下觀鴻化所成如遂不救亦得瞑目丘壑上乃俞
其請既還謝諸賓客屏居里中三年起補前官叔嗣又
與時人忤遷山西布政司左參政永和王欲改馬跑泉
環汾州城中丞報可叔嗣曰王專其利奈小民生業何
卒止久之轉湖廣按察使是年夏大水叔嗣禱於山川
歸而病病纔九日卒得年三十七所著有蘇門集八卷
而讀書園諸作獨精詣兄仲嗣丙戌進士南京禮部郎
中文詞竒古世比之晉二陸云
張太保孟男
孟男字元嗣中牟人嘉靖乙丑進士官尚寳丞時新鄭
秉國孟男以至戚旅見外無私謁故遲四年不調及為
江陵所搆嚴旨譴歸人皆引匿獨孟男周旋不避江陵
故矯新鄭所為一歲三遷欲引附已孟男曰始予不媚
新鄭受相君知遇今何取媚相君負知已不謝江陵敗
歷南戶部尚書遺疏千餘言命子民表馳使上贈太子
太保民表另有傳見隱逸
沈少保鯉
鯉字龍江歸德人嘉靖乙丑進士由庶吉士歷官少保
大學士鯉生平素甘清苦斤斤重名行守法度神廟在
東宫時鯉以贊善侍講讀上出扇二命鯉與編修張帙各
書詩句張書唐人早朝詩鯉書卞蘭太子頌命解說大
義鯉敷陳頌中親賢遠奸窮經致用之要上改容拱聽
癸酉登極後上每與侍璫言某事某事沈講官行的是
輪講日亦輒與侍璫言沈講官講的好鯉以外艱歸又
接内艱上時時思念之命服闋先補比相見則喜曰沈
講官容貎如舊也江陵病舉朝官為禱祀鯉獨不與會
江陵故鯉得不被祻及晉宗伯有縣産麒麟旋斃上欲
取觀之鯉謂此端不可開果爾天下言祥瑞者紛紛矣
執奏不可鯉每事與吳縣相枘鑿吳縣忌得主眷急欲
去之乘請造遂票旨放歸上曰好官何處得這人來替
他温旨留用給事陳某承吳縣意疏詆鯉鯉求去益力
上曰沈尚書不曉我意苦苦要去時有老宫人聞上言
令内監密告鯉鯉正色曰此宫禁語若奈何輕洩内監
恚而去鯉竟歸後推閣臣上欣然首點鯉名四明無能
過也鯉與山陰同召山陰乃四明腹心隨事媒孽鯉初
入閣即以沿途所見鑛稅之害為疏陳之越數日山陰
促之復上上頗不悅一日大雨如注鯉促四明山陰曰
鑛稅疏此時宜上矣吾軰宜素服躬到文華殿上必動
心兩人不得已同往内臣驚問故鯉曰有要事第對上
言三閣臣皆素服冐雨在文華殿進疏上啟閱知為鑛
稅亦頗頷之不怒也長至日四明被論註籍鯉與山隂
賜食宫門外命陳矩陪鯉見小内史往來竊聽有持紙
筆竊記者料出上意乃謂矩曰某一路見鑛稅害百姓
所不忍見再三疏請未見允行矩蹙額曰誠然鯉曰害
百姓還是第二義矩曰何謂鯉曰皇上受虧多矣如今
人家也要風水興旺今國家把名山大川都鑿破靈氣
發洩盡矣將來聖躬豈不受虧時山陰一語不發飯畢
各謝恩出矩備述鯉言復命上曰此言甚是你與沈先
生說有甚培補法鯉對曰但急停鑛安静久靈氣自復
便是培補之法矩以復上點頭四明聞之草疏以上上
怒久之始有停鑛分稅之旨上乳母翼聖夫人其夫官
都督同知疏請令其侄承襲傳旨内閣准行鯉曰都督
同知非世襲官且侄不祔姑亦無姪襲之理上謂夫人
曰這人情内閣不肯遂止真人張國祥言皇孫誕生有
祝禱功乞三代誥命且乞世襲詹事府主簿上亦傳旨
准行鯉疏言不可皇上如念其微勤止有金帛酬賞名
器豈宜濫與上然其言雲南稅監楊榮為諸武弁所殺
上震怒立命緹騎逮諸武臣鯉奏言朝廷取雲南艱難
及其地方反側難定次開楊榮罪惡諸欵今被殺雖非
國家法紀亦見聖德入人之深其地不忍謀叛但殺其
首惡以一兩人正法即定矣若遣官逮是速其反也上
怒解即罷逮沈四明以妖書謀危鯉上見素定屹不為
動在閣時以一木屏書天啟亶聰撥亂反治一望謹天
戒二望恤民窮三望開言路四望發章奏五望補部院
大僚六望補中外庶官七望起用廢棄八望照例考選
九望釋放冤獄十望撤回稅監每辰列屏焚香祝天四
明即向内監譖鯉呪詛上一日遣人取屏覽之曰何為
呪詛陳矩明其誣而止癸丑部請召用先是科臣張延
登疏云自皇上御極以來閣臣二十有一人只王家屏
沈鯉有立朝之節而未竟其用請特召以章眷戀舊臣
德意甲寅請存問謂鯉精忠亮節未登首輔今年已八
十四例宜存問
野史氏曰人臣事君以道進退有禮如公者其庶幾
乎泰交紀略大叚已具而部請特召請存問君臣終
始之誼亦無憾矣所未盡究其用者非主眷之不專
而讒邪間之也予少遊京師聞之縉紳多如是言嘗
一日於安肅道中憩烈婦祠側樹陰下土人云適沈
閣老過此下輿步行其崇重節義如此
董恭敏堯封
堯封字淑化洛陽人嘉靖癸未進士擢御史按四川值
三殿採木蜀民疲於奔命堯封極力調停公私交濟世
宗每向徐文貞語兵事稱御史而不名尋陞都御史撫
操江為江陵相所銜奪官江陵敗起撫甘肅累官戸部
侍郎卒諡恭敏贈尚書子定策萬歷甲辰進士擢御史
薦曹端尤時熙孟化鯉等曰古人以學為實今人以學
為名若臣論三賢皆務實也前後疏務引大體按甘肅
卒
郭少傅朴
朴字質夫安陽人嘉靖乙未進士由庶吉士歷官少傅
大學士朴生平淳謹孝敬十一歲師事郡學生鄭世安
授毛詩鄭端人也嚴訓誨即厲色斥之朴自省咎不敢
有怨十四歲舉茂才固安楊公以狀元督學中州甚器
重之崔文敏銑嘗謂朴曰王汾州勲之廉介苦節不可
及向曾面與之約渠若終於予前當為之立傳後崔先
勲二年卒朴著三士歎盖述勲廉介有崔史今已亡誰
哉闡高躅之句同邑李學詩農家子幼有大志朴見之
曰李子真實無偽殆不失赤子之心者也其後宦轍所
至輒有名蹟三士一鄭一王一即李也朴早歷禁垣負
公輔之器尤謙抑無傲色無惰容兩典銓部絶請託奔
競惟以大公行之其稱進以賢不以譽其斥讁以不肖
不以毁且度地遠近才細大要使人與事相稱而止否
雖權勢所主不稍假借而大指乃在惜人才捐細過毋
以刻核繩下嘗謂人稱銓曹為恩怨府夫亦已自為恩
怨耳恩怨出于已實難自人何害故在事日久人莫測
其喜愠之端考察内外羣吏注授百僚賢不肖無爽天
下翕然頌大宰真能舉其職朴與新鄭同入政府萬歷
癸酉王大臣事新鄭危哉江陵險哉朴以坦夷誠篤於
時言者猶摘及之亦苛矣神宗遣使存問卒年八十三
孫竒逢曰予童時聞安陽郭閣老從不與人競隣人
化之亦相遜讓因名其所居之地曰仁義街迄今傳
為美談夫相君一身係天下安危關生民利病家人
禮讓事亦微末然有以一節見全體者見公之施實
德于民民之被服久而不忘如此也穆廟時與新鄭
同在政府忌者雖指為儇薄而時論猶稱其長厚公
之為相一如其居家始終一致云
李都御史天寵
天寵孟津人嘉靖戊戌進士累官都御史巡撫浙江因
不附嚴嵩嵩授意趙文華等誣陷嘉靖三十四年與張
經楊繼盛同日殺於西市明史謂三良無罪一旦致之
死天下人心所共憤也子根舉人仕至僉事從尤時熙
講學一時學者宗之
劉知府容
容字汝大羅山人嘉靖庚子舉人素性恬澹動止以禮
嘗慕徐孺子非力不食之義習勞甘苦刻意向學恒教
授以養父母父母安之姻黨被誣乞居間容諭之曰吾
人處世所恃者天道神明而已爾誠誣人即不直神亦
置之奈何舍正路而鑽别竇令聞其言乃白誣者生平
不苟者女色友人疑其矯強飲外墅而先寘美妓於空
室夜分鐍戸妓出竟危坐待旦友人太息曰坐有魯男
子而吾不知何云交厚哉遊南雍宿正陽主人婦少而
新寡夜就容故作暴疾狀呼僮篝燈煎藥昧爽馳去父
母相繼卒哀毁逾禮親知慰諭摘禮不慈不孝之文以
示矍然汗下始有起色妻姜氏卒泣曰此與我同辛苦
事父母者父母不及禄養而姜氏亦以荆布從之吾何
忍再娶且有牛衣鹿車之誓矣判黃州逋負有至二十
餘年者務以至誠開諭争先輸納監稅蘄州黠吏悍卒
相戒斂戢廉平之譽孚于上下景王柩回京中貴人横
甚素聞容名嚴諭其下無所擾徐撫軍謂其屬曰吾儕
嫉閹如仇畏之如虎每每激而取禍覩君事良愧矣擢
同知監收船料夜泊蘆州賊拔刀突至詢知為容叩頭
謝過仍衛送出境黃人恐其去環訴兩臺任十一年擢
南戶部員外𣙜關武林公私稱便擢知滇之廣南貧不
能行又疾作乞休得允致仕獨居索處一榻蕭然親知
勸為中饋計曰老而再娶是為昏悖即賢耶且有累如
不賢敗德破家所不忍道吾即忘糟糠約可以四十年
苦行頭陀萌還俗念哉讀書課子泊如也里有不善惟
恐其知絶跡公府達官貴人式廬造請亦不及公府事
也疾篤猶手一編誡諸子甘貧安命卒時盛暑顔色不
變人咸異焉
孫竒逢曰昔有人言值白金于曠野遇美女于中夜
而不動心者必周孔復生顔曾再世而後能也以觀
公之生平誠能易人之所難卓哉方正之品令人斂
衽
張僉事四知
四知字子畏汝陽人嘉靖庚戍進士為駕部時𫝊符闌
出干者如蝟一切拒絶即大司馬為貴勢人地亦不假
借蜀撫阿寵臣陸某意檄所司為其遠祖宣公樹綽楔
制視禹坊特敞四知為僉事斥之曰宣公即名臣功高
神禹耶亟縮之毋占累宣公為也竟以此獲罪罷官歸
閉門著書有中州考韶亭詩集四書釋義崇古韻證若
干卷
李少保戴
戴字仁夫延津縣人也隆慶戊辰進士初授興化令庚
午同考官填榜見中式李茂材名係本房所取士即白
於衆曰此少師仲子也又職治邑人當避嫌求易一卷
主司及監臨曰爾以文取何傷不允戴曰戴既出少師
門墻又宰其土雖無私於形迹有萬不可者且少師最
不急諸子功名其子大有才不患不售寧留以俟識者
長跪堅請易卷始起少師聞之深喜謂能諒我心以其
平日治狀揚於朝得行取拜戸科多直諫有欲毁英明
閣者戴言先帝建閣有深意三年無改人子至情矧今
未大祥事遂寢已掌禮科公校得民譽王世揚楊芳姚
岳祥等若而人布在卿寺臺省郎署藩臬而其首張棟
以清直聞江陵數稱戴通逹國體戴卒無私謁遂外遷
陜西參議繼擢山西左轄經手出入者數百萬左右人
不得一染指巡撫山東適東土大旱議留漕糧以賑濟
饑民疏凡十二上悉報可晉刑部侍郎申救李見羅一
事薦紳所重董漕運撫江北所在利弊晰如指掌疏革
浮糧二萬計民稍蘇息請帑金十餘萬以救饑民改工
部值内艱歸除服推太宰時凡七人戴居其後上知戴
久特自拔擢之是時采𣙜四出國本未定諸凡言及者
多被罪戴立請上霽顔受之疏薦臺省至三十餘人悉
報允郡寮吳寳秀華鈺以抗中貴下詔獄戴倡列卿請
貰若明職掌定陞除計資俸酌南北拔卓異搜遺廢於
人情國體大有禆益所屬司勲司王士驥以論事激切
犯四明政府政府銜之戴不為動而妖書之獄起金吾
有嫁婟於其僚者戴與僚為戚屬蓋陰撼戴也戴决意
求去疏十二上報允家居為德於鄉族為德於親友難
以枚舉論者謂自海豐以來冡宰數不稱旨不能安其
位獨戴涖職六年司内外計人無間言聞望恩數與海
豐同六卿中不多得也弟載字道夫以恩廕仕至戸部
員外陞鶴慶知府所在有聲
野史氏曰李公居官行所無事不求名不立異不黨
依門戸歷官四十餘年絶無矜貴之色尚書五部辭
例得之恩廕凡鄉黨親識有求必應至於臨朝廷大
節不為權勢所移京山李維禎誌其墓歸德沈龍江
鯉為之表屈可伸太史作明史斷云始焉以得罪張
居正而左遷終焉以忤沈一貫而致政其生平人品
大槩可知矣雖躭僊玄亦不可以苛論也
郭尚書淐
淐字原仲新鄉人性端謹出語驚人為諸生時李襄毅
公化龍稱為中州第一秀才萬歷乙未成進士選庶吉
士不妄交接門無雜賓同館中為一焰人題壽詩額云
中興柱石淐曰未嘗有廢何云中興竟不應授編修李
冡宰戴為姻戚六年無一語為人居間辛丑為會試同
考官所取皆名流時有講學京師者一給諫約偕往淐
曰此如老僧在人烟凑集處誦經言是而意不誠也獨
不往癸邜典江右試回同鄉沈龍江鯉在政府淐謁之
沈留飲曰余在田間久近事未諳幸時見教淐曰公為
政所平章者皆各曹之事虚心與各曹議自有確見如
有疑于心與同館公議同鄉私言雖公亦私也沈是其
言楚藩之事初即置宗人於辟獄具而蕭司寇與其屬
候閣屬為同年淐曰草草殺高皇帝子孫後有償之者
子及司寇也其屬追司寇于朝房而正其事歴遷中允
諭德庶子李襄毅公為大司馬有將領欲求遷秩者託
琴士說淐向司馬言淐曰此賣朝廷疆土所得予每痛
恨之言何至於吾耳乎琴士絶不與見壬子復典順天
試事竣告歸家居十年絶無一字遺長安劉杜諸將四
路之敗廷議主守己未庚申間遼警日急淐憂時倍切
時弟湸官京師數遺書并諸當事言可以戰庶可以守
諄切數千言甚中時弊辛酉熹宗御極起少詹事掌南
翰林院事疏辭不允尋陞禮部右侍郎時勢孔棘未敢
例辭壬戌二月廣寧陷奮然具疏力疾就道其略云人
謂山海真足以守臣謂我之兵力足以勝敵而後得安
不足以勝敵支敵終不得安内帑有金錢四海有壯士
而不奮然從事待帑金費盡一絲一粟取之民間恐征
求繁而邦本竭矣聖主方憂臣安所辭辱臣亦安能為
有為無但欲與諸臣面相講求虛心質難務求至當以
為社稷蒼生計疏上即攜家行時畿内人心風鶴沿途
皆南嚮淐獨盡室北轅至中途感瀉痢至順城門外養
病未見朝而逝卒時年六十朝臣言淐此行以身殉道
之事惜未究其志賜祭葬廕贈禮部尚書性孝友恬静
官京師名其齋曰適量謂窮通得喪莫不有量貧賤未
嘗無樂富貴未嘗無苦貴適其量而已寧陵吕公坤家
居淐所推服為真儒有抑之者淐力伸助孫文忠承宗
督師關門淐嘗有書勸其選將恢復文忠多用淐議所
著有綠竹園草若干卷
野史氏曰公為詞臣口不談學而躬多實修所交接
皆一時名紳余于壬子曾識其人而心儀之又十年
壬戌東事方棘國事日非公與其弟湸深憂之日與
當事鰓鰓為招兵禦敵之策而當事者不能用因力
疾上疏以痛哭流涕之言而抒其忠憤欎結之氣此
與孫文忠同一心事志未遂而身已殞惜哉
郭參政湸
湸字季昭新鄉人定識不倚潔而有為中萬歷庚戌進
士初為行人有齮兄宗伯公淐者因而厄湸遂量轉戸
部主事會有榷關差利可數萬計湸力辭曰象焚在賄
吾不欲以貲賈患也遷荆州府知府州縣糧止易其牒
原封不啟火耗以息諸生剽悍與監司抗鱗聚數千㰱
血煽亂縣令畏懦湸遣健丁往勾之衆皆散檻十人以
坐其率自是諸生遂不敢逞歲大祲湸為裁其重輕停
徵勞徠以救民急安酋閧天子方事誅伐督師檄土司
兵湸曰土司今皆餒民耳安得兵乎募牟人三千荆人
三千擇將領之安酋遂不能為害尋陞津門兵備問民
疾苦而津兵兩營久疲頓歲支金按數以給湸為條畫
班次休息訓練部伍肅然是時魏璫心腹以覺華島瞽
將託湸湸曰軍中闒茸安用此軰噬腓耶此島與夷隔
一水寧得罪巨璫不敢悞封疆事璫又託兵部為某求
旗鼓湸持益堅璫遂嗾陸御史彈湸乃補揚州貳守吏
以公費銀餌湸笑却之未幾遷南昌守鈐強宗勘逋賦
加意練兵繕營房米鹽械器各屬邑得兵一千三百有
備無不鞏而粤寇至豫章謐如擢山西糧道及至諸寇
嘽太原湸持議合勦躬測其要害總戎某懼賊如虎軍
不佶閑而縱之掠民湸争之以是憾湸賄監臣某毁公
於捷疏中尋以參謫歸蘇門而太常卿張鏡心薦湸可
當重任補鞏昌湸至多儲火礮鳥鎗濬濠築城以開荒
甽罷其催科時兩當殘後委羡金二千臺使者來問羡
湸曰已抵逋賦矣擢莊浪兵備副使往年黑尚仁啖夷
以利諸熟番亦濟之商賈不行環千里為墟湸振旅出
猝遇西夷覿我兵整不敢偪時松山將士麏至旌旆煌
燿遂避去兵糧壊於商税復朘削身無完衣湸恥為侵
牟諸番皆曰親我乎有争辨為亭平之資番之力以禦
夷頗得其助而邊事亦不囂矣又為區畫地田官民買
牛種以軍護民耨訟無贖五凉惟莊殘湸在莊二載練
甲積糓為西北一隅雄遷凉州參政凉去莊三百里故
多強番湸曉諭遏所出没視湸齒頰為三尺而能絶長
久害以勞成疾卒於官年六十八陜西巡按王章具疏
陳宦蹟得恤湸謹言訥訥進退有度歷官廉約常取給
于家臨終無長物云所著有居官草暨家藏集
野史氏曰公歷官絶無染指常取私家之積以為在
官之費雖其家素厚亦其清操介節守之已定故不
見可欲而遷公家世前未有顯秩然多實德祖孫父
子兄弟列鄉賢祠者五人可謂能世其德矣
侯太常執蒲
執蒲字碧塘歸德人萬歷戊戌進士御史按甘肅抗疏
論三相李廷機朱賡方從哲又言天下方有兵事用大
臣宜其材孫鑛非無文學不可手持書卷坐大司馬堂
居言職與官應震同年同官最昵一日應震謂蒲曰鄭
貴妃方有寵青宫未可知吾與公陰擁戴之不世功也
蒲怒叱之遂與絶交又論僧逹觀假佛法搆煽禁掖詞
臣陶望齡首倡拜跪稱弟子為辱官壊風俗天啟初趙
南星為冡宰因高攀龍言起蒲為光禄少卿遷太常卿
會當祭祀魏忠賢欲代行禮蒲先期上言曰天壇寅清
之所皇帝所對越以事上帝者今有宫奴閹䜿連行結
隊狂遊嬉戲臣職典禮不敢不言竊謂刑餘不宜近至
尊况天神饗祀之地乎宜下所司論治忠賢大怒遂致
政歸子二恂恪丙辰進士同以忤璫歸恪另有傳
侯祭酒恪
恪字若木歸德人萬歷丙辰進士己未選庶常天啟間
為編修璫賢竊政殺楊漣繆昌期等尋疑疏草出恪手
亦欲殺恪其假子田爾耕代為求釋遂欲招之恪辭色
甚厲田大怒嗾臺臣彈以邪黨忠賢矯旨削籍為民崇
禎初璫誅起恪為庶子職記注有浙人温體仁者揣天
子意自為書訟言羣臣朋黨得召對上大悅趣立為相
恪纖悉疏其醜體仁病之數曲懇稍改易恪不肯而謂
人曰體仁奸過林甫而偽強介若盧杞果執政天下且
亂體仁銜之乃出恪為南國子監祭酒恪能詩文有集
二十卷
張都御史應辰
應辰字環北河南衛人萬歷丙辰進士擢御史巡視中
城有中貴殺人應辰議抵罪大忤魏忠賢意後巡按廣
東忠賢生祠遍天下應辰獨不行諸僚屬謂必不免禍
崇禎立諸寮屬轟然請謁應辰謂緹騎至啟門始知忠
賢誅諸前不至應辰所者詣庭請罪陞都御史撫甘肅
斬獲一千八百級卒於秦
常知州維翰
維翰字子羽歸德人以舉人授保定令邑故褊小維翰
隨任其俗人不知有令既滿當遷其姻侯司徒恂數問
所欲得者皆不應其子異之謂曰司徒自篤親我自守
已遷東平州守既至見民飢開倉賑焉當催科嘆曰吾
民今賣妻子保性命天子豈知其至此哉然停賦則病
國吾願輸家財抵之乃盡鬻其田廬二萬金猶不足遂
坐謫有中官道過東平勢張甚前路令守皆起居拜跪
有所饋獻維翰閉閣不與通更禁其尉尉叩頭争卒不
許人稱其介云
傅莊敏振商
振商字君雨汝陽人進士選庶吉士巡撫南贛巨寇江
囊等受縛遷南京兵部右侍郎時魏黨懷寧侯孫承蔭
毒軍蠧民道路以目振商彈之崇禎時陞兵部參贊機
務尚書軍政次第舉行卒贈宫保諡莊敏
張尚書鏡心
鏡心號湛虛磁州人生而岐嶷不凡修幹豐額眸光射
遠相者曰異日當樹軍功萬里外天啟壬戌成進士授
蕭子令逾年治行鞺然調曲陽再調延令攝篆海陵所
在著循蹟倪太史元璐為詩十章紀其事有漢書載有
張堪在未必漁陽敵海陵己巳以卓異授禮垣首陳破
門戸勤撫綏節財用禁加派汰冗員杜餽遺開言路七
要上嘉納時舉諡禮臣訪册溢七百人鏡心謂當一正
以累朝實錄寧嚴勿寬寧核勿徇因臚鐵鉉李已羅綺
數人進上深韙之冬邊警至急鏡心陳防禦八策請出
御史吳阿衡於獄時薊督劉某失守逍遥東撫王某擁
師逗遛援帥侯某縱兵焚掠并糾置重典先後封事十
餘上庚午上中興十二事一謹微上一切好惡不可令
人窺測可測則人得以私意附會失天下是非之實一
持平上待人當勿意必一如天之鑒物禍福惟所自取
勿以同異為好惡勿以好惡為低昂一推誠一去察上
求治太過御下太疑常使人伺外事中外囊括拱手非
國家之福一辨言一用人人心不同立言亦異生材不
易知人更難一慎刑罰治亂世從重典皇上深得此意
若以一𤯝小悞槩廑雷霆灰後來任事之心一抑躁競
宜因事隄防以杜夤緣一責成功勿悞封疆致後來推
委一收人心一實訓練一馭大將古武臣閫外成功皆
從將相和衷豈可體統相加今日之事須一文臣提督
而文臣掣武臣肘樞輔詳言之矣便宜飭樞輔承任必
能建竪柄政者曰不圖今日見魏公十漸也齎詔滇黔
歸奏普酋狡黠宜及其子幼仇多勑督臣朱爕元以恩
信固結土司早圖勘定貴陽山多土少水外地腴甚可
資屯種不得因安酋要求輒輕議與上以為然辛未冊
封岷藩王庭設師賓禮錫兼金辭癸酉典試江右所得
皆名流還朝擢吏科都典大計烏程謂有數大猾當斥
若俟請間而授之旨者鏡心為不聞已笑曰吾知奉公
耳焉能齪齪淟涊代秉成伐怨哉條上計六事甲戌陞
太常再陞大理請終老不允乙亥陞南光禄卿在官積
金四千金米三千石以實神倉丁丑晉兵部右侍郎兼
右僉都總督兩廣粤提封四千里夷漢雜處時安南通
貢獞獠藪奸楚孽震鄰海上紅澳諸夷連艢入犯所部
文武吏六百在天末法弛貪惰成風抵任首嚴竿牘藩
臬而下無敢䞇見所需絲粒皆抵直且浮之涖事五載
凡軍國大政劌心擘畫夜不交瞚下所司相商手答動
十往復不厭故夷分寇警旋起旋撲復上緝馭交紀二
十二卷上是之命外吏奉行其自奉甚廉統計積榖一
百八十二萬五千石後歲𤯝粤無殍者復立社學招集
黎之生童誨以小學孝經諸書黎知向化葺邵文莊點
易臺暨陳白沙祠辛巳春陞兵部左侍郎壬午邊燧急
舊督張福臻因道梗未至簡鏡心往既而福臻至議别
用兵部叙山左前後擒斬功工部叙奉行設備功加爵
二級逆賊圍汴鏡心請設備共城以聯屬小民未幾其
父母相繼殁以憂里居甲申賊潰秦晉遣偽將收河朔
鏡心避難南渡黃道周薦鏡心練達老成堪簡任柄政
者欲援奪情例起用鏡心曰草木游魂敢與天下事乎
遂去卜居姑湖乙酉歸耕釡上之田杜門著易寒暑不
輟凡數削稿皆手自批錄生平慎交與范景文蔣德璟
陳仁錫倪元璐黃道周劉理順賀仲軾善黃以諫言廷
杖上怒甚連治羽黨知交不敢問而黃家素窶即饔飱
不繼鏡心以三百金遺其子曰故人不負官故人之禄
不足累友後黃公寄詩四章有患難勞相恤妻孥感至
誠之句丙申四月卒於家年六十七所著有孝友堂集
百餘卷
孫竒逢曰公晚年潛心性命之學謂羽翼六經不第
宋數大儒如漢董江都唐王文中皆有得乎儒之醇
而元劉静修許平仲當世道荆榛倡明教統厥功尤
大嘗欲搜集歷代諸儒語錄予暨二三同志選輯商
訂彙為一集端緒未竟而公已殁矣豈不惜哉
中州人物考卷五
