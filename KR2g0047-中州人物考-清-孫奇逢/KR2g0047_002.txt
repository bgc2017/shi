中州人物考卷二容城孫竒逢撰
經濟
開尚書濟
濟字來學洛陽人以明經舉為府學訓導歴國子助教
與胡丞相善以疾罷歸訓徒里中洪武十四年御史安
然薦濟有治才召試刑部尚書未幾為眞嘗奏令司置
考功圖日書所行事稽覈勤怠上喜賜第甚宏麗曰有
司以此為式十五年謂濟曰秀才今徵致數千人宜嚴
試受職濟等條議一經明行脩一工習文辭一通暁四
書一人品俊秀一言有條理一曉達治道六科備者為
上三科已上為中三科已下為下一科不通者不在擢
中上從之濟敏慧有才辨凡國家經制田賦徭訟工役
河渠事衆莫能裁定得濟一筭畫即有條理品式可為
世守得上信任益奮勵效職他部事輒兼理人忌其才
高又見上每召與議事謗言遂起竟暴卒
野史氏曰經果明矣行果脩矣不能工習文辭通曉
四書曉達治道而言無條理此必非明經脩行之士
人品俊秀天賦之質不可強也餘五科實乃同源深
造自得當自不滯于一隅耳
宋尚書禮
禮字大本永寧人也父彬知儀隴縣有惠政禮以明經
充貢補國子生是時諸生以才能選者皆待以不次洪
武中授禮山西按察僉事持法嚴峻鋤奸剔蠧無少貸
文皇即位累擢工部尚書九年二月命禮開濬會通河
會通者即元之故河也初元都燕漕運江南糧有海道
由蘇州太倉至直沽入京歲約三百餘萬石然風濤不
測損失頗多又自東平州安民山開河北至臨清引汶
絶濟直屬衛河建閘以節蓄洩名曰會通河當是時河
道初開岸狭水淺不能負重載每歲不過運數十萬石
不若海運之多也故終元之世海運不罷國初會通河
故道猶在洪武二十四年河决原武漫過安山湖而會
通河遂淤自是南運不通舟楫而立陸路遞運所往來
者悉由德州入河永樂初改立運法自海運者踵元人
之舊由直沽達京自河運者由江入淮由淮至陽武山
西河南丁夫陸運至衛輝入河舟運至京而海險陸費
耗財溺舟不可勝紀至是濟寧州同知潘叔正上言舊
運河四百五十餘里其淤塞者三之一浚而通之非惟
山東之民免遞運之勞實國家無窮之利從之遂命禮
及刑部侍郎金純都督周長發山東六郡丁夫十餘萬
以復故道禮乃築壩于汶上之戴村横亘五里遏汶勿
東流令盡出于南旺分為二水四分南流以接徐沛六
分北流以達臨清又相地勢高下增脩水閘以時啟閉
自分水至臨清地降九十尺為閘十有七而達于漳御
南至沽頭地降百十有六尺為閘二十有一而達于淮
自是河成而平江伯瑄亦疏鑿維揚一帶南北遂通矣
禮等還京上嘉勞賜寳鏹二百錠文繡二襲其分董役
者爵賞有差十四年營建北京命禮取材川蜀又六年
卒于官弘治間大學士李東陽經會通河有尚書宋公
富經略世上但識陳恭襄之句人始知禮之功若此於
是主事王寵上䟽以祠祀請上允之建祀于南旺以金
純周長配
野史氏曰公治河之功最大然一用同知潘叔正策
一用侍郎張信圖策一用御史許堪策眞能集衆思
廣衆益相與以有成者乎彼剛愎者自賢自智未有
不敗乃公事者
趙尚書羾
羾字雲翰祥符人也其父自邢臺遷汴元季兵亂羾方
在襁褓抱匿林莽間卒遇虎置于地虎熟視而去稍長
英偉多才善屬文洪武二十年舉于鄉入為國子生又
三年兵部主事命覈天下兵馬諸路屯戍補其缺而增
其所宜置具圖以進太祖以其能陞員外郎尋陞浙江
右參政文皇嗣位命使交趾宣揚德意酋長欵服歸以
金寶竒貨餽之一無所受使還陞刑部右侍郎尋改工
部再改禮部未幾陞本部尚書賜宴於華盖殿羾辭免
文皇面諭曰卿國家大臣輔佐有道無辭也命撤御筵
饌羞以遺其母士林榮之永樂六年勅建仁孝皇后山
陵初文皇擇吉壤久不得乃遣羾相之羾又薦江西人
廖均卿與之偕至昌平徧閱諸山得縣東黃土山最吉
文皇即日臨視定議封為天壽山命武義伯王通董役
授均卿官賜羾寶鏹文綺十年復命羾督開隆慶保定
永寧諸州縣撫安新集之民十五年改兵部尚書明年
丁内艱起復專理塞外兵政二十年上北征羾給饋餉
不絶昭皇嗣位復改刑部宣德間以疾乞致仕歸年七
十三卒所著有傖父集子愚舉賢良方正仕終邱縣知
縣
劉知州綱
綱字文紀鈞州人也洪武三十三年舉進士初授府谷
知縣治行卓異擢寧州知州寧在邊鄙民夷雜居號稱
難治綱至墾田助耕教以樹畜暇則聚士授經崇奬節
義不拘拘于簿書期會之間一郡翕然化之無何以母
喪免郡中吏民數百人詣闕乞留詔勉起後數年復以
父憂去郡人又上䟽請許之綱在寧三十二年凡經訊
鞫者靡不悦服囹圄幾虚民不忍犯嘗署臬司事不旬
日釋冤獄者數十人仁宗朝特賜璽書并四品服以褒
異每入覲上臨軒問勞且給酒饌時人榮之正統改元
年七十屢請始得歸歸之日攀送者哭聲振野郡舊有
祠祀良刺史狄仁傑而下六人至是增綱榜曰七君子
祠云
王都御史彰
彰字文昭鄭州人也洪武二十年舉于鄉明年補國子
生使山東平糴以益軍儲同行者受賄慢事彰數讓之
不從竟坐敗彰遂以此知名擢為吏科源士踰年革源
士改給事中再陞刑部員外郎陞都給事中執法嚴明
人不敢干以私居未幾出補山西左參政永樂改元召為
禮部右侍郎以憂歸服闋改戶部命祀西嶽還上䟽言
陕州及新安民有鬻子女償負租者遂下詔蠲負租官
為贖所鬻子女十一年彰改都察院右副都御史從上北
狩時母年八十特命歸省且諭之曰君子居官不忘親
居家不忘君凡所過民之安否吏之賢不肖汝宜用意
諮訪歸悉以聞既還奏上嘉悦陞右都御史十九年春
有誣衊周藩不法者復命廵撫河南以察之以二御史
從行彰至跡其事無有乃上疏辨且曰臣以百口保王
無它上疑乃釋是歲河南大水民多流亡而長吏不恤
遂奏黜其貪剋者九百餘人罷不急之徵十餘事詔復
流移幾五萬家發廪賑貸頼全活者不可勝紀先是賊
張大聚亡命嵳峨山行劫商賈為之不通妖尼宋繼善
與其徒數百人煽衆作亂彰悉捕斬之事寧省母母具
食頃有丐者至母以餕與之明日至府御史以餕獻即
丐者也其伺察之密𩔖如此昭皇嗣位彰進資政大夫
推恩封贈三代如其官宣德初或言邊備不謹命彰按
問自山海以至居庸還奏各關指揮而下擅離所守之
地若干人上令械至訊鞫仍命兵部三月一遣御史給
事中點視遂著為令明年四月彰以疾卒上賜棺且命
兵部給舟車歸其喪有司營治葬域彰性至孝以父早
世事母甚謹在京師所得四方珍味必遣人馳獻然後
敢嘗所入俸禄必分其族人嚴于家訓子弟有違禮者
必痛責之俟其改悟乃已朱睦㮮曰余聞王震澤云鄭
州公為人恂恂而謙恭莊重至于臨法雖親故不貸善
伺察當按河南時嘗令其屬為微行郡縣吏有奸狀者
輒置以重辟人情震讋嗚呼今安得若人而一洗濁穢
之風乎
安中丞然
然者祥符人也元季為山東行省左丞守萊州大軍下
山東然率衆歸附洪武元年授起居注轉給事中尋擢
山東行省參政明年召還為工部尚書五年除河南行
省參政時蔡河壅塞自開封抵陳州漕為之不通然督
工䟽導不踰月漕成八年春河决開封大黃寺堤百餘
丈命然復集民夫三萬人塞之九年改行省為布政使
司擢然浙江布政使十二年復召為御史臺右大夫再
改左中丞夏五月癸巳坐事免官還未幾復召為四輔
官每論事賜坐多所禆益十四年八月卒年五十有八
芮知縣翀
翀字子翔郾城人也洪武二十七年進士擢崑山知縣
首擯祗候諸蠧治者舊有催租勾軍官校久事邑中籍
官屋為牢禁里甲軰多淹滯死翀上章論劾上屬御史
李嶽究治械送京師凢二百餘軰邑中晏然永樂元年
坐事謫遵化治鐵老人王榮率衆伏闕懇請詔遣乘傳
還任後奏除事故包荒年租十八萬有竒復以澤潦請
開蘇松淤塞二十里許上遣戶部尚書夏原吉太常少
卿袁復臨視翀復陳䟽新塞舊之策原吉多采用五年
翀以母憂去未幾陕西按察僉事馬祥薦翀才堪理劇
吏部言崑山固劇邑翀素得民俾還舊治徒之又九年
以父憂去翀為人雅正寬平務存大體略近名赦小過
故治績甚多莫可指數仕至監察御史
張都指揮信
信字彦實輔從兄也洪武二十二年舉鄉試第一永樂
初拜禮科給事中尋遷刑科都給事中九年擢工部右
侍郎會河决壞民田廬上遣信來視信乃繪圖馳奏曰
臣訪得祥符魚王口至中灤二十餘里有舊河岸與今
河面平浚而通之俾循故道則水勢可殺詔從之發河
南民夫十萬相度濬治工竣信還京時昭皇監國遣人
勞視居頃之浙江守臣奏江塘潮决昭皇復使信往治
不數月脩築如故洪熙初轉兵部左侍郎賜賚金綺甚
腆輔以信為同族奏乞改授武階于是調懷遠將軍錦
衣衛指揮同知尋擢昭勇將軍本衛指揮使宣德改元
都督蔡福叛交趾命信帥兵往勦事寧擢四川都指揮
僉事未幾進驃騎將軍都指揮使在蜀十五年紀律嚴
整羌夷莫之敢犯正統十年六月卒于官年七十一歲
上賜祭仍命有司歸葬祥符縣東之白塔原
許侍郎廓
廓字文超許州襄城人洪武三十二年鄉舉永樂五年
授錦衣衛經歴未幾遷工科給事中復遷鴻臚寺丞十
年以薦拜工部右侍郎十二年文皇北征廓督餉明年
營建北京廓提督神木厰工竣特賜宴勞時交趾已入
職方戶口田賦未有定額遣廓往理及還條奏數事上
皆嘉納昭皇即位進左侍郎宣德五年河南民饑流徙
者甚衆命廓拊循上親制詩送之曰河南百州縣七郡
所分治前歲農事缺始旱澇復繼衣食既無資民生曷
由遂顧予位民上日夕懷憂慮爾有敦厚資其往勤撫
字徙者必綏輯饑者必賑濟咨詢必周歴毋憚躬勞勩
虛文徒碎𤨏所至見實惠勉旃罄乃誠庶用副予意廓
至旌廉黜貪榜示有司勿得復有科擾凡夫匠雜役及
諸采辦積逋租物悉奏免于是復業者數萬戸廓還上
褒賚備至六年行在兵部尚書張本卒以廓代之本嚴
厲詳察廓承其後濟之以寬人心大悦年五十六卒
魏副使清
清鈞州人性資明敏識見過人洪武中以國子生拜監
察御史能聲藉藉尋陞四川按察使副使永樂宣德中
歴陞山東山西所至有廉能幹濟之譽
邱經歴鳳
鳳字鳴岐河南新安人世居方山故號方山少就文無
害補臬司吏於案牘中得陳天台先生名跡遂自為師
法為開府掌書記得洪武正韻見字下註古人善跡者
日籍記之某弁當落職以百金賂公求隂解公却不受
又辭某開府銀牌不領驛票滿役當赴京故事以狀乞
路費公獨不為狀某憲使贈金亦不受於是一鄉稱為
邱清吏入京辦虞衡歲例千金勿染也歸省二親色養
最善墾田有弟田蕪怨分磠也公即易之弟田又蕪又
易之歲時以文公家禮脩祀事終養十年銓獻縣丞莅
官愈清謹一僕一衾外無長物署任邱篆又署文河供
應勿濫愛民如子不取民間一錢陳司徒瓉每語人曰
邱丞我師也有先達贈以詩曰門掩苔花依舊貧千載
清廉第一人而馬院特揭銓部為佐貳中清官第一亡
何超擢南京龍驤衛經歴將謀歸養郡守陳公遺俸五
金促之行再拜使者而却其餽陳嘆曰昔温公每嘆劉
秘丞不受冬褥云于光不受况他乎乃今見邱丞矣抵
南京但閉戶彈琴讀書既考績封父母如其官遂仍歸
方山焉公好讀書如大學中庸禮記論語尤加意而小
學中如汪信民咬菜根諸葛淡泊明志諸條尤亹亹不
置居常以輕負人輕怒人輕談人過為日省每念性氣
動處恨學力不實又以朱墨二圈記别理欲念起分數
大抵公坦然醇龐無異山叟而脩㓗名行體認名理有
士君子所難而公易之者公嘗遇江中大盗公徐告之
曰我邱某也盗驚曰此邱清吏也鞫䩯而去海内名公
過多式其廬而尤西川孟雲浦兩先生尤見重焉公沒
邑人公舉祀鄉賢而雲浦先生又特與尤西川並祀于
川上書屋
周御史濟
濟字大亨洛陽人也永樂十二年薦于鄉歴事都察院
先是蠡縣豪民毆殺人賂同行者坐一老人屬濟訊有
疑居二日得豪民奸狀濟以此知名除江西都司斷事
正統初擢監察御史明年鎮守大同太監郭敬以儧横
聞勅一御史往詗不得復以濟往乃微行代負芻者入
其宅盡得敬隂事上竒之命按四川時威州土官董敏
王允仇殺累年不解濟令人賫榜宣諭允讀榜沉思久
之書囮字于榜尾令持還衆不解濟曰囮鳥之媒也意
謂榜而殺之耳復釋此意示以誠信允大驚即以馬數
十令子弟入貢敏亦愧服踰年安慶告饑廷臣薦濟出
守濟設法賑捄所活不啻萬計後卒于官六縣吏民為
之罷市巷哭執紼至洛者數十人
邱布政陵
陵字志高蘭陽人也宣德四年舉鄉試第一明年授咸
陽教諭遷平鄉知縣凡所施設不憚勞苦有漳水暴悍
衝决數為民害地卑且無城郭陵築城又築長堤數十
里以障水民得播種堤上復植雜樹以固基土木之變
民恃以無恐故至今目其堤曰邱公堤云山西歲饑流
民入境陵拊循之給以閒田使食其力民歸之者千餘
戶先是廟學傾圯陵撤而新之又為諸生嚴立課程時
加考閱其後偉者則别館之日給薪米膏燭以勖其能
邑之鄉社十二亦各立學擇師以教之于是絃誦之聲
達乎閭里在邑數年百廢皆舉值家艱歸民攀留不得
乃預計服闋之日詣闕請復任從之又數年景皇即位
以廷臣薦擢淮安知府天順四年陵入覲以政績卓異
特賜錦衣寶鏹仍命張宴禮部以示褒勸累擢山西左
布政使成化初李秉為吏部尚書執法不阿學士彭華
從子求京秩不得憾秉嗾同鄉給事中蕭彦莊誣劾陵
坐逮乃上䟽奏辯事白彦莊免官陵亦致仕後二十年
平鄉百姓思之為立碑出資相事者如市淮民亦追念
相率設主于名賢祠歲時致祭焉又採諸善政民謠撰
遺惠集刻於郡中陵性清約未嘗有姬妾之奉好讀書
老而不倦所著有嬰教聲律二十卷芸菴集二十卷藏
于家子輅山西布政司左參政
羅副都綺
綺字尚絅磁州人也宣德五年進士授監察御史遷大
理少卿刑部左侍郎使北庭還時松潘蠻叛董卜韓胡
都指揮克羅俄監粲攻下雜谷奪其安撫司印土豪王
永陷關堡殺人取貨都御史寇深不能治上降璽書命
綺代之綺雄偉有謀能斷出竒取撻十不失一開示恩
信臨以兵威木期克羅俄監粲悔過獻印擒永族之松
潘皆山嶻嶪羅立番得利即奔岩洞匿木箐深不可測
餉道出兩山間絶艱險民負載僦五致一羣番伺隙出
輒掠去綺曰不大威之不懲招募材武得禪師智中
國師綽領牌頭尤弄柯皆豪健各令統兵夜銜枚分道
搗賊巢綺亦介胄從之火且攻破擈爬諸寨擒劇賊卓
勞阿兒十餘人戮之綺志在招降自是破剔體面一切
以簡易為治與接以酒懽番人畏慕終綺任不敢叛後
召還改副都御史佐理院事時忠國公亨太監吉祥恃
翊戴功竊弄威福綺諷使十三道御史劾之給事中王
鉉潜詣以告亨等愬于上以綺主之坐謫參政無何竟
以是罷歸綺博學多識能屬文然少繩檢既還磁滏水
西作綠野堂號煑詩道上與鄉民王俊不相能俊如京
告綺怨望前在松潘受番人金暨器具詔奪綺官籍其
家朱睦㮮曰松潘古蠻夷之地漢武時始通中國至我
明悉歸版籍矣然夷情諼詐叛服靡常羅公治松潘崇
簡易明恩威待以不疑故夷人畏服至今蜀士猶頌其
功云夫以羅公之智數能服遠夷而不能免于羣小之
口詩曰讒人罔極可不畏哉
李文達賢
賢字原德鄧州人生有異質讀書目數行下宣德七年
舉鄉試第一明年登進士使山西時河東薛瑄以御史
在告賢往造叩質所疑瑄亟稱其英悟淳確非流軰可
及正統元年授吏部主事歴陞郎中十四年秋睿皇北
狩扈從官多預其難賢瀕死而還景皇即位上正本十
策凡數千言上嘉納亡何給事中李侃等言賢忠實宜
賜覽納上命翰林繕寫置左右九月北警窺伺詔廷臣
議備邊策賢請備戰車及火鎗若衛青之武剛車可以
禦敵命將臣採行之十月擢兵部右侍郎癸酉額森殺
其主併吞諸部落遣使入貢廷議撫和賢奏彼欲無厭
不宜終徇宜奮勇勵武臣以挫長驅之勢振中國之威
少保于謙謂此言誠為正請下其章以勵邊臣甲戌改
吏部右侍郎擇君鑒錄中善可為法者二十二君各擇
最切要三四事集為鍳古錄以上上納之丁丑英宗即
位命兼翰林學士直内閣參典機務衆議謂賢宜入閣
石亨聞之密謂賢曰請子入閣賢即固辭曰不可亨言
于上曰吏部尚書王翺老矣賢其代之賢曰朝廷不可
無老成人翺雖老精力未衰以賢輔之可也從衆論命
入閣尋進吏部尚書兼學士廷試會試中式舉人命賢
代草問策因石亨招權納賄文武諸臣多出其門奔競
成風不知禮義廉恥為何物乃以求賢安民為問止奔
競敦士習山東大饑發内帑三萬金賑濟有司奏不敷
閣臣徐有貞欲止之賢勸上從其奏上增銀四萬兩全
活數十萬石亨擅令守關官軍放歸賢與薛瑄徐有貞
言于上别選兵以戍石亨銜之給事中王鉉等劾都御
史耿九疇阿附有貞及賢主使御史排陷石亨逮賢與
九疇有貞于獄謫賢福建參政謫二日上謂王翺曰李
賢在朕前未嘗有妄言今與有貞同謫于心不堪命翺
留賢為吏部侍郎石亨聞之愕然愧恧已而復吏部尚
書兼學士直閣辦事上知石亨張軏勢太盛故親信賢
凡左右薦人必召問其可否嘗曰先生有文書整理每
日當來總兵官非有宣召不許擅入上遣行人聘江西
處士吳與弼至上問賢曰與弼如何對曰與弼儒者之
高蹈自古聖帝明王莫不好賢下士徵聘隐逸實陛下
盛舉戊寅皇太子出閤讀書命賢定擬講讀等官令其
時常照視上念建庶人無辜淹禁將五六十年一日諭
其意賢對曰陛下此一念天地鬼神實臨之太祖在天
之靈實臨之堯舜存心不過如此建庶人出居鳳陽悲
喜交集人心感服曹吉祥石亨等大干政賢勸上人君
之權不可下移惟在獨斷其私既不行趨附者亦漸少
宦官蔣冕䜛間後宫賢力請遠絶之己卯亨誅上一日
論迎駕奪門之功賢曰迎駕則可奪門二字豈可示後
况景泰不諱陛下宜復位何必奪門假使景泰左右先
知此事亨軰何足惜不審置陛下于何地彼時亦有邀
臣與其謀者臣不從以臣愚見景泰不起陛下復位安
用如此勞擾雖欲陞賞以誰為功老成耆舊依然在職
豈有殺戮降黜之事上以為然庚辰賢奏以迎駕冐報
陞職許令自首免罪改正四千餘人天下大水田盡渰
没賢乞令戶部行被灾州縣灾重者全免稍重免半輕
者免三分甲申上不豫賢受顧命議處軍國重事憲宗
即位上周貴妃子欲尊所生為太后賢以錢太后在宜
遵遺詔正綱常為請内傳旨以宣德自有例彭時復以
此言争之兩宫同尊為宜命賢草詔賢與時議曰正宫
湏例加二字不然無分别錢太后加慈懿而貴妃止稱
皇太后同議懼忤旨二公竟持此議頒詔天下尋加少
保丙戌丁父憂詔奪情起復公乞終制不允命中使輔
行襄事即促上道歸京師未幾感疾上遣使問疾賜尚
食及命醫診視報疾狀無何卒于賜第上震悼輟視朝
一日贈太師諡文達所著有古穰集三十卷續集二十
卷行世
野史氏曰文達得君之知作相之久據其言議其事
既不違乎天理又不拂乎人情可謂通達治體者矣
惜也奪情一事相業不光羅倫詣私宅告以不可始
以其言為然乃不能引决及倫抗䟽極論遂落職則
過矣後王翺引文彦博留唐介故事請賢留倫又曰
潞公市恩歸怨朝廷吾則不敢則尤過矣總之休休
有容未免遜古一介臣耳此豈小失也神廟時江陵
才相復蹈此轍沈懋學之上書與羅倫之抗䟽可稱
明朝二嶽
焦御史寬
寬字仲容南陽人正統九年由進士知崇德縣事莅政
明敏撫綏有方首興學校齋堂學舍葺理一新公餘詣
學與諸生講論經史每給油燭資其夜誦至于橋梁壇
社廨宇罔不葺脩歴任六載以考最擢湖廣道監察御
史
劉文靖健
健字希賢洛陽人父亮華州司訓母白氏感異夢而生
健骨相瓌偉稍長嗜學無間晝夜嘗與閻禹錫論學禹
錫改容禮之謂人曰伊洛淵源且有人矣天順四年進
士授編脩成化甲午進修撰陞春坊丁酉進左庶子丙
午陞少詹事凡三任皆職輔導丁未孝宗錄輔導功陞
禮部右侍郎兼學士入内閣參預機務戊申改元弘治
知經筵事辛亥進禮部尚書文淵閣大學士尋加少師
兼太子太師自戊午以來孝廟御極已十餘年益明習
機務勵精求治而健亦身任天下事凡進用大臣及政
事臧否反覆侃侃竭忠悃上未嘗不嘉納也健又引李
東陽謝遷入同輔政上數御文華殿及平臺召健等至
則屏左右俾莫得聞但聞上數數稱善而已乙丑上寢
疾召健等至大内進御榻前執手歔欷令太子侍立具
言軍國重事命健等悉心匡輔健等皆泣受命莫能仰
視詳載秘史武宗即位健以顧命大臣翼新政舉故事
百度振肅海内晏然屬逆瑾竊柄奸黨盤據國事日非
健率同官自劾上奏其略曰陛下即位之初詔書一下
天下延頸想望太平而朝令夕改迄無寧日非唯廢格
不行抑且變易殆盡建言者以為多言幹事者以為生
事累章執奏則謂之煩擾查革舊弊則謂之紛更憂在
于民生國計則若罔聞知事涉于近倖貴戚則牢不可
破以一二人之私恩壞百年之定制而不顧以一二人
之邪說破滿朝之公論而不恤臣等叨居重地徒擁虛
銜或旨從中出略不預聞或有所擬議經行改易似此
之𩔖不能備舉不報健又率同官上奏政令十失極其
剴切上付各該衙門查奏革之未幾戶部尚書韓文首
倡九卿共劾劉瑾太監王岳范亨徐智共為内應健等
助之獨焦芳媚瑾以健不附已力攻健希入閣致上震
怒傳旨捕岳等繫獄令劉瑾入司禮監瑾等先嘗奏内
閣納賄行私欺壓内官軍職形于劇戲上已信之至是
遂令健與謝遷自陳致仕又榜示天下指為朋黨矯詔
奪其官肅皇嗣位詢謀遺老意欲召用而健年已九十
矣乃降詔存問明年遣撫臣就其第致束帛餼羊上尊
酒終時壽九十四贈太師諡文靖
野史氏曰健之論列所關朝政國體如詔遣中官于
武當山設像脩醮因健等上疏已之詔建寺塔於朝
陽門外因健等上疏罷之又罷撰真人杜永祺誥命
及封號凡浮圖異端蠧財惑衆一切擯不得逞直曰
我祖宗相傳以治天下堯舜周孔之道而已庶幾乎
古之大臣以道事君者與至上問李夢陽言事若何
輒對曰此狂妄小人耳亦未免失言其不為同鄉徇
情面亦當另有說如事在當從而必不從以示公則
偏亦甚矣祁奚舉子未嘗有咎其私者春秋責備賢
者之意
馬端肅文升
升字負圖鈞州人生而穎異七歲讀書日記數百言性
介特寡言笑不尚華侈舉止嚴重脩髯偉貌望之知為
異人景泰二年舉進士授監察御史廵按晉楚所至有
聲陞福建按察使乙酉擢南大理卿尋廵撫陜西時反
賊滿四甫平土達有反側之意文升親詣固原檢其戸
數諭以生生之樂釋其驚疑衆皆叩頭俯伏曰誓不
敢為亂遂奏給衣糧農具選丁壯千名隨軍皆樂從效
死以報修茶政易番馬八千餘以給士卒賑鞏昌臨洮
饑民撫安流移績甚著擢陜西總制兵務陳時政十事
及禦邊三策甲午岷州番人叛率兵勦平之乙未擢兵
部侍郎丙申八月滿達勒竒木嘉色稜犯宣府甚急命文
升整飭遼東邊備九月抵邊徧歴險要繕城堡利兵甲
練軍士選精壯敵知有備不復來犯丁酉二月詔回京
上邊務十五事戊戌邊警勅文升復整飭遼東邊務時
太監汪直熖方熾謂往撫可邀大功欲同往僉言彼既
有使入貢却又屠其家今若之何或言宜以大官酬之
文升曰官不足以釋忿且宋以李繼遷為京官遂至西
夏之患尋傳旨着兵部侍郎馬文升大通事詹昇前去
撫安已而奄人王英來謂喻汪意欲請與俱文升謝絶
之即行汪深以為恨文升至撫順諭以朝廷意各衛酋
長纍纍皆至以牛布給慰之復加飭備以待反側比文
升至開原果數路入寇伏兵發斬首二百餘級生獲數
十人及馬器仗無筭邊人且感且懼遣其長入京事遂
平己亥遼撫陳鉞至京原賂權璫汪直奏邊人皆以文
升禁不與農器交易故屢寇邊誣其妄興邊釁激變敵
人命定西侯蔣琬刑部尚書林聰同直往勘比至二人
憚直竟勘如直言執文升下獄謫戌四川重慶衛癸卯
奄直罪罷都御史李裕等疏文升冤始復官致仕尋命
廵撫遼東丙午召為兵部尚書貴州都勻黑芮弗靖守
臣倚内援請發雲南川廣兵勦之文升持不可奏差郎
中御史各一員往勘果無他虞忌者營内旨調南兵部
戊申孝廟御極召為右都御史掌院事提督十二團營
上在東宫知文升名感殊遇益自奮勵知無不言上特
倚重因水灾天鼓鳴地震具奏正心謹始以隆繼述以
弭灾變言極剴切復請選老成淳謹之士以資啓沃不
宜雜以浮薄之流恐虧盛德上嘉納之文升留心邊計
奏處甘凉兵馬糧糯以備外患北人和碩詭計日深乞
命大臣總制大同宣府偏頭關及延綏便宜設防以星
變乞致仕不允尋晉少𫝊火篩入河套文升乞命朱暉
等練兵以待且令各邊謹斥堠脩戰具既而火篩引去
改吏部尚書各王府蕩制踰規䟽選輔導以全宗室奉
上面諭計察天下官員汰去不職者三千餘員正德改
元太監王瑞以大婚禮欲用儒士七人篆刻番字文升
不從瑞慚憤誣奏抗拒頼諸大臣力辯得白屢乞致仕
章疏二十上乃允賜璽書褒之卒年八十五贈太傅謚
端肅所著有西征石城東安東國興復哈密三記及奏
議若干卷
野史氏曰經濟亦難言矣眞理學方有實經濟夫子
志在東周孟子欲以齊王聖人原以濟世為心曲儒
不能用世借獨善以藏拙遂有厭薄功名狹小事業
之念愚謂眞儒自有實用投之事則事辦投之節則
節見庶足以祛腐儒曲學之陋端肅事功不可冺而
立朝風裁正不可及
李恭靖敏
敏字公勉襄城人也景泰五年進士授監察御史明習
律法有名稱嘗按畿内力革宿弊以運餉薊州者必由
海口多遭覆溺敏建議别鑿三河直抵薊州以避海道
軍民便之成化初陞浙江按察使尋以憂去讀禮之暇
屏居紫雲山中生徒雲從簦笈至不能容於是遂建書
院取程朱許薛四子之書立為條約乃日與諸生講習
勵勉期在躬行故久之襄許之間彬彬然多德藝之士
服闋改湖廣轉山西布政使拜都察院左副都御史先
是廵撫大同邊人俟守墩軍下取水輒肆戕害敏至伏
擒之自是不敢犯又上禦戎數事進兵部右侍郎已而
卧病為言者所論遂乞歸久之起為右副都御史廵撫
保定改總督漕運召為戶部尚書遇事不避有貴戚怙
勢者乞畿内入官隙地已有旨許敏執奏而止其餘建
白亦多中事理上甚重之復以疾乞歸特命官屬一人
護行卒于内黃年六十七贈太子少保諡恭靖
許襄毅進(附子文簡讃)(恭襄論)
進字季升靈寶人成化丙戌進士授御史出按甘肅岷
州土人利番人貨潜相結姻遂因為寇進相險要設橋
塞分兵防守諭令罷婚邊乃寧按山東參政某役閘夫
脩華陽宫為燕遊所費又巨進劾罷之革濟寧諸閘濫
役夫三千餘人究治貪吏豪徒餘望風奔息還京掌三
法司事廵按遼東御史強珍劾倖閹汪直妄殺邊人
冒賞兵部阿附奏行直誣愬珍下詔獄進抗䟽伸珍擊
直珍竟戍遼陽進奪俸數月道士以黃白術干湖總兵
李經不售誣首經潜招叛軍為亂直奏逮李氏百口至
京已成獄憲皇恐冤之改命法官讞衆皆惴避進發道
士奸即日磔于市晉山東按察使監秋試有欲私貴臣
子者進堅執不可東昌武人兒懷金與所厚生飲肆中
是夜被殺且無首官坐生罪已誣服進察生不𩔖凶人
私計必酒人所為貧人得銀必易物遍閱市肆酒人正
以所得銀易布一訊而得生得釋晉僉都御史廵撫大
同小王子欲窺邊先以馬千匹入貢進請帑金二萬兩浹
恩而飭備計遂沮庚戌寇入塞列營三十里號六萬進
因事發謀馬行繫帚于尾塵翳障天烽火連日夜比觧
去不亡一鏃云劾奏鎮守中官石巗貪暴反被擠左官
兖州知府甲寅晉陜西按察使乙夘甘凉邊患孔棘大
臣往治勿任以進為僉都御史廵撫甘肅初文皇招降
哈密封托克托為忠順王捍禦番戎後與吐魯番為仇謀
殺哈密都督占據城阻塞諸番貢路哈密遺夷羈住嘉
峪邊患幾二紀進曰以夷攻夷古云良策遣辯士說齊
勤罕東諸番宣布朝廷威德厚撫嘉峪遺夷俱願效死進
以總兵彭清將兵七千出嘉峪關調諸番為聲援入二
千里攻哈密故城克斬吐魯番數百級番首伊稜夜遁
獲脇從者八百人總兵劉寧欲盡戮之為竒功進曰此
即吾赤子綏輯是務豈計攻伐邪令隸遺夷給牛種耕
器吐蕃與夷其勢孤西域遂定進副都御史詔廵撫陜
西太監劉瑯恃援恣横進數禁之一日同舟進責其惡
瑯不遜進奮拳擊之墮瑯水中丁巳召為戶部侍郎太
原周文端公為司徒恊合大釐朝政不便者上章諫争
裁抑后戚田業命勘河間戚氏莊田抗䟽言實皆民間
地令照舊管業不得行令兼僉都提調宣大軍事貴臣
子弟從軍倖功者不樂造飛語降旨師老事拗勒令致
仕自後羣臣薦章凡四十有八武皇即位起兵部左侍
郎明年始詣闕進尚書䟽勸武皇敏學止游師古仁聖
君而戒彼荒淫者一京衛官以賄來求公堂杖數十權
要請託輒報罷晉吏部尚書已加太子少保進直聲久
著風裁日峻御史某滿三考及部郎某某者奥援必覬
京秩悉外補郎中某賂閹馬永成乃斥守黎平郎中李
達忤太宰出守夷方乃改杭郡工侍某同里閈託奄營
求改吏部進對衆語之曰君年尚未老秩亦不卑不為
不貴乃託斯人速化乎逆瑾銜進日甚而輔臣畏其沮
格所私積怒叢䜛瑾謂進越選法矯旨令致仕又摘進
推薦雍泰為謬削爵為民二子在翰林者調外任庚午
八月卒于家年七十四九月瑾伏誅詔致仕已遣官營
葬贈太子太保嘉靖五年席文襄覆議諡襄毅子八人
詩舉人誥另有傳讃論附後
讃襄毅公第三子在吏部時上懲邊患未寧責在廵撫
大臣專恣罪在言官各令讃考察讃乃參稽輿論擇廵
撫脂韋骩法及苞苴自私者擬斥十餘人其科道素乖
風紀并建白無聞冗牘可厭者擬黜調二十餘人擠棄
及言事傷激遭變者前後薦起十餘人如南科給事中
曾筠等以其資深敢言不次叙陞其甄别流品南北各
定所宜除目一下人人稱平方面以上或以儀通問監
舉謁選或經營美缺必當衆發其私竟抑壓示懲每大
計吏治雖憑考語猶跡行履若官常守素為上官所刺
必留之有心險詐干清議雖考無貶辭不曲貸甲辰春
考察外官有一二巧宦竊虛稱擬欲黜之都院不從讃
指而言曰今為公等留此人異日害人誤國陷善𩔖雖
悔無及果如其言讃歴官五十餘年晚荷隆遇翼翼小
心以不欺不怠為主子孫祇嚴訓閉門息囂無敢以私
入僕從穿短衣如農家裝士大夫羡其家法平生寡欲
年七十猶作細楷閱經史典籍老而不倦所著有松臯
集續集諸史私論五經臆說諸曹奏議卒七十六贈少
師諡文簡論襄毅公第八子初奉使餉榆林邊士氣勃
勃自負直將長驅沙漠封狼居胥在禮部奉詔進九邊
圖論世宗嘉納之會邊事起南京交薦論材可備緩急
會推京兆撫臣署居次上曰是嘗上圖論者遂進僉都
撫薊州上備邊十二事士氣一新白通事進犯黃崖口
襲殺守備大掠而去論督將士設伏出竒斬白通事及
首級四十捷聞進右副都御史以勞致疾請告歸庚戌
復大入薄郊關廷臣薦論可屬大事上覆閱圖論騐其
早見亟召論分宜故不可羈闕下踰年得命出撫山西
夷人犯柞子塢不得入乃伺大同龍鬚墩集精銳邀擊
之夷挫復入親援桴鼓護軍血戰以捷聞進兵部右侍
郎雲中兵亂殺副將檄至申令誓師吾將世受國恩直
將奉不肖之驅以徇爾曹超距之日久矣寧避疆場而
就市曹意懇辭嚴亡不人人感奮妖民吕鶴引寇入犯
决筴擒鶴斬之獻馘者四十餘黨旋馬西向既敗之紫
塞八角堡追襲俘馘百七十有竒詔進兵部尚書廕一
子世襲錦衣千戸諳達大舉四十萬寇山西分部發兵
遣輕騎搗其穴據險設伏夜出銳師破其營諳達死傷
分崩不可勝紀已復犯龍門火石嶺勒標兵尾擊之至
響水舖出其不意令死士持刀斧乘夜斫營所觸糜爛
俘馘者五百三十詔加太子太保再廕一子世襲正千
戸上益多其伐召入為兵部尚書上平倭九事主眷雖
隆功多招忌憾者日索瘢摘瑕遂罷丙寅冬十月自理
喪具端坐而終年七十二論故于文事優率以用武顯
終始邦政身繫邊圉安危者三十餘年以首功計者二
萬三千降者二千酋長旗纛車馬器杖以鹵𫉬計者三
萬五百脩築邊墻以里計者四千墩堡以座計者三千
人言襄毅之有恭襄猶絳侯之有條侯驃姚之有冠軍
也穆考即位詔復故秩諡恭襄諭祭九壇遣中書劉天
衢營葬
野史氏曰許氏一門何多竒也予髫年知靈寶許氏
一門三尚書如僅以三尚書為竒則古今尚書多矣
或湮没無聞或穢汚遺臭者豈少哉襄毅父子貞忠
勁節同德同心生平受逆奄直瑾軰之屈折挫辱者
不知凡幾而節愈峻骨愈勁也險亦常危亦安故功
成而學著經濟學術忠節公以一堂兼備之迥乎不
可及矣公嘗讓雍泰已官語人曰吾西望有二高一
為華山一為雍世隆耳吾服公之推賢
張尚書泰
泰字世亨祥符人成化戊戌進士初令鄒縣政尚仁恕
六載績聞召補省臺適罹内外艱服闋拜陜西道御史
兼河東鹽課有勢要撓法為奸上䟽劾去之嗣按蘇江
憲度峻整豪強歛跡轉陕西按察司副使踰四年轉按
察使尋轉布政老成練達士論歸之未幾擢右副都御
史廵撫陜西陕西之地宦游最久熟知利病乃掇軍民
困苦者十餘事嚴列條約刊布郡邑踰年改大理寺卿
時逆瑾用事以剛直觸忤免歸瑾誅復起為刑部左侍
郎開府固原總制三邊軍務感上知遇拜命即行至鎮
則選易將官振厲士氣一新攻守之具疏凡百數十上
皆見嘉納奏捷者十有二璽書褒奬盡心籌邊寢食靡
寧竟以勞瘁成疾亟上䟽乞骸歸命未下而卒得年六
十有一訃聞賜葬祭贈太子少保刑部尚書子炤以功
廕錦衣千戸泰沉毅有大略平生不立崕岸與人交坦
直無偽善飲酒多而不亂三邊將士猶有能道其經略
之蹟者
野史氏曰公到處有實政至經略三邊䟽百數十上
奏捷者十有二贈廕葬祭恩禮隆備厥功偉矣雖未
覩其謨烈之全而鞠躬盡瘁死而後已猶令人深企
慕之思
李參政景繁
景繁字邦泰儀封人也幼而好學噐度不羣治朱氏詩
成化五年舉進士授陕西三原知縣三原多大商鬻販
淮揚間貲累數萬每婚喪費千金景繁禁之使如制逋
民歸者復其田廬死者給以棺居數年稍遷太僕寺丞
改工部營繕主事二十三年遷虞衡員外郎尋轉都水
郎中管漕河時漕塞自淮入儀真凡三百里舟膠不行
有詔命都御史暨郎中治景繁獨任之募夫八萬人初
濬邵伯湖橋子橋三汊河廣皆六尺次濬廣陵驛東廣
倍于三汊次濬朴樹灣廣三倍於初次濬儀眞瓜州二
壩廣倍于朴樹者三深于舊者各五景繁行瓜州堤上
見東南多沮洳區問土人此何所也曰江潮之匯也景
繁導之自古劄港入劉家灣入漕渠曰今漕渠非得巨
流濟之舟終不可行值江潮時開壩閘恣江北走已即
塞之天復大雨漕事成矣土人曰河亢而江下非壩障
之則河水悉倒流入江漕渠益淺都御史而下咸謂李
策非善景繁曰江水故平潮至則悍激耳潮退水亦易
制也遂下令有司具土暨石潮至大决壩閘江水奔漕
水聲洶洶如雷景繁乃塞壩閱數日會大雨漕渠水瀰
瀰襄岸舟乃大行河經徐州盪州將嚙居人震恐景繁
又作石堤河不能為害弘治六年遷山西右參議理儲
景繁行塞上十年而餉運不缺擢四川右參政以疾乞
致仕歸
李知州愚
愚字克明蘭陽人也弱冠舉於鄉授澧州知州以禮讓
喻俗不規規于簿書期會之間一郡盡化之成化七年
茅岡宣慰等土夷乘劉千金之亂出没剽掠每過州境
戒戢儕𩔖勿有所犯其感革強暴𩔖此州俗女子年踰
三十始嫁愚檄屬邑俱宜依期婚娶其貧不能舉亦宜
設法貲資一歲完聚者二千餘家廵撫都御史吳琛聞
之以束帛勞異罹外艱歸服闋改知晉州值歲凶愚賑
饑恤匱不遺餘力是年大水復至愚乃上䟽其略曰今
陛下致治之道至矣救灾之法密矣而水旱屢見者何
也或者宫人未節而天意有在于此未可知也臣聞男
子生而願為之有室女子生而願為之有家一有拂欝
則憤懣之氣必干天和昔一婦含冤三年不雨矧多于
此者乎考之春秋傳曰大水者隂氣盛也若今歲雨水
為害或以隂氣使然耳嘗觀唐史太宗因旱出宫女三
千人我朝英宗皇帝即位之初亦出宫女三百七十人
此其騐也伏望陛下援古人已行之蹟酌今日時制之
宜稽察宫女年貎老弱量為酌减務使在内在外人人
得所則隂陽氣和神人胥悦而天變可回水旱自弭是
陛下大造之仁徧浃海内國家太平之福亦永保無疆
矣疏入純皇震怒逮繋京師已而感悟詔釋愚出宫女
五百餘人愚既還職益自振勵會妖賊桑冲作亂愚以
計擒之上嘉其能特令榜諭後數年致仕歸子鉉内黃
知縣愚卒六十餘年提學副使朱大器始祀于鄉賢祠
喬參議縉
縉字廷儀洛陽人也少穎敏學士薛瑄見而竒之授以
毛詩及太極西銘諸書成化八年登進士尋以家艱歸
服闋授都水司主事督理山東泉原初漕由魚臺至臨
清得洸汶泗沂四水其地復有泉百七十餘道會于四
水而分流于漕渠為牐凡三十有六設守津吏以司啟
閉為淺二百二十各有津老以時䟽治然歲遠法弛諸
泉湮塞或為豪宦侵匿漕運屢屢告艱縉行郡得湮塞
泉四百有竒侵匿泉二百有竒合六百餘泉會于四水
漕運大濟工部以績奏改兵部職方又二年遷員外郎
弘治四年出補四川布政司參議時馬湖府知府安鰲
殺叙南衞千戸曹明奏檄數下鰲賂當路獄久不具縉
至一訊即服未幾貴州苗蠻叛焚掠州縣命都御史鄧
廷瓉帥三省兵討之以縉督餉苗誅有文綺寶鏹之賜
久之縉不調仍坐治泉之故縉知有怨者遂上䟽乞歸
年七十二卒所著性理解惑河南郡志及族譜若干卷
高知府鑑
鑑字克明太康人也曾大父智官革除間為副千戸永
樂初謫戍信陽子孫遂家焉鑑年十一時與羣兒戲釣
于學宫池上曰我釣鰲亦如此爾指揮劉宗異之舉于
提學副使陳選收為弟子員成化十一年舉進士授武
選主事時崇王請置守備汝寧大司馬以信陽已置守
備而汝寧重置難之集司屬議鑑進曰事不難移信陽
守備置汝寧俾兼視信陽則事攝而官可不重置大司
馬喜曰主事議便于是常引與計事稱之曰我益友也
鑑仕宦既聞時有所憤切乃言事忤中貴人中貴人注
其名屏上卒以他事逮之調鎮遠府通判在鎮遠為都
御史錢鉞所重時咨以邊務洞夷有相讐者使鑑輯之
不服鑑乃夜徙居他山虚設供帳故所遲明往卧榻已
碎鑑從容束帶出帳前議和事夷覘而神之盡服弘治
改元移山東青州明年遷鎮江同知嘗署郡事會日本
使臣過以詩獻鑑和答立就使臣俛首嘆伏曰中國詩
人也亡何自鎮江遷䕫州知府致仕歸年六十七卒鑑
善談辨曉音律有鐵溪集若干卷
野史氏曰公以忤璫被逮而謫直矣然作事妙有機
權直而不板
胡僉事瀛
瀛字孟登羅山人也成化十一年進士明敏廉介初授
浙江餘姚知縣是時日本夷來朝騷動隣邑瀛備之堅
益市瓦噐實魚菜餅糗至即人與之數器夷得飽殊懽
已輒就道縣得無擾歲饑盡發廪以賑猶勿給乃節量
温飽令饑民傭食其家多所全活因奏免田租已賜之
半復為請諸折所勿免者又許之時監儲督折銀急甚
瀛弗徵坐罰俸又勿徵其明年秋成始下令民輸去年
折銀皆競入且曰勿復累我侯也民争燭湖水利積年
不决至集衆逞兵瀛乃為塘分其湖水均其灌溉争遂
解息瀛去數年以憂去百姓思之為立碑紀德服闋改
武進尋擢南京戶部主事遷員外郎以忤權貴謫興國
同知遷本州知州復遷浙江按察僉事瀛自度與時不
合遂致仕歸其在武進興國皆有惠政歴三地吏民俱
為樹碑建祠子止吕楠榜進士仕至監察御史
李恭簡鉞(附子御史惠)
鉞字虔甫祥符人弘治丙辰進士授御史廵視中城權
貴家有奸法者繩之不少貸理河東鹽政國課用饒改
浙江道覆刷京畿文卷時羣閹竊柄濁亂國紀會䟽劾
之乞盡除去辭旨抗直瑾惡之誣以他事罰米五百石
輸邊尋轉鞏昌知府莅政寬簡擢四川按察司副使値
劇盗方四等嘯聚掠劫全蜀繹騷廵撫都御史林俊屬
以督勦所向克捷斬首萬餘捷聞璽書奬勵賜金帛加
俸一級擢陜西按察使持憲嚴明獄無停滯未幾遷超
右僉都廵撫山西兼提督雁門等關自陕入晉道經河
東父老羅拜曰我公來矣先是守臣侵漁邊儲士卒嗟
怨至則釐革夙弊將士樂為之用丙子秋寇入宣府出
白羊口南牧鉞度宣大擁重兵寇必不利移檄山西岢
嵐五臺諸郡宜亟為之備果犯岢嵐密授之筭斬首百
五十級獲馬千餘匹上嘉其功賜璽書金帛再加俸一
級時中官欲攘為已功改捷大同鉞不之辨而給事中
潘塤為之不平乃倡言于朝士論益重之是歲山西有
内寇武廷章等荼毒地方勒兵勦之旬日蕩平詔加俸
如前鉞懇辭且請老温旨慰留丁丑擢兵部侍郎掌部
事奉詔裁革武臣抑僥倖汰冒濫武選肅清嘉靖壬午
復寇西陲號十萬飛檄告急遂以兵侍兼僉都行邊馳
至固原敵勢方熾進薄城櫓時援兵未集乃下令大開
諸營門敵疑有備不敢逼用火炮擊之遂引去詔總制
三邊事務申明紀律增築墩堡廣儲蓄選壯勇軍聲大
振寇復深入平凉涇州縱兵大掠人懷疑懼鉞曰此成
擒耳密命遊擊將軍時臣周尚文等分伏要害斷其歸
路我軍大捷斬首百八十級獲牛羊萬計諸將入賀鉞
曰汝知賀寧知憂乎敵性狠鬭既失利必憤憤而復來
延綏諸路宜有備果寇延綏復發兵&KR0829;擊之斬首百餘
級或請以捷聞曰偶勝耳惡足為功鎮廵奏捷璽書嘉
之進右都御史總督漕運未幾召還掌院旋拜兵部尚
書侍經筵提督十二團營脩明戎政凡邊報警急必審
度事勢指示方略不求近功不徼小利尤注意邊將務
在得人請謁無所容時部事叢委文移旁午皆手自裁
削過勞疾作數乞骸骨遣使存問命馳驛還竟不起上
輟朝追贈太子太保諡恭簡
惠字德卿恭簡公鉞之子正德十二年進士授行人司
行人值車駕南狩惠抗䟽諫止上怒廷杖卒嘉靖初贈
監察御史子弁以廕仕至姚安知府
野史氏曰公初遭逆瑾之毒風采已著而到處立功
事無棘手此經濟長才也至中貴攘功而不之辨延
綏之捷曰偶勝耳惡足為功更見大臣德量子以諫
死可稱亢宗
蔡侍郎天祐
天祐字承之睢州人弘治乙丑進士以庶吉士改吏科
給事中蹇諤自持封駁無避忤權貴出為閩臬僉事會
江西盗起朝議以閩兵協勦往平之轉山東憲副守遼
陽按部所至弊絶風清值歲歉多方節縮活饑民萬餘
又闢海道圩田數萬頃民奠其業名曰蔡公田濟南龍
山惡少嘯聚為亂勢甚洶洶分兵勦之搗其穴淄川盗
起劫掠鄉邑捕獲其魁坐以法餘黨悉散遷山西按察
使雲中五堡軍亂殺撫臣事聞進右僉都御史即日就
道至集亂軍諭以恩威衆始奮會桂總兵朱密率家衆
誅亂者十餘人衆攻圍其家幾為所害冐白刃救之得
解廉其首惡者四人正法餘孽度不自容夜焚朱總兵
宅天祜下令懸賞示之火遂撲滅人心少定及督餉主
事至羣心自危復起亂上震怒命胡侍郎帥兵討之衆
赴天祜前泣求救乃示以早圖自獻或可逭誅衆皆嚮
應獻元惡十餘人傳首以示脅從者宥之帖然無復反
側天祜遂請班師詔下凱旋人心益安上優詔答之進
右副都御史有彩幣白金之賜旋進兵部左侍郎行日
民為罷市哭聲震野且送且留者三百餘里已而為權
倖所忌以事中之懇求退避䟽三上乃俞閉門以詩酒
自娛教授生徒課子力學而憂國之心未嘗少忘再起
至中途以疾辭荷温旨許暫回調理明年不起卒
徐尚寶自得
自得把縣人嘉靖辛丑進士為兵科時叛兵擁衆戕殺
諾延扶餘三衛諸部内避乞給衣畊具乃上言諾延三
衛夙稱崛強一旦遭破殘之慘既不敵于彼將必窺利
于我挺而走險急何能擇勢固然耳迤北之性多強悍
既飽而驕饕貪無厭且諾延既破撤我藩籬何所顧忌
趦趄而不内犯哉宜申飭邊備繕墩廣偵以觀未萌之
釁已而卑辭求貢覬緩我邊防以圖大舉廟謨將許之
廷臣明知其詐而隂闚上指所嚮觀望莫敢發抗䟽言
勿許便䟽入五日不報同列疑之命下則大見采納他
日有以吏垣協理請者䟽未及也特批曰徐某乃知上
默識其名固將大用之矣河决曹縣防河使請開趙皮
寨孫家渡以殺水勢特遣侍郎吳鵬都御史魯釣董其
役上書極陳關係祖陵周藩至急乃不果開晉尚寳司
少卿起家三紀立朝莅官甫四年餘皆優游泉石之日
也至孝性生詩尚典鬯不騖纖靡文爾雅有則一洗鈎
棘所著有苫中踏埜二稿京華集京華續集大游子樂
府二冊藏於家
劉尚書自強
自強字體乾扶溝人嘉靖甲辰進士在文選時分宜子
世蕃以鬻爵干請峻拒不納蕃深銜之亡何補陕西參
議遷山西副使甫莅任悍卒王慶率衆以夜畔城中大
駭自強知慶有嬖妾選勇士伏旁舍待慶果來携拏輒
斬其首以殉餘黨瓦解按察陕西苦旱城中無水自強
相舍旁當有泉鑿之泉源涌出一郡饒給居人神之名
曰劉公井遷湖廣布政民苦饑出羡金賑之所全活甚
衆廵撫四川寇黃中負險猾驁奉勅會湖湘兵討之屬
妖人蔡伯貫乘間嘯聚鹵掠郡縣勢張甚自強策曰黃
中穴鼠耳直以泥丸封之伯貫出柙虎也可急擊勿失
輒移師攻貫一鼓殱焉已回兵向中中大怖乃所據牛
欄坪者險絶其中夜當道垂巨索屬鈴百餘勁卒更番
守鈴索一動礧石交下人無得免者乃斬木百章為雲
梯陽攻之微察山旁側有少罅督將士夜銜枚上鉦鼓
並作呼聲震岩谷中賊黨戰慄莫知所出以為自天而
下也不戰而潰捷聞賜文綺白金羊酒勞之歴戸兵刑
三部尚書老成持大體無出其右者精敏果毅人不敢
撓其法在南部時一尚書以事囑其隸人無狀怒曰贜
吏敢爾耶起奮擊仆其隸人都人語云尚書賍輿臺僵
矯矯劉公洵自強
野史氏曰此生活得千人命安心不向世外走三公
固方正之品而經世理務其才皆優雖未得盡展其
藴皆足見一班矣故並傳之
王襄毅邦瑞
邦瑞字惟賢宜陽人正德年進士由庶吉士歴官兵部
尚書識量弘遠視天下事無不可為應機立斷而張弛
必中性喜觀史道及古今之務典禮法制兵賦沿革繁
略之變歴歴如指掌其為文能發心所欲言初以材選
儲禁林迨守三州歴遷藩督學政撫邊陲晉卿貮以至
尚書為政雖和易坦直至于鈎校欺漏剜剟豪黠又不
為一切恩貸如廣德之豪夏某滁州指揮徐某及涇陽
之孽令張某者寧迕臺臣之意雖三反不為移判故所
至肅然憚而去後則復見思自少倜儻負竒總丱為諸
生屬山東盗起即上安勦十四事河南守唶曰異哉洛
陽少年廼爾竒絶耶及兵備固原屬松石劉公視西師
劉固偉人見則大加器重每事朝夕諮詢時涇邠巨盗
李孟春等流劫河東西莫之攖也至則芟夷之無遺𩔖
民用大靖初以文行吏治有名其以武略顯自茲始迨
撫寧夏益著寧夏介在河曲三隅逼寇烽火貫四時歲
為常内治既嚴又能招攜叛黨刺彼中事甚悉每先事
而備常乘間一入輒失利斬其部長而去不敢近塞者
終在任之日西人語保障功多稱之故庚戌之變衆籍
籍恃以為重云卒年六十有七贈少保諡襄毅子正國
給事中以諫擢通政司參議
野史氏曰公初以文吏稱而後以武略顯則文經武
緯原非二事能于源頭處理會則天下事誠無一不
可為
高文襄拱
拱號中玄新鄭人資禀穎異多讀書能文章志在經世
不沾沾以訓詁為也嘉靖辛丑進士由庶吉士擢禮部
尚書丙寅與郭朴同入閣參預機務穆廟初御以拱舊
為講官加恩太子太保具䟽辭不允拱與徐華亭同在
政府因人言開釁朝論遂多指摘拱稱病乞休䟽屢上
上恩禮有加拱終不出上知不可留乃報許命馳驛還
鄉調治仍賜白金文綺遣行人護送己巳上念青宫恩
以少師起入内閣出管吏部職業崇于中書體統尊於
公孤儼然周宰漢相上矣拱凡有條奏皆蒙上褒嘉允
行詔先帝時建言被遣者毋得概行卹錄公言人臣歸
過先帝反其所為以行已之私臆恐天下之人直以悖
逆為當然願下閣臣議諭告天下以醒久迷之人心以
開久塗之耳目疏入上曰大體斷自皇考諫者本屬有
罪其他建言亦豈皆無罪者今乃不加甄别盡行卹錄
何以仰慰在天之靈覽卿奏具見忠悃諸陳乞并罷請
與都察院同考京官上是之科道官素行不謹者九人
浮&KR0997;淺露者八人才力不及者十人俱黜降如例壬申
五月上疾大漸召拱及張居正高儀至乾清宫受顧命
囑託甚至盖自孝廟顧託三臣之後僅再見也萬歷元
年乞致仕許之萬歷六年卒于里命復其家予祭葬諡
文襄
野史氏曰中玄居政府毁譽參焉說者曰初扼于華
亭罷去無一人祖道者後江陵忌居其上故其私人
多出力以擠之夫同在中書同寅協恭尚已撝謙自
下不敢以才智先人其庶幾乎不然相傾相軋勢所
必至况二公俱負才予知者乎公于諸邊情形無不
熟諳而洞悉之故邊人有事來請公輒為指示方略
政府不諳邊務而邊人能立功于外者難矣
周總制詠
詠字思飬延津人嘉靖壬戌進士初授衛縣知縣下車
數延見三老問所疾苦諸供億徵索度可已者已之否
者釐正之務與民休息三載以特最擢監察御史獨持
風紀臺綱倚以為重丙寅出按宣大條上備邊封事戊
辰按山東尋典庚午試所取皆知名士丁内艱癸酉服
除時江陵柄國欲詠按其鄉趣同僚勸駕詠故緩其行
度後期乃至已竟不及其禍甲戌廵視京營清隐占汰
羸弱勤訓練諸弁惴惴奉約束已從京畿刷卷風采益
著乙亥擢大理寺丞丙子陞左少卿丁丑推遼東廵撫
至則稽屯田故籍益出贖鍰募民墾田一千四百餘頃
躬歴諸要害築臺垣七十餘所而又為之廣積貯倍行
糧一行旌旗壁壘皆變未幾拜少司馬加秩一等壬午
進左都御史總督薊遼昌保諸邊事治薊門一如治遼
法時有行邊使者以意氣加詠詠不為下且蜚語具狀
劾詠他部將畏使者焦赫稍稍引避去詠念無可共功
者嘆曰吾老矣願乞骸骨歸章再上得允卒於家
中州人物考卷二
