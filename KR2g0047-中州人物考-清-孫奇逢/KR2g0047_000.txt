中州人物考傳記𩔖三(總錄之屬)
提要
(臣)等謹案中州人物考八卷
國朝孫奇逢撰奇逢字啟泰一字鍾元容城人
前明萬歷庚子舉人入
國朝年八十餘乃卒是編乃其移居河南蘇門
山時所作備載中州人物分為七科一理學
二經濟三忠節四清直五方正六武功七隠
逸而文士不與焉盖意在黜華藻勵實行也
所錄皆明人惟忠節之末附元蔡子英一人
人各為𫝊贊多者連數紙少或僅一行云無
徵者則不詳不以詳略為褒貶也後一卷曰
補遺曰續補不復以七科標目盖不欲入之
七科中故托詞于補續云爾然猶與七科一
例雖布衣亦以公稱最後有名無𫝊者三十
四人則直書其名矣其贊恕于常人而責備
于賢者頗為不苟惟張玉𫝊贊最為紕繆考
玉以元樞密知院叛而歸明而奇逢以為善
擇主是唐六臣奉璽歸梁皆善擇主也玉後
輔佐燕王稱兵犯順歿于鐵鉉濟南之戰而
奇逢以為得死所是李日月助李希烈隕身
鋒鏑亦得死所也且蔡子英義不忘元間關
出塞卒歸故主奇逢既列之忠節而復奬玉
之叛亂不自相矛盾乎至薛瑄本河津人李
夢陽本慶陽人牽合歸之中州又其末節矣
奇逢雖以布衣終而當時實負重望湯斌至
北面稱弟子其所論著頗為世所𫝊誦非他
郡邑𫝊記無足輕重者比故存其書而具論
之俾讀是編者知其瑕瑜不相掩焉乾隆四
十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
