京口耆舊傳傳記類三(總錄之屬)
提要
(臣)等謹案京口耆舊𫝊九卷不著撰人名字
明楊士奇文淵閣書目焦竑國史經籍志皆
載其名亦不云誰作考書中蘇庠𫝊末云予
家世丹陽先人知其狀為詳又從其孫嚞借
家𫝊則作者當為丹陽人庠卒於紹興十七
年而作者得交其孫則當為南宋末年人也
其書採京口名賢事蹟各為之𫝊始於宋初
迄於端平嘉熙間其中忠烈如陳東經濟如
張慤張縝湯東野劉公彦風節如王存王遂
蔣猷劉宰文學如沈括洪興祖書畫如米芾
父子雖皆著在史傳而軼聞逸事則較史為
詳至湯東野𫝊稱明受赦書至東野謀於張
浚欲匿赦不宣而宋史浚本𫝊稱浚命守臣
湯東野祕不宣其說互異証以劉宰漫塘集
湯侍郎勤王錄䟦乃與此書所載合則足以
訂宋史記錄之悮漫塘集稱陳東於欽宗時
凡六上書高宗時凡四上書宋史東本𫝊苐
云於欽宗時五上書高宗時三上書證以此
書乃知宋史有據漫塘集為𫝊聞之訛王鞏
甲申襍記謂陳亢以熙寕八年生廓與度證
以此書廓中熙寕九年進士則距生歲止一
年度中元豐二年進士則距生歲止五年尤
足以糾小說附會之謬如此之類不一而足
盖是書體例全倣正史每為一𫝊首尾該貫
生卒必詳與諸家襍說隨筆記載不備端末
者不同故事實多可依據於史學深為有禆
文淵閣書目載是書不列卷數經籍志則作
四卷今據永樂大典所載裒合成編釐為九
卷考宋史地理志京口有丹徒丹陽延令金
壇四縣神宗熙寧五年改延令為鎮併入丹
陽則所存者僅三縣而此書吳致堯𫝊其人
在宣和之季乃仍稱曰延令人盖沿襲舊名
偶然失改猶漢高帝十一年已改真定為東
垣而南越王𫝊猶稱尉佗為真定人史氏駁
文不足為據今仍以三縣分隸庶從其實至
於諸書所載互有同異則併附載各條之下
以資考證焉乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
