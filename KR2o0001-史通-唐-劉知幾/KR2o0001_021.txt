刊正史通序
昔者孔子嘗曰吾自衛反魯然後樂正雅
頌各得其所味斯言也則雅頌在當時見
者亦衆矣必俟孔子後正者何也蓋權衡
設輕重乃昭尺度懸長短斯别苟非其人
道不虚行聖賢者誠萬世之權度哉愚舊
讀史通見其缺文複意繁詞冗意心頗疑
之掩卷而思展卷而玩莫可為懷者矣
儼山先生帥蜀之初乃取而正之篇章旨
趣各循其軌意怄而文順事核而理瑩自
是始爲完書此無他蓋先生以江南鉅儒
養之翰苑復三十餘年其學邃故其思精
其思精故其見高如扁鵲視人五臟皆見
庖丁遊刃目無全牛故稱量之下銖兩自
明分寸不爽固其所哉厥功豈獨倍於作
者殆升孔堂以續雅頌遺音矣近世有訂
周禮之誤以𥙷冬官之缺或謂事類而功
倍未知然否且羣書之誤尚不止此先生
將次第正之其嘉惠後學之心益宏且遠
矣敬當立雪以俟
嘉靖乙未長至日後學李佶謹識
