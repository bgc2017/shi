集古錄目錄類二(金石之屬)
提要
(臣)等謹案集古錄十卷宋歐陽修撰修有詩
本義已著錄古人法書惟重真蹟自梁元帝
始集錄碑刻之文為碑英一百二十卷見所
撰金樓子是為裒輯金石之祖今其書不傳
曾鞏欲作金石錄而未就僅製一序存元豐
類稿中修始採摭佚逸積至千卷撮其大要
各為之說至嘉祐治平間修在政府又各書
其卷尾於是文或小異盖隨時有所竄定也
修自書其後題嘉祐癸夘至熙寧二年己酉
修季子棐復摭其略别為目錄上距癸卯盖
六年而棐記稱錄既成之八年則是錄之成
當在嘉祐六年辛丑為真蹟跋尾則多係治
平初年所書亦間有在熙寧初者知棐之目
錄固承修之命而為之也諸碑跋今皆具修
集中其跋自為書則自宋方崧卿衷聚真蹟
刻於廬陵曾宏父石刻鋪叙稱有二百四十
六跋陳振孫書錄解題稱有三百五十跋修
子棐所記則曰二百九十六跋修又自云四
百餘篇有跋近日刻集古錄者為之說曰世
傳集古跋四百餘篇而棐乃謂二百九十六
雖是時修尚無恙然續跋不應多逾百篇因
疑寫本誤以三百為二百以今考之則通此
十卷乃正符四百餘跋之數盖以集本與真
蹟合編與專據集本者不同宋時廬陵之刻
本今已不傳無從核定不必以棐記為疑矣
是書原本但隨得隨錄不復詮次年月故修
之自叙曰有卷帙而無時世先後蓋其取多
而未巳也近來刻本乃以時代先後為序而
於每卷之末附列原本卷帙次第轉有年月
倒置更易補正之處故錢曾讀書敏求記以
為失其初意然考毛晉跋是書曰自序謂上
自周穆王以來則當以吉日癸巳石刻為卷
首毛伯敦三銘是作序目後所得宜在卷末
即子棐亦未敢妄為詮次盖周益公未能精
於考訂云云據此則周必大時之本已按時
世為次其由來已久今刻修文集者但序時
代不復存每卷末之原次益為疎耳今仍依
見行篇次著於錄焉乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
集古錄序
物常聚於所好而常得於有力之彊有力而不好好之
而無力雖近且易有不能致之象犀虎豹蠻夷山海殺
人之獸然其齒角皮革可聚而有也玉出崑崙流沙萬
里之外經十餘譯乃至乎中國珠出南海常生深淵採
者腰絙而入水形色非人往往不出則下飽蛟魚金礦
於山鑿深而穴遠篝火餱糧而後進其崖崩窟塞則遂
葬於其中者率常數十百人其遠且難而又多死禍常
如此然而金玉珠璣世常兼聚而有也凡物好之而有
力則無不至也湯盤孔鼎岐陽之鼓岱山鄒嶧會稽之
刻石與夫漢魏已來聖君賢士桓碑彛器銘詩序記下
至古文籀篆分隸諸家之字書皆三代以來至寶怪竒
偉麗工妙可喜之物其去人不遠其取之無禍然而風
霜兵火湮淪磨滅散棄於山崖墟莽之間未嘗收拾者
由世之好者少也幸而有好之者又其力或不足故僅
得其一二而不能使其聚也夫力莫如好好莫如一予
性顓而嗜古凡世人之所貪者皆無欲於其間故得一
其所好於斯好之已篤則力雖未足猶能致之故上自
周穆王以來下更秦漢隋唐五代外至四海九州名山
大澤窮崖絶谷荒林破塚神仙鬼物詭怪所傳莫不皆
有以為集古錄以謂轉(一作傳)寫失眞故因其石本軸而
藏之有卷帙次第而無時世之先後蓋其取多而未巳
故隨其所得而錄之又以謂聚多而終必散乃撮其大
要别為錄目因并載夫可與史傳正其闕謬者以傳後
學庶益於多聞或譏予曰物多則其勢難聚聚久而無
不散何必區區於是哉予對曰足吾所好玩而老焉可
也象犀金玉之聚其能果不散乎予固未能以此而易
彼也廬陵歐陽修序
在昔洛陽與余遊者皆一時豪儁之士也而陳郡謝
希深善評文章河南尹師魯辨論精博余每有所作
二人者必伸紙疾讀便得余深意以示他人亦或時
有所稱皆非余所自得者也宛陵梅聖俞善人君子
也與余共處窮約每見余小有可喜事懽然若在諸
已自三君之亡余亦老且病矣此叙之作既無謝尹
之知音而集錄成書恨聖俞之不見也悲夫嘉祐八
年歲在癸夘七月二十四日書
集古錄目記(公子棐)
集古錄既成之八年家君命棐曰吾集錄前世埋没缺
落之文獨取世人無用之物而藏之者豈徒出於嗜好
之僻而以為耳目之玩哉其為所得亦已多矣故常序
其說而刻之又跋於諸卷之尾者二百九十六篇序所
謂可與史傳正其闕謬者已粗備矣若撮其大要别為
目錄則吾未暇然不可以闕而不備也棐退而悉發千
卷之藏而考之曰嗚呼可謂詳矣蓋自文武以來迄于
五代盛衰得失賢臣義士姦雄賊亂之事可以動人耳
目者至於釋氏道家之言莫不皆有然分散零落數千
百年而後聚於此則亦可謂難矣其聚之既難則其久
也又將遂散而無傳宜公之惜乎此也於是各取其書
撰之人事迹之始終所立之時世而著之為一十卷以
附於跋尾之後夫事必簡而不煩然後能傳於久遠今
此千卷之書者刻之金石託之山崖未常不為無窮之
計也然必待集錄而後著者豈非以其繁(一作多)而難於
盡傳哉故著其大略而不道其詳者公之志也熙寧二
年二月記
右集古錄序成於嘉祐末年其云有卷帙次第無時世
先後蓋取多而未巳故隨其所得而錄之此公述千卷
不以世代為序之意也又云撮其大要别為錄目因載
夫可與史傳正其闕謬者以傳後學此公述錄目跋尾
之意也至熙寧二年公之子叔弼記其後云公命棐曰
吾跋諸卷之尾者二百九十六篇若撮其大要别為錄
目則吾未暇棐乃盡發千卷著其大略自今觀之公序
明言别為錄目而棐乃記公未暇之語世傳集古跋十
卷四百餘篇而棐乃謂二百九十六篇雖是時公尚無
恙後三年方薨然續跋纔十餘耳不應多踰百篇得非
寫本誤以三百為二百或棐記在熙寧之前耶棐又云
為十卷附跋尾之後今錄目自為一書乃二十卷不過
列碑石所在及其名氏歲月初無難者何未暇之有是
皆可疑姑以棐所記附公本序之後而自周秦至於五
季皆隨年代為之序庶幾時世先後秩然不紊間有書
撰出於一手其歲月相邇則類而次之又於每卷之末
備存當時卷帙之次第既以便今亦不失其初云
集古錄序經十(一作重十)葬於(一作葬于)所貪(一作所好)予固(一作吾固)
