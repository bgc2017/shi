集古錄卷二
宋歐陽修撰
後漢堯母碑(歲月見本文)
右漢堯母碑漢建寧五年造其文略曰堯母慶都感赤
龍而生堯遂以侯伯恢踐帝(下有闕)慶都僊没蓋葬于兹
欲人莫知名曰靈臺上立黃屋堯所奉祠三代改易荒
廢不修漢受濡期興滅繼絶如堯為之遂遭亡新禮祠
絶矣故廷尉(姓名磨滅不可讀矣)深惟大漢堯之苗胄當修堯祠
追遠復舊前後奏上帝納其謀歲以春秋奉大牢祠時
濟隂太守魏郡審晃成陽令博陵管遵各遣大掾輔助
(闕一字)君經之營之不日成之此其大槩也按皇覽云堯
家在濟隂成陽吕氏春秋云堯葬榖林皇甫謐云榖林
即成陽然自史記地志及水經諸書無堯母葬處惟見
於此碑蓋亦葬成陽也而諸書俗本多為城陽獨此碑
為成陽當以碑為正碑後列當時人名氏又云審晃字
元讓管遵字君臺又云漢受濡期莫曉其義也(右集本)
後漢堯祠碑(歲月見本文)
右漢堯祠碑在濟隂碑云帝堯者蓋昔世之聖王也又
曰聖漢龍興纂堯之緒祠以上犧至於王莽絶漢之業
而壇場夷替屏攝(眞蹟作欇)無位大抵文字磨滅字雖可見
而不復成文其後有云李樹連理生於堯祠太守河南
張寵到官始初出錢二千敬致禮祠其餘不能(一作可)讀
也碑後有年月蓋熹平四年建也治平元年五月晦日
書(眞蹟)
後漢堯祠祈雨碑(歲月見本文)
右漢堯祠祈雨碑首尾殘滅其僅可識者有云股肱賢
良廣祈多福虔虔夙夜又云常以甲子日詔太常陳上
古之禮舞先王之樂又云延熹十年仲春二月陽氣侵
隂又云享祀羣神仰瞻雲漢又曰嘉㴻優霑利茂萬物
又云孟府君知堯精靈與天通神修治大殿以此知為
祈雨於堯祠也堯祠在漢濟隂郡孟府君者當是濟隂
郡太守也其餘隷字完者頗多亦往往成句但斷續不
可次序爾(右集本)
後漢老子銘(歲月見本文)
右漢老子銘按桓帝本紀云延熹八年正月遣中常侍
左悺之苦縣祠老子至十一月又遣中常侍管霸祠之
而此碑云八月夢見老子而祠之世言碑銘蔡邕作今
檢邕集無此文皆不可知也(右眞蹟)
後漢魯相置孔子廟卒史碑(歲月見本文)
右漢魯相置孔子廟卒史碑云司徒臣雄司空臣戒稽
首言魯前相瑛書言詔書崇聖道孔子作春秋制孝經
演易繫辭經緯天地故特立廟褒成侯四時來祠事已
即去廟有禮器無常人掌領請置百石卒史一人典主
守廟謹問太常祠曹掾馮牟史郭玄辭對故事辟雍祠
先聖太宰太祝各一人備爵太常丞監祠河南尹給牛
羊豕大司農給米臣愚以為如瑛言可許臣雄臣戒愚
戇誠惶誠恐頓首頓首死罪死罪臣稽首以聞制曰可
按漢書元嘉元年吳雄為司徒二年趙戒為司空即此
云臣雄臣戒是也魯相瑛者據碑言姓乙字仲卿漢碑
在者多磨滅此幸完可讀錄之以見漢制三公奏事如
此與羣臣上尚書者小異也又見漢祠孔子其禮如此
治平元年六月二十日書(右與蹟)
後漢修孔子廟器碑(一作缺歲月見本文表)
右漢(一有朝字)韓明府修孔子廟器碑云永壽二年青龍(二字)
(一作歲)在涒灘霜月之靈皇極之日永壽桓帝年號也按
爾雅云歲在申曰涒灘桓帝永興三年正月戊申大赦
改元永壽明年(一有歲次二字)丙申曰歲在涒灘是矣云霜月
之靈皇極之日莫曉其義疑是九月五日前漢文章之
盛庶幾三代之純深自建武以後頓爾衰薄崔蔡之徒
擅名當世然其筆力辭氣非出自然與夫楊馬之言醇
醨異味矣及其末也不勝其弊霜月皇極是何等語韓
明府者名勑字叔節前世見於史傳未有名勑者豈自
余學之不博乎春秋左氏傳載古人命名之說不以為
名者頗多故以勑為名者少也治平元年二月晦日書
(右眞蹟)
後漢魯相晨孔子廟碑(歲月見本文)
右漢魯相上尚書章其略云建寧二年三月癸夘朔七
日己酉魯相臣晨長史臣謙頓首死罪上尚書臣晨頓
首頓首死罪死罪臣以元年到官行秋饗飲酒泮宫復
禮孔子宅而無公出酒脯之祠臣輒依社稷出王家穀
春秋行禮建寧靈帝年號也於此見漢制天子之尊其
辭稱頓首死罪而不敢斥至尊因尚書以致逹而已余
家集錄漢碑頗多亦有奏章患其磨滅獨斯碑首尾完
備可見當時之制也又云孔子乾坤所挺西狩獲麟為
漢制作故孝經援神契曰玄丘制命帝夘行又尚書考
靈耀曰丘生倉際觸期稽度為赤制䜟緯不經不待論
而可知甚矣漢儒之狹陋也孔子作春秋豈區區為漢
而已哉治平元年三月二十五日書(右眞蹟)
後漢碑隂題名(歲月未詳)
右漢碑隂題名不知為何人碑余家集錄古文既多或
失其所得之自然漢碑存於今者惟華嶽與孔子廟最
多其隂往往列修廟人姓名并記其所出錢數不過三
百至五百今斯碑所題文字缺滅而中間有錢各五百
四字則似是修廟人所記其人可見者有濟隂定陶蔡
顥子盛山陽金鄉張諺季德河南宛陵趙堂世萇南陽
南鄉鄧升升遠濟隂成武周鳳季節而其餘人姓名邑
里多不完又時時有故吏字不知為何人祠廟第以漢
隷難得錄之爾治平元年閏五月八日書(右眞蹟)
同前
右漢碑隂題名不知為何碑之隂蓋余家集錄既多而
或失其所得之處又其文字磨滅莫可考究惟有錢各
五百四字似是漢時修廟人爾漢碑今在者惟華嶽與
孔子廟中最多其碑隂題名者往往各書所出錢數不
過三百五百也而此碑所列邑里姓名字完可見者尚
十餘人然皆是濟隂山陽彭城汝南陳留人則疑為修
孔子廟人也今列於後覽者可以察焉濟隂定陶蔡顥
子盛濟隂張翔季審陳留酸棗李直顯節山陽金鄉張
諺季德河南宛陵趙堂世萇南陽南鄉鄧升升遠濟隂
成武周鳳季節山陽昌邑田胤元尊濟隂成武史楞世
明彭城朱翔元舉(右眞蹟)
同前
右漢碑隂題名二皆不知為何碑隂其人各記所出錢
數似是漢時修廟人題名余家集錄華嶽及孔子廟碑
多如此此亦疑是二廟中碑前碑殘滅尤甚第時有門
生濟南東郡等字而姓名無復完者後碑則有議曹功
曹騎吏有蓮勺左鄉有秩池陽左鄉有秩池陽集丞有
秩皆不知是何名號又有(闕一字)陽候長祋祤候長則是
縣吏之名其隷字不甚精又無事實可考姑錄其名號
以俟知者爾(右集本)
後漢張公廟碑(歲月見本文)(眞蹟)
右漢張公廟碑在黎陽而碑無題首又其文字殘滅不
可考究莫知為何碑第時時得其字之可識而僅成文
者曰惟和平元年正月丙寅和平桓帝年號以此知為
漢碑也又曰豐碑廟堂之前又曰於穆張公則又知為
張公廟碑矣又云國無災祲屢獲豐年作歌九章頌公
德芳其辭有云公與守相駕蜚魚往來倏忽遠熹娛祐
此兆民寧厥居其餘字畫尚完者甚多但不成文爾治
平元年閏五月九日書是日奏事垂拱退召赴延和閱
謝契丹禮物遂歸休
後漢公昉碑(一作仙人唐君碑歲月未詳)
右漢公昉碑者迺漢中太守南陽郭芝為公昉修廟記
也漢碑今在者類多磨滅而此記文字厪存可讀所謂
公昉者初不載其姓名但云君子公昉爾又云耆老相
傳以為王莽居攝二年君為郡吏啖瓜旁有眞人(一有居字)
左右莫察君獨進美瓜又從而敬禮之眞人者遂與期
谷口山上乃與君神藥曰服藥以後當移意萬里知鳥
獸言語是時府君去家七百餘里休謁往來轉景即至
闔郡驚焉白之府君徙為御史(一作吏)鼠齧被具君乃畫
地為獄召鼠誅之視其腹中果有被具府君欲從學道
頃無所進府君怒勅尉部吏收公昉妻子公昉呼其師
告以厄其師以藥飲公昉妻子曰可去矣妻子戀家不
忍去於是乃以藥塗屋柱飲牛馬六畜湏臾有大風雲
來迎公昉妻子屋宅六畜翛然與之俱去其說如此可
以為怪妄矣嗚呼自聖人殁而異端起戰國秦漢以來
(一作之際)竒辭怪說紛然爭出不可勝數久而佛之徒來自
西夷老之徒起於中國而二患交攻為吾儒者往往牽
而從之其卓然不惑者僅能自守而已欲排其說而黜
之常患乎力不足也如公昉之事以語愚人䜿子皆知
其妄矣不待有力而後能破其惑也然彼漢人乃刻之
金石以傳後世其意惟恐後世之不信然後世之人未
必不從而惑也治平元年四月二十三日以旱開宫寺
祈雨五月中一日休務假書(右眞蹟)
後漢析里橋郙閣頌(歲月見本文)
右漢析里橋郙閣頌建寧五年立云惟斯析里處漢之
右溪源漂疾横注於道涉秋霖漉稽滯商旅休謁往還
常失日晷行理咨嗟郡縣所苦斯溪既然郙閣尤甚臨
深長淵三百餘丈接木相連號為萬柱遭遇隤納人物
俱隋(一作隳)沉没洪淵酷列為禍於是太守阿陽李君諱
會字伯都以建寧三年二月辛巳到官思惟惠利有以
綏濟聞此為難其日久矣乃俾府掾仇審改解危殆即
便求隱析里大橋於爾乃造又醳散關之&KR2185;漯徙朝陽
之平慘減西高閣就安寧之石道禹導江河以靖四海
經紀厥績艾康萬里乃作頌曰頌後又有詩皆磨滅不
完其云遭遇隤納又云醳散關之&KR2185;漯徙朝陽之平慘
刻畫適完非其訛繆而莫詳其義疑當時人語與今異
又疑後人用字簡略假借不同爾故錄之以俟博識君
子治平元年六月十日書(右眞蹟)
後漢人闕銘(歲月未詳)(眞蹟)
右漢人闕銘二其一曰永樂少府賈君闕其一曰雒陽
令王君闕二者皆不知為何人按漢書桓帝母孝崇匽
皇后居永樂宫和平元年詔置太僕少府如長樂故事
又按顔師古注地里志曰魚豢(眞蹟誤作券)云漢火行忌水
故去洛水加佳師古謂光武以後始改為雒然則二人
者皆後漢時人也又按漢書儀長樂少府以宦者為之
則賈君者蓋亦宦者也治平元年九月十五日書
後漢文翁石柱記(歲月見本文)
右漢文翁石柱記云漢初平五年倉龍甲戌旻天季月
修舊築周公禮殿始自文翁開建泮宫據顔有意益州
學館廟堂記云按(一無此字)華陽國志文翁為蜀郡守造講
堂作(一無七字)石室一名玉堂安帝永初間烈火為災堂及
寺舍並皆焚燎惟石室獨存至獻帝興平元年太守高
朕於玉堂東復造一石室為周公禮殿有意又謂獻帝
無初平五年當是興平(四字一作當如華陽志為興平)元年蓋時天下
喪亂西蜀僻遠年號不通故仍稱舊號也今檢范曄漢
書本紀初平五年正月改為興平顔說是也治平元年
六月十三日書(右眞蹟)
後漢文翁學生題名
右漢文翁學生題名凡一百有八人文學祭酒典學從
事各一人司儀主事各二人左生七十三人右生三十
人文翁在蜀教學之盛為漢稱首其弟子著籍者何止
於此蓋其磨滅之餘所存者此爾治平元年六月二十
日書(右眞蹟)
後漢泰山都尉孔君碑(歲月見本文)
右漢泰山都尉孔君碑云君諱宙字季將(二字一作秀特)孔子
十九世之孫也年六十一延熹四年正月乙未以疾卒
(一有于家二字)其序官閥甚簡又或殘滅不完但見其舉孝廉
為郎遷元城令遂為泰山都尉爾其辭有云躬忠恕以
及人兼禹湯之罪已宙人臣而引禹湯以為比在今人
於文為不類蓋漢世近古簡質猶如此也治平元年閏
五月二十一日書(右眞蹟)
後漢孔宙碑隂題名
右漢孔宙碑隂題名漢世公卿多自教授聚徒常數百
人其親授業者為弟子轉相傳授者為門生今宙碑殘
缺其姓名邑里僅可見者纔六十二人其稱弟子者十
人門生者四十三人故吏者八人故民者一人宙孔子
十九世孫為泰山都尉自有錄治平元年閏五月二十
一日書(右眞蹟)
後漢孔君碑(歲月見本文)(眞蹟)
右漢孔君碑其名字磨滅不可見而世次官閥粗可考
云孔子十九代孫潁川君之元子也舉孝廉除郎中博
昌長遭太守君憂服竟拜尚書侍郎治書御史博陵太
守遷下邳相河東太守建寧四年十月卒其餘文字歴
歴可讀以其斷絶處多文理難續故不復盡錄然其終
始略可見矣惟其名字皆亡為可惜也治平元年五月
十日書
後漢孔德讓碑(一作碣)(歲月見本文)
右漢孔德讓碑蓋其名已磨滅但云字德讓者宣尼公
二十世孫都尉君之子也仕歴郡諸曹史年二十永興
一年七月遭疾不禄碑在今兗州孔子墓林中永興孝
桓帝年號也(一有都尉者宙也五字)其人(二字一作德讓)早卒無事蹟可
考余集錄所藏(一有獨闕二字)孔林中漢(一無此字)碑最後得此遂
無遺者蓋以其文字簡少無事實故世人遺而不取獨
余家有之也治平元年閏五月二十日書(右眞蹟)
後漢劉寬碑(中平二年)
右漢太尉車騎將軍特進逯鄉(二字一作封)昭烈侯劉公碑
公諱寬有兩碑皆在洛陽余家集錄皆得之其一故吏
李謙所(一作等)立而此碑門生殷包等所(一無此字)立其所書
與李謙等(一作碑)所載不異惟漢隷難得當錄(二字一作故錄之)
漢公卿(一有卒字)故吏門生各自立碑以伸感慕惟見於此
今人家碑碣非其子孫則他人不為立也治平元年六
月十四日書(右眞蹟)
後漢太尉劉寬碑(同前)
右漢太尉劉寬碑漢書有傳其官閥始卒與碑多同而
傳載遷官次序頗略蓋史之所記善惡大事官次雖小
略不足為失惟其繆誤與闕其大節不可不正碑云大
將軍以禮脇命拜侍御史遷梁令三府並用博士徵皆
不就司隷校尉舉其有道公車徵拜議郎司徒長史而
傳但云大將軍辟五遷司徒長史今據碑止四遷爾博
士未嘗拜也碑於長史下遂云入登侍中延熹八年地
震有詔詢異而拜尚書遷南陽太守拜太中大夫復拜
侍中屯騎尉宗正光禄勲遂授太尉傳至太中大夫始
云遷侍中其前自長史入登侍中史闕書也碑又云固
疾遜位拜光禄大夫遷衛尉復作太尉而傳云以日食
免拜衛尉以日食免當從傳為正而不書光禄大夫史
闕也其餘皆同故不復錄(右集本)
後漢太尉劉寬碑隂題名(歲月見本文)
右漢太尉劉寬碑隂題名寬碑有二其故吏門生各立
其一也此題名在故吏所立之碑隂其别列於後者在
寬子松之碑隂也寬以漢中平二年卒至唐咸亨元年
其裔孫湖(一作胡)城公爽以碑歲久皆仆于野為再立之
并記其世序嗚呼前世士大夫世家著之譜牒故自中
平至咸亨四百餘年而爽能知其世次如此之詳也蓋
自黃帝以來子孫分國受姓歴堯舜三代數千歲間詩
書所紀皆(一有各字)有次序豈非譜繫源流傳之百世而(一無)
(此字)不絶歟此古人所以為重也不然則士生於世皆莫
自知其所出而昧其世德遠近其所以異於禽獸者僅
能識其父祖爾其可忽哉唐世譜牒尤備士大夫務以
世家相高至其弊也或陷輕薄婚姻附託邀求貨賂君
子患之然而士子修飭喜自樹立兢兢惟恐墜其世業
亦以有譜牒而能知其世也今之譜學亡矣雖名臣巨
族未嘗有家譜者然而俗習苟簡廢失者非一豈止家
譜而已哉嘉祐八年七月二十九日書(右眞蹟)
後漢楊震碑(歲月未詳)
右漢楊震碑首題云漢故太尉楊公神道碑銘文字殘
缺首尾不完其可見而僅成文者云聖漢龍興神祗降
祉乃生于公又云窮神知變與聖同符鴻漸衡(一作于)門
羣英雲集又云貽我三魚以章懿德又云大將軍辟舉
茂材除襄城令遷荆州刺史東萊涿郡太守又云司徒
太尉立朝正色恪勤竭忠其餘字存者多而不復成文
矣治平元年六月十日書(右眞蹟)
後漢楊震碑隂題名
右漢楊震碑隂題名者一百九十人其餘磨滅不完者
又十餘人余家所錄漢碑隂題名頗多或稱故吏門生
弟子或稱從事曹掾之類其人皆著州縣邑里名字甚
詳獨此碑所書簡略直云河間賈伯錡博陵劉顯祖之
類凡百九十人者皆然疑其所書皆是字爾蓋後漢時
人見於史傳者未嘗有名兩字者也漢隷世所難得幸
而在者多殘滅不完獨此碑刻畫完具而隷法尤精妙
甚可喜也治平元年中伏日書(眞蹟)
後漢沛相楊君碑(歲月見本文)(眞蹟)
右漢沛相楊君碑在閿鄉楊震墓側碑首尾不完失其
名字按後漢書震及中子秉秉子賜賜子彪皆有傳又
云震長子牧富波相牧孫竒侍中竒子亮陽城亭侯又
云少子奉奉子敷敷子衆蓩亭侯又有彪子修楊氏子
孫載於史傳者止此爾不知沛相為何人也碑云孝順
皇帝西巡以掾史召見拜郎中遷常山長史換犍為府
丞宰司累辟應于司徒州察茂才遷鮦陽侯相後拜議
郎五官中郎將沛相年五十六建寧元年六月癸丑遘
疾而卒其終始尚可見而惜其名字亡矣治平元年六
月十日書
後漢繁陽令楊君碑(熹平中)
右漢繁陽令楊君碑首尾不完文字磨滅可識者四百
三十字不可識者六十一字碑云君遭叔父太尉薨委
榮輕舉吏民攀轅守關上書運穀萬斛助官賑貧以乞
君還又云(一作君)富波君之子按漢書楊震子牧為富波
相君乃牧子也叔父太尉者秉也出米乞令前史所無
惜其名字磨滅不可見矣嘉祐八年十月二十三日書
(右眞蹟)
後漢高陽令楊君碑
右漢高陽令楊著碑首尾不完而文字尚可識云司隷
從事定潁侯相最後為善侯相善上一字磨滅不可見
蓋其中間嘗為高陽令而碑首不書最後官者不詳其
義也按楊震碑高陽令著震孫也今碑在震墓側(一有也字)
(右眞蹟)
後漢楊君碑隂題名(眞蹟)
右漢楊君碑隂題名首尾不完今可見者四十餘人楊
震子孫葬閿鄉者數世碑多殘缺此不知為何人碑隂
其後有云右後公門生又云右沛(二字集本作後史)君門生沛
君疑是沛相者自有碑而亡其名字矣後公亦不知為
何人也治平元年六月十日書
同前(眞蹟)
右漢楊君碑隂題名凡一百三十一人有稱故吏者故
民者處士者故功曹史者故門下佐者類例不一似當
時人各隨意書之而文字磨滅僅可讀其姓名字俱完
可識者八十三人其餘或在或亡蓋後漢楊震墓域中
碑也楊氏墓在閿鄉有碑數庁皆漢世所立余家集錄
得其四震及沛相繁陽高陽令碑并得碑隂題名然(一有)
(嚮字)得時參錯不知為何碑之隂也其名氏可見者當時
皆無所稱述顧其人亦不足究考第以漢隷眞蹟金石
所傳者至今類多磨滅可惜故錄之爾治平元年三月
晦日書
後漢碑隂題名
右漢碑隂題名在閿鄉楊震墓側文字磨滅不復可考
其僅可見者曰候長汾隂趙遺子宣候上滅一字又曰
故督郵曹史縣功曹鄉部吏柏昱等人名鄉上又滅一
字又曰西鄉亭長柏昱子政又曰鄉亭長翟國相如鄉
上又滅一字又曰麟都亭長隂定安定谷口亭長方文
雅方上又滅一字東門亭長梁忠子孝四望亭長吳鴻
子名麟武亭長常暠君宣其餘缺裂不完蓋楊氏子孫
當時皆葬閿鄉碑碣往往磨滅此不知為誰碑也治平
五年五月二十日謝雨致齋于太社書(右眞蹟)
後漢楊公碑隂題名(眞蹟)
右漢楊公碑隂題名楊氏世葬閿鄉墓側皆有碑今其
存者四余家集錄皆得之乃太尉沛相高陽繁陽令也
此碑隂者不知為何人碑文字殘缺其僅存者十五人
又滅其一其在者十四人曰懷陵圉令相蔣禧字武仲
宜禄長蕭劉瑞字仲祐孝廉杼秋劉旭字子明太官日
丞譙曹臻字建國辭曹史鄲公孫銀字山根門下書佐
史韓純字子敬豐畢珮字廣世鄲孟縱字河洛決曹書
佐鄲公孫暘字元暘皆稱故吏又有故吏(一無二字)贊陳俊
字仲顯蘄夏陽字儀公蘄兒銀字伯玉杼秋劉順字子
選沛周儀字帛民凡五人皆不著職(一有但稱故吏四字)而孟縱
字河雒周儀字帛民文字皆完非訛繆而莫曉其義也
治平元年六月十四日書
後漢殘碑隂(歲月未詳)
右漢殘碑隂前後(二字一作亦)磨滅不知為何人碑其知為
漢碑者蓋其隷字非漢人莫能為也其字僅可見者尚
數十而姓名完者九人曰王伯鄉趙仲方賈元周王景
陽賈元輔宗石處王仲宣馬安國王通國皆無官號邑
里莫知為何人惟漢隷在者少為難得故錄之治平元
年五月十八日書(右眞蹟)
後漢朔方太守碑隂(歲月見本文)
右漢朔方太守碑隂題名(一無此字)云永壽二年朔方太守
上郡仇君察察下滅一字除郎中大曲長大下又滅一
字延熹四年九月乙酉詔書遷衙令五年正月到官奉
見明府見下又滅一字立祠刊石表章大聖之遺靈永
示來世之未(一作未)未下乂滅一字謹出錢千千下又滅
兩字者下行因紀姓名(一無七字)據此乃當時修廟出錢人
爾今其姓名往往可見云衙鄉三老時勤伯秋上官鳳
季方錄事史楊禹孟布衙主記椽楊綬子長門下功曹
裴篤伯安倉曹掾任就子優又有集曹掾軍(一作君)假司
馬之類名字多不完其所出錢不過三百至五百蓋漢
世物輕幣重今華嶽孔子廟碑隂所列亦皆如此其所
立祠蓋不知為何廟也治平元年夏至日書(右眞蹟)
後漢劉曜碑(一有并隂二字)(歲月未詳眞蹟)
右漢劉曜碑在今鄆州界中文字磨滅僅有存者云諱
曜字季尼年七十三其餘爵里官閥卒葬歲月皆不可
見字為漢隷亦不甚工惟其銘云天臨大漢錫以明悊
碑首題云漢故光禄勲東平無鹽劉府君之碑以此知
為漢碑也治平元年四月一日書
後漢北海相景君銘(歲月見本文)
右漢北海相景君銘其碑首題云漢故益州太守北海
相景君銘其餘文字雖往往可讀而漫滅多不成文故
君之名世邑里官閥皆不可考(一作見)其可見者云惟漢
安二年北海相任城府君卒城下一字不可識當為景
也漢功臣景丹封櫟陽侯傳子尚尚傳子苞苞傳子臨
以無嗣絶安帝永初中鄧太后紹封苞弟遽為監亭侯
以續丹後自是而後史不復書而他景氏亦無顯者漢
安順帝年號也君卒於順帝時蓋與遽同時人也碑銘
有云不永麋壽余家集錄三代古器銘有云眉壽者皆
為麋蓋古字簡少通用至漢猶然也治平元年四月二
十九日書(右眞蹟)
後漢謁者景君碑
右漢景君碑尤磨滅惟謁者任城景君數字尚完其餘
班班可見者皆不能成文故其年世壽考功行卒葬莫
可考也蓋漢隸今尤難得其磨滅之餘可惜爾(右集本)
後漢景君石郭銘
右景君石郭銘者余既得前景君碑又得此銘皆在任
城不知一景君乎將任城景氏之族多耶文字磨滅不
可考故附於此熙寧三年正月朔旦山齋記(右眞蹟)
後漢袁良碑(歲月見本文)
右漢袁良碑云君諱良字卿卿上一字磨滅陳國扶樂
人也厥先舜苗世為封君周興虞閼父自此而滅又云
滿為陳侯至玄孫濤塗以字立姓曰袁自此又滅又云
當秦之亂隱居河洛高祖破項實從其冊天下既定還
宅扶樂蓋不知為何人也又云孝武征和三年曾孫斬
賊先勇拜黃門郎曾孫滅其名賊下亦(一作又)滅一字又
曰封關内侯食遺鄉六百戶薨子經嗣經薨子山嗣傳
國三世至王莽而絶君即山之曾孫也舉孝廉郎中謁
者將作大匠丞相令廣陵太守討江賊張路等威震徐
方謝病歸家孝順初初下數字滅(一作滅數字)又云府舉君
拜議郎符節令其後又云永建六年二月卒其碑首題
云漢故國三老袁君碑而碑文有使者持節安車又有
几杖之尊袒割之養君實饗之之語以此知良嘗為三
老矣其餘磨滅雖時時可讀而不能次第也又云帝御
九龍殿引對飲宴九龍殿名惟見於此治平元年五月
二十九日夏至假書(右眞蹟)
後漢張平子墓銘(永和四年)
右漢張平子墓銘世傳崔子玉撰并書按范曄漢書張
衡傳贊云崔子玉謂衡數術窮天地制作侔造化此銘
有之(四字一作今銘有此語)則眞子玉作也其刻石為二本一在
南陽一在向城天聖中有右班殿直趙球者知南陽縣
事因治縣署毁馬臺得一石有文驗之迺斯銘也遂龕
於聽事之壁其文至凡百君子而止其後(一有半字)亡矣其
在向城者今尚書屯田員外郎謝景初得其半於向城
之野自凡百君子以上則亡矣(三字一作其前半亡矣)今以二本
相補續其文遂復完而闕其最後四字然則昔人為二
本者不為無意矣據徐方回所計二十一字迺趙球所
得南陽石之亡者(二十一字一作唐寶應中有徐方回者别得二十一字云是銘最後文疑)
(球所得南陽石之半亡者爾)今不復見則又亡矣惜哉嘉祐八年歲
在癸夘十月十八日書(右眞蹟)
堯母碑(元第四百六十一)堯母(一有祠字)恢踐帝(一有宫字)奉祠(一作祀)讀
矣(一無矣字)諸書(此下一有皆字)嘉祐元年三月二十九日書(一有此十)
(一字)
堯祠碑(元第七百九十一)屛懾(眞碑及公跋皆作屏懾或因國語并左氏傳疑懾為攝非)
祈雨碑(元第九百六十一)又云(一作云)斷續(一作絶)治平元年六月
六日書(一有此九字)
老子銘(元第一百六十一)
置孔子廟卒史碑(元第三百九十一)辟雍(一作廱碑作雍)
修孔子廟器碑(元第三百五十一)莫曉(莫字上一有者字)
孔子廟碑(元第四百七十一)
碑隂題名(元第八百一)斯碑(一無碑字)世萇(一作長)
同前(元第八百二十一)又有(此下闕一夏字)治平元年閏五月九日書
(一有此十字)
張公廟碑(元第八百六十一)災祲(一作宼)
公昉碑(元第五百七十一)府君(一無君字)君徙(碑作從)
郙閣頌(元第九百八十一)府掾(碑作衡官掾)徙朝(碑作從朝)經紀(碑作記)
後漢人闕銘(元第七百八十一)人也(一無也字)
石柱記(元第二百二十一)
文翁學生題名(元第六十一)
都尉孔君碑(元第三百八十一)宙人臣(一作宙為人臣)此也(一無也字)
孔宙碑隂題名(元第八百六十一)
孔君碑(元第七百一)
孔德譲碑(元第八百五十)漢碑最(一作碑最多)
劉寬碑(元第二百七十一)殷包(古碑作苞)
太尉劉寬碑(元第二百六十一)漢書(二字上一有寬字)善惡大事(事一作節)
與闕其大節(一無五字)舉其有道(四字一作舉茂才太尉舉有道)而拜(一作轉拜)
屯騎(此下一有校字)治平元年六月十四日書(一有此十字)
劉寬碑隂題名(元第五百二十一)
楊震碑(元第九十一)降祉(一作祚)
楊震碑隂題名(元第八百七十一)
沛相楊君碑(元第十一)長子(一無長子)
右漢楊君碑者其名字皆已磨滅惟其銘云明明楊
君其姓尚可見爾其官閥始卒則粗可考云孝順皇
帝西巡以掾史召見帝嘉其忠臣之苗器其璵璠之
質詔拜郎中遷常山長史換犍為府丞非其好也迺
翻然輕舉宰司累辟應于司徒州察茂才遷鮦陽侯
相金城太守南蠻蠢迪王師出征拜車騎將軍從事
軍還策勲復以疾辭後拜議郎五官中郎將沛相年
五十六建寧元年五月癸丑遘疾而卒其終始頗可
詳見而獨其名字泯滅為可惜也是故余嘗以謂君
子之垂乎不朽者顧其道如何爾不託於事物而傳
也顔子窮卧陋巷亦何施於事物耶而名光後世物
莫堅於金石蓋有時而敝也治平元年閏五月二十
八日書(此與前本不同故兩存之)
繁陽令楊君碑(元第一百一)
高陽令楊君碑(元第一百十一)
楊君碑隂題名(元第二十一)亦不知為(一作不知其為)
同前(元第四百八十六)楊君(一作氏)史者(一無者字)
同前(元第七百四十二)五年(一作元年)
同前(元第一百二十一)
後漢殘碑隂(元附二百二十一)惟漢隷在者少為難得故錄之
(一無此十二字)
朔方太守碑隂(元附二百二十一)
劉曜碑(元第五百一)悊(一作詰)
景君碑(元第六百二十一)
景君碑(元第九百七十一)熙寧二年十月朔(一作晦)日山齋書(一有)
(此十一字)
景君石郭銘(元附九百七十一)
袁良碑(元第七百七十一)時時(一作有時)
張平子墓銘(元第三十一)謂衡(一作稱衡)
集古錄卷二
