欽定歷代職官表卷三十九
内務府上駟院表
内務府上駟院
國朝官制
上駟院兼管事務大臣無定員卿二人(正三品由侍衛補授一人由内)
(務府司官補授一人)
掌總理
御廄事務供直扈從應用諸馬政皆總司之及廄屬官
員選除賞罰之事初名御馬監順治十八年改為
阿敦衙門以大臣侍衛等守管理無定員康熙十
六年改為上駟院三十三年額設堂官一人雍正
六年定為三品卿職乾隆十四年定為卿二人所
主有
上乘御馬一廄
皇子乘馬一廄
南苑御馬六廄
御騾二廐小馬一廄駑馬六廄
儀仗馬一廄又有大淩河牧羣上都達布遜諾爾達
里岡崖牧羣各設有總管翼領牧長牧副等員皆
歸上駟院統轄
堂郎中一人主事二人委署主事一人左司右司員外
郎各二人主事各一人委署主事各一人筆帖式二十
二人
堂郎中主事掌辦理揀選補放及稽查馬匹錢糧
文移檔案等事左司員外郎主事掌内外羣廄游
牧處馬駝數目及定議賞罰之事右司員外郎主
事掌員役俸廩馬駝草豆稽核奏銷之事康熙十
六年設員外郎四人主事一人二十四年設郎中
一人增設員外郎二人三十三年分為左右二司
增設主事三人三十八年裁員外郎二人五十九
年設委署主事三人雍正元年增一人尋省乾隆二
十二年仍設委署主事三人筆帖式康熙十六年
以来陸續增置
上駟侍衛二十一人司鞍長三人(六品職銜)廄長十七人牧
長五人副牧長五人牧廄副四十五人蒙古醫生頭目
三人(六品職銜)
上駟侍衛掌演習御馬廄長等官掌時其芻牧謹
其出入以聽堂司之政令康熙三十三年設辦理
堂務上駟侍衛四人辦理二司事務各二人後增
設七人乾隆二年增設六人廄長牧長以下康熙
十六年以来陸續增置
歷代建置
三代
周禮夏官校人中大夫二人上士四人下士十有
六人府四人史八人胥二人徒八十人掌王馬之
政辨六馬之屬種馬一物戎馬一物齊馬一物道
馬一物田馬一物駑馬一物凡頒良馬而養乘之
乘馬一師四圉二乘為皂皂一趣馬三皂為&KR0795;&KR0795;
一馭夫六&KR0795;為廄廄一僕夫六廄成校校有左右
駑馬三良馬之數麗馬一圉八麗一師八師一趣
馬八趣馬一馭夫天子十有二閑馬六種趣馬
下士皂一人徒四人掌贊正良馬而齊其飲食簡
其六節牧師下士四人胥四人徒四十人掌牧
地皆有厲禁而頒之廋人下士閑二人史二人
徒二十人掌十有二閑之政教以阜馬佚特教駣
攻駒圉師乘一人徒二人掌教圉人牧馬圉
人良馬匹一人駑馬麗一人掌養馬芻牧之事
馬質中士二人府一人史二人賈四人徒八人掌
質馬巫馬下士二人醫四人府一人史二人賈
二人徒二十人掌養疾馬而乘治之相醫而藥攻
馬疾受財于校人馭夫中士二十人下士四十
人掌分公馬而駕治之(注乘調六種之馬)
春秋左氏傳馬有圉牛有牧
鄭康成周禮注趣馬下士馭夫中士則僕人上士
也賈公彦疏序官無僕夫士數之文以此文官尊
者馭卑者馭夫既中士則僕夫上士可知
謹案成周馬政掌於夏官司馬自校人以下各
司厥職曰掌王馬之政曰掌十有二閑之政教
蓋惟天子供御之馬以校人諸官掌之故鄭注
以王路駕種馬戎路駕戎馬金路駕齊馬象路
駕道馬田路駕田馬駑馬給宫中之役六馬之
屬皆以天閑所牧養者為職其他行軍田役所
需之馬則有邱甸出車之法掌自司徒而不為
校人以下之所隸屬是校人諸官正今上駟院
之職掌也通典諸書序馬官沿革校人諸職繫
之太僕寺則以漢唐太僕皆兼主御馬因聫而
及之今故以校人之職與太僕寺篇互見而證
明其為天閑之職掌者如此至馭夫長馭應入
鑾儀衛篇以其兼掌乘調六馬實與今之上駟
侍衛相近而校人職中亦有&KR0795;一馭夫之文是
又為馬政之屬官故亦從附見焉
秦
謹案通典稱秦官有太僕正太僕丞而後世之
尚乘局自秦以来其職皆在太僕是御馬之職
秦時必以太僕主之但其先汧渭牧馬見於史
記駟驖騏馵詠于風詩而一代官制則史傳闕
如略無可考故僅能指溯其大概而不可復詳
焉
漢
漢書百官公卿表太僕屬官有大廄未央家馬三
令各五丞一尉(師古曰家馬者主供天子私用非大祀戎事軍國所須故謂之家馬)
(也)又龍馬閑駒槖泉騊駼丞華五監長丞(如淳曰槖泉廄)
(在槖泉宫下)中太僕掌皇太后輿馬不常置也武帝太
初元年更名家馬為挏馬(應劭曰主乳馬取其汁挏治之味酢可飲因以)
(名官也)
漢書傅介子列傳介子以駿馬監求使大宛
王應麟玉海武帝以嚴安為騎馬令主天子之騎
馬傅介子為駿馬監金日磾拜為監
三輔黃圖路軨廄在未央宫掌宫中輿馬亦曰未
央廄漢書曰武帝時期門郎上官桀遷為未央廄
令
謹案漢舊儀未央與路軨為天子六廄之二則
路軨廄非即未央廄可知三輔黃圖謂路軨廄
亦曰未央廄似合而為一豈因路軨廄在未央
宫遂得通名歟
三輔黃圖未央大廄在長安故城中漢官儀曰
未央宫六廄長樂承華等廄令皆秩六百石翠華
廄大輅廄果馬廄騎馬廄大宛廄軏梁廄胡河廄
騊駼廄皆在長安城外霸昌觀馬廄在長安城外
都廄天子車馬所在中廄皇后車馬所在
謹案漢舊儀天子六廄未央承華騊駼騎馬路
軨大廄百官公卿表有家馬龍馬閑駒槖泉等
名而三輔黃圖又載有翠華廄大輅廄果馬廄
大宛廄軏梁廄胡河廄霸昌觀馬廄為漢儀漢
表所不及載可以補漢制之闕
玉海中廄令祕彭祖為之
漢書百官公卿表水衡都尉屬官有技巧六廄令
丞成帝建始二年省技巧六廄官
顔師古漢書注漢舊儀云天子六廄未央承華騊
駼騎馬路軨大廄也馬皆萬匹據此表太僕屬官
已有大廄未央路軨騎馬騊駼承華而水衡又云
六廄技巧官是則技巧之徒供六廄者其官别屬
水衡
劉攽漢書刊誤表叙水衡九屬官技巧六廄各一
物也後省技巧六廄顔遂謂此都是一官非矣蓋
上林自有六廄一令丞主之後六廄等各别有官
非此六廄也
謹案漢御馬掌于太僕其屬官如諸牧苑令丞
牧槖令丞等分主國馬别見于太僕寺表至如
大廄未央騎馬閑駒等令丞則皆以御馬為職
是正今日上駟院之比而駿馬監騎馬令中太
僕等官皆親近宫禁之職掌也惟史言六廄馬
皆萬匹武帝承文景蓄積海内殷富廄馬有四
十萬匹因發數十萬騎追擊匈奴則六廄之馬
亦並以供行軍之用蓋其時國馬御馬總掌其
成于太僕為職不分故聫而及之也槖泉廄之
在槖泉宫下大廄未央等六廄之主于水衡蓋
各以其廄地牧地之所在屬之而其制又可考
見矣顔師古以水衡之技巧六廄為一官謂以
技巧供六廄則如後世象馬舞馬之比劉攽以
水衡别有六廄令丞非即太僕之六廄則技巧
與廄令兩不相屬視顔義尤為諦審焉
後漢書百官志未央廄令一人六百石本注曰主
乘輿及廄中諸馬(漢官曰員吏七十人卒騶二十人)長樂廄丞一
人(漢官曰員吏十五人卒騶二十人苜蓿苑官田所一人守之)舊有六廄皆六
百石令中興省約但置一廄後置左駿廄别主乘
輿御馬後或併省
袁宏後漢紀靈帝初置騄驥廄丞領受郡國調馬
而豪右辜擢馬一匹至二百萬
謹案後漢百官志但載未央長樂二廄名而騄
驥廄之置丞獨見于此
古今注漢安元年七月置承華廄令秩六百石(玉海)
(引此今本古今注無之)
謹案順帝紀漢安元年置承華廄東觀記曰時
以遠近獻馬衆多圉廄充滿始置承華廄東京
賦云駙承華之蒲捎注廄名即謂此也但攷張
衡傳衡卒于永和四年下距漢安元年凡四年
衡東京賦内已有承華之名則承華廄之設當
在漢安元年之前矣順帝紀謂漢安元年始置
承華廄豈舊有此廄至漢安元年始更新之而
因以置令乎
杜佑通典東京有未央廄令掌乘輿及宫中之馬
謹案東漢裁六廄止存未央長樂一令一丞而
左駿廄令或置或併蓋自光武却駿馬以駕鼓
車而廄置日省故主乘輿御馬之職其可考見
者止此其隸于太僕則與西漢並同至通典言
未央廄令并主宫中之馬則中廄太僕亦其所
兼掌矣
三國
魏都賦冀馬填廄而駔駿注鄴城西下有乘黃廄
通典魏官第九品總章戲馬監
唐六典漢未央令魏改為乘黃廄乘黃古之神馬
因以為名
通典漢有未央廄令魏改為驊騮廄
謹案魏改東漢之未央廄令為乘黃署為驊騮
廄乘黃以神馬為名實兼主乘輿車輅故互見
于鑾儀衛篇驊騮廄為後代龍廄内廄之所自
始而晉宋以後遂分屬門下省則正上駟院之
職也總章戲馬監不詳職掌要為親近供御之馬
矣
晉
晉書職官志太僕統乘黃廄驊騮廄龍馬廄等令
自元帝渡江之後或省或置太僕省故驊騮為門
下之職
謹案晉制以太僕兼掌御馬與漢魏同其龍馬
廄承漢制而乘黃驊騮則承魏制也通典言宋
以後驊騮為門下之職今考晉書所載自渡江
省太僕而驊騮改隸是分屬門下固始于東晉
時矣
宋齊梁陳
宋書百官志驊騮廄丞一人
通典自宋以後分驊騮署為門下
齊職儀乘黃獸名也龍翼馬身黃帝乘之而仙因
以名廄乘黃令品第七秩四百石
唐六典齊門下領内外驊騮廄
隨書百官志梁制門下省掌驊騮廄丞
通典梁太僕統龍廄内外廄陳因之
謹案江左以驊騮廄隸門下而梁陳仍有龍廄
内外廄屬於太僕蓋晉宋省太僕而梁仍置為
卿于是御馬之職分屬於門下與太僕也
北魏
洛陽伽藍記劉騰寺東有太僕寺寺東有乘黃署
冊府元龜魏太僕有驊騮廄令
通典魏官從八品驊騮左右龍諸署令
冊府元龜後魏獻文帝時吕文祖以勲臣子補龍
牧曹奏事中散
謹案史稱魏置野馬苑于雲中置牧地于河西
馬三百餘萬匹牧馬之盛無如後魏至御馬之
職則仍以太僕之驊騮龍署主之蓋承西晉之
制而所云龍牧曹殆即龍署令之職與
北齊
隋書百官志後齊制太僕寺統驊騮左右龍等署
(掌御馬及諸鞍乘)令丞驊騮署又有奉承直長二人左龍
署有左龍局右龍署有右龍局並有都尉
通典北齊有驊騮左右龍等署驊騮署有奉御十
人管十二閑馬
謹案齊與魏同制其左右龍蓋如今之左司右
司驊騮署之奉御則如今之上駟侍衛也
後周
通典後周官正三命夏官左廄右廄上士正二命
夏官左廄右廄中士正一命夏官左廄右廄閑長
下士
唐六典典牧署後周有左廄右廄上士
謹案後周官制皆取法于成周其典廄之屬于
夏官者有士三等而校人中大夫則未有其職
意者史文脱略遂不可考歟左廄右廄之所典
蓋兼王馬與國馬故今與太僕寺篇並見焉
隋
隋書百官志太僕寺統驊騮龍廄等署各署令二
人丞二人驊騮牧置儀同及尉大都督帥都督等
官煬帝減驊騮署入殿内尚乘局改龍署曰典廄
署尚乘局奉御二人正五品置左右六閑有直
長十四人
通典驊騮左右龍等署隋如北齊大業三年分
門下太僕二司取殿内監名以為殿内省領尚乘
等局(領左右六閑及諸閑)每局置奉御二人以總之置直長
以貳之
謹案隋初以驊騮署隸太僕後改為尚乘局入
殿内而隸于門下省其所掌為左右六閑正為
供御之職而又併入于諸閑則所隸又廣矣通
典言隋太僕制如北齊則史所謂龍署者固亦
有左右龍之分掌也至驊騮牧置儀同都督等
官則與今上駟院之設為卿職者亦髣髴相近
故並著焉
唐
舊唐書職官志殿中監尚乘局奉御二人(從五品上)直
長一人(正七品下)奉乘十八人(正九品下)司庫一人(正九品下)司
廩二人(正九品下)書令史一人書吏十四人奉御掌内
外閑廄之馬辨其麤良而率其習馭直長為之貳
(一曰左右飛黃閑二曰左右吉良閑三曰左右龍媒閑四曰左右駒駼閑五曰左右駃騠閑六曰左右天苑閑開元時)
(仗内六閑曰飛龍祥麟鳳苑鵷鶵吉良六羣等號六廄馬)凡秣馬給料以時為
差凡外牧進良馬印以三花飛風之字而為志奉
乘掌槀秸出納獸醫掌療馬病(初尚乘局掌六閑馬後置内外閑廄)
(使專掌御馬開元初以尚乘局隸閑廄使乃省尚乘其左右六閑及局官並隸閑廄使領之也進馬)
(舊儀每日尚乘以廄馬八匹分為左右廂立于正殿側宫門外候仗下即散若大陳設即馬在樂懸)
(之北與大象相次進馬二人戎服執鞭侍立于馬之左隨馬進退雖名管殿中其實武職用資蔭簡)
(擇如千牛備身天寳八載李林甫用事罷立仗馬亦省進馬官十二載楊國忠當政復立仗馬及進)
(馬官乾元復省上元復置也)
通典隋置尚乘局唐因之增置奉御四人龍朔二
年改為奉駕大夫咸亨元年復舊(掌六閑馬)開元中減
二人先是别置廄使因隸焉猶屬殿中(武后萬歲通天二年)
(五月置仗内閑廄令殿中丞袁懷哲檢校至聖歷二年改為少監閑廄使自後他官相循為之)直
長隋置十四人唐減四人
雍錄飛龍廄後苑有驥德院所在韋后入飛龍廄
蓋自元武門出宫入廄也
玉海貞觀十三年三月吉良廄産白馬朱騣
謹案山海經犬戎之國有文馬縞身朱鬛目若
黃金名曰吉彊(彊或作良)乘之夀千歲唐有左右吉
良閑義昉于此
冊府元龜肅宗至德二年詔園苑内有閑廄使總
監各據所管地界耕種收草粟以備國馬代宗
大歷十四年復置廄馬隨仗於月華門文宗開
成元年以飛龍使馬二百匹賜京兆府充給諸驛
四年飛龍進請監牧馬一歲馬二千七百匹
謹案自秦漢以来馬政皆主于太僕惟東晉宋
齊或省太僕則以隸于門下至梁陳仍以太僕
卿主之其驊騮廄之改隸殿内省自隋始而唐
則仍之但隋改驊騮為尚御尚由殿内以隸于
門下省唐則殿中自為立省不隸門下于是御
馬之制既不復繫屬於太僕門下而專為殿中
省之專司與今日上駟院之專隸于内務府者
法意較為相近唐又嘗置閑廄使屬殿中而以
尚乘奉御隸之又嘗罷尙乘而以内外閑廄使
專主其事總之皆為殿中之屬稍有變更而其
制不大相殊也至其後領閑廄者多為左右親
暱之人不必盡以殿中掌領于是有控鶴監有
控鶴左右監後改為天驥府又改為奉宸大夫
(見通典)則非經常之制不足備列至文宗時又有
飛龍廄使不言所隸何省蓋亦專司御馬之職
也
五季
冊府元龜後唐明宗即位以康福為飛龍使長
興元年分飛龍廄為左右以小馬坊為右飛龍院
後周顯德二年詔飛龍院馬有病患老弱可送
同州沙苑監衛州牧馬監以盡其飲齕之性
謹案五季廢省諸卿殿中奉御之職皆所不設
惟飛龍使仍唐之舊為御馬之職冊府元龜又
載天成二年宰臣任圜奏藩牧臣寮每正至慶
賀例皆進馬備乘奉于帝車資駔駿於天廄道
途之役護養為難請改貢綾絹金銀隨土産折
進馬之直兼請别選孳生馬分置監牧敕從之
是天成以後供奉之馬亦並散隸於諸監牧中
矣
宋
馬端臨文獻通考宋太僕寺邦國廄牧之政令分
隸羣牧司騏驥院本寺但掌天子五輅元豐改官
制置卿少卿丞主簿掌車輅廄牧馬政之令所隸
官司騏驥院左右天駟監掌養國馬鞍轡庫掌御
馬鞍轡及給賜臣下上下監掌治療馬病元祐初
置左右天廄坊紹聖初置孳生監中興後廢太僕
併入兵部宋有羣牧司制置使以樞密使副為
之掌内外廄牧之事周知國馬之政而察其登耗
左右騏驥院勾當官各三人以諸司使副及内侍
充掌牧養國馬以供乘輿及頒賜王公羣臣蕃夷
之用天駟左右四監監官各一人左右天廄坊監
官各一人牧養上下監官各一人並以三班使臣
充兵部駕部建炎三年併太僕寺隸馬太僕有
騏驥車輅二院(左右騏驥院監官二員以武臣充掌司國馬總教駿四指揮之衆以)
(養餵諸馬)宋制殿中省尚乘歸騏驥院内鞍轡庫
宋會要左右飛龍院興國五年改名天廄院雍熙
二年十月丙辰改為左右騏驥院左右各領天駟
二監天廄一坊舊制國馬之政皆騏驥二院監官
專之
謹案宋御馬之掌始終更易凡三其初為羣牧
司制置使所轄有左右騏驥院天駟左右四監
左右天廄坊等官則並掌於樞密院副使元豐
定官制以後始改隸于太僕寺卿官屬有十而
騏驥等院隸焉中興以後又廢太僕改隸于兵
部之駕部有騏驥車輅二院然職司雖存月遣
司官一至而已是始終三變而其職益輕也其
他則有河南飛龍院大名養馬務諸職蓋皆羣
牧司之所掌至于殿中省六尚之局獨裁去尚
乘而以其事歸騏驥院此與前代互異之大槩
也
遼
遼史百官志遼北面著帳官承應小底局習馬小
底諸廄官尙廄使尙廄副使飛龍院飛龍使
飛龍副使總領内外廄馬局總領内外廄馬
南面官殿中司尚乘局奉御
謹案遼有諸路羣牧使司職主馬政為今太僕
寺之掌其北面官之尚廄飛龍等使自為御馬
之職而總領内外廄則又總其事而兼轄之者
也南面又有太僕寺官但既有殿中司之尚乘
局則太僕寺所掌自不與御馬相關故不復載
焉
金
金史百官志殿前都點檢司尚廄局提點正五品
副使從六品掌御馬調習牧養以奉其事(大定二十九年)
(添副使一員管小馬羣)直長一員司馬牛羣掌廄都轄正九
品(不限員)副轄從九品(不限員數資考)
謹案金代馬政皆轄于羣牧司唯尚廄局提點
屬于殿前都點檢猶前代殿中奉御之職蓋用
遼制而名之曰尚廄也其所掌為御馬之調習
牧養而併供其事是正今日上駟院之職也
元
元史百官志太僕寺秩從二品中統四年設羣牧
所至元十六年改尚牧監十九年又改太僕院二
十年改衛尉院二十四年罷院立太僕寺又别置
尚乘寺以管鞍轡而本寺止管阿都齊(滿洲語牧馬人也原)
(作阿塔思今改正)馬
虞集經世大典序錄太僕典御馬太廟祀事及諸
寺影堂用乳酪則供牝馬駕仗及宫人出入則供
上乘馬供上及諸王百官挏乳取黑馬乳以奉王
食謂之細乳諸王百官者謂之麤乳
謹案元史所載馬政官制頗為簡略其太僕寺
由羣牧所改設而兼典御馬是今太僕上駟二
職在元皆為太僕寺之掌今故與太僕寺篇互
見至尚乘寺特設為卿而專管鞍轡近於今鑾
儀衛武偹院之職兹故不復載焉
明
明史職官志宦官十二監御馬監掌印監督提督
太監各一員騰驤四衛營各設監官掌司典簿寫
字駑馬等員象房有掌司等員
明會典馬政有太僕苑馬寺專理而統於兵部若
内廄馬匹則領於御馬監部寺不得與云
王圻續文獻通考吳元年設御馬司司正(正五品)副
(從五品)洪武二年置御馬司正一人副二人十七年
御馬監設令一人(正七品)丞一人(從七品)司牧局設大
使一人(正九品)皆於内官内選用二十八年御馬監
設太監一人(正四品)左右少監各一人(從四品)左右監
丞各一人(正五品)典簿一人(正六品)又設長隨奉御(正六)
(品)
謹案列代御馬之名其沿革皆可詳考自成周
時王馬掌於校人十有二閑上應天駟其職重
矣秦漢以後皆立太僕以專其政則王馬國馬
咸並掌之而漢之槖泉未央及水衡之六廄孳
收漸廣當時任其職者皆以士大夫親近用事
者為之與衛尉少府並重後漢省六廄惟置未
央一廄又兼主乘輿車輅其馬政視前漢為較
省自魏有驊騮廄而晉以下因之其後遂為門
下之職與太僕之龍廄并列至隋而始立尚乘
奉御專屬于門下之殿内省至唐而殿中監尚
乘局并為特設又不與門下相屬而太僕遂不
復主御馬之政宋之騏驥天駟院由羣牧司而
改隸太僕由太僕而改隸兵部而羣牧司之勾
當官已有以内侍充其職者矣遼金尚廄諸使
或領于北面著帳官或領于殿前都點檢司而
元則仍歸其職于太僕此列代建置之大槩也
迨至明代兵部太僕寺苑馬寺皆有牧場孳育
而御用之馬則别設内監專以宦官主之凡諸
調習供奉士大夫不得與聞其事蓋自明初定
制已然其於成周綴衣虎賁休兹知恤侍御僕
從罔非正人之義渺無復存視列代之列於卿
監掌於朝官者法制皆為不逮矣我
朝初改御馬監為阿敦衙門後易為上駟院定為
三品卿職設郎中員外主事等官以分司其職
而仍統之以大臣所以慎重閑駟訓養而服習
之法制至為詳備云
欽定歷代職官表卷三十九
