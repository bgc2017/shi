欽定歷代職官表卷三十一
太僕寺
國朝官制
太僕寺卿滿洲漢人各一人(從三品)少卿滿洲漢人各一
人(正四品)
掌兩翼牧馬場之政令凡遇
車駕行幸以卿少卿一人隨
蹕司幔城網城䭾載槖駝每歲夏季則以卿少卿一人
率屬赴牧場稽其孳生斃損之數分注於册三年
乃均齊之以定賞罸焉
國初置太僕寺附于兵部武庫司設卿滿洲漢人各
一人少卿滿洲二人漢人一人寺丞滿洲漢人各
一人順治元年十二月省太僕寺九年復置十五
年省寺丞員額十六年復置康熙二年仍省雍正
三年始建衙署于正陽門之東乾隆十三年省滿
洲少卿一人近歲以來以大臣兼管寺事皆由
特簡無常員
左司員外郎滿洲蒙古各一人主事滿洲蒙古各一人
掌䭾載幔城網城之駝隻以備
巡幸之用初制不分司設滿洲員外郎八人雍正三年
省二人改設蒙古員外郎二人乾隆六年始置左
右二司各分職掌給以印信十三年定原設員外
郎八人改為滿洲員外郎二人蒙古員外郎二人
滿洲主事二人蒙古主事二人
右司員外郎滿洲蒙古各一人主事滿洲蒙古各一人
掌察騐牧場馬匹盈虧以時印烙
主簿滿洲一人(正七品)
掌章奏文移初置漢人主簿一人康熙二年省雍
正二年復置滿洲主簿一人
筆帖式滿洲八人蒙古八人
初制滿洲筆帖式十有一人蒙古四人漢軍二人
康熙二年省滿洲筆帖式三人雍正三年省漢軍
員額乾隆三年增置蒙古筆帖式四人(職事具吏部篇)
謹按太僕寺初置常盈庫以直隸山東河南額
徵馬價銀六十餘萬解寺貯庫歲終覈銷設漢
大使一人掌之尋以馬價銀歸併戶部省常盈
庫大使員額謹識于此
統轄兩翼牧場總管一人(以察哈爾副都統兼管)兩翼總管各一
人(正四品)翼長各一人(正五品)護軍校各四人(初制八品後陞為正七品)
(以上皆蒙古員額)駐劄張家口辦理牧場事務主事一人筆帖
式一人
牧場置于張家口外左翼四旗在哈喇尼墩井東
西百五十里南北百三十里右翼四旗在齊齊爾
漢河東西百五十里南北三十二里馬羣百九十
二每羣牧長牧副各一人牝馬羣百六十每羣牧
丁八人牡馬羣三十二每羣牧丁十有四人護軍
三百十有四人總管翼長居適中之地綜治牧政
護軍校協領等各巡牧所禁盜馬及墾耕者統轄
總管乾隆十三年置以察哈爾副都統兼理總管
康熙四十四年置護軍校等員雍正元年置又原
置有副管二人防禦二人翼領四人驍騎校三人
今俱省凡總管員闕於察哈爾佐領世爵及牧場
翼長等官内選用翼長以下員闕於護軍校等官
次第選用皆由寺引
見除授張家口辦理牧場事務官於本寺主事筆帖式
内各㨂選一員五年輪請更換
歷代建置
三代
春秋左氏傳少康為仍牧正杜預注牧官之長
竹書紀年周公季歷伐余無之戎克之命為牧師
詩大雅出車篇我出我車于彼牧矣毛亨𫝊出車
就馬于牧地鄭康成箋西伯以天子命出車牧地
詩無羊宣王考牧也鄭康成箋厲王之時牧人之
職廢宣王始興而復之
謹按劉向列仙傳稱馬師皇為黃帝馬師其說
無據而夏之牧正殷之牧師皆見于經傳則典
牧之官其由來固已久矣
列子黃帝篇周宣王之牧正有役人梁鴛者能養
禽獸
尚書小序穆王命伯冏為周太僕正作冏命孔安
國傳太僕長太御中大夫孔穎達疏正訓長也周
禮太御中大夫太僕下大夫孔以此言太僕正則
官高於太僕故以為周禮太御
周禮夏官太僕下大夫二人掌正王之服位出入
王之大命王出入則自左馭而前驅
淮南子時則訓命太僕及七騶咸駕戴荏授車以
級
齊職儀太僕周官也尚書稱穆王命伯冏為太僕
正是也盇為衆僕之長
謹案今太僕寺之官雖沿周太僕舊名然其職
掌實迥不相合蓋僕本侍御於尊者之名其下
有祭僕御僕隸僕諸官而以太僕為之長故稱
太僕所司在正服位詔法儀常居於大寢之門
内以左右王當如今之領侍衛内大臣及
御前大臣其出入大命掌諸侯之復逆則又如今之
奏事處及通政使司其左馭前驅則又如今之
鑾儀衛而馬政别掌于校人諸職不關太僕今
據其官守所在已分繫之領侍衛内大臣等篇
特以稱名所承沿襲有自故亦並載于此表而
附識古今異同之故以著其實云
周禮夏官校人中大夫二人上士四人下士十有
六人府四人史八人胥八人徒八十人掌王馬之
政辨六馬之屬種馬一物戎馬一物齊馬一物道
馬一物田馬一物駑馬一物凡頒良馬而養乘之
乘馬一師四圉三乘為皂皂一趣馬三皂為繫繫
一馭夫六繫為廏廏一僕夫六廏成校校有左右
駑馬三良馬之數麗馬一圉八麗一師八師一趣
馬八趣馬一馭夫天子十有二閑馬六種邦國六
閑馬四種家四閑馬二種凡馬特居四之一春祭
馬祖執駒夏祭先牧頒馬攻特秋祭馬社臧僕冬
祭馬步獻馬講馭夫凡大祭祀朝覲會同毛馬而
頒之軍事物馬而頒之(鄭康成注校者校也主馬者必仍校視之校人馬官)
(之長)趣馬下士皂一人徒四人掌贊正良馬而齊其
飲食簡其六節(鄭康成注趣馬趣養馬者也鄭司農云詩蹶惟趣馬)巫馬下
士二人醫四人府一人史二人賈二人徒二十人
掌養馬疾而乘治之(鄭康成注巫馬知馬祖先牧馬社馬步之神者馬病若有)
(犯焉則知之是以使與醫同職賈公彦疏巫知馬祟醫知馬病有賈者治馬死生須知馬價也)
牧師下士四人胥四人徒四十人掌牧地皆有厲
禁而頒之孟春焚牧中春通淫掌其政令凡田事
贊焚萊(鄭康成注牧師主牧放馬而養之)庾人下士閑二人史二
人徒二十人掌十有二閑之政教以阜馬佚特教
駣攻駒及祭馬祖祭閑之先牧及執駒散馬耳圉
馬正校人員選(鄭康成注庾之言數校人謂師圉也正員選者選擇可備員者平之)
(賈公彦疏凡言正者以尊正卑自趣馬已上並上官非庾人所正故知所正者師圉)圉師乘
一人徒二人掌教圉人養馬春除蓐釁廏始牧夏
庌馬冬獻馬圉人良馬匹一人駑馬麗一人掌養
馬芻牧之事以役圉師馬質中士二人府一人史
二人賈四人徒八人掌質馬馬量三物一曰戎馬
二曰田馬三曰駑馬皆有物賈網惡馬(鄭康成注質平也主)
(買馬平其大小之賈直)
謹按今太僕之職本出于周官之校人而所掌
馬政則古今異宜有未可以概論者蓋成周之
世軍賦出于邱甸一邱出戎馬一匹一甸出戎
馬四匹畿内提封萬井出戎馬四萬匹皆民養
之于平日有軍旅則賦之其畜牧之事並不領
于有司若校人良馬五物惟以駕王之乘車貳
車從車駑馬一物則以供畿内小吏單騎及役
車之用而兵革不與焉國語所謂國馬足以行
軍公馬足以供賦者國馬即民馬蓋指邱甸所
出之馬而公馬即校人之王馬乃天子所駕用
者也(此據國語韋昭注一說以國馬即王馬與此不同)後世田井既廢
四邱出甲之法久已不行戎馬官自畜養由漢
以來内外廏及諸牧苑悉以屬之太僕國馬王
馬遂併隸一官下逮唐宋復以中廏所畜者别
主之殿中監尚乘局御馬院等官(殿中監尚乘局皆唐置御)
(馬院宋置說詳上駟院篇)而太僕惟掌國馬于是校人所司
王馬之政又不盡在冏卿矣
本朝定制自口外諸牧場及八旗直省營馬並分
職經理各有司存其
天閑供御之乘則掌之上駟院太僕所管惟左右
翼牧厰為國馬之一周禮校人之職其實當在
上駟院而馬官沿革所自通典諸書悉以繫之
太僕寺故仍互見于此表以明緣起焉
秦
册府元龜周穆王置太僕正掌輿馬秦因之
唐六典太僕秦官
爾雅釋畜注秦有騉蹄苑
謹案秦時有騉蹄苑則必有苑官可知漢牧苑
之制已始于此
漢
漢書百官公卿表太僕掌輿馬有兩丞屬官有太
廏未央家馬三令各五丞一尉又車府路軨騎馬
駿馬四令丞又龍馬閑駒槖泉騊駼乘華五監長
丞又邊郡六牧師苑令各三丞又牧槖昆蹏令丞
皆屬焉
謹案太僕掌校人之職當始於秦漢之間考成
六年𫝊韓獻子將新中軍且為僕大夫公揖而
入獻子從公立於寢庭杜謂獻子兼太僕蓋公
自路門外揖而入于路寢庭而獻子從公以其
為太僕掌正服位故出入必從也然則春秋時
太僕本職猶與周禮相合襄九年𫝊使皇父命
校正出馬正義校正主馬于周禮為校人成十
八年𫝊弁糾御戎校正屬焉註校正主馬官正
義校正當周禮校人哀三年𫝊校人乘馬註云
校人掌馬然則春秋時主馬政者仍是周禮校
人未見其掌于太僕册府元龜謂周穆王時太
僕掌輿馬以太僕本為王馭故云掌輿馬未必
若漢時之主五監六廏也其合太僕校人為一
職則自漢書百官公卿表始也
荀悦漢紀太僕掌輿馬屬官
杜佑通典太僕漢初夏侯嬰常為之(漢書曰夏侯嬰為沛公太)
(僕常奉車自高帝至文帝常為太僕又石慶為太僕御出上問車中幾馬慶以策數馬畢曰六馬)
領五監六廏各有令
謹案漢紀韓信事項羽為郎中羽不能用而去
歸于漢坐事當斬已伏鑕仰視乃見夏侯嬰曰
王不欲取天下也而斬壮士太僕嬰言於王赦
之不誅蓋太僕主出入王之大命夏侯嬰時為
太僕故得言之于王也漢制近古此為一端
漢書本紀如淳注漢儀注太僕牧師諸苑三十六
所分布北邊西邊以郎為苑監官奴婢三萬人養
馬三十萬匹(顔師古曰養鳥獸者通名為苑故謂牧馬處為苑)
三輔黃圖太僕御屬車八十一乘
揚雄太僕箴肅肅太僕車馬是供鏘鏘和鸞駕彼
時龍王用三驅前禽是射僕夫執鞗載騂載駰我
輿云安我馬惟閑雖馳雖驅匪逸匪愆昔有淫羿
馳騁忘歸景公千駟而淫于齊牧于坰野詩人興
魯僕臣司駕敢告執皂
漢書地理志北地郡靈川縣有河竒苑號非苑歸
德縣有堵苑白馬苑郁郅縣有牧師苑官遼東郡
襄平縣有牧師官西河郡鴻門縣有天封苑
後漢書百官志太僕卿一人中二千石掌車馬天
子每出奏駕上鹵簿用大駕則執馭丞一人比千
石未央廏令一人六百石主乘輿及廏中諸馬長
樂廏丞一人舊有六廏皆六百石令中興省約但
置一廏後置左駿令廏别主乘輿御馬後或并省
又有牧師苑皆令官主養馬分在河西六郡界中
中興皆省惟漢陽有流馬苑但以羽林郎監領
謹案前漢紀景帝紀太僕周舍為御史大夫宣
帝紀太僕陳萬年為御史大夫成帝紀太僕王
音為御史大夫蓋御史大夫為丞相之副太僕
為漢九卿之一秩二千石故太僕得擢御史大
夫也又由太僕竟為丞相者太僕公孫賀為丞
相是也可以證太僕一官在漢九卿為尤顯後
漢紀太僕張純為大司空太僕鄧盛為太尉則
由太僕而為三公蓋襲前漢之制
劉昭後漢書志注太僕員吏七十人其七人四科
一人二百石文學八人百石六人升食七人佐六
人騎吏三人假佐三十一人學事一人官醫
歐陽詢藝文類聚續漢書曰趙岐獻帝以為太僕
謹案秦漢以太僕主輿馬杜佑謂其兼有周官
校人掌馬巾車掌車之任故當時太僕卿執馭
奉車及奏鹵簿其職實如今之鑾儀衛固不獨
典司牧事也即以牧事而論所轄五監六廏及
牧師諸苑亦兼國馬王馬之政而統治之三國
志載魏王朗稱西京中廏則騑騄駙馬六萬餘
匹外牧則扈養三萬而馬十之蓋皆隸之于太
僕今制
内廏馬匹悉屬上駟院太僕止管左右翼二牧厰
是所掌但有外牧而乘輿御馬不預焉故以漢
制準之惟諸牧苑令丞主邊郡養馬當如今右
司之職牧槖令丞主牧養槖駞當如今左司之
職苑監官當如今牧場總管之職若太廏未央
等令丞則專司天子中廏之畜當為今上駟院
之職已非太僕所自承特以前代職制不同未
可盡略故仍互見于此而其詳則著于上駟院
篇内云
三國
三國蜀志後主𫝊太僕蔣顯
通典後漢太僕亦掌車馬魏因之
三國魏志潘尼列傳尼為太僕造乘輿箴
魏文帝追諡杜畿詔昔冥勤其官而水死稷勤百
榖而山死故尚書僕射杜畿于孟津試船遂至覆
没忠之至也朕甚愍焉追贈太僕諡曰戴侯
謹案後漢志尚書僕射秩六百石太僕秩二千
石魏制當與後漢同以六百石擢二千石蓋追
贈特優其典也
洪适隸釋魏公卿上尊號奏太僕臣□
唐六典魏置牧官都尉
謹案漢牧師苑令其所治雖在邊郡而實為太
僕屬官當如明行太僕寺之比至魏之牧官都
尉則又别置職名為後來監牧所自出當如今
之牧場總管也
晉
晉書職官志太僕統左右中典牧都尉車府典牧
乘黃廏驊騮廏龍馬廏等令自元帝渡江之後或
省或置太僕省故驊騮為門下之職
藝文類聚晉諸公贊曰郭展為太僕留心於養生
是以廏馬充牣其後征吳得以濟事
唐六典晉太僕過江省其後又置成帝永和七年
省併宗正蓋有事則權置無事則省
謹案自晉以迄唐代皆沿漢制太僕兼管輿馬
故所屬如車府令為今鑾儀衛之職乘黃驊騮
龍馬諸廏令為今上駟院之職俱已分别析載
惟典牧令專司牧政正與今太僕寺右司職掌
相合故獨繫之於此表後皆仿此
宋齊梁陳
通典太僕宋以來不常置郊祀則權置太僕執轡
事畢則省齊亦然
謹案宋齊二代不置太僕而别有乘黃令屬太
常驊騮丞屬侍中以掌乘輿廏馬又御史臺有
庫曹以主廏牧是國馬王馬其職固各有所分
屬也
梁簡文帝馬寳頌五月丁酉朔詔以馬寳示羣臣
太僕效官趣馬掌贊八麗四圉給役相趨暉煜金
䥥陸離寳勒鸞眄善鳴龍儀美稱總轡崑岑周非
吾馭張樂大野夏有慙德乾道應坤馬來度玉關
升玉臺千夫駟百龍媒永伏皂掃騊駼秣瑤粟委
芳芻九夷欵四表清甿胥樂輿頌興
隋書百官志梁置太僕卿為夏卿統南馬牧左右
牧龍廏内外廏丞
通典梁太僕卿位視黃門侍郎陳因之
徐堅初學記太僕梁又置之加卿字曰太僕卿後
皆因之
謹案梁代雖置太僕而乘黃署仍屬太常故太
僕惟司牧政不典車輅簡文帝馬寳頌稱太僕
效官亦以其典龍廏也近世冏寺專為馬官
其權輿已見于此矣
北魏
魏書官氏志太僕第二品上太和中又置少卿改
太僕卿正三品少卿正四品
楊衒之洛陽伽藍記劉騰宅東有太僕寺
唐六典後魏太僕卿第二品上又置少卿太和二
十二年九卿並第三品
魏書官氏志延興四年二月置外牧官太和十五
年十二月置都牧官太和八年令典牧都尉從第
五品中
司馬光資治通鑑魏蕭寳寅死于駞牛署胡三省
注後魏有駞牛都尉署者其寺舍也五代史志太
僕寺之屬有駞牛署
王應麟玉海魏太武太延二年冬于雲中置野馬
苑平朔方隴右以河西水草善以為牧地馬三百
餘萬匹槖駞半之孝文後以河陽為牧場戎馬十
萬匹歲自河西徙牧并州漸南欲其習水土馬之
盛無如後魏
謹案後魏太僕職掌不見于史據魏書高祖本
紀有太和十一年詔太僕乘具出其大半班賚
百官之文則亦兼掌車馬也至外牧都牧二官
其所司亦未詳考魏世雲中河西河陽并州皆
有牧地外牧當專司畜養蓋即典牧都尉之職
如今之牧場總管其都牧官當在京師以司羣
牧賞罰之令故高祖本紀又有罷都牧雜制之
文(見太和十四年)其職蓋如今太僕寺之右司至駞牛
都尉專主駞隻則又如今之左司矣
北齊
隋書百官志後齊太僕寺置卿少卿丞各一人有
功曹五官主簿錄事等員掌諸車輦馬牛畜産之
屬統驊騮左右龍左右牝駞牛司羊乘黃車府等
署令丞左龍署有左龍局右龍署有右龍局左牝
署有左牝局右牝署有右牝局駞牛署有典駞局
諸局並有都尉
謹案周官校人特居四之一說者謂一特三牝
故衛風稱騋牝三千月令季春乃合累牛騰馬
遊牝于牡三代馬政所以順生息之理而滋其
蕃庶也北齊置左右牝署令丞後周置典牝上
士中士其義蓋本諸此今太僕寺左右兩翼牧
場設牝馬一百六十羣每羣二百四十六匹至
一百三十二匹有差扇馬三十二羣每羣二百
有五匹至五十九匹有差與三牝一特之制洵
為相合矣至北齊太僕寺復仿漢晉之制置驊
騮乘黃車府等署隋唐因之今並析繫于鑾儀
衛上駟院表内云
後周
通典後周官品正三命夏官典牝典牡等上士正
二命夏官典牝典牡典駞等中士正一命夏官典
駞下士
隋
隋書百官志太儀寺置卿少卿各一人尋加少卿
一人丞三人主簿二人錄事二人又有獸醫博士
員一百二十人統驊騮乘黃龍廏車府典牧等署
各置令二人丞二人典牧丞三人隴右牧置總監
副監丞以統諸牧其驊騮牧及二十四軍馬牧每
牧置儀同及尉大都督帥都督等員原州駞牛牧
置尉苑川十二馬牧每牧置大都督及尉各一人
帥都督二人煬帝即位多所改革太僕減驊騮署
入殿内尚乘局改龍廏曰典廏署有左右駁皂二
廏加置主乘司庫司廪官隴右諸牧置左右牧監
各一人以司統之
謹案新唐書屈突通傳稱通在隋為虎賁郎將
隋文帝命覆隴西牧簿得隠馬二萬匹帝怒收
太僕卿慕容奚達監牧官吏千五百人將悉殊
死通固爭得以減論據此是隋之諸牧監悉統
轄於太僕寺蓋典牧署實主其事如今右司之
職也
唐
新唐書百官志太僕寺卿一人少卿二人丞四人
主簿二人錄事二人掌廏牧輿輦之政總乘黃典
廏典牧車府四署及諸監牧凡監牧籍帳歲受而
會之上駕部以議考課諸牧監上牧監監各一人
副監各二人丞各二人主簿各一人中牧監副監
丞減上牧監一員(案史文不言下牧監當與中牧監同)南使西使丞
各三人錄事各一人北使鹽州使丞各一人掌羣
牧孳課凡馬五千為上監三千為中監不及為下
監馬牛之羣有牧長有尉馬之駑良皆著籍良馬
稱左駑馬稱右每歲孟秋羣牧使以諸監之籍合
為一以仲秋上於寺孳生過分有賞死耗亦以率
除之歲終監牧使巡按以功過相除為考課
初學記龍朔二年改太僕為司馭寺咸亨中復舊
光宅元年改為司僕寺神龍元年復故
唐六典秦漢太僕屬官有牧師苑令魏晉以下皆
監牧之職隋太僕寺統典牧署令丞唐朝因之置
典牧署令三人丞四人監事八人
新唐書兵志監牧所以畜馬也其制始于近世唐
之初起得突厥馬二千匹又得隋馬三千於赤澤
岸徙之隴右監牧之制始于此其官領以太僕其
屬有牧監副監監有丞有主簿直司團官牧尉排
馬牧長羣頭有正有副歲課功進排馬初用太僕
少卿張萬歲領羣牧自貞觀至麟德四十年間馬
七十萬六千置八坊岐豳涇寧間地廣千里為四
十八監馬多地狹不能容又析八監列布河西豐
曠之野後以太僕少卿鮮于匡裕檢校隴西監牧
儀鳳中以太僕少卿李思文檢校隴西諸牧監使
監牧有使自此始又有羣牧都使閑廏使使皆置
副又立四使其後益置八監于鹽州三監于嵐州
李吉甫元和郡縣志貞觀中自京師東赤澤岸移
馬牧于秦渭二州之北會州之南蘭州狄道縣之
西置監牧使以掌其事仍以原州刺史為都監牧
使以管四使南使在原州西使在臨洮軍北使東
宫使寄治原州天寳中諸使共有五十監南使管
十八監西使管十六監北使管七監東宫使管九
監
謹案唐置殿中監及尚乘局以主内廏太僕專
司羣牧與今制差為相近惟乘輿輦輅猶屬之
太僕寺故别有乘黃車府等署蓋兼有今鑾儀
衛職掌也至監牧使領之于太僕少卿疑諸監
歲時閱視皆以少卿往莅其事故獨專使名正
如今太僕寺堂官每歲赴牧場稽察之職其以
原州刺史為都監牧使則又如今以察哈爾副
都統為統轄兩翼牧場總管耳
張說羣牧頌大唐接周隋亂離之後承天下戰陣
之弊鳩括殘燼僅得牝牡三千從赤澤岸徙之隴
右始命太僕張萬歲葺其政焉而奕世載德纂修
其緒肇自貞觀成於麟德四十年間馬至七十萬
六千匹置八使以董之設四十八監以掌之跨隴
西金城平涼天水四郡之地幅員千里猶為隘狹
更析八監布於河西豐曠之野乃能容之於斯之
時天下以一縑易一馬秦漢之盛未始聞也張氏
中廢馬官亂職開元皇帝既登大寳水瑞感而河
龍出星精應而天駟下二年春乃更以王毛仲主之
謹案張說時為隴右羣牧使故作是篇
郄昂岐邠涇寧四州八坊碑頌序云張萬歲傍隴
右字之四十年間成七十萬六千匹開元初唯得
二十四萬匹至十九年復成四十四萬匹上耕籍
之明年命邠公典馬政公召入咨元祐作小司空
兼牧圉匪燒匪剔斯馬斯才先是國家以岐山近
甸豳土晚寒寧州壤甘涇水流惡澤茂豐草地平
鮮原當古公走馬之郊接非子大邱之埜度其四
境分署八坊其五在岐餘在三郡保樂第一甘露
第二保樂者隋石門馬坊也甘露先置在九成苑
外有詔令新保樂徙甘露
唐會要貞觀十五年尚乘奉御張萬歲為太僕少
卿領羣牧不入銜麟德三年正月少卿鮮于匡裕
檢校隴右羣牧雖入銜未置使儀鳳三年十月少
卿李思文檢校隴右諸牧監使始有使號其後蘇
幹等二十九人為之元和十二年十月閑廏使張
茂宗奏取麟游岐陽牧地三百四十七頃盡歸國
家侍御使范傳式覆實
謹案唐會要貞元十三年福建觀察使柳冕奏
置萬安牧監於泉州索部内馬五千七百匹以
為監牧之資人大擾二十一年四月丙寅罷之
元和十四年五月己亥淮南置臨海監節度使
兼之太和十月廢蓋牧馬宜于秦隴萬安臨海
設監非其所也故設監之始亦第以節度觀察
兼攝其事而不置使以其旋設旋廢制有未定
不及置使也
五季
五代史周本紀廣順二年太僕少卿王演使于高
麗
五代史何澤列傳澤以太僕少卿致仕
謹案五季諸寺監皆依唐制備官太僕少卿屢
見于歐史紀傳而不及太僕卿盖史文偶略也
宋
宋史職官志太僕寺卿少卿丞主簿各一人掌車
輅廏牧之令少卿為之貳丞參領之總國之馬政
籍京都坊監畿甸牧地畜馬之數謹其飼養察其
治療考蕃息損耗之實而定其賞罰馬死則歛其
騣尾筋革入于官府凡閱馬差次其高下應給賜
則如格歲終鈎覆帳籍以上駕部舊制判寺事一
人以朝官以上充凡邦國廏牧車輿之政令分隸
羣牧司騏驥院諸坊監本寺但掌天子五輅屬車
后妃王公車輅給大中小祀羊元豐官制行始歸
本寺分案五置吏十有八元祐二年詔外監事令
本寺依羣牧司舊法施行應内外馬軍專隸太僕
直達樞密院更不經尚書省及駕部三年詔省主
簿一員崇寧二年詔太僕寺依舊制不治外事歸
尚書駕部應馬事上樞密院
馬端臨文獻通考宋太僕寺所隸官司十車輅院
騏驥院左右天駟監鞍轡庫養象所駞坊車營致
遠務上下監中興後廢太僕併入兵部
謹案宋太僕寺所屬如車輅院養象所為今鑾
儀衛之職騏騮院天駟監為今上駟院之職鞍
轡庫為今武備院之職俱已分析别著于表惟
駞坊監官專主駞隻則正與今左司職事相合
故仍繫之于此篇
宋史職官志羣牧司制置使一人景德四年置以
樞密使副為之至道二年罷而復置使一人咸平
三年置以兩省以上官充副使一人以閤門以上
及内侍都知充都監二人以諸司使以上充判官
二人以京朝官充掌内外廏牧之事周知國馬之
政而察其登耗焉其副使都監多不備置判官都
監每歲更出諸州巡坊監點印國馬之蕃息者
玉海太平興國五年改河南飛龍院大名養馬務
洺州養馬務衛州二監管城馬務同州馬務相州
馬坊澶州馬務白馬龍馬監並為牧龍坊景德二
年七月羣牧使趙安仁言按唐六典凡馬有左右
監以土地為名欲改牧龍坊為監仍鑄印給之于
是河南為洛陽監天雄軍為大名監洺州為廣平
監衛州為淇水監鄭州為廣武監同州為沙苑監
相州為安陽監澶州曰鎮寧滑州舊龍馬監曰靈
昌熙寧元年詔河南北分置監牧使都監各一員
命劉航為河南監牧使崔台符為河北監牧使諸
馬監分屬兩使久任以責成效八年罷河南北監
牧惟存沙苑一監隸羣牧司
謹案宋代内外馬政初皆掌於羣牧司元豐始
歸其事太僕旋亦省廢是宋之羣牧司即今太
僕寺之職蓋使副如今之卿少卿判官如今之
右司員外郎而河南北諸馬監分置監牧使都
監等官則如今之牧場各總管也
遼
王圻續文獻通考遼南面有太僕寺及諸牧監
遼史百官志羣牧職名總目某路羣牧使司某
羣太保某羣侍中某羣敞史總典羣牧使司總
典羣牧部籍使羣牧都林牙某羣牧司羣牧使
羣牧副使西路羣牧使司倒塌嶺西路羣牧
使司渾河北馬羣司漠南馬羣司漠北滑
水馬羣司已上羣牧官
金
續文獻通考金不置太僕寺而尚廏局屬殿前都
提點司明昌四年置諸羣牧所
金史兵志金初因遼諸茂(滿洲語樹木也原作抺今改正)而置羣
牧天德間置德肯鄂爾多(滿洲語德肯微高也鄂爾多亭也原作廸河斡)
(孕今改正)阿爾本(蒙古語十數也原作斡里保今改正)富僧額(滿洲語孳生也原作)
(蒲速斡今改正)雅蘇(蒙古語骨也原作燕思今改正)烏哲(蒙古語看也原作兀者今改正)
五羣牧所皆仍遼舊名各設官以治之又于諸色
人内選家富丁多及品官家子明安穆昆(解見理藩院篇)
佛寧軍(滿洲語佛寧羣也原作蒲輦今改正)與司吏家餘丁及奴使
之司牧謂之羣子分牧馬駝牛羊為之立蕃息衰
耗之刑賞後稍增其數為九契丹之亂亡其五世
宗置所七大定二十年更定羣牧官詳衮托迪(蒙古)
(語鸚鵡也原作脱朵今改正)知把羣牧人滋息損耗賞罰格
金史百官志諸羣牧所又國言謂烏哷濟庫(蒙古語滋)
(生也原作烏魯古今改正)提控諸烏哷濟庫二員正四品明昌
四年置(是年以安遠大將軍尚廏局使舒穆嚕貞兼慶州刺史為之設女直司吏三人譯一)
(人通事一人舒穆嚕原作石抹今依八旗姓譜改正)使一員從六品(國言作烏)
(哷濟庫使)副使一員從六品掌檢校羣牧畜養蕃息之
事判官一員正八品掌簽判本所事知法一員從
八品惟班第音(蒙古語小僧也原作板底因今改正)烏濟(滿洲語養也原作烏)
(解今改正)騰(滿洲語極也原作忒恩今改正)羣牧依此置
謹案遼金皆有尚廏司掌王馬之政故遼太僕
惟典羣牧金則并省其官而以提控諸烏哷濟
庫當太僕之職遼之總典羣牧部籍使其所掌
亦近今之太僕寺至羣牧使副及馬羣太保侍
中之類則在外專司蕃息乃唐宋牧監之比正
如今之牧場總管等官也
元
元史百官志太僕寺秩從二品掌阿克塔斯馬匹
(蒙古語阿克塔斯衆騸馬也原作阿塔斯今改正)受給造作鞍轡之事中
統四年設羣牧所至元十六年改尚牧監十九年
又改太僕院二十年改衛尉院二十四年罷院立
太僕寺又别置尚乘寺以管鞍轡而本寺止管阿
克塔斯馬匹二十五年隸中書置提調官二員大
德十一年復改太僕院至大四年仍為寺卿二員
從二品少卿二員從四品丞二員從五品經歷知
事照磨管勾各一員令史七人譯史知印通事各二
人奏差四人回回令使一人典吏二人
蘇天爵元文類經世大典序錄今牧馬之地東越耽
羅北踰和琳圖們(蒙古語二十萬數也原作火里秃麻今改正)西至甘
肅南暨雲南凡二十四所又大都上都以及鄂尼
巴雅爾(蒙古語長喜也原作玉你伯牙今改正)濟蘭格爾(蒙古語六十間房也)
(原作折連怯呆兒今改正)周迴萬里莫非監牧之野在朝置太
僕典御馬左股烙官印號火印之馬太廟祀事及
諸寺影堂用乳酪則供牝馬駕仗及宫人出入則
供上乘馬供上及諸王百官挏乳取黑馬乳以奉
玉食謂之細乳諸王百官者謂之粗乳又自世祖
皇帝而下山陵各有鄂瑪堆(唐古特語鄂瑪奶漿也堆收也原作醖都)
(今改正)取乳以供祀事號金陵擠馬
元政典牧地馬羣或千百或三五十牧人曰哈噶
齊哈喇齊(蒙古語哈噶齊圍繞也哈喇齊瞭望也原作哈赤哈剌赤今改正)有千
戸百戸父子相承任事自夏及冬隨地之宜行逐
水草十月各至本地朝廷以九月十月遣守官馳
驛閱視較其多寡有所産駒即烙印取勘收除見
在數目造蒙古回回漢字文册以聞幸上都太僕
卿以下皆從先驅馬出健德門外取其肥可取乳
者以行汰其羸瘦不堪者還于羣車駕還京師太
僕卿先期遣使徵馬五十鄂瑪堆來京師鄂瑪堆
者承乳車之名也既至俾哈噶齊哈喇齊之在朝
為卿大夫者秣飼之寺官亦以旬詣閑廏閱肥瘠
凡卿位下正宫位下隨朝諸色目人及甘肅土番
等處草地内及江南腹地諸處應有係官孳生馬
牛牧地各置千戸百戸等各目
謹案元太僕寺供御馬蓋猶兼有今上駟院之
職而輿輅車輦已别領之尚乘寺則又與唐宋
之制不同至明代而太僕惟司牧政當亦沿元
之舊也
明
明史職官志太僕寺卿一人少卿二人寺丞四人
其屬主簿&KR0550;主簿一人常盈庫大使一人所轄各
牧監監正一人監副一人錄事一人各羣羣長一
人卿掌牧馬之政令以聽于兵部少卿一人佐寺
事一人督營馬一人督畿馬寺丞分理京衛畿内
及山東河南六郡孳牧寄牧馬匹凡軍民孳牧視
其丁産授之種馬牡十之二牝十之八為一羣歲
徵其駒曰備用馬齊其力以給將士將士足則寄
牧于畿内府州縣肥瘠登耗籍其毛齒而時閱之
三歲偕御史一人印烙選其良健而汰其羸劣其
草場已墾成田者歲斂其租金災祲則出之以佐
市馬其賠價折納則征馬金輸兵部主簿典勾省
文移大使典貯庫馬金初洪武六年置羣牧監于
滁州旋改為太僕寺秩從三品設卿少卿寺丞又
設首領官知事主簿各一人七年增設牧監羣官
七十七處隸太僕寺尋定羣牧監品秩十年增置
滁陽等各牧監及所屬各羣改牧監令丞為監正
監副二十二年定滁陽等十二牧監每監設監正
一人監副二人錄事一人來安等一百二十七羣
每羣設羣長一人二十三年增置江東當塗二牧
監及所屬各羣又罷烏衣等五十四羣改置永安
等七羣定為牧監十四羣九十有七二十八年悉
罷羣牧監以其馬隸有司牧養三十年置行太僕
寺于北平秩如太僕寺建文中陞寺丞品秩又改
其首領官職名增設錄事及典廏典牧二署驌騻
等十六羣滁陽等八牧監龍山等九十二羣成祖
復舊制永樂元年改北平行太僕寺為北京行太
僕寺十八年定都北京遂以行太僕寺為太僕寺
洪熙元年復稱北京行太僕寺正統六年定為太
僕寺其舊在滁州者改為南京太僕寺
歸有光馬政志太僕寺統羣牧監令民養馬而太
僕專領之内廏自有御馬監惟或乏馬于太僕取
之而鹵簿儀仗陳設大駕駕部與環衛司之皆不
復關于太僕南京太僕寺故留京若行太僕寺苑
馬寺亦并建無所統一遼東山西陜西有行太僕
遼東陜西又有苑馬甘肅有行太僕而舊亦有苑
馬苑馬之設遼東則有永寧監清河苑深河苑陜
西則有長樂監開盛安定廣寧苑靈武清河萬安
苑皆前代善水草之地苑馬之設最盛惟不領于
太僕與古異
明會典馬政有太僕苑馬寺專理而統于兵部几
太僕寺南京太僕寺行太僕寺各以地方分屬而
少卿之巡視提督寺丞之分管亦各有分地凡各
屬皆有管馬官府以通判州以判官縣以丞簿衛
以指揮所以千百戸弘治十八年令各州縣馬不
及五百匹者罷管馬官以掌印官帶管此馬政之
大槩也若内廏馬匹則領于御馬監部寺不得與
云
謹案自邱甸出車之制既廢秦漢以後戎馬皆
養于官而以太僕專司其事漢之牧師諸苑唐
之四十八監宋之十四監明之遼東陜西諸監
苑其制相沿利害得失之由具詳史册說者謂
唐代牧馬蕃息稱為極盛然觀史載唐馬七十
萬匹而杜甫天育驃騎歌僅云四十萬則史家
誇飾亦難盡信兼之河西牧地旋陷吐蕃馬皆
市之回紇史稱四十縑始易一馬率駑瘠無用
而縑帛皆取諸民江淮織輸人以為累其立法
之敝尢可槩見宋初亦用監牧其後盡廢之而
以官馬責民守養于是戸馬保甲馬社馬之法
興科條峻急賠償不訾重為民病馬益耗而民
益困明代復踵其失悉牧之民間歲令納駒民
苦養馬孳生輙害之則又改徵價銀有本色折
色之例其草場牧地則勒馬戸佃種徵其子粒
軍民貽累無窮重以官吏侵漁有名無實終未
嘗收一騎之用自古馬政未有壞于明代者我
朝考牧精詳斯臧誌慶即口外草肥土衍之地分
置牧厰自太僕寺左右翼暨上都達布遜諾爾
達里岡愛烏梁海大凌河以及各蒙古部落孳
牧者共馬二十萬二千八百餘匹内地初無養
馬之煩而雲錦成羣遠軼前世其滿漢各營及
各省驛逓塘站馬共二十二萬五千二百餘匹
皆月給馬乾銀按地分飼條格周備咸資實用近
者西土砥平遐方慕化哈薩克拔達克山等部
競以所産上貢
天閑每歲復許令以馬市易所司差良駑定直不
及内地三之一所用絲縑皆各織造平售織送
公私利便仍于烏魯木齊及伊犁廣設牧羣以
為新疆駐守各兵之用其羸則撥補内地各標
營額缺蓋惟經理得宜故不動聲色而閑廏充
盈永久無弊牧政之善古今莫及彼騋牝坰野
播咏歌詩固無能比擬于萬一也
欽定歷代職官表卷三十一
