欽定歷代職官表卷六十二
關税各差表
關税各差
國朝官制
關税各監督京師崇文門正監督一人(以大臣簡充)副監督
一人(由總管内務府大臣□選奏充)左翼右翼各一人(以大臣簡充)直隸天
津關一人(以長蘆鹽政兼管)通州二人(以滿漢坐糧廳兼管)山海關一人
(以四五品滿京堂及各部院内務府司員差充)張家口殺虎口各一人(以部院司員差)
(充)潘桃口一人(以多倫諾爾同知管理)龍泉紫荆竒峯五虎固關
白石倒馬茨溝插箭嶺馬水口各一人(以提督兼管委參將都司守備)
(把總監收)三座塔八溝烏蘭哈達各一人(以理藩院司員差充)奉天牛
馬税一人(以部院司員差充)中江一人(以及盛京將軍衙門章京五部司員差充)
山西武元城一人(以巡撫兼管委交城縣知縣監收)歸化城一人(亦以巡撫)
(兼管委道員監收)山東臨清關一人(以山東巡撫兼管委臨清州知州監收)江南
海關一人(以江蘇巡撫兼管委松太道監收)滸墅關一人(以蘇州織造兼管)淮
安宿遷關一人(以内務府官員簡充)揚關一人(以江蘇廵撫兼管委常鎮揚通道監)
(收)龍江西新關一人(以江寧織造兼管)鳳陽關一人(以廬鳳道管理)蕪
湖關一人(以安徽廵撫兼管委安徽寧池太道監收)江西九江關一人(以廣饒南)
(九道管理)贛關一人(以江西廵撫兼管委吉南贛道監收)福建海關一人(以福州將)
(軍兼管)閩安關一人(以巡撫兼管委福州府同知監收)浙江海關一人(以巡)
(撫兼管委寧紹台道監收)南北新關一人(以杭州纖造兼管)湖北武昌厰一
人荆關一人(以廵撫兼管委員監收)湖南辰關一人(以巡撫兼管委辰州府知)
(府監收)四川䕫關一人(以總督兼管委䕫州府知府監收)打箭鑪一人(同知)
(兼管)廣東海關一人(以内務府官員簡充)太平關一人(以巡撫兼管委南韶連道)
(兼收)廣西梧厰潯厰各一人(以巡撫兼管委梧州潯州各知府監收)
掌於水陸衝會之地設官置吏頒其治禁以安行
旅以通財賄爰繫之税以便詗幾以佐
國家經費凡𣙜百貨者為戶部分司𣙜竹木及船鈔
者為工部分司必行商大賈挾貲貨殖以牟利者
乃譏而徵之物有精麤直有貴賤利有厚薄各按
其時地以定應徵之數遵部頒科條刊示木榜俾
商賈咸知而吏不能欺其有藏匿姦匪私冒越渡
及漏應税之物者俱論如法監督以一歲報滿則
條析經徵之數具疏專達其隸督撫總理者歲周
疏報亦如之皆以冊達部部受其要而會之定其
殿最以
聞初制關税各差皆以戶工二部司員充之尋改差六
部司員又改歸地方官管理嗣後隨時斟酌改定
或
特簡京員或由部院司員掄選引
見除授或歸督撫總理或以將軍織造鹽政兼理京差
由部疏請或更代或留任候
旨遵行由督撫等兼管者期滿奏明接管皆因地制宜
永為恒式焉
歷代建置
三代
周禮天官大宰以九賦斂財賄七曰關市之賦賈
公彦疏謂關上以貨出入有税物市若泉府㕓布
總布之等亦有税物
周禮地官司關上士二人中士四人府二人史四
人胥八人徒八十人每關下士一人府一人史二
人徒四人掌國貨之節以聯門市司貨賄之出入
者掌其治禁與其征㕓凡貨不出于關者舉其貨
罰其人凡所達貨賄者則以節傳之(鄭康成注傳如今移過所)
(文書)國凶札則無關門之征猶幾凡四方之賓客敂
關則為之告有外内之送令則以節傳出之
國語周語周之秩官有曰敵國賓至關尹以告
謹案賈公彦周禮疏以關尹即司關然司關掌
國貨之節而關尹祗主賓客則其職有繁簡之
殊顔師古漢書注以關尹即關吏蓋每關有下
士關尹乃下士之職也
周禮地官司市下大夫二人上士四人中士八人
下士十有六人府四人史八人胥十有二人徒百
有二十人掌市之治教政刑量度禁令凡治市之
貨賄六畜珍異亡者使有利者使阜害者使亡靡
者使微(鄭康成注司市市官之長)㕓人中士二人下士四人府
二人史四人胥二人徒二十人掌斂布絘布總布
質布罰布㕓布而入于泉府
謹案門關之制首見於周禮司關國貨有節出
入有司治禁有掌不出于關者有罰正與今日
關税之政相仿其屬之于地官則如今各直省
監督之受成于戶部矣至于九賦斂財賄七曰
關市之賦實以大宰掌之則如今崇文門正監
督之必以大臣
簡充誠慎重其職掌也直省各關治關而不治市其
市賈牙税皆以守土之官領之唯
京師左右翼監督則八旗田房騐契鈐印及牲畜
之陳于衢市者皆要其成焉其制亦以大臣
簡充是兼有周家司市㕓人之職于大宰關市之賦
尤相合也考歷代司市市令之制官秩本微如
今順天府通判之專管牙税頗為近之故既著
于順天府篇而監督職掌所係亦復相似因並
係之于表且互證其說焉
江永周禮疑義舉要㕓人所掌質布蓋償質劑之
布也古未有紙大劵小劵當以帛為之交易以給
買者而賣者亦藏其半質劑蓋官作之其上當有
符印是以量取賣買之泉以償其費猶後世契紙
有錢也
惠士竒禮說司關掌國貨之節以聯門市其法管
子行之于齊征于關者勿征于市征于市者勿征
于關此司關聯門市之法也自外入者征于關關
移之門門移之市所謂征于關者勿征于市也自
内出者征于市市移之門門移之關所謂征于市
者勿征于關也若自内而不由于市自外而不出
于關然後舉而罰之
謹案兩翼監督有田房契尾之税今考江永周
禮說則契尾之税亦本于㕓人之質布蓋質劑
之交易不可不領之于官與夫司市法六畜則
正衢路牲畜有税之類皆因事制宜昭信定業
而惠商裕民之意寓其中矣又考周禮地官丱
人掌金玉錫石之地而為之厲禁以守之後世
金官鐵官坑冶諸使並沿其制我
朝礦課領于有司以時開閉不設專官亦不列于
關税之課蓋物土宜而寬民力迥非前代所能
及矣
秦
漢書百官公卿表關都尉秦官
漢
漢書武帝紀太初四年徙弘農都尉治武關税出
入者以給關吏卒食
史記義縱傳寗成家居上拜成為關都尉
漢書張敞傳出為函谷關都尉
漢書百官公卿表京兆尹屬官有長安市令丞
後漢書光武紀建武九年省關都尉十九年復置
函谷關都尉
後漢書陰識傳封陰鄉侯以為關都尉鎮函谷
劉昭後漢書志注漢官曰市長一人秩四百石丞
一人二百石
謹案前漢都長安所置關津以函谷關為重地
太初始設關税以後尤重都尉之選自張敞而
外見于漢書者霍光以丞相田千秋弟為關都
尉黃霸子賞嗣侯爵為關都尉與夫何恢翟宣
並係世臣子弟後漢陰識以勲戚通侯出典斯
職厥制尤重今崇文門監督
特簡大臣典司其事實與古制相符至洛陽市令雖
品秩卑小不與今之左右翼相近而職事相同
故節取而列于篇中至漢初令賈人不得乘車
衣絲重租税以困辱之誠所以敦本抑末勸民
為農也其後至武帝元光六年初筭商賈則商
賈車船有税矣元符四年初筭緡錢則凡有緡
錢者皆税矣至于告緡徧天下(以上皆見史記)雖不為
商賈者胥被其害而關税之重取横斂有不待
言者此漢代之粃政非復立關置𣙜之本意也
三國
唐六典注後漢河南尹屬官有洛陽市長丞魏因
之
晉
晉書職官志侍御史有十三曺江左置庫曺掌厩
牧牛馬市租
謹案晉以侍御史掌襍税後世設巡關御史實
昉于此蓋以御史職司風憲可以譏察非常平
均出入故慎重其選也然京員奉使𣙜關誠得
恪守恒制委任得人則裕商便民之政足與守
土之規相參並舉而如期更代較若畫一亦于
考成之法有禆豈必專使御史崇其虚名哉明
代專重御史尚空言而不求實效寖成黨援即
出使一端可見乃晉氏已肇其端參考古今知
未足為常制也
鄭樵通志諸市署東晉則丹陽尹管之
馬端臨文獻通考税契始于東晉
宋齊梁陳
宋書百官志庫曺掌廐牧牛馬市租
唐六典注宋齊諸市署隸丹陽尹梁始隸大府陳
因之
杜佑通典自東晉至陳西有石頭津東有方山津
各置津主一人賦曺一人直水一人以檢察禁物
及亡叛者荻炭魚薪之類出津者並十分税一以
入官淮水北有大市自餘小市十餘所備置官司
文獻通考晉自過江至於梁陳凡貨賣奴婢馬牛
田宅有文劵率錢一萬輸估四百入官賣者三百
買者一百無文劵者隨物所堪亦百分收四名為
散估歷宋齊梁陳如此以為常以人競商販不為
田業故使均輸欲為懲勵雖以此為詞其實利在
侵削
謹案商税之設於稽查征𣙜之中寓崇本抑末
之意不使田作之民專輸賦税誠所以劑食貨
之平也然必行商大賈挾重資以牟利者始在
税征之列至于尋常貨賣民生日用之資乃無
論其文劵之有無而概從而征之此江左苟且
一切之弊政宜其見譏于前志也
北魏
魏書官氏志京邑市令從五品中
文獻通考後魏明帝孝昌二年税市入者人一錢
其店舍又為五等收税有差
北齊
通典北齊黃門侍郎顔之推奏請立關市邸店之
務開府鄧長顒贊成之
冊府元龜北齊司州牧領東西市署令丞
後周
唐六典後周司市下大夫一人
文獻通考後周閔帝初除市門税及宣帝即位復
興入市之税每人一錢
隋
隋書百官志關置令丞官屬立三等之差
唐六典煬帝二年改市令隸太府寺京師東市曰
都會西市曰利人東都東市曰豐都南市曰大同
北市曰通遠
隋書百官志司農寺屬官京市有肆長四十人
唐
唐六典關令一人從八品上丞二人從九品上錄
事一人府二人史四人典事六人津吏八人中關
令一人正九品下丞一人從九品下錄事一人府
一人史二人典事四人津吏六人下關令一人從
九品下府一人史二人典事二人津吏四人兩
京諸市署各令一人從六品上掌百族交易之事
丞為之貳
新唐書百官志市署有錄事一人府三人史七人
典事三人掌固三人
新唐書食貨志德宗時趙贊請諸道津會置吏閱
商賈錢每緡税二十竹木茶漆税十之一以贍常
平本錢帝納其策
文獻通考文宗太和七年御史臺奏太和三年赦
文天下除兩税外不得妄有科配其擅加襍𣙜率
一切宜停令御史臺嚴加察訪者伏見嶺南道擅
置竹綀場税法至重害人頗深自太和三年赦文
旬月之内或以督察不嚴或以長吏更改依前却
置重困齊人伏望今後科配襍𣙜等有出使郎官
御史令嚴加訪察苟有此色本判官重加懲責從
之開成二年武寧軍節度使薛元賞奏泗口税
場應是經過衣冠商客金銀羊馬斛斗見錢茶鹽
綾絹等一物已上並税今請停絶勅旨從之
謹案唐代襍税繁多諸使並出如租庸兩税戶
口鹽鐵𣙜酤諸名史不絶書而關津之税則唯
有關令津吏諸末職分隸于各州縣而無專使
之官然觀趙贊請于津會置吏税緡錢及竹木
茶漆以贍常平本錢則未免苛碎煩擾甚至赦
文停止而諸道轉設為至重之税法若泗口税
埸則金銀見錢有税一物以上有税蓋由法制
不定責成不專故官吏得以乘間妄取而實無
補于軍國之費也
文獻通考唐有市舶使代宗廣德元年有廣州市
舶使
謹案市舶使徵稽蕃貨為海關徵税之所自始
五季
孫逢吉職官分紀梁開平元年以潼關隸陜州乃
置潼關軍使又改虎牢關為軍仍置使
五代會要周顯德五年敕諸道州府應有商賈與
販牛畜者不計黃牛水牛凡經過處並不得抽税
如是貨賣處祇仰據賣價每一千抽税錢三十不
得别有邀難
宋
宋史職官志鹽鐵使掌天下山澤之貨賄關市河
渠軍器之事以資邦國之用分掌七案三曰商税
案
王應麟玉海乾德三年八月辛酉置𣙜貨務京師
及建安漢陽蘄口並置
職官分紀國朝舊有𣙜易庫因置使
宋史職官志監當官掌茶鹽酒税埸務征輸諸州
軍隨事置官
文獻通考開寳四年平廣南以同知廣州潘美尹
宗珂並兼市舶使咸平二年令杭州明州各置市
舶聽蕃官從便市舶使多州郡兼領元豐中始令
轉運使兼提舉而州郡不復預後專置提舉而轉
運使亦不復預矣
宋史職官志提舉市舶司掌蕃貨海舶征𣙜貿易
之事以来遠人以通遠物
謹案宋關市之税内則掌于鹽鐵使外則領于
各州郡而屬于轉運使其後亦復專設提舉之
官其京師𣙜貨務自開寶時始設而州軍隨事
立監當官蓋關税之職至宋始備與今制亦大
略相脗合云
文獻通考太祖建隆元年詔所在不得苛留行旅
齎裝非有貨幣當算者無得發篋搜索又詔榜商
税則例于務門無得擅改更增損及創收
李燾續資治通鑑長編淳化二年詔除商旅貨幣
外其販夫販婦細碎交易不得收其算常税名物
令有司條析揭榜頒行天下
謹案今各關務刊刻木榜揭應税物值之數而
省其竒零使商民周知而吏不得為奸蓋實昉
于宋制也
文獻通考李重進平以宣徽北院使知揚州樞密
直學士杜韡監州税止齋陳氏曰以朝臣監州税
始於此然未以此置官也諸州監當分差使臣自
太宗始雍熙三年始著於令監當使臣京朝官並
三年替仍委知州通判提舉之遂為定員
玉海仁宗時詔埸務歲課倍增者乃增使臣一員
監臨又詔取一歲中數為額後雖羨益弗增
陳傅良止齋集藝祖開基首定商税則例自後累
朝守為家法凡州縣小可商税不敢專擅創取動
輙奏稟三司取旨行下至淳化三年令諸州縣有
税以端拱元年至淳化元年收到課利最多錢數
立為租額比校科罰蓋商税額比校自此始熙寧
三年中書奏自来埸務課利增虧並自本州保明
三司立定新額始牒轉運司令本處趁辦往復動
經年歲虚有留滯莫若令本州自此立定祖額比
較有旨從之本州比校自此始商税輕重皆出官
吏之意有增而無減矣政和間漕臣申奏於則例
外增收一分税錢而一分增收税錢窠名自此始
紹興二年令諸路轉運使量度收税緊慢增添税
額三分或五分而三五分增收税錢窠名自此始
謹案遣朝臣監督各路關税始於宋初削平藩
鎮之日蓋自唐以来諸藩鎮專有一方重斂侵
掠無復經常之制故以朝臣往監經紀其事其
後遂為定制而三年則有更替增課則更添置
使臣嗣後始一歸于轉運使而以州縣官監當
提舉蓋猶今直省各關或專遣司員或由督撫
將軍織造鹽政總理而委道府各屬官監收之
制也商税之有額昉于淳化間三司取定之租
額至熙寧間則令本州各自為額而税以漸增
自後有添取一分至三五分窠名而征𣙜繁重
是雖有定額之名而加征不啻倍蓰以視我
朝各關征税設為一定之額永垂恒制不得擅有
增益者相去蓋霄壤矣
文獻通考熙寧七年詔減國門税數十種錢不滿
三十者蠲之其先外城二十門皆責以課息近止
令隨其閑要分等以撿捕獲失之數元祐元年
戶部請在京商税院酌取元豐八年錢數以為新
額自明年始
謹案宋時國門征税屬于在京商税院而統于
戶部故額設之增減由戶部奏定其制與今稍
異也
遼
遼史食貨志征商之法自太祖置羊城于炭山北
起𣙜務以通諸道市易太宗得燕置南京城北有
市百物山峙命有司治其征餘四京及它州縣貨
産懋遷之地置亦如之雄州高昌渤海亦立互市
以通南宋西北諸部高麗之貨聖宗乾亨間燕京
留守司請弛居庸關税以通山西糴易二十三年
振武軍及保州並置𣙜埸
遼史百官志南面財賦官有某州錢帛都點檢
金
金史百官志𣙜貨務使從六品副使從七品掌發
賣給隨路香茶鹽鈔引提舉南京𣙜貨司(貞祐四年置)
提舉從五品同提舉從六品勾當官三員正九品
提舉南京路𣙜貨事從六品中都都商税務司使
一員正八品副使一員正九品掌從實辦課以佐
國用都監一員從九品掌簽署文簿巡察匿税潼
關二使兼譏察官正七品掌關禁譏察奸偽管鑰
啟閉副譏察正九品掌任使之事居庸關紫荆關
通會關會安關及他關皆設使從七品
金史食貨志明昌元年正月制尚書省定院務課
商税額泰和七年制院務課令運使差官監𣙜
謹案金制税務之官較為詳備如居庸紫荆諸
關皆為今日經制實由金昉也其時商税有成
額由尚書省審定蓋隸于戶部而行于提舉各
官大定明昌之間俗臻富庶亦其規制商民均
有得宜者耳院務課令運司差官監𣙜正與今
之督撫委員監收關税者相似蓋與宋制相仿
彿也
元
元史百官志大都宣課提舉司掌諸色課程併領
京城各市提舉二員從五品同提舉一員從六品
副提舉一員從七品提控案牘一員司吏六人世
祖至元十九年併大都舊城兩税務為大都稅課
提舉司至武宗至大元年改宣課提舉司(屬戶部)抽
分埸提領所凡十處曰紫虚車西口曰海州新壩
曰北沙大倉曰安河桃源曰太湖東西口曰時堡
興化曰高郵保應曰汶湖等處曰雲山白水曰安
東州每所各設提領一員同提領一員副提領一
員常湖等處茶園都提舉司秩正四品達魯噶齊
(解見理藩院篇)一員提舉一員俱從五品同提舉一員從
六品副提舉一員從七品提控案牘一員都目一
員提領所每所各設正同副提領各一員俱受宣
徽院劄付
明
明史食貨志關市之征官司有都税有宣課有司
有局有分司有抽分司埸司抽分在南京者曰龍
江大勝港在北京者曰通州白河盧溝通積廣積
在外者曰真定杭州荆州太平蘭州廣寧河北止
鹽山縣宣德四年委御史戶部錦衣衞兵馬司官
各一於城門察收舟船納鈔鈔關之設自此始于
是有漷縣濟寧徐州淮安揚州上新河滸墅九江
金沙洲臨清北新諸鈔關量舟大小修廣而差其
額謂之船料不税其貨惟臨清北新則兼收貨税
各差御史及戶部主事監收正統九年復設甘省
税課司成化七年增置蕪湖荆州杭州三處工部
官初抽分竹木止取鈔其後易以銀尋遣御史𣙜
税隆慶二年始給鈔關主事關防敕書
明史職官志監察御史巡關宣德四年設立鈔關
御史至正統十年始遣主事
王圻續文獻通考工部通州白河抽分竹木局大
使各一人副使一人盧溝橋抽分竹木局大使一
人副三人大通關提舉一人凡抽分征諸商率三
十分取十五取六取五取四取三取二取一凡七
等
明史職官志市舶司提舉一人(從五品)副提舉二人
(從六品)其屬吏目一人(從九品)掌海外諸蕃朝貢市易
之事禁通蕃征私貨平交易洪武七年罷福建廣
東浙江三提舉司永樂元年復置尋命内臣提督
之嘉靖元年罷福建浙江二司惟存廣東市舶司
税課司大使一人(從九品)典税事明初改在京官
店為宣課司府州縣官店為通課司後通課司為
税課司
謹案明代置鈔關御史專税諸關船料其兼税
貨物則以御史及戶部主事兼理之而竹木税
務則屬于工部主事其他税課河泊之領于州
縣者與今制略同惟御史巡關我
朝始從裁去蓋各省關𣙜既由督撫委員監收報
其成于部院而戶工兩部及内務府司員分任
要地責成嚴重至崇文門兩翼監督每歲奏請
並以大臣
特旨簡放所以慎重關政者甚至誠無待于别差御
史徒滋紛擾也考歷代關制至宋始詳而其為
弊亦復不一文獻通考稱其貪吏苛取私立税
埸其弊已有不勝言者至于明代中葉以後各
關津多設無名税課其尤弊者凡諸市舶店税
及門關税務多遣中官主之侵漁百計凌轢官
吏剥削商民至于採辦開礦之使紛紜四出則
宇内胥被其毒姦民望風希幸納賄中官輙授
以指揮劄記任為爪牙窮鄉僻壌皆私立土商
名目米鹽雞犬篦取無遺甚至數激民變亦復
庇而不問其所得財賄盡以飽權閹之溪壑而
昔人通商裕國之經制蕩焉無存矣我
朝釐正關𣙜
寬政頻施前代無名之繁賦芟除殆盡其治於有司
者既定經常之額歲終會計與田賦彙疏以
聞而門關重地督以重臣涖以封疆大吏關津則有
親填循環稽考之簿海舶則有貿易外洋之照
内江内河之經歷遼遠者皆給之照以辨姦良
所以體恤商賈杜絶姦欺者規制至為詳悉蓋
利用通財盡革往代無藝之征而垂億萬年永
久之制洵非成周以後所得而比隆者矣
欽定歷代職官表卷六十二
