欽定歷代職官表卷三十二
順天府表
順天府
國朝官制
順天府尹漢人一人(正三品)丞漢人一人(正四品)
尹掌
京畿治理凡田賦出納之政以時勾稽會直隸總督
而上其要於戶部凡師行則主和雇民車歲以立
春前一日率僚屬迎春東郊遂進春於
宫門退而頒春於民間以勸東作
耕耤則具耒耜絲鞭實青箱以穜稑奉之以從鄉試則
充監臨凡考試咸司其供具焉丞掌學校之政令
鄉試則充提調官以佐尹而經理之員額俱順治
元年定雍正元年以來以部院大臣兼管府事皆
由
特簡無定員
治中漢人一人(正五品)通判漢人一人(正六品)
治中掌供文武鄉會試之饔餼製卷以授諸生通
判掌京城各市牙儈之籍而𣙜其常税鄉會試則
治其名簿焉
國初設治中一人通判三人推官一人順治六年省
通判二人康熙六年省推官員額
經歷司經歷漢人一人(從七品)照磨漢人一人(從九品)司獄
司司獄漢人一人(從九品)崇文門副使漢人一人(未入流)
經歷掌出納文書照磨掌鄉試繕冊彌封之事司
獄掌刑部所送軍流徒罪人收繫而發遣之副使
掌守崇文門庫藏員額俱順治元年定舊設有知
事一人檢校一人康熙六年省庫大使一人康熙
三十九年省崇文門大使一人康熙四十年省
大興縣知縣一人(正六品宛平縣同)縣丞一人(正七品)典史一人
(未入流)巡檢三人(從九品)牐官一人(未入流)宛平縣知縣一人
縣丞二人主簿一人(正九品)典史一人巡檢四人牐官一
人
大興宛平知縣各掌其縣之政令與五城兵馬司
分壤而治撫和兆人緝禁姦匪頒布教條品秩服
章視外縣加一等縣丞以下咸佐知縣以分掌其
事焉又初設有廣源牐牐官一人順治十年省張
家灣宣課大使一人康熙四十年省逓運所大使
一人康熙三十八年省
儒學教授滿洲漢人各一人(正七品)訓導滿洲一人(正七品)
漢人一人(從七品)
掌八旗及京師黌序訓課之政
國初設府學漢人教授一人訓導六人京衛武學漢
人教授一人訓導二人順治二年省武學訓導員
額三年省府學訓導四人康熙四年又省二人十
五年復設府學訓導武學訓導各一人雍正三年
改京衛武學為順天府武學四年罷武學之制增
置儒學滿洲教授訓導各一人
謹案順天府初止轄大興宛平二縣康熙十五
年始以昌平良鄉等州縣併隸順天府今所屬
自大興宛平以外凡州縣二十有五設東西南
北四路同知以分領之皆兼統於直隸總督其
職制員數已别載入州縣篇故不具於此表
歴代建置
三代
尚書君陳命汝尹兹東郊孔安國傳命君陳正東
郊成周之邑里官司
謹案尹之訓為正洪範師尹惟日孔安國傳云
衆正官之吏孔穎達疏謂正官大夫與其同類
之官為長則尹乃官僚居首者之號故春秋列
國以尹名官者如楚有工尹連尹莠尹鍼尹環
列之尹宫廏尹中廏尹寢尹監馬尹左尹右尹
宋有大尹門尹之類屢見於左氏傳今京府稱
尹昉於漢代則又取君陳尹兹東郊之文以為
義謹首著於此
周禮地官鄉師下大夫四人各掌其所治鄉之教
而聽其治以國比之灋以時稽其夫家衆寡辨其
老幼貴賤廢疾馬牛之物辨其可任者與其施舍
者掌其戒令糾禁聽其獄訟大役則帥民徒而至
治其政令大軍旅會同正治其徒役與其輂輦歲
終則攷六鄉之治以詔廢置正歲稽其鄉器若國
大比則攷教察辭稽器展事以詔誅賞
謹案周時分建六官未有守令之職故後世京
師諸官府多與周制相承而京尹獨無可比附
自來考職官者皆以京尹為起於秦之内史而
不復推及於周然以王城之地京大師衆民物
繁阜不容無人焉以治之謹嘗參稽經義尋繹
原委而知地官之鄉師實與今京尹職守有相
合者何以言之周法以六鄉為首善之區故司
徒所主民事於六鄉為尤詳鄭司農謂百里以
内為六鄉外為六遂四面而環王城鄉師四人
以兩人共主三鄉其王城以内亦當在六鄉之
數故小司徒稽國中及四郊都鄙之夫家九比
之數鄉師以時巡國及野而賙萬民之囏阨鄉
大夫登夫家之衆寡國中自七尺以及六十野
自六尺以及六十有五悉以國中與郊野對舉
知所謂國中者即如今之京城郊野即如今順
天府所轄州縣之地而皆屬鄉師又小司徒大
比六鄉四郊之吏平教治正政事鄭康成謂吏
在四郊之内主民事者而以六鄉統之亦如今
順天府屬州縣官之比故鄉師之職所謂掌其
戒令糾禁聽其獄訟治其徒役與其輂輦者無
一非今順天府所有事特周鄉師四人而後世
但臨以一尹則古今之各有異宜也至秦漢官
名之同於周舊者如太僕司隸之屬於取義尚
不甚相遠而獨内史之主京師則按之周官全
不得其命名之故惟考鄉大夫獻賢能之書於
王有内史貳之之文意者周秦之間鄉遂之制
既廢而三年大比之式尚存於内史因姑取其
名以代鄉師之官因襲變遷其由來固當有所
自耳
周禮地官司市下大夫二人上士四人中士八人
下士十有六人府四人史八人胥十有二人徒百
有二十人掌市之治教政刑度量禁令廛人中士
二人下士四人府二人史四人胥二十人徒二十
人掌歛市絘布總布質布罰布廛布而入于泉府
(鄭康成注絘布列肆之税廛布貨賄諸物邸舍之税)
謹案日中為市欺詐易生故周禮特設司市以
董治之而質人以質其成廛人以歛其布皆所
以平爭而禁偽兩漢而後設市令丞於都城以
主百族交易其立制盖本於此今市政之在各
州縣者已併隸於地方長吏惟順天府通判主
徵牙税正與歛絘布廛布者其事相合盖猶兼
有周司市及廛人遺意故並系之於表而歴代
市令長丞之職亦以類附及焉
秦
杜佑通典周官有内史秦因之掌治京師
三輔黃圖秦并天下置内史以領關中
史記秦始皇本紀咸陽令閻樂
漢
漢書百官公卿表内史掌治京師景帝二年分置
左内史右内史右内史武帝太初元年更名京兆
尹屬官有長安市廚兩令丞左内史更名左馮翊
長安四市長丞屬焉主爵中尉更名右扶風治内
史右地與左馮翊京兆尹是為三輔皆有兩丞秩
二千石丞六百石
三輔黃圖漢高祖定三秦更為渭南郡九年復為
内史始都之景帝分置左右内史此為右内史武
帝太初元年改内史為京兆尹與左馮翊右扶風
謂之三輔其治俱在長安城中
顔師古漢書注京兆在尚冠前街東入故中尉府
馮翊在太上皇廟西入右扶風在夕隂街北入故
主爵府長安以東為京兆長陵以北為左馮翊渭
城以西為右扶風
漢書趙廣漢傳廣漢遷京輔都尉守京兆尹
漢書王尊傳尊為諫大夫守京輔都尉行京兆尹
事
漢書酷吏傳義縱遷長安令直法行治不避貴戚
尹賞以三輔高第選守長安命得一切便宜從事
漢書趙廣漢傳使長安丞龔奢叩堂戶
漢書張敞傳敞守京兆尹賊捕掾絮舜下獄敞使
主簿持教告舜
漢書趙廣漢傳新豐杜建為京兆掾
漢書游俠傳萭章為京兆尹門下督從至殿中
謹案漢三輔雖並治長安然各有分壤其都城
以内不屬馮翊扶風故張敞傳稱京兆典京師
長安中浩穣於三輔尤劇而黃圖亦稱都城為
右内史地是長安城内全隸於京兆可知考之
於史如雋不疑為京兆尹京師吏民敬其威信
趙廣漢為京兆尹發長安吏自將至博陸侯霍
禹第廋索私屠酤又率長安丞捕賊而張敞為
京兆尹長安市無偷盗長安官司吏卒皆統帥
於京兆尹馮翊扶風所轄但在都城以外其於
長安吏事固未嘗有所預也至如趙廣漢王尊
之為京兆尹一以京輔都尉稱守一以諫大夫
守京輔都尉稱行其他似此者尚多殆當時以
此職最要不輕授人故俱先令攝署以觀其能
否耳又京兆賊捕掾門下督諸職不見於百官
表盖京兆尹所自辟除如今照磨司獄之流歟
又案歴代京牧俱稱劇任而西漢之京兆尹尤
難稱職史所載能於其官者以韓張兩王為最
著大抵皆以武健嚴酷為用而循吏如黃霸等
一為京兆其聲望遂以頓减甚且獲罪罷官其
難治至於如此推求其故則漢之都城其大患
有二一曰豪猾一曰盗賊盖漢初沿戰國之餘
習其豪民爭以游俠相尚報仇怨結刺客者方
羣聚於長安如王尊𫝊所稱宿豪大猾東市賈
萭城西萭章箭張禁酒趙放之徒無不結黨犯
法以撓吏權而諸陵既建陵邑盡徙天下豪家
富族以實關中積為姦藪如原涉𫝊所稱長安
五陵諸為氣節者實即一時亂政之尤又長安
市偷盗盛行尹賞𫝊載城中薄暮塵起剽劫行
者死傷横道桴鼓不絶其事亦後世所罕有其
他若發民治馳道發衛士詣北軍(俱見黃霸傳)為司
隸校尉發吏捕人(見王尊傳)悉責辦於京兆諸務冗
雜宜為守尹者芒刃稍頓即不能擊斷也然觀
趙廣漢傳稱左馮翊右扶風皆治長安中犯法
者從跡喜過京兆界廣漢嘆曰亂我治者常二
輔也足知當時三輔並建東西藏匿易以潛奸
故京兆更以掣肘為病亦由其立法之未為盡
善矣
後漢書百官志河南尹一人主京都二千石丞一
人
通典光武中興徙都洛陽改太守為尹章綬服秩
與京兆同主京都特奉朝請
後漢書董宣列傳特徵為洛陽令摶擊豪強莫不
震慄周䊸列傳徵拜洛陽令貴戚踴蹐京師肅清
王渙列傳遷為洛陽令以平居身得寬猛之宜
後漢書魯恭傳仁恕掾肥親章懷太子李賢注仁
恕掾主獄屬河南尹
劉昭後漢書志注漢官曰河南尹員吏九百二十
七人十二人百石諸縣有秩三十五人官屬掾史
五人四部督郵史部掾二十六人案獄仁恕三人
監津渠漕水掾二十五人百石卒史二百五十人
文學守助掾六十人書佐五十人循行二百三十
人幹小史三百三十一人洛陽令秩千石丞三人
四百石員吏七百九十六人十三人四百石鄉有
秩獄史五十六人佐史鄉佐七十七人斗食令史
嗇夫假五十人掾史幹小史二百五十人書佐九
十人循行二百六十人
唐六典後漢河南尹屬官有洛陽市長丞
謹案東漢京兆尹左馮翊右扶風以陵廟所在
不改其號然品秩與諸郡太守同非京尹可比
今故不列於表至河南尹職任繁劇而洛陽特
置詔獄為刑名之總滙故洛陽令必以強幹者
居之每詔三公特選視西漢之長安令其任為
更重云
三國
裴松之三國志注傅子曰河南尹内掌帝都外統
京畿兼古六鄉六遂之士其民異方雜居多豪門
大族商賈胡貊天下四方會利之所聚而姦之所
生前尹司馬芝舉其綱而太簡次尹劉静綜其目
而太密後尹李勝毁常法以收一時之聲嘏立司
馬氏之綱統裁劉氏之綱目以經緯之李氏所毁
以漸補之郡有七百吏半非舊也河南俗黨五官
掾功曹典選職皆授其本國人無用異拜人者嘏
各舉其良而對用之
唐六典魏有治中
謹案東漢河南尹員吏九百二十七人而曹魏
時河南吏已减至七百人盖其繁劇之形已較
損於漢代矣
晉
晉書職官志郡皆置太守河南郡京師所在則曰
尹又置主簿主記室門下賊曹議生門下史記室
史錄事史書佐循行幹小史五官掾功曹史功曹
書佐循行小史五官掾等員
太平御覽王隠晉書曰泰始六年詔曰河南大郡
四方表則中書令庾純清粹中正才經治化其以
純為河南尹
晉書王衍列傳衍轉河南尹樂廣列傳累遷侍中
河南尹
唐六典晉置别駕治中
司馬光資治通鑑晉惠帝永平九年洛陽令曹攄
謹案晉依漢魏之制置河南尹洛陽令於都城
按之職制自當以郡統縣然觀資治通鑑載惠
帝廢愍懷太子故臣冒禁拜辭司隸校尉滿奮
收縳送獄河南尹樂廣即便觧遣而繫洛陽獄
者猶未釋都官從事孫琰說賈謐令釋之胡三
省註曰付郡者河南尹得觧遣之繫洛陽獄者
尹不得與故未釋據此則河南洛陽各有獄其
在洛陽者皆令自决遣並不關白於尹疑當時
洛陽實主詔獄故其權獨重也
唐六典歴代所都皆為尹晉江左為丹陽尹
歐陽詢藝文類聚晉太興元年改丹陽内史為丹
陽尹
晉書王垣之列傳遷中書令領丹陽尹劉惔列𫝊
惔累遷丹陽尹為政清肅門無雜賓
謹案晉南渡後以建康為都城丹陽既改為尹
則建康令亦當與洛陽令相同特其明文不見
於史耳
唐六典市長丞東晉隸丹陽尹
宋齊梁陳
宋書州郡志丹陽尹治建業
南齊書百官志丹陽尹位次九卿下
謹案南朝諸代皆以揚州刺史為京輦重任以
諸王領之丹陽尹職雖雄緊不免受制於揚州
宋彭城王義康傅義康領揚州刺史欲以所親
劉斌為丹陽尹此即揚州與丹陽互相表裏之
一證宜前後任是官者多不能稱其職也
梁書王志列傳天監元年遷冠軍將軍丹陽尹袁
昂列傳普通三年為中書監丹陽尹
梁書太祖五王列傳安成王機普通二年遷明威
將軍丹陽尹衡山侯恭遷中書監丹陽尹恭世子
静歷東宮領直遷丹陽丞
隋書百官志建康舊置獄丞一人天監元年詔依
廷尉三官置正平監又令三官更直一日分受罪
繫事無大小悉與令籌若有大事共詳三人具辨
脱有同異各立議以聞
資治通鑑梁太清二年建康令謝挺
隋書百官志陳丹陽尹中二千石品第五郡丞六
百石建康令千石品並第七
謹案梁以建康令主獄事至别置建康三官與
令籌决以重其職盖亦沿漢晉洛陽令掌詔獄
之例陳書載陸虞判廷尉建康二獄事則其制
猶未改也
北魏
魏書官氏志延和元年三月改代尹為萬年尹代
令為萬年令後復代尹第三品上京邑市令代尹
丞從第五品中代郡通事第七品上高祖復次職
令河南尹第三品洛陽令第五品河南郡丞第六
品司州文學從第八品
通典後魏太和中遷都洛陽又置河南尹東魏曰
魏尹
南齊書封隆之列傳隆之父子繪仕魏為司徒左
長史行魏尹事乾眀初轉大司農尋正除魏尹
魏書世宗本紀正始元年八月詔洛陽令有大事
聽面敷奏
魏書高謙之列傳謙為河隂令舊制二縣令得面
陳得失時佞幸之徒惡其有所發聞遂共奏罷謙
之上疏曰臣謬宰神邑實思奉法不撓臣父崇之
為洛陽令常得入奏是非所以朝貴歛手乞更眀
往制庶姦豪知禁
謹案北魏初都平城孝文遷洛陽孝静遷鄴故
代河南魏三郡皆為京尹至漢晉治京城者惟
洛陽一令而魏之河隂令亦得視洛陽稱為二
縣則如今大興宛平之並為京縣也
北齊
隋書百官志後齊司州置牧屬官有别駕從事史
治中從事史等員又領西東市署令丞及統清都
郡諸畿郡清都郡置尹丞中正功曹主簿督郵五
官門下督錄事主記議生及功曹記室戶田金租
兵騎賊法等曹椽中部掾等員鄴臨彰成安三縣
令各置丞中正功曹主簿門下督錄事主記議及
功曹記室戶田金租兵騎賊法等曹椽員
北齊書叚榮列傳勑濬京城北隍司州治中崔龍
子清都尹丞李道隆鄴縣令尉長卿臨彰令崔象
成安令高子徹等並典作
謹案漢置司隸校尉督察京師魏晉以後以為
司州乃部刺史之任而京尹則郡太守之任各
有職事不相臨攝六朝改司州為揚州其權勢
始見偏重而亦未有統屬北齊置清都尹始統
之以司州牧與歷代稍有不同然考之列傳如
范陽王紹義等皆以宗室為之則其職亦未嘗
不重也
後周
唐六典後周復為京兆尹又置雍州牧
通典後周司市下大夫正四命小司市上士正三
命
謹案唐六典稱後周置雍州牧又有京兆尹而
當時依倣周制復設鄉伯中大夫小鄉伯下大
夫上士中士等官其職掌所别不得而詳然稽
之周書紀傳亦未見有曾為京兆尹者疑雖有
其名實未嘗授人也
隋
隋書百官志雍州置牧屬官有别駕贊務等員京
兆郡置尹丞正功曹主簿金戶兵法士等曹佐等
員并佐史二百四十四人大興長安縣置令丞正
功曹主簿西曹金戸兵法士曹等員并佐史合一
百四十七人雍州牧從二品京兆尹正三品雍州
别駕贊務從四品大興長安令京兆郡丞從五品
大興長安丞從七品開皇三年罷郡以州統縣改
别駕贊務為長史司馬煬帝罷州置郡京兆河南
則俱為尹並正三品罷長史司馬置贊務一人以
貳之京兆河南從四品上次置東西曹椽京兆河
南從五品上大興長安河南洛陽四縣令並增為
正五品其後諸郡各加置通守一人位次太守京
兆河南則謂之内史又改贊務為丞位在通守下
唐六典後周置雍州牧隋因之大業三年罷州置
郡京兆河南皆為尹則兼牧之任矣
隋書百官志司農寺市署令二人市有肆長四十
人煬帝定令太府寺管京都五市署京師東市曰
都會西市曰利人東都東市曰豊都南西市曰大
同北市曰通遠
謹案治中别駕贊務諸官歷代皆隸於司州至
隋并州入郡始為京尹之佐其品秩視尹僅相
去一偕盖如今順天府丞之職而當時又别有
京兆河南郡丞則秩止五品其班位在洛陽長
安諸令之下乃京尹之屬僚非令府丞可比自
隋煬帝復改贊務為丞而丞始定為尹貳名實
異同固有不必其相沿者矣至贊務即治中所
改考之唐六典則當時實作贊治今隋書之稱
贊務者盖修史時避高宗諱也
唐
唐六典京兆河南太原府牧各一人從二品尹一
人從三品掌清肅邦畿考竅官吏宣布德化撫和
齊人少尹二人從四品下掌貳府事以紀綱衆務
通判列曹司錄参軍事二人正七品上錄事四人
從九品上掌省署抄目糺正非違監守符印功曹
参軍事二人正七品下掌官吏考課之事倉曹参
軍事二人正七品下掌公廨倉庫租賦之事戸曹
参軍事二人正七品下掌戸籍計帳之事兵曹参
軍事二人正七品下掌兵甲器仗之事法曹参軍
事二人正七品下掌鞫獄定刑之事士曹参軍事
二人正七品下掌百工衆藝之事参軍事六人正
八品下掌出使檢討之事經學博士一人從八品
上助教二人以五經教授諸生萬年長安河南
洛陽奉先太原晉陽令一人正五品上丞二人從
七品上令掌導揚風化撫字黎氓丞為之貳主簿
二人從七品上掌付事勾稽省署抄目糺正非違
監印給紙筆雜用之事錄事二人從九品下掌受
事發辰檢勾稽失
新唐書百官志武德元年雍州置牧一人以親王
為之然常以别駕領州事永徽中改尹曰長史開
元元年改京兆江南府長史復為尹
舊唐書百官志開元初雍洛并改為府乃升長史
為尹從二品專總府事魏晉有治中隋文改為司
馬煬帝改為贊治又為丞武德改為治中永徽避
高宗名改為司馬開元初改為少尹
通典大唐京兆府本為雍州置牧一人以親王為
之太宗為秦王中宗為英王睿宗為相王時並居
其任多以長史理人開元元年改雍州為京兆府
置牧如故掌宣風導俗肅清所部或以親王居閣
而遙領焉初雍州置别駕以貳牧之事永徽中改
别駕為長史開元初改雍州長史為京兆尹總理
衆務
謹案自兩漢以州領郡雖京師所治亦然其司
隸校尉司州刺史司州牧雍州牧及江左所置
揚州刺史皆州任也歷代所為京兆河南丹陽
等尹者則郡任也隋文帝罷郡置州而尹之事
全併於牧煬帝復罷州置郡而牧之事又全併
於尹於是州郡之事始合為一牧尹之職亦混
而無所區分唐初置牧以為京府正官設别駕
長史以貳之而所謂牧者乃以未出閤之皇子
領其事於是使别駕長史專行郡事責重位輕
殊非大小相維之義元宗改長史為尹始克以
正官莅職而領牧者仍並置不廢虚名無實終
為枝冗失宜
國朝定制以府尹事繁常
命部院大臣一人兼司其事盖亦領牧之遺意而事
任益專綱條嚴肅於治理倍資整飭矣
又案隋唐以前畫疆分治者有州有郡未有府
名唐元宗開元元年十二月改雍州為京兆府
洛陽為河南府於是兩都始建府治然特因京
郡重地故隆以此名其他則仍稱某州某郡而
已非得槩膺府號也自宋世以潛藩之地皆依
京郡故事升之為府於是府名始多然非諸帝
所嘗分封建節者仍不得預至元眀始以天下
州郡槩改為府無復差别矣顧推求事始其府
名實為京郡而設謹附考於此以明原委焉
唐六典兩京諸市署令各一人從六品上丞各二
人正八品上掌百族交易之事
五季
五代史梁本紀末帝貞明五年開封尹王瓉
五代史唐本紀莊宗同光二年河南尹張全義家
人𫝊唐秦王從榮拜河南尹唐廢帝子重美自左
衛上將軍兼河南尹
五代史王朴傳遷左諫議大夫知開封府事
謹案五季梁都汴州置開封尹唐都洛陽為河
南尹石晉復都於汴仍為開封尹宗史職官志
謂五代俱置開封府尹者誤也
宋
宋史職官志開封府牧尹不常置權知府一人以
待制以上充掌尹正畿甸之事以教法道民而勸
課之中都之獄訟皆受而聽焉小事則專决大事
則禀奏若承旨已斷者刑部御史臺無輙紏察屏
除寇盗有姦伏則戒所隸官捕治凡戸口賦役道
釋之占京邑者頒其禁令會其帳籍大禮橋道頓
遞則為之使仗内奉引則差官攝牧其屬有判官
推官四人日事推鞫分事以治而佐其長領南司
者一人督察使院非刑獄訟訴則主行之司錄参
軍一人折戸婚之訟而通書六曹之案牒功曹倉
戸曹兵曹法士曹参軍各一人視其官曹分職莅
事分案六置吏六百開封典司轂下自建隆以來
為要劇之任至熙寕間增給吏禄禁其受賕省衙
前役以寬民力釐折獄訟歸於廂官而治事視前
日損去十四元祐六年王巖叟言左右廳推官公
事詞状初無通治眀文請事繋朝廷及奏請通治
外餘並據號分治從之紹聖三年詔開封祥符知
縣事自令選秩通判人充崇寕三年蔡京奏乞罷
權知府置牧一員尹一員專總府事少尹二員分
左右二府之政事牧以皇子領之尹以文臣充在
六曹尚書之下侍郎之上少尹在左右司郎官之
下列曹郎官之上以士戸儀兵刑工為六曹次序
司錄二員六曹各二員参軍事八員開封祥符兩
縣置案倣此易胥吏之稱略依唐六典制度又請
移開封府治所於舊尚書省從之五年詔開封尹
屬官参軍等並依舊員額大觀元年李孝夀乞增
置府學博士一員從之詔開封府六職閑劇不同
如士曹之官惟主到罷批書而刑戸事繁自今凡
士之婚田闘訟皆在士曹餘曹倣此二年詔皇子
領牧禄令如執政官又詔天下州郡並依開封府
分曹置掾政和二年復置開封府學錢糧官一員
臨安府舊為杭州建炎三年詔改為臨安府紹
興置知府一員通判二員簽書節度判官廳公事
節度推官觀察推官觀察判官錄事参軍左司理
参軍右司理参軍司戶参軍司法参軍各一員本
府掌畿甸之事籍其戸均其賦役頒其禁令置兩
總轄承受御前朝旨文字凡御寳御批實封所有
取索則供進凡省臺寺監監司符牒及管下諸縣
及倉場等申到公事則受而理之凡大禮及國信
隨事應辦祠祭共其禮料會聚陳其幄帟人使往
來辦其舟楫皆先期飭於有司領縣九分士戸儀
兵刑工六案内戸案分上中下案外有免役案常
平案上下開拆司財賦司大禮局國信司排辦司
修造司各治其事置吏點檢文字都孔目官副孔
目官節度孔目官觀察孔目官各一名磨勘司主
押官正開拆副開拆官各一人下名開拆官二人
押司官八人前後行守分二十一人貼司三十人
乾道七年皇太子領尹事廢臨安府通判簽判置
少尹一員日受民詞以白太子間日率僚屬詣宫
禀事置判官二員推官三員有旨少尹比倣知府
判官比通判推官比幕職其統臨職分並照從來
條例九年皇太子解尹事臨安府知通簽判推判
官並依舊置
馬端臨文獻通考四朝志尹以親王為之號判南
衙凡命知府必帶權字以翰林為之翰林學士及
雜學士若待制則權發遣而已
顧炎武日知錄宋初太宗真宗皆嘗為開封府尹
後無繼者乃設權知府一人所以避京尹之名也
李燾續資治通鑑長編英宗治平四年二月提點
開封府界諸縣鎮公事祠部郎中陳汝羲判三司
都磨勘司知開封縣都官員外郎羅愷提點府界
諸縣鎮公事愷入見上問以開封事皆不能知上
不悦又見汝羲問以府界事應答詳敏翌日謂執
政曰愷不才宜復用汝羲代之仍與館職
謹案宋之開封府事權最重刑獄皆自斷决不
關刑部御史臺大理寺小者並不奏聞故居是
職者大都以幹辦著名而亦不免專恣之弊真
宗時以趙昌言奏始令其皆錄欵聞奏付刑部
詳覈然定案猶在開封今制順天府屬刑名皆
歸直隸按察司審轉由總督題奏其京城訟獄
事關重大者則由府尹審錄送刑部治之職事
相維視宋制益為詳慎至宋崇寕中定開封府
掾屬為士戶儀兵刑工六曹開封祥符兩縣亦
凖此式大觀初遂令天下州縣並依開封分曹
置掾今各直省府州縣書史分六房以治案牘
實始於此特宋猶以流外官為之眀初以來則
但以庶人在官者充其任其選為益輕耳
遼
遼史職官志某京留守行府尹事聖宗統和元年
見上京留守行臨潢尹事吳王某府少尹聖宗太
平四年見臨潢少尹鄭宏節
王圻續文獻通考遼南面五京尹為五京留守司
俱兼府尹職
謹案遼雖分建五京而每歲四時巡幸春水秋
山實無定所並不常在京師故五京皆置留守
司令兼府尹之事軍民俱歸統轄盖以駐蹕時
少特重其權以資弹壓也
金
金史百官志大興府尹一員正三品掌宣風導俗
肅清所部總判府事兼領本路兵馬都總管府事
車駕巡幸則置留守同知少尹判官惟留判不别
置以總判兼之同知一員從四品掌通判府事少
尹一員正五品掌同同知總管判官一員從五品
掌紀綱總府衆務分判兵案之事府判一員從五
品掌諮議参佐糾正非違紀綱衆務分判吏禮工
案事推官二員從六品掌同府判分判戸刑案事
内戸推掌通檢推排簿籍舊一員大定五年增一
員知事一員正八品掌付事勾稽省署文牘總錄
諸案之事都孔目官女直司一員漢人司一員職
同知事掌監印監管案牘不常置省則吏目攝知
法三員從八品女直一員漢人二員掌律令格式
審斷刑名女直教授一員赤縣(謂大興宛平縣)令一員
從六品掌飬百姓按察所部宣導風化勸課農桑
平理獄訟捕除盗賊禁止游隋兼管常平倉及通
檢推排簿籍總判縣事丞一員從八品掌貳縣事
主簿一員正九品掌同縣丞市令司惟中都置
令一員正八品丞一員正九品
謹案宋代始以府名加潛藩之地金則大郡亦
多升為府金史地理志謂之散府元眀而後天
下州郡悉改稱府其原實起於此時又散府守
臣得並稱為尹其制亦與歷代為不同云
元
元史百官志大都路都總管府秩正三品逹嚕噶
齊(解見戸部篇)二員都總管一員副逹嚕噶齊二員同
知二員治中二員判官二員推官二員經歷二員
知事二員提檢案牘四員照磨兼管勾一員令史
九十有五人譯史二人回回令史一人通事知印
各二人奉差二十一人國初為燕京路總管大興
府中統五年稱中都路至元九年改號大都二十
一年始專置大都路總管府秩從三品置都逹嚕
噶齊都總管等官二十七年升為都總管府進秩
正三品領府一州十有一凡本府官吏惟逹嚕噶
齊一員及總管推官專治路政其餘皆分任供需
之事故又號曰供需府焉大都路提舉學校所
秩正六品提舉一員教授二員學正二員學錄一
員至元二十四年既立國學以故孔子廟為京學
而提舉學事者仍以國子祭酒繋銜宛平縣秩
正六品逹嚕噶齊一員尹一員丞三員主簿三員
尉一員典史三員司吏二十六人至元十一年置
治大都麗正門以西大興縣秩正六品逹嚕噶
齊一員尹一員丞一員主簿二員尉一員典史三
員司吏一十五人至元十一年置治大都麗正門
以東
謹案元於京都不稱府而稱路不置尹而置逹
嚕噶齊總管等員與外諸路無異特加都字為
稍有差别耳又考地理志中書省統山東西河
北之地謂之腹裏為路二十九首即大都路則
當時又屬於中書省也
明
明史職官志順天府府尹一人正三品府丞一人
正四品治中一人正五品通判六人正六品嘉靖
後革三人推官一人從六品儒學教授一人從九
品訓導一人其屬經歷司經歷一人從七品知事
一人從八品照磨所照磨一人從九品檢校一人
所轄宛平大興二縣各知縣一人正六品縣丞二
人正七品主簿無定員正八品典史一人司獄司
司獄一人從九品都税司大使一人從九品副使
一人宣課司凡四正陽門外正陽門張家灣蘆溝
橋税課司凡二安定門外安定門各大使一人從
九品税課分司凡二崇文門德勝門各副使一人
遞車所批驗所各大使一人府尹掌京府之政令
宣化和人勸農問俗均貢賦節征徭謹祭祀閱實
戸口糾治豪強隠恤窮困疏理獄訟務知百姓之
疾苦歲立春迎春進春祭先農之神日朔望早朝
奏老人坊廂聽宣諭孟春孟冬率其僚屬行鄉飲
酒禮凡勲戚家人文引每三月一奏市易平其物
價遇内官監徵𣲖物料雖有印信揭貼必補牘面
奏若天子耕耤行三推禮則奉青箱播種於後禮
畢率庶人終畝府丞貳京府兼領學校治中参理
府事以佐尹丞通判分理糧儲馬政軍匠薪炭河
渠堤涂之事推官理刑名察屬吏二縣職掌如外
縣以近涖輦下故品秩特優順天府即舊北平府
洪武二年置北平行省九年改為北平布政司皆
以北平為會府永樂初改為順天府十年陞為府
尹秩正三品設官如應天府順天府通判舊六人
一人管糧一人管馬一人清軍一人管匠一人管
河一人管柴炭嘉靖八年革管河管柴炭二人萬
歷九年革清軍管匠二人十一年復設一人兼管
軍匠
謹案京師為萬邦輻輳之區地大物博情偽易
滋故兩漢以來皆設京尹以董正之然歷代時
宜各異而規制亦有差殊大約漢之京兆尹主
於博擊豪強而生殺得以自由其弊也失之於
横宋之開封尹主於綜核綱紀而凡事不由省
部其弊也失之於專南宋之臨安尹元之大都
路都總管府主於應辦宮府一切中外供需之
事悉以委之其弊也失之於雜至明之順天府
尹資望益輕中官及厰衛皆得而役使之其失
職為尤甚矣
國家化行首善畿甸肅清
特簡大臣兼管府事以重其任而所屬各州縣則與
直隸總督參司治理神皋赤縣綱舉目張洵所
謂都邑翼翼四方之極者也
欽定歷代職官表卷三十二
