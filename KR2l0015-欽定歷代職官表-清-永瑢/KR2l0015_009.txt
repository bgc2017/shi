欽定歷代職官表卷三
内閤中
歷代建置中(隋至宋)
隋
隋書百官志三公參議國之大事依後齊置府無其
人則闕尚書省事無不總置令左右僕射各一人總
吏部禮部兵部都官度支工部等六曹事是為八座
門下省納言二人給事黃門侍郎四人錄事通事令
史各六内史省置監令各一人尋廢監置令二人侍
郎四人舍人八人通事舍人十六人主書十人錄事四人
杜佑通典隋有内史納言(即中書令侍中)是為宰相亦有
他官參預焉(柳述為兵部尚書參掌機事又楊素為右僕射與高熲專掌朝政)
徐堅初學記中書令隋室諱中依周官改為内史
焬帝改為内書令侍中隋文帝改為納言置二人
煬帝改為侍内給事黃門侍郎煬帝去給事之名
直曰黃門侍郎用人益重裴矩裴藴為之皆知政事
謹案隋代雖置三公以官高不除其秉國鈞者
惟内史納言而尚書令事無不統即不預機事
亦稱政本之地故唐沿其制以三省為宰相之
職也至如柳述以尚書參掌機事楊素以僕射
掌朝政裴矩裴藴以黃門侍郎知政事則皆以
他官而兼宰相之任其即唐同平章事之所由
昉歟
唐
舊唐書職官志唐初因隋號武德三年三月改納
言為侍中内史為中書令内書省為中書省龍朔
二年二月甲子改尚書省為中臺僕射為匡政左
右丞為肅機中書門下為東西臺侍中為左相黃
門侍郎為東臺侍郎中書令為右相侍郎為西臺
侍郎廢尚書令咸亨元年十二月詔龍朔二年新
改尚書省百司及僕射已下官名並依舊光宅元
年九月改尚書省為文昌臺左右僕射為文昌左
右相門下省為鸞臺中書省為鳳閣侍中為納言
中書令為内史垂拱元年改黃門侍郎為鸞臺侍
郎神龍元年二月臺閣官名並依永淳已前故事
册府元龜先天二年十二月改元開元改中書為
紫微門下為黃門侍中為監左右僕射為左右丞
相以兵部尚書同紫微黃門三品姚元崇兼紫微
令以尚書左僕射兼侍中劉幽求為尚書左丞相
兼黃門監正官名也五年九月改紫微黃門依舊
為中書門下天寳元年二月改侍中為左相中書
令為右相黃門侍郎為門下侍郎尚書左右丞相
依舊為左右僕射(至德二載左右相依舊為侍中中書令)
謹案唐初以三省之長中書令侍中尚書令為
宰相後罷尚書令不置而左右僕射亦為宰相
自中葉以降他官之同平章事者獨預機務而
中書令侍中僕射遂僅存虚名然其官則仍宰
相職也令故首載沿革以明本制而官數職掌
並詳列於左用備考訂焉
唐六典尚書都省尚書令一人掌總領百官儀刑
端揆武德中太宗初為秦王嘗親其職自是不復
置國政樞密皆委中書左右僕射開元初改左右
丞相掌總領六官紀綱百揆初亦宰相之職開元
中張說兼之後罷知政猶為丞相自此之後遂不
知國政
唐會要自武德至長安四年以前僕射並是正宰
相故太宗謂房元齡等曰公為宰相當須大開耳
目求訪賢哲即其事也神龍初豆盧欽望為僕射
不帶同中書門下三品不敢參議政事數日後始
加知軍國重事韋安石除左僕射東都留守不帶
同三品自後空除僕射不是宰相遂為故事
李肇國史補南省故事左右僕射上宰相皆送監
察御史捧案員外俸筆殿中侍御史押門自丞相
御史中丞皆受拜而朝論以為臣下比肩事主儀
注太重元和以後悉去舊儀惟乘馬入省門如故
上訖宰相百僚會食都堂
舊唐書職官志門下省侍中二員掌出納帝命緝
熙皇極總典吏職贊相禮儀以和萬邦以弼庶務
所謂佐天子而統大政者也凡軍國之務與中書
令參而總焉坐而論之舉而行之此其大較也門
下侍郎二員掌貳侍中之職凡政之弛張事之與
奪皆參議焉錄事四人主事四人
新唐書百官志中書省中書令二人掌佐天子執
大政而總判省事侍郎二人掌貳令之職朝廷大
政參議焉舍人六人掌侍進奏參議表章凡詔旨
制勅璽書册命皆起草進畫既下則署行以久次
者一人為閣老判本省雜事又一人知制詔顓進
畫給食於政事堂其餘分署制敕以六員分押尚
書六曺佐宰相判案同署乃奏主書四人主事四
人(杜佑通典主書晉本用武官宋改用文史齊於中書置主書令史北齊除令史字隋復加令史)
(唐又除之)
胡三省資治通鑑注政事堂在東省屬門下自中
宗後徙堂於中書省則堂在右省也案裴炎傳故
事宰相於門下省議事謂之政事堂故長孫無忌
為司空房元齡為僕射魏徵為太子太師皆知門
下省事至中宗時裴炎為中書令執政事筆故徙
政事堂於中書省
王應麟玉海開元中(十一年)張說為相又改政事堂
號中書門下列五房於後曰吏樞機兵戶刑禮房
分曺以主衆務焉
謹案唐以三省為政府故僕射侍中中書令三
官其初皆宰相之任至中書門下兩侍郎凡同
平章事者必帶是職則為宰相兼銜其有不同
平章事而專為中書門下侍郎者則不過參預
省事蓋如今内閣學士之職又中書舍人所掌
為詔旨制勅進畫署行殆如今内閣之讀本批
本亦與學士為相仿至今之内閣中書其官置
自明初雖亦沿中書舍人之舊稱(宋趙與峕賓退錄云中書)
(侍郎舊稱中書今轉為中書舍人之稱案今内閣中書之单稱中書其源盖出於此)其實
乃唐宋三省掾屬非復舍人之職矣
通典唐侍中中書令是真宰相(尚書左右僕射亦嘗為宰相其間或)
(改為納言内史左相右相黃門監紫微令等名其本即侍中中書令也共有四員其僕射貞觀末加)
(平章事方為宰相)其餘以他官參掌者無定員但加同中
書門下三品(貞觀十七年以兵部尚書李勣同中書門下三品同中書門下三品自此)
(始也永淳弘道之際裴炎為正議大夫守侍中崔知温為正議大夫守中書令劉齊賢為中大夫守)
(侍中並同中書門下三品按此當以階卑官高令所給禄同三品耳當時權宜之制其後亦有階卑)
(官高為侍中中書令者即更不言)及平章事知政事參知機務參
與政事及平章軍國重事之名者並為宰相亦漢
行丞相事之例也自先天之前其員頗多景龍中
至十餘人開元以來常以二人為限或多則三人
天寳十五年之後天下多難勲賢並建故備位者
衆然其秉鈞持衡亦一二人而已
謹案同三品之名杜佑謂起於李勣而永樂大
典引唐職林又謂長孫無忌為太子太師同中
書門下三品同三品自此始與通典不合考之
於史無忌以貞觀二十二年檢校中書令知尚
書門下三省事並未嘗同三品蓋職林之誤也
新唐書百官志唐因隋制以三省之長中書令侍
中尚書令共議國政此宰相之職也其後以太宗
嘗為尚書令臣下避不敢居其職由是僕射為尚
書省長官與侍中中書令號為宰相其品位既崇
不欲輕以授人故嘗以他官居宰相職而假以他
名自太宗時杜淹以吏部尚書參議朝政魏徵以
秘書監參預朝政其後或曰參議得失參知政事
之類其名非一皆宰相職也貞觀八年僕射李靖
以疾辭位詔疾小瘳三兩日一至中書門下平章
事而平章事之名蓋起於此其後李勣以太子詹
事同中書門下三品謂同侍中中書令也而同三
品之名蓋起於此然二名不專用而他官居職者
猶假他名如故自高宗以後為宰相者必加同中
書門下三品雖品高者亦然惟三公三師中書令
則否其後改易官名而張文瓘以東臺侍郎同東
西臺三品同三品入銜自文瓘始永淳元年以黃
門侍郎郭待舉兵部侍郎岑長倩等同中書門下
平章事平章事入銜自待舉等始自是終唐之世
不能改宰相事無不統故不以一職名官自開元
以後常以領他職實欲重其事而反輕宰相之體
故時方用兵則為節度使時崇儒學則為大學士
時急財用則為鹽鐡轉運使又其甚則為延資庫
使至於國史太清宫之類其名頗多皆不足取法
故不著其詳
曾鞏隆平集唐故事左右僕射各一人侍中中書
令各二人為正宰相李勣任左僕射以南省務疏
於北省始命帶同中書門下三品並同平章事者
為真宰相其左右僕射不帶同三品者但釐尚書
省務而已又有知政事參議朝政參預朝政參知
政事參知機務皆宰相之稱也高宗謂參知政事
崔知温曰郭待舉岑長倩郭正一魏元同歷任尚
皆淺且令預聞政事未可與卿等同名待舉等並
與中書門下同受進止平章事則是平章事亦或
居參知政事之下其後方鎮遂有以恩授平章事
者然而宰相謂之平章事蓋始於唐矣
新唐書宰相表唐因隋舊以三省長官為宰相而
又以他官參議而稱號不一出於臨時最後乃有
同品平章之名然其為職業則一也
謹案唐自肅宗至德以後其為宰相者必曰同
中書門下平章事終唐之世不復改易而至德
以前未有定名稱號不一至為繁冗馬端臨所
謂唐代宰相名尤不正者是也今以新唐書宰
相表考之前後多至四十餘名其中惟尚書令
納言内史令中書令左相右相尚書左右僕射
侍中同中書門下三品為宰相正官謹臚具於
表用昭一代之制他如鳳閣鸞臺紫微黃門即
中書門下之改名其曰兼曰判曰守曰檢校者
亦權攝之辭不為定典今俱不列於表至其隨
時暫置者有曰知政事曰參預朝政曰參議朝
政曰知門下省事曰朝章國典參議得失曰參
知政事曰專典機密曰平章政事曰同掌機務
曰參知機務曰參掌機密曰參謀政事曰同知
軍國政事曰兼知政事曰平章軍國重事曰參
知機務曰軍國重事宜共平章雖皆宰相之任
而大抵為一人而設並非官號今亦略之云
宋敏求春明退朝錄唐制宰相四人首相為太清
宫使㳄三相皆帶館職弘文館大學士監修國史
集賢殿大學士以此為次序
謹案唐代宰相皆兼館職故當時官制弘文館
隸於門下省集賢殿書院史館秘書省俱隸於
中書省也我
朝初置内國史内秘書内弘文三院以翰林官隸
之盖亦參仿唐制而設後復改内閣另置翰林
院而大學士多兼翰林院掌院學士之職今
文淵閣領閣事亦以大學士充之館閣鴻規允符
前典至内閣侍讀學士侍讀等官皆内三院未
改時所置故其職銜悉視詞館然考其所掌實
即前代中書省官屬非文學侍從者可比今故
以唐弘文集賢史館秘書諸官沿革仍入翰林
院表内焉
洪邁容齋隨筆侍中中書令為兩省長官自唐以
來居真宰相之位而中書令在侍中上肅宗以後
始以處大將故郭子儀僕固懷恩朱泚李成韓宏
皆為之其在京則入政事堂然不與國事懿僖昭
之時員寖多率由平章事遷兼侍中繼兼中書令
又遷守中書令三者均稱使相皆大勅繫銜而下
書使字五代尤多
春明退朝錄唐宰相奉朝請即退延英止論政事
大體其進擬差除但入熟狀畫可今所存有開元
宰相奏請状二卷鄭畋鳳池藁草内載兩為相奏
擬狀數卷秘府有擬狀注制十卷多用四六皆宰
相自草五代亦然
龐元英文昌雜錄禮部王員外因問唐宰相宿直
否余言唐制宰相每日一人宿直開元二年姚崇
為紫微令崇年位已高時亦違其直次所由吏數
持直簿詣之崇題其簿曰告直令史遣去又來必
欲取入有同司命老人年事終不擬當諸官歡笑
不復逼以直十一年停宰相宿直見會要此其證
也
五季
五代會要晉天福四年八月勅皇國革故庶政維
新宜設規程以謝公共其中書知印祗委上位宰
臣一員五年三月升中書門下平章事為正二品
門下中書侍郎為清望正三品其翰林學士院公
事並歸中書舍人
謹案五季承唐舊制以同中書門下平章事為
宰相其宰臣名姓具見於册府元龜資治通鑑
而五代新舊二史俱紀載漏闕儀文典制已無
可考見今節採會要一條以著其略至後梁設
崇政院使參謀議於禁中為專掌機密之官蓋
亦宰相之事以其官制與唐宋樞密院相承今
故不入於内閣表内又唐莊宗建行堂於魏州
嘗設左右丞相明宗長興四年以馮贇父名璋
不欲斥其家諱改同平章為同中書門下二品
此皆一時偶置之名無關定則今亦不列於表
云
宋
宋史職官志宰相之職佐天子總百官平庶政事
無不統宋承唐制以同平章為真相之任無常員
有二人則分日知印以丞郎以上至三師為之其
上相為昭文館大學士監修國史其次為集賢殿
大學士或置三相則昭文集賢二學士併監修國
史各除唐朝以來三大館皆宰臣兼故仍其制國
初范質昭文學士王溥監修國史魏文浦集賢學
士此為三相例也
春明退朝錄本朝置二相昭文修史首相領焉集
賢次相領焉三館惟修史有職事而頗以昭文為
重自次相遷首相乃得之趙令初拜止獨相領集
賢殿大學士續兼修國史久之方遷昭文館薛文
惠與沈恭惠並相薛自參政領監修拜相仍舊而
沈領集賢畢文簡與寇忠愍並相而畢領監修寇
領集賢王太尉獨相亦止領集賢近時王章惠龐
莊敏初拜及獨相悉兼昭文修史二職非舊制也
馬端臨文獻通考參知政事掌副宰相毗大政參
庶務其除授不宣制不押班不知印不預知事不
升政事堂勅尾署銜降宰相一等
王闢之澠水燕談國初趙普為相朝廷欲用薛居
正吕餘慶同政而不欲令與普齊難其名號詔問
陶穀曰唐有參知政事知機務下宰相一等故以
命居正等參知政事然不押班不知印按唐以裴
寂為僕射參知政事郭待舉以資淺於中書門下
同承受進止平章事然則平章下於參政榖乃以
為參政下宰相一等失之遠矣其後因循不改迨
官制更革始罷
江少虞宋朝事實類苑開寳六年勅參知政事薛
居正吕餘慶於都堂與宰臣趙普同議公事是月
又勅中書門下押班知印及祠祭行香今後宜令
宰臣趙普與參知政事薛居正吕餘慶輪知既而
復有釐革雍熙四年文德殿前始置參政甎位在
宰相之後至道中寇萊公為參知政事復與宰臣
輪日知印正衙押班其甎位遂與中書門下一班
書勅齊列銜街衢並馬宰相使相上事并有公事
並升都堂及萊公罷遂詔只令宰臣押班知印參
政止得輪祠祭行香正衙甎位次宰臣之下立凡
有公事並與宰臣同升都堂如宰臣使相上事即
不得升
隆平集宋興以平章事為宰相以參知政事樞密
使副知院同知院簽書院事並為執政官
謹案宋自元豐以前皆仍唐制以平章事為真
宰相而又别設參知政事稱執政官以為宰相
之副盖其職如今之協辦大學士惟今協辦以
尚書充之部務乃其本任故六曺奏事仍依尚
書班次不為内閣正員視宋制稍異云
宋史職官志神宗新官制於三省置侍中中書令
尚書令以官高不除人而以尚書令之貳左右僕
射為宰相左僕射兼門下侍郎以行侍中之職右
僕射兼中書侍郎以行中書令之職廢參知政事
置門下中書二侍郎尚書左右丞以代其任
玉海神宗史志云中書門下初在朝堂西榜曰中
書為宰相治事之所又有中書省門下省者存其
名列皇城外中書省但掌册文覆奏考帳門下省
主乘輿八寳朝會位版流外考校而已中書令侍
中不任職官制行悉釐正之乃廢中書門下省舍
之在皇城外者併朝堂之西中書堂為門下中書
兩省以左右僕射兼門下中書侍郎又以兩侍郎
副之
文昌雜錄元豐五年始命皇城使慶州團練使宋
用臣建尚書新省在大内之西廢殿前等三班院
以其地興造凡三千一百餘間都省在前中曰令
廳東曰左僕射廳次左丞廳西曰右僕射廳次右
丞廳其後分列六曹華麗壯觀國朝官府未有如
此之比
彭百川太平治迹統類元豐五年六月詔自今事
不以大小並中書省取旨門下省覆奏尚書省施
行三省同得旨更不帶三省字行出輔臣有言中
書獨取旨事體太重上曰三省體均中書揆而議
之門下審而覆之尚書承而行之苟有不當自可
論奏先是雖沿舊三省之名而莫究分省建官之
意各得取旨紛然無統至是上一言遂定
葉夢得石林燕語自兩漢以來謂中書為政本蓋
中書省出令而門下省覆之王命之重莫大於此
故唐以後以同中書門下平章事為宰相者此也
尚書省但受成事行之耳本朝沿習唐制官制行
始用六典别尚書門下中書為三省各以其省長
官為宰相左僕射兼門下侍郎行侍中之職右僕
射兼中書侍郎行中書令之職而别置侍郎以佐
之則三省互相兼矣然左右僕射既為宰相則凡
命令進擬未有不由之出者而左僕射又為之長
則出命令之職自己身行尚何省而覆之乎方其
進對執政無不同則所謂門下侍郎者亦預聞之
矣故批旨皆曰三省同奉聖旨既已奉之而又審
之亦無是理門下省事惟給事中封駁而已未有
左僕射與門下侍郎自駁已奉之命者則侍中侍
郎所謂省審者殆成虚文也元祐間議者以詔令
稽留吏員冗多徒為重複因有併廢門下省之意
後雖不行然事有奏禀左相必批送中書右相將
上而右相有不同往往或持之不上或退送不受
左相無如之何侍郎無所用力事權多在中書自
中書侍郎遷門下侍郎雖名進其實皆未必樂也
文獻通考三省俱為政本之地無所不統長官則
宰相所謂中書門下同平章事是也佐官則參知
政事是也今元豐改官制既以中書門下同平章
事為左右僕射參知政事為中書門下侍郎尚書
左右丞矣而復以左僕射兼門下侍郎右僕射兼
中書侍郎則是既自有佐官而復以長官兼之贅
尤甚矣盖神宗必欲復唐三省之職而蔡確以有
中書造命之說已為次相兼中書侍郎王珪為首
相兼門下侍郎實欲隂擯珪於門下使不得與造
命取旨之事苟以便其專政之私而不復顧體統
名稱之不順也
謹案宋初宰相雖有同中書門下平章事之名
其實但就中書内省為政事堂與樞密對掌大
政謂之兩府亦曰兩地其門下及中書外省惟
以他官主判未嘗預聞政事也神宗改定官制
始依唐制分尚書門下中書為三省以其長官
左右僕射兼門下中書兩侍郎為宰相門下中
書侍郎及左右丞為執政而同平章事之名由
此遂廢然考唐代所云同平章事者乃合中書
門下為一共議國是而元豐之制令三省各釐
其務則取旨之職轉獨歸中書他相仍屬具員
其參預機密者止中書一相而已神宗此舉殆
所謂泥古而不知變通者故當時以為不便未
久而又更革焉謹據諸書詮次大略以著改制
之由而宋志所載三省員數職掌亦具列其槩
如左
宋史職官志門下省侍中侍郎各一人侍中掌佐
大子議大政審中外出納之事侍郎掌貳侍中之
職中書省令侍郎各一人舍人四人令掌佐天子
議大政授所行命令而宣之侍郎掌貮令之職參
議大政舍人掌行命令為制詞尚書省尚書令左
右僕射左右丞各一人令掌佐天子議大政奉所
出命令而行之其屬有六曺凡庶務皆會而决之
凡官府之紀綱程式無不總焉大事三省通議則
同執政官合班小事尚書省獨議則同僕射丞分
班輪奏若事由中書門下而有失當應奏者亦如
之左僕射右僕射掌佐天子議大政貳令之職與
三省長官皆為宰相之任左丞右丞掌參議大政
通治省事以貳令僕射之職
李心傳建炎以來朝野雜記政和中蔡京以太師
總領三省號公相乃廢尚書令改侍中中書令為
參輔右弼亦虚而不除改左右僕射為太宰少宰
仍兼兩省侍郎靖康中何文縝將拜相夜夢人持
弓矢射中其僕乃先乞復太宰少宰為僕射吳正
仲當制請更為丞相不從(馬端臨文獻通考政和二年詔尚書令太宗皇)
(帝曾任今宰相之官已多不須置然是時說者以謂為令者唐太宗也熙陵未嘗任此盖蔡京不學)
(之過)
李心𫝊建炎以來繫年要錄建炎三年四月庚申
右僕射吕頥浩言被旨參詳元祐司馬光建請併
省奏状臣等參酌欲尚書左右僕射並為同中書
門下平章事門下中書侍郎並為參知政事左右
丞並罷從之
周必大玉堂雜記乾道七年十二月辛酉有旨僕
射之名不正欲採周漢舊制改左右丞相令有司
討論必大時為禮部侍郎兼權直學士院皆當與
聞會衆議不齊遷延至明年正月戊寅謹條具歷
代宰相官稱申尚書禁中即聞之明日遣中使來
問緩故必大以實奏二月癸夘得御筆云尚書左
右僕射可依漢制改作左右丞相學士院降詔登
時具草封入乙巳付外施行庚戌從駕過德壽宫
既歸得旨赴東華門祇侯宣引酉後宣入選德殿
起居畢上䄂出親劄云比來一二大臣同心輔政
夙夜匪懈漸革苟且之風以副綜覈之意深可嘉
尚今因除授宜示褒典虞允文可特進左丞相梁
克家可正奉大夫右丞相必大鞠躬書除目進呈
訖奏曰拜相轉官前例固不一今並命而或三或
四更取聖裁上曰以其協心故褒進之然特進一
官即少保所以允文三官又問兼樞密使否上曰
今樞密亦非古先改丞相稱呼將來别理會且帶
可也又奏所領書局上曰卿自理會賜坐奏問既
改左右相其序位如何上曰欲升在三少之上三
公之下逮闇請起宣坐賜茶飯訖再拜而退時虞
公獨相梁為參政聞班列中但謂改易相名及雙
制出愕然或疑學士多轉右相一官有所抑揚不
敢辨也按祖宗時命相多以舊官其後往往遷秩
近歲局修三省法乃著令轉三官兹豈當立法乎
玉海乾道八年三月二十日詔侍中中書尚書令
設而不除可並刪去以左右丞相充其位
文獻通考乾道八年詳定勅令所言近承詔旨改
左右僕射為左右丞相今刪去侍中中書尚書令
以左右丞相充緣舊左右僕射非三省長官故為
從一品今左右丞相係充侍中中書尚書令之位
即合為正一品從之丞相官以太中大夫以上充
參政以中大夫以上充常除二員或一員嘉泰三
年始除三員故事丞相謁告參預不得進擬惟丞
相未除則參預輪日當筆多不踰年少纔旬月獨
淳熙初葉衡罷官龔茂良行相事近三年亦創見
也
謹案宋宰相官名前後凡五變同平章事一也
左右僕射二也太宰少宰三也復為左右僕射
四也左右丞相五也執政官由參政改左右丞
由左右丞復改參政亦凡兩變自孝宗乾道定
制以後遂終宋世不復更革云
建炎以來朝野雜記國朝舊相特命平章軍國事
者凡四人天禧初王文正公以首相告老拜太尉
兼侍中五日一朝遇軍國大事不以時入參决公
懇辭不拜慶歷初吕文靖公亦以首相求罷拜司
空平章軍國重事公辭之元祐初文忠烈公自太
師落致仕除平章軍國事未幾吕正獻公以右揆
求去亦除司空同平章軍國事潞公五日一朝申
公兩日一朝非朝日不至都堂開禧元年初置平
章軍國事以命韓侂胄盖侂胄繫銜比申公省同
字則其體尤尊比潞公省重字則其所與者廣其
後邊事起尚書省印亦納於其第宰相僅比參知
政事不復知印矣
宋史度宗本紀咸淳元年二月平章軍國事賈似
道位在丞相上
宋史職官志親王樞密使留守節度使兼侍中中
書令同平章事者皆謂之使相不預政事不書勅
宣勅除授者勅尾存其銜而已乾德二年范質等
三相皆罷以趙普同平章事無宰相書勅使問翰
林陶榖榖謂唐太和中甘露事數日無宰相時左
僕射令狐楚等奏行制書今尚書亦南省長官可
以書勅竇儀曰榖之所陳非承平令典今皇弟開
封尹同平章事即宰相之任也可書勅從之
石林燕語唐制節度使加中書門下平章事為使
相自郭元振始李光弼等繼之蓋平章事宰相之
名以節度使兼故云爾也國朝因之元豐官制罷
平章事名而以開府儀同三司易之亦帶節度使
謂之使相盖以儀同為相也
春明退朝錄唐大帝時始有同中書門下三品時
中書令侍中皆正三品大歷中並升為二品晉天
福五年升中書門下平章事為正二品國初樞密
使吳延祚以父諱璋加同中書門下二品用升品
也
謹案宋代平章軍國事同平章軍國事平章軍
國重事諸銜所以優禮耆舊而奸臣亦或竊據
之以為重然皆特置之名今故不列於表至使
相本沿唐制非三省正員同中書門下二品亦
出一時偶置不為常典今並不列於表
吳處厚青箱雜記景德中上欲優寵王欽若乃特
置資政殿學士以處之既而有司定議班在翰林
學士下尋又置資政殿大學士以欽若為之而班
在翰林承旨之上資政殿有大學士自欽若始
石林燕語皇祐初丁文簡公罷參知政事初除觀
文殿學士以易紫宸之名而已其後加大學士以
命賈文元始詔非嘗任宰相不除觀文殿大學士
遂為宰相職名
謹案唐景龍中始置弘文館大學士其後又置
集賢大學士皆以宰相兼領之至宋而王欽若
以前執政授資政殿大學士賈昌期以舊宰相
授觀文殿大學士其資望遂極隆峻必曾任宰
相者方得除授雖當時不以為職事官與三省
無涉而明代閣臣之為大學士其稱名實本於
此今特著其略以明權輿所自至宋代宰相判
署之式班位之序遷除之格赴上之儀兼領之
職見於諸家說部者最詳一代典章尚可考見
今並採掇大要類叙左方用資參攷焉
王曾筆錄舊制宰相早朝上殿命坐有軍國大事
則議之常從容賜茶而退自餘號令除拜刑賞廢
置事無巨細並熟状擬定進入上於禁中親覽批
紙尾用御寳可其奏謂之印畫降出奉行而已由
唐室歷五代不改其制國初范質王溥魏仁浦在
相位自以前朝相且憚太祖英睿請具劄子面取
進止朝退各疏其所得聖旨同署字以志之盡禀
承之方免差誤之失帝從之自是奏御寖多或至
旰昃於今遂為定式
陸游老學庵筆記舊制兩省中書在門下之上元
豐易之又丞相署勅皆著姓官至僕射則去姓元
豐新制以僕射為相故皆不著姓
事實類苑中書劄子宰相押字在上次相及參政
以次向下樞密院劄子樞長押字在下副貳以次
向上以此為别
春明退朝錄二府舊以官相壓李文正自文明殿
學士工部尚書為參知政事而宋惠安公乃自左
諫議大夫參知政事遷刑部尚書居其上至祥符
末王沂公與張文節公同參知政事王轉給事中
張轉工部侍郎而班沂公下意頗不悦乃復還貳
卿之命止以舊官優加階邑自後第以先後入為
次序
謹案宋代二府班次初以所帶職銜高下為序
繼以入政府之先後為序皆聽其臣下以意為
之殊乖典式
本朝定例大學士初授内閣以行走班次奏請
欽定於班朝莅官之法益昭嚴重矣
徐度却掃編國朝宰相樞密使必以侍郎以上為
之若官舊尊則守本官官卑則躐遷侍郎官制行
初相止除太中大夫崇寧後必超進數官政和以
後至有徑遷特進者靖康初吳少宰敏自中大夫
躐進銀青光禄大夫引故事自言於是改太中大
夫就職參知政事樞密副使必以諫議大夫為之
權御史中丞亦然熙寧中始有本官帶待制權中
丞者官制後初拜執政遷中大夫而中丞不復遷
官矣
丁謂談錄近代宰臣節帥降拜出自宸衷不欲預
聞於外故以隔日宰臣百官出後密詔翰林學士
懷具員冊入禁闥上前議定是夕草制中夜進入
五更降出以麻紙大書之一行只可三字謂之白
麻何者緣黃紙始自唐高宗朝以來只是中書出
勅得使之所以内制用麻紙翊日乃以繡幞盖於
箱中置於案上謂之麻案設於御座左右候進呈
事退即降麻而宣之訖送中書出勅寫官告勅紙
廣幅與常紙不同年月之後署執政參政宰相銜
署字後方接次列使相銜不押字其官告却只下
直日知制誥官名宣奉行更不下原撰麻詞翰林
學士名銜緣翰林學士無例於中書行詞故也然
後選上事日於閣門受告勅後始赴上若使相即
中書正宰相送上至中書都堂正宰相坐東位使
相看幾員列坐西位訖然後逐位就牙牀小案子
上判案三道仍側坐拽一脚候幾員各判案訖正
宰相退然後看使相是幾員並正面並坐受賀其
參政於中書都堂無位
却掃編唐中葉以後宰相兼判度支最為重任國
朝開寳五年嘗命參知政事薛居正兼提點三司
淮南江南諸路水陸轉運使吕餘慶兼提點三司
荆湖廣南諸路水陸轉運使明年薛拜相仍領轉
運使事又命平章事沈義倫兼提點劍南轉運使
盖襲唐之遺制也仁宗朝司馬温公為諫官以天
下財用不足請建置總計使用輔臣領之以總天
下之財紹興初孟觀文庾以參知政事兼總制戸
部財用然不入銜
建炎以來朝野雜記制國用使舊未有隆興初言
者請法有唐之制命宰臣兼領三司使職事財榖
出納之大綱宰相領之於上而戶部治其詳上是
之命秘書討論來上乾道二年冬遂命宰相兼制
國用使參知政事同知國用事八年正丞相官名
詔所有兼制國用事與參政更不入銜云
却掃編唐以宰相兼太清宫使本朝祥符間以首
相領玉清昭應宫使又置景靈宫會靈祥源觀使
以次相及樞密使次第領之執政為副使侍從為
判官天聖初昭應宫災始罷輔臣宫觀等使名政
和中詔天下咸建神霄玉清萬壽宫復置使宰相
使相領之執政為副使侍從為判官盖欲重其事
也
春明退朝錄翻譯新經始以光禄卿湯悦兵部員
外郎張洎潤色之後趙文定楊文公晁文莊李尚
書維皆為譯經潤文官天禧中宰相丁晉公始為
使天聖三年又以宰相王冀公為使自後元宰繼
領之然降麻不入銜又以參政樞密為潤文其事
寖重慶歷三年吕許公罷相以司徒為譯經潤文
使明年致仕章郇公代之曰後降麻入銜
謹案宋代宰相兼領宫觀等使其名猥多皆歐
陽修所謂不足取法者謹附識於此此外尚有
集禧觀使醴泉觀使佑神觀使乃當時所置祠
禄以待退閒之宰執非現任兼領今故不著云
文獻通考熙寧時詔中書五房各置檢正二員在
堂後官之上都檢正一員在五房提點之上皆士
人為之
宋史職官志檢正官掌糾正省務熙寧三年置官
制行罷之建炎三年中書門下省言軍興以來天
下多事中書别無屬官今欲差兩員充中書門下
省檢正諸房公事從之次年罷紹興二年復置一
員
事實類記中書有制勅院院内有五房第一房曰
孔目房次吏房戶房刑房禮房舊每房堂後官三
人一主生事第二人主熟事第三人發勅向下逐
房有主事守當官名目行遣文書至道中逐房只
置堂後官一人却置主書錄事各一人仍别置提
點五房一員迄今行之
太平治迹統類端拱元年以梁正辭等五人並為
將作監丞充當中書堂後官淳化五年以殿中丞
丁顧言守本官復充堂後官堂吏自唐至漢周率
自京有司以下人能書札行止廉幹者抽補分掌
諸房公事年深即授檢校少卿監同正至國初趙
普在中書奏令檢校諸曹郎中自邇以來屢懲其
貪而數惡其黨故參用士人有科第歷外官者至
是復秩以朝籍盖矯昔之枉也
建炎以來朝野雜記三省樞密院監門官舊以小
使臣為之嘉定六年九月諫官鄭景紹言部門以
京朝官則省門事體尤重遂亦命京朝官曾作縣
通判資序人為之八年七月又置三省樞密院架
閣官
謹案宋代中書官屬如錄事主書之類皆為雜
流堂後官亦本吏職惟檢正以京朝官差充最
稱清資故當時位序在尚書左右司之上以今
内閣職掌核之侍讀學士似即都檢正之職侍
讀似即檢正提點之職也
永樂大典何異孫中興百官題名記唐制百官告
身分掌於其所部文則吏部掌之武則兵部掌之
宗戚命婦司封掌之考校勲績司勲掌之國初悉
因唐舊置院於右掖門之左凡吏兵封勲四司之
告舉集諸此淳化五年始專置局命中書舍人一
員提舉而以朝官一員判局事於是職任逾重元
豐改制乃以文武官告身悉隸吏部而以蕃官隸
兵部崇寧大觀或置或否大扺廢則皆歸吏部右
選政和復置院仍差主管官二員中興以來因仍
不改
謹案宋官告院雖隸於尚書吏部其實自為一
署以職掌考之盖即今之中書科其以中書舍
人提舉則如今之以内閣學士稽察中書科事
也中書科現隸内閣故宋之官告院亦析附於
中書官屬之末焉
欽定歷代職官表卷三
