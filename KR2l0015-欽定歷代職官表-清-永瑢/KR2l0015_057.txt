欽定歷代職官表卷五十一
學政表
學政
國朝官制
提督學政順天山東山西河南江蘇安徽江西福建浙
江湖北湖南四川廣東廣西雲南貴州各一人陜西甘
肅一人(以侍郎京堂翰林科道部屬等官由進士出身者充各帶原銜品級)奉天府一人
(以奉天府府丞充)福建臺灣府一人(以臺灣道充)
掌直省學校生徒考課黜陟之事以歲科二試廵
歷所屬府州進諸生而掄文藝程品行升其賢者
能者斥其不率教者凡興革事宜皆會督撫以行
之三年而代
國初各省並設督學道帶按察司僉事銜以各部郎
中由進士出身者循資擢用康熙二十三年御史
張集疏請慎學政之選
詔下九卿詹事科道會議停論俸補授之例凡順天學
政缺以侍讀侍講諭德洗馬等官簡用江南浙江
學政以侍讀侍講諭德洗馬中允贊善等官簡用
其餘各省學道將應陞之五部郎中及参議道知
府等官選擇開列請用嗣後不拘省分凡由翰林
科道出者即為學院由部屬等官者則為學道雍
正四年定制各省督學皆改為學院其以部屬簡
任者依出身甲第各加翰林院編修檢討銜
各府廳等儒學教授(正七品)直隸十人山東十人山西十
人河南九人江蘇八人安徽八人江西十有三人福建
十人浙江十有一人湖北九人湖南九人陜甘十有六
人四川十有二人廣東十人廣西十有一人雲南十有
五人貴州十有三人各州儒學學正(正八品)直隸二十有
二人山東十有一人山西十有六人河南十人江蘇六
人安徽九人江西二人福建二人浙江一人湖北七人
湖南七人陜甘二十有三人四川十有八人廣東十人
廣西十有六人雲南三十人貴州十有四人各廳縣儒
學教諭(正八品)直隸一百十有五人山東九十有一人山
西六十有一人河南九十有八人江蘇四十有六人安
徽四十有八人江西七十有五人福建五十有八人浙
江七十有六人湖北五十有四人湖南五十有七人陜
甘六十有四人四川八十有六人廣東七十有三人廣
西四十有二人雲南三十有二人貴州三十有三人各
府廳州縣等儒學訓導(從八品)直隸一百四十人山東一
百十人山西九十有五人河南一百五人江蘇五十有
九人安徽六十有四人江西九十有一人福建七十有
二人浙江八十有八人湖北七十人湖南七十有七人
陜甘一百三十有四人四川一百二十人廣東九十有
四人廣西六十有三人雲南七十有三人貴州六十人
各掌其學校生徒訓廸之事凡儒學官除江蘇安
徽兩省通用外其餘例用本省人惟同府州者避
不用初康熙三年裁各府州訓導又大縣裁訓導
小縣裁教諭十五年均復設其後縣有析置者則
訓導每移置所析縣而裁省之縣亦間存鄉學教
諭或訓導焉
歷代建置
三代
禮記王制天子命之教然後為學小學在公宫南
之左大學在郊
詩小序泮水頌僖公能修泮宫也
謹案自契為司徒則教民始有專官周以司徒
掌邦教而其制益詳其時鄉大夫受教法于司
徒頒之鄉吏使各以教其所治而諸侯之國亦
講學行禮以歲貢其太學之秀者天子試之射
宫視其賢否以行慶譲之法然則古者長民之
官即教民之官而無俟别設其職兹故略著周
時諸侯之學以志緣起而歷代之沿革則自漢
以下乃始得而備論之云
秦(未置)
漢
漢書平帝本紀元始三年立學官郡國曰學縣道
邑侯國曰校校學置經師一人鄉曰庠聚曰序庠
序置孝經師一人
謹案漢循吏傳謂文翁修起學官于成都市中
招下縣子弟以為學官弟子至武帝時乃令天
下郡國皆立學校官實自文翁始董仲舒傳亦
云復興學校之官自仲舒發之然則郡縣學校
設官自武帝始矣元始中于校學置經師于庠
序置孝經師云經師則統諸經為名云孝經師
乃止業一經者蓋郡國設太學故置經師一人
鄉聚小學故僅置孝經師考隸釋載學師宋恩
等題名有孝掾與易掾尚書掾詩掾春秋掾並
列則孝掾乃孝經掾也其設官差等當為今府
州縣學諸職所托始矣
漢書韓延夀列傳令文學校官諸生皮弁執俎豆
王尊列傳尊師郡文學官(顔師古注郡有文學官而尊事之以為師也)
謹案漢梅福雋不疑蓋寬饒諸葛豐張禹列傳
皆云為郡文學而匡衡以太常掌故調補平原
文學後漢鄧禹亦云臣少嘗學問可郡文學蓋
當時太常以博學名官郡學則以文學名官隸
釋載劉熊碑隂題名有故郡文學李義亦其證
也
漢書儒林列傳元帝好儒郡國置五經百石卒史
謹案郡國學官有掾有史即五經百石卒史也
鄭崇為郡文學史後漢楊倫為郡文學掾皆即
其職張納碑隂題名文學主事掾史各一人文
學掾二人史一人後漢書言百石皆由長自除
不得比于下士然五經百石史各典一經與經
師相羽翼視他曹小吏有别文翁選郡縣小吏
開敏有材者張叔等十餘人遣詣京師受業博
士知學官之中雖小吏可與博士之業然則郡
國之五經百石史當近于是漢郡縣學校官吏
不詳于史而金石遺文尚可補史志之闕故略
著之
後漢書劉寬列傳典歷三郡每行縣輒引學官祭
酒及處士諸生執經對講
謹案隸釋載文翁學生題名碑有文學祭酒此
學官祭酒其即文學祭酒歟中部碑又有校官
祭酒任延為武威太守造立校官校官即學官
則校官祭酒當亦即文學祭酒矣
常璩華陽國志文翁立文學精舍永初後太守陳
留高䀢更增造二石室州奪郡文學為州學郡更
起文學
謹案漢以州統郡州有文學而郡又别設之則
今制府各有儒學而附府縣亦有儒學者實昉
諸此也
三國
三國蜀志尹默列傳先主定益州領牧以為勸學
從事譙周列傳丞相亮領益州牧命周為勸學從
事大將軍蔣琬領刺史徒為典學從事總州之學
者
謹案文翁學生題名碑有典學從事蜀設典學
從事固漢法也勸學從事當在典學從事之下
亦如今學政之下有教授學正等官也
三國魏志高柔列傳太祖撥亂之際並使郡縣立
教學之官管輅列傳清河太守華表召為文學掾
冀州刺史裴徽辟為文學從事
王應麟玉海魏樂祥為河東文學祭酒
謹案管輅以文學掾辟為文學從事則文學從
事當即勸學從事之類也
三國吳志孫瑜列傳領丹陽太守立學官臨饗講
肄
晉
晉書熊遠列傳郡辟為文學掾孟嘉列傳庾亮領
江州辟部廬陵從事轉勸學從事
宋書禮志晉征西將軍庾亮在武昌開置學官教
曰今王道隆盛便處分安學校處所籌量起立講
舍参佐大將子弟悉令入學吾家子弟亦令受業
四府博學識義通涉文學經綸者建儒林祭酒使
班同三署皆妙選邦彦以充此舉近臨川臨賀一
郡並求修復學校可下聽之
謹案儒林祭酒當即漢之所謂文學祭酒學官
祭酒校官祭酒也庾亮欲敦明庠序旋即廢罷
其後尚書謝石又請班下州郡普修學校亦未
見施行則所謂久廢之典卒難興復者江左之
所以不振也
宋齊梁陳
杜佑通典宋職掌人孝經師
謹案宋有孝經師蓋仍襲漢制然不在九品之
數而與門亭長等並稱職掌人則其官微矣
南齊書豫章王嶷列傳為南蠻校尉荆湘二州刺
史于南蠻園東南開館立學置儒林参軍一人文
學祭酒一人勸學從事二人王秀之列傳豫章王
于荆州立學以秀之領儒林祭酒
謹案儒林参軍在文學祭酒之上疑如前代典
學從事之比也
玉海梁元帝為荆州起州學置儒林参軍勸學從
事
謹案梁天監四年分遣博士祭酒到州郡立學
而官品十八班内有揚南徐州文學從事南兖
州文學從事荆河司益廣青五州文學從事北
徐北兖梁交南梁五州文學從事越桂寧霍四
州文學從事此皆文學之設于州者以漢制凖
之則州之文學當如郡之文學其名以從事或
亦即勸學從事之類歟
北魏
魏書高允列傳請制大郡立博士二人助教四人
學生一百人次郡立博士二人助教二人學生八
十人中郡立博士一人助教二人學生六十人下
郡立博士一人助教一人學生四十人
謹案魏天安初詔立鄉學郡置博士二人助教
二人其復從高允所請乃更其制又魏官品從
八品有司州文學据諸郡皆設博士助教而于
司州仍襲漢文學之名則司州文學當如今京
府教授也
北齊
北齊書儒林列傳齊制諸郡並立學置博士助教
隋書房暉遠列傳齊南陽王綽為定州刺史詔為
博士
後周
周書薛慎列傳太祖于行臺省置學取丞郎及府
佐德行明敏者充生以慎為學師以知諸生課業
謹案周于行臺省置學其學生以丞郎及府佐
充與歷代州郡立學之制不同然亦一時之别
制也附著于此
隋
隋書柳昂列傳隋文帝受禪昂見天下無事請勸
學行禮自是天下州縣皆置博士習禮焉
謹案隋高祖仁夀元年廢天下學迨煬帝復開
庠序而郡縣之學盛于開皇初其時之為學官
者如孔穎逹為河南郡博士潘徽為揚州博士
劉焯為冀州博士皆其可紀者也
唐
唐六典京兆河南太原府經學博士一人從八品
上助教二人學生八十人大都督府經學博士一
人從八品上助教二人學生六十人中都督府經
學博士一人從八品下助教二人學生六十人下
都督府經學博士一人從八品下助教一人學生
五十人上州經學博士一人從八品下助教二人
學生六十人中州經學博士一人正九品上助教
一人學生五十人下州經學博士一人正九品下
助教一人學生四十人萬年長安河南洛陽奉先
太原晉陽博士一人助教一人學生五十人京兆
河南太原諸縣諸州上縣博士一人助教一人學
生四十人諸州中縣博士一人助教一人學生二
十五人諸州中下縣諸州下縣博士一人助教一
人學生二十人博士專以經術教授諸生
新唐書百官志西都東都北都鳳翔成都河中江
陵興元興德府文學一人從八品上掌以五經授
諸生縣則州補州則授于吏部武德初置經學博
士助教學生德宗即位改博士曰文學元和六年
廢中州下州文學京兆等三府助教二人學生八
十人大都督上州各助教一人中都督府學生五
十人下府下州各四十人
謹案漢郡國有文學北魏以下則為博士助教
之官唐德宗改博士曰文學蓋復其舊號故新志
與六典所稱各異
新唐書百官志大都督府文學一人正八品下中都
督府文學一人從八品上下都督府文學一人從
八品下上州文學一人從八品下凡縣皆有經學
博士助教各一人京縣學生五十人畿縣四十人
中縣以下各二十五人
謹案唐制凡學生隨府州之上中下為多少而
文學官品亦異蓋學生多則訓教廣少則殺焉
故文學官亦因之為高下也
新唐書選舉志縣學生州縣長官補長史主焉每
歲仲冬州縣館監舉其成者送至尚書省
謹案唐州縣學生以長史主之蓋長史為都督
刺史之佐實領州縣之事故州縣學生並屬焉
其不言諸文學者文學惟司訓教不關選補也
然則唐之府州長史有如明提學副使僉事之
比而亦今京府府丞充提督學政之比也
五季
馬端臨文獻通考後唐天成三年宰臣兼判國子
祭酒崔協奏請頒下諸道州府各置官學
宋
宋史職官志提舉學事司掌一路州縣學政歲廵
所部以察師儒之優劣生員之勤惰而專刺舉之
事崇寧二年置宣和三年罷
謹案自漢武帝時天下郡國皆立學校官嗣後
頗相沿襲然多于郡邑設之未嘗于一路統設
監司總郡邑諸學也唐李栖筠等之議請于十
道大郡置太學館遣博士出外兼領郡官以教
生徒與明制各省之設提學副使僉事者意已
相近然其議不行宋元符二年初令諸州行三
舍法諸路選監司一員提舉學校守貳董幹其
事則提舉學事司之所自始矣宋選舉志謂貢
士至太學試中上等或預升舍人多其本貫監
司太守推賞有差所謂監司即提舉學校官太
守即董幹其事者也文獻通考載崇寧五年貢
士至辟雝不如令者凡三十有八人皆遣歸而
提學官皆罰金蓋當時以貢士優劣定提學賞
罰之格如令則賞不如令則罰也選舉志謂諸
路選監司提舉學校在元符二年而職官志乃
謂崇寧二年置提舉學事司或元符二年始以
監司提舉至崇寧二年乃專設提舉學事司歟
又考紹興十八年國子監参酌諸州軍如未差
教授處即令本路提舉司于本州有出身官選
差一員兼領二十一年大理寺主簿丁仲京奏
贍學田多為勢家侵佃望令提舉學官覺察既
而戸部請令提舉司置籍勾管慶元二年吏部
尚書葉翥請令太學及州軍學各以月試合格
前三名程文上御史臺考察其有舊習不改則
坐學官提學司之罪然則提舉學事司雖罷于
宣和三年而其後仍復設之今制于各省設提
督學政蓋昉乎此矣
王明清揮麈前錄政和中詔天下州縣官皆帶提
舉管勾學事時姚麟以節度使守蔡州建言乞免
繫階朝廷許之靖康初除去紹興中復增但改庶
官為主管尋降旨武臣帥守並免入銜
謹案州縣官皆帶提舉管勾學事蓋即所謂守
貳董幹其事者也其後諸縣學委知通于令佐
内選有出身官一員兼領教導職事若州縣官
俱無出身只令本學長諭專主教導却令知州
縣令覺察點檢此武臣帥守所由俱免以提舉
管勾學事繫銜歟
宋史職官志教授景祐四年詔藩鎮始立學他州
勿聽慶歷四年詔諸路州軍監各令立學學者二
百人以上許更置縣學自是州郡無不有學始置
教授以經術行義訓導諸生掌其課試之事而糾
正不如規者委運司及長史于幕職州縣内薦或
本處舉人有德藝者充熙寧六年詔諸路學官委
中書門下選差至是始命于朝廷元豐元年州府
學官共五十三員諸路惟大郡有之軍監未盡置
元祐元年詔齊廬宿常等州各置教授一員自是
列郡各置教官建炎三年教授並罷紹興三年復
置四十二州十二年詔無教授官州軍令吏部申
尚書省選差二十六年詔並不許兼他職令提舉
司常切遵守若試教官則始于元豐添差教授則
始于政和
謹案宋設教授為今之教授所自始其以本處
舉人充亦為今學官皆用本省人所自始宋初
有石鼓廬阜嶽麓睢陽四書院又有嵩陽書院
茅山書院各有師徒錫之經傳然未建州學乾
興元年兖州守臣孫奭私建學舍聚生徒乞請
太學助教楊光輔充本州講書從之此為州鎮
立學之始其後令州若縣皆立學本道使者選
部屬官為教授員不足取于鄉里宿學有道業
者神宗初令中書採訪逐路有經術行誼者權
教授並選薦京朝官蓋學官選薦之重如此其
後又詔諸州學官赴學士院試而後選又有侍
從臺諫國子長貳歲舉之制則今制學官由吏
部銓選由廵撫考試與舉而兼試之制略同
李燾國史長編崇寧二年五月詔廣州漳州各添
置教授一員六月詔縣學生不及二十人處許依
州學例并附近大縣一處教養給諸州州學印三
年六月江東路提舉學事司言諸州皆已置學惟
廣德軍附宣州今學者漸多乞自置學從之仍詔
諸路州軍未曾置學處並置學
謹案宋元豐初大興學校而天下之教授止五
十三員至崇寧中而天下無不置學之州軍今
之各府州縣盡設學官昉乎此也若縣學生不
及二十人處許附大縣一處教養則正如今之
衛學鄉學繫于附近縣學爾
玉海大中祥符元年十一月幸曲阜縣謁文宣廟
二年二月詔就廟立學舍
謹案魏黃初二年令魯郡修孔子廟又于其外
廣為室屋以居學者此為就廟立學之始而教
職官舍今亦即附至聖廟蓋即以所業之地視
其居也又宋慶歷二年詔兩制舉官為武學教
授三年置武學于武成王廟以太常丞阮逸為
教授慶元五年詔諸州學置武士齋宫按武藝
今制學政歲試校士兼及文武生員童生而習
武之生童未嘗别立武教職以統之則文武並
轄勝于一切紛紛之制矣
遼
王圻續文獻通考遼南面黃龍府學官曰博士曰
助教興中府學設官同縣亦設學有博士助教
遼史大公鼎列傳改良鄉令建孔子廟學部民服
化
謹案遼以兵經略方内禮文之事視古多闕故
略摭見于傳者以存其概
金
金史百官志諸府教授一員諸節鎮教授一員諸
防禦州教授一員
謹案金于大興府及東京北京上京河東東西
路山東東西路等處並設女直教授一員其所
職當與諸府教授不同附著于此
金史選舉志府學大定十六年置凡十七處共千
人以嘗與廷試及宗室皇家袒免以上親并得解舉
人為之後增州學遂加以五品以上官曾任隨朝
六品官之兄弟子孫餘官之兄弟子孫經府薦者
同境内舉人試補三之一凡試補學生以提舉學
校學官主之
謹案宋制學生以州縣官選補長史主之而金
則以提舉學校及學官主之蓋既設提舉學校
專官同于監司之任自不得僅以州縣選補又
别以長史主之也今制學政歲科二試取士此
正如所云補試學生以提舉學校官主之者然
其試也必由縣府若州試乃與院試則亦兼参
宋代州縣選補之法焉
元
元史百官志儒學提舉司秩從五品各處行省所
署之地皆置一司統諸路府州縣學校祭祀教養
錢糧之事及考校進呈著述文字每司提舉一員
從五品副提舉一員從七品吏目一員司吏二人
謹案元于江浙湖廣江西三行省置蒙古提舉
學校官提舉一員從五品同提舉一員從七品
蓋亦猶金大興府等處之設女直教授也
元史選舉志至元二十八年令江南諸路學及各
縣學内設立小學選老成之士教之其他先儒過
化之地名賢經行之所與好事之家出錢粟贍學
者並立為書院凡師儒之命于朝廷者曰教授路
府上中州置之命于禮部及行省及宣慰司者曰
學正山長學錄教諭路州縣及書院置之路設教
授學正學錄各一員散府上中州設教授一員下
州設學正一員縣設教諭一員書院設山長一員
凡路府州書院設直學以掌錢糓
謹案宋于州縣學官俱設教授至元又增設學
正教諭則今制于府設教授州設學正縣設教
諭實始諸此第宋元以前州有上中下之分元
于下州設學正而上州中州則設教授以進擬
于府與今制稍異也
陶宗儀輟耕錄凡學宫朔望講說所屬上司官或
省憲官至自教授學官暨學賓齋諭等皆講說一
書錢伯全作訓導時行刑官至講欽哉欽哉惟刑
之恤哉講畢稱賞不已
謹案漢何武為刺史行部必先即學官見諸生
試其誦論問以得失如今制凡學政及各上司
官蒞學則學官弟子每講說一書其制實昉乎
此且據輟耕錄所載則元之學官已有所謂訓
導者而元史百官志無其文疎漏甚矣
明
明史職官志都察院十三道監察御史提督學校
兩京各一人萬歷末南京增設一人按察司副
使僉事提督學道十三布政司各一員惟湖廣二
員
謹案明制兩京督學以御史蓋兩京不設按察
司故以御史督學兼重其選所以尊京畿則今
制各省學政多以京官簡充實本諸此
明史職官志儒學府教授一人(從九品)訓導四人州
學正一人訓導三人縣教諭一人訓導二人教授
學正教諭掌教誨所屬生員訓導佐之凡生員廪
膳增廣府學四十人州學三十人縣學二十人附
學生無定數儒學官月課士子之藝業而奬勵之
凡學政遵卧碑咸聽于提學憲臣提調府聽于府
州聽于州縣聽于縣其殿最視鄉舉之有無多寡
明初置儒學提舉司洪武二年詔天下府州縣皆
立學十三年改各州學正為未入流(先是從九品)二十
四年定儒學訓導位雜職上三十一年詔天下學
官改授旁郡州縣正統元年始設提督學校官又
有都司儒學行都司儒學衛儒學以教武臣子弟
俱設教授一人訓導二人河東又設都轉運司儒
學制如府其後宣慰安撫等土官俱設儒學
謹案明制生員入學初由廵按御史布按兩司
及府州縣官正統元年始特設提學官景泰元
年罷天順六年復設各賜勅諭十六條俾奉行
之直省既設提學有所轄太廣及地最僻遠歲
行廵所不能及者乃酌其宜口外及各都司衛
所土官以屬分廵道員直隸廬鳳淮陽滁徐和
以屬江北廵按湖廣衡永郴以屬湖南道辰靖
以屬辰沅道廣東瓊州以屬海南道甘肅衛所
以屬廵按御史亦皆專敕行事萬歷四十一年
南直隸分上下江湖廣分南北始各增提學一
員提學之職專督學校不理刑名所受詞訟重
者送按察司輕者發有司直隸則轉送廵按御
史督撫廵按及布按二司亦不許侵提學職事
也又明初優禮師儒教官或擢給事御史然鉗
束亦甚謹初教官考滿兼覈其歲貢生員之數
後以歲貢為學校常例乃定學官考課法專以
科舉為殿最九年任滿核其中式舉人府九人
州六人縣三人者為最其教官又考通經即與
陞遷舉人少者為平等即考通經亦不遷舉人
至少及全無者為殿又考不通經則黜降生員
之數初定府學四十人州縣以次减其十未幾
即命增廣不拘額數宣德中定增廣之額土官
子弟許入附近儒學無定額諸生上者中式次
者廪生年久充貢或選拔為貢生提舉官歲試
校文之外令教官舉諸生行優劣者一二人賞
黜之以為勸懲此其大較也然明之提學官既
帶按察司銜即不得不少屈于督撫往往阿附
遷就不能自舉其職而為學官者又多取諸歲
貢之士大率闒冗疲老無以為諸生表率以致
鼓篋之徒把持上官侵噬百姓聚黨成羣投牒
呼譟論者徒歸咎于養士之不精而不原于制
法之未善則亦非為通論也我
朝右文重道超軼前古各省學政俱以京官簡任
我
皇上復加意整飭凡學政受事必
訓諭諄至期以端士習而正文體至若銓授教職必
令督撫親加考騐列等第以别用舍而學政廵
歷所至又考其文藝師範黜其不稱職者記曰
師道立而善人多又非獨
文治光昌而已也
欽定歷代職官表卷五十一
