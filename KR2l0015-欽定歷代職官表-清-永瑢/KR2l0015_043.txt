欽定歴代職官表卷三十七
内務府表
謹案内務府為
聖朝特創超越萬古之經制前代職事有散在各官
者謹詳考而著之于表至官由特設無可比例
如
寧夀宫
中正殿
雍和宫
御書處
武英殿修書處諸職以及
咸安宫
景山官學納銀莊官房租庫諸事務皆前古所未
有今並於表中闕之以見我
聖朝創制設官非前代所可企及至如三旗護軍營
統領參領護軍校等職設官與八旗護軍營同
歴代建置已見八旗護軍營表兹亦不重著焉
内務府(上)
國朝官制
内務府總管大臣無定員(以侍衛府屬郎中内三院卿簡用或以王公内大臣)
(尚書侍郎兼攝初品級無定乾隆十四年定為正二品)
掌理内府之政令凡職員選除財用出入宴饗祭
祀膳羞服御賞賚賜予刑罰工作教習訓導之事
皆綜理而受其成凡直宿日𣲖總管一人如因事
不能入直以郎中代之所屬廣儲會計掌儀都虞
慎刑營造慶豐七司及諸衙門上駟院奉宸苑武
備院並隸焉
國初置内務府順治十一年改置十三衙門曰司禮
監尙方司御用監御馬監内官監尙衣監尚膳監
尙寳監司設監兵仗局惜薪司鐘鼓司織染局十
八年並裁仍設内務府以大臣總管
堂郎中一人(正五品)堂主事二人(正六品)堂筆帖式三十八
人内一人委署主事兼司缺筆帖式四人
堂郎中主事掌治堂事凡府属文職陞補(武職隸都虞司)
及章奏文移皆隸焉康熙四十二年設郎中一員
後省雍正十三年復設堂主事康熙十六年設委
署主事雍正元年設後省乾隆二十二年復設即
以筆帖式補放給與六品虚銜不出缺(各司主事委署主事)
(裁設皆同)筆帖式掌理文案順治十八年設十六員以
後陸續增設至十十八員(各司筆帖式因其事之繁簡以定額皆先後裁)
(設)兼司缺筆帖式雍正四年設
廣儲司總管六庫郎中二人部員兼管六庫郎中二人
郎中四人員外郎十二人部員兼庫員外郎六人(從五品)
主事一人委署主事一人司庫十二人(正六品)無品級司
庫十二人筆帖式二十六人
總管六庫郎中掌總核六庫出納事務郎中員外
郎主事掌分理各庫部員兼庫郎中員外郎掌兼
綜庫事以資糾查司庫掌儲藏出納初名御用監
順治十八年分為銀庫皮庫縀庫衣庫康熙十六
年改定為廣儲司四庫二十八年分設磁庫茶庫
共為六庫郎中初設三人雍正十三年增設總管
郎中二人員外郎初設八人康熙二十八年增四
人部員兼庫郎中員外郎乾隆三十三年設司庫
康熙九年設八人二十八年增四人無品級司庫
康熙四十四年設自後陸續增設
寕夀宫管理事務郎中二人員外郎二人主事一人委
署主事一人筆帖式四人學習筆帖式四人内管領二
人(正六品)
郎中員外郎主事掌稽查看守
寕夀宫陳設輪流直宿及造具檔冊之事内管領掌
分地掃除乾隆四十年以
寕夀宫地方緊要派内務府大臣二人專管並設立
郎中員外郎主事筆帖式内管領等員以專司其
事其檔籍清冊鈐用廣儲司印四十四年增設委
署主事一人學習筆帖式四人
織造監督江寕府蘇州府杭州府各一人(於内務府司官内奏簡帶)
(原銜管理)司庫各一人筆帖式各二人庫使各二人
掌分司所駐劄地方供奉
上用縀疋及應用官用縀疋皆監視而督理之歲終奏
銷造冊呈内務府以副冊送廣儲司察覈順治初
年設三處織造官監督筆帖式庫使各一人三年
一代十八年定一年更代康熙元年各增庫使一
人二年奏定三處織造不限年更代各增筆帖式
一人六年各增庫使一人
會計司郎中二人員外郎六人主事一人委署主事一
人筆帖式二十六人催長五人
掌核理内務帑項出納之數及莊園地畆戸口徭
役定為籍而受其要焉初名内官監順治十七年
改為宣徽院康熙十六年改定為會計司初設郎
中三人康熙三十八年裁一人雍正元年復設一
人乾隆四十年裁一人員外郎額順治十七年定
初設催總八人後裁尋復設五人後改為催長
内管領掌關防一人(於各司院郎中内揀選兼管)協理關防事務二
人(於各司院員外郎内揀選兼管)内管領三十人(正五品)副内管領三十
人(正六品)筆帖式八人
内管領副内管領掌承應
内廷洒掃糊飾管三倉出納酒菜器皿皆司之並管
理該管領下戸口田産官員俸餉兵丁錢糧之收
發出入
國初設内管領四員順治間增十六員康熙二十三
年每管領下增設副内管領一員嗣後陸續增置
有官三倉酒醋房青菜庫外餑餑房車輛庫家伙
倉蠟備倉冰窖蠟票蘇拉處諸專司之事雍正元
年以一員管理關防二員協理關防事務乾隆十
五年以各司院郎中揀選一員掌理關防員外郎
二員協理關防事務其掌關防之内管領仍專司
本管領之事
管理三旗納銀莊郎中一人員外郎六人委署主事一
人筆帖式十有二人
掌三旗各莊之糧稅徵收治其賞罰與其優恤之
事初由三旗各佐領管理康熙三年設員外郎六
人專管十六年隸會計司雍正元年另設衙門置
郎中一員乾隆元年設主事一人後裁
掌儀司郎中二人員外郎八人主事一人委署主事一
人筆帖式二十一人司俎官五人(正六品)贊禮郎十有七
人(六品頂帶食七品俸)
掌内府祭祀筵宴禮儀樂舞之事初名禮儀監順
治十七年改為禮儀院康熙十六年改定為掌儀
司初設郎中三人員外郎八人康熙三十八年裁
郎中一人司俎官初為司胙官設四人後增設一
人並改為司俎贊禮郎初設十二人雍正十年增
五人又有樂部郎中員外郎等官别見樂部篇
御茶膳房總管大臣無定員尙膳正尙茶正頭等侍衛
各一人二等侍衛各二人尙膳副尚茶副三等侍衛各
二人尚膳三等侍衛四人藍翎侍衛七人尚茶三等侍
衛三人藍翎侍衛四人主事一人委署主事一人筆帖
式十有二人
掌敬設
上用茶品供奉
御饌及供應賜茶筵宴之事初設飯房總領茶房總領
各三人飯上人三十五人茶上人十七人康熙二
十八年定飯上人委署總領一人雍正元年定飯
房茶房總領俱授為二等侍衛飯上人授三等侍
衛六人藍翎侍衛七人茶上人授三等侍衛三人
藍翎侍衛四人又定茶房侍衛内委署總領一人
乾隆八年定飯房茶房二等侍衛内各授一等侍
衛一人十五年改飯房為外膳房二十四年改飯
房總領為尙膳正副總領為尚膳副茶房總領為
尙茶正副總領為尚茶副雍正二年設主事一人
中正殿管理事務員外郎二人筆帖式四人(内務府三人外旗蒙)
(古一人)
雍和宫管理事務郎中一人員外郎一人筆帖式三人
掌造辦佛像供應念經事務
中正殿員外郎康熙三十六年設
雍和宫郎中等員乾隆九年以司官兼管十六年定
為額設
咸安宫官學管理事務大臣一人協理事務大臣一人
(以内大臣充簡派兼)滿漢總裁六人(以翰林院官充滿二人漢四人)管理事務
郎中二人員外郎二人筆帖式一人滿洲教習十三人
(繙譯六人清語三人弓箭四人)漢人教習九人官學生一百十八人蒙
古學總裁二人管理事務司官二人教習二人官學生
二十四人
景山官學兼管事務司官五人(以郎中員外郎沠充)滿洲教習九
人漢人教習十二人官學生三百八十八人
景山官學掌訓廸内府三旗之俊秀教之書射以作
興人材康熙二十四年立
咸安宫官學凡内府三旗八旗滿洲蒙古之優穎者
皆與焉雍正七年立乾隆元年定
咸安宫官學生内務府留三十人增設八旗滿洲各
十人十三年增設蒙古官學員額皆陸續增定
御藥房兼管司官二人内管領一人主事一人委署主
事一人副内管領二人庫掌二人(七品職銜食八品俸)委署庫掌
二人筆帖式十二人
掌詳慎供用藥料和合丸散之事順治十年設以
總管首領太監管理康熙三十年改歸府属員額
陸續增置
都虞司郎中二人員外郎五人主事一人委署主事一
人筆帖式二十六人催長八人
掌府屬武職陞補及三旗禁旅訓練遣調供應畋
漁之禁令初名尚膳監順治十八年改為採捕衙
門康熙十六年改定為都虞司初設郎中三人員
外郎五人後各裁一人
内務府鑲黃正黃正白三旗護軍營護軍統領各一人
(正三品)護軍參領各五人(三品職銜食五品俸)副護軍參領各五人
(四品職銜食五品俸)孔雀翎委署參領各三人(五品職銜食護軍校錢粮)前鋒
委署參領各二人(五品職銜食護軍校錢粮)鳥鎗護軍校各二十人
(正六品)六品翊長(從六品)舊營護軍校各十三人前鋒護軍
校各二人前鋒戴藍翎委署護軍校各二人(正七品)舊營
戴藍翎委署護軍校各五人筆帖式各十人
圓明園内務府三旗護軍營夸蘭大一人(三品職銜食四品俸)護
軍參領各一人副護軍參領各一人委署參領各一人
護軍校各三人副護軍校各一人筆帖式四人
護軍營統領參領等官掌率其属以宿衛
宫禁導引扈從及訓練察班之事
國初每旗編為五甲喇設參領一人順治九年立鳥
鎗營每旗添設參領委署參領護軍校等員十三
年鳥鎗護軍撥回舊營以委署參領為副參領乾
隆十三年立前鋒營設前鋒委署參領護軍校等
員
圓明園内三旗護軍營夸蘭大及參領等官掌率其
屬以翊衛園苑及訓練稽察之事雍正三年以
京城内護軍營分駐設參領護軍校等員九年設執
掌關防夸蘭大一員
熱河
行宫總管二人(初制正五品乾隆三十五年定為正四品其由尚書都統内務府簡放者)
(仍各帶原品職銜)苑副四人(正五品)千總十一人(正六品)副千總二
十二人喀喇河屯長山谷兩間房巴克什營中關波洛
河屯吉爾哈朗圖阿穆呼朗圖張三營等處
行宫千總各一人副千總各一人王家營釣魚臺黃土
坎十八里台等處
行宫副千總各一人
溥仁寺
普樂寺
安遠廟
普陀宗乘廟
殊像寺千總各一人副千總各一人
普寕寺
須彌福夀廟千總各一人副千總各二人
廣安寺
羅漢堂把總各二人
行宫總管苑副掌總理翊衛各處
行宫及陳設稽察之政令千總副千總把總掌典守
陳設稽查内圍董率掃除之事熱河總管康熙四十
二年設苑副乾隆三十五年設各處千總康熙四
十一年以來陸續增設
養鷹鷂處管理事務三人(以王公等官御前大臣侍衛管理)協辦事
務兼鷹上統領二人(副都統一人二等侍衛一人)藍翎侍衛頭領五
人六品職銜副頭領五人筆帖式三人内養狗處頭目
二人(兼三等侍衛一人兼藍翎侍衛一人)副頭目二人外養狗處頭目六
人副頭目六人筆帖式三人
掌飼養鷹狗隨圍進哨以供蒐畋之事
國初設立鷹房鴉鶻房乾隆十一年改為養鷹處養
鴉鶻處三十七年裁養鴉鶻處其員額轉補鷹上
養狗處員額
國初定
慎刑司郎中二人員外郎四人主事一人委署主事一
人筆帖式二十人
掌府属刑名審讞定擬之事凡審擬罪案皆依刑
部律例其有情罪重大者移咨三法司會審題結
初名尙方司順治十二年改為尙方院康熙十六
年改定為慎刑司員額順治以來前後增定
營造司郎中二人員外郎八人主事一人委署主事一
人筆帖式二十六人
掌膳修工作及薪炭陶冶之事所属有六庫三作
曰木庫司物材曰鐵庫司鑄造鐵器曰器皿庫司
藤竹木器曰柴庫司薪柴曰炭庫司煤炭石灰曰
房庫司凉棚席篷□麻曰鐵作司打造鐵器曰花
爆作司造烟火花爆曰油漆作司繪堊六庫各設
庫掌庫守三作皆設司匠領催皆未入流惟鐵作
司匠給八品虚銜初名惜薪司順治十八年改為
内工部康熙十六年改定為營造司初設郎中三
人後裁一人員外郎六人後增二人
官房租庫值年總管内務府大臣一人郎中一人員外
郎三人(以各司兼管)筆帖式七人庫掌一人
掌内外城官房之租課按月証收以供營造司之
用初屬營造司管理康熙六十二年立租庫各員
額乾隆三十六年以内府大臣值年管理
御書處管理事務大臣一人兼管郎中員外郎無定員
監造一人(六品職銜食七品俸)署監造一人庫掌三人(七品職銜食八品俸)
署庫掌六人筆帖式二人
掌敬刊
御筆裱榻之事員額康熙四十九年定監造庫掌品級
乾隆四十三年定
武英殿修書處管理事務王大臣一人監造二人庫掌
四人署庫掌六人筆帖式四人
掌膳刻裝潢各館書籍及
宫殿陳設書籍之事員額康熙十九年定監造庫掌
品級乾隆四十三年定設有總裁二人提調二人
(由總裁於纂修内奏充)纂修十二人(由總裁以翰林院編修檢計庶吉士等官揀派)
(充奏)
養心殿造辦處郎中三人員外郎二人主事一人委署
主事一人庫掌六人(六品)司匠十三人(正八品)筆帖式十五
人
掌造辦供
御物件監督工作管理儲藏之事初設造辦活計處
管理事務無定員乾隆二十四年定設員額
慶豐司郎中一人員外郎八人主事一人委署主事一
人筆帖式十五人廐長十人廐副十九人
掌蕃息牛羊羣牧供用考成之事順治初年設内
牛圈三於
西華門外設外牛圈三供乳餅圈一於
南苑設羊圈六於豐臺管理牛隻羊隻各設員外郎
三人及廏長筆帖式等員康熙十六年歸併掌儀
司管理二十三年設慶豐司置郎中二人增置員
外郎四人主事一人不隸内務府雍正元年歸併
内務府管理四十年裁郎中一人員外郎二人
謹案内務府之制以七司各掌府事其餘分建
衙門並鑄給關防印信統轄于總管大臣而不
與七司相隸屬唯是事類相近允宜依次分求
如
寕夀宫事務檔冊用廣儲司鈐印監督織造由縀
庫郎中察覈内管領之錢糧納銀庒之奏銷皆
由會計司辦理
御茶膳房
中正殿
雍和宫管理事務皆掌習禮儀之事而官學藥房
附焉官房租庫本由營造司分設
御書處
武英殿修書處
養心殿造辦處均掌
内廷書籍典冊修造之事兹並遵
大清會典成例以類序次唯内三旗護軍營
圓明園護軍營暨各
行宫千總會典序官别著于武職篇而奉行則例
仍載于都虞司卷中以府属武職陞遷諸事均
隸都虞司也兹並從類叙于七司之後至府屬
之三院則别自為篇焉
歷代建置
謹案曲禮載殷制先五官次六府此府名之所
由起周官冡宰之屬有内府内宰此内務之名
之所由起詳考冡宰之屬以宫禁親近之職為
首重故宫正宫伯以掌宿衛膳夫至冪人以掌
飲食宫人幕人以掌寢處大府至外府以掌蓄
藏司會至職幣以掌會計而内宰以下則皆綜
理内職閹豎閽寺婦職女功無不司之于是自
王及后世子之飲食服用以至宫闈内外親近
人主左右者一舉而歸之冢宰所以肅正紀綱
而無逢迎靡濫之弊自西漢時猶遵成周遺意
中書宦者盡屬少府凡服御之職必選經明行
修者為之而統攝之以丞相御史至東漢時始
多用宦官分主飲膳服飾而古意漸失隋唐以
後立内侍省人主起居飲食之重不咨之大臣
任之士人而悉委之於奄豎其弊乃益滋矣至
供御之官列代變更分合之故猶可詳考盖漢
立少府水衡專主天子之奉養東漢則并水衡
於少府而三國晉宋以後因之自曺魏始立殿
中監以後代有其職蕭梁始立太府卿以掌庫
藏而陳因之少府始專主工作之事北魏又廢
少府專立太府而殿中監則仍其舊北齊以殿
中監之六局改隸于門下省後周倣成周以制
官奉御諸職多在天官冬官中隋初立門下省
太府卿煬帝改設殿内省復分立少府而内侍
省之統轄漸廣唐之殿中内侍二省太府少府
二卿與隋制不大相殊而宦官任重至侵將相
之權矣宋立宣徽院為親近之職而漢少府之
事仍領于二省二卿遼北面有御帳著帳諸官
南面則仍唐制金有太府少府無殿中監而有
殿前都點檢司其内侍不别立省盡隸之宣徽
院中法意最為近古至明代而諸職盡去唯立
宦官二十四衙門禁近要務唯有奄豎得專制
之而古意于是盡失不獨成周良法無可追溯
即漢唐少府之制亦無復存焉者矣恭惟
聖朝龍興之始剙立内務府以鑲黃正黃正白三旗
親近之臣專司其事
定鼎以來初亦設十三衙門以内監供職順治十二
年六月監於前代内豎擅權之弊
命立鐵牌嚴切申諭永遠禁革仍立内務府
特簡内大臣為總管七司三院綱紀肅而職掌昭内
侍職制則為使之供給洒掃之役毋得任事而
亦皆統攝于總管大臣盖至
聖朝而周漢之制盡復法度之精詳規模之宏遠尤
為超越萬古今詳考列代職官之近于内務府
者分繋篇中而總括其沿革之大概於此其内
監職制執掌亦附著卷後不復别為一篇焉
三代
禮記曲禮天子之六府曰司土司木司水司草司
器司貨典司六職鄭康成注府主藏六物之稅此
亦殷時制也周則皆屬司徒
謹案六府之制見于殷時以主六物之儲藏鄭
注謂周属司徒盖如今戸部之三庫但殷五官
既有司徒而復别設六府則在殷時固不為司
徒之掌而與今之内務府相近矣故與戸部三
庫篇互見焉
尚書立政虎賁綴衣趣馬小尹左右攜僕百司庶
府孔安國傳綴衣掌衣服左右攜持器物之僕百
官有司主劵契藏吏蔡沈集傳此侍御之官也小
尹小官之長攜僕攜持僕御之人百司若司裘司
服庶府若内府大府之屬
謹案尙書立政有百司庶府又有表臣百司盖
表者對裏之稱内百司為裏臣外百司為表臣
也立政稱文武克俊有德三事而外必首及于
綴衣趣馬之屬其後周公制禮以宫禁之職首
屬冢宰有由來已
國朝剙定内務府與成周百司庶府之義千載合
揆今列尙書立政文于卷首而周禮諸職則以
次分列于後
周禮天官宫正上士二人中士四人下士八人府
二人史四人胥四人徒四十人掌王宫之戒令糾
禁以時比宫中之官府次舍之衆寡為之版以待
夕擊柝而比之國有故則令宿其比亦如之辨内
外而時禁稽其官序糾其德行幾其出入均其稍
食去其滛怠與其竒衺之民會其什伍而教之道
藝月終則會其稍食歲終則會其行事凡邦之大
事令于王宫之官府次舍無去守而聽政令春秋
以木鐸修火禁凡邦之事蹕宫中廟中則執燭鄭
康成注宫正主宫中官之長宫伯中士二人下
士四人府一人史二人胥二人徒二十人掌王宫
之士庶子凡在版者掌其政令行其秩叙作其徒
役之事授八次八舍之職事若邦有大事作宫衆
則令之月終則均秩歲終則均叙以時頒其衣裘
掌其誅賞
謹案成周官制凡王之服御飲食燕好賜予皆
分設官職而統属于太宰所以合宫府為一體
也宫正為王宫官之長掌比宫中之官府宫伯
掌王宫之士庶子此在今時為内務府大臣及
領侍衛大臣之職其所以秩止於上士中士下
士者則以冢宰統臨於上而諸官為專司故不
疑其秩之輕也内務府大臣職任優重實為周
冢宰之所統而宫正宫伯則職掌專焉故與領
侍衛篇互見而備著其說於此
周禮天官太府下大夫二人上士四人下士八人
掌九貢九賦九功之貳以受其貨賄之人頒其貨
於受藏之府頒其賄於受用之府凡式貢之餘財
以共玩好之用玉府上士二人中士四人掌王
之金玉玩好兵器凡良貨賄之藏共王之服玉佩
玉珠玉王齊則共食玉掌王之燕衣服衽席牀第
凡䙝器若合諸侯則共珠槃玉敦凡王之獻金玉
兵器文織良貨賄之物受而藏之凡王之好賜共
其貨賄内府中士二人掌受九貢九賦九功之
貨賄良兵良器以待邦之大用凡四方之幣獻之
金玉齒革兵器凡良貨賄入焉凡適四方使者共
其所受之物而奉之凡王及冢宰之好賜予則共
之司裘中士二人下士四人掌為大裘以共王
祀天之服掌皮下士四人掌秋歛皮冬歛革春
獻之遂以式法頒皮革于百工共其毳毛為氈以
待邦事歲終則會其財齎典婦功中士二人下
士四人掌婦式之灋以共王及后之用頒之于内
府典絲掌絲入而辨其物以其賈楬之典枲
下士二人掌布緦縷紵之麻草之物以待時頒功
而授齎
周禮春官天官上士一人中士二人掌祖廟之守
藏與其政令凡國之玉鎮大寳器藏焉若有大祭
則出陳之既事藏之
荀子大略篇不知而問堯舜無有而求天府先王
之道則堯舜矣六貳之博則天府矣注求財于六
貳之博得之不窮故曰天府天府天之府藏
謹案太府掌貢賦貨賄為今戸部三庫之職其
式貢餘財以共玩好則内府之廣儲實兼其任
至玉府受藏金玉兵器文織良貨賄以共王之
好賜内府共王及冢宰之好賜予天府藏國之
玉鎮大寳器則正為今廣儲司之職而司裘掌
皮典絲典枲亦如六庫之各分其事也
周禮天官職内上士二人中士四人掌邦之賦入
辨其財用之物而執其總凡受財者受其貳令而
書之職歲上士四人中士八人掌邦之賦出凡
上之賜予以叙與職幣而受之職幣上士二人
中士四人振掌事者之餘財皆辨其物而奠其錄
以書楬之以詔上之小用賜予司會中大夫二
人下大夫四人上士八人中士十有六人司書
上士二人中士四人凡上之用財用必考于司會
宫人中士四人下士八人掌王之六寢之修共
王之沐浴凡寢中之事掃除執燭共鑪炭凡勞事
謹案天官司會司書不專為内府之職而上之
用財用必考于司會則宫中會計實兼理之職
内掌受財之政令職幣詔用之小用賜予而職
歲掌其賦出今内府儲藏出入皆由會計司稽
核而總受其要其職固相等也宫人有中士下
士寢處沐浴掃除皆其職掌則與今之内管領
副内管領之任尤相合矣
周禮天官内宰下大夫二人上士四人中士八人
掌書版圖之法以治王内之政令均其稍食分其
人民以居之(注版謂宫中□寺之属及其子弟錄籍也團王及后世子之宫中吏官府)
(之形象也政令謂施間寺者稍食吏祿稟也人民吏子弟分之使衆者就寡均宿衙)歲終則
會内之人稍食稽其功事比其小大與其麤良而
賞罰之會内宫之財用
周禮夏官小臣上士四人掌王之小命詔相王之
小法儀正王之燕服位王之燕出入則前驅
周禮天官膳夫上士二人中士四人下士八人掌
王之食飲膳羞以養王及后世子庖人中士四
人下士八人賈八人(注賈主市買知事價)掌共六畜六獸六
禽辨其名物凡其死生鱻薧之物以共王之膳與
其薦羞之物及后世子之膳羞内饔中士四人
下士八人掌王及后世子膳羞之割烹煎和之事
亨人下士四人掌共鼎鑊以給水火之齊
謹案宫中禮儀掌于内宰而詔相王之小法儀
則夏官小臣主之今内務府掌儀司專掌宫中
之儀法正其職也内宰詔相禮儀之外又掌書
宫中版圖之法以治王内之政令歲終會内人
之稍食稽其功事會内官之財用蓋兼有總管
大臣及會計司之職故秩為下大夫其任較重
唯以服位禮事贊相專司與掌儀司尤為相合
故附証其說于此天官之膳夫庖人内饔亨人
皆掌王及后世子之膳羞亦與今
御茶膳房之職為相合故與光禄寺篇互見焉
周禮天官甸師下士二人共野果蓏之獻帥其徒
以薪蒸役外饔内之事腊人下士四人掌乾肉
凡田獸之脯腊膴胖之事
周禮地官廛人中士二人下士四人凡屠者斂其
皮角筋骨入于王府凡珍異之有滯者斂而入于
膳府澤虞掌國澤之政令為之厲禁使其地之
人守其財物以時入之于王府頒其餘于萬民
迹人中士四人下士八人掌邦田之地政而為之
厲禁以守之角人下士二人掌以時徵皮角凡
骨物于山澤之農羽人下士二人掌以時徵羽
翮之政于山澤之農掌炭下士二人掌炭物灰
物之徵令以時入之
謹案都虞司職司採捕供應畋漁天官之甸師
腊人正其職掌地官山林川澤皆有虞衡而分
主各處山川不歸統理惟澤虞掌國澤之禁令
入財物于王府與都虞司相近其自廛人以至
掌炭亦皆都虞司之所有事也
周禮天官小宰之職掌建邦之宫刑以治王宫之
政令凡宫之禁
謹案周刑法掌于秋官而内府之刑未聞有别
置之官惟小宰掌建邦之宫刑宫禁鄭康成以
為在王宫中者之刑則今内務府慎刑司之所
由始也
周禮考工記凡攻木之工七攻金之工六攻皮之
工五設色之工五刮摩之工五搏埴之工二匠
人營國王宫門阿之制五雉宫隅之制七雉城隅
之制九雉
謹案周禮缺冬官考工記之所載者未盡為營
造之職今採錄匠人營繕王宫之法式及諸工
總名以著其概餘並見工部篇不具錄焉
周禮地官牧人下士六人掌牧六牲而阜蕃其物
以共祭祀之牲牷(注六牲謂牛馬羊豕犬雞)牛人中士二人
下士四人掌養國之公牛以待國之政令
周禮夏官羊人下士一人掌羊牲若牧人無牲則
受布于司馬使其賈買牲而共之
謹案孳畜之政自古重之故宣王考牧著於小
雅牲牷肥腯見于春秋周禮之牧人牛人羊人
實為慶豐司之所由始其分屬地官夏官者盖
一以牧地為屬一以受布于司馬為屬不必如
孔疏所云牛為土畜羊為金畜穿鑿而為之說
也
秦
漢書百官公卿表少府秦官
冊府元龜秦少府掌山海地澤之税少府之立自
此始也
杜佑通典秦置六尚謂尚冠尚衣尚食尚沐尚席
尚書若今殿中之任秦有御府令丞掌供御服
而屬少府掖庭局令秦置永巷秦置尚方令
秦有將作少府秦犧廪令丞掌犠牲雁鶩
王應麟玉海少府秦官章邯為之
謹案秦立少府之官凡供御諸職多為所領故
六尚如今内管領之職御府令如今廣儲司掖
庭局令如今慎刑司尚方令則兼有廣儲及武
備院之任將作少府如今營造司惟犧廪令丞
屬内史及左馮翊而犧牲雁鶩則又兼有都虞
慶豐二司之掌秦法疎略史志不詳以漢後所
承襲者推之其大概亦可考見今摭錄通典所
載以著其崖略焉
漢
漢書百官公卿表少府掌山海地澤之税以給共
養(應劭曰名曰禁錢以給私養自别為藏少者小也故稱少府師古曰大司農供軍國之用少府)
(以養天有子也)六丞屬官有尚書符節太醫太官湯官
導官藥府若盧考工室左弋居室甘泉居室左右
司空東織西織東園匠十六官令丞(服虔曰若盧詔獄也鄧展)
(曰舊洛陽兩獄一名若盧主受親戚婦女如淳曰若盧官名也藏兵器品令曰若盧郎中二十人主)
(弩射漢儀注有若盧獄令主治庫兵將相大臣臣瓚曰冬官為考工主作器械也師古曰太官主膳)
(食湯官主餅餌導官主擇米若盧如說是也左弋地名東園匠主作陵内器物者也)又胞人
都水均官三長丞(師古曰胞人主掌宰割者也胞與庖同)又中書謁者
黃門鈎盾尚方御府永巷内者宦者八官令丞(師古)
(曰鈎盾主近苑囿尚方主作禁器物御府主天子衣服也)諸僕射署長中黃門
皆屬焉(師古曰中黃門謂奄人居禁中在黃門之内給事者也)武帝太初元
年更名考工室為考工左弋為佽飛居室為保宫
甘泉居室為昆臺永巷為掖庭佽飛掌弋射有九
丞兩尉太官七丞昆臺五丞樂府三丞掖庭八丞
宦者七丞鈎盾五丞兩尉成帝河平元年省東織
更名西織為織室
謹案漢承秦制立少府以供養宫禁位列九卿
凡諸奉御之職無所不統今以漢百官表所載
詳繹之今内府七司諸官蓋皆有其職焉如御
府尚方東織西織是廣儲司之掌尚書内者諸
僕射署是會計司及内管領之掌中書謁者與
掌儀相近而太官胞人則如今之内茶膳房也
左弋佽飛掌弋射都水鈎盾主苑囿近於都虞
司之職也服虔鄧展以若盧為詔獄如淳以為
藏兵器而漢儀注則云有若盧獄令主治庫兵
是一官而兼兩職蓋如慎刑司及武備院之兼
職也考工室左右司空東園匠如今之營造司
而尚方令又如今之造辦處也惟慶豊所掌未
見于少府之屬蓋太官所兼掌耳漢代少府之
官多以高儒舊德為之而宦者黃門亦皆歸于
統屬其法意最為近古今載漢表原文而為之
疏證如此其他可為佐証著並分載于後
史記平凖書山海天地之藏也皆宜屬少府(索隐韋昭)
(云少府天子私所給賜經用也公用屬大司農)
急就篇司農少府國之淵顔師古注司農領天下
錢榖以供國之常用少府管池澤之税及關市之
資以供天子少者小也府者聚也財物所聚也非
郊廟兵戎大用故謂之少府司此二者百物在焉
故以深泉為喻也
應劭風俗通少府水衡為天子内藏
荀悦漢紀孝成帝紀罷少府技巧官
王應麟漢制考職内注職内主入也若今之泉所
入謂之少内疏漢之少内亦主泉所入案王氏漢
官解云小官嗇夫各擅其職謂倉庫少内嗇夫之
屬各自擅其條理所職主由此言之少内藏聚似
今之少府但官卑職碎以少為名丙吉𫝊少内嗇
夫白吉曰食皇孫亡詔令注云少内掖庭主府藏
之官也
謹案少内當為今會計司之職
玉海周玉府内府猶秦漢少府也
謹案後漢紀正月朔旦驃騎將軍蒼應奉璧入
賀故事少府給璧隂就驕貴吏傲不奉法求璧
不可得蒼坐朝堂漏且盡而璧不至不知所為
顧謂掾屬曰若之何朱暉望少府主簿持璧即
往紿之曰我聞璧而未曾見試觀之主簿以璧授
暉暉顧召令史奉之主簿驚曰少府當以朝暉
叱之曰將歸暉獨不朝也據此則漢之少府乃
兼内府玉府之職
古今攷九曰少府掌山海地澤之税以給共養東
萊謂治粟内史所掌榖貨供軍國之用少府名曰
禁錢以給天子私自别為藏少者小也屬官最多
有六丞當皆稱少府丞而尚書侍郎以下十二官
令丞屬焉而尚書之名後世以為王之一省六部
從官之長東萊又謂少府吏四人在殿中主發書
謂之尚書其後遂以為官置令丞屬焉然漢之尚
書令尚書丞微官耳少府之屬吏也後世尚書令
尚書左右丞六部尚書乃宰相侍從也又胞人三
長丞又上林中十池監又中書謁者黃門鈎盾而
下内省官者七官令丞諸僕射署長中黃門皆屬
焉而中書令中書丞亦少府之微官而後世中書
令為一品之極郭子儀書二十四考至有奪我鳳
凰池之恨前代小官後世用以為大官世故之變
豈有極哉表書小官吏因革不一不足書王莽改
曰共工
謹案洪适隸釋魯相史晨祠孔廟奏銘題後謂
上尚書者郡國異于朝廷不敢直達于帝所因
尚書以聞故樊毅復華氏下民租田口算碑以
太守奏事均云上尚書也然無極山碑以太常
卿丞奏事亦云上尚書又蔡質漢官典儀列司
隸城門校尉上尚書式及謁者上尚書式則内
而九卿謁者凡奏亦皆上尚書以達于帝不獨
國相太守也惟孔子廟置卒史碑云魯相奏記
司徒司空府不云上尚書然司徒司空府亦必
由尚書以達于帝無極山碑載常山相馮巡以
三公山請雨事聞于太常太常為馮巡上其事
亦必由尚書是其例蓋漢丞相御史謂之外朝
不可至内廷故置尚書掌四方章奏報告之事
少府屬官首列尚書特重其職也漢書霍光傳
尚書令讀奏黃霸傳尚書令受丞相對是雖丞
相九卿必由尚書入奏也又考漢紀張湯子安
世少為郎給事中尚書上方幸河東亡書三篋
詔問莫能知惟安世知之具作其事後購得本
書以校無所遺失通典謂掌圖書秘記章奏之
事即謂此也且不特主章奏即凡徵召詰對之
事亦無不詣尚書漢書光武紀時太原王霸北
海逢萌亦隠居養志霸到尚書拜不稱臣章帝
紀匈奴新降召太尉鮑昱謁尚書使封降胡檄
桓帝紀太常楊秉奏中常侍侯賢等請免官理
罪奏入尚書詰秉秉對尚書不能詰靈帝紀陳
蕃起兵將官屬諸生八十人至承明門使不内
蕃曰云云使者出開門蕃到尚書門正色曰云
云蓋尚書初主受奏御而已其後遂專出納之
命故其權浸重至章帝時太傅太尉錄尚書事
和帝時太傅錄尚書事位在三公上與少府所
屬之尚書迥相懸絶矣
馬永卿嬾真子前漢百官公卿表少府之屬官凡
五十餘人有導官掌米穀以奉至尊然學者多疑
導字之義僕考唐百官志導官令掌導擇米麥凡
九榖皆隨精麄考其耗損而供然漢導字下從寸
唐䆃字下從禾今按韻略瑞禾一莖六穗謂之䆃
恐唐以瑞禾名官也僕嘗以此問舅氏笑云此蓋
讀司馬長卿封禪書誤耳書云導一莖六穗于庖
注云導擇也一莖六穗謂加禾之米也後人誤以
瑞禾為䆃遂併官名失之可一笑也
謹案導官主擇米穀以供至尊則今尚膳正之
職也(又互見戶部篇内倉條)
顔師古漢書注李斐曰齊國舊有三服之官春獻
冠幘縰為首服紈素為冬服輕綃為夏服凡三
急就篇齊國給獻素繒帛注齊有三服官貢禹言
故時齊三服官輸物不過十笥
謹案漢官既有東織西織供天子服御而又有
三服官主作首服冬服夏服以給衮龍之用於
齊設之今内務府所轄有江寧蘇州杭州三織
造官正漢三服官之遺制也
漢書注水衡都尉應劭曰古山林之官曰衡掌諸
池苑故曰水衡張晏曰主都水及上林苑故曰水
衡主諸官故曰都有卒徒武事故曰尉師古曰衡
平也主平其税入
玉海楊得意為狗監李延年給事狗監中
謹案漢水衡都尉之職掌上林苑與今之奉宸
苑相合惟所領之官自卒徒武事又兼主漁畋
之政今都虞司辦理内府武職陞遷兼供應漁
獵之事其職亦為相近故既入於奉宸苑篇而
節錄注文于此至漢有狗監則與今之養鷹狗
處事務亦相等也
風俗通掖庭有獄令丞又暴室丞宫人獄也一作
薄室
三輔黃圖永巷永長也宫中之長巷幽閉宫女之
有罪者武帝時改為掖庭置獄焉
謹案成帝紀上使御史收劉輔繫掖庭秘獄後
以辛慶忌廉褒師丹谷永上書乃徙繫考工獄
考工獄亦近中禁然比之掖庭獄則又有中外
之殊矣移獄考工其按治或稍輕歟
史記景帝本紀中六年四月置左右内官屬大内
漢書東方朔傳内官有獄
漢書王商傳左將軍請召王商詣若盧詔獄注孟
康曰黃門北寺也
謹案宫中慎刑之職自掖庭而内列代不詳惟
漢書若盧獄令黃門北寺詔獄皆屬少府内府
有獄其初亦屬少府最為近之又考後漢紀桓
帝紀白馬令李雲上書移副三府云云上得雲
書大怒送雲黃門北寺使中常侍管霸與御史
廷尉雜考之然則漢時外庭庶官亦間繫黃門
北寺蓋黃門北寺獄之近中禁者桓帝怒雲欲
加嚴讞故特於秘獄治之非常例也
史記平凖書卜式不願為郎上曰吾有羊上林中
欲令子牧之式乃拜為郎布衣屩而牧羊歲餘羊肥
息
謹案史記言卜式拜為郎牧羊上林苑中是漢
時慶豐之職亦上林苑之所有事也今故採錄
之以見其概
周禮囿人牧百獸鄭康成注備養衆物也今掖庭
有鳥獸自熊虎孔雀至于狐狸鳬鶴備焉
三輔黃圖少府佽飛外池漢儀注佽飛具繒繳以
射鳬雁給祭祀故有池
後漢書百官志少府卿一人中二千石本注曰掌
中服御諸物衣服寳貨珍膳之屬丞一人比千石
太醫令一人六百石本注曰掌諸醫藥丞方丞各
一人本注曰藥丞主藥方丞主藥方太官令一人
六百石本注曰掌御飲食左丞甘丞湯官丞果丞
各一人本注曰左丞主飲食甘丞主膳具湯官丞
主酒果丞主果守宫令一人六百石本注曰主御
紙筆墨及尚書財用諸物封泥丞一人掖庭令一
人六百石本注曰宦者掌後宫貴人采女事左右
丞暴室丞各一人本注曰宦者暴室丞主中婦人
疾病者就此室治其皇后貴人有罪亦就此室御
府令一人六百石本注曰宦者典宫婢作中衣服
及補浣之屬丞織室丞各一人本注曰宦者祠祀
令一人典中諸小祠祀丞一人本注曰宦者中藏
府令一人六百石本注曰掌中幣帛金銀諸貨物
丞一人尚方令一人六百石本注曰掌上手工作
御刀劒諸好器物丞一人
劉昭後漢書志注武帝初置水衡都尉秩比二千石别
立上林苑世祖省之并其職于少府每立秋貙之
日輒暫置水衡都尉事訖乃罷之
南都賦水衡虞人修其營表
後漢書桓帝本紀建和元年芝草生中黃藏府(注漢)
(官儀曰中黃藏府掌中幣帛金銀諸貨物)
後漢書和帝本紀永元九年十二月復置若盧獄
官
謹案東漢光武併省少府禁錢一以歸之司農故
少府官屬裁省過半至水衡都尉則廢去不設
唯貙劉之日暫置旋罷然其季世乃轉有開邸
鬻爵歛而入私藏者蓋宫掖之費必不能去而
欲盡黜少府之儲蔵勢不可久行也至前漢侍
御皆用士人東漢始多以宦者為之古意亦漸
失矣東漢之祠祀令典中諸小祠祀與今掌儀
司之職相近故並著之
三國
冊府元龜魏之九卿並與漢同又有殿中監一人
品第七(殿中之名自此始也)掌張設監護之事有殿中奉乘
郎從五品下
三國魏志王觀傳王觀為少府統三尚方御府内
藏玩弄之物
魏文帝集讓禪表謹拜章陳情使行相國永夀少
府糞土臣毛宗奏並上璽綬
玉海少府魏王觀楊阜常林管輅為丞
通典魏官第三品九卿第六品水衡典虞第七品
殿中監諸卿尹丞尚藥監尚食監大農監第九品
殿中監掌事
通典後漢少府有中藏府令丞魏氏因之漢末
分尚方為左中右三尚方魏晉因之
魏文帝集張登為大官令詔登忠義彰著在職功
勤名位雖卑直亮宜顯饔膳近在當得此吏今以
登為大官令
謹案三國魏少府列于九卿其所統屬並同後
漢而始定為第三品之級及設有殿中監以司
親近供御之職其品頗微其官則為後代殿中
之所自始矣至漢有水衡都尉主上林苑並主
禁錢魏仍其名而所主者天下舟船河渠之政
其後遂易為都水使者與漢職不同今不復載
焉
晉
晉書職官志少府統材官校尉中左右三尚方中
黃左右藏左校甄官平凖奚官等令在校坊鄴中
黃左右藏油官等丞及渡江哀帝省并丹陽尹孝
武復置自渡江唯置一尚方又省御府
通典晉冶令掌工徒鼓鑄隸衛尉江左以來省衛
尉始隸少府晉有左右藏令屬少府
謹案晉傳中丞集劾夏侯承奏少府夏侯承取
官田立私屋近小人委以家計令工匠竊盗官
物附益於私其謂令工匠竊盜官物即通典所
云掌令工徒鼓鑄之類是也謂取官田立私屋
則晉之少府所掌亦當如漢表所云兼地澤之
税矣
晉書職官志光禄勲統東園匠太官御府守宫黃
門掖庭清商華林園暴室等令哀帝興平二年省
光禄勲并司徒孝武寕康元年復立
通典守宫令丞晉屬光禄勲魏置殿中監晉因
之
謹案晉承魏制立少府以統諸署而太官御府
諸職又分隸於光祿勲考光禄勲在秦為郎中
令漢始易為光祿勲所掌宿衛諸郎如今領侍
衛大臣之比而晉分少府屬官以隸之者以其
官居禁中職守相近故也至哀帝省少府而併於
丹陽尹省光禄勲而併於司徒其後復仍立之
蓋裁省不一而職掌所在大槩則固相同也
宋齊梁陳
宋書百官志少府一人丞一人掌市服御之物左
尚方令丞各一人右尚方令丞各一人并掌造軍
器晉江右有中尚方左尚方右尚方江左以來惟
一尚方宋高祖踐祚以相府部配臺謂之左尚方
而本署謂之右尚方焉又以相府細作配臺即其
名置令一人丞二人隸門下世祖大明中改曰御
府置令一人丞一人御府二漢世典官婢作䙝衣
服補浣之事後廢帝初省御府置中署隸右尚方
漢東京太僕屬官有考工令主兵器尚方令唯主
作御刀綬劍諸玩好器物而已然則考工令如今
尚方尚方令如今中署矣
通典殿中監晉宋並同宋少府領左右尚方御
府東冶南冶平凖等令丞
謹案宋少府殿中監之制視魏晉多從簡省其
尚方令主作兵器而御府及中署之以細作配
臺特置者亦隸右尚方則宫中工作固其兼職
非專以武器為任故列代尚方官既見于此而
武備院篇亦從互見焉
南齊書百官志少府府置丞一人領官如左左
右尚方令各一人丞一人鍜署丞一人永明三年
省四年復置御府令一人丞一人東冶令一人丞
一人南冶令一人丞一人平凖令一人丞一人
尚書令内外殿中監一人
謹案齊制與宋多同惟尚書令之殿中有内外
監之名為宋所未有宋置御府後改中署而齊
則仍曰左右尚方為此少異耳
隋書百官志梁初猶依宋齊皆無卿名天監七年
加置太府卿以少府為少府卿是謂夏卿太府
卿位視宗正掌金帛府帑統左右藏令上庫少
府卿位視尚書左丞置材官將軍左右中尚方甄
官平水署置南塘邱税庫東西冶中黃細作炭庫
紙官柴署等令丞光禄卿統守宫黃門華林園
暴室等令
通典太府卿歷代不置然其職在司農少府至梁
天監七年始置梁官三品曹位殿中外監上庫
令細作令作堂金銀局丞三品勲位殿中内監左
尚方五丞右尚方四丞
玉海梁始置太府卿掌府庫少府專為供服御之
官
隋書百官志陳太府卿少府卿品並第三
謹案梁置太府卿掌金帛府帑蓋分少府所掌
而别為置官此後代太府之所由起也左右尚
方諸令屬于少府猶與古同而名之為卿亦自
梁始守宫暴室諸令屬于光禄制與晉同皆為
漢少府之職至殿中監有内外之分而以三品
曹位勲位分隸之不入諸班之次亦與列代為
少異陳官並用梁制其史文之脱略者不復詳
焉
後魏
魏書官氏志初置左右近侍之職無常員或至百
數侍直禁中傳宣詔命皆取諸部大人及豪族良
家子弟儀貌端嚴機辯才幹者應選又置内侍長
四人主顧問拾遺應對若今之侍中散騎常侍也
置都統長又置幢將及外朝大人官其都統長領殿
内之兵直王宫幢將員六人王三郎衛士直宿禁中
者自侍中已下中散已上皆統之外朝大人無常
員主受詔命外使出入禁中國有大喪大禮皆與
參知隨所典焉少府第三品上中黃門令内署令
第四品中掖庭監從第五品上諸局監水衡都尉
從第五品中嘗藥監殿中監從第五品下諸宫門
僕從六品中世宗班行職令大府卿第三品太府
少卿第四品諸署令千石以上者從第八品諸署
令六百石以上者第九品諸署令不滿六百石者
從第九品
冊府元龜後魏殿中監從五品下又有掌服郎從
六品上又分太官令尚食中尚食掌知御膳尚食
門下省領之中尚食集書省領之
通典後魏太和中改少府為太府卿兼有少卿掌
財物庫藏
洛陽伽藍記建春門内御道南有鈎盾典農籍田
三署
謹案後魏初官制未備其後有少府殿中監之
職而殿中品秩視晉宋為較隆太和中改少府
為太府置卿及少卿其所屬之官有諸署令千
石以上六百石上下之分而史志統言諸署其
所掌之為何署亦莫得而詳也魏又有水衡都
尉與河隄使者並列蓋亦主水之官與漢之兼
掌禁錢者又不同矣
北齊
隋書百官志後齊制太府寺掌金帛府庫營造器
物統左中右三尚方左藏司染諸冶東西道署黃
藏右藏細作左校甄官等署令丞左尚方又别領
别局樂器器作三局丞中尚方又别領别局涇州
絲局雍州絲局定州紬綾局四局丞右尚方又别
領别局丞司染署又别領京坊河東信都三局丞
諸冶東道又别領滏口武安白間三局丞諸冶西
道又别領晉陽冶泉郡大&KR2293;原仇四局丞甄官署
又别領石窟丞門下省掌獻納諫正及司進御
之職侍中給事黃門侍郎各六人錄事四人通事
令史主事令史八人統局六領左右局領左右各
二人(掌知朱華閣内諸事宣傳已下白衣齋子巳上皆主之)左右直長四人
尚食局典御二人(總知御膳事)丞監各四人尚藥局典
御及丞各二人(總知御藥事)侍御師尚藥監各四人主
衣局都統子統各二人(掌御衣服玩等事)齋帥局齋帥四
人(掌鋪設洒掃事)殿中局殿中監四人(掌駕前奏引行事制請修補東耕則)
(進耒耜)中侍中省掌出入門閤中侍中二人中常侍
中給事中各四人又有中尚藥典御及丞并中謁
者僕射各二人中尚食局典御丞各二人監四人
内謁者局統丞各二人
通典北齊官第三品太府卿第四品太府少卿第
五品主衣都統尚食尚藥典御從五品中尚食中
尚藥典御從六品中尚食中尚藥等丞從八品鈎
盾左右尚方左藏掖庭東西牛羊司諸署令正九
品細作署令
謹案北齊官氶魏制不設少府而以太府寺及
門下省分統其職其殿中監為門下省之所統
屬六局中尚藥尚食典御又為中侍中省之所
分隸與前代之制作異而職守固有在也至所
設涇州雍州定州諸絲綾局即漢三服官之遺
意與今之織造監督為相近焉
後周
通典後周官正五命天官左宫伯主膳太府計部
等中大夫冬官司木司土司金司水等中大夫正
四命天官小左宫伯小膳部小計部等下大夫冬
官小司木小司土小司金小司水司玉司皮司織
司卉等下大夫正三命天官小右宫伯掌式小膳
部内膳太府玉府内府縫工小計部等上士夏官
典牝典牡等上士冬官内匠掌材小司木小司土
小司金小司水小司玉小司皮小司織小司卉等
上士正二命天官司服掌式内膳典庖玉府内府
縫工等中士夏官典牝典牡典駝典羊等中士冬
官内匠掌材等中士正一命夏官典駝典羊等下
士
謹案後周倣成周之典以制官漢晉以來諸官
名皆廢而不用至其職掌則固無犬殊者今摭
錄通典天官冬官各條以存其概其後此改更
之制則不可復考焉
隋
隋書百官志門下省統城門尚食尚藥符璽御府
殿内等六局尚食局典御二人直長四人食醫四
人尚藥局典御二人侍御醫直長各四人醫師四
十人符璽御府殿内局監各二人直長各四人
内侍省領内尚食掖庭宫闈奚官内僕内府等局
太府寺統左藏左尚方内尚方右尚方司染右
藏黃藏掌冶甄官等署各置令丞等員煬帝即
位多所改革分門下太僕二司取殿内監名以為
殿内省分太府寺為少府監殿内省置監少監丞
各一人掌諸供奉統尚食尚藥尚衣尚舍尚乘尚
輦等六局各置奉御二人皆置直長以貳之尚衣
即舊御府也改名之少府監置監少監各一人
丞二人統左尚右尚内尚司織司染鐡甲弓弩掌
冶等署復改監少監為令少令
通典宫闈局令隋置令掌宫内門閤之禁及出納
神主并内給使名帳糧廪事
謹案隋高祖改周之六官仍以門下省太府寺
分統供御之職而掖庭内府等局則屬之内侍
省蓋與齊之制相為仿彿至煬帝更官制分門
下省以為殿内省所統六局仍由殿内以隸于
門下蓋徒見更革之繁而法制亦無大異耳殿
中之為殿内以避武元皇帝嫌名而改也自梁
立太府而少府之所掌遂分至魏齊專立太府
而少府之官遂廢隋初所設猶承其制迨煬帝
立少府置監置令于是太府所掌遂止于諸市
平凖左右藏諸署而不與供御之職相關矣宫
闈局令始置于隋所掌宫内門閤并内使名帳
廩膳蓋與今之内管領亦為相近也
欽定歷代職官表卷三十七
