欽定四庫全書
欽定歷代職官表卷二十九
陵寢各官
國朝官制
永陵掌關防官一人(正四品各同陵寢)副關防官兼内管領一
人副關防官兼尚茶正尚膳正二人(正五品各同陵寢)
筆帖式四人
永陵總管一人(正三品各同陵寢)翼領二人(正四品各同陵寢)防禦
十有六人(正五品各同陵寢)
福陵掌關防官一人副關防官二人尚茶正尚膳正各一
人(俱正四品各同陵寢)内管領一人(正五品各同陵寢)筆帖
式四人
福陵總管一人翼領二人防禦十有六人世襲騎都尉一
人雲騎尉品級官七人六品官一人七品官五人
八品官四人
昭陵掌關防官一人副關防官二人尚茶正尚膳正各一
人内管領一人筆帖式四人
昭陵總管一人翼領二人世襲一等侍衞兼二等輕車都
尉一人防禦十有六人世襲雲騎尉四人雲騎尉
品級二人世襲六品官七人(右俱滿洲員額)
掌守衞
三陵凡班直之令饗獻之禮灑掃之節咸以時分司其事
焉
永陵總管等員康熙九年置掌關防等員康熙十一年置
福陵
昭陵掌關防總管等員俱順治十三年置又
永陵有副總領司香尚膳及
國戚章京等員
福陵有副茶領副膳領尚茶尚膳司香管千丁佐領等員
又
國戚章京六十五員
昭陵有副總領尚茶尚膳司香管千丁佐領等員又
恩賜國戚防禦品級三員
國戚章京二十員俱順治初年以來先後增置
東陵
泰陵管理承辦事務衙門宗室貝勒貝子公均無常員
東陵
泰陵内務府總管名一人(正二品)
掌帥其屬而嚴衞護時薦享以祗奉
陵寢初康熙二年始除内大臣侍衞等守護
孝陵康熙六十一年十二月建
景陵
特命以王公守護别置大學士尚書侍郎領侍衞内大臣
内務府總管副都統散秩大臣乾清門侍衞御前
侍衞侍衞等員皆有闕不除乾隆二年定守護
泰陵人員貝勒二人公一人大臣官員十人待衞十人皆
奉
旨除往尋設
東陵
泰陵承辦事務衙門各鑄給印章以守
陵之貝勒貝子公内務府總管等同領其政令焉
守
陵寢總兵官馬蘭鎮泰寧鎮各一人
掌督帥官兵巡防游徼以翼衞
陵寢其内務府總管奉
命兼攝者皆由
特簡不為例所轄將弁職制詳具武職篇
昭西陵奉祀禮部郎中一人員外郎二人讀祝官二人贊
禮郎四人筆帖式二人
孝陵奉祀禮部掌關防郎中一人(兼管陵事務孝東)員外郎二
人讀祝官二人贊禮郎四人筆帖式二人
孝東陵奉祀禮部員外郎二人讀祝官二人贊禮郎四人
筆帖式二人
景陵奉祀禮部郎中一人員外郎二人讀祝官二人贊禮
郎四人筆帖式二人
景陵皇貴妃園寢讀祝官二人贊禮郎三人
景陵妃園寢讀祝官二人贊禮郎三人
泰陵奉祀禮部郎中一人(兼管陵事務泰東)員外郎二人讀祝官
二人贊禮郎四人筆帖式四人
泰東陵奉祀禮部員外郎二人讀祝官二人贊禮郎四人
筆帖式四人
泰陵妃園寢主事一人讀祝官二人贊禮郎三人
孝賢皇后陵寢奉祀禮部郎中一人員外二人讀祝官
二人贊禮郎四人筆帖式二人
純惠皇貴妃園寢讀祝官二人贊禮郎三人
端慧皇太子園寢讀祝官二人贊禮郎三人
東陵承辦事務衙門主事二人筆帖式二人
西陵承辦事務衙門主事一人委署主事一人筆帖式四
人(右)(泰東陵宗室郎中一員外郎一主事一陵宗室員外郎一主事一餘俱滿洲)
(員額)
郎中員外郎主事掌判署文案監視禮儀歲供其
品物以序祀事讀祝官掌讀祝辭奉制帛贊禮郎
掌讃唱導引以詔行禮之節筆帖式掌繕錄文移
員額自康熙二年以來先後置乾隆二年定以
孝陵奉祀禮部郎中為掌關防郎中凡各
陵事務皆令會同辦理有闕則掄選引
見請
旨簡補四十六年改置宗室郎中員外郎主事共五人
東陵工部郎中一人員外郎四人筆帖式四人
泰陵工部郎中一人員外郎一人筆帖式四人
泰東陵工部員外郎一人
泰陵妃園寢工部主事一人
掌歲時脩葺繕治之事祭祀則供其楮幣官府所
須咸給其器具焉員額自康熙二年以來先後置
昭西陵内務府郎中一人員外郎一人主事一人尚茶正
尚膳正各一人(俱正四品)内管領一人(正五品)筆帖式二
人
孝陵内務府郎中一人員外郎一人主事一人尚茶正尚
膳正各一人内管領一人内副管領一人(正六品)筆
帖式二人
孝東陵内務府郎中一人員外郎一人主事一人尚茶正
尚膳正各一人内管領一人筆帖式二人
景陵内務府員外郎一人主事一人尚茶正一人尚膳正
二人内管領一人内副管領一人筆帖式二人
景陵皇貴妃園寢内務府員外郎一人尚茶副尚膳副各
一人委署内副管領一人(俱用九品冠帶)
泰陵内務府員外郎一人主事一人尚茶正一人尚膳正
二人内管領一人内副管領一人筆帖式二人
泰東陵内務府郎中一人員外郎一人主事一人尚茶正
尚膳正各一人内管領一人筆帖式二人
泰陵妃園寢内務府主事一人内副管領一人
孝賢皇后陵寢内務府郎中一人員外郎一人主事一
人尚茶正尚膳正各一人内管領一人内副管領
一人筆帖式二人
純惠皇貴妃園寢尚茶副尚膳副各一人委署内副
管領一人
端慧皇太子園寢内副管領一人尚茶副尚膳副各
一人(右俱内務府員額)
郎中員外郎主事掌奉祭祀奠享之禮埽除開闔
之節藝林木薙草萊皆因時經理之尚茶尚膳正
副掌熟俎之具蔬茹之品酏漿之用咸潔治而敬
共之内管領副管領掌餅餌飴蜜之物以時薦之
筆帖式分掌文案員額自康熙二年以來先後置
昭西陵防禦十有六人驍騎校二人(從六品)筆帖式二人
孝陵總管一人翼領二人(俱兼管孝東陵昭西陵事務)防禦十
有六人輕車都尉一人雲騎尉二人驍騎校二人
筆帖式二人
孝東陵防禦十有六人驍騎校二人筆帖式二人
景陵總管一人翼領二人防禦十有六人驍騎校二人筆
帖式二人
景陵皇貴妃園寢防禦四人驍騎校一人
景陵妃園寢防禦八人驍騎校一人
泰陵
泰東陵總管一人翼領二人防禦四十人驍騎校五人筆
帖式二人
孝賢皇后陵寢總管一人翼領二人防禦十有六人驍
騎校二人
妃園寢防禦八人驍騎校一人
端慧皇太子園寢防禦委署翼領一人防禦七人委
署驍騎校一人(右俱滿洲員額)
總管翼領掌帥八旗官兵巡視守護防禦驍騎校
掌守衞門戶庫藏祭祀則共其几筵筆帖式分掌
文案員額自康熙二年以來先後置
歷代建置
三代
周禮春官冢人下大夫二人中士四人府二人史
四人胥十有二人徒百有二十人掌公墓之地辨
其兆域而為之圖先王之葬居中以昭穆為左右
凡諸侯居左右以前卿大夫居後各以其族以爵
為丘封之度與其樹數正墓位蹕墓域守墓禁凡
諸侯及諸臣葬于墓者授之兆為之蹕均其禁(鄭康)
(成注冢封土為邱壟象冢而為之公君也賈公彦疏公則諸侯之通稱言君則上通天子)墓大
夫下大夫二人中士二人府二人史四人胥十二
人徒二人掌凡邦墓之地域為之圖令國民族葬
而掌其禁令正其位掌其度數使皆有私地域帥
其屬而巡墓厲居其中之室以守之(鄭康成注墓冢塋之地孝)
(子所思慕也)
太平御覽齋職儀曰周有墓大夫冢人之職掌先
王之墓
謹案古者皆以族葬雖公墓亦然冢人所掌先
王之冢居中子孫皆就而葬之以昭穆為左右
劉向諫營昌陵疏謂文武周公葬于畢魏了翁
古今考以為文王居中武王為昭居左成王為
穆居右者是也至冢墓之稱亦通乎貴賤左傳
稱殽有二陵其南陵夏后臯之墓書傳稱桐宫
湯墓水經注有顓頊冢皇覽有黃帝冢並言冢
言墓而不言陵頋炎武謂春秋以降乃有稱邱
者楚昭王墓謂之昭邱趙武靈王墓謂之靈邱
而吳王闔閭之墓亦名虎邱史記趙世家肅侯
十五年起夀陵秦本紀惠文王葬公陵悼武王
葬永陵孝文王葬夀陵始有稱陵者三秦記稱
秦謂天子墳曰山漢云陵亦通言山陵言高大
如山陵據此是陵名當始自戰國以後世之稱
堯陵舜陵者乃從今制追名之耳然觀周禮冢
人掌公墓墓大夫掌邦墓則所司固有差别而
蹕墓域守墓禁其嚴立條法亦為公墓而設後
代置官吏以守護山陵其源實肇於此矣
秦
宋書禮志漢氏諸陵皆有園寢者承秦所為也
顧炎武日知錄秦宗廟之禮無聞而特起寢殿於
墓側
謹案古來言葬薶之侈者莫如秦之驪山役徒
至七十餘萬人而史獨不言有設官守衞之事
劉向謂驪山之作未成而周章百萬之師已至
其下疑二世被弑時距始皇之葬未久屬四方
兵起故不暇有所建置也
漢
馬端臨文獻通考諸陵園寢官漢置屬太常
衞宏漢舊儀漢興立都長安徙齊田楚昭屈景及
諸功臣家於長陵後世世徙吏二千石高貲富人
及豪傑兼併之家於諸陵長陵邑萬戸奉常屬官
有寢園令長丞東園匠令丞主作陵内器物又有
園郎寢郎故事近臣皆隨陵為園郎園中各有寢
便殿日祭於寢月祭於廟時祭於便殿寢日四上
食丞相以四時行園荗陵平陵杜陵皆取二千石
將相守陵故三陵多貴皆三萬戶至五萬戶
三輔黃圖長陵城周七里百八十步因為殿垣門
四出及便殿掖庭諸官寺皆在中
雍錄文帝即霸上立陵以為霸陵陵後又置縣
漢書景帝本紀五年春正月作陽陵邑(張晏注帝作夀陵起)
(邑)武帝本紀建元二年夏四月初置茂陵邑元帝
本紀永光四年以渭城夀陵亭部原上為初陵詔
勿置縣邑
李吉甫元和郡縣志茂陵守陵溉樹埽除凡五千
人
漢書昭帝本紀三輔太常郡如淳注太常主諸陵
别治其縣爵秩如三輔郡元帝永光五年令各屬
所在郡也
漢書高后本紀六年秩長陵令二千石應劭注長
陵高祖陵尊之故增其令秩
漢書魏相列傳相舉賢良以對策高第為茂陵令
漢書朱博列傅以太常掾察廉補安陵丞
漢書司馬相如列傳相如拜為孝文園令
漢書馮參列傳竟寧中出補渭陵食官令(如淳曰給陵上)
(祭祀之事)以數病徙為寢中郎(師古曰亦渭陵之寢郎也)
漢書叙傳班穉遷廣平相上書陳恩願歸相印入
備延陵園郎太后許焉
漢書平帝本紀元始元年義陵寢神衣在外牀上
寢令以急變聞
漢書外戚列傳衛皇后宣帝追諡思后置園邑三
百家長丞周衛奉守焉
漢書武五子傳孝宣帝即位悼皇悼后園置奉邑
三百家故皇太子置奉邑二百家史良娣置守冢
三十家園置長丞周衛奉守如法
謹案自漢高祖葬太上皇於櫟陽置萬年縣為
奉陵邑徙天下民貲三百萬以上與田宅守陵
(見漢舊儀)嗣後高帝長陵惠帝安陵文帝霸陵景帝
陽陵武帝茂陵昭帝平陵宣帝杜陵皆置陵縣
屬於太常故漢世太常得治獄(漢書功臣侯表新畤侯趙弟為)
(太常坐鞫獄不實免)捕盜(漢書功臣侯表建平侯杜緩為太常坐盜賊多免)起徒
役(漢書昭帝紀有三輔太常徒)舉賢良(漢書昭帝紀始元五年令太常舉賢良二)
(人宣帝紀本始四年令太常舉賢良方正)如列郡太守之職至元帝
始罷其制蓋當時陵邑皆徙郡國民以實之五
方雜處戶口繁殖漢時三輔豪猾犯法者衆號
稱難治其故亦由於此而所謂陵令者實治民
之長吏固不僅在奉衛山陵也惟寢園令長丞
諸職乃專為守陵而設特漢書百官志紀載簡
略不能得其立制之詳今以諸傳參互考之有
孝文園令又有義陵寢令則園令寢令實為兩
官蓋園令掌奉園陵禮儀當如今
陵寢禮部之職寢令掌寢廟服物當如今
陵寢内務府之職百官志渾舉連稱未加分晰故讀者
或誤合為一耳至食官令當如今尚茶尚膳之
職園郎寢郎專司直衛當如今總管防禦之職
而東園匠令丞主作陵内器物則又如今
陵寢工部之職矣
後漢書百官志先帝陵每陵園令各一人六百石
掌守陵園案行埽除丞及校長各一人校長主兵
戎盜賊事(應劭漢官名秩日丞皆選孝廉郎年少者選補府長史都官令侯司馬)先
帝陵每陵食官令各一人六百石掌望晦時節祭
祀(漢官曰每陵食監一人秩六百石監丞一人三百石黃門八人從官二人案食監即是食官令)
(號)
後漢書祭祀志建武以來關西諸陵但四時特牲
祠帝每幸長安謁諸陵乃太牢祠雒陽諸陵皆以
晦望二十四氣伏臘及四時祠廟日上飯太官送
用物園令食監典省其親陵所宫人隨鼓漏理被
枕具盥水陳妆具
後漢書段熲列傳舉孝廉為憲陵園丞陽陵令
後漢書章帝八王傳安帝尊父清河孝王曰孝德
皇陵曰甘陵置令丞設兵車周衛桓帝尊河間孝
王陵曰樂成陵蠡吾侯陵曰博陵靈帝尊祖陵曰
敦陵考陵曰慎陵皆置令丞
謹案陵園規制至西漢而特為隆備但尚未有
天子親祭之文至後漢明帝永光元年正月帝
率公卿已下朝於原陵如元會儀上陵之禮實
始於此至雒陽每陵置園令丞及食官監等官
大抵亦沿西京之制惟其時長安諸陵世次已
遠陵官並置與否史無明文案百官志謂三輔
陵廟所在不改其號而地理志長陵縣下劉昭
注引蔡邕頌云長陵前漢戶五萬口十七萬至
光和戶不盈四千園陵藩衛粢盛之供百役出
焉民用匱乏不堪其事云云疑其事已併於諸
陵邑令而以京兆尹總其成未必盡如雒陽之
備官矣
三國
薛收元經傳漢故事陵上立祭殿至魏制以為謂
古不墓祭自有廟設於是園邑寢殿遂廢
謹案三國陵官之制不著於史無可考見然如
曹魏不置園邑寢殿則陵上便無祭祀之禮疑
令丞之職亦當隨之俱廢不獨史文之闕漏也
晉
晉書職官志太常有陵令
唐六典晉太常統陵令丞主簿錄事戶曹史禁備
史各一人史四人卒一人
宋齊梁陳
宋書百官志陵令每陵一人漢舊官也屬太常
南齊書百官志諸陵令永明末置用二品三品勲
置主簿戶曹各一人
太平御覽齊職儀曰每陵令一人品第七秩四百
石銅印墨綬進賢一梁冠絳朝服
唐六典齊陵令舊用三品勲位孝建三年改為二
品
隋書百官志梁太常統陵監天監七年詔以為陵
監之名不出前誥且宗廟憲章既備典禮園寢職
司理不容異諸正陵先立監者改為令於是陵置
令矣
富大用事文類聚梁改為監後復為令班第二品
第九
杜佑通典陵令梁以下皆有之
唐六典陳承梁制陵令秩六百石
北魏
謹案北魏自昭成帝至獻文帝或葬盛樂或葬
雲中皆名金陵自孝文帝以後始葬雒都其謁
陵之禮書於本紀者先後不一而足獨守陵官
吏闕焉無述建置不得而詳考之禮志及后妃
諸傳則當時諸陵制度大抵視前代為簡樸如
永固陵起墳纔六十步孝文帝夀宫去永固陵
僅里餘又昭后遷祔於長陵兆西北相去亦止
六十步其局隘可以想見又諸陵多近在都城
之外如孝文帝謁永固陵皆即日還宫歲時巡
省亦便殆即以太常兼之未嘗備置官司也
北齊
隋書百官志後齊太常寺統諸陵署令丞掌守衞
山陵等事
後周
通典後周官品正三命春官守陵上士正二命春
官守陵掌墓等中士正一命春官掌墓下士
唐六典後周守陵每陵上士一人
隋
隋書百官志隋太常寺統諸陵署各置令丞一人
唐六典隋每陵令一人丞一人有主衣主輦主藥
等員
唐
新唐書百官志諸陵臺令各一人從五品上丞各
一人從七品下建初啟運興寧永康陵令各一人
從七品下丞各一人從八品下掌守衞山陵凡陪
葬以文武分左右子孫從父祖者亦如之宫人陪
葬則陵戶成墳諸陵四至有封禁民葬惟故墳不
毁開元二十五年以陵寢隸宗正天寳二載又以
諸陵署隸太常十載改獻昭乾定橋五陵陵署為
臺升令品永康興寧二陵稱署如故至德二年復
隸宗正永泰元年太常卿姜慶初復奏隸太常大
歴二年復舊陵臺有錄事各一人府各二人史各
四人主衣主輦主藥各四人典事各三人掌固各
二人陵戶各三百人昭陵乾陵橋陵增百人諸陵
有錄事各一人府各一人史各一人典事各二人
掌固各二人陵戶各百人諸太子陵令各一人
從八品下丞各一人從九品下錄事各一人府各
一人史各二人典事各二人掌固各一人陵戶各
三十人
唐開元禮皇帝拜五陵陵令以玉冊進御署訖詣
陵拜還至寢宫進省服翫拂拭牀帳入奠酒訖皇
帝出中門其守宫使内侍官引内官帥寢宫内人
謁見
唐會要開元二十八年制建初起運二陵仍準興
寧陵例置署官及陵戶自今以後每歲至春秋仲
月分命公卿巡謁其建初起運興寧永康四陵年
别四時及八節委所由州縣數與陵署相知造食
進獻貞元四年太常寺酌修公卿拜陵儀注其奉
禮郎典謁等應湏權攝請準天寳六載勅所管縣
及陵官博士助教等充
徐乾學讀禮通考昭陵因九嵕層峯鑿山東西深
七十五尺為元宫山旁巖架梁為棧道懸絶百仞
繞山二百七十步始達元宫門頂上亦起遊殿有
五重石門其門外於雙棧道上山起舍宫人供養
如平常及太宗山陵畢宫人亦依故事留棧道準
舊
柳宗元河東集陳京行状昭陵山峻而高寢宫在
其上内宫懲其上下之勤輓汲之艱也謁於上請
更之上下其議京奏不可上從之
文獻通考貞元十四年命有司修葺陵寢獻昭乾
定泰五陵各造屋三百七十八間橋陵一百四十
間元陵五十間建陵不復創造但修葺而已
日知錄唐時陵寢常有鷹犬之奉元宗開元二年
四月辛未詔曰園陵之地衣冠所游凡厥有司罔
不祗事頃者别致鷹狗供奉山陵至於料度極多
費損有乖儀式無益崇嚴諸陵所有供奉鷹狗等
並宜即停
謹案自漢以後惟唐代山陵之制最為崇重其
於陵上各起寢宫具衣冠嬪御之制亦即漢諸
陵各有寢便殿之遺意守宫使一官唐志不載
獨見於開元禮然觀其帥内官宫人以奉神御
其職視陵令實較親近蓋如今之
陵寢内務府總管也至奉禮郎典謁等官惟天子上陵
始以正員引讃平日則皆陵令等兼攝之故别
無額缺今制各
陵皆設讀祝官贊禮郎專司其事視唐代益加嚴肅矣
五季
謹案五季陵寢之禮多沿唐舊然考宋志稱五
代諸陵遠者令本州長吏朝拜近者遣太常宗
正卿或因行過親謁而不言有陵臺守衛之制
疑其時建置草略未必備官也
宋
文獻通考宋以宗正寺知丞事掌奉宗廟諸陵薦
享之事
政和五禮新儀春秋二仲薦獻諸陵前一日都監
率其屬詣陵闢宫殿門升殿埽除陳香案及供奉
之物薦獻日獻官行事諸陵有司以元日中元冬
至日節進獻上宫以元日冬至寒食節第二第三
日上元等節前後各一日中元節前一日立春二
月二日春社上已重午初伏七夕秋社中秋望日
重陽下元節臘朔望各一日進獻下宫進獻日行
事設都監位於庭北向香火内侍位其後都監香
火内侍升自阼階詣神御室恭奠再拜以出惟永
定陵都監先詣真宗皇帝下宫行禮畢帥其屬詣
章惠皇后陵行禮永裕陵都監詣神宗皇帝下宫
行禮畢帥其屬詣惠恭皇后位行禮並如上儀
事文類聚宋元祐令陵臺令從六品
宋史禮志皇祐三年安陵永昌永熙三陵皆置卒
五百人惟定陵以章獻太后故别置一指揮昭陵
使甘昭吉引定陵例請置守陵奉先兩指揮京西
轉運使請減定陵卒半以奉昭陵詔選募一指揮
額五百人紹興二十七年詔永祐陵及昭慈聖獻
皇后櫕宫檢察承受以檢察宫陵所為名三十年
吏部言紹興府會稽知縣依倣陵臺令典故於階
銜内帶主管櫕宫事務量加優異
李心𫝊建炎以來朝野雜記昭慈櫕宫置都監巡
檢各一員衞卒百人
宋史職官志諸陵祠墳所掌先世后妃之墳園而
以時獻享
謹案宋之陵官雖不載於職官志以諸書參互
考之其制度亦可概見蓋諸陵皆置使一人都
監一人香火内侍一人其置卒守衞則又設指
揮巡檢等員以領之南渡以後别有檢宫官陵
所主管櫕宫諸職名準諸今制陵使總轄其事
當如
陵寢内務府大臣都監典掌禮儀當如奉祀禮部而指
揮巡檢專司率卒巡護則當如
陵寢八旗之總管防禦也
遼
遼史太祖本紀天顯二年葬太祖於祖陵置祖州
天成軍節度使以奉陵寢
遼史地理志懷州奉陵軍節度大同元年世宗置
以奉太宗懷陵慶州元寧軍節度聖宗葬此建永
慶陵置蕃漢守陵三千戶並隸大内都總管司顯
州奉先軍節度世宗置以奉顯陵顯陵者東丹人
皇王墓也乾州廣德軍節度聖宗統和三年置以
奉景宗乾陵
謹案遼代諸陵亦各有寢殿如懷陵有鳳凰殿
慶陵有望仙殿御容殿乾陵有凝神殿皆著於
史而奉祀之官紀志不詳獨無可考見惟每陵
各置節度使以重守衞為遼之剏制蓋如今之
設
陵寢總兵官也
金
金史百官志諸陵署(大安四年同隨朝)提點山陵正五品
涿州刺史兼令從六品丞一員從七品掌守山陵
直長正八品園陵署令宛平縣丞兼貞祐二年以
園遷大興縣境遂以大興縣令丞兼
謹案金初諸帝本葬上京海陵煬王正隆元年
遷始祖以下十帝改葬於大房山故以涿州刺
史兼提點山陵之職而令丞以下皆特置其園
陵之在大興宛平者乃后妃所葬禮視帝陵為
簡故但以縣令丞兼之也
元
元史本紀世祖成宗仁宗武宗葬起輦谷從諸帝
陵英宗從葬諸帝陵泰定帝明宗文宗寧宗葬起
輦谷從諸陵
元史祭祀志凡陵地開穴所起之土成塊依次排
列之既下復以次掩覆之其有剩土則遠置他所
送葬官三員居五里外日一次燒飯致祭三年然
後返
事文類聚大元置諸陵署隸太常有令丞直長等
官又置提點山陵使及副使
謹案元諸帝皆葬起輦谷最為質樸潘塤楮記
室謂葬後用萬馬蹴平俟革青方解嚴則已漫
同平坡無復考誌遺蹟是當時並無下宫皇堂
之制是以不上陵名不起享殿不植列樹官司
守衞自無所用宜百官志不見有諸陵署之名
乃事文類聚又載元代實有此職疑其未可憑
據然富大用以元人紀元制又不應舛錯至此
姑附存之以備考核焉
明
明會典熙祖曰祖陵在泗州設祠祭署置奉祀一
員陵戶二百九十三戶仁祖曰皇陵在鳳陽府設
皇陵衞並祠祭署奉祀一員祀丞三員置陵戶三
千三百四十二戶太祖孝陵設神宫監孝陵衞及
祠祭署天夀山諸陵各設神宫監并衞及祠祭署
睿宗顯陵在承天府設神宫監顯陵衞祠祭署置
奉祀一員以戚屬為之嘉靖十八年陞戚署為都
督僉事給欽差純德山掌祀關防職專守護始於
太常寺選補奉祀及增祀丞一員如七陵之制
明史職官志各陵俱設神宫監太監守陵天夀山
守備太監一員轄各陵守陵太監職司護衞
明官制孝陵衛經歴司鎮撫司左右中前後千戶
所牧馬千戶所長陵衛經歴司鎮撫司左右中前
後中左中右千戶所獻陵等衛經歴司鎮撫司左
右中前後千戶所各衛指揮使指揮同知指揮僉
事各所正千戶副千戶百戶
謹案三代禮經本無墓祭之文自秦漢崇建陵
園始於墓側起廟四時祭祀事之如生雖典屬
剏設而緣情定制要為不失禮意及漢世專務
侈張浸成敝習遂至大陳車馬廣置嬪御與宫
廷無異漢書貢禹奏言武帝取好女數千人填
後宫及昭帝幼弱霍光專事不知禮正皆以後
宫女置於園陵今杜陵有宫人數百又外戚傳
有杜陵梁美人又成帝班倢伃充奉園陵又後
漢諸陵以宫人理被枕具盥水陳妝具迄唐世
而此風未革其為媟瀆實甚宋金稍除其弊而
各陵設香火内侍與守陵都監分司薦獻之禮
升階行禮儼為儕列亦失體制至明代而守陵
之事遂悉領之神宫監太監又置守備太監以
總統之凡諸陵巡防護視咸歸經理春秋時祀
亦皆神宫監太監承祭朝廷並不遣官以守衛
陵園重務委之一二刑餘使其專奉明禋褻禮
慢神尤乖典則我
朝鞏建
珠邱神皋永奠因山禮制準古加隆凡守護事宜持遣
宗室貝勒貝子公及總管内務府大臣典領以
昭崇重而禮部工部太常寺内務府官屬分曹
定職各有攸司所設内監人員不過供香燈灑
掃之役仍歸内務府大臣管轄制度釐然規條
詳肅洵乎超越列代足垂奕禩之法守矣
欽定歴代職官表卷二十九
