欽定歴代職官表卷七
戶部三庫表
戶部三庫
國朝官制
管理三庫大臣無定員
於大臣内
簡用掌綜理三庫之政令稽其財用出入之數月有要
歲有會皆覈實以
聞雍正元年始置特鑄管理三庫銀印以授之
銀庫郎中一人員外郎二人司庫一人大使二人皆滿
洲員額
掌銀貨觧納收支之政令凡直省田賦及關市鹽
茶諸税課咸入焉歲有常數部覈數無闕廼移庫
凖部定權衡受之如啟櫝騐封有作弊及數不實
者論初順治元年止設後庫置滿洲郎中四人員
外郎二人司庫六人十三年分建三庫置理事官
二人以總其事增司庫二人康熙三十五年定制
三庫各置郎中一人員外郎一人司庫二人雍正
二年三庫各增員外郎一人置大使各一員省銀
庫司庫一人乾隆三年增銀庫大使一人凡郎中
員外郎闕各部院於所屬諸司遴選賢能者送部
引
見補用閱三年更選以代司庫大使亦如之
叚疋庫郎中一人員外郎二人司庫二人大使一人皆
滿洲員額
掌幣物觧納收支之政令凡歲用縑帛紗縠咸入
焉由織造官市絲民間織染輸部部移庫受之所
需財用皆給公帑具冊逹部以待稽覈有造作不
如法者論
顔料庫郎中一人員外郎二人司庫二人大使一人皆
滿洲員額
掌雜物觧納收支之政令凡器用所需百物之良
若銅錫鉛鐡丹青赭綠香楮茶蠟之屬咸入焉直
省有司各以其土産歲支正賦市自民間大者疏
聞下部小者以冊逹部覈其數移庫受之擇採不精良
者論
三庫堂主事一人滿洲員額
掌三庫文案凡財賄之受蔵於庫及取用於庫者
皆書其數歲終廼執其總會三庫羣吏之籍而參
考之以待奏銷雍正二年置
三庫筆帖式十有五人庫使二十有六人皆滿洲員額
分隸三庫各佐其長以行遣文書稽考出納筆帖
式初置十人順治十二年增置二人康熙二十五
年定置二十四人雍正二年省九人庫使初置三
十二人雍正二年增顔料庫一人省銀庫六人叚
疋庫一人
歴代建置
三代
禮記曲禮六府曰司土司木司水司草司器司貨
典司六職鄭康成註此蓋殷時制主蔵六物之税
周皆屬司徒
周禮天官太府下大夫二人上士四人下士八人
府四人史八人掌九貢九賦九功之貳以受其貨
賄之入頒其貨于受蔵之府頒其賄于受用之府
凡官府都鄙之吏及執事者受財用焉歲終則以
貨賄之入出會之(鄭康成註太府為王治藏之長)外府中士二人
府一人史二人掌邦布之入出以供百物而待邦
之用凡有灋者歲終則會唯王及后之服不會(鄭康)
(成註外府主泉蔵在外者)司書上士二人中士四人府二人史
四人掌邦之六典八灋八則九職九正九事邦中
之版土地之圖以周知入出百物以叙其財受其
幣使入於職幣(鄭康成註司書主計會之簿書)職幣上士二人中
士四人府二人史四人掌式灋以歛官府都鄙與
凡用邦財者之幣振掌事者之餘財皆辨其物而
奠其禄以書楬之以詔上之小用賜予歲終則會
其出
周禮秋官職金上士二人下士四人府二人史四
人掌凡金玉錫石丹青之戒令受其入征者辨其
物之&KR0839;惡與其數量楬而壐之入其金錫于為兵
器之府入其玉石丹青于守蔵之府入其要
謹案太府乃守蔵之官即今三庫所自出若銀
庫當為外府職幣之職顔料庫當為職金之職
三庫當主事專主鈎考文案則又近於司書之
職也至玉府内府職内諸官掌良貨賄之蔵在
内者秦漢少府即其職掌今故析繫諸内務府
表内云
王應麟玉海魯有府人鄭有府人庫人
漢
漢書食貨志初大農斡鹽鐡官布多置水衡欲以
主鹽鐡及楊可告緡上林財物衆廼今水衡主上
林上林既充滿益廣
謹案唐六典謂太府之職秦漢分在司農少府
顔師古漢書註謂大司農供軍國之用少府以飬
天子是此二官者雖皆領財計而職掌有殊至
如食貨志所載則水衡上林亦主泉蔵應劭
註宣帝本紀稱縣官公作仰給司農少府水衡
為天子内蔵其說與師古合然則漢之司農當
如今戶部三庫而少府水衡則當如今之内務
府也但自漢以迄梁陳俱不置太府故府蔵官
獨隸於少府其司存無可區别今析少府沿革
繫之内務府篇而府蔵諸令丞則仍互見於此
焉
後漢書百官志守宫令一人六百石主尚書財用
諸物丞一人(漢官曰員吏六十九人)中蔵府令一人六百石
掌中幣金銀諸貨物丞一人(漢官曰員吏十三人吏從官六人)屬
少府
後漢書桓帝本紀建和元年芝草生中黃蔵府(章懷)
(太子李賢註漢官儀曰中黃蔵府掌中幣帛金銀諸貨物)
劉昭後漢書志註古今注曰建初七年七月為大
司農置丞一人秩千石别主帑蔵
謹案杜佑通典於左右蔵沿革惟載後漢之中
蔵府令丞而不及守宫令然考守宫主尚書財
用則府庫出納亦其專司也至本紀所載之中
黃蔵府疑即百官志之中蔵府觀文選注引曹
植令曰皇帝損乘輿之副竭中黃之府云云則
當時實有中黃之號其稱中蔵者殆從省文耳
又司農丞别主司農帑蔵與少府分治財賦是
即顔師古所云大農供軍國之用者蓋猶沿前
漢之制矣
三國
唐六典後漢少府屬官有中蔵府令丞魏氏因之
蕭統文選左思魏都賦白蔵之蔵富有無隄同振
大内控引世資張載註白蔵庫在西城下有屋一
百七十四間秋為白蔵因以為名大内京邑都内
寳蔵也
晉
晉書職官志少府統中黃左右蔵等令中黃左右
蔵等丞
馬端臨文獻通考晉江東置御史掌庫曹後分庫
曹曰外左庫内左庫
宋齊梁陳
宋書百官志宋太祖元嘉中省外左庫而内左庫
直云左庫世祖大明中復置廢帝景和元年又省
杜佑通典齊曰右蔵
謹案自東晉以御史掌庫曹宋沿其制故宋書
百官志少府所屬無蔵令丞之職南齊書百官
志雖未見明文而侍御史有十人與宋制正同
則右蔵庫當亦御史所掌也
隋書百官志梁天監七年加置太府卿為夏卿位
視宗正掌金帛府帑統左右蔵令上庫丞
唐六典梁始置太府班第十三梁陳有右蔵庫無
左蔵
謹案自梁仿周禮置太府卿於是府庫之關國
用者始改隸太府而少府遂為專供服御之官
至唐六典謂梁陳有右蔵庫無左蔵而今本隋
書百官志所載又作左右蔵與六典不合然考
冊府元龜所引史文實止右蔵並無左字疑今
本傳刻誤衍左字也
隋書百官志陳太府卿中二千石品第三
北魏
魏書百官志太府卿品第三太府少卿品第四
通典後魏太和中又改少府為太府卿兼有少卿
掌財物庫蔵(王顯謂楊固曰吾作太府卿庫蔵充實)
北齊
隋書百官志太府寺掌金帛府庫統左蔵黃蔵右
蔵等署令丞
後周
冊府元龜後周太府有中大夫掌貢賦貨賄以供
國用屬大冡宰
唐六典後周有外府上士中士二人掌絹帛絲麻
錢物皮角筋骨之蔵
隋
隋書百官志高祖受命置太府寺統左蔵右蔵黃
蔵等署各置令二人黃蔵惟置一人丞四人黃蔵
則一人煬帝即位分太府寺為少府監太府但管
左右藏等八署改諸令為監
謹案隋制以左藏為上署令秩正八品右藏黃
藏為中署令秩從八品蓋當時正供財賦悉送
左藏故獨優其等秩也至黃藏一署剏於北齊
而隋因之其職掌不概見疑亦沿漢中黃藏府
之名而省其中字者耳
唐
唐六典太府寺卿一人從三品(龍朔二年改為外府正卿咸亨元年)
(復故光宅元年改為司府寺卿神龍初復舊)少卿二人從四品上(貞觀中置)
(二人龍朔咸亨光宅神龍並隨寺改復)太府卿之職掌邦國貨財之
政令舉其綱目修其職務少卿為之貳以二法平
物一曰度量二曰權衡金銀之屬謂之寳錢帛之
屬謂之貨絹曰匹布曰端綿曰屯絲曰絇麻曰綟
金銀曰鋌錢曰貫凡四方之貢賦百官之俸秩謹
其出納而為之節制焉諸州庸調及折租等物應
送京者並貯左蔵其雜物並貯右藏庸調初至京
日錄状奏聞每旬一奏納數丞四人從六品下
掌判寺事凡左右藏庫帳禁人之有見者若請受
輸納人物名數皆著於簿書每月以大摹印紙四
張為之簿而以衆官同署月終留一本於署每季
錄奏兼申所司主簿二人從七品上掌印省
署抄目勾檢稽失太府寺管木契七十隻十隻與
左藏東庫合十隻與左藏西庫合十隻與右藏内
庫合十隻與右藏外庫合又十隻與東都左藏庫
合十隻與東都右藏庫合各九雄一雌九雄太府
寺主簿掌一雌庫官掌又五隻與左藏朝堂庫合五
隻與東都左藏朝堂庫合各四雄一雌其契以次
行用錄事二人從九品上掌受事發辰府二十
五人史五十人計史四人亭長七人掌固七人
左藏署令三人從七品下丞五人從八品下府九
人史十八人監事八人從九品下典事十二人掌
固八人令掌邦國庫藏之事丞為之貳凡天下賦
調先於輸場簡其合尺度斤兩者卿及御史監閱然
後納于庫藏皆題以州縣年月所以别麤良辨新
舊也凡出給先勘木契然後錄其名數及諸人姓
名署印送監門乃聽出若外給者以墨印印之凡
藏院之内禁人然火及無故而入者院内常四
面持仗為之防守夜則擊柝分更以廵警焉左
藏有東庫西庫朝堂庫又有東都朝堂庫各掌木
雌契一與太府主簿合之右藏署令二人正六
品上丞三人正九品上府五人史十三人監事四
人從九品下典事七人掌固十人令掌邦國寳貨
之事丞為之貳雜物州土安西于闐之玉饒道宣
永安南邕等州之銀揚廣等州之蘇木象牙永州
之零陵香廣府之沈香霍香薰陸雞舌等香京兆
之艾納香紫草宣簡潤柳鄂衡等州之石綠辰溪
州之硃砂相州之白粉巖州之雌雄黃絳易等州
之墨金州之梔子黃蘗西州之高昌&KR0552;石益州之
大小黃白麻紙弓弩弦麻杭婺衢越等州之上細
黃状紙均州之大模紙宣衢等州之案紙次紙蒲
州之百曰油細薄白紙河南府許衛懷汝澤潞等
州之兔皮鄜寧同華虢晉蒲絳汾等州之狸皮越
州之竹管涇寧邠龍蓬等州之蠟蒲綘鄭貝等州
之氊河南府同鄧許等州之膠蒲同虢等州之席
涇丹鄜坊等州之麻京兆岐華等州之木燭凡四
方所獻金玉珠貝玩好之物皆藏之出納禁令如
左藏之職右藏有内庫外庫東都庫各木雌契一
隻與太府主簿合之
新唐書列傳唐舊制財賦皆納左藏庫而太府四
時以數聞
曾肇曲阜集財賦總於地官而太府司其出納
謹案今三庫之制凡
朝廷經費官司庶物之待給者所司籍其數移部部
稽其籍相符乃牒諸三庫主事主事受其牒而
書之頒之承用之府覈實而發之每月則執其
總以奏焉出入勾稽至為詳慎考陸贄翰苑集
奏裴延齡姦蠧書有云總制邦用度支是司出
納貨財太府攸職凡事太府出納皆禀度支文
符太府依符以奉行度支憑案以勘覆互相關
鍵用絶姦欺其出納之數則每旬申聞其見在
之數則每月計奏皆經度支勾覆又有御史監
臨旬旬相丞月月相繼據贄所言是唐代度支
之於太府與今戸部之於三庫其立法正同三
庫即太府寺職掌此尤其明證也至左右藏始
自北齊隋唐以後並仍厥制稽其所貯左藏為
絲絹布帛之屬如今之縀疋庫右藏為香楮茶
蠟之屬如今之顔料庫而獨無銀庫惟於諸州
雜物内一見之即通典所載歲貢之數貢銀者
三十一州亦止五百餘兩而已推原其故蓋自
秦并天下制幣為二等而銀錫之屬祗為器餙
寳藏不為幣見於漢書食貨志其後歴代皆然
民間交易惟榖帛與錢無用銀之例唐時租出
榖庸出絹調出繒布兩税法行則又令出錢而
未嘗以銀充國賦宋代諸州歲輸緡錢故至今
猶相沿謂之錢糧而洪邁容齊三筆載宋府庫
每歲賦入大數自錢榖以外為絹綢絲布茶蠟
並無徵銀之目惟閩廣諸州因其土俗間許以
銀易緡錢故左藏庫亦貯有金銀而不為常額
蘇轍元祐會計錄載歲入銀數止五萬餘兩至
金章宗時因錢鈔法弊乃權以銀貨繼復罷錢
而專用銀鈔鑄銀名承安寳貨每兩折錢二貫
公私同見錢用當時俸給軍須皆銀鈔相兼逮
哀宗至大間鈔竟不行民間一以銀交易是為
今上下用銀之始然元代貢賦仍徵榖帛成宗
本紀所載歲入銀數不過六萬兩明初惟以銀
充坑冶之課其天下田賦亦未用銀民間交易
者仍有厲禁自洪武至宣德實錄所紀每歲入
數至多者為銀三十二萬餘兩自英宗正統初
從尚書黃福副都御史周銓等之請令南畿浙
江江西湖廣福建廣東廣西應輸米麥折銀送
京謂之金花銀其後概行於天下諸方賦入悉
折銀遂以銀為惟正之供太倉銀庫之名實起
於明之中葉一切中外公私咸取給焉蓋古今
異宜其勢有不得不然者矣
胡三省通鑑註宋白曰天寳二年始命張瑄充太
府出納使
冊府元龜天寳初以侍御史楊慎矜充太府出納
使四載又以殿中侍御史楊釗充司農出納錢物
使乾元元年度支郎中第五琦充兩京司農太府
出納使
洪邁容齋隨筆楊國忠拜相前銜有兩京太府出
納使
司馬光資治通鑑天寳十一載左藏出納判官魏
仲犀胡三省注左藏舊有令丞而已出納判官盖
帝置也楊國忠方承恩遇領使最多蓋兼左藏出
納使而以魏仲犀為判官
謹案唐之太府左藏既有卿少令丞而又别置
使以司其出納今之管理三庫大臣其職制蓋
本於此
新唐書食貨志會昌末置備邊庫收度支戶部鹽
鐡錢物宣宗更號延資庫初以度支郎中判之至
是(大中四年八月)以屬宰相其任益重戶部歲送錢帛二
十萬度支鹽鐡送者三十萬諸道進奉助軍錢皆
輸焉
新唐書百官志宰相則為延資庫使
謹案唐以宰相為延資庫使蓋亦如今管理三
庫之職
冊府元龜唐貨財之任多專置使以主之不獨歸
於臺閣睿宗景雲二年以蒲州刺史充鹽池使鹽
鐡有使自此始也明皇開元二十二年蕭景除太
府少卿知度支事二十三年以太府少卿李元祐
知度支事天寳七載以給事中楊釗兼御史中丞
專判度支肅宗乾元元年以度支郎中第五琦充
河南五道度支使兼諸道鹽鐡使(胡三省曰度支使始此)二
年以兵部侍郎同中書門下平帝事充勾當度支
使劉晏又充勾當鹽鐡等使代宗廣德二年第五
琦充諸道鹽鐡使專判度支德宗建中元年罷劉
晏為右僕射天下錢榖皆歸金倉兩部委中書門
下簡兩司郎官准格式條理時本司職事久廢無
復綱紀徒收其名莫總其任國用出入無所統之
是年三月以戶部侍郎韓洄判度支五年以中書
侍郎同中書門下平章事竇參充鹽鐡度支使八
年戶部尚書班宏加專判度支諸道鹽鐡使其年七
月司農少卿裴延齡加權判度支自後度支與鹽
鐡益殊塗而治十三年戶部尚書裴延齡判度
支又以倉部郎中判度支案蘇弁除度支郎中兼
御史中丞副知度支事立位於正郎之首副知之
號自弁始見
唐會要度支自貞元以前他官來判者甚衆自後
多以尚書侍郎主之别官兼者稀矣故事度支案
郎中判入員外判出侍郎總統押案而已官銜不
言專判度支開元以後時事多故遂有他官來判
者或尚書侍郎專判乃曰度支使或曰判度支或
曰知度支事或曰勾當度支使雖名稱不同其事
一也
資治通鑑元和六年李絳為戶部侍郎判本司胡
三省註判本司者判戶部職事唐自中世以後戶
部侍郎或判度支故以判戶部為判本司
容齋續筆唐自貞觀定制以省臺寺監理天下之
務官修其方未之或改明皇時宇文融韋堅楊慎
矜王鉷皆以聚歛進然其職不出戸部也楊國忠
得志乃以御史大夫判度支權知太府卿及兩京
司農太府出納是時猶未立判使之名也肅宗以
後兵興費廣第五琦劉晏始以戶部侍郎判諸使
因以拜相於是鹽鐡有使度支有判元琇班宏裴
延齡李巽之徒踵相躡遂浸浸以他官主之權任
益重憲宗季年皇甫鎛由判度支程异由衛尉卿
鹽鐡使並命為相逮於宣宗率由此塗大用馬植
裴休夏候孜以鹽鐡盧商崔元式周墀崔龜從蕭鄴
劉瑑以度支魏扶魏謩蔣慎由蔣伸以戶部自
是計相不可勝書矣
謹案唐自中葉以後財賦之柄不歸版曹而别
有使以領之曰鹽鐡使曰判度支曰判戶部謂
之三司其職雖主出納錢物而簿書文案悉由
裁遣遂盡分戸部之權致金倉二屬轉為閒員
與今三庫大臣專掌收支勾核者情形較有差
别然其制皆特遣重臣為之至以宰相兼領大
要在於均節出入以供軍國故唐書元和十三
年中書門下奏三司錢物至年終各具所入所
用數分為兩状以二月聞奏即如今三庫奏銷
之例參考沿革蓋三庫之職事如太府而其設
官則又近於度支戶郎諸判使之制其以戶部
侍郎判本司者則如今之以戶部堂官管理三
庫也謹詳稽本末並系諸三庫表内至鹽鐡一
使專司鹺務則又别詳於鹽政篇焉
五季
舊五代史職官志梁開平元年四月置建昌院以
太祖在藩時四鎮所管兵車賦税諸色課利按舊
簿籍而主之其年五月中書門下奏請為建昌宫
使三年九月以門下侍郎平章事薛貽矩兼延資
庫使判建昌宫乾化二年六月廢建昌宫以河南
尹魏王張宗奭為國計使凡天下金榖舊隸建昌
宫者悉主之至後唐同光四年二月以吏部尚書
李琪為國計使自後廢其名額不置
資治通鑑長興元年八月以前忠武節度使張延
朗行工部尚書充三司使三司使之名自此始
舊五代史職官志後唐同光二年正月敕鹽鐡度
支戶部三司錢物並委租庸使管轄踵梁之舊制
也天成元年四月詔廢租庸院依舊為鹽鐡戶部
度支三司唐朝以來戶部度支掌泉貨鹽鐡時
置使名戶部度支則尚書省本司郎中侍郎判其
事天寳中楊慎務王鉷楊國忠繼以聚貨之術媚
上受寵然皆守戶部度支本官别帶使額亦無所
改作下及劉晏第五琦亦如舊制自後亦以宰臣
各判一司不置使額乾符後天下兵興隨處置租
庸使以主調發兵罷則停梁時乃置租庸使專天
下泉貨莊宗中興秉政者不閑典故踵梁朝故事復
置租庸使明宗嗣位乃詔削除使名但命重臣一
人判其事曰判三司至是延朗自許州入再掌國
計白於樞密使請置三司名宣下中書議其事宰
臣以舊制覆奏授延朗特進行工部尚書充諸道
鹽鐡轉運等使兼判戶部度支事從舊制也明宗
不從竟以三司使為名焉
謹案唐之三司以大臣分判而後唐置三司使
則張延朗一人總之其任為更重矣至建昌宫
使國計使專典府藏則猶唐出納使之職也
宋
玉海宋初沿後唐制併度支鹽鐡戶部為三司使
太平興國元年始置副使八年分三司各置使淳
化四年五月又併為一使十月置二使分領左右
計閏十月置總計使判左右計事左右計使分判
十道事分天下為十道曰河南河北河東關西劍
南淮南江南東西兩浙廣南在京東為左計京西
為右計各置判官領之五年十二月三司復各置
使罷十道左右計復歸三部三使各領一司局分
相違簿書交錯綱條失序言論盈庭咸平六年復
合為一使熙寧七年詔三司置會計司以宰臣韓
絳提舉元豐五年改官制四月以三司使安燾為
戶部尚書
宋史職官志三司使一人以兩省五品以上及知
制誥雜學士學士充總鹽鐡度支戶部之事以經
天下財賦而均其出入副使以員外郎以上歴三
路轉運及六路發運使充判官以朝官以上歴諸
路轉運使提點刑獄充三部勾院判官各一人以
朝官充掌勾稽天下所申三部金榖百物出納帳
籍以察其差殊而關防之都磨勘司判司官一人
以朝官充掌覆勾三部帳籍以騐出入之數都主
轄支收司判官以判磨勘司官兼掌官物已支未
除之數候至所受之處附籍報所由司而對除之
天下上供物至京即日奏之納畢取其鈔以還本
州都憑由司掌在京官物支破之事凡部支官物
皆覆視無虚謬則印署而還之支訖復據數送勾
而銷破之
富大用事文類聚鄭湜太府寺廳壁記宋初財賄
出納之政顓領於三司
謹案宋初邦計獨掌之三司戶部太府寺雖存
虚名而職事悉入三司諸案故當時三司使副
實兼有今戶部堂官三庫大臣之任但其所領
以貢賦出納為主且屬吏内如磨勘支收諸司
皆專掌勾稽考核與今三庫堂主事正同非戶
度金倉分曹領務者可比今並繫之三庫篇内
以見元豐以前府藏職掌之所在焉
宋史職官志太府寺舊置判寺事一人同判寺一
人凡廪藏貿易四方貢賦百官俸給時皆隸三司
本寺但掌供祠祭香幣及校造斗升衡尺而已元
豐官制行始正職掌置卿少卿各一人丞主簿各
二人卿掌邦國財貨之政及庫藏出納之事少卿
為之貳丞參領之凡四方貢賦之輸於京師者辨
其名物視其多寡别而受之儲於内藏者以待非
常之用頒於左藏者以供經常之費凡官吏軍兵
俸禄賜予以法式頒之先給歴從有司檢察書其
名數鈎覆而後給焉供奉之物則承旨以進審奏
得畫乃聽除之分案九置吏六十有五所隸官司
有左藏東西庫掌受四方財賦之入以待邦國之
經費給官吏軍兵俸禄賜予西京南京北京各置
左藏庫元豐庫掌受諸路積剰及常平錢物凡封
樁者皆入焉(徽宗朝又有崇寧庫大觀庫)布庫掌受諸道輸納
之布辨其名物以待給用茶庫掌受江浙荆湖建
劍茶茗以給翰林諸司及賞賚出鬻雜物庫掌受
内外雜輸之物以偹支用建炎以後所隸惟左藏
東西庫如前制所置左藏南庫以侍從官提領又
置提轄檢察官一員
玉海宋初止為左藏一庫太平興國二年正月分
為絲綿金銀疋帛三庫(置合同憑由印)淳化三年分置左
右藏各二庫右藏受之左藏給之俟右藏既盈即
復以給凡六庫迭為受給四年廢右并之於左分
為四庫曰錢金銀曰絲綿曰生帛疋帛曰雜色疋
帛祥符二年併錢金銀絲綿為一庫七年又併生
帛雜色二庫為生熟疋縀庫又以祗候庫宣索之
物件併入以京朝官諸司使副三班内侍監庫舊
兩庫三人後减四人通掌别以三班二人監門政
和六年建新庫以東西庫為名
文獻通考紹興二十七年詔戶部於轄下丞簿内
選一員兼充左藏庫提轄官此提轄官所由始也
孝宗即位詔將御前樁管激賞庫撥歸左藏庫以
左藏南庫為名專一樁管應副軍期支遣於是有
東西南三庫尋罷南庫
遼
遼史食貨志五京及長春遼西平州置鹽鐡轉運
度支錢帛諸司以掌出納其制數差等雖不可悉
而大要散見舊史
遼史百官志五京諸使職名上京鹽鐡使司(王棠重熙)
(中為上京鹽鐡使)東京戸部使司(張孝傑清寧間知戶部使事聖宗太平九年見)
(戸部使判官)中京度支使司(道宗太康三年托卜嘉同知度支使事托卜嘉原)
(作撻不也今改正)南京三司使司(劉伸重熙中三司副使)南面財賦
官諸錢帛司名長春路錢帛司(興宗重熙二十二年置大公鼎為長)
(春州錢帛都提點)遼西路錢帛司平州路錢帛司
謹案遼太府監官制無可考見惟三司諸使頗
沿唐制食貨志載劉伸為戶部使歲入羡餘錢
三十萬繦擢南院樞密知府藏之積是其專掌
今繫之三庫表内至錢帛司雖分置於諸路然
皆主財賄出納之官亦如今三庫郎中員外郎
之職故並附於表焉
金
金史百官志太府監正四品少監從五品丞二員
從六品掌出納邦國財用錢榖之事左藏庫使從
六品副使從七品(興定三年增一員)掌金銀珠玉寳貨錢
幣右藏庫使從六品副使從七品(興定三年添一員)掌錦
帛絲綿毛褐諸道常課諸色雜物
謹案金泰和八年嘗省戶部官員置三司使副
兼勸農鹽鐡度支戶部三科有簽三司事同簽
三司事判官參議規措審計官諸員貞祐中即
罷而不設蓋一時權宜之制其職掌亦闕而未
詳今故附著於此不列諸表
元
元史百官志都提舉萬億寳源庫掌寳鈔玉器
至元二十五年始置都提舉一員正四品提舉一
員正五品同提舉一員從五品副提舉一員從六
品知事一員從八品提控案牘一員司吏二十三
人譯史二人司庫四十六人内以色目二人參之
都提舉萬億廣源庫掌香藥紙劄諸物設置同
上提控案牘二員司吏一十二人譯史一人司庫一
十三人都提舉萬億綺源庫掌諸色叚疋設置
並同上而副提舉則增一員提控案牘設三員後
省二員司吏二十二人譯史一人司庫二十六人
内參用色目二人都提舉萬億賦源庫掌絲綿
布帛諸物設置並同上提控案牘二員其後省一
員司吏一十七人譯史一人司庫一十五人内參
用色目二人四庫照磨兼架閣庫管勾一員從
九品世祖至元二十八年以四庫錢帛事繁始
置一員仍給印提舉富寧庫至元二十七年始
創提舉一員從五品同提舉一員從六品副提舉
一員從七品分掌萬億寳源庫出納金銀之事吏
目一人其後司吏增至六人譯史一人司庫八人
右以上屬戶部其萬億四庫國初以太府掌内帑
之出納既設左藏等庫而國計之領在戸部仍置
萬億等庫為收藏之府中統元年置庫官六員而
未有品秩俸給至元十六年始為提舉萬億庫秩
正五品二十四年改陞都提舉萬億庫秩正四品
二十五年分立四庫以分掌出納至二十七年又
别立富寧庫焉
富大用事文類聚大元改太府為監置監少監丞
掌出納邦國財用錢榖之事
元史百官志太府監領左右藏等庫掌錢帛出納
之數太卿六員正三品太監六員從三品少監五
員從四品丞三員正五品經歴知事照磨各一員
令史八人譯史三人通事知印各一人奏差四人
中統四年置至元四年為宣徽太府監凡内府藏
庫悉隸焉八年陞正二品大德九年改為院秩從
二品院判簽用宧者至大四年復為監定置如上
右藏提點四員大使二員副使二員掌收支金
銀寳鈔積蘇(原作只孫今改正)叚疋水晶瑪瑙玉璞諸物
至元十九年置左藏提點四員大使二員副使
二員掌收支常課和買紗羅布絹絲綿絨錦木綿
鋪陳衣服諸物至元十九年置
謹案宋元二代内藏庫舉左右藏均隸於太府
其實左右藏為國家正帑而内藏庫則如漢魏
之御府唐之中藏當出於周官玉府内府之職
今並析繫内務府篇内云
明
明史職官志廣積庫大使一人副使一人典史一
人贓罸庫大使一人副使二人甲字乙字丙字丁
字戊字庫大使五人副使六人廣盈庫大使一人
副使二人外承運庫大使二人副使二人承運庫
大使一人副使一人行用庫大使副使各一人太
倉銀庫大使副使各一人
明史食貨志兩京庫藏先後建設其制大略相同
内府凡十庫承運庫貯縀疋金銀寳玉齒角羽毛而
金花銀最大廣積庫貯硫黃硝石甲字庫貯布匹
顔料乙字庫貯胖襖戰鞋軍士裘帽丙字庫貯棉
花絲纊丁字庫貯銅鐡獸皮蘇木戊字庫貯甲仗
贓罸庫貯沒官物廣貯庫貯錢鈔廣盈庫貯紵絲
紗羅綾錦紬絹六庫皆屬戶部惟乙字庫屬兵部
戊字廣積廣盈庫屬工部通謂之内庫英宗時
始設太倉庫初歲賦不徵金銀惟坑冶税有金銀
入内承運庫其税賦偶折金銀者俱送南京供武
臣禄而各邊有緩急亦取其其中正統元年改折
漕糧歲以百萬為額盡觧内承運庫不復送南京
自給武臣禄十餘萬兩外皆為御用所謂金花銀
也七年乃設戶部太倉庫各直省派剰麥米十庫
中綿絲絹布及馬草鹽課關税凡折銀者皆入太
倉庫籍沒家財變賣田産追收店錢援例上納者
亦皆入焉專以貯銀故又謂之銀庫初太倉中庫
積銀八百餘萬兩續收者貯之兩廡以便支發而
中庫不動遂以中庫為老庫兩廡為外庫凡甲字
諸庫主事偕科道廵視太倉庫員外郎主事領之
而以給事中廵視嘉靖中始兩月一報出納之數
孫承澤春明夢餘錄太倉銀庫在倉場總督公署
之左中為銀窖老庫
明史職官志萬歴二年另撥戶部主事一人陪庫
每日偕管庫主事收放銀兩季終更替
謹案明之内府十庫雖稱隸於有司其實皆以
中官司其出納盖即如前代之内藏庫而太倉
銀庫主之戶部則如前代之左右藏庫也但太
倉祗貯銀兩而縀疋在承運庫顔料在甲字庫
仍與右藏之專受縑帛雜物者其制相等
本朝順治初祗設後庫十二年分為三庫銀庫在部
署内即後庫故地叚疋庫在東華門外即舊裏
新庫顔料庫在西安門内即舊甲字庫而承
運庫分貯紙張乙字庫分貯布蔴諸物以及供
用庫之承造香蠟者並屬焉其餘明代諸庫俱
已久廢不設但規制雖異而職掌相承故仍詳
繫於此用明源委云
欽定歷代職官表卷七
