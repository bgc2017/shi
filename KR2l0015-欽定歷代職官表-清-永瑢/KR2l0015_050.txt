欽定歷代職官表卷四十四
八旗都統表
八旗都統
國朝官制
八旗都統滿洲蒙古漢軍旗各一人(從一品)副都統旗各
二人(正二品)
分掌滿洲蒙古漢軍二十四旗之政令以宣布教
養整詰戎兵釐治土田稽覈戶口凡八旗次序以
鑲黃正黃正白為上三旗正紅鑲白鑲紅正藍鑲
藍為下五旗行軍蒐狩以鑲黃正白鑲白正藍四
旗居左為左翼正黃正紅鑲紅鑲藍四旗居右為
右翼我
朝自龍興東土諸部以次削平歸附日衆
太祖高皇帝辛丑年始編三百人為一牛彔每牛彔設額
真一先是我國出兵校獵不論人數多寡各隨族
黨屯寨而行每人各取一矢十人設長一領之其
長稱為牛彔額真至是遂以名官尋復定戶籍分
為四旗曰黃旗曰白旗曰紅旗曰藍旗以純色為
辨乙邜年以初設四旗為正黃正白正紅正藍增
設鑲黃鑲白鑲紅鑲藍四旗黃白藍均鑲以紅紅
鑲以白合為八旗每三百人設一牛彔額真五牛
彔設一甲喇額真五甲喇設一固山額真每固山
額真設左右梅勒額真二人以佐之天聰八年改
梅勒額真以下為章京惟固山額真如故其隨固
山額真行營馬兵定為阿禮哈超哈(此為驍騎營之始)九
年分設蒙古八旗旗色官制與滿洲八旗同崇德
二年始立漢軍二旗四年以漢軍二旗分為四旗
七年定設漢軍八旗旗色官制與滿洲蒙古八旗
同順治十六年鑄給八旗都統二十四印十七年
定制固山額真漢字稱為都統梅勒章京漢字稱
為副都統雍正元年改八旗都統印滿文固山額
真字為固山昂邦漢名如舊凡官職除授公差踐
更以上下旗為辨朝祭班列旗籍界止以左右翼
為辨京城八旗方位左翼自北而東自東而南鑲
黃旗在安定門内正白旗在東直門内鑲白旗在
朝陽門内正藍旗在崇文門内右翼自北而西自
西而南正黃旗在德勝門内正紅旗在西直門内
鑲紅旗在阜成門内鑲藍旗在宣武門内四周星
拱以環衛
宸居焉
八旗驍騎參領滿洲旗各五人蒙古旗各二人漢軍旗
各五人(正三品)副驍騎參領各如參領之數(正四品)
掌受都統副都統之政令以頒于佐領而行之天
聰八年制管甲喇者即為甲喇章京順治八年定
甲喇章京漢字稱為恭領滿字如舊康熙三十四
年每甲喇增置委署恭領各一人於世爵佐領等
員内選用雍正元年改為副參領七年又增置左
右司掌關防參領旗各二人十三年省
八旗佐領滿洲六百八十一人蒙古二百有四人漢軍
二百六十六人(正四品)驍騎校每佐領下一人(正六品)
掌稽所治人戶田宅兵籍以時頒其職掌初天命
元年始編置滿洲牛彔八年增編蒙古牛彔天聰
四年增編漢軍牛彔八年制管牛彔者即為牛彔
章京順治十七年定牛彔章京漢字稱為佐領分
得撥什庫漢字稱為驍騎校滿文如舊佐領所治
以三百人為率丁口滋生則遞有增設今以見數
計之滿洲佐領鑲黃旗八十六人(内二人半個佐領)正黃
旗九十三人(内一人半個佐領一人兼辦番子事務)正白旗八十六
人正紅旗七十四人鑲白旗八十四人鑲紅旗八
十六人正藍旗八十四人(内一人半個佐領)鑲藍旗八十
八人(内一人半個佐領)蒙古佐領鑲黃旗二十八人正黃
旗二十四人正白旗二十九人正紅旗二十二人
鑲白旗二十四人鑲紅旗二十二人正藍旗三十
人鑲藍旗二十五人漢軍佐領鑲黃旗四十一人
正黃正白二旗各四十人正紅旗二十八人鑲白
旗三十人鑲紅正藍鑲藍三旗各二十九人佐領
之制有世襲有公中世襲佐領有四等
國初各部落長率其屬來歸授之佐領以統其衆爰
及苗裔者曰勲舊佐領其率衆歸誠功在旂常得
賜戶口者曰優異世管佐領其僅同兄弟族里來歸因
授之以職奕葉相承者曰世管佐領其戶少丁稀
合編佐領兩姓三姓迭為是官者曰互管佐領皆
以應襲者引
見除授公中佐領則因八旗戶口蕃衍於康熙十三年
以各佐領撥出餘丁增編佐領使旗員統之有缺
則以本旗不兼部務之大臣世爵及五品以上文
武官内簡選除授焉滿洲蒙古每佐領下領催五
人驍騎二十人弓匠一人鞍匠或鐵匠一人漢軍
每佐領下亦領催五人鳥鎗驍騎四十一人擡鹿
角兵八人每旗籐牌兵一百人礮手四十人
印務參領滿洲旗各二人蒙古旗各一人漢軍旗各二
人(於本旗恭領内選充)印務章京滿洲旗各八人蒙古旗各四人
漢軍旗各六人(於佐領驍騎校世職内選充)印務筆帖式滿洲旗各
八人蒙古旗各四人漢軍旗各六人(於生監甲兵内選充)隨印外
郎滿洲漢軍旗各一人蒙古旗各二人(於漢軍官學生内考充)
掌章疏文移案牘及繙譯行遣之事雍正七年每
旗設左右司掌關防參領章京及司務等員十三
年俱省改設印務恭領章京筆帖式員額乾隆元
年定
謹案今制八旗有值年公署歲列都統副都統
銜名奏請
簡派掌八旗會理之事選左右翼官校之賢能者分
治之領催驍騎掌書鈔各舉職以從其長課事
考成歲終則會已結未結之事彙疏以
聞所屬之稱職者於每歲更代日咨本旗以應陞註
冊立法最為詳備謹附識於此
歷代建置
謹案歷代兵制因革紛殊而推其建置之由大
抵實同名異其有出于特創無所因襲而足為
億萬世法程者則我
朝八旗之制是也敬惟
國家神武開基
龍興之初建旗辨色用飭戎行厥後歸附既衆即
按行軍旗色以定戶籍先立四旗尋增建為八
旗然猶統滿洲蒙古漢軍而合于一迨後戶口
日繁乃次第編置蒙古漢軍八旗合為二十四
旗制度詳備及
定鼎京師分田授宅辨方正位在内則有親軍前鋒
護軍驍騎步軍之分左外則有各直省駐防之
制而悉統之以八旗設官分職教養生成蓋以
旗統人即以旗統兵凡在隸乎旗者皆可以為
兵非如前代有僉派召募之煩而後收兵之用故
不見異而遷則其心純壹相觀摩而善則其氣
果敢居則環衛周防出則折衝禦侮臂指之使
磐石之固洵可超越百代垂治億年規制之善
實從來所未有非若他官遞相依仿有沿革之
可言謹以周官大司馬職及列史兵志所載詳
悉参證惟周之鄉遂出軍兵農合一者立法最
為相近秦漢而下改用募軍饋餉日以滋繁兵
民不復相習非驕即弱職此之由雖其得失亦
有不同而以視今八旗定制俱不啻判若天淵
並無可比擬於萬一者求其約略近似則獨唐
之折衝果毅府差相仿佛而北魏之八部大人
遼之諸部族節度使金之諸明安穆昆亦猶有
大輅椎輪之意謹各加採摭著之於篇而其餘
諸代之無可比附者則並闕而不載亦以見
聖人首出顯庸剏制其精意所在固有度越古今無能
嫓美者爾
三代
周禮夏官凡制軍萬有二千五百人為軍王六軍
軍將皆命卿二千五百人為師師帥皆中大夫五
百人為旅旅帥皆下大夫百人為卒卒長皆上士
二十五人為兩兩司馬皆中士五人為伍伍皆有
長一軍則二府六史胥十人徒百人鄭康成注軍
師旅卒兩伍皆衆名也伍一比兩一閭卒一族旅
一黨師一州軍一鄉家所出一人將帥長司馬者
其師吏也凡軍師不特置選於六官六鄉之吏自
卿以下德任者使兼官焉
周禮地官大司徒卿一人小司徒中大夫二人鄉
師下大夫四人鄉老二鄉則公一人鄉大夫每鄉
卿一人州長每州中大夫一人黨正每黨下大夫
一人族師每族上士一人閭胥每閭中士一人比
長五家下士一人大司徒之職令五家為比使之
相保五比為閭使之相受四閭為族使之相葬五
族為黨使之相救五黨為州使之相賙五州為鄉
使之相賓小司徒之職會萬民之卒伍而用之五
人為伍五伍為兩四兩為卒五卒為旅五旅為師
五師為軍以起軍旅以作田役以比追胥以令貢
賦鄉大夫之職各掌其鄉之政教禁令州長各掌
其州之教治政令之法黨正各掌其黨之政令教
治族師各掌其族之戒令政事閭胥各掌其閭之
徵令比長各掌其比之治遂人中大夫二人遂
師下大夫四人上士八人中士十有六人旅下士
三十有二人府四人史十有二人胥十有二人徒
百有二十人遂大夫每遂中大夫一人縣正每縣
下大夫一人鄙師每鄙上士一人酇長每酇中士
一人里宰每里下士一人隣長五家則一人遂人
掌邦之野造縣鄙形體之法五家為隣五鄰為里
四里為酇五酇為鄙五鄙為縣五縣為遂皆有地
域溝樹之以歲時稽其人民而授之田野簡其兵
器教之稼穡以歲時登其夫家之衆寡及其六畜
車輦辨其老幼廢疾與其施舍者以頒職作事以
令貢賦以令師田以起政役遂師各掌其遂之政
令戒禁遂大夫各掌其遂之政令縣正各掌其縣
之政令徵比以頒田里以分職事掌其治訟趨其
稼事而賞罰之鄙師各掌其鄙之政令祭祀酇長
各掌其酇之政令里宰掌比其邑之衆寡與其六
畜兵器治其政令鄰長掌相糾相受凡邑中之政
相贊
崔靈恩三禮義宗周制天子六鄉六遂諸侯大國
三鄉三遂小國一鄉一遂鄉及遂各萬二千五百
家鄉内則立比閭族黨州鄉之名遂内則立鄰里
酇鄙縣遂之名俱有六等異其屬官之名者别内
外也
易祓周禮總義先王軍制調兵必五數出兵必百
數五家為比則五人之伍五比為閭則五伍之兩
以至五黨為州則五旅之師五州為鄉則五師之
軍其積數實起于五人之伍不五數不足以調兵
也百人之卒成一小陳五百人之旅成一中陳二
千五百人之師成一大陳萬二千五百人之軍成
五大陳其積數實起于百人之卒不百數不足以
出兵也
孔穎達春秋正義家出一人故鄉為一軍天子六
軍出于六鄉大國三軍出於三鄉古者用兵天子
先用六鄉六鄉不足取六遂六遂不足取公卿采
邑及諸侯邦國若諸侯出兵先盡三鄉三遂鄉遂
不足然後總征境内之兵
漢書刑法志殷周以兵定天下天下既定設六軍
之衆因井田以制軍賦地方一里為井井十為通
通十為成成方十里成十為終終十為同同方百
里同十為封封十為畿畿方千里有税有賦税足
以食賦足以兵
陳祥道禮書先王之於家也既以五家為比為鄰
積之至萬二千五百家為鄉為遂其於人也既以
五人為伍為兩積之至萬二千五百人而又十家
為聯以聯其居十人為聯以聯其事如此則居作
相友戰守相衛有同心而無離德也管子相齊使
居則五家為軌十軌為里十里為連十連為鄉出
則五人為伍十伍為戎十戎為卒十卒為旅蓋先
王之遺制然也
謹案我
朝八旗之設實剏前古所未有而詳繹立法之意
以上稽列代則惟成周之鄉遂制軍其規模頗
有相似者蓋周人以田定賦以賦出兵征伐隸
之司馬伍籍屬之司徒居則為比閭族黨州鄉
鄰里酇鄙縣遂以定戶役出則為伍兩卒旅師
軍以敵王愾其兵即六鄉六遂之民其官即鄉
大夫遂大夫州長縣正之屬法令簡而心志壹
故其恩足相恤義足相救服容相别音聲相識
無事則各安其作息之常有事則戰無不克洵
一代之良法也特是周制王畿千里為六十四
萬井五百一十二萬家家一夫為五百一十二
萬夫以此夫衆而供萬乘之賦為七家而賦一
兵則亦未必民皆可戰
國家八旗分建教育精詳凡在隸籍於旗者無不
可以膺折衝之選其風俗淳厚有勇知方視周
之盛時較為過之至於設官分職則雖不襲古
制而自有相合者如今之都統副都統頗近鄉
師鄉大夫遂人遂師遂大夫之職恭領副參領
頗近州長縣正黨正鄙師之職佐領頗近族師
閭胥酇長里宰之職驍騎校頗近比長鄰長之
職而小司徒所謂以起軍旅以作田役以比追
胥以令貢賦者其職掌所在亦復約略相同仰
見
聖朝制作建諸天地考諸三王洵所謂揆一源同若
合符節者矣
周禮夏官司常師都建旗
周禮地官遂人若起野役則令各帥其所治之民
而至以遂之大旗致之
劉熙釋名熊虎為旗旗期也軍將所建象其猛如
熊虎與衆期其下也
謹案史記天官書正義河鼓兩旗左旗九星在
河鼓左右旗九星在河鼓右皆天之旗鼓以為
旌表又九斿九星在玉井西南則天子之兵旗
也故自古聖人皆憲天垂象以旗為莅軍徵衆
之物
本朝始立八旗其取義實本於此謹附識大略以
明
昭代剏建隆規有與天地合其德者也
秦(未置)
漢(未置)
三國(未置)
晉
司馬光資治通鑑晉孝武帝太元八年秦王堅拜
秦州主簿趙盛之為少年都統胡三省注都統官
名起於此
謹案秦王堅選良家子年二十以下有材勇者
拜羽林郎得三萬餘騎故為趙盛之特設是官
以領之與八旗之制本不相合然都統官號實
肇見於此故附載以著權輿所自焉
宋齊梁陳(未置)
北魏
魏書官氏志昭成即位諸方雜人來附者總謂之
烏丸各以多少稱酋庶長分為南北部復置二部
大人以統攝之時帝弟&KR1152;監北部子實君監南部
分民而治若古之二伯焉太祖登國元年因而不
改南北猶置大人對治二部是年置都統長領殿
内之兵天興元年十二月置八部大人於皇城四
方四維面置一人以擬八座謂之八國天賜元年
十一月以八國姓族難分故國立大師小師令辨
其宗黨品舉人才四年增置侍官命取八國良家
有器望者充之
資治通鑑宋高祖永初三年魏典東西部劉絜營
陽王景平元年魏世祖以襄城公盧魯元會稽公
劉絜司衛監尉眷散騎常侍劉庫仁等八人分典
四部胡三省注四部東西南北四部也魏初置四
部大人坐王庭决辭訟以言語約束刻契紀事無
囹圄考訊之法犯罪者皆臨時决遣後又有八部
大人既得中原建平城為代郡分布八部於畿内
魏書太祖本紀登國元年以長孫嵩為南部大人
叔孫普洛為北部大人天賜三年發八部男丁築
灅南宫
魏書賀狄干列傳稍遷北部大人登國初與長孫
嵩為對
謹案魏書稱北魏初安帝統國諸部有九十九
姓至獻帝時七分國人使諸兄弟各攝領之乃
分其氏七族之興自此始其後又分南北部又
分為南北東西四部各置大人尋又改為八部
謂之八國亦設大人以領之其制頗與今八旗
相近其各部大人即如今之都統而八國各置
大師小師即如今之參領佐領也特當時規制
率略遷洛以後頓忘舊風八部之在平城者無
所統率以致六鎮淪胥政歸高氏代都舊姓竟
不能共效干城亦可以見其建置之不善矣至
魏以都統長領殿内之兵則都統已為常設之
職亦與符秦之以行軍暫置者不同也
北齊(未置)
後周
馬端臨文獻通考周太祖輔西魏時用蘇綽言始
仿周典置六軍籍六等之民擇魁健材力之士以
為之首盡蠲租調而刺史以農隙教之合為百府
每府一郎將主之分為二十四軍開府各領一軍
大將軍凡十二人每一將軍統二開府一柱國主
二大將軍復加持節都督以統焉凡柱國六員衆
不滿五萬人
謹案後周始仿三代寓兵於農之意剏設府兵
雖其初亦籍民為之與今八旗之制不合然其
上下統治之法亦頗有相近者蓋郎將主一府
如今之佐領開府領一軍如今之恭領而柱國
大將軍則今之都統副都統也
隋
隋書百官志親衛府置開府一人有長史司馬錄
事及倉兵等曹参軍法曹行参軍各一人行参軍
三人諸府皆領軍坊每坊置坊主一人佐二人每
鄉團置團主一人佐二人煬帝即位改諸鷹揚府
驃騎為鷹揚郎將車騎為鷹揚副郎將鷹揚每府
置越騎校尉一人掌騎士步兵校尉二人領步兵
又改副郎將並為鷹擊郎將
文獻通考隋兵制仍周府兵之舊而加潤色諸府
之兵有郎將副將坊主團主以相統治又别置折
衝果毅此府兵之大略也
謹案隋仍用府兵之制其郎將以下諸官與後
周略同惟坊主團主則後周所未及蓋使各掌
其坊團之事正如周官之有比長鄰長也
唐
新唐書兵志武德初始置軍府以驃騎車騎兩將
軍府領之析關中為十二道皆置府置將副各一
人以督耕戰以車騎府統之六年以天下既定遂
廢十二軍改驃騎曰統軍車騎曰别將居歲餘十
二軍復而軍置將軍一人軍有坊置主一人以檢
察戶口勸課農桑太宗貞觀十年更號統軍為折
衝都尉别將為果毅都尉諸府總曰折衝府凡天
下十道置府六百三十四皆有名號而關内二百
六十有一皆以隸諸衛凡府三等兵千二百人為
上千人為中八百人為下府置折衝都尉一人左
右果毅都尉各一人長史兵曹别將各一人校尉
六人士以三百人為團團有校尉五十人為隊隊
有正十人為火火有長火備六䭾馬凡火具烏布
幕鐵馬盂布槽鍤钁鑿碓筐斧鉗鋸皆一甲牀二
䥥二隊具火鑽一胷馬繩一首羈足絆皆三人具
弓一矢三十胡禄横刀礪石大觿氊帽氊裝行縢
皆一麥飯九斗米二斗皆自備并其介胄戎具藏
於庫有所征行則視其入而出給之其番上宿衛
者惟給弓矢横刀而已凡民年二十而兵六十而
免其能騎而射者為越騎其餘為步兵武騎排䂎
手步射其隸於衛也左右衛皆領六十府諸衛領
五十至四十其餘以隸東宫六率凡發府兵皆下
符契州刺史與折衝勘契乃發若全府發則折衝
都尉以下皆行不盡則果毅行少則别將行當給
馬者官予其直市之刺史折衝果毅歲閱不任戰
事者鬻之以其錢更市不足則一府共足之凡當
宿衛者番上兵部以遠近給番五百里為五番千
里七番一千五百里八番二千里十番外為十二
番皆一月上若簡留直衛者五百里為七番千里
八番二千里十番外為十二番亦月上元宗開元
六年始詔折衝府兵每六歲一簡自高宗武后時
天下久不用兵府兵之法寖壊番役更代多不以
時衛士稍稍亡匿至是益耗散宿衛不能給宰相
張說乃請一切募士宿衛天寳以後折衝諸府至
無兵可交李林甫遂請停上下魚書其後徒有兵
額官吏而戎器馱馬鍋幕糗糧並廢矣初府兵之
置居無事時耕於野其番上者宿衛京師而已若
四方有事則命將以出事解輙罷兵散於府將歸
於朝故士不失業而將帥無握兵之重所以防微
漸絶禍亂之萌也及府兵法壊而方鎮盛武夫悍
將雖無事時據要險專方面既有其土地又有其
人民又有其甲兵又有其財賦以布列天下然則
方鎮不得不強京師不得不弱故曰措置之勢使
然者以此也
新唐書百官志諸衛折衝都尉府每府折衝都尉
一人左右果毅都尉各一人别將各一人長史各
一人兵曹参軍事各一人校尉五人旅帥十人隊
正二十人副隊正二十人折衝都尉掌領屬備宿
衛師役則總戎資糧點習以三百人為團一校尉
領之左右果毅都尉掌貳都尉每府錄事一人府
一人史二人
謹案唐之府兵一寓於農其居處教養畜材待
事動作休息皆有節目說者謂歷代以來最為
良法推其所自蓋亦本周官鄉遂出軍之法而
變通之而其兵皆隸十六衛以番上宿衛則與
今親軍前鋒護軍之皆統于八旗其規制亦頗
有相似者特十六衛將軍專領禁兵近今領侍
衛大臣及前鋒護軍統領之職而不可以當八
旗都統惟折衝果毅二都尉各領一府雖其秩
止四品而以職掌論之實為今都統副都統之
比故當時大將如薛仁貴王忠嗣郭知運張守
珪哥舒翰邢君牙叚秀實王方翼楊朝晟等皆
曾領此職亦可知其選之非輕矣至别將如今
參領每團各一校尉如今佐領而隊正如今之
驍騎校其體制大小亦有差相仿彿者謹並著
之於表以見唐代府兵散居諸道遠不及我
朝之八旗勁旅環拱京城而史稱其番調有時教
閱有法統御有律團伍有籍則其制兵之術固
猶為彼善於此也
舊唐書百官志都統乾元中始置或總五道或總
三道上元末省大中後討徐州以康承訓討黃巢
以王鐸皆為都統
李涪刊誤辛丑歲大駕在蜀以巨寇未殄命中書
令王鐸仗節鎮滑臺且統關東諸將收復京國時
有論曰京西北言統者三四人慮不禀鐸之節制
宜立其號曰都都統自秦漢已䧏將相統戎蓋多
無有都都統之號所引故事則曰先帝時命李可
及為都都知此則故事也然中令急於殄寇不以
是為辱曷不曰諸軍四面行營都統制帥之號莫
過於斯
資治通鑑僖宗中和二年以王鐸兼中書令充諸
道行營都都統通鑑考異舊紀傳新傳鐸為都都
統新紀作都統實錄初除及罷時皆為都統中間
多云都都統又西門思恭為都都監按此時諸將
為都統者甚多疑鐸為都都統是也
王應麟玉海唐天寳末置天下兵馬大元帥都統
朔方盧龍節度都統之名始於此乾元元年李峘
為都統淮南江東西節度使都統之官始於此唐
制或總五道或總三道又有行營都統副都統一
時兵興稱謂不一
葉夢得石林燕語唐乾元中以戸部尚書李峘為
都統淮南江東江西節度使始立都統之號其後
以節度使充者建中二年李勉以汴州節度使充
汴宋滑亳河陽等道都統是也宰相充者中和二
年王鐸以司徒中書令為京城四面諸道行營兵
馬都統是也
謹案唐時始以都統為軍帥之號惟仗鉞專征
者始得授以此職與今八旗都統不同然稱名
沿革所由未可槩略今併附識於此
五季(未置)
宋(未置)
遼
遼史營衛志部落曰部氏族曰族契丹故俗分地
而居合族而處有族而部者五院六院之類是也
有部而族者奚王室韋之類是也有部而不族者
托里(蒙古語鏡也原作特里今改正)特默(蒙古語駝也原作特勉今改正)刷(滿洲語山)
(後叢林也原作稍瓦今改正)哈準(滿洲語器械之械也原作葛术今改正)之類是
也有族而不部者約尼(滿洲語全也原作遙輦今改正)九帳皇族
三父房是也契丹之初草居野次靡有定所至聶
哷(滿洲語單弱也原作湼里今改正)始置部族各有分地太祖之
興以德哷勒(索論語臉也原作迭剌今改正)部強熾析為五院六
院奚六部以下多因俘䧏而置勝兵甲者即著軍
籍分隸諸路詳衮統軍招討司各安舊風狃習勞
事不見紛華異物而遷故家給人足戎備整完虎
視四方強朝弱附部族實為爪牙云遼内四部
族約尼九帳族横帳三父房族國舅帳巴哩伊蘇
濟勒(蒙古語巴哩執長也伊蘇九數也濟勒年也原作拔里乙室已今改正)族國舅
部族太祖二十部二國舅升帳分止十八部五
院部隸北府餳林(滿洲語精銳也原作石烈今改正)四六院部隸
北府錫林四伊實(唐古特語智慧也原作乙室今改正)部隸南府錫
林二丕勒(滿洲語數衍也原作品今改正)部屬西北路招討司錫
林二卓特(原作楮特今從八旗氏族通譜改正)部屬西北路招討司
錫林二威(唐古特語叢林也原作烏隗今改正)部屬東北路招討司
錫林二納喇(原作□剌今從八旗氏族通譜改正)部屬西南路招討
司錫林二圖魯卜(蒙古語形勢也原作突吕不今改正)部屬西北路
招討司錫林二圖吉(滿洲語雲也原作突舉今改正)部隸南府錫
林二奚王六部五帳分隸北府聖宗三十四部
以舊部族置者十六增置十八
遼史百官志部族詳見營衛志設官之制具如左
大部族某部大王本名額爾竒木(蒙古語貴也原作夷)
(離堇今改正)某部左宰相某部右宰相某部太師某部
太保某部太尉某部司徒本名特哩衮(蒙古語頭也原作惕)
(隱今改正)某部節度使司某部節度使某部節度副
使某部節度判官某部族詳衮司某部族詳衮
某部族都監某部族將軍某部族小將軍某錫
林某錫林額爾竒木某錫林瑪爾布(唐古特語紅色也原作麻)
(普今改正)亦曰馬步本名錫林達爾罕(蒙古語凡有勤勞者免其差役)
(之謂原作達剌干今改正)某錫林牙書某密拉(滿洲語洞開也原作彌里)
(今改正)密拉鄉也某密拉詳衮本曰穆特布(滿洲語令其成)
(就也原作馬特本今改正)小部族某部族司徒府某部族
司徒某部族司空某部族節度使司某部族
詳衮司某錫林詳衮(原作令稳今改正)瑪爾布牙書
某密拉詳衮
謹案遼部族有大小之分又多分居邊境兼轄
於統軍招討各司與今八旗之制較為不同然
設官分職其規模亦頗相近如諸部所屬之錫
林其數互有多寡蓋即如今之編設佐領而帳
分諸部族則如今之有上三旗也
遼史百官志遼北面行軍官有行軍都統所行軍
都統行軍副都統
謹案都統副都統之名至遼而始備金初之伐
遼也以貝勒杲為内外諸軍都統宗翰宗磐副
之而伐宋之役以宗望為南京路都統劉彦宗
為漢軍都統其餘軍官多用此名蓋亦沿遼之
制而加詳者也
金
金史兵志金之初年諸部之民無它徭役壯者皆
兵平居則聽以佃漁射獵習為勞事有警則下令
部内及遣使詣諸貝勒(滿洲語管理家人之稱原作孛堇今改正)徵兵
凡步騎之仗糗皆取備焉其部長曰貝勒行兵則
稱曰明安穆昆(解俱見理藩院即仿彿今之佐領)從其多寡以為
號穆昆之副曰富禄伊(滿洲語多餘也原作蒲里衍今改正即仿彿今之驍)
(騎校也)士卒之副從曰伊勒希(滿洲語副也原作阿里喜今改正)部
卒之數初無定制至太祖即位之二年既以二千
五百破耶律色實(滿洲語豆麵剪子股也原作謝十今改正)始命以三
百戶為穆昆穆昆十為明安繼而諸部來䧏率用
明安穆昆之名以授其首領而部伍其人出河之
戰兵始滿萬而遼莫能敵矣及東京既平山西繼
定内收遼漢之䧏卒外籍部族之健士嘗用遼人
額哩頁(蒙古語花紋也原作訛里野今改正)以北部百三十戶為一
穆昆漢人王六兒以諸州漢人六十五戶為一穆
昆王伯龍及高從祐等並領所部兵為一明安至
天會二年宗望恐風俗糅雜民情弗便乃罷是制
諸部䧏人但置長吏以下從漢官之號五年伐宋
之役調燕山雲中中京上京東京遼東平州遼西
長春八路民兵隸諸萬戶其間萬戶亦有專統漢
軍者熙宗皇統五年又罷遼東漢人渤海明安穆
昆承襲之制浸移兵柄於國人乃分明安穆昆為
上中下三等宗室為上餘次之至海陵庶人天德
二年省併中京東京臨潢咸平泰州等路節鎮及
明安穆昆削上中下之名但稱為諸明安穆昆循
舊制間年一徵發以補老疾死亡之數貞元遷都
遂徙上京路太祖遼王宗幹秦王宗翰之明安併
為哈濟(解具領倖衛篇)明安及右諫議沃哩布(滿洲語存留也原作)
(烏里布今改正)明安太師勖宗正宗敬之族處之中都沃
倫(滿洲語馬肚帶也原作幹論今改正)和尚呼喇(蒙古語雨也原作胡剌今改正)三
國公太保昂詹事烏哩頁(蒙古語請也原作烏里野今改正)輔國
博勒和(滿洲語潔净也原作勃魯骨今改正)定遠蘇勒庫(滿洲語花架也原作)
(許烈故今改正)杲國公伯特(滿洲語無能為者之稱原作勃迭今改正)八明安
處之山東阿嚕(蒙古語山隂也原作阿魯今改正)之族處之北京
諳達(滿洲語夥伴也原作按達今改正)族屬處之河間皆授田牛
使之耕食以藩衛京國世宗大定初散契丹隸諸
明安穆昆十五年遣吏部郎中富察烏琿(富察原作蒲察)
(今從八旗氏族通語改正烏琿滿洲語包裏也原作兀虎今改正)等十人分行天
下再定明安穆昆戶每穆昆戶不過三百七穆昆
至十穆昆置一明安二十年以祖宗平定天下以
來所建立明安穆昆因循既久其間有戶口繁簡
地里遠近不同又自正隆之後所授無度及大定
間亦有功多未酬者遂更定以詔天下復命新授
者並令就封其穆昆人内有六品以下職及諸局
承應人皆為遷之三從以上族人願從行者明安
不得過十戶穆昆不得過六戶二十一年詔遣大
興尹完顔托果斯(蒙古語孔雀也原作廸古速今改正)遷河北東路
兩明安上曰朕始令移此欲令與女直戶相錯安
置久則自相姻親不生異意此長久之利也今者
伊瑪(蒙古語小羊也原作移馬今改正)河相錯以居甚符朕意而
約羅(蒙古語藏狗也原作遥落今改正)河明安不如此可再遣兵
部尚書張納延(蒙古語八十數也原作那也今改正)按視其地以雜
居之二十三年遷山東東路八穆昆處之河間其
棄地以山東東路特赫(滿洲語潦水也原作忒黑今改正)河明安
下扎哈(滿洲語刀船也原作□荅今改正)穆昆額勒敏(滿洲語劣馬也原作)
(移里閔今改正)鄂勒歡(滿洲語乾燥也原作魯渾今改正)明安下錫布(滿洲)
(語今塞也原作翕浦今改正)穆昆佛們(滿洲語唇也原作付母温今改正)山穆
昆九村人戸徙于瑠僧安和二穆昆之舊地上嘗
以率賓呼爾哈(解具奉天將軍篇)人驍勇可用二十四年
以上京地廣而腴遂遷率賓一明安呼爾哈一明
安二十四穆昆以實之蓋欲上京兵多它日可為
緩急之備也當其時多易置河北山東所屯之舊
括民地而為之業戶頒牛而使之耕畜甲兵而為
之備乃大重其權授諸王以明安之號或新置者
特賜之名制其奢靡禁其飲酒習其騎射儲其粮
糒其備至嚴也是時宗室戶百七十明安二百二
穆昆千八百七十八戶六十一萬五千六百二十
四所謂渤海軍則渤海八明安之軍所謂奚軍者
奚人約尼扎古雅(蒙古語欲咬之謂原作昭古牙今改正)九明安之
兵也
金史百官志諸明安(穆昆隸為)明安從四品掌修理軍
務訓練武藝勸課農桑司吏四人譯一人塔瑪(索倫)
(語行圍收合也原作撻馬今改正)差役人數並同舊例諸穆昆從
五品掌撫輯軍戶訓練武藝女直司吏一人譯一
人塔瑪諸部族節度使節度使一員從三品統
制各部鎮撫諸軍節度副使一員從五品判官一
員知法一員諸乣詳衮一員從五品掌守戍邊
堡餘同穆昆皇統八年六月設本班左右詳衮定
為從五品默濟格(滿洲語傳信之謂也原作麽忽今改正)一員從八
品掌貳詳衮司吏三人實納昆(蒙古語實納新也昆人也原作習尼)
(昆今改正)掌本乣差役等事塔瑪隨從也諸額爾竒
木(解見上)司額爾竒木一員從八品分掌部族村寨
事司吏女直一人漢人一人實納昆塔瑪諸圖
哩(滿洲語豆也原作秃里今改正)圖哩一員從七品掌部落詞訟
訪察違背等事女直司吏一人通事一人
謹案金之部伍似近本
朝八旗子弟兵以其三百戸為穆昆穆昆十為明
安與今之參領佐領相近其以契丹漢人及渤
海軍奚軍俱設明安與今之蒙古漢人並列八
旗相近然天會以後屢設屢罷又散處中都上
京西京河北山東河東陜西諸州縣此疆彼界
失所統轄法制未能嚴密稽核未能精詳其視
我
朝八旗之部伍整肅體制相維盡統領之方效指
臂之用不可同日語也遼制有部有族部族所
屬有錫林元亦有蒙古軍特默齊軍於編置部
伍規模亦約略近似顧條制尚多疎略豈如我
朝規制以旗隸人即以旗隸兵統之以八分之以
二十四意精法善備極嚴密可以為億萬世法
則乎
元
元史兵志元初有蒙古軍特默齊(蒙古語牧駝人也原作探馬赤)
(今改正)軍蒙古軍皆國人特默齊軍則諸部族也其
法家有男子年十五以上七十以下無衆寡盡僉
為兵十人為一牌設牌頭上馬則備戰鬭下馬則
屯聚牧養孩幼稍長又籍之曰漸丁軍既平中原
發民為卒是為漢軍或以貧富為甲乙戶出一人
曰獨戶軍合二三而出一人則為正軍戶餘為貼
軍士卒之家為富商大賈則又取一人曰餘丁軍
或取匠為軍曰匠軍或取諸侯將校之子弟充軍
曰質子軍又曰圖嚕格(蒙古語質物也原作秃魯華今改正)軍是皆
多事之際一時之制天下既平嘗為軍者定入尺
籍伍符不可更易以兵籍係軍機重務漢人不閱
其數雖樞密近臣職專軍務者惟長官一二人知
故有國百年而内外兵數之多寡人莫有知之者
謹案元之軍制本由僉發故隨時調遣並無一
定之籍其所謂蒙古軍特默齊軍者亦但有是
名其實征戍之法與漢軍無殊未嘗别為條制
也
明(未置)
謹案明代京兵三大營曰五軍曰三千曰神機
後變為十二團營又變為兩官廳其兵則紏集
市儈全無紀律其提督坐營等官亦多世胄紈
袴雖其制亦略似我
朝之步軍統領管轄五營而軍務盡領於内監腐
身熏子掣肘戎行至營中將卒類為中官私人
毫不知兵濫耗名糧注名買替溷充冊籍一旦
有事相率潰奔將不知兵兵不習將所謂三大
營者有其名而失其實京兵之弱莫有如明代
之甚者蓋緣明制召募烏合本無部伍子弟可
備簡擇之人遼金元有其人而立法未臻詳備
豈如我
國家八旗勁旅法良制密平時則守衛巡防征討
則折衝禦侮有治人且有治法者乎明之京兵
營制雖不可與八旗同言並論要其因仍積弱
不能自振可為鍳戒故特附著於此以揭其弊
焉
欽定歷代職官表卷四十四
