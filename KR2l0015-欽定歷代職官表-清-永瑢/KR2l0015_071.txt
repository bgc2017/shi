欽定歴代職官表卷六十五
世爵世職表
表之下其不以侯稱者無所附麗則不入表漢
魏之關内侯亭侯及縣鄉等侯名為侯而位在
子男下則改從附列唯晉以後之縣侯在伯子
男上故别著之唐勲官在輕車都尉上者有上
柱國柱國上護軍護軍在騎都尉下者有驍騎
尉飛騎尉在雲騎尉下者有武騎尉皆今制所
無故不著恩騎尉為
聖朝特設列古所未著謹缺其沿革而仍繫於表
以誌令典焉
世爵世職
國朝定制
世爵世職之等有九曰公曰侯曰伯曰子視一品曰男
視二品曰輕車都尉視三品曰騎都尉視四品曰雲騎
尉視五品曰恩騎尉視七品自公至輕車都尉又各有
三等(授爵自雲騎尉始雲騎尉襲一次加一雲騎尉則合為騎都尉襲二次再加為騎都尉兼一雲騎尉)
(襲三次再加為三等輕車都尉襲四次二等輕車都尉襲五次一等輕車都尉襲六次一等輕車都尉兼一雲)
(騎尉襲七次三等男襲八次二等男襲九次一等男襲十次一等男兼一雲騎尉襲十一次三等子襲十二次)
(二等子襲十三次一等子襲十四次一等子兼一雲騎尉襲十五次三等伯襲十六次二等伯襲十七次一等)
(伯襲十八次一等伯兼一雲騎尉襲十九次三等侯襲二十次二等侯襲二十一次一等侯襲二十二次一等)
(侯兼一雲騎尉襲二十三次三等公襲二十四次二等公襲二十五次一等公襲二十六次内有因陣亡給與)
(者襲次已完仍授恩騎尉令其世襲)
公侯伯子男輕車都尉騎都尉雲騎尉恩騎尉之
爵以褒叙勲績酬庸懋賞次第其功績之大小而
錫以世襲之等
國初定世爵自公至拖沙喇哈番共八等凡授爵自
拖沙喇哈番始如拖沙喇哈番加一拖沙喇哈番則
合為一拜他喇布勒哈番再加則為拜他喇布勒
哈番兼一拖沙喇哈番再加為三等阿達哈哈番
逓加至一等阿達哈哈番如再加一拖沙喇哈番
則為一等阿達哈哈番兼一拖沙喇哈番再加則
為三等阿思哈尼哈番積拖沙喇哈番二十有六
則為一等公開創功臣策勲錫爵與河山共永封
爵在順治七年九年
恩詔以前者世襲罔替或論功在
詔後立功在
詔前者亦世襲罔替其給予
勅書注明世次者仍按次承襲自後凡有忠誠宣力懋建
軍功膺授功爵者除奉
特旨世襲罔替外其餘自拖沙喇哈番襲一次逓加至
一等公襲二十六次至一等公以上爵無可加令
以適子襲一等公以别子襲其餘爵康熙元年定
凡世爵合并至公侯伯者其子弟承襲時照原繫
幾人之爵仍與幾人分襲雍正元年定一二三等
公各錫以美名(如褒績公忠達公等)其外戚則做古恩澤侯
義命為承恩公乾隆元年總理王大臣奏定精竒
尼哈番以下世爵清文並改用漢文精竒尼哈番
為一二三等子阿思哈尼哈番為一二三等男阿
達哈哈番為一二三等輕車都尉拜他喇布勤哈
番為騎都尉拖沙喇哈番為雲騎尉其清文從舊
十四年定一二三等侯伯亦各錫以美名(如奉義侯敦惠)
(伯等)自後膺封爵者凡勲猷殊等皆奉
特旨定錫嘉號十五年定自一等公襲二十六次至雲
騎尉襲一次均按所開襲次載入
誥勅又定陣亡人等子孫襲次已完者賞七品京官令
其世襲罔替十六年世襲七品官定為恩騎尉與
國初所定共為世爵九等
歴代建置
謹案公侯伯子男之爵昉於唐虞仍於三代其
間惟殷爵三等餘皆五等並分土建國𫝊之久
遠封建一定世次不復差别其外則周有司勲
賞地之法蓋如畿内卿大夫世食采邑之比大
小各有差等而世次遠近亦無定制也秦去五
等制爵二十級以賞戰功以徹侯擬公侯以關
内侯擬圻内子男其餘以擬卿大夫士蓋髣髴
其意云爾漢仍而用之制爵大者王小者侯侯
即秦之徹侯也二十級終漢代不廢復有武功
爵之十一級則武帝一時之制也魏别置名號
侯以下諸級復置國王公侯伯子男鄉亭關内
侯諸列蓋五等之目至是復存晉宋以後有開
國爵散爵之分有封郡封縣之别因時殊制以
迄於元明行之不改然其言九等十二等者皆以
親王郡王及諸爵並列而數之考王爵為寵錫
親王之鉅典與酬賞功勲之制不同雖漢初功
臣亦有分王唐代卿士功高者得以至於郡王
要不得以為常制故篇中備採舊史原文而王
爵則概不列之於表至輕車都尉以下古所未
見唐置勲官始改隋之開府儀同三司為上下
輕車都尉儀同三司為騎都尉帥都督為雲騎
尉次列於勲官十二轉之中是為酬勲之始而
宋以後因之其在古者雖漢有輕車將軍騎都
尉之職隋有八尉之目祇可溯其稱名之始而
非以為沿革也恩騎尉則我
皇上創制殊典以優䘏功臣尤為前古勲官所未備
焉考自古勲爵判為兩途不相連屬爵有世襲
而勲無世襲爵之世襲者並無世次之殊其有
功臣受功而兼得他勲者亦不過虚崇美號而
已夫爵所以酬勲也勲官亦所以酬勲也何容
歧視而别置之且周家五等而下卿大夫士皆
謂之爵其次等皆由遞積而上可詳考也惟我
聖朝恩施優渥品秩章明授爵自雲騎尉始積二
十六等而為一等公其一等侯伯子男輕車都
尉之兼一雲騎尉者襲次亦因以逓加勲爵既
合為一世襲之遠近一視其功績之大小其陣
亡授爵襲次已完者復制恩騎尉以優䘏於無
窮茂典隆恩均非前代所可企及兹以歷代規
制不同之故撮叙大端於此以便考証並以見
我
朝世爵定制實為超軼於千古焉
三代
杜佑通典昔黃帝旁行天下分建萬國至於唐虞
别為五等曰公侯伯子男則虞書所謂輯五瑞備
五玉是其制也夏與唐虞同殷制公侯百里伯七
十里子男五十里
禮記王制王者之制禄爵公侯伯子男凡五等(鄭康)
(成注按元命苞云公者為言平也公平正直侯者候也候王順逆伯之為言白也明白於德也子者)
(奉恩宣德男者任功立業此五等者為虞夏及周制殷則三等公侯伯也)公侯田方百
里伯七十里子男五十里(鄭康成注此地殷所因夏爵三等之制也武王)
(初定天下更立五等之爵增以子男而猶因殷之地周公攝政斥大九州之界公侯大者地方五百)
(里其次侯四百里伯三百里子二百里男百里孔穎達疏案尚書武成云列爵維五分土維三既云)
(列爵維五故知增以子男也)
謹案鄭注孔疏皆以殷爵三等至周而仍為五
等惟杜佑以殷制地三等其爵亦有五等為說
少異當以注疏為正
秦
通典秦制爵二十等以賞功勞二十徹侯十九關
内侯十八大世長十七駟車庶長十六大上造十
五少上造十四右更十三中更十二左更十一右
庶長十左庶長九五大夫八公乘七公大夫六官
大夫五大夫四不更三簪褭二上造一公士
後漢書百官志劉昭注劉劭爵制曰商君為政備
其法品為十八級合關内侯列侯凡二十等關内
侯者依古圻内子男之義也秦都山西以關内為
王畿故曰關内侯也列侯者依古列國諸侯之義
也
謹案鄭樵通志曰秦爵二十等最高徹侯乃得
食縣其次關内侯食租税于關内餘十八等大
庶長以下則如吏職馬端臨文獻通考說亦相
同大旨悉本之劉劭蓋其時爵與階不分故共
為二十等今則徹侯關内侯當屬於爵而十八
級當屬于階以其文不可割裂分屬且十八級
者本以賞戰功亦今輕車都尉等官所緣起故
與文武官階篇並錄斯文俾互見焉
漢
史記漢興以来諸侯年表漢興序二等(裴駰集解劉昭曰漢)
(封功臣大者王小者侯也司馬貞索隠應劭曰雖名為王其實如古之諸侯)高祖末年
非劉氏而王者若無功上所不置而侯者天下共
誅之
前漢書百官公卿表爵一級曰公士二上造三簪褭
四不更五大夫六官大夫七公大夫八公乘九五
大夫十左庶長十一右庶長十二左更十三中更
十四右更十五少上造十六大上造十七駟車庶
長十八大庶長十九關内侯二十徹侯皆秦制以
賞功勞徹侯金印紫綬避武帝諱改曰通侯或曰
列侯
謹案漢爵皆沿秦制故此文與秦互見而文武
官階篇中互見亦同
通志漢有國王國侯亭侯三等(王皆裂地侯以戶數為差分民自此)
(始漢初論功封侯者凡百四十三人食邑者除租每戶一歲更輸錢二百)
史記平準書請置賞官命曰武功爵(裴駰集解瓉曰茂陵中書)
(有武功爵一級曰造士二級曰閑輿衛三級曰良士四級曰元戎士五級曰官首六級曰秉鐸七級)
(曰千夫八級曰樂卿九級曰執戎十級曰左庶長十一級曰軍衛此武帝所制以寵軍功焉)諸
買武功爵官首者試補吏先除千夫如五大夫其有
罪又減二等爵得至樂卿以顯軍功軍功多用
越等大者封侯卿大夫小者郎吏吏道雜而多端
則官職耗廢
謹案漢興不設五等其封爵以王侯概之復仍
秦二十等之制以賞功勞鄭樵所謂三等之亭
侯蓋即列侯中之小者耳其實仍二等也初制
分土廣大旋以致亂其後稍復易置諸侯王得
推恩分封其子弟衆建少力而國勢以安亦可
知立制之未善矣至武帝立武功爵以寵軍功
而買爵得至樂卿尤為一時權設之計宜其行
之未久而即罷也漢又有國大夫列大夫上聞
爵見史記樊噲列傳如淳注以為國大夫即官
大夫列大夫即公大夫上聞爵則始於魏文侯
勝齊天子賞文侯以上聞又有執帛執珪之爵
見曹參灌嬰列傳注以為孤卿執帛侯伯執珪
以朝位比之吕氏春秋有得伍員位執珪之文
蓋皆雜採古制而用之者以其非常制故不盡
著而附識於此
後漢書百官志列侯所食縣為侯國本注曰承秦
爵二十等為徹侯金印紫綬以賞有功功大者食
縣小者食鄉亭得臣其所食吏民後避武帝諱為
列侯武帝元朔二年令諸王得推恩分衆子土國
家為封亦為列侯舊列侯奉朝請在長安者位次
三公中興以來唯以功德賜位特進者次車騎將
軍賜位朝廷侯次五校尉賜位侍祠侯次大夫關
内侯承秦賜爵十九等為關内侯無土寄食所在
縣民租多少各有戶數為限
通志後漢爵亦三等(皇子封王其郡為國其列侯雖鄧寇元勲不過四縣)
三國
三國魏志武帝紀建安二十年始置名號侯至五
大夫與舊列侯關内侯凡六等以賞軍功(裴松之注魏書)
(曰置名號侯爵十八級關中侯爵十七級皆金印紫綬又置關内外侯十六級銅印龜鈕墨綬五大)
(夫十五級銅印環鈕亦墨綬皆不食租與舊列侯關内侯凡六等臣松之以為今之虚封蓋自此始)
通典魏黃初三年初制封王之庶子為鄉公嗣王
庶子為鄉侯公之庶子為亭伯其後定制凡國王
公侯伯子男六等次縣侯次鄉侯次亭侯次關内
侯又置名號侯爵十八級關中侯爵十七級關外
侯爵十六級五大夫十五級自關内侯皆不食租
虛封自魏始
謹案五等之制漢代不備至三國而復立而縣
鄉亭侯關内侯復多為之等以變通之蓋因漢
大小列侯而漸分其制也裴松之謂虚封自魏
始蓋指名號侯至五大夫諸爵而言杜佑則以
關内侯以下皆不食租考名號侯以下有關中
侯關内外侯之稱與關内侯相近其所以别為
新置者正以關内侯食封其餘不食封以是為
殊耳是杜佑之言為未核也自秦置爵二十級
而漢因之兩漢書所記之賜爵皆秦舊制也魏
則别置諸爵合而稽之多至六十餘級故魏制
所載每有行賞則必賜爵始之以為賞功終之
以為賜與誠未合於慎重之義矣
晉
晉書職官志武帝咸寧三年有司奏從諸王公更
制戶邑皆中尉領兵大國次國小國皆制所近縣
益滿萬戶又為郡公制度如小國王亦中尉領兵
郡侯如不滿五千戶王置一軍一千一百人亦中
尉領之南宫王承隨五萬各於泰始中封為縣王
邑千戶至是改正縣王增戶為三千戶制度如郡
侯亦置一軍自此非皇子不得為王而諸王之支
庶皆皇家之近屬至親亦各以上推恩受封其大
國次國始封王之支子為公承封王之支子為侯
繼承封王之支子為伯小國五千戶以上始封王
之支子為子不滿五千戶始封王之支子及始封
公侯之支子皆為男非此皆不得封
通志晉有王公侯伯子男又有開國郡公縣公郡
縣侯伯子男及鄉亭關内等侯凡十五等(王大國二萬戶)
(三軍兵五千次國一萬戶二軍兵三千下國五千戶一軍兵一千五百其公之制如五千戶國侯如)
(不滿五千戶國並置一軍千人其伯子男以下各有差不置軍)
宋齊梁陳
宋書百官志宋氏以來一用晉制惟王國大小國
皆有三軍晉江左以來公國無中尉常侍侯國無
大農侍郎伯子男唯典書以下無學官令吏職皆
以次損省焉
通志宋皆因晉制惟大小國皆三軍齊因之梁因
前代
隋書百官志梁制五等諸公位視三公班次之開
國諸侯位視孤卿重號將軍班次之開國諸伯位
視九卿班次之開國諸子位視二千石班次之開
國諸男位視比二千石班次之
通典梁封爵亦如晉宋之制
隋書百官志陳承梁制其封爵為九等之差郡王
第一品嗣王藩王開國郡縣公第二品開國郡縣
侯第三品開國郡縣伯第四品開國子第五品開
國男第六品湯沐食侯第七品鄉亭侯第八品關
中關外侯第九品
通志陳有郡王嗣王藩王開國郡公開國縣公侯
伯子男沐食侯鄉亭侯關中關外侯凡十二等
謹案陳封爵自郡王以下隋書以為九等通志
以為十二等蓋通志分王為三開國公為二隋
書則王公各一等也考自漢制非劉氏不王列
代仍之其自魏晉以迄陳隋諸王爵之制皆為
親藩分土而設於酬勲之典無與唯開國公以
下則皆計功而授爵然亦各開府食邑建置僚
屬又或分土治民為事權所屬與列爵賞功之
制亦不相符合以其為爵級所在故並摭錄其
概備考核焉
後魏
魏書官氏志皇始元年始建曹省封拜五等天賜
元年九月減五等之爵始分為四曰王公侯子除
伯男二號皇子及異姓元功上勲者封王宗室及
始藩王皆降為公諸公降為侯侯子亦以此為差
於是封王者十人公者二十二人侯者七十九人
子者一百三人王封大郡公封小郡侯封大縣子
封小縣王第一品公第二品侯第三品子第四品
(本志舊制諸以勲賜官爵者子孫世襲軍號太和十六年改降五等始革之止襲爵而已)世宗
頒行職令王開國郡公(第一品)散公(從第一品)開國縣侯
(第二品)散侯(從二品)開國縣伯(第三品)散伯(從第三品)開國縣
子(第四品)散子(從第四品)開國縣男(第五品)散男(從第五品)
北齊
隋書百官志後齊官制王第一品開國郡公從第
一品散郡公開國縣公第二品散縣公開國縣侯
從第二品散縣侯開國縣伯第三品散縣伯從第
三品開國縣子第四品散縣子從第四品開國縣
男第五品開國鄉男散縣男從第五品
後周
隋書百官志周制外命諸公九命諸侯八命諸伯
七命諸子六命諸男五命
通典後周制封爵郡縣有公侯伯子男者皆加開
國授柱國大將軍開府儀同者並加使持節大都
督
謹案舊唐書言勲官之始出於周齊交戰之際
本以酬戰士其後漸及朝流階爵之外更為節
級今考周齊爵制史書不詳即其載於舊唐書
者亦止云周置上開府儀同三司開府儀同三
司上儀同三司儀同三司而已其所謂十一號
亦未盡載其目也隋書言隋採周制置上柱國
十一等以酬勤勞則周之十一號亦當不甚相
遠史文闕軼無以察其緣起自魏晉以至後周
亦略識其梗概而已
隋
隋書百官志國王郡王國公郡公縣公侯伯子男
凡九等煬帝時並廢唯留王公侯三等
通典開皇中樊子蓋進爵封為濟公言其公濟天
下特為立名無此郡國
隋書百官志高祖採後周之制置上柱國柱國上
大將軍上開府儀同三司開府儀同三司上儀同
三司儀同三司大都督帥都督都督總十一等以
酬勤勞六年又别置武騎屯騎驍騎游騎飛騎旅
騎雲騎羽騎八尉其品則正六品以下從九品以
上上階為郎下階為尉煬帝罷
通典武騎尉屯騎尉驍騎尉游騎尉飛騎尉旅騎
尉雲騎尉羽騎尉建節尉奮武尉宣惠尉綏德尉
懷仁尉守義尉奉誠尉立信尉都十六尉並隋置
以為武散官
謹案隋代開府儀同三司為唐代輕車都尉之
所從起至雲騎尉則始見於隋書八尉之中當
時蓋特以為官階及武散官而已未嘗有勲爵
之名也然唯未立勲爵則階散即所以酬勲故
考隋代爵制自九等而下必及於十一階與十
六尉也
唐
唐書百官志司封郎中掌封命朝會賜予之級凡
爵九等一曰王食邑萬戶正一品二曰嗣王郡王
食邑五千戶從一品三曰國公食邑三千戶從一
品四曰開國郡公食邑二千戶正二品五曰開國
縣公食邑千五百戶從三品六曰開國縣侯食邑
千戶從三品七曰開國縣伯食邑七百戶正四品
上八曰開國縣子食邑五百戶正五品上九曰開
國縣男食邑三百戶從五品上
通典異姓卿士功業特盛者亦封郡王(自至德元年至大歷)
(三年封異姓為王者凡百一十三人)九等並無官土其加實封者則
食其封分食諸郡以租調給(自武德至天寶實封者百餘人自至德二)
(年至大歷三年實封者二百六十五家)
謹案唐爵九等功臣亦多至郡王者然爵土皆
係虚名所給實封俱於内府支給繒布又多及
身而止不復著承襲之典其制與前代異馬端
臨通考云唐初如英衛之類其子尚襲封至中
葉以後則此制盡廢如狄仁傑封梁公子元嗣
未嘗襲梁公張說封燕公子均未嘗襲燕公也
今考唐書元宗本紀開元五年詔予公侯子孫
承襲褚無量列傳無量請收叙唐初功臣世絶
者雖在支庶亦得承襲元宗允其請始與襲封
是則開元中偶有襲封而肅代後則絶無其制
也又云唐會要神龍二年七月制功臣段志元
等二十五家所食實封並依舊給可見當時實
封止受封者之身如此二十五家則特旨支給
非通例也夫酬庸錫爵位至王公乃及身而止
其子孫曾不得仰沾恩澤此唐制疎略不得優
厚勲庸之義厥後強藩列鎮反得私竊土地而
世守之亦輕重倒置積漸使然也
唐書百官志司勲郎中掌官吏勲級凡十有二轉
為上柱國視正二品十有二轉為柱國視從二品
十轉為上護軍視正三品九轉為護軍視從三品
八轉為上輕車都尉視正四品七轉為輕車都尉
視從四品六轉為上騎都尉視正五品五轉為騎
都尉視從五品四轉為驍騎尉視正六品三轉為
飛騎尉視從六品二轉為雲騎尉視正七品一轉
為武騎尉視從七品凡以功授者覆實然後奏擬
戰功則計殺獲之數堅城苦戰功第一者三轉出
少擊多曰上陣兵數相當曰中陣出多擊少曰下
陣矢石未交䧟堅突衆敵因而敗者曰跳盪殺獲
十之四曰上獲十之二者中獲十之一曰下獲凡
酬功之等見任前資常選曰上資文武散官衛官
勲官五品以上曰次資五品以上子孫上柱國柱
國子勲官六品以下曰下資白丁衛士曰無資跳
盪人上資加二級次資下資無資以次降凡上陣
上獲五轉中獲四轉下獲三轉第二第三等逓降
焉中陣之上獲眡上陣之中獲中獲眡上陣之下
獲下獲兩轉下陣之上獲眡中陣之中獲中獲眡
中陣之下獲下獲一轉破蠻獠上陣上獲比兩番
降二轉凡勲官九百人無職任者番上於兵部眡
遠近為十二番以強幹者為番頭留宿衛者為番
月上外州分五番主城門倉庫執刀上柱國以下
番上四年驍騎尉以下番上五年簡於兵部授散
官不第者五品以上復番上四年六品以下五年
簡如初再不中者十二年則番上六年八年則番
上四年勲至上柱國有餘則授周以上親無者賜
物太常音聲人得五品以上勲非征討功不除簿
諸州授勲人歲第勲之高下三月一報戶部有蠲
免必驗
謹案唐始列勲官為十二轉之法以差序功績
而定其品數蓋周禮司勲之遺意也其戰功有
上陣中陣下陣之殊其叙資有上資中資下資
無資之别而番上輪簡規制亦為詳備但十二
轉至上柱國而止而九等之爵不歸積算則以
爵與勲分為二途不相聫攝其實唐爵但係虚
名並無分土而勲官之制則除授益輕至其末
路遂不復存優崇之意舊唐書言咸亨後戰士
授勲動盈萬計身應役使有類僮僕據令乃與
公卿齊班以為由其猥多出自兵卒之故此固
末季粃政非立法之本意然當時之濫予無次
亦可概見矣
舊唐書職官志唐初改上開府儀同三司為上輕
車都尉開府儀同三司為輕車都尉儀同三司為
騎都尉上大都督為驍騎尉大都督為飛騎尉帥
都督為雲騎尉都督為武騎尉勲官者出於周
齊交戰之際本以酬戰士其後漸及朝流階爵之
外更為節級周置上開府儀同三司開府儀同三
司上儀同三司儀同三司等十一號隋文帝因周
之舊更增損之武德初雜用隋制至七年頒令定
為上柱國柱國上大將軍大將軍上輕車都尉輕
車都尉上騎都尉騎都尉驍騎尉飛騎尉雲騎尉
武騎尉凡十二等起正二品至從七品貞觀十一
年改上大將軍為上護軍大將軍為護軍自外不
改
通典漢文帝元年始用宋昌為衛將軍位亞三司
後漢章帝建初三年使車騎將軍馬防同三司同
三司之名自此始魏黃權以車騎將軍開府儀同
三司開府之名自此始齊開府儀同三司如公梁
開府儀同三司位次三公後魏亦有之北齊有開
府儀同三司及儀同三司後周改為開府儀同大
將軍儀同大將軍仍增置上開府儀同大將軍上
儀同大將軍隋文帝並以為散官唐改上開府儀
同三司為上輕車都尉開府儀同三司為輕車都
尉儀同三司為騎都尉
謹案開府儀同三司列代以為散官隋唐以為
文散官與勲賞不相合而武德七年所制上輕
車都尉騎都尉實由此而改其沿革之由不可
没也唯其與勲爵秩殊制故權差叙唐書及通
典之文於此以著勲官之概而不復列之於表
通典輕車將軍漢武帝置以公孫賀為之又有輕
車校尉梁陳後魏北齊亦有輕車將軍唐採舊名
置上輕車都尉輕車都尉騎都尉漢武帝置以李
陵為之更始初亦有晉以後歷代皆有之唐採舊
名置上騎都尉騎都尉
謹案漢以來輕車校尉輕車將軍及騎都尉乃
將輕車及騎士之官皆以實職供事不為繫銜
唐省其職而採其名以為勲官之等蓋所從者
開府儀同三司之秩而所採者輕車校尉等官
之名故並列於此以資考覽
通典驍騎尉飛騎尉雲騎尉武騎尉並隋置為文
散官(按當作武散官通典誤)唐採置自上柱國以下並為勲
官
謹案隋置八尉後加為十六尉皆為武散官唐
採其四以為勲官其雲騎尉則即今制之所由
昉也考雲騎尉隋以前所無有而八尉之由設
實始於漢武帝之八校武帝置中壘屯騎步兵
越騎長水胡騎射聲虎賁等八校尉後漢則為
五校皆掌宿衛兵魏晉以下五校之名與後漢
同惟後魏五校各置二十人此實隋八尉之所
由始也唐雲騎尉之秩因帥都督而改而其名
則因隋之八尉故追溯其沿襲之由来者如此
至唐勲官之上柱國柱國上護軍護軍驍騎尉
飛騎尉武騎尉今皆不設而恩騎尉則出於
聖朝創制之特典逾格殊恩非復唐以來之所有故
無從考証焉
五季
文獻通考封爵之差唐制王食邑五千戶郡王國
公三千戶開國郡公二千戶縣公千五百戶縣侯
千戶伯七百戶子五百戶男三百戶又有食實封
者給縑帛每賜爵逓加一級唐末及五代始有特
加邑戶而罷實封之給又去縣公之名封侯以郡
宋史職官志五代以來初叙勲官即授柱國
謹案五代封爵之制不詳於史惟親王之封代
必有之今據文獻通考所載則列爵九等與唐
不異惟去縣公而以郡侯代之且罷實封之給
耳又據叙勲即授柱國之文則知勲官十二等
非復唐代之制也
宋
宋史職官志司封郎中掌官封叙贈承襲之事列
爵九等曰王曰郡王曰國公曰郡公曰縣公曰侯
曰伯曰子曰男(分國三等大國二十七次國二十小國二百二十)
謹案宋史職官志又云爵一十二王嗣王郡王
國公郡公開國公開國郡公開國縣公開國侯
開國伯開國子開國男所載與此文少異蓋其
先定制而中葉則漸有變更也
宋史職官志司勲郎中參掌勲賞之事凡勲級十
有二曰上柱國正二品曰柱國從二品曰上護軍
正三品曰護軍從三品曰上輕車都尉正四品曰
輕車都尉從四品曰上騎都尉正五品曰騎都尉
從五品曰驍騎尉正六品曰飛騎尉從六品曰雲
騎尉正七品曰武騎尉從七品率三歲一遷必因
其除授以加之凡賞有格若事應賞從其所隸之
司考實以報則必審核其狀以格覆之謂之有法
酬賞非格所載參酌輕重擬定以上尚書省謂之
無法酬賞若功賞未酬而賞格改易者輕從舊格
重從新格
文獻通考政和中罷勲官淳熙末朝議欲復之以
旌有功如貼職之比後亦不果行惟安南闍婆占
城三國王始封加上柱國南丹州刺史加武騎尉
焉
文獻通考宋又採秦制賜民爵曰公士(端拱元年賜諸州高)
(年一百二十七人爵公士景德中福建民有擒獲強盗者當授鎮將以遠俗非所樂並賜公士自後)
(率為例)
岳珂愧郯錄階散勲官前世合於一至唐則析而
為二階勲功臣檢校唐析於四而宋則合於一隋
置上柱國至都督總十一等以酬勤勞置六品以
下散官八郎為正階八尉為從階柱國等號本以
酬勞武騎諸稱並同郎位至唐一歸之於勲官則
階散也勲官也唐雖因隋而所用未嘗因隋是謂
前世合於一而唐則析為二唐之有功者或叙階
或賜勲或加以檢校或寵以名號而又申之以封
爵重之以實封宋制每一遇郊官至某則加功臣
若千字酬勲若干級進階若干等徹國若干戶並
舉而與之故世但以為煩而不見其用是謂唐析
於四而宋則合於一所以神宗獨斷而盡去之也
謹案勲官與授爵本不相同唯其分職逓轉為
制有相近者故著其稱名之始唐代設此蓋袛
以為階散之互用至宋而遇郊錫賫進級紛紜
不以為酬功之等而以為濫賞之資其為失又
殊甚矣岳珂所載頗盡階勲分合之曲折而宋
代濫賞之失亦可概見故節錄其文於此以資
考証焉
遼
王世貞藝苑巵言遼之封爵惟有國王郡王國公
三等郡名率以漆水柳城混作蘭陵亦如宋高密
建安之類國名則屢進屢改有加至二國者其初
宗室與勲戚無異道宗太康五年詔惟王子封一
字王餘並削降(遼之外戚多以功封非盡由恩澤也)
王圻續文獻通考勲級遼無考
金
金史百官志封爵正從一品曰郡王曰國公正從
二品曰郡公正從三品曰郡侯正從四品曰郡伯
(舊曰縣伯成安二年更)正五品曰縣子從五品曰縣男凡勲
級正二品曰上柱國從二品曰柱國正三品曰上
護軍從三品曰護軍正四品曰上輕車都尉從四
品曰輕車都尉正五品曰上騎都尉從五品曰騎
都尉正六品曰驍騎尉從六品曰飛騎尉正七品
曰雲騎尉從七品曰武騎尉
元
續文獻通考元制王正一品郡王從一品國公正
二品郡公從二品國侯正三品郡侯從三品國伯
正四品郡伯從四品縣子正五品縣男從五品上
柱國正一品柱國從一品上護軍正二品護軍從
二品上輕車都尉正三品輕車都尉從三品上騎
都尉正四品騎都尉從四品驍騎尉正五品飛騎
尉從五品雲騎尉正六品武騎尉從六品
明
明史職官志凡爵非社稷軍功不得封封號非特
旨不得與或世或不世皆給誥劵
續文獻通考太祖下江左因勝國之舊為五等爵
以贈勲臣及文武之死綏者其後有王公侯伯之
典而罷子男洪武十七年奏定有封爵者給誥皆
如一品之制惟公侯用玉軸伯子男犀軸
明史職官志稽勲掌勲級凡文勲十(正一品左右柱國從一品)
(柱國正二品正治上卿從二品正治卿正三品資治尹從三品資治少尹正四品贊治尹從四品贊)
(治少尹正五品修正庶尹從五品協正庶尹)自五品以上歴再考乃授
勲武選掌功賞之事凡武官六品其勲十有二
(正一品左右柱國從一品柱國正二品上護軍從二品護軍正三品上輕車都尉從三品輕車都尉)
(正四品上騎都尉從四品騎都尉正五品驍騎尉從五品飛騎尉正六品雲騎尉從六品武騎尉)
謹案明初為五等之爵後有王公侯伯而無子
男既而仍設五等皆給誥劵世襲凡襲封則徵
其誥劵稽其功過覈其宗支以第其世流降除
之等吏部驗封司掌之此明代五等之制也至
勲級則有文勲武勲之别考武勲盡從前代而
文勲則别為柱國卿尹之號核其要歸亦猶文
散武散之義而已兹以列代沿襲之故並列於
篇以考見異同之制焉謹案世爵之制莫大于
定功閥之大小以為世襲之久近前代惟五等
則有承襲其以軍功賜爵者類不及其子孫甚
至唐封功臣爵至郡王亦皆及身而止其子孫
無聞焉至如列代之開國公侯亦祇美其名稱
功非佐命亦從給子非實如周禮之分王功曰
勲國功曰功也漢家賜爵紛紜東西京無代無
之有普天下均賜一級者其間復令民得買爵
而軍功之賞大者公侯卿大夫小者郎吏吏道
雜而官職耗廢宋每遇郊祀錫賞勲爵無數以
酬功之鉅典而僣濫用之殊不甚惜其敝甚矣
其端皆由於爵制未定或多為之節級以備賞
賜或虛設其勲階以示褒寵而總無與于循名
核寔之義也我
朝自開國功臣世襲罔替其後有忠勤著績軍功
異等者咸授以二十六等之爵列爵之等級即
為世襲之等級無有及身授爵而子若孫不得
襲封者至於叙次軍功則以現任官職之大小
計其立功之參等而分别除授戰功則有功牌
之五等攻城則有難易之六等水戰則有奪舟
之三等陣亡授爵則自雲騎尉至輕車都尉兼
一雲騎尉有差皆計功覈實澤及子孫無或有
虚錫之爵公侯伯既褒以美名其有勲績懋著
復特承
諭旨既俾得世襲罔替其已得世襲之爵又以軍功
得封合為一爵者一等男以下按次承襲至一
等男以上則均為世襲罔替
皇上復優念陣亡之後襲次已畢復錫恩騎尉以傳
之永久班爵既定較如畫一而
隆恩所逮有加無已以視前代襲爵不分大小勲官
徒為虚設者品制之詳明德澤之宏遠誠不可
以道里計矣
欽定歷代職官表卷六十五
