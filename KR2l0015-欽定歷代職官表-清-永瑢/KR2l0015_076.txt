欽定歷代職官表卷七十
新疆各官表
新疆各官
國朝官制
總統伊犂等處將軍一人參贊大臣一人(裁設無定)領隊大
臣五人印房司官二人筆帖式二人糧餉處司官二人
筆帖式一人駝馬處司官一人筆帖式一人卡倫侍衛
十二人
將軍統掌新疆之軍政山北山南皆聽節制參贊
大臣參贊軍務與將軍同駐伊犂領隊大臣分統
游牧駐惠寧城者一駐惠遠城者四
總管六人副總管七人協領十有二人佐領一百有八
人防禦五十有六人驍騎校一百有八人署理營務筆
帖式十人
總管分理營務錫伯一副一索倫達呼爾一察哈
爾二副二額魯特二副三協領分理滿洲蒙古官
兵駐惠寧城者四駐惠遠城者八佐領惠寧城十
六惠遠城四十錫伯八索倫達呼爾八察哈爾十
六額魯特二十防禦惠寧城十六惠遠城四十驍
騎校各如其佐領之數署理營務筆帖式滿洲蒙
古二錫伯二索倫達呼爾二察哈爾二額魯特二
俱經制之缺由伊犂所屬諸旗揀補又有領催委
署前鋒校或給七品頂帶或給六品頂帶在卡倫
侍衛上行走者舊無定額
總理回務頭等台吉三品阿奇木伯克一人四品伊什
罕伯克一人五品噶匝納齊伯克二人五品商伯克二
人六品哈子伯克一人六品都官伯克一人七品密喇
布伯克六人七品明伯克六人七品什和勒伯克一人
七品帕察沙布伯克一人七品玉資伯克一人
阿竒木伯克總理回務伊什罕伯克副之噶匝納
齊伯克掌理田賦商伯克掌征輸哈子伯克掌詞
訟都官伯克掌遞送兵馬糧餉文卷一切官物及
分攅差務密喇布伯克掌水利明伯克掌千戶之
徵輸一切雜務什和勒伯克掌驛館薪芻諸務帕
察沙布伯克掌巡緝牢獄諸務玉資伯克掌百戶
之徵輸一切雜務
烏魯木齊都統一人副都統一人
掌烏魯木齊之軍政滿洲綠旗官兵皆屬焉舊惟
設安西提標綠旗五營乾隆三十六年始以滿洲
兵駐防設參贊大臣一人三十八年又設領隊大
臣二人四十二年始定為今制
協領六人佐領二十有四人防禦二十有四人驍騎校
二十有四人九品筆帖式二人卡倫侍衛三人
乾隆三十七年設管理額魯特官兵總管一人副
總管一人佐領四人驍騎校四人四十二年移駐
塔爾巴哈台又有管理台站屯政厰務各員或由
陜西甘肅二省除派或由伊犂調撥無定額
庫爾喀喇烏蘇領隊大臣一人
舊以侍衛駐劄屬於烏魯木齊不得自奏事其文
移亦由烏魯木齊轉行不給印信乾隆三十五年
始請給印信仍屬烏魯木齊三十七年始定為今
制
管理糧餉官一人
又有管理臺站屯政文武各員或由陜西甘肅二
省除派或由伊犂烏魯木齊調撥無常員
塔爾巴哈台參贊大臣一人領隊大臣二人(一管四營一管額魯)
(特)
乾隆三十年設初駐雅爾後移駐今治
總管一人副總管一人佐領八人驍騎校八人卡倫侍
衛十二人印房章京三人筆帖式三人管理糧餉官一
人
總管舊駐烏魯木齊乾隆四十二年移駐
巴里坤領隊大臣一人協領二人佐領八人防禦八人
驍騎校八人印房筆帖式一人
乾隆三十七年原設參贊大臣一人領隊大臣一
人協領四人佐領防禦驍騎校各十六人筆帖式
二人後改參贊大臣為領隊大臣而以領隊大臣
一人移駐古城協領以下等官亦分其半隨駐
古城領隊大臣一人協領二人佐領八人防禦八人驍
騎校八人印房筆帖式一人
並乾隆三十九年自巴里坤移駐
謹案巴里坤今為鎮西府治已列在郡縣且原
隸版圖不在新疆之數以其為新疆北路之門
戶而分置駐防亦與新疆一例故以領隊大臣
列新疆表中至其文武諸官則各見本門兹不
複載
總理烏什等處參贊大臣一人協理大臣一人(裁設無定)阿
克蘇領隊大臣一人
掌烏什之政令兼統賽喇木拜城其阿克蘇一城
舊别設辦事大臣乾隆三十一年亦併隸烏什而
裁舊設副都統一人改設參贊大臣以阿克蘇大
臣移駐其領隊大臣則自喀什噶爾移駐
印房章京二人筆帖式三人管理糧餉官一人
印房章京乾隆三十一年設筆帖式舊設一員乾
隆三十一年增二員管理糧餉官舊調用陜甘二
省典史一員亦乾隆三十一年改用部員其換防
屯田等官由陜甘二省自副將以下除派舊無常
員
協領一人佐領二人防禦二人驍騎校二人護送伯克
侍衛一人卡倫侍衛十有一人軍臺委署筆帖式十人
佐領防禦驍騎校俱乾隆三十一年由烏魯木齊
巴里坤調撥移駐卡倫侍衛則舊所設也
管理回民五品阿竒木伯克一人六品哈子伯克一人
七品明伯克一人七品密喇布伯克一人分理阿克蘇
三品阿竒木伯克一人四品伊什罕伯克一人五品噶
匝納齊伯克一人五品商伯克一人六品哈子伯克一
人六品巴濟吉爾伯克一人六品伯克二人七品訥克
布伯克一人七品都官伯克三人七品莫提色布伯克
一人七品木特斡里伯克一人七品明伯克二人七品
阿爾巴布伯克一人七品帕察沙布伯克一人七品什
和勒伯克二人七品伯克三人分理阿克蘇所屬六品
阿竒木伯克一人喀勒喀勒六品阿竒木伯克一人七
品哈子伯克一人七品密喇布伯克一人七品明伯克
一人雅爾巴什七品密喇布伯克一人七品明伯克一
人庫車巴什七品密喇布伯克一人七品明伯克一人
阿克雅爾七品密喇布伯克一人七品明伯克一人哈
喇塔勒七品密喇布伯克一人七品明伯克一人哈爾
噶額密什七品密喇布伯克一人雅爾賽喇木七品明
伯克一人愛庫爾七品密喇布伯克一人英額阿里克
七品明伯克一人赫色勒七品明伯克一人分理賽哩
木三品阿竒木伯克一人四品伊什罕伯克一人五品
噶匝納齊伯克一人六品哈子伯克一人七品密喇布
伯克一人七品明伯克一人分理拜城四品阿竒木伯
克一人五品伊什罕伯克一人六品噶匝納齊伯克一
人七品密喇布伯克一人七品哈子伯克一人七品明
伯克一人
巴濟吉爾伯克掌税務訥克布伯克掌營建莫提
色布伯克掌回衆之教法不與政事木特斡里伯
克掌售授田産與其税務阿爾巴布伯克掌差役
六品伯克掌修壩管臺七品伯克掌採銅餘伯克
與伊犂同名者其所掌並同
謹案此皆乾隆三十年平定逆回後重定之制
與初制稍有異同今不具載
葉爾羌辦事大臣一人協辦大臣一人
乾隆二十六年設領隊大臣二人尋省以協辦大
臣兼理領隊事務
印房章京二人筆帖式三人委署筆帖式二十人管理
糧餉官一人佐領二人驍騎校二人聽差坐卡侍衛十
有三人
佐領驍騎校並乾隆三十六年設由伊犂烏魯木
齊等處調撥侍衛乾隆二十六年設初定十五員
後減二員
管理回民三品阿竒木伯克一人四品伊什罕伯克一
人四品商伯克一人五品密喇布伯克一人五品訥克
布伯克一人五品木特斡里伯克一人五品哈喇都官
伯克一人五品帕察沙布伯克一人五品哈子伯克一
人六品巴濟吉爾伯克一人六品明伯克一人六品都
官伯克一人六品莫提色布伯克一人六品什和勒伯
克一人六品匝布梯墨克塔布伯克一人六品巴克瑪
塔爾伯克一人六品哲博伯克一人六品阿爾巴布伯
克二人六品賽特里伯克一人分理托古斯哈特五品
阿竒木伯克一人六品哈子伯克一人六品明伯克一
人分理英額齊盤五品阿竒木伯克一人六品密喇布
伯克一人六品明伯克一人分理哈爾噶里克五品阿
竒木伯克一人六品哈子伯克一人六品密喇布伯克
一人六品明伯克一人分理和什阿喇布五品阿竒木
伯克一人分理伯什恰特五品密喇布伯克一人分理
薩納珠五品阿竒木伯克一人分理舒帖五品密喇布
伯克一人六品明伯克一人分理裕勒阿里克六品阿
竒木伯克一人分理色哩克郭勒五品阿竒木伯克一
人六品伊什罕伯克一人六品商伯克一人六品哈子
伯克一人六品阿爾巴布伯克一人七品什和勒伯克
一人七品巴匝爾伯克一人分理巴爾楚克六品阿竒
木伯克一人分理塔克布依六品阿竒木伯克一人分
理坡斯恰木六品哈子伯克一人分理阿喇巴特齊六
品密喇布伯克一人分理鄂湍楚魯克六品密喇布伯
克一人
匝布梯墨克他布伯克掌教習經館巴克瑪塔爾
伯克掌果園哲博伯克掌修造甲械賽特里伯克
掌巡察街道園林果木諸務巴匝爾伯克掌市肆
細務餘與伊犂諸處同名者所掌並同
和闐辦事大臣二人委署筆帖式二人
管理回民三品阿竒木伯克一人四品伊什罕伯克一
人五品哈什伯克一人五品木特斡里伯克一人六品
哈喇都官伯克一人七品訥克布伯克一人七品莫提
色布伯克一人七品木特斡里伯克一人七品都官伯
克一人七品哈喇都官伯克一人七品什和勒伯克一
人分理額勒齊五品噶匝納齊伯克一人六品哈子伯
克一人七品帕察沙布伯克一人七品明伯克一人分
理額勒齊屬境七品密喇布伯克一人七品明伯克三
人分理玉隴哈什四品阿竒木伯克一人五品商伯克
一人六品哈子伯克一人分理玉隴哈什屬境七品密
喇布伯克二人七品明伯克二人分理哈喇哈什四品
阿竒木伯克一人五品商伯克一人六品哈子伯克一
人七品帕察沙布伯克一人七品都官伯克一人分理
哈喇哈什屬境七品密喇布伯克三人七品明伯克四
人分理齊喇四品阿竒木伯克一人六品哈子伯克一
人七品密喇布伯克一人七品明伯克一人分理塔克
四品阿竒木伯克一人六品哈子伯克一人分理克勒
雅四品阿奇木伯克一人六品哈子伯克一人分理克
勒雅屬境七品密喇布伯克一人七品明伯克二人
哈什伯克掌採玉哈喇都官伯克掌安設臺站修
整兵械餘與伊犂諸處同名者所掌並同
喀什噶爾辦事大臣一人協辦大臣一人
乾隆二十四年設參贊大臣一人總理各回城事
務又設領隊大臣一人三十一年移駐烏什改設
辦事大臣專司境内之事其協辦大臣則仍二十
四年所舊設也
印房章京一人辦理回務章京一人筆帖式一人委署
筆帖式六人軍臺委署筆帖式一人管理糧餉官一人
印房章京辦理回務章京俱乾隆二十六年設筆
帖式二十七年設管理糧餉官亦二十六年設又
有駐防滿洲領隊官無常員
總管一人參領二人防禦一人驍騎校三人聽差守卡
侍衛十有三人
總管等官俱乾隆二十四年設侍衛乾隆二十六
年設初十五員三十五年移駐塔爾巴哈台二員
管理回民三品阿竒木伯克一人四品伊什罕伯克一
人四品噶匝納齊伯克一人四品商伯克二人五品哈
子伯克一人五品訥克布伯克一人五品莫提色布伯
克一人五品木特斡里伯克一人六品巴濟吉爾伯克
一人六品明伯克一人六品都官伯克一人六品阿爾
巴布伯克一人六品帕察沙布伯克一人六品克哷克
雅喇克伯克一人六品什和勒伯克一人六品巴克瑪
塔爾伯克一人七品明伯克一人分理牌租巴特四品
阿竒木伯克一人七品明伯克一人分理塔什巴里克
四品阿竒木伯克一人分理阿斯屯阿喇圖什五品阿
竒木伯克一人六品哈子伯克一人七品明伯克五人
分理玉斯屯阿喇圖什六品阿竒木伯克一人六品哈
子伯克一人七品明伯克一人分理伯什克哷木五品
阿竒木伯克一人六品哈子伯克一人六品密喇布伯
克一人六品明伯克一人分理提斯衮五品密喇布伯
克一人分理阿喇古六品阿竒木伯克一人六品哈子
伯克一人分理鄂坡勒六品阿竒木伯克一人分理汗
阿里克六品密喇布伯克一人六品哈子伯克一人七
品明伯克一人分理霍爾千六品密喇布伯克一人六
品明伯克一人分理克色勒布依六品密喇布伯克一
人分理塞爾滿六品密喇布伯克一人分理托庫薩克
六品密喇布伯克一人分理托普魯克七品明伯克一
人分理岳普囉克七品明伯克一人分理英吉沙爾四
品阿竒木伯克一人六品哈子伯克一人六品密喇布
伯克一人總理英吉沙爾五處卡倫伯克一人英吉沙
爾屬賽哩克七品密喇布伯克一人
克哷克雅喇克伯克掌商賈貿易收其税入餘與
伊犂諸處同名者所掌並同
庫車辦事大臣一人
兼轄沙雅爾乾隆二十四年設
印房章京一人筆帖式二人委署筆帖式三人辦理糧
餉官一人
並乾隆三十一年設章京原設二員三十四年裁
一員辦理糧餉官乾隆二十四年設二十六年定
以陜甘二省縣丞典史差充
管理回民三品阿竒木伯克一人四品伊什罕伯克一
人五品噶匝納齊伯克一人五品商伯克一人六品哈
子伯克一人七品密喇布伯克二人七品訥克布伯克
一人七品明伯克一人七品都官伯克三人七品木特
斡里伯克一人七品莫提色布伯克一人七品阿爾巴
布伯克一人七品帕察沙布伯克一人七品採銅伯克
一人分理沙雅爾三品阿竒木伯克一人四品伊什罕
伯克一人五品噶匝納齊伯克一人五品商伯克一人
六品哈子伯克一人七品密喇布伯克一人七品訥克
布伯克一人七品都官伯克二人七品莫提色布伯克
一人七品採銅伯克一人
哈喇沙爾辦事大臣一人
印房筆帖式六人管理糧餉官一人
又有管理屯政等官由陜西甘肅二省以參將遊
擊除派無常員
管理庫爾勒回民三品阿竒木伯克一人四品伊什罕
伯克一人五品噶匝納齊伯克一人五品商伯克一人
六品哈子伯克一人七品明伯克一人七品訥克布伯
克一人七品王資伯克一人六品伯克一人七品伯克
一人管理布古爾回民三品阿竒木伯克一人四品伊
什罕伯克一人五品噶匝納齊伯克一人五品商伯克
一人六品哈子伯克一人七品明伯克一人七品訥克
布伯克一人七品玉資伯克一人六品伯克一人七品
伯克一人
自阿竒木伯克至玉資伯克所掌皆與伊犂諸處
同其六品伯克則專司查臺七品伯克則專司採
銅均乾隆三十一年設旋因移回戶於庫轍滿裁
六品哈子伯克一員增四品阿竒木伯克一員併
移五品噶匝納齊伯克一員七品玉資伯克一員
前往治之後回戶仍移歸庫爾勒官制亦仍如舊
額
吐魯番辦事大臣一人
辦事大臣初駐闢展統綠旗兵三百名乾隆四十
二年改定今制移駐吐魯番
參領二人佐領十有五人驍騎校十有五人印房章京
一人正八品筆帖式一人委署筆帖式六人
乾隆二十六年設印房筆帖式一員後改設章京
二員四十一年裁一員其筆帖式一員四十年設
委署筆帖二十六年初設十三員後裁七員又有
聽差各員于内地鎮營員弁内派撥無定額
總理回務扎薩克郡王一人協理回務圖撒拉克齊二
人分駐羅布淖爾五品伯克三人六品伯克七人(詳見藩屬)
哈密辦事大臣二人
掌哈密之屯政與其儲積之數故其印文稱哈密
辦理糧餉大臣而地方諸務亦並治焉
印房章京一人驍騎校一人筆帖式六人
總理回衆郡王一人(詳見藩屬)
管轄五堡回民屯衆諸務以聽於大臣
謹案吐魯番哈密雖舊有之地以其為新疆南
路之門戶故與巴里坤一例均列于新疆之中
歴代建置
謹案西域自漢武帝時始通中國特為置官領
護其後又置都護及戊巳校尉屯田車師前王
庭當時自譯長城長且渠當戶而上佩漢印綬
者三百七十六人然不過虚奉名號而已非能
有其土宇設官以治之也建武中西域諸國復
遣使内屬光武以天下初定未遑遠馭閉關謝
之永平十六年始置宜禾都尉明年復置都護
永初以降或設都護或僅設校尉廢置不常唐
初西州特置都護府設大都護以領之後復改
為節度使亦聊示羈縻不能制其要領迨宋而
靈夏之間方為敵境遠撫長馭非所與聞遼代
起自滑鹽方事南征未專西顧僅置夏州蕃落
諸使元代勃興始滅西域四十餘國其後又遣
將入乞石迷至富郎而還於是西域之地盡歸
統攝然大抵以諸王駙馬為行營統軍以鎮之
亦未能郡縣其地比於諸路也迨明而嘉峪設
守啟閉不時哈密迤西棄同甌脱河套之議舉
國震驚無論陽關以外形勢孱弱蓋不足言矣
我
皇上御極以來德威遠播聲教遐通薄海内外悉主
悉臣近者蕩平準部戢定回疆
天戈所指歸仁恐後由是天山南北數萬里而遥悉
歸版宇
皇上明撡金鏡因地制宜列戍開屯設官分職使綱
目相繫臂指相維巴里坤烏魯木齊諸地已置
郡縣而列學校其他亦皆屹然重鎮鞏固萬年
至山南回部諸官自三品以至七品仍其舊名
而寵以
天朝之品秩賞罰黜陟悉與内地諸官同
威德之昭宣
經綸之遠大豈惟漢唐以來所未睹抑亦三皇五帝
所莫可比倫矣謹條列縷分用彰
膚功之盛至歴代沿革謹擇其稍近今制者姑存一
二見建置之所起而已其係名西域而未嘗實
治其地受爵中朝而未嘗真設以官者則概不
濫載益以見
聖代規模鴻闊為載籍之所未聞焉
三代(未置)
秦(未置)
漢
漢書百官公卿表西域都護加官宣帝地節二年
初置以騎都尉諫大夫使護西域三十六國有副
校尉秩比二千石丞一人司馬侯千石各二人
荀悦漢紀鄭吉使護鄯善西南道以攻破車師日
逐王請降于吉遂將詣京師封日逐王為歸德侯
吉為安遠侯使吉并護車師以西北道故號都護
都護之號自吉始也於是吉始中西域為立幕府
治隖壘城鎮撫諸國漢之號令頒於西域始自張
騫而成於鄭吉
謹案都護之設在神爵二年通鑑考異謂漢百
官公卿表作地節二年西域傳作神爵三年皆
誤也又考西域傳云宣帝時遣衛司馬鄭吉使
護鄯善以西數國及破姑師未盡殄分以為車
師前後王及山北六國時漢獨護南道未能盡
并北道其後日逐王畔單于將衆來降護鄯善
以西使者鄭吉迎之既至封日逐王歸德侯乃
因使言并護北道故曰都護又鄭吉傳吉既破
車師降日逐威震西域遂并護車師以西北道
故號都護師古曰並護南北二道故謂之都今
西域庫車為古之車師南道也伊犂在庫車西
北北道也今伊犂將軍總轄南北二道則正漢
都護之職矣
漢書百官公卿表戊己校尉武帝初元元年置有
丞司馬各一人侯五人秩比六百石
謹案戊己校尉漢官儀云戊己中央鎮覆四方
後漢書西域傳注云開渠播種以為厭勝故稱
戊己王彦賓云戊己土也屯田以耕土為事故
取為名顔師古則謂甲乙丙丁壬癸皆有正位
唯戊己寄治耳今所置校尉亦無常居故取戊
己為名馬融傳稱校隊按部前後有屯甲乙相
伍戊己為堅注謂戊己居中為中堅諸說不同
然其為將兵屯種之職則無異說也
漢書西域列傳元帝時復置戊己二校尉屯田車
師前王庭
謹案顔師古百官表注云有戊校尉己校尉則
戊己當是兩官考漢武帝時始置校尉領護田
卒但以屯田校尉為稱後乃為戊己校尉表初
不言戊校己校兩官徧考前書紀傳如徐普刁
護郭欽皆兼戊己為官稱獨烏孫傳云徙己校
屯烏墨是特兵有戊校己校之分即顔師古亦
謂戊己兩校為兵而於表云兩尉殆見後漢書
西域傳元帝置戊己二校尉遂為此說蓋范蔚
宗亦以後漢有戊校尉因謂元帝所置為二尉
其實兩都設官之制不同後漢有戊己校尉戊
校尉而各以校兵為名前漢有戊校己校之兵
而尉之官稱則仍兼戊己也考通鑑載竇固奏
復置西域都護戊己校尉以陳睦為都護司馬
耿恭為戊己校尉屯後王部金滿城謁者關寵
為戊己校尉屯前王柳中城耿恭關寵一時並
為校尉各屯一處而不分戊己然則後漢雖設
二尉尚得通稱戊己又何疑於前漢之制乎
漢書西域列傳自貳師將軍伐大宛之後西域震
懼多遣使來貢獻漢使西域者益得職於是自敦
煌西至鹽澤往往起亭而輪臺渠犂皆有田卒數
百人置使者校尉領護以給使外國者征和中搜
粟都尉與丞相御史奏言故輪臺以東捷枝渠犂
皆故國地廣饒水草有溉田五千頃以上處温和
田美可益通溝渠種五穀與中國同時熟臣愚以
為可遣屯田卒詣故輪臺以東置校尉三人分護
各舉圖地形通利溝渠務使以時益種五穀
謹案漢焉耆國治員渠城去長安七千三百里
即今哈喇沙爾之地漢書稱其國近海水多魚
北史亦言焉耆土田良沃穀有稻菽粟麥去海
千餘里有魚鹽蒲葦之饒今自哈喇沙爾至漢
輪臺渠犂屯田處約四百餘里在庫車以東所
謂廣饒水草有溉田五千頃以上者也更以水
經注考之輪臺最西即所謂龜兹東川水東南
流逕於輪臺之東者也連城稍東即所謂有水
西南流逕連城别注裂以為田者也渠犂更東
即所謂水又屈而南逕渠犂國西又東南流逕
渠犂城漢武帝屯渠犂即此處也則其地實毘
連相去不過幾百里在今哈喇沙爾之西南庫
車之東南其耕墾所及視今日殊為狹隘以其
為西域屯田設官之始錄之以備緣起而已
唐六典漢宣帝置都護長史一人
謹案都護長史蓋都護官屬之領袖如今印房
章京之職又漢書西域傳稱班超遣掾甘英窮
臨西海而還則都護又有掾亦如今筆帖式之
類併附著于此
樂史太平寰宇記樓蘭國王數遮殺漢使時帝遣
平樂監傳介子往勅其王懸首北闕乃立其弟屠
耆為王更名其國為鄯善王自請天子曰身在漢
久今歸單弱而前王有子在恐為所殺國中有伊
循城其地肥美願漢遣一將屯田積穀令臣得依
其威重於是漢遣司馬一人吏士四十人田伊循
以鎮撫之其後更置都尉伊循官置始此矣
後漢書西域列傳永平十六年明帝乃命將帥北
征匈奴取伊吾廬地置宜禾都尉以屯田遂通西
域于寘諸國皆遣子入侍西域自絶六十五載乃
復通焉
李吉甫元和郡縣志納職縣後漢明帝曾於此置宜禾
都尉
謹案當時未置都護則宜禾都尉專制一方如
今之辦事大臣矣是亦官制之緣起故附著之
袁宏後漢紀永平十七年冬十月竇固耿恭將萬
餘騎帥擊車師王請降於是固奏置西域都護戊
己校尉陳穆為都護耿恭為戊己校尉關寵為戊
己校尉恭屯金蒲城寵屯柳中城相去千餘里恭
乃移檄烏孫大毘彌宣諭威德皆遣使獻馬求入
侍天子永元四年十二月龜兹姑墨温宿國皆
降乃以班超為西域都護徐幹為長史復置戊己
校尉
後漢書西域列傳永平十七年始置都護戊己校
尉
司馬光資治通鑑永元三年復置西域都護騎都
尉戊己校尉官以班超為通護
謹案後漢凡兩置都護皆如前漢為加官帶騎
都尉銜蓋如今伊犂將軍之職至永初以後僅
置護西域副校尉一人則又如今參贊大臣之
職也
後漢書班超列傳拜超為將兵長史假鼓吹幢麾
班勇列傳延光三年以勇為西域長史將兵五百
人出屯柳中
謹案長史本都護之屬吏惟班超稱將兵長史
班勇為西域長史亦稱將兵則似即今領隊大
臣之職蓋名同而官異也
後漢書西域列傳永建六年置伊吾司馬一人
謹案伊吾司馬專制一方亦似今之辦事大臣
後漢書西域列傳建武五年河西大將軍竇融承
制立莎車王康為建功懷德王西域大都尉弟賢
代立復遣使奉獻請都護帝乃因其使賜賢西域
都護印綬敦煌太守裴遵上言不可更賜以漢大
將軍印綬
謹案都尉將軍當如今總理回衆扎薩克郡王
他如漢書西域列傳稱都護韓宣奏烏孫大吏
大禄大監賜金印紫綬以尊輔大昆彌當亦如
今圖撒拉克齊之比然昆彌既不授漢官則其
臣仍各尊其主與圖拉撒克齊為郡王之屬者
不同故不列於表
三國(未置)
謹案唐書地理志稱魏時涼州刺史領戊己校
尉護西域如漢故事魏志稱龜兹于闐康居烏
孫之屬無歲不奉朝貢然以涼州刺史領戊己
校尉則特繫以虚銜坐鎮邊境與漢之戊己校
尉異故今不列於表
晉(未置)
謹案唐六典稱魏晉之間有都護左右軍都護
將軍之號遂廢都護之名晉書稱晉沿魏制置
戊己校尉領護西域似即以校尉攝都護之職
總之虚名無實亦與魏相等矣
宋齊梁陳(未置)
北魏(未置)
謹案魏書官氏志護羌戎中郎將護羌戎校尉
從第三品考西域自魏晉以來互相吞併至是
時分為四域自蔥嶺以南流沙以西為一域蔥
嶺以西海曲以東為一域者舌以南月氐以北
為一域兩海之間水澤以南為一域總計一十
六國小渠長以百數與漢時出兩道者異太延
中遣散騎侍郎董琬高明等多齎金帛出鄯善
招撫諸國則校尉中郎將之設當在是時然諸
國雖奉朝貢實未能有其土地人民屯田積穀
如漢之校尉都尉故亦不列於表
北齊(未置)
後周(未置)
隋(未置)
謹案鄭樵通志稱煬帝時遣侍御史韋節司隸
從事杜行滿使於西國復令聞喜公裴矩於武
威張掖間往來以引致之大業中相率來朝者
四十餘國帝因置西戎校尉以應接之則亦但
司朝貢之使臣而已非能設官於其地也
唐
新唐書百官志大都護府大都護一人從二品副
大都護二人從三品副都護二人正四品上長史
一人正五品上司馬一人正五品下錄事參軍事
一人正七品上錄事二人從九品上功曹參軍事
倉曹參軍事戶曹參軍事兵曹參軍事法曹參軍
事各一人正七品下參軍事三人正八品下上都
護一人正三品副都護二人從四品上長史一人
正五品上司馬一人正五品下錄事參軍事一人
正七品下功曹參軍事倉曹參軍事戶曹參軍事
兵曹參軍事各一人從七品上參軍事三人從八
品上都護掌統諸蕃撫慰征討叙功罰過總判府
事
李衛公兵法太宗曰朕置瑶池都督以隸安西都
護番漢之兵如何處置靖曰天之生人本無番漢
之别然地遠荒漠必以射獵而生由此常習戰鬭
若我恩信撫之衣食周之則皆漢人矣陛下置此
都護臣請收漢戍卒處之内地減省糧饋兵家所
謂治力之法也但擇漢吏有熟番情者散守堡障
此足以經久或遇有警則漢卒出焉
謹案唐大都護即漢西域都護之制至此不復
為加官即以都護專稱矣其職如今伊犂將軍
但皆以親王遥領不置正員於其地為不同耳
然考地理志載建中二年以守北庭李元忠守
安西郭昕並為大都護龜兹傳載田揚名郭元
振張孝嵩杜暹並為安西都護以政績稱安西
亦大都護也權德輿忠武渾公神道碑以工部
尚書為單于大都護則大都護不盡以親王為
之矣蓋親王遥領者厥後定制也故著于百官
志而用惟其人唐初固常以重臣領之未嘗拘
以親王遥領之例也又唐六典大都護府功曹
倉曹屬有府二人史二人戶曹屬有府三人史
三人帳史一人兵曹法曹屬有府三人史四人
百官志皆不載蓋史闕漏也
唐會要貞觀十四年平高昌於西州置安西都護
府
謹案高昌傳貞觀十四年克高昌更置都護府
龜兹傳貞觀二十三年滅龜兹始徙安西都護
於其都則安西都護之置當在貞觀年間而唐
六典謂永徽中始置四大都護府與會要及新
舊唐書俱不合未詳孰是
舊唐書地理志安西節度使撫寧西域統龜兹焉
耆于闐疏勒四國
册府元龜太宗既破龜兹移置安西都護府于其
國城以郭孝恪為都護兼統于闐疎勒碎葉謂之
四鎮
謹案新唐書方鎮表先天元年以北庭都護領
伊西節度等使自是安西有節度之號然尚為
兼銜開元十五年伊西北庭分置二節度而節
度始為守官不復稱都護矣其制略如今辦事
大臣也
杜佑通典鎮西節度使統龜兹焉耆于闐疏勒國
謹案安西節度使自開元十二年後或稱磧西
或稱四鎮至肅宗至德元載更名鎮西故有鎮
西節度之號又王應麟玉海乾元三年以葉護
曜為同四鎮節度副使當如今之參贊大臣也
自漢以後元以前惟唐於西域設官之地較闊
然僅自南山抵蔥嶺亦未能跨越山北兼以通
絶不常羈縻著號則所謂設官其地者僅稍勝
空名一等耳總未足以方
昭代之盛也
新唐書吐蕃列傳沙州首領張義潮奉瓜沙伊肅
甘等十一州地圖以獻擢義潮沙州防禦使俄號
歸義軍遂為節度使
李吉甫元和郡縣志高昌王文泰漸失臣禮貞觀
十四年詔兵部尚書侯君集統薛萬鈞牛進達等
總兵討之文泰病死子智盛立八月君集進兵破
之下其二十二城獲戶八千列其地為西州並置
安西都護以統之庭州顯慶中重修置以來濟為
刺史理完葺焉請州所管諸蕃奉敕皆為置州府
以其大首領為都督刺史司馬又置參將一人知
表疏等事
謹案此亦今回部扎薩克之類以非常設之官
故不列於表他如資治通鑑載龍朔元年六月
癸未以吐火羅嚈噠罽賓波斯等十六國置都
督府八並隸安西都護府考諸新唐書地理志
時自于闐以西波斯以東凡十六國各以其王
為都督府吐火羅為月氐都督府嚈噠為大汗
都督府阿達羅支為條支都督府解蘇為天馬
都督府骨咄施為高附都督府罽賓為修鮮都
督府帆延為寫鳳都督府石汗那為悦般州都
督府護時犍為竒沙州都督府怛沒為姑墨州
都督府烏拉喝為旅獒州都督府勒建為崑墟
州都督府俱密為至拔州都督府護密多為烏
飛州都督府久越得犍為王庭州都督府波斯
為波斯都督府通鑑言置都督府八者蓋謂月
支大汗條支天馬高附修鮮寫鳳波斯八都督
府其餘悦般竒沙等府不與也然皆以虚名羈
縻仍以其王為都督與臨以王官者迥異故亦
不列於表
五季(未置)
宋(未置)
遼(未置)
金(未置)
謹案金史地理志金之壤地西歷葭州出臨洮
府會州積石之外與生羌地相錯而夏人界隔
横山盡有武威張掖酒泉諸郡自玉門陽關而
外皆以絶遠不通故金史外國傳祇有西夏而
西域則未隸版圖焉
元
元史憲宗本紀諾海(蒙古語大也原作訥懷今改)達蘭(蒙古語七十數)
(也原作塔剌今改)哈瑪爾(蒙古語鼻也原作海麻今改)蘇庫(滿洲語皮也原作速)
(忽今改)等充巴什伯里(回地名原作别失八里今改)行尚書省事
地理志至元二十年立巴什伯里河州等處宣慰
司河源附錄至元二十一年徹迪爾(原作察帶今改)二城
置達嚕噶齊二十三年遣侍衛新附兵千人屯田
巴什伯里置元帥府即其地以統之
謹案元代版圖雖奄有西域然所滅諸國大抵
以諸王駙馬為行營統軍專鎮一方各有分地
迨中葉以後山川綿邈道路不通與朝廷或不
相知聞史氏亦不能舉其世系名字則幅員雖
廣亦略與唐之羈縻州等特有其地者尚屬天
潢之支派為小異耳其稍近内地者乃有行省
尚書有宣慰司行省尚書略如今辦事大臣宣
慰司掌一方之政有軍旅之事則兼都元帥其
次則止為元帥府略如今領隊大臣而已豈如
我
國家統馭得宜規模詳偹使天山南北二萬餘里
如臂指之相維也歟
明(未置)
謹案明洪武初陜西行省員外郎許允德出使
西番繼又命河州衛遣官招諭諸番稍稍内屬
然雖受爵中朝而賦稅不上於天子其後哈密
赤斤諸衛為土魯番所侵不能藩蔽中國而河
套諸部密邇邊陲者尤患在肘腋禍廹門庭二
百餘年之中議勦議撫迄無成效卒至邊防弛
壞寇鈔相尋計其左支右詘之狀幾幾乎河隴
内外求一安枕之地而不得又烏敢議天山兩
道三十六國之舊跡哉蓋統馭之遠近視乎德
澤之厚薄威力之強弱德威不足以控御則為
明代之自救不遑德無所不育威無所不行則
為我
朝之因明舊疆日啟版宇至我
皇上而拓地二萬餘里使蔥嶺以東納賦供役悉隸
臣僕建官守土一如郡縣敬觀今所列之職制
因回思前史所載有明一代之邊患同一西陲
而盛衰治亂之相懸有不可以道里計者然後
知
聖天子揆文奮武之軌超軼前代萬萬也
欽定歷代職官表卷七十
