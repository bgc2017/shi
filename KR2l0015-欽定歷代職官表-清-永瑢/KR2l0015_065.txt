欽定歷代職官表卷五十九
河道各官表
河道各官
國朝官制
河道總督江南一人(駐淮安清江浦)山東河南一人(駐濟寧州並正二品)
直隸一人(以總督兼管)
江南河道總督掌黃淮會流入海洪澤湖汕黃濟
運南北運河洩水行漕及瓜洲江工支河湖港疏
濬隄防之事山東河南河道總督掌黃河南下汶
水分流運河蓄洩及支河湖港疏濬隄防之事順
治初止設總河一人總理黃運兩河事務駐劄濟
寕州康熙十六年以後江南河工緊要移駐清江
浦雍正二年以河南武陟中牟等縣隄工緊要設
副總河一人駐劄濟寕州總河兼理南北兩河副
總河專理北河七年改總河為總督江南河道副
總河為總督河南山東河道分管南北兩河初南
北兩總河並兼兵部尚書右都御史銜乾隆四十
八年奉
旨以總河無地方之責况又有由道員陞署及簡擢初
任之員嗣後但給與兵部侍郎右副都御史銜著
為令直隸河道總督掌漳衛入運歸海永定河䟽
濬隄防之事雍正八年置以直隸總督兼管
河庫道一人河道十一人
河庫道駐劄清江浦掌出納河帑而歲要其成于
總督江南淮徐河道駐徐州淮揚河道駐淮安山
東運河道駐濟寕直隸永定河道駐固安皆掌專
理河務山東兖沂曹兼管黃河道駐兖州河南開
歸陳道駐開封彰衛懷道駐武陟直隸通永河道
駐通州天津河道駐天津清河道駐保定大廣順
河道駐大名皆掌分廵所屬而兼理河務其山東
運河道河南二道直隸五道又兼掌河帑之出納
管河同知二十七人通判二十五人州同十人州判二
十人縣丞七十三人主簿六十九人廵檢二十五人吏
目二人典史四人兼管河務知縣十八人
江南淮徐河道轄銅沛邳睢宿虹桃源同知四人
豐蕭碭宿遷運河通判二人二十四汛州同州判
各一人縣丞五人廵檢七人(内大壩運河二汛各廵檢二人)主簿
十有二人淮揚河道轄山清裏河山清外河山安
海防江防同知五人高堰山盱桃源安清中河揚
河揚糧水利通判六人三十八汛州同州判各三
人縣丞十有四人主簿十人廵檢八人又西溪司
安豐司管河廵檢各一人山東運河道轄運河
郯沂海贑同知二人泇河捕河上河下河泉河通
判五人二十八汛州同州判各三人縣丞九人(内一)
(丞管二汛)主簿十有二人分理泉河州同二人府經歷
三人縣丞六人廵檢一人兖沂曹道轄曹單黃河
同知一人四汛縣丞一人主簿二人廵檢一人
河南開歸道轄上南河下南河同知二人儀考商
虞通判二人十二汛州判一人縣丞七人主簿四
人彰衛懷道轄懷慶黃河開封上北河下北河同
知三人彰德河務衛輝鹽河懷慶河務曹儀河務
通判四人二十汛縣丞八人主簿十人廵檢二人
又林縣管河典史一人直隸永定河道轄石景
山永定河南岸北岸同知三人三角淀通判一人
十五汛州判三人縣丞主簿各五人吏目二人通
永河道轄北運河務關同知一人北運河楊村薊
運糧河通判二人十三汛州同一人州判四人縣
丞三人主簿五人天津河道轄南運河津軍河間
河捕同知二人泊河子牙河通判二人西汛清河
故城吳橋管河縣丞各一人東汛景州滄州管河
州判各一人天津管河縣丞一人東光交河南皮
青靜海獻管河主簿各一人青縣管河廵檢一人
清河道轄保定河捕同知一人正定糧馬河通判
一人分汛冀州祁州安州管河州判各一人武強
隆平寕晉兼管河務知縣各一人清苑蠡高陽新
安雄安肅新城管河縣丞各一人保定任唐管河
主簿各一人滿完方順橋管河廵檢各一人深澤
管河典史一人大廣順河道轄廣大漳廣平河務
漳河同知三人分汛永年邢臺沙河南河平鄉廣
宗鉅鹿唐山内邱任元城大名魏東明長垣兼管
河務知縣十有五人元城大名魏長垣管河縣丞
各一人永年成安管河典史各一人凡河務自管
河同知以下為專司知縣為兼職各掌汛河隄堰
壩牐歲修搶修及挑濬淤淺導引泉流并江防海
防各工程同知通判總理督率州同州判以下分
汛防守
牐官四十三人(未入流)
掌司牐之啟閉以時蓄洩江南十四牐牐官十有
一人(内一官管四牐)山東四十八牐牐官三十一人(内一官管)
(二牐者九一官管三牐者四)直隸一人
江南河標副將二人遊擊一人都司三人守偹二人管
理塘務一人千總八人把總十有六人管理塘務二人
河東河標副將一人遊擊二人都司一人守備二人管
理塘務一人千總六人把總十有二人
掌催護工程江南河標中軍副將一人其屬中軍
都司一人管理塘務一人左右哨千總二人把總
五人河標左營副將一人其屬中軍都司一人千
總二人把總三人右營守備一人千總一人把總
二人蕭營都司一人把總二人河標右營遊擊一
人其屬中軍守備一人左右哨千總三人把總四
人河東河標中軍副將一人其屬都司一人管理
塘務一人千總二人把總四人河標左營遊擊一
人其屬守偹一人千總二人把總四人河標右營
遊擊一人其屬守偹一人千總二人把總四人
江南河營參將一人遊擊二人守備二十人千總十有
七人把總三十人葦蕩營參將一人守備二人千總二
人把總二人山東黃運河營守備一人千總五人把總
二人東昌德州二衛管河守備各一人德州運河南北
兩岸管河千總各一人河南豫河懷河二營守偹各一
人協辦守偹各一人千總四人把總三人直隸永定河
河營守偹一人千總九人把總十有三人
凡河營參將以下皆掌河工調遣及守汛防險之
事葦蕩營參將以下掌採葦蘆以供修築隄埽之
用江南河營參將轄淮徐營遊擊一人九營守備
九人二十一汛千總八人把總十有三人淮揚營
遊擊一人十一營守備十有一人二十六汛千總九
人把總十有七人葦蕩營參將轄左右營守備千
總把總各二人山東黃運河營守備轄七汛千總
五人把總二人河南豫河懷河二營守偹轄七汛
千總四人把總三人直隸永定河營守偹轄南北
岸淀河三汛千總把總各一人石景山汛千總一
人北運河汛千總把總各三人南運河汛千總一
人把總八人東淀垈船千總一人西淀垈船把總
一人
歷代建置
謹案河自周定王時徙流之後至漢復决屢遣
使者塞治嗣後河患罕見未嘗特設官以治之
至五代及宋潰溢時聞為患始大於是宋有外
都水使者外都水丞金有都水分監元有行都
水監河防使等官明則河道總督與漕臣屢為
分合此即今總河之沿革特宋金元河患多在
兖豫故置監於澶衛滑鄭等州明則全河大勢
南趨又會通河既成與大河實相表裏當事者
惟以利漕護陵為急故總河之官置於濟寧所
治多在淮徐此又其情形之小異者綜其因革
之略漢以後所置都水河隄等官皆在京師所
司者乃天下水利凡川澤津梁渠堰陂池之屬
無不隸焉並非專事河防今其職已併入工部
都水司與河道總督之職較殊但自宋以前防
河並無專官而宋金元之都水外監都水行監
實今日總河之職掌自漢以來之都水使者都
水監又宋金元都水外監都水行監之權輿規
制雖屬不同而源流未可概略今故仍互見於
此表焉
三代
周禮考工記匠人為溝洫尼溝必因水勢防必因
地理善溝者水潄之善防者水滛之
謹案通典叙都水之官始於舜之命益作虞周
禮之林衡川衝然虞衡掌山澤之厲禁而貢其
物屬於地官非河渠之職而舜時禹以司空平
水土周禮冬官雖亡而考工記匠人掌為宫室
溝洫實冬官之屬是河渠之事實匠人之所兼
管也
秦
杜佑通典秦漢有都水長丞主陂池灌溉保守河
渠
謹案秦漢之都水長丞東漢時改屬郡國是其
所官設於郡國若今河工同知以下等官也
漢
漢書溝洫志河决於館陶及東郡金隄泛溢兖豫
河隄使者王延世使塞(師古曰命其為使而塞河也)
漢書平當列傳當以經明禹貢使行河為騎都尉
領河隄
闞駰十三州志成帝時以校尉王延世為河隄謁
者秩千石或名其官為護都水使者
漢書百官公卿表太常屬官有均官都水兩長丞
大司農屬官有郡國諸倉農監都水六十五官長
丞少府屬官有胞人都水均官三長丞水衡都尉
屬官有衡官水司空都水農倉又甘泉上林都水
七官長丞京兆尹屬官有都水鐵官兩長丞左馮
翊屬官有左都水鐵官雲壘長安四市四長丞右
扶風屬官有都水鐵官廏廱厨四長丞
通典武帝以都水官多乃置左右使者以領之(劉向)
(為左都水使者是也又續漢百官志曰劉向領三輔都水)
謹案漢百官表太常大司農少府水衡都尉三
輔皆有都水長丞蓋太常掌陵邑其都水主陵
邑之水利也大司農掌糓貨其都水主郡國農
田之水利也少府掌山海池澤之税其都水主
郡國山海池澤之水利也水衡都尉掌上林苑
其都水主苑内之水利也三輔之都水各主其
所治邑之水利也而都水使者居京師以領之
有河防重事則出而治之即今總河之任也
後漢書循吏列傳顯宗詔王景與將作謁者王吳
共修作浚儀渠吳用景墕流法水乃不復為害永
平十二年議修汴渠遣景與王吳修渠築隄明年
渠成王吳及諸從事掾史皆增秩一等景三遷為
侍御史十五年拜河隄謁者
通典東京凡都水皆罷之併置河隄謁者
謹案漢侍御史秩六百石王吳由侍御史遷河
隄謁者則其秩當千石是東漢之河隄謁者即
西漢之都水使者矣
後漢書百官志少府世祖改都水屬郡國其郡
有鹽官鐵官都水官者隨其廣狹置令長及丞秩
次皆如縣道官無分土
謹案後漢書百官志大司農亦無都水官蓋與
少府皆改屬郡國也又後漢水衡都尉官省而
上林苑本三輔地太常陵邑罷屬三輔而三輔
亦列郡也是不獨大司農少府屬官之都水改
屬郡國即太常水衡三輔之都水官亦皆分屬
於其郡矣
後漢書循吏列傳汴渠成詔濱河郡國置河隄員
吏如西京舊制
謹案兩漢之河隄員吏唐之渠長斗門長即後
世之牐官也
三國
晉書職官志漢東京省都水置河隄謁者魏因之
酈道元水經注魏景初二年遣都督沙兵部監運
諫議大夫寇兹帥五千人歲常修治平河岨
謹案此為將弁催督河工之始
晉
晉書職官志都水使者漢水衡之職漢又有都水
長丞東京省都水置河隄謁者及武帝省水衡置
都水使者一人以河隄使者為都水官屬及江左
省河隄謁者置謁者六人
通典晉武帝省水衡置都水臺有使者一人
謹案漢之水衡都尉掌上林苑蓋周禮林衡川
衡之職其屬官雖有都水而水衡實不掌治水
猶太常少府之屬有都水而二官初不掌治水
也魏始以水衡都尉主天下水軍舟船至晉改
水衡為都水使者晉諸公贊云陳勰有巧思為
都水使者洛陽記云千金堰勰所造則都水掌
河渠明矣宋書百官志云晉懷帝永嘉六年都
水使者爰濬出督運則晉都水又掌漕運兼今
總漕之職蓋治河治漕事本相資又晉時其務
尚簡故併以一官掌之梁之大舟卿主舟航河
隄隋唐之都水監領舟檝河渠二署舟檝掌公
私轉漕河渠掌修補隄堰皆兼主河漕二務實
與晉時職掌不殊至先天置發運使開元置轉
運使而漕務始有專司於是舟檝署廢都水官
始專掌水利於漕務無預矣
通典後漢晉初都水使者有參軍二人蓋亦丞之
職任
水經注晉泰始三年遣監運太中大夫都匠中郎
將樂世帥衆五千餘人修治河灘
謹案晉以中即將治河此將弁司河工調遣之
始
宋齊梁陳
宋書百官志都水使者一人
冊府元龜齊置都水臺使者一人
隋書百官志大舟卿梁初為都水臺使者天監七
年改焉位視中書郎主舟航河隄
通典梁改都水使者為大舟卿陳因之
謹案都水臺使者為晉及宋齊之舊官梁改為
大舟卿而兼掌舟航河隄則宋齊之都水使者
亦兼掌河務明矣
隋書百官志梁都水臺使者一人參軍事二人河
隄謁者八人
謹案東漢之河隄謁者即西京之都水使者也
至晉而河隄為都水之屬至梁又列於參軍之
下則其秩轉卑矣
通典梁大舟卿有丞陳因之
北魏
魏書官氏志都水使者第四品中河隄謁者第六
品下高祖復次職令都水使者從第五品
通典後魏初有水衡都校及河隄謁者都水使者
官至永平二年都水臺依舊置二使者梁大舟卿
有丞後魏北齊又曰參軍
謹案魏都水參軍不載於官氏志蓋其品秩當
在河隄謁者之下
北齊
隋書百官志齊都水臺管諸津橋使者二人參事
十人
冊府元龜北齊有都水臺使者從第五品有丞及
參事河隄謁者錄事船局都津尉丞典作津長等
員
後周
唐六典周司水中大夫一人
隋
隋書百官志都水臺使者及丞二人參軍三十人
河隄謁者六十人
通典隋開皇二年廢都水臺入司農十三年復置
仁夀元年改臺為監更名使為監煬帝又改為使
者尋又為監加置少監又改監及少監並為令領
舟檝河渠二署河渠署煬帝置令丞各一人
謹案漢之都水丞其後亦曰參軍至隋丞與參
軍並置而丞與使者並二人是其品秩相亞煬
帝所置之少監即丞之更名也參軍及河隄謁
者為都水之屬而丞及少監則都水之貳也
唐
新唐書百官志都水監使者二人掌川澤津梁渠
堰陂池之政總河渠諸津監署丞二人掌判監事
河渠署令一人丞二人掌河渠陂池隄堰魚鹽
之事河隄謁者六人掌完隄堰利溝瀆漁捕
之事諸津令各一人丞二人掌天下津濟舟梁
壩橋凢舟渠之備皆先儗其半袽竹塞&KR2460;所在供
焉州士曹司士參軍事掌津梁舟車
通典唐武德八年置都水臺後復為都水署置令
隸將作貞觀中復為都水監置使者龍朔二年改
為司津監丞咸亨元年復舊光宅元年改都水監
為水衡置都尉神龍元年復為都水監置使者二
人分總其事不屬將作領舟檝河渠二署
謹案唐都水之屬有河渠令丞河隄謁者諸津
令而州又有司士參軍掌津梁此即宋時州縣
長吏主河隄之所由起也
新唐書百官志每渠及斗門有長一人
五季
冊府元龜後唐莊宗同光中諸寺監各只置大卿
監
宋史河渠志河自周顯德初大決東平之楊劉宰
相李穀監治自楊劉迄張秋以沮遏之水患少息
司馬光資治通鑑河自楊劉至于博州連年東潰
朝廷屢遣使者不能塞顯德元年十一月帝遣李
糓詣澶鄆齊按視隄塞役徒六萬三十日而畢
謹案此為後世河患之始亦為後世特遣大臣
治河之始
宋
宋史職官志都水監舊隸三司河渠案嘉祐三年
始專置監以領之判監事一人以員外郎以上充
同判監事一人以朝官以上充丞二人主簿一人
並以京朝官充輪遣丞一人出外治河埽之事或
一歲再歲而罷其有諳知水政或至三年置局于
澶州號曰外監元豐正名置使者一人丞二人主
簿一人使者掌中外川澤河渠津梁隄堰疏鑿浚
治之事丞參領之南北外都水丞各一人都提舉
官八人監埽官百三十有五人皆分職涖事元祐
四年復置外都水使者五年詔南北外都水丞並
以三年為任
宋史河渠志至和二年詔以知澶州事李璋為總
管轉運使周沆權同知澶州内侍都知鄧保吉為
鈐轄殿中丞李仲昌提舉河渠内殿承制張懷恩
為都監而保吉不行以内侍押班王從善代之以
龍圖閣直學士施昌言總領其事提點開封府界
縣鎮事蔡挺勾當河渠事楊緯同修河决熙寧
六年始置修濬黃河司將自衛州濬至海口差范
子淵都大提舉官吏奉給視都水監丞司行移與
監司敵體
謹案自東漢以後至唐末卒鮮河患都水之官
皆置司京師遥領河渠之務而已五代河患萌
芽周顯德初大決楊劉至宋而為患益甚於是
始有都水外監是為治河之官在外置司之始
外監分置南北是為治河之官分任南北之始
然宋時治河六塔二股工役妄興東流北流議
論紛起因事置官其名不一故都水監之外又
有提舉河渠司都大提舉脩河司皆總河之任
也
宋史職官志元祐七年議回河東流乃詔河北東
西漕臣及開封府界提點各兼南北外都水事
宋史河渠志元祐七年詔南北外兩丞司管下河
埽今後令河北京西轉運使副判官府界提點分
認界至内河北仍於銜内帶兼管南北外都水公
事
謹案宋都水監之屬有都提舉八人元祐時又
令轉運使副皆兼都水事此即今日河道之職
都提舉專司河務熙寧四年程昉都大提舉黃
御等河八年都大提舉大名府界金隄范子淵
元豐二年董用臣都大提舉導洛通汴元祐五
年提舉東流故道李偉此即今日淮徐淮揚永
定河道之比漕臣兼理河務此即今日兖沂曹
等河道之比
宋史河渠志塘濼諸水所聚因以限遼河北屯田
司緣邊安撫司皆掌之而以河北轉運司兼都大
制置
謹案河北轉運使制置塘濼若今直隸總督兼
總河之職而緣邊屯田安撫司掌塘濼若今直
隸通永清河大名大廣順四道兼河務之事也
宋史河渠志乾道五年詔開封大名府鄆澶滑孟
濮齊淄滄棣濱德博懷衛鄭等州長吏並兼本州
河隄使開寳五年詔自今開封等十七州府各置
河隄判官一員即以本州通判充如通判闕員即
以本州官充咸平五年詔緣河官吏雖秩滿湏水
落受代知州通判兩月一廵隄縣令佐迭廵隄防
轉運使勿委以他職
謹案宋之河隄判官即今河工同知以下等專
理河務者也開封大名府鄆澶等州長吏各兼
本州河隄使即今知縣之兼理河務者也
馬端臨文獻通考天下堰二十一監官各一人渡
總六十五處監官各一人皆以京朝官三班使臣
充亦有以本處監當兼掌者
宋史河渠志乾道八年滑州河决壊靈河縣大堤
詔殿前都指揮使韓重贇馬步軍都軍頭王廷義
等督士卒丁夫數萬人治之太平興國七年滑州
復言房村河決發卒五萬以侍衛步軍都指揮使
田重進董其役
謹案此宋以將弁司河務但暫出董役役罷則
還與今河營等官常置者不同耳
宋史河渠志舊制歲虞河決有司常以孟秋預調
塞治之物梢芟薪柴楗橛竹石茭索竹索凡千餘
萬謂之春料詔下瀕河諸州所産之地仍遣使會
河渠官吏乘農隙率丁夫水工收採備用凡伐蘆
荻謂之芟伐山木榆柳枝葉謂之梢
謹案治河之用芻茭為要漢塞瓠子以薪不屬
為憂宋遣使調賦而官不常置至
國朝置葦蕩營以三品武臣主之令河工員弁於
沿河隙地捐資種葦柳小楊備用視所植多寡
分别甄叙民種者給以冠帶營官得餘葦十萬
束以上者叙其勞不及數者有罰不煩調採而
事易集誠良法也
遼
王圻續文獻通考遼南面都水監設官曰都水大
監都水少監并監丞
金
金史百官志都水監分治監專規措黃沁河衛州
置司監正四品掌川澤津梁舟檝河渠之事少監
從五品(明昌二年增一員衛州分治)丞二員正七品内一員外
監分治貞元元年置掾正八品掌與丞同外監分
治勾當官四員准備分治監差委正大二年外監
東置於歸德西置於河隂都廵河官從七品掌
廵視河道修完隄堰栽植榆柳凡河防之事分治
監廵河官同此其瀘溝崇福上下埽都廵河兼石
橋使通濟河節廵官兼長春宫地分河道都廵河
官掌提控諸埽廵河官散廵河官黃汴廵河官下
六處河隂雄武滎澤原武陽武延津各設散廵河
官一員黃沁都廵河官下四處懷州孟津孟州城
北各設黃沁散廵河官一員衛南都廵河官下四
處新鄉崇福上崇福下衛南淇上散廵河官各一
員滑濬都廵河官下四處武城白馬書城教城散
廵河官各一員曹甸都廵河官下四處東明西佳
孟華陵城散廵河官各一員曹濟都廵河官下四
處定陶濟北寒山金山散廵河官各一員
金史河渠志黃河沿河上下凡二十五埽六在河
南十九在河北埽設散廵河官一員雄武滎澤原
武陽武延津五埽則兼汴河事設黃汴都廵河官
於河隂以涖之懷州孟津孟州及城北之四埽則
兼沁水事設黃沁都廵河官一員於懷州以涖之
崇福上下衛南淇上四埽屬衛南都廵河官則居
新鄉武城白馬書城教城四埽屬濬滑都廵河官
則處教城曹甸都廵河官則總東明西佳孟華陵
城四埽曹濟都廵河官則司定陶濟北寒山金山
四埽者也故都廵河官凡六員後又特設崇樞上
下埽都廵河官兼石橋使凡廵河官皆從都水監
廉舉總統埽兵萬二千人歲用薪百一十萬三千
餘東草百八十三萬七百餘束樁杙之木不與此
備河之恒制也大定二十七年以南京府及所
屬延津封邱祥符開封陳留胙城杞縣長垣歸德
府及所屬宋城寧陵虞城河南府及孟津河中府
及河東懷州河内武陟同州朝邑衛州汲新鄉獲
嘉徐州彭城蕭豐孟州河陽温鄭州河隂滎澤原
武汜水濬州衛陜西閿鄉湖城靈寳曹州濟隂滑
州白馬睢州襄邑膝州沛單州單父解州平陸開
州濮陽濟州嘉祥金鄉四府十六州之長貳皆提
舉河防事四十四縣之令佐皆管勾河防事泰
和六年尚書省以凡漕河所經之地州縣官以為
無與於已多致淺滯於是遂定制凡漕河所經之
地州府官銜内皆帶提控漕河事縣官則帶管勾
漕河事俾催檢綱運營護隄岸為府三大興大名
彰德州十二恩景滄青獻深衛濬滑磁洺通縣三
十三大名元城館陶夏津武城歷亭臨清吳橋將
陵東光南皮清池靖海興濟會川交河樂夀武強
安陽湯隂臨漳成安滏陽内黃黎陽衛薊門獲嘉
新鄉汲潞武清香河漷隂十二月通濟河剏設廵
河官一員與天津同為一司通管漕河牐岸上名
天津河廵河官隸都水監大定八年滹沱河創
設廵河官二員大定二十九年工部言營築河
隄用工六百八萬餘就用埽兵軍夫外有四百三
十餘萬工當用民夫詔命去役所五百里州府差
顧仍命彰化軍節度使内族裔都水少監大夀齡
提控五百人往來彈壓明昌四年勅都水監官提
控修築黃河隄及令大名府差正千戸一員部甲
軍二百人彈壓勾當
元
元史百官志都水監二員秩從三品掌治河渠並
隄防水利橋梁牐堰之事少監一員正五品監丞
二員正六品領河道提舉司大都河道提舉司
提舉一員從五品同提舉一員從六品副提舉一
員從七品河南山東都水監至正六年以連年
河決為患置都水監以專疏塞之任行都水監至
正八年河水為患詔于濟寧鄆城立行都水監九
年又立山東河南等處行都水監十一年立河防
提舉司隸行都水監掌廵視河道從五品十二年
行都水監添設判官二員十六年又添設少監監
丞知事各一員
元史賈魯傳至正十一年命賈魯以工部尚書為
總治河防使進秩二品
元史河渠志至元三年都水監言運河二千餘里
漕公私貨物為利甚大自兵興以來失於修治部
議以濱河州縣佐貳之官兼河防事於各地分廵
如有闕破即率衆修治都省准議
元史泰定帝本紀泰定二年三月姚煒以河水屢
決請立行都水監於汴梁仍命瀕河州縣正官皆
兼知河防事從之
謹案元時河工設官不盡見于史觀此則濱河
長吏佐貳皆兼河防如宋金之制矣
元史河渠志會通河起東昌路湏城縣安山之西
南由夀張西北至東昌又西北至于臨清以逾于
御河其長二百五十餘里中建牐三十有一度高
低分遠邇以節蓄洩至元二十七年都漕運司
副使言去歲流水衝壊□城汶河土堰兖州泗河
土堰必湏移文兖州泰安州差夫修閉又被漲水
衝破梁山一帶隄堰乞移文斷事等官轉下東平
路修閉若以後新河水小直下濟州監牐官並泰
安兖州東平修理延祐六年金溝牐提領周德
興言每歲夏秋霖雨衝失牐隄必候水落役夫採
薪修治
謹案宋時汴河蔡河廣濟河金水河御河置牐
金時高良河白蓮潭漳河置牐皆見於河渠志
但其設官與否不可考至元開會通河置牐節
宣而監牐官金溝牐提領之名見於此此會通
河置牐官之始
明
明會典總理河漕兼提督軍務一員永樂九年遣尚
書治河自後間遣侍郎都御史成化後始稱總督
河道正德四年定設都御史嘉靖十三年以都御
史加工部職銜提督山東河南直隸河道隆慶四
年加提督軍務萬歷五年改總理河漕兼提督軍
務八年革
明史河渠志成化七年命王恕為工部侍郎奉敕
總理河道總河侍郎之設自恕始也弘治二年命
白昂為戸部侍郎修治河道賜以敇嘉靖四十四
年命朱衡為工部尚書兼理河漕又以潘季馴為
僉都御史總理河道萬歷五年命吳桂芳為工部
尚書兼理河漕而裁總河都御史官桂芳甫受命
而卒六年夏潘季馴代自桂芳季馴時罷總河不
設其後但以督漕兼理河道十五年命工科都給
事中常居敬行河居敬及御史喬璧星皆請復專
設總理大臣乃復命潘季馴為右都御史總督河
道二十三年總河工部尚書楊一魁議欲分殺黃
流以縱淮别䟽海口以導黃而督運尚書禇鈇則
以江北歲祲民不堪大役欲先洩淮而徐議分黃
二十六年撤鈇命一魁兼管漕運三十年帝以楊
一魁不塞黃堈口致衝祖陵斥為民分設河漕二
臣命曾如春為工部侍郎總理河道
明史潘季馴列傳萬歷十六年起季馴為右都御
史總督河道自吳桂芳後河漕皆總理自是始設
專官
謹案漕務河務事本相資然自元以前河之潰
決未遽有妨於漕也自明時會通河既成二洪
以下黃運兩河實相表裡故策河者必及漕策
漕者必及河明初治運河者有陳瑄宋禮等治
黃河者有王永和石璞徐有貞等而總理河道
之設則自成化七年王恕始然終明之世河漕
之任分合不常自王恕之後至萬歷五年吳桂
芳以工部尚書兼理河漕而河漕之務合至十
六年潘季馴以右都御史總督河道而河漕之
事又分至二十六年又撤總漕而楊一魁兼理
河漕至三十年又分設河漕二臣而曾如春總
理河道自是以訖明終河漕之務不復合矣明
會典成於明萬歷十五年故於總理河漕云萬
歷八年革明史河渠志為萬歷十六年以後書
河漕二職之分合頗詳而職官志但襲會典之
原文於萬歷時總河之復設不復書須以河渠
志參考之乃偹也
明會典運河錢糧通惠河郎中所屬通州東安等
七州縣樁草銀五百三兩六錢五分通州左右神
武等九衛樁草銀六百十六兩北河郎中所屬
兖州府屬州縣并衛所石灰十三萬八千觔&KR1064;麻
九十六觔樁草&KR1064;麻銀五千五百三十五兩六錢
八分副甎銀二百五十七兩七錢六分安山南旺
等湖租銀三千三百三十五兩二錢四釐八毫各
州縣裁革折徵撈淺淺鋪等夫二千二百八十名
(每名歲徵銀十一兩)渡夫二名(每名歲徵八兩)共該銀二萬七千三
百七十六兩萬歷四年議定每名連樁草歲徵銀
六兩著為例每歲共該銀一萬三千六百九十二
兩東昌府屬州縣并帶管德州德州左二衛及清
河縣副甎一萬六千九百九十三箇石灰九千二
百觔樁草&KR1064;麻甎灰銀二千四百八十兩六錢四
分各州縣裁革折徵撈淺淺鋪夫八百六十二名
萬歷四年議定每名連樁草歲徵銀六兩每歲共該銀
五千一百七十八兩河間府屬州縣并衛所樁草
銀二百五十八兩五錢六分葦草銀二百三十五
兩三錢六分&KR1064;麻副甎銀各五十三兩四分石灰
銀二十六兩五錢二分南河郎中所屬淮安府
屬天妃閘以北邳州清桃睢宿五州縣并邳州衛
樁草甎灰銀四百六十九兩八分廬鳳二府并滁
和二州徵解邳州河隄防守夫銀一萬二千九十
六兩徐州并屬縣樁草甎灰銀八百七十九兩八
分廬鳳二府并揚州府屬州縣徵解徐州停役夫
協助河工銀一千三百九十九兩二錢徐州庫收
支徐州洪税協濟河工錢糧歲徵無定額約萬餘
兩不等管泉主事所屬濟兖二府有泉州縣額
徵泉壩錢糧樁草銀四百五十三兩一錢二分壩
夫銀二百十一兩二錢裁革泉夫折徵銀九千二
十四兩裁革壩夫折徵銀一千五百四十四兩裁
革洸濟河淺夫折徵銀二百八十八兩萬歷四年
議定每名連樁草歲徵銀六兩黃河錢糧山東
管河道副使所屬兖州府屬州縣堤鋪夫銀九千
八百六十兩河南管河道副使所屬開封等八
府并汝州河堡夫銀三萬二千八百五十三兩
謹案明制河帑直隸江南掌以管河郎中河南
掌以副使山東以郎中主事副使分掌今並以
道員主之
明史職官志按察使副使僉事分司諸道河南有
管河道
明會典濟寧兵偹一員專管河鹽臨清兵偹一員
帶管分廵馬政河道弘治三年令山東勸農二
參政兼理山東河道嘉靖八年令徐州兵偹副使
兼理曹沛徐淮一帶黃河隆慶六年添設河南副
使一員給敇專管黃河修築隄岸
明史河渠志弘治七年分漕河沛縣以南德州以
北及山東為三道各委曹郎及監司分理弘治
十一年河南管河副使張鼐請於武陟木欒店别
鑿一渠下接荆隆口
謹案弘治時已有河南管河副使而隆慶六年
又添設一員則管河副使有二員矣山東勸農
參政及濟寧臨清二兵偹兼理河務而河南二
副使則專理河務者也
續文獻通考知州同知通判或兼管河分職任事
明會典景泰三年設山東府州縣管河官弘治八
年革淮陽二府山陽等縣管河通判主簿正德二
年革河南新鄉獲嘉武陟等縣管河主簿八年設
大名府通判一員東明長垣武城曹縣主簿各一
員專管河道嘉靖十四年復設直隸景州滄州管
河通判十五年設兖州府同知一員疏濬泉源二
十四年添設歸德府通判一員商邱縣主簿一員
專管河道二十五年改兖州府管泉同知為管河
同知駐劄曹縣添設單縣管河主簿一員萬歷三
年革兖州府南旺管河通判令本府管河同知帶
管仍兼管泉四年添設山東督濬官東平濟寕二
州各判官一員泰安州吏目一員汶上曲阜鄒滕
四縣各縣丞一員泗水魚臺二縣各主簿一員新
泰萊蕪肥城平隂寧陽滋陽嶧七縣各典史一員
鉅野嘉祥共典史一員又添設淮安府管河同知
一員十三年令山東濟青登萊四府管糧同知及
所屬州縣管糧官俱帶管水利
明史職官志壩官閘官掌啟閉蓄洩
續文獻通考閘官掌啟閉蓄洩壩官掌典守隄防
各率其役以通舟楫之利
明會典嘉靖十三年復設沽頭閘主事并新興黃
家湖陵等七閘官吏人夫二十年置境山鎮閘及
官吏人夫隆慶六年又題復夏津魚臺二縣各主
簿一員專管新河石隄閘壩萬歷十一年設梁境
古洪各閘官一員
謹案明時尚有管閘主事會典所載有濟寧管
閘主事沽頭管閘主事南旺管閘主事今無此
官
明會典永樂十九年遣侯伯各二員分理濟寧等
閘及徐州吕梁二洪通州等處河道濟寧衛管
河指揮一員
謹案河自三代以後至宋時漸徙而南為患始
甚然其時河淮猶未合也至明而全河併注於
淮故為患視前代為尤亟而二洪以下運道所
資鳳陽又祖陵所在故治河之任視前代為尤
重其後河患不已論者多欲别開運道或欲如
元時行海運或欲開膠萊由馬家濠通海道或
欲復老黃河故道類皆虛言不可施用惟潘季
馴專主保高堰束淮水以刷黃流實為不易之
論又明時綱紀漸隳官方不肅任事之臣無不
利於河決者侵剋金錢則自總河以至於閘官
無所不利支領工食則自執事以至於游閒無
食之人無所不利而獨朝廷受其害上多苟且
之政下鮮實心之臣是以河務日壊我
國家六府孔修百川順軌
聖祖仁皇帝軫念河防屢舉
南廵之典
閱視河隄定以清敵黃之法浚張福口引河築歸仁隄
疏人字芒稻諸河改中河運道而移仲莊閘於
楊家莊凡所
指畫悉為治河典則
世宗憲皇帝命發帑金數百萬增築高家堰利頼貽諸
奕世我
皇上法
祖勤民於河工重務尤深
廑念
親臨相度條畫周詳如堅閉高郵三壩高堰五壩定
清口水誌以時拆築開陶莊引河導黃使北加
甃高堰磚工接築徐州石堤諸大興作並為自
來河臣所不能知不敢議者備蒙
睿裁指授即平時間有施工之處繪圖入告者仰承
丹毫點定洞悉形勢不爽毫釐河臣等祗稟
宸謨得所遵守是以利興弊革永慶安瀾自古河渠
溝洫志所載議論雖繁施行無當平成之績固
未有盛於
今日者也
欽定歷代職官表卷五十九
