欽定歴代職官表卷三十三
鴻臚寺表
鴻臚寺
國朝官制
鴻臚寺卿滿洲漢人各一人(初制滿洲三品順治十六年定與漢人俱為正四品)
少卿滿洲漢人各一人(從五品)
掌朝會賓客祭祀燕饗之儀詔之著位而贊其升
降拜跪之節有失朝及不如儀者糾之初順治元
年置鴻臚寺設滿洲漢人卿各一人滿洲少卿一
人漢人左右少卿各一人左右寺丞各一人十五
年省漢人少卿一人寺丞一人康熙五十二年罷
寺丞官不設乾隆十四年定以禮部滿洲尚書兼
管鴻臚寺事永為常式焉
鳴贊滿洲十有四人漢人二人(從九品)
掌儐導及行禮唱贊之事滿洲鳴贊順治初置十
六人乾隆三十七年以一人改屬鑾儀衛司贊鳴
鞭其留寺者實十有四人漢人鳴贊初置八人自
順治二年至十三年先後省四人乾隆七年又省
二人
序班漢人四人(從九品)
掌序百官之班位初置二十二人順治十五年省
十人康熙三十八年省六人乾隆七年省二人又
有學習序班以直隸山東山西河南儒學生内考
取初置十有二人乾隆十七年改定專用直隸諸
生以八人為額序班缺以學習者選授鳴贊缺以
序班遞升咨送吏部題補
主簿廳主簿滿洲漢人各一人(從八品)
掌行遣文移繕寫章牘順治元年置額初又設有
各館主簿後俱省
筆帖式滿洲四人
筆帖式滿洲初置十人後省六人又有漢軍二人
後俱省(職事具吏部篇)
歴代建置
三代
周禮秋官大行人中大夫二人小行人下大夫四
人司儀上士八人中士十有六人大行人掌大賓
之禮及大客之儀小行人掌邦國賓客之禮籍司
儀掌九儀之賓客擯相之禮以詔儀容辭令揖讓
之節
謹案鴻臚一官自唐六典通典初學記諸書皆
以為出於周禮之大行人然古今立制各殊詳
考其實漢魏以後之鴻臚與周大行人之職已
有不同而今之鴻臚則與漢魏以後之鴻臚尤
迥不相合何也大行人掌侯國朝覲聘問及王
朝撫諸侯之禮籍於中庸九經之内實兼柔遠
人懷諸侯二者而有之秦漢以降罷侯置守無
復邦交之事即分建諸侯王亦不過封拜時令
大鴻臚擯贊而已會同聘頫久廢不行鴻臚所
主者惟蠻夷朝貢獻見之禮猶大行人職守之
一端其他固已不能一一脗合然當時鴻臚既
領蕃國則一切致飱授館封冊弔慰尚其專司
而殿庭禮儀則别有謁者及通事宣贊舍人等
官以襄其贊導並不屬於鴻臚由唐迄宋相承
未改自金元二代不置鴻臚明初復設是官始
取侍儀傳贊之事悉以歸之而外藩館餼則改
隸諸禮部其職乃與古大異矣今因歴代相沿
皆以大行人為原起故仍繫之於表而復互載
於理藩院及會同四譯館篇以著其實云(說詳名本)
(篇)
秦
冊府元龜秦置典客
章懷太子李賢後漢書注謁者秦官也員七十人
謹案秦典客掌歸義蠻夷其職已分著於理藩
院及會同四譯館二表今以其為鴻臚沿革所
自故仍互見於此至謁者之官亦始於秦史記
范睢列傳載謁者王稽使魏還見穣侯穰侯稱
之為謁君者是也其官主儐贊禮儀正如今鴻
臚之職故並繋於此表焉
漢
冊府元龜漢景帝中六年更名典客為大行令武
帝太初元年大行更名大鴻臚鴻臚之名自此始
也屬官行人令又更名為大行令
漢書景帝本紀顔師古注大鴻臚本名典客後改
曰大鴻臚大行令者本名行人即典客之屬官也
後改曰大行令據此紀文則景帝已改典客為大
鴻臚行人為大行令矣而百官公卿表乃云景帝
中六年更名典客為大行令武帝太初元年更名
大行令為大鴻臚更名行人為大行令當是表誤
漢書刊誤劉攽曰史記文景事最略漢書則頗有
所錄蓋班氏博採他書成之故於景帝世謂典客
為大鴻臚行人為大行由他書即武帝時官紀景
帝世事班氏失於改革耳然則改諸官名在武帝
世無疑非表誤也劉敞曰案景十三王傳河間獻
王薨猶云大行令奏謚則非表誤也但官名改易
未定史於此追舉最後官名也武帝初大行王恢
李息即大行令也
漢書百官公卿表應劭注大鴻臚者郊廟行禮讃
九賓鴻聲臚傳之也
後漢書百官志大鴻臚卿一人中二千石郊廟行
禮贊導請行事既可以命羣司諸王入朝當郊迎
典其禮儀皇子拜王贊授印綬丞一人比千石大
行令一人六百石丞一人治禮郎四十七人
劉昭後漢書志注漢官曰治禮郎其四人四科五
人二百石文學五人百石九人斗食六人佐六人
學事十二人守學事東觀書曰主齋祠儐贊九賓
盧植禮注曰大行郎亦如謁者兼舉形貌
漢書平當列傳少為大行治禮丞功次補大鴻臚
文學蕭望之列傳察廉為大行治禮丞王莽列傳
校尉東海公賓就故大行治禮
謹案漢之大鴻臚所領為諸侯王列侯及歸義
蠻夷之事與今鴻臚不同然觀後漢志及應劭
注所言則郊廟行禮及延見九賓鴻臚皆有贊
導之職漢書蕭由𫝊徵為大鴻臚會病不及賓
贊還歸故官顔師古注謂贊導九賓之事是也
蓋鴻臚既主蕃國凡初封及入朝禮應贊拜而
郊廟侍祠亦有諸侯王在列故併以其事屬之
今鴻臚之司贊唱其由來固亦有所自耳至治
禮郎專主儐贊則當如今鳴贊之職矣
漢書百官公卿表謁者掌賓讚受事員七十人秩
比六百石有僕射秩比千石
後漢書百官志謁者僕射一人比千石為謁者臺
率主常侍謁者五人比六百石主殿上時節威儀
謁者三十人其給事謁者四百石其灌謁者郎中
比三百石掌賓贊受事及上章報問員七十人中
興但三十人初為灌謁者滿歲為給事謁者
章懷太子李賢後漢書注十三州志曰謁者皆選
孝廉年未五十曉解儐贊者
劉昭後漢書志注荀綽晉百官表注曰漢謁者用
孝廉威容嚴恪能擯者為之明帝詔曰謁者乃堯
之尊官所以試舜賓于四門四門穆穆者也
後漢書梁慬列傳何熙永元中為謁者身長八尺
五寸善為威容贊拜殿中音動左右
杜佑通典謁者缺選郎中美鬚眉大音者以補之
功次當遷欲留增秩者許之
謹案漢謁者主受事及上章報問當如今之奏
事處官員而擯導威儀亦其所掌故有缺選補
皆以大音者充之與今鴻臚之職尤為相合謹
並著之於表又考史記有大謁者張釋卿漢書
有大謁者劉襄而百官表不見此名疑即謁者
僕射之别稱蓋其職如今之鴻臚卿而給事謁
者則如今之鳴贊灌謁者則如今之序班也
三國
三國蜀志楊戲傳何彦英名宗先主即尊號遷為
大鴻臚
鄭樵通志鴻臚卿魏及晉初皆有之
三國吳志三嗣主傳寶鼎元年正月遣大鴻臚張
儼弔祭晉文帝
馬端臨文獻通考魏置謁者僕射掌大拜授及百
官班次統謁者十人
晉
冊府元龜晉大鴻臚為列卿置丞功曹主簿五官
等員江左有事則權置事畢則省
晉書職官志武帝省謁者僕射以謁者并蘭臺江
左復置僕射後又省
宋齊梁陳
通典大鴻臚宋齊有事則權置兼官畢則省
隋書百官志梁天監七年以大鴻臚為鴻臚卿置
丞及功曹主簿鴻臚卿位視尚書左丞掌導護贊
拜陳承梁皆循其制官
文獻通考職官錄曰鴻臚卿舊視散騎常侍天監
中視中丞吏部
唐六典齊職儀云東宫殿中將軍屬官有導客局
置典儀錄事一人掌朝會之事史闕其品秩梁有
典儀之職未詳何曹之官掌唱警唱奏之事朱服
武冠陳亦有之
謹案漢魏大鴻臚至梁始除大字改曰鴻臚卿
專掌導護贊拜今鴻臚之制其權輿實本於此
又考通鑑載侯景破臺城入見梁武帝於太極
東堂稽顙殿下典儀引就三公榻據此是齊梁
典儀之官並主引百僚以就位次蓋如今之鴻
臚寺序班也
宋書百官志謁者僕射一人掌大拜授及百官班
次領謁者十人謁者掌小拜授及報章晉省僕射
宋世祖大明中復置秩比千石
南齊書百官志謁者臺掌朝覲賓饗謁者僕射一
人謁者十人
隋書百官志梁謁者臺僕射一人掌朝覲賓饗之
事屬官謁者一人掌朝會擯贊高功者一人為假
史掌差次謁者
通典謁者臺陳亦有之
謹案南朝謁者臺在宋世兼主報章猶沿漢制
至蕭齊以後專主朝覲賓饗之儀節則已全有
今鴻臚寺之職掌矣
北魏
冊府元龜後魏鴻臚卿第二品上後降為第三品
少卿一人第三品上後為正四品上丞從五品中
後降為第七品
通典後魏曰大鴻臚
魏書官氏志太和十五年七月置司儀官高祖詔
羣臣議定百官謁者僕射從第四品上典儀監從
第五品上謁者從第五品中治禮郎從第六品下
太和二十三年復次職令謁者僕射第六品謁者
第九品
文獻通考後魏謁者臺掌導相禮儀僕射二人謁
者三十人
北齊
隋書百官志後齊鴻臚寺置卿少卿丞各一人有
功曹五官主簿錄事等員掌蕃客朝會吉凶弔祭
統司儀署令丞司儀署又有奉禮郎三十人謁者
臺掌凡諸吉凶公事導相禮儀事僕射二人謁者
三十人錄事一人
謹案西漢封拜諸侯王以大鴻臚行事至後漢
而禮儀志所載則皆謁者引贊(後漢書禮儀志拜諸侯王公儀)
(謁者引當拜前伏殿下光禄勲讀策書畢謁者稱臣某再拜侍御史授印綬贊謁者曰某王某)
(公臣某初謝)是其職已移之謁者臺惟喪儀内有鴻
臚傳哭之文蓋所司多在凶事故北齊鴻臚之
職但稱掌吉凶弔祭而導相禮儀則專屬之謁
者至唐而司儀令丞專掌凶禮儀式職制相沿
其變遷固有漸也
後周
通典後周官品正三命秋官司儀上士正二命秋
官司儀中士
謹案杜佑馬端臨等皆以後周蕃部賓部中大
夫列入鴻臚沿革然其職皆主藩屬朝貢之禮
與今鴻臚不同已分繫諸理藩院及會同四譯
館表内惟司儀一官掌殿庭禮儀實今鴻臚之
職故著之於此篇
隋
隋書百官志高祖置鴻臚寺卿少卿各一人丞二
人主簿二人錄事二人統司儀署令二人掌儀二
十人開皇三年廢鴻臚入太常十三年復置煬帝
加置少卿二人
文獻通考隋謁者臺大夫一人掌受詔勞問出使
慰撫持節策授及受冤枉而申奏之駕出對御史
引駕初魏置中書通事舍人官其後歴代皆有然
非今任隋初罷謁者仍置通事舍人十六員承旨
宣𫝊開皇三年又增為二十四員及煬帝置謁者
臺乃改通事舍人為謁者臺職謂之通事謁者置
二十人
新唐書百官志隋謁者臺有典儀
唐六典隋鴻臚寺有贊者十二人
謹案魏晉以後中書省置通事舍人本掌詔誥
蓋如今内閣學士之職至隋而以代謁者之任
則又主傳宣贊引當如今鴻臚寺之職矣至謁
者大夫為謁者臺長官駕出則掌引駕今定制
凡常朝
御殿以鴻臚卿二人請
駕導
駕蓋即其例則謁者大夫實兼有今鴻臚卿職事矣
又典儀隋書失載而唐志有之亦屬於謁者臺
當如今之序班而鴻臚寺有贊者則如今之鳴
贊也
唐
唐六典鴻臚寺卿一人少卿二人丞一人主簿一
人錄事一人龍朔二年改為同文正卿咸亨元年
復曰鴻臚光宅元年改為司賓寺卿神龍元年復
舊掌賓客及凶儀之事領司儀署令一人丞一人
掌凶禮之儀式及供喪葬之具
舊唐書職官志門下省典儀二員贊者十二人掌
殿上贊唱之節及殿廷版位之次凡國有大禮侍
中行事及進中嚴外辦之版皆贊相焉
唐六典唐朝置典儀二人隸門下省初用人皆輕
至貞觀初李義府為之是後常用士人領贊者以
知贊唱之節贊者掌贊唱為行事之節分番上下
亦謂之番官
謹案唐鴻臚所掌自蕃客以外惟主凶儀而殿
廷贊唱之事則别以典儀及贊者司之是今鴻
臚之職在唐世又屬門下省矣至典儀掌版位
次序如今序班而當時又兼贊唱以士人為之
故其職在贊者之上亦視今制頗有不同云
新唐書百官志通事舍人十六人從六品上掌朝
見引納殿廷通奏凡近臣入侍文武就列則導其
進退而贊其拜起出入之節(武德四年廢謁者臺改通事謁者為通事)
(舍人)
謹案唐通事舍人即隋通事謁者而改隸於中
書省職在贊導羣臣拜起出入儀節正如今之
鴻臚寺與典儀所司大略相似而互屬兩省史
志並不詳其分職之由以開元禮考之如蕃國
來朝儀則典儀位於宫縣之東北贊者二人在
南差退舍人引蕃主入門典儀贊拜禮畢舍人
與蕃主俱退又元旦冬至朝賀儀百官入舍人
引就朝堂前位皇帝升座百官以次入就北面
位典儀曰再拜贊者承傳在位皆再拜稱賀禮
畢典儀曰再拜通事舍人以次引北面位者出
又元旦冬至大會儀典儀一人升就東階上通
事舍人引王公以下入就位侍中稱制延王公
等升殿典儀承傳階下贊者又承傳在位者皆
再拜應升殿者諸東西階升羣臣上壽典儀曰
再拜階下贊者承傳在位者皆再拜其進酒進
食並同據此是典儀位在殿上當如今大朝日
立於
太和殿東西檐第二柱下之鳴贊官其贊者位在
階下當如今承傳行禮之鳴贊官而通事舍人
引王公等出入當如今引王公百官入
午門左右門及左右掖門之鴻臚寺官也當時殆
以通事舍人有傳宣詔命之事故屬之中書省
而今則以其職俱併入鴻臚耳
五季
冊府元龜後唐莊宗詔諸寺監各只置大卿官屬
並權停
五代史王景崇傳明宗即位拜通事舍人歴引進
閤門使
謹案五季官制最為闕略當時寺監皆依唐制
則鴻臚亦必備官特其文不見於史耳至通事
舍人在唐本以文臣補授後唐明宗以王景崇
為之則改用武人逮宋而閤門諸官皆為右職
矣
宋
文獻通考宋鴻臚寺判寺事一人以朝官以上充
元豐官制行置卿少卿丞主簿各一人卿掌四夷
朝貢宴勞給賜送迎之事及國之凶儀中都祠廟
道釋帳籍除附之禁令少卿為之貳丞參領之建
炎後廢鴻臚併入禮部
謹案唐宋鴻臚皆主蕃國及凶儀與今鴻臚職
掌全不相合以官制沿革所自未可盡略故仍
繫之於此表焉
章俊卿山堂考索宋朝東上閤門使西上閤門使
凡取禀旨命供奉乘輿朝會游宴及贊導三公羣
臣蕃國朝見辭謝糾彈失儀之事使副專之舍人
以下但道班贊唱而已政和官制横班使副之名
既改為大夫而其職任則命内外官知焉其後所
除總名知閤門事仍兼客省四方館之職同知閤
門事乃昔時之所謂副使也故事閤門無通事舍
人而通事舍人沿夫唐制自隸中書省如抽赴閤
門並稱閤門祇侯其後直授閤門通事舍人非舊
制也天禧中去閤門二字政和六年改為宣贊舍
人舊以閤門通事舍人閤門祇侯二等比館班清
流為進取之基非熟於朝儀不在此選又熙寧四
年閤門請擇武臣子弟六人前後殿祇應以閤門
看班祇候為名候五年熟識儀數乃除閤門祇候
宋史職官志東上閤門西上閤門使各三人副使
各二人宣贊舍人十人祇侯十有二人掌朝會宴
饗供奉贊相禮儀之事使副承旨禀命舍人傳宣
贊謁祇侯分佐舍人凡文武官自宰臣宗室自親
王外國自契丹使以下朝見辭謝皆掌之視其品
秩以為引班叙班之次贊其拜舞之節而糾其違
失若慶禮奉表則東上閤門掌之慰禮進名則西
上閤門掌之月進班簿歲終一易分東西班揭帖
以進政和六年詔宣贊播告直誦其辭
李心傳建炎以來朝野雜記閤門右列清選也舊
有知閤門事同知閤門事多以外戚勲貴為之其
下有閤門宣贊舍人掌唱贊書命閤門祇侯掌侍
衛班列乾道間孝宗始仿儒臣館閣之制增置閤
門舍人以待武舉之入官者先召試而後命供職
滿二年與邊郡遂為戎帥部刺史之選云
李燾續資治通鑑長編天禧四年三月右司諫直
集賢院祖士衡言常朝起居日長春崇德殿假日
後殿中書樞密文武合班而閤門祇侯一員在前
隨班再拜側立贊謁以臣愚見未協軌儀欲請自
今令通班閤門祇侯在前殿則與内殿供奉官以
下同起居後殿則與軍頭司官司起居然後立殿
庭贊謁從之
謹案宋閤門本武職進身之階稱為右列清選
然當時鴻臚既不司贊引凡殿廷禮儀皆閤門
主之通鑑長編載天禧三年十一月閤門與太
常禮院上大祀稱慶合班圖即如今之行禮儀
注景祐四年九月詔閤門於紫宸殿垂拱殿刊
石為百官表位即如今
太和殿前之品級山是閤門所掌實即今鴻臚職
事雖文武制異而官守固無殊也至祖士衡所
云令閤門祇侯先起居而後贊謁者蓋以閤門
祇侯既當側立贊謁自不可更隨班拜跪故令
其先在内起居畢後再立殿庭今三大節大朝
之禮鴻臚寺職事各官先赴
中和殿前行禮畢趨出各就班位候
駕陞殿傳贊行禮正其例耳
遼
遼史百官志南面官諸寺職名有鴻臚寺通事
舍人院通事舍人統和七年見通事舍人李琬
東上閤門司太宗會同元年置東上閤門使韓延
徽傳見東上閤門使鄭延豐東上閤門副使西
上閤門司西上閤門使統和二十一年見西上閤
門使丁振西上閤門副使
謹案遼鴻臚官制舊史已闕職掌亦未之詳以
遼史禮志考之當時殿廷行禮凡引羣臣合班
北向起居引宋使入門及通名祇侯贊謝宣諭
皆通事舍人之職祭祀讀祝贊帝后詣拜位受
宋使國書奏牓子引高麗使至殿下引新進士
至丹墀皆閤門使之職而贊拜一節則舍人與
閤門使通掌之是今鴻臚職事在進時亦專屬
此二官也惟是拜起之節祇應以一人傳唱而
遼史載宋使見皇太后皇帝諸儀有契丹舍人
漢人閤使齊贊拜之文未喻其故殆以宋之使
臣不諳國語故别令漢人贊唱與他禮不同耳
金
金史百官志閤門(明昌五年閣門官以次排轉除授)東上閤門使
二員正五品(明昌六年省一員作從五品西同)副使二員正六品
(明昌六年省一員西同)簽事一員從六品掌簽判閤門事(西同)
(明昌六年以減副使置)西上閤門使二員正五品副使二員
正六品簽事一員從六品掌贊導殿庭禮儀(西閤門餘)
(副貳同)閤門祇侯二十五人(正大間三十二人)閤門通事舍
人二員從七品掌通班贊唱承奉勞問之事承奉
班都知正七品掌總率本班承奉之事舊置判官
後罷内承奉班押班正七品掌總率本班承奉之
事御院通進四員從七品掌諸進獻禮物及薦享
編次位序(右屬宣徽院)
謹案金代不置鴻臚寺其以閤門掌殿庭禮儀
蓋亦沿宋遼之制也
元
元史百官志侍儀司秩正四品掌凡朝會即位冊
后建儲奉上尊號及外國朝覲之禮至元八年始
置左右侍儀奉御二員禮部侍郎知侍儀事一員
引進使知侍儀事一員左右侍儀使二員左右直
侍儀使二員左右侍儀副使二員左右侍儀僉事
二員引進副使侍儀令承奉班都知尚衣局大使
各一員十六年省左右侍儀奉御通曰左右侍儀
省引進副使及侍儀令尚衣使等員改置通事舍
人十四員三十年減通事舍人七員為侍儀舍人
大德十一年陞秩正三品至大二年置典簿一員
延祐七年定置侍儀使四員至治元年增置通事
舍人六員侍儀舍人四員其後定置侍儀使四員
正三品引進使知侍儀事二員正四品首領官典
簿一員從七品屬官承奉班都知一員正七品通
事舍人一十六員從七品侍儀舍人十四員從九
品吏屬令史二人譯史一人通事一人知印一人
(右屬中書禮部)
謹案元承金制亦不設鴻臚寺官而以侍儀司
掌贊導行禮之事準諸今制蓋侍儀使如鴻臚
卿引進使知侍儀事如鴻臚少卿通事舍人如
鳴贊侍儀舍人如序班也
明
明史職官志鴻臚寺卿一人(正四品)左右少卿各一
人(從五品)左右寺丞各一人(從六品)其屬主簿廳主簿
一人(從八品)司儀司賓二署各署丞一人(正九品)鳴贊
四人(從九品後增設五人)序班五十人(從九品嘉靖三十六年革八人萬歷十一)
(年復設六人)鴻臚掌朝會賓客吉凶儀禮之事凡國家
大典禮郊廟祭祀朝會宴饗經筵冊封進歴進春
傳制奏捷各供其事外吏朝覲諸蕃入貢與夫百
官使臣之復命謝恩若見若辭者並鴻臚引奏歲
正旦上元重午重九長至賜緞賜宴四月賜字扇
夀縷十一月賜戴煖耳陪侍畢頒胙賜皆贊百官
行禮司儀典陳設引奏外吏來朝必先演儀於寺
司賓典外國朝貢之使辨其等而教其拜跪儀節
鳴贊典贊儀禮凡内贊通贊對贊接贊傳贊咸職
之序班典侍班齊班糾儀及傳贊初吳元年置侍
儀司秩從五品洪武四年定侍儀使(從七品)引進使
(正八品)奉班都知(正九品)通贊通事舍人(從九品)俱為七
品以下官九年改為殿庭儀禮司設使一人(正七品)
副三人(正八品)承奉一人(從八品)鳴贊二人(正九品)序班
十六人(從九品)九關通事使一人(正八品)副六人(從八品)
十三年改使為司正分左右司副各一人增序班
至四十四人革承奉增設司儀四人二十二年增
設左右司丞四人(正九品)三十年始改為鴻臚寺陞
秩正四品設官六十二員(卿以下員數品級如前所列)又設外
夷通事隸焉建文中陞少卿以下品秩(少卿陞正五品寺丞)
(陞正六品又改其首領官職名與鳴贊序班皆陞品級)罷司儀司賓二署而
以行人隸鴻臚寺成祖初悉復舊制
孫承澤春明夢餘錄宣德元年四月建鴻臚寺公
署於京師
謹案鴻臚本出周官大行人主領蕃國封貢自
明代始專掌殿庭禮儀之事遂與歴代建置不
同名雖相襲實則漢以後謁者臺唐以後通事
舍人閤門使之任也其職在導引儐贊故漢世
謁者皆於三署郎内選大音者為之而贊拜殿
中音動左右史家至以為美談逮宋世閤門多
用勲戚子弟不立員額於是遂為恩倖進身之
途宦寺交通營求干謁富商豪子往往得之宣
和中宣贊舍人至一百八員閤門祇侯至七十
六員每以過濫為臺官論奏明代亦有鴻臚寺
官生支糧肄業世相承襲冗食者多而於贊唱
轉不能精練我
朝鳴贊序班設有定額皆選國語純熟聲音洪亮
者俾充其選其有熟習傳贊者即經遷擢以後
亦仍令兼攝以襄大禮與應劭所謂鴻聲臚傳
之義實為相協朝儀整肅視前代益加明備矣
欽定歷代職官表卷三十三
