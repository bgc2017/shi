欽定四庫全書
欽定歴代職官表卷二十八
壇
壇
廟各官
國朝官制
天壇尉滿洲八人(五品一人六品七人)
地壇尉滿洲八人(五品一人六品七人)
太廟尉滿洲十人(四品二人五品八人)
社稷壇尉滿洲五人(五品一人六品四人右俱隸太常寺)
堂子尉滿洲八人(七品二人八品六人右隸禮部)
掌管鑰守衛直宿之事朔望則奉薌以行禮凡祀
日則守門以司其開闔出入之節焉員額順治元
年定凡四品尉闕員以五品尉序陞五品尉闕員
以六品尉序陞惟
太廟五品尉闕則以各
壇六品尉及各部院休致郎中員外郎間次選授六品等
尉闕吏部牒八旗掄送除授
天壇祠祭署奉祀漢人一人(從七品)祀丞漢人一人(從八品)
地壇祠祭署奉祀漢人一人祀丞漢人一人
朝日壇祠祭署奉祀漢人一人
夕月壇祠祭署奉祀漢人一人
先農壇祠祭署奉祀漢人一人祀丞漢人一人
帝王廟祠祭署無專員(以漢人贊禮郎司樂内一人委理右俱隸樂部)
掌典守神庫以時巡視而督其灑埽之役若葺治
牆宇樹藝林木咸白於長官而敬供其事焉順治
初置奉祀五人祀丞五人尋省祀丞二人凡奉祀
員闕以祀丞序陞祀丞員闕以祝版生掄選除授
謹案順治初設
太廟首領内監一人内監二十九人今省内監九人
社稷壇首領内監一人内監九人今省内監五人又
康熙二十五年
傳心殿告成設首領内監二人内監八人今省首
領一人内監四人又順治初各
壇設壇戸各
廟設廟戸以給埽除乾隆六年以原額過冗量加裁
省今定設壇戶
天
地壇各十八人
社稷壇十五人
朝日
夕月壇各十二人
先農壇二十人廟戶
帝王廟十二人
關帝廟五人
都城隍廟六人又雍正間設昭忠祠賢良祠祠戶
各二十人今各省十人謹識于此
歷代建置
三代
周禮春官典祀中士二人下士四人府二人史二
人胥四人徒四十人掌外祀之兆守皆有域掌其
禁令若以時祭祀則帥其屬而修除徵役于司隸
而役之及祭帥其屬而守其厲禁而蹕之守祧奄
八人女祧每廟二人奚四人掌守先王先公之廟
祧其遺衣服藏焉若將祭祀則各以其服授尸其
廟則有司修除之其祧則守祧黝堊之既祭則藏
其隋與服(鄭康成注隋尸所祭肺脊黍稷之屬藏之以依神)
謹案典祀掌外祀之兆守鄭康成謂所祀於四
郊者賈公彦謂兆五帝於四郊已下皆是今之
各
壇尉其源蓋本於此至守祧當如今之
太廟尉而周制實用奄人蓋因先后之朝衣服及遺器
並藏於廟故以奄人及女奚掌之今
太廟之設内監亦其例也
秦
史記封禪書秦并天下令祠官所常奉天地名山
大川鬼神可得而序也自殽以東名山五大川祠
二自華以西名山七名川四而四大冡鴻岐吳岳
皆有常禾陳寳節來祠㶚滻長水灃澇涇渭皆非
大川以近咸陽盡得比山川祠汧洛二淵鳴澤蒲
山岳&KR2818;山之屬為小山川亦皆歲禱賽泮涸祠而
雍有日月參辰南北斗熒惑太白歲星填星二十
八宿風伯雨師四海九臣十四臣諸布諸嚴諸逑
之屬百有餘廟西亦有數十祠於湖有周天子祠
于下邽有天神灃滈有昭明天子辟池於社亳有
三社主之祠壽星祠而雍菅廟亦有社主其在秦
中最小之神者各以歲時奉祠唯雍四畤上帝為
尊常以十月上宿郊見諸此祠皆太祝常主以歲
時奉祠之
謹案嬴秦蔑古棄禮故所祠諸神自雍四畤而
下其載在祀典者凡數十處最為煩瀆史稱諸
祠皆太祝奉祠盖以祝官分主之亦如今奉祀
祀丞之比即所謂祠官者是也唐六典以秦漢
祝官分繫之太祝及郊社署令丞條下盖本於
此今用其例既入讀祝官沿革仍互見此表云
漢
漢書百官公卿表奉常有諸廟令長丞又廱太宰
太祝令丞五畤各一尉如淳注五畤在廱故特置
太宰以下諸官
漢書車千秋列傳千秋為高寢郎顔師古注高廟
衞寢之郎
漢書韋元成傳元成兄高寢令方山
漢書昭帝本紀元鳳四年孝文廟正殿火廟令丞
郎吏皆劾大不敬
漢書郊祀志漢二年冬高帝召故秦祠官復置太
祝太宰如故儀後四歲天下已定詔御史令豐治
枌榆社令祝立蚩尤祠於長安長安置祠祝官女
巫其梁巫祠天地天社天水房中堂上之屬晉巫
祠五帝東君雲中君巫社巫祠族人炊之屬秦巫
祠社主巫保族纍之屬荆巫祠堂下巫先司命施
糜之屬九天巫祠九天皆以歲時祠宫中其河巫
祠河於臨晉而南山巫祠南山秦中各有時日文
帝怠於鬼神之事渭陽長門五帝使祠官領以時
致禮孝景即位十六年祠官各以歲時祠如故武
帝初即位尤敬鬼神之祀人有言古天子常以春
解祠祠黃帝令祠官領之如其方祠官寬舒議后
土壇具太一祠壇立泰畤壇禮登中嶽令祠官加
增太室祠至東泰山令祠官禮之而不封諸所興
如薄忌泰一及三一冥羊馬行赤星五寬舒之祠
官以歲時致禮凡六祠皆太祝領之至如八神諸
明年凡山他名祠行過則祠行去則已方士所興
祠各自主其人終則已祠官不主它祠皆如故哀
帝時祠官九百餘所一歲三萬七千祠云
謹案漢表有諸廟令長丞不言員數考之紀傳
高帝廟有高寢令高寢郎孝文廟有令丞郎吏
是每廟各置令丞及郎隨時建設本無定額故
但以諸廟槩之也至鬼神祠祀漢世多未合禮
武帝溺信方士之說所增尤屬不經郊祀志載
哀帝時一歲三萬七千祠實為淫瀆已甚當時
皆以祠官典領而五畤之在雍者既有太宰太
祝令丞復各為設尉殆以其為天子郊見上帝
之地故特崇其禮歟
宋書百官志明堂丞二人漢東京初置
後漢書百官志高廟令一人六百石守廟掌案行
埽除無丞世祖廟令一人六百石如高廟屬太常
祠祀令一人六百石典中諸小祠祀丞一人屬少
府
劉昭後漢書志注東觀書曰章帝又置祀令丞
延光元年省
應劭漢官儀高廟令員吏四人衞士一十五人世
祖廟令員吏六人衞士二十人祠祀令從官吏八
人騶僕射一人家巫八人
後漢書殤帝本紀延平元年詔罷祀官不在祀典
者
謹案後漢禮儀志正月上丁祠南郊禮畢次北
郊明堂高廟世祖廟謂之五供是當時並重其
禮乃廟有令而二郊不置官守者疑即以太常
所屬之太祝太宰二令兼其事也至明堂丞本
屬太史令疑為天文占候而設而宋書又與太
廟令連職則亦當兼掌祠祀故既載入欽天監
仍互見於此表又案西漢諸廟皆有令丞而東
漢惟置高光二廟令者盖西漢諸帝皆别起寢
廟東漢自明帝詔無起寢廟藏主於光烈皇后
更衣别室四時合祭於世祖廟嗣後歷代不敢
違皆藏主於世祖廟是東漢惟有世祖一廟故
設官亦止於此又祠祀令掌禁中諸小祠祀故
屬於少府不關太常殆即殤帝紀所稱祀官者
歟
三國
唐六典魏有太廟令丞
晉
晉書職官志太常有太廟令
宋齊梁陳
宋書百官志太廟令一人丞一人領齋郎二十四
人明堂令一人宋世祖大明中置丞一人
唐六典宋明堂令丞掌宗祀五帝之事
南齊書百官志太廟令一人丞一人明堂令一人
丞一人皆有職史
隋書職官志梁品秩定為十八班明堂二廟令為
二班又太社令為三品蘊位
唐六典梁太常統明堂太社等令丞
胡三省通鑑注梁立太廟祀太祖以上又有小廟
太祖太夫人廟也有二廟令掌廟事
隋書百官志陳明堂太廟等令六百石品第五
謹案二廟為梁之剏制故陳仍改為太廟令其
後陳文帝又即梁之小廟祀其父始興昭烈王
改曰國廟則其禮少損故未嘗設官典守也至
太社令陳制未見當已裁併矣
北魏
魏書律歷志太廟令龐靈扶
魏書禮志太宗嘗於白登廟有神異焉太廟博士
許鍾上言宜告天下
唐六典後魏祀官齋郎九品中
謹案魏書官氏志不載有郊廟典守之官而太
廟令太廟博士别著於律歷志及禮志則亦與
前代制度略同也至六典所謂祀官齋郎即官
氏志之太常齋郎其名始見於宋書百官志至
魏而遂有品秩隋唐以後亦相因不改今太常
寺額設有執事生九十人以供各
壇
廟及凡中祀羣祀典守金玉香帛與司尊司爵司鑪之
事是即齋郎之比矣
北齊
隋書百官志後齊太常統太廟署令丞掌郊廟社
稷等事太廟兼領郊祠崇虚二局丞郊祠掌五郊
羣神事崇虚掌五岳四瀆神祀在京及諸州道士
簿帳等事
謹案北齊不置明堂太社等令而以太廟令兼
掌郊社名實乖互於禮制殊為未協
後周
杜佑通典後周官品正五命春官守廟典祀等中
夫夫正四命春官小守廟小典祀等下大夫正三
命春官小守廟小典祀司郊等上士正二命春官
司郊司社等中士正一命春官小守廟奄司郊司
社等下士
謹案後周典祀即本周官舊名其守廟亦仍守
祧所置而司郊司社則又後世明堂太社二令
之職盖亦雜採古今之制而為之者也
隋
隋書百官志太常統郊社太廟等署各置令一人
丞人人郊社則丞至二人煬帝即位太廟署又置
陰室丞守視陰室
唐六典隋郊社署又置門僕齋郎
唐
新唐書百官志兩京郊社署令各一人從七品下
丞各一人從八品下令掌五郊社稷明堂之位與
奉禮郎設樽罍篚羃而太官令實之立燎壇積柴
合朔有變則巡察四門以俟變過時則罷有府二
人史四人典事五人掌固五人門僕八人齋郎一
百二十人齋郎掌供郊廟之役太廟九室室有長
三人以主樽罍篚羃鎖鑰又有罍洗二人郊壇有
掌座二十四人以主神御之物皆禮部奏補凡室
長十年掌座十二年皆授官祭饗而員少兼取三
館學生皆綘衣綘幘更一番者戶部下蠲符歲一
申考諸署所擇者太常以十月申解於禮部如貢
舉法帖論語及一大經中第者錄奏吏部注冬集
散官否者番上如初六試而絀授散官汾祠署
令一人從七品下丞一人從八品上掌享祭灑埽
之制有府二人史四人廟幹二人開元二十一年
置署三皇五帝以前帝王三皇五帝周文王武
王漢高祖兩京武成王廟令一人從六品下丞一
人正八品下掌開闔灑埽釋奠之禮有錄事一人
府二人史四人廟幹二人掌固四人門僕八人神
龍二年兩京置齊太公廟署其後廢開元十九年
復置天寳三載初置周文王廟署六載置三皇五
帝廟署七載置三皇五帝以前帝王廟署九載置
周武王漢高祖廟署上元元年改齊太公廟署為
武成王廟署諸太子廟令各一人從八品上丞
各一人正九品下錄事各一人掌灑埽開闔之節
四時享祭焉有府各一人史各二人典事各二人
掌固各一人
謹案唐六典無太廟署令丞其太廟齋郎兩京
各一百三十人太廟門僕兩京各三十二人皆
領屬於太常卿據冊府元龜開元二十四年以
宗廟所奉不可名以署太常少卿韋縚奏廢太
廟署以少卿一人知太廟事則是唐初本有太
廟署至開元而始廢也其後濮陽王徹為宗正
卿復建議以宗正司屬籍請以宗廟隸宗正自
是遂不屬太常故歐陽修新唐書志已移載入
宗正寺條下惟唐六典尚繫之太常盖以成書
在前未及修改之故乃舊唐書志亦襲用六典
舊文不加刊正疎舛甚矣
五季(未置)
宋
章俊卿山堂考索宋初置郊社令命石祖元為之
熙寧元年郊社局令張伯世言局有郊社名而不
主四郊之事案唐六典兩京郊社局令各一人掌
五郊社稷明堂之位然則郊社通掌五郊之事乞
自今兼令勾當四郊壇壝之事使得巡視提舉所
貴官正其名郊兆常潔從之於是始主四郊壇壝
掌凡埽除之事祭祀則省牲渡江初闕紹興十九
年始除韓彦直為太社令請給並依五監主簿例
富大用事文類聚郊社令嘉祐元年置元祐職令
正九品
馬端臨文獻通考宋宗廟室長齋郎無常數廟直
官一人太廟后廟宫闈令三人以入内内侍充元
豐後太廟令屬宗正寺掌宗廟薦新七祀及功臣
從享之禮品秩與太社令同
宋史職官志宫闈令率其屬以汎灑廟廷凡修治
潔除之事
宋史禮志元豐元年詳定郊廟禮文所請如唐置
太廟局令以宗正丞充罷攝知廟少卿而宫闈令
不預祠事從之
謹案宋太廟令本内侍兼職自元豐定制以宗
正丞充之始改用朝官洵為合禮其宫闈令在
唐屬内侍省本掌侍奉宫闈之事以遇太廟大
享時當帥其屬出皇后神主於室遂令得預祠
事迨元豐裁改後當亦通用士流矣至太廟后
廟各置一令盖因宋世皇后之未升祔者皆祭
於别廟故特設官以典其祀事南渡以後此職
未見殆已併于太廟令歟
遼(未置)
金
金史百官志太廟署皇統八年太廟成設署置令
丞仍兼提舉慶元明德永祚三宫令一員從六品
掌太廟衍慶坤寧宫殿神御諸物及提控諸門關
鍵埽除守衞兼廩犧令事丞一員從七品兼廩犧
署丞直長明昌三年罷郊社署(承安三年設祝史齋郎百六十)
(人大安元年奏兼武成王廟署)令一員從六品丞一員從七品掌
社稷祠祀祈禱并廳舍祭器等物直長明昌三年
廢武成王廟署大安元年置令從六品丞從七
品掌春秋祀享以郊社令丞兼
金史禮志太廟門翼兩廡各二十有五楹為齋郎
執事之次西南垣外則廟署也
謹案金以燕京原廟為衍慶宫昭德皇后影廟
為坤儀廟故太廟令兼司其宫殿神御之事百
官志以坤儀為坤寧盖傳刻之誤也又金史禮
志朝享太廟儀有太祝宫闈令升殿開祏室出
帝后神主設于座之文考之百官志惟宣徽院
有宫闈局主閤門禁令並非奉祀之員盖亦沿
唐制令之臨時權攝行事與宋之特置以汛灑
廟廷者又有異矣
元
元史百官志太廟署秩從六品掌宗廟行禮兼廩
犧署事至元三年始置令一員從六品丞一員從
六品郊祀署秩從六品大德九年始置掌郊祀
行禮兼廩犧署事令二員從六品丞二員從七品
社稷署秩從六品大德元年始置令二員從六
品丞一員從七品
元史祭祀志太廟儀鸞庫在宫城之東北南向都
監局在其東少南西向
謹案元太廟有都監局則必嘗置都監一官以
守衞廟廷盖如今
太廟尉之比其後或以他官兼之故不見于百官志也
又宋代始置祖宗神御殿以擬漢之原廟元因
其制於各僧寺設立影堂所奉御容皆紋綺局
織錦為之世祖裕宗在大聖夀萬安寺順宗仁
宗在大普慶寺成宗在大天夀萬寧寺武宗在
大崇恩福元寺顯宗明宗在大天源延聖寺英
宗在大永福寺設太禧宗禋院以司其享祀禮
典凡錢糧之出入營繕之作輟悉統之置院使
同知等官所屬有隆禧總管府會福總管府崇
祥總管府隆祥使司夀福總管府各置達嚕噶
齊總管副達嚕噶齊等員又立司禋監奉太祖
太宗睿宗三朝御容于石佛寺揆之禮制未免
䙝瀆今故不著於表而附識其略于此
明
明史職官志天壇地壇朝日壇夕月壇先農壇帝
王廟祈穀殿各祠祭署俱奉祀一人(從七品)祀丞二
人(從八品)洪武初置各祠祭署設署令署丞二十四
年改各署令為奉祀署丞為祀丞建文中更天壇
祠祭署為南郊祠祭署成祖初惟易天壇為天地
壇餘悉復洪武間制(建文時南郊祠祭署為郊壇祠祭署已又改為天地壇祠)
(祭署)世宗釐祀典分天地壇為天壇地壇山川壇耤
田祠祭署為神祇壇大祀殿為祈穀殿增置朝日
夕月二壇各設祠祭署萬歷四年改神祇壇為先
農壇
謹案三代以宗官事神其職最重自漢以後亦
多用士人如車千秋以高寢郎至擢為丞相封
侯是也自北齊太廟令兼領崇虚局主道士籍
帳於是明禋大禮遂得以黃冠錯雜其間迨明
代而郊壇執事率用道流凡神樂觀樂官及奉
祀祀丞之屬皆由此選充甚者如嘉靖間之邵
世恩至為太常卿陶啟南龔可佩至為太常少
卿其他官至寺丞博士者甚多雖由世業相承
而稽諸禮制實乖典則
本朝初沿明舊乾隆七年特奉
詔禁止凡充太常樂員者毋得仍習道教如有不願
改業者削其籍聽為道士祀事祇承於是益加
嚴潔矣
欽定歷代職官表卷二十八
