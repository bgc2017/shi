欽定歷代職官表卷一
宗人府表
宗人府
國朝官制
宗令一人左右宗正各一人左右宗人各一人
並順治九年置掌
皇族之屬籍以時修輯
玉牒辨昭穆序爵祿均其惠養而布之教令凡親疎之屬
胥受治焉初制宗令以親王郡王統理宗正以貝
勒貝子兼攝宗人以鎮國輔國公及將軍兼攝後
擇賢任使不復以封爵為限
府丞漢人一人(正三品)
順治九年置掌校理漢文冊籍初制有覺羅啟心
郎二員漢軍啟心郎二員與府丞均為正官康熙
十二年裁啟心郎惟設府丞一員
左右司理事官宗室各二人(初制三品後改為四品康熙二十二年定為正五品)
副理事官宗室各二人(初制從四品康熙二十二年定為從五品)
分掌左右翼覺羅之籍並書其子女適庶生卒婚
嫁官爵名諡以備
玉牒紀載凡承襲次序秩俸等差及養給貧幼優恤婚喪
之事時為稽核綜理焉初設郎中六員員外郎四
員主事四員康熙十二年始分隸左右兩司三十
八年兩司各裁郎中一員雍正二年改郎中為理
事官改員外郎為副理事官惟主事仍舊名初制
皆以覺羅為之後以覺羅滿洲參用雍正二年定
以宗室滿洲𠫭用乾隆二十九年准府丞儲麟趾
奏定理事官以下筆帖式以上悉以宗室為之
經歷宗室二人(正六品)
順治九年置掌出納文書初制經歷三員其二員
參用宗室滿洲一員用漢人康熙三十八年裁漢
經歷一員乾隆二十九年定制以宗室為之
堂主事宗室二人(初制四品康熙九年定為正六品)漢人二人(正六品)
堂主事順治九年置二人掌奏疏稿案初制以宗
室滿洲參用乾隆二十九年定制以宗室為之漢
人主事雍正元年增置掌漢文冊籍
筆帖式宗室二十四人(並支七品俸)
順治九年置掌譒譯文書初制以宗室滿洲參用
乾隆二十九年定制以宗室為之
歷代建置
三代
周禮春官小宗伯掌三族之别以辨親疎其正室
皆謂之門子掌其政令(鄭康成注三族謂父子孫人屬之正記曰親親以三)
(為五以五為九正室適子將代父當門者也政令謂役守之事)
謹案漢書百官表宗正注應劭曰周成王時肜
伯入為宗正師古註云肜伯為宗伯不謂之宗
正但考初學記玉海引宋百官春秋曰周受命
封建宗盟始選其宗室之長而董正之謂之宗
正成王時肜伯入為宗正掌王親屬是也據此
諸書皆以為周有宗正師古雖謂肜伯不為宗
正而未嘗謂周無宗正也玉海引逸周書嘗麥
篇太祝以王命作筴筴告宗正則周有宗正其
證又在漢百官表注及宋百官春秋之前惟不
見經典正文故不列於表至周禮小宗伯掌三
族之别實與今宗正職掌相符故玉海於宗正
一官引此為証考魏風殊異乎公族鄭箋云公
族主君同姓昭穆又考魯語曰宗室之謀不過
宗人韋昭注謂此宗人則上宗官也亦用同姓
若漢宗正用諸劉矣夫侯國尚有公族之官况
天子乎王應麟謂燕義周天子有庶子官即今
之宗正惠士竒謂周禮諸子即春秋之公族大
夫然儀禮燕禮注云庶子世子之官而夏官諸
子掌國子之倅亦不專掌公族之子弟與今宗
正職未為盡合今姑取小宗伯所掌列之於表
而玉海所引嘗麥篇宗正之名亦附著於此焉
秦
杜佑通典秦置宗正掌親屬
王應麟玉海秦始以宗正列九卿掌親屬而宗廟
之事屬之奉常
漢
漢書百官公卿表宗正秦官掌親屬有丞平帝元
始四年更名宗伯屬官有都司空令丞(如淳曰律司空主水)
(及罪人)内官長丞又諸公主家令門尉皆屬焉王莾
并其官於秩宗初内官屬少府中屬主爵後屬宗
正
漢書高帝紀七年置宗正官以序九族
荀悦漢紀宗正掌視親屬官
唐六典漢宗正之官不以他族楚元王子郢客辟
疆德等逓為之
謹案都司空令丞如淳註稱主罪人蓋治獄之
官今宗室覺羅有犯雖宗人府主其罰然無專
官故都司空等不列於表至内官長丞兼治掖
庭公主家令門尉兼治戚里皆以事相關涉故
使兼隸非宗正所屬之正官故亦不列於表又
通典載元始元年於郡國置宗師以糾皇室親
族世氏致教訓焉選有德義者為之有冤失職
者宗師得應郵亭上書宗伯請以聞(註曰為書付郵亭令)
(送至宗伯)蓋其時諸王各就國故各設官以統之其
制亦今之所無謹附載其名於此
古今攷東萊大事紀高帝七年書置宗正官以序
九族高帝表無其人高帝紀七年二月書自櫟陽
徙都長安置宗正官以叙九族表高后二年始見
除劉郢客當是史失初姓
謹案高帝七年雖置宗正而未命其人故表不
載表既詳於高后二年安得於高帝七年遂失
姓名乎
玉海高后二年上邳侯郢客景元二年平陸侯禮
三年德侯通元狩四年沈猷侯受為宗正坐聽請
不具宗室論始元二年光禄大夫辟疆元鳳元年
大中大夫德初元元年諫大夫更生竟寧元年陽
城侯慶忌元始元年宗正容更為宗伯永平三年
劉平建初二年般永元十三年愷為宗正建初中
劉軼為宗正遂世掌焉(矩寵佑)
謹案玉海此條蓋統括百官表而間有脱遺如
百官表載元朔四年劉棄元鼎四年劉安國五
鳳二年劉丁承光四年劉臨始元三年劉通河
平三年劉順陽朔元年劉武成鴻嘉元年劉慶
忌永始三年劉它人建平四年劉容皆表具而
玉海失載者也
玉海周諸子掌戒令教法至於辨世繫辨昭穆則
掌之小史漢宗正徒掌屬籍而教養之法未聞
謹案玉海謂漢宗正徒掌屬籍而教養之法未
聞然攷楊雄宗正箴曰巍巍帝堯欽親九族禮
有攸訓屬有攸籍既云禮有攸訓則兼教養之
法矣後漢書劉般為宗正在位數言政事其收
恤九族行義尤著收恤九族即宗正之教養也
前漢紀公卿議遣宗正治衡山王又遣宗正問
江都王則宗正所綜理者多矣王應麟謂漢宗
正即周之諸子諸子既為政於公族宗正安得
不掌教養之政乎如以為徒掌屬籍則非也
唐六典光武復置宗正
後漢書百官志宗正卿一人中二千石掌序錄王
國嫡庶之次及諸宗室親屬遠近郡國歲因計上
宗室名籍若有犯法當髠以上先上諸宗正宗正
以聞乃報决(胡廣曰又歲一治諸王世譜差序秩第漢官儀曰官吏四十一人其六人)
(四科一人二百石四人百石三人佐六人騎吏二人法家十八人學事一人官醫)丞一人
比千石諸公主每主家令一人六百石丞一人三
百石其餘屬吏增减無常(漢書曰主簿一人秩六百石僕一人秩六百石)
(私府長一人秩六百石家丞一人三百石直吏三人從官一人東觀書曰其主薨無子置𫝊一人守)
(其家)中興省都司空令丞
通典宗正兩漢皆以皇族為之不以他族
謝維新合璧事類通鑑分紀曰漢宗正丞用皇族
魏
三國魏志建安二十一年始置宗正之官
唐六典宗正卿魏亦以宗正居之
晉
徐堅初學記晉曰大宗正
晉書職官志宗正統皇族宗人譜牒又統太醫令史又
有司牧掾員及渡江哀帝省并太常太醫以給門下省
謹案太醫司牧蓋皆所兼隸之雜流今各有所
隸故不列於表
通典晉兼以庶姓(山公啟事曰羊祜忠篤寬厚然不長理劇宗正卿缺不審可轉)
(作否)咸寧三年又置宗師以扶風王亮為之使皇室
戚屬奉率德義所有施行必令誥之
謹案宗師之名同於漢制而職位尊卑則迥殊
晉書百官志不載但考晉書扶風王亮為宗師
梁王肜亦為宗師彭城王領太宗師晉之為宗
師者不一其人則有經制之額可知通典明云
咸寧三年置宗師玉海謂東晉始省而百官志
不載亦史氏之闕也
宋齊梁陳
唐六典宋齊並不置梁天監七年乃置焉宗正春
卿位視列曺尚書皆以宗室為之班第十二陳因
之
隋書百官志梁置宗正卿位視列曺尚書主皇室
外戚之籍以宗室為之
初學記梁加卿字除大字曰宗正卿
謹案隸續載漢中山相薛君成平侯劉君斷碑
有云巴郡太守宗正卿(下闕)釋云百官志太傅上
公一人太尉公一人太常卿一人蓋史氏用周
官之法紀傳所書居三九之官皆不書以公卿
字惟孔廟碑稱吳雄為司徒公趙戒為司空公
衡方碑題云衛尉卿與此碑所題宗正卿乃遣
詞揮翰者益之後世以卿名其官則自蕭梁始
今考初學記引五代史百官志云至梁加卿字
除大字曰宗正卿與洪氏之說可以相證
北魏
北魏書官氏志有宗正太和中初置少卿
洛陽伽藍記國子南有宗正寺
唐六典後魏亦曰宗正卿
通典後魏有宗正卿少卿
太平御覽後魏職令曰宗正卿第四品上第三
北齊
隋書百官志後齊有大宗正寺掌宗室屬籍統皇
子王國諸王國諸長公主家
後周
通典後周有宗師中大夫(掌皇族定世系辨昭穆訓以孝悌)屬大
冡宰
隋
隋書百官志隋置宗正卿少卿各一人丞二人主
簿二人錄事二人
初學記北齊又加大字隋又徐之
唐
舊唐書職官志宗正寺卿一員(從三品上)少卿二員(從四)
(品上)丞二人(從六品上)主簿一人(從七品上)錄事一人(從九品上)府
五人史九人亭長四人掌固四人卿之職掌九族
六親之屬籍以别昭穆之序并領崇元署少卿為
之貳九廟之子孫繼統為宗餘曰族凡大祭祀及
冊命朝會之禮皇親諸親應陪位預會者則為之
簿書以申司封若皇親為三公子孫應襲封者亦
如之丞掌判寺事主簿掌印勾檢稽失錄事掌受
事發辰
新唐書百官志宗正寺卿一人少卿二人丞二人
掌天子族親屬籍以别昭穆領陵臺崇元二署凡
親有五等先定於司封主簿二人知圖譜官二人
修玉牒官一人知宗子表疏官一人錄事一人
謹案宗正卿所屬新舊唐書所載微有不同志
不詳建置年月其孰為舊制孰為改制巳不可
知今並存以資考核又新唐志稱宗正寺領陵
臺崇元二署其陵臺署諸陵臺令各一人丞各
一人建初啟運興寧永康陵令各一人丞各一
人掌守衛山陵諸太子廟令各一人丞各一人
錄事各一人掌灑掃開闔之節四時享祭事諸
太子陵令各一人丞各一人錄事各一人舊唐
志不載蓋後又改隸今其職並隸禮部太常寺
故不列於宗人府建置之中其崇元署令一人
丞一人府二人史三人典事六人掌固二人掌
京都諸觀名數與道士帳籍齋醮之事新羅日
本僧入朝學問九年不還者編諸籍道士女冠
僧尼見天子必拜每三歲州縣為籍一以留縣
一以留州僧尼一以上祠部道士女冠一以上
宗正一以上司封其制尤為謬戾馬端臨文獻
通考曰崇元署一官唐創之以司道教而必屬
之宗正司者蓋唐以老氏為始祖則崇其教者
亦以為尊祖宗之事也云云今考唐景龍三年
法琬法師碑稱法琬為中宗之三從姑開元十
七年興唐寺主居法澄塔銘稱彭王嗣&KR0788;女密
多羅(案密多羅原石刻誤作彌多羅今改正)出家為法澄弟子資
治通鑑稱景雲元年十二月上以二女西城隆
昌二公主為女冠以資天皇太后之福其他見
於史傳者不一則崇元署所謂掌諸觀名數者
常即指入道之宗屬因而連及所統寺觀之道
士因而連及於天下道士亦隸宗正寺耳此一
時之粃政前無師承後無沿襲殊非官制之正
今削之不錄而附載其名於此焉
唐六典宗正卿掌皇九族六族之屬籍以别昭穆
之序紀親疎之列并領崇元署少卿為之貳
謹案唐會要永徽二年九月二十一日問宗正
卿李博乂曰諸親有除屬者曰屬疎故除總三
百餘人上曰服屬雖疎理不可降宜依舊編入
屬籍天寳元年七月二十三日詔凉武昭王四
公子孫並編入屬籍唐會要此條可為宗正屬
籍規式惟是李勣賜姓亦附宗正屬籍則唐宗
正所掌遂及異姓未足為法也
太平御覽唐書官品志曰(按太平御覽所引唐書官品志甚多與新書百)
(官志互異乃别一書)宗正卿位視列曹尚書以宗室為之
合璧事類職林曰開元三十五年制宗正寺官屬
皆以皇族為之
謹案職林又載唐武德置宗師龍朔改曰司宗
光宅為司屬後復故掌皇族外戚簿籍及邑司
名帳領諸陵太廟其名沿漢晉宗師之舊而職
掌又異今無此官故不列於表
五季
舊五代史梁有宗正卿
孫逢吉職官分紀後唐同光元年置宗正大卿
五代會要周顯德五年閏七月宗正寺准奉勅節
文刪集現行公事送中書門下
謹案王溥此文知周亦名宗正寺然所列現行
公事稱見管齋郎室長逐季候大饗捧饌行禮
及出給每年行事歷子見管禮料庫收貯諸司
納到諸壇廟祠祭禮料逐月給付逐季太廟并
别廟祠祭祝版當寺於少府監請領送秘書省
書寫畢却將應奉祠祭候年滿則將齋郎堂室
長於每年八月印發文字觧送赴南曹云云蓋
其時兼領祭祀也
宋
宋史職官志宗正寺卿少卿丞主簿各一人卿掌
叙宗派屬籍以别昭穆而定其親疎少卿為之貳
丞參領之宋初舊制置判寺事二人以宗姓兩制
以上充闕則以宗姓朝官以上知丞事掌奉諸廟
諸陵薦享之事司皇族之籍主簿一員以京官充
元豐官制行詔宗正長貳不尃用國姓蓋自有大
宗正司以統皇族也渡江後卿不常置少卿一人
以太常兼紹興三年復置少卿一人五年復置丞
十年置主簿嘉定九年詔以宗學改隸宗正司自
此寺官又與校試之事大宗正司景祐三年始置
司以皇兄寧江軍節度使濮王知大宗正司事皇
姪彰化軍節度使觀察留後守節同知大宗正事
元豐正名仍置知及同知官各一人選宗室團練
觀察使以上有德望者充丞二人以文臣京朝官
以上充掌糾合族藩而訓之以德行道藝受其詞
訟而糾正其愆違有罪則先劾以聞法例不能决
者同上殿取裁歲錄存亡之數報宗正寺凡宗室
服屬遠近之數及其賞罰規式皆總之官屬有記
室一人掌牋奏講書教授十有二人分位講授兼
領小學之事舊制擇宗室賢者為知大宗正事次
一人為同知其後位高屬尊者為判熙寧三年始
以異姓朝臣二員知丞事置局為睦親廣賢宅崇
寧三年置南外宗正司於南京西外宗正司於西
京各置敦宗院仍詔各擇宗室之賢者一人為知
宗掌外居宗室詔復定宗學博士正錄員數玉牒
所淳化六年始設局置官詔以皇宋玉牒為名建
玉牒殿以知制誥劉筠夏竦為修玉牒官自後置
一員或二員元豐官制行分隸宗正寺官寺丞王
鞏奏玉牒十年一進並以學士典領南渡後紹興
十二年始進玉牒所提舉一人或二人以宰相執
政為之以侍從官一人兼修宗正卿少卿而下同修
纂
李心傳建炎以來朝野雜記知大宗正事仁宗始
置用太祖太宗之後屬近行尊者各一人
職官分紀玉牒所熙寧三年於三班院置局後徙
編修院
謹案宋制掌皇族之政者有宗正寺有大宗正
司有宗學有玉牒所有外宗正司宗正寺掌别
屬籍之親疎大宗正司掌訓導宗子而司其賞
罰觀其歲錄存亡之數報宗正寺則截然分掌
可知今制併而一之故表中二職並列其宗學
之制與今略同然今制稽察宗學為王公大臣
所兼攝其教習亦不載於官制故不列於表至
玉牒所古有常職今則十年恭修一次其總裁
纂修諸官由他職兼領事竣則撤其館法例迥
異故亦不列於表若其外宗正司則與漢時宗
師之制同故併不錄焉
陸游老學菴筆記宗正卿少卿祖宗因唐故事必
以國姓為之然不必宗室也元豐中始兼用庶姓
而知大宗正事始於濮安懿王始權任甚重後頗
鐫損云
葉夢得石林燕語唐宗正卿皆以皇族為之本朝
踵唐故事而止命同姓慶歷初始置大宗正司以
北海郡王允弼為知大宗正事其後相承皆以宗
室領治平元年英宗以宗數倍多於前乃命增置
同知大宗正司一員亦以懷州團練使宗惠為之
迄今以為故事熙寧三年復置丞二員以命外官
玉海開寳六年正月以千牛衛將軍趙崇濟為宗
正寺少卿景德二年命趙湘趙稹同判宗正寺祥
符九年趙安仁兼卿世長知寺事二月王旦請命
丞郎以上兼卿給舍以下兼少卿郎中以上兼丞
京官兼主簿以為永制天禧元年趙鼎為主簿慶
歷四年七月辛巳趙槩判宗正寺元豐六年九月
十一日詔除長貳外自今不專用國姓(志大宗正司統皇族)
(故寺長貳不專以國姓分案二設吏六)建炎三年四月省(以常少兼)紹興
二年十二月復置少卿四年以命范冲景祐三年
丙子七月十九日乙未初置大宗正司以寧江節
度濮王知大宗正事彰化軍留後守節同知大宗
正事時諸王子孫衆多聚居大第故於祖宗後各
擇一人使司訓導糾違失凡宗族政令皆掌之奏
事毋得先達先委詳酌而後聞八月庚戌知大宗
正事請宗室每朝罷各就聽讀從之寳元二年七
月二十一日允弼同知大宗正事至和二年六月
戊子朔增允良同知未幾罷九月以知大宗正濮
王為判同知允弼為同判治平元年六月丁未十
三日增置同知大宗正事一員以宗惠為之熙寧
三年二月丙寅詔大宗正司置丞二人以張稚圭
李德芻為之上曰或言丞不用庶姓王安石錄春
秋公族大夫等事以進元豐之制以宗室團練以
上有德望者為長而一人貳之若位高屬尊則為
判(志元豐五年二月十五日宗惠封江夏郡王知大宗正)徽宗時仲忽判大
宗正嘉定以嗣秀王兼總大宗正
謹案玉海此條可與宋職官志詳略互證考石
林燕語謂慶歷初始置大宗正司玉海謂景祐
三年七月十九日乙未初置大宗正司確有月
日可證石林燕語之誤宋職官志與玉海同
遼
契丹國志特哩衮(原本作惕隱今改正)宗正寺也
遼史百官志大特哩衮司太祖置掌皇族之政教
興宗重熙二十二年耶律義先拜特哩衮戒族人
曰國家三父房最屬貴族凡天下風化之所自出
不孝不義雖小不可為其妻晉國長公主之女每
見中表必具禮服義先以身率先國俗化之遼國
設官之實於此可見太祖有國首設此官其後百
官擇人必先宗姓特哩衮亦曰德爾吉(原本作梯里已今改)
(正)知特哩衮司事特哩衮司事南面官宗正司職
在大特哩衮司
金
金史百官志大宗正府泰和六年避睿宗諱改為
大睦親府判大宗正事一員從一品皇族中屬親
者充掌敦睦糾率宗屬欽奉王命泰和六年改為
判大睦親事同判大宗正事一員從二品泰和六
年改為同判大睦親事同簽大宗正一員正三品
以宗室充(大定元年置)泰和六年改為同簽大睦親事
大宗正丞二員從四品一員於宗室中選能幹者
充一員不限親疎分司上京長貳兼管治臨潢以
東六司屬泰和六年改為大睦親丞知事一員從
七品檢法從八品諸宗室將軍正七品上京東烏
塔(原本作温忒今改正)二處皆有之世宗時始命遷官其戶
凡百二十明昌二年更名四司局設令丞承安二
年以令同隨朝司令正七品丞正八品中都上京
哲爾衮(原本作扎里瓜今改正)合右西南梅望寨扶餘(原本作蒲)
(與今改正)臨潢泰州金山等處置屬大宗正府
大金國志天會十三年大宗正府置判同簽書事
謹案金大宗正府史但載明昌六年之更名而
未著置於何年宇文懋昭大金國志書雖偽託
然亦雜採諸家記載而成必有所據觀其稱置
判同簽書事在太宗十三年乙夘(是年熙宗即位乃稱天會)
(十三年)則自金初有之矣故並存其說以補史之
闕焉
元
元史百官志大宗正府秩從一品國初未有官制
首置斷事官曰扎爾呼齊(原本作扎魯忽赤今改正)會决庶務
凡諸王駙馬投下蒙古色目人等應犯一切公事
及漢人姦盗詐偽蠱毒厭魅誘掠逃驅輕罪重囚
及邊遠出征官吏每歲從駕分司上都存留住冬
諸事悉掌之至元二年置十員三年置八員九年
降從一品銀印至理蒙古公事以諸王為府長餘
悉御位下及諸王之有國者又有集賽(原本作怯薛今改正)
人員奉旨署事别無頒受宣命十四年置十四員
十五年置十三員二十一年置二十一員二十二
年增至三十四員二十八年增至四十六員大德
四年省五員十一年省十一員皇慶元年省二員
以漢人刑名歸刑部泰定元年復命兼理置扎爾
呼齊四十二員令史改為掾史致和元年以上都
大都所屬蒙古人并集賽軍站色目與漢人相犯
者歸宗正府處斷其餘路府州縣漢人蒙古色目
詞訟悉歸有司刑部掌管正官扎爾呼齊四十二
員從一品郎中一員從五品員外郎二員從六品
都事二員從七品承發架閣庫管勾一員從八品
掾史十人蒙古筆且齊(原本作必閣赤今改正)十三人通事
知印各三人宣使十人蒙古書寫一人典吏三人
庫子一人醫人一人司獄一人
謹案元大宗正府扎爾呼齊兼治一切刑政非
掌皇族之專官續文獻通考至元二十二年哈
喇哈斯(原作哈喇哈孫今改正)由掌宿衛拜大宗正用法
平允時欲以江南獄隸宗正哈喇哈斯曰江南
新附教令未孚且相去數千里欲遙制其刑獄
得無冤乎遂止則元初宗正寺且遙領諸路刑
政矣蓋其時分農土統部帳者大抵皆皇族國
戚故獄訟案牘率關涉於宗正府而治其事者
從一品之大臣多至三四十人也迨後天下大
定乃以内事還之刑部外事還之路府州縣耳
其官雖與宗正有殊其所秩亦與宗正稍異然
其名則沿宗正之舊故併列於表以存一代之
制至四十二員秩皆從一品雜然治事勢必不
行意其必區以長貳或分以曹司但史文簡略
不可復詳以皆大宗正府之長故列表於宗令
之下而附著其變例之由焉
明
明史職官志宗人府宗人令一人左右宗正各一
人左右宗人各一人(並正一品)掌皇九族之屬籍以時
修其玉牒書宗室子之適庶名封嗣襲生卒婚嫁
諡葬之事凡宗室陳請為聞於上選材能錄罪過
初洪武三年置大宗正院二十二年改為宗人府
並以親王領之(秦王樉為令晉王棡燕王棣為左右宗正周王橚楚王楨為左右宗)
(人)其後以勲戚大臣攝府事不備官而所領亦盡
移之禮部其屬經歷司經歷一人(正五品)典出納文
移
謹案明史職官志尚載有南京宗人府經歷司
經歷一員而無宗令等官考明會典永樂十八
年改洪武中所置宗人府為南京宗人府不復
降印惟改降經歷司印與南京各衙門行移蓋
姑以備陪京之制與元之上京分司名為别署
實即正員者迥殊故今削之不錄僅附存於此
欽定歷代職官表卷一
