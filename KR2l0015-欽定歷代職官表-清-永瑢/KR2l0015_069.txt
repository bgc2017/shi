欽定歷代職官表卷六十三
各處駐劄大臣表
各處駐劄大臣
國朝官制
喀爾喀軍營定邊左副將軍一人烏里雅蘇台參贊大
臣一人科布多參贊大臣一人
掌喀爾喀四部之軍政凡四部會盟參贊大臣間
歲分往會覈稽其邊防軍實之事統聽左副將軍
裁決具疏以
聞
阿爾泰烏里洋海散秩大臣二人副都統一人總管四人
佐領二十七人驍騎校二十七人
庫倫辦事大臣一人司員一人
掌鄂羅斯之往來明其禁令司員掌庫倫貿易諸
務稽察奸宄平其爭訟
謹案乾隆四十九年正月奉
旨增𣲖大臣二人同辦庫倫事務係出
特簡不在定制之内故不列為額缺
分駐恰克圖辦事司員一人
掌鄂羅斯貿易諸務聽節制於庫倫大臣
綏遠城將軍一人協領五人佐領二十人防禦二十人
驍騎校二十人
兼管歸化城土默特
歸化城土默特副都統一人參領十人佐領四十九人
掌歸化城土默特之軍政以時巡閱邊防編審戶
册
右衛城守尉一人防禦四人驍騎校四人
遊牧察哈爾都統一人副都統一人八旗遊牧滿洲理
事官九人八旗蒙古理事官八人護理都統關防筆帖
式二人護理軍站印務筆帖式一人八旗總管八人參
領八人副參領八人佐領一百一十一人驍騎校一百
一十七人護軍校一百一十七人捕盜六品官三人
掌察哈爾之軍政東西各分四旗西四旗在山西
多倫諾爾境東四旗則熱河道所屬境也
西寧辦事大臣一人司員一人筆帖式三人
掌西寧之軍政凡青海三十六旗之會盟一如喀
爾喀四部之制間歲舉行聽
簡命大臣裁決具疏以
聞
西藏辦事大臣二人司員一人筆帖式一人
掌西藏之政令凡噶卜倫代賁第巴堪布皆屬焉
有事則與達賴喇嘛定其賞罰由
特旨簡派三年更代
歴代建置
謹案三代以上疆域止於九州荒服以外聽其
去來聲教所及僅通朝貢而已三代以下漸事
邊防其關塞重鎮多在西北然不過雲中朔方
諸地列戍控扼即張家口歸化城外已為甌脱
若喀爾喀青海西藏則皆視為絶域豈復能建
官分職以鎮其土地馭其人民哉載稽前史漢
武帝時始開河西四郡通道玉門于是置護羌
校尉其幽并以外則不能踰越長城也光武而
後始置護匈奴中郎將沿及魏晉仍而不改亦
皆局促塞下未遑遠馭唐太宗平突厥西北諸
蕃稍稍内屬即其部落别置州縣其大者為都
督府以其首領為都督刺史皆得世襲所謂羈
縻州也至宋而北阻于遼西阻于夏禹迹所經
且多為異域長城以外更不待言矣唯元太祖
起自和林盡取漠南山北諸地世祖又定吐蕃
各置中書行省及宣慰等使比於諸路稱為極
盛至明而北棄大寧西失河套雖僅僅較勝于
宋而狹隘抑亦太甚焉我
國朝聲教旁通無遠弗届蒙古北部喀爾喀三汗
同時納貢厥後朔漠蕩平庇我宇下與漠南諸
部相等承平以來懷柔益遠北踰瀚海西絶羌
荒西藏青海諸地並入版圖諸部君長稽首偕
來畫疆置吏有如内地於是統之以重臣監之
以分司内外相維大小咸秩凡諸部族莫不自
幸為躬游
聖世循職典屬伏考喀爾喀諸部于漢為單于故壤
於唐為突厥其後為回紇于元為漠北諸部西
寧所屬即漢以來之西海渾羌諸地西藏即吐
蕃地歸化城察哈爾即古雲中定襄以北地謹
詳稽前代職官擇其稍近今制者條其梗概具
列如左其互市諸司置於緣邊諸境與今庫倫
恰克圖諸官所掌相類者並附著于篇
三代(未置)
秦(未置)
漢
後漢書百官志護羌校尉一人比二千石主西羌
謹案漢武帝時將軍李息郎中令徐自為將兵
十萬人擊平先零始置護羌校尉持節統領趙
充國傳詔舉可護羌校尉者五府舉辛武賢小
弟湯趙充國舉湯兄臨衆是也其屬有擁節長
史一人司馬二人皆六百石先零諸羌在今為
青海諸部地是護羌校尉固略如今西寧辦事
大臣也
漢書匈奴列傳漢遣長樂衛尉高昌侯董忠車騎
都尉韓昌將騎萬六千送單于出朔方雞鹿塞詔
忠等留衛單于助誅不服
謹案漢單于舊境自歸化城土默特張家口察
哈爾至喀爾喀諸部皆在其内長樂衛尉車騎
都尉雖皆典司中禁非邊外之職然留衛單于
則實如今制之駐劄藩部仍帶京銜故其官雖
不列于表而特錄其事以著緣起焉
後漢書百官志使匈奴中郎將一人比二千石主
護南單于置從事二人有事隨事增之掾隨事為
員
後漢書南匈奴列傳建武二十六年遣中郎將段
郴副校尉王郁使南單于南單于遣子入侍令中
郎將置安集掾史將弛刑五千人持弓弩隨單于
所處參詞訟察動靜冬復詔單于徙西河美稷因
使中郎將段郴及副校尉王郁留西河擁護之為
設官府從事掾史令西河長史歲將騎二千弛刑
五百人助中郎將護衛單于
袁宏後漢紀順帝紀永建五年十一月遣匈奴中
郎將討南匈奴漢安二年匈奴中郎將馬實有功
于邊詔書褒奬賜錢十萬西羌之難王暢薦實于
執事由是為匈奴中郎將桓帝紀元嘉九年鮮卑
烏孫寇邊匈奴中郎將張奐擊降之靈帝紀建寧
六年田晏為鮮卑中郎將與匈奴中郎將臧旻擊
南單于三道並進
武經總要皇甫規為中郎將持節監討零吾等羌
會軍大疾死者十三四規親入菴廬巡視將士三
軍感悦東羌遂使乞降
謹案後漢以段郴王郁留西河擁護單于此亦
沿董忠韓昌之故事然司馬彪列其職於百官
志且載其屬吏盖至是而制乃加詳矣至馬實
張奐田晏等並以匈奴中郎將帥師征討是有
事亦可用為將帥然皆以綏遠為職也
後漢書西羌列傳建武九年司徒掾班彪上言舊
制涼州部置護羌校尉持節領護理其怨結歲時
循行問所疾苦又數遣使譯通動靜使塞外羌夷
為吏耳目州郡因此可得儆備今宜復如舊以明
威防光武從之
後漢紀章帝紀元和三年十月西羌寇張掖隴西
金城護羌校尉傅育擊走之順帝紀永建四年第
五訪後為南陽太守護羌烏桓校尉桓帝紀元嘉
二年西戎犯塞護羌校尉段熲討之三年羌寇張
掖護羌校尉段熲討之
酈道元水經注延熹二年西羌燒當犯塞護羌校
尉段熲討之追出塞至積石山斬首而還永元
五年貫友代聶尚為護羌校尉攻迷唐斬獲八百
餘級湟水又東逕赤城北而東入經戎峽口右
合羌水出西南山下逕護羌城東故護羌校尉治
宋田錫論邊事疏光武時西戎犯塞班彪請置護
羌校尉通其貨之有無治其人之冤枉塞垣遂安
謹案建武以來燒當諸羌常居大小榆谷土地
肥美又有西海魚鹽之利緣山濱水易以為非
故安集諸羌最為慎重班彪所陳曲盡事理然
所云譯通動靜為吏耳目可得儆備則專以防
察為職在當時羣羌叛服不常不得不爾以視
聖朝疆理撫綏之制不可同年而語矣
後漢書明帝本紀永平八年三月初置度遼將軍
屯五原曼柏冬十月丙子詔三公募郡國中都官
死臯繫囚減罪一等詣度遼將軍營屯朔方五原
之邊縣耿國列傳匈奴奥鞬日逐王比自立為呼
韓邪單于欵塞稱藩願扞北虜議者以為不可許
國獨曰宜如孝宣故事受之帝從其議遂立為南
單于又上言宜置度遼將軍左右校尉屯五原永
平元年卒官顯宗追德國言遂置度遼將軍左右
校尉
謹案續漢百官志明帝初置度遼將軍以衛南
單于衆新降有二心者後數不安遂為常守然
則度遼將軍之衛南單于與匈奴中郎將之護
南單于職略相近耿秉𫝊建初元年拜度遼將
軍視事七年匈奴懷其恩信鮮卑𫝊元初六年
秋鮮卑入馬城塞度遼將軍鄧訓發積射士三
千人追擊大破之是度遼將軍兼主匈奴單于
鮮卑諸部之事也與使匈奴中郎將職守全同
又考皇甫規𫝊規拜度遼將軍至營數月薦張
奐自代從之規為使匈奴中郎將張奐𫝊延熹
九年夏拜護匈奴中郎將以九卿秩督幽并涼
三州及度遼烏桓二營則是匈奴中郎將又得
兼轄度遼營也盖二職並重而匈奴中郎將秩
似更優然考橋元𫝊元為度遼將軍假黃鉞則
位亦特崇與今之駐劄大臣大略相合而寵榮
稍踰分矣
三國
杜佑通典魏第四品諸匈奴護羌等校尉
謹案唐六典魏黃初二年始置都督諸州軍事
或領鎮戎總夷校尉則校尉乃都督兼銜非如
前代之設為專官也又考魏志鄧艾領東羌校
尉似于護羌校尉之外别為一官者華陽國志
晉何攀轉東羌校尉盖魏晉之間又有此名
晉
常璩華陽國志晉太康三年更以益梁州為輕車
刺史乘𫝊奏事以蜀多羌夷置西夷府以平吴軍司馬張
牧為校尉持節統兵州别立治西夷治蜀各置長
史司馬
李吉甫元和郡縣志晉惠帝永寧元年以張軌為
刺史持節領護羌校尉
晉書職官志護匈奴羌戎蠻夷越中郎將武帝置
四中郎將或領刺史或持節為之
宋齊梁陳
宋書百官志西戎校尉
南齊書百官志護西戎校尉護羌校尉
隋書百官志梁制北涼南秦置西戎校尉南秦涼
州置平戎校尉
謹案宋齊及梁承魏晉之後官制無大改易其
時土宇偏安遠略不及雖官名猶存皆因仍故
事而無其實也如北涼南秦等皆係今之内地
與今駐劄大臣其事迥異故節錄史文而不列
于表
北魏
北魏書官氏志護匈奴羌戎中郎將護羌戎校尉
謹案北魏太和中詔羣僚議定百官以四夷中
郎將為三品中四夷校尉為三品下至世宗朝
皆改為從三品視宋齊之秩稍為優重如太武
拜楊難當為護西羌校尉孝文拜伏連籌為西
戎中郎將亦如今制或以藩部台吉領將軍大
臣事也
北齊(未置)
後周(未置)
隋
隋書百官志緣邊交市監置監副監各一人
謹案隋開皇中突厥請緣邊置市與中國貿易
故置交市監隸諸州管轄考自漢時已與單于
通市北魏又與庫莫奚貿易則設官當不自隋
始隋志始著其職耳今庫倫恰克圖司官掌貿
易之政與古之交易監略為相髣而幅&KR0695;所暨
境地綿闊則迥非前代之所及矣
鄭樵通志煬帝時遣侍御史韋節司隸從事杜行
滿使於西國復令聞喜公裴矩于武威張掖間往
來以引致之大業中相率來朝者四十餘國因置
西戎校尉以應接之
謹案此西戎校尉盖為西域諸國而設然駐于
邊境不至西域則略如今西寧大臣矣
唐
通典唐永徽中始于邊防置四大都護府後又加
單于都護府府置大都護一人副一人副都護二
人長史司馬各一人
謹案唐會要安北單于為大都護北庭為中都
護而新唐書地理志則皆為大都護開元四年
除郯王為安北大都護十五年除忠王為單于
大都護自後皆以親王遥領而副大都護則兼
王府長史主都護之政蓋即今左副將軍及辦
事大臣之職其屬自長史司馬而外又有錄事
參軍事一人功曹參軍事倉曹參軍事戶曹參
軍事兵曹參軍事法曹參軍事各一人參軍事
三人俱見百官志
新唐書地理志安北大都護府本燕然都護府龍
朔三年曰瀚海都護府總章二年更名開元二年
治中受降城十年徙治豐勝二州之境十二年徙
治天德軍單于大都護府本雲中都護府龍朔三
年置麟德元年更名車鼻可汗𫝊永徽元年九月
八日庚子高宗遣右騎衛中郎將高侃伐車鼻可
汗擒之獻于武德殿以其衆處鬱督軍山建新黎
州使領其衆置狼山都督府以統之于是突厥盡
為封疆臣矣始置單于瀚海二都護府單于領狼
山雲中桑乾三都護蘇農等二十四州瀚海都護
府領瀚海金微新黎等七都督仙萼賀蘭等八州
即擢酋領為都督刺史龍朔三年二月改燕然為
瀚海都護府領回紇徙故瀚海都護府于古雲中
城號雲中都護府磧以北蕃州悉隸瀚海南隸雲
中雲中者義成公主所居也頡利滅李靖徙突厥
羸破三百帳居之以阿史德氏為之長衆稍盛麟
德元年正月甲子即建言願以諸王為可汗遥領
之帝曰今可汗古單于也乃更雲中府為單于大
都護府以殷王為單于都護
唐會要麟德元年正月十六日甲子勑改單于大
都護府以殷王遥領垂拱二年改為鎮守使聖歷
元年五月六日改為安北都護開元二年閏二月
五日復置單于都護府移安北都護于中受降城
天寳四載十月單于都護府置金河縣
武經總要入三受降城路自州北九十里入朔州
西界又三十里至朔州又三百四十里至單于都
護府號振武軍又西北二十里至東受降城又西
二百里安北都護府至中受降城
謹案唐貞觀初鐵勒諸部内附置六都督七州
各以其首領為都督刺史即故單于臺置燕然
都護府統之其後改燕然都護府為瀚海移都
護府于回紇部落其舊瀚海府移置雲中古城
改名雲中都護府至總章初始改瀚海都護府
為安北都護府如鴻臚少卿朔方軍副大總管
王晙兼安北大都護府也以今考之瀚海燕然
在今喀爾喀四部境内雲中所治即今歸化城
及察哈爾諸境所云豐勝二州即今歸化六廳
兼有蒙古内札薩克諸旗之地也壤地相錯以
今準古略有可溯故並著于篇
新唐書百官志互市監每監監一人從六品下丞
一人正八品下掌蕃國交易之事
謹案隋以監隸四方館唐隸少府貞觀六年改
交市曰互市監副監曰丞垂拱元年復改曰通
市監盖即因隋制而為之也
五季(未置)
宋(未置)
馬端臨文獻通考北蕃在太祖時雖聽緣邊市易
而未有官署太平興國二年始令鎮易雄霸滄州
各置榷務命常參官與内侍同掌
謹案宋以常參官理緣邊榷務即今司員之職
疆域雖殊職掌頗合故因隋唐交市監而類及
之至必令内侍同掌則其弊滋甚不足論矣
遼
遼史百官志西南面安撫使司西南面都招討司
西南邊大詳衮(解見新疆篇)司西南面烏雅(蒙古語白鯇魚也原)
(作五押今從八旗姓氏通譜改正)招討司西南路巡察司西南面
巡檢司西南面伊喇(滿洲語黍也原作拽剌今從八旗姓氏通譜改正)司
山北路都部署司金肅軍都部署司南王府北王
府伊賞(解見八旗都統篇)王府山金司(已上西京諸路控制西夏)西南
面節制司西南面都統軍司(已上西南邊諸司)山西兵馬
都統軍司西路招討使司西邊大詳衮司四蕃都
軍所夏州管内蕃落使倒塌嶺統軍司倒塌嶺節
制使司塌西節度使司塌毋城節度使司(已上西蕃諸司)
謹案遼史兵衛志遼屬國可紀者五十有九有
事則遣使征兵不從者討之故北面邊防官最
為詳備第名目猥多史臣不能盡悉今舉其可
知者節度使司有使有副使同知司馬判官掌
書記衙官都統軍司有使有副使都監都部署
司有都部署有副部署都監判官都指揮司有
使有副使都監招討使司有使有監軍詳衮司
有詳衮有都監將軍小將軍巡檢司有巡檢同
巡檢大抵如唐宋節度使及經略安撫使之制
而所領諸地則兼有今朔漠西羌諸部與今駐
劄大臣頗相類也
金
金史百官志諸部族節度使節度使一員從三品
統制各部鎮撫諸軍餘同州節度副使一員從五
品判官一員知法一員司吏四人女直漢人各半
通事一人譯人一人塔馬(解見八旗都統篇)右博勒和(滿洲)
(語潔淨也原作部羅火今改)部族特哩衮(蒙古語頭也原作土魯渾今改)部族
並依此置
謹案金制部長曰貝勒(解見八旗都統篇)統數部者曰
呼嚕(滿洲語手背也原作忽魯今改)其後倣宋遼之制俱改曰
節度使蓋以綜理藩屬非如唐代内地之節度
使也地理志部族節度使有烏克蘇喇(滿洲語支派中)
(之一支也原作烏昆神魯今改)有烏庫哩(原作烏古里今從八旗姓氏通譜改正)
有實壘(蒙古語土也原作石壘今改)有珠嚕(滿洲語雙也原作肋魯今改)
有伯特(滿洲語才力不及之謂也原作孛特今改)有奇嚕(滿洲語小旗也原作)
(計魯今改)有唐古即博勒和也有德哷勒(索倫語臉也原作迪)
(烈今改正)即特哩衮也明昌三年罷烏克蘇喇節度
使以招討司兼領云
金史百官志諸乣詳衮詳衮一員從五品掌守戍
邊堡餘同穆昆(解見理藩院篇)皇統八年六月設本班左
右詳衮定為從五品默濟格(滿洲語信息也原作麽忽今改)一員
從八品掌貳詳衮司吏三人實訥昆(解見八旗都統篇)掌
本乣差役等事茂(滿洲語樹也原作咩今改)乣伊喇穆騰(滿洲語才)
(能也原作木典今改)古勒敦(滿洲語城門洞也原作骨典今改)舒嚕(滿洲語珊瑚也)
(原作失魯今改)乣並依此置惟舒嚕添設譯人一名諸
額爾竒木(蒙古語尊貴也原作移里堇今改)司額爾奇木一員從
八品分掌部族村寨事司吏女直一人漢人一人
實訥昆掌本差役等事塔馬特哩衮部族南北額
爾奇木司依此置博勒和部族左右額爾竒木司
置女直司吏一人諸圖哩(解見八旗都統篇)圖哩一員
從七品掌部落詞訟訪察違背等事女直司吏一
人通事一人
謹案金皇統中羣僚議定官制惟詳衮等官尚
仍遼舊貞祐中改茂詳衮為明安(解見理藩院篇)穆騰
古勒敦詳衮為穆衮餘如舊額盖以詳衮比唐
之司馬額爾竒木比唐之參軍圖哩比唐之錄
事也又地理志諸詳衮有呼敦(滿洲語速也原作胡都今改)
哈瑪爾(蒙古語行圍前引人也原作霞馬今改)而無舒嚕與百官
志異
元
元史百官志吐蕃等處宣慰使司都元帥府禮
店文州蒙古漢軍西蕃軍民元帥府吐蕃等處
招討使司朵甘思田地裏管軍民都元帥府
喇嘛綱(喇嘛番僧也綢山岡也原作剌馬兒剛今改)等處招討使司
本布(唐古特語道士也原作奔不今改)招討使司六番招討使
司天全招討使司朵甘思招討使司烏思
藏納喇蘇(蒙古語松樹也原作納里速今改)古嚕蘇(蒙古語獸也原作魯孫今)
(改)等三路宣慰使司都元帥府
謹案吐蕃等處宣慰使司有使有同知有副使
都元帥府有都元帥副元帥元帥府有達嚕噶
齊(解見戶部篇)有元帥安撫司有達嚕噶齊有使有
同知有副使有僉事其員數多寡不齊大率與
諸路等元史釋老𫝊云元起朔方固已崇尚釋
教及得西域世祖思因其俗而柔其人仍郡縣
吐蕃之地設官分職而領之于帝師其自帥臣
以下皆僧俗並用軍民統攝于是帝師之命與
誥勅並行于西土今考吐蕃烏斯藏為今之西
藏地朵甘思為今之青海地都元帥府則如今
之辦事大臣也
元史地理志和寧路始名和林太祖建都于此前
後五朝都焉世祖中統元年遷都大興置和林宣
慰司都元帥府大德十一年置和林總管府至大
二年改為行尚書省皇慶元年改為和寧路總管
府
謹案一統志稱喀爾喀部即元和寧路元所從
興也考和寧自中統遷都以後即立宣慰司其
後總管之置行尚書省之設則皆以内地之職
治之官制與今不同唯宣慰元帥與吐蕃朵甘
思部相同則與今制有適相符合者矣
明(未置)
謹案明史西蕃列傳洪武四年遣西寧州同知
李喃哥等招撫其酋長乃改西寧州為衛以喃
哥為指揮帝以西蕃産馬與之互市馬至漸多
而其所用之貨與中國異自後馬至者少患之
八年命中官趙成齎羅綺綾絹并巴茶往河州
市之馬稍集率厚其值以償成乂宣諭德意蕃
人感悦十六年青海酋長史剌巴等七人來歸
賜文綺時岷州亦設衛蕃人歲以馬易茶馬日
蕃息考西寧即古湟中其西四百里有青海又
曰西海水革豐美蕃人環居之專務畜牧明太
祖甫定關中即建重鎮于甘肅又設西寧等四
衛土官與漢官參治令之世守且多置茶課司
蕃人得以馬易茶而部族之長亦許其歲時朝
貢然無重臣以蒞治之故邊吏往往失防蕃人
多被剽敚而中國市馬亦鮮至則特羈縻而已
乂烏斯藏列傳洪武初太祖遣使招諭又遣陜
西行省員外郎許允德使其地令舉元故官赴
京授職二年上所舉故官六十人帝悉授以職
亦未能治以王官也厥後青海為海寇所侵跳
梁日甚西藏尤隔絶而不通益不足言矣至河
套以外即為蒙古所據察哈爾喀爾喀諸地終
明之世未能得其要領盖武備不修邊防無術
故遠者偃蹇不恭近者遂操戈而内向積弱之
勢非一朝一夕之故矣統觀前代之失然後知
聖朝規模鴻遠能使八荒以外如戶庭之密邇萬里
之遥如臂指之維繫
德威遠播疆域敉寧為自有天地以來所未之見也
欽定歷代職官表卷六十三
