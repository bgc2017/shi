欽定歷代職官表卷六十一
鹽政表
鹽政
國朝官制
鹽政長蘆兩淮各一人(由奏差特旨簡用或都察院各帶原銜品級)福建
甘肅四川兩廣以總督兼理兩浙雲南貴州均以廵撫
管理河東以山西廵撫管理
掌弊羣吏糾其徵收督催之不如法者以時審其
價而酌劑之凢鹽賦之奏課與鹽法之宜更者以
聞總督廵撫兼鹽政者亦如之
國朝初承眀制各省置廵鹽御史後定為鹽政由
特旨簡充其由都察院奏差者亦以鹽政名之(由内務府官員)
(仍帶簡充者御史銜)各省以督撫兼管者皆因地制宜永
為恒式焉
都轉運鹽使司運使長蘆山東河東兩淮兩廣各一人
(從三品)鹽道兩浙福建陕西四川雲南各一人(正四品)其餘
各直省行銷地官鹽法多由駐劄省城守廵道兼理
掌督察場民之生計與商之行息而平其鹽價水
陸挽運必計其道里時其往来平其貴賤俾商無
滯引民免澹食以聽扵鹽政及兼理鹽政之督撫
焉
國初定兩浙福建運使各一人康熙四十九年改兩
浙運使為驛鹽道雍正四年改福建運使為鹽法
道
分司運同長蘆山東河東兩廣各一人(從四品)運副兩浙
一人(從五品)運判長蘆二人山東兩浙各一人兩淮三人
(從六品)
運同運副運判掌分司産鹽之地而糾察之輔運
使鹽道以分治其事長蘆分司天津運同薊永運
判各治場四滄州運判治場二山東分司濱樂運
同膠莱運判各治場五兩淮分司泰州運判治場
十有一通州運判治場九海州運判治場三河東
中分司運同治山西觧州安邑縣鹽池一場三兩
浙分司寧紹運副治場二十嘉松運判治場十有
二廣東分司惠潮汀贑運同治場十有三
國初定兩淮兩浙長蘆河東山東兩廣運同各一人
副使一人兩淮運判四人兩浙長蘆山東河東運
判各一人康熙十六年裁各鹽運同副使十七年
復設長蘆山東兩浙鹽運同知各一人兩浙副使
一人三十八年裁兩淮運判一人四十三年裁兩
浙運同雍正三年增設河東兩廣運同各一人
監掣同知兩淮二人(正五品)鹽課提舉司提舉雲南三人
(正五品)
監掣同知掌掣鹽之政令鹽課提舉司提舉分轄
鹽井之政職掌與運司所属分司同
國初定雲南提舉司三人廣東提舉司一人雲南廣
東吏目各一人康熙三十二年裁廣東提舉一人
吏目並裁
鹽課司大使(正八品)長蘆山東各十人河東三人兩淮二
十三人兩浙三十二人陕西一人廣東十三人四川七
人雲南九人(正八品)
掌鹽場及池井之務凢直省有沿海及有池之地
聽民闢地為場置竈開畦為鹽而授之商或官出
帑收鹽授之商而行之以鹽課大使掌其池場之
政令與場地之徵收其有井者分掌其政令皆治
其交易審其權衡而平凖之日稽其所出之數以
杜私販之源
國初設大使之軄酌場地池井之多寡而為之額嗣
後因時分併增設如今額焉
鹽引批驗所大使長蘆山東兩淮各二人兩浙四人兩
廣一人(正八品)庫大使長蘆山東河東兩淮兩浙福建兩
廣四川雲南各一人(正八品)經歴長蘆山東河東兩淮兩
浙兩廣各一人(從七品)知事長蘆河東兩淮兩廣各一人
(從八品)廵檢兩淮二人(從九品)
批驗所大使掌批驗鹽引之出入庫倉大使掌鹽
課之收納而監理其倉庫經歴知事掌稽核文書
廵檢掌廵察鹽場員額康熙以来陸續定設因其
事之繁簡而置員其缺者則以運副運判及課大
使兼理其事焉
歴代建置
三代
周禮天官鹽人掌鹽之政令以共百事之鹽賈公
彦疏謂四方鹽来鹽有數種處置不同
謹按周禮有鹽人掌鹽之致用與後世設官徵
課者不同蓋周時所建山澤之官皆掌其政令
之厲禁而非以征𣙜取財故鹽課之官為周時
所未有然曰掌其政令以共百事則所以規度
處置之者必有其法制焉而非僅若醯人醢人
軄司烹飪者比矣故附著之以眀鹽政設官之
緣起
管子海王之國謹正(注税也音征)鹽筴十口之家十
人食鹽百口之家百人食鹽終月大男食鹽五
升少半大女食鹽三升少半吾子食鹽二升少半
(注吾子謂少男少女也)鹽百升而釡令鹽之重升加分強釡
五十也(注分強半強也今使鹽官税其鹽之重每一斗加半合為強而取之則一釡之鹽得)
(五十合而為之強)升加一強釡百也升加二強釡二百也
鍾二千十鍾二萬百鍾二十萬千鍾二百萬萬乘
之國人數開口千萬也禺(注禺對也)筴之商日二百萬
又曰齊有渠展之鹽請伐菹薪煑水為鹽正而積
之十月始征至扵正月成二萬鍾
春秋左氏傳晏子對叔向曰海之鹽蜃祈望守之
謹按管仲用齊後山海之利始興鹽鐡之征觀
其論鹽雖少男少女所食亦將計之而煮海出
鹽實由之始其鹽官置稅則後世以鹽事設官
者亦肇端扵此而左氏所云祈望之官亦其一
也謹附著之以眀相因所自云
秦
史記平凖書秦賦鹽鐡之利二十倍扵古漢興循
而未改
謹按秦代鹽官無可考而利二十倍見扵史文
馬端臨云史言高祖省賦而復言鹽鐡之利仍
秦者蓋當時封國至多山澤之利在諸侯王國
者皆循秦法取之以自豐也
漢
史記武帝本紀元狩四年置鹽鐡官
史記平凖書以東郭咸陽孔僅為大農丞領鹽鐡
事孔僅咸陽言山海天地之藏也皆宜属少府陛
下不私以属大農佐賦願募民自給費因官噐作
煮鹽官與牢盆敢私鑄鐡噐煮鹽者釱左趾沒入
其噐物
謹按漢初省賦弛山澤之禁不入扵縣官經費
故吳王濞得東煑海為鹽國以富益至武帝始
置鹽鐡官領扵大農官與牢盆私煮有禁扵是
鹽始為官物民不得私其利矣其時郡國有鹽
官者凢二十四(見漢書地里志)至昭帝時郡國舉賢良
文學皆願罷鹽鐡官與御史大夫反覆相難卒
從而罷之其後旋罷旋復蓋不為定其經常之
制則牢籠盡取其與廢弛不脩弊正相等此武
帝鹽鐡之官所以為後代常制也
册府元龜元帝時嘗罷鹽鐡官三年而復之
後漢書郡國志郡有鹽官鐡官者随事廣狭置令
長及丞本注曰凢郡縣出鹽多者置鹽官主鹽税
馬端臨文獻通考眀帝時官自鬻鹽時榖貴縣官
用度不足尚書張林請官可自鬻鹽帝以林言為然
册府元龜後漢光武初建武彭寵為漁陽太守有
舊鹽鐡官永元十五年復置涿郡故鹽鐡官
文獻通考獻帝建安初置使者監賣鹽時關中百
姓流入荆州者十餘萬家企願思歸而無以自業
衛覬議以為鹽者國家之大寶自喪亂以来故散
宜依舊置使者監賣以其直益市犁牛百姓歸者
以供給之魏武扵是遣謁者僕射監鹽官
謹按管仲興煮鹽之政其時已有鹽官武帝之
置鹽鐡官特沿往制而漢書不詳其品秩至後
漢郡有鹽官鐡官者随事廣狭置令長及丞其
秩皆如縣官則與隋志諸鹽池監品秩大略相
當蓋如今鹽課大使之職也至建安初魏武遣
謁者僕射監鹽官扵是鹽官之上又設監以董
之與廵鹽之職漸復相近然觀衛覬創議以為
宜依舊置使是鹽官有監固不始扵建安時考
眀帝時有官自鬻鹽之令則鹽官置監意必昉
扵其時矣
三國
杜佑通典魏制九品第六品司鹽都尉第八品司
鹽監丞
册府元龜蜀先主定益州置鹽府校尉
晉
通典晉官制第六品司鹽都尉第八品司鹽監丞
謹按司鹽之職魏始置之晉代循而不改其云
都尉蓋近扵今都轉運鹽使監丞則運同運判
之類也考漢末魏武以謁者僕射為鹽官監而
魏晉官秩謁者僕射品在第五意晉代亦必循
之而不改歟
宋齊梁陳
文獻通考陳文帝天嘉二年太子中庶子虞荔御史
中丞孔奐以國用不足奏立煮海鹽税從之
北魏
魏書食貨志河東郡有鹽池嘗立官司以收税既
而罷之延興末復立鹽司孝昌三年長孫稚上
表曰鹽池天資賄貨密邇京圻昔高祖昇平之年
無所乏少猶創置鹽官而加之典制非與物競利
恐由利而亂俗也臣輙符司監將尉還率所部依
常收税更聽後勅
北齊(無考)
後周
文獻通考後周文帝置掌鹽之政令一曰散鹽煮
海以成之二曰監鹽引池以化之三曰形鹽掘地
以出之四曰飴鹽扵戎以取之凢監鹽每池為之
禁百姓取之皆税焉
隋
隋書百官志鹽池置搃監副監丞等員管東西南
北面等四監亦各置副監及丞鹽池摠監視從六
品鹽池摠副監視從七品鹽池四面監視正八品
鹽池四面副監鹽池摠監丞視從八品鹽池四面
監丞視從九品
謹按隋始置鹽池監丞其制以四面監治鹽事
而摠監統領之蓋如鹽課大使之領扵運同運
判其制相為彷彿而監下有丞則亦知事廵檢
之類也
唐
唐書百官志諸鹽池監監一人正七品下掌鹽功
簿帳(有錄事一人史二人)
唐書食貨志乾元元年鹽鐡鑄錢使第五琦初變
鹽法就山海井竈近利之地置監院鹽鐡使劉晏
以鹽利多則州縣擾出鹽鄊因舊監置吏吳越揚
椘鹽廪至數千積鹽二萬餘石有漣水湖州越州
杭州四場嘉興海陵鹽城新亭臨平蘭亭永嘉大
昌侯官富都十監自淮北置廵院十三曰揚州陳
許汴州廬夀白沙淮西甬橋浙西宋州泗州嶺南
兖鄆鄭滑宣宗乃擇嘗更兩畿輔望縣令者為監
院官
册府元龜肅宗乾元元年司金郎中第五琦(按唐書云)
(鹽鐡鑄錢使第五琦蓋以郎中為使正如今鹽政以京職差充也)為河南等五道
度支使創立鹽法就山海井竈收𣙜其鹽官置吏
出糶其舊業戶井浮戶願為業者免其雜徭隸鹽
鐡使元和三年七月復以度支安邑觧縣兩池
留後為𣙜鹽使先是兩池鹽務隸度支其職視諸
道廵院貞元十六年史牟以金部郎中主池務遂
奏置使額二十一年鹽鐡度支合為一使以杜佑
兼領佑遂奏院属度支亦有使名則鹽務不合有
使號遂與東渭橋給納使同奏罷之至是判度支
裴均以其事益繁遂奏置使焉
謹按册府元龜載唐元宗開元元年十一月河
中尹姜師度以安邑鹽池漸涸師度開拓疏决
水道置為鹽池公私大收其利左拾遺劉彤請
詔鹽官收其利遂令將作大匠姜師度戶部侍
郎強循俱攝御史中丞與諸道按察使檢校海
内鹽鐡之課比令使人勾當蓋是時未立𣙜鹽
之法亦未設鹽鐡使故姜師度等特與諸道按
察使撿校鹽鐡也姜師度為將作大匠強循為
戶部侍郎其出而檢校鹽鐡則俱攝御史中丞
眀代廵鹽以御史充蓋昉扵此唐諸道有鹽鐡
使起扵第五琦設立鹽法之後至皇甫鏄又奏
設安邑觧縣兩池𣙜鹽使考鹽鐡使之職王播
以刑部侍郎充裴休以戶部侍即充令狐椘以
左僕射充當時委任最重故戶部侍郎判度支
張平叔特請以廟内宰相充關内河東山劍等
道鹽鐡使此與今之鹽政奉
特旨以部院及内務府官簡放而搃其成扵戶部其
制略相似也唐制雖以鹽鐡名使而所轄非止
鹽鐡志載鹽鐡使裴立休立税茶之法以及諸
道鹽鐡有應管銀山二十五所是也又一使往
往兼數使之職唐書食貨志謂天下財賦鑄錢
常平轉運鹽鐡置二使東都畿内河南淮南江
東西湖南荆南山南東道以轉運使劉晏領之
京畿關内河南劍南山南西道以京兆尹判度
支第五琦領之是也李巽王涯盧坦鄒公綽崔
珙皆為鹽鐡轉運使則以鹽鐡而兼轉運包佶
為汴東水陸運兩税鹽鐡使則以鹽鐡而兼兩
税令狐椘以鹽鐡兼𣙜茶等使元琇以鹽鐡兼
𣙜酒等使今運使不兼他官專主鹺務鹽道亦
不以使名雖與鹽鐡使微異而實分鹽鐡使之
職掌今之鹽政在眀為廵鹽御史職主廵察實
董運使之成與唐之鹽鐡使職掌雖殊而體制
同也唐志載所属十監官及十三廵院官當與
今十四分司相近唐志又載兩池𣙜鹽使以郎
官為之專主河東池鹽度其職掌當為今之河
東運使矣
册府元龜開成四年黨羌叛擾饋運不通供軍使
請𣙜市河東白池鹽供食其白池属河東節度使
昭宗天復元年梁太祖兼領河中節度使奏歲貢
課鹽三千車臣令代領池場請加二千車
謹案唐鹽鐡使如今之鹽政而鹽鐡使之職或
以朝臣充或兼領扵節鎮如河東河中節度使
之兼領池場是也
國朝兩浙福建等省以督撫綜理鹽政蓋亦節鎮
領𣙜使之制也
五季
文獻通考後唐天成元年勅諸州府合散蠶鹽二
月内一度俵散依夏税限納錢晉天福七年勅
諸道應有保属州縣鹽務並令省司差人勾當
册府元龜唐開成元年蘇州刺史盧商變鹽法獲
利最多鹽鐡使以課績上聞周廣順三年張崇訓
以觧州刺史充兩池鹽𣙜使奏寬鹽禁
謹按後漢時郡國有鹽者別立鹽官職如令丞
至唐末及五季始有以刺史管鹽事者其時刺
史即今之郡守
國朝臺灣鹽場以知府管理職掌同鹽法道其制
亦相彷也
宋
宋史職官志提舉茶鹽司掌摘山煮海之利以佐
國用皆有鈔法視其歲額之登損以詔賞罸凢給
之不如期鬻之不如式與州縣之不加恤者皆劾
以聞政和改元詔江淮荆浙六路共置一員既而
諸路皆置中興後通置提舉常平茶鹽司紹興五
年戶部侍郎王鈇言常平之設科條實繁其利不
一豈一主管官能勝其任乃詔諸路提舉茶鹽官
改充提舉常平茶鹽公事如四川無茶鹽去處仍
以提刑兼充茶鹽司置官提舉本以給賣鈔引通
商阜財時詣所部州縣廵歴覺察禁止私販按劾
不法其属有幹辦官既與常平合一遂並行兩司
之事焉提舉制置觧鹽司掌鹽澤之禁令使民
入粟塞下予鈔給鹽以足民用而實邊偹凢鹽價
高下及文鈔出納多寡之數皆掌之
文獻通考政和改元詔江淮荆浙六路共置茶鹽
提舉一員宣和三年詔河北京東路推行新法鈔
鹽可添置提舉官一員此提舉茶鹽之所始也(宋茶)
(鹽事舊隸彂運司元豐間或以轉運常平官兼提舉或以提刑兼領知通提轄政和以後始專設官)
(吏)既而諸路皆置建炎四年詔逐路提刑司茶鹽
司并依舊分東西路紹興二年詔荆湖北路復置
提舉茶鹽司四年詔廣西茶鹽司官吏並罷其軄
事委漕臣五年詔諸路提舉常平併入茶鹽司仍
以提舉常平茶鹽等公事為名九年置經制司東
南以茶鹽司兼領
謹按宋志謂發運使兼制茶鹽泉寶之政通考
謂宋茶鹽事舊隸彂運司元豐間或以轉運使
兼提舉或以提舉常平官兼領陳傅良亦謂國
初鹽筴只聽州縣給賣歲以所入課利申省而
轉運司&KR0757;其贏以佐一路之費至崇寧三年始
別差官提舉茶鹽紹興八年以程邁充經制發
運使邁上䟽以租庸常平鹽鐡鼓鑄皆分扵諸
司而總扵戶部發運使無所用之是則宋代鹽
法自設提舉茶鹽司之後其職即有專属不復
統扵諸路監司矣至通考謂二廣之鹽皆属扵
漕司紹興八年詔廣東兩漕司鬻鹽以其息什
四為州用則漕司亦與茶鹽司並轄其政又通
考載熙寧五年盧秉提點兩浙刑獄仍專提舉
鹽事宋志載建炎四年淮南東路罷提刑令提
舉茶鹽官兼領然則提刑與茶鹽提舉二職又
往往相通蓋其時嚴捕盗販刑禁苛酷鹽官之
職即刑官之職故𣙜鹽或以提刑掌之也搃而
論之宋代經制不定更改甚多一𣙜鹽之使或
領扵轉運或領扵提刑或領扵提舉常平又或
罷漕憲提舉而以茶鹽司兼領之變遷紛出迄
無常制以視我
朝之設官綜理大小相維較然書一者相去蓋霄
壌矣至宋之茶鹽提舉與今之鹽課提舉異鹽
課提舉即運同運判之軄而宋之茶鹽提舉則
今運使鹽道之職也
文獻通考元祐元年戶部及陕西制置觧鹽司議
延慶渭原環鎮戎保安德順等八州皆禁𣙜官自
鬻以萬五千五百席為額商旅入納扵八州軍折
博務算給交引一如范祥舊法其出賣到鹽錢以
給轉運司糴賣從之
謹按唐有諸道鹽鐡使惟扵兩池則專設𣙜鹽
使宋有諸道提舉鹽司惟扵兩池則專設提舉
觧鹽司呂祖謙謂當時南方之鹽全在海北方
全在觧池南方之鹽管得其人則其害少惟北
方觧池之鹽有契丹西夏之鹽嘗相參錯奪觧
池之利又沈括筆談謂觧州鹽澤方百二十里
其北有堯捎水一謂之巫咸河大滷之水不得
甘泉和之不能成鹽惟巫咸入水則鹽不復結
故人謂之無鹽河為鹽澤之患築大堤以防之
甚扵偹寇盗據此諸說則觧鹽較諸道利溥而
弊多故條令極煩非專立鹽司不足以任其職
也至祖謙謂觧池之鹽朝廷專使以領之其實
宋之觧鹽司即本扵唐之兩池𣙜鹽使均因地
以立制爾我
朝設河東鹽政其措置池鹽立法詳偹初不異扵
東南煮海之鹽蓋規制益為精詳矣
遼
遼史百官志五京諸使職名某京某使王崇重熙
中為上京鹽鐡使
王圻續文獻通考遼南面官上司有鹽鐡使司
金
金史百官志山東鹽使司與寶坻滄觧遼東西京
北京凢七司使一員正五品他司皆同副使二員
正六品(他司皆一員)判官三員正七品(泰和作四員寶坻觧州設二員)
(餘司皆一員)掌幹鹽利以佐國用管勾二十二員正九
品(寶坻觧西京則設六員北京遼滄州則設四員同管勾都同監皆省)掌分管諸場
發賣收納恢辦之事同管勾五員都監八員監同
各七員知法一員(司吏二十三人女直三人漢人十九人譯人一人抄事公使四)
(十人他司皆同)
謹按唐之鹽鐡使宋之茶鹽司雖領鹺政而名
兼茶冶與今運鹽使司所掌稍有異同至金立
鹽使司則即今運鹽使司之職金制鹽使司有
副使有判官則即今之運副運判矣管勾二十
二員掌分管諸場發賣收納恢辦之事則即今
之各場鹽課司大使而都監監同知法當即今
之經歴知事矣
元
元史百官志兩淮都轉運鹽使司秩正三品國初
兩淮内附以提舉專掌鹽課之事至元十四年始
置司扵揚州使二員正三品同知二員正四品副
使一員正五品運判二員正六品經歴一員從七
品知事一員從八品照磨一員從九品三十年悉
罷所轄鹽司以其属置場官大德四年復置批驗
所扵真州采石等處鹽場二十九所場司令一員
從七品司丞一員從八品管勾一員從九品辦鹽
各有差批驗所每所提領一員正七品大使一員
正八品副使一員正九品掌批驗鹽引兩浙都
轉運鹽使司秩正三品使二員同知二員運判二
員經歴知事各一員照磨一員至元十四年置司
杭州大德三年定其産鹽之地立場有差仍扵杭
州嘉興紹興温台等處設檢校四所專驗鹽袋毋
過常度鹽場三十四所每所司令一員從七品司
丞一員從八品管勾一員從九品福建等處都
轉運鹽使司秩正三品使二員同知二員通判二
員經歴知事各一員照磨一員至元十四年始置
市舶司領煎鹽徵課之事二十四年改立鹽運司
二十九年罷立提舉司大德四年復為運司九年
復罷併入元帥府兼掌之十年復立都提舉司至
大四年復陞運司徑隸行省凡置鹽場七所每所
司令一員從七品司丞一員從八品管勾一員從
九品廣東鹽課提舉司至元十三年始從廣州
煎辦鹽課十六年隸江西鹽鐡茶都轉運司二十
二年併入宣慰司二十三年置市舶提舉司大德
三年改廣東鹽課提舉司提舉一員從五品同提
舉一員從六品鹽提舉一員從七品鹽場十三所
每所司令一員從七品司丞一員從八品管勾一
員從九品四川茶鹽轉運司成都鹽井九十五
處散在諸郡山中至元二年置興元四川轉運司
專掌煎熬辦課之事八年罷之十六年復立轉運
司十八年併入四川宣慰司十九年復立陕西四
川轉運司統轄諸課程事二十二年置四川茶鹽
運司秩從三品使一員同知副使運判各一員經
歴知事照磨各一員鹽場一十二所每所司令一
員從七品司丞一員從八品管勾一員從九品
廣海鹽課提舉司至元三十一年置專職鹽課秩
正四品都提舉二員從四品同提舉二員從五品
副提舉二員正六品知事一員提控案牘一員
續文獻通考大都河間等路山東東路都轉運鹽
使司設官與兩淮等處同大都常以戶部尚書充
使山東以中書以左右部兼使俱頒分符印廵行
郡邑以防私鹽之弊大都河間二十二所設官與
前同山東東路鹽場一十九所設官與前同河東
陕西等處鹽司所属觧鹽場管勾一員正九品同
管勾一員從九品河東等處觧鹽提領所正提領
一員從八品副提領一員從九品安邑等處觧鹽
管民提領所正提領設官同前檢校批驗所至正
二年中書省講䆒鹽法奏准扵杭州嘉興紹興温
台四處各置檢校批驗所直隸運司專掌批驗鹽
商引冐均平袋法稱盤等事每所置檢校批驗官
一人相副官一人
謹按元百官志載兩淮兩浙福建三都轉運鹽
使司廣東鹽課提舉司四川茶鹽轉運司廣海
鹽課提舉司凡六而元食貨志及續文獻通考
又載大都河間山東陕西諸運司百官志乃不
載不知罷扵何年也又考金史百官志有運副
運判而無運同知元百官志載同知二員為今
運同之所昉也又考元食貨志載御史臺准陕
西臺偹咨監察御史建言近蒙委廵歴奉元東
道至元元年各州縣戶口額辦鹽課又載福建
山東俵賣食鹽病民為甚行省監察御史廉訪
司與該有司宜同訓䆒又載御史臺准江南諸
道行御史臺偹咨監察御史建言廣東道鹽額
凡此皆以諸道行臺御史兼理鹽法與眀制廵
鹽御史相近眀以御史廵鹽即元食貨志所云
委廵也雖元之行臺統一道之事鹽法非其專
掌而寔為眀廵鹽御史所自始今各省鹽政多
以部院官充或仍由都察院奏𣲖雖沿眀制寔
則開扵元也至扵金史運副運判之下即為管
勾管勾之下又有同管勾都監等官管勾分司
諸場則為今之鹽課大使可知元扵各場司令
之下又有司丞司丞之下乃為管勾則元之司
令如今鹽課大使而管勾秩又較卑矣
眀
眀史職官志都轉運鹽使司都轉運使一人(從三品)
同知一人(從四品)副使一人(從五品)判官無定員(從六品)
其属經歴一人(從七品)知事一人(從八品)庫大使副使
各一人所轄各場鹽課司大使副使各鹽倉大使
副使各批驗所大使副使並一人(俱未入流)都轉運使
掌鹽盬之事同知副判分司之都轉運鹽使司凢
六曰兩淮曰兩浙曰長蘆曰河東曰山東曰福建
分司十四泰州淮安通州隸兩淮嘉興松江寧紹
温台隸兩浙滄州青州隸長蘆膠莱濱樂隸山東
觧鹽東場西場中場隸河東分副使若副判莅之
督各場倉鹽課司以摠扵都轉運使以奉廵鹽御
史或鹽法道臣之政令(福建山東無廵鹽御史)鹽課提舉
司提舉一人(從五品)同提舉一人(從六品)副提舉無定
員(從七品)其属吏目一人(從九品)庫大使副使並一人
所轄各鹽倉大使副使各場各井鹽課司大使副
使並一人提舉司凢七曰四川曰廣東海北(廉州)曰
黑鹽井(椘雄)曰白鹽井(姚安)曰安寧曰五井(大理)曰察罕
諾爾(舊作腦兒今改)又有遼東煎鹽提舉司(提舉正七品同提舉正八)
(品副提舉正九品)其職掌皆如都轉運司眀初置都轉運
司扵兩淮吳元年置兩浙都轉運司扵杭州定都
轉運使秩正三品設同知(正四品)副使(正五品)運判(正六)
(品)經歴(正七品)知事(正八品)照磨綱官(正九品)鹽場設司
令(從七品)司丞(從八品)百夫長(省注)洪武二年置長蘆河
東二都轉運司及廣東海北鹽課提舉司尋又置
山東福建二都轉運司三年又扵陕西察罕諾爾
之地置鹽課提舉司後漸增置各處建文中改廣
東提舉為都轉運司永樂初復故十四年初命御
史廵鹽景泰三年罷長蘆兩淮廵鹽御史令撫按
官兼理已復遣御史其無御史者分按察司理之
又洪武中扵四川置茶鹽都轉運司(洪武五年置設官如都轉)
(運鹽使司十年罷)納奚白渡二鹽馬司(洪武五年置以常選官為司令内史)
(為司丞十三年罷尋復置十五年改設大使副使各一人)後並革又有順龍鹽
馬司亦革批驗所大使一人副使一人掌驗茶
鹽引
續文獻通考太祖丙午年初置都轉運鹽使司扵
兩淮吴元年置扵兩浙洪武二年置扵河東陕西
河間長蘆福建五年置四川納奚白渡二鹽馬司
及四川茶鹽都轉運司又眀年革茶鹽都轉運可
十三年定都轉運使正四品後改從三品鹽課提
舉司國初已漸增設建文中改廣東鹽課司為都
轉運鹽使司又有煎鹽提舉司制如府
謹按鹽盬之興乃天地自然之利而為民生日
用所必需其經制而攝理之扵以通商惠民而
上供國家之課則在扵立法用人之善自鹽絺
致貢見扵夏書成周有山澤之賦有商賈之阜
貨通財雖不專為鹽設而鹽寔在其中至漢興
鹽鐡置官唐多設鹽鐡之使惟劉晏為最善其
上鹽法輕重之宜立常平鹽法輕税减價而鹽
課遂以日增其立法差善宋代鹽官或以監司
兼管或特設提舉而轉兼監司之事累朝迭有
更改而鹽法迄無定制眀始立都轉運使鹽道
鹽提舉等官而以廵鹽御史統之其弊也委用
不得其人重為税額復加之以格外之徵求倚
勢作威剥商病民窮村遠壌至有經月不得鹽
食者私販之禁既重民或紏徒挺械冐禁取利
盗刦縱横肆無忌畏而官亦無以禁止之蓋至
扵商民俱困而國家亦不得收其利矣我
朝正定鹽法建官綜理各場大使專掌政令分轄
扵運司運判摠属扵運鹽使鹽法道而以鹽政
受其成至鹽政之差不專出扵御史或由
特簡部院及内務府官員兼充或
定制以督撫兼理因地制宜綱維整肅復以時會
計其奏課酌劑其價值之重輕與夫鹽法之宜
更革者奏
聞裁定所以制海場池井之宜以資生計扵編氓者
規制靡不詳偹
皇上愛民䘏商同仁普利苟所司有朘商自肥者立
䋲之以法以故羣商鼓舞享豊盈優渥之澤扵
無窮蓋法意精良洵非前代所可幾及也
欽定歷代職官表卷六十一
