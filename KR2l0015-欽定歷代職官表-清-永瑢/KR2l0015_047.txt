欽定歴代職官表卷四十一
内務府武備院表
内務府武備院
國朝官制
武備院兼管事務大臣無定員卿二人(正三品由侍衞補授一人由内)
(務府司官補授一人)
掌總理陳設
御用武備修造器械及賞賜支放之事初名鞍樓以侍
衞三人員外郎等官掌理順治十一年改為兵仗
局十八年改為武備院康熙五年隸内務府十五
年分為鞍庫甲庫氊庫共三庫三十七年分鞍庫
為北鞍庫南鞍庫雍正三年侍衞三人定為正三
品卿職乾隆十四年定為卿二人
郎中一人主事二人委署主事一人筆帖式二十八人
(内四庫各三人沙河氊作二人)
掌本院題奏事件核銷錢糧總理四庫收發文移
之事郎中康熙二十一年設主事康熙十六年設
委署主事六十一年設後省乾隆二十二年復設
北鞍庫員外郎二人庫掌二人署庫掌一人傘房掌蓋
三人(初為正六品乾隆四十四年定為戴藍翎)署掌蓋三人(正八品)班領三人
署庫掌一人帳房處司幄三人(三等侍衞銜食六品俸)署司幄三
人(六品職銜食七品俸)鞍板司匠一人
北鞍庫掌供奉
上用鞍轡繖蓋幄幕之事傘房帳房處鞍板作皆屬
焉
南鞍庫員外郎二人庫掌二人署庫掌一人熟皮作司
匠一人
南鞍庫掌官用鞍轡各項皮張雨緓縧帶之事熟
皮作屬焉康熙十五年設鞍庫員外郎等官三十
七年分為北南二庫四十三年添設員外郎二人
初設掌傘帳房頭目匠役催領等員乾隆二十四
年改為掌蓋司幄司匠員額均先後增定
甲庫員外郎二人庫掌二人署庫掌一人&KR1784;作司匠三
人
甲庫掌盔甲刀仗旗纛器械之事&KR1784;作屬焉員額
康熙十五年以復兵續增定
氊庫員外郎二人庫掌二人署庫掌一人司匠一人司
弓三人(六品職銜食七品俸)署司弓三人(食八品俸)司矢三人(同司弓)署
司矢三人(同署司弓)骲頭作司匠一人靴皮作司匠一人
氊庫掌弓箭靴鞋氊片之事骲頭作靴皮作屬焉
康熙十五年設員外郎及弓匠協領備箭協領等
員乾隆二十四年弓箭協領改為司弓備箭協領
改為司矢
歷代建置
三代
周禮天官幕人下士一人府二人史二人徒四十
人掌帷幕幄帟綬之事掌次下士四人府四人
史二人徒二十人掌王次之法以待張事
周禮夏官司甲下大夫二人中士八人府四人史
八人胥八人徒八十人司兵中士四人府二人
史四人胥二人徒二十人掌五兵五盾各辨其物
與其等以待軍事司戈盾下士二人府一人史
四人胥二人徒二十人掌戈盾之物而班之授旅
賁及虎士戈盾及舍設藩盾行則斂之司弓矢
下大夫二人中士八人府四人史八人胥八人徒
八十人掌六弓六弩八矢之法辨其名物而掌其
守蔵與其出入天子之弓合九而成規凡師旅會
同頒弓弩各以其物從授兵甲之儀繕人上士
二人下士四人府一人史二人胥二人徒二十人
掌王之用弓弩矢箙矰弋決拾掌詔王射贊王弓
矢之事藁人中士四人府二人史四人胥二人
徒二十人掌受財于職金以齎其工弓六物為三
等弩四物亦如之矢八物皆二等箙亦如之
周禮考工記冶氏為殺矢桃氏為劍函人為甲矢
人為矢梓人為侯廬人為廬器弓人為弓為天子
之弓合九而成規
杜祐通典武庫令丞於周官司甲司弓矢等下大
夫司戈盾等中士下士蓋其任也
謹案成周有司甲司兵司弓矢司戈盾等官杜
佑以為漢武庫令之比至王之用弓弩矢箙掌
于繕人受財齎工掌于藁人亦皆為夏官之屬
唯幕人掌次屬于天官與今北鞍庫所屬之掌
蓋司幄為職相近其甲兵戈盾則似今之甲庫
司弓矢亦與今氊庫之司弓司矢同而考工記
所載諸工即今四庫所隸之各司匠也周天官
玉府掌王之玩好兵器凡獻兵器受而蔵之内
府云凡齒革兵器皆入焉秋官職金云入其金
錫於為兵器之府凡此諸職皆與軍器相聯而
玉府内府已為内務府廣儲之職職金所掌亦
不止武備之事其所云為兵器之府者即在夏
官司甲司兵等屬中兹故不具載焉
商子來民篇湯武既破桀紂海内無害天下大定
築五庫蔵五兵
謹案周禮雖無武庫之名而商子稱湯武築五
庫蔵五兵則當時儲兵之府亦以庫名即後世
武庫所自昉也故淮南子原道訓云葉公入乃
廢太府之貨以予衆出高庫之兵以賦民高庫
即五庫之類也管子小匡制重罪入以兵甲犀
脅二戟輕罪入以蘭盾鞈革二戟小罪入以全
鉤分宥簿罪入以半鉤無坐抑而訟獄者正三
禁之而不直則入一束矢以罸之美金以鑄戈
劍矛戟試諸狗馬惡金以鑄斧鉏夷鋸钃試諸
土木其云入兵甲犀脅二戟又云入蘭盾鞈革
二戟又云入鈎金束矢皆當入五兵之庫矣其
云美金以鑄戈劍矛戟則當如漢考工若盧之
主作兵器也又考司馬法定爵篇云右兵弓矢
禦殳矛守戈戟助凡五兵五當長以衞短短以
衞長註云五兵弓矢殳矛戈戟也蓋兵器衆多
而以五兵為最要故五兵各設一庫商子所謂
五兵五庫蓋謂此也周禮夏官司兵掌五兵五
盾各辨其物與其等以待軍事然則五庫長吏
當即司兵之屬矣
秦
戰國策天下之強弓勁弩皆自韓出谿子少府時
力距來皆射六百步之外注韓有谿子弩又有少
府所造二種之弩
謹案戰國策注謂二種之弩造自少府則秦之
少府當如漢之考工尚方矣漢少府屬官有考
工尚方猶其遺制
漢
漢書百官公卿表少府屬官有若盧(如淳曰若盧官名也蔵兵)
(器品令曰若盧郎中二十人主弩射漢儀注有若盧獄令主治庫兵將相大臣)考工室(臣瓚)
(曰名官為考工主作器械也)尚方(漢官儀尚方令掌工作刀劍諸物及刻玉為器)等令
丞中尉屬官有武庫令丞
謹案漢書如淳注謂若盧蔵兵器臣瓚注謂考
工主作器械則是考工主作而若盧主藏也然
後漢百官志注及玉海謂考工令主作兵器弓
弩刀鎧之屬器成則𫝊金吾入武庫是考工兵
器既蔵若盧又藏武庫也考漢書左將軍請召
王商詣若盧詔獄孟康曰黃門北寺也黃門在
禁中則若盧亦當在禁中武庫既屬中尉或與
若盧有内外遠近之殊歟又考若盧有獄攷工
亦有獄漢書劉輔𫝊共工獄蘇林曰考工也然
則考工亦有獄矣考工若盧皆主兵械易匿不
詭法令尤密故置獄歟又考工主作兵器尚方
亦主作兵器故漢書劉更生典尚方鑄作事韓
延夀鑄刀劍鈎鐔放效尚方六典注蔡倫和帝
時為尚方令作祕劍皆其事也然尚方又兼作
禁器故古今注尚方故事有司南記里鼓漢書
哀帝罷尚方御府技巧靡麗之物吕強上疏亦
謂中上方歛諸郡之寶故漢官儀以尚方掌作
刀劍諸物及刻玉為器而崔實尚方令箴比諸
古之玉府也蓋較諸考工所造彌巧而所聚百
珍尤非外府可擬矣今之養心殿造辦處職近
于是故與内務府表互載焉
史記平凖書武帝時邊兵不足乃發武庫上官兵
器以贍之
通典武庫署令兩漢曰武庫令屬執金吾
謹案漢杜欽為大將軍武庫令田千秋子為洛
陽武庫令武庫令屬之洛陽與若盧之屬禁中
顯異若大將軍武庫令則又武庫之屬于大將
軍者蓋其職不常置故表志不載爾
漢書高帝本紀七年蕭何治未央立武庫太倉
王應麟玉海漢武庫屬中尉執金吾有令丞專主
兵器而天子又自有若盧以蔵兵器考工室以主
作器械考工令主作兵器弩弓鎧之屬器成則傳
金吾入武庫
文選西京賦武庫禁兵設在蘭錡
三輔黃圖高祖斬白蛇劍蔵於寶庫惠帝即位以
此庫貯禁兵名曰靈金内府
謹案漢制少府若盧考工室尚方之官主蔵兵
器作器械考若盧兼治詔獄故與内務府之慎
刑司篇互見尚方令亦兼掌刻玉為器之事故
與廣儲司屬亦互見而武庫令設于高帝之初
後屬執金吾所轄繕治造作皆度大司農錢與
少府所屬似不相同故田蚡傳稱蚡嘗請考工
地蓋宅上怒曰君何不遂取武庫明武庫與考
工不同掌也然攷史記稱邊兵不足乃發武庫
工官兵器以贍之則是武庫為天子御用之兵
器初不以給行軍之用惟因外兵不足故權發
以濟事而所謂工官者意即考工尚方之類故
張衡西京賦亦有武庫禁兵之稱是又典主禁
兵之明証也又考工令作兵弩刀鎧成則傳執
金吾入武庫是武庫中固自有御用軍器之藏
蓋一官而兩司其事矣兹故詳考職掌並採錄
於篇中
後漢書百官志太僕卿官屬考工令一人六百石
本注曰主作兵器弓弩刀鎧之屬成則傳執金吾
入武庫及主織綬諸雜工左右丞各一人執金
吾官屬武庫令一人六百石本注曰主兵器丞一
人
通典後漢有考工令丞置太僕主造兵器成材武
庫令
唐六典注蔡倫和帝時為尚方令作秘劍皆有龍
泉太阿之目倫器械精密為後世法
謹案後漢以考工令丞成造兵器蓋即西漢考
工室之職其屬之太僕者以太僕掌御仗儀衞
故併隸之輿服志稱矛戟幢麾弩服蔵在武庫
即其職也漢又有洛陽武庫自西漢時已有之
則分主軍國之用而不與御器相關矣
三國
通典漢武庫令屬執金吾考工令屬太僕魏因之
漢末分尚方為中左右三尚方魏因之
謹案三國官制多承後漢如尚方令主作兵器
屬少府武庫令屬中尉執金吾魏改執金吾仍
為中尉而武庫隸之蓋猶前代之制也
晉
晉書百官志衞尉統武庫等令丞左右省少府
統中左右三尚方等令丞
唐六典漢武庫令六百石晉因之
通典漢末分左右中尚方晉因之自過江惟置一
尚方哀帝以隸丹陽尹
謹案晉武庫尚方與漢魏同唯過江省三尚方
為一後復隸丹陽尹為少異考中左右三尚方
史不言其所掌以隋唐之制例考之中署掌供
内營造諸職蓋如今之營造司故不列于表惟
左署掌造弓箭弩戟器仗等則如今武備院氊
庫之屬右署掌造甲胄装刀斧鉞等則如今甲
庫之屬而東晉併三為一則又合其事于一官
也
宋齊梁陳
唐六典宋尚書庫部屬官有武庫令掌軍器齊因
之梁衞尉寺統武庫署令丞掌甲兵及吉凶儀仗
通典宋齊武庫令丞屬尚書庫部梁陳屬衞尉卿
梁官三品曹位北武庫丞南武庫丞
宋書百官志宋武帝踐阼以相府部配臺謂之左
尚方而本署謂之右尚方並掌造軍器又以相府
細作配臺即其名置令一人隸門下孝武改曰御
府後廢帝初省御府置中署隸右尚方則漢之考
工令如今之尚方令尚方令如今中署矣
通志齊置左右尚方令各一人
隋書百官志梁少府卿置中左右尚方等令丞
衛尉卿統武庫令陳承梁並因其制官
謹案宋齊以武庫屬尚書之庫部蓋已非僅供御
器械之職梁陳屬衛尉掌甲兵及吉凶儀仗是又
兼主儀衛亦以其職守所在固自相通也唯少府
左右尚方皆主造軍器而左尚方之職為尤近盖
右尚方嘗改名中署由細作配臺而設近于魏晉
之中尚方宋書雖言漢考工令如宋之尚方漢尚
方令如宋之中署其實漢自有御府一官與中
署相同而尚方令則仍在御府及宋中署之外
也至梁陳之三尚方則一如魏晉之制矣
北魏
北魏書奚康生列傳康生彎弓十石梁聞康生能
引彊弓特作大弓兩張長八尺把中圍尺一寸箭
麤殆如今之長笛送康生康生平射猶有餘力即
表送置之武庫
謹案後魏官氏志有衞尉少府而無武庫尚方
諸官唯諸署令有三品列于從第八品第九品
從第九品蓋武庫署諸職皆在其内史苐統言
之而未為詳列故無可考証也
北齊
隋書百官志衞尉掌禁衞甲兵領武庫(掌甲兵及吉凶儀仗)
等庫署令武庫又有修故局丞(掌領匠修故甲等事)太府
寺統中左右三尚方等署令丞
謹案北齊武庫掌甲兵而兼儀仗蓋如今鑾儀
右所掌繖蓋儀刀弓矢槍殳戟之事但武庫職
制歷代相承凡御用軍器並歸掌理故與鑾儀
衞篇互見以著其實三尚方皆領别局而左尚
所領之器作蓋于軍器為近也
後周
通典後周官正五命夏官武藏中大夫正四命夏
官小武藏下大夫正三命冬官鍛工函工等上士
正二命夏官司弓矢司甲司矟等中士冬官鍛工
函工鞄工韋工等中士正一命夏官司弓矢司矟
司甲司刀盾等下士冬官弓工箭工鍛工函工鞄
工等下士
冊府元龜後周武帝四年置軍器監(軍器有監自此始也)
玉海後周武帝建德四年正月戊辰初置營軍器
監
謹案後周制官如成周武備職在夏官冬官中
至軍器監之設實自後周始蓋本漢考工尚方
諸職而改置之者抑以其時戰争方亟廣造軍
器而别為立監亦不專為御府器械而設也
隋
隋書百官志衞尉寺統武庫等署令丞太府寺
統左尚方内尚方右尚方等署令丞少府監焬
帝置統左尚右尚内尚鎧甲弓弩等一署令丞後廢
鎧甲弓弩二署
唐六典開皇中三尚方俱屬太府寺煬帝始改隸
少府左尚方掌造車輦繖扇矟眊弓箭弩戟器仗
刀鏃等事右尚方掌造甲胄具装刀斧鉞及皮毛
雜作等事隋少府有甲鎧署弓弩署
謹案隋武庫掌於衞尉與前代同三尚方初隸
太府後改隸少府并增設甲鎧弓弩二署今考
左尚方掌造弓箭與弓弩署均為今氊庫之屬
右尚方掌造甲胄與甲鎧署均為今甲庫之屬
既有左右二尚故甲鎧弓弩二署不久而旋廢
也左尚兼掌造車輦繖蓋為今鑾儀衞右所之
職故並從互見焉
唐
唐書百官志少府監官屬右尚方令一人從七品
下丞四人從八品下掌供十二閑馬之轡每歲取
於京兆河南府加飾乃進凡五品三部之帳刀劍
斧鉞甲胄紙筆茵席履舄皆擬其用皮毛之工亦
領焉監作六人(有府七人史二十人典事十三人掌固十人)
唐六典衞尉寺武庫令掌職天下之兵仗器械辨
其名數以備國用丞為之貳
唐書劉黑闥列傳初秦王建天策府其弧矢制倍
于常逐黑闥時為突厥所窘自以大箭射却之突
厥得箭傳觀以為神後餘大弓一長矢五蔵之武
庫世世寶之
唐書百官志軍器監監一人正四品上丞一人正
七品上掌繕甲弩以時輸武庫總署二一曰弩坊
二曰甲坊主簿一人正八品下錄事一人從九品
下(武德初有武器監一人正八品下掌兵仗廐牧少監一人丞二人主簿一人七年廢軍器監八)
(年復置九年又廢貞觀六年廢武器監開元以前軍器皆出右尚署三年置軍器監十一年復廢為)
(甲弩坊隸少府十六年復為監有府八人史十二人亭長二人掌固四人)弩坊署令一
人正八品下丞一人正九品下掌出納矛矟弓矢
排弩刀鏃雜作及工匠監作二人(有府二人史五人典事二人貞)
(觀六年改弓弩署為弩坊署甲鎧署為甲坊署)甲坊署令一人正八品下
丞一人正九品下掌出納甲胄綅繩筋角雜作及
工匠監作一人(有府二人史五人典事一人)
唐六典北都軍器監(開元初屬少府監十六年移向北都)掌營造甲
弩之屬辨其名物審其制度以時納于武庫少監
為之貳焉丞掌判監事凡材革出納之數工徒衆
寡之役皆督課焉主簿掌印及勾檢稽失錄事掌
受事發辰甲坊署令丞監作(隋少府有甲鎧署唐改焉)弩坊署
令丞監作(隋有弓弩署唐改焉)各掌其所修之物督其繕造
辨其粗良丞為之貳凡財物之出納庫蔵之儲備
必謹而守之
唐六典乾元元年軍器監改為軍器使以内官為
之貞元四年自武德東門築垣約左蔵庫之北屬
宫城東垣於是武庫遂廢其軍戎器械隸軍器使
謹案唐少府之左尚署掌供翟扇繖蓋五輅七
輦而無復隋時兼造弓箭弩戟之職蓋自開元
以後分立軍器監有甲坊弩坊二署以專司其
事故左尚不復主之其自開元以前軍器皆出
左尚署則尚與隋同兹從其改制之後以為定
故以左尚次於鑾儀衞篇而不列於此表至右
尚掌十有二閑之鞍轡與今北鞍庫同職而刀
劍甲胄則又有甲庫兼職至甲坊弩坊與今甲
庫氊庫又適相合矣武庫令掌天下之兵仗器
械不專為御用之職惟以軍器監所繕造皆以
時受而入之則其所儲藏者首以供御為重亦
可考見也
五季
宋
宋史職官志衞尉寺掌儀衞兵械甲胄之政令舊
制凡武庫武器歸内庫守宫歸儀鸞寺本寺無所
掌元豐制行始歸本寺其屬有内弓箭庫南外庫
軍器弓鎗庫軍器弩劍箭庫掌藏兵仗器械甲胄
以備軍國之用儀鸞司掌供幕帟供張之事軍器
什物庫宣德樓什物庫掌收貯什物給用則按籍
而頒之中興後衞尉併入工部軍器監國初
戎器之職領于三司胄曹案官無專職熙寧六年
廢胄案乃按唐令置監以從官總判元豐正名始
置監各一人丞二人主簿一人監掌監督繕治兵
器什物以給軍國之用少監為之貳丞參領之凡
利器以法式授工徒其弓矢干戈甲胄劍戟戰守
之具因其能而分任之墨用給材旬會其數以考
程課而輸于武庫委遣官詣所隸檢察凡用膠漆
筋革財物必以時課百工造作勞逸必均歲終閱
其良否多寡之數以詔賞罰器成則進呈便殿俟
閱試而頒其樣製于諸道即要會州建都作院分
造器械從本監比較而進退其官吏焉元祐三年
省丞一員紹聖中復置政和三年應御前軍器監
所頒降軍器樣製非長貳當職官不得省閱及傳
寫漏洩論以違製分案五置吏十有三所隸官屬
四東西作坊掌造兵器旗幟戎帳什物辨其名色
謹其繕作以輸于受藏之府兵校工匠其役有程
視精麤利鈍以為之賞罰作坊物料庫掌收鐵錫
羽箭油漆之屬皮角場掌收皮革筋角以供作坊
之用南渡置御前軍器所建炎三年詔軍器監併
歸工部東西作坊都作院併入軍器所紹興三年
復置丞一員令工部相度合管職事歸之十一年
詔復置長貳員一員十四年以朝奉大夫趙子厚
守軍器監宗室為寺監長貳自此始隆興初年置造
軍器已有軍器所隸工部本部惟置丞一員乾道
五年復置少監及簿六年以少監韓玉往建康點
檢物馬以奉使軍器少監為名是年復置監一員
淳熙初元詔戎器非進入毋輒出所由是呈驗寖
省二年錢良臣以少監總領淮東財賦八年沈揆
復以監長行諸監長貳自是始許總餉外帶然二
人實初兼版曹職事嘉定十四年岳珂獨以軍器
監總餉淮東是後戎所作坊已備官于下宥府起
部並提綱于上監居其間事務稍簡特為儲才之
所焉軍器所(隸工部)提點官二員(紹興三十二年詔于邊臣内差)
提轄監造官各二員幹辨受給監門官各一員掌
鳩工聚材製造戎器之政令舊就軍器監制别差
提舉官以内侍領之紹興中改隸工部罷提舉官
曰輪工部郎官軍器監官前去本所點檢省視後
復以中人典領工部侍郎黃中以為言請復隸屬
從之孝宗即位有旨增置提點官以内省都知李
綽為之改稱提舉免隸工部後以御史張震力爭
復隸工部後改隸步軍司尋復舊紹興元年減省
員額如上制
玉海熙寧元年十二月二十二日以内臣張若水
閤門使李評提舉編擇增修弓弩若水造神臂弓
六年六月二十七日己亥初置軍器監以三司胄
案為監命吕惠卿曾孝寬判之制度皆著為式凡
一百十卷雜材一軍器七十四件物二十一襍物
四添修及製造弓弩式十卷七月甲寅置内弓箭
南庫儲御前所製七年正月十二日庚戌惠卿等
上裁定中外所獻槍刀樣又上編成弓式初京師
及諸路戎器雜惡河朔尤甚至是所製兵械皆精
利其後詔以新造軍器付諸路為式遣官分諭之
宋軍器五庫在崇政殿東橫門外掌禁兵器衣
甲槍弩箭各為一庫又有什物庫在清平坊淳化
二年置㨂選衣甲器械庫熙寧六年置内弓箭南
庫儲御前所製軍器命官提舉建炎七年以軍器
衣甲内弓箭南内外七庫併為一名曰内軍器庫
紹興二年什物庫亦併入七年正月置軍器局于
建康十一月罷乾道五年重修内軍器南庫
謹案宋軍器之職始領于三司胄案其後乃置
軍器監以統領之衞尉寺之内弓箭軍器弓鎗
等庫定于元豐之改制遂合唐代之舊職至南
渡後立御前軍器所而以軍器監及内弓箭等
庫並隸工部未幾旋置提舉遂以内侍領其職
則失慎重戎器之道矣自是或隸工部或差内
侍變更不一皆不得為定制也軍器監有衣甲
槍弩箭五庫頗似今四庫之制而宋時諸庫置
在禁近實兼為兵戎之用而設與今武備院規
制亦略有不同
遼
遼史百官志諸坊職名總目某坊使某坊副使某
坊詳衮使某坊詳衮某坊都監八坊内有軍器坊
謹案遼北面之軍器坊使盖承唐甲坊弩坊之
官屬于軍器監者而設至南面官悉如唐制則
衞尉之武庫少府之尚方亦必與唐代不殊今
以史文不詳並從缺焉
金
金史百官志殿前都點檢司屬官器物局提點正
五品使從五品副使從六品掌進御器械鞍轡諸
物直長正八品都監正九品(明昌三年省罷)同監從九品
(泰和四年設)武庫署令從六品丞從七品掌收貯諸路
常課甲仗(以曉軍器女直人充)武器署提點從五品令從六
品丞從七品掌祭祀朝會巡幸及公卿婚葬鹵簿
儀仗旗鼓笛角之事直長正八品(或二員)頓舍官二
員(泰和令總格作四員)正八品直長(見士民須知泰和令無)少府監
屬官尚方令一人丞一人軍器監承安二年設泰
和四年罷復并甲坊利器兩署為軍器署置令丞
直長直隸兵部至寧元年復為軍器監軍器庫利
器署隸焉(舊轄甲坊利器兩署)監從五品少監從六品丞從
七品掌修治邦國戎器之事直長正八品(泰和令無總格)
(有)八作左右院使一人副使一人掌收軍須軍
器
謹案金以武庫武器二署屬之殿前都點檢而
器物局提點專掌進御器械鞍轡等物置使副
使以重其職猶今武備院卿之所掌也軍器監
始隸兵部後復别設八作左右院亦似宋之將
作監屬官改而别置皆掌軍須軍器蓋進御器
械固非專職而成造監製恒必由之器物局但
掌儲藏供進而已故並列於篇中
元
元史百官志大都留守司屬官器物局秩從五品
掌内府宫殿及御用各位下鞍轡瑚格(原作忽哥今改正)
轎子帳房凡精巧之藝大使一員從五品副使一
員正七品直長二員正八品吏目一員司吏二人
中統四年始立御用器物局受劄至元七年改為
器物局其屬成鞍局提領三員掌造御用鞍轡象
轎中統四年置羊山鞍局提領一員掌造常課鞍
轡諸物至元十八年置刀子局提控二員掌造御
用及諸宫邸寶貝佩刀之工中統四年置轎子局
提領一員掌造御用異樣木植鞍子諸物中統四
年置
謹案元制御府器備盡領于大都留守司其設
官最為詳備如器物局大使統掌都用及各位
下鞍轡蓋如今武備院卿之職其成鞍局提領
專掌御用鞍轡如今北鞍庫羊山鞍局提領掌
常課鞍轡如今南鞍庫刀子局提控如甲庫之
司轎子局提領亦北鞍庫之所理也
元史百官志武備寺從三品掌繕治戎器兼典受
給卿四員正三品同判六員從三品少卿四員從
四品丞四員從五品經歷知事各一員照磨兼提
控案牘一員承發架閣庫管勾一員辨驗弓官二
員辨驗筋角翎毛等官二員今史十有三人至元
王年始立庫器監秩四品十九年陞正三品二十
年立衞尉院改軍器監為武備監秩四品隸衞尉
院二十一年改監為寺與衞尉並立大德十一年
陞為院至大四年復為寺所轄屬官則自為選擇
其匠戶之能者任之
謹案元武備寺承唐宋之軍器監而設其所掌並
兼各路軍器與今院職不同今因其時以武備
名官其屬官皆寺所自選足為武備院考証故
並採錄于篇中
元史百官志尚乘寺從三品掌上御鞍轡及領隨
路局院鞍轡等造作收支行省歲造鞍轡等事卿
四員正三品少卿二員從四品丞二員從五品經
歷知事照磨管勾各二員至元二十四年罷衛尉
始設尚乘寺領資乘庫
謹案元尚乘寺事務其初為太僕及衞尉所掌
後廢衞尉特設寺官所掌有上用鞍轡及隨器
鞍轡則亦今北鞍南鞍二庫之所掌也
明
明史職官志工部所轄皮作局鞍轡局軍器局大
使一人副使一人凡軍装器械下所司造牌符火
器鑄於内府禁其以法式洩于外
王圻續文獻通考皮作局掌硝熟皮張成造靴鞋
鞍轡兵仗局掌造各項軍器每局設大使一人正
九品副使一人從九品皆于流官内選用隸工部
明史職官志宦官兵仗局(掌印太監一員提督軍器庫太監一員管理僉)
(書掌司寫字監工無定員掌製造軍器火藥司屬之)盔甲厰(即舊鞍轡局掌造軍器)
謹案明代不設軍器監而以皮作鞍轡軍器諸
局隸之工部至於上用兵仗則以宦官之兵仗
局盔甲厰理之戎器之政視前代尤為疎略矣
考天文奎十六星著於垣象為天之武庫聖王
象之重戎兵之制故成周夏官冬官各有戈盾
弓矢之職而職金玉府所藏以良兵器與秘器
圖球並重漢自蕭和營未央宫輒首及武庫之
建而考工尚方隸于少府其職亦非輕也晉宋
以後遞有變易而大概不殊自後始立軍器監
而唐因之甲坊弩坊專掌繕造史稱秦王大弓
長矢藏之武庫蓋帝王威御之器歷世寶藏與
漢武庫藏高祖斷蛇劍者同意至宋而弓箭弩
劍等庫初隸衞尉後入工部南渡置御前軍器
所每用内侍為提舉廷臣力爭始隸工部此所
以戎兵不飭而國勢日弱也金元設官進御器
械鞍轡諸物與御仗鸞儀恆相兼攝而元之器
物局尚乘寺尤臻詳備迄於明室自工部所隸
而外一委之宦者之手而宦官所掌自司禮御
用寶鈔銀作等司局統轄甚為詳密惟至進御
器械則止有兵仗盔甲二職亦未嘗視之為重
務是其玩䙝戎兵聲靈靡振古聖王張皇六師
作弧矢以威天下之制蕩然盡失即漢唐慎重
戎器之意亦無復存矣我
朝自
列祖
列宗神武開國初設鞍樓肅掌武器自後改為武備院
隸内務府典之以三品卿職復
特簡大臣管理事務以重其職守
皇上天授聖武自行圍進哨閱武校射咸
躬御甲胄弓矢
命將出師則頒發甲仗弓矢以震憺
天威武備院卿敬供厥事每修繕器械必進呈
睿覽文覃武爍赫業肅莊洵非歷代飭戎之政所得
比隆於萬一者矣
欽定歷代職官表卷四十一
