多羅質郡王(臣)永瑢等奉
勅修纂歷代職官表全書告成謹奉
表恭
進者㐲以
天祐命而樹之君式布亮工之典
聖建邦而分之職聿昭熙績之經自雲紀龍紀鳥紀火
紀以來代多因革惟汝翼汝為汝明汝聽之訓人
奉憲章蓋責實者必循其名而證今者貴求諸古
欽惟我
皇上
道偹君師
治臻巍煥
綜萬幾以兢業
咨百爾以弼諧慎乃憲省乃成一心正朝廷之本疇
若工咨若采六事秉綱紀之原緬我
朝剏制顯庸監往古而立極繄
列聖建官位事垂永世以重光八旗列而大告乎
武成三院興而肇敷乎
文治爰逮彌綸於六合實先澄叙夫九流凢貽諸奕世而
丕為承皆鑒於前代之所以失時庸惇叙而宗藩
鈐束之迹除奉揚
絲綸而中書票擬之弊革用人由
特簡而法不撓於廷推封事盡昌言而習不流於私訐
著會讞覆奏為定制而一洗厰衛之灼薰領七司
三院以重臣而悉屏奄寺之竊弄至於典因時制
事不前承伯克宰桑合舊藩新部而儋爵祿火器
健銳並列營超隊以著旂常駐防則布在雄疆肅
如禁旅領直則置因延閣典重祕書其他内綱外
維率以遵王之道遵王之路小廉大法俾之罔有不
欽㒺有不臧斯則凛
聖神之作述以勵庶官亶惟仰
睿智之照臨以迪允德
治既光於往古
訓實示乎周行乃者因略錄之蒐羅即班聫而尋沂猥
以
鉅製
命及諸臣采表體於遷固之編考命官自唐虞之冊累
代則相銜而下異同損益之畢陳分曹則就列以
班詳略是非之互見或稱名惟舊而考聽多殊或
班爵由今而尋源不别或臚諸往牒而功令從芟
或徵自新銓而史策未偹莫不衷諸典要觀其會
通上本六經旁參&KR1315;氏繁則連牘簡或片言期於
凖我
朝之美偹以等百王足使昭有位之箴規以
詔後世發凢起例早欽體要之
親宣正舛訂譌復荷精微之頻
示迭更寒燠載蕆簡編粤稽書載官儀剏由應劭迨六
典百司之作遞有鋪張越具員分紀之編非無纂
述集賢承旨每偏舉其頭銜官制職林或拘限於
時代惟樂安任戩氏頗及沿革之大凡而官品纂
要書未致古今之詳偹方斯
秘帙譬若椎輪蓋惟
聖人著作之大成永為萬古臣鄰之極則豈徒誇其博
綜軼彼類林而已哉(臣)等忝預編摩竊慚蕪陋稽
古即所以奉職恒虞鉛槧多疎顧名因藉以誦
箴敢不冰淵共凛樹三宅三俊之範
敷文命以裕無疆宏五服五章之謨際
昌期而曕有耀(臣)等無任瞻
天仰
聖踴躍欣抃之至謹奉
表恭
進以
聞
