欽定歴代職官表卷五十
總督巡撫表
總督巡撫
國朝官制
總督(正二品加尚書銜從一品)直隸一人(駐保定府)江南江西一人(駐江寧府)
福建浙江一人(駐福州府)湖北湖南一人(駐武昌府)四川一人(駐成)
(都府)陜西甘肅一人(駐蘭州府)廣東廣西一人(駐肇慶府)雲南貴州
一人(駐雲南府)
掌綜治軍民統轄文武考覈官吏修飭封疆直隸
初設巡撫後加總督銜後又改為直隸總督仍管
巡撫事又有三省總督駐大名府兼轄山東河南
又有宣大總督駐山西大同府以宣化府屬之後
俱省兩江總督初兼轄河南後定為兩江總督轄
江蘇安徽江西湖廣總督初為川湖總督後定為
湖廣總督轄湖北湖南四川初設巡撫後裁設總
督兼管巡撫事陜甘總督初兼轄四川改轄山西
後定為陜甘總督轄陜西甘肅雲貴總督初兼轄
廣西後定為雲貴總督轄雲南貴州又河南初設
河東總督轄河南山東後省凡總督例兼都察院
右都御史銜其應否兼兵部尚書銜由吏部請
旨定奪
巡撫(從二品加侍郎銜正二品)直隸一人(總督兼)山東一人(駐濟南府)山西
一人(駐太原府)河南一人(駐開封府)江蘇一人(駐蘇州府)安徽一人(駐安)
(慶府)江西一人(駐南昌府)福建一人(駐福州府)浙江一人(駐杭州府)湖北
一人(駐武昌府)湖南一人(駐長沙府)陜西一人(駐西安府)甘肅一人(總督)
(兼)廣東一人(駐廣州府)廣西一人(駐桂林府)雲南一人(駐雲南府)貴州
一人(駐貴陽府)
掌宣布
德意撫安齊民修明政刑興革利弊考羣吏之治會總
督以詔廢置三年大比獻賢能之書則監臨之其
武科則主考試直隸初設順天巡撫正保巡撫宣
府巡撫後併定為直隸巡撫江南初設廬鳳巡撫
後定為安徽巡撫江西初設南贑巡撫湖北初設
鄖陽巡撫後俱省湖南初設偏沅巡撫後改為湖
南巡撫陜西初設延綏巡撫寧夏巡撫後俱省凡
巡撫例兼都察院右副都御史銜其應否兼兵部
侍郎銜由吏部請
旨定奪
歴代建置
謹案總督巡撫其官俱肇置於明代明初命京
官巡撫地方有軍事則命總督軍務因事而設
事已旋罷原非為一定官稱其後各省俱有之
且因事增置遂為定員然總督巡撫之名已見
於南北朝晉書前秦載記王猛表曰總督戎機
胡三省通鑑注曰總督戎機猶都督中外諸軍
事也(魏書李崇傳北齊書斛律全傳周書文帝紀俱有總督字)陳書蕭摩訶
傳吳明徹曰吾為總督必須身居其後亦謂為
大都督後周書武帝紀建德二年詔皇太子贇
撫巡西土五年復遣巡撫西土此倣於左傳所
謂從曰撫軍者也(左傳宣十三年王巡三軍拊而勉之杜預訓拊為撫此巡)
(撫二字所出也)至唐高祖儀鳳元年遣大臣分道巡撫
以宰相來恒為河南道大使許元超為河北道
大使左丞崔知悌司業鄭祖元為江南道大使
後又謂之存撫于慎行穀城山房筆麈以為巡
撫之名實起於此但其事任所屬由來已久蓋
嘗由明而溯之自黃帝立左右大監(宋書百官志作立四)
(監)監於萬國嗣是而四岳九牧八伯十二師俱
為統率之職至周而二伯九采益為明備漢分
天下為十三州後各置牧蓋郡縣之歸管轄自
此而始魏晉而後刺史特重類以將軍持節總
統諸郡非僅曩時刺舉之任迨隋開皇中廢郡
為州刺史專理一郡名存職廢而總管都督節
度使之號由斯著矣宋懲藩鎮之弊節度諸使
之除授特以優禮勛賢或為武臣序進之階其
州牧之任則自有閫帥漕憲等官而制又一變
元立行中書省明初因之後改為十三布政司
後於布政司上又設巡撫總督則督撫者實當
行中書省之任而與古之牧伯侔矣又元於在
京中書省之外分立行省以控治諸路天下郡
縣有直隸中書省者有隸諸行省者故諸路亦
號為省明既改布政司則當稱某司若總督巡
撫職同奉使帶部院堂上官銜又當稱行部或
行院而案牘相沿概稱為省蓋亦沿元之舊至
本朝以督撫專制地方以布政按察二司為之屬
以佐其政治大小相維名實始為允稱明又有
巡按御史原於秦之御史監郡後以與巡撫不
相統屬文移亦多窒礙定巡撫為都御史而所
用巡按御史多新進喜事之人倚勢作威受賕
不法或強與州縣之事舉錯任意為弊尤甚我
朝定制裁去以都御史副都御史為督撫兼銜而
事權始一矣至若唐之節度使官級崇重其勲
績較著者率加平章事以寵之久則進兼侍中
中書今而平章事之罷政出鎮者亦多帶舊銜
以行宋以宰相出判大藩均謂之使相此則皆
由一時特授而不為常制我
朝督臣之擢任大學士者間令仍管舊任以隆委
寄其督撫所帶尚書侍郎銜之應加與否悉由
部請
旨遵行規制周詳視前代之舛錯棼雜者綱維倍為
整肅謹以歴朝異同之故先為撮叙於此以明
綱領而建置沿革之本末則次第列具左方以
資考核焉
三代
羅泌路史夏后氏紀十國而有長長有師五長而
一師師五十國州十有二師州有牧牧禀命於上
京孔氏謂州十有二師為三萬人非也此不過所
謂承以大夫師長者商周之連率卒正也
春秋左氏傳昔夏之方有德也貢金九牧
謹案史記黃帝立左右大監監於萬國此正如
殷周時天子之老所謂分天下以為二伯者沈
約謂刺史之職即黃帝之四監非矣堯立八伯
以典諸侯立四岳以稽八伯八伯即九牧也禮
記疏堯時有四伯堯之末分置八伯周禮疏按
書傳云元祀巡守四岳八伯注云堯時以羲和
為六卿并掌方岳之事是為四岳出則為伯其
後乃置八伯據此則四岳亦當賦政於外如召
伯之巡行南國者歟州十二師即十二牧此有
虞之制而羅氏屬之夏后氏者蓋弼成五服禹
所手定且當受命之初猶仍十二州之制其後
乃制為九牧爾
詩商頌相土烈烈鄭康成箋相土居夏后之世承
契之業入為王官之伯出長諸侯孔穎達疏王肅
云相土在夏為司馬之職掌征伐
謹案相土以諸侯之長入為王官伯此與四岳
之出主諸侯者亦復不同其云相土為司馬蓋
文子淮南子俱有契為堯司馬之文此云相土
烈烈而箋云承契之業故本以為說然相土以
司馬而長諸侯則正如今之總督兼兵部尚書
之比也
尚書盤庚邦伯師長孔安國傳國伯二伯及州牧
也衆長公卿也
謹案益稷篇州十有二師鄭云師長也孔氏則
云三萬人故此師亦訓衆疏順傳為義因云衆
官之長然開始即云邦伯邦國之伯諸侯師長
故為東西二伯及九州之牧則亦不覺以師長
屬邦國言之可知邦伯猶言邦君而師長則猶
是虞夏時之十二師五長也
禮記王制千里之外設方伯五國以為屬屬有長
十國以為連連有帥三十國以為卒卒有正二百
一十國以為州州有伯
謹案王制殷制也鄭康成謂殷之州長曰伯虞
夏及周皆曰牧孔穎達則謂孔安國之意不然
故於盤庚之邦伯云州牧也竊疑左右之二伯
伯為定名而州長之伯例得通稱為牧故唐有
九州則為八伯虞置十二州即為十二牧楚辭
亦云伯昌作牧若然則竹書紀年所云王季為
殷牧師者恐亦方伯之别名而非如周禮夏官
之牧師僅掌牧地者矣
周禮天官牧以地為名(鄭康成注牧州長也)春官宗伯八命
作牧(注一州之牧)九命作伯(注長諸侯為方伯)
禮記曲禮九州之長曰牧明堂位九采之國(鄭康成注)
(九州之牧典貢職者)
謹案虞有八伯殷制八州八伯故康成據周禮
邦國建牧之文以為畿内不置伯有鄉遂之吏
主之此當如後世畿輔府州直隸京師之比然
今周禮鄉遂之職略不見有長畿内諸侯之事
而秋官掌交則云九牧之維書之周官則云以
倡九牧史記亦云武王徵九牧之君即鄭於左
傳之五侯九伯固以為九州當有九牧則所謂
畿内不置伯者疑亦就八伯言之爾
尚書康誥孟侯孔穎達疏孟長也五侯之長謂方
伯使康叔為之長者即州牧也
詩序旄丘責衛伯也鄭康成箋衛康叔之封爵稱
侯今曰伯者時為州伯也周之制使伯佐牧春秋
傳曰五侯九伯侯為牧也
謹案周制一州一牧二伯佐之此康成據左傳
為說也牧於外曰侯傳云五侯知是五牧鄭謂
太公分陜而治當四侯半一侯不可分故言五
侯說頗迂曲則服虔所云五侯公侯伯子男九
伯九州之長者斯為當矣然二伯佐一牧則正
如今各省設有巡撫而總督或兼轄數省之例
也
秦
謹案秦廢侯國為郡縣而漢因之當時郡守皆
即今之知府其上雖有監御史而秩甚卑且無
專治所與今督撫不同故郡事皆直達於天子
然漢郡百餘而秦止四十郡專制尤廣且如會
稽一郡幾當今之為省者三是雖為郡守而且
與今兼轄數省之總督侔矣故附識於此以見
古今事勢之所由變革焉
漢
漢書百官志武帝元封五年置部刺史成帝綏和
元年更名牧哀帝建平二年復為刺史元夀二年
復為牧
漢書朱博列傳初何武為大司空與丞相方進共
奏言古選諸侯賢者以為州伯書曰咨十有二牧
所以廣聰明燭幽隱也今部刺史居牧伯之位秉
一州之統位下大夫而臨二千石失位次之序臣
請罷刺史更置州牧以應古制奏可及博又奏請
罷州牧置刺史如故奏可
謹案漢官典儀云刺史周行郡國以六條問事
非條所問即不省故刺史稱傳車其吏言從事
居無常治吏不成臣而何武以為居牧伯之位
秉一州之統且謂刺史古之方伯一州表率蓋
上所委任亦權勢所積至此然秩卑寵渥今之
督撫固非其例故不著於表若夫州牧既設其
時乃略無可紀之人蓋二千石位任尚重而其
為牧者亦僅循資自全者爾
後漢書光武帝本紀建武十八年罷州牧置刺史
謹案漢武帝初置部刺史成帝時改為牧哀帝
時復為刺史後又為牧經王莽變革建武元年
復置牧至此改為刺史而後漢書百官志第云
成帝更為牧建武十八年復為刺史則徑似成
帝改牧以後直至建武十八年而始復為刺史
者疎矣
後漢書劉焉列傳焉遷太常時四方兵寇焉以為
刺史威輕不能禁建議改置牧伯鎮安方夏請選
重臣以居其任焉議得用出為監軍使者領益州
牧太僕黃琬為豫州牧宗正劉虞為幽州牧皆以
本秩居職州任之重自此而始
謹案後漢州牧以本秩居職此正如明之總督
巡撫不定為品秩各以京官繫銜之例也
三國
三國蜀志諸葛亮列傳領益州牧馬超傳章武元
年遷驃騎將軍領涼州牧
謹案馬超領涼州牧此當為州牧遥領之始然
馬超先據涼州時已自稱征西將軍領并州牧
矣
三國魏志文帝本紀黃初三年以荆揚江表八郡
為荆州孫權領牧故也
南齊書州郡志吳置持節督州牧八人
三國吳志陸抗列傳孫皓即位加鎮軍大將軍領
益州牧鳳凰二年拜大司馬荆州牧
謹案三國州牧一如漢末之制故著此數條以
存其概
南齊書百官志魏晉世州牧隆重刺史任重者為
使持節都督輕者為持節督起漢順帝時御史中
丞馮赦討九江賊督揚徐二州軍事而何徐宋志
云起魏武遣諸州將督軍王珪之職儀云起光武
並非也
杜佑通典後漢光武建武初征伐四方始權置督
軍御史事竟罷建安中魏武為相始遣大將軍督
軍而袁紹分統諸軍為三都督魏武征孫權還又
使夏侯惇督二十六軍文帝黃初三年始置都督
諸州軍事或領刺史明帝太和四年司馬懿征蜀
加號大都督高貴鄉公正元二年司馬昭都督中
外諸軍事尋加大都督
謹案總督之名昉於古之都督南齊書以為起
漢順帝時杜佑通典以為起光武及魏武為相
時然皆總理戎事為用兵而設其都督諸州或
兼領刺史實起於黃初三年蓋都督以治軍刺
史以治民二者兼領而職任始重亦如今之督
撫其理軍事也則有各標營咸禀節制其理民
事也則府州縣胥歸統轄制頗相近但魏晉都
督兼領刺史者止治其所駐之一州其餘則仍
别置刺史所謂單車刺史俾專治民之責是兼
理之中仍有分理之制故宋出廬陵王義真都
督南豫豫雍司秦并六州諸軍事而所制者仍
南豫州也後魏以杜超都督冀定相三州諸軍
事叔孫建都督冀青等州諸軍事(並見通鑑)其制亦
同此耳至後周改為總管而三都督之名亦相
沿不廢隋始以為散官都督之名遂微至唐復
設都督後漸易為節度使亦兼領刺史而其任
益專矣蓋都督之始末如此今撮叙其概以便
省覽焉
晉
司馬光資治通鑑太康元年以司隸所統郡置司
州凡州十九詔曰漢末刺史内親民事外領兵馬
今天下為一刺史分職皆如漢氏故事(胡三省注察舉郡縣)
(長吏而已)悉去州郡兵大郡置吏百人小郡五十人交
州牧陶璜言州兵未宜約損僕射山濤亦言不宜
去州郡武備然其後刺史復兼兵民之任州鎮愈
重矣
謹案漢司隸校尉統三輔三河宏農七郡亦止
專司察舉初以司隸官屬制置如州儀故俗稱
司州至晉乃以京輔所部定名置司州司隸校
尉統之而司隸校尉即為州牧之任渡江以後
以揚州刺史主京畿遂罷司隸不設而社佑以
為晉罷司隸校尉置司州者誤也
通典晉都督諸軍為上監諸軍次之督諸軍為下
使持節為上持節次之假節為下伐吳之役以賈
充為使持節假黃鉞大都督總統六師太康中都
督知軍事刺史理人各用人也惠帝末乃并任非
要州則單為刺史江左以來都督諸軍尤重惟王
導等權重者乃居之
謹案晉氏南遷以揚州為京畿穀帛所資皆出
焉以荆江為重鎮甲兵所聚盡在焉三州戶口
居江南之半自非親賢重望不居是職故荆州
亦稱陜西而襄陽江夏彭城廣陵歷陽京口各
置名州為藩鎮重寄當時所謂要州蓋謂此也
太康時分釐治軍治民之職不旋踵而仍併為
一蓋有不治軍之刺史而無不治民之都督江
左尤重其任惟權位最隆者乃始居之亦時會
使然也
通典自魏晉以後刺史多帶將軍開府州與府
各置僚屬州官理民(别駕治中以下是)府官理戎(長史司馬等官)
(是)
謹案魏晉以下幕府各有僚屬自别駕治中以
下名號不一皆本州之佐官各有職掌自唐以
郡守稱刺史而治中别駕遂為郡僚其節度使
屬官則有判官推官書記支使之類至宋而閫
帥漕憲又各有其屬官而唐節度之幕職反為
列郡之佐僚矣今總督巡撫既不設掾屬而治
中判官等員又各從其長以散見於他表兹並
不復著而揭其大略於此後歴代不復叙列焉
宋齊梁陳
宋書百官志刺史每州各一人
通典宋有都督諸州諸軍事舊曰監某州諸軍文
帝即位改監為都督刺史任重者為使持節都督
輕者為持節皆銅印墨綬進賢兩梁冠絳朝服而
領兵者武冠自魏以來庶姓為州而無將軍者謂
之單車刺史凡單車刺史加督進一品都督進二
品不論持節假節宋與魏同
隋書百官志梁官多同宋齊之舊州刺史二千石
受拜之明日辭宫廟而行
北魏
魏書官氏志高祖詔羣僚議定百官著於令都督
府州諸軍事從第一品上都督三州諸軍事第二
品上司州刺史第二品中都督一州諸軍事從第
二品下高祖復次職令司州牧從第二品上州刺
史第三品中州刺史從第三品下州刺史第四品
謹案北魏刺史固即魏晉以來州牧之任然唯
都督軍事兼領者權寄特重而單州刺史秩亦
稍替故即南朝官制刺史亦有在第五品者至
隋而刺史僅為理一郡之官蓋積輕之勢然也
通典行臺省魏晉有之昔魏末晉文帝討諸葛誕
散騎常侍裴秀尚書僕射陳泰黃門侍郎鍾會等
以行臺從至晉永嘉四年東海王越帥衆許昌以
行臺自隨是也(越請討石勒表以行臺自隨)及後魏謂之尚書
大行臺别置官屬(後魏道武帝置中正行臺以秦王儀為尚書令以鎮之孝文帝)
(永熙三年以宇文泰為大行臺以蘇綽為行臺度支尚書)
謹案魏晉以後稱尚書省為中臺(見異諸葛恪𫝊)亦稱
為内臺(見宋書百官志)其隨所管之道置於外州以行
尚書事者則號之為行臺肇端於魏晉為專征
討而設不為常制至後魏始開府置屬號為尚
書大行臺於一路府州無所不統然亦以專主
軍事也至後齊始理民事隋則設官尤衆謂之
行臺省則兵農刑政盡歸統轄矣行臺專制一
方實為今制府之職其官屬必以尚書僕射侍
郎為職亦猶今督撫之兼兵部尚書及侍郎也
至隋以省稱遂為元行中書省之所自始焉
北齊
通典北齊司州曰牧制州為上中下三等每等又
有上中下之差自上上州至下下州凡九等
隋書百官志後齊制官多循後魏行臺在今無之
其官制令僕射其尙書丞郎皆隨權制而置員焉
通典北齊行臺兼統民事自辛術始焉(武定八年辛術為東)
(南道行臺東徐州刺史郭志殺郡守文宣聞之勅術曰江淮初附百姓難向京師留卿為行臺亦欲)
(理邊民冤枉監理牧守自今以後所統十餘州地諸有犯法者刺史先啟聽報以下先理後表齊代)
(行臺兼總民事則自術始也)
謹案行臺之制後魏志無文隋志僅存其大略
考齊文宣帝勅辛術之文則其統轄職掌均可
概見矣通典又言江左無行臺惟梁末以侯景
為河南王大行臺承制如鄧禹故事蓋梁特循
襲北魏暫設此制不為常典也
後周
北周書盧辯列傳雍州牧九命戶三萬以上州刺
史正八命戶二萬以上刺史八命戶一萬以上刺
史正七命戶一萬以下刺史七命總管刺史加使
持節諸軍事
通典後周改都督諸軍事為總管又有大都督帥
都督都督
馬端臨文獻通考後周改都督諸軍事為總管武
帝時以王謙為益州總管總管之名始此
謹案周明帝紀武成元年正月改都督諸州軍
事為總管自是為總管者安成公憲天水公廣
尉遲綱尉遲迥即見明帝紀蔡國公廣(即天水公)尉
遲綱邵國公會趙國公招杞國公亮衛國公直
見於武帝紀俱在王謙為總管之前馬氏云王
謙為總管總管之名始此非也
隋
通典隋雍州置牧餘州並置刺史亦同北齊九等
之制總管刺史加使持節至開皇三年罷郡以州
統縣自是刺史之名存而職廢
通典隋代三都督並以為散官煬帝改大都督為
校尉帥都督為旅帥都督為隊正至此則都督之
名微矣
文獻通考隋文帝以并益荆揚四州置大總管其
餘總管府置於諸州列為上中下三等加使持節
煬帝悉罷之
通典大行臺隋謂之行臺省有尙書令僕射(左右任置)
各一人主事四人有考功(兼吏部主爵司勲)禮部(兼祠部主客)
膳部兵部(兼職方)駕部庫部刑部(兼都官司門)度支(兼倉部)
金部工部屯田(兼水部虞部)侍郎各一人每臺置食貨
農圃武器百工監副各置丞錄事等員蓋隨其所
管之道置於外州以行尚書事
唐
新唐書百官志西都東都北都牧各一人從二品
通典唐諸州復有總管亦加號使持節武德五年
以洛荆并幽交五州為大總管府七年改大總管
府為大都督府總管府為都督府
新唐書百官志注武德初有行臺有大行臺其官
有尚書省令掌管内軍民總判省事有僕射二人
自左右丞以下諸司郎中略如京省
通典唐初亦置行臺貞觀以後廢
唐六典大都督府都督一人從二品長史一人從
三品中都督府都督一人正三品長史一人正五
品上下都督府都督一人從三品長史一人從五
品上
謹案唐武德初邊要之地置總管以統軍加號
使持節蓋漢刺史之任其後改曰都督總十州
者為大都督後去大字凡都督府有刺史以下
如故然大都督又兼刺史而不檢校州事其後
都督加使持節則為將諸將亦通以都督稱惟
朔方猶稱大總管大都督皆親王遥領都督府
之政以長史主之而節度使所治州有都督府
者則領長史焉
謝維新合璧事類唐自武德至天寳以前邊防之
制其軍城鎮守皆有使而道有大將一人曰大總
管已而又曰大都督至太宗時行軍征討曰大總
管在其本道曰大都督高宗永徽以後都督帶使
持節者謂之節度使然猶未以名官景雲二年以
賀拔延嗣充河西節度使自此接乎開元天寳之
間朔方隴右河東河西諸鎮皆置節度使緣邊之
地凡八節度外任之重無比焉至德以後中原刺
史亦循其例受節度使之號若諸州在節度使内
者皆節度焉
唐六典天下之節度使有八曰關中朔方節度使
曰河東節度使曰河北幽州節度使曰河西節度
使曰隴右節度使曰劒南節度使曰磧西節度使
曰嶺南節度使
舊唐書地理志至德之後刺史皆治軍戎遂有防
禦團練制置之名要衝大郡皆有節度之類或易
以觀察之號東都畿汝防禦觀察使(領汝州東都留守兼之)
河陽三城節度使宣武軍節度使義成軍節度使
忠武軍節度使天平軍節度使兖海節度使武寧
軍節度使平盧軍節度使陜州節度使潼關防禦
鎮國軍使同州防禦長春宫使鳳翔隴節度使邠
寧節度使涇原節度使朔方節度使河中節度使
昭義軍節度使河東節度使大同軍防禦使魏博
節度使義昌軍節度使成德軍節度使義武軍節
度使幽州節度使山南西道節度使山南東道節
度使荆南節度使劒南西川節度使東川節度使
武昌軍節度使淮南節度使浙江西道節度使浙
江東道節度使福建觀察使宣州觀察使江南西
道觀察使湖南觀察使黔中觀察使嶺南東道節
度使嶺南西道桂管經略觀察使邕管經略使容
管經略使安南都護節度使大中咸通之間隴右
歸國又析置秦州節度使涼州節度使瓜沙節度
使
謹案舊志所列蓋據唐中葉言之至其後節度
屢有增設或多賜軍號而觀察防禦亦多改為
節度使或并或析不可備書矣
新唐書百官志節度使副大使知節度事行軍司
馬副使各一人同節度副使十人節度使掌總軍
旅顓威賞初授具帑抹兵杖詣兵部辭見觀察使
亦如之辭日賜雙旌雙節行則建節樹六纛視事
之日設禮案高尺有二寸方八尺判三案節度使
判宰相觀察使判節度使團練使判觀察使罷秩
則交廳以節度使印自隨留觀察使營田等印以
郎官主之鏁節樓節堂以節院使主之其後有持
節為節度副大使知節事者正節度也諸王拜節
度大使者皆留京師
謹案唐初遣大使十三人巡省天下諸州水旱
則遣使有巡察安撫存撫之名後又置十道按
察使各道一人後改曰十道按察採訪處置使
後又曰採訪處置使後又兼黜陟使後定改曰
觀察處置使考唐之巡察使察舉州縣再周而
代乃後世巡按之比其安撫存撫宣撫諸使則
固今巡撫之官所由昉也若觀察使類為節度
使兼職無節度之州亦特設之所司道俗宣風
綱理郡縣正即今巡撫兩司之職蓋觀察初為
按察雖非即明之按察使然職分相近故唐書
稱其豐稔為上考省刑為中考辦税為下考而
王圻續通考亦謂明設按察司即觀察之職後遂
以觀察為今守巡道之稱則指其副貳言之唐
地理志雖與節度並列要不得即指為巡撫也
又建中後行臺亦置節度諸使大率節度觀察
皆兼所治州刺史云
唐會要貞觀二年邊州别置經略使至德二載賀
蘭進明除五府經略兼節度使建中元年除元琇
始不帶五府經略
謹案經略二字見於左傳至唐始以名官其以
節度兼者則有副使永淳元年婁師德為河源
軍經略副使是也蓋唐制一道兵政屬之節度
使民事屬之觀察使然節度多兼觀察兵甲財
賦民俗之事無所不領謂之都府又各道雖有
度支營田招討經略等使然亦多以節度使兼
之蓋使名雖多而主其事者每道一人而已
五季
五代史王處直列傳此中之法自將校為刺史升
團練防禦而至節度使
謹案節度使之專横至五季而極冗濫又為特
甚然遷進亦自有其序也故著之於此
宋
柯維騏宋史新編開封府牧從二品諸府牧九州
牧同
宋史職官志節度使無所掌其事務悉歸本州亦
無定員恩數與執政同以待宗室近屬外戚國壻
年老久次者若外任除殿帥始授此官亦止於一
員或有功勛顯著任帥守於外及前宰執拜者尤
不輕授
王明清揮麈餘話節度州有三印節度印隨本使
在闕則納於有司觀察印則長吏用之州印則晝
付錄事掌用至暮歸於長吏凡節度在鎮兵仗之
屬則觀察屬官用本使印判狀田賦之屬則觀察
屬官用本使印簽狀刺史屬縣則用州印本使判
狀故命帥必曰某軍節度某州管内觀察等使某
州刺史必具此三者言軍則專制兵旅言管内則
專總察風俗言刺史則治其州軍此祖宗損益唐
制軍兵之務職守之分俾各歸其實也
謹案唐節度觀察使俱帶本州刺史是以都府
而兼治州事宋則以知州綜諸使務而節度觀
察特為兼判遥領之官則雖節度初除領院降
麻禮數尤異已非復唐州鎮之任而此下如承
宣觀察團練防禦刺史俱無職任特以為武臣
遷轉之次序而已
宋史職官志經略安撫司經略安撫使一人以直
秘閣以上充掌一路兵民之事皆帥其屬而聽其
獄訟頒其禁令定其賞罰稽其錢穀甲械出納之
名籍
沈括夢溪筆談予為鄜延經略使日新一廳謂之
五司廳延州正廳乃都督廳治延州事五司廳治
鄜延路軍事如唐之使院也五司者經略安撫總
管節度觀察也唐制方鎮皆帶節度觀察處置三
使今節度之職觀察歸安撫司處置歸經略司
謹案宋制帥臣任河東陜西嶺南路職在綏御
外藩則為經略安撫使兼都總管以統制軍旅
河北及近地則止為安撫使蓋經略安撫使正
如今總督兼巡撫之比而止為安撫使者則如
今巡撫之比也又宋有制置使或兼經略使或
以安撫大使兼掌經畫邊鄙軍旅之事宣撫使
掌宣布威靈撫綏邊境及統護將帥督視軍旅
之事亦即今總督巡撫之任然俱不常置故不
著於表而附見於此又轉運使宋時稱為漕帥
凡一路邊防盜賊刑訟金穀按廉之任無所不
總然其初所職止催科徵賦出納綱運數事而
已兹故析入布政司表内而此亦不著云
遼
遼史百官志南面方州官某州某軍節度使
王圻續文獻通考遼北面著帳郎君有節度使所
掌非軍民事南面節度使設官甚衆遼二百餘年
城郭相望田疇益闢冠以節度承以觀察防禦團
練等使分以刺史縣令大略采用唐制其間宗室
外戚大臣之家築城賜額謂之頭下州軍惟節度
使朝廷命之後往往皆歸王府
金
金史百官志諸總管府謂府尹兼領者都總管一
員正三品掌統諸城隍兵馬甲仗總判府事同知
都總管一員從四品掌通判府事諸鎮節度使
一員從三品掌鎮撫諸軍防刺總判本鎮兵馬之
事兼本州管内觀察使事其觀察使所掌並同府
尹(本志府尹掌宣風導俗肅清所部)
謹案金制州有三等其一曰節鎮州然特節制
當州别無支屬蓋自宋太平興國初詔廢各鎮
支郡後遂相循不改則所謂節鎮州者名沿唐
舊而實與一道置使之制異矣
元
元史百官志行中書省凡十秩從一品掌國庶務
統郡縣鎮邊鄙與都督為表裏國初有征伐之役
分任軍民之事皆稱行省未有定制中統至元間
始分立行中書省因事設官官不必備皆以省官
出領其事其丞相皆以宰執行某處省事繫銜其
後改為某處行中書省凡錢糧兵甲屯種漕運軍
國重事無不領之每省丞相一員從一品平章二
員從一品右丞一員左丞一員正二品參知政事
二員從二品甘肅嶺北各減一員丞相或置或不
置尤慎於擇人故往往缺焉河南江北等處行
中書省江浙等處行中書省江西等處行中
書省湖廣等處行中書省陜西等處行中書
省四川等處行中書省遼陽等處行中書省
甘肅等處行中書省嶺北等處行中書省
雲南等處行中書省征東等處行中書省
謹案魏晉有行臺後魏謂之尚書大行臺别置
官屬唐貞觀以後廢元設行中書省中或改行
尚書省所承固有自也征東行省屢置屢廢故
云行中書省凡十實十一也又元至正時增置
淮南江北等處行中書省後又續增福建山東
廣西膠東諸處行中書省而各行省長貳亦多
所添設俱一時之制故不備著
元史百官志諸路總管府上路達嚕噶齊(解見戶部篇)
總管各一員並正三品下路秩從三品
續文獻通考元都總管之職蓋節度使也所掌事
各不同
謹案元亦有經略使至正十八年命經略使問
民疾苦招諭寇盜蓋即前代宣諭招撫等使之
比其與宋之經略使節制諸使者異矣
明
明史職官志總督漕運兼提督軍務巡撫鳳陽等
處兼管河道一員總督薊遼保定等處軍務兼理
糧餉一員總管宣大山西等處軍務兼理糧餉一
員總督陜西三邊軍務一員總督兩廣軍務兼理
糧餉帶管鹽法兼巡撫廣東地方一員總督四川
陜西河南湖廣等處軍務一員總督浙江福建江
南兼制江西軍務一員總督陜西山西河南湖廣
四川五省軍務一員總督鳳陽地方兼制河南湖
廣軍務一員總督保定地方軍務一員總督河南
湖廣軍務兼巡撫河南一員總督九江地方兼制
江西湖廣軍務一員總督南直隸河南山東湖廣
四川軍務一員總督河漕兼提督軍務一員
謹案總督漕運總理河漕二職今已析入漕運
總督河道總督表内然明之總督漕運兼巡撫
之職而總理河漕者實亦一總督也故並著之
雷禮列卿記景泰三年命左都御史王翺總督兩
廣事務自總兵以下悉聽節制然事平即歸非常
設成化元年命韓雍總理軍務兼理巡撫久之雍
請得文武大臣分理其事于是以陳濂撫廣東張
鵬撫廣西而雍專理軍務五年御史龔成等言兩
廣宜設總督兼巡撫乃起雍總督兼巡撫於梧州
設總府巡撫復不設仍總於總督永為定制
謹案韓雍總督兩廣此為專設總督之始若正
統六年征麓川以兵部尚書王驥總督軍務景
泰元年討叛苗以巡撫河南副都御史王來總
督湖廣貴州軍務俱在王翺為總督之先然皆
因事而設非定制也明又有經略使不專設有
兵事則暫勅行事嘉靖中以易州通州昌平州
為三輔各置經略使一員以文臣領之尋罷其
後主邊事者多稱經略約如總督之職兹不復
著
明史職官志總理糧儲提督軍務兼巡撫應天等
府一員巡撫浙江等處地方兼提督軍務一員巡
撫福建地方兼提督軍務一員巡撫順天等府地
方兼整飭薊州等處邊備一員巡撫保定等府提
督紫荆等關兼管河道一員巡撫河南等處地方
兼管河道提督軍務一員巡撫遼東地方贊理軍
務一員巡撫宣府地方贊理軍務一員巡撫大同
地方贊理軍務一員巡撫延綏等處贊理軍務一
員巡撫寧夏地方贊理軍務一員巡撫甘肅等處
贊理軍務一員巡撫陜西地方贊理軍務一員巡
撫四川等處地方兼提督軍務一員巡撫湖廣等
處地方兼贊理軍務一員巡撫江西地方兼理軍
務一員巡撫南贑汀韶等處地方提督軍務一員
巡撫廣東地方兼贊理軍務一員巡撫廣西地方
一員巡撫雲南兼建昌畢節等處地方贊理軍務
兼督川貴糧餉一員巡撫貴州兼督理湖北川東
等處地方提督軍務一員巡撫天津地方贊理軍
務一員巡撫登萊地方贊理軍務一員巡撫安廬
地方贊理軍務一員巡撫淮揚地方贊理軍務一員
巡撫承天贊理軍務一員撫治鄖陽等處地方兼
提督軍務一員贊理松潘地方軍務一員
徐學聚國朝典彙永樂十九年命右都御史王彰
巡撫河南時有告周府將為不軌者上欲及其未
發討之彰曰以臣之愚可不煩兵但得御史三四
人隨臣以往足矣然須奉勅以臣巡撫其地乃可
於是彰奉勅往巡撫
謹案王彰奉勅為有明設巡撫之始先是洪武
二十四年遣皇太子巡撫陜西蓋暫一行之非
定制也宣德中以關中江南等處地大而要特
命官更代巡撫不復罷去後遂與總督同為方
面大臣當時巡撫兼軍務者加提督有總兵地
方加贊理管糧餉者加總督兼理他如整飭邊
關提督邊關及撫治流民總理河道等號皆因
事特設並無定制觀明史所載其初所置巡撫
如周忱于謙等亦未嘗不得其人自中葉以後
督撫多用廷推率以營求得之又往往交結閹
人為其私黨以致擅作威福朘尅民膏即名掛
彈章者亦多置之不問甚者反加遷擢益無所
顧忌惟事貪暴殃民而於國是邊防一切全不
為意浸成厲階積弛已甚我
國家損益前制大小綱維措置得宜封疆大吏職
任崇而掄擇慎我
皇上勵精圖治宵旰勤求無時不以吏治民生為念
各督撫仰膺
寵寄祇奉
德音宣力分猷小廉大法其有勤恪夙著者則考績
優叙或
特賜官銜以示寵勵如奉職不稱自蹈愆咎則或削
其冠帶或貶其品秩仍留原官以責後效甚或
至營私骩法則立正憲典以示懲警
慶讓予奪咸禀
睿裁無不凛肅
朝章交相感勵洵為郅隆之極軌矣
欽定歷代職官表卷五十
