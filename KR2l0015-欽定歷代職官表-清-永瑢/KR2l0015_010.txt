欽定歷代職官表卷四
内閣下
歷代建置下(遼至明)
遼
遼史百官志遼國官制分北南院北面治宫帳部族
屬國之政南面治漢人州縣税賦軍馬之事北宰
相府掌佐理軍國之大政皇族四帳世預其選北
府左宰相北府右宰相總知軍國事知國事
南宰相府掌佐理軍國之大政國舅五帳世預其選
南府左宰相南府右宰相總知軍國事知國
事初太祖分達喇額爾竒木(違喇原作迭剌額爾竒木原作夷離堇今並改)
(正)為北南二大王宰相樞密宣徽林牙下至郎君護
衛皆分北南其實所治皆北面之事語遼官制者不可
不辨凡遼朝官北樞密視兵部南樞密視吏部北南二
王視戶部伊勒希巴(原作夷离畢今改正)視刑部宣徽視工部
多囉倫穆騰(原作敵烈麻都今改正)視禮部北南府宰相總之
謹案遼北南府宰相於事無所不統蓋亦如尚
書令之總領六部也
遼史世宗本紀天禄四年春二月建政事省興宗
本紀重熙十二年十二月戊申改政事省為中書省
謹案遼本紀重熙十二年改中書省而志作重
熙十三年蓋傳寫之訛當以本紀為正
遼史聖宗本紀統和元年十二月下詔諭三京左
右相左右平章事當執公方毋得阿順
謹案據本紀此文則遼東京中京南京亦曾置
宰相及平章之官疑即如元代之行中書省並
非正員今故不著於表
遼史百官志南面朝官中書省中書令左丞相
右丞相知中書省事中書侍郎同中書門下平章
事參知政事中書舍人堂後官主事守當官令史
門下省侍中門下侍郎尚書省尚書令左僕
射右僕射左丞右丞
謹案遼志尚載有大丞相一官今考資治通鑑
遼太宗在汴京時命為趙延夀遷官翰林學士
承旨張礪進擬中京留守大丞相錄尚書事都
督中外諸軍事太宗以筆塗錄尚書事都督中
外諸軍事而行之則大丞相之名乃張礪所特
擬以寵顯趙延夀者非常置之職今故不入於
表
葉隆禮契丹國志中書省謂之南面以其在牙帳
之南
謹案遼以北面官治宫帳部族南面官治漢人
州縣蓋以所掌事宜為區别並非指省署建置
之地而言葉隆禮所云乃臆測之詞不足據也
金
金史百官志太宗天會四年建尚書省遂有三省
之制至熙宗頒新官制大率皆循遼宋之舊海陵
正隆元年罷中書門下省止置尚書省於金之世
守而不變焉
金史海陵本紀正隆元年正月罷中書門下省以
太師領三省事温屯思忠(温屯原作温都今改正)為尚書令
平章政事蕭玉為右丞相不置平章政事官
金史百官志尚書省尚書令一員正一品總領紀
綱儀刑端揆左丞相右丞相各一員從一品平章
政事二員從一品為宰相掌丞天子平章萬幾左
丞右丞各一員正二品參知政事二員從二品為
執政官為宰相之貳佐治省事左司都事二員右
司都事二員正七品掌本司受事付事檢勾稽失
省署文牘兼知省内宿直檢校架閣等事架閣庫
管勾一員正八品同管勾一員從八品總掌察左
右司大程官追付文牘并提控小都監給受紙筆
宇文懋昭大金國志天會十三年置尚書省置令
一人次左右丞相皆平章事左右丞皆參知政事
侍中中書令皆居丞相之下為兼職
謹案金史百官志但載尚書省官制以尚書令
左右丞相平章政事為宰相左右丞參知政事
為執政官蓋以正隆定制後惟存尚書一省故
也然以紀傳參考之左右丞相本亦為左右僕
射見太宗紀天會八年韓企先為尚書左僕射
至十三年熙宗即位後即書以完顔希尹為尚
書左丞相無復僕射之稱是改名當在十三年
以前按洪皓松漠記聞載金天眷二年請定官
制劄子有太宗皇帝嗣位之十二載始下明詔
建官正名之語疑即是時所改李心傳朝野雜
記載宋乾道中議改僕射為丞相時虞允文言
金人詳定官制已改左右僕射為尚書左右丞
相云云可以互證金志不載其事未免失考又
考本紀自天會十四年太保宗翰太師宗磐太
傅宗幹並領三省事厥後以三師三公官領三
省事者甚多蓋猶錄尚書事之類迨正隆元年
領三省事温屯思忠為尚書令其後遂不復見
於史則尚書令當即領三省事之職以中書門
下二省既廢故改為尚書令耳金志但及尚書
令而不及領三省事亦為脱漏又考金自兩省
未罷以前如完顔希尹完顔勖完顔亮完顔秉
德張浩皆以左丞相兼侍中完顔宗固完顔宗
賢唐古辯(唐古原作唐括今改正)蕭裕布薩師恭(布薩原作僕散)
(今改正)皆以右丞相兼中書令是兩省長官亦俱
相職而金志均未之詳又海陵紀正隆初已罷
平章政事官而志仍有之不言其廢置重設之
由考世宗紀大定二年二月御史大夫伊喇元
宜(伊喇原作移剌今改正)為平章政事當即以此時復設
志無明文允為闕略今並詳加參核著之於表
至宇文懋昭大金國志所載以丞相為即平章
事以左右丞為即參知政事乖謬殊甚謹採其
文而糾正其誤於此焉
元
元史百官志中書令一員典領百官會决庶務太
宗以相臣為之世祖以皇太子兼之至元十年立
皇太子行中書令大德十一年以皇太子領中書
令延祐三年復以皇太子行中書令置屬監印二
人右丞相左丞相各一員正一品統六官率百
司居令之次令闕則總省事佐天子理萬幾國初
職名未創太宗始置右丞相一員左丞相一員世
祖中統元年置丞相一員二年復置右丞相二員
左丞相一員至元二年增置丞相五員七年立尚
書省置丞相三員八年罷尚書省乃置丞相二員
二十四年復立尚書省其中書省丞相二員如故
二十九年以尚書再罷專任一相武宗至大二年
復置尚書省丞相二員中書丞相二員四年尚書
省仍歸中書丞相凡二員自後因之不易文宗至
順元年專任右相其一或置或不置平章政事
四員從一品掌機務貳丞相凡軍國重事無不由
之世祖中統元年置平章二員二年置平章四員
至元七年置尚書省設尚書平章二員八年尚書
併入中書平章復設三員二十三年詔清冗職平
章汰為二員二十四年復尚書省中書尚書兩省
平章各二員二十九年罷尚書省增中書平章為
五員而一員為商議省事三十年又增平章為六
員成宗元貞元年改商議省事為平章軍國重事
武宗至大二年再立尚書省平章三員中書五員
四年罷尚書省歸中書平章仍五員文宗至順元
年定置四員自後因之右丞一員正二品左丞
一員正二品副宰相裁成庶務號左右轄世祖中
統二年置左右丞各一員三年增為四員至元七
年立尚書省中書右丞左丞仍四員八年尚書併
入中書省右左丞各一員二十三年汰冗職右左
丞如故二十四年復立尚書省右左丞各一而中
書省缺員二十八年復罷尚書省三十年設右丞
二員而一員為商議省事成宗元貞元年右丞商
議省事者又以昭文大學士與中書省事武宗至
太二年復立尚書省右左丞二員中書右左丞五
員四年罷尚書右左丞中書右左丞止設四員文
宗至順元年定置右丞一員左丞一員由是不復
增損參政二員從二品副宰相以參大政而其
職亞於右左丞世祖中統元年始置參政一員二
年增為二員至元七年立尚書省參政三員八年
尚書併入中書參政二員二十三年汰冗職參政
二員如故二十四年復立尚書省參政二員中書
參政二員二十八年罷尚書省參政武宗至大二
年復置尚書省參政二員中書參政二員四年併
尚書省入中書參政三員文宗至順元年定參政
為二員自後因之參議中書省事秩正四品典
左右司文牘為六曹之管轄軍國重事咸預决焉
中統元年始置一員至元二十二年累增至六員
大德元年止置四員後遂為定額其治曰參議府
令史二人斷事官秩三品掌刑政之屬皆御位
下及中宫東宫諸王各投下集賽台(原作怯薛丹今改正)人
為之至元十七年分立兩省隨省並置二十八年
併入中書後定置四十一員檢校官一員正七
品掌檢校公事程期文牘稽失之事照磨一員
正八品掌磨勘錢榖出納營繕科例管勾一員
正八品掌出納四方文移緘縢啓拆之事架閣
庫管勾二員正八品掌庋藏省府籍帳案牘凡備
稽考之文即掌故之任
元史世祖本紀至元四年安圖(原作安童今改正)言比者
省官員數平章左丞各一員今丞相五人素無此
例臣等議擬設二丞相臣等蒙古人三員惟陛下
所命詔以安圖為長史天澤次之其餘蒙古漢人
參用勿令員數過多又詔宜用老成人如姚樞等
一二員同議省事
元史百官志元統三年七月中書省奏請自今不
置左右丞十月命布延(原作伯顔今改正)獨長台司詔天
下至元五年十月加布延為大丞相六年十月命
托克托(原作脱脱今改正)為右丞相復置左丞相至元七
年置議事平章四人十二年以賈魯為添設左丞
以烏蘭哈達(原作悟良哈台今改正)為添設參知政事十三
年命皇太子領中書令如舊制二十七年樞密知
院曼濟(原作蠻子今改正)為添設第三平章太尉特哩特
穆爾(原作帖里帖木兒今改正)為添設左丞相
謹案歷代宰相雖綜理三省而中書省宣命令
尚書省承之以行政事其職仍分不相紊也元
代三置尚書省卒廢之而歸其職於中書於是
尚書左右兩司曹屬變為中書省官其制視前
代為特異至其以丞相平章為宰相左右丞參
政為執政則猶沿宋金之舊也又世祖至元四
年有同議省事順帝後至元五年有大丞相此
二官皆隨時建置與額設者有異今俱不入於
表云
葉士竒草木子世祖立中書省以總庶務立樞密
院以掌兵要立御史臺以糾彈百司嘗言中書朕
左手樞密朕右手御史臺是朕醫兩手的歷世遵
其道不變
王惲中堂事記中統二年五月十九日以世臣巴
哈(原作不花今改正)經略史天澤為右丞相和拉巴哈(原作)
(忽魯不花今改正)耶律鑄為左丞相塔齊爾(原作塔察兒今改正)廉
右丞平章政事張參政為右丞宣撫楊果宣撫商
挺參知政事餘如故命承旨王鶚定撰諸相制詞
二十二日堂議定省規一十條二十五日授麻制
於都堂二十七日定議公府署押字事右丞相史
公與丞相和拉巴哈五日輪番秉筆長官從上押
右者處外邊一左一右以次而下圓坐亦然所謂
廟堂廟畫也
謹案自明以來大學士有中堂之稱相傳謂大
學士初授之時例於翰林院大堂設座禮上故
稱中堂今考王惲官中書省都事以所作直省
日錄名之曰中堂事記則所謂中堂者乃中書
都省之堂蓋自元時已有此稱矣
永樂大典析津志至元四年四月築燕京内皇城
置公署定方隅始於新都鳳池坊北立中書省以
新都位置居都堂於紫微垣至元二十四年以僧
格(原作桑竒今改正)為尚書左丞相時五雲坊東為尚書
省二十九年尚書併入中書僧格移中書於尚書
省乃有北省南省之分後至順二年中書省奏奉
旨翰林國史院文書依舊北省安置由是北省既
為翰林院尚書省遂為中書都堂其方位制度視
北省有間
陶宗儀輟耕錄國朝故事正六品以下官中書奉
勅署牒以命之牒具中書官位最尊者令也署牒
者自丞相以下而不敢以煩令惟皇太子立必帶
中書令樞密使皇太子既受冊即中書上日獨署
一牒明日省臣以其名聞天子即超授五品官其
人非素有譽望不得也
胡粹中元史續編中書政本元既有中書令矣復
立左右丞相則丞相特中書令之佐貳耳既以令
為虚設左右丞相為正宰相而復設平章政事則
又以平章為宰相貳矣然平章政事非宰相而何
名之不正莫此為甚至其末流丞相而遥授焉則
冗濫極矣
謹案元自中書令至參知政事其設官全仿金
制惟金屬尚書省而元則改歸中書省耳胡粹
中以為元制殊失詳考
元史百官志内八府宰相掌諸王朝覲儐介之事
遇有詔令則與蒙古翰林院官同譯寫而潤色之
謂之宰相云者其貴似侍中其近似門下故特寵
之以是名雖有是名而無授受宣命品秩則視二
品焉
輟耕錄内八府宰相八員視二品秩而不授宣命
特中書照會之任而已寄位於翰林之繅琳(原作埽鄰)
(今改正)繅琳宫門外院官會集處也所職視草制若
詔赦之文則非其掌也至於院之公事亦不得與
焉例以國戚與勲貴之子弟充之
謹案内八府宰相雖以相名官實非相職今故
附見其制不列於表又王惲中堂事記載元初
中書省官有掌故詳官講習太常禮樂官肄業
拱街事官省理問官掌記檢法應辦供頓官諸
名今考掌故即架閣管勾之職其餘皆不見于
百官志蓋後來已有所更革謹附識於此
明
明史職官志内閣中極殿大學士(舊名華蓋殿)建極殿
大學士(舊名謹身殿)文華殿大學士武英殿大學士文
淵閣大學士東閣大學士(並正五品)掌獻替可否奉陳
規誨點檢題奏票擬批答以平允庶政凡上之逹
下曰詔曰誥曰制曰冊文曰諭曰書曰符曰令曰
檄皆起草進畫以下之諸司下之達上曰題曰奏
曰表曰講章曰書狀曰文冊曰揭帖曰制對曰露
布曰譯皆審署申覆而修畫焉平允乃行之凡車
駕郊祀巡幸則扈從御經筵則知經筵或同知經
筵事東宫出閣講讀則領其事敘其官而授之職
業冠婚則充賓贊及納徵等使修實錄史志諸書
則充總裁官春秋上丁釋奠先師則攝行祭事會
試充考試官殿試充讀卷官進士題名則大學士
一人撰文立石於太學大典禮大政事九卿科道
官會議已定則按典制相機宜裁量其可否斟酌
入告領詔則捧授禮部會敕則稽其由狀以請宗
室請名請封諸臣請諡並擬上以其授餐大内常
侍天子殿閣之下避宰相之名又名内閣
明太祖實錄甲辰春正月即吳王位置中書省右
左相國為正一品平章政事從一品左右丞正二
品參知政事從二品左右司郎中正五品員外郎
正六品都事檢校正七品照磨管勾從七品參議
正三品參軍斷事官從五品斷事經歷正七品知
事正八品都鎮撫司都鎮撫正五品考功所考功
郎正七品十月以都鎮撫司隸大都督府吳元年
六月革參議府十月命百官禮儀俱尚左改右相
國為左相國左相國為右相國洪武元年正月以
李善長徐逹為左右丞相十月革考功所二年六
月革照磨檢校所斷事官九年閏九月詔定中書
省左右丞相為正一品左右丞為正二品汰平章
參知政事惟李伯昇王溥等以平章政事奉朝請
者仍其舊
黃元昇昭代典則洪武十二年春正月己亥左丞
相胡惟庸等既伏誅上諭文武百官曰朕圖任大
臣期於輔佐以臻至治故立中書省以總天下之
文治都督府以總天下之兵政御史臺以振朝廷
之紀綱豈意奸臣竊持國柄操不軌之心肆奸欺
之蔽蠧害政治謀危社稷賴神發其奸皆就殄滅
朕今革去中書省陞六部仿古六卿之制俾之各
司所事更置五軍都督府以分領軍衛如此則權
不專於一司事不留於壅蔽卿等以為何如監察
御史許士廉等對曰歷朝制度皆取時宜况創制
立法天子之事既出聖裁實為典要癸卯詔罷中
書省陞六部改大都督府為五軍都督府布告天
下
明史太祖本紀洪武十三年九月丙午置四輔官
告於太廟以儒士王本杜佑龔斆杜斆趙民望吳
源為春夏官
明太祖實錄洪武十四年十二月命翰林院編修
檢討典籍左春坊左司直郎正字贊善考駁諸司
奏啓以聞如平允則署其銜曰翰林院兼平駁諸
司文章事某官某列名書之
明史職官志洪武十五年仿宋制置華蓋殿武英
殿文淵閣東閣諸大學士(禮部尚書卲質為華蓋檢討吳伯宗為武英翰)
(林學士宋訥為文淵典籍吳沈為東閣)又置文華殿大學士(徵耆儒鮑恂余)
(詮張長年等為之)以輔導太子秩皆正五品二十八年勅
諭羣臣國家罷丞相設府部院寺以分理庶務立
法至為詳善以後嗣君其毋得議置丞相臣下有
奏請設立者論以極刑當是時以翰林春坊詳看
諸司奏啓兼司平駁大學士特侍左右備顧問而
已建文中悉罷諸大學士各設學士一人又改謹
身殿為正心殿設正心殿學士
謹案明文淵閣本在南京成祖遷都後設官雖
沿舊名實無其地即以午門内大學士直廬謂
之文淵閣其實終明之世未嘗建閣也我
朝右文隆軌超邁往牒
特命於
文華殿後鼎建
文淵閣以藏四庫全書輪奐聿新規模大備而閣
臣之帶
文淵閣銜者其稱名亦更為核實矣至新設領閣
事直閣事諸官則詳具於閣職表中兹不備及
云
鄧球泳化類編洪武壬午(時成祖初即位仍稱洪武三十五年)秋七
月始開内閣於東角門(即文淵閣)命翰林院文學行誼
才識之士入直贊襄時得待詔解縉修撰胡廣編
修楊榮吳府審理副楊士竒侍書黃淮給事中金
幼孜桐城知縣胡儼入居閣中諭以委任心腹至
意專典機密雖學士王景輩不得與焉内閣自此
始矣是冬陞縉為翰林侍讀學士胡廣黃淮胡儼
皆侍讀楊榮楊士竒金幼孜皆侍講
明史職官志成祖特簡講讀編檢等官參預機務
(簡用無定員)謂之内閣然解縉胡廣等既直文淵閣猶
相繼署院事至洪熙以後楊士竒等加至師保禮
絶百僚始不復署正統七年翰林院落成學士錢
習禮不設楊士竒楊榮座曰此非三公府也二楊
以聞乃命工部具椅案禮部定位次以内閣固翰
林職也嘉隆以前文移關白猶稱翰林院以後則
竟稱内閣矣
王瓊雙溪雜記永樂初始建内閣於東角門内命
解縉等七人在閣辦事仁宗正位東宫皆轉春坊
官凡草制纂修等事惟翰林掌之無内閣掌管之
說也永樂間胡廣所兼不過春坊大學士則是時
殿閣大學士不設已久矣今尚書在内閣辦事六
部請勅書手本只云合手本前去翰林院寫勅施
行則舊意猶存可考也終永樂之世二楊官止五
品蓋為衙門所拘初未有衙門小官大之例也仁
宗登極始以東宫舊臣陞士竒為禮部侍郎尋陞
少保兼華蓋殿大學士楊榮為太常卿進太子少
傅兼謹身殿大學士又陞工部尚書在内閣辦事
楊溥永樂繫獄十年至是釋出擢翰林院學士尋
陞太常卿兼學士内閣辦事此三人皆以龍飛超
陞委任不可以例論也後楊溥丁憂起復不入閣
宣德間因九年三品考滿方陞禮部尚書學士如
故英宗即位復命入内閣正統四年修宣廟實錄
成溥進少保士竒榮進少師號三楊由是内閣之
權漸重無異宰相之設六部之權漸經凡事皆多
禀受内閣風旨而後行日久因襲遂不可改矣
黃瑜雙槐歲抄文淵閣為天子講讀之所非政府
也故列凳側坐而虚其中以俟臨視洪武中代言
修書授諸王經者皆在而戸曹張賞賜次於旁用
備賚予永樂初命解縉等七人入掌密勿凡行移
稱翰林院内閣官傳旨條旨則與尚書蹇義夏原
吉同事而學士王景輩不與焉縉等遷至大學士
惟胡儼尋擢祭酒庚寅二月儼兼侍講再入閣有
詩云承乏詞林愧不才重承恩詔直芸臺蓋詞臣
入直之常耳洪熙初閣老皆躋保傅參預機務惟
在北京宣德時臨視至再始設庖廚不復退食於
外而出掌部者不再入正統初開經筵於文華殿
聖駕自是罕至傳旨則中官專之惟條旨墨書小
票司禮監用硃批出間有依違而他官不與迨徐
武功李文達掌文淵閣事始以政府視之人亦稱
為宰相矣
鄭曉今言先朝内閣亦調外任宣德中陳山張瑛
以干請諸司出山教小内使出瑛為南京禮部尚
書景泰中亦出江淵為禮部尚書不獨觧與胡也
孤卿入内閣自王文始先朝重冡宰雖内閣元輔
歷二三十年亦不得領吏部尚書内閣之領吏部
尚書也亦自文始也
孫承澤春明夢餘錄文淵閣未有言掌者徐有貞
以武功伯領之遂改為掌文淵閣王世貞譏之以
謂文淵不可掌也吏部左侍郎李賢為本部尚書
兼翰林院學士掌文淵閣事則又不止武功也又
考解縉入閣居七人之首其繫銜亦曰掌文淵閣
事則又不始于武功也
李日華官制備考嘉靖中又名奉天殿為皇極華
蓋殿為中極謹身殿為建極而大學士名官如其
初
明史職官志嘉靖以後朝位班次俱列六部之上
萬斯同宰輔彙考成祖始設内閣其秩甚卑朝班
各依其品遠在尚書侍郎下厥後解縉出為參政
胡儼改為祭酒胡廣積資十五年楊榮金幼孜積
資十九年始得列銜文華獨五品也至仁宗踐阼
楊士竒始授華蓋黃淮始授武英與榮幼孜並加
至侍郎尚書且漸膺東宫保傅而士竒至為三孤
自是内閣位尊權重出尚書右矣然正統末商輅
彭時以修撰入天順初岳正以贊善入猶小臣也
班亦各依其品其以侍郎入自宣德張瑛始以左
都御史入自景泰王文始以禮部尚書入則自弘
治邱濬始自時厥後悉用翰林大僚然以侍郎詹
事少詹事入者止兼翰林學士不遽授大學士也
嘉靖時翟鑾李本猶然至隆慶初張居正以侍郎
入遽列銜東閣自是初拜者無不即授大學士矣
迨崇禎末魏藻德以修撰改少詹事即授東閣則
是閣體已尊不得不然也
明史職官志序明自洪武十三年罷丞相不設析
中書省之政歸六部以尚書任天下事侍郎貳之
而殿閣大學士祗備顧問帝方自操威柄學士鮮
所參决外設都布按三司分隸兵刑錢榖其考核
則聽於府部是時吏戸兵三部之權為重迨仁宣
朝大學士以太子經師恩累加至三孤望益尊而
宣宗内柄無大小悉下大學士楊士竒等參可否
雖吏部蹇義戸部夏原吉時召見得預各部事然
希闊不敵士竒等親自是内閣權日重即有一二
吏兵之長與執持是非輒以敗至世宗中葉夏言
嚴嵩迭用事遂赫然為真宰相壓制六卿矣然内
閣之擬票不得不决於内監之批紅而相權轉歸
之寺人於是朝廷之紀綱賢士大夫之進退悉顛
倒於其手伴食者承意旨之不睱間有賢輔卒蒿
目而不能救迹其興亡治亂之由豈不在用人之
得失哉
謹案自漢魏事歸臺閣歷代以中書秉政統轄
六曹三省長官久為宰相之職明太祖懲胡惟
庸之擅權始廢丞相不設專任六部分相職於
各尚書於是唐宋以來三省之制至洪武而一
變其時威柄在上事皆親决雖嘗設殿閣大學
士祗備顧問並不以為與聞國論之官至成祖
始簡儒臣直文淵閣令其參預機務於是有内
閣之名洪武之制至永樂而又一變然當時所
謂入内閣者不過如内直之翰林故不置官屬
其官銜但曰入閣辦事入閣預機務而已必洊
加方得至大學士班秩俱五品而止未嘗得制
六卿也自仁宗而後諸大學士歷晉尚書保傅
品位漸崇專任票擬事權益重遂以大學士為
定名班次在六部之上而尤重首揆至詔旨章
奏皆以首輔目之蓋永樂之制至中葉以後而
又一變矣惟是大學士委寄雖隆而終明世秩
止正五品故其官仍以尚書為重其署銜必曰
某部尚書兼某殿閣大學士本銜在下而兼銜
反在上此則其沿襲之失而名實不能相副者
也其間因革變改之由隨時重輕皆可以考鑑
得失謹據明史明實錄參以他書所載臚具於
右至於票擬揭帖推用班序規制儀式之詳見
於諸書者尚多皆有閣於明代内閣典故今並
節採附之於後云
廖道南殿閣詞林記洪武中革去中書省分任九
卿衙門中外章奏皆上徹御覽每斷大事决大疑
臣下惟面奏取旨有所可否則命翰林儒臣折衷
古今而後行之故洪武時批答皆御前傳旨當筆
永樂洪熙二朝每召内閣造膝密議人不得與聞
雖倚毗之意甚專然批答出自御筆未嘗委之他
人也至宣德時始令内閣楊士竒輩及尚書兼詹
事蹇義夏原吉於中外章奏許用小票墨書貼各
疏面以進謂之條旨中易紅書批出及遇大事猶
命大臣面議議既定傳旨處分不待批答自後始
專命内閣條旨然中每依違或徑由中出及天順
復辟每事與内閣面議然後批行弘治末年總攬
乾綱内閣條旨多孝廟御書涉重大至厪宣問幾
復國初之舊今之建議者徒知批答當依内閣所
條而不知有面議傳旨故事或誤以條為調謂調
和之義者非也
王世貞筆記内閣臣職在司内外制而已未有所
謂調旨也自宣德中大學士二楊公與尚書蹇夏
始有調旨之說而二楊復以位尊惡煩特奏以少
詹事兼講讀學士王直王英專知誥勅然内閣實
總之後直英出理部事以侍講學士陳循馬愉侍
講曹鼐代之尋革併入内閣弘治甲寅復奏以學
士李東陽兼禮部右侍郎掌誥勅說者謂為李公
入閣地也李入閣太常卿程敏政代沿至吏部侍
郎温仁和以憂歸而大學士張桂等密疏不宜設
自是遂罷
謹案王直等以少詹事兼講讀學士知誥勅李
東陽以學士兼禮部侍郎掌誥勅皆專司制誥
而不預票擬蓋即今内閣學士之職也
雙溪雜記英宗九歲登極有詔凡事白於張太后
然後行太后令付内閣議决每數日必遣中官入
閣問連日曾有何事來商榷具帖開報騐看不付
閣議者即召司禮監責之内閣票旨始此
春明夢餘錄舊制紅本到閣首輔票擬餘唯諾而
已崇禎中御史倪元珙請分票其後本下即令中
書分之首輔之權雖稍分然水火之端啓而中書
之弊種種矣
宋端儀立齋錄初朝廷旨意多出内閣臣調進旨
稿留閣中號絲綸簿其後宦寺專恣收簿秘内徐
有貞既得權寵乃告上如故事還簿閣中
謹案明制以司禮監批紅故宦監得以竊弄魁
柄實一代之粃政
國朝定制凡内外本章閣臣票
旨進呈恭請
裁定後即付批本處批清字於翌日下閣付内閣學
士批漢字六科給事中受而行之制度最為慎
重焉
陳繼儒見聞錄累朝以來閣中凡有密奏及奉諭
登答者皆稱為揭帖其制視諸司題式差狹而短
字如指大以文淵閣印緘封進御左右近侍莫能
窺也然揭亦不敢數數輕進每進揭主上輒動色
謂左右云閣下揭帖至矣其重如此自江陵之後
建言者多朝廷厭其激聒時處一二人而閣臣務
欲暴白心迹不論是非輒上揭申救而主上亦以
為套不復省矣
謹案以上六條俱明代内閣票擬揭帖之制
春明夢餘錄閣員初無定額洪武初吳伯宗以武
英殿大學士復為翰林院檢討永樂初王文忠以
庶吉士入翰林未幾召同王直入内閣書機宜奏
疏五年升修撰十四年進侍講入閣在先授官在
後嗣後始以翰林院銜直文淵閣然惟胡文穆靖
彭文憲時商文毅輅修撰楊文敏榮編修其他黃
文簡淮以中書舍人楊文貞士竒以吳王府審理
副陳汝静敬宗張子玉瑛以鄉舉金文靖幼孜以
給事中胡若思儼以桐城知縣俞綱以審理權謹
以光禄署丞徐武功有貞以都御史李文達賢以
主事王毅愍文薛文清瑄以御史高文毅榖以中
書舍人劉宇曹元以知縣袁榮襄宇皋以長史楊
文襄一清以總督張文忠孚敬方獻夫桂萼二文
襄霍文敏韜以主事席文襄書以戶侍許文簡讚
以吏書夏文愍言以給事皆不由館選自兹會推
内閣冡宰掌院必列名至崇禎朝遂定為故事每
次枚卜必内外兼推初設内閣楊文貞士竒歷
二十三年官止五品後加至少師止兼兵部尚書
華蓋殿三官時蹇忠定義以少師為冡宰朝廷不
欲文貞班居其上以存冡宰之體也陳芳洲循雖
兼五官亦止戸部尚書後李文達賢彭文憲時商
文毅輅相繼領吏部尚書自後遂為首輔故事其
以他官兼大學士者如楊士竒以禮侍兼華蓋金
幼孜以戸侍兼武英陳山以戶侍兼謹身張瑛以
禮侍兼華蓋黃淮以通政使兼武英楊榮以太常
兼文淵徐有貞以武功伯兼華蓋殿閣大學士自
相兼者如陳循以華蓋兼文淵高榖王文以謹身
兼東閣胡廣楊榮金幼孜以文淵兼翰林院學士
其内閣諸殿次第自正統間始定其兼銜次第自
天順間始定然或以所兼保傅為等級或以部分
為先後如楊榮以太子少傅謹身位少保黃淮武
英下陳山無兼官以謹身位少保黃淮太子少保
金幼孜武英下少保黃淮太子少保金幼孜以戸
部尚書位少傅兵部楊士竒下楊溥無兼官以禮
部位工部楊榮下王文以少保吏部位戸部陳循
工部高榖少保太子太傅下皆取所兼保傅為次
序也張瑛以禮部華蓋殿位戸部謹身陳山下此
則以部分為次序也
謹案以上二條皆明代内閣推用班序之制
王鏊震澤長語文淵閣在奉天殿東廡之東文華
殿之前前對皇城深嚴禁密百官莫敢望焉吏人
無敢至其地閣中趨侍使令惟厨役耳防漏泄也
禁密文書一小匣在几上鑰之而不合大學士暮
出而鑰其門匙懸門上恐禁中不時有宣索也故
事禁中不得舉火雖閣老亦退食於外相傳宣宗
一日過城上令内監瞰閣老何為曰方退食於外
曰曷不就内食曰禁中不得舉火上指庭中隙地
曰是中獨不可置庖乎今烹膳處是也自是得會
食中堂又傳一日過城上瞰閣老何為曰方對奕
曰何不聞落子聲曰棋以紙上笑曰何陋也明日
賜象牙棋一副至今藏閣中又内閣庭中花臺上
有芍藥三本相傳亦宣廟時植至今盛開
泳化類編文淵閣在午門内學士每入以東西兩
凳相對坐向無公座李賢自吏部入欲設公座如
部堂之制彭時不可曰宣宗駕常幸此中坐故至
今不敢南面賢意猶未釋已而英宗遣太監傅恭
送銅範飾金孔子并四配像一龕置閣中賢乃止
自是閣老每晨入對像一揖遇朔望率翰林官行
四拜禮乃東西對坐
謹案以上二條皆明代内閣規制儀式
明史職官志中書科中書舍人二十人(從七品)直文
華殿東房中書舍人直武英殿西房中書舍人内
閣誥勅房中書舍人制勅房中書舍人(並從七品無定員)
中書科舍人掌書寫誥勅制詔銀冊鐵劵等事員
無正貳印用年深者掌之文華殿舍人職掌奉旨
書寫書籍武英殿舍人職掌奉旨篆寫冊寶圖書
冊頁内閣誥勅房舍人掌書辦文官誥勅繙譯敕
書并外國文書揭帖兵部紀功勘合底簿制勅房
舍人掌書辦制勅詔書誥命冊表寶文玉牒講章
碑額題奏揭帖一應機密文書各王府敕符底簿
明太祖實錄洪武七年二月上命省臣選儀貌端
莊善應對知時務者以備任使於是中書省考唐
制通事舍人掌通奏引納辭見承旨宣勞皆以善
於辭命者為之元制中書省設直省舍人三十二
人皆以公卿子弟為之執掌傳布王命宣行制誥
及國有重事悉得差遣今議中書省宜設直省舍
人十人秩從八品從之
泳化類編洪武丙辰改直省舍人為中書舍人建
文中改侍書入文翰館靖難後復故此官典司天
子辭命職掌至重日給大官酒饌與翰林宫坊尚
寶司六科同為侍從之臣諸司無相並者其選用
自進士外舉人與纂修書成被恩典者乃得之監
生生儒惟有勲勞大臣暨宫僚講官子孫宜承廕
敘奉特旨者乃得之用之亦非輕矣
明史職官志宣德間内閣置誥勅制勅兩房皆設
中書舍人嘉靖二十年選各部主事大理寺評事
帶原銜直誥勅制勅兩房四十四年兩房員缺令
吏部考選舉人為中書舍人隆慶元年今兩房辦
事官不得陞列九卿按洪武間置承勅監司文監
考功監參掌給授誥勅之事永樂初命内閣典機
務詔冊制誥皆屬之而謄副繕正皆中書舍人入
辦事竣輒出宣德初始選能書者處於閣之西小
房謂之西制勅房而諸學士掌誥勅者居閣東具
稿付中書繕進謂之東誥勅房(此係辦事若知制誥銜惟大學士與)
(諸學士可帶)正統後學士不能視誥勅内閣悉委於中
書序班譯字等官於是内閣又有東誥勅房(因劉鉉不)
(與輔臣會食始嘉靖末復以翰林史官掌外制而武臣誥勅仍自其屬為之若詔赦勒革之類必由)
(閣臣翰林諸臣不得預)其直文華武英兩殿供御筆札者初
為内官職繼以中書分直後亦專舉能書者大約
舍人有兩途由進士部選者得遷科道部屬其直
兩殿兩房舍人不必由部選自甲科監生生儒布
衣能書者俱可為之不由科甲者初授序班及試
中書舍人不得遷科道部屬後雖加銜九列仍帶
銜辦事(楷書出身者或加太常卿銜沈度沈粲潘辰等有加至翰林學士禮部尚書者)
徐學謨世廟識餘錄兩房中書遷轉至嘉靖初年
始由閣下題請中書周令者温州人嘗言成化年
間授職彼時中書與閣下如同僚然投刺如平交
蓋宣德以前本一堂相處今云西房即文淵閣也
閣臣居中中書居東西兩房各辦其事已撤内庫
十間以西五間居閣下謂之文淵閣以東五間藏
書籍而東房中書亦遷居之故今以閣下稱中堂
而東西非房矣猶稱兩房者沿舊名也凡閣下到
任尚之兩房答揖若六部之於各司無是體矣
梁清遠雕邱雜記明朝中書有四一為中書科中
書舍人在中書科掌書寫誥勅三甲進士選授大
臣子孫廕授而舉人有軍功者亦間授焉一為内
閣中書則在内閣制勅誥勅兩房辦事其監生譯
字生考授者職書寫誥勅及謄擬旨加銜可至大
卿而外陞者少舉人考授者則代閣臣撰擬三年
滿陞各部主事一為文華殿中書則專職書寫匾
額對聯之類納粟者多而考授者少一為武英殿
中書則專職圖繪内臣得而統屬之納粟者愈多
而考授者愈少矣此二者名為兩殿中書俱可加
銜至卿寺
謹案唐宋中書舍人典司制命為中書省正官
蓋如今之内閣學士至明代中書舍人所掌僅
書寫繕錄之事不得行詞非唐宋中書舍人之
職當洪武初置時雖稱仿唐代通事舍人而設
不知通事舍人乃如今之奏事處官中書亦非
其制以職事論之實當為唐宋之中書省掾屬
特其時如主書錄事諸官皆以雜流為之而明
之中書科及兩房舍人則多用士人且地居中
禁凡朝廷大典禮皆得襄事其間視外諸司尤
稱近密故當時以為清職
本朝中書科中書以廕生貢監及知縣之應陞者
補授不盡用甲科而内閣中書則自康熙初定
制專以進士舉人注授間以散館庶吉士及進
士
朝考入選者為之我
皇上鑾輅時巡諸生有獻賦
行在者每
召而試之拔其尤以充是職登用之途視前代益為
華選矣
欽定歷代職官表卷四
