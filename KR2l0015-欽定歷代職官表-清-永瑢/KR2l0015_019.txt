欽定歷代職官表卷十三
刑部表
刑部
國朝官制
刑部尚書滿洲漢人各一人
掌折獄審刑簡核法律受天下奏讞咸閱實而上
其辭以肅邦憲所屬有直隸奉天江蘇安徽江西
福建浙江湖廣河南山東山西陜西四川廣東廣
西雲南貴州督捕十有八司
國初刑部設滿洲承政二員蒙古承政一員漢人承
政二員參政八員啟心郎一員崇德三年改設承
政一員左參政二員右參政三員順治初定設滿
洲漢人尚書各一員七年增置滿洲尚書一員十
年仍省雍正十二年以來親王郡王及大學士奉
命管理部務皆由
特簡無常員
左右侍郎滿洲漢人各一人
掌迪播祥刑以貳尚書順治元年定額
直隸清吏司郎中滿洲漢人各一人員外郎滿洲一人
蒙古一人漢人二人主事滿洲漢人各一人
掌順天直隸及八旗游牧察哈爾左翼(正黃東半旗鑲黃正)
(白鑲白正藍四旗)所属刑名初為右現審司乾隆二年改
置直隸司設官如今額
謹案初制刑部設江南等十四司康熙三十八
年增置督捕前後司為十六司雍正元年增置
左右二現審司凡囚繋之待讞者則主其訊鞫
之事十一年析江南司為江蘇安徽二司併督
捕前後司為一乾隆二年改右現審司為直隸
司七年復改左現審司為奉天司始定為十八
司司属初置理事官六員副理事官八員順治
元年改定滿中郎中六人員外郎八人主事十
有四人漢軍郎中四人員外郎十有二人漢人
郎中員外郎主事每司一人五年增置滿洲郎
中八人員外郎十人十五年省漢人員外郎主
事各四人十八年增置蒙古員外郎八人康熙
元年仍省五十七年增置蒙古郎中員外郎主
事各一人雍正三年復置漢人員外郎主事各
四人五年罷漢軍員額增漢人郎中三人員外
郎一人其續置各司員額亦俱隨時增設凡額
官闕則總其數三分計之以其二牒吏郎除授
而留其一由堂官遴選奏請擢補焉
奉天清吏司郎中蒙古一人漢人一人員外郎滿洲漢
人各一人主事滿洲漢人各一人
掌
盛京黑龍江吉林將軍及奉天府所屬刑名兼宗人
府理藩院文移關白之事初為左現審司乾隆七
年改置奉天司設官如今額
江蘇清吏司郎中滿洲漢人各一人員外郎滿洲二人
漢人一人主事滿洲漢人各一人
掌江蘇所屬刑名凡奉
德音肆眚則審定其條格而頒之於四方初為江南司
雍正十二年析置江蘇及安徽二司設官如今額
安徽清吏司郎中滿洲漢人各一人員外郎滿洲漢人
各一人主事滿洲漢人各一人
掌安徽所屬刑名兼鑲紅旗文移關白之事雍正
十二年以江南司析置設官如今額
江西清吏司郎中滿洲漢人各一人員外郎滿洲漢人
各一人主事滿洲漢人各一人
掌江西所属刑名兼正黃旗中城御史文移關白
之事
福建清吏司郎中滿洲漢人各一人員外郎滿洲漢人
各一人主事滿洲漢人各一人
掌福建所属刑名兼戶部戶科倉場衙門左右兩
翼鑲藍旗文移關白之事
浙江清吏司郎中滿洲漢人各一人員外郎滿洲一人
漢人二人主事滿洲漢人各一人
掌浙江所属刑名及都察院刑科南城御史文移
關白之事兼司本部條奏彙題及各司爰書駮正
者會其成比年一奏
湖廣清吏司郎中滿洲一人漢人二人員外郎滿洲二
人漢人一人主事滿洲漢人各一人
掌湖北湖南所属刑名
河南清吏司郎中滿洲漢人各一人員外郎滿洲二人
漢人一人主事滿洲漢人各一人
掌河南所属刑名兼禮部禮科太常寺光禄寺鴻
臚寺國子監欽天監太醫院東城御史正紅旗文
移關白之事凡夏令熱審則布告各司頒行天下
欽䘏如制
山東清吏司郎中滿洲漢人各一人員外郎滿洲二人
漢人一人主事滿洲漢人各一人
掌山東所属刑名兼兵部兵科太僕寺文移關白
之事凡步軍營捕獲盗窩歲登其數請叙
山西清吏司郎中滿洲漢人各一人員外郎滿洲漢人
各一人主事蒙古一人漢人一人
掌山西及八旗游牧察哈爾右翼(正黃西半旗正紅鑲紅鑲藍三)
(旗)定邊左副將軍綏遠城將軍歸化城副都統科
布多大臣庫倫大臣所属刑名兼軍機處内閣翰
林院詹事府
起居注館内務府上駟院武偹院鑲白旗北城御史
文移關白之事
陜西清吏司郎中滿洲一人漢人二人員外郎滿洲二
人漢人一人主事滿洲漢人各一人
掌陜西甘肅及伊犁烏魯木齊塔爾巴哈台葉爾
羌哈什噶爾烏什阿爾蘇庫車土爾番哈爾沙爾
和闐哈密所属刑名兼大理寺西城御史文移關
白之事並稽覆囚糧出納俾無侵冒
四川清吏司郎中滿洲漢人各一人員外郎滿洲漢人
各一人主事滿洲漢人各一人
掌四川所属刑名兼工部工科文移關白之事秋
審則會九卿詹事科道於朝房以定爰書
廣東清吏司郎中滿洲漢人各一人員外郎滿洲二人
漢人一人主事滿洲漢人各一人
掌廣東所属刑名兼鑾儀衛正白旗文移關白之
事
廣西清吏司郎中滿洲漢人各一人員外郎滿洲漢人
各一人主事滿洲漢人各一人
掌廣西所属刑名兼通政使司文移關白之事及
以時散給囚衣
朝審則會九卿詹事科道於朝房以定爰書
雲南清吏司郎中滿洲漢人各一人員外郎滿洲漢人
各一人主事滿洲漢人各一人
掌雲南所属刑名兼廂黃旗文移關白之事
貴州清吏司郎中滿洲漢人各一人員外郎滿洲漢人
各一人主事滿洲漢人各一人
掌貴州所属刑名兼吏部吏科正藍旗文移關
白之事
督捕清吏司郎中滿洲漢人各一人員外郎滿洲一人
主事滿洲漢人各一人
掌八旗及各省駐防逃人之事初隸兵部督捕衙
門康熙三十八年始以督捕前後司及督捕廳改
隸刑部雍正十二年罷督捕前司及督捕&KR0550;併其
事於後司仍省後字但曰督捕司
堂主事滿洲五人漢軍一人
掌文案者滿洲二人掌章奏者滿洲三人漢軍一
人俱順治元年定額
司務&KR0550;司務滿洲漢人各一人
順治元年定額掌巡察出入約束胥隸凡直省解
囚投文登其數給以批迴訟者收其狀呈堂分司
聽之
筆帖式滿洲百有五人蒙古四人漢軍十有五人
滿洲筆帖式初置九十六人後增置九人蒙古筆
帖式乾隆二年置漢軍筆帖式初置十有九人後
省四人俱分隸各司視事之繁簡以為額(職事見吏部篇)
提牢主事滿洲漢人各一人北所司獄滿洲二人漢軍
漢人各一人南所司獄滿洲二人漢軍漢人各一人(從九)
(品)
主事掌稽覈罪囚於額外及試俸主事内掄選引
見補充歲周更代咨吏部議叙司獄分掌南北監禁督
禁卒更夫書夜巡警凌虐需索者問如法順治元
年置漢軍漢人司獄四人康熙五十一年增置滿洲
司獄四人三年而代咨吏部叙陞如例又置官醫
二人分隸南北所以療囚之疾病
贓罰庫司庫滿洲一人庫使滿洲二人
掌收見審贓罰銀錢會其數以送戶部順治元年
置額
律例館總裁無定員提調官一人纂修官四人收掌官
四人繙譯官四人謄錄官六人
掌修明法令刊定條式隨時審訂以詔有司設館
西長安門外總裁以本部尚書侍郎兼之提調纂
修官以本部司員充收掌繙譯謄錄官以本部筆
帖式充凡歲五周則彙輯而排次之謂之小修比
十年迺重編新格增損刪定勒為憲典頒行天下
謂之大修皆月給餐錢期年而畢初順治二年特
置律例館
勅修律官撰定律書四年書成名曰大清律集解附例其
後次第刊修皆
特簡王大臣為總裁以各部院通習法律者為提調纂修
等官凡額設十有八人乾隆七年始以其館併隸
刑部復改定員額如今制焉
謹案定制錄直省獄囚曰秋審錄刑部獄囚曰
朝審歲以八月刑部會九卿詹事科道於
天安門外金水橋西公閱其爰書而覈定之初以
四川廣西兩司分掌案牘雍正十二年始别選
司属滿洲漢人各二員主其事曰總辦秋審處
尋佐以協辨者四員歲滿則交替乾隆十九年
以後凡核直省審冊辨實緩矜疑之當否以白
於長官皆以總辦司員任之先後增至十六人
學習者無定員其職雖出堂官掄𣲖而專司秋
讞所繫綦重謹識於此
歷代建置
三代
尚書舜典帝曰臯陶蠻夷猾夏寇賊姦宄汝作士
五刑有服五服三就五流有宅五宅三居惟明克
允
謹案虞廷以皋陶為士孔隸達謂即周禮之士
師鄭康成云士察也主察獄訟之事三代刑名
其源盖本於此然考漢書胡建傳引黃帝李法
蘇林曰獄官名也顔師古曰李者法官之號總
主征代刑獄之事是其官已起於黃帝時故孔
安國傳以士為理官鄭康成禮記月今註則云
有虞氏曰士夏曰大理周曰大司寇雖稱名不
同其實一也自周官既廢秦漢乃專置廷尉大
理以主刑獄至隋唐復設刑部以當周司寇之職
而大理仍並置不廢其職名遂分為二矣今以
周秋官之属及歷代尚書諸曹繋諸刑部表内
而理官沿革則别載入大理寺篇名實相承庶
有條而不紊焉
孔隸違禮記疏鄭注大傳夏書所謂六卿有作士
謹案尚書言汝作士者乃指臯陶為士師之官
與上文伯禹作司空汝作司徒同義並非以作
士兩字為官名王莽妄引經義改大理曰作士
水衡都尉曰朕虞殆於不識句讀康成乃以亡
新官號傅會夏官此漢人說經之陋不足據也
尚書洪範三八政六曰司寇
禮記曲禮天子之五官曰司寇鄭康成注此殷時
制也
謹案箕子陳禹九疇而稱司寇之官此可考見
夏殷之制實有此職曲禮鄭注所云並非鑿空
矣
尚書周官司寇掌邦禁詰姦慝刑暴亂
春秋左氏傳昔周克商使諸侯撫封蘇忿生以温
為司寇
春秋左氏傳康叔為司寇(孔安國書傳司寇第五衛侯為之)
尚書序吕命穆王訓夏贖刑作吕刑(孔安國傳吕侯見命為天)
(子司寇後為甫侯故稱甫刑)
謹案司寇本李官管子五行篇昔者黃帝得六
相而天地治又云春者土師也夏者司徒也秋
者司馬也冬者李也盖李即周之司寇春秋襄
三年左氏傳魏絳曰請歸死於司寇荀子曰防
滛除邪戮之以五刑使暴悍以變姦邪不作司
寇之事也此雖春秋戰國猶存周禮舊名顧其
時稱名亦多錯雜吕氏春秋管子復於桓公曰
平原廣城車不結軌士不旋踵鼓之三軍之士
視死如歸臣不若王子城父請置以為大司馬
决獄折中不殺不辜不誣無罪臣不若弦章請
置以為大李注大李治獄官以大李對大司馬
則大李之為大司寇明矣淮南子天文訓何謂
五官東方為由南方為司馬西方為理北方為
司空中央為都南方既為司馬北方既為司空
則西方之理即為司寇明矣其以理為司寇與
吕覽同皆舉三代以前之官名周官也至商子
慎法篇天子置三法官殿中置一法官御史置
一法官及吏丞相置一法官所謂殿中置一法
官不知何官其云殿中則又與司寇職掌不合
至司寇於周為秋官而管子五行篇以司馬為
秋官李為冬官均異周制百家殊說不合經典
姑識於此以偹𠫭考焉
周禮秋官刑官之屬大司寇卿一人小司寇中大
夫二人士師下大夫四人鄉士上士八人中士十
有六人旅下士三十有二人府六人史十有二人
胥十有二人徒百有二十人遂士中士十有二人
府六人史十有二人胥十有二人徒百有二十人
縣士中士三十有二人府八人史十有六人胥十
有六人徒百有六十人方士中士十有六人府八
人史有十六人胥十有六人徒百有六十人訝士
中士八人府四人史八人胥八人徒八十人司刑
中士二人府一人史二人胥二人徒二十人司刺
下士二人府一人史二人徒四人司厲下士二人
史一人徒十有二人司圜中士六人下士十有二
人府三人史六人胥十有六人徒百有六十人掌
囚下士十有二人府六人史十有二人徒百有二
十人掌戮下士二人史一人徒十有二人司隸中
士二人下士十有二人府五人史十人胥二十人
徒二百人大司宼之職掌建邦之三典以佐王刑
邦國詰四方以五刑糾萬民凡諸侯之獄訟以邦
典定之凡卿大夫之獄訟以邦灋斷之凡庶民之
獄訟以邦成弊之小司寇之職以五刑聽萬民之
獄訟附於刑用情訊之至於旬乃弊之以八辟麗
邦灋附刑罰以三刺斷庶民獄訟之中士師之職
掌國之五禁之灋以左右刑罰察獄訟之辭以詔
司寇斷獄弊訟致邦令掌士之八成鄉士掌國中
各掌其鄉之民數而糾戒之聽其獄訟察其辭辨
其獄訟異其死刑之罪而要之旬而職聽於朝司
寇聽之斷其獄弊其訟於朝羣士司刑皆在各麗
其灋以議獄訟獄訟成士師受中協日刑殺肆之
三日若欲免之則王會其期遂士掌四郊聽其獄
訟二旬而職聽於朝縣士掌野聽其獄訟三旬而
職聽於朝方士掌都家聽其獄訟之辭三月而上
獄訟於國訝士掌四方之獄訟諭罪刑於邦國四
方有亂獄則往而成之司刑掌五刑之灋以麗萬
民之罪司刺掌三刺三宥三赦之灋以贊司寇聽
獄訟司厲掌盗賊之任器貨賄辨其物皆有數量
賈而楬之入於司兵其奴男子入於罪隸女子入
於舂槀司圜掌收教罷民掌囚掌收盗賊掌戮掌
斬殺賊諜而搏之凡殺其親者焚之殺王之親者
辜之凡殺人者踣諸市肆之三日刑盗於市凡罪
之麗於灋者亦如之司隸掌五隸之灋辨其物而
掌其政令
謹案周禮諸官列職紛繁以今六部之制相凖
不能一一脗合惟秋官專掌獄訟自士師以迄
司隸皆理刑之官故與今刑部職掌相符者為
最多如士師為士官之長而其下有鄉士以主
六鄉之獄有遂士以主六遂之獄有縣士以掌
外野之獄有方士以掌都家之獄有訝士以掌
四方諸侯之獄皆隨地設官以治之今之按省
分司以治庶獄者正同此意至司刑司刺掌五
刑三刺之法以詔司寇則如今之律例館秋審
處司圜掌囚掌戮則如今之提牢廳司獄司而
司隸掌五隸司厲掌罪隸即唐宋都官郎中員
外郎所自出雖其職已散入各司然亦刑部所
有事也惟唐宋司門郎中員外專掌門關往來
之籍賦唐六典以地官司門之職當之自明以
來其職事併入戶兵二部久不隸於刑部今仍
載司門一曹以存沿革而不復遠溯周制用符
其實云
唐六典刑部尚書周之秋官卿也侍郎周之秋官
小司寇中大夫也周禮大司寇属官有士師下大
夫盖郎中之任也有司厲下士盖郎官員外郎之
任也
漢
杜佑通典漢成帝時尚書初置二千石曹主郡國
二千石又置三公曹主斷獄後漢光武改三公曹
主歲盡考課諸州郡政二千石曹掌中都官水火
盗賊詞訟罪法亦謂之賊曹重於諸曹(華譚集尚書二曹論)
(曰劉道貞謂漢氏重賊曹為是吳晉重吏部為非薛君曰君何是古而非今劉難曰賊曹職典刑獄)
(刑獄難精是以欲重之答曰今之賊曹不能聽聲觀色以别真偽縣不能斷讞之尚書也夫在獄者)
(率小人在朝者率君子小人易檢君子難精俱不得已吏部宜重賊曹宜輕也)
冊府元龜漢有大獄則令雜治如王嘉致都船詔
獄使將軍以下與二千石雜治之類也其次即令
就問如廷尉請捕衡山王遣中尉大行即問之類
也其當罪又令雜議如淮南王所犯不軌承相御
史宗正廷尉雜奏又詔列侯吏二千石議是也
漢書百官公卿表宗正有都司空令丞(如淳曰主罪人)少
府有若盧令丞(如淳曰漢儀注有若盧獄令)中尉有都船令丞
(如淳曰漢儀注有都船獄令)
後漢書和帝本紀永元九年復置若盧獄官
謹案漢書宣帝紀遣使者分條中都官獄師古
曰中都官凡京師諸官府也後漢志稱孝武帝
以下置中都官獄二十六所各令長名今以紀
傳&KR1802;之其可考見者如宗正所属有都司空獄
(竇嬰傳劾繋都司空伍被傳偽為左右都司空詔獄書)内官獄(東方朔傳獄繫内官)
少府所屬有導官獄(張湯傳其弟繋導官師古曰或權寄在此非本獄所)
若盧獄(李賢後漢書注若盧獄主鞫將相大臣)考工獄(劉輔傳繋共工獄蘇)
(林曰考工也)居室獄(灌夫傅繋居室後故保宫李陵母繋保宫是也)掖庭獄
(師古曰漢舊儀掖庭詔獄令丞宦者為之)暴室獄(師古曰暴室職務既多因為置獄主)
(治罪人故往往云暴室獄然非獄名)中尉所属有都船獄(說見後)鴻
臚所属有别火獄(如淳曰漢儀注有别火獄今)郡邸獄(師古曰漢)
(舊儀郡邸獄治天下郡國上計者属大鴻臚)當時皆謂之詔獄各置
令丞等官其罪人就繋者則謂之中都官囚徒
(劉屈氂𫝊發長安中都官囚徒)而廷尉專掌刑法獨不聞有獄
官考王嘉傳嘉得罪有詔假謁者節召丞相詣
廷尉詔獄嘉隨使者詣廷尉廷尉收嘉丞相新
甫侯印綬縛嘉載盡都船詔獄是嘉當下廷尉
詔獄而廷尉乃縛送都船足知當日中都官諸
獄皆以繋廷尉罪人故本署轉無專獄薛宣傳
載宣為廷尉書佐都船獄吏亦可見諸獄皆属
廷尉故吏職得互相遷補也後漢惟廷尉及雒
陽有獄而和帝復置若盧獄官不言所属考安
帝紀永初二年皇太后幸雒陽寺及若盧獄錄
囚徒賜河南尹廷尉卿及官属有差雒陽属河
南則若盧亦當属廷尉矣今廷尉沿革雖己别
載大理寺表而獄制專隸刑部故取都司空若
盧都船三令丞繋之於此以著提牢司獄設官
之權輿又二千石曹初主郡國二千石三公曹
後故主考課今據其職掌亦互見吏部表内云
三國
鄭樵通志魏青龍二年置都官郎掌刑法獄訟之
事
冊府元龜魏置定科郎主定法令法官郎主軍事刑
獄(定科又作定課)
太平御覽何貞奏許都賦明帝竒之擢為都官郎
中
晉書職官志魏尚書有二千石郎
孫逢吉職官分紀魏尚書郎有比部
謹案前代法令之書在漢以後有二曰律令諸
家漢書注所引有漢律又有令甲令乙令丙杜
周傳云前主所是著為律後主所是疏為令是
也在唐有四曰律令格式新唐書刑法志謂令
者尊卑貴賤之等數國家之制度格者百官有
司所常行之事式者具所常守之法凡邦國之
政必從事於此三者其有所違及人之為惡而
入於罪戾者一斷以律是也在宋亦有四曰敕
令格式乃沿唐之舊而自律以外又增敕為四
也𠫭稽厥制律為律之正文而勅令格式則如
今各部院衙門之則例歷代統其事於刑曹凡
罪人之麗辟及職官之案劾者皆據此平决盖
今刑部之議罪與吏兵二部之議處其職掌本
同在法官晉書刑法志載裴頠奏有尚書免皆
在法外刑書之文有限舛違之故無方故有臨時
議處(今案牘承用之議處二字其源實始於此)之文誠不能皆得循
常云云此罰至罷免亦由刑官議處之明證隋
唐始於吏部置考功一曹而所司惟考績黜陟
之令其他論劾仍不與焉唐六典稱九品已上
犯除免官者大理詳而質之以上刑部是其事
尚在法官至明以内外彈章付之考功定擬武
官功過亦歸武選於是官司過失至革職以下
者其核議之事乃悉属吏兵二部而不在法司
矣今以定科刪定兩郎專掌修定法令(隋志載陳沈洙)
(以議獄不同請牒送刪定曹詳改前制即如今之纂入則例)實兼有今刑部
律例舘吏兵二部則例館之任故既載入吏部
篇而仍互見於此至比部郎起自曹魏而唐以
後則專司勾覆倉庫出納百官俸料乃如今戶
科給事中及江南道御史之磨勘註銷並不預刑
名之事其職久與刑部無涉顧炎武日知錄云
周禮小司寇三年大比則受邦國之比要註大
比謂使天下更簡閱民數及其財物也唐時刑
部有刑比都官司門四曹唐書職官志比部掌
周知内外之經費而總勾之楊炎傳天下財賦
皆納左藏庫尚書比部履其出入宋史職官志
比部掌勾覆中外帳籍考其陷失而理其侵負
山堂考索會計逋欠每三月一比謂之比部故
昔人有刑罰與賦歛相為表裏之說今四曹改
為十三司而財計之不關刑部久矣乃猶稱郎
官為比部何耶炎武之說誠為詳核然考宋隋
二志皆稱比部主法制則比字當亦取律例相
比况之義如漢志所云决事比者盖自唐以後
始失其職耳今以歷代皆属刑部故仍繋之於
表而具論其職掌之不同者如右
晉
通典晉復置三公尚書掌刑獄
唐六典晉太康中省三公尚書以吏部尚書兼掌
刑獄
晉書職官志晉受命置三公比部都官二千石曹
郎
宋書百官志晉西朝則有三公比部都官曹郎
謝維新合璧事類魏有定科郎晉賈充定律令以
裴楷為之
謹案晉書職官志稱武帝罷定課郎(即定科郎)而謝
維新乃謂晉時裴楷為之頗不相合今考楷本
傳其為定科郎尚在魏世至晉初定律令時則
楷已為散騎侍郎維新誤以為晉事盖失於詳
檢也
唐六典晉令有獄左右丞各一人
宋
宋書百官志宋高祖初增都官尚書太祖元嘉十
八年增刪定曹郎盖魏世之定科郎也吏部尚書
領刪定三公比部曹都官尚書領都官曹比部主
法制都官主軍事刑獄
通典宋三公比部皆主法制
南齊書百官志吏部尚書領刪定三公比部曹都
官尚書領都官曹
隋書百官志梁尚書省置都官尚書刪定三公比
部都官等郎陳承梁皆循其制官
唐六典宋齊並以三公郎曹掌刑獄置郎中一人
梁陳因為侍郎梁陳又置獄丞二人第七品
謹案三公曹後漢雖改主考課而自晉以迄南
北朝則仍為主刑獄之官其属之吏部者盖以
太康省三公尚書以吏部尚書兼掌刑法故三
公曹郎亦歸其統轄也至二千石郎晉南渡後
已罷不置史亦不詳其職掌而當時去漢未遠
建置當必相同今並繋之於表云
北魏
通典後魏亦有都官尚書
唐六典獄丞後魏亦二人
魏書官氏志獄掾從第七品下
謹案後漢惟和帝置有若盧獄官而廷尉雒陽
縣獄官皆不見於史唐六典始載晉置獄丞梁
陳因之魏書亦載魏置獄掾為從七品其後歷
代多設是官属於廷尉盖當時六曹未有定制
廷尉尚當秋官之職故也今大理寺已不置獄
前代所為廷尉獄官其職久已歸入刑部故析
繋於此以偹提牢司獄之沿革焉
北齊
隋書百官志後齊置都官尚書統都官(掌畿内非違得失事)
二千石(掌畿外得失等事)比部(掌詔書律令勾檢等事)曹都官二千
石比部各量事置掌故主事員
唐六典三公郎曹掌刑獄北齊置郎中二人
通志北齊有三公曹掌諸曹囚帳斷罪赦日建金
鷄等事属殿中尚書
冊府元龜北齊獄丞掾各二人
後周
通典後周官品正七命大司寇正六命小司寇上
大夫正五命秋官刑部中大夫正四命秋官小刑
部司隸等下大夫正三命秋官小刑部司刺鄉法
遂法稍法縣法畿法小司隸等上士正二命秋官
司刺鄉法逐法稍法縣法畿法掌囚司厲掌罪隸
掌夷隸掌蠻隸掌戎隸掌狄隸掌徒等中士正一
命秋官小刑部掌囚司厲掌夷隸掌蠻隸掌戎隸
掌狄隸掌徒等下士
冊府元龜後周刑部中大夫掌五刑之法附萬民
之罪
馬端臨文獻通考後周有司隸下大夫掌五隸及
徒者捕盗賊囚執之事
謹案周官司隸掌五隸之法本主罪人自漢武
帝襲其名置司隸校尉使持節從中都官徒千
二百人捕巫蠱督大姦猾後又令察三輔三河
弘農乃全與周制不合今按其職掌已别繋之
步軍統領衙門表内惟後周所置依仿周官復
掌罪徒與漢魏以下司隸之職又殊故仍載入
刑部沿革焉
隋
隋書百官志高祖受命置都官尚書統都官侍郎
二人刑部比部侍郎各一人司門侍郎一人尋改
都官尚書為刑部尚書煬帝即位六曹各置侍郎
一人以貳尚書之職諸曹侍郎並改為郎又改刑
部為憲部郎以異侍郎之名
通典隋初有都官尚書開皇三年改都官為刑部
亦因後周之名
唐六典隋置獄掾八人
謹案今刑部之名肇於後周定於隋世歷代相
沿未之有改溯其本始即南北朝之都官尚書
也但考列史所載都官一曹自魏晉以後皆掌
京師及畿外得失非違等事頗似漢之司隸而
並無斷獄議罪之責故六典以為非唐時都官
之任推原其故盖由魏晉諸朝尚書各曹尚不
依六官分職故刑名政令自大理以外八座則
以三公吏部尚書主之郎官則以三公郎中主
之而或領於吏部或領於殿中隸属𠫭差本無
定制隋文帝改都官尚書為刑部而省三公郎
不設於是三公舊職遂悉歸於刑部曹又以都
官郎改掌簿錄配没官私奴婢并良賤訴競俘
囚之事弼教之任自是始專之刑部矣今以刑
部出自都官建置相因源流有在故仍繋之於
表而附著其異同於此
唐
新唐書百官志刑部尚書一人正三品侍郎一人
正四品下掌律令刑法徒隸按覆讞禁之政其属
有四一曰刑部二曰都官三曰比部四曰司門
刑部郎中員外郎掌律法按覆大理及天下奏讞
為尚書侍郎之貳凡刑法之書有四一曰律二曰
令三曰格四曰式凡鞫大獄以尚書與御史中丞
大理卿為三司使凡國有大赦集囚徒於闕下以
聽都官郎中員外郎掌俘隸簿錄給衣糧醫藥
而理其訴免比部郎中員外郎掌勾會内外賦
歛經費俸禄公廨勲賜贓贖徒役課程逋欠之物
及軍資械器和糴屯收所入京師倉庫三月一比
諸司諸使京都四時勾會於尚書省以後季勾前
季諸州則歲終總勾焉司門郎中員外郎掌門
關出入之籍及闌遺之物
謹案今制以刑部都察院大理寺為三法司其
名始自明代而實昉於唐之三司使其時有大
獄則以刑部御史臺大理寺為三司使以鞫之
謂之大三司使(見合璧事類)若三司所按非其長官
則侍御史與刑部郎中員外郎大理司直評事
往訊之謂之小三司使(見唐職林)今凡刑部重辟囚
先以御史大理左右寺官會刑曹察其辭辨其
死刑之罪而要之曰會小三法司及致辭於長
官都御史大理卿廼詣刑部與尚書侍郎會聽
之各麗其法以議獄曰會大三法司盖即其遺
意也唐自中葉以後史傳所紀獄事多云三司
按鞫皆指臺省寺三官而言唐六典又云三司
謂御史大夫中書門下與史不符此殆開元以
前之初制新唐書刑法志肅宗時陳希烈等獄
以三司使劾治而通鑑所載乃御史大夫崔器
禮部尚書李峴兵部侍郎吕諲為之亦不及刑
部大理則以峴等本出西臺遷官以後仍令領
三司之事耳又案魏文帝黃初六年收鮑勛付
廷尉廷尉法議正刑五歲三官駮依律罰金胡
三省通鑑注三官廷尉正監平也冊府元龜梁
置建康縣獄三官以尚書郎為之冠服同廷尉
三官元會廷尉三官與建康三官皆法冠皂衣
朝服以監東西中華門據此則執法之官以三
為數其來已久又不僅始自唐時矣
舊唐書職官志龍朔二年改刑部為司刑都官為
司僕比部為司計尚書為太常伯侍郎為少常伯
郎中為大夫咸亨元年依舊光宅元年改刑部為
秋官垂拱三年加秋官侍郎一員神龍元年詔官
名並依永淳以前故事天寳十一載改刑部為憲
部比部為司計至德二載仍舊
謹案天寳中改刑部為憲部凡行内諸司之稱
部者並改之以避六部之名舊唐志所載甚詳
新唐志乃謂改刑部為司憲是誤以龍朔所改
御史大夫之名属之刑部非也
唐六典刑部主事四人令史十九人書令史三十
八人亭長六人掌固十人都官主事二人令史九
人書令史十二人掌固四人比部主事四人令史
十四人書令史二十七人計史一人掌固四人司
門主事二人令史六人書令史十三人掌固四人
獄丞四人從九品下以流外入仕者為之
舊唐書嚴郢列傳郢兼御史中丞御史臺奏天下斷
獄自徒以下結竟者並徙置邊州郢駮奏請下刪
定使詳覆然後施行從之
謹案刪定使之名職官志不載僅見於此盖因
纂集律令隨時所置之官猶今之律例館總裁
也
五季
五代會要後唐長興二年八月二十九日勅刑部
大理寺宜各置法直官兩人仍召曉法令者充晉
天福三年三月詳定院奏前守晉州洪洞縣主簿
盧粲進策伏以刑獄至重朝廷所難尚書省分職
六司天下謂之會府諸道决疑若關人命即刑部
不合不知欲請諸州府凡斷大辟罪人訖逐季將
有無申報刑部仍具錄案欵事節并本判官馬步
都虞候司法𠫭軍法直官馬步使判官名銜申聞
或有案内情由不圓刑部請行勘覆從之
謹案盧粲進策請諸州府斷大辟罪人申報刑
部仍具錄案欵事節然則前此諸道州府大辟
案欵未嘗申報刑部矣唐刑部郎中員外郎掌
集天下奏讞而五代時州府大辟案欵至不申
刑部於此見五代之廢弛也
冊府元龜後唐同光二年刑部尚書盧質長興二
年刑部郎中周知微四年刑部侍郎任贊晉天福
元年刑部郎中鄭觀六年刑部員外郎李象周廣
順元年刑部員外郎曹匪躬
謹案五季官制史志不詳今據冊府元龜所載
略採一二以見刑曹建置亦多仍唐舊也冊府
元龜又載後唐同光元年御史臺奏當司刑部
大理寺本朝法書自朱温刪改今見在三司收
貯刑書並是偽廷之制云云周顯德五年中書
門下奏三司臨時條法望令刪集送中書門下
詳議聞奏云云是五季亦以刑部御史臺大理
寺為三司並同唐制矣
宋
宋史職官志刑部掌刑法獄訟奏讞赦宥叙復之
事凡斷獄本於律律所不該以敕令格式定之禁
於未然之謂令施於已然之謂勅設於此而使彼
至之之謂格設於此而使彼效之之謂式皆閱其
案状傅例擬進其属三曰都官曰比部曰司門設
官十有一尚書一人侍郎二人郎中員外郎刑部
各二人都官比部司門各一人國初以刑部覆大
辟案淳化二年增置審刑院知院事一人以郎官
以上至兩省充詳議官以京朝官充掌詳讞大理
所斷案牘而奏之大中祥符二年置糾察刑獄司
糾察官二人以兩制以上充凡在京刑禁徒以上
即時以報若理有未盡或置淹恤追覆其案詳正
而駮奏之凡大辟皆錄問元豐三年八月詔省審
刑院歸刑部以知院官判刑部掌詳議詳覆司事
刑部主判官為同判刑部掌詳斷司事審刑議官
為刑部詳議官官制行悉罷歸刑部元祐元年省
比部郎官一員以都官兼司門五月三省言舊制
糾察在京刑獄以察違慢自罷歸刑部無復申明
糾舉之制請以御史臺刑察兼領其御史臺刑獄
今尚書省右司糾察從之紹聖元年詔都官司門
互置郎官一員崇寧二年十二月詔刑部尚書通
治左右曹侍郎一治左曹一治右曹如獨員即通
治尚書掌天下刑獄之政令凡麗于法者審其
輕重平其枉直而侍郎為之貳應定奪審覆除雪
叙復移放則尚書專領之制勘體量奏讞糾察錄
問則長貳治之而郎中員外郎分掌其事有司更
定條法則覆議其當否凡聽訟獄或輕重失中有
能駮正詔其賞罰若頒赦宥則糾官吏之稽違者
分案十二置吏五十有二紹興後分案十二裁减
吏額置三十五人侍郎南渡長貳互置隆興常
置一員淳熙十六年依崇寧專法奏獄及法令事
請大理寺官赴部共議之用侍郎吳博古之說也
郎中員外郎分左右&KR0550;掌詳覆叙雪之事建炎
三年刑部郎中以二員為額關掌職事初無分異
紹興二十六年詔依元豐舊法分&KR0550;治事先是右
司汪應辰言刑部郎官分為左右左以詳覆右以
叙雪同僚異事祖宗有深意倘初無分異則有不
當於理者孰為追改乞遵用舊制要使官各有守
人各有見参而用之以稱欽恤之意從之仍令今
後倣此都官郎中員外郎掌徒流配隸凡天下
役人與在京百司吏職皆有籍以攷其役放及增
損廢置之數分案四置吏十有八建炎三年詔比
部兼司門隆興元年詔都官比部共置一員自此
都官兼比部司門之事分案五裁减吏額置十二
人(淳熙十三年减三人)比部郎中員外郎掌勾覆中外帳
籍凡場務倉庫出納在官之物皆月計季考歲會
從所隸監司檢察以上比部至則審覆其多寡登
耗之數有䧟失則理納鈎考百司經費有隠昧則
會問同否而理其侵負舊帳案隸三司熙寧五年
置提舉帳司選人吏二百人驅磨天下帳籍并選
官吏審覆七年二月詔帳司每歲具天下財用日
出入數以聞元豐初年詔諸路財賦出入自今三
年一供著為令官制行釐其事歸比部元祐元年
七月用司馬光奏悉總於戶部三年釐正倉部勾
覆理欠凴由案及印發鈔引事歸比部分案五置
吏百有一建炎以後或都官兼比部司門之事
司門郎中員外郎掌門關津梁道路之禁令及其
廢置移復之事應官吏軍民商販譏察其冒偽違
縦者凡諸門啟閉之節及關梁餘禁以時舉行分
案二置吏五
謹案宋制獄囚皆繋開封府司錄司及左右軍
巡三院盖如今之順天府及五城司坊官法司
僅平其讞牘未嘗置獄至熙寧九年神宗始命
置大理獄而史志並無管獄之官疑即以司直
主簿兼其任也至比部自唐宋而後專掌勾稽
中外帳籍如令注銷錢糧職之並不關涉刑名
說己具前然考李心傳建炎以來朝野雜記謂
官禁歲取金銀錢帛率以百萬計雖有歲終比
部驅磨之令然郎官第赴内東門司終日危坐
而數璫自為會計郎官不得預畢事乃卷牘尾
示之俾書名而已據此則比部未嘗能舉其職
亦可以見當時冗濫之弊矣
章俊卿山堂考索勅令所宋差牢臣提舉詳定官
以侍從之通法令者充刪定官於職事官内差兼
王闢之澠水燕談錄祥符二年以京獄訟之繁懼
有冤滯始置糾察在京刑獄司以省冤濫命知制
詰周起侍御史趙湘為之凡在京師刑獄御史開
封府皆得糾之起慮抑屈者不能盡知乞許今糾
察陳状從之但不鞫獄太宗慎刑罰淳化二年
始置審刑院以覆大理奏案以近臣一人知院事
設詳議六人擇京朝曉律常任法寺官者為之每
奏一人從知院上殿得得賜緋故士大夫以審刑
為朝官染院
江休復隣幾雜志審刑奏案貼黃上更加撮白撮
白上復有貼黃
謹案百官志元豐官制行審刑詳議糾察悉罷
歸刑部即所謂刑部郎中員外分左右廳左主
詳覆右主叙雪之職也
遼
遼史百官志伊勒希巴(滿洲語伊勒希副也巴處所也原作夷离畢今改正)
院掌刑獄伊勒希巴左伊勒希巴右伊勒
希巴知左伊勒希巴事知右伊勒希巴事
敞吏選底掌獄
謹案遼世刑獄主之伊勒希巴考遼史刑法志
載道宗清寧四年詔左伊勒希巴曰外路死刑
雖己欵伏仍令附近官司覆問有冤者即具以
聞可見諸路獄訟皆歸决遣其職實如今之刑
部至其時南面官僚内尚書六部多依唐典建
置刑部長貳亦必偹官然以史證之惟大理寺
所掌較重故大理卿少如耶律儼劉伸之属史
皆稱其治獄詳允而刑部除授紀傳多未之及
殆以其僅存空名故略而不載歟
金
金史百官志刑部尚書一員正三品侍郎一員正
四品郎中一員從五品員外郎二員從六品一員
掌律令格式審定刑名關津譏察赦詔勘鞫追徵
給没等事一員掌監戶官戶配隸訴良賤城門啟
閉官吏改正功賞捕亡等事主事二員從七品(令史)
(五十一人内女直二十二人譯史五人通事二人)架閣庫管勾一員正八
品掌刑工兩部架閣(大安二年以主事各兼)同管勾一員從
八品獄丞一員從九品(属御史臺)
元
元史百官志刑部尚書三員正三品侍郎二員正
四品郎中二員從五品員外郎二員從六品掌天
下刑名法律之政令凡大辟之案覆繫囚之詳讞
拏收産沒之籍捕獲功賞之式冤訟疑罪之辨獄
具之制度律令之擬議悉以任之世祖中統元年
以兵刑工為右三部置尚書二員侍郎二員郎中
五員員外郎五員以郎中員外郎各二員專署刑
部至元元年析置工部而兵刑仍為一部尚書四
員侍郎仍一員郎中四員員外郎置五員三年復
為右三部七年始别置刑部尚書一員侍郎一員
郎中一員員外郎二員八年改為兵刑部十三年
又為刑部二十三年六部尚書侍郎郎中員外郎
定以二員為額大德四年尚書增置一員其首領
官則主事三員吏属則蒙古筆且齊(解見吏部篇)四人
令史三十人回回令史二人克埒穆爾齊(解見吏部篇)
一人知印二人奏差十人書寫三人典吏七人
司獄司司獄一員正八品獄丞一員正九品獄典
一人初以右三部照磨兼刑部繋獄之任大德七
年始置專官部醫一人掌調視病囚司籍所提
領一員同提領一員至元二十年改大都等路斷
没提領所為司籍所隸刑部
謹案周禮秋官職金掌受士之金罰貨罰孔穎
逹疏謂斷獄訟者有疑即使出贖既言金罰又
曰貨罰者出罰之家或時無金即出貨以當直
也盖職金主受贖鍰故属於司寇當為今刑部
贓罰庫所自出特其職於金玉錫石丹青之政
令本無所不掌非特罰贖一事與今顔料庫尤
為相合今己專繋之戶部三庫篇内不復列於
此表至自漢以後贖金所入未見專司唐六典
載侍御史之職有六其五曰贓贖李林甫註謂
以年深之次者一人知西推贓贖事則以憲官
兼之宋志載大理寺右治獄分四案其一曰左
右寺案掌斷訖公事案後收理追贓等則又為
吏人所掌初無定式惟元代司籍所雖主斷没
之籍不止贓贖而隸属刑部猶得秋官職金遺
意視今制之贓罰庫差為近之云
富大用事文類聚大元刑部掌律令格式審定刑
名奴婢配隸關津譏察城門啟閉之事置令史分
掌名頭無專曹官
明
明史職官志刑部尚書一人(正二品)左右侍郎各一
人(正三品)其属司務廳司務二人(從九品)浙江江西湖
廣陜西廣東山東福建河南山西四川貴州雲南
十三清吏司各郎中一人(正五品)員外郎一人(從五品)
主事二人(正六品正統六年十三司俱增設主事一人成化元年增設四川廣西二司主)
(事各一人後革萬歷中又革湖廣陜西山東福建四司主事各一人)照磨所照磨(正八)
(品)檢校(正九品)各一人司獄司司獄六人(從九品)尚書
掌天下刑名及徒隸勾覆關禁之政令侍郎佐之
十三司各掌其分職及兼領所分京府直隸之刑
名照磨檢校照刷文卷計錄贓贖司獄率獄吏典
囚徒凡軍民官吏及宗室勲戚隸於法者詰其辭
察其情偽傅律例而比議其罪之輕重以請詔獄
必據爰書不得逢迎上意凡有殊旨别敕詔例榜
例非經請議著為令甲者不得引比凡死刑即决
及秋後決竝三覆奏兩京十三布政司死罪囚歲
讞平之五歲請敕遣官審錄冤滯霜降錄重囚會
五府九卿科道官共錄之矜疑者戍邊有詞者調
所司再問比律者監候夏月熱審免笞刑減徒流
出輕繋遇歲旱特旨錄囚亦如之凡大祭止刑凡
贖罪視罪輕重斬絞雜犯徒未減者聽收贖詞訴
必自下而上有事重而迫者許擊登聞鼓四方有
大獄則受命往鞫之四方决囚遣司官二人往涖
凡斷獄歲疏其名數以聞曰歲報月上其拘釋存
亡之數曰月報獄成移大理寺覆審必期平允凡
提牢月更主事一人修葺囹圄嚴固扄鑰省其酷
濫給其衣糧囚病許家人入視脱械鎻醫藥之簿
錄俘囚配没官私奴婢咸籍知之官吏有過並紀
錄之歲終請湔滌之以名例攝科條以八字括辭
議(以准皆各其及即若)以五服参情法以墨涅識盗賊籍産
不入塋墓籍財不入支度宗人不即市宫人不即
獄悼耄疲癃不即訊洪武元年置刑部六年增尚
書侍郎各一人設總部比部都官部司門部部設
郎中員外郎各二人惟都官各一人總部比部主
事各六人都官司門主事各四人八年以部事浩
繁增設四科科設尚書侍郎郎中各一人員外郎
二人主事五人十三年設尚書一人侍郎一人仍
分四属部部設郎中員外郎各一人總部比部主
事各四人都官司門主事各二人尋增侍郎一人
(始分左右侍郎)二十二年改總部為憲部二十三年分四
部為河南北平山東山西陜西浙江江西湖廣廣
東廣西四川福建十二部(浙江部兼領雲南)部各設官如
戶部之制二十九年改為十二清吏司永樂九年
以北平為北京十九年革北京司增置雲南貴州
交阯三司宣德十年革交阯司遂定為十三清吏司
謹案明制凡五歲請敕遣官出京府兩京十三
省審錄謂之恤刑歲盡遣主事往關内江南江
北涖殺謂之審决
國朝順治初尚沿其制&KR0882;遣三法司堂上官至直
隸審决十四年改遣司屬康熙五年停止而恤刑
郎中員外郎各差亦於康熙初裁省焉
又按明一代弊政莫甚於厰衛詔獄以刑名重
任寄之武夫宦寺肆情生殺屠僇忠良其悪殆
過漢之黃門北寺而履霜有自實起於令内監
審獄獄囚俾得以擅作威福史稱成化以後凡
大審錄太監齎敕張黃盖於大理寺為三尺壇
中坐三法司左右坐御史郎中以下捧牘立唯
諾趨走惟謹三法司視成案有所出入輕重俱
視中官意不敢少忤以刑餘小豎輒敢凌鑠卿
貳指揮郎吏竟無一人能與抗争不獨䙝侮班
聯而刑獄之失中其流弊更難究誥我
國家明罰敕法慎重邦刑凡秋錄大典會讞上
聞皆
親覽要辭
宣召大臣再三審覈然後麗之於辟
權衡至正明允咸孚固非中官所得𠫭决而内監等
之給事
禁掖者自灑掃使令以外其他亦從未能干預絲
毫宫府肅清歷代積弊至今日而祛除實盡矣
欽定歷代職官表卷十三
