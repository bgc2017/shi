欽定歷代職官表卷六十七
師傅保加銜表
師傅保加銜
國朝官制
太師太傅太保(正一品)少師少傅少保(從一品)太子太師太
子太傅太子太保(從一品)太子少師太子少傅太子少保
(正二品)
以上皆虚銜無職掌亦無員額凡大臣宣力中外
勞績懋著者則奉
特旨加銜或為
贈典以示優寵焉
歷代建置
謹案太師太傅太保古謂之三公其貳稱三孤
必得其人而後授之無其人則寧闕故曰官不
必備惟其人也後漢每一帝即位必置太傅錄
尚書事参預政柄非古義矣其餘各代皆以師
傳稱上公位三公上多以他官兼領或不備置
三少則或不置元魏始稱三師其實一也若東
宮師傅代各殊制亦多以他官兼領者唐天寳
以前凡三師官雖有其位而無其人其後多以
畀藩鎮得之者或不以為榮宋政和新制改三
師為三公與三孤多為階官而東宮六傅領以
宰執大臣然三公之濫授莫甚於宣和之際其
名尤多不正如鄆王楷以唱名第一超拜太傅
景王杞濟王栩並以國公進太傅是以子為師
傅也内侍童貫拜太𫝊進太師是以厮役為師
𫝊也嗣是而緇衣黃冠亦間崇以師傅之號而
典章掃地盡矣明制三公三孤俱為勲戚文武
大臣加官贈官而東宮師𫝊亦無定員無專授
然明世文臣多不敢居三公之位而東宮師傅
類以累考或恩澤得之亦非慎重名器之意今
詳考歷代之得失並著於篇然後知我
國家参取古制用為加銜無尃權干政之虞無循
資濫授之弊立法之善為前代所不及也
三代
禮記文王世子記曰虞夏商周有師保鄭康成注
記所云謂天子也
謹案韓詩外傳三公者何曰司空司徒司馬司
馬主天司空主地司徒主人今尚書歐陽夏侯
說天子三公一曰司徒二曰司馬三曰司空文
子堯之治天下也舜為司徒契為司馬禹為司
空注三公之官淮南子說苑並同尚書刑德考
曰益為司馬卨為司徒禹為司空三公象三台
月令疏云書傳有司馬司徒司空公領三卿此
夏制也是虞夏以前以司徒司馬司空為三公
矣古周禮說天子立三公曰太師太保太傅五
經異義云周公為傅召公為保太公為師周公
太公無為司徒司空之文知師保傅三公官名
也五帝三王不同物此周之制也然則許慎謂
五帝三王惟周以師保傅為三公周以前則有
異今據文王世子虞夏商周有師保則五帝三
王並知古周禮說不特周有師保也又考路史
後紀黃帝紀乃立四輔三公六卿三少二十有
四官(案靈樞經有黃帝問少師之文與羅泌之說合是書雖出偽托然實采掇諸書而成)
(亦必依附古義知舊籍所載黃帝嘗有是官也)又云陶唐氏立三公六
卿百揆暨百執事然則虞夏商周之前已有師
保明矣非至虞夏商周始創此官也
杜佑通典殷太甲時伊尹為太保
謹案環濟要略曰三公太師太傅太保也殷時
有阿衡伊摯佐之太甲改為保衡皆三公官也
又詩長發篇鄭康成箋曰阿衡湯所依倚而取
平也故以為官名太甲時曰保衡書君奭篇孔
安國傳曰伊尹為保衡言天下所取安所取平
均與杜佑以保衡為太保立義各異以今考之
古人所稱有官有號伊尹之稱阿衡當由湯倚
任至重加以殊名如周之有師尚父非商設有
此官以伊尹充之也洎乎太甲之世則以伊尹
為太保遂兼其官而稱之謂之保衡亦如唐宋
宰相出鎮稱使相宰相封公稱公相兼二名而
言之非至太甲之世又改名保衡也故書稱罔
俾阿衡專美有商詩稱實維阿衡實左右商王
皆不出伊尹之名姓而後人知為伊尹以為伊
尹之專號故也使阿衡為商代之官名豈有專
歸一人以為稱謂者哉今從禮記杜佑之說定
商惟有太保而阿衡之名表中亦刪不錄焉
尚書盤庚邦伯師長孔安國傳衆長公卿也孔潁
逹正義衆官之長故為三公六卿也
尚書說命樹后王君公孔潁逹正義三公則君公
之内包之
尚書微子父師少師孔安國傳父師太師三公少
師孤卿
謹案漢官儀殷伊尹為太保胥餘為太師故文
王世子註謂殷亦兼有師保墨子武丁得傅說
舉以為三公然則殷具三公明矣史記殷有太
師疪少師疆抱其樂器以適周漢書古今人表
亦同蓋皆樂官之長如論語之太師摰少師陽
其官名與公孤偶同實非公孤之職謹附識於
此
尚書周官立太師太傅太保兹惟三公論道經邦
爕理隂陽(孔安國傳師天子所師法傅相天子保保安天子於德義者此惟三公之任佐)
(王論道以經緯國事和理陰陽言有德者乃堪之)官不必備惟其人(孔安國傳)
(三公之官不備員惟其人冇德乃處之)少師少傅少保曰三孤(孔安國傳)
(此三官名曰三孤孤特也言卑於公尊于卿特置此三者)貳公宏化寅亮天地
弼予一人(孔安國傳副貳三公宏大化敬信天地之教以輔我一人之治)
謹案逸周書武寤解尹氏八士太師三公咸作
有續神無不饗别太師於三公之外與周官之
制異未足據也
尚書金縢二公曰我其為王穆卜孔穎逹正義武
王時三公惟周召與太公耳知二公是召公太公
也
周禮地官二鄉則公一人鄭康成注老尊稱也王
置六卿則公有三人也三公者内與王論道中参
六官之事外與六卿之教其要為民是以屬之卿
焉
謹案康成大𫝊注一公兼二卿舉下以為稱太
宰司徒同職則稱司徒公宗伯司馬同職則稱
司馬公司寇司空同職則稱司空公考王置六
卿六卿各領一鄉大𫝊注謂公領二卿則一公
領二鄉明矣與鄉老文可以互証春秋傳宋立
四鄉二師掌之二師猶天子三公也二師掌四
鄉則是一公領二鄉也尚襲周官鄉老之制而
孔安國書傳謂一公止領一卿豈一公止領一
鄉乎未足為據也
國語太保六之太師七之韋昭注太保太師天子
三公佐王論汜監衆官不得掌事故次之
謹案國語此文但及太保太師不及太傅或徇
農之事太𫝊不與非無其職也太保太師次司
徒蓋亦次徇農之先後非序官也
春秋公羊傳諸公者何天子三公天子三公者何
天子之相也天子之相何以三自陜而東者周公
主之自陕而西者召公主之一相處乎内是言三
公為二伯也
漢書百官公卿表周官太師太傅太保是為三公
盖参天子坐而議政無不總統故不以一職為官
名又立三少為之副少師少傅少保是為孤卿記
曰三公無官言有其人然後充之舜之於堯伊尹
于湯周公召公於周是也
通典武王時太公成王時周公畢公為太師成王
時畢公為太傅召公為太保
謹案蔡氏沈謂周公方條治事之官未及師保
之職所謂未及者鄭重而未及言之也然考詩
大明維師尚父毛傳云師太師史記齊世家書
太誓註並稱文王立太公望為太師周公為太
傅又謂周武王時太公為太師成王時周公為
太傅召公為太保儀禮逸禮太公為太師周公
為太傅召公為太保史記周本紀成王即位周
公畢公並為太傅書頋命孔傳云太保畢毛稱
公則三公矣冡宰第一召公領之司馬第四畢
公領之司空第六毛公領之則是閱文武成康
之世三公不特具其職且并未嘗闕其人周公
作周禮時似不應不及三公也然而周官載公
孤於六卿之前周禮則不之及者周官叙官之
書故必首三公也周禮列六官之職三公無專
職故不能不闕如也詩長發降于卿士實維阿
衡正義云三公兼卿士詩常武太師皇父正義
云三公兼卿士之官竹書紀年殷王即居亳其
卿士伊尹然則三公類兼六卿六卿之職何莫
非三公之職耶六卿之職具而三公之職亦具
矣大司徒叙官曰鄉老二鄉則公一人此三公
之兼職也職無可名故公孤不列於六卿之前
職有可名故三公並繫於司徒之屬此周公著
作之體也
禮記文王世子凡三王教世子必以禮樂立太傅
少傅以養之欲其知父子君臣之道也太傅審父
子君臣之道以示之少傅奉世子以觀太傅之德
行而審諭之太傅在前少傅在後入則有保出則
有師
漢書賈誼列傳成王幼召公為太保周公為太傅
太公為太師保保其身體傅傅之德義師道之教
訓此三公之職也於是為置三少皆上大夫也曰
少師少傅少保是與太子晏者也
謹案文王世子所引記曰虞夏商周有師保有
疑丞設四輔說者曰天子必有四鄰作記者取
以成世子之記考尚書大𫝊曰天子必有四鄰
前曰疑後曰丞左曰輔右曰弼大戴禮曰應而
不窮者謂之道輔善而相義者謂之充絜廉而
切直者謂之弼𫝊問強計者謂之丞注道或謂
之疑充或謂之輔是所謂四輔也然賈誼所稱
三公三少即今周官所載非别為東宮官屬故
後漢翟酺𫝊亦云昔成王之政周公在前召公
在後畢公在左史佚在右四子挾而維之目見
正容耳聞正言一日即位天下曠然言其法度
素定也盖王之師保疑丞即世子之師保疑丞
而非别設其官以教之也若大戴所記謂周公
在前太公在左召公在右史佚在後而翟酺云
云語各不同則𫝊聞各異耳
周禮地官師氏中大夫一人上士二人掌以媺詔
王以三德教國子(鄭康成注國子公卿大臣之子弟師氏教之而世子亦齒焉)
保氏下大夫一人中士二人(注書序曰周公為師召公為保相成王為)
(左右聖賢兼此官也)掌養國子以道乃教之六藝
謹案文王世子所載以太傅少傅為重而師保
則附言賈誼所述直以太保太傅太師屬之召
公周公太公而以為太保太傅太師為三公以
三少為上大夫皆與此文迥異盖周禮至漢武
帝時始出文王世子及賈誼疏皆在其前故傳
聞異詞核實而論師氏似專掌教授(如今之讀内廷教)
保氏似兼掌調護(如今之諳逹)太保太傳太師少保
少傅少師則統領其事(如今之總師傅)其官有尊卑
任有專司兼攝而所職則大略相同互相出入
故諸儒所記各舉其一端似相迕而實相足康
成保氏註引書序周公為師召公為保相成王
為左右聖賢兼此官昔人謂太師太保康成誤
以師氏保氏當之今考經典釋文君奭序保太
保也師太師也馬云保氏師氏皆大夫官則康
成保氏注乃本馬融君奭註也師氏保氏不得
當太保太師故書牧誓亞旅師氏次在司徒司
馬司空之後孔安國傳云師氏大夫官頋命師
氏虎臣次在太保奭芮伯彤伯畢公衛侯毛公
之後孔安國亦云大夫官是也中大夫之與三
公康成何至混而為一盖康成原不以師氏為
太師保氏為太保特謂周公為太師亦兼師氏
之職召公為太保亦兼保氏之職以相成王也
成王冲齡踐䟭尚不得闕國子之教故三公復
充師氏保氏之任保氏註明云兼此官既云兼
此官則非即此官明矣鄭注未嘗合而為一也
秦
章如愚山堂考索秦制闕三師之位
通典太子師保二傅殷周已有逮乎列國秦亦有
之
謹案秦之太子師傅見於史記商君列傳然秦
使太子扶蘇北監蒙恬兵於上郡而以趙高傅
公子胡亥教之決獄然則所謂太子師傅者其
失職也久矣又孔叢子載陳勝以孔鮒為太師
盖沿用古制偶立斯名非秦有是官故不著焉
漢
漢書百官公卿表太傅高后元年初置金印紫綬
後省八年復置後省元夀二年復置位在三公上
太師太保皆元始元年置金印紫綬太師位在太
傅上太保次太傅
謹案漢志太傅位在三公上考漢紀永光三年
太傅韋元成為御史大夫御史大夫位在太傅
下以太傅為御史大夫在當時並非左遷豈以
太傅位雖尊而御史大夫職特重歟又漢紀武
帝紀載元狩五年太子太傅嚴青翟為丞相太
傅止為御史大夫而太子太傅乃為丞相然則
當時雖設師𫝊而遷除他官不甚拘拘于太少
之秩次也
漢紀平帝紀大司徒孔光為太傅左將軍甄豐為
少傅元始元年太傅孔光為太師車騎將軍王舜
為太保大司空左將軍甄豊為少傅
宋書百官志太師漢初不置平帝始復置太師官
而孔光居焉東京又廢獻帝初復置後又廢太傅
漢高后元年初用王陵太保平常元始元年始用
王舜後漢不置
謹案荀悦漢紀高祖紀有太保叔孫通固諫之
文然則高祖時已有太保而漢書百官公卿表
謂元始元年始置宋書百官志謂平帝元始元
年始用王舜與漢紀異
漢書孔光列傳為帝太傅位四輔馬公列傳四輔
為國維綱
謹案漢又置少傅甄豊為少傅與太師太傅太
保並為四輔然百官表不載盖王莽更制所立
非定制也
漢書百官公卿表太子太傅少傅皆秩二千石
謹案漢太子二傅屬官有太子門大夫庶子洗
馬舍人今析入詹事府表内此不具載
後漢書百官志太傅上公一人掌以善導無常職
世祖以卓茂為太傅後省其後每帝初即位輒置
太傅錄尚書事
謹案續漢書稱每帝即位輒置太傅一人錄尚
書事今考袁宏後漢紀光武中元二年明帝即
位以鄧禹為太傅明帝紀永平十八年章帝即
位以趙熹為太傅章帝紀章和元年和帝即位
以鄧彪為太傅和帝紀元興元年殤帝即位張
禹為太傅安帝紀建光四年北鄉侯即位以馮
石為太傅順帝紀永建元年以桓焉為太傅靈
帝紀建寕元年以陳蕃為太傅又以胡廣為太
傅中平六年獻帝即位以袁隗為太傅其中惟
質帝紀桓帝紀未見立太傅之文而靈帝紀則
兩立太傅與司馬彪所云微有不同考魯相史
晨祠孔廟奏銘云時副言太傅太尉司徒司空
大司農府治所部從事列太傅於太尉之上後
漢書樊凖傅永和初上書五府調省中都官吏
注云太傅太尉司徒司空大將軍虞翊傅詡曰
宜令四府九卿三公也註云太傅太尉司徒司
空凡稱五府四府皆首列太傅於此見漢之太
傅重於三公也
通典後漢惟有太傅一人而無太保(董卓自為太師非漢本制)
謹案後漢書趙典傅曰公卿表典篤學博聞宜
備國師說者以為國師即太師然則後漢之不
置太師亦無其人則闕之意也
後漢書百官志太子太傅一人中二千石職掌輔
導太子禮如師不領官屬太子少傅二千石亦以
輔導為職悉主太子官屬(劉昭注漢官曰員吏十三人)
謹案後漢紀光武紀建武二十八年上問羣臣
誰可傅太子者皆曰執金吾隂識可也博士張
佚正色曰今陛下立太子為隂氏乎即為隂氏
則隂侯可為天下則固用天下之賢上曰善欲
置傅者以輔太子今博士不難正朕况太子乎
即拜佚為太子太傅而以桓榮為太傅然則後
漢命太𫝊始于卓茂命太子太傅始于張佚桓
榮也又考後漢不置詹事以少傅領東宮官屬
與西京異其官屬自太子率更以下别詳詹事
府篇
三國
三國蜀志後主列傳冊曰今以禪為皇太子使使
持節丞相亮授印綬敬聽師傅行一物而三善皆
得焉可不勉與
謹案華陽國志獻帝建安二十四年先主以許
靖為太傅章武元年先主即帝位許靖為司徒
無代為太傅者盖建安二十四年尚襲後漢之
制故設太傅至蜀改元或省其職華陽國志謂
蜀初闕三司之位以待天下(晉志三司即太尉司徒司空亦曰三)
(公)太傅在三司上蜀且闕三司之職則太傅不常
設可知矣又考華陽國志延熙元年立子璿為
皇太子瑶為安定王以典學從事巴西譙周為
太子家令梓橦李譔為僕射皆名儒也則後主
時惟立宮官未見設太子太傅少傅惟魏略曰
禪立為太子諸葛亮為太子太傅然攷諸書及
諸葛亮集亮不為太子太傅故裴松之以為此
魚絭妄說則冊文云敬聽師傅者當别有其人
或先主時亦曾設此官耳
宋書百官志太師魏世不置
晉書職官志魏初惟置太傅以鐘繇為之後又置
太保以鄭冲為之
三國魏志三少帝本紀昔周成建保𫝊之官近漢
顯宗崇寵鄧禹所以優崇雋乂必有尊也其以
太尉為太傅
謹案司馬懿以太尉進太傅且靳大司馬不與
托以朝議避忌(見晉帝宣帝紀)此由曹爽等陽以名號
尊之而隂奪其權如漢初安國侯以右丞相遷
帝太𫝊耳其後太傅置左右長史掾屬舍人各
十人加以典兵則又簒奪隂謀自生亂制非太
傅職司所本有亦非魏代之常經故不具錄焉
通典魏官九品第三品太子保傅
王應麟玉海漢魏故事太子於二傅執弟子禮(通典)
(太子於二傅皆為書不曰令少傅稱臣而太傅不臣)文帝為太子凉茂為太
傅何䕫為少傅謂之二傅
謹案魏世無東宮文帝為太子乃魏國太子也
自後二傅之官遂闕不著
三國吳志諸葛恪列傳恪以大將軍領太子太傅
中書令孫宏領少傅恪更拜太傅
謹案吳之太傅自諸葛恪外見於書紀者惟陸
機著論云張昭為師傅而已若東宮二傅多以
他官兼領如闞澤拜太子太傅領中書如故薛
綜為太子少傅領選職薛瑩以選曹尚書領太
子少傅之類是也惟張温吾粲官太子太傅少
傅程秉以交阯長史徵拜太子太傅當為專任
耳
晉
晉書職官志太宰太傅太保周之三公官也晉以
景帝諱故採周官之名置太宰以代太師之任秩
增三司與太傅太保皆為上公論道經邦燮理隂
陽無其人則闕以平安獻王孚居之自渡江以後
其名不替而居之者甚寡太宰太傅太保為文官
公冠進賢三梁黑介幘
謹案晉以景帝之諱改太師之官名晉書職官
志既云改太宰又云改太保已自相違異通典
則云改太師更屬参差然晉志明云採周官之
名周官無太帥之文則杜佑所說為無據至太
保雖見於周官而古文尚書晉初未出所謂周
官當即周禮周禮有冡宰無太保保氏又下大
夫秩不相當則其為太宰更無疑義况宋齊相
沿並稱太宰尤證據昭然盖作保者史之誤字
惠帝紀稱齊王同為太師者亦史之駁文或其
初避諱作帥字後乃定為宰歟
晉荀勖薦三公保傅保三公保傅宜得其人若使
楊珧参輔東宮必當仰稱聖意
晉書職官志太子太傅少傅泰始三年始各置一
人尚未置詹事官事無大小皆由二傅並有功曹
主簿五官太傅中二千石少傅二千石其訓導者
太傅在前少傅在後皇太子先拜諸傅然後答之
後以儲副體尊遂命諸公居之以本位重故或行
或領時侍中任愷武帝所親敬復使領之盖一時
之制也咸寕元年以給事黃門侍郎楊珧為詹事
掌宫事二𫝊不復領官屬及楊珧為衛將軍領少
傅省詹事遂崇廣傅訓命太尉賈充領太保司空
齊王攸領太傅所置吏屬復如舊二傅進賢兩梁
冠黑介幘五時朝服佩水蒼玉其後太尉汝南王
亮車騎將軍楊駿司空衛瓘石鑒皆領傅保猶不
置詹事惠帝元康元年復置詹事二傅置丞一人
秩千石主簿五官掾功曹史主記門下史錄事戸
曹法曹倉曹賊曹功曹書佐門下亭長門下書佐
省事各一人給赤印安車一乘及廣陵建宮乃置
六傅三太三少以景帝諱師故改太師為太保(晉原)
(别有太保此太保據前文當為太宰之誤)通省尚書事詹事文書關由
六傅自元康之後諸傅或二或三(通典無此二字疑此衍)或
四或六渡江之後有太傅少傅不立師保
通典晉太子六傅各有丞一人
司馬光資治通鑑元熙元年立廣陵王遹為皇太
子以中書監何劭為太子太師衛尉裴楷為少師
吏部尚書王戎為太傅前太常張華為少傅衛將
軍楊濟為太保尚書和嶠為少保胡三省注晉東
宮六傅惟此時具官
謹案晉潘尼集有皇太子釋奠頌云元康三年
春閏月越二十四日既齊輿駕於太學太傅在
前少傅在後恂恂乎宏保訓之道考通鑑永熙
元年東宮六傅已全具而潘尼于元康三年作
頒仍止稱太傅少傅者蓋晉泰始初猶有太
子太傅少傅故當時訓導之職二傅領之皇太
子釋奠其前後特于六傅内舉其最重者耳
宋齊梁陳
宋書百官志太宰一人太傅一人太保一人是為
三公無其人則闕
謹案宋太宰惟孝武帝時以江夏王義恭為之
以後無人
宋書百官志太子太傅一人丞一人少傅一人丞
一人並有功曹主簿五官太傅中二千石少傅二
千石
南齊書百官志齊惟置太傅
謹案齊亦有太宰太保然惟以為贈無生得之
者故志以為惟置太傅
南齊書百官志太子太傅少傅府置丞功曹五官
主簿
南齊書王儉列傳儉領太子少傅舊太子敬二傅
同至是朝議接少傅以賓友之禮
隋書百官志梁有太宰太傅太保太子太傅一
人位視尚書令少傅一人位視左僕射置丞功曹
主簿五官
謹案職官要錄曰三少舊視左僕射冠服同三
太也
隋書百官志陳制官品秩太宰太傅太保秩萬石
品並第一太子二傅中二千石品並第二
通典太子六傅自宋以下惟有傅而無師保
北魏
通典後魏以太師太傅太保謂之三師上公也
謹桉温子昇集有為上黨王穆讓太宰表考晉
宋以後江左皆名太師為太宰而北魏官氏志
及唐六典通典載魏官制仍稱太師不稱太宰
子昇表稱太宰或當時熟習舊名相襲未改歟
唐六典三師訓導之官也其名即周之三公漢始
尊師傅之位在三公上謂之上公無所統職後魏
特稱三師以正其名然非道德崇重則不居其位
無其人則闕之
謹案魏淮陽王欣大統中為太傅文帝曰王三
為太傅再為太師自古人臣未聞此例可知三
師之官在魏固甚重也
通典後魏太子太師太傅太保謂之東宮三師少
師少傅少保謂之東宮三少孝明在東宫宣武皇
帝欲以崔光為太子師傅光固辭帝令太子南面
再拜宮臣皆從太子拜光北面立不敢答拜惟西
向拜謝而出乃授光太子太傅
北齊
隋書百官志後齊循後魏置太師太傅太保是為
三師擬古上公非勛德崇者不居太子太師太
傅太保是為三師掌師範訓導輔翊皇太子少師
少傅少保是為三少各一人掌奉皇太子以觀三
師之德出則三師在前三少在後
謹案魏收𫝊文宣除收為太子少傅仍兼太子
詹事攷隋百官志北齊設太子三師三少又别
設詹事各為專職收以太子少傅兼詹事盖一
時之制也又收未嘗為少傅而温特進集有冬
夜酬魏少傅直史館詩(魏收傳收為太子少傅直館)則太子
少傅當時亦通稱少傅也
後周
隋書百官志周太祖師周之建職置三公三孤以
為論道之官
周書蕭圓肅列傳建德三年授太子少傅圓肅以
任當師傅調護是職乃作少傅箴
謹案成周立三公三孤王之師保即世子之師
保後周建官多倣成周故杜佑謂東宮三師三少
後周不置然蕭圓肅之授太子少傅明著於史
當是為圓肅而特設者歟
隋
隋書百官志三師不主事不置府僚盖與天子坐
而論道者也
謹案師傅保北魏尊為三師北齊因之後周依
周禮又以為三公隋初又為三師煬帝廢之三
師自漢魏以來皆開府置僚屬至隋因後周不
置僚屬盖又省三少不置也
隋書百官志太子置太師太傅太保少師少傅少
保
唐
舊唐書百官志太師太傅太保各一員謂之三師
並正一品訓導之官大抵無所統職無其人則闕
之(通典天寶以前凡三師官雖有其位而無其人)
唐六典三師或親王拜者但存其名耳
資治通鑑貞觀六年上以新令無三師官二月丙
戍詔特置之
謹案此本舊唐書太宗紀而新書百官志則云
隋廢三師貞觀十一年復置疑誤
新唐書百官志太子太師太傅太保各一人從一
品掌輔導皇太子每見迎拜殿門三師合拜每門
必讓三師坐太子乃坐與三師書前名惶恐後名
惶恐再拜太子出則乘路備鹵簿以從少師少傅
少保各一人從二品掌曉三師德行以諭皇太子
奉太子以觀三師之道德自太師以下惟其人不
必備
謹案唐貞觀以還太子師傅皆宰相兼領如魏
徵長孫無忌房元齡蕭瑀高士廉岑文本于志
寕等皆領師傅之職而房元齡蕭瑀高季輔等
又下兼三少乃其後非疾廢眊瞶不任事者即
休戎罷帥不知書者處之而又疎棄斥逐之越
月踰時不得召見甚至縉紳多恥為之然則與
是列者非所以示尊寵其與設官之初意大不
侔矣
五季
資治通鑑安審琦曰皇甫太師寂無音問胡三省
注皇甫遇未必加官至太師也而安審琦以太師
稱之盖五季之世官賞無章當時相稱謂不復論
其品秩就人臣極品而稱之
玉海舊制太師太傅太保為三師太尉司徒司空
為三公並為宰相親王使相加官五代之制司徒
遷太保太保遷太傅太傅遷太尉太尉遷太師檢
校者亦如之
謹案洪邁云唐節度使𢃄檢校其初只左右散
騎常侍如李愬在唐鄧時所稱者也後乃轉尚
書及僕射司空司徒能至此者盖少僖昭以降
藩鎮盛強武夫得志纔建節□其資級已高於
是復升太保太傅太尉其上惟有太師故將帥
悉稱太尉今觀胡氏所云則五季時并簿太尉
而徑稱太師故遼人多呼節度使為太師見金
史世紀相沿固有所自矣此本無預於官制而
史文有此稱號恐滋考證者之疑故存而訂正
之焉
五代會要長興四年四月以秘書監劉贊為秦王
傅時言事者請為秦王置師傅上顧問近臣皆以
秦王名勢隆盛不敢置議請自選擇乃降是命
謹案五季凡師傅官見于新五代史各傅如馮
道為太師趙光逢為太保安童誨為太子太師
季鏻為太子太傅等大約一準唐制然僭濫相
仍槩不足述姑著此以見一時之事云
宋
宋史職官志宋承唐制以太師太傅太保為三師
為宰相親王使相加官(凡除授則自司徒遷太保自太𫝊遷太尉檢校亦如)
(之)若宰臣官至僕射致仕者以在位久近或已任
司空司徒則拜太尉太傅等官若太師則為異數
自趙普以開國元勲文彦博以累朝耆德方特拜
焉政和二年九月詔以太師太傅太保古三公之
官今為三師古無此稱合依三代為三公為真相
之任仍考周制立三孤少師少傅少保亦稱三少
為次相之任
柯維騏宋史新編職官志宣和七年詔復三公不
領三省事治平著令親王不兼三師至徽宗朝皇
子有真授者
歐陽修歸田錄皇子顥封東陽郡王除婺州節度
使檢校太傅翰林賈學士黯上言太𫝊天子師臣
也子為父師於體不順中書檢勘自唐以來親王
無兼師傅官者盖自國朝命官祗以差遣為職事
自三師三公以降皆是虚名故失於因循耳議者
皆以賈言為當也
葉夢得避暑漫錄本朝宰相以三師致仕者元豊
以前惟三人趙韓王太師張鄧公太傅王魏公太
保元豊文潞公始以太師繼之
陸游老學菴茟記史魏公自少保六轉而至太師
文潞公自司空四轉蔡太師自司空三轉秦太師
自少保兩轉而已
王闢之澠水燕談錄國朝享國百三十餘年人臣為
太師者惟趙忠獻文潞公二人者耳
謹案宋三公自太祖以來未嘗備官獨宣和末
三公至十八人盖太師三人太傅四人太保十
一人三少不計也又宋太師未嘗並除紹聖初
始有文彦博吳王顥宣和中蔡京童貫鄭紳靖
康初燕王俁越王偲紹興初秦檜張俊紹熙末
史浩嗣秀王伯圭建隆至紹熙宰臣生拜太師
者五趙晉文彦博蔡京秦檜史浩惟蔡秦二人
以相臣特拜其他皆還政加恩也親王生拜太
師者五人楚王元佐燕王元儼吳王顥燕王俁
趙王偲皆以父兄行得之嗣秀王伯圭以宗室
特拜太師盖王于光宗為親伯父用優禮也又
政和之制除三公三孤者必湏建節加檢校太
子少保少師之類然後除開府儀同三司既除
開府然後除三孤三公南渡後如張韓劉岳諸
武臣猶是如此其後一得建節即徑除開府至
三孤三公益非舊制矣
宋史職官志東宮官太子太師太傅太保太子少
師少傅少保
馬端臨文獻通考宋師傅不常設仁宗升儲置三
少各一人李昉以恭知政事兼掌賓客及陞左相
遂進兼少傅此宰相兼宮僚之始也丁謂兼少師
馮拯兼少傅曹利用兼少保是時實為東宮官餘
多以前宰執為致仕官亦隨本官高下除授太子
少師少傅少保以待前執政其少師亦不輕除若
因遷轉則逓進一官至太師即遷司空矣天禧末
皇太子同聽政乃以首相兼少師自後神宗欽宗
孝宗光宗在東宮皆不置
宋史新編職官志其後錢象祖兼少傅史彌遠賈
似道兼少師皆宰相兼宮僚也
石林燕語國朝宰相執政未有兼東宮職事者天
禧未仁宗初立為皇太子因命宰相丁謂馮拯兼
少師少傅樞密使曹利用兼少保而任中正王曾
為恭知政事錢惟演為樞密副使皆兼賓客前此
所無也謂等因請師傅十日一赴資善賓客以下
隻日互陪侍講從之
謹案宋制以宰相兼宮僚至天禧末乃以首相
兼太子少師故宮僚特重然宋初竇儀左右僕
射東宮三師為表首議云東宮三師為表首討
論故實全無證據其左右僕射援引制勑合為
表首者其事有六云云大旨謂上臺君父之官
東宮臣子之官不得以東宫三師一品為尊然
則宮僚雖以宰相充而百官表次仍當在僕射
後特史彌遠賈似道之流為首輔而兼充少師
則東宫三師望愈重矣
遼
遼史百官志南面朝官三師府太師穆宗應歷三
年見太師唐古特(西番也原作唐骨德今改)太傅太宗會同元
年命馮道守太傅太保會同元年劉昫守太保少
師耶律資忠傳見少師蕭巴格(原作把哥今改正)少傅少
保掌印耶律伊遜(蒙古語九數也原作乙辛今改)重熙中掌太保
印
謹案北魏始改三公為三師宋政和中始復周
官公孤之名遼則太尉司徒司空自為三公而
師傅稱三師盖恭取北魏以來之舊制也
遼史百官志南面東宮三師府太子太師太宗大
同元年見太子太師李崧太子太傅世宗天禄五
年見太子太𫝊趙瑩太子太保大同元年見太子
太保趙瑩太子少師聖宗太平十一年見太子少
師簫從順太子少傅耶律哈里(滿洲語有水寬甸處也原作合里今)
(改正)重熙中為太子少傅太子少保大同元年見太
子少保馮玉
金
金史百官志三師太師太傅太保各一員皆正一
品師範一人儀刑四海東宮官宮師府太子太
師太子太傅太子太保正二品太子少師太子少
傅太子少保正三品掌保護東宮導以德義海陵
天德四年始定制宫師府三師三少詹事院詹事
三寺十率府皆隸焉
元
元史百官志三公太師太傅太保各一員正一品
銀印以道夑隂陽經邦國有元襲其名號特示尊
崇太祖十二年以國王置太師一員太宗即位建
三公其拜罷歲月皆不可考世祖之世其職常缺
而僅置太保一員至成宗武宗而後三公並建無
虚位而東宮常置三師三少盖亦不恒有也
謹案元視宋制故師傅亦稱三公而又有所謂
大司徒司空太尉之屬或置或不置則亦一時
之制也
王圻續文獻通考元成宗大德十一年六月(時武宗已)
(即位)置宮師府立太子太師少師太傅少傅太保少
保等官
明
明史職官志太師太傅太保為三公正一品少師
少傅少保為三孤從一品掌佐天子理隂陽經邦
宏化其職至重無定員無專授洪武三年授李善
長太師徐逹太傅(先是常遇春已贈太保)三孤無兼領者建
文永樂間罷公孤官仁宗復設(永樂二十二年八月復置三公三少)
宣德三年勑太師英國公張輔少師吏部尚書蹇
義少傅兵部尚書華盖殿大學士楊士竒少保兼
太子少傅戸部尚書夏原吉各輟所領侍左右咨
訪政事公孤之官幾於尃授逮義原吉老士竒還
領閣務自此以後公孤皆虚銜為勲戚文武大臣
加官贈官而文臣無生皆三公者嘉靖二年加楊
廷和太傅辭不受其後文臣得加三公惟張居正
萬歷九年加太傅十年加太師
續文獻通考明初設三公府正一品府罷而李善
長徐逹以丞相兼太師太傅
謹案明文臣自張居正外多不敢居三公之位
故孫承宗傅云加太傅力辭不受先以册立東
宫加太保及神宗實錄成加官亦如之並辭免
復以考滿詔加太傅復辭不受而勲臣得之者
前後凡十五人内太師六人太傅四人太保五
人亦制之失中者也
明史職官志太子太師太子太傅太子太保並從
一品掌以道德輔導太子而謹護翼之太子少師
太子少傅太子少保並正二品掌奉太子以觀三
公之道德而教諭焉太少賓客正三品掌侍太子
贊相禮儀規誨過失皆東宮大臣無定員無專授
洪武元年太祖有事親征慮太子監國别設宮僚
或生嫌隙乃以朝臣兼官職李善長兼太子少師
徐逹兼太子少傅常遇春兼太子少保治書侍御
史夏原吉范顯祖兼太子賓客三年禮部尚書陶
凱請選人專任東宮官罷兼領庶於輔導有所責
成帝諭以江充之事可為明鑑立法兼領非無謂
也由是東宮師傅止為兼官加官及贈官惟永樂
間成祖幸北京以姚廣孝專為太子少師留輔太
子自是以後終明世皆為虚銜於太子輔導之職
無與也
謹案太子賓客唐官也始於漢四皓之時從太
子至武帝為太子立博望苑使通賓客晉惠帝
令衛庭王略楊苾裴憲華恒備太子賓友其時
雖非官而謂之東宮賓客唐顯慶元年始以太
子太傅兼侍中韓瑗中書令來濟禮部尚書許
敬宗左僕射兼太子少師于志寕並為皇太子
賓客遂為官額定置四人掌調護侍從規諫凡
太子有賓客之事則為上齒資位間重其流不
雜宋置二人或以宰執兼之太子事以師傅禮
其後相仍不替明洪武初徵儒士王本杜斆趙
民望吳源為四輔官兼太子賓客位尚書上盖
亦宮師之亞也
國朝不設斯官故附著於此
欽定歷代職官表卷六十七
