欽定歷代職官表卷五十五
各省駐防將軍等官表
各省駐防將軍等官
國朝官制
直隸
保定府城守尉一人防禦四人驍騎校四人
滄州城守尉一人防禦四人驍騎校四人
寳坻縣防守尉一人防禦二人驍騎校一人
東安縣防守尉一人防禦二人驍騎校一人
采育防守尉一人防禦二人驍騎校一人
霸州防守尉一人防禦二人驍騎校一人
固安縣防守尉一人防禦二人驍騎校一人
雄縣防守尉一人防禦二人驍騎校一人
良鄉縣防守尉一人防禦二人驍騎校一人
謹案以上俱稽察九處駐防旗務大臣所屬故
列於熱河密雲山海關三處副都統之前
熱河副都統一人協領兼佐領五人佐領十五人防禦
二十人驍騎校二十人
密雲縣副都統一人協領四人佐領十六人防禦十六
人驍騎校十六人分駐古北口防守尉一人防禦二人
驍騎校四人昌平州防守尉一人防禦二人驍騎校一
人
山海關副都統一人協領兼佐領二人佐領六人防禦
八人驍騎校八人分駐喜峯口防守尉一人防禦二人
驍騎校四人冷口防守尉一人防禦二人驍騎校三人
玉田縣防守尉一人防禦二人驍騎校二人三河縣防
守尉一人防禦二人驍騎校二人順義縣防守尉一人
防禦二人驍騎校一人永平府防守尉一人防禦二人
驍騎校二人羅文峪防禦一人驍騎校二人
謹案以上三處副都統皆自率所屬專鎮一方
别無將軍都統以節制之其張家口都統惟轄
察哈爾八旗别見各處辦事大臣表中兹不復
載
陜西
西安將軍一人副都統二人協領兼佐領八人佐領三
十二人防禦四十人驍騎校四十人
甘肅
寧夏將軍一人副都統一人協領兼佐領五人佐領十
九人防禦二十四人步營防禦二人驍騎校二十四人
凉州副都統一人協領兼佐領二人佐領六人防禦八
人驍騎校八人莊浪城守尉一人佐領四人防禦四人
驍騎校四人
謹案各省副都統皆統於將軍惟凉州副都統
不屬寧夏將軍節制
江蘇
江寧將軍一人副都統一人協領兼佐領八人佐領三
十二人防禦四十人驍騎校四十人分駐京口副都統
一人協領兼佐領二人佐領十四人防禦十六人驍騎
校十六人
浙江
杭州將軍一人副都統一人協領兼佐領九人佐領二
十三人防禦二十人驍騎校三十二人分駐乍浦副都
統一人協領兼佐領五人佐領十一人防禦八人驍騎
校十六人
湖北
荆州將軍一人副都統二人協領兼佐領十人佐領四
十六人防禦五十六人驍騎校五十六人
廣東
廣州將軍一人副都統二人協領兼佐領八人佐領八
人防禦三十二人驍騎校三十二人水師營協領一人
佐領二人防禦二人驍騎校六人
福建
福州將軍一人副都統一人協領兼佐領八人佐領八
人防禦八人驍騎校十六人水師營協領一人佐領二
人防禦二人驍騎校六人
四川
成都將軍一人副都統一人協領兼佐領五人佐領十
九人防禦二十四人驍騎校二十四人
山東
青州副都統一人協領兼佐領四人佐領十二人防禦
十六人驍騎校十六人兼轄分駐德州城守尉一人防
禦四人驍騎校四人
謹案山東駐防未設將軍惟以副都統管領與
熱河密雲山海關諸處同例
山西
太原城守尉一人防禦四人驍騎校四人
謹案山西城守尉乾隆二十五年定歸巡撫節
制
河南
河南城守尉一人佐領十人防禦十人驍騎校十人
謹案河南城守尉乾隆二十五年亦定歸巡撫
節制
歷代建置
謹案戍防險要三代已然然因事而行及期而
代特以為征調之役不以為設官之制也秦漢
以後兵制逓更或隨時以制宜或應機而馭變
經畫措置靡所不周而求如
國朝駐防之法者則史籍所傳未之前睹夫綠旗
之兵名為統於標營實則散在塘汛每猝不易
集有勁旅為之坐鎮而後遇有調發乃可以振
策即行綠營之兵騎射不能盡嫻戰鬭亦不能
盡勇多相沿積習有八旗為之矜式而後耳濡
目染乃可以相觀漸化
祖宗定鼎之初必以羽林七萃棋布星羅於天下用意
至為深遠且即三代盛時出車還率雨雪楊柳
有道途之感瓜苦栗薪有家室之情故征調可
暫不可常惟駐防之制挈孥以往世其廪禄則
居處安而人心固又主客異形山川殊勢地非
素習未習長驅惟駐防之制世居是土明其道
路之夷險識其攻守之緩急則遇事駕輕就熟
雖戍兵而無異土人蓋一舉而數善備焉此誠
非自古以來籌兵者之所意及故博稽史籍亦
無舊典之可徵然蕭統有言椎輪為大輅之始
層冰為積水所成古來用武之朝善謀之將亦
有窺見此意之一二者謹摭其近似具列於左
用備參考焉
三代(未置)
謹案周禮夏官曰司險掌九州之圖以周知山
林川澤之阻皆有守禁鄭康成註曰國曰固野
曰險夏官有掌固掌在國城郭則司險掌畿外
阻固也蓋名山大澤不以封凡險奥之區皆隸
王室有王官以司其禁戒是亦駐防之意然有
司之守非軍旅之鎮也又易祓周禮總義曰詩
溥彼韓城燕師所完傳以為燕安也言王師久
屯於外皆安集也則周時王國六師固有分屯
調守之事考小雅有遣戍勞還之詩多述其載
離寒暑則當時鄉遂六師不過有事征遣無事
歸耕與駐防之永鎮一方者亦有異今不敢附
會古義強相牽合用以見
國朝兵制之善為三代之所未及也
秦(未置)
謹案漢書嚴安列傳稱秦使蒙恬將兵戍於北
河又使尉佗將卒戍越然皆非久駐之師其統
兵之官亦未嘗有特設之制也
漢
司馬貞史記索隠孔文祥云邊境有屯兵後因置
將屯將軍
謹案章如愚山堂考索曰漢高祖之世南北二
軍不出而民兵散在郡國有事以羽檄召材官
騎士以備軍旅文帝始以銅虎符代檄當時各
因其地以中都官號將軍將之如魏遫為北地
將軍周竈為隴西將軍事已而罷是將軍之因
地為名實昉於此然事已而罷則與今駐防將
軍迥異至漢書武帝本紀稱元光元年衛尉李
廣為驍騎將軍屯雲中其事亦與秦戍北河等
惟司馬貞史記索隠所稱將屯將軍以屯駐邊
疆特設此制所將雖亦郡國之兵而坐鎮一方
與今駐防將軍尚髣髴相似也
後漢
後漢書和帝本紀永元十一年復置右校尉官(李賢)
(注東觀記曰置在西河鵠澤縣)
謹案漢之五校本衛宿禁旅然每遠出屯戍如
鄧鴻以將軍長史率五營士屯雁門朱寵以北
軍中侯將五營士屯孟津是也班雄以屯騎將
五營兵屯長安三輔征西馬賢將左右羽林五
校士屯漢陽西河鵠澤亦置右校尉均以禁近
親兵分布於巖疆重地與今駐防將軍之制相
近
洪适隸釋張公神碑監黎陽營謁者豫章南昌李
丞釋曰漢志註云世祖以幽冀并州兵騎定天下特
於黎陽立營以謁者監之
謹案漢官儀中興以幽冀并州兵克定天下故于
黎陽立營以謁者監之考光武以幽冀并兵制
勝與唐高祖太原兵同皆所謂自將親兵也謁
者以内臣典天子親兵置營黎陽與今之駐防
各官相近後漢書馬武竇固陳訢以黎陽營兵
破西羌鄧訓以黎陽營兵防烏丸竇憲以黎陽
營兵破匈奴劉尚以黎陽營兵破迷唐度尚以
黎陽營兵救零陵然則黎陽營在後漢當與五
校並重故必以中謁者典之於外重兵重鎮委
任必由禁近也又考玉海載北邊有變則置度
遼官南蠻或叛則置象林兵羌犯三輔則置長
安雍二尉鮮卑入寇則置漁陽營永建元年緣
邊增步兵陽嘉元年緣海各屯兵而扶風漢陽
三百塢魏郡恒山六百一十六塢凡此皆以重
兵分屯但主之者未必皆由内臣也而因事設
屯興廢無常與今各省駐防當有間也
三國(未置)
晉(未置)
謹案晉書温嶠列傳稱先朝使五校出田令四
軍五校有兵者及護軍所統外可分遣二軍出
并屯要害處是亦駐防之意然嶠之所請當時
未見舉行時虚有是議而已
宋齊梁陳(未置)
北魏
周書鄭偉列傳魏恭帝二年進位大將軍除江陵
防主都督十五州諸軍事專戮副防主杞賓王坐
除名
謹案北魏六鎮皆在代京之北以屏蔽平城故
都各鎮鎮將實近今
盛京各處駐防副都統之職故不列于此表惟江
陵防主副防主之類則近于今之各省駐防將
軍及副都統矣
北齊(未置)
後周(未置)
隋
隋書文帝本紀開皇十年五月乙未詔曰魏末役
車歲動未遑休息權置防府南征北伐居處無定
朕甚愍之凡軍人可悉属州縣墾田籍帳一與民
同軍府統領宜依舊式罷山東河南及北方極邊
之地新置新府
馬端臨文獻通考隋兵制大約仍周府兵之舊而
加潤色諸府之兵有郎將副將防主團主以相統
治其外又有驃騎車騎二府皆有將軍後更驃騎
曰鷹揚郎將車騎曰副郎將别置折衝果毅此府
兵之大略也
謹案周剏府兵之制然地狹民寡征調頻仍未
得盡行其法及隋既平陳始置郎將副將防主
團主諸職駐防之制始于是稍詳矣其防主一
官為郎將副將之屬與北魏防主名同實異猶
宋之巡檢專制諸州今巡檢則為雜流末秩也
唐
新唐書兵志高祖初起開大將軍府發自太原有
兵三萬人及諸起義以相屬得兵二十萬武德初
始置軍府以驃騎車騎兩將軍府領之析關中為
十二道曰萬年道長安道富平道醴泉道同州道
華州道寧州道岐州道豳州道西麟州道涇州道
宜州道皆置府三年更以萬年道為恭旗軍長安
道為鼓旗軍富平道為元戈軍醴泉道為井鉞軍
同州道為羽林軍華州道為騎官軍寧州道為揚
威軍岐州道為平道軍豳州道為招搖軍西麟州
道為苑游軍涇州道為天紀軍宜州道為天節軍
軍置將副各一人以督耕戰以車騎府統之六年
廢十二軍改驃騎曰統軍車騎曰副將居歲餘後
十二軍軍置將軍一人軍有防置主一人以檢察
戶口勸課農桑太宗貞觀十年更號統軍為折衝
都尉副將為果毅都尉諸府總曰折衝府凡天下
十道置府六百三十四皆有名號而關内二百六
十有一皆以隸諸衛凡府三等兵千二百人為上
千人為中八百人為下置折衝都尉一人左右果
毅都尉各一人長史兵曹副將各一人校尉六人
士以三百人為團團有校尉五十人為隊隊有正
十人為火火有長
杜牧原十六衛外開折衝果毅府五百七十四上
府不越一千二百人五百七十四府凡有四十萬
人
陸贄奏議太宗列置府兵八百所而關中五百舉
天下不敵關中則居重馭輕之意也
唐會要武德三年七月十一日下詔曰周置六軍每
習蒐狩漢增八校畢選驍勇今伊洛猶蕪江湖尚
梗各因部校序其統屬改換鉦鐸創造徽章取象
天官作其名號于是置十二衛將軍取威名素重
者為之分關内諸府隸焉關内置府二百六十一
精兵士二十六萬舉關中之衆以臨四方又置折
衝府二百八十通給舊府六百三十三河東道府
額亞于關中河北之地人多壯勇故不置府其諸
道亦置
季本禮疑圖今按唐之諸衛環衛京師以隸外府
之兵而十道諸州則分列州鎮謂之折衝章氏所
謂府兵雖散在諸道然折衝都尉並遥隸于諸衛
是也折衝府雖各在外治兵而官實内任故百官
志係于諸衛之後不列于外官之中欲使聫属于
内焉蓋其職與漢都尉同但不似都尉之為外任
官耳上府千二百人中府千人下府八百人蓋所
選材力之士而以折衝府統之使得專隸如漢之
材官騎士統於都尉而課都試也季冬率屬教戰
正指都試非謂練卒歲止一次而已如此則兵皆
常練無不可用之人矣故二十為兵六十而免中
間四十年既隸戎籍所業在兵時或散罷就田可
以不廢生理故志謂府兵之置居無事時耕于野
得寓兵於農之大意焉折衝府數會要與陸贄杜
牧之說多寡不同意者各據一時所見或所傳聞
異詞耳今姑以唐志為正凡十道置府六百三十
四而關内六百二十一皆以隸諸衛也其隸諸衛
也左右衛皆領六十府諸衛領五十至四十餘則
隸東宫六率李泌以為東宫六率領六至三蓋十
二衛者天子之宿衛也東宫有左右率府擬左右
衛司禦率府擬左右領軍衛左右清道率府擬左
右金吾衛則太子之宿衛也以此分配則盡六百
三十四府而分隸於十二衛與東宫六率矣太子
六衛理不可虚以兵分衛則可以府分隸則不可
故章氏曰太子管軍非古制也然太子所隸之兵
亦必止於其所當番上之府耳其餘固皆隸于十
二衛也章氏以為唐置十六衛外統關内天下諸
府番上宿衛者是不知監門千牛四衛不與于領
番上之兵也考之六典十二衛與六率分隸之兵
共隸三百一十九府而左右衛止共領五十府領
軍衛六十府其餘或五十府四十九府六率不過
五府三府此與唐志李泌所傳之數雖有不同而
大略不甚相遠矣然府各有名著為定額似以二
千里上下之府歲立常番而十道之中如劔南嶺
南所極之地不止二千里外者亦當在番上之列
矣雖番分十二十二月之内始一月上勢必有所
不及此不過寓控制遠方之術而已于政未為盡
便也又十道總立六百三十四府而關内一道獨
得二百六十一府其餘九道僅總得三百七十三
府要之近地府密遠地府疎詳内略外亦恐地遠
則勢有所難行歟然而地近則役煩亦可想見矣
天下之府凡六百三十四李泌以為通計六十八
萬人而以約番上十二衛及東宫六率如前六典
所分三百一十九府約得三十一萬九千人則宿
衛之兵當天下府兵之半分為數番每月更上以
後日張說募兵之數約之則京師常有十二萬人
足備天子六軍正副之數而番下者亦足以為州
府居守之資此居重馭輕亦治兵之善術也至其
有事調發雖當遠府而所隸之衛皆得與聞焉否
則何取于以府隸衛哉故典要云折衝府每歲十
一月以衛士帳上于兵部以俟征發天下衛士六
十餘萬六十餘萬云者其即李泌六十八萬之數
歟以六十餘萬之衆而通謂之衛士可見其皆隸
於十二衛矣然兵部者本兵之任也故徵發之數
給番之差總制焉又以見十二衛之有所統矣其
應番之府而兵先調發則必有代之給番者且二
千里内外有衆六十餘萬更番之兵不患其寡餘
兵隸在折衝緩急自能相應故雖遠在邊陲兵威
亦足遥制觀李泌曰府兵分隸京師諸衛有寇則
以符契發付邊將無寇分番宿衛蓋言邊地在京
西而當二千里内外者所發之兵固亦應番宿衛
之士然亦可見府兵初行但有征調而無久戍矣
因調兵而成久戍之例因久戍而淹更番之期府
兵之困蓋由於此其法安得而不壊哉
謹案唐之折衝府散在諸道而内領于十六衛
關内諸府既如今八旗勁旅栱護京師則諸道
折衝府實與今各省駐防相近然考資治通鑑
稱德宗貞元二年上與李泌議復府兵泌因為
上歷叙府兵自西魏以來興廢之由且言府兵
平日皆安居田畆每府有折衝領之折衝以農
隙教習戰陣國家有事徵發則以符契下其州
及府(胡三省注府者折衝果毅府)恭騐發之至所期處將帥
按閱有教習不精者罪其折衝甚者罪及刺史
軍還則賜勛加賞便道罷之行者近不踰時遠
不經歲高宗以劉仁軌為洮河鎮守使以圖吐
蕃於是始有久戍之役云云是仍然征調往來
不及我
朝駐防之制可經諸久遠也又舊唐書職官志稱
至德後大郡要害之地置防禦使以治軍事其
名與今防禦同然唐之防禦使實如今之兵備
道職掌迴不相侔故不列於表
五季(未置)
宋
李燾續通鑑長編凡禁軍之最親近者執戟殿
陛宿衛宫省扈從乘輿號諸班直非諸班直於御
前忠佐軍頭司皇城司騏驥院餘軍皆以守京師
備征戍而出戍邊或諸州更戍者謂之屯駐非戍
諸州而隸於總管者謂之駐泊非屯駐駐泊而
以糴賤留便廪給謂之就糧
武經總要定州路置本路駐泊馬步軍都部署以
下兵官所統定保深祁廣信安肅順安永寧八州
軍順安軍今置真定府路駐泊馬步軍都部署以
下兵官統真定府磁相邢趙洺六州
文獻通考自唐中葉後營兵在諸鎮每防秋征行
大則節將自往小則列校董之禁衛雖設而皆非
精練然屯營之處頗雜耕戰五代以來亦有近藩
之地更迭戍守者太祖太宗懲累朝藩鎮跋扈盡
收兵於京師其邊防外藩須兵屯守者自京而遣
故有駐防屯泊之名其京畿諸州便運路者則有
就糧兵焉許挈家屬以往及本州兵皆更迭屯駐
代還始復舊所
柯維騏宋史新編職官志總管鈐轄司掌總治軍
旅屯戍營防守禦之政令都總管以節度使充副
總管以觀察以下充舊相重臣亦為都總管有禁
兵駐泊其地者以駐泊冠之若鈐轄舊以朝官及
諸司使以上充官卑資淺則去都字
宋史職官志路分都監掌本路禁旅屯戍邊防訓
練之政令以肅清所部州府以上都監皆掌其本
城屯駐兵甲訓練差使之事資淺者為監押
王安石馬正惠公神道碑移鄜延路駐泊兵馬都
總管兼知延州蜀人於公去皆環以泣公至延州
羌方以兵覷邊會上元開門張燈視以無為而羌
不能為寇
禮疑圖駐泊屯駐皆自禁軍而遣然禁軍之中惟
上軍為重故其賜犒特厚軍頭司所掌者駐泊則
駐泊重於屯駐而應駐泊者大抵皆上軍也故軍
頭司引對焉就糧而代戍者亦禁軍也則與中下
軍皆在屯駐之列而不必軍頭司引對矣然太祖
時就糧亦有駐泊者豈預於駐泊者即得為上軍
乎廂軍而屯者常在本州亦謂之屯駐禁軍廂軍
皆有指揮其在屯所則總管鈐轄都監監押各隨
所部而統之兵志載熙寧三年詔所謂上番軍或
就糧軍為戍當遣者並隸總管司即其制也
謹案陳傅良謂宋初天下元無禁兵所謂禁兵
者皆三司之卒分屯而更戍是以有屯駐駐泊
之名而鈐轄都監監押之官所部領者也其三
邊之兵間因事宜升為禁軍則所謂四十四處
禁軍是已自元昊叛而西北有保毅王倫叛而
東南有宣毅於是列郡稍置禁軍嘉祐中詔東
南帥司各置威果凡二十五指揮熙寕按天下
廂軍之籍而立教閱之法其後以廂軍團併為
額則兩浙崇節福建保節之類是也教閱之兵
因别為額而隸之將下則兩浙雄節福建廣節
之類是也元豐兵令悉以雄節之屬升同禁軍
而禁軍始徧天下然則鈐轄總管當如今駐防
將軍之比都監監押當如今城守尉防守尉之
比以其為統領禁軍而設故已見提督總兵表
内而仍互見於此
宋史職官志諸軍都統制副都統制統制統領建
炎初置御營司擢王淵為都統制紹興十一年三
大將兵罷諸軍皆冠以御前二字擢其偏禆為御
前統領官以統制御前軍馬入銜秩高者為御前
諸軍都統制且令仍舊駐劄以屯駐州名冠軍額
之上其後興元江陵建康鎮江府興金鄂江池州
及平江許浦水軍皆除都統制官卑者稱副都統
制又有統制同統制副統制統領同統領副統領
王應麟玉海建炎元年五月以河北兵為御營五
軍三年四月又更置御前五軍而劉光世所領西
兵則謂之巡衛軍在五軍之外是歲又改為神武
軍紹興元年十二月又改為行營四護軍十一年
四月三宣撫司罷乙未乃改其部曲稱某州駐劄
御前諸軍
謹案宋所設都統制皆一時權宜不為經常之
制然其結銜帶御前之名而仍以屯駐州名冠
軍額之上則與今之八旗駐防都統頗亦相近
故已見提督等篇而亦互見於此
遼
遼史兵衛志衆部族軍衆部族分隸南北府守衛
四邊各有司存具如左北府凡二十九部侍從宫
帳奚王府部鎮南境五院部六院部東北路招討
司烏威(蒙古語樹林也原作烏隗今改)部東北路統軍司約囉(滿洲)
(語响箭也原作遥里今改正)部伯特(滿洲語無能也原作伯德今改)部敖拉(蒙古)
(語山也原作與里今改)部南冠部北冠部圖嚕(滿洲語腰刀繫也原作圖)
(盧今改)部珠展(蒙古語厚也原作朱者今改)達嚕噶(觧見戶部篇)部河
西部西北路招討司圖魯卜(蒙古語模樣也原作突里不今改)部
阿雅(索倫語好也改原作奥□今)女直部室韋部西南路招討司
納喇(人名係蒙古語日也原作湼剌今從八旗姓氏通譜改正)部烏庫哩(人名係索)
(倫語牛也原作烏古剌今從八旗姓氏通譜改正)部納喇永安(滿洲語沙子也原作)
(越兀今改)部默古斯(蒙古語寡少之寡也原作梅古悉今改)部吉達(滿洲語鎗)
(也原作頡的今改)部鼐竒特(原作匿訖今從八旗姓氏通譜改正)唐古部哈
喇(蒙古語黑色也原作鶴剌今改)唐古部黃龍府都署司烏延(滿洲)
(語柔軟也原作隗衍今改)突厥部奥衍突厥部北唐古部五國
部烏爾古(蒙古語孽生也原作烏古今改)迪里(索倫語頭也原作敵烈今改)統
軍司達魯(蒙古語琵琶骨也原作迭魯今改)迪里部威烏爾(唐古特語)
(中氣也原作隗烏古今改)部北敵烈部南府凡一十六部鎮駐
西南境伊實(解見八旗都統篇)部西南路招討司丕勒(解見)
(八旗都統篇)部達勒達(滿洲語遮蔽也原作迭達今改)達喇(解見軍盛京將等)
(官篇)部丕勒(解見八旗部統篇)達嚕噶(觧見戶部篇)部伊勒敦(滿洲)
(語順便也原作乙典今改)女直部西北路招討司卓特(觧見八旗都統)
(篇)部東北路統軍司塔瑪布古德(原作鼻古德今改)部東
北路女直兵馬司伊實阿爾威(蒙古語阿爾花紋也威樹林也原作)
(奥隗今改)部東京都部署司卓特阿爾威部揚珠(唐古特語)
(儀表也原作窈瓜今改)部刷(觧見八旗都統篇)部哈凖(滿洲語犁刀也原作曷术)
(今改)部戍倒塌嶺鄂博庫(滿洲語沭盆也原作訛俟括今改)部屯駐
术胡薩拉噶(蒙古語樹枝也原作撤里葛今改)部南唐古部色克
圖(滿洲語小兒聰慧也今從八旗姓氏通譜人名改正)部
遼史百官志北面軍官遼官帳部族京州屬國各
自為軍體統相承分數迭然考其可知者如左大
將軍府各統所治軍之政令大將軍上將軍將軍
小將軍諸路兵馬統署司諸路兵馬都統署諸路
兵馬副統署
謹案遼宫帳部族兵分部𠫭列各以其地為部
名亦今直省駐防之所由昉其將有大將軍都
統署以下諸官稱號均復相近唯遼分置于北
面而未嘗遍於南面諸州為少異耳
金
金史兵志金興用兵如神無敵當世俗本鷙勁人
多沈雄兄弟子姓才皆良將部落保伍技皆銳兵
及其得志中國乃以明安穆昆(觧見八旗都統篇)恭居漢
地迨國勢浸盛罷遼東渤海漢人之襲明安穆昆
者漸以兵柄歸其内族然樞府簽軍兼采漢制伐
宋之役參用漢軍及諸部族而統以國人
謹案金始制以三百戶為穆昆穆昆十為明安
繼而諸部來降率用明安穆昆之名以授其首
領而部伍其人至海陵天德二年省并中京東
京等路諸節鎮及明安穆昆貞元遷都復徙上
京路諸明安處之中都及山東北京河間大定
間又遷山東東路八穆昆處之河間又多易置
河北山東所屯之舊皆授田給牛使之耕食以
蕃衛京國乃大重其權授諸王以明安之號蓋
諸明安統率所部散處各路與今各省駐防之
制頗為相近而其以契丹漢人及渤海軍奚軍
俱設明安亦有似今蒙古漢軍並列八旗之制
也至諸明安穆昆其品秩職掌已詳八旗都統
篇此不複舉
元
元史兵志世祖混一海内命宗王將兵鎮邊徼襟
喉之地而河洛山東據天下腹心則以蒙古特默
齊(觧見八旗都統篇)軍列大府以屯之淮江以南地盡南
海則名藩列郡又各以漢軍及親附等戍焉
謹案元於各路立萬戶府各縣立千戶所各道
以宣慰司元帥總之其所統蒙古軍皆國人而
特默齊軍則諸部族也其後各處鎮守頗多移
徙而所謂蒙古軍特默齊軍者亦無一定之籍
矣
明
明史兵志太祖為吳王罷元帥總管萬戶諸官號
而覈其所部兵五千人為指揮千人為千戶百人
為百戶三十人為總旗十人為小旗天下既定度
要害地係一郡者設所連郡者設衛大率五千六
百人為衛千一百二十人為千戶所百十有二人
為百戶所所設總旗二小旗十大小聮比以成軍十
三年改大都督府為五分統諸軍司衛所二十六
年定天下都司衛所共計都司十有七留守司一
内外衛三百二十九守禦千戶所六十五及成祖
在位二十餘年多所增改其後措置不一
謹案明各衛所之兵有從征有歸附有謫發其
從征者係諸將所部兵既定其地因以留戍頗
與今駐防之制相近而諸軍司衛所統於五軍
都督府征調則統於諸將事平則散歸各衛亦
猶存唐府兵遺意然各都指揮使多由世襲無
所别擇軍職冒濫為世所輕其後五軍府如贅
疣弁帥如走卒衛所軍士隠名虚冒至舉天下
之兵不足以任戰守明政不綱莫此為甚迨我
國家立駐防之制内承
天府之營衛外鞏列服之藩維生養訓練屹如金
湯始一變明季諸衛之陋習洵足以昭一統之
業而奠億載之基者矣
欽定歷代職官表卷五十五
