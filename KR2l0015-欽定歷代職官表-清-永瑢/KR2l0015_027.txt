欽定歷代職官表卷二十一
通政使司表
通政使司
國朝官制
通政使司通政使滿洲漢人各一人(滿洲初係二品順治十五年改為三)
(品康熙六年復為二品九年定滿洲漢人俱為正三品)副使滿洲漢人各一人(滿洲)
(初係三品順治十六年改為四品康熙六年復為三品九年定滿洲漢人俱為正四品)參議滿洲
漢人各一人(滿洲初係品品順治十六年定滿洲漢人俱為正五品)
掌受天下章奏校閱送閣稽其程限而按其違失
有不如式者劾論之順治元年初設通政使滿洲
漢人各一人左通政滿洲漢人各一人右通政漢
人二人左參議滿洲漢人各二人右參議漢人二
人康熙三十八年省漢人右參議一人五十二年
省漢人左參議一人乾隆十年省漢人右通政一
人十三年省右通政員額改左通政為通政副使
又省參議滿洲漢人各一人並去左右銜
經歷滿洲漢人各一人(正七品)知事滿洲漢人各一人(初制)
(四品後定為正七品)
掌出納文移承受案牘經歷初稱司務後改為經
歷知事初置滿洲二人漢軍一人後省漢軍員缺
乾隆十七年改滿洲知事二人為滿洲漢人各一
人
筆帖式滿洲六人漢軍二人
初制滿洲八人漢軍二人後省滿洲二人(職事具吏部篇)
登聞鼓廳筆帖式滿洲漢軍各一人
凡軍民實有冤抑所司不受理擊登聞鼓陳訴者
由司覈實奏
聞下所司昭雪誣控越訴者論如法初順治元年設登
聞鼓於都察院門日以御史一人監之十三年移
置長安右門外以給事中或御史一人更替管理
康熙六十一年始以其事併入通政使司置筆帖
式以掌之
歷代建置
三代
周禮夏官大僕下大夫二人掌諸侯之復逆(鄭司農云)
(復謂奏事也逆謂受下奏)小臣上士四人掌三公及孤卿之復
逆(賈公彦曰諸侯是賓客其復逆太僕尊官掌之三公孤卿是臣在朝廷故小臣掌之也)御
僕下士十有二人掌羣吏之逆及庶民之復(鄭康成曰)
(羣吏府史以下)
謹案周官復逆大僕與小臣御僕實分之(周太僕與)
(今太僕寺之職不同說詳太僕寺篇)蓋以僕臣之朝夕王所者使
之出入傳達以防壅蔽與今中外臣僚劄子由
奏事處呈遞者其制實相脗合然當時入告之
體尚無所區分則大僕掌諸侯之復逆與今通
政司受督撫章疏者職掌亦為相近今故著之
於表至唐虞納言出入王命為後世尚書之職
當如今之内閣及軍機處舊說以通政使司當
之非也
秦
宋書百官志秦冇公車司馬令
史記秦始皇本紀制曰可裴駰集解羣臣有所奏
請尚書令奏之下有司曰制
謹案秦代上書之制史文不詳裴駰此解特據
漢法以證之然尚書令實自秦始置以宦者為
之始皇本紀又稱百官奏事如故宦者輒從車
中可其奏云云當即尚書令主章報之職蓋在
廷諸臣有所奏請得由尚書通進也至公車司
馬令漢志不詳惟見於沈約宋書考資治通鑑
載二世三年章邯使長史司馬欣請事至咸陽
留司馬門三日趙高不見云云是當時郡縣及
軍中言事者皆當詣司馬門而公車司馬令主
受天下章奏並如漢制矣
漢
漢書百官公卿表衛尉屬官有公車司馬令丞顔
師古注漢官儀曰公車司馬掌殿司馬門天下上
事及闕下凡所徵召皆總領之令秩六百石
三輔黃圖漢未央長樂甘泉宫四面皆有公車(主受)
(章疏之處)司馬門凡言司馬者宫垣之内兵衛所在
司馬主武事故謂宫之外門為司馬門按漢官衛
令諸出入殿門公車司馬門者皆下不如令罰金
四兩王莾改公車司馬門曰王路四門分命諫大
夫四人受章疏以通下情百官表衛尉屬官有公
車司馬令丞漢官儀云公車司馬掌殿司馬門夜
檄宫史天下上事及闕下凡所徵召皆總領之令
秩六百石
程大昌雍錄師古曰未央殿雖南嚮而上書奏事
謁見之徒皆詣北闕公車司馬亦在此焉是似以
北闕為正門矣而又有東闕至於西南兩面無門
闕矣關中記曰未央東有蒼龍北有元武闕元武
闕即北闕已又有閶闔門止車門有門無闕也至
廟記則曰未央有白虎闕屬車闕按漢書蒼龍元
武既為東北闕名則夫白虎也者當為西闕矣不
知所記孰真也禁中省中漢書章邯使長史請
事留司馬門三日師古曰凡言司馬門者宫垣之
内兵衞所在四面皆有司馬司馬主武事故總謂
宫之外門為司馬門又初元五年令從官給事宫
司馬中者得為大父母父母兄弟通籍應劭曰司
馬中者宫内門也司馬主武兵禁之意也師古曰
司馬門者宫之外門也衛尉有八屯衛候司馬主
衛士徼巡宿衛每面各二司馬故謂宫之外門為
司馬門每面二司馬是四面八司馬也又張釋之
為公車令大子與梁王共車入朝不下司馬門釋
之追上劾奏之如淳曰宫衛令諸衛出入殿門公
車司馬門者皆下不如令罰金四兩成帝永始四
年未央宫東司馬門灾案此即是宫門四面皆有
司馬門自司馬門内則為禁中孝元之后父名禁
避諱改禁中為省中禁者有所禁止也省者察也
漢制官於禁中者皆有二尺竹籍記人之年名字
物色垂之宫門案省相應乃得入也初元之制凡
從官給事官司馬門中得為親屬通籍則夫禁中
之門立籍以行案省者正以防禁省察為義也
漢書東方朔傳待詔公車顔師古注公車令上書
者所詣也
司馬光資治通鑑有男子自謂衛太子公車以聞
胡三省注公車主受章奏
後漢書百官志公車司馬令一人六百石掌宫南
闕門凡吏民上章四方貢獻及徵詣公車者丞尉
各一人
蔡邕獨斷凡羣臣上書於天子有四名一曰章二
曰奏三曰表四曰駮議章者稱稽首上書謝恩陳
事詣闕通者也奏者京師官但言稽首下言稽首
以聞其中所請若罪法案劾公府送御史臺公卿
校尉送謁者臺也表者上言臣某言下言臣某誠
惶誠恐頓首頓首死罪死罪文多用編兩行文少
以五行詣尚書通者也凡章表皆啟封其言密事
得皂嚢盛其有疑事公卿百官會議其獨執異意
者曰駮議
謹案漢代上書之制據獨斷所言惟章以詣闕
通進當為公車令所受而奏以上御史謁者二
臺表以上尚書皆徑送臺省似通達奏牘本非
一處然參考史傳及兩漢所遺金石刻文則當
時上事實無不由尚書者史記三王世家大司
馬臣去病昧死再拜上疏皇帝陛下御史臣光
守尚書令奏未央宫制曰下御史六年三月己
亥御史臣光守尚書令丞非(索隠曰奏狀冇尚書令官位而史闕)
(其名丞非者或尚書左右丞非其名也)下御史書到又洪适隸釋
載後漢史晨祠孔廟碑前云建寕二年三月
己酉魯相臣辰長史臣謙頓首死罪上尚書末云
臣晨誠惶誠恐頓首頓首死罪死罪上尚書副
言太傅太尉司徒司空大司農府(樊毅復華下民租碑與此)
(同)又無極山碑前云光和四年某月壬子太常
臣耽丞敏頓首上尚書末云臣耽愚戇頓首頓
首上尚書制曰可太常承書從事十七日丁丑
尚書令忠奏雒陽宫光和四年八月辛酉朔十
七日丁丑尚書令忠下云云二書所載皆當日
文疏格式可知内外章奏每事必經尚書傳逹
御史雖稱受公卿奏事而三王世家所列乃與
尚書令聯銜則亦仍以尚書為主其謁者奏事
惟見於漢書魏相傳所引明堂月令之文(相奏明堂)
(月令曰大謁者臣章受詔長樂宫曰令羣臣議天子所服相國臣何御史大夫臣昌謹與將軍)
(臣陵等議云云大謁者臣章奏制曰可)疑本漢初舊制其後謁者
職司儐贊則所受者但當為公卿朝賀請謝之
事而它無預焉故漢之尚書奏下衆事其職實
如今之内閣及奏事處也惟是尚書地居禁近
非外僚所得出入而公車令總領天下上事當
必先受之以送尚書如今本章送閣之比則公
車令正如今之通政使司而所謂副言三公府
者乃如今之揭帖耳
又案漢章奏之式有二其一不加函封如今之
中外題本後漢書李雲傳露布上書章懷太子
李賢注露布謂不封之即獨斷所謂章表皆啟
封者是也其一實封進御如今之摺子蓋始自
宣帝令吏民得奏封事其後相承言密事者皆
得封上蔡邕傳以皂嚢封上竇武傳武奏收曹
節長樂五官史朱瑀盜發武奏是也又邊郡兵
事警急則有奔命書由驛馳送如今之軍報考
丙吉傳稱馭吏嘗出適見驛騎持赤白嚢邊郡
發奔命書馳來至馭吏因隨驛騎至公車刺取
知匈奴入雲中代郡云云是驛上之書亦由公
車進納足知公車司馬令實上書者之總滙矣
三國
三國魏志管寧列傳元年十一月被公車司馬令
所下州郡八月甲申詔書徵臣
謹案曹魏亦承漢制章奏由尚書通進曹爽傳
稱爽白天子轉宣王為太傅欲令尚書奏事先
來由已得制其輕重又稱爽得宣王奏事不宣
迫窘不知所為侍中許允說爽早自歸罪乃通
宣王奏事是其明證也至公車令惟見於管寧
傳當亦在司馬門主受章奏之官而徵召詔書
並由其行下則又兼司出納之事矣
晉
晉書職官志衞尉統公車令
晉書齊王冏列傳冏率衆入洛頓軍通章署
謹案晉制初以通事舍人掌呈奏案而南史王
韶之傳稱晉帝自孝武以來常居内殿武官主
書於中通呈則後又改用武人然此皆居中呈
進之職其在外受章奏者史不詳為何官以歷
代通制考之當亦屬之公車令也至齊王冏傳
所云通章署疑即通章表之地故有此名而規
制已不可考今附見於此以偹參核焉
宋齊梁陳
宋書百官志公車令一人掌受章奏隸侍中(本秦漢公)
(車司馬令晉江左以來直言公車令)
南齊書百官志公車令一人屬起部亦屬領軍
隋書百官志梁衛尉卿統公車司馬令陳承梁皆
循其制官
南史顔師伯列傳師伯子舉周旋寒人張竒為公
車令上以竒資品不當使兼市買丞以蔡道惠代
之
謹案劉宋公車令隸侍中後世以通進銀臺司
屬門下省者權輿蓋本於此至宋孝武以公車
令資品失序至親為擇人除授當亦因其有通
呈章奏之責故特重其選耳
北魏
魏書楊津列傳轉振威將軍領監曹奏事令
魏書崔挺列傳挺為中書侍郎轉登聞令
謹案魏世奏事令登聞令二職俱不載於官氏
志僅列傳中一見之循名核實奏事令當主受
章奏蓋即前代公車令之職登聞令當掌達冤
訴則如今之登聞鼓廳也
北齊
隋書百官志後齊衛尉寺領公車署令掌尚書所
不理有枉屈經判奏聞
謹案北齊公車令專令奏聞枉屈則所司僅如
後世之監登聞鼓院逮隋而益為冗職無復秦
漢受納章疏之任矣
後周(無考)
隋
隋書百官志煬帝置謁者臺大夫一人通事謁者
二十人尋詔門下内史御史司隸謁者五司監受
表以為恒式不復專謁者矣
謹案南北朝中外章疏居中通呈者大抵屬之
中書門下省而在外受事之職則其制不詳至
隋而以門下内史御史司隸謁者五官同主受
表則所掌益紛意當時必各有應行承受之事
分析立制觀隋書紀傳所載有於朝堂上表者
(陸知命傳詣朝堂上表請使高麗)有於建國門上表者(煬帝紀奉信郎)
(崔民象於建國門上表諫)並非一地殆亦以所主者之不同
耳至張虔威傳稱虔威為謁者大夫淮南太守
楊綝與十餘人同見帝問虔威首立者為誰虔
威下殿審視而答帝曰卿為謁者不識參見人
何也對曰臣非不識但慮不審所以不敢輕對
據此則凡朝參引對皆謁者司之正如今之奏
事處又不但傳達章奏已也
唐
唐六典唐朝廢謁者臺改謁者謂通事舍人隸四
方館屬中書省掌朝見引納凡四方通表皆受而
進之
謹案唐通事舍人據六典掌朝見引納則兼今
奏事處之職凡近臣入侍文武就列則引以進
退而告其拜起出入之節則兼今鴻臚寺之職
華夷納貢受而進之則兼今四譯館之職惟四
方通表受而進之則今通政使之職也
晏殊類要舊儀四方館於通事舍人中以宿長一
人總知館事謂之館主凡四方貢納及章表皆受
而進之唐自中世以後始以他官判四方館事
胡三省資治通鑑注唐制凡四方章表皆閤門受
而進之
資治通鑑唐懿宗咸通十三年五月國子司業韋
殷裕詣閤門告郭淑妃弟敬述隂事上大怒杖殺
殷裕閤門使田獻銛奪紫改橋陵使以其受殷裕
狀故也
謹案唐代四方館及閤門俱得受四方章表而
不詳其異同之制考唐自中世以後京僚上奏
大抵在閤門投進如韓愈集沂國公先廟碑稱
詣東上閤門拜疏辭謝元微之集論西川討賊
等表吕温集進農書表文苑英華載于邵論潘
炎表俱云詣東上閤門拜表以聞其閤門使則
以宦者為之當屬内諸司使之一蓋唐諸帝常
御大明宫而東上閤門西上閤門在宣政殿左
右次西曰延英門宣政之北曰紫宸門其右光
順門其内紫宸殿殿東曰左銀臺門西曰右銀
臺門當時奏事自閤門以外亦有詣延英門者
(舊唐書代宗紀廣德二年自三月一日廢朝至於晦曰百竂詣延英門通名起居)亦有
詣光順門者(韓愈論權停選舉狀詣光順門奉狀以聞)而右銀臺門
亦有客省以處上書言事者(見舊唐書德宗紀)據通鑑
于頔上表請罪閤門以無印引不受是必諸司
門籍内引各有定所故分地承受而以閤門總
領之蓋如今之奏事處至四方舘所受章表則
惟主在外之節鎮州郡以至藩國朝貢而京官
不與焉蓋如今之通政使司也
又案裴庭裕東觀奏記載李珏左遷下邳令丁
母憂免喪諸侯羔鴈四府齊至門皆不就牛僧
孺為武昌節度使奏章先達銀臺授殿中侍御
史掌書記而劉肅大唐新語亦稱李輔國栖止
帷幄宣傳詔命常於銀臺門决事蓋唐之銀臺
門在紫宸殿左右廹近元武門密邇内禁門外
又有客省以處上書言事之人疑閤門所受章
奏由此通進者為多故文人紀事每舉此以為
詞而宋遂採其名以為官號也
唐六典知匭使掌申天下之冤滯以達萬人之情
狀立匭之制一房四面各以方色東曰延恩懷材
抱器希於聞達者投之南曰招諫匡正補過禆於
政理者投之西曰申冤懷冤負屈無辜受刑者投
之北曰通元獻賦作頌諭以大道及涉於元象者
投之初置有四門其制稍大難於往來後遂小其
制度同為一匭依方色辨之其匭出以辰前入以
未後
舊唐書職官志知匭使天后置匭以達冤滯其制
一房四面各以方色東曰延恩西曰申冤南曰招
諫北曰通元所以申天下之冤滯達萬人之情狀
蓋古進善旌誹謗木之意也天寶九年改匭為獻
納乾元元年復名曰匭垂拱已來常以諫議大夫
及補闕拾遺一人充使受納訴狀每日暮進内而
晨出之也
新唐書百官志武后垂拱四年鑄銅匭四塗以方
色列於朝堂青匭曰延恩在東告養人勸農之事
者投之丹匭曰招諫在南論時政得失者投之白
匭曰伸冤在西陳抑屈者投之黑匭曰通元在北
告天文秘謀者投之以諫議大夫補闕拾遺一人
充使知匭事御史中丞侍御史一人為理匭使其
後同為一匭天寶九載元宗以匭聲近鬼改理匭使
為獻納使乾元元年復舊寶應元年命中書門下
擇正直清白一人知匭以給事中中書舍人為理
匭使建中二年以御史中丞為理匭使諫議大夫
一人為知匭使投匭者使先騐副本開成三年知
匭使李中敏以為非所以廣聰明而慮幽枉也乃
奏罷騐副封
謹案唐剏置匭函列於朝堂設官掌之以達冤
滯蓋即今登聞鼓廳所自始然考文苑英華載
李邕妻温氏為夫請罪表有云匭使朝堂潜皆
守捉號天訴地誰肯為聞則是當時雖有此制
抱冤者仍多為權勢遏抑不能自通而新唐書
宦官傳載李涉投匭言吐突承璀等冤狀致為
知匭使孔戣詰責不受則宵人反得借此以行
私於立法之意殊為乖剌至册府元龜載河南
參軍鄭銑朱陽丞郭仙舟投匭獻詩而揚譚進
孝烏頌杜甫進西嶽賦亦嘗投延恩匭則其後
并為文人媒衒之地益非達情納諫之本指矣
劉肅大唐新語大理寺直王景初與刑部郎中唐
枝議讞不平景初坐貶潭州司戶參軍制下景初
撾登聞鼓稱冤再貶昭州司戶制曰不遵嚴譴輙
冒登聞以懲不恭也
雍錄登聞鼓肺石唐六典大明宫有含元殿有兩
閣左曰翔鸞右曰棲鳳兩閣下皆為朝堂東朝堂
置肺石西朝堂置登聞鼓太極宫之太極殿其朝
堂亦皆夾殿而左右對出故鼓石皆在殿旁朝堂
之内也即六典所叙謂大明悉同承天之制者也
沈括筆談曰唐長安故宫闕前有唐肺石尚在其
制如佛寺所擊響石甚大可長八九尺形如垂肺
即秋官大司寇以肺石達窮民者也原其義乃伸
冤者擊之如今撾登聞鼓也括之此言必有所本
然朝堂不在殿門之外此石何由外出豈其唐亡
宫殿已廢或欲移而它之緣重而棄乃在闕外耶
因其言而知肺石形象亦略有補然恐沈未得確
也唐之有登聞鼓自高宗始會要曰時有抱屈人
賫鼓於朝堂訴事乃命東西廊朝堂皆置鼓則不
獨太極大明兩宫有之雖東洛朝堂亦有也按通
典刑法門載隋文帝制曰四方冤訟州縣及省不
為治者聽撾登聞鼓有司錄狀以聞然則晉隋問
已嘗置鼔矣會要謂抱屈人賫鼓詣堂當是唐人
知隋世已自有鼓許之訴事故賫鼓自詣也然則
朝堂置鼓已在唐前矣沈獨以鼓例石是但知登
聞院有鼓而不知西洛朝堂已自有石也六典於
刑部又曰冤滯不達聽撾登聞鼓又惸獨老幼不
能自伸者乃立肺石之下立石者左監門衞奏聞
撾鼓者右監門衛奏聞然則鼓可撾矣而肺不可
擊也但見人立石旁即知其有冤欲直也垂拱元
年敕朝堂登聞鼓及肺石不湏防守其有撾鼓立
石者令御史受狀為奏則與沈語又復乖異也沈
以意料而六典會要自載其時制法其可疑可信
固有間矣
五季
馬端臨文獻通考石晉有為卿監專掌判四方館
者
謹案五季制度草略而判四方館一官尚沿唐
舊當亦兼掌四方章表及外藩朝貢之事今故
互見於此(别詳禮部會同四譯館篇)
五代史蕭希甫列傳明宗召希甫為諫議大夫復
置匭函以希甫為使希甫建言自兵亂相乘侵凌
欺奪何可勝紀匭函一出投訴必多乃自天成元
年四月以前大辟已上皆赦除之然後出匭函以
示衆
宋
宋史職官志通進司隸給事中掌受三省樞密院
六曹寺監百司奏牘文武近臣表疏及章奏房所
領天下章奏案牘具事目進呈而頒布於中外進
奏院隸給事中掌受詔勅及三省樞密院宣劄六
曹寺監百司符牒頒於諸路凡章奏至則具事目
上門下省若案牘及申禀文書則分納諸官司凡
奏牘違戾法式者貼說以進熙寧四年詔應朝廷
擢用材能賞功罰罪事可懲勸者中書檢正樞密
院檢詳官月以事狀錄付院謄報天下元祐初罷
之紹聖元年詔如熙寧舊條靖康元年詔諸道監
司帥守文字應邊防機密急切事許進奏院直赴
通進司投進舊制通進銀臺司知司官二人兩制
以上充
永樂大典宋會要通進司在垂拱殿門内堂受銀
臺司所領天下章奏案牘閤門京百司文武近臣
表疏進御復頒布之内侍二人領之又有樞密院
令史四人銀臺司掌受天下奏狀案牘抄寫條目
進御發付糺其違失樞密院知事二人書令史八
人貼房十一人掌之太宗淳化四年八月二十一
日詔銀臺司承受奏狀批鑿事宜發付中書樞密
院三司外仍逐日具所承領奏都數一本進内所
發逐處奏狀係急速事限五日常事限半月仍令
逐處行遣訖旋具事宜關報銀臺司點檢勾鑿有
稽滯者依條舉奏其年閏十月詔中書樞密院三
司各置急慢公事板簿急事限次月六日慢事限
次月十六日送銀臺司重行點檢自是止令據板
簿檢勘更不關報
江少虞事實類苑銀臺司兼門下封駮乃給事中
之職當隸門下省故事乃隸樞密院下寺監皆用
劄子寺監具申雖三司亦言上銀臺主判不以官
品初冬獨賜翠毛錦袍學士以上自從本品行案
用樞密院雜司人吏主判食樞密厨蓋樞密院子
司也
文獻通考唐藩鎮皆置邸京師以大將主之謂之
上都留後大歷十二年改為上都知進奏院官宋
緣舊制皆本州鎮補人為進奏官逐州就京師各
置進奏院太平興國六年簡知後官得李楚等百
五十人並充進奏官命供奉官張文璨提轄諸道
進奏院監官以京朝官及三班使臣充掌受詔勅
及諸司符牒辨其州府軍監以頒下之并受天下
章奏案牘狀牒以奏御及分授諸司中興以來隸
門下後省給事中點檢訖乾道九年依舊隸後省
合傳報事今後省錄付報行
王闢之澠水燕談錄國初州郡自置邸吏散在都
下外州將吏不樂久居京師又符移行下率多稽
遲或漏下機事太平興國初起居郎何保樞奏置
鈐轄諸道都進奏院以革其弊人給銅朱印一紐
魏泰東軒筆錄慶歷中蘇舜欽提舉進奏院至秋
賽承例賣拆封紙以充
謹案宋初置通進銀臺司以兩制以上二人充
其任於是承受章疏始有專曹今通政司之稱
銀臺其源蓋本於此然當時令其檢察稽滯則
兼有今内閣稽察房六科注銷事件之職不獨
通呈奏牘也至進奏院本出於漢之郡國置邸
京師朱買臣傳買臣常從會稽守邸者寄居飯
食則已設官主之蓋即所謂邸吏在唐為進奏
院主諸道邸務各領以大將亦稱邸官而唐季
藩鎮跋扈邸官皆得入見天子(新唐書宦官傳左右軍及十道)
(邸官俞譚等詣思元門請對)至五季而進奏官恣横益甚(五代)
(史盧文紀傳文紀為御史中丞初上事百官臺參吏白諸道進奏官賀文紀問當如何吏曰朝)
(廷在長安時進奏官見大夫中丞如胥史自唐衰天子微弱諸侯強盛貢奉不至朝廷姑息方)
(鎮假借邸吏大夫中丞上事進奏官至客次通名勞以茶酒而不相見相傳為故事文紀曰吾)
(雖德薄敢隳舊制進奏官不得已入見文紀據床端笏臺吏通名贊拜既出恚怒不自勝相率)
(詣閤門以狀訴明宗問宰相趙鳳進奏吏比外何官鳳曰州縣發逓知後之流也明宗怒曰乃)
(吏卒爾安得慢吾法官皆杖而遣之)宋太宗始以京朝官充監官
為六院官之一
國朝定制各省設在京提塘官隸於兵部以本省
武進士及候補侯選守備為之由督撫遴選送
部充補三年而代凡疏章郵逓至者提塘官恭
送通政司通政使副使參議校閱封送内閣五
日後以隨疏齎到之牒應致各部院者授提塘
官分投若有
賜於其省之大吏亦提塘官受而齎致之
諭旨及奏疏下閣者許提塘官謄錄事目傳示四方
謂之邸抄蓋即如唐宋之進奏院而法制詳慎
其奉職倍為謹凛矣
宋史職官志登聞檢院隸諫議大夫登聞鼓院隸
司諫正言掌受文武官及士民章奏表疏凡言朝
政得失公私利害軍期機密陳乞恩賞理雪冤濫
及竒方異術改換文資改正過名無例通進者先
經鼓院進狀或為所抑則詣檢院並置局於闕門
之前
王栐燕翼貽謀錄唐有理匭使五代以來無聞太
宗皇帝淳化三年五月辛亥詔置理檢使以錢若
水領之其後改曰登聞院又置鼓於禁門外以達
下情名曰鼓司真宗景德四年三月戊申詔改鼓
司為登聞鼓院登聞院為檢院應上書人並詣鼓
院如本院不行則詣檢院以朝官判之判院之名
始於此
謹案宋祁集張詠行狀稱詠於景德三年已判
登聞檢院與此歲月差互未詳孰是
謝維新合璧事類登聞鼓院國朝曰鼓司以内臣
掌之鼓在宣德門南街北廊至道三年命太子中
舍王清勾當鼓司用朝臣勾當自此始景德四年
詔改為登聞鼓院建炎三年隸檢院登聞檢院雍
熙七年改匭為檢景德四年改為登聞檢院命樞
密直學士張詠判仍差内品監門不得關預公事
掌文武官及士民章奏表疏皆受以通達凡進狀
者先鼓院若為所抑則詣檢院外有理檢使今不
置始於淳化三年置理檢使於朝元門之西北廊
以知制誥錢若水領之復唐制也至道三年廢天
聖七年上因請唐史見匭函達下民冤枉之事乃
謂左右曰天下九州之大豈無冤枉之人若至京
師檢院鼓院理雪者必是州縣吏提點刑獄轉運
使不能理雪又若不為申理則赤子無告矣乃置
匭函仍專命御史中丞為理檢使
謹案宋世臣僚閤門封奏由通進司納入者例
有定格其不能在閤門上章者則别置登聞鼓
院登聞檢院以受之非若前世之袛達冤訴也
至内官轉對及外官過闕入對者亦得面進奏
疏對御宣讀又不在通進登聞所受之數李燾
長編載仁宗天聖七年六月命資政殿學士晏
殊等看詳轉對章疏及登聞檢院所上封事類
次其可行者以聞據此則其所陳必關係時政
得失若諸司公事取旨則固專在閤門矣
遼
遼史百官志門下省通進司有左通進右通進登
聞鼓院有登聞鼓使匭院有知匭使
金
金史百官志登聞鼓院知登聞鼓院從五品同知
登聞鼓院事正六品掌奏進告御史臺登聞檢院
理斷不當事承安二年以諫官兼知法二員從八
品(女直漢人各一員)登聞檢院知登聞檢院從五品同知
登聞檢院正六品掌奏御進告尚書省御史臺理
斷不當事知法從八品(女直漢人各一員)
元
謹案金元二代通章奏者史無其官惟元之中
書省置有直省舍人三十三員史稱其掌奏事
給使差遣之役似當主呈奏之職然其官僅中
書掾屬則所奏者乃中書衆事未必中外章疏
悉由之以通達也今故不著於表
明
明史百官志通政使司通政使一人(正三品)左右通
政各一人謄黃右通政一人(正四品)左右參議各一
入(正五品)其屬經歷司經歷一人(正七品)知事一人(正八)
(品)通政使掌受内外章奏敷奏封駁之事凡四方
陳情建言申訴冤滯或告不法等事於底簿内謄
寫訴告緣由齎狀奏聞凡天下臣民實封入逓即
於公廳啟視節寫副本然後奏聞即五軍六部都
察院等衙門有事關機密重大者其入奏仍用本
司印信凡諸司公文勘合辨騐允當編號注寫公
文用日照之記勘合用騐正之記關防之凡在外
之題本奏本在京之奏本並受之於早朝彙而進
之有徑自封進者則參駁午朝則引奏臣民之言
事者有機密則不時入奏有違誤則籍而彙請凡
抄發照駁諸司公移及勘合訟牒勾提件數給繇
人員月終類奏歲終通奏凡議大政大獄及會推
文武大臣必參預初洪武三年置察言司設司令
二人掌受四方章奏尋罷十年置通政使司以曾
秉正為通政使劉仁為左通政諭之曰政猶水也
欲其常通故以通政名官卿其審命令以正百司
達幽隠以通庶務當執奏者勿忌避當駁正者勿
阿隨當敷陳者勿隠蔽當引見者勿留難十二年
撥承敕監給事中殿廷儀禮司九關通事使隸焉
建文中改司為寺通政使為通政卿通政參議為
少卿寺丞增置左右補闕左右拾遺各一人成祖
復舊制成化二年置提督謄黃右通政不理司事
錄武官黃衛所襲替之故以徵選事萬歷九年革
陸容菽園雜記通政司所以出納王命為朝廷之
喉舌宣達下情廣朝廷之聰明於政體關繋甚重
也洪武永樂間實封皆自御前開拆故奸臣有事
即露無倖免者自天順間有投匿名書言朝廷事
者於是始有關防然其時但拘留進本人在官候
旨旨出即縱之未嘗窺見其所奏事也後不知始
於何年乃有拆封類進及副本備照之說一有訐
奏左右内臣及勲戚大臣者本未進而機已洩被
奏者往往經營倖免原奏者多以虚言受禍祖宗
關防奸黨通逹下情之意至是無復存矣
孫承澤春明夢餘錄登聞鼓院在西長安門小廳
三間東向傍一小樓懸鼓俾冤民擊之每日科道
官各一員錦衣衛官一員輪司其事民有冤抑有
司不為審理具狀通政司又不為轉奏審實列其
狀以聞
謹案周官復逆之職以大僕小臣御僕三官分
任厥事誠以職親地近凡事皆可旋至立達故
姦蔽無自而生秦漢始置公車司馬令主受章
表而奏事乃悉由尚書漢書魏相傳稱故事諸
上書者皆為二封署其一曰副領尚書者先發
副封所言不善屏去不奏故霍山等得籍以行
其私意自宣帝從相所白令羣臣得奏封事不
關尚書而權姦始克敗露蓋職太專而權太重
其流弊有已見於漢時者明太祖剏置通政使
司以承受本章列於九卿職守較前代為益隆
然委寄過重凡四方章疏必先由司啓視而後
奏聞甚至事關機密重大亦必用本司印記乃
得入奏若徑自封奏則參駮隨之是以通政一
官竟為朝廷喉舌之總滙其後紀綱廢弛為通
政者多出政府親暱往往視其意指為之遏抑
讜言其或白簡所彈則隂洩事機俾得營求苟
免遲速高下百弊叢生眀史姦臣傳稱嚴嵩念
已過惡多得私人在通政劾疏至可預為計故
以趙文華任之即其顯証營私蠧政實有視漢
之副封而尤甚者我
國家達聰明目規制周詳凡臣工封事皆許詣
宫門由奏事處恭逓直達
御前其向來題本奏本槩併為題本在内各部院則
徑送内閣在外督撫等則通政使司校閱送閣
條格益昭簡備
皇上躬親
批答
聽覽曰勤銀臺閤門無不凛遵定制恪守官常諸弊
肅清洵為超軼萬古矣
欽定歷代職官表卷二十一
