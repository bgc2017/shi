欽定歴代職官表卷五十三
知府直隸州知州等官表
知府直隸州知州等官
國朝官制
各府知府(從四品)奉天一人直隸山東福建湖北廣東各
十人陜西七人江蘇安徽各八人山西河南甘肅湖南
各九人浙江廣西四川各十一人江西貴州各十三人
雲南十四人
掌一府之政統轄屬縣宣理風化平其賦役聽其
獄訟以教飬百姓凡闔府屬吏皆總領而稽覈之
國初定制每府設知府一人順治十八年江南分省
康熙二年陜西分省三年湖廣分省各以其府分
隸之嗣後各府互有建置裁併員額亦因之增減
焉又初制知府正四品乾隆十八年改從四品
同知(正五品)奉天一人直隸二十四人江蘇二十三人浙
江十五人安徽貴州各七人山東十二人陜西六人山
西江西各十一人河南甘肅廣西各八人福建湖北廣
東四川各十人湖南九人雲南十三人通判(正六品)奉天
一人直隸安徽湖北各八人江蘇十六人山東河南各
十一人山西浙江江西湖南各十人陜西三人甘肅廣西
雲南貴州各六人福建廣東各七人四川九人
同知分掌督糧捕盜海防江防清軍理事撫苗水
利諸務通判分掌糧運督捕水利理事諸務各量
地置員以佐知府之政治其有兼理民事直隸于
各省者其職如各府各直隸州之制而品級則同
國初每府置同知通判或一二人或三四人不等嗣
後酌量繁簡因時裁設又初各府設有推官專掌
讞獄之事康熙六年裁
各府經歷(正八品同知經歷品級同)奉天一人直隸湖北湖南廣西
各十人江蘇六人安徽河南廣東各八人山東山西甘
肅福建各九人陜西四人浙江雲南各十一人江西四
川貴州各十一人各府知事(正九品)江蘇三人浙江一人
廣西二人雲南五人各府照磨(從九品同知照磨品級同)江蘇五人
安徽河南各一人陜西浙江各四人甘肅貴州各二人
江西十二人四川十人各府司獄(從九品同知通判司獄品級同)直隸
四人江蘇安徽河南陜西四川貴州各一人山東十人
山西廣西各三人浙江湖北各六人福建廣東各八人
湖南二人雲南五人各府宣課司大使(從九品)江蘇三人
各府税課司大使(從九品)浙江四人廣東一人各府倉大
使(從九品)直隸二人山西陜西各一人各府檢校(未入流)江
蘇三人各府庫大使(未入流)山西一人各府茶引批驗所
大使(未入流)江蘇一人各府長官司吏目(未入流)貴州三人
各府經歷照磨掌受發文移磨勘卷宗司獄掌察
理繫囚宣課司大使以下各守其職以分理府屬
之事
國初每府設經歷以下各官因事繁簡無定員嗣後
因時裁設並如今制
各直隸州知州(正五品)直隸甘肅各六人江蘇廣東各三
人安徽陜西各五人山東福建各二人山西十人四川
九人河南湖南雲南各四人江西廣西各一人
掌直隸州一州之政令其規制與知府同惟無倚
郭縣其所治州即以知州行知縣之事
國初各直隸州俱置知州一人嗣後或以府改設析
置或以府屬州升或省併入各府其員額亦因之
增減焉
各直隸州州同(從六品)直隸安徽四川各三人江蘇山東
陜西甘肅福建各一人河南廣東各一人州判(從七品)直
隸五人江蘇安徽山東陜西廣東廣西各二人山西湖
南各四人河南甘肅各三人江西雲南各一人四川七
人
直隸州州同州判所掌如府同知通判之職以貳
各州而佐其政治其員額因事之繁簡並隨各州
升改之制而建置焉
各直隸州吏目(從九品)直隸六人江蘇廣東各三人安徽
陜西甘肅各五人山東廣西各二人山西四川各九人
江西一人湖南雲南各四人各直隸州巡檢(從九品)直隸
山東甘肅江西廣西各一人江蘇七人安徽山西廣東
四川各五人福建二人湖南雲南各三人各直隸州驛
丞(未入流)直隸山西四川各一人各直隸州閘官(未入流)山
東八人税課司大使(未入流)江蘇山東各一人
直隸州吏目掌禁戢姦宄防護獄囚典司簿籍巡
檢驛丞税課使等屬各掌其職與各縣所屬同員
額隨州建設復因地裁減如今制焉
歷代建置
謹案守令為親民之官而以守統令其職益繁
則其任益重三代分土建侯今牧守之地古之
侯國也惟畿内之地百里内有州四百里内有
縣而州則屬于鄉大夫縣則屬于遂大夫盖地
不置侯而治土治民必有統率與今之府州職
差相近漢郡守秩二千石置丞尉别駕長史侯
國則以内史相治民實為守土專官故州牧刺
史迭有變更而郡守之職由漢迄六朝不改自
南北分裂置郡曰多州之所統無以大異于郡
隋唐之世或去郡或去州盖亦因時制宜之法
然欲去郡而郡卒不可得而去欲去州而總管
府採訪使之設則仍州制也于是州名始降而
與郡無異矣若夫京都稱府始于唐代每府置
尹及少尹以治之諸郡不得儕焉宋代又以潛
藩建節之地皆升為府元明因之置府浸廣而
天下諸郡盡以府名郡守則盡以知府名然知
府之稱實起于宋之以京朝官出莅府事因其
猶帶本銜故曰以某官知某府耳若不由京朝
官出者曰守曰尹原不相混元代散府尚存府
尹之目至明而一概皆稱為知府無所區别矣
直隸州知府之設不見于古時惟後漢屬國都
尉以縣之離郡遠者置之稍有屬縣與郡守分
土而治略見權輿隋唐罷郡之後州無不直隸
者雖名為州其實郡也渤海國大氏規倣唐制
于隸府諸州之外有獨奏州之稱于是州始異
于郡而惟獨奏州則可以視郡至明代諸府之
外領縣而視府差小者以直隸州稱之若府州
僚佐列代相仍名制少異而大率相近恭惟我
國家體國經野設官分職各直省並設各府各直
隸州以為牧民之統率其同知州同以下分猷
佐理規制精詳洵非前代之所得比擬而沿革
所因得失尚可考見謹序其崖略列于左方
三代
周禮天官大宰以九兩繫邦國之民一曰牧以地
得民二曰長以貴得民三曰師以賢得民四曰儒
以道得民六曰主以利得民七曰吏以治得民(鄭康)
(成注長諸侯也一邦之貴民所仰也師諸侯師氏儒諸侯保民主謂公卿大夫吏小吏在鄉邑者賈)
(公彦疏此一經皆據諸侯)
謹案周禮大宰九兩之法專指侯國言之其所
謂牧如今之督撫監司曰長則府州縣之職曰
師曰儒則猶各府州縣之有教授學正教諭訓
導也曰主曰吏亦如府縣之僚佐及六房科吏
也
周禮地官鄉大夫每鄉卿一人各掌其鄉之政教
禁令以歲時登其夫家之衆寡辨其可任者以歲
時入其書以鄉射之禮五物詢衆庶使民興賢出
使長之使民興能入使治之遂大夫每遂中大夫
一人各掌其遂之政令以歲時稽其夫家之衆寡
六畜田野辨其可任者與其可施舍者以教稼穡
以稽功事掌其政令戒禁聽其治訟令為邑者歲
終則會政致事
謹案周制畿外為諸侯列服之地其官不詳于
周禮畿内之治地者則分六鄉六遂領鄉者為
卿自鄉大夫以下則有州長黨正族師閭胥比
長領遂者為中大夫自遂大夫以下則有縣正
鄙師酇長里宰鄰長大小相維皆所以分地而
治民也以今制考之六鄉切近王居其有州有
黨亦如順天府之有各屬州縣六遂在二百里
外其有縣有鄙亦如直隸省之有府州縣則鄉
遂大夫並如今各府各直隸州之知府知州而
遂大夫所掌政令戒禁聽其治訟令為邑者歲
終致事與今知府之職尤為相近也畿内之治
地者既如此其畿外統于諸侯亦復有三郊三
遂之制立官之法亦必有與王畿相同者特典
籍不備不可歷數耳鄉遂出軍與今八旗之制
最合今已别繫之八旗都統篇而復著鄉遂大
夫于此表以明治地之官之所自始云
秦
杜佑通典郡守秦官秦滅諸侯以其地為郡置守
丞尉各一人守治民丞佐之尉典兵
鄭樵通志秦置郡丞其郡當邊戍者丞為長史掌
兵馬又秦官有郡尉掌佐守典武職甲卒
謹案秦罷諸侯分置郡縣為後世府州縣之所
自始然郡之為名實不始于秦時考釋名云郡
聚也人所羣聚也說文云周制天子地方千里
分為四縣縣有四郡(周書作雒篇千里百縣縣有四郡)郡小縣
大故春秋傳曰上大夫受縣下大夫受郡秦并
天下置三十六郡以監天下之縣則郡大縣小
秦紀魏納上郡十五縣是也是則自古即有列
郡之名特秦改置之在諸縣之上而魏納上郡
又在秦未置郡之前盖秦亦第因列國遷移之
舊而為之制耳史記秦本紀惠王十三年置漢
中郡此為秦置郡之始其後分為三十六郡而
史記漢書所紀又有楚郡郯郡東陽河間等郡
盖天下既定制為三十六郡而其初暫置及後
所增設當亦不為定制也守丞以下諸官則自
漢以來多相承不改云
漢
漢書百官公卿表諸侯王内史治國民中尉掌武
職成帝綏和元年省内史更令相治民如郡太守
郡守掌治其郡秩二千石有丞邊郡又有長史
掌兵馬秩皆六百石景帝中元二年更名太守
漢書高帝本紀懷王以沛公為碭郡長韋昭注秦
名曰守漢初改曰長
晉書地理志漢祖分内史為三部更置郡國二十
有三文增厥九景加其四武帝開越攘胡初置十
七拓土分疆又增十四昭帝又增其一至平帝元
始二年凡新置郡國七十有一與秦四十合一百
一十有一
馬端臨文獻通考漢景帝中元二年更名郡守為
太守凡在郡國皆掌治民進賢勸功决訟檢姦常
以春行所主縣秋冬遣無害吏按訊諸囚平其罪
法論課殿最(按律有無害都吏如今言公平吏漢書蕭何以文無害為沛主吏掾)并
舉孝廉漢制歲盡遣上計掾史各一人條上郡内
衆事謂之計偕簿郡為諸侯王國者置内史以掌
太守之任宣帝以為太守吏民之本數變易則下
不安民知其將久不可欺罔乃服從其教化每拜
刺史守相輒親見問觀其所繇退而考察以質其
言常稱曰與我共治者惟良二千石乎是以漢世
良吏于是為盛稱中興焉
謹案漢因秦制置郡守以秦郡過大漸為分析
其諸侯所封則謂之國國以内史治民其後以
相治民是内史與相亦郡守之職也然漢分郡
雖衆而郡地之大者亦數千里宋馬永卿云漢
時郡極大即以會稽郡考之吳即蘇州也烏傷
即婺州也毘陵即常州也山陰即越州也由拳
古之檇李即秀州也太末衢州也烏程湖州也
餘杭杭州也鄞明州也以此考之即今浙東西
之地乃漢一郡耳盖因時制宜以戶口之多寡
為郡地之大小初不以里數計也漢初有郡長
之名其後為郡守後又改為太守其義則一而
已
通典元帝建昭二年益三河大郡太守秩凡戶十
二萬為大郡
謹案明制以糧石分天下知府為三等有上府
中府下府之稱即本此意
通典兩漢有功曹史主選署功勞有倉曹史掌倉
庫有决曹賊曹掾主刑法有督郵掌監屬縣有東
西南北中部謂之五部督郵故督郵功曹之極位
謹案西漢郡佐漢書所載者曰丞曰長史而已
通典備叙羣職足以補漢史之缺故並著于篇
後漢書百官志郡國凡九十八其二十七王國相
其七十一郡太守其屬國都尉屬國分郡離遠縣
置之如郡差小置本郡名世祖并省郡縣四百餘
所後世稍復增之每郡置太守一人二千石丞一
人郡當邊戍者丞為長史王國之相亦如之每屬
國置都尉一人比二千石丞一人
中華古今注建武六年三月令郡太守諸侯相病
丞長史行事十四年罷邊郡太守丞長史領丞職
三國
通志三國時有郡守國相内史又魏置中正
宋書百官志漢末及三國多以諸部都尉為郡
謹案三國郡制並如漢代惟郡都尉既併省于
後漢而三國則仍置之既以主兵亦與郡守分
土而治而諸部都尉遂與郡不異然見于漢書
表志者秦之都尉典武職甲卒漢之都尉典兵
禁備盜賊譏出入而邊郡置農都尉主屯田殖
穀又置屬國都尉主蠻夷降者覈其職掌究以
主兵為重而兼及守土其制實于明之各都司
及今城守尉等官相近故宋百官志雖有漢末
及三國多以諸部郡尉為郡之文而無取旁引
焉
晉
晉書職官志郡皆置太守諸王國以内史掌太守
之任又置主簿主記室門下賊曹議生門下史記
室史錄事史書佐循行幹小史五官掾功曹史功
曹書佐循行小史五官掾等員
文獻通考晉郡守皆加將軍無者為恥
謹案晉以太守治郡以内史治諸王國制與漢
同惟郡佐諸官視漢加倍晉史職官志所載是
也郡守皆加將軍則合軍民而兼治之與漢制
不同盖漢刺史郡守皆專治民後漢末始兼理
兵事晉所承者皆後漢末季之制也
宋齊梁陳
文獻通考晉宋守相内史並銀章青綬進賢兩梁
冠
宋書百官志宋太祖元嘉四年復置郡官屬略如
公府無東西曹有功曹史主選舉五官掾主諸曹
事部縣有都郵門亭長又有主記史催督期會漢
制也今略如之諸郡各有舊俗諸曹名號往往不
同太守二千石丞六百石
南齊書百官志郡太守内史郡縣為國者置内史
相
隋書百官志梁郡置太守置丞國曰内史郡丞三
萬戶以上置佐一人郡縣置吏各凖州法以大小
而制員陳承梁皆循其制官會稽太守品第五
加督進在第四品加都督進在第三品諸郡若督
若都督皆以此差次為例萬戶以上太史内史相
品第六不滿萬戶太守内史相品第七
謹案晉太守皆加將軍梁陳太守則加督加都
督一如刺史之制盖郡守之權既重軍民無不
兼理也自晉省郡丞宋則復置官屬與漢同制
齊梁陳以下亦皆因之不改第史志闕文無可
臚列謹考見其大略如此
北魏
魏書官氏志初郡制三太守用七品者世宗班行
職令上郡太守内史相第四品中郡第五品下郡
第六品正始元年罷郡中正
通志後魏初郡置三太守孝文初二千石能静二
郡至三郡者遷為刺史太和中次職令太守内史
相並以六年為限
北齊
隋書百官志北齊上上郡太守屬官有丞中正光
迎功曹光迎主簿功曹主簿五官省事錄事及西
曹戶曹金曹租曹兵曹集曹等掾佐太學博士助
教太學生市長倉督等員合屬官佐吏二百一十
二人上中郡減上上郡五人上下郡減上中郡五
人中上郡減上下郡四十五人中中郡減中上郡
五人中下郡減中中郡五人下上郡減中下郡四
十人下中郡減下上郡二人下下郡減下中郡二
人
文獻通考北齊制郡為上中下三等每等又有上
中下之差自上上郡至下下郡凡九等又北齊上
郡太守屬官合三百一十人以下郡遞減之又北
齊諸州有功曹𠫭軍又司倉𠫭軍司戶𠫭軍司兵
𠫭軍司士𠫭軍北齊以下並同功曹
謹案北齊郡官之制隋書及通考互有不同今
並存之以備𠫭考
後周
周書盧辯傳戶一萬五千以上郡守七命戶一萬
以上正七命戶五千以上六命戶一千以上正五
命戶不滿千以下五命七命郡丞四命正六命郡
丞正三命六命郡丞三命正五命郡丞正二命五
命郡丞二命
隋
隋書百官志郡置太守丞尉正光初功曹光初主
簿縣正功曹主簿西曹金戶兵法士等曹市令等
員并佐史合一百四十六人上中郡減上上郡吏
屬五人上下郡減上中郡四人中上郡減上下郡
十九人中中郡減中上郡六人中下郡減中中郡
五人下上郡減中下郡十九人下中郡減下上郡
五人下下郡減下中郡六人開皇六年罷郡以州
統縣改别駕贊務以為長史司馬佐官以曹為名
者並改為司煬帝即位罷州置郡郡置太守上郡
從三品中郡正四品下郡從四品罷長史司馬置
贊務一人以貳之(上郡正五品中郡從五品下郡正六品)次置東西
曹掾(上郡正六品中郡從六品下郡正七品)主簿司功倉戶兵法士
曹等書佐各因郡之大小而為增減改行𠫭軍為
行書佐其後諸郡各加置通守一人位次太守又改郡
贊務為丞位在通守下縣尉為縣正尋改正為戶
曹法曹分司以丞
通典隋郡太守如北齊九等之制至開皇三年罷
天下諸郡以州統縣大業三年又改州為郡郡置
太守(本志宋齊以降天下分裂州郡漸衆及隋開皇初有州三百一十郡五百八以官煩人弊)
(遂廢郡便以州親人則刺史如太守之職自後雖官名屢改而職事不易)
謹案隋開皇罷天下諸郡以州統縣以刺史為
太守盖因當時刺史之職别有行臺總管府以
統理之而州郡紛煩其大小又適相等故舉諸
郡而並廢之其後煬帝旋罷州置郡則刺史太
守遂為郡守互名而漢刺史之職遂無復有存
焉者至郡佐史之稱改易不一其于職掌則無
異也
唐
唐六典上州刺史一人從三品下别駕一人從四
品下長史一人從五品上司馬一人從五品下錄
事𠫭軍事一人從七品上錄事二人從九品上史
三人司功𠫭軍事一人從七品下司倉𠫭軍事一
人從七品下佐三人史六人司戶𠫭軍事二人從
七品下佐三人史七人帳史一人司兵𠫭軍事一
人從七品下佐三人史六人司法𠫭軍事二人從
七品下佐四人史八人司士𠫭軍事一人從七品
下佐四人史六人𠫭軍事四人執刀十五人典獄
十四人問事八人白直二十人市令一人從九品
上丞一人佐一人史二人倉督二人史四人中州
刺史一人正四品上别駕一人正五品下長史一
人正六品上司馬一人正六品下錄事𠫭軍事一
人正八品上錄事一人從九品下史二人司功𠫭
軍事一人正八品下佐二人史四人司倉𠫭軍事
一人正八品下佐二人史四人司戶𠫭軍事一人
正八品下佐三人史五人帳史一人司兵𠫭軍事
一人正八品下佐三人史四人司法𠫭軍事一人
正八品下(兼掌司士事)佐三人史六人𠫭軍事三人正
九品下執刀十人典獄十二人問事六人白直十
六人市令一人丞一人佐二人史二人帥二人倉
督二人史三人下州刺史一人正四品下别駕一
人從五品上司馬一人從六品上錄事𠫭軍事一
人從八品上錄事一人從九品下史二人司曹𠫭
軍事一人從八品下(兼掌司功事)佐二人史四人司戶
𠫭軍事一人從八品下(兼掌司兵事)佐三人史五人帳
史一人司法𠫭軍事一人從八品上(兼掌司士事)佐二
人史四人𠫭軍事二人從九品下執刀十人典獄
八人問事四人白直十六人市令一人佐一人史
一人帥二人倉督一人史二人都督刺史掌宣
布德化撫和齊人勸課農桑教諭五教每歲一巡
屬縣觀風俗問百姓錄囚徒恤鰥寡閱丁口務知
百姓之疾苦内有篤學異能聞于鄉閭者舉而進
之有不孝悌悖禮亂常不率法令者糺而䋲之其
吏在官公廉正已清直守節者必察之其貪穢諂
諛求名徇私者亦謹而察之皆附于考課以為褒
貶若善惡殊尤者隨即奏聞若獄訟之枉疑甲兵
之徵遣興造之便宜符瑞之尤異亦以上聞其常
則申于尚書省而已若孝子順孫義夫節婦志行
聞于鄉閭者亦隨實申奏表其門閭若精誠感通
則加優賞其孝悌力田者考使集日具以名聞其
所部有須改更得以便宜從事若親王典州及邊
郡都督刺史不可離州局者應巡屬縣皆委上佐
行焉别駕長史司馬掌貳府州之事以紀綱衆
務通判列曹歲終則入奏記司錄錄事𠫭軍掌
付事勾稽省署抄目糺正非違監守符印若列曹
事有異同得以奏聞功曹司功𠫭軍掌官吏考課
假使選舉祭祀嘉祥道佛學校表疏書啓醫藥陳
設之事凡差使先差州官不充取縣官率一半已
上不充取前資官其上佐錄事𠫭軍縣令不得充
使出境凡州縣及鎮倉督縣博士助教中下州市
令及縣市令嶽瀆祝史並州選各四周而代(州鎮倉督)
(州縣市令取勲官五品已上及職資九品者若無通取勲官六品已下倉督取家世重大者為之州)
(市令不得用本市内人縣市令不得用當縣人博士助教部内無者得于旁州通取縣錄事通取部)
(内勲官五品已上若無堪任者并佐史通取六品已下子及白丁充之)倉曹司倉
𠫭軍掌公廨度量庖厨倉庫租賦徵收田園市肆
之事每歲據青苗徵税畝别二升以為義倉以備
凶年將為賑貸先申尚書待報然後分給又歲豐
則出錢加時價而糴之不熟則出粟減時價而糶
之謂之常平倉常與正義倉帳具本利申尚書省
戶曹司戶𠫭軍掌戶籍計帳道路逆旅田疇六畜
過取蠲符之事而剖斷人之訴競凡男女婚姻之
合必辨其族姓以舉其違凡井田利害之宜必止
其争訟以從其順凡官人不得于部内請射田地
及造碾磑與人争利兵曹司兵𠫭軍掌武官選舉
兵甲器仗門戶管鑰烽候傳驛之事法曹司法
𠫭軍掌律令格式鞫獄定刑督捕盜賊糺逖姦非
之事以究其情偽而制其文法赦從重而罰從輕
使人知所避而遷善遠罪士曹司士𠫭軍掌津
梁舟車舍宅百工衆藝之事啟塞必從其時役使
不奪其力通山澤之利以贍貧人(九州界内有出銅鐵處官不採)
(者使百姓私採鑄得銅及白蠟官為市取如欲折充課役亦聽之其四邊無問公私不得治鐵冶及)
(採銅自餘山川藪澤之利公私共之)致瓌異之物以備國用是以官
無禁利人無稽市(凡知山澤有異寳異木及金玉銅鐵彩色雜物處堪供國用者)
(奏聞)𠫭軍事掌出使市令丞掌市廛交易禁斥
非違之事下有執刀白直典獄佐史各有其職州
縣之任備焉
通典唐武德元年改郡為州改太守為刺史加號
持節後如號為使持節諸軍事而實無節但頒銅
魚符而已天寳元年加州為郡刺史為太守自是
州郡史守更相為名其實則一太宗初理天下重
親民之任疏督守之名于屏其人善惡必書其下
是以州郡無不率理逮貞觀之末升平既久羣士
多慕省閣不樂外任其折衝果毅有才力者先入
為中郎將次補郡守其輕也如是武后垂拱二年
詔諸州都督刺史宜准京官帶魚長安四年納言
李嶠同平章事唐休璟奏曰竊以物議重内官而
輕外職凡所出守多因貶累非所以澄風俗安萬
民臣請擇材于臺閣省寺之中分典大州共康庶
政臣等請輟近侍率先具寮太后乃令書名探之
中者當行于是鳳閣侍郎韋嗣立御史大夫楊再
思二十人中之皆以本官撿校刺史後二十人中
政績可稱者獨常州刺史薛光謙徐州刺史司馬
鍾二人而已當時復有為員外刺史者不領州務
開元中定天下州府自京都都督及都護府之外
以近畿之州同華岐蒲為四輔鄭陜汴絳懷魏為
六䧺宋毫&KR0632;許汝晉洺虢衛相十州為十望又有
十緊州後入緊者甚多不復具列及有上中下之
差都督刺史品卑者借緋魚按武德令三萬戶以
上為上州永徽令二萬戶以上為上州開元十八
年三月勅太平時久戶口日盛宜以四萬戶以上
為上州二萬五千戶為中州不滿二萬戶為下州
亦有不滿戶口以别勅為上州者天寳中通計天
下凡上州一百九州中州二十九州下州一百八
十九州總三百二十七州是也自至德之後州縣
凋弊刺史之任大為精選諸州始各有兵鎮者刺
史皆加團練使故其所責任重矣
謹案唐自武德承隋代之制改郡為州凡天下
之為郡守者皆以刺史名之天寳初加州為郡
而刺史仍為太守自此以後刺史太守不常厥
稱其以郡著者則稱太守以州著者則稱刺史
名殊而實則一耳考舊唐書地理志所載諸縣
以上皆稱為州盖據武德初年之制而新唐書
地理志則併而稱之曰某州某郡其無郡名者
皆注郡缺二字于其下盖據開元元年之制要
其以之領縣而上屬于諸道採訪使則無異也
又考二志所載州郡而外有都有府有都督府
都護府及節度使觀察使團練使諸稱其曰都
者東都西都北都以京邑所在而言之也其曰
府者舊書則曰京兆河南太原新書則曰鳳翔
成都河中江陵興元興德亦以京邑首府故從
而尊稱之其散州郡則未有以府稱者然即此
為後世以府稱郡之所由始至于都督節度等
稱又以府使所治因以著其地域猶今之稱某
布政使也唐自京邑稱府而諸州名目又各為
列郡總號則如今之各府各直隸州固盡在列
郡之中無他區别不容執其所稱為州者而即
擬之以直隸州之名惟考渤海大氏建國之制
有十五府以統領諸州其府如今之各府其州
如今之各縣而别有郢銅涑三獨奏州不隸于
府而直逹於其京國則獨奏州者實直隸州之
所由昉歟自漢以州刺史領郡縣至隋而易為
總管府至唐而改為諸道採訪使自是而州與
郡同塗既而郡名漸易為府而州又漸為諸府
之屬惟不屬于府者始有直隸之稱其沿革相
仍總由唐代而漸變也
五季
文獻通考五代仍刺史之號
五代會要後唐長興三年四月中書門下奏案十
道圖以關内道為上遂以鳳翔為首河中成都江
陵興元為次中興初升魏州為興唐府鎮州為真
定府皆是創業興王之地請升二府于五府之上
合為七府仍以興唐為首真定鳳翔河中成都江
陵興元為次從之
謹案唐以藩鎮創業之地升郡為府五代因之
而興唐真定二府復為後唐之特設盖以興王
之區特異其制將以殊别于諸郡耳郡曰守府
曰尹體制雖殊職掌則一也
宋
文獻通考宋太祖革五季之患分命朝臣出守列
郡號權知軍州事軍謂兵州謂民政焉其後文武
官𠫭為知州軍事二品以上及帶中書樞密院宣
徽使職事稱判太守掌總理郡政宣布條教導民
以善而糾其姦慝歲時勸課農桑旌别孝悌其賦
役錢穀獄訟之事兵民之政皆總焉凡法令條制
悉意奉行以率所屬有赦宥則以時宣讀而頒告
于治境舉行祀典察郡吏德義材能而保任之若
疲軟不任事或姦貪冐法則按劾以聞遇水旱以
法賑濟安集流亡無使失所若河南應天大名府
則兼留守司公事太原府延安府慶州渭州熙州
秦州則兼經略安撫使馬步軍都總管定州真定
府瀛州大名府京兆府則兼安撫使馬步軍都總
管瀘州潭州廣州桂州雒州則兼安撫使兵馬鈐
轄潁昌府青州鄆州許州鄧州則兼安撫使兵馬
廵檢其餘大蕃府或沿邊州郡或當一道衝要者
並兼兵馬鈐轄巡檢都監或帶沿邊安撫提轄兵
甲沿邊溪峒都巡檢餘州軍則否其屬官有無及
員數多寡皆視其地望之高下與職務之繁簡而
置之建炎元年詔河北京東西路除帥臣外舊差
文臣知州去處許通差武臣一次後詔要郡帶本
路兵馬鈐轄次要郡帶本路兵馬都監紹興三年
罷(元年七月䛇要郡文臣帶本路兵馬鈐轄武臣副之次要郡文臣帶本路兵馬都監武臣副之)
(令逐州改正稱呼至紹興三年臣僚言既與異時沿邊事體不同又于今日諸州統制無補徒著名)
(位以成虚文䛇並罷之)五年令郡守除授罷並令上殿凡從
官出知郡者特許不避本貫詔應守臣以三年為
任六年詔控扼去處守臣並以三年為任九年罷
宋史職官志次府牧尹少尹司錄戶曹法曹士曹
司理文學助教牧尹以下所掌並同開封尹闕
則知府事一人以朝官及刺史以上或諸司使充
通判一人以京朝官充乾德初諸州置通判統治
軍州之政事得專達與長史均禮大藩或置兩員
戶少事簡有不置者正刺史以上州知州雖小亦
特置
謹案隋以前未有府之名其以京郡名府者自
唐始五代復因而增之至宋則潛藩之地皆升
為府而府之名遂衆南北朝以前未有以州稱
郡者改郡為州自隋唐始其後州郡迭稱至宋
而有有郡之州有無郡之州而州之名遂判于
郡自古未有以軍及監名其地自唐中葉藩鎮
自專各立軍號至宋而遂有軍監之目古者州
郡之長皆稱曰牧守刺史其以知府知州知軍
監稱者實自宋始其初分命朝臣出守列郡謂
之權知軍州事開封諸府牧尹不常置置權知
府事盖非其本任特假朝官以知其事而已其
後以文武官𠫭為知州軍事二品以上則稱判
某府州軍監而諸府皆置知府事州軍監亦如
之自此以後刺史特以為虚階而郡守之稱皆
曰知府州牧之稱皆曰知州矣考宋代之所謂
知州者皆以州領縣無有為郡所屬之散州而
府名雖衆要以為尊崇之特稱則其所謂府尹
所謂知州乃正今之知府也但州分上中下之
差或以縣升州或以州改縣而軍監之設多與
下州相等則今之直隸州未嘗不統括于諸州
之中特未有以殊其名耳
文獻通考宋藝祖懲五代藩鎮之弊乾德初下湖
南始置諸州通判命刑部郎中賈玭等充建隆四
年詔知府公事並須長史通判簽議連書方許行
下時大郡置兩員(西京南京天雄成德益杭并晉荆南潭廣秦定等州)餘置
一員州不及萬戶不置廣南小州有試秩充通判
兼知州者正刺史以上及諸司使副知州者雖小
郡亦特置(天聖三年中書門下言新授虢州團練使田敏知隰州自來防□刺史赴本任)
(及知州無同判處權置同判候差朝官及内職知州即行省罷)掌倅貳郡政與長
史均禮凡兵民錢穀戶口賦役獄訟聽斷之事可
否裁決與守通簽所部官有善否及職事修廢得
刺舉以聞至景德間宋興三十四年戶口寖息觧
州以滿萬戶置通判自是諸郡多滿萬戶矣宣和
二年詔諸州茶鹽香&KR0552;並委通判建炎初諸州通
判二員減一員紹興五年以後旋行申請添置帥
府通判並以兩員為額
謹案洪邁容齋隨筆淳化中趙安易官宗正少
卿已知州就徙定州通判羅延吉既知彭祁絳
三州而除通判廣州滕中正知興元府而通判
河南袁郭知楚鄆二州而通判房州范正辭既
知戎淄二州而通判棣深又陳若拙歷知單州
殿中侍御史西川轉運使召歸會李至守洛乃
表為通判久之柴禹錫鎮涇州復表為通判連
下遷而皆非貶降此皆宋初權宜位置無例可
拘後則不復有也又通考云宋祖設通判以儒
臣臨制之號稱監州官雖郡佐而其人間有出
于朝廷之特命不以官資之崇卑論者其與後
來之汛汎以半刺稱者不侔矣據此以見通判
一官後之所謂閒職者其在宋時則為州郡最
要之任盖因削藩鎮而重知州之權因重軍州
而嚴通判之選其事勢有相因者也
文獻通考宋沿唐制州有錄事𠫭軍然不盡置也
諸府為司錄諸州為錄事乾興元年丁度申請諸
州始各置錄事𠫭軍慶歷二年河西河東陜西諸
州權令京官知錄事𠫭軍熙寧三年詔繁難去處
錄事𠫭軍並差職官知縣及奏舉縣令人充政和
三年尚書省言州建六曹𠫭軍𠫭軍之稱起于行
軍之際恐不當襲錄事參軍欲改為司錄奉旨𠫭
軍改為掾建炎初復舊名錄事掌州縣庶務糾諸
曹稽違乾道中汪大猷申請依司理例不兼他職
從之
遼
遼史百官志南面大藩府官黃龍府知黃龍府事
興宗重熙十三年見知黃龍府事耶律烏魯斯(蒙古)
(語國也原作甌里斯今改正)同知黃龍府事黃龍府判官興中
府知興中府事咸雍元年知興中府事楊績同知
興中府事興中府判官南面方州官某州刺史某
州同知州事耶律圖丹(唐古特語全力也原作獨攧今改正)重熙中
同知金肅軍事某州錄事𠫭軍世宗天禄五年詔
州錄事𠫭軍委政事省差注
謹案遼五京列峙悉為畿甸其方州諸官有府
有州而知州亦稱刺史至刺史外尚設有團練
防禦等使其職守所在止于一州比于今之直
隸州知州盖相近矣
金
金史百官志諸刺史州刺史一員正五品掌同府
尹兼治州事同知一員正七品通判州事判官一
員從八品簽判州事專掌通檢推排簿籍司軍從
九品知法一員軍轄兼巡捕使從九品(司吏女直韓慶信灤)
(薊通登復□貴德涿利建州來遠軍各三人餘各二人抄事一人公使上州五十中四十五下四十)
(惟來遠軍同下州省同知凡諸州以上知印並于孔目官内輪差運司押司官並同無孔目官以上)
(各司吏充司縣同此)諸防刺州司候司司候一員正九品司
判一員從九品(司吏公使七人然亦驗戶口置)諸司獄司司獄一
員正九品提控獄囚(司吏一人公使二人典獄二人防守獄囚門禁啟閉之事)
(獄子防守罪囚者)諸倉使正八品副使正九品掌倉廪畜
積受納租税支給禄廩之事(攢典掌收支文歷行署案牘歲收一萬石)
(以上設二人倉子掌斛斗盤量出納看守之事)
元
元史百官志總管府司獄司司獄一員丞一員府
倉大使一員副使一員税務提領一員大使副使
各一員錄事司秩正八品凡路府所治置一司以
掌城中戶民之事中統二年詔驗民戶定為員數
二千戶以上設錄事司候判官各一員二千戶以
下省判官不置至元二十年置達嚕噶齊(解見戶部篇)
一員省司候以判官兼捕盜之事典史一員若城
市民少則不置司歸之倚郭縣在兩京則為警巡
院獨杭州置四司後省為左右兩司散府秩正
四品達嚕噶齊一員知府或府尹一員領勸農奥
魯與路同同知一員判官一員推官一員知事一
員提控案牘一員所在有隸諸路及宣慰司行省
者有直隸省部者有統州縣者有不統縣者其制
各有差等諸州中統五年併立州縣未有差等
至元三年定一萬五千戶之上者為上州六千戶
之上者為中州六千戶之下者為下州江南既平
二十年又定其地五萬戶之上者為上州三萬戶
之上者為中州不及三萬戶者為下州于是陞縣
為州者四十有四縣戶雖多附路府者不改上州
達嚕噶齊州尹秩從四品同知秩正六品判官秩
正七品中州達嚕噶齊知州並正五品同知從六
品判官正八品兼捕盜之事𠫭佐官上州知事提
控案牘各一員中州吏目提控案牘各一員下州
吏目一員或二員
謹案元制總管府之下有錄事司如今各直省
之首府有散府與今各府相近而所隸各異其
隸各路行省者制與今同其直隸省部者則不
與今同也元諸州亦有領縣不領縣之分然地
理志所載即不領縣之州亦得與諸散府並列
以直達于各路惟腹裏諸路則以路領府以府
領州而州又自領縣其制與今各府所領之州
又不甚相合也
明
明史職官志府知府一人(正四品)同知(正五品)通判無
定員(正六品)推官一人(正七品)其屬經歷司經歷一人
(正八品)知事一人(正九品)照磨所照磨一人(從九品)撿校
一人司獄司司獄一人知府掌一府之政宣風
化平獄訟均賦役以教養百姓每三歲察屬吏之
賢否上下其考以達于省上吏部凡朝賀弔祭視
布政使司直隸府得專達凡詔赦例令勘劄至謹
受之下所屬奉行所屬之政皆受約束于府劑量
輕重而令之大者白于撫按布按議允乃行凡賓
興科貢提調學校修明祀典之事咸掌之若籍帳
軍匠驛遞馬牧盜賊倉庫河渠溝防道路之事雖
有專官皆總領而稽覈之同知通判分掌清軍巡
捕管糧治農水利屯田牧馬等事無常職(各府所掌不同)
(如延安延綏同知又兼牧民餘不盡載)無定員(邊府同知有增至六七員者)推官
理刑名□計典(各府推官洪武三年始設)經歷照磨撿校受發
上下文移磨勘六房卷宗明初改諸路為府洪武
六年分天下府三等糧二十萬石以上為上府知
府秩從三品二十萬石以下為中府知府正四品
十萬石以下為下府知府從四品已並為正四品
七年減北方府州縣官三百八人十三年選國子
學生二十四人為府州縣官六月罷各府照磨二
十七年復置自宣德三年棄交阯布政司計天下
府凡一百五十有九茶馬司大使一人(正九品)副
使一人(從九品)掌市馬之事洪武中置洮州秦州河
州三茶馬使設司令司丞十五年改設大使副使
各一人尋罷洮州茶馬司以河州茶馬司兼領之
三十年改秦州茶馬司為西寧茶馬司又洪武中
置四川永寧茶馬司後革復置雅州碉門茶馬司
又于廣西置慶遠裕民司(洪武七年置設大使一人從八品副使一人正)
(九品)市八番溪峒之馬後亦革税庫司(府曰司)大使
一人(從九品)典税事凡商賈儈屠雜市皆有常征以
時榷而輸其直于府凡民貿田宅必操契劵請印
乃得收戶則征其直百之三明初改在京官店為
宣課司府州官店為通課司後改通課司為税課
司局倉大使一人(府從九品)副使一人批驗所大
使一人副使一人掌驗茶鹽引又直隸州知州
一人(從五品)同知(從六品)判官無定員(從七品里不及三十而無屬縣)
(裁同知判官有屬縣裁同知)其屬吏目一人凡州有直隸州視
府而品秩則同同知判官俱視其州事之繁簡以
供厥職
謹案知府直隸州知州之職至明代而始定其
僚佐首領各因事之繁簡而置員所以總領各
州縣之政治以聽于兩司及督撫實為方面要
職歷稽往代郡國之政績兩漢循吏多見稱于
史傳其職郡守之職重監司之秩輕為二千石
者得以便宜展布而璽書慰勞增秩賜金其優
異者或入為公卿所以奬厲之者甚至此治郡
之所以多著聞也魏晉以後郡守多帶將軍持
節不專以化導齊民為職而州牧刺史都督之
權益重故郡職多不克以自效唐初重親民之
官書名屏風記其善惡而郡政無不就理其後
内職重外任輕凡在郡守多以京僚貶黜者為
之後此更用武人大都不諳治理州郡失職而
藩鎮得以專恣矣宋代用朝臣知府州軍監以
削黜列鎮之權其出知州軍者多有名臣重望
著效卓然為一代偉績而其後文武兼差兵馬
鈐轄安撫提轄諸職率兼領之則亦未遑專心
于民政也明初甚重府州之治天下州縣官廉
能正直者必遣行人齎勅勞賜以示勸勵迨中
葉以後督撫廵按藩臬指揮之臨其上者既不
免于朘剥之日繁而銓選率由資格庸懦無能
者轉視為持禄養拙之藪而良二千石之風遂
不可復問矣我
朝澄清吏治首重親民之任以府州為諸縣統率
尤隆其選視缺之繁簡劇易或請
旨除授或由督撫奏調或由部銓選内則由部員簡
放外則由州縣著績最優者
記名擢用條格極其周備諸府授任之初得蒙
召對訓示周詳俾守土者得以禀承而宣布之又
特命書名殿扆以時省覽而察其殿最所以淬厲之
者靡所不至是以吏績官方遠軼前古夫豈漢
唐之所得幾及萬一哉
又按設官分職詳於周禮周禮醫師巫祝馮相
保章等官皆王朝之官而侯國之制無聞傳曰
天子有日官諸侯有日御而魯之卜士晉之卜
人秦之太醫令亦往往見於傳記則當時列國
之官當亦視王朝而舉其職矣漢紀代王有卜
人史記濟北有太醫齊有侍醫知漢諸侯王國
皆擇習醫術長於陰陽者分授以官而當時郡
縣錯在諸國間故太守令長之屬不更設陰陽
醫學若後世建侯已異漢制而此諸官者復不
設諸郡縣則衛民之道殊為有闕考府州設醫
學博士至唐始備其制而後世因之魏書始有
釋老之志而北齊之昭元寺置大統諸員以官
諸州縣沙門曹則州縣之僧官實始於此後周
置司寂司元掌法門道門之政隨改諸郡縣佛
寺為道場道觀為元壇而各置監丞即今僧綱
道紀之職所由昉矣陰陽立學始於元時蓋諸
路總官府設陰陽教授明則陰陽正術典術各
設其官亦相因也我
朝斟酌往制府州縣醫學僧道俱沿明之舊隂陽學則
易縣典術為訓術勤民任職纖悉盡制夫醫術為
民生所最切而陰陽領之於官則有以絶妖妄
之術至釋道二教由來已久徒類既繁尤當設
官為之檢束伏讀乾隆元年
上諭有云僧道竊二氏之名無修持之實但原天地
好生之意不忍一物不得其所此庸愚無知之
僧道亦天下之一物耳大哉
皇言視周官物為之制而官失其守者實能推廣以
神眀其法所謂盡人物之性與天地𠫭焉者也
第此類流品猥雜俱由所轄有司擇其明習術
數及格守規律者上諸巡撫咨部給與劄牒盖
即庶人在官之類與品官不同故即附諸府州
縣官之後不著於表而論之如此
欽定歷代職官表卷五十三
