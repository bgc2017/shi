宋書卷四十五
梁沈約撰
列傳第五
王鎮惡檀韶向靖劉懷慎劉粹
王鎮惡北海劇人也祖猛字景略苻堅僭號關中猛為
將相有文武才北土重之父休為河東太守鎮惡以五
月五日生家人以俗忌欲令出繼疎宗猛見竒之曰此
非常兒昔孟嘗君惡日生而相齊是兒亦將興吾門矣
故名之為鎮惡年十三而苻氏敗亡關中擾亂流寓崤
澠之間嘗寄食澠池人李方家方善遇之謂方曰若遭
遇英雄主要取萬戶侯當厚相報方答曰君丞相孫人
才如此何患不富貴至時願見用為本縣令足矣後隨
叔父曜歸晉客居荆州頗讀諸子兵書論軍國大事騎
乘非所長關弓亦甚弱而意略縱横果決能斷廣固之
役或薦鎮惡於高祖時鎮惡為天門臨灃令即遣召之
既至與語甚異焉因留宿明旦謂諸佐曰鎮惡王猛之
孫所謂將門有將也即以為青州治中從事史行參中
軍太尉軍事署前部賊曹拒盧循於查浦屢戰有功封
博陸縣五等子高祖謀討劉毅鎮惡曰公若有事西楚
請賜給百舸為前驅義熙八年劉毅有疾求遣從弟兗
州刺史藩為副貳高祖偽許之九月大軍西討轉鎮惡
參軍事加振武將軍高祖至姑熟遣鎮惡率龍驤將軍
蒯恩百舸前發其月二十九日也戒之曰若賊知吾上
比軍至亦當少日耳政當岸上作軍未辦便下船也卿
至彼深加籌量可擊便燒其船艦且浮舸水側以待吾
至慰勞百姓宣揚詔旨并赦文及吾與衞軍府文武書
罪止一人其餘一無所問若賊都不知消息未有備妨
可襲便襲今去但云劉兗州上鎮惡受命便晝夜兼行
於鵲洲尋陽河口巴陵守風凡四日十月二十二日至
豫章口去江陵城二十里自鎮惡進路揚聲劉兗州上
毅謂為信然不知見襲鎮惡自豫章口捨船步上蒯恩
軍在前鎮惡次之舸留一二人對舸岸上豎六七旗下
輒安一鼔語所留人計我將至城便長嚴令後有大軍
狀又分隊在後令燒江津船艦鎮惡逕前襲城語前軍
若有問者但云劉兗州至津戍及百姓皆言劉藩實上
晏然不疑未至城五六里逢毅要將朱顯之與十許騎
步從者數十欲出江津問是何人答云劉兗州至顯之
馳前問藩在所答云在後顯之既見軍不見藩而見軍
人檐彭排戰具望見江津船艦已被燒烟焰張天而鼔
嚴之聲甚盛知非藩上便躍馬馳去告毅外有大軍似
從下上垂已至城江津船悉被火燒矣行令閉諸城門
鎮惡亦馳進軍人緣城得入門猶未及下關因得開大
城東門大城内毅凡有八隊帶甲千餘已得戒嚴蒯恩
入東門便北回擊射堂前攻金城東門鎮惡入東門便
直擊金城西門軍分攻金城内東從舊將猶有六隊千
餘人西將及能細直吏快手復有二千餘人食時就鬭
至中晡西人退散及歸降略盡鎮惡入城便因風放火
燒大城南門及東門又遣人以詔及赦文并高祖手書
凡三函示毅毅皆燒不視金城内亦未信高祖自來有
王桓者家在江陵昔手斬桓謙為高祖所賞拔常在左
右求還西迎家至是率十餘人助鎮惡戰下晡間於金
城東門北三十步鑿城作一穴桓便先衆入穴鎮惡自
後繼之隨者稍多因短兵接戰鎮惡軍人與毅東將或
有是父兄子弟中表親親者鎮惡令且鬭且共語衆並
知高祖自來人情離懈一更許聽事前陣散潰斬義勇
將趙蔡毅左右兵猶閉東西閤拒戰鎮惡慮闇夜自相
傷犯乃引軍出繞金城開其南面以為退路毅慮南有
伏兵二更中率左右三百許人開北門突出初毅常所
乘馬在城外不得入倉卒無馬毅便就子肅民取馬肅
民不與朱顯之謂曰人取汝父而惜馬不與汝今自走
欲何之奪馬以授毅初出政值鎮惡軍衝之不得去回
衝蒯恩軍軍人鬭已一日疲倦毅得從大城東門出奔
牛牧佛寺自縊死鎮惡身被五箭射鎮惡手所執矟於
手中破折江陵平後二十日大軍方至署中兵出為安
遠護軍武陵内史以討劉毅功封漢壽縣子食邑五百
戶蠻帥向博抵根據阮頭屢為凶暴鎮惡討平之初行
告刺史司馬休之求遣軍以為聲援休之遣其將朱襄
領衆助鎮惡會高祖西討休之鎮惡乃告諸將曰百姓
皆知官軍已上朱襄等復是一賊表裏受敵吾事敗矣
乃率軍夜下江水迅急倏忽行數百里直據都尉治既
至乃以竹籠盛石堙塞水道襄軍下夾岸擊之斬襄首
殺千餘人鎮惡性貪既破襄因停軍抄掠諸蠻不時反
及至江陵休之已平高祖怒不時見之鎮惡笑曰但令
我一見公無憂矣高祖尋登城喚鎮惡鎮惡為人彊辯
有口機隨宜酬應高祖乃釋休之及魯宗之奔襄陽鎮
惡統蒯恩諸軍水路追之休之等奔羌鎮惡追躡盡境
而還除游擊將軍十二年高祖將北伐轉鎮惡為咨議
參軍行龍驤將軍領前鋒將發前將軍劉穆之見鎮惡
於積弩堂謂之曰公愍此遺黎志蕩逋逆昔晉文王委
伐蜀於鄧艾今亦委卿以關中想勉建大功勿孤此授
鎮惡曰不尅咸陽誓不復濟江而還也鎮惡入賊境戰
無不捷邵陵許昌望風奔散破虎牢及栢谷塢斬賊帥
趙玄軍次洛陽偽陳留公姚洸歸順進次澠池造故人
李方家升堂見母厚加酬賚即版授方為澠池令遣司
馬毛德祖攻偽弘農太守尹雅於蠡城生擒之仍行弘
農太守方軌長驅徑據潼關偽大將軍姚紹率大衆拒
嶮深溝高壘以自固鎮惡懸軍遠入轉輸不充與賊相
持久將士乏食乃親到弘農督上民租百姓競送義粟
軍食復振初高祖與鎮惡等期若尅洛陽須大軍至未
可輕前既而鎮惡等逕向潼關為紹所拒不得進而軍
又乏食馳告高祖求遣糧援時高祖沿河索虜屯據河
岸軍不得前高祖呼所遣人開舫北戶指河上虜示之
曰我語令勿進而輕佻深入岸上如此何由得遣軍鎮
惡既得義租紹又病死偽撫軍姚讚代紹守險衆力猶
盛高祖至湖城讚引退大軍次潼關謀進取之計鎮惡
請率水軍自河入渭偽鎮北將軍姚疆屯兵涇上鎮惡
遣毛德祖擊破之直至渭橋鎮惡所乘皆蒙衝小艦行
船者悉在艦内羌見艦泝渭而進艦外不見有乘行船
人北土素無舟檝莫不驚惋咸謂為神鎮惡既至令將
士食畢便棄船登岸渭水流急倏忽間諸艦悉逐流去
時姚泓屯軍在長安城下猶數萬人鎮惡撫慰士卒曰
卿諸人並家在江南此是長安城北門外去家萬里而
舫乘衣糧並已逐流去豈復有求生之計邪唯宜死戰
可以立大功不然則無遺類矣乃身先士卒衆亦知無
復退路莫不騰踊争先泓衆一時奔潰即陷長安城泓
挺身逃走明日率妻子歸降城内夷晉六萬餘戶鎮惡
宣揚國恩撫慰初附號令嚴肅百姓安堵高祖將至鎮
惡於灞上奉迎高祖勞之曰成吾霸業者真卿也鎮惡
再拜謝曰此明公之威諸將之力鎮惡何功之有焉高
祖笑曰卿欲學馮異也是時關中豐全倉庫殷積鎮惡
極意收斂子女玉帛不可勝計高祖以其功大不問也
進號征虜將軍時有白高祖以鎮惡既克長安藏姚泓
偽輦為有異志高祖密遣人覘輦所在泓輦飾以金銀
鎮惡悉剔取而棄輦於垣側高祖聞之乃安高祖留第
二子桂陽公義真為安西將軍雝秦二州刺史鎮長安
鎮惡以本號領安西司馬馮翊太守委以扞禦之任時
西虜佛佛彊盛姚興世侵擾北邊破軍殺將非一高祖
既至長安佛佛畏憚不敢動及大軍東還便寇逼北地
義真遣中兵參軍沈田子距之虜甚盛田子屯劉回堡
遣使還報鎮惡鎮惡對田子使謂長史王脩曰公以十
歲兒付吾等當各思竭力而擁兵不進寇虜何由得平
使還具說鎮惡言田子素與鎮惡不協至是益激怒二
人常有相圖志彼此每相防疑鎮惡率軍出北地為田
子所殺事在序傳時年四十六田子又於鎮惡營内殺
鎮惡兄基弟鴻遵淵及從弟昭朗弘凡七人是歲十四
年正月十五日也高祖表曰故安西司馬征虜將軍王
鎮惡志節亮直機略明舉自策名州府屢著誠績荆南
遘釁勢據上流難興彊蕃憂兼内侮鎮惡輕舟先邁神
兵電臨旰食之虞一朝霧散及王師西伐有事中原長
驅洛陽肅清湖陜入渭之捷指麾無前遂廓定咸陽俘
執偽后克成之效莫與為疇實干城所寄國之方召也
近北虜遊魂寇掠渭北統率衆軍曜威撲討賊既還奔
還次涇上故龍驤將軍沈田子忽發狂易奄加刅害忠
勲未究受禍不圖痛惜兼至惋悼無已伏惟聖懷為之
傷惻田子狂悖即已備憲鎮惡誠著艱難勲參前烈殊
績未酬宜蒙追寵願敕有司議其褒贈於是追贈左將
軍青州刺史高祖受命追封龍陽縣侯食邑千五百戶
諡曰壯侯配食高祖廟廷子靈福嗣位至南平王鑠右
軍諮議參軍靈福卒子述祖嗣述祖卒子叡嗣齊受禪
國除鎮惡弟康留關中及高祖北伐鎮惡為前鋒康逃
匿田舍鎮惡次潼關康將家奔之高祖板為彭城公前
將軍行參軍鎮惡被害康逃藏得免攜家出洛陽到彭
城歸高祖即以康為相國行參軍求還洛陽視母尋值
關陜不守康與長安徙民張旴醜劉雲等唱集義徒得
百許人驅率邑郭僑戶七百餘家共保金墉城為守戰
之備時有一人邵平率部曲及并州乞活一千餘戶屯
城南迎亡命司馬文榮為主又有亡命司馬道恭自東
垣率三千人屯城西亡命司馬順明五千人屯陵雲臺
順明遣刺殺文榮平復推順明為主又有司馬楚之屯
栢谷塢索虜野坂戍主異弰公遊騎在芒上攻逼交至
康堅守六旬宋臺建除康寧朔將軍河東太守遣龍驤
將軍姜(缺)率軍救之諸亡命並各奔散高祖嘉康節封
西平縣男食邑三百戶進號龍驤將軍迎康家還京邑
勸課農桑百姓甚親頼之永初元年卒金墉時年四十
九葬於偃師城西追贈輔國將軍無子以兄河西太守
基子天祐嗣當太祖元嘉二十七年隨劉康祖伐索虜
敗沒子懷祖嗣
檀韶字令孫高平金鄉人也世居京口初辟本州從事
西曹主簿輔國司馬高祖建義韶及弟祗道濟等從平
京城行參高祖建武將軍事都邑既平為鎮軍將軍加
寧遠將軍東海太守進號建武將軍遷龍驤將軍秦郡
太守北陳留内史以平桓玄功封巴丘縣侯食邑五百
戶復參車騎將軍事加龍驤將軍遷騎將中軍諮議參
軍加寧朔將軍從征廣固率向彌胡藩等五十人攻臨
朐城克之及圍廣固慕容超夜燒樓當韶圍分降號横
野將軍城陷之日韶率所領先登領北琅邪太守進號
寧朔將軍琅邪内史從討盧循於左里又有戰功并論
廣固功更封宜陽縣侯食邑七百戶降先封一等為伯
減戶之半二百五十戶賜祗子臻坐六門内乘輿白衣
領職義熙七年號輔國將軍八年丁母憂起為冠軍將
軍明年復為琅邪内史淮南太守將軍如故鎮姑熟尋
進號左將軍領本州大中正十二年遷督江州豫州之
西陽新蔡二郡諸軍事江州刺史將軍如故有罪免官
高祖受命以佐命功增八百戶并前千五百戶韶嗜酒
貪横所莅無績上嘉其合門從義弟道濟又有大功故
特見寵授永初二年卒於京邑時年五十六追贈安南
將軍加散騎常侍子緒嗣緒卒無子國除祗子臻臻卒
子遐嗣齊受禪國除祗弟道濟並别有傳
向靖字奉仁小字彌河内山陽人也名與高祖祖同改稱
小字世居京口與高祖少舊從平京城參建武軍事進
平京邑板參鎮軍軍事加寧遠將軍京邑雖平而羣寇
互起彌與劉藩孟龍符征破桓歆桓石康石綏於白茅
攻壽陽尅之義熙三年遷建武將軍秦郡太守北陳留
内史戍堂邑以平京城功封山陽縣五等侯從征鮮卑
大戰於臨朐累月不决彌與檀韶等分軍自間道攻臨
朐城彌擐甲先登即時潰陷斬其牙旗賊遂奔走攻拔
廣固彌又先登盧循屯據蔡洲以親黨阮賜為豫州刺
史攻逼姑孰彌率譙國内史趙恢討之時輔國將軍毛
脩之戍姑孰告急續至彌兼行進討破賜收其輜重除
中軍諮議參軍將軍如故盧循退走高祖南征彌為前
鋒於南陵電池左里三戰並大捷軍還除太尉諮議參
軍下邳太守將軍如故八年轉遊擊將軍尋督馬頭淮
西諸郡軍事龍驤將軍鎮蠻護軍安豐汝隂二郡太守
梁國内史戍壽陽以平廣固盧循功封安南縣男食邑
五百戶十年遷冠軍將軍高陽内史臨淮太守領石頭
戍事高祖西伐司馬休之以彌為吳興太守將軍如故
明年高祖北伐彌以本號侍從留戍碻磝進屯石門栢
谷遷督北青州諸軍事北青州刺史將軍如故高祖受
命以佐命功封曲江縣侯食邑千戶遷太子左衞率加
散騎常侍二年卒官時年五十九追贈前將軍彌治身
儉約不營室宇無園田商貨之業時人稱之子植嗣多
過失不受母訓奪爵更以植次弟楂紹封又坐殺人國
除植弟柳字玄季有學義才能立身方雅無所推先諸
盛流並容之太尉袁淑司空徐湛之東揚州刺史顔立
皆與友善歴始興王濬征北中兵參軍始興内史南康
相臧質為逆召柳至尋陽與之俱下質敗歸降下獄死
彌弟劭永初中為宣城太守劭弟子亮以私忿殺彌妻
施氏託云奴客所殺劭輒於墓所殺亮及彌妾並奴婢
七八人匿不聞官為有司所奏詔無所問元嘉初卒於
義興太守
劉懷慎彭城人左將軍懷肅弟也少謹慎質直始參高
祖鎮軍騎將軍事振威將軍彭城内史從征鮮卑每戰
必身先士卒及克廣固懷慎率所領先登從高祖拒盧
循於石頭屢戰克捷加輔國將軍義熙八年以本號監
北徐州諸軍事鎮彭城尋加徐州刺史為政嚴猛境内
震肅九年亡命王靈秀為寇討平之十一年進北中郎
將以平廣固盧循功封南城縣男食邑五百戶十三年
高祖北伐以為中領軍征虜將軍衛輦轂坐府中相殺
免官雖名位轉優而恭恪愈至每所之造位任不踰己
者皆束帶門外下車其謹退類如此宋臺立召為五兵
尚書仍督江北淮南諸軍前將軍南晉州刺史復徵為
度支尚書加散騎常侍高祖遷都壽春留懷慎督北徐
兗青淮北諸軍事中軍將軍徐州刺史以亡命入廣陵
城降號征虜將軍永初元年以佐命功進爵為侯增邑
千戶進號平北將軍徵為五兵尚書加散騎常侍光祿
大夫景平元年遷護軍將軍常侍如故特賜班於宗族
家無餘財二年卒時年六十一追贈撫軍諡曰肅侯子
德願嗣世祖大明初為游擊將軍領石頭戍事坐受賈
客韓佛智貨下獄奪爵土後復為秦郡太守德願性麤
率為世祖所狎侮上寵姬殷貴妃薨葬畢數與羣臣至
殷墓謂德願曰卿哭貴妃若悲當加厚賞德願應聲便
號慟撫膺擗踊涕泗交流上甚悅以為豫州刺史又令
醫術人羊志哭殷氏志亦嗚咽他日有問志卿那得此
副急淚志時新喪愛姬答曰我爾時自哭亡妾耳志滑
稽善為諧謔上亦愛狎之德願善御車嘗立兩柱使其
中劣通車軸乃於百餘步上振轡長驅未至數尺打牛
奔從柱間直過其精如此孝武聞其能為之乘畫輪車
幸太宰江夏王義恭第德願岸著籠冠短朱衣執轡進
止甚有容狀永光中為廷尉與柳元景厚善元景敗下
獄誅懷慎庶長子榮祖少好騎射為武帝所知及盧循
攻逼時賊乘小艦入淮拔柵武帝宣令三軍不得輒射
賊榮祖不勝憤怒冒禁射之所中應弦而倒帝益竒焉
以戰功參太尉軍事從討司馬休之彭城内史徐逵之
敗沒諸將意沮榮祖請戰愈厲高祖乃解所著鎧以授
之榮祖率所領陷陣身被數創會賊破走加振威將軍
尋參世子征虜軍事領遂成令高祖北伐轉鎮西中兵
參軍寧遠將軍水軍入河與朱超石大破索虜於半城
又攻劉度壘克之高祖大饗戰士謂榮祖曰卿以寡克
衆攻無堅城雖古名將何以過此轉為太尉中兵參軍
加建威將軍既破長安姚泓女壻徐衆率其餘衆連營
叛走榮祖與檀道濟等攻營破之斬首擒馘不可稱計
十四年除彭城内史又補相國參軍其年遣榮祖還都
為世子中兵參軍永初元年除越騎校尉尋轉右軍將
軍索虜南寇司州刺史毛德祖陷沒榮祖時居父艱起
為輔國將軍追論半城之功賜爵都鄉侯榮祖為人輕
財貴義善撫將士然性偏險褊隘頗失士君子之心領
軍將軍謝晦深接待之廢立之際要榮祖固辭獲免及
晦出鎮荆楚欲請為南蠻校尉榮祖又固止之其年冬
卒德願弟興祖青州刺史懷慎弟懷默冠軍將軍江夏
内史太中大夫懷默子道球巴東建平二郡太守道球
弟孫登武陵内史孫登子亮世祖大明中為武康令時
境内多盜鑄錢亮掩討無不禽所殺以千數太宗泰始
初為巴陵王休若鎮東中兵參軍北伐南討功冠諸將
封順陽縣侯食邑六百戶歴黃門郎梁益二州刺史在
任廉儉不營財貨所餘公祿悉以還官太宗嘉之下詔
褒美亮在梁州忽服食修道欲致長生迎武當山道士
孫道胤令合仙藥至益州泰豫元年藥始成而未出火
毒孫不聽亮服亮苦欲服平旦開城門取井華水服至
食鼓後心動如刺中間便絶後人逢見乘白馬將數十
人出關西行共語分明此乃道家所謂尸解者也追贈
冠軍將軍諡曰剛侯孫登弟道隆元嘉二十二年為廬
江太守世祖舉義棄郡來奔以補南中郎參軍事加龍
驤將軍時世祖分麾下以為三幢道隆與中兵參軍王
謙之馬文恭各領其一大明中歴黃門侍郎徐青冀三
州刺史前廢帝景和中以為右衛將軍永昌縣侯食邑
五百戶委以腹心之任泰始初為太宗盡力遷衛將軍
中護軍尋賜死事在建安王休仁傳王謙之字休光琅
邪臨沂人晉司州刺史胡之曾孫也世祖初歴驍騎將
軍御史中丞吳興太守以南下之功封石陽縣子食邑
五百戶大明三年卒贈前將軍諡曰肅子應之嗣大明
末為衡陽内史晉安王子勛反應之起義拒湘州行事
何慧文為慧文所殺事在鄧琬傳追贈侍中應之弟雲
之順帝昇明中貴達馬文恭扶風人也亦以功封泉陵
縣子食邑五百戶世祖即位為遊擊將軍頃之卒
劉粹字道沖沛郡蕭人也祖恢持節監河中軍事征虜
將軍粹家在京口少有志幹初為州從事高祖克京城
參建武軍事從平京邑轉參鎮軍事尋加建武將軍沛
郡太守又領下邳太守復為車騎中軍參軍從征廣固
戰功居多以義功封西安縣五等侯軍還轉中軍諮議
參軍盧循逼京邑京口任重太祖時年四歲高祖使粹
奉太祖鎮京城轉游擊將軍遷建威將軍江夏相衛將
軍毅粹族兄也粹盡心高祖不與毅同高祖欲謀毅衆
並疑粹在夏口高祖愈信之及大軍至粹竭其誠力事
平封灄縣男食邑五百戶母憂去職俄而高祖討司馬
休之起粹為寧朔將軍竟陵太守統水軍入河明年進
號輔國將軍遷相國右司馬侍中中軍司馬冠軍將軍
遷左衛將軍永初元年以佐命功改封建安縣侯食邑
千戶二年以役使監吏免官尋督江北淮南郡事征虜
將軍廣陵太守三年以本號督豫司雍并四州南豫州
之梁郡弋陽馬頭三郡諸軍事豫州刺史領梁郡太守
鎮壽陽治有政績少帝景平二年譙郡流離六十餘家
叛沒虜趙炅秦剛等六家悔倍還投陳留襄邑縣頓謀
等村粹遣將苑縱夫討叛戶不及因誅殺謀等三十家
男丁一百三十七人女弱一百六十二口收付作部粹
坐貶號為寧朔將軍時索虜南寇粹遣將軍李德元襲
許昌殺偽潁川太守庾龍於是陳留人董邈自稱小黃
盟主斬偽征虜將軍廣州刺史司馬世賢傳首京都太
祖即位遷使持節督雍梁南北秦四州荆州之南陽竟
陵順陽襄陽新野隨六郡諸軍事征虜將軍領寧蠻校
尉雍州刺史襄陽新野二郡太守在任簡役愛民罷諸
沙門二千餘人以補府史元嘉三年討謝晦遣粹弟車
騎從事中郎道濟龍驤將軍沈敞之就粹自陸道向江
陵粹以道濟行竟陵内史與敞之及南陽太守沈道興
步騎至沙橋為晦司馬周超所敗士衆傷死者過半降
號寧朔將軍初晦與粹厚善以粹子曠之為參軍粹受
命南討一無所顧太祖以此嘉之晦遣送曠之還粹亦
不害也明年粹卒時年五十三追贈安北將軍持節本
官如故曠之嗣官至晉熙太守曠之卒子琛嗣琛卒無
子國除琛弟亮順帝昇明末尚書駕部郎粹庶長子懷
之為臨川内史與臧質同逆伏誅粹弟道濟尚書起部
郎王弘車騎從事中郎江夏王義恭撫軍司馬河東太
守仍遷振武將軍益州刺史長史費謙别駕張熙參軍
楊德年等並聚斂興利而道濟委任之傷政害民民皆
怨毒太祖聞之與道濟詔戒之曰聞卿在任未盡清省
又頗為殖貨若萬有一此必宜改之比傳人情不政緝
諧當以法御下深思自警以副本望道濟雖奉此旨政
化如初有司馬飛龍者自稱晉之宗室晉末走仇池元
嘉九年聞道濟綏撫失和遂自仇池入綿竹崩動羣小
得千餘人破巴興縣殺令王貞之進攻隂平隂平太守
沈法興焚城遁走道濟遣軍擊飛龍斬之初道濟以五
城人帛氐奴梁顯為參軍督護費謙固執不與遠方商
人多至蜀土資貨或有直數百萬者謙等限布絲綿各
不得過五十斤馬無善惡限蜀錢二萬府又立冶一斷
私民鼓鑄而貴賣鐵器商旅吁嗟百姓咸欲為亂氐奴
既懷恚忿因聚黨為賊盜其年七月道濟遣羅習為五
城令氐奴等謀曰羅令是使君腹心而卿猶有作賊盜
不止者一旦發露則為禍不測宜結要誓共相禁檢乃
殺牛盟誓俄而氐奴及趙廣等唱曰官禁殺牛而村中
公違法禁脫使羅令白使君疑吾徒更欲作賊則無餘
類矣因詐言司馬殿下猶在陽泉山中若能共建大事
則功名可立不然立滅不久衆既樂亂因相率從之得
數千人復向廣漢道濟遣參軍程展會治中李抗之五
百人擊之並為所殺賊於是逕向涪城巴西人唐頻聚
衆應之寧遠將軍巴西梓潼二郡太守王懷業再遣軍
拒之戰敗失利懷業及司馬南漢中太守韋處伯並棄
城走涪陵太守阮惠江陽太守杜玄起遂寧太守馮遷
聞涪城不守並委郡出奔蜀土僑舊翕然並反道濟惶
懼乃免吳兵三十六營以為平民分立宋興宋寧二郡
又招集商賈及免道俗奴僮東西勝兵可有四千人賊
衆數萬屯城西及城北道濟嬰城自守趙廣本以譎詐
聚兵頓兵城下不見飛龍各欲分散廣懼乃將三千人
及羽儀詐其衆云迎飛龍至陽泉寺中謂道人程道養
曰但自言是飛龍則坐享富貴若不從即日便斬頭道
養惶怖許諾道養袍罕人也廣改名為龍興號為蜀王
車騎大將軍益梁二州牧建號泰始元年備置百官以
道養弟道助為驃騎將軍長沙王鎮涪城廣自號鎮軍
帛氐奴征虜將軍梁顯鎮北將軍同黨大帥張寧秦州
刺史嚴遐前將軍奉道養還成都衆十餘萬四面圍城
就道濟索費謙張熙曰但送此人來我等自不復作賊
道濟遣中兵參軍裴方明任浪之各將千餘人出西門
戰皆失利十一月方明等復出戰破賊營焚其積聚賊
黨江陽人楊孟子領千餘人屯城南道濟參軍梁儁之
統南樓屢與孟子交言因投書曉以禍福要使入城孟
子許諾入見道濟道濟大喜即板為主簿遣子為任克
期討賊趙廣知其謀孟子懼將所領奔晉原晉原太守
文仲興拾合得二千餘人與孟子并力自固廣遣同黨
袁玄子攻晉原為仲興所殺廣又遣帛氐奴攻之連戰
仲興軍敗及孟子並死方明復出東門破賊三營斬首
數百級賊雖敗已復還合方明復偽出北門仍回軍擊
城東大營殺千餘人斬偽僕射蔡滔時天大霧方明等
復揚聲出東門而潛自北門出攻城北城西諸營賊衆
大潰於是奔散道養收合得七千人還廣漢趙廣以别
卒五千餘人還涪城初别駕張熙說道濟令糶太倉榖
賊以九月末圍城至十二月末廩米便盡方明將二千
人出城求食為賊所敗匹馬獨還賦因追之衆復大集
方明夜於城西縋上道濟為設食饐不能飡唯泣涕而
已道濟時有疾已篤自力慰勉之曰卿非大丈夫小敗
何苦賊勢既衰臺兵垂至但令卿還何憂於賊即減左
右數十人配之賊城外云方明已死可來取喪城中大
恐道濟夜列炬火方明自出衆見之乃安道濟悉出財
物於北射堂令方明募人時城中或傳道濟已亡莫有
至者梁儁之說道濟曰將軍氣息綿綿而外論互有同
異今軍師屢敗妖寇未殄若一旦不虞則危禍立至宜
稱小損聽左右給使暫出不然敗矣道濟從之即喚左
右三十餘人告之曰吾疾久汝等扶侍疲勞今既小損
各聽歸家休息喚復還給使既出其父兄皆問使君亡
來幾日子弟皆言君漸差誰言亡者傳相告語城内乃
安由是應募者一日千餘人十年正月賊衆大至攻逼
成都道濟卒梁儁之與方明等及其故舊門生數人共
埋尸於後齋使書與道濟相似者為教命酬答籖䟽不
異常日故雖母妻不知也二月道養於毁金橋升壇郊
天方就柴燎方明將三千人出擊之賊列陣營前死戰
日夕乃大敗臨陣斬偽征虜將軍趙石之等八百餘級
道養等退保廣漢是月平西將軍臨川王義慶以揚武
將軍巴東太守周籍之即本號督巴西梓潼宕渠遂寧
巴郡五郡諸軍事巴西梓潼二郡太守率平西參軍費
淡龍驤將軍羅猛二千人援成都廣等屯據廣漢分守
郫川連營百數處處屯結籍之與方明及費淡等攻郫
尅之廣等退據郡城傍竹自固羅猛率隊主王旴等并
力追討張尋自涪城率衆二萬來助廣等方明淡斬竹
開逕邀之戰敗退還郫縣廣等又移營屯箭竿橋方明
等破其六營乘勝追奔逕至廣漢廣等走還涪及五城
四月十日發道濟喪五月方進軍向涪城張尋唐頻渡
水拒戰方明擊破之生擒偽驃騎將軍雍秦二州刺史
司馬龍伸斬之龍伸道助也州吏嚴道度斬嚴遐首廣
等並奔散涪蜀皆平俄而張尋攻破隂平復與道養合
帛氐奴攻廣漢費淡督將軍种松等與戰斬其梁州刺
史杜承等百餘級九月益州刺史甄法崇至成都誅費
謙之道濟喪及方明等並東反道養等領二千餘家逃
於郪山其餘羣賊亦各擁戶藏竄出為寇盜不絶十三
年六月太祖遣寧朔將軍蕭汪之統軍討之軍次郪口
帛氐奴斬偽衛將軍司馬飛燕歸降汪之擊破道養道
養還入郪山十四年四月趙廣張尋梁顯各率部曲歸
降偽輔國將軍王道恩斬道養送首餘黨悉平遷趙廣
張尋等於京師十六年廣尋復與國山令司馬敬琳謀
反伏誅先是道濟振武司馬蜀郡太守任薈之雖不任
軍事事寧以為正員郎裴方明虎賁中郎將仍為義慶
平西中兵參軍龍驤將軍河東太守費淡太子屯騎校
尉周籍之後為益州刺史粹族弟損字子騫衛將軍毅
從父弟也父鎮之字仲德以毅貴歴顯位閑居京口未
嘗應召常謂毅汝必破我家毅甚憚之每還京未嘗敢
以羽儀人從入鎮之門左光祿大夫徵不就元嘉二年
年九十餘卒於家損元嘉中歴職義興太守東土殘饑
太祖遣揚州治中沈演之東入賑䘏以損綏撫有方稱
為良守官至吳郡太守追贈太常
史臣曰帝王受命自非以功静亂以德濟民則其道莫
由也自三代以來醇風稍薄成功濟務尊出權道雖復
負扆南面比號軒犧莫不自謝王風率由霸德高祖崛
起布衣非藉民譽義無曹公英傑之響又闕晉氏輔魏
之基一旦驅烏合不崇朝而制國命功雖有餘而德未
足也是故王謐以内懼流奔王綏以外侮成釁若非樹
竒功於難立震大威於四海則不能成配天之業一異
同之心義熙以後大功仍建自桓温旍旆所臨莫不獻
珍受朔及金墉請吏元勲將舉九命之禮既行代終之
符已及方復觀兵函渭用師天險獨克之舉振古難稱
若使閉門反政寘兵散地後敗責其前功一𤯝虧其盛
業豈復得以黃屋朱戶為衰晉之貞臣乎及其靈威薄
震重關莫守故知英笇所苞先勝而後戰也王鎮惡摧
鋒直指前無彊陳為宋方叔壯矣哉
宋書卷四十五
宋書卷四十五考證
劉懷慎傳宋臺立召為五兵尚書仍督江北淮南諸軍
前將軍南晉州刺史(臣承蒼)按州郡志無南晉州
晉字疑誤
宋書卷四十五考證
