宋書卷三十七
梁沈約撰
志第二十七
州郡三
荆州
郢州
湘州
雍州
梁州
秦州
荆州刺史漢治武陵漢夀魏晉治江陵王敦治武昌陶
侃前治沔陽後治武昌王廙治江陵庾亮治武昌庾翼
進襄陽復還夏口桓温治江陵桓冲治上明王說還江
陵此後遂治江陵宋初領郡三十一後分南陽順陽襄
陽新野竟陵爲雍州湘川十郡爲湘州江夏武陽屬郢
州隨郡義陽屬司州北義陽省凡餘十一郡文帝世又
立宋安左郡領拓邊綏慕樂寧慕化仰澤革音歸德七
縣後省改汶陽郡又度屬今領郡十二縣四十八戶六
萬五千六百四去京都水三千三百八十
南郡太守秦立漢文帝元年爲臨江國景帝中元年復
故晉武帝太康元年改曰新郡尋復故宋初領縣九後
州陵監利度屬巴陵旌陽文帝元嘉十八年省併枝江
二漢無旌陽見晉太康地志疑是吳所立凡領六縣戶
一萬四千五百四十四口七萬五千八十七
江陵公相漢舊縣
華容公相漢舊縣晉武太康元年省後復立
當陽男相漢舊縣
臨沮伯相漢舊縣晉太康永寧地志屬襄陽後度
編縣男相漢舊縣
枝江侯相漢舊縣
南平内史吳南郡治江南領江陵華容諸縣晉武帝太
康元年分南郡江南爲南平郡治作唐後治江安領縣
四戶一萬二千三百九十二口四萬五千四十九去州
水二百五十去京都水三千五百無陸
江安侯相晉武帝太康元年立
孱陵侯相二漢舊縣屬武陵晉太康地志屬南平
作唐侯相前漢無後漢屬武陵晉太康地志屬南
平
安南令晉武帝分江安立
天門太守吳孫休永安六年分武陵立充縣有松梁山
山有石石開處數十丈其高以弩仰射不至其上名天
門因此名郡充縣後省孝武孝建元年度郢州明帝泰
始三年復舊領縣四戶三千一百九十五去州水一千
二百陸六百去京都水三千五百
灃陽令晉武帝太康四年立
臨灃令晉武帝太康四年立
零陽令漢舊縣屬武陵
漊中令二漢無晉太康地志有疑是吳立
宜都太守太康地志王隱地道何志竝云吳分南郡立
張勃吳錄云蜀漢立按吳志吕蒙平南郡據江陵陸遜
别取宜都獲秭歸枝江夷道縣初權與蜀漢分荆州而
南郡屬蜀則是蜀分南郡立宜都非吳立也習鑿齒云
魏武平荆州分南郡枝江以西爲臨江郡建安十五年
蜀漢改爲宜都領縣四戶一千八百四十三口三萬四
千二百二十去州水三百五十無陸去京都水三千七
百三十
夷道令漢舊縣
佷山男相前漢屬武陵後漢屬南郡晉武帝太康
元年改爲興山後復舊
宜昌令何志晉武帝立按太康永寧地志竝無疑
是此後所立
夷陵令漢舊縣吳改曰西陵晉武帝太康元年復
舊
巴東公相譙周巴記云初平六年荆州帳下司馬趙韙
建議分巴郡諸縣漢安以下爲永寧郡建安六年劉璋
改永寧爲巴東郡以涪陵縣分立丹興漢葭二縣立巴
東屬國都尉後爲涪陵郡晉太康地志巴東屬梁州惠
帝太安二年度益州穆帝永和初平蜀度屬荆州永初
郡國志無巴渠黽陽二縣領縣七戶一萬三千七百九
十五口四萬五千二百三十七去州水一千三百去京
都水四千六百八十
魚復侯相漢舊縣屬巴郡劉備章武二年改爲永
安晉武帝太康元年復舊
朐䏰令漢舊縣屬巴郡
新浦令何志新立
南浦令劉禪建興八年十月益州牧閻宇表改羊
渠立羊渠不詳何志吳立
漢豐令何志不注置立太康地志巴東有漢昌縣
疑是
巴渠令何志不注置立
黽陽令何志不注置立晉末平吳時峽中立武陵
郡有黽陽黔陽縣咸寧元年並省
汶陽太守何志新立先屬渠州文帝元嘉十一年度宋
初有四縣後省汶陽縣今領三縣戶九百五十八口四
千九百一十四去州水七百陸四百去京都四千一百
僮陽令何志新立
沮陽令何志新立
高安令何志新立
南義陽太守(義陽郡别見)晉末以義陽流民僑立宋初有四
縣孝武孝建二年以平陽縣併厥西平陽本爲郡江左
僑立魏世分河東爲平陽郡晉末省爲縣今領縣二戶
一千六百七口九千七百四十一
厥西令二漢無晉太康地志屬義陽
平氏令漢舊名屬南陽
新興太守魏志建安二十年省雲中定襄五原朔方四
郡郡立一縣合爲此郡屬并州晉江左僑立宋初六縣
後省雲中(漢舊名屬雲中)孝武孝建二年又省九原縣(漢舊名屬五原)
併定襄宕渠(流寓立)併廣牧凡今領縣三戶二千三百一
口九千五百八十四
定襄令漢舊名
廣牧男相漢舊名屬朔方
新豐令漢舊名屬京兆僑流立
南河東太守河東郡秦立晉成帝咸康三年征西將軍
庾亮以司州僑戶立宋初八縣孝武孝建二年以廣戚
(前漢屬沛後漢晉太康地志屬彭城江左流寓立)併聞喜弘農(江左立僑郡後併省爲縣)臨
汾併松滋安邑併永安(臨汾安邑漢舊名臨汾後屬陽平)今領縣四戶
二千四百二十三口一萬四百八十七去州水一百二
十去京都水三千五百
聞喜令故曲沃秦改爲左邑漢武帝元鼎六年行
幸至此聞南越破改名聞喜
永安令前漢彘縣順帝陽嘉二年更名後屬平陽
松滋令前漢屬廬江後漢無晉屬安豐疑是有流
民寓荆土故立
譙縣令(别見)譙流民寓立
建平太守吳孫休永安三年分宜都立領信陵興山秭
歸沙渠四縣晉又有建平都尉領巫北井泰昌建始四
縣晉武帝咸寧元年改都尉爲郡於是吳晉各有建平
郡太康元年吳平併合五年省建始縣後復立永初郡
國有南陵建始信陵興山永新永寧平樂七縣今並無
按太康地志無南陵永新永寧平樂新鄉五縣疑是江
左所立信陵興山沙渠疑是吳立建始晉初所立也領
縣七戶一千三百二十九口二萬八百一十四去州水
陸一千去京都水四千三百八十
巫令漢舊縣
秭歸侯相漢舊縣
歸鄉公相何志故屬秭歸吳分按太康地志云秭
歸有歸鄉故䕫子國楚滅之而無歸鄉縣何志
所言非也
北井令晉太康地志有先屬巴東晉武帝泰始五
年度建平
泰昌令晉太康地志有
沙渠令晉起居注太康元年立按沙渠是吳建平
郡所領吳平不應方立不詳
新鄉令
永寧太守晉安帝僑立爲長寧郡宋明帝以名與文帝
陵同改爲永寧宋初五縣後省經安(晉安帝立)孝武孝建二
年後以僮陽(晉安帝立)併長寧綏寧(晉安帝立)併上黃今領縣二
戶一千一百五十七口四千二百七十四去州陸六十
去京都三千四百三十
長寧侯相晉安帝立
上黃男相宋初屬襄陽後度二漢晉並無此縣
武寧太守晉安帝隆安五年桓玄以沮漳降蠻立領縣
二戶九百五十八口四千九百一十四
樂鄉令晉安帝立
長林男相晉安帝立
郢州刺史魏文帝黃初三年以荆州江北諸郡爲郢州
其年罷并荆非今地吳又立郢州孝武孝建元年分荆
州之江夏竟陵隨武陵天門湘州之巴陵江州之武昌
豫州之西陽又以南郡之州陵監利二縣度屬巴陵立
郢州天門後還荆領郡六縣三十九戶二萬九千四百
六十九口十五萬八千五百八十七去京都水二千一
百
江夏太守漢高帝立本屬荆州永初郡國及何志並治
安陸此後治夏口又有安陸曲陵曲後别郡領縣七戶
五千七十二口二萬三千八百一十
汝南侯相本沙羡土晉末汝南郡民流寓夏口因
立爲汝南縣沙羡令漢舊縣吳省晉武太康元
年復立治夏口孝武太元三年省併沙陽後以
其地爲汝南實土
沌陽子相江左立
孝昌侯相永初郡國何志竝無徐志有疑是孝武
世所立
惠懷子相江左立
沙陽男相二漢舊縣本名沙羡屬江夏晉武帝太
康元年更名又立沙羡而沙陽徙今所治文帝
元嘉十六年度巴陵孝武孝建元年度江夏
灄陽子相晉惠帝世安陸人朱伺爲陶侃將求分
安陵東界爲此縣
蒲圻男相晉武帝太康元年立本屬長沙文帝元
嘉十六年度巴陵孝武孝建元年度江夏
竟陵太守晉惠帝元康九年分江夏西界立何志又有
宋縣徐無領縣六戶八千五百九十一口四萬四千三
百七十五去州水一千四百去京都水三千四百
萇壽令明帝泰始六年立
竟陵侯相漢舊縣屬江夏
新市子相漢舊縣屬江夏
宵城侯相永初郡國有何徐不注置立
新陽男相永初郡國有何徐不注置立
雲杜侯相漢舊縣屬江夏
武陵太守前漢地理志高帝立續漢郡國志云秦昭王
立名黔中郡高帝五年更名本屬荆州領縣十戶五千
九十口三萬七千五百五十五去州水一千去京都水
三千
臨沅男相漢舊縣
龍陽侯相晉太康地志何志吳立
漢壽伯相前漢立後漢順帝陽嘉三年更名吳曰
吳壽晉武帝復舊
沅南令漢光武建武二十六年立
遷陵侯相漢舊縣
辰陽男相漢舊縣
舞陽令前漢作無陽後漢無晉太康地志有
酉陽長漢舊縣
黚陽長二漢無晉太康地志有
沅陵令漢舊縣
巴陵太守文帝元嘉十六年分長沙之巴陵蒲圻下雋
江夏之沙陽四縣立屬湘州孝武孝建元年割南郡之
監利州陵度江夏屬郢州二年又度長寧之綏安屬巴
陵何志訖元嘉二十年巴陵郡以十六年立應在何志
而闕領縣四戶五千一百八十七口二萬五千三百一
十六去州水五百去京都水二千五百
巴陵男相晉武帝太康元年立屬長沙本領度支
校尉立郡省
下雋侯相漢舊縣屬長沙
監利侯相按晉起居注太康四年復立南郡之監
利縣尋復省之言由先有而被省也疑是吳所
立又是吳所省孝武孝建元年度
州陵侯相漢舊縣屬南郡晉武帝太康元年復立
疑是吳所省也孝武孝建元年度明帝泰始四
年以綬安縣併州陵
武昌太守晉起居注太康元年改江夏爲武昌郡領縣
三戶二千五百四十六口一萬一千四百一十一去京
都水一千一百
武昌侯相魏文帝黃初三年孫權改鄂爲武昌
陽新侯相吳立
鄂令漢舊縣屬江夏吳改鄂爲武昌晉武帝太康
元年復立鄂縣而武昌如故
西陽太守本縣名二漢屬江夏魏立弋陽郡又屬焉晉
惠帝又分弋陽爲西陽國屬豫州宋孝武孝建元年度
郢州明帝太始五年又度豫後又還郢永初郡國何徐
並有弋陽縣今領縣十戶二千九百八十三口一萬六
千一百二十去州水二百八十去京都水一千七百二
十
西陽令漢舊縣屬江夏後屬弋陽
西陵男相漢舊縣屬江夏後屬弋陽
孝寧侯相本軑縣漢舊縣孝武自此伐逆即位改
名
蘄陽令二漢江夏郡有蘄春縣吳立爲郡晉武帝
太康元年省爲蘄春郡而縣屬弋陽後屬新蔡
孝武大明八年還西陽
義安令明帝泰始二年以來流民立
蘄水左縣長文帝元嘉二十五年以豫部蠻民立
建昌南川長風赤亭魯亭陽城彭波遷溪東邱
東安西安南安房田希水高坡直水蘄水清石
十八縣屬西陽孝武大明八年赤亭彭波併陽
城其餘不詳何時省
東安左縣長前廢帝永光元年復以西陽蘄水直
水希水三屯爲縣
建寧左縣長孝武大明八年省建寧左郡爲縣屬
西陽徐志有建寧縣當是此後爲郡
希水左縣長
陽城左縣長本屬建寧左郡孝武大明八年省西
陽之赤亭陽城彭城三縣併建寧之陽城縣而
以縣屬西陽
湘州刺史晉懷帝永嘉元年分荆州之長沙衡陽湘東
邵陵零陵營陽建昌江州之桂陽八郡立治臨湘成帝
咸和三年省安帝義熙八年復立十二年又省宋武帝
永初三年又立文帝元嘉八年省十七年又立二十九
年又省孝武孝建元年又立建昌郡晉惠帝元康九年
分長沙東北下雋諸縣立成帝咸康元年省元嘉十六
年立巴陵郡屬湘州後度郢領郡十縣六十二戶四萬
五千八十九口三十五萬七千五百七十二去京都水
三千三百
長沙内史秦立宋初十縣下雋蒲圻巴陵屬巴陵今領
縣七戶五千六百八十四口四萬六千二百一十三
臨湘侯相漢舊縣
醴陵侯相後舊縣
瀏陽侯相吳立
吳昌侯相後漢立曰漢昌吳更名
羅縣侯相漢舊縣
攸縣子相漢舊縣
建寧子相吳立
衡陽内史吳孫亮太平二年分長沙西部都尉立領縣
七戶五千七百四十六口二萬八千九百九十一去州
水二百二十去京都水三千七百
湘西令吳立
湘南男相漢舊縣屬長沙
益陽侯相漢舊縣屬長沙
湘鄉男相前漢無後漢屬零陵
新康男相吳曰新陽晉武帝太康元年更名
重安侯相前漢曰鍾武後漢順帝永建三年更名
屬零陵
衡山男相吳立曰衡陽晉惠帝更名
桂陽太守漢高立屬荆州晉惠帝元康元年度江州領
縣六戶二千二百一十九口二萬二千一百九十二去
州水一千四百去京都水四千九百四十
郴縣伯相漢舊縣
耒陽子相漢舊縣
南平令漢舊縣
臨武令漢舊縣
汝城令江左立
晉寧令漢順帝永和元年立曰漢寧吳改曰陽安
晉武帝太康元年改曰晉寧
零陵内史漢武帝元鼎六年立領縣七戶三千八百二
十八口六萬四千八百二十八去州一千四百去京都
水四千八百
泉陵子相漢舊縣
洮陽侯相漢舊縣
零陵子相漢舊縣
祁陽子相吳立明帝泰始初度湘東五年復舊
應陽男相晉惠帝分觀陽立
觀陽男相吳立
永昌令吳立
營陽太守江左分零陵立領縣四戶一千六百八口二
萬九百二十七去州水一千七百一去京都水五千五
百五十
營浦侯相漢舊縣屬零陵
營道侯相漢舊縣屬零陵
舂陵令前漢舊縣舂陵侯徙國南陽省吳復立屬
零陵
泠道令漢舊縣屬零陵
湘東太守吳孫亮太平二年分長沙東部都尉立晉世
七縣孝武太元二十年省酃(漢舊縣)利陽新平(張勃吳錄有此二縣)
(利作梨晉作利音)三縣今領縣五戶一千三百九十六口一萬
七千四百五十去州水陸七百去京都水三千六百
臨烝伯相吳屬衡陽晉太康地志屬湘東
新寧令吳立
茶陵子相漢舊縣屬長沙
湘隂男相後廢帝元徽二年分益陽羅湘西及巴
硤流民立
隂山令隂山乃是漢舊縣而屬桂陽吳湘東郡有
此隂山縣疑是吳所立
邵陵太守吳孫晧寳鼎元年分零陵北部都尉立領縣
七戶一千九百一十六口二萬五千五百六十五去州
水七百陸一千三百去京都水四千五百
邵陵子相何志屬長沙按二漢無吳錄屬邵陵
武剛令晉武分都梁立
建興男相晉武帝分邵陵立
高平男相吳立晉武帝太康元年改曰南高平後
更曰高平
都梁令漢舊縣屬零陵
邵陽男相吳立曰昭陽晉武改
扶縣令漢舊縣至晉曰夫夷漢屬零陵晉屬邵陵
案今云扶者疑是避桓温諱去夷夫不可爲縣
名故爲扶云
廣興公相吳孫晧甘露元年分桂陽南都尉立爲始興
郡晉武帝平吳以屬廣州成帝度荆州宋文帝元嘉二
十九年又度廣州三十年復度湘州明帝泰始六年立
岡湲縣割始興之封陽陽山含洭四縣立宋安郡屬湘
州太豫元年復(缺)省岡湲縣改始興曰廣興領縣七戶
一萬一千七百五十六口七萬六千三百二十八去州
水二千三百九十去京都水五千
曲江侯相漢舊縣屬桂陽
桂令漢舊縣屬桂陽
陽山侯相漢舊縣後漢曰隂山屬桂陽吳始興郡
無此縣當是晉後立
貞陽侯相漢舊縣名湞陽屬桂陽宋明帝泰始三
年改湞爲貞
含洭男相漢舊縣屬桂陽
始興令吳立
中宿令漢舊縣屬南海吳度
臨慶内史吳分蒼梧立爲臨賀郡屬廣州晉成帝度荆
州宋文帝元嘉二十九年度廣州三十年復度湘州明
帝改名領縣九戶三千七百一十五口三萬一千五百
八十七去州水陸二千八百去京都水陸五千五百七
十
臨賀侯相漢舊縣晉太康地志王隱云屬南海而
二漢屬蒼梧當是吳新度
馮乘侯相漢舊縣屬蒼梧
富川令漢舊縣屬蒼梧
封陽侯相漢舊縣
興安侯相吳立曰建興晉武帝太康元年更名
謝沐長漢舊縣屬蒼梧
寧新令二漢無當是吳所立屬蒼梧晉武帝太康
元年更名
開建令文帝分封陽立宋昌宋興開建武化往往
(往音生)永固綏南七縣後又分開建武化宋昌三
縣立宋建郡屬廣州孝武大明元年悉省唯餘
開建縣
撫寧令宋末立
始建内史吳孫晧甘露元年分零陵南部都尉立始安
郡屬廣州晉成帝度荆州宋文帝元嘉二十九年度廣
州三十年復度湘州明帝改名領縣七戶三千八百三
十口二萬二千四百九十去州水二千八百陸二千六
百三十去京都水五千五百九十
始安子相漢舊縣屬零陵
熙平令吳立爲尚安晉武改
永豐男相吳立
荔浦令漢舊縣屬蒼梧
平樂侯相吳立
建陵男相吳立屬蒼梧宋末度
樂化左令宋末立
雍州刺史晉江左立胡亡氐亂雍秦流民多南出樊沔
晉孝武始於襄陽僑立雍州并立僑郡縣宋文帝元嘉
二十六年割荆州之襄陽南陽新野順陽隨五郡爲雍
州而僑郡縣猶寄寓在諸郡界孝武大明中又分實土
郡縣以爲僑郡縣境徐志雍州有北上洛北京兆義陽
三郡北上洛晉孝武立領上洛北商鄷陽陽亭北拒陽
五縣北京兆領北藍田霸城山北三縣並云景平中立
義陽云晉安帝立領平氏襄鄉二縣鄷陽陽亭北拒陽
並云安帝立餘縣不注置立今並無此三郡今領郡十
七縣六十戶三萬八千九百七十五口十六萬七千四
百六十七去京都水四千四百陸二千一百
襄陽公相魏武帝平荆州分南郡編以北及南陽之山
都立屬荆州魚豢云魏文帝立永初郡國何志並有宜
城(漢舊縣屬南郡)鄀上黃縣(並别見)徐志無領縣三戶四千二十
四口一萬六千四百九十六
襄陽令漢舊縣屬南郡
中廬令漢舊縣屬南郡
邔縣令漢舊縣屬南郡
南陽太守秦立屬荆州永初郡國有比陽魯陽赭陽西
鄂犨葉雉博望八縣(並漢舊縣)何志無犨雉徐志無比陽魯
陽赭陽西鄂博望而有葉餘並同孝武大明元年省葉
縣領縣七戶四千七百二十七口三萬八千一百三十
二去州三百六十去京都水四千四百
宛縣令漢舊縣
涅陽令漢舊縣
云陽男相漢舊縣故名育陽晉孝武改
冠軍令漢舊縣武帝分穰立
酈縣令漢舊縣
舞隂令漢舊縣
許昌男相徐志無此後所立本屬潁川
新野太守何志晉惠帝分南陽立永初郡國何志有棘
陽(别見)蔡陽鄧縣(並漢舊縣)徐無孝武大明元年省蔡陽今領
縣五戶四千二百三十五口一萬四千七百九十三去
州一百八十去京都水四千五百八十
新野侯相漢舊縣屬南陽文帝元嘉末省孝武大
明元年復立
山都男相漢舊縣屬南陽晉太康地志屬襄陽永
初郡國及何徐屬新陽
池陽令漢舊縣屬馮翊晉太康地志屬京兆僑立
亦屬京兆孝武大明中土斷又屬此
穰縣令漢舊縣屬南陽
交木令孝武大明元年立
順陽太守魏分南陽立曰南鄉晉武帝更名成帝咸康
四年復立南鄉後復舊永初郡國及何志有朝陽武當
酇隂汎陽筑(並别見)析(前漢屬弘農後漢屬南陽)脩陽(唯見永初郡國)凡八縣
徐志唯增朝陽朝陽孝武大明元年省領縣七戶四千
一百六十三口二萬三千一百六十三
南鄉令前漢無後漢有屬南陽
槐里男相漢舊名屬扶風晉太康地志屬始平僑
立亦屬始平大明土斷屬此
順陽侯相前漢曰博山後漢明帝更名屬南陽
清水令前漢屬天水後漢爲天水漢陽無此縣晉
太康地志屬略陽僑立屬始平大明土斷屬此
朝陽令漢舊縣
丹水令前漢屬弘農後漢屬南陽何志魏立非也
鄭縣令漢舊名屬京兆僑立亦屬京兆後度此
京兆太守故秦内史漢高帝元年屬塞國二年夏爲渭
南郡九年罷復爲内史武帝建元六年分爲右内史太
初元年更爲京兆尹魏改爲京兆郡初僑立寄治襄陽
朱序没氐孝武太元十一年復立大明土斷割襄陽西
界爲實土雍州僑郡先屬府武帝永初元年屬州永初
郡國有藍田(漢舊縣)鄭池陽(並别見)南霸城(本霸陵漢舊縣太康地志曰霸)
(城何志魏地)新康五縣何志無新康而有新豐徐無孝武大
明元年省京兆之盧氏藍田霸城縣盧氏當是何志後
所立二漢屬弘農晉太康地志屬上洛新康疑是晉末
所立領縣三戶二千三百七口九千二百二十三
杜令二漢曰杜陵魏改
鄧縣令漢舊縣屬南陽
新豐令漢舊縣
始平太守晉武帝太始二年分京兆扶風立後分京兆
扶風僑立治襄陽今治武當永初郡國唯有始平平陽
清水(别見)三縣何志有槐里(别見)宋寧宋嘉(何志新立)三縣而清
水始平與永初郡國同領縣四戶二千七百九十七口
五千五百十二
武當侯相漢舊縣屬南陽後屬順陽
始平令魏立
武功令漢舊名故屬扶風晉太康地志屬始平
平陽子相江左平陽郡民流寓立此
扶風太守故秦内史高帝元年屬雍國二年更爲中地
郡九年罷後爲内史武帝建元六年分爲右内史太初
元年更名爲右扶風僑立治襄陽今治筑口永初郡國
及何志唯有郡魏昌縣(魏昌魏立屬中山)孝武大明元年省魏
昌領縣三戶二千一百五十七口七千二百九十
筑陽令漢舊縣屬南陽又屬順陽大明土斷屬此
郿縣令漢舊名屬扶風晉太康地志屬秦國
汎陽令晉武帝太康五年立屬南鄉仍屬順陽大
明土斷屬此
南上洛太守永初郡國何志雍州並有南上洛郡寄治
魏興今梁州之上洛是也北上洛蓋是何志以後僑立
耳今治曰何徐志雍州南上洛晉武帝立北上洛云晉
孝武立非也徐有南北陽亭陽安縣不注置立今領縣
二戶一百四十四口四百七十七
上洛男相(别見)
商縣令(别見)
河南太守故秦三川郡漢高帝更名光武都雒陽建武
五年改曰河南尹僑立始治襄陽孝武大明中分沔北
爲境永初郡國及何志並又有陽城緱氏縣(漢舊名並屬河南)
徐無此二縣而有僑洛陽(漢舊名)陽城縣孝武大明元年
省洛陽當是何志後立領縣五戶三千五百四十一口
一萬三千四百七十去州陸三十五
河南令漢舊名
新城令漢舊名
河隂子相魏立
棘陽令漢縣故屬南陽晉太康地志屬義陽後屬
新野大明土斷屬此
襄鄉令前漢無後漢有屬南陽徐志屬義陽當是
大明土斷屬此
廣平太守(别見)江左僑立治襄陽今爲實土永初郡國及
何志竝又有易陽曲周邯鄲(竝見在)無酇比陽徐無復邯
鄲易陽曲周孝武大明元年省邯鄲應是土斷省領縣
四戶二千六百二十七口六千二百九十三
廣平令漢舊名徐志南度以朝陽縣境立
酇縣令漢舊縣屬南陽後屬順陽
比陽令漢舊縣屬南陽
隂縣令漢舊縣屬南陽
義成太守晉孝武立治襄陽今治均永初郡國又有下
蔡平阿縣(二縣前漢屬沛後漢屬九江晉太康地志屬淮南)何同孝武大明元
年省下蔡始亦流寓立也平阿當是何志後省領縣二
戶一千五百二十一口五千一百一
義成侯相晉孝武立
萬年令漢舊名屬馮翊
馮翊太守故秦内史高帝元年屬塞國三年更名爲河
上郡九年罷復爲内史武帝建元六年分爲左内史太
初元年更名三輔流民出襄陽文帝元嘉六年立則何
志應有而無治襄陽今治郡領縣三(疑)戶二千七十八
口五千三百二十一
鄀縣令漢舊縣屬南郡作若字晉太康地志作鄀
永初郡國及何志屬襄陽徐屬此
高陸令晉太康地志屬京兆永初郡國何志竝無
孝武大明元年復立
南天水太守(天水郡别見)徐志本西戎流寓今治巖州永初
郡國何志竝無當是何志後所立又有冀縣(漢舊名)孝武
大明元年省領縣四戶六百八十七口三千一百二十
二
華隂令前漢屬京兆後漢魏晉屬弘農
西縣令前漢屬隴西後漢屬漢陽即天水魏晉屬
天水
略陽侯相(别見)
河陽令(别見)
建昌太守孝建元年刺史朱脩之免軍戶爲永興安寧
二縣立建昌郡又立永寧爲昌國郡並寄治襄陽昌國
後省徐志建昌又有永寧縣今無領縣二戶七百三十
二口四千二百六十四
永興令
安寧男相
華山太守胡人流寓孝武太明元年立今治大隄領縣
三戶一千三百九十九口五千三百四十二
華山令與郡俱立
藍田令漢舊名本屬京兆
上黃令本屬襄陽立郡割度
北河南太守晉孝武太元十年立北河南郡後省永初
郡國何徐志並無明帝泰始末復立寄治宛中領縣八
新蔡令(别見)
汝隂令(别見)
苞信令(别見)
上蔡令(别見)
固始令(别見)
緱氏令(别見)
新安令(别見)
洛陽令(别見)
弘農太守漢武帝元鼎六年立宋明帝末立寄治五壟
領縣三
邯鄲令漢舊名屬趙國晉太康地志無此縣
圉縣令前漢屬淮陽後漢屬陳留晉太康地志無
此縣
盧氏令(别見)
梁州刺史禹貢舊州周以梁併雍漢以梁爲益治廣漢
雒縣魏元帝景元四年平蜀復立梁州治漢中南鄭而
益州治成都李氏據梁益江左於襄陽僑立梁州李氏
滅復舊譙縱時又治漢中刺史治魏興縱滅刺史還治
漢中之苞中縣所謂南城也文帝元嘉十年刺史甄法
護於南城失守刺史蕭思話還治南鄭永初郡國又有
宕渠郡北宕渠郡宋起居注元嘉十六年割梁州宕渠
郡度益州今益部宕渠郡曰南宕渠何徐竝有北宕渠
郡唯領宕渠一縣何云本巴西流民今無
漢中太守秦立漢獻帝建安二十年魏武平張魯復漢
寧郡爲漢中疑是此前改漢中曰寧也晉地記云孝武
太元十五年梁州刺史周表立又疑是李氏所省李氏
平後復立永初郡國又有苞縣作中懷安(漢晉何徐竝無二縣)三
縣領縣四戶一千七百八十六口一萬三百三十四
南鄭令漢舊縣
城固令漢舊縣
沔陽令漢舊縣
西鄉令蜀立曰南鄉晉武帝太康二年更名
魏興太守魏文帝以漢中遺民在東垂者立屬荆州江
左還本領縣十三(疑)去州一千二百去京都水六千七
百
西城令漢舊縣屬漢中
鄖鄉令本錫縣二漢舊縣屬漢中後屬魏興魏晉
世爲郡後省武帝太康五年改爲鄖鄉何志晉
惠帝立非也
錫縣令前漢長利縣屬漢中後漢省晉武帝太康
四年復立屬魏興五年改長利爲錫
廣城令永初郡國何徐竝有不注置立
興晉令魏立曰平陽晉武帝太康元年更名
旬陽令前漢有後漢無晉武帝太康四年復立
上庸令晉太康地志永初郡國徐竝屬上庸何無
長樂令永初郡國何徐竝屬晉昌本蜀郡流民
廣昌子相何志屬上庸晉成帝立晉地記武帝太
康元年改上庸之廣昌爲庸昌二年省疑是魏
所立
安晉令永初郡國何徐屬晉昌本蜀郡流民
延夀令永初郡國何徐屬晉昌本蜀郡流民
宣漢令永初郡國何徐屬晉昌本建平流離民
新興太守永初郡國何徐云新興吉陽東關三縣屬晉
昌郡何云晉元帝立本巴漢流民宋末省晉昌郡立新
興郡以晉昌之長樂安晉延夀安樂屬魏興郡宣漢屬
巴渠郡寧都屬安康郡永初郡國有永安縣何徐無今
亦無復新興縣何云巴東夷人今領縣二
吉陽令本益州流民
東關令本建平流民
新城太守故屬漢中魏文帝分立屬荆州江左還本領
縣六戶一千六百六十八口七千五百九十四去州陸
一千五百去京都水五千三百
房陵令漢舊縣屬漢中太康地志王隱無
綏陽令魏立後改爲秭歸晉武帝太康二年復爲
綏陽
昌魏令魏立
祁鄉令何志魏立晉太康地志作沶(音祁)
閬陽令何志不注置立
樂平令何志不注置立
上庸太守魏明帝太和二年分新城之上庸武陵北巫
爲上庸郡景初元年又分魏興之魏陽錫郡之安富上
庸爲郡疑是太和後省景初又立也魏屬荆州江左還
本永初郡國有上庸廣昌何有廣昌領縣七戶四千五
百五十四口二萬六百五十三去州陸二千三百去京
都水六千七百
上庸令漢舊縣屬漢中
富安令晉太康地志永初郡國何徐並有
北巫令何志晉武帝立按魏所分新城之巫應即
是此縣然則非晉武立明矣
微陽令魏立曰建始晉武帝改
武陵令前漢屬漢中後漢晉太康地志王隱並無
新安令永初郡國何徐有何云本建平流民
吉陽令永初郡國云北吉陽何徐無
晉夀太守晉地記云孝武太元十五年梁州刺史周馥
表立何志故屬梓潼而益州南晉夀郡悉有此諸縣永
初郡國徐又有南晉夀南興樂南興安縣何無南興樂
云南晉夀惠帝立餘並不注置立今領縣四去州陸一
千二百去京都水一萬
晉夀令屬梓潼何志晉惠帝立按晉起居注武帝
太康元年改梓潼之漢夀曰晉夀漢夀之名疑
是蜀立云惠帝立非也
白水令漢舊縣屬廣漢晉太康地志屬梓潼
邵歡令永初郡國何徐並有不注置立疑是蜀立
曰昭歡晉改也
興安令永初郡國何徐並有不注置立
華陽太守徐志新立永初郡國何徐並無寄治州下領
縣四戶二千五百六十一口萬五千四百九十四
華陽令
興宋令
宕渠令
嘉昌令徐不注置立
新巴太守晉安帝分巴西立何徐又有新歸縣何云新
立今無領縣三戶三百九十三口二千七百四十九
新安令晉安帝立
晉城令晉安帝立
晉安令晉安帝立
北巴西太守何志不注置立宋起居注文帝元嘉十二
年於劍南立北巴西郡屬益州今益州無此郡又永初
郡國何徐梁州並有北巴西而益州無疑是益部僑立
尋省梁州北巴西是晉末所立也永初郡國領閬中漢
昌二縣何又有宋昌縣云新立徐無宋昌有宋夀何徐
並領縣四今六(疑)去州一千四百去京都水九千九百
閬中令(别見)
安漢令(别見)
南國令(即南充國别見)
西國令(即西充國别見)
平周令益州巴西有平州縣
北隂平太守晉太康地志故廣漢屬國都尉何志蜀分
立永初郡國曰北隂平領隂平綿竹平武資中胄旨五
縣何徐直曰隂平領二縣與此同戶五百六口二千一
百二十四寄治州下
隂平令前漢後漢屬廣漢屬國名宙底晉太康地
志隂平郡隂平縣注云宙底當是故宙底爲隂
平永初郡國胄旨縣即宙底也(當是後又立此縣而字誤也)
平武令蜀立曰廣武晉武帝太康元年更名
南隂平太守永初郡國唯領隂平一縣徐志無南字云
隂平舊民流寓立唯領懷舊一縣何無今領縣二戶四
百七
隂平令
懷舊令徐志不注置立
巴渠太守何志新立領縣七戶五百口二千一百八十
三
宣漢令(别見)與郡新立
始興令何志新立
巴渠令何志新立
東關令何志新立
始安令何志新立
下蒲令何志無徐志不注置立
晉興令何志晉安帝立案永初郡國梁部諸郡唯
巴西有此縣不容是此晉興若是晉安帝時立
便應在永初郡國疑何謬也
懷安太守何志新立領縣二戶四百七口二千三百六
十六寄治州下
懷安令何志新立
義存令何志新立
宋熙太守何徐志新立領縣五戶一千三百八十五口
三千一百二十八去州七百去京都九千八百
興樂令
歸安令
宋安令
元夀令
嘉昌令何志五縣竝新立
白水太守永初郡國何竝無徐志仇池氐流寓立有漢
昌縣今領縣六戶六百五
新巴令
漢德令
晉夀令
益昌令
興安令
平周令徐志作平州此五縣徐竝不注置立
南上洛太守晉太康地志分京兆立上洛郡屬司隸永
初郡國何志竝屬雍州僑寄魏興即此郡也徐志巴民
新立徐志時已屬梁州矣永初郡國無豐陽而有陽亭
何徐有何不注陽亭置立領縣六
上洛令前漢屬弘農後漢屬京兆何云魏立非也
商縣令上洛同
流民令何不注置立
農陽長永初郡國無何作鄷陽新立徐作豐
渠陽令永初郡國何徐竝作拒揚
義縣令永初郡國何徐竝無
北上洛太守徐志巴新立領縣七戶二百五十四
北上洛令
農陽令
流民令
陽亭令
拒陽令拒字與南上洛不同
商縣令徐志無
西豐令徐志無
安康太守宋末分魏興之安康縣及晉昌之寧都縣立
安康令二漢安陽縣屬漢中漢末省魏復立屬魏
興晉武帝太康元年更名何云魏立非也
寧都令蜀郡流民
南宕渠太守永初郡國有宕渠郡領宕渠漢興宣漢三
縣屬梁州元嘉十六年度屬益州非此南宕渠也何徐
梁竝無此郡疑是徐志後所立
宕渠令
漢安令
宣漢令
宋康令三縣竝新置
懷漢太守孝武孝建二年立領縣三戶四百十九
永豐長
綏來長
預德長
秦州刺史晉武帝太始五年分隴右五郡及涼州金城
梁州隂平并七郡爲秦州治天水冀縣太康三年併雍
州惠帝元康七年復立何志晉孝武復立寄治襄陽安
帝世在漢中南鄭領郡十四縣四十二戶八千七百三
十二口四萬八百八十八
武都太守漢武帝元鼎六年立永初郡國又有河池故
道縣(竝漢舊縣)今領縣三戶一千二百七十四口六千一百
四十
下辯令漢舊縣
上禄令漢舊縣後省晉武帝太康三年又立
陳倉令漢舊縣屬扶風晉太康地志屬秦國
略陽太守晉太康地志屬天水何志故曰漢陽魏分立
曰廣魏武帝更名永初郡國有清水縣(别見)何徐無領縣
三戶一千三百五十九口五千六百五十七
略陽令前漢屬天水後漢漢陽即天水晉太康地
志屬略陽雍州南天水益州安固郡又有此縣
臨漢令何志新立
上邽令前漢屬隴西後漢屬漢陽晉太康地志屬
天水何志流寓割配
安固太守永初郡國志有安固郡又有南安固郡元嘉
十六年度益州今領縣二戶一千五百五口二千四十
四
桓陵令(别見)
南桓陵令永初郡國及何志安固郡唯領桓陵一
縣徐志又有此縣
西京兆太守晉末三輔流民出漢中僑立領縣三戶六
百九十三口四千五百五十二
藍田令(别見)永初郡國志無
杜令(别見)
鄠令二漢屬扶風晉太康地志屬始平
南太原太守(太原别見)何志云故屬并州流寓割配永初郡
國又有清河(别見)高堂縣(别見青州平原郡作高唐)領縣一戶二百三
十三口一千一百五十六
平陶令漢舊名
南安太守何志云故屬天水魏分立永初郡國無領縣
二戶六百二十口三千八十九
桓道令漢舊名屬天水後漢屬漢陽作獂
中陶令何志魏立晉太康地志有
馮翊太守三輔流民出漢中文帝元嘉二年僑立領縣
五戶一千四百九十口六千八百五十四
蓮芍令(别見)
頻陽令漢舊名
下辯令徐志故屬略陽流寓割配何無此縣
高陸令二漢魏無晉太康地志有屬京兆何志流
寓割配
萬年令(别見)
隴西太守秦立文帝元嘉初關中民三千二百三十六
戶歸化六年立今領縣六戶一千五百六十一口七千
五百三十
襄武令漢舊名
臨洮令漢舊名
河關令前漢屬金城後漢晉太康地志屬隴西
狄道令漢舊名
大夏令漢舊名晉太康地志無
首陽
始平太守(别見)永初郡國無領縣三戶八百五十九口五
千四百四十一
始平令太康地志有何志晉武帝立而雍州始平
郡之始平縣何云魏立按此縣末雖各立本是
一縣何爲不同
槐里令(别見)
宋熙令何無徐新立
金城太守漢昭帝始元六年立永初郡國無何徐領縣
二戶三百七十五口一千
金城令漢舊名
榆中令漢舊名
安定太守漢武帝元鼎三年立永初郡國志無領縣二
戶六百四十口二千五百一十八
朝那令漢舊名
宋興令何志新立
天水太守漢武元鼎三年立明帝改曰漢陽雍州已有
此縣永初郡國無領縣二戶八百九十三口五千二百
二十八
阿陽令漢舊名晉太康地志無
新令晉太康地志有何志魏立
西扶風太守(扶風郡别有)晉末三輔流民出漢中僑立領縣
二戶百四十四
郿令(别見)
武功令(别見)
北扶風太守孝武孝建二年以秦雍流民立領縣三時
又有廣長郡又立成階縣領氐民尋省
武功令(别見)
華隂令(别見)
始平縣(别見)
宋書卷三十七
宋書卷三十七考證
州郡志三灃陽令晉武帝太康四年立灃南本作澧
下臨灃亦作臨澧
孝武大明八年省西陽之赤亭陽城彭城三縣彭城
當作彭波
北上洛蓋是何志以後僑立耳今治曰何曰何二字
疑有誤
宋書卷三十七考證
