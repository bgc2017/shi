宋書卷三十八
梁沈約撰
志第二十八
州郡四
益州
寧州
廣州
交州
越州
益州刺史漢武帝分梁州立所治别見梁州領郡二十
九縣一百二十八戶五萬三千一百四十一口二十四
萬八千二百九十三去京都水九千九百七十
蜀郡太守秦立晉武帝太康中改曰成都國後復舊領
縣五戶一萬一千九百二口六萬八百七十
成都令漢舊縣
郫令漢舊縣
繁縣令漢舊縣
鞞縣令二漢晉太康地志並曰牛鞞屬犍爲何志
晉穆帝度此
永昌令孝建二年以僑戶立
廣漢太守漢高帝六年立晉太康地志屬梁州領縣六
戶四千五百八十六口二萬七千一百四十九去州陸
六百去京都水九千九百
雒縣令漢舊縣
什邡令漢舊縣
郪縣令漢舊縣
新都令漢舊縣晉武帝爲王國太康六年省爲縣
屬廣漢
陽泉令蜀分綿竹立
伍城令晉武帝咸寧四年立太康六年省七年又
立何志劉氏立
巴西太守譙周巴記建安六年劉璋分巴郡墊江以上
爲巴西郡徐志本南陽冠軍流民寓入蜀漢晉武帝立
非也本屬梁州文帝元嘉十六年度何志梁益二州無
此郡領縣九戶四千九百五十四口三萬三千三百四
十六
閬中令漢舊縣屬巴郡
西充國令漢書地理志巴郡有充國縣續漢郡國
志和帝永元二年分閬中立充國縣二志不同
晉太康地志有西南二充國屬巴西
南充國令譙周巴記初平六年分充國爲南充國
安漢令舊縣屬巴郡
漢昌令和帝永元中立
晉興令徐志不注置立
平州令晉武帝太康元年以野民歸化立
懷歸令徐志不注置立
益昌令徐志不注置立
梓潼太守晉太康地志劉氏分廣漢立本屬梁州文帝
元嘉十六年度益州永初郡國又有漢德新興徐同徐
云新興義熙九年立漢德舊縣案二漢竝無漢德縣晉
太康地志王隱竝有疑是劉氏所立何益梁二州無此
郡領縣四戶三千三十四口二萬一千九百七十六
涪令漢舊縣屬廣漢
梓潼令漢舊縣屬廣漢
西浦令徐志義熙九年立
萬安令徐志舊縣二漢晉竝無
巴郡太守秦立領縣四戶三千七百三十四口一萬三
千一百八十三去州内水一千八百陸五百外水二千
二百去京都水六千
江州令漢舊縣
臨江令漢舊縣
墊江令漢舊縣獻帝建安六年度巴西劉禪建興
十五年復舊
枳令漢舊縣
遂寧太守永初郡國有何無徐云舊立領縣四戶三千
三百二十
巴興令徐志不注置立疑是李氏所立
德陽令前漢無後漢晉太康地志屬廣漢
廣漢令漢舊縣屬廣漢寧蜀郡復有此縣未知孰
是
晉興令徐志不注置立
江陽太守劉璋分犍爲立中失本土寄治武陽領縣四
戶一千五百二十五口八千二十七
江陽令漢舊縣屬犍爲
緜水令(别見)
漢安令(别見)
常安令晉孝武立
懷寧太守秦雍流民晉安帝立本屬南秦文帝元嘉十
六年度益州領縣三戶一千三百一十五口五千九百
五十寄治成都
治平令(别見)
西平令永初郡國直云西何志故屬天水名西縣
萬年令漢舊名屬馮翊
寧蜀太守永初郡國有而何無徐云舊立永初郡國及
徐並有西墊江縣今無領縣四戶一千六百四十三
廣漢令(别見)遂寧郡復有此縣
廣都令漢舊縣屬蜀郡
升遷令晉太康地志屬汶山
西鄉令本名南鄉屬漢中晉武太康三年更名
越巂太守漢武帝元鼎六年立故卭都國何志無領縣
八戶一千三百四十九
卭都令漢舊縣
新興令永初郡國有
臺登長漢舊縣
晉興長永初郡國有
會無長漢舊縣
卑水長漢舊縣
定莋長漢舊縣
蘇利長漢縣曰蘇示後曰蘇利
汶山太守晉太康地志漢武帝立孝宣地節三年合蜀
郡劉氏又立領縣二戶一千一百七口六千一百五去
州陸一百去京都水一萬
都安矦相蜀立
晏官令何志魏平蜀立晉太康地志無
南陰平太守(陰平郡别見)永嘉流寓來屬寄治萇陽領縣二
戶一千二百四十口七千五百九十七
陰平令(别見)
緜竹令漢舊縣屬廣漢
犍爲太守漢武帝建元六年開夜郎國立領縣五戶一
千三百九十口四千五十七去州陸九十去京都水一
萬
武陽令漢舊縣
南安令漢舊縣
資中令漢舊縣
僰道令漢舊縣
治官令晉安帝義熙十年立
始康太守關隴流民晉安帝立領縣四戶一千六十三
口四千二百二十六寄治成都
始康令晉安帝立
新城子相晉安帝立
談令晉安帝立
晉豐令晉安帝立
晉熙太守秦州流民晉安帝立領縣二戶七百八十五
口三千九百二十五
晉熙令晉安帝立
萇陽令晉安帝立
晉原太守李雄分蜀郡爲漢原晉穆帝更名領縣五戶
一千二百七十二口四千九百六十去州陸一百二十
去京都水一萬
江原男相漢舊縣屬蜀郡
臨卭令漢舊縣屬蜀郡
晉樂令何志故屬沈黎晉太康地志無沈黎郡及
晉樂縣
徙陽令前漢徙縣屬蜀郡後漢屬蜀郡屬國都尉
晉太康地志有徙陽縣屬漢嘉
漢嘉令前漢青衣縣屬蜀郡順帝陽嘉二年更名
劉氏立爲漢嘉郡晉江右猶爲郡江左省爲縣
宋寧太守文帝元嘉十年免吳營僑立領縣三戶一千
三十六口八千三百四十二寄治成都
欣平令與郡俱立
宜昌令與郡俱立
永安令與郡俱立
安固太守張氏於涼州立晉哀帝時民流入蜀僑立此
郡本屬南秦文帝元嘉十六年度益州領縣六戶一千
一百二十口六千五百五十七去州一百三十去京都
水一萬
略陽令(别見)
桓陵令張氏立
臨渭令晉太康地志屬略陽
清水令(别見)
下邽令何志漢舊縣案二漢晉竝無此縣
興固令何志新立
南漢中太守晉地記孝武太元十五年梁州刺史周瓊
表立徐志北漢中民流寓孝武大明三年立起居注本
屬梁州元嘉十六年度永初郡國屬梁州領縣與此同
以永初郡國及起居檢則是元嘉所立而何志無此郡
當是永初以後省大明三年復立也領縣五戶一千八
十四口五千二百四十六
南長樂令徐志與郡俱立
南鄭令徐志與郡俱立
南苞中令徐志與郡俱立
南沔陽令徐志與郡俱立
南城固令徐志與郡俱立
北隂平太守徐志本屬秦州文帝元嘉二十六年度永
初郡國何志秦梁益竝無領縣四戶一千五十三口六
千七百六十四
隂平令(已見)
南陽令徐志本南陽白民流寓立
桓陵令徐志本安固郡民流寓立
順陽令徐志本南陽民流寓立
武都太守(别見)永初郡國何志益州竝無此郡徐志本屬
秦州流寓立領縣五戶九百八十二口四千四百一
武都令漢舊名
下辯令(别見)
漢陽令漢舊名
略陽令漢屬略陽郡流寓配
安定令舊安定郡流寓配
新城太守何志新分廣漢立領縣二戶七百五十三口
五千九百七十一去州(闕)去京都九千五百三十
北五城令何志新分五城立
懷歸令何志新立
南新巴太守(新巴郡别見)起居注新巴民流寓文帝元嘉十
二年於劒南立何志新立新巴民先屬梁州既立割配
領縣六戶一千七十口二千六百八十三
新巴令何志晉安帝立
晉城令何志晉安帝立
晉安令何志晉安帝立
漢昌令何志晉安帝立
桓陵令何志晉哀帝立按起居注南新巴元嘉十
二年立何云新立則非先有此郡而云此諸縣
晉哀帝安帝立不詳
綏歸令何無此徐有不注置立
南晉夀太守梁州元有晉夀文帝元嘉十二年於劒南
以僑流立領縣五戶一千五十七口一千九百四十三
去州一百二十去京都水一萬
晉夀令(别見)
興安令(别見)
興樂令二漢魏無晉太康地記云元年更名本曰
白馬屬汶山何志漢舊縣檢二漢益部無白馬
縣
邵歡令(别見)
白馬令(别見)
宋興太守文帝元嘉十年免建平營立領南陵建昌二
縣何志無復南陵有南漢建忠徐無建忠有永川何云
建忠新立領縣三戶四百九十六口一千九百四十三
寄治成都
南漢令何志晉穆帝立故屬漢中流寓來配
建昌令何新立
永川令徐志新立
南宕渠太守徐志本南中民蜀立起居注本屬梁州元
嘉十六年度永初郡國梁州有宕渠郡領縣三與此同
而無南字何同若此郡元嘉十六年度益則何志應在
益部不詳領縣三戶五百四口三千一百二十七
宕渠令二漢晉太康地志屬巴郡
漢興令二漢魏無晉地志有屬興古郡
宣漢令前漢無後漢屬巴郡晉太康地志無
天水太守(别見)永初郡國何志益州無此郡徐志與今同
領縣三戶四百六十一
禾興令徐志不注置立
上邽令(别見)
西縣長(别見)
東江陽太守何志晉安帝初流寓入蜀今新復舊土爲
郡領縣二戶一百四十二口七百四十去州一千五百
八十去京都水八千九十
漢安令前漢無後漢屬犍爲晉太原地志屬江陽
緜水令何志晉孝武立
沈黎太守蜀記云漢武元鼎十一年分蜀西部卭莋爲
沈黎郡十四年罷案元鼎至六年云十一年非也又二
漢晉竝無此郡永初郡國有何無徐云舊郡領縣四戶
六十五
城陽令徐不注置立
蘭令漢舊縣屬越嶲作闌晉太康地志無
旄牛令前漢屬蜀郡後漢屬蜀郡屬國都尉晉太
康地志屬漢嘉
寧州刺史晉武帝太始七年分益州南中之建寧興古
雲南永昌四郡立太康三年省立南夷校尉惠帝太安
二年復立增牂牁越嶲朱提三郡成帝咸康四年分牂
牁夜郎朱提越嶲四郡爲安州尋越嶲復還益州今領
郡十五縣八十一戶一萬二百五十三去京都一萬三
千三百
建寧太守漢益州郡滇王國劉氏更名領縣十三戶二
千五百六十二
味縣令漢舊縣
同樂令晉武帝立
談槀令漢舊縣屬牂牁晉武帝立
牧麻令漢舊縣作牧靡
漏江令漢舊縣屬牂牁晉武帝立
同瀨長漢舊縣同作銅
昆澤長漢舊縣
新定長晉太康地志有
存䣖晉太康地志有
同竝長漢舊縣前漢作同竝屬牂牁晉武帝咸寧
五年省哀帝復立
萬安長江左立
母單長漢舊縣屬牂牁晉太康地志屬建寧
新興長江左立
晉寧太守晉惠帝永安二年分建寧西七縣爲益州郡
晉懷帝更名領縣七(疑)戶六百三十七去州七百三十
去京都水一萬三千七百
建伶令漢舊縣屬益州郡晉太康地志屬建寧
連然令漢舊縣屬益州郡晉太康地志屬建寧
滇池令漢舊縣屬益州郡晉太康地志屬建寧
榖昌長漢舊縣屬益州郡晉太康地志屬建寧
秦臧長漢舊縣屬益州郡晉太康地志屬建寧
(闕)
雙栢長漢舊縣屬益州郡晉太康地志屬建寧
牂牁太守漢武帝元鼎六年立領縣六戶一千九百七
十去州一千五百去京都水一萬二千
萬夀令晉武帝立
且蘭令漢舊縣云故且蘭晉太康地志無
故母歛令漢舊縣
晉樂令江左立
丹南長江左立
新寧長何徐不注置立
平蠻太守晉懷帝永嘉五年寧州刺史王遜分牂牁朱
提建寧立平夷郡後避桓溫諱改領縣二戶二百四十
五去京都水一萬三千
平蠻令漢舊縣屬牂牁故名平夷
鄨令漢舊縣屬牂牁
夜郎太守晉懷帝永嘉五年寧州刺史王遜分牂牁朱
提建寧立領縣四戶二百八十八去州一千去京都水
一萬四千
夜郎令漢舊縣屬牂牁
廣談長晉太康地志屬牂牁
談樂長江左立
談指令漢舊縣屬牂牁
朱提太守劉氏分犍爲立領縣五戶一千一十去州七
百二十去京都水一萬四千六百
朱提令前漢屬犍爲後漢屬犍爲屬國都尉
堂狼令前漢屬犍爲狼作琅後漢晉太康地志屬
朱提
臨利長江左立
漢陽長前漢屬犍爲後漢無晉太康地志屬朱提
南秦長本名南昌晉武帝太康元年更名
南廣太守晉懷帝分朱提立領縣四戶四百四十去州
水二千三百去京都水一萬四百
南廣令漢舊縣屬犍爲晉太康地志屬朱提
新興令何志不注置立
晉昌令江左立
常遷長江左立
建都太守晉成帝分建寧立領縣六戶一百七去州二
千去京都水一萬五十
新安令晉成帝立
經雲令晉成帝立
永豐令晉成帝立
臨江令晉成帝立
麻應長晉成帝立
遂安長晉成帝立
西平太守晉懷帝永嘉五年寧州刺史王遜分興古之
東立何志晉成帝立非也永初郡國何志竝有西寧縣
何云晉成帝立今無領縣五戶一百七十六去州二千
三百去京都水一萬五千三百
西平令何志晉成帝立
溫江令何志晉成帝立
都陽令何志晉成帝立案晉起居注太康二年置
興古之都唐縣疑是
晉綏長何志晉成帝立
義成長何志晉成帝立案此五縣應與郡俱立
西河太守晉成帝分河陽立領縣三戶三百六十九去
州二千五百去京都水一萬五千五百
芘蘇令前漢屬益州郡後漢晉太康地志屬永昌
芘作比
成昌令晉成帝立
建安長晉成帝立
東河陽太守晉懷帝永嘉五年寧州刺史王遜分永昌
雲南立永初郡國又有西河陽領楪榆遂叚新豐三縣
何徐無(遂叚新豐二縣二漢晉竝無)領縣二戶一百五十二去州二
千去京都水一萬五千
東河陽令何不注置立疑與郡俱立
楪榆長前漢屬益州郡後漢屬永昌晉太康地志
屬雲南前漢楪作葉
雲南太守晉太康地志云故屬永昌何志劉氏分建寧
永昌立領縣五(疑)戶三百八十一去州一千五百去京
都水一萬四千五百
雲南令前漢屬益州郡後漢屬永昌晉太康地志
屬雲南
雲平長晉武帝咸寧五年立
東古復長漢屬越嶲晉太康地志屬雲南竝云姑
復永初郡國何竝云東古復何不注置立
西古復長永初郡國有何不注置立
興寧太守晉成帝分雲南立領縣二戶七百五十三去
州一千五百去京都水一萬四千五百
梇棟令漢舊縣屬益州晉太康地志屬雲南
青蛉令漢舊縣屬越嶲晉太康地志屬雲南
興古太守漢舊郡晉太康地志故牂牁何志劉氏分建
寧牂牁立則是後漢末省也領縣六戶三百八十六去
州二千三百去京府水一萬六千
漏臥令漢舊縣屬牂牁
宛暖令漢舊屬牂牁本名宛溫爲桓溫改
律高令漢舊縣屬益州郡後省晉武帝咸寧元年
分建寧郡修雲俞元二縣閒流民復立律高縣
修雲俞元二縣二漢無
西安令江左立
句町令漢舊縣屬牂牁
南興長江左立
梁水太守晉成帝分興古立領縣七戶四百三十一去
州水三千去京都水一萬六千
梁水令與郡俱立
騰休長漢舊縣屬益州郡晉太康地志屬興古何
志故屬建寧晉武帝從興古治之遂以屬焉
西隋令漢舊縣屬牂牁晉太康地志屬興古並作
隨
母掇令漢舊縣屬益州郡晉太康地志屬興古劉
氏改曰西豐晉武帝太始五年復爲母掇
新豐長何志不注置立
建安長何志不注置立
鐔封長漢舊縣屬牂牁晉太康地志屬興古
廣州刺史吳孫休永安七年分交州立領郡十七縣一
百三十六戶四萬九千七百二十六口二十萬六千六
百九十四去京都水五千二百
南海太守秦立秦敗尉它王此地至漢武帝元鼎六年
開屬交州領縣十戶八千五百七十四口四萬九千一
百五十七
番禺男相漢舊縣
熙安子相文帝立
增城令前漢無後漢有
博羅男相漢舊縣二漢皆作傅字晉太康地志作
博
酉平令永初郡國有
龍川令舊縣
懷化令晉安帝立
綏寧男相文帝立
高要子相漢舊縣屬蒼梧文帝廢
始昌令文帝立
蒼梧太守漢武帝元鼎六年立永初郡國又有高要建
陵寧新都羅端溪撫寧六縣建陵寧新吳立都羅晉武
分建陵立晉武帝太康元年改新寧曰寧新端溪(别見)撫
寧始見永初郡國高要何志無餘與永初郡國同徐志
無建陵寧新撫寧三縣何徐二志並有懷熙一縣思安
封興蕩康僑寧四縣疑是宋末度此也今領縣十一戶
六千五百九十三口萬一千七百五十三去州水八百
去京都水五千五百九十
廣信令漢舊縣
猛陵令漢舊縣
懷熙令文帝立
思安令永初郡國有及何志並屬晉康徐志度此
封興令永初郡國有及何志並屬晉康徐志度此
蕩康令永初郡國有及何志並屬晉康徐志度此
僑寧令永初郡國有及何志並屬晉康徐志度此
遂成令永初郡國有
丁留令晉武帝太康七年以蒼梧蠻夷賓服立(闕)
作丁溜溜音留
廣陵令永初郡國有
武化令徐志以前無疑是宋末所立
晉康太守晉穆帝永和七年分蒼梧立治元溪永初郡
國治龍鄉何復有龍鄉縣當是晉末立元嘉二十年前
以龍鄉併端溪也永初郡國又有封興蕩康思安遼安
開平縣何志無遼安開平二縣餘與永初郡國同封興
蕩康思安(别見)遼安開平應是晉末立元嘉二十年前省
今領縣十四戶四千五百四十七口一萬七千七百一
十去州水五百去京都水五千八百
端溪令漢舊縣何志屬蒼梧徐志屬此
晉化令何志不注置立疑是晉末所立
都城令何志晉初分建陵立今無建陵縣按太康
地志唯有都羅武城縣
樂城令何志無徐志有
賓江令何志無徐志有
說城令何志無徐志有
元溪令晉太康地志屬蒼梧
夫阮令永初郡國有
僑寧令何志云漢舊縣撿二漢地理郡國無蒼梧
又有僑寧縣
安遂令文帝立
永始令文帝立
武定令文帝立
文招令何志無徐志有二文招一屬綏建一屬晉
康
熙寧令何志無徐志有
新寧太守晉穆帝永和七年分蒼梧立永初郡國有平
興永城縣何徐志有永城無平興此二縣當是晉末立
平興當是元嘉二十年以前省永城當是大明八年以
後省何志又有熙寧縣云新立當是文帝所立徐志無
當是元嘉二十年後省也今領縣十四戶二千六百五
十三口一萬五百一十四去州水六百二十去京都水
五千六百
南興令何志漢舊縣檢二漢地理郡國晉太康地
志竝無永初郡國有
臨允令漢舊縣屬合浦晉太康地志屬蒼梧何志
吳度蒼梧
新興令永初郡國有何志不注置立
博林令永初郡國有何志不注置立
甘東令永初郡國有何志不注置立
單牒令永初郡國有何志不注置立
威平令永初郡國有何志不注置立
龍潭令文帝立
平鄉令文帝立
城陽令文帝立
威化令文帝立
初興令文帝立
撫納令徐志有
歸順令徐志有
永平太守晉穆帝升平五年分蒼梧立永初郡國有雷
鄉盧平員鄉逋寧開城五縣當是與郡俱立何志徐無
雷鄉員鄉又有熙平云新立疑是文帝所立雷鄉員鄉
當是元嘉二十年以前省盧平逋寧開城當是大明八
年以後省今領縣七(疑)戶一千六百九口一萬七千二
百二去州水一千二百去京都水五千四百
安沂令永初郡國有何志不注置立
豐城令吳立屬蒼梧永初郡國併安沂當是宋初
併何志有當是元嘉中復立
蘇平令永初郡國有何志不注置立徐曰藉平
&KR0008;安令永初郡國有何志不注置立
夫寧令永初郡國有何志不注置立
武林令文帝立
鬱林太守秦桂林郡屬尉陀武帝元鼎六年復更名永
初郡國有安遠程安威定(三縣别見)中胄歸化五縣中胄疑
即桂林之中溜歸化二漢晉太康地志無疑是江左所
立何志無中胄歸化餘三縣屬桂林徐志同今領縣十
七戶一千一百二十一口五千七百二十七去州水一
千六百去京都水七千九百
布山令漢舊縣
領方令漢舊縣吳改曰臨浦晉武復舊
阿林令漢舊縣
鬱平令吳立曰隂平晉武太康元年更名
新邑令吳立
建初令永初郡國有何志不注置立徐同
賓平令永初郡國有何志不注置立
威化令永初郡國有何志不注置立
新林令永初郡國有何志不注置立
龍平令永初郡國有何志不注置立
安始令吳立曰建始晉武帝太康元年更名
懷安令何志吳改未知先何名吳錄地理無懷安
縣名太康地志無永初郡國有
晉平令吳立曰長平晉武帝太康元年更名
綏寧令永初郡國併領方何無徐有
歸代令徐志有
中胄令徐志有
建安令永初郡國有何無徐有
桂林太守本縣名屬鬱林吳孫晧鳳皇三年分鬱林治
武熙縣不知何時徙永初郡國有常安夾陽二縣夾陽
晉武帝太康元年分龍岡立常安太康地志有而王隱
無何徐並無此二縣今領縣七戶五百五十八口二千
二百五去州水一千五百七十五去京都水六千八百
中溜令漢舊縣屬鬱林晉太康地志無
龍定令晉武帝太康元年立桂林之龍岡疑是永
初郡國何徐並云龍定
武熙令本曰武安應是吳立晉武帝太康元年更
名故屬鬱林
陽平令永初郡國何徐並有何云新置按晉武帝
太康元年立桂林之洋縣疑是
安遠令晉武帝太康六年立屬鬱林永初郡國猶
屬鬱林何徐屬此
程安令永初郡國屬鬱林何徐屬此疑是江左立
威定令永初郡國屬鬱林何徐屬此疑是江左立
高凉太守二漢有高涼縣屬合浦漢獻帝建安二十三
年吳分立治思平縣不知何時徙吳又立高熙郡太康
中省併高涼宋世又經立尋省永初郡國高涼又有石
門廣化長度宋康四縣何徐並無宋康當是宋初所立
元嘉二十年以前省其餘當是江左所立領縣七戶一
千四百二十九口八千一百二十三去州水一千一百
去京都水六千六百
思平令晉太康地志有
莫陽令晉太康地志有屬高興
平定令何志有不注置立
安寧令吳立
羅州令何志新立
西鞏令何志新立
禽鄉令何志新立
新會太守晉恭帝元熙二年分南海立廣州記云永初
元年分新寧立治盆允未詳孰是領縣十二戶一千七
百三十九口萬五百九去州三百五十
宋元令永初郡國無文帝元嘉九年割南海新會
新寧三郡界上新民立宋安新熙永昌始成招
集五縣二十七年改宋安爲宋元
新熙令
永昌令
始成令
招集令
盆允令永初郡國故屬南海何徐同
新夷令吳立曰平夷晉武帝太康元年更名故屬
南海
封平令永初郡國云故屬新寧何云故屬南海徐
同
封樂令文帝元嘉十二年以盆允新夷二縣界歸
化民立
初賓令何志新立
義寧令何志新立
始康令何志新立
東官太守何志故司監都尉晉成帝立爲郡廣州記晉
成帝咸和六年分南海立領縣六戶一千三百三十二
口一萬五千六百九十六去州水三百七十去京都水
五千六百七十
寶安男相永初郡國何徐並不注置立
安懷令永初郡國何徐並不注置立
興寧令江左立
海豐男相永初郡國何徐並不注置立
海安男相吳曰海寧晉武改名太康地志屬高興
欣樂男相本屬南海宋末度
義安太守晉安帝義熙九年分東官立領縣五戶一千
一百一十九口五千五百二十二去州三千五百去京
都水八千九百
海陽令何志晉初立晉太康地志無晉地記故屬
東官
綏安令何志與郡俱立晉地記故屬東官
海寧令何志與郡俱立晉地記故屬東官
潮陽令何志與郡俱立晉地記故屬東官
義招令晉安帝義熙九年以東官五營立
宋康太守本高涼西營文帝元嘉九年立領縣九戶一
千五百一十三口九千一百三十一去州水九百五十
去京都水五千九百七十
廣化令晉太康地志有屬高興永初郡國屬高涼
單城令何志新立
逐度令何志新立
海隣令何志新立
化隆令何志新立
開寧令何志新立
綏定令何志新立
石門長何志故屬高涼
威覃長徐志有
綏建太守文帝元嘉十三年立孝武孝建元年有司奏
化注永固綏南宋昌宋泰五縣舊屬綏建中割度臨賀
相去既遠宜還綏建今唯有綏南餘並無何徐又新招
縣云本屬蒼梧元嘉十九年改配徐志晉康復有此縣
疑誤今領縣七(疑)戶三千七百六十四口一萬四千四
百九十一去州(闕)
新招令本四會之官細鄉元嘉十三年分爲縣
化蒙令本四會古蒙鄉元嘉十三年分爲縣
懷集令本四會之銀屯鄉元嘉十三年分爲縣
四會男相漢舊縣屬南海
化穆令何志新立
綏南令永初郡國徐並無
海昌太守文帝元嘉十六年立何有覃化縣徐無領縣
五戶一千七百二十四口四千七十四去州水六百五
十去京都水五千四百九十四
寧化令徐志新立
威寧令徐志新立
永建令徐志新立
招懷令徐志新立
興定令文帝元嘉九年立屬新會後度此
宋熙太守文帝元嘉十八年以交州流寓立昌國義懷
綏寧新建四縣爲宋熙郡今無此四縣二十七年更名
宋隆孝武孝建中復改爲宋熙領縣七戶二千八十四
口六千四百五十去州水三百四十五去京都水五千
二百
平興令徐志新立
初寧令徐志新立
建寧令徐志新立
招興令徐志新立
崇化令徐志新立
熙穆令徐志新立
崇德令徐志新立
寧浦太守晉太康地志武帝太康七年改合浦屬國都
尉立廣州記漢獻帝建安二十二年吳分鬱林立治平
山縣吳錄孫休永安三年分合浦立爲合浦北部尉領
平山興道寧浦三縣又云晉分平山爲始定寧浦爲澗
陽未詳孰是永初郡國有安廣縣無始定縣何徐並無
此郡領縣六
潤陽令晉武帝太康七年立永初郡國作簡陽
興道令晉武帝太康元年以合浦北部營之連道
立吳錄有此縣未詳
寧浦令晉太康地記本名昌平武帝太康元年更
名吳錄有此縣未詳
吳安令吳錄無
平山令晉太康地記有
始定令晉太康地記有永初郡國無
晉興太守晉元帝太興元年分鬱林立
晉興
熙注
桂林
增翊
安廣
廣鬱
晉城
鬱陽
樂昌郡
樂昌令
始昌令
宋元令
樂山令
義立令
安樂令
交州刺史漢武帝元鼎六年開百越交趾刺史治龍編
漢獻帝建安八年改曰交州治蒼梧廣信縣十六年徙
治南海番禺縣及分爲廣州治番禺交州還治龍編領
郡八縣五十三戶一萬四百五十三去京都水一萬
交趾太守漢武帝元鼎六年開領縣十二戶四千二百
三十三
龍編令漢舊縣
句漏令漢舊縣
朱䳒令漢舊縣
吳興令吳立
西于令漢舊縣
定安令漢舊縣
望海令漢光武建武十九年立
海平令吳立曰軍平晉武改名
武寧令吳立
羸(力知反)婁令漢舊縣
曲昜(音陽)令漢舊縣
南定令吳立曰武安晉武改何志無
武平太守吳孫晧建衡三年討扶嚴夷以其地立領縣
六戶一千四百九十去州水二百一十六吳錄無晉太
康地志有
吳定長吳立
新道長江左立
晉化長江左立
九真太守漢武元鼎六年立領縣十二(疑)戶二千三百
二十八去州水八百去京都水一萬一百八十
移風令漢舊縣故名居風吳更名
胥浦令漢舊縣
松原令晉武帝分建初立
高安令何志晉武帝立太康地志無吳錄晉分常
樂立
建初令吳立
常樂令吳立
軍安長何志晉武帝立太康地志無此縣而交趾
有軍平縣
武寧令吳立何志武帝立太康地志無此縣而交
趾有
都龐長(音龍)漢舊縣吳錄有晉太康地志無
寧夷長何志晉武帝立太康地志無
津梧長晉武帝分移風立
九德太守故屬九真吳分立何志領縣七今領縣十一
戶八百九去州水九百去京水一萬九百
浦陽令晉武帝分陽遠立
陽遠吳立曰陽成太康二年更名後省
九德令何志吳立
咸驩令漢舊縣
都汱長何志晉武帝分九德立
西安長何志晉武帝立太康地志無吳錄亦無
南陵長何志晉武帝立太康地志無王隱有
越常長何志吳立太康地志無
宋泰令宋末立
宋昌令宋末立
希平令宋末立
日南太守秦象郡漢武元鼎六年更名吳省晉武帝太
康三年復立領縣七戶四百二去州水二千四百去京
都水一萬六百九十
西卷令漢舊縣作捲
盧容令漢舊縣
象林令漢舊縣
夀泠令晉武太康十年分西卷立
朱吾令漢舊縣
無勞長晉武分北景立
北景長漢舊縣
義昌郡宋末立
宋平郡孝武世分日南立宋平縣後爲郡
越州刺史明帝泰始七年立
百梁太守新立
𢤱蘇太守新立
永寧太守新立
安昌太守新立
富昌太守新立
南流太守新立
臨漳太守先屬廣州
合浦太守漢武帝立孫權黃武七年更名珠官孫亮復
舊先屬交州領縣七戶九百三十八去京都水一萬八
百
合浦令漢舊縣
徐聞令故屬朱崖晉平吳省朱崖屬合浦
朱官長吳立朱作珠
蕩昌長晉武分合浦立
朱盧長吳立
晉始長晉武帝立
新安長江左立
宋夀太守先屬交州
宋書卷三十八
宋書卷三十八考證
州郡志四蘇利長漢縣曰蘇示曰蘇利諸本示下
俱闕一字疑是宋字
武平太守吳孫晧建衡三年討扶嚴夷以其地立(臣)
(承蒼)按此郡言領縣六後止列三縣其三縣沿革失
載
北景長漢舊縣後漢書郡國志北景作比景
宋書卷三十八考證
