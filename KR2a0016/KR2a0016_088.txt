宋書卷八十八
梁沈約撰
列傳第四十八
薛安都沈文秀崔道固
薛安都河東汾隂人也世為彊族同姓有三千家父廣
為宗豪高祖定關河以為上黨太守安都少以勇聞身
長七尺八寸便弓馬索虜使助秦州刺史北賀泊擊反
胡白龍子滅之由是為偽雍秦二州都統州各有刺史
都統總其事元嘉二十一年索虜主拓跋燾擊芮芮大
敗安都與宗人薛永宗起義永宗營汾曲安都襲得弘
農會北地人蓋吴起兵遂連衡相應燾自率衆擊永宗
滅其族進擊蓋吴安都料衆寡不敵率壯士辛靈度等
棄弘農歸國太祖延見之求北還構扇河陜招聚義衆
上許之給錦百疋雜繒三百疋復襲弘農虜已增戍城
不可克蓋吴又死乃退還上洛世祖鎮襄陽板為揚武
將軍北弘農太守漸彊盛安都乃歸襄陽從叔沈亦同
歸國官至綏遠將軍新野太守二十七年隨王誕版安
都為建武將軍隨柳元景向關陜率步騎居前所向克
捷事在元景傳軍還誕版為後軍行參軍二十九年除
始興王濬征北行參軍加建武將軍魯爽向虎牢安都
復隨元景北出即據關城期俱濟河取蒲坂會爽退安
都復率所領隨元景引還仍伐西陽五水蠻世祖伐逆
轉參軍事加寧朔將軍領馬軍與柳元景俱發四月十
四日至朱雀航横矛瞋目叱賊將皇甫安民等曰賊弑
君父何心事之世祖踐阼除右軍將軍五月四日率所
領騎為前鋒直入殿庭賊尚有數百人一時奔散以功
封南鄉縣男食邑五百戸安都後征關陜至臼口夢仰
頭視天正見天門開謂左右曰汝見天門開不至是歎
曰夢天開乃中興之象邪從弟道生亦以軍功為大司
馬參軍犯辠為秣陵令庾淑之所鞭安都大怒乃乘馬
從數十人令左右執矟欲往殺淑之行至朱雀航逢柳
元景元景遙問薛公何處去安都躍馬至車後曰小子
庾淑之鞭我從弟今詣往刺殺之元景慮其不可駐乃
紿之曰小子無宜適卿往與手甚快安都既回馬復追
呼之别宜與卿有所論令下馬入車既入車因責讓之
曰卿從弟服章言論與寒細不異雖復人士庾淑之亦
何由得知且人身犯罪理應加罰卿為朝廷勲臣宜崇
奉法憲云何放恣輒欲於都邑殺人非唯科律所不容
主上亦無辭以相宥因載之俱歸安都乃止其年以憚
直免官孝建元年復除左軍將軍二月魯爽反叛遣安
都及冗從僕射胡子反龍驤將軍宗越率步騎據歴陽
爽遣將鄭德元戍大峴德元使前鋒楊胡與輕兵向歴
陽安都遣宗越及歴陽太守程天祚逆擊破之斬胡與
及其軍副德元復使其司馬梁嚴屯峴東安都幢主周
文恭晨往偵候因而襲之悉禽賊未敢進世祖詔安都
留三百人守歴陽渡還採石遷輔國將軍竟陵内史四
月魯爽使弟瑜率三千人出小峴爽尋以大衆阻大峴
又遣安都步騎八千渡江與歴陽太守張幼緒等討爽
安都軍副建武將軍譚金率數十騎挑戰斬其偏帥幼
緒恇怯輒引軍退還安都復還歴陽臧質久不至世祖
復遣沈慶之濟江督統諸軍爽軍食少引退慶之使安
都率輕騎追之四月丙戍及爽於小峴爽自與腹心壯
騎斷後譚金先薄之不能入安都望見爽便躍馬大呼
直往刺之應手而倒左右范䨇斬爽首爽累世梟猛生
習戰陳咸云萬人敵安都單騎直入斬之而反時人皆
云關羽之斬顔良不是過也進爵為侯增邑五百戸并
前千戸時王元謨距南郡王義宣臧質於梁山安都復
領騎為支軍賊有水步營在蕪湖安都遣將吕興壽率
數十騎襲之賊衆驚亂斬首及赴水死者甚衆義宣遣
將劉湛及譚攻元謨元謨命衆軍擊之使安都引騎出
賊陣右譚金三歴賊陳乘其隙縱騎突之諸將係進是
朝賊馬軍發蕪湖欲來會戰望安都騎甚盛隠山不敢
出賊陣東南猶堅安都横擊陷之賊遂大潰安都隊主
劉元儒於艦中斬湛首轉太子左衛率大明元年虜向
無鹽東平太守劉胡出戰失利二月遣安都領馬軍北
討東陽太守沈法系水軍向彭城並受徐州刺史申坦
節度上戒之曰賊若可及便盡力殄之若度已回可過
河耀威而反時虜已去坦求回軍討任榛見許安都當
向左城左城去滑臺二百餘里安都以去虜鎮近軍少
不宜分行至東坊城遇任榛三騎討擒其一餘兩騎得
走任榛聞知皆得逃散時天旱水泉多竭人馬疲困不
能遠追安都法系並白衣領職坦繫尚方任榛大抵在
任城界積世逋叛所聚所在皆棘榛深密難為用師故
能久自保藏屢為民患安都明年復職改封武昌縣侯
加散騎常侍七年又加征虜將軍為太子左衛率十年
終世祖世不轉前廢帝即位遷右衛將軍加給事中永
光元年出為使持節督兗州諸軍事前將軍兗州刺史
景和元年代義陽王昶督徐州豫州之梁郡諸軍事平
北將軍徐州刺史太宗即位進號安北將軍給鼔吹一
部安都不受命舉兵同晉安王子勛初安都從子索兒
前廢帝景和中為前軍將軍直閤從誅諸公封武安縣
男食邑三百戸太宗即位以為左將軍直閤如故安都
將為逆遣密信報之又遣數百人至瓜步迎接時右衞
將軍柳光世亦與安都通謀泰始二年正月索兒光世
並在省安都信催令速去二人俱自省逃出擕安都諸
子及家累席卷北奔青州刺史沈文秀冀州刺史崔道
固並皆同反文秀遣劉彌之張靈慶崔僧琁三軍道固
遣子景徵傅靈越領衆並應安都彌之等南出下邳靈
越自太山道向彭城時濟隂太守申闡據睢陵城起義
索兒率靈越等攻之安都使同黨裴祖隆守下邳城彌
之等至下邳改計歸順因進軍攻祖隆僧琁不同率所
領歸安都索兒聞彌之有異志舍睢陵馳赴下邳彌之
等未戰潰散並為索兒所執見殺時太宗以申令孫為
徐州代安都令孫進據淮陽密有反志遣人告索兒曰
欲相從順而百口在都可進軍見攻若戰敗被執家人
可得免禍索兒乃遣靈越向淮陽令孫出城為相距之
形既而奔散北投索兒索兒使令孫說闡令降闡既降
索兒執闡及令孫並殺之索兒因引軍渡淮軍糧不給
掠奪百姓榖食太宗遣齊王率前將軍張永寧朔將軍
垣山寳王寬員外散騎侍郎張寘震蕭順之龍驤將軍
張季和黃文玉等諸軍北討其年五月軍次平原索兒
等率馬步五千列陳距戰擊大破之索兒又虜掠民榖
固守石梁齊王又率鎮北參軍趙曇之吕湛之擊之索
兒軍無資實所資野掠既見攻逼無以自守於是奔散
又追破之於葛家白鵠索兒走向樂平縣界為申令孫
子孝叔所斬安都子道智大將范雙走向合肥詣南汝
隂太守裴季降時武衛將軍王廣之領軍隸劉勔攻殷
琰於壽陽傅靈越奔逃為廣之軍人所生禽厲聲曰我
傅靈越也汝得賊何不即殺生送詣勔勔躬自慰勞詰
其叛逆對曰九州唱義豈獨在我勔又問四方阻逆無
戰不禽主上皆加以曠蕩即其才用卿何不早歸天闕
乃逃命草閒乎靈越荅曰薛公舉兵淮北威震天下不
能專任智勇委付子姪致敗之由實在於此然事之始
末備皆參豫人生歸於一死實無面求活勔壯其意送
還京師太宗欲加原宥靈越辭對如一終不回改乃殺
之靈越清河人也時輔國將軍山陽内史程天祚據郡
同安都攻圍彌時然後歸順子勛平定安都遣别駕從
事史畢衆愛下邳太守王煥等奉啟書詣太宗歸欵曰
臣庸隸荒萌偷生上國過蒙世祖孝武皇帝過常之恩
犬馬有心實感恩遇是以晉安始唱投誠孤往不期生
榮實存死報今天命大歸羣迷改屬輒率領所部束骸
待誅違拒之罪伏聽湯鑊索兒之死也安都使柳光世
守下邳至是亦率所領歸降太宗以四方已平欲示威
於淮外遣張永沈攸之以重軍迎之安都謂既已歸順
不應遣重兵懼不免罪乃遣信要引索虜三年正月索
虜遣博陵公尉遲苟人城陽公孔伯恭二萬騎救之永
等引退安都開門納虜虜即授安都徐州刺史河東公
四年三月召還桑乾五年死於虜中時年六十初安都
起兵長史蘭陵儼密欲圖之見殺安都未向桑乾前軍
將軍裴祖隆謀殺苟人舉彭城歸順事洩見誅員外散
騎侍郎孫耿之擊索兒戰死及劉彌之張靈慶皆戰敗
見殺並為太宗所哀追贈儼光禄勲祖隆寧朔將軍兖
州刺史耿之羽林監彌之輔國將軍青州刺史靈慶寧
朔將軍冀州刺史安都子伯令環龍亡命梁雝二州之
間三年率亡命數千人襲廣平執太守劉冥虬攻順陽
克之略有義成扶風置立守宰雝州刺史巴陵王休若
遣南陽太守張敬兒新野太守劉攘兵擊破之並禽先
是東安東莞二郡太守張讜守團城在彭城東北始同
安都末亦歸順太宗以為東徐州刺史復為虜所没
沈文秀字仲遠吴興武康人司空慶之弟子也父劭之
南中郎行參軍文秀初為郡主簿功曹史慶之貴後文
秀起家為東海王褘撫軍行參軍又度義陽王昶東中
郎府東遷錢唐令西陽王子尚撫軍參軍武康令尚書
庫部郎本邑中正建康令坐為尋陽王鞭殺私奴免官
加杖一百尋復官前廢帝即位為建安王休仁安南錄
事參軍射聲校尉景和元年遷督青州之東莞東安二
郡諸軍事建威將軍青州刺史時帝狂悖無道内外憂
危文秀將之鎮部曲出屯白下說慶之曰主上狂暴如
此土崩將至而一門受其寵任萬物皆謂與之同心且
此人性情無常猜忌特甚將來之禍事又難測今因此
衆力圖之易於反掌千載一時萬不可失慶之不從文
秀固請非一言輒流涕終不回文秀既行慶之果為帝
所殺慶之死後帝遣直閤江方興領兵誅文秀方興未
至太宗已定亂馳驛駐之方興既至為文秀所執尋見
釋遣還京師時晉安王子勛據尋陽反叛六師外討徵
兵於文秀文秀遣劉彌之張靈慶崔僧琁三軍赴朝廷
時徐州刺史薛安都已同子勛遣使報文秀以四方齊
舉勸令同逆文秀即令彌之等回應安都彌之等尋歸
順事在安都傳彌之青州彊姓門族甚多諸宗從相合
率奔北海據城以拒文秀平原樂安二郡太守王元默
據琅邪清河廣川二郡太守王元邈據盤陽城高陽勃
海二郡太守劉乘民據臨濟城並起義文秀司馬房文
慶謀應之為文秀所殺文秀遣軍主解彥士攻北海陷
之乘民從弟伯宗合率鄉兵復克北海因率所領向青
州所治東陽城文秀拒之伯宗戰敗被創弟天愛扶持
將去伯宗曰丈夫當死戰場以身殉國安能歸死兒女
手中乎弟可速去無為兩亡乃見殺追贈龍驤將軍長
廣太守太宗遣青州刺史明僧暠東莞東安二郡太守
李靈謙率軍伐文秀元邈乘民僧暠等並進軍攻城每
戰輒為文秀所破離而復合如此者十餘泰始二年八
月尋陽平定太守遣尚書度支郎崔元孫慰勞諸義軍
隨僧暠戰敗見殺追贈寧朔將軍冀州刺史上遣文秀
弟文炳詔文秀曰皇帝前問督青州徐州之東莞東安
二郡諸軍事建威將軍青州刺史朕去歲撥亂功振普
天於卿一門特有殊澤卿得延命至今誰之力耶何故
背國負恩遠同逆豎今天下已定四方寧壹獨卿守窮
城何所歸奉且卿百口在都兼有墳墓想情非木石猶
或顧懷故指遣文炳具相宣示凡諸逆郎親為戎首一
不加辠文炳所具卿獨何人而能自立便可速率部曲
同到軍門别詔有司一無所問如其不爾國有常刑非
惟戮及弟息亦當夷卿墳壟既以謝齊土百姓亦以勞
將士之心故今有詔三年二月文秀歸命請辠即安本
任先是冀州刺史崔道固亦據歴城同逆為土人起義
所攻與文秀俱遣信引虜虜遣將慕輿白曜率大衆援
之文秀已受朝命乃乘虜無備縱兵掩擊殺傷甚多虜
乃進軍圍城文秀善於撫御將士咸為盡力每與虜戰
輒摧破之掩擊營砦往無不捷太宗進文秀號輔國將
軍其年八月虜蜀郡公拔式等馬步數萬人入西郭直
至城下文秀使輔國將軍垣諶擊破之九月又逼城東
十月進攻南郭文秀使員外散騎侍郎黃彌之等邀擊
斬獲數千四年又進文秀號右將軍封新城縣侯食邑
五百戸虜青州刺史王隆顯於安丘縣又為軍主高崇
仁所破死者數百人虜圍青州積久太宗所遣救兵並
不敢進乃以文秀弟征北中兵參軍文静為輔國將軍
統高密北海平昌長廣東萊五郡軍事海道救青州文
静至東萊之不其城為虜所斷遏不得進因保城自守
又為虜所攻屢戰輒尅太宗加其東青州刺史四年不
其城為虜所陷文静見殺文秀被圍三載外無援軍士
卒為之用命無離叛者日夜戰鬭甲胄生蟣虱五年正
月二十四日遂為虜所陷城敗之日解釋戎衣緩服静
坐命左右取所持節虜既入兵刃交至問曰青州刺史
沈文秀何在文秀厲聲曰身是囚執之牽出聽事前剝
取衣服時白曜在城西南角樓裸縛文秀至曜前執之
者令拜文秀曰各二國大臣無相拜之禮曜命還其衣
為設酒食鏁送桑乾其餘為亂兵所殺死者甚衆太宗
先遣尚書功論郎何如眞選青州文武亦為虜所殺文
秀在桑乾凡十九年齊之永明四年病死時年六十一
崔道固清河人也世祖世以幹用見知歴太子屯騎校
尉左軍將軍大明三年出為齊北海二郡太守民焦恭
破古冢得玉鎧道固檢得獻之執繫恭入為新安王子
鸞北中郎諮議參軍永嘉王子仁左軍司馬景和元年
出為寧朔將軍冀州刺史鎮歴城泰始二年進號輔國
將軍又進號征虜將軍時徐州刺史薛安都同逆上即
還道固本號為徐州代之道固不受命遣子景微軍主
傅靈越率衆赴安都既而為土人起義所攻屢戰失利
閉門自守會四方平定上遣使宣慰道固奉詔歸順先
是與沈文秀共引虜虜既至固守距之因被圍逼虜每
進輒為道固所摧三年以為都督冀青兖幽并五州諸
軍事前將軍冀州刺史加節又進號平北將軍其年為
虜所陷被送桑乾死於虜中
史臣曰春秋列國大夫得罪皆先致其邑而後去唯邾
莒三臣書以叛人之目蓋重地也安都勤王之略義闕
於藩屏以地外奔罪同於三叛詩云誰生厲階至今為
梗其此之謂乎
宋書卷八十八
宋書卷八十八考證
薛安都傳使助秦州刺史北賀泊擊反胡白龍子滅之
泊一本作汨白監本誤曰今改正
元景慮其不可駐乃紿之駐字連上句南史駐乃作
駐車是駐字連下句
義宣遣將劉湛及譚湛南史作諶
沈文秀傳慕輿白曜率大衆援之慕輿南史作慕容
宋書卷八十八考證
