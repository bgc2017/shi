宋書卷二十一
梁沈約撰
志第十一
樂三
但歌四曲出自漢世無弦節作伎最先一人倡三人和
魏武帝尤好之時有宋容華者清澈好聲善唱此曲當
時特妙自晉以来不復傳遂絶相和漢舊歌也絲竹更
相和執節者歌本一部魏眀帝分為二更遞夜宿本十
七曲朱生宋識列和等復合之為十三曲
相和
駕六龍氣出倡武帝詞
駕六龍乘風而行行四海外路下之八邦歴登高山臨
谿谷乘雲而行行四海外東到泰山仙人玉女下来翺
游驂駕六龍飲玉漿河水盡不東流解愁腹飲玉漿奉
持行東到蓬莱山上至天之門玉關下引見得入赤松
相對四面顧望視正焜煌開王心正興其氣百道至傳
告無窮閉其口但當愛氣壽萬年東到海與天連神仙
之道出窈入冥常當專之心恬憺無所愒欲閉門坐自
守天與期氣願得神之人乘駕雲車驂駕白鹿上到天
之門来賜神之藥跪受之敬神齊當如此道自来華隂
山自以為大高百丈浮雲為之蓋仙人欲来出隨風削
之雨吹我洞簫鼓瑟琴何誾誾酒與歌戲今日相樂誠
為樂玉女起起儛移數時鼓吹一何嘈嘈從西北来時
仙道多駕煙乘雲駕龍鬱何蓩蓩遨游八極乃到崐崘
之山西王母側神仙金止玉亭来者為誰赤松王喬乃
德旋之門樂共飲食到黃昏多駕合坐萬歲長宜子孫
游君山甚為真確䃬砟硌爾自為神乃到王母臺金階
玉為堂芝草生殿傍東西廂客滿堂主人當行觴坐者
長壽遽何央長樂甫始宜孫子常願主人增年與天相
守
厥初生精&KR0844;武帝詞
厥初生造化之陶物莫不有終期莫不有終期聖賢不
能免何為懷此憂願螭龍之駕思想崐崘居思想崐崘
居見期於迂怪志意在蓬莱志意在蓬莱周孔聖徂落
會稽以墳丘會稽以墳丘陶陶誰能度君子以弗憂年
之暮奈何過時時来微
江南可採蓮江南古辭
江南可採蓮蓮葉何田田魚戲蓮葉間魚戲蓮葉東魚
戲蓮葉西魚戲蓮葉南魚戲蓮葉北
天地間度關山武帝辭
天地間人為貴立君牧民為之軌則車轍馬迹經緯四
極絀陟幽明黎庶繁息於鑠賢聖總統邦域封建五爵
井田刑獄有燔丹書無普赦贖臯陶甫刑何有失職嗟
哉後世改制易律勞民為君役賦其力舜漆食器畔者
十國不及唐堯採椽不斵世歎伯夷欲以厲俗侈惡之
大儉為恭德許由推譲豈有訟曲兼愛尚同疏者為戚
東光乎東光乎古辭
東光乎倉梧何不乎倉梧多腐粟無益諸軍糧諸軍游
蕩子蚤行多悲傷
登山而遠望十五文帝詞
登山而遠望谿谷多所有楩柟千餘尺衆草之盛茂華
葉燿人目五色難可紀雉雊山雞鳴虎嘯谷風起號羆
當我道狂顧動牙齒
惟漢二十二世䪥露武帝詞
惟漢二十二世所任誠不良沭猴而冠帶智小而謀強
猶豫不敢斷因狩執君王白虹為貫日已亦先受殃賊
臣持國柄殺主滅宇京蕩覆帝基業宗廟以燔喪播越
西遷移號泣而且行瞻彼洛城郭微子為哀傷
關東有義士蒿里行武帝詞
關東有義士興兵討羣凶初期會孟津乃心在咸陽軍
合力不齊躊躇而雁行勢利使人爭嗣還自相戕淮南
弟稱號刻璽於北方鎧甲生□蝨萬姓以死亡白骨露
於野千里無雞鳴生民百遺一念之絶人腸
對酒歌太平時對酒武帝詞
對酒歌太平時吏不呼門王者賢且明宰相股肱皆忠
良咸禮譲民無所爭訟三年耕有九年儲倉榖滿盈斑
白不負戴雨澤如此五榖用成郤走馬以糞其土田爵
公侯伯子男咸愛其民以黜陟幽明子飬有若父與兄
犯禮法輕重隨其刑路無拾遺之私囹圄空虚冬節不
斷人耄耋皆得以壽終恩德廣及草木昆蟲
雞鳴高樹顛雞鳴古詞
雞鳴高樹顛狗吠深宫中蕩子何所之天下方太平刑
法非有貸柔協正亂名黃金為君門璧玉為軒闌堂上
有䨇尊酒作使邯鄲倡劉玉碧青甓後出郭門王舍後
有方池池中䨇鴛鴦鴛鴦七十二羅列自成行鳴聲何
啾啾聞我殿東廂兄弟四五人皆為侍中郎五日一時
来觀者滿道傍黃金絡馬頭熲熲何煌煌桃生露井上
李樹生桃傍蟲来齧桃根李樹代桃僵樹木身相代兄
弟還相忘
烏生八九子烏生古辭
烏生八九子端坐秦氏桂樹間唶我秦氏家有游遨蕩
子工用睢陽強蘇合彈左手持強弹兩丸出入烏東西
唶我一丸即發中烏身烏死魂魄飛揚上天阿母生烏
子時乃在南山巖石間唶我人民安知烏子處蹊徑窈
窕安從通白鹿乃在上林西苑中射工尚復得白鹿脯
哺唶我黃鵠摩天極高飛後宫尚復得亨煑之鯉魚乃
在洛水深淵中釣鉤尚得鯉魚口唶我人民生各各有
壽命死生何須復道前後
平陵東平陵古詞
平陵東松栢桐不知何人劫義公劫義公在高堂下交
錢百萬兩走馬兩走馬亦誠難顧見追吏心中惻心中
惻血出漉歸告我家賣黃犢
棄故鄉(亦作瑟調東西門行)陌上桑文帝詞
棄故鄕離室宅遠從軍旅萬里客披荆棘求阡陌側足
獨窘步路局笮虎豹嗥動雞驚禽失羣鳴相索登南山
奈何蹈槃石樹木叢生鬱差錯□蒿草蔭松栢涕泣雨
面霑枕席伴旅單稍稍日零落惆悵竊自憐相痛惜
今有人陌上桑楚詞鈔
今有人山之阿被服薜荔帶女蘿既含睇又宜笑子戀
慕予善窈窕乘赤豹從文貍辛夷車駕結桂旗被石蘭
帶杜衡折芳拔荃遺所思處幽室終不見天路險艱獨
後来表獨立山之上雲何容容而在下杳冥冥羌晝晦
東風飄颻神靈雨風瑟瑟木&KR0679;&KR0679;思念公子徒以憂
駕紅蜺陌上桑武帝詞
駕虹蜺乘赤雲登彼九疑歴王門濟天漢至崐崘見西
王母謁東君交赤松及羡門受要秘道愛精神食芝英
飲醴泉拄杖桂枝佩秋蘭絶人事游渾元若疾風游歘
飄飄景未移行數千壽如南山不忘愆
清商三調歌詩荀勖撰舊詞施用者
平調
周西短歌行武帝詞(六解)
周西伯昌懷此聖德參分天下而有其二脩奉貢獻臣
節不墜崇侯䜛之是以拘繫(一解)後見赦原賜之斧鉞得
使征伐為仲尼所稱逹及德行猶奉事殷論敘其美(二觧)
齊桓之功為霸之首九合諸侯一匡天下一匡天下不
以兵車正而不譎其德傳稱(三解)孔子所歎并稱夷吾民
受其恩賜與廟胙命無下拜小白不敢爾天威在顔咫
尺(四觧)晉文亦霸躬奉天王受賜珪瓚秬鬯彤弓盧弓矢
千虎賁三百人(五解)威服諸侯師之者尊八方聞之名亞
齊桓河陽之會詐稱周王是以其名紛葩(六解)
秋風燕歌行文帝詞(七觧)
秋風蕭瑟天氣凉草木搖落露為霜(一解)羣燕辭歸鵠南
翔念君客遊多思腸(二解)慊慊思歸戀故鄉君何淹留寄
它方(三解)賤妾煢煢守空房憂来思君不敢忘(四觧)不覺淚
下霑衣裳援瑟鳴弦發清商(五解)短歌微吟不能長眀月
皎皎照我牀(六觧)星漢西流夜未央牽牛織女遥相望爾
獨何辜限河梁(七解)
仰瞻短歌行文帝詞(六解)
仰瞻帷幕俯察几筵其物如故其人不存(一解)神靈焂忽
棄我遐遷靡瞻靡恃泣涕連連(二解)呦呦游鹿銜草鳴麑
翩翩飛鳥挟子巢棲(三解)我獨孤煢懷此百離憂心孔疚
莫我能知(四解)人亦有言憂令人老□我白髮生一何早
(五解)長吟永歎懷我聖考曰仁曰壽胡不是保(六解)
别日燕歌行文帝詞(六解)
别日何易會日難山川悠遠路漫漫(一解)鬱陶思君未敢
言寄書浮雲往不還(二解)涕零雨面毁形顔誰能懷憂獨
不歎(三解)耿耿伏枕不能眠披衣出戶步東西(四解)展詩清
歌聊自寬樂往哀来摧心肝悲風清厲秋氣寒羅幃徐
動經秦軒(互觧)仰戴星月觀雲間飛鳥晨鳴聲氣可憐留
連顧懷不自存(六解)
對酒短歌行武帝詞(六解)
對酒當歌人生幾何譬如朝露去日苦多(一觧)慨當以忼
憂思難忘以何解愁唯有杜康(二解)青青子衿悠悠我心
但為君故沈吟至今(三觧)明明如月何時可掇憂從中来
不可斷絶(四解)呦呦鹿鳴食野之革我有嘉賓鼓瑟吹笙
(五解)山不厭高水不厭深周公吐哺天下歸心(六解)
清調
晨上秋胡行武帝詞
晨上散關山此道當何難晨上散關山此道當何難牛
頓不起車墮谷間坐盤石之上彈五弦之琴作為清角
韻意中述煩歌以言志晨上散關山(一解)有何三老公卒
来在我傍有何三老公卒来在我傍員揜被裘似非恒
人謂卿云何困苦以自怨徨徨所欲来到此間歌以言
志有何三老公(二解)我居崐崘山所謂者真人我居崐崘
山所謂者真人道深有可得名山歴觀遨游八極枕石
潄流飲泉沈吟不決遂上升天歌以言志我居崐崘山
(三解)去去不可追長恨相牽攀去去不可追長恨相牽攀
夜夜安得寐惆悵以自憐正而不譎辭賦因依經傳所
過西来所傳歌以言志去去不可追(四觧又本晨二上二𣪚二關二山二)
(此二道二當二何二難二有二何二三二老二公二卒二来二在二我二傍二我二居二崐二崘二山二所二)
(謂二真二人二去二不二可二追二長二相二牽二攀二)
北上苦寒行武帝詞(六解)
北上太(二)行(二)山(二)艱(二)哉(二)何(二)巍巍羊腸坂詰屈
車輪為之摧(一解)樹木何蕭(二)瑟(二)北(二)風(二)聲(二)正(二)
悲(二)熊羆對我蹲虎豹夹道啼(二觧)谿谷少(二)人(二)民(二)
雪(二)落(二)何(二)霏(二)霏(二)延頸長歎息遠行多所懷(三觧)
我心何(二)怫(二)鬱(二)思(二)欲(二)一(二)東(二)歸(二)水深橋
梁絶中道正裵回(四觧)迷惑失(二)徑(二)路(二)暝(二)無(二)所
(二)宿(二)棲(二)行行日以遠人馬同時飢(五解)儋(二)嚢(二)行
(二)取(二)薪(二)斧(二)冰(二)持(二)作(二)糜(二)悲彼東山詩悠
悠使我哀(六解)
願登秋胡行武帝詞(五解)
願(二)登(二)泰(二)華(二)山(二)神(二)人(二)共(二)遠(二)游(二)經
歴崐崘山到蓬莱飄颻八極與神人俱思得神藥萬歲
為期歌以言志願登泰華山(一解)天(二)地(二)何(二)長(二)久
(二)人(二)道(二)居(二)之(二)短(二)世言伯陽殊不知老赤松
王喬亦云得道得之未聞庶以壽考歌以言志天地何
長久(二解)明(二)明(二)日(二)月(二)光(二)何(二)所(二)不(二)光(二)
昭(二)二儀合日化貴者獨人不萬國率土莫非王臣仁
義為名禮樂為榮歌以言志明眀日月光(三觧)四(二)時(二)
㪅(二)逝(二)去(二)晝(二)夜(二)以(二)成(二)歲(二)大人先天而
天弗違不戚年往世憂不治存亡有命慮之為蚩歌以
言志四時㪅逝去(四解)戚(二)戚(二)欲(二)何(二)念(二)歡(二)笑
(二)意(二)所(二)之(二)盛壯智慧殊不再来愛時進趣將以
惠誰汜汜放逸亦同何為歌以言志戚戚欲何念(五觧)
上謁蕫桃行古詞(五解)
吾欲上謁從高山山頭危嶮大難遥望五嶽端黃金為
闕班璘但見芝草葉落紛紛(一解)百鳥集来如煙山獸紛
綸麟辟邪其端鵾雞聲鳴但見山獸援戲相拘攀(二觧)小
復前行玉堂未心懷流還傳教出門来門外人何求所
言欲從聖道求一得命延(三解)教敕凡吏受言采取神藥
若木端白兔長跪擣藥蝦蟇丸奉上陛下一玉柈服此
藥可得即仙(四解)服爾神藥無不歡喜陛下長生老壽四
面肅肅稽首天神&KR1497;護左右陛下長與天相保守(五解)
蒲生塘上行武帝詞(五解)
蒲(二)生(二)我(二)池(二)中(二)其葉何離離傍能行儀儀莫
能縷自知衆口鑠黃金使君生别離(一解)念(二)君(二)去(二)
我(二)時(二)獨愁常苦悲想見君顔色感結傷心脾今悉
夜夜愁不寐(二解)莫(二)用(二)豪(二)賢(二)故(二)棄捐素所愛
莫用魚肉貴棄捐蔥與䪥莫用麻枲賤棄捐菅與蒯(三解)
倍(二)恩(二)者(二)苦(二)枯(二)蹶船常苦沒教君安息定慎
莫致倉卒念與君一共離别亦當何時共坐復相對(四解)
出(二)亦(二)復(二)苦(二)愁(二)入亦復苦愁邊地多悲風樹
木何蕭蕭今日樂相樂延年壽千秋(五解)
悠悠苦寒行明帝詞(五解)
悠(二)悠(二)發(二)洛(二)都(二)茾(二)我(二)征(二)東(二)行(二)征
行彌二旬屯吹隴陂城(一觧)顧觀故(二)壘(二)處(二)皇(二)祖
(二)之(二)所(二)營(二)屋室若平昔棟宇無邪傾(二觧)奈何我
(二)皇(二)祖(二)潛(二)德(二)隠(二)聖(二)形(二)雖沒而不朽書
貴垂休名(三解)光光我(二)皇(二)祖(二)軒(二)燿(二)同(二)其(二)
榮(二)遺化布四海八表以肅清(四觧)雖有吳(二)蜀(二)寇(二)
春(二)秋(二)足(二)燿(二)兵(二)徒悲我皇祖不永享百齡賦
詩以寫懷伏軾淚霑纓(五解)
瑟調
朝日善哉行文帝詞(五解)
朝日樂相樂酣飲不知醉悲弦激新聲長笛吐清氣(一解)
弦歌感人腸四坐皆歡說寥寥高堂上凉風入我室(二觧)
持滿如不盈有得者能卒君子多苦心所愁不但一(三解)
慊慊下白屋吐握不可失衆賓飽滿歸主人苦不悉(四觧)
比翼翔雲漢羅者安所羈沖静得自然榮華何足為(五解)
上山善哉行文帝詞(六解)
上山采薇薄莫苦饑溪谷多風霜露沾衣(一解)野雉羣雊
猿猴相追還望故鄉鬱何壘壘(二解)高山有崖林木有支
憂来無方人莫之知(三解)人生若寄多憂何為今我不樂
歲月其馳(四解)湯湯川流中有行舟隨波轉薄有似客游
(五解)策我良馬被我輕裘載馳載驅聊以忘憂(六解)
朝游善哉行文帝詞(五解)
朝游高臺觀夕宴華池隂大酋奉甘醪狩人獻嘉禽(一觧)
齊倡發東舞秦筝奏西音有客從南来為我彈清琴(二解)
五音紛繁會拊者激微吟淫魚乘波聽踴躍自浮沈(三解)
飛鳥翻翔舞悲鳴集北林樂極哀情来憀亮摧肝心(四解)
清角豈不妙德薄所不任大哉子野言弭弦當自禁(五解)
古公善哉行武帝詞(七解)
古公亶甫積德垂仁思弘一道哲王於豳(一解)太伯仲雝
王德之仁行施百世斷髮文身(一解)伯夷叔齊古之遺賢
讓國不用餓殂首山(三解)智哉山甫相彼宣王何用杜伯
累我聖賢(四解)齊桓之霸頼得仲父後任豎刁蟲流出戶
(五解)晏子平仲積德兼仁與世沈德未必思命(六解)仲尼之
世王國為君隨制飲酒揚波使官(七解)
自惜善哉行武帝詞(六解)
自惜身薄祐夙賤罹孤苦既無三徙教不聞過庭語(一解)
其窮如抽裂自以思所怙雖懷一介志是時其能與(二解)
守窮者貧賤惋歎淚如雨泣涕於悲夫乞活安能覩(三解)
我願於天窮琅邪傾側左雖欲竭忠誠欣公歸其楚(四解)
快人曰為歎抱情不得敘顯行天教人誰知莫不緒(五解)
我願何時隨此歎亦難處今我將何照於光燿釋銜不
如雨(六解)
我徂善哉行明帝詞(八解)
我徂我征伐彼蠻虜練師簡卒爰正其旅(一解)輕舟竟川
初鴻依浦桓桓猛毅如羆如虎(二觧)發枹若雷吐氣成雨
旄&KR0008;指麾進退應矩(三觧)百馬齊轡御由造父休休六軍
咸同斯武(四解)兼塗星邁亮兹行阻行行日遠西背京許
(五解)游弗淹旬遂届揚土奔寇震懼莫敢當御(六解)虎臣列
將怫鬱免怒淮泗肅清奮揚微所(七解)運德燿威惟鎮惟
撫反旆言歸告入皇祖(八解)
赫赫善哉行明帝詞(四解)
赫赫大魏王師徂征冐暑討亂振燿威靈(一解)汎舟黃河
隨波潺湲通渠回越行路綿綿(二解)采旄蔽日旗旒翳天
淫魚瀺灂游戲深淵(三解)惟塘泊從如流不為單握揚楚
心惆悵歌采薇心綿綿在淮肥願君速捷蚤旋歸(四解)
来日善哉行古詞(六解)
来日大難口燥脣乾今日相樂皆當喜歡(一解)經歴名山
芝草翻翻仙人王喬奉藥一丸(二解)自惜袖短内手知寒
慙無靈輙以報趙宣(三解)月沒參横北斗闌干親交在門
饑不及餐(四觧)歡日尚少戚日苦多以何忘憂彈筝酒歌
(五解)淮南八公要道不煩參駕六龍游戲雲端(六解)
大曲
東門東門行古詞(四解)
出東門不顧歸来入門悵欲悲盎中無斗儲還視桁上
無縣衣(一解)拔劒出門去兒女牽衣啼它家但願富貴賤
妾與君共餔糜(二解)共餔糜上用倉浪天故下為黃口小
兒今時清廉難犯教言君復自愛莫為非(三解)今時清廉
難犯教言君復自愛莫為非行吾去為遲平慎行望吾
歸(四解)
西山折楊柳行文帝詞(四解)
西山一何高高高殊無極上有兩仙僮不飲亦不食與
我一丸藥光耀有五色(一解)服藥四五日身體生羽翼輕
舉乘浮雲倏忽行萬億流覧觀四海芒芒非所識(二觧)彭
祖稱七百悠悠安可原老聃適西戎于今竟不還王喬
假虚詞赤松垂空言(三解)逹人識真偽愚夫好妄傳追念
往古事憒憒千萬端百家多迂怪聖道我所觀(四解)
羅敷豔歌羅敷行古詞(三解)
日出東南隅照我秦氏樓秦氏有好女自名為羅敷羅
敷喜蠶桑采桑城南隅青絲為籠係桂枝為籠鉤頭上
倭墮髻耳中眀月珠緗綺為下帬紫綺為上襦行者見
羅敷下儋捋頿須少年見羅敷脫帽著帩頭耕者忘其
犁鋤者忘其鋤来歸相怒怨但坐觀羅敷(一解)使君從南
来五馬立跱躇使君遣吏往問是誰家姝秦氏有好女
自名為羅敷羅敷年幾何二十尚不足十五頗有餘使
君謝羅敷寧可共載不羅敷前置詞使君一何愚使君
自有婦羅敷自有夫(二解)東方千餘騎夫壻居上頭何用
識夫壻白馬從驪駒青絲繋馬尾黃金絡馬頭腰中鹿
盧劒可直千萬餘十五府小史二十朝大夫三十侍中
郎四十專城居為人潔白晳鬛鬑頗有須盈盈公府步
冉冉府中趨坐中數千人皆言夫壻殊(三解前有豔詞曲後有趨)
西門西門行古詞(六解)
出西門步念之今日不作樂當待何時(一解)夫為樂為樂
當及時何能坐愁怫鬱當復来兹(二解)飲醇酒炙肥牛請
呼心所歡可用解愁憂(三解)人生不滿百常懷千歲憂晝
短而夜長何不秉燭游(四觧)自(二)非(二)仙(二)人(二)王(二)子
(二)喬(二)計(二)會(二)壽(二)命(二)難(二)與(二)期(二五解)人壽非
金石年命安可期貪財愛惜費但為後世嗤(六解一本燭游後行)
(去之如雲除弊車羸馬為自推無自非以下四十八字)
默默折楊柳行古詞(四解)
默默施行違厥罸隨事来末喜殺龍逢桀放於鳴條(一解)
祖伊言不用紂頭縣白旄指鹿用為馬胡亥以喪軀(二解)
夫差臨命絶乃云負子胥戎王納女樂以亡其由余璧
馬禍及虢二國俱為墟(三解)三夫成市虎慈母投杼趨卞
和之則足接輿歸草廬(四解)
園桃煌煌京洛行文帝詞(五解)
夭夭園桃無子空長虚美難假偏輪不行(一觧)淮隂五刑
鳥得弓藏保身全名獨有子房大憤不收襃衣無帶多
言寡誠祗令事敗(二解)蘇秦之說六國以亡傾側賣主車
裂固當賢矣陳軫忠而有謀楚懷不從禍卒不救(三解)禍
夫吳起智小謀大西河何健伏尸何劣(四解)嗟彼郭生古
之雅人智矣燕昭可謂得臣峩峩仲連齊之高士北辭
千金東蹈滄海(五解)
白鵠豔歌何嘗(一曰飛鵠行)古詞(四解)
飛来雙白鵠乃從西北来十十五五羅列成行(一解)妻卒
被病行不能相隨五里一反顧六里一裴回(二解)吾欲銜
汝去口噤不能開吾欲負汝去毛羽何摧穨(三解)樂哉新
相知憂来生别離躇躊顧羣侣淚下不自知(四觧)念與君
離别氣結不能言各各重自愛道遠歸還難妾當守空
房閉門下重關若生當相見亡者會黃泉今日樂相樂
延年萬歲期(念與下為趨曲前有豔)
碣石步出夏門行武帝詞(四解)
雲行雨步超越九江之臯臨觀異同心意懷游豫不知
當復何從經過至我碣石心惆悵我東海(雲行至此為豔)東臨
碣石以觀滄海水何淡淡山島竦峙樹木叢生百草豐
茂秋風蕭瑟洪濤湧起日月之行若出其中星漢燦爛
若出其裏幸甚至哉歌以言志觀滄海(一解)孟冬十月北
風裵回天氣肅清繁霜霏霏鵾雞晨鳴鴻鴈南飛鷙鳥
潛藏熊羆窟棲錢鎛停置農收積場逆旅正設以通賈
商幸甚至哉歌以詠志冬十月(二解)鄉土不同河朔隆寒
流澌浮漂舟船行難錐不入地豐藾深奥水竭不流冰
堅可蹈士隱者貧勇侠輕非心常歎怨戚戚多悲幸甚
至哉歌以詠志河朔寒(三解)神龜雖壽猶有竟時騰蛇乘
霧終為土灰驥老伏歴志在千里烈士暮年壮心不已
盈縮之期不但在天飬怡之福可得永年幸甚至哉歌
以詠志神龜雖壽(四觧)
何嘗豔歌何嘗行古辭(五解)
何嘗快獨無憂但當飲醇酒炙肥牛(一解)長兄為二千石
中兄被貂裘(二解)小弟雖無官爵鞍馬&KR0008;&KR0008;往来王侯長
者遊(三解)但當在王侯殿上快獨摴蒲六博對坐彈碁(四解)
男兒居世各當努力䠞廹日暮殊不久留(五解)少小相觸
抵寒苦常相隨忿恚安足諍吾中道與卿共别離約身
奉事君禮節不可虧上慙滄浪之夫下顧黃口小兒奈
何復老心皇皇獨悲誰能知(少小下為趨曲前為豔)
置酒野田黃雀行(箜篌引亦用此曲)東阿王詞(四解)
置酒高殿上親交從我游中厨辦豐膳烹羊宰肥牛秦
筝何忼慨齊瑟和且柔(一解)陽阿奏竒舞京洛出名謳樂
飲過三爵緩帶傾庶羞主稱千金壽賓奉萬年酬(二解)久
要不可忘薄終義所尤謙謙君子德磬折欲何求盛時
不再来百年忽我遒(三解)驚風飄白日光景馳西流生存
華屋處零落歸山丘先民誰不死知命復何憂(四解)
為樂滿歌行(四解)
為樂未幾時遭世險巇逢此百離伶丁荼毒愁懣難支
遥望辰極天曉月移憂来闐心誰當我知(一解)戚戚多思
慮耿耿不寧禍福無形唯念古人遜位躬耕遂我所願
以兹自寧自鄙山棲守此一榮(二解)莫秋冽風起西蹈滄
海心不能安攬衣起瞻夜北斗闌干星漢照我去去自
無它奉事二親勞心可言(三解)窮逹天所為智者不愁多
為少憂安貧樂正道師彼莊周遺名者貴子熙同巇往
者二賢名垂千秋(四解)飲酒歌舞不樂何須善哉照觀日
月日月馳驅轗軻世間何有何無貪財惜費此一何愚
命如鑿石見火居世竟能幾時但當歡樂自娛盡心極
所熙怡安善飬君德性百年保此期頥(飲酒下為趨)
夏門步出夏門行(一曰隴西行)眀帝詞(二解)
步出夏門東登首陽山□哉夷叔仲尼稱賢君子退譲
小人争先惟斯二子于今稱傳林鐘受謝節改時遷日
月不居誰得久存善哉殊復善弦歌樂情(一解)商風夕起
悲彼秋蟬變形易色隨風東西乃眷西顧雲霧相連丹
霞蔽日采虹帶天弱水潺潺落葉翩翩孤禽失羣悲鳴
其間善哉殊復善悲鳴在其間(二解)朝游清泠日莫□歸
(朝游上為豔)䠞廹日莫烏鵲南飛繞樹三匝何枝可依卒逢
風雨樹折枝摧雄来驚雌雌獨愁棲夜失羣侶悲鳴裵
回芃芃荆棘葛生綿綿感彼風人惆悵自憐月盈則沖
華不再繁古来之說□哉一言(䠞廹下為趨)
王者布大化櫂歌行明帝詞(五解)
王者布大化配乾稽后祗陽育則隂殺晷景應度移(一解)
文德以時振武功伐不隨重華儛干戚有苗服從媯(二解)
蠢爾吳蜀虜馮江棲山阻哀哀王士民瞻仰靡依怙(三解)
皇上悼愍斯宿昔奮天怒發我許昌宮列舟于長浦(四解)
翌日乘波揚棹歌悲且凉太常拂白日旗幟紛設張(五解)
將抗旄與鉞燿威於彼方伐辠以弔民清我東南疆(將抗)
(下為趨)
洛陽行鴈門太守行古詞(八解)
孝和帝在時洛陽令王君本自益州廣漢民小行宦學
通五經論(一解)眀知法令歴世衣冠從温補洛陽令治行
致賢&KR1497;護百姓子飬萬民(二解)外行猛政内懷慈仁文武
備具料民富貧移惡子姓名五篇著里端(三解)傷殺人比
伍同辠對門禁鎦矛八尺捕輕薄少年加笞決辠詣馬
市論(四解)無妄發賦念在理冤敕吏正獄不得苛煩財用
錢三十買繩禮竿(五解)賢哉賢哉我縣王君臣吏衣冠奉
事皇帝功曹主簿皆得其人(六觧)臨部居職不敢行恩清
身苦體夙夜勞勤治有能名遠近所聞(七解)天年不遂蚤
就奄昏為君作祠安陽亭西欲令後世莫不稱傳(八解)
白頭吟與櫂歌同調古詞(五解)
皚如山上雪皎若雲間月聞君有兩意故来相決絶(一解)
平生共城中何嘗斗酒會今日斗酒會眀旦溝水頭蹀
踥御溝上溝水東西流(二解)郭東亦有樵郭西亦有樵兩
樵相推與無親為誰驕(三解)淒淒重淒淒嫁娶亦不啼願
得一心人白頭不相離竹竿何嫋嫋魚尾何離簁男兒
欲相知何用錢刀為䶘如五馬噉萁川上高士嬉今日
相對樂延年萬歲期(一本云詞曰上有紫羅咄咄奈何)
楚調怨詩
眀月東阿王詞(七解)
明月照高樓流光正裵回上有愁思婦悲歎有餘哀(一解)
借問歎者誰自云客子妻夫行踰十載賤妾常獨棲(二解)
念君過於渴思君劇於饑君為高山栢妾為濁水泥(三解)
北風行蕭蕭烈烈入吾耳心中念故人淚墮不能止(四解)
沈浮各異路會合當何諧願作東北風吹我入君懷(五解)
君懷常不開賤妾當何依恩情中道絶流止任東西(六解)
我欲竟此曲此曲悲且長今日樂相樂别後莫相忘(七解)
宋書卷二十一
宋書卷二十一考證
樂志三武帝駕六龍詞仙人玉女下来翺游翺監本
誤朝魏武帝集作遨
又正焜煌開王心焜煌魏武帝集作惶惶
隨風削之雨削魏武帝集作列
武帝厥初生祠過時時来微過時魏武帝集作時過
文帝登山而遠望詞衆草之盛茂之魏文帝集作芝
武帝蒿里行生民百遺一念之絕人腸絶魏武帝集
作斷
武帝陌上桑登彼九疑歴王門王門魏武帝集作玉
門
又絶人事游渾元若疾風游歘飄飄飄飄魏武帝集
作飄翩(臣承蒼)按作翩字方與上文韻合
文帝燕歌行念君客游多思腸魏文帝集注多思腸
一作思斷腸
文帝短歌行曰仁曰壽下曰字魏文帝集作者
文帝燕歌行耿耿伏枕不能眠披衣出戶步東西(四解)展
詩清歌聊自寬樂往哀来摧心肝悲風清厲秋氣寒
羅幃徐動經秦軒魏文帝集耿耿二句在展詩二
句之下又無悲風清厲二句(臣承蒼)按西讀若先與
下寬叶古詩皆然唐以後始入齊韻
又飛鳥晨鳴聲氣可憐魏文帝集無氣字
武帝短歌行明明如月何時可掇掇諸本皆作輟今
從魏武帝集改正本集呦呦鹿鳴四句在此二句之
上此二句下又有越陌度阡枉用相存契闊談讌心
念舊恩月明星稀烏鵲南飛遶樹三匝何枝可依八
句
武帝秋胡行韻意中述煩述魏武帝集作迷
武帝苦寒行北上太(二)行(二)山(二)艱(二)哉(二)何(二)巍巍
(臣承蒼)按据下五解之例巍巍兩字皆當有疉聲
武帝塘上行傍能行儀儀儀儀一本作仁儀
文帝善哉行有得者能卒得魏文帝集作德
明帝善哉行虎臣列將怫鬱免怒免一本作充
古西門行何能坐愁怫鬱當復来兹一本復下有待
字
文帝煌煌京洛行淮隂五行烏得弓藏魏文帝集行
作刑得作盡
武帝步出夏門行驥老伏歴志在千里魏武帝集驥
老作老驥歴作櫪
又飬怡之福可得永年怡魏武帝集作恬
古豔歌何嘗行上慙滄浪之夫下顧黃口小兒(臣承)
(蒼)按前東門行云上用倉浪天故下為黃口小兒此
夫字亦當作天滄浪言天之色如水也
宋書卷二十一考證
