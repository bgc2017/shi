宋書卷四
梁沈約撰
本紀第四
少帝
少帝諱義符小字車兵武帝長子也母曰張夫人晉義
熙二年生於京口武帝晚無男及帝生甚悅年十歲拜
豫章公世子帝有膂力善騎射解音律宋臺建拜宋世
子元熙元年進為宋太子武帝受禪立為皇太子永初
三年五月癸亥武帝崩是日太子即皇帝位大赦尊皇
太后曰太皇太后六月壬申以尚書僕射傅亮為中書
監司空徐羡之領軍將軍謝晦及亮輔政戊子太尉長
沙王道憐薨秋九月丁未有司奏武皇帝配南郊武敬
皇后配北郊冬十一月戊午有星孛於營室十二月庚
戌魏軍克滑臺明年春正月己亥朔大赦改元為景平
元年文武進位二等辛巳祀南郊虜將達奚卬破金墉
進圍虎牢毛德祖擊虜敗之虜退而復合拓䟦木末又
遣平安公涉歸寇青州癸卯河南郡失守乙卯有星孛
于東壁二月丁丑太皇太后崩沮渠蒙遜吐谷渾阿犲
並遣使朝貢庚辰爵蒙遜為大將軍封河西王以阿犲
為安西將軍沙州刺史封澆河公辛未富陽人孫法光
反寇山隂會稽太守褚談遣山隂令陸劭討敗之三月
壬寅孝懿皇后袝葬於興寧陵是月高麗國遣使朝貢
甲子豫州刺史劉粹遣軍襲許昌殺虜潁川太守庾龍
乙丑虜騎寇高平初虜自河北之敗請修和親及聞高
祖崩因復侵擾河洛之地騷然矣夏四月檀道濟北征
次臨朐焚虜攻具乙未魏軍克虎牢執司州刺史毛德
祖以歸秋七月癸酉尊所生張夫人為皇太后丁丑以
旱詔赦五歲以下罪人冬十月己未有星孛於氐指尾
貫攝提向大角仲月在危季月掃天倉而後滅是歲魏
主拓䟦嗣薨子燾立十二月丙寅省寧州之江陽犍為
安上三郡合為宋昌郡
二年春正月癸巳朔日有蝕之廢南豫州刺史廬陵王
義真為庶人徙新安郡乙未以皇弟義恭為冠軍將軍
南豫州刺史乙巳大風天有五色雲占者以為有兵高
麗國遣使貢獻執政使使者誅義真於新安夏五月江
州刺史檀道濟揚州刺史王弘入朝帝居處所為多過
失乙酉皇太后令曰王室不造天禍未悔先帝創業弗
永棄世登遐義符長嗣屬當天位不謂窮凶極悖一至
於此大行在殯宇内哀惶幸災肆於悖詞喜容表於在
慼至乃徵召樂府鳩集伶官優倡管弦靡不備奏珍羞
甘膳有加平日採擇媵御産子就宫靦然無怍醜聲四
達及懿后崩背重加天罰親與左右執紼歌呼推排梓
宫抃掌笑謔殿省備聞加復日夜媟狎羣小慢戲興造
千計費用萬端帑藏空虚人力殫盡刑罰苛虐幽囚日
增居帝王之位好皂隸之役處萬乘之尊悅厮養之事
親執鞭撲敺擊無辜以為笑樂穿池築觀朝成暮毁徵
發工匠疲極兆民遠近歎嗟人神怨怒社稷將墜豈可
復嗣守洪業君臨萬邦今廢為營陽王一依漢昌邑晉
海西故事奉迎鎮西將軍宜都王義隆入纂皇統始徐
羡之傳亮將廢帝諷王弘檀道濟求赴國訃弘等來朝
使中書舍人邢安泰潘盛為内應是旦道濟謝晦領兵
居前羡之等隨後因東掖門開入自雲龍門盛等先戒
宿衛莫有禦者時帝於華林園為列肆親自酤賣又開
瀆聚土以象破岡埭與左右引船唱呼以為歡樂夕游
天泉池即龍舟而寢其朝未興兵士進殺二侍者於帝
側傷帝指扶出東閤就收璽紱羣臣拜辭送於東宫遂
幽于吳郡是日赦死罪以下太后令奉還璽紱檀道濟
入守朝堂六月癸丑徐羡之等使中書舍人邢安泰弑
帝於金昌亭帝有勇力不即受制突走出昌門追以門
關踣之致殞時年十九
宋書卷四
宋書卷四考證
少帝紀突走出昌門追以門關踣之關一本作開者
誤
宋書卷四考證
