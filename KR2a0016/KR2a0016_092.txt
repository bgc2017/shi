宋書卷九十二
梁沈約撰
列傳第五十二
良吏
高祖起自匹庶知民事艱難及登庸作宰留心吏職而
王略外舉未遑内務奉師之費日耗千金播兹寬簡雖
所未暇而絀華屏欲以儉抑身左右無幸謁之私閨房
無文綺之飾故能戎車歲駕邦甸不擾太祖幼而寬仁
入纂大業及難興陕方六戎薄伐命將動師經略司兗
費由府實役不及民自此區㝢宴安方内無事三十年
間氓庶蕃息奉上供傜止於歲賦晨出莫歸自事而已
守宰之職以六朞為斷雖沒世不徙未及曩時而民有
所係吏無苟得家給人足即事雖難轉死溝渠於時可
免凡百戶之鄉有市之邑謌謠舞蹈觸處成羣蓋宋世
之極盛也暨元嘉二十七年北狄南侵戎役大起傾資
埽蓄猶有未供於是深賦厚斂天下騷動自兹至於孝
建兵連不息以區區之江東地方不至數千里戶不盈
百萬薦之以師旅因之以凶荒宋氏之盛自此衰矣晉
世諸帝多處内房朝宴所臨東西二堂而已孝武末年
清暑方構高祖受命無所改作所居唯稱西殿不制嘉
名太祖因之亦有合殿之稱及世祖承統制度奢廣犬
馬餘菽粟土木衣綈繡追陋前規更造正光玉燭紫極
諸殿雕欒綺節珠忩網戶嬖女幸臣賜傾府藏竭四海
不供其欲單民命未快其心太宗繼阼彌篤浮侈恩不
䘏下以至横流莅民之官遷變歲屬竈不得黔席未暇
煖蒲密之化事未易階豈徒吏不及古民偽於昔蓋由
為上所擾致治莫從今採其風迹粗著者以為良吏篇
云
王鎮之字伯仲琅邪臨沂人徵士宏之兄也曾祖廙晉
驃騎將軍祖耆之中書郎父随之上虞令鎮之初為琅
邪王衛軍行參軍出補剡上虞令並有能名内史謝輶
請為山隂令復有殊績遷衛軍參軍本國郎中令加寧
朔將軍桓元輔晉以為大將軍錄事𠫭軍時三吳饑荒
遣鎮之䘖命賑䘏而會稽内史王愉不奉苻旨鎮之依
事糺奏愉子綏元之外甥當時貴盛鎮之為所排抑以
母老求補安成太守及元敗元將苻宏寇亂郡境鎮之
拒戰彌年子弟五人並臨陣見殺母憂去職在官清潔
妻子無以自給乃棄家致喪還上虞舊基畢為子摽之
求安復令随子之官服闋為征西道規司馬南平太守
徐道覆逼江陵加鎮之建威將軍統檀道濟到彦之等
討道覆以不經將帥固辭不見聽既而前軍失利白衣
領職尋復本官以討道覆功封華容縣五等男徵廷尉
晉穆帝何皇后山陵領將作大匠遷御史中丞秉正不
撓百寮憚之出為使持節都督交廣二州諸軍事建威
將軍平越中郎將廣州刺史高祖謂人曰王鎮之少著
清績必將繼美吳隠之嶺南之弊非此不康也在鎮不
受俸禄蕭然無所營去官之日不異始至高祖初建相
國府以為諮議參軍領錄事善於吏職嚴而不殘遷宋
臺祠部尚書高祖踐阼鎮之以脚患自陳出為輔國將
軍琅邪太守遷宣訓衛尉領本州大中正永初三年卒
官時年六十六弟宏之在隠逸傳
杜慧度交阯朱䳒人也本屬京兆曾祖元為寧浦太守
遂居交阯父瑗字道言仕州府為日南九德交阯太守
初九眞太守李遜父子勇壯有權力威制交土聞刺史
騰遯之當至分遣二子斷遏水陸津要瑗收衆斬遜州
境獲寧除龍驤將軍遯之在州十餘年與林邑累相攻
伐遯之將北還林邑王范胡達攻破日南九德九眞三
郡遂圍州城時遯之去已遠瑗與苐三子元之悉力固
守多設權策累戰大破之追討於九真日南連捷故胡
達走還林邑乃以瑗為龍驤將軍交州刺史義旗進號
冠軍將軍盧循竊據廣州遣使通好瑗斬之義熙六年
年八十四卒追贈右將軍本官如故慧度瑗苐五子也
初為州主簿流民督護遷九真太守瑗卒府州綱佐以
交土接寇不宜曠職共推慧度行州府事辭不就七年
除使持節督交州諸軍事廣武將軍交州刺史詔書未
至其年春盧循襲破合浦徑向交州慧度乃率文武六
千人距循於石碕交戰禽循長史孫建之循雖敗餘黨
猶有三千人皆習練兵事李遜子李奕李脱等奔竄石
碕盤結俚獠各有部曲循知奕等與杜氏有怨遣使招
之奕䓁引諸俚帥衆五六千人受循節度六月庚子循
晨造南津命三軍入城乃食慧度悉出宗族私財以充
勸賞弟交趾太守慧期九真太守章民並督率水步軍
慧度自登高艦合戰放火箭雉尾炬步軍夹兩岸射之
循衆艦俱然一時散潰循中箭赴水死斬循及父嘏并
循二子親屬錄事參軍阮静中兵參軍羅農夫李脱䒭
傳首京邑封慧度龍編縣侯食邑千戶高祖踐阼進號
輔國將軍其年率文武萬人南討林邑所殺過半前後
被抄略悉得還本林邑乞降輸生口大象金銀古貝䒭
乃釋之遣長史江悠奉表獻捷慧度布衣蔬食儉約質
素能彈琴頗好莊老禁斷滛祀崇修學校歲荒民饑則
以私禄賑給為政纖密有如治家由是威惠沾洽姦盗
不起乃至城門不夜閉道不拾遺少帝景平元年卒時
年五十追贈左將軍以慧度長子員外散騎侍郎宏文
為振威將軍刺史初高祖北征關洛慧度板弘文為鷹
揚將軍流民督護配兵三千北係大軍行至廣州關洛
已平乃歸統府板弘文行九真太守及繼父為刺史亦
以寬和得衆襲爵龍編侯太祖元嘉四年以廷尉王徽
為交州刺史宏文就徵會得重疾牽以就路親舊見其
患篤勸表待病瘉宏文曰吾世荷皇恩仗節三世常欲
投軀帝庭以報所荷况親被徵命而可晏然者乎如其
顚沛此乃命也宏文母既年老見宏文輿疾就路不忍
分别相與俱行到廣州遂卒臨死遣弟宏猷詣京朝廷
甚哀之
徐豁字萬同東莞姑幕人也中散大夫廣兄子父邈晉
太子左衛率豁晉安帝隆安末為太學博士桓元輔政
為中外都督諮議致敬唯内外武官太宰司徒並非軍
職則琅邪王不應加敬元諷中丞免豁官元敗以為祕
書郎尚書倉部郎右軍何無忌功曹仍為鎮南參軍又
祠部永世令建武司馬中軍參軍尚書左丞永初初為
徐羡之鎮軍司馬尚書左丞山隂令歴二丞三邑精練
眀理為一世所推元嘉初為始興太守三年遣大使廵
行四方并使郡縣各言損益豁因此表陳三事其一曰
郡大田武吏年滿十六便課米六十斛十五以下至十
三皆課米三十斛一戶内随丁多少悉皆輸米且十三
歲兒未堪田作或是單迥無相兼通年及應輸便自逃
逸既遏接蠻俚去就益易或乃斷截支體産子不養戶
口歲減實此之由謂宜更量課限使得存立今若減其
米課雖有交損考之將來理有深益其二曰郡領銀民
三百餘戶鑿坑採砂皆二三丈功役既苦不顧崩壓一
歲之中每有死者官司檢切猶致逋違老少相随永絶
農業千有餘口皆資他食豈唯一夫不耕或受其饑而
已所以歲有不稔便致甚困尋臺邸用米不異於銀謂
宜准銀課米即事為便其三曰中宿縣俚民課銀一子
丁輸南稱半兩尋此縣自不出銀又俚民皆巢居鳥語
不閑貨易之宜每至買銀為損已甚又稱兩受入易生
姦巧山俚愚怯不辨自申官所課甚輕民以所輸為劇
今若聽計丁課米公私兼利在郡著績太祖嘉之下詔
曰始興太守豁潔已退食恪居在官政事脩理惠澤沾
被近嶺南荒弊郡境尤甚拯䘏有方濟厥饑饉雖古之
良守蔑以尚焉宜蒙褒賁以旌清績可賜絹二百匹榖
千斛五年以為持節督廣交二州諸軍事寧遠將軍平
越中郎將廣州刺史未拜卒時年五十一太祖又下詔
曰豁廉清勤恪著稱所司故擢授南服申其才志不幸
喪殞朕甚悼之可賜錢十萬布百匹以營葬事
陸徽字休猷吳郡吳人也郡辟命主簿仍除衛軍車騎
二府𠫭軍揚州主簿王宏衛將軍主簿除尚書都官郎
出補建康令清平無私為太祖所善遷司徒左西掾元
嘉十四年為始興太守眀年仍除使持節交廣二州諸
軍事綏遠將軍平越中郎將廣州刺史清名亞王鎮之
為士民所愛詠上表薦士曰臣聞陵雪褒潁貞柯必振
尊風賞流清原斯挹是以衣囊揮譽於西京折轅延高
於東帝伏見廣州别駕從事史朱萬嗣年五十三字少
豫理業沖夷秉操純白行稱私庭能著官政雖氏非世
禄宦無通資而随牒南服位極僚首九綜州綱三端府
職頻掌蕃機屢績符守年暨知命廉尚愈高冰心與貪
流争激霜情與晩節彌茂歷宰金山家無寳鏤之飾連
組珠海室靡璫珥之珍确然守志不求聞達實足以澄
革汙吏洗鏡貪氓臣謬忝司牧任專萬里雖情祗慎擢
才闕豪露敢罄愚陋舉其所知如得提名禮闈抗迹朝
省摶嶺表之清風負冰宇之潔望則恩融一臣而施光
萬物敢緣天澤雲行時德雨施每甄外州榮加遠國是
以獻其瞽言希垂聽覽二十一年徵以為南平王鑠冠
軍司馬長沙内史行湘州府事母憂去職張尋趙廣為
亂於益州兵寇之餘政荒民擾二十三年乃追徵為持
節督益寧二州諸軍事寧朔將軍益州刺史隠䘏有方
威惠兼著寇盗静息民物殷阜蜀土安說至今稱之二
十九年卒時年六十二身亡之日家無餘財太祖甚痛
惜之詔曰徽厲志廉潔歴任恪勤奉公盡誠克己無倦
褒榮未申不幸夙殞言念在懷以為傷恨可贈輔國將
軍本官如故賜錢十萬米二百斛諡曰簡子子叡正員
外郎弟展臧質車騎長史尋陽太守質敗從誅
阮長之字茂景陳留尉氏人也祖思曠金紫光禄大夫
父普驃騎咨議參軍長之年十五喪父有孝性哀感傍
人服除蔬食者猶積載閑居篤學未嘗有惰容初為諸
府參軍除員外散騎侍郎母老求補襄垣令督郵無禮
鞭之去職尋補廬陵王義真車騎行正參軍平越長史
東莞太守入為尚書殿中郎出為武昌太守時王宏為
江州雅相知重引為車騎從事中郎入為太子中舍人
中書侍郎以母老固辭朝直補彭城王義康平北咨議
參軍元嘉九年遷臨川内史以南土卑濕母年老非所
宜辭不就十一年復除臨海太守至郡少時而母亡葬
畢不勝憂十四年卒時年五十九時郡縣田禄芒種為
斷此前去官者則一年秩禄皆入前人此後去官者則
一年秩禄皆入後人始以元嘉末改此科計月分禄長
之去武昌郡代人未至以芒種後一日解印綬初發京
師親故或以器物贈别得便緘錄後歸悉以還之在中
書省直夜往鄰省誤著履出閤依事自列門下門下以
闇夜人不知不受列長之固遣送之曰一生不侮闇室
前後所莅官皆有風政為後人所思宋世言善治者咸
稱之子師門原鄉令
江秉之字元叔濟陽考城人也祖逌晉太常父纂給事
中秉之少孤弟妹七人並皆幼穉撫育姻娶罄其心力
初為劉穆之丹陽前軍府參軍高祖督徐州轉主簿仍
為世子中軍參軍宋受禪随例為員外散騎侍郎補太
子詹事丞少帝即位入為尚書都官郎出為永世烏程
令以善政著名東土徵建康令為治嚴察京邑肅然殷
景仁為領軍請為司馬復出為山隂令民戶三萬政事
煩擾訟□殷積階庭常數百人秉之御繁以簡常得無
事宋世唯顧凱之亦以省務著績其餘雖復刑政循理
而未能簡事以在縣有能遷補新安太守元嘉十二年
轉在臨海並以簡約見稱所得禄秩悉散之親故妻子
常饑寒人有勸其營田者秉之正色曰食禄之家豈可
與農人競利在部作書案一枚及去官留以付庫十七
年卒時年六十子徽尚書都官郎吳令元凶殺徐湛之
徽以黨與見誅子謐昇眀末為尚書吏部郎元嘉初太
祖遣大使廵行四方兼散騎常侍孔默之王歆之等上
言宣威將軍陳南頓二郡太守李元德清勤均平姦盗
止息彭城内史魏恭子廉恪脩慎在公忘私安約守儉
久而彌固前宋縣令成浦治政寬濟遺詠在民前鮦陽
令李熙國在事有方民思其政山桑令何道自少清廉
白首彌厲應加襃賚以勸於後乃進元德號寧朔將軍
恭子賜絹五十匹榖五百斛浦熙國道各賜絹三十匹
榖二百斛
王歆之字叔道河東人也曾祖愆期有名晉世官至南
蠻校尉祖尋之光禄大夫父肇之豫章公相歆之被遇
於太祖歴顯官左民尚書光禄大夫卒官元嘉九年豫
州刺史長沙王義欣上言所統威遠將軍北譙梁二郡
太守關中侯申季歴自奉職邦畿於兹五年信惠並宣
威化兼著外清姦暴内輯民黎役賦均平閭井齊肅綏
穆初附招攜荒遠郊境之外仰澤懷風爵賞之授績能
是顯宜升階秩以崇奬勸進號寧朔將軍其後晉夀太
守郭啟元亦有清節卒官元嘉二十八年詔曰故綏遠
將軍晉夀太守郭啟元往銜命虜庭秉意不屈受任白
水盡勤靡懈公奉私餼纖毫弗納布衣蔬食飭躬惟儉
故超授顯邦以甄廉績而介誠苦節終始匪貳身死之
日妻子凍餒志操殊俗良可哀悼可賜其家榖五百斛
時有北地傅僧祐潁川陳珉高平張祐並以吏才見知
僧祐事在臧燾𫝊珉為吳令善發姦伏境内以為神眀
祐祖父湛晉孝武世以才學為中書侍郎光禄勲祐歷
臨安武康錢塘令並著能名宋世言長吏者以三人為
首元嘉中高平太守潘詞有清節子亮為昌慮令亦著
廉名大眀中為徐州刺史劉道隆所表世祖世吳郡陸
法眞歷官有清節嘗為劉秀之安北錄事參軍太山羊
希與安北咨議參軍孫詵書曰足下同僚似有陸錄事
者此生東南名地又張元外孫持身至清雅有志節年
高官下秉操不衰計當日夕相與申意太宗初為南海
太守卒官太宗世琅邪王悦亦莅官清正見知悦字少
眀晉右將軍羲之曾孫也父靖之官至司徒左長史靖
之為劉穆之所厚就穆之求侍中如此非一穆之曰卿
若不求久自得也遂不果悦泰始中為黃門郎御史中
丞上以其廉介賜良田五頃遷尚書吏部郎侍中在門
下盡其心力五年卒官追贈太常初悦為侍中檢校御
府太官太醫諸署得姦巧甚多及悦死衆咸謂諸署詋
詛之上乃收典掌者十餘人桎梏云送淮隂密令渡瓜
步江投之中流
史臣曰夫善政之於民猶良工之於埴也用功寡而成
器多漢世戶口殷盛刑務簡闊郡縣治民無所横擾勸
賞威刑事多專斷尺一詔書希經邦邑龔黃之化易以
有成降及晩代情偽繁起民減昔時務多前世立績垂
風艱易百倍若以上古之化治此世之民今吏之良撫
前代之俗則武城弦歌將有未暇淮陽卧治如或可勉
未必今才陋古盖化有淳薄也
宋書卷九十二
宋書卷九十二考證
杜慧度傳聞刺史騰遯之當至騰南史作滕
徐豁傳諮議致敬惟内外武官(臣承蒼)按諮當作豁
以字形相近而訛也
王歆之傳王歆之字叔道河東人也諸本王歆之皆
另行作專傳目錄良吏傳亦載王歆之名(臣承蒼)按
此傳内正叙歆之世出及所歷之官並未及居官政
蹟安得謂之循吏大抵因江秉之傳末載孔默之與
王歆之薦太守李元德等五人遂以歆之世系官位
附記於此其後又載申季歴郭啟元諸人亦如李元
德五人之例自王歆之字叔道以下凡三十二行皆
當接寫江秉之傳後斷不可以歆之為循吏中一人
目錄内王歆之三字並宜削去緣諸本相承已久姑
仍其舊而考摘其謬著於此
宋書卷九十二考證
