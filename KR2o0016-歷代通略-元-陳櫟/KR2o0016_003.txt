歷代通略卷三
元陳櫟撰
宋(東都汴京)
宋太祖其聖矣乎(趙氏名匡胤在位十七年建隆三乾德五開寳九庚申至丙子壽五十歲)
(陵名永昌)後唐明宗天成丙戌即位(天成二年)焚香祝天願早生
聖人為生民主明年丁亥太祖即生(生于洛陽夾馬營)越三十
有四年為宋建隆元年庚申果順天應人為生民主焉
初事周世宗勲望夙著世宗殂少帝立契丹犯邊太祖
為殿前都點檢督諸軍禦之軍出愛景門日下復有一
日黑光久相磨盪軍校苗訓者知天文指謂楚昭輔曰
此天命也是夕次陳橋驛將士扣寢門曰諸將無主願
策太尉為天子太祖驚起固拒之不可迺誓之曰少帝
太后我北面事之公卿大臣皆我比肩之人也汝等毋
得陵暴近世帝王初入京城皆縱兵大掠今無得復然
衆皆拜天命人心可見也已乃整軍自仁和門入秋毫
無犯宰相范質以下迎拜行禪代禮奉少帝為鄭王(遷西)
(京後遷房州)定國號曰宋因周都汴京(開封府)革命之日市不
易肆此一事漢唐以來所未有也(邵雍語)當是時四方多
僣國叛鎮澤潞李筠(昭義節度)淮南李重進(淮南節度)反討平之
先取澤潞以通兩河之咽喉次取淮南以通淮揚之門
戶繼取湖南荆湘而後及于蜀廣江南河東先易而後
難先近而後遠削平混一之規模盖如此也(吕中講義)二叛
(李筠童進)既誅一日問宰相趙普(普初為掌書記太祖謀臣後為相)曰唐季
以來五十年易八姓何也吾欲息兵為長久計何如普
曰此非他故方鎮太重君弱臣強而已若稍奪其權制
其錢穀收其精兵天下自安矣上悟峕石守信王審琦
等(即策立之諸將)皆以故人典禁衞乃召之宴酒酣謂曰我非
爾曹之力不至此然未嘗安枕而卧也守信曰天命已
定誰敢異心上曰爾曹雖無異心如麾下欲富貴者何
一旦以黃袍加汝身欲不為得乎人生如白駒過隙所
謂好富貴不過多積金帛厚自娛樂耳爾曹何不釋去
兵權出守大藩擇便好田宅市之日飲相歡以終天年
君臣之間兩無猜疑上下相安不亦善乎皆拜曰陛下
念臣等至此所謂生死而肉骨也明日皆稱疾請罷迺
皆除節度罷軍職(自此節度使皆無軍權只請俸)杯酒間除一二百年
不可除之痼疾此趙韓王(普封韓王)開國元勲善謀國之第
一義也而非太祖其孰能行之故專地專兵專利專殺
五季承唐方鎮之弊也於是以知州易方鎮以收其地
(始命昝居潤知鎮州又多命文臣知州復置諸州通判)籍諸道驍勇補禁衞以收
其兵賦入輸京師以收其財(命文臣㩁場院又置轉運便)大辟委刑
部以革其專殺在外則鳳翔節度使王彥超等皆罷節
鎮(開寳二年)授環衞焉内除宿衞之廹外除方鎮之專消之
以漸持之以久不激不靡以成遠圖善矣先是李漢超
郭進等已守關南洺衞等州至是又命李繼勲姚内斌
等守潞慶等州委以邊寄自此無西北虞得以盡力東
南東南既平將以漸理西北于是荆南高繼沖服(乾德元以)
(荆歸峽三州降)湖南周保權擒(同上年湖南十四州)平蜀而執孟昶(三年)平
嶺南而執劉鋹(開寳四即廣中)取江南而執李煜(八年)江南捷書
至上泣曰宇縣分割民受其禍思布聲教以撫安之攻
城之際必有横罹鋒刅者是可哀也大哉言乎真仁心
形于仁言也待諸降王恩禮備至皆得以牖下終蘇軾
有言三代以後能一天下者四君(漢高祖光武唐太宗宋太祖)皆以
不嗜殺人得之宋太祖居其一焉信然矣嘗以雪夜幸
趙普家論及取大原(河東)普曰大原當西北二邊使一舉
而下邊患我獨當之何不姑留以俟削平諸國彼彈丸
黑子之地將何所逃上深然之故終劉鈞世不加以兵
繼元立始征之會暑雨即班師雖未得河東實禹征苗
文王伐崇遺意也故諸僣國惟河東未平若吳越則已
奉正朔久矣西北二方慮之甚遠(北方謂契丹已見前西方謂西夏在唐峕)
(為定難節度使領銀夏綏宥等州元姓拓䟦後賜姓李世領之太祖朝李彜興賞貢馬其後光叡繼筠繼捧嗣)
(太宗朝賜姓趙仁宗朝元昊反事並見後)置封樁庫積貯金帛期以贖石晉
所割地否則戰焉使天假之年則河東平故地復必皆
不愆于素其於收靈夏餘事耳開寳八年江南甫平九
年太祖已晏駕壽止五十庸非天乎太祖之善史不勝
書一日罷朝不樂或請其故曰爾謂天子為容易耶屬
乘快指揮一事而誤故不樂耳后克艱為君難太祖知
之矣嘗坐寢殿令洞開諸門皆端直軒豁曰此如我心
少有邪曲人皆見之朱文公謂太祖不為文字言語之
學而方寸之地正大光明直與堯舜之心合是也即位
之初數幸國子監葺先聖祠(用孔子遠孫為主簿初在軍中手不釋卷命王昭素)
(講易賞其治世莫如愛民養身莫如寡欲二語書之屏間)晩尤好讀書君則曰作宰
相須用讀書人相則曰天下惟道理最大(蜀平宫人入掖庭有乾德)
(所鑄鏡問陶穀竇儀對曰偽蜀當有乾德年號太祖嘆曰作宰相須用讀書人嘗問趙普天下何物最大普)
(對曰天下惟道理最大)興以武功而首崇儒學後來濂洛之學直
紹洙泗道理大明使學者如生三代前雖乾德丁卯(五年)
五星聚于奎婁天實開文明之祥然扶植斯道之端自
太祖肇矣他如悔飲醉(嘗曰沈湎于酒何以為人)遣宫人(放願歸者百五十餘)
(人)碎七寳溺器(孟昶物)服浣濯衣寢殿設青布綠葦簾戒
皇女衣翠襦(晉王言陛下服用太草草上曰汝不記居甲馬營中峕耶)親試舉人詔
百官轉對詔長吏勸農桑贓吏或杖死棄市或配海門
島任士人典獄大閱省冗弱斬川班卒妄訴者(曰士卒犯吾法)
(惟有劍耳)諸如此類遽數之不能終開寳癸酉(庚申至此十四年)周
幼主以壽殂為舉哀輟視朝眎前代之酷虐矯誣忠厚
至矣至於不以天子私其子尤可尚焉昭憲太后杜氏
(太祖母)之將終也謂太祖曰汝知所以得天下乎正繇柴
氏以幼兒主天下羣心不附故耳汝後當傳位汝弟(指太)
(宗)能立長君社稷之福也上泣曰敢不如太后教後因
論建都曰晉王龍行虎步異日必為太平天子則傳位
太宗固太后之遺教實太祖之真心也太祖之削平僣
亂其英武不能過於漢高光武唐太宗其存心檢身正
家傳位則漢祖唐宗不及之也獨立國之勢定都之宜
則有可言者嘗幸西京(洛陽)欲留都之日遷河南未已又
當遷長安晉王切諫上曰吾欲西遷無他欲據山河之
勝而去冗兵循周漢故事以安天下也晉王之言固善
然不出百年天下民力殫矣盖北不得幽薊則兩河不
可都西不得靈夏則關中不可都(朱文公語錄曰關中之山皆自蜀漢而來)
(至長安而盡横山之險乃山之極高處宋自横山以北盡為西夏所有山河之固與我共之反據高以臨下是)
(以關中不可都也神宗銳欲取横山盖得横山則可據高以臨彼然取横山之要又在永洛之城故夏人以死)
(爭之)不得已因仍都汴恃兵以為彊通漕以為富耳諸將
皆歸老宿衞諸州則略無兵權一兵一財皆朝廷自制
之故其始雖足以戢姦雄之變而其終漸無以禦外敵
之驕太祖雖以武功開國而文事已開端武略已微不
競立國之勢甚似周魯仁厚之積漸必柔弱理勢然也
太祖朝用相數人(范質王溥魏仁浦薛居正沈義倫)最專且久莫如趙
普外惟一竇儀有學有守太祖屢欲相之普忌其剛直
與陶榖等共排之矣普為開國元勲最可稱者謀國謀
國最可稱者削平藩鎮之謀與決征河東先後之謀二
事也修已正君無聞焉用人則全非矣開國之初如天
地重開不可厚誣以為無人使能博引羣賢以共贊大
業豈止如今所觀哉開寳九年十月上不豫召晉王屬
以後事而崩(宋皇后使召皇子德芳見晉王至遽曰官家吾母子之命託于官家晉王曰共保富)
(貴無憂也)晉王立是為太宗(先名匡乂改名光乂太祖同母弟也即位改名炅在位二十二)
(年太平興國八雍熙四端拱二淳化五至道三丙子至丁酉壽五十九歲陵名永熙)太宗之立也
開寳九年丙子十月至十二月改為太平興國元年踰
年改元尚矣何急而不少忍旬月耶親試舉人(興國二年)日
求才科場中非敢望拔十得五止得一二亦可為致治
之具第一人果得吕蒙正後為賢相焉築講武臺大閱
甲兵之盛近古所無三館崇文六庫儲書(八萬卷)策府之
文煥乎一變即位之初文事武備兩得之矣陳弘進獻
章泉(二州)錢俶獻吳越(十四州興國三)親征河東劉繼元降遂征
契丹謀復幽薊攻幽州不下遂班師此行本取晉爾狃
于取晉之易而忘取幽薊之難不惟無功反以致寇損
威重而輕國勢繇不能蓄力以俟峕觀釁故也德昭(太祖)
(長子)從北征軍中嘗夜驚不知上所在有謀立德昭者上
聞不悦及歸久不行太原賞德昭言之上大怒曰待汝
自為賞未晩也德昭退而自刎夫北征自不利太原則
有功矣乃遷怒而不行賞德昭不善韜晦似欲收人心
者太宗銜夜驚之事深疑忌之律以誅心之法謂之太
宗殺德昭可也共保富貴之言何如哉繼而德芳亦卒
太祖二子盡于此矣契丹入寇輕信賀令圖(雄守)之言命
曹彬等北伐糧盡大敗契丹遂陷深易魏博之北深被
其禍上深哀痛下詔寬恤無及已(五年)初昭憲之命太祖
傳太宗可也本欲上復傳之秦王廷美(杜后幼子)廷美傳之
德昭二子繼死廷美始不自安上以傳國事訪趙普普
曰太祖已誤陛下豈容再誤于是普復相廷美遂得罪
(勒歸私第)普又使李符言廷美怨望遂安置房州以憂卒普
為開國元勲而為此姦邪傾險以取再相曾不顧太祖
之恩義天下之名節矣成太宗之過虧垂統之美普實
為之普盖功之首罪之魁也以後諸相如李昉吕蒙正
張齊賢吕端俱以賢稱寇準李沆向敏中亦已參政宋
之人才雖盛于景德慶歷後實以培養于此峕矣西夏
之事則李繼捧以四州獻(賜姓名趙保忠)其弟繼遷(賜姓名趙保吉)叛
亂不已終太宗世不能討平盖太宗于西北二邊胥失
之取幽薊失之躁急以結釁于北收靈夏失之姑息以遺
患於西繼捧既納土矣不當復以夏臺故地與之(授定難節)
(度使賜以銀夏綏宥静五州使圖繼遷)竝賜姓名恩禮過驟適啓其驕叛
服不常討伐悠緩復啓其玩使初不輕用其力于北而
專用于西豈有是哉然太宗善政嘉言實多可書畿民
有詣登聞訴失豬者賜千錢償之曰似此亦為聽決可
笑也然推此心以臨天下可無冤民矣三司言市征負
官課上曰司計當以至公為心無事刻剝而傷和氣也
作戒論辭以戒州縣官曰爾俸爾禄民膏民脂下民易
虐上天難欺置侍讀官聽政之暇日閱經史太平御覽
成日讀三卷或恐疲聖躬日開卷有益不為勞也又曰
朕觀書深夜迺寢凡飲食飽無不昏濁倘四肢無所運
用便復就枕血脉凝滯諸疾必生又曰嗜好不可不謹
符彥卿喜射獵左右爭獻鷹犬因為恣横故知人君當
澹然無欲勿使嗜好形于外則姦邪無自入焉又曰寸
隂可惜苟終日為善百年之間亦無幾耳又謂近臣曰
每見縉紳端雅者常代其父母喜召拜近臣必為擇良
日欲以保終吉閭里間每旦祝天子萬歲㳄則大臣眉
壽朕與卿等安得不日思善事以副億兆之禱耶皆名
言也宴羣臣于後苑賞花釣魚遂為故事太祖世進士
不過三十人諸科五十人太宗臨御幾二紀登第近萬
人文華寖昌武功少競已見于此矣又有一失以宦者
統兵是也李順亂蜀命王繼恩平之是襲唐中葉之失
而開宣和童貫譚稹之端也大關倫紀又有一失太祖
宋后之崩羣臣不成服王禹偁以為言貶滁州太宗薄
于倫紀如此德昭廷美之不得其死於此益表見其心
矣共保富貴之言又何如哉若夫訓導諸子謹重國本
則深可法戒元僖(後不壽)等曰汝生長宫中每著一衣則
憫蠶婦每餐一食則念耕夫逆吾者是吾師順吾者是
吾賊不可不察也謂近臣曰諸子幼沖未有成人之性
僚屬亟擇良士至臺隸等亦自㨂擇不欲邪佞在其左
右讀書聽講咸有課程立元侃(真宗更名恒)為皇太子畢士
安李沆兼庶子賓客其選嚴矣上不豫李后與王繼恩
忌太子英明謀立楚王元佐上崩后遣繼恩召宰相吕
端議所立端使繼恩入閤檢墨詔鎖之閤内使人守之而
入曰先帝立太子正為今日豈容更有異論后默然而
止太子即位是為真宗端平立殿下不拜請捲簾升殿
審視降率羣臣拜呼萬歲太宗之任相託孤吕端之達
變任重盖兩得之嗟夫太宗之約已愛民崇文好學勤
政聽諫知人善任如此其於垂後昆則為創業垂統其
於承太祖則為繼體守文可謂兼有之矣使能厚於倫
紀待太祖之后與子及秦王廷美歸于忠孝尚何疵焉
眞宗即位之初(名元侃更名恒太宗立為太子在位廿六年咸平六景德四大中祥符九天禧)
(五乾興元戊戌至壬戌壽五十四陵名永定)首禁祥瑞有請改舊政者曰先
帝賜名之日撫朕背曰名此欲我兒有常德也朕何敢
忘觀此初意豈不甚美其於西北二邊也田錫言繼遷
不合與夏州飜事姑息似失事機關輔勞擾從此生矣
既而果䧟靈州中流矢死子德明嗣請降懼討也曹瑋
(彬子)言不早圖之後必難制尋封西平王雖一時苟安至
其子元昊反錫瑋之言騐矣契丹入寇上親征至大名
傅潛擁兵不進當斬貸之楊瓊繼喪師亦不誅陳貫(安陽)
(人)上言前日不斬傅潜致此輩畏死不畏法今不嚴其
制後當益弛不報宋之武功不競自軍法不嚴始一失
於傅潜再失於楊瓊又屢失于張昭王超皆以奔敗不
誅仁厚信有餘國勢不期而漸弱矣上之北征也宰相
李沆留守輦下清肅(咸平二)上初即位沆日取四方水旱
盜賊奏之王旦以為細事不足煩上聽沆曰人主少年
當使知人間疾苦不然血氣方剛不留意聲色犬馬則
土木甲兵禱祠之事作矣吾老不及見此參政他日憂
也文靖此意漢魏相遺意也峕方用兵邊奏日聳旦曰
安得見太平常優游無事乎沆日敵國外患適足為警
懼異日天下晏然未必高拱無事君其念之此又范文
子釋楚為外懼之遺意也沆自言居重位無補惟四方
言利害者未嘗一施行聊以此報國耳朝廷防制備具
或徇所請妄有更張所傷多矣此又曹參客至欲開說
飲以醇酒勿聽之遺意也寇準薦丁謂于沆久之不用
準問之沆曰才則才矣可使之在人上乎準謂不然沆
笑曰他日當思吾言逮至後來沆言皆騐旦準皆名相
然以文靖此數言觀之二公之不及也遠矣沆卒畢士
安寇準竝相(景德元)以準好剛用士安重德鎮之未幾澶
淵之征獲準剛決之功而内焉鎮靜亦獲士安重德之
力盖兩得之契丹再舉國入寇王欽若(參政)請幸金陵陳
堯叟(簽書)請幸蜀上問準準曰臣欲得獻策者斬以釁鼓
然後北伐天子神武將帥協和親征彼必遁不然出奇
以撓其謀堅守以老其衆勞逸之勢我得勝筭矣柰何
欲委社稷遠之楚蜀耶陳瓘曰使當時無準天下分為
南北久矣峕契丹母老頗厭兵王繼忠(宋將陷虜)乘間言和
之利契丹以繼忠奏詣莫州上問準準曰如用臣策可
數百年無事不然四五十年後戎心又生上曰朕不忍
生靈受困不如且聽其和然非懷以至德威以大兵豈
能柔服乃手詔繼忠曹利用往使車駕北征契丹扺澶
州大將逹蘭中弩死大挫衂駕㳄澶渡河幸北城登樓
諸軍呼萬歲聲聞數十里契丹駭怖和議遂定(許歲遺絹二十)
(萬疋銀十萬兩)尋退師自是不復寇邊和好數世不失是役也
以戰為和非以和為和故和可久也既和上待準厚欽
若深害之曰陛下以準有社稷功耶城下之盟春秋恥
之陛下知博乎陛下寇準之孤注也上愀然準罷相相
王旦上心怏怏欽若曰為大功業庶刷此恥問何謂功
業曰封禪是矣封禪得天瑞乃可為前代有以人力為
之人主信奉以示天下則與天瑞無異矣上初憚王旦
欽若以上意諭之賜酒得珠不復持異焉有大臣而可
以貨取乎旦不為無罪也明年正月(大中祥符元年)天書降承
天門上拜受大赦改元此盖合王莽明皇二人而一之
者也(上先語輔臣某夜見神人星冠絳袍告朕當降天書大中祥符三篇)君臣為兒戲事
以欺天人祇貽笑千古耳上問待制孫奭以天書對曰
天何言哉豈有書也天書再降大内三降泰山遂封泰
山禪社首東封未幾西祀繼之又奉天書如西京祀后
土于睢上焉駕㳄曲阜拜謁孔廟加諡孔子至聖文宣
王且于廟立學宋興至是五十年天下州縣有學始此
然是峕諸州置天慶觀天下遍有道像亦始此此與漢
明臨雍講學之峕即有迎佛天竺之事亦何以異召處
士魏野(陜人)不至或以林逋(杭人)名聞其卒也有句曰茂陵
他日求遺藳猶喜曾無封禪書是峕朝臣自孫奭外有
愧于處士者多矣向敏中相欽若樞使丁謂參政(祥符五年)
玉清昭應宫成(丁謂以夜繼晝七年始成凡三千五百區)張詠臨終(八年)奏不
當造宫觀竭天下之財乞斬丁謂以謝天下詠之忠可
嘉謂之姦誠可誅也祥符末飛蝗過京城上方御膳蝗
勢障日意甚不怡聖體自是不康矯誣上天曾何補哉
王旦柄用十八年(相十二年)至是以疾求去遂罷欽若相(欽若)
(曰為王子明故使我作相遲却十年)初旦聞李沆言及親見欽若謂所為
歎曰李文靖聖人也每有大禮奉天書以行常悒悒不
樂上不能格君心次猶能奉身以退猶庶幾焉(天禧二年)寇
準鎮永安奏天書降乾祐山(巡檢使朱能所為)迎入内準遂三
入相準以大勲重望亦為此可嘆也丁謂讒準準罷再
貶雷州李迪丁謂相(會食羹汚準鬚參政丁謂起拂之準曰參政乃為官長拂鬚耶謂甚)
(慙讒誣之心始此遂因上疾讒準于宫中)羣小幾搖東宫(太子禎即仁宗)上因迪言
大悟未幾迪亦罷上崩(乾興元年)太子禎即位雷允恭(宦者)擅
移山陵王曾(參政)白太后(劉氏真后)謂令允恭移皇堂絶地謂
罷相貶厓州京師語曰欲得天下寧當拔眼中丁公論
快之王曾相以嗣君即位宜近師儒命孫奭等侍經筵
隻日亦不輟講讀沂公相業首可見于此矣吕中曰真
宗景德之前此一峕也祥符以後又一峕也景德以前
之相吕端張齊賢李沆吕蒙正畢士安寇準王旦皆君
子而沆之賢為之最祥符以後之相王欽若陳堯叟馬
拯丁謂曹利用皆小人而欽若謂之姦邪為之最雖有
向敏中李迪二賢相則不踰時而去矣調護兩宫去丁
謂之大姦輔天聖(仁宗初年)之初政猶幸有王曾在也愚按
眞宗除天書一事外餘多可稱亦守成賢主也寇準有
功社稷貽景德以後十八九年之安平而得以優游于
東封西祀者誰實為之欽若奸邪小人只以孤注天瑞
兩語下以讒功臣上以蠱君心成眞宗矯誣之大過而
虧其守成之全美吁可畏哉仁宗臨御四十一年(名禎年十)
(三即位在位四十一年天聖十明道二景祐五寳元三康定二慶歷八皇祐六至和三嘉祐八癸亥至癸卯壽)
(五十四陵名永昭)享國最為長久天性最為仁厚即位年十三
讀改元詔泣曰不忍遽更先帝號也終喪宴用半樂未
始屬目終宴有戚容(天聖二)仁孝夙成也如此上以幼沖
皇太后劉氏同聽政凡十有二年契丹嘗饑流民及境
上曰皆吾赤子也賑之(天聖九)太后崩(明道二)遺詔尊楊太
妃為皇太后(仁宗李宸妃生太后子之命楊妃保視仁宗幼呼太后大孃孃小孃孃至是以宫名)
(呼寳慶太后)始有以李宸妃(峕已没)誕育上躬告者號慟累日
追尊改葬言者多暴垂簾峕事范仲淹(司諫)言太后保育
聖躬十餘年宜掩小故全大德詔母得復言垂簾事劉
太后賢明慈愛然欲立劉氏七廟服衮冕大非矣頼臣
僚諫之而能聽也上始親政裁抑僥倖中外大悦初上
立后意在張氏郭后之立太后意也莊憲崩美人尚楊
有寵尚語不遜后批其頰誤批上頸宰相吕夷簡贊上
廢后仲淹孔道輔極諫夷簡曰廢后亦漢唐故事道輔
(中丞)曰人臣致君堯舜乃以漢唐失德為證耶出道輔仲
淹(范睦州明道二)尚楊益有寵上體為之弊寳慶太后屢言迺
命出宫立皇后曹氏(彬孫女景祐元)夷簡秉政久進者多出其
門仲淹(入為待制)進百官圖指曰如此為序遷如此為不㳄
如此則公如此則私夷簡怒仲淹越職言事薦引朋黨
又罷知饒州余靖(校理)尹洙(校勘)以為言皆貶歐陽修乃移
書高若納(諫官)責其不救仲淹修貶夷陵令以仲淹朋黨
榜朝堂戒百官越職言事蔡襄(推官)遂作四賢一不肖詩
(四賢仲淹靖洙修不肖若納)夷簡盡逐忠賢顯絶言路其罪大矣寳
慶楊太后殂峕上未有嗣后勸選宗子養宫中繇是皇
從兄允讓子宗實(即英宗)幼養后所寳慶之功有三擁育
仁宗一也贊去尚楊二也勸立英宗三也且謙謹無過
賢矣劉太后有才有功然亦有過寳慶則有功無過眞
宗得劉楊而屬之子良亦知人宋多賢后度越漢唐曹
高向孟之賢固也劉楊之賢亦不可没也(景祐四)既而西
夏元昊反(自稱大夏皇帝寳元元年)寇延州劉平死之夷簡三入相
杜衍同知召仲淹與韓琦經略西事(范陜西轉運韓副之康定元年)任
福違琦節制敗死(慶歷元年)契丹乘西夏之叛遣使求瓦橋
關南地(十縣)峕富弼忤夷簡夷簡薦弼使契丹弼謂其主
宗真曰北朝忘章聖皇帝(眞宗)之德乎澶淵之役從諸將
之言爾無遺類矣且通好則主專其利而臣下無所獲
用兵則利歸臣下而主受其禍故北朝臣勸用兵者皆
為身謀非為國也今中國精兵百萬北朝用兵能保必
勝乎所亡士馬羣臣當之歟人主當之歟宗真悟曰欲
得祖宗故地耳弼曰晉以盧龍道賂契丹周世宗伐取
關南地皆異代事宋興已九十年若各求異代故地豈
北朝之利哉主上命使臣則有辭矣曰朕為祖宗守國
必不敢以地與人朕不欲爭地以多殺兩朝赤子當略
增幣以代賦入北欲得故地南豈肯失故地哉弼歸再
使契丹欲誓書入獻字或納字弼峻拒之卒從晏殊議
許納字弼爭不能得峕契丹特以虚聲動中國中國方
困于西兵夷簡持之不堅卒增金幣二十萬以和弼除
翰林學士力辭卒不拜元昊入寇葛懷敏復敗死自劉
平任福敗至此賊勢益張然猶守巢穴不敢遠離者以
琦仲淹等備禦之嚴牽制之也(慶歷三年)未幾亦遣使稱臣
戢兵以待命矣(後元昊死封其子諒祚為夏國王)孫沔(陜西轉運)上言夷簡
在中書二十年三冠輔臣有宋得君一人而已以柔而
易制者升為腹心以姦而可使者保為羽翼夷簡以疾
辭遂罷相柄國最久斥逐正人收召姦佞庸瑣致西北
繹騷桀驁夷簡之過也然能悔悟起仲淹而委任之猶
幸其有以補過也夷簡既退遂相章得象晏殊命王素
歐陽修蔡襄知諫院余靖為右正言峕謂之四諫官琦
仲淹副樞以樞使召夏竦臺諫力攻之代以杜衍峕弼
衍琦淹在二府修等為諫官宋之得人于斯為盛石介
(中允)作慶歷聖德詩有曰衆賢之進如茅斯拔大姦之去
如距斯脱大姦謂竦也竦深恨之造為黨論目衍琦淹
修等為黨人修作朋黨論上之終不能救未幾仲淹參
政弼副樞琦宣撫陜西仲淹弼每進見必責以太平開
天章閣給筆劄使條奏當世急務仲淹退列十事(曰明黜陟)
(抑僥倖謂任子冗濫精貢舉擇官長謂委二府選監司監司舉知州縣均職田厚農桑修武備減徭役覃恩信)
弼列為二策(曰止重命抑僥倖)上方信嚮悉用其說以王素等
為諸路按察使被按者罪法必得定取士法先策論兼
對大義嚴監司選更蔭補法十事之言亦略施行(慶歷四年)
仲淹感眷遇以天下為己任與弼日夜謀慮期興太平
然規模闊大論者難之及按察使多舉劾人不自安任
子恩薄磨勘法密僥倖者不便於是毁謗寖盛朋黨之
論滋不可解矣先是介奏記弼責以行伊周事竦使女
奴隂習介書改伊周為伊霍且偽作介與弼撰廢立詔
草飛語上聞仲淹弼始不自安固請出按邊仲淹宣撫
陜西弼安撫河北修亦罷按察知滁州范富既出或奏
戒按察苛刻(包拯)首變天章所條行事矣晏殊罷杜衍相
又以剛愎不學之陳執中為參政衍多寢内降恩僥倖
者不悦集賢校理蘇舜欽衍子婿仲淹所薦也用鬻故
紙公錢會客名流多與中丞王拱辰嗾其屬劾舜欽因
傾衍仲淹舜欽除名王洙等竝逐拱辰曰吾一舉網盡
矣(慶歷四年)衍相纔百二十日遂罷(五年)仲淹弼皆罷(皇祐四年仲淹)
(卒)西北二邊之平繄誰之力邊事寧二人可逐矣自此
正人四逐慶歷之治衰焉使仁宗此峕久用韓范富杜
于二府而不以一姦庸間之其何以加諸未幾琦得象
亦罷而執中相矣復以詩賦取士轉運罷兼按察皆變
仲淹天章所條事也雖文彥博龐籍相(皇祐三年)然不久皆
罷而執中再相矣(五年)孫朴等交攻執中執中遂再罷(至和)
(二年)始竝相文彥博富弼焉宣制之日士大夫相慶知并
州龐籍過京師上問朕用二相何如籍曰甚副天下望
既知二臣而用之當信之堅任之久然後可以責成功
若以一人之言進之又以一人之言疑之太平未易猝
致也歐陽修亦復翰林學士仁宗用人前盛于慶歷後
盛于至和自此以後琦相修副樞而卒于琦托孤焉嘉
祐元正上感風眩不能省事遇事二府議定稱詔行之
上之疾也宰臣勸立宗實疾瘳中輟范鎮奏曰天下事
有大于此者乎章十九上鬚髮為白并倅司馬光亦言
之光後在諫院(嘉祐五年)力申前言上曰送中書光見琦曰
不及今定議異日夜半禁中出片紙以某人為嗣則莫
敢違矣琦乘間極言遂降詔以皇兄濮安懿王之子宗
實為皇太子賜名曙此事緩半年則大可慮矣僅定而
仁宗上僊天也明年二月上崩皇子即位是為英宗仁
宗性至仁厚大辟疑讞歲活千計嘗云朕未嘗詈人以
死況敢濫刑嘗夜饑思燒羊恐取索遂為例曰豈可不
忍一夕之饑而啟無窮之殺或獻蛤蜊二十八枚枚千
錢曰一下筯費二十八千吾不堪也北使言高麗職貢
疎今欲加兵謂曰此只王子罪不干百姓事今加兵未
必能誅王子且屠戮百姓卒寢其兵(其他善政不勝紀)廟號仁
宗不亦宜乎又好衜崇儒扶植斯道上承一祖二宗之
心下開濂洛道學之懿經筵謂侍臣曰朕盛暑未嘗少
倦但恐卿等勞耳詔州縣皆立學定太學生員以孫復
石介胡瑗為國子直講王堯臣及第賜中庸篇吕溱及
第賜大學篇于戴記中表章此二篇以風厲儒臣是已
開四書之端矣考帝平生白璧微瑕其郭后一事乎(三句)
(出廷芳)吕中曰仁宗之世諸賢凛凛以西北二方為憂而
天下之勢終如倚泰山而坐平原盖宋以仁立國故其
勢稍弱以儒為政故其文稍勝所恃以維紀綱者君子
也公論也而君子之聚公論之明莫甚于仁宗之峕天
聖之初王曾以身任怨然政在東朝朝廷大勢終有所
牽制也明道二年親政之後已胚胎慶歷之盛矣寳元
以來朝廷無日不為西北虞西事則韓范之功而夷簡
亦為有功北事則富弼之功而夷簡不為無罪自慶歷
以來杜富韓范相繼秉政而朋黨之論起然君子之類
終勝諸賢論事如爭而下殿不失和氣譬之推車主于
必行以輔成一代之治末年皇嗣未定頼諸賢力言之
皆君子終聚公論終明之效也四十二年用相二十三
人初十年則王曾為有功後二十年則杜衍文彥博龐
籍富弼韓琦皆有功其中十年則夷簡三相功過不相
揜也所大可惜者晩欲大用仲淹而仲淹已即世矣因
考宋立國之本末自李沆抑四方言利害而不行所以
積而為慶歷之緩勢自范仲淹天章閣一疏不盡行所
以激而為熙寧之急政仲淹之在慶歷亦猶安石之在
熙寧也諸事之行未及一年僥倖者已不悦矣安石上
書于嘉祐變法之藴亦已略見(嘉祐五年安石為度支判官上書略曰天下宜)
(大治而未治法度雖多而不合先王也朝廷異峕欲有所施為變革流俗僥倖之人不悦而非之則遂止而不)
(敢為安石所謂欲變而遂止指沮仲淹天章所條也後來安石變法于熙寧皆自此書所陳而充廣之)特
安石更變之說與仲淹同而意與仲淹異仲淹之志不
盡用于慶歷而安石之志乃盡用于熙寧世道升降之
機寧不于此三歎焉愚謂仁宗仁厚有餘而明斷堅毅
不足用君子多矣而不免參之以小人慶歷用范富韓
不力猶幸末年能聚韓富歐馬於朝託以子而夾輔之
也使仁宗之用仲淹能如神宗之用安石尚何惜哉英
宗初立而得疾(先名宗實改名曙仁宗從兄濮安㦤王之第十三子也生四歲養宫中自後立)
(為皇子在位五年治平四甲辰至丁未壽三十七陵名水厚)皇太后曹氏垂簾同聽
政上舉措失常遇宦者少恩任守忠等讒間兩宫太后
對輔臣及之司馬光曰藥石未效亦所宜容詎可責有
疾之人以無疾之禮上曰太后待我無恩韓琦曰舜稱
大孝惟父母不慈而子孝乃可稱耳恐陛下事太后未
至太后豈有不慈者明年疾平琦以十事禀上裁決悉
當琦詣東殿復奏太后稱善琦即請太后撤簾竄守忠
正其交搆之罪不動聲色而太后還政姦人屏黜所謂
社稷之臣也上自臨御所用皆君子無小人參之首相
則琦樞使則富弼參政則歐陽修趙槩經筵則吕公著
劉敞臺諫則司馬光唐介吕誨范純仁吕大防宋用君
子之盛惟治平為然盖慶歷嘉祐涵養作成之功也首
詔議崇奉濮安懿王典禮先是司馬光已預言之謂禮
為人後者為之子故為所後服斬衰三年而為其父母
齊衰期盖以重其大宗則宜降其小宗也漢哀安桓靈
自旁親入繼皆追尊其祖父此不足為孝而適犯義侵
亂至是申言之謂宜崇濮王以高官大國稱皇伯而不
名王珪范鎮等議亦同歐陽修謂古無以所生父稱伯
者琦奏以議稱皇伯為無稽臺諫皆是珪光議光又言
珪等欲奉濮王以禮輔陛下以義也政府欲尊濮王為
皇考既考仁宗又考濮王則置仁宗于何地乎使仁宗
在御濮王亦萬福當此時命陛下為皇子不知謂濮王
為父乎為伯乎若先帝在則稱伯没則稱父陛下必不
為此行也(治平元年)吕誨等七奏爭之不從四奏乞免臺職
不聽遂劾琦𨗳諛遂非又與純仁大防合奏修首開邪
議妄引經據陷主於過舉請下修於大理正琦傅會之
罪執政遂請太后下手書尊濮王為皇皇帝稱親(治平三年)
自是公論愈激吕誨謂長君臨御萬機盡出宸斷何必
假母后之命以箝公議之口使天下歸怨言于人主今
復以移于母后政府雖巧飾百端終為負先帝之恩虧
陛下之義違聖人之禮失海内之心皆繳誥待罪誨純
仁大防傅堯俞趙瞻等皆罷光亦乞罷不許公著請還
誨等不從亦罷嗟夫歐陽修唱議以誤韓琦琦主議以
誤英宗始于講學不明終于執以私意惜哉然稱親固
非而稱伯亦俗獨程子嘗代彭思永奏有曰為人後者
謂其所後者為父母而謂其所生者為伯叔父母此大
倫大義不可易也然所生之義至重至大雖當專意于
正統豈得盡絶于私恩是以先王制禮既降其服以正
統緒然為齊衰期以别之所以明其至重而與諸伯叔
父不同也由此觀之英宗于濮王若曰皇伯父某國大
王而使其子孫襲爵奉祀則于大統既無嫌疑之失而
於所生亦盡崇奉之宜且合于公而免于俗矣琦修負
一世大名有政事勲業文章乃𨗳君為此舉雖曲說詳
辨終不能文兩統二父之失使其君上不孝于先帝次
不得為孝于濮王得罪宗廟得罪天人立四年而遽殂
二臣之名亦由此而遂減可勝惜也上崩(治平四年)太子頊
即位是為神宗(朱子曰濮議歐公說不是只緣道是死後為鬼不可考胡亂都呼不妨却不思)
(道理不可如此當峕濮議之爭都是不曾好好讀古禮見古人意)吕中曰臺諫政府之
相攻自治平始治平以前為大臣者多以臺諫之言而
去熙寧以後之臺諫則多大臣之私人矣神宗之立也
(名頊在位十九年熙寧十元豐八戊申至乙酉壽三十八陵名永裕)年甫二十聰明英偉
銳意有餘韓維(修起居注)上言天下大事不可猝為人君設
施自有次第惟當加意謹重峕王安石未召維已窺見
其幾微矣修罷參政吳奎代之琦罷相富弼代之屢召
安石始起為翰林學士奎首兩言其迂闊不可大用用
之必紊亂朝綱唐介亦謂其好學泥古使為政必多變
更以擾天下先是邵雍治平中於洛陽天津橋聞鵑聲
惨然曰洛陽無鵑今始至不二三年南士為相專務紛
更天下自此多事矣至是入對上問唐太宗何如主對
曰陛下當以堯舜為法太宗所為不盡合先王遂奏本
朝因循之弊未嘗如古大有為之君討論先王之法以
措之天下也因論減損郊賚安石曰國用不足由不善
理財耳善理財者民不加賦而國用饒安石大言欲致
君為堯舜之君而首主桑弘羊欺漢武之說抑何謬也
(熙寧元年)及參大政士大夫素重其名多以為太平可致中
丞吕誨獨彈之司馬光曰命下之日衆喜得人奈何論
之誨曰安石好執偏見好人佞已觀其言則美施於事
則疎為從官猶可登政府天下必受其弊峕雖未相然
紛紛變舊章行新法諸賢攻之力上主之亦力唐介(參政)
以忠憤卒吕誨范純仁蘇轍等以言罷富弼言不用堅
求罷相相陳升之升之與安石表裏者也趙抃孫覺程
顥宋敏求蘇頌吕公著張戩王子韶蘇軾司馬光皆罷
而范鎮且力詆之而致其仕安石遂代曾公亮陳升之
大拜矣既相楊繪劉摯等復罷鄭俠以上流民圖竄正
人去殆盡矣今觀其所行新法則創制置三司條例司
置提舉常平司(奪三司利權以歸司農奪轉運利權以歸常平使者專主聚歛掊克藏為異日)
(開邊之用)遣使察農田水利(程顥伯淳初亦與使者數)置中書檢正五房
編修條例增宫觀官(以處異議者)行保馬戶馬法行均輸市
易法(發運使主之令民輸土地所饒平其峕價市易司于他處鬻之)行青苗錢法(以度僧牒)
(為本錢令民于苗青峕請之于收成峕償之取息三分)行保甲法(籍民兵五日一教)行免
役錢及收市利錢法(京師細民負水提茶皆輸免役錢不輸者母得販鬻正税百錢收)
(市利十錢後王税不及者亦收十錢末反重于本)行募役法(令人出免役錢官戶女戶軍丁未成)
(丁而免役者亦出助役錢)殿試變用策(葉祖洽以阿峕政首選)更科舉法(用新經字)
(說)行學校三舍法凡此皆其所行新法大凡也安石為
人學術偏蔽意見執拗自視甚高下視同朝自知不明
知人尤暗其學初未嘗實見道體故亦不能施于實用
徒引經言以文繆法泥周禮國服為息之文而失其意
及聞人主開課場之譏則曰非陛下略見周禮豈得不
為愧至春秋則目為斷爛朝報而去之可見其經學實
無所見也與同列辨新法則曰公輩坐不讀書耳是下
視同朝以為皆不讀書謂已獨能讀書也讀書如此奚
取于讀書哉是自知不明不知其學之偏蔽之本不可
用也上常欲其稍改常平法以合衆論安石曰陛下方
以道勝流俗與戰無異若稍自却坐為流俗所勝矣上
以旱為憂欲盡廢保甲等法安石持之益堅是其執拗
不回之弊也安石初意盖欲諸賢助之既而諸賢不惟
不助之乃交攻之始用羣小人吕惠卿韓絳曾布蔡確
章惇蔡京卞輩以奉行新法又患諸賢之攻已不已也
遂引羣小人李定舒亶何正臣鄧維謝景温輩為諫臺
使為已鷹犬以逐斥諸賢且復置邏卒察議峕政者而
罪之厲王監謗何以異此又私怨誣祖無擇置詔獄秀
州捕鞫其後誣陷善良動起詔獄自此始又觀司馬光
乞知許州有曰忤安石如蘇軾輩皆毁其素履中以危
法臣不可以不去其固請判西京留臺有曰臣之先見
不如吕誨公直不如范純仁程顥敢言不如蘇軾孔文
仲勇決不如范鎮自後絶不言新法他可知也如吕惠
卿李定輩本于新法何心亦於善類何仇不過以傾險
之資假此為取寵禄之媒故遂非而不改肆毒而不止
耳安石暗於知人異已者指為不肖阿已者即為賢能
故司馬公嘗謂之曰忠信之士於公當路時雖齟齬可
憎後必得其力諂諛之士於今誠順適一旦失勢必有
賣公自售者盖指惠卿也熙寧七年上以久旱為憂太
皇太后力以新法不便泣涕言之而後安石始罷相
然薦韓絳為相惠卿參政相與遵守其法峕謂絳為傳
法沙門惠卿為護法善神猶安石不罷也惠卿恐安石
復入首叛之出其私書多方沮之韓絳勸上再召安石
安石自江陵七日至京遂再相又明年上益厭之乃再
罷相於是不復召矣若夫開邊一事則自上初即位西夏
將以横山部内附种諤以為乘釁可復故地遂取綏州
韓絳繼取銀州及安石用主王韶取熙河上賜安石玉
帶以賞之繼是用章惇以取䕫峽之蠻用内侍李憲以
取蘭州經制熙河分道伐夏人及夏人陷永樂城徐禧
等死之全軍皆殁上覽奏慟哭曰安南與西師死傷不
下二十萬朝廷不得不任其咎且安石嘗立論謂祖宗
不足法人言不足恤天變不足畏祖宗人言安石信冥
然不顧矣初罷相也以久旱民流再入相也彗星又見
其如天變之不可掩何方且用劉彜激交趾反推彗星
布新之徵於交趾焉其矯誣一至於此及遼人來議疆
事欲以分水嶺為界安石曰將欲取之必姑與之乃割
新疆東西七百里遂使後之姦臣以伐燕山為神宗遺
意西事粗定北事踵起宣和之禍實自安石啓之安石
之罪不特在於變亂法度虐害生靈實在於黨引小人
接踵相繼言利生事以至于亂亡而後已乃其罪之大
者也觀安石再罷吳充王珪相蔡確參政充欲變新法
確持之而止則可見矣一安石去有蔡確在確即安石
也繼是接跡而用者如惇布京卞輩無非安石而且姦
凶甚之也當峕爭新法者多而持論之平者少獨司馬
光吕公著之言為善光曰譬之居宅既久缺漏則整之
苟非大壊何必盡毁而更造今無良匠良材徒以少缺
漏盡毁之且人言安石姦邪毁之太過但不曉事又執
拗耳惠卿則憸巧非佳士使安石負謗皆其所為也公
著曰臣非謂今法令皆不可行善者固當存之未善者
宜損之苟其非便不以已行而憚改言有可取不以異
議而見廢明道嘗言熙豐之事吾黨亦有過謂激之者
也陸九淵曰新法之行平者不一二激者常七八光公
著之言則平之者也嗟夫神宗不世出之主也當是峕
有周惇頥程顥程頥張載其學上接孔孟之傳實不世
出之賢也天生二三大賢與神宗同峕而生若有意矣
乃復生安石以為之相使之得君之專如此而不使此
二三大賢之得君抑又何也豈天未欲平治天下也歟
且神宗之用安石直以聖人待之安石以堯舜望君而
乃以管商自任其負神宗也甚矣觀神宗問程顥曰安
石是聖人否顥對曰公孫碩膚赤舄几几聖人氣象如
此安石一身尚不能治何聖人為顥雖未可以言聖人
可謂亞聖之大賢矣對面有亞聖大賢而不知而謂安
石為聖人何也神宗用人失之於安石末年幸得司馬
光初英宗命編歷代君臣事跡書成神宗賜名資治通
鑑親為製序及官制成置御史大夫欲光為之確珪沮
而止詔光且任外職迨至末年卒儲之為元祐賢相以
捄弊更化焉亦可尚也夫神宗崩太子煦立是為哲宗
(年十一即位在位十五年元祐八紹聖四元符三丙寅至庚辰壽二十五歲陵名永泰)哲宗初立
幼沖太皇(英宗后高氏)簾聽召司馬光吕公著用之俱為門
下侍郎承神宗遺意也首罷新法十事(如罷邏卒開河夫造軍器匠戶)
(馬成都等路買馬在京物貨埸市易地課放市易常平免役息錢罷免行錢罷方田罷後苑作方院)皆從
中出馬吕二公未赴闕峕也峕王珪已卒蔡確韓鎮相
章惇知院光先疏峕政當改者且曰漢景改笞法昭帝
罷均輸唐德順初立皆罷前朝弊政是皆改父之政而
當者不可泥三年無改之說也公已預破張商英李清
臣之邪說矣(後來張商英以三年無改清臣以紹述之說攻諸賢卒禍國家)召程顥宗
正丞未赴卒顥有志經濟將用遽没士大夫痛之曰伯
淳無福天下亦無福文彥博題其墓曰明道先生嗟夫
安石非真儒乃借周公之善治以自文明道以真儒竟
不及周公善治之實效道明而不得行人也亦天也范
純仁孫覺李常劉摰蘇軾王嵓叟范祖禹吕大防梁燾
朱光庭等皆以㳄擢用(元豐六年)臺諫數十章論確惇確罷
相相司馬光議改新法光曰先帝之法其善者百世不
可變安石惠卿所建為天下害非先帝意者改之當如
救焚況太皇以母改子非子改父或曰他日小人以父
子之議上聞則朋黨之禍作矣光曰天若祚宋必無此
事遂改之不疑罷提舉常平官復常平法罷青苖錢禁
科舉用字說置春秋博士惟復差役法東南西蜀不便
之章惇爭之光不聽公著軾轍皆以為言純仁尤切至
歎曰是又一介甫矣遺光簡曰此法緩行熟議則不擾
急行而疎略則擾將疎略之法使繆吏遽行則擾民又
在公意料之外亦弗聽蔡京尹開封用五日差千餘人
光喜曰人人如待制何患法不行京苟欲媚光非事實
也(安石在金陵聞罷役法愕然曰亦罷至此乎與先帝議之二年乃行此法終不可變後果如其言也)章
惇韓縝繼罷吕惠卿竄范純仁同知吕公著相文彥博
太師平章程頥崇政殿說書進剳子略曰上富春秋在
涵養熏陶大率一日中接賢士大夫之峕多親宦官官
女之峕少則自然氣質變化德器成就乞遴選賢德以
備勸講天下重任惟宰相與經筵天下治亂繫宰相君
德成否責經筵峕相光公著而置頥經筵極天下之選
矣其如二相不久而卒頥不久而去何哉九月光卒光
為政踰年病居其半及卒太皇哭之慟上亦感涕不已
京師民皆罷市往哭四方會葬者如哭其親戚焉(初公居洛)
(十五年天子以為真宰相田夫野老皆呼為司馬相公婦人孺子亦知為君實也及赴闕入臨衞士見光皆以)
(手加額曰此司馬相公也民争擁馬呼曰公母居洛留相天子活百姓范純仁曰聞詔令下民間歡呼謂之快)
(活條貫)初光既相遼夏必問其起居遼人敕邊吏曰中國
相司馬矣毋生事開邊隙蘇軾嘗謂公所以感人心動
天地者誠而已人以為知言軾為翰林學士撰館職策
題為朱光庭王嵓叟等所攻雖太皇不聽然隙自此開
矣初軾頥同在經筵軾喜詼諧頥持禮法軾每靳之光
庭賈易(司諫御史)皆頥門人積不能平乃謫文字以謗訕先
帝攻軾邵伯温曰元祐初羣賢聚朝不免以類相從故
當峕有洛黨川黨朔黨之語洛黨以頥為領袖裴光庭賈
易為羽翼川黨以軾為領袖吕陶等為羽翼朔黨以劉
摰梁燾王嵓叟劉安世為領袖而羽翼尤衆惟吕大防
秦人戇直無黨范祖禹師司馬公不為黨峕退元豐人
于散地皆啣怨入骨隂伺間隙而諸賢不悟自分黨相
攻至紹聖遂俱目為元祐黨人遠竄嶺海秪可哀耳
(元祐元年)程頥罷經筵孔文智等論之也(元祐二年)公著司空平
章大防純仁相明年公著卒馬吕大用不久皆薨于相
位天不欲宋之平治天下也夫趙挺之(監察)又以策問攻
蘇軾軾罷學士知杭州純仁亦罷相(元祐四年)文彥博致仕
吕大防(丞相)劉摰(中書侍郎)欲引用元豐人平舊怨謂之調停
蘇轍(中丞)曰此人若返豈肯徒然而已人臣被禍不足言
所惜者朝廷宗社也劉摰右相王嵓叟簽書轍右丞軾
承旨賈易復攻軾軾易竝罷楊畏(侍御史)攻劉摰摰罷相
畏之去摰謀相章惇也(元祐六年)蘇頌相明年畏攻頌罷之
亦為章惇地也董敦逸言軾行惠卿詞指斥先帝太皇
曰先帝追悔往事至於泣下此事官家宜深知宣仁之
慮深矣純仁再相來之邵楊畏攻之不報太皇不豫輔
臣問疾太皇曰試言九年中曾施恩高氏否只為至公
一男一女病且死皆不得見言訖泣下又曰正欲對官
家說破老身殁後必多有調戲官家者宜勿聽之公等
亦宜早退令官家别用一番人太皇苦言及此必深見
哲宗之不明矣可謂有先見稱為女中堯舜不誣也非
不為哲宗說破異日尚有追廢宣仁之姦謀哲宗幾墮
其姦幾不免為宗社罪人良可哀哉太皇崩上始親政
范祖禹一䟽言言忠懇有曰今日乃宋世隆替之機君
子小人消長之際不可不謹也太皇内定大策擁立陛
下斥姦邪抑僥倖九年之間雖德澤深于天下然小人
怨者多矣今必有小人進言曰太皇不當改先帝之政
逐先帝之臣此離間之言不可聽也陛下初立上書言
法不便者萬數太皇因人心之欲改與陛下同改之非
以己之私而改也既改其法則作法之人及主其法者
有罪當逐亦以衆言逐之皆上負先帝下負天下者也
惟陛下清心察理敢以此姦言進者痛懲一人以警羣
慝則帖然無事矣若稍入其言則姦言繼進萬一追報
之禮少有不至於太皇聖德無損而於陛下孝道有虧
今初攬政事乃小人乘間伺隙之峕故不可不謹防之
此等既上誤先帝令又復誤陛下天下事豈堪小人再
破壊耶後日之禍祖禹如見之哲宗之不明可恨也吕
大防欲用楊畏為諫議大夫純仁曰畏傾邪不可用大
防稱畏敢言且先密約畏助已竟超遷之不知人而且
累于私大防之罪大矣畏首叛大防上言神宗更法以
垂萬世乞早講求以成紹述之道上即詢以故臣孰可
召用畏即䟽章惇惠卿鄧温伯李清臣等乞召惇為相
上嘉納之宣一仁之丁寧祖禹之開陳非不切至漫不見
省畏之邪說一言即投哲宗之昏庸漢元帝之流也或
問朱文公曰章獻(劉氏)不如宣仁然章獻輔仁宗後來都
無事文公曰是亦仁宗資質好哲廟若有漢昭之明便
無許多事矣善哉言乎以李清臣為中書侍郎鄧温伯
為左丞紹述之說清臣唱之温伯和之二人久外不得
志遂以元豐事激上意清臣尤力宋之冶亂存亡判于
此矣人以汴都為亡於徽宗之宣和不知已肈於哲宗
之紹聖也悲夫吕大防罷(紹聖元年)試新進士楊畏專取策
主熙豐者故畢漸首選於是國論一變元祐之人相繼
逐矣蘇轍(門下侍郎)罷知汝州軾自定州降知英州張商英
右正言攻元祐人不遺餘力(初為開封推官上言三年無改一出五年深以為怨)
翰林學士范祖禹罷曾布代之章惇相上謂布曰惇有
定策功不比他人哲宗遭人調戲如此宣仁先知之矣
楊畏謂惇曰畏跡在元祐心在熙豐首為相公開路者
也畏捭闔之徒更熙豐祐聖每變其說以阿峕好人謂
之楊三變焉范純仁罷首復免役法奪光公著贈官羣
小請發塚斵棺不許貶吕大防以下(即東坡貶惠州峕)范祖禹
黃庭堅以修神宗實錄竄復免役錢弛字說禁加恩安
石惠卿等復蔡確官變元祐復熙豐紛紛起矣(紹聖元年)監
察常安民言蔡京姦惡且謂為紹述之說者實借此名
以報私怨託先帝以行姦謀謂他事難惑陛下之聽移
陛下之意惟聞先帝易於感動安民罷逐雖不足以沮
羣小救衆正然真御史也廢王后孟氏后宣仁所立也
惇追恨宣仁故誣廢孟后帝後悔曰章惇壊我名節靖
康之禍后以廢全宗社再興后有大功焉天也追貶光
公著等邢恕嘗謗宣仁有廢立意惇遂借此以罪光等
再竄大防以下三十五人(即坡貶儋耳峕)惇疑復用元祐人故
也惇卞日夜與邢恕謀排䧟元祐人以恕為中丞起同
文館獄將悉誅之謀追廢宣仁惇卞自作詔請上詣靈
座宣讀施行向太后(神后)號哭謂上曰吾日侍崇慶天日
在上此語曷從出且上必如此亦何有于我上悟取奏
焚之明日卞京再奏堅乞施行上曰卿不欲朕入英宗
廟乎扺之地議遂息吕大防梁燾劉摰范祖禹相繼卒
于貶所嗚呼正人受禍極矣惇卞上欲廢宣仁下欲誅
諸賢誅心而論罪浮于曹節王甫之害黨錮諸正人朱
温李振之害唐末諸朝士矣善人天地之紀而絶之若
此國欲不亡得乎(元符元年)吕中曰宣仁起光公著用之二
公未至罷邏卒戶馬免行錢等皆從中出非確惇所能
抑沮亦無待光著之建明二公既至變熙豐法乃神宗
末年之悔意太皇初年之盛心天下人心之公論也然
謂太皇以母改子則他日必有以子不改父之說進者
又差役一事變之太遽秦晉利差役吳蜀利雇役各有
利病不舒究而速變之禍矣熙豐之小人不可不盡去
而熙豐之法則其善者不必盡變青苖均輸可罷而雇
役之法去多取之弊而度差役之所宜獨不可乎保馬
戶馬可罷而保甲之法因其已成教閱以省兵費獨不
可乎新經字說可廢而罷詩賦取經義獨不可因之以
崇經學乎元祐惟不盡去熙豐之舊人獨務盡去熙豐
之舊法所以激而為紹聖以後之紛紛也又曰熙豐紹
聖之間無元祐數年之潤澤其禍不待宣靖而後見矣
所可惜者一老不憖遺而諸賢無宗主光薨於今日而
黨論即起於明日洛川朔黨亙相攻擊天禧寇丁之黨
以小人攻君子也慶歷吕范之黨以君子攻小人也元
祐所謂黨則以君子攻君子矣明道謂新法之行吾黨
亦有過紹聖之禍吾黨尤有過焉熙寧君子之過小其
爭新法實出于公元祐君子之過大其所争多微事私
意耳元祐所以轉為紹聖始於朋黨成於調停始於大
防之引楊畏成於楊畏之引章惇清臣惇卞布京借紹
述之名而用安石之法安石變法之禍止於一峕而引
進小人之禍終于一代小人既得志而君子重受禍編排
元祐章䟽而得罪者數千人置看詳元祐理訴局而得
罪者八百三十家可畏也哉愚謂宋之禍肈於熙寧判
於紹聖而成於宣靖小人接跡柄用之罪也謂安石為
首禍之人其不信矣乎哲宗崩無子弟端王佶立是為
徽宗(神宗子哲宗弟在位二十五年建中靖國元崇寧五大觀四政和七重和元宣和七辛巳至乙巳以)
(靖康元年丙午内禪于子欽宗丁未北遷至高宗紹興五年乙卯殂于北壽五十四歲陵名永固)徽宗
初立年甫十九首逐内侍郝隨等(坐侈費)相韓忠彥以龔
夬陳瓘鄒浩為臺諫范純仁以下一再收叙追復光彥
博以下官復孟后罷蔡卞(左丞)蔡京(翰學)安置章惇繇初觀
之豈非一代之賢主後乃如此甚矣人心之惟危也未
幾曾布相建議紹述國論又一變矣(元符三)范純仁卒曾
肈嘗曰使純仁之言行於熙豐後必無紛更盡用于元
祐中必無讐復純仁死遺老盡矣向太后崩宋之家法
最正諸賢后内助保輔之功歸多與周之任姒姜端可
竝矣後漢之馬唐之長孫僅一見而止且處常而未履
變宋之曹高向孟四后竝稱真遠過之向后辨宣仁誣
謗實可嘉焉韓忠彥曾布罷蔡京相又奪光公著以下
官禁錮蘇轍以下五十餘人於是焚元祐法復紹聖役
法復方田保甲科免夫錢更茶鹽法罷春秋博士更科
舉法禁元祐學術紛紛而起峕承平久帑庾溢京倡豐
亨豫大之說專以滛侈荒亡𨗳其君土木花石僊道開
邊之事紛然而作宋之喪亡決於京之進用矣京客強
浚明葉夢得為籍元符上書正邪等人貶邪等五百餘
人陳紹述者反為正等置黨籍碑彥博光以下竝禁錮
及子孫再廢孟后(崇寧元年)竄任伯雨陳瓘龔夬張庭堅江
公望鄒浩張舜民等宦者童貫復湟鄯復洮州以為經
略使後為節度使王安石配享孔子從安石子婿蔡卞
議也繼封安石舒王女真始叛遼虐以捕海東青故也
峕阿固逹立已五十矣彗出西方其長竟天峕龍驤廐
馬死蔡京以之當星變焉京罷相相趙挺之京再相太
廟齊郎方軫奏京以紹述自謀玩陛下不啻如嬰兒上
以不孝劫持人主下以謗訕恐嚇天下安可愛一國賊
而忘社稷之重哉軫流嶺南正人消磨盡矣尚有消磨
未盡如軫者乃秉彛忠義之天不可泯滅而姦邪不料
其出者也遠流之是不使舉朝略有一正人主上略聞
一正言而後已於是禍亂之垂至瞽而不復見禍亂之
已至茫然無與支矣(大觀元年)京再罷相峕有星孛于奎婁
犯帝座者再此金人再犯京之先兆也且五星聚奎婁
而汴宋興有星孛于奎婁而汴宋亡垂象見吉凶可謂
著明也已張商英相略反蔡京所為峕頗稱之朱勔起
花石綱東南大困商英罷京三入相童貫使遼有馬植
者陳滅遼之策貫攜以歸改姓名趙良嗣復燕山之議
始於此矣(政和元年)京命童貫廣宫室以媚上數從複道往
來而期門之事起矣又作萬歲山更名艮嶽竭國力六
年而後成其他滛侈稱是道教之盛則始於徐知常天
神之降則發端於王老志而極於林靈素(宦官道士每託為帝誥無)
(不如志道士畜妻媵美衣食者二萬人一會費數萬緡謂之千道會)此王欽若天書之遺
毒至是而復大熾也羣臣且表尊上為道君皇帝矣自
古崇佛教無如梁武帝崇道教無如宋徽宗二君晩節
其效盖可睹矣通使女真約夾攻遼女真尋稱帝國號
金(重和元年)貫與趙隆(熙和將)議㗖以官隆曰隆不敢干賞以
敗二百年之好異峕釁生萬死不足以謝天下高麗來
告曰世荷國恩不敢忘德遼兄弟之國存之足為捍蔽
女真新起不可交也是役也舉朝舉國無敢忠言者忠
言僅見於邊塞一小將塞外一小夷迷而不復恤不亡
何待矣王黼相姦邪匹於蔡京取遼之役黼以身任之
燕山之議遂決矣(宣和元年)趙良嗣使金約夾攻遼宇文粹
中(兵書)進對因言同列殂謝者上曰凶險譎詐是心術不
善而天不祐之天任理人任情人之所為天雖不言而
善應善惡交戰善人終勝此乃天理也以徽宗此言觀
之可謂格言殊與荒亡之行不類乃知逢君之惡皆京
黼之徒之罪矣峕四方盜起方臘反睦州䧟杭歙衢處
等州遣童貫(樞密)討平之貫進太師梁師成開府貫師成
皆眎宰相坐執政上内臣之僣名器之濫極矣(王黼父事師成)
(得宰相凡事皆奉行其意)與金約攻遼金取中京宋取燕山良嗣以
并許西京(雲中山後地)誑朝廷金䧟遼中京貫敗於遼退保
雄州劉延慶兵大潰於盧溝河熙寧以來軍實掃地盡
矣童貫蔡攸(京子)再舉不能下燕密禱阿固逹令圖之金
䧟燕山金許割燕山府六州(涿易檀順景薊)平灤營自後唐為
安巴堅所䧟者未議也貫攸師入燕山金帛官民金席
卷以北捐歲幣數百萬所得空城而已赦燕雲路譚稹
(宦者)宣撫雲中納遼降將張㲄初約各不許納叛亡許割
燕而未割雲金以是二者歸咎於宋首自平州入寇(五年)
未幾金滅遼金即以攻遼者攻宋矣給守燕糧財河東
比山東皆困羣盜相挺而起蔡京至是四入相致此亂
亡誰實為之既致其仕復貿貿而來祗見其愚暗爾何
及矣無何金人分道入寇斡里雅布陷燕山犯河北尼堪
犯河東圍太原貫逃歸(貫峕封王)郭藥師以燕山降為之鄉
𨗳(初伐遼藥師以涿易降宋今又叛降金)始罷花石綱求直言嗚呼晩矣
召天下勤王兵行内禪太子桓立是為欽宗尊道君為
太上皇帝金太史占帝星復明斡里雅布驚欲回藥師曰
未必有備不如姑行遂進兵峕用事者多姦臣所引薦
莫敢言太學生陳東上書乞斬六賊以謝天下謂蔡京
王黼童貫梁師成李彥(括田重賦禍河北京東西三路)朱勔也吕中曰
元符之末又一更化也曾布之姦非忠彥之懦所能制
天下事多決於布布以元祐紹聖均為有失遂借皇極
之說立建中靖國之號不知元祐熙豐之法猶可損益
而參用元祐紹聖之人決不可均調而竝立卒於君子
盡去而小人獨留此建中所以一變而為崇寧也又曰
安石之身雖退於熙寧之末其心未嘗不傳於元豐紹
聖崇觀之後祖宗所恃以為綱紀者君子爾公論爾至
蔡京而斵喪消沮無餘天將使建中為崇寧不使范忠
宣復相於初元天將使宣和為靖康不使陳劉二忠肅
憗遺於數歲(陳劉以宣和六年繼卒范純仁晩以天下為己任尤留意人才或問所儲才可為用)
(者曰陳瓘問其次曰瓘自好也劉安世問瓘疾勉以醫藥曰天下事有頼於公當力加保養以待峕用瓘彈蔡)
(京謂南北分裂有萌識者推其先見安世為諫官面折廷争旁不少容目為殿上虎既老名望益重梁師成)
(使㗖以美官曰吾為元祐全人見司馬公於地下蘇軾評元祐人曰器之真鐡漢朱文公曰了翁氣剛才大惜)
(其不及用也又曰了翁有濟世之才使其得志必有可觀乂曰靖康之禍縱元城了翁在亦了不得盖是心腹)
(潰了問二人之剛孰為得曰元城得中了翁後來有過當處)雖以張商英本元祐罪
人晩稍與京異論天下亦向之則空國無君子可知矣
獨京乃八九十而不死豈非天哉京黼託熙豐之迹以
為姦命童貫任邊事即命李憲經制之意而甚之也(朱文)
(公曰熙豐用兵皆用宦者後來遂有童貫譚稹之禍)復湟鄯復燕山即開熙河横
山之意而甚之也安石之法猶出於偏蔽之所學章惇
特託安石以報私怨爾至京黼則託紹述以奉人主之
侈心而售其姦耳專以剥民奉上為務括田重歛而李
彥結怨于西北花石造作朱勔結怨于東南作大成樂
頒政和禮以崇虚文飾美觀甚至無以娛悦主意聳動
天下則恢拓疆土以邀功矣盖患不在外而在内惇卞
京黼小人之尤也自古未有無内蠧而召外侮者也愚
按自韓忠彥逐大臣無一君子矣自方軫流舉朝無一
敢言之君子矣自范純仁陳瓘劉安世殁故老無一可
儲以待用之君子矣是皆熙豐紹聖崇觀羣凶接迹以
掃滅善類遂至于此其欲報怨本亦不必如是之酷也
不過懼其復進奪已權寵故痛掃盡除之使其類影滅
迹絶以固已之寵便已之為而已豈復有一毫為國家
宗社計之心哉其心本生於患失其禍乃至于喪邦可
哀也夫(朱子曰蔡京以紹述二字鉗天下之口其實神宗之法渠更變殆盡定官制後建尚書省京拆)
(之若他人拆了尚書省如何了得京增衛士食錢之類皆是取悦上下以為竊權之計京四入相始終只用不)
(患無財患不能理財之說其原皆自荆公鹽鈔茶引成櫃進入上喜曰此太師送朕添支也又曰杲老與張相)
(公論元祐人才張云亦好如温公大賢也杲云相公在言曹日論他則甚張曰只是後生死急要官做故如此)
(又曰看徽宗朝事更無一小著下得是阿固逹却乖他常以守信義為說我則敗盟失信取怒於彼如此每讀)
(國史看得人頭痛却更無一板有一件事故得合節拍)欽宗立於禍亂已極之餘
(名桓在位二年丙午丁未丁未四月北遷五月後為高宗建炎元年至紹興三十年庚辰殂於北壽六十一陵)
(名水寧)信不可為矣而未嘗無尚可為之機惜乎其皆失
之也自金人犯邊屢求言事稍緩則抑言者當時語曰
城門閉言路開城門開言路閉可怪也王黼朱湎李彥
首伏誅繼誅梁師成上皇如南京用右丞李綱議定城
守策以綱為行營使斡里雅布犯京城(靖康元年正月癸酉)李邦彥
專主和議(人呼邦彥浪子宰相)李綱主戰上是邦彥計遣使求和
需犒軍金銀牛馬幣帛割中山太原河間三鎮親王為
質康王構(高宗名)北營所求皆與之綱留三鎮書不遣金
遣康王還京北制置使种師道統制姚平仲熙河經略
姚古秦鳳經略种師中等勤王兵至(號二十萬)師道入見曰
彼不知兵豈有孤軍深入人境而能善其歸乎上曰業
已講和矣李綱乞命師道等聽臣節度不從(竟以不相統致敗)
括金銀得金二十萬兩銀四百萬兩民藏已空矣師中
欲過春分擊之平仲恐功獨歸种氏先率萬人夜劫金
寨謀泄反為所敗詔不得復進兵初師道請簡精兵出
戰餘守城距敵寨環守之絶其剽掠使乏食趣姚古會
河朔兵駐滑州屯金營後尅日併攻制勝必矣不聽平
仲既敗師道言兵有出不意者今夕再遣分道攻之亦
一奇也如不勝每夕以數千人擾之不十日遁矣邦彥
等畏懦皆不聽此峕不得拯溺享屯之大才而相之乃
相浪子其敗宜也此一失機之可惜也於是罷李綱以
謝金人遣使齎三鎮書以往太學生陳東都人數萬伏
闕請復用綱綱復右丞充守禦使始除元祐黨籍學術
禁金人小退凡圍京城三十三日既得三鎮書及肅王
至不俟金幣數足即去師道請臨河要擊綱請扼關津
絶糧道禁抄掠堅壁勿戰俟其疲乏然後檄取誓書縱
其歸半渡而後擊之此必勝計也竝不聽綱又請遣大
兵用澶淵故事護送之乃令古師中等領兵十萬戒度
便利擊之邦彥奏立大旗河東北擅出兵者依軍法峕
文移出密院者令追破敵出三省者令護出境諸將莫
知適從非金能全師以歸國賊邦彥等曲全之以善其
歸也此二失機之可惜也綱奏三鎮官民必恥䧟没彼
有輜重不暇遲留秋高馬肥當必再至及今宜飭武備
修邊防勿恃其不來恃吾有以待之上備邊禦敵八事
(如請以太原真定等建為藩鎮河東北保甲存者宜團結訓練使保鄉里要害處及近京郡縣皆築堅城)略
文具行一二而已楊峕(諫議)言彼力能攻城中物皆其有
奚事求和亦懼而歸而非愛我而不攻也肅王初約及
河而還金挾以往宜以此問罪三鎮死拒於前以重兵
擁其後其勢必得不聽僅從時言罷安石配享孔子而
已李邦彥罷張邦昌吳敏相李綱樞密耿南仲左丞(南仲)
(力主和者)竄蔡京至潭州死子攸絛及童貫皆伏誅六賊盡
矣其如邦彥南仲唐恪聶山王峕雍等諸賊之不誅且
用事何哉邦昌罷徐處仁相迎上皇於南京(上皇曰渡河何不邀)
(擊綱曰肅邸在軍中不許上皇曰為宗社計豈復論此)尼堪圍太原為鎖城法困
之詔种師中姚古援太原師中戰死古師潰耿南仲主
割三鎮以綱欲用兵薦之宣撫兩河實出之外而從中
撓之也必無成功之理矣(綱力辭許翰書杜郵二字遺之綱皇恐受命)當峕
可相者綱也使相綱於内委以擇將于外而不以小人
間之必無再犯京之禍而天下定矣此三失機之大可
惜者也失此三機始終悞于和之一字坐待傾覆無可
言矣綱造車千餘兩日習之(後吳玠制勝亦以車遏騎)俟防秋兵集
大舉降旨所起兵悉罷減之綱力爭謂一歲兩起天下
兵中道而兩止之有同兒戲今非火未及然乃處烈熖
旁而言笑自若也幽王烽火召兵可為永鑒他峕號召
無復應矣不報是非委李綱於外而不顧乃委國于敵
而不顧也馮澥(諫議)奏復主熙豐詔榜朝堂李光(御史)崔鶠
(右正言)駁之言澥阿蔡京故入正等朱文公曰靖康排正
論者耿南仲馮澥之力居多邪黨尚留邪說尚熾如此
是猶已死於鴆毒而尚蓄之也劉韐等援太原戰敗罷
李綱以种師道代之(師道尋卒)遣王雲使金議輸税代三鎮
地回云金有許意實欵我師也耿南仲唐恪尤信之乃
詔宣撫司不得進兵金始終以和字愚宋宋始終以和
字自愚哀哉唐恪相貶李綱罪其主戰喪師也尼堪陷
太原斡里雅布陷真定康王使斡里雅布軍許割三鎮王留
相州斡里雅布再犯京至是在朝無可倚仗之才矣惟一
吳革累乞出兵城外下寨使敵不敢逼城且通東南道
路不從張叔夜(道南總管)帥兵三萬入衞(朱子曰叔夜只當駐旁近伸縮自如)
(不合領兵入城便有牽制所以迄無成功)何㮚相尼堪犯京以康王為天下
兵馬大元帥宗澤(磁守)汪伯彥(相守)副之促令提兵勤王澤
乞進兵援京師伯彥沮之澤請自進兵從之元帥府初
開幸有宗澤在焉已為伯彥之姦庸所沮矣京城陷上
慟哭曰不用种師道言以至於此(金人春初去种請半渡擊之)何㮚
率都民欲巷戰聞者爭奮金乃歛兵偽求割地講和請
上皇相見自攻太原以來即以和愚我李邦彥吳敏耿
南仲唐恪何㮚皆墮其計繇愚於一和字而戰守不固
也金大索金銀上一再如青城(金營所在)劉韐李若水死之
(金欲用韐自經死若水罵金人遭殺)上皇太后如青城(朱后太子諶繼往)吳革起
兵謀迎二帝范瓊誘殺革金立張邦昌偽號楚惟秦檜
謂趙氏不當廢邦昌不當立峕論與之邦昌僣號之日
百僚慘怛惟王峕雍吳幵莫儔徐秉哲范瓊等忻忻焉
二帝之出邦昌之立往來議事者幵儔也逼迫帝后者
峕雍秉哲也脅懼都人者范瓊也峕雍號賣國牙郎尼
堪呼幵儔為了事官人范瓊亦呼為賣國吳牙嗚呼此
安石惇卞京所培植之姦種逆儔也非金人之能攻乃
國賊相率而助之攻耳宗澤兩敗金人引兵抵大名勤
王兵他無一人至者斡里雅布先退(三月丁巳)尼堪繼之(四月朔)
二帝以下皆北遷惟孟太后以廢免馬伸(監察)說邦昌迎
孟太后垂簾速迎奉康王從之邦昌以太宰退居資善
堂太后降手書迎康王五月康王即位于南京改元建
炎(峕使臣曹敗自河北遁歸進徽宗御劄曰便可即真來救父母康王慟哭拜受)是為高宗高
宗生於丁亥與太祖同即位南京亦與太祖始興之地
同豈偶然者然初開府以汪伯彥為元帥黃潛善副之
高宗之不能復父兄之讐已兆於此二人之為帥副矣
吕中曰金之退師非吾德足感之力足制之特以二酋
之勢未合恐為勤王兵所乘耳自二月退師至十一月
再至凡十閱月宜上下叶力如捧漏沃焦以救旦夕危
亡之急方且動色相慶歸勤王師不論砲石而論安石
(峕有砲石五百在城外諸司亙相推不收金再至皆用之)不講防秋而講春秋(復春秋教)
(官)溺於一和坐待傾覆及尼堪已據太原斡里雅布已陷
真定兩河咽喉已塞三鎮何待割而後棄哉方且議或
守或棄宜金人曰待汝家議論定我已過河也邦彥諸
國賊之以和誤國尤甚於敵之以和誤我金之取兩河
再犯汴皆小人之計始終佐佑之故也開釁以召禍及
敗也又欲速和以免禍靖康之賣國請和即靖康主和
之人也靖康主和之人即宣和共開釁之人也誤宣和
者小人之渠魁誤靖康者小人之餘黨也嗚呼祖宗以
仁結民心未嘗妄殺一民以義結士大夫之心未嘗妄
殺一賢者建隆開其源慶歷以後衍其流此治平丁未
以前所以中外乂安也自安石行新法而祖宗以仁結
民心失矣自司馬光以下凡幾追奪自吕大防以下凡
幾竄死而祖宗以義結士大夫之意失矣章惇則因安
石所未甚者而甚之京黼則又因惇所未甚者而甚之
此靖康丁未所以一覆而不可復支也嗚呼河東北陜
西之民死不忍忘君父自宣和迄紹興十餘年尚然是
吾民不負祖宗之仁者多矣士大夫受國厚恩反忍于
助敵忍事異姓忍背君父是士大夫負祖宗之義者反
多也噫其甚矣
歷代通略卷三
