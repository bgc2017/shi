歷代通略史評類
提要
(臣)等謹案歷代通略四卷元陳櫟撰是編叙
歷代興廢得失各為論斷每一代為一篇自
伏羲至五代為二卷北宋南宋則各占一卷
蓋詳近略遠之意也南宋止于寧宗卷末櫟
自䟦謂理度二朝無史可據也舊本題增廣
通略而不言因誰氏之書千頃堂書目有通
略句解五卷亦不言作者櫟自跋謂金事廷
方雖略述亦以未見其史不敢輕筆然則廷
方其原撰是書之名字歟其時代姓氏爵里
則無考矣書成于至大庚戍明正統壬戌櫟
孫盤之婿漢陽知府王静得本于鄉人方勉
始刊行之此本則袁應兆所刻題乙亥歲不
著年號後附櫟蒙求一篇其蒙求末四韻兼
及明初句下註曰此八句為朱楓林所增然
原文迄於厓山句下註宋為元逼云云殊不
類當時之語殆亦有所改竄矣是書雖撮叙
大綱不免簡略而持論醇正以資考證則不
足以論是非則讀史者固有取焉乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歴代通略序
余自弱歲弄柔翰而觀羣書竊好通鑑為用世所資如
紫陽全書系統既詳屬辭復博誠有功聖門與六經並
垂不易矣但通人過眼有得而小學輒苦汗漫罕能旁
徹不無望洋自失之嘆定宇先生學有本領析理精實
嘗取歴代通略而增廣之鑽研補益不倚於藻繢不涉
於裒侈大都刪煩歸簡指其要領以授而又補缺正訛
褒貶不誣雖節取事辭要以綱目之與前續篇不外是
矣惜刊板歴久湮落識者慨焉兹值郡守陸公志崇風
教喜著書訓世獲陳生文科所藏原本善之曰懿哉集
也質而不蕪亦詳而有體前人用心良苦非我誰為章
顯者遂裁正而叙之屬余重梓以廣其𫝊於不朽母猶
得其少遺其多哉蓋言有累牘而滋疑理有單詞而已
解治書之法在約之以標其指非約之以去其要故不
詳則亦不能略能略必不失其為詳是書略於人者未
嘗略於其故略於事者未嘗略於其志從來治亂之原
較然粲如列眉聯若編珠所謂一勺具海味玄尊有餘
情者也又惡用泛泛若涉水於滄茫游游若獵獸於廣
野敝精叢藪求無掛漏至智浪紛競口咨鼻酸而不知
返乎況張敬夫曰通鑑有未盡處縱使懷抱羅今古討
論窮藝府而博而寘要勞而少功奚益哉余不敏飡素
宫牆嘗臠著述仰止高風師資自幸兹復樂先生所以
為惠來學之願有成殆士類之鴻寶非一家之天球後
之覽者一讀即了當不苦繙閱之難竟更不見意義之
不足也歲乙亥仲秋既望建業後學袁應兆撰并書
