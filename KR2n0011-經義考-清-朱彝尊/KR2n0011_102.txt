經義考卷一百二
翰林院檢討朱彝尊撰
詩五
孫氏(毓)毛詩異同評
隋志十卷
佚
隋志孫毓晉長沙太守
陸德明曰晉豫州刺史孫毓爲詩評評毛鄭王肅三
家同異朋於王又曰揚之水不流束蒲毛云草也
鄭云蒲柳也孫毓評云蒲草之聲不與戍許相協箋
義爲長今則二蒲之音未詳其異
王應麟曰正義引之
按隋志别集類有晉汝南太守孫毓集六卷
一孫毓也一以爲長沙守一以爲汝南守一
以爲豫州刺史未審孰是
陳氏(統)難孫氏毛詩評
隋志四卷
佚
毛詩表隱
七錄二卷
佚
陸德明曰晉徐州從事陳統元方難孫申鄭
楊氏(乂)毛詩辨異
隋志三卷
佚
毛詩異義
隋志二卷
毛詩雜義
七錄五卷
佚
隋志楊乂晉給事郎
于氏(寳)毛詩音(七錄作音隱)
七錄一卷
佚
李氏(軌)毛詩音
佚
謝氏(沉)毛詩釋義
七錄十卷
佚
毛詩義疏
七錄十卷
佚
毛詩注
七錄二十卷
佚
晉書沉字行思會稽山隂人著作郎著毛詩外傳行
於世
阮氏(侃)毛詩音
佚
陸德明侃字德恕陳留人河内太守
徐氏(邈)毛詩音
七錄十六卷又二卷
佚
鄭樵曰徐氏音今雖亡然陸音所引多本於此
顔之推曰徐仙民毛詩音反驟爲在遘左傳音切椽
爲徒緣不可依信
袁氏(喬)詩注
佚
晉書喬字彦叔初拜著作郎桓温引爲司馬領廣陵
相尋督沔中諸戍江夏隨義陽三郡事建武將軍江
夏相勸温伐蜀李勢旣降進號龍驤將軍喬博學有
文才注論語及詩并諸文筆皆行於世
郭氏(璞)毛詩拾遺
隋志一卷
佚
按郭氏毛詩拾遺其釋羔裘晏兮三英粲兮
曰三英三德也英謂古者以素絲英飾裘卽
素絲五紽也初學記引之
毛詩略
七錄四卷
佚
殷氏(仲堪)毛詩雜義
七錄四卷
佚
蔡氏(謨)毛詩疑字
佚
按蔡謨毛詩疑字議初學記引之其辭曰佩
者服用之稱珮者玉器之名稱其服用則字
從人名其器則字從王
江氏(熙)毛詩注
七錄二十卷
佚
陸德明曰熙字太和濟陽人東晉兖州别駕
江氏(惇)毛詩音
佚
陸德明曰惇字思俊河内人東晉徵士
虞氏(喜)毛詩略
佚
晉書虞喜字仲寧會稽餘姚人博學好古諸葛恢臨
郡屈爲功曹察孝廉州舉秀才司徒辟公車徵拜博
士皆不就咸康初以散騎常侍徵之又不起專心經
傳兼覽䜟緯釋毛詩略注孝經
蔡氏(失名)毛詩音
佚
孔氏(失名)毛詩音
佚
陸德明曰蔡氏孔氏不詳何人
徐氏(廣)毛詩背隱義
七錄二卷
佚
隋志宋中散大夫徐廣撰(别集作太中大夫)
雷氏(次宗)毛詩義
七錄一卷
佚
隋志宋通直郎雷次宗撰(别集類作徵士)
陸德明曰次宗字仲倫豫章人宋徵通直郎不起
徐氏(爰)毛詩音
佚
孫氏(暢之)毛詩引辨
七錄一卷
佚
隋志宋奉朝請孫暢之撰
何氏(偃)毛詩釋
七錄一卷
佚
隋志宋金紫光禄大夫何偃撰(别集類作吏部尚書)
劉氏(孝孫)毛詩正論
宋志十卷
佚
王應麟曰劉孝孫爲毛詩正論演毛之簡破鄭之怪
業氏(遵)業詩
隋志二十卷
佚
隋志業詩宋奉朝請業遵所注立義多異世所不行
梁武帝毛詩大義
隋志十一卷
佚
劉氏(瓛)毛詩篇次義
七錄一卷
佚
何氏(胤)毛詩總集
七錄六卷
佚
毛詩隱義
七錄十卷
佚
隋志詩總集隱義並梁處士何胤撰亡
謝氏(曇濟)毛詩檢漏義
七錄二卷
佚
隋志曇濟梁給事郎
崔氏(靈恩)集注毛詩
隋志二十四卷(本傳二十二卷)
佚
陸德明曰梁桂州刺史清河崔靈恩集衆解爲毛詩
集注探三家之本
顧氏(越)毛詩義疏
佚
舒氏(援)毛詩義疏
隋志二十卷
佚
沈氏(重)毛詩義疏
隋志二十八卷
佚
隋志沈重蕭巋散騎常侍
陸德明曰吳興沈重撰詩音義
浙江通志沈重字德厚武康人驃騎大將軍開府儀
同三司露門博士
按隋經籍志載毛詩義疏凡七部其著撰人
姓氏者二家舒援沈重是也七錄又有張氏
今見於徐氏初學記所引者其詮栗云栗五
方皆有周秦吳揚特饒惟漁陽范陽栗甜美
長味他方不及也倭韓國土栗大如雞子亦
短味不美桂陽有栗叢生大如杼其詮梅云
梅杏類也樹及葉皆如杏而黑耳暴乾爲腊
羹臛韲中又可含以香口其詮椅云梓實桐
皮曰椅今人云梧桐也有白桐青桐赤桐雲
南牂牁人績以爲布其詮柳云蒲柳之木二
種一種皮正青一種皮紅正白葉皆長廣柳
可爲箭竿杞柳生水旁樹如柳葉觕而白木
理微赤故今人以爲車轂其淇水旁魯國泰
山汶水邊路純杞柳也其詮麟云麟馬足黃
色圓蹄角端有肉音中黃鐘王者至仁則出
其詮鳳云鳳凰名鸑鷟非梧桐不棲非竹實
不食其詮鶴云鶴形大如鵝長三尺脚青黑
高三尺餘赤頰赤目喙長四寸多純白亦有
蒼色蒼色者今人謂之赤頰常夜半鳴其鳴
高朗聞八九里吳人園中及士大夫家皆養
之雞鳴時亦鳴其詮魚云鮪魚出海三月從
河上來今鞏縣東洛度北崖上山腹穴舊說
北穴與江河通鱣鮪從北穴而來入河鮪似
鱣而色青黑頭小而尖如鐵兜鍪口在頷
下大者七八尺益州人謂之鮪鱨大者王鮪
小者叔鮪一名䲋肉色白今東萊遼東人謂
之尉魚或謂之仲明者樂浪尉溺死海中化
爲此魚鱮似魴而大頭魚之不美者故語曰
買魚得鱮不如噉茹徐州謂之鰱鯊魚吹沙
也似鯽魚狹小常張口吹沙也一名重脣蘥
鯊鱨魚一名揚合黃頰骨正黃魚之大而有
力者魚貍背上有斑文腹下純青今以飾弓
鞬步义也海水將潮及天將雨毛皆起潮還
天晴毛則伏常千里外知海潮也鱣身似龍
銳頭口在頷下背上腹下有甲大者千餘斤
考貞觀中作正義又陸氏釋文每采沈氏之
說疑徐氏所引亦沈氏書也
張氏(譏)毛詩義
二十卷
佚
關氏(康之)毛詩義
佚
冊府元龜康之世居京口以文義見稱徵通直郎不
就爲毛詩義經籍疑滯多所論釋
經義考卷一百二
