經義考卷八十七
翰林院檢討朱彝尊撰
書(十六)
劉氏(三吾)等書傳會選
六卷
存
實錄洪武十年三月上與羣臣論天與日月五星之
行翰林應奉傅藻典籍黃麟考功監臣郭傅皆以蔡
氏左旋之說為對上曰天左旋日月五星皆右旋二
十八宿經也附天體而不動日月五星緯乎天者也
朕自起兵以來與善推步者仰觀天象二十有三年
矣嘗於天氣清爽之夜指一宿為主太陰居是宿之
西相去丈許盡一夜則太陰漸過而東矣由此觀之
則是右旋歷家亦嘗論之蔡氏謂為左旋此則儒家
之說爾等不晰而論之豈所謂格物致知之學乎二
十七年四月丙戌詔徵儒臣定正宋儒蔡氏書傳上
觀蔡氏書傳日月五星運行與朱子詩傳不同及其
他注說與鄱陽鄒季友所論間有未安者遂詔徵天
下儒臣定正之於是太子少保唐鐸等舉翰林編修
致仕張美和國子監博士致仕錢宰助教致仕靳觀
教授高讓學正王子謙教諭張士諤俞友仁何原銘
傅子裕周惟善訓導唐棐周寬趙信洪初萬鈞王賓
謝子方吳子恭博士解震熊釗揭軌蕭尚仁蕭子尚
王允升張文翰張思哲宋麟並遣行人馳傳徵之九
月己酉正蔡氏書傳成初詔徵國子博士錢宰等至
上語以正定書傳之意且曰爾等知天象乎皆對以
不知上曰朕每觀天象自洪武初有黑氣凝於奎璧
乃文章之府朕甚異焉今年春暮其間黑氣始消文
運興矣爾等宜考古正今有所述作以稱朕意乃命
翰林院學士劉三吾董其事開局翰林院正定是書
時禮遇諸儒甚厚各賜以綺繒衣被等物又御製詩
命次韻和之朝參則班於侍衛之前宴享則次坐殿
中時酒樓成人賜鈔宴其上各獻詩謝上大悦復遣
禮部尚書任亨泰諭旨諸儒有年老願歸者先遣之
衆皆願留至是書成凡蔡氏集傳得者存之失者正
之又集諸家之說足其未備三吾等率諸儒上進賜
名曰書傳會選命禮部頒行天下賜諸儒宴及鈔俾
馳驛而還
按書傳會選載纂修諸人無靳觀吳子恭宋
麟而有國子祭酒胡季安左春坊左贊善門
克新右春坊右贊善王俊華翰林修撰許觀
張信編修馬京盧原質齊麟張顯宗景清戴
德彜國子助教高耀王英定公靜儒士靳權
凡一十五人蓋永樂中修實錄以許觀景清
等皆坐逆黨因連類而刪去之也
三吾序曰今天下車同軌書同文行同倫當大德聖
人在天子位舉議禮制度考文之典謂六書莫古於
書帝王治天下之大法莫備於書今所存者僅五十
八篇諸儒訓註又各異同至宋九峰蔡氏本其師朱
子之命作為集傳發明殆盡矣然其書成於朱子既
歿之後有不能無可議者如堯典天與日月皆左旋
洪範相協厥居為天之陰隲下民有未當者宜考正
其說開示方來臣三吾備員翰林屢嘗以其說聞上
允請乃召天下儒士倣石渠虎觀故事與臣等同校
定之凡蔡氏之得者存之失者正之旁采諸家之說
足其所未備書成賜名曰書傳會選今所引用先儒
姓氏定為凡例列之於後云
祝允明曰高皇帝聖學超傑以尚書咨羲和惟天陰
隲下民二節蔡沈註誤嘗問羣臣七政左旋然乎編
修答祿與權仍以蔡氏新說對上曰朕自起兵迄今
未嘗置步覽焉可徇儒生腐談因命諸儒臣改正為
書傳會選劄示天下學者其略曰凡前元科舉尚書
專以蔡傳為主考其天文一節已自差謬謂日月隨
天而左旋今仰觀乾象甚為不然當依朱子詩傳十
月之交注丈為是又如洪範内惟天陰隲下民相協
厥居一節俱以天言不知陰隲下民乃天之事相協
厥居乃人君之事天之陰隲下民者何風霜雨露均
調四時五穀結實立蒸民之命此天之陰隲也君之
相協厥居者何敷五教以教民明五刑而弼教使強
不得以凌弱衆不得以暴寡而各安其居也若如蔡
氏之說則相協厥居事皆付之於天而君但安之自
若奉天勤民之政略不相與又豈天祐下民作君作
師之意哉
顧炎武曰按此書若堯典謂天左旋日月五星違天
而右轉主陳氏祥道高宗彤日謂祖庚繹于高宗之
廟主金氏履祥西伯戡黎謂是武王亦主金氏洛誥
惟周公誕保文武受命惟七年謂周公輔成王之七
年主張氏陳氏皆不易之論又如禹貢厥賦貞主蘇
氏軾謂賦與田正相當涇屬渭汭主孔傳水北曰汭
太甲自周有終主金氏謂周當作君多方不克開于
民之麗主葉氏金縢周公居東謂孔氏以為東征非
是至洛誥又取東征之說自相牴牾每傳之下繫以
經文及傳音釋於字音字體字義辨之甚詳其傳中
用古人姓氏古書名目必具出處兼亦考證典故蓋
宋元以來諸儒之規模猶在而其為此書者皆自幼
為務本之學非由八股發身之人故所著之書雖不
及先儒而尚有功於後學至永樂中修尚書大全不
惟刪去異說并音釋亦不存矣愚嘗謂自宋之末造
以至有明之初年經術人材於斯為盛自八股行而
古學棄大全出而經說亡洪武永樂之間亦世道升
降之一會矣
梁氏(寅)書纂義
十卷
未見
寅自述曰歸老之後於書也以蔡氏傳之詳明而姑
釋其略謂之書纂義
朱氏(升)尚書旁注
六卷
存
書傳補正輯註
一卷
未見
升自序曰朱子傳註諸經略備獨於書未暇及嘗别
出小序辨正疑誤指其領要以授蔡氏而為集傳惜
其成於朱子既歿之後門人語錄未輯之前自是以
來諸儒繼作講明著述補益宏多然往往不與經傳
相附而繙閱之難也升不揆愚陋蒐輯見聞既為讀
經者作旁註綱目有綂離合成章又為讀傳為傅輯
補缺正訛發明旨趣亦既有年矣今為此編不過約
取傳輯補缺正訛之文僅使傳文周密經意通暢而
已庶幾文字簡潔而學章誦習不憚其繁若欲求其
發明旨趣之詳則有傳輯在時至正庚寅二月壬辰
書成於石門山中題以授子同
陳氏(謨)書經會通
未見
人物考陳謨字一德又字心吾泰和人學者稱海桑
先生洪武初徵至京師議禮學士宋濓待制王褘交
章請留為國子師引疾辭歸家居教授屢應聘為江
廣考試官所著有書經會通詩經演疏
朱氏(右)書集傳發揮
十卷
未見
右自序曰愚讀孔子所刪述易書詩春秋而深歎夫
聖人之道不行及觀漢唐諸儒傳疏又以痛聖人之
道不能明也道不行猶得以明其理義布諸方策以
淑夫後之人道之不明於天下貿貿焉棄本而逐末
趨偽而厭真幾何不為異端功利之歸矣乎竊以君
臣父子之道尊尊親親之懿莫詳於書自成康王澤
一熄五百年而我夫子出雖不得司其典禮命討之
權猶能修其典禮命討之具奈何遭焚滅之禍千數
百年間大禮泯絶至宋程朱諸儒始能因遺經以闡
其教其功固不在漢唐下也天相元德崇信五經詔
取士科書以朱子訂傳為主經生學子尤知嚮方則
孔氏刪定之書將行於今矣噫世固有明經而不得
以行道者未有經不明而能行道者也固有通其辭
而不得其心者未有不察其辭而能知其心者也然
則道之行當自明經始經之通當自達辭始達其辭
以知其心即其心以行夫道奚可以二觀哉右生也
晚於道未聞信習是經積有年矣集傳之作非後學
所敢妄議當參諸當代名儒質以所聞父師之教則
不無相發明者於是謹述集傳發揮六卷綱領始末
一卷指掌圖一卷通證二卷凡一十卷藏之於家以
詒子孫蓋以世有古今時有先後人心之所同然一
耳心之所同然者何也謂理也義也聖人先得我心
之所同然耳苟得其所同然雖越天地亘古今如一
日也嗟夫君心之要王政之綱具在是經安敢以覬
其萬一初學之士尋繹之繁或庶免於紛紜眩惑之
病云
李祁序曰書經孔子之手而定然自漢以下文有古
今之殊自唐以來傳有是非之雜如是而求夫精義
之歸一難矣哉九峯蔡氏親授朱子指畫作為集解
而諸家之說始有折衷學者始有準則二帝三王之
道亦既廓然明矣然其微辭隠義諸家或所未發蔡
氏亦止據其所長而采之使當時復有他說則亦必
在所不遺矣自集傳既行之後諸儒之講論益精考
訂益密皆足以發是書之隠而闡其微於是天台朱
君伯賢復會其所長附以已見編而為集名曰發揮
蓋非以求異乎蔡氏之傳乃所以補其遺闕而全之
也子嘗得而讀之開卷數節即犁然當於人心然後
知二帝三王之書雖非出於一時而會之於道則無
不同諸家之說雖非出於一人而揆之於理則必有
合其理同則其道同又何疑乎是非之難辨哉伯賢
用力精深故其采擇詳審至其綱領圖說音釋通證
皆有補於是書有功於學者是亦不可少也嗚呼安
得起蔡氏於九京而與之論伯賢之所學哉
錢謙益曰右字伯賢臨海人後徙上虞元末累舉不
就洪武初召修元史再修日歷除翰林院編修擢晉
相府長史
冉氏(庸)尚書精萃
佚
陳璉志墓曰先生諱庸克常其字保定蠡縣人登至
正丙午進士第授完州判官不就尋改長信寺知事
洪武初例徙南京上欲授以官辭之甚力遂謫桂林
永樂初應詔至南京以老疾辭歸年九十六卒
徐氏(蘭)書經體要
一卷
未見
黃虞稷曰蘭字與善浙江開化人洪武初官助教門
人歐陽齊進其書於朝
陳氏(雅言)尚書卓躍
六卷
未見
鄒緝表墓曰永豐陳雅言受詩於傅志行受書於徐
復明興首起典教縣學其著述多所發明有四書一
覽大學管闚中庸類編書經卓躍行於世
楊士竒曰書卓躍二冊永豐陳雅言著專為科舉設
今南昌有刻板余得之雅言之孫彝訓今為中書舍
人
黃虞稷曰雅言永豐人洪武中稱病不赴薦嘗領永
豐縣教事
鄭氏(濟)書經講解
未見
黃虞稷曰濟閩縣人洪武中儋州學正
林氏(遜)尚書經義
未見
黃虞稷曰遜廣東潮陽人洪武乙丑進士授閩縣丞
黃氏(紹烈)書經主意
未見
黃虞稷曰紹烈臨川人洪武二十七年進士官瑞安
知縣
郭氏(元亮)尚書該義
十二卷
佚
台州府志元亮仙居人樌從子以儒士任新昌訓導
謝鐸曰尚書該義黃巖郭元亮著今亡
詹氏(鳳翔)書經釋義旁通撮要
未見
江西通志詹鳳翔字道存樂安人以薦任府學訓導
劉氏(朴)書義精要
佚
江西通志劉朴字子素吉水人洪武中舉明經試於
京師授學官其卒也解縉表其墓
胡氏(廣)等書傳大全
十卷
存
吳任臣曰書傳舊為六卷今分十卷大旨本二陳氏
纂修諸臣則翰林院學士兼左春坊大學士奉政大
夫胡廣奉政大夫右春坊右庶子兼翰林院侍講楊
榮奉直大夫右春坊右諭德兼翰林院侍講金幼孜
翰林院修撰承務郎蕭時中陳循翰林院編修文林
郎陳全林誌翰林院編修承事郎李貞陳景著翰林
院檢討從仕郎余學䕫劉永清黃夀生陳用陳燧翰
林院五經博士迪功郎王進翰林院典籍修職佐郎
黃約仲翰林院庶吉士凃順奉議大夫禮部郎中王
羽奉議大夫兵部郎中童謨奉訓大夫禮部員外郎
吳福奉直大夫北京刑部員外郎吳嘉靜承直郎禮
部主事黃裳承德郎刑部主事段民章敞楊勉周忱
吾紳承直郎刑部主事洪順沈升文林郎廣東道監
察御史陳道潛承事郎大理寺評事王選文林郎太
常寺博士黃福修職郎太醫院御醫趙友同迪功佐
郎北京國子監博士王復原泉州府儒學教授曾振
常州府儒學教授廖思敬蘄州(闕)儒學學正傅舟濟
陽縣儒學教諭杜觀善化縣儒學教諭顔敬守常州
府儒學訓導彭子斐鎮江府儒學訓導留季安凡四
十二人
王氏(達)書經心法
佚
王孚曰耐軒先生有詩書二經心法學者多傳之
錢謙益曰達字達善無錫人洪武中舉明經除國子
助教永樂中擢翰林編修遷侍讀學士
張氏(洪)尚書補傳
十二卷
未見
王氏(原)書傳補遺
未見
黃虞稷曰原龍巖人永樂甲申進士官潮州知府
彭氏(勖)書傳通釋
六卷
存
勖自述曰愚讀是經傳叨中甲科且嘗推所得以淑
諸人而其中微辭奥義有弗能辨析者尤多比伏覩
頒降書傳藏於學校閭巷未易得覩是以忘其不韙
之咎摘取其切要者附載下方名曰書傳通釋繕寫
成編歸貽家塾庶與吾䣊之士共焉
人物考彭勖字祖期吉安永豐人永樂乙未進士正
綂初拜監察御史改考功郎中出為山東按察副使
黃虞稷曰是書錢塘董鏞音點宣德乙巳曾刻於建
陽
徐氏(善述)尚書直指
六卷
存
人物考徐善述字好古天台人以薦授桂陽州學正
仁宗為皇太子簡入宮僚為左春坊左司直郎陞右
贊善卒於官洪熙間贈太子少保諡文肅
黃虞稷曰仁宗在東宮徐贊善善述纂尚書直指六
卷上進
按是書徐文肅為東宮講官時所進未曾刊
行亦不列撰書姓名其後中璫錢能從宮中
攜出遂為鏤版於時錢溥劉宣序之童軒跋
之皆不知為文肅所著予從同里曹侍郎溶
家見之因為標出
陳氏(濟)書傳補注
一卷
未見
書傳通證
未見
姓譜陳濟字伯載武進人永樂初以布衣召修永樂
大典為總裁官書成授右春坊右贊善所著有書傳
通證書傳補注
何氏(文淵)書義庭訓
未見
陸元輔曰書義庭訓太子太保吏部尚書廣昌何文
淵巨川撰文淵中永樂戊戌進士晚號鈍庵
經義考卷八十七
