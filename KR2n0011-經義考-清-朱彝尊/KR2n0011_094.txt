經義考卷九十四
翰林院檢討朱彛尊撰
書(二十三)
陳氏(埴)禹貢辨
一卷
未見
浙江通志陳埴字器之永嘉人從學朱文公舉進士
以通直郎致仕學者稱潛室先生
李氏(方子)禹貢解
未見
邵武府志李方子字公晦光澤人朱子高弟自號果
齋嘉定七年進士第三人累官國子錄通判辰州寳
慶二年眞德秀袁甫取所著禹貢解以進特授朝奉
郎
余氏(嚞)禹貢考
佚
閩書嚞字若蒙龍谿人任惠潯二州教授差浙西倉
幹上書論韓侂胄改通直郎主管嶽祠所著周禮解
禹貢考春秋地例增釋
黃氏(千能)禹貢圖說
佚
江西通志黃千能字必強豐城人刻意讀書謂皇極
九疇之統漢儒舉以參五事配六極則失之妄作皇
極要論又謂古今地理無一定之形神禹疏河之故
道蕪沒而難考作禹貢圖說
孟氏(先)禹貢治水圖
宋志一卷
佚
傅氏(寅)禹貢集解
二卷
存(闕)
喬行簡序曰今學之不古若科舉之習害之也明經
記誦固不足以言古然猶近古文詞之習興而義疏
之學冺矣利所不在誰復睥目視之乎同叔家故貧
亦以教舉子為業乃能取古書天官地志律歷權度
井田兵制分寸零整乘除杪忽之說究觀篤攷窮日
夜不愒無是書則多方從人借之月累歲積而其學
成矣遂取其書事為之圖條列諸說而斷以已意名
曰羣書百考禹貢說蓋其一也夫說禹貢者多家三
江莫定其名黑水弗知所入諸如此類甚衆余曩得
同叔此書讀之蓋躍如也然間有疑而未决者方圖
與之講切會而一之而同叔亡矣以同叔之用工如
此其至既勒成一家之言是固不可使之無傳也百
攷文多欲鋟之板未辦姑摭其禹貢說出之庶幾留
意此學將求證於是者有取焉同叔姓傅名寅烏傷
人也蓋晚而徙居與余為同里云
吕祖儉曰同叔禹貢圖考可謂集先儒之大成
葉適曰同叔博通古書特有隱趣
黃溍曰鄉先生傅公從說齋唐公質疑問難皆有援
据可反復說齋喜曰吾益友也及聞其升陑分陕之
說語門人曰職方輿地盡在同叔腹中矣大愚吕公
閱其禹貢圖考曰是書可謂集先儒之大成矣揭其
圖請申言之而坐諸生以聽且曰以所能者教人所
不能者受教於人理之所在初無彼此先生亦樂為
之盡亹亹不倦
金華志傅寅字同叔義烏人於天文地理明堂封建
井田律歷兵制之屬世儒置不講者靡不窮究訂其
譌謬學者稱之曰杏溪先生
易氏(袚)禹貢疆理記
一卷
佚
戴氏(蒙)禹貢辨
一卷
佚
鄒氏(近仁)禹貢集說
未見
陸元輔曰近仁字魯卿鄱陽人官龍陽丞嘗問學於
楊簡著歸軒集
王氏(柏)禹貢圖
一卷
未見
按西亭王孫萬卷堂藏書目載之
陳氏(剛)禹貢手抄
一卷
佚
溫州府志剛字公潛平陽縣人從胡石塘學隱居教
授學者稱為潛齋先生
林氏(洪)禹貢節要
一卷
佚
張氏(性善)禹貢沿革圖
佚
王氏(禕)禹貢山川名急就章
一篇
存
朱氏(右)禹貢凡例
一卷
存
右自序曰愚讀禹貢而知聖人之書法謹而有辨也
其載九州山川地理曲折及貢賦封域之事言簡義
密詞嚴意周一字之間含蓄無盡如書山川廣平曰
原下濕曰隰山南曰陽水北曰汭地高曰丘再成曰
陶高平曰陸瀦水曰澤其土色無塊曰壤土黏曰埴
脈起曰墳青黑曰黎玄而䟽曰壚其草木少長曰夭
上竦曰喬繇言其茂條言其長叢生而積曰苞其水
道因水入水曰達循行水涯曰沿舟行水上曰浮絶
水而渡曰逾曰亂大水合小水曰過小水合大水謂
之入二水勢均相入謂之會會而合之一謂之同其
治功除木曰刊祭山曰旅致功曰績可種曰藝可治
曰乂順其道曰從得其正曰殷經始治之謂之載已
盡平治謂之既其賦法最薄曰貞雜出曰錯其貢賦
常獻曰貢器盛曰篚包褁曰包待命曰錫非一物曰
錯凡例不過四十而千萬世之豐功盛德盡在是矣
因詮次以便覽者
郭氏(餘)禹貢傳注詳節
一卷
佚
楊士竒曰禹貢傳注詳節先友湖州府經歴郭
慶宜先生刪節傳注為之以便記誦者也先生
治書嘗從前元進士邁養高講習其授受有自
云
江西通志郭餘字慶宜泰和人洪武中徵授廣東按
察司僉事
葛氏(大紀)禹貢要略
一卷
未見
鄭氏(瑶)禹治水譜
一卷
未見
夏氏(寅)禹貢詳節
一卷
未見
姓譜夏寅字正夫華亭人正統十三年進士歴南京
吏部郎中陞江西提學副使終山東右布政使
張氏(吉)禹貢疑誤辨
一篇
存
楊廉撰碑曰公諱吉字克修餘干人成化辛丑進士
仕至貴州左布政使
劉氏(龍)徐氏(縉)等禹貢注解
未見
陸元輔曰明世宗命劉龍徐縉撰進龍字舜卿弘治
己未進士第三人歴禮部尚書諡文安縉字子容吳
縣人弘治乙丑進士歴禮部侍郎諡文愍
韓氏(邦竒)禹貢詳略
二卷
存
邦竒自序曰略者為吾家初學子弟也復講說者舉
業也詳釋之者俟其進而有所考也弘治丁巳
歐思誠後序曰禹貢詳節廼苑洛韓公心得之學傳
之家塾者往歲愚承乏朝邑知而求傳之公辭曰此
特以教我子弟者非敢傳之人人也嘉靖乙巳春適
公奉命總理河道於濟寕愚復備屬東昌獲伸前請
公諾愚歸郡夀諸梓俾讀是經者本其說以研經義
攷其圖以窮源委庶知公用心之勤析理之精有裨
後學不為小補云
桂氏(萼)禹跡九州圖
四幅
未見
陸元輔曰嘉靖四年十二月吏部桂萼繪禹跡九州
圖以進言古人之學右圖左書未嘗偏廢後世書籍
繁而圖學不傳頃者陛下命禮部侍郎劉龍徐縉撰
成禹貢注解以供覽觀用意勤矣臣謂禹貢大旨分
叙九州以經之總叙山川以緯之每州之下奠山川
豬藪澤而後繼之以物土宜定田制經賦法通職貢
其總序於後則列山川叙原委總成功定封建别限
制同教化是大禹先後經理之本末也皇上蓋將因
禹貢以考地理之遠近見貢賦之難易為施教之次
第而求所以祗台德先非若經生學士徒為考索記
問而已臣輙於龍縉取前代方輿形制合今日一統
地圖重為四幅其一别禹九州之限而禹貢𨗳水之
略書焉其一列山川原委而禹貢田制貢賦之略書
焉其一載禹貢九州之域其一列禹貢五服之制經
理分明本末具備皇上誠於清閒之燕一展玩之則
不煩訓詁而所以法象禹貢之意者舉在目前矣上
曰觀所繪圖具知忠愛以是開發朕學深有禆益因
命左右揭之御屏以便省覽
鄭公(曉)禹貢圖說
一卷
存
子履淳曰家翁禹貢圖并著之說分疆界於各州之
中而貢道以别列山川於諸條之下而州境益明至
若河表東西荆分南北或地雖小而紀之必備或彼
州治而此功亦成本諸經文質諸傳義更附以昭代
之地制使觀者開卷披玩恍如身歴九有
劉氏(天民)禹貢溯洄
一卷
未見
曾氏(于乾)禹貢簡傳
一卷
佚
吉安府志曾于乾字思健泰和人邑諸生從羅洪先
學
張氏(朝瑞)禹貢本末
一卷
未見
陸元輔曰朝瑞字鳳梧海州人隆慶戊辰進士歴官
鴻臚寺卿
徐氏(常吉)禹貢注
三卷
未見
禹貢辨
一卷(一云禹貢解一卷)
未見
全氏(天叙)禹貢略
一卷
未見
陸元輔曰天叙號玄州鄞縣人萬歷丙戌進士歴官
少詹事
何氏(櫆)禹貢解
一卷
存
焦氏(竑)禹貢解
一卷
存
戚氏(里貴)禹貢瑶琨
一卷
未見
蒋方馨曰戚里貴字良父
褚氏(效善)禹貢詳節
一卷
未見
陸氏(大礽)禹貢華末
一卷
未見
按二書載山隂祁氏澹生堂書目
姜氏(逢元)禹貢詳節
一卷
存
沈蕙纕曰姜逄元字(原闕)餘姚人萬歷癸丑進士歴
官禮部尚書
茅氏(瑞徵)禹貢滙疏
十二卷
瑞徵自序曰禹貢一書兩孔氏註疏原本山川頗得
其概而三江九江悉屬影響至宋蔡氏捃摭諸家之
說深心訂定多出先儒意表然援引證據未能曲暢
間考蘇端明書傳意解各殊及參以大全諸儒論著
問難鋒起因從誦讀之餘凡關禹貢疑義信手摘錄
爰採羣碎彙為全書而益神禹之明德于今猶在天
壤間也鴻水懷㐮禹不辭腁胝起昏墊而登之袵席
矣而規畫封疆物土之宜而布之利曾不遺餘力其
於量衡貢賦差等正錯辨晰主名惟恐經制一淆適
以起異日無藝之征而貽黎庶無窮之累故其言曰
底愼財賦聖人逆知後世暴君汚吏必有以財賦藉
口而先事曲為之防計深慮遠若此今海内非有九
年之洪水而瀕河流離穿渠轉漕無寕歲頃者邊鄙
時警戈矛竊發窮鄉方苦加派繼以水旱間作每來
廟堂蒿目之憂使神禹持籌則壌定賦不知當若何
底愼而尚忍以無名之箕歛重困吾民乎讀禹貢者
詳九州之山川則可供聚米之畫習漕渠之岐路則
可商飛輓之宜察東南之物力則當念杼軸之空攷
甸服之遺制則當興樹藝之利而挈要於底愼財賦
一語疏解浩繁可以一言以蔽之如必字比句櫛執
今圖制疑古山川索碣石左右之端滋黑水梁雍之
辨三條四列地派臚分兩漢九河源流靡訂此不離
經生之耳食亦何益孔蔡之舊聞乎
何氏(模)禹貢圖注
一卷
未見
何光遠曰往余搜采國史獨儒林一傳寥寥乏人國
初則有趙子常嘉靖中則有熊南沙近見何玄子之
注易私心服膺以為可與二公接踵者也玄子之弟
平子作禹貢解上自山海經下逮桑酈經注古今水
道條分理解如堂觀庭如掌見指此亦括地之珠囊
治水之金鏡也昔謝莊分左氏經傳隨國立篇製木
方丈圖山川土地各有分理離之則州别縣殊合之
則㝢内為一予每嘆之以為絶學今平子殆可以語
此平子其勉之更與玄子努力遺經兄弟並列儒林
豈非本朝盛事哉
鄭氏(鄤)禹貢注
一卷
存
艾氏(南英)禹貢圖注
一卷
存
南英自序曰禹貢一書古今地理志之祖學者窮經
將以經世則仰觀俯察莫非分内事何可皓首一經
聽其汶汶已也是編内注一遵蔡氏定於功令不可
易也而又刪繁就簡者以便童蒙者記誦耳其所刪
有不可廢者仍錄為外注并諸儒之論精核足與傳
注互相發者亦咸收之以備參攷間有訂訛釋疑皆
出前儒之旨無敢師心妄用若乃疆域之下形勝表
裏之獨詳古今都會之孰優以至河道之遷徙轉運
之難易猶若加意焉者非贅也形勢要害守國之所
重而河淮汶濟之間又今國家蒿目之秋吾黨所不
可不講也古人左圖右書故蕭何入秦取圖籍而漢
業旋定馬援聚米為山谷而敵在目中今人徒讀書
而廢圖譬如欲聞人之言不欲見人之形而謂知其
人也可乎是圖考正特詳與經傳一字不迕凡脉絡
之紆曲方面之縱横讀者開卷瞭然矣語云不出戶
知天下或者亦有於斯歟
王氏(綱振)禹貢逆志
一卷
存
綱振自序曰大夏侯氏有云諸生欲芥拾青紫宜務
明經不明不若歸耕僕不能掇青紫既自棄諸生又
退耕無地我求童蒙以告積而成帙將以問世先取
禹貢孤行昔杜林傳古尚書有同郡賈逵為作訓既
又馬融作傳康成注解而杜遂用顯僕誠不能無意
其人也
張氏(能恭)禹貢訂傳
一卷
存
蒋垣曰福寕州人字禮言崇禎庚午鄉試第一人
黃氏(翼登)禹貢注刪
一卷
存
沈蕙纕曰黃翼登字學衡晉江人著尚書述解今行
世者禹貢注刪一卷而已有朱廷旦莊竒顯二序
蒋氏(之驎)禹貢注
一卷
未見
黃宗羲曰之驎字龍友鄞縣人崇禎戊寅行保舉法
掌院徐蓼莪以君應詔授順天儒學訓導
高氏(秉蕖)禹貢通考
四卷
未見
錢金甫曰高秉蕖字&KR0008;甫華亭人崇禎中貢士
孫氏(承澤)禹貢九州山水考
三卷
存
承澤自序曰粤稽天地間形勢闊大莫過於山水故
中庸言天地之為物不貳而指山水以實之孟子言
性而舉禹之治水以為證蓋山水有原有委有脉有
絡有分有合有性有情而其理無盡也古今山經水
志搜竒者失之荒唐紀遊者但狎其耳目無足取也
禹貢一篇不獨紀載成功造化之功用神聖之彌綸
俱在焉余反覆讀之乃著其總目於前而分考之於
後夫山之所墳水之所湧水之所奔山之所亘動静
相生剛柔互錯先儒謂理一分殊一理之妙不於山
水益見乎又曰余於丙午之春注洪範成復注禹
貢至次年中夏三易稿而書成夫禹貢紀成功也實
與洪範相表裏洪範曰水潤下禹行其無事以水治
水也水之性不汨而五行之性俱順彛倫所以攸叙
也吾夫子獨贊其盡力溝洫何也推禹之心也禹之
時懷山㐮陵不以為天行之數曰由已饑由已溺之
云爾及水土平溝洫出向之無水不為害者今之無
水不為利也運輸之政興焉灌溉之澤普焉千載水
利之經也讀者以是求之禹之功至今在禹之心至
今在也予所以廽環是編經年而不能已也
夏氏(允彛)禹貢古今合注
五卷
存
陳子龍序曰今天下之大患在於國貧而國之所由
貧者田功之不治水利之不修也昔者夏后氏隨山
刊木薄海内外靡不周也而漢司馬遷曰禹通九道
陂九澤度九山然河菑衍溢害中國也尤甚惟是為
務以是知禹之用功多而防患深者莫黃河若也禹
貢言治水也而其究曰庶土交正底愼財賦咸則三
壌成賦中邦言治賦也即禹之自稱曰濬畎澮距川
由是觀之禹之所以驅害者在於治江河之大水其
所以成利者在於治溝洫之小水也自河失故道日
以横決而冀豫徐兖之區民若履冰而處蓋數千百
年而靡定也自秦廢阡陌而周禮瀦防溝遂列澮之
屬蕩然無餘即後世陂池塘濼之制其人亡而事亦
旋廢矣故西北之荒蕪者半天下至於國家歲費數
十百萬之資漕荆揚之粟以給京師而西北邊萬餘
里皆仰灌輸於内凡轉運所輦商賈所販自京師而
東則循灤薊抵榆關或自直沽走遼碣稍北則牛車
負載出居庸由龍固以給宣雲稍西則自大河以北
浮漳衛度太行達晉陽又西則浮河入渭或自武牢
洛口或南由武關通裒斜道以達關中遠轉北河西
至凉部大約三十鍾致一石民既恃漕益媮惰不治
生業此其大患也黃河既已日决而南與淮同兖豫
之地被禍益烈勢惟有縱其所如使還故道而東南
之漕又必假道於河堤之防之以使之必出於是不
能免於决而中州徐淮之民病矣絶河而北又竭泉
源以充會通而東省病矣始也因田功廢而恃轉運
既也恃轉運而田功益廢其初因轉運而急治河既
也因治河而滯運卒又因轉運而河益不治豈非盡
失古人之意哉今人主之所急莫大於強兵欲強兵
莫先於富國欲富國莫先於盡地利盡地利莫先於
治水治水之道古今則有異矣禹之時九州同溢患
其泛溢而無所歸故必先治其大者而後溝澮可成
田賦可定今也患於隱伏而不為人用其滛溢為災
者止黃河耳然西北之田功不立則漕不可省漕不
可省勢不得不用河而河終不可得而治矣故曰今
日之治水必先治其小者而後大者可理也夫天下
之水莫大於江河禹之治河也勞於治江荆揚之田
賦下於諸州而後世每藉大江以南衣食天下雖曰
天時豈非人功哉夏子嘗憤國家之貧弱思大有以
振之而方今士大夫襲從容安苟且言及務農任地
則以為迂遠不近情實又或以管商之書儒者不道
而一旦事急則鑄山𣙜商加税鬻爵不復顧其後嗟
乎禹貢則聖人治天下之書也管商云乎哉觀其制
州列服任土作貢凡天喬竹石之微骨革齒毛之細
莫不詳貫要其大端不過曰烝民乃粒萬邦作乂而
已今夏子之書引伸觸類窮覽史傳博訪公卿山水
之經郡國之志無不採險要之區泉澤之利無不載
探竒覽勝之迹物産方俗之異無不記皆附見於經
文之下可謂宏博而核矣夫縉紳先生知今而不知
古則以為古人之事皆不可行學者狃於誦習不能
損益以合於時勢所以貴於通才也夏子之書備矣
予獨論其事之最大為當世所急者著於篇使世之
覽者有所本焉
允彛自序曰余少恫愚每行道路輙迷往來長偕陳
卧子出入見其留意博詢凡水泉之曲折塗徑之分
岐必明晰而後已因念即此是學欲作地理圖仿朱
思本意為之益增其所未備兼為之說而於用兵險
要水利屯田城池賦税尤加詳焉其說閎遠非數年
不能竣先舉其大略為禹貢古今合注惟閩粤滇黔
未入九州不能贅附餘已包舉大都方之注疏大全
何敢比肩以為用世之助亦庶幾云
張氏(睿卿)禹貢便讀
一卷
存
朱氏(鶴齡)禹貢長箋
十卷
存
鶴齡自序曰記稱書教為疏通知遠夫推之時務有
不宜非通也試之異代或不驗非遠也逖覽史籍凡
職方地理河渠田賦諸書其文皆祖禹貢蓋經國鴻
規莫備於此後之人以為文焉而已即哆口自命專
門者類亦苟安舊聞弗加深考安望其斟酌曩今坐
而論作而行卓然稱有用之儒哉夫自禹迄今陵谷
代變山川往蹟難以深求幸而漢唐以來諸儒辨論
各出以及乘志圖經約略可據雖其間甲乙&KR0008;牾往
往有之然而考今正古析同合異亦存其人若復矜
一家之言徇千載之惑襲舛成譌曷可殫詰予竊愍
焉兵火餘生屏居無事爰取注疏大全與百氏之說
條貫而衷斷之大約體宗詁訓而旁及史家求為通
經適用之學所愧身未履乎方州力止憑乎書卷支
離紕繆敢謂必無惟望博雅君子論定而是正焉嗟
乎農政不修漕渠日壞轉運困而搜括頻此世變之
所以益亟也有能慨然慕古寬平休息以上合於底
愼成賦之意庶幾宛委遺文猶不至磨滅天壌哉
陸氏敷(樹)禹貢注
一卷
存
陳忱曰字賁庵嘉善人
邵氏(璜)禹貢通解
一卷
存
陸葇曰璜字魯重秀水新塍里人中崇禎壬午鄉試
知大姚縣事
嚴氏(觀)禹貢輯要
一卷
未見
嘉興縣志嚴觀字質人貢生與弟進士勲舍人臨並
負才名稱為禾中三嚴
趙氏(沺)禹貢新書
一卷
未見
平湖縣志趙沺字天來諸生
胡氏(渭生)禹貢錐指
二十卷
存
羅氏(泌)三江詳證
一篇
存
朱氏(鶴齡)禹貢三江
一篇
存
朱子(熹)九江彭蠡辨
一篇
存
羅氏(泌)九江詳證
一篇
存
薛氏應(旂)甘誓論
一篇
存
同谷子五子之歌詩
五首
存
何光遠曰天復中昭宗播岐時梁太祖與秦王茂貞
羽檄交馳欲迎車駕何皇后恃其深寵不顧阽危酷
好遊畋放牧於兩舍之外踐踏苖稼百里飛埃有成
州同谷山逸人戴一巨笠跨青牛琴袋酒壺俱在牛
上自稱同谷子不顯姓名直詣行朝上書兩卷論十
代興亡之事叙四方理亂之源帝覽其書數日減膳
宣王驃騎賜之酒食同谷子唯吟太康失政之詩何
皇后慮失恩旨潛令秦王誅之其事未行預已奔去
經義考卷九十四
