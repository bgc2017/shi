經義考卷一百二十一
翰林院檢討朱彝尊撰
周禮(二)
杜氏(子春)周官注
佚
後漢書杜子春永平之初年且九十能通其讀頗識
其說鄭衆賈逵往受業焉
按禮疏所引後漢馬融傳中文范史無之當
係謝承華嶠袁山松等書中語也
賈公彦曰劉歆門徒河南緱氏杜子春永平初年且
九十家於南山通周官說
陸德明曰河南緱氏杜子春受業於劉歆還家以教
門徒好學之士鄭興父子等多師事之
晁公武曰周官漢永平時杜子春初能通其讀
鄭氏(興)周官解詁
佚
後漢書鄭興字少贑河南開封人建武六年徵為大
中大夫
按鄭康成注稱為鄭大夫者即興之解詁也
鄭氏(衆)周官解詁
佚
後漢書鄭衆賈逵洪雅博聞又以經書記轉相證明
杜氏為解逵解行於世衆解不行然衆所解說近得
其實
按此禮疏所引范史無之
陸德明曰河南鄭衆字仲師大司農
晁公武曰鄭興鄭衆傳授周禮康成引之以參釋異
同云大夫者興也司農者衆也
按鄭康成注稱為鄭司農孔氏正義呼曰先
鄭而目康成為後鄭
賈氏(逵)周官解故
佚
後漢書逵明左氏傳國語為之解詁五十一篇帝復
令撰齊魯韓詩與毛氏異同并作周官解故
衛氏(宏)周官解詁
佚
張氏(衡)周官訓詁
佚
後漢書張衡字平子南陽西鄂人安帝徵拜郎中再
遷為太史令出為河間相徵拜尚書著周官訓詁崔
瑗以為不能有異於諸儒也
劉昭註續漢書百官志順帝時平子為侍中典校書
方作周官解說乃欲以漢次述漢事會復遷河間相
遂莫能立也
馬氏(融)周官禮注
隋志十二卷
佚
孔穎達曰馬融為周禮注欲省學者兩讀故具載本
文後漢以来始就經為注
鄭氏(玄)周官禮注
隋志十二卷
存
玄自述曰世祖以来通人達士大中大夫鄭少贑及
子大司農仲師議郎衛次仲侍中賈君素伯南郡太
守馬季良皆作周禮解詁玄竊觀二三君子之文章
顧省竹帛之浮辭其所變易灼然如晦之見明其所
彌縫奄然如合符復析斯可謂雅達廣攬者也二鄭
者同宗之大儒今讃而辨之庶成此家世之所訓也
後漢書玄從東郡張恭祖受周官禮記
酈道元曰湛水出犨縣北魚齒山周禮荆州其浸潁
湛鄭玄注云未聞盖偶有不照也
王炎曰周禮一書今學者所傳康成之訓釋也可謂
有功於周禮矣雖然六官之制度以康成而傳亦以
康成而晦盖康成之於經一則以緯說汨之一則以
臆說汨之周官之意晦矣是以學者不得不疑
王應麟曰鄭康成注經以緯書亂之以臆說汨之而
聖人之微旨晦焉徐氏微言謂鄭注誤有三王制漢
儒之書今以釋周禮其誤一司馬法兵制也今以證
田制其誤二漢官制皆襲秦今引漢官以比周官小
宰乃漢御史大夫之職謂小宰如今御史中丞如此
之類其誤三又曰唐禮志云纖緯亂經鄭玄主其
說以禋祀祀昊天上帝此天也玄以為天皇大帝者
北辰耀魄寳也兆五帝於四郊此五行精氣之神也
玄以為靈威仰赤熛怒含樞紐白招拒汁光紀者五
天也由是有六天之說顯慶二年禮官議六天出緯
書南郊圜丘一也玄以為二郊及明堂祭天而玄以
為祭太微五帝啟蟄而郊郊而後耕而玄謂周祭感
生帝靈威仰配以后稷因而祈穀皆謬論也
周禮音
一卷
佚
魏了翁曰康成以漢制解經以賦為口率出泉三代
安有口賦王介甫用之以誤熙寧皆鄭注啟之
王氏(肅)周官禮注
隋志十二卷
佚
周禮音
一卷
佚
陸德明曰肅著三禮音各一卷七錄惟云撰禮記音
司馬氏(伷)周官寧朔新書
唐志八卷(王懋約注)
佚
晉書琅琊武王伷字子將起家為寧朔將軍進封琅
琊王有平吴之功
按隋志梁有周官寧朔新書八卷晉燕王師王
懋約撰唐志作懋約注書以寧朔名當從唐志
傅氏(玄)周官論評
唐志十二卷
佚
晉書傅玄字休奕北地泥陽人弘農太守典農校尉
封鶉觚男武帝為晉王以玄為散騎常侍進爵為子
加駙馬都尉泰始中年為御史中丞遷太僕卒諡曰
剛追封清泉侯
唐書注陳邵駮
陳氏(邵)周官禮異同評
隋志十二卷
佚
晉書陳邵字節良東海襄賁人以儒學徵為陳留内
史累遷燕王師撰周禮評甚有條貫行於世
徐氏(邈)周禮音
一卷
佚
李氏(軌)周禮音
一卷
佚
虞氏(喜)周官駮難
七錄三卷
佚
隋志孫琦問干寳駮虞喜撰
干氏(寳)周官禮注
隋志十二卷(釋文序錄十三卷)
佚
答周官駮難
唐志五卷(隋志周官禮駮難四卷孫略撰唐志入干寳名注云孫略問)
佚
陸德明曰宫正以下鄭總列六十職序干注則各於
其職前列之
按干氏周官禮注陸氏釋文多引之又初學
記引干氏注周官籩人之職羞籩之實糗餌
粉餈云糗餌者豆未削末而烝之以棗豆之
味今餌䭔也
伊氏(說)周官禮注
隋志十二卷(唐志十卷)
佚
宋氏周官音義
佚
晉書韋逞母宋氏不知何郡人家世以儒學稱宋氏
幼喪母其父躬自養之及長授以周官音義謂之曰
吾家世學周官傳業相繼此文周公所制經紀典誥
百官品物偹於此矣吾今無男可傳汝可受之勿令
絶世屬天下喪亂宋氏諷誦不輟其後為石季龍徙
之於山東宋氏與夫在徙中推鹿車背負父所授書
到冀州逞時年少宋氏晝則樵采夜則教逞逞遂學
成名立仕苻堅為太常堅嘗幸太學憫禮樂遺闕博
士盧壼對曰廢學已久書傳零落比年綴㯢正經麁
集惟周官禮注未有其師竊見太常韋逞母宋氏世
學家女傳其父業得周官音義今年八十視聽無闕
自非此母無可以傳授後生於是就宋氏家立講堂
置生員百二十人隔絳紗幔而受業號宋氏為宣文
君周官學復行於世時稱韋氏宋母焉
劉氏(昌宗)周禮音
隋志三卷
佚
顔之推曰李登聲類以系音羿劉昌宗周官音讀乘
若承此例甚廣必須考校
陸德明曰周官巾車為䌆戚袞云檢字林蒼雅及說
文皆無此字衆家亦不見有音者惟昌宗音廢以形
聲會意求之實所未了當是廢而不用乎非其音也
孫氏(略)周官禮駮難
隋志四卷(唐志五卷)
佚
崔氏(靈恩)集注周官禮
隋志二十卷
佚
沈氏(重)周官禮義疏
隋志四十卷
佚
王氏(曉)周禮音
一卷
佚
陸德明曰江南無此書不詳何人
戚氏(袞)周禮音
佚
浙江通志袞字公父鹽官人
聶氏周官注
佚
按陸氏釋文引之云沈重依其文
亡名氏周官禮義疏
隋志十九卷
佚
周官禮義疏
隋志十卷
佚
周官禮義疏
隋志九卷
佚
周官分職
隋志四卷
佚
周官禮圖
隋志十四卷
佚
賈氏(公彦)周禮疏
唐新舊志五十卷(今併為十二卷)
存
公彦序略曰少皥以前天下之號象其德百官之號
象其徵顓頊以来天下之號因其地百官之號因其
事事即司徒司馬之類是也若然前少皥氏言祝鳩
氏為司徒者本名祝鳩言司徒者以後代官况之顓
頊及堯官數雖無明說可略言之顓頊氏有子曰犂
為祝融共工氏有子曰句龍為后土后土為社稷田
正也有烈山氏之子曰柱為稷自夏以上祀之周棄
亦為稷自商以来祀之故外傳犂為高辛氏之火正
此皆顓頊氏之官也高辛氏之世命重為南正司天
犂為火正司地重犂事顓頊又事高辛若稷契與禹
事堯又事舜是以昭十七年服注顓頊之下云春官
為木正夏官為火正秋官為金正冬官為水正中官
為土正高辛氏因之故傳云遂濟窮桑窮桑顓頊所
居是度顓頊至高辛也至於堯舜官號稍改楚語云
堯復育重犂之後重犂之後即羲和也是以堯典云
乃命羲和注云堯育重犂之後羲氏和氏之子賢者
使掌舊職天地之官天官稷也地官司徒也又云分
命羲仲申命羲叔分命和仲申命和叔使分主四方
注仲叔亦羲和之子堯既分陰陽四時又命四子為
之官掌四時者字曰仲叔則掌天地者其曰伯乎是
有六官按分命仲叔注云春為秩宗夏為司馬秋為
士冬為共工通稷與司徒是六官之名見也周官云
唐虞稽古建官惟百明堂位云有虞氏官五十夏后
氏官百殷二百周三百鄭注云有虞氏官盖六十夏
百二十殷二百四十周三百六十不得如此記也昏
義云三公九卿二十七大夫八十一元士鄭云盖夏
制殷官二百四十雖未具顯按下曲禮云六大五官
六府六工之等鄭皆云殷法至於屬官之號亦蔑云
焉按昏義云三公九卿者六卿并三孤而言九其三
公又下兼六卿故書傳云司徒公司馬公司空公各
兼二卿按顧命太保領冡宰畢公領司馬毛公領司
空别有苪伯為司徒彤伯為宗伯衛侯為司宼則周
時三公各兼一卿之職與古異矣但周監二代郁郁
乎文所以象天立官而官益備此即官號沿革麁而
言也
舊唐書賈公彦洺州永年人永徽中官至太學博士
晁公武曰公彦洺州人永徽中仕至太學博士史稱
著此書五十卷今并為十二卷世稱其發揮鄭學最
為詳明
董逌曰公彦此疏據陳邵異同評及沈重義為之二
書並見唐藝文志今不復存
朱子曰五經中周禮疏最好詩與禮記次之
陳振孫曰其序周禮廢興言鄭衆以為書周官即此
周官失之書止一篇周禮乃六篇文異數萬非書類
是則然矣但周禮六官實本於周官周官舉其凡周
禮詳其目則鄭衆之說未得為失而其可疑者則邦
土邦事之不同也
王應麟曰公彦事張士衡撰次章句甚多
陸氏(德明)周禮釋文
二卷
存
王氏(玄度)周禮義決
唐志三卷
佚
經義考卷一百二十一
