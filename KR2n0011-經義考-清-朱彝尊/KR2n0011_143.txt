經義考卷一百四十三
翰林院檢討朱彝尊撰
禮記(六)
吳氏(澂)禮記纂言
三十六卷
存
澂自序曰小戴記三十六篇澂所序次漢興得先儒
所記禮書二百餘篇大戴氏刪合為八十五小戴氏
又損益為四十三曲禮檀弓雜記分上下馬氏增以
月令明堂位樂記鄭氏從而為之注總四十九篇精
粗雜記靡所不有秦火之餘區區掇拾所謂存十一
於千百雖不能以皆醇然先王之遺制聖人之格言
往往頼之而存第其諸篇出於先儒著作之全書者
無幾多是記者旁搜博採勦取殘篇斷簡會粹成書
無復詮次讀者每病其雜亂而無章唐魏鄭公為是
作類禮二十篇不知其書果何如也而不可得見朱
子嘗與東莱先生吕氏商訂三禮篇次欲取戴記中
有關於儀禮者附之經其不係於儀禮者仍别為記
吕氏既不及答而朱子亦不及為幸其大綱存於文
集猶可攷也晚年編挍儀禮經傳則其條例與前所
商訂又不同矣其間所附戴記數篇或削本篇之文
而補以他篇之文今則不敢故止就其本篇之中科
分櫛剔以類相從俾其上下章文義聯屬章之大旨
標識於左庶讀者開卷暸然若其篇第則大學中庸
程子朱子既表章之與論語孟子並而為四書固不
容復厠之禮篇而投壺奔喪實為禮之正經亦不可
以雜之於記其冠義昏義鄉飲酒義射義燕義聘義
六篇正釋儀禮别輯為傳以附經後矣此外猶三十
六篇曰通禮者九曲禮内則少儀玉藻通記小大儀
文而深衣附焉月令王制專記國家制度而文王世
子明堂位附焉曰喪禮者十有一喪大記雜記喪服
小記服問檀弓曾子問六篇記喪而大傳間傳問喪
三年問喪服四制五篇則喪之義也曰祭禮者四祭
法一篇記祭而郊特牲祭義祭綂三篇則祭之義也
曰通論者十有二禮運禮器經解一類哀公問仲尼
燕居孔子閒居一類坊記表記緇衣一類儒行自為
一類學記樂記其文雅馴非諸篇比則以為是書之
終嗚呼由漢以來此書千有餘歲矣而其顚倒紏紛
至朱子始欲為之是正而未及竟豈無所望於後之
人與用敢竊取其意修而成之篇章文句秩然有倫
先後始終頗為精審將来學禮之君子於此考信或
者其有取乎非但為戴氏之忠臣而已也
吴尚志曰先生禮記纂言凡數易藳多所發明而月
令檀弓尤為精密若月令言五行之祭所先不同天
子所居每月各異檀弓申生之死延陵季子之哭子
曾子之易簣子思之母死於衛子上之母死而不喪
數節是皆諸說紛紜不合禮意先生研精覃思證之
以經裁之以禮於經無據於理不合者則闕之藳成
尚志請鋟木得命遂與先生之甥周濂集同門之士
相與成之先生手自點校未及畢而先生捐舘矣先
生之孫當對門考訂於至順癸酉之春畢於元統甲
戌之夏
楊士竒曰禮記出於孔氏之徒而雜以吕不韋及戰
國處士漢博士之言其旨不能皆粹而錯簡亦多近
世吴文正公著禮記纂言多所更定其篇次亦各以
類從如曲禮内則少儀玉藻深衣月令王制文王世
子明堂位九篇為通禮喪大記雜記喪服小記服問
檀弓曾子問大傳間傳問喪三年問喪服四制十一
篇為喪禮祭法郊特牲祭義祭統四篇為祭禮其通
論凡十二篇析為五類禮運禮器經解為一類哀公
問仲尼燕居孔子閒居為一類坊記表記緇衣為一
類儒行為一類學記樂記為一類大學中庸剔出合
語孟為四書投壺奔喪二篇歸之儀禮正經不雜於
記冠義昏義鄕飲酒義射義燕義聘義六篇皆所以
釋儀禮者别輯為傳以附經後於是一書之中類分
章别條理粲然誠不刊之典也
魏校序曰六經聖人親所刪定秦人燔之禮樂二籍
俄空焉世惟周官儀禮僅存而學官罕所傳習漢儒
所補戴記列於五經純駮班如也注疏又頗傳以緯
學經世之誼鬱而未彰今所宗者陳氏集說而已朱
子嘗修正三禮未就惟吴氏纂言倫類明整稽合諸
儒異同厥功溥哉而世尠有傳者豈天未興斯文與
曷絶之易而續之孔艱也雖然後有作者稽古立制
興世太平兹書雖匪盡出於孔氏固周官儀禮之翼
也文獻斯存殆將由是乎攷法千古之闕典可舉而
行也君子之於禮盖終身焉學者弗及見古全書而
此編尚存庶有恪言詎可暫而舍諸如用於世且將
執此以往矧亡者禮之數也其不亡者存經禮三百
曲禮三千根心所發也蔽以一言曰毋不敬茲書開
卷全經之體要具焉寧國守胡君東臯爰刻是書喜
與四方士共之先王之典墜地久矣庸詎知天之不
欲興斯文也而以是為之兆與
王守仁序曰禮者理也理也者性也性也者命也維
天之命於穆不已而其在於人也謂之性其粲然而
條理也謂之禮其純然而粹善也謂之仁其截然而
裁制也謂之義其昭然而明覺也謂之知其渾然於
其性也則理一而已矣故仁也者禮之體也義也者
禮之宜也知也者禮之通也經禮三百曲禮三千無
一而非仁也無一而非性也天叙天秩聖人何心焉
盖無一而非命也故克已復禮則謂之仁窮理則盡
性以至於命盡性則動容周旋中禮矣後之言禮者
吾惑焉紛紜器數之争而牽制形名之末窮年矻矻
敝精於祝史之糟粕而忘其所謂經綸天下之大經
立天下之大本者禮云禮云玉帛云乎而人之不仁
也其如禮何哉故老莊之徒外禮以言性而謂禮為
道德之衰仁義之失既已隳於空虚渀蕩而世儒之
說復外性以求禮遂謂禮止於器制度數之間而議
擬仿像於影響形迹以為天下之禮盡在是矣故凡
先王之禮烟蒙灰散而卒以煨燼於天下要亦未可
專委罪於秦火者僣不自度嘗欲取禮記之所載揭
其大經大本而疏附其條理節目庶幾器道本末之
一致又懼德之弗任而時亦有所未及也間嘗為之
說曰禮之於節文也猶規矩之於方圓也非方圓無
以見規矩之用非節文則亦無從而睹所謂禮矣然
方圓者規矩之所出而不可遂以方圓為規矩故執
規矩以為方圓則方圓不可勝用舍規矩以為方圓
而遂以方圓為之規矩則規矩之用息矣故規矩者
無一定之方圓而方圓者有一定之規矩此學禮之
要盛德者之所以動容周旋而中也宋儒朱仲晦氏
慨禮說之蕪亂常欲考次而删正之以儀禮為之經
禮記為之傳而其志竟亦弗就其後吴幼清氏因而
為之纂言亦不數數於朱說而於先後重輕之間固
已多所發明二子之見其規條指畫則旣出於漢儒
矣其所謂觀其會通以行其典禮之原則尚恨吾生
之晚而未及與聞之也雖然後聖而有作也則無所
容言矣後聖而未有作也則如纂言者固學禮者之
箕裘筌蹄也而可以少之乎姻友胡汝登忠信而好
禮其為寧國也將以是而施之刻纂言以敷其說而
屬序於予予將進汝登之道而推之於其本也故為
序之若此云
高梯序曰秦燔孔烈禮樂得之煨燼者無幾迨后蒼
諸家收攬之功雖勤尤未免得此失彼至於樂律漫
不經意君子不能無遺憾也大唐類聚通禮既不可
得而見考亭經傳通解則亦非其全書此雲莊之集
說姑以其簡便而列於學官有由矣若夫偹集說之
未偹可為禮家之所採錄者盖不能不取於吳公之
纂言也愚嘗就四經之纂言而讀之尤於禮而三復
之其辭古其論博其考訂精其分類詳拘且泥焉無
有也學禮者以集說為正而復資之以此則諸家疏
釋宏通之論制度文為品秩之迹皆可不勞而得矣
張萱曰禮記出自漢儒會粹二百十四篇戴德刪為八
十五篇其弟聖又刪為四十六篇及馬鄭諸儒分增
為四十九其間關於禮經者纔十數篇耳餘皆收拾
殘編斷簡而無詮次朱晦庵吕東莱每欲商訂未遑
也元吴&KR0697;取朱子遺意序次此書謂大學中庸已經
程朱表章不容復列如投壺奔喪六義等篇旣為禮
之正經宜附禮經之後餘存者分類次第曰通禮曰
喪禮曰祭禮曰通論共三十六篇
陸元輔曰是書一刻於正德庚辰寧國守胡汝登而
王伯安為之序再刻於嘉靖己丑而高梯為之序三
刻於崇禎己巳侍御史張養而王象晉為之序
彭氏(絲)禮記集說
四十九卷
未見
王圻曰安福人父應龍弟齊叔父子兄弟相為師友
俱以著述為業
陳氏(伯春)禮記解
佚
閩書陳伯春晉江人字耀卿
吕氏(椿)禮記解
佚
王圻曰晉江人學於丘葵
陳氏(澔)禮記集說
三十卷
存
澔自序曰前聖繼天立極之道莫大於禮後聖垂世
立教之書亦莫先於禮禮儀三百威儀三千孰非精
神心術之所寓故能與天地同其節四代損益世遠
經殘其詳不可得聞矣儀禮十七篇戴記四十九篇
先儒表章庸學遂為千萬世道學之淵源其四十九
篇之文雖純駮不同然義之淺深同異誠未易言也
鄭氏祖讖緯孔疏惟鄭之從雖有他說不復收載固
為可恨然其灼然可㩀者不可易也近世應氏集解
於雜記大小記等篇皆闕而不釋噫愼終追遠其關
於人倫世道非細故而可略哉先君子師事雙峰先
生十有四年以是經三領鄉書為開慶名進士所得
於師門講論甚多中罹煨燼隻字不遺不肖孤僣不
自量會萃衍繹而附以臆見之言名曰禮記集說盖
欲以坦明之說使初學讀之即了其義庶幾章句通
則藴奥自見正不必高為議論而卑眎訓故之辭也
書成甚欲就正於四方有道之士而衰年多疾游歴
良艱姑藏巾笥以竢來哲治教方興知禮者或有取
焉亦愚者千慮之一爾
陸元輔曰澔字可大都昌人宋亡不樂仕進教授鄉
里學者稱雲莊先生
高梯曰雲莊集說以其簡便而得列於學官
按自漢以來治小戴之記者不為不多矣以
公論揆之自當用衛氏集說取士而學者厭
其文繁全不寓目若雲莊集說直兔園册子
耳獨得頒於學官三百餘年不改於其度數
品節擇焉不精語焉不詳禮云禮云如斯而
已乎
程氏(時登)禮記補注
未見
陳氏(櫟)禮記集義詳解
十卷
未見
櫟自序曰櫟自少讀禮記多有未究頗習朱子大學
中庸竊有聞焉即其所已聞推其所未究不無所得
未浹洽也大德丙午始見衛氏集說乃得因衆說之
紛紜而折衷去取之至大德庚戌始融會諸說句為
之解一得之愚亦見其中昔朱子為詩傳不及載諸
家姓氏當時如張宣公亦未然之今安知無執宣公
之見以見尤者然銷鎔百家鑄之自己亦安能逐字逐
句一一標題以自取破碎之弊哉乃若所采成叚必
不可不書氏名者已謹書之矣名之曰禮記集義詳
解云
程氏(龍)禮記辨證
佚
周氏(尚之)禮記集義
佚
柳貫作志曰周氏尚之東揚其字延祐四年江西以
春秋舉上禮部不得第至元年擢丙科授將仕郎永
州零陵縣丞調南安路上猶縣尹所著有禮記集義
若干卷藏於家
韓氏(性)禮記說
四卷
佚
王氏(夢松)禮記解
佚
括蒼彙紀王夢松字曼卿青田人隱居不仕學者稱
順齋先生
張氏(宏圖)大禮記
佚
王圻曰宏圖字巨濟福清人以宋人說禮者多訛舛
因著此書
葉氏(遇春)禮記覺言
八卷
佚
楊氏(維楨)禮經約
未見
無名氏禮記平要
十五卷
佚
禮記義例
二卷
佚
禮記纂圖
未見
右見葉氏菉竹堂書目不書撰人姓氏未詳
何人
經義考卷一百四十三
