經義考卷八十三
翰林院檢討朱彝尊撰
書(十二)
袁氏(爕)潔齋家塾書鈔
宋志十卷
未見
真德秀狀曰爕字和叔慶元府鄞縣人淳熙辛丑進
士官至太中大夫爵自鄞縣男再進為伯以顯謨閣
學士加秩二等致仕贈龍圖閣學士光祿大夫學者
稱曰潔齋先生
陳振孫曰其子喬崇謙錄其家庭所聞至君奭而止
王應麟曰潔齋解儆戒無虞云治安之時危亂之萌
已兆漢宣帝渭上之朝是年元后生成帝新都簒漢
已兆於極盛之時矣無虞豈可不儆戒與解七旬有
苖格云舜耕歴山之時祗見厥父惟知已之有罪而
不見父之為頑所以底豫及其征苖也自省未嘗有
過而惟見苖民之作慝所以逆命至班師之後誕敷
文德無異負罪引慝之心而遂格焉滿損謙益捷於
影響人心豈可以自滿哉
按是書葉文莊編菉竹堂目尚存
袁氏(覺)讀書記
宋志二十三卷
佚
陳振孫曰題四明袁覺集未詳何人大略倣呂氏讀
詩記集諸說或述已意於後當是潔齋之族
黃氏(倫)尚書精義
宋志六十卷
佚
陳振孫曰三山黃倫彝卿編次或書坊所託
趙氏(汝談)南塘書說
宋志二卷
未見
陳振孫曰汝談疑古文非真者五條朱文公嘗疑之
而未若此之决也然於伏生所傳諸篇亦多所棓擊
觝排則似過甚
王氏(日休)書解
佚
戴氏(溪)書說
佚
宋氏(藴)尚書講義
五十卷
佚
魏了翁誌曰彭山宋元發名藴淳熙五年進士終流
溪令遺文有論語略解二十卷尚書講義五十卷
余氏(橦)尚書說
五卷
佚
馮氏(誠之)書傳
二十卷
佚
王氏(時會)尚書訓傳
佚
姜氏(得平)尚書遺意
一卷
佚
張氏(沂)書說
佚
丁氏(錟)書辨疑
佚
董氏(琮)尚書集義
佚
董鼎曰琮字玉振號復齋鄱陽人
姓譜復齋慶元中進士任龍陽簿
史氏(孟傳)書略
十卷
佚
魏了翁志曰丹稜史孟傳守道既奏名將入對忽以
疾卒詔附劉渭榜賜同進士出身授迪功郎致仕
柴氏(中行)書集傳
佚
應氏(鏞)尚書約義
宋志二十五卷
未見
金華志應鏞字子和蘭谿人登慶元五年進士又舉
博學宏詞科官至太常寺簿知開州
吳師道曰應鏞邵囦皆邃經學今惟衛湜集禮記解
間見稱引而他書無聞
陳氏(振孫)尚書說
佚
袁桷曰書有今文古文陳振孫掇拾援据確然明白
周密曰直齋有書說二冊行世
陳氏(經)尚書詳解
宋志五十卷
存
經自序曰帝王之書帝王之行事也帝王之行事帝
王之心也帝王以是心見諸行事而載諸典謨訓誥
誓命夫人能皆知之至於皓首窮年研精極思率不
能得其要領者往往得裏遺表見其異不見其同則
典謨訓誥誓命之所載者是直典謨訓誥誓命而已
於已何有哉昔者嘗觀授受之秘危微精一片辭隻
語足以該之至易曉也乃若立綱陳紀綏民靖國死
生患難之變下而至於軍旅行陣器械弓矢之微纖
悉具偹何如是之不憚煩也耶與賢與子各因其時
天尊地卑貴賤位矣革命之際湯武行之當時不疑
後世稱聖於變之民不煩告戒九官分職初無費辭
多士多方乃諄復而不已君陳畢命亦幾數百言安
在其為同條共貫也苖民之頑若非干羽之所能格
太甲不明若非三篇之所能變移天雨反風亦豈啟
金縢者之所能感動哉然此舉彼應捷於影響汎觀
帝王之行事幾於散漫無所綂紀者然旁通曲暢無
不各得其宜各止其所此豈無自而然哉道行於天
地之間散在萬物萃於人心廣大悉偹悠久無疆卓
然常存而未始須臾亡也精粗一理古今一時物我
一機天人一致得其所謂一則應變酬酢開物成務
亦無所而非一之所寓也故凡用心之狹隘者欲以
觀此書而此書卒非狹隘也用心於寂滅者欲以觀
此書而此書卒非寂滅也是雖諸儒之訓釋盡天下
能言之士蓋有彰之愈晦而即之愈遠矣今日語諸
友以讀此書之法當以求人之心求古人之心吾心
與是書相契而無間然後知典謨訓誥誓命皆吾胸
中之所有亦吾日用之所能行則二帝三王羣聖人
之道雖千百載之遠猶旦暮遇之也諸友其母忽
姓譜經字正甫安福人慶元中進士官終奉議郎泉
州泊幹
錢氏(時)尚書演義
八卷
未見
按葉氏菉竹堂目載有是書
胡氏(誼)尚書釋疑
十卷
佚
寧波府志胡誼字正之奉化人與兄謙師事袁爕自
號觀省佚翁
時氏(少章)尚書大義
佚
鄭氏(思忱)尚書釋
佚
閩書思忱字景千安溪人授尚書於西溪李季辨解
析精詣生徒常百數嘉定三年詞賦首鄉薦中第知
崇安縣左遷浦城丞真文忠公與語知其賢言於太
守復得仕知南恩州為浙東參議官
戴氏(仔)書傳
佚
戴氏(侗)尚書家說
佚
滕氏(鉛)尚書大意
佚
姓譜鉛字和叔婺源人合肥令珙之子為安仁令
方岳序曰吾州以經名家者多矣書為最以書名家
者加多矣滕為最書自程大昌王大監皆有所論著
天下所謂程泰之禹貢圖志王晦叔尚書小傳者也
至溪齋先生與其弟合肥令君同登晦翁之門學者
謂之新安兩滕和叔漸涵於二父之淵源披剝於百
家之林藪蓋自與予别三十有五年矣一日訪予崖
底出其所著書曰尚書大意者十二萬言教予曰子
亦知夫凡書之有大意乎猶之木焉本而非節目也
猶之水焉原而非派别也若書之大意則一中而已
允執厥中書所以始咸中有慶書所以終以此一字
讀此一書迎刃解矣予受而讀之既請曰以中為書
之大意吾未之前聞也子於何有所聞曰予聞之先
君子先君子聞之紫陽翁紫陽翁聞之濓洛諸老而
予發其秘者也寶祐乙卯重陽日
真氏(德秀)書說精義
三卷
未見
趙希弁曰右西山先生真文忠德秀之說也
魏氏(了翁)尚書要義
宋志二十卷(序說一卷)
存
陳氏(大猷)東齋書傳會通
十一卷
佚
尚書集傳或問
二卷
存
大猷自序曰大猷既集書傳復因同志問難記其去
取曲折以為或問其有諸家駮難已盡及所說不載
於集傳而亦不可遺者并附見之以偹遺忘然率意
極言無復涵蓄辨論前輩有犯僭妄因自訟於篇首
云
張雲章曰大猷東陽人登紹興二年進士由從仕郎
歴六部架閣宋史無傳藝文志亦不載此書然頗盛
行於宋季今集傳不可得見而或問猶存考其所作
之旨亦猶紫陽四書集注之外别為或問一書也又
同時有都昌陳大猷號東齋饒雙峯弟子著書傳會
通仕為黃州軍州判官乃陳澔之父與東陽陳氏實
為兩人學者勿混而一之
按葉文莊菉竹堂書目有陳大猷尚書集傳
一十四冊西亭王孫萬卷堂目亦有之其書
雖失或尚存人間未知其為東陽陳氏之書
與抑都昌陳氏之書與攷鄱陽董氏書纂注
列引用姓氏於陳氏書集傳特注明東齋字
正未可定為東陽陳氏之書而非都昌陳氏
所撰也
張氏(孝直)尚書口義
佚
劉氏(欽)書經衍義
佚
閩書欽字子時建安人從蔡沈學以蔭補官轉朝奉
大夫陞殿中侍御史仝知樞密諫院事歸隠武夷自
號冰壺散人終朝請大夫卒諡忠簡
董氏(夢程)尚書訓釋
佚
江西通志董夢程字萬里號介軒得朱子之學於黃
勉齋登開禧進士官朝議大夫知欽州
王氏(宗道)書說
六卷
佚
柴氏(元祐)尚書解
佚
洪氏(咨䕫)尚書注
佚
舒氏(津)尚書解
佚
兩浙名賢錄舒津字通叟奉化人景定三年進士官
太學博士知平江
章氏(元崇)尚書演義
佚
王氏(萬)書說
佚
劉氏(甄)青霞尚書集解
宋志二十卷
佚
孫氏(泌)尚書解
宋志五十二卷
佚
潘氏(衡)書說
未見
康氏(聖任)尚書解
未見
張氏(震)尚書小傳
未見
董鼎曰震字真父
姜氏(如晦)尚書小傳
未見
董鼎曰如晦字彌明號月谿
史氏(仲午)書說
未見
董鼎曰仲午字正父
史氏(漸)書說
未見
董鼎曰漸字鴻漸
劉氏(&KR2115;)横舟尚書講業
佚
董鼎曰&KR2115;字子有
楊氏(明復)尚書暢旨
佚
謝鐸曰尚書暢旨楊明復著今亡
康氏(伯成)書傳
宋志一卷
佚
楊氏(炎正)書辨
一卷
佚
徐氏(寀)尚書申義
五十八卷
佚
熊氏(子真)山齋書解
十三卷
佚
吳氏(時可)樵坡書說
六卷
佚
姚氏(三錫)書鈔
佚
按三錫餘干人劉克莊後村集有讀書鈔詩
程氏(穆)尚書約義
佚
徽州府志休寧人著書約義倉使王伯大序其書
經義考卷八十三
