經義考卷一百五十八
翰林院檢討朱彝尊撰
禮記(二十一)
劉氏(廸簡)皇王大學通旨舉要
一卷
未見
黃虞稷曰書凡十章一章總言三綱領二三四章釋
三綱領注略五章至十章釋八條目注解
江西通志劉廸簡字簡卿安福人吳元年被徵授尚
賓館副使洪武建元進皇王大學通旨奉詔使交趾
至南寧道卒
劉氏(清)大學要旨
一卷
未見
傅氏(淳)大學補略
一卷
未見
范氏(祖幹)大學發微
一卷
佚
劉氏(清)大學要句
佚
蔣氏(允汶)大學章旨
佚
王瓚曰温州府學教授永嘉蔣允汶彬夫撰
陳氏(雅言)大學管窺
一卷
未見
張氏(洪)大學解義
一卷
未見
鄭氏(濟)大學正文
一卷
未見
方孝孺後序曰大學出於孔氏至程子而其道始明
至朱子而其義始備然致知格物傳之闕朱子雖嘗
補之而讀者猶以不見古人全書為憾董文清公槐
葉丞相夢鼎王文憲公柏皆謂傳未嘗闕特編簡錯
亂而考定者失其序遂歸經文知止以下至則近道
矣以上四十二字於聽訟吾猶人也之右為傳第四
章以釋致知格物由是大學復為全書車先生清臣
嘗為書以辨其說之可信太史金華宋公欲取朱子
之意補第四章句以授學者而未果浦陽鄭君濟仲
辨授學太史公預聞其說而雅善篆書某因請以更
定次序書之將刻以示後世盖聖賢之經傳非一家
之書則其說亦非一人之所能盡也千五百年之間
講訓言道者迭起至於近代而始定而朱子亦曷嘗
斷然以為至當哉姑亦以待後之君子爾世之嘵嘵
然黨所聞而不顧理之是非者皆非朱子之意也舊
說以聽訟釋本末律以前後之例為不類合為一章
而觀之與孟子堯舜之知不徧物之言正相發明其
為致知格物之傳何惑焉古人之說經略舉大義而
意趣自備非若後世說者之固也由國家而推之天
下大學之所宜為則欲致知者舍聽訟而何以哉是
語雖異於朱子然異於朱子而不乖乎道固朱子之
所取也歟鄭君仲辨多學而不雜執中而不滯觀其
所好其傳所謂近道者歟
徐氏(與老)大學集義
一卷
未見
黃虞稷曰字仲祥錢塘人王達嘗師事之
丁氏(璣)大學疑義
一卷
佚
李氏(果)大學明解
一卷
未見
黃虞稷曰成安人景泰庚午舉人歴官濟南知府
楊氏(守陳)大學私抄
一卷
未見
守陳自序曰蒙少受大學輙併其章句誦而味之佐
以或問參以諸說已自謂通矣及誦之久味之詳乃
反有疑焉其後誦益久味益詳疑亦從而益繁積數
十載雖與天下友反覆講之疑終不釋也今家居無
事日誦味之而疑如故乃取所疑經傳易而置之各
錄章句於其下而章句有與今易置之文義不合者
亦僣用己說以蒙謂别之而其所以易置之故則詳
具於各章之末既而誦且味之怡然理順乃淨抄成
帙閟之篋中不敢以示人一日客或翻篋見之閱未
半輙嘻笑且怒罵曰吾不意子之叛儒先而紊聖經
至此也夫大學者孔子之經曾子之傳而朱子之章
句或問後學惟誦習之莫敢違也何乃僣易而妄解
之亟焚之母貽是書累也愚應之曰非敢爾也王魯
齋曰天下所不易者理也二程不以漢儒不疑而不
敢更定朱子不以二程巳定而不敢復改亦各求其
義之至善而全其心之所安非強為異而苟為同也
今蒙所抄縱未得乎義之至善亦足全吾心之所安
若其謬說只自謬耳是書豈被其累譬如蜀之八陣
石一時或亂之而千載如故也虞之五瑞玉一臣或
失之而萬國自如也子安庸怒哉客頳頰而去余甚
慚且悔然業已抄之不忍毁也用識之篇末
丘氏(濬)大學衍義補
一百六十卷(又補前書一卷)
存
神宗御製序曰朕惟帝王之學有體有用自仲尼作
大學一經曾子分釋其義以為十傳其綱明德新民
止至善其目格致誠正修齊治平闡堯舜禹湯文武
之正傳立萬世帝王天德王道之標凖宋儒真德秀
因為大學衍義掇取經傳子史之言以實之顧所衍
者止於格致誠正修齊而治平猶闕逮我孝宗敬皇
帝時大學士丘濬乃繼續引伸廣取未備為大學衍
義補揭治國平天下新民之要以收明德之功采古
今嘉言善行之遺以發經傳之指而後體用具備成
真氏之完書為孔曾之羽翼有功於大學不淺是以
孝廟嘉其考據精詳論述該博有補政治特命刊而
播之朕踐祚以來稽古正學經史諸書博涉殆徧因
念真氏衍義我聖祖大書於廡壁累朝列聖置之經
筵肅宗聽講之餘賦翼學詩以紀之朕爰命儒臣日
以進講更數寒暑至於終篇然欲因體究用而此書
尤補衍義之闕朕將細繹玩味見諸施行上遡祖宗
聖學之淵源且欲俾天下家喻戶曉用臻治平昭示
朕明德新民圖治之意爰命重梓以廣其傳而為之
序如此云
濬自序曰臣惟大學一書儒者全體大用之學也原
於一人之心該夫萬事之理而關係夫億兆人民之
生其本在乎身也其則在乎家也其功用極於天下
之大也聖人立之以為教人君本之以為治士子業
之以為學而用以輔君是蓋六經之總要萬世之大
典二帝三王以來傳心經世之遺法也孔子承帝王
之傳以開百世儒教之宗其所以立教垂世之道為
文二百有五言凡夫上下古今百千萬年所以為教
為學為治之道皆不外乎是曾子親受其教既總述
其言又分釋其義以為大學一篇漢人雜之禮記中
至宋河南程顥兄弟始表章之新安朱熹為之章句
或問建安真德秀又剟取經傳子史之言以填實之
各因其言以推廣其義名曰大學衍義獻之時君以
端出治之本以立為治之則將以垂之後世以為君
天下者之律令格式也然其所衍者止於格物致知
誠意正心修身齊家蓋即人君所切近者而言欲其
舉此而措之於國天下耳臣竊以謂儒者之學有體
有用體雖本乎一理用則散於萬事要必析之極其
精而不亂然後合之盡其大而無餘是以大學之教
既舉其綱領之大復列其條目之詳而其條目之中
又各有條理節目焉其序不可亂其功不可闕闕其
一功則少其一事欠其一節而不足以成其用之大
而體之為體亦有所不全矣然用之所以為大者非
合衆小又豈能以成之哉是以大也者小之積也譬
則網焉網固不止於一目然一目或解則網有不張
譬則室焉室固不止於一榱然一榱或虧則室有不
具此臣之所以不揆愚陋竊倣眞氏所衍之義而於
齊家之下又補以治國平天下之要也其為目凡十
有二曰正朝廷曰正百官曰固邦本曰制國用曰明
禮樂曰秩祭祀曰廣教化曰備規制曰愼刑憲曰嚴
武備曰馭夷狄曰成功化先其本而後末由乎内以
逹外而終歸於聖神功化之極所以兼本末合内外
以成夫全體大用之極功也眞氏前書本之身家以
逹之天下臣為此編則又將以致夫治平之效以收
夫格致誠正修齊之功因其所餘而推廣之補其略
以成其全故題其書曰大學衍義補云非敢並駕先
賢以犯不韙之罪也臣嘗讀眞氏之序有曰為人君
者不可以不知大學為人臣者不可以不知大學而繼之
以為人君而不知大學無以清出治之源為人臣而不知
大學無以盡正君之法是蓋就其本體而言耳若即其功
用而究君臣之所當知者則固有在也粤自古昔聖賢為
學之道帝王為治之序皆必先知而後行知之必明其義
行之必舉其要是知欲行其要者必先知其義苟不知其
義之所在安能得其要而行之哉故臣之此編始而學
之則為格物致知之方終而行之則為治國平天下之
要宫闕高深不出殿廷而得以知夫邑里邊鄙之情
狀草澤幽遐不履城闉而得以知夫朝廷官府之政
治非獨舉其要資出治者以御世撫民之具亦所以
明其義廣正君者以輔世澤民之術譬之醫書其前
編則黃帝之素問越人之難經後編則張仲景金匱
之論孫思邈千金之方一方可以療一證隨其方以
己其疾惟所用之何如也前書主於理而此則主乎
事眞氏所述者雖皆前言往行而實專主於啟發當
代之君亦猶孔孟告魯衛齊梁之君而因以垂後世
之訓臣之此編較之前書文雖不類意則貫通第文
兼雅俗事雜儒吏其意蓋主於衆人易曉而今日可
行所引之事頗多重復所修之辭不能雅馴弗暇計
也臣遠方下士叨官禁近當先皇帝在御之日開經
筵即綴班行之末親覩儒臣以眞氏之書進講陛下
毓德青宫又見宫臣之執經者日以是書進焉臣於
是時盖已有志於是既而出教太學暇日因採六經
諸史百氏之闕也繕寫適完而陛下嗣登大寳盖若
有待言者臣學不足以適用文不足以達意偶因所
見而妄有所陳區區一得之愚固無足取而惓惓一
念之忠儻為聖明所不棄焉未必無少補於初政之
萬一臣謹序
何喬新志墓曰公以西山眞氏大學衍義有資治道
而治國平天下之事闕焉乃採經傳子史有及於治
國平天下者附以已見作大學衍義補今天子嗣位
之初公書適成乃表上之上覽之甚喜批答有曰卿
所纂書考據精詳論述該博有補政治朕甚嘉之賜
白金二十兩紵絲二表裏陞公尚書且命錄其副付
書坊刊行
程氏(敏政)大學重定本
一卷
存
敏政䟦曰大學章句朱子所訂且為格致傳補亡有
大惠於後學朱子既沒矩堂董氏槐始謂格致傳未
亡乃雜於經傳中未及正耳玉峯車氏若水慈谿黃
氏震魯齋王氏柏山隂景氏星崇仁王氏㢲卿及國
朝浦江鄭氏濓天台方氏希古皆有論說大同小異
而於第十章亦有從程子所訂而少變之者走嘗欲
合諸家著為定本而未能也暇日默記衆說參互考
之手自錄出如右他日或放歸田當再加紬繹并訂
其注疏而凡諸經子中有先儒成說可還其舊者悉
加釐正以俟後之君子而不敢必其能遂焉否也
陳氏(一經)大學大全纂
一卷
未見
俞汝言曰四川成都衛人成化丙戌進士
葉氏(應)大學綱領圖
一卷
未見
蔡氏(清)攷定大學傳
一卷
存
徐師曾曰大學篇錯簡甚多程子既為之表章定著
朱子又為之更正補亡其所作章句或問至於今家
傳人誦似無遺議矣厥後諸儒若董氏槐葉氏夢鼎
王氏柏皆謂傳未嘗闕特簡編錯亂而攷定者失其
序耳遂欲移經文知止以下二條置於子曰聽訟之
上以為傳之四章釋致知格物而車氏清臣嘗為書
以辨其說之可信至蔡氏清攷定傳文云所謂致知
在格物者物有本末事有終始知所先後則近道矣
知止而后有定定而后能静静而后能安安而后能
慮慮而后能得子曰聽訟吾猶人也必也使無訟乎
無情者不得盡其辭大畏民志此謂知本此謂知之
至也尤為近理使朱子復生未必不改而從之
毛竒齡曰與朱氏改本並同增所謂致知在格物者
七字刪此謂知本四字
李氏(承恩)大學拾朱
一卷
未見
王氏(啟)大學稽古衍義
未見
楊氏(廉)大學衍義節略
二十卷
未見
廉序曰大學衍義先儒眞德秀之所著也曰節略者
臣不揆寡陋冐昩為之也舊四十三卷今為二十卷
云竊謂德秀之書雖其援引之富論說之辨然無一
言而不源流於孔子之經無一句而不根本乎曾子
之傳無一言而非人君為治之法無一句而非人臣
責難之忠至當至精至切至要臣之過慮惟恐萬幾
之繁經筵之講讀未易以畢乙夜之披閱或難於周
此節略之所由以成也然先其少而後其多由其約
以致其博則何不可之有哉此書所謂前列二者之
綱曰帝王為治之序曰帝王為學之本是也為學乃
明明德為治乃新民即大學三綱領之二也所謂後
分四者之目曰格物致知曰誠意正心曰修身曰齊
家是也格致以始之修齊以終之即大學八條目之
六也雖曰三綱領之二而至善之止固在乎中雖曰
八條目之六而治平之理悉該乎内仰惟陛下躬上
知之資禀生知之性一讀百篇五行並下是豈尋常
可得而窺測也哉自今以往誠留意焉則帝王之學
必可傳帝王之治必可復矧以篇章減省工夫惟在
於專旬月研窮效驗决有可獲至於一得之愚并此
以獻又進表曰居楓宸乃膺君師之任在杏壇實
遺治教之書學雖上下之皆同責於南面而獨重若
能實用其力則必大有其功經則誦於孔子而曾子
述之傳則原於曾子而門人記之至程子始取之禮
經迨朱子乃為之章句若夫引用五經四書之文揀
擇諸史百氏之說據千載之空腔為一旦之填實或
言其理或舉其事體用一原即理而事無不包顯微
無間即事而理無不在每條秪引其凡逐節惟提其
要簡以御煩約以該博此則莫有逾於衍義之書而
實成於眞氏之手其所以修已而明德者一二帝三
王之明法其所以治人而新民者一唐虞三代之成
功否則不漢之雜覇亦唐而已不唐之雜夷亦宋而
已君子尠與聞大道之要也小人豈盡皆至治之澤
乎此書在祖宗朝或書之以為昕夕之諦觀或贊之
以為出治之條格仰列聖之承傳同執中之授受所
以治隆於上俗美於下以至於今也兹者恭遇皇帝
陛下入繼大統益衍天潢聰明睿知素著於潜藩仁
勇聖神頃觀乎登極然程子為說書拳拳焉進㴠養
薰陶之說朱子繼講席切切然有窮理讀書之言豈
非當新君之幼冲與嗣皇之初政也哉臣嘗言於孝
宗皇帝謂經筵不必泛及夫他卷而勸講惟當專用
夫是編覽之數日已可窺其大端講之浹旬决可會
其歸宿兹者竊慮萬幾之繁在於一日之内於是尋
行數墨竭精力以繙閱其全輯短截長忘寡陋而採
取其半非敢精以求精苐欲省而又省近年學士有
病其闕而補以治平之篇今日愚臣乃懼其多而妄
有節略之舉既簡矣而簡之至則本於一心亦約矣
而約之極則在於一敬此聖賢之眞傳乃道學之密
旨九重誠留意焉乙夜儻過目焉則所謂大端者當
不待于數日而後窺所謂歸宿者抑豈俟於浹旬而
後會哉盖二帝三王之為君皆為如此之學故唐虞
三代之致治咸臻如是之隆瑟僴赫喧今復見之獨
詣親賢樂利亦何幸於躬逢所有大學衍義節略凡
二十卷臣之愚得間附一二繕寫裝潢共計十帙謹
隨表上進
黃虞稷曰廉官南京禮部尚書時進呈
汪氏(璪)大學復古錄
四卷
未見
徽州府志璪字文亮祁門人徵士思敬子弘治初徵
修憲宗實錄
經義考卷一百五十八
