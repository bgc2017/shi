經義考卷二百五十四
翰林院檢討朱彝尊撰
四書(三)
劉氏(因)四書集義精要
三十卷
未見(一齋書目有)
張萱曰元學士劉夢吉會萃朱子或問及門人記錄
論辨之書凡三十卷
蘇天爵曰初朱子於四書凡諸人問荅與集注有異
同者不及訂歸於一而卒或者輯為四書集義數萬
言先生病其太繁擇為精要三十卷簡嚴粹精實於
集注有所發焉
陳氏(天祥)四書選注
三十六卷
佚
四書集注辨疑
十五卷
存
張養浩曰或謂四書辨疑雖不作亦可竊謂人非生
知孰能無疑疑而辨焉乃講學之事昔司馬温公疑
孟子歐陽文忠疑繫辭固不害其為大賢也
按四書辨疑元人凡有四家雲峯胡氏偃師
陳氏黃巖陳成甫氏孟長文氏是書專辨集
注之非曾見吳中范檢討必英藏本乃元時
舊刻不著撰人姓氏繹注中語於置郵傳命
曰今之傳舍曰館驛亦曰馬站又曰馬鋪步
遞之舍曰急遞鋪中原多事之日曾三十里
置一馬鋪大槩十里一鋪為常於魯平公將
出章據中原古注本以定南方本傳寫之誤
又曰自宋氏播遷江表南北分隔纔一百五
六十年經書文字已有不同云云成甫長文
並淛人注辭不類若雲峯四書通一宗朱子
不應互異其為偃師陳氏之書無疑且其卷
數亦合遂定以為天祥著天祥字吉甫官至
集賢大學士中書右丞卒諡文靖
又按蘇伯修撰安熙行狀曰國初有傳朱子
四書集注至北方者滹南王公雅以辨博自
負為說非之趙郡陳氏獨喜其說增多至若
干言及来為真定廉訪使出其書以示人先
生懼焉為書以辨之其後陳公深悔而焚其
書元史列傳亦云然則范氏所藏乃陳氏焚
餘本也
胡氏(炳文)四書通
二十六卷(或作三十四卷)
存
炳文自序曰四書通何為而作也懼夫讀者得其辭
未通其意也六經天地也四書行天之日月也子朱
子平生精力之所萃而堯舜禹湯文武周孔顔曾思
孟之心之所寄也其書推之極天地萬物之奥而本
之皆彛倫日用之懿也合之盡於至大而析之極於
至細也言若至近而涵至永之味事皆至實而該至
妙之理學者非曲暢而旁通之未易謂之知味也非
用力之久而一旦豁然貫通焉未易謂之窮理也予
老矣潜心於此者餘五十年謂之通矣乎未也獨惜
於疏其下者或泛或舛將使學者何以決擇於取舍
之際也嗚呼此予所以不得不會其同而辨其異也
會之庶不失其宗辨之庶不惑於似也予不能自謂
能通子朱子之意後之通者儻恕其僣而正其所未
是則予之所深冀也
鄧文原序曰四書之學初表章於河南二程先生而
大闡明於考亭朱夫子善讀者先本諸經而次及先
儒論著又次考求朱夫子取舍之說可與言學矣然
習其讀而終莫會其意猶為未善也纂疏集成博采
諸儒之言亡慮數十百家使學者貿亂而無所折衷
予竊病焉近世為圖為書者益衆大抵於先儒論著
及朱夫子取舍之說有所未通而遽為異說以衒於
世予嘗以謂昔之學者常患其不如古人今之學者
常患其不勝古人求勝古人而卒以不如予不知其
可也今新安雲峯胡先生之為四書通也悉取纂疏
集成之戾於朱夫子者刪而去之有所發揮者則附
已說於後如譜昭穆以正百世不遷之宗不使小宗
得後大宗者懼其亂也漢世定經傳於白虎閣因名
書曰白虎通漢末封司馬遷後為史通通之義尚矣
若夫習其讀而會其意此又學者之事庶無負先生
名書之旨云
張存中跋曰泰定三年冬存中奉浙江儒學提舉志
行楊先生命以胡先生四書通能刪纂疏集成之所
未是能發通釋集疏之所未發大有功於朱子深有
益於後學委命齎付建寧路建陽縣書坊刊印以廣
其傳為此来兹書府承志安余君命工繡梓度越三
稔始克就復以坊中諸本四書挍勘如集成標題經
注善本改亦曰學之正之曰為由增莫春和煦之時
詠歌也之類皆好事者妄加增改今以纂疏集成通
釋附錄為正庸學或問不敢分析失朱夫子本意編
附於章句通後又於集注字之竒者增入釋文事之
隠者附以通證先儒姓氏類而紀之庶初學之士亦
便於考索云
四書辨疑
未見
張氏(淳)四書拾遺
未見
黃虞稷曰字子素南樂人至元中徵辟不就
郭氏(隚)四書述
佚
劉氏(霖)四書纂釋
佚
蕭氏(元益)四書演義
佚
衡州府志蕭元益字楚材安仁人鄉舉
石氏(鵬)四書家訓
佚
王惲序曰義齋先生姓石氏諱鵬字雲卿父璧自五
臺東徙唐封家焉世傳儒業中戊戌選終保定路勸
農使先生早以文行師範一方至元丙子用辭科魁
多士資純篤恬於世味惟閉門讀書務為無所不窺
四書小學尤所致力集其所得遂至成書沈潜玩味
者有年反復更易初不去手易簀際屬其子承義等
曰吾平昔精力盡在是書藏之家塾以訓子孫吾世
其庶幾乎承宗奉遺命以叙引来請僕憶提憲燕南
時按行屬縣與先生有一日之雅今雖衰耄忍靳一
言庸慰存沒夫四書所載性命道德之懿修齊治平
之方道統所由傳授學者所以修習推明天理維持
世教如水火菽粟日用而不可闕伊洛名公後宋諸
儒集解纂疏論之詳矣近年上而公卿大夫下而一
鄉一邑之士例皆講讀僉謂精詣理極不可加尚先
生復能沈浸醲郁含英咀華發先儒之未及附已意
之所見自為一家之說其學與志可謂勤而知所務
矣蓋士生斯世不可虚拘出則行道濟時隠則立言
垂後況性命之理仁義之端非由外鑠皆性分之所
固有職業之所當為盡其在我者而已初無先後淺
深之别故子貢曰文武之道未墜於地在人賢者識
其大者子夏亦云君子之道孰先傳焉孰後倦焉是
則先生著述之本意也若秪以篤信好學修辭明志
遺訓子孫啓迪後學折中聖賢則義齋之名亦當傳
聞於後於是乎書大德辛丑歲孟夏吉日題
何氏(安子)四書說
佚
程鉅夫後序曰四書至朱子注釋精矣然朱子修改
易簀未已天假之年則今本猶未為定本也勉齋之
說有朱子所未發者雙峯之說又有勉齋所未及者
亦可見義理之無窮矣後之讀者於先儒之旨曾未
貫徹而或有妄肆誹議者焉一也庸一也妄其失惟
均鄉貢進士何定夫能於朱子之說有所發明不阿
隨又不詭異可謂善學者矣惜乎泯泯無聞於世也
其子捧其父書求序引欲以傳於世予嘉之為書其
後他日當與黃饒二先生之說並傳定夫名安子自
號志軒
薛氏(延年)四書引證
未見
胡炳文曰字夀之平水人
張存中曰薛氏引四書互證四書訓詁太繁
黃虞稷曰臨汾人安西王文學
陳氏(紹大)四書辨疑
佚
赤城新志陳紹大字成甫黃巖人元初鄉人争習聲
律紹大獨以性理之學自任為文必本經義作四書
辨疑生徒二百餘人稱之曰西山夫子
牟氏(楷)四書疑義
佚
劉氏(彭夀)四書提要
佚
陳氏(櫟)四書發明
三十八卷
未見
四書考異
十卷
未見
汪炎昶曰先生於朱子四書貫穿出入涵濡已久簡
牘斯形鄉先達曺公涇序其論語口義以文公忠臣
稱之由今以觀世有纂疏集成雖皆為四書羽翼然
語錄無新舊之分衆說有泛切之混章句集注反為
所汨沒讀者蓋深病之及發明出而此弊始掃謂之
忠臣不亦宜乎
周氏(良佐)四書人名考
佚
吳澂序曰朱子之釋四書義理精矣然所引用人名
及其事實初學有所未詳清江周良佐博考備述俾
人名事實坦然明白間又發揮其辭語通曉其旨趣
於讀者誠有資予雖老亦願得此編常置書案間豈
特可為初學之益而已哉
詹氏(道傳)四書纂箋
二十六卷
佚
胡一中序曰四書之旨自漢以来晦蝕於訓詁迨朱
子而大明朗如日星然其廣大精微殆有如象緯之
有躔次氣候之有步推讀者茫乎未易窺測也夫苟
差於句讀則章之旨杌隉矣訛於音釋則字之義怗
懘矣經傳之援據名物之本末或昩焉則鹵莽而滅
裂矣理何自而明哉朱子嘗言不用聖賢許多工夫
則無以見聖賢之意然則學者可不用朱子之功而
求朱子之意乎臨川詹君道傳用魯齋先生所定之
句讀會近代諸儒之箋釋而參訂之名曰四書纂箋
藏於家塾以授其徒建陽陳君子善鋟而行之乃求
為之序焉是書也亦既羽翼朱子而有功於聖門矣
其於讀者之用力又豈不易易然也哉
張氏(存中)四書通證
六卷
存
胡炳文序曰北方杜緱山有語孟旁通平水薛夀之
有四書引證皆失之太繁且其中各有未完處觀者
病焉今友人張德庸精加讐校刪冗而從簡去非而
存是又能完其所未完者合而名之曰四書通證以
附余通之後學者於余之通知四書用意之深於通
證知四書用事之審德庸此書誠有補云
存中自述曰四書集注明理用事簡明為尚至集成
而理愈晦矣雲峯胡先生去其晦而取其明則理通
矣今趙氏箋義出而事益繁存中不揆僣越去其繁
而存其簡則事亦通矣
按存中新安人
王氏(充耘)四書經疑貫通
八卷
未見
林氏(處恭)四書指掌圖
佚
赤城新志林處恭臨海人受業於舒閬風隠居教授
著四書指掌圖
汪氏(九成)四書類編
二十四卷
未見
鄧文原序曰四書類編者新安汪君又善之所輯也
四書之學始明於河南二程先生而大闡於考亭朱
夫子今家有其書學者博詞誦以熟其於進道也有
涯矣然河南諸弟子之論未能無醇疵學者不遡源
而求則亦莫知乎朱子取舍之意況後於此曷從而
折衷之今汪君博采先德之所紀著區分彙列純而
不雜簡而不疏既以自淑且以勖夫人又善之用心
亦勤矣又善體易者也吾為君舉易以明其略萃之
彖曰萃聚也觀其所聚而天地萬物之情可見矣夫
復可以見天地之心而不及其情大壯見天地而不
及萬物維咸恒萃則天地萬物之情皆可見而萃又
統咸恒之萬即歸於一者也其象澤上於地若陂水
以濡其盈以沛厥施與麗澤講習之義可以類觀故
學之有資於萃聚又如此吾夫子之言曰既會通以
行其典禮惟會故通不會不通也後世始為類書以
便學者喜其便而研索不精適以資膚剽凌躐之病
故吾於汪君既嘉有講學之益而愛是書復慮學者
因是書而廢講學之益則非汪君成是書意也觀吾
言者其亦有所警也夫
解氏(觀)四書大義
佚
江西通志觀吉水人預修宋史
邵氏(大椿)四書講義
佚
李德恢曰大椿字春叟夀昌人宋景定甲子年十二
領鄉薦至元中為晦庵書院山長(嚴州府志作龍游教諭)
包氏(希魯)點四書凡例
未見
黃虞稷曰字魯伯進賢人吳草廬弟子
許氏(謙)讀四書叢說
二十卷(一齋書目有)
未見
吳師道序曰讀四書叢說者金華白雲先生許君益
之為其徒講說而其徒記之之編也君師仁山金先
生履祥仁山師魯齋王先生柏從登北山何先生基
之門北山則學於勉齋黃公而得朱子之傳者也四
書自二程子表章肇明其旨至朱子章句集注之出
折衷羣言集厥大成說者固蔑以加矣門人高第不
為不多然一再之後不泯滅而就微則泮渙而離真
其能的然久而不失傳授之正則未有如吾鄉諸先
生也蓋自北山取語錄精義以為發揮與章句集注
相發魯齋為標注點抹提挈開示仁山於大學有疏
義指義論孟有考證中庸有標抹又推所得於何王
者與其已意併載之君上承淵源之懿雖見仁山甚
晚而契誼最深天資純明而又加以堅苦篤實之功
妙理融於言表成說具於胸中問難開陳無少疑滯
抑揚反覆使人竦聽深思隨其淺深而有得焉故自
遠方来從學者至數百人遂為一時之盛今觀叢說
之編其於章句集注也奥者白之約者暢之要者提
之異者通之畫圖以形其妙析段以顯其義至於訓
詁名物之缺考證補而未備者又詳著焉其或異義
微牾則曰自我言之則為忠臣自他人言之則為䜛
賊金先生有是言也此可以見其志之所存矣嗚呼
欲通四書之旨者必讀朱子之書欲讀朱子之書者
必由許君之說兹非適道之津梁示學者之標的歟
先是君未沒時西州人有得其書而欲刊之者君聞
亟使人止之且恐記錄之差也則自取以視因得遂
為善本諸生謂予嘗辱君之知俾序其所以然竊獨
惟念昔聞北山首見勉齋臨川將别授以但熟讀四
書之訓晚年悉屏諸家所錄直以本書深玩蓋不忘
付屬之意自是以来諸先生守為家法其推明演繹
者將以反朱子之約而已故能傳緒不差閎大光明
式克至於今日也又念某識君之初嘗以持敬致知
之說質於君君是之復舉朱子見延平時其言好惡
同異喜大恥小延平語以吾儒之學理不患其不一
所難不殊耳朱子感其言精察妙契著書數十萬言
莫不由此學者於朱子之書當句讀字求必若朱子
之用功而後足以得其心此君之拳拳為人言者也
然則得君之叢說而讀之者其於君教人讀書之法
尤不可以不知也故因併著之君名謙其世系履行
與凡他經論著詳具友人張樞子長所為行述兹不
復贅云
黃溍作墓志曰先生叢說敷繹義理惟務平實嘗曰
聖賢之心盡在四書四書之義備於朱子顧其立言
辭約義廣讀者或不能悉究其義以一偏之致自異
初不知未離其範圍其可以易心求之哉
安氏(熙)四書精要考異
佚
經義考卷二百五十四
