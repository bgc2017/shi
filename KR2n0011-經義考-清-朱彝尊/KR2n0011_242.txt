經義考卷二百四十二
翰林院檢討朱彝尊撰
羣經(四)
宋眞宗皇帝十一經詩
二十七章
佚
玉海祥符七年六月庚辰上作周易詩三章七月辛
亥作尚書詩三章八月庚午作春秋詩三章九月甲
申作毛詩詩三章庚戌作周禮詩三章十月甲戌作
儀禮詩三章十二月庚辰作公羊詩三章八年正月
丁未作榖梁詩三章閏六月癸巳作孝經詩三章賜
羣臣和
胡氏(旦)演聖通論(分見各經)
宋志六十卷(内目錄一卷)
佚
崇文總目皇朝袐書監致仕胡旦撰以易詩書論語
先儒傳注得失參糅故作論辨正之易百篇書五十
六篇詩七十八篇論語十八篇凡二百五十二天聖
中獻之
晁公武曰其所論易十六卷書七卷詩十卷禮記十
六卷而春秋論别行天聖中嘗獻於朝博辨精詳學
者宗焉
陳振孫曰易十七書七詩十禮記十六春秋十其第
一卷爲目錄旦太平興國三年進士第一人恃才輕
躁累坐擯斥晚尤黷貨持吏短長爲時論所薄然其
學亦博矣
蔣氏(至)經解
佚
陳耆卿曰臨海人字造之大中祥符六年詔舉遺逸
章守德象以名聞詔索所著經解以進授將仕郎本
州助教
黃氏(敏求)九經餘義
宋志一百卷
佚
會要祥符五年正月以懷安軍鹿鳴山人黃敏求爲
本軍助教敏求明經術嘗著九經餘義四百九十篇
轉運使滕涉以其書上進帝命學士晁迥等看詳迥
等言所著撰可采故特有是命
崇文總目皇朝處士黃敏求撰摭諸家之說是非者
裁正之
中興書目注疏之外言其餘義凡四百九十有四篇
孔氏(維)等挍勘五經正義
百八十卷
佚
玉海端拱元年三月
孫氏(奭)經典徽言
五十卷
佚
玉海天聖初孫奭撰五經切治道者爲五十篇號經
典徽言上之
賈氏(昌朝)羣經音辨
宋志三卷(今本七卷)
存
昌朝自序曰臣聞古之人三年而通一藝三十而五
經立蓋資性敏悟材智特出者焉臣自蒙恩先朝承
乏庠序逮今入侍内閣凡二十年年踰不惑裁能涉
獵五經之文於五經之道固未有所立嘗患後世字
書磨滅惟唐陸德明經典釋文備載諸家音訓先儒
之學傳授異同大抵古字不繁率多假借故一字之
文音詁殊别者衆當爲辨析每講一經隨而錄之因
取天禧以來巾槖所志編成七卷凡五門號羣經音
辨一曰辨字同音異凡經典有一字數用者咸類以
篆文釋以經據先儒稱當作當爲者皆謂字誤則所
不取其讀曰讀爲讀如之類則是借音固當具載二
曰辨字音清濁夫經典音深作深音廣作廣世或誚
其儒者迂疎強爲差别臣今所論則固不然夫輕清
爲陽陽主生物形用未著字音常輕重濁爲隂隂主
成物形用既著字音乃重信稟自然非所強别以昔
賢未嘗著論故後學罔或思之如衣施諸身曰衣冠
加諸首曰冠此因形而著用也物所藏曰藏人所處
曰處此因用而著形也並參考經故爲之訓說三曰
辨彼此異音謂一字之中彼此相形殊聲見義如求
於人曰假與人曰假毁佗曰敗自毁曰敗觸類而求
其意趣四曰辨字音疑渾如上上下下之類隨聲分
義所傳已久今用集錄五曰辨字訓得失如冰凝同
字汜氾異音學者昧之遂相淆亂既本字法爰及經
義從而敷暢著於篇末此書斷自易書詩禮三經春
秋三傳暨孝經論語爾雅凡字有出諸經箋傳中者
先儒之說㳂經著義既釋文具載今悉取焉凡字之
首音雖顯而經傳不載者則依說文為解凡字之音
義章灼者則不復引據音辨之作欲使學者知訓故
之言咸有所自聊資稽古之論少助同文之化謹上
王觀國後序曰沈隱侯高才博洽名亞董遷始譜四
聲用分清濁以彰天子聖哲及製郊居賦示草王筠
筠讀至雌霓(五的反)連蜷沈撫掌欣抃曰僕嘗恐人呼
為霓次至墜石磓星冰垂塪而帶坻筠擊節約曰知
音者希眞竒殆絶所以相要正在此數句耳嗚呼郊
居賦一篇無甚高論尚病世俗不能辨其音况羣經
乎約欲正音徒留意於詞章含宫咀商惡覩五經之
微奥是宜梁武不甚遵用涕唾視之又何足怪夫國
朝之興首以六經涵養士類逮仁廟當宁儒風載郁
典章燦然文元賈魏公總角䆳曉羣經章解句逹累
官國子監譽望甚休遷崇政殿說書天章閣侍講慶
歷嘉祐中大拜居政地海内乂寧其在經筵嘗進所
著書曰羣經音辨凡五門七卷爲後學蓍龜有詔頒
行實康定二年十有一月也公以經術致將相出入
文武有謀有庸被知裕陵始終如一勳上柱國邑萬
五千戶其遭遇之厚極儒者榮下視沈約見薄於蕭
梁眞局促轅下駒耳故能推其所學西破趙元昊南
走儂智高外絶契丹之謀内弭甘陵之變羣經之效
昭若日星自胡蝗翳天神汴失守六飛廵幸駐蹕三
吳戎事方興斯文未喪上留神經術登用鴻儒親札
中庸班賜多士發明奥境表章六經州建學官教覃
溥率紹興己未夏五月臨安府學推明上意鏤公音
辨敷錫方州下逮諸邑寧化號稱多士部屬臨汀新
葺縣庠衿佩雲集是書初下繕寫相先字差毫釐動
致魚魯且患不能周給諸生固請刻本藏於黌宫以
廣其傳嘯工東陽閱月方就解頥折角馳騁羣經者
自是遂得指南矣蓋五經之行於世猶五星之麗於
天五岳之蟠於地五行之蕃於物五事之秀乎人康
濟羣倫昭蘇萬彙其功豈淺淺哉自有經籍以來未
嘗無音沈熊著周易音三卷王儉著尚書音四卷魯
世逹著毛詩音二卷李軌著禮記音二卷徐文遠著
春秋左傳音三卷非無音也無音辨爾是宜句讀不
明師承謬戾禮經以鼏爲羃左氏以蔿爲薳或於老
氏更載爲哉或於洪範改頗爲陂以至讀景爲影命
昭爲韶文異而音同行翻有四召切有三文同而音
異傍及史傳諸子百家音雜字叢蓋亦不勝其訛矣
甚者武夫悍卒昧於一丁老師宿儒惑於三豕取作
屋穿鎚之誚貽杖杜伏獵之譏□□殊形□&KR0034;異狀
忌水乃改洛爲雒惡走乃省隨爲隋類用俗文俱緣
臆出以下上爲下上以縱横爲縱横諡煬帝以爲&KR0008;
好竒乃爾易穆公而爲繆振古如兹音辨之行固非
小補漢唐藝文志箋注之書有曰音隱有曰音略有
曰音義有曰音訓有曰音鈔有曰釋音是其於音未
必能辨有曰辨證有曰辨疑有曰辨嫌有曰辨惑有
曰辨字有曰注辨是其所辨未必皆音獨陽休之著
書號辨嫌音又皆蕪累不經爲魏收所薄惟賈魏公
沈研經旨析類辨音傳注箋題不爲曲釋櫛理疑義
啟沃宸衷至先王治心守身經理天下之微意指物
譬事毫析縷解故其辨明舛誤是正羣書上不欺乎
君下不欺乎民俞久俞明千載不泯渡江之後峩冠
博帶傳習益多汀與虔鄰也民喜弄兵盗賊蠭起郡
城坐甲仰食如蠶方鄰壤用師日疲饋運治賦餘暇
獨與諸生雍容爼豆閒談經究微從事音辨幾於不
逹時務也鏤板於學雖秀民肄業瀝懇有陳亦長此
邦者之所願欲也書舊有序姑跋其後云
陳振孫曰丞相眞定賈昌朝子明撰康定中侍講天
章閣所上凡五門
章氏(崇業)五經釋題雜問
宋志一卷
佚
楊氏(安國)等五經精義
二百二十卷
佚
玉海皇祐三年十月丙申詔楊安國等以五經正義
節解爲書令先撰序及名丁酉安國等請名曰五經
義宗精義樞要詔以五經精義爲名十二月己亥御
延和殿安國等上五經精義序進讀畢賜茶而退辛
丑降付邇英閣四年六月壬寅延和殿侍講學士上
五經精義周易節解二十卷十一月甲寅御邇英閣
侍讀上尚書解節三十卷五年四月癸卯上禮記節
解九十卷十月甲寅上春秋節解八十卷仁宗又命
侍讀丁度等修纂五經精義周易節解度等言詩書
凶服及春秋賊亂皆舊所不講今去留係上旨上曰先
王吉凶之制百代所遵不可以俗忌而簡去春秋喪
亂之事皆有善惡監戒人主所宜知也亦當存之
齊氏(唐)五經要旨
通志五十卷
佚
姓譜唐字祖之山隂人天聖進士南雄州僉判歷職
方員外郎
劉氏(敞)七經小傳
宋志五卷
存
中興書目雜釋詩書春秋周禮儀禮禮記論語七經
晁公武曰皇朝劉敞原甫撰其所謂七經者毛詩尚
書公羊周禮儀禮禮記論語也元祐史官謂慶歴前
學者尚文詞多守章句注疏之學至敞始異諸儒之
說後王安石修經義蓋本於敞公武觀原甫說伊尹
相湯伐桀升自陑之類經義多勦取之史官之言不
誣
陳振孫曰前世經學大抵祖述注疏其以已意言經
著書行世自敞倡之惟春秋既有成書而詩書三禮
論語見之小傳又公羊左氏國語三則附焉故曰七
經
吳曾曰慶歴以前學者尚文辭多守章句注疏之學
至劉原甫爲七經小傳始異諸儒之說王荆公修經
義蓋本於原甫云
胡氏(順之)經典質疑
六卷
佚
姓譜順之原州臨涇人舉進士爲青州從事遷尚書
屯田員外即
盧氏(士宗)五經精義
佚
玉海仁宗實錄盧士宗在經筵撰五經精義上之詔
藏史館
楊氏(繪)羣經索藴
宋志三十三卷
佚
李氏(清臣)六經論
一卷
存(載皇宋文選)
劉氏(彝)七經中義
宋志一百七十卷
佚
王應麟曰有易無儀禮
王氏(庠)經說
一篇
闕
宋史王庠字周彦榮州人嘗以經說寄蘇軾謂二帝
三王之臣皆志於道惟其自得之難故守之至堅自
孔孟作六經斯道有一定之論士之所養反不逮古
乃知後世見六經之易忽之不行也軾復曰經說一
篇誠哉是言大觀庚寅行含法於天下州以庠應詔
時嚴元祐黨禁庠自陳蘇軾蘇轍范純仁爲知己吕
陶王吉嘗薦舉黃庭堅張舜明王鞏任伯雨爲交游
不可入舉求仕復舉八行第一朝廷知不可屈賜號
處士尋改潼州教授賜出身及章服一日四命俱至
竟力辭不受
程子(頤)河南經說
宋志七卷
存
陳振孫曰繫辭說一書一詩二春秋一論語一改定
大學一程氏之學易傳爲全書餘經具此
張子(載)經學理窟
宋志三卷
存
晁公武曰雜記經傳之義辨釋老之失
汪偉序曰横渠經學理窟或以爲先生所自撰偉按
熙寧九年秋先生集所立言以爲正蒙其平日所俯
而讀仰而思妙契而疾書者宜無遺矣明年遂捐館
舍所謂文集語錄諸經說等皆出於門人之所纂集
若理窟者亦分類語錄之類耳言有詳略記者非一
手也雖然言之精者固不出於正蒙謂是非先生之
藴不可也論學則必期於聖人語治則必期於三代
至於進爲之方設施之術具有節級鑿鑿可行非徒
託之空言者朱子曰天資高則學明道不然且學二
程横渠良以横渠用功親切有可循守百世而下誦
其言若盲者忽覩日月之光聾者忽聆雷霆之聲偷
惰之夫咸有立志其正蒙之階梯與其閒數條與遺
書所載不殊可見先生平昔與程氏兄弟議論之同
而非勦以入也大理丞莆田黃君伯固志趣高遠守
道篤信有先生之勇閒取理窟刻於官寺俾有志之
士知所嚮往亦推先生多栽培思以及天下之意云
黃鞏跋曰先生經說之類朱文公編次近思錄取之
矣獨理窟世所罕見然晁氏讀書志有經學理窟一
卷張某撰黃氏日抄亦謂横渠好古之切故以詩書
次周禮焉但晁云一卷而此則五卷豈本自一卷而
爲後人所分未可知也考之近思錄凡取之先生文
集語錄諸經說者乃皆出於理窟意理窟亦其門人
彙輯文集語錄諸經說之語而命以是名殆非先生
所自著也然則晁氏與日抄之所云者其又未必然
先生文集及諸經說皆不傳其見於近思錄者亦無
幾猶幸是編之存先生所謂知禮成性變化氣質之
道學必如聖人而後已者蓋屢書焉世之欲求先生
之學者其可忽諸
王氏(安石)三經新義
佚(分見各經)
薛應旂曰王介甫解洛誥有不可曉者則闕之此亦
見其不專於自用也劉子澄嘗言王介甫不憑注疏
欲修聖人之經不拘格例欲新天下之法可謂知務
但其出於已者反不逮舊以至誤國害民又曰介
甫三經義皆頒之學官既而誅絶之甚遂泯其傳自
今思之或不無一二可取當時不以人廢言可也
宋鑑紹興九年沙縣陳淵爲右正言入對因論程頤
王安石學術同異上曰楊時之學能宗孔孟其三經
義辨理甚當淵曰楊時始宗安石後得程顥師之乃
悟其非上曰視三經義解具見安石穿鑿矣淵曰穿
鑿尚小至於道之大原安石無一不差上曰云何淵
曰聖學所傳止有論孟中庸論語主仁中庸主誠孟
子主性安石皆暗其原仁道至大論語隨問隨荅以
愛人語樊遲特其一端而已而安石遂謂以愛爲仁
其言中庸則謂中庸所以接人高明所以處已孟子
七篇專發明性善而安石取揚雄善惡混之說至於
無善無惡又溺於佛其失性遠矣
楊氏(時)三經義辨
宋志十卷
未見
中興書目辨王安石書詩周禮三經義之失
玉海紹興五年六月起居郎朱震言故龍圖閣學士
楊時所著三經義辨請令本家抄錄投進
吕本中曰龜山沈浸經書推廣師說窮探力索務極
其趣涵蓄廣大而不敢輕自肆也
朱子曰龜山一出追奪荆公王爵罷配享孔子且欲
劈毁三經板士子不樂遂相與聚問三經有何不可
輒欲毁之當時龜山亦謹避而已
王氏(居正)三經辨學
三十八卷(分見諸經)
佚
吕祖謙狀曰公之學根極六藝深醇閎肆以崇是闢
非爲己任自其少年已不爲王氏說所傾動慨然欲
黜其不臧以覺世迷其在兵部以事請對因及王安
石新學爲士大夫心術之害請以辨學爲獻上許之
公既上辨學而龜山楊先生三經義辨亦上於祕府
於是孔孟之本旨始明天下遂不復宗王氏
宋鑑紹興五年正月兵部侍郎王居正獻辨學四十
二篇居正嘗入見請以舊所論著王安石父子平昔
之言不合於道者爲獻上許之居正乃釐爲七卷其
一曰蔑視君親虧損忠義凡所襃貶悉害名教其二
曰非聖人滅天道詆誣孔孟宗尚佛老其三曰深懲
言者恐上有聞其四曰託儒爲姦以行私意變亂經
旨厚誣天下其五曰隨意互說反覆皆危其六曰排
斥先儒經術自任務爲新竒不恤義理其七曰三經
字說自相牴牾詔送祕書省又進言曰臣聞陛下深
惡安石之學久矣不識聖心灼見弊安在敢請上曰
安石之學雜以霸道取商鞅富國強兵今日之禍人
徒知蔡京王黼之罪而不知天下之亂生於安石居
正對曰禍亂之原誠如聖訓然安石所學得罪於萬
世者不止此因爲上陳安石訓釋經義無父無君一
二事上作色曰是豈不害名教孟子所謂邪說者正
謂是矣居正退即序上論繫於辨學書首上之
胡氏(埜)諸經講義
佚
江西通志胡埜字德林寧都人政和八年進士婺州
教授方臘陷城罹害
黃氏(彦遠)五經指南
佚
江西通志黃彦遠字思邈金谿人政和二年進士爲
平江府教授調吉水令
張氏(邦彦)經解
佚
樓鑰曰邦彦政和二年由太學上舍擢進士第官左
朝散郎贈朝議大夫有經解雜著數十卷
鄒氏(首)六經解
佚
閩書首字晉信福清人宣和二年鄉薦南渡後被訐
賜死
張氏(網)六經辨疑
宋志五卷
佚
六經確論
宋志十卷
佚
王氏(廷珪)六經講義
十卷
佚
陳氏(光)六經講解
佚
閩書字世德永春人與陳知柔爲友梁克家受業焉
官封州僉判權知贑州嘗進六經講解
蕭氏(楚)經辯
二卷
未見
陳第曰凡四十九篇
經義考卷二百四十二
