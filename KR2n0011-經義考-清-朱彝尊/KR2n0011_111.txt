經義考卷一百十一
翰林院檢討朱彝尊撰
詩(十四)
李氏(簡)詩學偹忘
二十四卷
佚
雷氏(光霆)詩義指南
十七卷
佚
南昌府志光霆字友光寧州人程鉅夫嘗從受業至
元間遣使徵之未至而卒學者稱龍光先生
胡氏(一桂)詩傳纂疏附錄
八卷
未見
劉氏(莊孫)詩傳音指補
二十卷
佚
程氏(直方)學詩筆記
未見
胡氏(炳文)詩集解
未見
程氏(龍)詩傳釋疑
佚
安氏(熙)詩傳精要
佚
蘇天爵狀曰先生諱熙字敬仲姓安氏太原離石人
也金亡徙山東愛真定風土家焉試中選占儒籍以
郡博士舉貳其學事先生之教人也師道卓然科條
纖悉皆有法度入學以居敬為本讀書以經術為先
其講說也毫分縷晰融會貫通俾學者如親聞聖人
之言心開目明釋然無疑弟子去來者常至百人憲
司數以其行薦於朝卒無所就不幸以疾卒年四十
有二有詩傳精要統皇極經世書四書精要考異
陳氏(櫟)詩經句解
未見
櫟自序曰詩部分有三曰風曰雅曰頌所以作風雅
頌之體亦有三曰賦曰比曰興詩有六義此之謂也
風則有十五國風雅則有大小雅頌則三頌也風有
正有變周南召南正風也弼鄘衞王鄭齊魏唐秦陳
檜曹豳十三國之風變風也雅之大小亦有正有變
自鹿鳴至菁菁者莪正小雅也自六月至何草不黃
變小雅也自文王至卷阿正大雅也自民勞至召旻
變大雅也三頌周頌魯頌商頌也風風也民俗歌謠
之詩也雅正也朝廷讌饗朝會樂歌之詩也頌美也
宗廟祭祀樂歌之詩也直陳其事曰賦以彼喻此曰
比託物興辭曰興六義之略如此而已詩之作或出
於公卿大夫或出於小夫賤隸或出於婦人女子乃
人聲自然之音自古有之康衢之謠是也今見於書
如舜臯喜起明良之歌即虞詩也五子之歌則夏詩
也商詩多亡今商頌五篇乃未盡亡者外此風雅二
頌皆周詩也二南雖國風已有進而為雅之漸見周
之所以盛王黍離不復為雅乃降而儕於列國之風
見周之所以衰王詩降為國風而詩亡詩亡而春秋
作矣以詩為教自古已然舜命䕫教胄子曰詩言志
周禮太師教六詩曰風曰雅曰頌曰賦曰比曰興是
也孔子删詩為三百篇始列於六經而尤以為教人
之先務視他經猶諄諄焉曰興於詩曰誦詩三百曰
小子何莫學夫詩謂子伯魚曰汝為周南召南矣乎
他日過庭所聞亦先問學詩乎子所雅言詩亦必在
書禮之先而提綱絜領教人以讀詩之法則曰詩三
百一言以蔽之曰思無邪蓋以詩雖三百篇之多大
要不出美善刺惡二者讀美善之詩可以感發吾之
善心讀刺惡之詩可以懲創吾之逸志皆所以正吾
心而使無邪思者學者識賦比興之體以讀風雅頌
之詩而一以無邪之思為主焉則詩之一經可學矣
詩序之作或以為孔子或以為子夏或以為國史皆
無明文可考惟後漢書儒林傳以為衞宏作詩序傳
於後今攷小序與詩牴牾臆度傅會繆妄淺陋常多
有根據而得詩意者恒少其非孔子子夏所作而為
宏所作明矣諸序本自合為一編至毛氏為詩訓傳
始引序入經分置各篇之首不為注文而直作經字
於是讀者轉相尊信無敢擬議至有不通必為之委
曲遷就穿鑿附合寧使經之本文繚戾破碎不成文
理而終不敢以小序為出於漢儒也獨朱文公詩傳
始去小序别為一編序說之可信者取之其繆妄者
正之而後學者知小序之非聞正大之旨至矣盡矣
今述文公之傳為句解以授幼學又以序與詩異處
不便觀覽乃依毛氏序列各篇之首但高下其行以
别之庶使序之得失開卷了然而詩之意義易於推
尋云
吳氏(迂)詩傳衆說
佚
李氏(恕)毛詩音訓
四卷
未見
毛詩詁訓
四卷
未見
毛詩旁注
未見
朱氏(近禮)詩傳疏釋
佚
吳澂跋曰朱子之注經詩傳為最善學者之窮經亦
惟詩為易入旴江朱近禮喜讀詩隨已所知具疏其
下或有所釋或有所廣年未二十而專攻一經志可
尚已
蔣氏(宗簡)詩答
佚
周氏(聞孫)學詩舟楫
佚
劉氏(瑾)詩傳通釋
二十卷
存
楊士竒曰詩傳通釋元安成劉瑾輯凡二十卷余家
所有四册其采錄各經傳及諸儒所發要義又考求
世次源流至明且偹蓋會通之書也
吉安府志劉瑾安福人肆力治詩其說宗朱子而間
出其所自得又考正諸國世次作者時世察其源流
辨其音韻審詩樂之合窮删定之由為詩傳通釋一
書能闡發朱子之蘊
黃虞稷曰瑾字公瑾安城人博通經史隱居不仕其
書宗朱子而錄各經傳及諸儒所發要義并考其世
次源流焉
按劉氏通釋永樂中胡廣等攘其成書為大
全惟於原書愚按二字更作安成劉氏而已
梁氏(益)詩傳旁通
十五卷
存
翟思忠序曰夫詩六經中之一經也三百篇一言以
蔽之曰思無邪六義以該之曰風賦比興雅頌蓋其
言之美惡勸焉懲焉使人各正其性情也自聖人删
之後分而為四曰齊曰魯曰韓曰毛校之三代獨毛
與經合學者多宗之故曰毛詩由漢而唐諸大名儒
有傳有箋有疏有注異焉同焉各成一家至於有宋
文公朱先生為之集傳闡聖人之微言指學者之捷
徑上以正國風下以明人倫豈但場屋之資而已哉
三山梁先生友直號庸齋搰搰於此昧必欲聞懵必
欲解參諸先正問之老宿遇有所得手纂成帙曰詩
傳旁通旁通者引用羣經兼輯詩說不泥不僻如易
六爻發揮旁通周流該貫也用功懋矣淑人多矣嗚
呼先生可謂温柔敦厚深於詩之教者與
黃虞稷曰益本閩人隨父家江陰舉江浙鄉試其書
專發明朱子之傳
陸元輔曰梁益字友直其先福州人徙居江陰其教
人以變化氣質為先務學徒不遠千里從之所著詩
傳旁通太平路總管府推官濱州翟思忠為之序而
西亭王孫授經圖遂列思忠詩傳旁通於目蓋因此
序而譌也
詩緒餘
未見
許氏(謙)詩集傳名物鈔
八卷
存
吳師道序曰白雲先生許公益之讀四書叢說師道
既為之序其徒復有請曰先生所論著獨詩集傳名
物鈔為成書嚮聞屢以示子而一二說亦厠子名於
其間子盍有以播其說師道竊惟詩之興尚矣當周
盛時在下則有二南之風在上則有雅頌之作周公
取以列之經幽厲之後風雅俱變夫子於諸國之風
則删其滛邪於公卿大夫之作則取其可為訓戒者
東遷之後王國並列於國風而於商周之初考其遺
失又得商頌之類至魯頌則因其所用之樂歌以著
其實以是合於周公之所取而為三百篇若自衞反
魯樂正雅頌各得其所則稽周公之經殘闕失次者
爾是詩之為經始定於周公再定於夫子遂為不刊
之典不幸厄於秦火中可疑者多而諸儒不察由漢
以來毛鄭之學專行歷唐至宋一二大儒始略出已
意然程純公吕成公猶主序說子朱子灼見其謬汛
掃廓清本義顯白每篇則定其人之作每章則約以
賦比興之分比叶音韻以復古用吟哦上下不加一
字之法略釋而使人自悟破拘攣發蒙蔀復還温柔
敦厚平易老成之舊自謂無復遺憾嗚呼詩一正於
夫子而制定再正於朱子而義明朱子之功萬世永
賴此名物鈔之所為作也自北山何先生基得勉齋
黃公淵源之傳而魯齋王先生柏仁山金先生履祥
授受相承逮公四傳有衍無問益大以尊公念朱傳
猶有未偹者旁搜博采而多引王金氏附以已見要
皆精義微旨前所未發又以小序及鄭氏歐陽氏譜
世次多舛一從朱子補定正音釋考名物度數粲然
畢具其有功前儒嘉惠後學羽翼朱傳於無窮豈特
小補而已哉然有一事關於詩尤重者不可默而弗
言王先生嘗謂今之三百篇非盡夫子之舊秦火詩
書同禍書亡缺如此何獨詩無一篇之失如素絢唐
棣貍首轡柔先正等篇何以皆不與而已放之鄭聲
何為尚存而不削劉歆言詩始出時一人不能獨盡
其經或為雅或為頌相合而成蓋聞夫子三百篇之
數而未全則以世俗之流傳管絃之濫在者足之而
不辨其非朱子固嘗疑桑中溱洧諸篇用之祀何鬼
神享何賓客何詞之諷何禮義之正不得已則取曾
氏所以論國策者謂存之而使後世知其非所以放
之之意金先生屢載於論語考證謂諸儒皆然之師
道嘗舉以告公公方遵用全經宜不得而取也今鈔
中二南相配圖王先生所定者蓋合各十有一篇退
何彼穠矣甘棠於王風而削去野有死麕則公固有
取於斯矣以公之謹重慮深啓夫末流破壞之弊然
卓然有見寤疑辨惑如王先生之言使淫邪三十餘
篇悉從屏黜之例豈非千古一快朱子復生必以為
然也惜斯論未究而公不可作矣姑識於序篇之末
以俟後之君子究焉
黃溍曰先生是書正其音釋攷其名物度數以補先
儒之未偹仍存其逸義旁采遠援而以已意終之
羅氏(復)詩集傳音釋
二十卷
存
黃虞稷曰字中行廬陵人
按曹氏靜惕堂有藏本乃合白雲許氏名物
鈔而音釋之
朱氏(公遷)詩傳疏義
二十卷
存
公遷自序曰說詩之難久矣自孔子說烝民㦤德之
旨孟子說北山賢勞之意而後世難其人漢儒章句
訓詁詳於詩則病甚繼之者說愈煩意愈窒遼遠乎
千四百年至明道先生說雄雉二章得孔孟說詩之
法又數十年得朱子而偹焉蓋詩主咏歌與文體不
同辭若重複而意實相承也意則委婉而辭若甚倨
也是則說詩者之難也朱子取法孔子又取法於孟
子又取法於程子少以虚辭助字發之而其脉絡較
然自明三百篇可以讀矣然虚辭助字之間似輕而
重似汎而切苟有鹵莽滅裂之心焉未必不以易而
視之也是則讀詩者又當知其難也諸家自立異者
不論惟輔氏羽翼傳說條理通暢甚有賴焉而多冗
長不修亦時時有相矛盾者且或傳之約者與之俱
約微者與之俱微猶若未能盡也小子魯鈍膚末何
足與言間因輔氏說而擴充之剖析傳文以達經旨
而於未發者必究其藴已發者不羨其辭庶幾子顯
微闡幽之意而因傳求經不難也抑嘗從事於斯矣
持其無敢慢之心堅其欲自得之志語助之聲隨而
為之上下也立言之趣從而與之周旋也優游饜飫
積日累月乃若有默契焉此不敏之資困學之方而
未敢以為是也夫惟以意逆志者必有大過於兹閱
而教之則幸矣
何英後序曰先師松隖先生嘗謂野谷洪先生初從
遊先正朱氏公遷先生之門受讀三百五篇之詩一
日請說周頌維天之命一章之旨先生於集傳下訓
釋其義發言外之意瞭然明白復請曰於集傳皆得
如此章以發其所未發以惠天下學者豈非斯文之
幸與時先生以特恩授校官得正金華郡庠日纂月
注以成其書名曰詩傳疏義黃文獻公溍一見深加
嘆賞凡興體之作語意呼應尤切究心焉然學者悦
慕雖相傳錄終亦罕覩永樂乙酉先師宗兄世載游
書林至葉君景達家因閱四書通旨而語及疏義景
達尚德之士屢致書來請梓傳歲丁酉英侍先師舘
於葉氏廣勤堂參校是書旁取諸儒之說節其切要
者錄而附之藳成未就鋟刻先生還旆考終正統庚
申景達書來囑英曰所傳詩傳疏義輯錄遺其藁數
卷不存願為補葺而壽諸梓英竊慮其所遺忘恐成
湮没况景達欲廣惠愛之仁故不揆淺陋敬取先師
所受餘稿謹錄補遺重加增釋足成是編名曰詩傳
疏義詳釋發明質諸同門友京兄劉剡以卒先師之
志狂僭之咎固不可逃庶乎有以表述先正斯文之
德昭際盛代文明之治尚得與四方諸君子共之是
所願也
江西通志朱公遷字克升樂平人學於同郡吳中行
以遺逸徵授翰林直學士章七上力辭乃出為處州
學正兵亂徙婺源
樂平縣志公遷以至正辛已領浙江鄉試教婺州改
處州嘗題其室曰陽明之所學者稱陽所先生
李氏(公凱)毛詩句解
二十卷
存
黃虞稷曰公凱宜春人字仲容其書專取吕氏讀詩
記而櫽括之
曹氏(居貞)詩義發揮
未見
江西通志曹居貞廬陵人著詩義發揮永樂中修大
全多采之
焦氏(悦)詩講疑
佚
蘇天爵表墓曰先生姓焦氏諱悦字子和與同郡安
熙講說六經之旨伊洛諸儒之訓莫不究其精微中
臺御史表其學行可為人師授真定郡學官號其居
曰兌齋有詩講疑一編藏於家
顔氏(達)詩經講說
未見
陸元輔曰江陵人
夏氏(泰亨)詩經音考
佚
紹興府志夏泰亨字叔通會稽人領鄉薦官翰林院
編修
吳氏(師道)詩雜說
二卷
未見
盧氏(觀)詩集說
未見
黃虞稷曰字彦達崑山人熊之父
楊氏(璲)詩傳名物類考
未見
兩浙名賢錄璲字元度餘姚人注詩傳名物類考侍
御史姚黻上於朝歷寧海縉雲及本州學官
俞氏(遠)詩學管見
未見
蘇氏(天爵)讀詩疑問
一卷
存
天爵自述曰戊辰之冬閱朱子詩集傳吕氏讀詩記
偶有所疑輒筆錄之蓋將就有道而正焉非願學固
哉高叟之為詩也
吳氏(簡)詩義
佚
紹興府志吳簡字仲廣吳江人以薦入官歷紹興學
錄
楊氏(舟)詩經發揮
佚
江西通志楊舟字道濟吉水人
湖廣總志楊舟字梓夫慈利人登進士任茶陵同知
歷遷翰林待制
韓氏(性)詩音釋
一卷
佚
陸元輔曰元慈湖書院山長會稽人韓性明善撰
貢氏(師泰)詩補注
二十卷
佚
林氏(泉生)詩義矜式
十二卷
存
繆泳曰此專為科舉而設無足存也
按泉生行狀墓志俱吳海作平生著述秪載
春秋論斷而無詩義矜式一書殆書賈所托
也
秦氏(玉)詩經纂例
佚
楊維楨志墓曰先生諱玉字德卿姓秦氏其先鹽城
人徙居崇明又徙崑之太倉家焉通五經尤邃於詩
教授鄉里二十年既没其徒私諡曰孝友先生
余氏(希聲)詩說
四卷
佚
括蒼彙記余希聲青田人
周氏(鼎)詩經辨正
佚
宋濂志墓曰周鼎字仲恒先世自安成徙廬陵從湜
溪郭正表游六經有所疑滯縱横扣擊惟恐其弗明
積功既久多超特之見謂詩分正變之說固肇於漢
儒然而正中有變變中有正不可執一而求况其體
製音節夐然不侔若虚心玩之策書紊亂瞭然可見
必各從其類然後可辨世道升降之由其詩雖非盛
時之作其人既賢其書猶近於古必附小大雅之正
者勸懲之義庶有托焉先王以禮樂化成天下而於
詩之用見之其效至於協和神人之應非空言比也
君於六經皆有論著未及完獨詩經辨正若干卷藏
於家
方氏(道壡)詩記
佚
兩浙名賢錄方道壡字以愚淳安人蛟峰先生之曾
孫登至順二年進士第授翰林編修官調嘉興推官
再調杭州判官引疾歸洪武初兩被召不赴
朱氏(倬)詩疑問
七卷
存
劉錦文跋曰詩經疑問朱君孟章所擬以淑人者也
朱君以明經取科第凡所辨難誠足以發朱子之蘊
而無高叟之固然其間有有問無答者豈真以為疑
哉在乎學者深思而自得之耳舊本先後無緒今特
為之論定使旨同而辭小異者因得以互觀焉
成德序曰詩疑問七卷元進士朱倬孟章著朱氏授
經圖焦氏經籍志皆作六卷今本七卷末附南昌趙
德詩辨說一卷余始得是書稱盱黎進士朱倬莫知
為何如人考之漢書地理志豫章郡下有南城縣注
云縣有旴水圖經云在縣東二百一十步一名建昌
江亦名旴江名勝志云縣之東境有新城縣立於宋
紹興八年就黎灘鎮置縣因號黎川然後知倬為建
昌新城人及考近所為建昌志僅於科第中有倬姓
名載其為遂昌尹而已他無所見也暇讀新安文獻
志載明初歙人汪叡仲魯所為七哀辭蓋錄元季守
節服義者七人而倬與焉因得據其辭而考定之辭
言倬以辛巳領江西鄉薦登壬午第考龔艮歷代甲
子編年辛巳為順帝至正元年壬午其二年而志載
倬以至順元年登第考至順為文宗紀元歲在庚午
仲魯之交倬當辛夘壬辰間倬自言登第十年壬午
至辛夘恰如其數則志所云至順者誤也豈以順帝
至正二年遂譌而為至順耶辭言初授某州同知以
憂家居服闋授文林郎遂安縣尹則已為官矣而倬
之言於仲魯者曰登科十年未沾寸禄仲魯哀辭亦
有十年未祿奚命之屯語殊不可解豈兩任皆試職
故不授禄耶哀辭言壬辰秋宼由開化趨遂安吏卒
逃散倬大書於座有生為元臣死為元鬼語遂坐公
所以待盡宼焚廨舍乃赴水死遂安為嚴州屬邑壬
辰為至正十二年考元史是年七月饒徽賊犯昱嶺
關陷杭州路當是其時蓋蘄黃餘黨由衢而至嚴者
也哀辭言後竟無傳其事者豈非以邑小職卑時方
大亂省臣以失陷郡邑自飾不遑遂掩其事而不鳴
於朝耶哀辭又稱其下車興學誦詩民熙化洽蓋倬
固當時良吏不僅以一死自了者而元史既不為之
立傳郡人亦不載其行事於志苟非仲魯是辭不幾
與荒燐野蔓同盡哉誠可哀也已辭稱歲庚寅倬同
考浙江鄉試始識仲魯於葛元哲家因見仲魯詩義
而惜其不遇蓋倬以同經閱卷則其著是書無疑其
為是書也當在未為縣尹之前其論經義大抵發朱
子集傳之蘊往往微啓其端而不竟其說蓋欲使學
者心思自得不欲遽告以微辭妙義也趙德者故宋
宗室舉進士入元不仕隱居豫章東湖於諸經皆有
辨說詩其一耳嗟嗟倬以義烈著德以高隱稱雖無
經學皆可表見况著述章章若是乎是不可以無傳
也已
經義考卷一百十一
