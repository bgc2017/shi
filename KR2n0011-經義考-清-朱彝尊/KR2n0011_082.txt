經義考卷八十二
翰林院檢討朱彝尊撰
書(十一)
朱子(熹)尚書古經
通考五卷
未見
陳振孫曰晦庵所錄分經與序仍為五十九篇以存
古也
書說
宋志七卷
存
陳淳曰書無文公解然有典謨二篇說得已甚明白
親切精當非博物洽聞理明義精不及此
陳振孫曰晦庵門人黃士毅集其師說之遺以為此
書晦庵於書一經獨無訓傳每謂錯簡脱文處多不
可強通今惟二典禹謨召誥洛誥金縢有解及九江
彭蠡皇極有辨其他皆文集語錄中摘出
都穆曰朱子於經傳多有訓釋惟尚書則否蓋以其
多錯簡脱文非古文之全也蔡氏書傳序云二典禹
謨先生蓋嘗是正則其他固未之及世所傳有朱子書
說蓋當時門人取語錄文集中語以成之非朱子意也
按文公書說黃氏所錄外又有湯氏中所輯
今不傳
蔡氏(沈)書傳
宋志六卷
存
沈自序曰慶元己未冬先生文公命沈作書集傳明
年先生歿又十年始克成編總若干萬言嗚呼書豈
易言哉二帝三王治天下之大經大法皆載此書而
淺見薄識豈足以盡發藴奧且生於數千載之下而
欲講明於數千載之前亦已難矣然二帝三王之治
本於道二帝三王之道本於心得其心則道與治固
可得而言矣何者精一執中堯舜禹相授之心法也
建中建極商湯周武相傳之心法也曰德曰仁曰敬
曰誠言雖殊而理則一無非所以明此心之妙也至
於言天則嚴其心之所自出言民則謹其心之所由
施禮樂教化心之發也典章文物心之著也家齊國
治而天下平心之推也心之德其盛矣乎二帝三王
存此心者也夏桀商受亡此心者也太甲成王困而
存此心者也存則治亡則亂治亂之分顧其心之存
不存何如耳後世人主有志於二帝三王之治不可
不求其道有志於二帝三王之道不可不求其心求
心之要舍是書何以哉沈自受讀以來沉潛其義參
考衆說融會貫通迺敢折衷微辭奥旨多述舊聞二
典禹謨先生蓋嘗是正手澤尚新嗚呼惜哉集傳本
先生所命故凡引用師說不復識别四代之書分為
六卷文以時異治以道同聖人之心見於書猶化工
之妙著於物非精深不能識也是傳也於堯舜禹湯
文武周公之心雖未必能造其微於堯舜禹湯文武
周公之書因是訓詁亦可以得其指意之大略矣
子杭上書集傳表曰伏以惟精惟一以執中乃三聖
傳授之心法無黨無偏而建極蓋百王立治之大經
先臣親繹於師承遺帙初明於宗旨恭逢睿聖敬效
涓埃臣切考典謨訓誥誓命之文無非載道及更劉
班賈馬鄭服之手寖以失真二孔註疏雖存諸家箋
釋愈衆黨同伐異已乖平平蕩蕩之風厭常喜新又
失渾渾灝灝之氣訛以相襲雜而不純暨皇圖赤伏
之中興有大儒朱熹之特出經皆為之訓傳義理洞
明書尤切於討論工夫未逮謂先臣沈從遊最久見
道已深俾加探索之功以遂發揮之志微辭奧旨既
得於講習之餘大要宏綱盡授以述作之意往復之
緘具在刪潤之墨猶新半生殫採摭之勞六卷著研
覃之思帝王之制坦然明白聖賢之言炳若丹青使
澄徹於九重亦熙緝之一助兹蓋恭遇皇帝陛下智
由天錫德與日新任賢勿貳去邪勿疑既從民情而
罔咈制治未亂保邦未危蓋思君道之克艱雖聰明
之憲天猶終始而念學臣誤蒙拔擢獲玷班行自揣
章句之徒莫效絲毫之報抱父書而永歎望宸闕以
冐陳倘獲清閑乙覽之俯臨豈但疇昔辛勤之不朽
置之座右常聞無怠無荒之規措諸海隅咸仰克寬
克仁之治所有先臣沈書集傳六卷小序一卷朱熹
問答一卷繕寫成十二册用黃羅装褙護封謹隨表
上進
真德秀表墓曰君諱沈字仲默姓蔡氏西山先生季
子也從文公遊文公晚年訓傳諸經略偹獨書未及
為整環視門生求可付者遂以屬君君沉潛反覆數
十年然後克就其書攷序文之誤訂諸儒之說以發
明二帝三王羣聖賢用心之要洪範洛誥泰誓諸篇
往往有先儒所未及者慶元初偽學之論興文公以
黨魁黜聘君亦遠謫舂陵君徒步數千里以從聘君
不幸沒貶所君復徒步護柩以歸卜居九峯當世名
卿物色求訪將薦用君不屑就也
趙希弁曰右晦庵先生訂正而武夷蔡沈集傳也沈
自序於前其子奉議郎秘書省著作佐郎兼權右侍
郎官兼樞密院編修官兼諸王宫大小學教授杭進
於朝沈字仲默號九峯先生
黃震曰經解惟書最多至蔡九峯參合諸儒要說嘗
經朱文公訂正其釋文義既視漢唐為精其發指趣
又視諸家為的書經至是而大明如揭日月矣
朱升曰古文書序自為一篇孔注移之各冠篇首序
文與書本旨往往不協蔡氏刪之而置於後以存其
舊蓋朱子所授之旨也
何喬新曰自漢以來書傳非一安國之注類多穿鑿
穎達之疏惟詳制度朱子所取四家而王安石傷於
鑿吕祖謙傷於巧蘇軾傷於略林之竒傷於繁至蔡
氏集傳出别今古文之有無辨大序小序之訛舛而
後二帝三王之大經大法粲然於世焉
桂萼曰書典謨注雖經朱子改定尚有冗處其夏書
以後蔡傳雖詳亦多贅鑿務在反之於心其不可通
者不可強也
何孟春曰蔡氏書傳日月五星運與朱子詩傳不同
及其他注說與鄱陽鄒季友所論亦有未安者
趙樞生曰昔人言明經者諸儒害經者亦諸儒以今
觀之書蔡氏傳為尤甚蓋殷盤周誥詰屈詭晦已自
不可知况秦火之後又多斷簡殘編脱文譌字今必
欲以常理恒言釋之故多勉強附會
黃氏(榦)尚書說
十卷
佚
潘氏(柄)尚書解
佚
輔氏(廣)尚書注
佚
浙江通志輔廣字漢卿崇德人師事朱子及東萊呂
氏嘉定間入仕尋奉祠學者稱傳貽先生
董氏(銖)尚書注
佚
李氏(相祖)書說
三十卷
佚
閩書李相祖字時可光澤人從朱文公學曾以文公
命編書說三十卷
吳氏(昶)書說
四十卷
佚
曾孫龍翰曰先曾大父從游朱子之門文公以掃墓
歸婺源曾大父上所著書說文公深嘉之
按龍翰字式賢有古梅吟藳其讀家集詩云
吾家友堂翁硯影雙鬢寒刻志鑽書史篝燈
照夜闌冤哉命壓頭那復博一官友堂紛遺
藳幾成汲冢殘江東兵燹餘白璧喜重完自
序云友堂遺文今所存者書說四十卷易論
四十卷蓋宋季書雖僅存未曾刊行者也
陳氏(文蔚)尚書類編
十三卷
佚
文蔚進表曰臣文蔚言七月十五日伏凖本州送到
七月五日尚書省劄子取索臣所著尚書類編者臣
一介庸愚識見膚淺不自揆度妄意纂輯得罪聖門
方竊自訟豈謂聖朝不棄涓埃兼收並取下及纖微
臣文蔚惶懼惶懼頓首頓首臣竊聞帝王出治稽古
為先聖哲貽謀修身是急必探賾於精微之地乃收
功於土苴之餘自昔講求具有本末伏惟皇帝陛下
英資天縱聖敬日躋道得堯禹湯文之傳書究虞夏
商周之藴微言奥旨默契於宸衷大義宏綱悉關於
天理非如經生學士窮年既日苦志疲精溺情傳注
之間玩意篇章之末蓋將以彌淪天地酬酢古今無
非帝學之淵源豈但雲章之黼黻然且下採芻蕘之
論上裨旒冕之聰如太華之微塵不遺若日月之容
光必照聖而益聖新於又新幸若愚臣生逢明盛且
如臣者老於草澤幼玩簡編久蒙教育之恩得盡鑽
研之力竊謂書者精一之旨首傳於二聖彝倫之敘
備闡於九疇天文稽七政之齊地理盡九州之貢揖
遜征誅心同而迹異侯甸男衛理一而分殊拔伊尹
於耕野之微相傅說於築巖之賤官制刑以儆有位
德好生以洽民心無逸俾知於艱難酒誥深懲於沈
湎鼎耳雉鳴則祖已之訓入西旅獒獻則召公之戒
陳以至用人建官大則公孤師保惟其人微則侍御
僕從罔非正非其人何以經邦而論道不以正未免
親佞而狎邪所繫非輕誠(原闕)忽凡此皆理國安民
之要亦豈無綂宗會元之方要之典學之一言是乃
尊經之明法伏願皇帝陛下加日就月將之志進日
升月至之功用舜之中建武之極以是陶成萬化鼓
舞羣生還風俗於邃古之初示法則於將來之永則
臣得漁樵同樂鉛槧自娛雖居曠野之遐若對清光
之近書編凡一十三卷謹隨表投進以聞
宋鑑端平二年二月都省言進士陳文蔚所著尚書
解注有益治道詔補迪功郎
按類編已佚其表載克齋集中書成時賦詩
云水飲已忘三月味囊中真乏一錢儲屢空
本是吾家事嬴得閒身且著書洵有道之言
也
戴氏(蒙)書說
佚
馮氏(椅)尚書輯說
未見
孫氏(調)龍坡書解
五十卷
佚
尚書發題
佚
林氏(䕫孫)尚書本義
佚
閩書䕫孫字子武福州人從朱文公游嘉定中特奏
名為縣尉
徐氏(僑)尚書括旨
十卷
存
姚希得序曰凡物有所不至者必有所獨至如丘明
擅良史之譽子夏列文學之班此二子者非所稱五
官不具無以與於文章之觀者哉而春秋敘事獨見
左氏聖門辭藻首重卜商乃知古人用志凝神之說
良不誣也婺州文清公徐先生諱僑字崇父號毅齋淳
熙十一年進士胸吐詞峯心吞學海而於五經宗旨
尤所究心故先生著述有讀易記讀詩記諸咏雜說
文素等書行於世為世所傳誦若此虞周二書括旨
尤其潛心究學輯而成帙者夫五經為諸書之冠而
虞周二書皆聖訓典謨惟精惟一之旨又為五經之
冠苟非深明其奧曲洞其理安能妄措一詞今諦觀
是帙注解詳密毫無滲漏乃知先生於此書之宗旨
默識心通其於繼往聖開來學豈不賴有此耶先生
暮年以此書進呈皇朝存於青宮閣秘本客秋余得
先生原稿因重錄寶藏允留家塾讀是書者始信先
生之學問淵源當與左氏卜商並垂於天壤矣景定
四年三月
許氏(奕)尚書講義
十卷
佚
魏了翁撰碑曰奕字成子慶元五年進士第一授宣
義郎簽書劍南節度判官嘉泰四年授秘書省正字
遷校書郎兼吳興郡王府教授尋遷秘書郎著作佐
郎著作郎兼權考功郎官開禧三年遷起居舍人明
年改元嘉定為通謝使聘金遷起居郎兼權給事中
使還除權禮部侍郎俄兼侍講陞侍讀二年遷吏部
侍郎三年兼修玉牒官又以給事中闕官申命兼權
除顯謨閣待制知瀘州五年除知䕫州府表辭不行
改知遂寧府八年進龍圖閣待制九年加寶謨閣直
學士致仕公詞章雅健兼通篆籕書其所裒萃斷藳
僅得毛詩說三卷論語尚書周禮講義十卷所逸多
矣
姓譜奕簡州人
鄒氏(補之)書說
佚
浙江通志鄒補之字公袞開化人受業朱子及東萊
之門淳熙初舉進士判江寧府
經義考卷八十二
