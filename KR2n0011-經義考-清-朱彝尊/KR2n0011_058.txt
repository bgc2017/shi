經義考卷五十八
翰林院檢討朱彝尊撰
易(五千七)
朱氏(載堉)先天圖正誤
一卷
未見
朱氏(謀㙔)易象通
八卷
存
李維楨序曰昔者孔子晚而學易而為之十翼其指
曰易者象也象也者像也由周迄漢治易者率先明
象迨晉王弼尚名理而宋邢恕輩因之至欲棄卦畫
不用程氏傳專言理義邵氏說盡主象數矣然而識
者多有遺議李鼎祚謂鄭康成參天象王輔嗣釋人
事馮當可謂王與人事疎程與天道遠天人寧可偏
廢耶陳瑩中舉邵說似劉器之劉不其然朱子亦以
必見意象方可說理而與劉君房滕珙言本義有模
印之戒其定論如此人情畫狗馬難而鬼魅易是以
為象數之學者卒不勝而自舉子業出易象益置不
講矣友人朱鬱儀讀易而嘆曰說易者莫如孔子孔
子曰八卦成列象在其中此象之始也書契興而結
繩遠後聖廣為之象以開物象有數故曰極其數遂
定天下之象象有辭故曰彖者言乎其象聖人設卦
觀象係辭焉吉凶者失得之象也悔吝者憂虞之象
也變化者進退之象也剛柔者晝夜之象也易之為
書安往而非象書不盡言言不盡意立象所以盡意
象之不明意言何有乃為易象通八卷近取身遠取
物揆人事以合天道使讀者占者犂然各當於心而
始信夫聖人吉凶與民同患之理彼訓詁支離與索
之窈冥昏默者皆非孔子指也易無方而象有方象
有定體而無定用陽一君而二民為君子隂二君而
一民為小人三畫之象八卦小成之體也二與四三
與五同功而異位重爻之象六位之體也因而重之
不可勝象矣八卦之象既已為天地風雷山水火澤
矣而說卦更廣之見天下之賾而擬諸形容象其物
宜因而廣之象不可勝用矣鬱儀之名象曰通有以
也見乃謂之象往來不窮謂之通化而裁之存乎變
推而行之存乎通變則通通則久要之範圍於孔子
孔子之指不明天下始遺象而言易遺象而言易則
徇象而言易者階之過也有徇象而後有遺象不遺
象而後象通興焉通也者懲於徇與遺之弊者也不
曰得心而忘象乎惟通而後能得惟得而後能忘惟
忘而通之能事畢矣亦孔子之指也
曹學佺序曰古注易不下數百家罕有以繫辭說易
者說易而不本之繫辭如挈衣而不得其領者也繫
辭不云乎君子所居而安者易之序也所樂而玩者
爻之詞也易卦爻皆序也卦爻詞皆象也樂斯玩玩
斯無窮矣豫章友人鬱儀氏作周易象通一書其道
主變其說順乎本文而不為穿鑿大要本之繫辭者
也
陳氏(第)伏羲圖贊
二卷
存
焦竑序曰易始庖犧有畫而無文世所傳先天圖是
已迨夏殷周三易遞興要不出圖之範則顧夏殷以
象數為宗無言說可尋周易則文王周孔推明圖之
旨趣詳哉其言之也乃昩者至㳂流忘源日遠於圖
而不知甚者取圜圖而矩之析之為八為六十四棼
棼紜紜而古人渾然天成之妙不可復覩矣孔子曰
易有太極是生兩儀兩儀生四象四象生八卦夫易
一太極也太極亦環中也而兩儀四象八卦靡不備
焉其摹為羲圖奚啻指掌周子太極圖適得此意但
變兩儀為隂陽四象為五行為稍異耳而於八卦顧
略而不言何與豈其引而不發以待人之自寤與周
子之圖本為易設觀易通可見而語焉不詳至令學
著謂周自為圖與庖犧絶不相涉亦已謬矣陳子季
立尚友古今潛心道妙恍然如見羲皇於千載而憫
支離者之病道也乃創為此圖不必竒之耦之離且
析之而萬千五百二十之策相逼而成以為固然則
前此未有以為臆見又何其愜於人心而不可更置
之若是也觀圖贊答問反復數千言靡非抉剔真詮
解剥衆說大率規方以為圜融異而歸一拂有以取
無至於拂有取無而洗心之學至矣竊謂易自太極
而兩而四而八也聖人之吉凶與民同患不得已也
此自無而之有所謂數往者順也至於通志決疑壹
寄諸蓍龜而聖心無事焉無思無為澹然獨與神明
居則理窮性盡而命以至此自有而之無逆也故曰
易逆數也嗟乎卦寓於蓍而卦非蓍故得卦者忘蓍
數托於圖而數非圖故得圖者忘數非知道者孰識
之周子之圖得之希夷先生張忠定論公事隂陽源
流髣髴亦自可見季立特起數千載之後不繇見聞
獨契羲易殆天啓其衷以明聖人之絶學與周子之
圖未知孰為先後昔子瞻讀子由解老謂不意晚年
見此竒特余於此編亦云
第自序曰余少讀易主朱義又主程傳後又頗考馬
鄭荀王及唐宋諸儒之說大都程傳為近蓋程本之
孔子者也乾坤有文言繫傳又有鳴鶴在隂一十八
解詳哉名理之譚大矣引伸觸類卦爻可例知也余
獨疑易書之作本於庖羲氏乃其圖析六十四卦而
畫之豈惟竒耦易譌即楮筆之具若後世猶病其繁
且難也况泰古乎且隂陽流行無有間斷乃斷析著
此不足以明三極之妙矣於是以朱筆為陽黑筆為
隂兩畫即成兩儀四畫即成四象八畫即成八卦十
六畫之即成十六卦三十二畫之即成三十二卦六
十四畫之即成六十四卦儻於六十四之上各加隂
陽則為一百二十八卦而乾兑離震㢲坎艮坤之位
皆不易也儻再重之即成二百五十六卦三重之即
成五百一十二卦而其位亦皆不易余始深嘆其妙
且不敢極其數也惟以六十四卦者繪為三尺之圖
縣之座右久之坐卧行立常若圖之在目也者又久
之若見隂陽消長之數天地鬼神之機也噫自漢以
來傳易者不可勝數其言圖實鮮茲謬為之贊或有
因余言而繹夫圖庖羲氏之易庶幾復明於世矣
張雲章曰第字季立連江人初為學官弟子俞大猷
召致幕下勸以武功自見言之譚襄毅官遊擊將軍
尋棄去著書自喜焦狀元竑見之深歎服焉是書焦
為之序第亦有先後自序其為圖不用竒耦以黑白
為隂陽而兩儀四象八卦皆規方而為圓蓋其學從
禪門證入率由心得與諸儒異
鄧氏(伯羔)古易詮
二十九卷
今易詮
二十四卷
俱存
史孟麟序曰吾友鄧孺孝少治博士家言心不懌而
攻詞賦繼又少其技而歸之六經六經中尤喜易自
漢暨明自注疏傳義而外靡所不窺當於心輒書人
所未發輒附以己意其說百家理在則不畫一而求
言善則不因人而廢竭力於兹者蓋積有日月矣先
是輯今人言為今述若干卷藏於家兹乃裒古今人
言及己所論著合為一帙命曰易詮孺孝曰詮具也
擇言也言具古今擇鑒美忒蓋竊附乎述以傳經孺
孝之旨深矣哉
伯羔自序曰按說文詮擇言也古今說易何啻數百
家何啻數萬言言人人殊所貴擇善而執合異而同
矣予少為諸生攻尚書迨今五十當學易之年銓次
成帙為上下經若干卷為彖象繫辭文言說卦序卦
雜卦諸傳若干卷一遵東萊古易其外詮則以廣未
盡之旨也嗟乎醯鷄遊罋中蚍蜉撼大樹並取譏往
喆不佞為此學也者徒憎口耳
陸元輔曰鄧伯羔字孺孝常州布衣
傅氏(文兆)羲經十一翼
五卷
存
文兆自序曰圖書者數之祖也犧畫者象之祖也並
出於太古之世而諸儒獨詳言之噫夏商之禮至夫
子且無徵矣周室班爵禄至孟子且不得聞其詳矣
况上世之圖書乎吾於諸儒之詳言圖書而益知其
無考也言其所可考者故作太古易冠於首圖以蓍
筮書以龜卜若存若亡至犧畫以立象則詳具於說
卦篇中是說卦其源也出於太古之後也二篇其流
也興於中古之後也而世儒遡其流不窮其源徒遡
其流故虚而無據卒亡其源故辭多不解奈何以所
自有者而并忘之也作上古第一易以觀象為主辭
者因象而繫也變者因象而通也占者因象而斷也
但說卦之象文王二篇十用其三四其間多有不合
者於是世儒疑之疑則因置之而不講并其所可通
者而亦莫之考也作觀象篇第二其次莫若玩辭蓋
象也者有形貌無文字故象不可見以辭而見或遠
取物近取身皆所以像其象也匪辭則烏知其象之
所在故曰君子觀象亦於其辭觀之而已矣作玩辭
篇第三其次莫若觀變蓋一卦能涵萬象一卦止言
一象果爾則得此遺彼各卦均此隂陽諸卦均此爻
位果爾則執此泥彼故須通變隨時通變因時化裁
有不窮之妙焉故可以象事亦可以知來不然縱卦
辭爻辭終為有盡即之卦本卦終屬有限作觀變篇
第四其次莫若玩占蓋占者占其吉凶而已吉凶因
乎事之得失事之得失因乎象之當否故事之得也
非他也貞而已事之失也非他也不貞而已事之得
而失失而得也又非他也悔與不悔而已故總而一
之以貞悔而世儒以辭占之遇吉則吉遇凶則凶吉
凶將何所憑乎作玩占篇第五夫易孔子十翼言之
詳矣兹復又有十一翼者何曰非於十翼之外别有
增加也亦不過就十翼中闡明之而已矣雖然此亦
學易之筌蹄耳至於得心忘象得意忘言又有在於
善悟者
陸元輔曰金谿傅文兆撰曰太初易古周易玩辭篇
觀變篇觀象篇推明古易次第有上下二篇十翼十
篇闡發三聖易學力主文王作爻辭之說絶與周公
無涉而辨漢儒費直為亂易
黃虞稷曰文兆金谿人以孔子傳易為十翼而已又
翼孔子故謂之十一翼
林氏(兆恩)易外别傳
一卷
存
浦大冶序曰易外别傳者乃三教先生龍江林夫子
之所傳傳之而未嘗得其傳者也而其徒復嬰子林
翁者先生入室弟子也倡教於吳乃以先生平生所
談易旨散於論著裒集成之衍為圖說圖凡六十說
本指歸誠繼往開來之學也蓋嘗聞之吾身之天地
則具吾身之河圖洛書人惟能得吾身之河圖則便
能與太虚同其體太虚之體寂然不動太極本無極
也非命與而性在其中矣人惟能得吾身之洛書則
便能與天地同其用天地之用感而遂通無極而太
極也非性與而命在其中矣然則吾儒性命之學歸
根於易學易之道當自艮背始夫艮者止也艮其背
者止其所也艮其背而吾心止乎其所矣止其所止
自能忘乎其身也故曰不獲其身不獲其身而吾心
之神明寂照元神自復矣元神自復而真空之體見
性全乎天矣謂非真儒之能事歟先生闡易之精義
入神窮神知化正惟追宗四聖而默成參贊之至道
位育之全功也天之未喪斯文也復嬰子聞之默然
微笑拱而立曰旨哉言乎子為我識之簡端萬歷丁
已
閩書林兆恩字懋勲莆田人補諸生棄去游湖湘者
十年歸而講學謂聖人之道所以不明者二氏蠧之
也二氏之學觕者吾儒所不屑精者不出吾範圍則
莫若先之以三綱本之以四業使世無遊民民無廢
倫羣而趨聖人之教則其民莫不士農工商其道莫
不仁義嘗作書擬詣闕上之不果著書積萬言從學
者稱為三教先生
王氏(宇)周易占林
四卷
存
張雲章曰宇字永啓泉州人倣焦延夀著占林廣六
十四卦為四千九十六卦隨卦紀所用之辭自云觀
象玩占若指諸掌此書宜入占筮門
彭氏(好古)易鑰
五卷
存
好古自序曰夫易者性命之書也以性命言易易之
正也而莊言性命則人惑余之言易因卦體卦象卦
德卦才攄之為辭一卦一義一句一義一字一義各
求其當名曰正義與朱子本義列而為二以待人之
自求而其要不失性命之正顧性命可易言耶統論
其綱取坎填離盡之矣離之填一而坎之取百或取
之内或取之外或取之己或取之人或取之順或取
之逆或取之捷或取之徐未可一言述也言取則人
思不言其所以取則人茫昧而難入譬之戶然範金
冶鐵飭&KR0008;疏簧其扃固矣而非鑰以導之則不開夫
易者四聖之扃也四聖扃其戶以俟後人後之人更
無造其戶而入之者則以鑰之亡耳余著易正義並
著易鑰啓四聖枕中之鑰於千百載之下其誰曰然
而余非無據也易不在畫不在彖不在爻而在人心
人心有真鑰悟則鑰在不悟則鑰亡余以心為易亦
以心為鑰即去四聖千百載而遥猶面受也余受之
余啓之然未敢出以授人將藏之名山聊備他日著
述之闕爾
方氏(時化)易疑
一卷
易引
九卷
周易頌
二卷
學易述談
四卷
俱存
張雲章曰時化字伯雨歙縣人官叙州府同知以野
狐禪亂經可謂無忌憚矣指要云是其高祖以來家
藏而時化為之繹易疑以下諸書皆其所自著
樊氏(煒)周易外傳
佚
郭正域志墓曰公諱煒字仲光别字崙川黃岡人以
明經除漢陽儒學訓導精於易著周易外傳數十卷
以授孫子藩藩明其說以費孟焦京之旨而微有異
同以為易有天道有地道有人道易與天地凖故能
彌綸天地之道輔嗣以後程朱蘇楊之屬泥人蔽天
故其象不明象不明故其變難周變難周故其辭無
據辭無據故不可得占也其法以卦爻象周天周天
三百六十乾策二百一十有六坤策百四十有四凡
三百六十當期之日六十四卦三百八十四爻當閏
之日閏歲之日餘二十四赤黃道相去之數盈縮遲
疾之差易之所積也先天六十四卦之序有位能按
圖而述之後天六十四卦之序無位不能測其分至
啓閉故難述耳後天八卦獨於兑言正秋乾兑兩卦
先後天皆相次隂陽之始終剛柔之分際也今正立
兑當秋分則乾坤居戌末坎離居辰中是以魁步奎
婁而履始杓㩦龍角而發春四正既齊推移靡忒然
後乾坤屯隨臨无妄革七卦之元亨利貞蠱升二卦
之元亨可得而言履謙復恒損益困井㢲九卦之藴
可得而測先甲後甲先庚後庚已日乃革之旨十年
三年八月七日三日之數左腹左股右肱之方可得
而辨大都以日星為紀以月為量并六十四卦以為
天數去四卦以為日數去八卦以為月數而損益盈
虚變化在其中矣非通周髀算經靈憲天體不能善
解其義
方氏(學漸)易蠡
十卷
未見
史孟麟表墓曰桐城方先生諱學漸字逹卿本庵其
别字學者以其學宗性善諡曰明善先生以子大鎮
貴累贈大理寺少卿
張氏(元蒙)讀易纂
五卷
未見
黃虞稷曰元蒙字叔正萬歷壬午自序
程氏(元初)周易韻叶
二卷
未見
繆泳曰新安程元初字全之精韻學撰周易韻叶二
卷又作季周書萬歷癸夘自序
楊氏(士顯)周易存言
八卷
未見
黃虞稷曰士顯字用晦奉先人萬歷二十八年自序
王氏(鑄)易解
佚
閩書鑄萬歷中晉江諸生也所解有論語易詩三書
皆六七易稿乃定
程氏(嗣光)易經發微
六卷
未見
章氏(潢)周易象義
十卷
存
潢自序曰孔子生生之語易奚自而生哉隂陽是也
一隂一陽之謂道隂陽不測之謂神象若不足以盡
之矣然易也道也神也一也不可得而見也惟神明
於衷者真見形上形下道氣渾融則知象即隂陽不
測生生不窮之易矣何為象一竒與一耦也一者竒
也陽之象也一者耦也隂之象也天垂象見吉凶聖
人象之象此者也是故盈天地間莫非隂陽之翕闢
莫非隂陽之變化伏羲俯仰遠近通神明類物情見
隂陽有竒耦之數故畫一以象陽畫一以象隂竒耦
各三畫名之曰乾坤乾陽物坤隂物象其物宜此其
槩也乾坤各三索而成六子名之曰坎艮震㢲離兑
所謂八卦成列象在其中是也又於八卦錯綜而重
之為六十四卦焉然周易則有反對次第其對者八
如乾與坤頤與大過坎與離中孚與小過其餘屯蒙
既未濟則皆相反而成也合之為三十六析之上下
經各取十八卦易之書備是矣孰非天地隂陽自然
之象乎故因象異名名以象而定因名異義義以象
而顯也蓋易雖無文辭而六十四卦卦象各殊三百
八十四爻爻象各别郁郁乎天下之至文矣文王總
一卦而繫之彖周公分六爻而繫之辭孔子彖傳所
以釋彖辭也象傳所以釋爻辭也繫辭文言說卦諸
篇所以統論卦爻之旨也可見伏羲六十四卦之畫
畫以象也文周孔子之辭辭以象也象雖至隐至賾
至雜至動其變化不齊而元亨利貞吉凶悔吝厲无
咎占亦不一要亦因其象之變而異其占耳故曰易
者象也象也者像也又曰聖人設卦觀象繫辭焉而
明吉凶信乎三百八十四爻莫非一竒一耦之變化
而耦又竒之變也聖人懼其義有難明間又取諸物
以象之其所為類物情象物宜亦皆卦畫原有此象
非聖人故為此以發其義也是故文王於各卦舉牝
馬牝牛豚魚飛鳥之類以見其例周公於各爻舉六
龍飛躍履霜堅冰之類以極其賾孔子又於文周辭
外設天行健地勢坤之類以廣其義且曰吉凶者失
得之象也悔吝者憂虞之象也變化者進退之象也
剛柔者晝夜之象也雖辭之吉凶悔吝亦孰非象乎
其設象繫辭或不同孰非發明伏羲所畫之卦辭乎
然則由孔子之彖傳象傳以求文周由文周之卦辭
爻辭以求伏羲而易象其庶幾矣噫非求之羲文周
孔也吾心固有未畫之象無言之辭即所謂易與道
與神之謂也以此洗心密藏得其所謂生生不測焉
則居觀動變無一非變無往非占而天地之法象無
一非教吾亦無往非法天之學矣
張雲章曰潢字本清南昌人嘗主白鹿書院學者稱
斗津先生以薦授順天府儒學訓導其書亦主言象
視熊南沙來瞿唐立說較近理
劉氏(子立)易經新義
未見
李延昰曰子立字以中高安人與鄒東谷鄧潛谷論
學里人稱曰劉夫子以歲貢廷試卒於京
張氏(從徵)易粃補註
未見
錢德震曰華亭諸生
經義考卷五十八
