經義考卷二百一
翰林院檢討朱彝尊撰
春秋(三十四)
吕氏(柟)春秋說志
五卷
存
江氏(曉)春秋補傳
五卷
未見
杭州府志曉仁和人正德戊辰進士歷官工部右侍
郎贈尚書
鍾氏(芳)春秋集要
二卷
未見
胡氏(纘宗)春秋本義
十二卷
未見
王氏(崇慶)春秋斷義
一卷
存
崇慶自序曰昔者吾聞諸夫子曰吾行在孝經志在
春秋而孟子推廣仲尼則又曰其事則齊桓晉文其
文則史其義則㐀竊取之吾是以知春秋聖人之心
經也因史而寓吾義焉爾也然而聖人之義存乎取
舍聖人之取舍存乎是非是故是非之來無恒而後
吾之取舍應焉而何嘗有心於其閒也如此則聖人
可窺後人之鑿可惡也矣今夫人倫莫大乎君臣父
子夫婦長幼朋友始終莫大乎冠昏喪祭弔&KR0608;殯葬
交際莫大乎朝覲會同盟誓聘問内外莫大乎中國
四裔潤色戡定莫大乎禮樂征伐省咎反躬莫大乎
時之災祥民之向背巡行莫大乎省方田狩然而莫
不有先王之法在焉夫法天之理也人之紀也不可
亂也理悖而紀亂人之心滅矣吾乃今然後知仲尼
之悲周也夫悲周因之於魯探其原也是故言魯所
以正列國也舉列國所以例魯也又從而參之周所
以互見也爲無窮防也仲尼取舍之義微矣然而經
者綱也史之文也有筆削焉傳者目也列國之事也
聖人取舍之心行乎其中矣而謂字字而襃字字而
貶豈所以論聖人也哉故善觀春秋者必以傳善觀
傳者必以理必自平心易氣始平心易氣者必自無
欲始仲尼復起必從吾言矣作春秋斷義嘉靖戊戌
楊氏(慎)春秋地名考
一卷
未見
余氏(本)春秋傳疑
一卷
未見
王氏(道)春秋億
四卷
未見
霍氏(韜)春秋解
未見
馬氏(理)春秋備義
未見
鄭氏(佐)春秋傳義
未見
黃虞稷曰佐字時夫正德甲戌進士福建右參議
舒氏(芬)春秋疑義
未見
姜氏(綱)春秋曲言
十卷
存
黃虞稷曰綱字幼章金華人正德丁丑進士工部郎
中
王氏(漸逵)春秋集傳
未見
漸逵自序曰春秋者大聖人所作之經為天下古今
禮義不易之公案也而論春秋者乃有千載不決之
疑二焉曰凡例也周正也凡例見於三傳漢唐宋之
儒者皆從而附會之雖以胡氏猶不免焉惟朱子始
破其說以爲非聖人之意而猶未明言以闢之也近
得甘泉湛氏作春秋正傳乃深斥之然後凡例之說
始弗信於天下周正亦起於左氏而漢唐宋之儒亦
從而附會之雖以朱子猶不免焉惟唐子西僅及之
而亦未得其詳也近得周文安作辨疑集始析而正
之而三正之說猶或遺焉予謂三正之說古無是制
亦無是言也求之詩書考之周禮皆曰班朔事於諸
侯自此始耳非謂改元也自是而改時改月之言漸
興而天地陰陽之道乖矣故予斷以周王無建子之
制夏歷爲百王之書而春秋無冠月之訓自以謂足
以破千載不決之疑不知博古君子以爲何如也雖
然得聖人之意而出於凡例時月之閒猶相千里之
馬而出於牝牡驪黃之外此又讀春秋者之所宜知
也予既爲春秋古經義以其辭簡奥恐讀者晦焉暇
日徧觀諸儒之論亦有精確得聖人之意者裒爲集
傳俾學者一開卷而知之無事乎揣測牽強之勞庶
幾明白簡易而聖人正大之情見矣
林氏(希元)春秋質疑
未見
季氏(本)春秋私考
三十六卷
存
唐順之序曰春秋之難明也其孰從而求之曰求之
聖人之心聖人之心又孰從而求之曰求之愚夫愚
婦之心或曰然則游夏何以不能贊也曰高與赤者
世傳以爲游夏之徒也師說固宜有在焉者其猶未
免於說之過詳與其諸家之紛紛者又可知矣可謂
蔽於聖經而不以愚夫愚婦之心求春秋者也余爲
是說久矣儒者皆牽於舊聞迂焉而莫余信也閒以
語彭山季君君欣然是之於是出其所著春秋私考
示余則公穀之義例左氏之事實諸家紛紛之說一
切摧破而獨身處其地以推見當時事情而定其是
非雖其千載之上不可億知然以斯人直道而行之
心準之要無甚遠者余是以益自信余之說有合於
君也君嘗師陽明王先生聞致知之說爲能信斯人
直道之心與聖人無毁譽之心同其春秋大旨亦多
本之師說故其所見直截如此至於地理古今之沿
革姓名氏族之流派星歷之數度禘郊嘗社禮樂兵
賦之纖悉古今之所聚訟皆辨析毫釐務極核實昔
人所稱經師莫之及也
私考駁正近代之經學鑿空杜撰紕繆不經未有甚
於季本者也本著春秋私考於惠公仲子則曰隱公
之母盜殺鄭三卿則曰戍虎牢之諸侯使刺客殺之
此何異於中風病鬼而世儒猶傳道之不亦悲乎傳
春秋者三家杜預出而左氏幾孤行於世自韓愈之
稱盧仝以爲春秋三傳束高閣獨抱遺經究終始世
遠言湮譌以承譌而季氏之徒出焉孟子曰始作俑
者其無後乎太和添丁之禍其殆高閣三傳之報與
季於詩經三禮皆有書其鄙倍略同有志於經學者
見即當焚棄之勿令繆種流傳貽禍後生也
周氏(臣)春秋心傳
佚
陸氏(釴)春秋輯略
未見
黃虞稷曰鄞縣人正德辛巳第二人及第
黃氏(佐)續春秋明經
十二卷
未見
湯氏(虺)春秋易簡發明
二十卷
未見
黃虞稷曰潼川州人正德十四年進士除溧陽知縣
父没廬墓次遂不仕
梅氏(鷟)春秋指要(一曰讀經律)
一卷
存
胡氏(居仁)春秋通解
未見
袁氏(祥)春秋或問(一作疑問)
四卷
未見
子仁狀曰吾父諱祥字文瑞怡杏其别號也以大父
菊泉所著春秋傳有獨得其奥而人不易明者因著
春秋疑問四卷以發其微旨
李氏(舜臣)春秋左傳考例
未見
舜臣自序曰孔子作春秋至矣而何說者索其言于
例乎蓋方之於天苟求其故寸短則尺長此善則彼
惡春秋所以有例爾然又有非左氏所及至杜氏而
始見者亦通曰例能不失其指不必親出之左氏可
矣
左氏讀
未見
舜臣自序曰孟子曰詩亡然後春秋作詩亡者雅亡
也若風自弼以下作者尚多隱公以來風實未亡爾
吾往讀詩因考之左傳遂讀左氏傳四歲而畢所得
凡若干條
穀梁三例
未見
舜臣自序曰三例者時月日也穀梁與公羊氏說春
秋皆以時月日起例然譬之組織穀梁氏爲益精爾
夫日詳于月月詳于時今考之經其或日者果非無
以是故或例時而月或例月而日毫髮之察非穀梁
氏其孰能與於此乎
豐氏(坊)春秋世學
三十八卷
未見
黃氏(乾行)春秋日錄
未見
徐氏(獻忠)春秋稽傳錄
未見
獻忠自序曰庚申冬予自吳興抵還浦南村舍計浹
月無自遣也假籍於叔皮氏得春秋諸傳往予見其
精義讀之三四過至是再卒業始見其說有所未安
者數條又左氏微瑣不入傳者弗櫽括則弗著遂以
臆說輔論之名稽傳錄夫傳春秋其大者三家至胡
氏始折其衷故胡氏傳獨立於學官博士弟子無不
諷誦焉至科士帖括則有陳同父屬辭發其義甚備
然則又何待予言也然師友相問辨雖仲尼睿聖不
能無待於游夏之徒至於傳義雜出左氏綜其迹公
穀申其辭後來諸所撰論亦甚廣公穀自以輔左氏
所不及旨意盡矣胡氏折衷其說亦多所罷黜然則
春秋之義辭簡而意深其有窮盡耶敢以是說併質
之何子
陳氏(深)春秋然疑
未見
唐氏(樞)春秋讀意
一卷
存
潘季馴跋曰春秋讀意者何一菴唐夫子讀春秋而
得其意也孔子曰吾志在春秋孔子之志遏人欲存
天理教天下興起其久汨之良心觸動其暫萌之天
覺由此而察識之由此而擴充之則欲可遏理可存
矣或者不察乃曰春秋意在襃貶夫竊襃貶之權以
賞罰天下是僭也正孔子所謂罪我者其惟春秋也
此春秋讀意所由作也知其意則會盟征伐之迹創
霸紹霸之由託始絶筆之故皆可指掌而得之矣馴
於是經童而習之白首而未得其旨聵聵然者逾三
十年讀此重有省焉若濯熱之清風蘇蟄之迅霆也
隆慶庚午
陸氏(粲)左傳附注
五卷
存
春秋左氏鐫
二卷
未見
粲自序曰太史遷言仲尼成春秋魯君子左邱明受
之爲著傳余以爲非也左氏之文閎麗鉅衍爲百代
取則然其指意所存乃往往卑賤不中於道或爲竒
言怪說頗騖乎末流矣蓋戰國之初有私淑於七十
子之徒者不得與仲尼並時又其書遭秦伏隱及漢
世晚立於學官自劉歆始定其章句吾疑歆輩以意
附益之者多也作左氏春秋鐫以曉初學者令觀擇
焉
春秋胡傳辨疑
四卷
未見
粲自序曰昔仲尼作春秋旨微而顯至胡氏說經庶
幾得之惜其或失之過求辭不厭繁委而聖人之意
愈晦矣余嘗欲著之論辨而未能也今謫居多暇復
披誦其傳遇有疑處輒書焉久而成帙以示從遊之
士多有駭而問者余語之曰吾爲此非敢異於胡氏
也實不敢異於孔子耳雖然余敢遽以爲是哉當質
諸深於春秋者儻取二三策乎否則無惑乎諸君病
吾言也嘉靖辛夘春二月朔日
馮氏(良亨)春秋解
未見
台州府志馮良亨字子通臨海人嘉靖戊子舉人慶
遠府同知
施氏(仁)左粹類纂
十二卷
存
黃省曾序略曰近世好左氏者若吳郡守溪王公無
錫二泉邵公河南空同李公皆游涉二傳樂而忘疲
予友施宏濟博古敦行潛心下帷以春秋舉乃析别
二傳之文自制命至於夢卜定爲十有五目以轄萃
其言凡十二卷命曰類纂於其隱而難通者務酌諸
家而曲暢其義使學者不勞披觀可以因類而求沿
文以討若八音殊奏聽之者易入而領也其心可謂
勤矣
陸元輔曰施仁字宏濟長洲人嘉靖戊子舉人
廖氏(暹)春秋測
未見
瑞州府志廖暹字曰佳高安人嘉靖戊子舉人除知
武康縣調詔安歸與鄒東郭講學著春秋四書測
經義考卷二百一
