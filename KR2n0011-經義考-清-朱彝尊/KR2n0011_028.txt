經義考卷二十八
翰林院檢討朱彝尊撰
易(二十七)
張氏(栻)易說
十一卷
未見
陳振孫曰侍講廣漢張栻敬夫魏忠獻公浚之長子
當孝宗朝以任子不賜第入西掖者韓元吉劉孝韙
其入經筵則栻也
董真卿曰栻字敬夫南軒先生廣漢人諡宣公易說
十一卷乾坤闕學出五峯胡氏以周程爲宗
程氏(迥)易章句
宋志十卷
佚
周易外編
宋志一卷
存
古易考
宋志一卷
未見
古易占法
宋志一卷
存
迥自序占法曰迥嘗聞邵康節以易數示吾家伯淳
伯淳曰此加一倍法也其說不詳見於世今本之繫
辭說卦發明倍法用逆數以尚占知来以補先儒之
闕庶幾象數之學可與士夫共之不爲讖緯瞽史所
惑於聖人之經不爲無助也昔陸績讀宋忠太玄曰
太玄大義在揲蓍而仲子失其指歸雖得文間義說
大體乖矣迥亦以是論易
宋藝文志序孝宗時程迥作易考十二篇别爲章句
不與經相亂
陳振孫曰程迥可久撰其論占法雜記占事尤詳迥
嘗從喻樗子才學登科仕至邑宰及與前軰名公交
遊多所見聞故其論頗有源流根據古易考十二篇
闕序卦傳
胡一桂曰康節百源易實古易也沙随盖本諸此而
篇第與二吕氏合只以文言在繫辭之前為不同耳
董真卿曰迥字可久號沙随睢陽人登隆興元年第
嘗爲德興丞以女妻董煟卒老女家今墓在焉外曾
孫夀民謀表章之初祠邑庠朱文公爲書沙随先生
之祠六字文公嘗稱迥爲愷悌博雅君子作古易考
曰上篇曰下篇曰彖上曰彖下曰象上曰象下曰文
言曰繫辭上曰繫辭下曰說卦曰序卦曰雜卦凡十
有二篇與康節百源易次序同易書之外有春秋顯
微例目
吳澂曰沙随先生經業精深朱子多取其說於朱為
丈人行故朱子以師禮事之
浙江通志程迥寧陵人靖康之亂徙居餘姚嘗受經
學於嘉興聞人茂德嚴陵喻樗
趙氏(彦肅)復齋易說
六卷
存
復齋先生行實曰先生名彦肅字子欽第進士掌寧
國軍書記調秀州推官移丞華亭攝縣於是孝宗皇
帝執三年喪既御練冠矣宰臣周必大奏先帝上賓
羣臣未有行方喪如古者宗室彦肅聞其自始聞喪
溢粥疏食以至於今孝宗歎曰宗室中有若人乎顧
謂皇太子識之差監權貨務都茶場以内艱歸朱文
公入侍經幃以告趙忠定公以寧海軍節度推官起
之而先生已病矣慶元二年卒先生有廣雜學辨士
冠禮昏禮饋食圖為文公所稱其論易微與文公不
同然傾嚮屬望愈益切至其沒也文公哭之慟曰趙
丈爲人今豈易得先生嘗曰先聖作易有畫而已後
聖繫之一言一字皆自畫中来譬如畫師傳神非畫
烟雲草木比也故先生說易不離象數而義理具足
焉
朱子曰趙子欽易說爲說太精取義太密或傷簡易
之趣
喻仲可跋曰易說六卷復齋趙先生所述也是書觀
象玩爻無一字外来研精覃思無一辭苟發出自胸
臆無一句襲蹈前人者蓋先生篤志於道壯歲有覺
盡棄舊俗惟易是究其探賾鈎深簡嚴精切自他人
數千百言不能該者纔約之以數語書雖不多一生
精力實於此乎在疾且革仲可入省先生力疾起曰
余病中見處甚有進始知平時之言無一句用得亦
無一句用不得嗚呼先生所造固不滯在語言文字
間矣卒後二十有六年郡太守莆陽許公取是書刊
焉命仲可識其後因識其啓手足之語以諗觀者
許興裔䟦曰余聞復齋先生趙公之賢久矣假守嚴
陵既逾年公之門人喻仲可始擕其所著易說六卷
見過余肅觀之其體察也精其推研也審其措辭不
苟其析理不浮蓋深窺乎爻象之變而洞達乎隂陽
之情者也嗚呼如公之賢而無後余懼其久而或冺
因屬喻君校勘刊置公之祠堂與志學者共之併以
公之行實大槩刊附於後俾来者有攷焉
項氏(安世)周易玩辭
宋志十六卷
存
安世自序曰大傳曰君子居則觀其象而玩其辭動
則觀其變而玩其占讀易之法盡於此矣易之道四
其實則二象與辭是也變則象之進退也占則辭之
吉凶也不識其象何以知其變不通其辭何以决其
占然而聖人因象以措辭後學因辭而測變則今之
讀易所當反覆紬繹精思而深味者莫辭若也於是
作周易玩辭慶元四年歲次戊午秋九月又自述
曰嘉泰二年壬戌之秋重修周易玩辭十六卷章句
粗定因自歎曰安世之所學蓋伊川程子之書也程
子生平所著獨易傳爲全書安世受而讀之三十年
矣今以其所得於易傳者述爲此書而其文無與易
傳合者合則無用述此書矣世之友朋以易傳之理
觀我書本末條貫無一不本於易傳者以易傳之文
觀我書則未免有使西河之民疑汝於夫子之怒知
我者此書也罪我者此書也
舘閣續錄項安世字平甫江陵人淳熙二年同進士
出身紹興五年除校書郎慶元元年添差通判池州
陳振孫曰安世當慶元中得罪時宰謫居江陵杜門
潜心不出諸書皆有論說而易為全書其自序以爲
讀程易三十年此書無一字與之合合則無用乎此
書矣世之君子以易傳之理觀我書則本末條貫無
一不本於程氏者以易傳之文觀我書則恐有西河
疑女之誚大抵程氏一於言理盡略象數而此書未
嘗偏廢程氏於小象頗欠發眀而此書爻象尤貫通
蓋亦徧考諸家斷以已意精而博矣
樂章後序曰易說以玩辭名蓋識其居閒所作也繫
辭曰君子居則觀其象而玩其辭平庵項公昔忤權
臣擯斥十年杜門却掃足迹不涉戸限耽思經史專
意著述成書數篇此其一焉逮兵端既開邊事告急
公被命而起獨當一面外禦憑陵内固根本成就卓
然皆是書之力也則知公動而玩占措諸事業應變
不窮蓋動静不失其時者矣豈直曰玩其辭而已哉
嘉定辛未歲閏二月
馬端臨序曰易有聖人之道四變與象居其二焉自
義理之學大明而變象之說幾晦先儒欲究其弊則
曰聖人當時自可别作一書明言義理以詔来世何
用假託卦爻爲此艱深隠晦之辭乎愚嘗以爲變之
說不一有随時之變如彖象小象文言繫辭各自一
義是也有逐爻之變如六九七八隂陽老少是也有
逐卦之爻如剛柔往来互體飛伏是也象之說亦不
一卦畫之象隂陽竒耦三畫六斷是也有大象之象
天地風雷山澤水火是也有說卦之象乾為馬坤為
牛乾為首坤為腹之類是也至簡要者随時之變也
至支離者逐卦之變也至精微者卦畫之象也至𤨏
碎者說卦之象也必研究其簡要精微者而不拘泥
其支離瑣碎者則曰象曰變固無非精義至理之所
寄也豈有二哉平菴項公玩辭一書義理淵源伊洛
而於象變之際紬繹尤精眀暢正大無牽合附會之
癖公嘗謂必徧通五經而後歸老於是且自言窺其
門墻而未極其突奥今將盡心焉則是書必暮年所
著家有善本先公嘗熟復而手挍之方塘徐君掌教
初菴以是書鋟梓學舍俾贅語其編尾輙誦所聞大
德丁未
徐之祥序曰予幼嗜易祖程傳宗本義諸儒訓解中
取平菴項氏玩辭熟讀精思道德性命之原開物成
務之故一出於竒耦往来不窮之變曰象與占随時
取義玩辭可知先生此書不特有禆於程子七分之
傳當時往復問學朱子之門其於本義多所發眀惜
書成於本義二十年之後朱子未及見也集賢初菴
傅公以易學經世被遇殊休俾其徒黃棠創建精廬
嘉惠後學經府傳窟中獨缺此書予過梧翁先生馬
公考學得所藏本乃咸淳乙丑禮部貢院所點校敬
鋟諸梓與朋友共使家藏而人誦之予之志也大德
丁未
虞集序曰周易玩辭者江陵項公安世平甫之所著
也其言以爲大傳曰居則觀其象而玩其辭動則觀
其變而玩其占其道雖四而實則二變乃象之進退
占乃辭之吉凶聖人因象以措辭後學因辭而測象
是故學易者舍辭何以哉項公以其玩於辭而得之
者筆於書使後之學者因其言皆有以玩於前聖之
辭而得焉此項氏著書之意也嗟夫天不言生聖人
而代之言故曰聖人之精畫卦以示聖人之藴因卦
以發微卦聖人之精藴殆不可悉得而聞然卦象未
有語言自非眀智何以知之中古聖人以其憂患之
心因卦立言暢於周公究於孔子首尾具完皆所親
定所謂精與藴者後世因得以推見焉今夫生乎千
載之下而仰觀於千載之上以凡人之資而欲窺見
天與聖人之道苟得於聖人之一言即爲天之命已
矣况乎三聖人之言廣大悉備雖歴歲久遠遭時喪
亂亘千萬古而與所謂卦畫者略不可有所磨滅豈
非天乎後之立言豈有加於此者志於學者誠不可
舍此而他求已愚是以深歎項公之爲知言漢晉以
来治易之師其言猶有可見而於四聖人之意未知
其何如也及乎邵子周子之生易道蓋中興焉邵子
以先天心學著為成書不必麗乎經傳而極天地之
妙通萬物之情三聖人以降未之或先而學者鮮㦯
知之周子之圖亦不必求同於易象而理則不二所
謂通書者皆所以通乎易者也因卦以立辭者如乾
損益家人睽復无妄蒙艮之說僅見如大畜等卦當
時已不得聞獨賴河南程子親得其宗以其成德之
能事附於三聖人之書而言之非直傳註而已也自
其學而推之以極其至則天人之際豈有間哉蓋嘗
聞之能盡其性者則能盡人之性能盡人之性則能
盡物之性故曰知其性則知天矣苟知天矣則天地
之故鬼神之迹事物之雜豈待於考索推測而後通
之故程子有言不盡意者誠有望於後世學者自有
得於聖人也朱子發明象占本義多約程子之言而
精之云爾故學易之士於是得其端緒而不差焉項
公實與朱子同時當時則又有江西陸先生者各以
其學為教又有聰眀文學過人之士興於永嘉項公
嘗從而問辨咨决焉其遺文猶有可徵者朱項往来
之書至六七而不止其要旨直以程子涵養須用敬
進學則在致知之說以告之於是項公之學上不過
於高虚下不䧟於功利而所趨所達端有定向然後
研精覃思作為此書外有以采擇諸家之博聞内有
以及乎象數之通變竒而不鑿深而不迷詳而無餘
約而無闕庶幾精微之道焉其書既成而朱子歿矣
自叙其學皆出於程子而其言則不必皆同也是可
以見其講明之指歸矣近時學易君子多有取於其
說豈徒然哉然而爲是學者自非深求於程朱之說
而有所憤悱於缺塞則亦不足以知項氏之功也集
至壮歲至好此書每取其說以與朋友講習今淮西
廉訪僉事韓君克莊好古博雅學道愛人嘗以禮樂
貢於有司而不及奏有旨俾居成均勤苦數載有人
所不能堪者逮文宗皇帝臨御日開延閣以待天下
之士乃特召見得與論思之次一時謂之得人持節
淮壖至於江上取是書於箧俾齊安郡學刻而廣之
蓋歎乎學者之不多見是書也不鄙謂集退老林下
庶乎困學之不敢忘俾叙其說焉嗚呼内聖外王之
學不明於後世而爲治者以其知力之所及而行之
不無其效至若與天地同流者則何有哉昔邵子有
言曰學於里人而盡里人之情學於鄉人而盡鄉人
之情學於國人而盡國人之情學於古人而盡古人
之情學於天地而盡天地之情如此則可以玩辭觀
象而得之世有斯人哉
董真卿曰安世號平菴著周易玩辭十六卷又有項
氏家說十卷其第一卷說易餘及諸經史
趙氏(善譽)易說
宋志二卷
佚
宋史善譽字静之太宗之後乾道五年試禮部第一
累遷大理丞潼川路提刑轉運判官
樓鑰誌墓曰善譽所著易說晦菴朱先生一見欣賞
以爲擴先儒之未眀頥正郭先生序之謂貫三才之
理於其中一諸儒之說於其外
陳振孫曰善譽為潼川漕進易說每卦爲論一篇
馮椅曰趙自謂一意孔子之易本畫卦命名之意參
稽卦爻彖象之辭以貫通六爻之義而爲之說
胡一桂曰宋朝宗室前此未有推明易學者蓋自善
譽始
李氏(吕)周易義說
佚
閩書李吕字濱老光澤人幼從學於從父郁晚見朱
文公於廬阜遂爲講學之友吕學甚富尤深於易每
言易在識時權之以義苟非真知義之所在而喜言
變反害於易矣
石氏(&KR1488;)周易解
佚
朱子作墓誌曰吾友石君子重居天台臨海縣擢進
士選授福建路安撫司幹辦公事差監登聞檢院除
將作監主簿尋改太常請奉祠知南康軍事所集周
易大學中庸數十卷
丘氏(義)易說
佚
姓譜義字通濟又字子野建陽人隠居不仕與朱熹
友善熹書芹溪小隠扁其堂楣作詩序贈之
邵氏(囦)讀易管見
佚
金華志邵囦字萬宗蘭谿人淳熙八年進士授郴州
教授改潭州朱子薦其學行晚由楚州倅奉祠家居
名其堂曰今是所著有曲禮王制樂記大學中庸觧
五篇及讀易管見等書
吳師道曰吾鄉先軰宋南渡後如邵公囦應公鏞深
究經學邵於易禮記應於易書禮皆有論著成書邵
即朱子集中所稱長沙博士以張宣公三家禮範及
釋奠儀式刻之學官者也
經義考卷二十八
