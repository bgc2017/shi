經義考卷八十九
翰林院檢討朱彛尊撰
書(十八)
鄭公(曉)尚書考
二卷
闕
徐文貞公志墓曰公諱曉字窒甫别號淡泉海鹽人
嘉靖壬午舉浙江鄉試第一明年中會試授兵部職
方主事以議大禮杖闕下起考功郎中嚴世蕃以治
中求為尚寳丞公謂非故事不聽貶和州判入為太
僕丞遷為考功郎中又遷南尚寳卿歷南太僕少卿
鴻臚光禄太常卿遷刑部右侍郎改兵部出撫鳳陽
選民兵集鹽場壯勇禦倭於通泰襲之於如臯擊之
於海門搗之於吕泗圍之於狼山斬首九百餘級入
為吏部左侍郎尋遷南京吏部尚書世宗以公知兵
留為右都御史協理戎政改刑部尚書分宜譖公自
專落公職及公卒分宜得罪去世宗詔復公職今皇
帝嗣綂賜祭葬贈太子少保諡端簡
按書考一冊彛尊得之公家失其上卷中多
辨證古文之非盖公自撰也
林氏(雲同)尚書正宗
未見
盛子鄴曰林雲同號退齋莆田人嘉靖癸未進士改
庶吉士累官南京刑部尚書贈太子少保諡端簡
葉氏(良珮)讀書記
未見
豐氏(坊)古書世學
六卷
存
顧炎武曰五經得於秦火之餘其中固不能無錯誤
學者不幸而生乎二千餘載之後信而闕疑乃其分
也近世之說經者莫病乎好異以其說之異於人而
不足以取信於是舍本經之訓詁而求之諸子百家
之書猶未足也則舍近代之文而求之遠古又不足
則舍中國之文而求之四海之外如豐熙之古書世
本尤可怪焉鄞人言出其子坊偽撰曰箕子朝鮮本
者箕子封於朝鮮傳書古文自帝典至微子止後附
洪範一篇曰徐市倭國本者徐市為秦博士因李斯
坑殺儒生託言入海求仙盡載古書至島上立倭國
即今日本是也二國所譯書其曾大父河南布政使
慶錄得之以藏於家按宋歐陽永叔日本刀歌徐福
行時書未焚逸書百篇今尚存蓋昔時已有是說而
葉少蘊固已疑之夫詩人寄興之詞豈必眞有其事
哉日本之職貢於唐久矣自唐及宋歷代求書之詔
不能得而二千載之後慶乃得之其得之又不以獻
之朝廷而藏之家何也至曰箕子傳書古文自帝典
至微子則不應别無一篇逸書而一一盡同於伏生
孔安國之所傳其曰後附洪範一篇者蓋徒見左氏
傳三引洪範皆謂之商書而不知王者周人之稱十
有三者周史之記不得謂商人之書也禹貢以道山
道水移於九州之前此不知古人先經後緯之義也
五子之歌為人上者奈何不敬以其不叶而改之曰
可不敬乎謂本之鴻都石經據正義言蔡邕所書石
經尚書止今文三十四篇無五子之歌熙又何以不
考而妄言之也夫天子失官學在四夷使果有殘編
斷簡可以裨經文而助聖道固君子之所求之而惟
恐不得者也若乃無益於經而徒為異以惑人則其
於學也亦謂之異端而已愚因歎夫昔之君子遵守
經文雖章句先後之間猶不敢輙改故元行冲奉明
皇之旨用魏徵所著類禮撰為疏義成書上進而為
張說所駮謂章句隔絶有乖舊本竟不得立於學官
夫禮記二戴所錄非夫子所刪况其篇目之次元無
深義而魏徵所著則又本之孫炎以累代名儒之作
申之以詔旨而不能奪經生之所守蓋唐人之於經
傳其嚴也如此故啖助之於春秋卓越三家多有獨
得而史氏猶譏其一本所承自用名學謂後生詭辨
為助所階乃近代之人其於讀經鹵莽滅裂不及昔
人遠甚又無先儒為之據依而師心妄作刊傳記未
已也進而議聖經矣更章句未已也進而改文字矣
此陸游所致慨於宋人而今且彌甚徐防有言今不
依章句妄生穿鑿以遵師為非義意說為得理輕侮
道術寖以成俗嗚呼此學者所宜深戒若豐坊之徒
又不足論也
陸元輔曰古書云者以今文古文石經列於前而後
以楷書釋之且采朝鮮倭國二本以合於古本故曰
古書也世學云者豐氏自宋迄明四世學古書稷為
正音慶為續音熙為集說道生為考補故曰世學也
續音中多異聞新說其序云正綂六年慶官京師朝
鮮使臣媯文卿日本使臣徐睿入貢因召與語二人
皆讀書能文辭議論六經亹亹出人意表因以尚書
質之文卿曰吾先王箕子所傳起神農政典至洪範
而止睿曰吾先王徐市所傳起虞書帝典至秦誓而
止又笑官本錯誤甚多孔安國偽序皆非古經之舊
如虞書帝告紀堯舜禪授之事汩作紀四凶之過九
共紀四岳九官十二牧考績之事稾飫紀后稷種植
之法序皆不知吾國之法有傳古經一字入中國者
夷九族使臣將行摉檢再三遣兵衛之出境則六一
翁令嚴不許傳中國者不信然歟固請訂其錯誤僅
錄一典二謨禹貢盤庚泰誓武成康誥酒誥洛誥顧
命見示謹錄附先清敏公正音之下俾讀是經者尚
有考於麟角鳳毛之遺雋云又曰梁姚方興妄分堯
典舜典為二篇伏生今文孔安國古文鴻都古經魏
三體石經合為一篇止名堯典箕子朝鮮本徐市倭
國本總作帝典與子思大學合王魯齋王深寕皆以
為最是今從之考補云姚方興本齊簒主蕭(道成)之臣
偽增曰若稽古帝舜曰七字於重華之上變亂其文
分為二典於建武二年上之後事簒主蕭衍以罪見
誅箕子封於朝鮮傳書古文自政典至微子而止後
附洪範一篇徐市為秦博士因李斯坑殺儒生託言
入海求仙盡載古書至島上立倭國即今日本是也
二國所繹書經先曾祖通奉府君與楊文懿公皆嘗
錄得以藏於家觀其序說依託之迹顯然鄞人萬斯
大曰此吾鄉豐禮部廢棄於家窮愁著書而偽託者
名為世學其實一手所為五經皆有偽撰不獨古書
也吁可怪哉
黃氏(光昇)讀書愚管
未見
姓譜黃光昇字明舉晉江人嘉靖己丑進士歴刑部
尚書
黃氏(靉)書經便註
十三卷(萬卷堂目十卷)
未見
姓譜靉字天章寧晉人嘉靖己丑進士授行人選御
史以言事與楊爵等繫獄罷歸教授鄉里人稱洨濱
先生
沈氏(朝宣)書經發隠
未見
繆泳曰朝宣字三吾仁和人嘉靖辛邜舉人
錢氏(應揚)尚書說意
未見
蒋方馨曰後楓錢氏應揚餘姚人嘉靖壬辰進士
王氏(問)書經日抄
未見
蘇州府志問字子裕無錫人嘉靖壬辰進士歸里六
年然後殿試除戶部主事歴廣東按察司僉事
蒋氏(騰蛟)書傳折衷
六卷
未見
李因篤曰渭南人嘉靖乙未進士
胡氏(賓)書經全圖
一卷
未見
按賓光州人嘉靖乙未進士書載山隂祁氏
澹生堂目
馬氏(森)書傳敷言
十卷
存
姓譜森字孔養福建懷安人嘉靖乙未進士歴戶部
尚書子歘曰書傳敷言先恭敏為諸生時所著也三
山故鮮習是經者嘉靖乙酉督學邵公銳拔取進士
内二十有八人改習之延莆田林公學道受業先公
師承其說鑽研敷衍浹期成帙及官大司徒明農後
方付梓行於世崇禎丙子鄰弗戒於火收拾煨燼之
餘得敷言若干版付際明藏之際明蒐補復為完書
孫際明曰先恭敏所著有四書口義春秋伸義春秋
辨疑易經說義輯禮書傳敷言奏疏地理正宗文集
若干卷惟文集版係不肖際明收藏無恙頃見書傳
數版奚忍目擊殘缺隨拮据次第編補亦以質同業
者之敦尚云爾
張雲章曰森亦守心學之說而與朱蔡有違言者觀
其疏虞廷十六字可見其書嘉靖癸亥門人張科序
之其孫際明重刊沈履祥序之
陳氏(言)書疑
未見
言自序曰經之行於世者未有若書之闕誤者也上
下五十九篇吾讀今文焉然而何詰曲也吾讀古文
焉然而何萎薾也吾衡觀於二帝三王之異代焉然
而其文何較若二體也吾兹惑焉而姑就所傳述以
考釋之則諸儒訓注何異同也合異同而會通之吾
將以蔡氏為歸焉而疑且殆者何蝟毛起也遡授受
而折衷之吾必以紫陽氏為宗焉而何書注之弗果
即所訂定者僅二典而止也吾又以質之繼紫陽而
興者若慈湖文正諸君子焉而疑義何縷縷也無已
則研精覃思而持衡其間本以家所世業日記篇額
者參伍而裁酌之其於蔡傳比而同之不為黨攛而
正之不為嫌以成紫陽之遺而暢未盡之旨命其草
曰書疑疑之者翼之也噫業蔡而疑蔡又安知後之
疑吾不尤甚於今之疑蔡也
莫氏(如忠)尚書訓詁大旨
未見
江南通志莫如忠字子良華亭人嘉靖戊戌進士歴
浙江布政使
陸氏(穏)書經便蒙詳節
未見
蒋方馨曰北川陸氏穩歸安人嘉靖甲辰進士累官
兵部侍郎
譚氏(綸)書經詳節
未見
姓譜綸字其理宜黃人嘉靖甲辰進士歴官太子少
保兵部尚書諡襄敏
吳氏(文光)尚書審是
十卷
未見
張氏(居正)書經直解
八卷
存
錢與暎序曰傳曰自天子至於庶人壹是皆以修身
為本修身之道孰要於明經哉六經之道同歸而宏
綱大要足以垂世立教又莫要於典謨訓誥誓命之
文為人君而建極馭宇不可不知書為人臣而為德
為民不可不知書為庶人而遵由道路不可不知書
自漢興立在學官諸家註互相同異至紫陽朱先生
獨授蔡氏為傳高皇帝制科取士詔遵其說著為功
令自是師弟講明篇章益衍今上冲年嗣位江陵公
倡率儒術輯為一編既資日講且備睿覽融古人之
傳記質近日之異同存是去非削繁增簡詞富而備
義弘而雅萬歷丙戌不佞偕計得之京邸歸授家庭
兒周刊行傳之通都大邑刊成暎不佞略序其端如
此萬歷十八年庚寅秋九月
湖廣通志居正字時大江陵人嘉靖丁未進士改庶
吉士由編修歴宫坊掌院隆慶初以禮部侍郎召入
内閣官至太師左柱國吏部尚書中極殿大學士卒
諡文忠追論削籍崇禎中有詔追復
王氏(樵)尚書日記
十六卷
存
樵自序曰傳尚書者非一家至蔡先生集傳宗本程
朱義始益精而學者罕窮其歸趣何也經文簡要事
理兼陳非不該不徧之學輙能通貫孟子曰誦其詩
讀其書不知其人可乎是以論其世也蓋以詩書所
載皆其人之實讀其書如身在其時論其世如事在
於已則我之心即古人之心古人之心即我之心然
後所謂知其人者可得而幾也吁豈易言哉今去聖
人之世雖遠而其心固在故居千載之下可仰而求
有不求未有求而無得者也子未有得而不敢不求
者也敬授横渠張子劄記之法但以自驗所進日久
成帙遂編次之初不敢以傳之人人然此學人之所
共有願觀者則出之倘讀而頗亦有契焉者乎則以
是為適國之舟車送者自崕而反奚不可者
李維禎序曰書有古文今文而今之解書者又有古
義時義明高皇帝嘗御注洪範命學士劉三吾等為
書傳會選其後有直指輯注會通纂義疏意書繹數
十家是為古義而經生科舉之文不盡用自書經大
全布在學官獨重蔡氏注經生習之其主蔡氏而為
之說者坊肆所盛行亦數家皆便科舉之文是為時
義惟金壇王中丞公日記裒錄百家訓詁於經旨多
所發明而亦可用於科舉之文其中若精一協一建
中建極禹箕衍疇之法湯尹談理之宗召誥周官之
義微箕抱噐受封周公居東致辟之辨本原學術窮
究性命昭揭倫常破除誣罔有功於經不小也
張萱曰萬歷間金壇王樵著上自羲黃之紀泪於稗
官即今士大夫譚議凡有當於尚書者皆參收之凡
十六卷
張雲章曰方麓先生日記字比句櫛討論折衷或並
存衆說或定從一家必求至當之歸而於歷象璣衡
地里皆詳稽而得其依據有明一代以尚書之學著
聞者絶少而異說雜出若梅鷟之流狂悖尤甚朱蔡
之傳頼先生以不墜云
書帷别記
四卷
存
張雲章曰此亦為舉業而作萬歷甲申六月自為之
序行之
俞氏(時及)蔡傳說意
未見
蒋方馨曰濛泉俞氏時及新昌人嘉靖丁未進士
李氏(儒烈)尚書啓蒙
未見
蔣方馨曰見川李氏儒烈海鹽人嘉靖丁未進士
湯氏(日新)尚書錄
未見
蔣方馨曰練川湯氏日新秀水人嘉靖庚戌進士
吕氏(穆)書經講意
未見
蒋方馨曰字岡吕氏穆秀水人嘉靖癸丑進士
曺氏(大章)書經疎見
未見
蔣方馨曰含齋曹氏大章金壇人嘉靖癸丑進士
陳氏(鍚)尚書經傳别解
一卷
存
張雲章曰臨海陳氏所撰
吳氏(福)書傳
十卷
未見
陸氏(相儒)尚書正說
未見
蒋方馨曰雨樓陸氏相儒嘉興人嘉靖己未進士
陳氏(言)尚書講義
六卷
未見
黃虞稷曰言字宜易莆田人嘉靖己未進士廉州知
府
申氏(時行)書經講義會編
十二卷
存
時行自序曰余羈丱受尚書是時吳中大師治尚書
者少乃從書肆中求疏解訓義手自採錄積數年至
若干卷既以詞臣久次横經勸講日侍今上於帷幄
所進尚書直解雖分日更撰而余以專經刪訂為多
今内府所刊書經直解是已蓋余向所採錄第以舉
業從事多尋章摘句拘牽藝文而廣厦細㫋之上直
以闡發大旨剖析微言要在啓沃聖聰敷陳理道不
為箋疏制義所束縛其簡切明暢有不待深思強索
而昭然者獨是書藏於禁中惟閣臣講寮乃蒙宣賜
學士大夫罕獲覩焉余甥李漸卿鴻從余邸第得而
讀之因與懋嘉兩兒共加裒輯合余前所採錄共為
一編於是尚書大義論說衍釋粲然備矣
江南通志時行字汝默長洲人嘉靖壬戌状元以修
撰歴官詹翰以吏部左侍郎入直東閣官至少師吏
部尚書中極殿大學士為元輔九年而歸歸二十有
三年夀八十考終於里第
徐乾學曰長洲申文定公以舉子時所業及講筵所
進合輯成編今博士家多習其書
歸氏(有光)尚書叙錄
存
有光自序曰有光少讀尚書即疑今文古文之說後
見吳文正公叙錄忻然以為有當於心揭曼碩稱其
綱明目張如禹之治水信矣自是數訪其書未得也
己亥之歲讀書於鄧尉山中頗得深究書之文義益
信吳公所著為不刊之典因念聖人之書存者年代
久遠多為諸儒所亂其可頼以别其眞偽惟其文辭
格製之不同後之人雖悉力模擬終無以得其萬一
之似學者由其辭可以達於聖人而不惑於異說今
伏生書與孔壁所傳其辭之不同固不待於别白而
可知昔班固藝文志有尚書二十九篇古經十六卷
古經漢世之偽書别於經不以相混蓋當時儒者之
愼重如此而唐初諸臣不能深考猥以晚晉襍亂之
書定為義疏而漢魏專門之學遂以廢絶朱子蓋有
所不安而未及是正吳公實有以成之而今列於學
官者既有著令縉紳先生莫知廣石渠白虎之異義
學者蹈常習故漫不復有所尋省以數百年雜亂之
書表章於一代大儒之手而世亦莫能尊信之可嘆
也已余未見吳公書乃依倣其義釐為今文如左而
存其叙錄於前以俟他日得公書参考焉
經義考卷八十九
