經義考卷一百三十一
翰林院撿討朱彝尊撰
儀禮(二)
鄭氏玄儀禮注
隋志十七卷
存
晉書元帝踐阼周官禮記鄭氏置博士荀崧上䟽曰
儀禮一經所謂曲禮鄭玄於禮特明皆有證據宜置
鄭儀禮博士一人
阮孝緒曰古經出魯淹中其書周宗伯所掌五禮威
儀之事有六十六篇無敢傳者後博士侍其生得十
七篇鄭玄注儀禮是也餘篇皆亡
隋經籍志古經十七篇惟鄭注立於國學其餘並多
散亡又無師說
晁公武曰儀禮十七篇鄭氏注西漢諸儒得古文禮
凡五十六篇高堂生傳士禮十七篇為儀禮喪服傳
一卷子夏所為其說曰周禮為本聖人體之儀禮為
末聖人履之為本則重者在前故宗伯序五禮以吉
凶軍賓嘉為次為末則輕者在前故儀禮先冠昏後喪
祭
儀禮音
七錄二卷(釋文序錄)一(卷)
佚
王氏(肅)儀禮注
隋志十七卷
佚
儀禮音
一卷
佚
陸德明曰儀禮喪服傳朝一溢米夕一溢米鄭云二
十四兩為溢為米一升二十四分升之一射慈同王
肅劉逵袁凖孔倫葛洪皆云滿手曰溢
李氏(軌)儀禮音
七錄一卷
佚
袁氏(凖)儀禮注
唐志一卷
佚
晉書凖字孝尼以儒學知名官至給事中
王應麟曰唐藝文志袁凖孔倫陳銓蔡超宗田僧紹
之注杜預賀循王逡之崔游蔡謨趙成沈文阿諸家
之禮服皆儀禮之學也
孔氏(倫)儀禮注
唐志一卷
佚
陸德明曰倫字敬序會稽人東晉廬陵太守
陳氏(銓)儀禮注
唐志一卷
佚
陸德明曰不詳何人
蔡氏(超)儀禮注(新舊唐書俱作蔡超宗)
唐志二卷
佚
陸德明曰蔡超字希遠濟陽人宋丞相諮議參軍
田氏(儁之)儀禮注(唐志書字)
唐志二卷
佚
陸德明曰田儁之字僧紹馮翊人齊東平太守
按陸氏釋文序錄載注解傳述人於儀禮有
鄭康成注此外馬融王肅孔倫陳銓裴松之
雷次宗蔡超田儁之劉道拔周續之凡十家
云自馬融以下並注喪服考隋經籍志十家
之中惟載王肅儀禮注十七卷其餘未嘗有
全書注也舊唐書經籍志於馬融喪服紀下
云又一卷鄭玄注又一卷袁凖注又一卷陳
銓注又二卷蔡超宗注又二卷田僧紹注亦
未載諸家有全書注至新唐書藝文志始載
袁凖注儀禮一卷孔倫注一卷陳銓注一卷
蔡超宗注二卷田僧紹注二卷並不著其注
喪服則誤以喪服注為儀禮全書注也下至
鄭氏通志略既於儀禮全書注載袁凖孔倫
陳銓蔡超宗田僧紹姓名而又於喪服傳注
五家複出由是西亭王孫授經圖焦氏經籍
志皆沿其誤今未敢遽刪去仍兩載之而辨
其非是當以陸氏序錄為正也
劉氏(昌宗)儀禮音
七錄一卷
佚
陸氏釋文多引之
沈氏(重)儀禮義疏
三十五卷
佚
按沈氏儀禮義疏隋唐經籍志俱無之新唐
書藝文志有周禮禮記義疏各四十卷而無
儀禮惟北史載之
張氏(冲)儀禮傳
八十卷
佚
亡名氏儀禮義疏
隋志六卷
佚
儀禮義疏見
隋志二卷
佚
黃氏(慶)儀禮章疏
佚
李氏(孟悊)儀禮章疏
佚
賈公彦曰信都王慶者齊之盛德李孟悊者隋曰碩
儒慶則舉大略小經注疎漏猶登山遠望而近不知
悊則舉小略大經注稍周似入室近觀而遠不察二
家之疏互有脩短時之所尚李則為先
賈氏(公彦)儀禮疏
唐志五十卷(玉海云舊史四十卷今本亦作五十卷)
存
公彦自序曰竊聞道本冲虛非言無以表其疏言有
微妙非釋無能悟其理是知聖人言曲事資注釋而
成至於周禮儀禮發源是一理有終始分為二部並
是周公攝政太平之書周禮為末儀禮為本本則難
明末便易曉是以周禮注者則有多門儀禮所注後
鄭而已其為章疏有黃慶李孟悊二家之疏互有脩
短按士冠三加有緇布冠皮弁爵既冠又著玄冠見
於君有此四種之冠故記人下陳緇布冠委貌周弁
以釋經之四種經之與記都無天子冠法而李云委
貌與弁皆天子始冠之冠李之謬也喪服一篇凶禮
之要是以南北兩家章疏甚多時之所以皆資黃氏
按鄭注喪服引禮記檀弓云絰之言實也明孝子有
忠實之心故為制此服焉則絰之所作表心明矣而
黃氏妄云衰以表心絰以表首以黃氏公違鄭注黃
之謬也黃李之訓略言其一餘足見矣今以先儒失
路後宜易塗故悉鄙情聊裁此疏未敢專欲以諸家
為本擇善而從兼增已意仍取四門助教李玄植詳
論可否僉謀已定庶可施矣函丈之儒青衿之俊幸
以去瑕取玖得無譏焉
晁公武曰齊黃慶隋李孟悊各有疏義公彦刪二疏
為此書國朝嘗詔邢昺是正之
朱子曰儀禮疏說得不甚分明
衛湜曰公彦同李元植編儀禮疏儀禮自鄭注之後
僅有黃慶李孟悊二家疏義公彦等裁定為五十卷
馬廷鸞序曰余生五十八年未嘗讀儀禮之書一日
從敗篋中得景德中官本儀禮疏四帙正經注語皆
標起止而疏文列其下盖古有明經學究專科如儀
禮經注學者童而習之不待屑屑然登載本文而已
熟其誦數矣王介甫新經既出士不讀書如余之於
儀禮者皆是也然不敢付之茫昧幽冥將尋訪本書
傳抄庶幾創通大義然余老矣懼其費日力而卒無
所補也長兒跋曰家有監本儀禮經注可取而附益
之以便觀覽意欣然命之整緝釐為九帙手自點校
并取朱氏禮書與其門人高弟黃氏楊氏諸家續補
之編分章析條題要其上遂為完書拊而歎曰兹所
謂儀禮者與韓昌黎之言豈欺我哉其為書也於竒
辭奥旨中有精義妙道焉於纖悉曲折中有明辨等
級焉不惟欲人之善其生且欲人之善其死不惟致
嚴於冠昏朝聘鄉射而尤嚴於喪祭後世徒以其推
士禮而達之天子以為殘闕不可考之書徐而觀之
一士也天子之士與諸侯之士不同上大夫與下大
夫不同等而上之固有可得而推者矣周公之經何
制之備也子夏之傳何文之竒也康成之注公彦之
疏何學之博也小子識之
孔氏(穎達)儀禮正義
五十卷
佚
按孔氏不聞有儀禮正義唐宋志俱無授經
圖獨著之恐記憶之誤也其載孔氏周禮正
義亦然
陸氏(德明)儀禮釋文
一卷
存
王氏(方慶)禮經正義
新唐志十卷
佚
舊唐書王方慶雍州咸陽人起家越王府參軍累遷
太僕少卿拜廣州都督證聖元年召拜洛州長史尋
加銀青光禄大夫封石泉縣男改瑯琊縣男以鸞臺
侍郎同鳳閣鸞臺平章事俄轉鳳閣侍郎依舊知政
事改封石泉子授太子左庶子進石泉公卒贈兖州
都督謚曰貞中宗即位追贈吏部尚書方慶博學好
著述所撰書凡二百餘卷尤精三禮好事者多詢訪
之其家聚書甚多不减秘閣至於圖畫亦多異本
王應麟曰王氏正義不著錄
經義考卷一百三十一
