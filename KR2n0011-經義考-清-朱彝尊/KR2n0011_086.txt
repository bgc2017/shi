經義考卷八十六
翰林院檢討朱彝尊撰
書(十五)
許氏(謙)讀書叢說
六卷
存
黃溍曰先生書說時有與蔡氏不能盡合者要歸於
是而已
謙自序曰自堯至襄王六十五君堯元年至襄二十
八年歴年一千七百三十四而惟十八君之世有書
以亡書攷之亦惟沃丁太戊仲丁河亶甲祖乙五君
之世有書十篇耳自此二十三君之外其餘豈無出
號令紀政事之言蓋皆孔子所芟夷者緯書謂孔子
求帝魁之書迄於秦穆凡三千二百四十篇雖其言
未必實然有書者不止二十三君則明矣愚嘗謂聖
人欲納天下於善無他道焉惟示之觀戒而已故孔
子於春秋嚴其褒貶之辭使人知所懼於書獨存其
善使人知所法是故春秋之貶辭多而褒甚寡書則
全去其不善獨存其善也雖桀紂管蔡之事猶存於
篇蓋有聖人誅鉏其暴虐消弭其禍亂獨取乎湯武
周公之作為非欲徒紀其不善也至於羿浞之簒夏
幽厲之滅周略不及之觀此則聖人之心可見矣
張樞序曰孔安國始為書傳辭義簡質至唐孔穎達
撰正義以推衍之其後書說浸廣見於著錄者數十
百家間有所明而其大要卒不能出夫二家之說焉
朱子為經於書屬之門人蔡氏固嘗質疑問難然非
若易詩之有全書也本朝設科取士並絀衆說而專
用古注書蔡氏猶以朱子故也蔡氏之說或有未備
仁山先生文安金公於書表注通鑑前編引書語中
既剖晰而著明之矣先生受學之久聞義之䆳獨患
是經之傳出於朱子之門人苟一毫之不盡則學者
無所折衷乃研精覃思博求其說為之圖說以示學
者使人人易知焉叢說中所引傳疏諸家之說或采
掇其詞而易置其次不必盡如舊也蓋皆有所裁定
而畢致其意非徒隨文援引而已雖其說之時少異
於蔡氏而異者所以為同也先生嘗誦金先生之言
曰在吾言之則為忠臣在人言之則為讒賊要歸於
是而已豈不信哉至正六年門人南臺監察御史白
野普花帖睦爾與其僚大梁楊公惠移浙東廉訪使
鋟版以傳於是先生所著詩名物鈔八篇四書叢說
十二篇與讀書叢說皆刊行先生不幸無位退而求
之於經不為新竒不求近名卒以救往說之偏得聖
人之意而會夫大中之歸既沒而其言立其施於人
者溥矣
俞實序曰私以求聖人之意求之愈深而失之愈遠
言之愈廣而襲之愈晦此世士之為經者之所同病
也先生不幸無位退而求之於經不為新竒不為近
名卒以救往說之偏得聖人之意而會夫大中之歸
既沒而其言立其施於人者溥矣宜其為士所宗為
時所尚考行易名而令聞長世也先生金華人其諱
字世系言行本末具今翰林直學士烏陽黃公溍所
為墓序誌銘兹不述
俞氏(元爕)尚書集傳
十卷
未見
或問
二卷
未見
黃虞稷曰元爕居於吳其卒也虞集銘之
張景春曰元爕字邦亮其先建寧人徙長洲通蔡氏
傳博采羣說著集傳十卷或問二卷
吳氏(萊)尚書標說
六卷
未見
元氏(明善)尚書節文
佚
陸元輔曰元明善復初以太子文學事文宗於東宮
陞翰林直學士譯尚書節文以進每奏一篇必稱善
王氏(充耘)讀書管見
二卷
存
亡名子序曰書有管見曷為而作也耕野王先生考
訂蔡傳而誌其所見也先生當前代科目鼎盛時用
書經登二甲進士第授承務郎同知永新州事先生
棄官養母著書授徒益潛心是經自微辭奧旨名物
訓詁以至山川疆理靡不究竟辨析必公是之從而
不苟為臆說阿附其用功精深造詣微密豈徒專門
名家黨同伐異者之為哉此其能為蔡氏之忠臣不
啻蘇黃門古史之有功於子長也先生易簀之際書
其卷端曰凡為吾徒者須人錄一編以的本付吾兒
其惓惓遺後之意為何如耶先生沒未幾而元綱板
蕩山棚搆孽世家藏書悉遭焚盪是編賴先生從子
光薦密置諸複壁中僅免於燬乃以别本訂其訛缺
以付先生之子吉光薦其可謂善學先生之學而不
失其本者矣先生於四書别有管見若干卷多所發
明而不獲與是編俱存惜哉
梅鶚曰此書得之西臯王氏寫者甚草草而其末尤
甚當時恐失其真輒以紙臨寫一本而以意正若干
字略可讀吁惜吾生之晚不得樞衣於耕埜之堂也
黃虞稷曰充耘字與耕吉水人登元綂甲戌進士授
永州同知以母老棄官歸著是書外有四書經疑貫
通失傳
書義主意
六卷
存
劉景文序曰四代之書蔡氏訓詁深得於朱子心傳
之妙宜今日科舉之所尚也王君與耕以是經拾巍
科愚嘗購求得其經義主意語雖不離乎傳注之中
而實有得乎傳注之外又可謂能發蔡氏之所未言
者歟是編輯作義要訣於其前附羣英書於其後學
者苟先熟乎經傳因是推廣而講明之則於二帝三
王之道自有以得其藴矣學優而仕其於致君澤民
豈小補哉不敢私秘用刻諸梓以廣其傳云峕至正
戊子七月既望
書義矜式
六卷
存
張雲章曰宋熙寧四年王安石始更科舉法罷詩賦
以經義論策試士士各占法一經此經義之始其格
律有破題接題小講謂之冐子冐子後入官題官題
下有原題有大講有餘意亦曰從講又有原經亦曰
考經有結尾承襲既久冗長繁複可厭則不盡拘格
律然大槩有冐題原題講題結題此經義定式也充
耘主張題意率本功令而又自為經義名曰矜式存
此猶見當時體製充耘名進士是編之出操觚家詎
不奉為鴻寶哉今雖流傳於後孰取而寓目焉
李氏(天篪)書經疏
佚
江西通志李天篪吉水人得劉靜修道學之傳
陳氏(悦道)書義斷法
六卷
存
張雲章曰此亦科舉書以其流傳久存之後附作義
要訣新安倪士毅所輯也
王氏(天與)尚書纂傳
四十六卷
存
天與自序曰愚少從師取友讀尚書審問明辨亦既
有年追惟百篇之義由伏生傳二孔注疏暨數百家
解釋富矣晦庵先生於易於詩皆有訓傳獨於書晚
年屬之蔡九峯二典禹謨親所訂定其貢舉私議則
曰諸經皆以註疏為本書則兼取劉王蘇程楊晁葉
吳韓吕其與門人答問則如林如史如曾如李如陳
各取其長西山先生讀書記纂三十餘篇大學衍義
講數十餘條愚嘗稽首敬嘆曰古今傳書者之是非
至晦庵先生而遂定晦庵先生折衷傳書者之是非
至西山先生而愈明學者不於二先生乎據將焉據
乃本二先生遺意作尚書纂傳其條例則先二孔氏
說者崇古也有未當則引諸家說平之有未偹則引
諸家說足之說俱通者並存之間或以臆見按之大
要期與二先生合而已愚亦安敢以私意見去取哉
且愚之編此特示兒振耳積日累月而編始就就矣
未敢自安乙亥冬㩦是編偕振求是正於集齋彭先
生先生首肻增廣校定凡若干條往復究竟十四五
載且慫恿流布以與四方同志共切磋之先生以是
經擢巍科視富貴如浮雲不鄙末學是講是迪使帝
王遺書昭如日月愚父子之幸也晦庵西山二先生
所望於後來者其庶幾乎庸是俾振鋟之梓云
劉坦序云梅浦王君立大書纂傳成集齋先生為之序而
又俾余贅一語余於立大十年以長居相鄰世相好
也梅浦籍籍有聲場屋一時從之遊者膏殘馥賸無
不意滿而猿臂數竒衆猶以晚器目之梅浦於是息
意科舉之學研精覃思博采詳說纂為此書勤亦至
矣向使業舉子時龍躍虎變未必有暇著述由今而
觀發百篇之奧藴集四百氏之大成私淑諸人垂訓
來世其視夫收科膴仕甘與草木俱腐者又孰為得
失也近有善評紫陽謂其山林之日長學問之功深
輒借斯言挂名傳末若其傳中大義數十微顯闡幽
有先儒所未到覽者宜自得之
劉辰翁序曰聞若稽古說三萬言又聞書解近年至
四百家使人茫然孰何不識其所謂得王君纂傳如
遠遊半天下首路以歸如觀樂請止不願更有是可
嘉也每憶咸淳初諸老薦徐幾經筵第一義論人心
道心以為人心惡幾也余歎曰有是哉以其在理慾
之間也故危槩以為惡則過矣亦何所附麗以為道
心哉侍御史陳千峰聞吾言是之幾以是論去又數
十年過金陵入明道書院讀真西山所為記記首二
語則亦幾說也蓋駭然為之愧悔自失是幾亦有所
本也懼哉以此明民猶有出於金口木舌之外者故
知食不厭精而膾不厭細君纂傳多西山氏已得彼
復遺此耶或謂君有功於纂擇政在此
彭應龍序曰書繇伏傳孔注若疏至近代博矣唐虞
三代遼哉邈乎上遡三千五百餘年而聖賢心至今
猶在者書在焉故也書藴奧難見而庶幾可探討而
見者諸家說在焉故也如余習讀時尤愛鞏氏抄東
萊說開卷初首引伊川發明欽字義以為理學精微
當年闡自伊洛後讀書者如欲求書旨到親切的當
處舍是宜何折衷久之又讀紫陽西山二先生所考
釋與所記衍竊知其淵源上出伊洛之正發經義理
惠淑後學又至矣乎惜其未成全書於百篇或開繹
之而未竟微言粹旨之别見者世亦莫有能考而會
之一梅浦王立大專勤力學用工於是經者有年間
與余言今解者多矣眩於多而莫適為之決擇則將
焉用為是竭其聞見心思之力考諸衆說遠摭伏生
二孔之訓詁義疏近据紫陽西山之考釋記衍雖其
說之散在文集語錄者靡不會粹於其中而諸家說
有合而弗畔者一準此類取焉然後由博歸約而一
經大義至是益以彪炳蓋嘗讀之嘉其編摩之力匪
易足慰余夙昔之所有志而未償者遂以余初與兒
曹錄前輩說附之及管見一二以偹商確嗟乎百代
而上世運迹陳而得其說者猶因是獲窺聖賢用心
之萬一可幸也已運會以逝思古人之巍冠講論事
付之一慨抑就此書人人玩味無不切已者斯言何
謂與其藏諸家塾之思孰若廣而流布與四方同志
之士切磋之以無忘往訓適有諗梅浦刻諸梓以傳
者意媺益甚余復為之慫慂敘其說於帙之初
崔君舉後序曰六經惟書最難讀去古既遠世人無
唐虞三代聖賢心胸往往以其褊且薄者揣臆其寬
大忠厚故非惟文義少通句讀亦未易曉自韓昌黎
已目盤誥以聱牙近代大儒朱晦庵白首明經獨不
為是完書意者返之於心而亦慨悼於世代人物之
不可強合也惟場屋之士決得失於一夫承訛習舛
而無所忌然亦時有先者舜禹授受十六字得徐景
說演明之立政任準牧三事因陳行之而正釋者之
誤特如此自不數數爾余猶及記長老言渡江建太
學百年間陳徐二上舍始發先儒之不及他如皇極
二字先儒固已盡發其秘由今逆數不作大中訓詁
才三四十年爾後來諸儒出新意於箋解之外析精
理於毫釐之間近則科舉廢久士無繫累蕩然失其
所挾試使口誦本經且不能以句矣吾友梅浦王君
纂書傳晚又得鄉先生彭集齋往復考訂無復遺憾
首尾十餘年而後就嗟乎是書盛行為君必執典禮
命討為臣必辨貨寶鞠謀在朝廷必明目達聰在四
方必棐彜率乂共工必流必殛馬牛必放必歸三風
十愆必具訓六卿九牧必阜成其於世道銷方來而
救已往淵哉百世之澤宜家藏而人誦之也
子振跋曰帝王之學莫先尚書自訓傳浩繁藴義滋
晦先父皓首窮經潛心纂要書成流布幸際明時大
德二年憲使魯山臧公夢解保申臺省迺得上聞先
父遂繇贑州路先賢書院山長授臨江路儒學教授
恩命正隆餘齡忽殞歲月既久字畫缺漫遺孤振泣
抱父書深思聖澤倩工補葺庶幾永傳欽惟清朝復
唐虞三代之風先父臣得附伏生夏侯勝之列亦萬
萬幸也
王氏(希旦)尚書通解
佚
李氏(恕)書旁注
佚
韓氏(信同)書經講義(一曰集解)
未見
閩書信同字伯循寧德人受業陳普之門延祐四年
應江浙舉不合歸杜門不出弟子請教屨滿戶外著
書經講義三禮易經旁注
呂氏(椿)尚書直解
佚
閩書椿字之夀晉江人初從丘釣磯學貧隠授徒所
著有春秋精義詩書直解禮記解
黃氏(鎮成)尚書通考
十卷
存
鎮成自序曰書載二帝三王之政政者心與事之所
形也是故道德仁聖綂於心制作名物達於事内外
之道合而帝王之政偹矣然綂乎心者先後古今脗
合無二達於事者儀章器物因革無存故求帝王之
心易而考帝王之事難矧後儒稽古不過以周為據
而秦人滅學周典亦多殘缺迺欲以不完之文以徵
隆古之舊斯益難矣然昔者紫陽夫子之教必語學
者以有業次如所謂堯舜典歷象日月星辰律度量
衡五禮六樂禹貢山川洪範九疇之類須一一理會
令透蓋讀書窮理即器會通乃學者之當務也余方
授兒輩以書間或有問不容立答則取關涉考究者
會萃抄撮或不可言曉者規畫為圖以示之至衆家
之說有所不通則間述臆見以附於下如舊圖舊說
已偹者不復贅出其有未盡則隨條辨晰焉歲月積
累寖成卷帙兒輩乃請次其顛末以便尋考名曰尚
書通考竊謂學有本末道無精粗禮樂官名聖人猶
問則讀是經者安得不求其故哉方將就正於博學
君子然後退授於家俾得格致之助亦庶乎紫陽夫
子之教云爾
陳氏(師凱)書蔡傳旁通
六卷
存
黃虞稷曰師凱彭蠡人至治辛酉為此書凡傳中所
引名物度數必詳究所出有功蔡傳甚大
師凱自序曰天道無心而成化聖人有心而無為惟
其有心也故無為而無不為惟其無為而無不為故
動而世為天下道行而世為天下法言而世為天下
則此二帝三王之所以不能不有書也書既有矣凡
一動一行一言雖千萬世之後則其一動一行一言
又烏得而備知之此朱蔡師弟子之所以不能不有
傳也傳既出矣後之讀書將不能究朱子之所傳不
能領蔡氏之所受又不能如其行輩之所講明則雖
有傳猶未能偹知也此鄱陽董氏之所以有輯錄纂
注也然其輯錄特問答之多端纂注又專門之獨見
初學於此苟本傳尚未曉晰而乃覽博則茫無畔岸
吾誰適從是董氏所纂乃通本傳以後之事殆未可
由此以通本傳也此旁通之所以贅出也嗟夫書之
有傳如堂之階如室之戶未有不由此而可以造其
地也然傳文之中片言之嘖隻字之隠呻其佔畢之
際囁嚅而齟齬者不為無矣况有所為天文地理律
歷禮樂兵刑龜策河圖洛書道德性命官職封建之
屬未可以一言盡也是以旁通之筆不厭𤨏碎專務
釋傳固不能效正義之具舉但值片言隻字之所當
尋繹所當考訓者必旁搜而偹錄之期至于通而後
止俾初學之士對本傳於前置旁通於側或有所未
了者即轉矚而取之左右庶幾微疑易釋大義易暢
乘迎刃之勢求指掌之歸吾見其有融會貫通之期
無囁嚅齟齬之患矣其言道德性命之際文理已明
者略為衍說或於名物度數之末無乃太簡者則詳
究所出以致弗明弗措之意焉由是以了本傳次及
輯錄纂注則先入者定而中不搖權度在我而外不
惑近可以得諸儒之本旨遠可以會朱蔡之授受若
夫二帝三王之所以為天下道為天下法為天下則
者則又存乎其人而已雖然愚之所以云云而不避
僭越者非敢為通人道也為初學小子費師說者設
也以謏聞而陳之通人之前寧不詒玉巵無當之誚
乎姑藏之以俟知者
倪氏(士毅)尚書作義要訣
四卷
存
趙汸曰先生守身制行不為名高而事親至孝接物
以誠非其人不交非其有不取非仁義道德之說嘗
論定於郡先師朱子者不以教人雖大寒暑未嘗一
日輟其業以嬉終其身人不見疾言遽色是故黟人
信其言而尊其行倪氏世家休寧先生諱士毅仲弘
其字其師曰陳夀翁所著書曰四書輯釋閩坊購其
初藳刻之嘗别為纂釋之例甚精書未脱藳又將以
次及他經皆未就而卒
按是書乃元時舉子兔園冊東山趙氏作仲
弘改葬誌稱於他經皆未就度此必書坊偽
托也
吳氏(師道)書雜說
六卷
未見
李氏(公凱)纂集柯山尚書句解
三卷
存
按仲容於詩取東萊呂氏於書則舍呂氏而
從夏氏蓋不偏主一家者
吳氏(迂)書編大旨
未見
吾丘氏(衍)尚書要略
未見
周氏(聞孫)尚書一覽
未見
吉水縣志周聞孫字以立至正辛巳舉於鄉赴春官
中乙榜薦入史舘修宋遼金三史時當事多遼金故
臣子孫不肯以正綂予宋聞孫具疏爭之不報遂棄
職歸尋授鰲溪書院山長改貞文書院所著有尚書
一覽河圖洛書序說
余氏(日強)尚書補注
佚
楊維楨作碣曰日強字産壯崑山人學通六經百氏
博貫精析退然不知有餘且善屬文根柢六經不淆
異說所著有尚書補注藏於家
黃虞稷曰日強本福建吉田流寓太倉
朱氏(祖義)尚書句解
十三卷
存
黃虞稷曰祖義字子由廬陵人
馬氏(道貫)尚書疏義
六卷
未見
黃虞稷曰道貫字德珍金華東陽人師事許謙自號
一得叟
丘氏(迪)尚書辨疑
佚
姑蘇志迪字彦啟從熊朋來學著書辨疑
王氏(文澤)尚書制度圖纂
三卷
佚
松江府志王文澤字伯雨别號梅泉家楓涇遷上海
鹹魚港累舉不第為府學訓導卒葬横雲山秦裕伯
銘其墓
韓氏(性)尚書辨疑
一卷
佚
紹興府志韓性字明善會稽人魏公琦後辟薦皆不
就卒賜諡莊節先生
鄒氏(季友)尚書蔡傳音釋
六卷
存
黃虞稷曰季友字晉昭鄱陽人書傳會選多采用其
書
卲氏(光祖)尚書集義
六卷
未見
張景春曰邵光祖字弘道父宦遊來吳因家焉博通
好古研精經傳窮六書之旨張士誠據吳授湖州學
正不赴遂以布衣終其身
方氏(傳)書蔡氏傳考
佚
陳氏(研)尚書解
佚
鄭氏(翔)尚書注
佚
方氏(公權)尚書審是
佚
黃氏(艾)尚書講義
佚
鄭氏(彦明)尚書說
佚
方氏(通)尚書義解
佚
黃氏(力行)書傳
佚
趙氏(杞)尚書辨疑
未見
按葉氏菉竹堂目載之止云一冊無卷數
季氏(仁夀)春谷讀書記
佚
括蒼彙記季仁夀字山甫龍泉人元末用薦教諭慈
谿改松陽轉婺州教授
經義考卷八十六
