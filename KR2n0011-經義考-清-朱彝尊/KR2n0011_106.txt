經義考卷一百六
翰林院檢討朱彝尊撰
詩(九)
鄭氏(樵)詩傳
宋志二十卷
未見
詩辨妄
宋志六卷
未見
樵自序略曰毛詩自鄭氏既箋之後而學者篤信康
成故此詩專行三家遂廢齊詩亡於魏魯詩亡於西
晉隋唐之世猶有韓詩可據迨五代之後韓詩亦亡
致今學者只憑毛氏且以序為子夏所作更不敢擬
議蓋事無兩造之辭則獄有偏聽之惑今作詩辨妄
六卷可以見其得失
陳振孫曰辨妄者專指毛鄭之妄謂小序非子夏所
作可也盡削去之而以已意為之序可乎樵之學雖
自成一家而其師心自用殆孔子所謂不知而作者
也
馬端臨曰夾漈專詆詩序晦庵從其說所謂事無兩
造之辭則獄有偏聽之惑者大意謂毛序不可偏信
也然愚以為譬之聽訟詩者其事也齊魯韓毛則證
驗之人也毛詩本書具在流傳甚久譬如其人親身
到官供指詳明具有本末者也齊魯韓三家本書已
亡於他書中間見一二而真偽未可知譬如其人元
不到官又已身亡無可追對徒得之風聞道聽以為
其說如此者也今舍毛詩而求證於齊魯韓猶聽訟
者以親身到官所供之案牘為不可信乃採之於旁
人傳說而欲以斷其事也豈不誤哉
朱德潤序曰莆田林子發氏㩦宋鄭夾漈先生詩傳
訓詁謂德潤曰先生昔在閩中紬繹之暇集為此書
其間摘詩傳之幽隱辨事物之名義真所謂發宋儒
之所未發者於是以挍正是本俾德潤讀之愚按慈
溪黃氏謂文公朱氏因雪山王公質浹漈鄭公樵去
美刺以言詩又嘗於鄭傳取其切於詩之要者以備
集傳矣獨惜當時門人學子各宗其宗而不能參會
折衷之以見此書之有補於學者噫漢儒專門訓詁
一經之旨揚鑣分路使後世學者莫適而經之本文
亦乖戾破碎至宋濂洛諸儒出然後諸經之旨粲然
明白今考載籍詩傳自伊川歐蘇諸先生發其理趣
南渡後李迂仲張南軒吕東萊戴岷隱嚴華谷諸先
生又各自名家而方今學者咸宗朱氏者豈非以其
義明理暢足以發詩人比興之旨趣辭簡意備足以
廣詩人賦詠之性情乎至於詩篇之可以被之音樂
者仍按周禮太師謂風雅頌者聲音部分之名賦比
興者作詩之體製也今觀鄭氏傳引山川草木蟲魚
之辨五音六律六吕之所諧誠可以發揮後學之未
究而煥明千載之微辭奥義者也如以雀無角為雀
之角以龍盾之合為二盾之衞露被菅茅非雨露之
露有豕白蹢為江豚之豕豳之風雅頌為四器十二
器之聲合其他如國風二雅三頌名物度數毫分釐
析豈非詩傳之大備者乎善乎孟子曰說詩者不以
文害辭不以辭害志以意逆志是為得之德潤於朱
鄭之學有得焉蓋朱氏之學淳故其理暢鄭氏之學
博故其理詳學者不可不兼該而並進也理以明之
義以析之則斯傳也當相為引用而諷咏之兹亦後
學之所深願與
虞集序曰聖人之教人蓋以詩為學矣孔子說烝民
之詩曰為此詩者其知道乎故有物必有則民之秉
彝也故好是㦤德戰戰兢兢如臨深淵如履薄冰曾
子之所以終身也鳶飛戾天魚躍于淵子思之所以
明道體也不以文害辭不以辭害志以意逆志是為
得之孟子之所以說詩也是以程子之於詩也嘗點
掇一兩字而誦之使人自解又曰今之學者未見意
趣必不樂學欲以三百篇教之歌舞恐未易曉欲别
作詩令朝夕歌之似當有助其意一也聖賢之於詩
將以變化其氣質涵養其德性優游饜飫詠歎滛泆
使有得焉則所謂溫柔敦厚之教習與性成庶幾學
詩之道也漢儒有保存遺經之功而亦不無專門訓
詁之失儒先君子知豈不足以知之而罕見於言者
豈非有得於此則彼穿鑿纏繞之說自有所不得行
乎諸經皆然蓋不止於詩也齊魯韓詩不傳而毛氏
獨存言詩之家千數百年守此而已至宋歐陽子疑
詩序之非而著本義蘇欒城亦疑而去之不免猶存
其首句譬諸山下之泉其初出也壅塞底滯而端亦
微見矣漸而清通沛如江河後因於先而廓之而水
之源流遠矣亦有其時也至於朱子詩傳之出然後
悉屏去大小序别為一編存而不廢以待考辨即經
以求其故自為之說而天下學者從之國家定以為
是然後其說與聖賢之言詩者合而學者有所用功
矣集之幼也嘗從詩師得鄭氏經說以為大序不出
於子夏小序不出於毛公蓋衞宏所為而康成之為
說如此心竊異之欲求其全書不可得中歲偹員勸
講有阿魯灰叔仲自守泉南入朝為同官始得其錄
本而讀之見其說風雅頌之分蓋本諸音節之異於
比興賦也訓詁多不得興之說而為序者掇拾傅會
以愚惑乎後之人鳥獸艸木之名天文地理之說或
疎或繆非一端也剖晰訓詁之舊痛快决裂無復遺
蘊向之所謂纏繞穿鑿者幸一快焉恨未久散去而
不得終卷也蓋竊感鄭氏去朱子之鄉若是其近以
年計之不甚相遠門人學者里閈相錯而不通見於
一時何哉雖各自為說而多同者豈閩多賢人學者
老於山林嘗有其說未逹於外而兩家各有所采乎
將二氏之卓識皆有以度越前人不待於相謀而有
合乎世遠地廣未之有攷也西夏斡公克莊嘗以禮
經舉進士如左㮄漢生者考官見其博贍疑不敢取
而朝廷知其為明經之士其僉憲淮西也以項氏易
玩辭足補程朱之遺諗於集也序其說而刻之自南
行臺而貳閩憲也以為閩在山海之間豈無名家舊
學諮詢之暇思有以表章之予因及鄭氏之詩即使
錄以來示且曰果可傳也略為我序之故著其說如
此又曰求諸鄭氏之子孫夾漈之手筆猶有書五十
餘種故御史中丞馬公伯庸延祐末奉旨閱海貨於
泉南觀於鄭氏得十數種以去將刻而傳之馬公剔
釐清要出入臺省席不暇暖未及如其志而殁泰定
中故太史齊公履謙奉使宣撫治閩亦取十餘種將
刻而傳之太史還朝不一二年而殁亦不克如其志
二家皆有子弟安知無能承其先志者乎吾聞閩人
刻書摹印成市成邑散布中外極乎四海其間亦有
繆妄未經論定在所當禁者觀風使者得以正之而
移其工力於博洽有用之說則在於今日矣
周氏(孚)非鄭樵詩辨妄
一卷
存
孚自序曰古之教人者未嘗有訓詁也故曰不憤不
啓不悱不發不以三隅反則不復也自聖人没而異
端起先儒急於警天下之方悟者故即六經之書而
訓詁之雖其教與古異而意則一也自漢以來六經
之綱維具矣學者世祖傳守之雖聖人起未易廢也
而鄭子乃欲盡廢之此予所以不得已而有言也故
撮其害理之甚者見於予書而其為詩之義則有先
儒之傳在嗚呼聚訟之學古人惡之安知不有以是
規予者哉然予之所不暇恤也於是總而次之凡四
十二事為一卷
顧湄曰周孚字信道濟北人居京口淳熙初真州學
教授自號蠧齋
王氏(質)詩總聞
宋志二十卷
存
陳振孫曰質自序云研精覃思於此幾三十年其書
有聞音謂音韻聞訓謂字義聞章謂分段聞句謂句
讀聞字謂字畫聞物謂鳥獸草木聞用謂凡器物聞
跡謂凡在處山川土壤州縣鄉落之類聞事謂凡事
類聞人謂凡人姓號共十聞每篇為總聞又有聞風
聞雅聞頌等其說多出新意不循舊傳
陳日強跋曰右雪山王先生詩說二十卷其家櫝藏
且五十年未有發揮之者臨川貳車國正韓公攝守
是邦慨念前輩著述不可湮没廼從其孫宗旦求此
書鋟梓以廣其傳命工經始而日強分符此來公餘
因取讀之其刪除詩序實與文公朱先生合至於以
意逆志自成一家真能寤寐詩人之意於千載之上
斯可謂之窮經矣趨使鑱刻凡三閱月而後竣事使
斯文顯行於世後學之幸也
陸深曰王景文詩總聞頗與朱傳不合然多前人所
未發
晁氏(公武)毛詩詁訓傳
宋志二十卷
佚
程氏(大昌)詩議
一卷
存
大昌自序曰二代以下儒者孰不談經而獨尊信漢
說者意其近古或有所本也若夫古語之可以證經
者遠在六經未作之前而經文之在古簡者親預聖
人援證之數則其審的可據豈不愈於或有師承者
哉而世人苟循習傳之舊無能以其所當據而格其
所不當據是敢於違背古聖人而不敢於是正漢儒
也嗚呼此詩議之所為作也
陸元輔曰程氏詩議十七篇一論古有二南而無國
風之名二論南雅頌為樂詩諸國為徒詩三論南雅
頌之為樂無疑四論四始品目五論國風之名出於
左荀六証左荀創標風名之誤七論逸詩有豳雅豳
頌而無豳風以証風不得抗雅八論豳詩非七月九
辯詩序不出于夏十辯小序綴語出於衞宏十一辯
序不可廢十二據季札序詩篇次知無風名十三論
毛詩有古序所以勝於三家十四論采詩序詩因乎
其地十五論南為樂名十六論關雎為文王詩十七
論詩樂及商魯二頌唐應德稱其文義蔚然繹其論
議洵多獨得之見然風雅頌之名周禮左傳荀子有
之季札亦言之而程氏必謂有二南而無國風憑臆
妄決無所稱據亦難乎免於穿鑿之譏矣
毛竒齡曰程大昌謂詩有南無國風此不然樂記曰
正直而靜廉而謙者宜歌風表記引國風曰我躬不
閱皇恤我後又引國風曰心之憂矣於我歸說此不
稱國風而何
鄭氏(諤)毛詩解義
宋志三十卷
佚
范氏(處義)詩學
宋志一卷
佚
解頥新語
宋志十四卷
佚
王應麟曰鼉鳴如鼓新經之說也解頥新語取之鑿
矣又曰晁景迂詩序論云序騶虞王道成也風其
為雅與序魚麗可以告神明雅其為頌與解頥新語
亦云文王之風終於騶虞序以為王道成則近於雅
矣文王之雅終於魚麗序以為可告神明則近於頌
矣
詩補傳
宋志三十卷
存
逸齋自序曰經以經世為義傳以傳業為名毛氏詩
謂之詁訓傳故於詁訓則詳於文義則略韓氏有外
傳乃依倣左氏國語非詩傳也惟詩傳先儒比之易
繫辭謂之詩大傳近世諸儒或為小傳集說疏義注
記類說論解其名不一既於詁訓文義互有得失其
不通者輒欲廢序以就已說學者病之補傳之作以
詩序為據兼取諸家之長揆之情性參之物理以平
易求古詩人之意文義有闕補以六經史傳詁訓有
闕補以說文篇韻異同者一之隱奥者明之窒礙者
通之乖離者合之謬誤者正之曼衍者削之而意之
所自得者亦錯出其間補傳大略如此或曰詩序可
盡信乎曰聖人刪詩定書詩序猶書序也獨可廢乎
况詩序有聖人為之潤色者如都人士之序記禮者
以為夫子之言賚之序與論語合孔叢子所記夫子
讀二南及柏舟諸篇其說皆與今序義相應以是知
詩序當經聖人筆削之手不然則取諸聖人之遺言
也故不敢廢詩序者信六經也尊聖人也若夫聞見
單淺古書之存於世者力不能盡得未敢以今日之
言為然博雅君子儻嗣而修之使詩之一經無所闕
疑不亦善乎
按詩補傳抄本但題逸齋而不著名攷宋藝
文志有范處義詩補傳三十卷卷數與逸齋
本相符西亭王孫聚樂堂目直書處義名當
有證據處義金華人紹興中登張孝祥榜進
士
趙氏(敦臨)詩說
佚
李氏(燾)詩譜
宋志三卷
佚
余氏(端禮)毛詩說略
佚
羅氏(維藩)詩解
二卷
佚
楊萬里志墓曰羅价卿諱維藩廬陵人擢進士第授
廸功郎南雄州保昌縣尉陞從政郎著詩解二卷
王氏(大寶)詩解
佚
張氏(淑堅)詩解
佚
黃氏(邦彥)毛詩講義
宋志三卷
佚
林氏(岊)毛詩講義
宋志五卷
佚
(原闕)
胡氏(維寧)詩集善
佚
謝氏(諤)詩解
二十卷
佚
潘氏(好古)詩說
佚
吕祖謙作墓志曰好古字敬修一字伯御松陽人喜
著書有詩春秋語孟中庸說合五十一卷
吳氏(曾)毛詩辨疑
佚
撫州府志吳曾字虎臣崇仁人高宗時以獻書得官
累遷至吏部郎中孝宗朝出知嚴州致仕
陳氏(知柔)詩聲譜
二卷
佚
黃氏(度)詩說
宋志三十卷
未見
葉適序曰往年徐居厚言文叔蚤為諸經解書略具
矣時公未四十也頃歲每有學者自金陵至言公常
用周禮注疏與王氏新經參論夜率踰丙晝漏未上
輒叩門曰已悟於是公七十五矣嗚呼斯可謂以學
始終歟公既殁始得其詩說三十卷自文字以來詩
最先立教而文武周公用之尤詳以其治考之人和
之感至於與天同德者蓋已教之詩性情益明而既
明之性情詩歌不異故也及教衰性蔽而雅頌已先
息又甚則風謠亦盡矣雖其遺餘猶&KR0034;髴未冺而霸
強迭勝舊國守文僅或求之人之材品高下與其識
慮所至時或驗之然性情愈昏惑而各意為之說形
摘裂以從所近則詩安得復興而宜其遂亡也哉况
執秦漢之殘書而徒以訓義相宗者乎公於詩尊序
倫紀致忠達敬篤信古文旁錄衆善博厚慘怛而無
迂重之累輯緒悠久而有新美仁政舉而應事膚銳
王制定而隨時張弛然則性情不蔽而詩之教可以
復明公其有志於是歟按易有程春秋有胡而詩集
傳之善者亦數家大抵欲收拾羣義酌其中平以存
世教矣未知性情何如爾今公之書既將並行讀者
誠思其教存而性明性明而詩復則庶幾得之不然
非余所知也
馬氏(和之)毛詩圖
闕
夏文彦曰馬和之錢唐人紹興中登第善畫人物山
水傚吳裝筆法飄逸務去華藻自成一家高孝兩朝
深重其畫每書毛詩三百篇令和之圖寫官至工部
侍郎
文徵明曰思陵尤愛馬和之畫每書毛詩虚其後令
和之為圖
汪珂玉曰馬和之毛詩圖衞風鶉奔章不寫宣姜妷
事但寫鶉雀奔疆樹石動合程法覽之冲然由其胸
中自有風雅也定中圖登邱相度得文公營徙之狀
子來趨事得國人悦服之象其蒼莽攸鬱則樹之榛
栗椅桐梓漆也定宿在中於以作室可想見矣干旄
圖孑孑干旄建於車後兩服兩驂而維之正見衞大
夫見賢之勤而彼姝者子罄折且前是欲以卑之之
氣象耳衣褐作馬蝗猫古法載馳圖以許穆公本無
唁衞事故不作驅馬悠悠惟指其憂心焉而已乃猶
作許大夫來告則以是夫人意中事故不妨象外摹
寫落筆飄逸仿吳裝法也四册藏項又新家
按馬和之毛詩圖流傳於世者有關雎葛覃
螽斯桃夭漢廣采蘩草蟲采蘋甘棠騶虞北
風鶉之奔奔定之方中干旄載馳淇澳考槃
木瓜伐檀蒹葭晨風衡門鳲鳩九罭鹿鳴常
棣天保采薇蓼蕭采芑鴻雁沔水鶴鳴白駒
黃鳥斯干節南山正月十月之交雨無正小
旻小宛小弁巧言何人斯巷伯谷風蓼莪大
東四月北山小明鼓鐘信南山大田桑扈鴛
鴦魚藻隰桑白華棫樸旱麓靈臺雲漢崧高
韓奕江漢振鷺豐年潛酌駉諸篇然多係摹
本真蹟罕存矣
經義考卷一百六
