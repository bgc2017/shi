經義考卷六十一
翰林院檢討朱彝尊撰
易(六十)
劉氏(宗周)周易古文鈔
三卷
讀易圖記
一卷
存
易衍
未見
宗周自述曰周易者文王本伏羲畫卦而為之繫彖
辭周公又繫爻辭而得名也至夫子乃繫彖傳及大
小象傳則傳體也合之皆得稱周易然三家次第本
是秩然後人混而錯之遂令古文不傳於世幸乾卦
尚存古文之舊今姑推其例以及其餘一一為之更
定凡為經二卷夫子繫辭傳仍載後如舊
陸元輔曰山隂劉念臺先生中萬歷辛丑進士仕至
都察院左都御史聞南京不守不食死
薛氏(三省)易蠡
二卷
存
黃百家曰公字魯叔號天谷定海人萬歷辛丑進士
歴官南京禮部尚書卒諡文介
程氏(汝繼)周易宗義
十二卷
存
朱之蕃序曰往歲辛夘蕃偕程敬承及諸同志邂逅
於天界禪林方以易學應制舉咸嘆其微詞奥旨非
一經生家言所能殫究安得彙輯諸家講解參酌採
錄務得其旨趣曲暢旁通而覽者不苦其玄奥難窮
龐雜無統斯亦一代之鴻裁非積累歲月未可幾已
敬承氏既成進士宰劇邑此念未嘗少忘比擢南曹
乃得乘其政暇羅列諸家之說不泥古不執今句櫛
字比必求其融會貫通可安於吾心以契諸人心之
所共安而後錄之各標姓氏不敢襲為己之獨見也
參舉所長不忍廢人之成說也敬承氏可謂任一人
以勞貽衆人以逸役三載之神成千秋之業者矣孟
氏有言經正則無邪慝此書之流布於世其所關係
豈淺尠哉
黃虞稷曰汝繼字志初婺源人萬歷辛丑進士官袁
州府知府
王氏(三善)周易象注
九卷
存
曹溶曰王三善字彭伯永城人萬歷辛丑進士累官
右僉都御史巡撫貴州死宼難贈兵部尚書
魏氏(濬)周易古象通
八卷
存
王在晉序曰易義古象通建溪蒼水魏公所論述也
公於易道有深契合元會運世之終以觀無始遡天
地人物之始以極無終一理渾涵散殊萬象萬象歸
根統會一理故曰理無形也假象以顯聖人開物成
務見天下之賾以擬形容象萬宜故謂之象然非自
聖人始也河出圖洛出書顯然以象示矣又非自圖
書始也太極分隂陽隂陽分動靜兩儀四象八卦漸
次而生又顯然以象示矣一竒一偶而天下之萬象
生焉一竒一偶之變而天下之萬變生焉變者生乎
象者也通者生乎變者也天地間自然之易為象無
象不可以言易天地間自然變易之理為通無通不
可以言象聖人觀會通以行典禮通其變以成天地
之文使民不倦變則通通而後能久恒久不已而天
地萬物之情見矣此易古象通所由述也昔吕東萊
氏存古易十二篇紫陽氏因之魏公之存古象也漢
魏晉唐諸家之說具在後有作者百世不能易矣
黃虞稷曰濬字蒼水松谿人萬歷甲辰進士累官都
察院右僉都御史巡撫湖廣書八卷前有明象論八
篇
樊氏(良樞)易疑
一卷
存
朱謀㙔序曰說易者不難於得理而難於得象不難
於六十四卦三百八十四爻而難於十翼夫河圖四
象天文也六十四卦三百八十四爻人文也伏羲則
四象而卦之天文昭矣周文王彖而爻之人文昭矣
然而微言妙理察乎天人之際非有尼父大聖極深
研幾以作十翼其孰能通之者乎自漢以來說易者無
慮百家鄭虞求象而不得則為支離荒怪之言以炫
惑學者王輔嗣疾其誣誕而以義理勝之至於十翼
則一字不敢措手豈以尼父文章高深不可得而聞
乎夫十翼者大易之門戶大聖人三絶韋編之所得
也入其門升其堂而後可以入室今舍十翼而躐等
以生義多見其不知量也學使樊致虚先生窮六經
之奥有非唐宋諸儒所能及者於河洛象數尤極其
精作易象八卷有圖有贊有說隂陽造化之理天人
性命之學思入微渺若有神助昔尼父以十翼贊文
王之所未備今學使又以易象贊十翼之所欲言千
載蔀覆一旦發明使學易者由易象以達十翼由十
翼以通周易其於聖門紹述之功豈不大哉不佞少
而好易潛心四十餘年嘗作易通八卷僅存訓詁而
已至於象數之妙百不得一讀學使所著如飲上池
之水見垣一方人五苦六辛霍然在目矣天啓四年
歲次甲子仲春
良樞後序曰易之為教也曰通志曰斷疑既通矣曷
云疑吾所謂疑非稽疑也羲文之義既不可窺吾求
之十翼而不得遍求之說易之家疑其誕且枝也疑
而思問不敢謂能疑為明也既疑矣又曷云通吾所
謂通非能神而明之也通其變可以成文通其意可以
精義通其象而天地鬼神之奥君民事物之頥五官
百體之動鳥獸草木之名金木水火土榖之用禮樂
刑政之屬不勝窮矣夫易開物成務之書也吾患夫
學易者之不通於物務也即其象辭引而伸之以通於
史可以彰往即可以知來可以準古亦可以酌今庶
乎存疑而得解觀會以求通是易之為民用也吾苟
能前用之雖以通天下之志斷天下之疑可也此易
疑象通之所以述也
易贊
二卷
未見
陳繼儒序曰豫章致虚樊使君精於易其學傳之渠
上老人老人君祖也年七十猶纂易傳義手觸寒暑
細書盈篋夜則坐使君燈下授之使君以明經得通
籍而老人學易至九十不少衰使君衍而廣之遂成
一家言所為易贊大抵易多者約之使少理幽者張
之使著辭簡韻雋惟京房焦贛之衍繇東方生管輅
之射覆差足以當之漢儒之易率門生弟子更相學
習罕有家傳家傳莫盛於仲翔虞氏零陽太守光授
之乎輿令輿令授鳳鳳授歆歆授翻五世受易為孔
融陸續所推重翻講論於戎馬之上而使君習經於
簿書期會之間其苦心好學同也余遇使君於西湖
其氣靜幽而清審非有道不能今而後知其發寤於
易者深也
陸元輔曰良樞字致虚進賢人萬歷甲辰進士累官
廣東右布政
高氏(捷)易學象辭二集
十二卷
存
蔡復一曰菑川大行高君著易學象辭二集以苦思
入懸解其辭則薈傳注諸家疏擇采削附己意以為
發明尤潛觀於隂陽消息盈虚進退離合之際以變
動不居為宗而不執於一局非博通深詣者不能也
黃虞稷曰高捷字中白淄川人萬歷甲辰進士官至
河南按察副使
陸氏(振竒)易芥
十卷
存
浙江新志陸振竒字庸成錢塘人萬歷丙午舉人
葛寅亮曰亡友庸成易芥不執象亦不執理
鄭之惠曰陸庸成為諸生時著易芥八卷丙午庸成
舉孝廉未及上公車即世庸成故工逢掖業而所為
易芥獨不為逢掖言
宿氏(夢鯉)易纂
未見
嚴繩孫曰夢鯉字龍吉無錫人萬歷丙午舉人松陽
知縣學者稱仁寰先生
楊氏(瞿崍)易林疑說
十卷
存
黃鳳翔曰穉實易林疑說采摭詳而考訂覈如謂九
疇子目脗合河圖則取諸胡方平謂洛書可以叙疇
亦可以畫卦則取諸陳器之皆非創己見為臆說者
至於横圖圓圖逆數順數與夫五行之推遷生尅縱
横錯綜左右逢源尤超然言詮象數之外
黃虞稷曰楊瞿崍字穉實晉江人萬歴丁未進士歴
官江西提學副使
王氏(納諫)周易翼注
三卷
存
黃願素曰五經之教莫精於易乃依象守筌摭言竄
句以副帖括則是五經之學莫觕於易也吾友觀濤
王君精易理言簡而便理約而精宜公之學易者
高佑釲曰納諫字聖俞號觀濤江都人萬歷丁未進
士除行人歴吏部稽勲司員外郎
陸氏(夢龍)易略
三卷
存
陸鳴勲序曰漢魏晉宋諸儒論易或言象數或言占
驗或言卦氣或言理解或言圖學以至吞爻拆角之
家篐桶賣漿之士推演師說言人人殊學者如游溟
渤亡津梁汎汎然流轉而無所適從則要略不精而
指歸未定也君啓先生盡屏衆說於潔靜精微之中
有廣大悉備之藴昔揚雄之瑩玄也曰不約則其指
不詳不要則其應不博不渾則其事不散不沉則其
意不見合數言而易略之藴可見矣
黃虞稷曰山隂陸公夢龍字景鄴萬歷庚戌進士累
官廣東按察使降補河南布政司參議尋備兵固原
崇禎七年死宼難贈太僕寺卿諡忠烈
文氏(翔鳳)邵窩易祜
一卷
存
李因篤曰先生字太青西安三水人萬歷庚戌進士
南京光禄少卿
翔鳳自述曰邵子安樂窩在天津之畔乎屢以祀謁
先天堂則登皇極之臺北眺邙洛南揖嵩伊想見皇
帝王伯雪月風花之襟聊為從者繹河圖洛書象數
之略云
卓氏(爾康)易學全書
五十卷
存
高攀龍志墓曰去病姓卓氏名爾康杭之塘西里人
萬歷壬子舉鄉書授祥符教諭入為國子學錄轉兵
部司務陞南京刑部主事工部屯田司郎中左遷常
州府簡較徙大同推官移兩淮運判作易學五十卷
詩學四十卷春秋辯義四十卷
林氏(齊聖)易編
未見
齊聖自序曰易有聖人之道四首曰以言者尚其辭
故得其辭不達其意者有之未有不得其辭而能通
其意者予今所習辭也觀玩之餘手編成帙畫而後
彖彖而後爻爻而後傳總一篇之要旨彙四聖之大
全至如上傳下傳之參合正解覆解之羣分時或出
自己意總期不詭於聖經苦夫因文見道因其可傳
以索其不可傳者象外之意畫前之易不言而會諸
心則是集也又寧徒以其辭而已哉
高兆曰林齊聖字司一莆田人萬歷壬子舉人官同
知
繆氏(昌期)周易會通
十二卷
存
張雲韋曰公江隂人萬歷癸丑進士歴官左春坊左
諭德殉璫難贈詹事諡文貞其書弟子饒秉鑑等所
述
羅氏(喻義)讀易内篇問篇外篇
共七卷
存
喻義總序曰往官南中有讀易内外二篇山中晏坐
或日說數卦或數日一卦當其領解欣然獨笑家人
問之不以告也初有卷如指漸大如觚乃撰定諸篇
内篇為上問篇為中外篇為下
又序内篇曰易用二玄用三皇極經世用四潛虚用
五經世學易潛虚學玄而玄不敢望易用三者圜用
二者方也理至圜也喻如流珠惟方者可以奠之書
曰地平天成此之謂易雖然方畫既敶妙在無方故
十翼所繫皆圜義也嘗取二畫規而圜之以著其旋
之義而往來下上活潑潑地嗚呼可以觀矣内篇約略
言之其解剝文義在問篇
又序續内篇曰歲庚辰天子居門之月深夜春寒剪
燈閒語客問余内篇三圖余為畫爐灰詮解指明客
以為佳宜别作圖余亦欣然相與共營之其斜界一
綫道庶幾剖破混沌凡圖一首繫若干言仍附諸内
篇
又序問篇曰讀易問篇設客難而應之客曰卦有單
複爻有順逆九師以來未之聞也惟子内篇言之何
以為卦有單複也曰易自有之人未之玩耳卦有單
複即圖之對者是也邵子詩曰天地定位否泰反類
山澤通氣咸損見義雷風相薄恒益起意水火相射
既濟未濟四象相交成十六事八卦相盪為六十四
故易者博易之義東西互換往來不窮者也何獨於
乾坤疑之請觀同人師同者類族而有伏莽乘墉之
事師者臨戎而有丈人弟子之名卦在此辭在彼也
客曰唯唯何以為爻有順逆也曰爻有順逆即圖之
反者是也易緯曰卦者掛也垂掛物象以示人也固
有一正一反之事矣易繫之撰爻也曰其初難知其
上易知本末也爻固有本末也曰雜物撰德非中爻
不備爻固有中也曰二多譽四多懼三多凶五多功
爻固以二五為中也故順不過五逆不過二以就中
焉而卦以成又寬立一爻為之地則本末具矣當其
正也初辭擬之卒成之終及其反也卒反在下初反
在上請觀損益損下益上損也至五或益之十朋之
龜而益成矣損上益下益也至二或益之十朋之
龜而益成矣舍所益之初上不繫而繫二五且以知
上之无位也故夫剛柔相易者卦也上下无常者爻
也對者言乎其變也反者言乎其動也變動不居者
易之道也乃徧及易象對體六十四卦其合三十二
反體十有八其别三十是為問篇
又序外篇曰讀易外篇不經不傳自為一家興於天
啓末造子屬嬰世患退而學易庶幾同死生之變以
无怵惕於胸中爾時予乃或言不及易中事而一皆
易中事百物不廢易之道也古无其書聊以當一丸
弄之以頗涉方外題曰外篇
張雲章曰喻義字禹鍾號萸江益陽人萬歷癸丑進
士官至戶部侍郎讀易二篇各自有序大抵言剛柔
相易之義而問篇為詳曰卦有單複爻有順逆單複
即圖之對者順逆即圖之反者對者言乎其變也反
者言乎其動也變動不居易之道也
程氏(玉潤)周易演旨
六十五卷
存
林增志曰玉潤字鉉吉正叔夫子裔也冠進賢後不
數年輒隱去取易象反覆諦思暢正叔微旨成一家
言豈非子程子順孫也與
倪長玗曰程鉉吉先生以進士為郎中歲輒引退潛
心易學取正叔先生傳而益廣之為演旨接數百之
祀而全一家之說
陸元輔曰玉潤常熟人萬歷癸丑進士
俞氏(士瑛)周易眇說
佚
葉向高志墓曰君諱士瑛字子偉新會人萬歷癸丑
進士甫登第而殁所著有周易眇說
姜氏(山斗)大易闡庸
三十卷
未見
陸元輔曰山斗字文河直隸通州人萬歷乙夘舉人
馮氏(洪業)易羡
六卷
未見
高佑釲曰洪業字茂遠平湖人萬歷乙夘舉人
錢氏(士升)易揆
十二卷
存
許譽卿序曰四經皆有定論易不可以定論非不可
定至定者存於畫遂能包天下不定之論而無所不
有無所不通商瞿而後言易者多鄭釋天象王疏人
事說者猶或非之趙宋以來易學大明邵子之言曰
易於時配春於事屬皇於性係仁是揆諸氣者也程
子之言曰易變易也隨時變易以從道也是揆諸理
者也或問卦象於朱子朱子曰便是理會不得是揆
諸象者也三賢各得其一而易之大全無不畢見然
則以定論論易者拘於易之辭未通於易之畫者也
年友塞庵錢先生立朝當否泰之交則為包荒出世
丁興亡之會則為碩果以故學識所至既過前賢晚
年躭味益深所著易揆一書余受而讀之時抒獨見
旁輯諸家潔靜精微直與易契而余所服膺者尤在
卦前設互卦後設對卦而說分合直舉所謂氣與理
與象莫不兼融而並攝之何也三才分六位初二為
地三四為人五上為天天地位居其盡無事於互人
則上下乘承可合可離相生相接而削長之道伏焉
故六位分屬則二賢五君三為諸侯令長四為太子
大臣近臣四爻皆得以事互初未主事上已謝事故
不得互自有互而變通無窮舉凡人事得失正不能
見者互潛見之此氣所蓄然也是編首揭互卦則一
定者既不阻其旁通已然者并不遏其未見是先生
之論氣簡於邵而詳於邵矣卦有反對所謂綜也有
四正綜而氣之定者見有四隅綜而氣之變者見以
正綜隅以隅綜正而氣之平者見順逆既得象隨以
立變化多寡均適其平上經隂多於陽者八爻下經
陽多於隂者亦八爻是象之大中隨時非若太玄潛
虚以艱深疑人也且乾坤坎離中孚頥大小過有錯
無綜先生特設反覆為對之義即以錯為綜而以十
二爻合斷其旨則又窮其變而通其理觀乎象外以
發先賢所未發是先生之論象變於朱而深於朱矣
若六十四卦之合而為三十二蓋數之相周自有乘
除此即天運之終始也閱正忘反是知進不知退也
閱反遺正是知退不知進也兩卦交繹其旨彌變如
屯蒙易位在屯則雷在蒙則山矣如小畜履易位在
履則澤在小畜則風矣必兩卦分卷而後非偶者不
相雜如屯可繼坤必不可合坤本與末之見也師可
繼訟必不可合訟兵刑不可偏見也卷數之分合明則
有分而井疆備有合而關隧通是先生之論理備於
程而嚴於程矣昔孔子韋編三絶始悟羲之圓圖為
錯文之序卦為綜嘆其不可典要先生深悟此意則
對互分合極盡易畫之妙而無所不有無所不通是
以委心任運流行坎止無非易理也
子棻曰先府君方諸生時即留心易學邇年以來閉
戶覃思耄而彌篤一義未安累日不寐及其既得忻
然忘餐又復廣羅諸家之說而是正之刜其煩蕪衷
以己意因爻探象因彖觀爻别二卦於一卦定主爻
於六爻至於互體側體靡不該盡藳凡屢易始克成
書名曰易揆蓋府君所自命也夫易憂患之書也文
之翼翼周之几几孔之無可無不可皆當悔吝憂虞
之地而能知阻知險故處困得亨府君丁流極之運
悵家國之已非攀弓髯而莫逮匿影空門栖神漆簡
其於涉世濟險進退存亡之道倘亦有異代而同揆
者乎
錢氏(繼登)易簣
三卷
存
魏坤曰龍門錢先生撰易簣三卷先生中萬歷丙辰
進士官至右僉都御史總理兩淮鹽法江防
吳氏(極)易學
五卷
存
極自序曰宋蘇季明以治經為傳道之實而六經之
道尤莫實於易程正叔亦云治經實學也極幼治詩
長好讀易尋究萬思默先生易原等篇實獲我心迨
三仕南中官邸多暇日以樂玩為業研證既久繙搜
亦侈其不甚異意者宋程先生易傳外惟楊敬仲蘇
子瞻明則焦弱侯鄒汝光四家而已顧其書猶囿訓
故例予欲不遺訓故更以擬議發明為主乃嚴擇衆
解并出素所契於理學諸儒者參以己見鎔會而為
此本因憶幼讀夫子五十以學易語未知劉元城以
五十作卒竟何所據而朱晦翁據史記稱是時孔子
年七十直判五十字之誤洵如年已七十矣又安知
非轉思無過於五十之年以追學之所歴乎而加我
數年則顯然過此以往未之或知也之深意矣夫易
窮理盡性以至於命也而夫子不自道五十而知天
命乎即五十以前夫子何嘗不學易或如仁者見之
謂之仁智者見之謂之智以至命不無有間至於五
十夫子通體是命則通體是易通體是易則通體是
學了不作二見矣要以神窮知化非韋編三絶而學
之不厭不及此則志道者之於易有終身焉云爾若
語夫禔躬涉世洞機赴節理無不備然皆道之用學
之事也故曰學莫實於易而學人務以道之見實體
易學之微而已
張雲章曰吳極字元無漢陽人萬歷丙辰進士
方氏(孔炤)周易時論
十五卷
存
孔炤自述曰少侍先廷尉之側負墻而已筮仕嘉州
銳身解綬救出一高孝廉未免自喜先廷尉示之曰
謙之平稱一言而可終身者也天啓甲子以不覆魏
良卿之伯忤璫削籍禍且不測始自痛省先廷尉教
之曰而知三陳九卦之生於憂患乎以世道言後更
有甚於此者滅理以言天諱善以夸道人心之幾如
此邪風大行能無辭乎忽忽廬白鹿之墓三年重讀
祖父之書述成時論優游丘壑足矣賊風甚熾江北
為墟居鄉守禦不能弢晦而危楚之任倏爾在肩議
勦榖城失執政之指以將䘐致逮琅當西庫者兩年
歸顔環中草堂且天潰海竭矣此生憂患便為家常
奉北堂以守此山終老墓側筮得潛龍自稱潛老夫
固其時也衰病之餘供薪舉火合編往哲之語以為
蓍龜荒鄉僻處兵燹書殘遠借甚苦是以此編未得
卒業惟有農夫幼光右錞及從子建詒輩間過徑中
老夫何嘗一語人乎暮年獨子萬里歸省鑿坎自矢
不出環中余書誡之猶是九卦也鹿湖潛老夫孔炤
生萬歷辛夘奄忽六十四卦之歲且記此以付子孫
云
徐芳曰先生諱孔炤字潛夫號仁植桐城人萬歷丙
辰進士除嘉定知州移福寧遷職方員外郎擢尚寳
司卿以都御史巡撫湖廣為楊嗣昌所劾議戍遭亂
歸隱山中取環中易讀之著成時論曰此孤臣一縷
心血所濡也及卒門人私諡曰貞述先生
徐氏(世淳)易就
六卷
存
魏禧曰公諱世淳字中明嘉興縣人中萬歷戊午舉
人先任重慶推官遷知隨州獻賊攻州城一十三日
公以羸卒乘城出竒兵殺賊力竭絶援身巷戰攢刃
斷脰以死贈官太僕卿
陸嘉徵曰公與先子同舉於鄉後死隨州之難易就
六卷張吉士溥序之
汪氏(邦柱)周易會通
十二卷
存
繆昌期序略曰汪砥之穎悟絶倫於易學尤長初從
吾遊談業數載至丙午遂捷矣嘗與論易迥不作猶
人解癸丑北征出易解數帙質余余甲乙之迄今會
通書成網收百家櫛比羣議俱本全經引伸觸類而
爻象必核其原取象悉稽其實蓋不徒為舉業階梯
眞可作聖經羽翼者矣
高佑釲曰汪邦柱字砥之長洲人萬歷己未進士官
湖廣參議
葉氏(憲祖)大易玉匙
六卷
存
黃百家曰公子美度號六桐餘姚人萬歷己未進士
仕至廣西按察使
經義考卷六十一
