經義考卷一百三十二
翰林院檢討朱彝尊撰
儀禮三
陳氏(祥道)注解儀禮
宋志三十二卷
佚
范祖禹進劄子曰臣伏見舘閣校勘太常博士陳祥
道注解儀禮為三十二卷精詳該洽非諸儒所及臣
竊以儀禮為書其文難讀其義難知自古以来學者
罕能潜心故為之傳注者甚少祥道深於禮學凡二
十年乃成此書先王法度如指諸掌昨進禮圖一百
五十卷已蒙皇上藏之秘閣伏望聖慈特降指揮取
祥道新注儀禮奉御下兩制看詳并前所進禮圖並
付太常以備禮官討論必有補於制作取進止
玉海元祐八年正月侍讀學士范祖禹言太常博士
陳祥道注解儀禮三十二卷精詳博洽乞下兩制看
詳并所進禮圖付太常以備禮官討論從之
陸氏(佃)儀禮義
宋志十七卷
佚
張氏(淳)校定古禮
通考十七卷
佚
釋文
通考一卷
佚
識誤
通考三卷(宋志作一卷)
佚
淳自述曰劉歆言高堂生所得獨為士禮而今儀禮
乃有天子諸侯大夫之禮居其大半疑今儀禮非高
堂生之書但篇數偶同耳
陳振孫曰古禮永嘉張淳忠甫所校乾道中太守章
貢曾逮仲躬刻之首有目錄一卷載大小戴劉向篇
第異同以古監本巾箱本杭細本嚴本校定識其誤
而為之序謂高堂生所傳士禮爾今此書兼有天子
諸侯卿大夫禮决非高堂所傳其篇數偶同自陸德
明賈公彦皆云然不知何所據也
朱子曰張忠甫疑今儀禮非高堂生之書但篇數偶
同爾此則不深考於劉歆說所訂之誤又不察其所
謂士禮者特略舉篇首以明之其曰推而致於天子
者盖專指冠昏喪祭而言若燕射朝聘則士豈有是
禮而可推耶又曰儀禮人所罕讀難得善本而鄭
注賈疏之外先儒舊說多不復見陸氏釋文亦甚疎
略近世永嘉張淳忠甫校定印本乂為一書以識其
誤號為精密然亦不能無舛謬又曰張忠甫所校
儀禮甚子細然却於目錄中冠禮玄端處便錯了但
此本較他本為最勝
李氏(如圭)集釋古禮
十七卷
釋宫
一卷
綱目
一卷
俱未見
陳振孫曰廬陵李如圭寳之撰紹興癸丑進士嘗為
福建撫幹釋宫者經所載堂室門庭今人所不曉者
一一釋之
中興藝文志儀禮既廢學者不復誦習或不知有是
書乾道間有張淳始訂其訛為儀禮識誤淳熙中李
如圭為集釋出入經傳又為綱目以别章句之指為
釋宫以論宫室之制朱熹嘗與之校定禮書盖習於
禮者
魏了翁曰李氏儀禮集釋功夫緻密附以古音至不
易得第一惟鄭賈之言是信有不可盡從者
張萱曰宋淳熙間李寳之如圭取鄭氏注而釋之首
一卷為儀禮綱目以分别章句之指次集釋十七卷
皆發明前人未備末一卷為釋宫考論宫室之制凡
一十九卷
周氏(燔)儀禮詳解
宋志十七卷
未見
朱子(熹)儀禮經傳通解
宋志二十三卷
存
朱子曰儀禮是經禮記是解儀禮且如儀禮有冠禮
禮記便有冠義儀禮有昏禮禮記便有昏義以至燕
射之禮莫不皆然盖儀禮禮之根本而禮記乃其枝
葉禮記本秦漢上下諸儒解釋儀禮之書又有他說
附益於其間今定作一書先以儀禮篇目置於前而
附禮記於其後如射禮則附以射義之類若其餘曲
禮少儀又自作一項以類相從前賢嘗謂儀禮難讀
以經不分章記不隨經而注疏各為一書故讀者不
能遽曉今訂此本盡去諸弊恨不得令韓文公見之
又乞修三禮劄子曰臣聞之六經之道同歸而禮
樂之用為㥯遭秦滅學禮樂先壞漢晉以来諸儒補
緝竟無全書其頗存者三禮而已周官一書固為禮
之綱領至其儀法度數則儀禮乃其本經而禮記郊
特牲冠義等篇乃其義疏耳前此猶有三禮通禮學
究諸科禮雖不行而士猶得以誦習而知其說熙寧
以来王安石變亂舊制廢罷儀禮而獨存禮記之科
棄經任傳遺本宗末其失已甚而博士諸生又不過
誦其虛文以供應舉至於其間亦有因儀法制度之
實而立文者則咸幽冥而莫知其源一有大議率用
耳學臆斷而已若乃樂之為教則又絶無師授律尺
短長聲音清濁學士大夫莫有知其說者而不知其
為闕也故臣頃在山林嘗與一二學者考訂其說欲
以儀禮為經而取禮記及諸經史雜書所載有及於
禮者皆以附於本經之下具列注疏諸儒之說略有
端緒而私家無書檢閱無人抄寫久之未成會蒙除
用學徒分散遂不能就而鐘律之制則士友間亦有
得其遺意者竊欲更加參考别為一書以補六藝之
闕而亦未能具也欲望聖明特詔有司許臣就秘書
省關借禮樂諸書自行招致舊日學徒十數人踏逐
空閒官屋數間與之居處令其編類雖有官人亦不
繫銜請俸但乞逐月量支錢米以給飲食紙札油燭
之資其抄寫人即乞下臨安府差撥貼書二十餘名
候結局日量支犒設别無推恩則於公家無甚費用
而可以興起廢墜垂之永久使士知實學異時可為
聖朝之助則斯文幸甚
子在跋曰右先君所著家禮五卷鄉禮三卷學禮十
一卷邦國禮四卷王朝禮十四卷今刊於南康道院
其曰經傳通解者凡二十三卷盖先君晚歲之所親
定是為絶筆之書次第具見於目錄惟書數一篇缺
而未補而大射禮聘禮公食大夫禮諸侯相朝禮八
篇則猶未脫藳也其曰集傳集注者此書之舊名也
凡十四卷為王朝禮而卜筮篇亦缺餘則先君所
草定而未暇刪改者也今皆不敢有所增益悉從其
藳至於喪祭二禮則嘗以規摹次第屬之門人黃幹
俾之類次他日書成亦當相從於此庶幾此書始末
具備顧念先君早歲即嘗有志於是書比在經筵嘗
具奏欲請於朝乞招致生徒置局編次而不果上然
其著述之旨意具存此篇今謹繕錄如右讀者當有
以識其心之所存矣禮缺樂壊千有餘年今幸討論
粗見端緒而天不假之年使不克究其大全而所就
者止此嗚呼己矣其可為千古之恨也夫嘉定丁丑
八月
中興藝文志熹書為家禮三卷鄉禮三卷學禮十一
卷邦國禮四卷王朝禮十四卷其曰儀禮經傳通解
者凡二十三卷熹晚歲所親定惟書數一篇闕而未
補
李方子曰先生以儀禮為經而取禮記及諸經史書
所載有及於禮者皆以附於本經之下具列注疏諸
儒之說補其闕遺而析其疑晦雖書不克就而宏綱
大要固已舉矣
祝穆曰文公所編儀禮上篇士冠禮(冠義附)士昏禮(昏義)
(附)士相見禮鄉飲酒禮(鄉飲酒義附)鄉射禮(射義附)燕禮(燕義)
(附)大射禮聘禮(聘義附)公食大夫禮覲禮下篇喪服(喪服)
(小記大傳服問間傳附)士喪禮既夕禮士虞禮(喪大記奔喪問喪曾子問檀弓)
(附)特牲饋食禮少牢饋食禮次以禮記曲禮内則玉
藻少儀投壺深衣為一類王制月令祭法三篇為一
類文王世子禮運禮器郊特牲明堂位大傳樂記七
篇為一類經解哀公問仲尼燕居孔子閒居坊記儒
行六篇為一類學記中庸表記緇衣大學五篇為一
類以問吕伯恭後更詳定
陳振孫曰通解以古十七篇為主而取大小戴及他
書傳所載繫於禮者附入之二十三卷已成書闕書
數一篇其十四卷草定未刪改曰集傳集注云者盖
此書初名也其子在刻之南康一切仍其舊
王應麟曰文公以儀禮為經取禮記及諸經史書所
載附本經之下具列注疏諸儒之說為經傳通解二
十三卷喪祭二禮屬之門人黃幹類次
馬廷鸞曰愚按記不隨經注疏各為一書讀者不能
遽曉此猶古易之彖象文言繫辭各自為書鄭康成
所以欲省學者兩讀而為今易也文公於禮書之離
者合之於易書之合者離之是亦學者所當知也
熊禾刊通解疏序曰竊見儀禮為六經之一乃周公
所作孔子所定元有三百三千之目至漢僅存一十
七篇大小戴記不過如春秋之左氏公穀乃其傳耳
自王安石廢罷儀禮但以小戴設科與五經並行自
是學者更不知有禮經矣文公晚年始為經傳通解
一書自家鄉以至邦國王朝凡禮之大綱細目靡不
具載歴門人勉齋黃氏信齋楊氏三世始克成書舊
有刊本兵燼之後板帙散亡兼初本所纂注疏語頗
傷繁後信齋楊氏為之圖解又復過略而文公初志
欲將通典及諸史志會要等書與夫開元開寳政和
禮斟酌損益以為百王不易之大法而志則未遂今
得考亭諸名儒參校訂定墨本擬就書坊板行以便
流布仍於所補儀禮各卷篇目之下參以歴代沿革
之制及關洛以来諸儒折衷之說酌古凖今損文就
質輯為儀禮外傳以附其後庶可繼先儒未畢之志
其於風雅亦非小補
吳師道曰以三禮論則周官為綱儀禮乃本經而禮
記諸篇則其疏義三者固有本末之相須而不可闕
是以子朱子慨然定為儀禮經傳通解集注之書未
完者門人又足成之可謂禮書之大全千古之盛典
也
曾棨曰朱子絜儀禮正經以提其綱輯周禮禮記諸
經有及於禮者以補其闕釐為家鄉邦國王朝之目
自天子至於庶人之禮謂之儀禮經傳通解然亦未
及精詳
王鏊曰今經惟禮最繁亂惜不一經朱子緒正朱子
嘗欲以儀禮為經禮記為傳經傳相從誠千古之特
見也若士冠禮則附以冠義士昏禮附以昏義士相
見禮附以士相見義鄉飲酒禮附以鄉飲酒義鄉射
禮附以鄉射義燕禮附以燕義大射禮附以大射義
聘禮附以聘義公食大夫禮附以公食大夫義覲禮
附以朝事如草廬所附亦得矣然其餘有不可附者
亦無如之何姑循其舊而釋之庶不失古之義朱子
晚年注儀禮經傳始家禮次鄉禮次學禮次邦國禮
次王朝禮秩然有序可舉而行然其間雜引大戴禮
春秋内外傳新序列女傳賈誼新書孔叢子之流襍
合以成之乃自為一書非以釋經也至勉齋續喪祭
二禮草廬纂言割裂經文某亦未敢從也
劉瑞序曰子朱子嘗欲請於朝脩三禮劄不果上晚
乃著儀禮經傳通解始家禮次鄉禮次學禮次邦國
禮而王朝禮終焉凡四十七卷視初論少異盖自成
一家言矣書未就先生告終喪祭二禮則成於勉齋
黃氏其規模次第授於先生者也為卷凡二十有七
書刻於南京國子監卷帙浩繁點畫漫漶士大夫非
惟不之讀識其名者或寡矣瑞竊嘆曰斯禮也制作
之宜古今之變略備矣後聖有作將取而折衷焉今
與其棄也無寧先識大義而後講貫其精奥乎乃命
教授陳垐等督諸生手錄經傳讐校付刻俾天下後
世志於禮者有考焉
按朱子儀禮經傳通解一曰家禮士冠禮第
一冠義第二士昏禮第三昏義第四内則第
五内治第六五宗第七親屬第八内治者言
人君内治之法五宗者言宗子之法以治族
人親屬者即爾雅之釋親篇白虎通義所謂
親屬記也古無此三篇名盖創為之二曰鄉
禮士相見禮第九士相見義第十投壺第十
一鄉飲酒禮第十二鄉飲酒義第十三鄉射
禮第十四鄉射義第十五三曰學禮學制第
十六學義第十七弟子職第十八少儀第十
九曲禮第二十臣禮第二十一鐘律第二十
二鐘律義第二十三詩樂第二十四禮樂義
第二十五書數第二十六學記第二十七大
學第二十八中庸第二十九保傅傳第三十
踐阼第三十一五學第三十二内學制學義
臣禮鐘律鐘律義詩樂禮樂記書數保傅傳
皆創名之弟子職則取諸管子也四曰邦國
禮燕禮第三十三燕義第三十四大射禮第
三十五大射義第三十六聘禮第三十七聘
義第三十八公食大夫禮第三十九公食大
夫義第四十諸侯相朝禮第四十一諸侯相
朝義第四十二皆沿古篇名惟末二篇創為
之其王朝禮則别為集傳覲禮一朝事義二
歴數三卜筮四夏小正五月令六樂制七樂
記八王制自甲至癸凡十篇
儀禮釋宫
一篇
存
黃氏(幹)續儀禮經傳通解
宋志二十九卷
存
楊復序曰昔文公朱先生既修家鄉邦國王朝禮以
喪祭二禮屬勉齋黃先生編之先生伏膺遺訓取向
来喪禮藳本精專修改書成凡十有五卷復伏讀曰
大哉書乎秦漢以下未有也近世以来儒生習誦知
有禮記而不知有儀禮士大夫好古者知有唐開元
以後之禮而不知有儀禮今因篇目之僅存者為之
分章句附傳記使條理明白而易考後之言禮者有
所據依不至於棄經而任傳遺本而宗末王侯大夫
之禮關於綱常者為尤重儀禮既闕其書後世以来
處此大變者咸幽冥而莫知其源取具臨時沿襲鄙
陋不經特甚可為感慨今因小戴喪大記一篇合周
禮禮記諸書以補其闕而王侯大夫之禮莫不粲然
可考於是喪禮之本末經緯莫不悉備既而义念喪
禮條目散闊欲撰儀禮喪服圖式一卷以提其要而
附古今沿革於其後草具甫就而先生没矣嗚呼此
千載之遺恨也先生所修祭禮本經則特牲少牢有
司徹大戴禮則釁廟所補者則自天神地祗百神宗
廟以至因事而祭者如建國遷都廵狩師田行役祈
禳及祭服祭器事序始終其綱目尤為詳備先生嘗
為復言祭禮用力甚久規模已定每取其書繙閱而
推明之間一二條方欲加意修定而未遂也嗚呼禮
莫重於喪祭文公以二書屬之先生其責任至不輕
也先生於二書也推明文王周公之典辨正諸儒異
同之論掊擊後世蠧壊人心之邪說以示天下後世
其正人心扶世教之功至遠也而喪服圖式祭禮遺
藳尚有未及訂定之遺恨後之君子有能繼先生之
志者出而成之是先生之所望也抑復又聞之先生
曰始余創二禮粗就奉而質之先師喜謂余曰君所
立喪祭禮規模甚善他日取吾所編家鄉邦國王朝
禮其悉用此規模更定之嗚呼是乂文公拳拳之意
先生欲任斯責而卒不果也豈不痛哉同門之士以
復預聞次輯之略不可無言也復因敬識其始末以
告来者喪禮一十五卷前已繕寫喪服圖式今别為
一卷附於正帙之外以俟君子亦先生平日之志云
又曰嘉定己夘喪禮始克成編以次將修祭禮即
以其書藳本授曰子其讀之盖欲通知此書本末有
助纂輯也受書而退啓緘伏讀皆古今天下大典禮
其關繫甚重其條目甚詳其經傳異同注疏牴牾上
下數千百載間是非淆亂紛錯甚衆自此朝披夕閱
不敢釋卷時在勉齋左右隨事咨問抄識以待先生
筆削不幸先生棄世遂成千古之遺憾日邁月征今
十餘年南康學宫舊有家鄉邦國王朝禮及張侯虙
續刊喪禮又取祭禮藳本併刊而存之以待後之學
者故四方朋友皆有祭禮藳本未有取其書而修定
之者顧何人敢任其責伏自惟念齒髮侵衰曩日幸
有所聞不可不及時傳述竊不自揆遂據藳本參以
所聞稍加更定以續成其書凡十四卷云
張虙序曰南康舊刻朱文公儀禮經傳與集傳集注
而喪祭二禮俄空焉盖以屬門人黃勉齋俾之類次
而未成也虙来南康勉齋已下世深恨文公之志不
終士友間有言勉齋固嘗脫藳今在南劍陳使君處
索之可也南劍知之果以其書来至是鋟木一年而
畢是雖喪祭兩門而卷帙多前書三之一點勘之功
鄉貢進士楊復為多助以王鎮圭童居欽黃嵩三人
披閱精強錯簡脫字往往無之虙分符星渚乃文公
遺愛之地高山仰止睠睠予懷兹乂得全其所欲述
之書豈非幸歟第閑習禮度不如式瞻儀刑諷咏遺
言不如親承音旨誠有如古人之論撫卷為之三嘆
也
陳振孫曰外府丞長樂黃榦直卿撰榦晦庵之壻號
勉齋始晦庵著禮書喪祭二禮未及論次以屬榦續
成之
趙希弁曰儀禮經傳通解續卷祭禮十四卷右朱文
公編集而喪祭二禮未就屬之勉齋先生勉齋既成
喪禮而祭禮未就又屬之楊信齋信齋據二先生藳
本參以舊聞定為十四卷為門八十一鄭逢辰為江
西倉進其本於朝信齋福州人名復字茂才書既奏
贈文林郎
黃氏(士毅)類注儀禮
佚
張㫤曰士毅字子洪嘗入閩謁朱仲晦因撰次朱子
書說語類郡守王遂為買宅吳下以居
葉氏(味道)儀禮解
佚
劉氏(爚)儀禮雲莊經解
二十卷
佚
楊氏(復)儀禮圖
十七卷(焦氏經籍志作三十四卷非)
存
復自序曰學者多苦儀禮難讀雖韓昌黎亦云何為
其難也聖人之文化工也化工所生人物品彙至易
至簡神化天成極天下之至巧莫能為焉聖人寫胸
中制作之妙盡天理節文之詳經緯彌綸混成全體
竭天下之心思莫能至焉是故其義密其辭嚴驟讀
其書者如登太華臨滄𬈑望其峻深既前且却此所
以苦其難也雖然莫難明於易可以象而求莫難讀
於儀禮可以圖而見圖亦象也復曩從先師朱文公
讀儀禮求其辭而不可得則擬為圖以象之圖成而
義顯凡位之先後秩序物之輕重權衡禮之恭遜文
明仁之忠厚懇至義之時措從宜智之文理密察精
粗本末昭然可見夫周公制作之僅存者文物彬彬
如此之盛而其最大者如朝宗會遇大享大旅享帝
之類皆亡逸而無傳重可嘆也嚴陵趙彦肅嘗作特
牲少牢二禮圖質諸先師先師喜曰更得冠昏圖及
堂室制度并考之乃為佳爾盖儀禮原未有圖故先
師欲與學者考訂以成之也復今所圖者則高堂生
十七篇之書也釐為家鄉邦國王朝喪祭禮則因先
師經傳通解之義例也附儀禮旁通圖於其後則制
度名物之總要也區區用心雖未敢謂無遺誤庶幾
其或有以得先師之心焉
曾棨曰黃幹通解續晚年祭禮尚未脫藳又以授之
楊復復研精覃思蒐經摭傳積十餘年以特牲饋食
少牢饋食為經冠之祭禮之首輯周禮禮記諸書分
為經傳以補其闕綜之以通禮首之以天神次之以
地祗次之以宗廟次之以百神次之以因祭次之以
祭物次之以祭統有變禮有殺禮有失禮並見之篇
終郊祀明堂廟制皆折衷論定以類相從各歸條貫
使畔散不屬者悉入於倫理疵雜不經者咸歸於至
當而始得為全書又因朱子之意取儀禮十七篇悉
為之圖制度名物粲然畢備以圖考書如指諸掌西
山眞德秀稱為千古不刊之典焉
吕柟序曰儀禮本周公所作其篇目甚多遭秦焚書
漢高堂生止傳其十七篇與淹中經同后蒼能明之
然多士庶人卿大夫諸侯之禮宋朱文公欲以儀禮
為經禮記為傳其徒楊復遂圖解儀禮存其編於十
三經注疏中柟卒業太學時嘗約所友五七人率其
子弟習行於寳卭寺今三十餘年心未之能忘也近
蒙聖恩誤授今官圖報靡稱伏覩聖王以禮樂為治
而太學尤禮樂所先之地用是仰承德意旁求儀禮
圖本偕其寮童公思與在監習禮公侯伯及諸士子
演行使知揖讓進退之節以沐聖上菁莪棫樸之教
而效雍熙太和之化也苐此書稀少止訪獲一二善
本乃命監生王世康輩手抄其圖月數日肄業焉尋
將具題請勅工部刊印而未遽行也有監生盧堯文
魏學詩汪尚庭錢寅佘誨者禀求儀禮圖本以觀爾
乃奮然興身心自書寫校正且捐資刊刻成書送觀
以問序焉柟嘆曰美哉此五士也昔姚樞居於輝之
蘇門病一方學者之無書乃自板小學諸經嘉惠輝
士於是許衡亦自河内就書於輝厥後元之數儒敦
尚經義尊崇古道說者多歸功於樞焉聖王在上家
詩書而戶程朱夫豈前元可比然而五士者之所刻
則固太學諸生之一助也於是諸太學生皆高五士
之志行而五士之名不特如樞顯達後而始著矣此
固可徵聖世人才之盛而諸士子於此書尤當行之
而必著習之而必察也嘉靖十五年丙申夏六月
童承叙跋曰儀禮有諸儒傳記鄭康成注賈公彦疏
朱文公又合經傳為通解皆彰彰較著矣公門人楊
復又各為之圖俱可蹈廸匪直易讀也或曰高堂生
所傳特士禮爾餘多散佚又曰古禮於今無所用之
雖昌黎亦云然夫禮也者理也先王以承天之道以
治人之情孔子曰殷因於夏禮所損益可知也周因
於殷禮所損益可知也因者其本也損益者其末也
協諸義而協則先王所未有者可以義起矣故后蒼
有推而致於天子之說然今觀之冠昏相見士禮也
鄉飲鄉射大夫禮也燕射覲聘公食大夫諸侯禮也
士喪既夕士虞特牲饋食諸侯士禮也少牢饋食有
司徹諸侯卿大夫禮也喪服則通於上下顧獨曰士
禮何哉夫禮無本不立無文不行雖夏商之際不能
無文焉至周而備爾孔子曰虞夏之文不勝其質商
周之質不勝其文盖思本也然文之蠧也久矣其在
今宜無所於用至其本固未泯也是故因其文而遡
之可知也因其本而拓之可行也不又逾於并其文
而亡之乎嘉靖己未叙奉命来攝太學得從司成吕
公後公取儀禮命諸生肄習之月再一試盖從者如
堵墻焉於是耳聆鐘鼓鏗鏘之音目覩綴兆俯仰之
容洋洋乎辟雍庠序之教也諸生盧堯文汪尚庭魏
學詩錢寅佘誨等復取楊氏圖校而梓之凡為篇十
有七為圖二百有五為旁通圖三十有五周公遺文
庶幾不墜於地矣故按圖以考文其制精矣據文以
繹義其旨奥矣推義以適治其道博矣使斯禮之大
行也鳳鳥之至不可期乎然叙聞河間獻王得孔壁
古禮五十六篇後亡三十九篇存者今數耳元吳澄
取二戴記及鄭注纂逸禮八篇又取戴義為十傳澄
自謂得三十九篇之四元至正間司業李俊民嘗刻
太學而板今亡矣又聞永樂間沅州劉有年守太平
進逸禮十八篇豈即是耶澄於儀禮誠有功然亦殘
經之十一爾聖遠言湮可勝嘆哉
桂萼曰儀禮經朱子考證已定楊復圖尤為明便其
文雖屬難讀然因圖以指經因經以求義斯了然矣
儀禮旁通圖
一卷
存
陳普序曰大淵獻之歲昭武謝子祥刊儀禮本經十
七篇及信齋楊氏圖成燁然孔壁淹中之出世也使
此書得數千本落六合間鳳鳥至有期矣使河間獻
王後劉歆前有能為子祥所為則三十九篇可以至
今不亡矣嗚呼此人之所以成位於兩間者何獨昌
於虞夏商周而深愛於秦漢以来十七篇頼高堂生
鄭注賈疏千有餘年緜緜如絲而荆舒王氏加踐迹
之舉子不習書肆不陳晦翁勉齋信齋師弟子扶持
力倍於高堂鄭賈心與周孔顔孟同其勞亦僅不滅
而已萬家乃不見一本殘經白鹿章貢桂林所刊晦
翁勉齋信齋之書千里求之或者有半生望之不得
見今後復數十年又當若何子祥之書捄焚拯溺之
功景星慶雲之瑞也是經雖微士冠昏喪祭鄕相見
大夫祭幸皆無恙天子諸侯亦幸存一二故晦翁通
解勉齋喪禮信齋祭禮得以為依據如累九層之臺
以下為基如不見足而為屨之不中者如執柯以伐
柯柯在彼而則在手也三十九篇駸駸乎不亡矣然
則十七篇之存固亦有天意廢之者有餘罪興之者
誠莫大之功也三百之數不可考以圖槩之三十九
篇疑可得三千在三百中亦可舉其旁通圖名物制
度尤明盡合十七篇圖而熟之既無昌黎難讀之患
而古人太平之具一朝而在我矣
儀禮經傳通解續
十四卷
存
張萱曰宋淳祐間信齋楊復著朱晦庵編集儀禮經
傳通解獨喪祭二禮未完以屬黃勉齋幹續成之勉
齋即世祭禮猶未就於是信齋據二公草本參以舊
聞精加修定凡十四卷八十一門
魏氏(了翁)儀禮要義
宋志五十卷
未見
聚樂堂藝文目有之
馬氏(廷鸞)儀禮本經疏會
九卷
佚
廷鸞自序曰余家藏敗帙中有景德年官本儀禮疏
四帙正經注語皆標起止而疏又列其下兒子請予
附益之因手自點校取朱氏禮書與其門人黃氏楊
氏諸家續補之編章分條析釐為九卷作而曰兹其
三代之禮與於繁文奥旨中有精義焉纖悉委曲中
有明辨焉不惟欲人之善其生且欲人之善其死不
惟致嚴於冠昏朝聘鄉射而尤嚴於喪祭後世徒以
其紀士禮而指為闕書不知由士禮可以達於天子
周公之經何制之備也子夏之文何文之覈也康成
之注公彦之疏何學之博也小子識之
方氏(回)儀禮考
未見
高氏(斯得)儀禮合抄
佚
陳氏(普)儀禮說
一卷
存
按陳氏儀禮說惟士冠禮鄉射禮燕禮聘禮
四篇載石堂集
亡名氏儀禮類例
宋志十卷
佚
經義考卷一百二十二
