經義考卷四十二
翰林院檢討朱彜尊撰
易(四十一)
郝氏(經)周易外傳
八十卷
佚
經自序曰孔子承三聖之易爲之作傳凡道德之要
性命之理幽明之故生死之說天地人物之在夫意
言象數之間者莫不充周表著推致其極易於是乎
集大成聖人大經大法之原而不可加損焉蓋數聖
人之制作孔子復以聖述聖故也後之人德未至於
聖欲以一已之見求夫數大聖人之意雖弊精極神
不免於猜揣料量之私不能造夫眞是或有見焉而
不能純備斷然自作則違戾遠甚是以紛紛藉藉至
於今而不已也夫易聖人所以用道之書也伏羲氏
按圖畫卦以述道造書契以開斯文綂歷數千百年
至於黃帝堯舜氏而法制始偹又歴夏商千有餘年
而文王受命作周重伏羲氏之卦繫之辭而命之爲
易聖子周公心傳口授分其文而繫之辭以斷其吉
凶復六百有餘年而孔子出焉晚年讀易而韋編三
絶以求三聖之意於是退而修經推皇帝王伯之心
而本乎伏羲終於五覇列爲四經而爲易作傳尊之
爲經以冠夫詩書春秋使天下萬世共用一道舉畫
前之固有重後之逆數造無窮之形噐壊無窮之形
噐而一易之用不可勝窮矣則伏羲氏述道文王述
伏羲周公述文王孔子述三聖世代相去若此其甚
遠也聖人之作若此其鮮也以聖述聖若此其恭也
至孔子而僅爲成書猶以爲書不盡言言不盡意加
我數年五十以學易可以無大過則易之大不能一
聖人當一世而爲之必數聖人數十百世而僅成以
孔子之聖不敢自作曲爲之述而猶以爲未既盡而
懼或有過後之人乃欲以一己之私遽述數千載之
德業四聖人之能事又輒自作爲不亦難矣哉且自
孔子歿曾子子思孟子得其傳而著之書雖皆易道
而不及易中一言繼而火於秦雖幸而以卜筮之故
易之書獨存天下之人秪以卜筮視之而其道不明
也漢興言易自田何求其所自謂孔子授之商瞿子
木而授受及何何爲傳數篇而不傳自是學各專門
原遠而末亦分矣揚雄之學最爲深刻凖易作玄而
不述易道東觀學者雖盛而秪爲傳注之學亦各專
門自私而明夫易道者亦鮮魏正始間王弼以二漢
之學爲之注唐世以爲至當而孔穎逹爲之疏學者
至今宗之殆亦專門之學也寥寥千載竟無聖人而
述聖人家異傳人異義易道不可復聞矣故王通謂
九師興而易道微三傳作而春秋散惡其私而專專
而分分而異卒使聖人之意不可得而見也宋興大
儒輩出莫不以闡明易道爲己任於是華山陳摶肇
開宗綂而濂溪周敦頥西都邵雍遠探羲文周孔之
業推演意言象數之本至侍講程頥大變傳注爲易
作傳直造先秦布武聖門其諸師友更唱迭和易道
幾明今二百餘年矣學者復各擅其師傳立論馳說
求新角竒誕夸而自聖言義理者不及象數言象數
者不及義理又往往雜入偏駁小數異端曲學周邵
程氏之學復昧沒而不明其誚王弼蔑正義厚誣妄
訾悖理傷道者不可勝紀又甚於專門之弊矣反覆
壊爛遂至此極世代如是之遠聖人不作如是之久
蠧蝕穿鑿如是之衆且多又豈一人之專見臆度所
能蔽之哉則聖人之意終不可得而見矣竊嘗以爲
後世雖無大聖人兼綜諸聖以述夫聖如孔子之集
大成苟不以一人自私曲學自蔽專門自聖削去畦
町芟夷滋蔓排斥一我開示公道合漢魏唐宋諸儒
之學順考其往逆徵其來積數千百年之學問數十
百人之能事契其所見會其所得合天下以一心通
天下以一理貫古今以一易聖一而後世百之聖十而後
世千之遡流求源問津以濟乎道則亦庶乎其可也故不
自揆嘗欲論次孔子以來述易而有合於聖人者纂為一
書而未能也中綂元年詔經持節使宋宋人舘於儀真
留而不遣五六年間頗得肆意經傳及被劫殺出居
别室益曠寂無事乃據所有書及故所記憶者自孔
子以來迄於今凡訓詁論說諸所注釋覈其至精去
其重複義理象數兼采並載巨細不遺不徵其人唯
是是與各以世代第其先後凡諸經傳子史百氏易
之自出而不謬聖人必當關涉引用者亦各依世次
編入其流入佛老異端曲說非聖人意者則盡刊黜
夫漢魏傳注之學則至於魏王氏唐宋論議之學則
至於宋程氏故偹錄二氏以爲諸家折衷經有所見
聞者則彌縫其闕而要終之且徵之歴代之得失以
爲易之事業窮原極委致諸道易神之本然以爲一
經之綱領疑而不可固必者則存而弗論以俟能者
積成八十卷又旁搜遠紹創圖立說爲太極演二十
卷申明列聖及諸儒餘意共爲一百卷易之成俶落
周世謂之周易近來或單稱易及大易等以爲題而
不言周有未當言者故仍稱周易孔子爲經作傳既
謂之傳矣後之人復爲傳注則皆傳外之傳也故曰
外傳且示不敢自同於聖人之作也然亦未敢自爲
成書後來繼今别有所得當復增入云
蘇天爵名臣事略郝文忠公名經字伯常澤州陵川
人中綂元年拜翰林侍讀學士充國信史奉使於宋
宋人羈於眞州凡十六年始得歸
盧摯曰公所處幽所日以立言載道爲務撰續後漢
書著春秋外傳易外傳太極演原古錄通鑑書法玉
衡貞觀删三子一王雅行人志各數十卷
黃虞稷曰經羈管眞州時所作自孔子以來諸家注
釋覈其至精去其重複義理象數兼采鉅細不遺積
成八十卷謂之外傳者以孔子爲經作傳後人著作
皆傳外之傳也示不敢同於聖人之作又旁搜遠紹
創圖立說爲太極演二十卷申明列聖及諸儒餘意
劉氏(肅)讀易偹志
佚
名臣事略劉文獻公肅字才卿威州洺水人金興定
中進士國初應名授邢州安撫使中綂元年拜眞定
宣撫使明年召爲右三部尚書兼議中書省事四年
致仕
胡氏(祗遹)易直解
佚
王惲祠記曰公諱祗遹字紹聞自號紫山磁之武安
人由中書郎官歴河東山東按察使濟寧總管仕至
翰林學士大中大夫
又序曰紫山胡公年未強仕應奉翰林㓗居官舍者
幾十載致力讀書䆒明義理期於遠大取易卦辭徧
書屋壁時不肖忝在言列過而見焉詢其故曰吾朝
夕洗心將範模四聖人庶幾言行適宜而寡尤悔焉
非特說夫言竒而法也識者以通材有用許之爾後
郎地官佐省幕總尹大郡提憲外臺平生藴藉見諸
施設其至公至大之論卓異特逹之舉固不可枚數
要之伸吾志行吾道不阿合取容於時不俯仰勉從
於衆可行即行不可即止又其晚節脫屣軒冕笑傲
林泉進退兩間知命隨時從容中道蓋棺論定皆曰
紫山曠逹英邁士也稽驗疇昔諗其得於易者爲多
初不知其有所著述公歿之三載嗣子伯馳擕所著
易解懇題其端公與僕自弱冠定交氣義契合互爲
知己今雖衰懶撫其遺書忍無一言發越潛輝夫易
聖人憂世書也純粹精深通貫三才理包萬彙其用
必須見於開物成務之實然通其變必當逹其辭逹
其辭欲見諸用者不於先覺躬行實踐之實跡而取
法焉未見能造其窔奥也昔宋名儒劉斯立作學易
堂記但序日用常行事而曰余學易矣論者以爲得
體况紫山踐履工夫形諸事業復推已所得纂而成
書啓廸後人可謂得聖賢忠恕之道矣學者復能考
公平昔操履得其端倪以之尋繹隱賾奥妙之旨則
思過半矣
按葉氏菉竹堂書目有胡祗遹紫山文集二
十冊
李氏(簡)學易記
九卷
存
簡自序曰伊川先生嘗云學易者當看王輔嗣胡翼
之王介甫三家文字令通貫然後却有用心處時先
生易傳未出也及温陵曾獻之集大易粹言傳於世
則學者知有所宗而三家之說不無去取也歲在壬
寅春三月予自泰山之萊蕪挈家遷東平時張中庸
劉佚庵兩先生與王仲徽輩方聚諸家易解而節取
之一相見遂得厠於講席之末前後數載凡讀六七
過其書始成然人之所見不能盡同其去取之間則
亦不能無少異大抵張與王意在省文劉之設心務
歸一說僕之所取寧失之多以俟後來觀者去取也
僕居萊蕪幾二載常時所讀之易止有王輔嗣與粹
言而已諸家之說則未之見也六百日之間節取粹
言凡三度前賢之說或中心有所不安則思之夜以
繼日雖在道路鞍馬間與窗下無少異脫有所得隨
即書之以待他年讀之驗其學之進與否也比遷東
平積謬說百餘叚及得胡安定荆公南軒晦庵誠齋
諸先生全書及楊彬夫所集五十家解單渢所集三
十家解讀之謬說暗與前賢之說相合者十有二三
私心始頗自信今卷中凡無名氏者以兼采諸人之
意合而爲一說不能主名亦或有區區管見輙不自
揆而厠於其間者其初心將便觀覽而傳於家非敢
有意傳諸人以取著述之名也親友之間有堅欲求
觀而不能違者或復爲人錄去予甚患之己未歲承
乏倅泰安山城事少遂取向之所集學易記觀之重
加去取焉噫親友相知相愛由此書獲謗獲罪於朋
儕亦由此書他日必有能辨之者
薛氏(玄)易解
佚
程鉅夫撰碑曰河南薛玄微之制行立言穎然當世
縉紳尊之曰庸齋先生家本下邽國初遊大同以薦
得應州教授改河南軍儲轉運使中綂初召爲平陽
太原宣撫不起授提舉河南學校亦不起日與女几
辛愿柳城姚樞稷山張德直太平元好問南陽吳傑
洛西劉繪淄川李國維濟南杜仁傑解梁劉好謙講
貫古學且以淑人有易解中庸注聖賢心學編皇極
經世圖說
鮮于樞曰庸齋先生諱微之華隂人有易解行於世
許氏(衡)讀易私言
一卷
存
名臣事略許文正公衡字平仲懷慶河内人中綂元
年應召北上授太子太保辭改國子祭酒以疾歸三
年應召北上至元元年辭歸二年應召北上詔入省
議事四年辭歸復應召六年奏定官制七年拜中書
左丞力辭不受八年改集賢大學士兼國子祭酒十
年以遷葬歸十三年應召修授時歷十五年以集賢
大學士兼領太史院事十七年歷成辭歸十八年三
月薨皇慶二年詔從祀夫子廟廷
耶律有尚曰先生著述曰小學大義乃在京教學者
口授之語曰讀易私言是五十後所作(又云時年四十一)曰
孟子標題嘗以教其子師可曰四箴說中庸說語錄
等書乃雜出於衆手非完書也
蘇天爵曰國家初有中夏士踵宋金餘習以記誦詞
章相誇尚許文正公始以孔孟之書程朱之訓倡明
斯道一時師友講習若河汾伊洛之盛
吳氏(澂)易纂言
十卷
存
易叙錄
十二篇
存
元史吳澄字幼清撫州崇仁人舉進士不第居布水
谷乃著孝經章句挍定易書詩春秋儀禮及大小戴
記侍御史程鉅夫奉詔求賢江南起澄至京師以母
老辭歸鉅夫請置澄所著書於國子監以資學者朝
廷命有司即其家錄上左丞董士選薦澄有道擢應
奉翰林文字至大元年召爲國子監丞皇慶元年陞
司業俄拜集賢直學士遷翰林學士加資善大夫澄
於易春秋禮記各有纂言盡破傳注穿鑿以發其藴
條歸紀叙精明簡㓗卓然成一家言澄所居草屋數
間程鉅夫題曰草廬學者稱之爲草廬先生卒追贈
臨川郡公諡文正
澂自序纂言曰周易上下經二篇文王周公作彖象
繫辭上下文言說卦序卦雜卦傳十篇夫子作秦焚
書周易以占筮獨存漢志易十二篇蓋經二傳十也
自魏晉諸儒分彖象文言入經而易非古注疏傳誦
者苟且仍循以逮於今宋東萊先生吕氏始考之以
復其舊而朱子因之第其文字闕衍謬誤未盡正也
故今重加修訂視舊本頗爲精善惟於大義不能有
所損益而於羽翼遺經亦不爲無小補云
(闕)觀生跋曰先生著是書幾四十年其間藳成改易
者凡數四壬戌秋書成然未嘗以示人明年春觀生
固請鋟諸梓以示學者先生慨然許之猶慮傳寫之
或差乃命抄寫而自督視因正其未安明其句讀而
益加詳密寫未及半適特旨遣使召入翰林度不可
辭不數日上道觀生隨侍至郡城集同志分帙畢寫
將及九江點校纔竟若卦圖象例陸續刊行因書之
成遂志年月於右嘗聞諸先生曰吾於易書用功至
久下語尤精其象例皆自得於心亦庶乎文王周公
繫辭之意又曰吾於書有功於世視易爲猶小吾於
易有功於世爲甚大則讀是書者其可不知先生用
意深切而泛視之哉至治癸亥五月
焦竑序曰易者象也昔聖人賾天下之故窮造化之
隱而其妙有難以言示者於是擬諸形容若身與物
皆取而寓之於象象立而易斯見矣蓋不求之顯則
幽不闡不取之近則遠不明故六十四卦三百八十
四爻皆象也觸類可爲其象合義可爲其變而辭與
占皆舉之矣鄭康成易傳九卷一主於象王氏之說
盛行而鄭學始絀至顔延之爲祭酒一以輔嗣爲師
非是族也不置學官而目擊道存之旨日微陸澄有
言易自商瞿之後雖有異家一以象數爲宗不此之
求而欲以明易是負苓者之妄人也洛誦之流沿而
不返近世復有理數並言者是索理於象外而不知
其非二物也吳氏幼清洞契於斯作纂言一編總若
干萬言而一决之象超然卓詣絶不爲兩可之詞稽
疑抉奥契於吾心者抑何多也學者執是以求之則
可以見羲文之心見羲文之心則能見天地之心矣
羲文之心即天地之心而天地之心則吾心也見吾
心則見易矣噫非極深研幾者其孰能知之幼清嘗
曰吾於易書用功久而下語精其象例皆自得於心
又曰吾於書有功於世視易爲猶小吾於易有功於
世爲甚大學易者弗刳心於是如含筌而求魚不可
得也余藏是本數十年考功大夫陳(龍光)蘇(進)張(斗)
(樞)三君以通經學古爲心梓之以傳而余復屬友人
黃應登氏校讐至再其於是役勤矣因并著之萬歷
甲寅春日
黃虞稷曰易叙錄因東萊呂氏古易重加修訂正其
文字闕衍謬誤者
按菉竹堂目又有纂言外翼四冊
齊氏(履謙)周易本說
六卷
佚
元史齊履謙字伯恒大名人至元十六年初立太史
局補星歷生至大三年升授時郎仁宗即位擢國子
監丞改授奉直大夫國子司業僉太史院事履謙篤
學家貧無書及爲星歷生在太史局會秘書監輦亡
宋故書留置本院因晝夜諷誦深䆒自得其學淹貫
尤精經籍著大學四傳小注一卷中庸章句續解一
卷論語言仁通志二卷書傳詳說一卷易繫辭旨略
二卷易本說四卷春秋諸國綂紀六卷
吳澂序曰易者天地鬼神之奥而五經之原也夫豈
易䆒哉古魏齊履謙伯恒父篤學窮經其志苦其思
深其於易也悉去諸儒支蔓之說而存其本著本說
四卷其辭簡其法嚴能以一字一句該卦爻之義余
讀之而有取焉於乾之乾而曰上乾名下卦名於坤
之黃裳而曰不外事無上侵於蹇之來反來連而曰
反二連三於解之負且乘而曰負四乘二以悔亡爲
功能掩過以元悔爲功過俱亡此其訓釋之善者也
於屯之二曰辭之遜所以見履之危期之速於以明
守之堅於訟之三曰食舊德則人莫與爭能從王事
無成則人莫與爭功於遯之三與上曰係者情牽於
私而功業非所勉肥者宏博自大而職事無所屑此
其文義之暢者也无妄之妄謂史記作望意尤明白
則同乎先儒而擇之精坎三來之謂之爲語辭而不
訓往復彖來復謂一陽始生於冬至之後而謂十月
微陽已生者不然則異乎先儒而語之當姑舉其概
如此他未暇徧舉嗚呼伯恒其知易教之以潔静精微
爲貴與然其簡嚴太甚也觀者鮮或細玩而詳窺茲
蓋未易與寡見謏聞議也或曰齊氏之說與子之說
易不盡同也予曰然彼之與予同者予固服其簡且
嚴矣其不與予同者予敢是已之是而必人之同乎
已哉亦將因其不同而致思焉則其同也其不同也
皆吾師也伯恒學孤特行清介所守確乎不移予嘗
爲寮友君子人也非止經師而已
蘇天爵撰碑曰公之學博洽而精通自六經諸史天
文地理禮樂律歷下至隂陽五行醫藥卜筮無所不
能而於經術爲尤甚立言垂訓簡易明白不蹈故常
以徇人不求新竒以驚世其於聖賢意旨蓋多有所
發焉
黃虞稷曰其書初補注繫辭旨略二卷以敷暢本義
之旨後更其說四卷專釋卦爻之旨至於彖象諸傳
夫子所以贊翼卦爻一二疑滯已具說下其餘不全釋
潘氏(迪)周易述解
佚
黃虞稷曰廸元城人至元中官國子司業歴集賢學
士
熊氏(凱)易傳集疏
佚
江西通志熊凱字舜夫南昌人以明經開塾四十年
時稱遙谿先生同邑熊良輔受業焉
龍氏(仁夫)周易集傳
十八卷
闕
董眞卿曰仁夫字觀復廬陵人湖廣儒學提舉周易
集傳(闕)書經文用朱子本義至治辛酉自序
元史仁夫所著周易多發前儒之所未發
吉安府志龍仁夫字觀復永新人官湖廣儒學提舉
著周易集傳十八卷立說主本義每卦爻下各分變
象辭占謂雜卦爲古筮書春秋傳所引屯固比入坤
安震殺皆以一字斷卦義此類是也孔子存之以爲
經羽翼初非創作其言先儒所未發學者稱麟洲先
生
經義考卷四十二
