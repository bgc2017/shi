經義考卷二百四
翰林院檢討朱彝尊撰
春秋(三十七)
姚氏(咨)春秋名世傳
十三卷
存
皇甫汸序曰春秋國異政官殊制未嘗人人具列其
事也司馬遷所取若魯之柳下惠吳之季札晉之叔
向鄭之子產齊之管晏越之范蠡文種僅數十子耳
厥後王當撰列國諸臣傳效法遷史凡一百三十四
人系以贊辭近司宼大庾劉公撰春秋列傳其善惡
賢不肖得失治亂昭焉錫山邵文莊公晚取春秋諸
名臣言行錄纂述成編彌留之日寢堂弗戢燎原爲
災藏山毁草惜哉皇山姚隱君取文莊之意補輯其
書傳始於周辛伯迄於虞宫之竒凡一百四十八人
勒爲一十三卷挍王生所撰文簡而事精矣門人安
茂卿取而梓之
咨自序曰邑先達邵文莊公嘗讀春秋左氏傳凡其
人之嘉言善行與其隱顯聞望生榮死哀可以昭旂
常炳緗素者始於周之辛伯以迄虞宫之竒得一百
四十八人爲書一十三卷以準一年十二月之數餘
其一以象閏亦例春秋也書未梓行公遽捐館遺目
錄并小論於世或謂公時不逮志或謂將脱稾罹鬱
攸之變豈斯文未喪天不俾一人專之而欲分其美
於後人耶余生也晚末由趨公之門牆忝交於郡博
萃君明伯明伯乃公門人補庵比部冢嗣也曩示兹
目要予纂補且故友施子羽陸一之僉慫慂之曰非
汝誰與任者予久食貧餬口四方者五十餘年遘疾
齋居三易裘葛僅勒成編門人安茂卿請授剞劂遂
許之
黃虞稷曰咨字舜咨無錫人先是邑人邵寶爲是書
未竟咨因續成之
凌氏(穉隆)春秋左傳注評測義
七十卷
存
王世貞曰以棟少習春秋而於左氏尤稱精詣中年
以來乃盡采諸家之合者薈蕞之發杜預之所不合
者而鍼砭之諸評隲左氏而媺者皆臚列之左氏之
所錯出而不易考者或名或字或諡或封號咸置之
編首一開卷而可得以棟其忠於左氏杜氏者哉
錢氏(應奎)左紀
十一卷
存
邵氏(弁)春秋通義略
二卷
存
弁自序曰昔仲尼因魯史修春秋傳其學者三家師
說相承襃貶爲義愚竊以爲不然春秋有是非而無
襃貶襃貶一人之私也是非天下之公也因天下之
公是公非而無所毁譽此春秋之志也要之春秋之
教不越二端而已故或同辭而同事或異辭而同事
或異事而同辭同辭同事者正例也異事異辭者變
例也例以通其凡辭以體其變而經教立矣奚取於
襃貶哉故正例之是非統於事比事而天下之大勢
可明也變例之是非顯於辭循辭而每事之得失可
考也不通乎例者不可以語常不達乎辭者不可以
盡變說者繫日月於襃貶析予奪於名稱謂夷夏皆
由聖人之進退亂臣賊子皆由仲尼之誅討夫日月
本乎天運何心於襃貶名爵定於王朝何柄而予奪
夷夏盛衰天下大勢也豈空言所能進退亂賊誅討
列國政刑也豈後世可以虚加若進退由於仲尼則
進吳楚而退齊晉聖人乃無意於安攘誅討可以虚
加則刺公子買而奔慶父孔子爲失刑矣又其甚者
魯桓有弑君之惡反歸罪於天王至於桓無貶焉則
是罪坐於鄰之人而庇匿其主也季氏有逐君之惡
而先正乎定昭季氏乃無譏焉則是畏彊禦而弱其
君也故以襃貶爲例其例不可通也以襃貶命辭其
辭不可訓也膏肓廢疾深痼學者之見聞邪說詖辭
汨沒聖經之宗旨使春秋之大義不明而體統不立
何由定天下之邪正哉殊不知分之通於天下者周
爲主事之通於列國者魯爲主春秋書王所以通其
分於天下也故列五等序王爵也不列於五等吳楚
之君非王爵也凡登名於策書有王命者也不登名
於策書無王命者也禮樂征伐以達王事於天下故
曰分之通於天下者周爲主春秋書公所以統其事
於國内也故本國之君大夫出入必書本國之政事
廢舉必書他國之事接我則書來告則書詳内事略
外事也故曰事之通於列國者魯爲主主周則周之
名分仲尼何敢紊焉主魯則魯之典禮仲尼何敢變
焉故策書所載有其事不敢隱也無其事不敢加也
事與詞皆從實錄而已事之所比爲正例正例者通
論之勢也詞之所之爲變例變例者即事之教也爲
例之體二謂大事必書之體謂常事特書之體大事
必書或書而變常者變例也常事不書以非常故書
者正例也比事而成例循事而命辭事辭皆從實錄
所以傳信也舊史有闕文存而不削所以傳疑也傳
疑傳信史家之法也因是因非大道之公也史以正
王法經以明王道史法立而大道行矣何以襃貶爲
昔韓退之有言春秋三傳束高閣獨抱遺經究終始
旨哉斯言惜無成書以示後世唐之陸淳啖助趙匡
此三家者與韓公同時議論相若予故有取焉嘉靖
癸丑避宼幽居文籍罕接於目坐卧以經自隨久之
日有所記札輒疏爲或問一卷凡例輯略一卷屬辭
比事八卷總名之曰春秋通義略非敢傳之人人以
俟後世之揚子雲焉爾
張氏(事心)春秋左氏人物譜
一卷
存
事心自序曰春秋之書人也或以名或以字或以官
或以爵或以其諡號食邑蓋襃貶存焉左氏於春秋
中諸人之名字官爵諡號食邑素習口吻者至於作
傳或連年之事前書名而後書字或一章之中首書
爵而末書諡蓋信筆所到初無意義於其閒也而讀
者彼此錯綜紛然莫辨甚至於以一人爲二人以二
人爲一人者而況能溯其本始支分者乎杜元凱癖
左氏有集解有凡例有盟會圖有長歷而又有世族
譜蓋以叙世系而明族姓則其於人物源派意必精
詳可觀也乃其書今亡之矣僅於注疏中見一二焉
又有著名號歸一者歸而未盡而前後且失次又有
著繫年及族號者族而未詳而挂漏且什三余讀是
書自隱初至哀末凡錄二千五百三十九人名之曰
春秋人物纂其於每人名字諡號亦粗詳矣然世系
竟未能貫始徹終而各國亦未能兼收而並覽也復
取所纂者分國而彙編之首世系次中宫(周曰中宫列國曰壼)
(内)次子姓則世系莫考者次先王先后(列國曰先公先妃)則
春秋以前者次先裔則本國先世支庶也次古先裔
則古昔聖哲苗裔也次世族則本國功臣巨室也而
終之以臣庶此八目者隨諸國之有無增損焉不能
諸國一一備也而孔門特立一目者尊宣聖也其古
先人物則起自上古止商紂另爲一項於周前者皆
傳中所引也編成因名之曰春秋左氏人物譜以明
系表世若家乘焉故曰譜也讀左得此庶不至誤名
號而迷本原或亦可以補世族之缺乎
徐&KR0958;序曰吾鄉張子靜先生博雅閎覽人號書簏生
平所著述甚夥垂老以貢爲海澄廣文罷歸貧日甚
先生既没其所著作十九散落悽然傷之今歲偶過
友人張道輔家得其春秋人物譜皆先生手錄草藳
蟲蠧半蝕點竄糊塗覽者莫尋頭緒予乃攜之長溪
龜湖僧舍旅次閒寂嚴加挍訂初稾渾爲一卷予分
十二公而羅列之重爲繕寫井然有序第首尾糜爛
尚有缺文客中無書未遑考補俟質諸沈酣麟經之
士再屬爲增定以成全書傳之來驥未必於經學無
少補云
黃虞稷曰張事心字子靜福清人
鄭氏(良弼)春秋或問
十四卷
未見
春秋存疑
一卷
未見
春秋續義
三卷
未見
王錫爵序曰淳安鄭子宗說甫業春秋有大志少遊
武林得江太史淵源家學博采群議著爲續義或問
二書闡明胡氏未盡之蘊己夘夏謁予就正予異焉
庚辰予郡顧君襟宇以進士令淳重其人即以其書
寄海虞定宇趙太史太史輒爲探討重訂已姜司成
江主政潤色之其友方春元輩裒次成帙凡若干卷
迄付之梓行矣續義江君有序而或問一書方春元
復爲代請余言弁諸首夫春秋聖人心法也學子經
生率宗胡氏即胡傳外縱窺閫邃得聖門之肯綮者
悉置之若棄亦惑矣鄭子能爲通方學據經辨傳之
真僞析理别言之當否協乎情止乎義而先入之見
勿與焉班班問答確有定論即起安國於九京當降
心而首肯者余嘉其有羽翼經傳之功冀與海内士
公共之也
黃虞稷曰良弼淳安人
龔氏(持憲)春秋列國世家
二十七卷
春秋左傳今注
四十卷
春秋胡傳童子教
十三卷
俱未見
黃虞稷曰持憲字行素太倉州人
曹氏(宗儒)春秋序事本末
三十卷
未見
春秋逸傳
三卷
未見
左氏辨
一卷
未見
黃虞稷曰宗儒字元博松江人教諭
高層雲曰元博序事本末一書按經以證傳索傳以
合經類訂精審
董氏(啓)春秋補傳
十二卷
存
陸樹聲序曰海寧董子石龍者自少通春秋學游庠
校以父喪終慕棄去不欲與少年舉子尋行墨也君
益邃意經學既所輯春秋補傳成持以謁予會予赴
召君命辭去久之予從金陵歸迓予檇李舟從吳越
之間往返者三四與予言輒避席以請也予甚愧其
勤予聞董氏其先有從陽明先生於天泉晚得聞道
陽明先生所爲記從吾道人者君從大父也而君父
郡博中山陽明許其志道尤篤乃知董氏世多賢者
以君之賢幼得從游陽明在弟子列豈特以經生自
命哉乃今不遠數百里手一編就予倀倀問途君可
謂不遇矣予生晚不及掃陽明之門求從吾中山者
與之質疑請益晚獲與君游盡聞其所得於先生長
老者以私淑則予方幸君君亦何有於予也是歲春
仲予生朝厪君遠來燒燭夜坐君起爲壽舉薛敬軒
語予拜且承之予與君生同甲子同習三傳晚而志
於道又同好也庶幾所謂三同者因書贈君以諗夫
同社
鄧氏(鍭)春秋正解
未見
建昌新城縣志鍭字時雋以貢授偃師丞以子渼貴
贈通議大夫河南按察使
章氏(潢)春秋竊義
未見
鄧氏(元錫)春秋繹通
一卷
存
黃氏(智)春秋三傳會要
佚
朱氏(睦㮮)春秋諸傳辨疑
四卷
未見
經義考卷二百四
