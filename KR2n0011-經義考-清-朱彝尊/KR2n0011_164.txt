經義考卷一百六十四
翰林院檢討朱彝尊撰
通禮(二)
吳氏(&KR0697;)三禮考註
六十四卷
存
楊士竒跋曰此書本吳文正公澄用朱子之意考定
爲儀禮十七篇儀禮逸經八篇儀禮傳十篇周官六
篇考工記别爲一卷見公文集中三禮叙錄及虞文
靖公行狀如此嘗聞長老言吾邑康震宗武受學於
公元季兵亂其書藏康氏亂後郡中晏璧彦文從康
之孫求得之遂掩爲已作余近歲於鄒侍講仲熙家
見璧所錄初本注内有稱澄曰者皆改作先君曰稱
澄按者改作愚謂用粉塗其舊而書之其迹隱隱可
見至後曲禮八篇皆無所塗改與向所聞頗同遂與
鄒各錄一本凡其塗改者皆從舊書之而參之叙錄
其篇數增損不同叙錄補逸經八篇投壺奔喪公冠
諸侯遷廟諸侯釁廟之外中霤禘於太廟王居明堂
三篇云其經亡矣篇題僅見於鄭注片言隻字之未
泯者必收拾而不敢遺今此書逸禮止六篇而中霤
禘於太廟其篇題皆不著叙錄儀禮傳十篇此書增
入服義喪大記喪義祭法祭義五篇叙錄正經逸經
及傳之外云餘悉歸諸戴記此書傳後復增曲禮八
篇凡增十三篇其中固有載入禮記纂言者矣不當
復出也篇目不同如此其中又不及深考也余又聞
長老言文正晚年於此書欲復加考訂不及臨沒授
其意於孫當當罷官閒居嘗爲之而未就也豈誠然
耶然文正分禮爲經義爲傳今此書增入者禮義率
混殽無别又其卷首亦載叙錄而與卷中自有不合
者决非當所爲無疑豈璧所增耶璧素與余往來獨
未嘗見示此書其編乾坤清氣集以己意改古人之
作者數處余嘗與之辨皆以余言爲然故知其爲人
任意率略而於此書不能無疑於其所自增也然余
既錄此書不及再見不得質問姑志之以俟知者
夏時正曰草廬吳先生奮起紫陽之後遂述儀禮經
傳通觧兼取周官曲禮諸篇表章考定註釋之計六
十四卷名曰三禮考註於是一經之旨燦然復明於
世先生有功是經大矣
羅倫序曰先王之道不行於天下豈人心異於古哉
上之所以爲教下之所以爲學非其道爾禮也者先
王之所以爲教也天之經也地之義也民之行也是
故聖人則之以化成天下士有定習民有定志官有
定守國有定俗天下之治運於掌矣周衰去於戰國
燬於秦穿鑿附會於漢先王之典未墜於地者存什
一於千百也宋大儒紫陽朱文公嘗考定易詩書春
秋四經以三禮體大未能叙正元臨川吳文正公用
繼其志考周官以正六典以大司徒之半補冬官之
闕蓋取陳氏俞氏之論也以儀禮爲經禮記爲傳蓋
取朱子之論也考三王而不謬俟後聖而不惑其公
之志乎我朝東里楊文貞公曰吾邑康宗武受學於
公元季兵亂書藏康氏亂後郡人晏璧彦文從康之
孫求得之掩爲已作以公支言叙錄考之逸禮八篇
今存者六篇儀禮傳十篇今增者五篇傳外又增曲禮
八篇凡增十三篇又聞長老言文正晚年於此書欲
復加考訂不及臨沒授其意於孫當當嘗爲之而未
就今此書增入者禮義率混淆無别决非當所爲豈
璧所增耶文貞之疑是矣倫嘗因其言考之士相見
義公食大夫義叙錄用劉原甫所補今此書二義所
補者皆出戴記叙錄成於蚤年此書不載年譜先後
不可考而纂言之成明年公易簀矣其可徵無疑也
凡考注所取經若諸侯釁廟取諸大戴而小戴喪大
記亦載之傳若冠義等取之小戴記者纂言悉置不
錄今此書增入服義喪大記喪義祭法祭義學記樂
記諸篇皆複出先後取舍矛盾特甚凡叙錄所載若
冠義昏義等篇編注精審文義粲然其餘士相見公
食大夫二義及所增十三篇者綜彙混淆注釋粗略
悉取陳氏集說中語割裂而補綴之可考也非公手
筆無疑矣獨以其曲禮補士相見公食大夫二義以
喪義祭義等五篇補喪祭二禮之傳傳外曲禮八篇
盛德言人君之禮入官言人臣事君之禮立孝言人
子事親之禮内則言女婦事父母舅姑之禮少儀言
少事長之禮表記言揖譲進退之禮而學記樂記爲
是書之終又與纂言不異其名篇取義似非後人所
能及者疑公定其篇目未及成書臨歿授其意於孫
當其謂是與故後人因而竄入之文貞所聞其誠然
耶然與纂言不合又未可深考也公著述之功未有
大於此者惜其書未及成而爲後人所亂者如此成
化庚寅大理寺卿仁和夏公時正廵撫江右得是本
於憲副夏正夫正夫得於編修張廷祥廷祥得於祭
酒胡若思若思之本其文貞之所錄者與長樂謝公
仲仁時守建昌時正俾繡梓以傳且屬倫校讎之乃
訪善本於臨川文正之子孫已不知有是書矣書藏
康氏文貞所聞其亦然耶倫時卧病深山僻無書籍
仲仁乃取通觧注䟽諸書旁正而訂之善本未得恐
不無譌謬也然聖賢之遺經因是而傳焉三公之用
心亦可尚矣河南按察使何廷秀謂予曰沅州劉有
年永樂初守太平府進儀禮逸經十八篇逸禮唐初
已亡宋元大儒皆未之見有年何從而得哉然廷秀
之言非妄也好古君子上請逸經繼類成編傳以戴
記其不入傳者從纂言所類别爲記以附焉則先王
之典庶乎無遺矣於戲禮儀三百威儀三千待人而
行君子尊德性以立其體道問學以致其用如有用
我執此以往文武之政其庶矣乎
鄭瑗曰三禮考注或謂非吳文正公書考公年譜行
狀皆不言嘗注此書楊東里謂其編次時與三禮叙
錄不同予按支言集周禮叙錄但云冬官雖缺今姑
仍其舊而考工記别為一卷附之經後今此書篇首
亦載叙錄乃更之曰冬官雖缺以尚書周官考之冬
官司空掌邦土而雜於地官司徒掌邦教之中今取
其掌邦土之官列於司空之後庶乎冬官不亡支言
叙錄云儀禮傳十篇澂所纂次而此書十字下乃加
五字此蓋或者欲附會此書出於公手故揭公叙錄
置之篇首又從而附益之耳且公最不信古文尚書
周官古文也其肯據之以定周禮乎及觀其所考次
亦不能無可議者如春官大司樂而下皆取而歸之
司徒地官大小司徒之職則取而歸之司空然觀周
書穆王命君牙爲司徒而有祁寒暑雨小民怨咨思
艱圖易民乃寧之語又云宗伯治神人和上下周禮
春官大宗伯之職亦云以天産作隂德以中禮防之
以地産作陽德以和樂防之以禮樂合天地之化百
物之産以事鬼神以諧萬民以致百物與周書之言
實相表裏由是觀之則司徒豈專掌教而不及飬宗
伯豈專掌禮而不及樂乎叙錄所纂儀禮逸經文僅
存者止五篇公冠諸侯遷廟諸侯釁廟投壺奔喪也
云中霤禘於太廟王居明堂三篇其經亡矣此乃以
大戴明堂篇補王居明堂其辭云明堂朱艸日生一
葉至十五日生十五葉十六日一葉落終而復始此
緯書野史之說曾謂禮經而有是乎其以公符補公
冠雖公之意然篇中雜記周成王漢昭帝之冠辭其
非古經之文明矣公平昔深惡經傳之混淆豈若是
其雜亂而無區别乎予嘗謂諸侯遷廟釁廟奔喪投
壺四篇猶略存經之彷彿以之補經尚不能不起人
之疑公符明堂之不可補經也决矣
唐樞曰吳氏考注以爲治莫先於教化故冡宰建邦
之六典而司徒次之教化莫先於禮樂故宗伯次之
有不率者大則兵小則刑故司馬司寇次之暴亂去
而民得安居故司空設焉在昔舜命禹作司空任平
水土之事是故爲事典掌邦土惟其掌邦土故司徒
之屬易以雜之大小司空文盡在地官自鄕師至司
稼皆冬官之文也至其所定六官亦未盡當
按艸廬先生諸經觧各有叙錄余購得周官
禮乃先生孫當所補其餘儀禮則有逸經戴
記則有纂言今所傳三禮考注以驗對先生
之書論議體例多有不合其爲晏氏僞託無
疑
蕭氏(㪺)三禮記
四卷
未見
蘇天爵志墓曰大德延祐間關陜有大儒曰蕭公鄕
郡服其行誼士類推其學術朝廷重其名節隱終南
山下鑿土室以居盡得聖賢遺經以及伊洛諸儒之
訓傳陳列左右晝夜不寐始則誦讀其文久則深思
其義如是者三十年自六經百氏山經地志下至醫
經本草無不極通其說尤邃三禮及易又深通六書
不失其旨家多藏書手自校讎經傳音訓之訛必字
字正之爲文悉本諸經非有禆世教者不言非其人
不與翰林姚文公燧曰蕭先生道德經術名世者也
陶宗儀曰蕭貞敏公㪺字維斗京兆人早歲爲吏辭
退隱居讀書從公遊者屨交戸外平章咸寧王野仙
聞其賢薦之於世祖徵不至授陜西儒學提舉繼而
成宗武宗仁宗累徵授國子司業集賢直學士未赴
改集賢侍講义以太子右諭德徵始至京師授集賢
學士國子祭酒尋復得告還山年七十七以壽終
按蕭公三禮說蘇氏墓志不載而連江陳氏
書目有之
韓氏(信同)三禮旁注
佚
經義考卷一百六十四
經義考卷二百六十四
翰林院檢討朱彝尊撰
毖緯(二)
河圖洛書
隋志二十卷(七錄二十四卷目錄一卷)
佚
禮含文嘉曰伏羲德合上下天應以鳥獸文章地應
以河圖洛書則而象之乃作八卦
挺佐輔曰天老告黃帝曰河有龍圖洛有龜書帝遊
翠媯之川有大魚出魚没而圖見
握河紀曰堯即政七十年受河圖
春秋說題辭曰河以通乾出天苞洛以流坤吐地符
河龍圖發洛龜書感王者沉禮焉故圖有九篇書有
六篇
春秋命歷序曰河圖帝王之階圖載江河山川州界
之分野
管仲曰昔人受命者龍龜假河出圖洛出書地出乘
黃
劉安曰至德之世河出丹書洛出綠圖
揚雄曰大易之始河序龍馬洛貢龜書
宋均曰堯省河洛得龜龍之圖書
王充曰河神故出圖洛靈故出書
班固曰河圖命庖雒書賜禹河圖洛書相為經緯
又曰河洛圖書之淵
張衡曰龍圖授羲龜書畀姒
鄭康成曰太平嘉瑞圖書之出必龜龍銜負焉
蔡邕曰洛書皆言存亡之事覽之以驗禍福也又
曰河圖洛書至信至明
左思曰河洛開奥符命用出
潘徽曰龍筴授河龜威出洛
隋書河圖洛書自黃帝至周文王所受本文
孔穎達曰河圖由天洛書自地
劉牧曰龍圖龜書經所不載然前賢相傳授數與象
合位將卦偶不盈不縮符於自然故古今隂陽之書
靡不宗之
車若水曰易六經之祖河圖易之祖
圖書秘記
漢志十七篇
佚
河洛内記
七卷
佚
右見抱朴子遐覽篇
河圖
十二卷又八卷
佚
右見張彦遠名畫記又法苑珠林引其文曰
元氣无形匈匈蒙蒙偃者為地伏者為天又
郭茂倩樂府詩集引其文曰黃河出崑崙山
北流千里折西而行至於蒲山南流千里至
於華山之隂東流千里至於桓雍北流千里
至於下津河水九曲長九千里入於渤海
河圖括地象
佚
尚書刑德倣曰禹長於地理水泉九州得括象圖故
堯以為司空
尚書中候曰伯禹觀於河有長人魚身出曰吾河精
也授禹河圖䠠入淵
鄭&KR0975;注曰即括地象也
羅泌曰始禹治水七年矣傷功未就悠然沈思於是
上觀河河精受圖
孫㲄曰昔禹治水得括地象此其傳之最古也
按河圖括地象其言雖夸然大抵本鄒衍大
九州之說今節錄之文云易有太極是生兩
儀兩儀未分其氣混沌清濁既形伏者為天
偃者為地天不足西北地不足東南西北為
天門東南為地戶天門無上地戶無下天有
五行地有五嶽天有七星地有七表天有四
維地有四瀆天有八氣地有八風天有九道
地有九州東南神州曰晨土正南卭州曰深
土西南戎州曰滔土正西弇州曰开土正中
冀州曰白土西北柱州曰肥土北方&KR0975;州曰
成土東北咸州曰隱土正東揚州曰信土八
極之廣東西二億三萬三千里南北二億三
萬一千五百里夏禹所治四海内地東西二
萬八千里南北二萬六千里崑崙者地之中
也有柱焉其高入天即所謂天柱也高萬一
千里圍三千里有五城十二樓出五色雲五
色流水其泉南流入中國名曰河也東南地
方五千里名神州中有五山帝王居之地下
有八柱柱廣十萬里有三千六百軸互相牽
制名山大川孔穴相通崑崙之山為地首岐
山為地乳桐柏為地穴熊耳地之門也鳥鼠
同穴地之幹也汶山井絡也太行天下之脊
也
又按禹受地綂書攷禮正義天子祭天地山
川文疏曰案地綂書括地象云崑崙者地之
中央東南地方五千里名曰神州此即括地
象之文然則括地象又名地綂書也
河圖括地象圖
十一卷
佚
右見張彦遠名畫記
河圖錄運法
佚
羅苹曰黃帝坐玄扈閣與大司馬容光左右輔將周
昌二十二人臨觀鳳圖此出河圖錄運法而春秋合
誠圖則云百二十二人也
河圖赤伏符
佚
按建武封禪刻石援河圖赤伏符會昌符提
劉合古篇文
河圖挺佐輔
佚
孫㲄曰挺佐輔其符命之祖乎
按挺佐輔文百世之後地高天下山陵消去
不風不雨不寒不暑民復食土皆知其母不
知其父如此千載之後天可倚杵洶洶隆隆
曾莫知其始終亦用韻語頗與易是𩔖謀相
似
河圖帝覽嬉
佚
孫㲄曰帝覽嬉者猶云覽德輝而喜悦爾
按鄭康成注尚書考靈曜引河圖帝覽嬉文
云黃道一青道二出黃道東赤道二出黃道
南白道二出黃道西黑道二出黃道北日春
東從青道夏南從赤道秋西從白道冬北從
黑道
河圖握矩起
佚
孫瑴曰五運三正安有常期謂之握矩者明乎皇帝
王之迭興各有禎符若春規夏準秋矩冬權可象鑑
而不謬也
按易通卦驗有云遂皇始出握機矩或作握
拒傳寫誤爾宋均有注
河圖稽命曜(或作稽命徵)
佚
河圖稽曜鉤
佚
孫瑴曰稽曜曰鉤以言乎玄象之窈矞無不睹也
按稽曜鉤其說妖占其文曰五星散為五色
之彗歲星之精流為國皇太白散為天狗辰
星散為枉矢熒惑散為蚩尤旗鎮星散為獄
漢又為五殘又為旬始攷晉書天文志彗有
五色各依五行本精所主蚩尤旗𩔖彗而後
曲象旗國皇大而赤𩔖南極老人星五殘
一名五鏠狀類辰星出角獄漢一名咸漢
大而赤旬始出北斗旁如雄雞其怒有青黑
象伏鼈枉矢𩔖流星色蒼黑蛇行天狗狀如
犬奔色黃有聲其名義學者所宜知故節錄
之
河圖會昌符
佚
司馬彪曰建武三十二年上齋讀河圖會昌符言九
葉封禪
河圖記命符
佚
右見抱朴子微旨篇
河圖說徵示
佚
河圖帝視萌
佚
皇甫謐曰黃帝出遊洛水之上見大魚殺五能牲以
醮之天乃甚雨七日七夜魚流於海始得圖書今河
圖帝視萌之篇是也
河圖期運授
佚
太平御覽引之
河圖帝紀通(或作帝通紀)
佚
按諸書所引雲者天地之本也風者天地之
使也雨者天地之施也雷者天之鼓也彗星
者天之旗也皆帝通紀之文也
河圖皇參持
佚
按皇參持文云皇辟出承乾訖道無為治(闕)
率被遂矩戲作術開皇邑握神日投輔提象
不絶立皇後翼不格道終始德優劣帝任政
河曲出叶輔嬉爛可述王劭以為隋受命之
符以有開皇字也
河圖闓苞受
佚
河圖考曜文
佚
河圖内元經
佚
右見陶弘景眞誥稽神樞篇
龍魚河圖
一卷
佚
顧野王曰龍魚負圖從河中出付黃帝從洛水出詣
舜
孫㲄曰河圖篇目已繁矣類書所錄有以龍魚命者
豈非以其玉石雜糅椒艾紛汨而衍其牘歟
按龍魚河圖賈思勰齊民要術屢引之有云
瓜有兩鼻者殺人羊有一角食之殺人玄雞
白頭食之病人此服食家言爾又云各以臘
月鼠斷尾正月旦日未出時家長斬鼠著屋
中祝云付勅屋吏制斷鼠蟲三時言功鼠不
敢行又云埋蠶沙於宅亥地大富得蠶絲吉
利以一斛二斗甲子日鎮宅大吉財致千萬
又云歲暮夕四更中取二七豆子二七麻子
家人頭髮少許合麻豆著井中咒勅井使其
家竟年不遭傷寒辟五方疫鬼又太平御覽
引其文云婦人無以夫衣合浣之使不利又
云以賣馬錢娶婦令多惡疾夫妻離別又云
懸艾虎鼻門上宜官子孫帶印綬懸虎鼻門
中周一年取燒作屑與婦飲之二月中便有
娠生貴子勿令人知之泄則不驗也亦勿令
婦見之又云七月七日取小赤豆男吞一七
女吞二七令人畢歲無病是日取烏雞血和
三月三日桃花末塗面及身三日後肌白如
玉觀其大略無異道家厭勝之術與經義何
禆至謂蚩尤兄弟八十一人皆銅頭鐵額食
砂石子尤屬不倫諸毖緯中邪說誣民蓋未
有甚於此書者已
河圖龍文
隋志一卷
佚
王應麟曰文選注引之
河圖八文
佚
乾鑿度曰有制靈圖而後有河圖八文
河圖提劉
佚
河圖眞鉤(或作眞紀鉤)
佚
按王者封泰山禪梁父易姓奉度繼典崇功
者七十有二君是眞紀鉤文
河圖著命
佚
右李善注文選引之
河圖天靈
佚
河圖緯象(或作絳象)
佚
按是編叙河流九曲特明晰其言曰河導崑
崙山一曲也東流千里至規其山二曲也北
流千里至積石山三曲也千里入隴首抵龍
門四曲也南流千里至龍首至卷重山五曲
也東流貫砥柱觸閼流山六曲也東至洛會
七曲也東流至大伾山八曲也東至絳水千
里至大陸九曲也足為洽聞之資
河圖玉版
佚
孫瑴曰緯之說兆於河圖故僭河圖者益衆緯錄未
聞有玉版而類書援引及之
按酈道元水經注引此又裴松之注魏志云
左中郎將李伏表魏王曰昔先王初建魏國
武都李庶姜合羇旅漢中謂臣曰定天下者
魏公子桓臣以合辭語鎮南將軍張魯魯問
合知書所出合曰孔子玉版也天子歷數雖
百世可知合長於内學關右知名所云孔子
玉版者當即是書也
河圖叶光圖合古篇秘微篇(微一作徵)
佚
王應麟曰光武封禪文載河圖合古篇蔡邕傳注引
河圖祕微篇
按太平御覽引秘微篇云帝淫佚政不平則
奎有角君急恚怒無雲而雨又引合古篇云
地淪月散必有立主
河圖始開篇
佚
按其文黃帝問風后曰予欲知河之始開風
后曰河凡有五皆始於崑崙之墟此其所以
名篇也
河圖要元篇
佚
楊愼曰茅山志引河圖要元篇云句金之壇其閒有
陵兵病不起洪波不登乃有地脈土良水清句曲之
山金壇之陵可以度世上昇曲城蓋漢世讖書後漢
書志註不載其目僅見此焉
胡應麟曰要元篇譚苑醍醐所記以用修語余未敢
深信
按要元篇亦見陶隱居眞誥云是第四十四
卷中語非用修臆撰
洛書甄曜度
佚
孫瑴曰緯書以曜稱者凡四曰靈曜曰文曜曰曜鉤
曰曜嘉未有博極軌度者惟洛書甄曜度周天罔不
具悉蓋星歷之學聖門所首務焉後世不第棄置之
而且曰知星宿衣不覆率用為戒矣夫士子出戶舉
目見天顧不解列宿為何物亦足羞也
按光武封禪刻石援洛書甄曜度文又蜀志
劉豹向舉等上先主言符瑞勸進引洛書甄
曜度寳號命錄運期文
又按周天三百六十五度四分度之一一度
為千九百三十二里則天地相去六十七萬
八千五百里此甄曜度之文九峯蔡氏注堯
典采之
又按李淳風乙巳占述洛書以禹貢山川分
配二十八宿岍為角岐為亢判山為氐壺口
為房雷首為心太岳為尾砥柱為箕析城為
斗王屋為牛太行為湏女恒山為虛碣石為
危西傾為室朱圉為壁鳥鼠為奎太華為婁
熊耳為胃外方為昴桐柏為畢陪尾為觜嶓
冡為參荆山為東井内方為鬼大别為柳岷
山為星衡山為張九江為翼敷淺原為軫此
亦異聞諸地志皆未之援引也
洛書靈準聽
鄭玄注
佚
孫㲄曰所述多太古溟涬以上故其言幽靈惚怳不
可為象而但溢於聽
按洛書靈準聽乾鑿度引其文則鑿度之先
已有其書
洛書寳號命
佚
按沈約宋書符瑞志引之作寳予命或号字
之譌也
洛書錄運期(期或作法)
佚
孫㲄曰此其書亦必有關運位蓋隱讖存焉
按沈約宋書符瑞志引之
洛書稽命曜
佚
洛書摘六辟(六或作亡)
佚
按洛書摘六辟乾鑿度亦引之
老子河洛讖
佚
按老子河洛讖蕭子顯南齊書符瑞志引之
有云年歴七七水滅緒風雲俱起龍鱗舉又
云墥堨河梁塞龍淵消除水災泄山川又云
上參南斗第一星下立草屋為紫庭神龍之
岡梧桐生鳳鳥舒翼翔且鳴類皆韻語
經義考卷二百六十四
