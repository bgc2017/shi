經義考卷二百七十二
翰林院檢討朱彝尊撰
擬經(五)
文氏(軫)信書
三卷
未見
李燾曰軫緜州巴西縣人登元豐二年進士第為朝
散大夫以老其書大抵祖周易而倣太玄略與潛虛
相似規模制造雖不免於屋下架屋之譏然軫之用
心亦勤矣其數本三綂五行三其五而成十五式每
式八變十五其八而有一百二十斷易有象曰玄有
測曰潛虛有解而此書乃無之疑注所引信曰等語
則象測解之類也十五式一百二十斷皆宜有信曰
而今所見獨勉成地靈憂苦首疾豐和天英六式之
二十斷又終篇不載揲法恐此本未為全書且其間
尚多差悞不可強正姑列於後以待考之
余氏(橦)&KR2826;書
佚
江西通志余橦樂平人登紹興第官至江西提舉嘗
擬玄準虛為&KR2826;書
周密曰余橦自著書以擬太玄潛虛命名&KR2826;書以八
起數&KR2826;字之義未易曉樓攻媿嘗為考云說文解字
二字部亟敏疾也從人從口從又從二二天地也去
吏反徐鍇釋曰承天之時因地之利口謀之手執之
時不可失疾也會意气至切集韻於去聲七志正引
上文而又入聲二十四職出此字余君既擬太玄潛
虛以為書謂此字實備三才故用之務奇故又加卝
復又加木䓧見集韻&KR2826;則他書未之見也前輩考訂
之精如此
張氏(慶之)測靈
佚
姓譜張慶之字子善吳人擬太玄作測靈宋亡後自
號海峯野逸
盧氏(翰)中菴籤易
三卷
存
曹金序曰中菴盧公理兖之明年以所著籤易一卷
授予曰此易之籤也余三復而知其傳之不可以已
也籤易者取隂陽之成數其用七十有九先之太極
以肇其原次之兩儀四象八卦以啓其端而復益以
進退離合大小遠近八者重焉以盡其藴籤者有辭
有贊有釋有贅繇象以會義其方物也精其酬酢也
備劑三才而酌庶紀㫄通曲當可謂乖謬而不經乎
易有八卦矣而未聞以震坎艮乾㢲離兌坤為序者
八卦雖不離乎隂陽之消長矣而未聞以進退離合
大小遠近立象者可不謂擴前聖之未發乎其體虛
而用實其義圓而曲中凡和而應者也如響矣是使
天下之人擬以言議以動曉然不冥於所從不可不
謂之有補於世教也夫易不易言也有一於兹者尚
足以名於世而況具此三者其賢於元嵩&KR0975;英石阮
之徒遠矣夫孰得而祕之哉中菴子諱翰字子羽潁
川人博學窮理而尤邃於易所著有古易中說中庸
圖說定性書圖衍其精微藴奥則籤易為獨至云爾
朱文序曰今之用易者得蓍之數而決其疑於變占
但辭占既精深而難明變象尤隱微而莫測蓋自太
卜筮人之法不傳而後世能神明其用者寡矣中菴
先生潛心易學究百家之藴奥其於造化消長之機
人事感應之變皆已默會於心而順適於身吉凶之
幾蓋有不假卜筮而能趨避者矣但易道難明而筮
用不著則人恒病之先生乃以其心得之學而製為
籤易之法觀其象則象顯而易明玩其辭則辭簡而
易盡效其法則不假於蓍揲之煩探索之艱而吉凶
趨避之方益足以前民用噫吉凶之應惟理足盡之
今先生之心純乎理之學也先生之事純乎理之用
也則夫先生效其心與事於法豈有不通夫天命人
心之應而足以前民用者哉
翰自序曰自易有太極而生兩儀而四象而八卦而
六十四卦在於中矣此固理之所必有而亦數之所
不容已也故羲文周孔以之而作易君子以之而窮
理達者以之而觀數愚之沈潛於易者有年矣密而
玩之擬而言焉議而動焉不啻水者之於舟陸者之
於車老者之於杖有非此不行者其如資性之疎散
簡略而畏多事也其前分揲掛扐四營小成十有八
變之際蓋有不勝其繁者於是作籤易焉剡竹七十
有九始之以太極次兩儀次四象次八卦八卦固足
以盡造化之理也而所謂定吉凶而生大業者亦於
是而足而所謂三才之道六十四卦之理亦在其中
而無待外求者夫惟盡造化之理也則於進退離合
大小遠近一以貫之故愚又以是而名卦焉夫惟具
三才之道也故愚直以三而立爻焉八卦之名立三
才之道在而六十四卦亦在其中而吉凶可定大業
可生天下之能事未有不畢者問焉而以言問焉而
以行取之斯得扣之斯應固有不待分揲掛扐之勞
而亦已以酬酢而有佑神之妙矣豈不簡成而易能
易知哉雖然聊私以自便耳豈敢誣諸世者名之曰
籤易又序曰或曰易起於八卦而籤易首之以太
極兩儀四象易足於八卦而籤易益之以進退離合
大小遠近無乃贅乎曰非贅也先天模寫造化理數
形象無乎不備蓋非太極無以立八卦之本非儀象
無以開八卦之源非進退離合大小遠近無以盡八
卦之藴籤易所以明此而已非有所加於外者焉敢
贅也又曰先天以乾兌離震㢲坎艮坤為次後天以
乾坎艮震㢲離坤兌為列籤易則以震坎艮乾㢲離
兌坤為序無乃悖歟曰不悖也蓋乾一兌二離三震
四㢲五坎六艮七坤八者先天生出之次第乾西北
坎正北艮東北震正東㢲東南離正南坤西南兌正
西者後天流行之卦位凡以發明隂陽消長兩端而
已故籤易初一曰震為陽始生次二曰坎為陽漸長
次三曰艮為陽既著次四曰乾為陽之純次五曰㢲
為隂始生次六曰離為隂漸長次七曰兌為隂既著
次八曰坤為隂之純亦不過明隂陽消長兩端而已
焉敢悖也又曰先天八卦既有離矣而籤易復有七
離焉不幾於犯且僭乎曰焉敢犯焉敢僭先天之離
麗也附麗之義籤易之離散也聚散之義所取不同
焉在其敢犯且僭哉問者唯唯遂筆之以待學者
羅氏(喻義)周易陣圖
一卷
存
喻義進陣圖疏曰臣聞理之至者文字所不能詮撰
之深者言思所不能體是以龜負而後妙在圖書鳥
跡以還祕存點畫惟兹武德尤號隂符天何言哉星
三三而作陣易者象也數八八以成行自盧山孽作
五兵而涿水功收一戰法兼奇正道備隂陽玄女下
符兵乃從天而授黃公墮履書猶待人而傳推而演
之五侯八陣變而更之李靖六花寫以縑緗垂諸篇
籍勿謂圖中數點無當玉鈐請看沙上八行已成石
陣觀聖人之迹於其燦然粤有制之兵從來遠矣恭
遇皇上睿哲敦敏文武聖神一札而萬里誦明三日
而四城竝下新田采芑功已試於師干未雨徹桑慮
嘗周於戶牖及此王師雲集猛士風飛當使戎陣整
齊號令明肅臣乃忘其固陋矢此微忱周公七月陳
詩不廢武功之纘孔子三朝作記亦存用兵之篇何
必儒臣不談軍事是圖也變通惟適運用在心少至
五千止縱一隨乎金鼔多而十萬分合罔限於步騎
平居可以不譁臨敵可以不潰略地而舊疆可復護
田而新屯可興先人奪人以戰止戰然後凱歌志喜
振旅示休征人罷戍歸農嬉遊化日大將封侯就第
攀附淩煙國家閒暇而政刑明海宇乂安而禮樂作
詎微臣千慮之得眞帝王萬全之師謹以所撰陣圖
一卷書一卷隨本付進
又序陣篇曰騎官積卒天陣也乘之古陣也握奇黃
帝陣也魚復漢丞相諸葛亮陣也六隊相從世稱亮
舊法也六花唐衞公李靖陣也十二將兵陣靖變六
花為之也圖凡七首陣法盡之矣或曰鶴列魚麗皆
陣也奚而盡於此耶曰夫陣之有法猶器之有規矩
也規矩設則方圓之用不可勝窮是圖規矩也鶴列
魚麗方圓也詎足道哉天子方隆中興之治臣下宜
攻車差馬勤習兵法共修實事空言何為乃裒古法
皆纂以圖前四圖正也後三圖附也著其事繫辭焉
所以衷也
又跋陣篇曰或曰儒者論兵有諸曰有之程朱兩大
儒百世之金鐸也程之論曰兵陣須先立定家計然
後以遊騎旋旋量力分外面與敵人合朱之論曰陣
者定也八陣圖中有奇正前面雖未整猝然遇敵次
列便已成正軍矣嘗博觀羣書若素書太乙金鏡虎
鈐之流斐然不知所裁及讀語錄其於陣也如視諸
掌兵家五事道處一焉有知兵而不知道者矣未有
知道而不知兵者也庖丁有言臣之所好者道也進
乎技矣過此以往則有黃石公之祕術在
李氏(乾德)易易
二卷
存
按昔賢擬易皆稍為變化如揚子用三邵子
用四司馬公用五九峯蔡氏以縱易横是也
至崇禎閒蜀人李乾德雨然撰為易易一編
易否為則易益為翕易未濟為侯易坤為&KR0008;
易泰為厲易姤為&KR0034;易遯為壈易屯為㱞易
需為&KR0034;易小過為恩易㢲為浹易履為价易
剥為宗易復為匚易頤為合易艮為英易坎
為泉易乾為渾易離為闡易兌為諑易恒為
&KR0146;易井為必易解為&KR0008;易同人為惲易震為
傄易旣濟為&KR0008;易比為繇易師為誋易渙為
泝易蒙為戜易小畜為穴易革為服易鼎為
助易蹇為資易旅為可易大壯為尅易萃為
遂易大畜為偩易无妄為世易豫為規易困
為䜌易暌為□易謙為䧅易咸為屖易隨為
歫易大過為&KR0008;易豐為嬴易大有為省易晉
為屑易歸妹為際易節為澬易訟為㱂易漸
為幾易觀為䇝易臨為微易噬嗑為敢易蠱
為&KR0146;易賁為&KR0816;易升為衍易夬為&KR0008;易明夷
為&KR0034;易中孚為&KR0034;易家人為息易損為阜此
亦何所取義而又顚倒次序此中庸所云索
隱行怪而魯經所云蓋有不知而作之者也
鹿亭翁天根易(一名蘭易)
一卷
存
鹿亭翁自序曰夏易連山始於艮也殷易歸藏始於
坤也周易太極始於乾坤也蘭易始於復故曰天根
萬物本於根根本於天天根本於復天且有根而況
於萬物乎況於蘭乎
馮京第曰蘭易一卷受之四明山中田父書稱宋鹿
亭翁著按郡縣志山有鹿亭今迷不知處無問作者
姓氏矣要是宋代隱士易道盛於宋授受明而家學
衆不意更有蘭易如此蘭於萬物一艸也而書可為
易豈即萬物各一太極之旨耶但其書都不言象數
直說事理此固宋人之為易也與其文擬易辭似善
易者用韻亦然俗學鮮能通之所論種漑之法簡而
盡近而不穢君子隨時育物愛養之道於蘭必盡心
焉故有取乎此書
馮氏(京第)蘭易十二翼
一卷
存
京第自序曰養易之道備於天根明易者述之以時
措之宜也然蘭之性情德業有書言所不盡者竊嘗
折衷百家之說以衍其義凡為傳十有二章是為易
翼
邵氏(桂子)忍默恕退四卦辭
四篇
存
姓譜邵桂子字德芳淳安人咸淳七年進士第任處
州教授棄官歸隱鑿池搆軒其上名曰雪舟作忍默
恕退四卦以自警
宇文氏(材)筆卦
一篇
存
材自序曰筆之行事昌黎伯毛穎傳可考已予復何
言哉然予嘗謂孔子易至十三卦之制器尚象若罔
罟耒耜弧矢杵臼舟楫之利與夫宫室衣裳棺槨書
契之制皆古聖人取諸卦而作也何獨於筆而遺之
耶況筆之為器上而帝王之典謨訓誥下而官府之
簿書期會四方之同文殊譯莫不賴以纂錄其功不
下於罔罟耒耜弧矢杵臼舟楫宫室衣裳棺槨書契
也何獨於筆而遺之也耶或曰筆之名始於秦氏其
不見稱於孔子易也固宜予曰不然筆不始於古乎
則庖犧氏之八卦夏后氏之九疇凡科斗鳥跡鐘鼎
籀篆之文亦將何以施其巧哉若然則筆之名雖始
於秦氏其所由來則遠矣吳興筆者陸生索予文以
衍其技竊謂包犧氏畫卦之物即筆之所由兆也因
著是說并作筆卦以貽之
劉氏(定之)呆卦
一篇
存
何氏(喬新)忠勤廉愼四卦辭
一卷
存
彭氏(澤)邃卦
一篇
存
高佑釲曰彭澤字濟物蘭州衞人弘治庚戌進士累
官太子太保兵部尚書贈少保謚襄毅邃卦一篇以
贈楊文襄一清文襄為中書舍人時扁讀書處曰邃
菴自李文正吳文定以下贈以詩文諸體皆備襄毅
乃擬邃卦一篇贈焉謂易卦非可擬者然近世如忍
退諸卦亦屢有作剿經傳而侮聖言罪固不免若姑
備一體少寓楊公歴履操存建立之大略云
鄒氏(魯)信卦
一篇
存
陳子升曰鄒孝廉魯字至道南海人自號曙齋嘗為
吉水醫士龔隆作信卦載安溪講餘集
邵氏(經邦)福卦壽卦
二篇
存
經邦自序曰余觀洪範五福壽為之先周詩萬年福
為之主是知從古以來人所願欲同此覆載則同此
慶幸也矧當聖人在上為之臣子者曷勝仰祝哉作
福壽二卦
止卦
一篇
存
曠氏(宗舜)芝卦
一篇
存
宗舜自序曰芝瑞草也産必應禎卦占決也道以配
福潘公治潭未踰年政通民和而薗桑産芝凡三焉
夫桑民所衣也君子能為民之依故其瑞麗焉三陽
數也君子舒陽以法天故其數應焉小子宗舜乃作
芝卦
文氏(德翼)隱卦
一篇
存
德翼自述曰予作隱卦或曰乾以下皆隱也曰吾隱
乎六十四卦之中也曰嚴君平以卦隱子隱卦乎曰
猶鹿門子之隱書也
按邵德芳忍默恕退四卦何廷秀忠勤廉愼
四卦皆擬周易體製以教人正無不可若宇
文材之筆卦猶不失毛穎傳之遺至於淮南
潘純子素作輥卦平江蔡衞宗魯作吝卦扶
風馬琬文璧作諞卦以及屠本畯田叔作搶
謔饞謟四卦難乎免於侮聖人之言矣故置
不錄
經義考卷二百七十二
