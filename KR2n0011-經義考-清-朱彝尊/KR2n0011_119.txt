經義考卷一百十九
翰林院檢討朱彝尊撰
詩(二十二)
梁簡文帝毛詩十五國風義
七錄二十卷
佚
吳氏(申)十五國風咨解
宋志一卷
佚
姓譜申字景山甌寧人皇祐進士為國子監說書神
宗擢為御史尋知諫院出知舒州
董氏(榖)國風辨
一篇
存
王文禄曰董子名榖字實甫初號两湖海鹽人從吾
先生澐子正德丙子薦浙闈屢試春官不第退而耕
於海上渡江從陽明先生游初令安義改漢陽還居
澉水澉有碧里山故又稱碧里山樵
林氏(國華)十五國風論
一卷
未見
顧氏(玘徵)十五國風疏
一卷
存
繆泳曰君諱玘徵字文玉嘉興梅會里人崇禎甲申
後棄諸生閉戶著書國風疏說鄭衞詩不盡泥朱子
傳
顔氏(鼎受)國風演連珠
一卷
存
毛氏(竒齡)國風省篇
一卷
存
竒齡自述曰竒齡隨兄萬齡受尚書畢去受他經因
受詩時避人壁中得竊聞時賢往來所論詩自河間
北海下及漢魏晉唐宋諸儒以暨所為古燕齊韓魯
紛紛之說且旁極名物參博野稗爰有舊義所未安
者為合綜所聞轉相論述著聞詩說辭合如干篇而
惜乎亡之涉江以後頻行瀨中注經胠箧重以畀㸑
辭中可記獨國風耳餘何有之矣友人張杉廹予記
憶因漏就闕補飾成文合而計之得如干篇初名問
答以其中起義多假諮諏發疑文也然而其名侈焉
因復改今名其請改今名者臨安陸折先生也
黃氏(祖舜)詩國風小雅說
佚
許氏(懋)風雅比興義
十五卷
佚
趙氏(宦光)風雅合注
三卷
未見
吳周瑾曰宦光字凡夫吳人隱居寒山
亡名氏比興窮源
宋志一卷
佚
顔氏(鼎受)六義辨
一卷
存
游氏(酢)詩二南義
一卷
未見
張氏(綱)周南講義
一卷
存
按講義戴華陽老人集始詩序至螽斯章
亡名氏詩關雎義解
佚
崔氏(銑)關雎解
一篇
存
周氏(紫芝)騶虞解
一篇
存
劉氏(襃)北風圖
一卷
佚
張華曰漢桓帝時劉襃畫雲漢圖見者皆熱又畫北
風圖見者復寒
衞氏(協)北風圖
一卷
佚
李嗣眞曰顧畫居第一然虎頭又服衞協畫北風圖
高似孫曰隋朝官本有衞協畫北風圖一卷
陸氏(探微)毛詩新臺圖
一卷
佚
高似孫曰古人多好以詩為圖陸探微有新臺圖衞
協有黍離圖司馬昭有豳風七月圖昔戴安道作南
都賦圖人尚以為有益况以詩為圖乎
按探微所畫新臺圖見貞觀公私畫史
衞氏(協)黍離圖
一卷
佚
茅氏(坤)鄭風說
一篇
存
李氏(公麟)緇衣圖
一卷
佚
宣和畫譜李公麟字伯時舒城人熙寧中登進士第
任大理寺丞
茅氏(坤)秦風說
一篇
存
亡名氏小戎圖
通志二卷
佚
李氏(因篤)蒹葭說
一篇
佚
按李氏之說大旨謂秦之封域本周之舊都
周家積德累仁流風遺俗宜有存者何至一
變而為車轔駟鐵小戎諸詩及讀蒹葭三章
乃知周之遺民不忘故主思乎王之在洛所
謂在水一方溯洄溯游者皆指洛陽而言也
此前人所未發李氏字天生更字孔德又字
子德富平人與余同被薦授官檢討未踰月
即上䟽請終養其母母殁仍堅卧不出終於
家無子其著作甚多要不可問矣惜哉
胡氏(銓)素冠說
一篇
存
司馬氏(昭)豳風七月圖
一卷
佚
趙氏(孟頫)豳風圖
一卷
佚
宣德實錄七年七月上燕間閱内庫書畫得元趙孟
頫所繪豳風圖而賦長詩一章召翰林詞臣示之曰
豳詩周公陳后稷公劉致王業之由與民事早晚之
宜以告成王使知稼穡艱難萬世人君皆當鑑此朕
愛斯圖為賦詩欲揭於便殿之壁朝夕在目有所儆
勵爾其書於圖之右
林氏(子奐)豳風圖
一卷
未見
吳寬曰國初林子奐作豳風圖每圖篆書其詩於後
學士解公又各疏其大略而總題之觀之者如生於
周處於豳而古風宛然必如是而後為圖畫也
王世貞曰豳風圖五幀林子奐作子奐於書畫史俱
不載而畫筆遒緊可雁行馬和之小篆系詩尤醇雅
茅氏(坤)豳風說
一篇
存
方氏(回)鹿鳴二十二篇樂歌考
一篇
存
彤弓考
一篇
存
唐無名氏吉日圖
一卷
佚
樓鑰跋曰此圖古矣意其出於唐人是時六經未板
行本各不同故滄浪錄舊文而以今本證之前有壯
士驅羣醜而前以待王射得悉率左右以燕天子之
意然御者當居中以執轡主將居左必擇勇者為右
此畫御者或在左或在右殊未曉也
汪氏(廣洋)賓之初筵講義
一篇
佚
廣洋自序曰臣忝在諫垣上於蒐武餘暇延訪遺老
從容賜坐討論古今博士梁貞輯詩三百篇進呈睿
覽上以賓之初筵一詩命臣講解臣敬為演繹上曰
衞武公一諸侯九十衰耋尚能令人作詩自儆朝夕
諷咏矧今以可為之年當有為之時何可不勉爰命
臣繕寫數十本頒賜文武大臣揭於堂壁
熊氏(過)讀鳧鷖假樂篇
一篇
存
鮮于氏(戣)詩頌解
宋志三卷
佚
周氏(續之)毛詩序義
佚
陸德明曰續之字道祖雁門人宋徵士及雷次宗俱
事廬山惠遠法師
雷氏(次宗)毛詩序義
隋志二卷
佚
孫氏(暢之)毛詩序義
七錄七卷
佚
阮氏(珍之)毛詩序注
七錄一卷
佚
隋志宋交州刺史阮珍之撰
顧氏(歡)毛詩集解序義
隋志一卷
佚
梁武帝毛詩發題序義
隋志一卷
佚
陶氏(弘景)毛詩序注
七錄一卷
佚
隋志毛詩序梁隱居先生陶弘景注亡
劉氏(瓛)毛詩序義疏
隋志一卷(唐志同七錄三卷)
佚
劉氏(獻之)毛詩序義注
一卷
佚
北史劉獻之博陵饒陽人善春秋毛詩撰毛詩序義
一卷行於世
劉氏(炫)毛詩集小序注
隋志一卷
佚
韓子(愈)詩之序義
一篇
存
晁氏(說之)詩之序論
一卷
存
亡名氏詩統解序
通志一卷
佚
李氏(樗)詩解序
一卷
存
范氏(處義)毛詩明序篇
一篇
存
朱子(熹)詩序辨說
宋志一卷
存
輔廣曰釋文載沈重云按大序是子夏毛公合作卜
商意有未盡毛更足成之隋經籍志亦云先儒相承
謂毛詩序子夏所創毛公及衞敬仲宏更加潤色至
於以為國史作者則見於大序與王氏說然皆是臆
度懸斷無所據依故先生直據後漢儒林傳之說而
斷以為衞宏作又因鄭氏之說以為宏特增廣而潤
色之又取近世諸儒之說以為序之首句為毛公所
分而其下推說云云為後人所益者皆曲盡人情事
理至於首句之已有妄說者則非先生閱理之明考
義之精不能及也至論詩序本自為一編别附經後
又以尚有齊魯韓氏之說並傳於世故讀者亦有知
其出於後人之手而不盡信亦得其情又論毛公引
以入經乃不綴篇後而超冠篇端不為注文而直作
經字不為疑辭而遂為决辭云者則可見古人於經
則尊信而不敢易視於己說則謙虚推託不敢自决
而有待於後人者自有深意若毛公之作則出於率
易不思遂啓後人穿鑿遷就之失以至於上誣聖經
而其罪有不可逭者矣嗚呼可不戒哉可不謹哉或
曰子之責夫毛公者當矣而晦翁先生又生於數千
年後乃盡廢諸儒之說而遂斷小序為不足據者何
哉予應之曰不然先生之學始於致知格物而至於
意誠心正其於解釋經義工夫至矣必盡取諸儒之
說一一細研窮一言之善無有或遺一字之差無有
能遁其誦聖人之言都一似自已言語一般蓋其學
已到至處能破千古疑使聖人之經復明於後世然
細考其說則其端緒又皆本於先儒之所嘗疑而未
究者則亦未嘗自為臆說也學者顧第勿深考耳觀
其終既已明知小序之出於漢儒而又以其間容或
眞有傳授證驗而不可廢者故既頗采以附傳中而
復併為一編以還其舊因以論其得失云之說則其
意之謹重不苟亦可見矣豈可與先儒之穿鑿遷就
者同日語哉
王應麟曰朱子詩序辨說多取鄭漁仲詩辨妄
孫緒曰朱子作詩傳盡去序說惟諷誦辭氣抑揚以
求時世今人翕然宗之夫序說雖不可盡信然去作
者尚未遠猶有可據乃盡刪其說顧自信於千載之
下近者可信遠者果不信乎以言取人孔子猶失之
宰我不根據於當時簡冊之所存而時之先後人之
淑慝俗之隆降概取必於吟哦咏嘆之間糟粕芻狗
與序說等耳後當有是鄙言者
黃氏(櫄)詩序解
一卷
存
段氏(昌武)詩序解
一卷
存
王氏(商範)毛詩序義索隱
宋志二卷
存
包氏(希魯)詩小序解
一卷
未見
陶氏(安)詩小序論
一卷
佚
周氏(是修)詩小序集成
三卷
佚
江西通志周是修名德以字行泰和人初舉霍丘縣
學訓導擢周府奉祀正改衡府記善靖難師入金川
門自經於應天府學
呂氏(柟)毛詩序說
六卷
存
李氏(舜臣)詩序考
一卷
佚
陳氏(頥正)詩序折衷
未見
黃虞稷曰慈谿人嘉靖壬戌進士官按察使
邵氏(弁)詩序解頥
一卷
未見
黃虞稷曰弁字偉元太倉州人歲貢生
郝氏(敬)毛詩序說
八卷
存
敬自序曰詩自朱傳行而古序鹿庋閣矣朱子未改
古序之先譏古序為鑿既改古序之後人疑朱傳為
猜然譏古序而不求所以是疑朱傳而不辨所以非
人誰適從天下義理訾量易而折衷難两物質而後
功苦見两造具而後曲直分余取古序朱傳參两為
毛詩說舍詩說序者序志而詩則辭也孟子云善詩
者不以辭害志以意逆志是謂得之志得而辭可旁
通矣夫說詩與說他文字異他文字切直為精核詩
含蓄為温厚古序得其含蓄朱傳主於切直反以含
蓄為鑿空三百古序無一足解頥者矣人非賜商未
可與言詩余幼承師說守功令何敢自異偶閱古序
覺食芹美人有心問之同學可則與衆共之若其否
也野人無知博一笑而已其敢有他
史氏(記事)毛詩序考
十卷
未見
鍾氏(淵映)詩序證
一卷
佚
繆泳曰廣漢以子夏詩序當信作詩序證一卷又左
氏内外傳暨周秦子書以證其非誣惜其没後草稾
不可得矣
經義考卷一百十九
