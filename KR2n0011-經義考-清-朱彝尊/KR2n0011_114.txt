經義考卷一百十四
翰林院檢討朱彝尊撰
詩(十七)
沈氏(一貫)詩經纂注
四卷
存
馮氏(時可)詩臆
二卷
存
黃氏(洪憲)學詩多識
佚
郭氏(子章)詩傳書例
四卷
存
殷氏(子義)詩經疏解
未見
歐氏(志學)毛詩見小錄
未見
黃虞稷曰志學字須靜莆田人嘉靖中官知縣
陸氏(奎章)陸詩别傳
未見
黃虞稷曰武進人學士簡之子
郭氏(金臺)毛詩辨
佚
高佑釲曰長沙人
李氏(澤民)詩集傳
佚
廣信府志李澤民貴溪人隱居事母號北山樵子著
詩集傳
易氏(貴)詩經直指
十五卷
佚
郭子章黔記知府易貴撰貴宣慰司人淹貫載籍歸
田十餘年杜門較書以詩義奥深作直指今逸
朱氏(得之)印古詩說
一卷
存
錢金甫曰朱得之字本思靖江人師事陽明陽明殁
於粤走數千里迎之哭盡哀印古詩說一卷錢塘胡
氏刻入格致叢書
李氏(經綸)詩教考詩經面墻解
未見
黃虞稷曰經綸字大經南豐諸生
黃宗羲曰大經以詩三百篇非夫子之舊漢儒雜取
逸詩以足其數故無益於天德王治之粹者削之作
詩教考
按詩三百十一篇孔子所定蔽以一言曰思
無邪而朱子則曰彼雖以有邪之思作之而
我以無邪之思讀之是作詩者不皆思無邪
矣因以春秋列國卿大夫盟會宴饗所賦百
世之後盡定為淫奔之詩數傳而魯齋王氏
竟刪去三十二篇謂今三百五篇非夫子之
舊秦火後詩不能獨全漢儒取刪去之詩足
數此支離之說也大經詩教考蓋本諸王氏
詩本無邪而王氏刪之於前李氏削之於後
亦異於孔子之旨矣
袁氏(仁)毛詩或問
二卷
存
仁自序曰朱元晦於詩盡去孔門序說而以意自為
之解盲人摸象豈不揣其一端然而去象遠矣余讀
詩不廢序說亦不純主序說會之以神逆之以志反
之性情之微窺之美刺之表其求之而未得也若魚
銜鈎及瞿然有得也不知我之為古人古人之為我
也舉其所服膺者設為或問以發之焉
葉氏(朝榮)詩經存固
八卷(一作十卷)
未見
黃虞稷曰朝榮福清人大學士向高之父
屠氏(本畯)毛詩鄭箋
二十卷
未見
林氏(世陞)毛詩人物志
三十四卷
未見
黃虞稷曰禮部尚書燫子本王應麟詩傳圖要而作
鄧氏(元錫)詩繹
三卷
存
章氏(潢)詩原始
未見
李氏(鼎)編詩經古注
十卷
未見
王氏(大覺)詩解
未見
黃虞稷曰福州人
林氏(甫任)詩經翼傳
未見
黃氏(三陽)詩講義
未見
蒋垣曰三陽字元泰建陽人
陳氏(第)毛詩古音攷
四卷
存
焦竑序曰詩必有韻夫人而知之乃以今韻讀古詩
有不合輒歸之於叶習而不察所從來久矣吳才老
楊用修著書始一及之猶未斷然盡以為古韻也余
少讀詩每深疑之迨見卷軸寖多彼此互證因知古
韻自與今異而以為叶者謬耳故筆乘中間論及此
不謂季立俯與余同也甲辰歲季立過余曰子言古
詩無叶音千載篤論如人之難信何遂作古音攷一
書取詩之同韻者臚列之為本證已取老易太玄騷
賦參同急就古詩謠之類臚列之為旁證令讀者不
待其畢將啞然失笑之不暇而古意可明也噫季立
之用心可謂勤矣韻之於經所關若淺鮮然古韻不
明至使詩不可讀詩不可讀而正得失動天地感鬼
神之教或幾於廢此不可謂之細事也乃寥寥千古
至季立始有歸一之論其為功可勝道哉世有通經
學古之士必以此為津筏而簡陋自安者乃至以好
異目君則不學之過矣
第自序曰夫詩以聲教也取其可歌可咏可長言嗟
嘆至手舞足蹈而不自知以感竦其興觀羣怨事父
事君之心且將從容以紬繹夫鳥獸草木之名義斯
其所以為詩也若其意深長而於韻不諧則文而已
矣故士人篇章必有音節田野俚曲亦各諧聲豈以
古人之詩而獨無韻乎蓋時有古今地有南北字有
更革音有轉移亦勢所必至故以今之音讀古之作
不免乖刺而不入於是悉委之叶豈其然哉愚少受
詩家庭竊嘗留心於此晚年獨居海上惟取三百篇
日夕讀之雖不能手舞足蹈契古人之意然可欣可
喜可戚可悲之懷一於讀詩洩之又懼子姪之學詩
不知古音也於是稍為考據列本證旁證两條本證
者詩自相證也旁證者采之他書也二者俱無則宛
轉以審其音參錯以諧其韻無非欲便於歌咏可長
言嗟嘆而已矣蓋為今之詩古韻可不用也讀古之
詩古韻可不察乎嗟夫古今一意古今一聲以吾之
意而逆古人之意其理不遠也患在是今非古執字
泥音則支離日甚孔子所刪幾於不可讀矣愚也聞
見孤陋攷究未詳姑藉之以請正明達君子
朱氏(謀㙔)詩故
十卷
存
黃汝亨序曰仲尼述六經刪詩以垂不朽子夏親承
其訓故小序得者什九毛韓魯齊遞為之說各有師
承而考亭訓注大略於雅頌多合於國風多離如執
放鄭聲一語而鄭衞之詩槩從淫邪不知夫聲之非
詩也鬱儀說詩大都原本小序按文武周公以來春
秋左國之事而次第其世考其習俗論其人而以意
通之集諸家之成無失作者至意孟軻氏曰以意逆
志是為得之又曰誦其詩論其世此眞善說詩者吾
今見鬱儀氏矣
謀㙔自序曰說詩者毛韓齊魯互異非一傳一說可
得而概也愚者膠其師授竊竊然自以為知詩其用
陿且隘矣予之說非敢盡詩之用也將以通夫毛韓
齊魯之固也蓋自束髮誦詩迄今五十餘年所見諸
家義疏率多牽於舊說其於比興之際微辭妙旨往
往鬱而未章嘗為詩故一卷傳之吳中好事者頗采
用其言乃後知予說之不大乖刺亦有當於人心矣
爰以暇日研究物理會通訓詁集其神明而酌其得
失三百五篇篇各為之說次為十卷仍名之曰詩故
雖非告往知來亦頗發先儒之未發矣若夫進於温
柔敦厚之教止於不愚之地達乎可興可怨之情以
極乎詩之能事則三百五篇具在能言詩者自得之
奚俟是哉
朱氏(統□)詩解頥錄
未見
黃虞稷曰新建奉國中尉
凌氏(濛初)聖門傳詩嫡冡
十六卷
存
詩逆
四卷
存
按凌氏誤信豐坊偽譔子貢詩傳遂合子夏
詩序刊行之題曰聖門傳詩嫡冡難乎免於
識者所笑矣
徐氏(奮鵬)詩經毛朱二傳刪補
未見
黃虞稷曰奮鵬臨川人以毛詩朱傳繁簡不一乃為
是書令學者味比興之旨人或劾其擅改經傳請治
罪神宗取其書閱之以其不悖朱子有功於毛貸之
奮鵬復著古今治統古今道脉等書崇禎中督學使
駱日升蔡懋德將獻於朝不果
程氏(朝光)詩講義
八卷
未見
鄒氏(泉)詩經折衷
未見
高佑釲曰泉字嶧山
薛氏(志學)毛詩傳旨一貫
未見
何三畏序曰詩蓋三千篇矣此孔子未刪詩以前詩
也刪之後得三百五篇皆以合韶舞之音而詩乃隸
於經焉詩蓋有魯詩齊詩韓詩毛詩諸家之學矣此
朱子未傳詩以前詩也傳之後凡數萬餘言皆以黜
而詩傳乃隸於學官焉國家明經取士士業一經者
輒令取衷傳注必句釋而字解之此雖訓詁之家而
亦足以發明聖經之宗旨匪是則談理無所與陳發
義無所與展而甚則離經畔聖其害不可勝言矣薛
子希之少負才名長為士望凡百家諸子之籍靡所
不窺而獨於詩傳討論加詳焉其言曰風雅頌三經
之章章各有體賦比興三緯之義義各有宜閭閻里
巷郊廟朝廷忠臣孝子烈士貞女一唱三嘆之歌歌
各有指乃為提綱挈領覃思殫精或日旰忘食夜
分廢寢不對客不闚門者經年而傳旨一貫之編成
矣是編也大都以傳譯經以意逆傳於諸家之說務擇
所安不為持两可以故強記博綜之彦服其多通推
其淵識可以掩映先達領袖後進而為紫陽氏之忠
臣已
錢金甫曰志學字希之常熟人
吳氏(瑞登)詩經引躍
未見
繆泳曰瑞登字雲卿
陳氏(推)毛詩正宗
未見
俞汝言曰推字行之福建人
楊氏(文奎)詩經定
未見
陶氏(其情)詩經注疏大全纂
十二卷
存
唐汝諤曰其情字逸則
趙氏(一元)詩經理解
十四卷
存
高佑釲曰趙一元字士會山陰人書成於萬歷乙未
駱日升為之序
程氏(元初)詩經叶韻
四卷
詩經音釋
一卷
俱未見
堵氏(維常)詩箋
未見
陸元輔曰堵維常字冲宇宜興人於詩禮春秋皆有
箋其子牧遊先生因之輯三經澤書
黃氏(一正)詩經埤傳
八卷
未見
徐氏(熙)詩說闕疑
十五卷
未見
陸氏(曾曅)詩經内傳
三十二卷
外傳
二十卷
俱未見
黃虞稷曰字章之會稽人
江氏(彥明)詩經箋疏
未見
陸元輔曰彥明字晏其婺源人
馮氏(復京)六家詩名物疏
五十五卷
存
葉向高序曰稱名物者莫詳於詩夫子曰多識於鳥
獸草木之名夫寧獨鳥獸草木也與殷雷震電三星
七襄之概乎天江淮河海川原陵谷之包乎地禮樂
衣冠文物噐數之該乎人三才之道有一之不列於
詩者乎詩之途三曰賦曰比曰興賦之體顯而比興
之體微故詩之為比興者其寄情或深於賦而比興
之物又必有其義如關雎之配耦常棣之兄弟蔦蘿
之親戚蜉蝣之娛樂&KR0008;羽之憂勞皆非泛然漫為之
說故善說詩者舉其物而義可知也不辨其物而強
繹其義詩之旨日微而性情日失矣海虞馮生肆力
是經摭其名物詳為之疏分門别類纖悉不遺其所
採集自六經正史以至諸子百家稗官小說與夫讖
緯醫卜天文歷數諸書無不蒐列連類廣肆窮變極
幽以視李樗之詳解王景文之總聞王應麟之詩攷
其宏富精覈不啻倍之書成示余問序余非深於詩
者思古列國之所陳太師之所採各從其方俗以形
之歌咏其間封疆物産之不齊名稱俗尚之互異彼
此不能相通而其所載十五國者又皆在大江之北
今文人學士之産於南者足跡多所未涉亦何從而
辨其物宜徵其形象以遠訂作者於千載之上乎馮
生此編斟酌於不竭之淵游衍於無窮之藪是大有
功於詩教者也
吳氏(雨)毛詩鳥獸草木疏
二十卷
存
曹學佺序曰詩有草木鳥獸蟲魚疏鄭夾漈以為晉
陸機撰通考據崇文總目以為吳太子中庶子烏程令
陸機撰陳振孫曰按陸氏釋文斷非晉之士衡而其
書引郭璞注爾雅則當在郭之後亦未必吳時人也
陸氏曰者唐陸德明也有莊子音釋間亦用之至孔
疏呂記太平御覽諸書多所采獲矣但書止二卷不
無漏萬之譏友人吳君引而伸之推而廣之昔但二
卷今為二十名曰毛詩鳥獸草木考焉其曰毛詩者
本文之下仍用毛萇大小序也其先鳥獸而後草木
者蓋夫子標多識之目而國風首關雎之篇也其次
則風雅頌不相凌奪如野有死鹿先舉國風呦呦鹿
鳴次及小雅是也其類則有當廣者如草木之外而
有竹榖羽毛之外而有鱗介是也如馬之外則有騏
駵犬之類而有盧厖是也其體則本吳仁傑離騷草
木疏而為之也其用則本五雅及本草證類諸儒注
疏而為之也今博采諸家仍存名氏則本呂伯恭讀
詩記而為之也書成愚得寓目焉曰噫&KR0629;矣詩三百
篇古今說者紛紛不一後之學者何所折衷愚不敏
竊謂一言以蔽曰思無邪則太史公所謂取其施於
禮義者近之語往知來可與言詩則毛萇謂詩序為
子夏所作者近之述而不作多聞闕疑則馬端臨謂
其人可攷其意可尋者夫子錄焉其人不可攷其意
不可尋者夫子刪焉其言亦近之大抵必會乎刪之
意而後可與言序必會乎序之意而後可與言疏今
吳君之疏必本諸序猶乎作序者即欲強解逸詩一
篇不可得也近林宗伯少子世陞本王應麟之詩傳
圖要作人物志三十卷陳參戎第本吳棫之補音作
詩經古音四卷與吳君雨皆閩郡人為一時之盛云
唐氏(汝諤)毛詩微言
二十卷
存
汝諤自序曰詩有齊魯韓三家盡亡獨存毛鄭自朱
子集傳出而毛鄭之說又束之高閣矣顧晦翁掊擊
小序而後人復左袒漢儒又一時如呂東萊讀詩記
嚴華谷詩緝先後互出與朱傳抗衡余以為苟非出
自詩人總之皆臆說也謂漢儒近古度有師承而附
會不少謂宋儒明理疑無曲說而矯枉或過國朝纂
修大全裨益後學而與朱傳相矛盾者輒為棄去故
注疏之說既不收錄而諸家之論亦不甚有所發明
又高明之士視為筌蹄不復染指而屹首研摩皆其
庸庸者耳此詩解所以概未盡善也余生平最喜徐
儆弦先生翼說與吾鄉玄扈徐公六帖以其綜輯前
人而超然獨解絶無穢雜余故篇中所載两公居多
而又廣以箋疏附以臆說雖不敢謂與朱傳有裨聊
補大全所未偹也
錢金甫曰安慶教授華亭唐汝諤士雅撰
王氏(志長)毛詩刪翼
二十卷
未見
經義考卷一百十四
