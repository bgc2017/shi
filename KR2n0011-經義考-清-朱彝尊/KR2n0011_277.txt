經義考卷二百七十八
翰林院檢討朱彝尊撰
擬經(十一)
王氏(勃)次論語
唐志十卷
佚
葉氏(由庚)論語纂遺
佚
應廷育曰葉由庚字成父義烏人學於徐僑郡守請
攝麗澤書院山長力辭學者稱通齋先生
戴氏(良齊)論語外書
佚
赤城新志戴良齊字彦肅黃巖人嘉熙二年進士累
官祕書少監
劉氏(黻)濂洛論語
十卷
佚
宋史劉黻字聲伯樂清人入太學上書忤丁大全送
南安軍安置既至盡取濂洛諸書摘其精要輯成十
卷名曰濂洛論語官至端明殿學士
符氏(彦卿)兵書論語
宋志三卷
佚
王應麟曰崇文目有兵書論語三卷國史志一卷
女論語
一卷
存
胡應麟曰宋南宫有女論語今傳
祁承璞曰載内訓全書
潘氏(士達)論語外篇
二十卷
存
士達序略曰聖人欲無言或有言焉非有意於立言
也論語一書是也或有意立言焉孝經繫辭是也論
語二十篇出於門人所記其語得於親承一言一字
宛然如見迥異諸家所載論語而外稱聖人之言而
得其真者子思孟子爾檀弓荀卿自附孔子之徒所
紀語多不純荒唐如莊夸炫如左其誣聖者固多間
有一二事非聖人不能為一二語非聖人不能言者
即以補論語之遺可也予於挍士之暇取豫章李氏
所輯論語外篇與諸書所載孔氏之言求其理之正
言之無疵者倣論語二十篇遺意自論學以迄聖績
各條其類刊布學宫蓋有論語在則諸書不能混有
聖人之言在則諸家之言亦不能混也揚子雲曰羣
言淆亂折之於聖諸子之言淆矣而據理以折之則
言出於聖者固可師即未必出於聖而不悖於聖者
亦不可遺也學者誠能約己之心以會聖人之言因
聖人之言以得聖人之心蘊諸身為實德措之家國
天下為實用或於學術士風少補云爾
陸元輔曰士達字去聞安吉州人萬歷壬辰進士歴
官江西右布政其視學廣東也因豫章李氏論語外
篇本增訂之刊行焉凡二十篇論學第一為政第二
示訓第三人倫第四明經第五儒行第六出處第七
諫諍第八冠婚第九喪祭第十禮樂第十一論仁第
十二治化第十三刑罰第十四綜古第十五程人第
十六衡事第十七博物第十八雜論第十九聖績第
二十李氏未詳何人書亦未見
孔子家語
漢志二十七卷
佚(別本存)
孔安國後序曰孔子家語者皆當時公卿士大夫及
七十二弟子之所諮訪交相對問言語者既而諸弟
子各自記其所問焉與論語孝經竝時弟子取其正
實而切事者别出為論語其餘則多集錄名之曰孔
子家語凡所論辨流判較歸實自夫子本旨也屬文
下辭往往頗有浮說煩而不要者亦猶七十二子各
共叙述首尾加之潤色其材或有優劣故使之然也
孔子既没而微言絶七十二弟子終而大義乖六國
之世儒道分散遊說之士各以巧意而為枝葉惟孟
軻孫卿守其所習當秦昭王時孫卿入秦昭王從之
問儒術孫卿以孔子之語及諸國事七十二弟子之
言凡百餘篇與之由此秦悉有焉始皇之世李斯焚
書而孔子家語與諸子同列故不見滅高祖克秦悉
歛得之皆載於二尺竹簡多有古文字及吕氏專漢
取歸藏之其後被誅亡而孔子家語乃散在人間好
事亦各以意增損其言故使同是一事而輒異辭孝
景皇帝末年募求天下禮書於時士大夫皆送官得
吕氏之所傳孔子家語而與諸國事及七十二弟子
辭妄相錯雜不可得知以付掌書與曲禮衆篇亂簡
合而藏之祕府元封之時吾仕京師竊懼先人之典
辭將遂泯滅於是因諸公卿士大夫私以人事募求
其副悉得之乃以事類相次撰集為四十四篇又有
曾子問禮一篇自别屬曾子問故不復錄其諸弟子
書所稱引孔子之言者本不存乎家語亦以其己自
有所傳也是以皆不取也將來君子不可不鑒
按安國家語後序疑亦後人偽撰
顔師古曰非今所有家語
中興書目家語自相魯至曲禮公西赤問四十四篇
漢元封中孔安國集錄
王氏(肅)孔子家語解
隋志二十一卷
存
肅自序曰鄭氏學行五十載矣自肅成童始志於學
而學鄭氏學矣然尋文責實考其上下義理不安違
錯者多是以奪而易之然世未明其欵情而謂其苟
駁前師以見異於人乃慨然而歎曰豈好難哉予不
得已也聖人之門方壅不通孔氏之路枳棘充焉豈
得不開而辟之哉若無由之者亦非予之故也是以
撰經禮申明其義及朝論制度皆據所見而言孔子
二十二世孫有孔猛者家有其先人之書昔相從學
頃還家方取已來與予所論有若重規疊矩昔仲尼
曰文王既没文不在兹乎天之將喪斯文也後死者
不得與於斯文也天之未喪斯文匡人其如予何言
天喪斯文故令己傳斯文於天下今或者天未欲亂
斯文故令從予學而予從猛得斯論以明相與孔氏
之無違也斯皆聖人實事之論而恐其將絶故特為
解以貽好事之君子語云牢曰子云吾不試故藝談
者不知為誰多妄為之說孔子家語弟子有琴張一
名牢字子開亦字張衞人也宗魯死將往弔孔子止
焉春秋外傳曰昔堯臨民以五說者曰堯五載一巡
狩五載一巡狩不得稱臨民以五經曰五載一巡狩
此乃說舜之文非說堯孔子說論五帝各道其異事
於舜云巡狩天下五載一始則堯之巡狩年數未明
周十二歲一巡寧可言周臨民以十二乎孔子曰堯
以土德王天下而色尚黃黃土德五土之數故曰臨
民以五此其義也
馬昭曰家語王肅增加非鄭&KR0975;所見肅私定以難鄭
&KR0975;
張氏(融)當家語
七錄二卷
佚
阮孝緒曰魏博士張融撰
王氏(柏)家語考
未見
郎瑛曰王文憲公家語考一編以四十四篇之家語
乃王肅自取左傳國語荀孟二戴記割裂織成之孔
衍之序亦王肅自為也
王氏(廣謀)家語句解
三卷
存
馬思贊曰其書有延祐丁巳刊本末題刻於精一書
舍廣謀字景猷别字猷堂
何氏(孟春)家語傳
八卷
存
孟春序曰孔子家語如孔衍言則壁藏之餘實孔安
國為之而王肅代安國序未始及焉不知何謂此書
源委流傳肅序詳矣愚考漢書藝文志載家語二十
七卷顔師古曰非今所有家語也唐書藝文志有王
肅注家語十卷然則師古所謂今之家語者與班史
所志大都劉向挍錄已定之書肅序稱四十四篇乃
先聖二十二世孫猛之所傳者肅闢鄭氏學猛嘗學
於肅肅從猛得此書遂行於世然則肅之所注家語
也非安國之所撰次及向之所挍者明矣虞舜南風
之詩玄注樂記云其辭未聞今家語有之馬昭謂王
肅增加非鄭玄所見其言豈無據耶肅之論異於玄
蓋每如此既於曾子問篇不錄又言諸弟子所稱引
皆不取而胡為贅此此自有為云爾肅之注愚不獲
見而見其序今世相傳家語殆非肅本非師古所謂
今之所有者安國本世遠不復可得今於何取正哉
司馬貞與師古同代人也貞作史記索隱引及家語
今本或有或無有亦不同愚有以知其非肅之全書
矣今家語勝國王廣謀所句解也注庸陋荒昧無所
發明何足與語於述作家而其本使正文漏略復不
滿人意可恨哉今本而不同於唐末必非廣謀之妄
庸有所刪除而致然也史記傳顔何字冉索隱曰家
語字稱仁山金氏考七十二子姓氏以顔何不載於
家語論語仲弓問子桑伯子朱子注家語記伯子不
衣冠而處張存中取說苑中語證之顔何暨伯子事
廣謀本所無者蓋金張二人所見已是今本以此而
推此書同事異辭滅源存末亂於人手不啻在漢而
已安國及向之舊至肅凡幾變而今重亂而失真矣
今何所取正而愚重為之注不亦廣謀之比乎嗟夫
先民有言見稱聖人聖有遺訓誰其弗循孝經論語
後幸存此書奈之何使其汶汶而可也此書肅謂其
煩而不要朱子亦曰雜而不純然實自夫子本旨怘
當時書也而吾何可曶焉而莫之重耶論語出聖門
高弟記錄正實而切事者顔回死顔路請子之車子
曰鯉也死有棺而無槨挍以家語所紀歲年子淵死
時子魚蓋無恙也或以論語為設事之辭論語且有
不可信者矣吾又何得以此書之不可信者而并疑
其餘之可信者哉學者就其所見而求其論於至當
之地斯善學者之益也春謹即他書有明著家語云
云而今本缺略者以補綴之今本不少概見則不知
舊本為在何篇而不敢以入焉分四十四篇為八卷
他書所記事同語異者箋其下而一二愚得附焉其
不敢以入者仍别錄之并春秋戰國秦漢間文字載
有孔子語者錄為家語外集存之私塾以俟博雅君
子或得肅舊本而是正焉是豈獨春之幸哉正德二
年二月
陸氏(治)家語注
八卷
未見
梁武帝孔子正言
隋志二十卷
佚
劉知幾曰梁武帝令殷芸編諸小說及蕭方等撰三
十國史乃刊為正言
薛氏(據)孔子集語
二卷
存
中書省看詳進狀曰太中大夫尚書刑部侍郎兼給
事中兼太子諭德徐經孫朝議大夫中書舍人兼國
子司業常挺通議大夫尚書兵部侍郎兼中書舍人
兼直學士院兼侍講劉克莊等準尚書省送下朝奉
大夫祕書監兼太子侍讀謝子強等狀申乞為收藏
迪功郎浙東提舉司稽山書院山長薛據所進孔子
集語令本省看詳克莊竊見近世伊洛門人各記其
師弟子問答之語謂之語錄或者又纂輯諸家所記
彙次為朱氏張氏語略不厭其詳且盡也論語一書
乃孔門高弟記其師弟子問答之語然孔氏之言滿
天下薛據采摭夫子之語不載於家語與夫莊周列
禦寇荀卿所未錄或散於諸子百家之書者集為二
十篇名曰集語其尊師嗜學之志賢於學伊洛者遠
矣此書有益學者委可嘉尚如蒙激賞念其行誼之
美著書之勤非泛泛比察克莊等惓惓公舉之意見
之擢用可為尊經立行者之勸仍將所進孔子集語
付祕書省收藏克莊等不勝幸甚伏候指揮景定元
年五月十三日尚書省劄薛據行誼之美著書之勤
特與陞擢差遣其所進孔子集語付祕書省
據自序曰聖人之道至大矣其猶天乎三光二氣經
其常雷霆風雨霜露緯其變斯人由之而不自知知
之而莫能盡子曰予欲無言吾無行而不與二三子
者然則當時鑽仰之淵騫蓋亦僅得之耳目所接耳
及夫逍遥曳杖之歌作而金聲玉振之響不嗣則其
一話一言之記載尚左尚右之彷彿轉相授受奚止
百家漢承嫚秦滅學之後逮景武之世其去孔子未
遠也去曾子未遠也去子思孟子又未遠也董仲舒
對策獨推明孔氏令學者知所統一方是時有韓嬰
者與董生齊名學詩著詩内外傳數萬言多引孔子
言行以為之證仲舒所引悉與論語合嬰所載頗與
荀子同又有曾子大戴記孔叢子所取可謂備而傳
之矣及長讀左氏公羊穀梁苟卿列禦寇韓嬰劉向
等書其所記者益衆惑滋甚焉設以為孔子没諸弟
子追思料簡止以學而以下二十篇為確耶則此非
君子之言齊東野人之語當時蓋擇之精矣豈傳偽
者哉遂取諸書所載裒而聚之日累月積浸成篇帙
而見於曾子大戴記孔叢子家語四全書與夫載於
左氏莊周列禦寇荀卿者皆不與而錯見於漢儒諸
書者錄之其草創也訂之丞相克齋游先生先生曰
嘻夥哉子勉成之時禮部侍郎蘧徑東甽二曹先生
十餘年間列官祕府遂得借書以閱辛夘火祕書之
藏逸矣古書有不得盡見者屬南宫下第乃詮次此
書為二十篇題曰集語以畢其志世有得而讀之者
其猶兑之戈和之弓垂之竹矢在金櫝云淳祐丙午
孟夏
吳萊曰孔子家語初出魏王肅家觀其言且與大小
戴禮相出入而王肅嘗持以難鄭&KR0975;世之儒者猶或
疑之而不盡信蓋慎之也況永嘉薛據所次孔子集
語或本於戰國諸子或載於西漢老儒雖若聖人之
遺言佚語賴此而僅存吾恐天下後世學者之滋惑
也
陸元輔曰據字叔容永嘉人
楊氏(簡)先聖大訓
十卷
存
揚氏(雄)法言
隋志十五卷
存
漢書雄欲求文章成名於後世以為經莫大於易故
作太&KR0975;傳莫大乎論語作法言譔以為十三卷象論
語學行第一吾子第二修身第三問道第四問神第
五問明第六寡見第七五百第八先知第九重黎第
十淵騫第十一君子第十二孝至第十三
袁準曰法言雜錯而無主
劉知幾曰仲尼既没微言不行史公著書是非多謬
由是百家諸子詭說異辭務為小辨破彼大道故揚
雄法言生焉
程子曰揚子無自得者也故其言蔓衍而不斷優柔
而不決
胡宏曰論語乃孔門弟子記諸善言誠有是人相與
問答也法言則假借問答以則論語且又淺近特甚
有不必問不必答不必言者
晁公武曰雄好古學見諸子各以其知舛駁不與聖人
同是非頗繆於經故人時有問雄者常用法言應之
譔此以象論語號曰法言每篇復為序贊以發其大
意然雄之學自得者少其言務擬聖人靳靳然若影
之守形既鮮所發明又往往違其本指正古人所謂
畫者謹毛而失貌者也
黃震曰揚子終篇稱王莽之勤勞過於阿衡是豈可
齒善類猶以知尊孔子得名諸儒然自漢武以來孔
子之褒顯尊異為己久正不待揚雄而後尊且此時
亦非有異端之可闢如孟荀不幸生處士横議之時
也迹其言議況多麤淺不過掇拾緒餘以盜名爾
吳師道曰揚子法言十三卷晉李軌注錢佃用國子
監治平中舊本刊之當時已用宋咸注增入矣今以
四注本考之李注簡宋注詳凡李注本其文詳者皆
所增入也其明注咸曰而誤以為李注則佃不考之
過也如正文淵騫篇一段脱三十六字注字訛誤甚
多或問提行處或然或否亦有文未斷而復提者其
挍定豈得為精耶司馬公宋咸唐仲友序附錄於後
以見諸公之推尊揚子者如此之至仲友略及其出
處而以易之肥遯當之義殊不類蓋亦曲為之辭者
薛瑄曰揚雄之法言王通之續經皆以孔子自擬二
子非特不知聖人亦不自知為何如人矣
鄭瑗曰揚子雲擬論語作法言其言曰聖人之經不
可使易知其意以為聖經亦只是欲使人難知爾殊
不知聖經明白易簡初豈有意為艱深之辭哉論語
無意為文而自粲然成文乃法言故為艱險至不可
屬讀自識者觀之不獨太&KR0975;可覆瓿矣
侯氏(芭)法言注
七錄六卷
佚
宋氏(衷)法言注
隋志十三卷
存
李氏(軌)法言解
隋志一卷
存
陳振孫曰李軌注本歴景祐嘉祐治平三降詔更監
學館閣兩制挍定然後板行與建寧四注本不同
辛氏(德源)法言注
二十三卷
佚
柳氏(宗元)揚子新注
五條
存
蔣之翹曰法言東晉李軌已為之注甚略子厚刪定
雖增釋一二而亦不能盡補其亡誤故宋咸云中有
義易決者反疏之理尚祕者則虚焉闕文者弗能正
譌字者乃無辨至於言不詁而事不屬議失旨而舉
失類則其言無足取也
宋氏(咸)揚子法言廣注
十卷
存
咸序曰太儀之體渾淪無窮者也非夫周服諸家之
論則度舍之紀兹或罔焉欲明緯象不可得也羣經
之文支離寡要者也非夫孔傳衆氏之解則章趣之
會無乃隱焉欲辨綱常不可得也故先儒於聖人之
書所以亹亹而為己任者蓋此爾惟西京博士毛萇
傳詩頗號太略鄭康成大懼夫泯之弗行思覺於後
故增之箋言而三百廓如也自鳳德云衰諸子繼作
亞聖之譔獨揚孟而已七篇有趙臺卿為之題頗詳
真經有范叔明為之解甚悉惟法言者蓋時有請問
子雲用聖人之法以應答之也凡有十三篇東晉李
軌雖為之注然愈略於毛公之為唐柳宗元刪定雖
釋二三而不能盡補其亡誤故中有義易決者反疏
之理尚祕者則虚焉闕文者弗能正譌字者乃無辨
至於言不詁而事不屬議失旨而舉失類己什其手
是使揚氏之意尚有所晦弟子不能無猶豫也故康
成之志咸敢竊而取焉凡禆其闕糾其失五百餘條
且署咸曰以别舊貫觀夫詩書小序並冠諸篇之前
蓋所以見作者之意也法言每篇之序皆子雲親旨
反列於卷末甚非聖賢之法今升之於章首取合經
義第次之由隨篇具析其有艱字音切來理盡譜於
後仍條其舊以為十卷雖不能廣翼賢業庶充巾笥
為貽謀之具云景祐三年二月又進表曰臣聞魯
堂諸子皆宗聖以宣猷漢室羣儒多著書而顯氏矧
遘會昌之旦敢忘釋詁之勤願塵典學之明庶補傳
疑之闕臣誠惶誠恐頓首頓首臣竊以前聖既没微
言即淪竝行者非先王之流横議者皆處士之輩儒
綱盡弛民極都棼惟鄒國孟軻蘭陵荀況下及劉世
復生揚雄咸能著書更相樹道闢王基於絶代振天
爵於羣倫若趙岐之釋孟篇如楊倞之箋荀旨大決
宧奥靡留洞疑惟彼法言準夫論語文高而絶意祕
而淵雖李郁亭解之於前柳宗元裁之於後然多疏
略猶或誤遺凡坦然易别之條則五行俱下而詮釋
洎卓爾難明之意則一辭不措而闕亡遂使十三篇
之旨趣未融數百年之駕說猶昧唐陸德明云注既
釋經經由注顯若讀注不曉則經義難明誠此之謂
也臣爰自效官未嘗廢學因念子雲之業蓋紹仲尼
之綱比緣從政之餘輒恣討論之究增加剖理庶所
詳明然聖人之門誠難言而是戒況愚夫之慮或有
得而可收恭惟景祐體天法道欽文聰武聖神孝德
皇帝陛下道冠先天業恢長世若唐虞之稽古監商
周而右文雖祕藏之多俾加於采正在小說之異罔
忽於棄遺臣是敢前冐邦刑仰干天聽終篇稱善儻
垂衡石之觀以文化成願廣鴻都之教臣所重廣注
揚子法言一十卷謹繕寫成三策隨表昧死詣東上
閤門投進以聞臣黷犯宸嚴無任屏營激切之至臣
誠惶誠恐頓首頓首謹言景祐四年十月十六日給
事郎守祕書著作佐郎
陳振孫曰法言十三篇篇各有序本在卷末如班固
叙傳今本分冠篇首自宋咸始
司馬氏(光)集注揚子
十卷
存
晁公武曰溫公集晉李軌唐柳宗元國朝宋咸吳祕
注公自言少好此書歴年已多今輒采諸家所長附
以己意名集注李祠部注本及音義最為精詳宋吳
亦據李本而文多異同今參以漢書取其通者以為
定本先審其音乃解其義云
劉氏(絳)揚子大義
一卷
佚
徐氏(君平)揚子義
佚
張氏(敷)揚子法言義
十三卷
佚
趙氏(秉文)法言微旨
佚
秉文自序曰揚子聖人之徒與其法言太&KR0975;漢二百
年之書也漢興賈誼明申韓司馬遷好黃老董仲舒
溺災異劉向鑄黃金獨揚子得其正傳非諸子流也
予既整輯太&KR0975;舊聞法言有宋衷注亡之今世傳四
注柳李二注十釋一二宋吳二注頗有牴牾其十二
注中數家大抵祖臨川王氏無甚發明又多詆忤而
不中其失獨溫公集解徧采諸本微辨四家之得失
斷以己意十得七八矣其終篇詳辨揚子得聖人之
行藏為得其正實百世之通論也故今斷以集解為
定然法言之作雖擬論語不同門人問答先後無次
乃揚子自著之書也不應辭意不相連屬其命名自
序思過半矣或先義而後問或後答以終義或離章
以發微或終篇以明數旁鉤遠引微顯志晦川屬脉
貫會歸正道今所謂分章微旨者非敢有異於先儒
也但使一篇之義自相連屬穿鑿之罪予何敢逃萬
一有得微旨于言辭之表者或有助於發機云
經義考卷二百七十八
