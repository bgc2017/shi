經義考卷七十九
翰林院檢討朱彝尊撰
書(八)
宋眞宗皇帝尚書圖詩
一卷
佚
玉海景德四年崇和殿壁挂尚書圖祥符七年作尚書
詩三章
郭氏(忠恕)古今尚書
佚
姓譜忠恕字恕先洛陽人仕周為周易博士宋太宗
召為國子監主簿令刊定古今尚書
胡氏(且)尚書演聖通論
七卷
佚
王氏(曙)周書音訓
十二卷
佚
宋史王曙字晦叔隋東臯子績之後世居河汾後為河
南人中進士第咸平中舉賢良方正科後以工部尚
書侍郎參知政事進樞密使拜同中書門下平章事
卒贈太保中書令諡文康
楊氏(繪)書九意
通考一卷
佚
晁公武曰皇朝楊繪元素撰其序云詩書春秋同出
於史而仲尼或刪或修莫不有筆法焉詩春秋先儒
皆言之書獨無其法耶故作斷堯虞書夏書禪讓稽
古商書周書費誓秦誓意凡九篇
東都事略楊繪字元素漢州綿竹人舉進士再知諫
院擢翰林學士御史中丞
胡氏(瑗)尚書全解
宋志二十八卷
佚
朱子曰胡安定書解未必是安定所注蓋專破古說
不似胡平日意又間引東坡說東坡不及見安定必
是偽書
張氏(景)書說
未見
董鼎曰景字晦叔
姓譜公安人
袁氏(默)尚書解
佚
姓譜袁默字思正無錫人嘉祐進士官至湖北轉運
判官
范氏(雍)尚書四代圖
一卷
佚
王應麟曰仁宗時樞副范雍繪尚書四代圖進之以
偹中覽
東都事略范雍字伯仁河陽人舉進士官至資政殿
大學士禮部尚書卒贈太子太師諡忠獻
謝氏(景平)書傳說
佚
姓譜景平皇祐中進士仕終秘書丞
樂氏(敦逸)尚書略義
通志一卷
佚
黃氏(君俞)尚書關言
通志三卷
佚
閩書黃君俞字廷僉莆田人治平四年進士歴官崇
文院校書改館閣校勘
尹氏(恭初)尚書新修義疏
宋志二十六卷
佚
吳氏(孜)尚書大義
宋志三卷
佚
浙江通志吳孜會稽人從安定胡瑗學馳名嘉祐治
平間
按紹興四庫續到闕書目有之
顧氏(臨)等尚書集解
通考十四卷
未見
晁公武曰皇朝顧臨蔣之竒姚闢孔武仲劉敞王會
之周範蘇子才朱正夫吳孜所撰後人集之為一編
然非完書也
姓譜顧臨字子敦會稽人皇祐中為國子直講元祐
初拜天章閣待制後歴刑兵吏三部侍郎兼翰林學
士
按是書所集相傳凡二十家晁氏所未及者
司馬光王安石黃通楊繪陸佃李定蘇洵胡
瑗張晦之程頥
文氏(彦博)尚書解
一卷
存
彦博進表曰臣伏讀尚書序云孔子生於周末覩史
籍之煩文懼覽之者不一遂乃討論墳典斷自唐虞
以下訖於周舉其宏綱撮其機要典謨訓誥之文凡
百篇所以恢宏至道示人主以軌範也帝王之制坦
然明白以其上古之書謂之尚書然則後代聖帝明
王莫不祖述寳為大訓恭以皇帝陛下聰明文思稽
考古道日御邇英延訪經義方命講官講解尚書孜
孜不倦所以聖德日新比隆堯舜臣以叨侍經筵輙
於尚書三十二篇采其切於資益聖治宜於重複温
故者凡十篇錄進篇别有後序所以發明本篇之大
旨所冀便於乙夜之觀
宋名臣言行錄文彦博字寬夫汾州人中進士第事
仁宗英宗神宗哲宗位至丞相除太尉以太師致仕
按潞公尚書解附載集中堯典舜典大禹謨
臯陶謨益稷伊訓洪範無逸立政周官凡十
篇
范氏(鎮)正書
佚
宋史范鎮字景仁成都華陽人舉進士禮部奏名第
一歴端明殿學士以銀青光禄大夫致仕封蜀郡公
諡忠文
按蜀公正書志傳不載莫詳其篇目王氏困
學記聞采其一條云舜之五刑流也官也教
也贖也賊也流宥五刑者舜制五流以宥三
苗之劓刵剕宫大辟也胡氏皇王大紀本之
而以墨劓剕宫大辟為賊刑之科目可謂精
確之論
孔氏(武仲)書說
宋志十三卷
未見
東都事略武仲字常父新淦人舉進士為禮部第一
歴中書舍人直學士院擢給事中遷禮部侍郎坐元
祐黨奪職著詩書論語說
按是編諸家藏書目均無之疑其佚久矣康
熙乙亥三月西吳書賈目中有抄本二冊亟
索之云於正月鬻之松江張姓者叩其名字
不知無從訪獲為之惘然
孫氏(覺)書義十述
通志一卷
佚
尚書解
通考十三卷
佚
晁公武曰覺仕元祐謂康王以喪服見諸侯為非禮
蘇氏之說本此
范氏(純仁)尚書解
一卷
存
純仁經進序曰臣近奉德音俾將前世君臣議論諫
爭之言編次進呈臣以史籍浩博采掇未能遽就而
君臣之際莫盛於堯舜三代故取尚書自古君臣相
飭戒之言關於治道者錄為三十章仍於每章之後
輙有解釋或用孔氏注意或與孔說不同但取理當
義通以伸禆補之誠幸陛下赦其愚而少垂采擇亦
聖人不以人廢言之義也
東都事略純仁字堯夫以父任為太常寺太祝中進
士第元祐三年拜右僕射兼中書侍郎卒贈開府儀
同三司諡忠宣
蘇氏(軾)書傳
宋志十三卷(萬卷堂目二十卷)
存
晁公武曰熙寧以後專用王氏之說進退多士此書
駮異其說為多又以嗣征為羿簒位時康王之誥為
失禮引左氏為證與諸儒之說不同
朱子語錄或問諸家書解誰最好莫是東坡曰然又
問但若失之太簡曰亦有只消如此解者又曰於東
坡書解却好他看得文勢好又曰東坡解吕刑王
享國百年耄作一句荒度作刑作一句甚有理
陳振孫曰傳於嗣征以為羲和貳於羿而忠於夏於
康王之誥以釋衰服冕為非禮曰予於書見聖人之
所不取而猶存者有二可謂卓然獨見於千載之後
者又言昭王南征不復穆王初無憤耻哀痛之語平
王當傾覆禍敗之極其書與平康之世無異有以知
周德之衰而東周之不復興也嗚呼其論偉矣
馬中錫曰東坡傳書三江既入震澤底定謂三江為
南江中江北江蔡九峰不取其說且謂其為味别者
非是然所謂以味别水者非東坡之臆說也唐許敬
宗曰古五行皆有官水官不失職則能辨味與色潛
而時出合而更分皆能識之是先已有此言矣九峯
未之考也至其所謂堯之洪水未治也東南皆海豈
復有吳越哉及彭蠡既瀦三江入於海則吳越始有
可宅之土水之所鍾獨震澤而已斯言也百世以俟
聖人可也
程子(頥)書說
宋志一卷
存
晁公武曰伊川之門人記其師所談四十餘篇
王氏(安石)子(雱)新經尚書義
通考十三卷(宋志卷同書其父安石名)
佚
安石序曰熙寧二年臣安石以尚書入侍遂與政而
子雱實嗣講事有旨為之說以獻八年下其說太學
頒焉惟虞夏商周之遺文更秦而幾亡遭漢而僅存
頼學士大夫誦說以故不冺而世主莫或知其可用
天縱皇帝大知實始操之以驗物考之以决事又命
訓其義兼明天下後世而臣父子以區區所聞承乏
與榮焉然言之淵懿而釋以淺陋命之重大而承以
輕眇兹榮也祗所以為媿與
長編紀事本末熙寧八年六月同修經義吕升卿言
尚書有王雱所進義乞更不刪改從之時升卿輙刪
改詩義安石雱皆不悅故有是言
晁公武曰王雱元澤撰熙寧六年命吕惠卿兼修國
子監經義王雱兼同修撰王安石提舉而雱成是經
頒於學官用以取士或少為異輙不中程由是獨行
於世六十年而天下學者喜攻其短自開黨禁世人
罕稱焉
陳振孫曰雱蓋述其父之學王氏三經義此其一也
熙寧六年命知制誥吕惠卿充修撰經義以安石提
舉修定又以安石子雱惠卿弟升卿為修撰官八年
安石復入相新傳乃成雱蓋主是經者也王氏學獨
行於世者六十年科舉之士熟於此乃合程度前輩
謂如脫墼然按其形模而出之爾士習膠固更喪亂
乃已
朱子曰王氏說傷於鑿然其善亦有不可揜處荆公
不解洛誥但云其間煞有不可強通處今姑擇其可
曉者釋之今人多說荆公穿鑿他却有如此處後來
人解書却須盡要解又曰荆公解聰明文思牽合
洪範五事此却是穿鑿如小旻詩云國雖靡止或聖
或否民雖靡膴或哲或謀或肅或艾却合洪範五事
又曰人說荆公穿鑿只是好處亦用還他且如矧
惟若疇圻父薄違農父若保宏父定辟古注從父字
絶句荆公則就違保辟絶句夐出諸儒之表
王應麟曰酒誥圻父薄違農父若保宏父定辟荆公
以違保辟絶句朱文公以為夐出諸儒之表洛誥復
子明辟荆公謂周公得卜復命於成王也漢儒居攝
還政之說於是一洗矣
曾氏(肇)尚書講義
宋志八卷
佚
楊時作行述曰肇字子開建昌軍南豐縣人舉進士
哲宗嗣位擢起居舍人兼權中書舍人累遷朝散大
夫翰林學士知制誥兼侍讀以龍圖閣學士提舉中
太乙宫元符末汀州安置今天子即位盡還元祐貶
死人官職復公龍圖閣學士紹興二年諡文昭
吕氏(大臨)書傳
佚
于氏(世封)書傳
佚
金華府志世封浦江人舉進士撰書易詩傳共四十卷
張氏(庭堅)書義
佚
董鼎曰張庭堅字才叔
姓譜庭堅廣安人元祐進士官右正言訟司馬光吕
公著之冤論蔡京章惇之罪薦蘇軾蘇轍之賢忤執
政意謫官卒贈直徽猷閣諡忠愍
楊氏(時)書義辨疑
通考一卷
未見
晁公武曰其書專攻王雱之失
時自序曰古者左史記言右史記動書者記言之史
也上自唐虞下迄於周更千有餘年聖賢之君繼作
其流風善政可傳於後世者具載於百篇之書今其
存者五十有九篇予竊以一言蔽之曰中而已矣堯
之咨舜曰天之歴數在爾躬允執其中四海困窮天
禄永終舜亦以命禹夫三聖相授蓋一道也貴為天
子而以天下與人窮為匹夫而受人之天下其相與
授受之際豈不重哉而所言止此仲虺之誥稱湯曰
建中于民箕子為武王陳洪範曰皇建其有極然則
帝之所以為帝王之所以為王率此道也予故以一
言蔽之曰中而已矣夫所謂中者豈執一之謂哉亦
貴乎時中也時中者當其可之謂也堯授受舜授禹
受而不為泰湯放桀武王伐紂取而不為貪以至為
臣而放其君非簒也為弟而誅其兄非逆也書之所
載大倫大要不越是數者以其事觀之豈不異哉聖
人安為之而不疑者蓋當其可也是堯典之書為讓
舜而作而其名謂之典言大常也蓋苟當其可雖以
天下與人猶為常而已後世昧執中之權而不知時
措之宜故徇名失實流而為子噲之讓白公之爭自
取絶滅者有之矣至或臨之以兵而為忠小不可忍
而為仁皆失是也又烏足與論聖人之中道哉國家
開設學校建師儒之官蓋將講明先王之道以善天
下非徒為浮文以誇耀之也以予之昏懦不肖豈敢
自謂足以充其任哉姑誦所聞以行其職耳然聖言
之奥蓋有言不能論而意不能致者也諸君其愼思
之超然默會於言意之表則庶乎有得矣
尚書講義
一卷
存(載龜山集)
葉氏(夢得)書傳
宋志十卷
未見(一齋書目有之)
夢得自序曰自世尚經術博士業書者十常三四
然弟守一說莫能自致其思余竊悲之因參總數
家推原帝王之治論其世察其人以質其所言更
相研究折衷其是非頗自紀輯為書二十卷十二
萬有餘言
陳振孫曰少藴博極羣書強記絶人書與春秋之學
視諸儒為最精
黃氏(預)書解
佚
王圻曰預字幾先龍溪人為監察御史以直忤蔡京
貶卒
曾氏(&KR0776;)等尚書講義
宋志三十卷
佚
朱子曰曾彦和說書精博其解禹貢林少穎吳才老
甚取之
王應麟曰曾旼字彦和為書解朱文公吕成公皆取
之館閣書目書講義博士曾肢等解蓋誤以旼為肢
卞氏(大亨)尚書類數
宋志二十卷
佚
寧波府志卞大亨字嘉甫其先泰州人靖康中官懷
寧簿隱居象山自號松隱居士
蔡氏(卞)尚書解
佚
東都事略卞字元度仙游人與兄京同舉進士王安
石以女妻之紹聖初拜中書舍人遷翰林學士兼侍
講拜尚書左丞兄京為相拜知樞密院事遷開府儀
同三司卒贈太傅諡文正卞省辭辨貌恭順而中險
與章惇安惇締交起史禍以中范祖禹趙彦若黃庭
堅興同文獄以陷劉摯梁燾王巖叟劉安世等斥逐
元祐之臣禁錮其子孫時號二蔡二惇云
胡氏(伸)尚書解義
佚
姓譜伸字彦時婺源人入太學與汪藻齊名登第試
學官教授潁川崇寧中召為太學正累遷國子司業
後知無為軍
薛氏(肇朗)尚書解
佚
雷氏(度)書口義
佚
姓譜雷度字世則臨川人
上官氏(公裕)尚書解說
未見
亡名氏尚書要記名數
通志一卷
佚
尚書義宗
通志三卷
佚
按以上二書紹興四庫續到闕書目有之
尚書治要圖
宋志五卷(通志一卷)
佚
中興書目不知作者有月令後漢制中星圖周官九
禮圖等篇取其與尚書參會也
尚書會解
通志十三卷(紹興書目三卷)
佚
鄭樵曰載四庫書目
書傳
一卷
佚
晁公武曰不載撰人蓋為程正叔之學者疑諸吕所
著也
尚書新篇
一卷
以下俱佚
尚書新編目
五卷
尚書解題
宋志一卷
尚書血脈
一卷
古文尚書字
一卷
按以上五部俱見紹興續到闕書目則為北
宋人所撰也
經義考卷七十九
