經義考卷二百二十四
翰林院檢討朱彝尊撰
孝經(三)
唐明皇孝經注(唐志作孝經制旨)(別見石經)
通考一卷
存
眀皇序曰朕聞上古其風樸略雖因心之孝已萌而
資敬之禮猶簡及乎仁義既有親譽益著聖人知孝
之可以教人也故因嚴以教敬因親以教愛於是以
順移忠之道昭矣立身揚名之義彰矣子曰吾志在
春秋行在孝經是知孝者德之本歟經曰昔者眀王
之以孝治天下也不敢遺小國之臣而況於公侯伯
子男乎朕嘗三復斯言景行先哲雖無德教加於百
姓庶幾廣愛刑於四海嗟乎夫子沒而微言絶異端
起而大義乖況泯絶於秦得之者皆煨燼之末濫觴
於漢傳之者皆糟粕之餘故魯史春秋學開五傳國
風雅頌分為四詩去聖逾遠源流益别近觀孝經舊
注踳駁尤甚至於迹相祖述殆且百家業擅專門猶
將十室希升堂者必自開戶牖攀逸駕者必騁殊軌
轍是以道隠小成言隠浮偽且傳以通經為義義以
必當為主至當歸一精義無二安得不翦其繁蕪而
撮其樞要也韋昭王肅先儒之領袖虞翻劉邵抑又
次焉劉炫明安國之本陸澄譏康成之注在理或當
何必求人今故特舉六家之異同會五經之旨趣約
文敷暢義則昭然分注錯經理亦條貫寫之琬琰庶
有補於將來且夫子談經意在垂訓雖五孝之用則
别而百行之源不殊是以一章之中凡有數句一句
之内意有兼明具載則文繁略之又義闕今存於疏
用廣發揮
李齊古表曰臣聞孝經者天經地義之極至德要道
之源在六籍之上為百行之本自文宣既沒後賢所
注雖事有發揮而理甚乖舛伏惟開元天寳聖神文
武皇帝陛下敦睦孝理躬親筆削以無方之聖討正
舊經以不測之神改作新注朗然如日月之照邈矣
合天地之德使家蔵其本人習斯文普天之下罔不
欣載仍以太學王化所先孝經聖理之本分命璧沼
特建石臺義展睿詞書題御翰以垂百代之則故得
萬國之歡今刊勒既終功績斯著天文炳焕開七曜
之光輝聖札飛騰奪五雲之氣色煙花相照龍鳳沓
起實可配南山之夀增北極之尊百寮是瞻四方取
則豈比周官之禮空懸象魏孔氏之書但蔵屋壁臣
之何幸躬覩盛事遇陛下興其五孝忝守國庠率胄
子歌其六德敢揚文教不勝忭躍之至謹打石臺孝
經本分為上下兩卷謹於光順門奉獻兩本以聞天
寳四載九月一日特進行尚書左僕射兼右相吏部
尚書集賢殿學士修國史上柱國晉國公臣林甫光
禄大夫行左相兼兵部尚書弘文館學士上柱國渭
源縣開國公臣李適之光禄大夫行門下侍郎兼集賢
院學士副知院事仍兼侍講兼崇玄館大學士上柱
國臨潁縣開國侯臣陳希烈朝議大夫守中書舍人
兼判刑部侍郎上柱國臣孫逖正議大夫行中書舍
人集賢院學士上柱國平樂郡開國公臣韋斌朝散
大夫守中書舍人兼知史館事臣李玄成太中大夫
行給事中臣李巖朝請大夫守給事中臣韋良嗣銀
青光祿大夫國子祭酒上柱國臣李齊古朝請大夫
守國子司業臣韓倩朝議大夫檢校國子司業臣薛
巘正議大夫行國子司業員外置同正員臣張倜通
議大夫檢校禮部尚書上柱國襄陽縣開國男賜紫
金魚袋臣席豫正議大夫檢校工部尚書上柱國賜紫
金魚袋東京留守臣陸景融通議大夫守尚書左丞
上柱國清水縣開國男臣崔翹大中大夫守吏部侍
郎上柱國趙郡開國公臣李彭年吏部侍郎上柱國
彭城縣開國男臣韋陟正議大夫行兵部侍郎賜紫
金魚袋上柱國燕國公臣張均正議大夫行兵部侍
郎借紫金魚袋上柱國臣宋鼎中散大夫守戶部侍
郎上輕車都尉臣郭虛已中大夫行禮部侍郎上輕
車都尉臣達奚珣朝議郎行丞上柱國賜緋魚袋臣
韋騰朝議郎行丞臣蔣漾大學助教别勅兼判丞臣
李德賓儒林郎守主簿崔少容朝議大夫守國子博
士上柱國臣留元鼎朝散郎守大學博士兼諸王侍
讀臣蕭郢客朝散郎守四門博士兼諸王侍讀臣任
嶷承奉郎守四門博士臣劉齊會朝議郎行四門助
教臣梁德裕承奉郎四門助教臣闕&KR0975;直承奉郎四
門助教臣王思禮承奉郎守四門助教上柱國臣劉
大均登仕郎守四門助教臣秦龜從儒林郎守四門
助教臣胡銷釋奠坐主四門教授臣王南金文林郎
守律學博士臣劉嘉祥算學博士臣張元貞文林郎
行直講賜綠臣王乂宣義郎行直講臣顔挺文林郎
行直講臣王璋高陵縣丞翰林院學士直國子監賜
緋魚袋臣丁景文林郎守義王府參軍兼國子監文
史直知進士臣司徒臣源朝散郎行醫學博士兼直
監解休一文林郎行國子錄事王思恭
明皇勅曰孝者德之本教之所由生也故親自訓注
垂範將來今石臺畢功亦卿之善職覽所進本深嘉
用心
唐會要開元十年六月上注孝經頒天下及國子學
天寳二年五月上重注亦頒天下三載十二月詔天
下家蔵孝經五載二月詔孝經書疏雖觕發明未能
該備今更敷暢以廣闕文令集賢院寫頒中外
秦再思曰玄宗開元中親注孝經并製八分書之立
於國以層樓覆之
薛放曰漢立論語於學官光武令虎賁士習孝經玄
宗親為注訓論語六經菁華孝經人倫之本也
孫奭序曰夫孝經者孔子之所述作也述作之旨聖
人藴大聖德生不偶時適周室衰微王綱失墜君臣
僣亂禮樂崩頽居上位者賞罰不行居下位者褒貶
無作孔子乃定禮樂刪詩書贊易道以明道德仁義
之原修春秋以正君臣父子之法又慮雖知其法未
知其行遂說孝經一十八章以明君臣父子之行所
寄知其法者修其行知其行者謹其法故孝經緯曰
孔子云欲觀我褒貶諸侯之志在春秋崇人倫之行
在孝經是知孝經雖居六籍之外乃與春秋為表矣
先儒或云夫子為曾參所說此未盡其指歸也蓋曾
子在七十弟子中孝行最著孔子乃假立曾子為請
益問答之人以廣明孝道既說之後乃屬與曾子洎
遭暴秦焚書並為煨燼漢膺天命復闡微言孝經河
間顔芝所蔵因始傳之於世自西漢及魏歴晉宋齊
梁注解之者迨及百家至有唐之初雖備存祕府而
簡編多有殘闕傳行者惟孔安國鄭康成兩家之注
并有梁博士皇偘義疏播於國序然辭多紕繆理昧
精硏至唐玄宗朝乃詔羣儒學官俾其集議是以劉
子玄辨鄭注有十謬七惑司馬堅斥孔注多鄙俚不
經其餘諸家注解皆榮華其言妄生穿鑿明皇遂於
先儒注中摭拾菁英芟去繁亂撮其義理允當者用
為注解至天寳二年注成頒行天下仍自八分御札
勒於石碑即今京兆石臺孝經是也
按孫奭序或作成都府學主鄉貢傅注奉右
撰
崇文總目取王肅劉劭虞翻韋昭劉炫陸澄六家之
說參倣孔鄭舊義今行於太學
賈氏(公彦)孝經疏
唐志五卷
佚
陸氏(德明)孝經說文
一卷
存
孔氏(穎達)孝經義疏
佚
唐書本傳太宗時穎達為太子右庶子承乾令穎達
撰孝經章句因文箴諷
任氏(希古)越王孝經新義
唐志十卷
佚
龐元英曰新義者以越王為問目釋疏文之義
高麗史光宗光德十年秋遣使如周進越王孝經新
義八卷
王氏(元感)注孝經
唐志一卷
佚
舊唐書長安三年元感表進書禮春秋并所注孝經
草稾請官給紙寫上祕閣詔曰王元感質性溫敏博
聞強記手不釋卷老而彌篤犄前達之失究先聖之
旨是謂儒宗不可多得可太子司議郎兼集賢學士
魏氏(克己)孝經注
唐志一卷
佚
王氏(漸)孝經義
五十卷
佚
龍城錄國初有孝子王漸作孝經義成五十卷事亦
該備而漸性鄙朴凡鄉里有鬭訟漸即詣門高聲誦
義一卷反為漸謝後有病者即請漸來誦書尋亦得
愈
元氏(行沖)御注孝經疏
唐志二卷(宋志三卷)
佚
唐書玄宗自注孝經詔行沖為疏立於學官
崇文總目明皇既作注故行沖奉詔作疏
尹氏(知章)孝經注
唐志一卷
佚
舊唐書尹知章絳州翼城人神龍初太常博士睿宗
即位拜禮部員外郎轉國子博士
李氏(嗣真)孝經指要
唐志一卷
佚
舊唐書李嗣真滑州匡城人永昌中拜右御史中丞
知大夫事為來俊臣所陷配流嶺南萬歲通天年徵
還至桂陽卒神龍初贈御史大夫
李氏(陽冰)科斗書孝經
佚
韓子記略曰李監陽冰能篆書貞元中愈事董丞相
幕府於汴州識開封令服之者陽冰子授予以其家
科斗孝經予寳蓄之而不暇學後來京師為四門博
士識歸公登歸公好古書能通之愈曰古書得其據
依蓋可講因進其所有書屬歸氏元和來思凡為文
辭宜略識字因從歸公乞觀留月餘張籍令進士賀
拔恕寫以留愈蓋得其十四五而歸其書於歸氏
平氏(貞賚)孝經義
唐志卷亡
佚
蘇氏(彬)孝經疏
宋志一卷
佚
任氏(奉古)孝經講疏
宋志一卷
佚
高麗別叙孝經
一卷
佚
龐元英曰別叙者叙孔子所生及弟子從學之事
高麗史光宗光德十年秋遣使如周進別叙孝經一
卷
經義考卷二百二十四
