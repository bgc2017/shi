經義考卷二十九
翰林院檢討朱彝尊撰
易(二十八)
楊氏(萬里)誠齋易傳
宋志二十卷
存
萬里自序曰易者何也易之為言變也易者聖人通
變之書也何謂變蓋隂陽太極之變也五行隂陽之
變也人與萬物五行之變也萬事人與萬物之變也
古初以迄於今萬事之變未已也其作也一得一失
而其究也一治一亂聖人有憂焉於是幽觀其通而
逆繹其圖易之所以作也易之爲言變也易者聖人
通變之書也其窮理盡性其正心修身其齊家治國
其處顯其傃窮其居常其遭變其參天地合鬼神萬
事之變方来而變通之道先立變在彼變在此得其
道者蚩可哲慝可淑眚可福危可安亂可治致身聖
賢而躋世泰和猶反手也斯道何道也中正而已矣
惟中為能中天下之不中惟正爲能正天下之不正
中正立而萬變通此二帝三王之聖治孔孟顔子之
聖學也後世或以事物之變為不足以攖吾心舉而
捐之於空虚者是亂天下者也不然以爲不足以遁
吾術挈而持之以權譎者是愈亂天下者也然則學
者將欲通變於何求通曰道於何求道曰中於何求
中曰正於何求正曰易於何求易曰心愚老矣嘗試
與二三子講之二三子以爲愚之言乎非也愚聞諸
先儒先儒聞諸三聖三聖聞諸天又後序曰六經
至夫子而大備然書非夫子作也定之而已耳詩非
夫子作也刪之而已耳禮樂非夫子作也正之而已
耳惟易與春秋所謂夫子文章者歟昔者伏羲氏作
易矣時則有其畫無其辭文王重易矣時則有辭無
餘辭至吾夫子起乎兩聖之後而超出乎兩聖之先
發天之藏据聖之疆挹彼三才之道而注之於三絶
之間於是作彖辭又作小象之辭又作文言之辭又
作二繫之辭又作說卦之辭又作序卦之辭又作雜
卦之辭炳然蔚然聚此書矣其辭精以幽其旨淵以
長其道博以重是書也其藴道之玉府範聖之大鈞
也歟韓起聘魯見易象而喜曰周禮盡在魯矣當是
時豈易之書惟魯有之歟抑諸國皆有而晉未有歟
宜其見之而喜也然起所見者羲文之易而已未見
夫子之易也見羲文之易其喜已如此使見夫子之
易其喜又當何如哉今乃得見韓起之所未見嗚呼
後之學者一何幸也子貢在三千七十子之中其科
在乙其名在六其不在升堂入室之間乎然嘗歎夫
子之言性與天道不可得而聞夫子之易書非性與
天道之言乎而子貢獨不得聞者豈歎之之時此書
未作歟抑已作而未出歟今乃得聞子貢之所不得
聞嗚呼後之學者又何幸也每謂聞而知不若見而
知蓋聞者疎見者親聞者略見者詳也見子貢之歎
則見而知者反不若聞而知者歟然則學者之羡子
貢又安知子貢之不羡學者也嗚呼學者又何幸也
舘閣續錄楊萬里字廷秀廬陵人紹興二十四年進
士淳熙十六年除秘書監紹熙元年為直龍圖閣江
東運制
陳振孫曰寳謨閣學士楊文節公當淳熙末爲大蓬
論思陵不合去及韓侂胄用事召之不至自次對遷
至學士聞開禧出師不食而死
董真卿曰誠齋先生易傳二十卷淳熙戊申自序其
子長孺申送易傳狀云自淳熙戊申八月下筆至嘉
泰甲子四月脱藳閱十有七年而後成書嘉熙元年
奉旨給劄其家抄錄宣付秘閣其說本之程氏而多
引史傳事證之
吳澂跋曰誠齋楊先生易傳板本行天下久矣王若
周得其草藳有序及泰否二卦凡先生親筆改定之
處比初藁為審獨初名外傳而後去外字余謂當從
其初蓋易之道廣大悉偹無所不包程子被之於人
事所謂一天下之動者由王輔嗣胡翼之王介甫至
此極矣朱子直謂可與三古聖人並而為四非過許也
楊先生又因程子而發之以精微之文間有與程不
同者亦足以補其不足然皆推行易道之用而經之
本旨未必如是人以國語為春秋外傳非正釋經而
實相發眀今先生於易亦然故名曰外傳宜
鄭希聖跋曰右誠齋易乃舊本鬻書客潘生所售余
者置諸三家村芭蕉林中讀書處時至大二年己酉
端陽日
陳櫟曰誠齋本文士因學文而求道於經學性理終
非本色其作易傳用二十年之工力亦勤矣文極竒
說極巧叚叚節節用古事引證使人喜動心目坊中
以是書合程子易並行名曰程楊二先生易傳實不
當也胡雙湖本義附錄纂注無半字及之可見楊傳
足以聳動文士之觀瞻而不足以使窮經之士心服
楊士竒曰吾鄉楊文節公著易傳二十卷宋理宗嘗
詔給札其家錄進宣付秘閣當時已板行而其藳前
百餘年尚藏楊氏元季之亂所存無幾矣此小畜同
人大有三卦公族黻所藏皆公手筆其中有一二處
竄定而重錄者至今二百餘年楮墨如新誠可寳也
公與晦菴先生交遊有講論之益先生平居論人物
於公極推重而未嘗及此書者蓋書成於先生既沒
之後也此書本程子其於說理粹然而多引史傳為
證程子以易為人事之書晦菴先生嘗論之矣而公
自序此書惟中能中天下之不中惟正能正天下之
不正中正立萬變通至矣哉其不易之言也
朱良育跋曰楊萬里誠齋易傳二十卷自淳熙戊申
至嘉定甲子凡十七年始脱藁前後序文皆公手筆
其說本之伊川而多引史傳事證蓋象數之學蔑聞
焉嘉熙元年臣僚申請得旨給劄其家抄錄宣付秘
閣此本紙札精好真三百年物也書後有元人鄭希
聖題字在至大二年己酉距今二百八年矣予得之
祝希哲希哲得之朱性甫性甫得之南園俞石澗先
生家藏嗚呼凡法書名畫流傳人間君子付之煙雲
過目無所係戀真名言也是果人之玩物追慕古人
感慨繫之正德十一年夏四月
張時徹序曰賈大夫淇以眀易起家進士出宰涞水
未及期月休嘉四鬯典衡以爲良徙令吾鄞政理之
暇則過㴠碧之堂而論易焉曰程朱皆大儒也而說
理不同孔子六經之祖也而朱子之說間於十翼殊
旨其義何居張時徹曰難言哉難言哉昔之說易者
蓋莫如孔子矣其言曰開物成務冒天下之道如斯
而已者也又曰以言者尚其辭以動者尚其變以制
器者尚其象以卜筮者尚其占豈曰專於卜筮云乎
蓋易易也随時變易以從道也處常而常處變而變
處順而順處逆而逆處内而内處外而外處小而小
處大而大以眀天道以察地理以辨物宜以正人紀
蓋無不偹於斯矣是故君得之則能為君臣得之則
能爲臣父得之則能爲父子得之則能為子夫婦長
幼朋友得之則能為夫婦長幼朋友用之家則家齊
用之國則國治用之天下則天下平非是物也陷阱
施於跬步干戈伏於房闥而弗之知也欲以承惠廸
之庥而臻化理之績庸將能乎故曰加我數年以學
易可以無大過矣聖人猶爾而况其他乎乃其所稱
曰吉曰凶曰利曰不利凡以别臧否之途判從違之
的修之宿昔而徵諸事為云爾非專受命於蓍策值
某卦某爻則爲吉為凶值某卦某爻則為利為不利
聽倉卒之鬼神而昧於趨避之素者也春秋之時國
君以之定筴卿士以之决疑罔不神而明之其見於
左傳者可稽也秦燔詩書而易獨以卜筮得免俗儒
習之轉相師授異說漸坌至以讖緯雜之而四聖之
心荒矣是易幸以卜筮而存亦不幸以卜筮而亡耳
朱子一洗前陋力爲疏解易道庶幾復眀而猶泥於
卜筮詳其詞旨似專用於占者而不及於未占者此
其於稽實待虚之義何如哉間有不遵十翼之旨而
自為論繹如元亨利貞孔子以爲乾之四德而朱子
以爲大通宜正頥卦之辭孔子以為所養自養而朱
子以為養德養身此類頗多蓋愚之所未觧也嘗得
楊誠齋易傳而讀之以十翼觧經以理明繇以事證
理蓋豁然有契於衷曰斯所謂開物成務冒天下之
道者乎斯所謂有君子之道四焉者乎惜也宋朝取
而藏之秘閣而不籲布於天下今之學者知有程朱
之易而不知有楊氏之易斯易道之所以未大眀也
賈大夫曰其然乎其然乎淇聞之也遡黃河者窮其
源睇泰華者陟其巔沿流而往歴趾而升則漁樵猶
必資之而况先儒之言所由以眀聖人之經者乎請
梓而行之以廣公之志可乎余曰可哉遂次其答問
之語而弁之嘉靖四十二年九月
郝敬曰楊誠齋說易每爻引一古人作證以此爲初
學舉一隅則可欲執此證前易所失甚多
徐乾學曰楊寳學傳易以中正立而萬變通為易之
指歸立說多本之伊川而雜引史傳為證其書自淳
熙戊申至嘉泰甲子經十有七年而成此本為其門
人張敬之校刻元人鄭希聖題識猶存又有正德中
吳郡朱叔英跋尾流傳有自蓋宋槧之精者
曾氏(穜)大易粹言
宋志十卷(或作七十卷)
存
穜序曰伏羲以前理具而畫未形伏羲以後畫形而
理遂晦至文王周孔始有辭後人當使言與心通理
因辭見明行眀事然後為得甚者以象為本以數為
宗以卜筮爲尚可怪也(闕)吾根於性理者哉淳熙乙
未夏五月穜代匱龍舒因與二三僚友語及先生之
學皆欣然有得謂穜曰易道蓋生生不窮未嘗拘泥
胡可不傳遂相與裒伊川諸家嘗發揮大易之旨者
眀道伊川横渠廣平龜山兼山白雲合七先生集為
一書目之曰大易粹言攷其說雖小有不同要其終
則歸乎一致板之以傳使夫後之學者由是可以知
仁義道德之說性命禍福之理君臣父子之大致誠
不爲無補易曰先天而天弗違龜山載邵堯夫詩亦
有畫前元有易之語蓋七先生之所宗先生之學畫
前之易也學者宜究心焉淳熙二年九月
程九萬跋曰是書之成所惠於後學多矣夫學莫不
有宗後之學者皆失之學琴有譜學奕有數彼業一
技者且然而况於學道者乎吾聖人闡道之微以詔
後學悉具於六藝煨燼之餘惟易為全書故昔人號
易為六藝之原有志於道德性命之學者可不出入
其門而探其奥乎捨是不用吾力而欲求夫徑造頓
悟之說幾何而不胥為異端也蓋自胚腪於羲發露
於文而大彰眀於夫子道妙所在内外之不偏廢終
始之無有二致由是而充之可以處貴賤可以達死
生漢儒休咎灾異之證最害道之甚者寥寥千百載
間有伊川二程先生者探三聖之用心與一時諸公
講究至到可為學者據依然猶病其文字之間見帙
籍之散漫今公會而通之貫而一之誠有功於聖門
端不止於裒集而已學者於是而得其所宗矣書成
遂述前日語以書於末云淳熙四年正月
李祐之跋曰昔伊川先生發揮大易之旨獨止於六
十四卦而繫辭無傳學者惜之惟當時諸公之所講
究間見層出亦足以補其遺闕然編帙散漫猶病焉
祐之蚤獲遊温陵曾公之門公平居議論必及於易
而伊川之學尤所篤好故嘗以親愛白雲之說合伊
川兄弟而下共爲七家欲鑱之而未能也洎来舒郡
出以相示且俾訂證其非是期與同志共之凡涉書
七十有五種為字四十五萬有竒義多互見辭或重
出而後伊川之易無遺恨之歎噫公之用心也蓋深
而人之獲利也亦博矣於是乎書
張嗣古跋曰右大易粹言前太守曾君穜命郡博士
方聞一所裒輯者也雖七家之書不無淺深異同之
論然攷其師友淵源則皆自伊洛中来學者得此書
而萃觀之則淺深異同之際乃吾所用力之地苟能
窮其所已言以求乎至是之歸體其所未言以造乎
自得之實則知隂陽五行升降上下無非天理流行
之妙而畫前之易當在吾心而不在書矣豈徒以廣
耳目聞見而已哉歲久板漫滅不可讀因念刊書之
難復為之修改七百三十有六板凡二十六萬一千
五百九十有四字以與學者共之亦以無忘曾君之
美意云嘉定癸酉五月望
陳造曰粹言載諸公所得深者參舉而互偹此板在
舒州已就漫漶予修之遂為佳本
趙希弁曰大易粹言七十卷總論三卷集明道先生
程顥伯淳伊川先生程頥正叔横渠先生張載子厚
廣平游酢定夫龜山楊時中立兼山郭忠孝立之白
雲郭雍子和之說也舒守曾穜序
王應麟曰淳熙二年曾穜裒程顥頥張載游酢楊時
郭忠孝雍七先生之說為大易粹言凡十卷
胡一桂曰大要主理義不及象數
董真卿曰曾穜集七家解名大易粹言七十三卷淳
熙二年序
李氏(燾)周易古經
八篇
存
易學
宋志五卷
佚
中興舘閣錄李燾字仁父眉山人黃公度榜進士淳
熙三年正月除秘書監三月權禮部侍郎
燾自序曰周易古經八篇并吕氏晁氏後記各一篇
謹案元豐五年正愍吕公微仲始釐析王輔嗣篇第
别定爲十有二如劉歆六藝略首所列施孟梁丘三
家者刻板置成都學官於文字句讀初無增損建中
靖國元年景迂晁生以道又輯諸家異同或斷以已
意有增有減篇第則倣費長翁未解輔嗣未注以前
舊本獨并十二爲八耳吕晁各出所見初不相祖述
亦猶李敏仲與王子雍殊隔而傳易書詩禮其指歸
則暗合學者必貴自得大抵如此吕氏於卦爻彖象
繫辭並分上下自咸以後爲下經下彖下象自八卦
成列以後為下繫而文言乃次下繫晁氏俱不分上
下更以文言先繫辭餘同吕氏今八篇次第實從晁
氏總名周易古經則從吕氏若晁氏但名古周易也
或疑孔子有因爻辭而申言之若無所損益於其辭
之義者甚衆蓋合而觀之也若别而觀之殆無可疑
故讀書必别其合者合其别者一合一别則其義過
半具前矣晁氏專主北學凡訂故多取許叔重說文
觧字陸德眀音義僧一行李鼎祚陸希聲及本朝王
昭素胡翼之黃聱隅軰所論亦時采掇嘉祐以後獨
否朋友相與講習自得辨其失得云
吳仁傑曰漢藝文志十二篇古經也纔一見於此魏
晉以後便自失之隋氏藏書最備亡慮八萬九千卷
有竒唐開元麗正殿所藏亦八萬五千餘卷皆不著
錄國朝文物之盛一時儒宗嗜古者衆古文斑斑間
出如孝經尚書學者昔未所覩因司馬文正吕汲公
遂大傳於時於是古易有吕氏書又有晁氏書刊於
成都宜春兩郡李仁甫侍郎嘗合二氏之說刊焉今
復出此編世遂有三書矣後進坐視前修無能為役
何敢妄出意見而易則古易也亡一字加損縣故有
學事加奉自仁傑之来一切以資公家廼取為工木
費并二氏篇第顛末三君子後記刻置諸校官
周氏(燔)九江易傳
九卷
佚
燔自序曰易有經有傳文王之卦辭周公之爻辭經
也仲尼之彖象傳也其卦則文王之所重也伏羲始
作八卦即自重之謂文王重之爲六十四非也三代
皆有易夏曰連山商曰歸藏周曰周易其經卦皆八
其别皆六十有四與今周易卦名相同則夏商以前
已有重卦無可疑矣仲尼將聖也其言宜為經而謂
之傳何也以其訓釋經旨故謂之傳班固曰孔子晚
而好易讀之韋編三絶而爲之傳即彖象文言等是
也又王弼易卷首尚題乾傳泰傳之名陸德眀謂是
夫子十翼以傳述為義則經之與傳不可不分若合
而言之同謂之經可也古文易書經自經傳自傳各
自分帙不相參入後人取彖象散入卦爻之下使相
附近欲學者易曉而今之易經傳相配自鄭康成王
弼始亦如引書序各冠其篇首自孔安國始取詩序
冠於篇首自毛公始分經之中與傳之年相附自杜
預始取其便於解經而已惜乎先儒分之失其次序
列卦象於彖曰之後而在六爻之前上無所承下無
所據六十四卦皆有此誤諸卦象曰有七其一為卦
象其六爲爻象而坤稱象曰者八獨乾卦稱象曰者
一首尾錯亂全與他卦不同以彖曰承无首言之下
則元亨為爻辭所隔矣以潜龍勿用承自強不息之
下則卦爻二象合爲一矣分潜龍勿用於動而有悔
之後則小象與前爻不得相屬矣分乾元者始而亨
於乃見天則之後則文言與前叚不得相屬矣由卦
辭多義又深微故差失次序比他卦爲甚蓋不知仲
尼之意因世次爲先後讃以彖象不可易也卦自伏
羲之所畫也故贊之以卦象如曰天行健君子以自
強不息是也卦首諸辭文王之所繫也故贊之以彖
如曰大哉乾元萬物資始是也爻下諸辭周公之所
繫也故贊之以爻象如曰潜龍勿用陽氣潜藏是也
故卦象當承本卦之下在彖之前今進卦象於前而
後彖次之爻象又次之文言又次之至於初九曰潜
龍勿用何謂也以下乃夫子問答之辭最次於後諸
卦之爻象皆可以分配六位之下唯乾六爻仲尼三
申其義不可分也故併以三節眀之於是經傳始各
得其歸趣矣伏羲畫卦初無語言文字億載之後文
王周公得以繫其辭不失伏羲之本旨者有象存焉
故易之道本不可以言辭傳以言辭傳易者聖人之
不得已也慮後世浸遠學者失其傳而不能有所入
也若三聖不措一辭則六十四卦殆爲虚設當委棄
廢絶不復見矣故知學易觀象為本而博之以文演
之以數於是易道幾無餘藴乃非特彖象失其次序
又諸儒從前皆誤以九六爲隂陽以七八爲(闕)夏
商易並於總論言之詳矣今將易傳凡彖象文言曰
等比經皆低一字使學者知其爲傳非有高下之意
也若爲之注解則將經傳連文而疏注觧於其下不
害其為尊聖人也又說卦卷首昔者兩叚差誤在此
今已附入繫辭上下篇自天地定位以下乃爲說卦
首章欲見聖人專說八卦之物其次乃序六十四卦
之時以雜卦終焉繫辭分章小有差者亦随而正之
庶幾於聖人之道有小補云
王應麟曰古易五家吕大防十二篇晁說之并十二
爲八睢陽王氏東莱吕氏各定為十二篇周燔又改
更次序
經義考卷二十九
