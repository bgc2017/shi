經義考卷四十八
翰林院檢討朱彝尊撰
易(四十七)
陳氏(謙)周易解詁
二卷
河圖說
二卷
佚
吳中人物志陳謙字子平吳人孝事父母父疾思食
鱖進鱖而父歿謙終身不忍食至正十六年兄訓為
江浙行省幕官還家俄遇兵亂入室被斫謙以身蔽
并遇害
黃虞稷曰謙分卦辭象彖會粹諸家以附其說題曰
周易解詁後死於兵其書散失弟子范文絅僅收得
二卷非全書也
曾氏(貫)周易變通
佚
江西通志曾貫字傳道泰和人紹興照磨監州辟禦
龍泉寇戰死
楊士竒曰傳道先生以易經為學者所宗所著書有
易變通四書類辨庸學標旨為紹興路照磨後家居
遇亂鄉郡推舉率義兵禦寇兵敗守節死
雷氏(杭)周易注解
佚
閩書杭字彦舟建安人授儒學提舉遷潮陽縣尹以
死事贈奉化州知州嘗注周易注解行世時稱雷氏
易
鄭氏(玉)周易大傳附注
佚
程朱易契
佚
黃虞稷曰大傳附注者以孔子繫易之辭為大傳其
孔子之傳辭義深奥者則附以已之注說易契者折
衷程朱二子之說合為一書
汪克寬曰先生為學大槩本於朱子嘗曰易於諸經
為首出而獨為全書天地萬物之理古今萬事之變
易無不具而吾身心四體出處進退易無不在是故
不可一日不講於是取文王周公之辭以為經列夫
子十翼之辭以為傳其或十翼辭義簡奥則附以注
說命曰周易大傳附注既又折衷程朱二子之說合
為一書命曰程朱易契
元史鄭玉字子美徽州歙縣人覃思六經尤邃於春
秋絶意仕進而勤於教學門人受學者衆所居至不
能容學者相與即其地搆師山書院以處焉至正十
四年除翰林待制奉議大夫遣使者賜以御酒名幣
浮海徵之辭疾不起明兵入徽州被拘自縊而死
玉自序曰伏羲畫八卦而文籍生則易於諸經為首
出秦焚典籍而易獨存則易視諸經為全書天地萬
物之理古今萬事之變易無不具吉凶消長之故進
退存亡之幾易可前知所以為潔静精微之教而示
人以開物成務之道也易其可一日不講乎予自中
年即有志於是書學陋識卑不敢有所論著至正壬
辰蘄黃紅巾攻陷吾郡禍及先廬累世藏書無片紙
存者求之親舊悉皆煨燼雖欲一周易白文讀誦亦
不可得後三年乙未被召至四明始從友人胡伯仁
氏假得程朱傳義歸來山中日誦一卦似若有所得
者折中二先生之說合為一書名曰程朱易契間有
一二已見不敢附入始有僭越論著之意又以無書
考據而止丁酉之秋復避亂淳安之梓桐源出入澗
谷上下林壑寂寥無事心地湛然因思天地一易也
古今一易也人物一易也而吾身亦一易也自天地
而斂之以至於吾身易之體無不備自吾身而推之
以至於天地易之用無不周又以吾身而論之心者
易之太極也血氣者易之陰陽也四體者易之四象
也進退出處之正與不正吉凶存亡之所由應者易
之用也如此則近取諸身而易無不盡矣雖無書可
也無畫可也又何有於傳注乎又何事於考據乎況
伏羲作易文王繫之辭以明其卦周公繫之辭以明
其爻者經也孔子為之彖為之象為之文言所以釋
文王之卦辭為之小象所以釋周公之爻辭其源委
綱領之論不可附入各卦者則為之總論號繫辭上
下篇其各卦義有未盡者則發凡例於繫辭之中又
為序卦以明其次說卦以明其象雜卦雜述其義者
則易之傳也今人舍夫子之易傳而欲明文王周公
之易經其亦昧於明易之道矣乃取文王周公之辭
以為經而列夫子之辭以為傳其或夫子之傳辭義
深奥則附以注說名曰周易大傳附注庶幾三聖人
之書不費辭說而義自明矣嗚呼四聖人之心天地
之心也三聖人之書所以發明天地之精微乾坤之
藴奥夫豈淺見薄識所能窺其萬一是書之作徒見
其妄誕不知分量之罪而已何有補於易哉雖然二
文之經夫子之傳自足相發有不待論著而明者則
亦千古之確論也讀者試以是求之
余氏(闕)易說
五十卷
佚
程邦民曰先生名闕字廷心武威人至順癸酉進士
官至淮南行省左丞命下而先生已死賜諡文忠追
封貞國公嘗讀書青陽山中學者稱之曰青陽先生
戴良跋曰公初僉浙東廉訪謝事居太夫人憂於合
肥淮南盜起行省彊起為淮西宣慰副使守安慶累
功至淮南左丞當其圍守時以孤城抗賊者幾十載
其後援絶食盡猶血戰兩月城始陷死之朝廷贈公
榮禄大夫淮南等處行中書省平章政事柱國豳國
公諡忠宣立廟以祀公在浙東時有所著易說五十
卷良嘗請以卒業公曰天假數年所見當不止此他
日相示未晚或傳公死之日神降於私第之前庭曰
我有易說為賊中某小校所得當取以授吾故人某
使刊之時二公子已被害妻妾亦投井中死是書之
存否不可知矣
汪叡曰公僉憲浙東時仲魯往見公言易之一經嘗
求得古書考索積思有年遂得見易中一字一句盡
出河圖洛書自秦漢以來人未之見今幸偶得之方
將著述成書以貽後世然未敢輕也仲魯再三舉一
二疑難叩問但言子且用工此經五七年後相見當
以吾之所得者相告非有隠也不二三年而兵革動
海内不相聞壬寅春上同安詢知有王無霸者專為
公謄錄所注易經因求王生詢之無一字存亦不能
識其一語矣
鄧氏(錡)大易圖說
二十五卷
存
黃虞稷曰鄧錡張理易圖俱錄入道藏中
許氏(復)周易衍義
二十二卷
未見
郭氏(昺)東山易解
一卷
未見
陳氏(訥)河圖易象本義
一冊
未見
陳氏(子肩)易說
一冊
未見
按許氏以下爵里世次未詳見葉氏菉竹堂
目聚樂堂藝文志亦有許氏郭氏張氏三書
攷葉氏所載易解不及明代當屬元以前書
姑附於此
雷氏(思齊)易圖通變
五卷
存
揭傒斯序曰雷先生思齊字齊賢臨川之高士也遭
宋亡獨居空山之中著易圖筮通變義老子本義莊
子旨義凡數十卷和陶詩三卷去儒服稱黃冠師與
故淳安令曾公子良今翰林學士吳公澄相友善四
方名士大夫慕其人往往以書疏自通或聞其講學
莫不爽然自失故翰林侍講學士袁公桷博雅君子
也稱其所著書援據精切感厲奮發合神以窮變盡
變以翼道且曰知齊賢不如是齊賢之意不明方今
天下稱為斯文宗主莫先吳公天下稱善著書莫先
吳公亦曰與談老子甚契又稱其詩精深工緻豪健
奇傑有杜韓風蓋皆以為知言嗚呼古稱虞卿非窮
愁不能著書太史公世掌天官使不遇禍史記不作
夫求雷先生之志讀雷先生之書遑與世俗道哉余
讀其所著之書想其為人幾五十年今又得其詩文
二十卷於其徒孫傅性真與周惟和傳入京師來因
識以辭
張宗演序曰道德數千言吾教之所獨尊古今未有
能廢之者然傳注層出渺茫叢惑莫識旨歸徒見多
岐之紛紛也雷思齊嗜學有要精研是書探覈本旨
為之傳釋合儒老之所同歷詆其所異條分緒别終
始一貫不翅入老氏之室避之席以相授受也其將
學是者終究其說知其玄之玄而不昧其所嚮傳之
將來庶幾於吾教非小補也
吳全節序曰昔世祖皇帝既定江南首召三十六代
天師入朝未幾天師奉旨掌道教還山遂禮請先生
為玄學講師以訓迪後人余時雖幼而有志於學遂
受學於先生先生嘗誨余曰文章於道一技耳人之
為學將以明斯道也不明斯道不足以為聖賢之學
矣余由是日知所省益自奮發及弱冠入侍先師開
府公於朝遂不得事先生以終學焉先生嘗著易圖
筮通變義老子本義莊子旨義凡數十卷詩文二十
卷至順二年秋先生之徒弟傅性真遣徒孫周惟和
持所著諸書來京師示余且曰先生所著之書雖有
黃公震曾公子良吳公澄為之序而未得公一言以
發明之敢以為請余曰嗟夫先生之歿迨三十年矣
今不可得見得見所著之書斯可矣然先生之學豈
所著之書可能盡哉後之觀者考諸書則知先生之
學誠不止若是也余今且老久留於朝嘗欲集先生
諸文而序之未果也今諸文既已成編又豈敢嘿嘿
無一言以發明先生之學哉故續為之序先生諱思
齊字齊賢學者尊之曰空山先生撫之臨川人也
思齊自序曰河圖八卦是也圖之出聖人則之庖犧
氏仰觀象俯觀法近取身遠取物以通神明之德類
萬物之情始因之畫八卦以作易者也孔子謂其則
之豈欺我哉圖之數以八卦成列相盪相錯參天兩
地參伍以變皆自然而然後世不本其數實惟四十
而以其十五會通於中乃妄計天地之數五十有五
以意增制於四十之外以求其合幸其中故愈說愈
迷紛紛至今余因潛心有年備討衆說獨識先聖之
指歸遂作變通傳以與四方千載學易者同究於真
是焉兼筮法亦乖素旨附見後篇求古同志宜能明
其非敢誣也
袁桷志墓曰思齊字齊賢臨川人幼棄家居烏石觀
晚講授廣信山中暨終也復歸烏石治其窆而先表
焉表曰空山雷道士之墓所為書援据切至感厲奮
發不蹈世俗繩墨合神以窮變盡變以翼道申言廣
指其於力誠至矣
白雲霽曰内述河圖洛書參天兩地倚數之圖錯綜
會變等圖河圖遺論皆三成變化吉凶奇偶元數
易筮通變
三卷
存
白雲霽曰臨川道士雷思齊撰
按雷氏易筮通變書凡五篇一卜筮二之卦
三九六四衍數五命蓍
夏氏(失名)讀易十字樞
十則
存
朱升曰淳安夏氏讀易十字樞一曰中二為下卦之
中五為上卦之中二曰偏初三下卦之偏四上上卦
之偏三曰正陽居陽位(剛畫居初三五)陰居陰位(柔畫居二四上)四
曰反陽居陰位陰居陽位五曰應初與四應二與五
應三與上應陰陽相得(謂一陰一陽相遇)六曰敵初與四二
與五三與上陰陽相敵(謂皆是陰皆是陽)七曰比初與二比
二比三三比四四比五五比上八曰遠不相比九曰
乘本爻在彼爻之上十曰承本爻在彼爻之下
楊氏(失名)玉井易說
二卷
佚
王申子曰玉井楊氏家傳易學蓋自五世祖得之㬊
蓮蕩蓮蕩得之晦庵淵源有自故其家如字溪如以
齋各有易說行於世玉井以明易擢高科年將八十
工於易今見予輯說特編二帙與予辨難平山蹇氏
為之跋
常氏(失名)易學圖
未見
吳澂跋曰眉山則堂家公如箕子仕周而不仕周其
外孫臨卭常君不肯為農為賈為胥為史以賤辱其
身而寄跡於老氏清淨之教公遂為言老氏所以同
於吾聖人之易者而并及陳邵周子之學所望於其
外孫者不其遠乎常君籍記外祖之訓罔敢墜遺述
一圖以廣羲文八卦之說可謂不羞其先世不忝其
外氏者矣邵子曰老子得易之體又曰孟子得易之
用進退存亡不失其正家公有焉消息盈虚與時偕
行常君有焉祖孫之所得於易者如是邵周授受之
次則頗與予所聞異予所據者邵子文所記陳授穆
穆授李李受穆親授於陳而非轉受於种也种亦得
陳學之一支傳於南方劉牧仍其緒或以周子與牧
同出此一支者非也周子之學乃其自得而無所師
授至謂牧傳之周尤非也朱子發進易傳表蓋踵訛
而失其實何也周在南穆在北足跡不相及也何由
相授受哉雖然不足深辨也予願常君忘言而用易
忘象以體易言可忘也象可忘也之瑣瑣者又何足
道
范氏(失名)竹溪易說
佚
熊良輔曰竹溪范氏九江人
黃氏(失名)春臺易圖
佚
黃淵序曰理者太虛之實義數者太虛之定分未形
之初因理而有數因數而有象既形之後因象而推
數因數以推理論理遺數烏乎可此朱文公啓蒙所
以作也文公易得於康節邵先生為多春臺黃君之
圖又啓蒙之義疏辨析精密神智盡在是矣譬如枝
頭樹底一一見花活處不止擔頭看賣桃杏豈心猛
氣粗者所能了了然竊有疑戴九履一之象圓五行
生成之象方安知邵不以九為圖十為書乎圖書自
圖書大衍自大衍以圖書而合大衍拘矣天地定位
此八卦立圖帝出乎震此八卦舒圖或以前為羲後
為文失之邵觀物吟乾遇㢲時地逢雷處天根月窟
來往多春此解先天圓圖大易吟否泰咸損恒益既
未四象相反成六十四此解先天方圖不止乾一坤
八也數往者順謂天地山澤風雷水火此已往之象
知來者逆謂曰雷曰日曰兑而乾以君之曰風曰雨
曰艮而坤以藏之此方來之事以左為順以右為逆
然乎不也四十九者蓍之體數用四十九者以其圜
而神也或以五行言之何哉歲月易邁義理無盡長
江浩溔欲遡從之邈不可即何時一樽與吾春臺細
論此事為快敬書右方以答來辱大德丁未清明莆
四如老人黃某七十七筆也
趙氏(失名)讀易記
佚
蘇伯衡序曰經莫古於易莫完於易莫粹於易伏羲
畫八卦而文籍生則經豈復有古於易者乎秦焚典
籍而易以卜筮存則經豈復有完於易者乎書出於
虞夏商周之史官詩多出於閭巷之小夫婦人春秋
雖出於仲尼然本魯國之史而禮皆襍出漢儒之綴
緝易則伏羲畫之文王演之周公重之孔子贊之皆
古之聖人則經豈復有粹於易者乎嗟夫易之為書
古矣完矣粹矣而汨而不明者吾祖以為諸儒之說
亂之也漢室去古未遠焦費京房之流已泥於術數
灾異況後世乎經學至宋而大明程子之傳朱子之
本義或者猶詆其各有所偏況他人乎由是觀之則
先儒之於易也知之有至焉有不至焉言之有至焉
有不至焉亦可見矣使其知之言之而至焉吾無可
言也如使其知之言之而不至焉吾無言奚可也此
趙先生讀易記所以不容已也與易者天地之藴萬
物之奥也唯聖人能言之聖人明乎天地萬物之情
故也不明乎天地萬物之情以言乎易者則賴有聖
人之說存焉耳先生當易道汨而不明之際不專主
一說不務為苟同問難以造端辨析以折衷而一
本之於聖人此其志豈苟哉諸說具在如指諸掌士
之處乎窮鄉下邑者有志於學而力不足以致諸家
之書力足致之而或不能殫其歲月之勞一旦見先
生之書豈不深有藉哉顧乃謂其足以應有司之問
則其知先生也抑末矣昔西山真文忠公不有讀書
記乎不知其書亦徒以應有司之問否也吾知其不
為是也必矣文忠之書非為應有司之問而設何獨
至於先生之書而云云乎得之心者不可喻以言得
之天者人不與力焉先生潛心於易六十年矣其所
得者吾亦安敢謂其盡於是也先生讀書亦有記惜
已為人持去吾不得見之又焉得隠度論之
無名氏大易忘筌
一冊
未見
易學變通
十冊
未見
易疑擬題
一冊
未見
右三書載葉氏菉竹堂目
經義考卷四十八
