經義考卷一百二十二
翰林院檢討朱彝尊撰
周禮(三)
王氏(洙)周禮禮噐圖
佚
長編至和元年九月翰林學士王洙上周禮禮噐圖
先是洙讀周禮帝命畫車服冠冕籩豆簠簋之制及
是圖成上之
李氏(覯)周禮致太平論
集十卷
存
覯自序曰天下之理由家道正女色階禍莫斯之甚
述内治七篇利用厚生為政之本節以制度乃無傷
害述國用十六篇偹預不虞兵不可闕先王之制則
得其宜述軍衛四篇刑以防姦古今通義惟其用之
有所不至述刑禁六篇綱紀旣立持之在人天工其
代非賢罔乂述官人八篇何以得賢教學為先經世
軌俗能事以畢述教道九篇終焉并序凡五十一篇
為十卷命之曰周禮致太平論
王應麟曰李泰伯撰周禮致太平論五十一篇内治
七國用十六軍衛四刑禁六官人八教道九共為十卷
(原闕)
楊氏(杰)周禮講義
佚
杰自序曰周禮者周公致太平之書也公以聖人之
德輔相之尊通天下之志成天下之務故能作是經
述是禮為萬世之大法也其略見於周官其詳載於
六典六典者何治教禮政刑事也治無不綂天之道
也天官冢宰以掌之教無不容地之道也地官司徒
以掌之和豫者禮其序春也春官宗伯以掌之正大
者政其序夏也夏官司馬以掌之肅嚴者刑其序秋
也秋官司寇以掌之富有者事其序冬也冬官司空
以掌之治則不言而化也教則見於言矣禮則見於
容矣政則見於令矣刑則見於威矣事則見於物矣
此其精麁先後之序也六官帥其屬三百六十朞之
日也自天子諸侯至於公卿大夫貴賤莫不有位自
王畿至於侯甸男采衛要蕃遠近莫不有制自天地
宗廟至於百神祀享莫不有常自正月之吉至於歲
終施為莫不有時自人至禽獸草木養之必有其道
自宫室至於車服噐用制之必有其法無一職不修
而王道偹無一物不化而歲功成此所以致太平而
敵天命也不幸遭罹秦火絶滅典常出自山巖遽藏
秘府冬官亡失旣不獲其完書士儒相傳久已弊於
俗學聖上憐其若此命儒臣以訓釋旨歸列之科選
使成周太平之迹煥然著明於本朝誠千百年希闊
之遇也然而執形噐度數之學者不知制作之所存
泥道德性命之說者不能考合以適用盖學禮者之
所蔽惟不執不泥然後能盡變通以致用上以副朝
廷經述造士之意不其盛歟
劉氏彜周禮中義
宋志十卷(通考八卷)
佚
陳振孫曰祠部員外郎長樂劉彝執中撰彝諸經皆
有中義
王應麟曰劉氏中義以匠人溝洫求合乎遂人治野
之制謂遂人言積數匠人言方法
劉氏(恕)周禮記
佚
周氏(諝)周禮解
佚
衛湜曰延平周諝希聖擢熙寧進士第入仕值新法
行不忍詭隨賦詩去官嘗注周禮解王文公新傳多
采其說而沒其姓名豈忘其人之有傳耶
王氏(安石)新經周禮義
宋志二十二卷
未見
蔡絛曰王元澤奉詔修三經義時王丞相介甫為之
提舉盖以相臣之尊所以假命於其手也詩書多出
元澤暨諸門弟子手至若周禮新義實丞相親為之
筆削者政和時朝廷悉命藏諸秘閣用是吾得見之
周禮新義筆迹猶斜風細雨誠介甫親書
晁公武曰周禮王莾嘗取而行之馴致大亂熙寧中
設經義局安石自為周官義十餘萬言不解考工記
安石以其書理財者居半愛之如行青苖之類皆稽
焉所以自釋其義者盖以其所創新法盡傅著之務
塞異議者之口後其黨蔡卞蔡京紹述介甫期盡行
周禮焉圜土方田皆是也久之禍難並起與莾曾無
少異殆書所謂與亂同事耶
陳振孫曰熙寧八年詔頒之國子監且置之義解之
首
按萬歷中重編内閣書目尚存荆公周禮義
三冊
龔氏(原)周禮圖
宋志十卷
未見
陳氏(祥道)周禮纂圖
佚
王氏(昭禹)周禮詳解
宋志四十卷
存
陳振孫曰近世為舉子業者多用之其學皆宗王氏
新說也
王與之曰昭禹字光遠有周禮詳解用荆公而加詳
昭禹自序曰道判為萬物之成理理之成具不說之
大法禮者法之大分道實寓焉聖人循道之序以制
禮制而用之則存乎法推而行之則存乎人其人足
以任官其官足以行法然後禮之事舉矣故唐虞稽
古建官惟百夏商官倍至周增而為三百六十非固
好詳也王者之世物繁事衆其制不得不然也孔子
曰周監於二代郁郁乎文哉吾從周盖言盛矣然道
之常無下散於常有之域法象而為天地變通而為
四時聖人體道之常無以觀其妙體道之常有以觀
其徼其精至於與天地合其德與四時合其序雖先
天而先且弗違尚何事於仰觀俯察然後奉其時哉
惟夫出神天之本宗應帝王之興起天地固有大美
矣四時固有明法矣雖聖人烏得而違焉是固因天
地之大美違而為治教因四時之明法達而為禮政
刑事然則常無之道為萬物而有天地四時聖人為
天下而有治教禮政刑事天地四時道之所任以致
其用者也六官聖人任以致其事者也噫六官之建
豈聖人之私智哉實天理之所為也由此以觀則禮
之事雖顯於形器度數之粗而禮之理實隱於道德性
命之微即事而幽者闡即理而顯者微然則理其神
之所為乎夫神無在而無乎不在無為而無乎不為
聖人立禮以為體行禮以為翼事為之制曲為之防
亦神之無不在無不為之意也彼荀卿徒知禮為道
之華而不知為物之致乃曰生於聖人之偽又烏知
禮意乎哉
章氏(縡)周官議
十六篇
佚
孫覿志墓曰公諱縡字伯成世家豫章後徙建安又
徙蘇州之吳縣贈太師秦國公諱楶之子也熙寧九
年進士仕為尚書郎提點淮南刑獄權揚州事積官
至朝奉大夫
張璪曰章公周官議十六篇非近世之文也
徐氏(庚)周禮講義
佚
樂平縣志庚字叔義紹聖四年進士歴仕四十年建
炎初提點福建刑獄歸自號寄傲老人
黃氏(裳)周禮講義
六卷
存
裳自序曰天理之有盈虚人事之有邪正天下後世
類不及此務盈以邀凶邪以致亂夫誰不然先王之
於愚衆吉凶與之同患以義寓之數而告之以禍福
之理於是乎作易邪正與之同患以道寓之法而制
之以上下之分於是乎制禮三代之世皆有是書夏
之易曰連山商之易曰歸藏其道未全夏之禮則立
忠商之禮則立質其法未偹夏商之君豈不能一日
而預言之耶適丁斯時人偽世習未足以全是道偹
是法耳故名易曰連山則象其顯諸仁名易曰歸藏
則象其藏諸用仁所以闡幽建常能常而己未足以
為易也智足以顯微適變能變而己未足以為易也
仁智之道合則易之道至焉故吉凶與民同患至周
然後易之書著禮以忠為心以質為體文則剛柔乎
此者也故邪正與民同患至周然後禮之書著二書
特言周者以辨夏商焉耳二書之效使人知有消息
之數吉凶之象則守謙以防虧作善以消譴知有上
下之分高卑之勢則循理以避偽由義以歸正然後
號令者順而典謨之書行吟咏者樂而雅頌之詩作
則聖人何俟於春秋哉二書之教不行然則三頌之
次聖人以魯望周周不可望也以商戒周周不可戒
也聖人始即書之後絶之以秦誓焉然則春秋安得
而不作耶方今聖人立政造事追復成周之法五經
之文始得先生巨儒訓而發之分布儒林之官造成
多士五經之教固有先後之序緩急之勢則周官之
書豈可緩哉聖人以道寓之法法之中微妙存焉後
世俗學止於區區之誦數溺其才識則此書以隂謀
見待於或者何其不幸也
聞人氏(宏)周官通解
佚
姓譜字君度嘉興人大觀三年進士判常州
林氏(之竒)周禮講義(訂義作全解)
玉海三十九卷
未見
王與之曰三山林氏之奇字少穎有周禮全解祖荆
公昭禹所說
之奇自序曰無體之禮冥於天地之自然而聖人制
禮所以立無體之用也夫禮自外作本在於内雖有
不易之道而外必盡其可陳之法是以其法之在度
數也貴賤有位先後有序多寡有數遲速有時君子
知之於内足以安性命之情衆人由之於外足以觀
性命之理此禮之大體也方其莫之為而常自然之
時人含其聰而天下不侵人含其明而天下不累則
禮亦何所用哉此莊周制禮不仁之說及&KR1935;淳散樸
去性而從心耳營鐘鼔管籥之音目逐青黃黼黻之
美與接為交往往萬緒起矣而是非不至於秪合則
禮之教其得已乎聞之曰禮者於時當夏乃萬物去
本盛末之時則禮者聖人之不免也盖聖人之神不
與人同憂而聖人之德不與民同患故周公制法度
於一日之間以厚天下之風俗其本如此雖然道有
升降時有損益故以義制禮者雖昔之所與而今或
制作而不疑以義變禮者雖已造於前而後或因革
以為便則周禮之為書豈特周公之力哉易曰亨者
嘉之會天之禮也又曰嘉會足以合禮人之禮也三
代之禮天道人事偹於周上致其隆下致其殺中處
其中則是時也崇天卑地分羣偶物而不失其綂也
大鵬之能高斥鷃之能小椿木之能長朝菌之能短
各以順受其正豈有他哉後世昧於禮經之大體則
徇常者或病其高闊好大者乃患於卑近又豈知夫
高闊所以立天下之本卑近所以盡天下之事歟揚
子曰禮體也體不偹不足以為人故謹其名嚴其數
則雖貴至戴璧之天子賤至横目之庶人其衣裳飲
食之纖悉聲音藻色之等威皆事為之制曲為之防
則尊無逼下之嫌卑無僭上之失者乃周禮所載之
王業也禮文存於經獨周禮為全書惟其傳不明故
學者嘗憂其難知世有人焉乃訓而發之而聖人之
德大略具矣傳曰先王制禮必有主也故以述而富
學今既以其既學者相與而學之而未知者以俟切
磋焉
楊氏(時)周禮辨疑
宋志一卷
存
晁公武曰此攻安石之書
黃氏(穎)周禮解義
佚
閩書黃穎字秀實龍谿人崇寧五年進士調崇德簿
歴中書舍人
董氏(濬)周官辨疑
佚
江西通志董濬字禹川德興人崇寧進士歴秘書少
監出為江西提刑知興仁府
王氏(居正)周禮辨學
五卷
佚
吕祖謙作行狀曰公之學根極六藝深醇閎肆以崇
是闢非為己任自其少年己不為王氏說所傾動慨
然欲黜其不臧以覺世迷其在兵部以事請對及因
王安石新學為士大夫心術之害請以辨學為獻上
許之公旣上辨學而龜山楊先生三經義解亦上於
秘府於是孔孟之本旨始明天下遂不復宗王氏學
程氏(瑀)周禮義
佚
孫氏(琦)周禮偹檢
佚
南昌府志竒字師穎豐城人
徐氏(煥)周官辨略
宋志十八卷
佚
經義考卷一百二十二
