經義考卷二百四十一
翰林院檢討朱彝尊撰
羣經(三)
陸氏(德明)經典釋文
唐志三十卷(分見諸經序錄一卷)
存
德明自序曰夫書音之作作者多矣前儒撰著光乎
篇籍其來既久誠無閒然但降聖已還不免偏尚質
文詳略互有不同漢魏迄今遺文可見或專出已意
或祖述舊音各師成心製作如面加以楚夏聲異南
北語殊是非信其所聞輕重因其所習後學鑽仰罕
聞指要夫筌蹄所寄惟在文言差若毫釐謬便千里
夫子有言必也正名乎名不正則言不順言不順則
事不成故君子名之必可言也言之必可行也斯富
哉言乎大矣盛矣無得而稱矣然人稟二儀之淳和
含五行之秀氣雖復挺生天縱必資學以知道故唐
堯師於許由周文學於虢叔上聖且猶有學而況其
餘乎至於處鮑居蘭翫所先入染絲斵梓功在初變
器成采定難復改移一薰一蕕十年有臭豈可易哉
豈可易哉予少愛墳典留意藝文雖志懷物外而情
存著述粤以癸卯之歲承乏上庠循省舊音苦其太
簡况微言久絶大義愈乖攻乎異端競生穿鑿不在
其位不謀其政既職司其憂寕可視成而已遂因暇
景救其不逮研精六籍采摭九流搜訪異同挍之蒼
雅輒撰集五典孝經論語及老莊爾雅等音合爲三
帙三十卷號曰經典釋文古今並錄括其樞要經注
畢詳訓義兼辯質而不野繁而非蕪示傳一家之學
用貽後嗣令奉以周旋不敢墜失與我同志亦無隠
焉但代匠指南取笑於博識既述而不作言其所用
亦何傷乎云爾
舊唐書曰太宗閱陸德明經典音義美其宏益學者
歎曰德明雖亡此書可傳習賜其家布帛百匹
崇文總目德明爲國子博士以先儒作經典音訓不
列注傳全錄文頗乖詳略又南北異區音讀罕同乃
集諸家之讀九經論語老莊爾雅者皆著其飜語以
增損之
晁說之曰德明因古諸儒音韻之學著爲釋文惠乎
學者深矣
晁公武曰經典釋文三十卷陸德明撰釋易書詩三
禮三傳孝經論語爾雅老莊頗載古文及諸家同異
德明蓋博極羣書也
陳振孫曰唐陸德明撰自五經三傳古禮之外及孝
經論語爾雅莊老兼解文義廣釋諸家不但音切也
或言陸吳人多吳音綜其實未必然按前世藝文志
列於經解類中興書目始入之小學非也
顔氏(師古)匡繆正俗
唐志八卷(内說經四卷)
存
顔揚庭進表曰臣聞纖埃不讓嵩華所以極天涓流
必納溟渤所以紀地况乎業隆學海義切爲山庶進
簣於崇高思委輸於潤澤恭惟皇帝陛下誕膺睿圖
光臨大寳隆周比迹遠邁成康炎漢儔功近超文景
時和玉燭龍圖薦於長河道包金鏡龜書浮於清洛
收羽陵之蠧簡俾備蓬山採汲冡之舊文咸歸延閣
一言可善屢動宸衷九術不遺每廻天睠臣亡父先
臣師古嘗撰匡繆正俗稾草纔半部帙未終以臣釁
犯幽靈奄垂捐棄攀風罔及陟岵增哀臣敬奉遺文
謹遵先範分爲八卷勒成一部百氏紕謬雖未可窮
六典荒訛於斯矯革謹齎詣闕奉表以聞輕觸威嚴
伏深震悚永徽二年十二月八日
崇文總目唐祕書監顔師古撰采先儒及當世之言
參質譌繆而矯正之未終篇而師古沒其子始上之
詔錄藏祕閣
晁公武曰師古以世俗之言多繆訛故質諸經史刊
而正之永徽中子揚庭上之
陳振孫曰莆田鄭樵有刊謬正俗跋八卷汪玉山亦
言揚庭表以爲稾草纔半部帙未終則是書初非定
本也今前後乖刺極多玉山集中所辯甚詳
趙氏(英)五經對訣
唐志四卷
佚
唐書注英龍朔中汲令
劉氏(貺)六經外傳
唐志三十七卷
佚
舊唐書子玄子貺博通經史明天文律歷音樂醫算
之術終起居郎修國史撰六經外傳三十七卷
裴氏(僑卿)微言注集
唐志二卷
佚
新唐書注開元中鄭縣尉
顔氏(眞卿)五經要略
通志二卷
佚
李氏(適)九經要句
佚
熊氏(執易)九經化綂
五百卷
佚
李肇曰熊執易類九經之義爲化綂五百卷四十年
乃就未及上獻卒於西川武相元衡欲寫進其妻薛
氏慮墜失至今藏於家
凌氏(凖)六經解圍
佚
柳宗元曰富春凌君字宗一爲崇文館挍書郎累遷
翰林學士以連累出和州降連州著六經解圍人文
集未就
張氏(參)五經文字
唐志三卷
存
參自序曰易繫辭曰上古結繩以理後代聖人易之
以書契百官以理萬人以察蓋取諸夬夬決也王庭
孚號決之大者決以書契也逮周禮保氏掌養國子
以道教之六書謂象形指事會意形聲轉注假借六
者造字之本也雖蟲篆變體古今異文離此六者則
爲謬惑矣王者制天下必使車同軌書同文故教人
八歲入小學文有疑者則必闕而求之春秋之末保
氏教廢無所取正各遂其私故孔子曰吾猶及史之
闕文也今亡矣蓋夫子少時人猶有闕疑之問後亡
斯道歎其不知而作之也蕭何漢制亦有著法太史
試學童諷書九千字乃得爲吏以六體試之吏人上
書字或不正輒有舉劾皆正史遺文可得焯知者劉
子政父子挍中祕書自史籕以下凡十家序爲小學
次於六藝之末後漢許叔重集收籕篆古文諸家之
學就隸爲訓注謂之說文時蔡伯喈亦以滅學之後
經義分散儒者師門各滯所習傳記交亂訛僞相蒙
乃請刊定五經備體刻石立於太學之門外謂之石
經學者得以取法焉遭離變難僅有存者後有吕忱
又集說文之所漏略著字林五篇以補之今制國子
監置書學博士立說文石經字林之學舉其文義歲
登下之亦古之小學也自頃考功禮部課試貢舉務
於取人之急許以所習爲通人苟趨便不求當否字
失六書猶爲小事五經本文蕩而無守矣十年夏六
月有司以職事之病上言其狀詔委國子儒官勘挍
經本送尚書省參幸承詔旨得與二三儒者分經鉤
考而共决之互發字義更相難極又以前古字少後
代稍益之故經典音字多有假借陸氏釋文自南徂
北徧通衆家之學分析音訓特爲詳舉固當以此正
之卒以所刊書於屋壁雖未如蔡學之精密石經之
堅久慕古之士且知所歸然以經典之文六十餘萬
既字帶惑體音非一讀學者傳授義有所存離之若
有失合之則難並至當之餘但朱發其傍而已猶慮
歲月滋久官曹代易儻復蕪汙失其本眞乃命孝廉
生顔傳經收集疑文互體受法師儒以爲定例凡一
百六十部三千二百三十五字分爲三卷說文體包
古今先得六書之要有不備者求之字林其或古體
難明衆情驚懵者則以石經之餘比例爲助石經湮
沒所存者寡通以經典及釋文相承隸省引而伸之
不敢專也近代字樣多依四聲傳寫之後偏傍漸失
今則采說文字林諸部以類相從務於易了不必舊
次自非經典文義之所在雖切於時略不集錄以明
爲經不爲字也其字非常體偏有所合者詳其證據
各以朱字記之俾夫觀省無至多惑大歷十一年六
月七日司業張參序
林罕曰大歷中司業張參作五經文字三卷凡一百
六十部
陳振孫曰唐國子司業張參撰大歷中刻石長安太
學
崇文總目初參拜詔與儒官挍正經典乃取漢蔡邕
石經許愼說文吕忱字林陸德明釋文命孝廉生顔傳
經抄撮疑互取定儒師部爲一百六十非緣經見者
皆略而不集
顧炎武曰張參五經文字據說文字林刊正繆失甚
有功於學者
唐氏(玄度)九經字樣
唐志一卷
存
唐會要開成二年八月國子監奏得覆定石經字體
官翰林待詔朝議郎權知沔王友上柱國賜緋魚袋
唐玄度狀凖太和七年十二月五日勅覆定九經字
體今所詳覆多依司業張參五經文字爲凖其舊字
樣歲月將久點畫參差傳寫相承漸致乖誤今並依
字書參詳改正訖諸經之中别有疑闕舊字樣未載
者古今體異隸變不同如總據說文即古體驚俗若
依近代文字或傳寫乖訛今與挍勘官同商較是非
取其適中纂錄爲新加九經字樣一卷或經典相承
與字義不同者具引文以注解今刊削有成請附於
五經字樣之末用證紕誤從之
玄度序曰臣聞秦焚詩書塞人視聽漢興典籍以廣
聰明伏以龜鳥之文去聖彌遠點畫訛變遂失本源
今陛下運契黃虞道崇經籍觀人文以成俗念鳥跡
之乖方由是遂微臣之上請許於國學創立石經仍
令小臣覆定字體謬當刊挍誓盡所知大歷中司業
張參掇衆字之謬著爲定體號曰五經文字專典學
者實有賴焉臣今參詳頗有條貫傳寫歲久或失舊
規今刪補穴漏一以正之又於五經文字本部之中
採其疑誤舊未載者撰成新加九經字樣一卷凡七
十六部四百廿一文其偏傍上下本部所無者乃纂
爲雜辨部以綂之若體畫全虧者則引文以證解於
雅言執禮誠愧大儒而辨體觀文式遵小學其聲韻
謹依開元文字避以反言但紐四聲定其音旨今條
目已舉刊削有成願竭愚衷以資後學
林罕曰開元中唐玄度以五經文字有所不載者復
作新加九經字樣一卷凡七十六部
陳振孫曰唐沔王友翰林待詔唐玄度撰補張參之
所不載開成中上之二書當在小學類以其專爲經
設故附見於此往宰南城出謁有持故紙鬻於道右
得此書乃古京本五代開運丙午所刻也遂爲家藏
書籍之最古者
王應麟曰唐大歷十年司業張參纂成五經文字以
類相從開成中翰林待詔唐玄度加九經字樣補所
不載晉開運末祭酒田敏合二者爲一編以考正俗
體訛謬後周廣順三年六月田敏進印板九經五經
文字九經字樣各二部一百三十冊宋朝重和元年
十一月言者謂張參唐玄度所撰五經文字九經字
樣辨證書名頗有依據然其法本取蔡邕石經許氏
說文宐重加修定分次部類爲新定五經字樣從之
陶宗儀曰唐玄度不知何許人文宗時待詔翰林作
九經字樣辨證繆誤
張氏(鎰)五經微旨
唐志十四卷
佚
唐會要建中元年十月濠州刺史張鎰撰五經微旨
十四卷上之
韋氏(表微)九經師授譜
唐志一卷
佚
唐書韋表微以學者薄師道不如聲樂賤工能尊其
師著九經師授譜詆其違
歐陽氏(融)經學分毫正字
通考一卷
佚
崇文總目唐太學博士歐陽融撰辨正經典文字使
不得相亂篇帙今闕全篇止春秋中帙餘篇悉亡
韋氏(處厚)路氏(隋)六經法言(唐會要作五經)
唐志二十卷
佚
唐會要長慶二年四月翰林侍講學士韋處厚路隋
撰五經法言二十卷上之
舊唐書韋處厚居納誨之地乃詮擇經義雅言以類
相從爲二十卷謂之六經法言獻之
唐書穆宗立韋處厚爲翰林侍講學士以帝沖怠不
向學與路隋合詩書易春秋禮孝經論語掇其粹要
題爲六經法言二十卷上之冀助省覽帝稱善並賜
金幣
處厚隋進表曰臣聞三皇講道五帝講德三王講仁
五霸講義所講不同同歸於理理道之極備於六經
雖質文相變忠敬交用損益因時步驟不一然釋三
綱越五常而致雍熙者未之有也自秦火蕩爇孔壁
穿蠧曲學異塗專門多惑榮道之軌並馳希聖之堂
蓋寡蕪文錯起浮義日生簡冊混散篇卷繁積勞神
於累代弊形於當年其知愈博其得愈少夫然通方
之士達識之儒且猶不爲也况南面之尊師道之契
豈不貪而積而遺其(闕)者乎伏惟文武孝德皇帝陛
下精義神授博識天資山峻詞峰泉畜學海膺休運
則混六合而不讓思屈已則舞兩階而不疑故當希
聖踵帝肩王轢霸可以區區近躅擬於聖德哉臣處
厚臣隋採合易詩書左氏春秋孝經等因其本篇掇
其精粹論紀先師微旨今亦附於篇末總題曰六經
法言合二十卷獻上取諸身必本於五事通諸物兼
暢於三才始九族以及於百室刑室家以儀於天下
聖君良佐之往行哲人莊士之前言天人相與之際
幽明交感之應窮理盡性之辨藥石攻磨之規堯舜
禹湯文武理亂之道盡在君臣父子夫婦朋友之義
必舉其興可以觀其違可以戒此其所存者至如爻
象錯綜陰陽難名比興箴誨幽隱難釋誥命訓諭古
今不合威儀數制命諸有司裦貶揚㩁歸諸史法此
其所遺者也商鞅之說秦帝歎帝道之難行太宗之
納魏徵流王澤而廣被由是言之道無遠近德無重
輕能者挈之如毛羽不能者舉之如嵩岱今逢希代
之君當難合之運故不能以百家邪說六國縱横秦
漢刑名魏晉偷薄爲盛時道歴代帝王皆務纂修集
魏稱皇覽梁著通略鄴中則有修文之作江右則有
壽光之書但誇耀於見聞非垂謀於理本臣今所貴
實異斯作陸賈奏甚卑之論尚稱善於高皇方朔獻
雜糅之說猶見知於武帝伏惟陛下機務之暇燕息
之餘時加省覽天下幸甚
李氏(襲譽)五經妙言
唐志四十卷
佚
崔氏(郾)高氏(重)諸經纂要(新唐書本傳作六經要言志作經傳要略)
唐志十卷
佚
唐會要寳歷元年三月高重崔郾進纂要十卷
舊唐書郾與高重抄撮六經嘉言要道區分事類凡
十卷名曰諸經纂要冀人主易省覽賜錦綵銀器
新唐書敬宗嗣位郾自侍講學士進中書舍人謝曰
陛下使臣侍講歷半歲不一問經義臣無功不足以
副厚恩帝曰朕少閒當請益郾退與高重類五經要
言爲十篇上之以便觀省
慕容氏(宗本)五經類語
唐志十卷
佚
新唐書注字泰初幽州人大中時
李氏(肇)經史釋題
唐志一卷
佚
崇文總目唐李肇撰起九經下至唐代實錄列篇帙
之凡槩釋其題
王應麟曰其序云經以學令爲定以藝文志爲編史
以史通爲凖各列其題從而釋之
鄭氏(濣)經史要錄
唐志二十卷
佚
劉氏(鎔)經典集音
唐志三十卷
佚
新唐書注鎔字正範絳州正平人咸通晉州長史
尹氏(思貞)諸經義樞
佚
馬氏(光極)九經釋難
宋志五卷
佚
邱氏(光庭)兼明書
宋志三卷
存
陳振孫曰唐國子太學博士邱光庭撰
僧(十朋)五經指歸
宋志五卷
佚
經義考卷二百四十一
