經義考卷二百二十九
翰林院檢討朱彝尊撰
孝經(八)
沈氏(淮)孝經會通
一卷
未見
淮自序曰竊聞孝者百行之本經者萬世不易之常
道也會通者會諸家之說而求其通也夫聖言言之
至也天下後世之準也何俟於會而通之也以晦於
秦也鑿於漢也襲於唐也至宋朱子始正之也而猶
未經注釋也元草廬吳氏又一正之而未廣其傳也
我太祖高皇帝首頒教民榜文成祖文皇帝集孝順
事實垂示模範即古先哲王以孝治天下之心也列
聖繼承有隆勿替第孝經雜出行者今文一十八章
童子誦習余懼其久而愈失其真也乃與博士弟子
朱生鴻費生浩然共繹之冒為訂次列凡例目錄以
見意嗟乎聖言具在也無增損也以聖言明聖言記
述者意也啟其晦去其鑿而無所於襲也夫亦求其
通也經成矣再得陶潜集讀之其作五等孝傳贊至
明也附於聖經猶醫之有案也蓋欲人敦本窮原是
則是效同臻至理也
繆泳曰淮仁和人嘉靖丁未進士
羅氏(汝芳)孝經宗旨
一卷
未見
鄒元標傳略曰先生字維德南城人學者稱明道先
生嘉靖甲辰舉會試曰吾學未信不可以仕遂歸尋
師問友周流四方者十年學既通乃赴殿試癸丑賜
同進士出身初任太湖令陞刑部主事歴郎中出守
寧國再守東昌遷雲南副使歴參政歸先生惟道是
慕功名富貴不入其心逢人必誨貴賤賢愚不知其
類由其學以衆人之立達為學勿執己見也
程氏(廷策)孝經訂注
一卷
未見
繆泳曰程氏名廷策休寧人嘉靖癸丑進士
蔡氏(悉)孝經孝則
未見
繆泳曰蔡氏名悉合肥人嘉靖己未進士
李氏(材)孝經疏義
二卷
未見
張維樞後序曰乙未冬謁見羅先生於東山之麓見
先生教後學如大地挹泉隨分而滿自孝經疏義出
而信愚夫愚婦孩提赤子人人皆可為孔曾也書列
十八章於前疏為敬養慎終敬享慎行四局於後著
小序以會歸採經傳以摭實細而盥潄抑搔鉅而至
於通神明塞天地横四海蓋一開卷而性命之奧修
身為本躍如也學者誠即疏明義反身立本無形而
僾然如見無聲而愾然如聞舉足跬步而兢兢然如
臨履姑胥張公曰疏義一出宜與大學並立學官張
公可謂知言者也
歸氏(有光)孝經叙錄
一卷
存
有光自序曰孝經一篇十八章河間顔芝所蔵子貞
出之孝經古孔氏一篇二十二章孔氏壁中所蔵魯
三老獻之漢世傳孝經有長孫氏江氏后氏翼氏四
家而古文絶無師授至劉向校定并除卒以十八章
為定魏晉以後王肅韋昭謝萬徐整之徒注者無慮
百家莫有言古文者蓋古文并於十八章而孔氏之
别出者廢已久矣隋劉炫始自離析增衍以合二十
二章之數著稽疑一篇當時遂以為孔傳復出而儒
者固已譁然謂炫自作炫又偽造連山魯史等百卷
則炫之書又可信哉故嘗以古文孝經與古文尚書
俱自孔氏而廢興隠見於漢隋之際其迹略同而其
可疑一也晉穆帝永和十一年及孝武太元元年再
聚羣臣共論經義荀昶撰進孝經諸說以鄭氏為宗
其後陸澄謂為非&KR0975;所注唐開元七年詔羣臣集議
史官劉子&KR0975;遂請行孔廢鄭夫子&KR0975;以為非鄭之注
可矣因欲以廢經而用劉炫之古文豈不過哉當是
時儒者盡非子&KR0975;天子卒自注定從十八章仍八分
御札勒於石碑世謂之石臺孝經宋咸平中詔邢昺
杜鎬等依以為講義而司馬温公指解猶尊用古文
其意詆今文為他國疏遠之偽書蓋見新羅日本之
别序而近京兆之石臺也元吳文正公始斥古文之
偽因朱子刊誤多所更定今予一從石本獨其章名
乃梁博士皇甫偘之所標非漢時之所傳故悉去之
予又著其說曰大哉孝之道非聖人莫之知也昔孔
子嘗不對或人之問禘矣其言明王之以孝治天下
至於刑四海事天地言大而理約豈非極萬殊一本
之義意其所以告曾子者如此哉雖然其書非孔氏
之舊書宋元大儒固卓然獨見於千載之下以破諸
儒之惑矣然其所去者是矣而所存者又未必純乎
孔氏之舊也則莫若俱存之自秦火之後諸儒區區
掇拾而文藝之全者尠矣非孔子復生莫之能復也
今世所存如孝經家語大小戴之記要以為有聖人
之微言故莫若俱存之而待學者之自擇也
方氏(學漸)孝經繹
一卷
未見
劉氏(子立)孝經注疏
未見
韓氏(世能)孝經解
未見
吳璵曰敬堂韓氏長洲人隆慶戊辰進士歴官禮部
左侍郎兼侍讀學士所著孝經解萬歴丙戌進於朝
黃氏(金色)編定古文孝經
一卷
未見
繆泳曰新陽黃氏錢塘人隆慶戊辰進士歴官陜西
布政參議
方氏(揚)孝經句義
未見
徽州府志方揚字思善歙縣人隆慶辛未進士歴杭
州知府
胡氏(時化)孝經注解
一卷
未見
孝經列傳
七卷
佚
繆泳曰龍滙胡氏餘姚人隆慶辛未進士歴官廣東
布政司參議
吳氏(撝謙)重訂孝經列傳
七卷
未見
繆泳曰文臺吳氏臨川人隆慶辛未進士官嘉興知
府謫陜西布政司理問
鄧氏(以誥)孝經全書
未見
劉氏(閔)孝經刊誤
一卷
佚
應天府志劉閔字子賢六合人以薦授本縣儒學訓
導
黃虞稷曰正德中處士
楊氏(起元)孝經外傳
一卷
未見
孝經引證
二卷
未見
鄒氏(元標)孝經說
未見
孟氏(化鯉)孝經要旨
一卷
未見
李氏(槃)孝經別傳
一卷
存
繆泳曰李氏名槃餘姚人萬歴庚辰進士
李氏(廷機)孝經注
一卷
存
虞氏(淳熙)孝經邇言
九卷
未見
孝經集靈
二卷
存
今文孝經說
一卷
存
馮氏(從吾)孝經義疏
未見
繆泳曰少墟馮氏長安人萬歴己丑進士官至工部
尚書諡恭定
吳氏(炯)孝經質疑
一卷
存
陳氏(堯道)孝經考注
未見
繆泳曰心源陳氏福清人萬歴己丑進士萬安縣知
縣有孝經考注
曹氏(于汴)補正孝經本義
未見
繆泳曰真予曹氏安邑人萬歴壬辰進士歴官左副
都御史掌院事卒贈太子太保
畢氏(懋康)孝經大全
未見
繆泳曰東郊畢氏歙縣人萬歴戊戌進士歴官總督
倉場戶部右侍郎
蔡氏(毅中)古文孝經注
一卷
存
毅中進表曰聖主承乾百行惟先於立孝明王保養
萬幾莫要於尊經衍孔壁之真傳證唐皇所繆尚事
如有待道不虛行臣誠惶誠恐稽首頓首竊以孝經
一篇乃六經總會而分章十八則諸子傳訛蓋自秦
火既灰原經蔵於孔壁迨漢初弛禁今文先出顔芝
孔惠繼來方獻全經之寳后蒼已誤謬稱&KR0975;晏之疏
顔孔並行魚珠無辨及魯恭得古文於孔壁與惠隻
字僉同而安國注惠本以正顔則闕閨門一節且乖
引證更妄分章人遂遵古而非今世將行孔以廢鄭
未幾安國與難其注未行嗣後劉向校讐惟鄭是尚
相沿六朝五代鄭孔注並立學官比及大建貞觀科
目家獨尊孔氏奈何明皇自稱稽古命諸儒攷正異
同而馬貞排嫉子&KR0975;以分章定為繩尺尊唐一序流
贗三朝司馬光曾進呈古文而阻於新法朱仲晦晚
為刊誤而未逮先資故高皇表章六經謂孝經非孔
壁全書學校未以設官科貢不行取士固彼時天開
草昧亦諸臣日昃未遑兹蓋伏遇皇帝陛下敦孝格
天横經馭世順德洽兩宫五十年九月慶雍熙之治
盛年當萬歴四十載八荒濟仁覆之休萃尊富享保
於聖人重華再見凝禄位名夀於大德歴代希聞皆
本大孝之推實是尊經所致然教民孝須令天下咸
覩孝經大全廣布孝經當進壁傳與六經為伍慨遺
經淹沒自炎漢至斯本初劉向羣儒之差終歸開元
諸臣之罪也臣世頌古文家傳繕本生民所學惟在
此書前叨詞館四䙫加意編摩即放邱壑入秋更加
考定證今文之謬誤加古義以注疏經文自有後先
古本原無脱落首五言孝引起原以詩書次三發端
隨問咸歸旨趣各因諸家之注裁成易簡之章庶古
義粲然復明聖經靡有闕失矣伏願皇上悉加電覽
綂賜聖裁如果壁經當尊臣注當採乞勅詞林儒碩
令之廣博攷稽俾經筵日以進呈而科貢用之取士
仍希宸翰題序永傳則皇上錫類之孝上塞天而下
塞地正經之功前無古而後無今矣臣無任瞻天仰
聖激切屏營之至謹以孝經集注一部隨表上進以
聞
繆泳曰中山蔡氏光山人萬歴辛丑進士歴官禮部
右侍郎兼侍讀學士所注孝經於萬歴四十年十二
月進時官行人司副
吕氏(維祺)孝經本義
二卷
未見
孝經大全
二十八卷
存
孝經或問
三卷
存
孝經衍義
存
維祺自序曰愚既注孝經本義已復櫛比諸家之同
異出入孔傳已亡鄭說無徵唐注浮謭邢疏蘩蕪學
士莫知所宗迨夫洓水指解紫陽刊誤庶幾學者之
津筏而疑非定筆他如董廣川程伊川劉屏山范蜀
公真西山陸象山釣滄子宋景濓羅近溪諸君子亦
各有所發明而或鮮詮釋又如吳臨川董鄱陽虞長
孺蔡宏甫朱周翰孫本朱鴻諸家各有注行世然或
是古非今分經列傳牽合附會改易增減亦失厥旨
乃捃摭羣書又四年成大全若干卷冠以義例羽翼
引證姓氏節略若干卷附以孔曾論孝曾子孝言曾
子孝行曾子論贊及宸翰入告述文紀事識餘若干
卷蓋欲明孔子作經之意為明王以孝治天下而發
其義理乙亥履端業已繕寫為表上之會以恩放歸
田不果深山之暇閒簡原草重加箋訂而孝經或問
成尚有續著衍義圖說外傳等若干卷俱藏諸笥以
訓子弟及門之士云爾崇禎戊寅端月
黃虞稷曰維祺字介孺河南新安人萬歴癸丑進士
歴官南京兵部尚書三書皆於崇禎十三年進呈
吕氏(維祮)孝經翼
未見
吳氏(甡)校訂孝經本義大全
未見
陸元輔曰甡字鹿友南直隸興化人萬歴癸丑進士
累官兵部尚書文淵閣大學士
鄭氏(若曾)孝經闡注
一卷
未見
陸氏(山)孝經正義
一卷
未見
經義考卷二百二十九
