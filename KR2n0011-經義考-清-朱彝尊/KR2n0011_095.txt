經義考卷九十五
翰林院檢討朱彛尊撰
書(二十四)
楊氏(簡)書五誥解
一冊
未見
按文淵閣書目有之不載慈湖之名
范氏(浚)湯誓仲虺之誥論
一篇
存
伊訓論
一篇
存
太甲三篇論
一篇
存
咸有一德論
一篇
存
張氏(九成)咸有一德論
一篇
未見
按横浦之論當是為秦相建一德格天閣有
激而作
顔氏(復)范氏(祖禹)說命講義
三卷
佚
祖禹同崇政殿說書顔復進劄子曰臣等近進講尚
書說命竊以為君治天下國家欽天稽古修身務學
任賢立政至德要道備在此書誠能法之可為堯舜
昔太宗皇帝嘗曰尚書王言治世之道說命最備特
詔孫奭講此三篇望陛下詳覽深思必有啓廸聖學
之益臣等雖罄竭謏聞講解於前謹輙記錄所言繕
寫成冊以備尋繹或賜顧問庶幾少助聰明之萬一
其說命講義三冊謹具上進
范氏(浚)說命三篇論
一篇
存
金氏(履祥)西伯戡黎辨
一篇
存
歐陽氏(修)泰誓論
二篇
存
王氏(十朋)泰誓論
一篇
存
程子(頥)改正武成
一卷
存
胡氏(洵直)攷正武成
一卷
存
洵直自序曰按武成之書自伏生口傳失其次序王
氏新義嘗加攷正說書者愈疑且以式者在車所行
之禮也式商容閭豈當在歸至於豐之後洵直以樂
記考之孔子告賓牟賈以大武遲久之意首言久立
于綴以待諸侯之至則庶邦冡君受伐商之命於周
乃其時也故其克商也有未及下車而為之者有下
車而為之者有濟河而西然後為之者至其終也左
射貍首右射騶虞而貫革之射息也裨冕搢笏而虎
賁之士說劍也祀乎明堂而民知孝朝覲然後諸侯
知所以臣耕籍然後諸侯知所以敬以此五者為天
下之教其先後有倫如此則武成之次序可㮣見矣
是以驗之以孔子之言而次第之庶有所本云
劉昌詩曰洵直字次魚清江前輩登科仕至别乘
江西通志胡洵直字次魚新喻人紹興己丑進士累
官湖南提刑司幹官
朱子(熹)攷正武成次序月日譜
一卷
存
牟氏(楷)定武成錯簡
一卷
佚
台州府志牟楷字仲裴黃巖人刻意誠正之學以侍
母疾不仕教授生徒學者稱之曰靜正先生
張氏(日炳)武成考
一卷
未見
歸氏(有光)攷定武成
一卷
存
有光自述曰余所考定只移厥四月以下一叚文勢
既順亦無闕文矣汪玉卿嘗疑甲子失序蓋先儒以
漢志推此年置閏在二月故四月有丁未庚戌本無
可疑也
許氏(商)五行傳記
漢志一篇
佚
漢書長安許商長伯善為算著五行論歷四至九卿
號其門人沛唐林子高為德行平陵吳章偉君為言
語重泉王吉少音為政事齊炔欽幼卿為文學王莽
時林吉為九卿自表上師冡大夫博士郎吏為許氏
學者各從門人會車數百兩儒者榮之
晉書孝武時夏侯始昌通五經善推五行傳以傳族
子夏侯勝下及許商皆以教所賢弟子其傳與劉向
同
劉氏(向)洪範五行傳記
漢志十一卷(隋唐志有)
闕
漢書向字子政本名更生為散騎宗正給事中成帝
即位以故九卿召拜中郎使領護三輔都水遷光禄
大夫上方精於詩書觀古文詔向領校中五經秘書
向見尚書洪範箕子為武王陳五行隂陽休咎之應
乃集合上古以來歴春秋六國至秦漢符瑞災異之
記推迹行事連傳禍福著其占驗比類相從各有條
月凡十一篇號曰洪範五行傳論奏之又曰景武
之世董仲舒治公羊春秋始推隂陽為儒者宗宣元
之後劉向治榖梁春秋數其禍福傳以洪範與仲舒
錯又曰劉向洪範論發明大傳著天人之應
王嘉曰向校書天禄閣專精覃思夜有老人著黃衣
植青藜杖扣閣而進見向闇中獨坐誦書老父乃吹
杖端烟然因以見向說開闢以前向因受五行洪範
之文恐辭說繁廣忘之乃裂裳及紳以記其言
沈約曰伏生創紀大傳五行之體始詳劉向廣演洪
範休咎之文益備
高允曰漢光禄大夫劉向見漢祚將危權歸外戚屢
陳妖𤯝而不見納遂因洪範春秋灾異報應者而為
其傳
歐陽修曰箕子陳洪範條其事為九類别其說為九
章考其說不相附屬向為五行傳乃取五事皇極庶
徵附於五行以為八事皆屬五行與則至於八政五
紀三德稽疑福極之類又不能附至俾洪範之書失
其倫理所謂旁引曲取而遷就其說也然自漢以來
未有非之者
吕祖謙曰劉向灾異五行學博而未純其原出於伏
生大傳
葉適曰劉向為王氏考灾異著五行傳歸於切劘當
世而漢儒之言隂陽者其學亦各有所主然洪範之
說由此隳裂使經世之成法降為灾異隂陽之書矣
又曰洪範初不為灾異而作庶徵所指明有效驗而
學者乃以五行五事聯附為一春秋以來凡有變兆
離析剥解門類而戶分之以是為格王正事則委巷
小夫巫瞽之事夫豈不然而謂篤學好古自名如仲
舒向歆者亦當爾與
趙樞生曰自大小夏侯明五行之後劉向遂著為洪
範五行傳論其書不可見而見於班固漢書五行志
者皆其遺法也
朱朝瑛曰劉向父子五行傳附會穿鑿固不足信雨
暘燠寒風之分應於貌言視聽思洪範則有明文豈
可槩置不講而謂一切事應俱屬謬妄哉若以雨合
於貌暘合於言燠寒風合於視聽思雖復起朱子而
質之將亦有所不能區别也箕子之言不若是之固
也
按許商劉向皆有五行傳記後漢郎顗傳引
洪範記辭曰月行中道移節應期德厚受福
重華留之當屬劉氏書也
王氏(名未詳)洪範讜義(一作皇極讜義今從中說問易篇)
九篇
佚
孫通曰安康獻公之述曰皇極讜義九篇其言三才
之去就深矣
亡名氏洪範占
隋志二卷
佚
洪範日月變
隋志一卷
佚
洪範五行星歷
七錄四卷
佚
穆氏(元休)洪範外傳
新唐志十卷
佚
封演曰開元中有唐頻上啓典一百三十卷穆元休
上洪範外傳十卷
王應麟曰元休穆寕之父撰洪範外傳十篇開元中
獻之賜帛授偃師丞
崔氏(良佐)尚書演範
新唐志卷亡
佚
權德輿曰博陵崔君元翰考某以明經歴衛州汲縣
尉虢州湖城縣主簿親沒遂不復仕探古先微言著
尚書演範周易忘象及三國春秋門人易其名曰貞
文孝父
按權文公為元翰文集序不書其父諱攷新
唐書宰相世系博陵崔氏第三房祁陽令抗
子濟州刺史潛潛子鳳閣舍人承搆承搆子
湖城簿良佐良佐子比部郎中元翰
宋仁宗皇帝洪範政鑿
十二卷
佚
王應麟曰康定元年十一月御撰洪範政鑿十二卷
(一云二十四卷)政鑿書以皇極為本上與王洙論五行五事
之證采五行六沴及前代庶應成此書上自為序
洛書五事圖
一卷
佚
范祖禹曰仁宗最深洪範之學每有變異恐懼修省
必求其端
胡氏(瑗)洪範口義(通考作洪範解)
宋志一卷
未見
晁公武曰胡翼之洪範解皆其門人所錄無銓次首
尾
徐氏(復)洪範論
一卷
佚
張氏(景)洪範解
通考一卷
未見
晁公武曰皇朝張景晦之編景當景祐三年為房州
參軍著論七篇
劉氏(羲叟)洪範灾異論
佚
長編慶歴五年六月以澤州進士劉羲叟為試大理
評事羲叟精算術兼通大衍諸歷嘗注司馬遷天官
書及著洪範灾異論歐陽修薦之召試學士院而有
是命
蘇氏(洵)洪範圖論
宋志一卷
未見
洵自序曰洪範其不可行歟何說者之多而行者之
寡也曰諸儒使然也譬諸律令其始作者非不欲人
難犯而易避矣及吏胥舞之則千機百穽吁可畏也
夫洪範亦猶是耳吾病其然因作三論大抵斥末而
歸本褒經而擊傳剗磨瑕垢以見聖秘復列二圖一
以指其謬一以形吾意噫人吾知乎不吾知其謂吾
求異夫先儒而以為新竒也又後序曰吾論洪範
以五福六極系皇極之建與不建而且不與二劉之
增眊與隂或者猶以劉向夏侯勝之說為惑劉向之
言皇極之建總為五福皇極之不建不能主五事下
與五事齒而均獲一極猶平王之詩降而為國風夏
侯勝之言曰天久隂不雨臣下將有謀上者已而果
然以劉向之說則皇極之不建不可系以六極以夏
侯勝之說眊與隂不可廢是皆不然夫福極之於五
事非若庶驗也隂陽而推之律歷而求之人事而揆
之庶驗之通於五事可指而言也且聖人之作可知
也今指人而謂之曰爾為某事明日必有某福爾為
某事明日必有某極是巫覡卜相之事也而聖人何
由知之故吾以為皇極之建五事皆得而五福皆應
不曰應某事者必某福也皇極不建五事皆失而六
極皆應不曰應某事者必某極也五事之間得與失
參焉則亦不曰必某福必某極應也亦曰福與極參
焉耳今劉以為皇極建而為五事主故加之五福及
其不建也不加之以六極而以平王之詩為說其意
以為不建則不能為五事主故不加之六極以為貶
也今有人有九命之爵及有罪而日削其爵使至一
命以貶之曰貶可也此猶平王之詩降而為國風曰
降可也若夫有罪人當具五刑而曰是人也罪大不
當加之以五刑姑以墨辟論以重其責是得為重其
責乎今欲重不建之罪不曰六極皆應而曰獨弱之
極應乃引平王之詩以為說平王之詩固不然也且
彼聖人者豈以天下之福與極止於五與六而已哉
蓋亦舉其大槩耳夫天地之間非人力所為而可以
為驗者多矣聖人取其尤大而可以有所兼者五而
使其餘者可以遂見焉今也力分其一端以為二而
必曰隂為隂雨為雨且經之庶驗有曰晹矣而豈獨
遺隂哉蓋隂之極盛於雨而聖人舉其極者言也吾
觀二劉之傳金不從革與傳常雨也乃言雷電雨䨮
皆在而獨於此别雨與隂何也然則夏侯勝之言何
以必應曰事固有幸而中者公孫臣以漢為土德而
黃龍當見黃龍則見矣而漢乃火德也可以一黃龍
而必謂漢為土德耶必不可也其所謂眊者蒙矣胡
復多言哉
晁公武曰是書三論皆援經以繋傳斥末以歸本二
圖一以指歆向之謬一以形其意或云非洵作
劉氏(彛)洪範解
宋志六卷
佚
蒋垣曰劉彛字執中福州懷安人從胡瑗學著洪範
解周禮中義七經中義古禮經傳續通解
廖氏(偁)洪範論
一篇
存
湖廣總志偁衡山人天禧中舉進士著洪範論
朱子曰廖氏論洪範大叚闢河圖洛書以此見知於
歐陽公盖歐公有無祥瑞之論歐公只見五代有偽
作祥瑞故併與古而不信如河圖洛書之事論語自
有此說而歐公不信祥瑞併不信此而云繫辭亦不
足信且如今世間有石頭上出日月者人取為石屏
又有一等石上分明有如枯樹者亦不足怪也河圖
洛書亦何足怪
孫氏(諤)洪範會傳
通考一卷
未見
晁公武曰諤元祐中博士其說多本漢儒頗攻王氏
之失
曾氏(鞏)洪範論
一卷
存
朱子曰洪範曾子固說得勝如他人
經義考卷九十五
