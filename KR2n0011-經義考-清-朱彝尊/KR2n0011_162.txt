經義考卷一百六十二
翰林院檢討朱彝尊撰
禮記(二十五)
司馬氏(光)等六家中庸大學解義
宋志一卷
未見
蔡氏(元鼎)中庸大學解
佚
陳氏(孔碩)中庸大學講義
未見
閩書孔碩字膚仲侯官人從張南軒吕東萊朱文公
學官秘閣修撰學者稱北山先生
陳氏(淳)中庸大學講義
一卷
未見
李昂英跋曰大學中庸之微旨朱夫子發揮備矣北
溪翁從之游久以所得鳴漳泉間泉之士有志者相
率延之往教翁指畫口授不求工於文采務切當於
義理諸生隨所聞筆之成帙韶州别駕諸葛君當時
席下士之一也廣其傳梓嘉與後學共使之由北谿
之流溯紫陽之源而窺聖涯不徒口耳且必用力於
實踐則曰希聖希賢工夫可循循而詣矣予過曲江
得見所未見茅塞豁然尹番禺而始創黌舍者此諸
葛君也珏其名
魏氏(文翁)中庸大學講義
二卷
佚
魏了翁志曰嘉父名文翁卭之蒲江人舉嘉定四年
進士以朝議大夫知叙州
蔡氏(淵)中庸大學思問
未見
李氏(起渭)中庸大學要語
佚
柴氏(元祐)中庸大學說
佚
謝氏(興甫)中庸大學講義
宋志三卷
佚
牟氏(少眞)中庸大學發蒙俗解
佚
魏了翁跋曰吾儒之書自諸老先生語錄外未有方
言俚字爲文者蓋弟子之於師惟恐稍失其指故聰
聽之謹書之莫之敢易也近世乃勦入科舉之文以
惑凡近以欺庸有司諉曰姑以給取利禄耳是固可
陋今牟君之爲中庸大學發蒙將以信今貽後而為
是俚俗之語五方之言語不相通而可強同乎又若
謂世人不可與莊語姑俯而就之者然則不淺之待
人乎言之不文行而不遠牟君歸爲我精思而文言
之亦當有商略者兹未暇及也
熊氏(慶胄)庸學緒言
一卷
佚
謝氏(升賢)中庸大學解
佚
姓譜字景芳仙遊人端平中登第官至循州興寧令
所著中庸大學觧刻於廉泉書院
黃氏(必昌)中庸大學講稾
佚
閩書必昌字京父晉江人從陳淳學嘉定十年進士
判循州
李昂英跋曰吾友黃京父主濂堂日沃諸生胸次以
大學中庸之味揭宏舉要闡邃析微探聖賢妙旨於
千百載之下取儒先緒論蔽之片言間體認眞切處
如良畫狀人物考察精密處如歷家步星氣於義理
無少差蓋淵源於北溪而根柢乎考亭者爲後學之
益多矣京父循循修謹人一語不妄發意其於二書
心之身之久不但工誦說而已也
方氏(逢辰)中庸大學釋傳
三卷
未見
戴氏(景魏)中庸大學要義
佚
黃震序曰二書發明先儒未及處極多真是有功後
學知仁勇三節經旨本自分曉文公獨以三近者勇
之次正未曉何謂執事與之條列剖析却一一與經
文正合君子誠之爲貴誠之正是用功處前軰止以
之字作助語執事改其說而以孟子思誠為證至如
既禀之如字親新之通用索隱之作素本因古字之
從宜此雖字學中來亦皆足爲前輩之拾遺其他大
義不暇遍舉惟以蒲盧爲蜾蠃雖本爾雅然蜾蠃蟲
類恐於地道敏樹不相應以周公追王二祖爲改葬
雖以下文葬祭爲證然二祖之葬既久恐改葬亦是
重事如謂葬時以諸侯之禮則改時以天子之禮若
棺外之物猶可改也棺内切身之冠冕亦可褫之而
易七章爲九章乎切身者不可改改外物孰重輕况
下文明言父爲士子爲大夫葬以士祭以大夫則葬
禮合因在日之舊祭方用今日之新二祖之生爲諸
侯葬以諸侯爲己合禮周公祭以天子之禮足矣正
亦不必改葬也
工氏(幼孫)中庸大學章句
二卷
佚
劉氏(黻)中庸大學說
二篇
存(載蒙川集)
傅氏(子雲)中庸大學觧
未見
何氏(夢桂)中庸大學說
二篇
存(載集中)
鄭氏(儀孫)中庸大學章句
一卷
佚
閩書建安人咸淳癸酉應賢良舉
鄭氏(奕夫)中庸大學章旨
佚
魯川胡氏(名未詳)中庸大學說要
佚
程珌曰胡君說要之書取太極中庸大學而一之此
聖人之心而未見之於言者也而胡君發之至論陰
陽之中而及於春秋之分至要非口耳之學也
潘氏(廸)中庸大學述觧
佚
葉氏(瑞)中庸大學提要
六卷
佚
曾氏(貫)庸學標注
佚
饒氏(魯)中庸大學纂述
二卷
庸學十一圖
一卷
俱未見
按以上諸家皆以中庸先大學不紊小戴記
之舊蓋科舉之學未盛故典型尚存也自是
而後考試程式一定於皇慶再定於延祐於
是經問經疑冠大學於論語孟子之前以中
庸居末科目日重知有朱子而不復還小戴
記之次矣
袁氏(明善)大學中庸錄
未見
楊士竒曰大學中庸日錄元吳文正門人袁明善述
其師授之旨而爲之者也有文正公補大學第五章
黃虞稷曰眀善臨川人
倪氏(公晦)學庸約說
佚
黃氏(文傑)大學中庸雙說
佚
江西通志黃文傑字顯眀上猶人大德中安遠教授
秦氏(玉)大學中庸標說(一作探說)
佚
王逢曰秦玉字德卿隱居崇明淑門弟子若干人及
卒私諡孝友先生
黃虞稷曰太倉人約之父
朱氏(升)大學中庸旁注
各一卷
未見
升自序曰前年讀書郡城紫陽祠始爲諸生作書旁
注觀者善之以其注文附經語意通貫一讀即了無
繁復之勞也既又命諸生用其義例旁注詩經未克
成去年寓里中程氏舘書旁注脫稾稍有傳抄之者
然日知所亡竄改不能已今歲授徒於家又成大學
中庸旁注先儒經觧至矣而猶未免云云者先儒用
聖賢功夫故能因經文以得聖賢之意學者用先儒
功夫而能因經觧以得先儒之意幾人哉性質庸常
學力鹵莽父兄師友取經觧而督之讀經與觧離不
能以意相附其弊也斷裂經文使之血脉不通首尾
不應欲求其知味樂學不可得也此愚所以於六經
四書皆欲旁注之以爲教子授徒之計而未暇悉成
也雖然愚之所注其意義取諸先儒經觧而已辭語
則有不可純用原文者蓋以逐字順附經文實而不
泛離之則字各有訓貫之則篇章渾全制作之體既
殊辭語各有宜也至於意義間亦有不得已而不可
以苟同者則又有望於平心明眼實用功力之君子
相與印可之商確之也至正丙戌秋日
又跋大學旁注曰大學以修已治人爲綱要以致知
力行爲工程然而知止能得之間必有事焉經所謂
定靜安論語所謂仁能守之孟子所謂居安資深者
是也中庸曰尊德性而道問學蓋致知力行二者皆
道問學之事動而道問學静而尊德性二者功夫如
寒暑晝夜之更迭而無間尊德性即大學之正心也
大學誠意是省察克治於將應物之際正心是操心
㴠飬於未應物之時與既應物之後然而八目於致
知之後即繼以誠意而正心但列於其後者蓋大學
爲入德者言使之先於動處用功禁其動之妄然後
可以全其静之真也此聖賢之心法爲傳學之本也
而旁注不能詳具故表而著之云
又跋中庸旁注曰中庸經朱子訓釋之後說者亦多
其間最有超卓之見者饒氏也有融會之妙者思正
李先生也精於文義切於體認者樓山袁氏述吳氏
之說也今兹旁注既各取其長矣至於知仁勇之用
至誠不貳不息之分尊德性道問學之說若此之類
一得之愚間見焉不知其果是乎否實用功力之君
子願有以教之
范氏(祖幹)大學中庸發微
未見
曾氏(景修)大學中庸詳說
未見
黃虞稷曰莆田人洪武中德安府學教授
張氏(鼒)學庸句觧
二卷
未見
黃虞稷曰祥符人洪武初舉明經官秦府長史
李氏(希顔)大學中庸心法
二卷
未見
黃虞稷曰郟縣人明初徵入大本堂說經累官右春
坊贊善大夫
詹氏(鳳翔)大學中庸章句
未見
熊氏(釗)學庸私錄
二卷
未見
江西通志熊釗字伯幾進賢人至正甲申以春秋領
鄉薦授崇仁學官觧徐壽輝之圍授臨江路知事洪
武初挍書會同館
黃氏(潤玉)庸學通旨
二卷
未見
楊守陳曰先生以大學中庸旨皆淵奥撰庸學通旨
葉氏(挺)學庸庭訓
二卷
未見
黃虞稷曰永嘉人正統間舉經明行修
程氏(先民)學庸敷言
未見
黃虞稷曰浮梁人
王氏(綸)學庸要旨
二卷
未見
黃虞稷曰王綸字汝言慈谿人成化甲辰進士累官
右副都御史廵撫湖廣
吳氏(世忠)學庸通旨
未見
朱氏(諫)學庸圖說
未見
黃虞稷曰樂清人弘治丙辰進士吉安知府
童氏(品)學庸大義辨疑學庸精義
俱未見
孫氏(緒)大學中庸放言
二卷
未見
鄭玥曰沙溪孫氏緒故城人弘治己未進士仕至太
僕寺卿
朱氏(文簡)學庸圖說
未見
温州府志文簡字元可樂清人徙永嘉弘治甲子舉
人晉江教諭
施氏(儒)學庸臆說
未見
黃虞稷曰歸安人正德辛未進士
金氏(賁亨)學庸議
二卷
未見
林氏(士元)學庸衍義
未見
黃虞稷曰瓊州人正德甲戌進士歴廣西按察使
章氏(衮)學庸口義
未見
黃虞稷曰字汝明臨川人嘉靖癸未進士陜西按察
副使
李氏(渭)學庸答問
一卷
佚
黔記李渭字湜之思南府人嘉靖甲午舉於鄉仕至
雲南參政
馬氏(森)學庸口義
三卷
未見
徐氏(爌)學庸初問
二卷
存
張正位序曰嘉靖壬戌之秋柱史巗泉先生奉天子
命督視兩淮駐節於揚越明年綱紀肅張遐邇風動
遂進多士每期月三集於郡庠之崇文閣晨興即至
學諸生無間少長咸侍於側次第請益首舉學庸二
書章分句析挈領提綱欲人同喻其旨既乃盡以所
講究者筆之爲書題曰學庸初問闡幽顯微於先儒
注䟽禆益實多先賢述作發明殆盡益信先生所得
於學庸者深矣位敬請而刻之
繆泳曰爌太倉州人嘉靖癸丑進士
游氏(日章)學庸釋義
未見
黃虞稷曰莆田人嘉靖己未進士
萬氏(表)學庸志略
未見
吳氏(中立)學庸大旨
未見
黃虞稷曰中立字公度浦城人隆慶辛未進士官尚
寳司丞
鄒氏(元標)鄒子學庸商求
二卷
未見
王氏(豫)學庸識大錄
二卷
未見
黃虞稷曰烏程人萬歴丁丑進士
鄒氏(德漙)學庸宗釋
未見
鄒氏(德泳)學庸歸旨
未見
董氏(應舉)學庸略
二卷
存
應舉自序曰六經定於夫子秦火厄之漢收其燼而
傳注之家作各以所見管窺沿唐至宋號爲昌明然
而分章析句或更定補綴其失也耑如學庸二書古
本猶存尚可尋繹宋之諸儒乃經之傳之更定而易
置之又爲之補遺隔截章句予向讀而疑之作爲二
略今耄矣偃曝之暇於中庸略再加删潤使之直截
易曉又聞陽明先生崇尚古本大學遂爲通略以明
簡原無錯至於格物致知之旨亦依古本尋繹併歸
知本雖與先生稍異聊書所見以待評駁非敢以爲
是也
黃虞稷曰應舉號見龍閩縣人萬歷戊戌進士累官
工部右侍郎
王氏(振熙)學庸逹觧
三卷
存
張雲章曰王振熙字君含福建南安人萬歷庚戌進
士
李氏(鼎)學庸大旨
三篇
存
葉氏(祺胤)大學中庸臆說
三卷
存
高佑釲曰葉祺胤字鍚我嘉興人大學臆說一卷中
庸臆說二卷天啓甲子鏤板顧起元序之
王氏(飬性)學庸傳宗參補
一卷
未見
沈氏(澣)學庸蒙筏
二卷
存
繆泳曰澣字則新平湖人
程氏(珮)學庸問辨
佚
休寧名族志珮諸生
陳氏(元綸)學庸日箋
二卷
存
曹學佺曰陳道掌日箋不拘拘於字櫛句剖或用古
語或用微言以證觧之而自有躍然之妙
傅氏(璿)大學中庸俗講
二卷
未見
金氏(鏡)學庸緒言
未見
繆泳曰長興人
李氏(覯)讀儒行
一篇
存
蘇氏(總龜)儒行觧
一卷
佚
黃氏(道周)儒行集觧
一卷
存
道周序曰古未有稱儒者魯之稱儒有道藝之臣伏
而未仕者也其首行曰待聘待問待舉待取者需也
故儒之爲言需也昜曰雲上於天需天下所待其膏
雨也而說者以爲柔懦故天下無知儒者也天子無
儒臣則道義不光禮樂不作亂賊恒有天下無儒學
則驕慢上陳貪鄙下行宼攘穿窬據於高位而賢人
之德業皆熄矣仲尼故舉十七種以明之先於學問
衷於忠信而歸之於仁故仁者儒者之質也夫子既
知儒之實不疑於名因而求之得其數種皆足以為
治其無當於是雖習章句被文繡皆小人之儒也周
之末年始不悅學原伯魯宣言於朝閔子馬聞之曰
周其亂乎夫必多有是說而後及其大人大人患失
而惑又曰可以無學無學不害則苟而可於是乎下
陵上替能無亂乎夫學殖也不學將落原氏其亡乎
仲尼恐後世不學不知先王之道存於儒者儒者之
學存於德行故備舉以明之使後之天子循名考實
知人善任爲天下得人不以爵祿爲宵小僥倖不以
黼黻驕於士大夫故其懸鑑甚定取舍甚辨則備取
諸此也
劉氏(敞)與爲人後議
一篇
存
經義考卷一百六十二
