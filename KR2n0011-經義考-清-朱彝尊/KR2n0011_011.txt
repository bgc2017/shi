經義考卷十一
翰林院檢討朱彝尊撰
易(十)
裴氏(秀)易論
佚
文章叙錄秀字季彦年二十五為黃門侍郎累遷散
騎常侍尚書僕射令光䘵大夫咸熙中封廣川侯晉
室受襌進左光禄大夫改封鉅鹿公遷司空著易及
樂論又畫地圖十八篇傳行於世
衛氏(瓘)易義
佚
晉書衛瓘字伯玉河東安邑人太康初司空侍中尚
書令惠帝即位加太保錄尚書事
王氏(宏)易義
佚
晉書王宏字正中高平人粲從孫泰始初為汲郡太
守遷衛尉河南尹大司農太康中為司隸校尉後為
尚書
陸德明曰宏弼之兄晉大司農贈太常為易義
鄒氏(湛)周易綂略
隋志五卷(新舊唐志綂略論三卷)
佚
晉書鄒湛字潤甫南陽新野人仕魏歴通事郎太學
博士太康中為散騎常侍國子祭酒轉少府
劉氏(兆)周易訓注
佚
晉書劉兆字延世濟南東平人武帝時五辟公府三
徵博士皆不就撰周易訓注以正動二體互通其文
向氏(秀)周易義
佚
晉書向秀字子期河内懷人為散騎侍郎轉黃門侍
郎散騎常侍
按向氏易文王以之依鄭氏荀氏本作似
阮氏(咸)周易難答論
唐志二卷
佚
晉書咸字仲容歴仕散騎侍郎出補始平太守
唐書阮長成阮仲容難答
應氏(貞)明易論
唐志一卷
佚
晉書應貞字吉甫汝南南頓人魏侍中璩之子武帝
初置太子中庶子官以貞為之後遷散騎常侍
王氏(濟)周易義
佚
晉書王濟字武子善易尚長山公主起家拜中書郎
累遷侍中出為河南尹尋使白衣領太僕
皇甫氏(謐)易解
佚
晉書皇甫謐字士安安定朝郡人有高尚之志以著
述為務號玄晏先生
胡一桂曰見正義
阮氏(渾)周易論(釋文序錄論作義)
隋志二卷
佚
陸德明曰阮渾字長成籍之子晉太子中庶子馮翊
太守為易義
袁氏(凖)周易傳
佚
袁氏世紀凖字孝尼著書十餘萬言為周易周官傳
及論五經滯義聖人之微言以傳於世
荀綽曰凖有雋才泰始中為給事中
庾氏(運)易義
佚
陸德明曰庾運字玄度新野人官至尚書為易義
郭氏(琦)注京氏易
一百卷
佚
冊府元龜郭琦字公偉為著作佐郎注榖梁春秋京
氏易百卷鄕人王游等皆就琦學
徐氏(苖)周易筮占
七錄五行家二十四卷
佚
晉書徐苖字叔胄高密淳于人與弟賈就博士濟南
宋鈞受業遂為儒宗作五經同異評郡察孝廉州辟
從事治中别駕舉異行公府五辟博士冄徵並不就
欒氏(肇)周易象論
隋志三卷(唐志一卷)
佚
陸德明曰肇字太初泰山人晉太保掾尚書郎為易
論
李氏(充)周易音
六篇
佚
晉書李充字弘度江夏人辟丞相王導掾轉記室參
軍累遷中書侍郎注尚書及周易音六篇行於世
王氏(廙)周易注
隋志三卷(殘闕七錄十卷釋文序錄十二卷)
佚
晉書王廙字世將丞相導從弟為荆州刺史徵為輔
國將軍加散騎常侍進左衛將軍
按王氏易注明辨晳也晳作晰利用侵伐作
寢伐繻有衣袽繻作□見釋文又其注云駁
馬能食虎豹取其至健也正義引之又艮為
徑注云物始改為徑路又震為大塗注云大
塗萬物所生太平御覽引之
楊氏(乂)周易卦序論
隋志一卷(新舊唐志同)
佚
陸德明曰乂字元舒汝南人晉司徒左長史
王應麟曰御覽嘗引之
按徐堅初學記引乂易卦序論云險而止山
也險而動泉也動靜皆蒙險故曰山
郭氏(璞)周易洞林
隋志五行家三卷(宋志一卷)
佚
周易新林
隋志五行家九卷(又四卷)
佚
周易林
七錄五行家六卷
佚
易立成林
隋志五行家二卷
佚
周易玄義經
宋志一卷
佚
易斗圖
隋志五行家一卷
佚
易八卦命錄斗内圖
隋志五行家一卷
佚
晉書郭璞字景純河東聞喜人博學有高才而訥於
言論好古文竒字妙於隂陽算歴有郭公者客居河
東精於卜筮璞從之受業公以青囊中書九卷與之
由是遂洞五行天文卜筮之術為著作佐郎遷尚書
郎嬰王敦之禍璞撰前後筮驗六十餘事名為洞林
又抄京費諸家要撮更撰新林十篇卜韻一篇注釋
爾雅别為音義圖譜又注三蒼方言穆天子傳山海
經及楚辭子虚上林賦數十萬言皆傳於世
王廙曰璞之爻筮雖京房管輅不過也
胡一桂曰景純得靑囊書遂洞五行天文卜筮之術
嘗撰前後筮驗六十餘事名為洞林斷法用靑龍朱
雀勾陳騰蛇白虎玄武六神及太歲諸煞神時日旺
相等推算靈驗無比又抄京費諸家撮要更撰新林
十篇卜韻一篇大扺只用卦爻不假文字然雜以說
相葬法行符壓勝之術往往流於技藝而易道日以
支離卑下矣
按郭氏洞林初學記嘗引之雙湖胡氏撰啟
蒙翼傳云世罕有其書從王楚翁才古抄得
之則元時此書尚存也洞林之文有三言者
如簪非簪釵非釵有四言者如同人之革曰
朱雀西飛白虎東起姦猾銜璧敵人束手占
行得此是謂无咎隨之升曰虎在山右馬過
其左駮為功曹猾為主者垂耳而潛不敢來
下爰升虚邑遂釋魏野豫之小過曰五月晦
日羣魚來入州城寺舍既濟曰小狐汔濟垂
尾累衰初雖偷安終靡所依案卦言之秋吉
春悲又有七言者如否曰乾坤閉塞道消長
虎刑挾鬼法凶亂亂則何時時建寅僵尸交
林血流漂此占行者入塗炭小過之坤曰小
過之坤卦不竒雖有卦氣變陽離初見勾陳
被牽羈暫過則可羈不宐將見刧追事幾危
頼有龍德終無疵遯之姤曰卦象出墓氣家
囚變身見絕鬼潛遊爻墓充刑鬼煞俱卜病
得此歸蒿丘誰能救之坤上牛若依子色吉
之尤賁之豫曰時隂在初卦失度殺隂為刑
鬼入墓建未之月難得度消息卦爻為扶助
馮馬之師乃寡嫗自然竒救宐餐兔子若恤
之得守故豫之解曰有釡之象無火形變見
夜光連月精潛龍在中不游行案卦卜之藻
盤鳴金爻所憑无咎慶驗其占法靡不竒中
所謂林者自為韻語占决之辭猶存左氏傳
遺意
葛氏(洪)周易雜占
七錄五行家十卷
佚
晉書葛洪字稚川丹陽句容人元帝為丞相辟為掾
以平賊功賜爵關内侯咸和初轉司徒掾遷諮議參
軍于寳薦洪才堪國史選為散騎常侍領大著作洪
辭不就聞交趾出丹砂求為勾漏令止羅浮山煉丹
積年著述不輟
孫氏(盛)易象妙于見形論
一篇
佚
晉書劉惔傳時孫盛作易象妙于見形論簡文帝使
殷浩難之不能屈惔與抗答辭甚簡至盛理遂屈
本傳孫盛字安國太原中都人桓温留為參軍從入
關平洛以功封吳昌縣侯出補長沙太守累遷秘書
監加給事中時殷浩擅名一時與抗論者惟盛而已
盛著易象妙于見形論浩等竟無以難之
袁氏(宏)周易略譜
舊唐書志一卷(新唐書同)
佚
晉書袁宏字彦伯謝尚為安西將軍引宏參軍事尋
遷大司馬桓温府記室自吏部郎出為東陽郡
宣氏舒通易象論(陸氏經典序錄作通知來藏往論)
唐志一卷
佚
陸德明曰舒字幼驥陳郡人晉宐城令為通知來藏
往論
張氏(輝)易義
佚
陸德明曰輝字義充梁國人晉侍中平陵亭侯為易
義
杜氏(育)易義
佚
陸德明曰育字方叔襄城人晉國子祭酒為易義
楊氏(瓚)易義
佚
陸德明曰瓚不知何許人晉司徒右長史為易義
邢氏(融)易義
佚
裴氏(藻)易義
佚
許氏(適)易義
佚
楊氏(藻)易義
佚
陸德明曰邢融裴藻許適楊藻四人不詳何人並為
易義
張氏(軌)易義
佚
崔鴻曰軌字士彦安定烏氏人漢常山王耳十七世
孫凉州刺史謚武穆
按凉武公易得其資斧資作齊云齊斧黃鉞
斧也
張氏(璠)周易集解
七志十卷(隋志八卷殘缺新舊唐書志仍云十卷)
佚
略論
一卷
佚
陸德明曰璠安定人東晉秘書郎參著作集解十二
卷集鍾會向秀庾運應貞荀煇張輝王宏阮咸阮渾
楊乂王濟衛瓘欒肇鄒湛杜育楊瓚張軌宣舒邢融
裴藻許適楊藻二十二家序云依向秀本(七錄云集二十八家)
按璠嘗撰後漢紀三十卷所為易注有云險
而止山也險而動泉也太平御覽引之
干氏(寳)周易注
隋志十卷
佚(今止存一卷鹽邑志林載之)
周易宗塗
七錄四卷
佚
周易爻義
隋志一卷
佚
周易問難
二卷
佚
周易玄品
二卷
佚
晉書干寳字令升新蔡人為著作郎平杜弢有功賜
爵關内侯領國史補山隂令遷始安太守王導請為
司徒右長史遷散騎常侍為春秋左氏義外傳注周
易周官凡數十篇
册府元龜干寳為散騎常侍領著作撰周易問難二
卷周易玄品二卷周易爻義一卷
中興書目寳之易學以卦爻配月或配日時傳諸人
事以前世已然之迹證之訓義頗有據
胡一桂曰干寳周易傳十卷復别出爻義一卷宣和
四年蔡攸上其書曰其學以卦爻配月或以配日時
傳諸人事而以前世已然之迹證之訓義頗有所據
若大有九三本左傳訓晏享乃與古合房審權亦採
錄之
屠曾序曰吾師草廬先生謂易為五經冠而吳晉英
舊以易解聞吾鹽得兩君子為陸鬱林公紀于常侍
令升苐干氏易有註者僅三十卦卦惟乾偹六爻餘
止一彖一爻而已要皆自古易類萃中摘抄然亦羲
文象數幸衍一脈於蛟潭海澨間不可謂東南易髓
不自令升標揭之也况駿心雄理遣詞英上不遜輔
嗣錄之不啻起晉儒而清言也乎
項臯謨跋曰嘗覽羣經干子十卷干令升寳周易注
十卷周易宗塗四卷爻義一卷問難二卷玄品二卷
有其名亡其書及從里中太史氏後借讀文淵閣書
目易類一百十種晉以上惟存京君明傳鄭康成注
王輔嗣略例并注而子夏傳唐張素履偽作不覩有
于氏易略見李鼎祚易傳集解中海鹽樊侯博綜墳
典專精譔述錄示干常侍易解似於載籍節比句櫛
者絕無僅有希世竒書也令升新蔡人徙吳郡海鹽
仕吳為著作郎賜爵關内侯入晉領國史為散騎常
侍補山隂令遷始安太守所著晉紀總論搜神記具
在志林必悉之凌稚哲萬姓綂譜干于二姓俱收令
升干氏宗干犨于氏宗于定國干裔有居海鹽有居
嘉善以搏埴為業干窑鎮由是得名是干非于無疑
按隋志周易玄品二卷不著撰人姓名當即
干氏之書又有王氏周易問難二卷疑譌干
為王也其文水洊至洊作薦井牧勿幕勿作
网豐其沛作韋云祭祀之蔽膝為科上槁作
熇干氏易已無傳惟散見於陸氏釋文李氏
集解近海鹽胡氏編鹽邑志林乃抄撮其僅
存刊行之
殷氏(融)象不盡意論
一篇
佚
按南史殷景仁傳云陳郡長平人曾祖融晉
太常隋志有晉太常卿殷融集十卷
黃氏穎周易注
隋志四卷(七錄唐志十卷)
佚
隋志晉儒林從事黃穎注今殘缺
陸德明曰南海人晉廣州儒林從事
按黃氏易賁于丘園作世豚魚作遯魚
宋氏(岱)周易論
隋志一卷
佚
隋志晉荆州刺史宋岱撰
徐氏(邈)周易音
隋志一卷
佚
晉書徐邈東莞姑幕人孝武帝招延儒學之士謝安
舉以應選補中書舍人撰正五經音訓學者宗之遷
中書侍郎太子前衛率安帝即位拜驍騎將軍所注
榖梁傳見重於時
陸德明曰邈字仙民
按徐氏於諸經皆有音顔氏家訓書證音辭
篇屢引之
范氏(宣)周易論難
佚
晉書范宣字宣子陳留人博綜衆書尤善三禮太尉
郄鑒命為主簿詔徵太學博士散騎郎並不就著禮
易論難皆行於世
李氏(顒)周易卦象數旨
七錄六卷
佚
晉書充子顒郡舉孝廉亦有文義多所著作
隋志東晉樂安亭侯李顒撰
陸德明曰顒字長林江夏人東晉本郡太守
顧氏(夷等)周易難王輔嗣義
七錄一卷
佚
隋志晉揚州刺史顧夷等撰
李氏(軌)周易音
隋志一卷
佚
隋志東晉尚書郎李軌撰
陸德明曰軌字弘範江夏人東晉祠部郎中都亭侯
宋氏(處宗)通易論
唐志一卷
佚
李氏(悅之)易音
佚
晉書悦之字元禮陳郡陽夏人始為謝玄參軍後為
會稽王道子所親愛每勸道子專攬朝權俄而見誅
冊府元龜悦之注繫辭又為易音
沈氏(熊)周易譜
唐志一卷
佚
周易雜音
唐志三卷
佚
范氏(長生)周易注
隋志(作蜀才)十卷(舊唐志同)
佚
顔之推曰易有蜀才注江南學士遂不知是何人王
儉四部目錄不言姓名題云王弼後人謝炅夏侯該
並讀數千卷書皆疑是譙周而李蜀書一名漢之書
云姓范名長生自稱蜀才而方以晉渡江後北間傳
記皆名為偽書不貴省讀故不見也
十六國春秋西山范長生巖居穴處李雄欲迎立為君
而臣之長生固辭曰推步大元五行大會甲子祚鍾于
李非吾節也雄即成都王位長生乘素輿詣成都即拜
丞相尊曰范賢長生善天文有術數民奉之如神
華陽國志李雄克成都迎范賢為丞相尊為天地太
師封西山侯賢名長生一名延久又名九重一曰支
字元涪陵丹興人
按釋文引蜀才注大車以載作大輿官有渝
官作舘君子以明庶政明作命大耋作咥羸
其角羸作累箕子之明夷箕作其二簋作軌
懲忿窒欲懲作澄壯于頄作仇莧陸夬夬陸
作睦繫于金柅作尼孚乃利用禴作躍在天
成象成作盛知崇禮卑禮作體研幾作揅幾
參天兩地而倚數作竒數
經義考卷十一
