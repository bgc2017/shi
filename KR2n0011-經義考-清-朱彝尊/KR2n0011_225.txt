經義考卷二百二十五
翰林院檢討朱彝尊撰
孝經(四)
邢氏(&KR3123;)等孝經正義
宋志三卷
存
宋會要至道二年判監李至請命李沆杜鎬等纂孝
經正義從之咸平三年三月命祭酒邢昺代領其事
杜鎬舒雅李維孫奭李慕清王渙崔偓佺劉士元預
其事取元行沖疏約而修之四年九月以獻賜宴國
子監進秩有差十月命杭州刻板
崇文總目孝經正義三卷邢&KR3123;撰初世傳元行沖疏
外餘家尚多皆猥俗褊陋不足行遠咸平中昺等奉
詔據元氏本而增損焉
龍氏(昌期)孝經注
佚
宋氏(綬)孝經節要
一卷
佚
東都事略宋綬字公垂趙州平棘人官至兵部尚書
參知政事贈司徒兼侍中諡宣獻
吕氏(公著)孝經要語
一卷
佚
東都事略吕公著字晦叔宰相夷簡子也舉進士累
官司空同平章軍國事贈太師申國公諡正獻
司馬氏(光)古文孝經指解
一卷
存
光自序曰聖人言則為經動則為法故孔子與曾參
論孝而門人書之謂之孝經及傳授滋久章句浸差
孔氏之人畏其流蕩失真故取其先世定本雜虞夏
商周之書及論語蔵諸壁中苟使人或知之則旋踵
散失故雖子孫不以告也遭秦滅學天下之書掃地
無餘漢興河間人顔芝之子得孝經十八章儒者相
與傳之是為今文及魯共王壊孔子宅而古文始出
凡二十二章當是之時今文之學已盛故古文排擯
不得列於學官獨孔安國及後漢馬融為之傳諸儒
黨同疾異信偽疑真是以歴載累百而孤學沈厭無
人知者隋開皇中祕書學士王孝逸於陳人處得之河
間劉炫為之作稽疑一篇將以興墜起廢而時人已
多譏笑之者及唐明皇開元中詔議孔鄭二家劉知
幾以為宜行孔廢鄭於是諸儒争難蠭起卒行鄭學
及明皇自注遂用十八章為定先儒皆以為孔氏避
秦禁而蔵書臣竊疑其不然何則秦世科斗之書廢
絶已久又始皇三十四年始下焚書之令距漢興纔
七年耳孔氏子孫豈容悉無知者必待共王然後乃
出蓋始蔵之時去聖未遠其書最真與夫他國之人
轉相傳授歴世疎遠者誠不侔矣且孝經與尚書俱
出壁中今人皆知尚書之真而疑孝經之偽是何異
信膾之可啗而疑炙之不可食也嗟乎真儒之明皦
若日月而歴世争論不能自伸其中異同不多然要
為得正此學者所當重惜也前世中孝經多者五十
餘家少者亦不減十家今祕閣所蔵止有鄭氏明皇
及古文三家而已其古文有經無傳按孔安國以古
文時無通者故以隸體寫尚書而傳之然則論語孝
經不得獨用古文此蓋後世好事者用孔氏傳本更
以古文寫之其文則非其語則是也夫聖人之經高
深幽遠固非一人所能獨了是以前世並存百家之
說使明者擇焉所以廣思慮重經術也臣愚雖不足
以度越前人之胷臆闚望先聖之藩籬至於時有所
見亦各言爾志之義是敢輒以隸寫古文為之指解
其今文舊注有未盡者引而伸之其不合者易而去
之亦未知此之為是而彼之為非然經猶的也一人
射之不若衆人射之其為取中多也臣不敢避狂僣
之罪而庶幾於先王之道萬一有所禆焉又進表
曰臣聞聖人之德莫加於孝猶江河之有源草木之
有本源遠則流大本固則葉繁是以由古及今臣畜
四海未有孝不先隆而能宣昭功化者也伏惟皇帝
陛下純孝之性發於自然動静云為必咨訓典起居
出入不忘先烈以為滁州者太祖皇帝所以擒馘奸
桀肇開王迹并州者太宗皇帝所以芟除僣亂混一
九圍澶州者真宗皇帝所以攘却貪殘乂寧華夏皆
大勲懿業威靈所存遂命有司分建原廟圖繢聖容
躬題扁榜嚴奉之禮備盡恭勤羽衞供帳率從豐衍
兹有以見陛下尊顯祖宗之意無不至矣經曰愛敬
盡於事親而德教加於百姓刑於四海夫以陛下天
授之資愛敬之志而又念夫百官者祖宗之百官不
可以私非其人府庫者祖宗之府庫不可以賞非其
功法令者祖宗之法令不可以罰非其罪慎之重之
益自儆戒如是則為無不成求無不給榮名之彰炳
如日月基緒之固巍如泰山黎民乂安草木蟲魚靡
不茂豫此誠孝德之極致也臣愚幸得補文館之缺
以經史為職竊覩祕閣所蔵古文孝經先秦舊書傳
注遺逸孤學堙微不絶如綫是敢不自揆量妄以所
聞為之指解雖才識褊淺無能發明庶幾因聖人之
言得少關省覽則糞土之臣榮願足矣其古文孝經
指解一卷謹隨表奏進又進劄子曰臣竊惟自古
五帝三王未有不由學以成其聖德者所謂學者非
誦章句習筆札作文辭也在於正心修身齊家治國
明明德於天下也恭惟皇帝陛下肇承基緒雖年在
幼沖而執喪臨朝率禮弗越體貌尊嚴舉止安重顒
顒卬卬有老成之德萬方瞻仰無不愛戴此乃聖性
自然不聞亦式實天祐皇家宗廟社稷生民之盛福
也然玉不琢不成器人不學不知道儻復資學問以
成之則堯舜禹湯文武何遠之有伏見近降聖旨過
冬至開講筵臣竊以聖人之德無以加於孝自天子
至於庶人莫不始於事親終於立身揚名於後世誠
為學所宜先也臣向不自揆嘗撰古文孝經指解皇
祐中獻於仁宗皇帝竊慮歲久遺失不存今繕寫為
一卷上進伏乞聖明少賜省覽
晁公武曰古文蓋孔惠所蔵者與顔芝十八章大較
相似而析出三章又有閨門一章不同者四百餘字
劉向校書以十八章為定故世不大傳獨有孔安國
注今亡然諸家說不安處古文字讀皆異推此言之
未必非真也司馬公為之指解併音
中興藝文志自唐明皇時議者排毁古文以閨門一
章為鄙俗而古文遂廢國朝司馬光始取古文為指
解
陳振孫曰按唐志孝經二十七家今温公序言祕閣
所蔵止有鄭氏明皇及古文三家而已古文有經無
傳以隸體寫之而為之指解仁宗朝表上之
王應麟曰至和元年十二月殿中丞直祕閣司馬光
上古文孝經指解表曰聖人之德莫加於孝猶江河
之有源草木之有本源遠則流大本固則葉繁祕閣
所傳古文孝經先秦舊書傳注遺逸孤學堙微不絶
如綫妄以所聞為指解一卷詔送祕閣
王氏(安石)孝經解
通考一卷
佚
晁公武曰經云當不義則子不可以不諍於父而孟
子猥曰父子之間不責善夫豈然哉今介甫以為當
不義則諍之非責善也噫不為不義即善矣阿其所
好以巧慧侮聖人之言至此君子疾夫
趙希弁曰右荆國文公王安石所著也凡十七章喪
親章闕之
范氏(祖禹)古文孝經說
宋志一卷
存
晁公武曰元祐中侍經筵時上
祖禹進呈序曰古文孝經二十二章與尚書論語同
出於孔氏壁中歴世諸儒疑眩莫能明故不列於學
官今文十八章自唐明皇為之注遂行於世二者雖
大同而小異然得其真者古文也臣今竊以古為據
而申之以訓說雖不足以明先生之道庶幾有萬一
之補焉臣謹上又劄子曰臣伏覩國史章獻明肅
太后嘗命侍讀宋綬擇前代文字可以資孝養補政
治者以備仁宗觀覽臣職勸讀雖不足以跂望前人
之髣髴然區區忠益敢不盡愚竊以聖人之行莫先
於孝書莫先於孝經孝經有古文有今文今文即唐
明皇所注十八章古文凡二十二章由漢以來惟孔
安國馬融為之傳自餘諸儒多疑之故學者罕習仁
宗朝司馬光在館閣為古文指解一卷表上之臣竊
考二書雖不同者無幾然古文實得其正故嘗妄以
所見又為之說非敢好異尚同庶因聖言少關省覽
伏惟陛下方以孝治天下此乃羣經之首萬行之宗
倘留聖心則天下幸甚其古文孝經說謹繕寫為一
冊上進
真德秀曰自唐玄宗御注孝經出世不復知有古文
先正司馬公作為指解太史范公復為之說於是學
者始得見此經舊文
楊士竒曰宋元祐中祕書省著作郎兼侍讀范祖禹
淳夫經筵所進刊板在成都
趙氏(克孝)孝經傳
宋志一卷
佚
楊傑曰克孝中上科任越州管内觀察使神宗朝著
孝經傳上進賜詔稱諭
張氏(元老)孝經講義
宋志一卷
佚
吕氏(惠卿)孝經傳
宋志一卷
佚
李氏(公麟)孝經圖
一卷
未見
公麟自述曰鳳閣舍人楊公雅言孝經關鍵六藝根
本百行在世訓所重謂龍眠山人李公麟曰能圖其
事以示人為有補元豐八年六月因摭其一二隨章
而圖之
范沖跋曰孝者自然之理天地之所以大萬物之所
以生人之所以靈三綱五常之所以立學然後知之
心不苟慮必依乎道足不苟動必依乎禮行之以不
息守之以至誠造次必於是顛沛必於是及乎習與
性成是謂純孝不然無以立身矣豈不見夫諸侯車
服之美儀物之盛尊榮如此國公以幼學之年享寵
禄之厚盍思所以保富貴之道乎故沖以諸侯之事
為獻曰戰戰兢兢如臨深淵如履薄冰周之諸侯其
入而居於王所則皆為之卿士故沖又欲以卿大夫
之事為獻曰夙夜匪懈以事一人國公其勉之
按中興聖政錄紹興五年建國公初出資善
堂沖書李公麟孝經圖以進
陸完曰龍眠居士圖孝經雖曰隨章摭其一二然自
天子以至於庶人威儀動作之節與夫郊廟之規模
閭里之風俗器物之制度畜産之性情亦略備矣
文徵明曰李伯時畫孝經一十八事蓋摘其中入相
者而圖之按畫譜所載御府伯時畫一百有七中有
孝經相此卷蓋宣和所蔵然無當時印識而有紹興
小璽豈南渡後又嘗入祕府耶伯時喜畫古賢故事
每簿著訓誡則孝經相當非特一本此殆別本也伯
時之畫論者謂出於顧陸張吳集衆善以為己有能
自立意不蹈習前人而陰法其要其成染精緻俗工
或可學至於率略簡易處終不及也此昔人定論余
不容贅言若其文學人品在東坡山谷之間而博學
精識出劉貢父之上官京師數年不一迹權貴之門
佳時勝日載酒出遊坐石臨流翛然終日山谷謂其
風流文雅不減古人而為畫所掩然而卒亦不能掩
也
項元汴曰龍眠孝經圖載雲烟過眼錄蔵西人王芝
子慶所後三百餘年余獲覩之何多幸也
何氏(執中)孝經解
佚
江氏(杞)孝經注
佚
閩書杞字堅老建陽人政和三年進士以御史致仕
里居十五年講學著書不倦郡守魏矼見其所著孝
經歎曰他日變此邦人為曾閔必是書也
吉氏(觀國)孝經新義
佚
家氏(滋)孝經解義
宋志二卷
佚
王氏(悱)孝經解義
佚
宋鑑紹興八年四月徽州布衣王悱獻孝經講義詔
賜帛三十疋
程氏(全一)孝經解
佚
玉海紹興十年十二月程全一進孝經解命為太學
職事
林氏(獨秀)孝經指解
佚
玉海紹興十一年十一月林獨秀進孝經指解賜束
帛
王氏(文獻)孝經詳解
宋志一卷
佚
玉海紹興中王文獻孝經詳解一卷
閩書晉江人
林氏(椿齡)孝經全解
宋志一卷
佚
趙氏(湘)孝經義
宋志一卷
佚
玉海紹興中進
沈氏(處厚)孝經解
宋志一卷
佚
玉海紹興中進
何氏(俌)孝經本說
佚
括蒼彙紀何俌字德輔龍泉人紹興戊辰進士累官
工部侍郎兼直學士院
王氏(綯)孝經解
五卷
佚
盧熊曰王綯字唐公審琦五世孫建炎初為御史中
丞參知政事晚寓崑山之薦嚴寺卒謚文恭
胡氏(銓)讀孝經雜記
一篇
存(載澹菴集)
洪氏(興祖)古文孝經序贊
一卷
未見(一齋書目有)
張氏(師尹)孝經通義
宋志一卷(或作三卷)
佚
張氏(九成)孝經解
宋志四卷
未見
唐氏(仲友)孝經解
一卷
佚
仲友自序曰孔子為曾參言孝道門人錄之為書謂
之孝經更秦滅學漢河間獻王得之顔芝家凡十八
章古文孔氏一篇二十二章本出屋壁劉向校書定
著十八章至於唐諸儒說者且百家孝明皇帝詔諸
儒集議劉知幾詆鄭注請行孔傳司馬貞非之力伸
鄭說帝乃采集六家自為之注頒之天下以十八章
為定元行沖為之疏本朝邢&KR3123;增損之曰正義訓詁
證引詳矣先正司馬公范公皆為古文指解所發明
益以通暢夫孝百行之本學者所當先聖人之言簡
嚴易直而天人備固非一家所能究其說故拾諸儒
遺意相與講貫務通理而不飾文學者以筌蹄觀之
庶幾不悖先聖人之意云爾
楊氏(簡)古文孝經解
宋志一卷
未見
中興藝文志解中如德性無生何從有死之語蓋近
於禪矣
王氏(炎)孝經解
未見
經義考卷二百二十五
