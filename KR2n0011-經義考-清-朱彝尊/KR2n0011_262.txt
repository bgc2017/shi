經義考卷二百六十二
翰林院檢討朱彝尊撰
逸經(下)
禮
逸篇
青史氏之記
右見大戴記保傅篇
世子之記
右見小戴記文王世子篇
王居明堂禮(句附)
孟春出十五里迎歲
仲春帶以弓韣禮之禖下其子必得天材
季春出疫于郊以禳春氣
孟夏毋宿于國
仲秋九門磔禳以發陳氣禦止疾疫命庶民畢入于室
曰時殺將至毋罹其灾乃命國醵
季秋除道致梁以利農也
孟冬之月命農畢積聚繫收牛馬
季冬命國為酒以合三族君子說小人樂
右三禮注
中霤禮(句附)
以功布為道布屬之几
右周禮注
凡祭五祀于廟用特牲有主有尸皆先設席于奥
祀戶之禮南面設主于戶内之西乃制脾及腎為俎奠
于主北又設盛于俎西祭黍稷祭肉祭醴皆三祭肉脾
一腎再既祭徹之更陳鼎俎設饌于筵前迎尸略如祭
宗廟之儀
祀竈之禮先席于門之奥東面設主于竈陘乃制肺及
心肝為俎奠于主西又設盛于俎南亦祭黍三祭肺心
肝各一祭醴二亦既祭徹之更陳鼎俎設饌于筵前迎
尸如祀戶之禮
祀中霤之禮設主于牖下乃制心及肺肝為俎其祭肉
心肺肝各一他皆如祀戶之禮
祀門之禮北面設主于門左樞乃制肝及肺心為俎奠
于主南又設盛于俎東其他皆如祭竈之禮
行在廟門外之西為軷壤厚二寸廣五尺輪四尺祀行
之禮北面設主于軷上乃制腎及脾為俎奠于主南又
設盛于俎東祭肉腎一脾再其他皆如祀門之禮(以上皆中)
(霤禮文)
右月令注
禘于太廟禮(句附)
禘于太廟之禮日用丁亥其昭尸穆尸其祝辭總稱孝
子孝孫皆升合于其祖
祫于太廟之禮毁廟之主升合食而立二尸
右吳氏儀禮逸經左傳杜預注
三正記(句附)
正朔三而改文質再而復也質法天文法地也
天子龜長一尺二寸諸侯一尺大夫八寸士六寸
天子蓍長九尺諸侯七尺大夫五尺士三尺
灼龜以荆以火動龜不以水動蓍
右白虎通德論
江河淮濟為四瀆瀆者通也所以通中國垢濁民陵居
殖五穀也江者貢也珍物可貢獻也河者播為九流出
龍圖也淮者均均其務也濟者齊齊其度量也
右風俗通
大夫蓍五尺故立筮士之蓍三尺當坐筮
右儀禮疏
三王各以正月祭天南郊日用上辛(以上皆三正記文)
右三禮義宗
瑞命篇
右論衡
本命篇(句附)
男必三十而娶女必十五乃嫁
别名記(句附)
司徒典民司空主地司馬順天
五人曰茂十人曰選百人曰俊千人曰英倍英曰賢萬
人曰傑萬傑曰聖
右白虎通德論
盛德記(句附)
明堂自古有之凡有九室室有四戶八牖共三十六戶
七十二牖以草蓋屋上圓下方所以朝諸侯其外有水
名曰辟雍
右禮記疏
號諡記
右風俗通
親屬記(句附)
男子先生稱兄後生稱弟女子先生為姊後生為妹父
之昆弟不俱謂之世叔父之女昆弟俱謂之姑
王度記(句附)
劉向曰王度記齊宣王時淳于髠等所說也
天子冢宰一人爵祿如天子之大夫
子男三卿一卿命于天子
臣致仕于君者養之以其祿之半
玉者有象君之德燥不輕濕不重薄不撓廉不傷疵不
掩是以人君寶之
反之以玦其不待放者亦與之物
天子鬯諸侯熏大夫芑蘭士蒹庶人艾
右白虎通德論
百尸為里里一尹其祿如庶人在官者
右雜記注
大夫俟放于郊三年得環乃還得玦乃去
右曲禮疏
天子駕六馬諸侯駕四大夫三士二庶人一(以上皆王度記文)
右漢書輿服志
五帝記(句附)
立庠序之學則父子有親長幼有序
右周禮疏
王霸記
史䋲祖曰周禮大司宼注引王霸記曰四面削其地
又曰置之空墠之地又曰正之者殺之也又曰殘滅
其為惡又曰犯令者違命也陵政者輕政法不循也
又曰悖人倫内外無以異於禽獸不可親百姓則誅
滅去之凡六舉於司宼之注而不見於他書
右周禮注
按鄭康成注周禮引王霸記文乃大司馬之
職史氏學齋佔俾乃以為司寇誤矣
秩官篇(句附)
韋昭曰周常官篇名
敵國賓至關尹以告行理以節逆之候人為導卿出郊
勞門尹除門宗祝執祀司里授館司徒具徒司空視塗
司宼詰姦虞人入材甸人積薪火師監燎水師監濯膳
宰致餐廩人獻餼司馬陳芻工人展車
右國語
王史氏記
隋書王氏史氏記二十一篇
昭穆篇(句附)
祀先賢于西學所以教諸侯之德也即所以顯行國禮
之處也
太學志(句附)
禮士大夫學于聖人善人祭于明堂其無位者祭于太
學
右蔡邕明堂論
禮外篇(句附)
周時德澤洽和蒿茂大以為宫柱名曰蒿宫
右賈思勰齊民要術
遺句
子孫娶妻嫁女必擇孝弟世世有行義者是則子孫慈
悌孝愛不敢淫暴黨無不善三族輔之故鳳凰生而有
仁義之性虎狼生而有貪戾之心嗚呼戒之哉無養乳
虎將(闕)天下
右逸大戴禮
父召無諾君命召不俟駕
諸侯耕助以供粢盛夫人蠶繅以為衣服
惟士無田則亦不祭
朝廷不歴位而相與言不踰階而相揖也
右孟子
距冬至日四十六日則天子迎春于東堂距邦八里堂
高八尺堂階三等青税八乘旗旄尚青田車載矛號曰
助天生唱之以角舞之以羽翟此迎春之樂也自春分
數四十六日則天子迎夏于南堂距邦七里堂高七尺
堂階二等赤税七乘旗旄尚赤田車載戟號曰助天養
唱之以徵舞之以鼓鞉此迎夏之樂也自夏至數四十
六日則天子迎秋于西堂距邦九里堂高九尺堂階九
等白税九乘旗旄尚白田車載兵號曰助天收唱之以
商舞之以干戚此迎秋之樂也自秋分數四十六日則
天子迎冬于北堂距邦六里堂高六尺堂階六等黑税
六乘旗旄尚黑田車載甲鐵鍪號曰助天誅唱之以羽
舞之以干戈此迎冬之樂也
春則衣青衣佩青玉乘青輅駕青龍載青旗以迎春于
東郊居明堂左啓東戶夏則衣赤衣佩赤玉乘赤輅駕
赤龍載赤旗以迎夏于南郊居明堂正廟啓南戶秋則
衣白衣佩白玉乘白輅駕白龍載白旗以迎秋于西郊
居明堂右啓西戶冬則衣黑衣佩&KR0975;玉乘&KR0975;輅駕鐵驪
載&KR0975;旗以迎冬于北郊居明堂後廟啓北戶
右皇覽
兆于南郊所以定天位也祭地于泰折在北郊就陰位
也
右漢書郊祀志
小學碾小節業小道焉大學碾大節業大道焉
毛竒齡曰賈誼新書引逸禮記文稱容經曰云云容
經即容禮後漢劉昆少習容禮也容禮當即今之儀
禮
右賈誼新書
珪博三寸剡上寸半厚半寸半珪為璋方中圓外曰璧
半璧曰璜圓中牙身&KR0975;外曰琮
孔穎達曰逸禮記文
右白虎通
王者必制巡狩之禮何尊天重民也所以五年一巡狩
何五歲再閏天道大備所以至四岳者盛德之山四方
之中能興雲致雨也巡狩者何巡循也狩牧也為天循
行牧民也
右太平御覽
樂
遺句
土曰壎竹曰管皮曰鼓匏曰笙絲曰絃石曰磬金曰鐘
木曰柷敔此謂八音也法易八卦也
壎坎音也管艮音也鼔震音也絃離音也鐘兑音也柷
敔乾音也
右白虎通
磬前長三律二尺七寸後長二律尺八寸
右考工記疏
春秋左氏傳
遺句
歲祫及壇墠終禘及郊宗石室
毛竒齡曰見通典博士徐禪議按今左傳無此文豈
左傳亦有遺句耶
論語
逸篇
問玉
璠璵魯之寳玉也孔子曰美哉璠璵遠而望之煥若也
近而視之瑟若也一則理勝一則孚勝
玉十謂之區治玉謂之琢亦謂之雕
瑳玉色鮮白也瑩玉色也瑛玉光也瓊赤玉也璿瑾瑜
美玉也璑三采玉也玲瑲琤瑱瑝玉聲也璬玉佩也瑱
充耳也璪玉飾以水藻也
右太平御覽
玉粲之璱兮其瑮猛也
右說文
如玉之瑩
右文選注
按逸論語問玉篇疑是問玉說見論語部
知道
班固曰齊論二十二篇多問王知道
右漢書藝文志
遺句
朋友無所歸生於我乎館死於我乎殯
右白虎通
大夫退死葬以士禮
右王制正義
孝經
逸篇
子曰閨門之内具禮矣乎嚴父嚴兄妻子臣妾猶百姓
徒役也
熊禾曰開元敇議意非不美而司馬貞淺學陋識并
以閨門一章去之卒啓明皇無禮無度之禍
右長孫氏說
孟子
逸篇
性善辨文說孝經為正
王充曰孟子作性善之篇以為人性皆善及其不善
物亂之也
趙岐曰孟子外書四篇其文不能弘深不與内篇相
似非孟子本真後世依倣而託之者也
遺句
孟子三見齊王不言事門人曰曷為三遇齊王而不言
事孟子曰我先攻其邪心
人之學者其性善
右荀子
吞舟之魚不居潛澤度量之士不居汙世
夫藝冬至必彫吾亦時矣
其於心為不若求雞犬哉不知類之甚矣悲夫終亦必
亡而已矣(在有放心而不知求下學問之道無他上)
高子問于孟子曰夫嫁娶者非已所自親也衞女何以
得編于詩也孟子曰有衞女之志則可無衞女之志則
怠夫道二常之謂經變之謂權權懷其常道而挾其變
權乃得為賢夫衞女行中孝慮中聖權如之何
孟子曰夫電雷之起也破竹折木震驚天下而不能使
聾者卒有聞日月之明徧照天下而不能使盲者卒有
見
右韓詩外傳
孟子曰夫有意而不至者有矣未有無意而至者也
右揚子法言
孟子曰人皆知以食愈饑莫知以學愈愚人皆知糞其
田而莫知糞其心糞田莫過利苗得粟糞心易行而得
其所欲
右劉向說苑
孟子曰諸侯有王
右周官大行人注
舜年五十而不失其孺子之心
右坊記注
禹生石紐西夷人也
右史記注
孟子曰紂貴為天子死曾不如匹夫
右漢書伍被傳
蠶麻以時布帛不可勝衣也
孟子曰堯舜之道非遠人也而人不思之爾
右桓寬鹽鐵論
人性皆善及其不善物亂之也
右王充論衡
矯枉過直
右仲長統昌言
正枉者必過其直(黨錮傳)
阿諛事貴脅肩所尊俗之情也(張衡傳注)
右後漢書
堯舜不勝其美桀紂不勝其惡
右風俗通
孟子曰千載一聖猶旦暮也
右鮑昭河清頌
千年一聖謂之連步
右梁蕭綺拾遺錄
孟子曰今人之於爵祿得之若其生失之若其死
右梁書處士傳
圖景失形
右顔氏家訓
太山之高參天入雲
右文選注
六十四黍為一圭十圭為一合
右廣韻注
戰者危事也
右北堂書鈔
虐政殺人何異刀耶
敬老愛幼推心于民天下運掌中也
若久塗炭則易政
見孺子入井非孺子之父母亦有惻隱之心
當以直矯枉若以曲何以正人
白羽白性輕白雪白性消白玉白性貞雖俱白其性不
同也
右馬揔意林
仁也者人也(下有)義也者宜也禮也者履也智也者知
也信也者實也
右外國本孟子
按外國本孟子世儒莫有見者朱子集註有
云或問信乎曰不可知也
孟子曰人之所知未若人之所不知
君王無好知君王無好勇勇知之過生平患禍所遵正
當仁義為本
右廣弘明集
按廣韻丘字注複姓四十四孟子齊有曼丘
不擇今無其文
爾雅
遺句
瑟二十七絃者曰灑大琴曰離二十絃磬形似犂以玉
為之大曰毊笙十九簧者曰巢篪大者尺四寸圍三寸
曰沂塤大者曰嘂大鐘曰鏞中者曰剽小者曰棧懸鐘
磬者曰筍簴横曰筍縱曰簴簫編二十三管尺四寸者
曰言十六管長尺二寸者筊管長尺圍寸并漆之有底
大者曰簥中者曰篞小者曰篎籥如笛三孔而短小七
孔大者曰産中者曰仲小者曰箹
右沈約宋書樂志所引比今文詳略不同
經義考卷二百六十二
