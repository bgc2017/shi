經義考卷二百七十七
翰林院檢討朱彝尊撰
擬經(十)
晏氏(嬰)晏子春秋
漢志八篇(隋志七卷中興書目十二卷)
存
柳宗元曰疑墨子之徒有齊人者為之
中興書目晏子春秋十二卷或以為後人采嬰行事
為書故卷頗多於前志
高似孫曰孔子刪詩而魯頌居周商之中孔子定書
而費誓秦誓在周書之後下僭上臣逼君禮義銷微
制度掃地聖人無所施其正救而猶惓惓詩書至於
世日益亂分日益陵三綱五常斵喪乖紊天地之變
有不可勝言者而春秋作矣春秋所書莫大於齊晉
之覇齊晉之霸莫雄於管仲之謀周室法度為之蕩
然其為術至慘也至無道也其遺患天下後世者仲
也三歸反玷仲於禮也何有以此謀國國安得正而
况背義違禮桓公惟甚君臣之際不亦陋乎不特是
也自太公疆於齊至於宣公蓋二十三傳矣而弑死
十有一嗚呼何其甚亂也獻公殺其兄襄公淫其妹
㦤公宣公皆以淫惡而見弑當是時禮亡義隳豈復
知有君臣上下之分哉在景公時齊之為齊趨於弱
入於危矣公燕羣臣謂無為禮是何其言之謬法之
蕩也晏子蹴然進曰君言過矣羣臣固欲君之棄禮
也力強足以勝其長勇多足以殺其君而禮不使也
戰國之汚有臣如此亦庶幾焉然而田氏之宗世執
齊政賣恩歛惠以懷其民民亦忘齊而歸田氏禮之
素蕩義之素蕩魚爛冰銷有不可禦誦晏子之語究
晏子之心豈不哀哉孟子曰一齊人傅之衆楚人咻
之
按諸家春秋不盡擬經然既託其名不容不
錄若葛立方之韻語陽秋崔銑之文苑春秋
緣附不倫斯去之
虞氏(卿)春秋
漢志十五篇
佚
孔叢子虞卿著書名曰春秋魏齊曰無然也春秋孔
聖所以名經也今子之書大抵遊說而已亦以為名
何答曰經者取其常事也可常則為經矣且不為孔
子其無經乎
司馬遷曰趙孝成王時其相虞卿著書上采春秋下
觀近世曰節義稱號揣摩政謀凡八篇以刺譏國家
得失世傳之曰虞氏春秋
李氏(失名)春秋
漢志二篇
佚
吕氏(不韋)春秋
隋志二十六卷
存
司馬遷曰不韋為相食客三千人是時諸侯多辯士
如葛卿之徒著書布天下不韋乃使其客人人著所
聞集論以為八覽六論十二紀二十餘萬言以為備
天地萬物古今之事號曰吕氏春秋布咸陽市門懸
千金其上延諸侯遊士賓客有能增損一字者與千
金
高誘序略曰不韋集儒書使著其所聞為十二紀八
覽六論訓解各十餘萬言備天地萬物古今之事名
為吕氏春秋暴之咸陽市門懸千金其上有能增損
一字者與千金時人無能增損者誘以為時人非不
能也蓋憚相國畏其勢耳然此書所尚以道德為標
的以無為為綱紀以忠義為品式以公方為檢格與
孟軻孫卿淮南揚雄相表裏也是以著在錄略誘正
孟子章句作淮南孝經解畢訖家有此書尋繹按省
大出諸子之右既有脱誤小儒又以私意改定猶慮
傳義失其本真少能詳之故復依先師舊訓輒乃為
之解焉以述古儒之旨凡十七萬三千五十四言
孔穎達曰吕氏說月令而謂之春秋事類相近焉爾
中興書目是書凡百六十篇以月紀為首故以春秋
名書
晁公武曰吕氏春秋暴之咸陽市門懸千金其上有
能增損一字者予之時人無增損者高誘以為非不
能也畏其勢耳昔張侯論為世所貴崔浩五經注學
者尚之二人之勢猶能使其書傳如此况不韋權位
之盛學者安能忤其意而有所更易乎誘之言是也
然十二紀者本周公書後儒著於禮記尚矣而目之
為吕令者非也
吕祖謙曰不韋春秋成於始皇八年有曰維秦八年
歲在涒灘秋甲子朔朔之日良人請問十二紀此其
書成之歲月也
韓彦直序曰士之傳於天下後世者非徒以其書夫
子之聖則書宜傳孟子亞聖則書宜傳過是而以書
傳者老聃以虚無傳莊周以假寓傳屈原以騷傳荀
卿以刑名傳司馬遷以史傳揚雄以法言傳班孟堅
以續史遷傳然槩之孔孟宜無傳而皆得竝傳者其
人足與也吕氏春秋言天地萬物之故其書最為近
古今獨無傳焉豈不以吕不韋而因廢其書耶愈久
無傳恐天下無有識此書者於是序而傳之
蔡伯尹跋曰漢興高堂生后蒼二戴之徒取此書之
十二紀為月令河閒獻王與其客取其大樂適音為
樂記司馬遷多取其說為世家律歷書孝武藏書以
預九家之列劉向集書以繫七略之數今其書不得
與諸子争衡者徒以不韋病也然不知不韋固無與
焉者也
高似孫曰淮南王尚志謀募竒士廬館一開天下雋
絶馳騁之流無不雷奮雲集横議蜂起釀詭作新可
謂一時傑出之作矣及觀吕氏春秋則淮南王書殆
出於此者乎不韋相秦蓋始皇之初也始皇不好士
不韋則徠英茂聚俊豪簪履充庭以至千計始皇甚
惡書不韋乃極簡策攻筆墨采精錄異成一家言吁
不韋何為若此者不亦異乎春秋之言曰十里之閒
耳不能聞帷牆之外目不能見三畝之閒心不能知
而欲東至開悟南撫多鷃西撫壽靡北懷靡耳何以
得哉此所以譏始皇也始皇顧不察哉不韋以此書
暴之咸陽門曰有能損益一字者予千金卒無一敢
易者是亦愚黔首之甚矣秦之士其賤若此可不哀
哉雖然是不特人可愚也雖始皇亦為之愚矣異時
亡秦者又皆屠沽負販無一知書之人嗚呼
陳振孫曰十二紀者即今禮記之月令
王應麟曰吕氏春秋云老聃貴柔孔子貴仁墨翟貴
廉關尹貴清子列子貴虚陳駢貴齊楊朱貴已孫臏
貴勢王廖貴先兒良貴後以孔子列於老氏之後秦
無儒故也
方孝孺序曰吕氏春秋十二紀八覽六論凡百六十
篇吕不韋為秦相時使其賓客所著者也太史公以
為不韋徙蜀乃作吕覽夫不韋以見疑去國歲餘即
飲酖死何有賓客何暇著書哉史又稱不韋書成懸
之咸陽市置千金其上有易一字者輒與之不韋已
徙蜀安得懸書於咸陽由此而言必為相時所著太
史公之言誤也不韋以大賈乘勢市竒貨而行不謹
其功業無足道者特以賓客之書顯其名於後世況
乎人君任賢以致治者乎然其書誠有足取者其節
喪安死篇譏厚葬之弊其勿躬篇言人君之要在任
人用民篇言刑罰不如德禮達爵分職篇皆盡君人
之道切中始皇之病其後秦卒以是數者僨敗亡國
非知幾之士豈足以為之哉第其時去聖人稍遠論
道德皆本黃老書出於諸人之所傳聞事多舛謬如
以桑穀共生為成湯以魯莊與顔闔論馬與齊桓伐
魯魯請比關内侯皆非其事而其時竟無敢易一字
者豈畏不韋勢而然耶予獨有感焉世之謂嚴酷者
必曰秦法而為相者乃廣致賓客以著書書皆詆訾
時君為俗主致數秦先王之過無所憚若是者皆後
世之所甚諱而秦不以罪嗚呼然則秦法猶寬也
楊慎曰懸金市門莫有敢易者此秦法然耳揚雄乃
謂恨不生其時手載其金而歸吾家子雲老不曉事
如此
杜氏(崧)杜子春秋
七錄一卷
佚
晉書杜夷傳兄崧字行高大志節惠帝時俗多浮偽
著杜子春秋以刺之
皇甫氏(謐)玄晏春秋
隋志三卷
佚
臧氏(嚴)棲鳳春秋
隋志五卷
佚
胡應麟曰棲鳳蓋以配獲麟可笑也
王氏(道彦)百官春秋(或作王道秀)
隋志五十卷(唐志十三卷又宋百官春秋六卷)
佚
按初學記引百官春秋文云大駕公卿奉引
太僕執轡大將軍陪乘
亡名氏兵春秋
漢志三篇
佚
李氏(筌)閫外春秋
唐志十卷
佚
陳振孫曰唐少室山布衣李筌撰起周武王勝殷止
唐太宗擒竇建德明君良將戰爭攻取之事天寶二
年上之
辛氏(邕之)博陽春秋
佚
右見胡元禮經籍會通
亡名氏幼老春秋
闕
按幼老春秋紀靖康之亂而作未詳撰人姓
氏載徐夢莘北盟會編
劉氏(向)新國語
漢志五十四篇
佚
漢書志注劉向分國語
孔氏(衍)春秋時國語
唐志十卷
佚
春秋後國語
唐志十卷
佚
劉知幾曰孔衍以戰國策所書未為盡善乃引太史
公所記參其異同刪彼二家聚為一錄號為春秋後
語除二周及宋衞中山所留者七國而已始自秦孝
公終於楚漢之際比於春秋亦盡二百四十餘年行
事始衍撰春秋時國語復撰春秋後語勒成二書各
為十卷今行世者惟後語存焉
楊宗吾曰宋乾道中南詔使者見廣南人言其國有
五經廣注春秋後語
王氏(柏)續國語
四十卷
佚
柏自序曰昆侖旁薄之廣大前瞻後際之無窮宇宙
之間人之所以靈於萬物者以至理獨會於此心可
以知來而藏往可以原始而反終也天開文明河圖
斯出聖心默契畫卦造書而後三墳五典八索九丘
傳於世後一千八百六十有餘年吾夫子秉道統之
傳任述作之責咸黜舊聞斷自唐虞而已夫子豈不
欲備上古之淳風考制作之本始探幽賾而昭陽德
也顧其荒誕鄙野龐雜淆亂或訛其旨或失其傳非
可以立人極闡世教為萬世帝王之法程於是因民
心之感以正其情刪詩者所以導其和也因治世之
事以達其道定書者所以立其教也因民用之疑以
極其變繫易者開物之書也因亂世之事以悼其失
作春秋者立法之書也天地忽否吾道荆榛詩書厄
於秦楚烈熖之中漢之儒者不能追亡補逸以足百
篇之義乃過用其心於百篇之表矜功衒博詭聖誣
經如畫鬼神誑惑羣愚而莫能證其形似大抵翻空
者易竒覈實者難工異哉太史公之為書也唐虞之
上增加三帝曰黃帝曰顓頊曰帝嚳論其世次紀其
風績驚駭學者以吾夫子之未及知也吁學至於吾
夫子而止夫子之所不書太史公何從而知之缺其
所不知不害其為學夫子也至我本朝蘇黃門始曰
太史公淺近而不學疎略而輕信朱子屢稱此言最
中其病及觀黃門之古史又上極於三皇以伏羲神
農黃帝充之若與大傳同以少昊顓頊帝嚳唐虞謂
之五帝終與大傳異其輕信何躬自蹈之乎堯舜吾
知其為帝也禹湯文武吾知其為王也臯夔稷契伊
傅周召吾知其為賢也吾何從而知之以吾夫子之
書而知之也夫子聖人也前聖之相傳至吾夫子而
止後學之取信亦至吾夫子而止於吾夫子而止於
我夫子不得取吾信烏乎取吾信唐虞之上三皇五
帝之有無離合吾不得而信也出於吾夫子之言吾
之所信也其或出於諸子百家之書非吾之所敢信
也雖百篇之義固不得而追補然其大經大法巍乎
粲然如日月五星之麗乎天未見其不足也千載之
下猶未聞有法而行之者以追帝王之餘風尚何求
於茫茫不可致詰之外哉春秋之書吾夫子之親筆
也其人可信也其時可近也傳之者失夫子之意多
矣曾不是之求乃舍近而求之遠棄實而求之虚何
耶天地之内一日之間事如沙塵何可勝紀大者無
出於三綱五常而至微者亦皆有理三代既遠自漢
而下其見於史者十有七不過存一二於百千萬億
之中而學者猶罕能盡觀而徧考也我朝治平間先
正司馬公奉旨編成資治通鑑合一千三百六十二
年之事為二百九十四卷君臣出治之本天人相與
之際規諫之從違刑政之得失善可為法惡可為戒
采摭刊削井然有條最為三代以下甚盛之書也文
公朱先生以之編通鑑綱目五十有九卷大書為綱
分注為目綱倣春秋目倣左傳踵編年之成文還策
書之舊制門人李方子為後語精覈明暢發揮本旨
羽翼麟經殆無餘藴僕嘗聞朱子曰左氏於春秋依
經以作傳復為國語二十一篇國别事殊或越數十
年而遂其事蓋亦近書體以相錯綜云示以建安袁
公樞為本末其部居門目始終離合之間又皆曲有
微意其錯綜溫公之書亦國語之流矣於是考國語
之為書始於周穆王終於周定王凡四百八十有餘
年止八國之書合一百八十有二章唐之柳宗元乃
以國語文勝而言龐好怪而反倫學者溺其文必信
其實是聖人之道翳也遂作非國語六十七篇以望
乎世者愈狹而求相於吕化光豈不愚哉司馬公曰
國語所載皆國家大節興亡之本宗元豈足以望古
君子藩籬妄著一書以非之宋秦公嘗叙之曰自魏
晉以後書錄所題皆曰春秋外傳國語是則左傳為
内國語為外二書相副以大成業凡事詳於内者略
於外備於外者簡於内先儒亦以為然以是知左傳
國語不可偏廢袁公本末之書歴年幾兩倍於國語
而不過二百三十八章或者疑其太簡且病於無所
發明然時益近而事益多此勢之所必至事益多而
詞益少此可以見其筆力之精也不觀其博則不知
其精不知其精則不切於用為士者以萬物皆備之
身而不以古今自任不以經綸自期者亦自遏其躬
而已僕因考通鑑之初語即外傳之終語也以是知
司馬公之意未嘗不拳拳於外傳於是分門約語附
諸儒之論辨編為續國語凡若干卷合若干章以備
一家之支流餘裔竊嘗疑之左傳國語文氣不同未
必出於一人之手左傳之文浮國語之文質浮者近
於誣質者近於冗左傳多詳事情國語多陳制度然
重見者亦少雖間有之而詳略且異若故相避然此
可疑者一也見於春秋者猶有一百二十四國今國
語止列其八他皆不足取乎况陳宋衞秦皆大國也
亦無一語之可紀何耶此可疑者二也齊之内政不
見於經而出於管子先儒皆以為非管仲書疑戰國
之士偽為之豈有七百餘年之齊别無他語獨刪節
此書乎此可疑者三也漢興之初亦以周之舊典禮
經廢墜影滅諸儒幸得其傳皆欣然存之而不疑司
馬公已定為列國之舊史矣非左氏之文也嘗聞諸
國各有史而不相知秦併六國始盡得之往往私相
傳錄皆非全書左氏文之而為傳國語疑未經穿鑿
者秦其本國也宋衛非秦所滅所以獨無歟自入通
鑑以來周止亡國之語耳非可續也魏趙韓分晉而
晉語亡田和簒齊而齊語亡越已滅吳楚復滅越滅
魯韓滅鄭齊滅宋故國所存惟楚而已吁中原禮義
之國帝王聲教文物之地俱已丘墟雖秦楚亦未幾
而亡矣此天地之大變古今之竒禍也烏在其為可
續哉雖然僕之所續者書也非續其國也誠以國言
之魯固亡矣而有不亡者存以吾夫子之聖亘萬世
而不可磨滅門人子孫班班於後世遠夷暴君亦莫
不欵謁致敬至今猶然雖周公伯禽之封國實成湯
微子之苗裔也遂以續魯語為首上以黜夫子之所
不取下以續夫子之所傳續魯語者亦所以續宋語
也又以之補袁公本未備云
顧氏(起經)續汲冢師春
一卷
佚
王氏(通)元經
通考十五卷(今止十卷)
存
通自述曰修元經以斷南北之疑董常問元經之帝
魏何也子曰亂離瘼矣吾誰適歸天地有奉生民有
庇且居先王之國愛先王之道子先王之民矣謂之
何哉子曰元經之專斷蓋禀乎天命吾安敢至之哉
杜淹曰元經五十篇列為十五卷
薛收序曰元經始晉惠帝終陳亡凡三百年蓋聞夫
子曰春秋一國之書也以天下有國而王室不尊乎
故約諸侯以尊王政以明天命之未改元經天下之
書也以無定國而帝位不明乎徵天命以正帝位以
明神器之有歸又曰春秋抗王而尊魯其以周之所
存乎元經抗帝以尊中國其以天命之所歸乎然帝
衰於太熙故元經首此振起之也中國盛乎皇始故
元經挈名以正其實嗚呼天下無賞罰三百載聖人
在下則追書褒貶以代其賞罰斯周公典禮使後王
常存而行焉仲尼筆削使後儒常職而述焉收受經
於夫子何足以究其潭奥輒為傳解發明師訓之一
二云
中興書目元經薛氏傳十五卷阮逸學始於晉終於
陳如春秋經傳之體疑此非通本書
晁公武曰隋王通撰唐薛收傳皇朝阮逸學起晉惠
帝太熙元年終於陳亡予從兄子逸仕安康嘗得其
本歸而示四父四父讀至帝問蛙鳴哂其陋曰六籍
奴婢之言不為過按崇文無其目疑逸依託為之
陳振孫曰按河汾王氏諸書自中說之外皆唐藝文
志所無其傳出阮逸或云皆逸偽作也今考唐神堯
諱淵其祖景皇諱虎故晉書戴淵石虎皆以字行薛
收唐人於傳稱戴若思石季龍宜也元經作於隋世
而大興四年亦書曰若思何哉意逸之心勞日拙自不
能揜耶此書始得於莆田纔三卷止晉成帝後從石
林葉氏得全本錄成之
王應麟曰元經五十篇列為十五卷自獲麟後歴秦
漢至後魏著紀年之書始以晉系正統自劉宋立國
始進魏於經而南北竝列終也遂黜齊而進魏
薛氏(收)元經傳
十卷
存
阮氏(逸)元經注
十卷
存
王氏(禕)擬春秋文辭
十首
存(集止七首)
禕自序曰春秋之世王室之告諭列國之往來專尚
乎修辭故閔馬父謂文辭以行禮而仲尼謂非文辭
不為功觀乎左氏内外傳所載凡其為辭皆從容委
曲而意已獨至蓋是時聖人餘澤未遠涵養之久故
辭氣不迫非後世專學言語者比也禕之少也喜攻
言語之學間嘗擬為當時之辭若干首顧其辭氣卑
薄豈能庶幾乎古人徒以志學古之意焉耳
王氏(世貞)左逸
一卷
存
經義考卷二百七十七
