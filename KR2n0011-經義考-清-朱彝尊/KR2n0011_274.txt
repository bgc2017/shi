經義考卷二百七十五
翰林院檢討朱彝尊撰
擬經(八)
何氏(承天)春秋前傳
隋志十卷
佚
春秋前雜傳(唐志作前傳雜語)
隋志九卷(唐志十卷)
佚
晉史乘偽本
一卷
存
丁公著曰晉名春秋為乘者取其善惡無不載
吾衍存曰晉史乘於劉向校讐未之聞余近年與楚
史檮杌併得之誠竒書也不著作者名氏觀其篇目
次第與晏子春秋相似疑出於一時雖桓文之事仲
尼之徒不道而晉乘楚檮杌孔子修春秋多取之余
嘉其書因錄之以備三史之目
胡應麟曰孟子稱晉之乘楚之檮杌檮杌今不可見
而汲冢紀年所載事於晉獨詳其文與春秋類豈即
孟子所謂晉乘者與自三晉之分此書入魏史氏遂
以魏事繫之晉末蓋惠王之史所紀孟子所見必此
元人有偽作晉乘楚檮杌者吾衍子行序謂一日併
得之其書雜取左傳國語新序說苑中論文莊二伯
事節約成篇宋景濂王子充謂即衍所撰
楚書檮杌偽本
一卷
存
春秋文曜鉤曰楚立唐氏以為史官
吕覽唐尚敵年為史其故人為唐尚願之唐尚曰吾
非不得為史也羞而不為也
丁公著曰楚謂春秋為檮杌者在紀惡而興善也
按晉乘楚檮杌隋唐宋志及崇文中興等目
俱無之即明文淵閣書目亦未有不知何時
何人為此而託序於吾衍子行
又按于欽作齊乘張唐英作蜀檮杌乘與檮
杌不可謂經然亦春秋之類附識於此
袁氏(康)吳氏(平)越絶書
十五卷
存
本事篇何謂越絶越者國之氏也何以言之按春秋
序齊魯皆以國為氏姓是以明之絶者絶也謂句踐
時也當是之時齊將伐魯孔子恥之故子貢說齊以
安魯子貢一出亂齊破吳興晉強越其後賢者辨士
見夫子作春秋而略吳越又見子貢與聖人相去不
遠脣之與齒表之與裏蓋要其意覽史記而述其事
也問曰何不稱越經書記而言絶乎曰不也絶者絶
也句踐之時天子微弱諸侯皆叛於是句踐抑強扶
弱絶惡反之於善取舍以道沛歸於宋浮陵以付楚
臨沂開陽復之於魯中國侵伐因斯衰止以其誠在
於内感發於外越專其功故曰越故作此者貴其内
能自約外能絶人也賢者所述不可繼絶故不為記
明矣
後序維子胥之述吳越也因事類以曉後世著善為
誠譏惡為誡句踐以來至乎更始之元五百餘年吳
越相攻復見於今百歲一賢猶為比肩記陳厥說略有
其人以去為姓得衣乃成厥名有米覆之以庚禹來
東征死葬其疆不直自斥託類自明寫精露愚略以
事類俟告後人文屬辭定自於邦賢以口為姓承之
以天楚相屈原與之同名明於古今德配顔淵時莫
能與伏竄自容年加申酉懷道而終友臣不施猶夫
子得麟覽覩厥意嗟歎其文於乎哀哉溫故知新述
暢子胥以喻來今經世歴覽論者不得莫能達焉猶
春秋銳精堯舜垂意周文配之天地著於五經齊德
日月比智陰陽詩之伐柯以己喻人後生可畏蓋不
在年以口為姓萬事道也承之以天德高明也屈原
同名意相應也百歲一賢賢復生也明於古今知識
宏也德比顔淵不可量也時莫能用籥口鍵精深自
誠也猶子得麟丘道窮也姓有去不能容也得衣乃
成賢人衣之能章也名有米八政寶也覆以庚兵絶
之也於乎哀哉莫旨與也屈原隔界放於南楚自沈
湘水蠡所有也
崇文總目子貢撰或曰子胥舊有内記八外傳十七
今文題闕舛裁二十篇又載春申君疑後人竄定世
或傳二十篇者非是
陳振孫曰無撰人名氏相傳以為子貢者非也其書
雜記吳越事下及秦漢直至建武二十八年蓋戰國
後人所為而漢人又附益之耳越絶之義曰聖人發
一隅辨士宣其辭聖文越於彼辨士絶於此故曰越
絶雖則云然終未可曉也
張崇縉曰越絶復讐之書也
胡侍曰越絶書崇文總目云子貢撰或曰子胥撰陳
氏書錄解題云無撰人名氏相傳以為子貢者非也
其書雜記吳越事下及秦漢直至建武二十八年蓋
戰國後人所為而漢人又附益之者予按篇末叙則
草創越絶者為會稽袁康而潤色之者乃同郡吳平
耳又論衡按書篇有會稽吳君高越紐錄意者君高
即吳平之字越紐為越絶之譌也
田藝衡曰隋志越絶記十六卷崇文總目十五卷舊
為内紀者八為外傳者十七馬氏通考云二十篇者
非是蓋左傳國語之流第作者之名不著曰賜見春
秋發憤記吳越則明載於外傳之篇而序曰吳越賢
者所作或曰子胥又曰後人述說其曰句踐以來至
更始之元五百餘年吳越將復見於今是紀其時也
百歲一賢猶為比肩是紀其侣也以去為姓得衣乃
成厥名有米覆之以庚以口為姓承之以天楚相屈
原與之同名是紀其姓與名也禹來東征死葬其疆
文屬辭定自於邦賢是紀其地也德配顔淵伏竄自
容年加申酉懷道而終是紀其行與年也究而繹之
義斯顯矣要之記陳厥說者袁創於先而屬文定辭
者吳成於後也豈斯人之徒當建武之末追痛中國
之亡而句踐之祀忽諸故因越絶以成書耶
錢氏(&KR2066;)續越絶書
二卷
存
按續越絶書二卷亡友錢穉茁避地白石樵
林時所撰也其云得之石匣謂是漢吳平著
蜀譙岍注蓋詭託之辭上卷曰内傳本事吳
内傳德序記子游内經外傳越後語西施鄭
旦外傳下卷曰越外傳雜事别傳變越上别
傳變越下内經雅琴考叙傳後記序略曰賜
紀越絶成一家言袁康接之章句其篇文屬
辭定又何續焉惟上紀春秋之獲麟下逮更
始之元是亦可謂好事矣
趙氏(曄)吳越春秋
隋志十二卷
存
中興書目吳越春秋十卷内吳外越以紀其事吳起
太伯止闔閭越起無余止句踐
晁公武曰吳起太伯盡夫差越起無余盡句踐内吳
外越本末咸備
王應麟曰吳越春秋其屬辭比事皆不與春秋史記
漢書相似蓋率爾而作非史策之正也
徐天祐曰曄去古未遠又山陰人故其綜述視他書
所記二國事為詳然不類漢文
錢福曰吳越春秋作於東漢趙曄後世補亡之書耳
大抵本國語史記而附以所傳聞者為之其大旨誇
越之多賢以矜其故都而所編傳乃内吳而外越則
又不可曉矣所載孔子子貢事不可據而其謀則在
當時游說之至高者也若胥之忠蠡之智種之謀包
胥之論策孫武之論兵越女之論劔陳音之論弩句
踐臣吳之别辭伐吳之戒語五大夫之自效世亦何
可少哉
張氏(遐)吳越春秋外紀
佚
楊氏(方)吳越春秋削繁
隋志五卷
佚
皇甫氏(遵)吳越春秋傳
隋志十卷
佚
崇文總目初趙曄為吳越春秋十卷其後有楊方者
以曄所撰為繁又刊削之為五卷遵乃合二家之書
考定而注之
樂氏(資)春秋後傳
隋志三十一卷(唐志三十卷)
佚
隋志晉著作郎樂資撰
劉知幾曰晉著作郎樂資采二史撰為春秋後傳其
書始於周貞王續前傳魯哀以後至王赧入秦又以
秦文王繼周終於二世合作三十卷
按初學記引春秋後傳文云秦穆公將兄三
人囚於内宫又云張孟談謂趙襄子曰臣聞
董安于之在晉陽公宫之垣皆荻蒿又云赧
王三十八年秦始作浮橋於河又水經注引
後傳文云使者鄭容入柏谷關至平舒置見
華山有素車白馬問鄭容安之答曰之咸陽
過鄗池曰吾華山君使願託書致鄗池君子
之咸陽過鄗池見大梓下有文石取以扣梓
當有應者以書與之勿妄發致之得所欲鄭
容行至鄗池見一梓下果有文石取以欵梓
應曰諾鄭容如睡覺而見宫闕若王者之居
焉謁者出受書入有頃聞語聲言祖龍死
劉氏(允濟)魯後春秋
唐志二十卷
佚
唐書劉允濟中宗時遷著作佐郎采魯哀公後十二
世接戰國為魯後春秋獻之允濟嘗曰史官善惡必
書使驕主賊臣懼此權顧輕哉而班生受金陳壽求
米僕乃視之如浮雲爾
裴氏(光庭)等續春秋經傳
佚
唐書開元中裴光庭拜侍中兼弘文館學士又引壽
安丞李融拾遺張琪著作司馬利賓直弘文館撰續
春秋經傳(約周公舊規依仲尼新例)自戰國迄隋(上自周敬王下至有隋)請
天子修經光庭作傳書久不就
冊府元龜開元二十年三月丁夘奏上
李氏(槩)戰國春秋
隋志二十卷
佚
陸氏(賈)楚漢春秋
漢志九篇(隋志九卷)
佚
後漢書漢興定天下太中大夫陸賈記錄時功作楚
漢春秋九篇
劉知幾曰吕陸二氏各著一書惟次篇章不繫時月
此乃子書雜記而皆曰春秋
司馬貞曰記項氏與漢高初起及惠文閒事
洪邁曰陸賈書當時事而所言多與史不合
按楚漢春秋顔師古漢書注李善文選注皆
引之則唐時尚存又太平御覽亦引之則宋
初猶未亡也
何氏(英)漢德春秋
十五卷
佚
蜀中著作紀漢何英著英郫人何武弟也與成都楊
申俱通經緯
孔氏(衍)漢春秋
唐志十卷
佚
後漢春秋
唐志六卷
佚
漢魏春秋
隋志九卷
佚
胡氏(旦)漢春秋
通志一百卷
佚
漢春秋問答
通志一卷
佚
國史志胡旦漢春秋百卷問答一卷因四百年行事
立褒貶以擬春秋淳化五年旦自言願給借館吏繕
寫帝曰褒貶出於胸臆豈得容易流傳祥符三年謝
泌又為言敕襄州給紙寫天聖中獻之仁宗稱歎遷
旦祕書監
鄭樵曰問答者旦與門人郄羽問答
宋實錄祥符三年十二月襄州言通判司封外郎胡
旦撰漢春秋百卷詔給札錄進
玉海天聖元年九月十六日中書門下言胡旦先撰
漢春秋一百卷久未進入詔令本州遞進二年二月
癸亥州以旦書上進上稱歎之以祕書監致仕命一
子為京官初旦上所撰漢春秋一百卷上因問旦著
書本末宰臣王欽若曰旦太宗朝進士第一人詞學
精博嘗謂三代之後惟漢得正統因四百年行事立
褒貶著此書以擬春秋上稱歎故冇是命初旦斵大
硯方五六尺既而埋之且刻曰胡旦修漢春秋硯云
梁氏(固)漢春秋
佚
山東通志梁固鄆城人字仲堅灝之子嘗著漢春秋
初以灝蔭賜進士出身祥符初擢甲第累官著作郎
直史館
袁氏(曄)獻帝春秋
隋志十卷
佚
司馬氏(彪)九州春秋
隋志十卷
佚
晉書彪字紹統高陽王睦之長子也泰始中為祕書
郎轉丞作九州春秋以為先王立史官以書時事載
善惡以為沮勸撮教世之要也是以春秋不修則仲
尼理之關雎既亂則師摯修之前哲豈好煩哉蓋不
得已故也漢氏中興訖於建安忠臣義士亦以昭著
而時無良史記述煩襍譙周雖已刪除然猶未盡安
順以下亡缺者多彪乃討論衆書掇其所聞起於世
祖終於孝獻編年二百錄世十二通綜上下旁貫庶
事為紀志傳凡八十篇
劉知幾曰漢氏失馭英雄角力司馬彪錄其行事為
九州春秋州為一篇合為九卷尋其體統亦近代之
國語也
中興書目紀漢末州郡之亂司冀兖青徐荆揚涼幽
各一篇彪高陽王睦之長子專精學術泰始中為祕
書丞
陳振孫曰晉司馬彪紹統撰記漢末州郡之亂凡盜
賊僭叛皆記之
劉氏(峻)九州春秋鈔
一卷
佚
右見胡元瑞經傳會通
凌氏(準)漢後春秋
佚
柳宗元曰凌君宗一著漢後春秋二十餘萬言
浙江通志凌準富陽人官翰林學士
王氏(希聖)續漢春秋
佚
戴表元曰始余考論古今統系於周漢絶續之交三
國南北朝五代離合之際未嘗不反覆疑之也乃至
於今承學之士皆能黜魏遠吳尊蜀而進之則以子
朱子通鑑綱目之作有以補司馬公之未及焉然自
朱說大明學者遂謂司馬本書為不能出此而訾之
者何不諒其創之之難也蓋司馬公之於系魏也既
言之曰吾書起威烈訖後周記事不得不屬紀年紀
年不得不承舊史故乃傳述為文而使觀者自詳焉
非立褒貶之法撥亂反正如春秋然也朱子之綱目
進於是矣又不過曰通鑑也目錄也舉要也補遺也
詳簡之不中也記識之不強也緣本書為之義例焉
非斷斷然自行一書曰我行春秋之事也余讀其書
而感之昔者夫子曰吾猶及史之闕文也其於春秋
固魯史策書而自孟氏以來皆謂夫子作春秋蓋當
時夫子老矣雖作春秋可以無辭也通鑑之事弘於
魯史綱目之心儉於春秋而二公敬古尊賢謹重忠
恕藹乎有君子之道矣然而詳焉者以使擇嚴焉者
以使守生乎百世之下聞乎二公之說其為幸也不
既多乎王君希聖與余年相伯仲才敏十倍於余示
教所作續漢春秋若干言不特發陳壽之膏肓助鑿
齒之墨守嚴辭正氣真司馬公之忠臣而視朱子又
所謂于湯有光者也病困勦瘵之中諷誦併日為之
作興顧辱不鄙見需序引歉縮再三莫知所發獨其
鈍質有於通鑑綱目之書惓惓不能遽釋者題梗槩
於卷後而歸之雖然余於希聖有朋友之義資多聞
以蓄德俟餘力以學文方願相以勉焉
孫氏(盛)魏氏春秋
隋志二十卷
佚
劉知幾曰魏京兆魚豢私撰魏略事止明帝其後孫
盛撰魏氏春秋王隱撰蜀記張勃撰吳錄異聞閒出
又曰孫盛魏晉二陽秋每書年首必云某年春帝
正月夫年既編帝紀而月又列帝名以此而擬春秋
所謂貌同而心異也
孫氏(壽)魏陽秋異同
唐志八卷
佚
鄭氏(如幾)魏春秋
佚
按西吳鄭如幾撰魏春秋大旨謂商系夏周
系商秦系周漢系秦魏系漢晉系魏綿綿系
而不絶者謂之統若以魏篡取不使系漢則
統其絶矣春秋列國之君雖篡弑而取者皆
得承其統聖人不没其實所以著其罪也司
馬遷作史記略準春秋至秦項吕氏亦皆列
之本紀非予之也法應然也必欲以蜀系漢
不知蜀亡系之魏耶系之晉耶莫適攸從矣
同時張無垢作書難之如幾報書千言書載
陳霆兩山墨談董斯張吳興藝文補
員氏(半千)三國春秋
唐志二十卷
佚
崔氏(良佐)三國春秋
唐志卷亡
佚
經義考卷二百七十五
