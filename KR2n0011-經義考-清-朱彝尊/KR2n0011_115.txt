經義考卷一百十五
翰林院檢討朱彝尊撰
詩(十八)
瞿氏(九思)詩經以俟錄
卷
存
九思自序曰說經當以孔子之言為主孔子謂吾自
衛反魯然後樂正雅頌各得其所可見詩惟雅頌是
樂章至於二南未嘗非樂然南自為南不當與雅頌
並論也孔子刪述六經凡關涉三代者皆以從周為
主周制所在即是禮之所在有此禮即有此樂而詩經
諸詩即所謂樂决未有無禮而有是樂者亦未有有
此禮而無是樂者譬如衞國武王周公原未嘗許康
叔得用王禮於魯國原是不同衞國如何當有雅頌
若賓之初筵是衞武公悔過飲酒之詩抑抑威儀衞
武自儆之詩只當與淇澳同在衞風豈可列在二雅
蓋雅是天子之樂斷未有雜以列國聲詩之理今除
十三國風及魯商二頌外將大雅小雅周頌混而為
一不敢拘定漢宋舊說亦不敢參用子夏小序又除
凶禮如國有大故旅上帝旅四望國有大旱舞雩有
天地大灾類社稷類宗廟凡去樂者去籥者弛架者
徹架者廞樂器者藏樂器者陳樂器者廞筍器者廞
舞器者弔日不樂忌日不樂者齋不舉樂服不舉樂
者殯葬不舉樂祥禫不作樂上陵不作樂者不必開
列其餘將周家吉禮凶禮軍禮賓禮嘉禮盡數開列
條目於每禮之下復開細目粘於壁間日夜紬繹詩
經白文以何詩歸於何禮即定為此某禮之詩以何
禮歸於何詩即定為此某詩之禮使經禮之三百與
詩之三百一一相當使周家有一禮必有一詩有一
詩必有一禮不使其有有禮而無樂有樂而無禮必
如此然後二雅周頌皆是宗廟朝廷所奏之樂所歌
之詩方與夫子然後樂正之說相合初欲以諸詩篇
名為目而以五禮附於其下恐天下後世疑惑或以
為猶有遺禮若以五禮為目而以諸詩篇名附於其
下恐天下疑惑或以為猶有遺詩其後再三審處謂
諸禮散在各經人難討究若諸詩則聚在一部可以
考驗與其使人知無遺禮不若使人知無遺詩故遂
决意先以諸禮為目而以諸詩附於其下又復以諸
詩為目而以諸禮附於其下則一禮便有一詩一詩
便有一禮暁然易見使天下後世因禮考詩因詩考
禮即知二雅周頌已盡無一篇閒詩矣
姚氏(舜牧)詩經疑問
十二卷
存
舜牧自序曰嘗讀三經三緯之說竊有疑焉三經風
雅頌是已三緯曰賦曰比曰興蓋通融取義謂所賦
之有比有興耳非截然謂此為賦此為比此為興也
惟截然分而為三於是求之不得其說則將為賦而
興又比也賦而比又興也而寖失其義矣此三緯之
說之可疑者而猶其小者也若斷章取義凡詩皆可
通用矣而作者之志則有一定不易者倘以意逆詩
人之志於千載之上則一字各函一義而其中雋永
之味眞有足啟萬世之咀嚼者奈之何詩義之湮而
莫識也又奈之何陳說汨没於所習而即有能探其
旨者付之勿問也今余所疑凡經數十年且重加訂
問矣若前所誤解者亟與辨正蓋心獨苦矣而安得
高明君子虚心一為之裁訂哉則所謂藏之名山而
俟知於千載之下者也
林氏(兆珂)毛詩多識篇
七卷
存
方承章序曰萬物備矣一不知而君子以為恥寧存
而不論者也山海經所有怪物固付之聖人所不知
而在詩爾雅與夫附益詩爾雅者其名其理豈可混
乎繁露稱名生於真不眞非名則無論一名數物一
物數名即一之不辨而格致於何有是先生之所為
慨也以先生之學之博而猶慮失其眞必檢攝其體
統歸諸訓詁總之不離詩爾雅者近是若紀其變則
列子天瑞之篇究其源則淮南地形之訓無耶有耶
蓋亦付之所不知耳要之多識要之一貫將以博而
不越其常者乎故是編之難如畫犬馬者也
郭喬泰序曰吾鄉曩有鄭漁仲先生撰有昆蟲草木
志略其自序云已得鳥獸草木之眞然後傳詩則以
詩家發興之本在也標曰志略精核為諸家最而今
有林孟鳴先生撰多識篇篇中主三百篇名物其三
百記事之珠與漁仲先生嘗嘆儒生家多不識田野
之物農圃人又不識詩書之旨二者無由參合遂使
鳥獸草木之學不傳試讀先生多識篇材人之窮觀
詩人之逸趣具是矣
錢金甫曰兆珂字孟鳴莆田人萬歷甲戌進士由刑
部郎中歴知廉州衡州安慶三府事
汪氏(應蛟)學詩略
一卷
存
應蛟自序曰先王於詩教豈不重哉自朝廷宫闈下
迨國都閭巷皆絃誦風雅以涵詠性情而約之至正
春秋時諸侯卿大夫聘會燕饗猶相與賦詩見志蓋
其諷諭婉而感人深也說者謂古詩三千餘篇夫子
僅存其什一篇什雖簡而忠孝恭順禮義廉恥之節
森然悉具以言乎興觀羣怨事父事君則備矣子謂
詩可以一言蔽曰思無邪夫學詩者誠求端於無邪
也兹略已多乎哉
吳周瑾曰澄源汪氏應蛟婺源人萬歷甲戌進士歴
官右僉都御史經理朝鮮廵撫天津後死於難
謝氏(台卿)詩經課子衍義
未見
錢金甫曰台卿字韋仲晉江人萬歷庚辰進士
徐氏(常吉)毛詩翼說
存
徐氏(即登)詩說
五卷
未見
吳氏(炯)詩經質疑
一卷
存
炯自序曰余少讀左氏春秋見其援引詩辭確有證
據而比諸考亭疑有異同長而聞之長者謂考亭信
理不若毛氏近古有師傳也考亭以意逆志於千百
世之下大破漢儒之彀然漢儒師傳亦未可盡掃余
取序傳考亭比而讀之考亭無可疑者不復搜剔訓
詁考亭有可疑者則取節序傳兼附已意豈曰解頥
聊存管見云耳萬歷丙午夏四月
郝氏(敬)毛詩原解
三十六卷
存
錢澂之曰京山郝氏說詩專依小序拘定序說序有
難通者輒為委曲生解未免有以經就傳之弊而又
立意與集傳相反不得其平至於議論之精醇者足
以發明朱傳不可廢也
序說
八卷
存
方氏(大鎮)詩意
未見
張氏(彩)詩原
三十卷
存
陳此心序曰詩之為教原以維世風正人心弗納於
邪也故夫子存三百五篇而撮其要曰思無邪夫以
無邪蔽三百乃夫子代為詩人原也而最可原者尤
莫如鄭風鄭亦世漸於桓武士有緇衣之好女有雞
鳴之風安得概以淫斥舉仁人義士感時憂國之公
忠悉入妖女狡童之案不其冤乎則說詩而不善原
者之過也張公為東省名元淹貫百家沉酣六藝凡
詩中意義两可邪正相隣者序傳疏箋各覩一班公
直因其天然而衷之正的融其徧駁而會之大通又
間出獨解直發聖賢所未發而於聖經賢傳毫不相
戾如鄭風一篇原淫入貞而鄭之士女千古獲知心
矣由此以推作者深情刪者精意默受推原者多矣
尼聖以無邪原三百其旨顯而微公原三百以無邪
其旨微而顯諸儒刺邪以懲邪其功博而緩公原邪
以歸正其功約而捷世道人心所藉維持者不小也
尼聖可作當亟與之言詩也已
錢金甫曰張彩字還白一字斂之滕縣人萬歴辛卯
鄉試第一官至刑部郎中
徐氏(必達)南州詩說
六卷
存
必達自序曰必達幼從先大夫受詩稍長繙閱諸先
輩說有異同者又從先大夫質焉己丑春謝客扄戶
作為詩說專以先大夫為宗而旁採諸先輩說亦時
附以己意務竒而不軌者盡黜焉間有稍異時說而
揣摩作者心事情景躍然不忍棄去者出自先輩即
標先輩姓名出自已者即標曰愚意其為時所稱說
而默想作者之意似未必然則存之而標曰再詳今
去曩時已三十餘年髮種種矣生男八人為築南州
書舍聚而教之羣從子弟亦時時過從抄傳孔艱遂
灾及木其於教誨爾子倘庶幾焉天啟辛酉
俞汝言曰必達字德夫嘉興人萬歷壬辰進士歴官
南京兵部右侍郎其書為舉子業而作李少卿日華
序之
劉氏(憲寵)詩經會說
八卷
存
錢金甫曰慈谿人字行素萬歷壬辰進士南太僕卿
曹氏(學佺)詩經質疑(一名合論)
六卷
存
沈氏(萬鈳)詩經類考
三十卷
存
沈思孝曰武塘沈仲容倣王伯厚詩攷旁引博稽别
門相附凡攷之類三十二卷亦同焉誠詩家巨觀也
沈蕙纕曰萬珂字仲容嘉善人萬歷丁酉舉人官知
縣
顧氏(起元)爾雅堂詩說
四卷
存
超元自序曰先大夫以詩起家隆慶初讀書永慶山
房嘗手錄諸家詩說藏諸笥中余少過庭愛而習之
獨惜大雅以下諸篇闕弗載比長而諸家之說觕所
涉覽乃竊取其義續之已又與諸弟參訂别為一編
存之家塾用課兒輩而門人輩遂板而行之余不能
止也昔趙曄作詩細蔡中郎過會稽讀之而歎以為
長於論衡是編也吾敢遂謂足當帳中秘哉要以挾
筴而哦者得是說而存之或亦可以備魚兔之筌蹄
云爾萬歷丙午夏日
倪燦曰起元字隣初江寧人萬歷戊戌賜進士第三
歴官吏部右侍郎
蔡氏(毅中)詩經補傳
四卷
未見
錢金甫曰中山蔡氏毅中光山人萬歷辛丑進士官
至禮部右侍郎兼翰林院侍讀學士
瞿氏(汝說)詩經世業
未見
錢金甫曰汝說常熟人侍郎景淳之子中萬歷辛丑
進士官至江西布政司參議
沈氏(守正)詩經說通
十四卷
存
諸九鼎曰吾杭沈無回先生詩義妙絶時人先生中
萬歷癸夘舉人詩說通自為之序其說存小序首句
與蘇子由同
樊氏(良樞)詩商
五卷
存
徐氏(光啟)毛詩六帖
存
俞汝言曰光啟字子先上海人萬歷甲辰進士累官
太子太保文淵閣大學士
按六帖者一曰翼傳二曰存古三曰廣義四
曰&KR1158;藻五曰博物六曰正叶
趙氏(琮)葩經約說
十卷
未見
平湖縣志琮字伯裕中萬歷己酉舉人署高陽教諭
莊氏(廷臣)詩經逢源
八卷
存
陸元輔曰莊廷臣字寧宇武進人萬歷庚戌進士官
至太僕少卿
卓氏(爾康)詩學全書
四十卷
未見
鄒氏(忠胤)詩傳闡
三十四卷
存
按鄒氏誤信石經子貢傳而反斥毛傳之非
此無異癡兒說夢矣
陸氏(化熙)詩通
四卷
存
鄭玥曰陸化熙字濬源常熟人萬歷癸丑進士官至
湖廣參政其書自為之序舉業本也
胡氏(胤嘉)讀詩錄
二卷
存
錢金甫曰胡胤嘉字休復仁和人萬歷癸丑進士改
庶吉士
朱氏(道行)詩經集思通
十二卷
存
經義考卷一百十五
