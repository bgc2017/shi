經義考卷二百七十六
翰林院檢討朱彝尊撰
擬經(九)
孫氏(盛)晉陽秋
隋志三十二卷(唐志二十二卷)
佚
晉書孫盛著晉陽秋辭直理正直書枋頭之事桓溫
見之怒其子請刪改之盛不可子遂私改之太元中
孝武博求異聞始得别本於遼東考校多不同書遂
兩存
中興書目晉陽秋本二十二卷今止存宣帝一卷懷
帝下一卷唐人所書康帝一卷餘亡盛不名春秋而
曰陽秋者避鄭太后名也
周密曰簡文鄭后諱阿春故以春秋為陽秋
習氏(鑿齒)漢晉陽秋
隋志四十七卷(唐志五十四卷)
佚
檀道鸞曰鑿齒少而博學才情秀逸溫甚竒之自州
從事歲中三轉至治中後以忤旨左遷戶曹參軍滎
陽太守在郡著漢晉春秋斥溫覬覦之心也
世說習鑿齒史才不常宣武甚器之未三十便用為
荆州治中後至都見簡文忤旨出為滎陽郡於病中
猶作漢晉春秋品評卓逸
晉書桓溫覬覦非望鑿齒著漢晉春秋以裁正之起
漢光武終於晉愍帝於三國之時蜀以宗室為正魏
武雖受漢禪晉尚為篡逆至文帝平蜀乃為漢亡而
晉始興焉凡五十四卷
鄧氏(粲)晉陽秋
唐志三十二卷
佚
晉書粲長沙人少以高潔著名不應州郡辟命荆州
刺史桓沖請為别駕
檀氏(道鸞)續晉陽秋
隋志二十卷
佚
隋志宋永嘉太守檀道鸞撰
劉知幾曰晉江左史官自鄧粲孫盛王韶之檀道鸞
已下相次繼作遠則偏記兩帝近則惟序六朝又
曰道鸞好出竒語
蕭氏(方等)三十國春秋
隋志三十一卷(唐志三十卷)
佚
隋志梁湘東世子蕭方等撰
梁書忠壯世子方等字實相世祖長子也時河東王
為湘州刺史不受督府之令方等乞征之世祖拜為
都督令率精卒二萬南討至麻溪河東王率軍逆戰
方等擊之軍敗溺死
劉知幾曰劉石等稱制各有國家實同王者晉世臣
子比諸羣盜忘夫至公至蕭方等始存諸國名諡僭
帝者稱之以王
中興書目方等采削諸史以晉為主附列漢劉淵以
下二十九國又取吳孫皓事起宣帝訖恭帝
王應麟曰方等梁元帝子為三十國春秋通鑑晉元
興三年引方等論綱目但云蕭方誤削等字
楊慎曰佛氏有方等經猶云平等世界也故蕭氏取
以為名
按今刊本新舊唐書宋史通志略皆削去等
字矣
武氏(敏之)三十國春秋
唐志一百卷
佚
崔氏(鴻)十六國春秋
隋志一百卷(唐志一百二十卷)
佚
北史後魏崔鴻以劉元海石勒慕容雋苻健慕容垂
姚萇慕容德赫連勃勃張軌李雄吕光乞伏國仁秃
髮烏孤李暠沮渠蒙遜馮跋等並因世故跨僭一方
各有國書未有統一鴻乃撰為十六國春秋勒成百
卷因其舊記時有增損褒貶鴻二世仕江左故不錄
晉劉蕭之書稽以長歷考諸舊志又别作序例一卷
年志一卷凡一百二卷
劉知幾曰崔鴻鳩諸偽史聚成春秋其所列者十有
六家魏收以鴻世仕江左故不錄司馬劉蕭之書今
觀鴻書之紀綱皆以晉為主亦猶班書之載陳項必
繫漢年陳志之述孫劉皆宗魏世又曰魏世黃門
侍郎崔鴻考覈衆家辨其同異除煩補闕錯綜綱紀
易其國書曰錄主紀曰傳謂之十六國春秋鴻始以
景明之初求諸國逸史逮至始元年鳩集稽備而以
猶闕蜀事不果成書推求十有五年始於江東購獲
乃增其篇目勒為十卷鴻没後永安中其子繕寫奏
上請藏諸祕閣由是宣布大行於時
國史志鴻書世有二十餘卷舊志乃五十卷蓋獻書
者妄分篇第
晁說之曰司馬公休言溫公所考十六國春秋非崔
鴻全書
按今世所傳十六國春秋乃後人采晉書北
史冊府元龜太平御覽等書集成之非原書
也
杜氏(延業)晉春秋略
唐志二十卷
佚
延業自序曰蕭方等采削羣史著三十國春秋囊括
兩晉之言網羅諸國之事以晉國為主附列二十九
國延業刪緝題曰晉春秋略
晁公武曰唐祕書省正字杜延業撰自王隱而下諸
書及諸僭偽傳記皆所詳究而以蕭方等三十國春
秋刪緝為此書館閣書目作杜光業撰按唐志亦曰
延業考新舊史他無所見未詳何時人
趙希弁曰右隋祕書省正字杜延業所述載唐書藝
文志
中興書目唐祕書省正字杜光業撰并序起晉宣帝
訖恭帝一百五十六年以後魏崔鴻撰十六國春秋
尚未究盡梁蕭方等著三十國春秋以晉為主附列
二十九國采集為廣遂加刪緝號曰晉春秋略凡一
百八萬餘言
王氏(範)交廣春秋
佚
裴松之曰太康八年廣州大中正王範上交廣二州
春秋
索氏(綏)涼國春秋
五十卷
佚
崔鴻曰綏字士艾燉煌人舉孝廉為記室祭酒母喪
去官又舉秀才著凉國春秋五十卷以著述功封平
樂亭侯
劉知幾曰張駿命其西曹邊瀏集内外事以付秀才
索綏作凉國春秋五十卷
鮑氏(衡卿)宋春秋
唐志二十卷
佚
王氏(琰)宋春秋
隋志二十卷
佚
隋志梁吳興令王琰撰
吳氏(均)齊春秋
隋志三十卷
佚
隋志梁奉朝請吳均撰
劉知幾曰梁奉朝請吳均表請撰齊史乞給起居注
并羣臣行狀有詔齊氏故事布在流俗聞見既多可
自搜訪均遂撰齊春秋三十篇其書稱梁帝為齊明
佐命帝惡其實詔燔之然其私本竟能與蕭氏所撰
並傳於後又曰春秋嗣子諒闇未踰年而廢者既
不成君故不别加篇目是以魯公十二惡視不預其
流及秦之子嬰漢之昌邑咸亦因胡亥而得記附孝
昭而獲聞而吳均齊春秋乃以鬱林為記事不師古
何滋乖之甚與又曰春秋三傳並興各釋經義如
公羊傳屢云何以書記其事也此則先引經語而繼
以釋辭勢使之然非史體也而吳均齊春秋每書災
變亦曰何以書記異也夫事無他議言從已出輒自
問而自答豈是叙事之體
裴氏(子野)齊梁春秋
佚
南史裴子野撰齊梁春秋始草創未就而卒
蔡氏(允恭)後梁春秋
唐志十卷
佚
舊唐書蔡允恭荆州江陵人仕隋歴著作佐郎起居
舍人貞觀初除太子洗馬撰後梁春秋十卷
姚氏(士粦)後梁春秋
二卷
存
李作舟序曰余讀姚子所著後梁春秋而知奪嫡之
不祥仁賢之有後天道若陰為劑量不爽眉髮者吁
可畏也蓋六代賢胤無過昭明不幸以一𤯝慙没嫡
冢失嗣至有梁神器一歸之簡文再歸之孝元兩君
固皆武帝子也藉令天意而在兩君則當使之長有
天下子孫永享顧兩君無論身死人手而聯翩血胤
斬刈不翅草菅孝元兇忍固宜簡文懦弱而諸子斷
割尤苦僅僅遺一大圜豈梁武奪嫡之際簡文亦不
無陰計於其間耶乃宣帝父子則雖羇棲一旅直以
彈丸荆土依託周魏用抗彊陳者三十餘載而兩主
稱帝諸子為王昆孫蕃衍七葉宰相與唐盛衰終始
豈非上天明戒奪嫡默報仁賢之意乎更觀一時為
孝元破長沙害河東者莫僧辨若也而僧辨之死似
實假手霸先至於後梁股肱若蔡王岑柳諸姓莫不
顯著隋唐而文本亦復作相天意從可知矣此意冥
祕千古未有能道之者適濮陽明府以此書相示因
共謀梓使此意灼然昭垂於千百年後且謂姚子編
述是書不獨在繼絶存亡已也姚子名士粦經生而
貧力於古者尚有西魏春秋余為廩之以需其成萬
歷丁未
顔欲章序曰後梁春秋者何曰姚子以親親而尊尊
賢賢而惡惡内内而外外續梁統也親親者何宣帝
為梁武孫昭明子於派為嫡於名為順簡文孝元處
非其據咸以凶終帝以三世嗣梁歴載三十有三神
明之胄可無統乎尊尊者何陳氏偷有神器僭假名
號然梁有一日未亡之胤則有一日未亡之號故其
上則有帝后太子諸王下則有公侯令僕文武以及
即位崩薨贈諡之法雖小朝廷可無位號乎賢賢者
何釋裴政之誅昭忠也聽柳遐之歸旌孝也蔡大有
李廣許孝敬書官書死明節也來徵沈重崇儒也歸
我三州美字小也惡惡者何張纘伏誅惡禍本也還
師江陵殺河東王譽罪孝元也帝殺殷亮明宇文殺
也復置江陵總管著隋志也内内而外外者何華皎
内附與其歸也城安湘伐公安不克我所宜讐也吳
明徹章昭達入宼統在我也客星犯楚熒惑犯太微
天象在梁也所謂内也陳篡梁而不備書讐相篡也
周魏之際陳氏諸主僅各一書所謂外也若夫太清
三年梁猶未亡尋繼以魏之大統此從先帝志也實
所以明孝元之無父也何也宣帝以賢儲宗胤不容
於孝元將駢首就戮若河東桂陽則蕭氏宗脈無噍
類矣不得已而附魏以全宗也附魏則書魏統也孝
元以全楚兵力樂其父兄之危擁兵不下第與宣帝
兄弟讐殺坐致父兄死於逆景之手固不得為人君
且不得為子為弟為臣三綱絶矣是梁不亡於敬帝
而亡於孝元矣書以魏統蓋用王通氏以元嘉遇弑
其後不復備書以魏太和繼之之義也此余以春秋
之義許姚子以尊尊而親親賢賢而惡惡内内而外
外續梁統之說也
吳氏(兢)唐春秋
唐志三十卷
佚
唐書本傳兢景龍間任史事時武張監領事多不實
兢不得志私撰唐書唐春秋未就至開元中匄官筆
札冀得成書詔兢就集賢院論次後貶荆州司馬以
史草自隨蕭嵩領國史遣使者就兢取書得六十餘
篇
唐會要開元十四年七月六日左庶子吳兢奏臣潛
心積思别撰唐書九十八卷唐春秋三十卷用藏私
室歴二十餘年尚刊削未就於是彌綸舊紀重加刪
緝雖文則不工而事皆從實斷自隋大業十三年迄
於開元十四年春三月即皇家一代之典盡在斯矣
詔兢就集賢院論次俄令就史館其書未就兢遷荆
州司馬上令中使往荆州取得五十餘卷
韋氏(述)唐春秋
唐志三十卷
佚
唐書本傳述舉進士時方少考功宋之問曰童子何
業述曰性嗜書所撰唐春秋三十篇未畢他惟命之
問曰本求茂才乃得遷固遂上第
陸氏(長源)唐春秋
唐志六十卷
佚
孫樵曰陸長源唐春秋乃編年雜錄掇其潔切峭獨
可以示懲勸
郭氏(昭慶)唐春秋
三十卷
佚
南唐書郭昭慶廬陵人博學能自力著唐春秋三十
卷保大中補揚子尉後主時擢著作郎
趙氏(瞻)唐春秋
五十卷
佚
包氏(諝)河洛春秋
唐志二卷
佚
唐志注記安祿山史思明事
鄭樵曰起安祿山叛訖史朝義敗
陳振孫曰唐祥州司功包諝撰記安史之亂
尹氏(洙)五代春秋
通志二卷(讀書附志五卷)
存
趙希弁曰右河南先生尹洙師魯所作也由梁太祖
開平元年四月甲子迄於周顯德七年正月甲辰
王氏(軫)五朝春秋
宋志二十五卷
佚
玉海景祐三年七月工部郎中王軫直祕閣軫上五
朝春秋二十五卷託始於吳越特擢之
吳氏(任臣)十國春秋
十卷
存
魏禧序曰錢塘吳任臣撰十國春秋成以示寧都易
堂魏禧而屬之序禧不敏不敢辭於是序之曰史才
之難也久矣世之言史者率右司馬遷而左班固禧
嘗以謂遷當以文章雄天下史之體則固為得蓋史
主記事固詳密於體為宜遷則主於為文而已文欲
略而後工者則勢不得更詳而歐陽修五代史亦於
事為略至十國尤不備任臣生七八百年之後傳聞
闊絶書籍散亡毅然起而補之其功甚鉅事亦最難
禧讀其書采擇詳博而精於辨覈為文明健有法自
史記漢書五代史而外豈亦有能先之者哉禧惟天
下之勢分之久則必合合之久則必分而其自合而
之分也天下魚潰肉爛不可收拾當時所號為豪傑
者非有殊尤絶異之才其德力皆不能相一峻法重
歛戰爭不休生民之苦於是為極然吾嘗觀分崩之
際其人才每為特盛蓋天下之治禮法明而風俗厚
人心安和雖有竒才異能皆帖首抑志以就䋲墨及
其亂也憤鬱而思動鋌而走險上焉者紀綱法度不
立而其下得肆志妄作以自盡其才故自周秦之末
以及五代莫不有特起之英踔厲沈深自奮於功名
王侯將相皆以智力相取而非有倖得當其時有大
力者出而驅之則合無大力者驅之則分彼帝制自
為角立爭雄長者要皆韓彭馮鄧秦李曹石之流亞
然後知天下蓋無時而無才顧所以用之者何如耳
分崩之際最不足數莫如後五代而十國中人才可
觀者既已如是任臣是書豈獨補古史之闕取備見
聞云爾哉士不幸生其時當思所以自奮毋徒碌碌
以苟全性命為自得且觀其得則知十國之能分者
何在觀其失則知十國之終於分而不能合者何故
夫能以智力爭城略地而不知定天下之有規模能
屈志協力以得將士之用而不能深仁厚澤以得民
心嗚呼此有志之士所為掩卷長太息者也任臣志
行端慤博學而思深著有山海經廣注字彙補已版
行而是書關係古今尤大惜無有能授之梓人以傳
於世者傳曰人之欲善誰不如我吾知其必有望矣
苟氏(廷詔)蜀國春秋
存
按苟氏蜀國春秋予幼時見川中刻本經亂
先人遺書盡失不能記其卷目體例矣苟氏
名廷詔字宣子華陽人崇禎十六年進士
亡名氏歴代善惡春秋
宋志二十卷
佚
經義考卷二百七十六
