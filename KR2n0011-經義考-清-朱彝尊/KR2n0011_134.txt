經義考卷一百三十四
翰林院檢討朱彝尊撰
儀禮(五)
汪氏(充寬)經禮補逸
九卷(焦氏經籍志作十卷)
存
克寬自序曰自樂亡而經行於世惟五易詩書春秋
雖中不無殘闕而未若禮經甚焉然三百三千不傳
盖十之八九矣朱子嘗考定四經謂三禮體大未易
緒正晚年惓惓是書未就而没遂為萬世缺典克寬
伏讀而加惋惜焉世之三禮所傳曰周禮曰儀禮曰
禮記其實禮記乃儀禮之傳儀禮乃周禮之節文而
三禮之要則在乎吉凶軍賓嘉五禮之别也何則吉
禮之别十有二以禋祀祀昊天上帝以實柴祀日月
星辰以樮燎祀司中司命飌師雨師以血祭祭社稷
五祀五嶽以貍沈祭山林川澤以疈辜祭四方百物
以肆獻祼享先王以饋食享先王以祀春享先王以
禴夏享先王以嘗秋享先王以烝冬享先王凶禮之
别有五以喪禮哀死亡以荒禮哀凶札以弔禮哀禍
烖以禬禮哀圍敗以恤禮哀寇亂賓禮之别有八春
見曰朝夏見曰宗秋見曰覲冬見曰遇時見曰會殷
見曰同時聘曰問殷頫曰視軍禮之别有五以大師
之禮用衆以大均之禮恤衆以大田之禮簡衆以大
役之禮任衆以大封之禮合衆嘉禮之别有六以飲
食之禮親宗族兄弟以昏冠之禮親成男女以賓射
之禮親故舊朋友以饗燕之禮親四方之賓客以賑
膰之禮親兄弟之國以賀慶之禮親異姓之國此其
大較也然儀禮十有七篇吉禮之存惟特牲饋食篇
乃諸侯國之士祭祖廟之禮少牢饋食及有司徹篇
乃諸侯卿大夫祭祖禰廟之禮凶禮之存惟喪服篇
乃制尊卑親疎冠絰衣服之禮士喪禮篇乃士喪其
親自始死至既殯之禮士虞禮篇乃士既葬其親迎
精而反日中而祭於殯宫之禮賓禮之存惟士相見
禮篇乃士以職位相親始承贄相見之禮聘禮篇乃
諸侯相交久無事使相問之禮覲禮篇乃諸侯秋朝
天子之篇嘉禮之存惟冠禮篇乃士之子始加冠之
禮士昏禮篇乃士娶妻之禮鄉飲酒禮乃鄉大夫賓
興賢能飲酒之禮鄉射禮篇乃士為州長會民射於
州序之禮燕禮篇乃諸侯燕饗其臣之禮大射義篇
乃諸侯將有祭祀之事與羣臣宴飲之禮公食大夫
禮篇乃諸侯以禮食鄰國小聘大夫之禮自此之外
如朝覲會同郊祀大饗帝大喪之禮盖皆亡逸况軍
禮無存非關細故此豈散軼已在於夫子正禮之前
哉是以當時吉禮之失如魯君之郊僭天子之禮孟
獻子之禘七月而為之夏父弗綦躋僖公而逆祀三
桓大夫立公廟於私家管仲鏤簋朱紘晏平仲豚肩
不掩豆至於太廟說笏與燔柴於奥諸侯宫懸而祭
以白牡之類是也凶禮之失如伯魚喪出母期而猶
哭子路姊喪過而弗除子上母死而不喪成人兄死
不為衰有為慈母練冠為妾齊衰者有居喪沐浴佩
玉與浴於爨室者有朝祥而暮歌與既祥而絲屨組
纓者以至小殮而奠於西方既祖而反柩受弔有以
大夫而遣車一乘有葬其夫人而醯醢百甕之類是
也賓禮之失如天子下堂而見諸侯諸侯朝覲而私
覿主國王臣以私好而朝諸侯者有焉諸侯以強大
而盟天子之三公者有焉庭燎之百侯國用之繡黼
丹朱中衣大夫用之者又有焉嘉禮之失如魯昭公
娶於吳則不告天子魯哀公為重肆夏以享賓天子
以喪賓燕者有之夫人出境而饗諸侯者有之大夫
反玷與不識殽烝者又有之軍禮之失如齊桓公亟
舉兵作偽主以行魯莊公及宋戰以失御而敗戰而
復矢始於升陘敗而髽弔始於臺駘以至蒐田不時
丘甲始作之類可考也又况出師專征習視故常争
地黷武歲無虛日使禮經舊典具存於當時則五禮
之失豈至如是之甚哉由是知周之叔世典禮已多
散逸盖不特火於秦而亡於漢也今考於儀禮周官
大小戴記易詩書春秋傳孝經家語及漢儒紀錄凡
有合於禮者各著其目列為五禮之篇名曰經禮補
逸是編也於周公經世之典雖未能極意象之微然
五禮之大體盖已包舉無遺庶幾學者於此俾由得
失以觀其會通而天之所秩與造化之運不容息者
卒歸於性命之正則三代可復也明時制作之盛或
有擇焉亦區區愛禮之一得云
曾魯序曰六籍之闕也久矣而禮為甚漢興區區掇
拾於秦火之餘而淹中古經旋復散失所存者十有
七篇而已周官雖後出而司空之篇竟莫得補二戴
所傳又往往雜以秦漢之記然則學者之欲觀夫成
周三千三百之目之全固亦難矣宜乎其學之寥寥
而莫講也雖以韓子之賢尚苦難讀而謂於今誠無
所用矧他人哉至宋慶歷元祐諸儒先後慨然有志
於復古及朱子乃始斷然謂周禮為禮之綱儀禮其
本經而禮記其義疏於是創為條目科分臚列出入
經傳補其遺闕以為王朝邦國家鄉學禮而喪祭二
禮則以屬門人黃氏其有功於學者甚大然其書浩
博窮鄉晚進有未易以遽究者祁門汪先生德輔父
間嘗因其成法别為義例以吉凶軍賓嘉五禮之目
會梓成書名曰經禮補逸辭約而事備讀者便焉學
禮之士誠能因汪氏之所緝以達於朱子之書則三
千三百之目雖不可復覩其全然郁郁乎文之盛豈
不若身歴而目擊之矣乎昔者竊聞之禮樂之在天
下有君無臣則不能以明制作之本臣能而君不之
好則議論無益於當時必有大有為之君而復有善
制作之臣因治定功成之餘以明中和之化而後禮
樂之興可必然則其時也惜乎先生老且病矣明良
在上寧不有徵於斯文矣乎先生生朱子之鄉嘗游
番易吳公可翁之門篤志古學老而彌厲著書滿家
真古所謂鄉先生者也間出是書以相視且謂先人
與吳公為同志友故俾序焉魯於先生無能為役然
承命不敢辭之也
程敏政書後曰鄉先正環谷汪先生著書凡十餘種
惟春秋胡傳纂疏刊行餘多不傳盖聞先生既没悉
被一人竊去攘為已書矣經禮補逸一編尤號精確
不可得見可見者侍郎曾公之序耳予族孫恕保每
語及之恒切憤恚思盡復其書之亡者未能也其子
儒學生啓從予游知予之惓惓於是乃百計購得之
其原本雖被改竄然有附麗而無刓補真贋之迹皦
然甚明使其人重錄一過則先生之故書不可釐正
矣此天不墜斯文而後學之幸也先生玄孫文彙從
玄孫仁知等與恕保力圖刊布祁門令武昌韓君伯
清實助之予因為手校且摹先生之像於編首别為
附錄一卷使學者得以致高山景行之思焉
黃氏(潤玉)儀禮戴記附注
五卷
未見
楊守陳曰先生以朱子嘗欲編禮記附儀禮乃取儀
禮析為四卷而以禮記比類附之不類者附之卷首
末亦各有意義又以五禮獨闕軍禮因取周官大田
禮補之而以禮記諸篇載田事者附焉别為一卷通
五卷皆為之注釋總曰儀禮戴記附注
何氏(喬新)儀禮叙錄
十七卷
未見
喬新序曰儀禮十七篇有禮有記禮則其正經先儒
以為周公所作記則述其儀節之詳盖周末諸儒所
記以補正經之未備者也每篇正經居首而記附焉
自高堂生所傳及唐石經皆如此紫陽朱子作儀禮
經傳通解始以記文附於正經各章之末臨川吳文
正公疑其經傳混淆為朱子未定之藳乃重加考訂
一仍高堂之舊而為之詮次焉先王之制度粗可見
矣元季兵火其書散亡深可痛惜喬新弱冠嘗讀儀
禮注疏而愛之方研究其奥旨尋以科舉之學中輟
登第以来讀文正公三禮叙錄又知公嘗考定是經
銳意求之庶得以盡心焉徧訪藏書之家無有也三
禮考注近刻於吾旴廬陵楊文貞公以為此文正公
所考定而晏璧彦文掩為已作者也竊嘗考之文正
公考定儀禮正經與記一仍其舊今考注仍於朱子
經傳通解雜然無倫其所注釋徒取鄭玄賈公彦之
說而綴輯焉亦與易書戴記纂言之文不類決非出
於公手豈晏氏不見公本而以已意為之耶喬新不
揣固陋輙因唐人石經兼考叙錄詳加校定經自為
經記自為記不相雜糅其章次則依朱子所定亦不
敢妄為紛更冠昏二篇賓主問對冠字醴醮之辭石
本在經文之後今因朱子移置各章之末盖欲便於
讀者也於是儀禮十七篇復為完書嗟夫秦火之後
先王典禮十亡八九其存於世者惟此十七篇而已
炎漢以来雖未能舉行然猶列之學官師弟子講習
焉自王安石廢經用傳士大夫知此經者鮮矣喬新
少嘗讀之而不能無韓昌黎之患每欲採摭諸儒之
說為之注以成紫陽臨川二大儒之志今學殖荒落
不能為己姑校正遺經藏之家塾傳之同志庶幾有
好古之士為吾所欲為者豈非曠世之一快哉
程氏(敏政)儀禮注
未見
丁氏(璣)儀禮注
佚
湛氏(若水)儀禮補逸經傳測
一卷
未見
若水自序曰儀逸經篇名者何曰經之逸也多矣有
士冠而天子諸侯闕有士昏士喪而天子諸侯大夫
闕有士大夫祭而天子諸侯闕之四禮者其見於公
符雜見於昏義諸記則有之矣王居明堂也中霤也
投壺也奔喪也諸經亡者則有之矣存者其傳足徵
也予沿是補逸經名凡十有五庶幾存羊之意而諸
記或存其傳者耳
胡氏(纉宗)儀禮鄭注附逸禮
二十五卷
未見
李氏(舜臣)禮經讀
佚
舜臣自序曰余讀冠禮筮於庿門釋者曰庿古文廟
字也盖十七篇本古文爾而承以秦隸至於今則多
俗筆甲乙或易如昏禮下達納采用鴈納本補紩而
鴈鵝也酢酸漿也讀酬酢之酢豈不遠哉不揣弇陋
正以大篆用其邊旁以為楷書兼以周禮戴記正焉
何氏(澄)刊正儀禮纂疏
未見
黃虞稷曰澄字應清歙人有孝行
阮氏(琳)儀禮經解
未見
王氏(樵)校錄古禮
未見
李氏(黼)儀禮集解
十卷
存
黃虞稷曰黼嘉靖間無錫人
王氏(志長)儀禮注疏羽翼
十七卷
存
郝氏(敬)儀禮節解
十七卷
存
敬自述曰儀禮較周禮切近周禮懸空鋪張儀禮周
旋裼襲合下有實地雖止於十七篇推而演之三千
三百皆可義起内鄉射即鄉飲酒禮大射即燕禮既
夕即士喪禮有司徹即少牢饋食禮其實止十有二
篇然不啻詳已昔之作者舉所嘗聞潤色補綴使後
世知禮之儀文如是古人陳迹如是非責後世一一
拘守亦非士大夫禮存天子諸侯禮亡之謂也大抵
冠昏喪祭朝聘燕饗禮之大端止此飲食男女養生
送死人生日用止此升降進退周旋規矩行禮節文
止此天子諸侯同此人倫同此儀則隆殺多寡因時
制宜此皆行禮節目朱仲晦欲以儀禮為經夫儀之
不可為經猶經之不可為儀也經者萬世常行儀者
隨時損益父子君臣夫婦長幼朋友經也禮儀三百
威儀三千儀也皆以節文斯五者五者三代相因而
儀者所損益世儒耳食朱說欲以儀禮為經割諸禮
附之嗟夫諸禮家言雖聖人復生不能盡合矣虞夏
殷周因革損益尚不相襲乃世儒欲彌縫新故不同
之迹以通之百世就使補輯完備能必一一可用之
今日乎學禮者所以貴達也
劉氏(宗周)儀禮經傳考次
未見
陳氏(林)儀禮會通圖
二卷
未見
胡氏(賓)禮經圖
一卷
未見
譚氏(貞良)儀禮名物考
八卷
佚
貞良自序曰儀禮之難讀也由於名物度數之未晰
故覺其辭義之艱深也使名物度數之既辨則其艱
深者且文從字順矣崇禎丙子秋試擯落意不自聊
爰合鄭氏之注賈氏之疏陸氏之釋文聶氏楊氏之
圖以及諸家之說考其名物度數而詮釋之嗚呼尚
書百篇伏生止記憶二十八篇學者每致憾於古書
之散佚然使其盡存嗸牙詰曲當無異是書之難讀
縱頒諸學官以取士士必畏難而習焉者寡矣高堂
生之禮僅存一十七篇而士子罕肯誦習司學校者
寧以小戴之記傳為經可為長太息也吾故釋其名
物度數俾吾後之人不以難讀廢之斯幸甚矣
按儀禮雖存治舉子業者不講久矣譚公欲
便學者誦習詮其名物度數立意甚厚惜也
避地漳州之琯溪失於寇亦古經之不幸也
趙氏(魏史)儀禮本義
十七卷
存
魏史自序曰儀禮者周公監二代而制之以經世者
也中庸云優優大哉禮儀三百威儀三千大經小曲
皆謂之儀是三百儀禮之綱領三千儀禮之條件禮
經之大全登孔門者猶及見之而孟氏以後殘缺多
矣漢興河間獻王得孔壁禮經五十六篇自十七篇
與高堂生所傳同外餘三十九篇在秘府謂之逸
禮繼以新莽之亂亡焉故迄今所存止此而已其篇
次二戴與劉氏别錄參差不同而鄭本一依劉氏其
注疏朱子盖嘗以浮蕪病焉欲力為釐正而不果近
代吳氏亦嘗嗣為考定焉而未盡值世聖明文運綦
盛史且賤老不自揆其迂腐盡心詮次其間為之本
義如其篇庶幾私淑前脩竟其未竟之志云
錢氏(&KR2066;)儀禮說
一卷
存
張氏(睿卿)儀禮考
一卷
存
萬氏(斯大)儀禮商
二卷
存
亡名氏儀禮解詁
四卷
未見
按山隂祁氏書目有之
儀禮節要
三卷
佚
張萱曰抄本莫詳撰集姓氏
經義考卷一百二十四
