經義考卷九十二
翰林院檢討朱彛尊撰
書(二十)一
徐氏(可)期書經貫言
未見
金華府新志徐可期字烜父永康人崇禎戊辰進士
除行人擢福建道御史改刑部主事終員外郎
傅氏(元初)尚書撮義
四卷
存
林胤昌序曰吾郡襟江帶海扁舟上下可以遡洄然
郡士大夫鮮有為此遊具者渼溪傅子既卜其尊人
宅兆於渼溪復以一葉作江上岵廬風朝月夕乘潮
往來而省視焉余問舟中往來所讀何書渼溪曰吾
幼從父祖讀尚書開卷見放齊舉胤子為千古謟媚
之祖驩兜薦共工為千古朋比之祖當時未設諫官
知人之哲獨推聖帝然四岳舉舜未嘗論賞薦鯀不
效未嘗議罪吾忝諫官每念二祖列宗用人行政之
大克嫓美於典謨因撮史合經名為撮義夫猶是幼
從父祖所讀尚書也一日林子㩦榼舟中與渼溪汎
遊筍江浯溪溜墖諸勝訪曾子霖寰於法石則撮義
已成帙刊傳海内矣余既羡渼溪之思奇而才敏志
孝而願忠顧竊嘆以其烺烺天球之章為坎坎河干
之具因為朗誦說命三篇拜手颺言曰君家傅巗濟
川作楫亦惟代言納誨啓沃乃心今撮義稱引古昔
揚扢昭代閑邪陳義足為講筵啓沃之資日者聖天
子轉圜從諫側席旁求吾子其以尚書進為恭默遜
志稽古訓之一助巨川之濟有如此舟豈獨借岵廬
於江上哉曾子曰善請書之為撮義序
元初自跋曰齋頭索居餘忠耿耿輙溫尚書舊聞參
合經史要求眞實經濟而訓詁經生之習愧未免焉
集中掛漏尚可續增因就正有道繕寫為難遂付之
剞劂無乃示璞愚陋滋恧矣
俞汝言曰渼溪傅氏晉江人崇禎戊辰進士官給事
中
袁氏(儼)尚書百家彙解
六卷
存
曹溶曰儼字若思嘉善人崇禎戊辰進士高要知縣
其書董尚書其昌序之
孫氏(氶澤)尚書集解
二十卷
存
承澤自序曰註經難註尚書尤難尚書乃夫子之所
序定者今傳世有古文今文之不同有艱澁平易之
互異漢人言書有百篇今存者僅及其半所存者果
盡出於夫子之所序定者乎且易有程子之傳朱子
之本義春秋有程子之傳詩有朱子之集傳大儒著
述確乎可循程朱俱不註書朱子僅屬之蔡仲默氏
仲默每註一篇輙請正朱子然止訂二典禹謨遽捐
舘舍其餘未經訂正者果盡合朱子之意乎且漢人
表章易有數家詩分為四春秋分為五獨以書為樸
學不好馬鄭諸家俱失傳行世者獨孔安國一傳而
已余垂髫先人麗澤府君口授周易比長兼習尚書
尚書不獨治統所屬道統寄焉言心言性言敬實開
萬古理學之宗視諸經為尤要登第後筮仕汴梁故
宗西亭先生家多經學祕本因得盡讀諸儒書義抄
貯笥中變後尚有存者退居二十年㢠廻環熟繹因嘆
書固全經其不死濟南一老於秦始漢高之世留傳
遺經於文帝之時夭也濟南記憶不全者復出於故
宫殘壁之中天也文有艱澁平易之不一以事非一
代作非一手如周易四聖繁簡不一詩之正變不同
三頌簡縟之相遠也朱子即不註書而仲默所註或
曾面授意旨况同時有東萊之書說後百年有金仁
山先生之表註許白雲先生之叢說其精粹不遜於
朱子余舊著集解一編今年届八旬恐其散逸重加
裒益刊之家塾所解多從蔡傳參以東萊其有不合
者正以仁山白雲兩先生要歸之明顯暢達而止至
於書之有序其言簡古即不出於孔子或出於當日
之史官故程子吕子皆尊信之今乃弁於每篇之首
以補蔡傳之缺又蔡傳中有日月隨天左旋之說明
初命學士劉三吾修會選一書改正其失左旋之說
其實不誤此不足為蔡傳病若其考證失眞如璿璣
之璿玉也誤以為珠簡㓗二河也誤以為一如此尚
多又洪範一篇有禹之經有箕子之傳乃俱以為箕
子之言此其失之大者余故曰註尚書尤難也
史氏(煒)尚書纂要
未見
廣平府志史煒成安人崇禎癸酉舉人知縣
朱氏(朝瑛)讀書略記
二卷
未見
江氏(旭奇)尚書傳翼
二卷
存
旭奇自述曰國家命儒臣收輯大全於以嘉惠來學
甚厚自元以前諸儒疏說其不詭於經者業已收之
無遺矣迄今又二百餘年重熙累洽經教益明邇者
經筵進講則張江陵申吳縣二公為最著他如莫中
江氏吕宇岡氏黃葵陽氏袁了凡氏孫柏潭氏顧涇
陽氏張侗初氏周玉繩氏諸所詮說皆不可磨旭奇
研索十年刪繁補漏名曰傳翼又五年而始成編時
萬歷戊午歲
陸元輔曰旭奇字舜升婺源人以貢入太學授安岳
簿移台州衛經歴
顧氏(懋樊)桂林書響
十卷
存
繆泳曰錢唐顧懋樊書響十卷吳太冲文德翼為之
序其曰書響者取孔壁金絲之義也
鄒氏(期禎)尚書揆一
未見
嚴繩孫曰字公寧無錫人崇禎中御史祁彪佳舉賢
良方正不就學者稱經畬先生
鄒氏(期相)尚書筆指
未見
孫氏(弘祖)尚書詮註
未見
嘉興縣志孫弘祖字令弘簡肅公植孫
陸氏(又機)尚書集解
未見
平湖縣志陸又機字衡如由選貢知日照縣事
陳氏(弘緒)尚書廣錄
未見
陸氏(萬達)尚書講略
未見
平湖縣志萬達字天相諸生
龐氏(招俊)書經正旨
六卷
存
陳忱曰任丘龐招俊脩予輯其孫塏知建寕府事刊
行之
唐氏(達)尚書臆解
未見
鄭元慶曰達字灝如德清貢士里人私諡淵靖先生
沈氏(澣)尚書印
六卷
存
繆泳曰澣字則新嘉興人舉業書也
姚氏(之鳳)尚書定解
未見
平湖縣志姚之鳳字叔瞻諸生
金氏(鏡)尚書評注
未見
莊氏(日思)尚書說凖
未見
嘉興縣志莊日思字汝立國子監生
朱氏(鶴齡)尚書禆傳
十卷
存
攷異
一卷
存
鶴齡自序曰古經之學非訓詁不明然有訓詁不能
無異同有異同不能無踳駁他經皆然尚書為甚蓋
尚書者帝王之心法治法所總而萃也後世大典章
大政事儒者朝堂集議多引尚書之文為斷義解一
訛貽害非眇如誤解用牲于郊牛二而世遂有主合
祭天地及南郊北郊之說者矣誤解九族與罪人以
族遂有旁及母族妻族而坐之者矣誤解桐宫居憂
復子明辟而世遂以放君負扆(闕)為伊周之事矣誤
解金作贖刑始以黃金易黃鉄矣誤解臣妾逋逃始
以婦女從軍矣誤以洪範五行牽合庶徵福極而介
甫文之遂謂天變不足畏矣誤以弗辟為致辟居東
為東征而公孫碩膚之美不白矣誤解弱水在條支
崑崙即河源及書序成王伐東夷而漢武之窮兵西
北隋唐之越海征遼東馬融鄭玄王肅之徒開闢草
萊甚為簡略古文孔傳晚出書義稍顯孔穎達為之
疏雖正二劉之失未愜學者之心求其條貫羣言闡
明奥旨信無逾於仲默集傳者但其意主於撥棄注
疏故名物制度之屬不能無訛筆力視紫陽易詩二
傳亦多不逮識者不能無憾焉考明初令甲本宗注
疏蔡傳附之後又以蔡傳未精命儒臣劉三吾等博
採諸說參互考訂名書傳會選頒諸學官其後大全
行而此書遂廢又其後科舉專取蔡氏而大全亦置
高閣白首窮經仍訛踵陋讀禹貢者河渠遷改眩若
進風陳洪範者九數相乘迷如辨霧此以攻經生章
句猶隔重山况望其酌古凖今坐而論作而行卓然
稱有用之儒哉余竊用愍嘆此禆傳之所由作也記
曰疏通知遠而不誣書教也夫推之時務而有宜有
不宜不可謂通試之異代而或驗或不驗不可謂遠
列聖經筵進講必首及尚書誠以三五以來崇功廣
業咸出其中非徒古史記言記事之體余之輯是書
也主詁義而兼及史家臚羣疑而斷以臆說務為通
今適用之學庶幾孔堂之金石絲竹不盡至於銷沈
磨滅云爾若以仲默之書羣然尸祝不應輙有異詞
則余撟舌而退夫仲默作傳已不盡同紫陽之說何
獨疑於生仲默之後者哉
潘耒曰先生字長孺居吳江之北郭閉戶著書撰述
甚富所有書禆傳已刊行禹貢長箋尚未雕印
楊氏(文彩)書繹
十二卷
未見
魏禧序曰楊子書繹既成以授其門人魏禧禧冄拜
稽首作而嘆曰吾今而知後世之必可以復三代矣
楊子曰何為其然也禧曰吾以是書知之夫二帝三
王之言天也傳註百家歷象也天之神化不借助於
歷象然歷象失占則違天而無以前民用是書也綜
百家之是而去其紕駁殫五十年之神明而會通其
道故其大義之昭明也如日月之麗天其確乎不可
易也如華嶽之峙地其以經世應事也如舟之利水
車之濟陸其切近於身心也如菽粟之療饑布帛之
禦寒其不可見不可聞也則冥心力索於章句文字
之外恍惚乎古聖人之心嗚呼有王者起而欲復斯
民於三代則直舉而措之已矣楊子曰三代而後唐
虞其可復矣乎禧對曰唐虞去上古未遠人事開而
天氣未漓故其治化與天無間堯典曰黎民於變時
雍舜典曰四方風動有非三代之化俗所及故其後
雖有禹湯文武之為君益伊尹周吕之為臣而天下
已不可復為唐虞若夫三代之治聖人以人事救之
蓋自夏商之季浸滛至於周衰其間弑逆烝報凶慝
姦宄如漢唐以下之變無弗有者故其勢已極於無
可加當此之時有聖人出焉以救之則為三代之治
無聖人以救之則為三代以下之亂故曰三代必可
復也且夫禹湯文武皆大聖人其去堯舜不過幾微
尺寸之間而不能躋三代於唐虞嘗觀漢唐文帝太
宗為治萬里昇平四海刑措幾至於三代矣然其立
身致治之道去三代聖人蓋已千百蓓蓰而不可數
計嗚呼是必世有禹湯文武之為君而其天下亦苐
如漢唐極盛之治而止然後可曰三代不可復耳今
天下之亂已極其勢必有所變三代極盛之治已數
千年絶於天下其勢亦宜有所復昔滕文公問井地
孟子曰有王者起必來取法是為王者師也天生聖
人為斯民主上以禹湯文武自期其身下志伊尹傅
說周公之學苟取是書而法之愚以為庶幾得三代
之所以復楊子聞之曰是予之志也汝其以是言弁
諸冊禧曰唯唯再拜而退又墓表曰先生諱文彩
字治文晚號一水學者稱一水先生年未二十即教
授弟子多至數百人崇禎戊辰用登極恩選貢士先
生作尚書繹必浣手執筆曰吾方對二帝三王奈何
不敬書未成先生之屋火噐服盡燬惟書繹存病將
革執禧手謂曰尚書三吾一人書當見於天下後世
書凡十二卷
黃氏(宗羲)書經筆授
二卷
存
錢氏(肅潤)尚書體要
六卷
存
繆泳曰肅潤字礎日無錫人馬素修先生弟子隱居
十峰艸堂其說書多本於馬
沈氏(嗣選)尚書傳
四卷
存
嗣選自序曰乙酉避亂葭川作洪範傳友人勸併及
全書予謝未遑今歲稍多暇晷欲思著述以自見遂
有事焉見近世大儒如鄧潛谷郝京山之書非無可
觀然覺功多而用少者由於句句而疏之也予意因
文釋義蔡傳已明者不必更為蛇足惟是微言大旨
前賢所未發者潛心弋獲不可使之埋沒乃每篇各
作一論其章句之間有獨得者亦疏而記之云
繆泳曰嗣選字仁舉嘉興貢士
閻氏(若璩)尚書古文疏證
十卷
存
姚氏(際恒)古文尚書通論别偽例
十卷
存
錢氏(煌)壁書辨疑
六卷
存
右山陽閻百詩錢塘姚善夫桐鄉錢曉城三
家皆攻古文尚書者
毛氏(竒齡)古文尚書冤詞
八卷
存
右蕭山毛氏見說經者多攻古文尚書之偽
作此為孔安國梅賾訟冤
經義考卷九十二
