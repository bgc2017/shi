經義考卷一百七十九
翰林院檢討朱彝尊撰
春秋(十二)
宋眞宗皇帝春秋要言
三卷(中興書目五卷)
佚
長編上作春秋要言三卷召輔臣至龍圖閣示之
玉海天禧元年二月幸龍圖閣出春秋要言三卷示
輔臣二年以賜皇太子三年十月賜輔臣御製前後
序
職官分紀天章閣天禧四年初建五年二月工畢奉
眞宗御集安閣中有春秋要言五卷
楊氏(均)魯史分門屬類賦
三卷
佚
玉海乾德四年四月國子丞楊均上魯史分門屬類
賦三卷詔襃之
晁公武曰皇朝楊均撰以左氏事類分十門各為律
賦一篇乾德四年上之
按是書宋藝文志作崔昇撰楊均注
胡氏(旦)春秋演聖通論
十卷
佚
崇文緫目皇朝祕書監胡旦撰多摭杜氏之失有禆
經旨
黃淵曰胡旦編年先經後傳柳仲塗欲贈一劍意尊
經也
許氏(洞)春秋釋幽
五卷
佚
宋史許洞字洞天吴縣人太子洗馬仲容之子精左
氏傳咸平三年進士釋褐雄武軍推官景德二年除
均州參軍大中祥符四年召試中書改烏江主簿
葉氏(清臣)春秋纂類
宋志十卷
佚
中興書目天禧中葉清臣取左氏傳隨事類編為二
十六門凡十卷名春秋纂類
胡氏(瑗)春秋口義
宋志五卷
佚
陳振孫曰胡翼之撰至宣公十二年而止戴岷隱在
湖學嘗續之不傳
石氏(介)春秋說
未見
王氏(沿)春秋集傳
宋志十五卷
佚
崇文緫目沿患學者自私其家學而是非多異失聖
人之意乃集三傳之說刪為一書又見祕書目有先
儒春秋之學頗多因啓求之得董仲舒等十餘家沿
自以先儒猶為未盡者復以己意箋之
晁公武曰沿字聖源大名人好春秋所至以春秋斷
事是書集三傳解經之文仁宗朝嘗奏御詔直昭文
館後官至天章閣待制
長編景祐元年正月河北漕臣轉運使刑部員外郎
王沿詣闕奏事上所著春秋集傳十五卷復上書以
春秋論時事命直昭文館
賈氏(昌朝)春秋要論
十卷
佚
玉海景祐元年十二月崇政殿說書賈昌朝撰春秋
要論十卷詔令舍人院試二年五月詔直集賢院
春秋節解
八十卷
佚
玉海景祐二年正月御延義閣命賈昌朝講春秋慶
歷四年三月問輔臣三傳異同之說賈昌朝曰左氏
多記事公榖專解經皆以尊王室明賞罰然考之有
得失皇祐五年十月上春秋節解八十卷
李氏(堯俞)春秋集議略論
宋志二卷
佚
玉海慶歷中大理丞李堯俞辨三傳諸家得失及采
陳岳折衷緫其類例五百餘目而成一百九十五論
表進稱春秋集議略論三十卷今分上下二卷
孫氏(復)春秋尊王發微
宋志十二卷(中興目有緫論三卷今佚)
存
歐陽修曰先生治春秋不惑傳注不為曲說以亂經
其言簡易明於諸侯大夫功罪以考時之盛衰而推
見王道之治亂得於經之本義為多
晁公武曰皇朝孫明復撰史臣言明復治春秋不取
傳注其言簡而義詳著諸大夫功罪以考時之盛衰
而推見治亂之迹故得經之意為多常秩則譏之曰
明復為春秋猶商鞅之法棄灰於道者有刑步過六
尺者有誅謂其失於刻也胡安國亦以秩言為然
王得臣曰泰山孫明復治春秋著尊王發微大得聖
人之微旨學者多宗之以為凡經所書皆變古亂常
則書之故曰春秋無襃盖與穀梁子所謂常事不書
之義同
王闢之曰明復尊王發微十五篇為春秋學者未之
有過者也
葉夢得曰孫明復春秋專廢傳從經然不盡達經例
又不深於禮學故其言多自抵牾有甚害於經者雖
槩以禮論當時之過而不能盡禮之制尤為膚淺
魏安行後序曰六經皆先聖筆削而志在於春秋者
賞善罰惡尊天子而已矣奈何傳注愈多而聖人之
意愈不明平陽孫明復先生奥學遠識屏置百家自
得襃貶之意立為訓傳名曰尊王發微其辭簡其義
明惜流傳旣久訛舛益多安行假守滌陽公餘獲與
同僚參挍釐正謬誤凡一百一十九釋文二百一十
四命工鏤板以授學官若先生操履學問則有范文
正公薦章歐陽文忠公墓誌銘載之詳矣此不復叙
朱子曰近時言春秋皆計較利害大義却不曾見如
唐之陸淳本朝孫明復之徒雖未能深於聖經然觀
其推言治道凛凛然可畏終得聖人意思
長編殿中丞國子監直講孫復治春秋不惑傳注其
言簡易得經之本義旣被疾樞密使韓琦言於上選
書吏給紙札命其門人祖無擇即復家錄之得書十
五卷藏祕閣
陳振孫曰復居太山之陽以春秋教授不惑傳注不
為曲說其言簡易明於諸侯大夫功罪以攷時之盛
衰而推見王道之治亂得於經為多石介而下皆師
事之歐陽文忠公為作墓誌
吕中曰春秋之學前乎此舉凡例而已自孫泰山治
春秋明於諸侯大夫功罪以考時之盛衰推見王道
之治亂而天下始知有春秋之義
王應麟曰尊王發微十二篇大約本於陸淳而增新
意
黃震曰先生力貧養親讀書泰山之陽魯之名士石
介以下皆師事之丞相李迪妻以弟之女給事中孔
道輔聞其風就見之范公富公薦之天子為直講行
無隱而不彰積力久效固應爾張貴妃幼隨其父堯
封常執事先生左右旣貴數遣使致禮先生閉門拒
之所謂求福不回非與
黃澤曰孫泰山謂春秋有貶而無襃若據此解經則
不勝舛謬
查瀅曰尊王發微其書於君臣内外之際論辨凛凛
無少寬假宋人自歐陽永叔而下多盛稱之獨蘇子
由不取至胡文定春秋傳引常秩之言謂孫氏之於
春秋動輙有罪比之商鞅之刑及棄灰家氏鉉翁亦
以為法家之言然考胡氏春秋傳自伊川傳外多取
資於二孫其持論不應齟齬如是以今觀其發明之
義例原本三傳折衷于啖趙陸諸家而斷以古先哲
王正經常法似非同時說春秋所及
三傳辨失解
佚
程端學曰平陽孫氏復有尊王發微緫論又有三傳
辨失解
陳氏(師道)春秋索隱
三卷
佚
吳曾曰館中有陳師道春秋索隱三卷士大夫以為
陳無已所作非也師道建安人仕至殿中侍御史吕
南公所謂深於春秋盖與泰山孫復齊能而師道仕
望專高故不倚經以名者也
丁氏(副)春秋演聖統例
宋志二十卷
佚
晁公武曰皇朝丁副撰田偉書目副作嗣未知孰誤
其序云經有例法一家所至較然重輕杜預釋例專
主左氏而未該唐陸淳纂例雖舉經而未備纖悉絓
羅而咸在者其惟此書乎
春秋三傳異同字
宋志一卷
佚
鄭樵曰丁副春秋三傳同異字可見於杜預釋例陸
淳纂例
黃氏(君俞)春秋關言
通志十二卷
佚
趙希弁曰國子監直講黃君俞盖仁廟時閩人所謂
六經關言二傳節摘六經續注三史訓彝六代史記
惜不得而見之矣
周氏(希孟)春秋緫例(通志作希聖)
通志十二卷
佚
龍氏(昌期)春秋正論
通志三卷
佚
春秋復道論
通志十二卷
佚
張氏(公裕)春秋注解
佚
周氏(堯卿)春秋說
三十卷
佚
曾鞏曰堯卿之學春秋謂由左氏記之詳得經之所
以書至三傳之異同均有所不取曰聖人之意豈二
致耶
劉氏(羲叟)春秋辨惑
佚
春秋灾異
佚
按仲更嘗從李挺之受歷其於春秋有辨惑
灾異二書今俱無存晁以道題詩云志苦言
危凛雪霜何人敢喚作劉郎休論瑞應誇圖
牒羞死當年顧野王
歐陽氏(修)春秋論
三篇
存
春秋或問
二篇
存
黃震曰歐陽公論春秋謂學者不信經而信傳不信
孔子而信三子隱公非攝趙盾非弑許世子止非不
嘗藥亂之者三子也起隱公止獲麟皆因舊史而修
之義不在此也卓哉之見讀春秋者可以三隅反矣
宋氏(堂)春秋新意
佚
玉海成都宋堂著春秋新意嘉祐元年翰林學士趙
槩上其所著書十月以為四門助教
長編堂雙流人
楊氏(繪)春秋辨要
十卷
佚
玉海嘉祐三年楊繪獻書意詩旨春秋辨要十卷閠
十二月命為集賢挍理
宋氏(敏修)春秋列國類纂
佚
玉海皇祐五年宋敏修上所著列國類纂四月召試
學士院
黎氏(錞)春秋經解
通考十二卷
佚
晁公武曰皇朝黎錞希聲撰錞蜀人歐陽公之客名
其書為經解者言以經解經也其後又為統論附焉
魯氏(有開)春秋指微
宋志十卷
佚
朱氏(寀)春秋指歸
佚
范仲淹進狀曰臣伏見故祕書丞集賢挍理朱寀幼
有俊才服膺儒術研精道訓務究本源越自經庠擢
陞文館力學方起美志未伸不幸天喪深可嗟悼寀
春秋之學為士林所稱有唐陸淳始傳此義學者以
為春秋之道久隱而近乃出焉寀苦心探賾多所發
揮其所著春秋指歸若干卷謹繕寫上進乞下兩制
詳定如實可收采則乞宣付崇文院
王氏(晢)春秋通義
宋志十二卷
佚
春秋異義
十二卷
佚
春秋明例櫽括圖
通考一卷
佚
皇綱論
宋志五卷
存
玉海至和中太常博士王晢撰春秋通義十二卷據
三傳注疏及啖趙之學其說通者附經文之下闕者
用己意釋之又異義十二卷皇綱論五卷二十三篇
陳振孫曰太常博士王晢撰春秋皇綱論明例櫽括
圖共六卷至和間入館閣目
江氏(休復)春秋世論
三十卷
佚
隆平集江休復字鄰幾雍邱人天聖二年進士除集
賢挍理修居注積官刑部郎中著春秋世論三十卷
按休復著春秋世論故韓維贈詩云翼孔著
高議
齊氏(賢良)春秋旨要
佚
按齊氏春秋旨要杜諤采之程端學本義引
之
朱氏(定)春秋索隱圖
宋志五卷
佚
程端學曰授於師道先生
孫氏(立節)春秋三傳例論
佚
贑州府志孫立節字介夫寧都人皇祐五年進士判
桂州著春秋三傳例論孫復見之歎曰吾力所未及
者介夫盡發之矣
范氏(隱之)春秋五傳會義
佚
張方平薦狀曰伏見太常寺奉禮郎范隱之所著春
秋五傳會義經術深明旨趣醇正今去聖逾遠異端
多門常人好奇鮮根於道隱之論述獨探精粹且其
履行高介不羣志甚自強進未云止儻蒙樂育必成
良材伏乞聖慈特命取所著書登之衡石之末特與
召試備館閣之缺
蔡氏(襄)講春秋左氏傳疏
一篇
存
經義考卷一百七十九
