經義考卷一百六十七
翰林院檢討朱彝尊撰
樂
樂經
隋志四卷
佚
漢書王莽𫝊元始三年立樂經
藝文志漢興制氏以雅樂聲律世在樂官頗能紀其
鏗鏘鼓舞而不能言其義六國之君魏文侯最為好
古孝文時得其樂人竇公獻其書乃周官大宗伯之
大司樂章也
應劭曰周室陵遲禮崩樂壊重遭暴秦遂以闕亡
沈約曰秦代滅樂樂經殘亡
劉勰曰秦燔樂經漢初紹復制氏紀其鏗鏘叔孫定
其容與瞽師務調其器君子宜正其文
王昭禹曰周禮雖出於武帝之世大司樂一章已𫝊
於孝文之時
胡寅曰禮樂之書其不知者指周官戴記為禮經指
樂記為樂經其知者曰禮樂無全書此考之未深者
孔子曰吾自衛反魯然後樂正雅頌各得其所是詩
與樂相須不可謂樂無書樂記則子夏所述也
章如愚曰漢承秦火之餘禮廢而樂尤甚制氏世為
樂官但能紀其鏗鏘鼓舞而不能言其義所得於竇
公者惟周官大司樂一章而河間雅樂之獻又特采
諸子之言以為樂漢學之述古者止於此而已
王應麟曰考工記磬氏疏按樂云磬前長三律二尺
七寸後長二律尺八寸朱文公問蔡季通不知所謂
樂云者是何書今考三禮圖以為樂經書大𫝊亦引
樂曰舟張辟雍鶬鶬相從八風回回鳳凰喈喈漢元
始四年立樂經續漢志鮑鄴引樂經今其書無傳
葉時曰世儒嘗恨六經亡樂書然樂不可以書傳也
何則樂有詩而無書詩存則樂與之俱存詩亡則樂
與之俱亡詩也者其作樂之本與樂由詩作故可因
詩以觀樂無詩則無樂矣韶至齊而猶聞必韶樂之
詩尚存也濩至魯而猶見必濩樂之詩未冺也觀乎
周之太師掌六律六同五聲八音以為樂而必教以
六詩瞽矇掌鼗鼓祝敔簫管則必諷誦詩此則詩之
所以為樂也太師曰大祭祀帥瞽而登歌此登歌之
有詩鐘師則以鐘鼓奏九夏此鐘鼓之有詩也籥章
則掌龡豳詩豳雅豳頌此龡籥之有詩也祭祀則王出入
奏王夏尸出入奏肆夏牲出入奏昭夏是祭樂有詩
也大射則王以騶虞為節諸侯貍首大夫采蘋士采
蘩是射樂有詩也凡樂儀行以肆夏趨以采齊車亦
如之是車行有詩也學士歌徹則徹樂亦有詩軍獻
凱歌則凱樂亦有詩四夷聲歌則夷樂亦有詩至如
大司樂奏六律則歌大吕歌應鍾歌南吕歌函鍾歌
小吕歌夾鍾是十二律皆有詩歌也古人以詩為樂
詩存則古樂傳詩亡則古樂廢今不以樂詩不存為
憾而徒以樂書不傳為恨豈知先王作樂之本哉
吳澂曰經出於漢而樂獨亡
黃佐曰觀諸豫之象則雷出地奮即合樂之律自下
而上可知矣觀諸夔之言則琴瑟下管即雲和孤竹
之屬可知矣觀諸商頌依我磬聲則擊石拊石合於
鳴球可知矣觀諸春秋萬入去籥則萬舞干戚本合
英韶可知矣凡此皆大司樂成均之法也孰謂五經
具在而樂獨無傳耶矧夫歌奏相命聲變成方雖謂
之樂記之經可也
楊繼盛曰世之談經學者必稱六經然五經各有專
業而樂則滅絶無傳論治法者必對舉禮樂然議禮
者於天秩不易之外猶深求立異可喜之說至於樂
則廢棄不講全德之微風俗之敝恒必由之良可悲夫
徐師曾曰古有樂經疑多聲音樂舞之節而無辭句
可讀誦記識故秦火之後無傳焉
沈懋孝曰昔者仲尼正樂其時六代元音具在樂官
如摰如干如襄如曠皆能習其鏗鏘鼔舞唱和抗墜
之節大聖審音知樂苐為之釐次雅頌之所爾無更
其舊也至孟氏時古之詩學幾無好而存之者其後
樂經失傳士大夫縱能談說其義然精知者事著絶
少所謂聲氣之元通於神明根之性初者邈然何莫
求之
朱載堉曰古樂絶傳率歸罪於秦火殆不然也古樂
使人收斂俗樂使人放肆放肆人自好之收斂人自
惡之是以聽古樂惟恐卧聽俗樂不知倦俗樂興則
古樂亡與秦火不相干也
按周官成均之法所以教國子樂德樂語樂
舞三者而已樂德則舜典命夔教胄子數言
已括其要樂語則三百篇可被絃歌者是樂
舞則鏗鏘鼔舞之節不可以為經樂之有經
大約存其綱領然則大司樂一章即樂經可
知矣樂記從而暢言之無異冠禮之有義喪
服之有𫝊即謂樂經於今具存可也
樂記
漢志二十三篇
闕
漢書武帝時河間獻王好儒與毛生等共采周官及
諸子言樂事者以作樂記獻八佾之舞與制氏不相
遠其内史丞王定𫝊之以授常山王禹禹成帝時為
謁者數言其義獻二十四卷記劉向校書得樂記二
十三篇與禹不同其道寖以益微
葛洪曰竇公庸夫年幾二百
孔穎逹曰公孫尼子次撰樂記通天地貫人情辨政
治
又曰劉向校書得樂記二十三篇著於别錄謂有樂
本有樂論有樂施有樂言有樂禮有樂情有樂化有
樂象有賓牟賈有師乙有魏文侯蓋十一篇今雖合
此略有分焉餘十二篇奏樂第十二樂噐第十三樂
作第十四意始第十五樂穆第十六說律第十七季
札第十八樂道第十九樂義第二十昭本第二十一
昭頌第二十二竇公第二十三
王昭禹曰記有樂記樂之𫝊也非經也樂記作於漢武帝
時河間獻王與諸儒共采周官及諸子言樂事者是也
熊朋來曰樂記中有與易大𫝊文相出入其他論禮
樂多有格言能記子夏子貢賓牟賈問答此必出於
聖門七十子之徒所記也又曰樂記本十一篇今
禮家仍分十一章觀其以子貢問樂一句附贅章末
即其篇名矣依正義序次分為十一章一曰樂本凡
音之起至王道備矣二曰樂論自樂者為同至與民
同也三曰樂禮自王者功成作樂至聖人曰禮樂云
四曰樂施自昔者舜作五絃之琴至先王著其教焉
五曰樂言自民有血氣至君子賤之也六曰樂象自
凡姦聲感人至所以贈諸侯也七曰樂情自樂也者
情之不可變也至有制於天下也八曰魏文侯自魏
文侯問於子夏至彼亦有所合之也九曰賓牟賈自
賓牟賈侍坐至武之遲久不亦宜乎十曰樂化自君
子曰禮樂不可斯須去身至禮樂可謂盛矣此章五
十八句重出祭義十一曰子貢問師乙自子貢見師
乙至子貢問樂此章吾子自執焉以下多脱辭孔疏
依史記改正
吳澂曰禮經之僅存者猶有今儀禮十七篇樂經則
亡矣其書疑多是聲音樂舞之節少有辭句可誦讀
記識故秦火之後無傳諸儒不過能言樂之義而已
而劉向所得樂記二十三篇又與河間獻王所撰二
十四卷不同其二十三篇内之十一合為一篇蓋亦
刪取要略非全文也
徐師曾曰漢興制氏世為樂官頗能紀其鏗鏘鼓舞
而不能言其義理其言義理則此篇是也當是古來
流𫝊文字而河間獻王實纂述之非成於漢儒也
河間獻王劉德樂元語
佚
按白虎通德論引樂元語文云受命而六樂
樂又云東夷之樂持矛舞助時生也南夷之
樂持羽舞助時養也西夷之樂持戟舞助時
殺也北夷之樂持干舞助時藏也漢書食貨
志引樂元語文云天子取諸侯之士以立五
均則市不貳價四民常均
黃氏(裳)樂記論
一篇
存
邵氏(囦)樂記解
一卷
存
金氏(履祥)考定樂記
一卷
未見
柳貫曰小戴禮樂記第十九鄭玄目錄云漢武帝時
河間獻王與諸生等共采周官及諸子言樂事者以作
樂記又云樂記者以其記樂之義於别錄屬樂記蓋
十一篇篇雖合而略有分焉唐孔氏正義則謂劉向
挍書得樂記二十三篇今樂記斷取十一篇餘有十
二篇名猶在而記無所錄矣正義直以樂本樂論樂
施樂言樂禮樂情樂化樂象賓牟賈師乙魏文侯分
十一篇而每篇之中又各自為章總之凡三十四章
先生獨有疑焉因為之反覆玩繹優游涵泳則見其
所謂十一篇者節目明整瞭然可考而正義所分猶
為未盡於是一加段畫而旨義顯白無復可疑此學
者所以貴乎平心觀理及其理融見卓則雖跨越宇
宙而與聖賢共講亦不過是而已
劉氏(濓)樂經元義
八卷
未見
吕氏(柟)大司樂考
十卷
未見
黃氏(佐)樂記解
十一卷
存
右載樂典
朱氏(載堉)樂經新說
三卷
存
載堉自述曰按漢時竇公獻古樂經其文與周官大
司樂同然則樂經未嘗亡也樂官之屬凡二十分作
三類其大司樂樂師大胥小胥此四官為一類蓋大
夫士之曉樂者而為國子之師若伶倫后夔輩是也
禮記所謂大司成疑即此官也樂師疑即樂正也大
胥大學長也小胥小學長也大師小師瞽矇視瞭此
四官為一類蓋皆無目之人及有目而不甚明者若
師曠師冕輩是也典同以下則又皆有目者凡官皆
受命於天子自下而上以受命次序多寡為尊卑周
制一命謂之下士二命中士三命上士四命下大夫
五命中大夫此大司樂為中大夫自下而上第五等
也每官有正有副其長若干員其佐必倍之若大司
樂中大夫二人則樂師下大夫四人乃其佐也樂師
又有佐焉上士八人下士十有六人是也籥師籥章
當在韎師之上疑錯簡云
李氏(文察)樂記補說
二卷
未見
黃氏(積慶)樂經管見
二卷
未見
瞿氏(九思)樂經以俟錄
六册
存
按瞿氏論樂史學遷序之雖經鏤板然卷帙
未定非完書也
張氏(鳳翔)樂經集注
二卷
未見
鳳翔自序曰禮樂至周而大備周禮大司樂文則周
公所手著也漢初魏竇公獻古樂經其文與大司樂
合而學士大夫率沿為禮家言無專學也古學庸存
於戴記至程子始尊信表章而古者由學入道之大
法始賴以存古樂經亡而周公所著經固存於世觀
大備於成周而樂其可知也愚竊取程子之意乃表
而出之俾專於樂者考焉
陸元輔曰堂邑張鳳翔輯述周禮大司樂以下諸官
而為之注末以小戴禮樂記篇附焉鳳翔中萬歴辛
丑進士官至兵部尚書兼副都御史巡撫蘇松等處
軍務加太子太保
經義考卷一百六十七
