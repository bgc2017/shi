經義考卷五十
翰林院檢討朱彝尊撰
易(四十九)
劉氏(誠)周易衍辭
未見
黃虞稷曰誠字敬之雞澤人天順丁丑進士官至湖
廣布政司參議其書專辨焦氏納甲飛伏之非
沈氏(瑤)易經比類
一卷
未見
按登科錄沈瑤有二一南直隸山陽人天順
丁丑進士一武功左衞人嘉靖癸丑進士撰
書者未詳何人
吾氏(哻)周易傳義會同
未見
范路曰吾哻字景端衢州開化人天順己夘舉人為
江浦教諭時人稱曰文山先生章楓山志其墓
張氏(元禎)周易要語
未見
范路曰元禎字廷祥南昌人天順庚辰進士官至吏
部左侍郎學者稱東白先生
羅氏(璟)周易程朱異同
未見
姓譜璟字明仲南城人天順甲申進士第三歷國子
監祭酒
盧氏(璣)河圖衍義
未見
繆泳曰璣浙江松陽人天順甲申進士
姚氏(綬)大易天人合旨
未見
俞汝言曰姚綬字公綬嘉善人天順甲申進士官監
察御史嘗著大易天人合旨而里中無有儲藏者蓋
名為書畫所掩也
金氏(旅)易意
未見
括蒼彙紀金旅字崇吉麗水人天順間歲貢生仕為
雲南永昌府判
桑氏(悦)易抄
未見
悦自述曰愚於孔子彖辭中發文王卦辭之意成朱
子志也又曰愚於易抄說理以程子為主而輔以
諸儒之論或寓鄙見於其間至後始言象占亦不失
文公本意也又曰愚於易抄欲每卦先宓犧畫次
文王卦下繫辭又次則周公六爻辭始以孔子釋象
爻等辭繼於後而文言繫辭等仍各自為卷庶幾四
聖之易不亂而學者亦易於觀覽後得先儒董真卿
所注之易已先得吾心遂用其例
錢陸燦曰悦字民懌常熟人成化乙酉鄉薦除泰和
訓導遷長沙通判調柳州
羅氏(倫)周易說旨
四卷
存
言行錄倫字彝正江西永豐人成化丙戌進士第一
授翰林院修撰疏奏大學士李賢奪情非是落職提
舉泉州市舶司明年召還復官改南京尋以疾辭歸
開門授徒日以注經為業垂十年卒於退居之金牛
山後追諡文毅
張氏(昇)易爻用九六說
一篇
存
沈進曰張昇南城人成化己丑進士第一歷官太子
太保禮部尚書諡文僖
談氏(綱)讀易愚慮
二卷
存
綱自述曰綱愚且弱而多病心雖嗜經口不能誦日
惟玩索文義而已慮之所及多與傳注不合心不能
安欲質人而言訥存疑久矣於兹衰老遺忘頗多閒
中筆其一二以付兒輩相與就正有道時正德改元
丙寅春
易攷圖義
一卷
存
卜筮節要
一卷
存
綱自序曰易之用莫妙於卜筮所謂神以知來也莫
難於卜筮所謂極數知來也八卦定吉凶吉凶生大
業又孰要於卜筮哉大衍畢天下之能事何可不講
夫幽贊神明而生蓍衍之由也參天兩地而倚數衍
之法也觀變陰陽衍天道也發揮剛柔衍地道也和
順道德而理於義窮理盡性以至於命衍人道之極
功也所係如此可不講夫
易義雜言
一卷
存
易指攷辨
一卷
存
綱自序曰康節邵氏天分甚高數學甚精二程雖曰
外之亦莫屈其雄論天下學士望風而靡孰敢抗衡
然而不本聖經本乎李穆之傳掠乎揚京之緒數其
數而非易之所謂數理其理而非易之所謂理專先
天而略後天律乎聖經其誤多矣此易考圖義所由
作也然初亦不肯直言其誤惟自立說以明易耳而
人之惑者既深其牖不啓吾約何納不直則道不見
我且直之愚能已哉於是申明則圖之義以窮其源
中推别卦之義以泝其流末即源流以明其誤以翼
圖義直且辨矣語曰予豈好辨哉予不得已也
曹溶曰綱無錫人成化己丑進士
謝氏(理)周易解
未見
太平府志謝理字一卿成化壬辰進士著周易春秋
解
洪氏(貫)周易解疑
未見
錢陸燦曰貫字唯卿鄞縣人成化丁酉舉人從化知
縣
葉氏(應)易卦方位次序圖
一卷
未見
廣東通志葉應字子唯歸善人成化戊戌進士廣西
慶遠知府
吳氏(璉)周易訂疑
未見
南海縣志吳璉字美中成化甲辰進士知含山進賢
二縣事
李氏(承恩)易大義
佚
陸元輔曰承恩嘉魚人成化甲辰進士
蔡氏(清)周易蒙引
二十四卷
存
人物考蔡清字介夫晉江人成化甲辰進士除禮部
主事改吏部歷員外尋遷禮部郎中出為江西提學
副使忤寧藩遂致仕正德三年起南京國子監祭酒
未至卒
嘉靖八年直隸松江府推官蔡存遠奏臣聞君道莫
先乎立教立教莫重乎經術漢求遺書而置五經博
士唐開弘文而集五經注疏雖未還乎粹古要為知
所先務也矧五經之首實惟周易始自伏羲畫卦而
周文係以彖爻孔子贊以十傳四聖之精具於是焉
其後王弼談玄京房演數去古益遠學失真傳爰至
宋儒得其宗旨惟程之易傳朱之本義然讀者多枝
蔓於辭而卒莫究於理明而復晦弊也久矣竊念臣
父蔡清少習易經頗能心契自鄉解而登甲科由督
學而擢祭酒仕宦所至專意講易門徒相授無慮千
數舉世謬稱以為專門焉者悼世俗之見執泥象辭
而支離於形下宗程朱之言研究陰陽而特達於虛
中觀先天後天而漸悟洞太極無極以深造手不停
披迄裁衆說積有成編僭名蒙引向惟藏之篋笥若
有待於明時不幸謝世未及獻呈而臣忝舉鄉闈叨
登甲第所以蒙陛下之恩澤而進身者皆臣父教以
一經而致然也臣不自揣敬用謄寫上塵陛下乙夜
之覽倘或有取其一得庶幾足發乎經學伏望陛下
煥發德音俯賜收納貯之内閣以備昭代專經之說
頒之禮部以開天下諸生之學則億兆臣民仰見陛
下右文之治皆顒顒然以興起而通今學古之士將
輩出以效用矣為此將臣父蔡清所著易經蒙引每
部二十六冊正副二部共五十二冊隨本親賫等因
奉世廟聖旨所進書籍正本朕留覽副本發禮部看
詳回奏禮部尚書李覆故祭酒蔡清潛心易學專意
注疏平生精力所得盡在蒙引一書真足羽翼聖經
開示後學合無候命下之日本部行福建提學副使
將易經蒙引訂証明白發刊書坊庶幾可以傳播遠
邇嘉靖八年十月朔奉旨是
明神宗實錄萬歷二年工科李熙題原任南京國子
監祭酒蔡清少而志學壯而聞道飭躬砥行動準古
人歷官郎署咸推師表嘗賀寧王夀旦獨去朝服中
蔽膝大忤寧藩引疾致仕居家經學自娱四書易經
各著蒙引發揮羽翼之功信非渺小雖祀鄉賢未蒙
特典乞賜建祠專祀其鄉禮部覆請得報依議
林希元序曰虚齋蔡子以理學名成化弘治間易說
若干卷坊間有舊刻顧荒缺弗理人有遺恨三子存
微存遠存警雅嗣先志各出家本以增校予屬禄仕
分心未之及也退居暇日始克成事書成將刻之庸
書數言以告學者曰嗟乎易豈易言哉夫五經之有
易猶衆水之有海也海不可列於衆水易可列於五
經哉夫詩書禮樂春秋皆經也然章自為意句自為
義易則不然稽實以待虛托一以該萬以六十四卦
三百八十四爻冒天下之道豈與諸經比哉聖人以
辭而說易猶人以舟而涉海涉海者乘長風破巨浪
窮力之所至謂之見海則可謂盡海之觀則未也說
易者擬形容象物宜窮意之所至謂之見易則可謂
盡易之藴則未也是故易可象而不可言可言而不
可盡聖人其猶病諸況其下者乎河南見理而遺數
建安舉數以兼理二者不同要亦齊魯之間耳蔡子
之說何以過是然近世諸儒說經未能或之先也或
者見其字分句解遂目之為訓詁吾取其大者而已
訓詁非所知也或者見其旁論遠引遂目之為支離
吾取其近者而已支離非所知也學者信吾所知所
不知者置之以俟他日斯則切問近思之學矣
謝廷讚序曰易之為道廣矣大矣至人窮理至絶韋
折擿思假以數年儒者窮訓詁至寐以魂交而神與
先告其精也如是繼乃岐為京房翼奉孟喜郎顗之
學幾為䜟緯之書夫以三極之理貶而為禨祥無乃
過與程子著易傳高出王弼諸傳注之上朱子著本
義一取法於宣聖小象言約而解微詁近而旨遠明
興虛齋先生佐之以蒙引一書為本義之疏蓋宣父
有功於易朱子有功於宣尼而蔡先生復有功於本
義此經此傳遂揭日月而行之中天矣
王氏(雲鳳)訂正復古易
十二篇
未見
雲鳳後序曰秦以易為卜筮書得不焚故易在六籍
中為完書漢人有以十翼冠一傳字於其首而綂附
於上下經二篇之後者或曰費直為之今考其本傳
則曰以彖象繫辭文言解說上下經而已豈費氏始
以傳說經其徒轉相傳授遂自附其後與厥後鄭玄
始析彖象附於各卦之末王弼宗之復以彖併大象
綴於各卦之下小象綴於各爻之下而乾則仍其舊
又增文言於乾坤之後雖欲使學者尋省易了而
不知孔子之易固未可為文王周公之易也程子作
傳亦用弼本汲郡吕氏嵩山晁氏始欲復古經傳各
為一書而間有未盡合者東萊吕氏又更定著始復
孔子之舊而朱子因之以作本義嗚乎易之為書也
廣大悉備是以儒者尚之然穿鑿於漢人之支離假
托於異端之邪曲書雖存而道則晦矣書不亡猶可
以明道而鄭王二子乃割裂混亂焉遂使千百年來
世不復見古聖人之完書其亦不幸矣哉朱子復求
古易所取甚博卒從東萊所以處之者已審後聖有
作蓋無以易而董張胡陳諸家相繼攘臂而起各用
已見更置紛紛迄我朝儒臣纂輯諸經於易謂程朱
不可偏廢乃從程氏本而以本義分附之且有刪改
於其間自是朱吕之易復為鄭王之易而讀本義者
往往有不得其說者矣嘗與莆田宋孔時談易孔時
屬余繕寫如朱吕原本於是更加考究以就此編藏
之巾笥用備私覽且以就正於同志君子云
陸元輔曰王雲鳳字應韶和順人成化甲辰進士歷
官巡撫宣府副都御史所居在縣之虎谷因以為號
與虛齋蔡氏為同年而師事之
楊氏(廉)先天後天圖學考正
未見
桑悦序曰連山歸藏夏商之易有無不可知而伏羲
之易為周易之宗祖則確然之理也伏羲卦圖為方
外閟之已久逮宋康節邵先生遂指出之為先天圖
而以文王之卦為後天至朱子亦尊信而表章之也
方正楊先生合二圖會先儒議論剖析詳明謂非深
明易道者耶且言孔子云先天而天弗違後天而奉
天時謂天人合一事而與前二圖無干涉實有卓然
之見者矣
廉自序曰易始於伏羲止於卦圖而已其後夏商周
之易因之以演夏曰連山以艮為首商曰歸藏以坤
為首周曰周易以乾為首當孔子贊周易之時伏羲
夏商之易尚存孔子猶及見之觀其論伏羲之易而
兼取於坤藏之義吾知其有見於商之易矣論文王
之易而兼取於艮始之義吾知其有見於夏之易矣
至於易有太極兩儀四象以及天地定位數往知來
之說發明極詳非以伏羲卦圖日諦視之不至是也
然自孔子而後僅有周易孤行其餘三易遂寖以隠
夫連山歸藏隠而易塞其流伏羲卦圖隠而易迷其
源求黃河而不於崑崙求江漢而不於嶓冡岷山可
乎不然孔子所贊者周易耳而何其言伏羲之易不
一而足哉寥寥千載至宋邵子始得伏羲卦圖而推
明之以復傳於世而於文王八卦亦兼明之以伏羲
易為先天以文王易為後天邵子之功不其大哉自
邵子之傳此易如林栗袁樞輩往往詆之非朱子作
啓蒙本義以力主其說亦未必盛傳於世如今也朱
子之功不其大哉予少即治易特為科舉之學未能
深究近於暇日取先天後天卦圖潛思默玩似覺有
味僭為考證以便檢閱嗚呼言之所會者淺象之所
會者深知易君子尚其有以誨予哉
范路曰楊廉字方震豐城人成化丁未進士歷官南
京禮部尚書諡文恪學者稱月湖先生
王氏(啓)周易傳疏
未見
台州府志王啓字景昭黃巖人成化丁未進士歷官
刑部右侍郎學者稱東瀛先生
朱氏(綬)易經精藴
二十四卷
存
都穆序曰客有問穆者曰易有卜筮之道乎穆曰然
主卜筮而作乎曰否請以水喻崑崙上源發而為江
漢河淮以迨溝澗溪渠皆水也居溪者曰水以溪而
生也濱江者曰水以澗而出也舉一廢百知水不亦
淺乎夫易備天地之道者也莫大於天地而易備其
道焉所以為開物成務之本也庖犧氏者具是道者
也文王周孔闡明是道者也孔子曰假我數年卒以
學易可以無大過矣夫以大成之聖欲學易以免過
易之道可知矣豈卜筮所可盡哉陰陽剛柔仁義之
道象辭變占之理至精至備聖人居則觀其象而玩
其辭動則觀其變而玩其占定之以仁義中正而主
静立人極焉天下事物之理千變萬化皆由此出而
為萬世人道之準君子修之則吉小人悖之則凶惟
百姓日用而不知故立卜筮之法使之因筮玩占而
趨避焉是則引愚翼弱之微意耳明乎易而克體之
者弗事焉夫易以河圖而作疇以洛書而叙圖書相
為表裏觀疇可以知易矣夫龜者卜之序也負文出
洛宜專主夫卜也禹乃第稽疑於六疇之末其不重
卜也明矣皇極之建即人極之立也五行者陰陽剛
柔之用也五事者仁義中正之器也五紀象也八政
三德變也箕疇辭也稽疑占也占居象辭變之後稽
疑居八政三德之末易疇之意槩可見矣故主卜筮
而擬易者水因江溪而生也舍卜筮而言易者水流
而外江溪也惡足以尚論千古而明四聖之心哉嗚
呼義理無窮而人心之靈可以默會穆也因本義以
發身際時而忝在位曷敢妄為異同苐以義理大閑
不容終嘿而著作弗遑莫能仰裨本義每用耿耿伏
覩文佩朱公易經精藴而深契焉其言推本崇正擴
前哲所未發其有功於易也大矣因述所以對客者
序之公名綬登丁未進士由翰林檢討出相楚藩未
老而休故能深探乎易可嘉也已
邵寶序曰易為性命道德之原而開物成務仲尼贊
之詳矣惟其道無不備故百氏宗之卜筮者伎之至
微者也自朱子本義一出學者翕然從之夫方術談
於庸醫聽者不能什一惟夫和扁一言雖或盡變軒
岐之書人將謂其有據也朱子名冠諸儒道行今古
誠吾儒之和扁矣專主卜筮之說疇不謂其有據乎
哉庠序以之而教人科目因之而取士習尚成風安
固而不搖矣嗚呼此文佩朱公所以深懼而精藴之
書不容於不作也書凡二十四卷首原羲文作易之
意繼言陰陽闔闢之機以明繼善成性之德一以孔
子義理之言為主至於太極理氣之分無極本原之
義又先儒所未發者按卦推辭隨爻析義一覽之間
而四聖之心昭然在目其有功於斯道也大矣雖然
本義無心於晦道精藴豈有心於矯弊哉一念所主
而得失因之紫陽有知必將感其救正之功也君曰
有罪此豈然哉
綬自序曰易經精藴者闡揚四聖之精藴也周子曰
聖人之精畫卦以示聖人之藴因卦以發其藴維何
凡彖傳文言繫辭說卦皆是若所謂各正性命繼善
成性始開性命之源以成天下之務其大易之源乎
宋儒以周禮言太卜掌三易故專作卜筮之書歷詆
大聖理義之言不少假借愚於此大懼深求其病只
作太卜掌三易之一言耳不知易有理有象有數理
即藴之發象即精之寓數因一以積畫卦示象之吉
凶繫辭論理之吉凶數之吉凶未之明故立筮人掌
三易以辨九筮之吉凶也觀象玩辭聖人體易君子
學易以成盛德大業至矣庸人不能故立占人筮人
七八九六揲蓍求卦不過筮更筮咸尤細事耳末矣
太卜所領大事卜小事筮筮短龜長故聖人列筮人
於龜人之下卑之也易無不該天地有此數不立筮
法以成變化則天地間缺此一藝非謂易道易象之
大舉在此筮專作占筮之書也夫子欲加年學易期
無大過豈在占筮乎況占筮專於動而不主於静一
於用而不由於體求諸神而不求諸已失無算矣使
一委之卜筮而平日無玩易之功遇吉行之而已遇
凶避之而已君子將何以自彊不息將何以厚德載
物學者無用辯悔吝之介無用震无咎之悔六十四
卦訓戒之言皆作虛文矣宋儒又謂有伏羲之易有
文王之易有孔子之易愚謂伏羲生於上古故作先
天易開物以後也文王生於中古故作後天易成務
以後也先天易之體後天易之用孔子因先天卦而
發已之藴者即發伏羲之藴也因後天卦而發已之
藴者即發文王之藴也豈復更有孔子之易哉嗚呼
易居五經之首道為天地之先乃為一數所掩寧無
害道洪惟聖朝用為首經取士崇道至矣苐經生學
士只在占筮授受豈不誤甚無由挽之回車就道徒
抱憤耳皓首窮經積有歲月勞無補也自知得罪於
先儒取譏當世獨賴聖人為之依歸用以自解云
經義考卷五十
