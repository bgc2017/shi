經義考卷五十二
翰林院檢討朱彝尊撰
易(五十一)
伊氏(伯熊)易學講義
四卷
未見
黃虞稷曰伯熊吴縣人徙上元正德丁夘舉人除深
州知州改祁州
吕氏(柟)周易說翼
三卷
存
言行錄柟字仲木高陵人正德戊辰賜進士第一仕
至南京禮部右侍郎
馬理曰涇野子經學無駮雜戾道之失
王九思曰本朝學者見道分明踐履篤實粹然成德
者惟河津薛文清公一人觀其讀書錄可知也乃至
於今涇野公出焉完名令德不忝文清至於著述公
則為盛其大者若周易說翼尚書說要毛詩說序春
秋說志禮問内篇外篇四書因問宋四子抄釋足以
發前聖之奥旨正後賢之偏識指來學之迷途若斯
人者謂不有功於聖門可乎
楊時喬曰涇野學宗程朱當新學盛行力辨之不能
勝乃一著諸經日抄既著說翼其於易理與象數兼
收乃其辭則於象理時事相合者論注之此即文言
之類所謂吕子易可也
曹溶曰吕氏說翼三卷歙人王獻芝序衢州守豐城
李遂作後序
張雲章曰是書皆與門人問答之語為馬書林韋鸞
滿潮等所錄詞旨淵奥非深於易者不能窺其藴也
王氏(崇慶)周易議卦
二卷
存
崇慶自序曰夫易以象道而顯神開務而昭化也慶
行年四十有九乃始取而讀之然而未之入也則以
六十四卦大義本諸彖質諸象而又參諸人事考焉
慎斯以往其庶乎
孔天胤曰先生自晉東還日以著書為事易有議卦
書有說略詩有衍義春秋有斷義禮有約蒙深體往
聖之精頗定後儒之惑
蔣一葵跋曰易無辭初亦無畫無畫而有畫也有畫
而有辭也非聖人意也矧畫之上更加圈乎故尼父
十翼說者猶或疑之則辭何容贅也後有君子悟在
畫前而得其無辭之藴直證先天是為深於易爾
姓譜崇慶字德徵開州人正德戊辰進士歴南京吏
禮二部尚書
唐氏(龍)易經大旨
四卷
存
金華府志唐龍字虞佐蘭溪人正德戊辰進士歴官
太子太保吏部尚書卒諡文襄
楊秦序曰唐子虞佐視學關中患易之弗明也乃作
大旨以示門人曰潔静精微易之教也教之弗行易
斯晦矣予每探奥窮玄竟罔所獲剖析羣言尤為未
當兹私布之惟二三子圖焉於是多士傳錄若左思
之賦初出也夫易難言也好浚則鑿好侈則泛惟鑿
失真惟泛寡要今之學者病焉兹錄純而明則真矣
簡而盡則要矣要且真焉固可傳矣
吕柟序曰易大旨蘭溪唐漁石先生之所著也漁石
子為舉子時深得於易及提學關中乃著此大旨以
示三秦士蓋皆即舉子業格而發之乎性命者也夫
世有二學一曰性命學二曰舉子業學為舉子業學
者或背經而蕩於辭為性命學者或浚經而淪於空
之二者於治道皆損焉夫舉子業與性命豈有二乎
哉夫辭變象占聖人之道所以大而君子所由密於
觀玩也若獨於其動焉學之其所遺者多矣是故黃
牛健馬不啻語乎畜也翰音雉膏不啻語乎禽也岐
山大川不啻語乎地也雷電斗沫不啻語乎天也昔
程子教門人十日為舉子業餘日為學予亦嘗疑焉
將程子不以聖人道待舉子耶苟知性命與舉子業
為一則干禄念輕救世意重周之德行道藝由此其
選也漢之賢良孝廉由此其出也於乎大旨之著將
非漁石子藉此而進諸士子於潔静精微之地乎
龍自述曰天順初予師禮部尚書楓山章先生外大
父靖江令聽菴鄭先生並倡易道於金華闡幽發微
達於精藴龍生也晚猶獲遊其門學焉既入仕版公
事鞅掌正德丙子按部雲南境遠而僻政約而簡乃
坐幃捧卷以意會象以言會詞以道會器以神會變
幾三年或問曰庶幾有得乎曰而今而後吾知其難
矣嘉靖紀元督學關西諸生請書之乃為離句析義
發其大旨綴以講語髮種種然猶支離於舉子業然
則立言之道終身何如耶
韓氏(邦竒)易學啓蒙意見(一名易學疏原)
四卷
存
邦竒自序曰夫易理象辭數而已矣易以理為本數
者計乎此者也象者狀乎此者也辭者述乎此者也
圖書者理之輿也辭之方也數之備也象之顯也是
故聖人觀象以畫卦因數以命爻修辭以達義極深
以窮理易以立焉自夫子稱相盪而先天之義微微
之者後儒失之也夫相盪者自八而六十四者也先
天者加一倍者也其本同其末異其生異其成同而
漢以下莫能一焉宋邵康節氏自八而十六自十六
而三十二自三十二而六十四朱晦菴氏為之本圖
書為之原卦畫為之明蓍策為之考占變於是乎易
之先後始有其序而理數辭象之功懋矣竒也魯而
善忘誦而習之有所得焉則識之於冊將以備温故
焉竒也愚而少達思而辨之有弗悟焉則自為之說
將以就有道焉是故為之備其象盡其數增釋其辭
矣理則吾末如之何也
蘇祐䟦曰盈天地惟氣而理寓焉乃備諸易矣是故
洩精呈秘莫大乎圖書制器尚象莫大乎卦畫成能
利用莫大乎蓍策趨時通志莫大乎變占圖書不本
則玄虛淆矣卦畫不原則䜟緯亂矣蓍策不明則功
化滯矣變占不考則趨避疑矣淆焉亂焉滯焉疑焉
易之道窮聖人之志衰民生何利焉造化之用不幾
息乎是君子之憂也苑洛先生早承家學極研易道
乃著是編首本圖書以遡其源次原卦畫以崇其象
次明蓍策以極其數次考變占以達其用易之用廣
矣舊嘗刻諸河東原卦畫缺焉兹乃大備刻諸上谷
與同志者共焉
曹溶曰韓氏啓蒙意見四卷河東韓文濮陽蘇祐序
之
易占經緯
四卷
存
王賜紱序曰先生自入仕歴四十年罷免里居者四
故士多從之遊嘉靖己亥春先生自撫晉歸紱以易
往就學焉甲辰先生起總河道紱南宫不第歸卒業
門下先生以占變語紱且命以三百八十四變為經
四千九十六變為緯經者易爻辭緯取易林附之占
則一以孔子占變為主且曰易取變爻皆九六不變
則七八也易無七八之爻何自而占且於孔子之旨
違焉紱乃與張子士榮次第成編士榮者先生外孫
卦爻要圖
(闕)卷
存
張思静序曰苑洛先生里居思静往受易焉先生曰
孔子大聖也加數年可以學易易豈易言哉然欲學
易先以卦爻始取卦爻三變圖說授思静思静拜手
曰卦爻之變盡於是矣伏羲之卦自一而二二而三
三而四四而五五而六成六十四矣孔子三而三之
則亦六十四矣先生畫二圖而合之夫生卦之序士
子之常談也至於伏羲一加之孔子三加之生序先
後無不脗合則發自先生也此一變也夫子三而三
之相盪為六十四士子之常談也以八卦三爻各三
變各為八卦為六十四則發自先生也此第二變也
一卦盡六爻之變為四千九十六卦此士子之常談
也以六畫之上再加六畫即與四千九十六變合且
以制用者則發自先生也此第三變也嗚呼盡之矣
先生曰義理無窮安知此外更無變乎姑藏之以俟
精深君子焉可也
易林推用
未見
邦竒自序曰五星連珠日月合璧所謂七曜齊元之
法數之始也三百六十五日四分日之一一歲天運
之全數也微抄不盡餘數也三百四十八一歲月運
之數也三百六十者六甲相乘六甲之全數也月甲
之數非造化之正而聖人兼取之者乾坤之大用也
今夫端陽之日非五氣之五日也諸家之術用之必
驗六甲非氣之全自古紀數必用者乾坤之用不可
遺也數雖萬變不齊然實不過於三元再倍而六得
全日三百六十六雖曰日之所餘歴不能齊於全日
無損焉聖人倚數於此矣是數也以天運為體以月
運紀年以甲子紀日歲餘三時四餘益(闕)支干起於
兩上元之首三百六十年一運之始推自坎中焉直
日之爻千歲可坐而致矣為京氏之學者此其階也
言行錄邦竒字汝節朝邑人正德戊辰進士仕至南
京兵部尚書
張雲章曰朝邑韓恭簡公譚理學負經濟世稱苑洛
先生有性理三解行世内啓蒙意見四卷即易學疏
原也易占經緯四卷前列卦變圖易占圖焦氏易林
占圖易彖爻辭復有附錄一卷明卦爻三變及易林
推用之法經緯云者以三百八十四變為經四千九
十六變為緯經者易爻辭緯取焦氏易林附之
鍾氏(芳)學易疑義
三卷
存
芳自序曰易有聖人之道四曰辭變象占象以揭體
變以顯用辭以闡微占以致決聖人之精藴在是矣
程子曰推辭考卦可以知變而象與占在其中則辭
之所繫尤重故其作傳主於治辭至為精密及朱子
本義發明象占殆無餘藴而或猶病其簡非簡也程
氏已詳則不得不簡簡者所以會其要詳者所以悉
其微皆義理之宗也夫四聖之書不相沿襲羲畫無
文至簡矣及文王周公詳焉及孔子加詳焉歴數千
年及程子又加詳焉然皆不出羲畫範圍之内而無
絲毫臆說雜乎其間本義之簡乃所以為詳而有裨
於詳者也雖然惟詳也故能窮天下之變而義無勿
察惟簡也故能弘本體之全而理無不該至簡如羲
皇尚矣而說者猶謂畫前有易則知俯仰之間易理
具在要須心體虛明自得之耳芳愚陋自少讀易茫
無所覺晚年詳玩本義粗有疑難數條錄置别帙未
敢語人顧遐僻寡儔無從質問私與同志者言之俾
出而遇四方君子代余質焉
廣東通志芳字仲實崖州人徙瓊山正德戊辰進士
官至戶部右侍郎
夏氏(良勝)周易變卦傳
未見
良勝自序曰嘉靖八年夏五月良勝以罪逮繫獄年
五十矣日對周易一卷誦言思省夫易變而不窮者
也故筮必觀變爻詞是己不變彖辭是己卦爻通變
若乾之用九坤之用六乾之坤亦坤之乾是己外此
無占辭焉是欲學者觸類而長之也不揣荒陋自屯
以下而竒偶互變之其位其象其德其名皆有自然
消長乘應吉凶悔吝之占不假強附而意自足祖述
序卦為變卦傳云嗚呼易之道以羲文周孔四聖而
備矣聖之易以辭象變占四道而備矣漢以下言易
數十家至程朱而備矣雖然聖人作易之道廣大猶
天地也天地以太和元氣流行於人物自一息以至
億萬斯世化生形色莫之能齊斯其理數無窮而天
地所以為大也若謂聖道可以言盡是道亦有窮而
易小矣故易止羲畫自無不足益以文王周孔之言
固非有餘亦非外羲畫而有言也使連山歸藏並顯
於世又不知其述作者何如也是故道可以一言盡
也充其類雖萬古千聖言人人殊猶有所未盡也程
子見市兔曰此便可以畫易朱子謂一卦可變為六
十四卦此最善言易者良勝無似懷是言也久矣荒
迷失次忍死命牘以畢斯志非敢謂能言易也
建昌府志夏良勝字于中南城人正德戊辰進士歴
官南京太常寺少卿
王氏(大用)易經安玩錄
未見
人物考王大用字時行南直隸興化人正德戊辰進
士歴官南京刑部右侍郎
洪氏(鼐)讀易索隠
未見
黃虞稷曰鼐字廷器夀昌人正德庚午舉人國子監
助教
楊氏(慎)易解
一卷
未見
王世貞曰用修工於證經而疎於解經
毛奇齡曰慎字用修新都人少師廷和之子正德辛
未廷試第一授翰林修撰嘉靖甲申兩上議大禮疏
率羣臣撼奉天門大哭廷杖者再謫戍雲南永昌衞
年七十有二卒於戍
曹溶曰升菴易解一卷未刊載山陰祁氏澹生堂餘
苑
王氏(道)周易臆
四卷
存
陸元輔曰王氏易億大約舉宋元諸儒傳注之誤者
而駁之如謂伏羲則河圖以作先天之易文王則洛
書以作後天之易後世以九為洛書以十為河圖者
誤又謂上古聖人畫卦將以順性命之理類萬物之
情通幽明之故而示人以開物成務之道初不為占
筮而作而占筮亦在其中朱子主卜筮者為叛聖又
以易篇分上下者其說甚長而非因簡袠重大晁氏
朱子之說為非又謂大象亦有倒置者如天地交泰
地上有水比及雷電噬嗑之類而以程子象無倒置
之說為乖又謂乾元亨利貞應照孔氏文言分為四
德而朱子以為大亨而利於正則謬又謂乾為天為
君為聖人故文王周公孔子皆以聖人天子之事釋
之而聖人在天子之位由微至著如乾之六爻自潛
至飛者莫明於舜故程子又以舜事為言朱子主張
占筮謂乾人人有用故深斥孔子龍德程子帝舜之
說至見龍飛龍二爻自覺其說不通乃創為變例以
文之亦過矣又謂伊川不主卦變之說以六十四卦
皆出於乾坤二體朱子破之而别創卦變之說不若
且依程子之說猶為渾全諸如此比不可枚舉其言
多出揣測與先儒不合故曰臆聊城朱延禧校刻之
姓譜道字純甫武城人正德辛未進士仕至吏部左
侍郎
戚氏(雄)易原
二卷
未見
黃虞稷曰雄字世英金華人正德辛未進士南京監
察御史
余氏(本)易經集解
十二卷
讀易備忘
未見
李鄴嗣曰南湖余先生本字子華鄞縣人正德辛未
廷對第二人授翰林編修出為廣東按察副使提督
學政尋又視山東學政遷南京右通政著有讀易備
忘禮記拾遺春秋傳疑孝經刊誤周禮考誤皇極釋
義等書
孫氏(承恩)易卦通義
佚
徐文貞公志墓曰公諱承恩字貞甫華亭人正德辛
未進士歴官太子少保禮部尚書兼翰林院學士掌
詹事府事贈太子太保諡文簡
貢氏(珊)易經發鑰
未見
姓譜珊字廷甫宣城人正德辛未進士唐山知縣
汪氏(必東)易問大旨
佚
湖廣總志汪必東字希澮崇陽人正德辛未進士官
至河南參政
張氏(辰)易經講義
佚
太倉州志張辰字伯逢正德癸酉舉人
胡氏(東)易經象訣
未見
金華府志胡東字時震湯溪人正德癸酉舉人從楓
山章氏學鄉黨稱曰古愚先生
梅氏(鷟)古易攷原
三卷
存
鷟自序曰有儒一生問於鷟曰伏羲之作易有畫無
文信乎鷟應之曰非然也景差大招曰伏羲駕辯兮
王逸註云駕辯伏羲書名伏羲既有書名駕辯安得
謂其無文哉伏羲先有卦畫之易後有蓍策之易周
官太卜掌三易之法則易字之文始於伏羲三代特
隨時而冠以代號於其上耳三畫竒三畫一偶或一竒
二偶或一偶二竒此伏羲内卦之畫一也皆竒者乾皆
偶者坤竒初者震竒中者坎竒上者艮偶初者㢲偶
中者離偶上者兑此伏羲内卦之文也三竒三偶矣
又重之以三竒三偶一竒二偶一偶二竒矣又重之
以一竒二偶一偶二竒此伏羲外卦之畫也曰乾下
乾上乾坤下坤上坤震以下六卦皆然乾下兑上夬
乾下離上大有乾下震上大壯乾下㢲上小畜乾下
坎上需乾下艮上大畜乾下坤上泰舉一乾而其他
皆然此伏羲外卦之文也畫卦之後龍馬負圖以出
於河自天一至地十之數衍為五十有五之數伏羲
則衍此數而大衍之為九十有九之數置其體之五
十不用惟用四十有九之用數純粹不雜者以揲蓍
求卦此伏羲蓍策之數也分二卦一揲四歸竒再扐
此其揲蓍之文也太剛為重口少剛為竒一太柔為
交乂少柔為偶一此伏羲揲蓍之四象也曰七曰八
曰九曰六此其四象所以示人之文也六畫皆七為
乾皆八為坤本羲聖之文而設此求得之卦於前觀
象繫辭焉以明吉凶由是始為文王之文矣初畫變
曰初九初六二畫變曰九二六二上畫變曰上九上
六六畫皆變曰用九用六亦伏羲之文而因其剛柔
相推以知變化繫辭焉以明吉凶由是始為周公之
文矣雖然伏羲之文一卦變為六十四卦而周公獨
於乾坤二用以二語該之而猶未盡攄伏羲之文也
夏商之易亦不外此但序各不同耳特為古易攷原
一書使讀易者知三易之有本也說者云伏羲止有
八卦文王重為六十四卦又以伏羲止立三畫卦之
名文王始立重卦之名者吾旡取乎爾是時古易攷
原適成因次其語以冠於首嘉靖三十三年夏四月
黃虞稷曰鷟旌德人正德癸酉舉人官南京國子監
助教終鹽課司提舉
馬氏(理)周易贊義
十七卷
闕
理自序曰夫太極而兩儀兩儀而四象四象而八卦
八卦而六十四卦者此伏羲所畫之卦先天之易也
乾坤設而易行乎其中至未濟而終焉者此文王所
叙之卦及所繫之辭後天之易也周公又繫之爻辭
遂成一代之書名曰周易者以别連山歸藏夏商之
易也孔子贊易於周不於他者以是易變通無方而不
離於正雖至凶之時之位有吉道寓焉潔静精微而
不失之賊也易窮則變變則通通則不窮以是道而
行於上則垂裳而治堯舜之君也以是道而行於下
則昭明協極堯舜之民也是故聖人明之則希乎天
君子明之則齊乎聖小人明之則吉無不利而天祐
之矣是故易之為書有轉禍為福之理有以人勝天
之道非龜卜之書所可班也故孔子贊之自孔子贊
易而龜卜書廢蓋卜之吉凶定於天而易之吉凶係
於人夫天作孽猶可違自作孽不可活吉凶誠係乎
人而非定於天也是故孔子獨於周易贊之以示夫
堯舜君民之治聖人君子之道吉凶消長之理在此
而不在彼也於戲易誠萬世不刊之典也歟
朱睦㮮序曰乙夘之秋馬谿田先生以周易贊義寄
余且貽之詩有兹呈管見編薄言供覆瓿之句余受
之未及卒業而先生云亡悲夫悲夫明年春侍御南
泉龐公來按兹土首出是編左史葵山鄭公覽而嘉
之遂付之梓人刻既竣命余序之夫易自伊洛考亭
之後其學有二攷象辭者泥於術數談義理者淪於
空寂求其所謂弘通簡易之法仁義中正之歸則尠
矣國朝道化宣朗易學大明而修經之士林林總總
以余所知者臨江梁石門氏晉江蔡虛齋氏陳紫峰
氏增城湛甘泉氏南海方西樵氏高陵吕涇野氏安
陽崔少石氏凡七先生所著者或曰參義或曰蒙引
或曰通典或曰易測或曰約說或曰說翼或曰餘言
咸推明理性出所自得無𠞰說雷同以與前儒相統
承者也谿田先生少與增城高陵安陽同仕於朝以
德藝切磨最久頃歲自卿寺謝病而歸卜築名山雅
志著述是時四方請業者踵接於門講授之暇先生
乃謂易為六籍之原也今者不作二三子何觀焉於
是發凡舉例闡微擿隠博求諸儒同異得十餘萬言
釐為十有七卷猗與盛哉當與七先生之湯並行矣
然所謂弘通簡易之法仁義中正之歸其庶幾乎先
生其他著述歴履世自有精鑿嘉尚而傳之者兹不
載南泉公名俊涇陽人丁未進士葵山公名絅莆田
人己丑進士二公皆以經術緣飾吏事巍然為公輔
之望此其中蓋有合於是編者故特為之表章云
鄭絅序曰余少好讀易竊覽諸家傳注其精詣者得
四人焉在漢魏之際有鄭康成氏王輔嗣氏宋有程
正叔氏朱仲晦氏然四人者大義不殊節目亦稍有
異鄭之學主於天象王之學主於人事程之學主於
義理朱之學主於占筮其後諸儒迭興互相祖述雖
千有餘家然亦不出四氏之矩畫也夫易之為道也
廣大悉備是以仁者見之謂之仁知者見之謂之知
要其歸一而已矣故曰其旨遠其辭文其言曲而中
其事肆而隠遠而可以彌綸宇宙匡濟邦家近而可
以淑厥身心推辟咎悔誠三才之樞籥六藝之宗統
也光祿卿三原馬伯循先生以卓犖之才該洽之學
屏居山中歴載構綴乃就斯編總十有七卷題曰周
易贊義門人侍御南泉龐公繕錄藏於家歲在丙辰
南泉公來按中州政暇以斯編出示且屬矛序於首
簡余取而讀之乃知先生參酌四氏旁求諸說由詳
而約考異而同於是乎象辭之旨變占之法乃燦然
明矣余因校之刻置省署將以傳諸四方後有好古
博聞如南泉公者則子雲之書為不朽矣
陜西通志馬理字伯循三原人正德甲戌進士仕至
南京光禄寺卿學者稱谿田先生
金氏(賁亨)學易記
五卷
存
洪朝選序曰學易記者一所金先生晚年學易有得
因記其得於易者也夫易廣矣大矣先生何如而學
之也曰學孔子之學而學也孔子之學何如曰孔子
之身三才之理備矣大本立而知大始矣達道行而
作成物矣易簡而天下之理得天下之理得而成位
乎其中矣然孔子之心猶不自足也反復易理於易
之書見其廣大而無所不包精微而無有少雜歎曰
假我數年五十以學易可以無大過矣孔子之過非
夫人之過而不可不謂之無過也此孔子學易之心
也然則孔子之學易也將求之於書乎求之於心乎
曰孔子固有言矣曰生生之謂易曰神無方而易旡
體曰易變易也隨時變易以從道也謂易為有形之
書不可也曰夫易聖人之所以極深而研幾也曰夫
易聖人之所以崇德而廣業也謂易盡為無形之理
不可也易具於心而著之書書著其理而原於易孔
子以其生生無體隨時變易之易者而證夫畫卦命
爻繫辭之易者觀象玩辭觀變玩占之餘所得多矣
然後書之於策曰天下何思何慮天下同歸而殊塗
一致而百慮天下何思何慮自是而從容中道從心
所欲不踰矩矣謂夫子之無所得於易書不可也此
夫子之學易也於乎微矣一所金先生崛起於有宋
程朱二先生之後倡道浙東自其知學即以程門相
傳指訣所謂中庸喜怒哀樂未發之中者致力平居
默坐體認反觀密照操存涵養積有歲年由是用功
久而心體澄瑩施之應用從容閒暇綽有成矩乃以
告人曰此真聖學指要也先生素業春秋晚歲獨喜
讀易沈潛反覆參伍諸家之說而專以證驗乎此身
之動静語默出處去就不為經師以故於先儒之說
不主一家但取其合於四聖人之旨而已亦不攻其
未合者也蓋先生氣質渾厚充養純粹剛介有立寬
裕善容自其登第即棄州縣而就儒官中歲督學閩
南江右之墟漸致通顯而先生輒棄去居家辭受取
與一依於義無所苟雖一室蕭然不以屑意然未嘗
為介也風格高遠湛然如深淵之渟凝然如喬嶽之
峙測之莫窺其藴迫之不見其動然未嘗為迂也蓋
先生一身無非易矣而獨有好於易其好於易而學
之也乃以之證驗一身之言動是非學孔子之學而
然哉先生此書之成徒以講於家庭之間未嘗輕以
示人也其介子中夫君參議吾閩獨出以示某且命
之序某曰明道先生有言聖人之微言在中庸易論
語乃其格言耳於乎先生既有得於未發之中矣而
尤注心於此書然則易之太極兩儀闔闢象器之物
豈外於未發己發之謂先生既己用力於大本之中
者有年而又精義入神以致其用利用安身以崇其
德其所造將底於何思何慮之地而不自覺矣某末
學何足以知先生敬因中夫君之命而序於首與欲
學易者共焉
姓譜金賁亨字汝白臨海人正德甲戌進士歴提學
副使
鄭氏(佐)周易傳義
未見
陸元輔曰佐字時夫歙縣人正德甲戌進士歴官貴
州左參政
經義考卷五十二
