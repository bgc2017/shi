經義考卷二百九十一
翰林院檢討朱彝尊撰
刊石(五)
宋高宗御書乾卦
未見
張鉉金陵新志高宗書乾卦并羣臣書諸卦繫辭秦
梓刻在溧陽
唐蕪湖縣篆書易謙卦
存
陶宗儀曰李陽冰字少溫趙郡人官至將作少監唐
三百年以篆稱者惟陽冰獨步
曹昭格古要論曰唐李陽冰篆書謙卦爻辤字方三
寸大四扇板門在太平府蕪湖縣民家
楊愼曰陽冰唐人以小篆著者也其書謙卦爻辤謙
字二十餘多搆别體乃以&KR2071;代謙按說文&KR2071;多言也
从言冉聲地名有&KR2071;邯縣汝閻切謙敬也苦兼切音
義不同相去千里乃以充乏衒奇徒以此學人所罕
習是以欺人如此豈知千載而下為識者所勘邪
于奕正天下金石志曰唐謙卦篆刻李陽冰書大小
三種在蕪湖民家
按葉氏菉竹堂書目載之
宋臨安府磨崖家人卦
一卷
存
宋鑑紹興六年十一月庚辰上諭大臣曰司馬光隸
字眞似漢人近時米芾輩所不能彷彿朕有光隸字
五卷日夕置之座右每取展玩又所書乃中庸與家
人卦皆修身治國之道不特玩其字而已趙鼎曰如
光所謂動容周旋中禮而無纖毫遺憾者也
葉紹翁曰南屏山興教寺磨崖家人卦中庸大學篇
司馬溫公書新圖經不載錢唐自五季以來無干戈
之禍其民富麗多淫靡之尚其於齊家之道或闕焉
故司馬公書此以助風教非偶然為之也
周密武林舊事曰南屏興教寺舊名善慶有齊雲亭
清曠樓米元章書琴臺及唐人磨崖八分家人卦中
庸樂記篇後人於石傍刊右司馬溫公書六字其實
非也
吳自牧夢粱錄曰南屏山怪石聳秀中穽一洞上有
石壁如屏幛可愛司馬溫公書家人卦刻之石見存
其跡矣
李日華六研齋筆記曰杭州邵皇親墳吳越時法因
寺基也後山壁上有司馬溫公篆家人卦遒勁可觀
按篆書家人卦今在淨慈寺之西歲在辛丑
予與同里曹侍郎秋嶽山行見之其旁題名
尚多惜未克摹搨卦後書樂記篇禮樂不可
斯須去身至舉而措之一段又中庸道不遠
人至無入而不自得焉一段泗水潛夫謂非
洓水書然以宋鑑證之似屬公所書矣
宋休陽縣磨崖兌卦
未見
曹學佺曰休陽縣治古城淳熙中縣令鄒補之磨崖
隸兌卦本文于山上因名兌卦峰
朱子(熹)石刻易繫辤
未見
王佐續格古要論曰朱子書易繫辤自易有太極至
易逆數也末有朱熹書蔡元定刊字正統三年舊刻
漫滅知府周鼎重刊
程敏政書後曰有晦菴先生書繫辤易有太極以下
百十有二字西山蔡氏刻石在常德府學字有小失
眞處殆翻刻本也今先生八世孫婺源司訓貞復以
鐫梓惓惓手澤不忘可謂賢矣此乃聖人微言經世
啓蒙所從出而西山皆與討論焉固宜其得之深也
體用一原顯微無間學者豈可自安於凡近而不沈
心於此哉
宋昌州石刻六十四卦象碑
佚
王象之輿地碑目曰六十四卦象碑在昌元縣
宋道州石刻太極圖
未見
曹昭曰周子太極圖說石刻一在南安府學一在撫
州府學一在道州
明凌雲山石刻易圖
五篇
未見
杜應芳續全蜀藝文志曰嘉州凌雲山注易洞主事
安佑讀易於此知州梅羹題額陳嘉言作序銘袁子
讓刻注易五碑一圖龍馬象河洛數羲文卦序二圖
卦位及先後天三圖直曰及大小父母四圖外循環
内變通渾天六位卦納甲五圖圓倍乘方因重及卦
氣運世配方司化洞正方可坐數十人
按安佑四川嘉定州人弘治壬戌進士
張氏(&KR2115;)古文尚書石刻
佚
晁公武曰予抵少城作石經考異之餘因得此古文
全編於學官乃進(或作延)士張&KR2115;倣吕氏所鏤本書丹
刻諸石是不徒文字足以貽世若二典曰若奥□之
類學者可不知與今其石當已不存而摹本亦未見
傳之人間也世無好古之人雖金石其能保與
盛熙明書法考曰古文尚書乃後人不知篆者以夏
竦韻集成全不合古
明太僕寺石刻冏命
一篇
存
王世貞跋曰周禮太僕秩下大夫孔氏以下大夫無
稱太者定為中大夫要之非甚貴倨也乃穆王於冏
而特命之至嫓於大司徒而俾之繩愆糾謬格其非
心又戒以慎簡乃寮毋昵匪人則亦重矣第讀其詞
則若後世所謂奉車駙馬都尉職耳其於攻埶撫和
禁[蠢-春+原]驅䗽之責無與也夫以穆王之賢一侈心啓而
七萃之士高奔戎輦應之八駿之迹徧天下而莫顧
返是時伯冋者無論其人在否躬命之而躬與之左
甚可慨哉夫子所以刪書而不廢者非特以其文也
按冏命石刻在太僕寺廨吳人周天球所書
勒石在萬歷甲戌四月
石刻魯頌駉篇
四章
未見
魏正始石經大學偽本
一卷
存
許孚遠曰余觀石經大學編次殊不可曉二千餘年
忽有此本多出好事者為之也
毛竒齡曰大學石經今世所行係唐開成間所鏤石
雖非漢熹平蔡邕舊跡然與鄭注禮記原文竝無異
同至明嘉靖間忽有魏正始本石經出於甬東豐考
功坊家其文但有變纂不分章節增顔淵問仁二十
二字刪此謂知本此謂知之至也此謂修身在正其
心一十八字其時海鹽鄭端簡曉從同邑許黃門相
卿宅得其書極為表章其言曰魏政和中詔諸儒虞
松等為正五經衛覬邯鄲淳鍾會等以小篆八分刻
之於石始行禮記而大學中庸傳焉考魏史正始中
諸儒虞松等挍過石經魏邯鄲淳鍾會以古文小篆
八分書之於石豎在漢碑之西則魏正始中原有五
經書石之事其云政和則宋徽宗年號係政始筆誤
第是時無衛覬名衛覬者衛瓘之父經典稽疑據傳
謂覬當以太和三年死死時虞松年十五鍾會方五
歲斷不能同時作書且鍾會母張氏傳稱會十三頌
周禮禮記則禮記之行斷不俟會之書而始傳於世
其言之紕漏不辨自明至萬歷甲申南戸曹唐氏伯
元得其書於吉安鄒氏遽疏請頒布學官會其疏以
别事與中貴忤遂駁奏不行然其疏詞則有云石經
大學魏虞松受之賈逵逵父徽與其師杜子春俱受
業劉歆當漢武時周禮出巖屋間歸祕府五家之儒
皆不可得見至成帝朝歆始表而出之其後逵官中
祕又注禮記傳義詁及論難百萬餘言為學者所宗
於時友人鄭衆與逵各有解而馬融推逵獨精故逵
解獨行於世衆解不行考漢史賈逵傳逵但受春秋
為春秋五家說并周官傳竝不受禮記為禮記傳義
此皆借逵傳舊文影射立說如周禮出巖屋間即周
官也五家之儒即春秋五家也其為傳義詁即春秋
之傳義也唐氏不明五家為何家周禮何禮謬加禮
記二字於傳義之上固屬可笑且當時有兩賈逵一
在熹平間受春秋者一在政始與虞松等同挍石經
若前賈逵則去松等遠不及授受而在後賈逵則又
焉得有馬融相推逵解獨行之事此真囈語也又其
言曰若注疏大學則東漢鄭玄受之摰恂馬融而傳
自小戴聖聖出自后蒼孟卿蕭奮奮本之高堂生是
為高堂古文當時以非祕府蔵不得與錄夫禮記出
自高堂固自可據然竝無高堂劉歆兩本兼行之事
且慶戴三家皆立博士而小戴所傳當時已著為經
其曰非祕府不錄何以稱焉
毛先舒曰石經大學出於嘉靖時豐道生自謂家蔵
魏政和中石搨古文云其本傳自賈逵復有虞松述
賈逵之言曰孔伋窮居於宋懼先聖之學不明而帝
王之道墜故作大學以經之中庸以緯之此本是也
方石經大學本出一時諸公尊信之者管登之著其
八不可易唐伯元奏請欲以易天下學者所習朱子
章句本王元美則謂其不可信楊時喬刻大學三書
以駁其偽周從龍亦著遵古編謂大學當復注疏古
本以王文成守仁之論為歸考魏無政和年號斷石
經為妄且謂其有四大拙以攻管說第石經本食而
不知其味下有顔淵問仁二十二字則從龍更從之
謂舊原有之為唐玄宗削去者今自應補入又以誠
意章有曾子曰則從賈逵定以為是子思之書道生
并有石經中庸民鮮能久矣句後便接道其不行矣
夫通為一章辟如行遠章在費隱章後鬼神為德章
在達孝章後則從龍又盡宗其本且自謂幸得聞之
若寐而醒蓋未免自相矛盾焉豐道生初名坊字存
禮嘗官考功後廢人故目為狂生者也
南京國子監石刻大學
未見
安世鳳墨林快事曰樗寮子書大學首簡祭酒程公
刻之南雍之東序
韓氏(滉)石刻春秋通例
一卷
佚
陸龜蒙曰貞元中韓晉公嘗進春秋通例刻之於石
王象之曰韓晉公春秋通例石刻今在潤州文宣王
廟
唐石臺孝經
四卷
存
張昔孝經臺賦曰孝惟行先教實理本故玄宗探宣
尼之旨為聖理之閫爰索隱以鈎深或詞約而意遠
然後勒睿旨於他山之石樹崇臺為儒林之苑天文
焕發知孝道之克宣微旨高懸示仁風之已返上崇
君德下達人情王猷玉潤帝典金清誼雖刑于子道
理實暢於家聲施之於人風俗可移於孝理懸之於
教日月方比於貞明不然何以倬爾孤標介然守正
金字累累以條貫銀鈎歴歴而交映故嚮之者修睦
就之者起敬斯乃示生民之大端仰高山之景行至
哉聖化本本元元酌其旨而薄俗可厚毗於政而理
道可敦故政以肅教為尊非無詩書始務陳其行本
非無貴賤心願宗其化源且高而不危者尚乎臺磨
而不磷者莫如石揭貞質於庠序殊祕府之竹帛諒
乃侔天地而始終豈特垂載祀於千百靜而繹思文
固在茲一人有作比屋允釐覽君君臣臣之間則心
乎愛矣於尊尊卑卑之道則學而知之矧乎雕琢成
章區分式序方隅而不失其正篇次而各得其所三
千子之鼓篋邈矣具瞻十八章之箴規揭之備舉乃
知孝理馨香有時而彰不壞不朽化被無疆所以播
弘休於玉葉表嗣子於明王故曰孝者天之經也宜
乎配地久而天長
趙明誠曰明皇注孝經四卷天寶四載九月八分書
陳振孫曰明皇孝經注今世所行本也始刻石太學
御八分書末有祭酒李齊古所上表及答詔且具宰
相等名銜實天寶四載號為石臺孝經乾道中蔡洸
知鎮江以其本授教授沈必豫熊克使刻石學宫云
歐陽公集古錄無之豈偶未之見邪家有此刻為四
大軸以為書閣之鎮按唐志作孝經制旨
曹昭曰唐玄宗八分書孝經注作小隸字末有御跋
草書字方三四寸碑凡四大片末具列廷臣官勳
王世貞曰唐玄宗書孝經後有太子亨右相林甫左
相適之等題名韋郇公陟稱彭城縣男蓋自吏部侍
郎出為河南采訪始襲公爵此本封爾韋斌封平樂
郡公可補本傳之闕書法豐妍勻適與太山銘同行
押亦雄俊可喜當其時為林甫所蠱媚極矣猶知有
是經邪
趙崡曰此碑四面以蟠螭為首鑿嵌精工故非後世
所能開元帝書法與太山銘同潤色史惟則老勁豐
妍如泉吐鳳為海吞鯨非虚語也後有李齊古表行
書亦佳同勒諸臣名字字不草草至如行押數十字
尤豪爽可喜乃知前代帝王留心翰墨如此
李應祥曰天寶四載唐玄宗八分書孝經在文廟碑
洞中
顧炎武曰石刻孝經今在西安府儒學前第二行題
曰御製序并注及書其下小字曰皇太子臣亨奉勅
題額後有天寶四載九月一日銀青光禄大夫國子
祭酒上柱國臣李齊古上表及玄宗御批大字草書
三十八字其下有特進行尚書左僕射兼右相吏部
尚書集賢院學士修國史上柱國晉國公臣林甫光
禄大夫行左相兼兵部尚書弘文館學士上柱國渭
源縣開國公臣李適之等四十五人姓名惟林甫以
左僕射不書姓(舊唐書王璠傳載李絳疏云左右僕射師長庶僚開元中名之宰相表狀)
(之中不署其姓)經序注俱八分書其額曰大唐開元天寶聖
文神武皇帝注孝經臺中間人名下攙入丁酉歲八
月卄六日紀九字是後人所添是歲乙酉非丁酉也
又末二人官銜不書臣亦可疑
唐御注孝經雙石幢記
趙明誠曰在莫州唐楊諫撰劉景廉八分書開元二
十二年十二月
宋石刻草書孝經
一卷
佚
江少虞曰淳化三年十月遣中使李懷節以御草書
千字文一卷付祕閣李至請於御製祕閣贊碑陰勒
石帝謂近臣曰千字文蓋梁武帝得鍾繇書破碑千
餘字俾周興嗣以韻次之詞理固無可取非垂世立
教之文孝經乃百行之本朕嘗親書勒之碑隂可也
因賜李至
玉海太宗御草孝經一卷刻石祕閣
宋建康府學御書孝經
一卷
未見
張鉉金陵新志曰高宗御書孝經賜秦檜眞草相間
守臣晁謙之刻石郡學檜及謙之跋於下今存經火
不全
湖州學御書孝經
一卷
未見
徐獻忠吳興掌故曰高宗御書孝經紹興十四年太
守張宇立石在州學
常州學御書孝經
一卷
未見
毘陵志宋高宗御書孝經石刻淳熙中守臣林祖洽
立在州學御書閣
句氏(中正)石刻三體孝經
宋志一卷
佚
宋史新編句中正嘗以大小篆八分三體書孝經摹
石咸平三年表上之真宗召見便殿賜坐問所書幾
許時曰臣寫此書十五年方成上嘉歎賜金紫命蔵
於祕閣
虞淳熙曰中正受詔以三體書孝經摹石
楊氏(南仲)三體孝經
宋志一卷
佚
昌州石刻古文孝經
一卷
佚
王象之曰碑在昌州北山元二十二章與今文十八
章小異按今文先出於漢初而古文與尚書同出於
孔子壞宅今文已盛而古文獨不得列之學官惟孔
安國馬融為之傳及明皇注今文十八章孝經為古
文者益微矣司馬光范祖禹皆曾繳進光謂始蔵之
時去古未遠其書最眞祖禹又為之說亦云古文庶
得其正
盛熙明曰古文孝經内一篇大謬後人妄欲作古以
古文字集成者
李氏(師德)石刻孝經
一卷
佚
師德序曰萬勝使鄉里無秋毫之損雖功烈不大著
於時與妻子剽掠拱手受刃者蓋有間矣事之本末
見吳王祠之石刻焉師德獲嗣其後天不降造及長
而孤惸然一身思願竭力以事朝夕其可得乎聖人
之經孝為大行為人子者不得躬而行之食稻衣錦
於女安乎每一念之不覺涕之無從且父母之愛於
子孫非止鞠之育之衣之食之而已凡一言一行常
恐恐然慮其有所失而淪於非道也逮夫啓手足之
際尚諄復戒之飭之不能已者誠以愛之之心無有
窮盡也以不可窮盡之愛而限以死生之變該人情
之所不足也師德雖不敏上焉旣不得竭力於其親
下焉敢忘於愛之乎良田廣居不足以有之也兼金
美玉不足以寶之也可寶而有之者惟聖人之言乎
聖人之言布在方策爛若日月至於立身治家事君
事親其章句較然而易曉者無如孝經之為最竊願
摸之堅石一植之於先壠一置之於縣庠以示其後
復愧於聲迹曖昧不足以聳動人之耳目取重來世
是用購求甚貴而有名於時者人題一章益之以叙
得一十九人復且名之庶有託焉司馬遷曰閭巷之
人欲砥名勵行者非附青雲之士惡能施於後世哉
師德竊慕之是不徒使後之孫子知吾愛之之至亦
庶幾不肖之迹附見於來今又以鄉里之光傳諸永
永而無窮已也朝請郎勾當東京排岸司輕車都尉
賜緋魚袋李師德叙元祐元年三月初九日朝奉大
夫充集賢挍理劉定書
莫旦吳江志曰孝經石刻舊在縣庠景泰中尚存然
則李師德蓋吳江人也
徐師曾吳江志曰吳江縣學宋大中祥符始作元祐
中乃竟邑人李師德刻孝經於石樹其中自為序
亡名氏石刻孝經
未見
曹昭曰吉安府學有眞楷小字孝經今不完不知何
人書
明國子監石刻孝經
一卷
存
按萬歷間蔡毅中進孝經注於朝毅中復刊
石嵌於國子監西廂左壁今尚存
席氏(益)石刻孟子
十四卷
佚
晁公武曰孟子十四卷皇朝席益宣和中知成都刊
石置於學官云偽蜀時刻六經於石而獨無孟子經
為未備夫經大成於孔子豈有闕邪其論既謬又多
誤字如以頻顣為類不可勝計
趙希弁曰孟子十四卷不題經注字數若干亦不題
所書人姓氏
經義考卷二百九十一
