經義考卷二百六
翰林院檢討朱彝尊撰
春秋(三十九)
張氏(銓)春秋補傳
十二卷
存
陸元輔曰公字見平沁水人萬歷甲辰進士巡按遼
東死於難諡忠烈
李之遜曰張忠烈公方任江西巡按時先忠毅公(應昇)
爲南康司李在官著春秋補傳先公爲之校正及按
遼東及於難幸書猶存
錢氏(時俊)春秋胡傳翼
三十卷
存
羅喻義曰常熟錢君用章氏輯春秋胡傳翼成不
佞讀而歎曰嗟乎經學之不明未有甚於春秋者也
他經以經爲經而春秋以傳爲經他經之傳𫝊經爲
傳而春秋則人自爲傳自漢洎元未有底也明興乃
始布侯於文定海内靡然從之無敢操戈者於左氏
則核者誣之於二氏則誣者核之此則胡之失也仲
尼之所削者不可見矣其所筆者具在據事直書内
不敢易史書外不敢革赴告而一字襃貶口銜天憲
亦可以令吳楚之僭王者乎此又胡之失也元年之
元也鼎銘先之矣五等諸侯之稱公也儀禮先之矣
由此推之凡所謂一字一句傅義比例者非棄灰之
刑則畫蛇之足也此又胡之失也昔之春秋以三傳
爲經今之春秋以胡氏一家言爲經雖然胡氏之書
大義備焉况功令在是童而習之用以郛衆說斷國
論不猶賢於說鈴書肆乎哉用章之爲是編也豈惟
胡氏功臣抑亦導明經者之先路也近世趙恒先生
著錄疑以纊塞耳三年而發之聾矣余少不自量欲
網羅百家推明孔氏筆削之旨未三載而以懶廢令
余得深湛如用章豈遂遜古人哉姑書之以志余愧
而已
陸元輔曰仍峰錢氏常熟人萬歷甲辰進士授工部
主事歷郎中終湖廣按察副使
賀氏(仲軾)春秋歸義
三十二卷(總序雜說一卷)
存
春秋便考
十卷
存
仲軾自序曰春秋文武之法也修其法以明文武之
道以其朝聘會盟崩薨卒葬侵伐取滅弑殺奔逃者
以綱紀天下之君公卿大夫士以治天下之君臣父
子君臣父子之道得而人心斯正人心正而天子始
尊天子尊而君公卿大夫士乃各得其所然後斯民
始可得而理也故曰春秋聖人之所以治亂世也以
心法爲刑書也不然亂臣賊子豈刀鋸可以懾服詞
令可以告戒乃經成而知懼者何耶吾以此知春秋
之聖功神化不專在片言隻字之末故曰一字之襃
榮於華衮一字之貶辱於斧鉞一字之義未明而執
之太嚴求之太深遂使義例曲生遷就牽合引證辨
難聖經爲之猥碎則直以斷爛朝報棄之無惑也故
經之敝也是創例說經者之罪也及其例之不可槩
施則又爲正例變例之說曰正例非聖人不能修變
例非聖人不能裁極而至於正變之所不能通則又
曰美惡不嫌同詞以聖人經世之深心必欲引䋲於
諸家之例解使例而可以盡春秋也例至今在也倣
例擬經人人可爲春秋矣夫史臣之法莫嚴於董狐
南史氏其所以書趙盾崔杼弑其君者何嘗有一字
減於春秋曾不能懼二賊臣於覿面春秋所以書趙
盾崔杼弑其君者亦何嘗有一字加於二史顧以隔
世之追書乃能令二賊臣骨寒於既朽耶蓋聖人所
以正人心以正萬世者不在修詞之末亦明矣吾故
云春秋原無例而後人專以例論春秋失春秋之旨
也故春秋有裁斷而無比附有是非而無命討有功
罪而無賞罰有時書爵書字而不必皆無罪有時書
名書人而不必皆有罪臨之以天子之尊質之以文
武之法事如其事而止人如其人而止事如其事人
如其人而義行於其間矣義顯而功罪分功罪分而
是非定辭達而已何者是例何者是書法凡言例言
書法於是乎有進退諸侯大夫之說於是乎有竊二
百四十二年南面之權之說於是乎有素王素臣之
說於是乎有以天自處之說置聖人於壞法亂紀而
莫敢矯其非嗟乎天子之刑賞可要強侯之生殺可
擅權臣之威命可移士庶之耳目可欺惟聖人之是
非不可假故亂臣賊子所不屑得之於天子與夫君
卿大夫士庶者而獨不能乞之於泗水匹夫之筆此
春秋之所以重也每伏而讀之疑夫傳之所說不類
經意而例更甚斷以爲聖人之所以爲經決不在此
乃取公穀左氏胡傳參會之酌以已意名之曰春秋
歸義歸義云者歸於尊王之義而已是書也始於萬
歷戊午成於崇禎甲戌云
黃虞稷曰仲軾字景瞻獲嘉人萬歷庚戌進士爲武
德兵備副使家居聞甲申寇難衣冠北向題字几上
自經死妻妾五人感其義皆同死
春秋提要
十卷
存
仲軾自序曰春秋舊有提要然事不盡載稽考無當
焉今特總經文而悉志之詳事情之同異味聖經之
折衷可得其梗槩則執一事而不會其全守單辭而
不窺其異將自知其不可通矣但分類太繁近於瑣
屑殊非聖經本意今第求其易考耳非分門立例之
說也改削數易迄半年乃始就緒而猶有未盡合者
焉姑存其大凡可也
朱氏(國盛)拜山齋春秋手抄
十二卷
存
劉芳喆曰朱國盛字雲來華亭人萬歷庚戌進士除
工部主事累官至工部尚書以太常寺卿回籍坐黨
案閒住
卓氏(爾康)春秋辨義
三十卷
存
爾康自述曰辨義者一曰經義二曰傳義三曰書義
四曰不書義五曰時義六曰地義
羅氏(喻義)春秋野篇
十二卷
存
喻義自序曰春秋有義無例例繁而義隱矣焉用例
然究未有能破除之者野篇所爲作也或問三傳曰
後進之禮樂也其辭文予於春秋行古本而已矣崇
禎丁丑
周氏(希令)春秋談虎
十二卷
存
劉芳喆曰希令字子儀江西寧州人萬歷癸丑進士
改庶吉士授兵科給事中歷太常少卿
方氏(孔炤)春秋竊論
未見
陳氏(禹謨)左氏兵略
三十二卷
存
禹謨自序曰師出以律兵安可無法也世之談兵家
類祖孫吳而軼左氏詎知孫吳之法寄於言左氏之
法寄於事徵言於事則虚徵事於言則核故舍左氏
而言兵法此不循其本者也孫吳以一家言行世世
得述焉左氏主說經故談兵即工而分次十二公者
世徒指爲富豔之緒論與巫醫夢卜同類而忽之如
隗禧知爲相斫書矣猶云不足精意則章縫之束於
見也況介胄士又安所得肄及之哉予故特爲表章
命曰左氏兵略成一家言稍證以武經諸書及往代
得失之林俾與孫吳並存焉又進呈疏曰臣聞司
馬法曰天下雖安忘戰必危故自古帝王未有能去
兵者恭惟我皇上御極以來天下見爲已治已安矣
抑臣猶切隱憂不勝過慮因濫竽樞寮之末每究心
韜略之編竊謂今談兵者輒祖孫吳乃春秋左傳一
書尤兵家祖也丘明依經立傳義無不該至所叙當
年戰攻事則有金版六&KR0802;所未洩者如兵首人和則
有以德和民師克在和之訓武不可黷則有不戢自
焚止戈爲武之詞語正則召陵城濮諸師仗其義語
竒則衷師夾擊潛涉宵加妙其機詭譎則曳柴設旆
僞糴詐盟窮其幻行陳則鵝鸛魚麗左右勾拒善其
法勇敢則先登免胄帶斷桀石昭其能技藝則用革
用木用矛用劍程其巧舟車步騎則餘皇乘廣崇卒
小駟詳其說天官時日蓍龜占候則卜偃史墨徒父
師曠之儔通其奥古今用兵家未有不出其彀中者
第其書不著於兵志其詞散於全帙而未别其指歸
介胄之夫於是知有孫吳竟不知有左氏不幾遡流
而忘源乎臣特於左氏傳中就其論戰攻者表而出
之而成是編姑舉一二即如西北利車戰乘廣之制
不可考乎東南利舟師餘皇之式不可追乎中國之
長技莫如火攻燧象不可倣乎兵家之勝算莫如用
竒墮伏不可施乎以說禮樂敦詩書者謀帥必無不
識一丁者矣以赦孟明復桓子者使過必無掩於一
𤯝者矣以殺顛頡戮揚干者罰罪罰行而孰不知懲
以魯銘鐘晉賜樂者賞功賞行而孰不知勸有所以
恤軍士之寒挾纊詎不知感有所以濟軍士之飢庚
癸從此無呼因壘可降以攻則何弗克不虞豫戒以
守則何弗固大都兵家妙用潛于九天九地幻于疑
鬼疑神疾于迅雷掣電不可遥度不可預設不可以
成案拘然談兵者必曰兵法夫斷木爲棋捖革爲鞠
亦皆有法焉況兵凶戰危何事也豈可師心自用而
漫焉嘗試哉臣謹輯兵略一編凡三十二卷謹用繕
寫裝潢成帙恭進御前仰祈皇上于清燕之餘俯垂
睿覽
馮氏(夢龍)春秋衡庫
三十卷(又附錄二卷)
存
劉芳喆曰夢龍字猶龍長洲人
汪氏(應召)春秋傳
十三卷
存
俞汝言曰應召徽州人撰春秋汪氏傳十三卷萬歷
乙巳自爲之序
楊氏(時偉)春秋賞析
二卷
存
劉芳喆曰時偉字去奢吳人
唐氏(大章)春秋十二公明辨
未見
黃虞稷曰仙遊人
吳氏(從周)左傳纂
四卷
未見
張氏(承祚)春秋歸正書
未見
廣平府志張承祚肥鄉人萬歷中歲貢生官同知以
子懋忠貴贈錦衣衞左都督
陳氏(可言)春秋經傳類事
三十六卷
未見
陸元輔曰可言字以忠嘉定人好左氏傳謂編年紀
事或一年之内數事錯陳或一事始終散見於數年
與數十年之後學者驟讀之未易得其要領乃倣建
安袁氏通鑑紀事本末作春秋經傳類事凡九十餘
條三十六卷其釋義主杜氏而多所損益傳有與經
戾者則參之公羊穀梁二傳歷二十年而後成竟窮
困以殁
秦氏(瀹)春秋類編
未見
戴氏(文光)春秋左傳標釋
三十卷
存
陳氏(宗之)春秋備考
八卷
存
宗之自序曰春秋聖人之史天文五行地理禮樂人
物皆具焉百世而後傳聞異詞三傳之牴牾十二國
之棼錯而可以漶漫無考乎棘闈取士傳宗康侯爲
胡氏之春秋非孔氏之春秋矣講疏詁題義取穿鑿
則爲安成麻黃之春秋并非胡氏之春秋矣則夫萃
其異同釐其沿革於以具訓蒙士所當務矣是編也
友人張君爕實殫蒐集而屬予總其成焉
陸氏(曾曄)春秋所見所聞所傳聞
三卷
未見
華氏(時亨)春秋叙說
未見
梅氏(之熉)春秋因是
三十卷
存
趙吉士曰梅之熉字惠連麻城人
夏氏(元彬)麟傳統宗
十三卷
存
文震孟序曰夫子因魯史記作春秋左氏乃爲之傳
傳其事不晰其義若曰其義則子言之矣漢初有公
羊穀梁之學各有專師互立意義天子主爲是非同
異大議殿中揚雄所謂嘵嘵之學各習其師者也吾
友夏仲&KR0802;覃思經學爰集諸傳下及戰國短長諸篇
彙爲一書源派分而指歸合凡昔所稱輸攻墨守者
一切歸於混同而均以羽翼素王蓋十年而後成其
功博其志苦矣
俞汝言曰夏元彬初名滮字仲&KR0802;德清人
孫氏(笵)春秋左傳分國紀事
二十卷
存
笵自序曰說春秋者曰義曰事義斷於聖心末學難
曉事則存乎左氏可循覽而得也顧其爲書年經國
緯緒端紛出覽者未能一目便了是用倣之史家變
編年爲紀事以事系國以國系君有一事而連綴三
五國上下數十年者則原其事之所始與其所歸還
系所應屬之國庶覽一事之本末而即因事以知其
國勢之強弱人才之盛衰二百四十餘年之故網羅
胸中出爲濟世匡時之用是今日所爲輯傳意也
章氏(大吉)左記
十二卷
存
大吉自序曰左氏編年太史公紀傳此千古史之準
予媿元凱而亦有左氏癖自少至老不倦第列國雜
叙經傳互刊觀覽不便僭截左氏文就史記體合而
名之曰左記事以國麗文以事聯雖割裂之罪無所
逃而實不敢筆削一字燦然成文便覽觀焉雖然列
世系則一姓梗槩備矣要始終則當局吉凶辨矣前
兆或同後驗古算或勝今籌災祥可按狐鼠足懲余
三復之不容緘口漫憑臆見論列於簡末幸同志者
鑒之
俞汝言曰章大吉字惠伯山陰人
徐氏(允祿)春秋愚謂
四卷
未見
陸元輔曰徐允祿字汝廉嘉靖諸生取春秋三傳及
胡氏傳撮其大旨於前而折衷以己意四家都無當
者更出獨見斷之如尹氏卒以爲鄭之尹氏即隱公
與之同歸而立鍾巫之主者也其他大抵類此
顧氏(懋樊)春秋義
三十卷
未見
張氏(岐然)春秋五傳平文
四十一卷
存
岐然自序曰記曰春秋之失亂屬辭比事而不亂者
深於春秋者也予嘗與虞子仲皜泛覽春秋七十二
家之旨蓋鮮有不亂者及觀近日經生家之說尤可
訕笑殆不復可謂之春秋又不止於亂矣究其弊率
起不平心以參諸家而過尊胡氏久之習讀者惟知
有胡氏傳更不知有他氏矣又久之習讀者惟從胡
傳中牽合穿鑿并不知有經矣昔范叔有言臣居山
東時聞齊之有田文不知其有王聞秦之有太后穰
侯高陽涇陽不知其有王今習讀者惟知有胡氏不
知其有春秋此所謂亂之極也而其弊率起於過尊
胡氏胡氏之說經亦未嘗不按左氏參公羊據穀梁
而敢獨爲之說左氏之說未當公穀或正之三傳之
說未盡唐宋諸儒間發之胡氏乃始起而和合衆家
約略經旨大暢己意爲春秋然則今之單任胡氏者
反以罪累胡氏我知必胡氏所深憎也輒與吾友舉
遠氏合三傳而存其註取胡氏而平其文又附以左
氏之外傳焉夫治春秋者立之案附之斷誠不厭詳
且盡也則凡諸子百家之書有可采者舉未可棄矣
使姑發其端持其平則試取四家五傳之文而參和
之其相符者幾何也相戾者幾何也然後考諸儒之
說而折衷焉比經文之事屬其辭而條理焉將其不
可得而亂者自出也予向期與虞子博采諸家存其
合者而間附己意名曰春秋止亂虞子逝而未之成
也今先以四家五傳之平文平學士家之心而後出
予所與先友夙夜商𣙜之書以就正焉亦曰將以持
春秋之平無徒爲胡氏之罪人爾也
馮氏(瑛)春秋前議
一卷
存
俞汝言曰其書言天文主夏時
周氏(廷求)春秋二十編
三卷
存
廷求自序曰春秋一書聖人所以著尊親大義也立
尊之名示尊之義筆之於魯史之上雖古無天王之
稱而亦不嫌創也核親之實得親之情繫之於周歷
之正者雖詳一春王之文而亦不厭贅也王則稱天
尊之至也春則書王親之至也尊尊親親義之至也
此則夫子所以作春秋之意也或曰夫子意在存王
迹而作春秋則止存周室之文足矣胡爲乎備載列
國之事耶曰尊其尊親其親者尊親之大義也合衆
尊以成一尊合衆親以成一親者尊親之至願也今
考全史所載則見正朔頒於其上列國承於其下典
禮按於其故功業俟於其新治亂繫於其人盛衰存
於其事罪案嚴於其論災異謹於其徵一人雖拱手
無爲而諸侯若奉行不替於此見聖人竊取之義矣
至於今誦天王之稱有以知聖人之尊王者尊之惟
恐不至讀春王之文有以知聖人之親周者親之惟
恐或忘也歸聘錫葬之事雖當式微之日而列國無
不以受王命爲榮會同誓信之舉雖當更霸之期而
盟主無不以藉王臣爲重河陽一狩京師特朝依然
巡守述職之盛事也天子賜命而共仰繼明之照元
戎啓行而三勤伐鄭之師依然禮樂征伐之雄風也
寤生不共而三國從王以伐負芻已服而京師受命
以歸豈非司馬司寇之典猶是一人總其成乎緣陵
之城諸侯盡入宿衞成周之城大夫敢效賢勞豈非
維屏維翰之業猶是普天同其戴乎若然者世雖衰
也道雖微也一王之分初不失其爲尊也萬國之衞
初不失其爲親也直取十有一王之行事筆之於經
而義已足昭揭於千古矣又何必鋪張其事粉飾其
辭然後有以明天子之事哉故夫尊親者至教之所
自始也尊其尊而親其親大義之所自明也使人盡
知尊其尊而親其親則經義之所以揭日月而中天
也廷求自天啓三年說春秋迄崇禎四年論定分編
二十期不失夫子筆削之初意云爾
陳氏(士芳)春秋四傳通辭
十二卷
存
經義考卷二百六
