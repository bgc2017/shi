經義考卷八十一
翰林院檢討朱彝尊撰
書(十)
王氏(十朋)尚書解
未見(一齋書目有)
黃淮曰梅溪先生以斯道自任紹興間對策大廷日
盈萬言援經證据切中時病高宗親擢首選試以民
事僉判紹興府自後歴官侍從臺諫出知饒䕫湖泉
四大郡入為太子詹事以龍圖閣學士致仕
何文淵曰少時讀王先生註釋輯五瑞昭德之致於
異姓之邦諸篇而知先生之學邃於經宣德庚戌出
守温郡求得先生文集而缺注釋經傳之言
浙江通志王十朋字龜齡樂清人紹興中舉進士第
一
何氏(逢原)書解
佚
樊氏(光遠)尚書解
三卷
佚
汪逢辰曰光遠字茂實錢唐人紹興五年進士官福
建路轉運副使
王氏(大寶)書解
佚
張氏(淑堅)尚書解
佚
呂祖謙作墓志曰淑堅字正卿其先自開封遷於衢
官止承節郎有詩書解合三十卷
陳氏(舜申)渾灝發旨
宋志一卷
佚
唐氏(仲友)書解
三十卷
佚
蘇伯衡曰說齋唐公與其父侍御史堯封其兄饒州
教授仲温樂平主簿仲義皆紹興名進士家庭之間
自相師授不惟史學絶精而尤邃於諸經自謂不專
主一說不務為苟同隠之於心稽之於聖人合者取
之疑者闕之又謂三代治法悉載於經灼然可見諸
行事後世以空言視之所以治不如古此其志為何
如哉天文地理王霸兵農禮樂刑政陰陽術數郊廟
學校井野畿甸莫不窮探力索於遺編之中而會通
其故不啻若身親見之上下古今和齊斟酌之以綜
世數精麄本末兼該並舉其所造又何如哉使得志
而大行焉舉帝王之大經大法於千載之後輔成一
王之治俾天下之人復覩唐虞三代之盛夫何難之
有然天性廉直利不能回勢不能撓忤物既多謗讟
攸歸仕未通顯而遽自引退其欲發而措諸事業者
僅推而託之論述此君子之所以追恨而深惜者也
所著書六經解百五十卷九經發題經史難答孝經
解愚書各一卷諸史精義百卷帝王經世圖譜十卷
乾道秘府羣書新錄八十三卷天文地理詳辨各三
卷故事偹要詞科雜錄各四卷陸宣公奏議詳解十
卷說齋文集四十卷今去公垂二百年行乎世者惟
經世圖譜諸史精義耳其他傳者蓋亦無幾矣揚雄
有言存則人亡則書欲求公於公之書而其書又如
此不愈大可惜哉
金華志仲友字與政金華人紹興中登進士第復中
宏詞科仕至江西提刑
王氏(炎)尚書小傳
宋志十八卷
未見
炎自序曰夫子定書始自堯舜訖於平王凡百篇秦
火煨燼之後伏生口所傳授纔二十餘篇漢壁腐壞
之餘孔安國手所校定止於五十八篇老翁幼弱齊
語之訛脱簡蝌蚪秦隸之變必有失其真者西漢諸
儒經學各自名家其訓註行於今者惟毛氏詩孔氏
尚書昔人有言孔安國說書不如毛公說詩毛公時
發大義孔安國章句而已其說誠然然章句所以訓
故不可略也炎不足以知書之大義古語有曰天下
無粹白之狐而有粹白之裘為其緝衆腋而成之也
今所解亦不過會緝先儒之遺論間有未安者或以
己意發之既終篇因序其大略曰四代之書堯舜言
動載於二典禹之治水見於禹貢武王武功其略見
於武成周公遭變其要見於金縢其餘皆君臣之格
言至論蓋古今之所記也堯舜禹啟盤庚高宗成康
穆王之為君臯陶益傅說召公君牙之徒之為臣正
也湯武征伐與堯舜不同伊尹箕子周公進退去就
與臯陶益傅說不同變之正也正者道之經變者道
之權正權舉而聖賢之道盡矣
戴表元序曰古之君子欲明道於天下者不能使人無異
而嘗惡人之苟同以為異則道可因人而明苟同之情雖
一時懽然無失而初不能以相發故以仲尼百世師西家
之鄰夫猶不知其賢而鄕國之人至以為不知禮故舊交
游門弟子之徒雖達如原壤賢如晏嬰親且久如仲
由陳亢猶或愕而疑之及乎事久論定則亘古之遠
窮天地之廣家傳其書而人習其道此豈人情眉睫
旦暮之所可期哉徽士大夫嘗為余言朱文公無恙
時同里閈有雙溪王先生炎字晦叔亦以學行為諸
儒宗兩家議論時相糾切文公既歿而諸公方脱黨
禍起而(原闕)先說非朱氏者皆廢格不用王先生之
書與其為人後生輩不及盡知以為惜余不暇論其
何如也己亥之夏有王君傳自京口來以尚書小傳
五十八卷相示蓋雙溪先生所著而於君為四世矣
曰自吾先君子遭喪亂遷徙不一舊物皆不得存而
此書儼然獨存竊自喜幸余以餘隙稍取(闕)習其發
蒙之義破的之辭大抵訓詁家所未及文公居閒
多於諸經釐正不遺餘力而獨尚書及春秋遜避
若有所待先生此書稿脱於開禧末而板行於嘉
定初於時文公易簀之日既久假令尚在必相與
綢繆桑梓雅舊相樂當有莫逆於言辭文字之間者
殊鄉晚出各立名字驟公門戶遂生異同之論豈復
一一盡出其師意耶且經師自漢以來專門尚不相
一惟其不相一而真是出焉而今人謂獨視單聽可
以盡天下之耳目無是理也王先生又有易上下經
解六卷易繫辭總說若干卷余次第將盡求而學之
張氏(栻)書說
佚
葉紹翁曰南軒書說解酒誥曰酒之為物本以奉祭
祀供賓客此即天之降命也而人以酒之故至於失
德喪身即天之降威也釋氏本惡天降威者乃并天
之降命者去之吾儒則不然去其降威者而已降威
者去而天之降命者自在如飲食而至於暴殄天物
釋氏惡之而必欲食蔬茹果吾儒則不至於暴殄而
已衣服而至於窮極奢侈釋氏惡之必欲衣壞色之
衣吾儒則去其奢侈而已至於惡淫慝而絶夫婦吾
儒則去其淫慝而已釋氏本惡人欲併與天理之公
者而去之吾儒去人欲所謂天理者昭然矣譬如水
焉釋氏惡其泥沙之濁而窒之以土不知土既窒則
無水可飲矣吾儒不然澄其泥沙而水之清者可酌
此儒釋之分也考亭先生謂是解千百年儒者所不
及
夏氏(僎)尚書解
宋志十六卷
存
時瀾序曰有唐虞三代之議論有叔季之議論居叔
季之世而求譯於唐虞三代之書難乎而得其蘊也
夫書之為書斷自唐虞迄於秦穆凡堯舜之典謨夏
啟湯武之誓命周公成康之訓誥悉偹於是讀是書
而其可以後世膚見而臆度之哉要必深究詳繹求
見於唐虞三代之用心而後可故讀二典三謨之書
當思堯舜授受於上臯䕫稷契接武於下都俞吁咈
者何味讀三盤五誥之書當思人君布告於上臣民
聽命於下叮嚀委曲通其話言而制其心腹開其利
益以柔其不服者何旨讀九命七誓之書當思命諸
侯命大臣者何道誓師旅誓悔悟者何見以是心讀
是書則唐虞三代之用心庶乎其有得而唐虞三代
之議論可以心通而意解矣柯山夏先生僎少業是
經妙年擷其英以掇巍第平居暇日又研精覃思而
為之釋今觀其議論淵深辭氣超邁唐虞三代之深
意奥旨皆有以發其機而啟其秘於千載之下不謂
先生居今之世而言論風旨藹乎唐虞三代之氣象
也嗚呼書說之行於世自二孔而下無慮數十家而
其中顯著者不過河南程氏眉山蘇氏與夫陳氏少
南林氏少穎張氏子韶而已然程氏温而邃蘇氏竒
而當陳氏簡而明林氏博而贍張氏該而華皆近世
學者之所酷嗜今先生繼此而釋是書觀其議論參
於前則有光而顧於後則絶配夫豈苟作云乎哉麻
沙劉君智明得其繕本不欲秘為己私命工鐫木以
與學者共之余既喜柯山之學有傳於世而嘉劉氏
之用心非私心町畦者之比也求予為敘故書以歸
之
陳振孫曰柯山夏僎撰集二孔王蘇陳林程頤張九
成及諸儒之說便于舉子
楊慎曰伏讀高皇帝科舉之詔書從夏氏蔡氏兩傳
兩浙名賢錄夏僎字元肅龍游人
羅氏(惟一)尚書集說
佚
楊萬里序略曰吾友羅惟一允中撰尚書集說集說
者集諸家之說也自孔氏疏義而下八九家與焉大
抵存其大槩而通其精微去其牴牾而合其通達至
於文義自相矛盾者則又出已見以補其缺易其說
以達其意如論正錯之說謂賦之有九等者以九州
相推比言也賦之有錯者以四州相推比言也如論
九疇之說謂天下之物皆五行也五行一陰陽也陰
陽散於五行五行散於萬物其本一也其本既一其
末豈有不合哉如論伊尹放太甲之說謂伊尹初未
嘗放其君曰放者使君居憂於外古無是禮以明天
下之大法也蓋太甲之縱欲敗度女子小人之道也
居憂於桐女子小人不得以熒惑之矣三年喪畢則
奉之以歸故夫子序書不曰思庸復歸于亳而曰復
歸于亳思庸如論有一於此未或不亡之說謂譬之
一身五臟六腑其一受病則五六相傳五六皆傳則
死一心之病亦猶是焉愛身者不可以一臟之病為
未必死而不懼愛國者不可以一事之失為未必亡
而不憂此說余尤愛之可以為有國者之上藥已是
皆先儒所未有之說而允中之所自得者也允中自
序謂去古雖遠前聖賢雖不可作而受中秉彝根於
心者不可冺也惟一豈敢多遜哉士友皆謂其言信
而非矜云
李氏燾尚書大傳雜說
佚
尚書百篇圖
宋志一卷
佚
呂氏(祖謙)書說
宋志三十五卷(通考十卷趙氏讀書附志六卷)
存
朱子曰伯恭直是說得書好但周誥中有解說不通
處只須闕疑伯恭却一向解去故微有尖巧之病
趙希弁曰書說六卷呂成公祖謙之說自洛誥至秦
誓凡一十七篇或說先生之說始於秦誓上至洛誥
而止
陳振孫曰今世有别本全書者其門人續成之非東
萊本書也
大愚叟書後曰尚書自秦誓至洛誥凡十八篇伯氏
太史己亥之冬口授諸生而筆之冊者也惟念伯氏
退休里中之日居多以詩書禮樂訓授學者俾其有以
自得乎此初未嘗喜為書也然聽之有淺深記之有工
拙傳習既廣而漫不可收拾伯氏蓋深病之一日客
有來告者曰記錄之易差固也各述其所聞而復有
詳略得失之異則其差為甚矣非有以審其是學者
何從而信之於是然其言取尚書置几間而為之說
先之秦誓費誓者欲自其流而上泝於唐虞之際也
辭旨所發不能不敷暢詳至者欲學者易於覽習而
有以舍其舊也訖於洛誥而遂以絶筆者以夫精義
無窮今姑欲以是而廢夫世之筆錄蓋非所以言夫
經也未再歲伯氏下世整次讀詩紀猶未終篇書及
三禮皆未及次第考論而書則猶口授而非傳聞南
康史君曾侯取而刊之學宫書來求記其本末義不
得辭也因書其所知以附於卷末
徐乾學曰東萊書說十卷祖謙里居時嘗以書教授
弟子因而筆之始自秦誓追遡而上僅及洛誥而止
按呂成公為林少穎門人少穎著書集解朱
子謂洛誥以後非其所解蓋出於他人手成
公意未安故其書說始洛誥而終秦誓以補
師說之未及爾門人不知微意乃增修之失
成公之本懷矣
時氏(瀾)增修東萊書說
三十卷
存
瀾自序曰生蒸民而理之皆天也綱三常五以範人
事君師贊焉出為大綱小紀公卿大夫士而等級維
之然後以化以育以立人極天平地成而位三才時
有先後道有升降是以為二帝三王而虞夏殷周之
書作經生襲陋病不能窺也東萊夫子講道於金華
首攄是書之藴門人寶之片言隻字退而識錄見者
恐後亟以板行家藏人誦不可禁禦夫子謂俚辭間
之繁亂複雜義其隠乎修而定之瀾執經左右面承
修定之旨曰唐虞三代之氣象不著於吾心何以接
典謨訓誥之精微生於百世之下陶於風氣之餘而
讀是書無怪乎白頭而如新也周室既東王迹幾熄
流風善政猶有存者於横流肆行之中有間見錯出
之理辨純於疵識真於異此其門耶仲尼定書歴代
之變具焉由是而入可以覩禹湯文武之大全矣自
堂徂奧以造帝者泝而求之於秦誓始於洛誥而工
夫之不繼悲夫書說之行於世終狐裘而羔袖瀾以
西邸文學入三山監丞全州鄭公肇之臭味傾蓋謂
東萊說經其純不可得而見者莫如書說子盍補其
餘工瀾謝不敢僭曰子師之書非子誰責且所欲修
者門人識錄之陋耳而後師之說明子何嫌於是記
憶舊聞如對夫子伏而讀之清其俚辭芟夷繁亂剪
截複雜俾就雅馴至於旨意所出毫髮已見罔敢參
與嗚呼上帝臨女此義可不存耶同焉者曰猶不韙
乎異焉者曰安用是或察焉取未修之書合而觀乃
免
吳師道曰東萊呂成公倡明正學四方來者至千餘
人而莫盛於婺清江時氏名鑄字夀卿者公同年進
士與弟鋹長卿率其家羣從弟子十餘人悉從公遊
若澐若瀾若涇尤時氏之秀成公輯書說自秦誓泝
洛誥未畢而卒瀾以平昔所聞纂成之今所行書傳
是也
按瀾官從政郎差充西外睦宗院宗學教授
見周益公集附錄
陳氏(傅良)書抄
未見
黃氏(度)書說
宋志七卷
存
陳振孫曰度篤學窮經老而不倦晚年制閫江淮著
述不輟時得新意往往晨夜叩書塾為友朋道之
呂光洵序曰洵得黃氏尚書說七卷於武部呂江峯
氏與太史唐荆川氏校其訛謬以授黃氏子孫刻諸
家塾刻成敘之曰夫尚書帝王經世之書傳心之要
也漢藝文志古文尚書經四十六卷傳四百一十二
篇凡九家列於學官後魯恭王得孔壁尚書孔安國
受而注焉未立學官然學士諸生多誦習之矣至唐
孔穎達疏益加詳並列於官取士宋諸儒治尚書者
言人人殊蓋數十餘家吳氏王氏呂氏蘇氏最著九
峯蔡氏得紫陽朱子之學作集傳學者尤宗之於是
諸家言尚書者不復行於世好學之士無所參互以
求自得而書益難言矣宋禮部尚書宣獻公遂初黃
先生與紫陽朱子止齋陳子水心葉子相友善著詩
書周禮說諸書共百餘卷周禮詩說水心葉子序而
行之其餘或不復存幸而存者尚書說其訓詁多取
諸孔氏而推論三代興衰治忽之端與夫典謨訓誥
微辭眇義如人心道心精一執中安止惟幾綏猷協
一建中建極之旨皆明諸心研諸慮以其所契悟注
而釋之其辭約其義精粲然成一家言諸儒莫尚焉
孟子曰誦其詩讀其書是以論其世也史稱先生起
家文學因心孝友筮仕巗邑廉惠彰聞入行國子監
簿正色直言歴御史諫官抗論時政無憚逆鱗策蜀
帥吳曦必反已果陷蜀如先生言累疏請光宗重過
華宮斥内侍楊舜卿陳源邪佞罪浮李輔國極言韓
侂胄誤國乞肆市朝皆不報即解官去由是黨論起
國是乖侂胄雖誅而横挑強胡之禍成矣乃再起先
生置制江淮至即罷科糴量轉輸貸饑平盜流離歸
業者十萬餘家不終歲而東南千里宴然所謂質有
其文言顧行行顧言以經術經世者非耶夫宋以忠
厚立國文德治天下及其久也文繁於論述政溺於
優游綱紀日隳封疆日蹙上下詡詡而不知恤先生
獨憂之侃侃正言不用遂請老以歸身在山林繫心
廊廟年餘七十作周易傳以明悔吝憂虞進退存亡
之故究化理之原極天人之際書未訖簡而先生沒
天下之學士觖望焉水心葉子誦之曰明哲先幾終
始典學可謂知言也已
姓譜度字文叔新昌人紹興進士為御史劾韓侂胄
寧宗時累官煥章閣學士
馬氏(之純)尚書說
佚
金華志馬之純字師文東陽人隆興元年進士知嚴
州稱為茂陵先生
薛氏(季宣)書古文訓
十六卷
存
季宣自序曰昔者子夏學書見於孔子子曰商也何為
於書子夏對曰書之論事也昭昭如日月之代明離離如
星辰之錯行上有堯舜之道下有三王之義凡商之所
受書於夫子者志之於心弗敢忘退而窮居河濟之間
深山之中作壤室編蓬戶彈琴瑟歌咏先王之風則
可以發憤慨喟忘已貧賤有人亦樂之無人亦樂之
而忽不知憂患與死也夫子愀然變容曰嘻子殆可
與言書矣雖然其亦表之而已未覩其裏也顔淵曰
何謂也子曰闚其門而不入其中烏覩其奥藏之所
在乎然藏又非難也丘嘗悉心盡志以入其中則前
有高岸後有大谿填填正直而已矣是故帝典可以
觀美大禹謨禹貢可以觀事臯陶謨益稷可以觀政
洪範可以觀度六誓可以觀義五誥可以觀仁甫刑
可以觀戒通斯七者書之大義舉矣夫子於商之書
謂之表所以語回謂之義自以填然正直一時三語
若不相侔然則帝王之書其不可識矣君子察於三
者而後可以言書今夫天之昭明地之博厚而人之
靈於萬物匹夫匹婦無不固已知之至於風霆雨霽
之迭興海岳河山之流峙所以知之蓋鮮喜怒哀樂
出乎爾者其静其作則或自知之不暇不察乎近孰
明乎遠不得乎身何以論古之人是故以書學書書
而已遺書學書非書矣不以不遺未足與於書之旨
以而遺之從之不可或庶幾乎書之大義云爾子言
之也書之於事也遠而不闊近而不迫志盡而不怨
辭順而不諂吾於高宗彤日見德有報之疾也苟由
其道致其仁則遠方歸志而致敬焉於洪範見君子
之不忍言人之惡而質人之美也發乎中而見乎外
以成文者其惟洪範乎堯舜之命受於人湯武之命
受於天不讀詩書易春秋則不知聖人之心無以别
堯舜之禪湯武之伐也語之不切見諸言外斯言之
辨可以觀於虞夏商周之書矣走之於書學焉不如
子夏觀焉何敢望回世無孔子則將何所取正述而
藏之以待能者其庶乎以書觀書者矣隸古定書最
古孔氏文義多本伏生之說唐明皇帝更以正隸改
定而俗儒承詔文多踳駮古文是訓不勞乎是正之
也書序出於孔子旨自有在詮次百篇之後將以歸
於古學好古之僻走何辭焉昔孔子學琴操而得文
王之形季子聞樂音而知其國之政讀其書不知其
人可乎故序篇端論以讀書之法
朱子曰薛士龍書解其學問多於地名上著功夫
謝氏(諤)書解
二十卷
未見
周必大曰諤字昌國新喻人官朝議大夫直學士
艮齋定齋二先生書說
三十卷
未見
按艮齋者薛氏季宣定齋者謝氏諤不知何
人合刻
蕭氏(彧)集永嘉先生尚書精意
九卷
佚
陳氏(騤)尚書考
二卷
佚
姓譜陳騤字叔通臨海人寧宗時知樞密院事兼參
知政事卒贈少傅諡文簡
宋氏(若水)書小傳
十卷
佚
朱子志墓曰公諱若水字子淵雙流縣人江南西路
轉運判官
經義考卷八十一
