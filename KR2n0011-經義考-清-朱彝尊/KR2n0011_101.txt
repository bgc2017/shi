經義考卷一百一
翰林院檢討朱彝尊撰
詩(四)
景氏(鸞)齊詩解
佚
伏氏(恭)齊詩章句
佚
後漢書伏恭字叔齊建武四年除劇令遷常山太守
永平四年拜司空初父黯章句繁多恭乃省減浮詞
定爲二十萬言
杜氏(撫)詩題約義通
佚
後漢書杜撫字叔和犍爲武陽人受業於薛漢定韓
詩章句後歸鄉里教授弟子千餘人東平王蒼辟爲
大夫建初中爲公車令其所作詩題約義通學者傳
之曰杜君法
賈氏(逵)毛詩雜義難
七錄十卷
佚
後漢書永平中帝令逵撰齊魯韓詩與毛氏異同八
年廼詔諸儒各選高才生受左氏穀梁春秋古文尚
書毛詩由是四經遂行於世
趙氏(曄)詩細(七錄作詩譜)
七錄二卷
佚
歴神泉(後漢書作神淵)
七錄一卷
佚
後漢書趙曄字長君會稽山隂人詣杜撫受韓詩卒
業廼歸州召補從事不就舉有道卒於家曄著吳越
春秋詩細歴神淵蔡邕至會稽讀詩細而嘆息以爲
長於論衡邕還京師傳之學者咸誦習焉
虞翻曰有道山隂趙曄徵士上虞王充各洪才淵懿
學究道源著書垂藻絡繹百篇釋經傳之宿疑解當
世之盤結上窮隂陽之奥秘下據人情之歸極
張氏(匡)韓詩章句
佚
後漢書山陽張匡字文通習韓詩作章句後舉有道
博士徵不就卒於家
馬氏(融)毛詩注
七錄十卷
佚
陸德明曰無下帙
鄭氏(元)毛詩箋
隋志二十卷
存
陸德明曰鄭氏作箋申明毛義以難三家於是三家
遂廢曰鄭氏箋者非毛公馬鄭王肅等題相傳云是
雷次宗題承用旣久未敢爲異又按周續之與雷次
宗同受慧遠法師詩義而續之釋題已如此又恐非
雷之題也
柳開曰鄭氏箋詩務異毛公徒欲強已一時之名非
能通先師之旨
歐陽修曰鄭氏於詩其失非一或不取序文致乖詩
義或遠棄詩義專泥序文或序與詩皆所無者時時
自爲之說又曰詩三百五篇皆據序以爲義惟鴟
鴞一篇見於書之金縢其作詩之本意最可據而易
明乃康成之箋與金縢之書特異此失其大義也
李清臣曰鄭氏之學長於禮而深於經制至於訓詩
乃以經制言之夫詩性情也禮制迹也彼以禮訓詩
是按迹以求性情也此其所以繁塞而多失者與
蘇轍曰詩至於漢儒者之傳容有不知其世者然猶
欲必知焉其出於毛氏者其傳之也其出於鄭氏者
其意之也傳之猶可信也意之疎矣
朱子曰詩自齊魯韓之說不得傳而天下之學者盡
宗毛氏毛氏之學傳者亦衆而今皆不存則推衍其
說者獨鄭氏之箋而已
王應麟曰鄭康成注禮記以于嗟乎騶虞爲嘆仁人
以燕燕爲定姜之詩以生甫及申爲仲山甫申伯以
商爲宋詩康成從張恭祖受韓詩注禮之時未得毛
傳所述皆韓詩也
黃震曰毛詩注釋簡古鄭氏雖以禮說詩於人情或
不通及多改字之弊然亦有足以禆毛詩之所未及
者
王柏曰漢初齊魯韓三家之詩並列學官惟毛萇最
後出鄭康成爲之箋學者篤信康成毛詩假康成爲
重盛行於世毛鄭旣孤行而三家遂絶不得參伍錯
綜以訂其是非學者惑於同而忘其異矣
按毛詩經文久而滋誤者因鄭箋可證其非
若小旻如彼泉流今誤流泉鄭箋云如原泉
之流則流泉非矣旱麓延于條枚延今作施
鄭箋云延蔓于木之枚木而茂盛則當作延
矣(呂覽韓詩外傳亦作延)思齊厲假不瑕厲今作烈鄭
箋云厲假皆病也又古人無擇擇今作斁鄭
箋云口無擇言身無擇行以身化其臣下卷
阿嗣先公爾酋矣今作似先公酋矣鄭箋云
嗣先公之功而終成之蕩殷鑒不遠近在夏
后之世今本失近字鄭箋云近在夏后之世
謂湯誅桀也凡此可補王伯厚詩考之闕
毛詩譜
新唐志三卷
存
晁公武曰鄭康成撰歐陽永叔補完之
康成自序曰(或作宋均)曰詩之興也諒不於上皇之世大
庭軒轅逮於高辛其時有亡載籍亦蔑云焉虞書曰
詩言志歌永言聲依永律和聲然則詩(之道)昉於此乎
有夏承之(篇章)冺棄靡有孑遺邇及商王不風不雅何
者論功頌德所以將順其美刺過譏失所以匡救其
惡各於其黨則爲法者彰顯爲戒者著明周自后稷
播種百穀黎民阻飢兹時乃粒自傳於此名也陶唐
之末中葉公劉亦世修其業以明民共財至於太王
王季克堪顧天文武之德光熙前緒以集大命於厥
身遂爲天下父母使民有政有居其時詩風有周南
召南雅有鹿鳴文王之屬及成王周公致太平制禮
作樂而有頌聲興焉盛之至也本之由此風雅而來
故皆錄之謂之詩之正經後王稍更陵遲懿王始受
譖亨齊哀公夷身失禮之後弼不尊賢自是而下厲
也幽也政教尤衰周室大壞十月之交民勞板蕩勃
爾俱作衆國紛然刺怨相尋五霸之末上無天子下
無方伯善者誰賞惡者誰罰紀綱絶矣故(孔子)錄懿王
夷王時詩訖於陳靈公滛亂之事謂之變風變雅以
爲勤民恤功昭事上帝則受頌聲宏福如彼若違而
弗用則被劫殺大禍如此吉凶之所由憂娛之萌漸
昭昭在斯足作後王之鑒於是止矣(夷厲)已上歲數不
明太史年表自共和始歴宣幽平王而得春秋次第
以立斯譜欲知源流清濁之所處則循其上下而省
之欲知風化芳臭氣澤之所及則傍行而觀之此詩
之大綱也舉一綱而萬目張解一卷而衆篇明於力
則鮮於思則寡其諸君子亦有樂於是與
歐陽修曰昔者聖人已没六經之道幾熄於戰國而
焚於秦自漢以來收拾亡逸發明遺義而正其譌謬
得以麄偹傳於今者豈止一人之力哉後之學者因
迹前世之所傳而較其得失或有之矣若使徒抱焚
餘殘脱之經倀倀於去聖人千百年後不見先儒中
間之說而欲特立一家之學者果有能哉吾未之信
也先儒之論苟非詳其終始而牴牾質諸聖人而悖
禮害經之甚有不得已而後改易者何以徒爲異論
以相訾也毛鄭之詩其學亦已博矣予嘗依其箋傳
考之於經而證以序譜惜其不合者頗多蓋詩述商
周自生民元鳥上陳稷契下迄陳靈公千五六百歲
之間旁及列國君臣世次國地山川封域圖牒鳥獸
草木蟲魚之名與其風俗善惡方言訓詁盛衰治亂
美刺之由無所不載然則孰能無失於其間哉予疑
毛鄭之失旣多然不敢輕爲改易者意其爲說不止
於箋傳而已恨不得盡見二家之書未能遍通其旨
夫不盡見其書而欲折其是非猶不盡人之辨而欲
斷其訟之曲直其能果於自决乎其能使之自服乎
世言鄭氏詩譜最詳求之久矣不可得雖崇文總目
秘書所藏亦無之慶歷四年奉使河東至於絳州偶
得焉其文有注而不見名氏然首尾殘缺自周公致
太平已上皆亡之其國譜旁行尤易爲訛舛悉皆顚
倒錯亂不可復考凡詩雅頌兼列商魯其正變之風
十有四國而其次比莫詳其義惟封國變風之先後
不可以不知周召王豳同出於周弼鄘并於衛檜魏
無世家其可考者陳齊(衛晉)曹鄭秦此封國之先後也
豳齊衛檜陳唐秦鄭魏曹此變風之先後也周南召
南弼鄘衛王鄭齊豳秦魏唐陳曹此孔子未刪之前
周太師樂歌之次第也周召弼鄘衛王檜鄭齊魏唐
秦陳曹豳此鄭氏詩譜次第也黜檜後陳此今詩次
比也初予未見鄭譜嘗略考春秋史記本紀世家年
表而合以毛鄭之說爲詩圖十四篇今因取以補鄭
譜之亡者足以見二家所說世次先後甚備因據而
求其得失較然矣而仍存其圖庶幾一見予於鄭氏
之學盡心焉爾夫盡其說而不通然後得以論正予
豈好爲異論哉凡補譜十有五補其文字二百七增
損塗乙改正者八百八十三而鄭氏之譜復完矣
毛詩音
佚
陸德明曰爲詩音者九人鄭康成徐邈蔡氏孔氏阮
侃王肅江惇于寳李軌
荀氏(爽)詩傳
佚
荀悦曰臣悦叔父故司徒爽著詩傳皆附正義無他
說通人學者多好尚之然希得立於學官也
侯氏(包)韓詩翼要
隋志十卷
佚
王應麟曰董氏舉侯包言衛武公作抑詩使人日誦
於其側朱子謂不知此出在何處愚按侯包之說見
於詩正義隋經籍志韓詩翼要十卷侯包撰然則包
學韓詩者也
按孔氏正義於抑詩引侯包云衛武公刺王
室亦以自戒行年九十有五猶使臣日誦是
詩而不離於其側
杜氏(瓊)韓詩章句
佚
蜀志瓊字伯瑜成都人仕至大鴻臚太常少受學於
任安精究其術譙周問當塗高之䜟答曰魏闕名也
當塗而高聖人取類而言耳周未逹瓊又曰古者名
官職不言曹自漢以來名官盡言曹吏言屬曹卒言
侍曹殆天意也著韓詩章句十餘萬言不教諸子内
學無傳業者
王氏(肅)毛詩注
隋志二十卷
佚
毛詩義駁
隋志八卷
佚
毛詩奏事
隋志一卷
佚
毛詩問難
七錄二卷
佚
毛詩音
佚
陸德明曰魏太常王肅述毛非鄭
歐陽修曰擊鼔五章自爰居而下三章王肅以爲衛
人從軍者與其室家决别之辭而鄭氏以爲軍中士
伍相約誓之言夫衛人暫出從軍其卒伍豈宜相約
偕老於軍中此非人情也當以王肅之說爲是
劉氏(楨)毛詩義問
隋志十卷
佚
王應麟曰正義於七月詩引之
典略劉楨字公幹東平寧陽人
冊府元龜劉楨爲太子文學撰毛詩義問九卷
按歐陽詢藝文類聚引毛詩義問云横一木
作門而上無屋謂之衡門徐堅初學記引毛
詩義問云鉶羹有菜鹽䜴其中菜爲其形象
可食因以鉶爲名又云狐之類貉貒貍也貉
子曰貆貆形狀與貉類異世人皆名貆貉子
似貍又太平御覽引義問云總所以覆矢也
謂箭筒蓋也蠨蛸長脚蜘蛛也
王氏(基)毛詩駁
隋志一卷(七錄五卷)
佚
隋志毛詩駁一卷魏司空王基撰殘缺梁五卷又有
毛詩答問駁譜合八卷
陸德明曰魏荆州刺史王基字伯輿東萊人駁王肅
申鄭義又曰山海經及周書王會皆云芣苢木也
實似李食之宜子出於西戎衛氏傳及許愼並同王
肅亦同基已有駁難也
王應麟曰王肅引周書云芣苡如李出於西戎王基
駁云遠國異物非周婦人所得采
劉氏(璠)毛詩義
七錄四卷
佚
毛詩箋傳是非
七錄二卷
佚
隋志注劉璠魏秘書郎
徐氏(整)毛詩譜
隋志三卷
佚
隋志吳太常卿徐整撰
太叔氏(裘)毛詩譜注
隋志二卷
佚
王應麟曰國史志詩譜太叔求注不在秘府經典釋
文叙錄所稱徐整暢太叔裘隱蓋整旣暢演而裘隱
括之求字譌也
韋氏(昭)等毛詩答雜問
七錄四卷
佚
隋志注毛詩答雜問吳侍中韋昭朱育等所撰
按韋氏詩答問曰時邁之詩廵狩告祭柴望
也初學記引之又甫田維莠今何草答曰今
之狗尾也又野有蔓草問答曰國多供役男
女怨曠於是女感傷而思男故出游於洧之
外託采芬香之草而爲滛佚之行時草始生
而云蔓者女情亟欲以促時也又云旱鬼眼
在頭上太平御覽引之
陸氏(璣)毛詩草木鳥獸蟲魚疏
隋志二卷
存
崇文總目吳太子中庶子烏程令陸璣撰世或以璣
爲機非也機本不治詩今應以璣爲正然書但附詩
釋義窘於采獲似非通儒所爲者將後世失傳不得
其眞與
晁公武曰璣仕吳至烏程令或題曰陸機非也
陳振孫曰舘閣書目稱璣字元恪吳郡人据陸氏釋
文非晉之士衡而其書引郭璞注爾雅則當在郭之
後亦未必吳時人也孔疏呂記多引之
曹學佺曰詩之疏也自陸璣始而人議其略
姚士粦曰予篋中有毛詩草木蟲魚疏一卷題曰吳
太子中庶子烏程令吳郡陸璣元恪撰凡草之類八
十木之類三十有四鳥之類二十有三獸之類九魚
之類十有八按陳氏書錄解題謂此書多引郭氏似
非吳人若予所藏未嘗一條引及郭氏且後有魯齊
韓毛四詩授受與漢書儒林傳相爲表裏
經義考卷一百一
