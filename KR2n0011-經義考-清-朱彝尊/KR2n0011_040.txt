經義考卷四十
翰林院檢討朱彝尊撰
易(三十九)
胡氏(方平)易學啓蒙通釋
二卷
存
外易(一作翼)
四卷
未見
易餘閒記
一卷
未見
方平自序通釋曰聖人觀象以畫卦揲蓍以命爻使
天下後世之人皆有以决嫌疑定猶豫而不迷於吉
凶悔吝之途其功可謂盛矣然其爲卦也自本而幹
自幹而支其勢若有所廹而自不能已其爲蓍也分
合進退從横逆順亦無往而不相值焉是豈聖人心
思智慮之所得爲也哉特氣數之自然形於法象見
於圖畫者有以啓於其心而假手焉耳近世學者類
喜談易而不察乎此其專於文義者既支離散漫而
無所根據其涉於象數者又皆牽合傅會而或以爲
出於聖人心思智慮之所爲也若是者予竊病焉因
與同志頗輯舊聞爲書四篇以示初學使毋疑於其
說云
又後序曰易本義一書闡象數理義之原示開物成
務之教可謂深切著明矣啓蒙又何爲作也朱子嘗
言易最難讀以開卷之初先有一重象數必明象數
而後易可讀啓蒙四篇其殆專明象數以爲讀本義
者設與象非卦不立數非蓍不行象出於圖書而形
於卦畫則上足以該太極之理而易非淪於無體數
衍於蓍策而逹於變占則下足以濟生人之事而易
非荒於無用且其文多發造化尊陽賤隂之義易之
綱領孰有大於是者哉明本乎此則本義一書如指
諸掌矣然啓蒙固爲讀本義設而讀啓蒙者又未可
以易而視之也
熊禾跋曰伏羲因河圖畫卦大禹因洛書叙疇孔安
國以來有是言矣易大傳曰河出圖洛出書聖人則
之且曰易有四象所以示也若然則河圖洛書皆聖
人則之以作易者也及以先後天八卦方位考之與
圖書之數已有自然之配合所謂易有四象者尤昭
然可見矣何則洛書一居北六居西北老隂之位也
故坤艮居之九居南四居東南老陽之位也故乾兌
居之三居東八居東北少隂之位也故離震居之七
居西二居西南少陽之位也故坎㢲居之五居中則
固虛之爲太極也此非先天之四象乎河圖天一地
六爲水居北故坎亦居北地二天七爲火居南故離
亦居南天三地八爲木居東故震亦居東地四天九
爲金居西而兌亦居西天五地十爲土居中分王於
四季故乾坤艮㢲亦居四維之位此非後天之四象
乎大抵先天方位言對待之體也天上地下日東月
西山鎮西北澤注東南風起西南雷動東北乾坤之
位六子成列乃質之一定而不可易者也後天方位
言流行之位也春而夏夏而秋秋而冬冬而復春五
氣順布四時行焉乃氣之相推而不可窮者也此皆
自然脗合不假安排天地之間開眼即見聖人所以
即圖書以畫卦者蓋非苟焉而作也漢儒不此之察
毋亦惑於書所謂天乃錫禹洪範九疇之說乎不知
此亦天乃錫王智勇之類九疇大法非人所能爲則
亦天之所與耳古人之言九數何莫不出於圖書又
豈特九疇爲然哉若夫聖人作易則但當證以吾夫
子之言可也每恨生晚無從質之文公徒抱此一大
疑而已己丑春余讀書武夷山中有新安胡君庭芳
來訪出其父書一編曰易學啓蒙通釋其窮象數也
精深其析義理也明白且其間有言先後天方位暗
與圖書數合者不符而同然後知天下之公理非但
一人之私論也茲因刻梓告成輒述所見以識其後
云
劉涇跋曰嘗記兒時從家庭授易聞之先君子云昔
晦庵先生之講學於雲谷也我先文簡雲莊兄弟與
西山蔡先生父子從遊最久講四書之餘必及於易
與諸生時時凌絶頂登眺觀天地八極之大察隂陽
造化之妙蓋其胸中已有真易一部在宇宙故所論
象數義理自有以見其實而造其微晦庵雲中谷中
皆書室名也舊藏雲莊所抄諸經師說數鉅帙兵燼
之餘其存者蓋千百之什一耳一日約无咎詹君退
齋熊君訪雲谷遺跡適值新安胡君庭芳來訪出易
學啓蒙通釋一編見示謂其父玉齋平生精力盡在
此書亟閱諦玩見其論象說理允謂明備而其所援
引則雲谷當日及門之士遺言餘論多在焉時熊君
以易學授兒軰謂是誠讀者不可闕之書因言庭芳
再入閩惟汲汲焉父書無傳是懼且欲以見屬仰惟
一時師友從遊之盛重念先世問學淵源之舊輒爲
刊寘書室以寓惓惓景慕之意且以成胡君之志焉
噫易之爲學非潛心之深玩理之熟者未易言也學
者誠能由通釋以悟四篇之大旨由四篇以窺四聖
之全書則是編亦非小補云
董真卿曰方平玉齋先生徽州婺源人師鄱陽介軒
董先生毅齋沈先生著易學啓蒙通釋至元己丑自
序
楊士竒曰朱子易學啓蒙惟胡方平本最善洪武乙
卯司倉伯罷官歸見予初讀易出一編以示曰孺子
勉之易精藴具在此書即熟程朱傳義後宜熟此吾
藏以待汝即胡氏啓蒙也無幾爲人竊去伯父不樂
累日至形於詬詈予後出教童蒙始得此本
俞氏(琰)周易集說
四十卷
存
讀易舉要
四卷
未見
易圖纂要
二卷
存
易古占法
一卷
未見
易外别傳
一卷
存
易經考證
易傳考證
讀易須知
六十四卦圖
卦爻象占分類
易圖合璧連珠
大易會要
一百三十卷
俱佚
吳中人物志俞琰字玉吾生於宋宋亡遂不復有仕
進意隠林屋山摭諸家易說名曰大易會要一百三
十卷及注上下經并十翼凡四十卷又有經傳考證
讀易須知易圖古占法卦爻象占分類易圖合璧連
珠說授温州學錄不赴後得異人金液還丹之秘注
魏伯陽參同契發揮三卷隂符經解一卷易外别傳
一卷以吾儒性命之學推隂陽消息之理雅好鼔琴
乃作絃歌毛詩譜别有幽明辨惑席上腐談書齋夜
話等書
琰自序集說曰周易集說者集諸說之善而爲之說
也曷爲善能明三聖人之本旨則善也夫易始作於
伏羲僅有六十四卦之畫而未有辭文王作上下經
乃始有辭孔子作十翼其辭乃偹當知辭本於象象
本於畫有畫斯有象有象斯有辭易之理盡在於畫
詎可舍六畫之象而專論辭之理哉舍畫而玩辭舍
象而窮理辭雖明理雖通非易也漢去古未遠諸儒
訓解多論象數蓋亦有所本至魏王弼以老莊之虛
無倡於前晉韓康伯又和於後聖人之本旨遂晦沿
襲至於唐諸儒皆宗之太宗詔名臣定九經正義於
易則取王韓而孔穎逹軰以當時所尚故雖其說未
盡善亦必爲之回護由是二三百年間皆以虛無爲
高至宋濓洛諸公彬彬輩出一掃虛無之弊聖人之
本旨始明奈何世之尚占而宗邵康節者則以義理
爲虛文尚辭而宗程伊川者則以象數爲末技而邵
程之學分爲兩家羲畫周經亦爲兩途遂使學者莫
之適從逮夫紫陽朱子本義之作發邵程之未發辭
必本於畫理不外於象聖人之本旨於是乎大明焉
琰幼承父師面命首讀朱子本義次讀程傳長與朋
友講明則又有程朱二公所未言者於心蓋不能無
疑乃歷考諸家易說摭其英華萃爲一書名曰大易
會要凡一百三十卷不揣固陋遂自至元甲申集諸
說之善而爲之說凡四十卷因名之曰周易集說云
又自序曰予自德祐後集諸儒之說爲卷一百三十
名曰大易會要以程朱二公爲主諸說之善者爲輔
又益以平昔所聞於師友者爲周易集說四十卷
孟淳序曰九經惟易有象數其義最奥解者最多元
貞丙申秋會玉吾叟於王氏書塾講坤之六二謂六
二既中且正是以其德直方惟從乾陽之大不習坤
隂之小故无不利又指示彖傳剛柔上下言來不言
往之微意則皆以兩卦相並而取義茲蓋秦漢至於
唐宋諸儒所未發者也是時匆匆回霅弗復請益今
觀其書集衆說之善又述已所聞證以經傳反覆辨
論無一字放過辭意明甚有如鑑之照物纖悉不遺
請名之曰易鑑云至大庚戌冬
王都中序曰石澗先生周易集說大槩以晦庵爲主
而參以程氏又集諸家之善爲之說凡三十餘卷都
中至元乙丑嘗從先生指授未幾奔走宦途弗能卒
業茲守鄱陽泉監與先生偕行公餘聽講又得聞所
未聞是書作於甲申迨今二十有七年未嘗一日去
手凡三脱藁矣書成不可不傳敬請鋟諸梓以與同
志者共之至大庚戌冬至
李克寬序曰石澗先生吳中老儒也著周易集說自
至元甲申逮今三十九年考論文義證以五經歲月
彌久其說益精世有張平子當知揚子雲之太玄也
至治壬戌春
白珽序曰易言吉凶悔吝進退存亡無非切已之用
邇年以來談易者棼棼藉藉三人是之二人非之則
攘袂瞋目而與之爭謙卦謂何三人非之一人是之
則揚眉頓足而喜頥卦謂何嗚呼徒能言不能行易
之道幾乎熄矣蘇臺俞玉吾樂貧安道華皓一節於
易則不但能言之又能行之輯先儒諸名家之傳爲
是書條列臚分醇正明白深有益於後學所居榜石
澗學者稱石澗先生云皇慶元年
張瑛序曰古聖人作卦辭爻辭蓋皆取象數之義理
而發明之耳石澗俞先生於諸家易說無不披閱獨
以朱子本義爲主仍采諸家之善萃爲一編名曰周
易集說即象數言義理精麤本末一以貫之今之言
易者孰則能出其右哉皇慶二年七月
顔堯焕序曰易其至矣乎三聖人之言三聖人之心
也易其可易言哉後世談易者何啻數百家邵子以
數程子以理其後朱子以占三子之說易可謂至矣
易其可易言哉余友俞石澗家傳易學潛心於此三
十餘年作集說主之以朱子本義而邵子之數程子
之理一以貫之其辭簡而嚴明而理將以擴三子之
藴開後學之蒙有功於易學多矣余年邁目力衰弗
能遍閱石澗之說但略窺一斑爲之肅袵致敬至治
二年春
楊載序曰石澗俞氏周易集說本於程朱氏之書而
證以諸家之言徵余爲序冠於篇首余聞漢世初得
一經必聚五經諸儒使共讀之以求其訓詁今石澗
俞氏於易經之文有字義特出者必旁考五經其爲
學之近古如此三十年間積三十餘卷說雖多何害
其爲多故余樂爲之序而不辭焉至治壬戌冬
黃溍序曰古者三易皆掌於太卜四學之教詩書禮
樂而已孔子晚好易與七十子之徒難疑答問固未
有以易爲言者易在秦獨爲卜筮之書漢興言易自
田何始何之傳爲施孟梁丘其别出爲焦贛爲費直
贛專於隂陽占察之術直惟以彖象文言等十篇解
上下經至唐貞觀中又斷然俾學者以王韓爲師費
氏藉以僅存焦氏又廢矣談者率以爲理學近於費
數學近於焦而不知河南兩先生之精義獨存有非
漢儒所及知者未可寘同異於其間也考亭夫子合
兩先生之學以爲書七十子之徒所未聞於孔子者
三尺之童咸得誦而稱之今傳其書僅百年述作之
士不阿以爲同則矯以爲異其所望於來哲者果若
是耶溍竊聞之善立言者不必出於古不必不出於
古也非有異焉則其書可無作也非有同焉則其書
亦不能以獨傳也惟夫同不爲阿異不爲矯斯言之
善者也俞氏之集說有焉溍是以樂道而爲之序讀
者所宜知也泰定元年十月
于文傳序曰余少之時已識石澗俞君知其爲善言
易者然未之學易不果承教延祐二年予以進士受
官南歸時石澗尚無恙聞有所著易說未獲一寓目
焉去年冬自集賢退休吳中石澗之子子玉手一編
過余且曰先子平生精力盡於此書願先生賜之言
余受而讀之乃易說也及觀自序有云朱子本義之
作辭本於畫理不外象聖人之本旨大明於是首讀
本義次及程傳旁考諸家之說摭其精華萃爲一書
名曰周易集說凡四十卷以歲月考之起至元甲申
至元貞丙申凡十有二年而後成其積學久其用功
深槩可見已又十有八年詔以五經取士易主程朱
氏之說兼用古注疏則與前所云者略同非明古識
今其孰能與於此然則俞氏易說當與蔡氏書傳並
傳學易者苟能玩味此書則思過半矣雖然或出或
處或嘿或語易之道也變動不居周流六虛易之用
也聖人作易豈直爲學者干禄之資而已牀頭易在
萬鍾於我何加焉九亰可作石澗必然我言至正六
年七月
琰自序其後曰予生平有讀易癖三十年間雖隆冬
大暑不輟每讀一字一句而有疑焉則終日終夜沉
思必欲釋其疑乃已洎得其說則欣然如獲拱璧親
戚朋友咸笑之以爲學雖勤而不見用於時何乃不
知時變而自苦若是耶予則以理義自悅猶芻豢之
悅口蓋自得其樂罔知所謂苦也粤自至元甲申下
筆解上下經并六十四象辭與夫彖傳爻傳文言傳
期年而書成改竄者二十餘年凡更四藳或有勉余
者云日月逝矣繫辭傳及說卦序卦雜卦猶未脫藳
其得爲完書乎予亦自以爲欠至大辛亥自番禺歸
吳憩海濱僧舍地僻人靜一夏風涼閒生無所用心
因取舊藳繫辭傳讀之不三月并說卦序卦雜卦改
竄皆畢遂了此欠噫予髮種種矣嚮嘗與余共講明
者如西蜀荀在川新安王太古括蒼葉西莊番禺齊
節初悉爲古人獨予未亡今也書既完矣癖既瘳矣
則當自此收心歸腔以樂餘年留氣煖臍以保餘生
弗復更自苦矣如易經考證如易傳考證如讀易須
知如易圖纂要如六十四卦圖如古占法如卦爻象
占分類如易圖合璧連珠如易外别傳乃予舊所編
者將毁之而兒輩皆以爲可惜又略加改竄而存於
後
琰自序别傳曰易外别傳者先天圖環中之秘漢儒
魏伯陽參同契之學也人生天地間首乾腹坤呼日
吸月與天地同一隂陽易以道隂陽故伯陽借易以
明其說大要不出先天一圖是雖易道之緒餘然亦
飬生之切務蓋不可不知也圖之妙在乎終坤始復
循環無窮其至妙則又在乎坤復之交一動一靜之
間愚嘗學此矣遍閱雲笈略暁其一二忽遇隠者授
以讀易之法乃盡得環中之秘反而求之吾身則康
節邵子所謂太極所謂天根月窟所謂三十六宫靡
不備焉是謂身中之易今爲圖如左附以先儒之說
明白無隠一覽即見識者當自知之
又後序曰易外别傳一卷爲之圖爲之說披闡先天
圖環中之極玄證以參同契隂符經諸書參以伊川
横渠諸儒之至論所以發朱子之所未發以推廣邵
子言外之意愚雖不暇專志從事於此而丹之妙用
非苟知之蓋嘗試之者也故敢直指方士之所靳以
破學者之惑嘗慨夫世所傳丹家之書庾詞隠語使
覽者無罅隙可入往往目炫心痒掩卷長嘆如蔡季
通袁機仲嘗與朱子共訂正參同契矣雖能考其字
義然不得其的傳未免臆度而已愚今已得所傳又
何忍緘嘿以自私乃述是書附於周易集說之後名
之曰易外别傳蓋謂丹家之說雖出於易不過依倣
而托之者初非易之本義也丹家之大綱要領愚於
是書言之悉矣丹書之口訣細微則具載於參同契
發揮三篇茲不贅云
子仲温跋曰易外别傳一卷先君子之所著而附於
周易集說之後者也先君子嘗遇隱者以先天圖指
示邵子環中之極玄故是書所著發明邵子之學爲
多
王彜曰先生所述易會要百有四十卷集說三十六
卷先生生宋季年以經義有聲場屋間以科第起家
而吳内附山林之士往往謳歌而興以爲一日之用
先生乃惟家居讀易玩象觀理著書以自見
白雲霽曰石澗易外别傳述康節先生心爲太極圖
朱紫陽太極虛中先天圖先天六十四卦直圖地承
天炁圖日受月光圖乾坤坎離天地日月等圖皆先
天之學
納蘭成德序曰周易上下經說二卷象辭說一卷彖
傳說二卷爻傳說二卷文言傳說一卷繫辭傳說二
卷說卦說一卷序卦說二卷雜卦說一卷合一十三
卷各冠以序綂名曰周易集說而易圖纂要一卷易
外别傳一卷附焉吳人俞琰玉吾叟所著也叟於寳
祐間以詞賦稱宋亡隱居不仕自號石澗道人又稱
林屋洞天真逸其書草創於至元甲申斷手於至大
辛亥用力可謂勤矣世之言圖書者類以馬毛之旋
龜文之坼獨叟之持論謂尚書顧命天球河圖在東
序河圖與天球並列則河圖亦玉也玉之有文者爾
崐崘産玉河源出崐崘故河亦有玉洛水至今有白
石洛書蓋石而白有文者其立說頗異至其集衆說
之善以朱子本義爲宗而邵子程子之學義理象數
一以貫之誠有功於易者也考叟之說易尚有經傳
考證讀易須知六十四卦圖古占法卦爻象占分類
易圖合璧連珠諸書咸附於集說之後而今已無存
當日共講易者則有西蜀荀在川新安王太古括蒼
葉西莊鄱陽齊節初其名字官閥亦不復可考於乎
惜哉
陳氏(深)清全齋讀易編
三卷
未見
盧熊曰陳深字子微世爲吳人生於宋宋亡篤志古
學閉門著書有讀易編讀詩編讀春秋編天歷間奎
章閣臣以能書薦潛匿不出學者稱爲寧極先生
龔氏(焕)易說
佚
江西通志煥字右文進賢人時稱泉峰先生
劉氏(整)易纂圖
一卷
佚
閩書整字宋舉古田人自號蒙谷遺老教授生徒百
餘人少從合沙鄭少禖學易傳六十四卦圖說及春
秋元經其纂集圖序甫就而卒
陳氏(宏)易童子問
一卷
未見
按陳氏易童子問菉竹堂目有之
易象發揮
佚
黃虞稷曰宏莆田人宋末徙華亭以儒業起家同知
吳江州事
周氏(敬孫)易象占
佚
元史敬孫台州臨海人宋太學生初金華王相主台
之上蔡書院敬孫與同郡楊珏陳天瑞車若水黃超
然朱致中薛松年師事之受性理之學著易象占尚
書補遺春秋類例
謝鐸曰易象占臨海周敬孫著今亡
黃氏(超然)周易通義
二十卷
周易或問
五卷
佚
周易釋蒙
五卷
佚
周易發例
三卷
佚
超然自序通義曰易有太極是生隂陽隂陽交易而
成對待易之體也所謂先天也隂陽變易而有流行
易之用也所謂後天也體中有用用中有體萬化之
原萬古之會萬象之藴萬物之情萬用之經萬物之
時盡在是矣大傳曰易之興也其於中古乎言其興
則昔之廢可知也春秋傳韓宣子聘魯始見易象易
象周公所作象辭獨見於魯則其晦又可知也先天
當天地開闢之運中闇得後天後天當再開闢之運
又中闇得十翼孔安國謂贊易道以黜八索雖其詳
不可攷意蓋可推矣彖傳象傳文言序卦雜卦所以
翼文王也繫辭說卦兼犧文而並翼也世皆以後天
賴十翼而明爲夫子之功不知先天由十翼而傳微
夫子後世殆不知有伏羲之易也子之功所以大也
所以關天地盛衰之運也此道若廢若興若晦若明
更千有餘載然後有太極圖說有邵子皇極經世書
發揮先天之藴尤爲暴白其於天地盛衰之運亦非
偶然出者於戲至矣超然少而讀易不得其門後乃
求之周子邵子之書又取朱子本義讀之始粗窺蹊
隧尚恨本義朱子嘗欲再修而未及於是悉其疲薾
參會互攷始則採之先儒以盡其情中則反之蔀闇
以極其陋終則本之經意以歛其歸因而成袠目曰
通義通義者蓋將即夫子通之文王之義以上遡伏
羲之義也嗟夫觀吾之名書則知吾釋經之意矣昔
者聖人之作易也非但以包羅理氣剖析象數而已
一畫一辭乃理氣象數凝結而成文者也此所以闢
天地之運也伏羲畫之文王繫之夫子翼之同爲出
於理氣象數之自然亦猶之自本而榦自榦而支不
但太極自生出之後序爲然三聖之序猶是也此通
義之所以作也
又自序發例曰余嘗竊譬箋易當如畫家寫六十四
卦之義三百八十四爻之情正邪險易利害攻取猶
之老少妍媸意態情狀各随其人不但位寘耳目口
鼻而已後世明智之士數喜談易觀其筆力馳騁上
磅下礴可謂健矣然未免自以意置位故雖極天下
之至工而其人則不似也似不似未暇論或置口與
鼻易耳以目則又不復爲人矣凡掩集時義悖亂上
下象外生占占外生說者皆顛倒耳目口鼻之數也
易以德位時義爲重有此德當此位適此時行此義
處已治人之道趨吉避凶之機差之毫釐謬以千里
如其實象失眞虛理任意當靜反動當承反應聽其
說雖美考其事實乖是又如比五音而強目以聽盛
八珍而責鼻以食其不至賊人之性也幾希予爲此
懼每以讀易之法當先推卦義以求六爻之情情有
難通則參以象象有難通則參以位位復難通則參
以三百八十四爻之例例明而聖人之意十得其五
六矣朱子嘗言上古之書莫大於易中古之書莫大
於春秋竊謂易有吉凶即春秋之有刑德也易以吉
凶寓於三百八十四爻之行事春秋以刑德寓於二
百四十二年之行事是故讀二書者皆宜究聖人命
辭之例易例圓通苟能深明其意然後知圓通之中
極爲謹嚴與春秋等今學春秋者必求春秋之凡例
獨易之例乃置而不講上者鑿理下者鑿象精粗不
同鑿均也凡例既明易乃可窺作發例
赤城集黃超然字立道黃巖人宋末兩中鄉科元至
治初卒
赤城新志超然字夀雲與車玉峰往來金華王魯齋
之門得理學之傳而尤精於易既卒賜諡康敏其諡
議曰故夀雲先生黃超然文肅華胄詩禮名家學貫
六經尤邃於易安居恬靜不以貧窶動其心性識高
明不以功名易其志博逹之才道德之化漸於鄉里
也遠淵源之學仁義之教被於後人也深故既沒而
名益彰所著周易通義等書羽翼程朱開明後進是
宜於設教之所賜以書院之號所謂鄉先生歿而祭
於社者先生有焉定議易名國有令典按諡法夀考
且寧曰康好古不怠曰敏請諡康敏
台州府志超然推本伏羲先天圖翼以邵子皇極經
世著周易通義二十卷發程朱傳義未盡之意别爲
或問五卷發例三卷釋象五卷
謝鐸曰周易通義黃夀雲著今有抄本
朱氏(知常)經進易解
佚
金華赤松山志先生名知常字久道號此山本郡人
也通儒學爲黃冠師主佑聖觀開慶間賜左街道錄
先生少學易於鄉先生盧端叔後得易說於池陽周
元舉遂以見聞集爲一編進之於上遺籍藏此山道
院
齊博士易解
佚
董氏易傳覺
佚
李氏易辨證
佚
以上三書見尤氏遂初堂目
朱氏(失名)三宫易
宋志一卷
佚
胡一桂曰其說分圓宫方宫交宫以初二中四終爲
序
何氏(失名)周易講疏
宋志十三卷
佚
陳氏(失名)周易六十四卦賦
宋志一卷
佚
黃宗旦曰潁川陳君不知其名
沈氏(失名)愚庵易注
佚
按愚庵沈氏未詳其名方萬里贈其子復亨
詩云乃翁辛苦注周易曾夢神人談太極則
業有成書然并卷帙亦亡矣
尹氏(彦頥)易解
佚
高麗史尹彦頥瓘第四子仁宗朝國子司業赴經筵
講論經義賜華犀帶一腰遷寳文閣直學士卒諡文
康嘗作易解傳於世
按高麗史稱仁宗恭孝王楷也
經義考卷四十
