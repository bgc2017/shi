經義考卷十五
翰林院檢討朱彝尊撰
易(十四)
東鄉氏(助)周易物象釋疑
唐志一卷
未見(一齋書目有)
助自序曰易以龍象乾以馬明坤隨事義而取象是
故春秋傳辭多因物象而六十四卦三百八十四爻
之文觸類而長洎甲子以六十為運而卦則六十四
為周六十四而參六十合九百六十年為一元紀助
今采於往疏未釋後學滯懵者標出目為周易釋疑
屬象比事約辭理伸云爾朝散大夫守江陵少尹柱
國賜金紫金魚袋東鄉助上
蔡攸序曰昔者聖人之作易也始畫八卦而象在中
象與卦並生以寓天下之賾故曰易者象也蓋俯仰
以觀遠近以取神明之德可通鬼神之情狀可得而
况於人乎况於萬物乎及因而重之發揮於剛柔而
生爻則擬諸形容者其變不一而象亦為之滋矣故
邑屋宫庭舟車噐械服帶簪屨下至鳥獸蟲魚金石
艸木之類皆在所擬至纖至悉無所不有所謂其道
甚大百物不廢者此也其在上古尚此以制噐其在
中古觀此以繫辭而後世之言易者乃曰得意在忘
象得象在忘言一切指為魚兔之筌蹄殆非聖人作
易前民用以教天下之意也助之作書盡推互體變
卦之法以明爻象可謂有意於此矣而學之不明言
之不擇往往傳致牽合先後牴牾學者蓋疑焉雖然
後之學易而觀易者必自助發之故著其書以示來
者
崇文總目唐東鄕助撰取變卦互體開釋言象蓋未
始見康成之學而著此書
中興書目唐守江陵尹東鄕助撰其說以象之所生
生於義也有斯義然後明之以物如以龍叙乾以馬
明坤之類
陳振孫曰東卿一作東陽舘閣書目又云守江陵尹
東陽東鄕皆複姓也其序言隨事義而取象若以龍
叙乾以馬明坤凡注疏未釋者標出為此書
董眞卿曰宋宣和四年蔡攸上其書
崔氏(良佐)易忘象
佚
唐宰相世系表良佐湖城簿
唐志注良佐深州安平人日用從子共居白鹿山門
人諡曰貞文孝父
元氏(載)集注周易
唐志一百卷
佚
劉昫曰載諂輔國以進身弄時權而固位衆怒難犯
長惡不悛家亡而誅及妻子身死而殃及祖禰雖著
文章殊乖德行
項德棻曰丁子襄注周易全書二三萬言而元載集
注則一百卷
李氏(吉甫)易象異義(一作注一行易)
佚
舊唐書李吉甫字弘憲趙郡人金紫光祿大夫中書
侍郎平章事集賢殿大學士監修國史上柱國趙國
公嘗討論易象異義附於僧一行集注之下
劉氏(禹錫)辨易九六論
一卷
存(載中山集)
新唐書劉禹錫字夢得自言系出中山擢進士第登
博學宏詞科淮南杜佑表管書記入為監察御史擢
屯田員外郎貶連州刺史裴度薦為禮部郎中集賢
直學士度罷出為蘇州刺史以政最徙汝同二州遷
太子賓客會昌時加檢校禮部尚書
畢氏(中和)揲蓍法
佚
朱子曰畢氏揲法視疏義為詳其論三揲皆挂一正
合四營之教惟以三揲之卦扐分措於三指間為小
誤然其大數亦不差也
按劉夢得與董生言易辨易九六曰乾之爻
皆九而坤六何也生曰我聞諸畢中和云舉
老而稱也又謂董生言本畢中和本其師師
之學本一行云柳子厚與夢得書以為中和
承一行僧得此說子厚詆為膚末而夢得稱
其不誣參以朱子所云則畢氏之說未為妄
矣紹興書目有不為子揲蓍法通考又有青
城山人書未審較畢氏得失何如也
李氏(翺)易詮
宋志三卷
佚
舊唐書翺字習之凉武昭王之後貞元十四年登進
士第太和初為諫議大夫尋拜中書舍人九年檢校
戸部尚書襄州刺史充山南東道節度使會昌中卒
於鎮諡曰文
王得臣曰李翺作易詮論八卦之性古今說易者未
嘗及曰自古小人在上最為難去蓋得位得權而勢
不得搖奪以四凶尚歴堯至舜而後能去嘗玩易之
夬夬一隂在上五陽并進以剛决柔宐若易然乃爻
詞俱險而肆蓋一小人在上故易曰剛長乃終也又
曰道生一一生二二生三三生萬物故自道而下數
至於三則天地人之道偹矣聖人畫卦始止於三謂
三才之道因而重之乃可以觀變予觀重卦之内至
於三位則有小成變革之理如乾之九四則曰乾道
乃革革之九三曰革言三就是也推此而求其變則
可以思過半矣
董眞卿曰李氏易七卷先說八卦次列六十四卦並
雜卦
蔡氏(廣成)周易啟源
宋志十卷
未見(一齋書目有)
周易外義
宋志三卷
佚
晁公武曰蔡廣成撰李邯鄲云唐人田偉置於王昭
素之下今從李說有德恒德言德膚德翰四目皆作
問對凡三十六篇
胡一桂曰廣成唐太子左諭德其書皆問答語
按二書紹興書目俱有之外義止一卷
韋氏顗易藴解
佚
舊唐書顗字周仁精隂陽象緯經略風俗之書以門
蔭補千牛偹身歴吏部侍郎著易藴解推演潛亢終
始之義甚有奥旨
錢希白曰顗見素孫
徐氏(鄖)周易新義
三卷
佚
唐會要太和元年六月直講徐鄖上周易新義三卷
裴氏(通)易書
新唐志一百五十卷
佚
新唐書注通士淹子文宗訪以易義令進所撰書
宰相世系表通字又玄檢校禮部尚書
王應麟曰通自祭酒改詹事因中謝上知通有易學
因訪以精義仍命進所習經本著易元解三卷并總
論二十卷易禦宼十一卷易洗心二十卷
陸氏(希聲)周易傳
新唐志二卷(宋志十三卷中興書目六卷周易會通作十卷)
佚
希聲自序曰予乾符初任右拾遺歲莫端居夢在大
河之陽曠野數百里有三人偃卧東首長各數十丈
有告者曰上伏羲中文王下孔子也三聖皆無言意
中甚愕寤而震悸伏而思之河與天通圖之自出三
聖衡列乾之象也天道無言示人以象天將以易道
畀予乎由是考覈少小以來所集諸家注說貫以自
得之理著易傳十篇傳上經為第一下經為第二所
以列彖象之微辭測卦爻之奥義第三篇演文言之
純粹(一作精)以顯聖人之賾第四篇伸繫辭之微意以
彰易道之神第五篇原作易之始述列卦之序第六
篇釋說卦之義辨反對之相資第六篇窮畫卦象之
由生蓍竒耦之極第八篇明權輿律呂之末制作禮
樂之原第九通天下之理第十成天下之務别撰作
易圖一卷指說一卷釋變一卷微旨一卷又以易經
文字古今謬誤又撰證一卷
崇文總目唐右拾遺陸希聲撰希聲作易傳十篇易
圖指說釋變微旨四篇初隴西李阮學其說以為上
下經傳二篇思屬甚妙故希聲自為之解餘篇差顯
不復為註蓋近世之名家歟今二篇外餘篇逸
中興書目希聲著易傳十篇傳上經為第一篇下經
為第二篇又有演文言伸繫辭等八篇又易圖一卷
指說一卷釋變微旨各一卷通為十卷又文證一卷
非十編之目今惟存上下經傳分為六卷微旨分為
三卷
晁說之曰虞翻夢吞三爻而通易陸希聲夢三聖人
而捨彖象作傳意夫二子者可語伏羲之易也翻乃
蔽於互體旁通希聲不出王輔嗣之藩籬惜哉
朱震曰陸氏易傳削去爻象自謂彌縫其闕諧音以
發其辭體正如子雲作太玄俾學者為進易之梯階
至於言義則自有中否
晁公武曰希聲大順中棄官居陽羡自號君陽遁叟
著傳十卷别撰易圖一指說一釋變一微旨通十卷
葛立方曰希聲隱居宐興君陽山今金沙寺其故宅
也嘗著易傳十卷自序謂夢在大河之陽有三人偃
卧東首上伏羲中文王下孔子以易道畀予遂悟八
卦小成之位質之象數有符契且云今年四十有七
已及聖人之年於是作易傳以授門人崔澈王贊之
徒復自為注今觀其書無可取者而怪誕如此後避
難死於道路蓋不能終君陽之居也
陳振孫曰按唐志有易傳二卷中興書目作六卷别
出微旨三卷今所謂解說者上下經共一冊不分卷
有序言著易傳十卷七篇以上解易義之精微八篇
以下廣易道之旁行第為六卷又撰易圖指說釋變
微旨各一卷通為十卷其上下經蓋第一第二篇經
文一句傳亦一句門人以為難曉故復為之解然則
其全書十卷不盡傳矣家舊惟有微旨續得解說一
編始知其詳
馮椅曰希聲本蘇州吳縣人
周易微旨
通志三卷
佚
晁公武曰微旨皆設問答
按紹興書目有之
高氏(定)周易外傳
唐志二十二卷
佚
舊唐書高定郢子仕至京兆府參軍
王讜曰高貞公之子定通王氏易為圖合入出以畫
八卦上圓下方合則為重轉則為演七轉為六十四
卦六甲八節偹焉又著外傳二十二篇定小字董董
時人多以小字稱
盧氏(行超)易義
唐志五卷
佚
新唐書注字孟起大中年六合丞
邢氏(璹)周易正義補闕
宋志七卷(崇文目同)
佚
周易略例疏(紹興書目作正義)
宋志三卷(紹興書目二卷)
存(止一卷)
璹自序曰王輔嗣略例大則總一部之指歸小則明
六爻之得失承乘逆順之理應變情偽之端用有行
藏辭有險易觀之者可以經緯天地探測鬼神匡濟
邦家推辟咎悔雖人非上聖亦近代一賢臣謹依其
文輙為注解雖不足敷弘易道庶幾有裨於教義亦
猶螢燐增輝於太陽涓流助深於巨壑臣之志也
陳振孫曰唐四門助教邢璹撰按蜀本略例有璹所
注止有篇首釋略例二字文與此同餘皆不然此本
亦淺近無義理姑存之
張氏(轅)周易啟玄
宋志一卷
佚
程&KR1199;曰唐人張轅作周易啟玄曰老陽變成少隂老
隂變成少陽
趙汝禖曰張氏筮法初揲掛一次兩揲不掛左手不
揲右手但以右手之蓍足滿左手之餘初揲餘一餘
二足滿五餘三餘四足滿九次兩揲餘一餘二足滿
四餘三餘四足滿八為九為六者各八為七為八者
各二十四按次兩揲不掛則不合四營不掛右手則
不合再扐且初變左餘一右必餘三左餘二右必餘
二與掛而為五者乃左右揲四之所餘蓋理之自然
勢有不容易者今既不揲右但視左所餘而益之則
多寡直可任情何必滿五滿九耶
按紹興書目有之
任氏(奉古)周易發題
通志一卷
佚
楊繪曰莊遵以易傳揚雄雄傳侯芭至沛周郯郯傳
樂安任奉古
按紹興書目有之
蘇氏(鶚)周易開玄關
通考一卷
佚
晁公武曰唐蘇鶚撰鶚自序云五代祖晉官至吏部
侍郎學兼天人嘗製八卦論為世所傳遭亂遺墜而
簡編尚有存者鶚乃略演其旨於此
陳振孫曰武功蘇鶚德祥唐光啟進士
梁氏(運)周易雜占筮訣文
唐志二卷
佚
史氏(證)周易口訣義(宋志作史文徽)
宋志六卷
佚
崇文總目河南史證撰不詳何代人其書直鈔孔氏
疏以便講習故曰口訣
晁公武曰史證抄注疏以便講習田氏乃以為魏鄭
公撰誤也
陳振孫曰三朝史志有其書非唐則五代人也避諱
作證字
李氏(含光)周易義略
三篇
未見
劉大彬曰唐正議大夫玄靜先生姓李名含光江都
人本姓弘避則天諱易焉神龍初為道士居龍興觀
尋居嵩陽二十年玄宗召詣闕詔居陽臺觀歲餘稱
疾乞還勾曲勑居紫陽觀賜號著周易義略三篇
王氏(遠知)易總
十五卷
佚
龍城錄上元中台州道士王遠知善易於觀感間曲
盡微妙善知人死生禍福作易總十五卷
成氏(玄英)周易窮寂圖
宋志五卷
佚
晁公武曰唐成玄英撰錯綜六十四卦演九宫以直
年月日推國家之吉凶玄英道士也故道藏錄之或
云釋仁英撰未知孰是
易流演
宋志五卷
佚
按紹興書目有之
釋(一行)易傳
十二卷
佚(今惟大演易義本義一卷存)
舊唐書僧一行姓張氏先名遂魏州昌樂人襄州都
督郯國公公謹之孫也精&KR0851;象隂陽五行之學時道
士尹崇博學先逹一行出所撰大衍玄圖及義决一
卷示崇崇大驚因與一行談其奥賾甚嗟伏之謂人
曰此後生顔子也尋出家為僧隱於嵩山睿宗即位
以禮徵固辭以疾開元五年玄宗令其族叔禮部郎
中洽賫勑書強起之一行尤明著述撰大衍論三卷
卒賜諡大慧禪師
中興書目一行易傳十二卷元闕四卷
朱震曰孟喜京房之學其書槩見於一行所集大約
皆自子夏傳而出
按紹興闕書目有唐易論一卷疑卽一行書
杜氏(失名)新易林古
唐志三卷
佚
任氏(正一)周易甘棠正義
宋志三十卷
佚
崇文總目任正一撰以孔穎逹為本甘棠者正一為
陜州司馬故名其書
蒲氏(乾貫)易軌(劉恕十國紀年乾貫作虔觀)
一卷
佚
晁公武曰偽蜀蒲乾貫撰專言流演其序云可以知
否泰之源察延促之數蓋數學也
陸游曰易學自漢以後寖微自晉以後與老子並行
其說愈高愈非易之舊宋興有酸棗先生以易名家
同時仲豹林亦開門傳授傳至邵康節遂大行於時
然康節欲以授伊川程先生乃拒勿受而伊川每稱
胡安定王荆公易傳以為今學者所宐讀惟此二家
王公乃自毁其說以為不足傳著論悔之易之難知
如此夜讀蜀蒲公易傳老子解蓋各自立說迹若與
晉諸人同而實異也
周易指迷(紹興書目作周易軌革指迷訣)
宋志三卷(紹興書目二卷)
佚
釋(希覺)周易會釋記
通志二十卷
佚
鄭樵曰偽吳僧陸希覺撰
按紹興書目有之
麻衣道者正易心法
宋志一卷
存
程凖序曰姑谿太守李公出麻衣說關子明傳曰吾
得二書不敢私諸己今用廣於人凖竊幸管闚信神
物也公得其傳行其道又以傳於世蓋將救易學之
病而還易之本旨豈誦說云乎哉正易者正謂卦
畫若今經書正文也每章四句者心法也訓於其下
消息也
李潛曰麻衣道者羲皇氏正易心法頃得之廬山一
異人或云許堅
戴師愈曰五代李守正陷河中周太祖親征麻衣語
趙韓王曰李侍中安得久其城中有三天子氣未幾
城䧟時周世宗與宋朝太祖侍行錢文僖公若水陳
希夷每見以其神觀清粹謂可學僊有昇舉之分見
之未精使麻衣决之麻衣云無僊骨但可作貴公卿
耳夫以神僊與帝王之相豈易識哉麻衣一見决之
則其識為何如也即其識神僊識帝王眼目以論易
則其出於尋常萬萬也固不容於其言矣
朱子曰麻衣心易頃歲嘗見之固已疑其辭意凡近
不類一二百年前文字所謂雷自天下而發山自天
上而墜之類皆無理之罔談所謂一陽生於子月而
應在卯月之類乃術家之小數所謂由破體煉之乃
成全體則爐火之末技所謂人間萬事悉是假合又
佛者之幻語耳其他比比非一不容悉舉要必近年
術數末流道聽途說掇拾老佛醫卜諸說之陋者以
成此書而其所以託名於此人者則以近世言象數
者必宗邵氏而邵氏之學出於希夷於是又求希夷
之所敬得所謂麻衣者而託之以為若是則凡出於
邵氏之流者莫敢議已而不自知其說之陋不足以
自附於陳邵之間也夫麻衣方外之士其學固不純
於聖賢之意然其為希夷所敬如此則其為說亦必
有竒絶過人者豈其若是之庸瑣哉後二年假守南
康始至有前湘隂主簿戴師愈者來謁老且躄使其
壻自掖而前坐語未久即及麻衣易說其言暗澀殊
無倫次問其師傳所自則曰得之隱者問隱者誰氏
則曰彼不欲世人知其姓名不敢言也既復問之邦
人則皆曰書獨出戴氏莫有知其所自來者予省前
語雖益疑之然亦不記前已見其姓名也後至其家
因復扣之則曰學易而不知此則不明卦畫之妙而
其用差矣予問所差謂何則曰坎兌皆水而卦畫不
同苟煑藥者不察而誤用之則失其性矣予了其妄
因不復詢而見其几間有所著雜書一編取而讀之
則其詞語氣象宛然麻衣易也其間雜論細事亦多
有不得其說而公為附託以欺人者予以是始疑前
時所料三五十年以來人者即是此老既歸急取觀
之則最後䟦語固其所為而一書四人之文體製規
模乃出一手然後始益深信所疑之不妄又曰麻
衣道者本無言語秪因小說有陳希夷問錢若水骨
法一事遂為南康軍戴師愈者偽造正易心法之書
以託之也
陳振孫曰舊傳麻衣道者授希夷先生崇寧間廬山
隱者李潛得之凡四十二章蓋依託也朱侍講云南
康戴主簿師愈撰
王炎曰洛水李壽翁侍郎喜論易炎嘗問曰侍郎在
當塗板行麻衣新說如何李曰程沙隨見屬炎曰恐
托名麻衣耳以撲錢背面喻八卦隂陽純駮此鄙說
也以泉雲雨為陽水以澤為隂水與夫子不合李曰
然然亦有兩語佳炎曰豈非學者當於羲皇心地上
馳騁不當於周孔脚跡下盤旋耶然此二語亦非也
無周孔之辭則羲皇心地學者何能探之李無語李
名椿
胡一桂曰正易心法四十二章章四句句四言題希
夷先生受并消息李壽翁刊於當塗乾道間南康戴
師愈孔文始為之跋以行未可據也
張萱曰道者五代末人宋嘉定間胡巖起前序李潛
後序謂得之廬山野人
亡名氏周易服藥法
唐志一卷
佚
周易雜圖序
唐志一卷
佚
周易内卦神筮法
唐志二卷
佚
經義考卷十五
