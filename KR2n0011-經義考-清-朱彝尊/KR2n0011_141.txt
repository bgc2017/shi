經義考卷一百四十一
翰林院檢討朱彝尊撰
禮記(四)
邢氏(昺)禮選
二十卷
佚
宋史雍熙中邢昺撰禮選二十卷獻之太宗探其帙
得文王世子篇觀之甚悦因問衛紹欽曰昺為諸王
講說曾及此乎紹欽曰諸王常時訪昺經義昺每至
發明君臣父子之道必重復陳之太宗益喜上嘗因
内閣暴書覽而稱善召昺同觀作禮選贊賜之昺言
家無遺藁願得副本上許之繕錄未畢而昺卒亟詔
寫二本一本賜其家一本俾置冡中
李氏(清臣)禮論
二篇
存
張子(載)禮記說
三卷
未見
魏了翁序曰横渠張先生之書行於世者惟正蒙為
全書其次則經學理窟及信聞錄已不見於吕與叔
所狀先生之言行至於詩書禮樂春秋之書則方且
條舉大例與學者緒正其說而未及就其在朝廷講
行冠昏喪祭郊廟之禮乃以孤立寡與議卒不用既
移疾西歸欲與門人成其初志亦未及為而卒於臨
潼今禮記說一編雖非全解而四十九篇之目大略
固具且又以儀禮之說附焉然則是編也果安所從
得與嘗反復尋繹則其說多出於正蒙理窟信聞諸
書或者先生雖未及定著為書而門人會粹遺言以
成是編與亦有二程先生之說參錯其間盖先生之
學其源出於程氏豈先生常常諷道之語而門人并
記之與先生強學質行於喪祭之禮尤謹且嚴其教
人必以禮為先使人有所据守若有問焉則告之以
知禮成性之道其行之於家也童子必使之執幼儀
親洒掃女子則觀祭祀納酒漿久以固其肌膚之會筋
骸之束而養其良知良能之本然其始也聞者莫不
疑笑久而後信其說之不我欺也翕然丕變以先生
之從嗚呼是烏可強而致然與豈人心之所無而可
以襲而取之與人受天地之中以生莫不有仁義禮
智之性具乎其心故仁其體也義其用也知以知之
禮則所以節文仁義者也且自父坐而子立君坐而
臣立推之凡升降上下周旋禓襲之文喪祭射御冠
昏朝聘之典夫孰非其性情所有天理之自然而為
之品節者與夫孰非天秩天叙此其是也然出天理
則入人欲故品節云為者又將以人情或縱之防限
也孔孟教人要必以是為先今所謂禮記儀禮諸書
雖曰去籍於周衰煨燼於秦虐淆亂於漢儒然所謂
經禮曲禮者錯然於篇帙之中其要言精義則有可
得而推尋者也後生小子自其幼學因而從事乎此
不幸時過而後知學者亦有以倍致其力焉則將變
化氣質有以復其性情之正雖柔可強雖顔子四勿
之功可體而自致之也所謂忠信之薄人情之偽者
亦將曉然知其為異端之說矣此先生有功於禮樂
之大意也敢識篇末以告同志又以自儆云
章氏(望之)禮論
一篇
佚
建寧府志章望之字表民浦城人簽書建康軍節度
判官以光祿寺丞致仕李覯謂仁義禮智信樂政刑
皆出於禮望之因著禮論一篇以訂其說
劉氏(彜)禮記中義
四十卷
佚
李氏(格非)禮記精義
宋志十六卷
未見
衛湜曰李文叔精義就曲禮檀弓王制喪服小記大
傳少儀學記樂記雜記喪大記祭法十一篇中随所
見為之義
王氏(安石)禮記發明
一卷
未見
禮記要義
二卷
未見
周氏(諝)禮記解
未見
諝自序曰夫禮者性命之成體者也盖道德仁義同
出於性命而所謂禮者又出乎道德仁義而為之節
文者也方其出於道德仁義則道德仁義者禮之本
也故曰仁者人也親親為大義者宜也尊賢為大親
親之殺尊賢之等禮所生也方其為之節文則道德
仁義反有資於禮也故曰道德仁義非禮不成嗚呼
此禮之所以為禮者也若夫吉凶之殊軍賓之别其
言不盡於意其意必寓於象故一服飾一噐械有以
存於度數之間者象也象則文也及推而上之有以
見於度數之表者意也意則情也所謂意者歸於性
命而已矣書曰天秩有禮自我五禮有庸哉盖其以
欲滅命以人廢天者聖人不為惟其天秩之所有是
乃聖人之所庸者也然聖人所以庸之者豈特使天
下後世知有尊卑之分而苟自異於禽獸耳盖又將
為入道之資也聖人既沒禮經之殘缺久矣世之所
傳曰周禮曰儀禮曰禮記其間獨周禮為太平之成
法儀禮者又次之禮記者雜記先王之法言而尚多
漢儒附會之疵此學者所宜精擇
衛湜曰延平周諝字希聖解王制禮運禮器郊特牲
玉藻學記樂記祭法祭儀祭綂經解哀公問仲尼燕
居孔子閒居中庸表記大學共十七篇不見於中興
舘閣書目
陳氏(祥道)禮記講義
二十四卷
未見
陳氏(暘)禮記解義
宋志十卷
佚
方氏(慤)禮記解
通考二十卷
未見
朱子曰方氏禮解儘有說得好處
陳振孫曰政和三年表進自為之序以王氏父子禮
記獨無解義乃取所撰三經義及字說申而明之著
為此解由是得上舍出身其所解文義亦明白
衛湜曰方氏馬氏及山陰陸氏三家書坊鋟板傳於
世方氏最為詳悉有補初學然雜以字說且多牽
合大為一書之累間為與長樂陳氏講義同者方自
序亦謂諸家之說於王氏有合者悉取而用之則其
說不皆自已出也
浙江通志方慤字性夫桐廬人父死廬墓覃思積年
注禮記集解政和三年領鄊薦至亰師表進於朝詔
賜上舍釋褐而頒其書於天下八年中進士仕至禮
部侍郎
馬氏(晞孟)禮記解
通考七十卷
未見(一齋書目有)
陳振孫曰晞孟字彦醇未詳何人亦宗王氏者
朱子曰方馬二解合當參考儘有好處不可以其新
學而黜之
衛湜曰方氏馬氏及山陰陸氏三家方氏最詳馬氏
頗略馬氏大學解又與藍田吕氏同朱文公或問以
為吕氏今從之
江西通志馬希孟廬陵人熙寧癸丑登第
吕氏(大臨)芸閣禮記解
通考十卷(中興書目一卷)
未見
晁公武曰芸閣禮記解十卷吕大臨與叔撰與叔師
事程正叔禮學甚精博中庸大學尤所致意也
陳振叔曰按舘閣書目作一卷止有表記冠昏鄉射
燕聘義喪服四制凡八篇今又有曲禮上下中庸緇
衣大學儒行深衣投壺八篇此晦庵朱氏所傳本刻
之臨漳射垜書坊稱芸閣吕氏解即其書
衛湜曰藍田吕與叔禮記解中興舘閣書目止一卷
今書坊所刊十卷有曲禮上下孔子閒居中庸緇衣
深衣儒行大學八篇
禮記傳
宋志十六卷
未見
張萱曰吕氏禮記傳十六卷今闕第三卷宋淳熙中
朱晦庵刻之臨漳學官
何氏(述)禮記傳
二十卷
佚
閩書何述字明道浦城人元豐二年進士歴徽猷閣
待制知永興軍移帥涇原
楊氏(訓)禮記解
二十卷
佚
閩書楊訓字公發浦城人元豐五年進士知東陽縣
轉朝奉郎
慕容氏(彦達)禮記解
佚
陸元輔曰彦達字叔遇毘陵人元豐中登科
陸氏(佃)禮記解
宋志四十卷
佚
衛湜曰陸氏說多可取間有穿鑿亦字學之誤也
宋中興藝文志陸佃新義牽於字說宣和末其子宰上之
浙江通志陸佃字農師山隂人官至尚書右丞
述禮新說
宋志四卷
佚
禮象
宋志十五卷
存(未見全本)
陳振孫曰陸佃撰以改舊圖之失其尊爵彜鼎皆取
公卿家及秘府所藏古遺器與聶圖大異戴岷隱分
教吾鄉作閣齋舘池上畫此圖於壁而以禮象名閣
與論堂禮圖相嫓云
按陸氏禮象丹徒張先生鵬廵撫山東獲之
章丘李中麓家惜已殘闕矣
葉氏(夢得)禮記解
未見
衛湜曰葉少藴解曲禮檀弓王制文王世子祭義祭
綂哀公問仲尼燕居孔子閒居坊記表記緇衣儒行
大學昏義鄕飲酒義射義燕義聘義十九篇仲子模
過庭錄時有論說
李氏(夔)禮記義
十卷
佚
陸元輔曰宋朝奉大夫右文殿修撰邵武李夔斯和
撰
亡名氏禮記小疏
宋志二十卷
佚
禮記名義
通志十卷
佚
禮記名數要記
通志三卷
佚
禮記外傳名數
通志二卷
佚
禮記評要
通志十五卷
佚
禮樞
一卷
佚
右見紹興續到闕書目
禮鑰
佚
右見朱子語類
經義考卷一百四十一
