經義考卷一百
翰林院檢討朱彝尊撰
詩(三)
端木子(賜)詩傳僞本
一卷
存
何楷曰近世有僞爲魯詩而託之子貢傳者其意覬
與毛傳並行然掇拾淺陋有識哂焉
按子貢詩傳自漢迄宋志藝文者不著於錄
嘉靖中忽出於鄞人豐道生之家取子夏所
序三百十一篇悉紊其次以鶴鳴先鹿鳴於
是四始亂矣何彼穠矣南也而入之風黃鳥
我行其野無將大車采菉漸漸之石苕之華
何草不黃雅也而入之風小弁抑大雅也而
入之小雅定之方中風也而入之頌於是六
義亂矣至於列國之風移易錯雜雅頌亦然
又刪去笙詩六篇之目而且更野有死麏曰
野麏簡兮曰柬兮東門之墠曰唐棣還曰營
盧令令曰盧遵大路曰大路大叔于田曰太
叔山有扶蘇曰扶胥出其東門曰東門兔爰
曰有兔菁菁者莪曰菁莪皇皇者華曰煌華
圻父曰圻招大東曰小東信南山曰南山此
亦有何關係曾是子貢之傳必求異於子夏
所序之詩乎尤可怪者邶鄘衛詩雖分爲三
然延州來季子觀樂曰我聞康叔武公之德
如是是其衛風乎則同爲衛詩矣而乃以邶
爲管叔時詩鄘爲霍叔時詩又以小雅爲小
正大雅爲大正中庸子思所作而子貢反襲
其言竊凡爲天下國家有九經修身則道立
以下十句以說小正竊大學心正而身修四
句以傳關睢陋矣哉本欲伸已之詖辭邪說
而厚誣先賢可謂妄人也已矣無稽之言君
子弗信乃烏程凌濛初取子貢詩傳與子夏
詩序合刻之目曰聖門傳詩嫡冡眞堪失笑
近蕭山毛大可作詩傳詩說駁義力辨其誣
可謂助我張目者也
漢楚王(交)詩傳
佚
漢書楚元王交字游高祖同父少弟也少時嘗與魯
穆生白生申公俱受詩於浮丘伯伯者孫卿門人也
高后時浮丘伯在長安元王遣子郢客與申公俱卒
業元王好詩諸子皆讀詩申公始爲詩傳號魯詩元
王亦次之詩傳號曰元王詩世或有之
王應麟曰劉向列女傳稱詩芣苢柏舟大車之類與
今序詩者之說尤乖異汝墳謂周南大夫妻作行露
謂申女作式微一篇謂二人之作碩人之詩謂莊姜
始至操作衰惰傅母作之新序謂衛宣公子伋方乘
舟時伋傅母恐其死也閔而作詩二子乘舟之詩是
也壽閔其兄兄且見害作憂思之詩黍離之詩是也
封事引飴我釐麰說苑引蔽芾甘棠傳曰舍於甘棠
之下而聽斷焉鳲鳩在桑傳曰鳲鳩之所以養七子
者一心也君子之所以理萬物者一儀也向乃元王
之孫所著蓋魯詩也
劉城曰楚元王高祖同父兄弟也秦漢間急攻戰燔
墳籍一家之内仲則力田治生産矣季則好酒及色
嫚罵儒生矣交何所見而早毅然學古獨與穆生白
生申公輩游同受詩於浮丘伯豈非豪傑之士無待
而興者哉然則交固漢儒林之首也
詩經魯齊韓三家
漢志二十八卷
佚
應劭曰申公作魯詩后蒼作齊詩韓嬰作韓詩
隋經籍志漢初魯人申公受詩於浮丘伯作訓詁是
爲魯詩齊人轅固生亦傳詩是爲齊詩燕人韓嬰亦
傳詩是爲韓詩終於後漢三家並立齊詩魏代已亡
魯詩亡於西晉韓詩雖存無傳之者
王應麟曰白虎通諫諍篇妻得諫夫者夫婦榮恥共
之相鼠妻諫夫之詩也其齊魯韓之說與
朱倬曰魯詩起於申公而盛於韋賢齊詩始於轅固
而盛於匡衡韓詩始於韓嬰而盛於王吉
彭俊民曰申公得詩之約者也轅固得詩之直者也
以約窮理而以直行已觀其言以察其所行信有異
於毛公韓嬰之所聞也
陸釴曰三家之詩至唐已失其傳雖有存焉者譌矣
按魯詩源於浮丘伯齊詩源於轅固生然如
定之方中注仲梁子曰初立楚宮也正義鄭
志張逸問仲梁子何時人答曰先師魯人當
六國時在毛公前又維天之命註孟仲子曰
大哉天命之無極而美周之禮也趙岐云孟
仲子孟子之從昆弟從學於孟子者則魯之
說詩者不始於浮丘伯也絲衣序高子曰靈
星之尸也趙岐注孟子以爲齊人則齊之說
詩者不始於轅固生也
申公(培)魯故
漢志二十五卷
佚
漢書漢興魯申公爲詩訓故而齊轅固燕韓生皆爲
之傳或取春秋采雜說咸非其本義與不得已魯最
爲近之又曰申公魯人少從楚元王交俱事齊人
浮丘伯受詩漢興高祖過魯申公以弟子從師入見
於魯南宮武帝初使使束帛加璧安車以蒲裹輪駕
駟迎申公至時已八十餘以爲大中大夫病免歸數
年卒弟子爲博士十餘人孔安國周霸夏寬碭魯賜
蘭陵繆生徐偃鄒人闕門慶忌申公卒以詩春秋授
而瑕丘江公盡能傳之及魯許生免中徐公皆守學
教授韋賢治詩至丞相子元成以淮陽中尉論石渠
後亦至丞相由是魯詩有韋氏學王式翁思事免中
徐公及許生爲昌邑王師山陽張長安幼君先事式
後東平唐長賓沛褚少孫亦來事式皆爲博士由是
魯詩有張唐褚氏之學張生兄子游卿爲諫大夫其
門人琅琊王扶陳留許晏由是張家有許氏學
陸德明曰魯人申公受詩於浮丘伯以詩經爲訓故
以教無傳疑者則闕不傳號曰魯詩弟子爲博士者
十餘人郎中令王臧御史大夫趙綰臨淮太守孔安
國膠西内史周霸城陽内史夏寬東海太守魯賜長
沙内史繆生膠西中尉徐偃膠東内史闕門慶忌皆
申公弟子也
詩說僞本
一卷
存
陳弘緒跋曰詩說一卷漢魯人申培著取豳風鴟鴞
諸篇與魯頌綴於周南召南之後取曹檜列於鄭齊
之前取豳風七月置之小雅而以秦風殿於十五國
於大小雅曰大小正於變雅曰小正續曰大正續有
周頌商頌無魯頌其說多與韓毛牴牾按隋經籍志
云漢初有魯人申公受詩於浮丘伯作訓詁是爲魯
詩魯詩亡於西晉此本不知傳自何人疑爲後代僞
筆或曰宋董逌謂班固言魯詩最近今徒於他書時
得之是則申公之詩雖亡猶散見雜出於羣帙後人
輯錄而稍補足之未可知是亦一說也魯之不應有
頌朱子固嘗致疑近高邑趙公南星曰關睢文王之
詩猶稱風焉以其未爲天子也周自東遷後且降而
爲風矣魯安得有頌毅然降魯頌於國風學士大夫
聞而共爲駭愕不知實本申公之說也然風雅頌之
體不同譬如黔晢之不容混駉與駜置之弼鄘衛諸
篇尚相彷彿泮水閟宮國風安得有此體耶是不可
以不辨
按申公魯故至晉已亡今所存詩說及子貢
詩傳皆出於鄞人豐坊僞譔世遂惑之争爲
鏤版君子可欺以其方難罔以非其道也
魯說
漢志二十八卷
佚
轅氏(固)齊詩傳
佚
漢紀齊人轅固生爲景帝博士作詩外内傳
陸德明曰齊人轅固生作詩傳號齊詩
后氏(蒼)齊故
漢志二十卷
佚
漢書轅固齊人以治詩孝景時爲博士諸齊以詩顯
貴者皆固之弟子也夏侯始昌最明傳后蒼蒼字近
君東海郯人通詩禮爲博士至少府授翼奉蕭望之
匡衡衡授瑯琊師丹伏理斿君穎川滿昌君都由是
齊詩有翼匡師伏之學
齊詩傳
漢志三十九卷
佚
孫氏(失名)齊故
漢志二十七卷
佚
齊詩傳
漢志二十八卷
佚
齊雜記
漢志十八卷
佚
鄭樵曰后孫之傳其亡已久今存其名使學者知傳
注之門戸也
韓氏(嬰)韓故
漢志三十六卷(新唐書志韓詩卜商序韓嬰注二十二卷)
詩内傳
漢志四卷
佚
詩外傳
漢志六卷(隋唐志十卷)
存
韓詩說
漢志四十一卷
佚
漢書嬰推詩人之意而作内外傳數萬言其語頗與
齊魯間殊然歸一也淮南賁生受之燕趙間言詩者
由韓生河内趙子事生授同郡蔡誼誼授同郡食子
公與王吉食生授泰山栗豐栗豐授山陽張就吉授
淄川長孫順順授東海髮福由是韓詩有王食長孫
之學
歐陽修曰韓嬰之書至唐猶在今其存者十篇而已
漢志嬰書五十篇今但存其外傳非嬰傳詩之詳者
而其遺說時見於他書與毛之議絶異而人亦不信
去聖旣遠誦習各殊至於考風雅之正變以知王政
之興衰其善惡美刺不可不察焉
劉安世曰嘗記少年讀韓詩有雨無極篇序云正大
夫刺幽王也首云雨無其極傷我稼穡浩浩昊天不
駿其德詩中云正大夫離居豈非序所謂正大夫乎
范處義曰雨無正韓氏作雨無極正大夫刺幽王也
篇首多雨無其極傷我稼穡八字竊謂韓詩世罕有
之未必其眞或後人見詩中有正大夫離居之語故
加二句且牽合以爲正大夫刺幽王似不可信又
曰史克作頌見之詩序韓氏乃曰奚斯作魯頌而班
固西都賦序王延壽魯靈光殿賦序皆云奚斯頌魯
楊雄法言亦曰正考父嘗晞尹吉甫公子奚斯嘗晞
正考父意謂尹吉甫頌周正考父奚斯效之殊不考
是詩曰新廟奕奕奚斯所作是奚斯作新廟非作魯
頌也韓氏之傳授妄矣
晁公武曰漢志十篇内傳四外傳六隋止存外傳析
十篇其及於經蓋寡而其遺說往往見於他書如逶
迤郁夷之類其義與毛詩不同此稱外傳雖非解經
之深者然文辭清婉有先秦風
洪邁曰漢藝文志有韓家詩經韓故内傳外傳韓說
五書今惟存外傳十卷慶歷中將作監主簿李用章
序之命工刊刻於杭
陳振孫曰外傳多於舊蓋多雜說不專解詩不知果
當時本書否也
王應麟曰韓詩序云黍離伯封作陳思王植令禽惡
鳥論曰昔尹吉甫信後妻之讒而殺孝子伯竒其弟
伯封求而不得作黍離之詩其韓詩之說與又曰
申毛之詩皆出於荀卿子而韓詩外傳多引荀書
又曰荀卿非十二子韓詩外傳引之止云十子而無子
思孟子愚謂荀卿非子思孟子蓋其門人如韓非李
斯之流託其師以毁聖賢當以韓詩爲正
薛應旂曰韓嬰外傳雖未盡能以意逆志而變動不
居猶有古之遺焉
王世貞曰韓詩外傳雜記夫子之緒言與諸春秋戰
國之說大抵引詩以證事而非引事以明詩故多浮
泛不切牽合可笑之語蓋馳騁勝而說詩之旨微矣
董斯張曰世所傳韓詩外傳亦非全書文選李善注
引外傳文云孔子升泰山觀易姓而王可得而數者
七十餘人不得而數者萬數也又鄭交甫將南適楚
遵彼漢臯臺下乃遇二女佩兩珠大如荆雞之卵藝
文類聚引外傳文云凡草木花多五出雪花獨六出
者隂極之數雪花曰霙雪雲曰同雲又曰自上而下
曰雨雪又曰溱與洧謂鄭國之俗三月上已於兩水
之上招魂續魄拂不祥也太平御覧引外傳文云精
氣歸於天肉歸於土膏歸於露髮歸於草佛典引外
傳文云老筐爲萑老蒲爲葦今本皆無之
按韓詩惟外傳僅存若白虎通所引曰太子
生以桑弧蓬矢六射上下四方又曰師臣者
帝交友受臣者王臣臣者霸魯臣者亡又曰
諸侯世子三年喪畢上受爵命於天子乃歸
卽位又曰孔子爲魯司寇先誅少正卯風俗
通所引舜漁雷澤三禮義宗所引曰天子奉
玉升柴周禮注所引曰珮玉上有葱衡下有
䨇璜大戴禮注所引鶬鴿胎生孔子渡江見
而異之禮記注所引曰鸞在衡和在軾初學
記所引曰夫飲之禮不脱屨而卽序者謂之
禮跣而上坐者謂之宴能飲者飲之不能飲
者已謂之醧齊顔色均衆寡謂之沉閉門不
出者謂之湎故君子可以宴可以醧不可以
沉不可以湎杜佑通典所引曰禘取毁廟之
主皆升合食於太祖祫則羣廟之主悉升於
太祖廟凡此皆内傳之文也
毛氏(亨)詩故訓傳
漢志三十(闕)卷(釋文序錄二十卷)
佚
鄭康成曰魯人大毛公爲詁訓傳於其家河間獻王
得而獻之
徐整曰子夏授詩於高行子高行子授薛蒼子薛蒼
子授帛妙子帛妙子授河間大毛公爲詩故訓傳於
家以授趙人小毛公
陸德明曰子夏授曾申曾申授李克李克授孟仲子
孟仲子授根牟子根牟子授孫卿卿傳毛亨亨授毛
萇
孔穎逹曰漢初爲傳訓者皆與經别行故石經書公
羊傳並無經文毛亨爲故訓亦與經别至馬融注周
禮欲省學者兩讀故具載本文焉
魏了翁曰大毛公學於荀卿
王應麟曰徐整謂子夏授高行子卽詩序及孟子所
謂高子也趙岐云高子齊人又曰陸璣以曾申爲
申公誤
按大毛公詩故訓傳二十卷崇文總目載之
則宋初猶存也
毛氏(萇)詩傳
漢志二十九卷(唐志十卷)
存
漢書毛公之學自謂子夏所傳而河間獻王好之
又曰毛公趙人治詩爲河間獻王博士授同國貫長
卿長卿授解延年延年授徐敖言毛詩者本之敖
陸德明曰敖授九江陳俠俠傳謝曼卿
孔穎逹曰申公騰芳於鄢郢毛氏光價於河間貫長
卿傳之於前鄭康成箋之於後
李清臣曰釋詩者莫若毛鄭毛之說簡而深此河間
獻王所以高其學也
歐陽修曰毛公當漢初興去詩猶近後二百年而鄭
氏出使其說有可據而推理爲得從之可矣若其說
無據而推理不然又以似是之疑爲必然之論則吾
不得不舍鄭而從毛也
葉夢得曰漢武帝時毛詩始出自以源流出於子夏
時齊魯韓三家皆立於學官獨毛氏不得立惟河間
獻王好古博見異書深知其精中興後謝曼卿衛宏
賈逵馬融鄭衆鄭康成之徒皆宗毛公學者翕然稱
之今觀其書所釋鴟鴞與金縢合釋北山烝民與孟
子合釋昊天有成命與國語合釋碩人清人皇矣黃
鳥與左氏合而序由庚六篇與儀禮合當毛公時左
氏傳未出孟子國語儀禮未甚行而毛公之說先與
之合不謂之源流子夏可乎漢興三家盛行毛最後
出世人未知毛公之密其說多從齊魯韓迨至魏晉
有左氏孟子國語諸書證之然後學者舍三家而從
毛氏故齊詩亡於魏魯詩亡於晉韓詩雖存無傳之
者從韓氏之說則二南商頌皆非治世之音從毛氏
之說則禮記左氏無往而不合此所以毛詩獨存於
世也
鄭畊老曰毛詩三萬九千二百二十四字
李樗曰毛詩所傳非成於一人之手如魚麗之詩曰
文武以天保以上治内采薇以下治外旣以爲文武
之詩矣而常棣之詩又曰宴兄弟也閔管蔡之失道
故作常棣焉此又成王之詩也非一人所作甚明
范處義曰昔河間獻王德修學好古事惟其實理求
其是獨立詩毛氏春秋左氏博士其去取諸家可謂
審矣漢初傳詩者齊魯韓三家毛最晚出毛傳旣行
三氏俱廢先儒謂毛氏詩出於子夏淵源有自得聖
人之宗旨斷可識矣
呂祖謙曰魯齊韓毛師讀異義亦不同以齊魯韓之
義尚可見者較之獨毛詩適與經傳合關睢正風之
首三家者乃以爲刺餘可知矣是則毛詩之義最得
其眞也
王柏曰陸璣雖撰毛公相傳之序上接子夏而與釋
文無一人合其僞可知
陸釴曰毛傳行而三家廢君子旣已惜之集傳出而
毛氏之學寖微又奚爲莫之慨也
郝敬曰子貢子夏之後善言詩者莫如孟子孟子之
後知其解者莫如毛公
呂氏(叔玉)詩說
佚
按呂氏於詩不知主何家之說杜子春注周
官引之其說曰肆夏繁遏渠皆周頌也肆夏
時邁也繁遏執競也渠思文也頗見新義惜
乎其不傳
伏氏(黯)齊詩章句解說
九篇
佚
後漢書黯字稚文瑯琊東武人以明齊詩改定章句
作解說九篇位至光禄勲
薛氏(漢)韓詩章句
隋志二十二卷
佚
後漢書薛漢字公子淮陽人世習韓詩父子以章句
著名漢少傳父業尤善說灾異䜟緯教授常數百人
建武初爲博士受詔校定圖䜟當世言詩者推漢爲
長永平中爲千乘太守弟子犍爲杜撫會稽澹臺敬
伯鉅鹿韓伯高最知名
王應麟曰薛漢世習韓詩父子以章句著名馮衍傳
注引薛夫子韓詩章句卽漢也
韋氏(賢)魯詩章句
佚
按魯詩有韋氏學而章句不載於漢志考執
金吾武榮碑云治魯詩經韋君章句則當時
韋氏父子亦有章句授弟子矣
經義考卷一百
