經義考卷一百六十
翰林院檢討朱彝尊撰
禮記(二十三)
黃氏(坊)石經大學
二卷
存
陳龍正曰大學自程朱一更再更迄無確論石經大
學出自豐坊云得之某處明是坊偽作而鄭端簡重
其書流傳漸久恐後世不察苐見其叚落分明血脉
融貫果以為孔曾眞本肇自天開所謂彌近理而大
亂眞者也古經自有脉絡錯綜者遇不可解無寧闕
疑程朱明更之近於大臣擅易位之權而坊暗更之
殆祖春申文信之故智行之著述之間其罪大矣
吳應賓曰石經大學非眞石經也謂魏政和中詔諸
儒虞松等考正五經衛覬邯鄲淳鍾會等以古文小
篆八分刻之於石始行禮記而大學中庸傳焉按魏
文帝始以黃初紀元在明帝則為太和為青龍為景
初在齊王芳則為正始為嘉平在高貴鄉公則為正
元為甘露在元帝則為景元為咸熙而禪於晉未嘗
有政和之年號瞿元立言魏者偽也魏無政和而言
政和亡是子虛之謂也
陸元輔曰錢蒙叟列朝詩集為豐坊作小傳謂石經
大學子貢詩傳等書皆坊偽撰而當時名公多為所
惑如鄭端簡以石經大學次第亦自可玩味郭青螺李
本寧刻子貢詩傳於楚而序之是也其書首大學之
首四句次古之欲明明德一節又次物有本末四句
又次緡蠻詩又次知止節又次邦畿節又次聽訟節
又次自天子二節又次物格而后知至節又次所謂
誠其意章又次所謂修身章食而不知其味下有顔
淵問仁子曰非禮勿視非禮勿聽非禮勿言非禮勿
動二十二字次所謂齊其家章次所謂治國章首節
次一家仁節次康誥曰如保赤子節次故治國五節
次所謂平天下章三節次秦誓曰四節次節彼南山
節次是故君子先慎乎德四節次殷之未喪師節次
楚書節次是故言悖節次康誥維命節次舅犯節次
仁者以財二節次生財節次孟獻子二節次是故君
子有大道節次堯舜帥天下節次明德新民二章次
穆穆文王節終焉當豐氏本既出管志道為作章句
測義略義錢一本曹胤儒俱有刊本皆為坊所惑可
怪也
王氏(畿)古本大學附錄
三卷
未見
蔣氏(信)古本大學義
一卷
未見
陸元輔曰武陵人嘉靖壬辰進士
孟氏(淮)大學愚見
一卷
未見
黃虞稷曰祥符人嘉靖戊戌進士
高氏(拱)大學直講
一卷
存
吳氏(桂芳)大學記
一卷
未見
黃虞稷曰新建人嘉靖甲辰進士
李氏(先芳)大學古本
一卷
未見
黃虞稷曰濮州人嘉靖丁未進士
萬氏(思謙)大學述古
一卷
未見
徐氏(栻)大學衍義補纂要
六卷
未見
黃虞稷曰常熟人嘉靖丁未進士
王氏(諍)大學衍義略
未見
温州府志諍字子孝永嘉人嘉靖庚戌進士以僉都
御史廵撫貴州
魯氏(邦彦)古本大學解
一卷
未見
黃虞稷曰雎州人嘉靖庚戌進士
史氏(朝富)考正大學古本
一卷
未見
陸元輔曰史朝富字節之晉江人嘉靖癸丑進士知
永康六合二縣事入為南兵部郎出知永州府
羅氏(汝芳)大學說
一卷
存
張恒曰汝芳南城人嘉靖癸丑進士
右其弟子從一貫錄中抄出單行
許氏(孚遠)敬和堂大學述
一卷答問一卷
存
孚遠自序曰自格物之義不明而孔門之學晦謂即
物而窮其理者疑於支謂於事事物物格其不正以
歸於正者涉於徑謂格知物之本末與格無物之物
者虚見無實皆愚之所不能信也盖宋儒司馬温公
嘗有捍去外物之說近時天台王子涇陽胡子皆主
格去物欲之說孚遠當在關中與胡子論辨不以為
然及謫居山廬旋罹先君子大故兀坐沉思恍然覺
悟知此心不可著於一物澄然無物性體始露乃知
聖門格物之訓真為深切而著明頃入七閩得温陵
蘇子所遺格物之解若合符契然後益信人心之所
同然爰取笥中舊著大學述一編復加刪改就正有
道以期共為折衷闡明聖學於天下後世其知我罪
我所不敢辭避也萬歷癸巳夏五月
耿氏(定向)大學括義
一卷
存
楊氏(時喬)大學古今四體文
一卷
未見
李氏(材)大學約言
三卷(考次一卷)
未見
來氏(知德)大學古本釋
一卷
存
知德序曰大學之道修身盡之矣修身之要格物盡
之矣明德者何也昭明於天下之德也即五逹道也
若以人之所得於天而虚靈不昩為明德則尚未見
諸施為以何事明明德於天下也哉親者九族也民
者萬民也即親親而仁民也自近以及遠而家而國
而天下也非當作新也亦非親其民也止至善者止
於仁敬孝慈信也自字義不明聖人修己以安百姓
之道荒矣道喪千載又安望其知格物也五帝三王
之學皆所以明倫七十子從孔子問志子曰老者安
之少者懷之朋友信之此何志也即大學老老長長
恤孤平天下之志也及哀公問政孔子告之曰天下
之逹道五所以行之者三知斯三者則知所以修身
治人治天下國家則明德即逹道不待辨而自明矣
孟軻氏得孔子之眞傳者故曰聖人人倫之至也堯
舜之道孝弟而已矣親親仁也敬長義也無他逹之
天下也人人親其親長其長而天下平及齊宣梁惠
滕文公問政皆以設為庠序人倫明於上告之此皆
載之簡冊但天下學者日汲汲於科目如水之赴海
間有一二高明之士又馳情於釋氏之空寂不以身
心體認之以至此義不明耳秦漢以來聖人之道渾
如長夜至宋河南程氏取而表章之朱子乃為之注
可謂有功於聖門矣但以明德為虚靈不昩以格物
為窮至事物之理不免失之支離至陽明王氏以此
書原未錯簡程朱格物不免求之於外可謂有功于
程朱矣但仍以明德為靈昭不昩而教人先以悟良
知則又不免失之茫昩支離茫昧雖分内外然於作
聖工夫入手之差者則均也德以未仕山林中潜心
反覆二十餘年一旦恍然有悟懼天下之學者日流
而為禪也乃書於大學古本之後
張氏(位)進呈大學講章
一卷
未見
黃虞稷曰南昌人隆慶戊辰進士累官禮部尚書兼
文淵閣大學士
管氏(志道)大學六書
八卷(測義三卷訂釋一卷)(輯志一卷卷略義一卷學古本辨古本一石經大附錄)
(一卷)
存
胡氏(時化)大學注解正宗
一卷
未見
祁承&KR3020;曰餘姚人隆慶辛未進士
朱氏(元弼)大學通注
一卷
存
蔡氏(士喈)古大學注
一卷
存
王復禮曰蔡氏古大學注太倉王文肅序之嘗以進
呈
姚氏(舜牧)大學疑問
一卷
存
周氏(從龍)大學遵古編
一卷
存
李日華序曰大學一書與中庸同出戴記宋儒目為
修己治人之方而以六藝當小學夫書數射御信卑
卑矣然亦非絶慧精詣不能擅恐未可輕責之髫丱
輩而以煌煌禮樂之大槩受小學之目則是書將不
得為禮樂之書可乎周彦雲先生性喜治經而不欲
沿習勦說所著中庸發覆巳膾炙士林無何又出大
學遵古編行之名曰遵古遵古本石經也世所傳石
經不知何所本楊止庵少宰業立說痛排之而先生
良有當焉何居全書不分經傳又以六所謂溯繹而
上知首章即己備格物無俟更補又咏淇澳詩知文
武心法乃在武公及定為子思居衛之作皆鑿鑿有
據非依人口吻異同者可以傳矣
按周氏誤信石經大學為古文名其編曰遵
古不知石經之非古也
唐氏(伯元)石經大學
一卷
存
按豐坊偽石經大學唐氏誤信之上言於朝
請頒行學官而又述之為書與管志道交相
倡和皆夢魘之語也
鄒氏(元標)大學就新篇
一卷
存
顧氏(憲成)重定大學
一卷
存
憲成自序曰世之說大學者多矣其旨亦無以相遠
而獨格物一義幾成訟府何也始於傳之不明也於
是人各就其見窺之此以此之說為格物彼以彼之
說為格物而大學之格物轉就湮晦不可得而尋矣
予竊懼焉因取戴記以下諸本暨董蔡諸家之說互
相參挍沉潜反覆紬繹異同如是者久之乃知格物
之傳昭然具在或習焉而不察或語焉而不詳或擇
焉而不精則雖謂之亡也亦宜竊不自揆僣加詮次
私以講於同志而今而後庶幾大學獲為全書而紛
紛之論可息矣戊子秋日
大學通考
一卷
存
憲成自序曰程子曰天下事非一家私議善哉其言
之也大學有戴本有石經本有二程本有朱子本近
世陽明王氏獨推戴本天下翕然從之而南海曙臺
唐氏又斷以石經本為定至於董蔡諸氏亦各有論
著莫能齊也雖然以求是也非以求勝也其同也非
以為徇也其異也非以為競也其得也非以為在已
而故揚之也其失也非以為在人而故抑之也君子
於是焉虚心平氣要其至當而已予故備錄之俾覽
者得詳焉壬辰正月
大學質言
一卷
存
弟允成序曰余兄叔時既編定大學為一卷又集戴
記諸本及諸家所嘗論說者為一卷同異得失大要
具是矣或謂余曰何不略疏其義余以告叔時叔時
曰大學正文首尾不過一百二十餘字而規模廣大
條理精密自來聖賢論學未有若是之明且盡者也
即諸釋文亦惟援古昔稱先民稍加紬繹而已不能
别為之說也今何從更贊一辭曰諸家之說何如曰
求諸大學可也求諸大學而合焉不問而知其是矣
求諸大學而離焉不問而知其非矣亦何從更贅一
辭余曰善己謂余曰程朱命世大儒其論大學也猶
然在離合之間不足以盡厭於天下後世况吾儕乎
顧執已而自遂也於是時時進余而商之余退而籍
其語命曰質言仲尼不云乎就有道而正焉蓋叔時
之志也
嚴繩孫曰先生字叔時家於無錫縣東之涇里故學
者稱涇陽先生萬歷庚辰進士官至南京光禄少卿
崇禎初贈吏部右侍郎諡端文著有大學三書一曰
重定大學萬歷戊子秋謫桂陽州判時輯一曰大學
通考壬辰補泉州推官未赴時撰二書皆自序一曰
大學質言弟涇凡公序之
按石經大學止可欺無目之人端文顧公乃
亦收之吁可怪也
鄒氏(觀光)續大學衍義補
未見
三楚文獻錄鄒觀光字孚如雲夢人萬歷庚辰進士
官至太僕少卿
鄒氏(德漙)大學宗釋
一卷
存
德溥自序曰夫學以致道也乃其本則至善是已然
而必自知止始故要其端於致知格物格物者格其
物之本而先之也則知止之為亟是已夫惟知止則
修之乎於穆不顯之天而齊治均平自要其成夫斯
之謂本務彼聲色之於化民末也欲操是以明明德
於天下奚由哉盖大學旨趣實與中庸無二古稱孔
伋經緯之說信不虛也比虔遊與劉調父氏深譚屬
余疏其義余乃約說大旨如此
按鄒氏亦誤信為石經者
虞氏(淳熙)大學繁露演
一卷
未見
徐氏(即登)大學本旨通
六卷
存
錢氏(德洪)石經舊本大學
一卷
存
羅氏(大紘)挍復大學古本
一卷
存
吳氏(應賓)古本大學釋論
五卷
存
按吳氏釋論本陽明王氏之說書凡五卷提
綱釋篇名釋古本釋首章第一釋誠意修身
第二釋齊家治國第三釋平天下第四新本
辨第五所謂新本者偽石經本也
袁氏(黃)石經大學補
一卷
存
經義考卷一百六十
