經義考卷六十三
翰林院檢討朱彛尊撰
易(六十二)
張氏(次仲)周易玩辭困學記
十二卷(原本無卷數今析之)
存
錢謙益序曰天啟辛酉余典浙闈得元岵文許其必
冠南宫乃屢上公車而余言不果騐是亦遇之窮也
元岵中年多遭閔凶獨能出險脱親於不測之難老
際陽九杜門讀經旦夕忘倦則其識力之遠過有不
在文章者亦何必以南宫一第為重哉戊戌暮春泛
舟西湖元岵過訪問其家居何為對曰讀易出其周
易玩辭困學記相正大約根柢於窮理而浸淫深湛
於彖爻十翼之義浩浩瀚瀚上下數百餘家無不辨
析而折衷近古以來之譚易此其斐然者矣其辨卦
變之說非某卦從某卦而來悟因重之法八卦無自
十六三十二以至六十四之說希夷康節作方圓圖
繪其所自得非易本有此圖一卦六爻如主伯亞旅
無此以為君子彼以為小人背反錯雜之理皆其浸
淫深湛而創獲於古人所未發無論近代之士即有
宋諸君子分路揚鑣亦未必遽俯而殿其後也元岵
猶不自滿假謂更遲十餘年是書庶幾可成書成將
與身俱隠余謂不然蒙莊氏之言曰千載而下知其
解者旦暮遇之玄經之誕妄柦譚以為絶倫元岵之
書布帛菽米之書也寧患無知之者哉
陸嘉淑曰待軒先生易記凡更二十餘年七易稿乃
定先生解易一以夫子為宗如因重之無十六三十
二也卦變之非某卦自某卦來也夫子之所不言故
也河出圖洛出書聖人則之圖書之外無他圖也後
人因夫子之言而為圖也卦必有主有應六爻如主
伯亞旅夫子所謂相攻相取也皆先生所心得而我
輩讀易之繩凖也
次仲自序曰余少而讀易不過為帖括之學踰冠以
後漸涉人事遭家多難日行於凶咎悔吝之途老來
憂患轉廹端居深念寡過之道無踰於讀易也讀易
之道當以夫子十翼為宗庶幾尋流遡源可以仰窺
伏羲文周三聖人之意屏跡蕭寺畫夜紬繹檢先輩
箋疏傳注諸書反覆參校期於自慊而後止蓋風雨
晦暝疾病愁苦二十年如一日也賦性顓愚不敢侈
談象數又雅不信䜟緯之說惟從語言文字中求其
有益身心者輒便疏錄歲久成帙總不離經生習氣
謬題之曰玩辭困學記困則困矣學之一字我甚愧
之
黃宗羲志墓曰先生諱次仲字元岵别字待軒海寧
人天啟辛酉鄉薦其言易宗王程以玩辭為本
顧氏(樞)西疇易藁
三卷
存
嚴繩孫曰字所止涇陽先生之孫天啟辛酉舉人與
老友周夢華公西殫精易學共立說成一家言
陳氏(仁錫)羲經易簡錄
八卷
存
陸元輔曰仁錫字明卿長洲人天啟壬戌賜進士第
三人歴南京國子監祭酒卒諡文莊二書未第時作
黃氏(道周)易象正
十四卷
存
孟應春曰崇禎庚辰八月夫子在西庫始作此書初
成二十四圖又逮繋非寺毒痛之下指節初續又為
六十四象正崑山朱生永明冒難入北寺親為夫子
櫛沐鈔得是書然尚缺略有十之六七耳壬午放歸
在靖海寺苦欲錄本夫子在病中恐不復完黽勉畀
之故崑山清江各有初本及應春侍夫子至九江西
林寺夫子病瘧初瘳亟覓筆紙曰及我在不定此本
後世誰復能定之料理三十日將有次第而應春以
家報趣歸夫子獨在蕭寺無復酬對之煩此書始能
就緒别後應春至留都乃聞夫子賜環之命遣僕報
夫子歸夫子猶以是書未完留連江渚既發疏謝病
乃扁舟過錢塘聞是本已就留陳太史彦升處則是
書以彦升本為正也
朱朝瑛曰瑛先歲見三易洞璣玩之未有所得既在
旌德邑小事稀山清水穆乃稍探討别為三易與洞
璣參契壬午夏月先生來大滌山中瑛以三易請正
先生以為不謬因相與極論三四晝夜雖無足發之
能頗盡一隅之致矣及見象正初本意欲借歸而先
生堅以為未定既十月先生以完本寄彦升又屬彦
升若傳播必與朱美之參定不知何以佐高深者捧
拳塊而附泰華誠還顧瞠然未知其可也
鄭開極序曰石齋先生以道德起漳南訓導其鄉榕
檀之下戶屨常滿迨抗顔言事就繫圜扉午門赤杖
創殘未愈血裹猶存猶作六十四圖示北寺從遊之
士其出都門也以易傳授豫章楊機部廷麟機部以
絶學當傳大賢難遇慨然欲挾策相從讀書鶴鳴山
十年不出事雖不行為士林所重其至臨安也築大
滌山房欲以平生著述扄閉山中俟象正告成當簪
筆披衣呈章北斗及之江楚扁舟葦岸昕夕研窮蓋
覃精三十餘年而後克就若是其成之不易也昔蘇
文忠播遷儋耳阻風合浦時尚書論語易注盡在舟
中撫卷謂子過曰是書世無副本我其終濟兩賢之
遇何其相似而其志又相符也然坡公以名山之業
揚一代之英先生承四聖之傳啟千秋之緒其志雖
同而先生似過之矣嗚呼聖人作易之憂患遠在百
世先生著易之憂患近在當時故寧為成仁蹈義不
欲為樂行憂違寧為滅頂之凶不欲為遯世之哲其
所為報國恩而酧學術者期無愧於聖賢而已易曰
澤无水困君子以致命遂志此即先生之易也先生
為余鄉先生余於視學兩浙始得覩易學之全亟授
之梓而誌其著述之概於右
三易洞璣
十六卷
存
黃宗羲曰漳海之學如武庫無所不備而尤邃於易
歷三乘易卦為二十六萬二千百四十四以授時配
之交會閏積贏縮無不脗合詩與春秋逓為爻象屯
蒙而下兩濟而上二千一百二十五年之治亂燎若
觀火
高佑釲曰先生字幼玄號石齋漳州鎮海人天啟壬
戌進士改庶吉士除編修遷右中允以言事為民崇
禎丙子復官陞左諭德掌司經局後死於難
倪氏(元璐)兒易
内儀六卷外儀十五卷
存
陳濟生曰公字玉汝上虞人天啟壬戌進士改庶吉
士官至尸部尚書兼禮部尚書翰林院學士甲申三
月京師陷死之
蔣雯階曰公作兒易兒者姓也其義孩言童蒙也有
内儀有外儀曰原始為易冒易生易凖易至易則易
衍易行易能曰正言為易居曰能事為易適曰盡利
為易列易位易數易兼易倚易推易求易見易類易
嚮易治易作曰曲成為易會易通易小易初曰申命
為易相易教天地之開闔日月之明晦晝夜之通復
世會之升降人事之數古今之變盡於此矣殆發機
於筮焉其學渾淪無端與漳浦黃公道周角立成家
而通權達變殆又過之
龍氏(文光)乾乾篇
三卷
存
文光自序曰文光髮種種矣百年將半為日苦短夫
子不自道乎假年學易易通上下而言在君有君之
用臣有臣之用父有父之用子有子之用以至事物
莫不皆然且合聖凡而言故作經立教使夫婦之愚
皆可與知與能故六龍一人皆有一日皆有孔子全
以人說易人能盡道最難乃設為警懼戒謹之辭使
天下為人者皆可勉而至焉易曰終日乾乾此語最
盡竊願時習之矣
繆泳曰馬平人天啟壬戌進士歴官右僉都御史巡
撫四川死宼難
文氏(安之)易傭
十四卷
存
黃百家曰銕庵文公夷陵州人天啟壬戌進士改庶
吉士授檢討遷南國子司業歴左諭德掌司經局印
易傭十四卷前列諸儒著述
林氏(□昌)周易耨義
六卷
存
高兆曰素庵林氏晉江人天啟壬戌進士吏部郎中
莆田有全石社林氏家學也素庵集子弟月三會自
崇禎庚辰四月始至十一月止凡二十二會而易義
講畢門人張拱宸何承都等輯而成編素庵以請學
為圃名齋故曰耨義
張氏(鏡心)易經增注
十二卷
存
高佑釲曰公磁州人天啟壬戌進士授蕭縣知縣調
定遠再調泰興擢禮科給事中陞太常少卿歴大理
少卿光禄卿出總督兩廣軍務終兵部尚書易增注
十二卷孫徵君竒逢序之
周氏(瑞豹)易解
六卷
未見
陸元輔曰瑞豹字玄叔吉水人天啟壬戌進士官兵
科給事中歴尚寳卿
陳氏(廷謨)羲畫管闚
未見
廣平府志陳廷謨字獻明成安人天啟壬戌進士知
沂水益都二縣擢御史督河東鹺按蜀
李氏(竒玉)雪園易義
四卷
存
曹勲序曰不易之謂易變易之謂易古今言易者二
義盡之矣夫變易即中庸之所謂不測也不易即中
庸之所謂不二也惟不二故不測無二義也故曰至
誠之道可以前知乾坤三畫無刻不流行六子之中
故坎得乾中爻即代居坤位離得坤中爻即代居乾
位水火之精萬物化生所謂中也水火為天下之大
利亦為天下之大害剛柔交而難生矣然乾易以知
險坤簡以知阻易簡者所謂庸也知入於險阻而後
天之用神知出於易簡而先天之體立善易者不言
易古之善言易者無過子思子也同年李荆陽先生
學問靜篤深造逢源寒暑一編窮年幾易其觀象玩
詞則一本乎說卦其觀變玩占則兼取乎中爻析如
繭絲融於爐雪往往奪洛閩之席而揖讓於公明輔
嗣之間至於隂陽倚伏直欲以包荒小人為量不耑
以决去小人為能蓋深有慨於黨人之禍肇自君子
一篇之中三致意焉昔程伯子云青苖之害我輩亦
不得不任其咎先生之學殆以伊川之正而兼明道
之通者乎夫易之始乾坤終坎離也於坎離識天下
之中於乾坤識天下之庸坎離以有用為用故聖人
以執中而用中乾坤以無用為用故聖人還有事於
行所無事以之下學為程邵之嫡系以之上達即姬
孔之功臣我不能不服膺先生矣
俞汝言曰荆揚先生李竒玉字元美嘉善人天啟壬
戌中會試崇禎戊辰賜同進士出身官止汝寧知府
引疾歸發篋中箋注與無錫吳叔美金壇周仲純研
析疑義凡十年而雪園易義書成
朱氏(之俊)周易纂
六卷
存
徐盛全曰朱之俊字滄起汾陽人天啟壬戌進士改
庶吉士除檢討陞國子司業轉侍講易纂六卷自為
之序
董氏(守諭)讀易鈔卦變考略易韻補遺
未見
陸元輔曰董守諭字次公鄞縣人天啟甲子舉人苦
心易學聚古今言易者數十家考其異同著有讀易
一抄二抄卦變考略易韻補遺等編藏於家
姚氏(世勲)易剰義
未見
平湖縣志姚世勲字元仲天啟甲子舉人
何氏(楷)古周易訂詁
十六卷
存
楷自序曰古易分上下二篇所謂二篇之策也孔子
作傳釋經亦隨經而分謂之十翼上彖傳一下彖傳
二上象傳三下象傳四上繫辭傳五下繫辭傳六文
言傳七說卦傳八序卦傳九雜卦傳十漢興言易者
本田何以上下經與十翼為十二篇而說者自為章
句易之本經也是時東萊費直治易亡章句獨以彖
象傳及繫辭等十篇解說上下經凡以彖象文言襍
入卦中者自費氏始費氏興而田何遂息古十二篇
之易遂亡其本世所傳鄭玄舊本以彖傳連經文然
猶若今乾卦次序至王弼乃自坤卦而始每卦以彖
傳移綴彖辭之後而以彖曰兩字冠之又以為象本
釋經宜相附近其義易了故分爻之象辭各附當爻
之下猶如杜預注左傳分經之年與傳相附其意欲便
學者誦習如淳于俊對高貴鄉公之說也按古者經
傳各為一書如春秋三傳不與經連故石經公羊傳
皆無經文藝文志所載毛詩故訓傳亦與經别及馬
融為周禮注乃云欲省學者兩讀故具載本文而就
經為注鄭玄與馬融同時玄以易傳合經蓋倣融例
而弼又援玄例也魏晉以下去古日遠學者不見古
文唐太宗詔名儒定九經正義孔穎達奉詔與諸儒
參議於是獨取王弼不本正義者以為異說於是後
學惟弼是從莫敢移動吕汲公王原叔晁以道李㢲
巖吕伯恭朱元晦皆以分經合傳為非古吳仁傑税
與權編周易古經亦皆極論王弼之失愚故别異經
傳以還田何之舊竊謂夫子之注易備矣學者因而
求之則思過半仍取彖象二傳附於經文之下以為
之注易以彖傳象傳等字其文言顓釋乾坤及上下
繫說序襍等傳凡有關於彖象者亦各隨卦而附列
焉以祖費直之意輒不自量網羅廣聞裁以管見為
之小註要求靡盭於夫子而已爰題其名曰古周易
訂詁云
俞汝言曰楷字玄子漳州人天啟乙丑進士累官禮
部尚書
侯氏(峒曾)易解
三卷
存
陸元輔曰先生字豫瞻號廣成嘉定人天啟乙丑進
士授南京武選司主事文選司稽勲司郎中陞江西
提學副使遷廣東督糧道浙江布政司參議陞順天
府丞甲申五月官左通政死於難先生易解與弟岐
曾雍瞻參定為治舉業者作
成氏(勇)程易發
末見
高佑釲曰勇字寳慈樂安人天啟乙丑進士山西道
御史
黎氏(遂球)周易爻物當名
二卷
存
遂球自序曰揚雄有言重易六爻不亦淵乎王弼以
為象者意之筌也立象以盡意而象可忘也重畫以
盡情而畫可忘也是故觸類可為其象合義可為其
微義苟在健何必馬乎類苟在順何必牛乎爻苟合
順何必坤乃為牛義苟應健何必乾乃為馬而或者
定馬於乾案文責卦有馬無乾則偽說滋蔓難可記
矣夫以弼之說推雄之言則豈魚躍于淵舍筌可得
究厥所繇不為無自遂球山居讀易每以史繫之至
於爻物必求其名之所當顧史之為編散而未貫繁
而末統汗牛充棟運之日月因先定是編以寄其筌
惟淵乎其淵乃可得而忘之不及焦郭諸家主依文
發義也若夫彖卦之材固可推爾圖數之奥間亦深
觀而自得焉别為一帙非為爻也史也者以人事而
著卦爻者也得其意矣乃衡其事趨避形焉亦嘗試
以是觀之崇禎乙亥長至
徐世溥序曰易之道廣大悉備然孔子所謂有聖人
之道四焉者盡之矣余之繫易也義取繫辭而補其
三及讀黎子爻物當名其象實其變覈辭則聖人繫
之在前占則神而明之存乎其人然則名物而義舉
矣夫易稱名小取類大其旨遠其詞文文生於名名
生於物物生於象象生於爻或以本卦或以互體或
以外合或從變來或以本爻名不當故文失文不當
故吉凶生焉世之治易有如黎子者余文可以多作
乎哉
章美序曰易自田何而後各自為說其著者七十餘
家或言象或言數或言理或言占四者要皆本乎象
然則象固難明而易托者乎慨夫絶學之不繼也不
意當吾世而得一人焉曰新安程子上子上之言曰
易逆數也數存乎卦爻之後可得而言數存乎卦爻
之先不可得而言也越十五年而又得一人曰東粤
黎子美周美周之言曰卦之有爻所以效變也辭之
有象所以象像也攷交互研物宜而當名辨物之書
於是乎出由黎子之說可以振聖人之教後有起者
雖謂不悖於中正可也
易史
佚
遂球自序曰易人事之書也昔仲尼至聖作春秋紀
二百四十年之事於易作十翼蓋嘗三絶其韋編云
夫數所以剖理也所以成理也易有太極生生不窮
衆人囿於器焉聖人見其道焉是故順其理然後得
吉悖其理斯以取凶然亦有以理取凶者此聖人所
以有憂也是故以古人之事而擬諸其形容鮮不見
矣箕子之明夷高宗伐鬼方其端可見者也仲尼曰
假我數年五十以學易可以無大過罪我者其惟春
秋乎是故易有吉凶而春秋善善惡惡夫人不能得
之易猶庶幾其懼乎春秋聖人復起此義未之或改
也予讀史不能無感焉乾坤闔闢於斯乎攷矣因取
其可相發明者繫於卦爻之下而事無不合焉著其
事而理無不見焉得其理而數無不晰焉作易者之
意其在斯矣
陸元輔曰遂球字美周番禺人天啟丁夘舉人死贛
州之難
俞汝言曰黎美周先生讀易每以史繫之以爻配事
以事例爻自謂不煩太卜立筮詹尹拂龜吉凶瞭如
其明炳燭
鄭氏(賡唐)讀易蒐
十二卷
存
賡唐自序曰易廣大變通之書也三畫無端六爻不處探
理者以為深觀象者以為竒前之所是後或非之此之
所疑彼或信之各出所見以得津涯猶之乎測海酌河
也王輔嗣之言曰衆之所以得咸存者主必致一也動
之所以得咸運者原必無二也物无妄然必由其理故
六爻相錯可舉一以明也剛柔相乘可立主以定也蘇
子瞻之言曰其實有不容言也故以其似者告也逹者因
似以識真不逹則又見其似似者而日以遠矣朱元晦
之言曰以一時而索卦則拘於無變非易也以一事而
明爻則窒而不通非易也楊敬仲之言曰道一而已矣
三才一萬物一萬事一萬理一坤者乾之偶也震巽坎
艮離兌乾之變錯者也無二乾也一言之謂之乾兩言
之謂之坤八言之謂之八卦又别而言之謂之六十四
卦又謂之三百八十四爻又謂之萬有一千五百二十
又謂之無窮皆此物也數子者或即事以明理或泝源
以該流其為經傳羽翼則一也余讀易三十年輒不
自揣量網羅舊聞裁諸管見求庶幾無戾於理斯已
矣
高佑釲曰賡唐縉雲人天啟丁夘舉人官福建按察
僉事
經義考卷六十三
