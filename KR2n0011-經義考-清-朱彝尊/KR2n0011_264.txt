經義考卷二百六十五
翰林院檢討朱彝尊撰
毖緯(三)
尚書緯
隋志三卷(七錄六卷)
佚
尚書璇璣鈐
鄭玄注
佚
孫㲄曰璇璣鈐當是載歷象之秘奥而術已無傳矣
尚書考靈曜
鄭玄注
佚
李善曰書緯有考靈曜靈曜謂天也
孫㲄曰談天莫詳於緯書考靈曜所由名也漢儒窮
緯故談天為至精
按考靈曜文大都推步之說其言曰天從上
臨下八萬里天以圓覆地以方載天如彈丸
圍圜三百六十五度四分度之一度二千九
百三十二里千四百六十一分里之三百四
十八天有九野九千九百九十九隅去地五
億萬里何謂九野中央鈞天其星角亢東方
皥天其星房心東北變天其星斗箕北方玄
天其星須女西北幽天其星奎婁西方成天
其星胃昴西南朱天其星參狼南方赤天其
星輿鬼柳東南陽天其星張翼軫二十八宿
之外各有萬五千里是為四游之極謂之四
表春則星辰西游夏則星辰北游秋則星辰
東游冬則星辰南游地有四游冬至地游北
而西三萬里夏至地游南而東三萬里春秋
二分其中矣地恒動不止譬如人在巨舟中
閉牖而坐舟行而人不覺也七戎六蠻九夷
八狄據形而言之謂之四海言皆近海海之
言昏晦無所睹也日道出於列宿之外萬有
餘里正月假上八萬里假下一十萬四千里
日有九光光照四極臨四十萬六千里日萬
世不失九道謀仲春仲秋日出於卯入於酉
仲夏日出於寅入於戌仲冬日出於辰入於
申日旁白者為虹日旁青赤者為霓在璿璣
玉衡以齊七攻玉儀之制昏明主時璿璣未
中而星中是急急則日過其度不及其宿璿
璣中而星未中是舒舒則日不及其度夜月
過其宿璿璣中而星中是周周則風雨時草
木蕃盛而百榖熟萬事康也主春者鳥星昏
中可以種稷主夏者心星昏中可以種黍主
秋者虛星昏中可以種麥主冬者昴星昏中
則入山可以具器械王者南面而坐視四星
之中而知民之緩急急則不賦力役敬授民
時鳥星為春候火星為夏期陽氣相助虛星
為秋候昴星為冬期隂氣相佐德乃弗邪子
助母收母合子符心火星天王也其前星太
子後星庶子也歲星木精熒惑火精鎮星土
精太白金精辰星水精也歲星得度五榖孳
熒惑順行甘雨時鎮星得度地無災太白出
入當五榖成熟人民昌春政不失五榖孳初
夏不失甘雨時季夏不失地無災秋政不失
人民昌冬政不失少疾喪五政不失百榖稚
熟(注晚熟曰稚詩曰稙稚菽麥)春夏民欲早作故令民先
日出而作是謂寅賓出日秋冬民欲早息故
令民候日入而息是謂寅餞納日春迎其來
秋送其去無不順矣攷其言無悖於理隋燔
緯書若此與括地象雖置不燔可也
又孔氏禮記疏邢氏爾雅疏俱引鄭注考靈
曜云天者純陽清明無形聖人則之制璿璣
玉衡以度其象又云地蓋厚三萬里春分之
時地正當中自此地漸漸而下至夏至之時
地下游萬五千里地之上畔與天中平夏至
之後地漸漸而上至秋分地正當天之中央
自此地漸漸而上至冬至上游萬五千里地
之下畔與天中平自冬至後地漸漸而下又
云天旁行四表之中冬南夏北春西秋東皆
薄四表而止地亦升降於天之中冬至而下
夏至而上地與星辰俱有四游升降四游者
自立春地與星辰西游春分西游之極地雖
西極升降正中從此漸漸而東至春季復正
自立夏之後北游夏至北游之極地則升降
極下至夏季復正立秋之後東游秋分東游之
極地則升降正中至秋季復正立冬之後南游
冬至南游之極地則升降極上至冬季復正又
云夏日道上與四表平下去東井十二度為
三萬里又云日春東從青道夏南從赤道秋
西從白道冬北從黑道立春星辰西游日則
東游立夏星辰北游日則南游春分星辰西
游之極日東游之極日與星辰相去三萬里
夏至則星辰北游之極日南游之極日與星
辰相去三萬里又云夏至日與表平冬至時
日下至於地八萬里上至於天十一萬三千
五百里其言天體特詳
尚書帝命驗(或作命令驗)
鄭玄宋均注
佚
按天有五號尊而君之則曰皇天元氣廣大
則稱昊天仁覆閔下則稱旻天自上監下則
稱上天據遠視之蒼蒼然則稱蒼天天宗日
月北辰地宗岱河海也日月為隂陽宗北辰
為星宗河為水宗海為澤宗岱為山宗秦失
金鏡魚目入珠桀失玉鏡用其噬虎此皆帝
命驗之文也
尚書帝驗期(驗或作命)
佚
尚書刑德倣
佚
按書名刑德倣者其辭有云涿鹿者竿人頭
也黔者馬黔竿人面也臏者脱去人之臏也
宮者女子淫亂執置宫中不得出也割者丈夫
淫割其勢也劓象七攻臏象七精墨象斗華
蓋法家為之
尚書鉤命決
佚
尚書運期授
佚
詹景鳳曰運期授謂文王以受命之年為元年注云
周文王以戊午蔀二十九年季秋為受命之月至明
年乃改元如此則何可以為文王彼蓋因書序惟十
有三年武王伐殷之語而附會之也
尚書洛罪級
佚
尚書中候
宋均注又隋志鄭玄注五卷(七錄八卷)
佚
書緯曰孔子求書得黃帝玄孫帝魁之書迄於秦穆
公凡三千二百四十篇斷遠取近定可以為世法者
百二十篇以百二篇為尚書十八篇為中候
春秋命歷序曰堯壇於河受龍圖作握河紀
皇甫謐曰堯與羣臣沈璧於河為握河紀今尚書中
候是也
蕭子顯曰候書章句無銓序
孔穎達曰鄭玄注中候依運斗樞以伏羲女媧神農
為三皇又云五帝帝鴻金天高陽高辛唐虞氏(六人為五)
(帝)又曰中候握河紀說堯考河命說舜
陳振孫曰按後漢書緯候之學注緯七緯也候尚書
中候也
孫瑴曰中候書佚而諸書所引篇目猥多有握河紀
考河命摘洛戒洛予命運衡篇義明篇勅省圖準纖
哲稷起篇
按中候專言符命當是新莽時所出之書
中候考河命題期立象
佚
宋均曰堯得圖書舜禪後演以為考河命題期立象
三篇
按御覽引其文云若稽古帝舜曰重華欽翼
皇象舜曰朕惟不艾蓂莢孚著
中候摘洛戒
佚
按摘洛戒文見於載紀者有云若稽古周公
旦欽惟皇天順踐阼即攝七年鸞鳳見蓂莢
生龍銜甲又云周公踐阼理政與天合志萬
序咸得疑是王莽居攝時所獻書
中候握河紀
佚
王應麟曰禮記正義引中候握河紀
中候契握
佚
按孔氏禮疏引中候契握文云玄鳥翔水遺
卵娀簡狄吞之生契
中候勅省圖
佚
按孔氏禮疏引鄭康成注中候勅省圖文以
伏羲女媧神農為三皇
中候運衡篇
佚
按熊安生引中候運衡文云年耆既艾注云
七十曰艾亦見孔氏禮記疏
中候準纖哲
佚
按孔氏禮疏引其文云仲父年艾誰將逮政
中候洛予命
佚
按洛予命文湯東觀於洛沈璧而黑龜與之
書黃魚雙躍云寡人愼機孔氏禮疏引之
中候稷起
佚
按稷起文云蒼耀稷生感跡當亦美新之書
中候我應篇
佚
按詩檀公疏引之
中候儀明篇
佚
按蕭氏南齊書符瑞志引之
詩緯
隋志十八卷(七錄十卷)
佚
張衡曰凡讖皆云黃帝伐蚩尤而詩讖獨以為蚩尤
敗然後堯受命
隋書魏博士宋均注
詩緯圖
一卷
佚
詩含神霧
佚
按含神霧之辭曰齊地處孟春之位海岱之
間土地汙泥流之所歸利之所聚律中太簇
音中宮角陳地處季春之位土地平夷無有
山谷律中姑洗音中宫徵曹地處季夏之位
土地勁急音中徵其聲清以激秦地處仲秋
之位男懦女弱高膫白色秀身音中商其言
舌舉而仰聲清而揚唐地處孟冬之位得常
山大岳之風音中羽其地磽确而收其民儉
而好畜魏地處季冬之位土地平夷弼鄘衛
王鄭此五國者千里之城處州之中名曰地
軸以四序分配列國時闕仲春孟夏仲夏孟
秋季秋仲冬國亡豳檜亦一隅之論也
詩汜歷樞
佚
孫㲄曰凡歷生於律律生於聲聲生於詩則詩之為
歷根樞固矣作歷者三統四分皆知取諸易取諸春
秋而了不及詩豈知詩之有四始五際亦如易之有
九問春秋之有十端而泰否升沈皇王籙運動必關
焉則其謂之汜歷樞非爽也
按翼奉之言曰臣學齊詩聞五際之要其說
本於汎歷樞
詩推度災
佚
按乙巳占引推度災云弼結蝓之宿(宋均注謂營室)
(星)鄘天漢之宿(注天津也)衛天宿斗衡王天宿箕
斗鄭天宿斗衡魏天宿牽牛唐天宿奎婁秦
天宿白虎氣生玄武陳天宿大角檜國天宿
招搖曹天宿張弧其所載國次星野與淮南
子諸書不同
禮緯
隋志鄭玄注三卷
佚
毛奇齡曰王制正義引禮緯文云三年一祫五年一
禘羣儒因之爭論不休皆此二語啓之
禮記默房
隋志宋均注二卷(七錄鄭玄注三卷)
佚
禮含文嘉
宋均注又鄭玄注三卷
存
孔穎達曰禮含文嘉云殷爵三等殷正尚白白者兼
正中故三等夏尚黑亦從三等按孝經夏制而云公
侯伯子男是不為三等也含文嘉之文不可用
宋兩朝藝文志舊有讖緯七經雜解今緯書存者獨
易而含文嘉乃後人著為占候兵家之說與諸家所
引禮緯乖異不合故以易緯附經移含文嘉於五行
詹景鳳曰含文嘉稽察災祥於經旨或不相涉
按大戴禮古者冕而前旒所以蔽明也綂絖
塞耳所以弇聦也注引含文嘉文云懸絖垂
旒為閑姦聲弇亂色又虞舜以天德嗣堯注
引含文嘉文云質以天德文以地德殷受天
而王周據地而王也又漢書王莽傳云宗臣
有九命上公之尊則有九錫登等之寵謹以
六藝通義經文所見周官禮記宜於今者為
九命之錫顔師古注云禮含文嘉云九錫者
車馬衣服樂懸朱戸納陛武賁鈇鉞弓矢秬
鬯也何休注公羊春秋於王使榮叔來錫桓
公命傳引含文嘉文云禮有九錫一曰車馬
二曰衣服三曰樂則四曰朱戸五曰納陛六
曰虎賁七曰弓矢八曰鈇鉞九曰秬鬯皆所
以勸善扶不能徐彦疏附以禮緯注云諸侯
有德當益其地不過百里後有功加以九錫
進退有節行步有度賜以車馬以代其步其
言成文章行成法則賜以衣服以表其德其
長於教誨内樂至仁賜以樂則以化其民其
居處修理房内不泄賜以朱戸以明其别其
動作有禮賜以納陛以安其體其勇猛競疾
執義堅彊賜以虎賁以備非常其内懷至仁
執義不傾賜以弓矢使得專征其亢陽威武
志在宿衛賜以鈇鉞使得專殺其孝慈父母
賜以秬鬯使之祭祀此宋均注也此文較漢
書注特詳又劉昭注續漢書祭祀志引含文
嘉文曰禮天子靈臺所以觀天人之際隂陽
之會也揆星度之驗徵六氣之瑞應神明之
變化覩日氣之所驗為萬物獲福於無方之
原招太極之清泉以興稼穡之根倉廪實知
禮節衣食足知榮辱天子得靈臺之則五車
三柱明制可行不失其常水泉川流無滯寒
暴暑之災陸澤山陵禾盡豐穰故左置辟雍
右立靈臺其釋靈臺義亦該備予先後見有
二本文各不同一本畫雲氣星煇之象而附
以占辭一本分天鏡地鏡人鏡為三門門各
一卷凡六十篇後題紹興辛巳十一月觀察
使張師禹授而前諸書所引之文兩本皆無
之知非原書矣
禮斗威儀
宋均注
佚
孫㲄曰禮本於天殽於太一斗中者孝弟之精也故
威儀繫以斗神明其說而達之天
按禮斗威儀文見於羣書者櫽括附於後宫
主君商主臣角主父徵主子羽主夫少宫主
婦少商主攻是法北斗而為七政審候五色
也人君乘土而王其政平則日五色無主月
黃而多輝鎮黃而多暈甘露降祥風至嘉榖
並生蒙水出於山江海不揚洪波龜被文而
見鳳集於林苑君乘木而王其政平則日黃
中而青暈海(注不揚波)山車垂句山車者自然之
車也草木豐茂松長生下有人葠上有紫氣
福草生廟中東海輸以蒼鳥君乘火而王其
政平則日黃中而赤暈祥風至地生朱草梧
桐楸梓長生南海輸以文狐駮馬君乘金而
王其政平則日黃中而白暈月圓而多耀太
白揚光軒轅之精散為甘露鎮星黃時則祥
風至嘉雨時蘭桂長生黃銀見紫玉韞於深
山麒麟在郊君乘水而王其政平則日黃中
而黑暈辰揚光景雲見醴泉出河溓(注不災溢)紫
脱長生北海輸白鹿帝者得其英華王者得
其根荄霸者得其附枝故帝道不行不能王
王道不行不能霸霸道不行不能守其身
禮稽命徵
佚
孫瑴曰運有興衰教有因革皆稽之乎禮禮也者命
之元也故惟禮文質可以徵命
按春秋襄公十有六年盟於溴梁公羊傳曰
君若贅旒然何氏注引玉藻云天子旂十有
二旒諸侯九卿大夫七士五徐氏疏云今禮
記玉藻無此文惟禮說稽命徵及含文嘉皆
云天子旂九仞十二旒曳地諸侯七仞九旒
齊軫卿大夫五仞七旒齊較士三仞五旒齊
首而言玉藻誤也
按公羊傳疏引春秋緯云含天子以珠諸侯
以玉大夫以碧士以貝而後漢志劉氏注所
引稍異云天子飯以珠含以玉諸侯飯以珠
含以珠卿大夫士飯以珠含以貝稱是禮稽
命徵文
又按禮記疏引稽命徵文云天命以黑故夏
有&KR0975;圭天命以赤故周有赤雀銜書天命以
白故殷有白狼銜鉤又云唐虞五廟親廟四
始祖廟一夏四廟至子孫五殷五廟至子孫
六
禮稽命曜
佚
右見太平御覧
禮元命包
佚
按杜氏通典引之文曰天子五廟二昭二穆
以始祖而五
禮瑞命記
佚
右見王充論衡蔡邕明堂論其詮鳳云雄曰
鳳雌曰凰雄鳴曰即即雌鳴曰足足
樂緯
隋志宋均注三卷
佚
孫㲄曰緯以配經也樂無經矣復有緯乎曲禮之樂
記周官之大司樂附禮而見則樂之緯亦禮緯也
樂動聲儀
宋衷注
佚
按動聲儀文有云風雨動魚龍仁義動君子
其名書之義乎樂記疏引其文云宫為君君
者當寬大容衆故聲宏以舒其和情以柔動
脾也商為臣臣者當以發明君之號令其聲
散以明其和温以斷動肺也角為民民者當
約儉不奢僭差故其聲防以約其和清以靜
動肝也徵為事事者君子之功旣當急就之
其事當久流亡故其聲貶以疾其和平以切
動心也羽為物物者不有委聚故其聲散以
虛其和斷以散動腎也若宫唱而商和是謂
善太平之樂角從宫是謂哀衰國之樂羽從
宫往而不反是謂悲亡國之樂音相生者和
其言聲儀之動亦詳矣
樂稽耀嘉
佚
孫㲄曰是書不耑述樂事但於天地人物各挹其光
大而美淑者以為禮立標故其稱如是
按耀白虎通德論作熠
又按孔氏疏禮記引稽耀嘉文云夏以十三
月為正息卦受泰殷以十二月為正息卦受
臨周以十一月為正息卦受復又藝文類聚
引其文云武王承命興師誅於商萬國咸喜
軍渡孟津前歌後舞克殷之後民乃大安家
給人足酌酒鬱搖(喜貎)又云殷之德陽德也故
以子為姓周之德隂德也故以姬為姓又云
社土地之主地闊不可以盡祭故封土為社
以報功稷五榖之長榖衆不可以徧祭故祀
稷為神以主之也
樂叶圖徵
佚
孫㲄曰樂不叶則不可以徵不可以徵則不可以圖
也此論其諧而傳者以成篇
按續漢書律歷志劉氏注引樂叶圖徵文曰
天元以甲子朔旦冬至日月起於牽牛之初
右行二十八宿以考王者終始或盡一其歷
數或不能盡一以四千五百六十為紀甲寅
窮宋均曰紀即元也四千五百六十者五行
相代一終之大數也王者即位或遇其綂或
不盡其數故一元以四千五百六十為甲寅
之終也又禮儀志引樂叶圖徵文云夫聖人
之作樂不可以自娛也所以觀得失之效者
也故聖人不取備於一人必從八能之士故
撞鐘者當知鐘擊鼓者當知鼔吹管者當知
管吹竽者當知竽擊磬者當知磬鼓琴者當
知琴故八士曰或調隂陽或調律歷或調五
音故撞鐘者以知法度鼔琴者以知四海擊
磬者以知民事鐘音調則君道得君道得則
黃鐘蕤賓之律應君道不得則鐘音不調鐘
音不調則黃鍾蕤賓之律不應鼔音調則臣
道得臣道得則太簇之律應管音調則律歷
正律歷正則夷則之律應磬音調則民道得
民道得則林鍾之律應竽音調則法度得法
度得則無射之律應琴音調則四海合歲氣
百川一合德鬼神之道行祭祀之道得如此
則姑洗之律應五樂皆得則應鍾之律應天
地以和氣至則和氣應和氣不至則天地和
氣不應鐘音調臣下以法賀主鼓音調主以
法賀臣磬音調主以德施於百姓琴音調主
以德及四海八能之士常以日冬至成天文
日夏至成地理作隂樂以成天文作陽樂以
成地理又五行志引叶圖徵文曰五鳳皆五
色為瑞者一為孽者四一曰鷫鸘鳩喙圓目
身義戴信嬰禮膺仁負智至則旱疫之感也
二月發明烏喙大頸大翼大脛身仁戴智嬰
義膺信負禮至則喪之感也三曰焦明長喙
疏翼圓尾身義戴信嬰仁膺智負禮至則水
之感也四曰幽昌銳目小頭大身細足脛若
鱗葉身智戴信負禮膺仁至則旱之感也考
樂緯别有五鳥圖後一條疑即五鳥圖文
樂五鳥圖
七錄一卷
佚
經義考卷二百六十五
