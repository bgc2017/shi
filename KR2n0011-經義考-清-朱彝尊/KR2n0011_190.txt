經義考卷一百九十
翰林院檢討朱彝尊撰
春秋(二十三)
魏氏(了翁)春秋要義
宋志六十卷
未見
高氏(元之)春秋義宗
宋志一百五十卷
未見(一齋書目有)
樓鑰志墓曰端叔少讀襄陵許公翰書及從沙隨程
公㢠故尤邃於春秋博採諸儒所集搜抉無遺聞人
有書不憚裹糧徒步而求之前後凡三百餘家訂其
指歸刪其不合者會萃為一書間出己意號義宗蓋
十餘年而後成晚多所更定吾鄉及旁郡之為春秋
者多出君之門或其門人之弟子也
李鄴嗣曰先生集春秋說三百餘家號義宗悉本經
旨究其指歸
王氏(綽)春秋傳紀
三卷
佚
温州府志字誠叟永嘉人趙汝談在史館奏充編挍
不就有春秋傳紀門人尤焴薛蒙守建與括皆為刊
於學
林氏(維屏)春秋論
佚
程氏(公說)春秋分記
宋志九十卷
未見
陳振孫曰卭州教授眉山程公說伯剛撰以春秋經
傳倣司馬遷書為年表世譜歷天文五行地理禮樂
征伐官制諸書自周魯而下及諸小國皆彙次之時
有所論發明成一家之學公說積學苦志早年登科
值逆曦亂憂憤以死年纔三十七兄弟三人皆以科
第進中書舍人公許其季也
趙希弁曰右克齋程公說伯剛所編也其弟公許守
宜春刻於郡齋游丞相佀為之序
王應麟曰春秋分記九十卷推春秋旨義即左氏傳
分而記焉又旁採公榖諸子之說附其下又為年表
世譜世本及天文疆域禮樂諸書次國小國著錄
張萱曰宋淳祐間克齋程公說編以聖經為本而事
則按左氏間取公榖及先儒論辨以證其誣至於論
述大綱悉本孟子而微辭多取之程胡二氏復以己
意為新注又倣司馬遷史記為年表九卷世譜七卷
名譜二卷書二十有六卷周天王紀二卷魯及列國
世家二十六卷附庸諸小國及四裔十有三卷凡九
十卷
趙氏(善湘)春秋三傳通議
三十卷
佚
戴氏(溪)春秋講義
宋志四卷(王瓚温州志作三卷)
佚
盛如梓曰或謂春秋以夏正紀事近世戴岷隱頗似
此說
柴氏(元祐)春秋解
佚
王氏(鎡)春秋門例通解(鎡宋志作炫)
宋志十卷
佚
李氏(明復)春秋集義
宋志五十卷綱領二卷
存
魏了翁序曰天地之運盪摩屈伸為五行四時感遇
聚結為風雨霜露所以接人耳目切人體膚告曉於
人者眞不啻口訓而面命矣人蓋有由之而弗察者
夫子之政布春秋正邪善惡有目皆睹其為五行四
時風雨霜露不已多乎學士大夫生乎百世之後有
能尚論古人考求義例參訂事實則以為是通經已
耳於己之所存反而思之以求其合或鮮能焉孟子
曰孔子懼作春秋又曰孔子成春秋而亂臣賊子懼
春秋由懼而作書成而亂賊懼亂賊蓋陷溺之深者
而猶懼焉則人性固不相遠也學士大夫習讀是書
而已之所存則未嘗切近求之異端所怵利禄所誘
所以陷溺其良心者固不減於亂賊矣而莫之知懼
焉余為之懼又以自懼嘗覽諸儒之傳至本朝先正
始謂此為經世之大法為傳心之要典又曰非理明
義精殆未可乎然則使人切己近思以求為遷善遠
罪之歸非以考義例訂事實為足也余聞其說而懼
益深乃裒萃以附於經將以反諸身而益求其所可
懼者尚慮觀書未廣擇理不精又慮開卷瞭然秖以
資耳目之聞見故未敢輕出也合陽李君明復乃亦
先我心之所懼而為是書且諗予為序嗚呼予安能
知春秋亦庶幾知懼焉者耳
張萱曰宋嘉定間太學生李俞編進俞舊名明復字
伯勇取周程張三子或著書以明春秋或講他經以
及春秋或其說有合於春秋者皆廣收之定其後先
審其精麤各附於本章之次有魏鶴山序
按宋史藝文志載李明復春秋集義五十卷
又載王夢應春秋集義五十卷予嘗見宋季
舊刻即李氏原本而王氏刊行之非王氏别
有集義也宋史兩存之誤矣
錢氏(時)春秋大旨
佚
楊氏(景隆)春秋解(閩書隆作陸)
佚
姓譜字伯淳晉江人開禧進士建寧司戶參軍
時氏(少章)春秋志表日記
佚
吳師道曰時子春秋四志八表日記二十餘冊
郭氏(正子)春秋傳語
十卷
佚
王圻曰郭正子紹定中進士教授廬州著春秋傳語
十卷
林氏(希逸)春秋三傳正附論
宋志十三卷
未見
龍氏(淼)春秋傳
佚
李鳴復端平三年奏舉狀曰伏見吉州布衣龍淼會
萃經傳科列其條治亂興衰本末該貫評以己見多
所發揮如謂魯僭紀元獨承正朔其於名分所補良
多
章氏(樵)補注春秋繁露
十八卷
未見
姓譜樵字桐麓昌化人嘉定進士朝散郎知處州事
趙氏(涯)春秋集說
撫州府志趙涯字伯泳臨川人嘉定七年進士歷右
正言起居舍人權工部侍郎知泉州再知寧國府
劉氏(克莊)春秋揆
一卷
存
黃氏(仲炎)春秋通說
宋志十三卷
存
仲炎自序曰春秋者聖人教戒天下之書非褒貶之
書也何謂教所書之法是也何謂戒所書之事是也
法聖人所定也故謂之教事衰亂之迹也為戒而已
矣彼三傳者不知其紀事皆以為戒也而曰有褒貶
焉凡春秋書人書名或去氏或去族者貶惡也其書
爵書字或稱族或稱氏者褒善也甚者如日月地名
之或書或不書則皆指日是褒貶所繫也質諸此而
彼礙證諸前而後違或事同而爵異書或罪大而族
氏不削於是褒貶之例窮矣例窮而無以通之則曲
為之解焉專門師授襲陋仍訛由漢以來見謂明經
者不勝衆多然大抵爭辨於褒貶之異究詰於類例
之疑滓重煙深莫之澄掃而春秋之大義隱矣自大
義既隱而或者厭焉不知歸咎於傳業之失而曰聖
人固爾也故劉知幾有虚美隱惡之謗王安石有斷
爛朝報之毁遂使聖人修經之志更千數百載而弗
獲伸於世豈不悲哉故曰春秋者聖人教戒天下之
書非褒貶之書也昔之善論春秋者惟孟軻氏莊周
氏為近之軻之說曰孔子作春秋而亂臣賊子懼是
以戒言也周之說曰春秋以道名分是以教言也斯
二者庶幾孔子之志也夫人之所以異於禽獸者以
其有道也如是而君臣如是而父子如是而長幼男
女親疎内外之差等不齊也叙此者為禮順此者為
樂理此者為政防此者為刑堯舜三王之治皆是物
也時乎衰周王政不行物情放肆於是紊其序乖其順廢
其理決其防而天下蕩然矣孔子有憂之而無位以
行其志不得已而即吾父母國之史以明之陳覆轍
所以懼後車也遏人變所以返天常也霸圖之盛王
迹之熄也盟會之繁忠信之薄也雖有彼善於此者
卒非治世之事也聖人何褒焉至於夷狄之陵中國
臣子之奸君父鬭干戈以濟貪忿之志悖天理以傷
天地之和者亦何待貶而後見為惡也若夫筆削有
法而訓教存焉崇王而黜霸尊君而抑臣貴華而賤
夷辨禮之非防亂之始畏天戒重民生為萬世立治
準焉嗚呼使後之為君父為臣子為夫婦為兄弟為
黨友為中國御夷狄者由其法戒其事則彝倫正而
禍亂息矣余由童至壯研思是經嘗眩於舊說如手
棼絲目暗室難於解辨蓋久而後能破之旁稽記載
互參始末為書十有三卷名曰春秋通說通說者去
褒貶之茅塞而通諸教戒之正途也夫春秋固有以
隻字垂法者矣如加王於正削吳楚僭號而從其本
爵之類是也而非字字有義也亦固有所謂例者矣
如書其君殁曰薨外諸侯曰卒内大夫書卒外大夫
不書卒之類是也此皆通例也先儒謂左氏非左邱
明邱明乃孔子前輩故孔子云左邱明恥之&KR0588;亦恥
之先邱明而後已尊之也楚左史倚相能讀三墳五
典八索九邱蓋今左氏傳即楚左史也古者史世其
官則傳是書者倚相之後也故左傳載楚事比他國
為特詳是得其實公榖亦莫明其所自來或云子夏
門人要皆非親受經於聖人者故於說經首失其義
而其間亦或有得者榖梁氏耳若夫具載事實則左
氏尚可考故當據事以觀經事或牴牾難於盡從則
以經為斷上以伸仲尼之志雖以立異取譏於世而
不辭也
李鳴復奏舉狀曰伏見温州布衣黃仲炎折衷是非
事為之說證以後代鑒戒昭然言古驗今切於治道
如謂經有教戒不為褒貶只杜擬僭尤為潛心
陳振孫曰永嘉黃仲炎若晦撰端平中嘗進之於朝
繆氏(烈)春秋講義
佚
閩書烈字允成福安人嘉熙二年進士添差福州教
授遷正字授撫漕侍郎
徐氏(梅龜)春秋指掌圖
佚
嚴州府志徐梅龜字臞叟夀昌人霍邱縣尉嘉熙間
蒙古兵至父子力戰死贈宣教郎霍邱知縣
傅氏(實之)春秋幼學記
佚
江西通志傅實之字莊父清江人登寳慶第調袁州
分宜簿淳祐中授承事郎學者稱南齋先生
洪氏(咨夔)春秋說
三卷
佚
咨夔自序曰帝王誥命訖於平王國風變於黍離聖
人傷王者之不作因魯史修春秋以奉天命而立人
極夫天命流行於人極之中無一息間斷人惟不知
吾心有天而外求天謂吉凶禍福天未嘗定終必有
時而定天者定則人者屈此人極之所由立也此春
秋成亂臣賊子所以懼也彼亂臣賊子惟利是計豈
懼夫空言之貶身後之辱哉懼夫天者定而人者屈
失其所以為利也故凡犯天下之清議冒天下之大
罪能逭諸一時不能逭諸異日能逭諸其身不能逭
諸其子若孫人誰無愛身愛子孫之念知天定有不
可逭則欲動於惡將有所懼而戢此撥亂反正之筆
所以有功於人極也且易春秋在魯皆所以司天人
之契人欲窮而天理滅其卦為剥春秋二百四十二
年純乎剥者也以齊威霸天下始末求之每四十年
當一爻隂愈進則亂愈盛盟宋之後晉以天下之權
授之楚而大夫專盟諸侯皆廩廩乎贅斿之危五陰
之剝成矣其末又以天下之權授之吳吳楚與越參
立而交横大夫各朵賾其國禍亂極矣而獲麟於西
狩亂極必治安知無王者作此碩果不食剝所以不
終於剝也春秋以傷王者不作而始以幸王者復作
而終以魯聖賢之澤未泯一變可至道而託之以詔
萬世天地至教聖人至德備見於行事斷斷乎循之
則治違之則亂得之則生失之則死信人極非春秋
不立也余自考功罷歸杜門深省有感於聖人以天
治人之意作春秋說
吳任臣曰洪咨夔字舜俞於潛人嘉定二年進士累
官翰林學士知制誥兼侍讀修國史以端明殿學士
領内祠有春秋說三卷
經義考卷一百九十
