經義考卷二十七
翰林院檢討朱彝尊撰
易(二十六)
楊氏(簡)慈湖易解
十卷
存
已易
宋志一卷
存
易學啓蔽
未見
簡自序易觧曰夏后氏之易曰連山連山者以重艮
爲首商人之易曰歸藏歸藏者以重坤爲首周人之
易曰周易以重乾爲首周禮太卜之官曰其經卦皆
八其别皆六十有四其卦之重也久矣先儒謂文王
重之非也孔子之時歸藏之易猶存故曰之宋而得
坤乾焉於戲至哉合三易而觀之而後八卦之妙大
易之用混然一貫之道昭昭於天下矣而諸儒言易
率以乾爲大坤次之震坎艮㢲離兌又次之噫嘻末
矣&KR0320;者易之&KR0320;也&KR0306;者易之&KR0306;也其純&KR0320;者名之曰
乾其純&KR0306;者名之曰坤其&KR0320;&KR0306;雜者名之曰震坎艮
㢲離兑其實名易之異名初無夲末精粗大小之殊
也故孔子曰吾道一以貫之子思亦曰天地之道其
爲物不貳八卦者易道之變也而六十四卦者又變
化中之變化也物有大小道無大小德有優劣道無
優劣其心通者洞見天地人物盡在吾性量之中而
天地人物之變化皆吾性之變化尚何夲末精粗大
小之間雖說卦有父母六子之稱其道未嘗不一大
傳曰百姓日用而不知君子小人之所日用者亦一
也惟有知不知之分爾
趙彦悈已易後序曰先生挈古聖所指以詔學者遂
成此書知有此書者衆好者鮮彦悈事先生舊矣頃
丞吉水邑士曾定遠篤信好學久藏此書一日携示
彦悈曰先生推明心量之大使人讀之萬理備具思
與朋友刊諸版俾彦悈書於後噫定遠其有得於先
生之言乎
曾熠已易後序曰楊先生已易曩先生宰樂平時嘗
加改訂熠得其夲因謁知丞趙公是正之鋟木以貽
同志或者猶謂先生復有所改近趙公爲轉致諸先
生之前而先生不復加損則此爲定本矣夫六經論
語之書言天下之義偹矣迨孟氏興而復出性善養
氣之說自孟氏沒更秦歴漢以至於今前聖之意隠
然而未發者乃有横渠之西銘雖然西銘之意認天
地爲一家而已易一書悟天地爲一己其流行發見
精觕畢偹厥功益大學者誠能沉潜而反復之其於
一理渾然之中知其萬物森然莫不具在反諸吾身
覺其機之動而體驗推放之雖馴造聖賢之域可也
胡一桂曰已易一卷只作一大篇自包羲氏一畫陽
一畫隂論起至八卦六十四卦爻辭大要謂易者已
也以易爲書不以易爲己不可也桐江詹阜民子南
刻之新安郡齋
舘閣續錄簡字敬仲慶元府慈谿人乾道五年進士
及第嘉泰五年除著作郎為將作少監
宋史簡以寳謨閣學士太中大夫致仕所著有冠記
昏記喪禮家記家祭記釋菜禮記已易等書
張雲章曰敬仲象山之高第易傳不無了義然於中
正之道則戾矣己易大意以爲易者已也隂陽者已
之變化耳目者已之日月仁義禮知者已之四象惻
隠羞惡辭讓是非者已之八卦也推而衍之則六十
四卦三百八十四爻皆在於我可謂易簡而不待外
求矣其書只作一大篇
王氏(炎)讀易筆記
宋志八卷(通考九卷)
佚
易數稽疑
佚
炎自序筆記曰未有書契之初羲皇首畫八卦文字
生焉則易之有書由有畫也畫以數起數之用於占
者世雖未之能學至其本元河圖起於天一地二而
變於九六七八天一之畫竒其數以太陽之九地二
之畫耦其數以太隂之六蓍之用衍以少陽之七七
卦之重定於少隂之八八此學易者所托也捨象則
理不著矣捨畫則象不明矣故三畫爲八卦六畫爲
六十四卦畫變則象異畫不變則象同象有體而理
無迹也有體則顯無迹則隠本隠以之顯聖人立象
之意也即顯以索隠學者觀象之方也文王猶懼後
人未能有見故發其凡於卦之彖周公又本文王之
旨著其變於卦之爻爻彖之詞具而於象與理可以
見其端倪矣雖然聖人之經或言約而旨博或語密
而義深讀者未必遽了非文王周公故隠而不發也
開其端於言之中而存其意於言之外欲學者深思
而自得之則象所藴蓄義味深長可玩而不可厭也
尼父生知之聖也而讀易韋編三絶且曰加我數年
則於易道彬彬矣十翼訓釋不憚辭費學者豈得易
言之哉秦焚古文字易以卜筮之書幸存此天地鬼
神之所護持以詔来世而自漢以来易道不明焦延
夀亰房孟喜之徒遁入於小數曲學無足深誚而鄭
玄虞翻之徒穿鑿附會象既支離理滋晦蝕王弼承
其後遽棄象不論後人樂其說之簡且便也故漢儒
之學盡廢而弼之注釋獨行於今然木上有水爲井
以木㢲火爲鼎上止下動為頥頥中有物為噬嗑此
四卦雖弼不能削去其象也夫六十四卦等耳豈有
四卦當論其象六十卦可略而不議乎弼之言曰筌
所以在魚得魚而忘筌蹄所以在兔得兔而忘蹄言
者象之筌也象者意之蹄也捨筌蹄無以得魚兔則
捨象求意弼亦知其不可而猥曰義苟在健何必乾
始爲馬類苟在順何必坤始爲牛是未得魚兔先棄
筌蹄之說也或者知象不可去既不能盡通又不肯
闕所不知則爲之說曰易之有象猶書有譬喻詩有
比興也象不可去亦不必泥得其意足矣此與弼說
無異亦未為確論也夫易三聖人所盡心也立義深
於詩書而措辭嚴於春秋書之有譬詩之有比惟意
所之初無定旨易象反是以竒耦之畫摹寫天地萬
物之形似而寄於六十四卦之中一卦六畫畫有此
象聖人即著之於辭畫無此象不泛然旁引曲取也
豈得執詩書比喻爲例哉前軰嘗有疑其不然者故
於象數求之加詳然掇拾先儒舊說嚼糟粕之餘失
甘香之味其所發明無幾耳炎讀易三十年不得其
門而入歲在辛亥始脱爲縣之厄明年歸自中都僑
寓古艾杜門却掃尋繹舊學久之若有所悟譬猶往
来熟習於山海之間雖未能手探其玉然寳氣所在
或望而見之因釋然笑曰觀六畫之象而未合於爻
彖之辭是未得其象也翫爻彖之辭而未合乎六爻
之象是未得其辭也象與辭未能融會而曰得聖人
之意其中否特未定也管蠡之見何足以窺測高深
本之於畫驗之於辭對觀互攷二者如合符契則筆
記之其未達者闕焉以爲聖經不可易知固不可強
通也而河南邵氏曰畫前有易刪後無詩不特以象
爲可忘且併以畫爲可遺其說高矣易而可以無畫
但不知三聖人盡心於此以垂世立教者其旨果安
在也或曰然則易盡於畫乎曰易者變也其變始於
乾坤天地闔闢一乾坤也吾身動静亦一乾坤而畫
能盡之乎自乾坤而上不可以象求以通變而不窮
者命之曰道藏用而不測者命之曰神力獨而無對
者命之曰太極而畫能示之乎雖然無畫而可以體
易伏羲文王之事也有畫而後可以語易學者之事
也不翫周公尼父之辭而曰吾求易於六爻之外此
係風捕影之類而炎則不敢已矣將以此得罪於傳
道之賢哲未可知也將以此見取於好古之君子亦
未可知也又進表曰韋編淵永非淺識之能通斧
扆天高覬邇言之致察妄陳末學上瀆聖聰竊以道
載於經易爲之祖馬圖示象犧畫成文首開天地之
秘藏微顯帝王之妙用六爻以變乃分西伯之二篇
八索既除迭有東家之十翼發揮不隠垂示無窮幽
至於行乎鬼神顯足以措諸事業遭秦虐政僅為卜
筮之書在漢諸儒未達乾坤之藴末流浸甚本旨俱
亡雖竭心思各持臆見京孟失之譎詭是爲讖緯之
端王韓矯以清虚偏雜老莊之說紛紛如是冺冺至
今欲扶正學以示人亦有先儒之名世然繫辭精矣
可信而翻疑且互體昭然當詳而反略或說明而義
淺或語約而理偏通於數者不及翫辭釋其辭者又
迷立象自出新意乃捭闔以爲竒兼述舊聞復支離
而多鑿微臣何者獨學無師念先人老死於窮閻以
經術竊傳於諸子因斯憤悱晚益鑚研味微言於六
十四卦之中望先聖於數千百年之上參之衆說折
衷良難斷以已私顓門何敢閱朝華之易謝歎芳木
之方芚卦有畫則其象俱存象有意則非辭莫逹是
謂以蠡而測海烏能得兔而忘蹄幸世道之交興逢
聖明之有造微如爝火何禆日出之輪動以震風亦
發地鳴之籟茲蓋伏遇皇帝陛下體乾精粹用賁文
明比附得民鼎新凝命悦親有道率由豫順之和接
下思恭務盡謙光之美升羣賢而交泰育萬物以由
頥節不傷財旅無留獄飭法於豐亨之後除戎於萃
聚之時善皆出於中孚動不聞於小過以成大有之
盛而消未濟之憂行三聖之所傳莫非自得笑九師
之甚陋安用多談尚蘄盛德之日新不恃成能之天
縦亹亹政機之少暇孜孜經緯之多聞既知矣而重
知故聖焉而益聖仰望虎生而文焕學兼極於高明
俯惟馬老則志專見終慚於精博第大道或存於稊
稗而先民亦采於芻蕘成篇頗極於辛勤敷奏覬塵
於乙覽持周璞而過鄭賈本自堪嗤用燕說而談郢
書或能偶中
舘閣續錄王炎字晦叔徽州婺源人乾道五年進士
及第慶元五年除著作郎六年為軍噐少監
陳振孫曰炎嘗以上下經觧進表作十卷今但六卷
并繫辭二卷爲八闕說卦於象數頗有發明
胡一桂曰雙溪讀易筆記十卷總說象例在前經傳
皆有觧
戴表元後序曰易以象爲書而理附焉亦猶人之有
是耳目口鼻四體然後可以論其視聽言動云爾而
世之言理者先去象不知去象則理於何所附而存
哉漢之易林存者惟焦氏一家士大夫占筮多用之
其餘亰房孟喜諸人之學竊意王弼注未行時必且
家有其說一時以好惡廢棄而千載之下遂茫然不
可復攷予爲之恨恨久矣然亦疑古聖人之爲此書
何緣止於卜筮最後乃得新安朱文公本義啓蒙於程
邵外時時出入沙随漢上而一斷以占法上不失㓗
静精微之教而下可通吉凶鬼神之故於是盡舍他
學而學之今又得雙溪王公筆記其說以畫起象以
象明理又謂雜物撰德興於中爻而互體不可廢又
謂麻衣非直河圖非錯之類討論講貫又在文公鄉
閭師友間幾於鶴鳴而子和也語曰屨不必同同於
適足味不必同同於適口語不必同同於適理學者
取其大要而姑置其小疑云
程敏政曰文公與王直卿書有偽學之禁前此劉元
秀力薦王炎作察官之語今考雙溪傳及家集雙溪
未嘗作察官也豈别一王炎世以其名姓之同而誤
歸之雙溪耶審爾則受誣甚矣
林氏(栗)周易經傳集解
宋志三十六卷
存
宋史林栗字黃中福州福清人紹興十二年進士除
兵部侍郎朱熹以江西提刑召爲兵部郎官既入國
門未就職栗與熹相見論易與西銘不合栗遂論熹
太常博士葉適上封事辯之侍御史胡晉臣劾栗罷
知泉州又改明州卒諡簡肅
栗自序曰臣聞易之爲書肇自伏羲演於文王成於
周公贊於孔子雖經秦火無所失亡極四聖之精思
發三才之妙理其指若遠而甚近其辭若奥而甚明
其象與數若恢詭而不可知而皆顯然著見於生民
日用之間殆不可以須臾離者然其爻象反覆上下
周流惟變所適故謂之易蓋取變易為義也自漢以
来言易之家千塗萬轍於易之一字已有三說曰變
易也不易也簡易也是豈所謂至當歸一精義無二
者乎昔之制字者蓋以日月合而成文亦取晝夜變
通之義云爾易之興也其於中古乎伏羲尚矣文王
演之周公成之故謂之周易猶書言周書禮云周禮
而已孔子讀易至於韋編三絶且曰加我數年五十
以學易可以無大過矣其可以易言之哉近世諸儒
湛思未至燭理不明乃欲舍羲文之畫捐周孔之辭
至於繫辭說卦序卦雜卦一切不取而自以其意言
易之義是猶即鹿而無虞也其能有得乎哉古者簡
編重大故六十四卦析爲二篇上篇三十下篇三十
四其多寡不齊者非取諸卦取諸畫也卦出於象象
出於畫八卦之畫三十有六六十四卦之象亦三十
有六剖而分之各十有八十有八者蓍之變也揲之
所以成卦也上篇之象十有八其爲卦三十下篇之
象亦十有八其爲卦三十有四是非私智之所能議
矣錯而成之十有八綜而言之則三六之數也易始
於三成乎六三者乾之畫也六者坤之畫也是則爻
象之所從起而變化之所由生也文王周公孔子三
聖人者於此盡心焉學者不本乎是而言易妄也臣
故紬繹經傳述其指觧而爲之序又進表曰臣聞
古聖開先河洛有圖書之出明王在御鳳麟為郊藪
之游矧茲易象之昭垂宜作治朝之瑞應臣栗誠惶
誠懼頓首頓首竊以伏羲畫卦肇隂陽竒耦之形西
伯重爻演仁義剛柔之旨辭至周公而大備法從尼
父而益彰言其變化則範圍高厚而不遺語其機緘
則槖籥生靈而無間焕乎父子君臣之懿範卓乎禮
樂刑政之宏模秦人以爲卜筮之書幸逃灰燼漢世
雜於讖緯之學幾至湮淪粤從魏晉以来廼至隋唐
之際談象數者率由穿鑿論性情者悉本虚無其或
推眀人事之端奈何刊落聖心之畫晉宗輔嗣捨繫
辭序雜以無傳唐尚希聲擯文言彖象而不取是皆
忘本以齊末何自尋流而探源空存隠賾之辭莫測
形容之擬寧期末學得與斯文有太極以生兩儀灼
見混成之理覆四象而爲八卦具存一定之規以此
而觀象則象乃可觀以此而玩辭則辭皆可玩亶由
天造非出人爲載惟洪範九疇之陳與夫黃石一編
之記儻匪聖神之應運曷臻穹壤之效祥恭惟皇帝陛
下濬哲生知成能夙就究極三才之藴奥發揮四聖之
精微酬廣厦之諸儒言皆破的接大廷之多士意以忘
筌惟德業與日以俱新故道術為時而競出臣之固陋
學則顓蒙初乏師承探索何殊於聾瞽忽如神授鑚研
方得於端倪雖未能造詣於幾深然頗亦貫通乎倫類
回觀衆說殆似冥行老矣負暄徒自言炙背之快心乎
嚮日寧復存衛足之思惟殫夙夜之勤敢希晝日之遇
所有周易經傳三十二卷繫辭上下二卷文言說卦序雜
本文共為一卷河圖洛書八卦九疇大衍總會圖六十四
卦立成圖大衍揲蓍解共為一卷總三十六冊謹随表上
進淳熙十二年三月又貼黃曰臣昨陳乞修寫劄子係
以周易爻象序雜指解為名今来竊自維念三聖人所
垂經訓先設卦畫次繫彖辭即爻象二字不爲該備及
觀孔子所贊有彖象繫辭文言說卦即序雜二字亦未
能槩舉今故仍春秋之例以三聖所垂之經與孔子所
贊之傳總謂之周易經傳集觧繕寫進呈其間有犯
廟諱及御名者並依經傳本文不敢改易只令書不
成字覆以黃紙伏乞睿照四月三省同奉旨書付秘
書省令學士降敕書奬諭
敇林栗省所上表進周易經傳集解等共三十六冊
事道載六經亶爲明備易更三聖尤號精微繄訓傳
之滋多有簡編之可考卿才猷俊茂噐識高宏繇深
造於淵源務旁周而綜彙昔究麟經之藴茲明羲畫
之傳惟三統本於春秋仍通大衍之用且九章列於
洪範亦參八卦之分乃能偹繹始終兼該表裏會萃
篇圖之富包羅象數之全給札而詔尚書已光於侯
國賜璽而免太守益重於文儒爰布温言以旌篤學
允懷殫洽良用歎嘉故茲奬諭想宜知悉夏熱卿比
好否遣書指不多及
玉海淳熙十二年四月知潭州林栗進易經傳集觧
三十二卷繫辭上下二卷文言說卦序雜本文共爲
一卷河圖洛書八卦九疇大衍總會圖六十四卦立
成圖大衍揲蓍觧共爲一卷總三十六冊詔付秘省
𠡠書奬諭
朱子曰易有太極是生兩儀兩儀生四象四象生八
卦此是聖人作易綱領次第黃中乃以六畫之卦爲
太極中含二體爲兩儀又取二互體通為四象又顛
倒看二體及互體通爲八卦若論太極則一畫亦未
有何處便有六畫底卦来兼若如此却是太極包兩
儀兩儀包四象四象包八卦與聖人所謂生者意思
不同矣
陳振孫曰黃中淳熙中表進其書末卷為六十四卦
立成圖言聖人以八卦重爲六十四未聞以復姤否
泰臨遯變爲六十四也以辨邵堯夫朱子發之說其
與朱侍講違言以論易不合為朱公所闢也
胡一桂曰林氏周易經傳集觧三十二卷文言說卦
序卦雜卦本文共爲一卷河圖洛書八卦九疇大衍
總會圖六十四卦立成圖大衍揲蓍解共爲一卷淳
熙十二年乙巳表進付秘書於說象及文義處多有
可采只是於象數之源畫卦之大綱領自不能曉
董真卿曰林氏易其說每卦必兼互體約象覆卦為
太泥耳時楊敬仲有易論黃中有易觧或曰林黃中
文字可毁朱子曰却是楊敬仲文字可毁
按福清林黃中金華唐與政兩公皆博通經
學而一糾朱子一爲朱子所糾其所著經說
學者遂置不問與政之書無復存者黃中雖
有易觧而流傳未廣恐終冺沒然當黃中既
逝勉齋黃氏爲文祭之其略曰嗟哉我公受
天勁氣為時直臣玩羲經之爻象究筆削於
獲麟至其立朝正色苟咈吾意雖當世大儒
或見排斥著書立言苟異吾趣雖前賢篤論
亦不樂於因循觀公之過而公之近仁者抑
可見矣論者固不可以一眚而掩其大醇也
勉齋爲文公高弟而好惡之公推許之至若
是然則黃中之易其可不傳抄乎
袁氏(樞)易學索隠
宋志一卷
佚
易傳觧義
佚
周易辨異
佚
易童子問
佚
宋史袁樞字機仲建安人權工部侍郎兼國子祭酒
以右文殿修撰知江陵府作易傳觧義辨異童子問
等書藏於家
朱子曰機仲疑河圖洛書是後人偽作夫以河圖洛
書爲不足信自歐陽以来已有此說然終無奈顧命
繫辭論語皆有是言不可得而破除也
經義考卷二十七
