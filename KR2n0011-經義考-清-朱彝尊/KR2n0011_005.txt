經義考卷五
翰林院檢討朱彝尊撰
易(四)
竹書易經
五篇
佚
晉書太康二年汲郡人不凖盗發魏襄王墓或言安
釐王冡得竹書數十車其易經二篇與周易上下經
同易繇隂陽二篇與周易略同繇辭則異卦下易經
一篇似說卦而異
杜預曰汲郡汲縣有發舊冡者大得古書周易上下
篇與今正同别有隂陽說而無彖象文言繫辭疑於
時仲尼造之於魯尚未播之於遠國也
竹書公孫氏(叚)邵氏(陟)論易
二篇
佚
晉書竹書公孫叚二篇公孫叚與邵陟論易
卜子(商)易傳僞本
隋志二本(唐志同中經簿四卷七錄六卷釋文序錄三卷國史志中興書目十卷)
佚(今存别本十一卷)
家語卜商衛人字子夏好論精微時人無以尚之
劉歆曰漢興韓嬰傳
荀勖曰丁寬所作
張璠曰或馯臂子弓所作薛虞記(陸德明曰虞不詳何許人)
唐會要開元七年三月六日詔子夏易傳近無習者
令儒官詳定四月七日劉知幾議曰按漢志易有十
三家而無子夏作傳者至梁阮氏七錄始有子夏易
六卷或云韓嬰作或云丁寬作然據漢書韓易二
篇丁易八篇求其符會則事殊隳刺者矣夫以東魯
服膺文學與子游同列西河告老名行將夫子連蹤
而歲越千齡時經百代其所著述沉翳不行豈非後
來假憑先哲亦猶石崇謬稱阮籍鄭璞濫名周寳必
欲行用深以為疑司馬貞議曰按劉向七略有子夏
易傳但此書不行已久今所存多失眞本又荀勖中
經簿云子夏傳四卷或云丁寬所作是先逹疑非子
夏矣又隋書經籍志云子夏傳殘闕梁六卷今二卷
知其書錯謬多矣又王儉七志引劉向七略云易傳
子夏韓氏嬰也今題不稱韓氏而載薛虞記又今秘
閣有子夏傳薛虞記其質觕略旨趣非遠無益後學
不可將帖正經五月五日詔子夏傳逸篇令帖易者
停
崇文總目此書篇第略依王氏决非卜子夏之文又
其言近而不篤然學者尚異頗傳習之
國史志子夏易傳假託真子夏傳一行所論定然殘
闕
中興書目按隋志周易二卷魏文侯師卜子夏傳殘
闕唐志卜商傳二卷今乃十卷攷陸德明音義所引
與今本間有合者若云地得水而柔水得地而流故
曰比今本作地藏水而澤水得地而安但小異爾至
束帛戔戔作殘殘又云五匹為束三玄二纁象隂陽
今本並無此文蓋後人附益者多
孫坦曰世有子夏易傳以為親得孔子之藴觀其辭
略而不粹間或取左氏春秋傳語證之晚又得十八
占稱夫子則曰縣官嘗疑漢杜子夏之學及讀杜傳
見引明&KR0642;對策疑始釋然不然班固序儒林何以言
易始於商瞿子木而遽遺卜商也哉
程伯子曰子夏易雖非卜商作必非杜子夏所能爲
必得於師傳也
晁說之曰古今咸謂子夏受於孔子而為易傳然太
史公劉向父子班固皆不論著唐劉子玄知其偽矣
書不傳於今今號為子夏傳者唐張弧之易也弧唐
大理評事亦不詳何時人
晁公武曰子夏傳唐藝文志已亡今此書約王弼注
為之者止雜卦
洪邁曰孔子弟子惟子夏於諸經獨有書雖傳記雜
言未可盡信然要為與他人不同矣於易則有傳於
詩則有序而毛詩之學子夏授高行子四傳而至小
毛公或云傳曾申五傳而至大毛公於禮則有儀禮
喪服傳一篇於春秋所云不能贊一辭蓋亦嘗從事
於斯矣公羊高實受之於子夏榖梁赤者風俗通亦
云子夏門人於論語則鄭康成以為仲弓子夏等所
撰定也後漢徐防上䟽云詩書禮樂定自孔子發明
章句始於子夏斯其證云
按洪氏申明子夏傳經之功可謂得其要矣
韓非子自孔子之死有子張之儒有子思之
儒有顔氏之儒有孟氏之儒有漆雕氏之儒
有仲良氏之儒有公孫氏之儒有樂正氏之
儒而子夏之門人若高行子曾申公羊高榖
梁赤傳詩及春秋者反不與焉不得其解也
程迥曰子夏易傳京房為之箋先儒疑非卜商也近
世有陋儒用王弼本為之注鄙淺之甚亦託云子夏
凡先儒所引子夏傳此本皆無之熙寧中房審權萃
訓詁百家凡稱子夏者乃取後贋本
吕祖謙曰崇文總目剟去子夏名以祛誤惑最為有
理
陳振孫曰子夏易傳陸德明李鼎祚亦時稱引考漢
志初無此書其經文彖象爻辭相錯正用王弼本决
非漢世書以德明所引求之今傳皆無有豈惟非漢
世書亦非隋唐所傳書矣
章如愚曰子夏易傳竊意非古所傳觀其書不依古
易經次乃遵費氏鄭氏王氏所合彖象文言於爻下
而傳之
趙汝楳曰易家有子夏傳先儒多引以斷疑雖於其
書不於其人然亦不容不辨蓋由隋志以為卜商故
後人承而弗察信之者以為京房為之箋疑之者以
為近世人以王弼本冐為之傳世有兩書今觀諸儒
所用二書中語皆不類洙泗氣象縱微後人冐作亦
决非卜商之書孫坦疑子夏傳為杜子夏之學按杜
欽杜鄴與鄧彭祖王商萬章禽慶皆字子夏二杜於
易未聞師授孫氏之論尚為可疑惟彭祖傳梁丘之
學如以子夏為彭祖猶有彷彿以為欽鄴則無所依
據
王應麟曰帝乙歸妹子夏傳謂湯之歸妹也京房載
湯嫁妹之辭曰無以天子之尊而乘諸侯無以天子
之富而驕諸侯隂之從陽女之順夫本天地之義也
往事爾夫必以禮義荀爽對策引帝乙歸妹言湯以
娶禮歸其妹於諸侯也張說鄎國公主銘云帝唐降
女天乙歸妹
何喬新曰子夏之易不依古易篇次而遵費氏則為
後人之假託可見
按子夏易傳見於隋經籍志止二卷釋文序
錄止三卷爾至宋中興書目益為十卷而今
本多至十一卷不獨篇第悉依王弼并其本
亦無異辭考陸氏釋文所引如屯六二乘馬
班如乘音繩班如相牽不進貌比傳地得水
而柔水得地而流故小畜九五有孚攣如攣
作戀思也上九月幾望作近望履九四愬愬
恐懼貌泰六四翩翩輕舉貌上六城復於隍
作堭大有九四匪其彭作旁謙卦作嗛云嗛
謙也豫六三旴作紆九四盍簪疾也噬嗑九
四胏作脯賁六五束帛戔戔作殘殘傳云五
匹為束三玄二纁象隂陽復上六有災𤯝傳
云傷害曰災妖祥曰𤯝頤六二拂經作弗云
輔弼也六四逐逐作攸攸坎上六寘于叢棘
寘作湜離六五戚作磩咨慙也咸初六拇作
&KR2129;遯上九傳云肥饒裕晉九四鼫鼠作碩明
夷六二夷于左股用拯馬壯吉夷作睇傳云
旁視曰睇拯作抍暌六二其牛掣作契傳云
一角仰也夬九四牽作掔姤初六柅作鑈九
五包作苞困九四徐徐作荼荼傳云内不定
之意井九二鮒傳謂蝦蟇六四井甃傳云修
治也豐九三沛傳云小也沬傳云星之小者
旅九四資斧作齊斧既濟六二茀作髴六四
繻有衣袽繻作□袽作茹今文皆不然又王
氏困學紀聞引泰六五傳云湯之歸妹也今
亦無之且書中引周禮春秋傳其偽不待攻
而自破矣
又按孫坦疑是杜鄴徐幾趙汝楳疑是鄧彭
祖蓋兩人俱字子夏也然繹其文義總不類
漢人文字并不類唐人文字謂為張弧所作
恐非今本
周易子夏十八章僞本
一卷(崇文總目三卷)
佚
按紹興闕書目亦有之五行家言託名子夏
尤不倫矣
漢淮南王劉(安)道訓
漢志二篇(劉向别錄七略作十二篇)
佚
劉向曰九師道訓者淮南王安所造王聘善為易者
九人從之采獲故中書著為淮南九師書
王通曰九師興而易道微
洪邁曰壽春有八公山正安所延致客之所傳記不
見姓名而高誘序以為蘇飛李尚左吳田由雷被毛
被伍被晉昌等八人
何喬新曰九師之易王通以為易道因之而微則無
資於聖經可知
按陸氏釋文於需蠱遯損諸卦其所引稱師
者當即九師本而鴻烈解引易曰剥之不可
遂盡也故受之以復此則道訓之序卦傳文
矣
田氏(何)易傳
佚
漢書自魯商瞿子木受易孔子以授魯橋庇子庸子
庸授江東馯臂子弓子弓授燕周醜子家子家授東
武孫虞子乘子乘授齊田何子莊何以齊田徙杜陵
號杜田生
崇文總目田何之易卦象爻彖與文言說卦等離為
十二篇而自為章句易之本經也
晁說之曰商瞿受易孔子五傳而至田何漢之易書
蓋自田何始何而上未嘗有書
王氏(同)易傳
漢志二篇
佚
漢書杜田生授東武王同子中洛陽周王孫丁寬齊
服生同授淄川楊何齊即墨成廣川孟但魯周覇莒
衡胡臨淄主父偃
皇甫謐曰自孔子授易五傳至田何何以授弟子東
武王同子中
晁說之曰易家著書自王同始
周氏(王孫)易傳
漢志二篇
佚
漢書丁寬至洛陽從周王孫受古義號周氏傳
丁氏(寬)易傳
漢志八篇
佚
漢書儒林傳寬字子襄梁人從田何受易復從周王
孫受古義景帝時為梁孝王將軍距吳楚號丁將軍
作易說三萬言訓故舉大義而已今小章句是也寬
授同郡碭田王孫王孫授施讐孟喜梁丘賀由是易
有施孟梁丘之學又曰丁寬易家之始師
胡一桂曰寬師田何而復師其同門之友以受古義
可謂見善如不及者矣然所謂易說三萬言不過訓
故大義又曰小章句竊意其學只是文義章句象數
之學恐非所及也
何喬新曰丁寬作易說三萬言而訓詁之學興
服氏(光)易傳
漢志二篇
佚
漢書儒林傳曰王同周王孫丁寬齊服生皆著易傳數篇
楊氏(何)易傳
漢志二篇
佚
史記楊何以易徵官至中大夫齊人即墨成以易至
城陽相廣川人孟但以易為太子門大夫魯人周覇
莒人衡胡臨淄人主父偃以易至二千石然要言易
者本於楊何之家
漢書楊何字叔元菑川人元光中徵為大中大夫
晁說之曰易得立學官自楊何始所謂易楊者是也
韓氏(嬰)易傳
漢志二篇
佚
漢書韓嬰燕人孝文時為博士景帝時至常山太傅
嬰言詩亦以易授人推易意而為之傳燕趙間好詩
故其易微惟韓氏自傳之孝宣時涿郡韓生其後也
以易徵待詔殿中曰所受易即先大夫所傳也嘗受
韓詩不如韓氏易深太傅故專傳之
王應麟曰蓋寬饒受韓氏易其上封事引韓氏易傳
言五帝官天下三王家天下
施氏(讐)周易章句
漢志二篇
佚
漢書施讐字長卿沛人從田王孫受易拜博士甘露
中與五經諸儒雜論同異於石渠閣讐授張禹琅琊
魯伯禹授淮陽彭宣沛戴崇子平魯伯授太山毛莫
如少路琅琊邴丹曼容繇是施家有張彭之學
隋書施氏易亡於西晉
按施氏易見於後漢書者沛人戴賓以授陳
留劉昆桓公又廣漢景鸞亦受施易
孟氏(喜)周易章句
漢志二篇(梁七錄十卷隋書八卷釋文序錄十卷新舊唐書志同)
佚
周易灾異
漢志十一篇又六十六篇(蓋合京房言之)
佚
漢書孟喜字長卿東海蘭陵人從田王孫受易舉孝
廉為郎曲臺署長病免為丞相掾喜授同郡白光少
子沛翟牧子兄繇是有翟孟白之學
陸德明曰無上經七錄云又下經無旅至節無上繫
隋書孟氏京氏有書無師
釋一行曰十二月卦出於孟氏章句其說易本於氣
而後以人事明之
王應麟曰許氏說文稱易孟氏其文多異
胡一桂曰孟既師田又不擇所從復受之於趙趙死
而遂倍之以至不見信於友不獲用於上亦其宐矣
按許氏說文解字序言易稱孟氏則所引皆
孟氏易也其與今文異者如夕惕若厲无咎
作夕惕若夤(句)泣涕漣如漣作㦁再三瀆作
黷以往吝作遴履虎尾愬愬終吉愬愬作&KR0658;
&KR0658;下有恐懼二字百榖草木麗乎土作䕻于
地日昃之離昃作&KR2603;罔孚裕无咎罔作有其
牛掣作觢天且劓作㓷君子豹變其文蔚也
蔚作斐用拯馬壯吉拯作抍無用字繻有衣
袽繻作需袽作絮夫乾確然確作寉服牛乘
馬服作&KR0008;重門擊柝作柝天地絪緼作壹㚃
雜而不越作&KR2781;莫暵乎火作離為的顙的作
馰為黔喙之屬無之屬字又如孰飪(句)埶□
(句)地可觀者莫可觀于木則今本無是文不
知當日何所屬也又按陸氏釋文孟氏易咸
其輔頰舌頰作俠晉卦作齊懲忿窒欲作恎
浴偏辭也作徧辭日中則昃作稷闃其無人
闃作窒隤然作退然大寳作保包犧作伏戲
皆與今文異
又按東漢之為孟氏易者南陽洼丹子玉中
山觟陽鴻孟孫廣漢任安定祖
梁丘氏(賀)周易章句
漢志二篇
佚
漢書梁丘賀字長翁琅琊諸人為武騎從太中大夫
京房受易(顔師古曰别一京房非焦延壽弟子)房者淄川楊何弟子也
房出為齊郡太守賀更事田王孫宣帝時聞京房為
易明求其門人得賀賀時為都司空令坐事論免為
庶人待詔黃門數入說教侍中以召賀賀入說上善
之以為郎賀以筮有應繇是近幸為大中大夫給事
中至少府賀傳子臨臨代五鹿充宗君孟為少府充
宗授平陵士孫張仲方沛鄧彭祖子夏齊衡咸長賓
繇是梁丘有士孫鄧衡之學
隋書梁丘易亡於西晉
洪邁曰晉永嘉之亂梁丘之易亡
胡一桂曰梁丘初師京房後雖更事田王孫卒以京
顯至其子臨專行京法可見也再傳而五鹿結黨小
人兼官受譏三傳而衡咸為莽講學大夫梁氏易至
此掃地矣
董真卿曰商瞿受易孔子傳至田何又傳至施孟梁
丘為最著乃古易也又轉而為費直則今易權輿矣
若是則施孟梁丘之後正古今易因革之一會也
按東漢之為梁丘易者代郡范升辨卿升上
䟽曰臣與博士梁恭山陽太守吕羌俱修梁
丘易又京兆楊政子行潁川張興君上亦傳
其學
五鹿氏(充宗)周易略說
漢志三篇
佚
漢書少府五鹿充宗(字君孟)貴幸為梁丘易自宣帝時
善梁丘氏說元帝好之欲考其異同令充宗與諸易
家論充宗乘貴辯口諸儒莫能與抗
漢紀元帝時五鹿充宗與石顯皆貴幸治梁丘易帝
令諸易家考合異同充宗乘貴口辨諸儒莫敢與抗
皆稱疾不會有薦朱雲能說易者雲攝齊升堂抗辭
而請音動左右旣論連折充宗諸儒為之語曰五鹿
嶽嶽朱雲折其角
張華曰五鹿充宗受易於弘成子成子少時嘗有人
過之授以文石大如鷰卵成子吞之遂大明悟為天
下通儒成子後病吐出此石以授充宗又為碩學也
經義考卷五
