經義考卷四十七
翰林院檢討朱彝尊撰
易(四十六)
黃氏(鎮成)周易通義
十卷
未見(一齋目有)
閩書黃鎮成字元鎮昭武人隠居著書學者號存齋
先生至正間築室城南名南田耕舍部使者相繼論
薦授江西路儒學提舉命下而卒集賢定號曰貞文
處士所著有尚書通考周易通義中庸章旨
陳氏(應潤)周易爻變易藴
四卷
存
應潤自序曰大傳曰乾坤其易之藴耶夫易之藴散
在諸卦豈獨乾坤二卦而已哉上古羲皇仰觀俯察
首得乾坤之象而生六子苟不以爻變之法通乾坤
之藴則乾自乾坤自坤何以神變化之妙故易之諸
爻皆以變動取義乾之用九坤之用六爻變之藴也
坤之象曰六二之動直以方也文言曰坤至柔而動
也剛又曰六爻之動三極之道也爻者言乎變者也
道有變動故曰爻至曰成象謂之乾效法謂之坤吾
夫子繫易示人爻變之法深切著明矣漢魏以來諸
儒注釋奚啻數百餘家往往皆於本卦取義而用九
用六之說不明好竒過高傅會穿鑿談玄妙者則涉
乎莊老衍虛無者則流乎異端太玄擬易也而易為
之破碎潛虛擬玄也而玄為之散滅甚則假老子之
學以創無極太極之論變爐火之術以撰先天後天
之圖自是以來談太極者以虛無為高講大衍者以
乘除為法強指陰陽老少為四象而四象之說不明
妄引復姤逆順為八卦而八卦之位不定易之藴愈
晦矣由是談玄之士承訛踵謬畫圖累百變卦累千
充棟汗牛初無一毫有補於易嗚呼夫子歿二千餘
年邪說蝟集横議蠭起爻變之法乾坤之藴晦而不
明易道之厄一至此哉傳曰易之興也當殷之末世
周之盛德耶至於明夷之彖曰明入地中明夷内文
明而外柔順以蒙大難文王以之又曰箕子之明夷
當時聖人援事比(闕)發揮爻象之藴故遇逐爻觀變
用事比證庶幾爻變之藴得以發揮或曰子之說誠
是矣方今談玄之士以老莊為祖周邵為師削去其
圖辨明其說寧不觸其黨之怒耶愚曰韓子云古者
楊墨塞路孟子辭而闢之廓如也天下後世不以孟
子為非今之談玄之士甚於楊墨之謬理到之論不
讓於師與其得罪於孟子寧若得罪於楊墨也吁此
爻變之藴所以不容於不明邪正之說所以不容於
不辨先後天圖所以不容於不作也賢哲之士尚憐
其愚而正教之易有光矣至治丙戌春正月
黃溍序曰易更四聖而成書秦火之餘幸因卜筮而
僅存自漢分為三家有田何焦貢費直之易易之說
瓜裂矣至魏王輔嗣雜以老莊之學易之說愈遠矣
繼是諸儒注釋奚啻數百家或泥於天道而不及人
事或專乎義理而不及象數角立異論茫無統緒天
台陳澤雲獻肅公邦彦先生之後易有家傳延祐間
余丞海寧澤雲由黃巗文學起為郡曹掾議論雄偉
剖決如流凛凛然有骨鯁風嘗曰余家貧親老不能
遠遊竊升斗之禄以養親資尺寸之楮以著述它無
所覬也挑燈夜話出示野趣之什清新俊逸翰林承
旨子昂趙公嘗序之矣又數年余為越上監運澤雲
調明幕把酒論文出示詠史之什美善刺惡一出至
公翰林學士伯長袁公為之序矣澤雲曰余欲著爻
變易藴此潔静精微之學也時居簿書叢中無食息
暇非二三年静坐工夫不能也三年春余乞老金華
澤雲以書來曰余近調桐江賓幕時宰急於聚斂議
論落落不合困守幕下幸有餘暇時復登釣臺坐羊
裘軒卧山高水長閣汲泉煮茗洗胸中之不平若有
神助今幸爻變易藴粗成使二三十年勤苦之志一
旦有成未知果合於爻變之義易之藴否乎子其為
我訂正之余曰易豈易注哉復之彖辭曰復其見天
地之心乎天地之心唯羲文周孔數聖人能見之澤
雲生於數千年之後直欲見數聖人之心不其難乎
雖然道無終窮才有超邁余嘗焚香静坐觀澤雲所
注之易乾坤二卦已無餘藴至於變爻三百八十有
四旁通他卦之義爻爻有發揮事事有攷證造理精
微立說洞徹餘如刪正太極八卦爻法逆順等圖探
賾索隠自非灼然有見乎聖人之心者不能也讀之
使人聳然亹亹不倦倘使程朱諸子復生未必不擊
節而加嘆也余投老田里安得以澤雲所注之易寘
諸翰苑與同志者商之使澤雲名垂不朽是則不負
其二三十年勤苦之志也澤雲勖之哉至正丙戌正
月
石氏(伯元)周易演說
佚
王褘序曰周易演說京兆石君伯元之所著也石君
之言曰聖人之作易也立象以盡意設卦以盡情偽
繫辭焉以盡言變而通之以盡利鼓之舞之以盡神
必如是故天下後世之人悉能知而行之在天則道
氣之變通也在人則日用之事業也此聖人所以為
生民立命者也自漢以下易道無傳諸儒之傳注百
有餘家然考象辭者或泥於術數談義理者或淪於
空虛以故聖人設卦觀象贊辭而明吉凶以為開物
成務之用者其本旨因晦而不明夫易道不可以傳
注求求易道於傳注則其道為愈不明矣於是諸儒
之說悉棄勿取間獨取河洛二圖以玩索之一旦恍
然若心領其義而神會其旨者遂乃筆而為書每卦
有說其引物指事也為甚近其析理陳義也為甚著
大抵專以明象為要取之有所從推之有所用非苟
為空言而已至於河圖洛書之數重卦變卦揲卦之
法又為十有二圖以發揮其要指總名之曰周易演
說其言皆出於自得之妙而未嘗有所蹈襲者焉余
嘗以謂君子之為言不必取異於人亦不必務同於
人也求與人異是驕已以勝夫人也求人之已同是
強人以隨乎已也要皆失之偏而不能適乎至當今
石君之於易非故與人為異同也推其所自得者以
為言以求夫至當之適故不能無異同焉耳雖其所
以合乎聖人者非人所能知苟非其自信之篤烏能
及是哉抑余論之易至程子為傳始一於言理及朱
子本義又專夫卜筮其道蓋已甚明演說之書石君
以為繼程子而作然非唯諸儒之傳注有所不取而
於程子朱子之說有不合焉亦不恤也嗟乎石君其
誠篤於自信者乎君在異時嘗舉鄉貢進士為陜西
第一已而隠不仕關輔之學未能或之先而今亦老
矣蓋其學受於賈仲元氏而賈氏學於蕭貞敏公同
文貞公一出於正者也石君以余能相知也出其所
為演說者屬余序余不得辭世之不知君者因余言
而求之則其為書固可得而知也
趙氏(良震)易經通旨
佚
蘇伯衡墓銘曰良震字伯起别號東谷於宋宗室郯
勤孝王宗惠為八世孫家平陽
陳高易書二經通旨總序曰予友趙伯起著易書二
經通旨取經文意義之近似者比類而條析之或會
而同或别而異大而為天文地理細而為制度名物
微而為性命道德陰陽鬼神以至於先儒之訓詁凡
有所疑靡不辨決嗚呼亦勤矣朝廷設科以明經取
士而試以經義經義之文易用程氏朱氏書用蔡氏
之說二經及傳疏數十萬言學者諷誦尋繹或自少
至老不能究一經及就試場屋主司發難則握筆瞠
視不敢措辭者往往有焉趙君獨能研精探賾貫穿
融會解其肻綮剖其盤錯使習是經者得而觀之如
獲指南之車不待問途而越裳可至其於答主司之
問也何有然則是編之有益於學者固不少矣雖然
士之明經豈專為科舉計哉聖人之道非經不傳學
者讀聖人之經則當求聖人之道是故明吉凶消長
之理知進退存亡之幾而動不違乎時則深於易者
也觀二帝三王之心考唐虞三代之治而以之修已
治人則深於書者也若夫迷溺於文字之支離而徒
以是為進取之媒者亦豈趙君之所望於後學也哉
錢氏(義方)周易圖說
一卷
存
義方自序曰錢子既作易圖說或問之曰易之有圖
尚矣今子之作不盡合先儒之說何也余應之曰求
合於聖人之旨則先儒之合乎聖人者取之異乎聖
人者正之以聖人之說此所以不盡合也或又問曰
昔之述河圖者必並陳洛書子獨不然何也余又應
之曰河圖者伏羲所取而用之洛書之出則在乎千
有餘年之後吾聖人兼而取之不過以龍龜負文以
出河洛者其事同聖人則之以開物成務其(闕)同而
即理推數二者又可以相通故並言之耳非謂作易
兼取洛書也余為明易而本之河圖其不及洛書宜
矣烏乎六經之道如日行天萬古一日秦火之變易
獨以卜筮得全傳之者雖衆知之者蓋寡自漢孟喜
本易緯稽覽圖推易離坎震兑各主一方餘六十卦
每卦主六日七分此易有圖之始也寥寥千載易學
絶響宋之陳摶心領神悟始本吾聖人易有太極兩
儀四象八卦因而重之及天地定位等說為横圓大
小四圖傳之穆李以及邵子而又本帝出乎震之說
為後天圓圖因大横圖之卦為否泰反類方圖於是
易之有圖始大明於天下而朱子尚有圓圖有造作
不依他元初畫底之說且欲挈出方圖在圓圖之外
而釋天地定位帝出乎震者必曰邵子曰此伏羲八
卦之位此卦位乃文王所定似猶有歉然未滿之意
然其釋河圖之則猶未免惑於孔安國之說此愚所
以不揆其陋而有所述也揚子雲曰衆言淆亂折諸
聖苟無聖人之書而臆度為之顧余何人而敢與先
儒立異同哉且愚伏讀易之經傳而學之三十年矣
苟非反覆潛玩而有所自得亦豈敢遽為此書觀者
幸恕其僭而嘉其用心可也至正六年夏四月
黃虞稷曰義方字子宜吳興進士
按葉氏菉竹堂書目有篷錢氏圖說當即義
方别號
黃氏(澤)易學濫觴
佚
趙汸作行狀曰先生諱澤字楚望資州人留家九江
行省以書院山長之禄起教授江之景星洪之東湖
考滿即歸閉門授徒家人絶食不知所出而先生瞑
目端居涵泳優游未嘗少變或與客談論終日揖讓如
平時客不知先生未飯也然終不降心以謀温飽惟以
經學失傳用是為戚其於易以明象為先因孔子之言
上求文王周公之意而其機括則盡在十翼作十翼舉
要以為易起於數因數設卦因卦立象因象起意因
意生辭故孔子曰易者象也立象以盡意居則觀其
象而玩其辭聖人言易之為教如此易不可廢象明
矣由象學失傳漢儒區區掇拾凡陋不足以得聖人
之意而王輔嗣忘象之說興至邢和叔則遂欲忘卦
棄畫雖以近代鉅儒繼作理學大明而莫能奪也作
忘辨象有一卦之象有一爻之象或近取諸身或遠取
諸物或以六爻相推或以陰陽消長而為象學者猶
可求也然有象外之象則非思慮意計所能及矣而
況於立例以求之乎李鼎祚綴緝於王氏棄擲之餘
朱子發後出而加密丁易東繼之而愈詳聖人立象
之妙終不可見作象略象學既明則因象以立意因
意以得辭陰陽消長有一定之機上下貴賤有一定
之分善惡吉凶有一定之則位之當者孔子無由獨
言其非卦與爻之小者文王周公固不謂之大然後
知三聖人之易一而已矣若舍象而求則人自為易
不期於異而自異作辨同論嘗曰易有八卦有六十
四卦有三百八十四爻有大象有小象有大傳繫辭
有說卦有序卦有雜卦有河圖洛書蓍策之數學者
當隨處用工各詣其極至於一以貫之而後全易見
矣又曰古者占筮之書即卦爻取物類象懸虚其義
以斷吉凶皆自然之理乃上古聖人之所為也文王
周公作易特取一二立辭以明教自九筮之法亡凡
蓍人所掌者皆不可復見而象義隠微遂為百世不
通之學矣乃作易學濫觴臨川吳文正公見之曰楚
望父之著經也其志可謂苦矣弘綱要義昭揭其大
而不遺其小先儒舊說可信者拳拳尊信不敢輕肆
臆說以相是非用工深用意厚以予所見明經之士
未有能及之者也先生經學自得之說為多薦經寇
亂故宅為墟遺書之在者鮮矣悲夫
吕氏(洙)易圖說
一卷
佚
金華府志吕洙字宗魯永康人從許謙游
盛氏(德瑞)易辨
五卷
佚
陸元輔曰德瑞字祥父其先江陰人徙居崑山至正
中聘入郡庠為訓導
葉氏(登龍)周易記
佚
括蒼彙紀葉登龍號梅林麗水人
黃氏(瑞節)易學啓蒙注
四卷
存
吉安府志黃瑞節字觀樂安福人舉鄉試授泰和州
學正元季遂不仕隠居力學萃朱子所定太極圖通
書正蒙易學啓蒙家禮律吕新書皇極經世諸書並
加注釋目曰朱子成書
朱氏(隠老)易說
佚
隠老自述曰易之為書廣大悉備伊洛大儒雖嘗論
著而其義愈索而愈無窮予於是有易說
陸元輔曰豐城朱隠老大學士善之父也所注皇極
經世書有刊本而易說禮說正蒙書說均未之見
經義考卷四十七
