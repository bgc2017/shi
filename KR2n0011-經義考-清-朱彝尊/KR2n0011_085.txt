經義考卷八十五
翰林院檢討朱彝尊撰
書(十四)
王氏(若虛)尚書義粹
三卷
未見
按是書天一閣萬卷堂目均載之
呂氏(造)尚書要略
佚
王圻曰金哀宗正大間萬夀節同知集賢院吕造進
趙氏(孟頫)書今古文集注
未見
孟頫自序曰詩書禮樂春秋皆經孔子刪定筆削後
世尊之以為經以其為天下之大經也秦火之後惟
易僅全而樂遂無復存詩書禮春秋由漢以來諸儒
有意復古殷勤收拾而作偽者出焉在書為尤甚學
者不察尊偽為真俾得並行於世若張霸之膚陋二
十四篇亦以為古文尚書小序之舛訛大悖經旨亦
以為孔子所定嗟夫書之為書二帝三王之道於是
乎在不幸而至於亡於不幸之中幸而有存者忍使
偽亂其間耶又幸而覺其偽忍無述焉以明之使天
下後世常受其欺耶孟頫覈其真而為之集注越二
十餘年再一訂正手錄成書可與知者道難與俗人
言也噫余恐是書之作知之者寡而不知者之衆也
昔子雲作法言時無知者曰後世有子雲必愛之矣
庸詎知今之世無與我同志者哉但天下之知我者
易知書者難也書之為道誠䆳矣漢自伏生以下晁
錯倪寬夏侯勝皆專治書而不得其旨孔安國雖為
之注多惑於偽序而討論未精蔡邕才堪釐正而其
說不盡傳孔穎達之疏曲暢附會無所折衷至宋朱
子留心雖久未遑成書蔡沈過謹而失之繁亦為才
識之所限金履祥懲之而失於簡亦以精力之所拘
終不若他經之傳注審之熟而言之確也昔文中子
尚續書百五十篇今正書止五十八篇而傳注可使
之不確乎孟頫繙閱考摭自童時今至於白首得意
處或至終夜不寢嗟乎惟精惟一允執厥中者書之
道也一毫之過同於不及安得天下之精一於中者
而與之語書哉集注始於至元十六年中更作輟成
於大德元年今又二十餘年矣衰貌頽然不能不自
愛也因重輯而為之序
按是序集中所載係節文今依墨跡錄其全
男雍跋曰先君於六經子史靡不討究而在書經尤
為留意自蚤年創草為古今文辨後三入京師而三
易稿皆謹楷細書毫髮不苟及仁宗朝議改隆福宮
為光天二字以書質之中留一本復輯是册已精而
益精者也古人以半部論語佐太平吾先君有焉至
元後己卯
楊載曰公治尚書為之注人知其書畫不知其文章
知其文章而不知其經術也
兩浙名賢錄趙孟頫字子昂吳興人宋之宗室也以
胄監入仕為潤州錄事參軍至元間以薦入朝拜兵
部侍郎累官翰林學士承旨卒諡文敏追封魏國公
吳氏(澄)書經纂言
四卷
存
澄自序曰書者史之所紀錄也從聿從曰者聿古筆
字以筆畫成文字載之簡冊曰書者諧聲伏羲始畫
八卦黃帝時蒼頡始制文字凡通文字能書者謂之
史人君左右有史以書其言動堯舜以前世質事簡
莫可詳考孔子斷自堯舜以後史所紀錄定為虞夏
商周四代之書初蓋百篇遭秦焚滅挾書有禁漢興
禁猶未除舊學之士皆已老死文帝時詔求天下能
治書者惟有濟南伏生一人年九十餘遣掌故鼂錯
即其家傳授僅得二十八篇武帝時河内女子獻偽
泰誓一篇得附二十八篇之列元成間東萊張霸作
偽舜典等二十四篇其書不行東晉豫章内史梅賾
增多伏生書二十五篇又於二十八篇内分出五篇
共五十八篇上送於官遂與漢儒歐陽氏大小夏侯
氏三家所治伏生之書並唐初尊信承用命儒臣為
五十八篇作疏因此大顯而三家之書廢今澄所注
止以伏生二十八篇之經為正
王褘曰今文多艱澀古文多平易先儒嘗深疑之宋
蔡沈氏集傳於每篇各疏今文古文有無既為明白
而近時吳澂氏又分今文古文各自為書不相肴雜
尤足以釋後世之疑矣
顧應祥序曰書纂言者元儒草廬吳文正公之所著
也應祥按察江右時過臨川得之藏之篋笥久矣乃
嘉靖戊申起廢再撫南中偶㩦以隨督學憲副胡君
堯時見而悦之曰滇苦無書盍刻以惠滇士乃命郡
文學偕治書諸生正其譌舛屬雲南守陳君光華刻
以傳焉夫自古帝王之治天下必有史以紀其行事
必有言以發之號令於是乎有典謨訓誥之作唐虞
以前渾渾噩噩其事簡其言可傳孔子刪書上自唐
虞下迄三代得百篇秦燔六籍煨燼無餘漢興除挾
書令濟南伏生始以其所藏者教授齊魯間文帝求
治書者伏生老不能行詔太常遣掌故鼂錯即其家
受之是謂今文尚書後魯恭王治宮室壤孔子宅得
壁中所藏虞夏商周之書皆科斗文字無有知者博
士孔安國取伏生之書考論文義而為之傳是謂古
文尚書會巫蠱事未及以聞至東晉豫章内史梅賾
始奏上列於學官漢魏之間所謂歐陽大小夏侯尚
書之學皆伏生所授者也伏生書二十九篇内泰誓
一篇或以為後人所增安國所傳析伏生二十八篇
為三十三篇泰誓為三篇又伏生所無者二十二篇
并序一篇共五十九篇分為四十六卷但其間出於
伏生者皆艱澀難讀出於古文者辭反平易故先儒
往往致疑而文公朱子亦謂不類西漢文字文正公
是編蓋祖朱子之意而斷然以二十八篇為伏生之
舊餘二十五篇則自為卷袠以寘諸後欲使後之學
者知上古所傳之書所可信者惟此焉耳矣然竊有
疑焉漢藝文志尚書古文經四十六卷顔師古注曰
孔安國承詔為傳經二十九卷注曰即伏生所授者
史記儒林傳伏生書二十九篇教授齊魯間至隋唐
時始以泰誓為河内女子所獻或以為武帝時或以
為宣帝時殆不可考安國之書雖未嘗列於學官然
史稱司馬遷授書於安國班固以之而入志其私相
傳錄增損附會容或有之若槩謂梅賾所增豈其然
乎又謂梅賾所上書分堯典慎徽五典以下為舜典
初無曰若稽古帝舜二十八字以為姚方興添入今
觀太史公五帝紀於帝堯則曰名放勲帝舜則曰名
重華恐亦有所自焉噫士生千載之下而欲以殘編
斷簡訂千載之上之是非蓋亦難矣愚因刻是書而
并以典籍之所見者附於首簡蓋不自知其僭妄云
齊氏(履謙)書傳詳說
佚
胡氏(一桂)書說
佚
程氏(直方)蔡傳辨疑
一卷
未見
陳氏(櫟)書解折衷
佚
櫟自序曰周禮外史掌三皇五帝之書楚左史倚相
亦能讀此書蓋伏羲神農黃帝之書是為三墳此三
皇書也少昊顓頊高辛唐堯虞舜之書是為五典此
五帝書也至孔子始斷自唐虞以下訖於周去三墳
五典所定者二帝三王書凡百篇焉豈三墳五典簡
編脱落而不可通耶抑孔子所見但始於唐虞耶今
不可考矣及秦坑焚禍作百篇之書無敢藏者漢孝
文時聞濟南有伏生勝能讀之生時年九十餘欲召
之不能行詔晁錯往受生又老不能正言其女傳言
教晁以意屬讀所得僅二十餘篇爾先是孔子遠孫
有犯秦禁密藏竹簡書於其家壁中者至漢景帝子
魯共王壞孔子舊宅又於壁中得尚書數十篇皆科
斗書後世遂目出於孔壁者為古文出於伏生者為
今文合古今文共五十八篇即今行於世者是也外
四十二篇自此時已亡矣篇各有序或曰孔子作然
序多與經戾非孔子作也自孔壁初藏時已有此序
百序共為一篇武帝詔孔安國傳書安國始分序各
冠每篇之首即今所謂小序而亡書四十二篇之名
尚賴小序可見焉三皇五帝之書自孔子時而已失
二帝三王之書遭嬴秦氏而不全今所存五十八篇
學者可不知其旨哉書體有六典謨訓誥誓命是也
今篇名元有此六字者固不待言矣其無此六字如
太甲咸有一德旅獒無逸立政訓體也盤庚西伯戡
黎微子多士多方君奭周官誥體也胤征誓體也君
陳君牙呂刑命體也雖其間不無簡編之殘斷字語
之舛訛然上自堯舜之盛下逮東周之初二千餘年
之事猶賴此可考焉兼諸經之體多已見於書中舜
臯之歌五子之歌三百篇祖也周官六卿太平六典
之綱也洪範之占用二可以見易之用舜典臯謨之
五禮可以該禮之名自虞迄周二千年之史筆在焉
下逮周平王秦穆公正與春秋接矣諸經各得其一
體而書具諸經之全體治經不盡心於此非知本者
子幼習此經老矣猶心醉焉諸家之解充棟汗牛喙
喙心心孰為真的蔡氏受朱子付託惜親訂僅三篇
朱子說書謂通其可通母強通其難通而蔡氏於難
通罕闕焉宗師說者固多異之者亦不少予因訓子
遂掇朱子大旨及諸家之得經本意者句釋於下異
同之說低一字折衷之語錄所載及他可採之說與
夫未盡之藴皆列於是惟以正大明白為主一毫穿
鑿竒異悉去之噫講姚姒覈灝噩而至此亦勞矣爾
小子其尚懋之舊嘗述尚書大旨繼成書解折衷屢
欲序之未遑也大德癸卯十二月五日始取大旨略
改冠於篇端云
又自述曰予編書解折衷宗朱蔡采諸家附已見大
略與深山董氏相類苐不盡載蔡傳於前爾
尚書集傳纂疏
六卷
存
櫟自序曰書載帝王之治而治本於道道本於心道
安在曰在中心安在曰在敬揖讓放伐制度詳略等
事雖不同而同於中欽恭寅祗畏慎等字雖不同而
同於敬求道於心之敬求治於道之中詳說反約書
之大旨不外是矣况諸經全體上下數千百年之治
迹二帝三王之淵懿皆在於書稽古者舍是經奚先
哉孔子所定半已逸遺厥今所存出漢儒口授孔宅
壁藏錯簡斷編當疑闕者何限自有註解以來三四
百家朱子晚年始命門人集傳之惜所訂正三篇而
止聖朝科舉興行諸經四書一是以朱子為宗書宗
蔡傳固亦宜然櫟不揆晚學三十年前時科舉未興
嘗編書解折衷將以羽翼蔡傳亡友胡庭芳見而許
可之又勉以即蔡傳而纂疏之遂加博采精究方克
成編今謀板行幸遇邢張子禹命工刊刻以與四方
學者共之
楊士竒曰書傳纂疏六卷分為三冊元新安陳櫟輯
櫟字夀翁號定宇今讀書傳者率資此書及董鼎纂
注吾外氏有書傳會通尤詳備而今學者多未及見
余雖見之亦未及錄也
劉氏(莊孫)書傳上下篇
二十卷
佚
胡氏(炳文)書集解
未見
董氏(鼎)尚書輯錄纂疏
六卷
存
鼎自序曰生民之類必帝王而後治帝王之道必聖
賢而後行攷之古可見矣黃虞遠矣蒼姬訖矣三代
以降有帝王而民不治者聖賢未遇也孔孟繼作有
聖賢而道不行者帝王不用也噫虞夏殷周之盛非
適然也人事之所致也堯舜禹湯文武之聖非獨善
也人心之所同也高風遐躅豈遂不可追而及之哉
孟子言必稱堯舜孔子知百世可繼周言豈苟乎哉
事豈虛乎哉蓋於百篇之書的然有見而云爾也然
則是書也惟聖賢能盡之惟聖賢能行之顧其學聖
賢之學而事帝王之事者何如耳焚滅之而秦亡表
章之而漢興往者可鑒矣惜乎安國之傳不無可疑
而穎達之疏惟詳制度二帝三王羣聖人之用心獨
決於一夫之見管窺天而蠡測海豈足以得其奧藴
哉至宋諸儒數十家而後其說漸備又得文公朱子
有以折其衷而悉合於古雖集傳之功未竟而委之
門人九峰蔡氏既嘗親訂定之則猶其自著也鼎生
也晚於道未聞賴族兄介軒夢程親受學於勉齋黃
氏槃澗董氏故再傳而鼎獲私淑焉釋經緒論多出
朱子迺以訂定集傳為之宗而蒐輯語錄於其次又
增輯諸家之注有相發明者并間綴鄙見於其末庶
幾會粹以成朱子之一經可無參稽互考之勞而有
綂宗會元之極則亦不無小補矣苐顧繙閱傳注盈
溢充斥衆寶眩瞀遺珠棄玉或所不能免也惟於君
心王政人才民生之所係諸儒之論可堪警策者摭
抉不遺闕者補之以偹臨政願治之觀覽固不徒為
經生學士設噫人皆可為堯舜塗人可以為禹而况
聰明首出受天之命奄有四海有能致之資居得致
之勢而又有可致之權可以千古聖賢自期可以四
代帝王自許而顧乃謙讓未遑也哉是書若遇雖書
之幸實天下萬世生民之大幸也至大戊申十二月
己未序
子真卿跋曰先世以來多習書經先君子克承家學
復私淑朱子緒論於蔡氏傳尤用力焉大德甲辰命
真卿從雙湖胡先生一桂退齋熊先生禾讀易武夷
山中因得刊行先君所著孝經大義時欲并刻此書
真卿歸而以請先君乃曰有朱蔡二師在前編集其
可苟乎吾餘齡暇日尚須校定且謂真卿曰是書將
盛行吾老矣當不及見傳之者汝也及悼棄藐孤之
三年會聖天子興賢有詔命習書者惟蔡傳是宗斯
文開運其在茲乎蓋先君此書懼其遺也而靡不錄
覺其煩也而欲簡是從晚雖重加校定尚欲質之同
志而未遂真卿仰遵先訓求正於當世儒先與先君
之舊交如葵初王先生希旦雙湖胡先生定宇陳先
生櫟息齋余先生芑舒多得所討論於朱蔡此書似
為大偹敬夀梓閩坊以廣其傳非徒不負先君之囑
且以欽承明詔尊崇朱學之萬一云延祐戊午十月
朔日
吳澄序曰自樂經亡而經之行於世者惟五詩禮易
春秋雖不無闕誤而不若書經之甚也朱子嘗欲作
書說弗果門人嘗請斷書句亦弗果得非讀之有所
疑而為之不敢易耶訂定蔡氏書傳僅至百官若帝
之初而止他篇文義雖承師授而周書洪範以後浸
覺疎脱師說甚明而不用者有焉豈著述未竟而人
為增補與抑草藳初成而未及修改與金縢弗辟鄭
非孔是昭昭也既迷於自擇而與朱子詩傳文集不
相同然謂鴟鴞取卵破巢比武庚之敗管蔡及王室
則又同於詩傳而與上文避居東都之說自相反一
簡之内而前後牴牾如此何哉召洛二誥朱子之說
具在而傳不祖襲之故切疑洪範以後殆非蔡氏之
手筆也鄱陽董鼎季亨父治聖人之經學朱子之學
詳稽遺語旁采諸家附於蔡氏各條之左名曰輯錄
纂注有同有異俱有所裨西伯戡黎其國蓋在黎陽
之地而非上黨壺關之黎武王伐商兵渡孟津必過
黎陽先戡黎而後至紂都如齊桓伐楚先潰蔡而遂
入楚境也輯錄引董銖叔重之問謂吳才老以戡黎
為伐紂時事召誥三月甲子周公用書命庶殷侯甸
男邦伯多士篇即其命庶殷之書也而舊注云多士
作於祀洛次年之三月纂注引陳櫟夀翁之說以此
三月誥商士為周公至洛之年周公居東二說兼存
不以蔡之從鄭為然也略舉一二端則季亨父之有
功書經多矣澄於書經亦嘗因先儒所疑而推究其
所可知往往不能悉與舊說合觀所輯纂其間乃有
與予不異者季亨父篤行信於鄉里年六十八而終
子真卿來遊京師出父書以示嘉其窮經有特見而
無黨同護闕之弊於是為識其卷末
陳櫟曰鄱陽深山董公宗蔡氏書傳輯朱子語錄增
諸家注解間以已見發明之
江西通志董鼎字季亨德興人
何氏(中)書傳補遺
十卷
佚
余氏(芑舒)讀蔡傳疑
一卷
佚
書傳解
佚
姓譜德興余芑舒潛心程朱之學著有書傳解
嚴氏(瞂)書說
佚
吳澂曰書經惟後晉增多二十五篇之文明白易曉
其先漢伏生所傳者則詰屈難讀章貢嚴瞂篤志嗜
經博覽深探於書有說略述梗槩如金屑花片雖未
底渾全然嘗鼎一臠已可知矣
張氏(仲實)尚書講義
一卷
佚
牟巘序曰講學所以明理理之不明而辭之徒費雖
多奚以為伏生書僅二十九篇史稱秦恭增其家法
至百萬餘言亦既多矣論衡又稱說堯典篇目二字
十萬言但曰若稽古二三萬言就其中尤猥多焉度
與近世所謂時文大義者復何異班固以為不思多
聞闕疑而務碎義逃難便詞巧說破壞形體不惟切
中當時之病殆若為時文發也烏乎書出屋壁簡脱
字訛尚難究悉若於分外汎濫牽引重自纏繞辭愈
繁理愈失終其身無所見可哀已今為講說者固當
一洗此陋悉從簡要求其坦然明白者庶幾聖賢之
意或得五六不然亦一時文義耳予倩張仲實在江
陰時嘗為諸生講尚書其從裒取數(闕)示予異時吾
家君高有牟氏章句授業者萬人顧予皓首不名一
藝甚慙無以發之然深喜其不為游詞得講經之法
蓋先攷音義名物度數次列諸儒之說辨其是否暢
其同異大抵隨文直解毫分粒析求其至當而一皆
訂之以朱子之說朱子雖不立訓傳其見於他書散
於語錄者往往采用焉如以克明俊德親九族平章
百姓協和萬邦合於大學危微精一執中合於中庸
善於言聖人矣仲實幼能刻苦力學通於經術徒稱
其詩文未為深知仲實者夫義理無窮學問亦無窮
所當講者似未止此尚益勉其未至盡畢餘義成一
家可也孔安國始注尚書其族兄臧貽書規切固不
得雷同相私(闕)有稱道覽者當自得之
程氏(龍)書傳釋疑
佚
經義考卷八十五
