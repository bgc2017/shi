經義考卷一百五十七
翰林院檢討朱彝尊撰
禮記(二十)
董氏(槐)大學記
一卷
佚
黃震曰大學自二程先生更定至晦翁先生章句益
精矣獨所謂傳之四章自聽訟吾猶人以下釋本末
云下有闕文傳之五章釋致知云上有闕文是以工
夫次第大備之間猶有文字闕失之憾也辛酉歲見
董丞相槐行實載此章謂經本無闕文此特錯簡之
釐正未盡者耳首章明德新民至善三句綱領之下
即繼以欲明明德以下條目八事之詳此經自致止
而后有定定而后能静静而后能安安而后能慮慮
而后能得物有本末事有終始知所先後則近道矣
此謂知本子曰聽訟吾猶人也必也使無訟乎無情
者不能盡其辭大畏民志此謂知本此謂知之至也
右正釋致知在格物不待别補今錯在首章三句之
下耳
宋史董槐字庭植定遠人嘉定六年進士寳祐二年
參知政事三年拜右丞相兼樞密使封許國公卒贈
太子少師諡文清
景星曰大學傳五章此謂知本一句不但非衍文正是
釋格物二字經言物有本末此本字指極本窮源處
即至善之所在也經曰知止傳亦曰於止知其所止
經曰物有本末傳亦曰知本非釋物格知至而何程
子曰格物者謂知至善之所在如此則謂之傳無闕
文可也静安慮得四字即可以見吾心之全體大用
無不明處謂非致知工夫不可本末終始四字即可
見衆物之表裏精觕無不到處謂非格物工夫不可
不待補而義已足此說得之矩堂董氏中庸曰知所
以修身則知所以治人知所以治人則知所以治天
下國家學莫先乎致知其所知者不過自心而身自
身而家國天下此外無餘藴矣
顧炎武曰董文清改大學知止而后有定二節於子
曰聽訟吾猶人也之上以為傳之四章釋格物致知
而傳止於九章則大學之文原無所闕其說可從
蔡氏(模)大學演說(或作衍論)
一卷
未見
陳氏(堯道)大學說
宋志十一卷
佚
余氏(學古)大學辨問
一卷
佚
括蒼彙紀學古青田人
陳氏(華祖)大學審明
佚
王瓚曰永嘉人
吳氏(浩)大學講義
一卷
未見
胡炳文曰字義夫新安人
盧氏(孝孫)大學通義
一卷
未見
黎氏(立武)大學發微
一卷
存
大學本旨
一卷
存
立武自序曰大學一書學者皆以先儒更定錯簡為
據本旨之述則依本文次序講尋厥旨將以備考訂
也
按黎氏大學其詮格物致知云格物即物有
本末之物致知即知所先後之知盖通徹物
之本末事之終始而知用力之先後耳夫物
孰有出於身心家國天下之外者哉天下之
本在國國之本在家家之本在身身之主在
心心之發為意此物之本末也誠而正正而
修修而齊齊而治治而平此事之終始也本
始先也末終後也而曰知所先後者其究在
乎知止而已其後心齋王氏亦云格物者格
其物有本末之物致知者致其知所先後之
知心齋雖為姚江之學而其論格物與師說
殊不知語本於黎氏也
車氏(若水)大學沿革論
一卷
未見
王柏曰車君書言致知格物傳未嘗忘自知止而后
有定以下合聽訟一章儼然為格物一傳使朱子聞
之當莞爾一笑也
王逢曰清臣師杜清獻公範賈似道再聘入史館辭
不受有重證大學章句
方孝孺曰大學出於孔氏至程子而其道始明至朱
子而其義始備然致知格物傳之闕朱子雖嘗補之
而讀者猶以不見古今書為憾董文清公槐葉丞相
夢鼎王文憲公柏皆為傳未嘗闕特編簡錯亂而攷
定者失其序遂歸經文知止以下至則近道矣以上
四十二字於子曰聽訟吾猶人也之右為傳第四章
以釋致知格物由是大學復為全書車先生清臣為
書以辨其說可信矣盖聖賢之經傳非一家之書則
其說亦非一人之所能盡世之嘵嘵然黨所聞而不
顧理之是非者皆非朱子之意也舊說以聽訟釋本
末律以前後之例不類合為一章而觀之與孟子堯
舜之知而不徧物之言正相發明其為致知格物之
傳何惑焉
都穆曰朱子作大學章句取程子之意以補致知格
物之傳黃氏日抄載董丞相之說謂經本無闕文首
章明明德三句下即繼以欲明明德以下文此經也
自知止而后有定至則近道矣及聽訟吾猶人也至
此謂知之至也此正釋致知有格物不俟他補後黃
巖車清臣著大學沿革論其見與董氏合王魯齋是
之謂洞照千古之錯簡本朝大儒如宋學士方正學其
見亦同宋公曰綱與目之名無有所謂本末者何必
傳以釋之方先生曰以聽訟釋本末律以前後例不
類合為一章而觀之與孟子堯舜之知而不徧物之
言正相發明其為致知格物之傳何惑焉是語雖異
於朱子而不乖乎道固朱子之所取也
浙江通志車若水字清臣號玉峯山民黃巖人嘗取
大學知止有定一節合聽訟章為格物致知傳金華
王柏以為洞照千古之錯簡使朱子聞之亦當心服
何氏(夢桂)大學說
一卷
佚
吳氏(季子)大學講義
二卷
未見(一齋書目有)
王圻曰季子字節卿號裕軒邵武人寳祐四年進士
官國子監丞
方氏(禾)大學講義
一卷
佚
何氏(基)大學發揮
四卷
未見
王氏(柏)大學
未見
毛竒齡曰王魯齋柏謂大學錯簡或有之然未嘗闕
安事補哉遂就本文略移易而其義已備與董氏槐
葉氏夢鼎車氏若水吳氏澂之說相同此就朱子改本
僅去其補傳以自為說者
金氏(履祥)大學章句疏義大學指義
各一卷
未見(一齋書目有)
柳貫曰大學文公既定次章句而或問之作所以反
覆章明其義趣者尤悉然後之學者尚有疑焉先生
復隨其章第衍為疏義以暢其文申為指義以統其
會大學之教於是乎無毫髮之滯矣
胡氏(希是)大學稽疑
一卷
未見(一齋書目有)
王氏(文煥)大學發明
一卷
佚
括蒼彙紀文焕字子敬一字叔恭入元不仕學者稱
西山先生
馬氏(端臨)大學集傳
一卷
未見(一齋書目有)
江西通志馬端臨字貴與樂平人右相廷鸞仲子以
蔭補承事嘗省試第一宋亡隐居教授
吳氏(浩)大學口義
一卷
佚
徽州府志吳浩休寧人隱居不仕著直軒大學口義
徐氏(失名)大學解義
一卷
未見
謝枋得序曰大學解義一篇臨川老儒徐公著述也
朱文公平生精神志願悉在四書後進剽竊緒餘高
可以取卿相下亦投合有司而掇巍科天下家藏其
書人遵其道與六經論語孝經孟子並行惜乎知之
者尚未致行之者尚未力四書何負人人負四書亦
多矣是編初意豈欲發朱文公言意所未盡者耶抑
尊信文公之學誠求實踐自不能已於言者耶厥子
以示某某覽盡卷不能贊一辭所望於徐公之子者
惟於力行二字加意焉俾人知朱文公之學不徒議
論要見樸實則此編亦必為世所尚矣
許氏(衡)大學要略直說
一卷
存
陳普序曰心者際天極地而一者也易六十四卦喫
緊言心者二坎之行有尚中孚之吾與爾縻喫緊言
心者也八卦坎中實心之象也心者帝降之衷也帝
至公無私至一無二所降之衷天地間無不得故行
必有尚尚合也行必有合無在不在故也孔子所以
浮於海也中孚誠心也無間於天地人物者也全體
中虚二體中實皆無間無雜之誠心也故為好爵好
爵之縻繫而不能釋也吾與爾縻彼此人已親疎遠
近交繫之不能釋而莫知其所以然也是皆天命之
不能已孟子所謂道性善也吾閩自有天地以來為
草木篁竹之地至唐始有書聲書聲三百年而文公
朱子生焉道統在焉心之無在無不在也許平仲覃
懷人也相後不百年而相去數千里一旦於吾朱子
之書忻喜踊躍如獲連城上以廣一人堯舜之心下
以起同類曾閔之行而復能真體實踐藹然于立身
處家進退行藏之際六合既一北方人物之美趣尚
之正不絶於南來者之口而四書之擔發於武夷之
下踰江淮黃河越行華出居庸鴈門玉門以及於日
月之所照霜露之所隊是固平仲之功亦無非帝降
之使然也當時朱子燈火之前夜半不寐推床之際
豈知身後之契在於太行之東與其書之彌滿天地
哉大要降衷秉彜無間於混然中處之類但須勤行
敬守則不患於無相知者明道先生子程子曰但得
道在不繋今與後已與人吾於朱文公許魯齋亦云
陳鈞序曰古者大學教人之法備見於大學之書河
南程子尊信而表章之上接孔子不傳之統下開後
世入學之門其功至矣地相近而得其傳者許公也
公之源𣲖流衍益廣今中書宰相御史中丞行中書
右丞其正傳也凡仕於朝仕於外有道德之潤以及
於民者亦皆許公之徒也愚宦遊南北頗得托交於
公之徒相與講公之學久矣今也始得見大學要略
於昌江鎮守王氏之家伏而讀之其要也能發其微
其略也不傷於簡中庸曰君子之道夫婦之愚可以
與知可以與能及其至也聖人有所不能知不能行
許公既舉其要惟世祖皇帝大聖人能知之能行之
用之以平天下亦既效矣今刻此書以布於天下使
人人能正其心則無負於學矣王氏雖不獲登公之
堂而能廣公之學亦可嘉也
馮庚跋曰大學一書乃學者入德之門而修齊治平
之律令格例也三在八條炳若日星一經十傳粲然
經緯自子朱子章句集傳或問語錄之說興而其義
大明於天下江南之人家傳日誦然求其明效大驗
似未能滿人意豈徒視為空言之書而無以見於日
用之大歟庚幸甚三造大都與北方學士大夫游承
顔接辭之間知有魯齋左丞許先生以道學倡於北
亦既取知於聖明略施其所學矣凡執經於許公之
門者大而丞相御史次而部刺史郡二千石皆以其
學有名聲於時而愚也莫由順下風而請每重責沈
之嘆及歸江南見先生小學之書大義温潤精純根
極理致是宜稱為當世之儒宗也朅來常武路逹嚕
噶齊托爾齊視籀未幾一日謂予曰舊藏魯齋大學
要略善本今繡之梓以廣其傳庚歛袵而讀之辭簡
而明直而文如絲麻榖粟坦明平易人人可以與知
與行而至理之妙皆渾然乎其中實穹壤間之一大
竒書也俾予跋之予惟天下之理無乎不在無遠近大
小精粗之間孔門之高弟有曰君子之道孰先傳焉
孰後倦焉譬諸草木區以别矣故程子釋之曰聖人
之道更無精粗從洒掃應對與精義入神貫通只一
理今觀是書其言近其旨遠名雖要略而義則精詳
也俾其書參行於世益明大學教人之法公之意美
矣抑公之為此者要不特以簿書期會為事而有以
訓其人使知義理之歸藹然為蜀文翁之盛以無負
於師帥之任是又承流宣化之美政也庚不揆喜而
識之
郝綰序曰吾鄕許文正公身任斯道接濓洛關閩之
傳其嘉言善行遺書所收者甚少綰謝事鄕居宫保
幸庵彭公過臨命與其曾孫泰和博求載籍萃為全
書以傳未能也是編乃先生直言以教人者其言切近
精實人所易曉也天台克庵陳公督學中州嘗表章
之以訓多士綰幸私淑而與有聞者故先刊諸木與
同志者共之或者疵先生不當仕元於戲楚之僣公
山佛肹之叛孔子尚欲往况生其地而為之氓坐視
生民之麋爛而不救則心亦何負而身又何所逃哉
自今觀之綱常不至於滅絶人類不至於禽獸誰之
功也
洪寬序曰大學要略一篇書魯齋許先生直說以教
人也夫天生蒸民固莫不付之以性而弗能使之皆
有以知其所固有而全之固不能無待於教也古之
聖人若伏羲神農黃帝堯舜禹湯文武首出庶物作
之君師於是人生八歲而教之以小學之方十五而
教之以大學之要而大學小學之教盖已立矣迨我
夫子之聖繼羣聖之統以教詔於天下而人有所啟
廸以復厥初則大學小學之教又彌著矣曾子述之
作為傳義以發其趣朱子因之集為章句以釋其意
由是大學所以教人之法彰彰明甚無以加焉學者
由章句而遡其傳義由傳義以明夫聖經若披雲霧
而覩青天剪荆棘而循大路坦然由之而造乎大道
之要蓋有不知其然而然者矣爰及于元聖道淪湮
魯齋先生居司成之重任尋道學之墜緒歴覽聖經
博通傳注撮其大要不工文詞直說大學教人之方
以開示後之學者其言約而達微而臧雖庸人孺子
皆有以知之然後古者大學教人之道聖經賢傳之
旨莫不焕然融會夫豈復有餘藴哉是書也傳之雖
久而未盛行河南憲臣臨海陳先生奉敇提督學校
停驂之初首搜儒書得其故本乃沈潜考訂更互演
繹補其闕略𤼵其微義每歴一所輙召校官集諸生
立舘下出以示之日令講誦親加訓廸凡環黌宫而觀
聽者亦無不釋然有悟於心充然自得其理寬叨領郡
寄學校所當先也於是謀於同官桐江聞孟剛京口陶
茂各捐俸鋟梓以廣其傳嗚呼聖人之道著於經猶化
工之妙著於物雖曰簡易易知然非魯齋直說以教人
則微詞奥義孰有以得其理而復其性者哉若是篇者
不惟有補於化民成俗之意而實有功於聖門也大矣
魯齋大學詩解
一卷
未見
黃虞稷曰每大學一義輙賦七言絶句解之
熊氏(禾)大學廣義(一作口義)
二卷
未見(一齋書目有)
宋眉年序曰此篇作於建人熊君去非摭其生平所
學欲施之事而未能者悉載之書謂致知誠意之學自
心身而家國天下無一事可離此二節工夫至論新民後
一截酌古通今如身履其中灼見可以措世隆平致君
堯舜而後筆之於是大學十經一傳字字俱實理句句
非虛文釋天下有體無用之疑著儒者明體適用之學
廣聖賢全體大用之功惜乎身與世違以今觀之亦祇
付之空言而已熊君多著述有大學廣義篇帙浩大未
見全書近略獲觀廣義要旨其用心極不苟此編又要
旨中之要旨而謂之口義云者不敢侈言也嗚呼其果付
之空言而已耶言而至此安得不為之撫編三歎
胡氏(炳文)大學指掌圖
一卷
未見
程氏(仲文)大學釋旨
一卷
未見
胡炳文序曰予沈潜讀四書六十年近為纂疏集成
有訛舛處不得已為通一編友朋得之則以鋟之梓
予悔之早程仲文舊從予游予以其嗜學極愛之今
所著大學釋旨辭簡嚴密圖明該貫視章句有所發
揮於予通有所傳授識者表章之薦剡交飛將以上
聞仲文年方壯學者方進未已此書之出視予得母
又早乎雖然知人易受知難自知尤難大學誠意章
言自知之真也仲文其益務自知庶不負識者之知
乎仲文勉之雖然予年八十亦不敢不自勉也
齊氏(履謙)大學四傳小注
一卷
未見
許氏(謙)大學叢說
一卷
未見
黃虞稷曰謙孫存仁明初為國子監祭酒謙之遺書
悉皆刊布
吕氏(洙)大學辨疑
一卷
佚
吕氏(溥)大學疑問
一卷
佚
金華府志吕溥字公甫永康人與兄洙均從許謙學
周氏(公恕)大學總會
五卷
未見
張萱曰總載或問宋儒語錄及考亭師弟問答大學
語
李氏(朝佐)大學治平龜鑑
佚
傅若金序曰龜以卜鑑以監帝王之道以法雖聖人
不敢易焉故卜而不求乎龜則不能知夫事監而不
求鑑則不能正夫類為法而不求乎帝王之道其能
以平治天下乎是故善為治者以前言為龜以往行
為鑑吉凶罔不有以知於前善惡靡不有以監於後
擇而行之由一身而達之天下其猶運諸掌矣此無
他知所法焉大學一書古今帝王為治之要道也宋
子朱子既集儒先之說以為章句而行諸世矣今李
氏不畔其說而能增之發明以申其義又引事比類
凡唐虞三代下及漢唐歴代之君善可以則惡可以
戒者悉附著於其下名曰大學治平龜鑑其言數千
雜出五經諸史之文察其用心勤矣昔唐宋璟進無
逸圖而警戒之道成張九齡上事鑑而諷諭之功著
治平龜鑑之作殆亦欲見諸行事者耳而二公處輔
相之近其言易以行李氏居山林之遠其書難以見
知雖然芻蕘之言聖人不廢况托於經以行者乎居
今無知其書則已苟有知者采而上之使不見廢則
於帝王平治天下之道豈獨無所禆哉李氏雲陽人
字朝佐窮經積學盖有志當世之務云
李氏(師道)大學明解
一卷
佚
黃虞稷曰高郵人學者稱月河李氏嘗為通州教授
蔣氏(文質)大學通旨
一卷
未見
按聚樂堂藝文目有之
蔡氏(季成)大學說約
一卷
未見
薛氏(玄)大學章句纂要
一卷
佚
曾氏(元生)大學演正
一卷
佚
鍾氏(律)大學補遺
一卷
佚
王逢曰律字伯紀汴人鄕貢進士為儒學官前後徵
辟並以疾辭有大學補遺行於世
沈氏(易)大學旁訓
一卷
佚
經義考卷一百五十七
