經義考卷十
翰林院檢討朱彝尊撰
易(九)
王氏(郎)易傳
佚
魏志王朗字景興東海郡人魏國初建以軍祭酒領
魏郡太守遷御史大夫改司空進封蘭陵侯諡曰成
著易春秋孝經周官傳咸傳於世正始五年十二月
詔故司徒王朗所作易傳令學者得以課試
魏略朗本名嚴後改爲朗
董氏(遇)周易註(釋文序錄作章句)
七錄十卷
佚
魏略遇字季直建安初舉郡孝廉稍遷黃門侍郎黃
初中出爲郡守明帝時入爲侍中大司農遇善左氏
傳更爲作朱墨别異人有從學者遇不肯教而云必
當先讀百遍言讀書百遍而義自見從學者云苦渴
無曰遇言當以三餘或問三餘之義遇言冬者歲之
餘夜者日之餘隂雨者時之餘也由是諸生少從遇
學無傳其朱墨者
魏志明帝時大司農弘農董遇歴注經傳頗傳於世
陸德明曰遇弘農華隂人
朱震曰天地之數五十有五董遇謂其六以象六畫
之數减卦之六畫爲四十九不知五十有五天地之
極數大衍之數五十其一太極不動而四十九運而
爲八卦重而六十四若去六畫即說不通
按董氏易注君子體仁作體信與京氏荀氏
同裒多益寡裒作桴與鄭氏荀氏同洗心退
藏于密洗作先與京氏荀氏虞氏張氏同夫
坤隤然示人簡矣隤作妥與陸氏姚氏同餘
如拔茅茹以其彙征彙作夤賁如皤如皤作
槃君子得輿作德車婦喪其茀作笄爲乾卦
作幹卦與諸家别
劉氏(邠)易注
佚
管輅别傳故郡將劉邠字令先清和有思理好易而
不能精與輅相見自說注易將訖輅言今明府欲勞
不世之神經緯大道誠富美之秋然輅以爲注易之
急急於水火水火之難登時之驗易之清濁延於萬
代不可不先定其神而後垂明思也自旦至今聽採
聖論未有易之一分易安可注也邠因易繫辭諸篇
之理以爲注不得其要輅尋聲下難事皆窮柝曰夫
乾坤者易之祖宗變化之根源今明府論清濁者有
疑疑則無神恐非注易之符也邠言數與何平叔論
易及老莊之道至於精神遐流與化周旋清若金水
鬱若山林非君侣也
管氏(輅)周易通靈决
隋志五行家二卷
佚
周易通靈要决
隋志五行家一卷
佚
周易林
唐志五行家四卷
佚
隋書魏少府丞管輅撰
趙汝楳曰梁丘賀以占筮顯名漢宣時費直長於卦
筮高相專說灾異其後虞翻關子明之徒尤注意於
占至管輅雖分筮八卦乃絶口不及易中辭義矣
胡一桂曰公明精於卦筮窮極幽微占言吉凶禍福
無毫髮爽雜以射覆說相一皆神妙
郝敬曰管輅分蓍占象援引易理自謂得其源遂涉
其流然此實一人一家之學其於民義物則至德要
道無與焉聖人所謂隱怪弗爲者也
鍾氏(會)周易无互體論
七錄十卷
佚
周易盡神論
隋志一卷
佚
魏志鍾會字士季潁川長社人太傅繇小子也爲司
徒初會弱冠與山陽王弼並知名會嘗論易无互體
孫盛曰荀顗嘗難會易无互體見稱於世
王氏(肅)周易注
隋志十卷
佚
周易音
佚
魏志肅字子雍年十八從宋忠讀太玄而更爲之解
黃初中爲散騎黃門侍郎後以常侍領秘書監兼崇
文舘祭酒出爲廣平太守徵還拜議郎頃之爲侍中
遷太常後遷中領軍加散騎常侍肅善賈馬之學而
不好鄭氏采會同異爲尚書詩論語三禮左傳解及
撰定父朗所作易傳皆列於學官
李延壽曰鄭玄易大行於河北王肅易亦間行焉
陸德明曰子邕東海蘭陵人魏衛將軍太常蘭陵景
侯又注尚書禮喪服論語孔子家語述毛詩注作聖
證論以難鄭玄又曰爲易音者三人王肅李軌徐
邈
王應麟曰王肅注易十卷今不傳釋文云自繫辭訖
於雜卦肅本皆有傳字漢儒林傳云孔子晚而好易
讀之韋編三絶而爲之傳肅本是也其注噬乾胏得
金矢曰四體離隂卦骨之象骨在乾肉脯之象金矢
所以獲野禽故食之反得金矢君子於味必思其毒
於利必偹其難見太平御覧
胡一桂曰王肅撰定其父成侯朗所作易傳列於學
官本義所引有曰王肅本者是也又曰王肅注周
易十卷崇文總目乃十一卷題王肅傳云後人算陸
德明釋文所取者附益之非肅本書
按王氏易注易音皆不傳見於釋文所引者
六爻發揮作輝其惟聖人乎作愚人後結始
作聖人即鹿作麓雲上於天作雲在天上致
宼至宼作戎鞶帶作槃帶承天寵也寵作龍
比之匪人作匪人凶天下隨時作之隨時之
義作隨之時義君子以嚮晦入宴息嚮作鄕
君子以振民育德育作毓有子考无咎以考
絶句盥而不薦作觀薦王用出征以正邦也
下更有獲匪其醜大有功也八字有戾&KR0629;也
&KR0629;作斃羸其角羸作縲不詳也詳作祥失得
勿恤作得失勿恤夷于左股作般其人天且
劓作臲中行告公用圭作用桓圭后以施命
誥四方誥作詰繫于金柅作抳來徐徐作余
余劓刖作臲&KR1142;女歸吉也作女歸吉利貞君
子以居賢德善俗作善風俗天際翔也翔作
祥乾知大始大作泰而成位乎其中矣而下
有易字範圍天地之化作犯違開物成務開
作闓洛出書作雒何以守位曰人人作仁妙
萬物而爲言妙作眇爲臭作爲香臭蠱則飭
也飭作節自繫辭上訖於雜卦皆有傳字與
諸家多不同
王氏(弼)周易注
隋志六卷(七志十卷)
存
魏志弼好論儒道辭才逸辨注易及老子爲尚書郎
年二十餘卒
何劭曰弼注易往往有高麗言太原王濟好談易老
莊常云見弼易注所悟者多然弼爲人淺而不識物
情
孫盛曰易之爲書窮神知化非天下之至精其孰能
與於此世之注解殆皆妄也况弼以附會之辨而欲
籠統玄旨者乎故其序浮義則麗辭溢目造隂陽則
妙賾無聞至於六爻變化羣象所效日時歲月五氣
相推弼皆擯落多所不關雖有可觀者焉恐將泥夫
大道
王儉曰易體微遠實貫羣籍施孟異聞周韓殊旨豈
可專據小王便爲該偹
李延夀曰河南即青齊之間儒生多&KR0688;王輔嗣所注
師訓益寡
孔穎逹曰傳易者西都則有丁孟京田東都則有荀
劉馬鄭大體更相祖述非有絶倫惟魏世王輔嗣之
注獨冠古今所以江左名儒並傳其學河北學者罕
能及之
陸德明曰弼字輔嗣山陽高平人魏尚書郎年二十
四卒注易上下經六卷作易略例一卷
石介曰王弼多取康成舊解爲之訓說今之易蓋出
於費說也
李石曰王弼注易刻木偶爲鄭玄像見其所誤輙呼
叱之
冊府元龜顧悦之難王弼易義四十餘條京口閔康
之申王難顧遠有情理
宋祁曰王弼著易直發胸臆不知鄭康成等師承有
自
陳臯曰易本上下二篇王弼注釋之時以孔子十翼
文相錯因離爲六篇謂之乾傳泰傳夫旣稱經又何
以名傳案鄭康成本並無乾傳泰傳字蓋輔嗣加之
也
代淵曰彖與大小象諸卦本同乾卦例皆於六爻後
相繼而列之聚爲一處至鄭康成王弼注時謂彖與
大象本論卦體故列六爻前小象以釋爻故各退在
逐爻後使人易曉唯留乾之一卦不移
金君卿曰弼出於馬鄭馬鄭出於費氏
程伯子曰王弼注易玄不見道但却以老莊之意解
說而已
司馬光曰輔嗣好以老莊解易恐非易之本旨其以
雷動風行運變萬化爲非天之心然則爲此者果誰
邪
張子曰以老氏以有無論易自王弼始
晁說之曰易雜老莊而專明人事則自王弼始弼好
老魏晉談玄皆弼輩倡之使當暴秦之時則易豈能
以卜筮免乎
郭雍曰漢興諸儒僅能訓詁舉大義或復歸於隂陽
家流大失聖人言易之旨正始中王輔嗣一切革去
易以高尚之言然輔嗣祖述虚無其辭雖美而無用
於天下國家於是易爲空言矣又非三聖人所謂易
之道也
邵博曰孔穎逹謂王輔嗣之意象本釋經宜相附近
分爻之象各附當卦蓋古易旣亂於費氏又亂於王
氏也
李綱曰弼有得意在忘象得象在忘言之論深斥象
數之學謂互體不足遂及卦變變又不足推至五行
義無所取而近世學者遂廢象而不談失聖人之意
多矣
朱震曰弼去舊說雜以老莊之言於是儒者專尚文
辭不復推大傳天人之道自是分裂不合
王炎曰焦延壽京房孟喜之徒遁入於小數曲學無
足深誚而鄭玄虞翻之流穿鑿附會象既支離理滋
晦蝕王弼承其後遽棄象不論後人樂其說之簡且
便也故漢儒之學盡廢而弼之注釋獨存於今
吳仁傑曰王弼易用康成本謂孔子贊易之辭本以
釋經宜相附近乃各附當爻每爻加象曰以别之謂
之小象又移文言附於乾坤二卦加文言曰三字於
首而以繫辭上下傳字施之說卦前後二篇分上經
乾傳第一泰傳第二噬嗑傳第三下經咸傳第四夬
傳第五豐傳第六而無卷字
朱子曰王弼周易巧而不明又曰古易彖象文言
各在一處至弼始合爲一後世諸儒遂不敢與移動
陳振孫曰自漢以來言易者多溺於占象之學至弼
始一切掃去暢以義理於是天下宗之餘家盡廢然
弼好老氏魏晉談玄自弼輩倡之易有聖人之道四
焉去三存一於道闕矣况其所謂辭者又雜異端之
說乎范寗謂其罪深於桀紂誠有以也
章如愚曰三易同祖伏羲而文王之易獨以理傳五
家同傳周易而費氏之學獨以理傳馬王諸儒同釋
易之學而王弼之注獨以理傳然則明易之要在理
而已矣
趙汝楳曰西漢之末向長范升諸人好談老易東都
則折象魏則何晏王弼裴徽皆以玄說易後至杜弼
王希&KR0642;王績武攸緒輩皆好之開元初詔張說舉通
易老莊者則易儕於老莊矣
稅汝權曰易經羲文周孔之手可謂最古而篇第不
明蓋漢魏以來諸儒之辠而王韓尤其著者魏志謂
鄭康成始合彖象於經厥初猶如今乾卦附之於後
至王弼則自坤以下各爻聮綴之標題乃以上經乾
傳至下經豐傳爲六卷已不知於義何居及康伯又
以上下繫爲七八卷說序雜爲第九卷略例爲第十
卷使羲文周公上下二篇之經不成二篇而孔子十
翼不成十翼漢魏迄今幾千餘年列於學官專置博
士無一人能辨其非者惑世誣民抑何甚哉
劉克莊曰京房費直諸人皆舍章句而談隂陽灾異
往往揆之前聖而不合推之當世而少騐至王輔嗣
出始研尋經旨一掃漢學然其弊流而爲玄虚矣
王應麟曰程子謂學易先看王弼蓋輔嗣之注學者
不可忽也其以寂然至无爲復又云冬至隂之復夏
至陽之復蘇子美辨其非愚謂先儒云至静之中有
動之端所以見天地之心與寂然至無之說異矣
黃震曰易聖人之書也所以明斯道之變易無往不
在也王弼間以老莊虚無之說參之誤矣
丁易東曰漢去古未遠諸儒皆以象變言易矣言象
變而遺理不可也王輔嗣一掃而去之以其遺理而
去之可也并象變而去之則後之學者不知三聖命
辭之本心矣
俞琰曰易初九潛龍勿用此爻辭也文王之所作也
潛龍勿用陽在下也此爻傳也孔子之所述也古易
爻傳自爲一篇不以附經自費氏以此解經而鄭康
成傳費氏之學始移附各卦經文之後猶未若王弼
以之分附於諸爻之下也弼更以象爻置於爻辭之
前又於象辭之首并爻傳之首皆冠以象曰二字於
是後人以象辭爲大象爻辭爲小象象安有所謂大
小哉又曰文王之辭謂之經孔子之辭謂之傳傳
者所以釋經之辭也經有彖傳即文王所繫於卦下
之辭孔子釋文王卦下之辭而傳述其意故謂之彖
傳古者經與傳各爲一書自費直以傳解注而後鄭
康成以彖傳連經文然猶若今乾卦次序至王弼乃
自坤卦而始每卦以彖傳移綴於彖辭之後又加以
彖曰二字冠之後之人遂不謂之彖傳而直謂之彖
夫以孔子之彖傳爲彖則文王之彖辭當復謂之何
哉學者惟弼是從竟莫敢移動吕汲公王原叔晁以
道李㢲巖吕東莱朱紫陽皆以分經合傳非古吳仁
傑税汝權編周易古經亦皆極論弼之失讀易者要
當審其是不可紐以舊說而以彖傳爲彖也
吳源曰五經惟易最古至費氏而古易遂變爲今至
鄭康成王弼而今易不可復古噫使天下後世不知
聖人作易繫易之藴皆漢晉諸儒之過也
王褘曰弼注高談理致以老莊之意爲解
何喬新曰王弼之傳祖尚清虚
楊時喬曰魏晉間王弼說行依易談玄虚名雖爲易
聖人卜筮尚占理象數皆失之矣
郝敬曰魏漢以還學者迷習訓詁獨王輔嗣超然窺
十翼之藩而說者謂其於象太疎又曰易者象而
已矣而弼曰得意在㤀象弼懲漢魏諸家之附會矯
枉過直毁繩墨而尚清言習氣使然不可以爲訓也
黃宗羲曰王輔嗣注易得意忘象得象忘言日時歲
月五氣相推悉皆擯落顧論者謂其以老莊解易試
讀其注簡當而無浮氣何曾籠絡玄言故能遠歴於
唐發爲正義其廓清之功不可冺也
黃宗炎曰易以卜筮獨不罹秦火其民間自相授受
亦止言卜筮而不敢及乎理義故漢儒易學大扺皆
論灾祥禍福以象數爲重蓋其由來使然也然其章
句之沿習與訓詁之垂傳者固未嘗廢也乃宋人竟
詆之謂秦火焚書而書存漢儒窮經而經絶豈其然
哉輔嗣生當漢後見象占之牽強拘泥有乖於聖教
始一切掃除暢以義理天下之耳目煥然一新聖道
爲之復覩唐太宗詔長孫無忌與諸儒刊定義䟽十
餘家凡辭尚虚誕者皆所不取惟王注獨冠古今亦
其學其辭有足以折服羣賢豈徒以當時習尚而漫
爲回護之者哉乃宋儒竟詆之謂崇尚虚無襍述異
端曲說晉魏談玄自王倡始至神州陸沉中原魚爛
皆輔嗣所肇甚或擬其罪爲桀紂噫亦太過矣夫談
象數則斥之如彼詮辭理則咎之如此爲宋以前之
儒者不亦難乎
陳廷敬曰費直以彖象釋經附於卦後今乾卦大哉
乾元至用九天德不可爲首是其例也雖其初加一
傳字以别於經然十二篇之經直已亂之矣至鄭康
成注易合彖象於經而所謂彖象不連經文者猶在
至王弼注易用康成本又增入乾坤文言雖加彖曰
象曰文言曰以别於經然直之所旣亂者弼又從而
亂之若說卦等篇仍其舊總曰繋辭自是宋儒知有
弼易而不知有古經矣
周易略例
隋志一卷(新舊唐書合周易注作七卷)
存
邢璹曰略例者舉釋綱目之名統明文理之稱略不
具也例舉並也輔嗣以先儒注二十餘家雖小有異
同而迭相襍述推比所見特殊故作略例以辨諸家
之惑錯綜文理略錄之也
項德棻曰王輔嗣周易略例明象辨位二篇淵乎邃
也邢氏稱其總一部之指歸明六爻之得失可以經
天緯地探測鬼神推辟咎悔自博士宗宋而此書塵
土矣
沈珩曰輔嗣明卦明爻諸篇舉義明徹不特掃象占
之溺亦出漢經師訓之上
周易窮微論
通志一卷
佚
國史志王弼論一卷大類略例而不及
易辨
中興書目一卷
佚
陳振孫曰世稱王輔嗣凡爲論五篇舘閣書目王弼
易辨一卷論彖論象亦頗略例意即此書又言此書
已亡至晉得之王羲之承詔錄藏於秘府世莫得見
未知何據
何氏(晏)周易私記
二十卷
佚
周易講說
十三卷
佚
冊府元龜何晏撰周易私記二十卷周易講說十三
卷
孫氏(炎)周易例
佚
魏志樂安孫叔然授學鄭玄之門人稱東州大儒懲
爲秘書監不就作周易春秋例毛詩禮記春秋三傳
國語爾雅諸注
裴松之曰叔然與晉武帝同名故志稱其字
荀氏(輝)周易注
七錄十卷
佚
荀氏家傳輝字景文(又云字長倩)太子中庶子與賈充共
定晉律又作易集解
魏志輝官至虎賁中郎將
阮氏(籍)通易論
宋志一卷
存
魏志籍才藻豔逸而倜黨放蕩行已寡欲以莊周爲
模則官至步兵校尉
胡一桂曰阮嗣宗易通論一卷凡五篇
嵇氏(康)周易言不盡意論
一篇
佚
晉書嵇康字叔夜譙國銍人拜中散大夫
虞氏(翻)周易注
隋志九卷(釋文序錄十卷)
闕
吳志虞翻字仲翔會稽餘姚人嘗與少府孔融書并
示以所著易注融答書曰易自商瞿以來舛錯多矣
去聖彌遠衆說騁辭曩聞延陵之禮樂近覩吾子之
治易乃知東南之美非徒會稽之竹箭也孫權以爲
騎都尉數犯顔諫爭權不能悦又性不恊俗多見謗
毁坐徙丹陽涇縣權積怒非一遂徙翻交州雖處罪
放而講學不倦門徒嘗數百人又爲論語國語訓注
皆傳於世
别傳曰翻初立易注奏上曰臣高祖父故零陵太守
光少治孟氏易曾祖父故平輿令成纘述其業至臣
祖父鳳爲之最密臣先考故日南太守歆受本於鳳
最有舊書世傳其業至臣五世臣生遇世亂長於軍
旅習經於枹鼓之間講論於戎馬之上蒙先師之說
依經立注又臣郡吏陳桃夢臣與道士相遇放髮披
鹿裘布易六爻撓其三以飲臣臣乞盡吞之道士言
易道在天三爻足矣豈臣受命應當知經所覧諸家
解不離流俗義有不當實輙悉改定以就其正
宋咸曰先儒如虞翻崔憬輩之用互體京房郎顗輩
之用五行皆去聖人遠矣
張根曰三代之書或曰連山或曰歸藏或曰周易而
易之名莫之或改豈非變通之義不可易與此八卦
所以爲易之本而三代同之也虞翻好易遇飲三之
夢而不得其說猥曰易道在天三爻足矣豈真知易
者哉
朱震曰虞氏論象太密則失之於牽合牽合之弊或
至於無說
王應麟曰虞翻注說卦云乾坤五貴三賤故定位艮
兌同氣相求故通氣震巽同聲相應故相薄坎戊離
巳月三十日一會於壬故不相符坤消從午至亥故
順乾息從子至巳故逆蓋用納甲卦氣之說
易律歷
隋志五行家一卷
佚
陳振孫曰虞翻注京氏參同契律歷志一卷專言占
象而不可盡通字亦多誤未有别本校
王弘撰曰納甲之說京氏易傳魏氏參同契皆有之
而虞氏之說較備
周易集林
隋志五行家一卷
佚
周易日月變例
七錄六卷
佚
隋志注周易日月變例六卷虞翻陸績撰
按虞氏世治孟氏易然釋文所引其文或不
盡依孟氏若隂凝于陽爲其嗛于无陽也則
同荀氏本纍其角得失勿恤冶容作野則同
鄭氏夲萃亨无亨字則同馬氏鄭氏本易以
工則同京氏本先心則依京氏荀氏本餘若
匪其彭作尫明辨晳也作柝朋盍簪作戠咸
其輔作䩉滕口說也滕作媵己事遄往已作
紀剛揜也作弇坤作成物作坤化繫辭焉而
明吉凶下有悔吝二字剛柔者晝夜之象作
晝夜者剛柔之象也易之序也作象所樂而
玩者作所變樂天知命作變天慢藏誨盗冶
容誨淫作悔天地之文作爻爲龍爲駹爲科
上槁科作折謙輕而豫怠也怠作怡此與諸
家不同易注凡九卷雖不傳而李氏集解摭
采獨詳錄之尚可得二三卷其大略尚存也
陸氏(績)周易注(釋文序錄注作述)
隋志十五卷(釋文序錄新舊唐書志十三卷會通一卷)
佚(鹽邑志林載有一卷)
注京氏易
三卷
存
吳志陸績字公紀吴郡吳人爲鬱林太守加偏將軍
雖有軍事著述不廢作渾天圖注易釋玄皆傳於世
朱震曰陸績之學始論動爻
按陸氏易注已亡今鹽邑志林載有一卷乃
係抄撮陸氏釋文李氏集解二書爲之所存
者幾希矣其經文異諸家者履帝位而不疚
作疾明辨晳也晳作逝納約自牖作誘喪羊
于易作場婦子嘻嘻作喜喜君子以懲忿窒
欲作療欲吾與爾靡之作䌕之三年克之&KR0629;
也作備也曹侍郎秋嶽曾見藏書家有存三
卷者惜侍郎没無從訪求矣
程氏(秉)周易摘
佚
吴志程秉字德樞汝南南頓人逮事鄭玄後避亂交
州與劉熙考論大義遂博通五經權聞其名徵拜太
子太傳著周易摘尚書駮論語弼凡三萬餘言
姚氏(信)周易注
隋志十卷(七錄十二卷)
佚
阮孝緒曰姚信字元直吴興人吴太常卿
陸德明曰信字德祐
按阮氏七錄有姚信集二卷又嘗著士緯十
卷吴志陸績傳注有表請賜績女鬱生以義
姑之號又陸遜𫝊姚信以親附太子枉見流
徙又孫和傳寳鼎二年十二月遣守丞相孟
仁太常姚信等備官僚中軍步騎二千人以
靈輿法駕東迎神於明陵又晉書范平傳平
研覽墳索遍該百氏姚信賀部之徒皆從受
業又南史姚察傳讓選部書曰臣九世祖信
名高往代(云云)今易注已亡見於釋文者盱
豫作旴云日始出引詩旴日始旦夷于左股
作右槃君子以順德作得折其右肱作股閴
其无人作鬩日月運行作違行言語以爲階
作機貞勝者也作貞稱爲弓輪作倫爲蠃作
蠡
尚氏(廣)周易雜占
隋志五行家九卷(唐志八卷)
佚
翟氏(玄)易義(九家易有翟子元)
佚
陸德明曰子元不詳何人爲易義
按翟氏易義先張之弧後說之弧弧亦作壺
愓號作鍚號云賜也来徐徐作荼荼云内不
定之意正位凝命作擬命云度也
張氏易義
佚
按張氏易見九家易注不詳其名陸氏釋文
載有張倫本直方大上有易曰二字合車而
徒車作輿寘于叢棘寘作置振恒作震恒羸
其角羸作虆婦子嘻嘻作嬉嬉往蹇来譽宜
待也待作時範圍天地作犯違云猶裁成
也未審即其人否考之序錄又未列其姓氏
不敢臆定也
朱氏易義
佚
陸德明曰荀爽等九家集注注内又有張氏朱氏並
不詳何人
按李鼎祚集解引諸家易中有朱仰之疑即
其人也
楊氏周易集二王注
隋志五卷
佚
周易馬鄭二王四家集解
隋志十卷
佚
經義考卷十
