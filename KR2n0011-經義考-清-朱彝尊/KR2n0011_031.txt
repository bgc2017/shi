經義考卷三十一
翰林院檢討朱彝尊撰
易(三十)
朱子(熹)易傳
宋志十一卷
佚
周易本義
宋志十二卷
存
易學啟蒙
宋志三卷
存
古易音訓
宋志二卷
未見
蓍卦考誤
一卷
存
朱子自序啟蒙曰聖人觀象以畫卦揲蓍以命爻使
天下後世之人皆有以决嫌疑定猶豫而不迷於吉
凶悔吝之途其功可謂盛矣然其為卦也自本而幹
自幹而支其勢若有所廹而不能已其為蓍也分合
進退縱横順逆亦無往而不相值焉是豈聖人心思
智慮之所得為也哉特氣數之自然形於法象見於
圖書者有以啟於其心而假手焉耳近世學者類喜
談易而不察乎此其專於文義者既支離散漫而無所
根著其涉於象數者又皆牽合傅會而或以為出於
聖人心思智慮之所為也若是者予竊病焉因與同
志頗輯舊聞為書四篇以示初學使毋疑於其說云
朱子自序考誤曰揲蓍之法見於大傳雖不甚詳然
熟讀而徐究之使其前後反復互相發明則亦無難
曉者但疏家小失其旨而辨之者又大失焉是以說
愈多而法愈亂也因讀郭氏辨疑為考其誤云
陸游曰易道廣大非一人所能盡堅守一家之說未
為得也元晦尊程氏至矣然其為說亦已大異讀者
當自知之
陳振孫曰晦庵初為易傳用王弼本復以吕氏古易
經為本義其大指略同而加詳焉首列九圖末著揲
蓍法大略兼義理占象而言啟蒙之目曰本圖書原
卦畫明蓍筮考變占凡四篇
陳淳曰自秦以來易幸全於遺燼而道則晦而不彰
溺於象數者既牽合附會而失其源流泥於文義者
又支離散漫而無所根著至康節邵子之圖出於是
乎文王周孔之藴因卦以發者始可得而明今晦庵
先生本義之書發揮邵圖之法象申明程傳之旨趣
本末兼該精粗具舉推本四聖所以作述本然之義
而易道之盛至是無餘藴矣
李方子曰先生於易推本畫之本體辨三聖之指歸
專主筮占而實該萬變以還㓗静精微之舊
魏了翁曰朱文公易得於邵子為多蓋不讀邵易則
茫不知啓蒙本義之所以作
王應麟曰淳熙四年文公易本義成十二卷又為諸
圖冠首為原象述旨明筮稽類警學五贊及筮儀附
於末音義二卷十三年三月易學啟蒙成四篇以本
圖書原卦畫明蓍策考變占為次又有蓍卦考誤揲
蓍之法見於大傳郭雍為蓍卦辨疑三卷熹謂疏家
小失其指而辨之者又大失焉說愈多而法愈亂因
為考誤
王希旦曰善讀易者要識聖人畫卦作易來處無非
太極河圖理數自然之妙則繫辭啟蒙是其機括又
須分别四聖之易通名卦義然後以本義程傳相參
考沿流遡源由縕探精分合看之遠近取之則數陳
象列言盡理得上極天地自然之易於是始信易與
天地凖窮理盡性開物成務内聖外王之學偹於斯
周密曰朱子語錄云某作易本義欲將文王卦辭只
大綱依文王卦辭略說至其所以然之故於孔子彖
辭中發之如此乃不失文王本意但未暇整頓爾向
見老人括蒼葉大慶云晦庵此語似乎不滿孔子彖
辭之意别欲與文王重作彖辭無奈何孔子已作了
故不得已言却於孔子彖辭發之爾晦庵聰明過當
古人說話無一個中他意雖孔子彖易之辭亦不然
之也
胡一桂曰自漢儒始變亂古易至有流為術數之歸
而卒大亂於王弼且雜以虛無之論吾易遂晦蝕於
天下寥寥千載孰覺我人太極有圖易通有書發往
古不傳之秘開萬世理學之源斯道始有繫屬迨夫
易傳寫胸中之成書皇極具經世之大法正蒙闡象
數之條目是雖古今變亂未就釐正而術數虛無之
學為之一洗吾易粲然復明未幾陋儒妄作異端蠭
起易置圖書指斥邵子冐偽著述易道又幾晦蝕朱
夫子勃興探前聖之精微破俗學之繆妄本義啟蒙
有作而後吾易復明於後世愚嘗謂孔聖以來朱夫
子有功於易斷斷乎其不可及者蓋以本義之為書
也圖書位定而天地自然之易明先後天卦分而羲
文之易辨二篇十翼不相混雜易經始為之復古六
十四卦三百八十四爻兩言以蔽之曰象占而觀玩
不涉虛無至於崇陽抑隂進君子退小人發於坤初
六之爻者不過數語而天之經地之義人之紀易之
要領直包括無遺憾此本義不可少於天下也啟蒙
之為書也本圖書則揭天生神物章而易之本原正
原卦畫則表易有太極章而易之位列明明蓍策則
發明大衍章而掛扐之法定考變占則博取左氏傳
以明斷例而吉凶趨避之見審合四篇大旨壹皆寓
尊陽之微意而小人盗賊不得竊取而用此啟蒙不
可少於天下也又曰朱子於易有周易本義復古
易一十二篇之舊發明象占之學有易啟蒙四篇發
明圖書卦畫蓍策變占之要又有蓍卦考誤有論濓
洛諸儒易學有辨蘇氏易有論魏伯陽參同契又為
之注及辨麻衣子華子關子明諸家易學之偽先生
嘗謂程先生易傳義理精字數足無一毫欠闕只是
於易本義不相合易本是卜筮之書程先生只說得
一理故先生解易只以卜筮為主就象數上理義自
見而立卦生爻之因先後之别一本之康節邵子使
人得窺四聖人心傳之秘旨其功甚大也
王浩翁曰紫陽夫子以爻變多寡順而列之以定一
卦所變之序又以乾卦所變之次引而伸之為六十
四卦所變相承之序然後次第秩然各得其所雖出
於焦延夀而比焦尤密
董鴻曰易有聖人之道四焉王輔嗣去三而存一於
道闕晦庵知其為非所以本義啟蒙各以卜筮言之
然雖知其為卜筮之道而不知其所以為卜筮之道
不過復以理言之則亦何異於輔嗣哉
熊良輔曰古今易說傳千有餘家據所見聞由宋以
前何啻百家由宋以來亦二百家矣或見其書而取
之或見其書而未暇徧覽或見其姓名而不及見其書
或有其姓名而亡其書是何學易者之多也雖然天
地之間理一而已易自朱子而本義大明象占義理
殆無餘藴則夫千有餘家之說縱或有之徒蔓辭耳
雖多亦奚以為
董真卿曰朱子周易本義上下經二篇十翼十篇前
述九圖後附五贊筮儀其書以淳熙四年丁酉歲成
凡分經異傳盡從東萊吕氏所定非但取其章句之
近至若正文亦多從古易繫辭諸篇分章亦不盡從
吕氏也
吳師道曰自漢魏以來王輔嗣之說單行雖未盡善
而數百年實宗之至宋而邵子闡伏羲之秘程子衍
周孔之文朱子又發明易專為卜筮作融會義理象
數之旨說者無以復加矣
朱升曰易為卜筮而作朱子所以融會程邵之說而
發明易之本旨也九圖之冠於本義者傳於古也六
圖之特筆於啟蒙者所以推邵子一生二之義與程
子加一倍法之說同也
薛瑄曰程子之易主孔子朱子之易主邵子又曰
朱子本義依古易次序自為一書不與程傳雜最可
見象占卜筮教人之本意後儒摘以附程傳之次失
朱子之意矣又曰朱子本義簡切明白深得聖人
作易之意
洪常曰周易序次有古經今經之異程子因今經作
傳朱子因古經作本義後世以本義附於傳而一之
故今本義之序亦今經也奉化邑庠教諭成君矩謂
世之讀易者先本義而後傳乃獨刻本義傳於世
錢一本曰朱子於四書集註悔其誤已誤人不小又
欲更定本義而未能後人以信守朱說為尊事朱子
此徒以小人之心事朱子耳
郝敬曰朱元晦本義直欲懸空說影俟占者自合究
竟將易作卜筮之書而其說愈隘又曰元晦以易
道㓗静精微秪可懸空說影不得將人事搭配及作
本義三百八十四爻搭配三百八十四人占者是自背
其說也
吳肅公曰王弼以老莊虛無之學害道之論至淆亂
經文程子一代大儒其著易傳曾不之釐正迨朱子
始用東萊之說悉復古本名曰本義明初取士以詔
學官永樂儒臣編大全則兼采程朱而書仍弼本惜
乎當時未有能正之者然朱子本義之書自若也至
成化時教諭成矩始刊今易注從朱而書則從弼襲
名為本義其實非朱子之書功令所在家沿戶習而
易之古本益廢然無有問者矣
顧炎武曰易自伏羲畫卦文王作彖辭周公作爻辭
謂之經經分上下二篇孔子作十翼謂之傳傳分十
篇彖傳上下二篇象傳上下二篇繫辭傳上下二篇
文言說卦傳序卦傳雜卦傳各一篇自漢以來為費
直鄭玄王弼所亂取孔子之言逐條附於卦爻之下
程正叔傳因之及朱元晦本義始依古文洪武初頒
五經天下儒學而易兼用程朱二氏亦各自為書永
樂中修大全乃取朱子卷次割裂附之程傳之後其
凡例曰程傳本義既已並行而諸家定本又各不同
故今定從程傳元本而本義仍以類從是也於是朱
子所定之古文乃復混亂彖即文王所繫之辭傳者
孔子所以釋經之辭也後凡言傳倣此此乃彖上傳
條下義今乃削彖上傳三字而附於大哉乾元之下
象者卦之上下兩象及兩象之六爻周公所繫之辭
也乃象上傳條下義今乃削象上傳三字而附於天
行健之下此篇申彖傳象傳之意以盡乾坤二卦之
藴而餘卦之說因可以例推云乃文言條下義今乃
削文言二字而附於元者善之長也之下其彖曰象
曰文言曰字皆朱子所本無復依程傳添入後來士
子厭程傳之多棄去不讀專用本義而大全之本
乃朝廷所頒不敢輙改遂即監板傳義之本刊去程
傳而以程之次序為朱子次序相傳且二百年矣惜乎
朱子定正之書竟不得見於世豈非此經之不幸也夫
黃宗炎曰本義卷首所載蒙雜不倫邵氏先後天
圖以外又收乾為天坤為地等八段是京氏易傳
之所謂遊魂歸魂子寅辰午申戌丑夘己未酉亥也
後世火珠林因之與揲蓍四十九策之法迥乎不同
又不明言其故亦何所取義而贅之於此其六十四
卦歌括及三連六斷之類豈可錯諸學士簡編之内
况又綴以堆積無稽之卦變圖誤矣
陳廷敬曰程子易傳因王弼本未暇更正晁說之考
訂古經釐為八卷吕祖謙定為經二卷傳十卷朱子
本義從之故朱子曰經則伏羲之畫文王周公之辭
也并孔子所作之傳十篇凡十二篇中間頗為諸儒
所亂近世晁氏始正其失而未能盡合古文吕氏又
更定著為經二卷傳十卷乃復孔氏之舊云按朱子
此言載於本義篇端蓋幸古經之復正也明永樂時
修五經大全易則從程傳元本而本義則以類從夫
以程子未及更定之經取朱子從古經說易之辭割
裂參錯於其間使古經已正而復亂其最繆戾者簡
首仍載朱子幸古經復正之說而又不言其從古經
之故是則所謂復孔氏之舊者果安在乎至使前賢
之意乖刺不明蓋於今三百年未有能正之者成化
間奉化學教諭成矩謂世之讀易者先本義而後傳
遂獨刻本義行世今家傳戶誦者成矩之書也夫朱
子因古經作本義明初以本義參附於傳而一之仍
從今經已失朱子之意矣然猶曰未專朱子之書也
今矩所訂儼然朱子之書而不考其本末顛錯淆亂
則尤為朱子之罪人矣矩之陋無足深責然以一俗
士亂聖經而舉世人莫有正之者豈不可慨也哉
按程子易傳依王輔嗣本朱子本義用吕伯
恭本原不相同自克齋董氏合之移朱子本
以就程子之書明初兼用之取士其後學者
多置程傳專主朱義於是姑蘇成矩叔度為
奉化教諭削去程傳乃不更正以從朱子之
舊當新鋟時楊文懿守陳序之有云是編異
朱子元本亦以便士也好事者何容喙哉文
懿蓋心非之而不能奪也今用之三百年習
易者茫然不知本義元本若矩者豈非朱子
之罪人與
朱文公易說
二十三卷
存
董真卿曰文公孫鑑子明集語錄為易說二十三卷
淳祐壬子序之鑑仕至吏部侍郎湖廣總領
楊士竒曰晦庵先生易說二十三卷分為三册先生
於易自本義啟蒙之外凡雜著及門人所記口授之
言其精義皆在此書蓋先生之孫鑑所會粹而學易
之士所不可無者
徐乾學曰文公易說公適孫子明守富川時所輯淳
祐中鋟板蓋取門人記錄問答之語會粹而成多與
本義啟蒙相發明大有功於學者嗣後董正叔胡庭
芳董季真各有采輯是為之權輿也
陳氏(淳)周易講義
三篇
存
陳宓志墓曰先生諱淳字安卿漳之龍溪北溪人淳
熙己酉與計偕嘉定丁丑該除特恩明年授廸功郎
主泉州安溪簿以恩循修職郎
按北溪先生易說一曰原畫二曰原辭三曰
原旨
林氏(至)易裨傳
宋志一卷(通考二卷外篇一卷)
存
至自序曰易之為道生生而不窮其蓍之卦變皆本
於氣數之自然非私智之能及乎昔河南夫子為易
傳一書使學者因辭以達義象數之說夫子雖未嘗
言亦曰得其義則象數在其中矣今世之言易者往
往喜談象數或出已智或摭先儒之說牽合傅會似
若可聽者然其巧愈甚其失彌遠不知易之所謂象
數者初不若是其紛紛也至不佞竊有意於此輙本
之易大傳為禆傳三篇曰法象曰極數曰觀變法象
則本之太極極數則本之天地之數觀變則本之蓍
之十有八變是三者大傳之中嘗言之矣惟其論太
極者惑於四象之說而失卦畫之本論天地之數者
惑於圖書之文而失參兩之宗論揲蓍者惑於掛扐
之間而失隂陽之變今各釐而正之使不失其條理
則知象數皆自然而然果非私智之能及也至於數
變之說曰反對曰相生曰世應曰互體曰納甲曰變爻
曰動爻曰卦氣謂非易之道則不可謂易盡在於是則
非也要之易道變通不窮得其一端皆足以為說以其
大傳未嘗有言故亦總其大略以為外篇或曰子之於
易皆本之大傳是也而諸儒之說皆略之毋乃自謂是
不韙也蓋易雖寓之象數孰知論象數者至大傳而無
餘矣凡大傳之所不言亦何敢言哉故寧得是不韙而不辭也
陳振孫曰至撰凡三篇曰法象本之太極曰極數本
之天地之數曰觀變本之揲蓍十八變外篇則曰反
對世應互體納甲卦氣之類凡八條
陳泰曰林先生字德久松江府人宋淳熙釋褐魁官
至秘書登晦庵朱先生之門是書乃庸田使康公出
授士子今太守劉公命鋟於嘉興郡學傳示學者云
趙氏(善佐)易疑問答
佚
姓譜善佐字佐卿宋室宗子居邵武累官知常德府
嘗受學於張敬夫又從朱元晦游
潘氏(柄)周易集義
六十四卷
未見
閩書潘柄字謙之侯官人受學朱子有易解尚書解
學者號瓜山先生
何氏(鎬)易集義
佚
閩書鎬字叔京邵武人潭州善化令學者稱臺溪先
生有易論語說朱文公稱其可傳
閩大紀鎬龜津先生兑之子以父蔭為安溪主簿與
朱子為友後調善化令未至卒
許氏(升)易解(升閩大紀作弁)
佚
閩書許升字順之同安人從朱文公遊最早文公稱
其恬淡静退無物欲之累所著有孟氏說禮記文解
易解等書
董氏(銖)周易師訓
未見
董真卿曰銖字叔重槃澗先生饒州德興人朱子門
人登嘉定戊辰第廸功郎婺州金華尉黃勉齋誌其
墓
詹氏(體仁)周易象數總義
一卷
佚
真德秀状曰體仁字元善其先固始人遷建之武夷
中進士乙科光宗朝為太常少卿陛對首陳父子至
恩之說以感動上意其略謂易於家人之後次之以
睽睽之上九曰見豕負塗載鬼一車先張之弧後說
之弧匪寇婚媾往遇雨則吉夫疑極而惑凡所見者
皆以為寇而不知實其親也孔子釋之曰遇雨則吉
羣疑亡也蓋人倫天理有間隔而無斷絶方其未通
也堙鬱煩憒若不可以終日及其醒然而悟泮然而
釋如遇雨焉何其和悦而條暢也官至司農卿
徐氏(僑)讀易記
三卷
佚
王褘曰僑字崇甫義烏人淳熙十四年進士受業朱
子之門累官集英殿修撰以寶謨閣待制致仕卒諡
文清著讀易記三卷讀詩紀詠一卷
劉氏(爚)易經說
佚
真德秀曰公蚤受學於屏山劉先生籍溪胡先生盡
得義理精微之藴晦庵朱先生以道德為學者師公
出入其門切磨講貫者數十年視他從游之士為最
久而所造為獨深其學粹然一出於正
閩書爚字晦伯建陽人乾道八年舉進士權工部尚
書兼太子右庶子兼講讀晚號雲莊居士卒諡文簡
江氏(默)周易訓解
六卷
佚
姓譜默字德功崇安人乾道五年進士歴安溪光澤
尉後知建寧縣嘗從朱文公遊有易訓解四書訓詁
各六卷
孫氏(調)易解
十卷
佚
閩書孫調字和卿福寧州人其學得朱子之傳以排
擯佛老推明聖經為本所著易書詩解中庸發題共
五十卷學者稱龍坡先生
鄭氏(文遹)易學啟蒙或問
佚
閩書鄭文遹字成叔福州人嘉泰甲子貢士朱文公
嘗命編次喪禮著有易學啟蒙或問春秋集解喪禮
長編
馮氏(椅)厚齋易學
宋志五十卷
未見
宋史椅字儀之南康都昌人家居授徒所著易書詩
語孟太極圖西銘輯說孝經章句喪禮小學孔子弟
子傳讀史記及詩文志錄合二百餘卷
中興藝文志寧宗嘉定十年馮椅為輯注輯傳外傳
以程沙隨朱文公雖本古易為注猶未及盡正孔傳
名義乃改彖曰象曰為贊曰以繫辭之卦即為彖繫
爻之辭即為象王弼本彖曰象曰乃孔子釋彖象與
商飛卿說同又改繫辭上下為說卦上中以隋經籍
志有說卦三篇云
董真卿曰按朱子謂彖傳釋彖辭象傳釋爻辭繫辭
傳則通釋卦爻之辭故統名曰繫辭傳恐不可改繫
辭傳為說卦蓋說卦之體乃分别八卦方位與其象
類故得以說卦名之繫辭傳兩篇釋卦爻之義例辭
意為多恐不得名之說卦也此足以辨馮氏之非
胡一桂曰馮厚齋講明夷六五箕子之明夷云箕字
蜀本作其字此繼統而當明揚之時之象其指大君
當明揚之時而傳之子則其子亦為明夷矣又謂文
王作爻辭移置君象於上六以初登於天後入於地
况明夷之主六五在下而承之明夷之主之子之象
也子繼明夷之治利在於貞明不可以復夷也後世
以其為箕遂傅會於文王與紂事甚至以爻辭為周
公作而非文王蓋箕子之囚在文王羑里之後方演
易時箕子之明未夷也李隆山深然其說
何孟春曰厚齋馮氏輯易注本吳斗南頗與朱子異
楊時喬曰漢初得說卦三篇後以上下二篇混作繫
辭宋吳仁傑以今繫辭上篇為說卦上繫辭下篇為
說卦中今說卦為說卦下馮椅易輯如之說卦始全
而以俗所作大象上下者復正為繫辭上下於是繫
辭說卦各復其舊矣
蔡氏(淵)周易經傳訓解
四卷
存(止三卷)
弟沉後序曰聖人以體天地之撰以類萬物之情而
與造化並者其功用固無倫也及其至也範圍天地
而不過曲成萬物而無遺而反有以主乎造物者其
功用之博約道體之精微豈苟簡拘泥者所能讀哉
漢唐傳注者數百家大抵泥於文辭淫於術數雜以
荒唐之說未有真得聖人之心者至皇朝邵子始明
象數之源程子斷以義理之正先師文公先生先父
西山先生又推衍以致其極伯氏節齋蚤受是書沉
潛反復積之有年精神之極神明通之著為訓解意
言辭象分為四卷數有條目其言平易而精深簡潔
而該貫夫深莫深於象數而象數於是而益明微莫
微於義理而義理於是而益著鈎深闡微誠若極思
而後得者自然至於聖人無思之妙凡伏羲之卦文
王之彖周公之象孔子之傳如星之陳四面布列旋
遶居仰如日之升大明普照周遍華夷故即卦爻推
其義彖象傳辭皆可逆而知之也至於易有太極之
說知至知終之義正直義方之語皆義理之大原為
後學之至要實發前賢之所未發者其書之作也亦
竒矣與學者授受於講論之間毫分縷析衆物之微
超然揭指曉諭使人開心明目獲見羲文周公於數
千載之上忘其身世生於數千載之下是以求其書
者日衆友人詹樞懼傳寫之差訛舛之謬故謹錄之
以廣吾兄之傳以予習聞其說俾為序引顧沈小子
何足以發揮而播揚之然書之成也不易讀其書者
可以易而得之乎理愈精言愈約惟深味者能得之
不敢僭書之首端附著其說如此以與四方學者共
講焉庶乎有以得其中之旨趣矣
陳淳曰蔡伯静易解大槩訓詁依本義而逐字分析
覺太細碎又曰節齋易解雖訓詁紬繹詳於本義
而義理要歸未能遠脱王韓老莊之見
王應麟曰離九三鼓缶而歌蔡伯静解云當哀而樂
也大耋之嗟當樂而哀也盛衰之道天之常也君子
之心順其常而已不樂則哀皆為其動心而失其常
者故凶此說長於古注
董真卿曰淵字伯静號節齋建安人西山文節公長
子也其書經二篇以孔子大象置逐卦辭之下彖傳
又置大象之後小象置各爻辭之後皆低一字以别
卦爻辭繫辭文言說卦序卦雜卦亦低一字書又有
卦爻辭旨論六十四卦大義易象意言雜論卦爻十
翼象數餘論雜論易大義開禧乙丑自序
易象意言卦爻辭旨大傳易說象數餘論古
易叶韻
俱佚
葉氏(味道)周易會通
佚
閩書葉味道初名賀孫以字行更名味道其先括蒼
人居建陽之後山師事朱文公嘉定十三年進士太
學博士兼崇政殿說書遷秘書省著作佐郎卒諡文
修所著有四書說大學講義易會通
戴詵曰一統志温州有葉味道處州有葉賀孫皆朱
子門人而事業微有不同蓋本一人誤析而為二也
戴氏(蒙)易說
佚
温州府志戴蒙字飬伯永嘉人更名埜中紹興庚戌
榜進士調麗水尉棄官從朱子於武夷尋以原名復
官
吳氏(昶)易論
佚
程敏政曰淳熙丙申文公以掃墓歸婺源先生率先
執經館下久之偽學黨作弟子多更名他師而先生
徒步走寒泉精舍就正所學文公深嘉之先生所著
有易論及書說八十卷
戴詵曰昶字叔夏號友堂休寧人朱子門人所著有
易論書說
林氏(學蒙)易解
佚
姓譜林學蒙一名羽字正卿永福人從朱文公學因
築室龍門庵講明道德性命之旨鄕人師之
陳氏(文蔚)易傳
佚
張時雨曰克齋先生名文蔚字方卿信州上饒人因
同鄕余正叔得師朱子其學以求誠為本以躬行實
踐為事著書立言俱得朱子旨趣隱居丘園累徵不
仕
經義考卷三十一
