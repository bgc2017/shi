經義考卷三
翰林院檢討朱彝尊撰
易(二)
歸藏
隋志十三卷晉太尉參軍薛貞注(唐志同崇文書目三卷)
佚
禮記孔子曰吾欲觀殷道是故之宋而不足徵也吾
得坤乾焉
山海經黃帝氏(姚信作歸藏氏)得河圖商人因之曰歸藏
杜子春曰歸藏黃帝
桓譚曰歸藏藏於太卜
鄭康成曰殷隂陽之書存者有歸藏
淳于俊曰歸藏者萬物莫不歸藏於其中也
于寳曰初乾初奭初艮初兌初犖初離初釐初㢲此
歸藏之易也
阮孝緒曰歸藏載卜筮之書雜事
劉勰曰歸藏之經大明迂怪乃稱羿斃十日嫦娥奔
月
隋書歸藏漢初已亡按晉中經有之惟載卜筮不似
聖人之旨
孔穎逹曰歸藏起於黃帝又曰聖人因時隨宜不
必皆相因故歸藏名卦之次亦多異又曰孔子曰
吾得坤乾焉殷易以坤爲首故先坤後乾又曰歸
藏僞妄之書非殷易也
賈公彦曰殷人因黃帝曰歸藏歸藏易以純坤爲首
坤爲地萬物莫不歸而藏於其中殷以十二月爲正
地綂故以坤爲首
元稹曰穆姜遇艮足徵麟史之文尼父得坤亦驗歸
藏之首
邢昺曰歸藏者成湯之所作是三易之一也
劉敞曰坤者萬物所歸商以坤爲首禮運吾得坤乾
焉此歸藏之易
歐陽修曰周之末世夏商之易已亡漢初雖有歸藏
已非古經今書三篇莫可究矣
邵子曰商以建丑之月爲正月謂之地綂易曰歸藏
以坤爲首坤者地也
方慤曰歸藏首乎坤各歸其根密藏其用皆殷之所
爲則合乎地之時焉殷用地正故其書名之
黃裳曰微顯者易之知也故商曰歸藏者以其藏諸
用而言之也
王觀國曰禮記孔子曰吾得坤乾焉鄭氏注得商隂
陽之書其書存者有歸藏爾雅釋羊屬有牡羭郭璞
註引歸藏曰兩壺兩羭初學記雲部引歸藏曰有白
雲出蒼梧入於大梁舉此可以見矣
中興書目歸藏隋世有十三篇今但存初經齊母本
蓍三篇文多闕亂不可訓釋
朱震曰歸藏之書其初經者庖犧氏之本旨也卦有
初乾初奭(坤)初艮初兌初犖(坎)初離初釐(震)初㢲卦
皆六畫周禮三易經卦皆八所謂經卦則初經之卦
也又曰歸藏之乾有乾大赤乾爲天爲君爲父又
爲辟爲卿爲馬爲禾又爲血卦又曰歸藏小畜曰
其丈人乃知丈人之言三代有之
張行成曰商曰歸藏地易也元包義取之
鄭鍔曰歸藏以坤爲首商人之易其卦坤上坤下故
曰歸藏言如地道之包含萬物所歸而藏也
鄭樵曰連山亡矣歸藏隋有薛貞注十三卷今所存
者初經齊母本蓍三篇而已言占筮事其辭質其義
古後學謂爲不文疑而棄之獨不知後之人能爲此
文乎
楊簡曰孔子之時歸藏猶存故曰之宋而得坤乾焉
羅泌曰黃帝正坤乾分離坎倚象衍數以成一代之
宜謂土爲祥乃重坤以爲首所謂歸藏易也
羅苹曰歸藏初經卦皆六位其卦有明夷營惑耆老
大明之類昔啟筮明夷鯀治洪水枚占大明桀筮營
惑武王伐商枚占耆老曰不吉是也又曰歸藏之
文有乾爲天爲君爲父爲大赤爲辟爲卿爲禾爲血
卦之類知與今易通矣又曰歸藏黃帝之書而坤
啟筮乃有堯降二女以舜妃之語節卦云殷王其國
常母谷月之類其卦是也其文非也蓋歸藏之文湯
代之作
林學蒙曰易疏論連山歸藏一以爲伏羲黃帝之書
一以爲夏商之書未知孰是
蔣君實曰商之序易以坤爲首其尚質尚白之制皆
自此出也
李過曰易鈔云天尊地卑乾坤之定位也商易首坤
是地尊乎天也商易所以不傳不知商人建丑以十
二月爲歲首取丑未之衝爲地綂坤爲地商用地綂
只得首坤又曰夏后氏連山易不可得而見商人
歸藏易今行於世者其經卦有八重卦已有六十四
經卦八謂坎爲犖犖者勞也以萬物勞乎坎也謂震
爲釐釐者理也以帝出乎震萬物所始條理者也餘
六卦同其六十四卦乾屯蒙溽訟師比小毒畜履泰
否同人大有很釐大過頤困井革鼎旅豐小過林禍
觀萃稱僕復毋亡大毒畜瞿散家人節奐蹇荔員諴
欽恒規夜㢲兌離犖兼分歸妹漸晉明&KR0642;岑&KR2593;未濟
遂大壯蜀馬徒四卦闕名與周易卦同者三之二曰
屯蒙訟師比小畜履次序大略相同卦名不同者如
謂需爲溽小畜爲小毒畜大畜爲大毒畜臨爲林禍
之類如此則文王重易止因商易之舊今以周易質
之歸藏不特卦名用商卦辭亦用商如屯之屯膏師
之帥師漸之取女歸妹之承筐明&KR0642;之垂其翼皆因
商易舊文則六十四卦不在文王時重自伏羲以來
至於夏商其卦已重矣乃知繫辭所載取象十三卦
皆當時所有之易也
王應麟曰越絕外傳范子曰道生氣氣生隂隂生陽
愚謂先隂後陽即歸藏先坤之意闔而闢靜而動也
馬端臨曰連山歸藏乃夏商之易本在周易之前然
歸藏漢志無之連山隋志無之蓋二書至晉隋間始
出而連山出於劉炫僞作北史明言之度歸藏之爲
書亦類此爾
葛寅炎曰歸藏黃帝中天易也
家鉉翁曰歸藏之書作於黃帝
朱元昇曰歸藏易黃帝演伏羲連山易而作也孔子
曰吾得坤乾焉斯歸藏易之謂矣又曰歸藏雖自
黃帝作實循伏羲之卦序漢律歷志曰伏羲畫八卦
由數起至黃帝而大偹是知伏羲易與黃帝易一以貫
之而已又曰周禮太卜掌三易之法簭人掌三易
以辨九簭之名初未嘗以周易廢歸藏也魯㐮公九
年穆姜爲筮而遇艮之八杜預釋之曰是雜用連山
歸藏周易也以此見春秋之時歸藏尚無恙也又
曰歸藏取則河圖者也河圖藏十不具是以歸藏去
十不用又曰歸藏易以純坤爲首坤爲地萬物莫
不歸而藏於中說卦曰坤以藏之蓋造化發育之眞
機常於此藏焉然而一元有一元之造化癸亥甲子
之交爲之藏一歲有一歲之造化冬夏二至之交爲
之藏一日有一日之造化夜半日中之交爲之藏是
又歸藏易無所往而不用其藏也六十四卦藏者十
有六用者四十有八乾爲六十四卦之父坤爲六十
四卦之母坤綂藏卦乾綂用卦坤乾所以首六十四
卦也有藏者斯有用者純坤又所以首純乾也又
曰歸藏易以六甲配六十四卦所藏者五行之氣也
所用者五行之象也又曰歸藏易首坤尾剥又
曰歸藏二篇自甲子至癸巳爲先甲自甲午至癸亥
爲後甲其策萬有八百
吳澂曰歸藏商之易又曰夏商二易蓋因羲皇所
畫之卦而用之以占筮卦序與先天自然之序不同
故連山首艮歸藏首坤朱子易贊曰降帝而王傳夏
歴商有占無文民用勿彰以爲二易無繇辭也或曰
春秋左氏傳所載繇辭與周易不同者蓋夏商之易
則有繇辭矣然今莫可考證世俗所傳歸藏易僞書
也
吳萊曰歸藏三卷晉薛貞注今或雜見他書頗類焦
贛易林非古易也
趙道一曰軒轅黃帝取伏羲卦象法而用之據神農
所重六十四卦之義帝乃作八卦之說謂之八索求
其重卦之義也帝一號歸藏氏乃名所制曰歸藏書
此易之始也
朱隱老曰歸藏黃帝之易也以坤爲首而凡建丑者
宗之不特殷人爲然也
朱升曰歸藏首坤靜動之首也
何喬新曰隋經籍志有歸藏十三卷出於劉光伯所
上意甚淺陋書雖不傳易所謂坤以藏之即歸藏之
遺意也
何孟春曰殷易先坤後乾有靜斯動隂陽之定理也
楊愼曰連山藏於蘭臺歸藏藏於太卜見桓譚新論
則後漢時連山歸藏猶存不可以藝文志不列其目
而疑之
胡應麟曰七略無歸藏晉中經簿始有此書隋志因
之稱此書惟載卜筮不類聖人之旨蓋唐世固疑其
僞矣
鄧元錫曰歸藏首坤藏而後發孔子曰吾欲觀商道
得坤乾焉蓋善之也然於易爲褊矣
沈懋孝曰商易首坤以藏歛而發動直之機
郝敬曰歸藏坤卦坤爲地百昌歸土曰歸藏
焦竑曰歸藏坤也商時講學者首重在靜
董斯張曰歸藏易今亡惟存六十四卦名而又闕其
四與周易不同需作溽小畜作小毒畜大畜作大毒
畜艮作很震作釐升作稱剥作僕損作員咸作諴坎
作犖謙作兼遯作&KR0735;蠱作蜀觧作荔无妄作毋亡家
人作散家人渙作奐又有瞿欽規夜分五卦岑&KR2593;林
禍馬徒三複卦名不知當周易何卦也
孫竒逢曰歸藏首坤坤以藏之天下事不竭於發而
竭於藏退藏不密生趣所以日枯也故藏者飬也坤
元所以資生也
黃宗炎曰歸藏六十四卦名其間不同於周易者需
爲溽雲上天而將雨必有濕溽之氣先見於下大畜
小畜爲&KR2854;畜&KR3303;畜毒取亭毒之義艮爲狠艮有反見
之象无言笑面目可徵故取其剛狠之義與震爲釐
離當爲釐於震則不近豈以雷釐地而出以作聲與
升爲稱地之生木土厚者茂土瘠者瘁言木與土相
稱也剥爲僕坎爲犖坎爲勞卦故從勞諧聲而省物
莫勞於牛故從牛但此乃夫子之說卦豈殷人之所
取義與家人爲散家人則義不可考損爲員咸爲諴
謙爲兼渙爲奐古字或加偏旁或不加偏旁因而互
易也遯爲&KR0735;形意本通無有異義蠱爲蜀蜀亦蠱也
但蠱之義深遠矣觧爲荔荔亦有聚散之義无妄爲
毋亡毋即无亡即妄非有他也又有瞿欽規夜分五
卦岑&KR2593;林禍馬徒三複卦名不知作周易何卦再以
愚測之瞿當屬觀欽當屬旅規當屬節夜當屬明夷
分當屬暌岑&KR2593;當屬賁其他則不可詳也
徐善曰歸藏之亡久矣有求之古三墳及司馬膺薛
貞之書者失之譌有即指歸魂納甲之書爲歸藏者
失之陋有謬觧乾君坤藏之語而謂方圖即歸藏者
失之傅會若衛氏之操筆妄擬則失之肆矣又曰
子復丑臨寅泰卯大壯辰夬巳乾午姤未遯(歸藏本文作&KR0735;)
申否酉觀戌剥(歸藏本文作僕)亥坤此歸藏十二辟卦所謂商
易也辟者君也其法先置一六畫坤卦以六陽爻次
第變之即成復臨泰大壯夬五辟卦次置一六畫乾
卦以六隂爻次第變之即成姤遯否觀剥五辟卦十
辟見而綱領定矣於是又置一六畫坤卦以復辟變
之成六卦之一陽以臨辟變之成十五卦之二陽以
泰辟變之成二十卦之三陽以大壯辟變之成十五
卦之四陽以夬辟變之成六卦之五陽更進爲純乾
而六十四卦之序已盡變矣徐而察之乾之六位巳
爲遞變之新爻而坤之六位猶爲未變之舊畫即卦
中陽爻已變而隂爻猶故也於是復置新成之乾卦
以姤辟變之成六卦之一隂以遯辟變之成十五卦
之二隂以否辟變之成二十卦之三隂以觀辟變之
成十五卦之四隂以剥辟變之成六卦之五隂更進
爲純坤而坤之六位已更新矣卒之非有兩營也止
此六十四虚位順而求之由坤七變得陽爻一百九
十二而純乾之體見逆而遡之由乾七變得隂爻一
百九十二而純坤之體見一反一覆而三百八十四
爻之易以全矣又曰歸藏卦序坤震坎艮兌離㢲
乾蓋震下一陽生於純坤之後進坎而中進艮而上
乃交於中五而得兌之二陽然一隂猶在上也至離
而中陽進上至㢲而初陽進中於是純乾體成此陽
氣漸長之序也反而推之㢲下一隂生於純乾之後
進離而中進兌而上乃交於中五而得艮之二隂然
一陽猶在上也至坎而中隂進上至震而初隂進中
於是純坤體成此隂氣漸長而陽氣歸藏之序也歸
藏之名之義殆本諸此其數則自下而上者始八終
二由於陽氣之生自無而有其理爲知來之逆也自
下而上者始二終八由於陽氣之歸自有而無其理
爲數往之順也聖人命歸藏之名蓋告人以反本復
始之道焉
按歸藏隋時尚存至宋猶有初經齊母本蓍
三篇其見於傳注所引者如榮榮之華徼徼
鳴狐離監監燂若雷之聲有鳥將至而垂翼
上有高臺下有雝池有鳬鴛鴦有雁鷫鷞有
白雲自蒼梧入大梁空桑之蒼蒼八極之既
張乃有夫羲和是主日月職出入以爲晦明
舊言之擇新言之念君子戒車小人戒徒有
人將來遺我貨貝以至則徹以求則得有喜
將至若以賈市其富如河漢昭昭九州日月
代極平均土地和合四國不利出征惟利安
處彼爲貍我爲鼠勿用作事恐傷其父鼎有
黃耳利取䱇鯉剥良人得其玉小人得其粟
瞿有瞿有䱄宵粱爲酒尊于兩壺兩羭飲之
三日然後蘇士有澤我取其魚凡此辭皆古
奥而孔氏正義謂歸藏僞妄之書亦未盡然
若三墳書以歸藏易爲氣墳其爻卦大象曰
天氣歸地氣藏木氣生風氣動火氣長水氣
育山氣止金氣殺各爲之傳則較傳注所引
大不倫矣
又按歸藏之書有本蓍篇亦有啟筮篇有齊
母經亦有鄭母經今見於郭景純山海經註
曰瞻彼上天一明一晦有夫羲和之子出於
陽谷曰共工人面蛇身朱髮曰麗山之子青
羽人面馬身曰羽民之狀鳥喙赤目而白首
曰滔滔洪水無所止極伯鯀乃以息石息壌
以填洪水曰鯀去三歲不腐剖之以吳刃化
爲黃能(一作龍)曰昔彼九冥是與帝辨同宫之
序是爲九歌曰不得竊辨與九歌以國于下
此啟筮之文也(太平御覽載啟筮文曰夏后享神于晉之靈臺作璿臺)
曰夏后啟筮御飛龍登於天吉曰昔者羿善
射畢十日果畢之此鄭母經之文也隋志謂
歸藏漢初已亡故班固藝文志不載又謂晉
中經簿有之斯景純得援之以釋山經也
又按太平御覽引歸藏文曰蓍末大於本爲
上吉蒿末大於本次吉荆末大於本次吉箭
末大於本次吉竹末大於本次吉蓍一五神
蒿二四神荆三三神箭四二神竹五一神筮
五犯皆藏五筮之神明皆聚焉當屬本蓍篇
中語
又按歸藏六十四卦其名或異然亦皆依反
對爲序以謙作兼而分次之則分爲豫也以
蠱作蜀而馬徒次之則馬徒爲隨也以損作
員而諴次之則諴爲益也林禍在觀之前則
臨也欽在恒之前則咸也瞿在散家人之前
則暌也岑&KR2593;在未濟之前則既濟也唯規夜
二名不審當何卦非夬姤則噬嗑賁當之矣
經義考卷三
