經義考卷二百四十八
翰林院檢討朱彝尊撰
羣經(十)
吕氏(柟)涇野經說
十卷(或作二十一卷)
存
陸元輔曰涇野經說周易說翼三卷尚書說要二卷
毛詩說序二卷春秋說志二卷禮問一卷共十卷陜
西正學書院刊行其門人謝少南序之
王氏(崇慶)五經心義(分見各經)
五卷
存
蘇祐曰端溪先生自晉東遷日以著書為事所撰有
易經議卦書經說略詩經衍義春秋斷義禮記約蒙
深體往哲之精頗定後儒之惑
丁氏(奉)經傳臆言
二十卷
存
黃虞稷曰奉常熟人正德戊辰進士
楊氏(慎)經說叢抄
六卷
存
經子難字
二卷
存
陸元輔曰用修經說喜推陳出新貶駁宋儒然小智
則有之聞道則未也
戚氏(雄)經子要言
三卷
未見
鄭氏(佐)五經集義
未見
黃虞稷曰字時夫歙人正德甲戌進士山東按察使
林氏(士元)讀經錄附錄
未見
薛氏(蕙)五經雜說
未見
黃氏(綰)經書原古
未見
黃宗羲曰久庵於五經皆有原古易以先天諸圖有
圖無書為伏羲易彖辭為文王易爻辭為周公易彖
傳小象傳繫辭傳文言說卦序卦雜卦為孔子易以
大象傳為大象辭為孔子明先天易其卦次序亦以
先天横圖之先後又以孔子繫辭言神農黃帝堯舜
周易之(闕)為明歴代易又以孔子始終萬物莫盛於
艮以闔戶之坤先闢戶之乾乾先後天而推之以為
夏商連山歸藏之次第詩以南雅頌合樂次第於先
退十三國於後去國風之名謂之列國魯之有頌僭
也亦降之為列國春秋則痛掃諸儒義例之鑿一皆
以聖經明文為據禮經則以身事世為三重凡言身
者以身為類(謂視聽言動之類)凡言事者以事為類(謂冠昏喪祭之)
(類)凡言世者以世為類(謂朝聘會同之類)書則正其錯簡而
已此皆師心自用顛倒聖經而其尤害理者易與詩
夫先後天圖說固康節一家之學也朱子置之别傳
亦無不可今以先天諸圖即是伏羲手筆與三聖並
列而為經毋乃以簒竊為正統乎大象傳之次第又
復從之是使千年以上之聖人俯首而從後人也詩
有南雅頌及列國之名而曰國風者非古也此說本
於宋之程泰之泰之取左氏季札觀樂為證而於左
氏所云風有采蘩采蘋則又非之是豈可信然季札
觀樂次第先二南繼之以十三國而後雅頌今以南
雅頌居先列國居後將復何所本乎此又泰之所不
敢也
陸元輔曰黃綰字叔賢黃巖人正德丁丑進士仕至
禮部尚書
廖氏(道南)講幄集
二卷
存
穆氏(相)五經集序
二卷
未見
姓譜相字伯寅三原人正德辛巳進士監察御史
孫氏(宜)遁言
經議二卷
存
李氏(舜臣)五經字義
未見
虞氏(守愚)經書一得錄
未見
姓譜字惟明義烏人嘉靖癸未進士歴官南京刑部
右侍郎
陳氏(深)十三經解詁
六十卷
未見
丁元薦序曰漢儒之解經非必盡出於漢儒也於時
去古未遠專門之士各有所承襲以授諸弟子諸弟
子轉相授受各成一家之言宋儒起五季後乃銳然
舉千聖不盡之言不盡之意蘄以一人發其藏而畫
一以示天下萬世凡漢儒所肆力者宋儒弗屑也夫
經吾取其布帛菽粟終身而不厭也二曜中天人人
指而觀之欲逃焉而無非是也解經者亦若是則已
矣昔七十之徒通六藝而遊聖門才穎什伯後世也
親聆咳唾然不可得而聞者何限而況影響於三千
載之下乎陳先生曰吾取傳合之於經而不得而弗
敢強也吾又取宋儒合之乎漢而不得而弗敢強也
久而索之得者半求之而得吾兩存焉求而不得衷
其近古者因其解而解之烏知夫一臠之非嘗鼎哉
陳先生諱深字子淵吳興長興人一再官不得意老
而喜讀書年八十餘篝燈至丙夜不輟語予曰老夫
所苦心者經也將易簀以此執手見託曰幸辱一言
比於挂劍之義予心許之又三年而序成先生更有
周易周禮春秋然疑若干卷惜散佚不盡傳
鄭氏(世威)經書答問
十卷
未見
薛氏(甲)心傳書院經義
未見
唐氏(順之)稗編經說
四十一卷
存
宗氏(周)就正錄
未見
黃虞稷曰周字維翰興化縣人嘉靖辛卯舉人四川
馬湖府知府易五冊書四冊詩三冊春秋六冊禮記
六冊四書四冊
薛氏(治)五經發揮
七十卷
未見
李鄴嗣曰公號曲泉嘉靖辛卯舉於鄉歴官馬湖府
同知
蔡氏(汝楠)說經劄記
八卷
存
胡氏(賓)六經圖全集
六卷
未見
黃虞稷曰字汝觀光州人嘉靖壬辰進士兵科給事
中
馬氏(森)經筆
一卷
未見
趙氏(貞吉)經義進講錄
未見
孫氏(銓)五經述
未見
鄭元慶曰歸安人字揆卿嘉靖戊戌進士歴官陜西
按察副使
金氏(世龍)六經字原
三十卷
未見
黃虞稷曰字孟陽長洲人嘉靖辛丑進士官按察司
副使
王氏(覺)五經明音
五卷
未見
高氏(拱)日進經義直解
十卷
未見
陳氏(士元)五經異文
十一卷
存
士元自序曰暴秦焚書漢興屢下購書之令而經文
竟多殘逸所立博士各家師授轉錄不同況漢初文
字兼行篆隸後世易以今文豈得盡同又漢儒稱引
經語皆出自記憶非有鏤本可挍且撰著各成一家
言其文自不能同予讀十三經注疏及秦漢晉唐書
所載經語有與今文異者輒私識之輯十一卷用示
塾童俾得擇取焉
殷氏(士儋)經筵經史直解
六卷
存
卜氏(大有)經學要義
五卷
存
徐栻序曰夫作經以載道也譚經以明道也是故有
作之者不可無羽翼之者譚經者有志於聖人之道
之軌範也檇李益泉卜大夫輯秦漢以下諸儒之譚
經者昭揭篇章剔釐淵藪嘉惠後學蒸蒸然盛矣蓋
道猶梁也經猶棟也作室者有棟梁室斯具矣於是
為榱為題為梲為節為隠柱為深堊為屏以蔽為牖
以通明駢舉而雜出皆作室之要也譚經者無慮千
百家人各一言言各一見非發明本旨則攻擊異端
剔奥鈎玄旁搜博采弗以要義譚之奚益卜大夫能
辨兹矣故於經生之所譚者得其要義焉大夫與予
丁未同舉及予撫浙政暇出是編俾弁其端予患今
之士徒譚時藝而不及經義失其本真安望其措之
用乎得是編竊心喜爰序之以告窮經致用者
嘉興府志卜大有字(闕)秀水人嘉靖丁未進士令
無錫執法不撓權貴稱彊項中忌者調潛山歴南儀
曹郎以忤時宰出為尋甸守致仕
黃虞稷曰正集四卷補遺一卷
楊氏(豫孫)經史通譜
一卷
未見
詹氏(萊)七經思問
三卷
存
揚于庭序曰浙有詹範川先生自其束髮受書勃窣
理窟多所心解其言易以為四圖有功於易而誚歐
陽諸人之妄訾其言詩以為太師陳詩而被之樂所
云不淫不傷者聲也非詞也自文人之辭出而通於
樂者寡矣其言書以為穆王優於宣王故孔子存君
牙冏命吕刑三篇而於宣不之及其言春秋以為桓
四年七年亡秋冬二時乃其傳習之訛而非必如胡
氏討賊之說其言周禮以為春秋戰國傅會之書其
言學庸以為致曲之曲即獨也如曲宴曲赦之類大
抵其說旁出於百家而折衷於姬孔其造物創獲於
千載之後而其沈思冥搜於千載之前者也先生之
子兵備君獻功又能紹明先生之志而為之流傳不
朽斯亦述作之勝事已
姓譜詹萊字時殷常山人嘉靖丁未進士歴按察僉
事
陳氏(耀文)經典稽疑
二卷
存
耀文自序曰余幼業專經竊於餘經有志焉若未逮
也入官多暇優於典籍之場凡其不詭於經有禆於
傳者咸筆識之久之遂成此編得魚忘筌誠知遺誚
然師承各異見以人殊亦起予之志也貽之同好庶
幾其狂斐云
方氏(弘靜)千一疏
經說四卷
存
吳璵曰公歙縣人嘉靖庚戌進士仕至南京戶部右
侍郎
羅氏(汝芳)五經一貫五經翼注
俱未見
王氏(世懋)經子臆解
一卷
存
徐氏(用檢)五經辨疑
未見
黃虞稷曰字克賢蘭谿人嘉靖壬戌進士太常寺卿
李氏(材)經說萃編
二十九卷
未見
王氏(圻)續文獻通考經籍考
十二卷
存
俞氏(琇)五經序
三卷
未見
黃虞稷曰嘉靖初清源知縣
王氏(循吉)五經圖說
未見
黃虞稷曰開州人嘉靖中獻其書於朝錫號處士
桑氏(介)五經問答庸言
未見
蘇氏(濓)石渠意見補遺
六卷
未見
盛氏(祥)五經彙語
未見
邵武府志盛祥字鳳卿嘉靖間以明經授浙江新城
縣儒學訓導再補泉州府學致仕
周氏(家相)五經通故
未見
廣信永豐縣志周家相字元忠以貢司南昌訓歴臨
洮通判
經義考卷二百四十八
