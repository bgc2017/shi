經義考卷二百五十八
翰林院檢討朱彝尊撰
四書(七)
姚氏(舜牧)四書疑問
十二卷
存
周氏(登)四書宗旨
未見
黃虞稷曰嵊縣人萬歷丁丑進士
鄒氏(元標)四書講義
二卷
存
楊氏(起元)四書評
五卷
未見
蘇氏(濬)四書鏡
未見
王氏(豫)四書識大錄
未見
錢氏(大復)四書證義合編
四卷
存
高層雲曰漸菴錢公字肇陽萬歷己夘舉人以子大
學士龍錫貴贈官至太子太保證義一編晉江黃居
中序之
于氏(孔兼)四書大指
十二卷
未見
繆泳曰孔兼金壇人字景素萬歷庚辰進士以禮部
郎疏救趙南星降安吉州判官投牒歸是書謫居安
吉時所撰
李氏(廷機)四書垂世宗意
十卷
存
四書口義
三卷
存
徐氏(即登)四書正學輯要
二十九卷
未見
牛氏(應元)四書質言
三卷
未見
黃虞稷曰涇陽人萬歷癸未進士歴官右僉都御史
巡撫南贛
盧氏(一誠)四書講述
十一卷
存
高兆曰盧一誠字求人福清人萬歷癸未進士除行
人歴司正遷南京戶部郎中終潮州知府講述一編
係在留都時撰
馮氏(從吾)四書疑思錄
六卷
存
從吾自序曰予自壬辰請告杜門謝客足未踰閾者
三年自藥裹外惟以讀書遣懷無他營也間有二三
同志及伯兄夜過存相與講孔曾思孟之學辨析疑
義嘗至漏分或撫琴一曲或歌詩數首始别蓋忘其
身之病而亦忘其寒暑之屢更也居恒多暇乃取所
辨析者口授兒康年札記之鍼砭韋弦聊以自勖歲
月積久不覺成帙要之遺忘不及記者尚多此特存
什一於千伯云耳編成題曰疑思錄蓋取九思中疑
思問意耳萬歷乙未
楊嘉猷曰先生力排異端於四子書以身證之錄中
大都悟後語如曰一本大學都是格物不必另補一
傳曰論語論工夫不論本體論見在不論源頭中庸
則合併言之曰學而時習之孔子不曾說出所學何
事孟子曰學問之道無他求其放心而已矣是其解
也曰志伊尹之志須從一介志去學顔子之學當從
四勿學来諸如此類皆發先儒所未發足破千古之
疑者也夫能破千古之疑必自一念之能疑始疑而
思思而信故曰思者明之基疑者信之漸也
李因䔍曰先生字仲好長安人萬歷丙戌進士官至
右副都御史疑思錄六卷載少墟集中
郝氏(敬)四書攝提
十卷
存
敬自序曰漢官尚書猶北斗也口代天言如北斗斟
酌元氣布令四時也聖人繼天立極神道設教垂訓
萬世庸詎非天之尚書北斗歟按天官北斗為帝車
運於中央均五氣定諸紀杓攜龍角兩旁各三星鼎
立杓所指四時以建是為攝提元命包曰提斗攜角
以接於下也聖言猶斗杓也奉聖言以昭布天下萬
世咸正罔缺猶攝提也論語孟子二書為斯文指南
先儒益以大學中庸為四書明興立學官以程士辭
林義府三百年来家誦戶習迄於今聖遠教湮訓詁
河漢學業参商百家熒惑佛老欃槍彗孛飛流如雨
而北斗闌於中天恒度不改今猶古也余束髮受讀
晚從管穴窺一星之光輒隨筆書記久塵庋閣友人
章晦叔取以編為時習新知余畏聖人之言别為一
札命曰四書攝提蓋惟聖人為能總攝羣言提轄百
氏予何人斯敢以蟲鳴蠢午其間惟是對揚光訓俾
昌俾熾以宣布於無窮所為提斗攜角以接於下者
則可謂云爾已矣
四書雜言
五卷
存
敬自序曰宋儒取禮記大學中庸配論語孟子為四
書國朝用以程士家傳戶誦矣今與人言道未必領
言四書有徵可信遂廣其說非為離經耳昔人謂依
經辨理錯經合異是謂雜言
萬氏(尚烈)四書測
一卷
存
王氏(肯堂)四書義府
(闕)卷
存
史氏(記事)四書疑問
五卷
未見
林氏(茂槐)四書正體
五卷
未見
黃虞稷曰福清人萬歷乙未進士歴官按察使
孫氏(竒逢)四書近指
二十卷
存
樊氏(良樞)四書參解
五卷
存(載密菴夢言)
良樞自序曰參於古之謂參參於師友之謂參參於
獨見之謂參兩人相商之謂參兩書相證之謂參易
曰參天倚數必參之而數可極也又曰參伍以變必
參之而變可通也荀卿曰窺敵制變欲伍以參韓非
曰參之以比物伍之以合參說參莫辨於此矣然必
如中庸之天地參而後謂之參吾所謂參與聖賢參
之謂也參則解矣今之讀書本直也而曲解之本易
也而僻解之本深也而淺解之有甚不費解而終身
索解不得者有強作分解而究竟不知其解者所由
不自参照之故也
四書辨證
二卷
存(載密菴夢言)
良樞自跋曰六書文字之繇也繇象形而有點畫繇
指事而有文義繇會意而有訓解繇諧聲而有句讀
繇轉注而有注釋繇假借而旁通曲暢不可勝窮矣
迨書法屢變而點畫失真遂至文義乖而訓解謬句
讀差而注釋舛學士口受於蒙師文人牽滯於文義
茫茫白首漫漫長夜良可歎也五經皆有誤而詩書
為甚四書各有譌而論語尤多今略舉文義之乖訓
解之謬注釋之舛者辨數十條或以古證或以義求
或以意逆或以理解或以思通不能闕前人之所疑
庶幾敏求聖賢之精意要以自信於心求協於經抑
亦信古之一端學文之首助也若夫句讀之訛點畫
之差音切之誤姑俟詳考以就正於君子焉
毛氏(尚忠)四書會解
十卷
存
周炳謨序曰注疏以還自朱子章句出而四書之旨
已大明於天下明興諸先輩出或竟其所已言或闡
其所未備羽經翼傳於道多發明焉迄於今棼錯不
可勝紀蘇子云人之性善惡二者而已孟子既已據
其善是以荀子不得不出於惡而揚子不得不出於
善惡混噫嘻今之人好異也大率類是此司世教者
所為憂也予同年友子亮毛子研精於學嘗輯會解
一書其中自悟自信之語十三用前人之語十七間
有兩解而互發者亦竝存之而不嫌於異同也子亮
令棗強北方學者争傳誦焉子亮因梓以行屬余序
之
繆泳曰毛尚忠字子亮嘉善人萬歷甲辰進士知棗
強縣事輯四書會解刊於官舍
陳氏(臣忠)四書集意(一作說約)
八卷
存
繆泳曰臣忠字心謙莆田人萬歷甲辰進士
莊氏(元臣)四書覺參符
二十卷
存
鄭玥曰歸安莊氏元臣萬歷甲辰進士官中書舍人
元臣吳江人以歸安籍登第
張氏(京元)寒燈隨筆
三卷
存
陸元輔曰鍾山張氏京元泰興人萬歷甲辰進士歴
官四川按察副使寒燈隨筆三卷皆講說四子書
施氏(鳳來)四書攜囊集
未見
平湖縣志施鳳来字羽王萬歷丁未賜進士第二人
累官少師兼太子太師吏部尚書中極殿大學士
陸氏(鍵)四書傳翼
未見
来氏(斯行)四書問答
一卷
未見
繆泳曰蕭山人萬歷丁未進士
殷氏(大白)四書副墨
佚
宗氏(鳳翔)四書證學錄
十三卷
存
俞汝言曰鳳翔字羽皇秀水人萬歷壬子北闈解元
鹿氏(善繼)四書說約
(闕)卷
未見
陸元輔曰公字伯順定興人萬歷癸丑進士官太常
寺少卿殉難贈大理寺卿
洪氏(啓初)四書翼箋
九卷
存
高兆曰洪啓初字葆原泉州南安人萬歷癸丑進士
除戶部主事調兵部
黃氏(尊素)四書鍼
八卷
存
餘姚縣志公字真長萬歷丙辰進士由寧國推官入
為山東道御史劾魏忠賢死詔獄贈太僕寺卿諡忠
端
吳氏(繼仕)四書引經節解圖
二十六卷
未見
黃氏(智)四書講義
佚
休寧名族志智撰四書講義二百篇
唐氏(汝諤)四書微言
二十卷
存
陳氏(榮選)四書私旨
未見
陸元輔曰字克舉同安人健之孫
許氏(有聲)四書獨證
二十卷
存
趙南星曰棗強諸生
姚氏(光祚)四書望洋編
二十卷
存
陸葇曰吳人姚光祚字胤昌輯四書望洋編二十卷
有解經邦張養心張尊美夏嘉遇沈麟堵天顔張垣
序七篇其文蕪漫不足行
王氏(廷熤)四書音釋
一卷
存
嚴繩孫曰字幼翰一字君渡無錫人
馬氏(廣軨)四書讀四書提鉤
未見
平湖縣志馬廣軨字飛生家貧教授門人私諡曰端
敏先生
張氏(嘉猷)四書不倦錄
未見
張氏(嵩)四書說乘
六卷
未見
鄭玥曰張嵩字曼石海寧人
商氏(惠)四書問答
二卷
未見
陸元輔曰金華人
陸氏(弘銘)四書彙解四書演注
未見
姚氏(子鳳)四書粹言
未見
李氏(竑)求已齋說書
四卷
存
竑自序曰古今人之不相及也吾知之矣古之學者
為已今之學者為人古之學者謀道今之學者謀禄
其相争在鍼芥之微而相去之遠不啻如秦越也故
自孔孟以後世人相沿以為學者大都名利之借徑
而已夫何世愈降而人所以射名利者益巧收名利
者益捷應制者不必談文章立朝者不必談經術而
惟鑽穴登壟之是騖則夜氣不足以存故至此極耳
嗟夫上之所懸為功令者既如此下之所走為便徑
者復如此思古人所謂學者必更有在乃覺爽然若
失於是計其平日受之過庭傳之師友錯綜於載籍
及海内諸名家凡若干言手授之以見學問之道由
此而始非曰應世云爾也
韓氏(宗琦)四書庭訓
未見
廣信永豐縣志韓宗琦字汝震諸生
張氏(睿卿)四書釋義
十卷
未見
四書語錄
一卷
未見
張氏(維機)四書永業
十九卷
存
高兆曰晉江張維機晦中撰
潘氏(游龍)四書申注
十四卷
存
繆泳曰游龍松滋人
經義考卷二百五十八
