經義考卷二百五十
翰林院檢討朱彝尊撰
羣經(十二)
焦氏(竑)東宫講義
六卷
存
郝氏(敬)九部經解
一百六十五卷(分見各經)
存
敬自序曰余蚤歲授詩成進士三試為宰再補諫官
十年之内兩黜考功子云誦詩三百授之以政不達
予心恧焉甲辰歲遂棄官隠一畝之宫僻在荒郊衡
門長掩永日無事乃取經籍課誦久之於訓詁外微
有新知苦性鹵隨事備忘前後涉獵九經為九解分
九部乃銓九叙曰庖犧作易文王演序周公繫爻孔
子贊翼四聖相授道本一致百家之說紛然煩碎執
義者遺象徇象者失意邵雍圖先天分易為二考亭
守蓍筴義主卜筮小道可觀致遠恐泥緯稗亂正易
道旁騖矣作周易正解部第一四代之書邈兹逖矣
漢之伏生九十記憶太常晁錯踵門肄習凡得二十
有八篇真四代之弘璧已晚出古文託名孔壁良苦
真贗夐不相襲而二千年碔砆混其良玉不可以弗
别也作尚書辨解部第二詩三百五篇授自毛公古
序精研六義明通考亭氏盡改其舊斥為鑿空遂使
雅頌失所國多淫風先進後進吾誰適從其毛公乎
作毛詩原解部第三孟子云王者迹熄而作春秋五
霸得罪三王春秋為五霸而修也世儒誣仲尼奬五
霸貶天子退諸侯吾聞諸夫子直道而行與民共由
豈其譸張名字深丈隠語如世所求乎作春秋直解
部第四禮家之言雜而多端迂者或戾乎俗而亡者
未覩其全蓋記非一世一人之手而道有所損所益
之權訓詁之士鑿以附會理學之家割以别傳辭有
純駁義無中邊舉一隅則矛盾觀會通則渾圓作禮
記通解部第五儀禮十七篇禮之節文耳先儒欲引
以為經夫儀烏可以為經也儀者損益可知而經者
百世相因其辭繁而事𤨏或強世而違情昔之讀者
苦於艱深支分節解盤錯可尋也作儀禮節解部第
六周禮五官終始五行司空考工水藏其精緯象之
言縱横之心說者謂是書周公所以致太平六官錯
簡河間補經世儒因加考訂而不知本非闕文也作
周禮完解部第七天縱上聖為斯文主弟子問道而
作論語廣大精微包羅萬有無行不與誰不由戸四
時行生日月開牖大道忘言默識善誘小子何述詳
說以補作論語詳解部第八戰國塵風處士横議周
道榛蕪文武墜地鄒魯相近澤未五世孟子願學曰
私淑艾七篇之言居仁由義稱述堯舜入孝出弟守
仲尼之道以待後之學士反約則同詳說豈異作孟
子說解部第九書成通為卷一百六十五為解一百
六十七萬言起草於乙巳之冬卒業於甲寅之春越
六年己未殺青斯竟
李維禎曰仲輿病漢儒之解經詳於博物而失之誣
宋儒之解經詳於說意而失之鑿乃自為解易解曰
正尚書解曰辨詩解曰原春秋解曰直禮記解曰通
周禮解曰完儀禮解曰節論語解曰詳孟子解曰說
質之理而未順反之心而未安即諸大儒訓詁世所
誦習尊信必明晰其得失要以不失聖人之心不悖
聖經之理而止起漢宋諸君子九京而與之揚扢必
為心服首肯矣豈若劉綽輩織綜經文詭其新說異
彼前儒非險而更為險無義而更生義者乎
經解緒言(一名山草堂談經)
九卷
存
敬自序曰聖人雅言詩書執禮而著之經經者聖人
之文也夫子謂文王既歿文不在兹故贊易作文言
文言者聖人所以談經也士修文而不明經舍秋實
而采春華也予椎魯無文蒙受一經垂老涉獵旁通
發揮而喜於談說家無好學子弟外無師友環堵一
室抱膝伊吾時有所會手口共語要之不越六經糟
粕耳士大夫羣居議論時政月旦人品區區掃軌杜
門二十年耳目面墻惟於几案間親聖賢薰炙而相
師友不啟不發欲言而誰與言欲不言而終古茫昧
困蒙不告寧秦越人之肥瘠與解經暇日撮其𤨏言
題曰談經昔秦之談士引經非時而因以禍經晉之
談士舍六經談老莊而因以誤國由斯以談談何容
易吾夫子終日言然頗惡人之空談者故曰予欲無
言默而成之存乎德行則予又似多言矣
曹氏(學佺)五經困學
九十卷
存
學佺自序曰或問於予曰子之注釋五經也何故曰
予蓋欲修儒藏焉以經先之也擷四庫之精華與二
氏為鼎峙予之志願畢矣問子之釋五經也與漢宋
諸儒異乎同乎曰予固不敢立異於諸儒而亦不能
以盡同也曰子之名困學也何故曰昔者夫子發憤
忘食樂以忘憂而又曰學而不思則罔思而不學則
殆罔與殆皆其所不容不憤也夫子有樂以通之予
惟知有憤而不知有樂也夫是之謂學夫是之謂困
王氏(惟儉)經抄
六卷
未見
熊氏(明遇)五經約
未見
俞汝言曰明遇號檀石進賢人萬歷辛丑進士累官
兵部尚書
蔡氏(毅中)六經注疏
四十三卷
未見
黃虞稷曰崇禎三年具表進呈
徐氏(鑒)諸經紀數
十八卷
存
李延昰曰豐城徐鑒觀父撰萬歷辛丑進士監察御
史巡視南畿學政
楊氏(聯芳)羣經類纂
三十四卷
存
繆泳曰楊聯芳字懋實南靖人萬歷辛丑進士仕至
貴州按察副使其書以類編之曰君臣曰敬天曰勤
民曰節財曰用舍曰學校曰禮制曰樂和曰刑罰曰
征伐曰謀斷曰父子曰兄弟曰夫婦曰朋友凡一十
五門萬歷癸丑序
樊氏(良樞)寱言
二十一卷(經說分見各經)
存
鄧氏(光舒)五經繹
未見
高世泰曰鄧光舒字葆之黃陂人萬歷丙午舉於鄉
歴官慶南知府著五經繹
考諸家目錄不見有是書疑鄧元錫之誤
來氏(斯行)五經音詁
未見
黃虞稷曰字道之蕭山人萬歷丁未進士福建右布
政使
張氏(萱)五經一貫
十卷
未見
喬氏(年)麗澤論說
十卷
未見
梁氏(宇)五經類語
四卷
未見
趙氏(元輔)六經圖
五卷
未見
胡氏(一愚)五經明音
六卷
未見
袁氏(士瑜)海蠡前編
一卷
未見
黃氏(喬棟)十二經傳習錄
未見
陸元輔曰喬棟恭肅公光昇子字以藩事親至孝以
父蔭歴官雲南知府恭肅有諸經注解獨詩經未就
喬棟足成之撰有十二經傳習錄
楊氏惟休五經宗義
二十卷
未見
陳氏(洪謨)五經輯略
未見
張氏睿(卿)五經釋義
十卷
未見
堵氏(維常)三經澤
(闕)卷
未見
黃虞稷曰無錫人其子胤錫為湖廣提學副使輯其
遺書
楊氏(文昇)五經私錄
二卷
未見
趙氏(宧光)九經漢義
未見
談經彙草
未見
梁氏(斗輝)十三經緯
九卷
存
斗輝自序曰孔子刪述六經自五經分而樂經僅存
一篇以附禮記全書闕焉五經又分周禮儀禮禮記
為七經復益以孝經論語為九經以春秋分三傳為
三合孝經論語為一於是有十經以六經加六緯於
是有十二經以易書詩三禮三傳加孝經論語孟子
爾雅謂之十三經羣聖心法始大備顧世皆左袒宋
儒以關閩濓洛居然洙泗遺音獨不思起烈熖而躋
之石渠天禄蘭臺虎觀者伊誰力乎林駉有言學未
到康成未可輕議漢儒故予每於論次中第寓損益
之文而得失自見不敢過為譏貶即間有所短長亦
考證前哲非懸臆斷敢云升堂入室聊資窮經一啟
鑰云爾
張氏(雲鸞)五經緫類
未見
黃氏(一正)五經埤傳
未見
黃虞稷曰江都太學生
秦氏(重豐)三經偶得錄
未見
陸元輔曰無錫人
王氏(應山)經術源流
一卷
未見
鄒氏(初基)五經通說
未見
張氏(瑄)五經緫類研朱集
二十二卷
存
周鍾曰大生精經學是編刪繁蕪標典義使讀者條
理(闕)循而指歸不亂
經義考卷二百五十
