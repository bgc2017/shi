經義考卷五十七
翰林院檢討朱彝尊撰
易(五十六)
沈氏(懋孝)周易程朱博義箋
未見
懋孝自序曰疏易義者多矣惟程先生正叔作傳朱
先生元晦作本義二書並垂博士家危坐說之斂袵
奉之余為擇兩先生平日所為易與其弟子所說者
各箋所作傳義下其他氏語悉簡去不陳雖言或重
複旨有出入要以旁詣互見無所不極若坐兩先生
於一堂執經前席也程大指謂體用顯微無二理以
人事著易道故曰卦者事也爻者事之時也此程先
生以易發已所學其不合孔子遺文者殆十之半朱
先生尊信經學覺其與孔子稍殊故於彖爻之前掇
取孔子彖象之義者十之七裁約程傳者十之二參
入他疏所得者十之一而稱曰本義至於孔子彖象
則皆略而不著若以論大道通神明毋乃令高明特
逹之士猶有遺論乎然而兩先生之傳義無異兩曜
之明乎天也吾豈敢謂易道盡乎此後生可畏來者
起予安知無起而代之明者
周易四聖象詞
未見
懋孝自序曰孔子之道總於六籍尤粹精於易易非
詩書禮樂春秋比也詩書論而存之有刪有逸禮樂
攷而定之有次有補魯史裁而斷之有筆有削其於
易也尊之讚之不敢議焉退與門人雅言未嘗一及
易其列於復之讚者獨顔氏之子而曾參氏亦嘗稱
說艮之象辭聞易者二子耳觀其生平所自著書魯
論皆門人所述詩書禮樂傳之往昔春秋亦本舊文
惟十翼為手筆全書嗚呼孔子之道何假傳注而始
明後之學者奈之何求之百家傳注馳騁雜博之場
雖多奚以為余晚而好易抱其圖象卦象為一卷彖
爻之詞為一卷孔子之贊為一卷藏之笥中以俟洗
心退密神明其德庶幾旦暮遇之也夫
周易博義
未見
懋孝自序曰余既玩易有年乃敢論次其書叙述己
意俟之將來以備聖人君子者之一擇其大義有八
首羲皇之象則列二儀四象八卦而止此孔子所謂
庖犧氏始作八卦者也次文王周公之彖爻辭此孔
子所謂興於殷之末世因貳濟民行者也次彖象繫
辭等作此孔子自謂學之可無大過者也四聖人之
學備於此上智觀之可思過半焉故述象辭第一程
正叔之易傳朱元晦之易義啓蒙天下學者宗之今
箋二先生平日語令學者精求而參論之故述箋文
第二漢晉下諸注疏家輯而次之與宋疏並存令學
者時時遡觀别當有得於象教故述古疏第三余所
著者無他特循孔子贊義一一疏其文若孔子所以
疏文王周公之文者無添減焉即不盡合程朱不敢
諱也故述孔子贊疏文第四倪子鐘以為文不必一
一分疏特疏所缺而宜持論者自成一氏言故述補
義第五近世楊廷秀之易說蔡介夫之蒙引皆疏證
明備因輯他氏所論可益補其義者次成之以庶幾
蔡氏之志故述蒙引補第六至乃周茂叔先生之太
極易通邵堯夫先生之皇極經世張子厚先生之西
銘易傳正蒙楊敬仲先生之已易等書皆含義廣博
後學不可不論故述儒論第七河圖洛書八卦六十
四卦等圖傳自尭夫得之陳穆輩元晦先生特以冠
書首不具言其義然其學淵微不可不深考故述博
義第八其老莊太玄參同契等題為外義亦皆有輔
於易他日者别傳焉嗚呼易之道自此有傳也夫
李延昰曰晴峯沈先生平湖人中隆慶戊辰進士改
庶吉士授編修歷修撰遷南京國子監司業謫兩淮
運判起河南巡撫致仕
孫氏(從龍)周易參疑
十卷
存
王世貞序曰學易者商瞿馯臂子弓田楊二何之流
斤斤守其師說歷數十傳而不變彼豈能盡當於心
哉以為吾師授之而吾受之吾所出口而入耳者如
是足矣蓋至伊川氏而後稱得理也至紫陽氏而後
晳於象占明興益尊大其說布之學官天下逢掖之
士習易而不由二氏者罷弗用諸逢掖之士旦旦而
習之毋亦商瞿馯臂之流之守其師說者耶吳江孫
化光為易說若干卷名之曰周易參疑其於伊川紫
陽之說初不為牴牾乃其發於象占之外而理之所
未備者&KR1471;永乎其言之世之真能信易者孫君也可
以不辱易矣
陸元輔曰孫從龍字化光吳江人隆慶戊辰進士歷
官江西按察副使
沈氏(一貫)易學
十二卷
存
顧起元序曰蛟門先生以易起家歷官詞林至踐綸
扉參大政而讀易猶不休蓋韋編鐵擿未嘗去手者
數十年始以所得筆而為書及予告歸田且十年所
摩研編削又不知凡幾更乃板而行之而先生遂厭
人間世矣仲子泰泳等奉治命函書以序屬起元起
元未嘗學易也安能贊先生之易學雖然請妄言之
易之為道有理有數人亦求之理與數焉耳矣理在
天則不已之命在人則未發之中與發而中節之和
惠迪吉否則凶悔吝數則隂陽竒耦之畫時六位以
乘之因以為六十四卦三百八十四爻而測夫吉凶
悔吝者也數本乎理理主乎數理實而數乃不虚也
學易者數學少理學尤少先生之為易學也求諸理
之大通而正者而不言所利求諸理之可從不可從
可求不可求可貞不可貞者衡之以正而大通於天
下非必諄諄語象占也豈以理而絀數哉參而伍之
擬而議之易在是矣故可以開物成務可以斷疑定
業可以學問變氣質可以人事回造化此先生之學
所以能建天地質鬼神繼聖人與民同患之志也惜
乎先生不可作矣踰二年而起元始得其書又踰二
年而始序其書無繇面質先生裁其可否作者既難
知者又自不易起元竊有志而未之逮也
陸元輔曰一貫字肩吾别字蛟門鄞縣人隆慶戊辰
進士以禮部尚書入閣歷少保中極殿大學士兼太
子太傅吏部尚書易學十二卷蓋進呈講義也
賀氏(沚)圖卦臆言
未見
黃虞稷曰沚字汝定廬州人隆慶庚午舉人官蘇州
府同知
劉氏(元卿)大易觀
二卷
未見
高佑釲曰劉元卿字調父江西安福人隆慶庚午舉
於鄉萬歷中徵授國子監博士遷禮部主事
馮氏(時可)易說
五卷
存
時可自序曰易之為書聖人所以寡過也其所以寡
過在於扶陰抑陽乎隂陽之運行也不能無過而我
以其道扶抑其間則天地之無過也即我之無過也
是三聖人之為易也孔子之學易則於春秋見其用
矣尊天王而卑列侯也内中國而外吳楚也褒君子
而貶小人也是亦所以寡其過於天下而幽贊天地
也故曰假我數年可以無大過彼大過惟聖人而後
可無也聖人以萬物為一體則天地之間有所過也
皆其過也是以孜孜汲汲而必欲補之也善學者其
亦以聖人之補天地者而補吾心也端之微者吾扶
之流之横者吾抑之陽明用事隂濁退聽為治於方
寸之内自寡其過而後以治人過則亦聖人也嗚呼
吾心之剥復天地之剥復也可懼孰甚焉以剥復而
懼者君子也不剥復而懼者聖人也聖人之心即易
也而未嘗不學也聖人之動皆學也而無往非易也
繫辭不云乎危者使平易者使傾其道甚大百物不
廢懼以終始其要無咎心之危也心之易也隂陽貞
勝之機也此聖人所懼也惟懼而無過也夫隂陽
者聖人之所不容不勝也而况吾人乎甚矣學易之
不可已也既著說五卷復為之序以自儆焉
陸元輔曰馮時可字元成華亭人隆慶辛未進士官
至湖廣布政使參議
唐氏(鶴徵)周易象義
四卷
存
劉曰寧序曰易家自王鄭而降主理者黜象主象者
亦黜理是二者皆非也而象固近之顧儒者疑之曰
理立於隂陽之前象表於形氣之後荆川先生言之
矣易之為書以象證理良然哉奉嘗先生者荆川先
生子也蓋嘗發百家之藏殫三截之力禀過庭之訓
而益暢其說作周易集義其大要合爻象以觀理因
彖義以辨爻别二卦於一卦而内外正定主爻於六
爻而君臣位至於互卦倒體其為說益博而義益精
所謂參伍以變錯綜其數者邪
鶴徵自述曰易須象與理合彖與爻合鶴徵少嘗讀
易先君子訓之曰易之為書以象證理之書也論象
不論理易失之穿鑿論理不論象易失之浮泛必象
理合始有確據自先儒據易不可典要之言彖與爻
各自為訓不惟爻象常相悖而六爻之中或本爻以
明君子他爻目之為小人所以先儒謂六爻似累世
仇殺豈易義固然耶故必爻彖合始為定論鶴徵細
求之則孔子之彖傳蓋備矣正所以合象理彖爻而
一之者也學者於此求之可矣
陸元輔曰唐鶴徵號凝庵武進人隆慶辛未進士官
至太常寺少卿
張雲章曰鶴徵荆川之子能世其學其自述曰先君
子之訓曰易之為書以象證理之書也論象不論理
失之穿鑿論理不論象失之浮泛必象理合始有確
據自象與爻各自為訓不惟爻象常相悖而六爻之
中或本爻以為君子他爻目之為小人所以先儒謂
六爻似累世仇殺然豈易義固然耶鶴徵細求之則
孔子之彖傳備矣正所以合象理彖爻而一之者也
於此求之從入有道矣其書大旨如此
黃氏(洪憲)周易集說
三卷
未見
俞汝言曰公諱洪憲字懋忠號葵陽嘉興人隆慶辛
未進士改庶吉士除編修陞侍讀遷右庶子充日講
官歷少詹事掌翰林院
黃氏(正憲)易象管窺
十五卷
存
正憲自記曰聖人作經將以順性命之理使後世學
者由之以成性成身彼卜筮乃易中之一事當亦為
日用不知者設以啓其趨避之門故曰以前民用若
論進退存亡之道倏忽變遷與時偕行非心通易道
者孰能貞夫一而不失其正哉故易之占乃吾心觀
省之占非卜筮占筮占斷之占也孔子曰五十學易
可無大過其所學何事其無過豈待卜筮而後知耶
或曰虞廷枚卜周家定鼎非耶曰帝王大事未嘗不
卜然曰朕志先定謀及乃心則亦以人謀為主所謂
幾者動之微吉凶之先見者也豈專主卜筮哉又曰
商瞿而下易道多岐自王弼疏行文義頗著求其發
明切實則莫若程朱傳義然亦不能無齟齬處憲豈
敢妄立異說惟因傳義以體彖爻象辭之意有不相
合者則沉潛玩索融會貫通庶幾闡程朱未發之藴
不特羲文周孔之旨爾語云以管窺天其憲之謂與
俞汝言曰正憲字懋容葵陽先生之弟
郭氏(子章)蠙衣生易解(一作郭氏易解)
十五卷
存
子章自序曰子所雅言詩書執禮皆雅言也獨不及
易易難言也惟難言故罕言子罕言命易性命之書
也子言性與天道不可得聞中人以下不可語上何
輕與人雅言易也微獨難言亦難學孔子五十以前
豈不學易而不以學易名其曰假我數年五十學易
可以無大過孔子將縱之聖五十學易僅可以無大
過何晏王輔嗣諸人奈何以輕俊少年謾言易耶孔
子之可仕可止學艮可久可速學咸恒不厭不倦學
乾多識多聞學大畜寧儉寧戚學小過故易惟孔子
能學也然韋編三絶鐵擿三折如此其勤河不出圖
鳳鳥不至如此其憂而僅云無大過易其可易學耶
子章幼習易先君手書程傳朱義而口授之因之竊
一第今犬馬齒七十五矣歸養以來日極研而旁鑽
之為論若干篇為解若干條總名之曰易解嗟乎荀
子有言善為易者不占管輅謂易安可注信斯言也
予兹解贅矣予之過大矣
陸元輔曰郭子章字相奎號青螺又號蠙衣生泰和
人隆慶辛未進士累官都察院巡撫貴州
吳氏(中立)易詮古本
三卷
存
陸元輔曰中立字公度浦城人隆慶辛未進士父沒
服闋絶意仕進以著述為事結廬於武夷山中十有
七年南禮部尚書袁洪愈等疏其節詔府縣起送赴
部辭乞終隐授禮部儀制司主事俟病痊錄用尋卒
所著有易銓古本中庸大旨諸書
鄒氏(德涵)聚所先生易教
一卷
未見
曹溶曰德涵江西安福人隆慶辛未進士
李氏(天植)易經疏義
未見
陸元輔曰天植字性甫廣德州人隆慶辛未進士歷
四川布政司參政
殷氏(子義)易經會義讀易别記易說
未見
陸元輔曰殷子義字集卿嘉定人隆慶二年貢生為
淮安儒學訓導其學出入朱陸務溯孔孟之傳著書
必根理要學者稱方齋先生所撰易解外有春秋大
旨詩經疏解家禮纂要諸書
潘氏(鳴時)讀易偶見
未見
閩書潘鳴時字徵求海澄人隆慶戊辰以恩貢入太
學判信陽州
周氏(坦)易圖說
一卷
存
陸元輔曰隆慶三年夏五月博羅周坦著於羅浮山
中
戴氏(廷槐)易學舉隅
六卷
未見
黃虞稷曰廷槐長泰人隆慶中貢士
仇氏(二常)周氏本義翼
四卷
未見
姜氏(震陽)易傳闡庸
一百二卷
未見
朱氏(篁)居易齋讀易雜言
一卷
未見
鏗鏗齋易郵
七卷
存
黃虞稷曰朱仲子之說易取途於博士家言而以管
先生志道之微言奥義折而入焉
熊秉鑑曰仲修為大中丞秋崕公孫世以易名家易
郵一書旁采諸家衷以獨見縷析條分每卦六爻撮
其大旨揭為總斷情偽得失令觀者洞然可謂善言
易者
朱一是曰篁字仲修吳人其書載澹生堂目蓋祁氏
之客也
李氏(應辰)易經庭訓
佚
休寧名族志應辰字仲拱
汪氏(玠)易旨
佚
休寧名族志玠字朝用邑諸生
經義考卷五十七
