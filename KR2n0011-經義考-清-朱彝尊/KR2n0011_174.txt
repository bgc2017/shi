經義考卷一百七十四
翰林院檢討朱彝尊撰
春秋(七)
劉氏(實)春秋條例
隋志十一卷
佚
左氏牒例
唐志二十卷
佚
晉書劉實字子眞平原高唐人泰始初少府咸寧中
轉尚書元康九年策拜司空懷帝即位授太尉自少
及老篤學不倦尤精三傳辯正公羊以為衞輒不應辭
以王父命祭仲失為臣之節舉此二端以明臣子之
體遂行於世又傳春秋條例二十卷
春秋公羊達義(唐志達作違)
七錄三卷
佚
集解春秋序
隋志一卷
佚
氾氏(毓)春秋釋疑
佚
晉書氾毓字稚春濟北盧人武帝召補南陽王文學
秘書郎太傅參軍並不就於時青土隱逸之士劉兆
徐苗等皆務教授惟毓不蓄門人清淨自守時有好
古慕德者諮詢亦傾懷開誘以三隅示之合三傳為
之解注撰春秋釋疑肉刑論凡所述造七萬餘言
劉氏(兆)春秋公羊榖梁傳解詁
隋志十二卷
佚
春秋三家集解
唐志十一卷
佚
春秋左氏全綜
佚
春秋調人
佚
晉書劉兆字延世濟南東平人博學洽聞温篤善誘
從受業者數千人武帝時五辟公府三徵博士皆不
就潛心著述不出門庭數十年以春秋一經而三家
殊塗諸儒是非之議紛然互為讐敵乃思三家之異
合而通之周禮有調人之官作春秋調人七萬餘言
皆論其首尾使大義無乖時有不合者舉其長短以
通之又為春秋左氏解名曰全綜公羊榖梁解詁皆
納經傳中朱書以别之
王氏(接)公羊春秋注
佚
晉書王接字祖遊河東猗氏人永寧初舉秀才除中
郎接學雖博通特精禮傳嘗謂左氏辭義贍富自是
一家書不主為經發公羊附經立傳經所不書傳不
妄起於文為儉通經為長任城何休訓釋甚詳而黜
周王魯大體乖硋且志通公羊而往往還為公羊疾
病接乃更注公羊春秋多有新義
王氏(愆期)注春秋公羊經傳
隋志十三卷(唐志十二卷)
佚
晉書接長子愆期流寓江南緣父本意更注公羊
陸德明曰愆期字門子河東人東晉散騎常侍辰陽
伯
公羊難答論
七錄二卷(唐志一卷)
隋書晉車騎將軍庾翼問王愆期答
王氏(長文)春秋三傳
佚
華陽國志王長文字德儁廣漢郪人察孝廉不就後
拜蜀郡太守以為春秋三傳傳經不同每生訟議乃
據經摭傳著春秋三傳十二篇
張氏(靖)榖梁傳注
隋志十卷
佚
隋書晉堂邑太守
江氏(熙)公羊榖梁二傳評
唐志三卷
佚
徐氏(乾)春秋榖梁傳注
七錄十三卷
佚
陸德明曰乾字文祚東莞人東晉給事中
孔氏(衍)春秋榖梁傳(唐志作訓注)
隋志十四卷(唐志十三卷)
佚
春秋公羊傳集解
七錄十四卷
佚
晉書孔衍字舒元魯國人孔子二十二世孫中興初
補中書郎領太子中庶子出為廣陵郡
程氏(闕)春秋經傳集注(隋志作春秋榖梁傳)
唐志十六卷
佚
胡氏(訥)春秋榖梁傳集解
七錄十卷
佚
春秋三傳評
隋志十卷
佚
春秋集三師難
七錄三卷
佚
春秋集三傳經解
七錄十卷(唐志十一卷)
佚
劉氏(瑤)榖梁傳注
佚
范氏(甯)春秋榖梁傳集解
隋志十二卷
存
晉書甯字武子解褐為餘杭令遷臨淮太守徵拜中
書侍郎補豫章太守甯以春秋榖梁氏未有善釋遂
沈思積年為之集解其義精審為世所重既而徐邈
復為之注世亦稱之
甯自序曰昔周道衰陵乾綱絶紐禮壞樂崩彝倫攸
斁弑逆簒盗者國有淫縱破義者比肩是以妖災因
釁而作民俗染化而遷陰陽為之愆度七曜為之盈
縮川岳為之崩竭鬼神為之疵厲故父子之恩缺則
小弁之刺作君臣之禮廢則桑扈之諷興夫婦之道
絶則谷風之篇奏骨肉之親離則角弓之怨彰君子
之路塞則白駒之詩賦天垂象見吉凶聖作訓紀成
敗欲人君戒愼厥行增修德政蓋誨爾諄諄聽我藐
藐履霜堅冰所由者漸四夷交侵華戎同貫幽王以
暴虐見禍平王以微弱東遷征伐不由天子之命號
令出自權臣之門故兩觀表而臣禮亡朱干設而君
權喪下陵上替僭逼理極天下板蕩王道盡矣孔子
觀滄海之横流廼喟然而歎曰文王既没文不在兹
乎言文王之道喪興之者在己於是就太師而正雅
頌因魯史而修春秋列黍離於國風齊王德於邦君
所以明其不能復雅政化不足以被羣后也於時則
接乎隱公故因兹以託始該二儀之化育贊人道之
幽變舉得失以彰黜陟明成敗以著勸誡拯頽綱以
繼三五鼓芳風以扇遊塵一字之褒寵踰華衮之贈
片言之貶辱過市朝之撻德之所助雖賤必伸義之
所抑雖貴必屈故附世匿非者無所逃其罪潛德獨
運者無所隱其名信不易之宏規百王之通典也先
王之道既弘麟感化而來因應事備而終篇故絶筆
於斯年成天下之事業定天下之邪正莫善於春秋
春秋之傳有三而為經之旨一臧否不同褒貶殊致
蓋九流分而微言隱異端作而大義乖左氏以鬻拳
兵諫為愛君文公納幣為用禮榖梁以衛輒拒父為
尊祖不納子糾為内惡公羊以祭仲廢君為行權妾
母稱夫人為合正以兵諫為愛君是人主可得而脅
也以納幣為用禮是居喪可得而婚也以拒父為尊
祖是為子可得而叛也以不納子糾為内惡是仇讐
可得而容也以廢君為行權是神器可得而闚也以
妾母為夫人是嫡庶可得而齊也若此之類傷教害
義不可強通者也凡傳以通經為主經以必當為
理夫至當無二而三傳殊說庸得不棄其所滯擇善
而從乎既不俱當則固容俱失若至言幽絶擇善靡
從庸得不並舍以求宗據理以通經乎雖我之所是
理未全當安可以得當之難而自絶於希通哉而漢
興以來瓌望碩儒各信所習是非紛錯準裁靡定故
有父子異同之論石渠分爭之說廢興由於好惡盛
衰繼之辨訥斯蓋非通方之至理誠君子之所歎息
也左氏豔而富其失也巫榖梁清而婉其失也短公
羊辨而裁其失也俗若能富而不巫清而不短裁而
不俗則深於其道者也故君子之於春秋没身而已
矣升平之末歲次大梁先君北藩回軫頓駕於吳乃
帥門生故吏我兄弟子姪妍講六籍次及三傳左氏
則有服杜之注公羊則有何嚴之訓釋榖梁傳者雖
近十家皆膚淺末學不經師匠辭理典據既無可觀
又引左氏公羊以解此傳文義違反斯害也已於是
乃商略名例敷陳疑滯博示諸儒同異之說昊天不
弔泰山其頽匍匐墓次死亡無日日月逾邁跂及視息
乃與二三學士及諸子弟各記所識並言其意業未及
終嚴霜夏墜從弟凋落二子泯没天實喪予何痛如
之今撰諸子之言各記其姓名名曰春秋榖梁集解
王通曰范寗有志於春秋徵聖經而詰衆傳
楊士勛曰魏晉以來注榖梁者有尹更始唐固麋信
孔衍江熙程闡徐仙民徐乾劉瑤胡訥之等寗以傳
者雖多妄引三傳辭理典據不足可觀故與門徒商
略名例博士同異
晁說之曰榖梁晚出於漢因得監省左氏公羊之違
畔而正之其精深遠大者眞得子夏之所傳與范寗
又因諸儒而博辨之申榖梁之志也其於是非亦少
公矣非若杜征南一切申傳汲汲然不敢異同也
王晢曰自漢崇學校三傳迭興以賈誼之才仲舒之
文向歆之學猶溺於師說不能會通况其餘哉其專
窮師學以自成一家者則何氏杜氏范氏而已何氏
則譸張瞽說杜氏則膠固傳文其稍自覺悟者惟范
氏爾
晁公武曰自漢魏以來榖梁注解有尹更始唐固麋
信孔衍江熙等十數家而范寗皆以為膚淺於是帥
其長子泰中子雍小子凱從弟邵及門生故吏商略
名例博採諸儒同異之說成其父汪之志嘗謂三傳
之學榖梁所得最多諸家之解范寗之論最善
陳振孫曰晉豫章太守順陽范寗武子撰寗嘗謂王
何之罪深於桀紂著論以排之以春秋惟榖梁氏無
善釋故為之注解其序云升平之末先君税駕於吳
帥門生故吏兄弟子姪研講六籍三傳蓋寗父汪為
徐兖二州北伐失利屏居吳郡時也汪没之後始成
此書所集諸家之說皆記姓名其稱何休曰及鄭君
釋之者即所謂發墨守起廢疾也稱邵曰者寗從弟
也稱泰曰雍曰凱曰者其諸子也汪范晷之孫晷在
良吏傳自晷至泰五世皆顯於時寗父子祖孫同訓
釋經傳行於後世可謂盛矣泰之子曄亦著後漢書
以不軌誅死其家始亡
黃震曰杜預注左氏獨主左氏何休注公羊獨主公
羊惟范寗不私於榖梁而公言三家之失
王應麟曰榖梁先有尹更始唐固麋信孔衍江熙段
肅張靖等十餘家范寗以為膚淺乃商略名例為集
解十二卷例一卷蓋杜預屈經以申傳何休引緯以
汨經惟寗之學最善
家鉉翁曰何休治公羊傳外多生支節失公羊之本
旨若范寗治榖梁能知榖梁之非視休為長
春秋榖梁傳例
隋志一卷
佚
京相氏(璠)春秋土地名
隋志三卷
佚
隋書晉裴秀客
酈道元曰京相璠與裴司空彥季修晉輿地圖作春
秋地名
鄭樵曰京相璠春秋土地名見於杜預地名譜桑欽
水經注
孫氏(毓)春秋左氏傳義注
隋志十八卷(唐志三十卷釋文序錄二十八卷)
佚
春秋左氏傳賈服異同略
隋志五卷
佚
徐氏(邈)春秋左氏傳音
隋志三卷(唐志一卷)
佚
春秋榖梁傳注
隋志十二卷
佚
答春秋榖梁義
隋志三卷
佚
春秋榖梁傳義
隋志十卷
佚
晉書徐邈注榖梁傳見重於時
荀氏(訥)春秋左氏傳音
七錄四卷
佚
陸德明曰訥字世言新蔡人東晉尚書左民郎
李氏(軌)春秋左氏傳音
隋志三卷
佚
春秋公羊傳音
七錄一卷
佚
方氏(範)春秋經例
隋志十二卷(唐志六卷)
佚
殷氏(興)春秋釋滯
七錄十卷
佚
隋書晉尚書左丞殷興撰
虞氏(溥)注春秋經傳
佚
晉書虞溥字允源高平昌邑人郡察孝廉除郎中稍
遷公車司馬令除鄱陽内史注春秋經傳
郭氏(瑀)春秋墨說
佚
晉書郭瑀字元瑜敦煌人精通經義隱於臨松薤谷
鑿石窟而居作春秋墨說孝經錯緯弟子著錄千餘
人
干氏(寳)春秋左氏函傳義(舊唐書作春秋義函傳新唐書作春秋函傳)
隋志十五卷(唐志十六卷)
佚
春秋序論
隋志二卷(唐志一卷)
佚
晉書寳為春秋左氏義外傳
范氏(堅)春秋釋難
七錄三卷
佚
高氏(龍)春秋公羊傳注(新舊唐志龍作襲傳注作傳記)
七錄十二卷
佚
陸德明曰字文(闕)范陽人東晉河南太守
江氏(惇)春秋公羊傳音
七錄一卷
佚
聶氏(熊)注榖梁春秋
佚
晉書國子祭酒聶熊注榖梁春秋列於學官
黃氏(容)左傳抄
佚
華陽國志蜀郡太守巴西黃容好述作著左傳抄數
十年
薄氏(叔&KR0975;)問榖梁義
隋志二卷(七錄四卷)
佚
經義考卷一百七十四
