經義考卷十六
翰林院檢討朱彝尊撰
易(十五)
陳氏(摶)易龍圖
宋志一卷
未見
東都事略陳摶字圖南亳州真源人舉進士不第𨼆
武當山移居華山周世宗聞其名召見命為諫議大
夫辭不受嘗乘白驢欲入汴中塗聞太祖登極大笑
墜驢曰天下於是定矣太祖召之以羽服見於延英
殿賜號希夷先生摶好讀書常自號扶搖子
摶自序曰原夫龍馬負圖出於羲皇之代在太古之
先今存已合之位猶或疑之况更陳其未合之數耶
然則何以知之答曰於仲尼三陳九卦之義探其旨
所以知之也且天之垂象的如貫珠少有差忒則不
成次序故自一至於盈萬皆累累然如絲之於縷也
使龍圖本合則聖人不得見其象矣所以天意先未
合而形其象聖人觀象以明其用是龍圖者天散而
示之伏羲合而陳之仲尼默而形之者也其未合也
惟五十五數上二十五天數也中貫三五九外包十
五盡天三天五天九并五十之用後形一六无位又
顯二十四之為用也兹所謂天垂象矣下三十地數
也六分五位皆明五之用也十分而為六形地之象
焉六分而成四象地六不配在上則一不動形二十
四在下則六不用亦形二十四其既合也天一居上
為道之中地六居下為氣之本天三幹地二地四為
之用三若在陽則避孤隂在隂則避寡陽大矣哉龍
圖之變岐分萬途今略述其梗槩焉
王湜曰先天圖傳自希夷前此則莫知其所自來也
邵伯温曰希夷先生學易生於意言象數不煩文字
解說止有一圖先天方圓圖亦非創意以作孔子繋
辭述之明矣真窮理盡性之學也
朱子曰先天之學康節得於李之才挺之挺之得於
穆修伯長伯長得於希夷
魏了翁曰先天之學秦漢而後惟魏伯陽闚見此意
至華山陳處士始盡發其秘
吳澂曰河圖洛書邵所傳原於穆劉所傳原於种皆
得自希夷者也
胡一桂曰按龍圖序希夷正以五十五數為河圖則
劉牧以四十五數為圖托言出於希夷者盖亦妄矣
王申子曰先天圓圖陽左隂右易之體也後天横圖
隂左陽右易之用也此二圖不知希夷以前何所托
至希夷始出亦已竒矣
雷思齊曰宋初陳圖南始創意推明象數自謂因玩
索孔子三陳九卦之義得其遺旨新有書述特稱龍
圖離合變通圖餘二十貫穿易理
黃宗炎曰周茂叔之太極圖邵堯夫之先後天圖同
出於陳圖南夫隂陽老少之說未嘗見於十翼不過
後人以揲蓍求卦著於版上以為分别紀數也故稱
其名俗而不古然猶強解曰畫卦自下而上有一畫
始有二畫以至三畫故作此影響之論若夫六畫之
卦一乾為主為下卦是為貞卦而遞以八卦加之為
上卦為是悔卦其他七卦莫不皆然安得於此時拆
去其上二畫而為四畫拆去其上一畫而為五畫也
哉如既已重之則一卦各錯八卦顯然成六十四卦
安得於此中有先後去取之殊而為十六為三十二
也哉圖南本黃冠師此圖不過仙家養生之所寓故
牽節候以配合毫無義理再三傳而堯夫受之指為
性天窟宅千古不發之精藴盡在此圖本義崇而奉
焉證是羲皇心傳置夫大易之首以言乎數則不逮
京房焦贛之可徵以言乎理則遠遜輔嗣正叔之可
據且曲為之說曰此圖失自秦火流於方外自相授
受不入人間夫易為卜筮之書不在禁例宜并其圖
而不禁豈有止許民間藏卦爻而獨不許藏圖之事朱
元晦與王子合書云邵氏言伏羲卦位近於穿鑿附
會且當闕之乃易學啟蒙本義又如此其敬信不可
解也
徐善曰圖南之書已亡度其目約二十一篇而圖書
二象居其末馬氏經籍考不載則由其徒秘不示人
故當時未傳爾其序文義晦澀葉夢得以為偽作良
是又曰圖書得圖南而始顯乃昧者緣之復滋異
辭有謂天地十數列九五位之圖為伏羲自造者范
諤昌也有謂河圖止一圈而九宫非河圖者豐坊也
有謂九宫五位二象皆河圖者章俊卿王采也有謂
撰十圖以盡河圖變體妄相傳述者趙以夫黃鎮成
熊朋來也至雷思齊則但信九數為圖而不信有書
蒋德之則但信十數為書而不信有圖其持論皆不
能無疵及乎西山蔡氏反易之後異解更多有托言
青城𨼆者隂陽相含就其中八分之以當八卦謂之
河圖用井文界分九宫謂之洛書者羅源也有謂河
圖即太極圖者趙謙也有彷彿八卦作坎離中畫交
流謂之真河圖得於異人傳授者謝枋得也若乃圖
書形狀亦人人殊襲漢人者謂圖呈於龍甲信星點
者謂龜文如瑇瑁楊龜山謂圖書但出於水無龜與
龍俞琰謂河圖之文鐫於寳石若近世喻國人謂泉
脈上湧而紋成水面則益怪矣嗚呼又奚怪司馬君
實歐陽永叔王子充歸熙甫諸人之欲盡廢圖書也
哉
王氏(昭素)易論
宋志三十三卷
未見
長編開寳三年三月以處士王昭素為國子博士致
仕昭素酸棗人篤學有志行著易論三十三篇學者
多從之遊上聞其名召見便殿時年已七十餘上問
曰何以不仕致相見之晚昭素謝不能上令講乾卦
至九五飛龍在天則歛容曰此爻正當陛下今日之
事援引證據因示風諫微旨上甚悦留月餘數求歸
故有是命年八十七乃卒於家
崇文總目昭素易論取諸家之善參以其言折衷之
中興書目昭素以王韓注易及孔馬疏義或未盡乃
著此論
胡旦曰京房學於焦贛七日來復其說則源於易矣
東漢郎顗明六日七分之學最為精妙自揚子雲馬
融鄭康成宋衷虞翻陸績范望並傳此學至昭素獨
非之
晁公武曰昭素𨼆居求志行義甚高史臣以王烈管
寧比之太祖時嘗召令講易其書以注疏異同互相
誥難蔽以己意
吕中曰古今言易者失之拘在陛下則為飛龍在天
在臣下則為利見大人善言易者莫如王昭素矣古
今言隂陽者失之泥時事未判時屬陽已判時屬隂
善言隂陽者莫如張詠矣
王應麟曰王昭素謂序卦有離者麗也麗必有所感
故受之以咸咸者感也凡十四字晁以道古易取此
三句增入正文謂後人妄有上下經之辨吳仁傑亦
從王晁之論
胡一桂曰此書專辨注䟽同異往往只是文義之學
而朱文公語錄云太祖一日問昭素乾九五飛龍在
天利見大人常人何可占得此爻昭素曰何害若臣
等占得則陛下是飛龍在天臣等利見大人是利見
陛下此說得最好以此觀之解中說象占必有可觀
者
劉氏(遵)周易異議論
通志十卷
佚
朱震曰七日來復之義自子夏京房陸績虞翻皆以
陽涉六隂極而反初為七日王昭素暢其說胡旦難
之劉遵謂天行躔次有十二隂行其六陽行其六當
於隂六陽失位至於七則陽復本位此周天十二次
環轉反覆其數如此施之於年月日時並同故一日
之中七時而復一月之中七日而復一年之中七月
而復一紀之中七歲而復胡旦復難以為妄論然遵
論隂陽運行之數得天道之行七日必復之理但不
本於乾坤二卦消息之象以論之是以其言漫漶要
之亦有所長未可斥之為妄也
胡氏(旦)周易演聖通論
宋志十六卷
佚
晁公武曰胡旦字周父渤海人太平興國三年進士
第一人知海州上河平頌先是盧多遜趙普罷頌有
逆遜投荒姦普屏外之句太宗怒貶商州團練副使
上平燕入議召復官再遷知制誥終秘書監景德初
以目疾致仕
王偁曰旦雋辨強敏退老漢上既喪明猶令人讀經
史憑几聽之未嘗少輟著演聖通論七十三卷
朱震曰先儒數十篇之次其說不一獨胡旦為不失
其旨長編天聖四年正月秘書監致仕胡旦言撰成
演聖通論七十卷以駮正五經家貧不能繕寫奏御
庚子賜旦錢十萬米百斛五年十二月旦上所撰演
聖通論七十二卷景祐九年七月旦妻盛氏上旦所
撰續演聖論
董真卿曰旦字周父濱州人仕宋知制誥易演聖通
論經二篇傳十篇彖一大象二小象三乾文言四坤
文言五上繋六下繋七說卦八序卦九雜卦十多引
經疏及王昭素論為之商確
李氏(溉)卦氣圖
一篇
存
朱震曰李溉卦氣圖其說原於易緯類是謀通卦驗
楊時喬曰溉得易圖於种放放得之陳希夷希夷諸
圖皆易說卦所言者此圖與之不同想溉所自作無
關於易之大義然亦依傍易說可以節取
龍氏(昌期)周易注
通志十卷
佚
周易絶筆書
通志四卷
佚
文彦博曰武陵先生龍君平陵陽人也藏器於身不
交世務閉關却掃開卷自得著書數萬言窮經二十
載名動士林高視西蜀
范仲淹曰岷山處士龍昌期論易深逹微奥福唐部
將延與郡人講易率錢十萬遺之范公雍以所著書
奏御遂行於時
陳振孫曰蜀人龍昌期其學迂僻專非周公妄人也
王闢之曰龍昌期陵州人祥符中别注易詩書論語
孝經隂符道德經擕所著遊京師范雍薦之朝不用
韓魏公安撫劍南奏為國子四門助教文潞公又薦
授校書郎講說府學明鎬再奏授太子洗馬明堂汎
恩改殿中丞又注禮論政書帝王心鑑八卦圖精義
入神絶筆書河圖照心寳鑑春秋復道三教圖通天
保正名等論昌期該洽過人著撰雖多而所學雜駮
宋史昌期嘗注易詩書論語孝經隂符經老子其說
詭誕穿鑿至詆斥周公初用薦者補國子四門助教
文彦博守成都召至府學奏改秘書省校書郎後以
殿中丞致仕著書百餘卷嘉祐中詔取其書昌期時
年八十餘野服自詣京師賜緋魚絹百疋歐陽修言
其異端害道不當推奬奪所賜服罷歸卒
四川總志龍昌期字起之仁夀人
高氏(志寧)周易化源圖
佚
韓琦誌墓曰志寧字宗儒河南洛陽人幼通六經尤
深於大易咸平中舉明經應識洞韜略運籌决勝科
召對龍圖閣言兵事莫備於師卦因講其卦於上前
真宗大悦授大理評事又應才識兼茂明於體用科
執政罷之改太子左贊善大夫天聖中充河北沿邊
安撫副使以右領軍衛大將軍致仕享明堂恩轉衛
尉卿所著周易化源圖行於世
劉氏(牧)新注周易
宋志十一卷(紹興書目十卷)
佚
卦德通論(紹興書目作統論)
宋志一卷
存
周易先儒遺論九事
一卷
存
按九事者太皥受龍馬負圖第一重六十四
卦推盪訣第二大衍之數五十第三八卦變
六十四卦第四辨隂陽卦第五復見天地之
心第六卦終未濟第七蓍數揲法第八隂陽
律吕圖第九
易數鈎𨼆圖
宋志一卷(讀書志紹興書目作三卷今本同)
存
牧自序曰夫易者隂陽氣交之謂也若夫隂陽未交
則四象未立八卦未分則萬物安從而生哉是故兩
儀變易而生四象四象變易而生八卦重卦六十四
於是乎天下之能事畢矣夫卦者聖人設之觀於象
也象者形上之應原其本則形由象生象由數設舍
數則無以見四象所由之宗矣是故仲尼之贊易也
必舉天地之極數以明成變化而行鬼神則知易之
書必極數以知其本也詳夫注疏之家至於分經析
義妙盡精研及乎解釋天地錯綜之數則語惟簡略
與繋辭不偶所以學者難曉其義也今夫摭天地竒
偶之數自太極生兩儀而下至於復卦凡五十五位
點之成圖於逐圖下各釋其義庶覽之者易曉耳夫
易道淵邈雖往哲難闚於至微牧也蕞生祖述誠愧
其狂簡然則象有實位變有定數不能妄為之穿鑿
者博雅君子試為詳焉
朱震曰劉牧畫圖為乾者四為坤者四乾天左旋坤
地右轉乾坤上下自然相交而成六子則夫數策之
義也
晁公武曰皇朝劉牧長民撰仁宗時言數者皆宗之
慶歷初吳秘獻其書於朝優詔奬之田况為序又有
鈎𨼆圖三卷皆易之數也凡四十八圖并遺事九有
歐陽永叔序而文殊不類
陳振孫曰黃黎獻為之序又為略例圖亦黎獻所序
又有三衢劉敏士刻於浙右庾司者有歐公序文淺俚
决非公作其書三卷與前本大同小異牧易學盛行
慶歷時
林千之曰孔安國馬融鄭康成關子明諸儒皆謂自
一至十為河圖自一至九為洛書惟劉牧反是牧非
無見而然也按春秋緯河圖之篇有九洛書之篇有
六河以通乾出天苞洛以流坤吐地符河圖本於天
宜得竒數而居先洛書本於地宜得偶數而居後此
其所據依以為左驗者也
王應麟曰牧撰易數鈎𨼆圖黃黎獻受於牧摭為略
例一卷𨼆訣一卷吳秘受於黎獻作通神一卷以釋
鈎𨼆奏之凡三十四篇
胡一桂曰鈎𨼆一篇自易至河圖洛書二圖外餘皆
破碎穿鑿
雷思齊曰自圖南五傳而至劉長民增至五十五圖
名以鈎𨼆師友自相推許更為唱述各於易間有注
釋曰卦德論曰室中語曰記師說曰指歸曰精微曰
通神亦總謂周易新注每欲自神其事及跡而究之
未見其真能有所神竒也
黃瑞節曰楊鼎卿彙六經為圖唐仲友輯經世圖譜
並守劉牧之說
王道曰牧以九為圖十為書朱蔡不能辨倒仍為兩
可之辭以支吾可見牧之所執者是也
按劉長民河圖數九洛書數十此受於師者
然爾西山蔡氏乃更之非長民易置也
宋氏(咸)易訓
宋志三卷
佚
易補注
宋志十卷
佚
王劉易辨
一卷(紹興書目二卷)
佚
閩書宋咸字貫之建陽人天聖二年進士慶歷初知
尤溪縣移知韶州轉職方員外郎官至都官郎中所
著有易注毛詩正紀外義論語增注所注易大為歐
陽文忠所稱賞咸自序易訓曰予既以補注易奏御
而男億請餘義凡百餘篇端因以易訓名之盖言不
敢以傳世特教其子而己
咸自序易辨曰近世劉牧既為鈎𨼆圖以畫象數盡
刊王文直以己意代之業劉者實繁謂劉可專門王
可焚竄咸聞駭之摘乾坤二卦中王劉義及鈎𨼆圖
以辨之也凡二十篇為二卷題曰王劉易辨云
余靖序補注曰易之道深矣自漢興有施孟梁丘京
氏費高諸家之學列於庠序而傳異端師異說往往
入於五行讖緯之術故其學中絶焉王氏之學傳自
魏晉盛於隋唐之際大都言隂陽變化人事得失不
悖於三聖不蕩於術數故獨為學者所宗近世言易
者復以竒文詭說相尚自成一家之言考之卦繇爻
象彖繫之微有所不通矣今廣平宋君貫之補注周
易盖懲諸儒之失而摘去異端志在通王氏之說合
聖人之經字有未安意有未貫必引而伸之用明文
王周公之旨初著易明數十篇後得唐郭京舉正之
說意與己合遂採郭氏舉正與易明相參綴於經注
之下辨墜簡之所缺啓後人之未悟朱墨發端粲然
可觀其自叙詳矣於戲古之儒者以明經為本兩漢
名臣未嘗不以經進自儒林文苑派分以來縉紳之
士視經為蘧廬耳貫之學必稽古言必貫通以詞章
取科第以通博副名實皇祐元年歲在荒落補注既
成聞於旒扆俄頒中旨附郵投進其明年蠻事平息
因談經義遂得副本為示廼周而研之嘗觀劉氏鈎
𨼆圖言宓羲氏因龍圖龜書之文以畫八卦又言天
五地五大衍之用其深於數者及觀貫之之釋以為
宓羲稽象於天取法於地觀鳥獸之文通萬物之情
以畫卦奚獨取於龍馬之文耶又其言乾坤之策生
於四象其於尼父之經輔嗣之注亡所戾而有所明
焉固可秘之藏室流之學官寧止是正文字而已哉
歎其言近旨遠故題而序之
胡旦曰咸讀易疏惡易緯之學而并廢消息之卦豈
得為善觀書者乎
晁公武曰易訓凡三卷頗論陸希聲劉牧鮮于侁得
失云
陳振孫曰咸嘗撰易明凡一百九十三條以正亡誤
及得郭京舉正於歐陽公遂參驗為補注十卷皇祐
五年表上之别有易訓未見易辨凡二十篇為一卷
劉牧之學大抵求異先儒穿鑿破碎故李宋或刪之
或辨之
玉海至和元年十二月宋咸上注周易十卷詔褒諭
胡一桂曰咸以既補注易以其餘百餘篇大可疑者
三十有六題曰易訓謂訓其子而已易辨康定元年
自序宣和四年蔡攸上其書曰咸引正義以辨然穎
逹專以弼為宗非所以辨二家之得失至謂孔子不
繋小象於乾卦以尊文王周公不知易本各自為篇
豈孔子旨哉咸嘗注揚子法言糾李軌之誤五百餘
義盖亦工於訶人者
李氏(見)易樞
十卷(蜀中著作記五卷)
佚
玉海天禧二年七月戊寅富順監言李見撰易樞十
卷詔附驛以聞
曹學佺曰江陽李見讀易於神龜山著易樞五卷天
禧中令附驛以聞不起乃終𨼆焉
邵氏(古)周易解
通考五卷
未見(一齋書目有)
晁公武曰古字天叟雍之父也世本范陽而卒於洛
其學先正音文云
古孫伯温曰大父伊川丈人年七十有九以治平四
年正月一日捐館先公謀葬大父與正叔程先生同
卜地於伊川神隂原
縱氏(康乂)周易會通正義
宋志三十二卷
佚
按紹興書目有之
林氏(㢲)易範
八篇
佚
姓譜林㢲字㢲之海陽人天聖中應才識兼茂明於
體用科慶歷中投匭論事仁宗異之除徐州儀曹不
就南歸讀易著書八篇曰卦元卦經卦緯叢辭起律
吹管範餘叙和總名曰易範人稱為草範先生
陳淳曰林賢良草範之書度越流俗恨學無本原用
心良苦無加損於易
孫氏(坦)周易析藴
十卷
佚
玉海皇祐三年九月評事孫坦上周易析藴十卷帝
嘉其勤博
陳振孫曰坦不知何人國史志及中興書目皆不著
代氏(淵)周易指要
宋志二十卷
佚
隆平集代淵字仲顔永康軍人天聖二年登進士第
累遷至太常丞知益州田况表其所著周易指要二
十卷朝廷特授祠部員外郎
長編皇祐四年五月太常丞致仕代淵為祠部員外
郎淵𨗳江人舉進士甲科得清水主簿嘆曰禄不及
親何所為耶還家教授著周易指要翰林學士田况
上其書詔優加兩官淵晚年日菜食巾褐山水間自
號虚一子
陸氏(秉)周易意學
宋志十卷
佚
晁公武曰秉字端夫舊名東寳元二年以此書奏御
勑書嘉奬秉嘗通判蜀州首篇論易之名頗采參同
契之說
陳振孫曰其說多異先儒穿鑿無據
胡一桂曰秉周易意學十卷云欲撰易决緼難就今
秪成此書亦如前代傳易之法自題曰齊魯後人
吳氏(秘)周易通神
宋志一卷(閩書作五卷)
佚
閩書吳秘字君謨甌寧人景祐元年登第歴侍御史
知諫院以言事出知濠州提點京東路刑獄因乞閒
郡除守同安
黃氏(黎獻)續鈎𨼆圖
一卷
佚
略例義
一卷
佚
室中記師𨼆訣
宋志一卷
佚
胡一桂曰黎獻學於劉牧采摘其綱宗以為略例又
筆其𨼆訣目為室中記
按宋志載黎獻鈎𨼆圖略例一卷紹興書目
分載續鈎𨼆圖略例義各一卷今從之
經義考卷十六
