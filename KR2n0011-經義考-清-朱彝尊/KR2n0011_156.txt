經義考卷一百五十六
翰林院檢討朱彝尊撰
禮記(十九)
司馬氏(光)大學廣義
一卷
未見(一齋書目有)
按取大學於戴記講說而專行之實自温公始
程子(顥)大學定本
一卷
存
黃震曰程氏謂大學乃孔子遺書初學入德之門無如
大學者然其詮次與禮記原書不同明道以康誥曰以
後釋明字新字止字者聯於首章明德新民止至善
三語之下然後及古之欲明明德一章又然後以所
謂誠其意以後節節釋之伊川移古之欲明明德一章
於前然後及康誥曰一章
周應賓曰大學二程改本亦不相一
柴紹炳曰春秋夏五郭公把子伯甲戌己丑之類以
其傳疑未嘗輙加增損至宋代儒者多以己意刪訂
經文二程改大學朱子作孝經刊誤將舊文併省分
屬經傳而刪其句字夫仲尼不敢改魯史而程朱改
大學孝經此等事姑聽先儒自為之勿可效也
毛竒齡曰河南二程氏讀大學疑其引經處參錯不一
因各為移易實未嘗分經别傳指為誰作且變置其
文而加以增補也
按明道改本大學自大學之道(至)則近道矣
(下接)康誥曰克明德(至)止於信(下接)古之欲
明明德於天下者(至)未之有也(下接)此謂知
本此謂知之至也所謂誠其意者(至)辟則為
天下僇矣(下接)詩云瞻彼淇澳(至)大畏民志
此謂知本(下接)詩云殷之未喪師(至)以義為
利也
程子(頥)大學定本
一卷
存
按伊川改本大學自大學之道(至)未之有也
(下接)子曰聽訟吾猶人也(至)此謂知之至也
(下接)康誥曰克明德(至)止於信(下接)所謂誠
其意者(至)辟則為天下僇矣(下接)詩云瞻彼
淇澳(至)此以沒世不忘也(下接)康誥曰惟命
不于常(至)驕泰以失之(下接)詩云殷之未喪
師(至)亦悖而出(下接)生財有大道(至)以義為
利也
吕氏(大臨)大學解
宋志一卷
未見
朱子曰吕氏之先與二程夫子游故其家學最為近
正然不能不惑於浮屠老子之說故其末流不能無
出入之弊若其他說之近正者君子猶有取焉
蘇氏(總龜)大學解
一卷
佚
蕭氏(欲仁)大學篇
一卷
佚
楊時䟦曰學始於致知終於知止而止焉致知在格
物物固不可勝窮也反身而誠則舉天下之物在我
矣詩曰天生蒸民有物有則凡形色之具於吾身無
非物也而各有則焉目之於色耳之於聲口鼻之於
臭味接乎外而不得遁焉者其必有以也知其體物
而不可遺則天下之理得矣天下之理得則物與我
一也無有能亂我之知思而意其有不誠乎由是而
通天下之志類萬物之情贊天地之化其則不遠矣
則其知可不謂之至矣乎知至矣則宜有止也譬之
四方萬里之遠苟無止焉則將焉歸乎故見其進未
見其止孔子之所惜也古之聖人自誠意正心至於
平天下其理一而已所以合内外之道也世儒之論
以高明處已中庸處人離内外判心迹其失遠矣故
予竊謂大學者其學者之門乎不由其門而欲望其
堂奥非余所知也蕭君欲仁志學之士也錄示大學
一篇求余言以題其後其意蓋非苟然者故聊為發
之苟於是盡心焉則聖人之庭戶可策而進矣欲仁
其勉之哉
廖氏(剛)大學講義
一卷
存(載高峰集)
譚氏(惟寅)大學義
佚
何氏(俌)大學講義
佚
喻氏(樗)大學解
宋志一卷
佚
張氏(九成)大學說
宋志一卷(杭州府志二卷)
未見
朱子(熹)大學章句
宋志一卷
存
黃幹曰先生於大學修改無虚日誠意一章未終前
三日所更定
陳振孫曰朱子章句大略宗程氏會衆說而折其中
又記所辨論取舍之意别為或問以附其後皆自為
之序至大學則頗補正其脫簡闕文
王應麟曰淳熙十六年二月甲子文公序大學章句
三月戊申序中庸章句二書各有或問中庸又有輯
略
黃震曰晦庵先生表章四書遂以大學為稱首所定
為章句又與程氏不同自修身一章以後程氏嘗移
易者今悉仍舊今舉世之所誦習者惟章句也
王褘曰大學在禮記中通為一篇朱子始分為經傳
以明德新民止善為三綱領以格物致知誠意正心
修身齊家治國平天下為八條目惟其間格物致知
傳朱子以為亡而補之孰知其未亡也今即其書求
之有曰知止而后有定定而后能静静而后能安安
而后能慮慮而后能得物有本末事有終始知所先
後則近道矣此謂知本子曰聽訟吾猶人也必也使
無訟乎無情者不得盡其辭大畏民志此謂知本此
謂知之至也此十七句足為格物致知傳盖錯簡在
他所則為羡語而取以為傳則極其精切朱子勇於
補而不知移易何耶且三綱領八條目之外安有所
謂本末乃别為之耶董丞相槐及玉峯車氏西磵葉
氏皆著論以辨其非使朱子復生將必以其言為然
也
王彝曰大學本禮記中之一篇程子見此篇與中庸
非聖賢不能作而俱隐禮記中始取以配論語孟子
而為四書朱子俱作為章句凡若干言題之曰章句
者分章析句以發明之也不曰集註以擬諸論孟者
古註外諸儒未備言也於二篇獨為之序者總言其
所以述作之大旨也
王鏊曰大學原文見古本禮記鄭玄為之注依文釋
義略通而已闕文錯簡亦不復識别至程朱始别為
綱領三條目八分傳以釋之其義精矣惜致知格物
之傳獨亡或以為非亡也移物有本末一節繼以知
止能得又繼以聽訟吾猶人一節而結之曰此謂知
本此謂知之至也即釋格物致知之義似亦可通盖
知物之本末始終而造能得之地是格物之義也而
尤以知本為貴與程子之義亦不相妨朱傳以聽訟
一節為釋本末則可疑本末非綱領非條目何以釋
為且本末既釋終始獨遺之耶
都穆曰朱子作大學章句嘗取程子之意以補致知
格物之傳黃氏日抄載董丞相之說謂經本無闕文
此特錯簡之釐正未盡者耳首章明明德三句綱領
之下即繼以欲明明德以下條目八事之詳此經也
自知止而后有定至則近道矣及聽訟吾猶人也至
此謂知之至也此正釋致知在格物不俟他補後黃
巗車清臣著大學沿革論其見與董氏合王魯齋聞
之謂洞照千古之錯簡本朝大儒如宋學士方正學
其見亦同宋公曰綱與目之名無有所謂本末者何
必傳以釋之方先生曰以聽訟釋本末律以前後之
例不類合為一章而觀之與孟子堯舜知不徧物之
言正相發明其為致知格物之傳何惑焉是語雖異
於朱子而不乖乎道固朱子之所取也
陸深曰朱晦庵作大學章句說經是孔子之言而曾
子述之傳是曾子之意而門人記之夫不得其言徒
記其意遂乃支分節解微恐於理有礙不若程子只
說大學孔氏之遺書恰好
李蓘曰子思遭樂朔之難作中庸事具孔叢子明矣
曾子著大學初謂朱說有本然觀與林擇之書大學
正經云云亦以意言爾傳中引曾子曰知曾氏門人
成之則晦翁亦未有所本也
陳耀文曰大學或問云正經盖夫子之言而曾子述
之其傳則曾子之意而門人記之蓋傳文或引曾子
之言而又多與中庸孟子者合則知其成於曾氏門
人之手無疑夫無所承受無他左驗而據其相似者
輙謂某之所作所謂自信之篤而能自得師者與
樊良樞曰大學古本原無經傳朱子述程子之言曰
大學孔氏之遺書乃割一經為曾子所述分十傳為
門人之記遽稱曾子之書似與遺書之說不合觀誠
意章别引曾子之言决非曾子之書可知也王文恪
謂大學初無闕文王文成謂大學亦無錯簡鄭端簡
頗信其說
馮屺章曰大學在戴記中從未嘗屬誰氏作不知朱
子何以確指為曾子此必有所受而言之
錢&KR2066;曰大學一篇漢唐諸儒並未言作者晦翁分叙
經傳遷次舊文定為曾子及其門人所述世遂信而
莫敢疑
按漢藝文志曾子十八篇今見於大戴記者
十篇曰曾子立事曰曾子本孝曰曾子立孝
曰曾子大孝曰曾子事父母曰曾子制言上
曰曾子制言中曰曾子制言下曰曾子疾病
曰曾子天圓篇篇必冠以曾子二字其餘雖
無聞使其存亦必冠以曾子如大戴所記矣
大學不題作者姓氏或云七十子之徒共撰
所聞或云是子思作至朱子於百世之後毅
然論定為曾子之書且析為經傳謂經一章
蓋孔子之言而曾子述之傳十章則曾子之
意而門人記之其答林擇之書云傳中引曾
子曰知曾氏門人成之而樗齋漫錄又云大
學决是子思所作不然誠意傳中不合有曾
子曰三字黃岡樊氏亦曰記引曾子之言决
非曾子之書可知學者所見不同如是當日
復齋陸氏東磵湯氏咸謂朱子中庸大學其
傳不遠而朱德莊亦不信朱子章句於是董
文清而後改本紛綸出矣
又按香溪范氏云班生志儒家書有曾子十
八篇今其存者十篇而已不知餘八篇為何
等語意其亡於魏晉之間也范氏於朱子未
成大學章句以前故為是言迨章句行而十
篇之外又增出大學一篇人不敢復致疑矣
大學或問
宋志二卷
存
倪氏(思)大學辨(一作僻解)
一卷
佚
薛氏(季宣)大學說
一卷
佚
孫氏(礿)大學講義
一卷
佚
金華志孫礿字居敬東陽人淳熙十四年進士第三
人仕至兵部郎官
黃氏幹大學聖經解
一卷
存
大學章句疏義
一卷
存
葉氏(味道)大學講義
一卷
佚
邵氏(囦)大學解
一卷
佚
熊氏(以寧)大學釋義
一卷
佚
趙氏(善湘)大學解
十卷
佚
眞氏(德秀)大學衍義
宋志四十三卷
存
德秀自序曰臣始讀大學之書見其自格物致知誠
意正心修身齊家至於治國平天下其本末有序其
先後有倫蓋嘗撫卷三歎曰為人君者不可以不知
大學為人臣者不可以不知大學為人君而不知大
學無以清出治之源為人臣而不知大學無以盡正
君之法既又考觀在昔帝王之治未有不本之身而
逹之天下者然後知此書所陳實百聖傳心之要典
而非孔氏之私言也三代而下此學失傳其書雖存
槩以傳記目之而已求治者既莫之或考言治者亦
不以望其君獨唐韓愈李翺嘗舉其說見於原道復
性之篇而立朝論議曾弗之及蓋自秦漢以後尊信
此書者惟愈及翺而亦未知其為聖學之淵源治道
之根柢也况其他乎臣嘗妄謂大學一書君天下者
之律令格例也本之則必治違之則必亂近世大儒
朱熹嘗為章句或問以析其義寧皇之初入侍經帷
又嘗以此書進講願治之君儻取其書玩而繹之則
凡帝王為治之序為學之本洞然於胸次矣臣不佞
竊思所以羽翼是書者故剟取經文二百有五字載
於是編而先之以堯典臯謨伊訓與思齊之詩家人
之卦者見前聖之規橅不異乎此也繼之以子思孟
子荀况董仲舒揚雄周敦頥之說者見後賢之議論
不能外乎此也堯舜禹湯文武之學純乎此者也商
高宗周成王之學庶幾乎此者也漢唐賢君之所謂
學已不能無悖於此矣而漢孝元以後數君之學或
以技藝或以文辭則甚繆乎此者也上下數千載間
治亂存亡皆由是出臣故斷然以為君天下之律令
格例也雖然人君之學必知其要然後有以為用力
之地蓋明道術辨人材審治體察民情者人君格物
致知之要也崇敬畏戒逸欲者誠意正心之要也謹
言行正威儀者修身之要也重妃匹嚴内治定國本
教戚屬者齊家之要也四者之道得則治國平天下
在其中矣每條之中首以聖賢之明訓參以前古之
事蹟得失之鑑炳焉可觀昔時入侍邇英盖嘗有志
乎是比年以來屏居無事乃得繙閱經傳彙而輯之
畎畝微忠朝思暮繹所得惟此秘之巾術以俟時而
獻焉其書之指皆本大學前列二者之綱後分四者
之目所以推衍大學之義也故題之曰大學衍義云
又進表曰汗竹雖厪何補聖經之奥食芹欲獻誤
蒙天語之温以十年纂輯之餘欣一旦遭逢之幸(中)
(謝)惟大學設八條之教為人君立萬世之程首之以
格物致知示窮理乃正心之本推之於齊家治國見
修已為及物之原曾子之傳獨得其宗程氏以來大
明厥旨迨師儒之繼出有章句之昭垂臣少所服膺
晚而知趣謂淵源遠矣實東魯教人之微言而綱目
粲然乃南面臨民之要道曩叨侍從論思之列適當
奸諛蒙蔽之時念將開廣於聰明惟有發揮於經術
使吾君之心炳如白日於天下之理洞若秋毫雖共
兜雜進於堯朝豈魑魅能逃於禹鼎不量菲薄欲效
編摩遽罹三至之讒徒結九重之戀既投閒而置散
因極意以研精畎畝不忘君每惓惓於報上藩墻皆
置筆幾矻矻以窮年首剟聖賢性命道德之言旁采
古今治亂安危之迹必提其要皆聚此書凡諸老先
生之講明粗加該括於君子小人之情狀尤極形容
載瞻海嶽之崇深期效涓埃之裨補兹蓋恭遇皇帝
陛下乾旋坤轉日就月將於緝熙單厥心基命遹隆
於成后念終始典於學遜志克邁於商宗方將切磋
琢磨而篤於自修定静安慮而進於能得事欲明於
本末理期貫於精粗適粹成編冐塵清燕止其所止
願益加止善之功新以又新更推作新民之化
玉海端平元年十月侍讀真德秀進大學衍義上謂
有補治道是月讀大學章句畢令進讀
趙希弁曰右真文忠公德秀為戶部尚書日所進也
因大學條目而附以經史首之以帝王為治之序次
之以帝王為學之本是之謂綱首之以明道術辨人
材審治體察民情次之以崇敬畏戒逸欲又次之以
謹言動正威儀又次之以重妃匹嚴内治正國本教
戚屬是之謂目每條之中首之以聖賢之典訓次之
以古今之事迹諸儒之釋經論史有發明者錄之而
公之說亦附見焉
魏了翁曰自慶元權臣立偽學之名以錮善類憸人
乘之以給爵位俗士假之以漁科名自周程子至於
朱張氏凡以發天人之藴闡聖賢之秘者皆憲禁以
絶其書雖以中庸大學孔門之遺言亦科目之所忌
學士解散甚有不敢名其師者公晚出獨立慨然以
世道自任即口誦心惟驗已之實踐行世接物體心
之所安造次理道於仕於處無貴賤少長愛而敬之
自長沙後國人以公出處為廟社安危公身愈退道
愈尊名愈盛而責愈衆積憂成疾亦自是始矣公將
以晚歲著書貽後僅有大學衍義一書既上送官留
之經幄其次僅有文章正宗號為成書悲夫
楊士竒曰大學衍義四十三卷著述之意見公所上
劄子及序蓋其為書廣大精密綱目畢備有天下國
家之任及為臣欲致其君於唐虞三代者必考之於
斯焉
薛瑄曰朱子之後真西山大學衍義有補於治道
張寧曰大學衍義一篇依經據史博古通今言天必
有徵於人語事而不遺乎理錄善惡以示百世王之
監戒廣節要以盡八條目之工夫忠臣愛主之諷導
箴規人君治世之格例律令於今可見盡在此書
經義考卷一百五十六
