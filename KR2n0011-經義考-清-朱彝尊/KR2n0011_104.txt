經義考卷一百四
翰林院檢討朱彝尊撰
詩(七)
宋徽宗皇帝詩解
九卷
佚
胡氏(旦)毛詩演聖論
宋志二十卷
佚
宋氏(咸)毛詩正紀
宋志三卷
佚
毛詩外義
宋志二卷
佚
中興書目毛詩正紀三卷天禧中宋咸撰四十四篇
論詩名篇數風雅正變之類又外義二卷
劉氏(宇)詩折衷
宋志二十卷
佚
陳振孫曰皇祐中莆田劉宇撰凡毛鄭異義折衷從
一蓋倣唐陳岳三傳折衷論之例凡一百六十八篇
蘇氏(子材)毛詩大義
通志三卷
佚
王應麟曰皇祐中武功蘇子材采鄭譜孔疏僅二百
條分爲三卷
歐陽氏(修)毛詩本義
宋志十六卷
存
張爟序曰毛詩有詁訓傳鄭詩有箋歐陽詩有論有
本義毛鄭之詩三百五篇而歐陽乃百一十四篇何
也毛鄭二家之學其三百五篇中不得古人之意者
百十四篇歐陽公爲之論以辨之曰是不然也其詩
之本義一如是也有論而無本義者因論而義見者
也如毛鄭之所注皆得之則歐陽之書不作矣關睢
之序兼論四詩之大旨此獨著其數語何也明關睢
之義者也一篇之文自有本書亦猶三百五篇之文
自有本書也泛論有統解十附之本義之下何也明
乎學詩者所當講究之事如易之有繫辭說卦序卦
雜卦也詩譜無三頌何也譜之作爲分類有異同而
後有譜周頌皆作於文王之時魯頌爲一僖公商頌
同得於正考父無待於譜而明非缺也大儒著作之
體如此不知者以是爲不全之書其知者爲歐陽氏
全書也
晁公武曰歐公解詩毛鄭之說已善者因之不改至
於質諸先聖則悖理考於人情則不可行然後易之
故所得比諸家最多但平日不信符命常著書以周
易河圖洛書爲妖妄今又以生民元鳥之詩爲怪說
蘇子瞻曰帝王之興其受命之符卓然見於詩書者
多矣河圖洛書元鳥生民之詩豈可謂誣也哉恨學
者推之太詳流入䜟緯而後之君子亦矯枉過正舉
從而廢之以爲王莽公孫述之流緣此作亂使漢不
失德莽述何自起而歸罪三代受命之符亦過矣
陳振孫曰其書先爲論以辨毛鄭之失然後斷以已
見末二卷爲一義解取舍義時世本末二論豳魯序
三問而補亡鄭譜及詩圖總序附於卷末
樓鑰曰由漢以至本朝千餘年間號爲通經者不過
經述毛鄭莫詳於孔穎逹之疏不敢以一語違忤二
家自不相侔者皆曲爲說以通之韓文公大儒也其
上書所引菁菁者莪猶規規然守其說惟歐陽公本
義之作始有以開百世之惑曾不輕議二家之短長
而能指其不然以深持詩人之意其後王文公蘇文
定公伊川程先生各著其說更相發明愈益昭著其
實自歐陽氏發之
詩譜補闕
通志三卷
存
修序曰鄭氏譜序云自共和以後得太史年表接於
春秋而次序乃明今詩諸國惟衛齊變風在共和前
餘皆宣王以後予之舊圖起自諸國得封而止於詩
止之君旁繫於周以世相當而詩列右方依鄭所謂
循其上而省其下及旁行而考之之說也然有一君
之世當周數王者則考其詩當在某王之世隨事而
列之如鄘柏舟衛淇澳皆衛武公之詩柏舟之作乃
武公卽位之初年當在宣王之世淇澳美其入相當
在平王之時則繫之平王之世其詩不可知其早晚
其君又當數世之王則皆列於最後如曹共公身歴惠
襄頃三世之王其詩四篇頃王之世之類是也今旣
補之鄭則苐取有詩之君而略其上下不復次之而
粗述其興滅於後以見其終始若周之詩失其世次
者多今爲鄭補譜且從其說而次之亦可據以見其
失在予之别論此不著焉
梅氏(堯臣)毛詩小傳
二十卷
佚
歐陽修志墓曰嘉祐五年京師大疫四年聖俞得疫
卒聖俞姓梅氏名堯臣宣州人以從父蔭補太廟齋
郎歴桐城河南河陽三縣主簿以德興縣令知建德
縣又知襄城縣監湖州鹽税簽署忠武鎮安兩軍節
度判官監永濟倉國子監直講累官至尚書都官員
外郎學長於毛氏詩爲小傳二十卷
茅氏(知至)周詩義
宋志二十卷
佚
姓譜茅知至仙遊人隱於縣之西山以六經教授鄉
里景祐中龐藉以德行薦補州學教授有周詩義二
十卷
周氏(堯卿)詩說
三十卷
佚
隆平集周堯卿字子俞初名奭今名及字夢人授之
也天聖二年登進士第積官至太常博士通判饒州
有詩春秋說各三十卷堯卿之學不惑傳注問辨思
索以通爲期其學詩以孔子所謂詩三百一言以蔽
之曰思無邪孟子所謂說詩者以意逆志是爲得之
考經指歸而見毛鄭之得失曰毛之傳欲簡或寡於
義理非一言以蔽之者也鄭之箋欲詳或遠於情性
非以意逆志者也是可以無去取乎
歐陽修表墓曰堯卿道州永寧縣人學長於毛鄭詩
左氏春秋
魯氏(有開)詩集
宋志十卷
佚
李氏(常)詩傳
宋志十卷
佚
黃氏(君俞)毛詩關言
通志二十三卷
佚
周氏(軾)毛詩箋傳辨誤(紹興書目軾作式)
宋志八卷(紹興書目二十卷)
佚
邱氏(鑄)周詩集解
宋志二十卷
佚
鄭樵曰宋朝丘鑄注只取序中第一句以爲子夏作
後句則削之
王氏(安石)新經毛詩義
宋志二十卷
佚
舒王詩義外傳
宋志十二卷
佚
晁公武曰熙寧中置經義局撰三經義皆本王安石
說毛詩先命王雱訓其辭復命安石訓其義書成以
賜太學布之天下以取士云
王應麟曰詩亂離瘼矣爰其適歸新經義云亂出乎
上而受患常在下及其極也乃適歸乎其所出矣噫
宣靖之際其言驗矣而兆亂者誰與言與行違心與
迹異荆舒之謂也
沈氏(季長)詩講義
十卷
佚
范氏(百禄)詩傳補注
二十卷
佚
哲宗奬諭詔曰勅百禄省所上表撰成詩傳補注二
十卷夫六義之文蓋温柔敦厚之教四家之說有訓
故傳箋之殊雖同出於先儒或有非其本義是使後
學各務名家卿博識洽聞留心經術討論之外尤深
於詩鑑商周之盛衰考毛鄭之得失補注其略紬次
成書眞得作者之微頗助學官之闕奏篇來上講解
甚明研味之餘嘉嘆無已
王應麟曰元祐四年六月吏部侍郎范百禄進補注
二十卷詔付秘省
李氏(清臣)詩論
二篇
存
張氏(方平)詩正變論
一篇
存
朱氏(長文)詩說
佚
鮮于氏(侁)詩傳
宋志六十卷
未見
按鮮于氏詩傳范鎮作墓志秦觀撰行狀俱
云二十卷文淵閣書目曁葉氏菉竹堂目均
載有是書
孔氏(武仲)詩說
宋志二十卷
佚
范氏(祖禹)詩解
宋志一卷
未見
王氏(巖叟)詩傳
佚
蘇氏(轍)詩解集傳
宋志二十卷
存
晁公武曰其說以毛詩序爲衛宏作非孔氏之舊止
存其首一言餘皆刪去按司馬遷曰周道缺而關睢
作楊雄曰周康之時頌聲作乎下關睢作乎上與今
毛詩序之意絶不同則知序非孔子之舊明矣雖然
若去序不觀則詩之辭有溟涬而不可知者不得不
存其首之一言也
彭氏(汝礪)詩義
宋志二十卷
佚
程子(頥)伊川詩說
通考二卷
存
晁公武曰伊川門人記其師所談之經也
張子(載)詩說
宋志一卷
存
喬氏(執中)毛詩講義
宋志十卷
佚
郭氏(友直)毛詩統論
二十卷
佚
文同志墓曰君諱友直字伯龍善與人交又喜藏書
書至萬餘卷謄寫校對盡爲佳本伯龍無不讀人問
之者伯龍無不知所以人多與之游景祐中被薦至
尚書省不第遂歸不復就舉於成都學舍聚生徒常
數百人治平詔求遺書伯龍所上凡千餘卷盡秘府
之未有者熙寧四年朝廷以伯龍景祐進士恩授將
仕郎守龍州助教所著毛詩統論二十卷歴代沿革
樂書十三卷
張氏(耒)詩說
一卷
存
成德曰文潛詩說一卷僅十二條觀所論土宇版章
一則其有感於熙寧開邊斥竟之舉而爲之也與
沈氏(銖)詩傳
宋志二十卷
佚
揚州府志沈銖字子平其先武康人徙眞州少從王
介甫學舉熙寧癸丑進士歴官起居郎中書舍人以
龍圖閣待制知宣州卒詩傳二十卷沈季長撰銖續
成之
毛氏(漸)詩集
宋志十卷
佚
趙氏(令湑)毛詩講義
宋志二十卷
佚
李氏(撰)毛詩訓解
二十卷
佚
楊時志墓曰撰字子約世居陳留遷福建之連江今
爲蘇人登進士第以朝奉大夫通判袁州
張㫤曰撰唐宗室也熙寧六年進士爲江州彭澤令
仕終朝奉大夫有毛詩訓解二十卷孟子講義十四
卷
吳氏(駿)詩解
二十卷
佚
閩書吳駿字晞遠浦城人元豐八年進士政和初通
判饒州
趙氏(仲銳)詩義
宋志三卷
佚
劉氏(泉)毛詩判篇
宋志一卷(紹興書目二卷)
佚
吳氏(良輔)詩重文說
宋志七卷
佚
洪氏(林範)毛詩義方
通志二十卷
佚
吳氏(純)三十家毛詩會解
宋志一百卷
佚
經義考卷一百四
