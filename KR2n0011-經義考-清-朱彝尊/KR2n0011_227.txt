經義考卷二百二十七
翰林院檢討朱彝尊撰
孝經(六)
白氏(賁)孝經傳
佚
元好問曰賁汴人自號決夀老自上世以來至其孫
淵皆以經學顯
按中州集載賁詩一首題曰客有求觀予孝
經傳者感而賦詩其詩句云跋涉經險阻鑽
硏閱寒温仰觀及俯察萬象入見聞不勞施
斧鑿筆下生煙雲高以君唐虞下以覺斯民
蓋高自矜詡若是惜乎其不傳也
許氏(衡)孝經直說
一卷
未見
按連江陳氏一齋書目有之作孝經注
吳氏(澂)孝經章句
一卷
存
澂自序曰夫子遺言惟大學論語中庸孟子所述醇
而不雜此外傳記諸書所載真偽混淆殆難盡信孝
經亦其一也竊詳孝經之為書肇自孔曾一時問答
之語今文出於漢初謂悉曾子門人記錄之舊已不
可知武帝時魯恭王壊孔子宅於壁中得古文孝經
以為秦時孔鮒所蔵昭帝時魯國三老始以上獻劉
向衞宏蓋嘗手校魏晉以後其書亡失世所通行惟
今文孝經十八章而已隋時有稱得古文孝經者其
間與今文增減異同卒不過一二字而文勢曾不若
今文之從順以許慎說文所引及桓譚新論所言考
證又皆不合決非漢世孔壁中古文也宋大儒司馬
公酷尊信之朱子刊誤亦據古文未能識其何意今
觀邢氏疏說則古文之為偽審矣又觀朱子所論則
雖今文亦不無可疑者焉疑其所可疑信其所可信
去其所可去存其所可存朱子意也故今特因朱子
刊誤以今文古文校其同異定為此本以俟後之君
子云
張恒後序曰吳先生隠居臨川山中大臣薦之授文
翰之職未行促命下驛遣上京師會有求為代者先
生即南還今年夏次廣陵郡學訪道諏經者日至恒
往受業焉恒嘗問孝經何以有今文古文之別先生
曰古文孝經二十二章與今文孝經為二魏晉而後
不存隋人以今文孝經增減數字分析兩章又偽作
一章名之曰古文孝經其得之也絶無來歴左驗隋
經籍志及唐開元時集議顯斥其妄邢昺正義具載
詳備可考司馬温公有古文孝經指解蓋温公資質
厚重於孝經今文尚且篤信則謂古文尤可尊也而
不疑後出之偽朱子見識高明孝經出於漢初者尚
且致疑則其出於隋世者何足深辨也而刊誤姑據
温公所注之本非以古文優於今文而承用之也恒
又問孝經果可疑乎先生曰朱子云孝經出於漢初
左氏未盛行之時不知何世何人為之也竊謂孝經
雖未必是孔門成書然孔鮒蔵書時已有之則其傳
久矣禮家有七十子後弟子所記二戴禮記諸篇多
取於彼其間純駁相雜公榖左氏等書稱道孔子之
言者亦然孝經殆此類也亦七十子之後之所為耳
中有格言朱子每於各章注出而小學書所纂孝經
之文其擇之也精矣朱子曷嘗盡疑孝經之為非哉
學者豈可因後儒之傅會而廢先聖之格言也他日
先生之子文謂小年讀孝經時先生整齊諸說歸於
至當附入已見補其不足畀文(闕)之恒於是借觀舊稾
就欲筆受請於先生先生曰此往年以訓穉子不欲
傳之故未嘗示人也恒再三請乃許既得錄本而求
者沓來應之不給同門諸友請為鋟木以公其傳而
所聞師說并記於其後
楊士竒曰吳文正公考定孝經刊於新淦劉氏卷首
有吾鄉劉雲莊先生序此書因朱子刊誤而以古今
文校定之訓釋明切賢於舊注遠甚
朱鴻曰吳子章句經一章傳十二章其内合五刑一
章去閨門一章刪去古文二百四十六字
江氏(直方)孝經外傳
二十二卷
未見
張萱曰元至元中南充江直方摘孝經中指示切要
條為之說仍集經史子集中嘉言善行合經義者依
經分類為之羽翼凡二十二卷
程氏(㬎道)孝經衍義
佚
陳櫟跋曰吾友婺源松谷程君孝經衍義載經文五
孝而采堯舜禹湯文武之孝以次及於歴代明君賢
卿大夫士庶人之孝著其行事以實之庶幾人知仁
孝非徒空言聖賢的有實事而不懈於取法也此意
古矣文公既成孝經刊誤又欲掇取他書可發此經
之旨者别為外傳而未之及勉齋黃公嘗繼公志編
之松谷想未之見而所采有暗合者尹和靖謂伊川
躬行皆是易其作易傳只是因而寫成耳松谷予同
門友也丙寅丁卯間松谷學於草窗黃先生之門時
服其先君子之服予目覩其書銜恤二字於扇蔬食
終三年平生心敬心服之今讀其從孫之跋謂松谷
嘗刲股救親執喪水漿不入口三日哭哀於墓有虎
食吠犬事予為松谷心友今甫聞之松谷不言而躬
行尤可敬也松谷此編發明士之孝拳拳有望於吾
黨之士謂講之眀則知之真知之真則行之力固然
矣愚猶謂知之既至行猶當力降而庶人之孝人雖
庶也行則士也詩云釐爾女士謂女而有士行者庶
人能孝非庶人而有士行乎庶人未嘗學問天性之
美自能行之士嘗學問必能考聖賢之成法而或有
愧於庶人之孝行且不可以名人矧可以名士乎愚
嘗欲松谷采真文忠公孝友堂記不知孝者不論知
孝而不知友非孝妻子具而孝衰於親異姓婦人入
門而賊同氣之愛以戚其親世之犯此者尤可痛也
由此類推凡虧行辱親等以次著之庶有益乎松谷
長予五年今行年七十有七矣夫婦偕老賢子孫滿
前且見曾孫若干人矣一家一宗蒸蒸仁孝抑又生
理優裕於前人間全福幾備膺之天之報仁孝君子
端不誣也松谷此編以實躬行發實議論盍刊布之
使家得置一通講明躬行之其於興仁興孝之風豈
無小補云
錢氏(天祐)孝經直解
佚
程鉅夫序曰孝者百行之源五常之本自天子至於
庶人罔不由之以成德述之有經衍之有傳釋而通
之有義疏至近代司馬文正公洎晦庵朱先生各明
備其辭焉聖天子以孝治天下篤意是書表章尊顯
圖鏤以行自家而國自國而天下將使家曾閔而人
參騫德至盛也太子淑性天與懿學日新問安視膳
之暇尤孳孳於此乃一日傳教示以錢氏直解俾某
為之序謂欲傳之板本以廣斯文某承命伏讀義訓
詳明質而不野坦然切近易知易行信可尚也太子
不徒歴之於目抑必著之於心不惟善於其身又將
推以教人詩云孝子不匱永錫爾類太子可謂能錫
類者矣記曰孝者善繼人之志善述人之事太子可
謂善繼述者矣某文墨雖荒敢勿敬承而為之序夫
言近而指遠者善言也後之讀直解毋以淺近而忽
之
楊士竒曰元延祐中錢天祐著蓋以朱子刊誤為主
其黜閨門章及合五刑章與上章為一則從草廬吳
氏考定本此書當時已板行有程文海序
小雲石海涯孝經直解
一卷
佚
元史小雲石海涯以貫為氏以酸齋自號仁宗踐阼
拜翰林侍讀學士中奉大夫知制誥同修國史卒追
封京兆郡公諡文靖
張氏(䇓)孝經口義
一卷
佚
吳師道曰導江張䇓達善魯齋高弟其學行於北方
故魯齋之名因導江而益著
林氏(起宗)孝經圖解
一卷
未見(一齋書目有)
蘇天爵碣曰内丘林君諱起宗字伯始嘗作志學指
南圖以為學道之標準心學淵源圖以為入聖之極
功又作中庸大學論語孟子諸圖孝經圖解小學題
辭發明魯庵家說共數十卷大抵以程朱之言為主
楊氏(少愚)續孝經衍義(一作孝經衍孝編楊或作陳)
佚
姓譜少愚青陽人
余氏(芑舒)孝經刊誤
一卷
佚
陳氏(樵)孝經新說
佚
吳氏(迂)孝經附錄
一卷
未見
李氏(孝光)孝經義疏
一卷又圖一卷
未見(一齋書目有)
陸元輔曰李季和隠居雁宕山至正七年應詔進孝
經圖說
沈氏(易)孝經旁訓
一卷
未見
王逢曰沈易之名易松江人嘗為淮安分省幕吏擢
理問所知事授徒淇上河南失守由青齊浮海舶以
歸
陳繼儒序曰吾鄉沈翼之先生自號蔬食野人當元
至正間喜節俠負竒才公卿不能用退而與廬陵權
公游得濓洛真傳隠居授書出入必依於名教所著
述甚衆孝經旁訓其一也此書久祕家塾垂二百餘
年後有孫茂才士棟梓之而錄蔬食先生傳附焉昔
者孔子孝經與春秋相表裏後世分為古今文今文
十八章出於顔芝而鄭玄為之注古文二十二章出
於魯恭王之壊壁而孔安國為之注其後唐玄宗箋
今文流行而古文幾至中絶司馬洓水氏專重古文
撰為指解朱紫陽吳臨川重加訂訓而辭義深奧讀
者輟焉此蔬食野人旁訓之所由作也余嘗觀六朝
高人名士崇信孝經或以殉葬或以薦靈病者誦之
輒愈鬥者誦之輒解火者誦之輒止蓋孝經之不可
思議如是若使家誦戶讀童而習之白首而不已焉
上非此無以舉下非此無以學孝感所至能令醴泉
出異草生犬豕同乳烏鵲同巢盜賊弛兵過而不敢
犯孝子鄉則孝經一卷未必非吾儒極靈極變之書
何至浮屠老子旁行禍福之說於天下經正則庶民
興其惟孝經乎若旁訓者下頒學官制科不可一日
不習上進朝廷經筵不可一日不講此聖王以孝治
天下之大權輿也惜此書不廣傳僅以之教家學士
度大理粲侍御時來相繼成名士而士棟又以教士
聲藉甚孝經何負於人哉詩有云君子有榖詒孫子
蔬食先生可謂得所詒矣
王氏(勉)孝經
佚
危素序曰古文孝經出秦火之餘而顔芝子貞所獻
今文孝經十八章已行於世孔安國馬融為古文傳
長孫氏江公后蒼翼奉張禹乃說今文劉向校書不
以古文為是故不列於學官劉炫作稽疑不以今文
為是陸德明謂古文世既不行隨俗用鄭玄所注今
文司馬貞力主玄注惟劉知幾主安國傳於是黨同
伐異争論蜂起唐玄宗遂注今文刻石長安仍詔元
行沖撰疏自是以來祖述者幾百人宋司馬文正公
言壁蔵之時去聖未遠作古文孝經指解范太史季
信州袁正肅公近世導江張氏皆宗司馬氏而不從
顔芝本惟朱文公及會稽俞氏臨川吳氏兩存之王
緬之勉注書甚夥晚乃用力於孝經章分句析條紀
粲然博考諸家之說擇其要者梓而錄之而大要以
朱氏為宗嗟乎以此書觀之千載之下而欲臆度縣
斷於衆說紛紛之中非篤信精察者不能然也孝之
為行大矣推而行之其道溥矣王君其善錫爾類者
乎王君曹南人仕至太醫丞老而勤學尤可嘉已
姜氏(失名)孝經說
一卷
佚
亡名氏孝經管見
一卷
未見
朱鴻曰萬歴庚寅季春望後三日過南屏山村肆中
偶獲孝經管見一卷乃至正三年隠士釣滄子撰也
其語意梗槩率以孝治為先不分章第經傳
釣滄子自序曰說者曰二帝三王之治本於道二帝
三王之道本於身愚以為二帝三王之建極於身者
立心極也立心極者端極於孝也孝者良心之切近
精實者也以其所切近精實者推之則為惻隠為辭
讓為羞惡為是非又推之為齊家為治國為平天下
何莫不是出也已舍是而求適於治無由也故齋慄
底豫矣而風動四海視膳三朝矣而汝墳遵化善繼
善述矣而四海永清若分羹忍而終成雜霸劫父謀
而竟至雜夷其功效成驗可知梗槩哉是孝立而心
極建心極建而身極端身極端而治化美大矣哉孝
之道乎全之可以淑身心擴之可以淑民物根之於
惟淵惟默之中賦之於形生神發之際不離於須臾
之頃恒完於方寸之間自生民以來無改也奈之何
一廢嬴火再廢曲學竹編蝌蚪錯雜謬誤穿鑿考訂
臆說沸騰是以荆公執政卑視此經大廷不以策士
史館不以進講家之長老不以垂訓子孫學之師傅
不以課誨弟子此經非特不為治平之具且蒙習亦
弁髦之矣嗟夫聖人精神命脈之發將為淵沈覆土
乎豈人天性之良古今之賦受者殊耶殆不然不灼
其景瞶者弗睹也不裂其聲聾者弗聽也不翼其肱
跛者弗行也性雖賦於固有良雖具於本然不有開
示訓導警覺提撕安能復性返良而還其天哉上無
身先之教下無向化之機治不軼古無異也孔子言
治未嘗不本諸德德仁之發也仁孝之端也然慮天
下後世君民者有昧乎此故特因敦孝之人以發孝
旨若專為孝也實指其化民成俗天下之要也不然
何獨於孝之一端而諄諄詳告有如此乎愚故曰二
帝三王之治本於道二帝三王之道本於身二帝三
王之身極本於心二帝三王之心極本於孝孝乃齊
治均平之準也惜乎其經之湮泯於異端曲學之私
也愚不慧讀經之次稍有覺悟敢居其一二而發明
之如測淵於蠡窺天於管焉耳後之君子倘翹起而
復振之幸無哂其疵焉幸何如哉
又後序曰夫粟菽非可以甘脣乃其所常食也布帛
非可以華躬乃其所常服也然常食之中有至味常
服之中有至美但人莫不食且服也而喜膏粱好文
繡知其味與美者豈不鮮哉孝經廢弛日久士尚竒
詭之學視此若土苴談而及之反脣而譏掩口而笑
不以為迂則以為腐冰炭蕕薰兩不相合愚雅嗜讀
書不求仕進退居山僻蒐究典墳然不喜襲陳說間
閱孝經少參一二名之曰管見猶云坐井觀天也但
其間有自得之趣輒注輒喜甫成即函之笈笥以自
珍非欲私之已而不公之人也苟不在孝道中用力
與不達孔曾之旨者持而語之是強以粟菽易膏粱
布帛奪錦繡烏乎能哉故寧祕之而不發也雖然卞
氏之璧不終於塵埋趙氏之珠豈久為淵沒聖人之
經安得竟廢而不行哉五百年必有王者興其間必
有名世者嗣是而後有以孝治天下之明王在上而
四海仁人孝子興起而振作之則必輯錄是經發明
奧藴將蒐羅而纂集之愚言幸存或亦為芻蕘之采
得備籠中之藥物未可知矣今日之言寧非他日之
用哉若或言悖於道不印聖心不合經意則亦俟後
之仁人孝子教我而已我又何得自知乎
孝經集說
一卷
未見
王禕序曰孝經有古文今文之異當秦燔書時河間
顔芝蔵其書漢初芝子貞出之河間獻王得而上諸
朝長孫氏江翁后蒼翼奉張禹之徒皆名其學凡十
八章所謂今文也武帝時魯恭王壊孔子宅得孝經
與尚書於璧中以為秦時孔鮒所蔵昭帝時魯國三
老始以上獻孔安國為之傳凡二十二章所謂古文
也劉向典校經籍實據顔本以比古文除其繁惑以
十八章為定鄭衆馬融鄭玄皆為之注專從今文故
古文不得列於學官而安國之本亡於梁隋開皇中
王劭始訪得之以示河間劉炫炫遂分庶人章為二
曾子敢問章為三又多閨門一章以足二十二章之
數且序其得喪講於人間時議皆疑炫所自作而古
文非復孔氏之舊矣唐開元間詔諸儒集議劉知幾
請行孔傳司馬貞力非之獨主鄭說玄宗自為之注
用十八章為正先是自天子至庶人五章惟皇侃標
其目冠於章首至是用諸儒議章始各有名如開宗
明義等類為之疏者元行沖也至宋邢昺為正義訓
詁益復加詳而當世大儒司馬温公范蜀公則皆尊
信古文司馬公為古文指解謂始皇三十四年始燔
書距漢興僅七年孔氏子孫豈容悉無知者必待恭
王然後乃出蓋始蔵之時去聖未遠其書最真與歴
世疏遠轉相傳授者不侔且孝經與尚書同出孔壁
世知尚書之真而疑孝經之異何也迨朱文公為刊
誤亦復多從古文以古文七章今文六章已前合而
為經刪子曰者二引書者一引詩者四凡六十一字
以餘章為傳刪先王見教以下六十九字以順則逆
以下九十字凡其章之次第文之異同皆用古文為
據謂經一章者孔子統論天子諸侯卿大夫士庶人
之孝蓋一時之言而後人妄分之其傳十四章則或
者雜引傳記以釋經文者也而近時臨川吳氏復以
謂隋時所得古文與今文增減異同率不過一二字
文勢曾不若今文之順以許慎說文所引桓譚新論
所言考證皆不合決非漢世孔壁中古文爰因刊誤
重以古文今文較其同異焉夫今文最先出自劉向
鄭玄等以及唐世君臣皆知表章之其書固已通行
古文出稍後而安國之傳既亡劉炫之本又以為非
真至宋二三大儒始知尊信而其書以顯豈其顯晦
各繫於時之好尚哉今行中書右丞公以古文今文
及刊誤三書雖皆行世而學者皆習而不察乃與儒
者議彙次其先後且刪漢唐宋諸家訓注附於古文
之下刻本以行於是孝經之為書本末具矣嗚呼孝
者天之經地之義而百行之原也自天子達於庶人
尊卑雖有等差至於為孝曷有間哉五經四子之言
備矣而教孝必以孝經為先則以聖言雖衆而孝經
者實總會之也是書大行其必人曾參而家閔損有
關於世教甚重豈曰小補而已
孝經明解
一卷
佚
按是書見國子監書目不著撰人
成齋孝經說
一卷
佚
經義考卷二百二十七
