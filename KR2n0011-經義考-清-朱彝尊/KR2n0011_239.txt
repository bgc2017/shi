經義考卷二百三十九
翰林院檢討朱彝尊撰
羣經一
漢石渠五經雜議(唐志題劉向撰)
漢志十八篇(唐志七卷)
佚
范寗曰漢興以來瓌望碩儒各信所習是非紛錯準
裁靡定故有父子異同之論石渠分爭之說
劉勰曰石渠論藝白虎通講聚述聖言通經論家之
正體也
呂祖謙曰宣帝論五經亦長專門之風其用經術差
勝武帝
按徐天麟西漢會要彙載雜議羣儒姓名蕭
望之韋玄成施讐梁丘臨歐陽地餘林尊周
堪孔霸張山拊張生薛廣德戴德戴聖聞人
通漢劉向凡十有五人攷假倉以小夏侯學
為謁者論石渠而徐氏失載又大戴未聞其
議石渠意誤讀孟卿傳也
劉氏(向)五經通義
隋志八卷(七錄九卷唐志同)
佚
王應麟序曰劉向辨章舊聞則有五經通義通義者
漢五經課試之學也維漢以文立治以經選士鴻生
傳業支蕃葉滋闡繹道真探索聖蘊决科射策則有
通義之目以孟子明事則有博文之名趙岐題辭觕
述大槩謹稽合史傳而為之說曰聖人作經載道學
者因經明道學博而不詳說無以發羣獻之眇旨說
詳而不反約無以折衆言之殽亂故必泝正學之源
而後能通乎聖人之海粤自木鐸聲寢經與道榛塞
孟子闢邪距詖羽翼孔道七篇垂訓法嚴義精知性
知天易之奥也以意逆志詩之綱也言稱尭舜書之
要也井田爵禄之制可以知禮王霸義利之辨可以
知春秋儒者稱之曰通五經噫若孟氏斯謂之通矣
媺哉漢之尊經乎儒五十三家莫非賢傳也而孟子
首置博士九流百八十九家莫非賢傳也而通義得
述孟子斯文之綂紀以一多士之趨向以純非徒綴
訓故誦佔畢而已若稽前載建元五年春五經始立
博士元朔五禩通一藝者試之孝元好儒通一經者
復之博士十四昉於建武選受四經俶於建初科有
甲乙試有家法或試經於太常或試誦說於博士永
元十四年司空徐防建言開五十難解釋多者為上
第演文明者為高說所謂博文明事雖軼不傳然建
武中太子諸王欲為通義而聘鄭衆建初四年會諸
儒白虎觀命史臣著通義曹褒傳慶氏禮亦篹通義
十二篇觀其名可求其略矣還觀有漢之盛鉅儒石
師開門授徒著錄至萬六千人經數家家數說章句
多者百餘萬言歴禩綿邈湮沒居多嘗即詩禮訓注
考之小弁述親親之言王制述貢助徹之法爵德齒
釋於大宰經界釋於小司徒圭田市廛關譏釋於載
師廛人司關助有公田國中什一及函矢之說又詳
列於考工記珠貫絲組上下洽通蓋傳得其宗無越
鄒孟求觀聖道必自茲始否則繢以華藻汨以緯候
荄茲詭辨稽古曼辭燕說郢書吾道莠矣焉得而通
諸雖然經學至於通而止漢儒之說何其紛紛也五
經通義劉向輯之五經通論沛獻著之程曾通難洼
丹易通專已黨同轍殊牖異君子已不能無憾況課
試之學以明經為利禄之塗則通義乃諸儒之筌蹄
也其不傳於今有以夫吁師異道人異論漢儒之說
猶得以考同異折是非也暨唐貞觀十二年會萃章
句為正義百七十卷由是舉天下宗一說而無深造
自得之功若明經又變為帖誦而口義墨義興焉君
子又惜通義之不傳於今也
按五經通義唐志尚存觀王伯厚擬序宋季
已無傳矣今就羣書所引者次於後冬至陽
動於下推隂而上之故大寒於上夏至隂動
於下推陽而上之故大熱於上日在牽牛則
寒在東井則暑牽牛外宿遠人故寒東井内
宿近人故溫也冬至所以寢兵鼔商旅不行
君不聽政事何冬至陽氣萌生隂陽交精始成
萬物氣微在下不可動泄王者承天理物故率天
下靜而不擾也易曰先王以至日閉關后不
省方以此助之始夏寢兵鼓不設政事何所
以助隂氣之養也震與霆皆霹靂也月中有
免與蟾蜍何月隂也蟾蜍陽也而與兔並明
隂系乎陽也神之大者曰昊天上帝其佐曰
五帝王者所以祭天地何王者父事天母事
地故以子道事之祭日以丁與辛何丁者反
覆自丁寧辛者當自尅辛也王者所以因郊
祭日月星辰風伯雨師山川何以為皆有功
於民故祭之也皆天地之明神從官也緣天
地之意亦欲及之故歲一祭焉禮日出於南
門外禮月四瀆於北門外禮山川丘陵於西
門外禮風伯雨師於東門外各即其位也其
祭之奈何曰祭日者縣祭月者毁祭風雨者
槱祭星者布祭山川者沈各象其貌也王社
藉田中為千畝報功也文家右社稷左宗廟
質家左社稷右宗廟泰山一曰岱宗言王者
受命易姓報功告成必於岱宗也東方萬物
始交岱宗處之長也言為羣岳之長王者諸
侯所以三年一祫五年一禘何三年一閏天
道小備故三年一祫祫皆取未遷廟主合食
太祖廟中五歲再閏天道大備故五歲一禘
禘者締也取已遷廟主合食太祖廟中王者
受命而起所以立靈臺何以為在於野中也國
之南附近辟雍依頖宫也靈臺制度奈何師
說云積土崇增其高九仞上平無屋高九仞
者極陽之數上平無屋望氣顯著天子立辟
雍者何所以行禮樂宣德化教導天下之人
使為士君子養三老事五更與諸侯行禮之
處也義取四方來觀者平均爾諸侯不得觀
四方故闕東以南半天子之學故曰頖宫頖
之言半也頖宫水雍其半蓋東西門以南通
水北無水也三王教化之宫皆名為學曰學
校者校之言教也夏曰校殷曰序周曰庠兼
用之鄉為庠里為序家為塾諸侯會天子則
以方明為主覲禮云方明木也其形四方六面
上玄下黃東青南赤西白北黑方明者上下
四方神明之象也號者所以表功德號令天
下也諡者死後之稱累生時之行而諡之善
行有善諡惡行有惡諡所以為勸善戒惡也
諡之言列陳列其行身雖死名常存故謂諡
也問曰天子有天下大號諸侯寧有國大號
乎答曰天子居無上之位下無所屈故立大
號以勸勉子孫諸侯有爵禄之賞削絀之義
鈇鉞之誅故無所有國之號也顓頊者顓猶
專頊猶愉幼少而王以致太平嘗自愉儉嗛
約自小之意故兩字為諡帝尭帝舜先號後
諡也帝者德盛與天同號諡雖美終不過天
也故如其次道之婦人以隨從為義夫貴於
朝婦貴於室故得蒙夫之諡婦人無爵故無
諡崩薨從何王始乎曰從周何以言之曰尚
書曰放勲乃殂落舜曰陟方乃死武王以前
未稱崩薨也至成王太平乃制崩薨之義尚
書曰翌日乙丑成王崩是也凡奔喪近者先
聞先還遠者後聞後還諸侯未葬嗣子聞天
子崩不奔喪王者制禮緣人心而為之斷閔
孝子之思不忍去棺柩故不使奔也王冕夏
曰收以入宗廟長尺六寸廣八寸前起冕長
六寸廣八寸員冠前緇布在上五采組十二
旒夏殷之冕如周制矣夏冕黑白赤組旒殷
冕黑黃青組旒皮弁冠前後玉餙玉有五德
溫潤而澤有似乎知銳而不害有似乎仁抑
而不撓有似乎義有瑕乎内必見於外有似
乎信垂之如隊有似乎禮樂者所以象德表
功因事之宜受命而王者有六樂焉以太一
樂天以咸池樂地以肆夏樂人以大夏樂四
時以大濩樂五行神明以大武樂六律各象
其性而為之制以樂其先祖黃帝樂所以為
咸池者何咸皆也池施也黃帝時道皆施於
民也王者之樂有先後者各尚其德也以文
得之先文樂持羽旄而舞以武得之先武樂
持朱干玉戚而舞八音者金石絲竹匏土革
木也金為鐘石為磬絲為絃竹為管匏為笙
土為塤革為鼓木為柷敔簫編竹為之長尺
有五寸歌之言讙也以厚志意故發聲而歌
長言鄭國有溱洧之水男女聚會謳歌相感
今鄭詩二十一篇說婦人者十九故鄭聲淫
也舞四夷之樂明德澤廣被四表也東夷之
樂曰侏離南夷之樂曰任西夷之樂曰禁北
夷之樂曰昧東夷之樂持矛舞助時生也南
夷之樂持羽舞助時養也西夷之樂持鉞舞
助時殺也北夷之樂持干舞助時藏也聞宮
聲無不温雅而和之聞徵聲無不善養而好
施功成作樂治定制禮所以禁奢侈滌邪志
通中和也餘見正義者不具錄
五經要義(唐志題劉向撰)
隋志五卷
佚
按藝文類聚引要義文云周禮鐘磬皆編懸
之二八十六而在一簴謂之堵鐘一堵磬一堵謂
之肆初學記引要義文云天子藉田千畝以供
上帝之粢盛當孟春啓蟄既郊之後身率公
卿大夫而親耕焉所以先百姓而致孝敬也
立壇於田所祠之其制度如社之壇又云王
者受命創始建國立都必居中土所以總天
地之和據隂陽之正均綂四方旁制萬國者
也又云古者著裘於内而以繒衣覆之乃加
以朝服會之時袒其朝服見裘裏覆衣謂之
裼裼之言露可見之辭所以示美呈好而為
飾加以朝服謂之襲袒謂之裼大裘不覆反
本取其質也又云諸侯黼裘以誓田雜羔狐
為黼文也又云天子之笏謂之珽挺然而無
屈也韠者舜所制也太古之時未有布帛人
食禽獸肉而衣其皮知蔽前未知蔽後至舜
冕服既備故復制之示不忘古韠名有三朝
廷則謂韎韠宗廟謂之韠韐韍者大帶之飾
非韠也天子朱韠諸侯赤韠赤盛色也又云
將行者有祖道一曰祀行言祭道路之神以
祈也又云木主之狀四方穿中央以達四方
天子長尺二寸諸侯長尺皆刻諡於其背又
云磬立秋之樂也杜氏通典引要義文云冠
嘉禮也冠首服也首服既加而後人道備故
君子重之以為禮之始矣太平御覽引要義
文云古者后夫人必有女史彤管之法后妃
羣妾以禮御於君所女史書其日授其環以
進退之有娠則以金環退之當御者以銀環
進之著於左手於左者陽也以當就男故著
左手右手隂也既御而復故此女史之職也
沛獻王劉(輔)五經通論
佚
後漢書沛王輔好經書善說京氏易考經論語傳及
圖讖作五經論時號曰沛王通論
金樓子劉輔性矜嚴有盛名沈深好經書善說京氏
易論集經傳及圖讖文作五經通論世號之曰沛王
通明帝甚敬重之賞賜恩寵加異
熊方曰沛獻王輔光武子建武十五年四月封右馮
翊公十年十月進為中山王二十年六月徙為沛王
班氏(固)等白虎通德論(一作議奏一作通義)
隋志六卷(宋志十卷)
存
後漢書楊終傳終言宣帝博徵羣儒論定五經於石
渠閣方今天下少事學者得成其業而章句之徒破
壊大體宜如石渠故事永為後世則於是詔諸儒於
白虎觀論考同異焉會終坐事繫獄博士趙博挍書
郎班固賈逵等以終深暁春秋學多異聞表請之終
又上書自訟即日貰出乃得與於白虎觀焉
儒林傳建初中大會諸儒於白虎觀考詳同異連月
乃罷肅宗親臨稱制如石渠故事顧命史臣著為通
義
孝明八王傳陳敬王羡博涉經書有威嚴與諸儒講
論於白虎殿
丁鴻傳肅宗詔鴻與廣平王羡及諸儒樓望成封桓
郁賈逵等論定五經同異於北宫白虎觀使五官中
郎將魏應主承制問難侍中淳于恭奏上帝親稱制
臨决
班固傳遷玄武司馬天子會諸儒講論五經作白虎
通德論令固撰其事
蔡邕曰孝宣會諸儒於石渠章帝集學士於白虎通
經釋義其事優大
劉知幾曰漢世諸儒集論經傳定之於白虎閣因名
曰白虎通
通鑑曰白虎觀議五經名儒丁鴻樓望成封桓郁班
固賈逵及廣平王羡皆與焉
中興書目白虎通十卷凡四十篇今本自爵號至嫁
娶凡四十三篇
吕祖謙曰講白虎觀議論發於楊終以人才好惡定
諸儒是非亦未為得
陳振孫曰章帝詔諸儒講論五經同異五官中郎將
魏應承制問侍中淳于恭奏帝親稱制臨决作白虎
議奏蓋用宣帝石渠故事石渠議奏今不傳矣班固
傳稱撰集凡四十四門
曹氏(褎)五經通義
十二篇
佚
按劉向曹褎俱撰五經通義羣書所引大都
皆向之說惟太平御覽一條竊有可疑文云
歌者象德舞者象功君子尚德下功故歌在
堂舞在庭何言歌在堂也燕禮曰升歌鹿鳴
以是知之何言舞在庭也援神契曰合忻之
樂舞於堂四夷之樂陳於戶以是明之度劉
向時援神契未行於世至襃撰禮多雜以五
經讖記之文然則此蓋襃十二篇中語也
許氏(慎)五經異義
隋志十卷
佚
後漢書許慎字叔重汝南召陵人少博學經籍馬融
常推敬之時人為之語曰五經無雙許叔重為郡功
曹舉孝廉再遷除洨長初慎以五經傳說臧否不同
於是撰為五經異義又作說文解字十四篇
新唐志鄭玄駁
按許氏異義唐以後無傳僅散見於初學記
通典御覽諸書所引至於鄭康成駁議三禮
正義而外僅存數條一曰妾母之子為君子
得尊其母為夫人按春秋公羊說妾子立為
君母得稱夫人故上堂稱妾屈於嫡下堂稱
夫人尊行國家則士庶起為人君母亦不得
稱夫人父母者子之天也子不得爵命父母
至於妾子為君爵其母者以妾本接事尊者
有所因也榖梁說魯僖公立妾母成風為夫
人入宗廟是子而爵母也以妾為妻非禮也
故春秋左氏說成風得立為夫人母以子貴
謹按尚書舜為天子瞽瞍為士明起於匹庶
者子不得爵父母也至於魯僖公本妾子尊
母成風為小君經無譏文公羊左氏義是也
鄭氏駁曰禮喪服父為長子三年以將傳重
故也衆子則為之周明無二嫡也女君卒貴
妾繼室攝其事爾不得復立夫人魯僖公妾
母為夫人者乃緣莊夫人哀姜有殺子般閔
公之罪應貶故也近漢吕氏殺戚夫人及庶
子趙王不仁廢不得配食文帝更尊其母薄
后非其比耶妾子立者得尊其母禮未之有
也一曰奔大喪左氏說諸侯蕃衛之臣不得
棄其封守諸侯千里之内奔千里之外不奔
四方不可室空故遣大夫也鄭氏駁云禮天
子於諸侯無服諸侯為天子斬縗三年是尊
卑異者也春秋文四年夫人成風薨王使榮
叔來唅且賵又王使毛伯來會葬傳曰禮也
至叔孫得臣如京師葬襄王則使無言焉天
子於魯既唅賵又會葬為得禮是則魯於天
子一大夫會葬而已為不得禮可知矣按昭
三十年晉侯去疾卒秋葬晉頃公傳曰鄭游
吉弔且送葬魏獻子使士景伯詰之其對辭
有靈王之喪我先君簡公在楚我先大夫印
叚實往敝邑之少卿也王吏不討恤所無也
豈非左氏諸侯奔天子之喪及會葬之明文
耶孔氏禮疏亦引之其文稍異大鴻臚眭先
說諸侯踰年即位乃奔天子喪春秋之義未
踰年君死不成以人君禮言王者未加其禮
故諸侯亦不得供其禮於王者相報也許氏
又按禮不得以私廢公卑廢尊如禮得奔喪
今以私廢奔天子之喪非也又人臣之義不
得挍計天子未加禮於我亦執之不加禮也
眭生之說非也鄭玄按孝經資於事父以事
君言能為人子乃能為人臣也服問嗣子不
為天子服此則嫌欲速不一於父也喪服四
制曰門内之治恩掩義門外之治義斷恩此
言在父則為父在君則為君也春秋莊三十
二年子般卒時父未葬也子者繫於父之稱
也言卒不言崩未成君也未成君猶繫於父
則當從門内之治恩掩義禮者在於所處此
何以私廢公何以卑廢尊一曰未踰年之君
立廟不春秋公羊說云未踰年君有子則書
葬立廟無子則不書葬恩無所錄也左氏說
云臣之奉君悉心盡恩不得錄君父有子則
為立廟無子則廢也或議曰許君按禮云臣
不殤君子不殤父君無子而不為立廟是背
義棄禮罪之大者也鄭氏駁云未踰年君者
魯子般子惡是也皆不稱公書卒弗諡不成
於君也廟者當序於昭穆不成於君則何廟
之立凡無廟者為壇祭之近漢諸幼少之帝
尚皆不廟祭而於陵云一曰諸侯未踰年出
朝會與不出會何稱春秋公羊說云諸侯未
踰年不出境在國中稱子以王事出亦稱子
非王事而出會同安父位不稱子鄭伯伐許
未踰年以本爵譏不子也左氏說諸侯未踰年
在國内稱子以王事出則稱爵詘於王事不
敢伸其私恩鄭伯伐許是也春秋不得以家
事辭王事諸侯蕃衞之臣雖未踰年以王事
稱爵是也鄭氏駁云昔武王卒父業既除喪
出至孟津之上猶稱太子者是為孝也今未
除喪而出稱爵是與武王義反矣春秋僖九
年春三月丁丑宋公禦說卒夏公會宰周公
齊侯宋子衞侯鄭伯許男曹伯于葵丘宋子
即未踰年君也出與天子大夫會是非王事
而稱子耶未踰年之君繋父不公羊說云未
踰年之君皆繫於父晉里克殺其君之子奚
齊於次時父未葬雖未踰年稱子成為君不
繫於父齊公子商人殺其君舍父已葬按禮
制君喪未葬已葬儀各有差嗣君號稱亦宜
有差左氏說是也一曰諸侯有妾母喪得出
朝會不春秋公羊說妾子為諸侯不敢以妾
母之喪廢事天子大國出朝會禮也魯宣公
如齊有妾母之喪經書善之左氏說云妾子
為君當尊其母有三年之喪而出朝會非禮
也故譏魯宣公按禮妾母無服貴妾子不立
而他妾子立者也不敢以卑廢尊事者禮也
即妾子為君義如左氏鄭氏駁云喪服緦麻
庶子為後為其母此義自天子下至庶人同
不得三年魯襄公所以得尊其妾母敬嬴為
夫人者以夫人姜氏大歸齊不反故也因是
言妾子立母卒得為之三年於禮為通乎其
服之閒出朝會無王事與鄭伯伐許何異一
曰大戴記禮器云竈者老婦之祭許君按月
令孟夏之月其祀竈五祀之神王者所祭非
老婦也鄭氏駁云王為羣姓立七祀一曰司
命主督察三命也二曰中霤主宫室居處也
三曰門四曰戶主出入五曰國行主道路六
曰大厲主殺也七曰竈主飲食也竈神祝融
是老婦攷鄭氏於何休漢議亦有駁而今罕
得傳錄此可以類推矣又按異義左氏說山
林之地九夫為度九度而當一井藪澤之地
九夫為鳩八鳩當一井京陵之地九夫為辨
七辨而當一井淳鹵之地九夫為表六表而
當一井疆潦之地九夫為數五數而當一井
偃瀦之地九夫為規四規而當一井原防之
地九夫為町三町而當一井隰臯之地九夫
為牧二牧而當一井衍沃之地九夫為井賦
法積四十五除山川坑岸三十六井定出賦
者九井則千里之畿地方百萬井除山川坑
岸三十六萬井定出賦者六十四萬井長轂
萬乘其詮井地義亦與後鄭周官注不同
張氏(遐)五經通義
佚
鄭氏(玄)六藝論
隋志一卷
佚
孔穎達曰方叔機注
徐彦曰鄭君先作六藝論然後注書
史承節撰碑略曰公造太學受業師事京兆第五元
始通京氏易公羊春秋三綂歷九章算術又從東郡
張恭祖受周官禮記左氏春秋韓詩古文尚書攝齊
問道摳衣請益去山東而入關右因盧植而見馬融
考論圖緯精通禮樂及黨事起遂杜門不出隱修經
業於是鍼左氏之膏肓起榖梁之廢疾發何休之墨
守陳元李育挍論古今劉瓌范升憲章文義何進延
於几杖經宿而逃袁隗表為侍中緣喪不赴孔融之
相北海屣履造門陶謙之牧徐州師友折節比商山
之四皓鄕曰鄭公類東海之于君門稱通德漢公車
徵為大司農給安車一乘所過長吏迎送公乃以病
自乞還家董卓遷都長安公卿舉公為趙相道斷不
至會黃巾賊數萬見公皆拜相約不敢入縣境時大
將軍袁紹總兵冀州遣使邀公大會賓客乃延升上
座身長八尺飲酒一斛秀眉眀目儀容温偉客多豪
俊並有才說見公儒者未以通人許之競說異端百
家互起公依方辨答咸出問表皆得所未聞莫不歎
服門人相與撰公答諸弟子問五經依論語作鄭志
八篇公所注周易尚書毛詩儀禮周官禮記孝經尚
書大傳中候乾象歷又著天文七政論魯禮禘祫義
六藝論毛詩譜駁許慎五經異義答臨孝存周禮難
凡百餘萬言經傳洽熟稱為純儒齊魯間宗之公後
夢孔子告之曰起起今年歲在辰來年歲在已既寤
知命當終有頃寢疾享年七十有四自郡守以下嘗
受業者縗絰赴會者千餘人乃葬於高密縣城西北
一十五里礪阜山之原嗚呼哀哉承節以萬歲通天
元年行至州見高密父老請為文因為之銘
吕祖謙曰康成貫通六經會合衆說於經大有功
按鄭氏六藝論云遂皇之後歴六紀九十一
代至伏犧始作十二言之教孔氏疏引叔機
注云六紀者九頭紀五龍紀攝提紀合洛紀
連通紀序命紀凡六紀也九十一代者九頭
一五龍五攝提七十二合洛三連通六序命
四凡九十一代也叔機未詳何時人
又按西漢學士大都專治一經兼經者自韓
嬰申培后蒼孟卿膠東庸生瑕丘江翁而外
蓋寥寥也至東漢而兼者漸多鄭康成出凡
易書詩周官儀禮禮記論語孝經無不為之
注釋而又六藝七政有論毛詩有譜禘祫有
議許慎五經異議有駁臨孝存周禮有難何
休之墨守膏肓廢疾或發或鍼或起可謂集
諸儒之大成而大有功於經學者萬歲通天
初州刺史史承節撰銘曰公之挺生大雅之
懿囊括墳典精通奥秘六藝殊科五經通義
小無不盡大無不備此天下之公言也惟其
意主博通故於三綂九章大傳中候以及易
書禮緯靡不有述然其箋傳經自為經緯自
為緯初不相雜第如七曜四游之晷度八能
九錫之彌文三雍九室之遺制經師所未詳
者則取諸緯候以明之蓋緯候亦有醇駁
之不同康成所取特其醇者耳災祥神異
之說未嘗濫及也或疑五帝之名近於怪然
此在漢時著之祀典者君子居是邦不非其
大夫矧朝廷之典禮乎乃宋儒極口詆之沿
及元明隨聲附和至有以此罪之竟黜其從
祀者其亦不仁甚矣不觀九峯蔡氏之書傳
乎周天三百六十五度四分度之一此洛書
甄曜度尚書考靈曜之文也黑道二去黃道
北赤道二去黃道南白道二去黃道西青道
二去黃道東此河圖帝覽嬉之文也而蔡氏
引之於蔡氏乎何傷不觀新安文公之注楚
辭乎崑崙者地之中也地下有八柱互相牽
制名山大川孔穴相通此河圖括地象之文
也三足烏者陽精也此春秋元命包之文也
而文公引之於文公乎何損乃一偏之論在
漢儒則有罪在宋儒則無誅斯後學之心竊
有未平矣
鄭記
隋志六卷
佚
隋書鄭玄弟子撰
劉知幾曰鄭之弟子分授門徒各述師言更不問答
編錄其語謂之鄭記
鄭氏(小同)鄭志
隋志十一卷(唐志九卷)
佚
後漢書玄所好羣書不得於禮堂寫定傳與其人門
人相與撰玄答諸弟子問五經依論語作鄭志八篇
隋書鄭志魏侍中鄭小同撰
劉知幾曰鄭弟子追論師注及應答謂之鄭志
按鄭志載於正義及通典者大抵張逸趙商
冷剛田瓊炅模問而康成答之又有焦喬王
權鮑遺陳鏗崇精弟子互相問答之辭
經義考卷二百三十九
