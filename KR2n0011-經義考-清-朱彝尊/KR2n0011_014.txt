經義考卷十四
翰林院檢討朱彝尊撰
易(十三)
魏氏(徵)周易義
六卷
佚
舊唐書魏徵字玄成鉅鹿曲城人李密召典書記竇
建德署為起居舍人隱太子引直洗馬太宗引為詹
事主簿及踐祚拜諫議大夫遷秘書監代王珪為侍
中加左光祿大夫封鄭國公特進知門下事拜太子
太師薨贈司空相州都督諡文貞
按是書新舊唐志均不載蓋即史證口訣義
惟因荆南田鎬藏書目誤云魏鄭公撰而紹
興中秘書省續編到四庫闕書目亦載之昭
德晁氏郡齋讀書志已紏其謬矣今仍著於
錄慮洽聞者擿其闕漏也
孔氏(穎逹)等周易正義
舊唐志十四卷(中興書目同新唐志作十六卷)
存
新唐書傳孔穎逹字仲逹冀州衡水人太宗平洛授
文學舘學士遷國子博士貞觀初封曲阜縣男轉給
事中除國子司業歲餘以太子右庶子兼司業加散
騎常侍爵為子久之拜祭酒後致仕卒陪葬昭陵贈
太常卿諡曰憲初穎逹與顔師古司馬才章王恭王
談受詔撰五經義訓凡百餘篇號義贊詔改為正義
云雖包貫異家為詳博然其中不能無謬冗博士馬
嘉運較正其失至相譏詆有詔更令裁定功未就永
徽二年詔中書門下與國子三舘博士弘文舘學士
考正之於是尚書左僕射于志寧右僕射張行成侍
中高季輔就加增損書始布下
新唐書志國子祭酒孔穎逹顔師古司馬才章王恭
太學博士馬嘉運太學助教趙乾叶王談于志寧等
奉詔撰四門博士蘇德融趙弘智覆審
崇文總目唐太尉長孫無忌與諸儒刊定宋朝端拱
初國子祭酒孔維等奉詔是正其言主申王學云
穎逹序曰夫易者象也爻者效也聖人有以仰觀俯
察象天地而育群品雲行雨施效四時以生萬物若
用之以順則兩儀序而百物和若行之以逆則六位
傾而五行亂故王者動必則天地之道不使一物失
其性行必恊隂陽之宜不使一物受其害故能彌綸
宇宙酬酢神明宗社所以無窮風聲所以不朽非夫
道極玄妙孰能與於此乎斯乃乾坤之大造生靈之
所益也若夫龍出於河則八卦宣其象麟傷於澤則
十翼彰其用業資九聖時歴三古及秦亡金鏡未墜
斯文漢理珠囊重興儒雅其傳易者西都則有丁孟
京田東都則有荀劉馬鄭大體更相祖述非有絶倫
惟魏世王輔嗣之注獨冠古今所以江左諸儒並傳
其學河北學者罕能及之江南義疏十有餘家皆辭
尚虚玄義多浮誕原夫易理難窮雖復玄之又玄至
於垂範作則便是有而教有若論住内住外之空就
能就所之說斯乃義涉於釋氏非為教於孔門也既
背其本又違於注至若復卦云七日來復並解云七
日當為七月謂陽氣從五月建午而消至十一月建
子始復所歴七辰故云七月今按輔嗣注云陽氣始
剝盡至來復時凡七日則是陽氣剝盡之後凡經七
日始復但陽氣雖建午始消至建戌之月陽氣猶在
何得稱七月來復故鄭康成引易緯之說建戌之月
以陽氣既盡建亥之月純陽用事至建子之月陽氣
始生隔此純隂一卦卦主六日七分舉其成數言之
而云七日來復仲尼之緯分明輔嗣之注若此康成
之說遺跡可尋輔嗣注之於前諸儒背之於後考其
義理其可通乎又蠱卦云先甲三日後甲三日輔嗣
注云甲者創制之令又若漢世之時甲令乙令也輔
嗣又云令洽乃誅故後之三日又㢲卦云先庚三日
後庚三日輔嗣注云申命令謂之庚輔嗣又云甲庚
皆申命之謂也諸儒同於鄭氏之說以為甲者宣令
之日先之三日而用辛也欲取改新之義後之三日
而用丁也取其丁寧之義王氏注意本不如此而又
不顧其注妄作異端今既奉勑刪定考察其事必以
仲尼為宗義理可詮先以輔嗣為本去其華而取其
實欲使信而有徵其文簡其理約寡而制衆變而能
通仍恐鄙才短見意未周盡謹與朝散大夫行大學
博士臣馬嘉運守大學助教臣趙乾叶等對共參議
詳其可否至十六年又奉勑與前修疏人及給事郎
守四門博士上騎都尉臣蘇德融等對勑使趙弘智
覆更詳審為之正義凡十有四卷庶望上裨聖道下
益將來故序其大略附之卷首爾
歐陽修曰于志寧撰孔穎逹碑質於唐書列傳字有
不同傳云字仲逹碑云字冲遠可以正傳之謬
張唐英曰穎逹周易正義發明三聖之旨通貫萬化
之藴其亦深於易乎
陳振孫曰序云十四卷舘閣書目亦云今本止十三
卷按五經正義本唐貞觀中穎逹與顔師古等受詔
撰五經義贊後改正義博士馬嘉運駁正其失永徽
二年中書門下于志寧等考訂增損書始布下其實
非一手一足之力世但稱孔疏耳其說專釋一家注
文為正
程珌曰自王弼以後江南義疏祖尚虚無至唐孔穎
逹辨析音義頗為當時所宗然至於聖賢用心斯道
大綂固未之深及也
黃震曰陸德明顔師古孔穎逹訓詁之學用意良苦
如漢馬鄭之流矣
胡一桂曰易正義大槩因王弼韓康伯注為之解釋
敷演於義理象數之學未能卓然有所見也
王褘曰孔穎逹撰定諸經之疏號曰正義自是以來
著為定論凡不本於正義者謂之異端誠學者之宗
師百世之所取信也
按葉氏菉竹堂書目有長孫無忌周易要義
五册凡十八卷無鍚秦對巖前軰今有其書
大略與正義相同考正義即係無忌刊定非
别一書也
周易玄談
六卷
佚
董真卿曰穎逹與顔師古等同撰周易正義又撰玄
談六卷
按紹興書目有之
陸氏(德明)周易文句義疏
唐志二十四卷(本傳二十卷)
佚
周易大義(唐志作文外大義)
隋志二卷
佚
舊唐書陸德明蘇州吳人太宗徵為秦府文學舘學
士貞觀初拜國子博士封英縣男
新唐書陸元朗字德明以字行隋大業初為太學博
士世稱左氏有徐文遠禮有褚徽詩有魯逹易有陸
德明皆一時冠
周易釋文
唐志一卷
存
陳振孫曰多援漢魏以前諸家說蓋唐初諸書皆在
也卦首注某宫某世用京房說
王氏(玄度)周易注
舊唐志十卷
佚
册府元龜王玄度為校書郎貞觀十六年十月上其
所注尚書毛詩周易并義次三卷與舊解尤别者一
百九十餘條付學官詳其可否諸儒皆因習先師譏
其穿鑿玄度隨方應答竟不肯屈太宗欲廣見聞並
納之秘府
任氏(希古)周易注
唐志十卷
佚
計敏夫曰任希古字敬臣棣州人舉孝廉虞世南噐
其人為弘文閣學士終太子舍人
薛氏(仁貴)周易新注本義
唐志十四卷
佚
舊唐書仁貴絳州龍門人右領軍衛將軍檢校代州
都督贈左驍衛將軍
歐陽棐曰苖仁客撰薛仁貴碑云薛禮字仁貴河東
汾陽人
李氏(淳風)周易玄義
通志三卷
佚
周易薪冥軌
通志一卷
未見
舊唐書李淳風岐州雍人博涉羣書尤明天文歷算
隂陽之學貞觀初直太史局除太常博士尋轉太史
丞遷太史令
按是書一齋書目有之
袁氏(天綱)易鏡玄要
通志一卷
佚
舊唐書袁天綱益州成都人隋大業中為資官令武
德初蜀道使詹俊赤牒受火井令
隂氏(弘道)周易新論傳疏(弘或作洪)
唐志十卷
佚
新唐書志顥子臨渙令
崇文總目洪道世其父顥之業雜采子夏孟喜等十
八家之說參訂其長合七十二篇於易有助云
按紹興闕書目有之
王氏(勃)周易發揮
唐志五卷
佚
楊烱曰君所著周易窮於晉卦
舊唐書勃字子安綘州龍門人年未及冠應幽素舉
及第上元二年往交趾省父渡南海墮水而卒勃好
著書撰周易發揮五卷亡後並多遺失
新唐書勃嘗讀易夜夢若有告者曰易有太極子勉
思之寤而作易發揮數篇至晉卦會病止
崔氏(憬)周易探玄
佚
李鼎祚曰崔氏探玄病諸先逹(謂大衍說)及乎自料未免
小疵
按崔憬時代莫考李鼎祚集解引用最多稱
為新義中援孔疏其為唐人無疑矣
趙氏(蕤)注關子明易傳
一卷
存
蕤自序曰蕤非聖人五十安能知天命然從事於易
雖亂離中未嘗釋卷蓋天命深微莫研其極而子明
之傳蕤粗通之然恨此書亡篇過半今所得者無能
詮次但隨文義解注庶學者觸類而長當自知之爾
孫光憲曰蕤梓州鹽亭人博學韜鈐長於經世夫婦
俱有𨼆操不應辟召
祝穆曰蕤篤學不仕與李白善嘗著書號長短經
曹學佺曰蕤梓州人李白嘗師事之所謂趙徵君也
張氏(弧)周易王道小疏
宋志五卷(紹興書目十卷)
佚
按世所傳卜子夏易晁景迂謂是張弧偽作
而弧自有王道小疏惜其書不傳無從辨其
辭旨之異同也弧未詳何時人所著素履子
三卷題曰唐將仕郎試大理寺評事考子夏
易傳開元中即詔儒官詳定而資州李氏集
解屢引之意其為唐初人乎
王氏(隠)周易要削
宋志三卷
佚
胡一桂曰自題丘園子王𨼆自序云總康成輔嗣輩
所說曰要削者言撮其要也稱天寶庚寅知為唐人
李氏(鼎祚)周易集解(新唐書作集注周易)
新唐志十七卷(中興書目通考十卷)
存
中興書目集解十卷唐著作郎李鼎祚集子夏孟喜
京房馬融荀爽鄭康成劉表何晏宋衷虞翻陸績干
寳王肅王輔嗣姚信王廙張璠向秀王凱冲侯果蜀
才翟玄韓康伯劉瓛何妥崔憬沈驎士盧氏崔覲孔
穎逹等凡三十餘家附以九家易乾鑿度凡十七篇
其所取苟虞之說為多
中興藝文志李鼎祚易宗鄭康成排王弼
鼎祚自序曰原夫權輿三教鈐鍵九流實開國承家
修身之正術也自卜商入室親授微言傳注百家綿
歴千古雖競有穿鑿猶未測淵深惟王鄭相沿頗行
於代鄭則多參天象王乃全釋人事且易之為道豈
偏滯於天人者哉致使後學之徒紛然淆亂各修局
見莫辨源流天象遠而難尋人事近而易習則折楊
皇華嗑然而笑方以類聚其在茲乎臣少慕玄風游
心墳籍歴觀炎漢迄今巨唐採羣賢之遺言議三聖
之幽賾集虞翻荀爽三十餘家刊輔嗣之野文補康
成之逸象各列名義共契玄宗先儒有所未詳然後
輒加添削每至章句僉列發揮俾童蒙之流一覽而
悟逹觀之士得意亡言當仁既不讓於師論道豈慙
於前哲至如卦爻彖象理涉重玄經注文言書之不
盡别撰索隱錯綜根萌音義兩存詳之明矣其王氏
略例得失相參采葑采菲無以下體仍附經末式廣
未聞凡成一十卷以貽同好冀將來君子無所疑焉
計用章後序曰易之為書無所不通大焉天地之變
細之鱗介之動數宜象索惟神之測聖師歿七十弟
子喪後出之師各專其習故同異派焉晉魏之際傳
者尤衆獨王氏為異摘去拘滯特論人事蓋得聖人
所以為易之意是以歴代貴之列諸學官學者誦焉
諸儒章句遂廢不著非好古博雅人間鮮有傳者慶
&KR0851;壬午相府策賢良六題一出此書素未嘗見賢良
多下者是冬予放謪北歸復官漢東至淮安太守平
陽公館焉公先德學士蜀之儒宗名為博古因間以
請遂出先學士所藏李氏易本俾予與其子彦孚習
焉其書會數十章句取其合者著之其解卦異者家
世變正時來旁通互採頗為煩悉若何范之為春秋
者其所取荀慈明虞仲翔為多而斥王氏李氏之志
也彦孚既授卒業且欲中都官文與先學士之意因
緘别本屬所親眉陽孫景初募工刊刻以廣傳布噫
此書意例雖異其精者連環錯綜者有理證似非一
人之學所能舉意仲尼之後師師相承以及翻爽豈
易之道天地人鬼神萬化巨細無不貫後之學者不
能兼明直順所聞言之邪古之能事亡逸者多矣後
或有惜之者况此書聖賢之遺旨所存乎他日有沉
深志古得之怡然以自廣斯亦平陽氏之世德也慶
&KR0851;甲申七月
晁公武曰鼎祚集解皆避唐諱又取序卦各冠雜卦
之首其序云刊輔嗣之野文補康成之逸象蓋宗鄭
學者也隋書經籍志所錄易類六十九部今所有五
部而巳關朗不載於目乾鑿度自是緯書焦贑易林
又屬卜筮子夏書或云張弧偽為然則隋志所錄舍
王弼書皆未得見也獨鼎祚所集諸家之說時可見
其大旨唐錄稱鼎祚書十七卷今所有止十卷蓋亦
失其七惜哉
李燾曰鼎祚自序止云十卷無亡失也
陳振孫曰隋唐以前易家諸書逸不傳者頼此書猶
見其一二而所取於荀虞者尤多九家者漢淮南王
所聘明易者九人荀爽嘗為之集解陸氏釋文所載
說卦易象本於九家易
朱睦㮮序曰唐藝文志稱李鼎祚集注周易十七卷
據鼎祚自序云十卷而首尾俱全初無亡失不知唐
史何所據而云十七卷也崇文總目及邯鄲圖書志
亦稱七篇逸蓋承唐史之誤耳鼎祚解經多避唐諱
又取序卦冠於各卦之首所引有子夏孟喜焦贛京
房馬融荀爽鄭玄劉表何晏宋衷虞翻陸績干寳王
肅王弼姚信王廙張璠向秀王凱冲侯果蜀才翟玄
韓康伯劉瓛何妥崔憬沈驎士盧氏崔覲伏曼容孔
穎逹凡三十二家又引九家易乾鑿度諸說義有未
詳鼎祚乃加增削予嘗綜其義例蓋宗鄭學者也自
商瞿之後注易者百家而鄭氏玄王氏弼為最顯鄭
之學主象數王之學主名理漢晉以來二氏學並立
至劉宋初顔延之為祭酒黜鄭置王時陸澄王濟軰
皆以為不可自是汾陽諸儒多主於鄭江左及青齊
多主於王唐興孔穎逹受詔撰定五經正義於易獨
取王𫝊而鄭學遂廢先代專門之業亦復不𫝊可勝
嘆哉夫易有聖人之道四焉世之言理義之學者以
其辭耳象變與占其可闕乎昔吳季札之魯觀樂見
易象喜曰周禮盡在魯矣是故象者易之源也象成
而有辭辭著而後有變變見而後有占若乃顓尚文
辭不復推原大𫝊天人之道岐而為二可乎康成去
古未遠其所纂述必有所本鼎祚恐其失墜以廣其
說均之為有裨於易者也是編刻自宋季人間希有
存者頃歲予得之李中麓氏復用校梓以𫝊欲使聖
人之道不致偏滯而自漢迄唐三十家之言亦不至
埃滅弗聞也鼎祚資州人仕唐為秘閣學士以經術
稱於時及閱唐列傳與蜀志俱不見其人豈遺之耶
抑别有所載耶因附論著於此以俟博雅者考焉
潘恭定公序曰此唐李氏鼎祚所輯易解刻之者我
明宗室西亭氏也六經之道大矣而易之為原自古
庖犧氏之王天下始畫八卦重之為六十四周文王
作卦辭公旦作爻辭孔子繫之以十翼所以闡隂陽
之秘發天地之房者斯其至哉語有之乾坤毁則無
以見易言易與天地相始終也自卜商以後傳注百
家惟王鄭為衆所宗頗行於代李氏謂鄭則多參天
象王乃全釋人事易之為道豈偏滯於天人哉於是
採摭遺言歴漢迄唐集虞翻荀爽三十餘家刊輔嗣
之野文補康成之逸象其用意勤矣夫二氣運行彰
往察來莫賾於天道而八象備之消息盈虚其數不
可略也貞悔相因雜物撰德莫辨於人事而六位窮
之乘承失得其理不可遺也故曰易也者天人之間
者也孰或合之而孰或離之李之宗鄭斥王過矣迨
及有宋儒道彰明若正叔程氏之易傳晦庵朱子之
本義皆淵源王學而二書沛然大行於時近世因之
立於學官凡師之所以教弟子所肄習者獨宗朱子
是故童幼而顓一藝白首而或未能言蓋安於所習
毁所不見卒以自蔽此學者之通患也儒先有言隋
唐以前易家諸書逸不復傳頼李氏此書猶見其一
二然則是編何可廢哉西亭氏者負陳思之軼才慕
河間之大雅詞翰踔絶躋古作者之塗邇年好易潛
心韋編遂以所得宋本募善工刻之以廣傳布詎不
謂知本者耶今夫崑崙之水其發源也溔瀁無垠演
而為河流滙而為滄海至於海而水之觀盡矣羲文
周孔之易辟則崑崙之源也李氏之集解辟則河之
衆流也程朱之傳義辟則海之會歸也是故由集解
而溯四聖之微言則其端倪可測矣由集解而徵程
朱之著述則其脈絡益明矣傳云先王之祭川先河
而後海或原或委之謂務本然則是編之刻其先河
之義也夫刻既完授余讀之且屬余序余遂詮次其
略俾後之覽者有所考焉
按資州有李鼎祚讀書臺見袁桷清容居士
集易集解所采中興書目止列三十家此外
尚有伏曼容姚規朱仰之及彭城蔡景君說
易髓
宋志三卷
佚
郭氏(京)易舉正
宋志三卷
存
崇文總目唐蘇州司戶參軍郭京撰京世授五經得
王輔嗣韓康伯手寫易經比世所行或頗差駮故舉
正其訛而著於篇
中興書目京自序言得王輔嗣韓康伯手寫定本比
校今所習者或將經入注用注作經小象中間以下
句反居其上爻辭注内移後義却處於前兼有脫遺
二字顚倒謬誤者並依定本舉正其訛總一百三十
五處二百七十三字
晁公武曰京自稱家藏王韓手札周易本及石經校
正一百三十五處二百七十三字蓋以繇彖相正有
闕漏處可推而知託云得韓王手札及石經耳如渙
之繇利涉大川下有利貞字而彖辭無之則增入漸
之繇女歸吉下無也字而彖辭有之則削去他如此
類
洪邁曰易舉正三卷云曾得王輔嗣韓康伯手寫注
定傳授真本比校今世流行本及國學鄕貢舉人等
本舉正其訛凡一百三節今略取其明白者二十處
載於此坤初六履霜堅冰至象曰履霜隂始凝也馴
致其道致堅冰也今本於象文霜字下誤增堅冰二
字屯六三象曰即鹿無虞何以從禽也今本脫何字
師六五田有禽利執之無咎元本之字行書向下引
脚稍類言字轉寫相仍故誤作言觀注義亦全不作
言字釋也比九五象曰失前禽舍逆取順也今本誤
倒其句賁亨不利有攸往今本不字誤作小字剛柔
交錯天文也文明以止人文也注云剛柔交錯而成
文焉天之文也今本脫剛柔交錯一句坎卦習坎上
脫坎字姤九四包失魚注云有其魚故失之也今本
誤作无魚蹇九三往蹇來正今本作來反困初六象
曰入于幽谷不明也今本谷字下多幽字鼎彖聖人
亨以享上帝以飬聖賢註云聖人用之上以享上帝
而下以飬聖賢今本正文多而大亨三字故注文亦
誤增大亨二字震彖曰不喪匕鬯出可以守宗廟社
稷以為祭主也今本脫不喪匕鬯一句漸象曰君子
以居賢德善風俗注曰賢德以止㢲則居風俗以止
㢲乃善今本正文脫風字豐九四象遇其夷主吉志
行也今文脫志字中孚彖豚魚吉信及也今本及字
下多豚魚二字小過彖柔得中是以可小事也今本
脫可字而事字下誤增吉字六五象曰密雲不雨巳
止也注陽巳止下故也今本正文作巳上故注亦誤
作陽巳上故止也既濟彖曰既濟亨小小者亨也今
本脫一小字繫辭二多譽四多懼注云懼近也今本
誤以近也字為正文而注中又脫懼字雜卦蒙稚而
著今本稚誤作雜字予頃於福州道藏中見此書而
傳之及在後省見晁公武所進易解多引用之世罕
有其書也
李燾曰京此書使經傳不相混亂殘闕復為眞全頗
有益於學者然能研諸侯之慮衍侯之字成言乎艮
當作誠若此等京蓋未知豈王韓舊本固不免訛舛
耶京開元後人故所為書不得著錄本末亦未詳要
可惜云
趙汝楳曰郭京作舉正自以為得王弼韓康伯手寫
注定傳授眞本於今易有所損益凡一百三條坤初
六象曰履霜堅冰隂始凝也京本無堅冰二字按此
乃舉爻辭以通文義謂言履霜而遽及冰者霜為隂
凝之極故言始凝以明堅冰之漸儻云堅冰但云始
凝則始字無因而發或者京因魏許芝之對而云爾
卜史一時之言可據以改經耶比九五象曰舍逆取
順失前禽也京本失前禽在舍逆取順之上意彼以
釋辭在上爻辭在下乃倒顚之案小象類此頗多恒
九四曰田無禽象曰久非其位安得禽也解初六曰
无咎象曰剛柔之際義无咎也旅九三曰喪其僮僕
象曰以旅與下其義喪也凡是與此正同此聖人互
文明理之妙庸可臆改夫易全書也後人猶挾王韓
之名以更古文他經何望焉
王應麟曰旅初六斯其所取灾王輔嗣注云為斯賤
之役郭京謂斯合作㒋愚按後漢左雄傳職斯祿薄
注云斯賤也不必改㒋字
黃宗炎曰郭氏易舉正文其義較長於今本
經義考卷十四
