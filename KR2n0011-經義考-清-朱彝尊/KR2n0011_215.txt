經義考卷二百十五
翰林院檢討朱彛尊撰
論語(五)
劉氏(弇)論語講義
未見
弇自序曰窮一理之微盡一性之妙其命有以至於
冥然無間之初其神有以會於寂然不動之際則宜
若可以忘言矣然而天下之言常出於不勝其多而
言者遂至於不勝其衆則將以寓道而使之有明載
道而使之有行故也是故無言而道隠未若有言而
道不隠有言而道不隠未若言而與道兩傳而無所
隠此所以應對答問相與垂世而設教者雖孔子猶
不廢而論語之書所為起也昔者孔子以無名之神
功無體之妙道屈於不見知其禮義信足以成德其
智仁勇足以成治其温良恭儉譲足以成俗其恭寬
信敏惠足以成物而屈於不見用於衛靈公見其際
可矣而弗與共天位也於季桓子見其行可矣而弗
與共天職也於衛孝公見其公養矣而弗與食天禄
也以至再逐於魯削迹於衛絶糧而在陳微服而過
宋則可謂畸朴人也然未嘗不欲有為於世也是故
出疆載質而有至於皇皇去父母國而有至於遲遲
而席不暇暖轍不及環也委吏乘田賤也而不屑去
者蓋曰有官守而已獵較簿正卑也而不苟避者蓋
曰有官事而已其有為卒不可得矣於是收其所欲
聞焉而未巳者一切寓之以言則詳而為六經者是
矣論語者特其緒餘而已夫以學孔子者其徒至於
三千之盛而上自國君卿大夫下逮閭巷一介之小
民與其為時聞人而在所可許者類皆有見於是書
及考其所歸非資諸孔子者勿道也方此之時操筆
而隨其後者豈惟獵區區之空言也并與其一嚬笑
之微一俯仰之細而得之也雖然若孔子者非學也
故曰予非多學而識之吾道一以貫之而已矣故曰
我非生而知之好古敏以求之而已矣其成已有如
此者其於君也求之以不求之求而所至必聞其政
其於神也禱之以不禱之禱而所祭必受其福於燕
居則申申於鄉黨則恂恂於朝廷則侃侃於宗廟則
便便其行已有如此者見所不見於魯禮所不禮於
衛則有似乎汚而非汚應佛肹之召諾陽虎之仕則
有似乎屈而非屈也於齊則接淅於魯則不脫冕而
去其應變有如此者皆聞斯行諸也而對之不必同
然而非異也皆崇德辨惑也而語之不必一然而非
兩也不教民戰是謂棄之故於衛靈問陳則恥其學
事君勿欺也而犯之故於昭公失禮則諱其過仁也
孝也以其有小大故所陳非一端勇也智也以其有
本末故所列非一序利命與仁則處之以罕言怪力
亂神則要之以不言其立說有如此者臧孫要君宜
其不智也而謂之智則智而已矣管仲僭君宜其不
仁也而謂之仁則仁而已矣德行文學政事言語科
雖不同而同謂之才則才而已矣草創討論修飾潤
色雖不徧而不害同謂之命則命而已矣能具仁者
君子也於子賤南宫适則與之苟無禮樂亦可為成
人也於冉求公綽卞莊子臧武仲則略之以至叩脛
而誅原壌鼓瑟而斥孺悲進顔子以不愚之愚黜子
路以不禱之禱其處人有如此者凡此皆有見於孔
子者也夫聖人之在上者多矣而制法不若孔子之
為詳聖人之在下者衆矣而制行不若孔子之為備
宰我以為賢於堯舜而不為增叔孫以為不及子貢
而不為損此孟子所謂集大成者雖然均法也而孔
子所為備者不以一行為備此達巷黨人之所謂博
學而無所成名也若夫千載而下其去聖人遠矣學
論語者不幸不見天地之純古人之大體類皆溺於
傳注之卑而不能自拔於汚俗之中絶行之後往往
以孔子而疑者皆是也書雖非孔子所自為然其屬
辭有要成文有序肆而通連而閒其本末先後若出
於一而片言隻簡無自而不與孔子合非深知先王
之法言者孰能與於此學者要當熟讀而精思之不
必考乎其人也
林氏(子充)論語詩
五十首
未見
閩書林子充號拙齋福清人著論語詩五十首林之
奇解論語多引之
湯氏(巖起)論語義
十卷
未見(一齋書目有)
姓譜湯巖起貴池人知營道縣有清名後通判徽州
奉祠歸居竇峰有論語義十卷
汪氏(革)論語直解
宋志十卷
佚
晁公武曰汪革信民撫州人紹聖中試禮部為天下
第一嘗語人曰吾鄉有二相一為天下之福一為天
下之禍蓋指晏元獻王荆公也即此可見其解經淵
源所自云
錢氏(觀復)論語解
二十卷
佚
盧熊曰錢觀復字知原常熟人由太學登進士乙科
官至戶部員外郎尋領宫觀出知廣德軍有論語解
二十卷
葉氏(夢得)論語釋言
宋志十卷
未見
王應麟曰張衡思玄賦匪仁里其安宅兮匪義迹其
焉追注引論語里仁為美宅不處仁焉得知里宅皆
居也石林論語釋言云以擇為宅則里猶宅也蓋古
文云然今以宅為擇而謂里為所居乃鄭氏訓解而
何晏從之當以古文為正又曰石林解執禮云猶
執射執御之義記曰秋學禮執禮者詔之蓋古者謂
持禮書以詔人者皆曰執周官太史大祭祀宿之日
讀禮書祭之日執書以次位常凡射事執其禮事此
執禮之見於書者也解雅頌各得其所云季札觀魯
樂以小雅為周德之衰大雅為文王之德小雅皆變
雅大雅皆正雅楚莊王言武王克商作頌以時邁為
首而武次之賚為第三桓為第六以所作為先後以
此攷之雅以正變為大小頌以所作為先後者詩未
刪之序也論政事之廢興而以所陳者為大小推功
德之形容而以可告者為先後者刪詩之序也其說
可以補注義之遺
上官氏(愔)論語略解
佚
曾氏(元忠)論語解
佚
黃氏(鍰)論語類觀
佚
閩書黃鍰字用和浦城人從楊時學政和五年登第
高宗朝拜監察御史提點江西刑獄
朱氏(申)論語辨
佚
江西通志朱申字繼宣贑州人太學生
江氏(奇)論語說
五卷
佚
閩書江竒(一作錡)字全叔建陽人宣和三年登第仕永
州學教授終徽猷閣學士
倪氏(登)論語解
佚
姓譜倪登字彦及福清人
程氏(瑀)論語解
佚
徐自明曰知饒州洪興祖以經學得名龍圖閣直學
士程瑀嘗注論語興祖為之序摘取瑀發明聖人忠
厚之言所謂不使大臣怨乎不以者表而稱之興祖
嘗忤秦檜檜疑興祖託經以議已遂責昭州安置
林氏(之奇)論語講義
未見(一齋書目有之)
陳氏(禾)論語傳
宋志十卷
佚
李氏(綱)論語詳說
十卷
未見(一齋書目有之)
張氏(浚)論語解
四卷
佚
魏了翁序曰魏國忠獻張公之卒距今六十有三年
精忠篤諒凛凛猶有生意予少嘗譜其言行裒其論
奏今又得論語解於公之從曾孫希亮此天厚我嗜
者也希亮將鋟梓以傳而使某識其篇端粤惟論語
一書此孔門弟子之嗜學者於聖人容貌辭氣動容
周旋之頃身體而心會氣感而機應故其所書親切
有味凡一時師傳友授閱萬世如見然自七十子終
然後大義乖訖孟子死盡失其傳然而生乎千載之
後亦聖人所與共學之人也豈終於乖失而不可復
傳與本朝全盛時河洛之間諸儒軰出掃除末師之
陋隨事體習切已研求以上尋千載之緒然後人知
聖人之所以言與羣弟子之所以書皆日用飲食間
事在立則見無行不與而非託諸空言也至近世張
氏朱氏父子傳家源流湜湜益大以肆忠獻公資禀
醇實既從北方學者講誦遺言又與南渡諸賢更歷
事變自事親而事君治已而治人反覆參驗無一不
合故其為是書也非苟知之凡能精察力踐之餘先
儒所謂篤其實而藝者書之也學者誠能推尋究玩
而知前軰讀書異乎今之讀者即是以約諸經即經
以驗諸已不亦求端用力之要乎
王氏(居正)竹西論語感發
宋志十卷
佚
向氏(子㦛)魯論集義
佚
王庭珪狀曰公諱子㦛字宣卿開封人官右奉直大
夫江南東路轉運副使居衡陽之伊山結茅以處手
抄諸書尤喜觀魯論取諸家之善為集義以已見繫
於後今行於世
劉氏(安世)論語解
二十卷
佚
許氏(翰)論語解
佚
王氏(庭珪)論語講義
五卷
佚
王氏(綯)論語解
二十卷
佚
曾氏(幾)論語義
宋志二卷
佚
朱子曰曾文清論語解其中極有好處亦有先儒道
不到處
鄭可學曰文清每日必正衣冠讀論語一篇
陳振孫曰禮部侍郎曾幾吉甫撰胡文定公門人也
許氏(文瑞)論語解
佚
閩書福清許文瑞家貧不娶與弟人瑞以道自樂解
論語莆泉之士稱二許先生
鄭氏(剛中)論語解
三卷
佚
經義考卷二百十五
