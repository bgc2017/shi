經義考卷五十六
翰林院檢討朱彝尊撰
易(五十五)
任氏(惟賢)周易義訓
十卷
存
維賢自序曰周易本義著於朱子而非朱子之私言
也義訓則本義之所有者加之訓釋焉爾理備而辭
約言淺而意深朱子之著本義也蓋引而不發欲令
天下後世之學易者皆會之以心而自得之也然泥
於其辭而不達乎理者傳訛襲誤耳目漸移莫知是
非之所在至以屯坎蹇震卦材為時事艱難以乾體
在大小畜者為彊梁弗順以深藏速避言君子剝遯
明夷之見機以分野授時言聖人裁成左右之功化
臣罪當誅天王聖明文王事殷之小心也稱名雜而
不越繫辭危而不發要亦卦之情偽使然耳或以為
羑里寓言抒寫其憂患之慮易為君子謀不為小人
謀占法視事之可否而決也如其象者應之非其象
即謂之不應矣或值凶占而當為不為吉則不當為
者亦將為之也若此之類棼亂舛錯不可彊通豈隂
陽變化之道天地萬物之情羲文周孔通志定業之
本然者哉愚生兩程子誕育之鄉易傳遺書家珍人
誦每從父兄師友說易於望魯山之雙鳳亭或涵虚
亭推一卦而極之六十四卦括三百八十四爻而歸
之一爻辨惑觧疑期在至當然後已二十餘年庶幾
窺本義之要旨而勉齋黃氏節齋蔡氏雲峰胡氏諸
儒之說亦擇而取之集成此書因訓本義不覺其言之
多也嘉靖乙夘
高世泰曰任惟賢字功懋黃陂人嘉靖庚子舉於鄉
謁選知茌平縣尋知廪延中蜚語謫嘉興儒學教諭
著五經注釋以傳鄉人私諡曰廉毅先生
張氏(獻翼)讀易紀聞
六卷
周易約說
三卷
易雜說
二卷
讀易臆說
二卷
俱未見
讀易韻考
七卷
存
王世貞序曰治周易者伊川傳理紫陽傳數而他注
疏盡廢余友張幼于獨能於二傳注疏之外援故發
微而為三易說業已行矣幼于復謂古卜筮之書未
嘗不韻其為龜者如懿氏之卜妻楚丘之卜子晉獻
之卜姬秦徒父之卜戰而為易者若晉史之筮成王
東方朔管輅之射覆京房焦贛之繫繇皆渢渢可誦
何獨至於文周為不然於是訂其韻之正者盡搜他
史籍而援其韻之古者與可叶者則文周之卦繇辭
且十九而吾夫子之彖象亦且得十之六名之曰周
易韻考而屬序於余余謂古之通於詩者寧獨易也
惟書辭亦然以堯舜禹之相禪受少者數言多者數
十言又與益稷臯陶相訓戒皆有韻而竟以賡歌終
之故樂記云歌者長言之也說之故言之言之不足
故長言之夫易以道隂陽隂陽之用通於五音十二
律而聖人之繫言有不可諷詠者耶世之名治易居
恒守訓故為文辭取仕宦其最上者玩消息盈虚之
理以自成其德凡二端盡之矣何暇考韻雖然余竊
憫幼于之意而稍著其用世毋以之例覆瓿可也
獻翼自序曰昔人謂古之文章自合律度未主音韻
然音韻之正皆本之諧聲有不可易者尚書賡歌五
子之歌仲虺之誥佑賢輔德伊訓聖謨洋洋洪範歲
日月時皆韻周禮量銘祭侯文鄭注如某之言某也
之類皆韻禮記曲禮將即席禮運後聖有作樂記子
夏對樂孔子閒居五起皆韻鄭注寓韻與周禮注同
然則周易象小象雜卦爻辭孰非韻耶信乎聖人之
聲為律也余所記憶為易音者三人王肅李軌徐邈
音譜則沈熊是易未嘗無韻惜其書不存無由考証
焦贛易林法古爻辭無不韻者揚雄太玄擬易亦韻
以此言易韻可徵矣韓愈元和聖德詩與此日足可
惜皆止用一韻擬史記龜策傳而作論者謂能讀龜
策則能讀此詩能讀此詩則能讀張籍祭愈詩韻可
弗知哉至朱子注易有云叶韻可見又云今以韻讀
之良是又云考上下韻亦不叶魏了翁云易經皆韻
然則宋儒讀易又何嘗無韻耶余學一先生之言所
專羲經竊注三易以解此經而未得其讀也再考毛
氏之學如弋言加之加叶時孤二音其新孔嘉嘉叶
宜俄二音女反收之收叶守狩寥三音亨以騂犧犧
叶移俄二音何疑易韻之紛紛也且秦漢以來字書
未備既多假借而音無反切平仄皆通用如慶雲卿
雲臯陶咎繇之類庶可以讀易矣予稍定其韻廣引
證之門舉胸臆之論所未喻者以待來兹噫安得如
沈約者而賞王筠之辨雌霓哉
楊時喬曰讀易韻考以一部易皆有韻每舉漢唐宋
史書及釋書詩賦等書叶韻諧韻以實之謂句句皆
韻或有強通有未盡通易韻賴以傳矣
張雲章曰獻翼字幼于崑山人太學生讀易紀聞羲
經三義及此書皇甫汸王世貞錢有威皆為之序
葉氏(素)易經羡記
佚
兩浙名賢錄葉素字尚文青田人由選貢生任訓導
許氏(聞至)易經微言
未見
兩浙名賢錄許聞至字長聖海鹽人學官弟子以孝
友聞及卒祀鄉賢祠
吳氏(道升)易義臆解
未見
長沙府志醴陵人
周氏(循)周易童答
未見
長沙府志湘潭貢士
沈氏(亨)易學啓蒙䟽卦畫圖
佚
閩書沈亨字體敬晉江人嘉靖中以貢授新會訓導
遷宜山教授作卦畫圖論孟辨太極解啓蒙疏以發
先賢之藴士尊尚之
章氏(文祿)周易啓蒙通釋正誤
未見
台州府志章文祿字秉道黃巖人嘉靖初貢士
曾氏(士傳)正易學啓蒙
一卷
存
士傳自序略曰元晦啓蒙之作明白而淵深精密而
疏暢有非太玄洞極潛虚之所能及者不揣庸昩微
者闡之闕者補之庶乎由辭以得意觀象以明理而
天地之化聖賢之心亦或可見矣
張雲章曰曾氏書僅見抄本又有洪範皇極内篇俱
嘉靖己酉自序
葉氏(山)八白易傳
十六卷
存
山自序曰八白易傳成十越月又易藁初說幾略盡
焉夫聖人之畫確定不易而天地之變化無窮聖人
之言自古以宣而吾心之感應萬起温由故用則知
以時新心同化感故神隨精入莊生之言曰其應於
化而解於物也其理不竭其來不蜕芒乎昧乎未之
盡者豈不信哉追感韋編之絶以為歎息
張雲章曰山號八白嘉靖間人作此傳屢易藁自序
凡四其言出入子史殊多踳駮大要以楊誠齋為宗
者八白本末無所考見詳其自序當是一老諸生
金氏(瑤)六爻原意
一卷
存
瑤自序曰周公作爻辭說者謂公因爻之吉凶以示
意斯言也猶未盡得公繫爻之情也夫爻固有吉有
凶而數止於六爻之意則吉凶悔吝雜糅不可數公
之繫之也必先得一卦之意然後因爻而布之此爻
是此意則以此意屬此爻彼意合彼爻則以彼爻繫
彼意吉則繫以吉意凶則繫以凶意吉凶半則以吉
凶悔吝意雜繫之意盈則一爻而兩意不為贅意盡
則兩爻而一意不為歉是故意與爻相匝而易道成
後世乃有謂辭不盡爻意者而公繫爻之意病矣作
六爻原意萬歷辛巳五月
陸元輔曰金瑤字德溫别字栗齋休寧人嘉靖辛夘
貢士授會稽縣丞再補廬陵丞遷桂林中衛經歴以
母老不赴教授鄉里卒年九十有七
朱氏(自強)易經破愚
四卷
未見
括蒼彙紀朱自強字體乾遂昌人以貢授莆田縣學
訓導
王氏(埜)周易衍義
佚
紹興府志王埜字貞翁山隂人絶意仕進築室臥龍
山南教授自給太守洪珠屡造其廬扁其堂曰逸士
晚自號蜕巖道人壘石為生礦於亭山之麓題曰小
芙蓉城著有周易衍義
謝氏(憲)周易竹書
未見
黃虞稷曰憲字汝慎歸善人嘉靖中歲貢嘗於郡之
西湖臺畔折竹枝濡赤土注易葉春及受而錄之故
名
徐氏(㭿)周易通解
八卷
未見
黃虞稷曰閩縣人嘉靖中貢士官永寧知縣
龐氏(嵩)圖書解
未見
姓譜嵩字振卿南海人嘉靖間官應天府治中
張氏(綸)圖書考
一卷
揲蓍考
一卷
易談
一卷
未見
陸元輔曰綸字宣甫汶上人以歲舉訓秀水諸生官
終肅府長史綸生平於書無所不讀而尤深於易嘗
著三圖說諸書多前人所未發
周氏(聰)周易講義
二十四卷
未見
黃虞稷曰周聰樂平人嘉靖中貢士官英山教諭
毛氏(仲)易經辨疑
未見
括蒼彙紀毛仲字時正松陽人以貢授海陽知縣
龔氏(持憲)易象影
一卷
未見
太倉州志龔持憲字行素州學生
陳氏(中州)易意
未見
括蒼彙紀陳中州字洛夫青田人廬江教諭
顧氏(起經)易囈語
佚
嚴繩孫曰顧起經字長濟無錫人榮僖公可學嗣子
以國子生謁選除廣東鹽課司副提舉兼署市舶所
撰著甚多凡六十八部共四百餘卷
袁氏(仁)大易心法
未見
仁自序曰天壤間品物流形新新非故靡一時無易
也學者仰而觀俯而察遠而稽近而取孰非易理哉
若必挾策玩爻尋文索象則其於易也淺矣吾祖吾
父世精易演吉凶談休咎時時中窽俗人心異口譁
之然而非其至也至者乃在神會玄機手握造化終
身用易而天地鬼神有不能測不能違焉宋儒談易
謂有交易變易之義而以隂陽爻象當之陋矣大父
嘗語余曰養吾之真任彼之假守吾之正礪彼之邪
而交相化焉此交易之義也凶者轉而為吉咎者轉
而為祥此變易之義也是故易者聖人有憂患而作
君子履之詎可一日廢哉余自十五受易取先世遺
文熟究之茫然若秦越之不相識也二十而僅逹其
詞又十年始通其意偶有所得筆記之歲久成帙命
之曰大易心法巵言靡當詮叙無倫而蠡測管窺時
有至者如曰善易者不言易則主臣不敏皇恐死矣
李氏(逢期)易經隨筆
三卷
存
按易經隨筆三卷晉江李逢期維徵撰從孫
伯元仲元叔元校而刊行之其論雜卦傳大
過以下卦不反對謂大過與頥一為四陽在
内二隂在外一為四隂在内二陽在外與坎
離中孚小過同皆兩卦對待而相反者其義
則一顛一正亦相反也姤與夬漸與歸妹既
濟與未濟皆以一卦反覆而成兩卦者其義
則柔遇剛與剛決柔反女之終與女之待反
定與窮反蓋此八卦雖不反對而反對之義
未嘗不存若以為錯簡則女之終男之窮又
似交互之辭而歸妹為震兑合體之卦未濟
為離坎合體之卦亦頗相反似非誤者要之
聖人讀易至於韋編三絶見得易道無窮分
看合看横看直看方看圓看序看錯看莫不
各有至理存焉聖人固覺其意味之深長不
以一定求之讀易者誠得其意則亦不必妄
生議論也其辭頗辨伯元兄弟皆萬歷中舉
人
甯氏(威)易象四編
未見
黃虞稷曰威衡陽布衣講學學者稱太虚先生
任氏(慶雲)易略
二卷
易圖集覽
一卷
俱未見
鄧氏(韍)易解
一卷
未見
黃虞稷曰韍常熟人
王氏(夢麟)北山讀易記
十卷
未見
黃虞稷曰夢麟字維振閩縣人官廣西桂林通判
洪氏(受)易經從正錄
未見
高兆曰受同安人嘉靖乙丑以貢歴國子助教終䕫
州府通判
金氏(隆)圖書定則
七卷
圖書易指
一卷
俱未見
阮氏(琳)圖書紀愚
未見
黃虞稷曰莆田人官教諭
屠氏(本畯)卦玩(或作卦疏)
二卷
未見
陳子龍曰本畯字田叔鄞縣人尚書大山之子以父
任官太常典簿官至運使
方氏(社昌)周易指要
三卷
存
子時化序曰先高祖居貞先生於盛明之始崛起新
安雖高𨼆不仕德孚於鄉先君初庵先生復以真儒
名世然四世矣遺籍僅存易指要在塵埃中先君以
付時化遺命曰吾學易無常師汝亦不必泥一法時
化泣而受焉顧汨沒於制舉扞格於傳注比年始漸
知所疑出故牘閱之有味其言如有寤者化乃幡然
曰先人固命我矣此一書也豈非翕受證入之基乎
遂題而識之以自勖焉
任氏(經)易學歸趣
二卷
未見
陳氏(林)周易圖
一卷
未見
張氏(燧)易筏
六卷
未見
鄭氏(圭)易臆
三卷
未見
祁承&KR3020;曰圭字孔肩錢塘人
王氏(應遴)易賸
六卷
未見
姜氏(玉潔)圖學淺見
一卷
未見
黃虞稷曰劍州人
黃氏(懋策)大易牀頭私錄
未見
王氏(鎡)易象寳鑑
佚
王圻曰鎡池州人官中書舍人兼侍講
張氏(文選)易經講義
佚
朱氏(質)易說舉要
佚
胡氏(說)易說
佚
鄭氏(思)易說
佚
倪氏(元)易說
佚
陳氏(允士)易集注
佚
徐氏(琦)周易發微
佚
李氏(直方)易象數解
佚
李氏(犍)易說
佚
王圻曰李犍昭信人官國子博士
以上十部見續文獻通考
郭氏(澹)周易理數通考
二卷
未見
張氏(其湜)易卦類選四成
四卷
未見
饒氏(可久)易潤
十二卷
未見
以上三部見祁氏澹生堂目
經義考卷五十六
