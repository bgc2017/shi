經義考卷一百八
翰林院檢討朱彝尊撰
詩(十一)
朱子(熹)毛詩集傳
宋志二十卷
存
朱子自序曰或有問於余曰詩何為而作也余應之
曰人生而静天之性也感於物而動性之欲也夫既
有欲矣則不能無思既有思矣則不能無言既有言
矣則言之所不能盡而發於咨嗟咏嘆之餘者必有
自然之音響節奏而不能已焉此詩之所以作也曰
然則其所以教者何也曰詩者人心之感物而形於
言之餘也心之所感有邪正故言之所形有是非惟
聖人在上則其所感者無不正而其言皆足以為教
其或感之之雜而所發不能無可擇者則上之人必
思所以自反而因有以勸懲之是亦所以為教也昔
周盛時上自郊廟朝廷而下達於鄉黨閭巷其言粹
然無不出於正者聖人固已協之聲律而用之鄉人
用之邦國以化天下至於列國之詩則天子巡狩亦
必陳而觀之以行黜陟之典降自昭穆而後寢以陵
夷至於東遷而遂廢不講矣孔子生於其時既不得
位無以行帝王勸懲黜陟之政於是時舉其籍而討
論之去其重複正其紛亂而其善之不足以為法惡
之不足以為戒者則亦刊而去之以從簡約示久遠
使夫學者即是而有以考其得失善者師之而惡者
改焉是以其政雖不足以行於一時而其教實被於
萬世是則詩之所以為教者然也曰然則國風雅頌
之體其不同若是何也曰吾聞之凡詩之所謂風者
多出於里巷歌謠之作所謂男女相與詠歌各言其
情者也惟周南召南親被文王之化以成德而人皆
有以得其性情之正故其發於言者樂而不過於滛
哀而不過於傷是以二篇獨為風詩之正經自弼而
下則其國之治亂不同人之賢否亦異其所感而發
者有邪正是非之不齊而所謂先生之風者於此乎
變矣若夫雅頌之篇則皆成周之世朝廷郊廟樂歌
之詞其語和而莊其義寬而密其作者往往聖人之
徒固所以為萬世法程而不可易者也至於雅之變
者亦皆一時賢人君子憫時病時之所為而聖人取
之其忠厚惻怛之心陳善閉邪之意尤非後世能言
之士所能及之也詩之為經所以人事浹於下天道
偹於上而無一理之不具也曰然則其學之也當奈
何曰本之二南以求其端參之列國以盡其變正之
於雅以大其規和之於頌以要其止此學詩之大旨
也於是乎章句以綱之訓詁以紀之諷咏以昌之涵
濡以體之察之情性隱微之間審之言行樞機之始
則修身齊家平均天下之道其亦不待他求而得之
於此矣
陳文蔚曰先生於詩去小序之亂經得詩人吟咏性
情之意
陳振孫曰以大小序自為一編而辨其是非其序吕
氏讀詩記自謂少年淺陋之說久而知其有所未安
或不免有所更定今江西所刻晚年本得於南康胡
泳伯量校之建安本更定幾什一云
郝經序曰古之為詩也歌誦絃舞斷章為賦而已矣
傳其義者則口授傳注之學未有也秦焚詩書以愚
黔首三代之學幾於墜没漢興諸儒掇拾灰燼墾荒
闢原續六經之絶緒於是傳注之學興焉秦焚詩書
尤重故傳之者鮮書則僅有濟南㐲生詩之所見所
聞所傳聞者頗為加多有齊魯毛韓四家而已而源
遠未分師異學異更相矛盾如關雎一篇齊魯韓氏
以為康王政衰之詩毛氏則謂后妃之德風之始蓋
毛氏之學規模正大有三代儒者之風非三家所及
也卒之三家之說不行毛詩之詁訓傳獨行於世惜
其闊略簡古不竟其說使後世得以紛更之也故滋
蔓於鄭氏之箋雖則云勤而義猶未偹總萃於孔氏
之疏雖則云偹而理猶未明嗚呼詩者聖人所以化
天下之書也其義大矣性情之正義理之萃已發之
中中節之和也文武周召之遺烈治亂之本原王政
之大綱中聲之所止也天人相與之際物欲相錯之
間欣應翕合純而無間先王以之審情偽在治忽事
鬼神贊化育奠天位而全天德者也觀民設教閑邪
存誠聖之功也所過者化所存者神聖之用也正適
於變變適於正易之象也美而稱誦刺而譏貶春秋
之義也故詩之為義根於天道著於人心膏於肌膚
藏於骨髓厖澤渥浸浹於萬世雖火於秦而在人心
者未嘗火之也顧豈﨑嶇訓辭鳥獸蟲魚草木之名
拘拘屑屑而得盡之哉而有司設規父師垂訓莫敢
誰何以及于宋歐陽子始為圖說出二氏之區域蘇
氏王氏父子繼踵馳說河南程氏横渠張氏西都邵
氏遠探力窮而張皇之逮夫東萊吕伯恭父集諸家
之說為讀詩記未成而卒時晦庵先生方收伊洛之
横瀾折聖學而歸衷集傳注之大成乃為詩作傳近
出已意遠規漢唐復風雅之正端刺美之本糞訓詁
之弊定章句音韻之短長差舛辨大小序之重複而
三百篇之微意思無邪之一言煥乎白日之正中也
其自序則自孔孟及宋諸公格言具載之毛鄭以下
不論其旨微矣是書行於江漢之間久矣而北方之
學者未之聞也大行臺尚書田侯得善本命工板行
以傳永久書走保下屬經為序經喜於文公之傳之
行與學者之幸且嘉侯用心之仁故推本諸著以冠
諸端
朱弁曰朱子之於詩也本歐陽氏之旨而去序文明
吳才老之說而叶音韻以周禮之六義三經而三緯
之賦比興各得其所可謂無憾也已
王褘曰朱子集傳其訓詁多用毛鄭而叶韻則本吳
才老之說其釋諸經自謂於詩獨無遺憾當時東萊
吕氏有讀詩記最為精密朱子實兼取之
何喬新曰宋歐陽氏王氏蘇氏吕氏於詩皆有訓釋
雖各有發明而未能無遺憾自朱子之傳出三百篇
之旨粲然復明
桂萼曰詩集傳極詳然其問制度名物不讀注疏無
由而知當時朱子傳經一本注疏之訓釋但以諸儒
解經太詳不免穿鑿而失其本意於是取而傳焉以
求作者之志不謂後之學者遂廢注疏而不觀試舉
一二如三事就緒朱傳取鄭司農三農之事訓之後
人不考遂以孟子所謂上中下農之說别處下方不
知本周禮三農生九穀注中所謂高原下隰平陽之
農爾又如閟宫注中礱密之說讀詩者或以結搆之
密當之豈不可笑
尤侗曰詩三百以思無邪蔽之安有盡收滛詞之理
即詩有美刺以為刺滛可矣不應取滛人自作之詩
也鄭伯如晉子展賦將仲子鄭伯享趙孟子太叔賦
野有蔓草六卿餞韓宣子子□賦野有蔓草子太叔
賦褰裳子游賦風雨子旗賦有女同車子柳賦籜兮
此六詩者皆朱子之所為淫奔之辭也然叔向趙武
韓起莫不善之以鄭人稱鄭詩豈自暴其醜乎近高
忠憲講學東林有執木瓜詩問難者謂投我以木瓜
報之以瓊琚其中並無男女字何以知其為淫奔坐
皆默然惟蕭山來風季曰即有男女字亦何必淫奔
張衡四愁詩美人贈我金錯刀何以報之英瓊瑶明
明有美人字然不為淫奔也言未既有拂然而起者
曰美人固通稱若彼狡童兮得不以為淫奔否曰亦
何必淫奔子不讀箕子麥秀歌乎麥秀漸漸兮禾黍
油油兮彼狡童兮不與我好兮箕子所謂受辛也受
辛君也而狡童之誰曰狡童淫者也忠憲遽起揖曰
先生言是也吾不知朱子聞之以為何如
朱氏(鑑)文公詩傳遺說
六卷
存
鑑後序曰先文公詩集傳豫章長沙后山皆有本而
后山讎校為最精第初脱藳時音訓間有未偹刻版
已竟不容增益欲著補脱終弗克就未免仍用舊版
葺為全書補綴趲那久將漫漶朅來富川郡事餘暇
輒取家本親加是正刻寘學宫以傳永久抑鑑昔在
侍旁每見學者相與講論是書凡一字之疑一義之
隱反覆問答切磋研究必令心通意解而後已今文
集書問語錄所記載無慮數十百條彙次成編題曰
遺說後之讀詩者能兼攷乎此而盡心焉則無異於
親承誨誘可以得其意而無疑於其言矣若七月斯
干二詩書以遺邱子服者尚可考見去取位寘小序
之法因附于後
成德曰端平乙未子明官承議郎權知興國軍事所
成也子明有子浚尚理宗公主官兩浙轉運使兼吏
部侍郎元兵入建寧浚與公主走福州知府王剛中
以城降於阿刺罕浚謂公王曰君帝室王姬吾大儒
世胄不可辱人主夫婦仰藥死小說或譏其作書與
賈似道稱萬拜誠詆誣不足道也
輔氏(廣)詩童子問
二十卷
存
胡一中序曰詩童子問者潛庵輔傳貽先生所著羽
翼朱子之集傳者也自三百五篇穿鑿於小序傅會
於諸儒六義之不明久矣至朱子一正聖人之經微
詞奥旨昭若日星先生親炙朱子之門深造自得於
問答之際尊其師說退然弗敢自專故謙之曰童子
問既具載師友粹言於前復偹論詩序辨說於後俾
讀詩者優柔聖經賢傳之趣而鼓舞鳶飛魚躍之天
豈不大有功於彝倫也哉曩於檇李聞士夫藏是書
如至寶傳是書如秘術殊有負傳述之本意今閱建
陽書市至余君志安勤有堂昉得是書而鋟諸梓且
載文公傳於上而附童子問於下粲然明白作而喜
曰昔私於家傳者今公於天下後世矣學者抑何幸
焉志安徵序其端敢不再拜盥手而敬書之
王禕曰輔氏童子問其說多補朱傳之未偹
許氏(奕)毛詩說
宋志二卷
佚
陳氏(駿)毛詩筆義
佚
閩書陳駿字敏仲為大冶丞從游朱文公之門
孫氏(調)詩口義
五十卷
佚
劉氏(爚)東宫詩解
佚
陸元輔曰建陽劉爚與弟炳皆朱子高弟仕至工部
尚書諡文簡著有東宫詩解
徐氏(僑)讀詩記
佚
馮氏(誠之)詩解
二十卷
佚
黃氏(櫄)詩解
二十卷總論一卷
存
閩書櫄字實夫龍谿人淳熙中以舍選入對升進士
丙科調南劍教授終宣教郎
林氏(拱辰)詩傳
佚
溫州府志拱辰字巖起平陽縣人淳熙戊戌武舉換
文登第歷廣東經略安撫使有詩傳刊於平江
舒氏(璘)詩學發微
佚
寧波府志舒璘字元質奉化人乾道中為徽州教授
終宜州通判淳祐中謚文靖
高氏(頥)詩集傳解
三十卷
佚
閩書高頥字元齡慶元進士知永州東安縣
陳氏(經)詩經講義
佚
楊氏(泰之)詩名物編
十卷
詩類
三卷
俱佚
時氏(少章)詩大義贅說
佚
張氏(孝直)毛詩口義
佚
陳氏(謙)詩解詁
佚
王瓚曰宋乾道中永嘉陳謙益之撰
戴氏(溪)續讀詩紀
宋志三卷
未見
陳振孫曰其書出於吕氏之後謂吕氏於字訓章已
悉而篇意未貫故以續紀為名其實自述已意亦多
不用小序
黃震曰南渡後李迂仲集諸家詩為之辨而去取之
南軒東萊止集諸家可取者視李氏為徑而東萊之
詩紀獨行岷隱戴氏遂為續詩紀
戚雄曰戴岷隱謂有狐為國人憫鰥夫則表國人之
仁心固勝於彰寡婦之淫志其謂摽有梅父母之心
也求我庶士乃擇壻之辭至哉言乎恐聖人復起不
易斯言矣
高氏(元之)詩說
宋志一卷
佚
柴氏(中行)詩講義
佚
李氏(心傳)誦詩訓
五卷
佚
趙氏(汝談)詩注
佚
錢氏(時)學詩管見
佚
王氏(宗道)讀詩臆說
十卷
佚
楊氏(明復)詩學發微
佚
謝鐸曰詩學發微楊明復著今亡
張氏(貴謨)詩說
宋志三十卷
佚
括蒼彙記張貴謨字子智遂昌人由進士主吳縣簿
教授撫州宰江山縣官至朝議大夫
黃氏(應春)詩說
佚
寧波府志黃應春奉化人嘉熙二年進士官至朝散
郎知處州著有詩說内翰應㒡左史黃自然繳進送
監看詳除國子學錄
陳氏(寅)詩傳
宋志十卷
佚
史氏(守道)詩略
十卷
佚
四川總志史守道字孟傳眉州人紹定進士迪功郎
譚氏(世選)毛詩傳
二十卷
佚
陸元輔曰茶陵譚世選初以尚書獻策補官凡五薦
漕臺三為舉首詩傳羽翼漢儒
劉氏(應登)詩經訓注
佚
江西通志劉應登字堯咨安城人景定間漕貢進士
宋社將危隱居不仕
趙氏(若燭)毛詩粗通
佚
韓氏(謹)詩義解
佚
陸元輔曰晉江韓謹字去華以南海尉改宣義郎除
處州教授著詩禮義解上之召為國子博士遷廣南
東路提舉學事自巡尉未再朞擁使節一方前未有
也
湯氏(建)詩衍義
佚
陸元輔曰樂清人字逹可學者稱藝堂先生
吕氏(椿)詩直解
佚
韓氏(惇)詩義解
佚
劉氏(垕)毛詩解
佚
閩書垕字伯醇建陽人寶慶三年知江寧以收李全
功轉朝請大夫知常州衡州移南劍州學者稱靜齋
先生
董氏(夢程)詩訓釋
佚
謝氏(升孫)詩義斷法
佚
江西通志謝升孫南城人舉進士為翰林編修官朝
士稱之曰南窗先生
王氏(萬)詩說
佚
焦氏(巽之)詩總
佚
經義考卷一百八
