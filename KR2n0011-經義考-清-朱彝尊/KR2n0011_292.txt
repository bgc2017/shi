經義考卷二百九十三
翰林院檢討朱彝尊撰
鏤板
五代會要後唐長興三年二月中書門下奏請依石
經文字刻九經印板勅令國子監集博士儒徒將西
京石經本各以所業本經句度抄寫注出子細看讀
然後顧召能雕字匠人各部随帙刻印板廣頒天下
如諸色人要寫經書並湏依所印勅本不得更使雜
本交錯其年四月勅差太子賓客馬鎬太常丞陳觀
太常博士段顒路航尚書屯田員外郎田敏充詳勘
官兼委國子監於諸色選人中召能書人端楷寫出
旋付匠人雕刻每日五紙與減一選如無選可減等
第據與改轉官資漢乾祐元年閏五月國子監奏在
雕印板九經内有周禮儀禮公羊榖梁四經未有印
板今欲集學官挍勘四經文字鏤板從之周廣順三
年六月尚書左丞兼判國子監事田敏進印板九經
書五經文字樣各二部一百三十冊顯德二年二月
中書門下奏國子監祭酒尹拙狀稱準勅挍勘經典
釋文三十卷雕造印板欲請兵部尚書張昭太常卿
田敏同挍勘勅經典釋文已經本監官員挍勘外宜
差張昭田敏詳挍
冊府元龜長興三年四月勅近以編注石經雕刻印
板委國學每經差專知業博士儒徒五六人勘讀并
注今更於朝官内别差五人充詳勘官太子賓客馬
鎬太常丞陳觀祠部員外郎兼太常博士段顒太常
博士路航屯田員外郎田敏等朕以正經事大不同
諸書雖以委國學差官勘注盖緣文字極多尚恐偶
有差悞馬鎬以下皆是碩儒各專經業更令詳勘貴
必精研兼宜委國子監於諸色選人中召能書人謹
楷寫出旋付匠人鏤刻每五百紙與減一選所減等第
優與遷轉官資時宰相馮道以諸經舛謬與同列
李愚委學官等取西京鄭覃所刻石經雕為印板流
布天下後進頼之廣順三年六月田敏獻印板九
經五經文字九經字樣各二部奏曰臣等自長興三
年挍勘雕印九經書籍經注繁多年代殊邈傳寫紕
繆漸失根源臣守官膠庠職司挍定旁求援據上備
雕鐫幸遇聖朝克終盛事播文德於有截傳世教以
無窮謹具陳進先是後唐宰相馮道李愚重經學因
言漢時崇儒有三字石經唐朝亦於國學刊刻今朝
廷日不暇給無能别有刊立常見吳蜀之人鬻印板文
字色類絶多終不及經典如經典挍定雕摹流行深
益於文教矣乃奏聞勅下儒官田敏等考挍經注敏
於經注長於詩傳攷訂刊正援引證據聯為篇卷先
經奏定而後雕刻乃分政事堂廚錢及諸司公用錢
又納及第舉人禮錢以給工人賜敏襲衣繒綵銀器
并賜司業趙銖襲衣繒綵樊倫為國子司業太祖廣
順末尚書左丞田敏判國子監獻印板九經書流行
而儒官數多是非倫掇拾舛誤訟於執政又言敏擅
用賣書錢千萬請下吏訊詰樞密使王峻素聞敏大
儒左右之密訊其事搆致無狀然於其書至今是非
未悉
玉海端拱元年三月司業孔維等奉勅挍勘孔穎逹
五經正義百八十卷詔國子監鏤板行之易則維等
四人挍勘李說等六人詳勘又再挍十月板成以獻
書亦如之二年十月以獻春秋則維等二人挍王炳
等三人詳挍邵世隆再挍淳化元年十月板成詩則
李覺等五人再挍畢道昇等五人詳勘孔維等五人
挍勘淳化三年壬辰四月以獻禮記則胡廸等五人
挍勘紀自成等七人再挍李至等詳定淳化五年五
月以獻咸平元年正月劉可名上言諸經板本多誤
上令崔頣正詳挍可名奏詩書正義差誤事二月孫
奭等改正九十四字二年命祭酒邢昺領其事舒雅
李維李慕清王渙劉士元與焉五經正義始畢三年
三月命邢昺等挍定周禮儀禮公羊榖梁傳正義又
重定孝經論語爾雅正義四年九月翰林侍講學士
邢昺等及直講崔偓佺表上重挍定周禮儀禮公榖
傳孝經論語爾雅七經疏義凡一百六十五卷賜宴
國子監昺加一階餘遷秩十月命摹印頒行於是九
經疏義備矣景德二年五月幸國子監歴覽書庫觀
羣書漆板問祭酒邢昺曰板數幾何昺曰國初印板
止及四千今至十萬經史義疏悉備帝曰非四方無
事何以臻此因益書庫十步以廣所藏又詔褒之九
月命侍講學士邢昺與兩制詳定尚書論語孝經爾
雅文字先是國子監言羣經摹印歲深字體訛缺請
重刻板因命崇文檢討杜鎬諸王侍講孫奭詳挍至
是畢又詔昺與兩制詳定而刊正之祥符七年九月
又并易詩重刊板本仍命陳彭年馮元挍定自後九
經及釋文有訛缺皆重挍刊板天禧元年九月詔國
子監羣書更不增價五年五月令國子監重刻經書
印板以歲久刓損也
宋史藝文志曰周顯德中始有經籍刻板學者無筆
札之勞獲覩古人全書
又李至傳雍熙中判監李至上言本監先挍定諸經
音疏其間文字訛謬尚多深慮未副仁君好古誨人
之意盖前所遣官多專經之士或通春秋者未習禮
記或習周易者不通尚書至於旁引經史皆非素所
傳習以是之故未得周詳伏見國子博士杜鎬直講
崔頤正孫奭皆苦心彊學博貫九經問義質疑有所
依據望令重加刊正冀除舛謬從之咸平初又有學
究劉可名言諸經板本多舛謬真宗命擇官詳正
又邢昺傳景德二年夏上幸國子監閱庫書問昺經
板幾何昺曰國初不及四千今十餘萬經傳正義皆
具臣少從師業儒時經典有疏者百無一二蓋力不能
傳寫今板本大備士庶家皆有之斯乃儒者逢辰之
幸也
又趙安仁傳國子監刊五經正義板以安仁善楷隸
遂奏留書之
長編咸平四年先是詔國子祭酒邢昺等挍定周禮
儀禮公羊榖梁傳正義九月丁亥昺等上其書凡一
百六十五卷命摸印頒行賜宴國子監並加階勲於
是九經疏義悉具矣
國史志唐末益州始有墨板多術數字學小書後唐
詔儒臣田敏挍九經鏤板於國子監國初廣諸義疏
音釋令孔維邢昺讎定頒布於是經書大備
楊億曰雍熙中太宗以板行九經尚多譌謬俾學官
重加刊挍史館先有宋臧榮緒梁岑之敬所檢左傳
諸儒引以為證祭酒孔維上言其書來自南朝不可
案據章下有司檢討杜鎬引貞觀四年勅經籍訛舛
今後並以六朝舊本為正持以語維維不能對
孔平仲曰昔時文字未有印板多是寫本齊宗室傳
衡陽王鈞嘗手自細寫五經置於巾箱中巾箱五經
自此始也至後唐明宗長興三年宰相馮道李愚請
令判國子監田敏挍正九經刻板印賣朝廷從之是
雖在亂世九經傳播甚廣至周廣順中蜀毋昭裔又
請刻印板九經於是蜀中文字復盛
葉夢得曰唐以前凡書籍皆寫本未有摸印之法人
以藏書為貴人不多有而藏者精於讎對故往往皆
有善本學者以傳錄之艱故其誦讀亦精詳五代時
馮道始奏請官鏤板印行國朝淳化中復以史記前
後漢書付有司摹印自是書籍刊鏤者益多士大夫
不復以藏書為意學者易於得書其誦讀亦因滅裂
然板本初不是正不無訛誤世既一以板本為正而
藏本日亡其訛謬者遂不可正甚可惜也又曰今
天下印書以杭州為上蜀本次之福建最下京師比
歲印板殆不減杭州但紙不佳蜀與福建多以柔木
刻之取其易成而速售故不能工福建本幾徧天下
正以其易成故也
江少虞曰板印書籍唐人尚未盛為之自馮瀛王始
印五經之後典籍皆為板本慶歷中有布衣畢昇又
為活板其法用漆泥刻字薄如錢每字為一印火燒
令堅先設一鐡板其上以松脂蠟和紙灰之類冒之
欲印則以銀範置鐡板上乃密布字印滿鐡為一板
持就火煬之藥稍鎔則以一平板按其面則字平如
砥若止印三二本未為簡易若印數十百千本則極
為神速常作二鐡板一板印刷一板已用布字此印
者纔畢則第二板已具更互用之瞬息可就每一字
皆有數印如之也等字每字有一十餘印以備一板
内有重複者不用則以紙貼之每韻為一貼木格貯
之有竒字素無備者旋刻之以草火燒瞬息可成不
以木為者木理有疎密沾水則高下不平兼與藥相
粘不可取不若燔土用訖載火令藥鎔以手拂之其
印自落殊不沾污昇死其印為予羣從所得至今保
藏之
洪邁曰予家有舊監本周禮其末云大周廣順三年
癸丑五月雕造九經書畢前鄉貢三禮郭嵠書列宰
相李榖范質判監田敏等銜於後舊五代史漢隠帝
時國子監奏周禮儀禮公羊榖梁四經未有印板欲
集學官考挍雕造從之
王明清曰毋邱儉貧賤時嘗借文選於交游閒其人
有難色發憤異日若貴當板以鏤之遺學者後仕王
蜀為宰遂踐其言刊之印行書籍創見於此事載陶
岳五代史補後唐平蜀明宗命太學博士李鍔書五
經倣其製作刊板於國子監監中印書之始今則盛
行於天下蜀中為最明清家有鍔書五經印本存焉
後題長興二年也
朱子曰建陽板本書籍上自六經下及訓傳行四方
者無遠不至
朱翌曰雕印文字唐以前無之唐末益州始有墨板
後唐方鏤九經悉收人閒所有經史以鏤板為正
戴埴曰今之刊印小冊謂巾箱本起於南齊衡陽王
鈞手寫五經置巾箱中賀玠曰家有墳素何須蠅頭
細書答曰檢閱既易且手寫不忘諸王從而效之古
未有刊本雖親王亦手自抄錄今巾箱刊本無所不
備嘉定閒從學官楊璘之奏禁毁小板近又盛行第
挾書非備巾箱之蔵也
岳珂曰九經本行於世多矣率以見行監本為宗而
不能無譌謬脱略之患(監中大小本凡三歲久磨滅散落未有能修補之者)盖
京師曺監經史多仍五季之舊今故家往往有之實
與俗本無大相遠(晁公武云公武守三榮嘗對國子監所摸長興板本讀之其差誤盖)
(多昔議者謂太和石本授寫非真時人弗之許而以長興板本為便宋朝初遂頒布天下收向日民閒竊)
(本不用然有訛舛無由參挍判知其謬猶以為官既刊定難於獨改由是而觀石經固脱錯而監本亦難)
(盡從)紹興初僅取刻板於江南諸州視京師承平監本
又相遠甚與潭撫閩蜀諸本互為異同柯山毛居正
誼父以其父晃所增注禮部韻乾淳閒進之朝後又
挍訂增益申明於嘉定之初其於經傳亦既博攬精
擇辛巳春朝廷命胄監刊正經籍司成謂無以易誼
父遂取六經三傳諸本參以子史字書選粹文集研
究異同凡字義音切毫釐必挍儒官稱歎莫有異詞
刊修僅及四經猶以工人憚煩詭竄墨本以紿有司
而誤字實未嘗改者什二三繼欲修禮記春秋三傳
誼父以病目移告事遂中輟自時厥後無復以為意
矣予每惜之誓欲修刊有所未暇且以世所傳本互
有得失難於取正前輩謂興國于氏及建余氏本為
最善逮詳考之亦此善於彼爾又於本音義不列於
本文下率隔數葉始一聚見不便尋索且經之與注
遺脱滋多余本閒不免誤舛要皆不足以言善也今
以家塾所蔵唐石刻本晉天福銅板本京師
大字舊本紹興初監本監中見行本蜀大字
舊本蜀學重刊大字本中字本又中字有句
讀附音本潭州舊本撫州舊本建大字本(俗謂)
(無比九經)俞紹卿家本又中字凡四本婺州舊本
并興國于氏建余仁仲凡二十本又以越中舊
本注疏建本有音釋注疏蜀注疏合二十三
本專屬本經名士反覆參訂始命良工入梓固自信
以為盡善正恐掃塵随生亦或有之也
李心傳曰監本書籍者紹興末年所刊也國家艱難
以來固未暇及九年九月張彦實待制為尚書郎始
請下諸道州學取舊監本書籍鏤板頒行從之然所取
者多殘闕故胄監刊六經無禮記正史無漢唐二十
一年五月輔臣復以為言上謂秦益公曰監中其他
闕書亦令次第鏤板雖重有所費不惜也由是經籍
復全先是王瞻叔為學官嘗請摹印諸經義疏及經
典釋文許郡學以贍學或係省錢各市一本置之於
學上許之令士大夫仕於朝者率費紙墨錢千餘緡
而得書於監云
李燾曰前代經史皆以紙素傳寫雖有舛誤然尚可
參讎至五代官始用墨板摹印六經誠欲一其文字
使學者不惑太宗朝又摹印遷固諸史與六經並傳
於是世之寫本悉不用然墨板訛駁初不是正而後
學者更無他本可以勘騐矣
祝穆曰建寧麻沙崇化兩坊産書號為圖書之府
洪咨䕫曰前代書皆楮素傳抄至五季始有六經墨
板今則靡書不板矣
羅壁曰蔡氏有云古書自篆籀變而為隸竹簡變而
為縑素縑素變而為紙紙變而為摹印摹印便而書反
輕後生童子習見以為常與器物等蔵之者秖觀美
而已予謂書少而世不知讀固可恨書多而不知重
尤可恨也唐末書猶未有摸印多是傳寫故古人書
不多而精審作冊亦不解綫縫只叠紙成卷後以幅
紙槩粘之猶今佛老經然其後稍作冊子後唐明宗
長興二年宰相馮道李愚始令國子監田敏挍六經
板行之世方知鐫本甚便宋興治平以前猶禁擅鐫
必須申請國子監熙寧後乃盡弛此禁然則士生于
後世者何其幸也
王應麟曰唐陸德明尚書釋文用古文後周顯德六
年郭忠恕定古文尚書并釋文刻板太祖命判國子
監周維簡等重修開寳五年二月詔翰林學士李昉
挍定上之詔名開寳新定尚書釋文咸平二年十月
孫奭請摹印古文尚書音義與新定釋文並行從之
天聖八年九月雕新定釋文
宋鑑紹興五年二月尚書兵部侍郎王居正言四庫
書籍多闕乞下諸州縣將已刊到書板不論經史子
集小說異書各印三秩赴本省係民閒者官給紙墨
工賃之直從之
中興館閣錄祕書省石渠在祕閣後道山堂前東廊
圖畫庫秘閣書庫經庫西廊秘閣書庫印板書庫編
修會要所北為印書作又曰秘閣書庫儲藏諸州
印板書六千九十八卷一千七百二十一冊
中興館閣續錄淳熙十三年九月祕書郎莫叔光上
言今承平滋久四方之人益以典籍為重凡搢紳家
世所蔵善本外之監司郡守搜訪得之往往鋟板以
為官書然所在各自板行與祕府初不相關則未必
其書非祕府之所遺者也乞詔諸路監司郡守各以
本路本郡書目解發至祕書省聽本省以中興館閣
書目點對如見得有未收之書即移文本處取索印
本庶廣祕府之儲以增文治之盛有旨令祕書省將
未收書籍徑自關取
潛說友曰書板庫在著庭之右
高麗史文宗十年八月西京留守報京内進士明經
等諸業舉人所業書籍率皆傳寫字多乖錯請分賜
祕閣所蔵九經論語孝經置於諸學院命有司各印
一本送之十二年四月知南原府事試禮部員外郎
李靖恭進新雕三禮圖五十四版詔置祕閣肅宗六
年三月制以祕書省經籍板本委積損毁命置書籍
鋪於國子監移蔵之以廣摹印
按高麗史所稱文宗仁孝王徽也肅宗明孝
王顯也文宗以宋仁宗慶歷七年立肅宗以
哲宗紹聖二年立
元史太宗八年夏六月耶律楚材請立經籍所於平
陽編集經史世祖至元四年改經籍所為弘文院六
年九月徙平陽經籍所於京師十二年九月括江西
諸郡書板十五年三月遣使至杭州取在官書籍板
刻至京師二十七年正月立興文署掌經籍板
吳澂曰古之書在方冊其編袠繁且重不能人人有
也經師率口傳而學者以耳受有終身止通一經者
焉可謂難矣自紙方代冊以來得書非如古之難而
亦不無傳錄之勤也鋟板肇於五季筆工簡省而又
免於字畫之訛不謂之有功於書者乎宋三百年間
鋟板成市板本布滿於天下而中祕所儲莫不家蔵而
人有無漢以前耳受之艱無唐以前手抄之勤讀書
者事半而功倍何其幸也
虞集曰承直即松江府上海縣尹李君璋世家濟寧
之鉅野去闕里二百里而近頻遊孔林先是六經板
本中原絶少學者皆自抄寫成書其後朱子論語孟
子集註大學中庸章句傳至北方學者傳授板本尚
寡猶不能無事手錄及至元混一東南書頗易致而
闕里無專本君大父謙齋翁諱從原欲刻梓未及如
志年九十五而卒君從事江右憲幕辟淛閫掾製錦海
濱秩滿少閒願成大父之志易詩書禮先就既北還
而春秋左氏傳及朱子四書至江右而後克成四書
版加厚字加大慮北方風高木善裂取生漆加布其
四端歸諸孔廟之下俾摹印以應四方之求焉
吾邱衍曰刊書板始於周邦彦謂之倚書牀見周美
成文集
趙希鵠曰鏤板之地有三吳也越也閩也蜀本宋最
稱善近世已希燕粤秦楚今皆有刻類自可觀而不
若三方之盛其精吳為最其多閩為最越皆次之其
直重吳為最其直輕閩為最越皆次之
謝應蘭曰古者毫楮未興書用刀筆故六經往往口
傳耳受不能無誤然識者正焉其失猶未遠也毫楮
既作書道乃備轉相傳寫譌謬滋多至近代板刻之
誤人有不敢遽易者况俗徒規利至有節去其辭章
斷句裂以誤學者正復不少然板本既行聖經賢傳
乃得家傳而人誦之固亦有功名教矣
楊守陳曰古之書汗簡裁帛點漆磨石液筆書刀削
皆科斗文字篆籀分書盖甚難也漢魏閒始有今紙
墨與楷書筆之易矣然未有不筆而成書者至魏太
和有石經晉天福有銅板九經皆可紙墨摹印無庸
筆寫傳亦未廣後唐以降迺有木板昔以梓今以梨
刊摹甚便於是五經皆有印本徧天下人不復傳寫
易易甚矣
陸容曰古人書籍多無印本皆手自抄錄聞五經印
板自馮道始學者蒙其澤多矣國初書板惟國子監
有之觀宋潛溪送東陽馬生序可知矣宣德正統閒
書籍印板尚未廣今各處書板日增月益動刊無益
詩文攷元時詔書籍必經中書省看議過事下有司
方敢刻印想當時無擅刻者此法甚好
郎瑛曰印板在唐時少有至五代刻五經後始盛然
板本最易得未免差訛宋時試策以為井卦何以無
彖正坐閩本失落耳盖閩俗專事取利書坊村夫遇
各省所刻書價高即便翻刻卷數目錄相同而篇中
多所減去使人不知故一部只貨半部之價人争購
之嗚呼秦火燔而六經不全勢也今為利而使古書
不全為斯文計者寧可不深懲之乎
南雍志洪武十五年命修國子監舊蔵書板
實錄永樂二年二月乙未命工部修補國子監經籍
板
太學志弘治四年南京國子監祭酒謝鐸上言國子
監所有東西書庫屋既隘陋地亦卑濕以致各樣書
板朽壞日甚所損匪細乞改為東西書樓上以為庋
置之所下以為印造之局不惟經籍之奉安極其高
潔抑且工匠之出入有所拘檢如此則歴代緊要書
板不致朽壞散漫矣嘉靖十五年祭酒吕柟上言
士必知古斯可通今儀禮一書乃成周致太平之具
世行高堂隆所傳十七篇宋儒楊復為之圖解乞勅
部重刊印装一二百部以便諸生肄業從之
南雍續志萬歷二年祭酒張位上疏謂辟雍乃圖書
之府故自昔辨譌證謬必以祕書及監本為徵今監
有十七史而十經注疏久無善本請命工部給資鏤
刻西庫見存四書集注板四百五十一面易經傳
義板五百一十三面詩經集注板三百四十二面書
經集注板三百二面春秋四傳板八百九十三面禮
記集說板七百一十八面東庫見存論語集注考證
板五十面
天下書目北京國子監所蔵經籍版周易二十三片
周易音訓二十五片書傳二百五十六片又大字書
傳二十五片喪禮一千二百八十三片論語一百六
十七片論語正文一十八片論語集注三十五片論
語集義六百二十七片孟子二百片孟子集注六十
片孟子節文五十六片孟子集義(數闕)中庸七十八片
中庸集義二百八十二片大學四十五片大學集義
二百三片
按喪禮自許敬宗等刪去國恤先儒論義之
存於今者僅杜氏通典所載餘皆散佚無稽
國子監舊存一千三百餘板未知何代何人
之書惜乎今亦亡矣
楊慎曰孟蜀後主崇尚六經恐石經本傳流不廣乃
易為木板宋世稱刻本書始於蜀也又曰宋世書
傳蜀本最善
胡應麟曰葉少蘊云世言雕本始自馮道此不然但
監本五經始馮道耳柳玭訓序言其在蜀時嘗閱書
肆鬻字書小學率雕本則唐固有之陸子淵豫章漫
抄引揮麈錄云毋昭裔貧時嘗借文選不得發憤云
異日若富貴板鏤之以遺學者後至宰相遂踐其言
子淵以為與馮道不知孰先要之皆出柳玭後也載
閱陸子淵河汾燕閒錄云隋文帝開皇十三年十二
月八日勅廢像遺經悉令雕板此印書之始據斯說
則印書實自隋朝始又在柳玭先不特先馮道毋昭
裔也第有可疑者隋世既有雕本矣唐文皇何不擴
其遺制廣刻諸書復盡選五品以上子弟入弘文館
鈔書何耶意隋世所雕特浮屠經像盖六朝崇奉釋
教致然未及槩雕他籍也唐至中葉以後始漸以其
法雕刻諸書至五代而行至宋而盛於今而極矣
又曰今人事事不如古固也亦有事什而功百者書
籍是已三代漆文竹簡冗重艱難不可名狀秦漢以
還寖知鈔錄楮墨之功簡約輕省數倍前矣然自漢
至唐猶用卷軸卷必重裝一紙表裏常兼數番且每
讀一卷或每檢一事紬閱展舒甚為煩數收集整比
彌費辛勤至唐末宋初鈔錄一變而為印摹卷軸一
變而為書冊易成難毁節費便蔵四善具焉溯而上
之至於漆書竹簡不但什百而且千萬矣士生三代
後亦未為不厚幸也
顧起元曰宋史藝文志云周顯德中始有經籍刻板
沈括夢溪筆談以為始於馮道奏鏤五經是後唐時
事後玭訓序又云常在蜀時書肆中閱印板小學書
則印板非始於五代矣意唐時不過少有一二至五
代刻五經後始盛宋則羣集皆有之也
秦鏷曰刊板昉於五代至宋咸平始頒州縣較漢唐
石經傳布廣矣
徐學聚曰嘉靖五年時建陽書坊刊本盛行字多訛
舛廵按御史楊瑞提學副使邵銳疏請專設儒官挍
勘經籍上允其請特遣侍讀汪佃行詔挍畢還京勿
復差官更代
經義考卷二百九十三
