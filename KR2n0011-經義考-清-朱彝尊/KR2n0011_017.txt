經義考卷十七
翰林院檢討朱彝尊撰
易(十六)
李氏(覯)易論
集一卷
存
刪定易圖序論
宋志六卷(通考一卷)
存
東都事略李覯字泰伯盱江人有富國強兵之學著
禮論易論行於世以海門簿召赴太學說書以卒
覯自序曰覯嘗著易論十三篇援輔嗣之注以解義
盖急乎天下國家之用毫析幽微所未暇也世有治
易根於劉牧者其說日不同因購牧所為易圖五十
五首觀之則甚複重假令其說之善猶不出乎河圖
洛書八卦三者之内彼五十二皆疣贅也而况力穿
鑿以從傀異考之破碎鮮可信用大懼詿誤學子壊
隳世教乃刪其圖而存之者三焉所謂河圖也洛書
也八卦也於其序解之中撮舉而是正之諸所觸類
亦復詳說成六論庶乎人事修而王道明也其小得
失不足喜愠者不盡糾割别有一本黃黎獻為之序
者頗增多誕謾自鄶以下可無譏焉牧又注易所以
為新意者合牽象數而已其餘則攘輔嗣之指而改
其辭將不攻自破矣先代諸儒各自為家好同惡異
有甚宼讐吾豈斯人之徒哉憂傷後學不得已焉耳
范仲淹進狀曰伏見建昌軍草澤李覯前應制科首
被召試有司失之遂退而𨼆竭力養親不復干禄鄉
曲俊異從而師之善講論六經博辨明逹釋然見聖
人之旨著書立言有孟軻揚雄之風義實無愧於天
下之士而朝廷未賜采收識者嗟惜可謂遺逸者矣
臣竊見往年處州草澤周啓明攻於詞藻又江寧府
草澤張元用及近年益州草澤龍昌期並老於經術
此三人者皆蒙朝廷特除京官以示奬勸臣觀李覯
於經術文章實能兼富今草澤中未見其比臣今取
到本人所業禮論七篇明堂定制圖一篇平土書三
篇易論十三篇共二十四篇為十卷謹繕寫上進狀
望聖慈當乙夜之勤一賜御覽則知斯人之才之學
非常儒也其人以母老不願仕伏乞朝廷優賜就除
一官許令侍養亦可光其道業榮於閭里
胡一桂曰宋志不載其說與鈎𨼆圖同刊不過文義
之學象數槩乎其未聞也
雷思齊曰李泰伯著六論以駮劉長民非是至謂愳
其詿誤學子壊隳世教而刪其圖之重複存之者三
焉河圖也洛書也八卦也夫長民之多為圖畫固未
知其是而泰伯亦元未識此圖之三本之則一耳
徐氏(庸)周易意藴凡例總論
宋志一卷
佚
卦變解
宋志二卷
佚
庸自序卦變解曰皇祐初述周易凡例觕驗彖辭然
未罄萬事之變閱唐李氏所集諸儒易注遂成周易
卦變解二卷益明卦有意象爻有變通以矯漢魏諸
儒旁通互體推致之失云
晁公武曰皇朝徐庸以春秋凡例易亦有之故著書
九篇號意藴凡例總論其學祖劉牧陸秉云
陳振孫曰庸皇祐時人凡為論九篇舘閣書又有卦
變解未見
胡一桂曰庸東海人皇祐初撰以注疏漶漫故著論
九篇始於易緼終於大衍
趙鏜衢州府志徐庸其先汴人有名鍊者仕錢氏官
於衢因家焉庸直集賢院嘗表上周易意藴
李氏(之才)變卦反對圖
八篇
闕
六十四卦相生圖
一篇
存
東都事略之才字挺之青州人舉進士後為殿中丞
僉書澤州判官初華山陳搏讀易以數學授穆修修
授之才之才授邵雍
晁說之曰挺之師河南穆伯長時蘇子美亦從伯長
學易其專授受者惟挺之伯長之易受之种徵君明
逸徵君受之希夷先生陳圖南其源流為最遠究觀
三才象數變通非若晚出尚辭以自名者
林至曰李挺之卦變反對圖公篇六十四卦相生圖
一篇漢上朱氏以為康節之子伯温傳之於河陽陳
四丈陳傳之於挺之長楊郭氏序李氏象學先天變
卦曰陳圖南以授穆伯長伯長以授李挺之挺之以
授邵堯夫陳安民安民以授兼山
楊時喬曰楊甲六經圖謂之才卦圖傳之邵子邵子
傳之河陽陳氏是圖不獨八卦能生六十四卦又旁
通相生得此然後易之彖辭可知其所從來所謂象
學也
范氏(諤昌)大易源流圖
宋志一卷
佚
易證墜簡
宋志一卷
佚
東都事略華山陳摶讀易以象學授种放放授許堅
堅授范諤昌
晁說之曰諤昌受易於种徵君以授彭城劉牧而聱
隅先生黃晞及陳純臣之徒皆由范氏知名者也其
於康節之易源委初同而淺深不倫矣
晁公武曰皇朝天禧中毘陵從事建溪范諤昌撰其
書酷類郭京舉正如震卦彖辭内云脱不喪匕鬯四
字程正叔取之漸卦上六疑陸字誤胡翼之取之自
謂其學出於湓浦李處約廬山許堅意者果有師承
故程胡有所取焉
朱震曰范諤昌著易證墜簡曰諸卦彖象爻辭小象
乾坤文言並周公作自文言以下孔子述也以經傳
攷之明夷之彖曰内文明而外柔順以蒙大難文王
以之利艱貞晦其明也内難而能正其志箕子以之
則彖非文王作斷可知矣盖彖者孔子贊易十篇之
一先儒附其辭於卦辭之下故加彖以明之諤昌以
乾彖釋元亨利貞文言又從而釋之疑其重複謂非
孔子之言且引穆姜之言證之此又不然文言者文
其言也猶序彖說卦之類古有是言或文王或周公
之辭孔子因其言而文之以垂後世爾穆姜之言曰
元體之長也亨嘉之會也利義之和也貞事之幹也
體仁足以長人嘉德足以合禮利物足以和義貞固
足以幹事以今易考之刪改者二增益者六則古有
是言孔子文之為信然矣諤昌遂以六十四卦之彖
皆出於周公則誤也又謂乾卦答問以下為孔子贊
易之辭非文言也此亦誤也孔子作十篇以贊易彖
也大象也小象也繋辭上下也乾文言也坤文言也
說卦也序卦也雜卦也若以答問以下為非文言則
先儒未以文言附於乾坤之下其辭當列於何篇耶
盖文言之後又有此言贊乾坤六爻之義故通謂之
文言如繋辭之中廣述困解否豫復五卦之爻是也
聖人以易之藴盡在乾坤而六十二卦由此而出故
詳言爻義以例諸卦耳又謂大象小象皆出於周公
亦誤也且八卦成列象在其中矣因而重之爻在其
中矣聖人有以見天下之賾擬諸其形容象其物宜
是故謂之象有卦之象焉有爻之象焉彖也者言乎
其象者也言卦之象也爻象動乎内言爻之象也方
設卦變爻之時其象已具乎卦爻之中如曰君子以
非禮勿履則孔子所繋之大象也何以明之且以復
卦大象言之曰雷在地中復先王以至日閉關商旅
不行后不省方考之夏小正十一月萬物不通則至
日閉關后不省方夏之制也周制以十一月北廵狩
至於北嶽矣以是知繋大象之時非周公作也崔杼
欲娶東郭偃之姊筮之遇困之大過陳文子曰不可
娶也且其繇曰困于石據于蒺藜入于其宫不見其
妻凶其繇與今困卦六三爻辭正同是時小象未作
故文子曰困于石往不濟也據于蒺藜所恃傷也入
于其宫不見其妻凶无所歸也使小象亦周公作則
文子必稽之矣故曰誤也
陳友文曰十翼先儒皆謂夫子作獨范諤昌王昭素
乃謂彖象爻辭小象文言並周公作不知何據
王應麟曰范諤昌證墜簡震彖辭脱不喪七鬯四字
程子取之漸上六疑陸字誤胡安定取之
胡一桂曰大易源流圖一卷其說先定納甲之法以
見納音之數證墜簡一卷謂諸卦彖象爻辭小象乾
坤文言並周公作自文言以下孔子述也朱漢上極
辨其非諤昌建溪人天禧中毘陵從事
雷思齊曰諤昌著大易源流稱龍馬負圖出河羲皇
窮天人之際重定五行生成之數定地上八卦之體
故老子自西周傳授孔子造易之源天一正北地二
正南天三正東地四正西天五正中央地六配子天
七配午地八配卯天九配酉地十配中寄於末乃天
地之數五十有五矣
徐氏(復)林氏(瑀)等周易會元紀
佚
東都事略徐復字復之建州人常游京師舉進士不
第退而學易通流衍卦氣之法自知無禄故不復進
取慶歷初范仲淹過潤州問以衍卦占西邊用兵日
月無少差其後與郭京同召對問以天時人事復舉
京房易卦推今年所配年月日時當小過剛失位而
不中宜在強君德仁宗又問明年主何卦復對曰乾
卦用事說至九五而止明日特除復大理評事固辭
乃賜號冲晦處士
曾鞏曰徐復字希顔莆田人康定中李元昊叛詔求
有文武材可用者參知政事宋綬天章閣侍讀林瑀
皆薦復詔賜装錢州郡廹趣上道既至仁宗見復於
崇政殿因命講易乾坤既濟未濟又問今歲直何卦
西兵欲出如何復對歲直小過而太乙守中宫兵宜
内不宜外仁宗善其言欲官之復固辭廼留復登聞
鼓院與林瑀同修周易會元紀歲餘固求東歸仁宗
禮以束帛賜號冲晦處士因家杭州以周易太玄授
學者
葉夢得曰京房易世久無通其術者復遇𨼆士得之
而雜以六壬遁甲自筮終身無禄遂罷舉仁宗召見
命以大理評事不就賜號冲晦處士歸杭州萬松嶺
其故廬也
閩書林瑀莆田人舉天聖二年進士授太常博士康
定初仁宗親擢天章閣侍讀尋命與徐復同修周易
天人會元紀賜五品服
長編景祐末灾異數起上憂之瑀言灾異皆有常數
不足憂依周易推演五行隂陽之變為書上之參知
政事程琳言瑀所挾書多圖緯之言而上大好之
慶歷二年二月太常博士天章閣侍讀林瑀落職通
判饒州先是瑀奉詔撰周易天人會元紀其說用天
子即位年月日辰占所直卦以推吉凶且言自古聖
王即位必直乾卦若漢高祖及太祖皇帝皆是也書
成上之詔學士院看詳皆言瑀所編定事涉圖緯乞
藏秘閣詔賜瑀銀絹各五十兩疋御史中丞賈昌期
嘗面折瑀所言不經瑀與昌期辨於上前由是與昌
期忤及是瑀又言上即位其卦直需其象曰雲上於
天需君子以飲食燕樂臣願陛下頻出宴遊極水陸
玩好之美則合卦體當天心矣上駭其言因問太宗
即位直何卦瑀對非乾卦問真宗對亦然上始厭瑀
之迂誕昌期即劾奏瑀儒士不師聖人之言專挟邪
說罔上聽不宜在經筵上乃謂輔臣曰人臣雖有才
學若過為巧偽終涉形迹遂罷絀瑀
按冲晦處士徐復以薦召見於崇政殿留登
聞鼓院與林瑀同修周易會元紀亦見杜大
圭名臣琬琰之集
胡氏(瑗)易傳(宋志作易解)
宋志十卷(又口義十卷繋辭說卦三卷)
口義存
東都事略胡瑗字翼之泰州如臯人為人師言行而
身化之景祐明道以來學者有師惟瑗與孫復石介
三人瑗以布衣召見論樂拜校書郎嘉祐中遷太子
中允充天章閣侍講以太常博士致仕
晁公武曰安定易解甚詳或云門人倪天𨼆所纂非
其自著也無繋辭
陳振孫曰新安王晦叔嘗問南軒曰伊川令學者先
看王輔嗣胡翼之王介甫三家易何也南軒曰三家
不論互體故云爾然雜物撰德具於中爻互體未可
廢也南軒之說雖如此要之程氏專主文義不論象
數三家者文義皆坦明象數殆於掃除略盡非特互
體也
朱子曰胡安定易分曉正當伊川亦多取之
趙汝楳曰易畫備於包犧辭詳於三聖性命道德之
藴夫子盡已發之顧乃灾異於西漢圖緯於東都老
莊於魏晉之交頼我朝王昭素胡安定諸儒挽而回
之伊洛益閎其說究極指歸然後始復為性命道德
之言
黃震曰先生明體用之學用范文正薦白衣召對教
授湖學又主太學師道之立自先生始然其始讀書
泰山十年不歸及既教授猶夙夜勤瘁二十餘年人
始信服立已立人之難如此
胡一桂曰安定口義解中好處甚多
董真卿曰胡氏易傳十卷經二篇傳十篇上彖一下
彖二大象三小象四文言五上繋六下繋七說卦八
序卦九雜卦十又曰胡氏著周易口義十卷繋辭
說卦三卷授其弟子記之大抵祖王弼
李振裕曰宋藝文志既列胡瑗易解復列口義十卷
繋辭說卦三卷而揚州志亦仍其目誤也盖安定講
授之餘欲著述而未逮倪天𨼆述之以其非師之親
筆故不敢稱傳而名之曰口義傳諸後世或稱傳或
稱口義各從其所見無二書也
阮氏(逸)易筌
宋志六卷
佚
長編景祐三年正月詔鎮江節度推官阮逸校定舊
鐘律八月以逸為鎮安節度掌書記皇祐五年九月
復勒停人阮逸為戶部員外郎以制鐘律成特遷之
陳振孫曰逸字天𨼆每一爻各以一古事繋之頗多
牽合
王應麟曰易著人事皆主商周帝乙歸妹高宗伐鬼
方箕子之明夷商事也密雲不雨自我西郊王用享
于岐山周事也阮逸云
胡一桂曰易筌六卷凡三百八十四筌
王氏(洙)周易言象外傳
宋志十卷
佚
宋史王洙字原叔應天宋城人舉進士為翰林學士
以兄子堯臣參知政事改侍讀學士兼侍講學士卒
諡文著易傳
崇文總目皇朝王洙原叔撰洙以通經侍講天章閣
乃集前世諸儒易說折衷其理依卦變為類其論以
王弼傳為内故自名曰外
中興書目周易言象外傳十卷侍講王洙撰凡十二
篇序云論次舊義附以新說以王弼傳為内摘其要
者表而正之故云外也
陳振孫曰其序言學易於處士趙期論次舊義附以
新說凡十二篇十卷
古易
宋志十二卷
存
葉夢得曰吾嘗於睢陽王原叔家得古易本自乾坤
而下分咸恒為二篇但有六爻之文如乾坤首言初
九潜龍勿用九二見龍在田之類至繇辭彖辭大象
小象序卦說卦雜卦文言與今上下繋辭皆别為卷
今本各以彖象之辭繋每卦之下而取孔氏之傳謂
之繋辭者王輔嗣之誤也
陳振孫曰古易十二卷亦出王原叔家上下經惟載
爻辭外卦辭一彖辭二大象三小象四文言五上繋
六下繋七說卦八序卦九雜卦十葉石林以為此即
藝文志所謂古易十二篇者按隋唐志皆無古易之
目當亦後人依倣錄之耳
范氏(仲淹)易義
一卷
存(闕)
張唐英作傳曰范仲淹字希文蘇州人祥符八年登
進士第曰朱說者是也累遷大理寺丞召試秘閣校
理出通判河中府遷陳州擢為右司諫降知睦州遷
蘇州召為禮部員外郎天章閣待制命知開封府落
職知饒州事寳元初復職知永興軍道授陜西都轉
運遷龍圖閣直學士兼領延安軍尋以四路都招討
委之開府於涇召為樞密副使拜參知政事
按范公易義載集中僅存乾咸恒遯大壯晉
明夷家人暌蹇解損益夬萃升困井革鼎震
艮漸豐旅㢲兌二十七卦
張氏(公裕)周易注解
佚
范純仁墓誌曰公裕字益孺蜀之江源人皇祐中應
進士舉中甲科為戎州軍事推官調忠武軍節度掌
書記改太子中允知定州唐縣以韓魏公薦英宗選
充秘閣校理同知太常禮院改判吏部丐郡知嘉州
遷太常博士以父喪哀毁致疾服除請閑官就醫授
管勾成都府玉局觀會改官制為承儀郎終於官公
於書無所不讀而於詩易春秋尤能究逹其義各為
之注解共三十三卷
鄭氏(昇)易學釋疑
佚
興化府志鄭昇字元舉仙遊人皇祐元年進士試秘
書省校書郎
桂氏(詢)周易略例
通志一卷
佚
江西通志貴谿人皇祐五年登第
按凌氏萬姓統譜稱是晉人誤
于氏(房)易傳
佚
按房易傳載王氏續文獻通考姓譜有景祐
四年知奉化縣事者係定襄人金華志有嘉
祐四年進士官屯田員外郎者係江浦人不
知誰為易傳者
楊氏(繪)易索藴
佚
范祖禹志墓曰楊繪字元素漢州綿竹人治經濟尢
長於易春秋皇祐五年進士第二人終天章閣待制
陳師道曰楊内翰繪云莊遵以易傳揚雄雄傳侯芭
自芭而下世不絶傳至沛周郯郯傳樂安任奉古奉
古傳廣凱凱傳繪所著索藴乃其學也
丁未錄楊繪過池陽見丘璿璿曰明年當改元以周
易步之豐卦用事必以豐字紀年果改元豐
陳氏(希亮)鈎易圖辨(紹興書目作辨劉牧易)
一卷
佚
制器尚象論
通志一卷
佚
東都事略陳希亮字公弼眉州青神人天聖中舉進
士歴京西京東轉運使
胡一桂曰希亮長於易謂韓康伯著十三象徒釋名
義莫得尚象之制故作論以明之
曹學佺曰希亮官太常少卿季常慥之父也
周氏(孟陽)易義
通志一卷
佚
宋史周孟陽字春卿其先成都人徙海陵第進士為
潭王宫教授加直秘閣同知太常禮院遷集賢殿修
撰兼侍讀神宗初立拜天章閣待制
長編治平元年十月屯田員外郎直秘閣同知禮院
周孟陽引對於延和殿自是數召見最後至隆儒殿
在邇英殿後苑中羣臣未嘗至也
龔氏(鼎臣)易補注
宋志六卷
佚
姓譜鼎臣字輔之鄆州人景祐初進士為泰寧軍節
度掌書記石介死讒者謂其北走遼詔兖州劾狀鼎
臣願以闔門證其死尋知諫院以忤王安石出知兖
州再知青州
陳氏(襄)易講義
二卷
存(闕)
李綱曰古靈先生未仕刻意於學得鄉士陳烈周希
孟鄭穆相與為友以古道鳴於海隅四先生名動天
下既登第累官劇邑所至修學校率邑之子弟身為
横經講說士風民俗翕然丕變官至樞密直學士尚
書右司郎中累贈少師
按陳述古易講義載古靈先生集中僅存師
大有謙豫随五卦而已
周氏(希孟)易義
佚
蒋垣曰希孟字公闢侯官人通五經尤邃於易與陳
襄陳烈鄭穆為友稱為海濱四先生詔授國子監四
門助教力辭弟子七百餘人著有易詩春秋義
黃氏(晞)易義
通志十卷
佚
姓譜晞字景微建安人
長編嘉祐元年十一月黃晞為太學助教致仕晞
少通經聚書數千卷學者多從之游著聱隅書十
卷自號聱隅子慶歷中石介在太學遣諸生以禮
聘召不至至是樞密使韓琦表薦之受命一夕而
卒
掌氏(禹錫)周易集解
十卷
佚
周易流演遁甲圖
一卷
佚
蘇頌志墓曰許之郾城有儒學之老曰尚書工部侍郎
致仕掌公諱禹錫字唐卿起布衣取進士第凡仕四十
六年由太子賓客遷貳卿謝事還里所著述有周易集
解十卷生平篤信推命之學自撰周易流演遁甲圖一
卷
長編至和元年禹錫以太常少卿掌集賢院嘉祐三
年以光禄卿直秘閣
黃氏(通)易義
通志一卷
佚
姓譜通字介夫邵武人嘉祐初進士除大理丞
劉氏(彝)周易注
佚
董真卿曰彝字執中福州人有易注一部安定門人
也
蒋垣曰懷安劉彝邵武游烈汀州徐唐俱從安定胡
先生受業
皇甫氏(泌)易解
宋志十九卷(通考十四卷)
未見
晁公武曰泌官至尚書右丞有述聞一卷𨼆訣一卷
補解一卷精微三卷又有紀師說辨道通為八卷
朱震曰皇甫泌謂互體不可取
陳振孫曰其學得之常山抱犢山人而莆陽游中傳
之劉彝錢藻皆為之序山人不知名盖𨼆者也泌嘗
守海陵治平以前人
玉海治平三年四月工部侍郎皇甫泌上所著周易
精義賜帛
令狐氏(揆)易疏精義
佚
王得臣曰先生字子先安陸名儒筮仕齊安理椽歲
滿還里卜築溳溪之南耕釣之外彈琴著書而已於
書無所不讀著易疏精義予嘗從同堂兄伯芑假觀
石氏(汝礪)乾生歸一圖
宋志十卷(通考二卷)
佚
晁公武曰皇朝石汝礪撰先辨卦彖爻象之别後列
數圖頗雜以釋老之說
陳振孫曰汝礪嘉祐初人序取乾為生生之本萬物
歸於一也有論有圖亦頗與劉牧辨然或雜以釋老
之學其所謂一者自注云一則靈寂真元首篇論道
專以靈明無體無生為主又曰因靈不動而生寂
體豈非異端之說乎
胡一桂曰石氏畫圖著論先辨卦彖爻象之别後列
數圖頗雜釋老之說
廣東通志石汝礪英德人號碧落子五經都有解說
於易尤契微妙嘗曰易不須注但熟讀自見互相發
明總一乾元亨利貞之道晚年進所著易解易圖於
朝為荆公所抑蘇軾謫惠州遇之聖夀寺與之談易
至暮方散
經義考卷十七
