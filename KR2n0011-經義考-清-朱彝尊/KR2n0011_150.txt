經義考卷一百五十
翰林院檢討朱彝尊撰
禮記(十三)
方氏(回)明堂位辨
一篇
存
張氏(九成)少儀論
一卷
存
吕氏(祖謙)少儀外傳
二卷
未見
弟祖儉跋曰少儀外傳一編先兄太史所自次輯者
也首命其名曰帥初次更其名曰辨志而其終則定
以是名焉某嘗侍坐與聞所以為此編之意盖以始
學之士徒玩乎見聞泊乎思慮輕自大而卒無據故
指其前言往行所當知而易見者登之於冊使之不
待考索而自有得於日用之閒其於未易遽知而非
可卒見者則皆略而不載苟讀是編而無所厭忽各
因其所得而有自立之地則先兄之本心庶乎其不
冺矣
陳振孫曰吕祖謙撰雜取經傳嘉言善行切於立身
應世者皆小學切問之事也而大要以謹厚為本
戴氏(溪)學記口義
宋志三卷
佚
劉氏(敞)祭法小傳
一卷
存
楊氏(簡)孔子閒居解
宋志一卷
存
趙彦悈後序曰曾定遠旣刊先生已易又刊所解孔
子閒居閒居真聖人之言伊洛諸賢未嘗及之道之
不明也我知之矣不肖者不及賢者又過之中庸庸
常也棄日用平常而起乎異說吾不知之矣
曾熠後序曰知丞趙公嘗言楊先生昔著孔子閒居
解熠請之而未獲近乃寄示誠足以開示後學因鋟
木傳之夫孔子之言見於六經論孟者人所尊信惟
雜出傳記者雖戴聖所傳人猶未之盡信惟大學中
庸先儒所推尊故學者講誦至若孔子閒居先儒未
嘗留意今先生首發明而誨解之得非所謂五至三無
皆斯人良知良能苖裔發見於心端誠可體察而用
力者與彼坐談高遠而不隱諸内心者可以自省矣
黃氏(道周)坊記集傳
二卷
存
道周自序曰臣聞之記曰禮禁亂之所由生猶坊止
水之所由來也以舊坊為無所用而壊之者必有水
敗以舊禮為無所用而棄之者必有亂患亂患之坊
莫大於春秋聖人本春以立禮本王以立刑本天以
立命命以坊欲刑以坊淫禮以坊德三坊立而亂患
息亂患息而後禮樂可舉也易之立坊始於天地以
天地而正父子以父子而正君臣以君臣而正夫婦
詩始於夫婦春秋始於兄弟三始雖殊其以坊德坊
淫坊欲則一也左氏以春秋之亂魯始於羽父終於
三桓晉始於曲沃終於六卿故於鄭伯克段之章首
明其義以為寵祿不過都城有制為立坊之要領因
而推於桓莊文宣之閒外釁所從入内慝所從出歸
重於别嫌明微為立坊之要歸坊記因之以端源於
禮制障流於淫欲先之以敬讓衷之以孝弟終始於
富而不驕貴而不淫以為君臣父子夫婦昆弟朋友
之所由正雖其所稱引不過楚喪晉亂吳子三事而
於以定君臣辨内外正妃耦春秋千七百餘事其大
旨盡於此矣盖當時夫子旣作春秋諸子莫贊一辭
退而窺其意義不過以扶綱出條明堯舜之道闡文
武之憲其大者在於喪葬昏娶其細者至於車服飲
食登降揖讓皆示之以節受之以制是天地所以生
成萬物之義也春秋以生成萬物為天地之大禮禮
失而流於刑刑窮而反於命故先别其條貫以坊之
而春秋之義例亦從是以起宋淳化至道閒嘗以坊
表二記頒賜廷臣今禮學備在學官而習者相沿為
曲臺遺言無復知為春秋義例之所從出者故復略
舉大意使相屬比引伸觸類後有以䆒其指歸焉
表記集傳
二卷
存
道周自序曰臣觀古者窺測天地日月皆先立表以
别隂陽視其晷景長短以御高深遠近揆昏旦之中
以占星物敬授人時皆於表焉取之表正則景正表
邪則景邪體存於表而用在於制天地日月吐其光
景以顯道相示贏絀一寸則差數千里故表之為政
猶君之有身天之有極不可不審也子曰仁者天下
之表也義者天下之制也報者天下之利也君子以
仁立表以義制之度其長短大小近取之一身遠取
之百世不責報於天下而天下之子孫黎民隂受其
利若暑極之利用寒寒極之利用暑也表記四十三
章皆以仁立表以義制之其大旨以天地日月辨君
臣之位式尊親之序持之以敬量之以恕使人邇不
敢䙝遠不敢怨幽以告於鬼神明以告於朋友庶民
小子而禮樂文質皆備於是矣春秋之義不盡於表
記而表記之義盡於春秋其立仁制義體敬量恕不
敢䙝鬼神以受顯示於天地日月則其意一也坊記
主於禮譲歸别於男女以明忠孝之化始於閨門猶
易之有下經表記主於仁義歸餘於卜筮以明文質
之原達於天德猶易之有上經凡聖門所記夫子之
言論自魯論二十篇而外未有明著於此者也坊記
舊分三十四章今約從三十表記四十三章今約從
三十有六合六十六章以發明春秋大義盖其當時
親見行事筆之於書則其前後相印彼此互發亦其
道貫則然臣非敢有所傅會牽合也
黃氏(道周)緇衣集傳
二卷
存
道周後序曰臣觀緇衣一書二十三章皆本仲尼之
言雜引詩書以明之凡十五引書二十三引詩其稱
易者一而已歸於恒德言好賢惡惡之貴有恒德也
好賢不堅惡惡不著則為上難事為下難知上無定心下
無固志而爵賞刑威皆不可用矣仲尼思見聖人而
歸於有恒詩言民之秉彜本於厥有恒性盖人性本
善理義悦心見賢者而好之見不肖而惡之雖寇盗
姦宄其性一也惟在堂陛之間人人餙貌則衡鍳難
明入於紛華之域事事蕩心則愛憎易變以易變之
愛憎投難明之衡鍳故上聽不清下言愈亂而緇衣
巷伯之詩顚倒互誦也是傳略采經史關於好惡刑
賞治道之大者凡二百餘條以繫於篇其於經濟庶
務條目之間雖有未悉而於君心好惡綱領之原以
至於三代而下治亂盛衰之故亦略云備矣以其依
經起義别於訓詁故謂之傳以其分衍仲尼之意不
復解經故略於所引詩書以其綂明好惡用舍之原
故於中邊異效宫府殊曹條目分布之間有未能詳
也
錢氏(&KR2066;)緇衣說
一篇
存
王氏(普)深衣制度
宋志一卷
佚
閩書普字伯照宣和元年釋褐官至侍郎
朱子(熹)深衣制度
一卷
存
馮氏(公亮)深衣考正
一卷
未見
按聚樂堂藝文目有之
鄭氏(起)深衣書
佚
文氏(天祥)深衣吉凶通服說
一卷
存
舒氏(岳祥)深衣圖說
一卷
佚
謝鐸曰舒岳祥字舜侯一字景薛寧海人寳祐進士
終承直郎學者稱為閬風先生
金氏(履祥)深衣小傳外傳
一卷
存
許氏(判)古深衣訂
一卷
佚
車氏(垓)深衣疑義
一卷
存
王氏(幼孫)深衣圖辨
一卷
佚
陳氏(櫟)深衣說
一卷
未見
曹涇跋曰徽士自淳祐壬子歲魏公靜齋克愚來為
守始知服深衣蓋由特製賜紫陽生涇在列焉靜齋
之先君子鶴山先生精於經是必合法自是同儕轉
相倣慕人具一通學校期集用准襴襆以為簡便然
習而不察一仰成於縫人行之且五十年而予亦六
十七歲耄矣猶夫人也陳君夀翁以舊說見教訓故
叙次若出於其自為言而未嘗不本之先儒要其歸
於經意卒無背也其為說字字研審其大節目則曲
裾圓袂之辨衣裳幅數連屬之當令人一見渙然至
於以兩句十四字為續衽鈎邊之訓酷似孟子說詩
例比吕氏尤為峻㓗而鄭氏之云亦可因是推之以
還本旨然微壽翁鄭意晦矣嗚呼兹古大人格物之
學也人人於讀書遇事平心而玩觸類而長如此亦
何經之不可窮何理之不可通而何事之不可處哉
劉氏(莊孫)深衣考
一卷
佚
程氏(時登)深衣翼
一卷
未見
時登自序曰深衣成書司馬氏最先出王氏祖司馬
時有異同而皆不能不為唐孔氏所惑子朱子盖嘗
病之是以晚歲所服有與家禮異如續衽鈎邊之類
者惜家禮為初年本既失而不及訂定也信齋楊氏
既以所聞於節齋蔡氏者附注於家禮之後矣然先
生於諸法之所去取折衷不但此一條也時登因不
自揆以傳為綱注之足以發傳者列於傳之左疏之
足以釋注者附於注之下參次諸家而斷之朱子名
曰補疏而附冠巾屨之屬總而名之曰深衣翼其質
之經傳而無所見求之他書而不知其左驗者間以
愚意妄述其說以俟來者正焉本篇自司馬氏王氏
外有曹易者頗取朱子之書以詆其說然其因先生
說而正之者旣不明言其所自若自以為得有先生
所引而未發又不能參合考訂以求其義復不自知
其所失且重複不瑩視兩家若詳而實略若醇而實
疵也黃氏說本朱子楊氏早學於朱子晚受稾於黃
故附注特詳焉嗚呼自秦滅六籍古制蕩然漢興無
能改於其舊猶頼專門諸儒收合餘燼窺見一二然
其所尚者訓詁或背於經所及者制度未悉於理自
河間獻王之禮逸無復全經子朱子雖嘗以為己任
然自家鄊邦國王朝之後不及而授之勉齋勉齋未
及竟祭未及修而又以屬之信齋於是不惟家禮非
先生已定之說而儀禮亦為師門未及之書矣嗚呼
天不欲此禮之秩乎何其失之易而成之難晦之久
而明之不大也則夫先王之法服其僅存而未冺如
此衣先王之遺文其足徵而能言如此書學者宜知
所從事矣時登不敏誠願與同心共勉焉使服是服
者因訓詁而有得於經因制度而有得於理謹分崇
愛敬修身以齊其家亦豈非先生之望乎乃僣識其
意如此
汪氏(汝懋)深衣圖考
三卷
佚
戴良序曰深衣者何古所以名衣也曷為以深名以
其為制之深微故取以名也取其圜直以象天方曲
以象地崇之為三才而卑之為三極也然則烏乎服
有虞氏深衣以養老諸侯大夫士夕深衣自天子至
於庶人一也禮所以辨貴賤决嫌疑何獨於深衣焉
一之盖是衣也可以用之文可以用之武可以用之
於擯相可以用之於軍旅而又可以常服也後世不
達乎天子不用於常服此制之所以久失也制既久
失則圖考一書雖欲不作烏得而不作或曰記有深
衣篇而諸儒論之辨矣何有於圖考圖考之折衷於
諸儒其大節有四謂續袵為連續旁縫鈎邊為左右
交鈎則以蔡氏之說為當守而楊氏方氏以襟為袵
司馬氏以裾為袵吕氏陳氏衣裳各有衽之說皆非
也謂方領當循頭而下方折以抱胸則以鄭注孔疏
為可從而司馬氏别施一衿映所交頸别為一物折
之領上與夫交領直領之議皆非也謂辟二寸為總
言帶辟之廣再繚四寸為總言帶之結紐則以陸氏
之意為可推而注疏家士用單練廣二寸再度繞腰
亦四寸之言皆非也嗚呼此圖考之不可以不作也
或曰朱子作家禮亦有圖說可徵矣然則彼皆非與
朱子之家禮本司馬氏之家儀司馬氏於前四者之
失已不暇詳考而精求是宜家禮之難徵也圖考烏
乎祖祖之經也祖之經則諸儒紛紛之議可得而折
衷矣古語云諸儒異同稽諸聖衆說混淆折諸經圖
考有焉圖考孰作睦汪君也汪其姓汝懋其名也序
之者誰越人良也
牟氏(楷)深衣刊誤
一卷
佚
朱右序曰惟昔邃古之初天造草昧肇有民人穴處
而倮居間者衣鳥獸之皮以自蔽上衣下裳之制未
聞也軒轅氏作取諸乾坤制衣裳以示象公侯有數
等威以明虞夏因之人文自是彬彬矣自成康歿而
王澤熄上亂下僣人偽滋起古制不存吾其左袵孔
子幾於不免况後世乎嬴劉迭興四代禮樂旋復廢
壊曲臺講禮僅存深衣一篇鄭氏箋注且譌謬若此
安在其能存什一於千百也耶嗚呼惜哉同郡牟君
仲裴以文獻之裔習聞斯禮講貫精密者為深衣刊
誤且欲與逢掖之士共之其間尺寸裳幅之誤指尺
裁制之謬一皆刊立無遺至於名義之弘著圖之精
短長廣狹規矩繩衡之度如視諸掌殆有擴涑水紫
陽二先生之所未發而足為後世法程牟君之篤志
於君也亦勤矣好事者將鋟梓以廣其傳端無媿也
古道其復興乎似此而往必合訂正者尚多有焉何
日得與君圖之
朱氏(右)深衣考
一卷
存
黃氏(潤玉)攷定深衣古制
一卷
未見
楊守陳曰先生以禮記深衣制十有二幅鄭氏誤注
為裳而玉藻長中繼掩尺注亦誤撰考定深衣古制
岳氏(正)深衣纂疏
一卷
未見
楊氏(廉)深衣纂要
一卷
未見
左氏(贊)深衣考正
一卷
未見
何喬新志墓曰公諱贊字時翊世家盱之南城天順
丁丑進士擢吏部稽勲司主事歴員外郎中遷浙江
布政司右參政陞廣東右布政司未赴以老謝事所
著有深衣考正一卷傳於世
潘氏(葵)深衣說
一卷
未見
鄭氏(瓘)深衣圖說
一卷
未見
夏氏(時正)深衣考
十卷
未見
王氏(廷相)深衣圖論
一卷
存
廷相自序曰古者深衣天子養老於學則服之大夫
夕視朝則服之庶人吉則服之通於上下衣之便者
也近世司馬温公好古製此為燕居服因漢鄭康成
之說為裁衣法文公家禮圖注雖稍有更定大要亦
不出此故今世之為說者有三短祫無衽曲裾裂裳
如家禮本圖一也長祫有祍無裾裂裳如瓊臺丘氏
新擬圖二也長祫六衽無裾無裳通幅如袍如四明
王氏古製圖三也家禮鄭注誤之也丘氏得矣而裂
裳之義未盡也黃氏多祍無要戾經文矣朱子晚歲
所服深衣去舊說曲裾之制而不用是先生亦有疑
矣然豈特曲裾然哉予曩久逆於心邇者寓子雲書
院取所藏諸禮書疏讀之質諸本經脗以事宜參之
旁通證之散見本之法象要之大體益知今之圖制
論說真有大不然者乃敢會萃衆論而折衷之以古
朝祭喪服皆有袵也故論續袵鈎邊以衣連裳不殊
製上下當有定分也故論要縫半下以裳割裂無所
取義而横斜累綴非善服也故論裳削幅以制餙完
具冠履相稱而後可以成服也故作統論雖於諸儒
之說不盡符合或於古人制服之宜不至相遠乃並
圖其制象附之於末俾學者有所考焉正德己卯十
二月
夏氏(言)深衣考
一卷
未見
侯氏(一元)深衣辨
一篇
存(載二谷集)
陳子龍曰一元字應乾一云字舜舉樂清人嘉靖戊
戌進士歴官河南布政使
楊氏(暹)深衣考正
一卷
佚
台州府志
吳氏(顯)深衣圖說
一卷
未見
休寧名族志顯字一愚
經義考卷一百五十
