經義考卷一百八十六
翰林院檢討朱彝尊撰
春秋(十九)
鄭氏(樵)夾漈春秋傳
宋志十二卷
未見
春秋考
宋志十二卷
未見
春秋地名譜
宋志十卷
未見
樵自述曰按春秋之經則魯史記也初無同異之文
亦無彼此之說良由三家所傳之書有異同故是非
從此起臣作春秋考所以是正經文以凡有異同者
皆是訛謬古者簡編艱繁學者希見親書惟以口相
授左氏世為楚史親見官書其訛差少然有所訛從
文起公穀漢之經生惟是口傳其訛差多然有所訛
從音起以此辨之了無滯礙又有春秋傳十二卷以
明經之旨備見周之憲章
陳振孫曰其學大抵工於考究而義理多迂僻
石氏(公孺)春秋類例
宋志十二卷
佚
中興聖政錄紹興初詔鄉貢進士石公孺李郁並令
赴都堂審察公孺臨海人長於春秋傳不事科舉郁
光澤人父深元祐黨人母陳瓘兄弟也郁早從楊時
學時以女妻之
程端學曰會稽石氏公孺
姓譜字長孺高隱不仕高宗詔求遺逸召對稱旨命
之官固辭高宗曰卿當為朕勉受一官乃授廸功郎
進其所作春秋類例命藏祕閣
李氏(棠)春秋時論
宋志一卷
佚
程端學曰蜀李氏棠子思
王應麟曰建炎中李棠專采時議為論一十八篇
任氏(續)春秋五始五禮論
五卷
佚
高氏(□)息齋春秋集注
通考十四卷
未見
陳振孫曰禮部侍郎鄞高閌抑崇撰其學專本程氏
序文可見
程珌曰公之學蓋欲沿伊川之書以求聖人之心者
如言平王在位日久恬於頽靡無復振起之略諸侯
專肆變法壞紀亂臣賊子接迹海内平王不可望矣
故託始於隱公及二百四十年之後齊晉又衰政出
大夫吳楚横行中國不復知有周矣故終於越入吳
其志慮可謂深長而規模可謂正大惜乎排擯沮抑
不使其身獲安於朝廷之上書雖不廢於當時而道
則不行於天下愚是以讀公之書悲公之志然猶幸
其書之存也
樓鑰序曰吾鄉四明慶歷皇祐間杜楊二王及我高
祖正議號五先生俱以文學行誼表率於鄉杜先生
又繼之講明經術名公輩起儒風益振其後伊洛二
程先生之門得其傳以歸者惟故禮部侍郎高公公
天資純粹濟以勤敏師友淵源學問精詣入上庠登
舍選已有盛名諸公貴人爭欲壻之拂衣而歸建炎
二年陞補上舍紹興改元德音免殿試賜進士出身
十三年高宗初建太學遴擇名儒為四方所推服者
為少司成公實應選士子雲集凡學之規則皆所裁
定明年三月車駕幸學講易泰卦於上前擢貳卿將
嚮用矣以直道忤時卒一斥不復家居數年中壽而
殁頃端明汪公登從班奏言學行出處之詳始詔復
次對官諸子而公之名愈顯矣自頃王荆公廢春秋
之學公獨躭玩遺經專以程氏為本又博采諸儒之
說為之集注其說粹然一出於正然猶未行於世也
仲子得全知黃州始取遺槀刻之而屬某以序某生
長外家汪氏于公有連雖生晚不及承教而猶記拜
公牀下竊聞之公既投閒杜門屏居略不以事物自
攖日有定課風雨弗渝此書之所以成也嗚呼泰山
孫公明復著尊王發微深欲明夫子襃貶之旨伊川
先生則謂後世以史觀春秋謂襃善貶惡而己至於
經世之大法則不知也自有春秋以來未有發此祕
者公亦曰仲尼懼先王經世之法墜地莫傳欲立為
中制俾萬世可以通行故假周以立王法而託始於
隱公以文武之道期後王以周公之事望魯之子孫
也以此推之春秋固非一王之法乃萬世通行之法
也其推明伊川之意類如此昔曾子每誦夫子之言
則必曰吾聞諸夫子子夏使西河之民疑女於夫子
曾子罪之說者曰言其不稱師也觀公之序直引伊
川之序不更一詞可謂稱師而得其所本矣伊川有
序而傳未成公之書成而未有序此當屬之深於春
秋者某何人而敢與此黃州言之再四竊幸得託名
於不腐乃勿敢辭公諱閌字抑崇子孫能守家法其
興未有艾也
張萱曰宋紹興間禮部侍郎廣陵高閌著其說專以
程傳為本又博采諸儒之論而集為注大旨謂仲尼
懼先王經世之法莫傳立為中制俾萬世可通行故
假周以立法而託始於隱公皆推明伊川之意也
浙江通志高閌字抑崇鄞縣人紹興元年進士
鄭氏(剛中)左氏九六編
三卷
佚
剛中自序曰左氏載春秋卜筮頗詳筮之遇周易者
之卦一十三變為二十六无變者三論卦體以明事
而不由筮得者八緫三十有七卦蠱凡兩書子志欲
集為一書久而未暇近乃成之凡卦之見於左氏者
各畫其所得象具載事本與筮史之論其有疑渾可
加臆說或近世推占之說似相契驗者輒附會其後
仍以八宫分卦并逐卦之變體先之共三卷通號曰
左氏九六篇庶簡而易求也所集成偶讀元凱書太
康元年自江陵還襄陽會汲縣民有發其界内舊塚者
大得古書皆科斗文字藏入祕府元凱晚得見之書
多雜碎竒怪惟周易及紀年最為分了又别一卷純
集左氏傳卜筮事上下次第及其文義皆與左氏同
名曰師春師春似是抄集人名異哉予今所作是乃
師春之意乎其人其書茫然千古之上疏集同異不
可得而知矣紹興庚午正月
韓氏(璜)春秋人表
宋志一卷
佚
王應麟曰紹興中作
程端學曰璜字叔夏潁川人
環氏(中)左氏二十國年表
宋志一卷
佚
春秋列國臣子表
宋志十卷
佚
程端學曰環中字應仲淮陽人
中興聖政錄紹興四年六月(玉海作五年五月)祕書丞環中
知臨江軍中嘗進春秋年表沈與求奏不當先魯而
後周上曰士大夫著述譌舛容有之中為人臣乃不
知尊王之義豈可置之三館
鄧氏(名世)春秋四譜
宋志六卷
佚
宋鑑紹興四年三月詔草澤鄧名世引見上殿名世
初以劉大中薦召赴行在獻所著春秋四譜上命為
迪功郎
玉海鄧名世上春秋四譜六卷以經傳國語參合援
據為國譜年譜地譜人譜三月引見九月賜出身充
史館挍勘
姓譜鄧名世字元亞臨川人先是議臣禁學春秋名
世獨嗜之試有司屢以援春秋見黜乃益研究經旨
考三傳同異往往發諸儒所未及御史劉大中宣諭
江南錄其書以進遂以布衣上殿賜出身除勅令所
刪修官兼史館挍勘又有春秋論說春秋類史春秋
公子譜列國諸臣圖左氏韻語
辨論譜說
宋志一卷
佚
王應麟曰辨論譜說十篇一卷辨先儒言經傳之失
考訂明切
朱氏(震)春秋左氏講義
三卷
佚
玉海紹興五年三月詔侍講朱震范沖專講左氏傳
震進講義三卷
范氏(沖)春秋左氏講義
宋志四卷
佚
玉海紹興中侍講范沖進左氏講義四卷
李氏(蘩)春秋至當集
佚
春秋機關
佚
春秋集解
佚
魏了翁誌曰公字清叔蜀人紹興十八年進士倉部
員外郎總領四川財賦軍馬錢糧郎中太府少卿自
號桃溪先生公講學臨篇皆探源尋流取法前古有
春秋至當集春秋機關春秋集解經語提要
黃氏(顔瑩)春秋說
佚
陳氏(長方)春秋傳
佚
張昶曰長方字齊之其先長樂人居吳中步里紹興
間以進士終江陰軍教授所著有春秋禮記尚書傳
吳氏(曾)春秋考異
宋志四卷
佚
按春秋考異陳氏書錄解題云不著名氏錄
三傳經文之異者而宋藝文志題作吳曾今
從之
左氏發揮
宋志六卷
佚
陳振孫曰臨川吳曾虎臣撰取左氏所載事時為之
論若史評之類
宋鑑紹興十一年六月壬午布衣吳曾特補右迪功郎
曾獻所著春秋發揮而宜有是命
夏氏(沭)春秋素志
宋志三百一十五卷
佚
春秋麟臺獨講
宋志十一卷
佚
王應麟曰夏沐撰春秋素志二百十五卷凡三百萬
言謂出於元聖素王之志名曰素志又略其文而約
說之為麟臺獨講十一卷
句龍氏(傳)春秋三傳分國紀事本末
佚
馬端臨曰夾江句龍傳明甫撰
劉光祖序略曰傳字明甫精於春秋三傳博習詳考
又分國而紀之自東周而下大國次國特書小國滅
國附見不獨紀其事與其文而兼著其義凡采其說
者數十家蓋嗜古尊經之士確乎其能自信者也
黃氏(叔敖)春秋講義
宋志五卷
佚
程氏(迥)春秋傳
宋志二十卷
佚
朱子曰沙隨春秋解說滕子來朝最好隱十一年方
書滕侯薛侯來朝如何桓二年便書滕子來朝或以
為時王所黜不知是時時王巳不能行黜陟之典或
以為春秋惡其朝桓特削而書子自此之後滕皆書
子豈惡其朝桓而并後代子孫削之乎或以為當喪
未君前又不見滕侯卒皆不通之論沙隨謂此見得
春秋時小國事大國其朝聘貢賦之多寡隨其爵之
崇卑滕子之事魯以侯禮見則所供者多故自貶降
而以子禮見庶得貢賦省少易供此說卻是何故緣
後面鄭朝晉云鄭伯男也而使從公侯之賦見得鄭
本是男爵後襲用侯伯之禮以交於大國初焉不覺
其貢賦之難辦後來益困非獨是鄭伯當時小國多
是如此
春秋顯微例目
宋志一卷
佚
方氏(淑)春秋直音
宋志三卷
佚
陳振孫曰德清丞方淑智善撰劉給事一止為作序
以學者多不通音切故於每字切脚之下直著其音
蓋古文未有反切為音訓者皆如此服虔如淳文穎
輩於漢書音義可見
畢氏(良史)春秋正辭
宋志二十卷
佚
春秋通例
十五卷
佚
玉海紹興十三年正月畢良史獻春秋正辭二十卷
詔諫議羅汝楫司業高閌看詳來上特改京官
陳振孫曰知盱眙軍東平畢良史撰良史為東京留
守屬官東京再陷留金三年著此書已而得歸表上
之
北盟會編畢良史字少董蔡州人
陳氏(知柔)春秋義例
十二卷
佚
吳氏(仁傑)春秋論
未見
洪氏(邁)春秋左氏傳法語
宋志六卷
未見
徐氏(端卿)麟經淵源論
十篇
佚
魏了翁志曰武義徐君諱端卿字子長紹興十一年
進士教授鎮江嘗著麟經淵源論十篇
董氏(自任)春秋總鑑
宋志十二卷
佚
玉海紹興十二年十二月詔董自任上春秋總鑑可
采宜處以太學錄之職其書祕省錄進凡十二卷類
集本末而為解義
程端學曰廬陵人
劉氏(本)春秋中論
宋志三十卷
佚
王應麟曰紹興中著
程端學曰長樂人
洪氏(興祖)春秋本旨
通考二十卷
未見
陳振孫曰知饒州丹陽洪興祖慶善撰其序言三代
各立一王之法其末皆有弊春秋經世之大法通萬
世而無弊又言春秋本無例學者因行事之迹以為
例猶天本無度治歷者即周天之數以為度又言屬辭
比事春秋教也學者獨求於義則其失迂而鑿獨求
於例則其失拘而淺若此類多先儒所未發其解經
義精而通矣興祖嘗為程瑀作論語解序忤秦檜貶
昭州以死
黃震曰浮溪序春秋本旨直謂仲尼復生不能易而
末乃歸之興祖可草辟雍封禪之儀則文人之妄意
談經其舛甚矣
晁氏(公武)春秋故訓傳
宋志三十卷
佚
續館閣書目淳熙中晁公武進春秋故訓傳三十卷
張氏(九成)春秋講義
一卷
存
按張氏春秋講義載横浦集邇英殿進講凡
三篇一曹伯來朝一齊人歸公孫敖之喪一
六月辛丑朔日有食之鼔用牲于社海昌縣
庠所講二篇一發題一隱公元年春王正月
又日新錄載翬帥師一篇
王氏(彦休)春秋解
佚
王庭珪序曰王澤竭於不競之晚周然後春秋作然
六經俱焚於秦自漢以來采取古人逸篇往往出於
菑川濟南齊魯諸生之所掇拾惟春秋出聖人之筆
時有斷闕要非後之儒者所能竄一詞也世之為春
秋學者其說鋒起解詁論釋至數十百家類以詞氣
相擊排黨枯竹護朽骨徒為異論以相訾也孔子曰
吾猶及史之闕文也彼去聖人千百年之後取其焚
餘殘脱之篇益鑿其說以出新意失其旨矣余崇寧
中始遊廬陵郡學是時朝廷方以經術訓士薄海内
外悉用三舍法獨春秋不置博士故鼓篋升堂無問
春秋者惟王彦休以宿學老儒時能誦說而學者終
不暇習彼年復詔天下立學以是經天子之事首尊
用之於是彦休之學久湮没而近乃出焉若彦休者
可謂能守其所學窮年而不易特未見有入室操戈
而伐之者耳惜其老矣不能以是發策決科編次其
書丐余文以冠之
羊氏(永德)春秋發微
佚
括蒼彙紀羊永德縉雲人紹興中進士官奉議郎徽
州通判師事吕成公
桂氏(績)類左傳(寰宇志作桂續)
十六卷
佚
廣信府志桂績字彦成紹興乙丑進士終浙西運辦
黃氏(開)春秋妙旨麟經總論
佚
徐氏(人傑)春秋發微
佚
朱氏(恮)春秋羣疑辨
二卷
佚
晏穆曰浦陽朱恮師黃山薛大觀大觀善於說春秋
能紹述平陽孫公復遺旨登其門者亡慮千餘人惟
恮實得其要領
柳貫曰浦陽朱恮撰後有石陵倪朴跋語觀其所述
大槩本尊王發微
王氏(十朋)春秋解
佚
周氏(聿)春秋大義
佚
張氏(震)春秋奥論
佚
右見章俊卿羣書考索載一篇
鄭氏(綺)穀梁合經論
佚
晏穆志墓曰處士諱綺字宗文傳家學以春秋為宗
其所篤好獨在穀梁氏撰穀梁合經論三萬言乾道
中賜號曰沖素處士
揭傒斯曰處士穀梁合經論多發摘微辭
金華府志浦江義門鄭氏起宋建炎迄明正統歷三
百餘年五十四世合居聚食自綺始也
經義考卷一百八十六
