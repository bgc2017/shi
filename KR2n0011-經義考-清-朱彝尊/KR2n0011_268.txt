經義考卷二百六十九
翰林院檢討朱彝尊撰
擬經(二)
宋氏(衷)注太玄經
隋志九卷
未見
按新唐書藝文志有宋仲孚太玄經注十
二卷考隋書及舊唐書經籍志俱無之疑
即宋仲子注書子為㜽因譌孚爾第卷帙
不符未可臆決
王氏(肅)太玄經注
七錄七卷
佚
魏志肅年十八從宋忠讀太玄而更為之解
陸氏(績)太玄經注
隋志十卷(唐志十二卷)
未見
績自述曰昔嘗見同郡鄒邠字伯岐與邑人書歎揚
子雲所述太玄連推求玄本不能得也鎮南將軍劉
景升遣梁國成奇修好鄙州奇將玄經自隨時維幅
寫一通年尚暗稚甫學書毛詩王誼人事未能深索
玄道眞故不為也後數年專精讀之半歲閒粗覺其
意於是草創注解未能也章陵宋仲子為作解詁後
奇復銜命尋盟仲子以所解付奇與安遠將軍彭城
張子布績得覽焉仲子之思慮誠為信篤然玄道廣
遠淹廢歴載師讀斷絶難可一備故往往有違本錯
誤績智意豈能弘裕顧聖人有所不知匹夫誤有所
達竊緣先生詢於芻蕘之義故遂卒有所述就以仲子
解為本其合於道者因仍其說其失者因釋而正之
所以不復為一解欲令學者瞻覽彼此論其曲直故
合聫之耳夫玄之大義揲蓍之謂而仲子失其指歸
休咎之占靡所取定雖得文閒異說大體乖矣書曰
若網在綱有條而弗紊今綱不正欲弗紊不可得也
績不敢苟好著作以虛譽也庶合道眞使玄不為後
世所尤而已
虞氏(翻)太玄經注
七錄十四卷
佚
陸氏(凱)太玄經注
七錄十三卷
佚
范氏(望)太玄經注
唐志十二卷(通考十卷)
存
望自序曰子雲著玄桓譚以為絶倫張衡以擬五經
非諸子之傳也自侯芭受業之後希有傳者建安中
宋衷陸績各以淵通之才窮核道眞為十篇解釋之
文字繁猥今以陸為本錄宋所長訓理其義為十卷
晁公武曰吳范望叔明注以首分居本經之上以測
散處贊辭之下其前又有陸績序以子雲為聖人云
蔡氏(文邵)太玄經注
隋志十卷
佚
員氏(俶)太玄幽贊
十卷
佚
唐書注開元四年京兆府童子進書召試及第授散
官文學直弘文館
王應麟曰開元四年京兆童子員俶進太玄幽贊十
卷紫微省召試賦頌及第
王氏(涯)太玄經注
通志六卷
佚
說玄
通志一卷
存(闕)
王讜曰王相涯注太玄嘗取以卜自言所中多於易
筮
晁公武曰唐王涯廣津撰涯始以貞元丙子終於元
和己丑二十六年閒注太玄為六卷今不之見獨說
玄行於世凡五篇明宗一立例二揲法三占法四辨
首五
李燾曰自晉范望而後為&KR0975;學者無聞而涯獨能名
家諸儒共宗之涯别有經注六卷行於世說玄特其
大略耳揲法所稱并艻之後便多數之不中分蓋誤
也若爾則終不成七八之數當云又中分其餘而三
數之但不復掛一然本都如此今姑存其舊使觀者
自擇焉
王應麟曰前世多詆太玄自王涯著說發明淵奥其
學遂盛
按鄭氏通志既列涯說玄又列玄賾考玄賾
即係說玄徐庸目之云爾不應重出也
張氏(易)太玄注
佚
南唐書張易字簡能元城人右諫議大夫判大理寺
改勤政殿學士判御史臺注太玄未成卒
杜氏(元穎)太玄經傳
通志三卷
佚
范氏(諤昌)補正太玄經
通志十卷
佚
林氏(瑀)太玄經注
通志十卷
佚
太玄經釋文
通志一卷
佚
宋氏(惟幹)太玄解(幹通志作翰)
通志十卷
未見(宗旨一篇存)
晁公武曰皇朝宋惟幹注惟幹嘗得太玄古本於昭
應咸平中知滑臺取宋衷陸績范望三家訓解别為
之注仍作太玄宗旨兩篇附於後其學蓋師濟東田
告司馬温公所謂小宋者也
王應麟曰景德元年五月直昭文館宋惟幹上太玄
新注十卷付史館
章氏(詧)太玄經講疏
通志四十六卷(通考注十四卷疏三十卷)
佚
太玄經發隱
通志三卷
未見
太玄圖
一卷
佚
蘇軾曰詧本閩人遷於蜀者數世遂為成都人
晁公武曰皇朝章詧撰嘉祐中成都帥蔣堂獻其書
於朝詔書褒寵賜號沖退處士實錄詧字隱之雙流
人通經術善屬文性恬淡屏居林泉以養生治氣為
事
李燾曰其說以范望為宗望所否者輒改正之大抵
玄之吉凶專在晝夜而子雲之辭或竒奥難曉諸家
往往迷誤指凶為吉違背經義詧獨以晝夜訂其辭
於吉凶無所差比諸家誠最優焉詧成都人字隱之
博通五經尤長於易太玄王素趙抃守蜀皆賓禮之
賜號沖退素所請也詧將死其鄉人夢詧以小童自
隨投謁告别曰此閒囂塵非修行地吾歸閬苑矣詧
蓋明術數得道者又曰詧有太玄講疏四十九卷
其說甚備發隱之作蓋在講疏以前其大略可見矣
下篇所稱王莽旦筮遇干之一五七乃宋衷陸績舊
注本寓言也而詧謂宋陸皆居漢世去揚雄未遠必
得之傳聞故因用之要恐非實耳然亦不害學者觀
其意焉可也
長編至和元年十二月以益州布衣章詧為本州助
教詧通經術尤深於太玄著發隱三篇講疏四十五
卷田況上其發隱特錄之詧辭不拜嘉祐四年十一
月賜號沖退處士
玉海皇祐五年閠七月章詧上太玄經發隱三篇又
太玄圖一卷慶歷中撰發隱始序雄出處本末著玄
之意中陳準易造玄之法末論玄之妙以適變通
宋氏(咸)太玄音
一卷
佚
徐氏(庸)太玄經解(紹興閣書目作釋文)
通考十卷
未見
晁公武曰皇朝徐庸注庸慶歷閒人也以范望解指
義不的因王涯林氏諸解重為之注取王涯說玄附
於後目為玄賾通名之為太&KR0975;性總其自序云爾又
多改其文字如以杚為仡以&KR1773;為姽以牡凡為札乃
以半為手以孿為㝈以雅為推之類其所謂林氏者
瑀也賈文元嘗闢瑀之妄於朝
郭氏(元亨)太玄經疏
通志十八卷
佚
晁公武曰皇朝郭元亨撰元亨序云昔揚雄作玄傳
之侯芭後獨有張衡桓譚張華見而稱嘆吳郡鄒伯
岐求本不能得宋衷為訓解陸績為注解范叔明王
涯亦注之皆未明白元亨在蜀自淳化末迄於祥符
八年凡三十年撰成今疏又云太虛潤色於君平未
知何書也(通考經籍志作太玄潤所據而言然)(於君平未知何)
李燾曰其疏專主范望雖講論極詳然於望本注無
所增益也元亨自謂得歸於蜀而不著其師之名氏
蜀人蓋多玄學疑嚴揚所傳固自不絶但潛伏退避
非遇其人則鮮有顯者耳元亨之本末亦未詳
陳氏(漸)演玄
通志十卷(國史志七卷)
佚
宋史漸字鴻漸少以文學知名於蜀淳化中與其父
堯封皆以進士試廷中太宗擢漸第輒辭不就願擢
其父許之至咸平初漸始仕為天水縣尉時學者罕
通揚雄太玄經漸獨好之著書十五篇號演玄奏之
召試學士院授儀州軍事推官後遷耀州節度推官
晁公武曰皇朝陳漸撰漸堯佐之族子也國史有傳
凡十四篇漸謂史以揚雄非聖人而作經猶吳楚僭
王按子雲法言解嘲止云太玄然則經非其自稱弟
子侯芭之徒尊之耳
王應麟曰國史漸傳著書十五篇號演玄奏之演玄
本十卷其閒多言星歷自焚三卷所存七卷者有玄
綂述策紀鐍鍵略各一篇彈誤二篇玄圖一篇玄箝
一篇字摹十六篇
孔氏(旼)太玄圖
一卷
佚
長編慶歷七年八月賜汝州龍興縣處士孔旼粟帛
旼孔子四十六代孫隱居縣之龍山滍陽城晚年惟
玩易老為太玄圖張壁上外列方州部家而規其中
心空之無所書曰易所謂寂然不動者與此無以異
也
張氏(揆)太玄經集解
通考一卷
佚
宋史張揆字貫之齊州人擢進士第歴大理寺丞以
疾解官十年不出戶讀易因通揚雄太玄經上集解
數萬言召對邇英閣擢天章閣待制累遷翰林侍讀
學士
長編慶歷七年九月以工部郎中集賢殿修撰張揆
為天章閣待制兼侍讀學士揆上所著太玄集解召
見延和殿令揲蓍得斷首具言斷首準易之夬卦蓋
陽剛以決隂柔君子進小人退之象也帝悦故有是
命
玉海皇祐四年九月丁度上張修撰寫太玄經
張氏(齊)太玄正義綂論
一卷
佚
釋文玄說
二卷
佚
許氏(洞)演玄
十卷
佚
王應麟曰許洞演玄十卷其說分三紀二體上紀甲
首丙尾日月迭居以辨數中紀丙首戊尾男女異政
以辨位下紀庚首癸尾山川沖氣以辨德二體曰範
曰緯
王氏(鴻)太玄經注
佚
江西通志王鴻字翼道雩都人皇祐中試南宫不第
幡然歸隠目其山曰峿山巖曰需巖嘗注太玄經時
周濓溪倅郡鴻亦在講郡守劉彜請掌郡教不就
師氏(望)玄鑒
十卷
佚
馮氏(元)太玄音訓
通志一卷
佚
宋史馮元字道宗七歲讀易母夜夢異人以紺蓮花
與元吞之且曰善讀此後必貴顯眞宗試進士殿中
召元講易直龍圖閣詔預内朝天禧初數入講易於
宣和門北閣官至戶部侍郎元且老率三日一誦易
卒贈尚書諡章靖
吳氏(祕)太玄經注
佚
太玄音義
佚
長編嘉祐二年十一月司封員外郎吳祕上所注太
玄經及音義降勑奬諭
陳振孫曰太玄釋文一卷相傳自侯芭虞翻宋衷陸
績互相增損非後人所作也吳祕嘗作音義豈即此
耶
蘇氏(洵)太玄論
一卷
存
邵子(雍)太玄準易圖
未見
雍自序曰夫玄之於易猶地之於天也天主太極而
地總元氣元氣轉而為三綂在元則謂之三元三元
轉而為九州九州轉而為二十七部二十七部轉而
為八十一首首有九贊贊分晝夜而剛柔之用見矣
故玄之贊七百二十九而有竒以應三百六旬有六
日之度蓋本出於元氣而作者也太極生兩儀兩儀
生四象四象生八卦八卦因而重之為六十四故易
有乾坎艮震巽離坤兌八卦以司八節又以坎離震
兌四正之卦二十四爻以司二十四氣以復臨泰大
壯夬乾姤遯否觀剥坤十有二卦以司七十二候節
也氣也候也既各有綂矣然周天之度未見其所司
也於是又去四正之卦分取六十卦引而伸之為三
百六十爻各司其日則周天三百六十度而寒暑進
退之道隂陽之運備矣蓋本乎太極而作者也由是
觀之則天地各有生成之數而相為表裏之用故天
數西行上承而左轉者在地之元氣也地數東行下
順而右運者在天之太極也太極運三辰五星於上
元氣轉三綂五行於下此所謂成變化而行鬼神者
也所謂玄之於易猶地之於天者如斯而已準而作
之不亦宜乎若夫分天度列次舍序氣候明卦爻冠
首贊位列八重先以夜贊布諸外然後晝贊首位爻
象候卦氣卦宫分度數次諸内復會於辰極而&KR0975;易
顯仁藏用之道循乎數者可見矣是故始於上元甲
子天正朔旦日躔牛宿之初後四千六百一十七年
復會於太初之上元者玄之贊也自上元甲寅青龍
之首氣起未濟之九四後三萬一千九百二十年復
會於太極之上元者易之爻也原始要終究其所窮
則體用雖殊其歸一而已矣
按是序載元吳草廬支言然晁以道嵩山集
即載之當屬康節之作
司馬氏(光)太玄經集注
通考十卷
存
光自序曰漢五業主事宋衷始為玄作解詁吳鬱林
太守陸績作釋文晉尚書郎范望作解贊唐門下侍
郎平章事王涯注經及首測宋興都官郎中直昭文
館宋惟幹通為之注秦州天水尉陳漸作演玄司封
員外郎吳祕作音義慶歷中光始得太玄而讀之作
讀玄自是求訪此數書皆得之又作說玄疲精勞神
三十餘年訖不能造其籓籬以其用心之久棄之似
可惜乃依法言為之集注誠不知量庶幾來者或有
取焉其直云宋者仲子也云小宋者昭文郎中也
晁公武曰司馬光君實集漢宋衷解詁吳陸績釋文
晉范望解贊唐王涯注經及首測宋惟幹通注陳漸
演玄吳祕音義七家為此書自慶歷至元豐凡三十
年始成
陳振孫曰集取宋衷以下七家之說而斷之以己意
張岳序曰揚子太玄自司馬氏注出而諸家之說可
廢然好之者故少今之學者豈惟不好縱有精力亦
不暇及故歲久而訛脱愈甚予始得是書愛其文字
竒古又愛司馬氏以其所自得之義理說玄明暢詳
盡因并讀之患無善本可以讐挍丙戌冬使過廣信
郡守張侯景周方圖刻玄乃出予本與張本參挍之
得其訛謬可正者數處而闕其疑序之曰子雲之為
是書將以擬易也夫易於天地萬物之理賾矣豈待
别有一言與之並行而能有所發明哉自先天之學
不傳吾夫子贊易僅存其辭於大傳中而世之為丁
何焦京學者方蔽於傳注拘於術數莫有能察其所
由然者也子雲博極羣籍又好深湛之思其於天地
之運隂陽二氣之往來蓋見其機緘之不容己者於
是考之於律則十二管相生之氣應參之於歷則四
時分至之候驗測之以乾象則日月五緯之度合獨
反而求之於易不得其說乃以為四聖亦有未備必
待已而後明也於是奮而為玄其數肇於一參於三
成於九而極於八十一一者陽之數也積陽之極輕
清而運於上者為天故八十一首以象周天之體太
隂五緯俱麗乎天者也遲留伏逆參差不齊惟日一
日一度無有餘欠日法既定則太隂五緯所躔之度
皆可考故為七百二十九贊以象日行一歲周天之
度氣始於冬至辰始於子律始於黃鍾宿度始於牽
牛而疏布其節侯分秒於八十一首七百二十九贊
之中終始迭運而不窮與先天氣運之序眞有相合
者而不知易已有之以為待已而後明則是於易學
之未深矣或謂子雲善於模倣是書倣太初歷及京
房卦氣夫太初漢人本歷自當用之房之書惟互換
卦序分卦直日及四正六爻各主一氣為牽合無取
若其十二辟卦次第雖羲文未之及也特房用之異
耳子雲&KR0975;首專言隂陽消息而深致意於盛衰勝負
之際至於贊辭所斷吉凶又直以義理人事得失為
言不雜乎占驗小數此其意正與房反自劉向父子
號為精達隂陽視子雲不知何如而豈京氏之所敢
擬哉故予嘗謂子雲是書雖不得先天之數與象而
得其意其他得失先儒之論己辨學者擇之可也或
曰象數亦有二乎曰有理則有氣有象則有數盈天
地間皆象也因象起數皆可顯造化之體惟其所起
有偏全故其顯於是者時有不神耳譬之萬物皆得
造化之氣以生而有正者偏者通者塞者謂偏且塞
者造化之氣不在是不可也易之與玄以是求之斯
得矣
程氏(賁)太玄經手音(或作義訓)
通志一卷
佚
黃休復曰賁字季長自號丘園子江陽人
林氏(共)太玄圖
通志一卷
佚
玄圖發微
通志三卷
佚
孫氏(胄)太玄正義
通志一卷
佚
太玄叩鍵
通志一卷
佚
張氏(行成)翼玄
十二卷
未見
李氏(沂)太玄集解義訣
十卷
佚
王應麟曰集宋陸范王并撰筮法占法又為圖并雜
說總十五篇
晁氏(說之)易玄星紀譜
通考二卷
存
說之自序曰說之在嵩山得温公太玄集解讀之益
知揚子雲初為文王易而作玄姑託基於高辛及太
初二歷此二歷之斗分強弱不可下通於今亦無足
議温公又本諸太初歷而作玄歷其用意加勤矣然
簡略難明繼而得康節先生玄圖布星辰辨氣候分
晝夜而易玄相參於中為極悉矣復患其傳寫駢委
易亂歲月斯久莫知其躅手欲釋而意不置乃朝維
夜思取歷於圖合而譜之於是知子雲以首準卦非
出於其私意蓋有星候為之機括不得不然古今諸
儒之失則多矣如羡準小過而以準臨則失之是時
水澤腹堅已終於臨上六而小過初六用事矣或者
以羡準解尤非是夷準豫而以準大壯則失之是時
始電終於大壯上六而豫初六用事矣應準咸而非
離沈準觀而非兌惟震離兌坎是謂四正卦易所不
用則玄亦無所準矣且玄既不準坎震而乃獨準離
兌邪永準同人而非恒先此涼風至常已準恒繼之
以白露降度乃準節今永當寒蟬鳴則準同人豈可
汨亂後先乃復準恒於後邪疑準賁而非巽蓋鴻鴈
來而翕準巽玄鳥歸而聚準萃羣鳥養羞而積準大
畜雷乃收聲而餙準賁矣疑當蟄蟲培戸則又可汨
亂後先乃復準巽邪或者以疑準震尤非是此難與
諸家口舌辨而按譜以視之則彼自屈矣此譜之所
以作也晬準乾而在地中則無當於乾沈準觀而在
人中則無當於觀守再準否而無當於否馴準坤而
星窮候盡則無當於坤將準未濟而析木之已終星
紀之未見則火不能降以濟水水不能升以濟火此
玄又以明易之隂陽進退盈虛之幾者也惟坤既無
當於卦則無當於爻以示為用者八十而一則虛也
虛一者即虛五也易天地五十五之數與夫大衍四
十九之數復七日之數其所以虛而無用者坤以藏
之也隂虛無用而運行無疆陽則始終變化而不息
故彊準乾而為冬至之終晬又再準乾而為夏至之
始與馴之準坤者不同也易乾坤之闢闔乃著易以
頤中孚為一氣玄則始之於中終之於養通而候之
則養退乎一日中進乎一日易之歲功乃建中先乎
周以明中孚之生復迎先乎遇以明咸之生姤易之
月紀乃正易三百八十四爻以直日而夜藏其用玄
七百二十九贊則各分晝夜而用事易之日法乃
全曰中曰更曰減是謂三玄而三易之相盪乃不誣
凡此之類若玄之異乎易者而於易則深研幾之功
則大矣如養為陽而中不為隂&KR1395;為金而羡不為土
之類則又若玄之自相詭異者然變化之微於是乎
在學者按譜以視之則皆易了矣圖歷所用斗分自
有強弱不能同并古今諸家異同之說悉以著之學
者可自考焉顧僕之愚何足以與此然用意專而私
竊好之以俟將來之知易者嗚呼苟不明乎易則亦
無以玄為而不通乎&KR0975;者則又乃徒為易也可不勉
諸今之學者知尚其辭耳而莫知其辭之所自來寧
顧此耶或曰歐陽公不讀玄而於易何如曰子非歐
陽公奈何大觀四年庚寅甬江官舍
晁公武曰從父詹事公撰以温公玄歷及邵康節太
玄準易圖合而譜之以見揚雄以首準卦非出私意
蓋有星候為之機括且辨正古今諸儒之失如羡不
當準臨夷不當準大壯之類凡此難與諸家口舌爭
觀譜則彼自屈矣此譜玄所以作也
曾氏(元忠)太玄經解
佚
許氏(翰)玄解
通考四卷
佚
玄歷
通考一卷
佚
陳振孫曰右丞襄陵許翰崧老撰所解十一篇通温
公注為十卷倣韓康伯注繫辭合王弼為全書之例
也大抵玄首如彖贊如爻測如象文如文言攡瑩掜
告如繫辭數如說卦衝如序卦錯如雜卦之類其於
易也規規然擬之勤矣太玄歷者亦翰所傳云温公
手錄不著何人作
胡氏(次和)太玄集注
十二卷
未見
太玄索隱
四卷
未見
張萱曰宋慶元閒江源胡次和撰第十一卷唐相王
涯說玄五篇宋司馬光讀玄說玄太虛歷第十二卷
易玄星紀譜皆附焉
林氏(希逸)太玄精語
三卷
存(載鬳齋十一槀)
希逸序曰子雲作太玄以擬易昔人以為僭惟韓退
之屢稱之至我朝康節司馬公老泉却喜其書康節
用其數老泉論其書司馬公為之注獨東坡乃謂以
艱深之辭文淺近之說但子雲之辭雖非易比然亦
豈易能哉今取其語之精者表而出之亦略為解釋
使讀者易曉庶有意於古書者不以坡老一言而忽
之也
吳氏(霞舉)太玄圖說
十卷
佚
釋(全瑩)太玄略例
一卷
佚
趙氏(秉文)箋太玄贊
佚
秉文自序曰太玄何為者也將以發明大易而羽翼
之者也易有八物而五行萬事在其中玄則列之以
三才本之以五行表之以隂陽推之以律歷而天下
萬事之理具要其歸為仁義而作也卦用八蓍用七
玄則首用九蓍用六互彰之也易有道數象義說易
者言道義則遺象數言象數則遺道義玄實兼之其
於聖經不為無助昔人譏屋下架屋不猶愈於章句
一偏之學乎後之言數術者孰與張平子以平子不
敢輕議太玄而後儒非之恐幾率易顧僕何從以知
太玄姑以范注之小誤以證本經之不誤范注以九
首次九陽家陽畫至十首羡之初一又為陽家陽畫
則晝多於夜禍福殽亂故其說時有不通王氏已辨
之矣揲法一扐之後而數其餘王氏依之注本作兩
扐非經悞也經云旦筮用經夕筮用緯舊注以旦用
一五七夕用三四八日中夜中用二六九蘇氏攻之
以為中夕筮吉凶雜至旦筮非大吉則大凶是吉凶
雜終不可得而遇也揚子大賢擬聖而作不應筮法
尚悞此殆歲久失其傳也及考玄數五為中央注土
行所在經緯雜用旦筮有三表一二三一表也四五
六一表也七八九一表也表取其一以為占旦筮用
一與七皆取其初遇至於四為緯五則經緯雜無已
則用六矣一六七吉凶雜與日中夜中夕筮同況晬
首一六七皆吉而唫首一六七皆凶亦有時而純吉
純凶矣恐旦筮當用一六七夕筮用三四八日中夜
中用二五九二為經九為緯五雜用之也筮有四星
時數辭注星若於一度也時謂旦中夕也數謂首數
之奇耦辭若九贊之辭也時若旦筮遇陽家其數自
奇辭自多吉是時數辭皆同何以别之竊意星若二
十八宿是也又有四方之宿各分配日月五星數有
干支之數律歷之數玄筭之數與筴數雜用之此揚
子所以知漢二百載而中天平子所以知漢四百載
玄其興乎之驗也其然豈其然乎玄有文告等十一
篇道義象數之學宋陸二注及王氏辨之詳矣兹不
復云獨首贊與晝夜不合及首贊之辭與首之名義
亦如六十四卦與卦義當相合如同人暌六爻皆言
同人暌之類是也而注閒有不悟輒以他義釋之恐
有未安理當釐正使贊與首名義相合庶幾粗明玄
經之萬一僕亦未能審於是非姑錄備遺忘以為學
玄之階耳俟得前人之注改而正諸
葉氏(子奇)太玄本旨
九卷
存
子奇自序曰揚子作太玄以擬易易之用二而玄之
用三用二故二其二以為四二其四以為八二其八
以為十六二其十六以為三十二二其三十二以為
六十四也用三故三其三以為九三其九以為二十
七三其二十七以為八十一也易凡六重之故其爻
六玄凡四重之故其位四易畫自下而上自前而後
以(乾一)(兌二)(離三)(震四)(巽五)(坎六)(艮七)(坤八)八卦一
貞八悔而互重之故其究為六十四卦畫則自上
而下自内而外以(一方一州)(一方二州)(一方三州)(二方一州)(二方二州)(二方三州)
(三方一州)(三方二州)(三方三州)九首三部三家而互重之故其究為八
十一首此易玄取用不同之效也易立天地人之道
曰隂陽剛柔仁義故其畫不過於一奇一耦之兩端
&KR0975;立天地人之道曰始中終思福禍下中上故其畫
遂有(一方一部一州一家)(二方二州二部二家)(三方三州三部三家)之三體蓋易以兩之玄
以參之也易自復至乾為陽自姤至坤為隂此二至
隂始陽生之機也玄自中至法為陽自應至養為隂
此亦二至隂始陽生之候也復之初九姤之初六當
二至晝夜子午之半中之次六應之次六亦當二至
晝夜子午之半此則易之與玄應天之運也易則一
正一反對待而為序玄則跌隂跌陽交錯而分家易
則爻多而卦少由其畫止偶玄則位少而首多由其
畫至三至於遡流而窮源自象而推理則易有太極
玄則有玄也是則用雖不同而所同者體數雖不同
而所同者理也此則易之與玄可以類推而通者也
雖然易之儀象卦數布置錯綜與天地造化無不合
由其理出於自然此所以為聖人之學玄之方州部
家分綴附會求律歷節候而強其合由其智出於臆
見此所以為賢人之術易之立象命名莫不有義如
乾之六陽健莫如也故以名乾坤之六隂順莫如也
故以名坤天地交而為泰天地隔而為否一陽來而
為復一隂生而為姤五陽決一隂而為夬五隂剥一
陽而為剥以至六十四卦莫不皆然我不知玄之為
中為周為礥為閑以至八十一首其於四畫之位果
何所見以取象命名乎此求而未通者一也夫卦與
首既不同爻與位亦有異徒擬中於中孚擬周為復
擬礥閑為屯吾不知何中之虛何陽之復何剛柔始
交而難生初無其義此求而未通者二也夫易爻以
立卦辭以明爻故爻有六而辭亦六今玄畫有四而
贊辭反九是上無所明下無所屬首自首而贊自贊
本末二致此求而未通者三也易畫自下而上故爻
辭亦自下而上玄畫自上而下而贊辭乃自下而上
上下背馳此求而未通者四也易名陽爻以九隂爻
以六今玄雖列九贊但以次言之初無指名此求而
未通者五也易之爻位吉凶推之以才德時象之變
錯之以中正剛柔之位故可吉可凶其法變動而不
拘今玄例以陽家一三五七九為晝措辭吉二四六
八為夜措辭凶隂家二四六八為晝措辭吉一三五
七九為夜措辭凶自始至終一定不移其法膠固而
無變此求而未通者六也聖人之於易雖未嘗不致
其扶陽抑隂之義然隂陽者造化之本不可相無聖
人於其不可相無者則以健順仁義之屬明之雖其
消息之際有淑慝之分固未始以陽全吉而隂全凶
也今玄例以晝吉夜凶隂禍陽福恐亦未足以盡聖
人之微旨此求而未通者七也聖人仰觀俯察見天
地之間不過隂陽兩端而已因畫一奇以象陽畫一
耦以象隂竒耦之上復加一隂一陽馴而至於六十
四卦三百八十四爻其餘歲數雖不求其盡合而自
無不合今玄首畫既不同别立九贊以兩贊當一日
凡七百二十九贊當一歲三百六十四日半外立踦
贏二贊以當氣盈朔虛雖於歲數盡合蓋亦模倣於
歷以附會焉初未見其必然恐彌綸天地之經殆不
如此此求而未通者八也故朱子曰太玄亦是拙的
工夫豈不以此乎雖然不究六經之旨無以見諸子
之缺不觀諸子之缺無以見六經之全如玄也劉歆
見謂覆瓿則已甚之毁桓譚比之聖人則過情之譽
要之雄蓋學聖人之作而未至者也求之兩漢又豈
多得哉蓋亦自成其一家之學者也觀宋陸舊注尚
多舛失輒不揆而為之解雖膚見謏聞不足以窮玄
之藴奥然於文義之近亦或庶幾焉然而雄也擬易
於玄有以傳其學愚也索玄之旨未免闕其疑雖其
固陋不能有以知玄然亦不可謂後世無揚子雲也
今疏其所疑於卷首尚俟來哲以折衷云
葉氏(良珮)太玄經集解
未見
劉氏(琯)玄幹
二卷
未見
屠氏(本畯)太玄闡
一卷
未見
許氏(世卿)大玄玄言
未見
黃虞稷曰世卿字伯勲無錫人萬歷乙酉舉人
陳氏(梁)太玄經測
一卷
存
亡名氏太玄釋文
一卷
未見
玄測
一卷
佚
太玄事類
一卷
佚
經義考卷二百六十九
