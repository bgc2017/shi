經義考卷六十五
翰林院檢討朱彛尊撰
易(六十四)
蔡氏(鼎)易蔡
六卷
存
曹學佺曰無能詮釋皆有依據不為苟見
陳子龍序曰無能先生學本經濟識探象爻其易蔡
一書五十萬言閎深精確皆昔賢所未發先生壯時
曾居高陽帷幄棄𥜗南歸留心著述戊寅見國患日
深杖策叩閽於時枘鑿竟為所抑激論一書旁觀咋
舌先生曰我非時人所能用亦非時人所能殺所以
為此者將以明天下未嘗無人也先生之學在天人
性命之際經濟文章直緒餘耳讀震艮漸歸妺諸解
可以知其養讀蹇解損益諸解可以知其識而骨性
堅凝天姿篤摯壯不求仕貧不問資澹泊寧靜若將
終身則先生之得於易深也
鼎發凡曰卦彖爻傳分羲文周孔以次為書卦畫下
重注二五移夫子大象於彖前六十四卦每兩卦合
解後各加以反對并為訓釋繫傳采附卦内注疏傳
諸家間采入惟本義全錄己意附諸家之後於荀九
家後更為廣象傳後附揲蓍事儀并錄春秋以來諸
占筮凡五十萬言
陸元輔曰鼎字無能閩人
汪氏(于沚)周易剰義
十二卷
未見
黃虞稷曰崇禎中婺源諸生
易氏(道暹)易傳
佚
三楚文獻錄易道暹字曦侯黃岡人家居教授崇禎
乙亥賊從西陵來入永寧鄉被縳不屈遂見殺著有
易傳未行於世
唐氏(元竑)易通
二卷
存
元竑自序曰易通何為而作也我觀象玩辭而辭與
象不能盡通也非辭與象之故傳義之故也本義蓋
因乎程傳程傳之言曰予所傳者辭也於觀象略矣
然既立象以盡意觀象以求而不得然後讀爻彖之
辭以證之讀彖爻之辭又不得然後讀孔子之辭併
讀傳注之辭以參考之始知象如是彖爻之辭不如
是者有之象與彖爻之辭如是孔子不如是者有矣
四聖人之意之言如是傳注不如是者有矣然而象
如是彖爻之辭不如是文周意别有在也象與彖爻
之辭如是孔子不如是孔子意别有在也四聖人之
意之言如是傳義不如是未必程朱之意别有在也
直求四聖人之意而未得耳求之未得者玩辭不觀
象也彼焦氏之易林楊氏之太玄其人不必聖人也
乃悉屏先聖之辭而别為之辭者得諸象也夫先聖
之辭尚可悉屏而别為之而我乃唯其言而莫違不
已卑哉故我非敢與傳注為異也不欲異四聖人也
鍾&KR0706;立曰元竑字遠生烏程人
趙氏(鳳翔)易學指掌
四卷
未見
鹿化麟曰羽伯就蓍言蓍考証古昔參以己見可謂
明悉
陸元輔曰易學指掌四卷崇禎中雄縣趙鳳翔羽伯
所輯依古本以上下經居前而次以孔子十傳一圖
說二傳義三筮法四占法鹿化麟仁卿為之序
鄒氏(期相)周易筆旨
未見
嚴繩孫曰期相字公寅無錫人崇禎中以賢良徵授
廣西州通判轉衛經歴
喬氏(中和)焦氏易林補(一名大易通變)
四卷
存
曹溶曰中和内邱人崇禎中官太原府通判
顧氏(□)經正堂易闡
四卷
存
張雲章曰字泰民吳人以太極說易崇禎丙子七月
自序
龐氏(承穎)文兹堂易解
六卷
存
沈進曰承穎字念潛吳江人
舒氏(士諤)易經去疑
十二卷
存
李延昰曰士諤字士一
程氏(觀生)易内三圖注
三卷
佚
俞汝言曰歙人程觀生仲孚崇禎中江浙未亂棄諸
生以青烏之術自晦每出游擔書兩大簏皆先儒易
說所注易内三圖三卷秘不示人嘗強之登講席說
山火賁一卦多出新義沒後其遺書不可得見矣
嚴氏(福孫)考正古易
十三篇
存
陸元輔曰處士無錫嚴福孫祺先著其言曰易之為
書主明隂陽之象有交易變易之義故名易古文易
從日從月蓋隂陽之象莫著於日月也其卦伏羲所
畫歴夏為連山商為歸藏至周則為周易其辭則以
文王係卦之彖周公係爻之象及孔子係卦之象各
上下二篇為經以孔子所作彖上下傳象上下傳繫辭
上下傳及文言說卦序卦雜卦凡十篇名十翼者為
傳古本三經十翼卷帙各分學者遡流窮源當求之
古易庶幾乃盡先聖作者之意又曰乾天坤地震雷
㢲風坎水離火艮山兌澤經八卦之象也象辭凡上
下二篇夫子係卦之辭蓋於文周彖象之外别取乎
卦上下二象合卦名義以明君子用易之方自成為
孔子之易其體非傳而經不在十翼之例愚按自漢
以來但以文王彖辭周公爻辭為經二篇以孔子彖
傳上下大小象傳上下繫辭傳上下及文言說卦序
卦雜卦傳為十翼祺先獨以孔子大象辭亦自為經
不列十翼之數與諸儒異也
周易通義
九卷
存
福孫自序曰聖人之心欲盡天下萬世之人各順其
性命之理而懼其從入之無門也於是始作之易而
教之以窮理之一法其初也則有羲皇卦爻之畫而
隂陽之象以昭其既也則有文周彖象之辭而吉凶
之情以著其究也則有夫子之大象而君子體易之
用以備又有夫子之十翼而前聖作易之旨以明方
其分而為六十四卦散而為三百八十四爻皆形而
下之器也然因辭以得其象因象以得其意則莫非
形而上之道也是故以言者尚其辭而理即存乎辭
矣以動者尚其變而理即存乎變矣以制器者尚其
象而理即存乎象矣以卜筮者尚其占而理即存乎
占矣以動之貞夫一而有以挈乎易簡之要以生生
之不易而有以徹乎繼善之初仁義中正動靜一源
聖人所為盡性以立人極也窮神知化廣大不測聖
人所為至命以參天地也聖人之道所以下學而上
達行之終身而不盡通之萬世而無弊者未有加於
易者也福孫不敏幸生理學之名邦竊聞長者之緒
論始知大學之先格物中庸之先明善無非大易窮
理盡性之旨非獨可嚴異物似是而非之辨兼可是
正先儒擇而不精之失自愧學謝博文功虧居敬於
性命之原末由少窺萬一惟是窮理為初學入德之
始事未之逮也竊有志焉是敢不辭固陋考正經翼
之源流折衷羣言之得失辭必本諸象而黜其浮象
必歸諸畫而併其襍不敢泥象而生穿鑿不敢徇臆
而滋附會不敢過略以疏於義類不敢過詳以障其
光明義有兩可不厭俱存疑有未析寧從闕略積十
餘歲始克成編取便玩辭例從今本名曰通義分為
九卷别撰圖說以附其後雖其間象數之賾時參一
得之愚詁訓之餘或異耑家之舊然微言必宗乎雒
閩正脈一禀於東林藉明理之筌蹄為言性之砥柱
庶幾質諸先覺可弗畔於大義傳諸來學期勿誤於
指南云爾
易象圖說
五卷
存
福孫自述曰象數之學自輔嗣伊川廓清之後至今
日復紛然不可致詰矣愚玩三聖之辭於諸家附會
之說一切屏去不敢攙入正解以失易簡之理惟是
啟蒙所載衍策畫卦之源流實為易學之要領有不
容以不詳者因據蠡測僭為論次舉其五事撰成五
卷圖書之數已錯見大衍先後說中不復標出卦變
非作易本旨故亦置之觀象之餘或有一得尚擬續
書其後又曰易言太極書言執中有中非象无極
非空削偽存真析異歸同周邵朱陸敢折其衷述太
極篇第一天地數定龍馬圖呈聖人則之大衍以成
地數從天蓍德圓神騐諸歷法厥算有程述大衍篇
第二先天象立二氣乘除以象從儀名正數符横列
河圖圖歸洛書太卜三易序傳不虚述先天篇第三
至哉文易實本羲傳八卦相錯是成後天往來順逆
變化神焉爰合圖書五行用全述後天篇第四天地
同符方圓等觀乃正厥位南北永奠序卦反易中爻
雜撰咸出是圖稽古弗畔述先天方圖第五
倪氏(晉卿)周易大全纂附
十二卷
存
陸元輔曰晉卿字伯昭錢唐人
張氏(振淵)周易說統
二十五卷
存
陸元輔曰振淵字彦陵仁和人
顧氏(懋樊)桂林點易丹
十六卷
存
張雲章曰錢唐顧懋樊霖調撰易丹不專主帖括而
設特以聖經比之道家爐火亦異於吾所聞矣
徐氏(世漙)易繫
未見
黎遂球序略曰易繫者予友新建徐子所作徐子少
習易即力究其所以然曰易有聖人之道四繫辭辭
也吾將為之繫變繫象繫占易為諸聖之書何名周
其曰周非云代也言乎變備全易也吾因并明其所
以為連山為歸藏夫易自上古至西漢劉歆所奏凡十
有三家二百九十四篇别有道隂陽兵隂陽天文歷
譜五行蓍龜雜占數術神仙諸家其為篇目不可卒
究多本於易其間相附而稱又往往贗雜不倫至今
日寖失其原干禄之家以專經取美仕至問之圖數
象變十有九廢然若諱之而市上賣卜布算鑽龜者
流反偶有一端可證又失其全徐子憂之是以於河
雒數策極象爻位虚連以及風雨寒温方州部家元
會運世之說易林易通之書皆為之反覆分積必得
其合以為焦氏楊氏京氏與邵周二子皆得繫辭之
一言於以成家其他管郭諸雜術書不能出焉
可以窮其源流予嘗觀象焉布蓍玩辭焉因以思周
公之文必無假借之詞退而為爻物當名之說嘗觀
圖焉因以知隂陽贏乏退而推之雜物小伎無不得
凖嘗效動焉因以信窮通得失有為天運為人力退
而雜古史記所載條其事以繫於卦爻之下有所發
明而徐子曰夫三易之所名五家所興皆於是可會
矣予驚喜躍然務終予學有以知徐子之學為不可
不立而傳也於是為之序徐子别有易解明三聖之
說皆學易者之所當知
徐盛全曰世溥字巨源南昌人
錢氏(澂之)田間易學
四卷
存
澂之自序曰我家自融堂先生以來家世學易先君
子諱爾卓里人稱敬修先生講易垂三十年臨殁之
歲口授意指命不孝為之詮次名曰見易及南渡時
予罹黨禍變姓名逃吳市遇漳浦黃先生舟召使前
慰勉之餘教令學易不數月吳下大亂家室喪亡竄
身入閩留三年每念先生教思讀易而見易舊解已
失惟記誦章句默尋經義時有所獲久之成帙名曰
火傳蓋以薪盡火傳即此猶是先君子之遺教也既
歸里諸書散盡而見易一編獨存因取火傳證之雷
同者居多乃盡刪後說微有異則存之又博考諸書
凡昔所矜為創獲而業為前人所已道者皆為削去
一歸諸前人寧為述者可也
陸元輔曰澂之字飲光桐城人初名秉鐙字幼光甲
申後更今名及字
王氏(寅)周易自得編
十一卷
存
寅自序曰水之不可無源也夫人而知之也兩界分
流百𣲖瀉而入於海歸墟於尾閭始合萬水而總滙
於一源使但究其山下之出則河發崑崙江發岷山
南北鉅源已自岐而為兩安見所為同歸而一貫哉
易之為書廣大悉備孔子曰冒天下之道冒則靡有
漏矣伏羲畫卦越千百歲至於周文自得其為文而
卦辭以繫周自得其為周而爻辭以立孔自得其為
孔而十翼以明會而統之則三聖人論說不同要不
離乎伏羲畫卦之旨迨自漢以來諸儒箋疏各有一
得宋人因之周氏則有太極圖說程氏則有傳朱氏
則有本義其於聖人序卦分經之意尚有闕然未講
者以至爻象取用形體數目槩未確求總緣離數言
理懸而不實遂使易之為書但有人事初無天道邵
氏皇極經世能言天道然而其學不傳書辭微隠多
有未備如云三百八十四爻真天文上經言天道下
經言人事以至運世所歴若何興亡若何治亂合於
所值卦爻各有攸當全未剖析終成疑義寅自弱冠
以來砥志研易逾壯及強尚惘然不知所從逮遍涉
百家外學諸書頗知曲術巵言蔑弗原本周易日夜
以思因將六十四卦配合列辰干支音律咸有定位
然後運以位起義以類殊測為大小數說大數以稽
興亡之候中數以察治亂之幾小數以觀得失之變
有一卦之位則有一卦之數有一卦之數則有一卦
之運有一卦之運則有一卦之理分而審之則卦有
互而爻有變合而體之則天有經而人有紀大都總
四象之成數以三十為天道之自然上經三十卦天
地日月明隂陽之正氣下經三十四卦去震艮㢲兑
之四偏便與天道相符咸恒既未濟統人事之大全盖
乾坤坎離為先天之四正世皆在上咸恒既未屬後
天之四正世皆在三上為天之天三為人之天故截
然有天人之判也歸於正矣又歸於中六爻之位乾
在五而坎則同之坤在二而離則同之五為上體之
中坎得乾之中畫而正位於多功之地二為下體之
中離得坤之中畫而正位於多譽之地後天方正坎
代坤於北離代乾於南中正所以立人極也先天離
火生東為仁坎水生西為義至後天則各從其旺而
已矣故曰先天為體後天為用坎離居上經之終以
救大過之偏聖人所以明天道之純也既未濟居下
經之終以救小過之偏聖人所以明天道之合也易
之為書救天下以寡過而其用則總在於坎離孔子
曰不得中行而與之必也狂狷乎獨立不懼遯世無
悶狂者之氣槩也行過乎恭喪過乎哀用過乎儉狷
者之規模也兩過皆坎象頥中孚有離象變大過之
三四則上下皆坎變小過之初則上下皆離剛變為
柔洪範之所謂柔克也柔變為剛洪範之所謂剛克
也故曰狂狷可以至於中行雷山風澤四瀆之分流
水火坎離百谷之咸納至兩濟而天一之源逢矣水
火既正日月環生天位乎上地位乎下斯聖人之能
事畢矣不諱鄙陋意至輒書歲久成帙以類相次分
為内外兩篇内篇以晰斯經之旨外篇博述旁稽亦
所以廣斯經之趣顔曰自得殆將有左右逢源之樂
也夫
周易自得編圖說
一卷
存
寅自序曰有書不可無圖他書類然而易尤甚蓋易
主於玩非他書一讀恍然再讀了然之比本義所載
數圖發明周易原始之槩略而未盡今為廣述前古
備探經義并參術數諸書凡有合於卦中所言之事
援引確當悉為登彙共計百有餘圖約略推揣而為
之說自知鄙陋恐未必得聖人衍贊此經至意然由
粗以及精由顯以及微或不可以盡廢也學者溺於
近習錮於所聞至謂聖人不言天文又謂納甲非聖
人所重不知庖犧仰觀畫卦原自天文而起孔子曰
觀乎天文以察時變邵子曰周易三百八十四爻真
天文也言天道而不言天文何以為天道乎卦辭曰
先甲後甲爻辭曰先庚後庚又曰已日乃孚已日乃革之納甲
之用文王周公不之諱今顧以為術家之說而諱之
耶且商祚六百餘年王者之號皆必以干名命之其
用豈不重歟後世知有人事而不知有天道皆緣不
知讀易之故今設為讀易之法不讀程朱之易而讀
文王周公孔子之易未讀文王周公孔子之易而讀
伏羲之易未讀伏羲之易而讀天地自然之易夫伏
羲之易無字句而但有其畫畫者象也數也因其象
其數以求其意而後文王周公孔子之言出矣至於
天地自然之易則將并其畫而無之實兼意言象數
而備之今日讀易時之天地無以異於作易時之天
地而謂作易之心與讀易之心庸有二乎天地自然
之易散落而為諸子百家之易諸子百家非易也而
易道寓焉故孔子曰冒天下之道書分内外兩編圖
則合之以明一以貫之之義學者玩其圖以詳其說
則意義漸融而卦爻之辭始有不難於讀者矣
毛竒齡曰寅字甲庵蕭山人錢塘生員入本朝高
隠不出常流寓淮安著易春秋自得編
黃氏(宗羲)易學象數論
六卷
存
汪瑞齡序曰易之有象數易之所以成易也大傳曰
易者象也又曰聖人立象以盡意以之彌綸天地揆
叙萬類舍象何由見易乎本象以出數亦因數以定
象故曰極其數遂定天下之象象數於易水之源木
之本也然自漢以降異說紛紛焦京之徒以世應飛
伏諸說附入太乙洞極潛虚洪範内篇則竊易而改
之壬遁之徒或用易卦或不用易卦要皆自謂有得
於象數之精微以附於彰往察來之列究之於易何
與焉易自有象數而特非焦京輩所云也姚江梨洲
夫子通天地人以為學凡天官地理以及九流術數
無不精究慨象數之失其正而為異說所淹汨也作
論辨之論其倚附於易似是而非者析其離合為内
編三卷論其顯背於易而自擬為易者决其底藴為
外篇三卷瑞齡獲受是書而卒業焉因請於夫子而
刻之
黃氏(宗炎)周易象辭
十九卷
存
周易尋門餘論
二卷
存
宗炎自序曰宗炎七八歲時隨先忠端公於京邸授
周易本義句讀逾年未能省大義先公蒙難愚方童
穉凡我先公理學之淵源自得之精藴實未嘗窺其
毫末也迨乎稍長我兄太冲先生命讀王注程傳時
隨行逐隊以圖進取不過為博士弟子之學無所得
於心也間從蕺山夫子與聞緒論予蒙蔽甚深雖夫子
諄諄訓誨未能有所啟發每與執友陸文虎共閱郝
仲輿先生九經解其融會貫通一洗前人訓詁之習
然而可指摘之處頗多遂有白首窮經之約及文虎
捐館麗澤零落而予更遭風波震盪患難剔剥始覺
前日之非立身與物老而衝决其困而不學之故乎
擬以五十之年息絶世事屏斥詩文專功畢力以補
少壯之失家貧苦饑餬口四方枵腹覃思往往頭眩
僵仆或有億中頓忘困苦而姜子蒼崖每出竒思更
相問難者亦十餘年矣因而隨筆襍述未能鱗次姑
命之曰尋門餘論見得門而入之難也若夫書之傳
與不傳知我罪我悉聽來哲論定可矣
陸嘉淑曰晦木尋門餘論直欲與洛閩大儒質辨於
千載之上其釋離之三曰人至日昃任達之士托情
物外則自以為有觀化之樂故鼓缶而歌若其不然
憂生嗟老戚戚寡歡不彼則此人間惟此二種皆凶
道也君子不然任重道遠死而後已正使一息尚存
此志不容少怠衛武公九十猶戎豈敢蹈此等之轍
斯言也真有功後學之言也晦木名書之意以乾坤
為易之門恐不得其門而入故探索以尋之
圖書辨惑
一卷
存
宗炎自序曰易有圖學非古也注疏猶是晉唐所定
之書絶無言及於此者有宋圖學三派出自陳圖南
以為養生馭氣之術託諸大易假借其乾坤水火之
名自申其說如參同契悟真篇之類與易之為道截
然無所關合儒者得之始得推墨附儒卒之因假即
真奉螟蛉為高曾甘自居其祖禰據朱子發經筵進
表宋易之陳氏亦猶嘆之易學授受俱鼻祖於田子
裝田氏之學傳自聖門歴歴可攷圖學以來出自圖
南則道家者流襍之大易遂使天下靡然稱為易老
儒者極其崇奉并諱其所謂老專以易歸之亦可畏
也上古何嘗有圖但文字未備畫為竒耦示文字之
造端爾陳氏不識古文古字誤以為圖也文周孔子
文字大備始得暢其所言著之竹木而義理昭然可
觀皆所以闡發古文古字之幽隠破除其艱澁以就
夫坦夷讀十翼正所以明顯彖爻辭象明顯彖爻辭
象正所以追測卦畫之古文古字也創為三圖而欲
掩包犧已露之面目使天下後世重求之於晦冥蒙
昩之途何殊郤饔飱而以茹毛飲血為至味毁廬舍
而以上巢下穴為適要也秦燔詩書易獨以卜筮得
免若有圖亦宜不禁胡為偏逸而孤行方外秦漢之
時雖有黃老之學亦只在民間豈有與世間隔不通
於學士大夫之理乎此皆據其偏辭無能強申者也
非惑與可不辨與作圖學辨惑
陸元輔曰宗炎字晦木餘姚人忠端公尊素之次子
顧氏(炎武)易音
二卷
存
徐盛全曰炎武崑山人初名絳字寧人學者稱亭林
先生
葛氏(承杰)周易要言
未見
黃巖新志葛承杰字鼎生崇禎間縣學生中歲棄去
以詩酒自放著周易要言禮記别解四書新義
陳氏(梁)易說
五卷
存
繆泳曰陳梁字則梁海鹽人所為易說有箋易三篇
温易二篇易屑二篇易論二卷易頌一卷
徐盛全曰則梁厭薄時文留心稽古又精書法其易
說數種以闡其祖東涯所未備晚遯跡於酒預為繭
室覆之以屋比於亡國之社自題其柱曰此佛自來
耽米汁至今孤冡有梅花亦好竒之士也
董氏(說)易發
八卷
存
徐盛全曰說字若雨烏程人晚為沙門
按易發八卷烏程董說若雨撰首出震圖說
次天易圖次地易圖次人易圖次出震圖次
出震西北乾變圖次出震西南坤變圖次周
易渾元符次黃鸝河洛徵次河洛證物篇次
洛書發徵二篇次河圖順運圖次洛書逆運
圖次河圖一六釋次洛書有五無十釋次八
卦生滅圖次八卦離明用九圖次八卦用六
誠明圖次八卦游魂為變圖次洛書具河圖
體數次河圖具洛書用數次易有太極說次
地易屯蒙時位略次地易八卦原始次天易
八卦律吕徵次地易八卦律吕徵次天易八
卦三際略次地易八卦時位略次八卦原始
反終六圖次地易内外二體時位略次用九
重卦八圖次剛柔始終解次徵曜書次徵曜
圖次降宿紀次十二宫定度次堯典中星八
卦說次堯典仲春仲夏仲秋仲冬圖次律會
次爻律徵次乾坤表次闔闢徵次卦律圖次
左右律表次卦律總表次卦律旋宫紀次卦
律天符紀次卦律納音八圖列次既濟徵次
周易卦裁徵次既濟卦變圖次既濟歸爻圖
次周易卦序釋次周易卦序徵次周易得位
表次周易爻位圖次卦氣起中孚解次屯蒙
飛龍略次飛龍訓次杏葉飛龍表次周易首
尾徵次屯蒙飛龍六略例次屯蒙成物略例
次卦律三際表次爻本次爻本圖次貞悔略
次十二爻轉物徵次卦體順逆徵次周易十
二爻通卦徵次周易上下交限圖次周易貞
位圖次周易無限圖次周易交限圖次七十
二卦定限圖次七十二卦貞位圖例次七十
二卦上下交限圖次七十二卦交限圖例次
卦限圖次卦律圖次卦命三成圖例次卦律
貞悔圖次七十二卦經度圖次七十二卦範
圍圖次函卦徵次函卦圖次卦變說次占變
說次論卦變次卦變圖例次卦氣略次卦氣
圖次論本義次三易策卦圖次京房易辨次
演古不變易次古易納甲正譌次日神占變
例次古易占不變法次出震黃庭納甲解次
律吕納甲符次出震黃庭左右律二圖次成
都易隠志次筮問次屯蒙既濟未濟乾頥貞
悔四圖次復姤泰否律吕二圖次卦律左右
契本位二圖次復姤律吕左右契二圖次屯
蒙朝夕貞悔二圖次屯鼎蒙革顯伏二圖次
卦律十二辰轉式十二圖次甲巳乙庚丙辛
丁壬戊癸卦律左右契各二圖次貴神轉式
左右契各十圖次河圖生克左契十圖次五
行生旺八圖次日隂占略十二圖次卦變左
右契各七圖次降宿十二圖次七政治卦圖
次五德解次五德廣訓次河圖五行生旺圖
次古二十四位圖次世俗二十四方位之謬
次甲乙旺邜圖次丙丁旺午圖次庚辛旺酉
圖次壬癸旺子圖次春三月戊巳旺辰圖次
夏三月戊巳旺未圖次秋三月戊巳旺戌圖
次冬三月戊巳旺丑圖次三刑發次三刑古
義圖次東字說次外字說次六書易象廣次
咸臨圖次觀象圖次三易經綸圖次三易交
卦徵次策卦三成略次既濟策卦三成圖例
次既濟成卦圖次三成重卦圖例次三成重
卦貞悔例次黃庭人位圖次周易方位圖次
夬履圖次出震夬履圖
河圖卦版
一卷
存
說自序曰以錢代蓍筮法荒矣京房納甲子午戾矣
三成長夜卦策闕矣作河圖版明體用矣
邱氏(維屏)易勦說
佚
魏禧曰邱維屏字䢴士寧都人學官弟子甲申後棄
諸生服隠翠微山中所著易勦說垂成未竟
陳氏(弘緒)周易備考
未見
朱在鎬曰陳徵君弘緒字士業安仁人崇禎間以薦
除知晉州中蜚語逮繫州民詣闕訟冤釋不問謫湖
州府經歴改知舒城縣為御史論罷
錢氏(士&KR2066;)古文易
二卷
未見
平湖縣志錢士&KR2066;字穉拙國子監生
俞氏(汝言)京房易圖
一卷
存
嘉興縣志俞汝言字右吉秀水學生乙酉後棄舉子
業潛心著述有京房易圖禮服沿革考漢官差次考
宋元舉要歷先儒語要紀年譜崇禎大臣年表卿貳
考明世家考寇變略廣品級考謚法考晚又著春秋
平義十二卷四傳糾正一卷坐是兩目失明猶令人
誦諸書口授所見使筆記之遂病以卒
徐氏(繼恩)逸亭易論
一卷
存
繆泳曰繼恩字世臣錢塘諸生甲申後晦迹為浮屠
其易說八篇河圖說一洛書說一先後天八卦圖說
二卦序說三策數說一共為一卷
經義考卷六十五
