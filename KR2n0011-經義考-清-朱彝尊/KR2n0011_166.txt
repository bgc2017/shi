經義考卷一百六十六
翰林院檢討朱彝尊撰
通禮(四)
石渠禮論
隋志四卷
佚
漢書戴聖以博士聞人通漢以太子舍人論石渠
隋書戴聖撰
王應麟曰論石渠者戴聖韋玄成聞人通漢
漢石渠議奏
三十八篇
佚
陳普曰石渠虎觀皆一人臨决豈一人之見獨高於
天下乎
按孔氏詩禮正義及後漢書志注每引石渠
禮議然多係節文惟杜氏通典差具本末今
載於後一曰鄉射請告主人樂不告者何也
戴聖曰請射告主人者賓主俱當射也夫樂
主所以樂賓也故不告於主人也一曰宣帝
甘露三年三月黃門侍郎臨(失其姓)奏經曰鄉
射合樂大射不何也戴聖曰鄉射至而合樂
者質也大射人君之禮儀多故不合樂也聞
人通漢曰鄉射合樂者人禮也所以合和百
姓也大射不合樂者諸侯之禮也韋玄成曰
鄉射禮所以合樂者鄉人本無樂故合樂歲
時所以合和百姓以同其意也至諸侯當有
樂𫝊曰諸侯不釋懸明用無時也君臣朝廷
固當有之矣必須合樂而後合故不云合樂
也時公卿以玄成議是一曰宗子孤為殤言
孤何也聞人通漢曰孤者師𫝊曰因殤而見
孤也男二十冠而不為殤亦不為孤故因殤
而見之戴聖曰凡為宗子者無父乃得為宗
子然為人後者父雖在得為宗子故稱孤聖
又問通漢曰因殤而見孤冠則不為孤者曲
禮曰孤子當室冠衣不純采此孤而言冠何
也對曰孝子未曾忘親有父母無父母衣服
輙異記曰父母在冠衣不純素父母殁冠衣
不純采故言孤言孤者别衣服也聖又曰則
子無父母年且百歲猶稱孤不斷可乎通漢
對曰二十冠而不為孤父母之喪年雖老猶
稱孤一曰諸侯之大夫為天子大夫之臣為
國君服何戴聖對曰諸侯之大夫為天子當
繐縗既葬除之以時接見於天子故既葬除
之大夫之臣無接見之義不當為國君也聞
人通漢對曰大夫之臣陪臣也未聞其為國
君也又問庶人尚有服大夫臣食禄反無服
何也聞人通漢對曰記云仕於家出鄉不與
士齒是庶人在官也當從庶人之為國君三
月服制曰從庶人服是也又問曰諸侯大夫
以時接見天子故服今諸侯大夫臣亦有時
接見於諸侯不聖對曰諸侯大夫臣無接見
諸侯義諸侯有時使臣奉賀乃非常也不得
為接見至於大夫有年獻於君君不見亦非
接見也侍郎臣臨待詔聞人通漢等皆以為
有接見義一曰聞人通漢問云記曰君赴於
他國之君曰不禄夫人曰寡小君不禄大夫
士或言卒死皆不能明戴聖對曰君死未葬
曰不禄既葬曰薨又問尸服卒者之上服士
曰不禄言卒何也聖又曰夫尸者所以象神
也其言卒而不言不禄者通貴尸之義也通
漢對曰尸象神也故服其服士曰不禄者諱
辭也孝子諱死曰卒一曰經云大夫之子為
姑姊妹女子子無主没者為大夫命婦者惟
子不報何戴聖云惟子不報者言命婦不得
降故以大夫之子為文惟子不報者言猶斷
周不得申其服也宣帝制曰為父母周是也
一曰問父卒母嫁為之何服蕭太傅云當服
周為父後則不服韋玄成以為父殁則母無
出義王者不為無義制禮若服周則是子貶
母也故不制服也宣帝詔曰婦人不養舅姑
不奉祭祀下不慈子是自絶也故聖人不為
制服明子無出母之義玄成議是也一曰問
夫死妻稚子幼與之適人子後何服韋玄成
對曰與出妻子同服周或議以為子無絶母
應三年一曰大夫在外者三諫不從而去君
不絶其禄位使其嫡子奉其宗廟言長子者
重長子也承宗廟宜以長子為文蕭太傅曰
長子者先祖之遺體也大夫在外不得親祭
故以重者為文宣帝制曰以父在故言長子一
曰大宗無後族無庶子已有一嫡子當絶父
祀以後大宗不戴聖云大宗不可絶言嫡子
不為後者不得先庶耳族無庶子則當絶父
以後大宗聞人通漢云大宗有絶子不絶其
父宣帝制曰聖議是也一曰君子子為庶母
慈已者君子子者貴人之子也為庶母小功
以慈已加也戴聖對曰君子子為庶母慈已
者大夫之嫡妻之子養於貴妾大夫不服賤
妾慈已則緦服也其不言大夫之子而稱君
子子者君子猶大夫也一曰喪服小記曰久
而不葬者唯主喪者不除其餘以麻終月數
者除喪則已蕭太傅云以麻終月數者以其
未葬除無文節故不變其服為稍輕也已除
喪服未葬者皆至葬反服庶人為國君亦如
之宣帝制曰會葬服喪衣是也或問蕭太傅
久而不葬唯主喪者不除今則或十年不葬
主喪者除不答云所謂主喪者獨謂子耳雖
過期不葬子義不可以除一曰為乳母緦以
名服也大夫之子有食母問曰大夫降乳母
耶聞人通漢對曰乳母所以不降者報義之
服故不降也則始封之君及大夫皆降乳母
以上諸條當日羣臣議奏帝臨親决漢制具
存
景氏(鸞)禮略
隋志二卷(不著姓名)
佚
後漢書鸞撰禮内外記號曰禮略
范氏(寗)禮雜問(唐志作禮論答問)
隋志十卷(唐志九卷)
佚
禮問
唐志九卷
佚
吴氏(商)禮難
七錄十二卷
佚
禮雜義
七錄十二卷
佚
禮議雜記故事
七錄十三卷
佚
隋志晉益夀令吴商撰
何氏(承天)禮論
隋志三百卷
佚
王方慶曰晉末禮樂掃地無復舊章軍國所資臨事
議定宋何承天纂集其文為禮論
禮釋疑
七錄二卷
佚
徐氏(廣)禮論答問
隋志八卷(又十三卷又二卷殘闕七錄十一卷)
佚
阮孝緒曰徐廣撰禮答問五十卷
任氏(預)禮論條牒
隋志十卷
佚
隋志宋太尉參軍任預撰
禮論帖
隋志三卷(七錄四卷)
佚
答問雜儀
隋志二卷
佚
禮論鈔
唐志六十六卷
佚
傅氏(隆)禮議
七錄二卷(唐志一卷)
佚
隋志宋光禄大夫傅隆議
周氏(續之)禮論
佚
宋書續之字道祖鴈門廣武人居豫章建昌縣通五
經并緯候閒居讀老易入廬山時與劉遺民陶淵明
謂之潯陽三隠終身不娶妻布衣蔬食劉毅鎮姑熟
命為撫軍徵太學博士並不就高祖之北討世子居
守迎續之館於安樂寺延入講禮月餘復還山高祖
北伐還鎮彭城遣使迎之禮賜甚厚稱之曰心無偏
吝直高士也尋復南還高祖踐阼復召之上為開館
東郭外招集生徒乘輿降幸并見諸生問續之禮記
傲不可長與我九齡射於矍圃三義辨析精奥稱為
該通續之素患風痺不復堪講乃移病鍾山卒通毛
詩六義及禮論公羊傳皆傳於世
庾氏(蔚之)禮論鈔
隋志二十卷
佚
禮答問
隋志六卷
佚
何氏(佟之)禮答問
隋志十卷
佚
禮雜問答
隋志一卷
佚
王氏(儉)禮論要鈔
隋志十卷(七錄三卷)
佚
禮答問(唐志作禮雜答問)
隋志三卷(唐志十卷)
佚
禮儀答問
隋志八卷(唐志十卷)
佚
荀氏(萬秋)禮論鈔略(唐志作禮雜鈔略)
七錄二卷
佚
隋志齊御史中丞
丘氏(季彬)禮論
七錄五十八卷
佚
禮議
七錄一百二十卷
佚
禮統
七錄六卷
佚
隋志齊尚書儀曹郎
樓氏(幼瑜)禮捃遺
三十卷
佚
南齊書東陽樓幼瑜著禮捃遺三十卷官至給事中
周氏(捨)禮疑義
唐志五十卷
佚
賀氏(瑒)禮論要鈔
隋志一百卷
佚
郭氏(鴻)禮答問
七錄四卷
佚
戚氏(夀)雜禮義問答
唐志四卷
佚
褚氏(暉)禮疏
一百卷
佚
張㫤曰褚暉字高明吴郡人隋煬帝時為太學博士
董氏(勛)問禮俗
隋志十卷
佚
董氏(子弘)問禮俗
隋志九卷
佚
王氏(通)禮論
十卷
佚
杜淹曰文中子禮論二十五篇列為十卷
賀氏(述)禮統
唐志十二卷
佚
王氏(方慶)禮雜問答
唐志十卷
佚
劉肅曰方慶博通羣書尤精三禮好事者多訪之每
所酬答咸有典據時人編次之名曰禮雜問答
李氏(敬玄)禮論
唐志六十卷
佚
陸氏(質)類禮
唐志二十卷
佚
丁氏(公著)禮志
唐志十卷
佚
杜氏(肅)禮略
唐志十卷
佚
崇文總目唐京兆府櫟陽尉杜肅撰采古經義下逮
當世概舉沿革附禮見文以其言約旨詳故自題禮
略云
張氏(頻)禮粹
唐志二十卷
佚
崇文總目唐寧州參軍張頻纂凡一百三十五條直
抄崔氏義宗之說無他異聞
鄭樵曰張頻禮粹出於崔靈恩三禮義宗有三禮義
宗則禮粹為不亡矣
李氏(公緒)禮質疑
五卷
佚
何氏(洵直)禮論
宋志一卷
佚
陳氏(祥道)禮書
宋志一百五十卷
存
鄭氏(鼎新)禮樂舉要
佚
禮樂從宜集
佚
閩書鄭鼎新字中實仙遊人嘉定十六年進士知晉
江縣尋通判處州鼎新少受業黃幹之門而與楊復
游嘗考究禮書成編名曰禮樂舉要又撰禮樂從宜
集
陳氏(普)禮編
佚
普自序曰自五霸以來至今天下豈無小康之時至
於人倫盡廢喪紀掃地若七國爭王之日秦人坑焚
之餘東西兩漢知力把持之末魏晉齊梁老佛之餘
唐人室弟之妻父之妾子之婦強藩孽䜿恣睢憑陵
之極宋王安石廢罷儀禮毁短春秋之後生人之禍
皆蚩尤以來所未有者蓋自軒轅迄於東遷其間雖
有有扈有窮桀受之惡甘野鳴條孟津之戰而未嘗
有千里流血空谷無人百年荒草若夫七雄劉項之
兵赤眉黃巾黃巢武氏禄山劉聰石勒之毒則以億
兆為草菅連數千里朱殷數百年為狐兔之墟蓋民
不見禮樂不明於君臣父子兄弟之義無事則苟以
相與有亂則起而相食而復加以農田不井國土無
制有生之類無安土之心而衣冠搢紳之士無椅桐
梓漆爰伐琴瑟之謀其末勢之所趨固宜然也桓桓
晦翁崛起南夏首發明四書以開人心次取周公殘
經諸儒傳記脉尋彙别畝濬川疏志欲開來世之太
平决千載之積否天不憗遺未就而殁勉齋黃氏信
齋楊氏久在師門熟聞講貫繼志喪祭二篇天叙天
秩經曲略備而王安石之烈未熄科舉之士至今百
年無有以其書為意者曲臺已隔古今鹿洞復就蕪
殁可為天地人倫之嘆夫秉彛之文歴劫不滅而品
裁萬物扶植綱常之具無一日不在我知書識字朱
方斷石湘山蘚文不倦購訪而周公遺典尚存有緒
又賴先覺開端發明忍復委之榛莽不問普深山狂
簡不學寡聞年十五六讀曲禮少儀知愛之而淪於
時俗科舉之習三十四十始脫時文而患難屢貧東
西奔走頗聞熊去非自少用心禮樂而貧蹤賤武合
并良難丁酉歲受平山劉純父之招始見去非於山
中書册填坐屢空晏如覽記浩博會欲求輔於朋友
備書册闢室堂廣談論取晦翁黃楊之書修補以示
方來而未就也顧予雖志求古而未嘗涉晦翁黃楊
之藩輙用去非成規更為求要質鬼神告白知友共
取十七篇注疏及晦翁所釐三十五卷勉齋信齋喪
祭二禮及圖循去非熟路詳加考訂重為比類仍合
三君子凡所經歴採摘經傳史籍開元開寳政和通
典會要令律諸書上自天子下至庶人家鄉邦國朝
廷當行之禮當用之器具列大經小紀溯源循流斟
今酌古要之不咈於性命之理不失於先王周公之
意不背夫子春秋之旨不孤晦翁拳拳經世之心使
其行之足以位天地育萬物躋盛治致四靈愈千載
之痿痞定為天地一常經古今一通義得為者用之
於身行之於家不得為者藏之以待用而復以其餘
力凡有名數備度分事物若天文地理建國設官井
田兵刑等事各加研覈務盡見其本末亦各草為一
書以待賓興豈不愈於掇浮詞吟空詩作燕語敝其
賦予之厚於有損無益之薄物絶學之繼庶其在此
當仁則為無所辭避致思以起之不倦以終之如其
有成當獲隂相亦不虚生世間矣
許氏(判)禮圖
未見
吕氏(柟)禮問内外篇
二卷
未見
吴氏(嶽)禮考
一卷
存
洪朝選序曰少宰望湖吴公示余以手編吉凶禮凡
五曰士相見禮曰士冠昏喪祭禮引儀禮禮記經文
於前附已意訓釋於後合而名之曰禮考蓋禮之文
多至於三千三百公特取其切於士庶人家日用之
近者以為維世導俗之助耳余謂禮者緣人情而為
之者也宜人之情所由在禮則所好在禮顧今之人
情不喜禮又姍笑行古禮者何歟此無他古禮淡俗
禮華古禮繁俗禮簡以其厭淡喜華之心而便於苟
簡自恣之習又焉得不以古禮為桎梏以行古禮之
人為怪異也雖然使人反求於其心之所不安者即
而思之吾知必將以其不喜古禮者而不喜俗禮以
其姍笑行古禮之人者而姍笑俗人也天下之事患
無有倡而興之者耳有人焉排流俗以倡明古道而
無人和者余不信也今少宰公既首倡之矣諸君子
有不同然和之者乎爰命刻於藩司用觀古禮之行
自齊魯始
唐氏(伯元)禮編
二十八卷
存
伯元自序曰禮者何儀禮與大小戴記也編者何上
編中編下編也禮一也而上中下者何君臣父子夫
婦昆弟朋友古稱五典五典者禮之所自出也故上
編冠昏喪祭俗謂四禮四禮者人道之終始也故中編
禮者性之德也道問學所以尊德性傳不云乎待其
人而後行夫禮論者學禮之方而行禮之人也故下
編編一也多至十卷少或八卷者何言容服食稱謂
餽遺卜筮莫不有動作威儀之則所以身範物先而
綱維五典也故以繫之上是謂上編十卷鄉飲酒鄉
射投壺覲禮燕禮聘禮猶乎四禮之非時莫行也非
力莫舉也故以繫之中是謂中編十卷禮得則樂生
故次樂論禮樂備而天下治故次治論治本學學本
道也故次學論次道論其煩簡一因乎舊文要之學
禮焉耳矣故以繫之下是謂下編八卷夫三編者三
才之義也二十八卷者列宿之義也其意則出於偶
合而非有意於其間也然此三禮也不有周禮乎何
遺之也曰周禮周官也非為禮也且全而無容編焉
其采及家語荀子諸書何也大小戴舊所采有醇有
疵有詳有略而吾折衷之者也其儀禮或采或否何
也所備者士禮所不備者諸侯大夫之禮也備小戴
而漏大戴何也子曰吾從周小戴時王之制而今之
同文也故不敢以不備也夫儒者於三禮代有訂正
其最著者莫如紫陽夫子與近代湛元明氏今所傳
儀禮二禮分經分傳亦既詳乎其言矣而子異之何
也小戴零星錯落大戴掛一漏百倘非比類而分則
次第不可得而考也是故可以經則經可以傳則傳
是編與二書同也分節而比其類就類而分其次重
復者有刪殘斷者無遺錯亂者就緒則是編也竊取
焉而不敢辭其僭妄之罪也編始於壬辰訖於丙申
凡五載半屬司封司銓之暇時或破冗為之急在成
編而不暇盡詳其歸趣若曰倘其體裁便於覽觀不
至開卷而茫然使初學之士可讀好古之君子可考
也雖有未盡之編猶可以俟後賢於異時庶幾禮教
藉以不墜則是編之大指也
亡名氏禮論鈔
隋志六十九卷
佚
禮論要鈔
隋志十卷
佚
禮雜問
隋志十卷
佚
禮雜答問
隋志八卷
佚
禮雜答問
隋志六卷
佚
禮樂議
隋志十卷
佚
禮秘義
隋志三卷
佚
禮類聚
唐志十卷
佚
禮論區分
唐志十卷
佚
禮論鈔略
唐志十三卷
佚
通禮義纂
佚
按通禮義纂不見於隋唐志未詳誰氏所作
太平御覽每引之
經義考卷一百六十六
