經義考卷一百四十
翰林院檢討朱彝尊撰
禮記(三)
王氏(肅)禮記注
隋志三十卷(新舊唐志同)
佚
朱子曰王肅儀禮必反鄭玄
王應麟曰肅字子雍魏志有傳集說以肅為元魏人
誤也有兩王肅在元魏者字恭懿不以經學名
按王肅注禮以月令為周公所作
禮記音
七錄一卷
佚
孫氏(炎)禮記注
隋志三十卷(唐新舊志同)
佚
按唐張燕公駮魏鄭公類禮云禮記傳習已
向千年至魏孫炎始改舊本以類相比則炎
所注禮不用小戴原本可知
鄭氏(小)同禮義
七錄四卷(新舊唐志作禮記義記)
佚
隋志注小同魏侍中
杜氏(寬)删集禮記
佚
杜氏新書曰寬字務叔舉孝廉除郎中經傳之義多
所論駮草創未就惟删集禮記及春秋左氏傳解今
行於世
射氏(慈)禮記音義隱
隋志一卷(七錄同唐志二卷)
佚
册府元龜射慈字孝宗為中書侍郎撰喪服變除圖
五卷禮記音一卷
謝氏(楨)禮記音
七錄一卷
佚
陸德明曰不詳何人
司馬氏(伷)禮記寧朔新書
七錄二十卷(唐新舊志同隋志作八卷)
佚
舊唐書司馬伷序王𢡟約註
孫氏(毓)禮記音
七錄一卷
佚
繆氏(炳)禮記音
七錄一卷
佚
蔡氏(謨)禮記音
七錄二卷
佚
陸德明曰謨字道明濟陽考城人晉司徒文穆公
曹氏(躭)禮記音
七錄二卷(唐志同)
佚
陸德明曰躭字愛道譙國人東晉安北諮議將軍
尹氏(穀)禮記音
七錄二卷(唐志同釋文序錄一卷)
佚
陸德明曰天水人東晉國子助教
范氏(宣)禮記音
七錄二卷
佚
陸德明曰宣字宣子濟陽人東晉員外郎
按釋文詮爾雅注蝗字引范宣禮記音音横
徐氏(邈)禮記音
七錄三卷(唐志同)
佚
劉氏(昌宗)禮記音
七錄五卷
佚
徐氏(爰)禮記音
隋志二卷(唐志同釋文序錄三卷)
佚
雷氏(肅之)禮記義疏
七錄三卷
佚
隋志注肅之宋豫章郡丞
按雷氏義疏樂記治世之民安以樂讀至安
絶句以樂二字
庾氏(蔚之)禮記略解
隋志十卷(唐志同)
佚
陸德明曰蔚之字季隨潁川人宋員外常侍
業氏(遵)禮記注(唐志業作葉)
七錄十二卷(唐新舊志同)
佚
陸德明曰遵字長孺燕人宋奉朝請
何氏(佟之)禮記義
唐志十卷
佚
樓氏(幼瑜)禮記捃拾
三十卷
禮記摭遺别說
七錄一卷
俱佚
浙江通志幼瑜字季玉南齊時金華人
梁武帝禮記大義
隋志十卷(唐志同)
佚
簡文帝禮大義
二十卷
佚
賀氏(瑒)禮記新義疏
隋志二十卷
佚
皇氏(侃)禮記義疏
隋志九十九卷(唐志五十卷)
佚
梁書武帝紀大同四年冬十二月兼國子助教皇侃
表上所撰禮記義疏五十卷
陸德明曰梁國子助教皇侃撰禮記義疏五十卷又
傳喪服義疏並行於世
孔穎達曰皇氏雖章句詳正微稍繁廣又既遵鄭氏
乃時乖鄭義此是木落不歸其本狐死不首其丘未
為得也
禮記講疏
隋志四十八卷(唐志百卷)
佚
按隋唐志二書卷數懸殊盖以義為講以講
為義也
沈氏(重)禮記義疏
隋志四十卷(唐志同)
佚
禮記音
佚
陸德明曰重撰問禮禮記音
戚氏(衮)禮記義
四十卷
佚
陳書戚袞字公父鹽官人梁武帝除揚州祭酒從事
史就國子博士宋懷方質儀禮義懷方北人自魏㩦
儀禮禮記疏秘惜不傳及將亡謂家人曰吾死後戚
生若赴便以儀禮禮記義本付之若其不來即宜隨
屍而殯其為儒者推許如此尋遷員外散騎常侍兼
國子助教
禇氏(暉)禮記文外大義
隋志二卷
佚
隋志注暉秘書學士
劉氏(芳)禮記義證
隋志十卷(唐志同)
佚
劉氏(雋)禮記評
隋志十一卷(唐志十卷)
佚
熊氏(安生)禮記義疏
唐志四十卷
佚
孔穎達曰熊氏違背本經多引外義猶之楚而北行
馬雖疾而去愈遠矣又欲釋經文惟聚難義猶治絲
而棼之手雖繁而絲益亂也
緱氏禮記要鈔
隋志十卷
佚
何氏禮記義
隋志十卷
佚
按孔氏禮記疏每引何胤之說疑即胤書
無名氏禮記音義隱
隋志七卷
佚
禮記隱
唐志二十六卷
佚
按陸氏釋文每引禮記隱義如云樂浪人呼
容十二石者為鼔齊人以相絞訐為掉磬
腱筋之大者魚須文竹以魚須飾文竹之邊
侇之為移也符長符謂甘露醴泉之屬長謂
麟鳳五靈之屬攷隋志不載惟唐志有禮記
隱二十六卷疑其脱去義字即是書也(孔氏禮疏)
(亦引之)
禮記義疏
隋志三十八卷
佚
禮記疏
隋志十一卷
佚
禮大義
隋志十卷
佚
禮大義章
隋志七卷
佚
禮記類聚
唐志十卷
佚
孔氏(穎達)禮記正義
唐志七十卷
存
穎達自序曰夫禮者經天緯地本之則大一之初原
始要終體之乃人情之欲夫人上資六氣下乘四序
賦清濁以醇醨感隂陽而遷變故曰人生而靜天之
性也感物而動性之欲也喜怒哀樂之志於是乎生
動靜愛惡之心於是乎在精粹者雖復凝然不動浮
躁者實亦無所不為是以古先聖王鑒其若此欲保
之以正直納之於德義猶襄陵之浸修隄防以制之
泛駕之馬設銜策以驅之故乃上法圓象下參方載
道之以德齊之以禮然飛走之倫皆有懷於嗜慾則
鴻荒之世非無心於性情燔黍則大享之濫觴土鼓
乃雲門之拳石冠冕餙於軒初玉帛朝於虞始夏商
革命損益可知文武重光典章斯偹洎乎姬旦負扆
臨朝述曲禮以節威儀制周禮而經邦國禮者體也
履也郁郁乎文哉三百三千於斯為盛綱紀萬事彫
琢六情非彼日月照大明於寰宇類此松筠負貞心
於霜雪順之則宗祏固社稷寧君臣序朝廷正逆之
則綱紀廢政教煩隂陽錯於上人神怨於下故曰人
之所生禮為大也非禮無以事天地之神辨君臣長
幼之位是禮之時義大矣哉暨周昭王南征之後彜
倫漸壊彗星東出之際憲章遂冺夫子雖定禮正樂
頽綱暫理而國異家殊異端並作畫蛇之說文檀於
縱横非馬之談辨離於堅白暨乎道喪兩楹義乖四
術上自游夏之初下終秦漢之際其間岐途詭說雖
紛然競起而餘風曩烈亦時或獨存於是博物通人
知今温古考前代之憲章參當時之得失俱以所見
各記舊聞錯綜鳩聚以類相附禮記之目於是乎在
去聖愈遠異端漸扇故大小二戴共氏而分門王鄭
兩家同經而異注爰從晉宋逮於周隋其傳禮業者
江左尤盛其為義疏者南人有賀循賀瑒庾蔚崔靈
恩沈重宣皇甫侃等北人有徐道明李業興李寳鼎
侯聰熊安生等其見於世者惟皇熊二家而已熊則違
背本經多引外義猶之楚而北行馬雖疾而去愈遠
矣又欲釋經文惟聚難義猶治絲而棼之手雖繁而
絲益亂也皇氏雖章句詳正微稍繁廣又既遵鄭氏
乃時乖鄭義此是木落不歸其本狐死不首其丘此
皆二家之弊未為得也然以熊比皇皇氏勝矣雖體
例旣别不可因循今奉敕刪理仍據皇氏以為本其
有不偹以熊氏補焉必取文證詳悉義理精審翦其
繁蕪撮其機要恐獨見膚淺不敢自專謹與中散大
夫守國子司業臣朱子奢國子助教臣李善信守太
學博士臣賈公彦行太常博士臣柳士宣魏王東閣
祭酒臣范義頵魏王參軍事臣張權等對共量定至
十六年又奉敕與前修疏人及儒林郎守太學助教
雲騎尉臣周玄達儒林郎守四門助教雲騎尉臣趙
君贊儒林郎守四門助教雲騎尉臣王士雄等對敕
使趙弘智覆更詳審為之正義凡成七十卷庶能光
贊大猷垂法後進故取其意義列之云爾
新唐書志禮記正義七十卷祭酒孔穎達司業朱子
奢國子助教李善信太學博士賈公彦柳士宣范義
頵魏王參軍事張權等奉詔撰周玄達趙君贊王士
趙弘智等覆審
衛湜曰自晉宋而下傳禮學者南人有賀循賀瑒庾
蔚崔靈恩沈重范宣皇甫侃等北人有徐道明李業
興李寳鼎侯聰熊安生等何止數十家正義實據皇
甫侃以為本而以熊安生補其所不偹後世但知為
孔氏之書而已又曰劉原父七經小傳載檀弓聖
人之葬人與人之葬聖人也以與為語助辭世多稱
之然正義已有是說
王應麟曰祭酒邢昺等奉詔是正咸平二年六月昺
上新印禮記疏七十卷賜諸王輔臣人一本
陳澔曰鄭氏祖讖緯孔疏惟鄭之從雖有他說不復
收載固為可憾然其可據者不可易也
魏氏(徵)類禮(唐書作次禮記)
唐志二十卷
佚
舊唐書魏徵以戴聖禮記編次不倫遂為類禮二十
卷以類相從刪其重複采先儒訓注擇善從之研精
覃思數年而畢太宗覧而善之賜物千叚
魏鄭公諫錄詔曰禮經殘闕其来已久漢代戴聖爰
記舊聞古今所宗條目雜亂先儒傳授多歴年數咸
事因循莫能釐正特進鄭國公徵文高翰林學綜冊
府服膺典禮有志討論乃依聖所記更事編錄以類
相從别為編第并更注解文義粲然遂得先聖微言
因茲重闡後之學者多有弘益宜付秘省
唐會要貞觀十四年五月二十一日詔以特進魏徵
所撰賜皇太子及諸王并藏本於秘府
朱子曰魏徵以小戴禮綜彙不倫更作類禮二十篇
數年而成太宗美其書錄寘内府今此書不復見惜
哉
陸氏(德明)禮記釋文
四卷
存
王氏(玄度)注禮記
唐志二十卷
佚
王氏(元感)禮記繩愆
唐志三十卷
佚
王氏(方慶)禮經正義
唐志十卷
佚
元氏(行冲)類禮義疏
唐志五十卷
佚
舊唐書元行冲河南人後魏常山王素連之後舉進
士累遷國子祭酒拜太子賓客弘文館學士封常山
郡公初左衛率府長史魏光乘奏請行用魏徵所著
類禮上令行冲集學者撰義疏將立學官行冲於是
引國子博士范行恭四門助教施敬本檢討刊削勒
成五十卷開元十四年八月奏上之尚書左丞相張
說駮奏曰今之禮記是前漢戴德戴聖所編錄歴代
傳習已向千年著為經教不可刊削至魏孫炎始改
舊本以類相比有同抄書先儒所非竟不行用貞觀
中魏徵因孫炎所修更加整比兼為之注先朝雖厚
加賞錫其書竟亦不行今行冲等解徵所注勒成一
家然與先儒第乖章句隔絶若欲行用竊恐未可上
然其奏於是賜行冲等絹二百疋㽜其書貯於内府
竟不得立於學官行冲恚諸儒排已退而著論以自
釋名曰釋疑其詞曰客問主人曰小戴之學行之已
久康成銓注見列學官傳聞魏公乃有刊易又承制
旨造疏將頒未悉二經孰為優劣主人答曰小戴之
禮行於漢末馬融注之時所未覩盧植分合二十九
篇而為說解代不傳習鄭絪子幹師於季長属黨錮
獄起師門道喪康成於竄伏之中理紛挐之典志存
探究靡所咨謀而猶緝述忘疲聞義能徙具於鄭志
向有百科章句之徒曾不窺覧猶遵覆轍頗類刻舟
王肅因之重茲開釋或多改駮仍按本篇又鄭學之
徒有孫炎者雖挟玄義乃易前編自後條例支分箴
石間起馬伷增革向逾百篇葉遵刪修僅全十二魏
公病羣言之錯雜紬衆說之精深經文不同未敢刊
正注理暌誤寧不芟礱成畢上聞太宗嘉賞賚縑千
匹錄賜儲藩將期頒宣未有疏義聖皇纂業躭古崇
儒高曾規矩宜所修襲乃制昏愚甄分舊義其有著
遺往說理變新文務加搜窮積稔方畢具錄呈進勅
付羣儒庶能斟詳以課疏密豈悟章句之士堅持昔
言持嫌知新慤欲仍舊貫沉疑多月擯壓不申優劣
短長定於通識手成口答安敢銓量客曰當局稱迷
傍觀見審累朝詮定故是周詳何所為疑不為申列
答曰是何言歟談豈容易昔孔安國注壁中書會巫
蠱事經籍道息族兄臧與之書曰相如常忿俗儒淫
詞冐義欲撥亂反正而未能果然雅達通博不代而
生浮學守株比肩皆是衆非難正自古而然誠恐此
道未申而以獨智為議也則知變易章句其難一矣
漢有孔季産者專於古學有孔扶者隨俗浮沉扶謂
産云今朝廷皆為章句内學而君獨修古義修古義
則非章句内學非章句内學則危身之道也獨善不
容於代必將貽患禍乎則知變易章句其難二矣劉
歆以通書屬文待詔官署見左氏傳而大好之後蒙
親近欲建斯業哀帝欣納令其討論各遷延推辭不
肯置對劉歆移書責讓其言甚切諸博士等皆忿恨
之名儒龔勝時為光祿見歆此書乃乞骸骨司空師
丹因大發怒奏歆改亂前志非毁先朝所立帝曰此
廣道術何為毁耶由是犯忤大臣懼誅求出為河南
太守宗室不典三河又徙五原太守以君賓之著名
好學公仲之深博守道猶廹同門朋黨之議卒令子
駿負謗於時則知變易章句其難三矣子雍規玄數
十百件守鄭學者時有中郎馬昭上書以為肅謬詔
王學之輩占答以聞又遣博士張融案經論詰融登
召集分集推處理之是非具聖證論王肅酬對疲於
歲時則知變易章句其難四矣卜商疑聖納誚於曾
輿木賜近賢貽嗤於武叔自此之後惟推鄭公王粲
稱伊洛已東淮漢之北一人而已莫不宗焉咸云先
儒多闕鄭氏道偹粲竊嗟怪因求其學得尚書注退
而思之以盡其意意皆盡矣所疑之者猶未喻焉凡
有兩卷列於其集又王肅改鄭六十八條張融覈之
將定臧否融稱玄注泉深廣博兩漢四百餘年未有
偉於玄者然二郊之際殊天之祀此玄誤也其如皇
天祖所自出之帝亦玄慮之失也及服虔釋傳未免
差違後代言之思弘聖意非謂揚已之善掩人之名
也何者君子用心願聞其過故仲尼曰過也人皆見
之更也人皆仰之是也而專門之徒恕已及物或攻
先師之誤如聞父母之名將謂亡者之德言而見壓
於重壌也故王邵史論曰魏晉浮華古道夷替泊王
肅杜預更開門戸歴載三百士大夫耻為章句惟草
野生以專經自許不能究覧異義擇從其善徒欲父
康成兄子慎寧道孔聖誤諱聞鄭服非然於鄭服甚
憒憒鄭服之外皆讎也則知變易章句其難五也伏
以安國尚書劉歆左傳悉遭擯於曩葉咸見重於來
今故知二人之鍳高於漢廷遠矣孔季産云物極則
變比及百年外當有明直君子恨不與吾同代者於
戲道之行廢必有時者歟僕非專經罕習章句高名
不著易受輕誣頃者修撰殆淹年月頼諸賢輩能左
右之免致愆尤仍叨賞賚内省昏朽其榮已多何遽
持一已之區區抗羣情之噂&KR0689;捨勿矜之美成自我
之私觸近名之誠興犯衆之禍一舉四失中材不為
自用韜聲甘此沉默也
新唐書元澹字行冲以字顯
成氏(伯璵)禮記外傳
唐志四卷
佚
中興書目禮記外傳四卷中山成伯璵撰吴郡張幼
倫注四門博士劉素明序凡一百一十條分義例名
數二體又各分上下卷雖舉禮記為目實兼三禮言
之
晁公武曰義例二卷五十篇名數二卷六十九篇雖
以禮記為目通以三禮言之劉素明序張幼倫注
按禮記外傳今逸不傳太平御覧每引之有
曰吉凶軍賓嘉五禮之目也吉禮者祭祀郊
廟社稷之事是也凶禮者喪記之說年穀不
登大夫去國之事也軍禮者始黃帝與虽尤
戰于涿鹿之野賓禮者貢獻朝聘之事是也
嘉禮者好會之事也起自伏羲以儷皮焉始
制嫁娶其後有冠鄉飲酒鄉射食耆老王燕
族人之事是也但前代象天其禮質而略後
代法地其事煩而文唐虞之際五禮明偹周
公所制文物極矣觀此則一書之大綱略可
見也
楊氏(逢殷)禮記音訓指說
宋志二十卷
未見
亡名氏禮記字例異同
唐志一卷
未見
新唐書元和十三年詔定
經義考卷一百四十
