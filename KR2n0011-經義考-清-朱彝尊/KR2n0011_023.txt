經義考卷二十三
翰林院檢討朱彝尊撰
易(二十二)
李氏(綱)梁谿易傳内外篇
通考十九卷
佚
綱自序内篇曰六經皆所以載道而易以道隂陽故
剛柔相推而生變化天道備矣聖人繫辭焉而明吉
凶以盡人事所以和同天人之際而使之無間也古
文日月爲易日陽也月隂也月遄日邁一晝一夜相
推而生明陽竒隂耦一剛一柔相推而成卦故曰隂
陽之義配日月又曰剛柔者晝夜之象也聖人觀變
於隂陽而立卦發揮於剛柔而生爻卦爻具而謂之
易者蓋專以變易為義先儒謂易含三義有不易簡
易之意者非也故自太極兆而為竒耦自竒耦積而
爲乾坤自乾坤索而為六子自八卦相重相錯而爲
六十四卦無非變者六爻之義易以貢變動不居周
流六虚上下無常剛柔相易不可為典要惟變所適
此所以謂之易歟易也道也神也異名同實其旨一
也生生之謂易一隂一陽之謂道隂陽不測之謂神
三者渾淪而不相離語其大則範圍天地語其小則
充足毫末刻雕衆形槖籥萬化自有形至於無形自
有心至於無心莫不綜攝乎此則易之為書何爲者
耶載此而已剛柔有自然之位進退往来有自然之
序消息盈虚有自然之理皆所以載天道也而人事
存焉是以聖人察卦爻之變因其有是象則繫之以
是辭以愛惡情偽之相感為吉凶悔吝之端以君子
小人之相長爲治亂安危之夲其所以告之使避凶
趨吉雖不離於日用之間而精義入神有出於思為
之表和順於道德而理於義窮理盡性以至於命此
學者所以不可不盡心也周官太卜掌三易之法一
曰連山二曰歸藏三曰周易其經卦皆八其别卦皆
六十有四則自伏羲畫八卦因而重之六十四卦已
陳矣連山夏易也以艮為首故曰連山歸藏商易也
以坤為首故曰歸藏孔子觀商道於宋得坤乾焉蓋
歸藏之書然而讀易韋編至於三絶作彖象文言諸
篇以贊明之則三易之書至周易而後大備故韓宣
子適魯見易象及春秋曰吾乃今知周公之德與周
之所以王矣易卦先後之序與彖爻之辭皆文王造
始而周公續終之故有王用享于岐山箕子明夷利
貞之語不然韓宣子何以知周公之德哉孔子於易
其說尤詳而論語記羣弟子問答獨罕於易故曰子
所雅言詩書執禮皆雅言也以詩書執禮為雅言則
易罕言矣豈非易者天道所在而性與天道雖子貢
亦有所不得聞故耶秦焚詩書易以卜筮之書而幸
存今餘經類多亡闕而易獨為完經蓋天相之以垂
訓於萬世使一卦一爻有不備者則乾坤或幾乎熄
矣漢晉間如九師之流一主於象數而不稽義理故
其取象蔓衍迂闊多悖聖人之意自王輔嗣以來及
近世學者一主於義理而不求象數故其訓義與象
相違因失聖人之意者亦不為少二者胥失也夫聖
人極數以定象立象以盡意象數者易之所自作而
義理寓焉舍象數以求意是猶舍筌蹄而求魚兔捐
麴糵而求酒醴也魚兔得然後筌蹄可忘酒醴成然
後糟粕可棄故必質諸象數而不謬考諸義理而不
惑六通四闢無所滯礙然後聖人之意可見焉孔子
彖象蓋兼之矣然而象少義多者深其阜眇其根幽
其所以然使學者精思而自得故也余以罪謫海上
端憂多暇取易讀之屏去衆說獨以心會即象數之
幽渺究理義之精微於以窺聖人之制作燦然如據
璣衡以觀天日月星辰經緯昭回之文吉凶妖祥之
理皆可歴數而周知喟然嘆曰不學易而涉世其蹈
禍固宜罪大不死乃得窮聖經於荒絶之鄉心醉神
開恍若有授之者豈非幸耶昔人作易於憂患者非
特智慮不用於時欲有所表見於後蓋以險阻艱難
備嘗之矣人之情偽盡知之矣然後思深慮危足以
發難言之妙藴以貽範於將來余雖固陋困窮流離
之甚其敢忘此乃以所妄見者著易傳内外篇訓釋
上下經上下繫說卦序卦雜卦總論合爲十卷外篇
釋象七明變一訓辭二類占一衍數二合為十有三
卷凡二十有三卷雖未足以測聖人之意然發明易
學必由象數以極義理之歸庶幾或自此書始也引
義比類反覆參錯文辭繁費所不得已覽者取其意
而勿誚焉可也書始於建炎歲次己酉中夏時赴謫
所南征次鬱林成於庚戌季夏時自海上北歸次寧
遠凡期年云
綱自序外篇曰易有聖人之道四焉以言者尚其辭
以動者尚其變以制器者尚其象以卜筮者尚其占
易夲於數而數不與焉極其數遂定天下之象數兼
於象故也有數而後有象有象而後有變有變而後
有占而鼓天下之動則存乎辭辭所以該極象數各
指其所之而明吉凶以示人者也古之學者必備是
五者然後足以窺聖人作易之旨故有推步氣候律
歷之學所以知數也有正卦互體俯仰之學所以觀
象也有卦變時來消長之學所以察變也有五行世
應遊魂歸魂之學所以考占也有訓詁其言解釋其
義之學所以修辭也近世言者惟尚言辭務明其義
而象數變占之學皆失其傳則不得聖人之旨多矣
今卦爻之象變具在含蓄妙意發揮至理示人甚明
顧勿深考而占筮術數之法載於經傳者班班可考
苟能精以思慮默契於心則古人之學不難到也聖
人作易之旨雖非即此而可窮亦非舍此而能得不
鑿不拘惟其是之為從而已余年運而往行將知命
學易於憂患之中既以所妄見者為之傳又作釋象
七篇明變一篇訓辭二篇類占衍數各一篇合十有
二卷目爲易傳外篇以解剥易體庶幾聖人難盡之
意或因是而可窺至於洞象數之表逹變通之幾占
筮之巧妙辭義之精微有不可以筆舌傳者則覽者
當自得焉蓋易者學道之筌蹄此書又學易之筌蹄
魚兔已得則筌蹄雖忘焉可也書始於建炎三年己
酉之中秋時謫居海上行次雷陽成於四年之仲春
時蒙恩北歸行次容南凡半年云謹志歲月總其大
略爲之序冠於目錄之首
陳振孫曰丞相昭武李綱伯紀撰按序内外篇凡二
十三卷内篇訓釋上下經繫辭說序雜卦并總論合
十卷外篇釋象七明變一訓辭二類占一衍數二合
十有三卷今内篇闕總論外篇闕訓辭及衍數下卷
存者十卷蓋罷相遷謫時所作其書未行於世舘閣
亦無之莆田鄭寅子敬從忠定之曾孫得其藏夲頃
倅莆田借鄭夲傳錄今考梁谿集紹興十三年所編
其訓辭二序已云有錄無書則雖其家亦亡逸久矣
豈其有序而書實未成耶其書於辭變象占無不該
貫可謂博矣
張氏(浚)紫巗易傳
宋志十卷
存
趙希弁曰右紫巖居士魏國張忠獻公浚德遠所著
也
朱子作行状曰公之學一夲天理尢深於易春秋論
孟有論語解四卷易解并雜說共十卷春秋解六卷
中庸解一卷詩書禮解三卷
張獻之跋曰曾王父忠獻公潛心於易嘗為之傳前
後兩著藁親題第二稿云此夲改正處極多紹興戊
寅四月六日某書始為定夲矣獻之頃嘗繕錄之附
以讀易雜說通為十卷藏之於家忠獻嘗與屏山劉
公書云無他用心惟静默體道卒究聖人心法又答
澹庵胡公書云杜門亦惟聖賢之道是求夫求而得
之者其在是矣惜其傳之未廣朅来舂陵刻於郡齋
與學者共之
王應麟曰張浚易解并雜記共十卷其論易數曰太
極一也兩儀三之也分為二而七八九六之數五十
有五此天地之中數也論剛柔之義曰君道主剛而
其義也用柔故乾動則為坤矣臣道主柔而其動也
用剛故坤動則為乾矣
胡一桂曰紫巗易傳第十卷係讀易雜記主劉牧說
紹興三年四月六日定夲成嘉定庚辰曾孫獻之刊
於舂陵郡齋
李氏(光)讀易老人解說
宋志十卷
未見
宋史李光字泰發越州上虞人崇寧五年進士
趙希弁曰紹興中光參知政事庚申歲金敗盟奪河
南地光在榻前攻秦檜之短遂罷尋謫藤州移瓊州
又移萬安檜死量移郴己卯用赦還舟行至江州而
卒
陳振孫曰參政李光泰發撰光忤秦檜謫海外爲此
書光嘗受學於劉元城
董真卿曰李莊簡公光紹興初謫嶺南著書自號讀
易老人其學夲劉元城元城學於司馬公
許氏(翰)易傳
佚
林泉野記許翰字崧老洪州進士宣和中為給事中
靖康初以李綱薦召為御史中丞綱黜翰并罷建炎
初綱入相復薦為尚書左丞
按許氏易傳宋志不載見尢氏遂初堂目
沈氏(該)周易小傳
宋志六卷
存
該自序曰易有太極是生兩儀兩儀生四象四象生
八卦四象者何也六七八九是也七為少陽九爲老
陽陽盈也八爲少隂六為老隂隂盈也物極則盈盈
極則變理之常也故七八者隂陽之静也九六者隂
陽之動也吉凶悔吝生乎動者也惟動則有占不動
則無兆故聖人作易筮者亦必以爻變定吉凶所謂
動則觀其變以玩其占也如陳厲公生敬仲筮之遇
觀之否周史以謂風為天於土上山也有山之材而
照之以天光於是乎居土上利用賓於王秦伯將納
王筮之遇大有之暌卜偃以謂天為澤以當日天子
降心以逆公戰克而王饗之吉孰甚焉如此之類左
氏載之甚多皆用爻變以言吉凶嘗以經考之聖人
設卦觀象列尊卑而辨貴賤所以明不可易之大法
故有内外以明出處有承乘以辨逆順有遠近以察
安危有初上以列終始三才就列六位時成此其大
法也聖人因六爻之變繫辭焉以命之以辨吉凶所
以通不可不易之至變故上下無常剛柔相易變動
不居惟變所適其道屢遷不可為典要爻也者言乎
其變也此之謂也是故爻辭之所命雖不離乎大常
而變卦之微寓焉自王輔嗣而下皆未嘗以變卦釋
爻辭道其大常也若夫變動不居之妙則在學者精
思默識而已輙以臆見妄窺淵奥既以正體發明爻
象之旨又以變體擬議變動之意亦庶幾萬有一得
焉耳夫觀象玩占易道之小者也雖小道亦有可觀
者焉名之曰易小傳以别於大傳云爾若夫一卦之
内義有可明爻變之外言有未盡者每卦别為論亦
庶幾變而不失其正小而不遺其大者也
進易小傳劄子曰臣不揆妄意於易三十餘年矣智
識闇淺見聞寡陋豈足以窺精微之義竊嘗謂易有
四象六七八九是也而六爻九六所謂爻也者言乎
其變者也自王弼而下未嘗以變體釋爻辭近世之
言變體者復入爻象之正臣竊以臆說為易小傳既
以正體發明爻象之旨又以變體擬議變動之意每
卦别為一論其詳見於序為六卷十二冊繕寫上進
高宗御筆奬諭曰覽卿所進易小傳研究隂陽之奥
發明變動之理卦後一論最為精切皆前人所略者
彌日終卷深用歎嘉卿以元弼曉然於天人之際願
力陳以輔不逮稱朕意焉
中興舘閣錄沈該字守(一作元)約吳興人登嘉王榜進
士紹興二十六年以左僕射兼修國史
林至曰沈丞相易小傳既以正體發明爻象之旨又
以變體擬議變動之意以求合乎動則觀其變而玩
其占之辭亦未免拘攣也
陳造曰諸家詁注易多矣有得必有失惟丞相沈公
筆為小傳皆以春秋君子用易之說充而周之沿而
求之源而流之邃哉妙矣蔡墨言龍而曰在乾之姤
曰潛龍勿用初九變則姤也同人曰見龍在田九二
變則同人大有曰飛龍在天九五變則大有坤曰見
羣龍无首變而盡則坤坤之剥曰龍戰于野坤上六
之變也丞相之學其夲如此亡友周令譽授余一紙
書乃春秋時占法其法純用易而盡屏卜筮家神將
時日諸說云用之占筮如神乃知讀古書可得古法
思與不思爾
陳振孫曰釋六爻兼論變卦多夲春秋左氏傳占法
卦為一論又有繫辭補注十餘則附之卷末
胡一桂曰僕射小傳每卦别爲一論
浙江通志該撰易小傳其說以左氏卦變為文嘗進
之高宗降詔褒奬
曾氏(幾)周易釋象
宋志五卷
佚
中興舘閣錄曾幾字吉甫贑州人政和五年因銓試
優等第一人賜上舍出身紹興二十七年十月除秘
書少監二十八年七月權禮部侍郎
陳振孫曰吉甫紹興末年已老始擢用乾道中年八
十三以卒號茶山先生
王氏(庭珪)易解
二十卷
佚
周必大曰公學無不通而尢邃於易少嘗師鄕先生
張汝明晚自得於意言之表漢上朱先生震文定胡
公安國薌林向公子諲見其解皆嘆賞以爲必傳
胡銓志墓曰公少從鄕先生張公汝明學易晚益悟
於理表張公蓋作易索嘗為御史擊蔡氏者漢上先
生朱公震薌林居士向公子諲過草堂談經旨嘗繼
晷見所講易皆降歎文定胡公安國經從亦欵留爲
作易解序
陳振孫曰直敷文閣廬陵王庭珪民瞻政和八年進
士仕不合棄去隠居數十年坐作詩送胡邦衡除名
徙辰州年已七十矣阜陵初政召爲國子監主簿九
十餘乃終寄禄纔承奉郎
何氏(兌)龜津易傳
佚
邵武府志何兌字太和上麓人重和元年進士紹興
中通判辰州自號龜津學者因稱為龜津先生
王氏(師心)易說
佚
汪應辰志墓曰師心字與道金華人政和八年進士
權吏部尚書兼侍讀改福建路安撫使乾道初致仕
卒諡莊敏
按師心易說李氏學易說熊氏夲義集成皆
采之
朱氏(震)漢上易集傳
宋志十一卷
存
周易卦圖
宋志三卷
存
周易叢說
宋志一卷
存
宋史朱震字子發荆門軍人登政和進士第趙鼎入
參知政事上諮以當世人才鼎曰臣所知朱震學術
深博廉正守道士之冠冕使位講讀必有益於陛下
乃召為祠部員外郎遷秘書少監兼侍經筵轉起居
郎遷中書舍人兼翊善轉給事中兼直學士院遷翰
林學士震經術深醇有漢上易解
震進易集傳表曰臣聞商瞿學於夫子自丁寬而下
其流為孟喜京房喜書見於唐人者猶可考也一行
所集房之易傳論卦氣納甲五行之類兩人之言同
出於周易繫辭說卦而費直亦以夫子十翼解說上
下經故前代號繫辭說卦爲周易大傳爾後馬鄭荀
虞各自名家說雖不同要之去象數之原猶未遠也
獨魏王弼與鍾會同學盡去舊說雜之以莊老之言
於是儒者專尚文辭不復推原大傳天人之道自是
分裂而不合者七百餘年矣國家隆興異人間出濮
上陳摶以先天圖傳种放放傳穆修修傳李之才之
才傳邵雍放以河圖洛書傳李溉溉傳許堅堅傳范
諤昌諤昌傳劉牧修以太極圖傳周敦頥敦頥傳程
顥程頥是時張載講學於二程邵雍之間故雍著皇
極經世之書牧陳天地五十有五之數敦頥作通書
程頥述易𫝊載造太和三兩等篇或明其象或論其
數或傳其辭或兼而明之更迭倡和相為表裏有所
未盡以待來學臣頃者遊宦西洛獲觀遺書問疑請
益徧訪師門而後粗窺一二造次不捨十有八年起
政和丙申終紹興甲寅成周易集傳九卷周易圖三
卷周易叢說一卷以易傳為宗和會雍載之論上採
漢魏吳晉元魏下逮有唐及今包括異同補苴罅漏
庶幾道離而復合不敢傳諸博雅姑以自偹遺忘豈
期清問俯及芻蕘昔虞翻講明秘說辨正流俗依經
以立注嘗曰使天下一人知己足以不恨而臣親逢
陛下曲訪淺陋則臣之所遇過於昔人遠矣其書繕
寫一十三冊謹隨狀上進以聞
卦圖自序曰卦圖所以解剥象推廣說卦斷古今之
疑發不盡之意彌縫易傳之闕者也
晁公武曰朱震子發撰自謂其學以程顥為宗和會
邵雍張載之論合康成輔嗣之學爲一云其書多采
先儒之說以成故曰集解然頗舛謬
朱子曰王弼破互體朱子發用互體互體自左氏已
言亦有道理只是今推不合處多
陳振孫曰其學專以王弼盡去舊說雜以莊老專尚
文辭爲非是故其於象數頗加詳焉序稱九卷蓋合
說序雜卦為一也
馮椅曰漢上易傳毛伯玉力詆其卦變互體伏卦反
卦之失謂如乾五為坎坎變離離為飛故曰飛龍之
類切中其膏肓云
魏了翁曰漢上易太煩人多倦看却是不可廢
胡一桂曰變互伏反納甲之屬皆不可廢豈可盡以
爲失而詆之觀其取象亦甚有好處但牽合處多且
文辭煩雜使讀者茫然不能曉會看来只是不善作
文爾
尹氏(躬)易解
佚
胡銓序曰大道之行天下爲公其薦絀置舍不以新
故遐邇蒂芥於胸次惟當其可焉耳士之睨播物者
亦必睨其用心之公不公不以新故遐邇竊議乎巗
廊之人也故播物者手握國砥直道而行進賢絀不
肖泰然其不病乎士之議已也其為士者砥礪操履
介然其不疑於播物者之枉已也以故上下相安為
上相不難而下無覬覦有如十六相焉登庸而弗忌
有如四凶焉竄殛而弗顧而所謂十六相者亦曰上
之用我也公所謂四凶者亦曰上之罪我也直去古
既遠公道日蓁上忌其下下疾視其上於是親親賢
賢不遺故舊之義遂為希闊事見所謂十六相者苟
有一日雅則必曰吾故人也薦之得無雅故之嫌乎
見所謂四凶者苟跡䟽情邈則曰彼不吾親也斥之
得無異已之嫌乎天下之所稱賢人君子焉者誦言
排之擊之諱聞其名心非不知其非不若是非遠嫌
也已上下交蒙寧怫心不怫乎時寧違道不違於俗
必若是乃合乎世之所謂名卿才大夫也寵乃可保
禄乃可懷位乃可固矣嗟夫後之有大物者何太多
事哉播物者何其不公哉賢人君子何其常不得志
而奸雄小人何其接迹併肩於時也哉余嘗求其故
而不得則曰時使然也余竊謂之不知言者夫所謂
時者非耶人為之耳非天之所爲也何謂人為之蓋
其萌非一朝其蔓非一人其萌也由心之不誠其蔓
也由已之不公自欺其心而謂舉世皆欺也其植根
甚深其芟夷而藴崇之也豈易哉非明乎善而剛乎
用心篤於守道望其拔乎流俗而悔前之爲也不可
得也嗚呼時也者果天之所為而非人爲之耶果不
可易耶然則若吳興通守尹侯者其與時左者耶尹
侯中進士第於政宣之間逮今四十年矣後出新進
躐取卿相者踵相躡而尹侯官不偶朝之貴遊當塗
要官求其平生故人用是抑壓尹侯矯而䟽之尹侯
不歸譏於時而自反曰播物者何咎咎我之由則退
而學易味於其所不味欣然有得則曰不事王侯高
尚其事我未能也不見是而無悶我則行之於是乎
又爲之訓解予病今世人不得則戚戚以懟上舍己
之沐猴而攻人沐猴者皆非也若尹侯者仕如伏虎
有二十四齟齬焉信與時左矣而不怨天尢人其不
謂之君子人乎哉予以是知尹侯後日誠異乎俗之
所謂名卿才大夫也蓋將與天下爲公者也予得序
所解掛名經端自託不腐幸矣其又奚辭
江西通志尹躬字商老永新人宣和三年進士宰新
喻遷江西憲屬至正郎著易解冬官解
黃氏(祖舜)易說
佚
閩書祖舜字繼道福清人宣和六年進士累仕至軍
噐監丞守尚書屯田員外郎徙吏部員外郎出通判
泉州遷右司郎中權刑部侍郎兼侍講知樞密院事
卒諡莊定
曹氏(粹中)易解
佚
姓譜粹中字純老定海人宣和六年進士李光之婿
也光謫海南粹中不復仕自號放翁
金氏(安節)周易解
佚
宋史金安節字彦亨歙州休寧人宣和六年進士第
隆興中權吏部尚書兼侍講以敷文閣學士致仕有
周易解
孫文剛家傳曰先公官至中奉大夫贈通奉大夫爵
休寧縣開國子食邑五百戶累贈開府儀同三司少
保諡曰忠肅貫通經史尤精於易學者多宗之嘗著
易解以遺後人
程氏(克俊)易通解
十卷
佚
新安文獻志克俊字元籲其先自歙徙浮梁宣和六
年策進士擢甲科官至參知政事中奉大夫贈官至
銀青光禄大夫職名至資政殿學士爵至鄱陽郡開
國侯食邑至一千七百戶諡章靖有易通解十卷
經義考卷二十三
