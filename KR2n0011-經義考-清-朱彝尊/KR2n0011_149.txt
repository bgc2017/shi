經義考卷一百四十九
翰林院檢討朱彝尊撰
禮記(十二)
漢月令記
佚
鄭康成曰三王之官有司馬無太尉秦官則有太尉
今俗人皆云周公作月令未通於古又曰吕氏說
月令而謂之春秋事類相近焉
孔穎達曰賈逵馬融之徒皆曰月令周公所作
按蔡邕明堂論引之文曰明堂者所以明天
氣綂萬物明堂上通於天象日辰故下十二
宫象日辰也水環四周言王者動作發天地
德廣及四海方此水也名曰辟雍盖逸禮文
景氏(鸞)月令章句
佚
後漢書景鸞撰禮内外記號曰禮略又作月令章句凡
所著述五十餘萬言
高氏(誘)明堂月令
四卷
存
王應麟曰劉向别錄有古文明堂禮王居明堂禮明
堂圖明堂大圖明堂隂陽並說古明堂之事其書皆
亡唐會要引禮記明堂隂陽錄牛弘亦引明堂隂陽
錄今禮記月令於别錄中明堂隂陽記故謂之明堂
月令
按高誘注禮隋唐宋經籍藝文志俱不載近
代藏書家目錄亦無惟藝文類聚曾引之月
令四卷題曰明堂月令乙亥二月忽獲之吳
興書賈舟中乃舊本讀之其字句與今本月
令頗有不同如季春行冬令及孟夏行秋令
前均有行之是令而甘雨至三旬十字季夏
行春令前有行之是令是月甘雨至三旬二
日十三字孟秋行冬令前有行之是令而凉
風至三旬十字仲秋行春令前有行之是令
白露降三旬九字季冬行秋令前有行之是
令此謂一終三旬二日一十二字注行之是
令行是之令也甘雨至三旬十日一雨三旬
三雨也二日者隂晦朔也月十日一雨又二
十日一雨一月中得二日爾故曰三旬二日
終一歲十二月終也三旬二日者十日一
旬二十日為二旬後一旬在新月故曰三旬
二日也較之吕覧其文正同盖好事者以誘
所注吕覧鈔出成書
蔡氏(邕)月令章句
隋志十二卷
佚
邕自述曰予幼讀記以為月令體大經同不宜與記
書雜錄並行而記家記之又略及前儒特為章句者
皆用其意傳非其本旨光和元年予被謗章罹重罪
徙朔方危險凛凛死亡無日過被學者聞家就而考之
亦自有所覺悟庶幾頗得事情而訖未有注記著於
文字也竊誠思之書有隂陽升降天文歷數事物制
度可假以為本敦辭託說審求歷象其要者莫大於
月令故遂於憂怖之中晝夜密勿昧之成之旁貫五
注參互群書至及國家律令制度遂定歷數盡天地
三光之情辭繁多而蔓衍非所謂理約而達也道長
日短危殆兢惕取其心盡而已故不能復加删省盖
所以探賾辨物庶幾多識前言往行之流苟便學者
以為可覧則予死而不朽也
梁月令圖
七錄一卷
佚
唐明皇御刊定禮記月令
唐志一卷
存(李林甫等注未見)
李林甫等上表曰臣聞昔在唐堯則歷象日月敬授
人時降及虞舜則璿機玉衡以齊七政夏后則更置
小正周公則别為時訓斯皆月令之宗旨也逮夫吕
氏纂輯舊儀定以孟春日在營室有拘恒檢無適變
通不知氣逐閏移節隨斗建洎乎月朔差異日星見
殊乃令雩祀愆期百工作沴事資革弊允屬宜更昭
代敬天勤民順時設教是以有皇極之敷言親降聖
謨重有删定乃依杓建爰凖攝提舉正於中匪乖期
於積閏履端於始不爽候於上元節氣由是合宜刑
政以之咸序遂使金木各得其性水火無相奪倫盖
所謂順乎天而應乎人者也乃命集賢院學士尚書
左僕射兼右相吏部尚書李林甫門下侍郎陳希烈
中書侍郎徐安貞直學士起居舍人劉光謙宣城大
司馬齊光又河南府倉曹參軍陸善經修撰官家令
寺丞兼知太史監事史元晏待制官安定郡别駕梁
令瓚等為之注解臣等虔奉綸音極思何有愧無演
暢之能謬承載筆之寄義深罕測學淺無能莫副天
心空塵聖意謹上
新唐書集賢院學士李林甫陳希烈徐安貞直學士
劉光謙齊光又陸善經修撰官史元晏待制官梁令
瓚等注解自第五易為第一
冊府元龜包佶為秘書監貞元七年上言開元中刪
定禮記月令改為時令其音及疏并開元有相涉者
未刊正請選通儒詳定從之會佶卒其事不行
長編大中祥符八年七月己未龍圖閣待制孫奭上
言伏以禮記舊月令一篇後漢司農鄭康成盧馬之
徒本而為注又作周官及儀禮注並列學官故三禮
俱以鄭為主而月令一篇卷第五篇第六漢魏而下
傳授不絶唐陸德明撰釋文孔穎達撰正義篇卷第
次皆仍舊貫洎唐李林甫作相乃抉擿微瑕篾棄先
典明皇因附益時事改易舊文謂之御刪定月令林
甫等為之注解仍升其篇卷冠於禮記誠非古也當
今大興儒業博考前經宜復舊規式昭先訓臣謹繕
寫鄭注月令一本伏望付國子監雕印頒行詔禮儀
院與兩制詳定以聞既而翰林學士晁迥等言若廢
林甫之新文用康成之舊注則國家四時之祭祀並
湏更改詳究事理故難輕議伏請依舊用李林甫所
注月令從之景祐二年春正月乙巳直集賢院賈昌
朝請以鄭司農所注月令復入禮記第五其李林甫
所注自為唐月令别行從之仍詔唐月令以備四孟
月宣讀
宋三朝國史藝文志初禮記月令篇第五即鄭注唐
明皇改黜舊文附益時事號御刪月令升為首篇集
賢院别為之注厥後學者傳之而釋文義疏皆本鄭
注遂有别註小疏者詞頗卑鄙淳化初判國子監李
至請復行鄭注詔兩制三舘祕閣集議史舘修撰韓
丕張佖胡旦條陳唐本之失請如至奏餘皆請且如
舊以宣讀時令大中祥符中龍圖閣待制孫奭又言
其事羣論復以改作為難遂罷
晁公武曰唐明皇刪定李林甫等注序謂吕氏定以
孟春日在營室不知氣逐閏移節随斗建於是重有
刪定俾林甫同陳希烈等八人為之解國朝景祐初
改從舊文由是别行
葉夢得曰監本禮記月令唐明皇刪本李林甫所注
也端拱中李至判國子監嘗請復古本下兩制舘職
議胡旦等皆以為然獨王元之不同遂寢後復數有
言者終以朝廷祭祀儀制等多本唐注故至今不能
改而私本則用鄭注也
羅泌曰唐刻五經禮記以月令冠篇曲禮次之月令
之篇則於每月分節與中氣而異言之謂吕氏定以
孟春日在營室無適變通不知氣逐閏移節随斗建
洎乎月朔差異中星見殊乃令雩祀愆期水星作沴
事資革弊於是定以杓建凖攝提而刪之命集賢殿
學士尚書左僕射兼右相吏部尚書李林甫門下侍
郎陳希烈為之注
按諸經垂世禮記間雜秦漢之文然一入小
戴記中羣儒恪守其說雖以天子之尊大會
講殿議有異同文無更易迨唐明皇始命李
林甫等刊定月令亂其篇次增益其文沿及
宋元說經者逞其私智移易尚書離析大學
筆削孝經變置周官出入風雅皆唐之君臣
為之作俑也當不韋作吕覧時懸之國門人
莫敢增損一字豈意數百年後突有弄麞杖
杜不識字之李哥奴逢君之惡肆行改竄幾
無完文亦可謂無忌憚之尤者已今其改本
唐開成中石經具存
又按林甫改本其叙節氣云正月之節日在
虚昏昴中曉心中斗建寅位之初立春之日
東風解凍後五日蟄蟲始振後五日魚上冰
正月中氣日在危昏畢中曉尾中斗建寅位
之中雨水之日獺祭魚後五日鴻雁來後五
日艸木萌動二月之節日在營室昏東井中
曉箕中斗建夘位之初驚蟄之日桃始華後
五日倉庚鳴後五日鷹化為鳩二月中氣日
在奎昏東井中曉南斗中斗建夘位之中春
分之日玄鳥至後五日雷乃發聲後五日始
電三月之節日在婁昏柳中曉南斗中斗建
辰位之初清明之日桐始華後五日田鼠化
為駕後五日虹始見三月中氣日在胃昏張
中曉南斗中斗建辰位之中穀雨之日萍始
生後五日鳴鳩拂其羽後五日戴勝降于桑
四月之節日在昴昏翼中曉牽牛中斗建巳
位之初立夏之日螻蟈鳴後五日蚯蚓出後
五日王瓜生四月中氣日在畢昏軫中曉湏
女中斗建巳位之中小滿之日苦菜秀後五
日靡草死後五日小暑至五月之節日在參
昏角中曉危中斗建午位之初芒種之日螳
螂生後五日鵙始鳴後五日反舌無聲五月
中氣日在東井昏亢中曉營室中斗建午位
之中夏至之日鹿角解後五日蜩始鳴後五
日半夏生六月之節日在東井昏氐中曉東
璧中斗建未位之初小暑之日温風至後五日
蟋蟀居壁後五日鷹乃學習六月中氣日在柳
昏尾中曉奎中斗建未位之中大暑之日腐
艸為螢後五日土潤溽暑後五日大雨時行
七月之節日在張昏尾中曉婁中斗建申位
之初立秋之日凉風至後五日白露降後五
日寒蟬鳴七月中氣日在張昏箕中曉昴中
斗建申位之中處暑之日鷹乃祭鳥後五日
天地始肅後五日禾乃登八月之節日在翼
昏南斗中曉畢中斗建酉位之初白露之日
鴻雁來後五日玄鳥歸後五日群鳥養羞八
月中氣日在軫昏南斗中曉東井中斗建酉
位之中秋分之日雷乃收聲後五日蟄蟲坏
戸後五日水始涸九月之節日在角昏牽牛
中曉東井中斗建戌位之初寒露之日鴻雁
來賓後五日雀入大水為蛤後五日菊有黃
花九月中氣日在氐昏湏女中曉柳中斗建
戌位之中霜降之日豺乃祭獸後五日草木
黃落後五日蟄蟲咸俯十月之節日在房昏
虚中曉張中斗建亥位之初立冬之日水始
冰後五日地始凍後五日野雞入大水為蜃
十月中氣日在尾昏危中曉翼中斗建亥位
之中小雪之日虹藏不見後五日天氣上騰
地氣下降後五日閉塞而成冬十一月之節
日在箕星營室中曉軫中斗建子位之初大
雪之日鶡鴠不鳴後五日虎始交後五日荔
挺出十一月中氣日在南斗昏東璧中曉角
中斗建子位之中冬至之日蚯蚓結後五日
麋角解後五日水泉動十二月之節日在南
斗昏奎中曉亢中斗建丑位之初小寒之日
鴈北鄉後五日鵲始巢後五日野雞始雊十
二月中氣日在須女昏婁中曉氐中斗建丑
位之中大寒之日雞始乳後五日鷙鳥厲疾
後五日水澤腹堅林甫譏吕氏纂集舊儀定
以孟春日在營室有拘恒檢無適變通乃更
定節候顧以天氣上騰地氣下降為一候閉
塞而成冬為一候此則弄麞杖杜之故智矣
又按唐王砅注素問所引月令節氣桃始華
作小桃華雷乃發聲下有芍藥榮田鼠化為
鴽下有牡丹華王瓜生作赤箭生苦菜秀作
吳葵華半夏生下有木槿榮鴻雁來上有盲
風至蟄蟲坏戸上有景天華鶡鴠不鳴上有
冰益壯地始坼荔挺出上有芸始生攷砅於
寳應初官太僕令當日宜奉明皇刊定月令
而所述又異不可解也
李氏(林甫)月令并時訓詩
通志一卷
佚
王氏(涯)月令圖
通志一卷
佚
杜氏(仲連)月令詩
通志一卷
佚
亡名氏月令纂要
未見
復月令奏議
通志一卷
佚
范氏(浚)月令論
一篇
存(載香溪集)
劉氏(先之)月令圖
宋志一卷
佚
張氏(虙)月令解
宋志十二卷
未見
浙江通志張虙字子宓慈谿人慶元二年進士端平
元年為國子司業兼侍講謂月令之書雖出於吕不
韋然人主後天而奉天時此書不為無助乃為月令
解十二卷以進陞國子祭酒工部侍郎卒謚文靖
張萱曰宋端平間祭酒慈谿張虙入侍緝熙講幄解
釋其義以孟仲季析為寒暑之期於朔望弦占作旦
昏之候以十二月分十二卷按月而彙釋之凡一月
之中隂陽消長星辰出入氣數遷改景物移易園林
艸木鳥獸蟲魚田舍耕耘婦子蠶桑歴歴備載
按連江陳氏書目有之凡十二篇
黃氏(諫)月令通纂
四卷
存
諫自序曰曩家食時見方藥之良者輙錄之苐修為
必以時或先後則弗驗亦竒矣哉因竊嘆天下之事
未或外時以成也時之義亦大矣哉孔子告顔淵為
邦之問必曰行夏之時取其時之正與令之善想古
當時每月有政令以行其事不特建為正朔觀夏小
正與月令可見誠以天時先後民事早晚風俗淳漓
鳥獸艸木之凋榮不可無事以曉示之朝廷每歲頒
朔授歷正以為王政之大天時人事所關也諫讀書
之暇好為圃而栽植先後失時多不茂有以農桑撮
要遺余者凖而用之驗甚多自是宦遊京師所居旁
必開園雖農夫野老之賤必與談此去歲倪學士克
譲使自湖湘回以周㮤月覧見示懼其雜而弗純乃
刪其涉於誕者與撮要輯為一書仍附昔所錄方藥
依時修為者附内以便觀覧又於逐月所載取禮記
月令冠其首取堯命羲和之辭冠四時先使知先王
所重如此夫雞知將旦鶴知夜半燕忌戊巳虎知衝
破巢居知風六居知雨將雨而魚噞將風而鵲下無
知而能知如此况人乎若知來而不知往知往而不
知來此乾鵲猩猩之窒於所禀人則宜無不知也
盧氏(翰)月令通考
十六卷
存
秦鳴雷序曰嘗觀周禮一書上自日月星辰之運下
至昆蟲艸木之變大而體國經野之規細而農圃工
虞之務莫不申令以垂畫一盖詳哉乎其言之矣月
令載於吕覧大都紀候之書不過周官中之一事耳
然千餘年來民咸用之誠不以人廢言矣而穎有盧
君者嫌其局而未通𦕈聞而不廣於是不憚旁搜博
採凡稗官野史博物雜記苟一言一事足前民用者
靡不攟摭而兼蓄之附於各月之下曰天道曰治法
曰地利曰民用曰攝生曰涓吉曰占候曰跡往曰攷
言曰擴聞臚列星布燦然具備經以十二辰緯以十
事用配干支自謂獲免掛一漏萬之誚命之曰月令
通攷其用心良厪矣余不佞曩典秩宗時其於時令
之說亦嘗䆒心然徒得其槩耳未有該括靡遺條分
縷析若斯之備且晰者以之嘉惠人人所謂警聵之
鈴導南之車非耶
翰自序曰病中無寄意者命僕抽書得家塾事親謂
其事義欠切欲緝而廣之屢困於病而未逮也間見
十二月占候及十二月雜事因思農桑撮要亦列歲
務惜皆各據一事而未廣焉爰是主之以月令博之
以羣書以十二月應十二地支以為經又各隸以十
類以應天之十干而為緯彙附區别順天時以授人
事則氣運可得而察功業可因而興物情可藉而悉
庶無掛一漏萬之嘆噫支經干緯而地天之泰寓矣
一經一緯而天地之文備矣名之曰月令通攷
陳氏(經邦)月令纂要
一卷
未見
馮氏(應京)月令廣義
二十四卷
存
黃虞稷曰應京字可大盱眙人萬歷壬辰進士湖廣
按察僉事學者稱慕岡先生
按馮公講學參研於主靜窮理之間乃所輯
月令廣義冗襍不倫至采及帝釋天神誕日
是豈儒者之言乎
李氏(巨川)月令采竒
佚
李光縉曰邑博士巨川李生所輯也本月令紀候之
意博采羣書彙而集之歲分季季有總序季分月月
有月令月分日日有雜記而又有五行生旺論調攝
占候諸說各附於日月之末凡有奇事可前民用者
靡不摭載
黃氏(道周)月令明義
四卷
存
黃虞稷曰崇禎十一年先生官少詹事協理府事進
月令明義坊記表記緇衣儒行集解於朝
鄭開極曰石齋先生月令明義以二十四氣歸於中
五洛書以九律吕以八歲閏以成歷象以定故有氣
候生合之圖禮樂之作本於五行行政施令本於易
象中星旣定四方為則故有中星卦體之圖王道首
重農事致治在乎得人得失在乎法古凡古今之建
言行事合於月令者悉附焉
錢氏(&KR2066;)月令說
一卷
存
按錢氏之說謂月令於劉向别錄屬明堂隂
陽記則是篇本古明堂遺制吕氏從而錄之
秦有天下不聞有事於明堂盖非不韋所撰
而蔡邕王肅張華皆言是周公作必有所㩀
吕氏錄明堂隂陽記舊文於首以為綱附以
八覧六論為目中間雜入秦官無足怪也且
言太尉為秦官者据漢百官表之文也然晉
語公使祈奚為元尉韋昭注云中軍尉也鐸
遏寇為輿尉韋昭注云上軍尉也管子分州
以為十里里為之尉又曰筦籥藏於里尉則
尉之稱不自秦始亦周官之名矣其辨俱詳
核
熊氏(過)讀曾子問文王世子
各一篇
存
經義考卷一百四十九
