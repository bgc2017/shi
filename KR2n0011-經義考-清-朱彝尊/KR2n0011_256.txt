經義考卷二百五十六
翰林院檢討朱彝尊撰
四書(五)
朱氏(升)四書旁注
十九卷
存
蔣氏(允汶)四書纂類
未見
黃虞稷曰字彬夫永嘉人元進士洪武初官本府訓
導
陶氏(宗儀)四書備遺
佚
王氏(逢)四書通義
未見
黃虞稷曰逢字原夫江西樂平人師事洪野谷野谷
朱公遷弟子也宣德初逢以薦為富陽縣儒學訓導
又以明經辟召皆不就學者稱松塢先生
何氏(英)四書釋要
未見
黃虞稷曰英為王逢弟子
景氏(星)四書集說啟蒙
闕(論語孟子未見)
星自序曰星幼承父命嗣儒業而苦無常師年十六
始得出就伯父黃先生學先生曰汝欲為學必先熟
讀四書以為之本而後他經可讀矣星於是晝誦夜
思不敢少惰居四年得初通大義後欲眀經習舉子
業先生又引星進郡庠俾受春秋經於勾乘楊先生
一時師友切偲問辨資益為多復得諸引翼書為之
啟發然後益知四書奥義不可不窮矣故星不揆庸
愚僭於佔畢之暇彙集諸說熟玩詳味分經别注妄
加去取十年之内掇拾成編目之曰四書集說啟蒙
將私塾以訓子孫既而一二同志懼其久而墜佚使
夀諸梓以便初學顧星僭妄之罪已不可逭尚賴諸
明理君子重加訂正而可否之則星之志也至正壬
寅
姓譜景星字德輝餘姚人洪武中官杭州儒學訓導
其學長於春秋今惟四書啟蒙行於世
鄭氏(濟)四書講解
未見
黃虞稷曰濟閩縣人洪武中儋州學正
趙氏(新)四書說約
佚
黃虞稷曰新字彦明樂清人洪武中歴官布政使改
翰林院修撰致仕
葉氏(儀)四書直說
未見
張氏(宣)四書點本
未見
王氏(廉)四書詳說
(闕)卷
存
劉昌曰四書詳說蘇州知府況公鍾刻於府庠袁鉉
作序以為王廉熙陽作言熙陽丞澠池時稿留曺端
家刻既成其書四出端為霍州學正移文於蘇言四
書詳說乃其所著孟子中有其訂定白馬之白一段
又言熙陽已坐刑不當有著書之名熙陽為山西左
布政使以公事死無害其為著書也端辨四書詳說
為其所著可也言熙陽坐刑不當有著書之名非也
陸元輔曰文王演易於羑里史遷作史於腐刑郝經
傳春秋於拘繫所洪武中葉子竒亦於獄中撰草木
子著書與坐刑初不相妨也月川遺書行世頗有當
還熙陽之名
冉氏(庸)四書精華
佚
張氏(洪)四書解義
二十卷
未見
黃氏(鼎)四書精義
未見
劉氏(醇)四書解疑
四卷
未見
朱氏(謐)四書述義
未見
胡氏(廣)等四書大全
三十六卷
存
眀成祖文皇帝御製序曰朕惟昔者聖王繼天立極
以道治天下自伏羲神農黃帝堯舜禹湯文武相傳
授受上以是命之下以是承之率能致雍熙悠久之
盛者不越乎道以為治也下及秦漢以来或治或否
或久或近率不能如古昔之盛者或忽之而不行或
行之而不純所以天下卒無善治人不得以蒙至治
之澤可勝歎哉夫道之在天下無古今之殊人之稟
受於天者亦無古今之異何後世治亂得失與古昔
相距之遼絶歟此無他道之不眀不行故也道之不
明不行夫豈道之病哉其為世道之責孰得而辭焉
夫知世道之責在已則必能任斯道之重而不敢忽
如此則道豈有不眀不行而世豈有不治也哉朕纘
承皇考太祖高皇帝鴻基即位以来孳孳圖治恒慮
任君師治教之重惟恐弗逮竊思帝王之治一本於
道所謂道者人倫日用之理初非有待於外也厥初
聖人未生道在天地聖人既生道在聖人聖人已往
道在六經六經者聖人為治之迹也六經之道明則
天地聖人之心可見而至治之功可成六經之道不
眀則人之心術不正而邪說暴行侵尋蠧害欲求善
治烏可得乎朕為此懼乃者命儒臣編修五經四書
集諸家傳注而為大全凡有發眀經義者取之悖於
經旨者去之又輯先儒成書及其論議格言輔翼五
經四書有禆於斯道者類編為帙名曰性理大全書
編成来進總二百二十九卷朕間閱之廣大悉備如
江河之有源委山川之有條理於是聖賢之道粲然
而復眀所謂考諸三王而不謬建諸天地而不悖質
諸鬼神而無疑百世以俟聖人而不惑大哉聖人之
道乎豈得而私之遂命工悉以鋟梓頒布天下使天
下之人獲覩經書之全探見聖賢之藴由是窮理以
明道立誠以達本修之於身行之於家用之於國而
達之天下使國不異政家不殊俗大回淳古之風以
紹先王之統以成熙皞之治將必有賴於斯焉遂書
以為序永樂十三年十月初一日
楊榮後序曰太宗文皇帝臨御之日宵旰孜孜誕興
文教以斯道為已任萬幾之暇嘗與儒臣論議以為
四書雖有宋儒朱熹為之集注以便學者然而羣儒
之說頗有異同純駁不一至今幾三百餘年紛紜雜
糅莫知適從兹欲會而通之去其駁而錄其純庶幾
聖賢之道昭然大眀臣榮忝居侍從恭奉德音敢不
敬承謹識四方學者彙以成編上親商𣙜以定去取
書成特賜名曰四書大全書即以頒布天下學校凡從
事於聖賢之學者莫不欣焉若披雲霧而仰青天若
剪荆棘而尋大路坦然無疑釋然有悟誠萬世之寶
也予鄉建陽葉添德氏家素崇文而好學博雅閒於
庠序得覩此書遂求抄錄鋟諸梓以廣其傳乃以書
来京師請予言識之夫奉揚上之盛德美意以昭示
於無窮者人臣之事也昔太宗文皇帝惓惓纂輯是
書以嘉惠天下後世有功於聖門大矣然而添德以
民間之傑者乃能廣播而盛傳之此其所以超於衆
人者豈不遠哉是可嘉也因拜手以識於後
顧炎武曰自朱子作大學中庸章句或問論語孟子
集注之後黃氏(幹字直卿號勉齋先生)有論語通釋而采語錄
附於朱子章句之下則始於真氏(德秀字希元號西山先生)名曰
集義止大學一書祝氏(洙字宗道)乃倣而足之為四書附
錄後有蔡氏(模字仲覺號覺軒先生)四書集疏趙氏(順孫號格菴先生)
四書纂疏吳氏(真子號克齋先生)四書集成昔之論者病其
泛濫於是陳氏(櫟字夀翁號定宇先生)作四書發眀胡氏(炳文字仲)
(虎號雲峯先生)作四書通而定宇之門人倪氏(士毅字仲弘號道川先生)
合二書為一頗有刪正名曰四書輯釋有汪克寬序
至正丙戌自永樂中命儒臣纂修四書大全頒之學
官而諸書皆廢倪氏輯釋今見於劉用章(剡)所刻四
書通義中永樂中所纂四書大全特小有增刪其詳
其簡或多不如倪氏大學中庸或問則全不異而間
有舛誤至春秋大全則全襲元人汪克寬胡傳纂疏
但改其中愚按二字為汪氏曰及添廬陵李氏等一
二條而已詩經大全則全襲元人劉瑾詩傳通釋而
改其中愚按二字為安成劉氏曰其三經後人皆不
見舊書亦未必不因前人也當日儒臣奉旨修四書
五經大全頒餐錢給筆札書成之日賜金遷秩所費
於國家者不知凡幾將謂此書既成可以章一代教
學之功啟百世儒林之緒而僅取已成之書抄謄一
過上欺朝廷下誑士子唐宋之時有是事乎豈非骨
鯁之臣已空於建文之代而制義初行一時人士盡
棄宋元以来所傳之實學上下相蒙以饕禄利而莫
之問也嗚呼經學之廢實自此始後之君子欲掃而
更之亦難乎其為力矣
張氏(文選)四書訓解
佚
王瓚曰張文選字士銓永嘉人永樂丙戌進士改庶
吉士
郭氏(恕)四書一得
佚
陸元輔曰永樂甲午舉人
楊氏(範)四書直說
未見
寧波府志楊範字九疇鄞人永樂中教授里中自號
思誠叟侍郎守陳之祖也
張氏(楷)四書穅秕
佚
寧波府志張楷字式之慈谿人永樂甲辰進士南京
都察院僉都御史
楊氏(琦)四書辨疑
未見
黃虞稷曰琦建安人正統中温州府學訓導
周氏(灝)四書精解
四卷
未見
黃虞稷曰灝邵武人景泰中舉人松江府同知
李氏(果)四書音考
未見
廣平府志李果字尚用成安人景泰庚午舉人濟南
知府
楊氏(守陳)四書私抄
(闕)卷
存
沈氏(珒)四書口義
未見
平湖縣志沈珒字公貴景泰辛未進士任御史
周氏(賓)四書音考
未見
黃虞稷曰賓字汝欽江西安福人天順甲申進士
董氏(彛)四書經疑問對
八卷
未見
繆泳曰常熟人成化壬辰進士
蔡氏(清)四書蒙引
十五卷
存
清自序曰國家以經術造士其法正矣第士之所以
求於經者淺也蓋不務深於理而徒務辨於文文雖
工術不正而行與業隨之矣舉子業之關世道也有
如此清之始業是也自謂頗知所用心者故有三年
不作課而無三日不看書閒以其所窺見者語諸同
儕要亦未能脫時文氣味也然已見訝為迂遠而厭
聽之矣清乃隨時自筆之以備遺忘庚子歲赴會試
收置行囊既而冗中翻目遺之至京撿覓不得意其
失之途中矣時方温故遂復有錄更三閱歲故錄復得
之家中參會前後所錄詞意重複者過半又有前後異
見至一句而二三其說者皆未暇刪次也禄仕多年
故紙宛然而比日後生輩知而求之特切欲終棄置
則一得之見或有資於童蒙欲俟刪正則温故之功
又非旬時可辨姑略會而次之先翦去其最冗穢無
謂者其諸凡近似有理之言皆且存之以俟他日温
故之餘得加汰削乃就有道而正焉名曰蒙引初稾
眀非定說也四書及易經諸卷槩有之今已謄出大
學中庸二部及乾坤二卦張國信輩借抄因道其故
以示之
刁包曰尚論諸儒必以四書為標準四書無所得雖
經史淹貫不可以為學也自金谿以迄姚江凡學其
學者莫不厭薄朱注肆意妄解其於四子書穿鑿決
裂甚矣大全而後惟蔡文莊蒙引專以發明朱注為
主注者四書功臣蒙引又朱注功臣也
陸元輔曰蔡介夫上推孔曾思孟本旨發明朱子集
注最為詳明說四書者不下百種未有過於此者也
王氏(雲鳳)四書私記
未見
吳氏(璉)四書訂疑
未見
朱氏(綬)四書補注
三卷
未見
潘氏(府)四書傳注正
未見
周氏(寅)四書音考
佚
嘉善縣志周寅字汝欽學於周鼎安貧守義著小學
集注四書音考
廖氏(紀)四書管闚
二卷
未見
童氏(品)四書旁訓
未見
劉氏(龍)四書講義
四卷
未見
黃虞稷曰襄垣人弘治己未進士第三人歴官南京
吏部尚書贈太子太保諡文安
湛氏(若水)古本四書訓測
十九卷
存
熊氏(熙)四書管天
佚
馮氏(珵)四書發微
佚
丁氏(徵)四書講義
佚
王氏(侗)四書批點
十八卷
未見
顔氏(曄)四書證疑
未見
上虞縣志曄字文華正德丁夘舉人&KR0697;江知府
吕氏(柟)四書因問
六卷
存
王氏(大用)四書道一編
未見
王氏(漸逵)四書邇言
未見
史氏(于光)四書解
未見
林氏(希元)四書存疑
十二卷
存
鄭氏(佐)四書語錄
佚
陳氏(琛)四書淺說
十三卷
存
盧元昌曰淺說者紫峯陳先生之所著也合蔡虚齋
之蒙引林次崖之存疑折衷而取裁焉而大旨則以
大全為宗
季氏(本)四書私存
未見
高氏(尚賢)四書精意
佚
繆泳曰新鄭人正德丁丑進士
周氏(華)四書集說
十六卷
存
李延昰曰莆田周華編長樂林文沛補文沛中正德
丁丑進士
陶氏(廷奎)四書正學衍說
八卷
存
張士紘曰其子幼學刊行之
董氏(榖)碧里疑存
二卷
存
鄭玥曰碧里疑存二卷皆說四書
經義考卷二百五十六
