經義考卷二百十八
翰林院檢討朱彝尊撰
論語(八)
張氏(栻)南軒論語解
宋志十卷
存
栻自序曰學者學乎孔子也論語之書孔子之言行
莫詳焉所當終身盡心者宜莫先乎此也聖人之道
至矣而其所以教人者大略則亦可睹焉蓋自始學
則教之以為弟為子之職其品章條貫不過於聲氣
容色之間灑掃應對進退之事此雖為人事之始然
所謂天道之至賾者初亦不外乎是聖人無隠乎爾
也故自始學則有致知力行之地而極其終則有非
思勉之所能及者亦貴乎行著習察盡其道而已矣
孔子曰道之不行也我知之矣知者過之愚者不及
也道之不明也我知之矣賢者過之不肖者不及也
秦漢以來學者失其傳其間雖或有志於力行而其
知不明摘埴索塗莫適所依以卒背於中庸本朝河
南君子始以窮理居敬之方開示學者使之於致知
力行有所循守以入堯舜之道然近歲以來學者又
失其旨汲汲求所謂知而於躬行則忽焉本之不立
故其所知特出於臆度之見而無以有諸躬識者蓋
憂之此特未知二者互相發之故也孔子曰學而不
思則罔思而不學則殆歴考聖賢之意蓋欲使學者
於此二端兼致其力始則據其所知而行之行之力
則知愈進知之深則行愈達是知嘗在先而行未嘗
不隨之也知有精麤必由麤以致精行有始終必自
始以及終内外交正本末不遺條理如此而後可以
言無弊然則聲氣容色之間灑掃應對進退之事乃
致知力行之原也其可舍是而他求乎顧栻何足以
與聞斯道輒因河南餘論推以已見輯論語說為同
志者切磋之資而又以序冠於篇首焉
薛氏(季宣)論語少學
宋志二卷
佚
季宣自序曰推步占天未足與言天道之至緡絲測
海未足與窺溟海之深膚見謏聞以求聖人之言我
知其無以議為也然則聖人之道其終不可學邪曰
無(句)求之則得不求則不得也自明其德道積於厥
躬誠以思之睿以通之問學以參之神而明之天之
高地之厚鬼神之盛遂古方來之遠將無所藏其用
聖人之道其無以外此夫魯侯得之喬梓而周公識
其見賢曾蒧鼓瑟詠雩而仲尼與之言志聖人之學
果可以意知而事得乎走於論語之書願學焉而終
身者也謂其旁通倫類細淪幽眇就之而不見挹之
而愈深雖一本諸人情曾非力行可到嘗朝而誦莫
而思忘寢食而求但見其源源而泉混混而淵灝灝
而天進於前無以從而後取諸右無以逢其左泯泯
默默而未得以臻其極也卷之有以自樂行之足以
迨時走於夫子之言知其一而不知其二矣強筆少
學識之於書庶乎他日見之有以知其不足戾之斯
改得之斯尚天未喪道或將可質諸聖人之門也曰
以此明孔氏之言則庸敢不知量
論語直解(王瓚温州志作約說)
佚
季宣自序曰巧匠不世出其法具乎規矩繩墨聖人
不世作其言在乎禮易詩書然則禮易詩書與夫規
矩繩墨往之所以貽後今之所以求古也即規矩繩
墨以為圓方雖非巧匠而巧匠之制作於此乎在由
禮易詩書以趨禮義雖非聖人而聖人之精誠備於
吾身學者為道而舍經猶工人而去其規墨也雖有
工垂之指其能制器乎孔子聖之至也顥乎其渾邈
乎其宏其静也坤其動也乾道貫古今而體之以虛
神偕造化而終之以愚望之平平即之峩峩寂如其
若忘巋如其若存挹而愈沖撓而愈清觀其行則不
過乎物察其言則適當人心無色無形既高且明無
墉無隍肅肅茫茫止止而安安者歟盡性而參天者
歟贊焉以辭猶日而禆螢鑿之竅死均無事焉適亡
其所存而已自伏羲以至文公其時亨其政行其言
事具乎禮易詩書曰闇而弗明得孔子而彌章非聖
人無以知聖人固莫知孰賢傳是道以貽將來斯其
為集大成孔氏有春秋孝經通禮易詩書曰經其弟
子門人又雜記其難疑答問之言别為論語一書參
乎六經之間六經固妙且玄必論語而後行論語之
於六經其道學之中和大易之乾坤乎元龜無窮指
南諸儒性命仁義之淵源諸子百家之蹊途覆載而
叢薄之宜莫此其究且詳也傳記稱孔子之言衆矣
率多踳駮不疑乎貞其周而曲當觸而咸獲純而靡
類約而兼該者宜莫近乎論語之書後之學孔子者
將折中夫六經之奥返求其性命之正者舍論語其
何稽乎先儒之傳此書行乎今者多矣如川瀆之容
流各極其量而莫不有合焉其於滄溟也不亦微哉
走誠庸愚學而未能有得願法孔子其素心也研窮
此書久矣訖未知其趨嚮自求諸已以求合於前言
譬諸蟻之緣嵩烏之沖霄不至必也亦惟其力行之
又何憚夫穹崇也敢自信其所自知筆而釋其句讀
名直解示無曲說者焉不事辭文貴全旨要分章無
取為其失於本真匪敢言傳述逝將終身於此庶幾
明德之見有補不逮云
沈氏(文炳)論語解
佚
周必大序曰揚子曰聖人之言遠如天賢人之言近
如地易更三聖詩書禮樂春秋皆刪定筆削於孔子
之手此聖言也孟荀揚韓發明經訓羽翼治道此賢
言也兼是二者其惟論語乎蓋齊家治國立身行道
夫子平居形諸言者如三辰著明有目咸睹莫知所
以明如四時運行無物不遂莫知所以行非天乎門
弟子或求益或質疑往往指事而請譬之山川有定
體高深猶可度草木有定形名物或可辨非地乎是
誠五經之錧鎋六藝之喉襟學者如欲時習聖人之
言舍此何以哉吳興沈文炳字堯夫家世儒者少有
聲國學養親不仕惟留意於是書其子數抱遺編求
予一言易不云乎仁者見之謂之仁知者見之謂之
知亦資道以盡吾之分而已其視作無益而攻異端
者蓋相萬也
胡氏(公武)論語集解
佚
周必大序曰論語記夫子善言簡易明白而褒貶勸
戒實同春秋羣弟子總而述之之時於稱謂尤有法
凡門人問答率稱子若夫子及對諸國君臣及姓以
别之如是者十八九獨季氏一篇皆切責冉求之言
每章必稱孔子無他絶之也此與春秋夷杞何異推
類以求則行夏之時從周之文管仲之稱仁昭公之
知禮筆削之微旨皆行乎其中矣學林胡英彦辨博
該貫泛通六藝諸子百家之書而以論語為宗古今
注解自漢賈生揚子晉何氏唐韓柳氏周熙時子本朝
邢氏劉原父歐陽子司馬温公程正叔二蘇謝顯道
數十家片言之相涉一說之可取如醫儲藥賈居貨
惟患其不備所得既富則徐為折衷而以其先君子
隠居口講與夫從叔侍讀公新說繋之又為叢書二
卷掇拾遺餘集音二卷考證同異博觀約取期明道
而後止謂余使序卷首予聞聖人之言若近而其旨
甚遠仁者見之謂之仁知者見之謂之知雖大賢有
不能盡况後學乎自漢以來乃始擅專門之業黨同
而伐異欲以一說盡聖人之藴斯亦過矣惟胡氏世
傳春秋學英彦尤致意焉是書也集諸書之說而以
道為之權衡是非取舍不敢銖兩輕重其心間有旨
雖殊而理通亦並存不廢務使學者優柔而自求饜
飫而自趨非深於春秋能如是乎其用心過漢儒遠
矣予故樂為之書
楊萬里曰胡英彦諱公武澹庵先生猶子覃思經訓
謂求聖道當自論語始取賈誼揚雄李翺等解為集
注論語若干卷傅以新意自鄭康成王肅馬融之外
史漢所引臣瓚顔袐書注闕文異義靡不畢萃成一
家言今參政周公甚愛其書為之序
陳氏(知柔)論語後傳
佚
林氏(亦之)論語解
佚
林希逸曰先生字學可吾邑龍江人受學於艾軒自
號網山山人月魚氏生高宗丙辰終孝宗乙巳
劉克莊曰網山林氏福清人一號月魚先生
梁氏(億)論語集解
佚
姓譜億字伯安晉江人克家子以父任補官累遷通
判福州嘗著論語集解上之袐府進官一秩
諸葛氏(說)論語說
佚
李氏(舜臣)家塾編次論語
五卷
佚
沈氏(大廉)論語說
佚
繆泳曰大廉字元簡
丘氏(義)論語纂訓
一卷
佚
朱子序曰論語纂訓書無卷第合一篇凡古今論語
訓義見錄者十四家而大抵宗程子蓋熹外兄丘子
野所述子野亦以意附見其是非取舍之說熹讀之
其不合於聖人者寡矣因為之序論曰士生乎聖人
既歿數千百歲之下而欲明聖人之心於數千百載
之上推其立言垂訓之旨約其辭義於衆說淆亂
之中以為一家之書而又欲其是非取舍不謬於聖
人亦難矣蓋聖人之書其為意微其為辭約苟不明
乎其中而識乎其本多見其以私見臆說亂之也昔
之大儒其猶有不免乎此者況後世之紛紛乎此其
所以難也抑又有甚難者焉孔子曰文莫吾猶人也
躬行君子則吾未之有得此其所以為甚難者也夫
其所以難者如此所以為甚難者又如此則是書之
作亦將以明乎其所難者求至乎其所甚難而已其
可已乎故其求之能博取之能審推是言之其寡過
矣孟子曰博學而詳說之將以反說約此之謂已如
是則後聖人數千百歲而生而欲明其心於數千百
歲之上無難矣夫學之所以盡其心如此又安有放
其邪心以窮乎外物之患哉其行之也不遠矣則其
所以為甚難者又得而庶幾焉熹是以樂道之而為
之序所以明子野之為是書其難如此而亦以著其
從事於聖人者不易焉紹興三十二年十月
倪氏(思)論語義證
宋志二十卷
佚
章氏(服)論語解
三卷
佚
徐氏(存)論語解
佚
高氏(元之)論語解
宋志一卷
佚
馬氏(之純)論語說
佚
黃氏(補)論語人物志
佚
閩書補字季全莆田人乾道八年登特科授高州文
學調高要尉
宋氏(藴)論語略解(魏了翁集作解義)
二十卷
佚
張氏(珫)論語拾遺
二十篇
佚
王應麟曰淳熙五年六月軍器少監張珫上凡二十
篇付祕閣
許氏(奕)論語講義
二卷
佚
姜氏(得平)論語本旨
宋志一卷
佚
陳振孫曰建昌軍教授永嘉姜得平撰
楊氏(泰之)論語孟子類
七卷
佚
論語解
三十卷
佚
胡氏(泳)論語衍說
未見
胡炳文曰泳字伯量南康人
湯氏(烈)集程氏論語說
宋志二卷
佚
戴氏(溪)石鼔論語答問
宋志三卷
佚
陳振孫曰戴溪岷隠撰溪初仕領石鼔書院山長所
與諸生講說者也其說淺近明白晦庵亦稱其近道
潘氏(好古)論語說
佚
孫氏(應時)論語說
佚
王應麟曰孫季和說論語舉直錯諸枉謂舉直而加
之枉之上則民服枉固服於直也舉枉錯諸直謂舉
枉而加之直之上則民不服固非枉之所能服也
姓譜孫應時字季和餘姚人學於象山登進士第官
邵武軍通判自號燭湖居士
陳氏(藻)論語解
佚
劉克莊曰樂軒陳氏藻字元潔居福清縣之横塘初
網山師艾軒網山之徒又推樂軒為高弟開門授徒
不足自給至浮游江湖﨑嶇嶺海歸買田數畆輒為
人奪去士之窮無過於此矣而以樂自扁此固先生
所聞於師者與
王氏(時會)論語訓傳
佚
葉氏(秀發)論語講義
佚
金華志秀發字茂叔師事呂祖謙為慶元府學教授
著論語講義以訓諸弟子一時鉅儒皆相器重願與
之交而楊簡問難尤詳謂得所啟發後知高郵軍
時氏(少章)論語大義
佚
陳氏(耆卿)論語記蒙
宋志六卷
佚
陳振孫曰國子司業臨海陳耆卿壽老撰葉水心為
之序耆卿學於水心者也嘗主麗水簿嘉定初年成
此書
謝鐸曰論語孟子記蒙陳耆卿著今亡
羅氏(維藩)論語解
二卷
佚
陳氏(宓)論語注義問答
佚
章氏(良史)論語探古
宋志二十卷
佚
黃氏(宙)論語解
佚
閩書黃宙字繇仲晉江人居鄉講授有論孟解
夏氏(良規)論語解
佚
閩書夏良規字道矩福清人
丁氏(明)論語解
二十篇
佚
陸元輔曰明字子公金壇人
傅氏(子雲)論語集解
佚
姓譜子雲字季魯金溪人主甌寧簿
馮氏(誠之)復庵讀論語
十卷
佚
王氏(萬)論語說
佚
經義考卷二百十八
