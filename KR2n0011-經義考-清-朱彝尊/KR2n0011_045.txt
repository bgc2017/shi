經義考卷四十五
翰林院檢討朱彝尊撰
易(四十四)
傅氏(立)易學纂言
十八卷
未見
董眞卿曰立字權甫號初庵饒州德興人仕至正奉
大夫集賢院大學士贈榮禄大夫柱國饒國文懿公
御賜宋金内府易書數千卷以其意授同里王奕復
初摘其正大合理者一百二十家彙爲一編名易學
纂言十八卷無繫辭以下元貞乙未自序
王氏(結)易說
十卷
佚
元史王結字儀伯易州定興人至治二年參議中書
省事天歷二年拜中書參知政事尋拜中書左丞晚
邃於易著易說十卷臨川吳澄讀而善之卒諡文忠
何氏(榮祖)學易記
佚
元史何榮袓字繼先其先太原人徙家廣平以吏累
遷中書省掾陞侍御史歷中書右丞尋加平章政事
卒贈光禄大夫大司徒柱國追封趙國公諡文憲所
著書有大畜十集又有學易記載道集觀物外篇
鄧氏(文原)讀易類編
佚
元史鄧文原字善之綿州人徙錢塘至元二十七年
行中書省辟爲杭州路儒學正大德二年調崇德州
教授五年擢應奉翰林文字九年陞修撰至大三年
授江浙儒學提舉皇慶元年召爲國子司業延祐四
年陞翰林待制至治二年爲集賢直學士兼國子祭
酒卒諡文肅
楊氏(闕龍)易說綱要
佚
吳澂序曰清江楊明夫與予同歲生自少工進士學
國朝既復貢舉時年六十餘矣欣欣然就舉至八十
猶未巳其篤好蓋如此觀所編易說綱要程朱爲之
本而他諸說附焉將以淑其子孫年老而志不衰可
尚也夫有能因其所說擇其相近者玩繹而踐行之
則可以立身可以應世及其久也得易之用而深於
易雖(闕)不難也然則是編也豈特爲楊氏子孫
(闕)而已哉明夫名(闕)龍今年七十九視強壯無以
異
王氏(希旦)易通解(一作學易摘編)
佚
董眞卿曰王希旦字愈明號葵初饒州德興人
張氏延周易偹忘
十卷
佚
蘇天爵碣曰節齋先生諱延字世昌家藁城以薦除
眞定路教授著周易偹忘十卷
曹氏(說)易說
佚
袁桷曰曹說侍講粹中曾孫父爲山陽佐死難說幼
絶葷娶精易象數論語詩春秋皆有解多折衷舊說
易說爲里人所竊今不存
劉氏(傳)易說
佚
蘇天爵碣曰君諱傳字芳伯居鄱之清溪窮五經尤
深於易推明程朱之傳復輯諸儒之言以輔翼之
葉氏(瑞)周易釋疑
十卷
佚
許有壬作墓碑曰先生諱瑞字宗瑞金谿人以薦授
遼陽路儒學教授歴江西等處儒學副提舉致仕
胡氏(允)四道發明
佚
董眞卿曰允號潛齋饒州樂平人其易解曰四道發
明
鮑氏(雲龍)筮草研幾
一卷
佚
洪焱袓曰鮑雲龍字景翔歙縣人博通經史易學尤
精領鄉薦省試不利教授生徒有天原發微若干卷
行世又有大月令筮草研幾未傳
余氏(芑舒)讀易偶記
佚
董眞卿曰芑舒字德新號息齋饒州德興人
程氏(珙)易說
佚
董眞卿曰珙字仲璧饒州德興人文公門人端蒙之
從曾孫也
劉氏(莊孫)易志
十卷
佚
袁桷作墓志曰隱士劉莊孫字正仲天台人五經之
學由宋諸儒先緝續綂緒詩首蘇轍成鄭樵易首王
洙東萊吕氏始定十二篇胡宏辨周官俞廷椿廼漸
次第書有今文古文陳振孫掇拾援据確然明白言
傳心者猶依違不敢置論至正仲始憤然曰吾不能
接響相附和尊聞紹言各爲論著不沒其實而先儒
之傳益顯
楊氏(剛中)易通微說
佚
金陵新志楊剛中字志行其先松陽人徙居建康歷
文林郎江浙等處儒學提舉召爲翰林待制承務郎
兼編修官謝病去著易通微說詩講義若干卷
李氏(學遜)大易精解
佚
閩書學遜忠定九世孫博學洽聞尤邃於易所著有
易精解
彭氏(復初)易學源流
佚
江西通志彭復初安福人精於易範嘗本米子邵子
之說著易學源流
盛氏(象翁)易學直指本源
佚
台州府志盛象翁字景則太平人由薦辟爲汀州教
授仕終昌國判官學者稱爲聖泉先生
程氏(璹)易學啓蒙類編
佚
虞集序曰朱子之論傳易者曰邵傳羲畫程衍周經
蓋欲求乎羲文周孔之易舍邵子程子之學則莫之
能進矣朱子著易本義多補塞程子之義又作易學
啓蒙原圖書卦畫而先天之說可得而窺焉然獨怪
夫邵子程子並生一時居甚近也道同出也年又不
相遠也而叔子註易傳不聞與邵子有所講明而伯
子嘗謂邵子之學爲加倍法後問之則又以爲忘之
矣及聞其誦風天小畜與天附地地附天之說乃嘆
曰嚮嘗聞此於茂叔矣噫豈非三君子之易學莫逆
於心而無所問辨故無以傳聞於後世也歟是以朱
子有易學啓蒙之書者蓋言蒙者之始求於易不可
不自此而啓其端也某嘗竊學是書而未之有得及
與今國子祭酒魯公同司業成均爲學者互相發明
此書以爲教數年之後友朋之間亦獨聞魯公以此
爲意而嘆其不倦不厭也新安程璹以所著類編相
示則蓋取朱子與門人平日之語有及於此者則彙
而附焉予深嘆其知學於此也夫立言以著書則其
辭精而約師友之問答則其言辨而博精而約者必
深思而後得辨而博者則快然而通暢此善學者所
以讀古人之書而便作今日耳目者也璹年齒方壯
其進未可量也又安得不嘆美於此乎新安朱子之
闕里也聞其山林之間猶有縉紳先生黃髮之士相
與授受使遺言絶學猶有存者璹固多見之已乎某
老矣得徜徉江湖之上尚當從璹求見其人而求教
焉
侯氏(克中)大易通義
佚
袁桷序曰郡侯郭文卿示大易通義一帙曰此眞定
侯先生所述也先生幼喪明聆羣兒誦書不終日能
悉記其所授稍長習詞章自謂不學可造詣既而悔
曰吾明於心刊華食實莫首於理理以載道原易以
求則爲得之於是精意讀易旁通曲會參以己見而
名之曰通義讀其書浩乎其詳也簡乎其著也因理
以察象若遺焉而不敢廢也桷學易蓋亦有年矣原
夫八卦既列象斯立焉故卦有理者焉有象者焉理
有以言爲象象有以理爲用理與象不得而偏也聖
人懼其言之雜也諸卦之彖專言夫理而取身取物
悉見於爻辭矣又懼說卦之理彖不足以盡也復繫
之以上下傳而其象位之明著悉見於說卦至矣盡
矣後之儒先言理者過於浮略象廣喻而泥象者微
言隻字咸取以爲象角立交病三聖之旨冺然莫知
所歸自朱文公發變象之說學者始知所宗君思深
而識幽據會提要蓋將爲程子之忠臣倣文公以入
夫邵子之室非潛心尊聞者不能也今年逾九十康
色未艾先生名克中字正卿郭侯俾叙其書將入於
梓不譲而爲之序焉
謝氏(仲直)易三圖
十卷
佚
袁桷序曰上饒謝先生遯於建安番易吳生蟾往受易
焉後出其圖曰建安之學為彭翁彭翁之傳為武夷君
而莫知所授或曰託以隱秘故謂之武夷君焉復曰
吾易神也易何爲而神也神者易之始也易不可以
強名也不名則亡易願叙其旨袁桷曰夫亡易者非
聖人之本旨也神以合聖人之易斯得矣然則易爲
神無端而莫可見也惟無端焉故無體焉存而明之
而數以生焉數生矣而始有變變立矣而會以理理
者其一也理不能以盡易因數以立者理也用變以
逆者非理也故曰隂陽不測之謂神始晁以道紀傳
易綂緒截立疆理俾後無以僞至荆州袁溉道㓗始
受於薛翁而易復傳袁乃以授永嘉薛季宣士龍始
薛授袁時嘗言洛遺學多在蜀漢間故士大夫聞是
說者爭隂購之後有二張曰行成精象數曰縯通於
玄最後朱文公屬其友蔡季通如荆州復入峽始得
其三圖焉或言洛書之傳文公不得而見今蔡氏所
傳書訖不著圖藏其孫抗秘不復出臨卭魏了翁氏
嘗疑之欲經緯而卒不可得季通家武夷今彭翁所
圖疑出蔡氏惜彭不具本始謝先生名字今不著其
終也世能道之
趙汸曰邵庵虞公嘗得江東謝仲直氏傳授之說以
先天八卦圓圖爲河圖九數而九位方圖爲洛書十
數而五位為五位相得之圖心雅善之
張氏(理)易象圖說
六卷
存
理自序曰易曰河出圖洛出書聖人則之圖書者天
地隂陽之象也易者聖人以寫天地隂陽之神也故
一動一靜形而爲&KR0320;&KR0306;&KR0320;&KR0306;竒偶生生動靜互變四
象上下左右相交而易卦畫矣☰以畫天☷以畫地
☵以畫水☲以畫火☱以畫澤☶以畫山風因於澤
雷因於山卦以表象象以命名名以顯義義以正辭
辭逹而易書作矣將以順性命之理究禮樂之原成
變化而行鬼神者要皆不出乎圖書之象與數而已
圖之天者一也圖之地□者&KR0306;也圖之中□者四
象□行也陽數一三□參天也隂數二四兩地也參
天數九陽之用也兩地數六隂之用也書之衡三卦
之體也書之井九卦之位也書之縱横□□卦之合
也河圖洛書相爲經緯□□者圖書之樞紐也以□
重□□則左右前後者河圖四正之體也以□交□
□則四正四隅者洛書九宫之文也順而左還者天
之圓渾儀歷象之所由制逆而右布者地之方封建
井牧之所由啓也以圓函方□以方局圓□則範圍
天地之化而不過曲成萬物而不遺矣唯人者天地
之德隂陽之交鬼神之會□行之秀氣也身半以上
同乎天身半以下同乎地頭圓足方腹隂背陽離目
外明坎耳内聦口鼻有肖乎山澤聲氣有象乎雷風
故天下之理得而成位乎其中是知易即我心我心
即易故推而圖之章之爲六位而三極偹叙之爲六
節而四時行合之爲六體而身形具經之爲六脈而
神氣完表之爲六經而治教立恊之爲六律而音聲
均官之爲六典而政令修綂之爲六師而邦國平是
故因位以明道因節以叙德因體以原性因脈以凝
命因經以考禮因律以正樂因典以平政因師以愼
刑而大易八卦之體用偹矣八卦相錯相摩相盪因
而重之變而通之推而行之而六十四卦圓方變用
之圖出矣圓者以效天方者以法地變者以從道用
者以和義然後蓍策以綜其數變占以明其筮分卦
揲歸交重反變悉皆爲圖以顯其象爲說以敷其趣
雖其言不本於先儒傳注之旨或者庶幾乎聖人作
易之大意改而正之諗而訂之是蓋深有望於同志
貢師泰序曰清江張理仲純讀易而有得焉於朱子
本義所列九圖之外復推演爲圖一十有二以明隂
陽剛柔竒偶之象然後動靜闔闢往來交互變易縱
横上下坦然明著矣或者謂易之爲道幽而鬼神明
而禮樂凡天地間事物大小終始進退得失吉凶存
亡之故靡不兼該而具偹今會一切約之於圖其果
足以盡天下無窮之變乎嗚呼君子居則觀其象而
玩其辭動則觀其變而玩其占夫辭精微而難䆒象
顯著而易明由辭以逹象因象以命辭則辭象先後
亦較然可見矣况易之畫取諸天地易之名取諸日
月彖取諸彖象取諸象象固未始離乎易也然則斯
圖之作非深有得於易者其足以知之哉昔江陵項
氏著玩辭以發明程子之易猶恐有西河疑女之嘆
斯圖之於朱子其亦類是也夫
黃鎮成序曰易之象與天地凖故於天地之理無所
不該是以隂陽錯綜竒偶離合無不有以相通焉周
官三易經卦皆八其别皆六十有四以八爲經以六
十四爲緯畫卦之次序先天之圖位瞭然矣則伏羲
作易時已有其圖傳之三代故夫子極儀象卦因而
重之之說與京君明魏伯陽納甲卦氣之法皆圓圖
之序則先天圖其來已久特後之說易者不復追䆒
作易原本故其圖雖在而學者不傳至邵子而後得
耳先儒謂邵子得之李穆李穆自希夷意其必不妄
也或又謂啓蒙先天圖出自蔡氏而朱子因之不知
朱漢上已有此圖則其出於邵氏爲無疑雖聖人復
起不易其言矣然易道廣大無窮學者能隨其所見
亦皆有得惟其出於自然而無所穿鑿則雖古人之
所未發亦足以成一家之言也清江張君仲純資敏
而學篤於諸經無不通而尤邃於易嘗以其玩索之
力著爲易象圖說一編其極儀象卦圖以竒上偶下
各生隂陽剛柔内外交變而卦畫之原四時之義性
命之說圖書之數蓍策變占靡不周偹六十四卦圓
圖以乾兌離震坤艮坎㢲循環旋布而天地之動靜
一歲周天之氣節一月太隂之行度皆可見方圖以
乾兌離震㢲坎艮坤縱自上而下横自左而右而參
同契邵子太易吟十二月之卦氣二十八舍之象皆
可推變通圖由乾坤反復相推陽以次而左升隂以
次而右降而六隂六陽辟卦之序粲然可考致用圖
以後天八宫各變七卦而四正四隅反對之象秩然
有紀皆巧妙整齊不煩智力無毫髮可以增減無纖
隙有所擬議所謂出於自然而無所穿鑿者當續邵
子朱子之圖而自爲一家亦可以見易象無所不通
惟學者能隨所見而實有得焉然後可以傳世而不
惑也仲純學力高明與予知最久圖說既成首辱見
示予特愛其象類渾成而條理精密故僭書於首簡
而歸之
閩書理字仲純清江人嘗從杜本於武夷盡得其學
以其所得於易者演爲十有五圖以發明天道自然
之象名易象圖說延祐中任福建儒學提舉
白雲霽曰仲純内篇諸圖乃述邵朱二子先天之學
保八易源奥義(綂名易體用)
一卷
存
周易原旨
六卷
存
周易尚占
三卷
佚
保八進太子箋曰自龍圖之畫既出而象數之學肇
開至六十四卦以成書爲百千萬年之明鑑羲文孔
子發先天之妙京費王弼廣後世之傳豈但求語下
之筌蹄又當參胸中之關鍵凡蠡測管窺以探精義
皆銖積月累以用深功苟得其眞敢私其秘不揆淺
膚之素學冒干投進於青宫冀虎闈齒胄之間特加
批閱在鶴禁延儒之頃更賜表章太中大夫前黃州
路總兼管内勸農事臣保八上
任士林序曰易體用者貳卿保公所著夫易之爲書
廣矣大矣羲文周孔之心千載而得其解猶旦暮遇
之也蓋易之爲道遠而天地之始終近而一日之旦
夜大而天下國家之經綸小而一身之進退得失體
而用之無不在是故舉理而言神明通矣而遺於末
也舉數而言三五成矣而離於一也變化見而觀象
者求之則囿於物矣吉凶生而尚占者玩之則梏於
徵矣夫然後體之吾身措之日用而後易簡之理得
此體用一書所由作也然嘗論之卦而六十四而易
不止於六十四爻有三百八十四而稽其情通其事
又豈一爻一辭之所能窮哉今觀貳卿所著猶不免
於言下有言蓋離言則道不明離道則言不成言與
道交相涉也而後體用之學行觀貳卿之易者當求
於言之外云
牟瓛跋曰普庵傳聖人之全經以善其用於今日必
有無體之體參四聖人之純心於三千七百年之上
者於易爲圖象爲原旨予驚歎之
黃虞稷曰其書有方回牟瓛序稱之曰普庵者其號
曰公孟者其字也諸書亦名易體用
紇石烈氏(希元)周易集傳
未見(菉竹堂目有)
袁桷序曰觀象畫卦庖犧之本旨也因言意而廣象
焉三聖人之本旨也王弼後出附小象以言理先儒
莫能病若繫辭說卦等篇弼莫能措辭審是則弼幾
一偏矣十翼之作有彖焉有象焉專於理而作彖象
傳焉者夫子之志也然則文王周公之彖象其悉皆
理與曰非也卦本於象八卦首之定名以爲象則井
鼎小過是也言意以爲象伏羲言而人不能知之文
王周公始申言之文王之言見於彖周公之言見於
爻是則不俟予言也易有聖人之道四彖象傳果唯
言意焉則變占何取曰有變焉有占焉伏羲畫不變
於九六則變見之占則文王於彖附言之象未始分
文王始離之變之疾者莫先於蠱憂世之深也若分
象則師晉小畜之類是也爻變於占因筮以見者也
其即見者漸小畜訟之類是也彖爻合四者而言之
夫子不一言之何與曰傷哉夫子之志也事莫尚乎
辭辭非理不能以定人事吉凶繇妄而咎以興先之
以變占是易殆卜筮之書矣噐由動成動斯靜矣取
靜觀動將於是乎則斯其爲象也大矣夫子於說卦
焉始彙之彙以窮其變占則變占者筮之始也故其
首章先於蓍二章次於卦先天之說七言之懼溺於
占也後天之說一言之人事之本也而終之以象焉
維昔康節邵先生作方圓環中圖合於天人皆本說
卦充類以至知夫聰明特逹之士不在於諄告也若
繫辭傳設卦之方窮神之變其詳於爻者毫釐不能
以易積爻以成變易以動肇於方寸散於六合幽渺
廣大取而莫窮應而若遺因卦以測善算喻者不能
窮也舉世舍是矛盾互持雖百世莫能以解吾故曰
非繫辭傳不能以知易之說也邵子之說非僕之說
也桷不佞讀易二十年歲月逾邁所見益懼紇石烈
君希元篤志嗜古於易精思以求搜摭疑義私嘗歉
然莫能以對卒能先余以成書不鑿以求通不拘以
強附會其粹精足以垂世故以予昔之所告冠於篇
首俾知夫同焉以異者將以革夫株守偏弊之失則
余之所著其果有同乎其無同乎
柳貫薦狀曰伏見成都處士紇石烈希元年踰半百
篤志窮經於易春秋二書精考密察探賾鈎玄不背
先儒訓釋之旨自得聖人制作之微安貧樂道若將
終身而孝友之行刑于家庭信義之實稱於朋友邇
者翰林集賢諸老監察御史惜其老於文學累嘗交
章論薦謂京師首善之地有一安恬之士獨能遺外
聲利篤學力行起而用之可以表倡四方興起風化
非直爲希元私也貫忝職奉常日虞曠敗蓋討論禮
典稽考儀文必得通經學古之儒乃爲稱選貫熟知
其賢用敢舉以自代如蒙轉而上聞將紇石烈希元
權充博士代替貫名闕必能修舉職業上副朝廷優
賢崇禮之仁
贍思竒偶隂陽消息圖
一卷
佚
元史贍思字得之其先大食國人既内附家眞定泰
定五年以遺逸徵天歷三年召爲應奉翰林文字至
正十年爲秘書少監卒諡文孝贍思邃於經而易學
尤深至於天文地理鍾律算數水利旁及外國之書
皆䆒極之家貧饘粥或不繼其考訂經傳常自樂也
所著述有四書闕疑五經思問竒偶隂陽消息圖
經義考卷四十五
