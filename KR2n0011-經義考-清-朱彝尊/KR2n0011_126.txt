經義考卷一百二十六
翰林院檢討朱彝尊撰
周禮(七)
梁氏(寅)周禮考注
未見
寅自述曰於周官也刪剔其注使其明暢謂之周禮
考注
汪氏(克寬)周禮類要
未見
宋氏(濓)周禮集注(或作集說)
未見
王氏(禕)周官官名急就章
一篇
存
方氏(孝孺)周禮考次目錄
一卷
存
孝孺自序曰周室既衰聖人之經皆見棄於諸侯而
周禮獨為諸侯之所惡故周禮未歴秦火而先亡吏
將舞法而為奸必藏其法俾民不得見使家有其法
而人通其意吏安得而舞之周之制度詳矣嚴上下
之分謹朝聘之禮而定其誅賞教民以道使民以義
恤隣而尊上此尤戰國諸侯所深惡蓋毁黜之餘而
成於漢儒之所補非周之全書也是以略於大而詳
於細煩碎不急之職多而經世淑民之政少周公之
意不若是疏也其章明切要者以不合於諸侯見削
而不關政治之得失者僅僅獲存然亦紛亂失序錯
雜而不可省書之周官言六卿之職美矣冡宰者治
之所從出也宗伯典禮司馬主兵司宼掌禁司空掌
土皆聽於冡宰者也冡宰治之本天下之大政宜見
於冡宰今周禮列於冡宰之下者預政之臣不過數
人而六十屬皆庖厨之賤事攻醫制服之淺技夫王
之膳服固冡宰之所宜知然以是實冡宰之職則陋
且褻矣此必非周公之意司徒以五典施教其為事
至重不宜復預他事也而自鄉師以下近於教者止
十二屬其餘皆春秋二官之事而冬官為最多蓋定
其序者不知地官在乎主教而以土官之事屬之土
地冬官職也何與乎教教之大法及冡宰之大政皆
已亡矣其不亡者間見於他官司馬司宼纂入者甚
衆惟宗伯稍存多為他官所掠而禮之係乎邦國者
亦亡其亡者皆諸侯之所惡而去之也而其失序者
漢儒之謬也余喜讀周禮憂周公之心不明於後世
以書周公之言為凖考六卿之屬更次之自宗伯歸
於冡宰者五自司馬歸者三自司宼歸者二合宫正
以下為五曰宫正歸以司徒之舍曰膳夫曰醫師曰
内宰曰司農曰典婦功曰内司服附於冡宰之左重
變古也司徒去其非教事者八十存者四以司馬之
諸子訓方氏匡人撢人司宼之掌交歸焉宗伯自司
徒歸者十自司馬歸者十有九自司宼歸者十有二
司馬之存者三十有一司宼之存者二十有三而以
司徒之司虣司稽司救調人歸焉於是取土地之事
財賦之則在司徒者五十有五在司馬者八在司宼
者十有三為司空土地不可無治之之道也故有載
師閭師縣師均人治民無法不可以治地也故有遂
人遂師遂大夫縣正鄙師酇長里宰隣長旅師稍人
委人土均樹藝地之所宜先也故有草人焉有稻人
焉有司稼焉地圖方志王者所宜知也故有土訓誦
訓山林川澤地之寳也故有澤虞有川衡金玉錫石
角羽荼炭染草葛蜃山澤之所産也故各有主之者
以致其用苑囿場圃鳥獸草木所萃也故有迹人囿
人場人穀粟土地所入守之宜有制也故有廩人倉
人民者土地之本不可無恤也故有遺人以振其凶
荒財用者生於地而取之有節故市有司㕓有人肆
有長賈有師泉有府質人胥師司門司關職方土方
懷方合方形方山師川師邍師所以辯土地而致稱
異也故自司馬而歸焉達道路除不蠲有野廬氏蜡
氏掌害稼者有雍氏掌水禁有萍氏除毒蟲猛鳥獸
蠧物鼃黽有冥氏庶氏穴氏翨氏硩蔟氏翦氏赤犮
氏蟈氏壺涿氏庭氏攻禾殺草有柞氏薙氏亦皆司
空之事也故自司宼歸焉六卿之屬繇是復其始其
不能皆六十者亡者衆也而亦不必以六十為率也
卿之所掌有小大其事有煩簡奚必皆止於六十乎
謂六十者漢儒之言也非周公之制也周公之典孔
子嘗學焉今之存者此書爾學者宜盡心而不敢忽
安可疑其有未至乎然子非疑周公之經也求周公
之意而不得故辨其失以求合於周公之意而後已
也夫苟能合周公之意則余何敢避亂經之名而不
為哉
陳子龍曰或謂先生以道輔主日在黼座之側諫行
言聽知中朝之弱藩國之強不能以驟返也而聽黃
齊興晁錯之謀為侵削諸侯之計以致真人翔於薊
北電掃中原虎步江外不能出一策以紓國難而乃
日治儀文定官制何當於成敗及觀先生之著述而
知其非也夫先生所最好者周禮而凡駁而未純迂
而難信者皆著論以辨之乃知先生之學非專於泥
古疎闊而難行者矣當時先生之謀未必盡用即用
矣而天方欲文皇帝平區夏而享太平豈盡謀臣之
過哉
陸世儀曰方正學人品學術後世無不敬服但削奪
諸王一節人頗以為疑以為董仲舒之才而建晁錯
之策不無類於申韓也及讀遜志齋全集中有勉學
詩其間多言當時削奪諸王傷殘骨月非天理人心
之正且曰安得申韓氏化為古伊周是當時削奪之
謀孝孺之所深不欲也特以職為講官軍國之務非
其所得而主而啓沃之際仁柔之主亦未必能轉齊
黃之謀此其所以不白於後世乎予於詩鑑中亦特
表明之
陸元輔曰正學先生考次周禮較王與之俞壽翁諸
人所訂正更為有理又有周官論二篇周禮辨疑四
篇一論大司徒鄉大夫州長黨正之法慮民極其詳
一論周官不以理財為先王安石用國服為息之謬
一辨條狼氏之誓羣臣刑法太暴一辨殺羣飲非過
甚媒氏之奔者不禁為非禮一辨司宼聽訟必入鈞
金束矢為非法一辨周禮言利甚密非周公之言皆
有卓然之見非苟於立異者
丁氏(禮)周禮補注
未見
鎮江府志丁禮字思敬丹徒人以耆年辟知南陽府
入覲進周禮注成祖賞之
何氏(喬新)周禮集注
七卷
存
喬新自序略曰周禮多錯簡冬官未嘗亡也臨川俞
氏夀翁始悟冬官散見於五官之中作復古編以正
漢儒妄補之非永嘉王氏次點亦作周禮訂義以羽
翼俞氏之說其後臨川吳氏清源丘氏各有考証四
家之說備矣惜其得於此者或失於彼乃重加考訂
每篇首依鄭本列其目存舊以參考也次則取四家
所論定其屬正譌以從古也黜考工記别為卷不敢
淆聖經也參考諸說附以臆見作集注以竢後之君
子擇焉
陸元輔曰喬新字廷秀江西廣昌人吏部尚書文淵
之子景泰辛未進士仕至刑部尚書贈太子少傅諡
文肅
周禮明解
十二卷
未見
黃氏(潤玉)周禮題辭
未見
潤玉自序曰周禮一書誠周之經邦大典其間備著
王朝六卿所屬職掌初無侯國爵禄之辭故天下無
傳而孔孟之書無載也李斯亂紀蕭相懵經至文帝
時得魏侯斯樂人竇公獻宗伯大司樂之章是戰國
矇瞽已嘗習誦其說且其樂與佩用皆去商聲蓋周
以木德王而荀子所謂太師審詩商是也夫豈王莽
時書漢人安得補之考工記及去商聲乎宋興三禮
立科取士程子曰有關睢麟趾之意然後可以行周
官之法度至哉斯言或者謂其官冗役繁殊不知綱
舉目張而有兼官不備徒役有時之節奏哉然而宫
府一體兵農一途王道昭明無偏無黨秦漢以来其
法何如奈王介甫棄經任傳後學莫稽遂使周公之
制冺没無聞不亦深可痛乎潤玉兹舉官職府藏之
相維禮樂刑政之參屬與凡注釋未定者標於經文
之題庶覽者易得於心目究知周歷綿遠之本在是
而不可不講也
楊守陳撰墓碣曰先生諱潤玉字孟清世為鄞人永
樂改元命江南富民實北京其父當行先生請代抵
京補郡庠生京闈鄉試擢禮經魁授建昌府學訓導
改訓南昌拜交阯道監察御史出按湖廣陟廣西按
察司僉事改湖廣按察司左遷知含山縣請老致仕
卒年八十有九
王氏(啓)周禮疏義
未見
桑氏(悦)周禮義釋
未見
悦自序曰天官之屬凡六十有三俞廷椿刪出獸人
鱉人䱷人獸醫司裘掌皮典枲染人追師十一官而
王次點補以春官天府内宗外宗大史小史内史外
史御史八官丘吉甫因定其官為六十艸廬三禮考
注則復進以典絲典枲獸人䱷人鱉人掌皮六官而
退以甸師幂人宫人掌舍幕人掌次職歲世婦内司
服追師屨人夏采十二官而復補以地官司禄司勲
司士三官春官内史外史御史馮相氏太卜龜人菙
人占人簭人占夢眡祲十二官共為官者六十六地
官之屬凡七十有七俞廷椿王次點刪出封人鼔人
舞師牧人牛人充人載師均人土均艸人稻人山虞
林衡川衡澤虞丱人角人羽人掌葛掌染艸囿人場
人二十二官丘吉甫因定其官為五十七考注於七
十七官中止用大司徒小司徒鄉大夫州長黨正族
師閭師比長閭胥調人媒氏司諫司救等十三官刪
去六十九官而補以夏官訓方氏匡人撢人三官春
官大司樂樂師大胥小胥大師小師瞽蒙眡瞭典同
磬師鐘師笙師鎛師韎師旄人籥師籥章鞮鞻氏典
庸器十九官共為官者三十五春官之屬凡七十丘
吉甫以為六十九者遺失樂章一官也俞廷椿王次
點刪出雞人天府典瑞司服世婦内宗外宗冡人
墓大夫典同大史小史内史外史御史巾車典路
車僕司常十九官補以地官鼔人舞師二官秋官大
行人小行人司儀行夫掌客掌訝掌交七官丘吉甫
因定其官為六十考注於俞王所刪十八官中進以
雞人世婦内宗外宗巾車天府典瑞典同司服車僕
司常十一官又用舊大宗伯小宗伯肆師太史小史典
命司尊彝鬱人鬯人典祀都宗人家宗人守祧職喪
冢人太祝小祝喪祝甸祝詛祝司巫男女巫司几筵
二十五官而補以地官封人牧人充人四官秋官大
行人小行人司儀行夫環人掌交掌訝司烜氏象胥
九官天官司裘内司服追師夏師屨人夏采掌舍幕
人掌次女祝甸師幂人十二官夏官節服氏弁師祭
僕小臣御僕司爟六官共為官六十六夏官之屬六
十有九俞廷椿刪出職方氏土方氏形方氏山師川
師邍師弁師司弓矢槀人九官王次點又刪出量人
一官丘吉甫因定其官為五十有九考注則進以司
弓矢一官而刪出小子羊人司爟掌畜諸子節服氏小
臣祭僕御僕弁師職方氏土方氏訓方氏形方氏山
師川師邍師匡人撢人家司馬二十二官而補以秋
官銜枚氏司隸罪隸閩隸夷隸貉隸七官共為官者五
十五秋官之屬六十有六俞廷椿刪出大行人小行
人司儀行夫掌客掌訝掌交七官王次點謂犬人一
官當屬冬官環人一官當與夏官環人合而為一丘
吉甫因定其官為五十有七考注又刪出銜枚氏司
隸罪隸蠻隸貉隸夷隸司烜氏雍氏萍氏伊耆氏大
行人小行人司儀行夫環人象胥掌客掌訝掌交十
官而補以地官胥師司虣司稽胥四官共為官者五
十七冬官舊亡俞王以為不亡丘吉甫因定其官為
五十四除大司空小司空外曰鱉人獸人䱷人獸醫
司裘典絲典枲染人追師屨人掌皮十一官則取之
天官者也曰封人均人土均稻人山虞林衡川衡澤
虞丱人角人羽人掌葛掌染艸囿人場人牧人牛人
充人載師艸人二十八官則取之地官者也曰雞人
司服典瑞典同巾車典路車僕司常冡人墓大夫十
官則取之春官者也曰職方氏土方氏形方氏山師
川師邍師司弓矢弁師槀人量人十官則取之夏官
者也犬人一官則取之秋官者也考注又定冬官之
屬為五十七除大小司空外取之地官者曰鄉師載
師縣師閭師遂師遂大夫遂人均人司市質人㕓人
賈師肆長泉府司門司關掌節縣正鄙師酇長里宰
鄰長旅師稍人委人土均艸人稻人土訓迹人丱人
角人羽人掌葛掌染艸掌炭掌荼掌蜃囿人場人廩
人舍人倉人司稼凡四十四官取之夏官者曰職方
氏土方氏形方氏山師川師邍師凡六官取之秋官
者曰司民雍氏萍氏柞氏薙氏凡五官大抵官總三
百六十之數出之於此者入之於彼以愚觀之諸儒
進退六官意見不同如此復有艸廬者出而定之又
不知某官之入於某官也將何以為定論哉嗚呼周
禮之設六官散之則各專其事合之則各有所聯雜
說所謂喪紀之事宰夫與職喪帥官有司而治之天
官聯夏官也㕓人皮毛筋角入於王府地官聯天官
也量人與鬱人受盞歴而皆飲之春官聯夏官也鄉
師攷司空之辟又涖匠師地官聯冬官也大司徒教
民附於刑者歸於士地官聯秋官也司常贊司馬縣
師以司馬之法作之春官聯夏官也巾車入齎於職
幣春官聯天官也稍人聽於司馬縣師以司馬之法
作之地官聯夏官也由是觀之凡聯於某官者即可
刪入為某官耶若夫漢儒以冬官之闕而補入考工
記正如龍失其尾粘以蜃脊多見其不似也故予所
註五官但因其舊仍闕冬官不敢選官以補而退考
工記自為一卷雖有真似冬官者亦略辨論其下庶
遵吾夫子史闕文之遺意云
陳氏(鳳梧)周禮合訓
六卷
存
鳳梧自序曰書周官曰惟周王撫萬邦廵侯甸四征
弗庭綏厥兆民六服羣辟罔不承德歸于宗周董正
治官此周禮所由作也蓋周公以經天緯地之才制
禮作樂之學篤棐成王以成至治其建官也稽唐虞
參三代斟酌損益咸得其中統以六官而分於各屬
天下之治如運諸掌故曰周公致太平之書也孔子
傳周公之道以周禮列於六經戰國諸侯惡其害己
而欲去之而冬官獨缺已非全經矣漢人購以千金
弗得以考工記補之雖有鄭康成之注賈公彦之疏
莫有是正者宋元諸儒如王次點吳草廬乃擇冬官
之文誤入五官者悉取而歸之冬官我朝方正學何
椒丘復加考訂有正誤暨集注傳於世益加密矣然
尚有未盡合者某蚤歲有志禮經及仕訪先儒訂注
周禮諸書反覆考究久之若有得焉再加校正以類
相從間有未瑩則參以舒國裳所著圖釋而采擇之
於是六卿率屬如身使臂如臂使指庶幾周公建官
之初意矣仍以考工記附於其後而注則存康成之
舊不忘古也方今聖朝稽古制治動循六典學者潜
心於是而講究焉則所謂如有用我執此以往其庶
幾乎
吳氏(昂)周禮音釋
未見
陸元輔曰吳昂字德翼號南溪海鹽人弘治乙丑進
士官至福建布政司
魏氏(挍)周禮沿革傳
六卷
存
挍自序曰夫周官何為者也聖人代天而立政為生
民開太平也其稽古而集厥大成者乎吾由是而得
聖人之心法焉是故其綂紀安在曰在王心諸所建
置孰重格王為重也其條貫何攝曰三百六十屬一
六官也六官一太宰也太宰一天也行之則奚先厥
亦先建六官大綱定矣乃萬目次第以舉三百六十
屬備矣吾由是而得聖人心法焉聖人之心何心也
純乎天心也渾乎天地萬物一體罔有不仁也故其
法為天下公不敢少以其私病民也是故由其道可
使天地奠位萬物各止其所兹謂盡善古之極也秦
暴以顛實始棄古典則惟厥私意便安命之曰法肆
一人於民上天乎為民立君之意荒矣後有作者莫
知其朔乃規規襲秦故常創業甫定與民休息哉稽
古則不暇暨於守成舊章是因則莫之敢更雖以天
挺英才未能或之度越也故曰古一宇宙也今一宇
宙也自秦限之聖人至公秦以其私聖人大明秦以
其苛太平之典曷日其興耶天將有待耶古經簡奥
儒者頗為發明挍不敏因其典禮以求其會通僣為
沿革傳推古可行於今吁迂遠而闊於事情與都乃
言底可績與愚皆罔敢知惟曰吾皇先公厥心廼克
正事敢獻聖學惟治亂匪自他一惟心造皇尚作聖
母或自聖德之下衰久矣皇卓有立曰予一念公對
越上帝曰予一念或私帝震怒之一民弗獲其所痌
瘝予身丕遠惟古帝王是師曰予德弗類終身惟耻
予非古訓弗以學别求聞昔之先民是程惟師保是
隆惟耉老成人是詢惟法家拂士是親招我髦士於
四方其彙於朝曰汝其師師惟聖學是明以保我祖
宗黎民兹惟太平之基
官職會通
二卷
存
經義考卷一百二十六
