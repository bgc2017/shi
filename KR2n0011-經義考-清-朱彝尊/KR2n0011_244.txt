經義考卷二百四十四
翰林院檢討朱彝尊撰
羣經(六)
黃氏(幹)六經講義
宋志一卷
未見
輔氏(廣)五經注釋
佚
李氏(大同)羣經講義
十五卷
佚
金華府志李大同字從仲東陽人學於吕成公朱文
公登嘉定十六年進士官至工部尚書以寳謨閣直
學士知平江府
陳氏(埴)木鍾集
十一卷
存
埴自序曰善問者如攻堅木善待問者如撞鍾朋友
講習不可以無問也問則不可以無復今之不善問
者徒先其所難後其所易取其節目之堅乃欲一斧
而薪之不少徐徐以待其自解則匠石從旁而竊笑
之矣至其待人之問者或小叩之而大鳴或大叩之
而小鳴不待其再至而亟盡其餘聲或餘之未盡而
恣其人之更端焉然則是鍾也其必州鳩氏之所棄
者乎余非待問者顧諸友方持班氏之斧以運成風
之巧乃欲以空中之物隨酢焉其不哆然肆黯然啞
者幾希矣或曰空故能聲虛故能應壊木之竅穴而
萬籟出焉物固有然者矣余有感於斯言也取二物
因命之曰木鍾焉
按潛室陳氏木鍾集一論語二孟子三六經
總論四易五書六詩七周禮八禮記九春秋
附以近思雜問漢唐史各一卷
吳氏(梅卿)經說
佚
浙江通志吳梅卿字清叔仙居人嘉定十七年特舉
仕至忠州文學從朱子游
許氏(奕)九經直音
宋志九卷
未見
九經正訛
宋志一卷
佚
諸經正典
宋志十卷
佚
林氏(觀過)經說
宋志一卷
佚
章氏(如愚)羣書考索經說
三十二卷
存
應廷育曰章如愚字俊卿金華人慶元中進士官國
子博士改知貴州開禧初言事忤韓侂胄罷歸學者
稱山堂先生
按章氏書皆采諸家之說非自撰惟因援引
諸書刊本多失載於是唐氏稗編所錄直言
如愚姓名矣書共六十六卷内言經籍圖書
前集凡九卷别集凡十一卷讀集凡十二卷
毛氏(居正)六經正誤
通考六卷
存
魏了翁序曰自秦政滅學經籍道熄迨隸書之作又
舉先王文字而併棄之承訛襲舛愈傳愈失蔡伯喈
書石經有意正捄之旋亦焚蕩張參所見石經又不
知果爲蔡本否其所引石經文多失字體魏晉以來
則又厭樸拙耆姿媚隨意遷改義訓混淆漫不可考
重以避就名諱如操之爲摻昭之爲佋此類不可勝
舉况唐人綂承西魏尤爲謬亂陸德明孔穎逹同與
登瀛之選而釋文與正義自多背馳至開元所書五
經則又以俗字易舊文如以頗爲陂以平爲便之類
又不可勝舉而古書益邈五李而後鏤板繙印經籍
之傳雖廣而點畫義訓訛謬自若本朝胄監經史多
仍周舊今故家往往有之而與俗本無大相遠南渡
草創則僅取版籍於江南諸州與京師承平監本大
有逕庭與潭撫閩蜀諸本互爲異同而監本之誤爲
甚柯山毛居正義甫以其先人嘗增注禮部韻奏御
於阜陵遂又挍讐增益以申明於寧考更化之日其
於經傳亦既博覽精擇嘉定十六年春會朝廷命胄
監刊正經籍司成謂無以易義甫馳書幣致之盡取
六經三傳諸本參以子史字書選粹文集研究異同
凡字義音切毫釐必挍儒官稱歎莫有異辭旬歲間
刊修者凡四經乃猶以工人憚煩詭竄墨本以紿有
司而板之誤字實未嘗改者什二三也繼欲修禮記
春秋三傳義甫以病目移告其事中輟或者謂縱令
盡正其誤而諸本不同何所取證豈若錄其正誤之
籍而刊傳之後學得以參考余觀其書念今之有功
於經者豈無經典釋文五經文字九經字樣之等然
此書後出殆將過之無不及者其於後生晚學祛蔽
寤疑爲益不淺因縱臾其成而序識之書曰若升高
必自下若陟遐必自邇學者其毋忽於斯
陳振孫曰柯山毛居正義甫挍監本經籍之誤所欲
刊正者魏鶴山爲之序而刻傳之大抵多偏旁之疑
似者凡六卷
王氏(士竒)諸經釋疑
佚
姓譜字永叔福安人莆田法曹奉議郎
李氏(伯玉)斛峯經義
佚
江西通志李伯玉字純甫餘干人嘉定進士累官禮
部尚書
岳氏(珂)九經沿革
卷
存
珂自述曰世所傳九經自監蜀京杭而下有建余氏
興國于氏二本皆分句讀稱爲善本廖氏又以余氏
不免訛舛于氏未爲的當合諸本參訂爲最精板行
之初天下寳之流布未久元板散落不復存嘗博求
諸藏書之家凡聚數帙僅成全書懼其久而無傳也
爰倣成例乃命良工刻梓家塾如字畫如注文如音
釋如句讀悉循其舊且與明經老儒分卷挍勘而又
證以許愼說文毛晃韻略非敢有所增損於前偏旁
必辨圈點必挍不使有毫釐訛錯視廖氏世綵堂本
加詳焉舊有總例存以爲證
張萱曰宋相臺岳珂家塾刊本與九經總例相同
眞氏(德秀)西山讀書記
通考三十九卷
存
陳振孫曰眞德秀景元撰其書有甲乙丙丁甲言性
理中述治道末言出處大抵本經子格言而述以已
意今但有甲三十七卷丁二卷乙丙未見
魏氏(了翁)九經要義
二百六十三卷(分見諸經外有類目六卷)
闕
虞集序曰聖賢之學實由秦漢以來諸儒誦而傳之
得至於今其師弟子所授受以顓門相尚雖卒莫得
其要然而古人之遺訓前哲之緒言或者存乎其間
蓋有不可廢者自濂洛之說行朱氏祖述而發明之
於是學者知趨乎道德性命之本廓如也而從事於
斯者誦習其成言惟日不足所謂博聞多識之事若
將略焉則亦有所未盡者矣况近世之弊好爲鹵莽
其求於此者或未切於身心而攷諸彼者曾弗及於
詳博於是傳注之所存者其舛譌牴牾之相承既無
以明辨其非是而名物度數之幸在者又不察其本
原誠使有爲於世何以徵聖人制作之意而爲因革
損益之噐哉魏氏又有憂於此也故其致知之日加
意於儀禮周官大小戴之記及取諸經注疏正義之
文據事别類而錄之謂之九經要義其志將以見道
噐之不離而有以証臆說聚訟之惑世此正張氏以
禮爲教而程氏所謂徹上徹下之語者也而後人莫
窺其說以兼致其力焉昔之所謂鹵莽日以彌甚甘
心自棄於孤陋寡聞之歸嗚呼魏氏之學其可不講
乎魏氏名了翁字華父臨卭人故宋慶元己未進士
仕至資政殿大學士參知政事僉書樞密院事都督
江淮軍馬贈太師封秦國公諡文靖而學者稱爲鶴
山先生
王褘曰孔穎逹作九經正義往往援引緯書之說歐
陽公嘗欲刪而去之以絶僞妄使學者不爲其所惑
然後經義純一其言不果行迨鶴山魏氏作九經要
義始加黜削而其言絶焉
張萱曰九經要義魏了翁著考究九經中義理制度
也今内閣見存儀禮七冊禮記三冊周易二冊尚書
一冊春秋二冊論語二冊孟子二冊又於前書各叚
分類爲類目六卷以便簡閱尚存
錢氏(時)融堂四書管見
十三卷
存
張萱曰宋理宗朝錢時注解論語學庸附以古孝經
爲四書
按錢氏四書管見有孝經而無孟子與朱子
所定四書不同故附以羣經
高氏(定子)經說
五卷
佚
盧熊曰高定子字瞻叔(原闕)二年進士簽書樞密院
事兼參知政事學者稱著齋先生
李氏(彦華)經傳辨疑
三十六卷
佚
魏了翁志曰彦華字仲實撫州宜黃人通判武岡軍
李劉之王父家故藏書至萬餘軸矻矻晨夜天文地
理禮樂律歷兵謀方伎毫分縷析體習既精晚而述
經傳辨疑禮樂遺錄三十六卷鄉人號曰藏修先生
吳氏(之巽)諸經講義
五卷
佚
史氏(堯輔)諸經講義
五十卷
佚
魏了翁誌墓曰堯輔字克甫居眉之丹稜受春秋於
横舟劉子有年十五講學於德溪開禧三年以易冠
同經生尋中乙科調永康軍青城縣主簿補大足縣
尉調合州推官
吳氏(獵)經解
佚
魏了翁狀曰公諱獵字德夫醴陵人敷文閣直學士
贈通議大夫
謝氏(升賢)四書解
佚
張氏(貴謨)泮林講義
宋志三卷
佚
俞氏(言)六經圖說
宋志十二卷
佚
周氏(士貴)經括
宋志一卷
佚
梁氏(南一)六經辨疑
佚
姓譜字力行
賈氏(鑄)考信錄
通考三十卷
未見
劉氏序略曰友人賈君成已少余十三歲未脱舉子
累且教授生徒所至坐席常滿而能歷年篤以成書
世之學者於六經之疏能一閱焉者蓋寡況能參稽
其類大之如天地氣形之初微之如服食噐用之末
先儒該洽兼綜凡古書之雜出者徵之而靡不在分
之而靡不貫也其書曰考信錄考諸古而信諸心又
以質於余而證於後世用意遠矣
黃氏(大昌)晦庵經說
三十卷
未見
楊氏(伯嵒)九經補韻
一卷
存
伯嵒自序曰字學湮廢已久學者無以寤疑辨惑僕
性嗜古癖書傳因涉獵諸經訓釋或同字殊音或假
音如字若此者衆韻書率多不載竊有惑焉如禮部
韻一書政為聲律舉子設紹興間三山黃進士嘗補
選進上乃亦闕略弗備近嘉禾吳教杜復申明僅增
三字僕之惑滋甚蓋若禮記歛般請以機封毛詩倚
儺其枝之類庸可諉曰是喪制所出非程文所當用
或音義弗順非韻語所可押至如周禮舍采合舞之
為釋菜毛詩鱣鮪發發之為鱍鱍皆足正後學之傳
訛助文場之窘步一切置之可乎乃即經蒐羅萃爲
一編非敢上於官以求增補亦非敢淑諸人以侈聞
見姑藏家塾以擊蒙昧博識幸毋我誚
俞任禮後序曰禮部韻以略言外多隘之而議欲增
也自元祐國子博士孫諤隨乞添收繼其後則黃啓
宗有補韻吳棫有補韻補音毛晃有增韻張貴謨有
韻略補遺近世黃子厚蔣全甫則又各有論說然疎
者隨韻補輯僅得一二詳者至盡采子史蒼雅方言
欲增入二千六百五十五而難於行此禮部韻之所
以至今未備也泳齋先生治衢之暇日揖任禮於柯
山堂而語曰子見我所纂九經補韻乎先生於書無
所不讀而以經爲根源補韻之作凡九經中字之假
借音之旁通考訂分彙各疏其下若星象之錯落於
天而燦然以明平齋洪端明所謂杜門論著佳哉者
此也平齋欲著論而後弗果他日上之朝而頒行於
禮部俟後世知國家之淑士以經則豈但爲聲韻之
助任禮敢寫平齋之志而繫於後
黃氏(補)九經解
佚
梅氏(寬夫)裕堂先生諸經講義
一卷
未見
黃虞稷曰括蒼人解易詩論孟學庸諸義
黃氏(彬)經語協韻
宋志三十卷
佚
錢氏(承志)九經簡要
宋志十卷
佚
張氏(伯文)九經疑難
十卷
未見
伯文自序曰疑生於不信難起於不服經之有疑難
其殆出於專門之學臆見異說自相矛盾者乎然所
疑有是非而難有當否有如李泰伯疑周禮者一歐
陽公疑周禮者二蘇子由疑周禮者三猶曰今之周
禮非周公之全書也至若劉子玄於書有疑古十條
於春秋有十二未喻果何見也何休好公羊學著公
羊墨守左氏膏肓榖梁廢疾鄭玄乃發墨守鍼膏肓
起廢疾猶曰黨同伐異者爾若夫顧悦之嘗難王弼
易義四十條而關康之又申王以難顧非其品藻不
由於公論而評議獨出於私見者乎雖然是皆有可
取者昔孔門之學大槩務通倫類而已顔子聞一知
十子貢告往知來故師友琢磨而德業日進使其舉
一隅而不反以三隅决不能有所疑有所難也予自
幼年趨庭光君鱓堂授以麟經涉獵之餘亦嘗取五
經三禮與夫語孟講究其大槩凡平日得於先儒之
議論者寸長片善靡有不錄今取其切於場屋之用
者纂爲一書題曰九經疑難非惟述其辨駁而已凡
其說之新竒意之高遠開卷一覽九經大旨瞭然胸
中矣昔房景先才學通融嘗作五經疑問百餘篇而
邢邵亦以五經指要爲世指南今不見其書聊以是
擬前篇云
戴氏(栩)五經說
佚
王瓚曰栩字立子永嘉人師事葉適登嘉定戊辰進
士爲太學博士遷祕書郎出知臨江軍不赴久之起
湖南安撫司參議官
王氏(奕)六經說
佚
經義考卷二百四十四
