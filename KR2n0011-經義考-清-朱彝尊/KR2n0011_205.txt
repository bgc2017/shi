經義考卷二百五
翰林院檢討朱彝尊撰
春秋(三十八)
余氏(懋學)春秋蠡測
四卷
存
祝世祿序曰紫陽氏博論諸經於春秋獨少論著觀
其語魏元履謂此乃學者後一段事莫若止看論語
且曰自非理順義精則止是挍得失考同異與讀史
傳摭故實無異如論語看得有味則他經自迎刃而
解其言如是毋亦以筆削大義游夏所不能贊者有
非後世淺學所可管窺而蠡測耶婺源余行之先生
於從政之暇按經依傳立論不詭於前人而實卓然
自得於聞見之外其言曰吾創者非敢爲繆悠而因
者非敢爲踵襲惟以鳴吾見焉蓋史迹吾能持衡聖
心吾不能懸度即有度者如以蠡測海此吾蠡測所
以作也先生於書無所不讀至國家典故更覃力研
究予嘗得其南垣論世考及三史隨筆諸編皆精核
詳鑿至於論語則有讀論勿藥之編得意疾書見解
超邁蓋以其讀之有味者發爲成言若默契紫陽所
謂前一段事者宜乎其於此書若迎刃而解也春秋
論語義不相蒙而紫陽視之則若一貫先生撰著雖
富而發明聖緒惟此二書然則春秋論語固可以合
一說乎非也上辛雩季辛又雩先儒皆謂旱公羊則
謂昭公聚民以攻季氏或者信其說逐以夫子答樊
遲遊於舞雩之言當之謂爲逐季氏發也迂鑿附會
一至於此烏乎合合故迎刃而解則爲先生泥傳而
談則爲或人而已矣
馮氏(時可)左氏討論詮釋
各二卷
存
黃氏(洪憲)春秋左傳釋附
二十七卷
存
洪憲自序曰予在史館時好讀左氏春秋嘗考訂其
全文略采諸家箋釋而擇公穀之有文者附之名曰
左氏釋附長兒承玄稍爲增定而鍥其半於安平署
中予巗居多暇因銓次以卒業而并爲之叙予聞之
孔子修春秋皆約魯史策書而又使子夏等十四人
求周史記得百二十國寶書又與左丘明乘如周因
老聃觀書柱下歸而成書而丘明則爲之傳其後齊
公羊高魯穀梁赤受經於子夏人自爲說於是有公
羊穀梁傳漢武帝置五經博士公穀先後列學官而
左氏獨絀兩家專門弟子欲伸其師說紛紛排擯惟
劉歆氏曰丘明親見孔子好惡與聖人同公穀在七
十二弟後傳聞與親見詳略不同此三傳之斷案也
至其引傳以釋經則不免牽合附會而後世杜預集
其說爲之分年相附作經傳集解見謂有功於左氏
而不佞竊有疑焉蓋孔子因魯史而修春秋以存王
迹惟提綱挈領寓襃貶於片言隻字其辭約其旨微
誠以國史具在文獻足徵天下後世自有可取以證
吾言者故曰吾觀周道舍魯何適矣而說者曰孔子
修春秋口授丘明作傳是欲杞宋魯也是謂孔氏之
春秋非魯之春秋也且丘明身爲史官博綜羣籍自
成一家言上自三代制度名物下至列國赴告策書
與夫公卿大夫氏族譜傳大而天文地理微而夢卜
謠讖凡史狐史克史蘇史黯之所識檮杌紀年鄭書
晉乘之所載靡不網羅捃拾總爲三十篇括囊二百
四十年之事大都如夏殷春秋及晏吕虞陸春秋之
類非有意於釋經也他日孔子曰左丘明恥之丘亦
恥之若有竊比老彭之意又焉知非左史在先聖人
之筆削在後故左氏之文或有經無傳或有傳無經
或後事而先提或始伏而終應皆匠心獨創逴豔千
古曷嘗拘繫爲經役哉大抵孔子修魯史未嘗自明
其爲經而後人尊之爲經丘明作傳未嘗有意於釋
經而後人傳之爲經傳故讀左氏春秋者第經自爲
經傳自爲傳其可相印證者固在而不必牽合傅會
失夫作者之意也乃若公穀二傳專以釋經爲主往
往設爲問答執義例以立斷案雖日月爵邑名氏皆
以爲衮鉞存焉後人以其傳自西河故相率宗之不
知孔子嘗言春秋屬商而當時游夏已自謂不能贊
一辭矧其後之爲徒者欲字訓句釋據私臆以擬聖
經其孰從而受之愚嘗反覆三傳左氏以史家而核
於事公穀以經生而辨於理核於事者不失爲實錄
辨於理者不免多臆見臆見非聖人意也而就其中
若多名言奥義可以垂世而立教者故謂公穀能傳
聖意不可謂公穀盡畔聖經亦不可昔人謂春秋素
王丘明素臣彼二子者其亦附庸之國乎今國家功
令業春秋者率主宋儒胡安國傳至欲屈經以就之
夫安國經生不加於公穀而況去聖人之世益遠曷
若反而求之左氏之爲核其次參之公穀猶爲近古
也萬歷己亥暢月穀旦
黃氏(正憲)春秋翼附
二十卷
存
賀燦然序曰自漢以來說春秋者亡慮千百家而四
傳爲最著丘明與夫子生同時按魯史爲傳當不甚
謬刺然不亡牽合附會之失夫子以春秋屬商公羊
高穀梁赤俱本自西河宜不詭於筆削之旨乃細瑣
刻深若酷吏之斷獄夫子不若是苛也胡氏傳立於
學官士人類墨守其說顧安國去古益遠臆斷於千
百年之後若射覆然能一一懸中乎哉善哉懋容氏
之說春秋也夫春秋據事筆削襃貶自見非拘拘於
日月爵氏以爲衮鉞也拘拘於日月爵氏之間求所
謂衮鉞者而有合有不合於是曲爲正例變例之說
至云美惡不嫌同辭說愈繁而愈晦矣懋容氏之說
有功四傳羽翼聖經即謂春秋翼可也附云乎哉
姚氏(舜牧)春秋疑問
十二卷
存
舜牧自序曰孔子曰吾志在春秋又曰其義則&KR0588;竊
取之矣斯義何義也書曰無偏無陂遵王之義無有
作好遵王之道無有作惡遵王之路道路即義也而
在人心無偏陂好惡之間周衰王道寖微人心陷溺
而不知義爲竊爲僭爲瀆亂甚或淪於禽獸有不忍
者孔子有憂之故因魯史作春秋明指所謂道路者
以示人即書所云是彝是訓是行者耳而或者誤爲
道在位在之說謂假二百四十二年南面之權以是
非天下豈其然哉程子曰春秋經不通求之傳傳不
通則求之經朱子曰學者但觀夫子直書其事其義
自在有不待傳而見者此真善讀春秋者矣而惜皆
無全書百世而上百世而下豈無善讀春秋若程朱
二子者乎牧非其人也惟童稚時先贈君淳庵翁誨
牧曰兒曹欲知大義湏讀五經竊志不忘閒取易書
詩禮次第讀之輒筆所疑請問海内兹來粤西甚暇
得從大全諸書竊觀夫子之春秋無有偏陂無作好
惡真恍若見其心者恨不敏不足以發也因竊評諸
儒之論有合於經者錄之而又輒筆所疑就正有道
焉亦謂涉躐斯道路也仰慰先君子誨牧之遺意也
云爾
蕭氏(有)春秋纂傳
四卷
存
劉芳喆曰良有漢陽人萬歷庚辰賜進士第二歷官
國子祭酒
沈氏(堯中)春秋本義
四卷
存
堯中自序曰孔子之修春秋也據事采文斷以大義
如趙盾弑君教所存也可無改也晉侯召王文有害
也所必改也其諸筆削凡以存王迹而已史有文質
詞有詳略不強同也是故侵伐一也或書人或書爵
義係於侵伐不係於人與爵也會盟一也或書名或
書字義係於會盟不係於名與字也元年書即位亦
有不書諸侯書葬大夫書卒亦有不書卒與葬書日
亦有不書王次春正次王亦有書時而不書月書月
而不書王諸侯失國必名亦有不名而名於歸國殺
大夫必名亦有不名而但書其官亦有併其官而不
書者非故略也史闕文也況經文從三傳中錄出先
儒遞相授受不無承襲之誤說春秋者不達其義而
爲之說左氏具載本末猶不失紀載之體公羊穀梁
各自爲例胡傳參用其說說窮則曰美惡不嫌同辭
俄而用此以誅人俄而用此以賞人使天下後世莫
識其意是舞文吏之所爲而謂聖人爲之乎矧直以
天子之權予仲尼而以擅進退亂名實爲史外傳心
之要典夫進退可也擅進退不可也實子而名之爲
子實非王而不名之爲王此非擅與亂也乃所謂義
也實伯而退之爲子實非子而進之爲子所謂擅與
亂也非所謂義也然則天子之事奈何周命爲子則
書子周命爲伯則書伯周不命爲王則不書王如是
而已若謂擅與亂爲天子之事是身自爲亂也而何
以爲孔子然則直書其事其誰不能而曰游夏不能
贊一辭何也蓋仲尼所據者事所采者文而其義則
斷自聖心隱桓以下詳在諸侯文宣以下詳在大夫
而定哀之際并及陪臣故其言曰天下有道禮樂征
伐自天子出天下無道出自諸侯又出自大夫又出
自陪臣見天下日入於亂愈趨而愈下也齊與晉較
恒予齊齊與魯較恒予魯故其言曰齊桓正而晉文
譎齊至魯而魯至道蓋欲撥亂世而反之治也又有
總十二公而見者霸主未見諸侯雖散而猶知有王
霸主見諸侯雖合而不知有王霸業衰則諸侯奔走
秦楚而王亦不見於春秋是以五霸爲終始也有總
一公而見者如與邾儀父盟矣而繼書伐邾又及宋
人盟矣而繼書伐宋是以一事爲終始也有重其終
而錄其始者將書取郜大鼎則始之以成宋亂有重
其始而錄其終者既書宋災則繼之以宋災故書天
王遣使來聘則知隱不朝王之爲慢書王人子突救
衞則知各國伐衞之爲非至若翬之弑隱也而先書
翬帥師慶父之弑子般及閔公也而先書慶父帥師
晉趙盾之弑夷臯也而先書趙盾帥師鄭歸生之弑
夷也而先書歸生帥師齊崔杼之弑光也而先書崔
杼帥師故其言曰臣弑其君子弑其父非一朝一夕
之故其所由來者漸矣此則聖人之精義也先儒獨
朱晦翁得之而未有成書中也不揣固陋爰采各傳
附以己意一以經義爲主而鑿者不與焉非敢與先
儒匹也亦竊比晦翁之意云爾萬歷庚子
楊氏(于庭)春秋質疑
十二卷
未見
于庭自序曰自胡氏列之學官而三傳絀矣然徵事
必於左斷義必於公穀而若之何華衮也鈇鉞也一
切尸祝胡氏而無敢置一吻也蓋孔子晚而作春秋
七十子實聞之則退而私論之盲史掌故而高與赤
亦西河之徒也耳而目之而猶贊一辭不得而況乎
生千百世之下者乎胡氏議論務異而責人近苛閒
有勦公穀而失之者以王子虎爲叔服公孫會自鄸
出奔之類是也亦有自爲之說而失之者卒諸侯别
於内而以爲不與其爲諸侯滕自降稱而以爲朝桓
得貶之類是也庭少而受讀嘗竊疑之歸田之暇益
得臚列而虚心𣙜焉𣙜之而合者什七不合者什三
則筆而識之而質疑所由編矣漢人之祀天也以牛
夷人之祀天也以馬而天固蒼蒼也祀以牛以馬不
若以精意合也夫不以精意求聖人而執胡氏以誚
左公穀是祀天而或以牛或以馬也兹予所由疑也
陸元輔曰于庭字道行全椒人萬歷庚辰進士
李氏(廷機)左傳綱目定注
三十卷
存
俞汝言曰是書崇禎間刻於建陽書坊
鄒氏(德溥)春秋匡解
八卷
存
匡解原序曰予兒時受春秋於先夫子夫子授以匡
解一編曰此安成鄒汝光先生所刪定也因爲言鄒
氏家學淵源與先生之文章行履冠冕詞垣期他日
得出其門牆余鄉會二試以先生之書得儁雖未及
親炙而余之師固有出先生之門者比於聞風私淑
猶爲有幸焉何子非鳴爲令南昌與先生之孫孝廉
端侯游相與是正其書重付之梓
徐氏(即登)春秋說
十一卷
未見
楊氏(伯珂)左傳摘議
十卷
未見
伯珂自序曰予自丁未爲時廢業是非莫白不能不
悒悒於心戊申之春取左傳讀之見後人之評者多
不察其心漫爲之說竊歎古人之負冤亦有久而不
白者乃取一事綴以數語或爲人所未發或爲己發
而未當者皆原其情之本來而究其勢所必至善惡
功罪昭然分别使漏網者誅負冤者雪不欲人受溢
美溢惡之名凡古今之成說不敢偏徇即胡氏一代
成書有未確者亦多爲辨之久而成百餘首命曰左
傳摘議藏之笥中曰摘議者謂其或有一得而非舉
其全也
黃虞稷曰伯珂字直甫淮安大河衞人萬歷丙戌進
士汾州同知
高氏(攀龍)春秋孔義
十二卷
存
兄子世泰序曰韓起聘魯觀書太史見易象與魯春
秋有周禮在魯之歎孔子起而暢厥大旨則望義知
歸非孔子安從哉後世學者奉古之心終不勝好異
之心於是意見横生義理雜出大圭吕氏以爲六經
之不明諸儒穿鑿害之而春秋爲尤甚此我伯父忠
憲公有周易孔義之書不已而有春秋孔義之書也
伯父生平性廉節介疾惡如仇然宅衷寬易不爲深
噭可喜之論故權衡四傳悉稟尼山凡經無傳有者
不敢信也經有傳無者不敢疑也其文簡其意覈有
嚴正之義焉有忠恕之仁焉有闕疑之慎焉顔以孔
義者欲誦法孔子者不失爲聖人之徒也儼海秦先
生既捐貲板周易孔義復續板春秋孔義伯父有志
得先生而言益章兩義明而六經之義無不明矣
吳氏(炯)春秋質疑
一卷
存
炯自序曰春秋魯史之文也因魯史以明王道不以
天子之權與魯隱公不書即位書天王歸賵是以天
王正魯之始也始魯隱何也平王之終也王東遷而
終不復春秋所以作也春秋繼王統也故尊王於天
王不王有不稱天者矣命曰天命討曰天討内命大
夫書爵外命大夫書字不命於天子不書大夫不正
其爲大夫也殺大夫必書爵不正其專殺也天子討
而不伐繻葛之戰書三國從王伐鄭不以天子主兵
也天子無出出曰出居居其所也大一統之義也王
之降也禮樂征伐自諸侯出自諸侯出尊王爲重召
陵之師責以包茅不入王祭不供存王室也河陽之
狩不以臣召君首止殊會尊王子也衞人立晉晉非
衞人所得立許叔入許許非叔所得入正諸侯也正
王統之名分也霸之衰也禮樂征伐自大夫出垂隴
大夫主盟之始列士縠於宋公陳侯鄭伯之下不與
諸侯等也伐沈大夫主兵之始列國稱人退諸大夫
也扈之盟書晉大夫於諸侯之下棐林之役書會晉
師不書大夫不以大夫主諸侯之兵也維王統之脉
也大夫失政陪臣執國命矣陽貨柄魯入讙陽關以
叛書盜竊寶玉大弓南蒯以費叛侯犯以郈叛書圍
費圍郈而不書其叛不與陪臣專政也王統所以不
倒置也尊王統者外四裔其號君與臣同詞賤之也
進而稱人又進而稱子雖大不過曰子微之也盂之
會執宋公矣書宋公於楚子之上不與楚執也薄之
盟釋宋公書公會諸侯不與楚釋也宋之盟楚駕晉
矣先書晉存内外之防也鍾離黃池之會殊會吳不
與中國同吳也王統所以不裂也春秋之事莫大於
五霸陘之次葵邱之會首止之盟桓之功也滅譚滅
遂降鄣遷陽不與桓專滅城楚邱城緣陵不與桓專
封桓之汰也踐土之會河陽之狩朝於王所歸衞侯
於京師文之功也城濮之戰伐衞致楚執曹畀宋文
之譎也宋襄無功於中國而有執滕子用鄫子之罪
秦穆有功於納晉文而滑之入彭衙之戰罪不可掩
楚莊有伐陳之功而滅蕭滅舒蓼以至問鼎罪不容
誅秦穆楚莊功不敵罪者也是以王統正五霸之功
罪也春秋之義綱常爲重納衞世子蒯聵于戚正父
子也忽出突入忽繫鄭而突不繫鄭正兄弟也會于
濼與夫人姜氏遂如齊正夫婦也鄭申侯陳轅宣仲
相譖以敗書齊執濤塗鄭殺申侯正朋友也書子同
生重世子也葬宋伯姬明婦道也是以王統正天下
之父子兄弟夫婦朋友也春秋之始稱元稱天王者
奉天體元之義終以獲麟王道之衰天運之窮也春
秋始終以天以天正王以王正列辟百官萬民故曰
春秋天子之事也
郝氏(敬)春秋非左
二卷
存
敬自序曰春秋本事自當依左舍左如夜行茫不知
所之矣公穀尚例無左則例無稽左言事而例始有
據左言例而人始競爲例矣故左者諸傳之嚆矢也
世人謂之羽翼聖經其實踳駁舛謬不可勝數豈親
承聖訓見而知之者歟自司馬遷首相推信馬季長
鄭康成杜元凱雜然和之末學承訛乃至以周易文
言語出自魯穆姜毛詩古序謂附會左傳臧宣叔媚
晉卿權辭以爲王制夏父弗忌逆祀諸侯祖天子謂
都家皆有王廟楚子納孔寧儀行父謂爲有禮晉受
諸侯朝貢蔑視天子極其崇奬使三王罪人貌千古
榮名此類背理傷道何可言俗人耳食難與口舌爭
今摘其紕謬三百三十餘條附以管見題曰非左或
曰非左不非公穀何也曰公穀則誠公穀矣左實非
邱明也知左之非邱明者然後可與言春秋
春秋直解
十三卷
存
敬自序曰六經之文惟春秋最爲明顯所書皆五霸
諸侯大夫盟會戰伐之事開卷知其爲亂蹟而世儒
以爲隱諱之文何歟子曰巧言令色足恭匿怨而友
其人左邱明恥之&KR0588;亦恥之吾之於人誰毁誰譽斯
民也三代所以直道而行此春秋底本自後儒以襃
貶論而底本壞子曰天下有道禮樂征伐自天子出
天下無道禮樂征伐自諸侯出天下有道政不在大
夫天下有道庶人不議此春秋格局自後儒以事例
合而格局壞子曰予欲無言天何言哉四時行焉百
物生焉二三子以我爲隱吾無隱乎爾吾無行而不
與二三子者是&KR0588;也此春秋宗旨自後儒視爲深文
隱語覺仲尼胸中直是一片荆棘田地而宗旨壞經
此三壞春秋於是不可讀矣夫春秋無深刻隱語無
種種凡例不以文字爲褒貶不以官爵名氏爲貴賤
未嘗可五霸未嘗貴盟會未嘗與齊晉未嘗黜秦楚
吳越此其犖犖不然之大者今欲讀春秋勿主諸傳
先入一字於胸中但平心觀理聖人之情自見明白
易簡者聖人之情其艱深隱僻皆世儒之臆說也
王氏(震)左傳參同
四十三卷
存
烏程縣志王震字子長萬歷辛夘舉人
按烏程王氏左傳參同四十三卷别有凡例
列國世系考國號考異年表世次圖名號歸
一圖名號考異字例書目姓氏附見於前後
其報沈太史仲潤書云人謂僕變亂左氏非
敢然也僕所爲編輯者不過因其散亂而次
第之或緣其記識闕略而補苴之如齊桓公
遷邢于夷儀封衞于楚邱此是僖公元年二
年事也傳乃載於閔公末年當乎否耶又如
晉獻公殺世子申生本僖公五年事也傳乃
散見於莊公閔公僖公二三十年之閒考核
者便乎否耶至如管仲匡合之功孔子亟稱
之然左氏不詳見也管子於召陵之役則曰
楚人攻宋鄭燒&KR0778;熯焚使城壞者不得復築也
屋之燒者不得復葺也要宋田夾塞兩川使水
不得東流東山之西水深滅桅四百里而後
可田也於是興兵南存宋鄭兹亦不見桓公
管仲之仁矣乎令尹子文之忠孔子嘉之左
氏未之及也國語則曰子文緇衣以朝鹿裘
以處未明而入朝日晦而歸食家無一日之
積兹亦不見子文之殉公矣乎三都之隳聖
人施爲大略具見於此經文大書屢書必自
有說左氏僅曰仲由爲季氏宰將隳三都抑
何略也家語則云孔子言於公曰古者家不
藏甲大夫無百雉之城今三家過制請損之
此出自聖人隳郈隳費本意傳胡可不載至
西狩獲麟聖經於此絶筆原有深意左氏乃
曰叔孫氏之車子鉏商獲麟以爲不祥賜虞
人仲尼觀之曰麟也然後取之其於經義惡
覩萬一家語紀孔子之言則曰麟之至爲明
王也出非其時而被害是以悲之此出自聖
人絶筆至情又何嫌攙入已諸所增益大都
不出此類獨左逸說林等書謬爲纂附疑於
真僞錯雜然鄙意傳疏主於明經苟於經義
有裨雖附見無傷也矧細書傳後原與本傳
毫無混淆又何真僞錯雜之足疑乎此書出
讀者可省檢閱覆覈之勞其於初學不無小
補聖人蓋云屬辭比事春秋教也僕之編輯
儻亦屬比之萬一乎其著書大略具見此書
故錄之
魏氏(時應)春秋質疑
十二卷
存
南昌縣志魏時應字去違萬歷乙未進士歷官南京
通政使
劉芳喆曰此爲舉子業而作前有柯挺田居中二序
曹氏(學佺)春秋闡義
十二卷
未見
春秋義略
三卷
未見
徐氏(鑒)左氏始末
未見
高佑釲曰鑒字正宇豐城人萬歷辛丑進士太僕少
卿
王氏(世德)左氏兵法
卷
存
黃虞稷曰世德字長民南康人萬歷辛丑進士巡撫
遼東都御史
經義考卷二百五
