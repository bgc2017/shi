經義考卷七
翰林院檢討朱彝尊撰
易(六)
京氏(房)易傳
通志三卷(漢志十一篇馬氏通考四卷)
存
周易章句
隋志十卷(七錄十卷錄一卷目釋文序錄十二卷)
佚
周易錯卦
隋志五行家七卷(七錄經部八卷)
佚
周易妖占
隋志五行家十二卷(七錄十三卷)
佚
按晉書宋書五行志及水經註太平御覽俱
引之
周易占事
隋志五行家十二卷
佚
周易守林
隋志五行家三卷
佚
周易飛候
隋志五行家九卷又六卷(七錄八卷新舊唐詩志六卷)
佚
周易飛候六日七分
隋志五行家八卷
佚
按京氏飛候太平御覽每引之
周易四時候
隋志五行家四卷(新舊唐書志二卷)
佚
周易混沌
隋志五行家四卷
佚
周易委化
隋志五行家四卷
佚
周易逆刺占灾異
隋志五行家十二卷(漢志灾異孟氏京房六十六篇京氏段嘉十三篇)
佚
易傳積算法雜占條例
通考一卷
存
漢書京房字君明東郡頓丘人受易梁人焦延壽延
壽云嘗從孟喜問易喜死房以爲延壽易即孟氏學
翟牧白生皆曰非也房以明灾異得幸石顯五鹿充
宗皆疾房欲遠之元帝於是以房爲魏郡太守爲石
顯所譖誅房授東海段嘉河東姚平河南乘弘繇是
易有京氏之學又曰房本姓李吹律自定爲京氏
劉向曰諸易家說皆祖田何楊叔丁將軍大義略同
惟京氏爲異黨
東觀漢紀曰沛獻王輔善京氏易永平五年京師多
雨上御雲臺自爲卦以周易林占之其繇曰蟻封穴
戸大雨將至上以問輔輔上書曰蹇艮下坎上艮爲
山坎爲水山出雲爲雨蟻穴居知雨將至故以蟻興
荀悅曰京房受易於梁人焦延壽獨得隱士之說託
之孟氏劉校易說云不與孟氏同
王通曰京房郭璞古之亂常人也
金君卿曰京生分六十四卦更值日用事以候風雨
寒温非聖人設卦垂教之本意矣
胡旦曰京房以卦氣言事皆有效驗
宋咸曰京房即顗關子明輩假易之名以行其壬遁
卜祝隂陽術數之學聖人之旨則無有焉嗚呼好怪
之甚也
李清臣曰自焦延夀京房毛爽祖孝孫之徒爲六日
七分之說日辰之支幹律吕之清濁風雨寒暑節氣
之候與夫天文歷法以爲皆從易而生故術者咸自
託於易五行家曰我之術出於易也太乙家曰我之
術出於易也律家亦曰然歷象所云又然已而參同
方伎卜相筮占之流莫不持籌衍圖指畫天地自以
爲知易謂之伎術非聖人之徒也
晁說之曰是書兆乾坤之二象以成八卦凡八變而
六十四而酬酢乎萬物之表者炳然在目也大抵辨
三易運五行正四時謹二十四氣悉七十二候而位
五星降二十八宿其進退以幾而爲一卦之主者謂
之世竒耦相與據一以起二而爲主之相者謂之應
世之所位而隂陽之肆者謂之飛隂陽肇乎所配而
終不脫乎本以隱賾佐神明者謂之伏起乎世而周
乎内外參乎本數以紀月者謂之建終之始之極乎
數而不可窮以紀日者謂之積會於中而以四爲用
一卦偹四卦者謂之互乾建甲子於初坤建甲午於
上八卦之上乃生一世之初初一世之五位乃分而
爲五世之位其五世之上乃爲遊魂之世五世之初
乃爲歸魂之世而歸魂之初乃生後卦之初其建剛
日則節氣柔日則中氣其數虚則二十有八盈則三
十有六蓋有可言者如此若夫象遺乎意意遺乎言
則錯綜其用唯變所適或兩相配而論内外二象若
世與内若世與外或不論内外之象而論其内外之
位或三相參而論内外與飛若伏或相參而論内外
世應建伏或不論内外而論世建與飛伏或兼論世
應飛伏或專論世應或論世之所忌或論世之所生於
其所起見其所滅於具所形見其所生故曰死於位
生於時死於時生於位苟非彰往而察来微顯而闡
幽者曷足以與此
葉夢得曰按授梁丘賀學者亦京房顔師古謂别一
人今世有京房易皆隂陽歷數之書又有京房雜算
數十篇其言龐雜專主卜筮兩人莫知爲誰審爲授
延壽學者
晁公遡曰明於象數而不達於進退者京房是也房
深於易惜非善用易者也
晁公武曰漢藝文志易京氏凡三種八十九篇隋經
籍志有京氏章句十卷又有占候十種七十三卷唐
藝文志有京氏章句十卷而易占候存者五種二十
三卷今其章句亡矣乃略見於僧一行及李鼎祚之
書今傳者曰京氏積算易傳三卷雜占條例法一卷
或共題易傳四卷而名皆與古不同今所謂京氏易
傳或題曰京氏積算易傳者疑隋唐志之錯卦是也
錯卦在隋七卷唐八卷所謂雜占條例法者疑隋志
之逆刺占灾異十二卷是也至唐逆刺三卷而亡其
八卷元祐八年高麗進書有京氏周易占十卷疑隋
周易占十二卷是也
林光朝曰先秦之爲易者未有及理義也自田何而
後章句傳說多矣見於今者獨有費氏之書費氏舊
亡章句而學者宗王弼之說至於京氏之隂陽占筮
其書雖存視之爲術數之流矣易有聖人之道四焉
理義之學以其辭耳王弼而下其說紛紛不若象數
之粗有所明也
陳藻曰漢有二京房皆出焦延壽之門
陳振孫曰京房易傳三卷積算雜占條例一卷吳鬱
林太守陸績注京氏學廢絶久矣所謂章句者既不
復傳而占候之存於世者僅若此較之前志十百之
一二耳
趙汝楳曰京房傳焦氏之學專明卦氣占驗極而至
於蘇竟郎顗楊由景鸞樊英之徒則以易兼河洛圖
緯風角七政而易儕於讖諱矣
項安世曰以京易攷之世所傳火珠林者即其法也
以三錢擲之兩背一面爲拆即兩少一多少隂爻也
兩面一背爲單即兩多一少少陽爻也俱面爲交交
者拆之聚即三多老隂爻也俱背爲重重者單之積
即三少老陽爻也蓋以錢代蓍一錢當一揲此後人
務徑捷以趨卜肆之便而本意尚可考其所異者不
以交重爲占自以世爲占故其占止於六十四爻而
不能盡三百八十四爻之變爾又曰京氏易法只
用八卦爲本得本卦者皆以上爲世爻得歸魂卦者
皆以三爲世爻亦因下體復得本卦而三在本卦爲
上也其餘六卦皆以所變之爻爲世世之對爲應凡
其所謂變者非以九六變也皆自八純卦積而上之
知其爲某爻之所變耳如乾本卦上九爲世九三爲
應乾初變姤爲一世卦初六爲世九四爲應再變遯
爲二世卦六二爲世九五爲應三變否爲三世卦六
三爲世上九爲應四變觀爲四世卦六四爲世初六
爲應五變剝爲五世卦六五爲世六二爲應剥之四
復變爲晉謂之遊魂卦九四爲世初六爲應晉下卦
皆變爲大有坤復歸乾謂之歸魂卦九三爲世上九
爲應餘倣此又曰京房於世爻用飛伏法凡卦見
者爲飛不見者爲伏其在八卦止以相反者爲伏乾
見伏坤之類皆以全體相反也至八卦所變世卦則
不然自一世至五世同以本生純卦爲伏蓋五卦皆
一卦所變至遊魂二卦則又近取所從變之卦爲伏
如乾一世姤姤下體㢲飛爲㢲初辛丑伏仍用乾初
甲子二世遯飛爲艮遯二丙午伏仍乾二甲寅之類
至五世皆以本卦乾爻爲伏者也自五世復下爲遊
魂卦剥四變晉是艮變其飛爲離四己酉伏爲艮四
丙戌矣又下爲歸魂卦晉下三爻變爲大有自坤變
乾故飛爲乾三甲辰伏爲坤三乙卯矣二卦皆近即
所從變之卦不用本生純卦也餘卦倣此
胡一桂曰京氏易以八宫卦為序分上中下三卷上卷首乾
宫八卦(乾姤遯否觀剥晉大有)次震宫八卦(震豫解恒升井大過隨)次坎宫
八卦(坎節屯既濟革豊明夷師)次艮宫八卦(艮賁大畜損睽履中孚漸)中卷首
坤宫八卦(坤復臨泰大壯夬需比)次㢲宫八卦(㢲小畜家人益无妄噬嗑頥蠱)
次離宫八卦(離旅鼎未濟蒙渙訟同人)次兌宫八卦(兌困萃咸蹇謙小過)
(歸妹)蓋專八純卦變六十四卦也下卷雜論卜筮一篇
首論聖人作易揲蓍布卦次及納甲法次二十四氣
候配卦與夫天地人鬼四易(一二世地易四世人易五世八純天易遊魂歸)
(魂鬼易)父母兄弟妻子官鬼等爻龍德(十一月子在坎卦左行)虎
刑(五月午在離卦右行)天官(甲乙庚辛之類)地官(甲乙申酉之類)與五行生死
所寓之類(寅中有生火丑中有死金之類)此晁氏讀書志所謂星行
氣候之學非章句也又一本題曰京氏易傳其間論
積算法(亦無起例可推)及卜筮新條例(占求官家宅之類)及列六十
四卦定三百八十四爻斷法與前下卷同而尤詳偹
者但如漢志所載京房易傳論集中尤無此豈其所
謂章句者歟
陸深曰京房易傳於易無所發明蓋亦自成一家言
卦分世應起星氣算位即今世錢卜五鄉六親之術
小數也而文理微密比太玄頗爲易簡
韓邦竒曰京氏易傳至百餘卷必於其四千九十六
卦俱有所附五星衆星之經留順逆遲速守犯自開
物以至閉物俱有定局惜無所考也
朱睦㮮曰京房有二其一頓丘人其一不知何許人
皆以易學顯爲大中大夫者顔師古謂書字誤耳大
王弘撰曰京易揚雄皆以卦配氣候而爲說各異唯
以卦氣起於中孚則同
徐善曰京房以十二辟主十二月而佐以公侯卿大
夫除離南坎北震東兌西分主四季餘六十卦以五
卦主一月正月侯小過大夫蒙卿益公漸辟泰二月
侯需大夫隨卿晉公解辟大壯三月侯豫大夫訟卿
蠱公革辟夬四月侯旅大夫師卿比公小畜辟乾五
月侯大有大夫家人卿井公咸辟姤六月侯鼎大夫
豐卿渙公履辟遯七月侯恒大夫節卿同人公損辟
否八月侯㢲大夫萃卿大畜公賁辟觀九月侯歸妹
大夫无妄卿明夷公困辟剥十月侯艮大夫既濟卿
噬嗑公大過辟坤十一月侯未濟大夫蹇卿頥公中
孚辟復十二月侯屯大夫謙卿暌公升辟臨其法每
爻主六日又八十分日之七三百六十爻當一歲三
百六十五日四分日之一用中孚初爻起冬至
按京氏易傳君子體仁作體信利物作利之
福謙作富謙不忒作不貸殷薦作隱薦盱豫
作汙豫朋盍簪作攢剥床以膚作簠君子得
輿作德輿朋来作崩來朵頥作瑞頥水洊至
洊作瑧袛既平袛作褆大耋作絰憧憧作&KR1720;
夷於左股夷作胰先張之&KR0707;後說之&KR0707;&KR0707;作壺
赦過宥罪作尤罪劓刖作劓劊吾與爾靡之
作&KR0008;之月幾望作近望繻有衣袽作絮旁行
而不流作留天下之頥作嘖行其典禮作等
禮再扐而後掛作卦可與酬酢作醋易以貢
作工洗心作先心包犠作伏戲坎爲豕作彘
爲瘠馬作柴馬爲吝作遴爲馵足作朱足爲
矯輮作柔豫怠也怠作治皆與今易異辭見
陸氏釋文
段氏(嘉)易傳
漢志十二篇
佚
漢書京房授東海段嘉河東姚平河南乘弘皆爲博
士
蘇林曰東海人爲博士
顔師古漢書註嘉即京房所從受易者也見儒林傳
及劉向别錄
任氏(良)易旗
漢志蓍龜家七十一卷
佚
漢紀京房薦上弟子姚平任良願以爲刺史
經義考卷七
