經義考卷一百七十一
翰林院檢討朱彝尊撰
春秋(四)
胡母氏(生)春秋條例
佚
漢書胡母生字子都齊人治公羊春秋為景帝博士
與董仲舒同業仲舒著書稱其德年老歸教於齊齊
之言春秋者宗事之
何休曰孔子知秦將燔詩書其說口授相傳至漢公
羊氏及弟子胡母生等乃始記於竹帛又曰胡母
條例多得其正
鄭康成曰治公羊者胡母生董仲舒
徐彥曰子夏口授公羊高高五世相授至漢景帝時
公羊夀共弟子胡母生乃著竹帛胡母生雖以公羊
傳授董氏猶自别作條例故何氏取之
董子(仲舒)春秋繁露
七錄十七卷
存
班固曰仲舒遭秦滅學之後六經離析下帷發憤潛
心大業令學者有所統壹為羣儒首
王充曰董仲舒讀春秋專精一思志不在他三年不
窺園菜
西京雜記仲舒夢蛟龍入懷乃作春秋繁露
崇文總目春秋繁露十七卷其書八十二篇義或宏
博然篇第已舛無以是正又即用玉杯竹林題篇疑
後人取而附著云
中興書目十卷繁露之名先儒未有釋者按逸周書
王會解天子南面立絻無繁露注云冕之所垂也有
聯貫之象春秋屬辭比事仲舒立名或取諸此
歐陽修跋曰漢書董仲舒傳載仲舒所著書百餘篇
第云清明竹林玉杯繁露之書蓋略舉其篇名今其
書纔四十篇又總名春秋繁露者失其眞也予在館
中挍勘羣書見有八十餘篇然多錯亂重複又有民
間應募獻書者獻三十餘篇其間數篇在八十篇外
乃知董生之書流散而不全矣方俟挍勘而予得罪
夷陵秀才田文初以此本示予不暇讀明年春得假
之許州以舟下南郡獨卧閱此遂誌之董生儒者其
論深極春秋之旨然惑於改正朔而云王者大一元
者牽於其師之說不能高其論以明聖人之道惜哉
樓郁序曰六經道大而難知惟春秋聖人之志在焉
自孔子没莫不有傳名於傳者五家用於世纔三而
止爾其後傳出學散源迷而流分蓋公羊之學後有
胡母子都董仲舒治其說信勤矣嘗為武帝置對於
篇又自著書以傳於後其微言至要蓋深於春秋者
也然聖人之旨在經經之失傳傳之失學故漢諸儒
多病專門之見各務高師之言至窮智畢學或不出
聖人大中之道使周公孔子之志既晦而隱焉董生
之書視諸儒尤博極閎深者也本傳稱玉杯繁露清
明竹林之屬今其書十卷又總名繁露其是非請俟
賢者辨之太原王君家藏此書常謂仲舒之學久鬱
不發摹印以廣之於天下就予求序因書其本末云
程大昌曰右繁露十七卷紹興間董某所進臣觀其
書辭意淺薄間掇取董仲舒策語雜置其中輒不相
倫比臣固疑非董氏本書矣又班固記其說春秋凡
數十篇玉杯繁露清明竹林各為之名似非一書今
董某進本通以繁露冠書而玉杯清明竹林特各居
其篇卷之一愈益可疑他日讀太平寰宇記及杜佑
通典頗見所引繁露語言顧董氏今書無之寰宇記
曰三皇驅車抵谷口通典曰(劔之在左蒼龍之象也刀之在右白虎之象也)
(鈎之在前朱雀之象也冠之在首玄武之象也)四者人之盛餙也此數語者
不獨今書所無且其體致全不相似臣然後敢言今
書之非本眞也牛亨問崔豹冕旒以繁露者何答曰
綴玉而下垂如繁露也則繁露也者古冕之旒似露
而垂是其所從假以名書也以杜樂所引推想其書
皆句用一物以發已意有垂旒凝露之象焉則玉杯
竹林同為託物又可想見也漢魏間人所為文有名
連珠者其聯貫物象以達己意略與杜樂所引同如
曰物勝權則衡殆形過鏡則影窮者是其凡最也以
連珠而方古體其殆繁露之所自出歟其名其體皆
契合無殊矣又曰淳熙乙未予佐蓬監館本有春
秋繁露既嘗書所見於卷末而正定其為非古矣後
又因讀太平御覽凡其部彙列叙古繁露語特多如
曰禾實於野粟缺於倉皆竒怪非人所意此可畏也
又曰金干土則五榖傷土干金則五榖不成張湯欲
以鶩當鳬祀宗廟仲舒曰鶩非鳬鳬非鶩愚以為不
可又曰以赤統者幘尚赤諸如此類赤皆附物著理
無憑虚發語者然後益自信予所正定不謬也御覽
太平興國間編輯此時繁露之書尚存今遂逸不傳
可歎也已
晁公武曰漢董仲舒撰史稱仲舒說春秋事得失聞
舉玉杯繁露清明竹林之屬數十篇十餘萬言皆傳
於後世今溢而為八十二篇又通名繁露皆未詳隋
唐卷目與今同但多訛舛
陳振孫曰按隋唐及國史志卷皆十七崇文總目凡
八十二篇館閣書目止十卷萍鄉所刻亦財三十七
篇今本乃樓攻媿得潘景憲本卷篇皆與前志合然
亦非當時本書也先儒疑辨詳矣其最可疑者本傳
載所著書百餘篇清明竹林繁露玉杯之屬今總名
曰繁露而玉杯竹林則皆其篇名此決非其本眞況
通典御覽所引皆今書所無者尤可疑也然古書存
於世希矣姑以傳疑存之可也又有寫本作十八卷
而但有七十九篇考其篇次皆合但前本楚莊王在
第一卷首而此本乃在卷末别為一卷前本雖八十
二篇而闕文者三實七十九篇也
樓鑰後序曰繁露一書凡得四本皆有高祖正議先
生序文始得寫本於里中先傳而讀之舛訛至多恨
無他本可挍已而得京師印本以為必異而相去殊
不遠又竊疑竹林玉杯等名與其書不相關後見尚
書程公跋語亦以篇名為疑又以通典太平御覽太
平寰宇記所引繁露之書今書皆無之遂以為非董
氏本書且以其名謂必類小說家後自為一編記雜
事名演繁露行於世開禧二年今編修胡君仲方宰
萍鄉得羅氏蘭臺本刊之縣庠考證頗備先程公所
引三書之言皆在書中則知程公所見者未廣遂謂
為小說者非也然止於三十七篇終不合崇文總目
及歐陽文忠公所藏八十二篇之數余老矣猶欲得
一善本聞婺女潘同年叔度景憲多收異書屬其子
弟訪之始得此本果有八十二篇是萍鄉本猶未及
其半也喜不可言以挍印本各取所長悉加改定義
通者两存之轉寫相訛之古語亦有不可強通者春
秋會解一書(闕)所集仲方摭其引繁露
十三條今皆具在余又據說文解字王字下引董仲
舒曰古之造文者三畫而連其中謂之王三者天地
人也而參通之者王也許叔重在後漢和帝時今所
引在王道通三第四十四篇中其餘傳中對越三仁
之問朝廷有大議使使者及廷尉張湯就其家問之
求雨閉諸陽縱諸陰其止雨也反是三策中言天之
仁愛人君天道之大者在陰陽陽為德陰為刑故王
者任德教而不任刑之類今皆在其書中則其為仲
舒所著無疑且其文詞亦非後世所能到也左氏傳
猶未行於世仲舒之言春秋多用公羊之說鳴呼漢
承秦敝旁求儒雅士以經學專門者甚衆獨仲舒以
純儒稱人但見其潛心大業非禮不行對策為古今
第一余竊謂非仁人之對曰仁人者正其誼不謀其
利明其道不計其功又有言曰不由其道而勝不如
由其道而敗此類非一是皆眞得吾夫子之心法蓋
深於春秋者也自揚子雲猶有媿於斯況其他乎其
得此意之純者在近世惟范太史唐鑑為庶幾焉褒
貶評論惟是之從不以成敗為輕重也潘氏本楚莊
王篇為第一他本皆無之前後增多凡四十二篇而
三篇闕焉惟玉杯竹林二篇之名未有以訂之更俟
來喆仲方得此尤以為前所未見相與挍讐將寄江
右漕臺兼祕閣公刻之而謂余記其後
黃震曰繁露分十二世為三等哀定昭三世君子之
所見也襄成宣文四世君子之所聞也僖閔莊桓隱
五世君子之所傳聞也
程端學曰繁露或謂非董子之書
王鏊曰繁露說春秋宛然公羊之義公羊之文雖或
過差而篤信其師之說可謂深於春秋者也
春秋決事(漢志作公羊治獄七錄作春秋斷獄新舊唐書作春秋決獄崇文總目作春秋決事比)
漢志十六篇(七錄五卷隋唐志崇文總目十卷)
佚
王充曰仲舒表春秋之義稽合於律無乖異者
桓寬曰春秋治獄論心定罪志善而違於法者免志
惡而合於法者誅
應劭曰膠東相董仲舒老病致仕朝廷每有政議數
遣廷尉張湯親至陋巷問其得失於是作春秋決獄
二百三十二事動以經對言之詳矣
王應麟曰仲舒春秋決獄其書今不見太平御覽載
二事其一引春秋許止進藥其一引夫人歸于齊通
典載一事引春秋之義父為子隱應劭謂仲舒作春
秋決獄二百三十二事今僅見三事而已
按藝文類聚有引決獄君獵得麑一事
馬端臨曰按此即獻帝時應劭所上仲舒春秋斷獄
以為幾焚棄於董卓蕩覆王室之時者也仲舒通經
醇儒三策中所謂任德不任刑之說正心之說皆本
春秋以為言至引正誼不謀利明道不計功以折江
都王尤為深得聖經賢傳之旨趣獨災異之對引两
觀桓僖亳社火災妄釋經意而導武帝以果於誅殺
與素論大相反西山眞公論之詳矣決事比之書與
張湯相授受度亦災異對之類耳帝之馭下以深刻
為明湯之決獄以慘酷為忠而仲舒乃以經術附會
之王何以老莊宗旨釋經昔人猶謂其罪深於桀紂
況以聖經為緣餙淫刑之具導人主以多殺乎其罪
又深於王何矣又按漢刑法志言自公孫弘以春
秋之義繩下張湯以峻文決理於是見知腹誹之獄
興湯傳又言湯請博士弟子治春秋尚書者補廷尉
史蓋漢人專務以春秋決獄陋儒酷吏遂得以因緣
假餙往往見二傳中所謂責備之說誅心之說無將
之說與其所謂巧詆深文者相類耳聖賢之意豈有
是哉常秩謂孫復所學春秋商君法耳想亦有此意
春秋決疑論
隋志一卷
佚
嚴氏(彭祖)春秋左氏圖
七錄十卷
佚
古今春秋盟會地圖
七錄一卷
佚
春秋公羊傳
隋志十二卷(唐志五卷)
佚
漢書嚴彭祖字公子東海下邳人與顏安樂俱事眭
孟孟弟子百餘人惟彭祖安樂為明質問疑誼各持
所見孟曰春秋之意在二子矣孟死彭祖安樂各顓
門教授由是公羊春秋有顏嚴之學彭祖為宣帝博
士至河南東郡太守以高第入為左馮翊遷太子太
傅授琅邪王中為元帝少府中授同郡公孫文東門
雲雲為荆州刺史文東平太傅
鄭玄曰董仲舒弟子嬴公嬴公弟子眭孟眭孟弟子
嚴彭祖顔安樂
按嚴氏顔氏竝以公羊春秋顓門教授顔有
冷任筦冥之學而嚴氏流派史未之詳見於
傳者山陽丁恭子然北海周澤穉都汝陽鍾
興次文北海甄宇長文陳留樓望次子豫章
陳曾秀升南陽樊儵長魚蜀郡張霸伯饒張
楷公超潁川李修九江夏勤又侍郎申輓伊
推宋顯許廣皆同嚴氏大議殿中者大抵為
嚴氏之學者也
顏氏(安樂)公羊記
漢志十一篇
佚
漢書顔安樂字公孫魯國薛人官至齊郡太守丞安
樂授淮陽令豐次君淄川任公公為少府豐淄川太
守由是顔家有泠任之學
鄭玄曰安樂弟子有泠豐劉向王彦
徐彦曰何休序謂說者倍經任意反傳違戾按演孔
圖云文宣成襄所聞之世也而顔氏以為從襄二十
一年之後孔子生訖即為所見之世分張一公而使
兩屬是任意也宣十七年六月癸卯日有食之日食
之道不過晦朔與二日言日不言朔者是二日明矣
而顔氏以為十四日日食是反傳違戾也又曰顔
氏以襄公二十三年邾婁鼻我來奔傳云邾婁無大
夫此何以書以近書也又昭公二十七年邾婁快來
奔傳云邾婁無大夫此何以書以近書也二文不異
同宜一世若分两屬理似不便
馮君(失名)嚴氏春秋章句
佚
洪适曰漢嚴訢碑政和中出於下邳云訢字少通治
嚴氏春秋馮君章句兩漢傳春秋嚴氏學無姓馮者
蓋史之闕文也
按馮君章句見於漢碑灼然可據乃班固儒
林傳未之載杜佑通典引公羊說主藏太廟
室西壁中以備火災或問高堂隆曰昔馮君
八萬言章句說正廟之主各藏太室西壁之
中遷廟之主於大祖太室北壁之中按逸禮
藏主之處似在堂上壁中答云章句但言藏
太祖北壁中不别堂室所云馮君章句係說
公羊春秋者當即嚴訢所治之書始知儒林
傳所載尚有遺漏也
冥氏(都)春秋
佚
漢書始貢禹事嬴公成於眭孟疏廣事孟卿廣授琅
邪筦路禹授潁川堂谿惠惠授太山冥都都為丞相
史都與路又事顔安樂故顔氏復有筦冥之學
賈公彦曰冥氏作春秋若晏子吕氏春秋之類
尹氏(更始)春秋榖梁傳(釋文序錄作章句)
七錄十五卷
佚
漢書瑕丘江公受榖梁春秋於魯申公傳子至孫為
博士其後浸微唯魯榮廣王孫皓星公二人受焉廣
與公羊大師眭孟等論數困之好學者頗復受榖梁
沛蔡千秋少君梁周慶幼君丁姓子孫皆從廣受榖
梁議郎汝南尹更始翁君本事千秋為諫大夫長樂
戶將又受左氏傳取其變理合者以為章句傳子咸
及翟方進琅邪房鳳姓授楚申章昌曼君始江博士
授胡常常授梁蕭秉君房由是榖梁春秋有尹胡申
章房氏之學
王應麟曰漢儒兼通榖梁左氏胡常尹更始也
陳氏(欽)春秋
佚
後漢書陳元父欽習左氏春秋事黎陽賈護與劉歆
同時而别自名家王莽從欽受左氏學以欽為厭難
將軍也
後漢書注欽字子佚以左氏授王莽自名陳氏春秋
閔氏(因)春秋叙
佚
按閔因未詳何時人徐氏公羊傳疏引之孔
子得百二十國寳書其叙中之言也考春秋
緯感精符考異郵說題辭咸有此文而徐氏
獨據其叙或出於緯書之前未可定也姑附
於此
石渠春秋議奏
漢志三十九篇
佚
漢書甘露元年召五經名儒太子太傅蕭望之等大
議殿中平公榖同異時公羊嚴彭祖申輓伊推宋顯
許廣榖梁尹更始劉向周慶丁姓王亥議三十餘事
望之等十一人各以經義對多從榖梁
經義考卷一百七十一
