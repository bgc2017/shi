經義考卷十二
翰林院檢討朱彝尊撰
易(十一)
宋明帝集羣臣講易義疏
隋志十九卷(七錄唐志二十卷)
佚
國子講易議
七錄六卷
佚
宋書帝好讀書愛文義在藩時撰江左以來文章志又續
衛瓘所著論語二卷行於世及即位才學之士多引進參
侍文籍應對左右於華林園芳堂講周易常自臨聽
張氏(該)等羣臣講易疏
隋志周易義䟽宋明帝集羣臣講
唐志二十卷
佚
荀氏(柔之)易音
佚
陸德明曰穎川潁隂人宋奉朝請
冊府元龜荀柔之注周易繫辭并為易音
按釋文議之而後動荀本作儀之
雷氏次宗周易注
佚
豫章古今記雷次宗字仲倫入廬山事沙門惠遠篤
志好學屢徵不起注禮記周易
何氏(諲之)周易疑通
七錄五卷
佚
阮孝緒曰宋中散大夫何諲之撰
張氏(浩)周易占
隋志一卷
佚
按南史張暢子浩官至義陽王昶征北諮議
參軍融之兄也
徐氏(爰)易音
佚
陸德明曰爰字季玉琅琊人
竇蒙曰爰字長玉本名瑗避𫝊亮諱除玉宋大中大
夫
范氏(歆)周易義
隋志一卷
佚
隋志宋陳令范歆撰
齊國學周易講疏
七錄二十六卷
佚
阮孝緒曰齊永明中國學講
祖氏(冲之)易義
佚
南齊書冲之字文遠范陽薊人少稽古有機思宋元
嘉中用何承天所制歷比古十一家為密冲之以為
尚疎乃更造新法孝武令朝士善歷者難之不能屈
出為婁縣令謁者僕射永明中轉長水校尉著易老
莊義釋論語孝經注九章造綴述數十篇
顧氏(歡)注王弼易
佚
南齊書歡字景怡吳郡鹽官人篤志好學躬耕誦書
夜則然糠自照母亡廬於墓次遂隱遁不仕於剡天
台山開舘聚徒受業者常近百人太祖輔政徵為揚
州主簿及踐阼乃至稱山谷臣請退東歸上賜麈尾
素琴永明元年詔徵為太學博士不就卒於剡山歡
注王弼易二繫學者傳之
沈氏(驎士)易經要略
佚
南齊書驎士字雲禎吳興武康人少好學家貧織簾
讀書口手不息隱居餘干吳差山講經教授從學者
數十百人各營屋宇依止其側昇明末詔徵為奉朝
請永明六年徵為太學博士建武二年徵著作郎永
元二年徵太子舍人並不就著周易兩繫莊子内篇
訓注易經禮記春秋尚書論語孝經喪服老子要略
數十卷
徐氏(伯珍)周易問答
七錄一卷
佚
南齊書伯珍字文楚東陽太末人䆒尋經史遊學者
多依之太守王曇生張淹並加禮辟伯珍應召乃退
如此者凡十二焉吳郡顧歡摘出尚書滯義伯珍酬
答甚有條理永明二年刺史豫章王辟議曹從事不
就卒年八十四
周氏(顒)周易論
隋志十卷(七錄三十卷)
佚
南史顒字彦倫顗七世孫元徽中為剡令齊高帝輔
政為齊殿中郎建元初為文惠太子中軍錄事參軍
轉太子僕兼著作撰起居注遷中書郎轉國子博士
梁武帝周易大義
隋志二十一卷(唐志二十卷)
佚
大義疑問
唐志二十卷
佚
周易講疏
隋志三十五卷
佚
梁書高祖文思欽明能事畢䆒少而篤學洞逹儒玄
雖萬幾多務猶卷不輟手然燭側光常至戊夜造制
旨孝經義周易講疏及六十四卦二繫文言序卦等
義樂社義毛詩答問春秋答問尚書大義中庸講疏
孔子正言老子講疏凡二百餘卷並正先儒之迷開
古聖之旨王侯朝臣皆奉表質疑高祖皆為解釋大
同中於臺西立士林舘領軍朱异太府卿賀琛舍人
孔子袪等遞相講述於是四方郡國趨學向風
簡文帝易林
十七卷
佚
南史帝博綜羣言善談玄理弘納文學之士賞接無
倦嘗於玄圃述武帝所製五經講疏聽者傾朝野所
著禮大義二十卷易林十七卷(諸非經義不錄)並行於世
元帝周易講疏
梁書十卷
佚
南史元帝性愛書籍既患目多不自執卷置讀書左
右番次上直晝夜為常略無休已雖倦卷猶不釋五
人各伺一更恒致逹曉常眠熟大鼾左右有睡讀失
次序或偷卷度紙帝必驚覺更令追讀著周易講疏
十卷連山三十卷筮經十二卷
顔之推曰元帝在江荆間召置學生親為教授廢寢
忘食以夜繼朝至於倦劇愁憤輙以講自解
連山
隋志三十卷
佚
叚成式曰梁元帝易連山每卦引歸藏斗圖立成委
化集林及焦贛易林
洞林
隋志三卷
佚
元帝自序曰蓋聞玄枵之野鬼方難測朱鳥之舍神
道莫知而緹縵曉披既辨黃鍾之氣靈臺夕望便知
玉井之色復以談乎天者雖絕名言之外存乎我者
還居稱謂之中余幼學星文多歴歲稔海中之書略
加尋究巫咸之說偏得研求雖紫微迢遞如觀掌握
青龍顯晦易乎窺覽羡門五將亟經玩習韓終六王
常所寳愛至如周王白雉之筮殷人飛燕之卜蓍名
聚雪非關地極之山卦有密雲能擁西郊之氣文通
七聖世經三古山陽王氏真解談玄河東郭生纔能
射覆兼而兩之竊自許矣
筮經
梁書十二卷
佚
南平王蕭(偉)周易幾義
隋志一卷
佚
周易發義
唐志一卷
佚
梁書南平元襄王偉字文逹太祖第八子也天監元
年封建安郡王十七年改封南平郡王
蕭氏(巋)周易義記
佚
隋書巋字仁遠梁昭明太子綂之孫也父詧周太祖
以為梁主都江陵詧薨巋嗣在位二十年梁之臣子
謚曰孝明皇帝著孝經周易義記行於世
蕭氏(子政)周易義疏
隋志十四卷
佚
冊府元龜蕭子政為都官尚書撰周易義疏十四卷
繫辭義疏三卷
伏氏(曼容)周易注
七錄八卷
佚
周易集林
唐志十二卷(又一卷)
佚
南史伏曼容字公儀平昌安丘人善老易常云何晏
疑易中九事以吾觀之晏了不學也為驃騎行參軍
宋明帝好周易嘗集朝臣於清暑殿講詔曼容執經
曼容素美風采明帝恒以方嵇叔夜使吳人陸探微
畫叔夜像以賜之齊建元中仕為太子率更令與河
内司馬憲吳郡陸澄共撰喪服建武中拜中散大夫
曼容宅在瓦官寺東施高坐於廳事有賓客輙升高
坐為講說生徒常數十百人梁臺建召拜司徒司馬
出為臨海太守為周易毛詩喪服集解老莊論語義
陶氏(弘景)易髓
宋志三卷
佚
南史陶弘景字通明丹陽秣陵人齊高帝作相引為
諸王侍讀除奉朝請永明十年脫朝服挂神武門上
表辭禄詔許之止於句容之句曲山號華陽隱居時
人謂為山中宰相大同二年卒詔贈太中大夫諡貞
白先生
褚氏(仲都)周易講疏
隋志十六卷
佚
南史仲都錢唐人善周易為當時之冠梁天監中歴
位五經博士
按褚氏易錢唐全緩弘立受之正義每引其
說其云雷資風而益遠風假雷而增威頗與
子夏傳地得水而柔水得地而流辭義相近
何氏(胤)周易注
隋志十卷
佚
梁書胤字子季廬江灊人師事沛國劉瓛受易及禮
記毛詩起家齊秘書郎遷太子舍人出為建安太守
遷司徒主簿注易又解禮記於卷背書之謂為隱義
累遷左民尚書領驍騎中書令高祖踐阼詔為特進
右光祿大夫遣領軍司馬王果宣旨果至胤單衣鹿
巾執經卷下牀跪受詔書就席伏讀謂果曰吾年已
五十七月食四斗米不盡何容得有宦情果還以報
有敕給白衣尚書祿胤注周易十卷毛詩總集六卷
毛詩隱義六卷禮記隱義二十卷禮答問五十五卷
賀氏(瑒)周易講疏
佚
梁書賀瑒字德璉會稽山隂人天監初為太常丞四
年初開五舘以瑒兼五經博士七年拜步兵校尉領
五經博士所著禮易老莊講疏朝廷博議數十篇
朱氏(异)集注周易
七錄一百卷
佚
梁書朱异字彦和吳郡錢唐人遍治五經尤明禮易
明山賓表薦异高祖召見使說孝經周易義甚悦之
召直西署俄兼太學博士其年高祖自講孝經使异
執讀累遷右衛將軍時城西開士林舘以延學士异
與左丞賀琛遞日述高祖禮記中庸義皇太子又召
异於玄圃講易改加侍中遷左衛將軍遷中領軍侯
景舉兵反以討异為名及寇至文武咸尤之异慙憤
發病卒所撰禮易講疏及儀注文集百餘篇亂中多
亡逸
孔氏(子袪)續朱异集注周易
一百卷
佚
梁書孔子袪會稽山隂人通經術尤明古文尚書初
為長沙嗣王侍郎兼國子助教累遷散騎侍郎兼中
書通事舍人尋遷步兵校尉高祖撰五經講疏及孔
子正言專使子袪簡閱羣書以為義證事竟敇子袪
與右衛朱异左丞賀琛於士林舘遞日執經累遷通
直正員郎舍人如故著尚書義二十卷集注尚書三
十卷續朱异集注周易一百卷續何承天集禮論一
百五十卷
庾氏(詵)易林
二十卷
佚
南史庾詵字彦寳新野人梁武帝少與詵善及起兵
署為平西府記室參軍詵不屈普通中詔以為黃門
侍郎稱疾不起卒諡貞節處士撰易林二十卷
費氏(元珪)周易注
七錄九卷
佚
隋書梁有齊安參軍費元珪著周易
陸德明曰蜀人
尹氏(濤)周易注
七錄六卷
佚
陸德明曰不詳何人
姚氏(規)周易注
隋志七卷
佚
崔氏(覲)周易注
隋志十三卷
佚
周易綂例
隋志十卷
佚
馬氏(楷)周易爻
七錄一卷
佚
沈氏(林)周易義
七錄三卷
佚
武氏(靖)周易雜占
七錄八卷
佚
梁氏(蕃)周易開題義(唐志作開題論序疏)
隋志十卷
佚
周易文句義疏
唐志二十卷
佚
周易釋序義
唐志三卷
佚
周氏(弘正)周易義疏
隋志十六卷
佚
陳書周弘正字思行汝南安城人起家梁太學博士
累遷國子博士時於城西立士林館弘正居以講授聽者
傾朝野焉弘正啟梁武帝周易疑義五十條又請釋乾坤
二繫詔答曰知與張譏等三百一十二人釋乾坤文及二
繫萬幾小暇試當討論大建五年授尚書右僕射卒於官
諡曰簡子所著周易講疏十六卷論語疏十一卷孝經疏
二卷顔之推曰梁世老莊周易總謂三玄武宣簡文躬自
講論周弘正奉贊大猷化行郡邑學徒千餘實為盛美
張氏(譏)周易義(或作講疏)
隋志三十卷
佚
南史張譏字直言清河武城人受學於汝南周弘正
梁武帝嘗於文德殿釋乾坤文言譏與陳郡袁憲等
與焉敕令論議諸儒莫敢先出譏乃整容而進諮審
循環辭令温雅帝異之賜裠𥜗絹云表卿稽古之力
為士林舘學士簡文發孝經題譏論議往復甚見嗟
賞陳天嘉中為國子助教後主嗣位為國子博士東
學宫士陳亡入隋終於長安所撰周易義三十卷尚
書義十五卷毛詩義二十卷孝經義八卷論語義二
十卷後主嘗敇就其家寫入秘閣
魯氏(弘度)易林
隋志三卷
佚
經義考卷十二
