經義考卷六十七
翰林院檢討朱彝尊撰
易(六十六)
孫氏(應龍)周易麈談
十二卷
存
鄭玥曰餘杭人字海門順治丁亥進士知隰州
劉氏(思敬)易參
七卷
存
徐盛全曰思敬字純之上元人順治丁亥進士刑部
浙江司郎中
孫氏(宗彜)易宗集注
十三卷
存
宗彜自序曰圖書垂象聖人則之爰以作易因象而
測其數因數以測其理象有象之宗也數有數之宗
也理有理之宗也河圖洛書五皆居中中五象之宗
也五數之宗也中理之宗也天數五地數五天地之
數五十有五先天之數五也大衍之數五十極五而
十後天之數亦五也先天之數在象先後天之數在
象後而咸不越於五不過乎中也先天八卦惟乾坤
坎離四卦皆正畫故分之為四方之象不正不可以
為象也正中也後天八卦四正皆竒畫四隅皆偶畫
竒則無偶無偶故不偏不偏之謂中竒亦中也中為
土德德主静於天地之始為太極於人心之始為喜
怒哀樂之未發天下之大本也中涵隂陽静乃生動
此中之所以為理宗也是伏羲作易之宗旨也堯舜
得之允執厥中千古之道統由此出千古之治統亦
由此出也孔子贊之教人執禮禮由中制故曰觀其
會通以行其典禮是孔子傳易之宗旨也萬世之治
法以此禪萬世之世運亦以此禪也世運之害成於
人心人心之害成於嗜利為惡不中皆利之為惟禮
可以防之六十四卦之内凡陽之毘於隂隂之干於
陽無非利也利屬隂惟陽可以抑之乾不言利其利
及物坤言利其利得主而貞不可以不辨也是以扶
陽抑隂在於辨利是又所以執中所以執禮之宗旨
也予垂髫時受其旨於先大夫謹而識之殆五十年
而始明其數信數之合於象而契於理如此也作易
宗志不㤀也
徐盛全曰高郵州人字孝則順治丁亥進士官吏部
郎
張氏(習孔)周易辨志
一卷
存
錢柏齡曰習孔字黃岳歙縣人順治己丑進士
錢氏(受□)等易義敷言
十六卷
存
錢枋曰字介之錢塘人順治壬辰進士工部都水司
主事與仝里屠以寧多若江起蟄雲相共輯成書舉
子誦習本也
王氏(含光)易學三述
一卷
存
盛符升序曰河中王似鶴先生易學三述蓋述乎羲
述乎文述乎孔而非述乎漢宋諸儒者也然述乎文
述乎孔總以述乎羲即述乎羲總以述乎天地自然
之易因而詳求其說有合乎先儒者矣有不合乎先
儒者矣如論河圖為八卦所由生人所及也論河圖
非五行之數論洛書非九疇之數非人所及也如論
中立為無形之河圖人所及也論河圖為未布之洛
書論洛書為無卦之圓圖非人所及也如論先天小
横圖出於河圖人所及也論圓圖之出於横圖俱按
洛書之數非人所及也如論大圓圖大方圖法天象
地人所及也論大横圖重儀重象顯闢開蒙非人所
及也至其論後天也俱本洛書所生之數而謂文之
横圖出於羲之圓圖文之圓圖出於羲之横圖有變
通無改易其理更確而可徵尤非人所及也以此為
探本窮源之學而全易之理與數皆具焉其有功於
四聖豈不偉哉雖然先生固不自以為異也八圖所
載悉遵朱子本義而推本其傳皆出邵子是其立論
之或同或異即未必盡合於諸儒而揆之以貫通先
後終始今古之一原無不合矣
浦氏(龍淵)周易通
十卷
存
周易辨
二十八卷
存
嚴先生沆曰吴門浦潛夫學易既久一旦於損之懲
忿窒慾豁然有悟於洗心之旨遂貫通全易推明孔
子所以贊三聖人之意而即以孔子之言折衷羣言
之非是與似是而非者既有易通十卷以疏大義义
有易辨二十餘卷以辨析微辭可以翼往聖而開來
學者也
吴偉業曰潜夫學易務探其旨要不溺於文辭其言
指事會情通變適用舉前此訓詁之習理學之障廓
焉掃除至唐宋以來諸家之說有所鉤纂務平心折
衷無所偏主苟於大義有乖必侃然辨正不為兩可
之辭雖素不習易者讀之未有不心目俱開者也
葉先生方藹曰浦潛夫易辨理明詞達體諸身心參
諸世務援据經史博採衆說會而通之使一經條理
了然心目之間故其分疏彖象六爻及繫詞諸傳無
不首尾融貫事理昭晣
梁氏(夫漢)周易清本
六卷
闕
夫漢自序曰易之要有三曰數曰象曰理理即聖人
所繫之辭是也理出於象八卦是也象出於數圖書
是也未有象之先當求其數既有象之後當求其理
要必理與象合象與數合而後言易始能無弊朱子
作啓蒙本義其理則取之程子其數則取之邵子其
象則取之周濓溪之太極與陳圖南之先天可謂集
易之成矣夫漢始披本義所列八卦與六十四卦諸
圖謂立象之妙無出於此矣及按之夫子繫辭則惟
文王八卦次序方位二圖與繫辭合其伏羲先天四
圖皆不合也是象與理不合也又按伏羲先天四圖
與河圖洛書絶不相蒙所謂則圖則書之意率皆牽
合是數與象不合也夫既數與象不合象與理不合
則其言易豈能無弊哉以是耿耿於懷必欲求其理
與象數之合自壬子至戊午凡七載而始悟參天兩
地而倚數之一語遂手定圖書方圓平直之體而立
規矩凖繩四圖由是則圖則書之法以明而觀象繫
辭之意自見乃取本義而清之更名曰周易清本蓋
清易之本而即以本義為原本也本義謂易之圖九
有天地自然之易有伏羲之易有文王周公之易有
孔子之易似乎易之不一也予謂易之圖四圖書與
則圖則書而已若夫孔子之易即文王周公之易文
王周公之易即伏羲之易伏羲之易即天地自然之
易蓋天垂象伏羲畫之文王繫卦辭周公繫爻辭孔
孔則釋象與卦爻之辭者也後之觧易者但當就孔
子所釋之辭而詳觧於其下不當於孔子釋辭之上
而更為釋辭也考亭嘗曰某作本義欲將文王卦辭
只大綱依文王卦辭略說至其所以然之故却於孔
子彖辭中發之爻象亦然如此則不失文王本意又
可見孔子之意但而今未暇整頓耳觀斯言也予取
本義而清之政合考亭整頓之意而文王卦辭之下
竟不為略說大綱者又欲使文周孔子之意合而為
一也抑考亭作本義專以卜筮為主故於卦爻之辭
必以其象其占分釋之予謂象即所以占占即在於
象苐言象曰而占在其中矣如必欲分别某句為象
某句為占則有言其象而無占者有言其占而無象
者經文反為不全而注釋未免蛇足也况聖人作易
原不專為卜筮而卜筮之理自無不該繫辭傳曰以
言者尚其辭以動者尚其變以制器者尚其象以卜
筮者尚其占象者卦爻之象也辭者卦爻之辭也變
即象之變也占即辭之占也象與辭一定者也變與
占無定者也畫一定之象以任無定之變此伏羲之
意也繫一定之辭以待無定之占此文王之意也故
孔子曰居則觀其象而玩其辭動則觀其變而玩其
占蓋以辭者據象而說非必有期於動作觀變之玩
占者隨變而應非可預玩於平居觀象之日也且辭
主於理占主於數故有以辭占者有不以辭占者如
左氏所載可遞考也予故於本義其占之說槩置不
錄使學易者專以義理為主先觀伏羲之畫象次觀
文周之繫辭次觀孔子之釋象與繫辭而後詳觀考
亭之本義則先後有序而易讀注釋有條而易觧其
於本義有刪者有增者有改者有那移前後者要必
使與孔子所釋之辭相合而已其有不合者所望世
之同志參考而訂定之庶幾可告無罪於先聖先儒
云爾康熙庚申孟冬
張氏(沭)周易疏略
四卷
存
譚瑄曰張沭字仲誠上蔡人受學於容城孫竒逢官
内黃知縣易疏略四卷自為之序
桑氏(日昇)易經圖觧
一卷
存
日昇自序曰河出圖洛出書聖人則之聖人學於圖
書者也大禹叙疇用九伏羲作易用十用十者藏五
用九者藏十大而天地小而人物幽而死生鬼神明
而禮樂刑政其間理寓乎氣氣寓乎數象於是變於
是辭於是占於是故學易莫先學圖圖不學則易不
傳易不傳則斯道或幾乎息矣宋周邵二子得不傳
之學於華山希&KR0642;先生周子發揮太極有說而於河
圖之藴未詳邵子得力又耑在數學者不必究數且
先究理理至則數自至勿謂聖人之易不可學圖亦
不可學也余不揣謬妄作圖觧并及洛書卦位以俟
學者之披玩而有得焉於經傳亦庶乎少補云爾時
順治戊戌季春
曹溶曰日昇零陵人
彭氏(文煒)易學集成
四冊
存
沈岸登曰文煒字次公江寧人官宜興儒學教諭書
凡八篇圖書一羲卦二周易三象占四啓蒙五太極
六皇極七律吕八康熙壬子自序
朱氏(日濬)訓蒙易門
七卷
存
日濬自序曰易之作吉凶與民同患則言易而不言
占非聖人之意也或謂易道精微若止為卜筮而作
則卑視夫易而豈足以語夫通神明之德類萬物之
情乎殊不知形而上者之謂道形而下者之謂器在
聖人已有成說故家文公云易若只言道理聖人當
初何不直作一書如大學中庸之類何必用許多圖
象通其變以極其數如此也故其注易也有象有占
以為此象占乃易之本旨故名曰本義以見程傳諸
書皆非其本義耳故程言理邵言數本義言象即理
也言占即數也象占設而理與數皆具易之道乃備
後世又何須注易而濬之易門又何為哉亦秪以本
義辭簡旨深童蒙小子不能驟通其意爰就本義略
加訓詁撰成口講句分字晰使因粗以求其精故云
訓蒙云爾康熙癸亥仲春
曹溶曰日濬字静源黃岡人
錢氏(龍珍)臆易
四卷
未見
嘉興縣志錢龍珍字松湲山東提學副使江之父也
于氏(琳)易經參同廣變象告
未見
平湖縣志于琳字貞瑕歲貢生
金氏(式玉)三易通
未見
平湖縣志金式玉字藍珂順治辛丑進士著三易通
四書人物考
沈氏(廷勱)身易實義
五卷
存
廷勱自序曰易為盡性之書而實誠身之書也盈天
地皆易則盈天地皆身之用此三極之道所以必待
聖人之參贊而立乎其中與行乎其中之道始不虚
也夫易無端而呈於河見於洛聖人亦無端而會於
心不能言為著也以畫著之不能事為該也以象該
之明其象以顯其用要令人隨時易事隨事盡理而
無不有當用之易此易所以為中庸之德而利用出
入莫有外焉者也古之言易者多矣漢儒類主象而
不言理王輔嗣始言理韓康伯佐之議者又病其懸
虚宋儒潜心易學者胡安定開其先而元公之圖正
公之傳明公之觧共城之經世建安之本義皆卓然
成家傳義二書尤易學之綱領也嗣後確守伊川者
為龜山楊氏平庵項氏確守建安者為雙湖雲峰兩
胡氏幼清吴氏雖間出己意要皆傳義之功臣若夫
易而禪者慈湖也易而史者誠齋也而考鏡古今得
失俾易可見諸實用則吾於誠齋有取焉明儒論易
薛文清為最醇而蔡虚齋林次崖徐伯魯三家鼎立
實為易之正宗若夫來瞿塘具靈通妙觧何玄子彙
全易之巨觀以至吕涇野高忠憲劉念臺張湛虚之
簡要唐凝庵錢啓新郝京山鄒四山李雪園之超異
余為是編間有採集則取其同於程朱者去其不同
乎程朱者或程朱之所互異則深研之以求其一是
又或程朱之所未及而其說有確當而不可易者亦
並甄焉書成名之曰身易實義謂以心言易未若以
身體易之為實以身體易又必以易見諸用之為實
也夫一卦有一卦之用一爻有一爻之用六十四卦
既有大象闡發卦意以著其用矣若夫三百八十四
爻之用則尚缺焉余用是即小象之意倣大象之例
以補之以附於箋注之末意欲使人知爻之理加詳
於卦而甚切於日用誠便於學者之事也吾人誠能
爻爻體驗於身毋以境遇之憂虞為悔吝而以吾身
之迷錯為悔吝毋以外物之得失為吉凶而以吾身
之違合為吉凶庶幾小過可寡大過可無斯誠身之
切要而為學易之實義乎
徐盛全曰廷勱字子相嘉興人以貢士除知欒城縣
遷商州知州
周氏(漁)加年堂講易
十一卷
存
漁自序曰易者羲文周孔四聖人明道覺世之書也
孔子既沒秦漢來以易學名家者指不勝屈而近代
儒生則大都奉朱子本義為定說漁不敏童而習之
長而不能無疑焉朱子之言曰易為卜筮作非為義
理作伏義之易有占而無文與今人用火珠林起課
者相似文王周公之易爻辭如籖辭孔子之易純以
理言已非羲文本意某觧易只是用虚字去迎過意
來便得然則孔子當日何用三絶韋編而所稱加年
無大過者豈終日把定一束蓍草耶間嘗置本義而
求之於程氏傳又置程傳而求之於古今來凡言易
之家或言理而不貫或取義而不專或一爻偶合而
全卦則岐或一卦偶通而全經則窒未敢信以為然
乙未春杪下第歸丁先孺人憂讀禮之暇取程朱傳
義閱之向來之惑滋甚乃屏去淨掃一室顔曰加年
堂置一牀一几錄周易白文一冊正襟危坐日夕參
尋經半月忽會得謙豫兩卦大意蓋從乾至大有仍
襲先儒注疏闕疑闕殆而至謙豫則諸觧尤不足信
即此而參亦即從此起悟乃知羲畫文辭周爻孔傳
本一意貫通取象立言皆有著落自是每拈一卦參
究如前或數日通一卦或數月通一卦或數年而後
通一卦貧於此而不知憂病於此而不知苦老於此
而不知哀官罷於此而不知恤自乙未迄今甲寅閱
歴二十年稿凡四易而六十四卦之辭以畢有學於
漁者集加年堂而問焉每集講一卦因名其編曰加
年堂講易云是講也與朱子本義程子傳及古今來
言易之家大相違戾不無驚世駭俗為習聞習見者
所疑議而吾黨之内有窮年學易而不得其觧并不
信先儒之觧易者一聞是講則莫不歡忻鼔舞而聽
受之謂能發數千百年所未發漁不敢當也若謂羲
文周孔四聖人明道覺世之旨不終晦於天下假吾
之心慮口宣以代為發之也是則何能辭也哉康熙
十三年甲寅秋
經義考卷六十七
