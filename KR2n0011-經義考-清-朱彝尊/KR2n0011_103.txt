經義考卷一百三
翰林院檢討朱彝尊撰
詩(六)
元氏(延明)毛詩誼府
隋志三卷
佚
隋志延明後魏安豐王
劉氏(芳)毛詩箋音證
隋志十卷
佚
隋志劉芳後魏太常卿
按劉氏詩箋音證其詮轡字義云轡是御者
所執不得以轡爲勒以勒爲轡者蓋是北人
避石勒名也今南人皆云馬勒而以鞚爲轡
反覆推之此爲明證詩稱執轡如組又曰六
轡在手以所執爲轡審矣俗儒咸以轡爲勒
而曾無寤者其詮蟋蟀云蟋蟀今促織也一
名蜻蛚楚謂之蟋蟀或謂之蛬南楚謂之王
孫也其詮蠨蛸云蠨蛸長䗁小蜘蛛長脚者
俗呼之爲喜子見太平御覽
張氏(思伯)毛詩章句
佚
魯氏(世逹)毛詩章句義疏
隋志四十卷
佚
毛詩注并音
隋志八卷
佚
隋志世逹秘書學士
全氏(緩)毛詩義疏
佚
劉氏(軌思)毛詩義疏
佚
劉氏(醜)毛詩義疏
佚
劉氏(焯)毛詩義疏
佚
劉氏(炫)毛詩述義
隋志四十卷
佚
毛詩譜注
隋志二卷
佚
王氏(伯興)毛詩駁
舊唐志五卷
佚
謝氏毛詩譜鈔
隋志一卷
佚
張氏毛詩義疏
七錄五卷
佚
亡名氏毛詩義注
七錄四卷
毛詩雜義注
七錄三卷
毛詩義疏
隋志二十卷又二十九卷又十卷又十一
卷又二十八卷
毛詩釋疑
隋志一卷
毛詩圖
七錄三卷
毛詩孔子經圖
七錄十二卷
毛詩古聖賢圖
七錄二卷
俱佚
鄭樵曰以上三書皆蕭梁人作已亡
毛詩諸家音
唐志十五卷
佚
劉昫曰鄭元等注
毛詩草蟲經
佚
按是書徐堅初學記嘗引之其詮猱曰猱獮
猴也楚人謂之沐猴老者爲獑猢獑猢駿捷
也其鳴噭噭而悲其詮鳳曰雄曰鳳雌曰凰
其雛爲鸑鷲或曰鳳凰一名鸑鷲一名鶠
韓詩圖
十四卷
佚
右見張彦遠名畫記
孔氏(穎逹)等毛詩正義
唐志四十卷
存
穎逹序曰夫詩者論功頌德之歌止僻防邪之訓雖
無爲而自發乃有益於生靈六情靜於中百物盪於
外情緣物動物感情遷若政遇醇和則歡娛被於朝
野時當慘黷亦怨刺形於咏歌作之者所以暢懷舒
憤聞之者足以塞違從正發諸情性諧於律呂故曰
感天地動鬼神莫近於詩此乃詩之爲用其利大矣
若夫哀樂之起冥於自然喜怒之端非由人事故燕
雀表啁噍之感鸞鳳有歌舞之容然則詩理之先同
夫開闢詩迹所用隨運而移上皇道質故諷諭之情
寡中古政繁亦謳歌之理切唐虞乃見其初羲軒莫
測其始於後時經五代篇有三千成康没而頌聲寢
陳靈興而變風息先君宣父釐正遺文緝其精華褫
其煩重上從周始下曁魯僖四百年間六詩備矣卜
商闡其業雅頌與金石同和秦政燎其書簡牘與烟
塵共盡漢氏之初詩分爲四申公騰芳於鄢郢毛氏
光價於河間貫長卿傳之於前鄭康成箋之於後晉
宋二蕭之世其道大行齊魏兩河之間兹風不墜其
近代爲義疏者有全緩何胤舒瑗劉軌思劉醜劉焯
劉炫等然焯炫並聰穎特逹文而又儒擢秀榦於一
時騁絶轡於千里固諸儒之所揖讓日下之所無䨇
於其所作疏内特爲殊絶今奉勑刪定故據以爲本
然焯炫等負恃才氣輕鄙先逹同其所異異其所同
或應略而反詳或宜詳而更略凖其繩墨差忒未免
勘其會同時有顚躓今則削其所煩增其所簡惟意
存於曲直非有心於愛憎謹與朝散大夫行太學博
士臣王德韶徵事郎守四門博士臣齊威等對共討
論辨詳得失至十六年又奉勑與前修疏人及給事
郎守太學助教雲騎尉臣趙乾叶登仕郎守四門助
教雲騎尉臣賈普曜等對勑使趙弘智覆更詳正凡
爲四十卷庶以對揚聖範垂訓幼蒙故序其所見載
之於卷首云爾
唐藝文志孔穎逹王德韶齊威等撰趙乾叶四門助
教賈普曜趙弘智等覆正
崇文總目唐國子祭酒孔穎逹撰太尉長孫無忌同
諸儒刊定國朝端拱初國子司業孔淮等奉詔是正
詩學之家此最爲詳
晁公武曰穎逹據劉炫劉焯疏爲本刪其所煩而增
其所簡云自晉室東遷學有南北之異南學簡約得
其英華北學深博窮其枝葉至穎逹始著義疏混南
北之異雖未必盡得聖人之意而形名度數亦已詳
矣自兹以後大而郊社宗廟細而冠昏喪祭其儀法
莫不本此元豐以來廢而不行甚無謂也
按鄭詩叔于田二篇其第二篇小序特加太
字以别之故孔氏正義云此言叔于田下言
太叔于田今西安唐刻石經第二篇首章猶
冠以太字自去序言詩舍正義弗習而經文
失其舊學者不復措意矣
陸氏(德明)毛詩釋文
一卷
存
許氏(叔牙)毛詩纂義
新唐志十卷
佚
舊唐書許叔牙潤州句容人少精於毛詩禮記貞觀
初累授晉王文學兼侍讀尋遷太常博士升春官加
朝散大夫遷太子洗馬兼崇賢舘學士仍兼侍讀嘗
撰毛詩纂義十卷以進皇太子賜帛二百叚兼令寫
本付司經局御史大夫高智周嘗謂人曰凡欲言詩
者必須先讀此書
南畿志叔牙字延基
王氏(元度)毛詩注
新唐志二十卷
佚
施氏(士丐)詩說
佚
韓子志墓曰先生明毛鄭詩通春秋左氏傳善講說
朝之賢士大夫從而執經考疑者繼於門太學生習
毛鄭詩春秋左氏傳者皆其弟子在太學者十九年
由四門助教爲太學助教由助教爲博士
王讜曰劉禹錫與柳八韓十八詣施士丐聽毛詩說維
鵜在梁梁人取魚之梁也言鵜自合求魚不合於人
梁上取其魚譬之人自無善事攘人之美者如鵜在
人之梁毛注失之又說山無草木曰岵所以言陟彼
岵兮言無可岵也以岵之無草木故以譬之又說甘
棠之詩勿翦勿拜召伯所說拜言如人身之拜小低
屈也上言勿翦終言勿拜明召伯漸遠人思不可得
也毛詩拜猶伐非也又言維北有斗不可以挹酒漿
言不得其人也毛都不注
成氏(伯璵)毛詩斷章
唐志二卷
佚
崇文總目唐成伯璵撰大抵取春秋賦詩斷章之義
鈔取詩語彙而出之
毛詩指說
唐志一卷
存
崇文總目成伯璵撰略序作詩大旨及師承次序
熊克跋曰唐成伯璵有毛詩指說一卷斷章二卷載
於本志崇文總目謂指說略述作詩大旨及師承次
序斷章大抵取春秋賦詩斷章之義擷詩語彙而出
之克先世藏書偶存指說會分教京口一日同官毘
陵沈必豫子順見之欲更訪斷章合爲一帙蓋久而
未獲乃先刊指說於泮林庶與四方好古之士共焉
楊氏(嗣復)等毛詩草木蟲魚圖
唐志二十卷
佚
新唐書開成中文宗命集賢院修撰并繪物象大學
士楊嗣復學士張次宗上之
名賢畫錄太和中文宗好古重道以晉明帝朝衛協
畫毛詩圖草木鳥獸古賢君臣之像不得其眞召程
修已圖之皆據經定名任意採掇由是冠冕之製生
植之姿遠無不詳幽無不顯
鄭樵曰毛詩蟲魚草木圖蓋本陸璣疏而爲圖今雖
亡有陸璣疏在則其圖可圖也
張氏(訢)毛詩别錄
宋志一卷
佚
中興書目毛詩别錄一卷張訢撰凡三十二篇毛鄭
箋注取其長者述而廣之
令狐氏(名未詳)毛詩音義
佚
王禹偁曰頃年謫宦解梁收得令狐補闕毛詩音義
其本乃會昌三年所寫
按小畜集中有還工部畢侍郎毛詩音義詩
苐言令狐補闕不詳其名考新舊唐書令狐
氏止綯曾官左補闕然歴相位元之不應仍
以補闕稱之也
亡名氏毛詩提綱
宋志一卷
佚
按毛詩提綱一卷載於宋志而太平御覽引
之當爲唐以前書也其詮葛藟云葛藟一名
燕薁好生河滸邊得水潤而長喻王九族蒙
王恩惠以育子孫今王無澤於族人不如葛
藟生河滸邊也其詮南山有臺云臺一名夫
須莎草也言山生臺及莎自蔭喻人君得賢
以自尊也其詮白華云白華野菅草也其性
柔韌堪用取此白華而將白茅束之喻申后
被褒姒所代惡人蒙善好人見棄也其詮螽
斯云螽斯一名蜙蝑一名舂黍似蝗而小青
色長股而鳴喻后妃之性不妬忌子孫衆多
經義考卷一百三
