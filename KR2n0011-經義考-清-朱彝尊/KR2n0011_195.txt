經義考卷一百九十五
翰林院檢討朱彝尊撰
春秋(二十八)
程氏(端學)春秋本義
三十卷
存
春秋三傳辨疑
二十卷
存
春秋或問
十卷
存
端學自序本義曰孔子何爲修春秋明禮義正名分
辨王霸定夷夏防微慎始斷疑誅意其書皆天下國
家之事其要使人克己復禮而已三代盛時禮義明
名分正上明下順内修外附民志既安奸僞不作孔
子生於此時春秋無作也周綱墮諸侯縱大夫專陪
臣竊命四夷内侵人道悖於下天運錯於上災異薦
臻民生不遂孔子既不得出而正之則定詩書正禮
樂贊周易而常道著矣復修春秋即事以立教而其
所書皆非常之事人知其事之非常則常道有在夫
知非常則知己之所當克知常道有在則知禮之所
可復故春秋不書常事屬辭比事使人自見其義而
已孟子曰其文則史孔子曰其義則丘竊取之此之
謂也若邵子謂錄實事而善惡形於其中朱子謂直
書其事而善惡自見者蓋有以識夫筆削之意若董
子謂正其誼不謀其利明其道不計其功者又此經
之大旨也三傳者之作固不可謂無補於經也然而
攻其細而捐其大泥一字而遺一事之義以日月爵
氏名字爲襃貶以抑揚予奪誅賞爲大用執彼以例
此持此以方彼少不合則輾轉生意穿鑿附會何范
杜氏又從而附益之聖人經世之志泯矣後此諸儒
雖多訓釋大抵不出三家之緒積習生常同然一辭
使聖人明白正大之經反若晦昧譎怪之說可歎也
已幸而啖叔佐趙伯循陸伯沖孫泰山劉原父葉石
林陳岳氏者出而有以辨三傳之非至其所自爲說
又不免襃貶凡例之敝復得吕居仁鄭夾漈吕樸鄉
李秀巗戴岷隱趙木訥黃東發趙浚南諸儒傑然欲
掃陋習而未暇致詳也端學之愚病此久矣竊嘗採
輯諸傳之合於經者曰本義而閒附已意於其末復
作辨疑以訂三傳之疑似作或問以較諸儒之異同
廿年始就猶未敢取正於人蓋以此經之大積敝之
久非淺見末學所能究也嘗謂讀春秋者但取經文
平易其心研窮其歸則二百四十二年之事之義小
大相維首尾相應支離破碎刻巧變詐之說自不能
惑聖人惻怛之誠克己復禮之旨粲然具見而鑒戒
昭矣則是編也雖於經濟心法不能窺測然知本君
子或有取焉耳
張天祐序曰四明時叔程先生以春秋一經諸儒議
論不一未有能盡合聖人作經之初意於是本程朱
之論殫平生心力輯諸說之合經旨者爲本義以發
之訂三傳之不合於經者爲辨疑以正之又推本所
以去取諸家之說者作或問以明之書成而先生卒
翰苑諸公欲進於朝由是移文浙東憲司俾鋟梓以
傳遠遂牒本道帥府於槩管七路儒學出帑以助之
至正三年夏五月命工因循未克就五年冬十一月
僉憲索公士巗巡歷至郡久知是書能折衷諸說辨
析精詳深得聖人之旨不可緩也委自監郡與天祐
提督刊梓愚不敏仰承所託朝夕視事不一月而工
畢實是年之十二月甲子也天祐備員府幕與先生
之兄敬叔父交且久今又獲見此書之成故樂而道
之也然此特記其歲月云爾若夫此書之發揮聖經
嘉惠後學則亦不待贅述
張萱曰元至正閒四明程端學本程子之學折衷百
家而爲之說
寧波府志程端學字時叔慶元人至治元年進士官
國子助教遷翰林國史院編修官在國學時慨春秋
在六籍中未有一定之論乃取前代百三十家折衷
異同著春秋本義三十卷三傳辨疑二十卷或問十
卷用經筵官請命有司取其書板行天下
黃虞稷曰端學慨春秋一經未有歸一之說徧索前
代說春秋凡百三十家折衷同異湛思二十餘年作
本義以發聖人之經旨復作辨疑以訂三傳之疑似
作或問以較諸儒之異同又綱領一卷所以著作之
意也
黃氏(清老)春秋經旨
未見
閩書黃清老字子肅邵武人累官應奉翰林文字同
知制誥國史院編修官出爲湖廣行省儒學提舉學
者號爲樵水先生
蘇天爵作碑曰閩有名士黃清老由進士起家累遷
奉訓大夫湖廣等處儒學提舉著春秋經旨若干卷
四書一貫若干卷學者爭傳習之
俞氏(師魯)春秋說
未見
徽州府志俞師魯字唯道婺源人至治中薦授廣德
路學教授改松江府知事
戚氏(崇僧)春秋纂例原旨
三卷
未見
春秋學講
一卷
未見
黃溍作墓志曰君諱崇僧字仲咸金華人從鄉先生
許公講道於東陽之八華山博通經史旁及諸子百
家吕公汲創義塾聚族人子弟使就學委君主教事
扁其室曰朝陽人稱之曰朝陽先生
馮氏(翼翁)春秋集解
佚
春秋大義
佚
鄭氏(杓)春秋解義(或作表義)
佚
閩書枃字子經福州人泰定中辟南安儒學教諭
袁氏(桷)春秋說
佚
鄧氏(淳翁)春秋集傳
佚
袁桷序曰因襃貶而傳春秋焉聖人之餘意也悉貶
而遺其襃焉非聖人之本旨也粤自周室既遷史列
於諸侯典策之藏世莫得見而紀載之法號稱近古
故凡是非善惡之實天災時變之著直書而不隱逮
於戰國執簡侍史者猶守而未墜然而攻劫凌據之
侈相尋而莫之顧實由夫外史之職不行於邦國其
史之存於國者又將日幸淪棄而無所傳證故益得
以逞其驕而恣其所行若是者二百餘年矣聖人始
出然後因其史之本文而修明之别爲之書以信於
後善乎孟子之言曰孔子成春秋而亂臣賊子懼若
是則春秋其果爲襃貶哉三家之傳事與義例轇轕
殽紊刻者若法吏博者若辨士上下二千餘載各執
所嗜介不相並而玩獵搜擇髣其音聲益遺其形傳
愈疏而經益湮矣夫因義例以明聖人之意懼義與
例不得而盡廣其記聞不燭於理則事益無以自附
春秋之道幽而明無傳而著論至於是良有以也自
唐以來合三傳者始各以其長自見然而求於外者
必謹於内純明粹精非自外至焉者耳先王之典禮
舊章具於傳記悉心以推之闇而日章墜而復完則
禮者又春秋之標準也邵武鄧淳翁慨不行於今特
立己任纂而爲編復因胡氏七家而增廣之余嘗謂
審乎人情酌乎事變非春秋其誰準感而通天下之
故則易之用其與是相並始於春秋而終於易者邵
子之學也淳翁學首於是必有其本敢因以訂諸
吳氏(暾)麟經賦
一卷
佚
嚴州府志暾字朝陽淳安人泰定中登第仕峽州路
經歷方道壡師之
林氏(泉生)春秋論斷
佚
吳海志墓并狀曰公諱泉生字清源居永福章山治
春秋獨得微旨天歷庚午登進士第授承事郎同知
福清州事遷永嘉縣尹調漳府推官陞奉政大夫知
福州事擢翰林待制退居召入爲翰林直學士卒諡
文敏公文辭名海内選於春秋爲四方學者所宗其
著述有春秋論斷
劉氏(聞)春秋通旨
佚
江西通志劉聞字文庭安福人天歷進士官太常博
士遷翰林院編修進修撰出知沔陽府
方氏(道壡)春秋集釋
十卷
未見
浙江通志方道壡字以愚淳安人逢辰曾孫至順二
年進士授翰林編修調嘉興推官再調抗州判官洪
武初再召不起
李氏(昶)春秋左氏遺意
二十卷
佚
元史類編李昶字士都東平人累官吏部尚書
黃虞稷曰昶父世弼從外家受孫明復春秋得其宗
旨昶承家學集諸家之說而折衷之
蘇氏(夀元)春秋經世
佚
春秋大旨
佚
蔣易曰北谿先生字伯鸞又字仁仲福安人弱冠游
太學連魁三館時太學生至京師者皆授郡博士先
生歸隱於建陽之唐石以春秋四書教授學者著春
秋經世春秋大旨凡數十萬言
吾丘氏(衍)春秋說
佚
王氏(惟賢)春秋旨要
十二卷
佚
寧波府志王惟賢字思齊鄞縣人與弟惟義皆以儒
名
萬氏(思恭)春秋百問
六卷
佚
楊維楨序曰六經皆有疑而莫疑於春秋疑而不決
而欲得筆削之微者蓋寡矣此春秋之經有百問也
予家藏是書凡六卷嘗授之無錫孟生季成季成又
傳之於華亭曹君繼善之子元樸以其傳之不廣也
特鋟諸梓而徵予爲序是書也失其首辭久矣不知
爲何人所著或以爲方孝先孝先又不知爲何時人
觀其設爲問答者往往與予補正之意合實有以釋
是經筆削之疑予令孟生勿祕所授而未及板行於
世今曹君父子能推所祕於人不遂吾之初心而賢
於漢儒之私論衡於一已者乎雖然道學是講者謂
說書不古慮學者不求諸心而惟口耳之是資夫百
問之書探聖意之微而欲決諸儒未決之論非見之
卓思之精者能之乎謂資口耳之辨不可也學者於
春秋苟讀而未有疑疑而未求釋於心而遽觀是書
又安知百問之不爲學者病而著是書者之所慮乎
然則是書之廣傳也爲益爲病則固存乎其人焉
按春秋百問作於萬思恭汪氏纂疏嘗采其
說
曾氏(震)春秋五傳
佚
李祁序曰春秋經世之書其記約其志詳其旨意深
以遠左氏公穀各以其所傳聞意見爲傳不無異同
自是以來諸儒亦以其說名家至胡氏傳出而諸說
始略有折衷矣國朝設科以胡氏與三傳並用立法
之意至爲精詳然學者困於繙閱每歎未有能合爲
一書者廬陵樵南曾君震乃集而加次第焉始左氏
次公次穀次胡氏而取止齋陳氏之說附於後蓋陳
氏之於春秋多所發明貫穿乎王霸之盛衰反覆乎
夷夏之消長又推明左氏不書之旨以觀春秋之所
書此其必不可遺者於是使讀者一展卷而諸傳皆
得焉其有便於學者甚大凡胡氏有所引用皆分注
其下而又别爲類編以附於卷其有助於學者甚溥
或者謂此書無所取舍不能成一家書予謂使曾君
以一己之見取諸說而取舍之其是非可否未必使
人人合意是亦曾氏之書而已非天下之書也今備
列五傳使學者自擇焉豈非斯文之大全與書成而
鋟梓乃復得安成劉鼎安力相其成其有功於斯文
又甚溥予喜是書之有成而又嘉劉氏之能相之也
故爲記之若夫擇諸說之長以求合乎聖人之旨意
則又存諸其人焉
張氏(樞)春秋三傳歸一義
三十卷
佚
黃溍作墓表曰徵士金華張樞子長言學春秋者必
始於三傳而其義例互有不同乃辨析其是非會通
其歸趣參以儒先之說裁以至當之論爲三傳歸一
義
金華府志張樞東陽人至正初丞相脱脱監修宋遼
金三史奏辟爲長史辭再以翰林修撰同知制誥兼
國史院編修官召之復辭使者迫之行至武林驛仍
以病辭歸卒
汪氏(汝懋)春秋大義
一百卷
佚
戴良作志曰汝懋字以敬其先歙人遷睦之青溪今
淳安縣也以薦授丹陽縣學教諭陞鄉郡教授調將
仕佐郎浙東帥府都事未幾授登仕郎慶元路定海
縣尹
梅氏(致)春秋編類
二十卷
未見
鍾氏(伯紀)春秋案斷補遺
佚
戴良序曰春秋案斷補遺者大梁鍾伯紀先生之所
著也其意以爲學春秋者多惑於傳家褒貶之說而
經旨有不明其能脱去宿弊一以經文爲正者又往
往於筆削精義而或昧焉今故採擇諸家格言之合
於經者附於各條之下閒有未足則以己意補之而
題以今名蓋取程叔子傳爲案經爲斷語也予讀之
而歎曰昔之傳春秋者有五家而鄒夾先亡學春秋
者舍左氏公羊穀梁三家則無所考徵矣然左氏熟
於事而或不得其事之實公穀近於理而害乎理之
正者要不能無至唐啖趙師友者出始知以聖人手
筆之書折衷諸家之是非而傳已亡逸繼是而後爲
之傳者雖百十餘家其言雖互有得失能不傅會三
家之說者鮮矣胡康侯得程子之學慨然有志於發
揮而其生也當宋人南渡之時痛千餘年聖經遭王
臨川之禁錮乘其新敗雪洗而彰明之使世之爲亂
賊者增懼若夫聖人作經之本意則未知其如何也
然自當時指爲復讐之書而不敢廢太學以之課講
經筵以之進讀至於我朝設進士科以取人治春秋
者三家之外亦獨以胡氏爲主本則以三綱九法粲
然具見於是書而場屋之腐生山林之曲士因而掎
摭微文破碎大道有可憫念者矣然則學春秋者亦
將何所折衷乎竊嘗考求之而得其說矣吾志在春
秋夫子之自道也春秋天子之事孔子作春秋而亂
臣賊子懼孟子之所以論春秋也蓋方是時王綱日
紊簒奪相尋孔子不得其位以行其權於是約史記
而修春秋使亂臣賊子無所逃其罪而王法以明所
謂撥亂世而反之正此其爲夫子之志而天子之事
也是以邵子有曰春秋夫子之刑書而天門王氏亦
曰春秋一經無罪者不書惟罪有大小故刑有輕重
耳斯言也蓋有得夫孔孟之遺意也是則學者之折
衷固無出於夫子之自道與夫孟子之所以論春秋
者矣後之立言豈有加於此哉先生之於是書下既
不惑於襃貶之說上復不失乎筆削之義外有以采
擇諸家之博聞内有以發乎自得之深意竒而不鑿
正而不迂詳而無餘約而無闕庶幾善學者焉然其
推傳以達乎經因賢者之言以盡聖人之志則得之
夫子之自道孟子之所論者爲多是可以見其折衷
之所在矣余自幼歲即知讀是經而山林孤陋之風
科舉利禄之念或不能無故其所學不過曲士腐生
之爲耳烏覩所謂經之義聖人之蘊哉及識先生於
浦陽始聞其說而悦之至其成書則未之見焉近來
淞上亟求是書於所館先生手錄以示且曰使可傳
也幸爲我序之嗟乎學春秋者多矣求其得乎孔孟
之遺意以折衷諸說於千有餘載之下者幾何人哉
故讀先生之書譬諸飫芻豢之旨病夏畦之苦而得
一勺之清泉甘露豈不悦哉則夫是書之傳固不有
待於區區之言矣若夫述作之大旨與其編次之歲
月則不可以不書姑書此以爲序庶有以復先生之
命乎
潘氏(著)聖筆全經
佚
貢師泰志墓曰君諱著字澤民嘉興人受易於竹岡
葉氏再從吳朝陽氏受春秋中鄉試備榜補吳郡甫
里書院直學尋爲廣德學錄改銅陵教諭以内艱去
服除調烏程終湖州路儒學正有聖筆全經一編發
明春秋微旨甚悉
經義考卷一百九十五
