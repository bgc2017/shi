經義考卷四十三
翰林院檢討朱彜尊撰
易(四十二)
鄭氏(滁孫)大易法象通贊
七卷
存
周易記玩
佚
中天述考
一卷
存
滁孫自序曰子曰道之不行也我知之矣知者過之
愚者不及也滁孫下愚不移學易不得其津年踰五
十探索先天圖忽得中天玄景中天者非他是即天
也由其運用合一居中故曰中天由其在生兩之後
用九之前故曰中天適夫時位德之稱也其象藏於
互體其義發見於文王周公孔子之辭習焉者察弗
精語弗詳迷其主宰之眞惑於分别之變嘻其久矣
時方輯周易記玩韻語入其大槩後十年北方舘下
無事得以貫穿源委爲述考等篇因觸前聞康節邵
先生有曰氣一而已主之者乾也神一而已乘氣出
入乎有無生死之間無方而不測者也不知乾無以
知性命之理文公朱先生有曰一隂一陽此是天地
之理如大哉乾元萬物資始乃繼之者善也乾道變
化各正性命此成之者性也繫辭所謂一隂一陽之
謂道繼之者善成之者性此是中天時位德業之大
綱領文公舉以歸之於乾元歸之於乾道所言造化
豈有異趨二先生之語皆中天之玄旨也於是始信
蠡窺確然用力以卒其業歸老舊隱疾病有間自河
圖洛書伏羲始畫先天圖以及後天圖重加掇拾爲
大易法象通贊頗覺簡明回首舊作呻畢可愧私竊
惟念羲文太遠孔孟轍遐康節文公天禀超卓三才
之學百世猶將頼之如前所云已若到鈞天聞廣樂
使其陟降庭止見帝親的暢明道妙發於經世觀物
啓蒙本義諸書者奚啻所傳夫何大音稀聲飄忽别
調殆蒼蒼愛道猶未釋耶孟子没千有餘年先天圖
去今未五百年時則近然而造物乃擇愚魯者授之
殆不可曉也夫兩儀生而隂陽分八卦定而吉凶見
氣機之變所以不可亂不可惡者飛龍在天上治之
力也恭惟聖朝龍興四海會同普天率土同一慶頼
自開物以來皇極一元於今爲盛中天玄景至此示
現豈偶然也易之豐曰豐亨王假之勿憂宜日中夫
子彖之曰王假之尚大也勿憂宜日中宜照天下也
此言乾之入大過也大過者雷電之互體也繫辭曰
顯諸仁藏諸用鼓萬物而不與聖人同憂盛德大業至
矣哉亦言乾既歴姤也姤者天地之相遇也此為中天
乾元作用之境也消息盈虚作易者其有憂患乎造
物於此何爲不與聖人同憂也聖人於此何爲使人
勿憂也乾元有御天之道聖人體乾有御世之法是
故知易之數不可不知易之理也中天者易理之宏
綱大用悉偹於此聖人之崇德廣業無出於此爲人
上不知中天則不知所以治世爲臣子不知中天則
不知所以事君事父爲人不知中天則不知所以誠
意正心修身於是承先聖所以體天地之撰通神明
之德補中天圖象紬繹大義於久湮未墜之際使見
天德隆盛前乎弗違太極之根柢後乎弗先太極之
流行庶幾天下後世舉悟性命一源古今一日修者
不怠悖者能馴正人心息邪說距詖行當有取於斯
大德十年長至日
又進中天圖表曰臣竊惟聖人之道與天地凖易有
聖人之道亦與天地凖未有畫也庖犧氏仰觀象於
天俯觀法於地觀鳥獸之文與地之宜近取諸身遠
取諸物於是始作八卦以通神明之德以類萬物之
情及既有畫也黃帝堯舜垂衣裳而天下治蓋取諸
乾坤天地者萬物父母也乾坤者則天地性情也坎
離者乾坤妙用也震㢲艮兌隂陽上下進退之序也
恭惟帝王之盛早朝聽政清燕頥神宜有圖書以昭
法象謹按今世所傳伏羲始畫八卦圖廼易袓也華
山陳摶傳至邵雍所謂有極圖者以二氣消長爲乾
坤之限者也可開學者推測之端未偹帝王觀省之
要臣愚幸叨涵育獲事鑽研因畫窮象因象窺玄千
歲之日可指諸掌有非臣愚能及蓋因昌運所召也
有顯象焉有藏象焉内貞外悔上下三畫重爲六畫
卦者顯象也往過來續中四畫遞成六畫畫者藏象
也今圖顯象内外相遠各以單卦取義藏象先後相
御合以重卦取義按圖次第觀之乾究午半君之仁
也坤究子半臣之敬也又爲男女居室外内賓主之
齊焉乾專乎午君享乎成也坤專乎子臣服其勞也
又爲男正位外女正位内私不害公宫不干朝之度
焉廼若天宫布左地宫布右君須乎臣臣須乎君者
也天旋而上地轉而下君尊綂臣臣卑奉君也四象
皆八天道下濟地道上行上下交也八卦皆八隂中
有陽陽中有隂隂陽賾也升不極高降不極深上交
不詔下交不凟也愈推愈廣愈分愈密不行而至不
疾而速也於是布二十四氣晦朔弦望晨昏之次焉
冬至之日坤主之陽氣萌資慈母育之也夏至之日
乾主之隂氣兆倚嚴父御之也二分啓閉門也四立
終始際也左規坤乾而接坤健也右規乾坤而遇乾
順也他月初中坎離值之時中之義也望依乎乾君
與先也晦伏乎坤臣韜光也朔日月會也弦上下規
也上規乾中左右皆兌者兌重乾而消長二用也下
規坤中左右皆艮者艮重坤而消長二用也規之半
其上東西皆復者震重坤而消長二用也規之半其
下東西皆姤者㢲重乾而消長二用也復以上頥相
對頥肖離也陽氣消長皆當致飬也又上而對者既
濟始吉終亂也又上曰睽曰歸妹中藏既濟者也曰
家人藏未濟者也既濟生於未濟未濟生於既濟者
也姤以下大過相對大過肖坎也陽氣消長皆當自
強也又下而對者未濟雖不當位剛柔應也又下曰
蹇曰漸中藏未濟者也曰解藏既濟者也未濟生於
既濟既濟生於未濟也升降之運係之天者也治亂
之理存乎人者也易有太極於坎離之際見之聖人
御極於禮樂之制作象之隂陽得中而寒暑平制作
造極而刑賞當故易曰知變化之道者其知神之所
爲乎易偹三才之道略舉人爻之見於藏象者言之
人爻主之以帝王者也帝王誠能體乾元御極之理
則與天地合其德日月合其明四時合其序鬼神合
其吉凶先天而天弗違後天而奉天時天且弗違况
於人乎九㝢幸甚三才幸甚臣謹布中天盛德大業
圖畫畫成軸捧詣闕庭仰千聖覽臣不勝拳拳瞻天
仰聖激切屏營之至至元二十年十一月
元史鄭滁孫字景歐處州人宋景定間登進士第知
温州樂清縣歴宗正丞禮部郎官至元三十年以薦
召見授集賢直學士尋陞侍講學士又陞學士乞致
仕歸田里
胡氏(一桂)周易附錄纂疏
十五卷
存
易學啓蒙翼傳
四卷
存
元史胡一桂字庭芳徽州婺源人精於易初饒州德
興沈貴寳受易於董夢桂夢桂受朱熹之易於黃幹
而一桂之父方平及從貴寳夢桂學一桂之學出於
方平得朱子源委之正宗景定甲子領鄉薦試禮部
不第退而講學遠近師之號䨇湖先生
一桂自序翼傳曰朱子於易有本義有啓蒙其書則
古經其訓解則主卜筮所以發明四聖人作經之初
旨至於專論卦畫蓍策則本圖書以首之攷變占以
終之所以開啓蒙昧而爲本義之階梯大抵皆易經
之傳也先君子懼愚不敏既爲啓蒙通釋以誨之愚
不量淺陋復爲本義附錄纂疏以承先志今重加增
纂之餘又成翼傳四篇者誠以去朱子纔百餘年而
承學浸失其眞如圖書已釐正矣復仍劉牧之謬者
有之卜筮之數灼如丹青矣復祖尚玄旨者又有之
若是者詎容於得已也哉故日月圖書之象數明天
地自然之易彰矣卦爻十翼之經傳分羲文周孔之
易辨矣夏商周之易雖殊而所主同於卜筮古易之
變復雖艱而終不可逾於古傳授傳注雖紛紛不一
而專主理義勿若卜筮上推理義之爲實夫然後舉
要以發其義而辭變象占尤所當講明筮以稽其法
而左傳諸書皆所當備辨疑以審其是而河圖洛書
當務爲急凡此者固將以羽翼朱子之易由朱子之
易以參透夫羲文周孔之易也若夫易緯京焦玄虚
以至經世皇極内篇等作自邵子專用先天卦外餘
皆易之支流餘裔苟知其槩則其列諸外篇固宜而
朱子之易卓然不可及者又可見矣抑又有說朱子
嘗曰易只是卜筮之書本非以設教然今凡讀一卦
一爻便如筮所得觀象玩辭觀變玩占而又求其理
之所以然者而施之身心家國天下皆有所用方爲
善讀是故於乾坤當識君臣父子之分於咸恒當識
夫婦之别於震坎艮㢲離兌當識長幼之序於麗澤
兌當識朋友之講習以至謹言語節飲食當有得於
頥懲忿窒欲遷善改過當有得於損益不諂不瀆以
謹上下之交安其身而後動易其心而後語定其交
而後求以爲全身之道當有得於大傳即此而推隨
讀而受用焉是則君平依忠依孝之微意也雖曰端
策而筮其根柢所在亦何以尚此
黃虞稷曰雙湖取朱子文集語錄之及於易者附於
本義下謂之附錄取諸儒易說之發明本義者纂之
謂之纂疏
程氏(時登)周易啓蒙輯錄
未見
許瑤狀曰先生諱時登字登庸饒之樂平人德興盤
澗董先生銖得考亭夫子之傳其鄉隣有程正則先
生亦私淑考亭之學先生從之游博極經傳之奥探
賾性命之原斟酌羣言一以其歸於易則確守程朱
傳義而不惑於玄虚之論書則備讀諸家而求其疏
通知遠之實詩則要性情之發而驗其興觀羣怨之
機禮則審於節文度數之宜而略其繁文縟節之末
樂則攷於蔡氏之書而求夫聲氣之元春秋則厭夫
括例之拘而直探夫聖人筆削之旨著大學本末圖
說自堯即位甲辰迄周顯德己未貫穿經史於綱條
之内著中庸中和說集朱子論述答問之語審未發
已發之機而探索性情體用之全太極圖通書西銘
則錯綜爲之互解諸葛武侯八陣圖則解駮而爲之
通釋他著述如周易啓蒙輯錄律吕新書贅述臣鑒
圖孔子世系圖深衣翼感興詩講義古詩訂義閏法
贅語文章原委等書不一又六經義若干篇藏於家
胡氏(炳文)周易本義通釋
十二卷
存
董眞卿曰炳文字仲虎徽州婺源人著易本義通釋
延祐丙辰大梁郭郁序
新安文獻志先生篤志朱子之學上遡伊洛凡諸子
百氏隂陽醫卜星歷術數靡不推究嘗爲信州道一
書院山長再調蘭谿州學正不赴卒學者稱雲峰先
生
炳文自序曰宇宙間皆自然之易易皆自然之天天
不能畫假伏羲之畫天不能言假文王周孔以言然
則羲文周孔之畫之言皆天也易言於象數而天者
具焉易作於卜筮而天者寓焉善乎子朱子之言曰
伏羲易自是伏羲易文王周公易自是文王周公易
孔子易自是孔子易嗚呼此其所以爲羲文周孔之
天也必欲比而同之非天也易解凡幾百家支離文
義者不足道附會取象者尤失之蓋凡可見者皆謂
之象其或巧或拙或密或疎皆天也易之取象一是
巧且密焉非天矣惟邵子於先天而明其畫程子於
後天而演其辭朱子本義又合邵程而一之於是羲
文周孔之易會其天者也學必有綂道必有傳遡其
傳羲文周孔之易非朱子不能明要其綂凡諸家講
易非本義不能一然其綂其傳非人之所能爲也亦
天也予此書融諸家之格言釋本義之要旨後之學
者或由是而有得於本義則亦將有得於羲文周孔
之天矣延祐丙辰
潘旦序曰易未易通也夫子著易十翼曰述而不作
示謙也匪聖弗作匪賢弗述作者之意述者通焉本
義通釋宋儒胡雲峰所著也通乎聖人之心斯易通
矣易始畫於羲彖於文爻於周公翼於夫子合四聖
而成者也交易變易始之終之造化消息之妙微矣
哉降及秦漢等爲術數之書太玄擬易而反晦易可
慨也至宋邵子深明先天之畫周子著太極圖程子
得之著易傳演後天之辭朱子又會而折衷之著本
義以發其藴明且通矣曾不再傳紛然譁然人竊一
勺以自見茫無所歸道復晦塞雲峰深爲是懼著太
極賦二爻反對論二體相易論二十四氣論晚乃融
諸家之說著本義通釋申朱子之義以上探夫羲文
周孔之心晦者以明塞者以通若禹决川距海濬畎
澮距川沛然也注述之功顧不偉哉書經兵燹多至
亡逸其九世孫珙暨弟玠法袓講易募遺書得上下
經而闕十翼乃復彙蒐諸集中以補之幾爲全書且
讀之不忍釋手畀鄧教諭把校而傳之以詔後之學
易者見雲峰氏有功於易而珙玠又有功於袓也
程氏(龍)易圖補
一卷
佚
筮法
一卷
佚
董眞卿曰龍字舜俞號荀軒徽州婺源人登宋景定
乙丑第後至中順大夫同知鄉郡致仕補程子三分
易圖刊行外有弄環餘說筮法等書
從子樞曰公登咸亨七年進士第歴嚴州推官與虚
谷先生方回同事北軍下臨安太后手詔諭州軍降
方遂以嚴郡入附公不肯署被擒伯顔釋之辟差同
知江西贑州路總管府事勒令之任中道走歸隱居
飬母十餘年會拘刷宋故官不奉詔者族其家公垂涕
曰安有爲人子而棄母者哉因出受命授温州永嘉
縣令除松江府判官随同知湘隂州事歸舟所載惟著
書三分易圖板數十擔而已年逾七十告老於朝以
中順大夫徽州路同知總管府事致仕自號荀軒又
號不不翁卒贈中憲大夫上騎都尉追封新安郡伯
所著有尚書毛詩二傳釋疑禮記春秋辨證及弄環
餘說三分易圖
繆氏(主一)易經精藴
佚
浙江通志繆主一字天德永嘉人從葉味道游通易
書詩三經補國學生上書攻賈似道宋亡隱居教授
兩目皆瞽大德間郡守廉希憲延爲經師
丁氏(易東)周易象義
十卷
存
易東自序曰易者文王所繫六十四卦之名蓋以變
易取義周國名也以其文王所繫故曰周易所以别
夏殷也上古伏羲始畫一八卦因而重之八各生八故
止於六十四卦其卦以乾兌離震㢲坎艮坤爲序而
重卦亦然如今先天横圖耳未有易之名也夏曰連
山商曰歸藏雖首艮首坤之不同然皆止以下卦爲
貞上卦爲悔故箕子洪範但云占用二耳至文王始
以六十四卦取大衍之數所得七八九六爲隂陽老
少之分而一卦又可變六十三併其不變之一爲六
十四而四千九十六卦於此具矣後世有謂伏羲八
卦文王六十四者此也或謂先天圖已六十四遂以
謂文王六十四者爲非不知伏羲八卦雖重爲六十
四止是八各生八而文王又以六十四卦各變爲六
十四而成四千九十六也以九六爲變故謂之易然
文王雖以九六爲變止有卦辭未有爻辭蓋不變則
用本卦之辭變者但以本卦爲貞之卦爲悔如朱子
啓蒙三爻之變之占而卦辭交錯成四千九十六耳
至周公始於三百八十四爻各繫以辭其間不變者
全變者三爻變者雖因文王之舊而一爻二爻四爻
五爻變者各用爻辭爲占大略如朱子啓蒙之法焉
若夫子十翼特即伏羲兩體文王卦辭周公爻辭以
義理發明之耳至漢儒作易林又以一卦之變六十
四者各立爻辭遂有四千九十六繇是又因周公爻
辭推廣之也雖漢儒之作不可與文王周公之易並
論然其由簡而詳亦可以知古今之變也若將易林
各以兩爻交錯四千九十六上復加四千九十六則
啓蒙所謂累至二十四畫成千六百七十七萬七千
二百一十六變者亦可推焉於以見易道之無窮矣
今此始乾坤終既濟未濟者蓋文王之序但文王彖
辭周公爻辭合各自爲書而併爲一者蓋周公不敢
自爲書特補文王所未偹耳古之書載以竹簡以周
公之爻辭合文王之彖辭則簡冊重大故分而爲二
以上下别然其分上下亦有義焉非苟然也經者貫
簡之繩之名蓋繩爲經簡爲緯也古人或作上篇下
篇者蓋篇以簡言經以其貫簡之繩言也易上下經
古既爲二卷通孔子所傳十篇爲十二卷至費直分
彖象二傳附於經辭之後以便學者今乾卦是也後
人又附爻象傳文於當爻之下今坤卦以下是也近
世吕微仲嘗正之爲十二篇晁以道又正之爲八篇
皆以經彖傳文言繫辭說卦序卦雜卦爲次吕氏伯
恭又更著爲經二卷傳十卷其十卷之序彖上傳一
彖下傳二象上傳三象下傳四繫辭上傳五繫辭下
傳六文言傳七說卦傳八序卦傳九雜卦傳十合王
肅本朱子本義用之吳斗南又謂說卦三篇漢初出
於河内女子今止存其一而又有繫辭上下二篇夫
繫辭者文王之經而非傳也意後人以其間推明繫
辭之指目之歟要之即所謂說卦上中篇而今所謂
說卦者其下篇耳乃合夫子彖大象各爲一卷而以
小象分上下爲繫辭傳以今繫辭合說卦爲說卦三
篇南康馮氏謂其說近是而從之然彖象依本義而
分爲二故上下二經外十翼之序彖上一彖下二象
上三象下四文言五說卦上六說卦中七說卦下八
序卦九雜卦十此說固似有理但改繫辭爲說卦尚
有可疑而寘文言於繫辭之前則不可易故今從其
序而繫辭傳之名則仍依本義云
又後序曰易變易也六十四卦一乾之變也三百八
十四爻一初九之變也太極動而生陽乾之初九也
動極而靜乾之用九也靜而生隂坤之初六也靜極
復動坤之用六也分隂分陽迭用剛柔而易之變不
可勝窮矣太極之動乾而已矣動極而静乃有坤焉
得乾之初九者復也變而爲一陽者六焉得乾之初
九與九二者臨也變而爲二陽者十有五焉得乾之
初九以至九三者泰也變而爲三陽者二十焉得乾
之初九以至九四者大壯也變而爲四陽者十有五
焉得乾之初九以至九五者夬也變而爲五陽者六
焉自初九以至上九則乾之全體也變乾之初九則
爲姤變乾之初九與九二則爲遯變乾之初九以至
九三則爲否變乾之初九以至九四則爲觀變乾之
初九以至九五則爲剝變乾之初九以至上九則爲
坤而一隂者五陽之卦也二隂者四陽之卦也三隂
者三陽之卦也四隂者二陽之卦也五隂者一陽之
卦也六陽俱變則用九而爲坤六隂俱變則用六而
復爲乾乾而坤坤而乾然則乾之一卦非六十四卦
之所自來與初九一爻非三百八十四爻之所自來
與有變而後有象有象而後有辭有辭而後有占不
得於變勿求於象不得於象勿求於辭不得於辭勿
求於占卦之變如此則卦之象如此卦之象如此則
卦之辭如此卦之辭如此則卦之占如此也漢去古
未遠諸儒嘗以象變言易矣言象變而遺理不可也
王輔嗣一掃而去之以其遺理而去之可也併象變
而去之則後之學者不知三聖命辭之本心矣嗟夫
六十四卦皆乾一卦之變也三百八十四爻皆乾初
九之變也故有變卦焉有卦變焉變卦也者六十四
卦變而四千九十六者是也卦變也者十二辟卦變
而六十有四者是也由乾一畫而變焉爲十二由十
二而變焉爲六十四由六十四而變焉爲四千九十
六蓋變卦其流而卦變其源也變卦其支而卦變其
本也有卦變而後有變卦故予之於易既以變卦而
論其爻必參卦變以原其畫夫然後聖人作易之旨
無餘藴矣雖然探賾於積年之久成書於期月之間
若神明之有以開其心者而猶懼夫失之易也是其
是非其非蓋將有待於萬世之公論焉儻無忝於鼻
祖將軍之家學云
湖廣總志丁易東龍陽人官至翰林編修入元數徵
不起注周易傳疏以授學者建石壇精舍教授生徒
資以廪費事聞賜額沅陽書院授以山長
經義考卷四十三
