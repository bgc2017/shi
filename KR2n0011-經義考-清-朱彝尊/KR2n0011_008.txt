經義考卷八
翰林院檢討朱彝尊撰
易(七)
費氏(直)周易注(釋文序錄新舊書志作章句)
七錄四卷
佚(釋文殘闕)
易林
隋志五行家二卷(七錄五卷)
佚
周易筮占林
七錄五行家五卷
佚
易内神筮
隋志五行家二卷
佚
漢書費直字長翁東萊人治易爲郎至單父令長於
卦筮亡章句徒以彖象繫辭十篇文言解說上下經
琅琊王璜平中能傳之劉向以中古文易經校施孟
梁丘經或脫去无咎悔亡惟費氏與古文同
隋書費直傳易其本皆古字號曰古文易行於人間
而未得立後漢陳元鄭衆皆傳費氏之學馬融又爲
傳以授鄭玄玄作易注荀爽又作易傳魏代王肅王
弼並爲之注自是費氏易大興
歐陽修曰易至漢分爲三有田何之易焦贛之易費
直之易今行世者惟有王弼易其原出費氏費氏興
而田學遂息古十二篇之易遂亡其本
邵博曰古易卦爻一彖二象三文言四繫辭五說卦
六序卦七雜卦八其次第不相雜也先儒謂費直專
以彖象文言參解易爻今入彖象文言於卦下者自
費氏始
朱震曰隋書經藉志漢費直注周易四卷鄭康成注
周易九卷魏王弼注周易六卷韓康伯注繫辭三卷
鄭王二家之易本於費氏康伯之學卒於輔氏則費
氏之後易經上下離爲六卷繫辭五篇合爲三卷矣
是以二家所注皆九卷也
晁公武曰焦贛費直傳受皆不明漢末焦氏之學微
而費氏獨存其學無章句惟以彖象文言等十篇解
上下經凡彖象文言等參入卦中皆祖費氏東京荀
劉馬鄭皆傳其學王弼最後出或用鄭說則弼亦本
費氏也
吳仁傑曰費直易省去彖傳象傳繫辭傳之目但總
以一傳字加於彖傳之首王弼王肅易皆存傳字蓋
本於此又曰費直易亡章句崇文總目序云以彖
象文言雜入卦中者自費氏始按鄭康成易以文言
說卦序卦合爲一卷則文言雜入卦中康成猶未爾
非自費直始也
馮椅曰直傳徒以彖象繫辭十篇之言解說上下經
崇文總目云以彖象文言雜入卦中自費始蓋誤以
之言爲文言且康成易猶以文言說卦序卦雜卦合
爲一篇則不始直明矣彖象繫辭之名一没而汨亂
古經則始於此
章如愚曰費氏興而餘學息今所傳即費氏易也
趙汝楳曰漢興羣經殘闕惟易爲全書孰謂其紛揉
反甚於他經劉向以中古文易經較施孟梁丘經或
脫去无咎悔亡獨費氏經與古文同施梁丘高氏亡
於西晉孟京亦不傳陳元鄭衆皆傳費學馬融鄭玄
荀爽王肅王弼皆爲之注今易乃費氏經也
熊朋來曰漢藝文志易經十二篇上下經十翼各自
爲篇也以彖象雜入卦中者自費直始鄭康成之徒
因之古易遂紊然其初不過如今乾卦之例未入小
象於各爻王弼不知小象是韻語自坤以下六十三
卦輙分入各爻自乾坤二卦各附文言而諸卦文言
散逸今見於大傳者無幾也
胡一桂曰費直以彖象文言參入卦中古經變亂實
權輿於此
朱睦㮮曰費直自爲易以相授受原無師傳
高氏(相)易說
佚
漢書相沛人治易與費公同時其學亦亡章句專說
隂陽灾異自言出於丁將軍傳至相相授子康及蘭
陵母將永繇是易有高氏學高費皆未嘗立於學官
隋書高氏易亡於西晉
朱睦㮮曰高相易自言出於丁將軍寬寬景帝時人
相平帝時人相去甚遠或亦私淑者也
趙氏(賓)易論
佚
漢書蜀人趙賓好小數書後爲易餙易文持論巧慧
易家不能難皆曰非古法也賓死莫能持其說
周必大曰文王重爻之時紂雖虐而商未危箕子尚
爲商臣其明未&KR0642;卦之六五已曰箕子之明夷利貞
此趙賓所以鑿爲荄滋之說也
於陵氏(欽)易吉凶
漢志著龜家二十三卷
佚
伏氏(萬夀)周易集林
隋志五行家十二卷
佚
阮孝緒曰易集林伏萬壽撰
按太平御覽引集林文云占天雨否外卦得
隂爲雨得陽不雨其爻發變得坎爲雨得離
不雨坎化爲巽先風後雨
嚴氏(遵)周易骨髓决
通志一卷
佚
高士傳嚴遵字君平蜀人也隱居不仕嘗賣卜於成
都市日得百錢以自給卜訖則閉肆下簾以著書爲
事揚雄少從之遊屢稱其德
何孟春曰嚴君平卜筮於成都市以爲卜筮賤業而
可以惠衆人有邪惡非正之問則依蓍龜爲言利害
與人子言依於孝與人弟言依於順與人臣言依於
忠各因其勢導之以善夫易爲卜筮作以卜筮徵諸
易之所言豈曰賤哉後世占驗紛論之爲則有不假
易者此君平所謂賤業爾
崔氏(篆)易林
六十四篇
佚
後漢書篆涿郡安平人王莽時爲郡文學以明經徵
詣公車太保甄豐舉爲步兵校尉篆投劾歸後爲建
新大尹建武初幽州刺史舉篆賢良篆自以宗門受
莽僞寵慙愧漢朝遂辭歸不仕客居榮陽閉門潛思
著周易林六十四篇用决吉凶多占驗
連叢子孔子和爲臨晉令其友崔駰以其家卦林占
之謂爲不吉語子和曰盍辭乎答曰學不爲人仕不
擇官所以爲吉也且卜以决疑不疑何卜吉凶由人
而由卦林乎徑往之官
李石曰篆駰之祖著易林六十四篇或曰卦林或曰
象林
洼氏(丹)易通論
本傳七篇
佚
後漢書洼丹字子玉南陽育陽人世傳孟氏易王莽
時常避世教授專志不仕徒衆數百人建武初爲博
士稍遷十一年爲大鴻臚作易通論七篇世號洼君
通丹學義研深易家宗之稱為大儒
東觀漢記丹作通論七卷
景氏(鸞)易說
佚
後漢書景鸞字漢伯廣漢梓潼人能理齊詩施氏易
兼受河洛圖緯作易說及詩解文句兼取河洛以類
相從名爲交集
益部耆舊傳鸞少隨師學經涉七州之地作易說及
詩解文句兼取河洛以類相從名曰奥集
袁氏(太伯)易章句
佚
王充曰東番鄒伯竒臨淮袁太伯袁文術會稽吳君
高周長生之輩位雖不至公卿誠能知之囊槖文雅
之英雄也觀伯竒之元思太伯之易章句文術之咸
銘君高之越紐錄長生之洞歷劉子政揚子雲不能
過也
袁氏(京)易難記
佚
後漢書京字仲譽汝陽人習孟氏易作難記三十萬
言初拜郎中稍遷侍中出爲蜀郡太守
彭氏(宣)易傳
佚
冊府元龜彭宣字子佩淮陽人爲大司馬長平侯作
易傳
胡一桂曰張禹授易於宣位爲上公見險而止異於
苟患失之者
戴氏(崇)易傳
佚
册府元龜戴崇字子平沛人爲少府作易傳
樊氏(英)易章句
佚
後漢書樊英字季齊南陽魯陽人習京氏易兼明五
經七緯隱於壺山之陽安帝初徵爲博士順帝時拜
五官中郎將以光禄大夫賜告歸著易章句世名樊
氏學
許氏(峻)易新林
隋志五行家一卷(七錄十卷)
佚
易决(七錄作易要决)
隋志五行家一卷(七錄三卷)
佚
易雜占
七錄七卷
佚
易灾條
隋志五行家二卷
佚
後漢書峻字季山汝南平輿人善卜筮之術時人方
之京房所著易林至今傳於世
按北堂書鈔引許氏易灾條云母病腹脹蛇
在井旁當破缾罋井沸泥浮五色玄黃又初
學記引易灾條云井中有魚似蟲出流若當
井沸五色玄珠蓋亦焦氏易林類也
馬氏(融)周易注(或作傳)
七錄一卷(釋文序錄新舊唐書作章句十卷)
佚
後漢書馬融字季長扶風茂陵人桓帝時爲南郡太
守著三傳異同說注孝經論語詩易三禮尚書
荀悅曰孝桓帝時故南郡太守馬融著易解頗生異
說
朱震曰費氏之易至馬融始作傳融傳鄭康成康成
始以彖象連經文
按馬氏易傳見於釋文與今易異者聖人作
而萬物覩作聖人起婚媾作冓云重婚也擊
蒙作繫蒙血去作恤去履愬愬作&KR0658;&KR0658;天道
虧盈作毁盈介于石介作扴云觸小石聲由
豫作猶豫云疑也盍簪作臧天命不祐作右
百果草木皆甲拆作甲宅云根也萃亨旡亨
字德之修也修作循
經義考卷八
