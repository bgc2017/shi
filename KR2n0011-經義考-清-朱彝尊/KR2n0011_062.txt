經義考卷六十二
翰林院檢討朱彝尊撰
易(六十一)
方氏(鯤)易盪
二卷
存
鯤自序曰余弱齡讀易困章句二十餘年始受衍圖
之法蓋衍先後九圖也其法參伍錯綜至變至神九
圖既彰易道思著不必鈎深索隱也戊寅秋授經江
上衍圖畢思易卦之作羲皇以盪為序豈非欲盡卦
之材乎觀其序而八卦之性情六十四卦之發揮思
過半矣於是因之作易盪卦義
李延昰曰鯤字夢明桐城人侍御大鎮之弟侍郎孔
炤之從父也
鮑氏(觀白)易說
二卷
存(附載山单堂集)
郝敬序曰余宰永嘉時吳興鮑觀白士龍氏為郡博
士治易嘗從先輩講良知善談名理余就而問易手
書所言於冊見示卑之無甚高論忽以為老生常談
耳乾坤而後遂闕如罷官歸來下帷覃思取鮑子言
復之旁薄道理導窽批却豁然四解深恨當年未竟
其藴也余晚歲學易三益之友如鮑子眞空谷之足
音也錄其遺草以當蘭金
張氏(伯樞)易象大旨
三卷
存
徐盛全曰伯樞山隂人
吳氏(桂森)象像述
五卷
存
桂森自述曰象像述者述啓新先生錢子之易也先
生有象像三書曰管見曰像抄曰續抄其大旨以乾
坤兩畫為人儀以天地雷風水火山澤八物為人象
而謂之像者以全象備於人則人必成其為象斯成
其為人也惟知像象為人而乃知一卦一爻皆人身
中物爻象之辭皆言人身上事故易至深也而實至
顯至頥也而實至近三書之外又畫人象圖以析其
義斯義也啓鑰開關無異以司南指來學之路也然
則先生之書詳矣又何必述乎蓋森於庚戌受業於
癸丑設臯比延先生於東林得覩像抄隨讀隨聽而
見先生之言不盡於書也又於丁巳負笈龜山得讀
續抄朝夕從遊而見先生之意不盡於言也於是間
有所述以呈先生先生為面訂之惜未及半而先生
逝矣夫先生之書猶不足盡先生而况述之者又安
能彷彿先生乎然而寧述焉者使有好易者見之知
像象之旨其意不在於言而言不在於書若此天啓
乙丑十一月
嚴繩孫曰桂森字叔美無錫人從顧端文高忠憲諸
公講學以序貢應廷試歸遂絶意仕進學易於毘陵
錢啓新先生日夜探索幾忘寢食天啓中逆璫毁東
林書院及璫敗叔美亟謀興復建麗澤堂又購小齋
曰來復講易於其中學者稱為素衣先生
鄭氏(維嶽)易經意言
六卷
存
高兆曰維嶽晉江人意言六卷萬歷壬寅自序戊申
刊於建陽
吳氏(繼仕)周易象變述旨
二卷
易辭述旨
二卷
易占
一卷
易數
三卷
俱未見
休寧名族志吳繼仕字公信以貢授耀州判官
華氏(時亨)周易箋注
未見
錢謙益曰無錫華時亨字仲通學於高忠憲忠憲之
被急徵也仲通先期刺知之忠憲整衣冠依彭咸之
遺則仲通相之也奄黨詰責漏泄甚厲人咸指目仲
通監司素重仲通得不問忠憲既没仲通褎衣大帶
自命東林弟子門人日益進甲乙以後著書不輟有
春秋法鑒錄又箋注易書三禮
唐氏(大章)易經合疏
未見
黃虞稷曰仙遊人
黃氏(渾)周易如是編
二卷
未見
建昌新城縣志黃渾字會泉萬歷中貢生永安教諭
陸氏(基仁)易元
未見
平湖縣志陸基仁字元卿太學生著易元尚書傳詩
說纂元禮記導窽諸書
喻氏(有功)周易懸鏡
七卷
存
甘士价曰高安喻混初嗜性命之奥究象數之微教
授湖湘游於閩粤燕薊吳越足跡半天下蒐羅易奥
逾四十年得諸異人講授為多晚與新都胡圭方契
論演周易懸鏡七卷首明太極河圖洛書之秘次陳
意言象數之微又次闡先後天策軌之妙又次載歴
代帝王經世甲子之序而末纂左國繇象占驗并郭
氏洞林附之學者得此用易如鑑照然謂之懸鏡不
誣也
劉宇序曰是數相傳為宋邵康節先生作余按康節
之學具在皇極經世一書而經世實用則周天之數
一十二萬九千六百分部而倍之以極乎二萬八千
二百一十兆九百九十萬七千四百五十六億以盡
乎萬物之數大而天地小而動植飛走莫不有數存
焉初無有云軌與策者是軌策之數非康節作也載
觀祝泌經世鈐其傳康節之學乃云以字翻切視何
聲音配為天地卦以卦中動靜起元會運世得數若
干以屬何甲乙數因之以定萬物之生滅洪纖曲折
推測惟艱一差百謬千里毫釐是故非一宿所能辨
也然世稱康節應對如響亦何神速如是意者必操
易簡之術一覽了然若軌策者其遺法與不然何經
世以千百十零配元會運世而軌策與之同法若出
一人之手邪喻君混初數學淵源於康節採摘百家
彙而成帙曰周易懸鏡問序於余余惟康節皇極經世
書讀者如入暗室茫無所覩得是說而照之可辨毛髮
然則此鏡之懸也不獨可照今人之吉凶悔吝亦可
照古人之微詞奥義是則可傳也
繆泳曰喻有功字若無又字混初高安人
馮氏(存貞)大明中天易
未見
繆泳曰存貞嘉興人未詳其名李少卿日華序其書
徐氏(&KR0958;)易旁通
一卷
未見
孫氏(纘宗)易說
未見
陸元輔曰纘宗字克承婺源人諸生精研易理著有
易說
潘氏(士龍)演易圖說
一卷
存
蔣義淳曰鳳儕先生隆冬盛暑手不釋易雖疾病之
際亦未嘗離也蓋寢處其中五六十年矣自謂所畫
八卦圖與前聖合轍人能盡心於此則易之理未嘗
晦也淳接而讀之所謂理數合一不外是矣
洪氏(守美)易說醒
四卷
存
曾化龍序曰諸經顯而易幽商瞿子木而後代有醒
其義者京房以卜筮醒之程朱以義理醒之古猷洪
生在中研精歲月彙諸家語錄而𨗳擇之標其名曰
易醒此非學一先生知見所能料量也昔伊川生平
得力在易傳嘗曰吾四十以前講誦五十以前研究
六十以前紬繹六十以後著書傳之成猶未敢輕以
示門人洪生起韶年而刳心此道淵然開愚而符聖
可以表章訓詁而為歴世儒者之功臣已
張氏(汝謙)讀易記
未見
鄭元慶曰張汝謙字大若例貢生承父天德之志為
之
余氏(叔純)周易讀
五卷
存
徐剛振曰余叔純字與文别字銘缶遂安人周易讀
五卷前有圖說易名易用方相國逢年序之近仁和
張氏振淵輯說統頗采用其說
吳氏(從周)易經明訓
未見
陸元輔曰從周字文卿婺源人以貢司教桐城轉國
子監正陞杭州通判以講學明道為務學者稱平沙
先生
陸氏(起龍)周易易簡編
四卷
存
起龍自序略曰余小子獲授經於職方成玉周夫子
得睹蘇長公紫溪兩先生易解開發蒙穉既而廣搜
博采漢唐宋以來注疏暨家藏未刻本筆之成帙猶
病其頥而雜乃始遡流窮源歸根易簡融會諸名公
精易理參以管窺彙而成編示家子弟承先訓也
錢金甫曰陸起龍字雲從上海人文裕公深之曾孫
吳氏(曰愼)周易本義翼
未見
惲日初曰徽仲於易有據卦理印合心得者有本心
得發揮卦理者語不必仍舊而證據各見從來義不
必創獲而會歸要期當可簡而切該而旨四通而一
致
高世泰曰徽仲吳先生壺隱金閶其於易也飲食寤
寐於其中本義翼之外又有揲之以四解冥搜旁通
無不入妙
梅氏(士昌)周易麟解
十二卷
未見
士昌自序曰昔孔子學易而曰假我數年可以無大
過且欲天下萬世皆無大過遂作春秋以紀二百四
十年吉凶悔吝得失憂虞之事令讀者省焉故知春
秋者魯之史易之明證凡理象辭占與人事得失是
非左右符契者也余因是輯周易麟解一十二卷以昭
明夫例例則易某卦某彖某象某爻某辭春秋某國某
人某事以之綱列目陳事理比屬觀者易見然非余私
例也明夷之彖曰内文明而外柔順以蒙大難文王
以之内難而能正其志箕子以之爰循孔子故例擴
而詳之使世人知周易為萬世寡過之書春秋為萬
世易占之通例苟從此明憂患與故知幾洗心其於
道也殆庶幾焉
徐盛全曰宣城諸生梅士昌撰周易麟解十二卷以
春秋事實釋卦爻象占天啓甲子自為之序
徐氏(竒)周易卦義
二卷
存
陸元輔曰竒字而法會稽人其書陸公夢龍為之序
洪氏(化昭)日北居周易獨坐談
五卷
存
化昭自述曰日北居談易每一卦六爻合成一片不
知者以為迂而非迂也發揮文王周公心事不知者
以為鑿而非鑿也謂之獨坐談聊以自娛不可以語
人也
馬氏(元調)易說
六卷
未見
黃虞稷曰嘉定人
沈氏(瑞鍾)周易廣筌
二卷
存
繆泳曰瑞鍾字德培平湖人
林氏(有桂)易經觀理說
四卷
存
有桂自序曰易之為書學者難言之非難於象之賾
陳也非難於爻之參錯也難於理之深廣而變易即
不離象爻實不囿象爻非通變達道者無以會其旨
而窺其奥也今之讀易者大槩觕涉象爻而隂陽之
體撰鮮能探索甚至習解支離憑臆立旨畢生談易
於理茫然程子所云得於辭不達其意者也予深有
慨於世習之非乃索傳義之精微參以諸儒之說命
為周易觀理集說噫舍理而求易猶觀水而昧其源
象爻雖明安所用之記曰易以道隂陽蓋言道其理
也若象占是泥指為卜筮之書則於世教無關矣崇
禎戊寅二月
徐盛全曰有桂字似臯福州人為邵武教官
陳氏(履祥)孔易彀
一卷
存
履祥自序曰易之作也本於河圖用於蓍卦於今舍
圖數而言易不得執圖數而言易不得徇蓍策而言
易外蓍策而言易俱不得我惟得之孔子孔子曰聖
人立象以盡意曰天地設位而易行乎其中矣夫意
其盡於中乎中者河圖五十之數也在天地則為水
火木金之土東西南北之中在人則為心肝脾肺之腎
精神魂魄之意學易者由象得意即意致中契之於
圖位蓍卦之内而通之乎圖數蓍策之外遊於羿之
彀中而不中哉故竊取孔聖彖象大傳而為之彀其
羲文之易不復作注脚者孔子之外無加矣不能有
加於孔易之外亦不容有缺於孔易之内因命之曰
孔易彀云
王氏(立極)易經解惑學易隨筆
未見
許氏(順義)易經三注粹抄
四卷
存
徐盛全曰和齋許氏順義字時制晉江人
張氏(嘉猷)易經要旨
未見
畢氏(午明)周易家訓
三卷
存
按畢氏失其名午明其字也杭州人
王氏(祚昌)周易敝書
五卷
存
祚昌自序曰予幼多病罔預他事先子授之易鈍弗
解也萬歷甲寅先子棄世把遺經不忍讀久之不忍
不讀乃書易作小册納䄂中隨時便記自甲寅至癸
亥小冊應風灰敗矣題曰敝書其友曰敝而新之易
道也因更楮而稍為之辭
張雲章曰祚昌字玄翼瑞安人
樊氏(直卿)易林
未見
高世泰曰黃岡樊長卿以貢入北雍謁選知德陽縣
所著有易林詩林禮林樂林凡五十五卷又有中庸
繹中庸舉正又取大戴記曾子十篇為孝經傳
王氏(艮)易贅
一卷
存
艮自序曰有言非得已也不得已而為之言必因前
人之缺略訛謬而後發其所證以補正之也無其說
之謂缺有其說而未盡之謂略有其源而淆之之謂
訛無其源而横决其流之謂謬有缺有略補之可也
有訛有謬正之可也無缺略訛謬而必欲以言見於
世是譫也譫者病之所致病於人為失其常君子處
常而不失何病而為譫語哉易為萬理之所自出儒
者固無不讀之也亦無不自為得之也然而未易言
也易之大無不包則宜其有缺之者易之精無可喻
則宜其有略之者大故易淆精故難辨而為訛為謬
者不可以計漢儒亂其數宋儒鑿其理即其有合於
易而不失厥旨者要非全易矣其為缺為略為訛為
謬可勝言哉吾早歲讀易見爻之義而疑焉見卦之
名而疑焉以質於人聞其告我之說而益大疑焉於
是悉屏其文獨取象以觀之以我之疑而質之象象
不我告則悶然退退而益不自得也則悶益深悶極
而幾忽啓焉急取而證之無不合也質之卦名而合
質之爻義而合質之十翼而合質之千百世之上千
百世之下而無不合此庶幾為全易乎以視夫不得
其源因前人之言而務鑿以亂之者又焉得無一言
以明注之哉然而缺略不少也訛與謬則斷斷無之
矣由我說而讀世儒之所謂周易者則見文周之注羲
孔之兼注三聖也而孔有孔之易周有周之易文有
文之易羲有羲之易我亦有我之易千百世上下之
人無不各有易易固未嘗一日或變一日或失也何
有不得已而強為之言哉我贅矣
陸元輔曰歙人王艮字无悶著易贅其友始安吳懷
鄱陽史白序之
劉氏(應元)學易宗孔
二卷
存
按劉氏楚人筠喬其字錫山顧端文公聞其
善易貽書友人詢之劉遂浮江以達梁溪訪
端文於涇西草廬相與論易連晝夜端文為
之傾倒其書上經論一十八條下經六條予
所見者特下經耳其言曰先儒謂易以扶陽
抑隂為義故易為君子謀不為小人謀後儒
極贊此言有功於易愚竊笑以為不然夫隂
陽非二物也乃天地之一氣升而為陽降而
為隂循環無端往來不窮孰能違天地而扶
之始升抑之使降哉夫道貴得中而中為天
下之定理陽以光明正大常循序而進於中
隂以闇昧偏小常躐等而過於中是故聖人
作易立竒偶象隂陽為君臣為父子為夫婦
教天下後世知隂之從陽即臣之從君子之
從父婦之從夫兢兢業業不敢一毫過差以
先於陽立天地之大義也易三百八十四爻
凡陽動則示勸隂動則示戒勸則勸其勇往
擔當為隂之主戒則戒其安常守分為陽之
用何嘗專為君子謀不為小人謀即試觀易
中取義以大為陽以小為隂以陽為君子以
隂為小人如言大過小過大畜小畜大往小
往大亨小亨大事小事大貞小貞大吉小吉
無不合大小而併言之未見有扶陽抑隂之
意三代以下不明處小人之道往往執扶陽
抑隂之說以為高論而欲力去小人力去不
得而遭其反噬則亡身敗國不可救藥悔無
及矣此扶陽抑隂之說不但有悖於易且有
害於易雖先儒明言愚不敢信存之俟有道
正焉論亦明快非隨聲附和者
毛氏(澄)讀易便觧
四卷
存
陸元輔曰常熟毛澄字冽甫著讀易便解四卷其子
鳳苞刊行之鳳苞後更名晉
周氏(晏)易徵
未見
李延昰曰晏字叔夜溧陽人受易於金沙王肯堂
樊氏(志張)四易
未見
高世泰曰樊志張字兩同黃岡人所傳易凡四種易
象易數易適易占其弟維城合而刻之
李氏(呈英)昭代易宗
未見
高世泰曰李呈英字開美江夏諸生著有易解易數
又合焦京邵氏之學定為昭代易宗
吳氏(伯先)易經詳解
佚
容氏(若春)今易圖學心法釋義
十卷
存
朱一是曰萬歷中懷寧容若春育夫撰其言稱善易
者無如焦贛京房管輅及宋邵雍先生而不主王弼
談理
經義考卷六十二
