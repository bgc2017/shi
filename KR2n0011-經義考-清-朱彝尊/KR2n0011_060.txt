經義考卷六十
翰林院檢討朱彝尊撰
易(五十九)
焦氏(竑)易筌
六卷
存
竑自序曰聖人之微言備載於易所謂窮理盡性至命
之書也儒者習而弗察矜激於名義没溺於訓詁而
失之遠矣二氏因駕其說而與儒角不知皆儒學之
固然也善乎李覯之言無思無為之義晦而心法勝
積善積惡之誡冺而因果生譬諸饑渴之飲食不可
一日無二氏乘其饑渴而鼔行之焉往而不利余竊
悲之晚而學易戞戞乎難入也時與同志者講焉研
味久之知禔躬涉世窮深入微理無弗具而異學之果
無以為矣會同學者漸以散去所聞恐至於遺忘輒
命兒子籍記之為就正之地嗟乎是編出學者知二
氏所長乃易之所有而離類絶倫不可為國家者則
易之所無也彼攻乎異端者其病可少瘳矣乎
陸元輔曰焦竑字弱侯别字澹園學者稱為澹園先
生萬歷己丑賜進士第一除翰林院修撰尋遷東宫
講讀官謫福寧州知州
高氏(攀龍)大易易簡說
三卷
存
俞汝言曰公諱攀龍字雲從無錫人萬歷己丑進士
歴官都察院左都御史贈太子少保兵部尚書諡忠
憲
攀龍自序曰夫易豈難知者哉天高地下萬物散殊
吾於其中具形而為一物天地之大未嘗不備於我
靜而成象動而成占成象者退藏焉而為密成占者
神明焉而為德吉凶悔吝如日月彰彰焉而冥行者
不知也聖人惻然患之莫能致力則以易示之又詔
之曰占故曰易者卜筮之謂也卜筮者占之謂也靜
而不密則不占動而不德則不占至將有為也將有
行也問之以蓍則卜筮之一事云爾謂蓍不足以盡
占可謂占不足以盡易不可雖然不見易而能占者
鮮矣則謂蓍為占也亦宜於何見易曰其知易知其
能簡能易簡而天下之理得矣於是作易簡說夫五
經注於後儒易注於夫子說易者明夫子之言而明
易矣
周易孔義
一卷
存
攀龍自序曰周易孔義者何孔子之義也人每言易
最難讀余謂不然見易難耳見易則見道道豈易見
哉若讀之而已六經惟易易讀何者經非注則無門
入注非經則從門入者注也非經也惟易注自夫子
故即注即經非夫子而吾烏知易之所語何語哉學
易者當以夫子之注學字繹而句味之經不難讀也
然而經者易也易非經也存乎其人夫子固曰聖人
以此洗心退藏於密聖人以此齋戒以神明其德此
者何也見易之謂也易以孔義明孔義又以易明以
目前事故不易見然以目前事初非難見也
郝氏(敬)周易正解
二十卷
存
易領
四卷
存
敬自序曰八卦以序相循環君子所居而安者易之
序也易之序者造化變通往來理數之自然羲皇始
作文王演之範圍曲成精意全注於此連山歸藏亦
各有序而其義未備故文更演非序則三易混同先
後雜越無不可矣豈作者之意歟特其象義圓妙無
所不貫夫子作傳循循易簡提挈其大較引伸而曲
暢之存乎其人後儒反疑序卦傳為淺率朱子作本
義遂略之博士家因廢而不講若是則易道凌亂無
復條理矣豈其然乎余解易於彖爻前冠以序卦傳
略加敷衍如著衣者挈其領而前後䄡如命之曰易
領
問易補
七卷
存
敬自序曰余幼授毛詩疑朱傳淺率與同學受易者
聽說易其淺率尤甚於詩聽說春秋其穿鑿又甚於
詩易也竊怪先輩稱師儒明經道古如斯而已乎顧
國家功令相承可若何而浮湛一第私心恥之比釋
褐又不得與讀中秘書供文學校理之役而鬱鬱簿
領經義荒閣於心終不忘癸巳調永嘉邂逅學博鮑
士龍氏渠嘗受易於先輩就而問焉為余說乾說咸
說艮總之老生常談耳别後十餘年風塵奔走明師
良友不復可逢而五十之年忽焉將至乃抽簪下帷
求自得師首解詩次解春秋最後易易吾見其難為
怵然遲之久而復削草浹旬而後乾事竣再浹旬而
後坤事竣乾坤辦而他卦離披矣管子云思之思之
又重思之思之不通鬼神將通之亶其然乎比殺青
同學取觀無一人一辭助我者余甥曰文宰氏以諸
生學易取余易解字比而句櫛摘疑義若干條請益
屬余諒闇廢業久之温故補其闕略非必洪鐘大叩
小叩一一鳴合然心誠求之不中不遠羲文始作於
今幾千載傳注千家雖未偏覽而錚錚者六七家已
嘗染指莊生謂千載而下知其解者旦暮遇之矣窮
經難窮易尤難哉
學易枝言
二卷
存
敬自序曰余於易有解有問有談有領晚更三思得
一則䑛筆書記久之狼藉巾笥道士章憨取以編入
别為學易枝言經曰中心疑者其辭枝余學未忘疑
道其實而已矣先儒云煩則枝何晏謂管輅說易要
言不煩一面而盡二難之美故經曰吉人之辭寡老
聃亦云多言數窮夫夫是也我過矣書以志余過
陸元輔曰敬字仲輿號楚望京山人萬歷己丑進士
官戶科給事中謫宜興縣丞移知江隂縣
張氏(納陛)學易飲河
八卷
存
錢一本序曰昔有為飲河之喻者謂河無盡而飲之
者其量有盡如鼴滿腹所飲幾何亦猶之河伯望洋
之見也若以劵之易易河源也蓋人人之心莫不具
有全河之量焉有不待渴而甘飲焉者以夫子之聖
何過可言且願有數年之假五十之學然又僅謂可
以無大過易顧可以勿學乎大過大者過也必先於
大者無過而後可以覬望小者耳予友張以登起家
名進士任儀曹值並封議起偕于薛顧陳賈諸公抗
疏回天時號六君子奚啻泰二用馮河之勇一入錮
籍遂數十餘年而心精無一少滲舉涓滴之流悉滙
為天漢之章其飲河所述蓋用馮河之全力出之匪
弟自飲亦以飲人可謂窮其源者已
陸元輔曰張納陛字以登宜興人萬歷己丑進士
方氏(大鎮)易意
四卷
未見
錢士升作墓碑曰公諱大鎮字君靜號魯岳桐城人
萬歷己丑進士除大名府推官入為江西道御史由
大理丞晉本寺少卿璫禍作具疏乞休陞南京光禄
寺卿未仕時方毁首善書院公筮得同人于野遂引
疾歸自號野同翁性至孝居父喪盡禮及禫而卒鄉
人諡曰文孝先生所著有易意詩意禮說諸書
陳氏(幼學)周易管闚
佚
嚴繩孫曰公字志行無錫人萬歷己丑進士官至太
常卿癸丑冬錢先生啓新談易東林公善其說遂歸
撰周易管闚以相質曰吾雖八十老人誠樂此不知
疲也竟以此成疾卒時猶未成書
王氏(述古)易筌
未見
黃虞稷曰述古字信甫號鍾嵩禹州人萬歷己丑進
士官常州知府遷山西按察副使進布政
吳氏(烱)周易繹旨(或作易旨質疑)
八卷
存
李廷機序曰仲尼之於易也韋編三絶而後有十翼
以闡伏羲文王周公三聖人之旨歐陽公乃以繫辭
非夫子所作韓魏公不以為然終身不與歐陽公談
易夫彖象以疏卦爻文言繫辭又以發揮彖象之所
未盡而歸之羽翼三聖自漢以後諸儒注疏又其羽
翼爾華亭懷野吳君以所著繹旨一編眎余余受而
讀之卦爻彖象彙而不析連而不間無深求無費辭
苐就聖人語稍加訓繹而大旨了然如指諸掌朱晦
翁教人觀書到通融後都不見注解但見正經有幾
個字若是編者殆庶幾焉而余又以為易理惟是消
息盈虛在仲尼為仕止久速故其繫彖每嘆時義也
大而孟子稱之曰聖之時至於既老猶欲假數年之
學以無大過夫士大夫不明易理潛見躍亢違其時
進退存亡失其正過斯大矣篇中如曰豐亨豫大君
子畏之曰進退相倚成敗相伏曰死生旦暮如浮雲
之適往適來何與我事此語出自達識必能用易者
豈獨能繹易之旨已哉
董其昌跋曰向子讀易至損益二卦嘆曰吾已知貴
不如賤富不如貧超然霞舉志在五岳彼所用者老
子之易爾非文周孔子之易也孔子贊易於乾之潛
龍以為得聖人之德他日見老子其尊之也似師與
稱之也曰猶龍猶之者疑之也聖人之進退存亡期
於不失其正而已知益而不知損者危機也知益之
為損而去之知損之為益而居之者盜機也夫乾純
乎陽者也有機焉而隂氣不盡故疑於龍向子所用
之易如此予友吳晉明蓋跡於損者十九在家十九
在官歸奉太夫人養著書談道有終焉之志予觀其
忠孝大節恬淡姱修灼然有用於世非徒虚曠自喜
而詭於正者可謂深於用易矣向子云乎哉
陳九疇曰今之談易者爭言象矣不合則多方以求
之而易始漓夫卦有理理有象順理求象則自然脗
合執卦求象則牽合難通乾潛見飛躍稱龍而說卦
曰乾為馬震為龍象胡可執也同人之初曰門節之
二曰門爻之象亦豈定法乎隨時度理象自合矣兹
繹也以卦之二義立大象以位分小象如升階一級
進一步如車轂轉而軸不轉一洗變互比應之說而
易旨躍如故曰吳子之易解粘釋縛之書也脫二千
餘年之牽纏撥雲霧而大明之是之謂懸解
烱自序曰粤自伏羲畫卦文王衍辭周公益以六爻
孔子贊以十翼易更四聖而道始(原闕)
惟昔歲在甲子予甫成童以占筮見易之
辭迄垂髫讀宋儒理學諸書見易之藴竊謂易道廣
大無所不包而淺見薄識茫然不得其畔岸者凡歴
五甲姑去箋注直探文王周公之辭以辭合象以象
合先天之畫似有見其一斑者敢攄己見以與文王
周公發揮其微義余不敢知經世之大用直就辭衍
義以為神道設教之小助云耳乃若孔子之傳本以釋經
而王輔嗣分列各爻使經意不貫串予倣乾卦例以
傳列於各卦經辭之後卦如統領六爻如貫珠而傳
如宫商之相應亦以復古本之繙閱甫就搦管題其
梗槩萬歷甲辰秋八月觀潮之夕也
陸元輔曰烱字晉明華亭人萬歷己丑進士南京太
僕寺卿
笪氏(繼良)鵝湖讀易編
十二卷
未見
高佑釲曰繼良字我箴丹徒人萬歷辛夘舉人初署
寧國教諭遷知鉛山縣講易鵝湖著書十二卷官至
山西按察僉事
萬氏(尚烈)易贊測易大象測
各一卷
序
尚烈自序曰不佞結髮從里中章布衣先生游聞先生
論易曰不知易不可以為學不佞因取易讀之沉潛
反覆者廿餘年乃信易之為書雖成於三聖而實
統於孔子之贊誠於孔子之贊不背而馳則周公文
王伏羲之意可遡而得矣每有所聞便即劄記日積
月累不覺成帙因名之曰易贊測蓋謂測孔子之贊
周易者也故於彖辭爻辭不苦為講說非故略之正
以求彖辭於彖傳求爻辭於爻傳彖傳爻傳明而彖
辭爻辭之旨其盡是乎至於六十四大象原與卦爻
之辭不相發明故又别為一簡亦名之曰周易大象
測又有讀易附於其末大約管蠡之見有觸而存而
二測之旨其裏言云
陸元輔曰尚烈新建人萬歷辛夘舉鄉試初署建昌
教諭陞高州府推官歴濟寧知州再補昌平知州轉
邵武府同知學於布衣章潢
徐氏(曰仁)周易翼注
未見
黃虞稷曰永豐人萬歷辛夘舉人
吳氏(默)易說
六卷
存
默自序曰易不云乎引而伸之觸類而長之天下之
能事畢矣此詮易之宗旨也今㝢内以明經為功令
乃士之挾策者往往格於章句之陋守其師說以為
易盡在是也試叩之程傳茫如捕風又况乎大全諸
家乎予往者輯羣書而衷之以程朱傳義隨復散佚
今彙而成是編希&KR0642;有言善學易者當以羲皇心地
馳騁無於周孔注脚下盤旋旨哉言也予亦何敢以
言易自任聊以俟夫引伸觸類者則又何言非易也
耶
陸元輔曰默字因之吳縣人萬歷壬辰進士太僕寺
卿
姚氏(文蔚)周易旁注會通
十四卷
存
黃虞稷曰文蔚字養谷錢塘人萬歷壬辰進士仕至
南京太僕寺少卿
李氏(本固)古易彙編意辭集
十七卷
存
李維禎序略曰治易者有章句有傳有注有集注有義
疏有論說有類例有譜有考有數有圖有音有擬號
為繁蔓清源李維寧統彙編輯其大綱三曰意辭曰
象數曰變占而意辭之目八曰古易曰辭會曰明意
曰釋名曰詳易曰玩辭曰誤異曰易派象數之目八
曰圖書象曰圖書數曰總論曰畫象曰三易曰廣象
曰觀象曰衍數變占之目十曰蓍變曰之變曰反對
曰變例曰小成曰觀變曰不卜曰玩占曰卜筮曰斷
法廣大悉備矣
高出序略曰易道之暢莫今日若以予耳目所及若
焦先生之易筌意象兼舉超超玄著又有黔南來氏
之易淄川高氏之易咸自名家而李維寧氏辭會一
書包總古今始無餘藴所采輯漢唐諸家頗衆其論
象甚備而覈其序前卦爻而後彖象其體先之以意
辭而象數繼之變占繼之雜論叙述繼之秩秩乎有
則確乎有據
余叔純曰自費長翁以彖象傳釋經總附卦爻之後
於是康成以彖傳連經文輔嗣以彖傳移綴彖辭之
後王原叔吕汲公晁以道李㢲巖吕東萊朱考亭皆
以分經合傳為非古故程子因今經作傳而朱子獨
因古經作本義至永樂間又抑古經以從今經後本
義而先程傳成化間成君矩乃始去程傳獨刻本義
然彖象傳猶附各卦經文仍非古也萬歷間楊止庵
分别經傳為古易又内多改彖傳入文言改天行健
等象傳入繫辭改天尊地卑等繫辭傳入說卦亦非
古也近李維寧分别經傳為古易而内止改居室七
條祐助一條何思十一條入文言既無分裂之虞亦
無差訛之患古易於是乎復矣
陸元輔曰本固字維寧臨清州人萬歷壬辰進士官
至太僕少卿
楊氏(廷筠)易顯
六卷
存
易總
一卷
未見
孫枝芳曰淇園先生周易顯義不主一家亦不拘拘
於卜筮所著有易微易總易顯皆以己意解易不以
訓袩舊聞解易余嘗謂易經宋儒表章程朱等傳翼
經者也顯義一書翼傳者也玩之可識盈虚消息之
理矣
陸元輔曰廷筠字淇園仁和人萬歷壬辰進士仕至
順天府丞
劉氏(一焜)周易略義
一卷
未見
祁承&KR3020;曰乾坤至比凡八卦
高佑釲曰一焜南昌人萬歷壬辰進士
湯氏(賓尹)易經翼注
四卷
存
陸元輔曰賓尹宣城人萬歷乙未賜進士第二官至
國子監祭酒
孫氏(愼行)周易明洛義纂述
六卷
存
愼行自序曰愼行素不敢玩易戊申歲忽若有示之
圖如世局盤者從北坎乾兌宫三點從南坤㢲宫二
點若天三地二尋卜以為將來於易當有聞矣至癸
丑將詣部卜艮之四艮其身止諸躬也心止是易便
可潛通專欲講求文王後天周易兀坐述之果一月
成卦述外復有二十餘章仍卜五年後可再述又五
年後可三述迨戊午壬戌兩述如言二易比初贏十
餘章三易缺十五章十餘年來未輕示人會丁夘春
謫戍神復指示之卜此生還日刻前所述易俄戍遣
寧夏未及行召還起用因衰病三疏請放旨不下得
以虚閒歲月長坐齋中反覆玩繹思易道廣大漢唐
以來承用後天者習其數不知其義至宋以來搜探
先天者又昧其例并汨其辭是用尋夫子之十翼宗
箕子之九疇以一中為握而後卦得以運行以二五
為中而後爻有所統攝應非彖所明言不得旁及用
非象所專指不得乏推使玩易者因文王大象便見
爻之變化一源又使用易者得夫子小象更知象之
貫穿萬緒自北行南則天尊地卑之義生上返初則
原始要終之義其數相錯其象多危所為命易以包
隂陽命周易以别夏商者言各有物物各有方一爻
得一爻之義一卦明一卦之用不至臆揣無據牽引
多門名曰明洛三易凡一十四萬餘言章凡二百四
十篇大約得自止躬中者初什之九二則什之六三
則什之四間有見聞攙者義便不倫蓋亦多從汰焉
念年幾耄矣述易凡十八載志慮尚清視聽未惛秋
毫皆神賜也
不語易義
二卷
存
陸元輔曰愼行字聞斯武進人萬歷乙未賜進士第三
歴官禮部尚書年四十六始受易有初易二易三易四
易題曰周易明洛義又有不語易義學者稱淇澳先生
卒贈太子太保諡文介
曹氏(學佺)周易通論
六卷
未見
周易可說
七卷
存
高佑釲曰學佺字能始侯官人萬歷乙未進士易可
說七卷前有總論八卷同安蔡復一序之
史氏(記事)讀易夢覺
九卷
未見
高佑釲曰渭南人萬歷乙未進士
張氏(汝霖)周易因指
八卷
存
高佑釲曰山隂人字明若萬歷乙未進士江西布政
司參議
張氏(維樞)澹然齋易測
十二卷
未見
黃虞稷曰維樞字子環晉江人萬歷戊戌進士累官
工部左侍郎
喻氏(安性)易參
五卷
未見
陸元輔曰安性字養初嵊縣人萬歷戊戌進士累官
都察院右副都御史總督薊遼軍務
黃氏(國鼎)易經初解
未見
葉向高志墓曰公諱國鼎字敦柱别號九石晉江人
萬歷戊戌進士官右春坊右庶子兼翰林院侍讀掌
坊事著四書質問易經初解
崔氏(師訓)大成易旨
二卷
存
曹溶曰師訓字弘臺南直隸太平縣人萬歷戊戌進
士仕至福建參政易旨二卷止說上下經仁和黃參
議汝亨為之序
按崔氏有讀易八條其一曰讀易須認典禮
故曰聖人觀其會通以行典禮繫辭以斷吉
凶則典禮所在乃六爻吉凶從出之門一卦
之大義也如乾以元為典禮坤以貞為典禮
餘卦利貞則皆典禮所在貞無往不在因時
制宜謂之時義因時致用謂之時用各隨其
時如屯之時以動為貞需之時以靜為貞咸
以止為貞恒以道為貞旅之貞在柔兌之貞
在剛未有一卦而無典禮者智者觀彖辭而
思過半者此也頗能詳人之所略
經義考卷六十
