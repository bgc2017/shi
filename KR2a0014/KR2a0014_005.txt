欽定四庫全書
三國志補注卷五
編修杭世駿撰
蜀書
劉二牧傳
劉焉字君郎江夏竟陵人也
盛宏之荆州記曰鄭卿鄉鄭滅地方也岡南有劉
長沙墓益州牧焉之父
後以師祝公喪去官
臣松之案祝公司徒祝恬也
後漢書桓帝紀曰延熹二年八月光禄大夫中山
祝恬為司徒三年六月司徒祝恬薨注曰恬字伯
休盧奴人
後丞相諸葛亮問秦宓以扶所長宓曰董扶褒秋毫
之善貶纖芥之惡
後漢書方術傳曰丞相諸葛亮問廣漢秦宓董扶
及任安所長董扶褒秋毫之善貶纖芥之惡任安
記人之善忘人之惡云
先主傳
先主姓劉諱備
出所乘馬名的盧騎
傅玄乘輿馬賦曰劉備之初降也太祖賜之驄馬
使自至廏選之名馬以百數莫可意者次至下廏
有的顱馬委棄莫視瘦瘁骨立劉備撫而取之衆
莫不笑之其後劉備奔于荆州逸足電發追不可
逮衆乃服焉
羣下推先主為荆州牧
水經注曰劉備之奔江陵使築而鎮之曹公聞孫
權以荆州借備臨書落筆
召璋白水軍督楊懷責以無禮斬之
零陵先賢傳曰劉璋請劉備璋將楊懷數諫備悟
主人請璋子禕及懷酒酣備見懷佩匕首備出其
匕首謂懷曰將軍匕首好孤亦有可得觀之懷與
之備得匕首謂懷曰女小子何敢間我兄弟之好
耶懷罵言未訖備斬之
十九年
洪遵泉志曰直百錢顧烜曰漢獻帝建安十九年
劉備鑄舊譜云徑七分重四銖直百五銖錢顧
烜曰徑一寸一分重八銖文曰五銖直百劉巴說
劉備鑄直百錢傳形五銖此又近之未知孰是
張台曰今自巴蜀至于襄漢此錢甚多皆是昭烈
舊地斷在不疑傳形五銖錢顧烜曰劉備鑄直
百錢傳形五銖今所謂蜀錢即傳形五銖也時有
勒為直百者亦有勒為五銖者大小稱量如一並
徑七分重四銖三吳諸屬縣行之
進圍成都
隋書地理志曰蜀郡臨卭眉山隆山資陽瀘川巴
東遂寧巴西新城金山普安犍為越嶲䍧牁黔安
得蜀之舊域其地四塞山川重阻水陸所凑貨殖
所萃盖一都之會也昔劉備資之以成三分之業
勸學從事張奭尹默譙周等上言
顧炎武日知錄曰譙周傳建興中丞相亮領益州
牧命周為勸學從事而先主未稱尊號即有勸學
從事張奭尹默譙周等上言前後不同按周卒于
晉泰始六年年七十二而昭烈即位之年年僅二
十有三未必與勸進之列從本傳為是
即皇帝位于成都武擔之南謹擇元日與百寮登壇
水經注曰沔陽故城舊漢祖在漢中言蕭何所築
也建安二十四年劉備北定漢中始立壇即漢王
位于此城其城南臨漢水北帶(闕)逵南面崩水三
分之一梁州記曰劉備為漢王權住此城盟于
城下今門外有盟壇猶存
章武元年
通典曰魏武據中原劉備割巴蜀孫權盡有江東
之地三國鼎立戰争不息劉備章武元年有戶二
十萬男女口九十萬及平蜀得戶二十八萬口九
十四萬帶甲將士十萬二千吏四萬通計戶九十
四萬三千四百二十三口五百三十七萬二千八
百八十一除平蜀所得當時魏氏唯有戶六十六
萬三千四百二十三口有四百四十三萬二千八
百八十一
軍次秭歸
水經注曰秭歸縣城東北依山即城周迴二里高
一丈五尺南臨大江古老相傳謂之劉備城盖備
征吳所築也
二年
鼎錄曰蜀先主章武二年于漢川鑄一鼎名曰克
漢鼎埋之丙穴中八分書三足又鑄一鼎沈于永
安水中紀行軍竒變又于成都武擔山埋一鼎名
曰受禪鼎又埋一鼎于劍山鼎並小篆書皆武侯
造又時龍見武陽之水九日因鑄一鼎像龍形沈
水中
先主病篤託孤于丞相亮夏四月癸巳先主殂于永
安宫
水經注曰永安劉備終于此諸葛亮受遺處也其
間平地可二十許里江山迥闊入峡所無城周十
餘里背山面江頽垣四毁荆棘成林左右民多墾
其中
勿以惡小而為之勿以善小而不為
賈誼新書審微篇云善不可謂小而無益不善不
可謂小而無傷
後主傳
二年
古今刀劍錄曰後主傳延熙二年造一大劍長一
丈二尺鎮劍口山往往人見光輝後人求之不獲
二十年
水經注曰南廣郡南廣縣故犍為之屬縣也漢武
帝太初元年置劉禪延熙中分以為郡
改元為炎興
通典曰蜀劉禪炎興元年則魏常道鄉公景元四年
歲次癸未是歲魏滅蜀至晉武帝太康元年歲
次庚子凡一十八年戶增九十八萬六千三百八
十一口增八百四十九萬九百八十二則當三國
鼎峙之時天下通計戶百四十七萬三千四百三
十三口七百六十七萬二千八百八十一以奉三
主斯以勤矣
又國不置史注記無官是以行事多遺災異靡書諸葛
亮雖達于為政凡此之類猶有未周焉
史通曰陳氏三國志劉後主傳云蜀無史職故災
祥靡聞案黃氣見于秭歸群烏墮于江水成都言
有景星出益州言無宰相氣若史官不置此事從
何而書又曰案蜀志稱王崇補東觀許盖掌禮
儀又卻正為祕書郎廣求益部書籍斯則典校無
闕屬辭有所矣而陳夀評云蜀不置史官者得非
厚誣諸葛乎
二主妃子傳
劉永使司徒靖立永為魯王
劉理使司徒靖立理為梁王
鼎錄曰章武三年先主作二鼎一與魯王文曰富
貴昌宜侯王一與梁王文曰大吉祥宜公王並古
隸書高二尺
諸葛亮傳
諸葛亮亮躬耕隴畝好為梁父吟
亮家于南陽之鄧縣
水經注曰諸葛壘諸葛武侯所居也南枕沔水水
南有亮壘背山向水中有小城迴隔難解梁州
記曰諸葛亮宅有井深四尺餘口廣一尺五寸累
博如初開云水經注曰亮好為梁甫吟每所登
游故俗以樂山水為名梁甫吟曰步出齊城門
遙望蕩隂里里中有三墳纍纍正相似問是誰家
墓田疆古冶氏力能排南山文能絶地紀一朝被
讒言二桃殺三士誰能為此謀國相齊晏子
惟博陵崔州平潁川徐庶元直與亮友善
水經注曰檀谿之陽有徐元直崔州平故宅悉人
居故習鑿齒與謝安書云安省家舅縱目檀谿念
崔徐之交未嘗不撫膺躊躇惆悵終日矣梁祚
魏國統曰崔州平者漢太尉烈之孫也兄曰元平
為議郎以忠直稱董卓之亂烈為卓所害元平常
思有報復之心會病卒
曹公敗于赤壁引軍歸鄴
說寳曰孫權據江東曹操伐之進兵赤壁勝負未
分權大將周瑜問計于諸葛亮亮曰用火攻可以
破之瑜曰恨無東南風耳亮曰可建星壇一所為
都督借風數日即可破曹矣瑜大喜令人于南屏
山下築臺三層插二十八宿旗色按六十四卦用
一百一十人侍立左右禹步踏罡三上三下而去
至其夜東南風起瑜部將黃盖詐降順風放火燒
盡北船曹操狼狽奔還江南安堵皆亮之功也
頃之又領益州牧
水經注曰西樂城在山上周三十里甚險固城側
有谷謂之容裘谷道益州山多群獠諸葛亮築
以防遏又曰五丈谿側有黃沙屯諸葛亮所開
也
亮率衆南征其秋悉平
古今刀劍錄曰諸葛亮定黔中從青石祠過遂抽
刀刺山頭刀不拔而去行人莫測
躬耕于南陽
困學紀聞曰殷芸小說云諸葛武侯躬耕于南陽
南陽是襄陽墟名非南陽郡也
十二年春亮悉大衆由斜谷出以流馬運據武功五丈
原與司馬宣王對于渭南
語林曰諸葛武侯與司馬宣王在渭濱將戰宣王
戎服莅事使人視武侯素輿葛巾持白旄扇指揮
三軍皆隨其進止宣王聞而歎曰可謂名士
亮遺命葬漢中定軍山因山為墳
水經注曰諸葛亮死遺令葬于其山因即地勢不
起墳壟唯深松茂栢攅蔚川阜莫知墓塋所在
損益連弩
宋書殷孝祖傳曰御仗先有諸葛亮筩袖鎧帽二
十五石弩射之不能入上悉以賜孝祖魏氏春
秋曰諸葛亮損益連弩謂之元戎以銕為矢矢長
八寸一弩十矢俱發
作八陣圖
水經注曰營東即八陣圖也遺基略在崩禠難識
又曰石磧平曠望兼川陸有亮所造八陣圖東
跨故壘皆累細石為之自壘西去聚石八行行間
相去二丈目曰八陣既成自今行師庶不覆敗皆
圖兵勢行藏之權自後深識者所不能了今夏水
漂蕩歲月消損高處可二三尺下處磨滅殆盡
荆州圖副曰永安宫南一里渚下平磧上有諸葛
亮八陣圖聚細石為之各高五尺皆棋布相當中
間相去九尺正中開南北巷悉廣五尺或為人散
亂及為夏水所沒至冬水退如故荆州記曰壘
西聚石為八行行八聚謂之八陣圖既成自今行
師不復敗後人莫能了之桓宣武伐蜀見之曰此
常山蛇勢也
詔為亮立廟于沔陽
水經注曰定軍山東名高平是亮宿營處有亮廟
北齊書陸法和傳曰軍次白帝謂人曰諸葛孔
明可謂名將吾自見之此城旁有其埋弩箭鏃一
斛許因插表令掘之如其言博物志曰臨卭火
井一所從廣五尺深二三丈井在縣南百里昔時
人以竹木投以取火諸葛丞相往視之後火轉盛
熱盆盖井上煑鹽得鹽入以家火即滅訖今不復
然也硯北雜志曰漢中之民當春月男女行哭
首載白楮幣上諸葛公墓其哭甚哀困學紀聞
曰昭烈謂武侯之才十倍曹丕以丕之盛終身不
敢議蜀也司馬懿畏蜀如虎非武侯之敵史通云
陸機晉史虚張拒葛之鋒又云蜀老猶存知葛亮
之多枉然則武侯事蹟湮沒多矣
瞻怒斬艾使遂戰大敗臨陣死瞻長子尚與瞻俱沒
困學紀聞曰晦翁欲傳末略瞻子尚死節事以見
善善及子孫之義南軒不以為然以為瞻任兼將
相而不能極諫以去黃皓諫而不聽又不能奉身
而退以冀主之一悟可謂不克肖矣兵敗身死雖
能不降僅勝于賣國者耳以其猶能如此故書子
瞻嗣爵以微見善善之長以其智不足稱故不詳
其事不足法也
晉永興中鎮南將軍劉弘至隆中觀亮故宅立碣表
閭命太傅掾犍為李興為文
水經注曰車騎沛國劉季和之鎮襄陽也與犍為
人李安共觀此宅命安作宅銘後六十餘年永平
之五年習鑿齒又為其宅銘焉古今刀劍錄曰
蜀主劉備以章武元年歲次辛丑采金牛山鐵鑄
八劍各長三尺六寸一備自服一與太子禪一與
梁王理一與魯王永一與諸葛亮一與關羽一與
張飛一與趙雲並是亮書皆是風角處所有令稱
元造刀五萬口皆連環及兩口列七十二鍊柄中
通之兼有二字房子容曰唐人尚書郎李章武
本名方古貞元季年為東平帥李師古判官因理
第掘得一劍上有章武字方古博物亞張茂先亦
曰蜀相諸葛孔明所佩劍也乃改名師古為奏請
為章武焉盖蜀主八劍之一也
關張馬黃趙傳
關羽遼以羽言報曹公
宋書庾炳之傳曰何尚之曰臣思張遼之言關羽
雖兄弟曹公父子豈得不言
權遣將逆擊羽
江表傳曰孫權使朱儁往喻關羽令降羽乃作像
人于城上而潛遁古今刀劍錄曰關羽為先主
所重不惜身命自采都山鐵為二刀銘曰萬人及
羽敗羽惜刀投之水中
張飛封新亭侯其帳下將張達范強殺飛
古今刀劍錄曰張飛初拜新亭侯自命匠鍊赤朱
山鐵為一刀銘曰新亭侯蜀大將也後被范強殺
強將此刀入于吳彙苑曰豹月烏張飛馬見海
錄碎事
馬超曹公與遂超單馬會語超負其多力隂欲突前
捉曹公
江表傳曰魏太祖與馬超單馬會語超負其多力
嘗製六斛米囊東西走馬輒製米囊以量太祖輕
重太祖尋知之曰幾為狡虜所欺
黃忠建安二十四年于漢中定軍山擊夏侯淵
水經注曰容裘谿水左有故城憑山即嶮四面阻
絶昔先主遣黃忠據之以拒曹公古今刀劍錄
曰黃忠從先主定南郡得一刀赤如血于漢中擊
夏侯軍于一日之中手刃百數
趙雲亮令雲與鄧芝往拒軍退
諸葛亮與兄瑾書曰前趙子龍退軍燒壊赤崖以
北閣道緣谷一百餘里其閣梁一頭入山腹其一
頭立柱于水中今水大而急不得安柱此其窮極
不可彊也又云頃大水暴出赤崖以南橋閣悉
壊時趙子龍與鄧伯苗一戍赤崖屯田一戍赤崖
口但得緣崖與伯苗相聞而已
七年卒
城塜記曰南陽縣南十五里為蜀漢偏將軍趙雲
墓有石碑
龐統法正傳
龐統潁川司馬徽統弱冠往見徽徽采桑于樹上
坐統在樹下共語
輿地志曰荆東南白沙有龐士元宅于漢水之北
司馬德操于漢水之南隔魚梁望衡對宇歡情日
接每至相思則褰裳涉水
德公字山民為魏黃門吏部郎早卒子渙字世文
晉太康中為牂牁太守統德公從子也
襄陽耆舊傳曰德公居峴山之南未嘗入城府躬
耕田里夫妻相待如賓琴書自娛覩其貌者肅如
也荆州牧劉表數延請不能屈乃自往候之後遂
攜其妻子登鹿門山託言采藥不知所在子渙字
世文晉太康中為牂牁太守去官歸鄉里居荆南
白沙鄉里人宗敬之相語曰我家池中龍種来歸
鄉里仰其讓德少壯皆代老者擔
許麋孫簡伊秦傳
許靖字文休汝南平輿人少與從弟劭俱知名並有人
倫臧否之稱而私情不協
典論云汝南許劭與族兄靖俱避地江東保吳郡
争論于太守許貢坐至于手足相及韋續書九
品曰下下蜀相許靖行艸
劉彭廖李劉魏楊傳
李嚴少為郡職吏
江表傳曰嚴少為郡職吏用情深尅苟利其身鄉
里為嚴諺曰難可狎李鱗甲
移屯江州
水經注曰巴漢世郡治江州巴水北北府城是也
後乃徙南城劉備初以江夏費觀為太守領江州
都督後都護李嚴更城周一十六里造蒼龍白虎
門求以五郡為巴州治丞相諸葛亮不許竟不果
楊儀字威公襄陽人也
水經注曰蔡洲大岸西有洄湖停水數十畝長數
里廣減百步水色常綠楊儀居上洄楊顒居下洄
與蔡洲相對在峴山南廣昌里
楚國先賢傳云儀兄慮字威方少有德行為江南冠
冕
襄陽耆舊傳江南作沔南又曰許汜是慮同里
人少師慮為魏武從事中郎事劉備昔在劉表坐
論陳元龍者其人也
霍王向張楊費傳
張裔諸葛亮遣鄧芝使吳亮令芝言次可從權請裔
諸葛亮教張君嗣曰去婦不顧門蔞韭不入園以
婦人之性艸菜之精猶有所耻想忠壯者意何所
之
黃李吕馬王張傳
黃權明年卒
水經注曰淯水又南逕預山東山南有魏車騎將
軍黃權夫妻二冢地道?通其冢前有四碑其二
魏明帝立二是其子及臣吏所樹者也
蔣琬費褘姜維傳
費禕亮以初從南歸以褘為昭信校尉使吳孫權性
既滑稽嘲啁無方諸葛恪羊衜等才博果辯論難鋒至
褘辭順義篤據理以答終不能屈
荆州先賢傳曰吳與蜀和遣使張温来修好温辯
議鮮有言抑之諸葛亮以禕有俊才宜遣報温使
以褘為奉信校尉權時竊尊號意猶豫不決褘為
陳興亡之畫開國建家之策權甚悅滑稽時知名
皆在會並在發異端之難褘應輒答坐席稱之由
是愛敬焉
姜維是歲汶山平康夷反維率衆討定之
舊唐書地理志曰維州薛城縣漢已前徼外羌冉
駹之地蜀劉禪時蜀將姜維馬忠等討汶山叛羌
即此地也今州城即姜維故壘
皆退保劍閣以拒會
益州記曰姜維抗鍾會故壘其山峭壁千丈下臨
絶澗
鄧張宗楊傳
鄧芝頃之為督江州
水經注曰陽關巴之三關斯為一也延熙中蜀車
騎將軍鄧芝為江州都督治此
宗預廖化襄陽人也
襄陽耆舊傳作中盧人
三國志補注卷五
