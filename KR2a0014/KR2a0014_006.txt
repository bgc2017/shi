欽定四庫全書
三國志補注卷六
編修杭世駿撰
吳書
孫破虜討逆
孫堅字文臺吳郡富春人
吳書曰堅世仕吳家于富春葬于城東
幽明錄曰孫鍾吳郡富春人堅之祖也與母居至
孝篤明種瓜為業忽有三年少詣之乞瓜鍾為設
食臨去曰我司命也感君之知何以相報此山下
善可作冢復言欲連世封侯而數世天子邪鍾跪
曰數代天子固當但何處便為定墓曰君可出百
步後顧見我去處即是墳所也山下行百步便顧
見悉化成白鶴也
表遣黃祖逆于樊鄧之間
元和郡國志曰復州却月城在河口劉表將黃祖
所守處
為祖軍士所射殺
水經注曰峴山有桓宣所築城孫堅死于此中
華古今注曰孫文臺獲青玉馬鞍其光照于衢路
策字伯符興平元年從袁術術甚竒之
語林曰孫策年十四詣袁術俄而外通劉豫州来
孫便求去袁曰劉豫州何若答曰英雄忌人既出
下東階而劉備從西階上但得轉顧視孫足下行
殆不復前矣
後術欲攻徐州從廬江太守陸康求米三萬斛康不與
術大怒術遣策攻康拔之
後漢書陸康傳曰袁術屯兵夀春部曲飢餓遣使
求委輸兵甲康以其叛逆閉門不通内修戰備將
以禦之術大怒遣其將孫策攻康圍城數重康固
守吏士有先受休暇者皆遁伏還赴暮夜緣城而
入受敵二年城陷月餘發病卒
吳人嚴白虎等衆各萬餘人處處屯聚
太平寰宇記曰石城山在烏城縣西三十里山墟
名云昔烏程豪族嚴白虎于山下壘石為城與吕
蒙戰今山下有弩臺烽火樓之跡猶存
志林曰初順帝時琅邪宫崇詣闕上師于吉所得神
書于曲陽泉水上白素朱界號太平青領道凡百餘
卷
後漢書裴楷傳曰臣前上琅邪宫崇受于吉神書
又曰宫崇所獻神書專以奉天地順五行為本
亦有興國廣嗣之術其文易曉參同經典又曰
其言以隂陽五行為家而多巫覡雜語有司奏崇
所上妖妄不經乃收藏之後張角頗有其書焉
注曰神書即今道家太平經也其經以甲乙丙丁
戊己庚辛壬癸為部每部一十七卷也像天地
經曰後漢順帝時曲陽泉上得神仙經一百卷内
七十卷皆白素朱界青標朱書號曰太平清道
神仙傳曰宫崇者琅琊人也有文才著書百餘卷
師事仙人于吉漢元帝時隨吉于曲陽泉上遇天
仙授吉青縑朱字太平經十部吉行之得道以付
崇後上此書書多論隂陽否泰災眚之事有天道
地道人道云治國者用之可以長生此其旨也
至夜卒權稱尊號追謚策曰長沙相王封子紹為吳
侯評曰且割據江東策之基兆也而權尊崇未至
子止侯爵于義儉矣
吳地記曰盤門吳大帝蟠龍故名門内有武烈大
帝廟在祀典東北二里有後漢破虜將軍孫堅墳
又有討逆將軍孫策墳異苑曰餘姚縣倉封印
完全而開之覺大損耗後伺之乃是富陽縣桓王
陵上雙石龜所食即密令毁龜口于是不復損耗
容齋續筆曰孫權即帝位追尊兄策為長沙王
封其子為吳侯按孫氏奄有江漢皆策之功權特
承之耳而報之之禮不相宜稱故陳夀評云割據
江東策之基兆也而權尊崇未至子止侯爵于義
儉矣而孫盛乃云遠思盈虚之數正本定名防微
于未兆可謂為之于未有治之于未亂其說迂謬
如此漢室中興出于伯升光武感其功業之不終
建武二年首封其二子為王而帝子之封乃在一
年之後司馬昭季兄師秉魏政以次子攸為師後
常云天下者景王之天下欲以大業歸攸以孫權
視之不可同日論也
吳主傳
孫權十五年分豫章為鄱陽郡
豫章古今記曰分鄱陽歴陽餘干樂安石陽等五
縣及廬江共為鄱陽郡
權自公安都鄂改名武昌
水經注曰孫權自公安徙此改曰武昌縣鄂縣徙
治于袁山東又以其年立為江夏郡分建業之民
千家以益之
黃武元年
鼎錄曰孫權黃武元年于彭蠡水沈一鼎其文曰
百神助陽侯伏三足大篆書
三年
顧微廣州記曰黃武三年遣交州治中吕瑜發趙
嬰齊冢得金蠶白珠各數斛
五年
古今刀劍錄曰孫權以黃武五年采武昌銅鐵作
千口劍萬口刀各長三尺九寸刀頭方皆是南銅
越炭作之文曰大吳小篆書中華古今注曰吳
大皇帝有寳刀三寳劍六一曰白虹二曰紫電三
曰辟邪四曰流星五曰青冥六曰百里刀一曰百
鍊二曰青犢三曰漏景
江表傳曰權于武昌新裝大船名為長安試泛之釣
臺泝時風大盛谷利令舵工取樊口權曰當張頭取
羅州利拔刀向䑨工曰不取樊口者斬工即轉舵入
樊口風遂猛不可行乃還權曰阿利畏水何怯也利
跪曰大王萬乘之主輕于不測之淵戱于猛浪之中
樓船裝高邂逅顛危奈社稷何是以利輒敢以死争
太平御覽引吳志曰權與群臣泛觴于大船江中
西上逢惡風權遣舵工張頭取羅州谷利拔劍擬
舵工急取樊口未及至口灣中船破因名敗船灣
權至岸謂谷利曰何怯于水也谷利曰大王萬乘
之主欲涉不測之淵一旦傾危社稷何寄因登陸
路而歸水經注曰庾仲雍江水記云谷里袁口
江津南入歴樊山上下三百里通新興馬頭二治
樊口之北有灣昔孫權裝大船名之曰長安亦曰
大舶載坐直之士三千人與群臣泛舟江津屬值
風起權欲西取蘆洲谷利不從乃拔刀急止令取
樊口薄舶船至岸而敗故名其處為敗船灣因鑿
樊山為路以上人即名其處為吳造峴在樊口上
一里今厥處尚存江夏記曰敗船灣在縣西北七
里中華古今注曰孫權時號舸為赤龍小船為
馳馬言如龍之飛于天如馬之走陸地也奚囊
橘柚曰孫權命工人潘芳造船夜夢一老父謂曰
船將下水參第楫繳(楫之入水處)宜更殺其角柁福(柁離
水處曰福)宜更殺其頓(福上曲處曰頓)則日行千里矣言畢化
赤龍飛去如法果然
黃龍元年春公卿百司皆勸權正尊號丙申南郊即
皇帝位
武昌記曰孫權獵于武昌樊山下見一老母問權
何獲曰只得一豹母曰何不豎其尾忽然不見權
稱尊號立廟于山下水經注曰武昌城西有郊
壇權告天位于此鼎錄曰權為姆立廟并作一
鼎文曰豹尾鼎
嘉禾五年春鑄大錢一當五百
泉志曰大泉五百錢舊譜曰徑寸二分重十二銖
文曰大泉五百余按此泉徑寸一分重四銖六參
今世有之
赤烏元年春鑄當千大錢
晉書食貨志曰孫權鑄當千錢故吕蒙定荆州賜
錢一億錢既太貴但有空名晉自中原喪亂元帝
過江用孫氏舊錢輕重雜行大者謂之比輪小者
謂之四文泉志曰此泉有二品大者徑寸五分
重十二銖六參字文夷漫輪郭重厚頗艱得之小
者徑寸三分重七銖二參世多有之通典曰當
千大錢徑一寸四分重十六銖
五年
通典曰孫權赤烏五年有戶五十二萬男女口二
百三十萬
十年改作大初宫
建康宫闕簿曰赤烏殿在縣東北五里吳昭明宫
内制度上應星宿求所以永安也又曰大初宫
中有神龍殿去縣三里左太冲吳都賦云抗神龍
之華殿施榮楯而捷獵
權薨葬蔣陵
丹陽記曰蔣陵因山為陵元和郡縣志曰蔣陵
在上元縣北二十二里太平寰宇記曰吳大帝
陵在上元縣東北蔣山南八里韋續九品書曰
中中吳大帝孫權行艸中下吳大帝行隸艸
三嗣主傳
孫亮
中華古今注曰孫亮作金螭屏風鏤作瑞應圖一
百二十種之祥物也
大赦改元
鼎錄曰孫亮建興元年于武昌鑄一鼎其文曰鎮
山鼎小篆書三足
二年
古今刀劍錄曰孫亮以建興二年鑄一劍文曰流
光小篆書
豫章東部為臨川郡
豫章古今記曰分南城臨安宜黃等三縣為臨川
郡
孫休永安元年遣衡還郡勿令自疑詔武士縛
綝即日伏誅
困學紀聞曰孫休之遣李衡有高帝之度其討孫
綝有叔孫昭子之斷吳之賢君也
字&KR1342;
酋小名錄作&KR0034;
次子名相同
相同二字小名錄作壾
尤好射雉春夏之間常晨出夜還
世說曰孫休好射雉至其時則晨去夕反群臣莫
不止諫此為小物何足甚躭休曰雖為小物耿介
過人朕所以好之劉峻注曰條列吳事曰休在
位烝烝無有遺事唯射雉可譏
休薨
朱彝尊曰吳志不言定陵所在順治中海寧邵灣
山居民穴地得隧道行數百步道窮有碑乃孫休
陵也冶銅為門門有獸鐶兩狻猊夾門左右堅不
可入未發而為怨家所首亟以土掩之此地志所
不載也
孫晧孫休立封晧為烏程侯遣就國
萬歷湖州府志曰烏程侯井在府西吳孫晧為侯
時所鑿
寳鼎元年
丹陽記曰孫晧寳鼎元年丹陽宣蹇之母年八十
因浴于後湖化為鼈
二年是歲分豫章廬陵長沙為安成郡
豫章古今記曰分宜陽平都新淦等三縣及長沙
安成共為安成郡
建衡元年
古今刀劍錄曰孫晧以建衡元年鑄一劍文曰皇
帝吳王小篆書
三年司空孟仁卒
吳錄曰仁字恭武江夏人也本名宗避晧字易焉少
從南陽李肅學其母為作厚褥大被或問其故母曰
小兒無德致客學者多貧故為廣被庶可得與氣類
接也除為監池司馬自能結網手以捕魚作鮓
寄母母因以還之曰汝為魚官而以鮓寄我非避嫌
也
孟宗别傳曰宗事母至孝母亦能訓之以禮宗初
為雷池監奉魚于母母還其所寄遂絶不復食魚
後宗典知糧榖乃表陳曰臣昔為雷池監母三年
不食魚臣若典糧榖臣母不可以三年不食米臣
是以死守之又曰宗為豫章太守人思其惠路
有行歌故時人生子以孟為名又曰宗為光禄
勲大會宗先少飲酒後有彊之飲者一桮便吐傳
詔司察宗吐麥飯察者以聞詔問食麥飯意答言
臣家足有米麥飯直愚臣所安是以食之上乃歎
息曰至德清純如此
或剥人之面
語林曰賈充問孫晧何以好剥人面皮晧曰憎其
顔之厚又曰王武子與武帝圍碁孫晧看王曰
孫歸命何以好剥人面皮晧曰見無禮于其君者
則剥其皮乃舉碁局武子伸足在局下
濬彬所至則土崩瓦解靡有禦者
王濬表曰孫晧出案行石頭還左右兵皆跳刀大
呼云要當為國家一死戰決勝之魏帝尚以千人
定天下况今有數萬衆自足辦事晧意大喜便開
庫藏便出金寳以賜與之小人無狀得持便去
于是受晧之降
世說曰晉武帝問孫晧聞南人好作爾汝歌頗能
為否晧正飲酒因舉觴勸帝而言曰昔與汝為隣
今與汝為臣上汝一桮酒令汝夀萬春帝悔之
劉繇太史慈士燮傳
劉繇繇奔丹徒遂泝江南保豫章
豫章古今記曰劉繇城在豫章縣北四十里
繇尋病卒
水經注曰毘陵城北有揚州刺史劉繇墓淪于江
江即北江也
太史慈策即解縛捉其手曰寧識神亭時邪若卿爾
時得我云何慈曰未可量也
獻帝春秋曰策獲太史慈謂曰孤昔與卿神亭之
役若為卿先如何慈謂曰不敢面欺若兜鍪帶不
斷未可量也
臣松之案吳歴云慈于神亭戰敗為策所得與本傳
大異疑為謬誤
卮林曰慈若于神亭見囚則策方解縛而遽云寧
識神亭時何其倉卒不次又當言今日得我云何
不宜言爾時也按吕範傳範從孫策攻太史慈于
勇里乃知神亭時慈獲策兜鍪而勇里時策致慈
縲絏也裴盖未之深核
以慈為建昌都尉治海昏
豫章古今記曰太史慈城在海昏縣西三百里
妃嬪傳
孫破虜吳夫人
吳地記曰華亭通玄寺吳大帝孫權吳夫人舍宅
置
吳主權謝夫人弟承
會稽典錄曰謝承遷吳郡督郵歲穰嘉禾六穗生
于部屬
吳主權步夫人
六朝事迹曰今蔣子文廟相對向西有曰孫陵岡
是為蔣陵赤烏元年追拜夫人步氏為皇后後合
葬蔣陵今蔣廟西南孫陵岡上有步夫人墩墩之
側有夫人冢乃其地也
張顧諸葛步傳
張昭字子布彭城人也
丹陽記曰大長安道西張侯橋者本張子布宅處
也
顧雍字元歎
鼎錄曰顧雍鑄一鼎文曰顧元歎之鼎八分書三
足
代孫邵為丞相
梁祚魏國統曰吳丞相顧雍諫孫權曰公孫淵未
可信後必悔也權入禁中雍後隨之頓首曰此國
之大事臣以死争之權使左右扶出
長子邵早卒
世說曰邵在郡卒雍盛集僚屬自圍碁外啟信至
而無兒書雖神氣不變而心了其故以爪掐掌血
流沾褥賓客既散方歎曰已無延陵之高豈可有
喪明之責于是豁情散哀顔色自若
榮兄子禺字孟著
太平御覽引蘇州志曰通賢橋東有吳丞相顧雍
宅雍至孟名著四代常居此宅門無雜賓投刺投
齊者不過一時英俊
邵字孝則少與舅陸績齊名
世說曰龐士元至吳吳人並友之見陸績顧劭全
琮而為之目曰陸子所謂駑馬有一足之用顧子
所謂駑牛可以負重致遠或問如所目陸為勝邪
曰駑馬雖精速能致一人耳駑牛一日行百里所
致豈一人哉吳人無以難全子好聲名似汝南樊
子昭
譚字子默譚坐徙交州
顧譚别傳曰譚徙交州初吳以罪徙者皆收家財
入官及下獄簿其資唯有犢車一乘牛數頭奴婢
不滿十人無尺帛銖金之寳上聞而嘉之皆以家
財付叔文後
諸葛瑾
世說曰諸葛瑾弟亮及從弟誕並有盛名各在一
國于時以為蜀得其龍吳得其虎魏得其狗
步隲劉表所置蒼梧太守吳巨因斬狗之
王隠晉書曰步隲為交州喻巨巨照鏡不見其頭
隲因入斬之
十一年卒
吳地記曰步隲墳在縣東北三里有石碑見存臨
頓橋西南
協弟闡繼業為西陵督抗陷城斬闡等
水經注曰郭洲長二里廣一里上有步闡故城方
圓稱洲周迴路滿故城洲上城周半里吳西陵督
步隲所築也孫皓鳳皇元年隲息闡復為西陵督
據此城降留遣太傅羊祜接援未至為陸抗所陷
也
張嚴程闞薛傳
張紘
所謂小巫見大巫
莊子逸篇曰小巫見大巫拔茅而棄此其所以終
身弗如
闞澤
會稽先賢傳曰澤在母胞八月叱聲震外年十三
夢見名字炳然在月中
兼通歷數
甄鸞數術記遺注曰會稽太守劉洪付乾象于東
莱徐岳又授吳中書闞澤澤甚重焉為注解
不宜有此舉動宜寬宥
會稽典錄作不宜有此刑遂從之一本又作不宜
復有此刑權從之
薛瑩
晉書陸喜傳有較論品格篇言薛瑩
周瑜魯肅吕蒙傳
周瑜瑜部將黃盖曰今寇衆我寡難與持久然觀操
軍方連船艦首尾相接可燒而走也乃取蒙衝鬭艦數
千艘實以薪草膏油灌其中又豫備走舸各繫大船
英雄記曰曹操進軍至江上欲從赤壁渡江無船
作竹篺使部曲乘之從漢水来下出大江注浦口
未即渡周瑜又夜密使輕船走舸百艘艘有五十
人施棹人持炬火持火者數千人又于船上以萃
于篺至乃放火火然即回船走去須臾燒數千篺
火起光上照天操乃夜去
權拜瑜偏將軍領南郡太守
荆州先德傳曰周瑜領南郡以龐士元名重州里
所信乃逼為功曹任以大事瑜垂拱而已古今
刀劍錄曰周瑜作南郡太守造一刀背上有盪寇
將軍字八分書
病卒
吳地記曰周瑜墳在縣東二里古今刀劍錄曰
赤烏年中有人得淮隂侯韓信劍帝以賜周瑜
吳書每賜周瑜衣寒暑皆白領諸將皆不及
魯肅肅住益陽
元和郡國志曰益陽城魯肅築也東門登之望見
長沙城邑人馬形色宛然相去三百里故老云長
沙益陽一時相望
建安二十二年卒權為舉哀又臨其葬
幽明錄曰王伯陽亡其子營墓得三漆棺移置南
岡夜夢魯肅瞋云當殺汝父尋復夢見伯陽云魯
肅與吾争墓後于坐褥上見數升血疑魯肅殺之
也墓今在長廣橋南
吕蒙權命蒙西取長沙零桂三郡
水經注曰陸水又入蒲圻縣北逕吕蒙城西昔孫
權征長沙零桂所鎮也
程黃韓蔣周陳董甘凌徐潘丁傳
程普還鎮石城
湘中記曰君山有地道楂渚對岸古城孫權遣程
普所立
黃盖
吳書曰故南陽太守黃子廉之後也
黃溍筆記曰陶靖節詩曰昔在黃子廉彈冠佐名
州湯伯記注云三國志黃盖傳注南陽太守子廉
之後劉潛夫詩話亦云子廉之名僅見盖傳按後
漢尚書令黃香之孫守諒字子廉為南陽太守注
及詩話舉其孫而遺其祖豈弗深考歟子廉乃守
諒之字亦非名也
武陵蠻夷反亂攻守城邑乃以盖領太守
水經注曰鸚鵡洲之下尾江水溠回狀浦是曰黃
軍浦昔吳將黃盖軍師所屯故浦得其名
蔣欽拜别部司馬
古今刀劍錄曰蔣欽拜别部司馬造一刀文曰司
馬隸書
周泰字幼平拜平虜將軍
古今刀劍錄曰周幼平擊曹公勝拜平虜將軍因
造一刀銘背曰幼平
董襲字元代襲身以刀斷兩紲衝乃横流
古今刀劍錄曰董元代少果勇自打鐵作一刀後
討黃祖于蒙衝河元代引刀斷衝頭為二流拜大
司馬號斷蒙刀
甘寧寧厲聲問鼓吹何以不作壯氣毅然
江表傳曰孫權攻合肥不下而還休兵皆上道權
與吕蒙等在後魏將張遼奄至鼓吹驚怖不能復
鳴甘寧拔刀欲斫之于是始作
寧卒子瓌
晉書甘卓傳曰曾祖寧為吳將祖述仕為尚書父
昌太子太傅
徐盛以勇氣聞
劉義慶徐州先賢譛曰盛以敦直勇氣聞
休使兵將就船攻盛盛以少禦多敵不能克
吳書曰徐盛與曹休戰賊積茅艸欲焚盛盛燒船
而去賊一無所得
潘璋字文珪拜偏將軍璋部下司馬馬忠禽羽并
羽子平都督趙累等權即分宜都至秭歸二縣為固陵
郡拜璋為太守
古今刀劍錄曰潘文珪拜偏將軍為擒關羽拜固
陵太守因造一刀銘曰固陵
丁奉字承淵廬江安豐人也晧追以前出軍事徙奉
家于臨川
宋書王僧綽傳曰初太社西空地一區吳時丁奉
宅孫晧流徙其家江左初為周顗蘇峻宅其後為
袁悅宅又為章武王司馬秀宅皆以凶終後給臧
夀亦頗遇喪禍故是稱為凶地僧綽常以正達自
居謂宅無吉凶請以為第始就造築未及居而敗
朱治朱然吕範朱桓傳
朱治字君理二年拜安國將軍
古今刀劍錄曰朱君理少受征討黃武中累功拜
安國將軍作一佩刀文曰安國
朱然以然為餘姚長
水經注曰餘姚縣城是吳將朱然所築南臨江津
北背巨海
遣使拜然為左大司馬右軍師
吳書曰朱然破魏將李興等軍斬首五百級得鼓
車三乘拜然左大司馬加賜御織成帽
虞陸張駱陸吾朱傳
虞翻字仲翔會稽餘姚人也遂徙翻交州
樓承先别傳曰樓玄到廣州密步虞仲翔故宅遂
出徘徊躑躅哀喉慘愴不能自勝耳孔曄會稽
記曰昔虞翻嘗登緒山望四郭誡子孫曰可留江
北居後世禄位當過于我聲名不及爾然相繼代
興居江南必不昌
陸績
文士傳曰績幼有儁朗才數博學多通陸績别
傳曰太守王朗命為功曹風化肅穆郡内大治
張温以輔義中郎將使蜀
吳錄曰温英才瓌偉拜中郎聘蜀與諸葛亮結金
蘭之好焉笑林曰沈珩弟峻字叔山有譽而性
儉張温使蜀辭峻峻入内良久出語温曰向擇一
端布欲以送卿而無粗者温嘉其能顯非
駱統父俊官至陳相為袁術所害
謝承後漢書曰術怒密使人殺俊
李賢注後漢書引謝承書曰俊拜陳國相人有産
子厚致米肉達府主意生男女者以駱為名袁術
使部曲將張闓陽私行到陳之俊所俊往從飲酒
因詐殺俊一郡吏人哀號如喪父母
陸遜傳
陸遜備宜都太守樊友委郡走諸城長吏及蠻夷君
長皆降
水經注曰魏武臨江分南郡置臨江郡劉備曰宜
都郡治在縣東四百步故城吳丞相陸遜所築也
為二江之會也
遜督促諸軍四面蹙之備因夜遁驛人自擔燒鐃鎧
斷後僅得入白帝城
江表傳曰備舍船步走燒皮鎧以斷道使兵以錦
挽車走入白帝鼎錄曰陸遜破劉備軍鑄一鼎
紀功其文曰破備鼎
休還疽發背死諸軍振旅過武昌權令左右以御盖覆
遜入出殿門凡所賜遜皆御物上珍遣還西陵
吳書曰陸遜破曹休于石亭還上脫翠帽以遺遜
又曰遜破曹休當還西陵公卿並為祖道上賜
御船一舫繒綵丹漆又曰上脫御金梭帶以賜
遜又親以帶之為鉤絡帶
遜憤恚致卒
吳地記曰華亭盖晉元假陸遜宅造池華麗故名
有陸遜陸機陸瑁三墳在東南二十五里横山中
按太平御覽引吳地記曰陸氏宅在長宅谷在
吳縣東北谷名華亭谷水下通松江昔陸遜陸凱
居此谷谷東有崑山父祖墓焉故陸機思鄉詩髣
髴松水陽婉孌崑山隂
抗自關羽至白帝
日知錄曰當云自益陽至白帝余謂關羽下脫一
瀨字
吳主五子傳
孫慮黃武七年封建昌侯
豫章古今記曰孫慮城在建昌縣南一百里
孫和晧即阼其年追諡父和曰文皇帝改葬明陵
吳興記曰西陵山在烏程縣北二十一里吳太子
和葬烏程北山晧即阼追尊文皇帝陵曰明陵陵
在山西故名
孫奮徙奮于豫章
豫章古今記曰孫奮城在郡北二里
賀全吕周鍾離傳
賀齊徐盛被創失矛
太平御覽引吳書云徐盛失牙謂牙旗也入牙類
全琮
吳書曰全琮年高賜以復杖
潘濬陸凱傳
潘濬五谿蠻夷叛亂盤結權假濬節督諸軍討之
長沙耆舊傳曰夏隆仕郡時潘濬為南征太守遣
隆修書致禮濬飛帆中流力所不及隆乃于岸邊
拔刀大呼指濬為賊因此被收濬竒其以權變自
通解縛賜以酒食
陸凱初晧常銜凱數犯顔忤旨加何定譖搆非一既
以重臣難繩以法
吳錄曰後主暴虐凱正直強諫以其宗族強盛不
敢加誅也世說曰孫晧問丞相陸凱曰卿一宗
在朝有幾人陸曰二相五侯將軍十餘人晧曰盛
哉陸曰君賢臣忠國之盛也父慈子孝家之盛也
今政荒民弊覆亡是懼臣何敢言盛
是儀胡綜傳
胡綜
魏氏春秋曰胡綜論吳朝俊士英才卓越超踰倫
匹則諸葛恪清識知幾達究幽微則顧譚淑辨宏
達言能釋結則謝景究學甄微游夏同科則范慎
羊衜恪才而疎譚精而懼景辨而校後恪譚果以
強敗吳人論綜言而有徵胡綜别傳曰吳時掘
得銅印以琉璃盖畫布雲布于其上間之得白玉
如意太子因問綜綜曰秦王以金陵有天子氣象
處處埋寳物以當王者之氣此即是也
徐詳者字子明
吳地記曰吳主遣徐詳至魏魏太祖謂詳曰孤比
者願濟横江之津與孫將軍遊姑蘇之上獵長洲
之苑吾志足矣詳對曰若越横江而遊姑蘇是踵
亡秦而躡夫差恐天下之事去矣太祖大笑曰徐生
無乃逆詐乎
諸葛滕二孫濮陽傳
諸葛恪字元遜
辯論應機莫與為對
太平御覽引諸葛元遜傳曰昔元遜對南陽韓文
晃誤呼其父字晃難之曰何人子前呼人父字是
禮乎諸葛笑答曰向天穿針而不見天何者不輕
天意有所在耳即罰文晃酒一杯世說曰諸葛
瑾為豫州遣别駕到臺語云小兒知談卿可與語
連往詣恪恪不與相見後于張輔吳座中相遇别
駕喚恪咄咄郎君恪因嘲之曰豫州亂矣何咄咄
之有答曰君明臣賢未聞其亂恪曰昔唐堯在上
四凶在下答曰非惟四凶亦有丹朱于是一坐大
笑
領丹陽太守
異苑曰諸葛恪為丹陽太守出獵兩山之間有物
如小兒伸手引人恪令民去故地參佐問之恪曰
此事在白澤圖曰兩山之間有神如小兒名曰傒
諸人未之見也
權不豫而太子少乃徵恪以大將軍領太子太傅中書
令
吳書曰權寢疾議所付託時朝臣咸皆注意于恪而
孫峻表恪器任輔政可付大事
困學紀聞曰孫峻薦諸葛恪可付大事而恪終死
于峻之手易曰比之無首旡所終也漢昭烈託孤
于孔明而權乃託孤于恪劉孫之優劣于此可見
由此衆庶失望而怨黷興矣
困學紀聞曰楚莫敖狃于蒲騷之役將自用也諸
葛恪東關之勝亦以此敗其失在于自用
恪驚起拔劍未得而峻刀交下
建康宫闕簿曰建業宫有迎風觀在縣南十五里
孫峻殺諸葛恪于此
况長寧以為君子臨事而懼好謀而成者
困學紀聞曰諸葛恪傳注虞喜志林曰况長寧以
為君子臨事而懼好謀而成又曰往聞長寧之甄
文褘文禕謂費禕也長寧未詳其人盖蜀人也廣
韻引何氏姓苑有况姓廬江人
王樓賀韋華傳
賀邵
會稽典錄曰賀善容止正其衣冠尊其瞻視動静
有常與人交久益敬之至于官府左右莫見其跣
坐嘗著襪希見其足
後邵中惡風口不能言去職數月晧疑其託疾收付酒
藏掠考千所邵卒無一語竟見殺害
邵子循太興二年卒追贈司空
世說曰元皇初見賀司空言及吳時事問孫晧燒
鋸截一賀頭是誰司空未得言元皇自憶曰是賀
邵司空流涕曰臣父遭遇無道創巨痛深無以仰
答明詔元皇愧慚三日不出
然此數子處無道之世或顯戮于殿廷或賜死于遐荒
或誅夷于胤嗣晧之惡浮于桀紂而止于亡國猶全其
軀亦幸也夫
明刻馮夢禎本作然此數子處無妄之世而有名
位彊死其理得免為幸耳
三國志補注卷六
欽定四庫全書
諸史然疑
翰林院編修杭世駿撰
後漢書
陳寔死天下會葬者三萬人郭泰死門人制錫衰者以
千數摟望教授諸生著錄至九千人蔡元著錄者至萬
六千人而其中無一傳道者以見東漢尚名隨聲附和
非風俗之善
杜氏通典云明帝以李躬為三老桓榮為五更安帝以
魯丕李充為三老靈帝又以袁逢為三老按楊賜傳光
和元年其冬行辟雍禮引賜為三老又伏恭傳建初二
年肅宗行饗禮以恭為三老又周澤傳數為三老五更
此三條可補杜氏之闕
張儉傳延熹八年太守翟超請為東部督郵時中常侍
侯覽家在防東殘暴百姓所為不軌儉舉劾覽及其母
罪惡請誅之覽遏絶章表並不得通由是結仇覽傳云
覽伺候遮截章竟不上儉遂破覽冢宅籍没資財具言
罪狀又奏覽母生時交通賓客干亂郡國復不得御據
此二傳則覽母已死儉特破冢耳在苑康傳則云山陽
張儉殺常侍侯覽母不亦傎乎又酷吏傳序云張儉剖
曹節之墓是又誤覽母為節矣
杜篤傳遠救于已亡不若近而存存也章懷注引易成
性存存是未知易者
河間獻王傳獻王修學好古學舉六藝立毛氏學左氏
春秋博士鄭氏詩譜云魯人大毛公為詁訓傳獻王得
而獻之以小毛公為博士蓋獻王曾立之非太常所領
也故藝文志云河間獻王好之未得立至平帝時劉歆
建立左氏春秋及毛詩逸禮古文尚書皆列于學官斯
時毛詩始得立焉建初中詔高才生受古文尚書毛詩
穀梁左氏春秋雖不立學官然皆擢高第為講郎給事
近署所以網羅遺逸博存衆家盧植謂毛詩左氏周禮
各有傳記疑平帝時偶立毛詩博士後仍廢
通典州郡志疏河南鞏縣云故小平縣城在縣西北有
津曰小平章懷于靈帝紀注但言小平津在鞏縣西北
讀者幾不知小平為縣也
東漢崇尚緯讖儒者多非聖無法動引孔子以實其說
桓譚所謂矯稱孔某為讖記以誤人主也如郅惲云漢
歷久長孔為赤制蘇竟云孔某祕經為漢赤制元包幽
室文隠事明班固云藴孔佐之宏陳又曰孔猷先命聖
孚也其見于緯書者不可殫述迨後魏時又有名為閉
房記者甄鸞注數術記遺謂孔子作三不能比兩臨孝
恭著孔子馬頭易卜書至有宅經亦託孔子作其離經
畔道也至矣
崔篆勸孔子建仕則知前之不欲仕莽者偽也荀爽以
女采許郭奕且令傅婢執奪其刃扶抱載之則知後之
欲圖董卓者亦偽也
李固傳夏門亭長小友趙誠夫(一清)以為即杜喬傳之楊
匡
後漢書郎顗傳父宗學京氏易善風角星算六日七分
章懷注引易稽覽圖甲子卦氣起中孚六日八十分日
之七鄭元注云六以候也八十分為一日之七者一卦
六日七分也覽者多不明其義易正義亦引稽覽圖云
卦氣起中孚故離坎震兑各主其一方其餘六十卦卦
有六爻爻别主一日凡主三百六十日餘有五日四分
日之一每日分為八十分五日分為四百分四分日之
一又為二十分是四百二十分六十卦分之六七四十
二卦别各得七分是每卦得六日七分也李鼎祚易解
謂易軌一歲有四時十二月三百六十五日四分日之
一以坎震離兑四方正卦分直四時每一卦司一季一
爻司一氣每卦六爻六氣合之得四六二十四氣而以
十二辟卦直十二月每一卦各管四卦凡五卦直一月
一爻直一日合之得五六三十日朱震易傳解七日來
復云陽生于子陰生于午自午至子七日必復乾坤消
息之理也故以一日言之自午時至夜半復得子時以
一年言之自五月至十一月復得子月以一月言之自
午日凡七日復得子日以一紀言之自午歲凡七歲復
得子歲天道運行其數自爾合之為一紀分之為一歲
一月一日莫不皆然故六十卦當三百六十日而兩卦
相去皆以七日王伯厚云易卦之位震東離南兑西坎
北為一說十二辟卦分屬十二辰為一說焦延夀為卦
氣直日之法合二說而一之既以八卦之震離兑坎二
十四爻直四時又以十二辟卦直十二月分四十八卦
為公侯卿大夫而六日七分之說生焉唐書歷志卦議
曰十二月卦出于孟氏章句其說易本於氣而後以人
事明之京氏又以卦爻配期之日坎離震兑其用事自
分至之首皆得八十分日之七十三頤晉井大畜皆五
日十四分餘皆六日七分止于占災眚與吉凶善敗之
事至于觀陰陽之變則錯亂而不明宋王昭素王沿宋
咸皆著論駁之劉牧鉤隠圖亦不之信惟李覯不取卦
氣而取卦名以太元證之為合
郎顗傳正月三日至乎九日三公卦也注凡卦法一為
元士二為大夫三為三公四為諸侯五為王位六為宗
廟玉海云後魏正光歷有推四正卦術四正為方伯中
孚為三公復為天子屯為諸侯謙為大人暌為九卿升
還從三公周而復始
儒林傳杜撫作詩題約義通劉攽刊誤云案文題下當
有脱字蓋合云文約義通也此貢父妄解也詩題約義
通撫書名如此吳陸璣作草木蟲魚疏末附四詩源流
亦稱撫作詩題約義通蓋已在范曄前百餘年矣
蔡邕傳注洛陽記曰論語二碑二碑毁當是論語三碑
二碑毁乃合四十六枚之數刊誤云當是一碑毁若二
碑毁者當云皆毁而已勿深考矣
東夷傳遼東太守蔡諷等追擊勾驪於新昌戰殁功曹
耿耗兵曹掾龍端兵馬掾公孫酺以身扞諷俱殁于陣
此與主簿衛福功曹徐咸之擁蔽漁陽太守張顯小吏
所輔之代平原令劉雄死前後一轍曷為獨行傳遺之
又西羌傳護羌校尉傳育死迷吾之難漢中太守鄭勤
戰敗主簿段崇及門下史王宗原展以身捍刃與勤俱
死又鮮卑傳其至鞬寇居庸雲中太守成嚴擊之兵敗
散功曹楊穆以身扞嚴與俱戰殁皆可以參獨行傳之
闕
三國志
陳夀仕晉則當為司馬氏諱宣王景王文王不敢稱名
是也武帝親踐大阼於孫叔然則稱字以諱之在高貴
鄉公紀乃書使使持節行中護軍中壘將軍司馬炎北
迎常道鄉公璜嗣明帝後在陳留王紀咸熙元年八月
庚寅乃書命中撫軍司馬炎副貳相國事以同魯公拜
後之義九月戊午乃書以中撫軍司馬炎為撫軍大將
軍十月丙午乃書命撫軍大將軍新昌鄉侯炎為晉世
子二年八月壬辰乃書晉太子炎紹封襲位按夀以元
康七年病武帝廟號已定夀悉不諱何也或曰夀進三
國志在武帝時則書中當稱今上今夀書法違戾若此
是其疏也又裴松之稱史為晉諱改韋昭為韋曜按魏
志胡昭董昭吳志張昭皆仍舊名奚獨韋昭乃改稱曜
意是魏仍王魚諸人舊文吳仍華覈韋昭國史韋在歸
命侯時吳書未為立傳夀特草創故也(史記索隠按晉譙國司馬無忌
作司馬氏系本云荆瞶生昭預司馬之先已有名昭者矣)
魏武之稱本紀始於夀而孫盛且有專書(唐書藝文志有孫盛魏武
本紀四卷)王沈魚豢諸人可知也吳孫皓欲為父和作紀韋
曜以和不登帝位宜名為傳則曜之撰吳書自堅以下
概稱紀矣蜀紹漢後不臣於曹較之江東不可同年而
語故習鑿齒作漢晉春秋獨以蜀漢為正其著論云若
以魏有代王之德則不足有静亂之功則孫劉鼎立共
王秦政猶不見叙於帝王況暫制數州之衆哉(見世說注)蓋
習是襄陽人其以正統予蜀猶有不忘故主之意黃權
親事先主熒惑守心(晉天文志云按三國史並無熒惑守心之文疑是入太微)乃云
魏文帝殂而吳蜀無他比於習氏有慚色矣劉氏史通
則云習鑿齒以劉為偽國者此蓋定邪正之途明逆順
之理爾而檀道鸞(續晉陽秋)稱其當桓氏執政故撰此書欲
以絶彼瞻烏防兹逐鹿審若所言則鑿齒似未嘗尊蜀
者梁武帝集諸臣編通史吳蜀二主皆入世家劉知幾
竟以帝王之少康光武侯伯之秦繆楚莊比方昭烈又
以秦繆比昭烈楚莊比孫權魯昱紙尾書云杜甫作詩
蜀主窺吳幸三峽崩年亦在永安宫曰幸曰崩則以帝
制予蜀余謂曰蜀主曰窺吳是猶鼎跱也洪景盧容齋
續筆譏夀稱權為至尊而夀之踳駁不止此於吳曰權
於蜀曰先主於陸遜傳稱魏曰賊曰敵皆仍舊史而不
之改
董卓之死在獻帝初平三年操未秉政三國未分謝承
華嶠司馬彪(見本書卓傳注)袁山松(見范氏漢書注)之徒撰後漢書皆
為立傳夀乃闌入魏志何也劉知幾云漢之有董卓猶
秦之有趙高昔車令之誅既不列漢史何太師之斃遂
獨刊魏書或者曰魏志之首董卓明禍首也倘亦西漢
世家項籍之意乎
唐書志藝文稱魚豢魏略有五十卷並不言有典略隋
志則并魏略亦無此注引魏略又引典略即一書也太
平御覽直稱魏典略焉略有列傳有純固傳有清介傳
有儒宗傳有勇俠傳有游說傳有苛吏傳有佞幸傳有
西戎傳皆與他史題目不同姚思廉修梁書又稱魏略
知足傳方田徐於管胡則其道本異劉勰云陽秋魏略
之屬江表吳錄之類或激抗難徵或疎闊寡要劉知幾
云魚豢姚察著魏梁二史巨細畢載蕪累甚多而俱牓
之以略考名責實奚其爽與
陳思王集有仲雍哀辭云曹喈字仲雍魏太子之仲子
也三月而生五月而亡摯虞文章流别論云建安中魏
文帝及臨淄侯各喪稚子命徐幹劉楨等為之哀辭按
魏志文皇帝九男明帝而下無所為仲雍者豈以未繈
緥而即夭未就封國故削去不載邪
唐子西文錄云龐德公以孔明為卧龍以士元為鳳雛
則士元之齒當少於孔明孔明卒時年五十四而士元
先卒二十有二年則士元物故尚未三十也此說魏鶴
山採入經外雜鈔蓋未審讀統傳也傳明云統死時年
三十六先主拜統父議郎諸葛亮親為之拜則亮實以
兄事之
晉書
愍帝紀建興五年冬十月尚書郎辛賓抱帝慟哭為聰
所害蓋賓死于五年前四年十一月乃稱尚書辛賓梁
允等並為曜所害則誤衍辛賓二字石勒載記龍驤將
軍王國叛以南郡降于勒後云石堪攻晉豫州刺史祖
約於夀春屯師淮上晉龍驤將軍王國以南郡叛降于
堪則前所書十三字為衍
五代史後蜀世家司天少監胡韞曰晉咸和九年三月
火犯積尸四月雍州刺史郭權見殺義熙十四年火犯
鬼明年雍州刺史朱齡石見殺二事皆晉天文志所不
載
魏明帝時河西柳谷出石有牛繼馬後之象沈約撰宋
符瑞志稱宣帝寵將牛金屢有功宣帝作兩口榼一盛
毒酒一盛善酒自飲善酒毒酒與金金飲之即斃景帝
曰金名將可大用云何害之宣帝曰汝忘石瑞馬後有
牛乎元帝母夏侯妃與琅邪國小史姓牛私通而生元
帝(元帝紀因之)按魏書僣晉司馬叡傳稱叡為晉將牛金子
與約所言固殊(宋書言晉元帝小字銅環魏書言夏侯氏字銅環亦異)史通云沈
約晉書喜造竒說稱元帝牛金之子(又與約造宋書異)以應牛
繼馬後之徵鄴中學者王劭宋孝王言之詳矣(宋孝王云收以
叡為金子計其年全不相干)而魏收深嫉南國幸書其短著司馬叡
傳遂具錄休文所言據劉知幾云云則牛繼馬後在唐
時已有傳疑之論故元行沖著魏典謂昭成皇帝名犍
繼晉受命獨此可以當之史臣既為司馬作紀自當傳
信焉得妄引不根之說乎
宋書
張暢傳在五十九卷張敷傳在六十二卷張劭傳後又
重出二人傳暢傳孝武宴朝賢暢亦在坐一段則五十
九卷所無敷傳宗少文談繫象及查梨之對則六十二
卷所無
張暢傳與魏書李孝伯傳同是魏收採約書也孝伯傳
云白鹽食鹽主上自食暢傳乃云白鹽是魏主自所食
乃祗有八種明脱食鹽二字
後魏書
高祖紀太和三年二月四年正月兩書乾象六合殿成
按三年方成坤德六合殿則乾象成於四年無疑前所
書者蓋衍文也
楊鈞為恒州刺史時造銀食器十車餉領軍元又為懷
朔鎮將送蠕蠕主阿那瓌還國本傳不書此二事(傳附楊播)
皇興中青州七級浮圖亦號崇壯夜為上火所焚靈徵
志不載見崔光傳又高宗紀興安二年詔日於苑内獲
方寸玉印其文曰子孫長夀高祐傳高宗末有人於靈
邱得玉印一以獻詔以示祐祐曰上有籀書二字文曰
宋夀夀者命也我獲其命亦是歸我之徵此二條亦宜
入靈徵志
崔浩撰荀悦漢紀音義本傳不載見顔注漢書師古多
引用之浩又注易四十卷自叙見張湛傳北齊鄭述祖
傳父為兖州於城南小山起齋亭刻石為記述祖時年
九歲及為刺史往尋舊跡得一破石有銘云中岳先生
鄭道昭之白雲堂述祖對之嗚咽悲慟又人歌之曰大
鄭公小鄭公相去五十載風教猶尚同魏鄭道昭傳云
為光州刺史轉青州刺史在二州政務寬厚不任威刑
為吏民所愛不言刺兖州事或恐光州悞也
封敕文軍功與韓茂皮豹子等例有贈謚傳祗書天安
元年卒已後疑有闕文(傳在第三十九卷)
天象志神䴥四年有詔徵范陽盧元等三十六人云云
按高允傳訪諸有司以求名士咸稱范陽盧元等四十
二人其就命三十五人允作徵士頌列其官爵姓氏者
凡三十四人并已為三十五也然則天象志譌
地形志齊郡昌國有紀信冢滎陽郡滎陽又有周苛紀
汾上流下之欲以毁橋官軍鉤取以為薪蒸北史改云
將數千騎乘西橋官軍鉤取以為薪蒸刪去束栢材句
遂不復成語
魏閹宦傳李訢列趙墨為監蔵時多所截没遂黜為門
士北史刪去多所截没句事遂不明
齊文宣紀云帝雖明敏外若不足又云内雖明察外若
不了又云外若不遠内鑒甚明一篇之中辭語複沓既
云凡諸殺害多命支解或焚之於火或投之於水又云
凡所屠害動多支解或投之烈火或棄之漳流既云拔
刃張弓游行市肆又云每至將醉輒拔劍挂手或張弓
傅矢或執持牟槊游行市㕓蓋此紀總叙雜綴而成其
半則用李氏齊書其半則王劭邱悦等之論牽引割裂
不復詮次弊乃如此
齊宋游道傳徐州刺史元孚頻有表云偽梁廣發士卒
來圖彭城乞增羽林二千以孚宗室重臣告請應實所
以量奏給武官千人孚今代下以路阻自防遂納在防
羽林八百人辭云疆境無事乞將還家此段可補北史
魏元孚傳之闕史亦不書孚嘗為徐州刺史
魏世宗紀景明二年三月書壬戍青齊徐兖四州大饑
按魏書壬戍下有蠲除州府佐史除板一詔率爾削去
不知四州大饑豈得專屬之壬戍此書刪削本紀去取
任情體例乖謬者不勝舉摘而此為尤甚也
清河王嶽父飜卒於侍御中散元象中贈假黃鉞使持
節侍中都督冀定洛瀛并肆燕恒雲朔十州諸軍事大
將軍太傅公太尉公錄尚書事冀州刺史北齊書第云
魏朝贈太尉陽州公永樂興和中驃騎大將軍儀同三
司永弟弼武定中安西將軍安陵縣開國男凡此官階
北齊書皆略不書(弼亦作長弼)䐗兒弟徽景明中起家奉朝
請延昌中假員外散騎常侍使於嚈噠還拜宂從僕射
神龜中遷射聲校尉左中郎將游擊將軍又假平西將
軍員外散騎常侍使嚈噠還至枹䍐蜀莫折念生反於
秦隴詔徽行河州事為賊所害北齊書云魏末坐事當
徙涼州行至河渭間遇賊以軍功得免流因於河州積
年以功得河東守子歸彦武定末驃騎大將軍開府儀
同三司徐州刺史安喜縣開國男北齊書歸彦傳第云
稍遷徐州刺史襄樂王顯國武定末撫軍將軍汶陽男
北齊書略不書(亦作獻國)上洛王思宗武定末中軍將軍儀
同三司兖州刺史上洛郡開國男北齊書略不書若此
之類推原百藥以為名在魏書不應復述乃既為立傳
則其人官階本末自應備叙豈得意為詳略也延夀修
撰北史不取魏齊二書校量同異輒仍百藥之簡尤為
疎漏
陳書
南豐先生上陳書目錄表云察等之為此書歷三世傳
父子更數十歲而後成以予核其體例思廉固未可以
稱良史才也沈君公不當附沈后當附君理傳歐陽紇
不當附頠當次華皎等傳徐孝克不當附陵當入孝行
傳沈客卿施文慶當附江總總不得與姚察同傳任忠
以死奉衞言猶未絶于耳遽出降擒虎軍又引擒虎入
書于楊愔傅縡著論以明道一則梁代之舊章一則弘
明之餘習祇溢篇章無關國憲矧徐集既已單行傅論
未為淵妙概從刊落史例廼嚴
深寧王先生云陳無淮無荆襄無蜀而立國三十二年
江左尚有人也夷考陳世高宗百戰而百克後主一戰
而即擒豈異人任廟算失也隋軍濟江魯廣達蕭摩訶
任忠樊毅諸人南北支離未戰輒潰使賀韓之衆不血
刃而入臺有僥倖焉固非其戰之力矣陳廷之上居槐
衮者無納牖之忠秉麾鉞者鮮結纓之節上書極諫廼
一二冗散之傅縡章華然猶不免悻悻焉力戰而死又
僅僅一隊主之楊孝辯父子主憂臣辱主辱臣死陳之
所謂柄臣世臣者不聞有一人可挂於忠義之傳嗚呼
陳可謂無人矣深寧之論原其始造也
史通云陳書姚察傳著辨茗酪記一卷今本察傳及隋
書經籍志皆無此記意者知幾所云其傅縡所撰耶
諸史然疑
