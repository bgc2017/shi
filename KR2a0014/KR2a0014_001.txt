欽定四庫全書
三國志補注卷一
編修杭世駿撰
魏書
武帝紀
太祖武皇帝沛國譙人也桓帝世曹騰為中常侍大
長秋封費亭侯養子嵩嗣官至太尉
水經注曰渦水又東逕譙縣故城北春秋楚成得
臣帥師伐陳遂取譙城頓而還是也王莽之延成
亭也魏立譙郡沇州治沙水自南枝分北逕譙城
西而北注渦渦水四周城側城南有曹嵩冢冢北
有碑碑北有廟堂餘基尚存柱礎仍在廟北有二
石闕雙峙高一丈六尺榱櫨及柱皆雕鏤雲烟上
罘罳已碎闕北有圭碑題云漢故中常侍長樂太
僕特進費亭侯曹君之碑延熹三年立碑隂又刊
石策二碑文同夾碑東西列對兩石馬高八尺五
寸石作粗拙不匹光武隧道所表象馬也有兄騰
冢冢東有碑題云漢故潁川太守曹君墓延熹九
年卒而不刊樹碑歲月墳北有其元子熾冢冢東
有碑漢故長水校㷉曹君之碑歴太中大夫司馬
長史引侍中遷長水年三十九卒熹平六年造熾
弟胤冢冢東有碑題云漢謁者曹君之碑熹平六
年立
太祖少機警有權數而任俠放蕩不治行業故世人未
之竒也
魏氏春秋曰武王姿貌短小而神明英發劉昭
幼童傳曰太祖幼而智勇年十歲嘗浴於譙水有
蛟來逼自水奮蛟乃潛退於是浴畢而還弗之言
也後有人見大蛇奔退太祖笑之曰吾為蛟所擊
而未懼斯畏蛇而恐邪衆問乃知咸驚異焉
孫盛異同襍語云太祖嘗私入中常侍張讓室讓覺
之乃舞手戟于庭踰垣而出才武絶人莫之能害
世說曰魏武少時嘗與袁紹好為游俠觀人新婚
因潛入主人園中夜叫呼云有偷兒賊青蘆中人
皆出觀魏武乃入抽刃劫新婦與紹還出失道墜
枳棘中紹不能得動復大叫云偷兒在此紹遑迫
自擲出遂以俱免
是歲以災異博問得失因此復上書切諫說三公所
舉奏專回避貴戚之意
後漢書劉陶傳曰司徒東海陳眈與議郎曹操上
言公卿所舉率黨其私所謂放鴟梟而囚鸞鳳其言忠切
久之徵還為東郡太守不就稱疾歸鄉里
按後漢書瑯琊王傳順王容嗣初平元年遣弟邈
至長安奉章貢獻盛稱東郡太守曹操忠誠於帝
操以此德邈操雖不就東郡當時猶以此稱之也
築室外城春夏習讀書傳秋冬弋獵以自娛樂
水經注曰譙城東有曹太祖舊宅所在負郭對㕓
側隍臨水
金城邊章韓遂殺刺史郡守以叛衆十餘萬天下騷動
徵太祖為典軍校㷉會靈帝崩太子即位太后臨朝大
將軍何進與袁紹謀誅宦官太后不聽進乃召董卓欲
以脅太后卓未至而進見殺卓到廢帝為弘農王而
立獻帝京都大亂卓表太祖為驍騎校㷉欲與計事太
祖乃變易姓名間行東歸
操别傳曰拜操典軍都㷉還譙沛士卒共版襲擊
之操得脱身亡走竄平河亭長舍稱曹濟南處士
卧養足創八九日謂亭長曰曹濟南雖敗存亡未
可知公幸能以車牛相送往還四五日吾厚報公
亭長乃以車牛送操未至譙數十里騎求操者多
操開帷叱之皆大喜始悟是操
魏書曰太祖以卓終必覆敗遂不就拜逃歸鄉里從
數騎過故人成臯吕伯奢
梁祚魏國統曰初太祖過故人吕伯奢也遂行日
暮道逢二人容貌威武太祖避之路二人笑曰觀
君有奔懼之色何也太祖始覺其異乃悉告之臨
别太祖解佩刀與之曰以此表吾丹心願二賢慎
勿言
四年春軍鄄城荆州牧劉表斷術糧道術引入陳留屯
封丘黑山餘賊及於夫羅等佐之
太平寰宇記曰黑山去封丘縣北三里魏志初平四
年袁術引軍屯于封丘黑山者矣名勝志曰黑
山一名墨山在淇縣西北五十里墨子昔居此山
興平元年春太祖自徐州還初太祖父嵩去官後還譙
董卓之亂避難瑯琊為陶謙所害故太祖志在復仇東
伐
水經注曰初平四年曹操攻徐州破之拔取慮睢
陵夏邱等縣以其父避難於此屠其男女十萬泗
水為之不流自是數縣人無行跡
建安三年春三月公圍張繡於穰公將引還繡兵來公軍
不得進連營稍前公與荀彧書曰賊來追吾雖日行數
里吾策之到安衆破繡必矣秋七月公還許荀彧問
公前以策賊必破何也公曰虜遏吾歸師而與吾死地
戰吾是以知勝矣
水經注曰湍水又逕穰縣故城北又東南逕魏武
故城之西南是建安三年曹公破張繡之所築也
又曰湼水又東南逕安衆縣堨而為坡謂之安
衆港魏太祖破張繡於是處與荀彧書曰繡遏吾
歸師迫我死地蓋於二水之間以為沿涉之艱阻
也
五年公還軍官渡紹進保陽武八月紹連營稍前依沙塠
為屯東西數十里公亦分營與相當合戰不利
水經注曰渠又左逕陽武縣故城南東為官渡水
又逕曹太祖壘北有高臺謂之官渡臺渡在中牟
故世又謂中牟臺建安五年太祖營官渡袁紹保
陽武紹連營稍前依沙堆為屯東西數十里公亦
分營相禦合戰不利紹進臨官渡起土山地道以
逼壘公亦起高臺以捍之即中牟臺也今臺北土
山猶在山之東悉紹舊營遺臺並存
七年遂至浚儀治雎陽渠遣使以太牢祀橋玄
水經注曰睢陽城北五六里便得漢太㷉橋玄墓
冢東有廟即曹氏孟德親酹處
九年春正月濟河遏淇水入白溝以通糧道
太平寰宇記曰枋頭城在淇縣南去河八里對酸
棗棘津漢建安中曹公於淇水口下大枋木以成
堰遏淇水東入白溝以通漕運時人號其處為枋
頭
尚夜遁保祁山追擊之衆大潰尚走中山盡獲其輜
重得尚印綬節鉞
魏武帝上事曰臣前上言逆賊袁尚還即厲精銳
討之今尚人徒震蕩部曲喪守引兵遁亡陳軍披
堅執銳朱旗震耀虎視雷譟望旗炫睛聞聲喪氣
投戈解甲翕然沮壊尚單騎遁走捐棄偽節鈇鉞
大將軍邟鄉侯印各一枚兜鍪萬九千六百二十
枚其矛楯弓戟不可勝數
十年春正月攻譚破之斬譚
英雄記曰操於南皮攻袁譚斬之操作鼓吹自稱
萬歲於馬上舞
十二年春二月公自淳于還鄴
通典曰魏武初平袁紹鄴都令收田租畝粟四升
戶絹二疋綿二斤餘不得擅興
八月登白狼山卒與虜遇使張遼為先鋒虜衆大奔
斬蹋頓
英雄記曰操一戰斬蹋頓首擊馬鞍於馬抃舞
博物志曰魏武帝伐冒頓經白狼山逢獅子使人
格之殺傷甚衆王乃自率常從軍數百擊之獅子
咆哮奮起左右咸驚王忽見一物從林中出如狸
起上王車軛獅子將至此獸便跳起上獅子頭上
即伏不敢起於是遂殺之得獅子一還來至洛陽
三千里雞犬皆伏無鳴吠
衛恒四體書勢序曰上谷王次仲善隸書始為楷法
至靈帝好書世多能者而師宜官為最甚矜其能每
書輒削焚其札梁鵠乃益為版而飲之酒候其醉而
竊其札鵠卒以攻書至選部尚書
張懷瓘書斷曰師宜官南陽人靈帝好徵天下工
書於鴻都門至數百人八分稱宜官為最大則一
字徑丈小則方寸千言甚矜能而性嗜酒或時空
至酒家因書其壁以售之觀者雲集酤酒多售則
鏟滅之後為袁術將鉅鹿耿球碑術所立宜官書
也梁鵠字孟皇安定烏氏人少好書受法於師宜
官以善八分書知名舉孝廉為郎亦在鴻都門下
選部郎靈帝重之
公至赤壁與備戰不利於是大疫吏士多死者乃引軍
還
英雄記曰曹公赤壁之役行至雲夢大澤中遇大
霧迷失道江表傳曰周瑜破魏軍曹公復書與
權曰赤壁之役值有疾疫孤燒船自退横使周瑜
虚得此名郭義公廣志曰鼉長三尺有四高尺
餘美似蝘蜒南方嫁娶必得食之魏武赤壁還所
掘得是也岳陽風土記曰烏黎口即烏林也酈
善長云吳黃蓋敗魏武於烏林即其地也太平寰
宇記引通典州郡錄云曹州即曹公為吳所敗燒
船處又云今鄂州蒲圻縣赤壁山即曹公敗處按
曹公留曹仁守江陵城自逕北歸夏口今漢陽軍
也而漢陽郡圖經云赤壁亦名烏林在郡西北二
百二十里在漢陽縣西八十里皆悞也曹公既縱
江陵水軍沿流已至巴丘劉備在夏口孫權周瑜
與備併力迎曹公自當在巴陵江夏二郡界
馬超遂與韓遂楊秋李堪成宜等叛秋七月公西征
太平寰宇記曰曹公壘在閿鄉縣西二十里操征
韓遂所築
於是中軍師王凌謝亭侯荀攸
陳少章云下文皆云攸等則王字衍文凌當作陵
謝當作樹荀攸本傳冀州平太祖表封為陵樹亭
侯
天子聘公三女為貴人少者待年于國
陳思王集敘愁賦序曰時家二女弟故漢皇帝聘
以為貴人家母見二弟愁思故令予作賦
二十年春正月天子立公中女為皇后
續漢書曰獻穆曹后曹操之女也魏受禪遣使求
璽綬后怒以璽綬抵階下因涕泣横流曰天下不
祚此璽
二十五年庚子王崩于洛陽年六十六諡曰武王葬高陵
杜氏通典曰魏武王以禮送終之制襲稱之數繁
而無益俗又過之先自制送終衣服内篋題識其
上春秋冬夏曰有不諱隨時以斂金珥珠玉銅鐵
之物一不得送虞荔鼎錄曰魏武帝鑄一鼎於
白鹿山高一丈紀征伐戰陣之事古文篆書四足
更作鼎與太子名曰孝鼎畫刻古來孝子姓名小
篆書幽明錄曰譙縣城東因城為臺方二十丈
高八尺一尸古之冢也魏武即築以為臺東面牆
崩金玉流出取者多死因復築之曹操别傳曰
操引兵入峴發梁孝王冢破棺收金寳數萬斤天
子聞之立泣魏略曰典農校㷉太祖置秩比二
千石博物志曰漢中興士人皆冠葛巾建安中
魏武帝造白袷於是遂廢唯二學書生猶著也
英雄記曰操與劉備密言備泄于袁紹紹知操有
圖國之意操自咋其舌流血以失言戒後世世
說曰魏武有一妓聲最清高而情性酷惡欲殺則
愛才欲置則不堪於是選百人一時俱教少時果
有一人聲及之便殺惡性者又曰魏武行役失
汲道軍皆渴乃令曰前有大梅林饒子甘酸可以
解渴士卒聞之口皆出水乘此得及前源又曰
魏武嘗言人欲危己己輒心動因語所親小人曰
汝懷刃密來我側我必說心動執汝使行刑汝但
弗言其使無他當厚相報執者信焉不以為懼遂
斬之此人至死不知也左右以為實謀逆者挫氣
矣又曰魏武嘗云我眠中不可妄近近便斫人
亦不自覺左右皆深慎此後陽眠所幸一人竊以
被覆之因被斫殺自爾每眠左右莫敢近者又
曰袁紹年少時曾遣人夜以劍擲魏武少下不著
魏武揆之其後來必高因帖卧床上劍至果高
樂府解題曰魏武帝宫人有盧女者故將軍隂叔
之子也七歲入漢宫學鼓琴琴特鳴異善為新聲
文帝紀
甲午軍次于譙大饗六軍及譙父老百姓于邑東
水經注曰文帝以延康元年幸譙大饗父老立壇
于故宅壇前樹碑碑題云大饗之碑隸續曰在
長安瑤臺寺額第三字不能識隸辨曰大饗記
三古文為一行碑圖云額之兩旁有白紋貫於上
下外有暈兩重不過額其文十二行行十七字非
全碑也黃初三年及千秋萬代字平闕其書法與
魏受禪相近
丙午行至曲蠡漢帝以衆望在魏使兼御史大夫張
音持節奉璽綬禪位
魏略曰文帝欲受禪野蠶成絲朱草生于文昌殿
側郡國奏鳳皇十三見白雉十九見白鳩十九見
虎二十七見九尾狐見于譙郡白雀十九見神龜
出于靈芝池黃龍十三見赤魚游于露鑊殷芸
小說曰魏國初建潘勖為策命文
乃為壇于繁陽庚午王升壇即阼
水經注曰繁昌故縣曲蠡之繁陽亭也魏書國
志曰文帝以漢獻帝延康元年行至曲蠡登禪于
是地改元黃初其年以潁隂之繁陽亭為繁昌縣
城内有三臺時人謂之繁昌臺壇前有二碑昔魏
文帝禪于此故其石銘曰遂于繁昌作靈臺也於
後其碑六字生金論者以為司馬金行故曹氏六
世遷魏而事晉也元和郡國志曰許州有丹書
臺魏文帝受禪有黃鳥銜丹書集此鼎錄曰文
帝黃初元年鑄受禪鼎其文曰受阼鼎小篆書
太平寰宇記曰尚書臺在縣東南四十里魏志有
黃鳥銜丹書于尚書臺即文帝受禪處
二年春正月郊祀天地明堂乙亥朝日于東郊
晉書禮志曰魏文帝即位用漢明堂而未有配
又曰黃初二年正月乙亥祀朝日于東郊之外又
違禮二分之義
改許縣為許昌縣
水經注曰春秋佐助期曰漢以許昌失天下及魏
承漢歴遂改名許昌也
是歲築陵雲臺
洛陽宫殿簿曰陵雲臺上壁方十三丈高九丈樓
方四丈高五丈棟去地十三丈五尺七寸五分也
世說曰陵雲臺樓觀精巧先稱平衆木輕重然
後造構乃無錙銖相負揭臺雖高峻常隨風搖動
而終無傾倒之理魏明帝登臺懼其勢危别以大
材扶持之樓即頽壊論者謂輕重力偏故也
三年
博物志曰黃初三年武西都㷉王褒獻石膽二十
斤四年獻三斤
四年築南巡臺于宛
水經注曰今南陽郡治大城其東城之内地西三
里有古臺高三丈餘文帝黃初中南巡行所築也
魏略曰司農度支校㷉黃初四年置比二千石
掌諸軍兵田
五年夏四月立太學置五經課試之法
決疑要注曰漢初治博士而無弟子後治弟子五
十人又增滿五百漢末至數千人魏之初學為門
人二歲通二經者補文學掌故滿三歲通三經者
擢為太子舍人
九月遂至廣陵
水經注曰泗水又東南逕渭陽城北城枕泗川陸
機行思賦曰行魏陽之枉渚故無魏陽疑即泗陽
縣故城也王莽之所謂淮平亭矣蓋魏文帝行廣
陵所由或因變之未詳也
七年六月戊寅葬首陽陵
通典曰富平有荆山沮漆水西有魏文帝陵城
塚記曰魏文帝陵在首陽山南太平寰宇記曰
魏文帝陵在偃師縣首陽山南薛收元經傳曰
漢故事陵上立祭殿至魏制以謂古不墓祭自有
廟設于是園邑寢殿遂廢
又使諸儒撰集經傳隨類相從凡千餘篇號曰皇覽
史記索隠曰皇覽記先代冢墓之處宜皇王之省
覽故曰皇覽是魏人王象繆襲所撰
博物志曰帝善彈碁能用手巾角時有一書生又能
低頭以所冠著葛巾角撇棋
世說曰彈棋始自魏宫内用籹奩戲文帝以此戲
特妙用手巾角拂之無不中有客自云能帝使為
之客著葛巾角低頭拂棋妙踰于帝水經注曰
劉備以申儀為西城太守儀據郡降魏魏文帝改
為魏興郡治故西城縣之故城也太霄經曰魏
武帝為九州置壇度道士三十五人文帝幸雍謁
陳熾法師置道士五十人名勝志曰西園在鄴
鎮西魏曹丕同弟植賓從游宴之地
明帝紀
太和元年春正月宗祀文皇帝于明堂以配上帝
通典曰正月丁未宗祀文帝于明堂以配上帝祝
稱天子臣某
夏四月乙亥行五銖錢
通典曰文帝黃初二年罷五銖錢使百姓以穀帛
為市賣至明帝代錢廢穀用既久人間巧偽漸多
競濕穀以要利作薄絹以為市雖處以嚴刑而不
能禁也司馬芝等舉朝大議以為用錢非徒豐國
亦所以省刑今若使更鑄五銖于事為便帝乃更
立五銖錢
伯郎姓孟名他扶風人靈帝時中常侍張讓專朝政
即拜涼州刺史
後漢書西域傳曰靈帝建寧三年涼州刺史孟佗
遣從事任涉將敦煌兵五百人與戊己司馬曹寬
西域長史張宴將焉耆龜兹車師前後部合三萬
餘人討疏勒攻楨中城四十餘日不能下引去
他生達少入蜀魏略曰達以延康元年率部曲四
千餘來歸魏文帝時初即王位聞其來甚悦領
新城太守
水經注曰魏文帝合房陵上庸西城立以為新城
郡以孟達為太守治房陵故縣
諸葛亮聞之隂欲誘達數書招之達與相報答魏興
太守申儀與達有隙密表達與蜀潛通帝未之信也
司馬宣王遣參軍梁幾察之又勸其入朝達驚懼遂
反
司馬彪戰略曰太和元年諸葛亮從成都到漢中
達又欲應亮遺亮玉玦織成障汗蘇合香亮使郭
模詐降過魏興太守申儀與達有隙模語儀亮言
玉玦者已決織成者言謀已成蘇合香者言事已
合
于寳晉紀曰達初入新城登白馬塞歎曰劉封申耽
據金城千里而失之乎
荆州記曰達登白馬塞而嘆曰劉封申耽據金城
千里而不能守豈丈夫也為上堵吟方土今猶傳
此聲韻憤激其哀思之音乎
六年九月治許昌宫起景福承光殿
水經注曰許昌城内有景福殿基魏太和中造凖
價八百餘萬西谿叢語曰許昌節度使小廳是
魏景福殿基殿前有小李子色黃大如櫻桃俗謂
之御李子即獻帝遷許時所植鼎錄曰明帝太
和六年鑄一鼎三足名曰萬壽無疆鼎小篆書
青龍元年
繆襲神芝讚曰青龍元年神芝產于長平之晉陽
許昌典農中郎將蔣充奉表以聞其色丹紫其質
光輝上别為三榦分為九枝散為三十六莖委綏
連屬似珊瑚之狀
世語曰并州刺史畢軌送漢故渡遼將軍范明友鮮
卑奴年三百五十歲言語飲食如常人奴云霍顯光
後小妻明友妻光前妻女
博物志曰漢末發范明友冢奴猶活明友霍光女
聓說光家事廢立之際多與漢書相似此奴嘗遊
走于民間無止住處今不知所存或云尚在余聞
之於人可信而目不可見也
是時大治洛陽宫起昭陽太極殿
太平御覽引魏略曰有却非殿銅馬殿敬法殿清
涼殿鳳皇殿嘉德殿黃龍殿壽安殿行殿山謙
之丹陽記曰案史記秦王改命宫為廟以擬太極
魏號正殿為太極蓋采其義而加以太亦猶始夏
夏門魏加曰太夏
時年三十六
臣松之按魏武以建安九年八月定鄴文帝始納甄
后明帝應以十年生計至此年正月整三十四年耳
時改正朔以故年十二月為今年正月可彊名三十
五年不得三十六也
巵林曰按志稱叡封武德侯年十五時為延康元
年則叡蓋以建安十一年生計黃初太和青龍合
年十七而景初彊為三年凡二十年則裴云彊名
三十五者良是若以為建安十年生則可三十六
矣然以十年生又不得言十五封武德陳裴皆為
舛也
評曰明帝沈毅斷識任心而行
漢晉春秋曰明帝勤於政事苛察踰甚或於殿前
鞭殺尚書郎傅子曰魏明帝以高山制似通天
遠遊乃毁變先形令行人使者服之洛陽記平
樂園魏明帝造即平樂觀之地也今城東平樂保
是
三少帝紀齊王
二月西域重譯獻火浣布詔大將軍太尉臨試以示百
寮
梁四公記曰有商人賫火浣布三端帝以襍布積
之令杰公以他事至于市所杰公遙識曰此火浣
布也二是絹木皮所作一是績鼠毛所作以詰商
人具如杰公所說因問木鼠之異公曰木堅毛柔
是可别也以陽燧火山隂柘木爇之木皮改常試
之果驗
又東方朔神異經曰南荒之外有火山長三十里廣
五十里其中皆生不燼之木火中有鼠
水經注曰齊地記曰東武城東南有盧水水側有
勝火木方俗音曰檉子其木經野火燒死炭不滅
故東方朔云不灰之木者也吳錄曰日南北景
縣有火鼠取毛為布燒之而精名火浣布
正始元年
魏略曰正始元年商風大起數十日發屋拔樹動
太極殿東閣正會大風又甚傾盈按曹爽將誅之
徵
孔晏乂奏曰
此晏字衍文孔乂字元儶見第十六卷注中因下
文統言晏乂而誤也
新城太守陳泰
少章云陳泰當作州泰元伯本傳具載前後歴官
未嘗典郡州泰事跡附鄧艾傳後其為新城太守
見注中
六年
古今刀劍錄曰齊王芳以正始六年鑄一劍常服
之無故自失但有空匣如故後有禪代之事兆始
于此尋為司馬氏所廢
三少帝紀高貴鄉公
帝問曰鄭玄曰稽古同天言堯同于天也
尚書正義曰鄭玄信緯訓稽為同訓古為天言能
順天而行之與之同功論語稱唯堯則天詩美文
王順帝之則然則聖人之道莫不同天合德豈待
同天之語然後得同之哉書為世教當因之人事
以人繫天於義無取且古之為天經無此訓高貴
鄉公皆以鄭為長非篤論也
帝乞言于祥
王隠晉書曰祥南面几杖以師道自居帝北面乞
言祥于是陳明王聖帝之事君臣政化之要俯以
訓帝于是百辟卿士聞其格言莫不砥礪
小同鄭玄孫也以丁卯日生而玄以丁卯歲生故
名曰小同
後漢書鄭玄傳曰玄以其手文似已名之曰小同
魏氏春秋曰小同詣司馬文王文王有密疏未之屏
也如厠還謂之曰卿見吾疏乎對曰否文王猶疑而
鴆之卒
後漢書鄭玄傳注引魏氏春秋曰文王曰寧我負
卿無卿負我遂酖之
三少帝紀陳留王
景元元年夏六月丙辰進大將軍司馬文王位為相國
封晉公增封二郡并前滿十加九錫之禮一如前奏
文王固讓乃止
世說曰魏朝封晉文王為公備禮九錫文王固讓
不受公卿將校當詣府敦喻司空鄭冲馳遣信就
阮籍求文籍時在袁孝尼家宿醉扶起書札為之
無所點定乃寫付使時人以為神筆阮籍勸進文
略曰竊聞明公固讓冲等眷眷實懷愚心以為聖
王作制百代同風褒德賞功其來久矣周公藉已
成之業據既安之勢光宅曲阜奄有龜蒙明公宜
受聖旨受兹介福也
咸熙二年十二月壬戌使使者奉皇帝璽綬冊禪
位于晉嗣王如漢魏故事甲子使使者奉策
晉書禮志曰十二月甲子持節侍中太保鄭冲兼
太尉司隸校尉李喜奉璽綬策書
魏世譜曰封帝為陳留王
晉中興書元帝紹封魏後曹勵為陳留王晉書
陳帝紀咸和元年冬十月封魏武帝玄孫曹勵為
陳留王以紹魏穆帝紀升平二年冬十月乙丑
陳留王曹勵薨
三國志補注卷一
