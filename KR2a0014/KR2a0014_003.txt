欽定四庫全書
三國志補注卷三
編修杭世駿撰
魏書
崔毛徐何邢鮑司馬傳
崔琰琰聲姿高暢眉目疏朗鬚長四尺甚有威重朝
士瞻望而太祖亦敬憚焉
語林曰匈奴遣使人來朝太祖令崔琰在座而已
捉刀侍立既而使人問匈奴使者曰曹公何如對
曰曹公美則美矣而侍立者非人臣之相太祖乃
追殺使者劉知幾難曰昔孟陽卧床詐稱齊后
紀信乘纛矯號漢皇或主遘屯蒙或朝罹兵革故
權以取濟事非獲己如崔琰本無此急何得以臣
代君者哉且凡稱人君皆慎其舉措况魏武經綸
霸業南面受朝而使臣居君座君處臣位將何以
使萬國具瞻百寮僉矚也又漢代之于匈奴其為
撫綏勤矣雖復賂以金帛結以親姻猶恐虺毒不
悛狼心易擾如輒殺其使者不顯罪名復以壊四
夷于外蕃建五利于中國且曹公必以所為過失
懼招物議故誅彼行人將以杜兹謗口而言同綸
綍聲徧寰區欲蓋而張止益其辱雖愚闇之主猶
所不為况英略之君豈其若是
太中大夫陳煒
世說作陳韙
融在北海
秦子曰孔文舉為北海相有父喪哭泣墓側色無
憔悴文舉殺之有父病瘧思食新麥家無乃盜隣
人熟麥而進之文舉聞特賞之盜而不罪者以為
勤養于父也哭而見殺者以為哀而不實也
世語曰融二子皆齠齓融見收顧謂二子曰何以不
辭二子俱曰父尚如此復何所辭以為必俱死也
列士傳曰孔融被誅初女七歲男九歲以其幼弱
得寄他舍主人有遺肉汁男渴而飲之曰今日之
渴豈得久活何賴知肉味乎兄號泣而止或言于
曹操遂盡殺之及收至女謂兄曰若死者得見父
豈非至願延頸就刑顏色不變
皆以恃舊不虔見誅
後漢書邊讓傳曰初平中王室大亂讓去歸家恃
才氣不屈曹操多輕侮之言建安中其鄉人有搆
讓于操操告郡就殺之
毛玠玠嘗為東曹掾與崔琰並典選舉務以儉率
人由是天下之士莫不以廉節自勵雖貴寵之臣輿服
不敢過度太祖嘆曰用人如此使天下人自治吾復何
為哉
傅咸集表曰昔毛玠為吏部尚書無敢好衣美食
者魏武嘆曰孤之法不如毛尚書今使吏部用心
如毛玠風俗之易在不難矣
鍾繇華歆王朗傳
鍾繇字元常潁川長社人也
續述征記曰鍾城魏太傅鍾繇故里城南有鍾繇
碑今屬康牆保名勝志曰鍾繇臺在長葛縣治
前魏東武亭侯鍾繇學書處繇故宅中臺址尚存
書斷曰繇少從劉勝入抱犢山學書三年遂與
魏太祖邯鄲淳韋誕等議用筆繇乃問蔡伯喈筆
法于韋誕誕惜不與乃自搥胷嘔血太祖以五靈
丹救之得活及誕死繇令人盜掘其墓遂得由是
繇筆更妙繇精思學書卧畫被穿過表如厠終日
忘歸每見萬類皆書象之繇善三色書最妙者八
分又曰鍾繇善書師曹喜蔡邕劉德升真書尤
妙乃過于師剛柔備矣點畫之間多有異趣雖神
明不輔可謂幽深無際而古雅有餘秦漢以來一
人而已求其盡善盡美則狐裘而有羔褎其行書
羲之之亞草書則索衡之下八分則有魏受禪碑
稱此為最也又曰鍾書有十二種意外巧妙絶
倫多竒袁昂書評曰鍾繇書意氣密麗若飛鴻
戲海舞鶴游天行間茂密實亦難過王僧虔論
書曰鍾公之書謂之盡妙鍾有三體一曰銘石書
妙者也二曰章程書傳小學祕書教者也三曰行
押書是也三法皆世人所善梁武帝觀繇書法
曰子敬不迨逸少逸少不迨元常學子敬者如畫
虎也學元常者比畫龍也尚書故實曰魏受禪
碑王朗文梁鵠書鍾繇鐫字謂之三絶鐫字皆須
妙于篆籀故繇方得鐫刻韋續書法曰稾及行
隸者鍾繇變之羲獻好之又九品書曰上上鍾
繇正書散隸下上鍾繇行隸
鍾毓遷黃門侍郎
世說曰鍾毓為黃門郎有機警在景王座燕飲時
陳羣子玄伯武周子元夏同在坐共嘲毓景王曰
臯繇何如人對曰古之懿士顧謂玄伯元夏曰君
子周而不比羣而不黨
華歆後策死太祖在官渡表天子徵歆權悦乃遣
歆賓客舊人送之者千餘人贈遺數百金歆皆無所拒
密各題識至臨去悉聚諸物謂諸賓客曰本無拒諸君
之心而所受遂多念單車遠行將以懷壁為罪願賓客
為之計衆乃各留所贈而服其德
吳歴曰孫策送華歆還洛并送越布香葛時多盜
賊歆度牛渚悉封還諸物
及踐阼改為司徒
齊職儀曰司徒品秩冠服同丞相郊廟服冕同太
尉漢哀帝從朱博議始置三司改丞相為大司徒
以孔光為之魏以華歆為之
王朗字景興東海郡人也
世說注引魏書作東海郯人
朗會稽太守
謝承後漢書曰袁忠乘船戴笠蓋詣王朗見朗左
右僮從皆著青絳采衣非其奢麗即辭炭發而退
袁山崧後漢書曰王充所作論衡中土未有傳
者蔡邕入吳始得之恒秘玩以為談助其後王朗
為會稽太守又得其書及還許下時人稱其才進
或曰不見異人當得異書問之果以論衝之益
及文帝踐阼改為司空
鼎錄曰王朗為司空鑄一鼎其文曰司空鼎複篆
書
肅生于會稽
顧野王輿地志曰王朗為會稽太守子肅隨在郡
住東齋中夜有女從地出稱越王女與肅語曉别
贈一丸墨肅方注周易因此才思開悟
後肅以常侍領秘書監
太平御覽載王肅表曰青龍之末主者啓選祕書
監詔祕書騁吏以上三百餘人非但學問義理當
用有威嚴能檢下者詔肅以常侍領焉又王肅
祕書不應屬少府表曰魏之祕書即漢之東觀郡
國稱敢言之上東觀且自大魏分祕書而為中書
以來名(闕)相繼于今三監未有隸名于少府者也
今欲使臣編名于騶吏隸言于外府不亦隳朝章
而辱國典乎太和之(闕)蘭臺祕書爭讓三府奏議
祕書司先王之載籍掌制書之典謨與中書相亞
宜與中書為官聯又曰青龍中議祕書丞郎與
博士議郎同職近日月宜在三臺上又曰祕書
丞郎乘鹿車猶用尺奏恐非陛下崇儒之本意也
又曰臣以為祕書職于三臺為近密中書郎在
尚書丞郎上祕書丞郎宜次尚書郎下不然則宜
次侍御史下祕書丞郎俱四百石遷宜比尚書郎
亦出宜為郡此陛下崇儒術之盛旨也尚書郎侍
御史皆乘犢車而祕書丞郎獨鹿車不得朝服入
恐非陛下轉臺郎以為祕書丞郎之本意也
自魏初徵士燉煌周生烈
臣松之案此人姓周生名烈何晏論語集解有烈義
例餘所著述見晉武帝中經簿
後漢有周生豐見馮衍傳風俗通云周生姓也羅
泌路史曰燉煌實錄曰魏侍中周生烈本姓唐外
養周氏因為姓亦及七錄及中經簿姓書
賈洪字叔業京兆新豐人也好學有才
太平御覽引此作家貧好學有才
唯洪與馮翊嚴苞交通材學最高
太平御覽引此作唯洪與馮翊嚴苞字文通故衆
為之語曰州中曄曄賈叔業計論洶洶嚴文通材
學最高
程郭董劉蔣劉傳
董昭明帝即位進爵樂平侯邑千戶轉衛㷉
語林曰董昭為魏武帝重臣後失勢文明世入為
衛㷉昭乃厚加意于侏儒正朝大會侏儒作董衛
㷉啼面言昔太祖時事舉坐大笑明帝悵然不怡
月中為司徒
蔣濟弊勉之民
勉一本作攰葛洪字苑曰攰作卼九偽反
劉司馬梁張温賈傳
賈逵又通運渠二百餘里所謂賈侯渠者也
水經注曰沙水又南與廣漕渠合上承龐官陂云
鄧艾所開也雖水流廢興溝瀆尚夥昔賈逵為魏
豫州刺史通運渠二百餘里亦所謂賈侯渠也而
川渠逕復交錯畛陌無以辨之
黃初中與諸將並征吳破吕範于洞浦進封陽里亭侯
加建威將軍明帝即位增邑二百戶并前四百戶
水經注曰瓠子北有都關縣故城縣有羊里亭瓠
河逕其南為羊里水黃初中賈逵為豫州刺史與
諸將征吳于洞浦有功魏封逵為羊里亭侯邑四
百戶即斯亭也
豫州吏民追思之為刻石立祠
賈逵别傳曰逵廟一柏樹有人竊來斫伐投斧數
下斧刃乃折于樹中
任蘇杜鄭倉傳
任峻太祖以峻為典農中郎將
通典曰以峻為典農中郎將募百姓屯田置田官
杜畿受詔作御樓船於陶河試船遇風沒
通典曰河陽古孟津後亦曰富平津在其南謂之
陶河瀦魏尚書僕射杜君畿試船沈沒之所
恕字務伯太和中為散騎黃門侍郎
三輔決錄注曰恕拜黃門侍郎每直省閣威儀矜
嚴
時公卿以下大議損益
通典曰景初元年河南尹盧延上言成臯函谷二
里六十步即却函谷關于崤山弘農太守杜恕議
以東徙潼關著郡下省函谷關徙蒯關盧氏縣下
太平御覽引魏名臣奏曰黃門杜恕奏曰漢故
事人民病疾責之司徒
四年卒于徙所
通典曰河南郡福昌後漢宜陽縣魏尚書僕射杜
畿幽州刺史杜恕墓並在今縣北
預字元凱
王僧虔能書錄曰畿子恕孫預三世善草書
張樂于張徐傳
張遼大呼是名
是當作自
權不敢動望見遼所將衆少乃聚圍遼數重遼左右麾
圍直前急擊圍開遼復還突圍拔出餘衆
魏略曰張遼為孫權所圍遼潰圍出復入權衆破
走由是威震江東兒啼不肯止者其父母以遼恐
之
于禁使禁將守延津以拒紹
名勝志曰汲縣東南二十五里有延津即此津之
下流也左傳隠二年叔段侵鄭至于廩延魏書曹
公遣于禁渡河守延津即此舊有城存
張郃諸葛亮復出祁山詔郃督諸將西至略陽亮還
保祁山郃追至木門與亮軍交戰飛矢中郃右膝薨
漢末傳曰丞相亮出軍圍祁山加以木牛運糧魏
司馬宣王使張郃救祁山夏六月亮糧盡引軍還至
于青封木門郃追之亮駐軍削大樹皮題曰張郃
死此樹下豫令兵夾道以數千彊弩備之郃果自
見千弩俱發射郃而死
徐晃太祖案行諸營士卒咸離陣觀而晃軍營整齊
將士駐陣不動
魏略曰徐晃性嚴驅使將士不得閑息于是軍中
為之語曰不得餉屬徐晃晃聞此語笑曰我搥破
汝鎢錥耶
二李臧文吕許典二龐閻傳
吕虔請琅邪王祥為别駕
晉中興書曰吕虔有佩刀工扣之以為必三公可
服此刀虔語别駕王祥曰苟非其人或為害卿有
公輔之量故以相與祥始辭之虔彊與乃受祥死
之日以刀授弟覽曰吾兒凡汝後必興足稱此刀
吾故以與之
龐德德隨騰子超拒援幹于平陽德為軍鋒進攻援
幹大破之親斬援首
太平御覽引典略曰德為司隸督軍從事討郭援
為飛矢所中乃以囊裹其足而戰斬援首詔拜徐
州刺史
太祖破超于渭南德隨超亡入漢陽
傅玄乘輿馬賦曰馬超破蘇氏塢塢中有駿馬百
餘疋自超已下俱爭取肥好者將軍龐德獨取一
騧馬形觀既醜衆笑之其後馬超戰于渭南逸足
電發追不可逮衆乃服焉
龐清初淯外祖父趙安為同縣李壽所殺淯舅兄弟
三人同時病死壽家喜清母娥自傷父讐不報乃幃車
袖劍白日刺壽于都亭前訖徐詣縣顏色不變曰父讐
已報請受戮禄福長尹嘉解印綬縱娥娥不肯去遂彊
載還家會赦得免州郡歎貴刊石表閭
魏略曰龐淯外祖父為人所殺其子孑弱不能執
淯母載車出與仇家相逢于府門外乃拔刀下車
手格殺之州郡義其女人能如此縱而不問及淯
長大節行又如此故今酒泉畫其母子儀象于廳
壁而銘贊之
任城陳蕭王傳
任城威王彰
名勝志曰郭頒世語干寳晉紀並言中牟城北有
層臺故魏任城王築
四年朝京都疾薨于邸
世說曰魏文帝忌弟任城王驍壯因在卞太后閣
共圍碁並噉棗文帝以毒置諸棗蒂中自選可食
者而進王弗悟遂襍進之既中毒太后索水救之
帝預勅左右毁瓶罐太后徒跣趨井無以汲須臾
遂卒復欲害東阿太后曰汝已殺我任城不得復
殺我東阿
陳思王植建安十六年
陳思王集離思賦序曰建安十六年大軍西討馬
超太子留監國植時從焉
楊修字德祖丞相請署倉曹屬主簿
文士傳曰修少有才學思幹魏武為丞相辟為主
簿修常白事知必有反覆教豫為答對數紙以次
牒之而行敇守者曰向白事必教出相反覆若按
此次第連答之已而風吹紙次亂守者不别而遂
錯誤公怒推問修慙懼然以所白甚有理終亦是
修
昔仲宣獨步于漢南孔璋鷹揚于河朔偉長擅名于
青土公幹振藻于海隅德璉發迹于大魏足下高視
于上京
鍾嶸詩品曰降及建安曹公父子篤好斯文平
原鬱為文棟劉楨王粲為其羽翼次有攀龍托
鳳自致于屬車者蓋將百數彬彬之盛大備于
時矣
黃初二年監國謁者灌均希指奏植醉酒悖慢劫脅使
者
陳思王集令曰孤前令寫灌均所上孤章三臺九
府所奏事及詔書一通置之座隅孤欲朝夕諷詠
以自警戒
謹拜表獻詩二篇其辭曰於穆顯考
集作責躬詩
又曰肅承明詔
集作應詔詩
帝嘉其辭義優詔答勉之
世說曰曹子建七步成章世目為繡虎又曰文
帝常令東阿王七步作詩不成者行大法應聲便
為詩曰煮豆持作羹漉菽以為汁萁在釡下然豆
在釡中泣本是同根生相煎何太急帝深有慙色
太平廣記曰魏文帝嘗與陳思王同輦出遊逢
見兩牛在牆間鬭一牛不如墜井而死詔令賦死
牛詩不得道是牛亦不得云是井不得言其鬭不
得言其死走馬百步令成四十言子建策馬而馳
賦云兩肉齊道行頭上戴横骨行至凶土頭峍起
相唐突二敵不俱剛一肉卧土窟非是力不如盛
意不得洩賦成步猶未竟
故慈父不能愛無益之子仁君不能畜無用之臣
龔公芥隠筆記曰墨子雖有賢君不愛無功之臣
雖有慈父不愛無益之子故曹植自試表云
帝輒優文答報
太平御覽曰魏明帝詔曹植曰王顏色瘦弱何意
邪腹中調和不今者食幾許米又啖肉多少見王
瘦吾甚驚宜當節水加餐答詔表曰近得賜御食
拜表謝恩尋奉手詔愍臣瘦弱奉詔之日涕泣横
流雖武文二帝所以愍憐于臣不復過于明詔
陳思王集又有謝賜柰表云即夕殿中虎賁宣詔
賜臣等冬柰一奩詔賜温啖帝答詔云山柰從涼
州來道里既遠又東來轉暖故柰中變色不佳耳
初植登魚山臨東阿喟然有終焉之心遂營為墓
異苑曰陳思王嘗登魚山臨東阿忽聞巖岫裏有
誦經清遒深亮遠谷流響肅然有靈氣不覺斂衿
祇敬便有終焉之志即效而則之今梵唱皆植依
擬所造硯北襍志曰陳思王讀書臺在冀州
名勝志曰志載曹子建墓在通許縣之七里岡成
化九年大水墓崩一穴入視隊表碣曰曹子建墓
按植曾徙封雍丘王雍丘今之杞縣距通許四十
里而近豈植真葬斯地邪
武文世王公傳
劉夫人生豐愍王昂
荆楚歲時記曰魏武帝劉婕妤以七月七日折琉
璃筆
鄧哀王冲字倉舒少聰察岐嶷
異苑曰山雞愛其毛羽映水則舞魏武時南方獻
之帝欲其鳴舞而無由公子倉舒令置大鏡其前
雞鑒形而舞不止遂乏死
年十三建安十三年疾病太祖親為請命及亡哀甚
陳思王集倉舒誄曰建安十二年五月甲戌童子
曹倉舒卒乃作誄曰於惟淑弟懿矣純良誕豐令
質荷天之光既質且仁爰柔克剛彼德之容慈我
聿行宜逢分胙以永無疆如何昊天凋斯俊英嗚
呼哀哉惟人之生忽若朝露促促百年亹亹行暮
矧爾既夭十三而卒何辜于天景命不遂
楚王彪黃初二年進爵徙封汝陽公三年封弋陽王
其年徙封吳王五年改封壽春縣七年徙封白馬
續述征記曰白馬城魏黃初中曹彪封白馬王治
于此城陳思王集贈白馬王彪詩序曰黃初四
年正月白馬王任城王與余俱朝京師余節氣到
洛陽任城王薨至七月與白馬王還國後有司以
二王歸藩道路宜異宿止意毒恨之按志稱七
年徙封白馬而集稱四年白馬王朝京師則當時
未有此封宜稱吳王
郿戴公子整奉從叔父郎中紹後
陳思王集釋思賦序曰家弟出養族父郎中伊予
以兄弟之愛心有戀然作此賦以贈之
王衛二劉傅傳
王粲字仲宣山陽高平人也
汝南志曰王粲僑居于此有宅在府城内閭巷口
有井云粲所鑿
乃之荆州依劉表
金樓子曰王仲宣昔在荆州著書數十篇荆州壊
盡焚其書今在者一篇知名之士咸重之見虎一
毛不知其斑
博物多識問無不對
異苑曰魏武北征蹋頓升嶺眺矚見一岡不生草
木王粲曰必是古冢此人在世服食礬石而死石
生熱蒸出外致卉木燋滅命即鑿之果得大墓有
礬石滿塋
二十二年春道病卒
世說曰王仲宣好驢鳴既葬文帝臨其喪顧語同
遊曰王好驢鳴可各作一聲以送之赴客皆作一
驢鳴
粲與北海徐幹
以疾休息
冢記曰徐幹墳在濰縣東五十里幹北海劇人俗
呼為博士冢
廣陵陳琳琳謝罪太祖愛其才而不咎
魏書曰琳謝曰矢在弦上不得不發太祖愛其才
不咎
陳留阮瑀瑀少受學于蔡邕
太平御覽引文士傳曰瑀少有雋才應機捷麗就
蔡邕學歎曰童子竒眉朗朗無爽
臣松之案魚氏典略摯虞文章志並云瑀建安初辭
疾避役不為曹洪屈得太祖召即投杖而起
典略曰阮瑀以才自護曹洪聞其有才欲自報答
書瑀不肯榜笞瑀瑀終不屈洪以語曹公公知其
無病使人呼瑀瑀終怖詣門公見之謂曰卿不肯
為洪且為我作之瑀曰諾遂為記室
軍國書檄多琳瑀所作也
金樓子曰劉備叛走曹操使阮瑀為書與備馬上
立成
汝南應瑒字德璉東平劉楨字公幹瑒楨各被太祖
辟為丞相掾屬
後漢書應劭傳曰中興初有應嫗者生四子而寡
見神光照社試探之乃得黃金自是諸子宦學並
有才名至瑒七世通顯太平御覽引文士傳曰
楨少以才學知名年八九歲能誦論語詩賦數萬
言警悟辯捷所問應聲而答當其辭氣鋒烈莫有
折者又曰厨人進瓜楨為賦立成
自潁川邯鄲淳
衛恒四體書勢曰梁鵠宜為大字邯鄲淳宜為小
字鵠謂淳得次仲法又云魏初傳古文者出于
邯鄲淳恒祖敬侯為寫尚書後以示淳而淳不别
至正始中立三字石經轉失淳法王僧虔能書
錄曰淳得次仲法名在鵠後
繁欽
襄沔記曰繁欽宅王粲宅並在襄陽井臺猶存
樂府解題曰定情篇漢繁欽所作若臂環致拳拳
指環致殷勤耳珠致區區香囊致扣扣跳脱致聞
珮玉結恩皆婦人叙志之詞也
瑀子籍才藻豔逸而倜儻放蕩
太平御覽引魏氏春秋曰阮籍幼有竒才異質八
歲能屬文性恬靜兀然長嘯以此終日世說曰
晉文王功德盛大坐席嚴敬擬于王者唯阮籍在
坐箕踞嘯歌酣放自若
遂縱酒昏酣遺落世事
王隠晉書曰魏末阮籍有才而嗜酒荒放露頭散
髮裸袒箕踞作二千石不治官事日與劉伶等共
飲酒歌呼時人或以籍生在魏晉之交欲徉狂避
時不知籍本性自然也
時率意獨駕
竹林七賢傳曰籍有奇才異質或閉戶讀書連月
不出或游行丘林經日不返
蘇門生亦嘯若鸞鳳之音焉
太平寰宇記引魏氏春秋云籍見孫登長嘯有鳳
皇集登所隠之處故號登為蘇門先生
時又有譙郡嵇康文辭壯麗好言老莊而尚竒任俠
康别傳曰康長七尺八寸偉容色土木形骸不加
飾麗而龍章鳳姿天質自然正爾在羣形之中便
自知非常之器世說曰嵇康身長七尺八寸風
姿特秀見者歎曰蕭蕭肅肅爽朗清舉或云肅肅
如松下風高而徐引山公曰嵇叔夜之為人也巖
巖若孤松之獨立其醉也傀俄若玉山之將崩
韋續書評曰嵇康書如抱琹半醉酣歌高眠又若
衆鳥時翔羣烏乍𣪚
兄喜字公穆晉揚州刺史宗正
晉百官名曰嵇喜字公穆歴揚州刺史康兄也阮
籍遭喪往弔之籍能為青白眼見凡俗之士以白
眼對之及喜往籍不哭見其白眼喜不懌而退康
聞之乃齎酒挾琴而造之遂相與善干寳晉紀
曰安嘗從康或遇其行康兄喜拭席而待之弗顧
獨坐車中康母就設酒食求康兒共語戲良久則
去其輕貴如此世說曰嵇康與吕安善每一相
思千里命駕安後來值康不在喜出戶延之不入
題門上作鳳字而去喜不覺猶以為忻故作鳳字
凡鳥也
性好服食嘗采御上藥善屬文論彈琴詠詩
修武縣志曰太行之北有天門山山麓有巖可容
百家又名百家巖上有精舍及嵇康鍛竈存九
州要紀曰天門山有三水嵇康采藥逢孫登彈一
弦琴即此山元和郡縣志曰蘇門山在衛縣西
北八十一里即孫登隠處水經注曰華陽亭名
在密縣嵇叔夜常采藥于山澤學琴于古人即此
亭也靈異志曰嵇中散常西南去洛數十里有
亭名華陽投宿一更中操琴聞空中稱善中散呼
與相見乃出見形以手持其頭共論音聲授以廣
陵散語林曰嵇中散夜燈下彈琴忽有一人面
甚小斯須轉大遂長丈餘單衣革帶嵇視之既熟
乃吹燈滅之曰恥與魑魅爭光又曰嵇中散夜
彈琴忽有一鬼著械來歎其手快曰君一弦不調
中散與琴調之聲更清婉問其名不對疑是蔡伯
喈伯喈將亡亦被桎梏大周正樂曰嵇康有邁
俗之志常宿王伯通館忽有八人云吾有兄弟為
樂人不勝羇旅今授君廣陵散甚妙今代莫測
廣異志曰嵇中散神情高邁任心遊憩嘗行西南
山去洛數十里有亭名華陽投宿夜了無人獨在
亭中此亭由來殺人宿皆多凶至一更中操琴先
作諸弄而聞空中稱善聲中散撫琴而呼之曰君
何以不來此人便出云身是古人出没于此數千
年矣聞君彈琴音曲清和故來聽耳而就終殘毁
不宜以接侍君子向夜髣髴漸見以手持其頭遂
與中散共論音聲其辭清辨謂中散君試過琴于
是中散以琴授之既彈悉作衆曲亦不出常唯廣
陵散絶倫中散纔從受之半夕悉得與中散誓不
得教他人又不得言其姓也
撰錄上古以來聖賢隠逸遁心遺名者集為傳贊自
混沌至于管寧凡百一十有九人
史通曰嵇康高士傳其所載者廣矣而顏回蘧瑗
獨不見書蓋以二子雖樂道遺榮安貧守志而拘
忌名教未免流俗也正如董仲舒揚子雲亦鑽仰
四科驅馳六籍漸孔門之教義服魯國之儒風與
此何殊而並可甄錄夫回瑗是棄而楊董獲升可
謂識二五而不知十者也又曰康撰高士傳取
莊子楚辭二漁父事合成一篇夫以園吏之寓言
騷人之假說而寔為實錄斯已謬矣况此二漁父
者校年則前後别時論地則南北殊壤而輒併之
為一豈非惑哉隋書經籍志曰聖賢高士傳贊
三卷嵇康譔周續之注
康寓居河内之山陽縣遊于竹林號為七賢
述征記曰山陽縣城東北二十里魏中散大夫嵇
康園宅今悉為田墟而父老猶謂嵇公竹林地以
時有遺竹也太平寰宇記曰山陽城北之狄山
即嵇康園宅
康方箕踞而鍛
文士傳曰康性絶巧能鍛鐵家有盛柳樹乃激水
以圜之夏天甚清涼恒居其下傲戲乃身自鍛家
雖貧有人說鍛者康不受直唯親舊以雞酒往與
共飲噉清言而已世說曰鍾士季精有才理先
不識嵇康鍾要于時賢儁之士俱往尋康康方大
樹下鍛向子期為佐鼓排康揚槌不輟旁若無人
移時不交一言
遂殺安及康
晉陽秋曰安冀州刺史昭之第二子志量開曠有
拔俗風氣又曰遜隂告安撾母表求徙邊安當
徙訴自理辭引康文士傳曰吕安罹事康詣獄
以明之鍾會廷論康曰今皇道開明四海風靡邊
鄙無詭隨之民街巷無異口之議而康上不臣天
子下不事王侯輕時傲世不為物用無益于今有
敗于俗昔太公誅華士孔子戮少正卯以其負才
亂羣惑衆也今不誅康無以清潔王道于是錄康
閉獄臨死而兄弟親族咸與共别康顏色不變問
其兄曰向以琴來不邪兄曰以來康取調之為太
平引曲成歎曰太平引于今絶也王隠晉書曰
康之下獄太學生數千人請之于時豪傑皆隨康
入獄悉解喻一時散遣世說曰嵇中散臨刑東
市神氣不變索琴彈之奏廣陵散曲終曰袁孝尼
嘗請學此散吾靳固不與廣陵散于今絶矣太
平御覽引世說曰會稽賀思令善彈琴常夜在月
中坐臨風鳴弦忽有一人形貌甚偉著械有慘色
在中庭稱善便與共語自云是嵇中散謂賀云卿
手下極快但于古法未備因授以廣陵散遂傳之
于今不絶李充弔嵇中散曰先生挺邈世之風
資高明之質神蕭蕭以宏遠志落落以遐逸忘尊
榮于華堂括卑靜于蓬室寧漆園之逍遙安柱下
之得一寄欣孤松取樂竹林尚想榮莊聊與抽簪
味觚觴之濁醪鳴七弦之清琴慕義人之玄旨咏
千載之徽音凌晨風而長嘯託歸流而咏吟乃自
足于丘壑孰有愠乎陸沈馬樂原而跂足龜悦塗
而曳尾疇廟堂而足榮豈和鈴之足視久先生之
所期羌玄達于遐旨尚遺大以出生何殉小而入
死嗟乎先生逢時命之不丁冀後凋于歲寒遭繁
霜于夏零滅皎皎之玉質絶琅琅之金聲援明珠
以彈雀捐所重而為輕諒鄙心之不爽非大雅之
所營袁宏友李氏弔嵇中散曰宣尼有言曰惟
仁者能好人能惡人自非賢智之流不可以褒貶
明德擬議英哲矣故彼嵇中散之為人可謂命世
之傑矣觀其德行竒偉風韻劭邈有似明月之映
幽夜清風之過松林也若夫吕安者嵇子之良友
也鍾會者天下之惡人也良友不可以不明明之
而理全惡人不可以不拒拒之而道顯夜光匪與
魚目比映三秀難與朝華爭榮故布鼓自嫌于雷
門礫石有忌于琳琅矣嗟乎道之喪也雖智周萬
物不能違顛沛之難故存其心者不以一眚累懷
檢乎跡者必以纖芥為事慨達人之獲譏悼高範
之莫全凌清風以三歎撫兹予而悵焉聞先覺之
高唱理極滯其必宣候千載之大聖期五百之明
賢聊寄憤于斯章思慷慨而泫然
衛覬河南潘勖
魏公九錫策命勗所作也
殷芸小說曰魏國初建潘勗為策命文自漢武以
來未有此制勗乃依商周憲章唐虞辭義温雅典
誥同風于時朝士皆莫能措一字勗亡後王仲宣
擅名于當時時人見此策或疑是仲宣所為論者
紛紛及晉王為太傅臘日大會賓客勗子滿時亦
在焉宣王謂之曰尊君作封魏君策高妙信不可
及吾曾聞仲宣亦以為不如朝廷之士乃知勗作
也
劉劭著律略論
劉劭律略曰刪舊科采漢律為魏律懸之象魏
劭同時東海繆襲官至尚書光禄勲
文章叙錄曰襲累遷侍中光禄勲
繆斐事親色養
宋躬孝子傳曰繆斐東海蘭陵人父忽得患醫藥
不給斐盡夜叩頭不寢不食氣息將盡至三更中
忽有二神引鏁而至求哀曰尊府君昔枉見侵故
有怒報君至孝所感昨為天曹所攝鏁鋃鐺斐驚
父已差云吾病恒見二人見持向來忽不見斐乃
具說父曰吾曾過伍子胥廟引二神像至地此當
是也
襲撰統昌言表稱統贍於文辭
後漢書仲長統傳曰襲常稱統文章足繼西京董
賈劉揚
光禄大夫京兆韋誕
初邯鄲淳衛覬及誕並善書有名覬孫恒撰四體書
勢
世說注引四體書勢曰誕善楷書魏宫觀多誕所
題明帝立凌霄觀誤先訂榜乃籠盛誕轆轤長絙
引上使就題之去地二十五丈誕甚危懼乃戒子
孫絶此楷法著之家令三輔決錄曰韋誕除武
都太守以書不得之郡轉侍中典作魏書號散騎
書一名大魏書凡五十篇洛陽鄴許三都宫觀始
就命誕銘題以為永制以御筆墨皆不任用因奏
曰夫工欲善其事必先利其器用張芝筆左伯紙
及臣墨兼此三具又得臣手然後可以逞徑丈之
勢方寸千言韋續九品書曰上中魏韋誕正草
章及署袁昂書評曰韋仲將書如龍拏虎據劍
拔弩張張懷瓘書斷曰仲將八分隸書章草飛
白入妙小篆入能兄康字元將工書子熊字少季
亦善書時人云名父之子克有二事世所美焉
又曰姜詡梁宣田彥和及司徒韋誕皆伯英弟子
並善草書誕最優魏宫觀寳器皆是誕手出之僧
虔名書錄
傅嘏字蘭石
世說曰見傅蘭碩江廧靡所不有
三國志補注卷三
