元朝典故編年考卷十
吏部侍郎孫承澤撰
附載遼金
賢女論政
遼女子耶律常哥論時政略言君以民為體民以
君為心人主當任忠賢人臣當去比周則政化平
陰陽順欲懷遠則崇恩尚德欲強國則輕徭薄賦
四端五典為治教之本六府三事實生民之命淫
侈可以為戒勤儉可以為師錯枉則人不敢詐顯
忠則人不敢欺勿泥空門崇飾土木勿事邊鄙妄
費金帛滿當思溢安必慮危刑罰當罪則民勸善
不寳遠物則賢者至建萬世磐石之業制諸部強
横之心欲率下則先正身欲治遠則始朝廷按耶
律氏太師舒嚕之妹小字常哥幼爽秀有成人風
及長操行修潔自誓不嫁能詩文不苟作讀通歷
見前人得失歴能品藻咸雍間作文以述時政
賢后諷諫
天祚妃蕭氏見遼事日非作歌諷諫曰勿嗟塞上
兮暗紅塵勿傷多難兮畏夷人不如塞奸邪之路
兮選取賢臣直須卧薪嘗膽兮激壯士之捐身可
以朝清漠北兮夕枕燕雲又歌曰丞相來朝兮劍
佩鳴千官側目兮寂無聲養成外患兮嗟何及禍
盡忠臣兮罰不明親戚並居兮藩屏位私門潛畜
兮爪牙兵可憐往代兮秦天子猶向空中兮望太
平
宫嬪定變
金宫嬪鄭夫人侍宣宗之病宣宗病亟託以後事
曰速召太子言訖而殂時有貴妃龐氏以其子長
不立衷懷怨望鄭氏恐其為變祕不發喪后妃問
安寢閣紿入别室鎻之急召大臣傳位太子始啟
戶出后妃發喪龐氏之子急奔入事已定人服夫
人之明智
金朝再生禮
皇帝本命前一年季冬之月擇吉日前期禁門除
地地置再生室母后室先帝神主輿在再生室東
南倒植三歧木其日以童子及産醫嫗置室中一
婦人執酒一叟持矢箙立于室外有司請神主降
輿致奠奠訖皇帝出寢室詣再生室羣臣奉迎再
拜皇帝入室釋服跣以童子從三過岐木之下每過
産醫嫗致詞拂拭帝躬童子過岐木七皇帝卧木
側叟擊箙曰生男矣太巫幪皇帝首興羣臣稱賀
再拜産醫嫗受酒于執酒婦以進太巫奉襁褓絲
結等物贊祝之預選七叟各立御名繫於綵皆跪
進皇帝選嘉名受之賜物再拜退羣臣皆進襁褓
綵結等物皇帝拜先帝諸御容遂宴羣臣
史臣曰善哉蘇爾威汗之垂訓後嗣也孺子無不
慕其親者嗜慾深而愛淺妻子具而孝衰人人皆
然而况天子乎再生之儀歲一周星使天子一行
是禮以起其孝心夫體之也真則其思之也切孺
子之慕將有油然發于中心者感發之妙非言語
文字之所能及善哉蘇爾威汗之垂訓後嗣也使
之以三過歧木母氏劬勞能無念乎終之以拜先
帝御容敬承宗廟宜何如哉
金人讓國
金阿固達百戰而得天下以位授其弟其弟烏竒
邁有子十餘以位還其兄至于斡里雅布烏珠又皆
阿固達之子也太宗委以軍國之重曾無猜疑而
二臣亦傾身為國無少避忌史臣以為金之家法
勝于唐太宗宋太宗遠矣
金臣諫疏
金世宗欲幸金蓮川梁襄疏諫略言金蓮川在重
山之北地積陰冷五榖不殖郡縣難建蓋自古極
邊荒棄之壤也氣候殊異中夏降霜一日之間寒
暑交至特與上京中都不同燕都地處雄要北倚
山嶮南壓區夏若坐堂隍俯視庭宇本地所生人
馬勇勁亡遼雖小止以得燕故能控制南北坐致
宋敝燕蓋京都之選首也况今又有宫闕井邑之
繁麗倉府武庫之充實百官家屬皆處其内非同
曩日之陪京也居庸古北松亭榆林等關東西千
里山峻相連近在都畿易於據守皇天本以限中
外開大金萬世之基而設也奈何無事之日越居
草萊輕不貲之聖躬愛沙磧之微凉忽祖宗之大
業此臣所惜也又行幸所過山徑阻修林谷晻靄上
有懸崖下多深壑垂堂之戒不可不思臣聞漢唐
離宫去長安百許里然武帝幸甘泉遂中江充之
奸太宗居九成幾致結社之變太康畋于雒汭后
羿距河而失邦魏帝拜陵近郊司馬懿竊權而簒
國隋煬海陵雖惡德貫盈人誰敢議止以離棄宫
闕遠事巡征其禍遂速皆可為殷鑒
金臣條議
金貞祐二年進士劉炳條議時政其略結人心以
固基木天子惠人不在施予在於除其同患因所
利而利之今艱危之後易於為患因其欲安而慰
撫之則忠誠親上之心當益加于前日臣願寬其
賦役信其號令凡事不便者一切停罷時遣重臣
按行郡縣延見耆老問其疾苦選廉正黜貪殘拯
貧窮䘏孤獨勞來還定則效忠徇義無有二志矣
故曰安民可與行義危民易與為亂惟陛下留神
金人科目
登科記云道散而有六經六經散而有子史子史
之是非取證于六經六經之折中必本諸道道也
者通治之路天下之理具焉二帝三王所傳是已
三代而上道見於事業而不在于文章三代而下
道寓于文章而不純于事業故鄉舉里選取人之
事業也射策較藝取人之文章也兩漢以經術取
士六朝以薦舉得人莫不稽考於經傳子史焉隋
合南北始有科舉自是盛於唐增光於宋迄於金
又合遼宋之法而潤色之不以六藝為致治之成
法進士之目名以鄉貢進士者本周之鄉舉之遺
意也試之以賦義策論者本漢射策之遺法也金
天會改元始設科舉有詞賦有經義有同進士有
同三傳有同學究凡五等詞賦於東西兩京或蔚
朔平顯等州或凉庭試試期不限定月日試處亦
不限定州府詞賦之初以經傳子史内出題次又
令逐年改一經亦許注内出題以詩書易禮春秋
為次蓋循遼舊也至天眷三年浙津府試迨及海
陵天德三年親試於二京貞元二年遷都于燕自
後止試于浙津府收遼宋之後正隆一年以五經
三史正文内出題明昌二年改令五經子史内出
題仍與本傳此詞賦之大略也經義之初詔試真
定府所放七十二賢榜迨及蔚州析津令易詩書
禮春秋專治一經内出題蓋循宋舊也天德三年
罷去經義之大略也天眷三年令大河以南别開
舉場謂之南選貞元二年遷都於燕遂合南北通
試于燕正隆二年令每二年一次開闢立定程限
月日更不擇日以定為例府試初分六路次九路
後十路此限定月日分格也天德二年詔舉人鄉
府省御四試中第明昌三年罷去御試止三試中
第府試五人取一名合試依大定間例不過五百
人後以舉人漸多會試四人取一名得者常不下
八九百人御試取奏旨此限定場數人數格也自
天眷二年浙津放第於廣陽門西一僧寺門上唱
名至遷都後命宣陽門上唱名後為定例此唱名
之格也明昌初五舉終場人直赴御試不中者别
作恩榜賜同進士出身會元御試不中者令榜末
安插府元被黜者許來舉直赴部初貞祐三年終
場人年五十以上者便行該恩此該恩之格也大
定三年孟宗獻四元登第特授奉直大夫第二第
三人授儒林郎餘皆從仕郎後不得為例明昌間
以及第者多第一甲取五六人狀元授一十一官
第三人授九官餘皆授二官此授官之法也進士
第一任丞簿軍防判第二任縣令此除授之格也
近披閱金國登科顯官陞相位及各卿士大夫間
見迭出代不乏人所以翼贊百年如大定明昌五
十餘載朝野閒暇時和歲豐則輔相佐佑所益居
多科舉亦無負於國家矣是知科舉豈徒習其言
說誦其句讀摛章繪句而已哉篆刻雕蟲而已哉
固將率性脩道以人文化成天下上則安富尊榮
下則孝弟忠信而建萬世之長策科舉之功不其
大乎國家所以稽古重道者以六經載道所以重
科舉也後世所以重科舉者以維持六經能傳帝
王之道也科舉之功不其大乎庚子季秋朔日東
原李世弼序
元朝典故編年考卷十
