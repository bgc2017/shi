元朝典故編年考卷三
吏部侍郎孫承澤撰
蒙古新字
至元四年詔朕惟字以書言言以紀事此古今之
通制我國家肇基朔方俗尚簡古未遑制作凡施
用文字因用漢楷反輝和爾字以逹本朝之言考諸
遼金以及遐方諸國例各有字今文治寖興而字
書有闕於一代制度實為未備故特命國師帕克斯
巴創為蒙古新字譯寫一切文字期於順言逹事
而已自今以往凡有璽書頒降者並用蒙古新字
仍各以其國字副之
置御史臺
至元五年置御史臺秩從二品二十一年陞正二
品大德十一年陞從一品臺有大夫一人後增一
人中丞二人後又增二人隨復故侍御史二人治書
侍御史二人殿中侍御史二人治朝著之事典事
二人掌幕府文書之事後改為都事三人後又以
都事之長蒙古若色目一人為經歴檢法二人後
廢管勾三人其一人兼照磨監察御史十二人後
增至十六人皆漢人又增蒙古色目人如漢人之
數三十二人至元十四年既取宋置南行臺二十
七年專莅江南之地號江南諸道行御史臺秩如
内臺而監察御史二十四人西行臺初由雲南廉
訪司陞行臺大德元年移治陜西號陜西諸道行
御史臺莅陜西甘肅四川雲南之地延祐間暫廢
隨復其官秩如南臺而監察御史二十人各道提
刑按察司至元六年置正三品有使副使僉事察
判經歴知事二十八年改肅政廉訪司使副使僉
事各二人大司農奏罷各道勸農司以農事歸憲
司增僉事二人經歴知事照磨各一人天下凡二
十二道
百官公服
至元五年定公服制以羅大袖盤領俱右袵一品
紫大獨科花徑五寸二品小獨科花徑三寸三品
散答花徑二寸無枝葉四品五品小雜花徑一寸
五分六品七品緋羅小雜花徑一寸八品九品緣
羅無文幞頭漆紗為之展其角笏制以牙上
圓下方或以銀杏木為之偏帶正從一品以玉
或花或素二品以花犀三品四品以黃金為協枝
五品以下以烏犀並八胯鞓用朱革鞾以皂皮
為之
婦女衣飾之制
命婦衣服一品至三品服渾金四品服金答子六
品以下惟服銷金并銷金紗荅子首飾一品至
三品許用金珠寶玉四品五品用金玉珍珠六品
以下用金惟耳環用珠玉(同籍不限親疎期親雖别籍并出嫁同)
庶人許用翠花并金釵各一事惟耳環用金珠碧
玉餘並用銀娼家出入止服皂褙子亦不得乘
坐車馬
立國子學
至元六年七月立國子學二十四年閏二月設國
子監仁宗皇慶元年二月徙大都路學所置周宣
王石鼓於監復建崇文閣命詞臣作記國朝以神
武定天下我世祖皇帝以武之不可偏尚也廣延
四方耆碩之彦與共謀議遂能禆贊皇猷修舉百
度文治駸駸興焉中統間命儒臣教胄子至元間
備監學官成宗皇帝光紹祖烈相臣哈喇哈遜欽
承上意作孔子廟於京師御史臺言胄子之教寄
寓官舍隘陋非宜奏請孔廟之西營建國子監學以
御史府所貯公帑充其費逮至仁宗皇帝文治日
隆僉謂監學櫝藏經書宜得重屋以庋有旨復令
臺臣辦集其事乃於監學之北構架書閣閣四阿
檐三重度以工師之引其崇四丈有一尺南北之
深六尋有竒東西之廣倍差其深延祐四年夏經
始六年冬績成材木瓦甓諸物之直工役飲食之
費一皆出御史府雄偉壯麗燁然增監學之輝名
其閣曰崇文英宗皇帝講行典禮賁飾太平文治
極盛矣臺臣請勒石崇文閣下用紀告成之歲月
制命詞臣撰文臣澂次當執筆今上皇帝丕纘聖
緒動遵世祖成憲於崇儒重道惓惓也泰定元年
春誕䧏俞旨國子監立碑如臺臣所奏臣澂謹錄
所撰之文以進臣聞若古有訓戡定禍亂曰武經
緯天地曰文武之與文各適所用然戡定禍亂
用於一時而已經緯天地則亘古今不可無也何
也日月星辰天之文也山川草木地之文也人與
天地相為經緯則亦與天地相為長久而可一日
無也哉我世祖怱怱用武日不暇給而汲汲崇文
惟恐或後此其高識深慮度越百王宏規遠範垂
示萬世以為聖子神孫程夫豈常人所能測知蓋
創業之初非武無以弭亂守成之後非文無以致治
武猶毒藥之治病病除即止文猶五穀之養生無時
可棄也有文治之君必有文治之臣文治之臣苟非
教習之有其素彼亦惘然孰知文之所以爲文者故
建學以興文教暢文風涵育其人將與人主共治也
斯文也小而修身齊家大而治國平天下言動之儀
倫紀之叙事物理義之則禮樂刑政之具凡燦然相
接煥然可述皆文也古聖賢用世之文載在方册
不考古人之所以用世不知今日之所以為世用
者也然則聖朝之崇文豈虚為是名也哉閣之所
庋古聖賢之文也立之師使之以是而教設弟子
員使之以是而學教之而成學之而能則游居監
學者濟濟然彬彬然人人閑於言動之儀察於倫
紀之敘博通乎事物理義之則詳䆒乎禮樂刑政
之具他日輔翊吾君躋一世文治於堯舜三代之
盛由此而選也夫如是其可謂不負聖天子崇文
之明命休德已若夫不能潛心方策真有得於古
聖賢之所謂文而涉獵乎淺末炫燿乎葩華曾是
以爲文乎士之所以爲世用者盖不在此臣澂再
拜稽首而獻頌曰皇元肇興於赫厥聲天戈所指
如雷如霆聖聖繼承六合混一威命遠加丕冒出
日神謀英略敷遺後人征誅以義持守以仁既成
武功大闡文治尊道隆儒勸學講藝京師首善教
胄設官孔廟巍巍四方來觀執法之臣職務糾慝
爰矢嘉謨稱我文德於廟之西黌舍翬飛於黌之
北傑閣雲齊其閣伊何有經有史博采旁羅有集
有子昔在中古郁郁乎文式克至今用宏兹賁詵
詵多士被服聖術鳳翥鸞翔虎炳豹蔚維身之章
維國之光匡扶盛化上躋虞唐民物阜蕃禮樂明
備允顯崇文昌運萬世
至元二十四年定國子監制設博士通掌學事分
教三齋生員講授經旨定正音訓上嚴教導之術
下考肄習之業復設助教同掌學事而專守一齋
正錄申明規矩督習課業凡讀書必先孝經小學
論語孟子大學中庸次及詩書禮記周禮春秋易
博士助教親授句讀音訓正錄伴讀以次傳習之
講說則依所讀之序正錄伴讀亦以次而傳習之
次日抽籖令諸生復說其功課對屬詩章經解史
評則博士出題生員具稿先呈助教俟博士既定
始錄附課簿以憑考校其生員之數定二百人先
令一百人及伴讀二十人入學其百人之内蒙古
半之色目漢人半之許衡又著諸生入學雜儀及
日用節目七年命生員八十人入學俾永為定式
而遵行之
蒙古國子學
至元八年春正月始下詔立京師蒙古國子學教
習諸生於隨朝蒙古漢人百官及集賽台官員選
子弟俊秀者入學然未有員數命以通鑑節要用
蒙古語言譯寫教之俟生員習學成效出題試問
觀其所對精通者量授官職
大都路學
國初燕京始平宣撫王楫請以金樞密院為宣聖
廟太宗六年設國子總教及提舉官命貴臣子弟
入學受業憲宗四年世祖在潛邸特命修理殿廷
及即位賜以玉斝俾永為祭器至元十三年授提
舉學校官六品印遂改為大都路學署曰提舉學
校所二十四年既遷都北城立國子學於國城之
東廼以南城國子學為大都路學自提舉以下設
官有差仁宗延祐四年大興府尹瑪蘇庫重修殿
門堂廡建東西兩齋泰定三年府尹曹偉增建環
廊文宗天歷二年復增廣之提舉郝義恭又增建
齋舍自府尹郝朵而别至曹偉始定生員凡百人
每名月餼京畿漕運司及本路給之泰定四年夏
四月諸生始會食於學焉
諸路學校書院
太宗始定中原即議建學設科取士世祖中統二
年始命置諸路學校官凡諸生進修者嚴加訓誨
務使成材以備選用至元十九年夏四月命雲南
諸路皆建學以祀先聖二十三年二月帝御德興
府行宮詔江南學校舊有學田復給之以飬士二十
八年令江南諸路學及各縣學内設立小學選老
成之士教之或自願招師或自受家學於父兄者
亦從其便其他先儒過化之地名賢經行之所與
好事之家出錢粟贍學者並立為書院凡師儒之
命於朝廷者曰教授路府上中州置之命於禮部
及行省及宣慰司者曰學正山長學錄教諭路州
縣及書院置之路設教授學正學錄各一員散府
上中州設教授一員下州設學正一員縣設教諭
一員書院設山長一員中原州縣學正山長學錄
教諭並受禮部付身各省所屬州縣學正山長學
錄教諭並受行省及宣慰司劄付凡路府州書院
設直學以掌錢穀從郡守及憲府官試補直學考
滿又試所業十篇陞為學錄教諭凡正長諭錄教
諭或由集賢院及臺憲等官舉充之諭錄歴兩考
陞正長正長一考陞散府上中州教授上中州教
授又歴一考陞路教授教授之上各省設提舉二
員正提舉從五品副提舉從七品提舉凡學校之
事後改直學考滿為州吏例以下第舉人充正長
備榜舉人充諭錄有薦舉者亦參用之自京學及
州縣學以及書院凡生徒之肄業於是者守令薦
之臺憲考覈之或用為教官或取為吏屬往往人
材輩出矣
京學
至元中既立國學以故孔子廟為京學而提舉學
事者仍以國子祭酒繋銜
議立三省
至元七年議立三省侍御史高鳴上言臣聞三省
設自近古其法由中書出政移門下議不合則有
駁正或封還詔書議合則還移中書中書移尚書
尚書乃下六部郡國方今天下大於古而事愈煩
取决一省猶曰有壅况三省乎且多置官者求免
失政也但使賢俊萃於一堂連署參决自免失政
豈必别官異坐而後無失政乎故曰政貴得人不
貴多官世祖深然之
兵事宜屬樞密
七年許衡疏言兵之於國在古已重在後世為尤
重故樞密之設特與中書對峙號為二府兵興則
宰相主之事寧則樞密任之蓋宰相平章軍國兵
事可知也而兵之籍則不與樞密兼總兵馬兵籍
可知也而兵之符則不在體統相維無有偏失制
雖近代而意實倣古或者謂樞密併於中書為合
古冡宰總百官之意殊不知古者冡宰止一人而
今之為宰輔者動輒數十人此而不古而謂樞密
者獨可以古耶國家切務止在得人人苟未得徒
紛更於此無益也
立耤田
至元七年大都立耤田趙天麟上言臣聞祭祀者
人之大端衣食者人之常理今聖朝立太常正卿
設司農大寺欽乃攸司可謂備矣但耤田之禮尚
未施行謹按禮經之義遠稽前世之文適三陽交
泰之春當是月上辛之日祈穀於太微之帝再擇
乎吉亥之辰封人壝宫掌舍設祗太僕秉轡保介
從行綴黛耜於紺轅冠朱紘之華冕平秩東作爰
至南郊具庶府之官僚聳萬民之瞻視天顔咫尺
際恭就於三推黎庶三百人遂終於千畆公卿以
下隨爵秩而亦耕燕飲之宜布龍光於既返内宰
獻種於厥後神倉歛獲於西成一旦用之中心足
矣此聖天子耤田之禮也伏望陛下無怒虢公之
直諫式同漢帝之親耕於彼天田成兹盛事南瞻
北顧三思粟帛之原上化下行一警農民之怠於
昭文化以迓太平垂諸典章永示嘉範
社稷壇壝
至元七年十二月有詔歲祀太社太稷三十年正
月始用御史中丞崔彧言於和義門内少南得地
四十畆為壝垣近南為二壇壇高五丈方廣如之
社東稷西相去約五丈社壇土用青赤白黑四色
依方位築之中間實以常土上以黃土覆之築必
堅實依方面以五色泥飾之四面當中各設一陛
道其廣一丈亦各依方色稷壇一如社壇之制惟土
不用五色其上四周純用一色黃土壇皆北向立
北墉於社稷之北以磚為之飾以黃泥瘞坎二於
稷壇之北少西深足容物二壇周圍壝垣以磚為
之高五丈廣三十丈四隅連飾内壝垣櫺星門四
所外垣櫺星門二所每所門三列戟二十有四外
壝内北垣下屋七間南望二壇以備風雨曰望祀
堂堂東屋五間連厦三間曰齊班廳廳之南西向
屋八間曰獻官幕又南西向屋三間曰院官齋所
又其南屋十間自北而南曰祠祭局曰儀鑾庫曰
法物庫曰都監庫曰雅樂庫又其南北向屋三間
曰百官厨外垣南門西壝垣西南北向屋三間曰
大樂署其西東向屋三間曰樂工房又其北北向
屋一間曰饌幕殿又北南向屋三間曰饌幕又北
稍東南向門一間院内南南向屋三間曰神厨東
屋三間曰酒庫近北少却東向屋三間曰犧牲房
井有亭望祀堂後自西而東南向屋九間曰執事齋
廊房自北折而南西向屋九間曰監祭執事房此
壇壝次舍之所也社主用白石長五尺廣二尺剡
其上如鐘於社壇近南北向埋其半於土中稷不
用主后土氏配社后稷氏配稷神位版二用栗素
質黑書樹之以松於社稷二壇之南各一株
崇憲臺之秩
至元七年趙天麟上策請更定憲臺品秩策略曰
方今御史臺官内有監察院以隸之外有廉訪司
以承之所以儆肅百僚風憲萬姓張理上下整齊
人道也御史之職非天子視聽之官而何哉是以
霜蘭露車栢林石室昭其清也授以立秋象以熒
惑昭其嚴也鷹擊之喻豸冠之服昭其威也干步
清道王公遜避昭其重也中書門下並為三司昭
其貴也五者備矣然後能觸佞指邪彰善癉惡使
雄奸巨媚膽破聲消封豕長蛇骨寒心顫則狐狸
𦕈害蜂蠆微毒將不治而自息矣今國家令御史臺
凡百官之非違諸司之案牘朝會祭祀之事理斷
失宜之類以至於該載不盡應合紏察者並行糾
察之其制可謂恢而不漏矣然阿哈瑪特擅政於前
僧格弄權於後雖牛馬走亦知側耳而憎也而臺
官以下察院之屬閉口吞聲見如不見宴居高坐
聞若不聞此由省府之職秩懸隔而不敢抗衡故
也伏望陛下厲憲臺之風采俾行省以齊階目之
以御史大夫一員使與行省首官品秩相同其餘
員位以次陞之又宜命監察御史與六部侍郎品
秩相同又宜立繡衣使者八員於中丞之下秩同
侍御史使之分使天下專糾行臺及廉訪司之不
如法者又内臺或有愆違宜命天下皆得舉發如
罪狀明白委為故犯重則投諸四裔以禦魑魅輕
則罷官禁錮放歸里閭如或妄舉反坐其人聖王之
御下也用而不疑疑而不用委任之而禮貌之及
其得罪則是臣下自以其罪加乎身也幸從臣言
則邪佞難蔽而中外永清矣
五事考守令
詔舉守令以戶口增田野闢詞訟簡盗賊息賦役
均五事備者為上選陞一等四事備者添一資三
事有成者為中選依常例遷轉四事不備者減一
資五事俱不舉者黜降一等
改稱國號
至元八年定國號詔曰誕膺景命奄四海以宅尊
必有美名紹百王而紀統肇從隆古匪獨我家且
唐之爲言蕩也堯以之而著稱虞之為言樂也舜
因之而作號馴至禹興而湯造互名夏大以殷中
世降以還事殊非古雖乘時而有國不以利而制
稱為秦為漢者著從初起之地名曰隋曰唐者因
即所封之爵土是皆徇百姓見聞之狃習要一時
經制之權宜㮣以至公不無少貶太祖聖武皇帝
握乾符而起朔土以神武而膺帝圖四震天聲大
恢土宇輿圖之廣歴古所無頃者耆宿詣庭奏章
申請謂既成於大業宜早定於鴻名在古制以當
然於朕心乎何有可建國號曰大元蓋取易經乾
元之義兹大冶流形於厥品孰名資始之功予一
人底寧於萬邦尤切體仁之要事從因革道協天
人於戲稱義而名固匪為之溢美孚休惟永尚不
負於投艱嘉與敷天共隆大號
以名儒為司成
至元八年以許衡為集賢大學十兼國子祭酒衡
上疏論阿哈瑪特專權罔上蠧政害民諸事不報因
謝病請解機務上不許且命舉自代者衡奏曰用
人天子之大柄臣下汎論其賢否則可若授之以
位則斷自宸衷不可使臣下有市恩之漸乃拜衡
集賢大學士兼國子祭酒即燕京南城舊樞密院
設學衡喜曰此吾事也因請徵其弟子王梓耶律
有尚姚燧等十二人為齋長時所選弟子皆幼穉
衡待之如成人愛之如子出入進退其嚴如君臣
其為教因覺以明善因善以開蔽相其動習以為
張弛課誦少暇即習禮或習書算少者則令習拜
跪揖讓進退應對或射或投壺負者罰讀書若干
遍久之諸生人人自得尊師敬業下至童子亦知
三綱五常為生人之道後元之名臣如博果密等
皆出國學云
附載國學事蹟
燕都改南城之舊樞密院為國子學許先生自開
學家事悉委其子師可凡賓客來學中皆謝絶之
先生嘗謂學中若應接人事諸生學業必有所妨
外人謗咎是我一己之事諸生學業乃上命也
先生欲以蒙古生習學算術遂自唐堯戊辰距至
元壬申凡三千六百五年編其世代歷年為一書
令諸生誦其年數而加减之
先生教諸生習字必以顔魯公為法嘗曰古者民
無所知聖人御世有以教之然聖人不可久生於
世故制為文字以記其言文字之始義取記言而
已後世習字書者多少話說書固六藝之一程先
生謂一向好著亦自喪志然其作字時甚敬謂只
此是學此為可好
諸生讀書之暇先生令蒙古生年長者習拜及受
宣拜詔儀釋奠冠禮時亦習之小學生有倦意令
習跪拜揖讓進退應對之節或投壺習射負者罰
讀書若干遍
先生說書章數不務多唯懇欵周折若未甚領解
則引證設譬必使通曉而後已嘗問諸生此章書
義若推之自身今日之事有可用否大凡欲其踐
行而不貴徒說也先生嘗曰世謂能作文者可以
驕人至於能說書者亦可以驕人諸生講書但使
之省解可也何必要他會說及見學者能有疑問
先生喜氣溢於眉宇嘗謂書中無疑看得有疑有
疑却看得無疑方是有功
先生嘗曰敬敷五教在寬君子以教思無窮容保
民無疆則是為教者當以寬容存心也今日學中
大體雖要嚴密然就中節目須寬緩大㮣人品不
一有夙成者有晚成者有可成其大者有可成其
小者且一事有所長必一事有所短千萬不同遽
難以強之也學記自一年離經辨志至九年知類
通逹強立而不反其始終節次幾多積累必不可
以苟且致之故教人不止各因其材又當隨其學
之所至而漸進也蓋教人與用人正相反用人當
用其所長教人當教其所短
先生嘗謂蒙古生質樸未散視聽專一苟置之好
伍曹中涵養三數年將來必能為國家用乃奏召
舊弟子散居四方者皆驛致館下為伴讀欲其夾
輔薰陶而自得之也
先生言先王設學校養育人才以濟天下之用及
其弊也科目之法愈嚴密而士之進於此者愈巧
以至編摩字樣期於必中上之人不以人材待天
下之士下之人應此者亦豈仁人君子之用心也
哉雖得之何益於用上下相待其弊如此欲使生
靈蒙福其可得乎先王設學校後世亦設學校但
不知先王何爲而設也上所以教人人所以爲學
皆本於天理民彛無他教也無異學也
學則三代共之皆所以明人倫也司徒之職教以
人倫而已凡不本於人倫皆非所以為教樹之君
以立政謹此教也作之師以立教教以此也先王
皆本於人心之所固有不強以其所無有故人易
從而風俗美非後世所謂學所謂教也文公小學
四書次第本末甚備有王者起必湏取法
祭先農
至元九年上命祭先農如祭社之儀十四年二月
戊辰祀先農東郊十五年二月戊午祀先農以蒙
古胄子代耕耤田二十一年二月丁亥又命翰林
學士色勒敏祀先農於耤田武宗至大三年夏四
月從大司農請建農蠶二壇博士議二壇之式與
社稷同縱廣一十步高五尺四出陛外壝相去二
十五步每方有櫺星門令先農先蠶壇位在耤田
内若立外壝恐妨千畆其外壝勿築是歲命祀先
農如社稷禮
東宫輔佐
至元十年以王恂為太子贊善輔長子珍戩勑兩
府大臣凡有啓禀必令恂與聞恂言太子付託至
重當延名德與之居處况兼領中書樞密之政詔
條所當遍覧庶務亦當屢省又以遼金之事近接
耳目者區别善惡上之真金問恂以心之所守恂
曰嘗聞許衡言人心猶印板然板本不差雖摹千
萬本皆不差本既差矣摹之於紙無不差者真金
曰善
按撫南都
至元十年諭宋南都官民詔朕惟自古䧏王必有
朝覲之禮已遣使特往迎致爾等各守職業其勿
妄生疑畏凡歸附前犯罪悉從原免公私逋欠不
得徵理前抗拒王師及逃亡嘯聚者並赦其罪百
官有司諸王邸第三學寺監秘省史館及禁衛諸
司各宜安居所在山林河泊除巨木花果外餘物
權免徵税秘書省圖書太常寺祭品樂器法服樂
工鹵簿儀衞宗正譜牒天文地理圖書典故以及
于戶口版籍盡仰收拾前代聖賢之後高尚儒醫
僧道卜筮通曉天文歷數并山林隱逸名士仰所
在官司具以名聞名山大川寺觀廟宇并前代名
人遺址不許拆毁鰥寡孤獨不能自存者量加贍
給
元朝典故編年考卷三
