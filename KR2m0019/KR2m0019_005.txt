元朝典故編年考卷五
吏部侍郎孫承澤撰
成宗朝
建郊祀壇
元貞元年四月以世祖於麗正門東南七里建臺
以祀天地然未有壇於是於麗正門外丙位凡三
百八畆有竒壇三成每成高八尺一寸上成縱横
五丈中成十丈下成十五丈四陛午貫地子午卯
酉四位陛十有二級外設二壝内壝去壇二十五
步外壝去内壝五十四步壝各四門外垣南櫺星
門三東西櫺星門各一圜壇周圍上下俱護以甓
内外壝各高五尺壝四面各有門三俱塗以赤
至大三年冬至以三成不足以容從祀版位以青
䋲代一成䋲二百各長二十五尺以足四成之制
燎壇在外壝内丙巳之位高一丈二尺四方各一
丈周圍亦護以甓東西南三出陛開上南出戶上
方六尺深可容柴香殿三間在外壝南門之外少
西南向饌幕殿五間在外壝南門之外少東南向
省饌殿一間在外壝東門之外少北南向外壝之
東南為别院内神厨五間南向祠祭局三間北向
酒庫三間西向獻官齋房二十間在神厨南垣之
外西向外壝南門之外為中神門五間諸執事齋
房六十間以翼之皆北向兩翼端皆有垣以抵東
西周垣各為門以便出入齊班廳五間在獻官齋
房之前西向儀鑾局三間法物庫三間都監庫五間
在外垣内之西北隅皆西向雅樂庫十間在外垣
西門之内少南東向演樂堂七間在外垣内之西
南隅東向獻官厨三間在外垣内之東南隅西向
滌養犧牲所在外垣南門之外少東西向内犧牲
房三間南向
貢舉人才
元貞二年學士王惲奏言貢舉人材肇自唐虞而
法備於周漢興用孝廉秀才等科策以經術時務
以州郡大小限其歲貢之數以賞罰責長吏極其
人材之精猶古貢士法也歴魏至於後周中間因
時更革固為不一要之不出漢制之舊迨隋始設
進士科目試以程文時勢好尚有不得不然者至
唐有明經進士等科既明一經復試程文對策中
者雖鮮號稱得人至有龍虎將相之目其明經立
法敷淺易於取中當時不甚重又别設制科以待
天下非常之士故前宋易明經為經義其試義法
度嚴備考較公當至亡金極矣後世有不可廢者
然論程文者謂學出剽竊不根經史又士子投牒
自售行誼蔑聞廉恥道喪甚非三代貢士之法伏
遇聖天子臨御之初繼體守文以設科取士為切
若止用先皇帝已定格法與時適宜可舉而行如
邁隆前代創為新制可不詳思揣其本末酌古今
而行之惟古貢士率從學而出莫若取唐楊綰宋
朱熹等議而行之綰之法曰令州郡察其孝友信
義而通經學者州府試通所習經業貢於禮部問
經義十條對時務策三道皆通為上第其經義通
八策通二為中第其孝經論語孟子兼為一經熹
之議曰分諸經史如易詩書周禮二戴禮經春秋
三傳各為一科將大學中庸論孟分為四科並附
已上大經逐年通試及廷試對策兼用經史斷以
已意以明時務得失愚謂為今之計宜先選教官
定所明經史為所習科目以州郡大小限其生徒
揀俊秀無玷汚者充員數以生徒人數限歲貢人
數期以歲月使盡修習之道然後州郡官察行考
學極其精當貢於禮部經試經義作一場史試議
論作一場廷試策兼用經史斷以已意以明時務
如是則士無不通之經不習之史進退用舍一出
於學既復古道且革累世虚文妄舉之弊必收實
學適用之效豈不偉哉外據詩賦立科既久亦不
宜驟停經史實學既盛彼自絀矣上是之
封緬王
大德元年二月封的立哇拿阿廸提牙為緬國王
且詔之曰我國家自祖宗肇造以來萬邦黎獻莫
不畏威懷德向先朝臨御之日爾國使人禀命入
覲詔允其請爾乃遽食前言是以我帥閫之臣加
兵於彼比者爾遣子信合八的奉表來朝宜示含
弘特加恩渥今封爾為緬國王子信合八的為緬
國世子仍戒飭雲南等處邊將毋敢擅發兵甲爾
國官民各宜安業
保舉職官
大德二年制各廉訪司所按治城邑内有廉慎幹
濟者歲舉二人九年詔臺院部五品以上官各舉
廉能識治體者三人行省臺宣慰司廉訪司各舉
五人
争罷詹事
二年以裕宗崩朝議欲罷詹事院張九思時為詹
事丞抗言曰皇孫宗社人心所屬詹事正所以輔
成道德奈何罷之遂止
重翰林國子師
大德七年詔文翰師儒難同常調翰林院宜選通
經史能文辭者國子學宜選年高德劭能文辭者
須求相應之人布衣之士若果才德素著必合不
次超擢者别行具聞
又諭大學士阿魯軍撤里曰集賢翰林乃養老之
地自今諸老滿秩者陞之勿令輒去或有去者罪
將及汝
歲計之數
大德二年上諭每歲天下金銀鈔幣所入幾何諸
王駙馬賜與及一切營建所出幾何其會計以聞
右丞相旺扎勒奏歲入之數金一萬九千兩銀六萬
兩鈔三百六十萬錠然猶不足於用又於至元鈔
本中借二十萬錠自今敢以節用為請上嘉納罷
中外土木之役
太史官不致仕
時詔内外官七十者并聽致仕獨太史官郭守敬
以先朝舊德所司歷法水利累請謝事不許自是
凡翰林太史官不許致仕著為令
論井田
大德二年御史鄭介夫䟽言隆古無豪覇之名自
秦廢井田而兼并起於是強者日富弱者日貧
豪覇日興殆不可遏蓋強必陵弱富必欺貧貧弱
不能與競遂歸心服命於富強之家理勢然耳聖
朝開國以來軫䘏民憂禁治豪覇制令甚嚴終莫
能少戢其風今上而府縣下而鄉都隨處有之小
大不侔而蠧民則一蜂起水湧誅之不可勝誅雖
有智者莫如之何愚嘗日夜思之不究其源徒窒
其流未易以制也制之之道惟有井田一法今不
可得而行矣蓋自古天下之田無不屬官民不得
而私有之但強者力多能兼衆人之利以為富而
無力者不能自耕其所有之田至於轉徙流蕩先
王授田使貧富強弱無以相過各有其田得以自
耕故天下無甚富甚貧之民至成周時其法大備
畫地為井八鳩五規二牧九夫以等其高下溝洫
畎澮川涂畛徑以立其堤防疆井既定無得侵奪
雖欲貪并不可得也商鞅用秦規則寢弛已不復
有井田之舊於是開阡陌阡陌既開乃有豪強兼
并之患富者田連阡陌而貧者無置錐之地然猶
不明說田在民也官不得治而民得自占為業耳
迄於漢亡三國並立兵火之餘人稀土曠當時天
下之田既不在官亦終不在民以為在官則官無
人收管以為在民則又無簿籍契劵但隨其力之
所能至而耕之元魏行均田稍亦近古唐因元魏
而損益之為法雖善然令民得賣其口分永業始
有契約文劵日漸一日公田盡變為私田先王之
法由是大壞天下紛紛互相吞併而井田永不可
復矣民得自有其田而公賣之官安得而禁制之
田既屬民乃欲奪富者之田以與無田之民禍亂
羣興必然之理也董仲舒在武帝朝此時去古未
遠井田之法尚可追也乃曰井田雖難卒行宜少
近古限民名田以贍不足言甚善而未克行至哀
帝時孔光何武曰吏民名田無過三十頃期盡三
年而犯者没入官時丁傳用事董賢隆貴不便於
已遂寢其行夫三十頃之田周民三十夫之田也
以一人而兼三十夫之田亦已過矣而期之三年
似太廹蹙為今之計豪強卒難禁止惟有限田之
法可以制之酌古凖今宜為定制每一家無論門
閥貴賤人口多寡並以田十頃為則有十頃以上
至於千頃者聽令分析或與兄弟子姪姻黨或立
契典賣外人但存十頃而止或販亡而所存不及
十頃者亦聽十頃以下至於一畆者許令增買亦
至十頃而止寬以五年為限如過限不依制而田
富如故者除十頃外並沒入官然官不歸於公仍
將没官田召賣與貧民所得田價一半輸官一半
給主彼富者亦甘心而無辭不出十數年而豪強
不治而自無矣此法不驚民不動衆不用井田之
制而獲井田之利使周公復生亦何以易此哉然
寺觀布滿天下田業過於巨室卒未能如會昌之
併省廢毁而僧道恃無差發因而廣置田宅侵奪
民役為禍不小亦宜立限分為三等大寺觀不得
過十頃中止五頃下存二頃有過制者依上没官
亦足以少抑僧道僭踰也良法美意無加於此以
數千年未全之規一旦復見於今日豈非超古之
事業太平之盛觀歟惟慮左右之臣如丁傳等恐
妨於已百端阻當有不得行馬必須斷以决之不
間於讒執而守之克底於終而後有所成也惟聖
朝其嘉納焉
日食不應
大德三年八月己酉朔太史言是日已時當日食
二分有竒至期不食衆懼保章正齊履謙曰當食
不食在古有之矧已時近午陽盛陰微故當食不
食遂考唐開元以來當食不食者凡十事以聞
馬政
大德二年御史鄭介夫䟽言狀曰古今立國未嘗
怠於馬政蓋以邊庭守戰之備馬不可缺而車輦
出入百官擁從及檄書交馳郵傳迭發尤不可一
日無也國朝開基以來牧放為俗羊馬之羣遍滿
谷野水草至便不假喂飼之勞隨意所用如取廐中
是以出兵行師所向無前皆資馬之力也近年偃
武之餘用馬日少故於馬政不復介心古者給價
換馬已非長策今乃刷馬民間尤為弊政且南北
之風土不同生長於南者則不禁其冷生長於北
者則不禁其熱隨其土産之宜而用之可也若刷
東南之馬以供西北之用則立見其死亡耳又兼
牧於野者安於水草習於馳驟以之臨敵易於鞭
策畜於私家者飽以芻豆勤於剪拂一旦置之荒
郊便已瘦弱無力况當矢石之衝何濟於用朝廷
失於計畫苟且目前不循廣馬之成規而行刷馬
之下策雖曰和買何異白奪且刷馬之政出於亡
金其時隣敵交攻疆土滋削未免刷之民間以應
一時之急耳堂堂天朝不宜蹈襲亡國之遺轍也
兼刷至之馬實無所用而民間之怨皆歸於國甚
非經久之計今民間皆畏憚不敢養馬延以歲月
民馬已稀萬一國家急欲用馬何從而得宜及閒
暇早為之謀可也唐初得牝馬三千匹徙之隴右
命張萬歲掌之蕃息至七十萬匹分為八坊四十
八監各置使以領之是時天下以一縑易一馬及
玄宗以王毛仲為内外閑廏使東封之日有馬四
十三萬匹牛羊稱是此已然之明效也今國家之
地數倍於唐水草美處盡在版圖之中擇宜牧之
地各設牧馬監官給牝馬選用能吏使專牧馬之
權重之以職任優之以俸禄責之以成效不十數
年馬不可勝用矣向來家自為牧衣食之資皆仰
於此取其餘而用之猶且不竭况今以全盛之國
又助之以官府之力因其舊俗而行之亦甚易事
何必以刷馬為政徒結怨於民間也
僧道
大德二年御史鄭介夫䟽言竊自唐虞三代以來
國祚延長羣生康泰不聞有釋老也三國六朝以
後僧尼道士始布滿天下求福田利益者不之老
則之釋人君好尚往往過之夫福非如粟帛金寳
可求而取之物也上好儉則民財豐節力役則民
不困養生送死無憾則四海皆躋於仁壽之域民
生安樂便是好事獄訟無冤便是布施何必張浮
費事繁文泥金檢玉而謁之於虛無也一僧一道
之祝延不若百姓羣黎之同願一寺一觀之祈禱
不若千門萬戶之齊聲古諺云福從贊歎生正此
謂也西方乃佛生之地佛聖人也安肯作威福以
要人之敬奉佛教人以不貪不妬不傷生不害物
為好事故云即心是佛也何嘗以陳玉帛嚴香燈
晨夜誦經禮拜至於殺人致祭縱囚示恩而名曰
做好事哉今國家財賦半入西番紅帽禪衣者便
公然出入宫禁舉朝相尚莫不傾貸以奉之此皆
庸僧作此妖妄非佛之真心本性也道家以老子
為宗惟在清淨無為祖師係赤松子的孫惟求辟
穀棄人間事今張天師縱情姬愛廣置田莊招攬
權勢凌鑠官府乃江南一大豪覇也其祖風法門
正不如此諸佛三清在天之靈不可誣也往往嗣
法者失其初意耳愚氓俗子不知所以為佛所以
為天師者云何但見頳其頭即指為佛黃其冠即指
為天師雖百喙不能解其惑可為世道一慨朝廷
特加寵異另立宣政院道教所以其棄俗出家非
有司所可攝也而乃恃寵作威賄賂公行以曲為
直以是為非僧道詞訟數倍民間如奸盗殺人諸
般不法之事彼皆有之矣學釋老者離嗜慾去貪
嗔異乎流俗可也而艷妻穠妾汙穢不羞奪利爭
名奔競無已雖俗人所不屑為甚非僧道之宜然
也僧道之盛莫甚今日而僧道之弊亦莫甚今日
朝廷若不稍加裁抑適所以重其他日之烈禍也
能律以禮法制以分義使不至於驕奢無度敗壞
宗風乃為敬奉之至矣今各寺既有講主長老各
觀既有知觀提舉足任管領之責隨路又濫設僧
錄司道錄司各縣皆置僧綱道紀反為僧道之蠧
所宜革去也且僧道另設衙門歷代以下前所未
聞亡金棄人尚鬼故立二司與二司鼎立而三豈
謂巍巍聖朝不師古聖王之常法而踵殘金之弊
政耶况為僧錄道錄者皆無頼之徒立談遭遇遽
授此職便與三品正官平牒往來以白身之人一
旦居此榮貴得之既易視之亦輕宜乎逞私妄作
而無復顧惜也近令憲司紏别文卷僧官跼蹐知
懼而僧人皆喜得安此明騐也所欠道家猶未一
體刷卷耳若僧道中有棲心寂滅息念塵寰者必
不自詿憲網雖無假官府可也若行止不檢身䧟
刑戮亦佛法道教之所不容宜令有司管領嚴行
究治罪状明白比之常人更加一等斷遣還俗彼
亦甘心今僧道不蠶而衣不耕而食皆得全免繇
税而愚民多以財産托名詭寄或全捨入常住以
圖隱蔽差役驅國家之實利歸無用之空門視民
間輸税之外又當里正居首又當和顧和買非惟
棄本逐末實是勞逸不均今後寺觀常住税粮宜
准古法盡令輸官俟其有佛法高妙道行絶倫者
從衆推舉然後蠲其繇役除其税糧庶可養成清
淨之風亦足激勵澆薄之俗也外有白雲宗一𣲖
尤為妖妄其初未嘗有法門止是在家念佛不茹
葷不飲酒不廢耕桑不缺賦税前宋時謂其夜聚
曉散恐生不虞猶加禁絶然亦不過數家而已今
皆不守戒律狼藉葷酒但假名以規避差役動至
萬計均為誦經禮拜也既自别於俗人又自異於
僧道朝廷不察其偽特為另立衙門今宗攝錢如
鏡恣行不法甚於僧司道所亦宜革去以除國蠧
以寬民力可也
俸禄
大德二年御史鄭介夫䟽言孟子曰禄足以代其
耕也在官者不耕而食故制禄以代之禄有不及
何以養廉漢宣帝詔曰吏不廉平則治道衰今小
臣皆勤事而俸禄薄欲無侵漁百姓難矣近來貪
官汚吏習以成風禄之有餘者則視為儻來略無
撙節之心禄之不足者則借口無可養廉恣為侵
漁之地上下交征相承為例廉恥道喪不覺其然
宜思所以整救之可也時務所急雖未專在此而
禄之不均自是朝廷一大缺政今親民之官該俸
十兩者給職田二頃獨江南半之南地非肥北土
非瘠也况江北少嚚訟之風江南多豪猾之俗而
給田乃有重輕此禄之不均一也顧兹中外管軍
管民務站各色官均為任君事也均為食天禄也
而職田獨與路府州縣及廉訪司官而餘弗之及
於此何薄於彼何厚此禄之不均二也今各處職
田元有官田則有之元無官田則無之又雖有官
田而不給為職田者有職田處除絲麻豆麥外所
收子粒路之正官不下八百石微如廵檢亦收一
百餘石無職田處浪得職官之名不沾顆粒之惠
而况外任俸鈔從五品止三十兩從六品不滿二
十兩如九品止十二兩以俸鈔買物能得幾何十
口之家除歲衣外日費飲膳非鈔二兩不可九品
一月之俸僅了六日之食而合得俸鈔又多為公
用指除若更無職田老穉何以仰給又如小吏俱
已添俸添米舊請俸鈔六兩者增作八兩每鈔一
兩月加米一斗以此比之則六品以下之無職田
者反不如一小吏也饑寒相廹欲律以廉得乎此
禄之不均三也今内任俸鈔倍於外任而京城之
間尋常米價亦是半錠一石飲食衣帛件件穹貴
以鈔數計之雖多一倍以日用計之實無外任一
半所得况無職田可以供贍如外任三品官月得
俸鈔八十兩職田米八百石一月該米六十餘石
至如九品亦收職田米一百以上石一月得米已
近九石之數隨朝三品官月請俸鈔三錠一十五
兩既元無職田又不添俸米而四品官除俸鈔外
月增米一石九斗五升由此言之則隨朝三品四
品之官反不如外任九品簿尉之俸此禄之不均
四也制禄不均則人心不一放辟邪侈無不為已
其流可勝言哉且俸禄一事自歸附以來言者不
知其幾矣而所言俱不得其要朝廷舉行亦不知
其幾矣而所行皆未底於平一番更變又是一番
紊行終無益於缺政之萬一也中朝冗職固難枚
舉如各處廵檢各路提控案牘歲收職米尤為虚
費隨縣置尉司簽弓手以專廵警又有分鎮軍官
以助之何須贅設廵檢司甚而一縣之内有設三
四處者徒蠧民間無濟官府隨路既有經歴知事
足任案牘又令行省贅差一員徒蠧官府無益民
間兹類頗多皆合汰去既可省俸又可以清選法
也如處州徽州等路總管無職田可收縱令每月
增米一石五斗五升而省劄人員一月反得米八
石有零似此不平朝廷何嘗知之當今之弊不在
俸禄之薄而在俸禄之未均不患俸禄之不敷而
患設官之太濫均有餘以周不足取濫設之米以
給合設之官則國無所損而官有所利矣議事之
臣日夜講求俸米之說謾爾紛紛莫窮要領其有
俸鈔有職田則過於厚無俸鈔又無職田則過於
薄尸位素餐者空負縻廩粟之譏服勤輸力者乃
有衣食不足之歎若能裒多益寡截長補短職田所
收自可敷用今有額外多費二十八萬餘石糧徒
於國儲大有所損實於官吏未見其益且丞相職
居人臣之右每月得俸八錠有零一日之俸不滿
十四兩若如晉之何曾日食萬錢無下筯處雖罄
竭私帑亦不能自給矣天子立相必須厚禄以優
崇大臣律身自宜戒奢而從儉豈可先處以約而
薄其所養哉今俸自三錠以上者不得添米官益
高而俸益薄甚非尊尊貴貴之道也又如隨朝大
小官及各處行省宣慰司皆是樞要重臣既無所
取於民又無職田可收縱添些少俸米何足為養
廉計君子猶良驥也欲責之日行千里又不飽以
芻菽世無是理也宜盡取元撥職田合收子粒錢
糧官為收貯將中外合設人員分别差等而普及
之隨朝官吏俸給雖厚米價則穹凡俸五兩月給
米一石外任官吏俸給既薄米不直錢凡俸五兩
月給米二石五兩以上隨俸加之不願支米者隨
時價凖之以鈔内外臺察院廉訪司事煩而形神
勞官清而交往絶比之有司量加優添所以重風
憲也和林上都後山河西諸州城不係出米去處
照依本處時估折價不當拘以二十五兩所以重
邊鄙也無分軍民各色官吏但請俸錢者隨所給
鈔數按月支米元無俸錢者隨所授品從依例增
支將官收職田錢糧先儘外任數足其餘剰者盡
令起運赴都以給隨朝官吏計其所得倍多於前
又可無過費太倉之粟此所謂利國利官之要道
也其禄既均其政自平免致饑寒之憂自存廉恥
之節然後律之以贓貪之法彼亦不得而有辭矣
專官治河
大德三年五月河南省言河决蒲口兒等處浸歸
德府數郡百姓被灾差官脩築計料合脩七隄二
十五處共長三萬九千九十二步總用葦四十萬
四千束經尺椿二萬四千七百二十株役夫七千
九百二人武宗至大三年十一月河北河南道廉
訪司言黃河决溢千里蒙害浸城郭漂室廬壞禾
稼百姓已罹其毒然後訪求修治之方而且衆議
紛紜互陳利害當事者疑惑不决必須上請朝省
比至議定其害滋大所謂不預已然之弊大抵黃
河伏槽之時水勢似緩觀之不足為害一遇霖潦
湍浪迅猛自孟津以東土性疎薄兼帶沙滷又失
導洩之方崩潰决溢可翹足而待近歲亳潁之民
幸河北徙有司不能遠慮失於規劃使陂濼悉為
陸地東至杞縣三汊口播河為三分殺其勢盖亦
有年往歲歸德太康建言相次湮塞南北二汊遂
使三河之水合而為一下流既不通暢自然上溢
為灾由是觀之是自奪分泄之利故其上下决溢
至今莫除即今水勢趨下有復鉅野梁山之意蓋
河性遷徙無常苟不為遠計預防不出數年曹濮
濟鄆蒙害必矣今之所謂治水者徒爾議論紛紜
咸無良策水監之官既非精選知河之利害者百
無一二雖每年累驛而至名為廵河徒應故事問
地形之高下則懵不知訪水勢之利病則非所習
既無實才又不經練乃或妄興事端勞民動衆阻
逆水性翻為後患為今之計莫若於汴梁置都水
分監妙選廉幹深知水利之人專職其任量存員
數頻為廵視謹其防護可䟽者䟽之可湮者湮之
可防者防之職掌既專則事功可立較之河已決
溢民已被害然後鹵莽脩治以勞民者烏可同日
而語哉
宣諭日本
大德三年二月侍臣勸用兵日本上以其俗奉佛
乃遣僧一山賫詔使日本詔曰有司奉陳向者世
祖皇帝嘗遣補陀禪僧如智及王積翁等兩奉璽
書通好日本咸以中途有阻而還爰自朕臨御以
來綏懷諸國薄海内外靡有遐遺日本之好宜復
通問今如智已老補陀僧一山道行素高可令往
諭附商舶以行庶可必達朕特從其請蓋欲成先
帝遺意耳至於惇好恤民之事王其審圖之日本
乃遣使隨僧奉表進貢
遷官之法
大德三年立遷官之法從七品以下屬吏部正七
品以上屬中書三品以上非有司所予奪由中書
取進止自六品至九品為敕授則中書牒署之自
一品至五品為宣授則以制命之三品以下用金
寳二品以上用玉寳有特旨者則有誥詞其理算
論月日遷轉憑散官内任以三十月為滿錢穀典
守以二歲為滿而理考通以三十月為則内任官
率一考陞一等十五月進一階京官率一考視外
任减一資外任官或一考進一階或兩考陞一等
或三考陞二等四品則内外考通理此秋毫不可
越然前任少則後任足之或前任多則後任累之
一考者及二十七月兩考者及五十四月三考者
及八十一月以上遇陞則借陞而補以後任
職官廕叙
大德四年定諸職官子孫廕叙正一品子正五品
叙從一品子從五品叙正二品子正六品叙從二
品子從六品叙正三品子正七品叙從三品子從
七品叙正四品子正八品叙從四品子從八品叙
正五品子正九品叙從五品子從九品叙正六品
流官於廵檢内用雜職於省劄錢穀官内用從六
品子近上錢穀官七品子酌中錢穀官從七品子
近下錢穀官
合祀南郊之議
大德六年合祀五方帝於南郊翰林國史院檢閱
官袁桷進十議曰天無二日天既不得有二五帝
不得謂之天作昊天五帝議祭天歲或為九或為
二作祭天名數議圜丘不見於五經郊不見於周
官作圜丘非郊議后土社也作后土即社議三歲
一郊非古也作祭天無間歲議燔柴見於古經周
官以禋祀為大其義各有旨作燔柴泰壇議祭天
之牛角繭栗用牲于郊牛二合配而言之增羣祀
而合祠非周公之制矣作郊不當立從祀議郊質
而尊之義也明堂文而親之義也作郊明堂禮儀
異制議郊用辛魯禮也卜不得常為辛作郊非辛
日議北郊見於三禮尊地而遵北郊鄭玄之說也
作北郊議禮官推其博多采用之
獻官法服
初憲宗壬子年秋八月祭天於日月山用冕服自此
始成宗大德六年春三月祭天於麗正門外丙地
命獻官以下諸執事各具公服行禮是時大都未
有郊壇大禮用公服自此始九年冬至祭享用冠
服依宗廟見用者製其後節次祭祀或合祀天地
增配位從祀獻攝職事續置冠服於法服庫收掌
法服二百九十有九公服二百八十容紫二百九
十有五至大間太常博士李之紹王天祐䟽陳親
祀冕九旒服大裘而加衮裘以黑羔皮為之臣下
從祀冠服歴代所尚其制不同集議得依宗廟見
用冠服制度
凡獻官諸執事行禮俱衣法服惟監察御史二冠
獬豸服青綬凡迎香讀祝及祀日遇陰雨俱衣紫
羅公服六品以下皆得借紫
諫伐遠夷
大德六年南臺御史中丞陳天祥諫伐西南夷䟽
言八百媳婦乃荒裔小夷取之不足以為利不取
不足以為害而劉深欺上㒺下帥兵伐之經過八
番縱横自恣中途變生所在皆叛既不能治亂反
為亂衆所制食盡計窮倉皇退走喪師十八九棄
地千餘里朝廷再發四省之兵使劉二巴圖總督
以圖收復湖南湖北大發運粮丁夫衆至二十餘
萬况當農時驅此愁苦之人往廽數千里中何事
不有比聞從征敗卒言西南諸夷皆重山複嶺陡
澗深林其穿隘處僅容一人一騎上如登高下如
入井賊若乘險邀擊我軍雖衆亦難施為或諸蠻
遠遁阻隘以老我師進不得前旁無所掠將不戰
自困矣且自征伐倭國占城交緬諸夷以來近三
十年未嘗有尺土一民之益計其所費可勝言哉
去歲西征及今此舉何以異之乞早正深罪仍下
明詔招諭彼必自相歸順不須遠勞王師與小醜
爭一旦之勝負也為今之計宜駐兵近境多市軍
糧内安外固漸次服之此王者之師萬全之利也
苟謂業已如此欲罷不能亦當詳審成敗算定而
行彼諸蠻皆烏合之衆必無久能同心捍我之理
但急之則相救緩之則相疑以計使之互相讐怨
待彼有可乘之隙我有可動之時徐命諸軍數道
俱進服從者懷之以仁抗敵者威之以武恩威兼
濟功乃易成若復舍恩任威深蹈覆轍恐他日之
患有甚於今日者也不報遂謝病去
赴任程限
大德八年定赴任官在家装束假限二千里内三
十日三千里内四十日遠不過五十日馬日行七
十里車日行四十里乘驛者日兩驛百里以上止
一驛舟行上水日八十里下水百二十里職當急
赴者不拘此例違限百日外依例作闕
止兵馬司問盗情
中書省臣言舊制京師州縣捕盗止從兵馬司有
司不與遂致淹滯自今輕罪乞令有司决遣重者
從宗正府聽斷庶不留獄且民不冤從之
䟽濬吳淞
大德八年都水庸田使瑪哈穆特集議拯治吳淞
江方略參詳浙西田土多藉太湖之水灌溉所利
甚大若河港閉塞不能通流湖水稍遇大雨便致
泛溢渰没田禾為害不輕其吳淞江元受太湖澱
山湖諸處湖泖上源急流衝散自古可敵千浦浙
西之水來既有源去亦有委是以不成水患近年
以來因上源吳江州一帶橋洪塘岸椿釘壩塞流
水艱澀又因沿江水面并左右澱山湖泖等處權
豪種植蘆葦圍裹為田邊近江湖河港隘口沙灘
滋生茭蘆阻節上源太湖水勢以致湖水無力不
能汛滌潮沙遂將東大江沙泥塞滿江邊雖有江
洪水勢不能全復故道水性潤下是故潮水就其
地所順下而行此天地自然之理今太湖之水不
流於江而北流入於至和等塘經由太倉出劉家
等港注入大海并澱山湖之水望東南流於大曹
港柘澤塘東西横泖泄於新涇上海浦注江達海
今張桂榮何珍朱文祥所言吳淞江漸成痼疾頗
難救療即今與平江路總管李通議并崑山州官
常從仕嘉定州達嚕噶齊燕特穆爾松江府上海
縣石縣尹知水利人張桂榮朱文祥何珍徐鑄邊
江久居任千戶等一同講議理合相其地宜順其
水性分流𣲖洩出江逹海庶消湖水泛溢之患擬
將上源吳江州一帶石塘橋洪水洞一百三十餘
處每處展闊作一丈使太湖水勢泄流快便將太
湖東南澱山湖迤東堙塞河道東西横泖等䟽深
闊以泄澱山湖長泖等水及將平江路崑山州嘉
定州應有堙塞河道亦行開挑分洩太湖水勢添
注劉家港泄於大海又將各處江湖河港應有圍
裹成田魚籪芰蘆葑稗阻水去處盡行起除禁約
諸人不得似前違犯阻遏水利仍令拘該吳淞江
地面嘉定州松江府上海縣等處將通徹海潮河
港勸諭近民於港口築疊土壩安置透水木槽名
曰水竇潮來閉竇阻遏渾沙潮退起竇洩放湖水
庶江道漸有通利之望
議郊祀禮
大德九年右丞相哈喇哈遜等言去年地震星變
雨澤愆期歲比不登祈天保民之事有天子親祀
者三曰天曰祖宗曰社稷今宗廟社稷歲時攝官
行事祭天國之大事也陛下雖未及親祭宜如宗
廟社稷遣官攝祭歲用冬至儀物有司豫備日期
至則以聞制若曰卿言是也其豫備儀物以待事
於是翰林集賢太常禮官皆會中書集議博士䟽曰冬
至圜丘惟祀昊天上帝至西漢元始間始合祭天
地歴東漢至宋千有餘年分祭合祭迄無定論集議曰
周禮冬至圜丘禮天夏至方丘禮地時既不同禮
樂亦異王莽之制何可法也今當循唐虞三代之
典惟祀昊天上帝其方丘祭地之禮續議以聞按
周禮壇壝三成近代增外四成以廣天文從祀之
位集議曰依周禮三成之制然周禮疏云每成一
尺不見縱廣之度恐壇上陿隘器物難容擬四成
制内减去一成以合陽奇之數每成高八尺一寸
以合乾之九九上成縱廣五丈中成十丈下成十
五丈四陛陛有十二級外設二壝内壝去壇二十
五步外壝去内壝五十四步壝各四門壇設於丙
已之地以就陽位按古者親祀冕無旒服大裘而
加衮臣下從祀冠服歴代所尚其制不同集議曰
依宗廟見用冠服制度按周禮大司樂云凡樂圜
鍾為宫黃鍾為角太簇為徵姑洗為羽雷鼓雷鼗
孤竹之管雲和之琴瑟雲門之舞冬至日於地上
之圜丘奏之若樂六變則天神皆降可得而禮矣
集議曰樂者所以動天地感鬼神必訪求深知音
律之人審五聲八音以司肄樂夏四月壬辰中書
復集議博士言舊制神位版用木中書議改用蒼
玉金字白玉為座博士曰郊祀尚質合依舊制遂
用木主長二尺五寸闊一尺二寸上圓下方丹漆
金字木用松栢貯以紅漆匣黃羅帕覆之造畢有
司議所以藏議者復謂神主廟則有之今祀於壇
對越在上非若他神無所見也所製神主遂不用
七月九日博士又言古者祀天器用陶匏席用藁
鞂自漢甘泉雍畤之祀以迄後漢晉魏南北二朝
隋唐其壇壝玉帛禮器儀仗日益繁縟浸失古者
尚質之意宋金多循唐制其壇壝禮器考之於經
固未能全合其儀法具在當時名儒輩出亦未嘗不
援經而定也酌古今以行禮亦宜焉今撿討唐宋
金親祀攝行儀注并雅樂節次合從集議太常議
曰今欲脩嚴不能一舉而大備然始議之際亦須
酌古今之儀垂則後来請中書會翰林集賢禮官
及明禮之士講明去取以聞中書集議曰合行禮
儀非草創所能備唐宋皆有攝行之禮除從祀受
胙外一切儀注悉依唐制修之
吳淞水利記
大德九年吳松水利記前海道千夫長任仁發以
吳松江故道堙塞使震澤之水失其就下之性為
浙西居民害垂二十年慨然上疏條其利病疏導
之法中書省以聞特命平章董其役乃相其山川形勢
之宜高深廣狹之度工役之數錢糧之費畚鍤之
用飲食之需命民索綯乘屋具藁秸以防其卑濕
為醫藥以防其疾疫時率作以防其倦怠上以誠
感下下以誠應上民乃歡呼四集樂於趨事赴功
始於大德八年冬十一月望前二日西自上海縣界
吳松舊江東抵嘉定石橋迤邐入海長三十八里
一百八十一步三尺深一丈五尺闊二十五丈役
夫為數一萬五千為工一百六十五萬一千六百
七十有奇至九年二月晦畢工復置閘竇啓閉以
時物無疵癘民無夭閼而事竟集復開江東西河
道置木閘十年行監復開挑吳松江東西兩處河
道起工於閏正月之三日自上海縣界趙屯浦大
盈浦白鶴江分莊觜樊浦西浜盤龍舊江計長三
十七里三百二十二步數内樊浦為頭一河下接
新涇舊江面闊二十丈餘俱深一丈五尺休於三
月之二十九日夫三百四十五萬六千四百一十
九既又於廟涇盤龍以東開挑出水口子五處并
新涇安置水閘二座一至江二里三百三十九步
一至江一里四十七步
重製衮冕
大德十一年九月博士議唐制天子衮冕垂白珠
十有二旒以組為纓色如其綬黈纊充耳玉簪導
玄衣纁裳凡十二章在衣日月星辰山龍華蟲火
宗彛四章在裳藻粉米黼黻褾領為升龍皆織成
之龍章以下每章一行每行十二白紗中單黼領
青褾襈裙黼加龍山火三章毳冕以上火山二章
繡冕山一章玄冕無章革帶大帶玉佩綬襪與上
同舄加金飾享廟謁廟及朝遺上將征還飲至踐
阼加元服納后元日受朝及臨軒冊拜王公則服
之又宋制天子服有衮冕廣尺二寸長四寸前後
十有二旒二纊並貫珍珠又有珠旒十二碧鳳啣
之在珠旒外冕板以龍鱗錦表上綴玉為七星傍
施琥珀餅犀各二十四周綴金絲網鈿以珍珠雜
寳玉加紫雲白鶴錦裏四柱飾以七寳紅綾裏金
飾玉簪導紅絲絛組帶亦謂之平天冠衮服青色
日月星山龍雉虎雖七章紅裙藻火粉米黻五章
紅蔽膝升龍二並織成間以雲彩飾以金鈒花鈿
窠裝以珍珠琥珀雜寳玉紅羅襦裙繡五章青褾
襈裾六采綬一小綬三結三玉環三素大帶朱裏
青羅四紳帶二繡四紳盤結自帶中單青羅袾帶
紅羅勒錦鹿盧玉具劒玉縹首鏤白玉雙佩金飾
貫珍珠金龍鳳革帶紅襪赤舄金鈒花四紳玉鼻
祭天地宗廟受冊尊號元日受朝冊皇太子則服
之事未果行至延祐七年七月英宗命禮儀院速
製法服八月中書省會集翰林集賢太常禮儀院
官講議依秘書監所藏前代帝王衮冕法服圖本
命有司製如其式
元朝典故編年考卷五
