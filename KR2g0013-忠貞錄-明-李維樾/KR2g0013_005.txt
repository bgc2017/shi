忠貞錄附錄
奉常黃公傳
黃養正瑞安人名蒙號志彀以字行父潮光官國子學
正為卓公敬門人敬死靖難潮光為著年譜行狀并收
其遺像嗣後養正持之乞劉忠愍傳養正自幼岐嶷聰
慧善楷書七歲随父赴京永樂中引見授中書舍人朝
廷碑刻宫殿坊扁多其所書性尤端謹博學工詩文宣
宗皇帝甚愛之南還時執手賦詩以别正統七年任太
常少卿已已之變先事陳諫弗從乃扈駕於土木也先
衝逼行營臣屬無不驚怖養正獨毅然衞護無所畏避
至駕北狩慷慨死之衣冠歸葬天順初追贈太常卿仍
錄其子世襲錦衣衞百戶以旌其忠(見郡邑志再考大明一綂志)
送黃養正二首
歷事三朝聖曾蒙當宁知手持五色筆常在鳳凰池雪
霽城南路春融柳外澌還家自足喜報國豈應遲
文明門外柳頻折送人歸竊祿吾何補懷鄉志屢違越
潮天際白吳樹雨中微羡爾乘仙舫東南去似飛(見東里集)
孝廉陳公傳
陳茂烈字時周世居瑞安嘉嶼鄉五十都大坑山祖以
軍功注籍福建興化衞總旗時周髫年往繼父戎役遂
棲郡梅峯厲志邁俗不與羣兒伍晝入公署夜歸讀書
祖母憐其孱弱亟止之乃韜燈默誦不少輟年十八慨
然嘆曰善學聖人者莫如顔曾顏之克已曾之日省豈
非學之法與乃作省克錄登弘治丙辰進士奉使廣東
拜白沙陳公獻章願執弟子禮白沙與之語累日且告
以為學須静一又退而作静思錄其自叙略曰水動則
波波則溷止則澄澄則照故波雖不與溷期而溷自至
澄雖不與照期而照自至動静之分也觀水可以見心
矣是以貴静思也孔門顔曾后若周濓溪氏者志慮高
潔默契道體亦以思為聖功之本又云静則虛虛則明
明則通嗣是伊洛關閩動静夾持内外交養咸恪守此
道士欲希聖賢而尋向上去可不從這裏做工夫耶初
授吉安府推官持大體開至誠通以民彛之懿豪家利
寡婦財誣許婚斷從守志夫制悍妻嫁有娠妾既生子
歸承其業族人争之驗與姊類争者愧服又吉俗徤訟
一詞所逮多至百十人乃下令告者無得株連妨生業
及訊鞠則親召至膝前以理辨折不妄施刑民亦往往
輸情去時郡守嚴擊強豪徐輔以寬當道尚深刻徐開
解得寬霽信孚上下考績歸至淮乏寒具凍幾死所知
覆以敝裘為救召入為御史恪慎供職冠服朴素借人
一牝馬乘之身若無官然大臣有縱子受賕者言官交
劾不違茂烈申糾其罪勒致仕崔志端者起道士為尚
書再疏論之謂以羽流而任天子喉舌股肱辱國之甚
莫逾于此不報乃以母老乞歸終養疏曰臣生十三年
父善祥不幸蚤喪母張氏無任劬勞臣又隻身别無次
丁孤苦成立臣前任吉安推官母年雖高尚能就禄繼
蒙聖恩行取來京母年逾老重違故鄉臨别叮嚀言語
悲切臣待罪於兹將二年矣顧以菲才無補風紀又蒙
聖恩錄臣前任微勞賜之勅命舉家幽明咸被天寵即
擬捐糜莫能報荅奈慈闈衰邁夕照如飛君恩尚可以
再酧母年不可以多得况臣未有男嗣又無弟兄一母
一子各天一涯千思萬思無時不思疾病獨自呻吟藥
餌誰為調節臣既思母則報主之心亂母復思子則保
身之心微臣心可憫母心尤可虞也伏望皇上憐臣母
子至情放臣終養使得蚤慰倚門之望少伸寸草之忱
臣雖祗奉親顔仰瞻天日尚祈涓埃之報於將來再效
犬馬之勞於未死矣詔從其請歸家力供甘旨短床敝
席不辨一蚊帳身治畦一蒼頭給薪水出則自執小油
蓋太守閔其勞遣二力助役時周白守還之母使野人
添事而溢口食也妻子服食麤糲一女適彭惠安孫輔
嫁具涼薄皆人甚不堪者則泰然自足日坐斗室究極
五經四書之旨體騐身心隨得随錄嘗云儒有向上工
夫詩文特土苴耳正德中吏部以茂烈養母清苦奏改
為晉江縣學教諭資其祿疏辭不拜又援侍郎潘禮例
請上特令有司月給米三石以資孝養又辭曰陛下隆
孝理之化長清白之風下逮微臣亦荷收恤豈獨臣一
家之幸而已第念臣家素貧寒食本儉薄故臣母自安
於臣之家而臣亦得以自遣其貧非誠有及人之廉盡
已之孝也古人行傭負米皆以為親臣之貧尚未至是
而臣母鞠臣守貧居寡艱苦萬狀臣雖勉盡心力之義
竟未酧涓滴之恩且母年已八十有六來日無多返哺
至情固欲自盡資養月米心竊不安上不允茂烈以母
年九十未有嗣息日夜為憂方抱疾而母卒強起號哭
寢地疾轉亟亦卒林少保見素為治殮具立其族子遠
揚為後先是正德初歸瑞安省墓擇二族子以行惟遠
揚可教留而教之至此乃立焉海内大夫士聞而傷之
御史王應鵬薦云廉約如石守道而所養獨純孝行如
徐仲車而所處尤困詔表宅里曰孝廉優恤其家見素
曰陳公領悟既深而充養亦熟隐衷粹行對天地質鬼
神鄉國敬服殆黃憲管寧之流也(見邑誌再訂興化志及鄭端蕳李卓吾名)
(臣記)
陳建曰按陳孝廉終養一疏寫出母子至情無一毫
粉飾長語至今讀之猶令人酸咽興感想當草疏時
未嘗不肝腸摧裂淚随筆堕不能為心之甚也偹錄
此疏當與李密之陳情表同垂不朽云
與陳進士時周書
時周菽水之養自垂髫迄今垂三十年韓退之稱孟東
野無田而衣食事親左右無違混混與世相濁獨其心
追古人而從之時周盖有之矣時周别去益思時周平
生履歷之難大略與老朽同而又過之求之古人如徐
節孝者真百鍊金孝子也頃(闕)老母生
日詩云有母年齡暮(闕)儀焉敢却揣分故難
任錦叚拈香拜僊醅洗盞斟獨慙非節孝未了百年心
因事惟賢寄不足於詞詩中發之盡矣抑聞之子不私
於親非子也士不明於義非士也賢者外取舍之宜以
事親盡愛日之誠與深莫及之悔在我而已(見從祀真儒)
忠貞錄附錄
