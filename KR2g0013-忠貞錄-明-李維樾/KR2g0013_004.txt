忠貞錄後序
余讀羅文恭諸書之紀靖難也維時神旗方指寳鼎旋
新緬追金川之迎鑾勸進者凡百若而人北平之望風
觧組者凡二百若而人乃始扼腕扵壬午諸臣未嘗不
泫然而悲曰壯哉卓公非浩然正氣令人有易水蕭蕭
意耶夫扶輿之正氣最稱善集集扵松栢則争勁扵霜
集扵金石則爭夀扵嶽集扵人心則爭垂不朽扵乾坤
若公者洵三十年養士之正氣集扵一人哉說者謂大
統之旣正而殺運之未除也痛六尺之奚存撫五宗之
倏燼疇不以獻琛者為逹變而碎玉者為拘常矣噫嘻
仗神武以恢八夤者原不以沉淵埋嶽之烈而貶聖仗
節義以繫九鼎者亦不以升陑誓牧之師而貶賢盖英
主頑民總皇天生之以柱宇宙亦各行其是而已矣公
之死正公之所以為公哉或又謂公之死也少師與有
力焉是正不然公以天挺忠孝其生平之自矢蚤已决
矣少負竒徵壯登鼎甲洞天人之玄機衍周卲之正𣲖
盖通逹似賈之一䟽蹇諤似文之六歌不啻以身兼之
况以鄉先逹如許忠簡陳文節軰忠義之灌注已深矣
夫安知少師之戕公非以成公也者是正氣之集洵浩
然而獨存也與哉肆今煌煌華衮表忠冶城俾公昔日
之成虹化碧者一旦褎然與卞將軍並雄寧不可以作
怒蛙之氣壯孤鳳之鳴耶先是公之遺文及𫝊記類前
令吳門劉公畿業已表章乃歲遠湮沒今李君蔭昌林
君可任寤寐扵公舊矣因奉新令日穎康公之德意遂
謀諸經欲重訂以付剞劂余謂公不顧其身與家矣即
文之表不表奚顧哉苐正氣之在扶輿人原具有追憶
曩日雨花臺之遊見正學公之墓道標題炳朗又未嘗
不為吾卓公哽咽寧忍令其遺文冺冺不可物色乎遂
為之詮次且以奉常黃公孝廉陳公并附扵後夫蘭桂
異質而齊芳韶武殊音而並美詎非吾卓公之淵源有
自而正氣之在吾瑞洵後先輝映如持左劵哉故不自
揣其不文而漫叙之用以為正氣之一助云徐一經序
