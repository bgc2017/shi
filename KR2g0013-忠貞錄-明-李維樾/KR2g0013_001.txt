忠貞錄卷一
明李維樾林增志同編
古詩
梅雨潭
横空峭壁瀉飛瀑聲震淵霆搖地軸絪緼氣濕浮太空
衝崖散作珠萬斛源頭直與銀河通半空簸落花流淙
此境定知無炎熱萬壑千巖洒晴雪
溪山行贈友人
溪山行行失路浩歌溪山怒山高旣莫陟水深豈能渡
水深游蛟龍山高哮虎狼虎狼叱咤不可聞蛟龍贔屓
奚可當山自高水自深抱琴何處求知音知音旣遇心
神閒為君說盡行路艱溪山路鄙小行行勿復道蛟龍
虎狼纔傷夷與君直上青雲梯
五言律
陳叔起畫
野徑通禪刹溪流沒釣磯小舟衝浪出幽鳥背人飛遠
樹浮蒼靄空山淡落暉竹廬吾所愛眞與世相違
七言律
西施菊
返魂香幻作秋叢賞識東籬靖節翁粧濕有㾗凝曉露
酒酣無力倚西風恃姸曾得夫差寵雪恥先來范蠡功
千古館娃遺恨處清吟難與洗妖紅
寳香
此室不如斗來大此心不啻天樣寬白雲忽去山在戶
紅日乍晴人倚闌一聲两聲花鳥好千樹萬樹松風寒
詩成大笑出門去長空浩蕩江水渾
贈周孟秩考滿之京
計吏循良籍籍名驅車就道馬蹄輕九重雨露沾衣濕
萬里山河映日明步入翠華看殿最班聯玉笋沐恩榮
策勲樹伐男兒事竚見褒書下帝京
元旦送鄉兄襄陽守鮑東園回朝
長樂鳴鞭曙色開履端輯瑞遠臣來(闕)祥雲合
玉佩初臨(闕)寳歷新看(闕)星蚤已見中台
鈞天更聽昇平曲湛露承(闕)夀杯
七言絶句
晚眺
浣花溪上雙楠木老杜草堂生夏寒門外青山三十六
讀書終日倚闌干
墨竹
洞庭木落水生波月入斜忩露氣多虞(闕)秋自晚
滿江煙雨泣湘娥
墨菊
我向玄都逄羽士自言種菊不多根灌園只汲臨池水
歲歲開花帶墨㾗
紅梅
誰教姑射飲流霞爛醉西湖處士家幾度春風吹不醒
至今顔色似桃花
梅影
華光淡墨鵝溪絹不似天公巧絶竒碧水晴沙風定後
空山茅屋月明時
二月梅
每日尋芳盡醉歸溪隂沙岸忽横枝暗香浮動梨花月
春色平分正此時
落梅
山中昨夜東風惡詩客柴門向晚開狼籍一庭春意思
半飄風雨半依苔
栽梅
風流東閣題詩客瀟灑西湖處士家雪冷江深無夢到
自鋤明月種梅花
題扇
夜入瑶臺看明月吹簫惟有董雙成碧桃花外人騎鶴
報道天書下玉京
山水
長松雨過秋隂滿日日攜琴自往回安得扁舟乘晚興
載將山色過江來
春興
杖藜徐步出門去好花無數媚巖阿摘花歸去不成插
坐對芳池春水多
又
雨過前山花寂寂日照嵐光翠欲滴長嘯一聲隂霧開
習習清風滿巖壁
序
送周孟秩之任序
洪武已已孟春周君孟秩世居温之瑞安溪西世家由
人材舉授永春縣丞有政聲考最欽受朝命陞知河間
寧津令歸鄉里省墓而行邑縉紳之士平昔與君交游
者皆歌詩以餞之祖筵旣陳予為序乃酌酒而告之曰
昔者聖門高弟子賤之治單父終日鼓琴而大治子游
為武城宰以禮樂為教夫子聞而韙之周君生長衣冠
之系詩禮之𫝊固有本(闕)學聖人之
道則是聖人之徒也觀(闕)資質醇厚倜儻有
為學旣久措諸政事其設施必有大過人者今也製錦
扵斯固未足以盡其才也雖然郎官出宰百里上應列
宿當思所以忠君愛民之道以對揚天子之休命也幸
勿以一邑如斗而屑意焉吾聞子程子有言曰使民各
得輸其情正已以格物斯言足為後世法君今莅政寧
津以禮樂為教不欺扵心毋怠扵事化成俗美使民為
三代之民而樂聖朝雝熙之治則君不負所學而循吏
可幾詎容二賢專美扵前而已乎他日言治邑廉能有
聲者必吾孟秩也敬忝辱令先君之德故贈言不以頌
而以規并系之以詩云分符百里信非輕果爾鶯遷寵
渥榮邑屬寧津稱大地政成單父擅嘉名門前柳拂疑
僊令境内花明是錦城顧我相知年已茂(闕)
交情
趙氏遺芳集
瑞安峴西趙廷暉氏集鄉之縉紳先生遺其先君子德
深甫詩文若干首及甫歿銘誌鄉人哀悼惜之詞文若
干首帙成請名扵予予閱之歆甫之德布而高廷暉氏
之為因名之曰趙氏遺芳集又重為之序云趙為宋室
之後南渡去古汴而散處江南若吾温之永樂瑞平皆
籍浚儀為秦王𣲖下至今譜牒班班可考由德深甫以上
皆葆光弗耀信乎奕世之𫝊明脉經稽本草祛疾活人
其所施者博而獲濟者廣矣因是德稱扵人嗟歎不已
而咏歌之大篇短章金玉交奏誦之使人毛骨森竦恍
然見眉宇挹光霽而不知九京之限也吁今不可作矣
見其集尚能使人歆慕而况當時聆其緒論沐其德澤
諸君子之有作也宜矣雖然自非賢子孫寳輯而類集
之則將為覆醯醢穴蟲鼠如電光泡影之不常焉能保
之以示諸後乎若廷暉氏之為可謂知所務哉後之人
尚當以其心為心則遺芳之集𫝊之愈久而愈有光焉
詩曰永言孝思孝思維則竊敢誦斯語以為趙氏遺芳
集序
墓誌
眀贈奉政大夫脩正庶尹禮部郎中繼道先生葉
公墓志銘
洪武歲乙卯臘月三日繼道先生葉公卒迺孤思永奉
先志舉柩安厝于里之紫華山西谷峯下後十餘年思
永與余同官京師公以子貴追贈禮部郎中思永因持
公行實乞余銘公墓余不克辭按狀公諱葵字叔向號
雲泉逸民其先南陽楚縣南頓鄉高貴里人漢大中大
夫諱望者徙丹陽句容晉蒼梧太守諱儉者再徙栝之
松陽𫝊諱仁捷仕唐殿前都押衙避五季亂復徙温之
瑞安郭公洋紫華山遂世家焉公曾大父諱鈺登仕郎
大父諱貫道考諱堡翁三世皆以孝行聞母汪氏生公
扵元大德丙午二月十六日幼岐嶷警敏殊異常兒人
咸謂世德之祥徵年十八而失怙越三年母汪夫人繼
違飬二弟一妹猶在提抱中公思厥考遺訓稽古力行
攜弟妹卜廬於前州治西峴山下教育之俾成人閉戶
十餘年玩索羣籍窮探義理每終日危坐反身以求誠
超然有得扵窮理盡性之要嘗曰予始知道時思周子
不除忩草張子聽驢鳴與自家意思一般猶判物我為
二及見得此理眞徹上徹下與自家道理觸處皆然方
此是學著眀辨工程三十七篇性理粹語易學精微各
一卷皆研精太極隂陽鬼神性命之奥又述濓洛宗𣲖
六卷異端辨三十七條括之以理証之以聖賢之大道
治平策略二十四篇所言皆鑿鑿有經濟詩文各自為
卷有鏡清紀拙隨寓吟稿白石陶咏千餘章序紀銘䟦
雜著若干篇什忠義如宋文丞相鄂武穆王各序其事
而系之以贊晚復作逸民𫝊未就而公已捐賓客矣公
之學以敬為主以静養為功夫反求諸身心而務為深
造體騐故言有根據而文有實用非剽襲影響者倫也
風度竒偉識見超卓至正初時尚承平公與昆陽趙伯
起登峴山憮然曰後數年天下將有變乎吾不能與君
優游如此也故不樂仕進酌古議衣冠之制曰當何如
而為朝服何如而為官服何如而為斯民之服至其身
之衣冠巳自異常人及我明興改制度如公所議者居
多故趙君送公門人任清之叙稱公有先知厥配峴山
董氏有異母弟幼失怙舅氏臨終以孤託公且令均其
貲産公惟經紀其家一毫無所取仍以妹歸其孤而厚
遣之畢二弟婚尤盡友愛至正庚寅山海寇表裏猖獗
迺攜家避地南塘十餘年志行益明不為憂患所移丁
酉徙寓鹿城六月晦大風雨壊民居數萬間公寓亦壊
永嘉林鶴舟雅志好士明日歴唁諸縉紳皆有所不堪
惟公掇拾遺編風雨中從容自若林退謂人曰吾見葉
先生眞有道者氣象他人莫及也每出城市經游丘壑
時人爭先覩快輙以神仙目之一時名公若郡守三寳
公柱御史中丞章公三益參軍胡公仲淵咸敬慕而師
事之三寳公前守瑞安與公鄰居不克見及守郡旣去
處松山因友人求與公交一見歎服以為天地之高厚
山川之融結浩蕩日月星辰之照臨著明方諸公之人
品豈虚譽哉章中丞始鎮栝即率子弟同受教尋延至
龍泉匡山書院講學俾子藴德依歸焉胡參軍迎入栝
軍敬事尤謹栝士大夫聞公至爭就問學胡公遂梓其
明辨工程廣授學徒栝人任清胡公將校也氣剛岸年
逾四十求受學公抑而教之卒能悉去豪習一歸静專
後遇難為忠義士公生平未嘗言饑渴倉卒起必整書
輯杖屨晝必焚香讀書夜必與子孫講觧一食一息有
法雖造次顚沛不可亂門人鄭君希誠善學而知道者
謂公氣象如程伯子後生宜及時親炙人服其言國朝
吳元年大兵克温城公歸紫華山結廬巾山下塘邊娛
情花竹泉石復居白石山逍遥山澤中世事艱危征役
煩窘不以介諸意惟知抱道自樂以終餘年粤乙卯得
少疾揭書張子西銘扵壁臥其下語迺孤以死生晝夜
之說諸族人昆弟羅床下與語如平日尋起如厠整衣
復臥俄然端視而逝享年七旬公少孤事大父母至孝
處兄弟宗族盡恩意學無師傅而造詣獨精純其持敬
之功性命之說足以參同濓洛一時四方學者景從焉
及卒從弟蕃私旌之曰繼道先生嗚呼名其稱情矣配
董氏夫人有淑德善相善教與公歴艱危播越無怨嗟
公刑家之道又有徵也男一鼎字思尹改字思永以明
經薦與余同登洪武第一科甲子觧榜授魯府長史歴
國子司業禮部郎中秩秩有聲娶塘坊唐氏繼陶山張
氏側金氏孫男五操庠生揀捐擬蘄女孫一勤適陳侃
曾孫男十二首尊益芳著吕妥孚隱滔統終併系之銘
銘曰濓洛風微異說擾擾正路榛蕪孰與扵道紫華孕
精篤生哲人不由師𫝊咀嚼道真敬以持心靜以養性
精一之緒克紹其正抱道而隱以全而歸有子榮褒西
谷山輝
忠貞錄卷一
