欽定蘭州紀略卷二十
癸亥李侍堯奏言查蘭州大城毋庸展築新工止
須完葺舊城仰荷
聖明指示欽遵辦理至華林山建築土堡或加砌磚工
或改用虎皮石復蒙
諭旨垂詢(臣)查省城附近諸山俱係土岡聮屬向不産
石須於九十里之外打磨溝地方採取計算開採
價脚及灰觔匠工較原估土堡加增銀三萬二千
六百六十餘兩若燒磚加砌計增銀一萬五千四
百四十餘兩是磚工較省於石工至甘省土堡甚
多若加工堅厚儘為鞏固其中建設兵房駐劄兵
丁均敷安置自不如節省之為便華林山堡似可
仍用土工但使工歸實用自能堅固永久奏入
上從之
乙丑
上諭内閣曰甘省捏結道府直隸州前經降旨革職交
李侍堯查審有無通同舞弊及别項欵蹟分别定擬
具奏兹據李侍堯查明將止係捏結並未收受屬員
銀兩之道府秦雄飛劉光昱等一十八員俱定擬已
經革職毋庸議經軍機大臣會同該部核准降旨允
行此等捏結各道府以屬員收捐折色之監糧作為
實貯遇有灾荒復聽從王亶望蔣全迪等朋比為奸
豫定分數分𣲖各州縣結報扶同申詳核其情節即
與虚出通關無異按律科罪實所應得祗因甘肅通
省各官情罪更有重大於此者不得不於嚴示創懲
之中特予加恩末減設在他省則執法定擬秦雄飛
諸人烏得竟置勿論且道府為方面大員訪察屬員
是其專責即有上司抑勒何難直揭部科乃甘為扶
同出結國家亦安用此道府為乎現在全案爰書已定
前任捏結之道員秦雄飛等俱已格外加恩赦令回
籍嗣後自當永不錄用以儆官邪各省道府各官有
稽查結報之責者均當引為前鑒倘有似此誣捏袒
庇之事一經察出朕必按律重治其罪不得以秦雄
飛等諸人之例謂可倖邀寬宥也
三月乙邜李侍堯奏言甘省倉庫虧空一案(臣)於
上年九月内將查出虧短銀兩約共一百餘萬先
行奏
聞兹據各州縣查明並無虧空之秦州等三十八廳州
縣該管各道府加結具報外其臯蘭等三十四廳
州縣虧短倉庫確數如應解地丁耗羡雜税茶課
改折倉費及舊案軍需核减節年平糶價銀渠工
經費雜欵等項共銀八十八萬八千九百九十餘
兩常平監糧徵收民屯糧草籽種口糧等項共糧
七十四萬一百一十餘石草四百五萬一千七十
餘束俱係歴任州縣侵虧(臣)查甘省積弊相仍折
捐冒賑業已盈千累萬乃於倉庫正項復敢任意
侵欺甚至應放籽種口糧亦有侵冒種種昧良舞
弊迥出意計之外雖各犯均於折捐冒賑案内業
經正法及問擬重辟但
國帑未便全歸無着自應著落分賠(臣)查甘省虧空
之弊其來已久並不始於近年現在細核冊檔自
雍正年間至乾隆二十年以前各處即有虧欠不
清之欵銀自數十兩至千餘兩糧自數十石至千
五百石迨乾隆二十年以後積習相沿虧空日甚
一日多者至有萬餘各州縣轉相容隠接收上司
亦因循不辦捏結保題釀成錮弊以致後任各州
縣毫無忌憚任意侵欺至于此極現今查出乾隆
二十年至四十年虧項積有四十二萬俱係那新
掩舊是督撫司道以下各官均不能辭咎今四十
年以後自總督以至州縣俱已治罪抄産無可再
議追賠其四十年溯至二十年之歷任州縣道府
藩司督撫自應即照伊等任内虧空四十二萬之
數著落加倍賠補擬令督撫一成藩司一成道府
三成州縣五成照股分賠此内如有無力完繳者
即入通案各員名下分賠其尚有八十二萬餘兩
請於(臣)及司道府廳州縣各飬廉内擬賠完項查
通省飬廉一年共有十二萬餘兩約留七成以資
辦公每年擬扣三成陸續歸補奏入
上命軍機大臣傳諭李侍堯曰甘省倉庫正項銀兩竟
敢任意侵欺即令加倍賠補亦所應得但念歷年已
久各員輾轉接收較之折捐冒賑昧良舞弊者尚屬
有間其濫行出結保題之各上司咎止失察著加恩
將虧空四十二萬之數按其在任久暫照股分賠毋
庸加倍賠補至該督所稱尚有八十二萬餘兩請於
現任總督及司道府廳州縣各員飬廉内攤三成陸
續歸補等語此等劣員既經冒賑殃民又復侵虧正
帑實屬罪無可逭除已經正法各犯外所有現在解
部人犯已交軍機大臣會同英廉胡季堂劉墉詳加
核奏候朕另降諭旨至李侍堯福崧等辦理此案徹
底清查尚屬實心即現在道府及州縣各員多係新
任若令攤扣飬廉辦公未免竭蹶且恐將來轉有藉
詞賠累復致虧缺之弊並着一體加恩免其分賠此
次寬免之後若再有虧短一經查出斷不能為之曲
貸該督等仍當不時查察毋得稍有徇隠
同日李侍堯奏言查辦甘省各屬虧空錢糧案内
有節年民欠未完籽種口糧銀一項内除歷次邀
恩豁免外尚有應徵積欠倉斗糧二百四十五萬
四千八百三十餘石折色銀三十萬七千三百二
十餘兩請分年帶徵奏入
上諭内閣曰甘省地瘠民貧朕從前節年加恩出借緩
徵用紓民力在小民感激朕恩自無不踴躍輸將但
念該省每遇偏灾動項賑恤多為劣員等侵蝕冒銷
閭閻未得普沾實惠甚非朕愛飬黎元之意今該省
積弊已除所有此項積欠銀粮着加恩全行豁免以
示朕體恤邊氓有加無己之至意
(臣)等謹案甘省民人節年上厪
宸衷發帑賑䘏并借給籽糧緩徵逓豁
恩施極為周渥乃因劣員通同侵冒致
膏澤未獲普霑兹當清釐積弊之餘小民得均蒙實惠
輿情抃慶自益踴躍輸將我
皇上軫念彌殷所有應徵積欠糧二百餘萬石銀三十
餘萬兩概予蠲除浩蕩
恩施有加無已邊氓感荷
生成益當鼓舞倍萬云
同日李侍堯奏言甘省虧空案内有各州縣因辦
理班禪額爾德呢經過地方借用司府各庫貯銀
十七萬五千五百餘兩此内雖有實應動支之項
然斷不如此之多其承辦官員俱已於冒賑案内
抄産正法現在無從著落賠補請定限于全省官
員飬廉内陸續扣賠奏入
上諭内閣曰據李侍堯奏甘省各州縣辦理班禪額爾
德呢過境借用庫貯銀兩一項此係從前承辦各員
藉端冒支該員等俱已查抄治罪無徔跟究若令無
干之後任官員抵賠將來辦公不敷又得藉詞致有
虧缺是因去弊而轉復滋弊所有此項銀兩著一併
加恩豁免該部知道
四月壬辰軍機大臣等奏言李侍堯摺内稱甘省
積弊相仍折捐冒賑業已盈千累萬乃倉庫正項
復敢任意侵欺甚至糧石草束亦有侵冒等語查
甘省虧空各犯除冒賑案内業經正法者毋庸置
議外其解部各犯中有冒賑一萬兩以上問擬斬
候即應入于情實今復查出虧空銀糧草束者六
犯閔鵷元虧空各項計銀五萬九千五百四十兩
零杜耕書虧空銀三萬三千七百七十兩零楊有
澳虧空銀二萬八千五百八十兩零福明虧空銀
三萬二千九十兩零林昂霄虧空銀四千九十兩
零王璠虧空銀三萬二百二十兩零又冒賑賍本
在一萬兩以下問擬斬候應於秋審時請
旨分别辦理今復查出虧空銀草粮束等項如顧汝衡
虧空銀三萬一千二百七十兩零墨爾更額虧空
銀二萬二千八百兩零趙元德虧空銀一萬七千
八百八十兩零龐橒虧空銀二萬六千一百四十
兩零沈泰虧空銀一萬七千四百九十兩零以上
五犯統計前後侵虧各項均在二萬兩以上又董
熙虧空銀一萬三千三百兩零丁愈虧空銀二千
九百八十兩零華廷颺虧空銀六千一百六十兩
零章汝楠虧空銀三千二百兩李弼虧空銀七千
三百七十兩零葉觀海虧空銀六千九百八十兩
零以上六犯統計前後侵虧各項雖均在二萬兩
以下但查各該犯本係冒賑營私通同舞弊法無
可貸仰蒙
皇上天恩姑予監禁暫緩刑誅已屬恩施格外乃續查
出各犯任内于倉庫正項膽敢肆意侵蝕雖虧空
數目多寡不同實難再為區别應請將原擬斬候
之閔鵷元杜耕書楊有澳福明林昂霄王璠顧汝
衡墨爾更額趙元德龐橒沈泰董熙丁愈華廷颺
章汝楠李弼葉觀海等十七犯一併請
旨即行正法奏入
上諭内閣曰軍機大臣會同英廉等將李侍堯奏閔鵷
元等十七犯續查出任内虧缺銀糧草束等項核擬
具奏請旨即行正法此案閔鵷元等犯于甘省歷年
灾賑項下婪得多賍數至盈千累萬上年辦理通案
人犯時因擬入斬决人數衆多不得不略為區别而該
犯等侵冒銀數亦尚在二萬兩以下是以姑從寬改
為斬候令刑部入于本年秋審情實臨時再行請旨
朕于辦理庶務從不為已甚如該犯等情節有一綫
可原者尚欲加恩曲宥今據李侍堯續行查奏該犯
等任内又有虧缺于銀粮草束各項多者至五萬九
千餘兩即至少者亦有數千餘兩是于捏灾冐賑本
罪之外又復任意侵欺毫無顧忌多一虧空罪名實
為從來所未有此而不辦何以懲貪黷而申國憲閔
鵷元等十一犯總計前後侵虧銀數均以在二萬兩
以上罪實無可復逭閔鵷元杜耕書楊有澳覺羅福
明林昂霄王璠顧汝衡墨爾更額趙元德龐橒沈泰
均著即處斬其董熙等六犯依議斬決亦屬罪所應
得但其冒賑并虧空銀兩合計尚在二萬兩以下董
熙丁愈華廷颺章汝楠李弼葉觀海俱著從寬改為
應斬監候秋後處决俟本年朝審勾到時刑部請旨
辦理所有閔鵷元等著𣲖胡季堂福長安景熠前往
監視行刑即將此旨宣諭該犯等使知情真罪當實
由自取並將此案分别辦理緣由通諭中外知之
七月乙邜
上諭軍機大臣傳諭留京辦事王大臣刑部堂官曰朕
昨閱蘭州紀略于賊匪蘇四十三肆逆時謝桓協同
循化廳營前往賊巢擒獲多犯並隨總兵貢楚克達
爾收復河州甚為勇往又宗開煌萬邦英董熙等于
逆匪圍困蘭州時晝夜在城督率民夫防守又黃道
煚在安定縣拏獲馬明心均屬出力念伊等從前尚
有微勞于萬無可寬之中求其一綫生路著傳諭留
京王大臣並刑部堂官將監禁各犯逐一通查原案
如有似謝桓等情節曾經阿桂等委𣲖兵務實在出
力著有勞績者即行據實具奏並將此旨宣示各犯
許其詳實自行據實呈明俟奏到時交軍大臣詳晰
查核再降諭旨
八月乙丑
上諭内閣曰上年甘省捏灾冒賑侵蝕監糧一案其婪
得銀數在二萬兩以下各犯俱問擬斬候情實于本
年勾到時刑部分别請旨昨閱蘭州紀略于逆回蘇
四十三肆逆時謝桓宗開煌萬邦英董熙黃道煚五
犯或前往賊巢擒獲多犯或于逆匪滋擾蘭州時晝
夜在城督率民夫防守或在安定縣拏獲教首馬明
心因念伊等從前曾有微勞當即傳諭留京辦事王
大臣會同刑部堂官將現在擬斬監禁各犯逐一通
查原案有無似謝桓等情節曾經阿桂于摺内聲叙
出力者許其自行陳訴一併交軍機大臣核辦兹據
留京王大臣等覆奏除謝桓等五犯外其餘麻宸申
寧吉等二十八犯供稱或在蘭州隨同守城或拏獲
餘黨及辦運軍糧等事當經軍機大臣查奏所訊各
該犯供詞核之阿桂等上年原摺並未將該犯等在
事出力之處聲叙或因各該犯隨同效力非出色
之員是以阿桂等摺内未經提及請交李侍堯再
行詳晰確查具奏等因此案人犯侵帑殃民俱屬法
無可貸因念王亶望等之肆行侵冒舞弊營私皆係
朕平昔寬仁未免失之姑息以致各該犯毫無忌憚
所謂水懦民玩朕甚愧之今復因人數衆多不忍概
予駢誅不得不又寬一綫所有謝桓等五犯從前既
據阿桂等奏明曾經在事出力朕不肯没此微勞謝
桓宗開煌萬邦英董熙黃道煚俱著從寬免死發往
黑龍江充當苦差但伊等情罪重大不加顯戮已屬
格外施仁嗣後雖遇大赦各該犯等不得援照省釋
伊等所生親子亦不准應考出仕以示懲儆其餘麻
宸等二十八犯所供各情節是否確實并著李侍堯
再行詳細查明具奏到日叧降諭旨其各犯供詞一
併發交李侍堯核對朕于案内各犯非不欲求其可
生之路但求其生而不得則朕亦無如之何直省大
小官員嗣後務須潔已奉公母蹈覆轍如再有此等
之以侵貪敗露者朕必按律嚴懲不少寬貸勿以現
今甘省應正法者多獲寬免仍以身試法僥倖苟免
庶不負朕諄諄教誡之至意
(臣)等謹按人臣有守土之責者惟當潔己奉公
宣布
德意乃甘省州縣各官侵拏殃民法無可貸雖當逆回
滋擾時有協同守城及委運軍糧諸事原屬
分所應為未足言功又豈能逃罪我
皇上法外施仁於萬無可原之中求一綫可寬之路追
原在事稍為出力如謝桓等五人外復令確查
情節許各犯自行陳訴並交該督李侍堯核對
相符即
特沛恩綸免其顯戮仰見
大聖人好生之心同符
造化俾地方官鑒彼前車不以為徼幸而以為愧耻則赦
過宥罪之
仁即道德齊禮之教也已
甲申李侍堯奏言伏查去歲逆回滋擾事起倉卒
一切守禦巡防及軍需供應在在需人經前任督
臣勒爾謹藩司王廷贊臬司福崧先後調𣲖各員
分辦迨(臣)抵任時逆匪尚未勦除復有續行𣲖委
者事平之後即值查辦監糧冒賑之案各犯内縦
有微勞不足抵其重罪今蒙
恩旨垂詢(臣)謹案各犯供詞確核彼時情事均屬約略
相同尚非虚飾内有麻宸尤永清賈若琳彭永和
張毓琳李本楠史堂舒王龍八犯當賊匪初起之
時或協同守禦省城或𣲖防本境要隘或督辦軍
糧或盤獲奸細並于河州循化安定伏羌等處拏
獲逆黨要犯均有案據可查至如申寧吉汪鶴臯
錢成均善達朱蘭王旭蒲蘭馨七犯亦經在省協
同防守並𣲖辦收支糧草查安東路軍報臺站押
送在山打伏兵丁口食奔走差委均屬實情又如
丁愈承志韋之瑗張金城章汝楠華廷颺李弼謝
廷庸宋樹榖侯作吳葉觀海陳金宣十二犯均在
各本境防守並有辦運糧草牛羊協濟騾馬照料
征兵起程過境等事查各該犯本境距省城河州
循化遠近不一其離省窵遠者所供督率兵民防
守無憑確悉即在賊氛較近之區守禦城池亦屬
職分應為之事但核其承辦軍需一切供支照料
均無貽悞惟閔焜一犯先經告病離甘嗣因查辦
冒賑一案經(臣)行文原籍吉林查拏並未回籍迨
十月間始經陜西拏觧來蘭則所供隨同防守蘭
城顯係畏罪捏飾之詞奏入
上諭内閣曰據李侍堯覆奏麻宸等各犯供詞確核彼
時情事均屬約略相同尚非虚捏惟閔焜一犯先經
告病離甘因查辦冒賑一案行文原籍吉林查拏並
未回籍迨十月間經陜西拏觧來蘭並未隨同防守
蘭州等語所有麻宸等二十餘犯交軍機大臣核其
情罪另降諭旨外至此案前令各犯等自行陳訴原
係朕格外施仁該犯等稍有人心自應據實直陳乃
閔焜已久經告病離甘之員竟敢捏稱守城希圖倖
逃法網實屬喪盡天良情節更為可惡是該犯不必
論其侵蝕銀兩多寡就此冒功欺罔一節即當立正
典刑著刑部堂官將閔焜一犯提出宣示諭旨押赴
市曹即行處斬並將此情節明白曉諭各犯使共知
昧良冒功轉難倖免也
丙戌軍機大臣奏言(臣)等遵
旨將前奉
恩旨免死發遣萬邦英等五犯核其侵冒銀數萬邦英
侵銀一萬九千餘兩為數最多謹將李侍堯查明
各犯内除閔焜一犯現今奉
旨正法又華廷颺一犯現據刑部咨明在監病故外其
餘共二十六犯所侵銀數與萬邦英比較分别開
單並將原擬罪名及各情節詳悉註明恭呈
御覽又遵
旨將逆回滋擾時已離甘省各犯内除王夢麟一犯現
亦據刑部咨明在監病故外共二十三犯分别開
單一併進
呈奏入
上諭内閣曰據李侍堯查奏舒玉龍等各犯或協同守
禦𣲖防要隘或委辦軍糧搜獲餘黨不過稍效微
勞俱係伊等職分應為之事並非若萬邦英等五犯
之在事出力經阿桂等奏明給予議叙者可比然數
十人騈首就戮朕心實有所不忍但此内如善達
承志身係滿洲用為知縣尤當潔已奉公以盡職守
而遇有上司抑勒婪索等事即應直揭部科或告病
回旗乃竟愍不畏法隨同侵帑殃民營私舞弊似此亦得
倖邀寬免旂員更何所儆懼耶善達承志仍著交刑
部入于朝審辦理其舒玉龍等所供在甘效力之處
既屬確實萬邦英等五人既經免死則舒玉龍李本
楠彭永和麻宸丁愈章汝楠李弼葉觀海錢成均陳
金宣王旭朱蘭韋之瑗尤永清宋樹穀蒲蘭馨侯作
吳賈若琳史堂申寧吉謝廷庸張毓琳張金城汪臯
鶴二十四犯亦可從寬免死發往黑龍江充當苦差
仍照萬邦英等之例雖遇大赦不得援照省釋該犯
等所生親子亦不准應試出仕以示懲儆朕辦理諸
案常以水懦民玩失之姑息為愧今于舒玉龍等因
人數衆多不忍加之駢戮宛轉求其生路仍不免于
姑息此實朕矜慎庶獄不得已之苦心亦天下臣民
所共見者至此案舒玉龍等各犯俱應立置重典特
因其于蘇四十三之事稍經出力即得仰邀未減此
後凡身任地方之責者設遇賊匪竊發尤宜共矢天
良力圖報效庶不負朕訓誡矜全之意
戊子
上諭内閣曰善達承志二犯因其身係滿洲輒敢隨同
舞法營私罪難末減仍交刑部入于朝審辦理實屬
法無可貸特念該二犯于賊匪滋事究有協同守城
𣲖防要隘一節可貸其一死又烏嚕木齊浮銷粮價
案内之傅明阿木和倫二犯亦係滿洲原擬應斬監
候自屬罪所應得但其侵冒銀兩究由上司勒索與
監守自盗者尚屬有間所有善達承志傅明阿木和
倫四犯俱著從寬免死發往烟瘴地方雖遇大赦不
得援照省釋所生親子皆係旗人未便令其閒住著
交該旗存記除親軍護軍披甲等差使准其充當外
其有頂帶職分概不准挑補以示懲儆又烏嚕木齊
案内之徐維紱張建菴亦係定擬斬候之犯今查徐
維紱前在張掖縣丞任内曾經調令帮同萬邦英守
城張建菴侵冒銀數較少俱尚有一綫可寬徐維紱
張建菴均著照萬邦英之例免死發往黑龍江充當
苦差雖遇大赦不得省釋其親子亦不准應試出仕
十月庚寅
上諭内閣曰甘省收捐監生本欲藉積貯監糧為備荒
賑恤之用前次開捐時已不免稍有弊端經大學士
舒赫德奏請停止至乾隆三十九年該督復奏請開
例彼時大學士于敏中管理戶部即行議准併以若
准開捐將來可免部撥之煩巧詞飾奏朕誤聽其言
遂爾允行至今引以為過其時王亶望為藩司恃有
于敏中為之庇護公然私收折色將通省各屬灾賑
歷年捏開分數以為侵冒監糧之地設此時于敏中
尚在朕必重治其罪姑念其宣力年久且已身故是
以始終成全之不忍追治其罪自此次開捐監粮以
後甘省上下勾通一氣竟以朕惠飬黎元之政為若
輩肥身利己之圖侵帑殃民毫無忌憚天下無不共
知朕亦早有風聞而内外臣工並無一人言及思之
實為寒心直至上年辦理蘇四十三一案據阿桂等
屢次奏報得雨降旨查詢始知歷年該省旱灾請賑
全屬虚捏此皆由各該犯昧良骫法天理難容惡貫
滿盈自然敗露因令阿桂等徹底查辦種種積弊和
盤托出實為從來未有之竒貪異事此案若照侵盗
錢糧一千兩以上應斬正例則所有各犯皆應置之
重典特以人數衆多不忍一概駢誅因照侵冒銀數
多寡稍為區别並因蘭州被賊滋擾時曾有守城等
事微勞者格外貸其一死除侵冒銀數在二萬兩以
上者業經陸續正法及降旨加恩免死發遣各犯外
本日朝審勾到尚有二十三犯内陳起撝史載衡伍
諾璽孫元禮吳鼎新等五犯侵冒銀俱在一萬兩以
上又無守城微勞法無可貸現已予勾其餘各犯侵
冒銀在五千兩以上及五千兩以下之竒明周人傑
楊賡颺布瞻景福顧芝廣福吕應祥李立佛保劉炯
郭昌泰等十二犯及捏結收受餽送之陳之銓潘時選
熊啟謨等三犯俱著加恩免死内旗人竒明等五犯
著照善達等之例發往極邊烟瘴地方雖遇大赦不
得援例寬釋所生親子著交該旂存記除親軍護軍
披甲等差使准其充當其有頂帶職分概不准其挑
補至周人傑等十犯著照萬邦英等之例發往黑龍
江充當苦差雖遇大赦不得援照寬釋該犯等所生
親子不准應試出仕至成德陳嚴祖二犯尤非他人
可比成德係高晉之子書麟之弟陳嚴祖係陳大受
之子陳輝祖之弟該二犯世受國恩身為大員子弟尤
當潔已奉公以圖報效見有通省貪婪舞弊情事若
能直揭部科朕必優加奬擢乃亦愍不畏法隨同侵
帑殃民雖該二犯冒賑銀數俱在五千兩以下但係
大臣子弟如此昧良負恩情罪尤重是以予勾俾大
臣子弟等知所儆懼即為大臣者亦當引以為鑒嚴
教子弟又巴彦岱一犯收受餽送代屬員擔承虧空
尚屬甘省故習及事敗露復瞻徇隠匿有心袒護亦
無可寬是以予勾此案陸續正法者前後共五十六
犯免死發遣者共四十六犯似此通省捏灾冒賑藐
法營私案情重大朕心有所不忍因于萬無可寬之
中曲貸其一死實仍失之姑息引以為愧朕矜慎庶
獄凡大小案件無不凖情酌理權衡至當内外大小
臣工見此案内之身受大辟者即當知畏其得邀恩
免死者當知愧而不當以為幸經此番懲創之後務
須各凜冰淵共矢小廉大法之誠副朕明刑弼教之
意若再有愍不畏死以身試法者即按法處治斷不
能如此次之曲為寬貸也所有辦理此案緣由著通
行曉諭中外知之
(臣)等謹案甘省私收折色侵蝕賑帑錮弊已積
數年至辦理蘇四十三時屢經
奏報得雨始將前此告旱冒賑貪欺骫法一一發露
此
天理所難容即為
國典所不宥若按律辦理俱難仰邀末減我
皇上以案内人犯衆多覈其婪得贓數節次區别于守
禦微勞及侵冒較少之犯均予免死發遣以昭
法外
深仁至身為大臣子弟如成德陳嚴祖負
恩昧良仍不稍為寬貸伏讀
訓諭煌煌洵足永垂炯鑒云
十一月丙申
上諭内閣曰朕昨閱蘭州紀略于賊匪蘇四十三肆逆
時蘭州府知府楊士璣前往查辦在白莊被賊殺害署
河州知州周植因城失守自縊身死因思該二犯于
捏灾冒賑案内俱侵蝕銀在四萬兩以上例應斬決
發遣子嗣若其身尚在自應按律正法將其子發遣
但念楊士璣被賊戕害周植城亡與亡究係殁于王
事彼時與楊士璣同被賊害之副將新柱身係武職
緣並無冒灾捏賑之罪現已加恩給與難蔭且從前
守城著有微勞之謝桓等各犯俱邀恩宥免死發遣
楊士璣周植自應一體加恩其應得冒賑之罪以不
予難蔭折之至該二犯之子已經發遣者着赦回原
籍其年未及歲現在監禁者亦一併釋放俾身任地
方之責者知有罪必懲有功必錄益當感發天良力
圖報效庶不負朕軫念微勞格外施仁之至意
(臣)等謹案楊士璣周植於冒賑案内侵蝕至四
萬兩以上雖蘇四十三滋擾時或為賊所害或
與城俱亡而死事之勤不足償貪冒之罪其子
照例發遣罪所應得我
皇上披覽紀略一編念其殁于王事
垂慈軫惻並蒙
矜宥甘省全案既蕆而守土者益知所勸懲從此大法
小廉共凛服官之責毋倖
矜恤之寬庶無負
聖天子明罰勅法之至教也與
欽定蘭州紀略卷二十
