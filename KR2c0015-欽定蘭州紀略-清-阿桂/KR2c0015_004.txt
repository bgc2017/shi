欽定蘭州紀略卷四
庚申伍彌泰馬彪奏言(臣)等於四月初九日到蘭
遵即傳
旨將花翎荷包賞給王廷贊并面詢伊出城賫摺之人
據稱係寧夏府中衞縣考職正八品吏員姚起彪
設法更換衣服粧作民人縋城而下將摺遞送驛
站(臣)等亦已遵
旨重加賞賜奏入
上諭内閣曰姚起彪以微末吏員如此奮勉出力甚屬
可嘉著交吏部行文調取來京引見候朕再降諭旨
同日畢沅奏言(臣)查新疆並西寧一帶至京文報
最關緊要(臣)前在甘省稔知該處邊塘向日程途
其新疆一路文報自肅州進嘉峪關即由涼州迤
東之大河驛北趨草地從寧夏至陝省之延榆一
帶入山西境至西寧一路則由該府至莊浪平番
北趨草地歸入邊塘是二處文報雖經由蘭州以
北沿邊地方而地隔重山去省城尚在一百數十
里外且有黃河間隔並不與軍行驛路同途所有
新疆西寧二處文報似可無虞阻滯
同日畢沅又奏言發往甘肅之健銳火器營兵丁
其未經起行之二千名昨已奉
旨停其發往其尚未起行之健銳營第四起官兵五百
名一併停止至(臣)從前擬照金川出兵之例沿途
改用長騾查此項騾頭向係各屬行戶承攬臨時
按日給價不用即可聽其自便不至虚糜至于乘
坐馬匹(臣)已將西安滿營及提鎮各標營内挑選
二千匹解甘交近省各州縣加意餵養現在京兵
一千五百名到時儘足敷用其山西撥用之馬二
千匹現已飛咨停止至火藥鉛丸弓箭等項除各
兵自行攜帶外滿漢各營皆須應用不妨寬為預
備(臣)現仍委員陸續運送甘省均奏入報
聞
壬戌伍彌泰奏言竊(臣)接奉
諭旨令(臣)將甘省一切調度及應辦軍需糧餉各事宜
悉心經理(臣)伏查官兵軍需粮餉各事宜督(臣)勒
爾謹已𣲖蘭州道圖薩布候補道永慶總理糧餉
事務今該道等按日支放辦理妥協並無貽悞現
在圖薩布等駐劄城外隨(臣)辦理一切事務(臣)統
計滿漢官兵到蘭共有萬餘名現貯糧草可供兩
月之需仍催各州縣陸續趕運斷無虞稍有缺乏
并查城外關廂實在情形北邊黃河浮橋被賊燒
燬西南寺廟燒燬數處民間房屋亦間有燒燬經
督(臣)率同司道加意撫恤且大兵雲集布列城外
賊已無能為再督(臣)勒爾謹因在狄道聞逆匪有
赴省之信隨一面率臬司福崧帶兵來省應援一
面飛飭將備仍撥官兵在河州狄道一帶緊要隘
口嚴加堵截賊匪知巢穴已破無路可歸是以現
據省城西南華林山頂藉陡險深崖為死守之計
除城上石礟打傷并節次𠞰殺外所有賊數不過
千餘(臣)等各路到蘭官兵共一萬有奇調撥守城
兵三千名放卡兵二千名其打仗兵丁尚有五千
餘名(臣)與督提諸(臣)和衷商確現擬分兵四面夾
攻務使𠞰滅盡淨以絶根株再查各路應調官兵
惟續調之延綏興漢官兵尚未到齊其餘各鎮營
官兵俱已全數到蘭奏入
上命軍機大臣傳諭和珅勒爾謹伍彌泰曰本日據伍
彌泰奏軍需粮餉官兵事宜一摺似勒爾謹代伊為
此奏且所稱勒爾謹派委道員等在城外駐剳隨同
辦事伊自必安住省城署中此案本係勒爾謹養癰
貽害咎已難辭現在惟當親駐城外督率調度使賊
匪早行殄滅乃將軍提督等俱在城外統兵圍𠞰而
勒爾謹安坐署中伊即不知悚懼獨不知惶愧乎况
伊到蘭州時如果於賊衆圍城之際奮身入城同王
廷贊固守尚可稍贖愆尤今賊已先擊退上山而勒
爾謹尚藉守城為名安然不動有是理乎此事著傳
諭和珅即行查明據實覆奏至朕盼望𠞰賊之信甚
切該處各路官兵既已調集自應即速進勦一鼔成
擒况賊止千餘而官兵已逾一萬是以十人而擒一
賊更欲何待何以尚未見勒爾謹𠞰賊之報豈伊意
欲待和珅到後方始進兵耶萬一賊匪乘隙於黑夜
中四行竄逸則惟勒爾謹等是問恐伊不能當其罪
也
癸亥伍彌泰奏言(臣)查賊匪肆逆以來河州至省
城一帶文報未免稽遲其西寧文報由平番逹省
城北黃河橋雖被賊燒斷然有船可渡河西一帶
仍屬聲氣聯絡各州縣運糧往來亦無阻礙自河
州收復之後循化河州狄道一帶直連省城行旅
往來如舊文報更無間阻臺站已毋庸另行安設
至逆回近佔華林山所有要緊隘口及偏僻小路
(臣)等俱已撥兵把守再蘭州省城居民經督(臣)勒
爾謹及(臣)愷切曉諭設法撫䘏現在民情俱屬寧
謐蘭州藩庫現存銀二百六十餘萬又各省解甘
沿途截留銀一百餘萬儘敷軍務應用沿途驛站
馬匹亦已令各州縣通融協濟一切事宜(臣)等公
同妥協商辦斷不至稍有貽悞奏入
上命軍機大臣傳諭和珅勒爾謹伍彌泰仁和曰本日
據伍彌泰覆奏新疆文報各摺於現在𠞰賊事宜並
無一語提及此必勒爾謹幕友書吏為之代辦奏稿
而勒爾謹則並未出名賫奏殊不可解此時官兵已
逾一萬賊匪僅止千餘何難一舉殱淨况自初八日
進𠞰逆賊距十三日發摺時又隔五日未知伊等此
五日間在彼坐待何事况兵貴神速豈宜如此觀望
不前竟欲待和珅到後再行商辦乎看來伍彌泰止
知帶兵前往蘭州其實毫無主見不免意存怯懦至
仁和前此帶兵渡河打仗似屬勇往而近日則氣漸
不振必以勒爾謹既到蘭州即隨同弛懈不復上緊
出力而勒爾謹則竟安坐署中一籌莫展徒勞朕於
數千里外晨夕懸盼試問伊等於心安乎勒爾謹伍
彌泰仁和俱著傳旨嚴行申飭再賊衆千餘人佔守
山梁為日已久從何得有口食豈賊人能裹帶如許
乾糧抑山寺本有存積糧石供其坐食且賊人馬匹
在山又焉得如許草料餧養此皆勒爾謹所當詳悉
奏明者而竟無一字提及著和珅於到蘭時將勒爾
謹等所為何事因何不及𠞰賊緣由一面據實查奏
一面再行傳旨申飭至仁和等摺内稱土司魯璠前
經腿帶鎗傷等語該土司非内地綠營員弁可比乃
竟能帶兵助勦實屬可嘉前此已有旨加一等賞給
職銜今知伊并受有鎗傷尤當逾格奬勵用兵之道
全在賞罰嚴明此事勒爾謹亦早應具奏請旨加恩
何至今始於仁和摺内帶叙及之耶至各處山隘小
路防守堵截所派兵數某處若干某處係某總兵某
處係某副將參將帶領從前或以事起倉卒不及詳
奏今自初八日至十三日伊等更有何事此等要務
皆不奏乎看來伊等互相觀望恐賊匪乘間逸出而
伊等所謂把守之處亦不可信朕甚憂之著和珅詳
悉查明迅速覆奏
甲子
上命軍機大臣傳諭阿桂和珅曰昨閱伍彌泰仁和等
奏到各摺是勒爾謹之安坐衙署一籌莫展已可概
見且並未見伊馳奏𠞰賊情形竟若置身局外恐該
處無督辦大臣指示調度衆人互相觀望無可倚恃
關係非小阿桂仍須到彼料理於𠞰捕事宜方為有
濟著傳諭阿桂即行兼程前進毋稍稽緩並諭和珅
知之
同日
上命軍機大臣傳諭和珅勒爾謹曰土司魯璠已據兵
部查明係三品指揮使職銜前此因其帶兵打仗出
力降旨加一等給銜自應予以二等頂帶但伊既受
鎗傷不可不格外奬賞著傳諭和珅勒爾謹查明係
何等鎗傷即行照例賞給得傷等次銀兩并加賞大
緞二疋以示優奬
(臣)等謹按行軍制勝全在賞罰嚴明俾知所懲
勸至土司等更非綠營弁員可比尤宜加意撫
綏使之感激奮勉乃勒爾謹於魯璠受傷一節
竟未具奏我
皇上覽及仁和摺内帶叙之處即勅兵部查明該土司
品級
特沛恩綸加
賞其後土司韓煜受有石傷經(臣)和珅具奏亦並蒙
特旨優賚仰見
聖人有功必叙所以旌勞績而勵戎行者有加無已宜
該處土司等悉勵兵奮勇共期速殱黨渠也
同日
上又命軍機大臣傳諭阿桂和珅曰連日因勒爾謹並
未奏報𠞰賊情形已屢經傳旨申飭至賊匪千餘人
佔踞山梁亦已半月有餘勒爾謹等袖手不動所辦
何事即云山陡崖深亦斷無過於兩金川者兩金川
如此險隘尚可進兵蕩平此皆阿桂海蘭察等所身
歴而謂逆匪現佔山梁竟至官兵不能進𠞰有是理
乎勒爾謹如此遷延觀望將來即當明治其罪
丁夘文綬奏言(臣)伏思逆匪么䯢小醜自必立就
殲除但官兵會集蘭州合力𠞰捕逆回潰敗之後
勢必四散奔逸若由鞏秦一帶潜逃恐甘省官兵
一時未遑兼顧且川省滿漢官兵一千五百名約
計此時已入甘境自應酌留堵禦以防逃竄(臣)悉
心籌核將軍(臣)特成額有本省邊防要務應即遵
旨先行回川提(臣)明亮酌留官兵暫駐甘肅之白馬關
一帶探聽𠞰捕情形相機堵截倘甘肅尚需兵力
即就近前往亦較迅捷至川省邊界接壌處所如
松潘龍安柴門關黃勝關等處俱有小路可通甘
境現在情形更關緊要必須大員督率查辦方為
得力松潘等處雖係總兵劉俸所轄但該鎮駐劄
新疆未便調往川北鎮總兵成德帶兵熟諳隨委
該鎮酌帶弁兵前赴龍安等處督同參將馬應詔
遊擊何澂嚴密巡防是鞏昌一帶既有川省官兵
截其去路而龍安松潘小徑可通之處復經分守
要隘如有逆回竄逸即可儘數擒𠞰自不致稍有
漏網
同日特成額明亮奏言(臣)等帶領川兵於十五日
行抵甘省白馬關接准陜甘督(臣)勒爾謹咨會所
帶川兵業經具奏停止毋庸前往(臣)等查白馬關
距蘭州一千三百餘里由此輕騎馳赴不過四五
日即可到彼計到時亦尚在𠞰捕之際除將滿漢
官兵即停其前進飭交副將魁麟遊擊沙津岱等
帶歸本營外(臣)特成額(臣)明亮仍各帶跟役數人
由間道馳抵蘭州無論何營弁兵即可率領𠞰捕
稍效臂指奏入均報
聞
己巳和珅奏言(臣)於十七日午刻馳抵蘭州接見
伍彌泰勒爾謹詢以近日情形知逆匪不過千餘
人負固抗拒我兵雖打仗數次總未能大加殲戮
(臣)和珅即於是日至蘭州北門外用船渡過黃河
登白塔山察看賊人盤踞華林山梁雖有支搭帳
房俱係虚設賊匪在八蜡廟雷壇及水磨溝一帶
挖窑潜處外臨立坎内挖深濠凡有小路可通之
處俱行掘斷以圖死守(臣)留副都統圖桑阿城守
尉額爾恒額率兵守城隨分兵四路令海蘭察同
圖欽保泰斐英阿阿爾都帶兵三千五百名由過
溝從山梁一路進𠞰令額森特同興漢總兵三德
侍衞福寧帶兵一千一百名由丫口一路斜撲賊
營進𠞰令仁和西安副都統薩炳阿帶兵一千名
由沿河向西直撲八蜡廟大樓一路進𠞰(臣)和珅
同伍彌泰勒爾謹馬彪帶兵二千七百名由龍尾
山梁一路為各路策應十九日夘刻(臣)和珅等前
至龍尾山梁即有賊匪數百從山梁斜坡撲上綠
營兵見而慌遽施放鳥鎗惟寧夏西安駐防滿兵
俱齊立不動其時海蘭察所帶之舊教土兵已將
賊匪趕至山梁(臣)等即率弁兵奮勇𠞰殺自辰至
午始將賊匪殺敗我兵乘勢追趕將賊人壓下山
溝(臣)海蘭察即帶土兵將溝内賊匪殺盡其餘賊
人俱遁回巢穴藏匿(臣)等率兵追趕相隔有立坎
一道深至數丈小道皆先被賊人挖斷不能飛度
因暫行整隊緩緩撤回此次打仗殺賊二百餘名
奪取器械馬匹無算但賊匪自知罪惡淊天無可
逃命立誓死守是以人自為戰勇悍異常雖係釜
底遊魂而困獸猶鬭實難一鼓勦滅且賊匪俱係
深藏溝洞及挖窑居住我兵施放鎗礟俱為山梁
溝坎所攩而賊人轉得於孔隙處所暗放鳥鎗傷
我官兵容俟相度形勢另行籌書𠞰捕機宜務將
賊首拏獲至本日打仗漢土官兵亦間有傷亡者
容俟查明續行具奏
同日和珅又奏言(臣)昨接阿桂來札現在勉力䟎
行十三日抵西安省城十五日出陜西長武縣境
二十一日可抵蘭州俟阿桂到蘭後自當公同悉
心商酌相機籌辦搜捕事宜但就目前𠞰賊情形
而論雖各路所調官兵俱已雲集而綠營員弁兵
丁俱未能得力請派侍衞護軍等三十員名馳驛
來甘帶兵勦捕庶賊首黨惡可以速行殲獲毋致
稍稽時日又(臣)前奉
諭旨令查明賊匪新舊教情形(臣)抵甘後詳加詢問知
逆匪實係新教回人因在撒拉爾番地居住是以
多有俗稱番回者至日前藩司王廷贊摺内所稱
正法之馬明心即係蘇四十三之師倡立新教凡
新教之人皆係賊黨若舊教回人則此處俱稱為
老教現隨打仗甚為出力(臣)已面加鼓勵分别奬
賞再本日打仗之老教土司韓煜甚屬奮勉腰間
受有石傷伊係四品頂帶可否照土司魯璠
賞戴花翎之例一體
加恩鼔勵出自
聖恩均奏入
上命軍機大臣傳諭阿桂和珅勒爾謹曰本日閱和珅
等所奏抵蘭後𠞰賊情形一摺是此半月有餘勒爾
謹等之遷延觀望果不出朕之所料也事本勒爾謹
辦理新舊教不善所致又平日不能實力訓練綠營
兵丁以致臨事懦怯不能得用且勒爾謹安坐省署
以致伍彌泰等皆逡巡推委俾賊匪得延殘喘未能
即時擒滅其罪甚大况綠營兵既見賊即慌勢難望
其得力勒爾謹等若早行奏明則派往之滿兵此時
亦可早抵蘭州奮同攻𠞰蕆事豈不更速乃又以賊
匪不難殲滅飾詞具奏並請停止京兵朕亦悞聽總
之此事自始至今錯中有錯實益憤懣今和珅等既
經打仗一次因賊人竄入窟穴死守此時惟有迅速
籌辦以期𠞰滅淨盡至詳閱圖内所稱已安兵把守
各處路口聲叙總未詳細即如洪濟橋係賊人紥筏
偷渡之處最為要地又由亂古堆坪至沙井驛係另
有一路恐賊匪從此分竄圖内亦未聲明是否派兵
安駐又如賊營對面一帶現係何人帶兵圍住均著
阿桂和珅等照發去詢問貼簽處所詳細簽明覆奏
至和珅另摺奏請派侍衞護軍等三十員名已經傳
旨令其即日起程並令乾清門侍衞彰靄那木札一
同馳往並諭令沿途督撫迅速應付馬匹俾得遄行
但到彼究需時日阿桂和珅仍當迅速督辦不可待
伊等到彼再行進勦也又和珅奏稱老教土司韓煜
甚屬奮勉并受有石傷請照土司魯璠之例酌量加
恩該土司如此奮勇恊力甚屬可嘉伊係四品職銜
著加恩賞給三品頂帶并賞載花翎加賞大緞二疋
以示鼔勵至韓煜既係舊教回人何以又有土司之
名究係何時設立給與頂帶號紙並著詳查覆奏
同日
上又命軍機大臣傳諭阿桂和珅曰和珅奏稱接阿桂
札知伊於二十一日可抵蘭州現在𠞰滅賊匪正須
督辦阿桂此時到彼與和珅一同和衷籌辦甚為妥
善俟勦捕事宜稍有就緒和坤年力壯盛即可先行
速回面陳一切阿桂尚須經理善後事宜自當緩程
回京至現在督辦一切阿桂和珅尤須同心協力迅
速籌辦不可少分畛域方於公事實有禆益朕于數
千里外因此事深為厪念日夜不寧伊二人應亦深
體朕懷也
同日
上命軍機大臣傳諭勒爾謹袁守侗雅德畢沅曰和珅
等奏請派侍衞護軍等三十員名馳往帶兵𠞰捕等
語現已諭令該侍衞等迅速馳赴并添派乾清門侍
衞彰靄那木札一同馳往均于今日起程晝夜星馳
著傳諭沿途各督撫此不過三十餘人即將馬匹等
項妥協預備俾伊等到站即得迅速遄進毋得稍有
遲悞
庚午勒爾謹奏言竊(臣)欽奉
諭旨令查辦蘭州城外關廂被賊焚燒及河州被賊佔
擾應行撫䘏事宜仰見
聖主軫念災黎恫瘝在抱之至意伏查蘭州東關百姓
防護極嚴房屋舖面並未被賊燒燬西南二關俱
被焚燒數段關廂門扇亦被焚燬居民有逃竄者
亦有在屋藏匿者逆賊前曾於城外關内潜來窺
探搜擄財物適(臣)於三月二十九日自狄道帶兵
旋蘭與提督仁和按察使福崧駐剳城外詳悉籌
酌即於三十日派兵將關廂保護堵守逆賊無從
得入民心漸安惟是逆酋未獲城門未開百姓日
需河水(臣)現在派撥官兵把守東門按時啟閉聽
民取水復飭令臯蘭縣開倉減價平糶以濟民食
其無力貧民(臣)等即行捐給以資糊口河州被擾
居民現已陸續歸業已諄飭署知州謝桓仿照省
城辦法加意撫慰毋致失所至應如何加
恩優䘏之處查尚書和珅現已到蘭大學士公阿桂亦
不日可到容(臣)隨同詳悉確查妥議具奏
同日勒爾謹又奏言副將新柱等被害情形(臣)前
因未及查明是以未經陳奏兹據署西寧鎮總兵
貢楚克達爾署河州知州謝桓稟報查得三月十
七日副將新柱奉委彈壓新舊二教帶領弁兵一
百二十三員名備帶矛刀鳥鎗鉛藥等項由河州
起程知府楊士璣亦隨後進發十八日申刻新柱
行抵白莊子蘇四十三率領逆回千餘人屯聚莊
外新柱諭令兵丁放鎗蘇四十三率衆擁入將新
柱殺害弁兵俱被殺傷蘇四十三等隨趕至起臺
堡打破堡城楊士璣罵賊被賊殺害護送楊士璣
之土司韓成璘亦被賊綑綁殺死又查三月二十
一日晩蘇四十三等將河州攻破署河州協中軍
都司事守備李奇千總朱廷奇外委李九章徐烈
俱已被害署守備袁尚仁𠞰賊陣亡署河州知州
周植自縊身死等情稟報前來除新柱原帶弁兵
有無逃回及河州守城兵丁傷亡確數並文武衙
署倉庫錢糧現飭確查至日另行分晰陳奏外所
有蘭州府知府印務因涇州知州陸瑋前在省城
隨同王廷贊等設法守城晝夜防護即委該員署
理河州知州印務因候補通判謝桓前委在循化
擒𠞰多賊辦理奮勇又派赴河州安集百姓是以
就近委署再河州協副將印務因歸德遊擊白守
忠奉委在循化擒𠞰逆賊甚為出力暫委該員護
理又蘭州府知府印信河州知州印信已據楊士
璣周植家人呈繳前來現已飭發委署之員鈐用
其河州協副將印信現在跟尋均奏入
上命軍機大臣傳諭阿桂和珅曰勒爾謹此奏恐有不
實前以伍彌泰奏勒爾謹專派蘭州道圖薩布候補
道永慶駐剳城外隨同辦事則伊自必安坐城内衙
署當此緊要之際竟爾安然坐視實屬全無人心今
勒爾謹又自稱駐剳城外此必伊近日自知罪重且
聞伍彌泰已經奏及因復移居城外為此飾奏阿桂
等務須詳查據實覆奏不可稍有隠諱至伊摺内所
稱現在派撥官兵把守城門按時啟閉聽民取水等
語尤屬不成事體賊匪自擊退上山之後必不敢復
進省城滋擾况現有官兵萬餘屯駐城外若尚慮賊
人來犯則又安用此官兵為乎且城門未開徒令遠
近居民因此疑懼所為示寇弱而怯兵志錯謬莫此
為甚所有勒爾謹奏到各摺俱著發交阿桂等閱看
詳悉查辦另行陳奏
同日
上諭内閣曰甘肅逆匪蘇四十三等肆擾不法一案係
因争立新教舊教不從致被殺害起釁若地方官早
為嚴明料理斷不致釀成事端乃勒爾謹經理不善
以致養癰貽患從未奏明此事其罪已無可辭及事
發之後即當迅速妥辦以贖前愆乃朕已簡派八旗
勁旅啟程前往並就近酌調阿拉山兵協𠞰而勒爾
謹轉一味含糊且以半月之内即可殲滅飾詞具奏
致京兵等均各撤回今賊匪竄匿蘭州城外山梁幾
及月餘雖節次勦捕賊匪窮蹙待斃已如釡底游魂而
現在尚未淨盡殲戮致稽時日且調往將軍提鎮等
在城外督兵𠞰賊而勒爾謹竟安居城内衙署僅委
道員駐剳城外視為與已無涉以致衆相觀望坐失
事機殊不可解朕初意本以逆匪滋事時轉不便輕
易地方大吏今勒爾謹如此辦理錯謬其罪甚大難
以姑容著阿桂和珅傳旨將勒爾謹革職拏交刑部
治罪并派妥幹章京押解送部目今即擒𠞰賊匪淨
盡而善後之事正資料理因思李侍堯雖以簠簋不
飭獲罪而其材實能理繁治劇陜甘總督員缺著李
侍尭以三品頂帶馳驛前往管理李侍堯未到之先
著阿桂暫行兼管此朕用人苦衷中外宜共諒之
(臣)等謹案逆匪滋擾不法實地方大吏平時疎
玩所致當起事之初
皇上鴻慈曲宥猶不欲遽易大吏乃勒爾謹罔知愧懼
不思督率官兵力圖報效以贖前愆甚且停止
京兵一籌莫展昏蒙謬戾措置乖方罪難枚舉
以至上干
天譴
特降明綸宣諭中外拏問治罪仰見
聖主於臣工罪案權衡不爽書曰自作孽不可活罪由
自取其洵然歟
同日
上命軍機大臣傳諭阿桂曰現已明降諭旨將勒爾謹
革職拏交刑部治罪著阿桂派委妥幹章京管解來
京至陜甘總督員缺已命李侍堯以三品頂帶馳驛
前往管理其未到之先阿桂暫行兼管至現在賊回
雖已屢加殲戮窮蹙待斃但必迅速殲滅净盡不可
再稽時日因思阿桂於督兵𠞰捕之事經歷已多即
海蘭察額森特等皆曾在其手下呼應較靈是以從
前原令和珅與阿桂相見三日後將欽差大臣關防
交阿桂接受辦事并令和珅即行回京嗣因阿桂身
有瘡疾行程不能迅速是以令和珅先行馳往今阿
桂亦已行抵蘭州所有一切應辦事務俱著交阿桂
督辦阿桂奉到此旨即傳諭和珅令其遵旨回京毋
稍稽扈蹕前往熱河也
欽定蘭州紀略卷四
