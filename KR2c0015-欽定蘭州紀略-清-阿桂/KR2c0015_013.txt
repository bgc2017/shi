欽定蘭州紀略卷十三
壬子阿桂李侍堯奏言本月初五日海蘭察明亮
派奮勇官兵及屯練降番在木柵邊照常放砲打
石使賊人不備午刻海蘭察明亮率同侍衛提鎮
督率弁兵直至壊牆邊先將樹枝草捆隔牆撩入
填滿溝壕然後抛擲火彈施放火箭引火焚燒其
時賊人尚於牆邊抵死抗拒我兵站立壕邊向内
鎗箭齊發𠞰殺甚多火勢益熾賊人不能存住始
紛紛退竄華林寺殿屋雖已擊坍尚存一角及圍
牆賊人在内藏匿死守我兵一面施放鎗砲一面
運送樹枝草捆及木植板片將溝内之火用土填
滅直過溝壕用樹枝等物撩積寺基抛擲火彈燒
起賊人抵死衝撲數次俱被官兵鎗箭打回酉刻
寺内殘壊屋簷被燒坍倒賊人打死燒斃者甚多
始遑遽竄回華林寺後牆邊及兩廂房牆圈内藏
匿放鎗擲石盡力抵禦官兵正欲乘勢將燒殘木
植抛入牆圈再用樹枝草捆一併填燒令賊人不
能存立其時巳至亥刻黑夜難以用力因暫將官
兵撤回初六日黎明海蘭察明亮率同彰靄泰斐
英阿福寧明山阿蘭保多爾濟色布坦海禄哈當
阿三德德寧武靈阿鄂輝阿爾都並侍衛章京帶
領奮勇屯土官兵由華林寺前撲入並預行分飭
舒亮仁和馬彪羅江鱗策卜坦等各帶本卡官兵
預備賊人分竄即協力擒勦夘刻我兵抛擲火彈
鎗箭齊發並短兵砍殺賊人竄入後牆壕内及燒
燬房基潛匿官兵緣牆而上站立牆頭向下放鎗
擲石打死壕内牆角賊匪甚多衆兵奮勇撲進擒
挐𠞰殺其時有賊人百餘從西邊滚下直磡我兵
隨後追殺至平坦處又有仁和馬彪等率領本卡
官兵將賊人重重圍裹在内擒殺淨盡其華林寺
後躱藏餘賊亦殱戮無遺共生擒賊人六十七名
割獲首級四百五十顆陣亡由京派來之司鞍果
倫察屯練土外委郎卡太受傷副護軍參領達薩
鼐藍翎侍衛萬濟鼐親軍哲克屯練巴圖魯土把
總郎思甲軍機處行走戶部員外郎舒濓亦帶箭
傷其餘陣亡受傷兵丁俟查明造報查逆回於光
天化日之下輒敢肆擾不法實屬神人共憤蘇四
十三攻犯蘭州被官兵擊敗後即同衆死守華林
山不復散往他處俾我兵得以挐柵環攻盡數𠞰
殺皆由
聖主洪福
上天眷佑而(臣)等奉
命督辦雖遲至三月餘將賊人殱擒淨盡不致一名漏
網實仰仗
皇上天威得以蕆事
同日阿桂李侍堯又奏言安定縣馬明心家屬及
其心腹徒弟並伏羌縣為伊斂銀之新教阿渾與
各逆黨家屬業經派按察使福寧前往督率地方
官按名查挐解省審辦如此間訊出各該處果有
從逆回民即行一併嚴辦至洪濟橋唐家川等處
從逆回民於四月初旬自蘭州竄回被土兵𠞰殺
及淹斃者二百餘名又陸續挐獲正法者百餘名
隨賊打仗傷死者三百餘名現在該數處所存新
教餘黨諒已無多此外不過查挐各該犯緣坐家
屬亦屬易辦(臣)等已提到該處烟戶冊挨查並檄
調河州知州謝桓至省面詢情形仍向現挐各逆
犯嚴切跟究實力妥辦總之搜捕逆黨務期淨盡
根株必不使復留餘孽
同日阿桂李侍堯又奏言賊匪肆逆以來所有從
賊各犯省城正法二十名河州西寧二處正法五
十七名業經具
奏在案嗣省城盤獲從賊各犯及由河州循化等處
提解至省審明應正法人犯二十六名又循化廳
文武員弁帶領老教土兵陸續搜獲新教逆犯及
婦女幼孩共三十四名口俱經分别核辦内韓阿
渾即馬六十七一名前據省城挐獲賊匪供稱該
犯與蘇四十三帶領賊人分路滋擾一至河州一
至循化蘇四十三困守華林山尚望其救援等語
嗣據舊教土司挐獲解省(臣)等嚴切研鞫據該犯
供三月間起事時蘇四十三令其糾約各莊来到
新教隨後接濟該犯糾約三百餘人尚未齊全即
被循化官兵帶同舊教土兵衝殺擒挐該犯藏匿
山中幾及三月始被搜挐等語是賊匪所供分路
滋擾事屬有因且聞該犯在撒拉爾地方為新教
衆回所信奉與蘇四十三相同其賊人未到河州
以前謀逆起釁各情節可以向其跟究應解送
行在辦理其餘各犯業已隨時正法至現在省城及各
處監禁之逆賊婦女幼孩三百十五名口除將蘇
四十三韓一的巴拉家屬十一名口業經正法外
餘俟遵
旨分别發遣均奏入
上諭内閣曰本日據阿桂等奏殱擒逆回餘黨淨盡一
摺逆匪負嵎固守官兵得以全數𠞰殺竟無一名漏
網實堪稱快除海蘭察等已於阿桂等前次奏捷時
交部從優議叙外所有此次打仗陣亡之司鞍果倫
察著加恩照藍翎侍衛例給與䘏典屯練土外委即
卡太並照土千總例議䘏受傷之屯練巴圖魯土把
總郎思甲著加恩以土守備用此外受傷各員并及
陣亡被傷官兵著阿桂等查明照例優䘏至軍機處
司員戶部員外郎舒濓亦帶有箭傷著加恩賞戴花
翎其屢次打仗奮勇受傷之頭等侍衛木塔爾前已
賞給二品頂帶著再加恩遇有四川管理降番之副
將缺出交該督酌量題補
(臣)等謹案賊首蘇四十三及黨惡要犯已就誅
戮且糧食燬盡存水無多賊匪已無可倚恃乃
狼戾性成於竄入華林寺後魚釡游魂尚敢死
力抗拒直至官兵樹柵火攻始將敗殘餘醜殄
滅無遺此實賊黨戾氣所鍾自致聚殱竟無一
人倖逃法網
天道之昭著與
王法之森嚴並足垂戒於萬世云
同日
上命軍機大臣傳諭阿桂李侍堯曰此次𠞰捕逆回雖
因其死守抗拒遲至三月有餘始行殱滅然使賊於
一月前衝突而逃𠞰捕正自費力今乃佔聚華林山
寺俾官兵得以全數殱擒竟無一名漏網仰賴
上天嘉祐朕愉快之餘惟益深虔畏耳至阿桂等所稱馬
明心家屬徒弟并伏羌縣斂銀之新教阿渾與各逆
黨家屬已委按察使福寧前往查辦等語所奏甚是
此等從逆回民露有形迹証據者必須全行搜查不
可稍存將就了事之見至省城及循化河州等處監
禁逆犯之婦女幼孩人數甚多著阿桂等查明將應
發烟瘴者即行分别發遣毋令久稽監獄
同日阿桂李侍堯又奏言查首逆蘇四十三首級
當官兵奮勇追𠞰其如何被殺及為何人所殺緣
由無從查詢及至陸續呈騐令韓阿渾等及伊妻
女認出時當即飭令官兵務將屍身尋獲而其時
所有割獲首級衆賊屍身俱為官兵砍碎實無從
辦認是以即將蘇四十三及各頭目首級懸掛蘭
州各門號令今奉
旨將蘇四十三首級傳示各省回民居住地方(臣)等伏
思馬明心雖未有助逆實跡然其剏教啟釁寔係
禍首罪魁現令刨出屍身剉骨揚灰其首級一併
同懸示衆所有蘇四十三首級現已裝盛木桶並
奉到告示頒發各省每處懸示數日俾回民共知
儆戒
同日阿桂又奏言查辦理賊匪餘黨一事其洪濟
橋唐家川等處從逆回民陸續搜捕𠞰殺已有五
百餘名縱有餘孽已屬無多至安定伏羌等處亦
無需帶兵搜捕毋庸海蘭察等在此帮辦(臣)即令
明亮先行馳赴
行在海蘭察額森特舒亮隨後亦即帶領侍衛官員起
程再土司楊宗業番兵一千二百名及保安土兵
一百名俱於六月二十三等日飭令分起回伊番
地訖又西安先撤回滿兵一千名寧夏先撤回滿
兵五百名亦於七月初一等日分起自蘭州起程
其西安副都統薩炳阿即令帶兵回陜均奏入報
聞
同日阿桂李侍堯奏言(臣)等遵旨傳集司道及在
省之府廳州縣各官反覆開導訊究冒賑舞弊實
據令其逐欵開出兹據蘭州府知府陸瑋鞏昌府
知府宗開煌平涼府同知閔鵷元蘭州府同知善
達署肅州知州州同董熙狄道州知州鄭陳善皋
蘭縣知縣候補知州楊惪言皋蘭縣知縣蔣重熹
古浪縣知縣舒玉龍永昌縣知縣林昂霄山丹縣
知縣萬邦英前任古浪縣知縣徐樹梅漳縣知縣
夏恒等十三員將浮冒賑糧銀數及被上司勒取
交辦物件等項用去銀數逐一開寫前來臣等閱
該員等開出各欵勒爾謹雖未向屬員婪索多贜
亦曾收受宗開煌銀一千兩且屢次交辦物件致
送過往人情所用甚多王亶望任内則無人不向
其勒索多金贓欵纍纍尤為貪縱王廷贊尚未收
受屬員銀兩亦有交辦物件情事查甘省地瘠民
貧官場素稱清苦此衆人所共知勒爾謹等身為
甘省上司更應稔悉何以竟令屬員買物賠墊甚
且公然勒索是明知各該州縣辦理監糧賑䘏大
有侵漁遂爾分肥染指核之前次福寧所供各處
報災分數俱由藩司議定或于總督具奏後藩司
補取道結或取空白由藩司填定等語其為上下
通同一氣冒銷舞弊已無疑義臣等查各該員所
供雖尚有不實不盡之處而大局已破百喙莫解
謹將陸瑋等親供錄呈
御覽請
勅交留京王大臣刑部堂官
行在軍機大臣分别嚴訊奏入
上諭内閣曰甘省收捐監糧一事原因邊陲地瘠民貧
應令倉儲充裕以備賑䘏之用是以復經允行乃開
例之始即公然私收折色甚至通省大小官員聯為
一氣冒賑分肥扶同捏結積成弊藪既經敗露自不
得不徹底跟究現據阿桂等陸續查奏歴年情弊俱
已水落石出是竟以朕惠養黎元之政作為官吏肥
蠧之資實屬愍不畏法為天理所不容況辦賑之事
有濫必致有遺若官吏多一分侵漁即災民少受一
分實惠朕之所以嚴行窮究者正欲剔除官吏積弊
使百姓實受賑䘏之益並非因辦賑有弊轉將賑䘏
之事靳固不舉也前恐各督撫誤會此意或致有災
不辦曾經明降諭旨宣示中外但恐督撫等仍未能
仰體朕懷且不肖之員或以于已無可分肥即于民
視如膜外其所關于民政者甚大朕如傷在抱偶遇
各省偏災不惜多發帑金優䘏不使一夫失所此天
下臣民所共知共見者各該督撫務皆以愛民䘏災
使得均沾實惠為念遇有地方水旱即詳悉查勘據
實奏報加意賑䘏斷不可緣有甘省監糧之案遂爾
因噎廢食以致稍有諱飾倘如此申誡再三而督撫
等仍有蹈此者經朕察出必重治其罪將此再行通
諭中外知之
癸丑
上命軍機大臣傳諭留京辦事王大臣山西巡撫雅德
曰連日令軍機大臣嚴訊王廷贊據供有武威縣知
縣朱家慶固原州知州郭昌泰各饋送王亶望銀兩
或二千或三千交坐省長隨送進朱家慶係漢軍已
告病回京郭昌泰係山西人已丁憂回籍等語著將
朱家慶郭昌泰二人各行提取嚴訊確供迅速具奏
上又命軍機大臣傳諭阿桂李侍堯曰據王廷贊供金
縣知縣邱大英西寧縣知縣詹耀璘各饋送王亶望
銀兩二三千等語邱大英詹耀璘現任甘肅知縣著
傳諭阿桂等就近提訊得有確據即嚴參歸案辦理
同日
上諭内閣曰據吏部查奏王亶望王廷贊甘肅藩司任
内曾任本道首府首縣各員除秦雄飛等八員業經
革職挐問圖桑阿等三員現已病故外所有前署蘭
州道之現任西寧道劉光昱前署蘭州府知府康基
淵前署皋蘭縣知縣現任蘭州府知府陸瑋現任皋
蘭縣知縣蔣重熹俱著革職挐問交阿桂等併案審
辦其捏結舞弊之各道府州縣仍俟吏部查明具奏
另降諭旨
同日
上命軍機大臣傳諭阿桂李侍堯曰昨據戶部奏甘肅
監糧自開捐以後節據該督造册糧石並以各州縣
舊有倉厫不敷存貯共請添建者二十六案估需銀
一十六萬一千八百餘兩經戶部准令添建即于所
收捐監倉費銀内動支造報工部核銷在案今查明
此項既無本色糧石則從前該省請添建倉厫何糧
可貯顯有捏冒情弊不可不徹底查辦等語所奏甚
是本日又據工部將甘省請建厫座現在核議及從
前准銷未銷各案請一併敕交阿桂李侍堯徹底查
明具奏一摺與戶部所奏事屬一例建立厫座原為
收貯糧石而設甘省自乾隆三十九年勒爾謹奏准
開捐以來即私收折色通省糧石盡屬紙上空文即
現有倉厫已為虚設何得又請添建其為捏報蓋
造侵蝕公帑已無疑義著傳諭阿桂等將請添建厫
座之各州縣派令滿漢軍機章京分路前往查勘有
無厫座據實覆奏
庚申阿桂李侍堯奏言官兵於本月初六日殱滅
撒拉爾逆回將割獲首級令前此被擒現尚監禁
之韓三十九及韓阿渾即馬六十七逐一辨認據
認出頭人馬作南馬三十五首級即於蘭州各門
懸掛號令至生擒賊人内有馬良海受傷甚重於
拏獲後斃命亦即梟取首級懸示訖其唐宗第等
六犯傷重垂斃不能取供當即先行正法尚餘賊
犯大小六十名(臣)等詳細研鞫雖無緊要頭目在
内擇其人稍明白於蘇四十三起事及盤踞華林
山始終抗拒官兵情形略為知悉可備訊問且傷
痕尚輕不妨起解者馬達烏特韓四個韓三個三
名同韓阿渾即馬六十七蕭得福共五名交侍衛
泰斐英阿福寧阿爾都管押於本月十二日自蘭
州起程解逆
行在審辦此外傷重賊犯二十五名於取供後先行正
法傷輕之三十一名於十二日致祭陣亾將士時
正法同陸續正法之前次挐獲賊犯韓三十九一
名又馬牢沙等六名及閏五月十九官兵挐柵圍
攻後節次自賊營投出之老教二十名一併開單
進
呈
同日阿桂李侍堯又奏言明亮已於初八日起程
馳赴
行在羅江鱗亦於是日起程回滇初九日海蘭察帶侍
衛章京拜唐阿六員名起程初十日
乾清門侍衛彰靄明山阿蘭保起程十一日額森特
乾清門侍衛那木札帶同侍衛拜唐阿十三員名起
程十二日
乾清門侍衛泰斐英阿福寧二等侍衛阿爾都押解
賊犯起程十三日舒亮帶同侍衛拜唐阿十一員
名起程所有阿拉山兵舊教土兵并寧夏涼州莊
浪滿兵業經撤回鄂輝帶領屯練降番亦於日内
回川此外西安滿兵及綠旗官兵亦即分起陸續
撤回俾道路不致擁擠其將軍副都統提鎮等俱
隨本管營兵按日起程至副護軍參領達薩鼐藍
翎侍衛萬濟鼐巴圖因受傷稍重暫留蘭州俟調
養就痊再令起程赴京均奏入報
聞
同日
上諭内閣曰前據阿桂等奏殱擒逆回餘黨所有在事
出力員弁業經降旨分别加恩䘏賞兹據阿桂復查
明前次打仗時漢土弁兵内甘州提標守備馬斌四
川千總唐萬年循化營千總蕭福禄延綏鎮標把總
孟學易始終在頭敵打仗奮勇殺賊並經受傷馬斌
等俱著加恩賞戴藍翎涼州兵張世儒固原兵洪光
耀延綏兵孫仲喜王寧義上屋擊打賊匪奮勇出力
張世儒等俱著即賞補把總撒拉爾土司韓光祖屯
練巴圖魯藍翎土把總阿旺藍翎土千總雍中依沙
斯俱帶兵打仗奮勇殺賊韓光祖等俱著加恩賞戴
花翎屯練土千總阿朋土外委雍中朋帛噶爾角克
土千總阿結别斯滿土千總安爾多節次打仗殺賊
並經受傷雍中朋等俱著加恩賞戴藍翎以示優奬
壬戌
上命軍機大臣傳諭阿桂李侍堯曰甘省監糧一案據
阿桂等查奏開例之始全係私收拆色並無實貯在
倉而從前袁守侗阿揚阿欽差前往盤查據稱倉糧
係屬實貯其言殊難憑信該省監糧既未買補則倉
儲焉能足數此必當日地方官一聞查倉之信挪東
掩西為一時彌縫之計其簽量人役均係該地方官
所管易於通同弊混而袁守侗等受其欺蔽率稱並
無虧短亦未可定當日州縣各官現在甘省者無難
訊究得實著傳諭阿桂等即行確切訊究令將袁守
侗等往查時該員等如何挪移掩飾其人役等如何
通同弊混之處訊取確供據實覆奏
己巳阿桂李侍堯奏言(臣)等派委按察使福寧前
往安定縣查挐馬明心家屬及心腹徒弟并伏羌
縣為伊斂銀之新教阿渾等嗣據該司稟稱于七
月初四日行抵安定屬之秤鈎馹距官川一百四
十餘里該處山路叢雜若多帶兵役恐致逃竄轉
難搜捕即督同安定令黃道煚選帶幹役數名星夜
前進於初五日巳刻猝至官川馬明心家擒獲該
犯堂弟馬三娃即馬廷美並馬明心之妾張氏幼
子二名女孩二口馬三娃之母孫氏又獲逆犯張
懷德之妻馬氏並訪得馬明心之長子四十九久
匿另莊回民馬德裕家隨押令協差飛挐將馬四
十九並馬德裕及伊子馬明耀獲解次日又挐獲
外來從教之伏羌回民齊明齊月臨潼回民拜得
明清水縣回民蕭明正山西蒲州回民廉梓玉新
教教讀馬成祥馬明心表弟馬朝林另莊居住之
車滿倉督押至縣又於縣城挐獲逆犯張漢之妻
馬氏女二口犯兄張柱妻李氏子女四口飭縣分
别解省並查官川地方大小村莊俱係漢回雜居
其馬明心所居官川堡莊内共有回民三十餘戶
分上下堡上堡係馬明心等居住下堡則係舊教
自馬明心正法從前無知被惑者俱各驚惶失措
情形甚屬畏懼至護送馬明心之馬成德馬如玉
馬成林馬薩滿拉即馬如昌亦經黃道煚選差弋
獲該司於初十日行抵伏羌即督同該縣選差幹
役將斂銀附從各犯密挐於十一十二等日據挐
獲馬得建馬立格馬景元馬伏賓馬廷棟馬尚紀
馬廷彩楊鳳鳴馬建業馬正邦楊洪道高兆元馬
良貴馬榮貴馬成龍齊有全一十六犯先後挐獲
解案並據該司稟稱伏羌回民衆多當即傳集剴
切曉諭驚疑盡釋感悔涕零咸安堵如常等語該
司於回省之後路過隴西又挐獲逆犯張明得張
懷德家屬共十五名口一并分起解省(臣)等提集
各犯逐一嚴加鞫訊各供俱係新教回民或向從
馬明心念經稱大徒弟或不遠數千里前來拜從
或與馬明心交密為之經理家務或於馬明心起
解時直送至省或於馬明心正法後羣聚誦經或
代馬明心收銀或藏匿馬明心之子其伏羌縣所
獲馬得建等十六名内馬建業八名俱係新教阿
渾有糾約斂資者有出銀餽獻者有攜銀代送者
種種情節俱各供認惟僉稱與撒拉爾地方遥遠
向不認得蘇四十三實無從逆情事其伏羌縣回
民斂銀一節亦在蘇四十三起事以前並不知馬
明心已經正法等語(臣)等因拜得明等俱係隔省
回民遠至官川拜從馬明心已屬可惡至馬明心
業經正法尚敢聚居誦經實屬愍不畏死查馬明
心創教起釁致蘇四十三藉端滋事今安定各該
犯附從馬明心雖未敢乘機接應公然通賊伏羌
各犯為馬明心糾約斂銀亦在蘇四十三未起事
之前均與實在從賊有間但既拜從馬明心為師
甘心崇奉即與逆黨無異未便僅照邪教為從律
定擬應將附從馬明心之馬德裕馬明耀馬成祿
馬成祥馬朝林車滿倉馬成得馬如玉馬成林馬
如昌齊明齊月拜得明蕭正明廉梓玉馬得建馬
立格馬伏賓馬景元馬廷棟馬尚紀馬廷彩楊鳴
鳳馬建業馬正邦楊洪道高兆元馬良貴馬榮貴
馬成龍齊有全并前所拿獲監候待質之馬而立
即馬尚德三十二名概行正法以示儆戒至馬明
心堂弟馬廷美即馬三娃張漢之兄張柱張懷德
之兄張懷雄張明德之父張士榮姪張二娃五名
照緣坐律概予斬决馬明心張漢張懷德張明得
之妻妾子女等共二十六名口分别發遣其婦女
發往伊犁給與厄魯特索倫察哈爾兵丁為奴幼
男發往雲南之普洱廣西之百色極邊烟瘴充軍
並咨查拜得明廉梓玉各原籍有無煽惑為匪情
事至唐家川洪濟橋等處從逆餘黨已據布政使
福崧等稟稱業經搜獲數十名及各犯家屬數十
名口仍飭令再行實力搜挐毋致漏網奏入
上諭内閣曰據阿桂等奏按察使福寧督率安定縣知
縣黃道煚查挐逆回餘黨及應行緣坐各犯家屬不
動聲色俱就弋獲且傳集回衆剴切曉諭俾衆心驚
疑盡釋感激涕零咸皆安堵辦理頗屬得宜福寧著
加恩賞戴花翎並著交部議叙知縣黃道煚著一併
交部議叙以示優奬
同日阿桂李侍堯又奏言查逆匪滋事以後據循
化廳等處搜獲各該犯屬婦女幼男共五百名口
除陸續監斃並首逆家屬正法共一百五十八名
口外現在各屬監禁婦女二百五十九口幼男八
十三名查各犯俱係新教回匪其應行緣坐幼孩
未便併發新疆致滋煽惑應遵
旨將婦女發往伊犁賞給索倫察喀爾厄魯特兵丁為
奴幼男發雲南之普洱廣西之百色極邊烟瘴地
方充軍所有婦女二百五十九名分作七起幼男
八十三名分作兩起俱間日起解檄飭營汛撥兵
護送其循化續行搜獲犯屬並安定伏羌唐家川
等處挐獲各犯家屬俟解到時亦即照例分别發
遣奏入報
聞
同日阿桂李侍堯又奏言(臣)等前奉
諭旨令甘省大小官員據實供吐業將陸瑋等親供錄
呈
御覽嗣據陸續來省之知府鐘賡起汪臯鶴張金城候
補同知邱大英等十五員各將浮冒賑數及餽送
上司並代買物件等項銀數開送前來(臣)等閱各
該員供詞雖尚有不盡而上下通同冒賑開銷各
情弊業已供認不諱(臣)等又接奉
上諭據王廷贊供邱大英詹耀璘等各餽送王亶望銀
兩等因(臣)等復傳集邱大英等二員嚴加詰問邱大
英供在金縣任内兩次送過王亶望銀四千兩邱
耀璘供在西寧縣任内兩次送過王亶望銀四千
兩等語該員等所供饋送情節相符又有代買物
件及送過盤費銀尚不止王廷贊所供三千之數
應將該二員遵
旨歸案辦理現任蘭州道圖薩布係上年十月到任(臣)
等傳訊該員據供我到任時初賑加賑早已辦過
今春展賑亦係上年辦定之案至現在甘省造報
捐監冊只辦過四十五年夏季其秋季尚未造報
我係十月到任各屬所捐糧數並未出結等語(臣)
等恐該員尚有索取屬員供應及銀物等事復訊
之前任皋蘭令楊惪言現任皋蘭令蔣重熹僉供
圖薩布自到蘭州道任首縣並無供應亦未收受
伊等銀物等語可否將圖薩布暫免革職挐問如
續有查出通同舞弊實據再行嚴參治罪之處伏
候
欽定奏入報
聞
欽定蘭州紀略卷十三
