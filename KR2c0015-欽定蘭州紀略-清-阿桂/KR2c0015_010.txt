欽定蘭州紀略卷十
戊辰
上命軍機大臣傳諭阿桂李侍堯曰夲日據刑部解到
從賊逆匪馬復才令軍機大臣嚴訊據馬復才供蘭
州南關馬姓蕭姓回子俱有為賊接濟糧食之事著
阿桂於辦畢正賊時一併查辦又供唐家川為賊紥
栰過渡之回子約有七八十人馬常福為首又有唐
德成唐蘇麻亨唐復有張老師父張國相也帮同紥
栰等語唐家川助賊逆回夲應剿洗其指出各犯尤
當實力查拿毋使一名漏網又供蘇阿渾說將來做
不成事即要逃往苦蘆灣在洮河西岸約離西古城
二三十里現在賊營尚有該處逆回三百來人都會
打仗等語苦蘆灣如果有從賊三百人則此三百家
即係賊黨亦應一併剿捕著傳諭阿桂將苦蘆灣地
方查明於圖内添繪貼說呈覧
己巳阿桂李侍堯奏言查賊營之前尚有溝濠二
道溝上俱有賊卡我兵於閏五月十六日已撲至
第一層溝邊賊匪在第二層溝墈及營内放鎗抵
禦不能撲進即於迤西安設營卡並令馬兵接連
佔至黃河邊嚴密防守是夜賊人不敢復出攻撲
惟於十七日申刻烈風暴雨時賊匪乘勢出壕衝
突被鎗箭殺死十餘人始行退入溝内藏匿拚死
支持(臣)思賊營既在掌握不值用力攻撲傷我官
兵且恐我兵一擁進攻賊匪鋌而走險不能保無
竄逸因與海蘭察明亮公同熟商於夲布爾廟迤
西至蓮花池繞出華林寺從陡墈下直接龍尾山
俱安設官兵木城營卡星羅碁布空缺處并刨挖
深壕四面圍困使賊人不能下至黃河取水其華
林山東水磨溝之水派員前赴上游相度地勢可
以旁洩處俱令旁洩其水磨溝業已斷流賊人水
道既斷數日内不戰自亂可以盡數擒剿而官兵
週圍攻打亦斷不致躭延時日奏入
上命軍機大臣傳諭阿桂李侍堯曰閱阿桂所奏現
在安設木城營卡刨挖深壕使賊不能下至黃河取
水其磨溝之水業已旁洩斷流所奏自是正辦覧之
亦為慰藉苐惜籌之不早耳至現在續令軍機大臣
審訊逆犯馬復才據供八蜡廟内樓房九間上下多
是糧草并墳園内有屋六間俱堆糧食等語恐賊人
儲蓄尚復不少若我兵竟待其食盡坐斃則曠日持
久亦復不成事體因思賊營樓房夲高且樓屋皆係
木植構成易於引火何不於夜間令沿河防卡官兵
以火箭火弹等物向準抛射將所蓄口食盡行燒燬則
於剿捕更速著傳諭阿桂令其妥酌辦理
庚午
上命軍機大臣傳諭阿桂李侍堯曰現在官兵四面圍
困賊自不能復得援應但閱圖内東西北三面俱係
陡墈而北面又逼臨黃河其勢俱難仰攻官兵自止
能從南面進剿因思該處賊人所挖溝壕二道雖属
寬深然或令官兵等填壕而進賊人必出而抗阻我
兵即可乘勢用鎗箭剿殺似亦辦理之一法至賊人
所貯樓房之糧草昨已諭令阿桂派兵用火箭火弹
抛射焚燒即使相離尚遠非火弹所能到而火箭自
不難射及阿桂務須設法籌辦使之潰亂無為曠日
持久待其食盡坐斃之計
(臣)等謹按行兵制勝惟在相機决策方不致曠
日持久蘇四十三等負嵎死守溝壕深廣未能
迅就擒捕仰蒙
皇上先幾指示將火弹火箭抛射填壕進攻(臣)阿桂接
奉
諭旨得所遵循於剿滅賊巢時全用火弹火箭及樹枝
草捆填滿溝壕官兵遂一擁直入痛殱賊人馘
斬首惡仰見
聖慮周詳萬里情形洞若觀火非韜鈐家所能窺及也
辛未
上命軍機大臣傳諭阿桂李侍堯曰前經降旨令阿桂
等於籌辦善後事宜案内將陜甘二省應添兵數若
干妥議具奏因諭軍機大臣將陜甘二省原額兵若
干現存兵若干交部詳查今據查奏陜甘二省兵丁
除節年移駐新疆屯防並扣缺不補外現存兵五萬
二千四百五十四名較原額少兵三萬一千九百二
十名等語自新疆一帶盡入版圖拓地二萬餘里兵
儲經費自應加增今該二省内地兵數既較原額减
少三萬有餘自應量為添設但不必竟照原額添補
朕意酌添兵一萬餘名亦足敷用至兵丁有馬步守
三項之分各省成例大約以馬三步七為率朕意馬
兵一項自較步守為優遇有調遣亦可得力今既酌
為添設不如竟將馬兵酌添六七千名即所需兵餉
較多而為捍衛邊陲起見正不必斤斤小費著傳諭
阿桂李侍堯於籌議善後時確核此二省地方營制
情形將某處應添兵若干及馬步守三項應如何酌
量分添之處逐一妥議具奏其陜西一省並著會同
畢沅辦理至現在所少兵三萬一千餘名查係歷年
移駐新疆屯防及扣存不補之缺但新疆一帶未必
駐兵有三萬餘名之多著傳諭阿桂等將新疆一帶
寔在移駐屯防兵若干此外扣存未補兵額若干及
如何扣存不補之處逐一詳悉查明覆奏冄陜甘二
省從前原係一省是以該部於原額兵冊不能按省
分開載但現存兵數既尚有五萬二千餘名即甘肅
所駐較西安為多亦未必大相懸絶何以畢沅前奏
陜甘此時兵力合計不過萬餘若陜省兵數寔止如
此則甘省存兵計尚有四萬餘名何致逆匪起事時
又無兵可調其詳總不能深晰並著傳諭阿桂李侍
堯詳確查明覆奏
甲戌阿桂李侍堯奏言官兵數日以來於營卡相
間處所刨挖寬深一丈溝壕溝邊安設木柵將賊
營四面圍困其華林寺後及雷壇有井二處俱用
土填築賊匪自知死在旦夕即夜間亦不敢出壕
攻撲惟於溝内潜藏待我兵臨近時暗放一鎗希
冀苟延片刻其營内騾馬牛驢數百因斷絶水草
倒斃殆盡即間有逸出遇水奔飲亦多不能活官
兵自十九日拏卡以後賊人業已斷水二日惟二
十二日寅刻起至已刻止密雨四時賊人又得稍
資接濟連日有自賊營脱回之老教三名(臣)等詳
加訊問據供賊營自官兵斷絶水道後俱各惶懼
曾於山上挖井二處掘至十餘丈不能得水二十
二日天雨賊人各將帳房盆罐等噐承取足敷一
日飲用二十三日又已斷絶蘇四十三令賊衆不
必聲喊恐官兵知其斷水喉啞賊營大小及受傷
者尚有四五百人設誓共死糧食亦止能支七八
日等語(臣)思賊匪雖尚勉強支持其困&KR0629;情形業
已畢露不值力攻撲傷我官兵若兩三日不雨斷
不能稍延殘喘即可盡數剿擒奏入
上命軍機大臣傳諭阿桂李侍堯曰據阿桂奏賊匪待
斃情形自斷不能冄稽時日惟望速得捷音擒獲首
夥要犯以伸國憲而快人心冄甘肅省向來俱以被
旱須賑為言幾於年年如此昨和珅一入甘境即遇
陰雨今阿桂摺内又稱二十二日得有密雨四時可
見該省亦並非竟少雨澤人言俱未足信著傳諭阿
桂李侍堯確切訪察向年雨水情形據寔覆奏阿桂
夲係欽差重臣即李侍堯亦初任甘省總督無所用
其廻護想自能秉公直陳也
同日阿桂李侍堯又奏言查賊匪佔據山梁已及
三月醜類夲有一千數百節次為我兵剿殺尚存
四五百人誠如
聖諭其從前搶掠所得糧食安能供給如許之久(臣)等
於拿獲賊匪及自賊營脱回之舊教回民等屢經
嚴切訊問其四月中旬以前洪濟橋唐家川等處
從逆回民尚有䭾運糧食為賊接濟者及該處安
設多兵防守並陸續拏獲黨惡逆犯審明正法辦
理後已無接濟之事惟賊營迤西一帶居民雖早
已搬移避匿而其埋藏糧食有因一時惶急未能
盡行携帶者賊匪於抗拒官兵之暇雖不敢遠出
刦掠而於附近一帶空屋内搜取糧食寔所不免
所以不至乏食賊營迤西雖有洮河為限而該處
山徑叢襍小路甚多屢奉
訓諭防範倍須嚴密(臣)阿桂日夕籌慮不釋於懷但欲
分兵堵禦須從五泉山迤南繞出華林山背後下
至蓮花池亂骨堆始可安設營盤非得三千可用
之兵寔不足恃而中隔賊營越山遶路有四五十
里與迤東各營聲勢絶不能通須從黃河北岸運
送食物草料辦理既屬周章且恐數營孤懸山外
後臨黃河萬一兵志不固稍有動移更屬不成事
體是以與海蘭察額森特明亮冄四籌酌伊等亦
屢次前往賊營迤西相度形勢未克遽為安設惟
是夲月十五日攻得賊人大卡之後即在華林山
逼近賊營四面趕設木城木柵營卡始能嚴密圍
困至火藥一項賊人攻破河州所得止存二十䭾
而(臣)等未到以前官兵打仗多有陣亡遺棄屍身
其所帶火藥轉為賊匪搜取添用自(臣)等到後官
兵即間有陣亡夲属無多同隊官兵即將屍身抬
回火藥毫無所得(臣)等又詢之脱回老教人等乃
知賊營火藥漸少寔無附近匪徒暗為運送之事
冄賊匪畏懼我兵之架砲轟打俱刨挖土穴潜居
其帳房夲属虛設且官兵現已四面圍困賊匪所
踞不過弹丸無需大砲轟擊至蘭州舊存子母砲
僅與鳥鎗無異施放不能及遠又威遠砲八尊子
重十六兩至二十兩轟擊稍遠而施放時易於跳
動又無凖頭俱不甚得力現已照四川劈山砲式
樣製成二十尊擊打賊營甚為便捷得力又聞從
前辦理凖噶爾回疆時所造食子六十兩重神砲
現有存貯凉州者並已調到數尊應用亦甚得力
有凖凉州尚有熟諳匠役現在調取來省令其照
式試造雖現在圍困賊營已無需應用而省城重
地鑄造砲位數尊亦可永資防衛奏入報
聞
同日軍機大臣奏言(臣)和珅等奏言(臣)等遵
旨嚴訊馬復才該犯于前日刑訊受傷不能供吐現在
病勢甚重查該犯係賊匪小頭目且又殺人放火
應行凌遲未便令其自斃倖逃顯戮請
旨將馬復才即行凌遲處死以彰國憲奏入報
聞
己卯阿桂李侍堯奏言(臣)等將賊營四面圍困斷
絶賊人水道二十五夜間有數十賊從直磡縋下
水磨溝至從前有泉處刨挖盗水官兵知覺鎗箭
齊發殺死賊人數名餘俱受傷竄去溝内血跡甚
多遺棄皮渾屯五個及木碗䋲鞋等物次日有脱
回老教數名詳加訊問據供是夜賊匪夲有五十
名帶皮渾屯十五個因官兵鎗勢甚急止盗得十
渾屯水又每渾屯止装得水一半方能肩負爬山
及竄回賊營即已一搶而盡無餘存等語(臣)與海
蘭察明亮將該處守卡官兵嚴行申飭所有刨開
泉脉多加土石填築並添派阿拉山鎗手百名赴
該處嚴密防範至二十七夜間賊匪復圖覓路下
溝即為屯練兵殺死一名生擒一名又有脱回之
老教八名(臣)等一併提訊該犯等俱因受渴已極
不能出聲惟解開胸懷以心貼地即予以水飲亦
不能下咽徐徐灌潤始能言語據供賊匪共有五
百餘人老弱傷病者業已斷水五日已有渴死即
蘇四十三及強壯有力能打仗者亦已斷水三日
雖有炒麵作糧亦不能下咽至騾馬牛驢數百亦
俱倒斃净盡衆人受渴無奈俱向蘇四十三商量
計策蘇四十三惟稱現在念經祈禱到至急時天
必降雨救濟等語是賊匪困&KR0629;情形已可概見(臣)
與海蘭察明亮公同商酌於二十九日派兵分路
進撲以試其能否抵禦雖二十八日夜間賊人復
至華林寺後身將舊井刨開盗水而據脱出之老
教一名供稱賊匪因井内木石甚多刨挖費力且
恐官兵驚覺止盗得兩小罐水等語諒不能多為
接濟因派滿漢奮勇兵由中路進撲賊營派屯練
降番由華林山東攀磡上撲派老教土兵由華林
山西覓路上攻我兵撲至壕邊賊匪雖不能如前
剽悍尚於溝内卡上放鎗抵禦惟時官兵鎗砲齊發
並添派熟練鎗手向賊營施放賊匪雖傷死頗多
尚拚命支持不肯潰散(臣)思賊匪滅在旦夕不值
用力攻撲傷我官兵因令撤回各卡防守此次攻
撲賊營傷死賊人約有二十餘名(臣)查賊匪斷水
已數日尚能死守寔出意計之外現在將舊井及
有泉處所愈加填築堅實並多派屯練及阿拉山
兵在左近埋伏以偹乘機剿殺夲日寅卯二時又
復密雨現在尚未晴霽然正值土王用事看來不
至連陰賊人雖得稍資接濟亦不能多延時日俟
其困&KR0629;已極即進兵擒捕冄查賊匪於二十五二
十八兩夜至水磨溝及華林寺後身盗水該二處
營卡係提督仁和及總兵羅江鱗所管不能嚴密
防範殊属疎玩(臣)阿桂業已嚴加申飭並將該二
員存記以觀後效如冄有疎虞即一併嚴參治罪
奏入
上命軍機大臣傳諭阿桂李侍堯曰賊人當此窮蹷垂
斃之時尚皆負嵎死守寔是竒事出於情理之外今
官兵四面圍攻又將其盗水處所填築土石加兵防
範賊匪自必益加疲困早晩即可全就擒捕至脱回
之老教即係順從新教同惡相濟之人此時或暫留
軍營不即正法以為招致賊夥之計尚可但其從賊
為逆已經數月隨賊打仗傷我官兵寔属罪無可赦
且伊等果然舊教何不早行竄出直至目下知賊勢
窮廹萬無希倖始復脱回托名老教以圖寬免自斷
不可復留著傳諭阿桂等於剿辦正賊後即將此等
情節明示衆人將臨近脱回之老教概行按律正法
無少姑息至賊人下溝盗水雖旋經知覺但已被刨
挖得水用皮渾屯裝取寔属疎於防範在羅江鱗係
他省總兵到甘效力或可諉之呼應不靈至仁和係
甘省提督所派弁兵皆其管轄何致玩忽若此仁和
之不是更大著傳諭阿桂於事畢時即嚴行參奏
辛巳
上命軍機大臣傳諭阿桂李侍堯曰昨王廷贊來至熱
河因令軍機大臣會同行在大學士九卿傳旨以私
放馬明心子壻及守城獨自居功二條俱從寬不䆒
惟監糧私收折色一事令其據寔陳明據王廷贊供
到任後原不許折色因無人報捐只得仍如此辦又
恐各州縣有短價勒買糧石之事是以定數五十五
兩甘省糧價較賤足敷定額又因捐生多在省城改
歸首府收捐仍將銀兩發給各州縣買補還倉按季
申報並有道府加結等語所供殊不足信甘肅收捐
監糧原為倉貯賑濟起見自應收夲色糧石何得公
然定數私收折色且從無一字奏聞若云甘肅糧賤
五十五兩已符定額足敷採買則該處收成自必豐
稔何以每年又俱需灾賑如灾賑属寔糧價必昂則
五十五兩之數又斷不敷採買二者均不可解可見
所供盡属支離其中恐有竟不買補虛開賑濟冐銷
情弊且捐監一事自應聽夲生自行平買交納糧石
何以必欲官為收銀并交首府總辦明係官則折收
於前又復冐銷於後兩邊俱得便宜而百姓仍從中
受累此事情弊甚大不可不徹底清查此時惟阿桂
李侍堯為中外最能辦事之人且於此事又從未經
手毫無廻護著傳諭伊二人即將此案寔在情形詳
悉查明據寔具奏并嚴查有無弊竇將此等情節四
面較勘無難水落石出不可稍涉顢頇致他日復滋
流弊但恐如此徹底一辦合省地方官皆為有罪之
人伊等合成一氣察弊殊非容易然此事終不可不
辦想伊二人斷不肯為他人擔此干係也現在王廷
贊已令回京俟此事明白後冄降諭旨至剿賊情形
前傳諭阿桂等或用火箭火弹燒其樓屋糧石或令
官兵填壕而進誘賊殱擊均未據阿桂覆奏并著傳
諭阿桂等將接奉諭旨如何酌辦緣由即行迅速覆
奏至阿桂查辦監糧一事未免有需時日即在彼多
住幾時徹底查辦亦可不必急來熱河復命
癸未阿桂李侍堯奏言賊匪斷水之後雖於兩次
夜間縋下水磨溝至華林寺後身盗水然為官兵
鎗箭所中驚懼惶急盗取無多若冄渴數日亦必
困&KR0629;潰亂無如夲月初一日寅時起巳時止密雨
四時較二十二日其勢更酣賊人大資接濟初二
初三兩日晴霽初四日又復陰雨幸不甚大(臣)阿
桂與海蘭察明亮冄四籌酌現在大雨時行止可
將斷絶水道為困賊之一法難以坐待必須另籌
攻取之策但賊人所恃惟在溝内卡上放鎗抵禦
我兵自木柵内進撲距溝尚遠未到以前已不免
損傷因先在我兵卡外夜間刨挖溝壕令官兵足
以蔽身然後逐漸刨挖於賊營南又拏立木柵一
層離賊溝邊不過三丈至五丈不等擲石可及自
初一日夜拏起賊匪惶懼時於卡内探身放鎗俱
為自京派來之好鳥鎗手及阿拉山鎗兵擊斃初
二初三兩日共陸續斃賊二十餘名及我兵木柵
拏成賊乘夜又挖深坑潜匿日間並不敢溝邊行
走我兵現擬於木柵内接築砲臺數座俯視溝卡
内賊匪施放鎗箭並加砲臺擊賊卡令其不能存
立一面挑選奮勇官兵預備俟有可乘之機即一
擁而進
同日阿桂李侍堯又奏言查八蜡廟並無樓屋九
間惟華林寺後有九間樓一座已於五月十四日
為官兵燒燬並無賊人糧草存貯即夲布爾廟向
為賊匪窟穴官兵搶得燒燬時亦無儲蓄(臣)等訊
據拏獲賊匪及脱回老教供稱賊人雜糧炒麵等
物俱用口袋盛貯藏於地穴賊人畏官兵架砲擊
打俱挖坑穴潜匿帳房亦属虛設蘇四十三亦在
地穴居住外搭木板等語是賊營内除華林寺外
寔無房屋為堆貯糧草之處至馬復才所供蘭州
關廂回子暗通逆匪及西南關蕭姓馬姓回子為
賊接應糧草一節(臣)阿桂等一到蘭州即風聞其
事早已留心察訪並密諭按察使福寧借他事為
名於閏五月十九日將蕭得福看守監禁俟訪有
通賊寔據於辦畢正賊時拏獲馬姓回子一併查
辦其唐家川為賊紥栰過渡隨去回子除馬復才
指出各犯外尚有張國清供出之張國桃等十四
人唐王宗供出之唐宗第等二十三人(臣)一併存
記俟搜捕賊黨時按名查辦至唐家川等處逆黨
陸續拏獲者除前次奏明已正法三十四名外現
又正法二十名審解二名恐尚有餘孽於剿賊完
竣派員前往查辦諭令搜捕净盡至馬復才供稱
蘇四十三要逃往苦蘆灣現在賊營尚有該處逆
回三百餘人都會打仗等語查苦蘆灣回子於逆
賊初到蘭州時雖供有䭾送米麵之事亦無三百
餘人都會打仗之語但馬復才既有是供(臣)等寧
信以為實於攻破賊營後逐一嚴辦至安定一帶
被馬明心煽惑者自多伏羌新教從前拏獲之馬
而立又供有歛銀資助馬明心之事俱應查辦(臣)
等早已諭令該地方官嚴密查察事平之後即派
明幹文武大員帶兵前往查明從逆確寔各犯一
併嚴辦不使復留遺孽其苦蘆灣在華林山之西
距賊營一百里離西古城六十里緊臨黃河南岸
有四五百家俱係皋蘭縣所屬回民諒無處習學
打仗但該回民等即無帮同打仗之事若接濟糧
食屬實俟擒獲正犯之後亦應一并嚴辦總之(臣)
等查辦新教無論遠近其實係賊黨訪有確據者
固應𠞰戮無遺即有稍涉疑似者亦必從嚴辦理
務期淨絶根株斷不肯稍存姑息均奏入
上命軍機大臣傳諭阿桂李侍堯曰據阿桂等奏于賊
營南拏立木柵又接築砲臺一摺所辦甚是現在賊匪
日益窮蹙不難計日待斃自不值傷我官兵朕雖日
夜焦急盼望成功亦不得不耐心以待況官兵四面
圍攻布置嚴密自不虞賊衆復有竄逸及外來賊匪
接應之事至南關外逆回蕭德福既經訪明拏獲監
禁著派委幹妥員弁解至熱河審辦沿途務令小心
防範毋致少有疎虞
欽定蘭州紀略卷十
