欽定蘭州紀略卷十一
甲申
上命軍機大(臣)傳諭阿桂李侍堯曰昨據阿桂等奏到
圖内賊匪所佔之華林山並龍尾山緊接蘭州西南
一帶關廂該處商賈凑集最為殷富而蘭州省城本
小轉在山下殊於形勢未協朕意欲將西面城垣展
寬至此山梁俾西關一帶民居及現在賊營佔據之
處一半包入城内如此跨山臨水既足以壯觀瞻並
可以資控制至河北金城關逼近黃河渡橋形勢亦
關緊要將來添設兵丁時亦應於該處多添兵丁令
將領大員駐扎似更足資彈壓且大河南北聲勢聯
絡於巡緝防守等事尤為有益著傳諭阿桂李侍堯
將此二事入於善後事宜案内一并妥議具奏
同日閩浙總督署浙江巡撫陳輝祖奏言(臣)奉
旨查訊王亶望在甘肅藩司任内折收監榖有無通同
舞弊情事正值王亶望自海塘工所進省料理應
繳銀欵(臣)隨傳至署敬宣
諭旨據供我自三十九年八月間到甘肅藩司任已在
督(臣)勒爾謹奏准捐監之後我詳議規條原係收
捐本色後來風聞有折收之事當經責成道府查
禁彼時甘肅情形倉貯頗少我私心忖度只要各
州縣收捐之後將監粮照數買足自然倉貯充裕
隨時奏
聞見得我辦公有寔濟處這是我要討好糊塗的心事
所以既聞有折收情弊不過責成道府查禁結報
並不曾徹底跟究此即與通同作弊無異已屬罪
無可辭(臣)復詰訊其若非通同分肥豈肯明知屬
員違例折收不行嚴參究辦王亶望總稱意在捐
多穀多以致一任通融辦理並無分肥入已等語查王
亶望借此分肥雖堅不承認但其縱屬私收折色
咎已難逭俟楊魁到浙(臣)再會同嚴切審問如有
舞弊分肥情事即一面奏
聞一面解部治罪奏入
上命軍機大臣傳諭阿桂李侍堯陳輝祖楊魁曰據陳
輝祖奏查訊王亶望在甘肅藩司任内私收監粮折
色一事既據王亶望供稱風聞有折色之事當經責
成道府查禁結報且意在捐多穀多以致一任通融
辦理等語彼時道府係屬何人如何假捏結報王亶望
何以並不據寔供明著傳諭陳輝祖再行審訊王亶
望將彼時道府何人如何私收捏報各情弊令其逐
一供明覆奏并傳諭阿桂李侍堯亦即將王亶望在
甘肅時結報監粮各道府查案具奏至捐收監粮原
為倉儲起見今既稱私收折色仍行買補穀石還倉
且以捐多穀多為能事是該省之粮石充足可知何
以每年又須賑䘏即云各府豐歉不齊譬如河西各
屬被災或致穀少則河東各屬豐收地方百姓自將
粮石赴糶欲得貴價此亦流通便民之事百姓當亦
自知也何必輾轉經手官吏收買致令短價勒買官
得便宜而民仍受𣲖累此事理之顯然者且即欲收
捐亦當聽本生自行交納本色或者捐監之人不致
抑勒百姓百姓仍得貴價也何須官為包攬以致敝
竇百出朕于監粮一事本為甘省地瘠民貧每歲不
惜百十萬賑濟以惠養窮黎若以惠民之事而轉為
累民之舉徒令不肖官員借端肥槖所關甚大况此
事不發則已今既經發覺自應跟求到底令其水落
石出此事積弊已久通省大小官員無不染指有罪
但亦斷不能因罰不及衆輙以人多不辦為詞即從
前之結報各道府此時已經陞調人員亦屬無幾無
難治罪况中外人材不乏斷無少此數人便不能辦
事之理此而不嚴行查辦將何事不可為也著傳諭
阿桂李侍堯務將此事如何舞弊分肥如何冐銷勒
買各情弊並向來朦混出結之道府嚴切跟究據實
指名參奏倘阿桂等此次稍存瞻徇代為擔承將來
别經敗露伊二人其何以對朕耶
戊子阿桂李侍堯奏言查逆犯馬復才所供八蜡
廟有樓房九間上下多是賊人粮草一節今八蜡
廟已圍在官兵木栅之外該處並無樓房亦無賊
人存貯粮草至賊營所踞周圍不過半里並無草
束堆積其粮食俱口袋盛貯藏於地穴火彈既不
能及而所支帳房半屬虚設賊人亦多不在内居
住且被我兵每日鎗砲環擊俱經破毁是以前次
雖經製造火箭數十枝尚未施用至從前燒燬華
林寺後樓房屋宇即係抛擲火彈俟將來逼近賊
卡再行抛擲焚燒可使潰亂又奉
諭旨賊人所挖溝壕雖屬寬深或令官兵等填壕而進
賊人必出而抗阻我兵即可用鎗箭剿殺仰見
聖明遠照於現在情形洞若觀火臣等寔深欽服查官
兵自六月初一日夜於賊營南又挐立木栅一層
逐漸進逼並於木栅内接築砲台數座施砲放鎗
即欲為填壕而進之計數日以來賊匪乘夜又挖
深坑潜匿及於卡内藏身挖孔放鎗不敢探身出
望日間亦不敢于近處行走其為𣲖出之好鳥鎗
手打倒者每日七八名至十餘名不等而挖溝挐
卡官兵亦間有受傷者(臣)阿桂與海蘭察明亮再
四籌酌現離賊溝尚有數丈計於第二層木栅外
接連刨挖人字形溝三處直逼賊壕相離不過數
尺復於溝上挐立木卡三座令官兵足以蔽身溝
内兩旁安門可以來往又於三木卡相間處通身
刨挖成溝並於栅内填築土臺用鎗砲在上擊打
來擾之賊然後令官兵於栅内及溝邊將枝捆土
袋抛入賊壕挑選奮勇官兵屯練在溝内預偹俟
賊壕填滿即一擁而進自可期其得手惟初六日
大雨竟夜勢甚霶霈初七初八連綿不止直至初
九日始晴雖雨止即行刨挖而泥水甚大施力較
難伏思華林山上雖絶無水泉而經此數次大雨
賊匪承接藏貯可敷六七日飲用須再待五六日
方受渴困&KR0629;而此十餘日内又安知不雨是斷水
為最善最速之策而目今已覺其緩惟有遵照
諭旨指示俟數日内木卡挐成逼近賊溝填壕而進仰
仗
聖主威稜自應一舉集事奏入
上命軍機大臣傳諭阿桂李侍堯曰連日盻望捷音及
披閱奏函仍係籌辦情形且因連遇隂雨不能迅速
刨挖而泥水甚大施力較難愈深憤懣想阿桂亦焦
急愈甚至甘省近日雨水甚多致逆賊得以接濟固
亦無可如何但粮食何以尚能久支况阿桂既稱賊
營並無樓房貯粮而目下官兵四面環攻賊人已如
釡底此時豈復尚有黨羽為之接濟何以尚能如此
支持雖據阿桂稱斷不待其食盡坐斃但正恐不能
不如此耳至甘省如此多雨而歷來俱謊稱被旱上
下一氣冐賑舞弊若此安得不受天罰現命提訊勒
爾謹及王廷贊令其據寔供吐阿桂李侍堯務將此
案徹底嚴查不可稍存瞻顧也
同日
上命軍機大臣傳諭留京辦事王大臣刑部堂官曰本
日據阿桂等奏籌辦賊匪情形一摺内稱本月初六
日大雨竟夜勢甚霶霈初七初八連綿不止等語甘
省向年俱奏報雨少被旱歲需賑䘏今阿桂屢奏稱
雨勢連綿霶霈且至數日之久是從前所云常旱之
言全係謊捏該省地方官竟以折收監粮一事年年
假報旱災冐賑作弊已屬顯然勒爾謹久任總督王
廷贊亦久任道府藩司何以從前俱以雨少被旱為
詞豈有今年甘省雨獨多之理著傳諭留京辦事王
大臣前赴刑部會同該堂官提出勒爾謹當堂
訊問並將王廷贊傳至刑部一併質訊令其據
寔供吐錄詞具奏並著刑部堂官將王廷贊𣲖
員在衙門看守俟阿桂等覆奏到日再降諭
旨
己丑
上命軍機大臣傳諭留京辦事王大臣刑部堂官曰昨
已降旨將甘省折收監粮冐賑作弊之事覆行提訊
勒爾謹并傳王廷贊到部嚴訊此事折收既已屬寔
又復冐銷災賑種種弊端難以枚舉現在阿桂等節
次所奏雨水情形與甘省常年被旱之言迥不相符
其為捏飾浮冐開銷監穀更屬無疑王廷贊在蘭州
守城時雖有辦理錯謬及獨自攘功之事然朕總念
其保全省城功不可没一槩恕而不究今伊若天良
未冺能將甘省歷年如何通同舞弊之處逐欵據實
供明朕仍不忘其守城之功必加特恩寬宥即勒爾
謹王亶望罪不可逭王廷贊尚可以功抵罪若伊竟
執迷不悟始終不肯實說則是喪盡天良自取重罪
不能復邀寬典矣况此事既已發覺斷無置而不辦
之理即阿桂李侍堯亦斷不肯代為隠匿王廷贊若
不趁此時供明將來阿桂等查明奏到時又豈能再行狡展
乎將此傳諭留京辦事王大臣及刑部堂官向王廷贊面傳諭
旨令其同勒爾謹各自詳悉供吐即行據實具奏並傳諭王
廷贊伊之生死總在此番寔供與否令伊自定朕不食言
(臣)等謹案甘省折捐冒賑積弊經
聖明洞照斷不能稍為隠匿王廷贊久任道府藩司於
王亶望作奸骫法隨同附和迨傳
旨詢問又復含糊支飾其罪已無可寬我
皇上因念保守省城曾有微勞尚欲以功抵罪
命王大臣等諭以據實供吐必加寬宥並蒙
特示丹毫令其自定死生
大聖人解網深仁委曲周至實無以復加乃王廷贊天
奪其魄竟執迷弗悟不肯寔供則是喪良負
恩自罹於法無能再為解免者也
同日
上命軍機大臣傳諭陳輝祖楊魁曰前據陳輝祖奏審
訊王亶望私收監粮折色一事未將結報之道府何
人逐一供明業經傳旨令其即行覆訊具奏此事私
收折色于前勒買冐銷于後情節已屬顯然即王亶
望亦不虞其始終狡展但楊魁陳輝祖等向其訊問
並無証據未必肯據實供吐著傳諭陳輝祖即𣲖妥
員將王亶望挐交刑部嚴審並飭沿途小心防護母
致疎虞
同日
上諭内閣曰前以甘肅私收監粮折色一事明係捏災
冐賑上下通同舞弊已屢經傳諭阿桂李侍堯徹底
嚴查務令水落石出至監粮折收之銀大半歸於冐
銷賑䘏但賑䘏一事甘省向來如此自應治冐銷者
之罪不應因有此弊竟因噎廢食朕愛養黎元每遇
各省水旱偏災不惜多費帑金優䘏寧濫無遺以期
不使一夫失所况甘省素稱邊隅磽瘠尤宜加意撫
綏豈可以有冐賑之事遂致貧民或有拮据昔宋臣
曾有以薦人不當輙有悔意者時程子云願侍郎受
百人欺不可好賢之心稍替為大臣者尚應如此存
心况朕君臨天下保赤情殷亦寧可受萬人之欺不
肯使視民如傷之念因之稍懈也即以逆回一事而
論蘭州百姓並無從賊之人此實由朕平日子惠邊
氓有加無已是以閭閻激發天良不肯附從逆匪豈
非仁政之明效大騐耶總之甘省冐賑之弊斷不可
不辦而甘省賑䘏之事仍不可不行著傳諭阿桂李
侍堯徧行出示甘省百姓使之家喻戶曉倍深愛戴
以仰副朕意
(臣)等謹案我
國家子惠黎元每遇各省水旱偏災不惜多發帑金
優加賑䘏甘肅邊隅磽瘠尤蒙
聖心廑注蠲賑頻施至復准收捐監粮因慮採買病民
俾各糴粮輸納而閭閻餘粟亦藉流通本屬法
良意美無如地方大吏不能仰體
皇仁妥為經理甚且捏災冐賑奸蠧百出若不嚴行查
辦何以剔弊懲貪我
皇上復慮及地方官因噎廢食不敢報災請賑以致貧
民或有拮据
特頒訓諭愷切周詳寧受萬人之欺不肯使一夫失所
大哉
王言不獨甘省士民均知感泣凡薄海内外無不益深
淪浹矣
癸巳阿桂李侍堯奏言臣阿桂於十五日令海蘭
察明亮率同多爾濟色布坦那木扎彰靄泰斐英
阿福寧明山阿蘭保哈當阿阿彌都老格并侍衞
章京帶領奮勇官兵屯練降番及阿拉山兵先在
卡邊預偹埋伏令海禄鄂輝旺親班巴爾烏爾圖
納遜帶兵策應舒亮仁和馬彪羅江鱗策卜坦三
德德寧武靈阿額爾亨額帶滿漢官兵各由本卡
相機進攻以牽賊勢伍彌泰莽古賚在龍尾山添
助聲勢臣阿桂臣李侍堯董率照料是日清晨轉
乘天氣濃隂出賊人不意方傳官兵將枝綑土袋
抛入賊壕而我兵勇氣百偹哈當阿帶領降番屯
練首先跳入壕内與賊匪攪殺急令官兵用撓鈎
搭住溝沿賊卡鈎開土袋板片一面抛入火彈一
面踴身而上其卡内之賊惶遽奔竄我兵一擁而
進乘勢追殺殆盡隨將溝邊一帶賊卡十餘座及
第二層賊壕俱行佔得折毁賊卡填滿溝壕以便
兵丁往來行走賊匪見官兵已過溝卡知死在旦
夕傾穴出迎抵死衝撲海蘭察明亮督率官兵奮
勇勦殺賊匪潰敗竄回少頃又復前來衝突如是
三次及被我兵剿殺無數始竄歸巢穴惟時各路
帶兵將弁見正面官兵得手倍切奮勵三德德寧
策卜坦帶領守卡漢兵及老教土兵由華林山西
覓路攻進搶佔賊卡殺死賊人數十名仁和帶守
卡官兵亦從華林山東直墈攀援而上殺散賊人
將墈土賊卡佔得海蘭察明亮令策應各兵即於
賊卡前挐立木栅一層未刻海蘭察明亮等帶兵
撲入賊營痛加剿殺抛射火箭火彈燒燬帳房板
屋其蘇四十三所住巢穴係板屋内挖地窟數層
外用板片遮蔽所有賊營内衣服什物以及堆貯火
藥粮食尚多因官兵抛入火彈時引起賊人火藥
盡行燒燬奪獲賊人刀矛鳥鎗無算賊匪退回華
林寺死守周圍預築土墻迤南有溝一道寺之西
旁尚餘零星帳房及賊人板栅土房一處敗殘衆
賊尚復拚死支持其時天已傍晩海蘭察明亮又
令官兵即逼近華林寺挐立木栅一層賊匪於木栅
將次挐成時奮力來撲日落後又衝突一次俱為
我兵鎗箭打回被殺亦多臣等飭令各官兵遇有
賊匪頭人俱須擒獻不可殺傷無如賊人狠戾性
成雖負傷甚重苟有殘喘俱儘力抗拒不肯束手
就縛有中箭五六枝尚持石奮擊者于官兵焚燬
賊營時猶復捨死前來搶奪粮食雨水寔屬&KR1536;狡
強悍是以官兵對敵時勢不得不即行殺死恐稍
遲即為賊人搶去本日殺死之賊除被賊搶去屍
身未經割獲首級外共割得賊首一百二十餘顆
陸續送至(臣)阿桂處呈騐因令前此被擒現尚監
禁候質之新教馬三十九及馬六十七等逐一詳
細辨認據認出蘇四十三韓一提把拉周阿渾張
懷德馬黑提卜首級五顆(臣)阿桂細騐蘇四十三
首級雖連鬢短鬍面白色與馬復才所供相符尚
恐難以凴信因𣲖軍機司員會同按察使福寧陜
西䀋法道永慶携帶蘇四十三等首級五顆飛馳
進城提出蘇四十三等家屬令其一併識認此内
蘇四十三首級不特蘇四十三妻妾認明哭泣即
其十餘歲幼女亦撫摩泣涕其為蘇四十三首級
確鑿無疑是晩又投出老教杜山别等四人(臣)等
詳加訊問據供十五日官兵過溝攻卡韓一提巴
拉帶人守卡被官兵將韓一提巴拉殺死卡内有
帶傷賊人逃回營盤告知蘇四十三見衆人害怕
不敢上前親身拿帶刀矛同馬得明海朝宗張懷
德張漢催衆迎敵向前攻撲彼時官兵鎗箭甚多
蘇四十三等俱被打死賊營中被官兵殺死併帶
傷的有三百多人現在退回華林寺居住者尚有
韓黑提卜馬作南兩個頭人並能打仗者大小二
百多人因韓黑提卜等二人不是大頭人衆人也
不甚聽他們的話但各人怕死不肯出來等語查
此次過溝奪卡奮勇官兵屯練降番俱屬出力而
降番尤為鼓舞先登陣亡三等侍衞吉爾坦保拜
唐阿塔克達那受傷官六員
乾清門侍衞那木扎參將阿什達祥保遊擊皂王保
都司汪啟千總郭明宗兵丁内陣亡受傷者尚屬
無多俟詳查明確另行造報現在賊人止有華林
寺及寺旁板棚土屋帳房一處前挖溝濠一道死
守地更逼窄無難奮勇撲進但困獸猶閗而我兵
仰攻賊人於華林寺上放鎗抵禦恐不免損傷此
時首逆及緊要頭目俱已殺死所存不過敗殘賊
黨更不值傷我官兵現令官兵四面緊圍架砲轟
打華林寺俟賊人困殆即乘勢撲進將餘黨勦戮
淨盡
同日阿桂李侍堯又奏言此次官兵殺死賊匪阿
渾五人内周阿渾係河州新教回民該州于逆回
啟衅時即挐獲監禁後聞蘇四十三等往攻河州
因周阿渾係待訊人犯難以即行正法又恐被賊
人搶去隨將伊腿䥷斷嗣經賊匪攻破河州奪去
此次被官兵直入板棚内殺死馬得明亦係河州
新教在洪濟橋唐家川等處掌教蘇四十三過洪
濟橋時該犯帶同附逆回民從至蘭州至張阿渾
二人一名張懷德隴西回民係馬明心表姪一名
張漢安定回民係馬明心表侄婿從至蘭州為王
廷贊放出予賊者又海朝宗係蘭州城外海家灘
新教回民四月中旬伍彌泰仁和馬彪公同商酌
欲遣人至賊營明切曉諭解散黨羽擒獻首犯馬
彪隨令海朝宗前往被賊留住未回查周阿渾等
四犯甘心從逆罪不容誅律應緣坐至海朝宗雖
係馬彪遣往被留但聞該犯在賊營即稱阿渾與
蘇四十三等同坐議事且為賊人打仗受傷不法
已極其家屬應一併緣坐(臣)等現在將各該犯家
屬查挐到案照例治罪至蘇四十三韓一提巴拉
罪惡滔天神人共憤律應寸磔今於對敵時殺死
寔不足蔽辜所有該二犯家屬應即於省城盡行
正法以快人心至馬彪遣海朝宗前往賊營(臣)阿
桂等到蘭州數日後該提督即向(臣)告知(臣)思其
言是否確寔欲俟挐獲海朝宗訊問明白再行具
奏今海朝宗既被官兵殺死無可究問(臣)即詢之
伍彌泰仁和僉稱寔係公同商酌並非馬彪私自
遣去但馬彪既未專摺奏
聞伍彌泰彼時正在總辦亦未具奏均有不合謹據實
奏明再節次脱回老教雖查係三月二十九日護送
勒爾謹到蘭遇賊打仗被其裹去但伊等裹入賊
營已經數月不即脱回顯有從逆情節(臣)等以其
父兄子弟現在隨同打仗未便即將伊等正法其
自上月十九以後脱回者明知賊勢窮迫始行投
出希圖寬免寔屬法無可赦(臣)等俟勦賊完竣後
再行辦理均奏入
上諭内閣曰此次圍勦賊巢馘斬首逆海蘭察明亮屢
次率衆爭先攻奪賊卡殱戮甚多寔屬首先奮勇出
力並哈當阿著交部從優議叙其餘在事出力之大
小各員弁著阿桂等查明分别咨部議叙其陣亡之
三等侍衞吉爾坦保著交部照例給與䘏典拜唐阿
塔克達那並著加恩照藍翎侍衞例議䘏此外受傷
各員弁及陣亡被傷之官兵等均著阿桂等查明照
例給與優䘏至此次川省降番尤為鼔勇先登内受
傷者著阿桂先加賞賚其餘一槩再行賞給一月錢
粮以示奬勵其首逆蘇四十三首級並著傳示各省
俾回民等共知儆戒再阿桂等奏此次官兵殺死逆
黨阿渾五人内查出海朝宗一犯係四月中旬伍彌
泰仁和馬彪遣赴賊營曉示被賊留住即稱阿渾與
首逆同坐議事等語伍彌泰等身任將軍提督俱有
奏事之責既經遣人赴賊營曉諭又復被留未回何
以並未陳奏直待阿桂等查出甚屬錯謬伍彌泰仁
和馬彪俱著交部嚴加議處
同日
上命軍機大臣傳諭阿桂李侍堯曰本日巳刻遞到阿
桂等八百里奏報之摺知本月十五日官兵直撲賊
營痛殱賊衆所有首逆蘇四十三等俱經被殺割得
賊人首級一百二十餘顆等語已明降諭旨分别議
叙議䘏矣此時餘黨無多且要犯首犯皆殱斃所
餘不過敗殘賊衆何以尚然如此死守寔不可解但
此時自不值復煩我官兵用力攻勦袛須圍守嚴密
或待其飢渴自斃便可乘機擒捕惟在掃除淨盡不
致漏網為要至蘇四十三雖已不能生擒檻送盡法
處治以快人心但其黨惡要犯中尚有韓黑提卜馬
作南二犯均係頭人如能設法生擒解京審辦亦可
跟訊賊人起事的確實情盡法處治至蘇四十三首
級當照康熙年間辦理噶爾丹之例傳示各省回民
居住地方每處懸示數日使之共知儆戒再此時勦
捕餘賊自屬易辦之事所有由京𣲖往之海蘭察額
森特及侍衞官員等著阿桂酌量如將來辦理餘黨
尚需伊等帶兵則仍行暫留倘已無需多員或就其
中酌令陸續先行回京並傳諭伊等到京後准其在
家休息俟八月初再赴熱河以示優䘏
同日
上又諭内閣曰此次勦滅撒拉爾賊匪海蘭察甚為奮
勉著加恩將伊子安禄授為三等侍衞以示鼓勵
欽定蘭州紀略卷十一
