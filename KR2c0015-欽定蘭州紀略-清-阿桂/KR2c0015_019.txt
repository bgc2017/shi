欽定蘭州紀略卷十九
丙辰李侍堯奏言各省咨解前在甘省捐監冐賑
各員參革西安府同知原任平凉縣知縣趙杭林
前任鎮西府知府崧柱原任鎮番縣知縣王夢麟
前署碾伯縣知縣筆帖式景福原任洮州同知顧
芝前署環縣知縣捐陞光禄寺署正陳嚴祖原任
撫彛通判博敏原任固原州知州郭昌泰原任隴西縣
知縣廣福清水縣知縣王璠原任莊浪縣丞閔焜
原任安西州州判朱蘭等十二犯到蘭(臣)率同兩
司逐一研訊趙杭林冐賑銀一萬七千九百餘兩
又捐監盈餘銀九千兩崧柱冐賑銀一萬四千九
百餘兩又捐監盈餘銀六千四百餘兩以上二犯
賍在二萬兩以上應照侵蝕錢粮一千兩以上例
擬斬請
旨即行正法王夢麟冐賑銀三千五十餘兩又捐監盈
銀六千四百餘兩景福冐賑銀六千二百餘兩捐
監盈餘䬶四百餘兩顧芝冐賑銀四千二百餘兩
又捐監盈餘銀二百兩博敏冐賑銀二千餘兩又
捐監盈餘銀二千二百兩郭昌泰收受屬員銀三
千五百兩又捐監盈餘銀六百餘兩陳嚴祖冐賑
銀二千七百餘兩又捐監盈餘銀一千餘兩廣福
冐賑銀二千八百五十餘兩又捐監盈餘銀八百
兩王璠冐賑銀二千六百兩又捐監盈餘銀九百
兩閔焜冐賑銀一千一百餘兩又捐監盈餘銀一
千三百餘兩朱蘭冐賑銀一千二百餘兩又捐監
盈餘銀七百五十兩以上十犯應各照侵蝕錢糧
一千兩以上例擬斬監候惟查景福顧芝郭昌泰
王璠朱蘭在原籍京中狡供及解甘省經(臣)再三
嚴詰方各供認應遵
諭旨不肯供吐實情審出時從重治罪請將該五犯入
於秋審情實奏入
上勅軍機大臣會同該部核擬速奏旋經軍機大臣等
議言應如所奏辦理
上諭内閣曰趙杭林崧柱侵蝕官項在二萬兩以上著
照程棟等之例補行予勾其侵冐一千兩以上之王
夢麟博敏陳嚴祖廣福閔焜俱依擬應斬著監侯秋
後處决其景福顧芝郭昌泰王璠朱蘭五犯侵冐雖
不及一萬兩以上但解審時不即供吐實情尤為狡
詐俱依擬應斬著監候歸於秋審情實辦理餘依議
壬戌李侍堯奏言江蘇解到參革原任平番縣知
縣何汝楠原任凉州府知府吳鼎新原任紅水縣
縣丞史載衡三犯(臣)遵即率同兩司研訊據何汝
楠供冐賑銀五萬餘兩又捐監盈餘銀一萬五千
餘兩吳鼎新供冐賑銀八百餘兩又建倉請銷銀
七千九百餘兩捐監盈餘銀四千餘兩又收受永
昌縣知縣林昂霄銀一千兩史載衡供冐賑銀八
千六百餘兩又捐監盈餘銀四千二百兩應請將
何汝楠吳鼎新二犯照侵蝕錢糧一千兩以上例
擬斬請
旨即行正法史載衡一犯照侵蝕錢糧一千兩以上例
擬斬監候歸於秋審情實再何汝楠贓在四萬兩
以上所有該犯之子亦應發往伊犁充當苦差奏
入
上勅軍機大臣會同該部核擬速奏旋經軍機大臣等
議覆應如該督所奏辦理
上諭内閣曰何汝楠侵蝕銀在二萬以上著照程棟各
犯之例補行予勾其侵蝕在一萬以上之史載衡著
依擬應斬入於秋審情實仍牢固監候餘依議
丙寅湖廣總督舒常湖北巡撫鄭大進奏言甘肅
折收冐賑案内原任甘肅靖遠縣知縣麥桓由粤
解甘收審於十月十五日入湖北蒲圻縣境兹據
黃陂縣知縣陳士鳳禀報麥桓解至該縣灄口地
方於二十一日病故等情(臣)等隨飭代辦臬司事
鹽法道張廷化等星赴相騐據禀覆騐明實係病
故委無别項情弊並將該員役等帶省(臣)等覆加
訊問無異隨移咨陜甘督(臣)廣東撫(臣)查照奏入
上諭内閣曰麥桓係解甘審辦要犯中途身死保無畏
罪服毒自盡情弊不可不嚴行查究著刑部堂官𣲖
委能事司員帶領熟諳仵作馳驛前往詳細檢騐毋
得草率行事
十二月壬寅
上諭内閣曰前據陳輝祖查抄閔鵷元原藉貲財其家
衹存銀三兩殊堪駭異毋論閔鵷元在甘肅同知知
縣任内侵蝕帑項盈千累萬其運回家貲必不止此
即閔鶚元久任巡撫所得養廉優厚豈忍令其胞弟
貧乏至此非陳輝祖查辦時任聽委員欺隱隨意開
報即閔鵷元之家屬聞風預為寄頓閔鶚元在江蘇
離伊原藉甚近豈無見聞乃任其私自隱藏希圖事
後安享實為朦混欺&KR0918;曾降旨嚴行申飭令其明白
回奏兹據閔鶚元覆奏請將伊名下原籍任所財産
一併恭繳入官並請革職交部治罪等語何必為此
不衷過甚之辭乎甘肅自王亶望為藩司首先作俑
與通省屬員捏災冐賑聯為一氣其案内人犯現已
審明侵蝕銀數多寡按律問擬其查抄各犯家産因
此事發覺已久隱匿寄藏財産者亦不獨閔鵷元一
人且以全案而論有王亶望之喪心侵冐無怪有閔
鵷元之事後藏匿陳輝祖閔鶚元之互相欺隱轉不
直一噱朕嘗謂不為已甚正謂此也然不得不明揭
伊等之私者恐伊等遂謂朕易欺也封疆大臣理宜
公忠體國實心任事不得稍存欺飾今閔鶚元於伊
弟骩法營私諸事既不能管教於前及發覺查抄又
任其隱匿侵欺於後即伊具摺自陳亦難以解免試
令清夜捫心其亦知愧知懼否耶所請革職治罪及
呈繳家産之處朕究不為已甚均著加恩寬免將此
通諭中外知之
甲戌工部侍郎德成奏言(臣)奉
命于十一月初七日行抵蘭州會同總督李侍堯逐一
詳勘查得蘭州大城一座東西南三面俱有外城
計長二千六百六十七丈五尺據阿桂等原奏内
因山高於城鎗礟可及擬將西面一帶外城全行
折去其正南一帶去山尤近將拱蘭門南北城兩
叚亦擬折去仍留東西城二叚中間不接處所築
新城一叚並將拱蘭門移建于此至大城西南角
與外城不接之處又添築新城一叚又東面外城
東西長而南北窄南北展寬添築城二叚將原有
東西城二叚折去大城西門外添蓋甕城一道(臣)
照例核估得新築城一千一百三十六丈五尺需
工料銀十萬一千三百三十二兩零折去舊城二
千七十一丈其折卸刨運平墊地基需工價銀一
萬九千二百九十兩零磚甕城一道並門樓城臺
馬道等項需工料銀二萬八千二百五十五兩零
共工料應需銀十四萬八千八百七十八兩零至
原奏華林山添建營堡移駐官兵查督標右營兵
六百六名需兵房一千二百間官弁十九員需衙
署房間一百四十一間共核計工料銀五萬八千
三百六十一兩零至城堡一項查甘省土城甚多
似無庸修建磚城徒致多費擬建土城一座圍長
三百八十一丈四尺底寬一丈六尺頂寬一丈二
尺其南面近倚高崗東西北三面各建門樓一座
又設角臺四座共核計工料銀五萬二千七十七
兩零又原奏華林山以東於龍尾一帶險要處所
設墩四座(臣)照依原定地盤處所造空心大墩四
座估需工料銀三萬三千四百六十兩零以上各
工料統共約計銀二十九萬二千七百七十八兩
零至華林龍尾二山蜿蜒起伏直逼蘭城西南兩
外城門有憑高瞰下之虞是以原議將兩外城折
去展寬今華林山建城立營龍尾一帶接連添設
墩座則聲勢聯絡緩急相應環衛可以無虞似不
必再事更張若外城門樓等項間有殘缺亦不過
略為修整需費銀一千七百三十三兩零再前此
兵民守城時將大城磚塊折卸擊賊多殘缺不完
亦應即時修整以壯觀瞻而資守禦共估需工料
銀一萬六千四百五十二兩零如此辦理則内外
二城俱可完整亦不過用銀一萬八千一百八十
五兩零可節省銀十三萬六百九十二兩零(臣)謹
將實在應辦情形核擬具奏伏乞
皇上訓示遵行奏入
上勅軍機大臣會同該部議奏旋經軍機大臣等議言
應如所奏止將内外城殘缺毁壞處所繕修完整
餘一切仍循其舊至華林山營堡雖據該侍郎勘
估止須築土為城自不若磚砌城牆之更為堅實
且磚城固較土城多費而統計無需改建各工仍
大有節省應交李侍堯將營堡改用砌磚需用銀
兩核實勘估具奏奏入得
旨如所議行
庚辰李侍堯奏言准四川貴州委員解到捐監冐
賑案内參革原任直隸肅州知州王汝地前任河
州知州今陞黎平府知府楊賡颺二犯(臣)即率同
兩司逐加研訊據王汝地供認侵冐賑銀四萬四
千六百餘兩應照侵盗錢糧一千兩以上例擬斬
請
旨即行正法楊賡颺供認侵冐賑銀六千餘兩查該犯
在貴州並不實供有心狡飾應請照侵盗錢糧一
千兩以上例擬斬監候遵
旨從重入於秋審情實再王汝地贜在四萬以上所有
該犯之子應發伊犂充當苦差長子王錫葵捐納
鹽大使分發福建次子王錫蕃現在原籍(臣)已飛
咨各該省解甘發遣奏入
上勅該部覈擬速奏旋經刑部奏言應如該督所奏辦
理得
旨王汝地侵蝕銀在二萬兩以上著照程棟等犯之例
補行予勾其侵蝕在一萬兩以上之楊賡颺著依擬
應斬入於秋審情實仍牢固監候餘依議
壬午李侍堯奏言(臣)前以吳鼎新一犯捐監捏結
冐賑並收受屬員銀兩又復冐請建倉是以從重
定擬請
旨即行正法嗣接准部咨覆加詳覈此案定擬究應以
冐賑捐監為重吳鼎新除建倉浮冐外所有侵蝕
銀數係在一萬兩以内應照侵蝕錢糧一千兩以
上擬斬監候又有冐請建倉應遵
旨從重定擬入於明年秋審情實奏入報
聞
丙戌李侍堯奏言甘省止捐監生並未辦賑各員
内有冐請建倉之趙明旭邵維賢郭之屏劉坰田
志蒼等五犯除田志蒼郭之屏已准直隸江西督
撫咨明該犯等業經病故所有捐監建倉銀兩應
於查封家産項下賠抵其現在甘省之趙明旭邵
維賢二犯建倉銀數俱在一千兩以内(臣)定擬發
遣新疆具
奏經部覆准惟劉炯一犯前經順天府奏交刑部候
甘省定擬辦理(臣)查該犯在徽縣任内捐監一百
名應賠銀八百兩既經查抄家産賠抵無庸議外
其建倉冐銷銀三千八百餘兩應照侵蝕錢糧一
千兩以上例擬斬監候秋審時請
旨定奪奏入
上勅該部議奏旋經刑部奏言應如該督所奏劉炯擬
斬監候秋後處决至劉炯長子劉士鑾於查抄家
産時將地畝紅契密帶身邊希圖隱匿計所隱契
價銀七百二十兩零應將劉士鑾革去廪生杖一
百徒三年又次子劉士鋒以副榜就職州判加捐
分發河南試用五子士錕在甘捐監俱值劉炯徽
縣任内之時劉士鋒除中式副榜毋庸議外所捐
分發州判應咨部斥革并將劉士錕革去監生追
照繳銷奏入
上諭内閣曰刑部奏審擬甘肅侵冐案内原任河州知
州葉中之子捐納通判葉椿業已革職毋庸議又原
任徽縣知縣劉坰擬斬監候伊子劉士鑾等分别杖
徒斥革二摺實屬非是葉中在知縣任内折收冐賑
贓數累累係應擬斬候入於情實之犯因其身故得
倖逃顯戮伊子葉椿在館充當謄錄乃因伊父事發
先行出京迯匿及拏獲到案後以伊母患病回籍探
望語託行孝巧詞支飾尤為可惡自應發遣伊犂乃
刑部以該犯一面之詞僅將葉椿革去官職不復置
議甘省此案上下勾通侵帑剥民盈千累萬為從來
未有之异事案内各犯俱屬法無可貸其有酌從寬
減者實為朕法外之仁刑部係執法衙門仍應按律
問擬果有情節可原即當聲明請朕酌量加恩何得
徇情寬縱以沽感譽看來該堂官等因英廉現在出
差竟好為姑息以博寬厚之名實大不是所有葉中
之子葉椿著發往伊犂充當苦差其劉坰雖止捐監
未經辦災但有建倉冐銷銀三千餘兩係擬斬監候
之犯伊子劉士鑾於查抄家産時膽敢將地畝契價
私行隠匿情殊可惡劉士鑾著一併發往伊犂充當
苦差其劉士鋒中式副榜一併革去以示懲儆所有
問擬寬縱之刑部堂官俱著交部嚴加議處餘依議
同日李侍堯奏言准浙江山東委員解到參革前
任張掖縣知縣陶士麟前任漳縣知縣孫元禮二
犯(臣)即率同兩司研訊據陶士麟供侵冐賑銀一
萬二千一十六兩捐監盈餘銀七千兩又據孫元
禮供侵冐賑銀九千兩共領實收四百五十張内
有未捐捏報已捐即在賑案内開銷侵蝕銀一千
七百五兩查陶士麟孫元禮入已贓私俱在一萬
兩以上應照侵盗錢糧一千兩以上例擬斬監候
入於明年秋審情實奏入
上勅該部議奏旋經刑部等議言應如所奏辦理得
旨如所議行
丁亥
上命軍機大臣傳諭阿桂李侍堯曰蘭州外城西南兩
面緊接華林龍尾山麓阿桂等議將此兩面外城折
去俾城根距山稍遠不致有俯瞰下壓之虞原為保
護城隍起見但今既添建營堡墩臺移駐重兵則兩
山聲勢聯絡可以環衛大城况成功不毁何必復多
費帑金將舊有土城折去改繕且西南兩關廂民居
稠密若概令遷移撤去房屋小民恐多未便即所議
擴建之東城關廂亦未必能安插許多烟戶自不若
一切仍循其舊從前德成勘估查奏時朕已早經諭
及至營堡一項軍機大臣等議用磚砌更為堅實永
久請交該督另行核實勘估但華林諸山岡阜聯絡
其中所産虎皮石料必多若即用此項塊石疊砌鉤
抿不特取携較便而工程尤為鞏固但該處採取石
料是否便易較之燒磚工價孰為節省著傳諭李侍
堯查明據實確核具奏
乾隆四十七年正月庚子
上諭内閣曰甘省自王亶望為藩司與蔣全迪等通同
一氣侵帑婪贓種種不法為從來未有之竒貪異事
内外諸大臣俱隱忍不言竟無一人舉發陳奏而陳
輝祖閔鶚元之胞弟尤係案内人犯其平日家信往
來必有確切音問屢經降旨詢究乃始終掩飾支吾
不肯奏出實情及嚴切究問若再如前巧言搪塞不
但將伊等交部審訊朕必親自廷鞫今始據陳輝祖
閔鶚元等各奏稱伊弟婪贓舞弊從前亦有所聞并
有家信往來祇因一經陳奏恐伊弟必罹重罪是以
隱忍瞻徇致涉欺飾實屬罪無可逭請交部嚴加治
罪等語是伊二人之知而不舉俱已自行供認如出
一口似屬實情至此案未經發覺之先朕已早有風
聞因案情重大徘徊遲疑者已閱數年昨歲因蘇四
十三之事遣大學士阿桂等統兵往勦伊等摺内常
稱連得雨澤因降旨詢問該省向來年年報旱何以
今歲得雨獨多其中必有捏飾情弊因而層層致詢
顯露端倪阿桂李侍堯亦知事難掩覆遂和盤托出
朕思其事不得以人數稍重竟置不問但朕深以不
能道德齊禮使伊等格心方引以為愧至齊之以刑
尤屬不得已之苦心陳輝祖閔鶚元畢沅俱係讀書
之人當明禮義豈不知朕辦理此案之始末乎毋論
陳輝祖閔鶚元各有伊弟在甘省其一切通同弊混
之事朕早知其必有確切音信來往即畢沅久任陜
西巡撫並在甘省兩署督篆於該省各州縣侵冐官
帑歷年積弊亦無不知之理乃竟敢巧為支飾欲於
朕前嘗試乎五倫莫重於君父子為父隠尚為情理
所有古純臣大義滅親父且有不能為子隠者况兄弟
乎若以弟婪贓不法恐逕行舉發罪及其弟因而為
之隱忍是祗知有手足之私情而不知有君臣之大
義顛倒瞀亂莫此為甚且陳輝祖等若於此事未經
敗露之先早為陳奏朕必嘉其公正不但不加之罪
必特為褒奬以風厲舉朝諸臣之緘默不言者即末
減其弟之罪亦未可知是伊二人之弟蹈於重罪乃
伊二人使之然也伊等既甘心隱忍於前及降旨詢
問猶復希圖掩護隱躍其詞於後仍冀日久或有憐
伊二人為因弟受屈者尚得謂之有天良者乎此時
即將陳輝祖閔鶚元革職交刑部治罪伊等亦無可
置喙但朕斷不肯因伊弟株連遽置重典且此案内
外大臣皆知而不舉又何獨歸罪於陳輝祖閔鶚元
二人現在督撫一時乏人陳輝祖閔鶚元尚屬能事
著加恩免其治罪仍照畢沅之例降為三品頂帶各
留本任所有應得職俸養廉永行停止以示懲創嗣
後陳輝祖閔鶚元畢沅俱不許進呈貢物即尋常土
貢亦著一例停止陳輝祖等務各返躬思愧洗心滌
慮潔已奉公庶幾可以稍贖前罪如或因停廉俸藉
詞需索致有簠簋不飭之事王亶望是其前車朕必
加倍重治其罪不能再為曲貸也
辛酉李侍堯奏言(臣)前因拏獲逆回韓阿渾據供
蘇四十三往攻河州時令伊在後糾人接應被循
化官兵及老教回民截殺衝散等語恐從逆匪徒
一經衝散竄匿潛藏以致餘孽漏綱即嚴飭文武
員弁派撥幹練兵役於要隘處所偵緝截拿昨據
臬司福寧禀稱聞碾伯縣屬東灣鰲頭等處有回
匪馬三十九等潛藏在彼傳習念經已密差幹役
赴彼跴訪的確即會同該處文武添差兵役協拏
旋據拏獲馬三十九馬滿會馬三十七馬鬍子等
四犯解省(臣)率同司道嚴加審訊馬三十九等各
供認附從馬滿會傳習新教(臣)伏查逆匪勦除所
有從前被其煽誘者自應咸知畏懼即使原係新
教如果改歸舊教悔過安分亦不妨許以自新之
路乃該犯馬三十九馬滿會猶敢仍稱掌教阿渾
復留新教名目而馬三十七馬鬍子從而附和念
經實屬怙惡不悛自宜速置典刑以昭
國憲(臣)隨於去年十二月二十四日將該犯等綁赴
市曹處斬並將首級傳示西寧碾伯等處俾各
回衆觸目警心皆知畏法至各犯家屬現已拏獲
俟解到日照例分别發遣奏入報
聞
同日李侍堯奏言查甘省捏結各道府直隸州共
五十三員俱已陸續解到(臣)率同兩司確加研訊
除蔣全迪陸瑋宋學淳黎珠崧柱王汝地六犯已
經正法魏椿年楊士璣德明汪世琳李承瑞博赫
張何衢康基淵八犯已經身故李本楠侯作吳謝
桓董熙宗開煌竒明周人傑朱蘭吳鼎新九犯俱
於冐賑案内擬斬又郭昌泰一犯係捐監侵蝕并
收受屬員銀兩又因狡供支飾從重定擬斬候情
實又趙明旭一犯因冐建倉厫另擬發遣新疆外
其劉光昱文德奎明王曾翼永齡程國表福明安
彭永年彭時清觀亮郭照興德勵學沂等十三員
於監糧災賑俱經捏結又秦雄飛觀禄黃元圯姜
興周富斌諾明阿等六員係於折收案内捏結以
上共十九員訊明並未收受屬員餽送銀兩止係
捏結之員業經革職查抄應毋庸議惟查陳之銓
熊啟謨潘時選張金城汪臯鶴陳庭學鍾賡起等
七員俱係收受屬員餽送銀兩(臣)復逐一質訊據
各員供認不諱查陳之銓收受餽送銀五千三百
兩潘時選收受餽送銀四千六百兩張金城收受
餽送銀二千五百兩熊啟謨收受餽送銀一千八
兩汪臯鶴收受餽送銀一千四十兩俱在一千兩
以上雖審明並無與屬員勾通舞弊侵盗分肥情
事但其所受銀兩自係監糧冐賑之銀應照侵盗
問擬請將陳之銓潘時選張金城熊啟謨汪臯鶴
照侵盗錢糧一千兩以上例擬斬監候陳庭學收
受餽送銀一千兩鍾賡起收受餽送銀五百兩俱
在一千兩以下應照侵盗錢糧一百兩以上至一
千兩杖流律從重改發新疆效力贖罪又彦方前
署秦州并平番縣任内雖審明並未辦過災賑亦
未收受屬員銀兩但捐監一千三百名俱係折捐
將銀抵糧移交接任該犯在京供稱買榖歸倉實
屬捏飾應照奉
制推按問事報上不以實者杖八十徒二年律將彦方
杖八十徒二年係旗人解部鞭責發落奏入
上勅軍機大臣會同該部議奏旋經軍機大臣等議言
應如所奏辦理得
旨如所議行
同日李侍堯奏言准雲南福建廣東委員將前任
永昌縣知縣鄭科捷前任渭源縣知縣陳起撝現
任高州府知府前任西寧縣知縣周人傑前任漳
縣知縣劉治傳前任循化同知陞任知府張春芳
等五犯押解來甘(臣)即率同兩司逐加研訊據鄭
科捷供侵冐賑銀一萬四千餘兩捐監盈餘銀六
千六百兩請添建倉厫浮冐銀七千餘兩陳起撝
供侵冐賑銀一萬三千五百餘兩捐監盈餘銀四
千一百兩周人傑供侵冐賑銀七千兩捐監盈餘
銀一千五百兩收受屬員餽送銀五百兩劉治傳
供侵冐賑銀七百兩捐監盈餘銀二百五十兩張
春芳供侵冐賑銀七百兩查鄭科捷侵冐銀二萬
兩以上又有建倉浮冐銀七千餘兩應照侵盗錢
糧一千兩以上例擬斬請
旨即行正法陳起撝侵冐銀一萬兩以上應照侵盗錢
糧一千兩以上例擬斬監候歸於本年秋審情實
周人傑侵冐銀兩雖在一萬兩以下但該犯前在廣
東審訊時不吐實情有心狡飾應照侵盗錢糧一
千兩以上例擬斬監候從重歸入本年秋審情實
劉治傳張春芳二犯侵冒銀俱在一千兩以下應
照侵盗錢糧一千兩以下例杖一百流三千里奏
入
上勅該部核擬速奏旋經刑部議言應如所奏辦理
上諭内閣曰鄭科捷侵蝕銀兩在二萬兩以上著照程
棟等各犯之例補行予勾侵冐一萬兩以上之陳起
撝著入於秋審情實仍牢固監候其侵冐不及一萬
兩以上之周人傑著依擬應斬監候統俟本年情實
官犯勾到時刑部聲明請旨分别辦理餘依議
同日
上諭内閣曰甘省折收冒賑案内侵帑捏結各員業據
李侍堯審明分别定擬具奏至臬司福寧前在平慶
道任内扶同捏結本應革職抄産第念該員於此案
舞弊實情首先供出且於搜捕安定等處逆首馬明
心家屬黨羽尚屬出力福寧著革職從寬留任俟八
年無過方准開復
欽定蘭州紀略卷十九
