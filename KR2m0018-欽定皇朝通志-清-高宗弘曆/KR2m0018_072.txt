皇朝通志卷七十二
選舉略(一)
(臣)等謹按選舉之義昉自虞周漢以前舉士舉官
類出一途自唐以試士屬禮部以選官屬吏部而
科舉銓選乃判為两事歴代言考績者或六條或
四善或置審官院考課院或立三任二任之等或
定考滿考察之程言學校者有博士弟子員之數
有京都學州縣學之設有外舍内舍上舍之升有
教授學正山長學錄教諭之官有國學府州縣學
之規此皆可以考證異同而得失因之互見者也
我
朝監往代以立隆文治武功重熙累洽簡任賢才未
有如此其衆也賞罰黜陟未有如此其公也師儒
講習未有如此其明也欽惟我
皇上纘
列聖之鴻規文武並進勸懲化導法制相維頒
欽定四書文為藝林標準
親幸貢院
賜以宸章增建辟廱
親臨講學太和翔洽遠近同風斯誠伊古以來莫與比
隆者矣宋鄭樵仿杜佑通典撰選舉略首歴代制
次考績次雜議論而增學校於其後臣等纂輯通
志太學鉅典已載禮略吉禮門中兹不具述若鄭
志雜議論一卷不過沿杜典體例未足垂遠模而
示法守伏讀
欽定五朝讀通志辨其原委於簡端不復立為門類兹
謹遵奉刪除其餘仍以鄭志為叙首選舉制二卷
次考績學校一卷
選舉制(舉士)
(臣)等謹按古之取士周官以三物賓興戴記有選
士俊士進士之名論定後官無所謂考試也至西
漢始有設科射策東漢試以經學章奏其為考試
所由昉乎魏晉專尚門第隋唐以後雖官人不一
其途而進士為特重夫鄉舉里選意非不善而循
名則是核實已非選舉之為考試固因時制宜之
權衡也我
朝稽古定制文武科舉並重所以待多士者固至優
極渥而剔弊釐姦之道又備極詳明總期得真才
以為
國家之用我
皇上纘隆
列聖首重掄才文藝以清真雅正為宗武科以騎射&KR0570;習
為要於一切考試之中期以致用之實淵乎懿哉
蓋棫樸干城之盛駕三代而上之矣謹依例條次
著於篇
天聰三年八月
敕諸貝勒府以下及滿漢蒙古家所有生員俱令考試分
别優劣八年四月考試漢人生員又考試習滿漢
書中式者為舉人宴於禮部
崇德三年八月授中式舉人及一等至三等生員
品級六年七月考取中式滿漢蒙古舉人生員賞
賚各有差
順治元年
恩詔開科(二年八月鄉試三年二月會試定鄉試中額順天一百六十八名内貝字號一百十五名北皿)
(字號四十八名旦字號三名夾字號二名江南一百六十三名内南皿字號三十八名浙江一百七)
(名江西一百十三名湖廣一百六名福建一百五名河南九十四名山東九十名廣東八十六名四)
(川八十四名山西七十九名陜西七十九名廣西六十名雲南五十四名貴州四十名又定南國子)
(監既裁應將監生中額歸併國子監嗣經各省以及各字號屢經增减不一至乾隆九年通行裁減)
(各省中額議準酌定滿字號二十七名合字號十二名共加五經遺額二名夾字號四名旦字號四)
(名貝字號一百二名南皿三十六名北皿三十六名共加五經遺額四名中皿無定額每二十卷取)
(中一名山東六十九名山西六十名河南七十一名江南一百十四名浙江九十四名江西九十四)
(名福建八十五名湖北四十七名湖南四十五名外一名南北輪中陜西六十一名四川六十名廣)
(東七十一名廣西四十五名雲南五十四名貴州四十名揭曉後中式士子順天赴府尹衙門各省)
(赴學政衙門會試赴禮部填寫親供以備磨對筆跡中式舉子鄉試每名給牌坊銀二十兩會試每)
(名給牌坊銀三十兩又舉人會試近省三科後遠省一科後呈明吏部揀選註冊以知縣用)二
年正月定直省額中舉人一名取應試諸生三十
名(康熙二十九年覆準江南浙江每舉人一名送應試諸生六十名三十年加至百名乾隆九年)
(議定直隸江南浙江江西湖廣福建大省八十名山東河南山西廣東陜西四川中省六十名廣西)
(雲南貴州小省五十名十二年議定直隸改照山東省例取六十名又敕加恩每副榜一名應)
(試諸生大省加取四十名中省加取三十名小省加取二十名)提學考試精通三
場者方準應試凡在籍貢監生願就本省鄉試者
許一體考試又直省現任教職準提學考送應試
二月禮部請令直省選拔文行兼優者大學二名
小學一名送國子監肄業仍以貢監名色應試從
之又定鄉會試三場試題初場四書三題五經各
四題士子各占一經二場論一道判五道表一道
三場經史時務策五道鄉會試同六月定鄉會試
期(鄉試以子午邜酉年八月初九日第一埸十二日第二埸十五日第三場會試以辰戌丑未年)
(二月三場日期與鄉試同雍正五年以會試春季遇閏場期改至三月嗣後會試遇閏先期奏聞乾)
(隆九年行會敕改三月舉試)又定主考房官同堂閱卷去取
專在主考又定鄉會試卷有文理優長限於額數
者取作副榜九月定磨勘試卷禮部會同科道磨
勘首嚴弊倖次簡瑕疵三年三月宴諸進士於禮
部並
賞給銀兩(嗣又加給縀匹)八年三月吏部疏請滿洲蒙古漢軍各
旗子弟有通文義者提學考取入順天府學開科
鄉試各衙門無品筆帖式亦同生員應試十一年
十二月奏準滿洲蒙古會試止準舉人應試其各
部寺院衙門博士筆帖式等不準會試十二年三
月
敕殿試讀卷大臣不必書各官姓名以除師生陋習十四
年
上諭鄉會試考官所取士及殿試讀卷廷試閱卷學道考
試優等督撫按薦舉屬吏俱不許襲師生之號十五年
定會試四書題請
旨頒發五經論表判策考試官出題又
敕殿試士子於太和殿前丹墀考試十六年七月
敕頒孝經衍義於學宫命考官二場以孝經命題
康熙二年停止八股文體
上諭滿洲蒙古漢軍生員俱準鄉試(先是順治十四年停止八旗考試)三
年更定科埸試題(鄉會試自甲辰年為始頭埸策五篇二場用四書本經題作論)
(各一篇三埸表一篇判五道)四年三月仍復三場舊制九年五
月奏準二甲三甲進士俱以知縣用十年奏準八
旗滿洲監生識滿漢字者考試繙譯止識滿字考
試繕寫優者授為正八品以部院筆帖式補用其
漢軍監生識滿漢字者照滿洲監生例考試取用
止識漢字者照漢監生考職例以州同等官用十
一年
敕順天鄉試及會試用滿漢御史料理場務十八年三月
召試博學鴻詞
欽取五十人以翰林官分别授職先是十七年
詔舉博學鴻儒備顧問著作之選令在京三品以上及科
道在外督撫布按各舉所知嗣經内外諸臣保薦送部
旋奉
諭旨先令戶部月給俸廪及柴炭銀兩至是集諸人於
體仁閣考試
欽命試題賦一篇詩一首
上親覽試卷大學士掌院學士𠫭閱分為四等曰上上曰
上曰中曰下以彭孫遹為第一共取五十卷(以上上卷)
(二十作一等上卷三十作二等中下卷不錄)又於上卷中拆去一卷
上特取嚴繩孫卷補之俱授為翰林院官充明史館纂修
二十四年正月奏準自乙丑科以後會試及順天
鄉試四書題目俱乞
欽定其五經及二三埸題目仍令考試官擬出三月定會
試三埸畢主考等官遴選試卷十本繕寫進
呈恭候
欽定以後順天鄉試同二十六年
敕八旗同漢人一體考試(順治八年題準八旗開科鄉試滿洲蒙古同列一榜漢軍漢人)
(同列一榜其會試體殿試俱照此例至是八旗漢人一考試合為一榜)二十八年覆
準滿洲蒙古漢軍應文闈鄉試之監生生員均由
兵部騐射馬步箭能射者準其入場二十九年題
準奉天滿洲蒙古漢軍應鄉試之監生生員由奉
天將軍等騐射馬步箭能射者方準移送入場又
以孝經論題甚少將性理太極圖說通書西銘正
蒙一併命題三十六年
敕宗室子弟與滿洲諸生一體應試三十九年五月定各
省正副主考將侍郎學士京堂翰林科道部屬等
官由進士舉人出身者無論己未典試通行開列
六月
敕停止宗室子弟鄉會試十一月遵
旨議定嗣後直隸鄉試在京三品以上及大小京堂翰林
科道吏禮二部司官在外督撫提鎮藩臬等官子
弟俱編入官字號取中四十一年九月禮部奏言
本年鄉試監生莊令與俞長策試卷作五經文字
與例不合得
旨俱準作舉人尋經議定嗣後鄉試作五經文字者應於
額外取中三名(順治初以士子博雅不在多篇禁止五經卷中式至康熙三十六年)
(京開鄉試有五經二卷人併議特旨授為舉人後不為例至是復準作舉定其制五十年增)
(五經中額順天二名外省一名會試增中三名五十四年停止雍正二年議準每額中十九名加中)
(五經一名乾隆十八年停止)五十年十月遵
旨議定會試揭曉寬於三月十五日内鄉試揭曉大省寬
於九月十五日内五十一年三月
敕新中文武歸班進士留京學習行走四月
詔開
萬夀恩科(於五十二年二月舉行鄉試八月舉行會試)五月
敕考取進士不必預定額數臨時該部將各省到部舉人
及八旗滿洲蒙古漢軍應考舉人名數奏請按省酌定
中額考官照各定數取中五十二年十月
敇闈中出題不得拘忌諱十一月
敕文生員舉人内願就武場武生員舉人内願就文場者
各聽互考五十四年
敕科場毋出熟習擬題五十五年議定二場論專用性理
六十一年十一月
世宗憲皇帝登極命八旗詳察孝行素著者以聞
雍正元年正月奉
恩旨開科(本年四月鄉試九月會試)二月遵
旨議準滿洲蒙古能繙譯者三年之内考取生員二次舉
人一次進士一次鄉試於子午卯酉年二月舉行
會試於辰戌丑未年八月舉行又
敕論題仍用孝經又覆準候補天文生及補用天文生之
監生生員俱令入皿字號鄉試又覆準官卷内佳
文不敷中額以民卷佳者補之十二月議定學政
科考生員增用經題文一篇(各省學政科考生員舊用四書題文二篇)
(至是增經題文一篇三冬晷短减四書文一篇)二年二月
上諭此番係雍正元年特恩開科士子有因迴避不曾應
試者即令派出大臣擬題奏請於内閣考試取中十月
敕今年殿試天氣已寒諸貢士著在太和殿内兩傍對策
再傳諭太監多置火爐使殿内和煖諸貢士得盡心作
文寫卷又
特恩賞給會試舉人銀兩(直省會試舉人例于地丁項下編支路費此次係奉特)
(恩加賞又雲貴會試舉人官給驛馬著為例)又
敕鄉會試三場畢主考遴選佳卷合進三場揭曉後刊刻
試錄登科錄進呈試錄並載三場中式文擇其尤者每
題一篇三年二月定應考試差之翰林及進士出身官
員人等於太和殿試以四書題文二篇又定試差
各官專用由進士出身之人其由舉人出身者概
不與試又
上諭内外簾官子弟志切觀光仍著一體應試另派大臣
校閱遴選又
命會試及順天鄉試元魁三場試卷繕錄進呈十月
敕選舉八旗漢軍孝友讀書人士十一月
敕定考試繙譯舉人條例不必分作三場亦不必派漢大
臣著選筆帖式謄錄中式之卷進呈定額十二月
上諭進士題名之典始於唐時本朝自順治丙戌科起至
康熙丙戌科止稽之會典諸生釋菜後禮部題請工部
給建碑銀一百兩交國子監立石題名康熙三年輔政
大臣裁省科目一途實關用人取士之要題名之典豈
宜缺焉著工部動用正項錢糧令國子監將雍正癸卯
甲辰兩科題名碑速行建立康熙辛丑科亦宜補建嗣
後每科仍照舊例題請以勵士子潛修上達之志四年
敕各省學政三年任滿將生員中實在人品端方有猷有
為有守之人大省舉四五人小省二人送部引見親加
考試酌量擢用十月
敕各省取中副榜内有兩次中副榜者亦準作舉人一體
會試此係特典後不為例五年三月
上諭八旗舉人生員著於會試後查明人數考試四月
敕州縣會同教官於諸生内核其孝友端方有才能文者
各舉一人八旗滿洲蒙古每佐領各舉一人尋經吏部
帶領各省薦舉人員引
見以知縣用者三人餘以國子監助教學正學錄用十二
月
敕直省學臣科考時於府學生員拔取二名州縣學各一
名令其來京廷試後入監肄業嗣後六年選拔一次(順治)
(初題準直省選貢來京專由廩生拔取康熙十年題準於一二等生員内考充拔貢三十九年議準)
(以陪貢充停止選拔六十一年再行選拔一次至是定為六年一次)六年八月
敕浙省士子照舊鄉會考試(雍正四年停止浙江鄉會試至是兩浙士子省愆悔過因)
(有是旨)九月
敕各省學政考取拔貢不拘一二等生員俱準收考酌量
試以時務策論須文行兼優以昭國家廣攬人材之典
七年議準有本係官卷而已經出繼者不準編入
官號又
敕準各省拔貢來京及從前有外省生員在館效力者俱
令送順天府鄉試又
敕八旗凡由貢監生員考取小京官筆帖式者俱準其與
舉子等一同入場考試九月奏定漢軍義學肄業子弟
願考繙譯者俱準赴吏部考取筆帖式十月
敕賜大臣之子鄉試未經中式年二十以上文理通順者
蔣溥等準作舉人其劉俊邦因病未應鄉試亦準作舉
人一體會試八年十一月朝考湖北應山縣拔貢楊可
鏡文理荒疎部議革去選拔
上諭楊可鏡乃明臣楊漣之元孫昔順治四年楊漣之子
楊之易為江南松江府同知遭提督吳勝兆之叛捐軀
殉難凛然忠節此即楊可鏡之曾祖也楊漣父子兩世
忠義其後嗣子孫若稍能自立品行無虧雖文藝不工
亦當格外造就楊可鏡準作選拔赴國子監肄業仍著
禮部帶領引見十二年議準凡實係旗下家奴開戶者
但許别途出身其本身及子孫禁止一體考試十
三年覆準論題仍參用性理是年八月
皇上登極恩詔開科(乾隆元年八月舉行鄉試乾隆二年二月舉行會試)
乾隆元年正月議準會試與順天鄉試内簾主考
同考官除同姓無服者與郎舅中表等戚不必迴
避外其有服之同姓與翁婿甥舅皆令迴避如將
應迴避之人不行開出者革職(乾隆三年覆準内簾官子弟及無服)
(之本族俱照例迴避其雖係同姓並非本族者不得開入迴避十七年議準鄉會試内場監試及提)
(調知貢舉等官子弟俱令一體迴避十八年議覆两翼副都統𠫭領章京同内場監視提調等官之)
(子弟一體迴避二十一年議準受卷彌封謄錄對讀各所及順天委員子弟&KR0666;族一體迴避二十七)
(年議準凡遇有郎舅應試者俱令迴避四十二年奉旨副都統𠫭領章京磚門御史及供給巡)
(綽等官其子弟親族應試者俱不必迴避)又奉
旨内外簾官子弟應行迴避者著另行考試三月
敕於會試遺卷内加恩增中大學士鄂爾泰等遵
旨於會試未經取中之薦卷内續取三十卷年老舉人
試卷内選出五卷一併進呈
敕交禮部照取擬名次出榜又禮部議準繙譯科鄉會
試題主考於性理精義及小學内選擇數項進呈
欽定其考試生員并於性理小學内出一題考試其蒙
古繙譯鄉會試及考試生員亦於清文性理小學
内出題主考會同房官每一題後括其大義總論
數語令士子一同繙譯五月議準順天鄉試分南
皿北皿中皿字號取中如雲南貴州四川廣東廣
西人數不及十五人仍附南皿無庸另編中皿字
號(順天鄉闈分編硃卷字號滿洲蒙古曰滿漢軍曰合直隸生員曰貝其内宣化府别曰旦承德)
(府别曰承天津商籍曰鹵奉天曰夾凡貢監皆曰皿直隸山東山西河南陜西曰北皿江南江西浙)
(江福建湖南北曰南皿雲南貴州四川廣東西曰中皿官生卷曰滿官曰北貝官曰北皿官曰南皿)
(官若外省鄉闈硃卷字號不分皿貝其中山東省孔顔曾孟四裔卷號曰耳陜西省之廿肅卷號曰)
(聿寕夏府卷號曰丁福建省臺湾府卷號曰至)十月考試博學鴻詞
欽取十五人分别選授翰林院官先是雍正十一年
上諭朕惟博學鴻詞之科所以待淹通之士俾之膺著作
之選備顧問之任在京著滿漢三品以上各舉所知彙
送内閣在外督撫會同該學政悉心體訪遴選考騐保
題送部轉交内閣朕將臨軒親試優加錄用至是内外
諸臣保薦陸續到部如康熙十八年例考試經大
學士等擬取十五人引
見一等五名授翰林院編修二等十名内由科甲出身
者授翰林院檢討以諸生入選者授翰林院庶吉
士(次年又補試博學鴻詞一等一名二等三名分授檢討庶吉士)二年四月
詔地方有才品優長山林隠逸之士著該督撫核實具
奏酌予錄用三年四月議準繙譯鄉會試
欽定繙譯一題外再於清文四書内
欽命一題令士子作清文一篇四年三月
敕入埸士子除照例賞給氅衣薑湯茶餅外著按名給
與木炭許其携帶手爐以温筆硯又
敕士子入場給與粥飯提調官監場御史副都統等留
心查看又申殿試貢士呈送頌聯之禁其策問試題
恭請
欽命所對之策但取敷陳切當不得沿用四六頌聯亦
不必泥於成格字數六年七月
敕順天鄉試同考官南省人迴避南皿卷北省人迴避
北皿卷邊省人迴避中皿卷滿洲漢軍迴避滿字合
字卷(嗣經覆準直隸人迴避貝字卷其南人冒北籍仍改歸原籍者南北皿貝字概令迴避又議準)
(南北兩籍者不得專閱中皿卷)七年二月
敕選拔貢生十二年舉行一次四月議準文武鄉會互
試永行停止九年八月
敕停迴避生一體考試之例(嗣於十七年定考試迴避卷永行停止)十年
正月停止皮衣去面氊衣去裏之例三月
敕定殿試之期于四月二十六日五月初一日傳臚(嗣於)
(二十六年奏準四月二十一日殿試二十五日傳臚)十三年二月
上幸闕里
諭廣入學名數並令學臣考取十三氏子孫文行兼優
者貢入成均其引駕官孔繼汾以内閣中書用十六
年二月
上南巡江浙
召試獻賦人員進士舉人授為内閣中書遇缺即補諸
生準作舉人在内閣中書上學習行走(乾隆三十六年四十)
(一年五年駕幸山東二十二年二十七年三十年四十四十九年駕幸江浙三十八年四)
(十一年皆考駕幸天津凡進獻詩賦人員試選取分别錄用)閏五月大學士
九卿等遵
旨保舉經學人員疏上奉
上諭保舉經學之陳祖范吳鼎梁錫璵顧棟高既據大
學士九卿公同覆核衆論僉同其平日研窮經義必
見之著述將親覽之以覘實學在京者交送内閣進
呈其人著該部帶領引見在籍者行文該督撫就近
取之朕觀其著述另䧏諭旨或願赴部引見或年老
不能來京者聽尋
賞給陳祖范顧棟高國子監司業職銜
授吳鼎國子監司業梁錫璵額外司業是年恭逢
聖母皇太后六旬萬夀
敕壬申年舉行
萬夀恩科三月鄉試八月會試(乾隆二十六年三十六年四十五年疊開鄉會)
(恩科並挑選下第舉子加惠年老應試諸生有差)十九年三月停止繙譯
頒天運政治及八年戊戌歲運歷數于天下百官常服
立明堂下乘輿自内出出負扆坐于明堂大晟樂作百
官朝於堂下大臣陞階進呈所頒布時令左右丞二員
跪請付外施行宰相承制可之左右丞乃下授頒政官
頒政官受而讀之訖出閤門奏禮畢皇帝降御座百官
乃退自是以為常高宗紹興元年合祭天地于明堂奉
太祖太宗配禮畢不受賀文武百官拜表稱賀如儀四
年九月有事於明堂合祭天地以太祖太宗配兼祀百
神(按是時依禮部新儀一遵皇祐詔書仍以明堂大禮為稱於常御殿設位行禮)先時有司請
議郊祀明堂祫享之宜禮部侍郎陳與義議曰謹按皇
祐詔書國朝自祖宗以來三歲一郊今祀明堂正當三
歲親郊之期而禮官所定配坐不及祖宗宜並配以稱
朕恭事祖宗之意蓋太祖則周之后稷當配祭於郊者
也太宗則周之文王當配祭于明堂者也郊當祭太祖
而以當郊之歲舉明堂之禮則不可以遺太祖而不祭
稽之神理本之人情則皇祐詔書之本意可以為萬世
入場二十五年五月
敕傳臚前一日讀卷官公同擬取前列十卷進呈並預
傳該貢士引見候定甲第名次又遵
旨議定
廷試士子參覈文字俱佳者儘登上選文不甚工而
援据典確曉暢時務者亦應列為上卷若對策全
無根據即書法可觀亦不得充選進呈其讀卷官
及監察之王大臣科道收掌等官于
文華殿兩廊
傳心殿之前後一同住宿向例讀卷官十四人減用八
員以兩日閱卷第三日進呈二十六年四月
敕殿試讀卷無庸增派監試三十年正月
敕八旗大臣子弟果能於國語騎射外兼習文藝者仍
準一體入闈毋庸奏明請旨七月
敕中式士子默寫闈中首藝七八行由覆勘大臣校勘
十一月遵
旨議定磨勘條例文體不正者㦯係顯違格式㦯係引
用怪僻㦯係書理全訛自屬易見其疵蒙謬戾四
項多有影響近似者應令磨勘官虚衷辦理并將
卷尾填寫添註塗改之例停止(但塗改仍不得過百字)又
敕嗣後覆勘大臣議叙之例不必行三十四年六月
敕學政舉報優生會同督撫考核四十年二月派出騐
看八旗會試舉人騎射之王大臣等奏言應考舉
人内報近視者七十三人已揀令二十人照常騎
射其餘實屬不能之五十三人俱未令其騎射奉
上諭馬步騎射係旗人根本所有不能騎射之五十三
人俱著停其考試又覆準經頭名目永行除革(向例鄉會)
(場謄錄所每經設經頭領司其事多因之舞弊至是禁革)四十一年
詔復繙譯科場四十二年
敕鄉會同考試官不必拘泥五經分房其每經中數仍
照原額六月
敕鄉會試第一場主考官酌定書文三篇内承題起講
起處應用虚字刊印一紙隨題分給舉子通場遵用
違者貼出(承題如夫字盖字甚矣等字起講如今夫且夫嘗思等字)四十三年
敕鄉會試場及學臣取士每文一篇俱以七百字為率
違者不錄四十四年
敕嚴文體不正之禁又
敕熱河士子鄉試加恩另編字號每科取中舉人一名
二月監試繙譯之王大臣等奏言應考人員内步
箭尚可者僅四十七人人數不足應否準其考試
奉
諭旨仍行考試并
敕嗣後各都統務必嚴行教訓又議準直隸等省鹵字
號卷令與商籍同籍之考官迴避閱卷該督撫預
期查明應試者原籍何省臨場行知内簾並申報
禮部於磨勘時查核四十六年
敕嗣後舉行考試繙譯舉人進士臨時候旨遵行四十
七年七月奏準鄉會試二場排律詩移置頭場制
藝後其頭場性理論移置二場經文後四十八年
十二月覆準
殿試策冒無論八九行十數行皆為合式必於發端
處即切策題本義立論不許寬泛無著至數行後
例用欽惟字樣向來準用頌語亦湏關照本題其
有泛寫套語者不得濫置前茅違者聽察看標試
大臣指參議處併申明定例不拘字數短者以一
千字為率毋泥從前陋例又士子内有由中書及
謄錄等中式者試日不得在内閣
誥敕房國史館等處住宿違者治罪五十年議準嗣後
鄉會試論題仍將孝經與性理二書兼出(以上文科舉士)
(之制)
順治元年十月定武會試於辰戌丑未年舉行鄉
試於子午卯酉年舉行凡京衛武學官生一體準
赴鄉試十二月定武進士出身授官一甲一名授
𠫭將二名授遊擊三名授都司二甲授守備三甲
署守備二年六月定各直省武闈鄉試于十月舉
行三年九月定會試事宜(初九日試騎射十二日試步射十五日試策論)
又定武進士衣頂之制(第一甲一名武進士矢鞾賞甲胄撤袋弓刀)
(帶等物諸武進士衣頂照文進士一體穿戴並賞給銀两)十二年九月
上諭國家選舉人材共襄治理文武允宜並重今科中式
武舉應照文進士例一體殿試朕親行閱視先視馬步
箭後視策文永作為例届期舉人各於
天安門就試畢以卷送
午門外東直房讀卷官公閱進呈候
御批一甲三名畢各赴内院公同填榜十月
上親試武進士選取於國柱等以初行殿試宜加優異第
一名授副將品級二名授參將品級三名授遊擊
品級四名至二十三名授以應得品級俱令在京
學習騎射先行照品級給俸禄頂帶俟滿一年題
請實授(其歸班武進士營守備欽派大臣揀選一二等者註冊以用三等者以衛守)
(備用嗣因衛守備人多缺少於乾隆元年十六年三十六年四十八年俱經兵部奏明另派大臣將)
(以衛用之武進士復行揀選其有年力精壯弓馬可觀者拔置以營缺選用又武舉會試後簡)
(派大臣會同兵部揀選考試騎射分别一二三等以衛千總用)十六年九月
敕於明年令天下武舉再行會試十月部議武
殿試讀卷傳臚俱照文場例十七年正月
敕停止武科技勇二月兵部再舉行會試
命内大臣及大學士監射永著為例三月
敕鄉會考試馬箭用滿洲例射帽步箭亦照滿洲射尋常
小把十八年十月奏請
殿試天下武舉得
旨武闈已考過步箭及策論及經内試選定著停止殿試
康熙二十三年議定鄉會試豎立大把射馬步箭
外再試開弓舞刀掇石驗其技勇三埸考試策論
二十八年三月
敕武鄉試考試馬箭以中四箭為合式步箭以中一箭為
合式三十二年奉
旨步箭大把以八十步為則太遠善射之人多致遺棄嗣
後著改為五十步以中二箭為合式三十三年九月
敕武闈應重外場十月
上閱視武舉騎射技勇並
諭不合式舉人許其效力再試三十六年十月
上御瀛臺紫光閣閱武舉騎射
上諭今科落卷内安知無騎射俱佳而被遺者乎如其回
籍則已若有留此者令兵部察明復試四十八年五月
遵
旨議定直省綠旗營兵有通文藝願就武鄉試於充伍地
方該營將弁申送巡撫一體鄉試不中者仍令歸
伍又各營千把總及年滿千總門衛所千總有願
應會試者該督撫提鎮給咨赴部一體會試不中
者仍歸原職凡鄉會試中式各員願歸職伍者聽
六月遵
旨議定八旗漢軍内務府無品筆帖式等有願考武生者
該旗移送順天府考取移送鄉試四十九年九月
太原總兵馬見伯疏言武經七書註解互異請選
定一部頒行經部議駁請嗣後考試武生武童論
二篇一題出論語孟子一題出孫子吳子及司馬
法舊例鄉會試論一篇策二篇今改出論題二策
題一從之五十一年十二月覆準如有本省現任
官員子弟臨期頂食兵糧冒濫入場中式者察出
將保送出結文武官議處五十二年十一月
上御暢春園内西厰閱視武舉騎射技勇
諭大學士等近見直隸各省考取武進士額數或一省偏
多一省偏少皆因不知弓馬武藝止憑文章取中以致
騎射嫺熟諳悉韜略之人多有遺漏嗣後考取武進士
不必拘定額數俟天下會試齊集京師令該部將各省
到部武舉照例考試弓馬將合式武舉等實數查明預
行奏明朕計省之大小人之多寡照考取文進士例按
省酌定取中額數則學習武藝弓馬優長者不致遺漏
矣十二月覆準各省武鄉試係巡撫專責嗣後到京會
試之武舉内從前中式武舉不議外自康熙五十
三年鄉試為始如新中式武舉内弓馬不堪人材
不及弓刀不能者將監試取中巡撫等官比照文
科場例處分五十六年十一月覆準嗣後武鄉試
照會試例於初七日為始考試外場十三日入闈
十四日編號點名十五日考試策論
雍正元年十二月奉
旨今科武進士係元年所取狀元授一等侍衞榜眼探花
授二等侍衛二甲十三名授三等侍衛令帶孔雀翎三
甲記名三十六人俱授藍翎餘照例揀選補用二年五
月議覆嗣後直省武鄉試將弓馬技勇漢仗好者
另編好字號移送内簾先於好字號選取如不足
額數將餘卷選取足額得
旨依議考試武舉議編字號在京武鄉試朕派信任大臣
考試嗣後各省武鄉試或以好字號取中或以文章好
取中之處於觧部武鄉試錄内註明以便會試查對五
年三月定武進士一甲照元年例補授侍衛二甲
選十名授三等侍衛三甲選十名授藍翎侍衛其
餘三甲進士
欽點大臣會同兵部揀選一等二等以營守備註冊三等
以衛守備註冊十二月奉
上諭今科廣為加恩未選侍衛之滿洲蒙古進士授為藍
翎漢軍進士以驍騎校用漢進士分發各省給千總俸
督撫提鎮試看壯勇勤謹者以守備題補七年閏七月
定滿洲武進士武舉授官例九月奏準八旗副驍
騎校前鋒護軍驍騎人等有願應武鄉試者準其
鄉試又
敕各省督撫考試武舉時著就近省城之提督總兵一員
同考外場九年三月
敕各省督撫於所屬地方召募揀選人材壯健技勇可觀
者百餘人咨送兵部奏明候揀派官員訓練教習以備
軍旅之用武生童生及鄉勇民壯等俱可入選十年三
月
敕該部通行各省將技勇可用之武舉令其充補經制馬
糧其不願留營及騎射生疎才力不及者令其回籍自
行學習不得留營虚作額糧之數四月兵部覆準外省
武鄉試均由巡撫會同提鎮校閱外場其總督同
城省分外場則督撫兼往監臨内場仍由巡撫主
試七月
敕武進士科分不及不得題補守備十一月議準八旗武
舉願在旗當護軍前鋒者聽十一年十月覆準會
試武舉令親齎文批投部兼取同省同考五人互
結方準入場十一月
上諭武場鄉會兩試原期選俊儲材所以人材壯健技勇
兼優者外場考試另編好字號並分别雙單令入内場
再考試文藝比較取中以杜冒濫倖進諸弊本年武會
試有頂替進場作弊者當經查出交部治罪又有人材
技勇皆屬平常而考試大臣濫列好字號入場取中者
現在查參黜革議處俾各知儆戒至於各省學臣考試
間有弓馬平庸文理粗通之人混入内場越號換卷傳
遞代筆賄嘱代倩揆厥所由總由府州縣考試時每以
廣收博取市寬大之名遂令技藝不堪漢仗猥瑣之輩
混入内場種種作弊嗣後有似此濫行錄送者著該學
政題𠫭議處其學政校閱外場若將平常懦弱之人濫
列好字號入場取中亦著督撫查參十二年四月
敕停止滿洲考試武場之例(蒙古一例停止惟漢軍仍準應武鄉會試)
乾隆元年八月奏準武闈大省人數多者展限於
初五日開弓十三日入闈二年九月奏準嗣後考
試外場馬步箭各缺一箭者不準合式如馬箭缺
一箭步箭合式者及步箭缺一箭馬箭合式者俱
準再試技勇如弓刀石三項俱能勝頭號者準與
合式缺一者即不準合式其中果有勇力過人技
藝傑出者仍準挑選好字號三年十二月覆準武
闈三場點名冊按圍分造武會試有五名互結之
例武生鄉試亦倣此例行四年八月覆準武鄉會
試令提調監試各官將外場較射册帶入内場於
舉子出場交卷時弓刀石覆騐一二項如與原填
技勇全不相符者嚴查治罪五年
敕兵丁中式武進士願回營效力者仍留本身馬糧準
一體酌量委署六年六月覆準武鄉會試取中之
卷於填榜時查對原册如有合式卷悞印雙單好
字號者概不取中㦯有原係雙單好字號悞印合
式者仍準取中七年四月奏準停止文武互試之
例九年二月覆準武生捐監仍準入文闈應試不
得更入武闈十一月議準武闈鄉試舉子年届六
十者不準入場十三年奏準捐納職官之武生需
次未選願與武鄉試者準其入闈二十一年十一
月覆準武鄉會試外場合式者印面之印改印於
左右小臂二十四年十一月覆準武闈考試凡弓
刀石三項技勇必有一二樣頭二號者準以合式
入内場其皆係三號者不準合式凡挑雙單好字
號者列内場甬道東號舍合式字號列内場甬道
西號舍所試文藝減試四書論一篇止試武經論
一篇策一道二十五年三月覆準武場考試馬箭
止射二回共射六箭再射地毬一回總以中三箭
為合式缺一者不準試步箭其五十步步把改為
三十步各射六箭以中二箭為合式缺一者不準
試弓刀石凡步把以高五尺寬二尺五寸為程馬
弓以三力為率步弓以五力為率不及三力五力
者不準合式令考試諸生於投文時報明弓力註
册臨時抽騐如弓力不符原報或不及三力五力
者亦不準合式若三力五力外有能加重者聽二
十六年十月覆準武舉中式後無故三科不赴會
試恃有護符在家生事者該學政查明咨革二十
七年十月覆準武鄉會試裁汰合式字號三十一
年九月覆準武鄉會試外圍監試大臣閱定雙好
單好字號畢將原册封送内場外簾其卷面箭弓
刀石數目弓力觔重俱由監試御史親筆填註并
親用雙單字印凡内場軌事人員俱俟發榜後放
出三十六年二月覆準武員子弟概不準就現任
本省應試三月議準武鄉會試閱卷房考官用紫
筆主考官用赭黃筆四月覆準直隸馬兵不準逕
赴鄉試有情願考試者由營結送與武童一體考
取武生再準鄉試三十七年十月
敕武進士毋庸另派大臣揀選即於紫光閣較閱時分
别營衛錄用三十八年十月
敕嗣後武生有願入伍食糧者準其兼充毋庸將武生
註銷又奏準馬兵考取武生者準仍留原糧鄉試年
一體送考四十年八月覆準武會試前期一日兵
部堂官率同提調按人數多寡分為四册何省派
入何圍臨場掣籖又中式武舉
殿試前奏
派大臣按會試原册所填弓刀石觔重號數令該武舉
逐一演試有前後參差者照文會試磨勘例處分
並將原挑之監射大臣議處四十四年十一月覆
準在營食糧武生拔補外委後仍準一體鄉試由
本營該管官結報送考四十五年九月
敕向來武場硬弓以十二力為頭號近來士子每多填
註十七八力及至較試類多勉強嗣後硬弓以滿足
入彀為度有能過頭號弓十二力以上者亦不得過
十五力著為令(以上武科舉士之制)
皇朝通志卷七十二
