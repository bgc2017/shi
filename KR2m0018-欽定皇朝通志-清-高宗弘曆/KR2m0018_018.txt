欽定四庫全書
皇朝通志卷十八
天文略(一)
(臣)等謹按易曰仰以觀乎天文日月星辰之麗乎
上天之文也聖人觀之察之欽若敬授以前民用
三代以前尚已漢晉而還觀象者言徵應推步者
失實測史家分天文律書為二門司馬遷天官書
僅載垣宫列宿吳太史令陳卓引巫咸甘石之書
增益其數後之言天者咸奉以為標準焉鄭樵著
天文略屏去誕妄之言祗錄隋丹元子步天歌取
其句中有圖言下見象使人仰觀焉而即得其論
卓矣然不言推步而仍涉禨祥休咎則未免自相
矛盾夫觀象體也推步用也體用不偏廢斯聖人
欽若敬授之本旨洪惟
聖祖仁皇帝亶聰作后學貫天人考驗西法最善俾專司
時憲時監官南懷仁等畢智竭能創制儀器最稱
精密我
皇上敬
天勤民事惟法
祖申命監臣釐正璣衡以期脗合於是恒星增減較舊測
而加詳參宿後先改距星而順序凡兹垂象訂自
宸謨休乎哉
聖代之新規直協虞廷之遺意也間考西法之善理
竒而正者數事一曰天圓而地亦圓如卵裹黃與
渾天之說合一曰天有九重最遠則恒星天次土
次木次火次金水次日最近者為月天其外則宗
動天與楚詞之說合一曰惟宗動天行有常度恒
星天亦右行此即歴代歲差之說一曰日月五星
各有天行皆有輪如珠逐盤所以有盈縮遲疾一
曰月與五星有本輪以從天有次輪以法日盖日
尊天月五星尊天又尊日也一曰金水與日同天
其兩輪包日故不與日相距一曰月有倍離五星
一合日而遲疾一周月一合日而遲疾再周五星
之小輪跨本輪之内外月之小輪切本輪之邊其
法皆以實測而得至於南極之紀星座天漢之周
尾宫為中國所未見者西人皆於浮海測之此其
事初若創見然或符於古經或軌於自然之理洵
乎確實而不可易有非唐一行郭守敬之所能企
及耳今據
欽定考成協紀諸書纂述天文約分十目曰兩儀曰恒星
曰天漢其經也曰日月曰五星曰月五星凌犯曰
中星曰北極高度其緯也曰儀象曰弧線其器與
法也為書凡六卷於鄭志之外補所闕遺廣所未
及溯觀象之端倪賅推步之體要世之學者有以
知
聖朝憲
天立政察紀明時昭昭乎有目之能窺無微而不顯又豈
步天歌之句圖言象所可同日語耶若夫測算細
微至詳且密具有成書兹撮其大略俾言天者毋
涉空詮云爾
兩儀
(臣)等謹按西法謂地居天中其體渾圓與天度相
應即渾天家卵黃之說人居其中各隨所在皆戴
天而履地居赤道北者北極見南極隠居赤道南
者南極見北極隠近極則見極高遠極則見極低
東方日中西方夜半南方日中北方夜半周天三
百六十度日月星辰旋繞其間而人目力所極適
與地平止一百八十度昔人局於地平測算而不
知地如卵圓故多疎舛今首列兩儀以為恒星七
曜運行之準而西法之與前代迥殊於斯具見
天象
虞書堯典曰欽若昊天歷象日月星辰楚詞天問曰圜
則九重孰營度之後世專家謂天有十二重非天實有
如許重數盖言日月星辰運轉於天各有所行之道即
楚詞所謂圜也欲明諸圜之理必詳諸圜之動欲考諸
圜之動必以至靜不動者準之然後得其盈縮盖天道
靜專者也天行動直者也至靜者自有一天與地相為
表裏故羣動者運於其間而不息若無至靜者以驗至
動則聖人亦無所成其能矣人恒在地面測天而七政
之行無不可得者正為以靜驗動故也十二重天最外
者為至靜不動次為宗動南北極赤道所由分也次為
南北歲差次為東西歲差此二重天其動甚微專家姑
置之而不論焉次為三垣二十八宿經星行焉次為填
星所行次為歲星所行次為熒惑所行次則太陽所行
黃道是也次為太白所行次為辰星所行最内者則太
隂所行白道是也要以去地之遠近而為諸天之内外
然所以知去地之遠近者則又從諸曜之掩食及行度
之遲疾而得之盖凡為所掩食者必在上而掩之食之
者必在下月體能蔽日光而日為之食是日遠月近之
徵也月能掩食五星而月與五星又能掩食恒星是五
星高於月而卑於恒星也五星又能互相掩食是五星
各有遠近也又宗動天以渾灝之氣挈諸天左旋其行
甚速故近宗動天者左旋速而右移之度遲漸遠宗動
天則左旋較遲而右移之度轉速今右移之度惟恒星
最遲土木次之火又次之日金水較速而月最速是又
以次而近之徵也是故恒星與宗動相較而歲差生焉
太陽與恒星相會而歲實生焉黃道與赤道出入而節
氣生焉太陽與太隂循環而朔望盈虚生焉黃道與白
道交錯而薄蝕生焉五星與太陽離合而遲疾順逆生
焉地心與諸圜心之不同而盈縮生焉歴代專家多方
測量立法布算積久愈詳已得其大體其間或有毫芒
之差諸說不無同異者蓋因儀器仰側穹蒼失之纖微
年久則著雖有聖人莫能預定惟立窮源竟委之法隨
時實測取其精密附近之數折中用之每數十年而一
修正斯為治歷之通術而古聖欽若之道庶可復於今
日矣
地體
欲明天道之流行先達地球之圓體日月星辰每日出
入地平一次而天下大地必非同時出入居東方者先
見居西方者後見東西相距萬八千里則東方人見日
為午正者西方人見日為邜正也周天三百六十度每
度當地上二百里是故推驗大地經緯度分皆與天應
測緯度者用午正日晷或測南北二極測經度則必於
月蝕取之盖月蝕與日蝕異日之食限分數隨地不同
月之食限分數天下皆同但入限有晝夜人有見不見
耳此處食甚於子者處其東三十度必食甚於丑處其
西三十度必食甚於亥是故相去九十度則此見食於
子而彼見食於酉相去百八十度則此見食於子而彼
當食於午雖食而不可見矣
黃道赤道
天包地外圜轉不息南北兩極為運行之樞紐地居天
中體圓而靜人環地面以居隨其所至適見天體之半
中華之地面近北故北極常現南極常隠平分兩極之
中横帶天腰者為赤道赤道距天頂之度即北極出地
之度也赤道以北為内為隂以南為外為陽斜交赤道
而半出其南半出其北者為黃道乃太陽一歲所躔之
軌迹也黃赤道相交之兩界為春秋分距赤道南二十
三度半為冬至距赤道北二十三度半為夏至七政所
行之道紛然不齊惟將黃赤二道以為推測之本盖太
陽循黃道東行而出入於赤道之南北太隂與五星各
循本道東行而又出入於黃道之南北故黃赤二道之
位定則晝夜永短寒暑進退以及晦朔弦望薄蝕朏朒
皆從此可稽矣
經緯度
恒星七政各有經緯度盖天周弧線縱横交加即如布
帛之經緯然以東西為經南北為緯然有在天之經緯
有隨地之經緯在天則為赤道為黃道隨地則為地平
赤道均分三百六十度平分之為半周各一百八十度
四分之為象限各九十度六分之為紀限各六十度十
二分之為宫為時各三十度是為赤經從經度出弧線
與赤道十字相交各引長之會於南北極皆成全圜亦
分為三百六十度兩極相距各一百八十度兩極距赤
道俱九十度是為赤緯依緯度作圜與赤道平行名距
等圜此圜大小不一距赤道近則大距赤道遠則小其
度亦三百六十俱與赤道之度相應也赤道之用有動
有靜動者隨天左旋與黃道相交日躔之南北於是乎
限靜者太虚之位亘古不移晝夜之時刻於是乎紀焉
黃道之宫度並如赤道其與赤道相交之兩點為春秋
分相距皆半周平分兩交之中為冬夏至距兩交各一
象限六分象限為節氣各十五度是為黃經從經度出
弧線與黃道十字相交各引長之周於天體即成全圜
其各圜相凑之處不在赤道之南北兩極而别有其樞
心是為黃極黃極之距赤極即兩道相距之度其距黃
道亦皆九十度是為黃緯而月與五星出入黃道之南
北者悉於是而辨焉故凡南北圜過赤道極者必與赤
道成直角而不能與黃道成直角其過黃道極者必與
黃道成直角而不能與赤道成直角惟過黃赤兩極之
圜其過黃赤道也必當冬夏二至之度所以並成直角
名為極至交圜又若赤道度為主而以黃道度準之則
互形大小何也渾圓之體當腰之度最寬漸近兩端則
漸狹(距等圜之度也)二至時黃道以腰度當赤道距等圜之度
故黃道一度當赤道一度有餘二分時兩道雖皆腰度
然赤道平而黃道斜故黃道一度當赤道一度不足也
此所謂同升之差而七政升降之斜正伏見之先後皆
由是而推焉至於地平經緯則以各人所居之天頂為
極盖人所居之地不同故天頂各異而經緯從而變焉
地在天中體圓而小隨人所立凡目力所極適得大圓
之一半則地雖圓而與平體無異故謂之地平乃諸曜
出沒之界晝夜晦明之交也地平亦分三百六十度四
分之為四方(子午卯酉)各相距九十度二十四分之為二十
四向各十五度是為地平經從經度出弧線上會於天
頂並皆九十度(從地平下至天頂之衝亦九十度)是為地平緯又名高
弧高弧從地平正午上會天頂者其全圜必過赤道南
北兩極名為子午圜乃諸曜出入地平適中之界而北
極之高下晷影之長短中星之推移皆由是而測焉是
故經緯相求黃赤互變因黃赤而求地平或因地平而
求黃赤乃專家之要務推測之所準也
(臣)等謹按天文之有黃赤經緯由宗動天而分為
恒星七曜之所轉旋因列於天象地體之後又古
法以日行命天周為三百六十五度四分度之一
然為畸零之度而不能合於日行西法與回回同
以周天為整度就三百六十為起數之宗經緯通
為一法賅括萬殊斜側縱横周通環應得以整御
零為法倍易可謂最善者矣
恒星
恒星總紀
恒星即經星也以其有常不易故名經星(史記天官書紫宫房心權)
(衡咸池虚危列宿部星此天之五宫坐位也為經不移徙大小有差闊狹有常)經星又各有經
緯度故别之曰恒星其星官名數古今不同漢書天文
志經星常宿中外官凡百一十八名積數七百八十三
星晉志載吳太史令陳卓始列甘石巫咸三家星官著
於圖錄凡二百八十三官一千四百六十四星今皆不
見原本隋丹元子步天歌與陳卓數合後此言天官者
皆以步天歌為準康熙十三年監臣南懷仁修儀象志
星名與古同者總二百五十九座一千一百二十九星
比步天歌少二十四座三百三十五星又於有名常數
之外增五百九十七星又多近南極星二十三座一百
五十星近年以來累加測驗星官度數儀象志尚多未
合又星之次第多不順序亦宜釐正於是逐星測量推
其度數觀其形象序其次第著之於圖計三垣二十八
宿星名與古同者總二百七十七座一千三百一十九
星比儀象志多十八座一百九十星與步天歌為近其
尤與古合者二十八宿次舍自古皆觜宿在前參宿在
後其以何星作距古無明文唐書云古以參右肩為距
失之太遠文獻通考載宋兩朝天文志云觜三星距西
南星參十星距中星西第一星西法觜宿距中上星參
宿亦距中西一星今按觜宿中上星在西南星前僅六
分餘而西南星小中上星大則以中上星作距可也若
參宿以中西一星作距星則觜宿之黃道度巳在參宿
後一度餘即赤道度亦在參宿後三十一分餘今依次
順序以參宿中三星之東一星作距星則觜宿黃道度
恒在參前一度弱與觜前參後之序合其餘諸座之星
皆以次順序無凌躐顛倒之弊又於有名常數之外增
一千六百一十四星近某座者即名某座增星依次分
註方位以備稽考其近南極星二十三座一百五十星
中國所不見仍依西測之舊共計恒星三百座三千八
十三星編為總紀一卷庶星官名數古今不同及黃道
赤道所屬宫次皆展卷瞭然矣
(臣)等謹按丹元子步天歌先二十八宿後三垣盖
箕風畢雨織女牽牛見於詩書者皆列宿星座而
宋兩朝天文志所載垣星俱入列宿度分是列宿
星名最古也三垣多取周秦之國與官名知始於
甘石之徒然史記天官書首列紫宫殆以北極為
尊猶振衣之挈領今西測次序仍之
紫微垣
北極五星一曰太子二曰帝三曰庶子增星三四
曰后宫增星一五曰天樞黃道在午未宫赤道在
夘辰宫四輔四星增星一黃道在未宫赤道在
巳午宫勾陳六星增星十黃道在未申宫赤道
在丑寅夘戌亥宫天皇大帝一星黃道在申宫
赤道在亥宫天柱五星增星六黃道在申酉宫
赤道在子丑宫御女四星增星一黃道在未申
酉宫赤道在丑寅宫女史一星增星一黃道在
未宫赤道在寅宫柱史一星增星二黃道在申
宫赤道在丑宫尚書五星增星二黃道在辰巳
午宫赤道在寅宫天牀六星增星一黃道在巳
午宫赤道在寅夘宫大理二星增星一黃道在
未宫赤道在辰巳宫隂德二星增星一黃道在
未宫赤道在巳宫六甲六星增星一黃赤道俱
在未申宫五帝内座五星增星二黃道在申宫
赤道在酉戌宫華盖七星黃道在酉宫赤道在
戌宫杠九星(附華盖為一座)增星一黃道在申酉宫赤
道在酉戌宫右垣牆七星一曰右樞二曰少尉
增星二三曰上輔增星二四曰少輔增星一五曰
上衛增星三六曰少衛增星一七曰上丞增星三
黃道在巳午未申宫赤道在辰巳午未申酉宫
左垣牆八星一曰左樞二曰上宰三曰少宰四曰
上弼五曰少弼六曰上衛增星三七曰少衛增星
八八曰少丞增星一黃道在辰巳酉宫赤道在戌
亥子丑寅卯宫天乙一星黃道在巳宫赤道在
辰宫太乙一星黃道在午宫赤道在辰宫内
厨二星增星二黃道在午宫赤道在辰宫北斗
七星一曰天樞增星三二曰天璇增星八三曰天
機四曰天權增星三五曰玉衡六曰開陽增星二
七曰搖光黃道在巳午宫赤道在辰巳宫輔一
星(附北斗為一座)增星三黃道在巳宫赤道在辰宫天
槍三星增星四黃道在巳宫赤道在卯宫元戈
一星增星二黃道在辰宫赤道在卯宫三公三
星黃道在巳宫赤道在辰宫相一星增星三黃
道在巳宫赤道在辰宫天理四星增星一黃道
在午宫赤道在巳宫太陽守一星增星一黃赤
道俱在巳宫太尊一星黃道在午宫赤道在巳
宫天牢六星增星二黃道在巳午宫赤道在巳
宫勢四星增星十六黃道在午宫赤道在巳宫
文星六星增星八黃道在午未宫赤道在午宫
内階六星增星十黃道在未宫赤道在午宫
三師三星增星一黃道在未宫赤道在午宫八
穀八星增星三十四黃赤道俱在申宫傳舍九
星增星四黃道在申酉宫赤道在酉戌亥宫天
厨六星增星二黃道在戌宫赤道在子丑宫天
棓五星增星十黃赤道俱在寅宫
右共三十七座一百六十三星外增一百七十
七星
太微垣
五帝座五星增星三黃赤道俱在巳宫太子一
星黃赤道俱在巳宫從官一星黃赤道俱在巳
宫幸臣一星黃赤道俱在巳宫五諸侯五星
增星七黃道在辰巳宫赤道在辰宫九卿三星
增星九黃赤道俱在辰宫三宫三星黃赤道俱
在辰宫内屏四星增星六黃赤道俱在巳宫
右垣牆五星一曰右執法二曰上將三曰次將四
曰次相增星三五曰上相增星二黃赤道俱在巳
宫左垣牆五星一曰左執法增星一二曰上相
三曰次相增星一四曰次將增星三五曰上將增
星二黃赤道俱在辰宫郎將一星增星二黃道
在巳宫赤道在辰宫郎位十五星增星三黃道
在巳宫赤道在辰巳宫常陳七星增星六黃道
在巳宫赤道在辰巳宫三台六星一曰上台二
星增星七二曰中台二星增星三三曰下台二星
增星二黃道在巳午未宫赤道在巳午宫虎賁
一星黃赤道俱在巳宫少微四星增星八黃道
在巳午宫赤道在巳宫長垣四星增星九黃道
在巳午宫赤道在巳宫靈臺三星增星八黃赤
道俱在巳宫明堂三星增星六黃赤道俱在巳
宫謁者一星增星二黃道在巳宫赤道在辰宫
右共二十座七十八星外增九十三星
天市垣
帝座一星黃赤道俱在寅宫侯一星增星五黃
赤道俱在寅宫宦者四星增星五黃赤道俱在
寅宫斗五星增星十四黃道在寅夘宫赤道在
寅宫斛四星增星三黃赤道俱在寅宫列肆
二星增星四黃道在寅卯宫赤道在寅宫車肆
二星增星二黃赤道俱在寅宫市樓六星增星
一黃赤道俱在寅宫宗正二星增星三黃赤道
俱在寅宫宗人四星增星四黃赤道俱在寅宫
宗二星黃赤道俱在丑宫帛度二星增星三
黃赤道俱在寅宫屠肆二星增星三黃赤道俱
在丑寅宫右垣牆十一星一曰河中二曰河間
增星一三曰晉增星三四曰鄭五曰周增星十四
六曰秦增星一七曰蜀增星二八曰巴增星四九
曰梁十曰楚十一曰韓黃赤道俱在寅卯宫左
垣牆十一星一曰魏增星八二曰趙增星三三曰
九河增星一四曰中山增星七五曰齊增星八六
曰吳越增星七七曰徐增星四八曰東海增星四
九曰燕十曰南海十一曰宋增星二黃赤道俱在
丑寅宫天紀九星增星十四黃道在寅卯宫赤
道在寅宫女牀三星黃赤道俱在寅宫貫索
九星增星十三黃赤道俱在卯宫七公七星增
星十六黃道在卯辰宫赤道在寅卯宫
右共十九座八十七星外增一百五十九星
皇朝通志卷十八
