欽定四庫全書
皇朝通志卷八十八
食貨略(八)
平糶(常平倉)(義倉)(社倉)
(臣)等謹按平糶之法所以酌盈劑虚使穀價常得
其平故歲豐增價而糴以便農歲歉減價而糶以
便民是為常平倉法其可與常平相輔而行者則
莫如義倉社倉顧自漢唐以來積弊相沿有儲備
之名無平糶之實者比比而然洪惟我
國家雨𤾉時若年穀順成豐穰之庥超軼往古
列聖軫念民依綢繆未雨由省會以至州郡俱建常平倉
鄉村則設社倉市鎮則設義倉而近邊有營倉之
制瀕海有鹽義倉之制所以預為之備者無處不
周矣至於截漕協採勸輸通糶諸法又復委曲周
詳措施盡善洵非前代言積貯者所可幾及兹纂
依鄭氏平糶之志敘列常平諸倉合為一卷
崇德元年
上命戶部承政英俄爾岱瑪福塔傳諭八家各出糧百石
平糶旋又令固倫公主和碩公主和碩格格及官
民富饒者凡有藏穀俱令平糶六年都察院參政
祖可法上言二事一請杜囤積之弊有糧之家或
賣或借俾得有無相濟賣則從市平糶借則從時
起息不許坐擁多儲妄希長價一請開納粟之例
或論罪之大小限以米數捐贖或無罪之平人有
急公輸粟者量加奬錄俟秋成豐稔停止從之
順治四年江西水旱令發倉米三千餘石減價平
糶十一年近京地飢
上諭賑濟大臣曰米價騰貴飢民得銀猶恐難於易米殷實之
家有能捐穀麥或減價出糶以濟飢民者先給好義匾額及
羊酒幣帛以示旌表又令各州縣常平義倉社倉兩次造册
報部部臣按積穀多寡定有司功罪十三年令各省修
葺倉敖并印烙倉斛選擇倉書糴糶平價不許别項動
支十七年定倉穀糶糴之法凡春夏出糶秋冬糴還平
價生息務期便民一遇凶荒即按數散給災戶
康熙四年禮科給事中黏本盛請飭地方官通糴
以便民食從之六年准甘肅積貯米石變價另糴
新穀以免浥爛五年陜西巡撫賈漢復請將西安
等四府積穀變價生息
上以出陳易新原以為民若將利息報部反累百姓
詔停止生息十八年令各地方官修常平倉每歲秋稔勸
諭官紳士民捐輸米穀照例議叙鄉村立社倉市
鎮立義倉公舉本地善良之人出陳易新春貸秋
還每石取息一斗每歲杪州縣核數申詳上司上
司報部儲穀多者管倉人給與頂帶官吏掊克者
照侵欺錢糧例處分強派抑勒擾民者罪十九年
又定常平積穀留本州縣備賑義倉社倉積穀留
本鎮備賑永免協濟外郡時以浙江杭州等府米
價騰貴動庫銀四萬兩往湖廣江西糴米平糶又
令奉天等處城守征收雜税於米價賤時購貯
内倉遇緊急撥用名曰備米嗣後近邊境地如山海
關古北口張家口黑龍江墨爾根奉天錦州開元
遼陽盖州及榆林等處衛堡俱有貯備倉庾特行
於常法之外二十一年
命州縣衛所官勸諭積貯以米穀多寡定議叙三十年截
漕米十萬石令於江寧京口等處駐防之地建倉
存貯三十一年直隸永平所屬及豐潤玉田等縣
米價騰貴
諭令發各王莊屯米轉糶三十二年西安米貴令戶部招
募殷實商人給以正項錢糧於各省購米運往發
糶其利息聽商人自取俟該省價平但收所給原
本時畿輔米貴
諭大學士等每月發通倉米萬石減價出糶禁商賈販囤
三十四年
盛京旱
諭令支海運米二萬石一半賑給一半出糶嗣後直屬遇
災即發京通倉米或截留漕米並貯以備賑濟餘米視
時價減糶直省遇災除如例賑䘏外或多截漕米或借
撥庫銀向鄰近歲豐之省糴米平糶四十一年以直隸
各屬所設常平等倉不敷賑濟令於各村莊設立
社倉如直隸行之有效各省即照例行尋以廷臣
議定社倉之榖於本鄉捐出即貯本鄉令誠實鄉
民經管上歲謹收中歲糶借易新下歲量口發賑
嗣後直屬陸續勸捐米穀七萬五千四百餘石出
借得息米千五百餘石俱令於各屬社倉存貯其
直省各州縣常平等倉存糶數目向例大州縣留
一萬石中八千石小六千石至四十三年乃按各
省形勢食指多寡分定大中小存糶四十三年以
河南居數省之中宜廣積倉貯以備山陜賑濟之
需乃將上年兑征漕米二十三萬二千八百餘石
每石易榖二石分給河南府及近汴近洛之祥符
中牟汜水鞏鼎澠池偃師陜州靈寳閿鄉等處造
倉收貯嗣後於江南浙江两省開捐監例定額貯
倉貯足即止五十四年令直省勸輸社倉按數多
寡分别旌賞
雍正元年飭直省督撫查核存倉米石其蓄積未
多之處令比歲動帑採榖增益二年奉
諭旨備荒便民之舉莫良於社倉但勸導設建當俟屢豐
時隨民多寡利息從輕取償從緩倘值歲歉即與展限
一切條約有司不得預干至積榖漸多督撫亦止具摺
奏聞不必造册題報致社倉頓成官倉其時督撫務求
速效多有令州縣於應輸賦一两者加納社倉榖
一石且以貯榖之多寡定牧令之殿最
上聞諭曰是何異於正賦外每两加收四五錢火耗耶該
督撫宜會同司道府等官妥議務得安民經久之法嗣
後復奉
諭旨奉行之道宜緩不宜急宜聽百姓自為之不當以官
法繩之續經議定有司勸捐不得苛派所捐之數立册
登註不拘升斗如有捐至十石以上者給以花紅
三十石以上者給以匾額五十石以上者遞加奬
勵其有年久不倦捐至三四百石者給以八品頂
帶每社擇立品端方家道殷實者設立正副社長
果能出納有法十年無過亦題請給以八品頂帶
其收息之法本榖一石收息二斗小歉減半大歉
全免至息倍於本祗以加一行息(乾隆三年議定每息十升以七)
(升歸倉以三升給社長作收倉折耗之費)其出入斗斛遵部頒公平較
量每歲四月出貸十月完納每社設用印官簿二
本一社長收執一繳州縣存查凡州縣官止聽稽
查不許干預出納如有抑勒強借糶賣侵食等弊
許社長首告各督撫於一省之中先擇行數州縣
俟一二年後著有成效然後行於通省三年直省
俱豐稔
命各督撫遵行社倉之法於是社倉之制大行江蘇巡撫
何天培疏請預造排門細册存案凡借貸散賑如
有不務農業遊手好閒之人不許借給其正副社
長外再舉一殷實者為總領積榖既多恐滋浥爛
應於夏秋之交減價平糶秋後較時價買補從之
尋定各省存倉米改易稻榖後於歸化城土拉庫
等各建備貯倉於两淮浙杭建鹽義倉於江南之
泰州通州如臯鹽城板浦近鹽社地方建倉六所
以濟貧苦竈戶江寧蘇州常州鎮江四府另建府
倉直隸之喜峰口貴州之古州都江廣東之南澳
鎮右營澄海海門達濠等營惠來平海大鵬等營
及潮州城守三營鎮標三營提標五營督標並水
師六營肇慶城守營瓊州鎮瓊協龍門協香山協
虎門協廣海賽四川之潘州協標達建等營及新
設苖疆之河西七兒堡俱建倉豐儲五年以湖廣
積貯較他省獨少令照江浙現開捐監之例收捐
本色貯倉以備東南各省撥運平糶之需六年按
八旗分數設立二十四米局通州二翼設二米局
令旗丁餘米欲售者以時價收及其欲買則以平
價糶川陜總督岳鍾琪請以陜省耗羡銀内撥發
各州縣採買榖麥廣建陜省社倉每社貯一千石
從之是時陜省官員每以收貯在官即是公物未
便付之倉正倉副但令里甲押運七年岳鍾琪請
頒明詔交該督撫恭錄鐫石每倉頒發一本并擬社倉條
約亦請發各社倉使鄉愚共曉
上如所請行八年於五城通州各添設米厰俟昂貴時減
價出糶十年大學士鄂爾泰言甘州凉州肅州為
軍需會齊之地倉儲緊要請將見行捐納欵項改
折本色糧石
上以本地採買恐價直騰貴轉於軍民未便乃令除本地
民人以所有糧石交納外其他處交納人等俱在
别處運交不得於甘州凉州肅州採買十二年
諭各省設立社倉以便濟用近聞直隸百姓借領社榖必
俟督臣咨部而後行往返動經數月小民守候維艱嗣
後但當先發咨報存案著為例十三年以雲南各屬社
倉貯榖多不滿千石議將各屬常平倉及官莊等
榖内動撥或五百石或八百石作為社本按地方
大小以足千石以上之數時内閣學士方苞言倉
榖每年存七糶三設遇榖價昂貴必待申詳定價
窮民一時不得邀惠嗣後請令各州縣酌定官價
一面開糶一面詳報俾民早沾實惠從之
乾隆元年禁糶買派累之弊增設河標四營及廣
東左翼鎮標營倉二年京城米價稍長
特旨發通倉米於五城共設十厰六居城内四居城外
減價平糶尋又於近京四鄉添設八厰明年移内
城六厰於城外關廂添設崇文門宣武門外米厰
永定德勝二門中間米厰又於城内添設米厰三
處平糶定各處無論常平社倉借榖歉歲還倉概
免加息四年西安巡撫張楷條奏社倉事例一社
長定三年更換以杜欺弊一春借時酌留一半以
防秋歉一限令每年清還兼收麥石一粘貼借戶
榖數姓名以除捏冒一令地方官稽查交代分賠
以專責成又設立浙江福建四川各屬營倉明年
河道總督白鍾山請於黃河南北两岸照標營例
設立河營倉以利河兵堡夫嗣後河南山東諸營
俱建營倉七年
申諭遏糶之禁令各州縣買補倉榖時值歲歉價昂不
能買補而該處所存尚可接濟准其展至來年買
補若榖價不敷而貯倉又係不足該州縣即詳明
上司以别州縣榖價之盈餘添補採買為酌盈劑
虚之計其減價出糶在尋常出陳易新之際照市
價每石核減一錢若歲荒價昂該督撫即臨時酌
量不拘減一錢之數其平糶亦視歲歉輕重毋拘
存七糶三成例凡奸民賤糴貴糶之弊仍有例禁
又令山東行銷票鹽地方分上中下三等照票輸
榖其章邱濟陽萊蕪淄川新泰德平鄒平商河臨
邑惠民十縣列為上等每票輸榖二石陵縣齊東
陽信長山博山樂陵青城臨淄樂隂臨胊益都高
苑沂水費縣十四縣列為中等每票輸榖一石五
斗莒州新城博興濱州蘭山海豐樂安蒲臺日照
霑化利津夀光昌樂濰縣郯城十五州縣列為下
等每票輸榖一石通計輸榖二十萬五千九百七
十八石分限二年交倉照社倉例施行九年以直
隸米貴令於通州盧溝橋沙河黃村四路分設四
厰平糶仍於通州設两局糶賣官米(按通州向設两米局收買)
(俸米以備平價之需嗣於雍正十三年併歸一局至是復開两局)是年置河南營
倉十一年置山東營倉十三年
諭直隸常平積聚之數悉準康熙雍正年間舊額其加
貯者以次出糶至原額而止十六年
聖駕巡幸江浙先期
命两省截留漕糧二十萬石以資平糶嗣後遇
南巡盛典即照為例十七年停止八旗及通州二翼米
局二十三年准運丁餘米在通州出糶二十六年
令甘肅省設立府倉明年又令甘省建鄉倉二十
八年戶部侍郎英廉言京通倉貯最宜充裕而頻
年截漕散賑動以億萬計間遇京城糧價昂貴輒
發
内倉廣為平糶截留之數既多儲積之數自減請於
湖廣江西江南浙江四省開捐貢監收納本色或
以三年五年為限捐有成數另行收貯遇截漕之
年即於次年照所截之數補運京倉廷臣議如所
請遂令該督撫將見在榖價酌中定議並一應年
限撥運事宜酌定具奏於是安徽巡撫託庸請將
見存常平倉榖先行碾米附漕船運京以捐監本
色隨後補倉
上諭三農生榖祇有此數採購於官庾捐輸於紳士條
欵雖殊其為地方所産則一與其輾轉挹注曷若留
之民間若一概豐貯恐小民未獲糶貸之利先受目
前食貴之艱譬諸日食四鬴者先奪其三而語之曰
吾將為爾他日待哺計也彼不生感而生怨矣國家
昇平富庶内府外府均為一體凡官廩兵糈歲支之
數豈缺於供若以補漕糧而議捐榖又因議捐榖而
先運常平倉儲不獨徒費輸輓之勞且他省聞風踵
事地方因緣壟斷必致米價湧騰閭閻轉滋弊累揆
之經常不易之道惟為民食留其有餘國用自無不
足居今承平日久戶口增而産米祗有此數倘遇必
資通融協濟之處亦不過臨時善為補救而已所有
碾運常平倉榖之奏不必行其江浙四省捐納貢監
之例並停止嗣於三十年託庸又以安徽所屬倉額
撥碾後缺至四十萬買補維艱請於各屬捐監酌
量減收本色以補倉貯尋議准令減三報捐至徽
寧地僻准令減四粟榖兼收俟額足即止凡外省
營販寄居者不準報捐本省人亦不准折色時以
直省府倉收放俱委州縣不免迴護𨼆徇令改歸
首邑經理知府祗許照例盤查毋庸干涉三十一
年停止陜甘直隸安徽山西河南等省捐監事例
其各省倉榖缺額俱令動庫項買補如庫項不敷
採買該督撫隨時奏請撥給(時因陜甘捐納多係折色轉向民採買令)
(將見發帑三百萬两存留廿省之項陸續購足以崇積貯實政於是併安徽等省亦如之)三十
三年停止福建雲南廣東三省捐監貯倉事例三
十四年以直隸近水州縣窪地被災撥通倉米二
十萬石散各處平糶又雲南因撥運軍糧各屬倉
榖缺額今將該地方有永折改折扺條各項米悉
征本色抵補倉額先是通州設立米局凡王公大
臣官俸聽其出售通州民人因私立米局漸滋弊
端至是御史屏治奏請清理積弊以平米價乃令
步軍統領會同順天府尹將該地米局十餘座永
行停止其王公大臣官俸令兵弁解京交納三十
五年以歲屆夏閠秋成稍遲近畿米糧不敷接濟
將王公大臣秋季俸米先期支放以平市直又以
入夏雨少撥京倉米給五城平糶令步軍統領派
委員役嚴緝奸商販買囤積是年於古北口地方
添建倉貯八萬石三十六年
諭積貯既屬充盈新陳亦當量為出易若兵食寬裕則
餘糧可贍及閭閻自為一舉两得著將該地駐防八
旗兵丁及城守營提標各營綠旗兵丁應支月糧每
年支給两季本色三十七年畿輔麥收歉薄
諭河南山東撫臣各購麥十萬石運京供糶並令山東
仍弛海禁四十年京師糧價昂貴令照例撥京倉
米給五城設厰平糶先是川省因辦理軍需購糧
較多該督撫因請暫停夔關出米以供軍儲至是
大功將成而督臣文綬猶請將川地所産雜糧飭
夔關一併截留
上諭川省産米豐饒向由湖廣一帶販運而下東南各
省均賴其利今軍儲充盈採買漸少又本年江蘇安
徽俱被偏灾米價不免昂貴正應將上游糧食源源
販運毋許再行禁遏四十三年山東巡撫國泰請社
倉春借時地方呈報州縣批交社長支發秋還時
由州縣開單交地方按戶催完每歲杪責令州縣
親赴四鄉盤查
上諭此是在官又添一常平倉矣社長侵漁原不能免
然因此而官為經營則書役地保之藉端勒索更甚
惟仍舊令督撫飭州縣實心稽核期得實濟無事更
張是年復於五城設厰撥京倉米麥平糶四十四年
國泰言東省本年二麥豐收積年民欠倉榖請以
麥六斗抵榖一石交倉嗣後東省倉糓多有以麥
易者是歲湖北旱該省大吏咨商川省川督文綬
請於水次州縣各倉撥榖數十萬碾米運楚
上以文綬意欲以官運倉榖塞責實則不欲夔關之米
出境意存畛域因
傳諭文綬令其將水次倉榖碾米撥運江南(向來江南下游仰給)
(川省會前歲江南又歉收故有此諭)并令曉諭楚省商販聽其照
常轉運無得阻滯其途經楚省之米亦令該督撫
任其販運各處發賣四十六年江蘇崇明縣被潮
民多拮据將本年應行起運糧米内截留十萬石
平糶又以徐州府屬被灾較重撥藩庫銀五十五
萬两及鹽課銀五十萬两以資賑䘏尋截留漕粮
五萬石以備平糶四十七年直隸承德府雨澤偶
愆糧價稍昂陸續發存倉餘米六千石平糶是時
直隸各倉因賑濟額缺將天津存漕米九萬二百
三十二石撥補是年又以山東兖州曹州府屬被
水截留漕米五十萬石接濟四十八年准四川未
經變價之義倉榖存貯民間以資接濟又於江浙
各兑漕米内截留二十萬石分貯平糶五十年
上諭上年湖北安徽江蘇等省被旱屢經䧏旨加恩賑
䘏並為之籌酌調劑令將四川江西米石接濟各省
俾商力流通以平市價
命川督李世傑飭該處州縣碾運常平倉榖接濟下游
各省
皇朝通志卷八十八
