皇朝通志卷四十一
禮略
吉禮(六)
釋奠太學
(臣)等謹按鄭志列釋奠及孔氏廟二門今循其例
以太學祭典及闕里祭典分為二篇我
皇上親臨丁祭
特頒諭旨肇建
辟雍
駕臨講學禮隆樂備萬古維昭應恭載入嘉禮門兹惟
舉祭儀成式著於篇中至鄭志以釋奠列歴代帝
王廟前次以老氏廟太公廟今遵
大清會典成例叙釋奠於帝王廟之後老氏廟本不載
於祀典太公以配享帝王廟中不設專祠此二條
今並從删
凡
釋奠於
先師之禮為廟於城東北隅太學之東殿曰大成以四
配十二哲侑饗殿中以先賢先儒從祀兩廡
先師孔子正位南嚮四配復聖顔子述聖子思子東位
西嚮宗聖曾子亞聖孟子西位東嚮東序先賢閔
子損冉子雍端木子賜仲子由卜子商有子若西
序先賢冉子耕宰子子冉子求言子偃顓孫子師
朱子熹位均東西嚮東廡先賢蘧瑗澹臺滅明原
憲南宫适商瞿漆雕開司馬耕梁鱣冉孺伯虔冉
季漆雕徒父漆雕哆公西赤任不齊公良孺公肩
定鄡單罕父黑榮旂左人郢鄭國原亢廉潔叔仲
會公西輿如邽巽陳亢琴張步叔乘秦非顔噲顔
何縣亶樂正克萬章周敦頤程顥邵雍位西嚮
西廡先賢林放宓不齊公冶長公晳哀高柴樊須
商澤巫馬施顔辛曹䘏公孫龍秦商顔高壤駟赤
石作蜀公夏首后處奚容蒧顔祖句井疆秦祖縣
成公祖句兹燕伋樂欬狄黑孔忠公西蒧顔之僕
施之常申棖左邱明秦冉牧皮公都子公孫丑張
載程頤位東嚮東廡先儒公羊高伏勝董仲舒后
蒼杜子春諸葛亮王通范仲淹歐陽修楊時羅從
彦李侗吕祖謙蔡沈陳淳魏了翁王柏趙復許謙
吳澄胡居仁王守仁羅欽順西廡先儒榖梁赤高
堂生孔安國毛萇鄭康成范甯韓愈胡瑗司馬光
尹焞胡安國張栻陸九淵黃幹真德秀何基陳澔
金履祥許衡薛瑄陳獻章蔡清陸隴其位均東西
嚮廟後建祠曰崇聖中設
肇聖王木金父左
裕聖王祈父右
詒聖王防叔左次
昌聖王伯夏右次
啟聖王叔梁紇位皆南嚮祠内配饗先賢顔無繇孔鯉
東位西嚮曾點孟孫氏西位東嚮兩廡從祀先儒
東廡周輔成程珦蔡元定西廡張迪朱松位均東
西嚮歲以春秋仲月上丁遣官釋奠
皇帝特舉崇典臨雍講學則
親詣行禮每月朔國子監祭酒率師生行釋菜禮望日
司業行禮
崇德元年定遣官致祭
先師孔子以
顔子
曾子
子思子
孟子配享五年定每年二月八月上丁日行釋奠禮
順治九年
世祖章皇帝視學釋奠
先師孔子前期於
大内致齋
四配
十哲兩廡各遣官分獻先是由部遣官行取衍聖公
率孔顔曾孟仲五氏世襲五經博士乘傳赴
京及五氏子孫現任京官者咸與祭十四年議凖祭
先師祝文稱
至聖先師孔子通行直省各學十七年以修葺太學告
成
世祖章皇帝視學釋奠與九年禮同
康熙八年
聖祖仁皇帝視學釋奠與順治九年同二十三年
御書萬世師表匾額恭懸
大成殿並頒發直省學宫二十八年
御書
孔子贊並顔曾思孟四子贊勒石摹搨頒發直省三十
五年以平定朔漠遣官釋奠於
先師勒石太學與致祭
闕里禮並行五十一年奉
諭朱子發明聖道軌於至正特加優崇升配
大成殿十哲卜子商之次前期祇告行禮五十四年
題凖范仲淹從祀位列西廡先儒韓愈之次
雍正元年奉
諭
至聖先師孔子以上五代並追封為王爵部臣議奏擬
追封
木金父公為肇聖王
祈父公為裕聖王
防叔公為詒聖王
伯夏公為昌聖王
叔梁公為啟聖王其啟聖祠向繫專祀
叔梁公故以啟聖為名今合祀五代應更名為
崇聖祠春秋丁祭一體行禮並通行直省府州縣衛
畫一遵行二年
世宗憲皇帝視學行釋奠禮與康熙八年同是年奉
旨議定祔饗廟庭諸賢九卿等議奏明洪武間以來遞有
升黜今議得林放蘧瑗秦冉顔何鄭康成范甯六
人允宜復祀孔子弟子縣亶牧皮孟子弟子樂正
子公都子萬章公孫丑漢諸葛亮宋尹焞魏了翁
黃幹陳淳何基王柏趙復元金履祥許謙陳澔明
羅欽順蔡清
本朝陸隴其二十人允宜增祀又宋横渠張子之父
迪宜增入
崇聖祠從祀從之是年以平定青海遣官釋奠於
先師勒石太學與康熙三十五年同四年仲秋丁祭
世宗憲皇帝親詣行禮七年十二月以重修
闕里
聖廟慶雲見於曲阜
世宗憲皇帝親詣太學祭告十一年仲春丁祭
世宗憲皇帝親詣行禮畢
諭禮部嗣後親詣行禮於香案前行三上香禮
乾隆二年遵
旨議凖
大成殿及大成門易蓋黃瓦
崇聖祠易蓋綠瓦是年
御書與天地參匾額恭懸
大成殿並
命頒發直省懸於學宫又覆凖元儒吳澄仍應從祀於
太學在西廡先儒趙復之次三年仲春丁祭
皇上親詣行禮三月
皇上視學行釋奠禮與雍正二年同是年覆凖先賢有
子若升配
大成殿為十二哲在先賢卜子商之次東位西嚮移
朱子神位於西在先賢顓孫子師之次前期祇告
行禮五年仲秋丁祭
皇上親詣行禮九年仲春丁祭
皇上親詣行禮十四年以平定金川遣官釋奠於
先師勒石太學與雍正二年同二十年以平定凖噶爾
遣官釋奠勒石太學與十四年同二十一年仲春
丁祭
皇上親詣行禮二十五年以平定回部遣官釋奠勒石
太學與二十年同三十四年仲春丁祭時以重修
國學
皇上親詣行禮先期
諭出内府所藏周笵鼎尊卣罍壺簠簋觚爵洗各一供
大成殿中用備禮器四十一年以平定兩金川遣官釋
奠勒石太學與二十五年同四十八年仲春丁祭
皇上親詣行禮畢
命於太學彝倫堂前稽考古制肇建
辟雍以光大典五十年二月
皇上親詣釋奠於
先師禮成
御新建辟雍行講學禮(儀節恭載嘉禮篇)
闕里祀典
順治八年
世祖章皇帝遣官致祭
先師闕里
親閱祭文香帛遣行
康熙六年
聖祖仁皇帝遣官致祭與順治八年同二十年以滇南蕩
平遣官祭告二十三年東巡
躬詣
闕里致祭如
視學釋奠之禮先期奉
諭尊禮
先師應行三跪九拜禮所用樂章令太常寺酌派司樂
及樂舞生先期馳驛前往指示肄習以光盛典是年
御製祭
先師文
親詣行禮畢周視廟庭車服禮器是日
御詩禮堂講書畢復
命駕至
孔林祭酒三爵扈從王公大臣暨衍聖公皆隨行禮又
特命以御前曲柄黃蓋留設廟庭嗣後
聖駕巡幸至
闕里皆致祭如儀(並互見門巡幸)二十六年
御書
聖廟碑文遣官齎送
闕里恭摹勒石於大成門外金聲門之右二十八年
奉
旨發内帑興修
聖廟三十二年重修
聖廟落成
詔遣皇子詣
闕里告祭三十六年以平定朔漠遣官致祭
先師闕里與二十年同四十二年
聖祖仁皇帝五十萬夀遣官致祭
先師闕里嗣後恭遇
萬夀慶典皆遣官致祭如儀六十一年十一月
世宗憲皇帝登極遣官祭
先師闕里如儀
雍正八年
諭以
聖廟執事之員向來未有爵秩特設
聖廟執事官三品者二人四品者四人五品者六人七
品者八人八品九品者各十人咸按品級給與章服著
衍聖公於孔氏子孫内選擇人品端方威儀嫻雅者報
部充補彙奏以聞是年重修
聖廟工竣
遣皇子及郡王一人往祭
崇聖祠亦同行禮
頒發祭器於
闕里凡豋鉶簠簋籩豆尊爵均依照經圖舊式笵銅
為器俾藏諸
聖廟永為世守九年
御書
聖廟碑文遣官齎送
闕里敬謹鐫刻十三年九月
皇上登極遣官詣
先師闕里致祭
乾隆十三年
聖駕東巡至曲阜先詣
先師廟上香翼日
駕詣
先師廟行釋奠禮
御詩禮堂講書禮成更常服詣
孔林祭酒禮儀與康熙二十三年同十四年以平定金
川遣官致祭
先師闕里與康熙二十年同十六年
聖駕南巡江浙過山東遣官致祭
先師嗣後
巡幸皆致祭如儀二十一年
聖駕東巡致祭
先師孔子以平定凖噶爾告如康熙二十三年之儀二
十二年
聖駕南巡過山東
親詣致祭如十三年東巡之儀二十七年四十九年並
同二十五年以平定回部遣官致告如儀三十六
年
聖駕東巡
親詣致祭
先師孔子如儀是年
頒發内府周笵銅器十事交衍聖公敬陳
闕里廟庭四十一年
駕幸山左
親祭
先師孔子以平定兩金川告如二十一年之儀
巡幸
凡
巡幸之禮
皇帝省方觀民
特舉時巡盛典先期一日遣官祇告
奉先殿至日鑾儀衛陳騎駕鹵簿於
鑾輿所出禁門外
皇帝乘輿出宫扈蹕諸臣以次隨發王公百官咸采服
跪送内閣學士率中書奉
御寶以從部院有執事者攜
行在印備用
鑾輅所經直省將軍督撫提鎮及所屬文武官弁咸朝
服恭迎道左紳士耆老隨遠近跪迎既
駐蹕督撫提鎮率屬朝於
行營正門之外至
巡省之方翼日望秩於
方嶽及祭古昔
帝王功德隆重者
先聖
先師皆
親詣行禮境内山川先賢名臣忠烈祠墓並遣官致祭
駐蹕行營日覲封疆大吏監司郡縣
諮詢風土人情
臨視河防海塘
指授方略
召試陳詩獻賦之士拔其尤者量授以官
親閱方鎮重兵經過州縣
賜復蠲租存問高年賞賚各有差
皇帝回鑾守土官於所治境外跪送在
京王公大臣咸采服出郊跪迎次日遣官祇告
奉先殿如初禮
順治八年四月
世祖章皇帝啟蹕巡幸塞外五月
駐蹕上都河及喀喇河屯是月入古北口
上回宫
康熙十年九月
聖祖仁皇帝東巡恭謁
福陵
昭陵行告成禮啟行前一日恭謁
太廟祇告至
盛京謁
陵禮畢設騎駕鹵簿於
大清門前
聖祖御門陞座作樂
賜宴頒賞
回鑾恭謁
太廟行祇告禮十六年九月
聖祖仁皇帝啟蹕恭謁
孝陵禮成
巡幸塞外出喜峯口
駐蹕和爾和克必喇次
駐蹕喀喇河屯
賜來朝喀拉沁諸部郡王鎮國公等弓矢銀幣各有差是
月入喜峯口十月
上回宫
(臣)等謹按
聖朝聲教廣訖邊關以外與中土郡邑無異歲時臨莅
習武功於徼塞盛王會於遥藩典莫隆焉自
世祖章皇帝清蹕肇臨
聖祖仁皇帝六飛時御創垂典則昭示來兹康熙四十二
年肇建
避暑山莊於熱河歲為
巡幸聽政之所
皇上闡迪
前光以乾隆六年
親莅行圍嗣乃間歲一至後遂定為每歲
秋巡令典關門士庶瞻就
光華藩部名王歲時來辟施惠行慶朝覲宴賚之禮歲
舉為常有紀載不能盡述者兹謹載肇事之歲月
著於篇中以昭
秋巡大典之原起焉
二十一年二月
上以雲南底定東巡
盛京恭謁
永陵
福陵
昭陵告祭行禮如十年之儀二十二年二月
上幸五臺山九月
上奉
太皇太后幸五臺山二十三年九月
聖祖仁皇帝東巡前期頒
詔天下凡經過地方各有加
恩至山東泰安州
躬祭
岱嶽渡黃河遣官祭
河神至江南江寧府
親祭明太祖陵
諭江南督撫江南風俗奢華務令潔已愛民敦本尚實勒
石於江寧蘇州安慶三府
回鑾至山東
躬詣闕里致祭
先師孔子遣親王致祭
元聖周公
駕還京師王以下文武百官朝服跪迎如常儀二十八年
正月
聖祖南巡
命部院本章仍日送内閣内閣彙齊三日一次驛送
行在辦理至山東望祭
岱宗蠲山東二十九年租賦入江南境
閱視河工至浙江會稽山
躬祭
禹陵至江寧府
躬詣明太祖陵致祭
回鑾至淮安府
閱視高家堰一帶隄岸
指授河臣方略
駕還京師餘如二十三年之禮三十七年二月
上幸五臺山路經房山
命皇子等至金太祖陵世宗陵奠酒七月
上以親征平定噶爾丹恭奉
皇太后詣
盛京謁
陵告祭如二十一年之儀三十八年
聖祖南巡奉
仁憲皇太后由水路行至清河
臨閱高家堰歸仁隄等隄防畢回至清口
臨視隄防
命截留漕糧減直發糶蠲江南浙江累歲逋賦
回鑾仍由水路奉
仁憲皇太后還京師餘如二十八年之禮四十一年正月
上幸五臺山四十二年正月
聖祖南巡
閱河入江南境沿途
閱視河防至浙江
駐蹕杭州
回鑾以河工告成頒
詔天下餘如三十八年之禮是年十月
聖祖西巡至潼關遣官祭
華嶽至西安府
命凡
帝王陵寢及已過勲臣墳墓在百里内者咸祭之蠲陜
西累年逋賦
駕由河南還京師四十四年二月
聖祖南巡
閱河
駕發京師至通州張家灣登舟由山東入江南境
臨視河工至浙江杭州府蠲免租賦至清河復
臨高家堰徧閱河隄
回鑾餘如四十二年之禮四十六年正月
聖祖南巡至江寧
幸演武場閱射至蘇州百姓萬餘人進表叩祝
萬夀至杭州普行慶惠如前禮
回鑾餘如四十二年之禮四十九年二月
上幸五臺山
乾隆六年七月
皇上奉
皇太后啟蹕巡幸塞外出古北口八月
駐蹕喀喇河屯
上行圍木蘭奉
皇太后自喀喇河屯啟行蒙古諸王公等恭迎
聖駕是日
上萬夀聖節
御行殿扈從王公大臣及蒙古王公台吉等行慶賀禮
賜宴賞賚有差九月
駕回至熱河行宫
回鑾入古北口
上奉
皇太后回圓明園八年
皇上奉
皇太后駕往
盛京恭謁
祖陵啟行前一日
躬詣
奉先殿祇告九月
駕至
興京恭謁
永陵如儀
駕至
盛京恭謁
福陵
昭陵如儀遣官致祭
長白山
北鎮醫巫閭山遼太祖陵如儀
回鑾
親詣
奉先殿告祭十一年九月
上奉
皇太后巡幸五臺
回鑾閱滹沱河隄工改慶都縣曰望都十三年二月
皇上奉
皇太后駕幸山東疊沛
恩綸普行優䘏
駕至曲阜
親詣
先師孔子廟
元聖周公廟上香翼日
親詣
先師廟行釋奠禮
御詩禮堂講書詣
孔林祭酒並
親詣
少昊金天氏陵致祭遣官祭
先聖先賢墓
躬詣
岱嶽致祭至濟南府
閱兵復
躬詣
舜廟行禮十五年二月
上奉
皇太后巡幸五臺八月
上奉
皇太后駕幸中州
親詣
嵩嶽遣官致祭
河瀆衛水
周文王廟漢光武廟周世宗陵
鑾輿所經蠲免錢糧十分之三十六年正月
上奉
皇太后南巡江浙過山東遣官致祭
岱宗
先師孔子
元聖周公至宿遷登舟遣官祭
河瀆
淮瀆
江瀆之神踰淮揚抵浙江遣官致祭
南鎮會稽山
躬詣
禹陵明太祖陵致祭凡河工海塘咸
指授機宜
諭以修防之道
閱視八旗駐防及水陸標營騎射是年疊頒
諭旨截留漕糧蠲免積欠普行慶惠十九年八月
皇上東巡
盛京恭謁
三陵如八年之儀二十一年二月以平定凖噶爾
駕幸山左
親詣
先師孔子廟行釋奠禮遣官致祭
先聖先賢普行慶典如十三年之儀二十二年正月
上奉
皇太后南巡江浙
臨視河工海塘
指授機宜所至遣官祭告普行慶典如十六年之儀二
十六年二月
上奉
皇太后西巡五臺二十七年正月
上奉
皇太后南巡江浙
閱河至清江浦相度水勢
指授河臣定高家堰五壩水誌水高一尺清口即開放
十丈為凖俟秋汛後洪湖水勢既定仍如常接鑲
口門嗣是河臣恪守此法下河永免水患萬世永
賴至浙江
閱視海塘行慶如二十二年儀三十年正月
上奉
皇太后南巡江浙
閱視河海行慶如儀三十六年四月
上奉
皇太后巡幸山左登
岱嶽詣
闕里行禮如二十一年之儀四十一年二月以兩金川
平定
上奉
皇太后巡幸山左告祭
闕里如二十一年之儀四十三年七月
皇上東詣
盛京恭謁
三陵如十九年之儀四十五年正月
皇上南巡江浙
閱視陶莊新開引河
命以高家堰三堡六堡等處磚工一律改建石工以資
永遠鞏固徐州並山石隄加高十七層接築四百
五十丈直連山脚俾濱河永保安瀾至浙江
命自老鹽倉一帶改建魚鱗石塘三千九百四十丈以
為重門保障餘並行慶施惠如三十年之儀四十
六年二月
皇上西巡五臺四十八年八月
皇上以和闐瑞玉新造
列朝
册
寶告成
命敬送舊
册舊
寶尊藏
盛京
太廟至是由熱河
啟鑾
親往瞻禮致祭
駕至
興京
盛京恭謁
三陵
命重修
盛京
壇廟由山海關
回鑾
躬詣
北海神廟拈香餘如四十三年之儀四十九年正月
皇上南巡江浙以浙江海塘老鹽倉一帶石隄既已全
竣而章家菴以西惟頼范公塘土隄一道衛護形
勢單薄
親臨指示
特諭督撫採石鳩工一律接築石塘不惜數百萬帑金
俾瀕海黔黎永資樂利餘並行慶施惠如儀
羣祀
(臣)等謹按鄭志吉禮有封禪歴代所尚享司寒禜
葦茭桃梗高禖祓禊諸門考封禪之儀古不經見
所謂七十二代者大約起於秦漢之際依託附會
之言我
國家
重熙累洽
列聖相承
郊壇
嶽鎮之祀典文該洽誠無事侈陳封禪也至歴代所尚
之說五德相勝紛錯不一恭讀
御製題大金德運圖說詩序云五德之運說本無稽商
尚白周尚赤其見於經者亦祇白牡騂剛之類各從
其色至於上衣下裳元纁相稱則三代同之而德運
之說固未之前聞也自漢儒始言五德迭王遂推三
王五帝各有所尚後更流為䜟緯抑又惑之甚矣夫
一代之興皆由積德累仁豈在五行之生尅而服御
所尚自當以黃為正餘非所宜元明制度尚黃不侈
陳五德之王其義甚正本朝因之足破漢魏以後之
陋說煌煌
聖言所以折衷前古之疑者昭然如發矇矣至於司寒
之享我
朝備藏冰開冰之制而不列於專祠禜以禱旱則已
見於雩祭禱水旱門無容複述葦茭桃梗高禖祓
禊之祀自唐以後已不復舉行今謹將封禪以下
諸門並行删去鄭志又有諸雜祠一門載周之夀
星秦之陳寶漢之梁巫晉巫神君等祠皆多不經
之祭我
朝釐定祀典正大光明凡臚於春秋祭祀者皆有功
於國有德於民報以饗祀唯宜唯稱謹依會典通
禮所載考其由來述羣祀一篇
順治元年定祭
先醫神之禮每年春冬仲月上甲遣官祭
先醫於景惠殿在太醫院署内之左正殿内
太昊伏羲氏位居中
炎帝神農氏位居左
黃帝軒轅氏位居右南向配位
勾芒
風后東位西面
祝融
力牧西位東面東廡僦貸季(天師)岐伯伯高少師雷公
伊尹淳于意王叔和皇甫謐葛洪韋慈藏錢乙劉
完素李杲皆西向西廡鬼臾區俞跗少俞桐君馬
師皇扁鵲張機華陀巢元方孫思邈王冰朱肱張
元素朱彦修皆東向正殿以禮部尚書一人主祭
兩廡以太醫院堂官二人主祭先期由禮部題請
(今由太常寺)
雍正十二年
命太醫院御醫吏目等官咸齋戒陪祀其儀節具
大清通禮
右先醫廟
順治元年定祭
關帝之禮初定制致祭於
地安門外之西白馬關帝廟歲以五月十三日致祭
由太常寺先期題請即遣本寺堂官行禮九年
敇封忠義神武關聖大帝
雍正三年
敇封關帝三代公爵定春秋祭禮置五經博士以奉祀事
禮臣議請封
關帝
曾祖為光昭公
祖為裕昌公
父為成忠公牌位止書追封爵號不著名氏於京師
白馬關帝廟後殿供奉遣官告祭其山西解州河
南洛陽縣塜廟并各省府州縣擇廟宇之大者置
主供奉後殿春秋二次致祭從之五年以
關帝廟重修告成定春秋致祭之儀前殿牲用太牢
遣大臣將事行三跪九叩禮後殿牲用少牢遣太
常寺堂官將事行二跪六叩禮餘儀皆同五月十
三日致祭用牲牢果實七年定直省祭
關帝廟歲三祭皆用太牢
乾隆二十五年山東按察使沈廷芳奏
關帝封號雖尊諡法未協請議更易以光典册
詔是之因易原諡為神勇三十三年
詔加封號為忠義神武靈佑關聖大帝
右關帝廟
順治二年八月致祭
都城隍之神是年以八月二十七日遣太常寺堂官
致祭行禮自後歲以為常廟在都城宣武門内八
年定
萬夀聖節致祭之禮是歲禮部會議祀典請於
萬夀聖節遣官致祭
東嶽
真武
城隍之神先期由太常寺奏請遣官
雍正三年令太常寺開列大臣職名請
旨欽點致祭
右都城隍廟
雍正四年建
禁城城隍神之廟九年建
皇城城隍神之廟一在禁城之西北隅一在西安門
内曰永佑宫歲以
萬夀聖節及季秋遣内務府總管各一人致祭如祭
都城隍廟之禮
右禁城皇城城隍廟
順治八年定致祭
真武
東嶽神之禮每年恭遇
萬夀聖節遣官致祭
北極佑聖真君於顯佑宫在
地安門外日中坊橋東南向致祭
東嶽泰山之神廟在朝陽門外南向由禮部題請(今由)
(太常寺)遣堂官一人行禮
右真武廟東嶽廟
順治初年定致祭
紅衣發貢神之禮每歲以九月初一日致祭於盧溝
橋北沙鍋村由太常寺奏請遣八旗漢軍都統將
事八旗各為一壇按旗排設礮位陳設畢具承祭
都統於鑲黃旗礮位前行禮七旗都統各於本旗
礮位前隨承祭官上香行禮副都統以下咸陪祀
康熙三十五年
聖祖仁皇帝親征噶爾丹遣官致祭
火礮之神讀祝行禮如儀先是遣官致祭各樣火礮
有神威將軍鐵心沖天子母各名又有新製銅礮
龍礮鐵心銅礮皆分案致祭三十六年凱旋致祭
如初
雍正三年定每三年一次遣官致祭
乾隆十八年定凡致祭八旗各遣一人承祭又定
火器營祭八旗
子母礮神每年請
旨舉行以火器營總統一人承祭三十年七月定致祭
礮神用祝版并製祭器
右礮神
康熙二年定致祭
司火神之禮廟在日中坊橋西歲以六月二十三日
遣行
雍正八年定祭禮牲用太牢
乾隆二十三年十一月二十四年十一月
皇上親詣拈香
右火神廟
康熙二十年重建
黑龍潭龍神廟歲以春秋仲月諏吉遣官致祭潭在
金山之麓(互見雩祭門)
聖祖仁皇帝數以禱雨至其地乃鼎新廟宇
御製碑文以紀之
雍正二年
世宗憲皇帝親詣致祭澍雨立應重修工竣
御製碑文
親製宸翰勒石廟庭
乾隆五年五月加封
黑龍潭龍神為昭靈沛澤龍王之神二十五年二月
奉
諭歲祭
黑龍潭龍神改遣内務府
圓明園大臣行禮三十九年四月
皇上親詣致祭甘雨立應四十二年六月四十三年四
月四十八年五月並
親詣致祭如儀
右黑龍潭龍神
乾隆九年封
玉泉山龍神為惠濟慈佑龍神遣官致祭廟在京西
玉泉山之麓十六年奉
諭旨京師玉泉靈源濬發為水德之樞紐畿甸衆流環
滙皆從此瀠注朕歴品名泉實為天下第一其澤流
潤廣惠濟者博而遠矣上有龍神祠已命所司鳩工
崇飾宜列之祀典其品式一視黑龍潭該部具議以
聞尋議奏遣禮部堂官一人往祭從之二十五年二
月奉
諭歲祭
玉泉山龍神改遣内務府
圓明園大臣行禮
右玉泉山龍神
順治初年定制致祭
后土之神
司工之神凡大興作諏吉遣官各一人將事豫日工
部官於營建所在因其方設左右二壇祭日承祭
官朝服行禮儀節與
都城隍廟同凡
盛京各直省有奉
旨興修工作之處亦先期照例致祭
右祭后土司工
順治初年定制凡大工迎吻致祭
琉璃窯神並經由一路
門神各遣官一人將事豫日工部官設壇於琉璃窯
及迎吻所經之各門祭日承祭官朝服將事與祭
司工神儀同祭畢導迎樂作鑾儀衛校舁吻禮部太
常寺官前導承祭官從所經諸門承祭官迎於門
前及工所管工官列班恭迎以入安吻事竣各退
右祭窯神門神
順治十六年以織造局設機致祭
司機之神遣禮部堂官行禮一應禮儀均與祭
司工之神同
右祭機神
雍正七年
敇封各倉司倉之神
國家漕運之制遠軼前代積貯盈溢分建各倉以貯
之倉中或舊有神祠未列祀典司事者以請下禮
部議通州三倉惟西倉舊有倉神祠在京城内七
倉惟右翼興平倉舊有大倉神祠俱應重加修葺
左翼擇於海運倉城外五倉擇於新建之儲濟倉
各建廟宇設
司倉神位每歲春秋致祭
敇加封號封通州倉為
均調顯佑司倉之神左翼倉為
豐儲裕餉司倉之神右翼倉為
佑農廣惠司倉之神新建二倉為
凝禧阜衆司倉之神各
賜御書匾額載入祀典
右倉神
皇朝通志卷四十一
