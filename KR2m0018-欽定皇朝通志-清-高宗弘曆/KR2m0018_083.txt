欽定四庫全書
皇朝通志卷八十三
食貨略(三)
賦税上
順治初年
世祖章皇帝軫念民生力除明季加派積弊
詔言前朝厲政莫如加派遼餉以致民窮盜起而復加勦
餉再為各邊抽練而加練餉惟此三餉數倍正供更有
召買糧料名為當官平市實則計畆加徵乃令自順治
元年始凡正額之外一切加派盡行蠲免如有官
吏朦朧混徵暗派者殺無赦時巡按御史柳寅東
建言解京錢糧頭緒紛雜有一縣正額止三千餘
兩而條分四十餘項有一項錢糧祇一兩六七錢
而加費至二三十兩宜總計各欵彙解以杜賠累
山東巡撫方大猷亦請清釐錢糧欵目並刻由單
使民易曉御史寗承勲又請飭所部於賦役全書
外給易知由單一應無藝之徵通行裁革而御史
衛周祚見正定府荒亡請亟行編審之法使丁地
税糧得符實數又緣明季内官縱恣紳衿優免逾
額部臣議將各厰地租照御用監近例歸併有司
徵解巡撫王文奎請革優免舊習甦小民取盈攤
派之困其言並見
採用于是首令直省文臣齎錢糧册籍以朝禁天下徵收
錢糧毋得于額外加火耗以故民内監地畆錢糧
總歸戶部管轄二年
諭凡前朝宗室祿田散在直省者與民間一例起科三年
特遣大學士馮銓與公英俄爾岱往戶部察核錢糧原額
在京責成各管衙門在直省責成撫按彙造賦役
全書頒行天下是時天下財賦最重之區莫如江
南江西浙江三省而蘇松嘉湖諸府尤最撫臣黃
徽請以漕白二糧與歲貢絹布俱官兑官解以紓
民累江西南昌瑞州袁州三府荒地浮糧懸欠日
久巡按黃贊元請丈出荒地永行豁免其近山易
旱近水易潦者上則改為輕則俱從之是年革太
平府姑溪橋米税金柱山商税安慶府鹽税以明
季所增也六年頒易知由單將各州縣衛所額徵
起運存留本折分數漕白二糧及京庫本色俱條
悉開載通行直省按戶分給又
特諭戸部設關以寓譏察非專與商賈較量錙銖爾部亟
行文各關差員悉照原定則例起税如有徇情權貴放免
船隻乃於商船增收或希充私槖例外多徵者罪七年
定衛所屯田科徵先是衛所屯田分給軍丁因
有操練城守捕盜領運之則科徵較民田輕减至
是裁汰衛軍凡有運糧衛所仍舊徵收其無運衛
所照民田起科八年
命御史分巡各省察民間利病蘇松巡按秦世禎因條上
興除八事一田地令業主自丈量明注印册以清
花詭一額定錢糧俱填易知由單設有增减另給
小單使奸胥不能藉口一由單詳開總散數目花
戶姓名以便磨對一催科不許濫差衙役設立滚
單以次追比一收糧聽里戶自納簿櫃俱加司府
印封以防奸弊一解放以緩急分先後勒限掣鎖
不得分毫存留衙役之手一民差查田均𣲖與排
門冊對驗無使苦樂不均一備用銀兩概行節省
不得透支令各布政使每季提徵解原冊年底報
部扶同容𨼆者罪從之先是戶工二部十九處關
津每關專差戶部漢司官一員督管税務嗣後增
設滿洲官一員漢軍官一員關差員數遞增書吏
多行不法甚至沿河&KR0777;貨商賈畏蹜不前
上深知其弊著仍舊每關設官一員其添設者悉行裁去
九年定直省典舖税例在外當舖每年徵税銀五
兩其在京當舖並各舖該順天府酌量舖面徵收
又以廣東屯糧全征本色未免苦累屯丁令本折
各半徵收十年以江南秣陵廣武英武三衛屯糧
路隔長江輸糧不便准其折色又令各關差刊刻
定例設櫃收税不得勒扣火耗需索陋規並禁關
役包攬報單十一年戶部請訂正賦役全書又請
如明制令各布政使或三年或五年將人丁地土
繕造黃册以便稽查隙地漏糧之弊時戶科給事
中杜篤祐條奏關弊四事一裁吏役一查税累一
關差迴避一批文對核限章並下所司遵行是年
減江西袁州瑞州二府浮糧又以各關有納銀數
多給票數少者許商民首告十三年
上以前明加𣲖陋規屢經裁減猶恐有司胥吏有侵漁中
飽之弊乃
命戸部右侍郎王宏祚將直省額定征收起存實數詳稽
往牘酌量時宜有參差遺漏悉行駁正凡自明季
以漸加增豁免未盡者概行豁免至漕白雜項或
改折或本色俱細加清核勒成一編頒示天下於
是於賦役全書外又輔以會計赤歴丈量黃冊其
徵收則行一條鞭法給以易知由单又佐以截票
串票印簿循環簿及糧册奏銷册(此外又有所謂序冊者其條件)
(悉如奏銷冊康熙四年以其糜費無益停止及康熙七年又以各省地丁欵目有奏銷冊已完未完)
(實數有考成冊皆每歲奏報其丁口增減冊籍又五年一編審法已詳密其黃冊十年一造會計册)
(每年一造俱停止至十八年並赤歴册亦除之)其各關税務令各關差當
堂設櫃設梁頭貨物條例商民親自填簿輸銀投
櫃騐明放行如有濫委差役苛索民間小船及往
來行人衣服食物者該撫按據實參處十四年定
關税照部頒條例刊榜䜿立關口便商輸納十五
年江西御史許之漸深言財賦之大害莫如蠧役
官以參罰去而蠧役歴久尚存前無所懲後無所
誡遂至累萬盈千而不知足請飭撫按將從前侵
蠧姓名數目逐一清查籍其家業侵多者立梟市
曹侵少者即時流配捐此所侵之數以清積蠧之
源工科給事中史彪古又言國家財用原取足于
正供乃今之州縣有一項正供即有一項加泒應
勅各撫按將見行申飭私𣲖之令刊入易知由單
使閭閻共曉德意
上以所奏皆切時弊令所司議行十六年將四川屯糧歸
併州縣起科以裁衛所故也十八年令州縣徵收
錢糧各置木櫃排列公衙門首納戸眼同投櫃以
免尅扣凡布政司及州縣均遵部頒法馬稱兑勿
令書吏高下其手時工科給事中隂應節言錢糧
之弊一州縣挪移一紳士包攬一土豪冒名紳戶
一隔縣寄莊抗糧請飭該撫嚴查懲治從之是年
定張家口殺虎口及兩翼税額又以雲南衛弁職
田向例收租准俸不納税糧嗣後各歸衛所編入
戶口俱以本七折三徵收其舊係每畝一斗九升
至三斗者照軍糧例起科三斗至五斗者概以三
升為額康熙二年工科給事中吳國龍言直省解
京各項錢糧
國初原總歸戶部自順治七年復令各部寺分管催
收致欵項繁多易滋奸弊請嗣後一應雜項俱稱
地丁錢糧作十分考成除扣撥兵餉外通解戶部
其易知由單頒給民間者盡除别項名色是年以
江西巡撫張朝璘言免南昌府属浮糧其漕米一
項浮多亦並核實減免三年以直省各州縣錢糧
上司動用差提不無勒索令嚴行禁止如州縣官
挪移虧空捏稱民欠或加𣲖私徵者即行革職該
管官不即參報亦罪之四年
諭戶部設官原以養民近聞守令徵收錢糧加添火耗或
指公費科𣲖或向行戶強取借端肥已獻媚上官致民
無控告科道各官務將此等情弊不時糾參至夏秋分
徵原有定期隔年預徵民何以給嗣後永停預徵之例
又各關定例抽分溢額者加與紀錄因而各差冀
邀恩典困苦商民乃令悉照定額抽分永免溢額
議敘之例其輪流差遣部員亦停止尋以王大臣
九卿科道議定左右兩翼張家口殺虎口四處仍
差戶部滿官輪管其崇文門歸順天府治中天津
關歸天津道通州歸通州道居庸關歸昌密道龍
泉各關歸井陘道紫荆各關歸直隸守道臨清關
歸東昌道西新關歸江鎮道蕪湖關歸池太道揚
州關歸驛傳道滸墅關歸蘇常道淮安關歸淮海
道北新關歸浙江布政使荆州關歸荆州府同知
九江關歸九江道揠運廳歸通薊道贛關歸吉南
贛道太平橋歸南雄府知府遇仙橋浛光厰歸韶
州府知府兼理嗣是
屢飭各關違例收税遲延掯勒及地方官濫徵私派之弊
並責令在内科道在外督撫不時糾參失察者坐
罪五年直隸巡撫王登聯請徵收關税處刊刻木
板䜿立關口並商賈往來孔道徧行曉諭以杜吏
役濫徵部議准行是年定居庸關税額罷崇文門
出京貨物税課六年以由單欵項繁多小民難以
通曉令嗣後止將上中下等則應徵銀米實數開
明其湖廣陜西二省糧石派徵本折數目向未開
載行令照例填註免浙江麗水等九縣積荒田賦
令有司招墾成熟後另行起科又以江南石城等
衛屯糧改折太重仍徵本色時御史徐浩武言江
南淮海道專管海防勢難兼及税務其淮安關税
應另委員管理戶部因議各處關税俱應如所請
于是以浙江北新南新兩關改歸杭州府同知七
年又以北新關改歸浙江鹽運使八年戶科給事
中蘇拜言關税一差改隸外府佐貳各官俱有專
掌且身為地方官畏懼上司希圖足額必致增派
商民請仍差滿漢官員專理乃
命以關税多者簡差各部院賢能司員税少者交地方官
徵收于是定張家口殺虎口照舊遣差戶部司員
滸墅關蕪湖關北新關九江關淮安關太平橋揚
州關天津關西新關臨清關簡差各部院滿漢賢
能司員其揠運&KR0550;居庸龍泉紫荆荆州贛州各關
仍交地方官管明年裁江南西新關戶部差併歸
龍江關工部江南蕪湖關工部羞歸併本關戶部
初直隸各省廢藩田産改入民戶號為更名地内
有廢藩自置之田給民佃種輸糧外又納租銀
上以既輸賦又徵銀重為民累令與民田一例輸糧免其
納租十年以廣東屯糧十倍民賦因而荒棄者多
令照民田重則起科(嗣於三十年冄令減則輕收照民田例)十二年
禁官吏無得私税市貨十三年以正陽關税歸鳳
陽府通判臨淮關税發大使徵收停差部員時江
南有𨼆占詭寄包攬諸弊積習相沿百姓苦累至
是申明截票之法諸弊悉除十八年令州縣日收
錢糧流水簿同奏銷冊於歲終齎司磨對停止歲
造赤歴冊二十一年移九江關榷於湖口縣先是
潼關税額歸有司徵收歲止七千餘兩康熙十九
年差郎中敦多禮監督每歲得課銀四萬有餘至
是
上以秦省兵民苦於輓運着照舊額不必差遣部曹二十
三年以湖南偏橋鎮遠二衛屯地屯糧併歸貴州
徵收(嗣後湖南屯粮屢經更定二十五年以同鼓衛併歸新寕縣三十六年以辰州衛歸盧溪)
(縣又城步縣有經徵靖州衛屯粮仍歸靖州綏寕俱照民田一例起科)又以侍郎金
世鑑言令浙江沿海照山東例聽民人往海上載
五百石以上船隻貿易捕採至收税處量貨貴賤
定税是時大開洋海市舶戶科給事中孫蕙請設
立專官收税
上以不先酌定則例必為商累乃差郎中伊爾格圖前往
酌議伊爾格圖因請給各關定例欵項於橋頭渡
口一並徵收
上諭開海原以利民非為税計若概徵橋道渡口何異無
税之地增一關乎尋以廷臣定議止收海上船載税其
海口内橋津船車等物永停抽分是年定通惠河
税差照各關例掣籖二十四年以天下戶口土田
視昔有加其間條目易於混淆
命重修賦役全書止載切要欵目刪去絲杪尾數以除飛
灑之弊又減洋船丈抽分數粤東向有東西二洋
夷商往來皆量物抽税自明隆慶年間以夷人報
貨奸欺改定丈抽之法按船大小為額
國朝開海禁以後皆因之至是伊爾格圖言日前多
載珍竒近係日用雜物請於原額外再減二分(明季)
(于西洋商船定為九等東洋定為五等其後於西洋貨船酌減三分)其江浙閩廣四
省印烙船隻往外國者亦照例先是康熙四年已
禁關差溢額議敘之例後因各關差採辦銅觔價
直不敷(按在京寳泉寶源二局鼓鑄銅觔例各關差分採)因而稍稍溢額
廷臣亦漸以議敘請行又各關定例四季造冊送
部以免擅改商人親填部冊而關差往往以觧冊
需費為辭二十五年
上以此等情形既已充肥私槖更圖濫叨議敘令廷臣酌
議加增銅價即於各關原額外量增均𣲖以給銅
直停其議敘無許溢額其報部冊聽其於任滿彙
報至於缺額處分原有例令御史敦拜乃請從重
議處並刻限賠補日期以懲虧欠
上以法令太嚴必致累商不允所請是年
勅閩海關照粤關一例丈抽二十六年令天下免刻由單
盖因官役有指稱紙版之費用一𣲖十民間受累
經山西撫臣奏請遂
飭免刊(是時直省惟江蘇所屬仍聽册報如舊)時直省征納錢糧設立二聯
印票一給納戶一存有司有司竟有通同姦胥藉
稱磨對將納戶票強留不給遂有已完作未完多
徵作少徵者二十八年創行三聯票法凡徵收錢
糧及豆麥等項俱如數登填一存州縣一付差役
應比一給納戶執照如官吏掯不與填及無票付
執許民間首告以監守自盗論是年
飭各處榷關凡商民抵關交納後毋得稽留苛勒又
諭江浙閩廣四處海關有沿海捕採魚蝦及民間日用貨
物僅為餬口者免税其海關各差一員管理嗣以
閩海監督殷達禮言減閩海關額税銀六千四百九
十餘兩永為例先是
國初定制紳衿戶下不應差役因而民間多詭寄紳
戶紳衿亦自此包納銀米耗羡盡入於私甚至衙
役兵丁亦得效尤免差通行包攬徭役不均官民
皆累二十九年乃令紳戶將從前詭寄地畆盡還
業戶明年令直省州縣衛所悉照賦役全書科則
勒石公署門外使民悉知(是時惟貴州值兵燹荒廢正當招徠勸墾暫停)
(勒石每遇歲征先期曉諭)三十三年設立山海關差專員管理
税務明年定山海關額税時湖廣省里甲有大戶
小戶之名小戶輸賦付大戶收取不敢自封投櫃
甚至大戶驅使小戶如奴隸然三十五年令小戶
别立里甲造冊自納嚴革包攬之弊是年又令洋
海商船但收貨物正税免其雜費三十七年減粤
海關額税銀三萬二百八十餘兩著為例三十八
年
上諭向來偶因軍需費繁各關差於正額外以所得盈餘
支納充用今思官差孰肯自捐私財勢必仍行苛虐自
今一概停罷是時直省荒土盡闢又屢設法清丈升減
俱符實數自截票串票三聫票行積弊漸清而民
間猶有巧立名色有合邑通里共攤同出者名曰
輭擡有各甲輪流獨當者名曰硬䭾官吏豪民皆
得以包攬分肥三十九年乃設立滚單法滚單者
每里中或五戶或十戶止用一單於納戶名下注
明田畆若干該徵銀若干春應完若干秋應完若
干分作十限每限應完銀若干給甲内首名挨次
滚催令納戶自封投櫃不許里長銀匠櫃役稱收
一限若完二限又依次滚催法行民稱甚便四十
年以湖南沅州龍陽靖州黔陽四州縣屯地有將
賦役全書譌刊之數改正減免四十二年令州縣
徵收串票分注漕項地丁數目四十四年以江南
蘇松常鎮四府賦税繁重奏銷時不能全完者量
為輕減又豁免湖北江夏等十八州縣地課銀三
百六十兩丈出坍地故也四十五年以湖南清浪
平溪二衛屯糧艱於輸運改徵折色又丈出江西
九江府屬濱江地畆三千七十餘頃上則改為下
則五十一年四川巡撫年羹堯言川省荒地廣闢
而見徵錢糧甫及原額十分之一宜立勸懲之法
五年内有增及原額之四五分者即陞不及一分
者降調無增者參革御史叚曦以為不可略言川
省自明季兵燹地廣人稀我
朝平定後雖屢經清查增報猶甫及原額十分之一
今遽欲增及十分之四五是增見糧之三倍四倍
賢能之員必罹參革不肖有司希圖陞進必至抑
勒首報滋弊無窮祇宜嚴飭有司實心勸首
上如所議五十二年
特諭廷臣曰民之生齒日繁朕故欲知人丁之實數不在
加徵錢糧也嗣後止將見在錢糧冊内有名丁數垂為
定額其滋生人丁但核所增實數另造清冊永不加賦
尋以廷臣定議自康熙五十年額定人丁外新增
者補足舊額缺數其餘謂之盛世滋生冊永不加
賦五十五年以鳳陽關税務交巡撫經理五十七
年以南新北新兩關交杭州捕盜同知經理時閩
浙總督覺羅滿保言船貨往來臺灣必令到厦門
盤騐護送但有泊處厦港者有自臺灣往四海關
者宜分别在厦港貿易者照例徵抽往各海關者
聽其在泊處報税從之是年令湖北衛沔陽屯糧
較湖南清浪衛減則征收以係水窪故也六十年
以淮安關税交江蘇巡撫經理時因關差多以虧
欠獲罪有南新關監督詢之巡撫王度昭如何不
致缺額度昭告以從寬征收自然饒足後如所言
而騐明年
世宗憲皇帝即位詔各關税務悉交地方官經理所有羨餘
該督撫題解應賞給者再行賞給
雍正元年議定九江滸墅揚州西新蕪湖贛浙海
閩海粤海太平橋均照淮安天津交與各撫委地
方官兼理其崇文門仍差内務府官山海關左右
兩翼古北口潘桃口殺虎口渾河等處照例差遣
部曹(按二年淮安關仍差部員滸墅關交蘇州織造管理)是時
屢飭督撫毋誤任屬員
飭關差毋任信家丁縱容胥吏扶同作弊乃定直省征納
錢糧該督撫於開征之始着該府遴選賢員與該
州縣同封銀櫃其委員以一二旬更替當衆拆封
立即起解并坐委員以𨼆徇處分又
詔部臣核減各關贏餘于是將淮安北新南新鳳陽天津
臨江江海浙海荆州等九關加增贏餘悉行裁去
先是康熙年間以浙江湖北山東三省匠班銀自
明季相沿歴年已久而丁絶戶存有司或派民戶
代完或自行賠補乃令勻派地内帶完厥後又以
廣東丁銀就各州縣地畆分攤至是直隸巡撫李
維鈞請以直屬丁隨地轉
詔令廷臣集議於是議定直隸每地賦銀一兩攤入丁銀
二錢七釐有竒嗣後各省計人派丁者次第改隨
地畆矣(按丁隨地起之例廣東四川已先行之此後惟奉天府民人入籍增減無數仍舊分)
(征而山西省至乾隆十年始參用攤征之法其攤丁銀數各州縣按人丁多寡地賦廣狹分為等差)
(初無一定大概每地一兩攤丁不過二錢)二年移江西湖口榷關於九
江口分設口岸於大姑塘時江西巡撫裴&KR0973;度清
釐湖口盈餘奏請解部
上以為數過多則必額外剝削商民乃
諭關税多少係於年歲豐歉本難預定倘不及之年不可
定求足數又
諭各差歸併巡撫以為封疆大吏必能加惠商旅但各關
津岸遠近不一所委家人難免額外苛求及勒取飯食
之弊稍不遂欲則執送有司有司又以畏憚巡撫徇情
枉法商民無所控告乃令各關差將應税貨物征收則
例逐項刊刷詳單徧示津口其從前䜿立之木榜
不許藏匿遮盖又以徵收錢糧間有儒戶宦戶包
攬
令督撫曉諭糧戶除去儒戶宦戶名目其州縣徵糧紅簿
統於上年冬季申送布政司鈐盖印信届徵給州
縣眼同納戶登記上司&KR0777;查即取司印紅簿對騐
其徵收夘簿該管官親對完欠不使假手戶書倘
納戶銀色不足州縣官擇銀匠之信實者連名互
保聽民投舖傾銷旋
諭民間納糧用自封投櫃法本屬便民偶有短少令其增
補每至多索應將原銀發還仍於原封内照數補足時
有州縣虧空錢糧闔屬百姓代賠名曰樂捐其實
強派
上聞亟行禁止是年以山西巡撫諾岷言提觧火耗歸公
分給官吏養廉及他公用火耗者加於錢糧正額
之外自明以來已有之盖因本色折銀鎔銷之際
不無折耗因而州縣征收不得不稍取盈餘以補
耗羨之數行之既久州縣分送上司上司苛索州
縣一切日用之資皆取給焉一遇公事重加征派
名色繁多又不止於重耗而已至是諾岷請限定
分數將州縣應得之項聽其如數扣存
上以提解火耗使上司分火耗以養州縣誠為善策但約
定分數將來竟成定額必致有增無減見在徵收錢
糧皆百姓自封投櫃同城官公同拆封起觧耗羡
正項同觧州縣皆知重耗無益於己孰肯加徵若
將應得之數扣存勢必額外取益浮於應得之數
於是定為官給養廉之例是時天下草萊益闢通
計直省田賦銀較康熙二十四年增至一百九十
一萬八千有餘糧增至四十餘萬石三年
上諭以蘇松浮糧
聖祖時切軫念屢頒
諭旨本欲核實裁減而彼時廷臣數以舊額相沿國課綦
重執意覆奏且恐以一時減免倘後來國用不足又開
議論之端是以從衆而止然屢蠲舊欠實與減額無異
今國家帑藏充溢准將蘇州府正額蠲除三十萬兩松
江府正額蠲免十五萬兩後又蠲江西南昌府額徵銀
七萬五千五百五十兩時以川陜總督岳鍾琪請
定川省征收船料税悉照淮關尺寸則例沿途地
方官不得任意需索四年豁除雲南太和鄧州等
處土軍丁銀緣前明設守防於太和鄧州等處因
有土軍名色沿久既非承佃軍田之丁而納糧之
外兼輸軍賦每丁額銀一兩十倍民丁不無苦累
悉令除之又
諭州縣徵收火耗各省多寡不同倘有司於應取之外稍
溢分數必罪五年減浙江嘉興府額徵銀四萬七
千二百九十餘兩減湖州府額徵銀三萬九千九
百九十兩
(臣)等謹按蘇松嘉湖之賦獨重於他省者由明洪
武初四府民人為張士誠固守明太祖惡之平定
之後乃籍諸豪族及富民田以為守田按私租簿
為税額建文二年以太祖不過懲一時頑民豈可
定為則例悉與減免畆不過一斗成祖盡革建文
之政浙西之賦復重宣德以後屢减官田之額然
官田與民田輕重終自懸殊至嘉靖之世乃行權
宜之法併官民田為一例以官田之重税攤入民
田於是官佃之困少蘇而賦額之浮於他省者終
不能議蠲我
朝定鼎以來因陸續辦理軍需經費所在未遽裁減
然
聖祖加惠東南屢念及此舊逋新欠不時免蠲
世宗仰承
先志次第蠲免五十餘萬固徵
仁恩之廣被亦以見承平日久泉府充溢云
六年福建巡撫常賚請聽暹羅夷商來往厦門貿
易照例征税運米至江浙閩廣各關者亦如之得
旨米穀不必上税著為例又江蘇布政使高斌奏滸墅關
見行征收則例與部頒原額不同請
飭部刊刻木榜䜿立關口尋以部議並直省各關亦按見
徵則例刊榜䜿立又以夔州關稅照淮關例派差
監督是年蘆溝橋蓋造安歇會試舉子官房工成
飭崇文門查税官嚴飭巡察人役毋稽留舉子借端苛索
七年蠲除湖南武陵縣之宿郎堰水淹浮糧又
命盛京戶部侍郎會同奉天府尹清查該地田畝肥瘠分
别上中下三等起科永為令(向來奉天地畆概以上則征收緣彼處多)
(有𨼆匿或三四畆祗報一𤱔者至是遣官清丈皆得寔數故有是諭)又以陜西
朝邑縣與山西蒲州接壤界近黃河近因河流西
徙東漲則西坍令清丈分界酌定二省錢糧應豁
應徵之數定為額時直省俱有寄莊寄糧之名人
地相隔有五六百里者至是順莊編里之法行悉
歸就近完納先是各關收税皆部頒號簿以便稽
查而關差以船隻來往不齊未必日有收數因而
設私簿徵收於報部時始將號簿挨日填造與商
船過税串票毫不相符
上諭各關嗣後於部頒號簿填寫如無船隻過税之日亦
即註明免滋弊端是年以浙江南北兩關交該省
織造辦理八年定徵收落地税銀溢額議處之例
凡地方官征收落地税如有搜求需索致盈餘之
數倍於正額令該督撫參革上司失察徇庇議處
其實在盈餘者以八百兩為率准加一級至多不
過三級永以為例(按落地税者在明季津頭小岸皆有零星抽分名色紛雜因為)
(弊藪留國初已盡除之惟於市集輻輳之處帶征所收為本地公用報出多者准其加級猶恐地)
(方官征取過多以圖議敘至是定以限制)時倉場侍郎岳爾岱言聫三
版串之法應令有漕地方畫一通行嗣後州縣徵
收糧米預將花戶的名填入聫票如例納戶經承
州縣官分存對冊完納即行截給歸農其未截給
者即係欠戶有糧無票有票無糧即係書吏侵蝕
先是湖南永順府秋糧二百八十兩皆屬永順保
靖桑植三土司交納名為秋糧寔不從田畆徵收
在永順名火坑錢保靖名鋤頭錢桑植名烟火錢
火坑者民間炊爨每一坑徵銀二錢二分鋤頭者
貧民種山一鋤入山納銀三五錢不等烟火錢與
火坑相等所交錢糧即於此内撥解至于成熟之
田土官多擇其肥者自種民間止得零星磽确之
地每年雜派數次此土司徵民之陋規也自改土
歸流之後有司按土戶均攤或照土司舊冊攤𣲖
民已樂於輸納然無田之家尚以火坑等未除而
有力之家𨼆占田畆多不輸税至是
特令豁秋糧一年其有産之家令一年自首官給印照為
業有司按肥瘠定則一切雜派私徵永行禁止是
年清釐四川田賦令額粮稍重之州縣照就近適
中之科則核減徵輸十年定帶征江南逋欠限
直省惟江南為財賦之區而積欠較他省倍蓰先
是雍正三年江蘇巡撫張楷清查紅冊自康熙五
十一年至雍正元年惟蕭贛榆無欠泰州碭山儀
徵江浦欠猶不過數百其嘉定長洲等四十七州
縣積欠至八百八十一萬有竒請勻作十分每年
帶征一分十年按數徵完其最多之州縣勻作十
五分次多者作十二分
上已勅部議行顧舊欠未清而新欠彌重於是
特遣戶部侍郎王璣刑部侍郎彭維新等會同地方官徹
底清查通計各屬積欠一千一十一萬六千有竒
其中官侵吏蝕者四百七十二萬六千有竒實在
民欠者五百三十九萬有竒乃令侵蝕之項分作
十年帶徵民欠之項分作二十年帶徵如本年帶
徵之數完納若干即照所完之數蠲次年正額之
數十一年令錢糧一錢以下准納制錢其錢以十
文折銀一分凡大戶零星尾欠及拆封短少在一
錢以下者概准以錢折銀後又令小戶距城路遠
錢糧在一兩以下者准附大戶投櫃如數在一兩
外及數少而願自交者仍遵例自封投櫃十二年
定四川夔州商税以見在奏報七萬三千七百四
十兩為定額其米税額難定令該撫不時稽察飭
監收官盡收盡解時以黔省永寕縣併歸四川
詔將永寕税裁革止留敘永廳税其錢糧一切俱照川省
例行(按永寕縣與敘永&KR0550;同處一城從前&KR0550;隸四川縣隸貴州各設税口征收鹽茶等課至是)
(縣併蜀省止留税&KR0550;)十三年定寬徵錢糧之限定例地丁錢
糧二月開徵五月停忙八月接徵十一月全完至
是以物土異宜收獲早晩不同令督撫按地方情
形酌量徵期不拘四月完半之數時給事中尚德
言宣化府為南北通衢來往商貨經張家口居庸
關上税不應一貨兩徵乃過府之時張家口監督
復委家丁照數重收致肩背擔負小物無不邀攔
民情甚為不便又居庸關距張家口三百里監督
勢難兼及因而差家丁攜印單征收書吏得以串
通家人私用小票𨼆漏偷肥請定南北商貨已上
張家口居庸關税宣府不許重徵仍刊木榜䜿立
關口其居庸關另設税課大使一員所收税銀月
解監督照宣府例日用小物免徵從之又
特旨頒示天下凡市集落地税在人烟凑集之處准照例
徵收其鄉鎮村落全行禁革時有淮關監督年希
堯於徐州所屬例應地方官徵收者改為關額私
添税口并市集買賣微物亦勒令上税
上知之交督撫究審并飭查明應徵之處歸地方官徵收應
革者即行革除
皇朝通志卷八十三
