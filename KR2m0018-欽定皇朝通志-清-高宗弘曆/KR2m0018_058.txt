欽定四庫全書
皇朝通志卷五十八
器服略(三)
冠服
(臣)等謹按禮之大者昭名分辨等威莫備乎冠服
自虞廷觀象文明漸啟夏收殷哻損益不同所以
成一代之制度而垂法守也我
朝冠服之制夏凉冬燠各因其時而品節燦然觀瞻
有秩蓋
列聖相承凖宜增定美矣備矣
皇上慎守
成憲治協垂裳萬國衣冠會歸有極洵乎放之四海而大
同昭兹來許而弗替者也兹輯器服略恭載
皇帝冠服朝珠佩帶下至品官軍民無不備具各有等
差并附以雨冠雨衣及行營冠服咸著于篇皆據
皇朝禮器圖式以類叙次於以彰我
國家服物采章之盛如
御製序所云以綿
國祚承
天祐於鑠哉
世德作求永永無斁焉爾
皇帝朝冠
冬用薰貂黑狐惟其時上綴朱緯頂三層貫東珠
各一皆承以金龍各四飾東珠如其數上銜大珍
珠一夏織玉草或藤絲竹絲為之緣石青片金二
層裏用紅片金或紅紗上綴朱緯前綴金佛飾東
珠十五後綴舍林飾東珠七頂制同
皇帝吉服冠
冬用海龍薰貂紫貂惟其時上綴朱緯頂滿花金
座上銜大珍珠一夏織玉草或藤絲竹絲爲之紅
紗綢裏石青片金緣上綴朱緯頂制同
皇帝常服冠
冬夏皆紅絨結頂餘俱如吉服冠
皇帝端罩
以黑狐及紫貂為之明黃緞裏左右垂帶各二下
廣而銳色與裏同
皇帝衮服
色用石青棉祫紗裘惟其時繡五爪正面金龍四
團兩肩前後各一其章左日右月前後萬夀篆文
間以五色雲
皇帝朝服
色用明黃惟祀
天用藍
朝日用紅
夕月用月白紗裘單袷惟其時披領及袖俱石青片金
緣冬加海龍緣繡文兩肩前後正龍各一要惟行
龍五袵正龍一襞積前後團龍各九裳正龍二行
龍四披領行龍二袖端正龍各一列十二章日月
星辰山龍華蟲黼黻在衣宗彝藻大粉米在裳間
以五色雲下幅八寳平水十一月朔至上元披領
及裳俱表以紫貂袖端薰貂繡文兩肩前後正龍
各一襞積行龍六列十二章俱在衣間以五色雲
皇帝龍袍
色用明黃棉袷紗裘惟其時領袖俱石青片金緣
繡文金龍九列十二章間以五色雲領前後正龍
各一左右及交襟處行龍各一袖端正龍各一下
幅八寳立水裾左右開
皇帝常服褂
色用石青花文隨所御棉祫紗裘惟其時
皇帝常服袍
色及花文隨所御裾左右開棉祫紗裘惟其時
皇帝朝珠
朝珠用東珠一百有八佛頭記念背雲大小墜雜
飾各從其宜大典禮御之惟祀
天以青金石為飾祀
地珠用蜜珀
朝日用珊瑚
夕月用綠松石吉服朝珠珍寳隨所御縧皆明黃色
皇帝朝帶
色皆用明黃一用龍文金圓版四飾紅寳石或藍
寳石及綠松石每具銜東珠五圍珍珠二十左右
佩帉淺藍及白各一下廣而銳中約鏤金圓結飾
寳如版圍珠各三十佩囊文繡燧觽刀削結佩惟
宜縧皆明黃色大典禮御之一用龍文金方版四
其飾祀
天用青金石祀
地用黃玉
朝日用珊瑚
夕月用白玉每具銜東珠五佩帉及縧惟祀
天用純青餘如圓版朝帶之制中約圓結如版飾銜東珠
各四佩囊純石青左觽右削並從版色
皇帝吉服帶
色用明黃鏤金版四方圓惟便銜以珠玉雜寳各
從其宜左右佩帉純白下直而齊中約金結如版
飾餘俱如朝帶(常服帶同)
皇太子朝冠(謹遵圖式皇朝禮器登載)
冬用薰貂黑狐惟其時上綴朱緯頂金龍三層飾
東珠十三上銜大東珠一夏織玉草或藤絲竹絲
為之緣石青片金二層裏用紅片金或紅紗上綴
朱緯前綴金佛飾東珠十三後綴舍林飾東珠六
頂制同
皇太子吉服冠(子皇同)
冬用海龍薰貂紫貂惟其時上綴朱緯紅絨結頂
夏織玉草或藤絲竹絲為之紅紗綢裏石青片金
緣上綴朱緯頂制同
皇太子端罩
黑狐為之杏黃緞裏左右垂帶各二下廣而銳色
與裏同
皇太子龍褂(子皇同)
色用石青繡五爪正面金龍四團兩肩前後各一
間以五色雲棉袷紗裘惟其時
皇太子朝服
色用杏黃紗裘單祫惟其時披領及袖俱石青片
金緣冬加海龍緣繡文兩肩前後正龍各一要惟
行龍五袵正龍一襞積前後團龍各七裳正龍二
行龍四披領行龍二袖端正龍各一間以五色雲
下幅八寳平水十一月朔至上元披領及裳俱表
以紫貂袖端薰貂繡文兩肩前後正龍各一襞積
行龍六間以五色雲
皇太子龍袍
色用杏黃棉袷紗裘惟其時領袖俱石青片金緣
繡文金龍九間以五色雲領前後正龍各一左右及
交襟處行龍各一袖端正龍各一下幅八寳立水
裾左右開
皇太子朝珠
縧用明黃色珊瑚綠松石青金石隨所用珍寳雜
飾惟宜
皇太子朝帶
色用明黃金圓版四飾青金石每具銜東珠五左
右佩帉淺藍及白各一下廣而銳結佩惟宜縧如
帶色
皇太子吉服帶
色用明黃金版四方圓惟便銜以雜寳惟宜左右
佩帉純白下直而齊餘如朝帶
皇子朝冠(親王同)
冬用薰貂青狐惟其時上綴朱緯(其制下逹文武一品皆同後不)
(具詳)頂金龍二層飾東珠十上銜紅寳石夏織玉草
或藤絲竹絲為之緣石青片金二層裏用紅片金
或紅紗上綴朱緯前綴舍林飾東珠五後綴金花
飾東珠四頂制同
皇子端罩
紫貂為之金黃緞裏左右垂帶各二下廣而銳色
與裏同
皇子朝服
色用金黃披領及袖俱石青片金緣冬加海龍緣
繡文兩肩前後正龍各一要帷行龍四裳行龍八
披領行龍二袖端正龍各一下幅八寳平水(十一月朔)
(至上元之制與皇太子同)
皇子蟒袍
色用金黃片金緣繡文通九蟒裾左右開(制逹宗室後不)
(具詳)
皇子朝珠(親王世子郡王同)
縧皆金黃色不得用東珠餘隨所用雜飾惟宜
皇子朝帶(親王同)
色用金黃金銜玉方版四每具飾東珠四中飾貓
睛石一左右佩縧如帶色
皇子吉服帶(親王世子郡王同)
色用金黃版飾惟宜佩縧如帶色
親王吉服冠(世子郡王貝勒同)
冬用海龍薰貂紫貂惟其時夏織玉草或藤絲竹
絲為之紅紗綢裏石青片金緣上綴朱緯(其制下逹庶官)
(皆同後不具詳)頂用紅寳石曾
賜紅絨結頂者亦得用之
親王端罩(下至貝子固倫額駙皆同)
青狐為之月白緞裏曾
賜金黃色者亦得用之左右垂帶各二下廣而銳色與
裏同
親王補服(世子同)
色用石青繡五爪金龍四團前後正龍兩肩行龍
親王朝服蟒袍(世子郡王同)
藍及石青諸色隨所用曾
賜金黃者亦得用之(餘如袍皇子朝服蟒之制)
世子朝冠
頂金龍二層飾東珠九上銜紅寳石夏朝冠前綴
舍林飾東珠五後綴金花飾東珠四
世子朝帶
色用金黃金銜玉方版四每具飾東珠三左右佩
縧如帶色(凡宗室帶色皆如之覺羅用紅)
郡王朝冠
頂金龍二層飾東珠八上銜紅寳石夏朝冠前綴
舍林飾東珠四後綴金花飾東珠三
郡王補服
色用石青繡五爪行龍四團兩肩前後各一
郡王朝帶
色用金黃金銜玉方版四每具飾東珠二貓睛石
一左右佩縧如帶色
貝勒朝冠
頂金龍二層飾東珠七上銜紅寳石夏朝冠前綴
舍林飾東珠三後綴金花飾東珠二
貝勒補服
色用石青前後繡四爪正蟒各一團
貝勒朝服(下至輔國公和碩額駙皆同)
色不得用金黃餘隨所用披領及袖俱石青片金
緣冬加海龍緣繡文兩肩前後正蟒各一要惟行
蟒四裳行蟒八披領行蟒二袖端正蟒各一下幅
八寳平水十一月朔至上元披領及裳俱表以紫
貂袖端薰貂繡文兩肩前後正蟒各一襞積行蟒
六間以五色雲
貝勒蟒袍(下至輔國公和碩額駙皆同)
色不得用金黃餘隨所用片金緣繡文通九蟒皆
四爪
貝勒朝珠(下至輔國公和碩額駙皆同)
縧用石青色(餘如親王朝珠之制)
貝勒朝帶
色用金黃金銜玉方版四每具飾東珠二佩縧皆
石青色
貝勒吉服帶(下至宗室將軍同)
色用金黃版飾惟宜縧皆石青色
貝子朝冠(固倫額駙同)
頂金龍二層飾東珠六上銜紅寳石戴三眼孔雀
翎(孔雀花翎有三眼雙眼單眼之分等威辨著凡遇思實者均准戴用)夏朝冠前
綴舍林飾東珠二後綴金花飾東珠一
貝子吉服冠
頂用紅寳石戴三眼孔雀翎
貝子補服(固倫額駙同)
色用石青前後繡四爪行蟒各一團
貝子朝帶
色用金黃金銜玉方版四每具飾東珠一
固倫額駙吉服冠
頂用珊瑚戴三眼孔雀翎(乾隆五十二年遵布騰旨照固倫額駙色)
(巴爾珠爾之例戴紅寳石帽頂)
固倫額駙朝帶
色用石青或藍金銜玉圓版四每具飾東珠一左
右佩縧皆石青色
固倫額駙吉服帶(和碩額駙同)
色用石青或藍版飾及佩惟宜
鎮國公朝冠(和碩額駙同)
頂金龍二層飾東珠五上銜紅寳石戴雙眼孔雀翎
夏朝冠前綴金林飾東珠一後綴金花飾綠松石一
鎮國公吉服冠(輔國公同)
入八分公頂用紅寳石未入八分公用珊瑚俱戴
雙眼孔雀翎
鎮國公端罩(輔國公和碩額駙同)
紫貂為之月白緞裏左右垂帶各二下廣而銳色
與裏同
鎮國公補服(輔國公和碩額駙同)
色用石青前後繡四爪正蟒方補
鎮國公朝帶(輔國公同)
方版每具飾貓睛石一(餘如貝子朝帶之制)
輔國公朝冠
頂金龍二層飾東珠四(餘同鎮國公朝冠之制)
和碩額駙吉服冠
頂用珊瑚戴雙眼孔雀翎
和碩額駙朝帶
方版每具飾貓睛石一(餘如固倫額駙朝帶之制)
民公朝冠
頂鏤花金座中飾東珠四上銜紅寳石
民公吉服冠(侯伯子文武一品鎮國將軍郡主額駙皆同)
頂用珊瑚
民公端罩
貂皮為之藍緞裏左右垂帶各二下廣而銳色與
裏同(侯以下文三品武二品及縣主額駙輔國將軍以上京堂翰詹科道等官應服端罩者皆)
(如之)
民公補服(侯伯同)
色用石青前後繡四爪正蟒
民公朝服
藍及石青諸色隨所用披領及袖俱石青片金緣
冬加海龍緣兩肩前後正蟒各一要帷行蟒四中
有襞積裳行蟒八十一月朔至上元披領及裳俱
表以紫貂袖端薰貂兩肩前後正蟒各一襞積行
蟒四皆四爪曾
賜五爪蟒緞者亦得用之(侯以下文三品武二品以上有職掌大臣及縣主額駙輔)
(國將軍以上一等侍衛皆服之)
民公蟒袍
藍及石青諸色隨所用通繡九蟒皆四爪曾
賜五爪蟒緞者亦得用之(侯以下文武三品郡君額駙輔國將軍以上一等侍衛皆)
(如之)
民公朝珠
珊瑚青金綠松蜜珀隨所用雜飾惟宜縧用石青
色(侯以下文五品武四品以上及京堂翰詹科遒侍衛禮部國子監太常寺光禄寺鴻臚寺等官)
(凡在陛侍儀壇用朝珠廟執事及殿應者皆如之)
民公朝帶
色用石青或藍鏤金銜玉圓版四每具飾貓睛石
一佩帉下廣而銳(帶色下逹庶官皆同後不具詳)
民公吉服帶
色用石青或藍佩帉下直而齊版飾及佩惟宜(下逹)
(庶官俱如之)
侯朝冠
頂鏤花金座中飾東珠三上銜紅寳石
侯朝帶(郡主額駙同)
鏤金銜玉圓版四每具飾綠松石一
伯朝冠
頂鏤花金座中飾東珠二上銜紅寳石
伯朝帶
鏤金銜玉圓版四每具飾紅寳石一
一品官朝冠(鎮國將軍郡主額駙子皆同)
頂鏤花金座中飾東珠一上銜紅寳石
一品官補服
色用石青文職繡鶴惟都御史繡獬豸武職皆繡
麒麟
一品官朝帶(子同)
色用石青或藍鏤金銜玉方版四每具飾紅寳石
一
鎮國將軍補服(郡主額駙子並同)
色用石青前後繡麒麟
鎮國將軍朝帶
色用金黃(餘如一品官朝帶之制)
二品官朝冠(輔國將軍縣主額駙男皆同)
冬用薰貂貂尾惟其時頂鏤花金座中飾小紅寳
石一上銜鏤花珊瑚
二品吉服冠(輔國將軍縣主額駙男皆同)
頂鏤花珊瑚
二品官補服
色用石青文職繡錦雞武職繡獅
二品官朝帶(縣主額駙男並同)
鏤金圓版四每具飾紅寳石一
輔國將軍補服(縣主額駙男並同)
色用石青前後繡獅
輔國將軍朝帶
色用金黃(餘同二品官朝帶之制)
三品官朝冠
冬用薰貂及貂尾惟時(武職專月薰貂)頂鏤花金座中飾
小紅寳石上銜藍寳石
三品官吉服冠(奉國將軍郡君額駙皆同)
頂用藍寳石
三品官補服
色用石青文職繡孔雀惟副都御史及按察使繡
獬豸武職皆繡豹
三品官朝帶(郡君額駙一等侍衛皆同)
鏤花金圓版四
奉國將軍朝冠(郡君額駙同)
冬用薰貂(其制下逹未入流皆同)頂鏤花金座中飾小紅寳
石一上銜藍寳石
奉國將軍補服(郡君額駙一等侍衛皆同)
色用石青前後繡豹
奉國將軍朝服(文四品武三品四品郡君額駙縣君額駙奉思將軍一等侍衛皆同)
藍及石青諸色隨所用披領及袖俱石青片金緣
冬加海龍緣兩肩前後正蟒各一要帷行蟒四中
有襞積裳行蟒八
奉國將軍朝帶
色用金黃鏤花金圓版四
一等侍衛朝冠
頂如三品官朝冠戴孔雀翎
一等侍衛吉服冠
頂如三品官吉&KR2136;冠戴孔雀翎
一等侍衛端罩
猞猁猻為之間以貂皮月白緞裏左右垂帶各二
下廣而銳色與裏同
四品官朝冠(奉恩將軍縣君額駙皆同)
頂鏤花金座中飾藍寳石一上銜青金石
四品官吉服冠(奉恩將軍縣君額駙皆同)
頂用青金石
四品官補服
色用石青文職繡雁武職繡虎
四品官蟒袍
緞紗隨時藍及石青諸色隨所用通繡八蟒皆四
爪(文武五六品官奉恩將軍及縣君額駙二等侍衛以下皆服之)
四品官朝帶
銀銜鏤花金圓版四
奉恩將軍補服(縣君額駙同)
色用石青前後繡虎
奉恩將軍朝帶
色用金黃銀銜鏤花金圓版四
縣君額駙朝帶(鄕君額駙同)
鍍金方鐵版四
二等侍衛朝冠
頂如四品官朝冠戴孔雀翎
二等侍衛吉服冠
頂如四品官吉服冠戴孔雀翎
二等侍衛端罩
紅豹皮為之素紅緞裏左右垂帶各二下廣而銳
色與裏同
二等侍衛朝服
色用石青通身雲緞前後方襴行蟒各一要惟行
蟒四中有襞積領袖俱石青粧緞冬夏皆用之
五品官朝冠(鄉君額駙同)
頂上銜水晶(餘同四品官之制)
五品官吉服冠(鄉君額駙同)
頂用水晶
五品官補服
色用石青文職繡白鷼惟監察御史繡獬豸武職
繡熊
五品官朝服
色用石青通身雲緞片金緣前後方襴行蟒各一
中有襞積領袖皆石青粧緞冬夏皆用之(文武六七品官)
(及鄉君額駙並同)
五品官朝帶(三等侍衛同)
銀銜素金圓版四
鄉君額駙補服(三等侍衛同)
色用石青前後繡熊
三等侍衛朝冠
頂如五品官朝冠戴孔雀翎
三等侍衛吉服冠
頂如五品官吉服冠戴孔雀翎
三等侍衛端罩(藍翎侍衛同)
黃狐皮為之月白緞裏左右垂帶各二下廣而銳
色與裏同
三等侍衛朝服(藍翎侍衛同)
制同五品官朝服剪絨緣
六品官朝冠
頂上銜硨磲(餘同五品官之制)
六品官吉服冠
頂用硨磲
六品官補服
色用石青文職繡鷺鸞武職繡彪(藍翎侍衛與武職同)
六品官朝帶
銀銜玳瑁圓版四
藍翎侍衛朝冠
頂如六品官朝冠戴藍翎
藍翎侍衛吉服冠
頂如六品官吉服冠戴藍翎
七品官朝冠
頂鏤花金座中飾小水晶一上銜素金
七品官吉服冠(進士同)
頂用素金
七品官補服
色用石青文職繡鸂鶒武職繡犀牛
七品官朝帶
素銀圓版四
七品官蟒袍(八品九品未入流同)
緞紗隨時藍及石青諸色隨所用繡五蟒皆四爪
八品官朝冠
頂鏤花金座上銜花金
八品官吉服冠
頂用花金
八品官補服
色用石青文職繡鵪鶉武職繡犀牛
八品官朝服(九品未入流同)
色用石青雲緞無蟒領袖俱青倭緞中有襞積冬
夏皆用之
八品官朝帶(舉人貢生監生公服帶同)
銀銜明羊角圓版四
九品官朝冠(未入流同)
頂鏤花金座上銜花銀
九品官吉服冠(未入流同)
頂用花銀
九品官補服
色用石青文職繡練雀(未入流同)武職繡海馬
九品官朝帶(未入流同生員公服帶亦同)
銀銜烏角圓版四
進士朝冠
頂鏤花金座上銜金三枝九葉
舉人公服冠(貢生監生皆同)
頂鏤花銀座上銜金雀
舉人吉服冠
頂銀座上銜素金
舉人公服袍(貢生監生皆同)
青紬為之藍緣披領及袍飾
貢生吉服冠
頂銀座上銜花金
監生吉服冠(生員同)
頂用素銀
生員公服冠
頂鏤花銀座上銜銀雀
生員公服袍
藍綢為之青緣披領如袍飾
祭祀舞生冠
冬以騷鼠為之頂鏤花銅座中飾方銅鏤葵花文
舞生上銜銅三角如火珠形武舞生上銜銅三棱
如古戟形
祭祀舞生袍
以綢為之(其色用黑)(南郊用石青社稷壇北郊祈穀壇)
(先太廟農壇)(太朝日壇用紅帝王廟月壇文廟白歲壇俱夕用月)
文舞生前後方襴銷金葵花武舞生通銷金葵花
祭祀舞生帶(祭祀執事人同)
綠綢為之
祭祀執事人袍
以綢為之(其色不加緣南郊用石青用黑太廟)(文北郊廟)
(壇先農壇稷太歲壇俱用青色藍緣王廟俱祈穀社壇朝日壇帝用青)
(色石青緣月白夕月壇用青色緣)
樂部樂生冠
冬以騷鼠為之頂鏤花銅座上植明黃翎
樂部樂生袍
紅緞為之丹陛大樂諸部樂生通織小團葵花中
和韶樂部樂生執戲竹人前後方襴繡黃鸝
樂部樂生帶
綠雲緞為之
鹵簿輿士冠
冬以豹皮或黑氊為之頂鏤花銅座上植明黃翎
鹵簿輿士袍(校尉同)
紅緞為之通織小團葵花
鹵簿輿士帶(校尉同)
綠綢為之
鹵簿護軍袍
石青緞為之通織金夀字片金緣領及袖端俱織
金葵花
鹵簿校尉冠
冬以黑氊為之平簷頂素銅座上植明黃翎
從耕農官冠
青絨為之(頂同八品)
從耕農官補服
色用石青前後繡彩雲捧日
從耕農官袍
青絹為之上加披領要為襞積如朝袍而不加緣
月白絹裏
雨冠雨衣(附)
皇帝雨冠
色用明黃氊及羽緞為之月白緞裏或油紬為之
不加裏帶用藍布冬制頂崇而前簷深夏制頂平
而前簷敞遇雨雪則加於冠上
皇帝雨衣
色用明黃氊及羽緞為之月白緞裏領及紐約皆
如衣色或油紬為之不加裏領及紐約皆青色其
制如常服褂而長與袍稱自袵以下加博焉上襲
重衣領下為襞積無袖斜幅相比上斂下遞豐兩
重均加掩襟或如常服袍而袖端平外加袍袖前
施掩襠領用羽緞或如常服褂加羽緞領長與坐
齊前施掩襠各隨所用
皇帝雨裳
色用明黃油紬為之不加裏左右幅相交上斂下
遞博上前加淺帷為襞積兩旁綴以紐約青色或
前為完幅不加淺帷腰皆為横幅用石青布兩未
削為帶以擊之
皇太子雨冠
色用紅氊及羽紗油紬惟其時藍布帶(宗皇子至室公民)
(公侯伯子男一品至三品文武官南書御前侍衛乾清門侍衛上書房翰林房翰林奏)
(事處批本處行走人員皆用之)
皇太子雨衣
色用紅制如常服袍而袖端平或如常服褂而加
領長與坐齊皆前施掩襠氊及羽紗油紬惟其時
(文皇子至宗室公民公侯伯子一品以上武官御前侍衛各省巡撫皆服之)
皇太子雨裳
色用紅前為完幅氊及羽紗油紬惟其時腰為横
幅用石青布(裳制下逹同而衣)
二品官雨衣
色用青制如常服袍而袖端平或如常服褂而加
領長與坐齊皆前施掩襠氊及羽紗油紬惟其時
(二品以下文武官下至軍民皆服之)
二品官雨裳
色用青前為完幅氊及羽紗油紬惟其時腰為横
幅用石青布(黨制下逹同雨衣)
四品官雨冠
色用紅前加緣二寸五分後五寸青色氊及羽紗
油紬惟其時藍布帶(四品至六品文武官皆用之)
七品官雨冠
色用青前加緣二寸五分後五寸紅色氊及羽紗
油紬惟其時藍布帶(七品至九品文武官凡有頂帶人員以上皆用之)
軍民雨冠
色用青氊及羽紗油紬惟其時藍布帶
行營冠服(附)
皇帝行冠
冬以黑狐秋以黑羊皮或以青絨如常服冠之制
夏織藤絲或竹絲為之紅紗裏緣如其色上綴雨
纓頂及梁皆黃色前綴珠一
皇帝行褂
色用石青長與坐齊袖長及肘棉袷紗裘惟其時
皇帝行袍
制如常服袍長減十之一右裾短一尺色及花文
隨所御棉袷紗裘惟其時
皇帝行帶
色用明黃左右佩繫以紅香牛皮為之飾金花文
鋄銀鐶各三佩帉以高麗布視常服帶帉微闊而
短中約以香牛皮束綴銀花文佩囊明黃圓縧飾
珊瑚結削燧雜佩惟宜
皇帝行裳
色隨所用左右各一前平後中豐上下斂並屬横
幅氊袷惟時冬用鹿皮或黑狐為表横幅則以石
青布為之
親王以下行冠
冬如吉服冠之制氊貂各惟其時夏織玉草或藤
絲為之上綴雨纓(其制下逹庶官)翎頂各從其所得用
親王以下行褂
色用石青長與坐齊袖長及肘棉袷紗裘惟時(其制)
(下逹庶官)
親王以下行袍
制如常服袍長減十之一右裾短一尺色隨所用
棉祫紗裘惟時(其制下達庶官)
親王以下行帶
佩帉素布視常服帶帉微闊而短版飾惟宜縧皆
圓結(其制下逹庶官)帶色金黃石青各從其所得用
親王以下行裳
藍及諸色隨所用左右各一前平後中豐上下斂
並屬横幅氊祫惟時冬以皮為表(其制下逹庶官)
領侍衛大臣行褂
色用明黃(凡諸臣之曾服之賜黃褂者皆)
八旗副都統行褂
正黃旗色用金黃正白旗正紅旗正藍旗各如旗
色鑲黃旗鑲白旗鑲藍旗紅緣鑲紅旗白緣(前鋒參領)
(護軍參領火器營官皆服之)
豹尾班侍衛行褂
色用明黃左右及肩前施雙帶以結之
健銳營前鋒參領行褂
色用明黃藍緣
健銳營兵行褂
色用藍明黃緣
虎槍營總統總領行褂
色用金黃領左右端青緣直下至前裾
虎槍營槍長行褂
色用紅領左右端青緣直下至前裾
虎槍營兵行褂
色用白領左右端青緣直下至前裾
火器營兵行褂
色用藍白緣
皇朝通志卷五十八
