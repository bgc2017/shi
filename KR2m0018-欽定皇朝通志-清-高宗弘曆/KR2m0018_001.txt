欽定四庫全書
皇朝通志卷一
氏族略(一)
(臣)等謹按鄭志氏族略以三十二類敘得姓受氏
之原附以四聲綴以總論旁羅古今綦辨且博雖
炫多聞而廣附會在所不免然伊古姓氏已備見
於此矣恭惟我
國家肇興東土受姓自
天
帝統既尊
皇支益衍謹誌
國姓於卷首以昭億萬年之鴻業至
國初時攀龍附鳳之衆奔走後先或舊屬編氓或舉
族内附首編滿洲八旗次列蒙古八旗建師設長
制度釐然有條不紊迨
皇上御極之初軫念族姓日繁不有成書將無以知世
德所自爰
命廷臣編輯八旗氏族通譜表以地系以名官階勲績
與八旗列傳相為表裏於是名位世系昭然可考
今以通譜所載考諸往史滿洲氏族見於金史者
什之三蒙古氏族見於元史者什之一蓋閱世既
遠以姓為氏者或數典未忘而以地為氏者往往
混淆莫辨故通譜於瓜爾佳氏載某與某同族凡
二十餘條於納喇氏著别族之有三於佟佳氏聯
漢軍而為一謹嚴詳晰兹皆甄載篇中若夫記載
之體前纂五朝續志於遼金元分部姓二條今通
譜中之以地以姓著者多寡懸殊難以分載爰仍
通譜次序編分卷帙約存其略其部姓之見於金
元者加案聲明繼以滿洲旗分内高麗尼堪臺尼
堪撫順尼堪等姓其漢人希姓依五朝氏族例續
補
昭代人名而以總論綴於其末凡
賜氏改氏等分為八類以仍前志之例(臣)伏讀
聖製八旗氏族通譜序諄諄訓迪有云前之人既以忠
實勤勞覆幬其後嗣凡兹食舊德而服先疇者其何
以無隳厥緒大哉
王言益曉然於氏族之書關係世德淳風者非淺鮮也
謹臚載大略以彰我
朝之族望以備一代之典章為書凡十卷云
國姓
愛新覺羅氏
我
朝先世發祥於長白山山之東有布庫哩山下有池
曰布勒瑚里相傳有天女三浴於池浴畢有神鵲
銜朱果置季女衣季女取而吞之遂有身尋産一
男生而能言體貎竒異及長母告之故命曰汝以
愛新覺羅為姓天生汝以定亂國其往治之汝順
流往即其地也與小舠乘之母凌空去子乘舠順
流至河步登岸端坐其上時有三姓爭雄長日搆
兵讐殺有取水河步者見而異之歸語衆衆走視
問所自語姓名如母命且曰我天女所生定汝等
之亂者衆驚曰此天生聖人也乃交手舁之歸三
姓遂以女妻之奉為國主其亂遂定於是居長白
山東鄂多理城國號滿洲傳至
肇祖原皇帝居呼蘭哈達山下赫圖阿拉地二傳至
興祖直皇帝子六傳位四子
景祖翼皇帝居赫圖阿拉地稱寧古塔貝勒子五傳位
顯祖宣皇帝為第四子初
景祖才智過人兼長子禮敦英勇盡收五嶺東蘇克蘇瑚
河西二百里内諸部由此遂盛再傳至
太祖高皇帝
太宗文皇帝
聖聖相承創建帝業垂億萬年無疆之統云
(臣)等謹按愛新覺羅氏
國語以金為愛新覺羅乃姓也滿洲係滿珠之轉音
亦稱曼珠我
朝龍興東土每歲西藏獻丹書稱
曼珠師利大皇帝曼珠華言妙吉祥也當時滿珠之
鴻號萬里同符矣至朱果發祥早膺
天眷而
肇祖光復以後寖熾寖昌歴
興祖
景祖
顯祖以及
太祖高皇帝瓜綿椒衍本支實蕃逮
太宗文皇帝天聰八年
詔宗人自
興祖直皇帝出者為
六祖後免其徭役九年
詔
太祖庶子稱阿哥
天潢宗派以
顯祖宣皇帝本支為宗室繫黃帶
六祖子孫俱稱覺羅繫紅帶以别之乾隆四十七年九月
奉
諭宗室王公之子孫均照例恩給官爵其餘閒散一概
給與四品頂帶四十八年正月
賜宴乾清宫宗室與宴者共二千人
御製乾清宫大宴宗室聯句詩紀其盛焉敬惟
太祖子孫至現在禇英支下之
賜名奉福奉夀凡十一世
興祖而下至現在覺羅卑幼凡十四世
天潢蕃衍無疆惟庥凡
皇上古稀平格五代一堂洵亘古莫與比隆矣宗室覺
羅之外有民覺羅氏其族屬之衆者冠以地名如
伊爾根舒舒西林通顔之類散處者上加民字以
不同於
國姓也(民覺羅各氏並見後卷)若夫
聖祖
神宗
鴻謨大烈舉世共仰
日月之光華而宗室王公之賢者勲緒自具
國史宗支别見
帝系兹不備載云
皇朝通志卷一
