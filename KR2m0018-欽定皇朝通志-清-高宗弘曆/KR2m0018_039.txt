欽定四庫全書
皇朝通志卷三十九
禮略
吉禮(四)
時享
(臣)等謹按我
朝
太廟時享之制肇於建國之初粤自天聰六年二月
太宗文皇帝率貝勒諸臣詣
太祖高皇帝陵行時享禮八年除夕十年清明節皆
親祭
太祖山陵盖當未崇建
宗廟之先皆
親舉典禮於
陵寢至天聰十年建立
太廟于是大饗薦新元旦清明節中元節除夕
萬夀節之禮以次舉行仰見
聖朝創制鴻圖垂模奕禩禮意之精胥肇於此謹錄紀
篇首以昭盛軌而
列聖循行之禮詳見於後我
皇上覲揚繼述孝治光昭歲舉精禋寅恭對越五十年
來非舉
春廵秋獮之典必躬親將事
孝思肫至垂示萬年洵立隆之極則已
崇德元年七月中元節
太宗文皇帝親饗
太廟十二月遣官祭
太廟時先期齋戒一日三年正月朔遣官祭
太廟自後元旦皆遣官祭七月中元節
親祭
太廟時先期齋戒三日十月
萬夀節遣官祭
太廟自後恭遇
聖節皆遣官祭五年二月清明節遣官祭
太廟八月以
太祖武皇帝忌辰遣官祭
太廟十二月除夕遣官祭
太廟時先期齋戒三日自後歲暮皆遣官祭八年二月清
明節遣官祭
太廟七月中元節遣官祭
太廟並告征明山東之捷
順治元年九月定制時享恭奉
後殿
列祖
列后神位于殿中寳座皆南嚮奉
中殿
列聖
列后神位于
前殿寳座
太祖位南嚮
列聖以昭穆序東西嚮
帝
后同案
前殿
皇帝恭詣行禮
後殿遣官將事二年正月定
萬夀節祭
太廟儀奉
旨祭
太廟禮儀讀祝致祭
福陵
昭陵
四祖廟上香燭供酒果不必讀祝
(臣)等謹按是時于
盛京
太廟崇稱為
四祖廟云
二月禮部言凡遇清明等節致祭
太廟之期應令駐防
盛京總管分率城守章京往祭
福陵
昭陵兩京
祖陵令城守官奠祭
盛京
四祖廟令守廟總管官獻酒果從之閏六月定秋祭
太廟
盛京
四祖廟皆以七月朔用牛羊是月禮部請
壇
廟讀祝停讀漢文止讀滿文仍增設滿讀祝官八員一切
典禮俱照
本朝舊制行從之七月時享
太廟
世祖章皇帝親詣行禮嗣後皆
親詣如儀三年正月定
盛京
祖廟牲禮于歲除清明及慶賀祭如
京師例牲用生四年三月定薦熟牛停止進胙肉八
年二月定
親祭
太廟進胙肉福酒如祀
圜丘儀三月定齋戒規凡祀
太廟齋戒三日六月定
太廟祀典歲暮祭大月于二十九日小月于二十八日其
清明節祭各官不必陪祀祭肉用生十三年六月
定祭
太廟日
駕于黎明出宫
(臣)等謹按順治年
太廟祭祀禮制歲以正月之孟春與
萬夀節二三月之清明節四月朔七月朔十月朔十二月
之歲暮維時定制凡七
上親詣或遣官致祭皆時享也自十六年七月定舉行祫
祭于歲暮見後祫祭門是為
太廟祫祭之始前此十二月之祭實皆用時享之儀矣至
聖祖仁皇帝時始定四時之祭專以正月孟春諏吉四月
朔七月朔十月朔有事于
太廟與十二月歲暮大祫而五其每歲遇
慶辰令節皆于
奉先殿行禮此則迄今恭行
垂則于萬年者也
康熙元年正月時享
太廟
親詣行禮自後每歲時享皆
親詣如常儀十一年正月
飭太常寺習禮樂十二年十二月
諭禮部太常寺
壇
廟禋祀理宜嚴肅今觀祭祀執事之人過多殊為煩雜應
酌量裁减務令肅清尋議覆祭
廟執事之人及樂舞生今已遵
旨酌量裁减再考會典祭時祗有監察御史侍立之例其
禮部漢堂官應按班行禮停其侍立得
旨是十八年五月以改營
奉先殿恭奉
列祖
列后神牌暫安
太廟遣官祗告二十年二月以
奉先殿工竣遣官祗告
太廟恭奉
列祖
列后神牌還御二十四年正月時享禮畢
聖祖顧諭内閣學士太常寺卿等曰往見贊禮郎宣讀祝
版至朕名聲輒不揚父前子名前經所載朕對越之次
惟懼誠敬稍有未至無以昭格神靈為子孫者通名于
祖父豈可涉于慢易嗣後俱應高聲朗讀無庸顧忌是
月又
諭内閣學士太常寺卿等曰前見
太廟致祭時執事官奉福胙由兩神位間趨走于尊
祖敬
宗之意未協且亞獻禮俱唱為次獻亦與漢文不符爾等
會同内閣禮部察例奏聞尋議奏執事各官應從外旁
趨走唱次獻應改為亞獻得
旨是二十五年十二月定陪祭官員不照加級有失儀者
監察御史禮部官員即指名題參如
壇例行五十三年正月
命重修樂器
雍正元年正月時享
世宗憲皇帝親詣行禮自後並
親詣如儀
命
廟祭派王二人散秩大臣御史各二員部屬侍衛各四員
稽察失儀及扈從人等任意行走著為例十年二月
命齋戒日陪祀官懸齋戒牌十一年正月
命增定上香儀奉
諭享祀
太廟向無上香之儀朕意應確議增添至奠帛獻爵時恭
立拜位無跪獻之儀大學士會同禮部酌古準今敬謹
定議尋議覆唐以前典制尚用三代焫蕭之禮至宋代
始有上香之儀並于每位前跪三上香其奠帛獻
爵亦如之爵以三獻明洪武間定制無上香奠帛
之儀爵兩獻亦不跪至嘉靖改從宋制
本朝會典因明洪武所定而酌增之有奠帛有三獻
爵而無上香之儀臣等敬謹詳議大祀莫重于
郊壇而孝享莫尊于
配
天至
宗廟之禮宜與
社稷壇同若同于
郊壇則逾于
社稷矣查祭
社稷壇時
皇上親詣
太社
太稷前跪上香則
宗廟上香自應一例至奠帛獻爵
太廟
社稷俱不親獻是以
皇上于拜位前恭立所以亞于
郊壇也似應仍照舊儀疏入從之十二年五月定供
列祖忌辰牌禮部遵
旨議奏嗣後恭逢
列祖忌辰請製龍邊粉油木牌敬謹書寫倣齋戒牌例設
案安奉于禮部大門前令司員看護其九門各設
於潔淨寺院提督令員看護次日將牌繳禮部敬
謹收貯其直省大小文武衙門照在京例書牌安
設從之十月
飭禁止擅入
太廟雍正十三年九月
皇上登極定三年内享
太廟儀
皇上親詣或遣官恭代俱用禮服作樂先期齋戒用素
服冠綴纓緯視祝版用禮服時
上定行持服三年之禮
乾隆元年正月時享
皇上親詣行禮自後並
親詣如儀二年七月以營修
奉先殿恭奉
列祖
列后神牌暫安
太廟遣官祗告十月以
奉先殿工竣恭奉
列祖
列后神牌還御遣官祗告
太廟五年七月
勅禮部太常寺稽載祭器六年十一月
命審定
太廟樂章字譜十二年十月
命享
廟派宗人府王公一人監視執事宗室人員奉
諭向來祭享
太廟獻爵獻帛例用侍衛及太常寺官朕御極後俱令用
宗室人員盖因宗支繁衍實惟
祖德所貽
一氣感孚昭格尤為親切且使駿奔走執豆籩有事為榮
亦得服習禮儀陶鎔氣質意盖有在但演習禮節奉
常實所專司宗室既非所屬未必聽其指授嗣後每
逢祭祀之期著派宗人府王公一人前往監視俾進
退優嫻執事有恪以昭誠敬十三年正月
命敬造
太廟祭器倣古範銅十四年正月
命禮部尚書侍郎敬典祀事十七年正月奏凖
太廟後殿奠帛獻爵一倣
前殿用宗室官之制均用覺羅官行禮又奏凖饗
太廟日遇雨雪分獻官陪祀王公於兩廡廊下戟門行禮
其陪祀百官于左右門行禮三十七年大學士等
遵
旨議奏
太廟時享祫祭
皇帝入
廟之路舊制由
太廟街門左門至神路右降輦贊引官恭𨗳至
太廟南門入左門詣戟門幄次今請改由廟堧北門循墻
而東至戟門前降輿少節步趨之勞從之自乾隆
元年以來時享
太廟皆
皇上親詣行禮惟恭遇
廵幸行圍之期遣官致祭儀節並見
大清通禮
祫祭
(臣)等謹按鄭志祫禘一門歷叙前代五年一祫一
禘之制其為典禮未能合一而祫大禘小之說紛
紜不定
國家定制行祫祭而未嘗行禘祭
聖祖仁皇帝時禮臣議曰夏商以前有禘之祭而其制未
詳漢唐以後有禘之名而與祫無别惟周以后稷
為始祖以帝嚳為所自出之帝太廟中原無帝嚳
之位故祫祭不及帝嚳至禘祭時乃特設帝嚳之
位以稷配焉行于後代不能盡合故宋神宗時議
罷禘禮明洪武初亦議罷之至嘉靖中乃立虚位
祀皇初祖帝而以太祖配享事屬不經禮亦旋罷
洪惟我
國家受
天顯命追上
四祖尊稱立廟崇祀自
肇祖原皇帝始盖我
太祖高皇帝為
太廟萬世之祖上而推所自出則締造之業以
肇祖為最著今
太廟祭祀四孟分祭于
前殿
後殿以各伸其尊歲暮祫祭於
前殿以同將其敬一歲之中自
肇祖以下屢伸祼獻仁孝誠敬已無不極五年一禘之祭
不必舉行從之自
世祖章皇帝肇舉祫祭歲一舉行盖推本
太宗文皇帝除夕享
廟之精意以垂則于萬年煌煌乎典章明備超越萬古矣
謹考祫祭之典著於篇
順治十六年七月定
太廟祫祭禮先是歲暮時享
前殿
躬詣行禮
後殿遣官致祭至是御史奏請
飭典禮諸臣廣稽舊典復歲暮祫祭之禮以彰孝治之隆
疏入
命禮部詳察典例以聞尋議覆請照會典舉行得
旨是歲除前一日奉
後殿
中殿
列聖
列后神牌合食
前殿先期一日遣官各一人分詣
後殿
中殿以大祫告是日太常寺卿率屬潔蠲
前殿恭設
列聖
列后神座於
殿内
肇祖原皇帝居中
原皇后配
興祖直皇帝左
直皇后配
景祖翼皇帝右
翼皇后配
顯祖宣皇帝次左
宣皇后配
太祖高皇帝次右
孝慈高皇后配均南向
太宗文皇帝東位西向
孝端文皇后配展兩廡配享位如時享儀祭日恭奉
列聖
列后神位奉安于各
寳座上行禮如時享儀嗣後
列聖
列后各以次東位西向西位東向恭奉如儀十七年三月
飭工部修造祫祭
神位器皿十八年十二月祫祭
聖祖仁皇帝親詣行禮如儀
康熙元年十二月祫祭
親詣行禮如儀自後每歲暮皆
親詣行禮或遣官致祭如儀
雍正元年十二月祫祭
世宗憲皇帝親詣行禮如儀三年二月以
聖祖仁皇帝大喪三年禮終祫祭
太廟釋服即吉自後歲暮祫祭皆
親詣行禮如儀十三年十二月祫祭
皇上親詣行禮如儀
乾隆元年十二月祫祭
親詣行禮自後歲暮祫祭皆
親詣如儀二年十一月以
世宗憲皇帝三年喪終祫祭
太廟釋服即吉三十七年大學士等議奏祫祭
太廟
皇上入
廟之路改由廟堧北門循墻而東至戟門前降輿少省步
趨之勞又議奏祫祭
九廟合享舊制
皇上恭詣
中位上香畢迭至
列祖
列宗神位前上香往返凡有八次今謹議
肇祖原皇帝神位前
皇上恭詣上香
列祖
列宗神位請派親王皇子八人分列隨詣上香行禮以昭
敬簡從之
(臣)等謹按我
皇上虔恭
廟祀孝思純篤每歲
大祫儼恪將事禮節攸隆乾隆三十七年
聖夀已逾六旬始
命廷臣議定恭祀入
廟之路改由廟堧北門行禮之日
皇上詣
中位上香遣親王皇子分列隨詣上香蓋省步履之繁以
致敬誠之實恭讀三十九年
諭旨有云
壇廟大祀必親詣行禮朕年逾六十稍减步履之小節所
以益矢誠敬也萬世子孫其敬識朕意設非年至六
旬一切典章不可稍减倘蒙
上天眷祐年逾六旬方可遵朕現在所行舉行
訓諭煌煌昭示萬世所以祗承
天
祖釐定典章者無過不及垂裕萬年至深且遠矣
凡歲暮祫祭
太廟禮儀詳見
大清通禮
奉先殿
(臣)等謹按鄭志時享一門旁注薦新二字類叙列
代薦新之儀錯見于篇中我
朝自順治間定制日獻食月薦新朔望朝謁時節展
拜出入啓告恭遇
列祖聖誕
列聖
列后忌辰及諸令節慶典皆于
奉先殿
後殿行禮恭遇
皇帝萬夀元旦冬至及
國有大慶則恭奉
列聖
列后神位于
前殿祭饗禮儀宏重典制周詳謹恭述
奉先殿之禮次于
太廟之後仰見
聖朝盡誠盡敬追孝隆儀非前代所可幾及已
順治十三年十二月
世祖章皇帝命建
奉先殿于
景運門之東立
前殿
後殿均九間南嚮如
太廟寢制十四年正月初安
奉先殿神位祭儀禮部奏
奉先殿初安
神位
皇上親詣致祭内大臣侍衛内府官隨行禮太常寺贊禮
官贊禮樂舞生作樂各司其事以後
親詣致祭俱行家人禮内府官贊禮作樂致祭之先
上親請
神位奉安
祀殿祭畢
上仍親奉安
後殿行禮其元旦冬至歲暮
皇上萬夀係大節諸冊封係大禮及月朔望俱應
親詣致祭内府官贊禮作樂其供獻與
太廟大祀儀同立春上元四月初八端陽重陽係尋常節
親詣致祭不贊禮作樂忌辰清明霜降十月朔係哀慕日期
親詣致祭不贊禮作樂七夕不致祭止如常供獻中元中
秋係望日常祭日期不必重行每月隨時薦新
上躬詣供獻即于
後殿行禮
上享
太廟及祭畢俱應上香燭于
奉先殿行躬告禮得
旨
奉先殿初次行禮宜用祝文餘俱如議十一月
奉先殿告成
世祖章皇帝親詣奉安
神位大饗如儀十七年三月定
奉先殿祫祭禮祭日遣官八員恭請
四祖暨
后神牌自
太廟迎入
奉先殿合享祭畢仍恭送
神牌還
太廟後殿五月改建
奉先殿
諭工部
奉先殿享祀
九廟稽考往制應除東西夾室行廊中建敞殿九間斯合
制度前興工時該衙門未加詳察連兩夾室止共造九
間殊為不合今宜于夾室行廊外中仍通為敞殿九間
以合舊制爾部即會同宣徽院詳議擇日興工十八年
正月
聖祖仁皇帝登極十一月恭奉
世祖章皇帝神主升祔
奉先殿行大饗禮如儀是後遇
列聖
列后升祔
太廟禮成即于是日恭奉
神牌奉安
奉先殿豫期祗告屆日行大饗禮禮成升祔奉安如儀
康熙十三年定
奉先殿早晚上香燭停止每日供獻九月奉
仁孝皇后神位升祔
奉先殿行大饗禮如儀
(臣)等謹案雍正元年八月改上
仁孝皇后尊諡其禮儀敬于
太廟一門詳叙
十七年閏三月奉
孝昭皇后神位升祔
奉先殿行大饗禮如儀
(臣)等謹按雍正元年八月恭加
孝昭皇后尊諡其禮儀俱詳叙于
太廟一門
十八年五月以改營
奉先殿遣官祗告恭奉
列祖
列后神牌暫安
太廟二十年二月以
奉先殿工竣遣官祗告
太廟恭奉
列祖
列后神牌還御
聖祖仁皇帝親詣行禮二十八年九月奉
孝懿皇后神位升祔
奉先殿行大饗禮如儀
(臣)等謹按雍正元年八月恭加
孝懿皇后尊諡其禮儀俱詳叙于
太廟一門
三十八年十二月重定
奉先殿祫祭禮奉
諭元旦諸臣俱齊人衆煩擾從
太廟請捧
四祖神牌往來朕心不安内閣會同内務府禮部太常寺
考典禮議奏尋議覆嗣後請遇元旦
聖節
奉先殿行禮時恭迎
太廟後殿
四祖神牌至
奉先殿行禮之處停止即于
太廟後殿照
奉先殿典禮供帛酒籩豆讀祝文遣官致祭從之
雍正元年七月以加上
列祖
列后
尊諡恭修飾
奉先殿神牌遣官行禮三年八月以
孝恭仁皇后大喪三年禮終享
奉先殿釋服即吉十三年
命增定上香儀如
太廟禮
乾隆元年三月以加上
列祖
列后
尊諡恭修飾
奉先殿神牌遣官行禮二年七月以修飾
奉先殿興工恭奉
列祖
列后神牌暫安
太廟是日
皇上親詣祗告十月以
奉先殿工竣恭奉
列祖
列后神牌還御是日
皇上出景運門外跪迎
神牌隨至
奉先殿致祭行禮十七年十月升祔
孝賢皇后神主于
奉先殿王大臣等奏伏查康熙十三年
孝誠仁皇后山陵禮畢升祔
奉先殿未祔
太廟我
朝既建
奉先殿與
太廟同尊是以
孝誠仁皇后大禮酌定升祔
奉先殿以安神爽臣等原議
孝賢皇后神牌升祔
太廟祗係據依戴禮今敬謹詳考具奏伏候
訓示奉
諭旨
孝賢皇后神主遵照
孝誠仁皇后之例奉安
奉先殿前一日
皇上親詣
奉先殿祗告凡遇恭上
徽號
冊立
冊封
御經筵
耕耤
謁
陵
廵狩
回鑾及諸慶典均祗告于
奉先殿後殿
列聖神御
(臣)等謹案我
朝
列聖以來誠孝隆篤既崇建
奉先殿與
太廟同申孝享儀文詳備照耀簡冊至如景山之
夀皇殿
暢春園之
恩佑寺
圓明園之
安佑宫
避暑山莊之
永佑寺等處恭奉
御容之禮及移奉之歲月謹述鉅典著于篇中以昭
仁孝誠敬之極制焉
夀皇殿在景山東北
聖祖仁皇帝常視射較士于此
雍正元年四月恭奉
聖祖仁皇帝御容于
中殿
親詣行禮歲時奠獻敬以為常
乾隆元年十月供奉
世宗憲皇帝御容于
夀皇殿東室
皇上親詣行禮自後香燈供獻敬以為常與
中殿儀同十四年三月
諭内務府移建
夀皇殿于景山正中甎城戟門明堂九室仿
太廟之制而約之冬月告成十五年五月恭奉
太祖
太宗
世祖御容
列后御容于
夀皇殿並定行禮供獻儀注自後並歲時
躬親展禮如儀
恩佑寺在
暢春園雍正三年建四年三月
世宗憲皇帝恭奉
聖祖仁皇帝御容歲時展享
安佑宫在
圓明園乾隆三年二月
皇上敬奉
世宗憲皇帝御容五年四月
命重建
安佑宫
大殿九室如
太廟規制八年十一月告成敬自
暢春園之
恩佑寺移奉
聖祖仁皇帝御容于中室奉
世宗憲皇帝御容于東室定供享禮儀凡遇
皇上駐蹕
圓明園皆
詣
安佑宫行禮
永佑寺在
避暑山莊乾隆十五年建十六年告成恭奉
聖祖仁皇帝御容于中室
秋獮駐蹕時申展禮二十七年八月恭奉
世宗憲皇帝御容于寺樓之東室同申展事
躬詣獻享一如
安佑宫之禮
(臣)等謹案雍正四年
世宗憲皇帝恭奉
聖祖仁皇帝御容于
恩佑寺嗣復于
養心殿及
圓明園之東佛堂恭奉
孝恭仁皇后神位
皇上祗遵
前典酌禮定制無踰于節乾隆八年既移奉
聖祖仁皇帝御容于
安佑宫而
恩佑寺則惟奉佛像自丁酉歲冬敬建
恩慕寺於
暢春園仰誌
慈恩亦惟供奉佛像以申瞻禮之忱恭遇
孝聖憲皇后聖誕令辰及除夕上元節日
大内則詣
夀康宫
寳座前行禮至
暢春園之
長春仙館
避暑山莊之
松鶴齋為
孝聖憲皇后舊
御寢宫
恩慕寺為薦福重地亦惟恭詣
寳座前行禮不復供奉
神御伏讀戊戌年
御製正月十四日作詩注云禮緣義起予惟恪奉
前規不敢稍有過不及如
夀皇殿向奉
皇祖
皇考御容而
皇祖妣
皇妣御容惟于除夕元旦同
列祖
列后
神御敬奉瞻拜至圓明園之
安佑宫則祇奉
皇祖
皇考御容未及
列后惟養心殿及圓明園之東佛堂
皇考時曾恭奉
孝恭仁皇后神位因亦遵奉
聖母神位至
夀康宫雖尊奉
慈闈頤慶年久但其地宜留為萬萬年奉養東朝所居奕
禩所當敬守于此安奉
聖母御容
神位何以示垂貽久遠之圖是以不敢輕率議加以協
舊典又讀
御製
恩慕寺瞻禮詩注云
暢春園與
壽康宫相同均宜留為萬萬年尊養東朝之所若於此恭
奉
聖母神位
御容何以垂貽久遠且
皇祖神御今移奉於御園之
安佑宫而
恩佑寺則惟奉佛像兹
恩慕寺亦遵此以報
慈恩仰見
聖人定制酌中立極誠孝之隆禮文之節無或過無或
不及洵垂示萬年之盛軌矣
功臣配享
崇德元年四月追封禮敦巴圖魯為武功郡王配享
廟庭王妃並配同日追封費英東為直義公額亦都為宏
毅公並入配享
順治元年以武勲王揚古利配享九年六月追諡
功臣圖爾格為忠義公圖賴為昭勲公配享
廟庭十一年三月以多羅慧哲郡王額爾衮多羅宣獻郡
王界堪多羅通達郡王雅爾哈齊配享
廟庭王妃並配
雍正二年正月以大學士一等公諡文襄圖海配享
廟庭八年五月以和碩怡賢親王胤祥配享
(臣)等謹按是月奉
諭旨凡告
廟典禮所關有書王名之處仍用原名今于王配食
列祖之鉅典遵書原名
九年追加武勲王揚古利為英誠公直義公費英
東為信勇公忠義公圖爾格為果毅公昭勲公圖
賴為雄勇公文襄公圖海為忠達公神牌增書追
封之號惟武勲王揚古利仍書王爵
乾隆十年以大學士鄂爾泰配享
廟庭十五年以定邊左副將軍固倫額駙喀爾喀扎薩克
和碩超勇襄親王策凌配享
廟庭二十年以致仕大學士張廷玉配享
廟庭時饗
太廟展
前殿兩廡配享神座東通達郡王次武功郡王武功郡
王妃次慧哲郡王慧哲郡王妃次宣獻郡王宣獻
郡王妃次怡賢親王均西向西信勇公費英東次
宏毅公額亦都次武勲王揚古利次果毅公圖爾
格次雄勇公圖賴次忠達公大學士圖海次超勇
襄親王策凌次襄勤伯鄂爾泰次大學士張廷玉
均東向以北為上四十三年正月奉
旨禮親王代善睿親王多爾衮鄭親王濟爾哈朗豫親
王多鐸克勤郡王岳託各還勲號配享
廟庭尋議定東廡叙次禮親王在宣獻郡王之下睿親王
等以次叙列是年奉
旨超勇襄親王額駙策凌移於東廡怡賢親王之次
皇朝通志卷三十九
