皇朝通志卷一百二十三
災祥略(二)
地類
順治二年河决考城之劉通口時河流北徙自午
溝至徐州河身漸涸至四年决口始塞河流疏通
三年直隸成安等縣水按分數免賦六年直隸真
定順德廣平大名四府屬山西太原平陽汾遼澤
五府州屬水並免額賦八年蘇州松江等府屬水
發銀米賑濟九年河决邳州水三日即退十三年
河南衛輝府屬湖南常德府屬水並免額賦十五
年河决山陽之柴溝姚家灣塞之是年湖北地方
水又浙江寧波紹興二府沿海地方水並按分數
免賦十六年江南蘇州揚州淮安徐州鳳陽等屬
水全免舊欠錢糧十七年河南河决睢州杞縣虞
城柘城永城夏邑等處水又江南邳州蕭縣宿遷
沭陽等處水並按分數免賦十八年直隸霸州保
定新城等州縣江西鄱陽等縣湖北沔陽黃梅廣
濟等州縣水並按分數免賦
康熙元年江南鳳陽泗州等屬福建閩縣等十二
縣陜西西安鳳翔興安等屬水並按分數免賦二
年直隸河間等處以夏潦被水按分數免賦並遣
官經理修隄挑淺事宜三年松江上海等處水蠲
免額賦四年河决安東之茒良口等處至十年以
次堵塞七年河决桃源之黃家觜次年堵塞是年
直隸真定等五十州縣江南淮揚二府屬水分别
免賦八年河决清河之三㲼口次年復决清河之
王家營等處
詔命河道總督羅多創築縷隄以次堵塞是年陜西南鄭
等處水按分數免賦九年直隸博野等二十九州
縣江南蘇松淮揚四府屬浙江嘉湖二府屬水並
按分數免賦淮揚被水較重
特命部院大臣往勘水災發帑賑給並罷本年漕運自康
熙六年以後民欠銀米盡皆豁免十年淮安揚州
水蠲免正賦自康熙元年至六年逋賦全免十一
年揚州府屬水全免本年額賦十二年直隸霸州
寳坻等十三州縣江南六安贛榆等州縣水並按
分數免賦十三年揚州高郵寳應泰州鳳陽泗州
滁州等處水蠲地丁銀漕次年仍免賦有差十四
年河决徐州之潘家堂及宿遷之蔡家樓俱塞之
是年淮揚徐鳳四府屬水按分數免賦十五年黃
水倒灌洪澤湖决高堰三十四處時黃淮合併東
下漕隄多潰
詔遣工部尚書冀如錫戶部侍郎伊桑阿往視興工
命尚書靳輔為總河於十七年次第堵塞是年淮揚徐所
屬水
特遣大臣往江南發銀米賑濟次年仍蠲免額賦十七年
淮揚徐各屬水蠲停地丁漕項有差十九年淮揚
蘇松常鎮等處水蠲停正賦並發帑賑濟二十
一年五月河决宿遷之徐家灣塞之六月河决宿
遷之蕭家渡是年大修兩河各隄工告竣至次年
三月塞蕭家渡决口河歸故道二十一年揚州高
郵寳應泰州興化等處水蠲停正賦二十四年直
隸河間獻縣等縣江南宿遷興化邳州高郵鹽城
等州縣山東郯城魚臺等縣水蠲免額賦二十六
年直隸霸州文安保定武清寳坻玉田豐潤等州
縣江南淮揚二府屬水並按分數免賦二十七年
江南興化亳州邳州等州縣水按分數免賦並發
榖賑濟二十八年江南邳州等九州縣復水仍按
分數免賦二十九年江南六合等十五州縣衛浙
江紹興府屬水按分數免賦並撥榖賑濟三十年
雲南昆明等十州縣水按分數免賦三十二年直
隸順天保定河間永平四府水全免明年額賦三
十三年福建閩清等縣水撥榖賑濟三十五年黃
淮秋漲江南淮揚徐等處水撥米賑濟至次年復
截留漕米散給並全免額賦是年直隸三十二州
縣湖北九州縣衛水並按分數免賦三十六年江
南山陽高郵泗州潁州等處江西星子等縣水並
按分數免賦三十七年福建臺灣地方水撥榖賑
濟淮安揚州鳳陽府屬水並免額賦三十八年江
南海州泗州盱眙等州縣湖北安陸府沔陽州等
處水按分數免賦三十九年江南水泗州盱眙高
郵清河及上江潁上等六州縣下江邳州等十六
州縣各按分數免賦並除淮安揚州鳳陽三府上
年額賦四十年五月泗州盱眙等處水時修築商
家堰閉塞六壩從洪澤湖水長泛溢泗州盱眙等
處被淹
命總河張鵬翮會同兩江督臣阿山親行察勘蠲停額賦
四十一年山東濟兖青三府屬萊蕪新泰等州縣
水全免明年額賦並發榖賑濟四十二年山東水
凡九十四州縣
詔截留漕糧遣官前往分路散賑並全免明年額賦四十
四年江南江寧淮安揚州三府屬浙江寧波紹興
二府屬廣東肇慶府屬湖北沔陽等州縣湖南岳
州等州縣水撥榖賑濟並按分數免賦四十五年
江蘇海州等十二州縣安徽潁州等州縣衛水按
分數免賦四十七年江南蘇松等五府屬浙江湖
州衢州台州各屬水發榖賑濟並免明年額賦四
十八年直隸武清等十三州縣水設厰賑濟並按
分數免賦四十九年直隸霸州等七州縣江南邳
州等十三州縣河南商邱等三十九州縣水發榖
散給並按分數免賦五十年江蘇海州等十五州
縣衛水按分數免賦五十二年廣東三水等縣福
建侯官等縣水全免額賦五十四年江南太倉長
洲等十四州縣衛湖廣江夏嘉魚等州縣水發榖
散給並停免額賦是年直隸順天永平保定河間
宣化五府屬水發米賑濟全免額賦五十五年江
南上元宣城等州縣衛浙江衢嚴二府金華新城
等三十州縣廬州等七衛水發榖賑濟按分數免
賦五十七年江南桐城等三十州縣廬州等七衛
水發榖賑濟按分數免賦五十八年江南高郵等
州縣水按分數免賦五十九年江南淮揚二府屬
湖廣漢川潜江等州縣水發榖賑濟按分數免賦
六十一年直隸長垣等州縣山東夀張等州縣以
黃汛驟漲被水發榖賑濟
雍正元年河南中牟直隸長垣等州縣黃水漫溢
發帑賑濟其陽武封邱中牟三縣各免五年額賦
二年江浙沿海州縣潮災發帑賑濟分别免賦直
隸山東河南三省雨水過多成災者一體給賑三
年直隸霸州薊州等七十四州縣衛河南祥符等
十九州縣水發倉給賑按分數免賦有差又山東
歴城等五十三州縣衛所水並免正賦福建廣東
被水地方亦分别賑䘏四年安徽所屬之舒城無
為望江等州縣水發米煮賑其泗州災重處按戶
給銀又浙江仁和等州縣水按災分免額賦五年
直隸玉田等二十三州縣水遣官賫銀分路散給
又湖北江水溢被災之江陵漢陽等州縣及武昌
荆州等衛盡除本年田賦七年雲南曲靖府屬水
按分數免賦八年北河溢直隸順德廣平大名等
府水遣侍郎副都統等分四路散賑又山東河南
江南瀕河州縣被災者一體賑䘏十一年江南海
溢蘇州松江二府屬之常熟華亭等二十九州縣
水如例賑䘏又直隸之薊州豐潤等處水並蠲賑
有差十二年江南徐州府屬州縣水分免正賦有
差十三年四川綦江合江等州縣水各免今年租
乾隆元年浙江仁和錢塘等縣湖北漢川江陵等
縣水免正賦及漕米有差二年河南西華等縣水
按分數免租四年安徽宿鳳等十五州縣水免本
年銀糧五年江蘇豐沛等十州縣衛水免丁屯蘆
課河租各銀糧六年江南鳳陽潁州等府水分賑
災民其上元等二十八州縣並免其年額賦七年
江南黃淮交漲兩江水江蘇所屬江浦等州縣衛
安徽所屬之夀州等州縣衛各蠲租截漕
命大臣會同督撫勘賑是年湖北荆州安陸漢陽襄陽
德安五府湖南長沙岳州常德澧四府州江西贛
州吉安南安三府水各按分數免其年田租十一
年淮黃漲江南沿河州縣水免額賦並截漕充賑
十二年山東九十八州縣水免額賦截留山東河
南漕運並撥天津倉米充賑是年江南海潮溢江
蘇崇明寳山上海南滙鎮洋常熟昭文江隂等縣
水蠲稅截漕有差十三年山東鄒平等二十州縣
水截漕加賑
命重臣巡視賑務十五年江蘇安徽二十七州縣水按
分數賑濟免災田地漕銀糧十八年黃淮漲淮揚
徐府屬水尋以河决銅山隄宿靈虹泗等州縣亦
水
命大臣往視發帑截漕並撥附近各省米賑糶免今年
租十九年江南淮揚雨潦下江等處復水賑如例
其安徽泗盱等州縣亦分免額賦二十年江南淮
揚徐水按分數賑䘏設粥厰是年浙江杭州湖州
紹興府所屬亦水
予賑如例二十一年江南宿虹豐沛等十六州縣山東
金鄉魚臺等縣水各蠲免按分數賑䘏是年河南
歸德府之夏邑商邱永城虞城等縣并陳許兩府
州屬各縣亦以霪雨被水除田租免逋賦次年
特遣官查視優䘏並以工代賑疏濬渠道引積水達於
河二十二年漳河暴漲注衛河免直隸山東之被
水州縣賦並發粟散賑給銀葺居二十六年河南
久雨河溢祥符等縣水蠲䘏
命大臣會勘賑濟設粥厰直隸之大名天津山東之德
州曹州均以水截漕充賑是年建楊橋
河神祠先是七月河溢遂潰楊橋堤乃築引渠釃河
溜兩匝月而合龍爰建祠並
頒額勒碑從大學士劉統勲請也二十七年直隸霪雨
所屬四十五州縣水按分數加賑又江蘇之清河
等十一州縣浙江之仁和等十七州縣均以水蠲
免漕賦三十年山東濟南等屬十五州縣江南安
池等五府屬水均蠲賑如例三十二年下江上元
等十一縣上江懷寧等十三州縣江西南昌等十
三縣湖北黃梅等十三州縣水蠲䘏如例復
命於正賑外各按分數加賑三十五年直隸各屬水
諭部臣撥銀運米賑濟其浙江十四州縣災加賑亦如
之是年古北口山水驟發
特遣大臣齎銀運米逾格賑之三十八年江南水安東
山陽阜寧清河沭陽海州大河衛宿逋令勿收責
三十九年安徽夀州鳳陽等十州縣衛水分别蠲
緩有差是年又因黃水驟漲免山陽清河鹽城阜
寧明年租並淮安大河二衛漕賦四十年直隸霸
州永清等十四州縣水於例䘏外加賑一月四十
三年黃河溢河南災
命重臣稽查截漕發帑賑之四十四年河南儀封延津
等十三州縣水蠲賑如例四十五年直隸霸州文
安等二十州縣水賑䘏有加是年張家油房漫口
河南考城等五縣水均加賑四十六年江南黃水
溢上江之鳳泗等州縣下江之邳睢等州縣禾稼
受傷撥銀截漕賑之並分别加賑四十七年黃河
溢河南山東江南水
特命於例賑外各展賑
皇上厪念江南豐沛等縣及山東兖曹濟各屬災甚
諭令常予賑䘏災退後乃停四十八年重修雍正六年
所建之惠安觀先是四十六年冬青龍岡漫口合
龍
敕建
龍王廟以昭神貺四十七年更築新堤挑引渠自蘭
陽至商邱一百七十餘里至是桃汛開放河流永
慶安瀾大學士公阿桂等奏要工合龍全賴
河神默佑請將蘭陽北岸惠安觀鳩工重修得
旨允行並
御書祠額刊詩以紀事焉四十九年黃河溢河南安徽
等處水蠲租除欠
諭地方大吏督屬携帶錢米分途賑䘏其河南之商邱
寧陵安徽之亳州等州縣分别加賑展賑有差
右水災
順治三年湖廣興國等十州縣旱按分數免賦八
年江南寧國等府旱按分數免賦九年江南旱
命督撫等按視災傷江蘇等處改折漕糧免派耗米安徽
諸屬蠲免正賦十一年直隸山東浙江江南等處
俱旱直隸八府屬山東二十一州縣浙江二十二
州縣江南五州縣並按分數免賦十四年四月京
師旱
世祖章皇帝素服禱於
圜丘遣官致祭
方澤壇
社稷壇
神祇壇應時大雨十六年江西四十五縣湖南澧州等
州縣貴州貴陽等府屬旱並免額賦十七年六月
京師旱
諭禮部今夏亢暘日久農事堪憂朕念致災有由痛自刻
責榖為民天非雨不遂竭誠祈禱積有日時乃精誠未
達雨澤尚稽晝夜焦心不遑啟處兹卜于月之十三日
預行齋戒黎明步至
南郊於夜子刻祭告
圜丘懇祈甘霖速降以拯災黎若仍不雨則再行躬禱務
回
天意尋又
諭先詣
郊壇齋戒三日以十五日之夜子刻祭告届日丙申
親率諸王文武羣臣素服步至
南郊齋宿是日四際無雲頃之隂雲密布甘霖即降越三
日戊戌行禮于
圜丘祭畢雨復大霈十八年江南青浦等二十七縣衛浙
江二十九縣旱並按分數免賦
康熙三年江西四十一州縣旱按分數免賦四年
三月京師旱
命禮部遣官同河道總督朱之錫往泰山祈雨五年湖北
沔陽黃岡等十二州縣江西寧州等三十五州縣
旱並按分數免賦九年直隸開州等十四州縣山
東濟陽等二十九州縣旱並按分數免賦十年四
月京師旱
聖祖仁皇帝諭旨深自刻責即詣
南郊禱雨前期致齋三日素服詣
壇致祭甘霖立沛是年鳳陽廬州安慶等府旱
特遣部臣會同江南督撫截漕散賑並於江寧省會之地
大設粥厰賑濟流民十三年山東泰安等五十二
州縣旱按分數免賦十六年江西新建浮梁等十
六州縣旱按分數免賦十七年六月京師旱
諭禮部朕惟天人感召理有固然人事失於下則天變應
於上捷如影響豈曰罔稽天氣亢𤾉禾苗枯槁朕夙夜
靡寧力圖修省躬親齋戒虔禱甘霖前期致齋届日自
西天門步行至
壇行禮時甘霖大沛是年江南鳳廬滁三屬旱按分數免
賦並改折漕糧十八年蘇松府屬旱按分數免賦
詔發帑令江蘇巡撫等親行督賑二十年蘇松常鎮府屬
旱分别蠲折額賦廣行設賑二十二年江西分宜
等十七縣衛旱按分數免賦二十三年直隸邢臺
等二十州縣湖北江夏等十五州縣旱按分數免
賦二十五年鳳陽徐州等處旱發銀米賑濟二十
六年五月京師旱
諭九卿等曰京師為天下根本之地乃幾月不雨朕甚憂
之欲躬行祈禱大小臣工宜盡誠齋戒毋循故事届期
上親製祭文素服自西天門步行詣
壇行禮即時雨足是年江西宜春等十縣旱按分數免賦
二十八年六月京師旱
御製祭文遣官禱雨於
圜丘是年直隸順天保定河間真定順德廣平大名及宣
化各府屬俱旱
詔遣官詳勘先行發賑並免去年未徵及本年春夏額賦
又湖北武昌等四府屬二十州縣四衛荆州安陸
等二府屬九州縣四衛旱先行賑濟免明年春夏
額賦江西寧州袁州等三十二州縣衛旱按分數
免賦二十九年山西太原大同二府屬旱撥榖賑
濟河南開封彰德衛輝懷慶四府屬甘肅涼州等
衛所旱按分數免賦三十年陜西西安鳳翔二府
屬旱
命大臣往勘撥銀賑濟並免明年民屯各銀米又直隸七
十七州縣河南二十三州縣旱按分數免賦三十
一年山西蒲州解州等州縣旱撥榖賑濟江南六
合等十三州縣旱按分數免賦是年陜西西安鳳
翔連歲遭旱撥銀米賑濟明年
上猶念陜西災民復免康熙三十三年額賦三十二年山
西平陽澤州沁州所屬旱
詔加賑濟全免積年逋賦三十三年直隸安州等十一州
縣旱
命戶部遣官散賑發糶並免明年額賦又湖廣黃州府屬
黃岡等州縣武昌府屬江夏等州縣旱並按分數
賑濟三十四年山西平陽府屬江西新淦建昌南
康等縣旱停免額賦三十六年直隸霸州等十七
州縣旱按分數免賦三十七年直隸豐潤等二十
二州縣旱撥榖賑濟四十年甘肅河州等處旱
詔巡撫親行散賑於較重之蘭州隴西安定等設厰煮粥
其西安被旱之二十六州縣衛所並按分數免賦
四十二年浙江衢州府屬湖南長沙等三府屬旱
並按分數免賦四十三年山東歴城等三十一州
縣衛旱發榖賑濟四十五年湖廣漢川等十五州
縣衛旱撥榖賑濟四十六年江南浙江旱
詔截漕散賑免兩省明年丁銀積欠漕項四十九年福建
泉州漳州等屬旱截留漕糧散給並停徵本年額
賦五十年江南六安等州縣旱按分數免賦五十
二年甘肅靖遠環縣等十四州縣衛旱全免額賦
五十三年江南上元桐城等五十四州縣浙江錢
塘山隂等十六州縣湖廣嘉魚等十七州縣旱撥
米賑濟並按分數免賦五十四年甘肅寧州等五
州縣衛靖遠等二十八州縣衛旱
詔遣大臣巡視兼賑銀米全免明年額賦五十五年五月
畿輔旱
聖祖駐蹕熱河減膳齋戒
諭京師虔誠祈雨越七日雨足始復常膳五十七年湖廣
武昌鍾祥等十九州縣衛甘肅涼州古浪等衛旱
按分數免賦五十八年甘肅會寧等十七州縣衛
浙江錢塘等二十一州縣旱撥米賑濟蠲免額賦
五十九年山西平陽汾州二府屬陜西宜川等縣
衛旱發倉賑濟按分數免賦六十年陜西旱
詔發銀米遣部員三路散賑江南徽州府歙縣等十二州
縣浙江杭州府仁和等三十九州縣旱發倉賑給
按分數免賦六十一年直隸贊皇等四十二州縣
山東濟南兖州東昌青州四府屬州縣湖北鍾祥
等州縣旱撥榖賑濟按分數免賦
雍正元年五月京師旱
世宗憲皇帝諭禮部虔誠祈雨並減膳齋戒精虔致禱甘
雨大沛羣臣諄請乃照常進膳是年直隸河南山
東旱發倉榖帑銀及截留漕米各遣官散賑又下
江蘇松常鎮府屬之太倉溧陽等州縣上江廬州
府屬之合肥舒城等縣浙江仁和富陽等州縣及
台州衛嚴州所被旱者分别免賦二年春直隸旱
親詣黑龍潭致禱越數日
親祭
歴代帝王廟甘雨大沛臣工衣盡沾濕各加
恩賜
御製喜雨詩羣臣敬和是年湖廣岳州臨湘等縣衛旱按
分數免賦三年山東平原等十七州縣衛旱免賦
有差
乾隆二年陜西靖邊等八州縣旱免其年租糧三
年江南安徽等處旱免帶征逋賦及本年漕糧四
年江南江常鎮淮揚徐海七府州旱免帶征應徵
正賦其海安蕭碭四州縣尤重自雍正十三年以後
逋賦悉予蠲除尋復議分别加賑八年直隸天津
河間深州等屬二十八州縣山東德州等十三州
縣旱分别賑䘏是年甘肅臯蘭靖遠平蕃等七州
縣旱免額賦九年夏畿輔旱是歲四月行
常雩之禮
皇上不乘輦不設鹵簿不作樂至五月初二日奉
諭旨一春以來雨澤稀少二麥黃萎今逾芒種之期甘
霖猶未普降切恐秋禾難以布種民食堪虞朕心憂
灼思過省愆無一時之暫釋朕詣
暢春園問安
皇太后雖慈訓屢頒寬慰朕躬而每見
皇太后以天時亢旱憂形於色朕心更為不寧今日
皇太后從寢宫步行至園内
龍神廟虔誠祈禱朕敬聞之下惶悚戰慄此皆朕之
不德不能感召
天和而累
母后焦勞至於此極為人子者實無地以自容即刻前往
請
安諄懇謝罪恐衆不知以為他故並諭内外臣工知之十
三年陜西各屬旱
命河南泛粟賑之是年福建亦旱截江浙漕糧海運以
濟各蠲免如例十六年浙東五十四州縣旱截留
漕糧並撥湖廣倉米賑糶緩征蠲賦十七年陜西
三十七州縣山西十一州縣旱按分數賑濟各免
其年額賦二十三年甘肅河東西旱如例蠲賑並
分别展賑有差二十四年夏畿輔旱時於孟夏行
常雩禮
皇上以天時亢旱前期詣
壇齋宿時法駕鹵簿停止陳設翼朝由齋宫步行詣
天壇行禮五月
皇上步禱
社稷壇六月舉
大雩之禮先期徹膳虔齋
御製祝文祭日戴雨纓冠素服步詣
圜丘行禮大雨立霈四境霑足乃令直隸所屬有司勸種
晚禾酌借牛具耔種以待秋成是年甘肅臯蘭等
二十五廳州縣復旱其蠲賑視去歲有加仍分别
展賑二十九年甘肅鞏昌等府屬旱免其年租是
年江蘇江浦海州等處旱按災蠲免三十年浙江
天台新昌寧海等縣旱賑䘏如例其甘肅河東西
靖遠等十四廳州縣旱
特命加賑並除歴年逋賦三十三年直隸霸州等五十
州縣廳旱分别蠲緩加賑有差三十七年甘肅臯
蘭等二十五廳州縣旱免地畝銀糧三十九年直
隸天津河間等屬十六州縣旱銀米兼賑各按災
蠲賦四十年江蘇句容等三十州縣衛安徽定遠
等十二州縣衛及甘肅臯蘭等十八州縣旱各按
災蠲免加賑展賑有差四十二年甘肅臯蘭等三
十二廳州縣旱蠲賑如例復展賑四十三年河南
旱被災較重之汲淇臨漳三縣緩徵額賦是年以
河南山東雨澤稀少將四十五年輪免錢糧即於
本年蠲免其已徵者准作明年正供四十九年河
南衛輝府屬九縣懷慶彰德開封府屬十六縣直
隸大名等屬七州縣旱免上年逋賦五十年河南
旱
命分别蠲賑有差是年山東濟南各府屬三十州縣安
徽亳州等八州縣旱截漕給賑其江蘇淮安等府
屬撥漕平糶其五十一年安徽輪免錢糧即於是
年蠲免
右旱災
皇朝通志卷一百二十三
