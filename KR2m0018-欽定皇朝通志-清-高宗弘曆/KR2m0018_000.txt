皇朝通志總目
氏族略(凡十卷)
卷一(至)卷十
六書略(凡三卷)
卷十一(至)卷十三
七音略(凡四卷)
卷十四(至)卷十七
天文略(凡六卷)
卷十八(至)卷二十三
地理略(凡八卷)
卷二十四(至)卷三十一
都邑略(凡四卷)
卷三十二(至)卷三十五
禮略(凡十二卷)
卷三十六(至)卷四十七
諡法略(凡八卷)
卷四十八(至)卷五十五
器服略(凡六卷)
卷五十六(至)卷六十一
樂略(凡二卷)
卷六十二(至)卷六十三
職官略(凡八卷)
卷六十四(至)卷七十一
選舉略(凡三卷)
卷七十二(至)卷七十四
刑法略(凡六卷)
卷七十五(至)卷八十
食貨略(凡十六卷)
卷八十一(至)卷九十六
藝文略(凡八卷)
卷九十七(至)卷一百四
校讐略(凡八卷)
卷一百五(至)卷一百十二
圖譜略(凡二卷)
卷一百十三(至)卷一百十四
金石略(凡七卷)
卷一百十五(至)卷一百二十一
災祥略(凡三卷)
卷一百二十二(至)卷一百二十四
昆蟲草木略(凡二卷)
卷一百二十五(至)卷一百二十六
(臣)等謹按
皇朝通志一百二十六卷乾隆三十二年奉
勅撰二十略之目亦與鄭樵原本同而紀傳年譜
則從省蓋
實錄
國史尊藏金匱與考求前代刪述舊文義例固
不侔也至二十略中有原本繁而今汰者三
都邑略中樵兼載四裔所居非但約略傳聞
地多無據且外邦與帝京並列義亦未安今
惟恭錄
興京
盛京
京師城闕之制以統於尊諡略中樵分三等二
百十品多所臆定今惟恭錄
尊諡賜諡以昭其慎金石略中樵所採頗雜今惟恭
錄
列聖寶墨
皇上奎章兼及
御定三希堂帖淳化軒帖蘭亭八柱帖並諸臣奉
勅上石諸墨刻有原本疎而今補者二天文略中
樵惟載步天歌今則敬遵
聖祖仁皇帝御製儀象考成靈臺儀象志
皇上御製儀象考成後編會通中西之法以究象
緯之運行地理略中樵以四瀆統諸水而州
縣郡道以水為别今則於其不入四瀆者大
河以北如
盛京
京畿諸水大江以南如浙閩甌粤諸水以及滇
南漠北諸水自入南北海者並一一補載而
河有重源今經
聖製考訂恭錄以示來兹有原本冗𤨏而今刪併
者三藝文略中樵所列既多舛訛校讐略中
樵所舉亦未精確圖譜略中樵分記有記無
二類而記無多至二十門如繫桐試馬鬭羊
對雉諸圖尢猥雜無取今並以
欽定四庫全書總目為斷以折其衷有原本之所
未聞者三六書略中以
國書十二字頭清篆三十二體括形聲之變化
究波磔之源流併以
欽定西域同文志臚列蒙古西番托忒回部諸字
絲牽珠貫音義畢該非樵之穿鑿偏旁所知
也七音略中以
國書合聲之法為翻切之總鑰而兩合三合之
中有上下連書有左右並書有重聲大書有
輕聲細書以
欽定同文韻統為華梵之通津以天竺五十字母
配合成一千二百十二音又以西番三十字
母别配合成四百三十四音而各釋以漢音
漢音不具則取以合聲非樵株守等韻所知
也昆蟲草木略中樵分八類五朝續通志已
為補漏訂訛至于中國所無而産于遐方前
代所無而出於今日如金蓮花夜亮木之類
見于
欽定廣羣芳譜普盤櫻額堪達罕秦達罕之類見于
聖祖仁皇帝幾暇格物編北天竺烏沙爾齊火鷄箬
漠&KR3163;知時草之類見于
御製詩集如竒石蜜食鷟鸑爾之類見于
欽定西域圖志尤非樵之抱殘守匱所知矣蓋創
始之作考校易疎論定之餘體裁益密皆緣
遭遇
昌期仰承
聖訓得以蒐羅宏富辨證精詳以成一代巨觀則
樵之瞠乎莫逮亦良有由也
皇朝通志總目
欽定四庫全書
皇朝通志凡例
一鄭樵通志倣歴代史例有本紀有列傳又有年
譜其自序以唐書五代史皆本朝大臣所修微臣
所不敢議故紀傳與年譜並訖隋而止續通志於
唐五代及宋遼金元各增輯紀傳至明代事蹟具
見明史即從鄭氏不載唐五代紀傳之例不加添
纂若我
國家
列聖相承文德武功臚具
實錄者藏諸金匱石室至於臣工事實自有
國史列傳及宗室王公功績表傳諸書為之叙述兹
編亦仍鄭氏之例不復載入
一通志二十略其氏族六書七音諡法校讐圖譜
金石昆蟲草木諸略皆鄭氏自出新意非前史所
有不專繫於一時一代其餘各門與杜氏馬氏二
書互有詳略如通志禮樂職官選舉刑法之目通
典通考皆有之通志之食貨則通典有之而通考
析為田賦錢幣戶口征𣙜市糴國用諸門者也通
志之都邑地理即通典之州郡邊防通考之輿地
四裔也通志之天文即通考之象緯藝文即通考
之經籍災祥即通考之物異也通志之器服則又
與通典之嘉禮通考之王禮互見者也大抵通典
主乎簡要通考主於周詳通志則取材舊史自加
斷制故其自序謂雖本前人之典亦非諸史之文
今倣鄭氏之體行文叙事與通典通考兩書實互
相發明
一通志氏族略分三十二類頗稱賅洽其遼金元
氏族之見於前史者已纂入續通志若
本朝八旗氏族通譜於各族得姓所始表之以地系
之以名釐然具備今並依類臚次
一通志六書略於源流正變臚列綦詳遼金元各
有國書已略述於續通志我
朝國書十二字頭整齊該括變化不窮若夫
大文彌耀清篆三十二體尤足握形聲之總究文字之
源至於
聖化遠布重譯來同凡諸部諸國之各有文字者靡不
達自象胥藏於秘閣
皇上御定西域同文志於蒙古西番托忒回部之字悉
皆以次綴書音義畢貫實為前史所未有謹詳載
以表
大同之化
一通志七音略以三十六字母為主備列内轉外
轉諸圖我
朝國書合聲切音之法有三合四合之妙皆出於人
聲之自然而無所勉強
聖祖仁皇帝欽定音韻闡微一書實抉翻切之秘奥
皇上御定同文韻統以梵音合
國書切韻復以
國書切韻叶華音字母於是字無遁音書皆備韻近
復將遼金元明諸史之傳訛者攷正改譯
親加詳定至於番部輿圖釋家梵典一經繙譯並得凖
聲洵足正千秋之謬誤而表天地之元音今並詳
列於篇
一通志天文略祇載隋丹元子步天歌而未及推
算之法我
聖祖仁皇帝奉若天道洞悉精微改造六儀輯靈臺儀象
志用法簡當所司奉以測驗
御製儀象考成其理則揆天察紀其法則明時正度即數
可以窮理即理可以定法合中西為一揆
皇上復加增輯
御製儀象考成後編並按六儀新法參渾儀舊式製為
璣衡撫辰儀兼考天官家諸星紀之缺者補之紊
者正之勒為儀象考成於是步天定時之道益為
精密敬謹登載以補前書之漏略
一通志地理略先載四瀆而以諸水入於江河淮
濟者分條具列自序謂地理以水為主郡縣州道
皆由水以别惟是宇内之水不入四瀆者尚多如
大河以北則有
盛京
京畿諸水大江以南則有浙江閩江粤江皆自入於
海他若雲南西藏諸水多入于南海(如雲南之瀾滄江潞江西)
(藏之雅魯藏布江岡噶江)漠北諸水多入于北海(如額爾齊斯河色楞格河)
至於河有重源所謂合流入蒲昌海潛行出於積
石者今並列在輿圖紀以
宸翰鉅製鴻篇親為考定徵信萬古皆前志所未經收
載今悉依鄭氏之例臚列於前其細流支派之不
關於地理者無庸濫入
一通志都邑略凡帝王侯國之都分代具列我
朝肇基東土自
肇祖原皇帝及
興祖直皇帝
景祖翼皇帝
顯祖宣皇帝皆都
興京
太祖高皇帝
太宗文皇帝都於
盛京
世祖章皇帝定鼎
京師今宜將城郭之制敬謹臚載而宫室苑囿即附
見焉至鄭氏附紀四夷之都自以為能遠探遐搜
然考其所載如琉球居海島之中大秦居大海之
西亦祇約略言之未能確指其建國之地且以外
國所都與京邑並列未免部分失當今擬從刪
一通志諡略凡二百有十品分為三等此乃鄭氏
意為增損非時王現行之制若
本朝錫諡之典悉出
上裁自諸王以及内外大臣之例得請諡者高下予奪
各如其分飾終之禮至為隆重此外有以文臣品
學而追諡者(如湯斌陸隴其韓菼王士正)以監司殉難而得諡
者(如葉暎榴陳啟泰陳丹赤)皆非常典我
世祖章皇帝定鼎之初即下所司定勝國甲申諸臣之諡
皇上表彰忠烈復
特頒諭旨凡明季死事諸臣各加褒奬
賜以令諡尤為從古未有之曠典今並据實叙載
一通志校讐圖譜二略與藝文略相為表裏以編
書必先明類例故有校讐略以圖為經而書為緯
有書不可無圖故有圖譜略我
朝文治光昭圖書明備
皇上右文典學
特詔裒輯永樂大典所載並蒐訪天下遺籍勒成四庫
全書每書各繫以提要編以目錄於是譌者以正
闕者以全校讐之法至為精審而圖譜之流傳者
益復粲然大備敬謹詳列以彰觀文化成之盛
一通志金石略分載泉幣鼎彛之款識而於諸家
碑刻復按時代列之亦云博矣我
列聖天縱多能
寶墨流傳照耀海内
皇上幾餘游藝
奎翰日新故
御帖刊於内府
穹碑勒在遐陬煌乎莫與並矣至古來金石之留遺者
若三希堂淳化軒諸石刻裒集最為美富敬謹彙
列用示來兹
一通志昆蟲草木略分為八類已稱該備顧品彙
之繁搜羅難盡有内地所無而産於外域者有前
代未顯而稱於後世者我
聖祖仁皇帝御製幾暇格物編所載(如普盤櫻額堪達罕秦達罕之類)殊
名别種攷證精詳
皇上順時亭育具有化工凡塞外之産為邊内所罕見
者(如北天竺烏沙爾齊火雞箬漢&KR3163;之類)
睿題留詠共識嘉名至于新疆式廓以來異果珍禽列
於圖志(如竒石蜜食鷟鸑爾之類)皆爾雅埤雅諸書所未及登
載謹廣為蒐輯非惟供多識之資實以徵茂育之
化
皇朝通志凡例
