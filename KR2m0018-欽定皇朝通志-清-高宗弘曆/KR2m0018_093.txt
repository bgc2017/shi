皇朝通志卷九十三
食貨略(十三)
市易
(臣)等謹按我
朝市易之政近自直省都會遠及外藩重洋靡不各
有定制永昭法守逮自西陲底定歸附益廣度地
開㕓因中設市其通商惠工柔遠能邇之規實足
為百代之良法豈若漢唐以來補偏救弊經理一
時者之所為粤稽鄭志所載平準均輸乃漢武時
權宜之術自後漢章帝時僕射朱暉已議其失且
鄭志所載亦止武帝章帝二事其非經常之制可
知我
國家藏富於民盈寧樂利家給人足其立綱陳紀皆
準理酌宜以便民為重迥非置平準於京師籠天
下之貨物者可比謹於篇目改書市易而以市舶
互市附焉
順治二年
上諭江寧蘇杭各處織造市賣紬縀務寬長精密毋短窄
鬆薄致民間徒費錢財無禆實用並禁止各莊頭採買
芻糧勒價強買之弊六年
敕令東來賣參人役止許在京均平易市不得遣往别省
滋事(按元年令該商於南京揚州濟寧臨清四處開市後以擾累地方官民商賈故有是命)又
嚴禁王府商人旗下莊頭人役等霸佔集埸出外
貿易及短價掯買之弊
康熙初民間有指稱王貝勒輔政大臣名色據關
津肆行者
上飭地方官緝拏續定包衣下人王貝勒貝子公大臣家
人霸佔關津生理及王大臣以下各官以銀借貸
居民指名貿易及據關口市場者罪例時尚孔逆
藩所屬多有霸佔廣東私市者十九年令該管官
清釐其有霸佔私稅者罪之二十四年以光禄寺
估計物價頭緒繁多
令凡應買各物俱照時價估計定為條欵嗣又以核減太
多恐累商戶
諭大學士等再行斟酌隨時估計四十三年革除直省私
設牙行
敕戶部造鐵斛升斗頒行天下先是湖廣道御史郝浴言
官吏採買軍需往往層扣戶侵名為市易實係里
攤請行嚴禁至五十九年吏科給事中紀遴宜又
言河工所需物料任河廳採買差役不無借端擾
累嗣後凡置辦工料請飭河廳協同地方官平價
購買並從之
雍正六年
諭向來採辦軍需有司往往虛耗國帑派累民間節經降
旨嚴行禁飭令照時價購辦又恐承辦官預留為將來
核減之地稍借民力以助公事是以特令核定折中價
值倘時直可減即為節省或定價不敷據實奏明此後
再有剋扣短發侵蝕之弊一經題參即核明剋扣之數
先動軍需銀兩另委賢員如數找給百姓仍將該員治
罪勒限追完九年以總督鄂爾泰言
敕各省文武官所有賞給兵營生息銀兩毋得占百姓行
業或重利放債與商賈小民争利時京師錢價昂貴上
言者謂商賈販運出京及囤積居竒所致乃於八
旗五城設官局兊換以平市價又淮安板閘地方
向有豪民開立寫船保載牙行勒索行旅十三年
敕該督撫嚴行禁止布政使不得濫給牙帖其他處關口
有似此者亦一體禁緝又禁河工運裝工料封阻客船
及採辦諸物短價累民之弊
乾隆元年禁商人增長物價巧取兵丁營運銀兩
二年復申飭居竒勒價之禁是年嚴牙行侵吞商
客資本之禁令地方官於牙行領帖時取具保隣
甘結不得濫行給發四年以直省牙行歲增
詔令各督撫嚴加核實於是定牙行之例凡舖戶拖欠
商本追繳本牙行帖勒令舖戶清完其不足之項
牙行賠補如牙行侵蝕者並責互保牙行攤賠(舊例)
(仍充經紀取同牙行互保一人出具殷實良民互結)至於以後客之貨挪補
前客之欠移弱客之貨代償強客之欠准互保先
行舉首免其治罪容𨼆者責令分賠其牙行内同
事人侵吞客本均律以牙行侵吞之例尋又奉
旨外省衙門書役多有更名捏姓兼充牙行交部定例
治罪地方官失察徇縱亦均論罪五年定各省開報
物料價值之例又增寧夏採買糧食價值七年於
京城立錢牙以平錢價(按此條互見錢幣門)又令將平糶錢
文照市價酌減易銀(互見錢幣門)又定額解京局銅鉛
及歲貢物料皆隨時增直鹽務額引亦隨時撥濟
按地行銷
互市市舶之制
順治二年
命哈克薩哈駐張家口們都布賚駐古北口凡外藩貿易
者該駐防官照常貿易毋得阻抑又定西陲招商市茶
以易番馬酌量價直例先是佛浪機商人於明季
寓居壕境澳門與粤商互市後因闌入省會遂飭禁
止四年以廣督佟養申請仍准番舶互市十一年
准暹羅貢使所攜貨物願至京師貿易者聽其自
運其願在廣東貿易者督撫委官監視十三年准
荷蘭國及吐魯番貢使在館交易十八年又准達
頼喇嘛及根都台吉於北勝州互市
康熙初年定外國人非進方物之時不准來境貿
易旋又禁沿海兵民販米糧出海市利八年廣東
都司劉世虎等遇風飄泊廣南國境國王遣其臣
趙文炳送歸並帶貨物船隻來粤部議趙文炳等
雖係廣南印文遣來實係中國之人或留或遣請
旨定奪其帶來之物現奉海禁不便貿易應入戶部得
旨廣南國王送劉世虎等回粤殊為可嘉著給以照驗遣
歸廣南船貨不必入官仍給來使嗣於二十二年令厄
魯特噶爾丹博碩克圖來使酌量數人進關其餘
聽在張家口歸化城等處交易事畢隨即遣回時
阿達哈哈番瑪拉等以茶布往征羅刹軍前市易
上諭茶布不必攜往可於戶庫支銀四千兩量買諸物馳
驛抵該地換取牛羊糧米以備軍需二十三年奉
旨開海禁許江南浙江福建廣東沿海民人用五百石以
上船隻出洋貿易地方官登記人數船號給發印
票防汛官驗放又准暹羅國貢船在虎跳門貿易
具報之後即放入河下不必入店封鎖候部文批
回二十四年免外國貢船抽稅時王大臣等言今
海内一統寰宇寧謐無論滿漢人民一體令出洋
貿易以彰富庶之治得
旨允行又令朝鮮國照常貿易二十五年定厄魯特部落
如噶爾丹等四大台吉准令來京互市其餘小台
吉俱於張家口互市著為例二十八年暫開寧夏
等處互市先是領侍衛大臣索額圖等與俄羅斯
來使議定分界事宜至是遣官立碑於界凡一切
行旅有來往文票者許其貿易不禁自是遣使通
貢互市不絶三十五年令洋海商船往天津海口
運米至奉天販賣給以僱值其裝載貨物但收正
稅概免雜費時進征噶爾丹
特諭隨軍貿易之人固不可少若縱其貿易又至紊亂應
於某營相近即令某營之夸蘭達派出章京於一里外
駐劄准其貿易倘貿易人不遵法禁即行正法隨帶之
人亦治罪軍士或私售米糧及強買搶奪定加重罪又
理藩院言官兵經行蒙古地方應令蒙古人沿途
販賣駝馬牛羊等物得
旨理藩院可另設一營其販賣駝馬牛羊人等即在理藩
院營内貿易每軍營派官一員專司其事如有指稱貿
易行竊者不分首從以軍法論三十六年准鄂爾多斯
於定邊花馬池平羅城貿易時朝鮮國比歲薦饑
公私困窮八路流殍相續於道國王李焞籲請中
江開市貿穀
上允其請並令戶部侍郎貝和諾往奉天督理朝鮮糶米
事務尋定令殷實之戶取具地方官印結前赴奉
天領米輓運照時價交
盛京戶部其朝鮮國進貢來使有貿榖帶回者聽候
朝鮮國歲稔時停止明年復
遣吏部侍郎陶岱將所運米三萬石以一萬石賞賚朝鮮
以二萬石平糶時有鹽商呈請願往令將鹽務銀
買倉米二萬石運往平糶
欽差戶部侍郎監視
(臣)等謹按
國家懷柔遠人無所不至朝鮮世稱外藩恭順日久
至是因急告糴即
命部臣截漕運米以蘇海邦民氣朝鮮臣庶得飫
太倉玉粒莫不忭舞忻悦實從來未有之曠典也
三十二年以日本洋銅饒裕令安徽江蘇浙江江
西等省各商攜帶綢縀絲斤糖藥往彼處市銅分
解各省每歲額市四百四十三萬餘斤三十九年
准哈密人於甘肅貿易又准湖廣鎮筸苗民於每
月三日聽其互市限時集散四十一年
遣官偕喇嘛監督打箭鑪貿易四十六年令出洋漁船照
商船改造雙桅裝載貨物兼行貿易四十七年都
察院僉都御史勞之辦言江浙米價騰貴皆由姦
商販運外洋之故請申飭海禁不許商船往來戶
部議以開設海關商民兩益不便禁止祗令該督
撫提鎮於江南崇明劉河浙江乍浦定海各口加
兵盤緝私販米糧於是著部院保舉賢能司員前
往巡察五十一年兵部職方司郎中圖理琛使土
爾扈特國假道俄羅斯悉其山川風俗為異域錄
以獻初通市諸物有噶噶林印記者准市餘則否
五十三年以江蘇巡撫張伯行言編刻商船漁船
巡哨船字號並船戶人等各給腰牌以便巡哨官
兵稽查五十五年給甘肅地方出口印票聽其貿
易又定福建商船往臺灣澎湖貿易者臺灣厦港
兩汛撥哨船護送時以南洋有吕宋噶喇吧兩處
係紅毛西洋泊船之所其地多匿藏盜賊官兵出
哨船止一二隻一遇盜船四五隻勢不能敵又内
地民人希圖獲利往往私載米糧販易或并將去
船售賣甚至有留在彼處者
上以該地常留漢人即海賊之藪又往年由閩運米至粤
所僱民船三四百隻每隻三四十人通計數千人
聚集海上而臺灣民人時與吕宋人往來皆當加
意防範因
召廣州將軍浙閩總督兩廣總督入京
詔大學士九卿等會同詳議嗣於五十六年議定内地商
船照舊來往東洋不許出南洋貿易其外國夾板
船仍聽其貿易凡洋船初造時報明海關監督地
方官親驗印烙取船戶甘結并將船隻丈尺客商
姓名貨物及收泊何處填給船單沿海官照單嚴
查按月冊報督撫存案每日食米人各一升餘米
一升以防風阻如有越額載米者治罪其私賣船
隻偷越禁地或留在外國者殺無赦五十七年定
來往臺灣各船取具保結赴厦門盤驗其保結商
船責之保家商船水手責之船戶貨主漁船責之
澳甲同䑸各船限定人數凡單身遊民無照者不
許偷渡犯者官兵船戶民人及該管官一體論罪
時碣石總兵官陳昂言夷商種類甚多姦宄莫測
應令督撫關差諸臣設法防備部議夷商慴服有
素應聽其照常貿易沿海文武官弁但於夷船泊
岸時不時防衛無致失所從之又以兩廣總督楊
琳言禁止澳門夷商夾帶中國之人并内地商人
偷往别國貿易(時以止禁商船往南洋而夷船往南洋及内地商人往安南不在禁)
(例永著為令)五十八年議定蒙古及西藏茶禁六十一
年
諭暹羅國分運米石至閩粤等處販賣其餘各邊番部落
及苗疆土司祗令在就近邊界交易不得多攜人
衆深入内地至硝磺廢鐵軍器火礟等物㮣不准
夾帶出邊其進關抽稅多從輕減云
雍正二年
諭暹羅國不憚險遠進獻稻種果樹等物應加奬賚其運
來米石所至地方官悉照粤省時價發賣不得任意低
昂其回空壓載貨物概免徵稅嗣後陸續開閩浙洋禁
及邊番互市之禁先是青海諸部落每年於二八
月在河州松番兩處與内地民人交易兩次後擇
定納喇薩喇地方為集場改定四季交易而各部
落多居住黃河之東切近河州松番等處所有納
喇薩喇兩處交易之所不足供黃河東西兩翼蒙
古易賣三年將軍岳鍾琪言河州土關附近之雙
城堡松番黃勝關之西河口俱有城堡房屋地方
寬闊水草肥甘應仍令在此互市可為永久再住
牧黃河西諸部落相近西寧請移貿易之地於西
寧口外當噶爾寺至蒙古貿易全藉牲畜每在六
月以後請每年不定限期聽其不時貿易從之五
年福建督臣請復開閩省洋禁以惠商民並令出
洋之船酌量帶米以佐内地耕耘之不足
上如所議並令該督撫立定條規嚴加防範其從前逗遛
外洋之人不准回籍五年令大臣策凌等與俄羅斯使
臣定議邊界立石碑並定議俄羅斯往恰克圖互
市人數不得過二百仍令理藩院司官一員稽查
六年准暹羅國商人運載米石貨物在厦門發賣
止納貨物稅米穀免稅永為例又定洋船出入海
口限期及酌帶米石貨物之數七年准浙江洋船
照閩海例與南洋一體貿易並准粤東商人每歲
冬春間以茶葉瓷器色紙諸物往柔佛諸國互市
許暹羅貢使購買駝馬並動用内庫銀給以價值
又賞給京弓銅線(以該貢使請採故也)定湖南民人往苗土
貿易者給與印照塘汛驗照放行其苗人至内地
貿易於苗疆分界之地設立市場該州縣派委佐
貳官監視每月以三日為期不許越界出入先是
吕宋等國口岸多聚漢人將南洋貿易禁止是年
復令通市如故十三年議定東省豆船經海運到
江設立兩聯印票出入查驗如無印票照販米出
洋例究治時吕宋國以麥收歉薄請以榖銀海參
來厦門交糴
上諭該督撫提督轉飭有司照榖麥時價均平糶糴不許
内地人抑勒欺詐其自開海以來各項禁物仍不許出
境并申明沿邊軍民藉端需索勒掯之弊
乾隆元年暹羅國請採買銅斤部議以銅斤禁止
出洋定例已久恐後來姦民藉此為由越境滋弊
議不准採
上命賞給八百斤後不為例又准山西口外民人攜帶
日用鐵器其鳥鎗腰刀及鐵條鐵塊可造軍器者
仍行禁止二年
命朝鮮國仍循舊例在中江地方與兵丁交易八年酌
定外洋貨船帶米萬石以上者免貨稅十分之五
五千石以上者免十分之三其米照市價公平發
糶若地方不能銷售官為收買以補常平社義等
倉或散給濱海標營兵糧之用自是商船往暹羅
者亦多攜米歸來官照時價就厦口糶賣分散漳
泉二郡其商民有自備資本運米至二千石以上
者按數分别生監民人賞給職銜十一年葫蘆國
酋長蚌筑願以其地茂隆山銀厰抽課報解作貢
解課三千七百九兩零赴雲南投誠且稱境内銀
厰自中華人吳尚賢開採以來礦砂大旺厰地民
人各守
天朝法度路不拾遺等語王大臣等議令雲南督臣曉
諭却之仍令將吳尚賢等違例出境查明具奏從
之尋葫蘆國夷目仍籲請
天恩俯順夷情收受厰課雲督張允隨請減半收納以
所收之半給賞該酋長以慰遠人歸順之意從之
先是漢人往噶喇吧貿易留者甚衆生長其地者
曰土生仔司漢人貿易者曰甲必丹時福建龍溪
縣民陳怡老久居其國賄通夷目謀充甲必丹於
十四年潛回厦門為地方官訪獲
上聞仍令照例速遣二十四年西陲底定自闢展庫車
阿克蘇烏什和闐葉爾羌喀什噶爾等處均設市
集内地運往者綢縀褐氊色布茶封易回部驢馬
牛羊翠羽花翎毛革金銀銅貨及麥蕎芻茭以實
邊境軍儲或遣官監運或聽軍民販載其物價悉
照内地價直交易是年禁外洋夷船販運絲斤明
年江蘇巡撫陳宏謀言各關差招商採洋銅向係
置辦綢縀絲斤并糖藥等貨今絲斤已禁若將綢
縀一概禁止所帶粗貨不敷易銅請將綢縀紵絹
等准其買辦尋議將該商額辦銅本所有應需酌
撘綢縀及裝載船隻酌定捲數斤兩責成乍浦上
海二處官照例秤驗輸稅使商人不得重複影射
二十七年
命開奉天海禁並定給票互查之例二十八年禁&KR2006;咭
唎商船不准於浙江貿易自是皆收泊廣東又陸
續准&KR2006;咭唎咖喇吧荷蘭等國夷商及琉球國配
買絲絹以易外洋銅斤二十九年准兩廣浙閩各
商攜帶土絲及二蠶湖絲往柔佛諸國貿易此後
外藩貿易悉照常例至於西域藩部來新疆貿易
者各有常例如哈薩克諸部於伊犁貿易布嚕特
諸部於喀什噶爾貿易痕都斯坦諸部於葉爾羌
貿易齊齊玉斯諤爾根齊諸部常至伊犂等處貿
易又定外藩商人在回部貿易者三十分抽一皮
幣二十分抽一回部商人往外藩貿易者二十分
抽一皮幣十分抽一其牲畜貨物不及抽分之數
視所值低昂以普爾折算四十二年兩金川番酋
平定亦令於該地設市定制以通貨賄四十九年
諭留京辦事王大臣議覆福康安舒常等籌酌粤東洋
行事宜内稱該督撫及監督等土貢内購買洋貨鐘
表等物務令洋行各商公同定價又洋行貨内珍珠
寶石等項抽稅易於偷漏應令總督監督等悉心籌
酌以期永久無弊等語國家撫馭外洋不貴異物每
歲番民與内地洋行交易貨物俾霑利益原所以體
恤商夷至洋貨内鐘表等項不過備驗時刻向來粤
海關原有官買之例而廣東督撫監督等往往於土
貢内亦有呈進者今内務府造辦處皆所優為更無
事外洋購覓嗣後督撫等於鐘表一項永不准再行
呈進至珍珠寶石等項原無需用之處向來粤海關
抽稅亦屬無多况此等物件本難定價易至居竒且
便於攜帶藏匿難保無偷漏分肥否則過於吹求若
設法嚴禁逐項搜查實屬不成事體現在京師及各
處關隘商稅則例内本無此項稅課不如聽商人等
自行交易免其收稅凡粤海關珍珠寶石㮣不准征
收稅課著為令
皇朝通志卷九十三
