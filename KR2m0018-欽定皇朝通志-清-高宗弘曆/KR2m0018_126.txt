欽定四庫全書
皇朝通志卷一百二十六
昆蟲草木略二
果類
草荔枝叢生朱顆味甘似普盤而無子内地所無
惟塞外興安及烏拉有之
聖祖命移植避暑山莊
錫以今名較之閩貢蠲渴生津未易伯仲並蒙
奎藻題詠
普盤木本叢生結朱實味甘酸略似楊梅本草以
為即覆盆誤也見
聖祖御製幾暇格物編
櫻額亦名稠梨子叢生結實形如黑蔔萄而差小
至秋熟可食味甘澁見
聖祖御製幾暇格物編
倒弔果俗名弔搭果形如山梨而小其花實皆下
垂故名熟時可食其味酢遵化州沿邊有之見
聖祖御製幾暇格物編
哈密瓜體甚鉅長尺許兩端皆銳味較内地甘美
可曬為脯芳鮮歴久不變自哈密臣服以來每歲
常充供獻中土始嘗此味前此所未有也見
聖祖御製幾暇格物編
土魯番西瓜土魯番在哈密之西其地産西瓜最
佳每熟時人往摘瓜必相戒勿語若一聞人聲則
盡拆裂無完者見
聖祖御製幾暇格物編
西域葡萄種類不一自我
朝式廓疆宇康熙間哈密等地咸隸版章因悉得其
種植諸
苑籞結實有白者紫者長如馬乳者又有一種大中
問有小者名公領孫又有一種小者名瑣瑣葡萄
味俱極甘美見
聖祖御製幾暇格物編
哈果出肅州及寧夏邊外回部呼為哈特枝葉叢
生不甚高大其皮可以飾箭溜矢把結實似野葡
蔔而小有赤黑二色秋深乃熟邊人採以熬膏成
皮如油紙名菓煆皮本草注曰菓單以楸子為之
不知楸子特黃色一種其有紅黑二色者乃哈果
所成也伏讀
聖祖御製幾暇格物編辨定名類實可補圖經之所未備
北天竺叢生塞山絶壁結實纍纍色正赤類南天
竺子
皇上賜名曰北天竺並蒙
奎章題詠
烏沙爾齊樹生塞外高數尺秋結紅果一枝纍纍
千百顆狀如櫻桃而小可食其味甘酸仰經
睿題
竒實密實綠葡萄也結實無子本布哈爾種西域
平定後自回部移植
禁苑伏讀
御製天章具見懷方綏遠之徵
阿克蘇桑椹結實寸許甘美遠踰腹地自平定回
部後移根
上苑魁碩一如西域仰經
睿題
温普産遼陽山中形似樝味甘而酢或借榅桲二
字書之恭繹
御製詩引釐辨精詳始知榅桲為梨别種與温普不相
類向皆沿襲舛謬也
烏拉納塞外紅果烏拉一帶之地尤多實似櫻桃
而大味甘酸見
佩文齋廣羣芳譜
枸柰子色紅而實小味甘酸俗呼為狗嬭子見
佩文齋廣羣芳譜及
盛京通志
法法哈實如小杏味酸甜寧古塔所出見
佩文齋廣羣芳譜及
盛京通志
密蘇呼實哈樹連綴而上實類櫻桃味甘酸出吉
林寧古塔一名烏察拉齊見
佩文齋廣羣芳譜及
盛京通志
歐李子柔條叢生高二尺許花碎白實如小李味
酸澁寧古塔愛渾皆有之見
盛京通志
杜實産愛渾小而赤似桑果味酸見
盛京通志
伊勒哈穆克出寧古塔果生草莖色紅味甘置器
中少刻成水一名桃花水見
盛京通志
巴㰖仁果名出灤平見熱河志
哆囉密山果産陸川縣山子猺地見
皇朝職貢圖
阿呾呢産琉球國葉長旁有刺開花者為男木花
白若蓮瓣女木無花結實大如瓜粤東亦有之名
鳳梨見臣徐葆光中山傳信錄
楮子南海姑米等山生之一名芝子如橡栗而小
見臣徐葆光中山傳信錄
蟲類
(臣)等謹按鄭志合蟲魚為一部續纂通志仿爾雅
釋蟲釋魚分為二部今仍前例以歸畫一云
榛蟈周禮蟈氏及月令螻蟈鳴注皆以蟈為蛙今
塞外所産榛蟈則係絡緯蟋蟀之類善以翼鳴土
人呼為呌嘓嘓伏誦
御製鴻章正名辨物永垂格致之經而觧千古之惑
塞蟬産關外較内地者大而音直蒙古名之曰綽
爾齊仰經
聖藻題詠
山蠶一名樗&KR1472;海州蓋平復州人放之樗柞等樹
春秋收繭見
盛京通志
馬陸塞外深山叢樹中有之斷之能行觸之則捲
見
盛京通志
摩該蛇名生水中渾身有金點準噶爾部所生見
西域圖志
塞蝶生沙漠黑質黃駁時來草間見臣高士竒扈
從錄
塞螢極大光可燭三尺許見臣查慎行考牧集
雲虎生塞外山中長四寸許頭以下如翡翠有紋
如魚鱗尾作金色吐氣為雲故名見臣查慎行考
牧集
魚類
逹法哈魚八月自海入江積數至衆或有履魚背
而渡者寧古塔黑龍江土人取魚炙腊積以為糧
見
聖祖御製幾暇格物編
瀚海螺蚌甲瀚海一望斥鹵無溪澗山谷而沙中
往往見螺蚌甲蓋其先皆津國也伏讀
聖祖御製幾暇格物編由委推原燭見古來西北本係水
區非即沙磧實發前史所未言
箬漠&KR3163;出口外溪澗中状似鱸細鱗重唇身有黑
班伊遜河所産尤多蒙古謂之濟伯格仰經
宸翰題詠
哲魯魚似鱸色黑出寧古塔黑龍江見
盛京通志
倒鱗魚鱗皆倒生或言龍種也見
盛京通志
海青魚出寧海州其至海水有聲去則水激如箭
見
盛京通志
竹魚翠色如竹出黑龍混同兩江見
盛京通志
雷魚雷多則生出黑龍混同兩江見
盛京通志
海獺或名海豹打牲者納皮於官用飾鞦轡見
盛京通志
海狗出東海及寧古塔土人跳冰取之見
盛京通志
秋生子魚出蓋平清河形類白溧見
盛京通志
偏口魚背青腹白形匾而薄匾行水中海中惟此
先至雁魚次之故諺云先偏後雁見
盛京通志
竒爾富魚産黑龍江見
盛京通志
烏庫哩魚四五月自海迎水入江寧古塔出見
盛京通志
勾星魚黑龍江出鱗斑然如列星見
盛京通志
滑子魚長五寸許形狹而修産平泉州山溪中見
熱河志
蟲魚一名尖口魚大盈尺許銳口細鱗産塞外山
溪中見熱河志
竒勒必無鱗魚出額爾齊斯郭勒見西域圖志
易里木魚長一二尺有通骨嘴甚大而無刺出準
噶爾部見西域圖志
納和魚長二三尺腹甚匾而闊多腴準噶爾部所
出見西域圖志
魯赫依魚名出回部無鱗口圓身微匾大者可七
八尺見西域圖志
毛魚細小外視似腐咀嚼有味閩人皆重之為珍
品見臣徐葆光中山傳信錄
針魚産南海頭戴針形見臣徐葆光中山傳信錄
靴魚頭長如靴出南海見臣徐葆光中山傳信錄
石鮔首圓下生八手無脚生南海見臣徐葆光中
山傳信錄
海膽背生刺如蝟蠕之能運行出南海見臣徐葆
光中山傳信錄
壁虎魚出南海螺殼上生五六爪形如壁虎故名
見臣徐葆光中山傳信錄
桅螺殼尖出如桅生刺滿之産南海見臣徐葆光
中山傳信錄
墨魚産海外姑米山形小聚浮海面見臣徐葆光
中山傳信錄
禽類
海東青鷹屬形較小能飛入雲擒天鵝寧古塔黑
龍江所出向以小而鷙者為隼今無其名伏讀
御製月令七十二候鷹始摯詩按語釐辨名類實可正
古來禽經之訛
白海青西域霍罕汗所進實為鷙鳥之英恭讀
睿題不獨徵遐方之瑞而綏柔絶域荒服來庭足見從
古所未有
鷟鸑爾出伊犁色正黝尾中散白點如雪糁赤晴
黃匡翎駢半雉扇伏誦
天章仰見殊方瑞産實為綏遠所徵也
白鷹喀爾喀貝勒阿約爾所進霍罕額爾德尼伯
克及土爾扈特貝子錫喇扣肯亦相繼來獻恭繹
御製題詠尤見懷柔荒服之至意
白鶻産海上毛色獨異實為鷙鳥中之最俊者仰
經
睿題
額摩鳥出嘠拉巴在佛郎機一名素格爾高五尺
餘自頂至頸皆無毛惟腦後短毛甚稀頭綠頸翠
其連背處及嗉皆紅紫色嗉下垂贅肉兩片嘴略
同他鳥嘴兩孔為鼻其目正圓外黃暈翅藏兩脇
毛下甚小有大管五排次如指而無長翎不能飛
騰足三趾無距爪紅毛人言無舌無翅騐之皆不
足信仰荷
奎章題詠
火鷄産塞外山中黑身白尾紅冠赤足曾經
睿題
千里紅頂有紅毛喜食蘇子俗呼蘇雀黑龍江稱
老鎗雀出俄羅斯地雪後即來羣飛入海見
盛京通志
山畫眉善鳴塞外所産與他處不殊獨以卵珍大
僅如蓮子綠如松石亦有白色及斑褐文者土人
鎔蠟實其中以為簪珥之飾鬻於關内見熱河志
沙燕北海燕略大産於大漠見臣高士竒扈從錄
古哈魯金黃毛羽長嘴短尾四月鳴出琉球國見
臣徐葆光中山傳信錄
麻石翅羽綠色白眉九月來産琉球國見臣徐葆
光中山傳信錄
烏鳳一名王母鳥四月來南海諸島多有之見臣
徐葆光中山傳信錄
容蕊翅灰褐色黑頭八月來見臣徐葆光中山傳
信錄
石求讀出琉球國毛羽似雀十月來春乃鳴見臣
徐葆光中山傳信錄
莫讀吏琉球國産綠毛十月來見臣徐葆光中山
傳信錄
獸類
沁逹罕兔類也形倍大肉味鮮潔春夏時毛色與
兔略同至秋末冬初則變白如雪産於興安如索
約爾濟地方見
聖祖御製幾暇格物編
青馬種從海中來其性最良見
聖祖御製幾暇格物編
鼢鼠産俄羅斯近海地亦名摩門槖窪形似鼠而
身大如象穴地以行見風日即斃其骨類象牙可
製器物其肉性甚寒食之已熱見
聖祖御製幾暇格物編
飛狐銳頭缺口耳小尾長似狐有肉翅連四足及尾
能飛産於口外密林中今山陜有飛狐嶺飛狐口
當時必以物産得名而名勝志曰有狐食五粒松
子遂成飛仙其說荒誕皆因未知天下有所謂飛
狐也伏讀
聖祖御製幾暇格物編徵名考實洵足為千古傳信也
飛鼠首及尾皆似鼠翅與飛狐同産口外見
聖祖御製幾暇格物編
堪逹漢産黑龍江沮洳地似鹿而大色蒼黑項下
有肉囊大者至千餘斤其角可作射韘色最堅白
環以黑章一綫即角中之通理其蹄能驅風疾世
人貴之見
聖祖御製幾暇格物編並荷
奎章題詠
瑞鹿康熙四十八年
聖祖秋獮行圍於巴顔陀羅海所獲其角長七尺有九寸
叉之數十有六鹿角自兩叉六叉四叉以至八叉
歴數十年而後成其踰八叉者不可辨其年歲蓋
千萬中一遇因藏之武庫以見山靈獻瑞伏讀
皇上御製記闡揚
前烈並示詰戎講武奕禩無忘之至意
馴鹿東海鄂羅春竒稜部所産牝亦有角與常鹿
稍異勝負載似牛堪乘騎似馬依媚於人仰經
奎藻題詠
瑞麅乾隆十六年
秋獮塞上蒙古台吉必力滚逹頼以此來獻色純白
晴如丹砂抱朴子稱鹿夀滿五百歲則色白壬申
歲又於巴顔河落圍中生致一白麅性特馴擾亦
周阹所僅見也俱仰邀
天章題詠
野驘産沙磧中耳最長蒙古語謂耳為竒勤故以
名之恭繹
睿題並正史遷單于乘驘之謬乃知前史好竒不足為
信詞也
野鼠漠北多有之蒙古名曰鄂和托納每取草實
藏穴中以為食漢書蘇武傳張宴注謂武取鼠並
草實而食之劉攽又以為北方野鼠之類甚多皆
可食實為舛謬恭繹
御製讀蘇武傳注闢而論之足破前史耳食之訛
野馬産阿爾台山蒙古名之曰塔竒亦經
睿題
青羊羊有青者南人所罕見今塞上多有之善走
厜㕒問為山羊之一種仰荷
睿題
安塔哈即野駱駝也似驢而差小項下垂癭毛産
朔北野馬川見日下舊聞考
波斯猫形極大今京師皆産之見日下舊聞考
拂菻狗較常狗倍小今為京師土産見日下舊聞
考
猞猁孫類野狸而大白花色小者曰舒倫出索倫
見
盛京通志
跳兔産於沙漠前足纔寸許後足幾一尺行則用
後足跳一躍數尺止則蹶然仆地見臣高士竒扈
從錄
金虎形似鼠而最小性靈警産瀚海北克魯倫河
外伺雁宿沙中則躍伏雁頸雁驚起繞空而飛鼠
堅伏吮其血血盡雁墮地因並食其肉故以虎名
之見臣高士竒扈從錄
皇朝通志卷一百二十六
