皇朝通志卷一百七
校讐略(三)
武英殿校刊十三經注疏考證(春秋至孝經共一百二十九條)
春秋左傳隠公二年紀裂繻來逆女注吕祖謙集
解引註有紀國在東莞劇縣七字當在裂繻紀大
夫注下刊本並誤七年戎伐凡伯于楚&KR0588;以歸
注楚㐀衛地在濟隂城武縣西南按城武據漢志
晉志應作成武桓公五年蔡人衛人陳人從王
伐鄭傳命二拒曰旝動而鼔疏說文載之於部句
按凡旗之屬皆從□於當作□諸本並誤十有
一年楚屈瑕將盟貳軫傳鄖人軍于蒲騷注鄖國
在江夏雲杜縣東南按漢志晉志並作雲杜諸本
誤作雲社又且日虞四邑之至也注四邑隨絞州
蓼也監本蓼譌鄖今並校改莊公四年楚武王
荆尸傳莫敖以王命入盟隨侯疏莫敖既與隨侯
盟且又請隨侯與已為會禮于漢水之汭而後還
楚也監本作且又請隨侯畏楚為會禮于漢水之
汭而我還楚也文義難通今校改十有六年宋
人齊人衛人伐鄭疏諸侯會許男在曹滑之上按
此以下文幽之會言當作許男在滑伯之上二
十有五年公子友如陳注諸魯出朝聘皆書如東
萊集解引此作諸魯大夫出朝聘皆書如此脱大
夫二字文義未合閔公二年齊人遷陽注陽國
名疏云土地名闕不知所在按漢地理志東海郡
都陽及城陽國陽都注並引應劭曰春秋齊人遷
陽即此僖公十有四年沙鹿崩注陽平元城縣
東有沙鹿土山監本陽平訛平陽今校改僖公
十有五年晉侯及秦伯戰於韓傳匪以玉帛相見
而以興戎音義自上天降災以下三十字各本誤
作杜注連刊於令不得通句下據經典釋文改
晉隂飴甥會秦伯傳箕子曰其後必大注箕子殷
王帝乙之子紂之庶兄也按箕子乃紂諸父杜註
誤以微子為箕子十有九年宋公使邾文公用
鄫子于次睢之社傳疏有齊桓以德屬諸侯諸侯
遂歸齊桓二句與本文無涉乃下文齊桓公存三
亡國以屬諸侯句下疏誤連于此二十有五年
秦伯師于河上傳繼文之業句注晉文侯仇為平
王侯伯匡輔王室十三字監本誤列在于今為可
矣句下今校改文公十二年秦伯使西乞術來
聘傳寡君敢辭玉疏其意欲致與主國且受之而
襄仲辭之者為不欲與秦為好因謙辭還也監本
作且主之且襄仲辭之者為不欲與秦為好國謙
退禮終還也譌謬難通今校改十有六年有蛇
自泉宫出傳音義内魯公伯禽以下監本及别本
多譌字如魏公㵒作費厲公擢作躍弟獻公具作
子鄭公具懿公戲作獻又疏中考公作耆公幽公
宰作圍魏公作徽公真公作順公並據史記校改
宣公七年衛侯使孫良夫來盟疏文二年晉人
以公不朝一段監本誤列于公會齊侯伐萊注下
今校改十有二年晉師救鄭傳知莊子曰此師
殆哉句下見本有莊子見彘子逆命疏文一段按
其文義應在雖免而歸必有大咎注下又有師坎
為水至故名為臨一段應在周易有之在師之臨
注下今並校改十有四年孟獻子言于公曰傳
今楚在宋君其圖之公說下疏文一段監本誤列
前文聘而獻物句下今校改成公八年晉趙莊
姬為趙嬰之亡故譖之于晉侯傳三代之令主皆
數百年保天之禄疏嗣祖父之天禄句監本譌作
謂天禄之祖父也文義難通今校改襄公九年
宋災傳令司宫巷伯儆宫疏司宫當天子之内小
臣也監本司宫譌官司又王之正内五人監本譌
作主之王内今並校改十有七年宋皇國父為
太宰傳妨于農收各本俱作農功按注明言收歛
時音義明言收如字今校改十有八年鄭子孔
欲去諸大夫傳吾驟歌南風又歌北風注故曰不
競也句下監本衍師也二字今刪二十年盟于
澶淵齊成故也傳疏文一段監本誤列前文督揚
之盟注下今校改二十有五年楚蒍掩為司馬
傳表淳鹵疏史起為鄴令監本史譌吳今校改
二十有七年冬十有二月乙亥朔日有食之監本
乙亥作乙夘諸家注解皆作乙亥以傳及疏推之
當作乙亥今校改二十有九年吳公子札來聘
傳為之歌鄭疏於漢則京兆鄭縣又于漢則河南
新鄭縣監本作京兆郡河南郡誤也西漢京兆及
東漢河南皆稱尹不稱郡今刪昭公元年季武
子伐莒取鄆傳去煩宥善莫不競勸疏不往討魯
以下各本誤入下文賦大明之章注下今校改
十年齊惠欒高氏皆嗜酒傳疏文各本誤列下文
遂伐虎門句下又孫以王父字為氏句上衍王孫
字三字今校改哀公十有四年宋桓魋之寵害
於公傳逢澤有介麋焉注地理志言逢澤在滎陽
開封縣東北按漢時開封在河南郡晉始屬滎陽
不得以晉時郡名混入漢志也
春秋公羊傳隠公公子益師卒傳注用心尚麤觕
麤才古反又七奴反說文大也按觕兼平上二聲
麤但有平聲若二字連用則麤讀平聲觕讀上聲
顔師古注漢書庶得麤觕可証今於麤字音平上
二聲而觕字闕如蓋有脱誤又按說文麤行超遠
也訓大乃玉篇所引亦誤翬帥師會齊人鄭人
伐宋傳疏正以上四年帥師不言公子翬按各本
帥師不三字誤作師解云今校改桓公鄭伯以
璧假許田傳注疏五年一朝解曰虞書傳按此係
王制文虞書孔傳無此語必係傳寫之訛大水
傳疏惡愈甚也監本脱甚字今增宋督弑其君
與夷及其大夫孔父傳注父者字也疏穀梁傳文
按今本穀梁傳作父字諡也後人疑諡為衍文據
此疏益知穀梁原文無諡字己夘烝傳烝者何
疏欲言宗廟之祭一段監本誤刊于夏曰礿注下
今校改葬我君桓公傳疏日月有時將葬矣監
本脱將字據檀弓本文增莊公荆敗蔡師于莘
以蔡侯獻舞歸傳疏若對爾雅則有青并無徐營
若對禹貢則有幽并無徐梁監本二有字皆訛作
長今依周禮疏改單伯會伐宋傳疏據伐國不
殊會監本脱會字今增曹羈出奔陳傳注疏圉
者拑馬而秣之監本拑訛相據宣十五年傳改正
二十有六年公伐戎公字上監本及别本俱無
春字按春秋于歲首未有去春字者偶闕秋冬何
休必横生異議而於此並無說其為刊本脱落無
疑但吕祖謙集解即云公無春字則宋時已然先
儒謂公羊經無春字者誤也又公至自伐戎疏監
本誤刻于下文曹殺其大夫之下今改正僖公
葬許穆公注疏春秋之信史也其序則齊桓晉文
按此據昭十二年傳不據孟子監本作其事誤今
校改公會晉侯齊侯宋公蔡侯鄭伯衛子莒子
盟于踐土陳侯如會傳注刺陳侯不慕霸者各本
俱訛陳為諸今依毛本改文公二月癸亥朔日
有食之注楚滅江六疏即下四年秋楚人滅江五
年秋楚人滅六是也監本脱江五年秋楚人滅七
字今從毛本增楚子使椒來聘傳注見治升平
監本訛作見升平法今依毛本改單伯至自齊
疏隠如至自晉各本俱作意如非也公羊經文自
作隠如今改宣公晉放其大夫胥甲父于衛傳
疏孔子蓋善之也者一段監本誤刊于前文要絰
而服事下今校改成公仲嬰齊卒傳臧宣叔者
相也各本俱作臧宣公據本注校改襄公叔孫
豹鄫世子巫如晉傳注主書者善之監本脱書字
今增晉士匄帥師侵齊至穀聞齊侯卒乃還傳
注義服諸侯之君監本脱義字按何注本用蕭望
之語再證以疏文必不可省今從毛本增入公
會晉侯齊侯宋公衛侯鄭伯曹伯莒子邾婁子于
商任傳時歲在己夘按是歲實在己酉疏謂何氏
自有長歷按古文卯作戼酉作丣當以字形相似
而誤非别有長歷也昭公叔孫豹會漷疏知向
戍石惡皆與君同名也監本石惡作齊惡按公羊
經文自作石惡今校改公圍成疏公親圍成不
能服監本誤公親二字為不能今據定十二年注
校改葬薛獻公監本誤薛為晉今改定公冬
十月霣霜殺菽傳疏與賈服異按賈服謂賈逵服
虔也各本作賈復今從毛本校改季孫斯仲孫
忌帥師圍運傳二名非禮也按吕祖謙云不曰仲
孫何忌脱文無疑又疏宣王之興名子為宫湼之
屬各本俱訛湼為皇今據周本紀改宋公子池
出奔陳注池左氏作地按何注於經文同異並不
以二傳互證此五字乃釋文後人誤刊為注耳
哀公元年按此卷監本全脱音義今依陸氏釋文
增補共四十四條十有一年春按此卷監本共
脱音義二十五條今並依釋文補入
春秋穀梁傳隠公衛人殺祝吁于濮傳注不書氏
族以下二十八字乃范注監本誤以為疏今校改
桓公公子翬如齊送女傳疏監本誤刊于下文
齊侯送姜氏于讙注下今校改公會紀侯鄭伯
傳疏春秋考異郵云一段監本誤刊於由外言之
也句注下今校改無冰傳監本誤刊注疏於傳
文之前今校改鄭世子忽復歸于鄭傳疏傳反
正也者釋其稱世子也監本誤刊此十一字于上
文天王使家父來求車傳疏末今校改莊公單
伯逆王姬傳其不言如何也注據僖三十年監本
誤作二十九年今改宋萬弑其君捷監本此句
下脱及其大夫仇牧句今增戎侵曹曹羈出奔
陳傳疏薄氏駁云一段應在傳後監本誤刊傳前
今校改公會齊侯宋公陳侯鄭伯同盟于幽傳
疏衣裳之會十有一者一段應在傳末監本誤刊
於信其信仁其仁疏後今校改僖公齊師宋師
曹師次于聶北救邢傳疏莊三十二年狄伐邢監
本伐訛作救今改公會王人齊侯宋公衛侯許
男曹伯陳世子欵盟於洮傳疏朝服者天子則皮
弁一段監本誤刊於鄭伯乞盟傳注下今校改
伯姬卒傳疏葬宋共姬是也監本誤作宋葬共姬
今改晉殺其大夫里克傳吾若此而入自明監
本脱吾字今增八月螽傳疏重發傳者一段監
本誤刊于下文公至自會注下今校改六鶂退
飛過宋都監本鶂誤作鷁按榖梁經文自作鶂今
改文公作僖公主傳疏與其麤觕監本麤觕誤
作觕觕今據公羊注疏改閏月不告朔猶朝于
廟傳注故吉凶大事皆不用也句下各本皆有不
數所右也五字按釋文于此處有數所古反後人
誤列于注且衍不字又訛古為右訛反為也今校
改公子遂如宋監本脱宋字今增成公雨木
冰注五行傳曰監本誤穀梁傳曰今改九月辛
丑用郊傳疏然後能事天監本訛能事為至其今
改築鹿囿疏天子囿方百里公侯十里監本脱
百里公侯四字又疏故約之為天子百里監本脱
百里二字今並增入襄公仲孫蔑會晉欒黶宋
華元衛寗殖曹人莒人邾人滕人薛人圍宋彭城
傳疏為父與與君意異監本訛與君為子若今改
叔孫豹鄫世子巫如晉傳疏母之姊妹監本誤
作同母姊妹今改齊侯滅萊疏監本誤刊於莒
人滅鄫之下今校改同圍齊傳非大而足同與
各本與俱作焉石經作與是也今從之大饑傳
注塗堊飾監本堊誤作塗今據釋文改衛侯之
弟專出奔晉傳疏織絇邯鄲一段監本誤刊於上
文殺寗喜傳注下今校改昭公楚薳罷帥師伐
吳監本楚誤作冬今改齊高偃帥師納北燕伯
于陽注偃高徯元孫監本脱偃字今增宋華亥
向寧華宫奔陳疏監本誤刊于下文蔡侯廬卒之
下今校改定公公即位傳疏嫌非周禮監本誤
作兼不亦言今改哀公楚子陳侯隨侯許男圍
蔡疏明更不為貶黜監本明訛作盟今改
論語賜也何如章注夏曰瑚商曰璉按禮明堂位
云夏后氏之四璉殷之六瑚自當以記文為正
入公門章没階趨進按釋文無進字蔡節集說曰
疑即退字蓋趨而退至外朝也齊必變食章雖
疏食菜羹瓜祭疏疏食也菜羹也瓜也三物雖薄
必祭按玉藻云瓜祭上環此為的據閔子侍側
章子樂按漢書班固幽通賦注作子曰或當時古
本如是
孟子音義序雖小有異同而共宗趙氏按此下監
本脱今既奉勅定仍據趙注為本共十二字若非
刊正詎可通行按此句下監本脱謹與尚書集成
音義二卷云云共二百零八字今並補入題辭
解孟子既没之後節疏先王之道遂絀而不明于
世監本絀訛紬又疏建萬世之功監本建訛是今
並校改梁惠王章句上疏魏武子生悼悼生嬴
按史記悼子生絳絳生嬴此誤莊暴見孟子章
疏末云天時不如地利地利不如人和此公孫丑
篇文也本注無此二句乃傳寫之誤文王之囿
章注王怪其大監本大訛惟今改交隣國有道
章疏史記公劉變于西戎邑于豳其後三百有餘
歲監本西戎下多邑于西戎四字三百下脱有字
餘下脱歲字今並從史記改所謂故國章疏不
直則喘監本訛喘為惴今改仁則榮章疏祖已
嘉武丁之以祥雉為德監本已訛乙今改伯夷
非其君不事章疏由由然與人偕儷而行然字下
監本多浩浩二字今從宋本刪孟子自齊葬于
魯章注疏畫者畫雲氣其餘各如其象監本訛畫
者畫為著紫餘又訛其餘為其畫俱考禮器改正
離婁之明章按孟子纂箋引趙岐注離婁黃帝
時人謂即離朱今本並無此文不仁者章疏末
注云如臨深淵至放之而已凡五句係他注錯雜
於此居下位章疏末正義曰至此蓋荀卿之言
然凡十句按本注無此文蓋古注今逸逢蒙學射
於羿章疏死于窮門監本脱門字今增無或乎
王之不智章疏有吹笙過者監本脱吹笙二字今
從史記補入恥之于人大矣章按本注無隰朋
顔淵語而疏中釋之蓋古注今多有逸者
爾雅釋詁允孚亶展諶誠亮詢信也注方言曰荆
吳淮泗之間曰展按陸本淮泗作淮汭按方言注
曰汭水名也則應從陸本關關噰噰音聲和也
按鄭樵云據二文一義者皆當在釋訓部恐誤在
此壑阬阬滕徵隍漮按鄭樵云阬有二文無義
其一為衍者耳釋言務侮也鄭樵曰疑侮為敏
按詩外禦其務國語作外禦其侮樵之疑非也
釋親宗族母黨妻黨㛰姻按石經俱標題於後鄭
本亦然監本毛本俱訛在前今校改釋天謂之
景風甘雨時降萬物以嘉謂之醴泉按鄭樵云據
下文敵體則此上容有二句亡焉釋地有醫無
閭之珣玕琪焉按石經玕作玗考說文本作㺮又
列子珠玗之樹山海經有玗琪樹注玗琪赤玉屬
也然則音從余不從竿釋邱堂途梧邱鄭本堂
作堂按郭注不言堂字何義邢疏則曰當道有邱
名梧邱然則堂為當字傳寫之訛釋草菉王芻
按菉通作綠詩終朝采綠注王芻也似非菉竹之
菉陸本又作录盂狼尾按石經盂作孟鄭本亦
同再考玉篇&KR0034;狼尾草也盂與孟或以字形相似
而訛萹苻止濼貫衆按陸本引本草萹苻貫衆
為一物邢疏貫衆一名萹苻一名貫節然則止濼
亦貫衆之别名矣今文萹苻止為一節注云未詳
濼貫衆為一節疏云一名萹苻其為傳寫之訛必
也釋木杭魚毒按石經杭作杬郭璞陸德明鄭
樵三家之釋爾雅並作杬坊本乃譌為杭考諸玉
萹於杬則注木名於杭則注州名二義固秩然不
紊也釋蟲密肌繼英注未詳按鄭樵云釋鳥有
此誤重出耳釋魚蝮虺博三寸首大如擘按鄭
樵云豈有身廣三寸而頭如拇指者疑擘為臂之
訛釋鳥鶨䳢老按鄭樵本只有鶨䳢二字無老
字下文作老&KR2046;鴳今此本下文只&KR2046;鴳二字而老
字連上樊光則斷鶨䳢為句以老字屬下春秋九
鳸有老鳸則老字應屬下明矣釋獸時善乘領
按此當連上文蜼卭鼻而長尾讀言其好登山峯
非别有獸名時闕洩多狃按此當連上文猩猩
小而好啼讀亦係誤斷六畜按石經鄭本俱有
此二字監本毛本俱無今從石經補入
孝經開宗明義章仲尼居按古文作閒居考說文
所引孝經皆古文其於居字下引孝經仲尼居即
無閒字則閒字為劉炫妄增孝治章以事其先
君疏祭享謂四時及禘祫也按不王不禘此經乃
言諸侯之祭疏兼禘言蓋誤
皇朝通志卷一百七
