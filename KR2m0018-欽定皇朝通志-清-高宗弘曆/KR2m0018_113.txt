欽定四庫全書
皇朝通志卷一百十三
圖譜略(一)
(臣)等謹按鄭樵通志輯圖譜為專門上自經史下
迄物類臚舉博矣然分記有記無者以鄭氏生際
南宋偏安書缺有間未能賅載無遺故存信而闕
疑也欽惟我
朝重熙累洽
列聖相承考文制度美備精詳凡金匱石室之藏悉羲畫
禹疇之要固已左圖右史囊括古今矣我
皇上聖學緝熙
幾餘考鏡兼綜條貫金聲而玉振之若球圖法象關
纘述之大者丕揚
光烈
式廓訏謨如日月之麗中天其他縑毫緗帙繪治象而
編掌故一經
宸翰品藻雲漢
天章益臻典貴巍乎煥乎迥非往代王會圖經世譜所
能髣髴於萬一然猶搜羅散佚海内藏書畢輸秘
館莫不折衷於
睿鑒則圖籍之富至
今日而誠粲然大備也臣等謹裒輯
冊府
御定諸書
御製詩集文集所載圖譜
聖明親加釐定者弁於編首用昭
皇極敷言之盛軌若
本朝諸臣專家圖譜之學可資考證者稽諸四庫燦
若列眉自無庸倣鄭志記有記無之例依次登載
仰見
盛世文治光昭賅羣言而包衆有至按類標題悉沿
其舊不復於各門中更分細目稍為變通酌歸簡
覈云
御定(六十一種)
經學
毛詩全圖
謹按宋馬和之工於繪事供奉高孝兩朝嘗取毛
詩三百篇篇為一圖以進流傳零落
内府所藏僅十分之三我
皇上幾餘染翰
指授梗㮣
命畫院諸臣撫舊補新獲成完璧是圖重繪至再上備
乙覽伏讀
御製圖後題跋及序文闡發經旨洞見比興之原誠覺
三代朝章列邦民俗犂然在目不徒為文苑風雅
揚扢已也
史乘
列代紀事年表
謹按康熙四十六年
聖駕南廵布衣龔士炯獻歴代年表所載至隋而止乃
詔儒臣重修成編上起帝堯元載甲辰下迄元順帝至正
二十年戊申首末凡三千七百二十五年準史記
年表月表司馬光資治通鑑目錄而條理分明脈
絡連屬上下數千年包括無遺實為讀史之津梁
南薰殿奉藏列代帝后圖像
謹按列代帝后圖像舊藏
内府歲久渝脱奉
命重加&KR0724;潢自太皥伏羲氏而下帝后圖像為軸者六
十有八為冊者七為卷者三先聖名賢圖冊五詳
定位置次第秩然藏之
紫禁伏見我
朝所以尊崇帝統敬紹道源者俱于是乎在
列代賢明妃后垂稱奕世者取繪十二
謹按取繪十二賢明妃后如西陵教蠶太姒誨子
姜后脱簪樊姬諫獵燕姞夢蘭許后奉案以及婕
妤當熊班姬辭輦馬后練衣徐妃直諫昭容評詩
曹后重農皆
宸翰親系以贊永為後式焉
聖帝明王圖
謹按是圖乃畫院臣冷枚奉
敕恭繪並載各書傳事實
歴朝賢后故事圖
謹按是圖自孝事周姜葛覃親採麟趾貽休濯龍
蠶織身衣練服並約束外家戒飭宗族教訓諸王
含飴弄孫禁苑種榖女中堯舜親掖鸞輿共十二
事為圖有二一係畫院臣冷枚恭繪一係臣焦秉
貞恭繪藏諸
御府永為千古極則
平定準噶爾回部五十功臣像贊
謹按西陲底定圖大學士將軍以下五十功臣於
紫光閣
皇上親御丹鉛各系以贊其後五十功臣則儒臣奉
命綴辭仰見
國家心膂之臣宣力策勲後先疏附以視著績雲臺
凌煙者不更偉乎
平定兩金川五十功臣像贊
謹按兩金川平定
命倣西師蕆績之例畫五十功臣像於紫光閣
上親灑宸翰就其事實各為之贊併繪其次五十功臣
敇儒臣撰擬贊辭以示賞功惟重之至意
玉牒
謹按宗人府以時修輯
皇族之屬籍仰見
天潢派衍垂裕無疆之休我
皇上福備慶長一堂
五世尤為前古史冊未有之盛事綿諸萬禩繼繼承承
實非螽斯麟趾所可擬議也敬誌於此
宗室王公功績表傳
謹按乾隆二十九年
上命宗人府内閣考覈宗室王公功績輯為表一卷詳
列封爵世系傳五卷嗣因所載事迹尚有未協乃
詔館臣恭檢
實錄紅本重為改撰體例如舊而事必具其始末語必求
其徵信仰見我
國家宗室懿親銘勲竹帛之盛
蒙古王公功績表傳
謹按蒙古諸部落自我
國家肇興東土前後歸誠莫不執殳效命禦侮折衝
用能名著旂常而慶延孫子我
皇上垂念舊勲表章遺迹
命儒臣纂輯成編俾柳城松漠稽首而效心膂者炳然
與宗室王公功績並傳不朽實為前史所未聞也
八旗姓氏通譜
謹按我
朝肇興東土雲從景附日盛因分旗隸屬以明其統
系迨
國家定鼎以來或聚居遼左或散處燕畿迄今百五
六十年
累朝休養煦植生聚愈繁奉
命載稽圖籍考其得姓受氏之初並官階勲績各綴小
傳詳列於篇與
國史相為表裏
天文
數理精藴
謹按推測星度西法與中法稍異我
聖祖仁皇帝奉若天道研極理數洞見西法之精審可垂
永久
敕靈臺專行弗失
御製數理精藴五十三卷上編五卷以立綱明體下編四
十卷以分條致用又表八卷其别有四通中西之
異同殫天人之微奥自隸首以來咸未窺斯秘也
歷象考成
謹按是書四十二卷上編十六卷曰窺天察紀以
闡其理下編十卷曰明時正度以詳其法又表十
六卷以致其用仰經
聖祖親加審定於圓靈儀象殫極精微雖庖犧之仰觀俯
察未能踰
聰明之天縱也
歷象考成後編
謹按雍正八年
世宗憲皇帝因
御製歷象考成中六儀之法閱一甲子將届七十年歲差
之候
命續定日躔月離二表但有表無說亦無算法
皇上敕監臣增補圖說為後編十卷蓋璿衡齊政之術
至是愈精密矣
儀象考成
謹按是書以六儀新法參渾儀舊式製為璣衡撫
辰儀繪圖著說以禆測候併考天官家諸星紀之
殘缺失次者補而正之為儀象考成五十三卷皆
研究歲差以符天運其星圖較舊增一千六百一
十四皆經
聖明釐定欽若授時垂為令典洵測算之大成千古莫易
也
地理
皇輿表
謹按坤輿圖志前史率多舛訛康熙十八年
特命儒臣詳加考正易圖為表瞭如指掌嗣因幅員日廣
外藩屬國次第歸誠如喀爾喀青海諸部無不稱
臣向化比於郡縣復奉
敕考其山川封域增列於編以補原書之所未載
輿地圖
謹按是圖乃康熙年間
聖祖命人乘傳詣各部詳詢精繪所定自平定準噶爾西
陲諸部悉入版章因奉
敕遣大臣率西洋人由西北兩路分道至各鄂拓克測
量星度占候節氣詳詢其山川險易道路遠近繪
圖一如舊制以垂諸永久云
盛京吉林黑龍江等處標注戰蹟輿圖
謹按盛京吉林黑龍江諸處乃我
朝肇迹興王之所而皇輿全圖向未賅備我
皇上敬稽
實錄事迹
命將軍等臣詳考道里形勢按圖增補且拓為大圖於
聖武豐功標注地名之右恭紀
太祖
太宗親征及
遣諸王貝勒等征討輪蹄所及之地計圖一百四十有四
列聖開創丕基山川疆域釐然可攷恭繹
御製鴻篇所以
述
祖烈而
示來兹誠可永垂不朽矣
皇輿西域圖志
謹按西陲疆索列代未紀以幅員所限語言不通
也我
皇上聖武遠揚膚功耆定拓地二萬餘里準噶爾回部
之人皆在
廷執事音譯既便諸臣馳驅是役者親履其地俾司
校勘既詳且覈夫豈漢唐之程督異域者所可同
日語哉
避暑山莊三十六景圖
謹按熱河乃近塞名區
聖祖仁皇帝肇建避暑山莊為
秋獮駐蹕之地天開勝景繪圖三十六幅悉經
寳翰親題每歲我
皇上翠華臨幸掞揚
奎藻寄興
知仁復增三十六景地靈日闢屹為都會敬附誌於此
盤山十六景圖
謹按盤山為畿甸名區慎郡王允禧恭繪成圖皆
經
御題為幅共十有六
政典
太祖實錄戰圖
謹按實錄戰圖八冊乃
國家盛京時舊本敬貯
乾清宫嗣奉
敕依式重繪二本以一本恭送
盛京尊藏以一本貯
上書房傳之奕世用昭
祖德
豐功開億萬載無疆之丕業
萬夀圖
謹按康熙五十二年恭逢
聖祖六旬萬夀自畿輔各省以至遐陬百官耆庶輻輳京
師迎
駕呼嵩填衢溢巷畫院諸臣奉
敕依
輦路經行之處繪為全圖祝嘏之盛誠曠古所未有也
南廵圖
謹按江浙兩省濱於河海一切隄防實關民生至
計
聖祖仁皇帝翠華南幸
親示機宜凡
鑾輅所經無不普被
恩膏臣宗業駿恭繪事實以紀
省方盛典我
皇上法
祖觀民六舉
時廵之典
賜復蠲租涵濡周洽於海塘河工不惜億萬帑金永期
鞏固臣民顒顒望幸之心方諸夏諺更誠且切敬
誌於此
耕織圖
謹按是圖各二十三幅昔
聖祖仁皇帝厪念農桑
詠其勤苦幅繋以詩序而刻之以垂示久遠伏讀
御製賡和詩章仰見我
皇上勤恤民隠先後同揆較之豳風無逸更深切著明
矣
農器圖
謹按是圖自初耕以至納稼為器十具
命工寫於
多稼軒中伏讀
天章於民生本務不啻三致意焉
棉花圖
謹按是圖乃直隸督臣方觀承所進昔
聖祖御製木棉賦備詳吉貝所自起及種植流傳實闡古
今之秘我
皇上厪恤民依
藻詠始末固將與蠶桑浴繭同衣被萬世也
親蠶圖
謹按是圖恭紀
孝賢皇后親蠶之典藏諸蠶館用以昭農桑並重之至
意
職貢圖
謹按我
朝車書一統遐陬景附凡遇元辰
萬夀慶賀典禮如外藩蒙古諸屬國及朝鮮交趾南掌
之類莫不歲時納貢抃舞
殿廷
特命畫院諸臣詳繪成圖玉帛冠裳之盛豈僅如王會
侈陳已哉
皇朝禮器圖式
謹按禮器之制我
朝極為美備惟
祀饗朝會軍旅諸大政所司展事具儀間沿前代舊式時
有未協
皇上特命禮官自
郊壇祭器及鹵簿儀仗輦輅以次釐正至冠服樂器一準
彛章永為定則而觀象臺儀器歲久漸差武備器
什向未臚載咸是笵是程仰經
進御
聖明親加審定薈萃成帙垂光策府云
歴代職官表
謹按設官分職歴代建置不同我
國家間沿勝朝舊制而更定損益特為盡善滿漢一
體文武並重永為萬世良法
皇上特命儒臣詳訂
昭代官制並考古今升降沿革著之以表垂示不刊
平定準噶爾回部戰圖
謹按西師底定皆我
皇上發謀授略决勝萬里乃於紫光閣既圖有功臣之
像復奉
命就征戰之地詳繪軍營形勢
御製鴻章以旌勞績武功赫濯實從古未有也
烏什戰圖
謹按烏什介於阿克蘇喀什噶爾之間為回部適
中之地恃其地險土饒敢作不靖時乾隆乙酉二
月也仰經
皇上命將行師
天威播震越六月而事平爰繪為圖悉蒙
奎藻題詠用紀將士成勞而防戍官軍得形勢之地以
鎮壓衆回部西陲永見寧謐矣
平定兩金川戰圖
謹按兩金川負固一隅地勢險峻凡
命將行師皆
廟謨决策用能擒渠掃穴全境蕩平奉
敕將奪碉撲卡攻搗形勢詳繪成圖與西域戰功後先
輝映而
大聖人不得已用兵之心恭繹
御製奎文義正仁育度越萬古矣
哨鹿圖
謹按是圖乃
聖駕初幸木蘭秋獮
行圍
命郎世寧恭繪用彰
講武習軍為萬世不易之法
寳譜
謹按我
朝御寳向尊藏
交泰殿歴年既久會典所載率多失真
皇上親加考正排次定為二十有五以符天數并著成
譜其文自乾隆十七年釐考
國書篆字成復詳加酌定惟
世傳御寳仍舊不復更易其常行
誥敕所鈐用者咸改兼篆文以崇典章而昭法守焉
印譜
謹按乾隆十七年釐考
國書篆字成復奉
命酌定印信篆文内自部院司寺以下外自督撫提鎮
以下印章悉改鑄篆文以昭畫一而大將軍經略
及諸將軍之印或存舊或兼篆各依時次譜圖系
說並使崇勲茂績附以益彰
學術
養正圖
謹按是圖自寢門視膳以及借事納忠共六十事
皆仰經
御題備著法戒之意
懿戒圖
謹按是圖乃侍郎臣董誥奉
敕恭繪仰經
御題懸諸
祕殿伏見我
皇上健行不息而猶取於武公之懿戒誠
法
天體乾悠久無疆矣
歴代帝王道統圖
謹按是圖為閨秀錢陳書所繪其子陳羣恭
進並撰贊語十六章呈
御覽嗣陳羣奉
命書於畫冊左方復蒙
御筆題籖永為
祕府之珍
莊子故事圖
謹按是圖自姑射神人庖丁解牛支離鼓筴壺子
示機列子食豕儵忽鑿竅象罔得珠並輪扁斵輪
東施捧心濠梁觀魚痀僂承蜩伯昏論射共十有
二事皆仰經
御題
補繪離騷全圖
謹按離騷原圖係
國朝蕭雲從所繪祇有三閭大夫鄭詹父漁父及九
歌天問等圖而目錄所稱離騷經遠遊諸圖俱已
闕佚香草一圖則自稱有志未逮核之楚詞篇什
挂漏良多
皇上幾餘披覽以其用意雖勤而脱略不免
特命内廷諸臣參考釐定各為補繪體物摹神粲然具
備且靈均旨趣可藉以攷見其比興之原
藝事
佩文齋書畫譜
謹按康熙四十七年奉
詔發中祕之藏搜輯歴代書畫我
聖祖仁皇帝觀文游藝
親為審定勒成是編分門列目引據詳賅非特殫藝事之
精微而實為考證之資糧也
詞譜
謹按康熙五十四年
特命儒臣輯成是編凡八百二十六調二千三百六體自
唐至宋元遺篇靡弗採錄分刌節度窮極窈眇實
立詠歌之準而通聲氣之元
曲譜
謹按是編與詞譜同時奉
敕所撰相輔而行凡諸家論說以及舊譜舛訛無不辨訂
詳核匪獨倚聲家當永為法守而五音六律得所
考正且與大樂同和矣
陶冶圖
謹按是圖畫院臣孫祐周鯤丁觀鵬所繪督理九
江鈔關内務府員外郎臣唐英恭編成帙藏諸
御府備見考工搏埴之遺意
物類
廣羣芳譜
謹按羣芳譜乃明王象晉所編體例尚有未醇考
證亦多疎漏我
聖祖仁皇帝親加釐定正訛補闕凡殊方絶域之産花鏡
圃史之書徵名覈實一一詳載以成博物之鴻編
而昭
聖朝之隆軌
何爾其圖
謹按是鳥出於黑龍江康熙年間
命蒋廷錫所繪
瑞穀圖
謹按雍正二年三年自
帝耤
御園及兩河三晉江省嘉禾叢生侍郎臣蔣廷錫繪
為總圖並獻頌紀瑞
瑞蔬圖
謹按雍正三年十月
宣示御園萊菔九枝連蒂侍郎臣蒋廷錫繪圖獻頌以表
庥徵
十蔬圖
謹按乾隆丙寅年
上命剪園蔬賜大學士并内廷翰林等臣蒋溥繪十蔬
圖以
進仰蒙
御題永為藝林盛事
國學瑞槐圖
謹按國學古槐於乾隆辛未歲重榮大學士臣蒋
溥繪圖以
進復荷
睿題蔚為人文嘉瑞
十駿圖
謹按十駿皆外藩所
進為
天閑上駟臣郎世寧奉
敕恭繪
如意驄圖
謹按準噶爾進大宛馬臣郎世寧奉
敕恭繪並
錫嘉名用示招徠
愛烏罕四駿圖
謹按是圖乃臣金廷標奉
敕恭繪以補郎世寧畫所未到
白鷹圖
謹按此鳥為喀爾喀貝勒阿約爾所
進較越裳獻雉向化更遠矣
鷟鸑爾圖
謹按是鳥乃尚書臣阿桂還自伊犁所獻郎世寧
奉
敕恭繪時西域既屯且城實綏遠之徵殊方瑞應也
西清古鑑
謹按乾隆十四年奉
命内廷諸臣考訂
御府所藏彛器繪其形模備摹欵識不特鑑古之精
三代法物穆乎如見
西清硯譜
謹按前代舊硯
御府儲藏最富
特命内廷諸臣甄覈品次詳繪規制薈綜成編永為文
房至寶
錢錄
謹按乾隆十五年奉
命詳列歴代泉布並外域諸品以及吉語異錢厭勝諸
品勒成是編皆據
内府儲藏考証典核摹繪逼真不特見稽古責實而
錢幣之利弊一覽具覩洵足折衷百代
皇朝通志卷一百十三
