欽定四庫全書
皇朝通志卷三十三
都邑略(二)
暢春園在
京城西直門外十二里地名海淀
聖祖仁皇帝以萬幾之暇
駐蹕於此酌泉而甘因明武清侯李偉故園址改建周方
十餘里築宫設籞
賜名暢春園時奉
孝莊文皇后
孝惠章皇后憩焉政事幾務即
裁决其中
皇上御極後葺新園宇每逢
駐蹕圓明園敬奉
聖母皇太后安憩於此宫門内中為
九經三事殿後為
春暉堂其後為寢殿曰
夀萱春永其後為雲涯館館後踰橋循山而北有河池南
北立坊二為玉澗金流門内為瑞景軒軒後為林
香山翠又後為延爽樓樓左為式古齋齋後為綺
榭園内築東西二隄各數百步東曰丁香隄西曰
蘭芝隄皆通瑞景軒西隄外别作一隄曰桃花隄
東西兩隄之外河流數道環遶苑内出西北門牐
注於垣外雲涯館東南角門外轉北為劍山南為
澹寧居前殿為康熙年間
聖祖御門聽政引
見之所後殿為
皇上舊時讀書處由大東門土山北循河岸西行為淵
鑑齋後臨河為雲容水態左廊後為佩文齋齋後
西為葆光齋東為蘭藻齋淵鑑齋之前為藏輝閣
佩文齋之東為養愚堂相對為藏拙齋小東門東
垣内溪北為清溪書屋後為𨗳和堂西為藻思樓後
為竹軒
春暉堂之西出如意門為玩芳齋山後為韻松軒二層宫
門外船塢之西為無逸齋
皇上詣園問
聖母皇太后安每傳膳視事於此凝春堂在淵鑑齋之西
其東室為純約堂其右為迎旭堂純約堂東為迎
凉精舍迎旭堂後為曉烟榭河岸以西為松栢室
其左為樂善堂河上有閣曰蘂珠院其北為觀瀾
榭蘂珠院西踰橋而北為集鳳軒軒後度河橋而
西為俯鏡清流又循河而南即苑之大西門延樓
列亘其外即西花園之馬厰也
暢春園西南垣為西花園正宇為討源書屋
皇上問
安之便率詣是園聽政中有閱武樓為肄武之所
恭載
聖祖仁皇帝御製暢春園記
都城西直門外十二里曰海淀淀有南有北自萬泉莊
平池湧泉奔流㶁㶁滙於丹稜沜沜之大以百頃沃野
平疇澄波遠岫綺合繡錯盖神臯之勝區也朕臨御以
來日夕萬幾罔自暇逸久積辛劬漸以滋疾偶緣暇時
於兹游憩酌泉水而甘顧而賞焉清風徐引煩疴乍除
爰稽前朝戚畹武清侯李偉因兹形勝構為别墅當時
韋曲之壯麗歴歴可考圯廢之餘遺址周環十里雖歲
遠零落故蹟堪尋瞰飛樓之鬱律循水檻之逶迤古樹
蒼藤往往而在爰詔内司少加規度依高為阜即卑成
池相體勢之自然取石甓夫固有計庸畀值不役一夫
宫館苑籞足為寧神怡性之所永惟儉德捐泰去雕視
昔亭臺邱壑林木泉石之勝絜其廣袤十僅存夫六七
惟彌望漣漪水勢加勝耳當夫重巒極浦朝烟夕霏芳
萼發於四序珍禽喧於百族禾稼豐稔滿野鋪芬寓景
無方會心斯遠其或穱稌未實暘雨非時臨陌以憫腁
胝開軒而察溝澮占離畢則殷然望詠雲漢則悄然憂
宛若禹甸周原在我戶牖也每以春秋佳日天宇澄鮮
之時或盛夏鬱蒸炎景鑠金之候幾務少暇則祗奉
頥養游息于兹足以迓清和而滌煩暑寄遠矚而康
慈顔扶輿後先承歡愛日有天倫之樂焉其軒墀爽塏以
聽政事曲房邃宇以貯簡編茅屋塗茨略無藻飾于焉
架以橋梁濟以舟楫間以籬落周以繚垣如是焉而已
矣既成而以暢春為名非必其特宜于春日也夫三統
之迭建以子為天之春丑為地之春寅為人之春而易
文言稱乾元統天則四德皆元四時皆春也先王體之
以對時育物使圓頂方趾之衆各得其所跂行喙息之
屬咸若其生光天之下熙熙焉皥皥焉八風罔或弗宣
六氣罔或弗達此其所以為暢春者也若乃秦有阿房
漢有上林唐有繡嶺宋有艮嶽金釭璧帶之飾包山跨
谷之廣朕固不能為亦意所弗取朕匪敢希蹤古人嫓
美曩軌安土階之陋惜露臺之費亦惟是順時宣滯承
顔致養期萬類之乂和思大化之周浹一民一物念兹在
兹朕之心豈有已哉於是為之記而系以詩詩曰
昔在夏姒克儉卑宫亦越姬文勿亟庶攻若稽古訓是
欽是崇箴銘戶牖夙夜朕躬棟宇之興因基前代巖宿
丹霞檐棲翠靄營之度之以治蕪廢有沸泉源汪濊斯
在駕言西郊聊駐綵斿甘彼挹酌工築斯謀瑩澈明鏡
縈帶芳流川上徘徊以泳以游因山成峻就谷斯卑咨
彼將作毋曰改為松軒茅殿實惟予宜亦有樸斵予尚
念兹撰辰經始不日落成豈曰游豫燕喜是營展事
慈闈那居高明遐矚俯瞰聊用娛情粤有圖史藏之延閣
惟此大廡會彼朱襮鬱鬱溝塍依然耕鑿無假人工渺
彌雲壑有鷁其舟有虹其梁可帆可涉於焉徜徉文武
之道一弛一張退省庶政其罔弗臧嘗聞君德莫大於
仁體元出治於時為春願言物阜還使俗醇暢春之義
以告臣鄰
圓明園在
暢春園北康熙四十八年建
世宗憲皇帝潛邸時
聖祖賜園也
御極後稍加修葺具朝署之規大宫門内為出入賢良門
中為
正大光明殿東為
勤政殿為常時聽政之所
皇上御極後每歲初春即
駐蹕於此咨度機務引見百官皆日以為常為門凡十
有八園中之水發源玉泉山由西馬厰入進水牐
支流派衍至園内由出水牐一在明春門北一在
蘂珠宫北達苑牆經長春園東入清河園内四十
景各有
御製詩詞紀之首曰正大光明即園中
正殿也後為夀山口東為洞明堂一曰勤政親賢為
勤政殿中
世宗御書額後楹額曰為君難東為飛雲軒為靜鑑閣閣
後殿宇為保合太和後為富春樓一曰九州清晏
前層恭懸
聖祖御書圓明園額次層殿為奉三無私後殿為九州清
晏東為天地一家春西為樂安和又西為清暉閣
閣左右有松雲樓露香齋涵德書屋茹古堂諸勝
别為清暉閣四景一曰鏤月開雲在富春樓之後
舊名牡丹臺康熙壬寅春
皇上覲
聖祖於斯堂之内承奉
恩旨養育宫中乾隆三十一年
御題額為紀
恩堂後宇為御蘭芬一曰天然圖畫北為朗吟閣又北為
竹薖樓東為五福堂迤北宇為竹深荷淨其東渡
河為蘇隄春曉一曰碧桐書院其西巖有雲岑亭
一曰慈雲普護(樓中奉觀音大士)前殿南臨後湖為歡喜
佛場一曰上下天光為臨湖樓宇其後為平安院
一曰杏花春館西北為春雨軒軒西為杏花村軒
後東為鏡水齋西北室為抑齋又西為翠微室一
曰坦坦蕩蕩前宇為素心堂後宇為光風霽月東
北為知魚亭又東北為萃景齋西北為䨇佳齋一
曰茹古涵今其後方宇為韶景軒軒前東為茂育
齋西為竹香齋又北為靜通齋一曰長春仙館為
皇上舊時
賜居之所
登極後復加修飾其後恭值佳辰令節迎奉
聖母皇太后為膳寢之所後宇為綠蔭軒正宇西廊後為
麗景軒仙館之西為含碧堂堂後為林虚桂靜左
為古香齋東楹有閣為抑齋堂稍東為隨安室由
仙館西南門迤西為藻園内為曠然堂堂後為貯
清書屋堂東池上為夕佳書屋稍北為鏡瀾榭東
南為凝眺樓為懷新館西北為湛碧軒一曰萬方
安和建宇池中形如卍字南面正室為萬方安和
餘為佳氣迎人為四方寧靜為碧溪一帶為山水
清音為神洲三島為高山流水為枕流潄石為洞
天深處得景凡九一曰武陵春色舊名桃花塢雍
正四年
皇上讀書於此顔曰樂善堂旋移居長春仙館池北軒
為壺中日月長東為天然佳妙武陵春色之西為
全璧堂堂後由山口入桃花塢東為綰春軒軒東
北為品詩堂一曰山高水長重樓亘峙地勢寬敞
為外藩朝正錫宴陳設火戲及平時宿衞士較射
之所一曰月地雲居為梵宇最勝處東為法源樓
一曰鴻慈永祜即
安佑宫坊座額也為供奉
聖祖
世宗神御之所東南為致孚殿宫之後垣西北為紫碧山
房前宇為横雲堂東南為豐樂軒北為霽華樓迤
東為景暉樓横雲堂西池上為澄素樓一曰彙芳
書院内宇為抒藻軒後為涵遠齋齋之前西垣内
為翠照樓東垣内為倬雲樓又東為眉月軒倬雲
樓南稍東為隨安室又東逾溪橋為斷橋殘雪一
曰日天琳宇有中前樓中後樓西前樓西後樓東
别院為瑞應宫凡樓宇上下皆供佛像及諸神位
一曰澹泊寧靜殿為田字式凡四門東北面皆有
樓樓下稻田彌望東為曙光樓殿之東門外為翠
扶樓西門外别垣内為多稼軒左右有靜香書屋
互妙樓諸勝别為多稼軒十景一曰映水蘭香東
南為釣魚磯北為印月池池北為知耕織又北稍
東為濯鱗沼西南為貴織山堂(中祀蠶神)一曰水木明
瑟其北稍西為文源閣藏貯四庫全書閣西為柳
浪聞鶯一曰濓溪樂處後宇為雲香清勝東垣為
芰荷深處折而東北為香雪廊其東有樓為雲霞
舒卷其南為彙萬總春之廟(中祀花神)東北有樓為香
遠益清其西為樂天和為味真書屋一曰多稼如
雲前宇為芰荷香一曰魚躍鳶飛四面為門東廂
為暢觀軒西南為鋪翠環流樓南為傳妙室一曰
北遠山村北岸為繪雨精舍其西南為水村圖又
西有樓前後相屬前為皆春閣後為稻涼樓又西
為涉趣樓右為湛虚書屋東北踰橋而西為湛虚
翠軒又西為耕雲堂又西為若帆之閣一曰西峯
秀色其東為含韻齋東南為自得軒後垣之西為
花港觀魚一曰四宜書屋即安瀾園之正宇也
皇上幸海寧陳氏園
賜名安瀾兹略仿其意因以
命名東南為葄經館西南為無邊風月之閣又西南為
涵秋堂北為烟月清真樓樓西稍南為遠秀山房
其北踰橋為染霞樓大共為安瀾園十景一曰
方壺勝境樓宇臨池南建坊座其北樓宇為噦鸞
殿又北為瓊華樓噦鸞殿東為蘂珠宫方壺勝境
之西北為三潭印月又西北為天宇空明其後為
澄景堂堂東為清曠樓西為華照樓一曰澡身浴
德在福海西南隅即澄虚榭正宇也西為靜香館
又西為解愠書屋西南為曠然閣其北度橋為望
瀛洲又北為深柳讀書堂堂北為溪月松風一曰
平湖秋月在福海西北隅東南度橋為兩峯插雲
又東南為山水樂其北為君子軒為藏密樓一曰
蓬島瑶臺在福海中央舊名蓬萊洲殿前東為暢
襟樓西為神洲三島東偏為隨安室東南度橋為
東島西北度橋為北島一曰接秀山房在福海東
其後稍東為琴趣軒其北為尋雲樓東南為澄練
樓樓後為怡然書屋山房之南為攬翠亭一曰别
有洞天西為納翠樓西南為水木清華之閣閣西
稍北為時賞齋一曰夾鏡鳴琴南為聚遠樓東為
廣育宫(中奉君碧霞元)前建坊座後為凝祥殿宫之東
為南屏晚鐘又東度橋為西山入畫為山容水態
夾鏡鳴琴之西為湖山在望為洞裏長春一曰涵
虚朗鑑在福海東即雷峯夕照正宇也有尋雲榭
貽蘭庭諸勝一曰廓然大公在福海西北隅有䨇
鶴齋峭蒨居影山樓綺吟堂諸勝别為廓然大公
八景一曰坐石臨流溪水周環其下一曰麴院風
荷其西佛樓為洛伽勝境其南跨池為橋立坊楔
西為金鼇東為玉蝀金鼇西南宇為四圍佳麗玉
蝀東亭為飲練長虹又東南度橋折而北設城關
為寧和鎮麴院風荷之北為同樂園其前為清音
閣東為永日堂中有南北長街街西為抱樸草堂
街北為舍衞城城南面為多寳閣正殿為夀國夀
民後為仁慈殿又後為普福宫城北為最勝閣一
曰洞天深處在如意館西稍南前宇四所乃
諸皇子所居西為
諸皇子肄業之所前為前垂天貺中為中天景物東
宇為斯文在兹(中奉師至聖先)後為後天不老
圓明園之東曰
長春園本園東垣外隙地就添殿宇數所依長春仙
館
賜號即以名園園門内正宇為澹懷堂後為衆樂亭其後
河北敞宇為雲容水態南北為含經堂後為淳化
軒又後為藴真齋含經堂之東為味腴書屋亦名
霞翥樓為淵映齋堂之西為梵香樓為涵光室自
澹懷堂迤西濱河為蒨園有朗潤齋湛景樓諸勝
别為蒨園八景蒨園後河北岸為思永齋齋東别
室曰小有天園齋西稍南河外為得全閣南為寳
雲樓北為遠風樓齋北河流滙處為樓宇三層曰
海嶽開襟樓之東為法慧寺又東為寳相寺由寳
相寺度城關而東迤南為翠交軒北為愛山樓又
北為澤蘭堂愛山樓東北宇為平疇交遠風其東
為叢芳榭後為琴清齋叢芳榭之東為獅子林有
納景堂清閟閣諸勝别為獅子林八景又有清淑
齋探真書屋諸勝為獅子林續八景其南為玉玲
瓏館北為林光澹碧東為鶴安齋西南為蹈和堂
玉玲瓏館之東南為映清齋齋東為鑑園北為潄
瓊齋其東為師善堂鑑園之西南為如園内為敦
素堂堂北稍東為冠霞閣又東為明漪樓由如園
山徑西行即澹懷堂之東垣門
恭載
世宗憲皇帝御製園明園記
圓明園在暢春園之北朕藩邸所居
賜園也在昔
皇考聖祖仁皇帝聽政餘暇遊憩於丹稜沜之涘飲泉水
而甘爰就明戚廢墅節縮其址築暢春園熙春盛暑時
臨幸焉朕以扈蹕拜
賜一區林臯清淑波淀渟泓因高就深傍山依水相度地
宜構結亭榭取天然之趣省工役之煩檻花堤樹不灌
溉而滋榮巢鳥池魚樂飛潛而自集盖以其地形爽塏
土壤豐嘉百彙易以蕃昌宅居於兹安吉也園既成仰
荷
慈恩錫以園額曰圓明朕嘗恭迓
鑾輿欣承
色笑慶天倫之樂申愛日之誠花木林泉咸增榮寵及朕
纉承大統夙夜孜孜齋居治事雖炎景鬱蒸不為避暑
迎涼之計時踰三載僉謂大禮告成百務具舉宜寧神
受福少屏煩喧而風土清佳惟園居為勝始命所司酌
量修葺亭臺邱壑悉仍舊觀惟建設軒墀分列朝署俾
侍直諸臣有視事之所構殿於園之南御以聽政晨曦
初麗夏晷方長召對咨詢頻移晝漏與諸臣相接見之
時為多園之中或闢田廬或營蔬圃平原膴膴嘉穎穰
穰偶一眺覽則遐思區夏普祝有秋至若憑欄觀稼臨
陌占雲望好雨之知時冀良苖之應候則農夫勤瘁穡
事艱難其景象又恍然在苑囿間也若乃林光晴霽池
影澄清淨練不波遥峯入鏡朝暉夕月映碧涵虛道妙
自生天懷頓朗乘幾務之少暇研經史以陶情拈韻揮
毫用資典學凡兹起居之有節悉由
聖範之昭垂隨地恪遵㒺敢越軼其采椽栝柱素甓版扉
不斵不枅不施丹艧則法
皇考之節儉也晝接臣僚宵披章奏校文於墀觀射於圃
燕閒齋肅動作有恒則法
皇考之勤勞也春秋佳日景物芳鮮禽奏和聲花凝湛露
偶召諸王大臣從容遊賞濟以舟楫餉以果蔬一體宣
情抒寫暢洽仰觀俯察游泳適宜萬象畢呈心神怡曠
此則法
皇考之親賢禮下對時育物也至若嘉名之
錫以圓明意旨深遠殊未易窺嘗稽古籍之言體認圓明
之德夫圓而入神君子之時中也明而普照達人之睿
智也若舉斯義以銘戶牖以勖身心虔體
天意永懷
聖誨含煦品彙長養元和不求自安而期萬方之寧謐不
圖自逸而冀百族之恬熙庶幾世躋春臺人遊樂國廓
鴻基於孔固綏福履於方來以上答
皇考垂祐之深恩而朕之心至是或可以少慰也夫爰宣
示予懷而為之記
恭載
皇上御製圓明園後記
昔我
皇考因
皇祖之賜園修而葺之略具朝署之規以乘時行令布政
親賢而軒墀亭榭凸山凹池之紛列於後者不尚其
華尚其樸不稱其富稱其幽樂蕃植則有灌木叢花
怒生笑迎也騐農桑則有田廬蔬圃量雨較晴也松
風水月入襟懷而妙道自生也細旃廣厦時接儒臣
研經史以淑情也或怡悦於斯或歌詠於斯或惕息
於斯我
皇考之先憂後樂一
皇祖之先憂後樂周宇物而
圓明也圓明之義蓋君子之時中也
皇祖以是名賜
皇考
皇考敬受之而身心以勖戶牖以銘也不求自安而期萬
方之寧謐不圖自逸而冀百族之恬熙則又我
皇考綏履垂裕於無窮也予小子敬奉
先帝宫室苑囿常恐貽羞敢有所增益是以踐阼後所司
以建園請郤之既釋服爰仍
皇考之舊園而居焉夫帝王臨朝視政之暇必有遊觀曠
覽之地然得其宜適以養性而陶情失其宜適以玩
物而喪志宫室服御竒技玩好之念切則親賢納諫
勤政愛民之念疎矣其害可勝言哉我
皇考未就
暢春園而居者以有此
圓明園也而不斵不雕一
皇祖淳樸之心然規模之宏敞邱壑之幽深風土草木之
清佳高樓邃室之具備亦可稱觀止實天寶地靈之
區帝王豫遊之地無以踰此後世子孫必不舍此而
重費民力以創建苑囿斯則深契朕法
皇考勤儉之心以為心矣藉曰
祖考所居不忍居也則
宫禁又當何如晉張老之善頌甚可味也若夫建園之
始末
聖人對時育物修文崇武煦萬彙保太和期躋斯世於春
臺遊斯人於樂國之意則已具
皇考之前記予小子何能贊一辭焉
靜明園在
圓明園西玉泉山麓康熙十九年建初名澄心三十
一年易名靜明我
皇上幾餘臨憩略加修葺園為門凡六園内有十六景
首曰廓然大公宫門内
正殿也為
臨幸時聽政之所北臨後湖一曰芙蓉晴照西為虚受
堂一曰玉泉趵突為天下第一泉一曰竹罏山房
仿惠山聽松庵製得名南為開錦齋後為觀音洞
其上為賞遇樓南為吕祖洞一曰聖因綜繪仿西
湖行宫景得名其西為寫流軒軒後為層明宇又
西為福地幽居後為冠峯亭一曰繡壁詩態北為
水月庵其北為聖緣寺又北為仁育宫(中祀齊東嶽天聖)
(帝)一曰溪田課耕又西為迸珠泉一曰清凉禪窟
後為嘉蔭堂堂東為霞起樓西為犁雲亭清涼禪
窟之北為涵漪齋西為飛淙閣東為練影堂稍南
為掛瀑簷涵漪齋之西為妙喜寺一曰采香雲徑
其南有樓為靜怡書屋采香雲徑稍北折而東為
招鶴庭一曰峽雪琴音額為麗矚軒一曰玉峯塔
影仿金山妙高峯為之前為香嚴寺右為妙高室
北峯上為妙高寺殿後為妙高塔又後為該妙齋
峯之西為崇靄軒其東為含醇室後為詠素堂妙
高寺東山麓為含經堂東北臨溪為書畫舫一曰
風篁清聽東為如如室西為近清閣又西稍南為
飛雲㟪風篁清聽之西逾橋而南池東為延綠廳
池西為試墨泉一曰鏡影涵虛南為分鑑曲又南
為寫琴廊迤南為含暉堂後為清音齋齋西山麓
為碧雲深處東為心遠閣一曰裂帛湖光當玉峯
東麓臨裂帛湖由心遠閣折而北為羅漢洞又上
為水月洞一曰雲外鐘聲在古華嚴寺之後一曰
翠雲嘉蔭即華滋館也後為翠雲堂東為甄心齋
其東即小南門稍南為東宫門
靜宜園在
圓明園西香山即香山寺故址
聖祖仁皇帝於此置行宫乾隆十年重加修葺
賜名靜宜園園有二十八景宫門内首曰
勤政殿園中
正殿也為
臨幸時聽政之所殿前為月河殿後北為致遠齋西為
韻琴齋為聽雪軒東有樓為正直和平殿後西為
横秀館由山南折而東為清寄軒一曰麗曯樓一
曰綠雲舫一曰虛朗齋南為畫禪室後為學古堂
東為郁蘭堂西為佇芳樓其外東西南北各設四
面宫門東為帶水屏山其西為對瀑北為懷風樓
其左為琢情之閣東南為得一書屋西為山陽一
曲精廬一曰瓔珞巖其上為綠筠深處一曰翠微
亭一曰青未了亦亭名一曰馴虎坡一曰蟾蜍峯
其北稍東為松隖雲莊又東有樓為憑虚致爽一
曰栖雲樓一曰知樂濠一曰香山寺舊名永安寺
亦曰甘露寺
皇上易今名一曰聽法松即香山寺殿門外松也北為
海棠院一曰來青軒西為妙高堂軒之西南為歡
喜園一曰唳霜臯亦亭名由香山寺西北由盤道
上為洪光寺一曰香嵓室即洪光寺中殿宇一曰
霞標磴一曰玉乳泉一曰絢秋林一曰雨香館其
後為洒蘭書屋南為林天石海自
勤政殿以迄雨香館是為内垣為景凡二十一曰晞
陽阿其西為朝陽洞一曰芙蓉坪其東宇為靜如
太古一曰香霧窟即靜室也東南宇為竹罏精舍
其北巖間碣為西山晴雪一曰栖月崖其西宇為
得趣書屋一曰重翠崦東南為玉華寺一曰玉華
岫有泉名玉華泉其東為臯塗精舍一曰森玉笏
東北為超然堂堂南為曠覽臺後為碧峯館一曰
隔雲鐘亦亭名自晞陽阿以迄隔雲鐘是為外垣
為景凡八
恭載
皇上御製靜宜園記
乾隆乙丑秋七月始廓香山之郛薙榛莽剔瓦礫即
舊行宫之基葺垣築室佛殿琳宫参錯相望而峯頭
嶺腹凡可以占山川之秀供攬結之竒者為亭為軒
為廬為广為舫室為蝸寮自四柱以至數楹添置若
干區越明年丙寅春三月而園成非創也蓋因也昔
我
皇祖於西山名勝古刹無不曠覽遊觀興至則吟賞託懷
草木為之含輝巖谷因而增色恐僕役侍從之臣或
有所勞也率建行宫數宇於佛殿側無丹艧之飾質
明而往信宿而歸牧圉不煩如岫雲皇姑香山者皆
是而惟香山去圓明園十餘里而近乾隆癸亥余始
往遊而樂之自是之後或值幾暇輒命駕焉蓋山水
之樂不能忘於懷而左右侍御者之揮雨汗而冒風
塵亦可厪也於是乎就
皇祖之行宫式葺式營肯堂肯構樸儉是崇志則
先也動靜有養體智仁也名曰靜宜本周子之意或有合
於先天也殿曰勤政朝夕是臨與羣臣咨政要而籌
民瘼如圓明園也有憩息之樂省往來之勞以恤下
人也山居望遠村平疇耕者耘者饁者穫者斂者歴
歴在目杏花菖葉足以騐時令而備農經也若夫巖
巒之怪特林薄之華滋足天成而鮮人力信乎造物
靈奥而有待於靜者之自得耶凡為景二十有八各
見於小記而系之詩
清漪園在
圓明園西萬壽山之麓本名甕山乾隆十六年恭逢
聖母皇太后六旬萬夀建大報恩延夀寺於山之陽
命名萬夀山並疏導玉泉諸派滙於西湖易名曰昆明
湖中設戰船仿福建廣東廵洋之制香山健銳營
弁兵於湖内按期水操就昆明湖隄岸為園
賜名清漪宫門内
正殿亦曰勤政為
臨幸時聽政之所殿後北達怡春堂西為玉瀾堂北為
宜芸館館之西為樂夀堂堂前為青芝岫堂後折
而西方池之北為樂安和又西北為養雲軒軒後
為飡秀亭西為無盡意軒又西稍北為圓朗齋無
盡意軒之西為
慈福樓西即大報恩延夀寺寺西為羅漢堂堂後為寳雲
閣閣西為邵窩為雲松巢又西為澄輝閣閣東南
有樓曰山色湖光共一樓樓西為聽鸝館館西為
石文亭為石舫其北有樓為延清賞西為曠觀齋
又西為水周堂自怡春堂後城關迤北為惠山園
仿惠山寄暢園規制為之有載時堂墨妙軒就雲
樓澹碧齋水樂亭知魚橋尋詩逕涵光洞諸勝别
為惠山園八景園之西為雲繪軒軒東為延綠軒
後廊有樓為隨安室雲繪軒又西為花承閣閣之
左為多寶琉璃塔閣西北度城關樓又西折而北
即園之北樓門
恭載
皇上御製萬夀山昆明湖記
歲己巳考通惠河之源而勒碑於麥莊橋元史所載
引白浮甕山諸泉云者時皆湮沒不可詳夫河渠國
家之大事也浮漕利涉灌田使漲有受而旱無虞其
在導洩有方而瀦蓄不匱乎是不宜聽其淤閼泛濫
而不治因命就甕山前芟葦茭之叢雜浚沙泥之隘
塞匯西湖之水都為一區經始之時司事者咸以為
新湖之廓與深兩倍於舊踟蹰慮水之不足及湖成
而水通則汪洋漭沆較舊倍盛於是又慮夏秋汛漲
或有疏虞甚哉集事之難可與樂成者以因循為得
計而古人良法美意利足及民而中止不究者皆是
也今之為牐為壩為涵洞非所以待汛漲乎非所以
濟溝塍乎非所以啟閉以時使東南順軌以浮漕而
利涉乎昔之城河水不盈尺今則三尺矣昔之海甸
無水田今則水田日闢矣顧予不以此矜其能而滋
以懼盖天下事必待一人積思勞慮親細務有弗辭
致衆議有弗恤而為之以僥倖有成焉則其所得者
必少而所失者亦多矣此予所重慨夫集事之難也
湖既成因賜名萬夀山昆明湖景仰放勲之蹟兼寓
習武之意得泉甕山而易之曰萬夀云者則以今年
恭逢
皇太后六旬大慶建延夀寺於山之陽故爾寺别有記兹
特記湖之成並元史所載泉源始末廢興所由云
恭載
皇上御製萬夀山清漪園記
萬夀山昆明湖記作於辛未記治水之由與山之更
名及湖之始成也萬夀山清漪園成於辛巳而今始
作記者以建置題額間或緩待而亦有所難於措辭
也夫既建園矣既題額矣何所難而措辭以與我初
言有所背則不能不愧於心有所言乃若誦吾過而
終不能不言者所謂君子之過予雖不言能免天下
之言之乎蓋湖之成以治水山之名以臨湖既具湖
山之勝槩能無亭臺之點綴事有相因文緣質起而
出内帑給僱直敦樸素祛藻飾一如圓明園舊制無
敢或踰焉雖然圓明園後記有云不肯舍此重費民
力建園囿矣今之清漪園非重建乎非食言乎以臨
湖而易山名以近山而創園囿雖云治水誰其信之
然而暢春以奉東朝圓明以恒莅政清漪靜明一水
可通以為勅幾清暇散志澄懷之所蕭何所謂無令
後世有以加者意在斯乎意在斯乎及憶司馬光之
言則又爽然自失園雖成過辰而往逮午而返未嘗
度宵猶初志也或亦有以諒予矣
長河樂善園在西直門外長河之上其水發源於
玉泉由昆明湖之秀漪橋東流注於此謂之長河
自西直門外高梁橋之北為倚虹堂乾隆十六年
聖母皇太后六旬萬夀自長河至高梁橋易輦進宫因建
是堂其西二里許為樂善園舊為康邸園亭頽廢
已久乾隆十二年重加修葺有含清齋藴真堂鸞
舉軒諸勝為
皇上幸
圓明園進舸所必經之路
南苑在永定門外二十里元為下馬飛放泊明永
樂中增廣其地中有海子大小凡五以禁城北之
積水潭亦名海子故此别名南海子
本朝設總尉防禦等官守之周垣百二十里為門凡
九蕃育禽獸其中為行圍講武之地南紅門及舊
衙門新衙門團河等處俱設有
行宫
(臣)等謹案禹貢首列冀州以其為帝都所在第考
其時堯都平陽舜都蒲坂禹都安邑皆居河東之
界雖在冀州境内非即燕薊之地也鄭氏都邑略
謂中原無事則居河之南中原多事則居江之南
以汴梁為戒而特取南陽可以建都蓋其時燕薊
之境久入於金故置而不論其所稱依河為固依
江為固者猶是偏安之見豈議都之定論哉自漢
桓寬鹽鐡論謂燕之涿薊富冠海内為天下名都
宋朱子亦謂古今建都之地莫過於冀自為不易
之論遼之南京金之中都元之大都明之北京歴
代相因未之或改我
朝誕膺
景命都邑由舊而政教維新
列聖相承治隆化洽我
皇上握健行廣運之模厪保泰持盈之計建中立極久
道化成用奠我
國家億萬世丕丕基猗歟盛哉
皇朝通志卷三十三
