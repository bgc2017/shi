欽定四庫全書
皇朝通志卷四十九
諡略(二)
列后尊諡
原皇后
直皇后
翼皇后
宣皇后(俱順治五年十一月追尊恭上)
孝慈昭憲敬順仁徽懿德慶顯承天輔聖高皇后(乾隆元年三月)
(恭加上)
崇德元年四月丙戌恭上
孝慈昭憲純德貞順成天育聖武皇后尊諡康熙元年恭
改上
尊謚曰
孝慈昭憲敬順慶顯承天輔聖高皇后雍正元年八月己
酉恭加上
仁徽二字乾隆元年三月乙巳恭加上
懿德二字
孝端正敬仁懿哲順慈禧莊敏輔天協聖文皇后(乾隆元年三月)
(恭加上)
順治七年二月丁酉恭上
孝端正敬仁懿莊敏輔天協聖文皇后尊諡雍正元年八
月己酉恭加上
哲順二字乾隆元年三月乙巳恭加上
慈禧二字
孝莊仁宣誠憲恭懿至德純徽翊天啟聖文皇后(乾隆元年三月)
(恭加上)
康熙二十七年正月辛巳
聖祖仁皇帝諭禮部曰
大行太皇太后聖德母儀昭示萬國昔奉我
皇祖太宗文皇帝贊宣内政誕育我
皇考世祖章皇帝顧復劬勞受無疆休大一統業朕踐阼
方在沖齡仰荷我
聖祖母訓誨恩勤以至成立晨昏依戀三十餘年方期洊
享遐齡茂膺繁祉詎意適遭違豫奄忽上賓朕哀疚之
深五中摧絶昊天罔極報德實難緬惟厚澤深仁信足
炳傳簡册非薦隆號莫展哀誠宜恪遵彝憲恭上
尊謚垂示無窮以慰朕尊親之意著内閣翰林院詹事府
會同擬奏其應行典禮爾部詳議以聞内閣等衙門恭
擬
尊諡二道進呈奉
旨應上
太皇太后尊諡曰
孝莊仁宣誠憲恭懿翊天啟聖文皇后十月乙卯恭上
尊諡雍正元年八月己酉恭加上
至德二字乾隆元年三月乙巳恭加上
純徽二字
孝惠仁憲端懿慈淑恭安純德順天翊聖章皇后(乾隆元年三月)
(恭加上)
康熙五十六年十二月己亥大學士馬齊嵩祝李
光地蕭永藻王掞奏查康熙二年恭上
慈和皇太后尊謚内閣翰林院擇二十四字分為兩條具
奏奉
旨尊為
孝康慈和莊懿恭惠崇天育聖今恭上
大行仁憲恪順誠惠純淑端禧皇太后尊謚(臣)等會同翰
林院依例敬擇具奏奉
旨此奏甚屬錯誤爾等恭瞻
太廟
奉先殿二位
文皇后神主便知其誤矣庚子大學士等奏(臣)等遵
旨恭詣
太廟謹瞻
神位見
孝端
孝莊兩太皇太后並從
太宗文皇帝廟號俱有文字(臣)等愚昩查康熙二年
慈和皇太后尊諡舊檔僅擬
尊諡字樣具奏未將康熙九年奉
旨
慈和皇太后從
世祖章皇帝廟號升祔
太廟之例不以
章皇后字樣一併寫出甚屬錯誤因將所擬字内敬寫
章皇后字樣具奏得
旨此事不比尋常但聲明錯誤則已該部嚴察具奏所擬
尊諡亦未明晰朕記
太皇太后徽號字樣甚多即就原
徽號字内删減擬定並未改換今通行改擬恐於例有不
合丙午大學士等奏(臣)等恭查舊檔
太皇太后徽號原有
昭聖慈夀恭簡安懿章慶敦惠温莊康和仁宣弘靖二十
字
賓天之後恭上
尊諡將原字減去十五字留五字又添擬七字尊為
孝莊仁宣誠憲恭懿翊天啟聖文皇后升祔
太廟
慈和皇太后徽號原有
慈和二字後尊為
孝康慈和莊懿恭惠崇天育聖皇后康熙九年升祔
太廟時添寫
章字
大行皇太后徽號原有
仁憲恪順誠惠純淑端禧十字今欽遵
上諭照追上
太皇太后尊謚例將原字内留五字添擬七字尊為
孝惠仁憲端懿純德順天翊聖章皇后又將原字内留四
字添擬八字尊為
孝惠仁憲莊定端純順天翊聖章皇后恭候
皇上訓示得
旨前一條所擬是五十七年三月辛酉恭上
尊諡雍正元年八月己酉恭加上
慈淑二字乾隆元年三月乙巳恭加上
恭安二字
孝康慈和莊懿恭惠温穆端靖崇天育聖章皇后(乾隆元年三月)
(恭加上)
康熙二年五月甲午恭上
大行慈和皇太后尊諡曰
孝康慈和莊懿恭惠崇天育聖皇后康熙九年二月庚戌
聖祖仁皇帝諭禮部曰
慈和皇太后誕育朕躬未遂孝養思慕之忱每切于懷雖
已上
尊諡但今升祔
太廟配食
皇考典禮關係重大其應進
諡號著議政王貝勒大臣九卿科道會同詳議具奏是月
丁己議政王等恭議
太祖高皇帝
皇后稱
高皇后
太宗文皇帝
皇后稱
文皇后今
慈和皇太后配祀
世祖章皇帝前上
孝康慈和莊懿恭惠崇天育聖尊謚亦宜加上
尊諡為
章皇后得
旨是五月丙辰朔恭加上
尊諡雍正元年八月己酉恭加上
温穆二字乾隆元年三月乙巳恭加上
端靖二字
孝誠恭肅正惠安和淑懿儷天襄聖仁皇后(乾隆元年三月恭加上)
康熙十三年五月辛未
聖祖仁皇帝諭禮部曰皇后赫舍哩氏作配朕躬已經六
載上事
太皇太后
皇太后克盡誠孝佐朕内治尤極敬勤節儉居身寬仁逮
下宫闈式化淑德彰聞兹于康熙十三年五月初三日
崩逝惓懷懿範痛悼彌深宜有稱謚以垂永久著内閣
翰林院會同擬奏應行典禮爾部詳察以聞大學士等
恭議上
尊諡曰
仁孝皇后得
旨是六月庚申行
册諡禮康熙六十一年十二月追上
尊諡曰
仁孝恭肅正惠安和儷天襄聖皇后雍正元年四月改上
尊諡曰
孝誠恭肅正惠安和儷天襄聖皇后九月庚辰恭加上
尊諡曰
孝誠恭肅正惠安和儷天襄聖仁皇后乾隆元年三月乙
巳恭加上
淑懿二字
孝昭静淑明惠正和安裕欽天順聖仁皇后(乾隆元年三月恭加上)
康熙十七年三月癸酉
聖祖仁皇帝諭禮部曰皇后鈕祜禄氏端懿夙著作配朕
躬奉事
太皇太后
皇太后恪恭婉順殫竭孝忱正位宫闈節儉寬仁克襄内
治芳型伊始淑德彌彰兹于康熙十七年二月二十六
日崩逝追念壼儀良深痛悼宜有稱謚以垂永久著内
閣翰林院會同擬奏其應行典禮爾部詳察速議具奏
大學士等恭議上
尊諡曰
孝昭皇后得
旨依議閏三月辛酉行
册諡禮康熙六十一年十二月恭上
尊謚曰
孝昭静淑明惠正和欽天順聖皇后雍正元年九月庚辰
恭加上
仁字乾隆元年三月乙巳恭加上
安裕二字
孝懿温誠端仁憲穆和恪奉天佐聖仁皇后(乾隆元年三月恭加上)
康熙二十八年七月壬寅
聖祖仁皇帝諭禮部曰皇后佟氏淑德夙成芳徽懋著侍
奉
皇太后克盡孝誠撫育諸子悉均慈愛褆躬敬慎御下寬
仁式備儀型宫闈胥化頃遵
慈諭作配朕躬尚期内治之永襄何意沉疴之難起兹於
康熙二十八年七月初十日崩逝惓懷懿範痛悼良深
宜有稱諡以垂永久著内閣翰林院會同擬奏其應行
典禮爾部詳查速議以聞尋大學士等恭議上
尊諡曰
孝懿皇后得
旨依議九月乙卯行
册諡禮康熙六十一年十二月恭上
尊諡曰
孝懿温誠端仁憲穆奉天佐聖皇后雍正元年九月庚辰
恭加上
仁字乾隆元年三月乙巳恭加上
和恪二字
孝恭宣惠温肅定裕慈純贊天承聖仁皇后(乾隆元年三月恭加上)
雍正元年五月甲辰
世宗憲皇帝諭曰朕惟尊親之典首重易名聖善之修必
崇顯號我
皇妣大行皇太后端莊恭肅慈惠安和奉侍
先皇壼儀茂著誕育沖藐母道備隆顧復恩周命提義盡
寬仁逮下澤洽宫庭謙儉持躬化流禁掖朕繼承大統
嗣服鴻基方期合萬國之歡心奉
慈闈之色養不意遽遭大故
仙馭上昇抱痛銜哀感深罔極惟藉顯揚之典少申孝慕
之誠允宜稽考彝章薦升
尊諡六月丁巳大學士等恭擬上
尊諡曰
孝恭宣惠温肅定裕贊天承聖仁皇后得
旨是八月己未恭奉
册
寶上
尊諡乾隆元年三月乙巳恭加上
慈純二字
孝敬恭和懿順昭惠佐天翊聖憲皇后(雍正十三年十一月恭上)
雍正九年十月甲午
世宗憲皇帝諭禮部曰皇后納喇氏作配朕躬經四十載
奉事
皇祖妣孝惠章皇后
皇考聖祖仁皇帝
皇妣孝恭仁皇后克盡孝忱深蒙
慈愛服膺朕訓歴久而敬德彌純懋著坤儀正位而小心
益至居身節儉待下寬仁慈惠播于宫闈柔順發于誠
悃昔年藩邸内政聿修九載中宫德輝逾耀兹于雍正
九年九月二十九日崩逝惓惟閫職襄贊多年追念懿
徽良深痛悼宜加稱諡以永休光著内閣翰林院擬奏
應行典禮爾部詳察議奏特諭癸卯大學士等恭議上
尊諡曰
孝敬皇后得
旨依議十二月己亥行
册諡禮雍正十三年九月己亥
皇上登極癸卯
諭禮部曰朕惟致治莫先于崇孝徽稱首重于易名天
地之覆載同功帝后之尊親一體欽惟
孝敬皇后作配
皇考懋著坤儀孝德夙洽於宫闈仁惠久孚於壺掖朕躬
承顧復備荷
恩慈恭上
皇考大行皇帝尊諡宜並追崇恭上
尊諡以展孝思爾等詳查典禮具奏十一月戊戌總理事
務王大臣會同禮部議上竊惟尊親之典帝后同
稱孝慕之忱顯揚並切溯有娀于殷世祥祉攸凝
紀太姒於周詩徽音永炳矧係
聖代之
母儀宜有加崇之
顯號欽惟
孝敬皇后功符坤載德協乾元篤誠孝於宫庭動循禮則
懋勤勞於壺掖翊贊謨猷温恭備著夫嘉徽和慎
聿昭其淑德丕宣閫教化啟肅雝共被仁慈恩推
鞠育慶昇平而佐理
帝治彌昭貽福祉以垂庥
孝思倍摯(臣)等恭遵
諭旨敬考彝章謹擬恭上
尊諡曰
孝敬恭和懿順昭惠佐天翊聖憲皇后伏候
命下之日一切應行典禮交與該衙門敬謹辦理謹奏
奉
旨是依議十一月丙辰恭奉
册
寶上
尊謚
孝聖慈宣康惠敦和敬天光聖憲皇后(乾隆四十二年三月恭上)
乾隆四十二年正月辛卯奉
皇上諭旨
大行皇太后坤元協德懋著徽音四十二年母儀天下尊
養兼隆福德備至實古今史册所未有今忽遭
仙馭升遐朕心哀痛不能稍釋敬稽典禮宜隆
諡號以表尊崇第
至德難名實非臣下擬議所能切當朕欲親尊為
孝聖憲皇后其令大學士九卿公議可否如是及所有節
次晉加
徽號其中或有按例應行酌減及應增加字樣仍著敬謹
詳議具奏二月己亥大學士等遵
旨議奏(臣)等伏考歴代母后尊諡自漢明帝始建光烈
之稱厥後典制相仍著於史册而所上諡號類皆
出於臣下由其徽音令德雖有不同而考禮定名
尚易比擬故也欽惟
大行皇太后誕育
皇躬
母儀天下
備福夀者八十六載
受孝養者四十二年合九州萬國以
尊親萃五世一堂而
頤樂
鴻稱疊晉
慶典便蕃扶
輦環億兆之臚歡款關集鲽鶼之來賀蠲租錫類而感洽
羣黎偃武集勲而威宣諸徼凡我
皇上之功德巍盛悉由
聖母之美善崇隆敬仰
懿徽與
天無極洵非尋常諡號所得形容萬一惟我
皇上本至孝以定典章宣示
諭旨以
至德難名親尊為
孝聖憲皇后仍令(臣)等集擬具奏(臣)等謹按鄭樵通志所
載上諡百三十有一字首以神聖並列考之宋代
有慈聖光獻曹后宣仁聖烈高后雖以聖為諡尚
屬鋪張揚厲之文而于大行受大名之義均有未
當今
大行皇太后之至德實為史牒所未有誠如
諭旨難以名言惟
欽定為
孝聖乃克崇闡
洪儀昭示奕禩揆之古來諡議允為式協輿論詢之在廷
臣寀莫能復贊一詞至歴年恭晉
徽號奉
旨有按例酌減及應增加字樣(臣)等謹查
孝莊文皇后徽號二十字
孝惠章皇后徽號十字恭上
尊諡時俱敬列十二字今
大行皇太后徽號係十八字(臣)等遵
旨詳議于
徽號擬用六字又照例增加四字恭上
尊諡曰
孝聖慈宣康惠敦和敬天光聖憲皇后以符禮制謹合詞
具奏伏候
欽定奉
諭旨是依議三月壬午恭奉
册
寶上
尊諡
孝賢皇后(乾隆十三年四月恭上)
乾隆十三年四月乙卯禮部恭議上
大行皇后
尊諡曰
孝賢皇后奉
旨依議
皇朝通志卷四十九
