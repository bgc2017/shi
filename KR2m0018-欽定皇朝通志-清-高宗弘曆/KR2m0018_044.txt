皇朝通志卷四十四
禮略
軍禮(一)
(臣)等謹按鄭樵通志列軍禮於賓禮之後恭查軍
禮中有天子親征大閱大狩諸大典不應後於賓
禮茲謹遵
大清通禮次第序於賓禮之前鄭志所載有天子諸侯
將出征類宜造禡并祭所過山川軷祭田獵講武
命將出征宣露布大射鄉射合朔伐鼔祭馬祖時
儺諸目兹遵會典序軍禮之大者曰
皇帝親征曰
親征凱旋曰
命將出征曰凱旋郊勞曰獻俘受俘曰
大閱曰
大狩遞著於篇以昭
聖代神武覲揚之盛烈鄭志所載諸目統已該備於篇
中矣至合朔伐鼔祭馬祖為祠祭司及太僕寺之
職掌不必列於軍禮而時儺一節亦非禮之重者
皆不復述焉
皇帝親征
崇德元年十月
太宗文皇帝親統大軍往征朝鮮先期告
天告
廟
頒行軍律令乃分兵為左右翼
聖駕出撫近門設鹵簿吹螺奏樂恭謁
堂子行三跪九叩禮復於
堂子外建立八纛吹螺奏樂行三跪九叩禮畢遂啟行二
年朝鮮國王服罪請降
康熙三十五年二月
聖祖仁皇帝以厄魯特噶爾丹悖天虐衆宜及時剪滅遣
發大兵分道並進
躬統六師由中道聲罪致討欽天監擇日啟行前期三日
分遣官祗告
天
地
太廟
社稷
太歲
頒行軍律令至日遣官致祭
道路
火礟之神
聖駕出宫進
堂子街門行三跪九叩禮畢致禮於
旗纛之神
聖駕啟行至西巴臺遣使齎
勅往諭噶爾丹
躬率前鋒軍進發噶爾丹知
聖駕親征驚遁
聖駕至克魯倫河盡獲鎧甲器械廬帳老弱於塗復率前
軍追至托諾分兵遣平北將軍追躡
聖駕回鑾是年九月噶爾丹收集散亡復圖侵掠大將軍
報至
聖祖仁皇帝親廵行北邊經理機務奉
諭朕出塞試鷹當減從而往諸色人等不得告請從行欽
天監擇定行軍日期左翼於十七日起程右翼於
十八日起程至十九日
聖祖仁皇帝駕發京師十月至白塔向歸化城十一月至
和坦和碩渡河是時河冰未凍獨於渡處數里結
為堅冰車馬坦行厄魯特来降者絡繹不絶噶爾
丹知部曲潰散遣使納欵復頒
勅諭遣使齎往招撫乃自棟斯垓統軍
回鑾三十六年二月
聖祖仁皇帝三舉北征仍分兩路出師
聖駕巡晉及秦就近調遣口外王貝勒台吉等先傳
諭旨止其請安進貢各地方大員止許單身至黃河兩岸
迎接時哈密已擒逆子俘送軍前青海八台吉懇
請來朝厄魯特之部長宰桑等皆納欵求降噶爾
丹仰藥自殺丹濟拉諾顏格隆等攜其尸來歸朔
漠蕩平
聖駕自黃河舟行
回鑾
親征凱旋
崇德二年三月
太宗文皇帝率從征王貝勒大臣等班師朝鮮國王率羣
臣出王城十里外跪送
太宗文皇帝下馬升座該王率羣臣行三跪九叩禮遣大
臣二人送還國乃於軍中以班師行祭
旗纛禮將至
盛京二十里
太宗文皇帝入黃幄陞座王貝子文武羣臣各蒙古部長
等率衆排班奉慶賀表跪進行三跪九叩禮乃大
燕至
盛京日恭謁
堂子行禮還宫
康熙三十五年五月
聖祖仁皇帝自克勒和碩統軍
回鑾諸王大臣請行慶賀禮不許越五日撫遠大將軍大
破賊於昭默多之地捷音至
聖祖仁皇帝出行營南門外設香案謝
天行三跪九叩禮入
行宫諸王大學士等進賀捷表文行慶賀禮六月
駕還京詣
堂子行三跪九叩禮還宫是年冬
聖祖仁皇帝北巡
駐蹕棟斯垓噶爾丹遣使納欸乃降
勅招撫班師三十六年
聖祖仁皇帝復臨邊方
駐蹕狼居胥山指授諸將方略截窮寇遁走之路噶爾丹
自料立就誅戮仰藥自殺餘黨率衆歸降朔漠蕩
平
聖祖仁皇帝以六師大捷於
行營外率
皇子諸王大臣謝
天行三跪九拜禮畢羣臣行慶賀禮
聖駕回京詣
堂子行禮畢還宫禮部奏請舉行慶典遣官祇告
天
地
太廟
社稷
永陵
福陵
昭陵
暫安奉殿
孝陵
皇后陵寢及
太歲
旗纛
礟神
嶽鎮海瀆
帝王陵寢
先師闕里欽天監諏日
御殿受賀是日
頒詔天下復
允羣臣所請宣付史館編輯平定朔漠方略
御筆勒銘磨崖刻石於察罕齊老托諾昭默多及狼居胥
山並建碑太學垂文紀勲昭示萬世
命將出征
崇德元年
太宗文皇帝命多羅武英郡王貝勒貝子等率諸大臣官
兵出征
親臨送至撫近門設鹵簿詣
堂子行禮义於
堂子外列護軍八纛行三跪九叩禮畢親送至演武場陞
御座召郡王貝勒貝子等近前誡諭遣行是年
命和碩睿親王和碩豫親王貝勒貝子公大臣率大軍出
征儀同
順治元年
世祖章皇帝命攝政和碩睿親王同多羅豫郡王貝勒貝
子公八旗都統副都統暨恭順懷順智順三王等
率兵略定中原詣
堂子奏樂行禮又陳列八纛行禮畢大軍聲礟啟行是年
命和碩英親王為靖遠大將軍往征流寇賜之以
勅
世祖章皇帝御門陞座内院大臣奉三體
勅書宣讀畢奉
勅印授大將軍王及出征各官行三跪九叩禮畢啟行五
年
命都統為征南大將軍統兵征討江西賜之以
勅儀與元年同是年
命固山貝子為平西大將軍討陜西叛回賜
勅儀同
康熙十三年
命多羅順承郡王為寧南靖寇大將軍帥師之湖廣都統
為安西將軍帥師之四川
聖祖仁皇帝御殿陞座大學士奉
勅印授王王跪受行三跪九叩禮
聖駕詣
堂子行三跪九叩禮出征王及諸王貝勒都統尚書等官
咸隨行禮畢次於兵部所設纛前行三跪九叩禮
聖駕出長安右門外送行出征王以下副都統以上咸佩
弓矢上馬隨行至
駐馬處出征王疾馬趨過
聖駕還宫出征王行至列兵處禮部預設祖帳光禄寺備
茶禮兵二部堂官奉茶飲畢望
闕謝
恩禮成啟行是年八月
命王貝勒為大將軍出征遣親王内大臣出長安右門往
送十月
命和碩簡親王為揚威大將軍帥師之江寧和碩安親王
為定遠平寇大將軍帥師之廣東儀與是年正月
同二十九年
命和碩裕親王為撫遠大將軍出征以
皇子為副
聖祖仁皇帝御太和門大學士二人一奉
勅一奉印授王王跪受行禮畢
上出東直門視大將軍王等啟行三十五年
命領侍衛内大臣安北將軍伯為撫遠大將軍統西路大
兵出征厄魯特噶爾丹令先自歸化城乘驛速赴
京師至日大
頒燕賚
上御太和門陞殿作樂
命大將軍進至
御座前
親賜以巵酒大將軍跪受退至階叩首飲都統大臣等均
以次進前
親賜巵酒副都統等亦近前侍衛賜酒自參領以下每十
人為一班進至階上跪飲又令部院大臣侍衛等
徧視衆軍士飲燕畢
賜賚有差大將軍率衆官兵等謝
恩同叩首出遣大學士授大將軍
勅印令自京復赴歸化城啟行五十七年
命將征勦策旺阿喇卜坦
上親詣
堂子行禮拜
纛禮成
命内閣大臣頒給大將軍
勅印於
太和殿大將軍跪受謝
恩行禮畢啟行
雍正七年議准
命將出征之前日應遣官行告
廟禮起行之日應遣官祇告
奉先殿其祝文均由翰林院撰擬是年議准
命將出師授大將軍
勅印拜纛儀又議准
命使齎送
勅印大將軍於軍中恭受儀其儀節並見
大清會典通禮九年
命撫遠大將軍出征遣官祇告
奉先殿又遣官祭纛於德勝門
乾隆十三年
命大學士忠勇公經略統兵討金川先期授
勅印出師之日隨
皇帝先詣
堂子行禮次祭
纛畢
駕至長安左門外
御黃幄陞座親賜經略巵酒遂啟行
欽命大學士率侍衛為經略祖道畢望
闕謝
恩啟行三十三年
命大學士忠勇公為經略帥師討緬甸授
勅印
親祭
堂子祭
纛
御賜經略巵酒祖道並如十三年之儀
(臣)等謹按
皇朝勇略丕昭軍政整肅自
列聖以來
命將出師武功赫濯我
皇上神武震疊
光烈覲揚西師之役諸將士秉承
廟算不數年間平定伊犁回部拓地二萬餘里西陲永
靖及兩金川負
恩反噬上干
天討將軍副將軍等皆就軍中
命帥未行
命將出征之典而
聖天子運籌密勿指示機宜用能迅奏膚功武成耆定
益以見
天威之無遠弗屆也
命將出征凱旋
崇德元年和碩睿親王裕親王貝勒貝子等大兵
凱旋
太宗文皇帝率王貝勒貝子公等及文武各官出城十里
外郊勞設八纛吹螺作樂
上率衆拜
天行三跪九叩禮畢
御黃幄陞座出征王貝勒等跪進獻捷表文行三跪九叩
禮
諭出征王貝勒等近前行禮王等以次趨至
御前行一跪三叩禮
賜坐設燕
親賜巵酒及至京
躬率凱旋王貝勒貝子公大臣等謁
堂子行禮還宫
順治二年以南京平定
世祖章皇帝御殿攝政王率王公文武百官上表行慶賀
禮是日遣官祇告
天
地
太廟
社稷是年定國大將軍和碩豫親王班師還京
世祖章皇帝出正陽門於南苑北迎勞陳設大纛十作樂
率諸王貝勒文武百官拜
天行三跪九叩禮畢
御黃幄諸王列侍左右大將軍和碩豫親王及出師王貝
子各官朝見行三跪九叩禮和碩豫親王起近前
跪行謁見禮投誠諸王亦行禮分坐
賜茶畢還宫
康熙元年撫遠大將軍多羅信郡王等征滅察哈
爾班師凱旋
聖祖仁皇帝率王公大臣迎勞於南苑之大紅門至京詣
堂子行禮畢還宫十九年定遠平寇大將軍和碩安親王
自湖廣班師凱旋
上率王公大臣出郊迎勞
駐蹕盧溝橋次日自
駐蹕處迎凱旋大軍於二十里外大軍既至率諸王大臣
等拜
天禮畢
御黃幄凱旋王大臣率將帥行禮
詔王近前
親起抱見行禮命近
御座左側坐諸大臣依次列坐其行間效力軍士亦依次
列坐
賜茶畢還宫是年大將軍和碩康親王自福建凱旋
上出郊迎勞儀同二十年以雲南報捷
上詣
太皇太后
皇太后宫奏聞行禮王以下文武百官集
乾清門行慶賀禮
上詣
孝陵躬行昭告遣官祇告
天
地
太廟
社稷二十一年定遠平寇大將軍貝子征南大將軍都
統等自雲南凱旋
上出郊迎勞如儀三十五年撫遠大將軍伯大破噶爾丹
於昭默多之地凱旋後留駐斥堠是歲冬
上巡狩至鄂爾多斯有
旨著大將軍伯自軍中乘驛前來將至
命皇子往迎
聖駕出黃幔城大將軍伯趨進跪請
聖安乃召入黃幔城
賜坐
賜茶遂扈從於和坦和碩之南
賜大將軍伯
御佩櫜鞬弓矢復遣還軍
雍正二年平定青海
世宗憲皇帝御殿受賀
御製平定青海碑文勒石太學昭示萬世
乾隆十四年春經略大學士忠勇公自金川凱旋
命王公大臣迎勞於阜成門外至日
上御殿經略大學士忠勇公率凱旋諸臣至丹陛上謝
恩行禮次日
賜燕於瀛臺行賞有差
御製平定金川碑文勒石太學並
命儒臣輯平定金川方略二十一年以伊犁平定捷音
至
上御殿行慶賀禮遣官祇告
天
地
太廟
社稷
御製平定準噶爾碑文勒石太學二十五年西域平定
定邊將軍武毅謀勇公等凱旋還京
上駐蹕黃新莊親行郊勞是日法駕鹵簿全設在京王
公大臣等預至郊勞處分翼排班候隨行禮設黃
幄
御座於郊勞處正中南向兩翼設青幕各八東西向築
臺於黃幄正南臺上設將軍等凱旋纛於左右設
皇帝拜褥於臺上正中設下馬紅柱東西各一樂部設
鐃歌樂於臺左右設凱歌樂於
御道左右設鳴螺軍士按翼於臺左右屆時
皇帝出行宫至郊勞處軍士鳴螺鐃歌樂作將軍及從
征官兵咸甲胄於紅柱外跪恭請
聖安
皇帝降輿至臺上拜
天行三跪九拜禮將軍及王公大臣均隨行禮畢
御黃幄陞座將軍等行三跪九叩禮候
旨將軍大臣行抱見禮
賜坐
賜茶禮部堂官奏禮成
皇帝出御幄乘騎馬上凱歌樂作
駕還行宫是年
上御殿行慶賀禮祇告
天
地
太廟
社稷
賜宴將軍等於
紫光閣並命圖繪功臣百人像於
紫光閣中前五十功臣
御製贊詞後五十功臣
命儒臣擬贊並藏得勝靈纛及俘獲軍器於
閣中
御製平定回部碑文勒石太學並
命儒臣纂輯方略四十一年金川平定定西將軍大學
士誠謀英勇公凱旋回京
上親行郊勞並如二十五年之儀慶賀祇告
賜宴繪像並與二十五年同
御製平定金川碑文勒石太學並
命儒臣纂輯方略
獻俘受俘
康熙三十六年
親征朔漠王師大捷哈密擒厄魯特噶爾丹之子色布騰
巴勒珠爾俘獻於
駐蹕之神木縣
聖祖仁皇帝御行營受俘遣送
京師拘禁於理藩院旋奉
旨赦而不誅至四十年宥釋授以一等侍衛給之妻室
雍正二年
命將討平青海解送俘囚至
京師欽天監擇日獻俘於
太廟
社稷至期兵部率解俘官員兵丁押所解之俘白組繋
頸至
太廟街門外向北立候承祭官至俘向北跪承祭官入
太廟陪祀文武各官分東西班豫集承祭官就行禮位行
禮如時饗儀禮成兵部率解俘官員兵丁押俘至
社稷街門外候承祭官入
社稷壇行禮如春秋祈報儀禮成兵部率解俘官員兵
丁押俘出次日行受俘禮前期工部設
御座於午門樓檐下正中至日武備院鑾儀衛陳設諸王以
下文武各官咸齊集
皇帝鑾輿出宫
陞寳座兵部堂官奏平定青海所獲叛逆俘囚謹獻
闕下請
旨宣
制曰所獻俘交刑部刑部堂官跪領
旨押俘出王以下文武各官行三跪九叩禮
聖駕還宫是日
賜觧俘官員兵丁銀幣有差
恩賜該將軍鞍馬采幣其擒獲俘囚之將校及管領擒獲
之人分别各加賞賚
乾隆十四年議准凡出師克捷應照雍正二年平
定青海以俘獻於
廟
社如儀獻俘次日行受俘禮均如雍正二年之儀有赦
而不殺者奉
旨釋縛交理藩院二十年征凖噶爾擒獲巴朗孟克特
墨爾羅卜藏丹津獻俘受俘儀同二十一年平定
伊犁擒獲逹瓦齊獻俘行禮宥罪儀同二十五年
平定回部圅霍集占之首以獻四十一年平定金
川逆酋全就俘獲並獻俘受俘如儀
皇朝通志卷四十四
