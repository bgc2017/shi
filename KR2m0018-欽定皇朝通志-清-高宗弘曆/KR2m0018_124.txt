欽定四庫全書
皇朝通志卷一百二十四
災祥略(三)
紀祥(天類)(地類)(物類)
(臣)等謹按鄭氏災祥略詳於災而略於祥顧自龍
師鳥紀以還若圖書載易鳳凰歌詩傳為聖世之
徵書策亦未嘗略而不紀也我
國家
列聖相承敦崇實政
皇上奉若
天道軫念民依若瑞應之說久為
聖朝所弗尚蓋自
隆平奕葉以來太和洋溢協氣薰蒸在天為慶雲甘露在
地為瑞麥嘉禾草野之間習以為常既不盡聞於
疆吏其有可考見者不過千百之十一謹據實列
載用以見
郅治之世
天人協應而
聖主敬
天勤民之心未嘗一日而懈固非若前史符瑞之志所可
同日語也若夫各省通志及府州縣志所紀瑞應
甚多其未經具
奏者㮣不叙入
天類
順治二年正月丁亥未時日生左右珥上有戴氣
赤黃色在女宿秋江南通州及蕭縣甘露降十一
月辛亥巳時日生半暈上有戴氣赤黃色在箕宿
康熙十六年三月四川順慶府甘露降夏秋復降
二十一年江西瑞金縣甘露降徑里許閱四十餘
日
雍正三年二月以日月合璧五星聫珠告祭
景陵先是正月欽天監疏言二月初二日庚午夘刻日月
合璧五星聫珠宿躔營室之次位當娵訾之宫為
從來未有之瑞請
敕付史館
世宗憲皇帝諭大學士等曰朕惟日月五星運行於天本
有常度是以從古歷元可坐算而得然古稱高陽時五
星會於營室漢帝時五星聚於東井宋祖時五星聚於
奎史書皆紀以為祥蓋七政會合數雖一定而遭逄其
時者實海宇昇平民安物阜之會也若以為德化所致
朕方臨御二載有何功德遽能致此嘉祥皆由我
皇考六十餘年聖德神功蟠天際地為千古不世出之君
為
上天第一篤愛之子所以純禧駢集歷數綿長錫祚垂光
至於今日覩此難逄之嘉瑞朕嗣統以來兢兢業業率
由舊章惟以
皇考之心為心以
皇考之政為政宅衷圖事罔敢稍越尺寸故邀
上天垂鑒仍如
皇考之御宇綏猷而錫以無疆之福也朕幸逄嘉會不但
不敢自居亦不敢自謙總由
上天申眷
皇考朕與天下臣民同在福祐之中當與天下臣民共慶
之至是諸王大臣等請
陞殿慶賀復
諭曰朕惟
皇考六十餘年敬天勤民始終如一是以
上天申眷至於今日覩此嘉祥在
皇考為福鍾善慶之餘在朕躬為迎迓
天庥之始惟有兢兢業業竭力盡心永久如一以仰答
上天之眷祐以克承
皇考之宏猷期與大小臣工矢誠心而敦實政陞殿受賀
不必舉行但念
天瑞實因
皇考而致應遣官告祭
景陵以昭祥瑞之自六年冬江南松江府甘露降七年正
月鄂爾泰奏十月二十九日恭遇
萬夀慶辰滇南省城五色慶雲光燦捧日經辰已午三時
至十一月絢爛倍常凡呈現兩日楚雄姚安等府
呈報皆同洵屬從來未有之嘉瑞
諭曰朕每遇此祥瑞蒙
上天慈恩自應感喜然實絲毫不敢慶幸惟倍加敬畏之
心况此嘉祥實係忠誠所感而獻於朕夀日者正表卿
愛戴之心也諸王大臣等以滇南卿雲表賀奏請宣付
史館得
旨朕治天下以實心實政為務不言祥瑞屢頒諭旨甚明
今據鄂爾泰奏滇省卿雲呈見又引孝經援神契之語
曰天子孝則卿雲見朕之事
親不敢言孝但自藩邸以至今四十餘年誠敬之心有如
一日只此一念可以自信朕每承
天眷昭示嘉祥感激慶幸之中益加儆惕兹逄卿雲之瑞
益增朕心之敬畏鄂爾泰公忠體國實為不世出之名
臣數年來節制滇黔等省是以仰邀
天貺正所以表著該省官吏敬恭協和之忱悃也願内外
大小臣工均以鄂爾泰為法且願各省官民等聞風慕
義興孝勸忠人人共受
上天之福佑乃朕心之所謂上祥大瑞也七月諸王大臣
等疏言滇省日麗中天慶雲告瑞仰見太平有象
天眷庥隆臣等不勝歡忭得
旨朕思雲霞之氣時結時散今慶雲屢見於滇南地方自
因該省大臣官弁兵民有感格
上天之處始蒙賜此休徵以示恩奬但天象之災祥由於
人心之敬肆捷於影響呼吸可通朕每承
天貺益深虔惕夙夜靡寧惟冀滇省官民愈加黽勉以仰
答
上天垂象之鴻恩十二月以五色慶雲捧日
躬詣太學
文廟祭告
命宣付史館時山東巡撫岳濬等疏言十一月二十六日
丙申午刻慶雲環捧日輪歴午未申三時之久正
當曲阜重建大成殿上梁前二日奏入
諭大學士等曰雍正二年闕里
文廟不戒於火朕心悚懼不寧親詣太學
文廟虔申祭告特發帑金修建虔恪之心數年罔間今
大成殿上梁前二日慶雲呈見或者
上帝
先師鑒朕悚惕誠敬之心昭示瑞應當躬詣太學
文廟祭告以申感慶之衷將明年會試額數廣至四百
名壬子科各省鄉試每正額十名加中一名宣付史館
乾隆元年十月卿雲三見時監臣奏本月初二初
三初五等日卿雲疊見其色鮮明為太平喜氣之
應奉
旨知道了不必交部十四年五月瑞星見大如雞子形
長而圓其色黃白光瑩潤澤而行不急按占書為
含譽星二十五年十二月欽天監奏明年正月辛
丑朔日月合璧五星聫珠時監臣推測得二十六
年元旦午初一刻合朔日月同在元枵子宫躔女
宿形如合璧水星附日月躔牛宿木火土金四星
同在娵訾亥宫躔危室二宿亦與日月附近五星
經度既屬相連而其緯度又均在黃道之南形如
聫珠且其次序水木火土金以次順生按占書曰
人君有至德則見請宣付史館奏入
諭大學士等曰據欽天監奏明年元旦午時日月合璧
五星聫珠繪圖呈覽請宣付史館朕以七政同躔互
運凌犯或所時有靈臺占候者轉指為瑞應以飾聽
聞則大不是因召諸王大臣及監臣等面詢據勒爾
森等稱五緯連貫相生不侵次舍實叶吉占並非以
祲為祥等語朕於天文象緯素未深究從不強不知
以為知但思日月五星行有常度史傳所載高陽氏
時五星聚於營室年代荒遠已難具論即如漢高祖
元年五星聚東井宋開寳元年五星聚奎殆千有餘
年始一遇而其為實為偽亦莫可究及我朝雍正二
年日月合璧五星聯珠相距宋時亦已七八百年今
自乙巳至辛巳章蔀甫及兩周何以瑞應再覯耶據
監臣奏稱較前度為尤昭明則安知將來不有議此
度之亦不昭明者耶邇日西陲大功底定版圖式廓
遠踰二萬餘里海宇宴安年榖順成内外諸臣大法
小廉人民樂業其為祥瑞孰有大於此者乎又如今
冬京師風日晴暖正在望雪之際而六花疊降四野
均霑直隸河南山東山西等省並陸續奏報得雪而
諸回城新闢耕屯亦有盈尺告豐之奏此則祥瑞之
實而可徵者固不在乎合璧聯珠始足彰
上蒼符應也在監臣等職司觀象諒不敢妄相附會以為
潤色隆平之舉而揆之於理終難深信即使懸象著
明星文表異實為我國家世運亨嘉之盛瑞惟當益
加兢業保泰持盈用以上承
靈庥以與我天下臣民共享太平之福耳至謂元正嘉兆
適逄
慈寧七旬大慶之年可徵
萬夀延釐之祝朕惟心識之而默叩
乾貺若必宣付史館垂為慶牒則各省文武大吏必競以
甘露慶雲等事紛紛入告將日事虚文轉致貽誤實
政殊非朕敬天勤民宵旰圖治之至意所奏不必行
仍將此宣諭中外知之
地類
順治二年正月河南孟縣黃河清二日閏六月錢
塘江潮連日不至時和碩豫親王既定南京進取
浙江駐營錢塘江岸敵兵見之以為潮至必淹没
乃江潮連日不至驚為神助相率納欵三年五月
錢塘江水淺可涉時大軍征浙江偽帥等營於江
之東岸我軍未能即渡忽江沙暴漲水淺可涉都
統圖賴等策馬徑渡遂破敵兵四年陜西咸陽縣
渭水清八年十一月陜西静寧州黃河清
康熙三年春江南安東縣黃河清八年六月山西
樂平縣鳳凰山神泉自湧土人名靈瑞泉九年春
山西榮河縣黃河清十一年二月宣化府東山廟
山泉自湧成河時
聖祖仁皇帝駐蹕東山廟舊有井易涸水不足用是日山
泉忽湧成河人馬皆給二十一年十一月山西蒲
州至平陸黃河清十有五日三十五年大軍征朔
漠有靈泉忽湧之異是歲
聖祖大駕親征噶爾丹四月至塔勒竒爾掘井無水及
駕至清泉忽湧導成巨流人馬資用不竭衆皆大悅五月
至延圖庫列圖地方乏水侍衛等過一平山忽泉
源湧出水極甘美充用有餘次年二月
駐蹕李家溝地方溝水甚小是日水從山溝湧出俄頃深
二三尺鄉人驚異次日至年延村山嶺險峻僅有
二井
大駕甫至南山之下見有水痕衆趨視之地中各處泉湧
頃刻洋溢衆咸歡呼曰如此神異誠所以佑
聖主也
雍正二年青海湧靈泉時大軍西征道經青海於
塞外嚴寒之候湧泉濟軍得
旨褒封五年正月河道總督齊蘇勒副總河嵇曾筠漕運
總督張大有河南巡撫田文鏡山東巡撫塞楞額
陜西巡撫法敏等先後奏報黃河自陜西府谷縣
歴山西河南山東至江南之桃源縣河水澄清上
下三千一百餘里綿歴三旬有餘陜西山西始自
四年十二月初八日至五年正月十三日凡三十
有六日河南山東自四年十二月初九日至五年
正月十日凡三十有一日山東單縣亦始於十二
月初九日至二十二日凡十四日江南始自十二
月十六日至二十三日凡七日俱以漸復舊其清
自上而下復舊自下而上諸王大臣合詞奏稱為
從來未有之瑞懇請
陞殿受賀
世宗憲皇帝諭曰數年之中休徵疊見稽諸史册咸稱福
慶而朕受寵若驚不以為喜實以為懼惟有君臣益加
勉勖一德一心以承
天眷若允行慶賀則沿襲頌美之虚文大非誡儆之素志
專遣祭告
景陵遣大臣致祭
河神内外大小官員各加一級羣臣恭請
宣付史館
御製碑文勒石得
旨允行七年雲南趙州白巖地出甘泉十一年春廣西鬱
林州瑞泉見鬱林州之富民鄉地湧瑞泉二穴味
甘色清足以灌田爰建神祠虔申祭禱十二年夏
山西介休縣瑞泉見介休縣之上堡村向有水泉
久淤於十一年復見至是又湧新泉可灌民田遂
葺祠致祀以荅靈佑
乾隆七年九月廣西太平府地湧瑞泉時夏仲微
旱至是山泉忽湧灌溉數千畝二十七年七月嘉
峪關外地湧靈泉甘肅嘉峪關外路多戈壁向乏
水泉時大兵經過其地水勢騰湧普濟軍行得
旨照康熙年間托里建廟之例春秋致祀
物類
順治二年五月山東濟寧州産瑞麥自三四岐至
十岐河道總督楊方興奏進得
旨時和年豐人民樂業即是禎祥不在瑞麥地方官當益
知撫輯惠養元元副朝廷愛民德意四年正月芝草生
於河南嵩山河南巡撫吳景道表賀得
旨政教修明時和年稔方為祥瑞芝草何必稱竒
康熙三十九年秋直隸巡撫李光地進嘉禾四十
七年秋山東巡撫趙世顯奏進嘉穀自二三穗至
十穗有差五十一年秋山東通省嘉禾雙穗者三
千六百本
雍正元年四月
孝陵蓍草生總兵官范時繹奏進傳示廷臣大學士等奏
孝陵新産蓍草由
皇上孝治之感請
敕付史館
諭曰
孝陵新産蓍草皆由
世祖
聖祖功德隆盛所致非朕孝思所能感格諸臣陳奏剴切
著照所請行八月河南山東二省瑞穀兩岐雙穗蜀黍
一幹四穗又
内池蓮房同莖分蒂諸瑞疊呈
命宣付史館是年湖廣江華縣學宫生瑞芝雲南新興縣
産五色芝二年八月
耤田産瑞穀一莖二三四穗者十八本
豐澤園生瑞稻一莖二三四穗者二百餘本大學士
等奏
耤田内既見瑞穀之登今
御苑中復覩嘉禾之穫此皆
皇上敬誠所感仁孝所孚上瑞嘉祥請
宣付史館從之三年秋
耤田産瑞穀四年秋
耤田瑞穀一莖雙穗至九穗者共五十本
豐澤園稻穀雙穗至四穗者二百九十餘本
命宣付史館
諭曰國以民為本民以食為天朕即位以來舉行耕耤之
禮殫竭精誠為民祈穀於
上帝乃雍正二年三年耤田疊産嘉禾有至一莖九穗者
朕心亦以為偶然之事今據順天府尹進呈今歲耤田
所産自一莖雙穗三穗以至八九穗皆碩大堅好異於
常穀朕見之心甚慰悅特令宣示廷臣並非以此為祥
瑞誇耀於衆也蓋實有見於天人感召之理捷於影響
朕以至誠肫懇之心每歲躬耕耤田以重農事即蒙
上帝降鑒叠産嘉穀以昭休應似此八穗九穗之榖豈人
力所能為亦豈人君所能強之使有乎此皆
上天俯鑒朕衷故嘉惠黎元而錫以盈寧之慶也五年以
各處奏慶嘉禾
命頒嘉禾圖於直省
諭曰朕念切民依今歲令各省通行耕耤之禮為百姓祈
求年穀幸邀
上天垂鑒雨𤾉時若中外遠近俱獲豐登且各處皆産嘉
禾以昭瑞應而其尤罕見者則京師耤田之穀自雙穗
至十三穗御苑之稻自雙穗至四穗河南之穀則多至
十有五穗山西之穀則長至一尺六七寸有餘又畿輔
二十七州縣新開稻田共計四千餘頃約收禾稻二百
餘萬石且有雙穗三穗之竒廷臣僉云嘉禾為自昔所
未有而水田為北地所創見屢次陳請宣付史館朕惟
古者圖畫豳風於殿壁所以誌重農務本之心今蒙
上天特賜嘉糓養育萬姓實堅實好確有明徵朕秖承之
下感激歡慶著繪圖頒示各省督撫等朕非誇張以為
祥瑞也朕以誠恪之心仰蒙
帝鑒諸臣以敬謹之意感召
天和所願自兹以往觀覽此圖益加儆惕以修德為事
神之本以勤民為立政之基將見歲慶豐穰人歌樂利則
斯圖之設未必無禆益云又
諭曰今歲各省俱産嘉禾頃鄂爾坤圖拉地方俱産瑞麥
有一莖至十五穗之多恭進前來廷臣見之皆以為極
邊初墾之地有此上瑞尤為罕覯自古聖帝賢王皆專
務實心實政不以祥瑞為尚朕深明此理擯斥虚文而
各處所産之嘉禾朕所以宣示中外者蓋因今年為舉
行耕耤典禮之初即獲
庥嘉普應是以特為表著以明天人感應之理庶期中外
諸臣益加誠敬從來屢頒諭旨甚明但恐嗣後地方有
司未必人人深悉朕心競尚嘉禾之美名或借端粉飾
致有隠匿旱潦之事亦未可定著將雍正五年以後各
省田畝産嘉禾之處俱停其進獻奏聞六年十月
景陵寳城生瑞芝諸王大臣等表賀言臣等敬觀
景陵寳城所産瑞芝五本光彩輝燦五色鮮潤仰惟
聖祖仁皇帝盛德崇功超越隆古深仁厚澤普被羣生我
皇上純孝性成至誠昭格今兹
景陵寳城特産芝英請
敕付史館昭示萬世
諭曰朕以實心實政為本不言符瑞但今芝草生於
景陵寳城此我
聖祖仁皇帝昭示嘉祥景象朕心不勝感慶准照所請宣
付史館七年十月
景陵聖德神功碑儀柱之右瑞芝産於石上總理
陵寢事務大臣等具奏
諭曰朕從來不言祥瑞惟是建立
景陵聖德神功碑甫經勒石告成而瑞芝即産於碑亭之
右仰見
上天特賜嘉祥以表揚我
皇考功德之隆盛朕心不勝慶慰是年貴州都勻府芝草
叢生又貴州新闢苗疆産嘉禾每莖多至十五六
穗刊圖
頒示天下八年正月
景陵寳城山上産靈芝諸王大臣入奏
諭曰
景陵寳城山上首春産瑞芝三本諸王大臣等奏為朕純
孝之所感孚朕撫躬自問生平事我
皇考不敢當純孝之名但誠敬之心數十年如一曰自御
極以來不但一言一事仰體
聖心而後見諸行事即夢寐之中一念舉發從無有知其
不合
聖意而敢存胸臆者諸王大臣等稱朕以
皇考之心為心此實朕之悃忱至云朕以
皇考之政為政朕之才力遠不逮我
皇考舉凡宣猷敷政之間雖黽勉效法究不能企及於萬
一何能致芝草之嘉祥諸臣以此歸美於朕朕不居也
實因
皇考之聖德神功際天蟠地深仁渥澤積厚流光
上天特欲顯示天下臣民是以數年之中三見芝英於
陵寢以今之歴霜雪而挺生當首春而呈瑞稽之史册更
屬罕聞朕感
上天昭示之洪恩叨
皇考貽謀之景福慶幸歡欣不敢不宣布於衆庶使天下
後世臣民知
上天之眷佑
皇考與
皇考之垂裕萬年者即瑞芝一事明顯昭著信而有徵固
如是也著照所請行宣付史館是年秋湖南産嘉禾萬
餘本九年秋四川南川縣生瑞穀一本十二莖一
莖三穗十二年秋湖廣鎮筸紅苗地方瑞穀徧野
又陜甘邊外高臺地方生瑞穀一穗之上重生五
六穗十三年八月直隸遵化州及保定縣生瑞穀
直隸總督李衛奏報
諭曰據李衛奏遵化州
陵寢垣外地畝及保定縣耤田所産瑞穀多種並有一本
九穗者朕覽之不勝欣慶朕常言地方年穀之豐歉在
乎督撫居官之感召十餘年留心體察歴歴不爽至於
京師畿輔之地則内觀刑部讞獄之公私外觀督撫政
令之得失以為雨暘休咎之本總之感召之責固在督
撫而用人之責則在於朕此中是非得失朕實與督撫
共之所望内外大臣官員等時時儆戒刻刻提撕信天
道之昭垂凛鑒觀之不遠則豐亨有慶災沴潜消萬民
共受其澤矣朕素不言祥瑞久已降旨不令各省進獻
嘉禾今因瑞穀産於
陵寢地方感
天
祖
皇考之昭示福應信而有徵特賜廷臣共觀並將朕敬慎
乾惕之意重加宣諭期與諸臣共勉之
乾隆四年陜西西安鳳翔漢中同州等屬産嘉禾
五年六月河南巡撫雅爾圖奏進穀穗盈尺七月
直隸總督顧琮奏進穀穗盈尺並有
御製詩紀之十一年七月直隸總督那蘇圖奏進穀穗
長尺餘
命宣示廷臣
御製詩誌喜十四年九月山東巡撫準泰進瑞穀圖十
六年春國子監古槐重榮國子監西講堂前有古
槐一株為元臣許衡所手植歲久已枯是歲重榮
枝葉鬱茂大學士蔣溥繪圖以進
御製詩紀之二十五年駐防闢展屯田大臣奏進麥萬
穗四十一年山東巡撫國泰奏進泰安縣雙穗穀
御製詩紀之
右植物類
順治二年二月山西交城縣牛産麟十二年静寧
州有異獸遊於西北野白質黑文按圖即古騶虞
十八年江南定遠縣民家牛産麟
康熙五年四月江西南昌縣民家牛産麟是年鳳
凰見於河南唐縣二十四年山西廣靈縣民家牛
産麟三十二年江南合肥縣民家牛産麟四十七
年山東濰縣牛産麟四十八年九月巴延托羅海
獲瑞鹿
御製鹿角記追紀之
雍正七年七月浙江總督性桂等奏報湖州府歸
安縣民王文隆家育蠶二十七筐有九筐萬蠶同
織瑞繭一幅長五尺八寸寬二尺三寸自然成就
不由人工洵為上瑞
諭曰前據浙江署督性桂等奏進湖州居民家萬蠶同織
瑞繭一幅父老稱為從來未有之竒朕恐小民圖利望
恩或用人工造作而成因令體訪確實勿為所欺昨性
桂等於本地詳加騐看訪察實係自然成就具摺覆奏
廷臣等以蠶桑織絍乃衣被之大原養民之切務今浙
省有此瑞應則人民温暖可期咸為國家稱慶朕素不
言祥瑞數年以來每遇休徵必倍加乾惕儆戒所頒諭
旨至再至三朕愛育元元務期普天率土之人得沾實
惠一時希有之物不足以禦飢寒倘蒙
上天俯鑒悃誠錫福黎庶蠶桑普盛衣食充盈乃朕心之
所謂祥瑞也八年正月鳳凰見於房山縣直隸總督唐
執玉奏報
諭曰上年據散秩大臣尚崇廙奏稱天台山民李萬良等
呈報十一月十三日黎明見山中有一神鳥高五六尺
毛羽如錦五色俱備所立處羣鳥環繞北向飛鳴等語
朕以邊地居民所見事屬渺茫將所奏發還未曾宣示
廷臣昨據總理石道事務散秩大臣常明侍郎宗室普
太奏稱石工監督司官田周呈報正月二十日在房山
縣石梯溝山中見瑞鳳集於峯頂五色俱備文彩燦然
工匠樵牧居民人等約千有餘人莫不共見又據總兵
官管承澤及順天府府尹孫嘉淦等所奏亦皆相同朕
亦俱未宣示廷臣可以知朕心矣今據總督唐執玉繕
本具奏朕思古稱鳳凰乃王者之嘉祥朕撫躬自問功
德涼薄不足以致鳳儀之上瑞此事猶疑而未信也十
年山東鉅野縣民家牛産麟山東巡撫岳濬奏報
諭曰山東地方前歲被水百姓不獲寧居去夏今春雨復
愆期朕遣官發粟賑恤多方幸未至流離失所即京師
去夏今春晴雨亦不均調西北兩路不得已用兵征戍
將士露處於外備極勞苦朕心戒懼修省但知感
上天垂象示儆之恩不敢望嘉祥之誕錫今聞瑞麟産於
東省實增愧悚該撫奏請詔付史館宣示中外皆屬虚
文將朕朝乾夕惕對越
上天之悃誠曉諭天下臣民共知之
乾隆十一年浙江杭州府野蠶成繭浙江巡撫常
安入奏
諭曰浙江巡撫常安奏杭州諸府桑間自生蠶繭可取
以織綢名曰天蠶盖以為瑞也朕謂此范成大詩所
謂野蠶可繅而常安未之知者然不假人力用佐女
紅則信乎授衣之助十六年時蒙古台吉必里衮達
賚獲瑞麅以獻其色純白如雪目睛如丹砂所謂
鹿夀滿五百歲則色白者此其類也次年秋復獲
於巴延和羅圍中均有
御製詩紀之
右動物類
皇朝通志卷一百二十四
