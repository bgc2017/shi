欽定四庫全書
皇朝通志卷四十八
諡略(一)
(臣)等謹按諡法始于成周歴代因之各有增損鄭
樵作諡略列為二百有十品前後繫以諸論考核
綦詳臣等恭讀
御製詠諡法詩案語
嘉許鄭樵成周初無惡諡之論
聖訓煌煌昭如日月洵千古諡法之折衷也伏攷前代
議諡多委太常博士諸臣定之往往失當未有如
本朝諡典之悉禀
上裁斟酌盡善者洪惟
列祖
列宗聖德神功
列后徽音令德昭融顯懿卓躒前古書之史册允矣熙
鴻號于萬年至若諸王貝勒及内外大臣之例得請者禮
臣先以應否予諡奏俟得
旨後閣臣擬以四字恭候
欽定迥非前代議諡議駮聚訟糾紛者比又有以文臣
品學而追諡者有以監司守令盡節而獲諡者又
如改正前史之失追諡勝國之君皆為
特典我
世祖章皇帝定鼎之初即下所司定明季甲申諸臣之諡
皇上表彰忠烈復
特頒諭旨于故明殉節諸臣分析褒奬
賜以令諡尤為從古未有之曠典臣等敬謹纂輯諡略
八卷用備考稽昭掌故焉
列聖尊諡
肇祖原皇帝
興祖直皇帝
景祖翼皇帝
顯祖宣皇帝(俱順治五年十一月追尊恭上)
崇德元年四月丙戌
太宗文皇帝率諸貝勒大臣詣
太廟追尊
始祖為
澤王
高祖為
慶王
曾祖為
昌王
祖為
福王順治五年十一月戊辰以奉
四祖入
廟
世祖章皇帝親詣
太廟追尊為
肇祖原皇帝
興祖直皇帝
景祖翼皇帝
顯祖宣皇帝恭上
册
寶
太祖承天廣運聖德神功肇紀立極仁孝睿武端毅欽安
弘文定業高皇帝(乾隆元年三月恭加上)
崇德元年四月丙戌
太宗文皇帝率諸貝勒大臣詣
太廟恭上
覆育列國英明皇帝
尊諡曰
承天廣運聖德神功肇紀立極仁孝武皇帝
廟號
太祖康熙元年四月丙辰恭加上
尊諡曰
太祖承天廣運聖德神功肇紀立極仁孝睿武弘文定業
高皇帝雍正元年八月己酉恭加上
端毅二字乾隆元年三月乙巳恭加上
欽安二字
康熙六十一年十二月
世宗憲皇帝諭禮部曰朕仰荷
祖宗眷佑纘承大統恭上
皇考聖祖仁皇帝
尊諡敬念
太祖高皇帝
太宗文皇帝
世祖章皇帝
三聖相承
功高德盛載考典章加上
尊諡因念
孝莊太皇太后翼運啟期育成
兩帝朕在沖齡備膺
慈愛
孝康皇太后誕育
先皇
懿徽流慶
孝惠皇太后德隆福厚篤愛朕躬朕意亦宜並加
尊諡但追尊固出至情而推崇必遵定禮爾等可稽考載
籍酌古凖今會同確議具奏俾朕得稍展思慕之誠又
念
仁孝皇后作配
皇考孝敬寬仁坤儀懋著
孝昭皇后恪恭温順樹範宫闈
孝懿皇后徽音淑德慈撫朕躬恩勤備至均應恭上
尊諡以昭示萬年爾等一併會同詳察典例擬奏遵
旨議上
太祖高皇帝尊諡於
睿武字下加
端毅二字雍正元年八月己酉恭上
册
寶雍正十三年九月乙巳
皇上諭禮部曰尊
祖孝
親誼應並重報本追遠禮有加隆兹者恭上
皇考大行皇帝尊諡緬維詒燕之謨宜備追崇之典
太祖高皇帝
太宗文皇帝肇造洪基創垂大業
世祖章皇帝統一方夏撫有萬邦駿烈鴻猷敷揚莫罄
皇祖聖祖仁皇帝深仁厚澤淪浹寰區久道化成功齊覆
載朕自沖齡仰蒙
慈愛
宫庭撫育厚眷獨鍾仰思
至德之難名恒念
洪恩之莫報夫宗廟之徽稱有制而報本之忱悃無窮應
詳查典禮酌古準今恭議加上
太祖
太宗
世祖
聖祖尊諡以展孝思此朕追慕之至情崇先之特典後世
子孫不得奉為成式又敬念
列祖尊諡既已加崇
列后尊諡並應恭議加上爾部詳酌典禮一併敬謹具奏
遵
旨議上
太祖高皇帝尊諡於
端毅字下加
欽安二字乾隆元年三月乙巳恭上
册
寶
太宗應天興國弘德彰武寬温仁聖睿孝敬敏昭定隆道
顯功文皇帝(乾隆元年三月恭加上)
順治元年十月辛酉恭上
寬温仁聖皇帝
尊諡曰
應天興國弘德彰武寬温仁聖睿孝文皇帝
廟號
太宗康熙元年四月丙辰恭加上
隆道顯功四字雍正元年八月己酉恭加上
敬敏二字乾隆元年三月乙巳恭加上
昭定二字
世祖體天隆運定統建極英睿欽文顯武大德弘功至仁
純孝章皇帝(乾隆元年三月恭加上)
順治十八年正月己未
聖祖仁皇帝諭禮部曰朕惟自古聖賢之君必有顯號徽
稱用昭功德之隆垂于萬世此國家不易之鉅典也仰
惟我
皇考大行皇帝纘紹鴻緒統一寰區十有八年敬
天尊
祖勤政愛民奉侍
慈闈克諧孝道敦睦宗族攸叙彝倫典學日新修身思永
制禮作樂振武崇文敇法明刑立綱陳紀盛德之事不
一而足朕方與天下臣民均切怙戴不幸
龍馭上賓顧予沖人嗣膺大統仰承
佑啓之恩敢後顯揚之禮謹考彝章宜升
尊諡戊寅親王等上
大行皇帝尊諡議曰謹按自古有天下者祖有功而宗有
德故凡勲高大定功垂奕葉者類皆稱祖以尊之
其廟祀百世弗祧此世所由稱也又按諡法法度
大明敬慎高明曰章洪惟
大行皇帝神武止戈崇文勸學恩澤覃敷于庶物孝治立
極于人倫德固懋昭功尤隆著是以化行教洽遠
至邇安生民以來莫斯為盛(臣)等謹咨羣議載考
彝章
大行皇帝尊諡宜
天錫之曰
體天隆運英睿欽文大德弘功至仁純孝章皇帝
廟號
世祖得
旨是著該衙門擬撰册文進覽三月癸酉恭奉
冊
寶上
尊諡雍正元年八月己酉恭加上
定統建極四字乾隆元年三月乙巳恭加上
顯武二字
聖祖合天弘運文武睿哲恭儉寬裕孝敬誠信中和功德
大成仁皇帝(乾隆元年三月恭加上)
康熙六十一年十一月辛丑
世宗憲皇帝諭王大臣等曰朕惟自古聖賢之君必有顯
號徽稱以昭功德之盛垂于萬世此國家不易之鉅典也
仰惟我
皇考大行皇帝臨御六十一年早承大統寅畏小心旦明
凛昭格之忱
郊祀親升中之典監于成憲率由舊章孝奉
兩宫尊養兼至展敬
陵
廟備物盡誠總攬萬幾阜成兆姓蠲賦動盈千萬賑恤曾
不稽時水旱先籌雨暘必達寬刑肆赦德洽好生盛暑
則釋囹圄嚴寒則賑饘粥兵糧豫給優賞屢頒淮甸屢
巡動數百萬之帑金運
睿謀而兩河底績魯郊
特幸行數千年之殊禮屈
帝尊而九拜崇師覽奏牘而利弊周知覲臣僚而賢愚立
辨保全勲舊庇廕宗支廣育人才敦厚風俗布昭
聖武申討不庭元裔背叛而旋踵就殱三蘖逆命而刻期
獻馘俄羅斯占喀爾喀之疆圉諭以威德即奉約章喀
爾喀逼厄魯特之殘暴納其困窮胥登袵席噶爾丹肆
毒鄰境三臨絶漠掃靖烽烟策妄阿喇布坦摧滅與國
出師命將恢復藏地臺灣置郡紅苗革心南朔東西無
思不服至于
天縱生知日新好學講筵時御
手定六經廣博士于五賢配先儒于十哲文嫓二典書邁
百家貫徹天文總括地理旁羅數術考正元聲研索羣
編鑒裁纂輯凡此難名之美善洵亘古帝王首出之
一人雖復累牘連章不能紀述萬一朕方與天下臣民均
切怙戴不意
龍馭上賓顧予沖人嗣膺大統仰承
佑啓之恩敢後顯揚之禮敬考彝章宜升
尊諡爾部詳察典禮具奏乙巳總理事務王大臣等奏
大行皇帝
尊諡
廟號乃追崇大典(臣)等管窺蠡測未能仰盡高深恭祈
睿思
親定以昭垂萬世
世宗憲皇帝召進總理事務親王大臣大學士尚書等
面諭曰恭上
皇考大行皇帝
尊諡
廟號諸王大臣等請朕親定朕思子臣尊崇
君父之心何有止極然必須至允至當方孚千秋定論若
少有溢美之詞不獨失天下之至公且開後人之僭越
是因臣子之愚忠愚孝反將
君父盛德大業之實行涉于贊頌之虚文朕心殊不安也
我
皇考大行皇帝纘繼大統舊典本應稱宗但經云祖有功
而宗有德我
皇考鴻猷駿烈冠古轢今拓宇開疆極于無外且六十餘
年
手定太平德洋恩溥萬國來王論繼統則為守成論勲業
則實為開創朕意宜崇
祖號方副
豐功但追崇大典攸關理宜僉謀共協一人之心即千萬
人之公心一時之論即千萬世之公論爾諸王大臣等
可會同九卿詹事科道文六品以上武四品以上詳考
舊章從公確議毋得依違毋得附和務期紀實以垂萬
年若少有幾微未協知而不言則大非臣子忠愛之道
王等文武諸臣議奏
大行皇帝功德巍煥高出三代以上之聖主賢君雖集古
今之徽名美號猶不足表揚萬一
大行皇帝聖學淵深言成謨典尊師崇道
手定六經禮正樂成誕敷文教此堯之文思也聲靈所震
無思不服開拓宇宙混同車書不庭旋服逆命即
收止戈包革天下宴安此湯之神武也明四目達
四聰無遠不周無微不燭知來藏往觀化窮神此
舜之濬哲也一日萬幾孜孜無倦深宫燕處不敢
康寧盛暑必衣冠嚴冬必聽政此堯之允恭也玉
食不盈數器御衣常至十年物用無金璧之裝宫
殿無繁華之飾此禹之克儉也蠲賦免徭緩刑恤
獄澤厚宗支賞優士伍秉中和之性具含容之量
小過多原寸長不棄六十餘年民物各遂其生者
皆
大行皇帝寬裕之恩也定省
兩宫時日無間奉養備至禮數兼隆此
大行皇帝承歡之大孝也恢
三朝之功烈弘一統之規模區夏咸寧聲教四洽此
大行皇帝繼述之大孝也寅畏小心恪勤克慎
躬親
郊祀嚴肅致齋此
大行皇帝之敬
天也憲章典訓對越
在
天
廟祭致虔如臨左右此
大行皇帝之敬
祖也健行無息成已成物精意由中修詞立本出教施令
達乎民心此
大行皇帝之誠也虚已待物不逆詐偽履常思順不爽片
言此
大行皇帝之信也具仁義禮智信之全備温良恭儉讓之
美自堯舜以來未有如
大行皇帝德之盛者八表宅心九有向化西北部落輻輳
藁街東南諸番頓顙
闕下兩河底績成萬年永濟之勲海外咸朝開萬里難
通之域自堯舜以來未有如
大行皇帝功之大者
天
地化育有未周者
大行皇帝實贊之
祖
宗經綸有未竟者
大行皇帝實弘之孔子集千聖之大成
大行皇帝集百王之大成也臣等謹按傳云為人君止於
仁禮運曰仁者義之本順之體也得之者尊說文
云在天為元在人為仁故易曰元者善之長仁者
德之首
大行皇帝體元立政茂育羣生以義制事綏安兆姓(臣)等
竊謂史稱帝堯其仁如天惟
大行皇帝實與並之又按禮經云有虞氏禘黃帝而郊嚳
祖顓頊而宗堯而尚書舜典云舜格于文祖釋者
謂文祖堯廟也又歸格于藝祖釋者謂藝祖堯之
祖也合之祖顓頊之文則有虞氏蓋有三祖矣宋
臣陳祥道云凡配天者皆得稱祖故國語展禽又
有有虞氏祖高陽而郊堯之說堯所以稱文祖也
顓頊至堯皆黃帝子孫而不嫌于皆稱祖又周禮
大宗伯祫禘追享朝享解云古者朝廟合羣祖而
祭焉故祫謂之朝享以合羣祖為不足又禘其祖
之所自出故禘謂之追享夫祖之所自出始祖也
而其下曰羣祖知自始祖以下皆稱祖矣自唐虞
夏商無追王先代之文而武王周公追王太王王
季以臣子而王其君祖孔子稱為達孝故記曰武
王上治祖禰尊尊也又諡議曰帝王功業隆盛引
古者祖有功之義得稱祖此皆經書所載稽考可
據者也竊謂惟
聖字可以贊揚
大行皇帝之峻德惟
祖號可以顯彰
大行皇帝之隆功
上諭謂
大行皇帝論繼統則為守成論勲業實為開創朕意宜崇
祖號方副
豐功此非
皇上及諸臣數百人之心實天下億兆之公心亦非今日
在廷諸臣之論實千萬世之公論也臣等公擬敬
上
尊諡曰
合天弘運文武睿哲恭儉寬裕孝敬誠信功德大成仁皇
帝
廟號曰
聖祖天下萬世稱曰
聖祖仁皇帝奉
旨諸王大臣官員深悉我
皇考一生神聖實行同心合詞恭上
尊稱甚愜朕懷朕之哀思庶可稍釋
諭畢
世宗憲皇帝親刺指血圈本内
聖祖二字敬恭高捧授大學士等齎出宣示羣臣雍正元
年二月乙巳恭奉
册
寶上
尊諡乾隆元年三月乙巳恭加上
中和二字
世宗敬天昌運建中表正文武英明寬仁信毅大孝至誠
憲皇帝(雍正十三年十一月恭上)
雍正十三年九月己亥
皇上登極庚子
諭禮部曰自古聖帝明君功德大成必有顯號徽稱所
以昭垂萬世典至鉅也我
皇考大行皇帝乘乾建極撫御萬邦錫福諴民德化翔洽
虔恭寅畏昭事
蒼穹郊祀祈年必親必敬欽承
祖烈光大前猷至孝肫誠千古未有當
皇祖上賓時盡制盡哀喪儀隆備
親送
梓宫
屢謁
陵寢歲時瞻拜
御容舉念常伸孺慕繼
顯謨之盛推錫類之仁
宸衷祗敬則朝乾夕惕歴久彌勤
親政憂勞則盛暑祁寒未嘗稍間整綱飭紀明目達聰施
措咸宜德威並用篤宗室則立學以隆教育惠八旗
則錫帑以備吉凶厚臣工而加俸養廉眷忠良而建
祠賜祭勵廉能以察吏宏薦拔以羅才廣耤田以重
農桑定品式以崇節儉重道則
經筵歲舉愛士則科目頻加隆
先師五代之王封新闕里千秋之廟貌修明典禮懷柔
百神厚植綱常旌揚節孝蠲逋減賦不惜億萬之帑
金開墾築堤永享萬年之樂利備賑則廣行積貯養
兵則優贍身家律例則釐定科條讞決則特詳咨酌
廣開言路詳示
硃批洞矚羣情慮周六合大閱以詰戎兵訓練以修武備
睿謨獨運而小醜立奏蕩平
聖武布昭而荒徼永圖綏靖開天明道
聖學高深覺世牖民
宸章炳煥闡聖賢之精藴宣心性之圓機函蓋古今彪爍
宇宙
天心協應有感必通德盛化神諸瑞畢至古帝王之良法
善政至
皇祖而集其大成我
祖
宗之駿烈鴻猷迨
皇考而益彰善述眇予沖子寅奉丕基仰惟
功德之隆宜備尊崇之典敬循禮制恭上
尊諡
廟號爾部詳察典禮具奏是日禮部奏謹查康熙六十一
年恭上
聖祖仁皇帝
尊諡
廟號奉
大行皇帝諭旨以追崇大典攸關理宜僉謀共協令諸王
大臣等會同九卿詹事科道文官六品以上武官
四品以上詳考舊章從公確議今
大行皇帝
尊諡
廟號禮制崇重臣等謹遵舊典仍請會同諸王大臣齊集
廷臣詳慎公議昭垂萬世奉
諭旨是敬謹確議具奏是月乙巳王等文武諸臣議奏
自古帝王撫馭寰區功德隆盛有博厚高明之實
則必有隆爍顯懿之名是故于堯曰欽明文思于
舜曰濬哲文明所以著盛德之形容而垂萬年之
軌則也欽惟
大行皇帝丕冒八埏曲成萬物有與
天同體之德有敬
天行健之功祇奉
郊壇必親薦享端居宫禁亦凛明威暘雨偶愆齋心而默
禱嘉祥屢告讓美而弗居昭事存乎旦明感通捷
於影響當
天庥之滋至緜
景運於方隆撫
列聖式廓之版章益漸之以聲教取四海咸熙之臣庶更
霈之以恩膏安愈求安
聖不自聖惟精惟一建中于民克儉克勤表正自上執權
衡以御物偏黨之習潛消定模範以示人仁讓之
風溥洽官常于是而肅士品于是而端民俗于是
而淳物情于是而暢嘉禾芝草醴泉慶雲之瑞充
塞于寰中荷蘭日本暹羅蘇禄之琛輻輳乎
闕下凡此運會之彌昌彌熾皆由
聖德之可法可傳至乃學貫天人辭成典誥敷治平之大
道闡性命之微言歲舉
經筵首詣太學新闕里千秋之廟貌隆
先師五代之王封廣勵膠庠修明典禮定宗學之制
開
國書之科博訪鴻儒徧立書院
大行皇帝之誕敷文教有如此者帷仁必勇不怒而威選
將悉有用之材練兵于無事之日
天戈所指青海獻俘
帝命甫申西陲納款化蠻荒為郡縣靖蕃落于邊隅
大行皇帝之布昭聖武有如此者志邁百王心通庶務事
無難易銳若發機人有忠邪洞如觀火謀略出羣
工之上照臨周六合之遥
大行皇帝之英姿天挺明睿夙成有如此者坦懷應物博
愛為心不以一眚棄才不使一夫失所惇叙九族
容保萬方厚百官而倍與廩糈惠八旗而時加恤
賚閭井必預謀其樂利兵丁各優贍其身家減賦
蠲逋不惜帑金之億萬詳刑讞獄允釐令典之三
千盛暑而曲貸囚徒小祲而徧賙貧戶
大行皇帝之寬則得衆仁以長人有如此者道循物而無
違德有常而不息本實心以宣為政令春温秋肅
儼如四序之罔愆由定力而發為憂勤旰食宵衣
不以片時而少斁
大行皇帝之信必由中毅以持久有如此者經曰聖人之
德無以加于孝我
大行皇帝昔在藩封晨昏盡禮及傳丕緒哀敬竭情
親送
梓宫
屢謁
陵寢三載始還吉服四時恒拜
御容體
聖祖之心以為心法
聖祖之政以為政耕耤著為定例爰奉
太廟之粢盛賢良建有專祠尤
眷先朝之耆舊德教加于百姓孺慕極于終身大烈光前
貽謀昌後孔子稱虞舜曰大孝惟
大行皇帝足以當之若夫誠者天之道也成已成物之全
德也我
大行皇帝以此享
帝享
親以此盡心盡性以此用人行政以此覺世牖民諸臣敬
奉之
硃批萬國共聞之
諭旨固已言之諄復莫不凛為典章暨夫
龍馭上賓
特頒遺詔敬聆至誠之
訓仰思無間之
功
聖學高深渾然一理
神明沖穆儼在重霄子思曰惟天下至誠為能經綸天下
之大經立天下之大本知天地之化育惟
大行皇帝足以當之夫中以宅心正以體政文以敷化武
以定功英以決疑明以燭理寬以居之仁以行之
信以成之毅以守之而皆本之于大孝運之以至
誠此洵
聖德之全與
天同體可為萬世法者也臣等按虞書曰率作興事慎乃
憲書傳曰憲法也說命曰惟天聰明惟聖時憲又
曰監于先王成憲周禮疏曰懸法以示人曰憲中
庸亦云憲章文武蓋惟憲天立教之聖人然後能
慎法度興政事俾萬世奉為成憲守而不忘若虞
舜商湯周之文王武王皆是也竊謂
大行皇帝
尊諡于憲為宜又按禮記祖有功宗有德是故有虞氏祖
顓頊而宗堯夏后氏祖顓頊而宗禹商人祖契而
宗湯周人祖文王而宗武王周公作無逸則稱商
有三宗周文武之廟並稱世室公羊傳曰世世不
毁也中庸曰君子動而世為天下道行而世為天
下法言而世為天下則竊惟
大行皇帝
廟號宜稱
世宗與
太祖
太宗
世祖
聖祖並為百世不祧之廟(臣)等公擬敬上
尊諡曰
敬天昌運建中表正文武英明寬仁信毅大孝至誠憲皇
帝
廟號曰
世宗天下萬世稱曰
世宗憲皇帝足以顯揚
大德表著
巍功與日月而齊光偕山河而並永矣謹奏奉
諭旨諸王大臣公同議上
皇考大行皇帝
尊諡曰
憲皇帝
廟號
世宗於我
皇考至德鴻猷實相符合禮稱祖有功宗有德廟號之稱
祖稱宗均屬尊崇之極而象功昭德惟期允當方協
至公昔我
皇祖聖祖仁皇帝久道化成身兼創守平定逆藩掃清朔
漠神功駿烈自古莫與比隆
廟號定應稱祖
皇考大行皇帝善繼善述敬
天勤民十三年來宵旰憂勞咸熙庶績貽萬年之景福固
百代之丕基
廟號
世宗正合古宗有德之義上配
列祖百世不祧此乃天下萬世之定論非在廷諸臣尊崇
君父敷揚稱頌之私情尤非朕一人哀感
隆恩表彰
盛德之私願所能強置一詞也在我
皇考神謨垂于宇宙厚澤洽于臣民即罄竭揄揚難盡萬
一今據所奏敬擬上
尊諡
廟號詳慎公當足以昭示萬年朕心深為慰愜所有應行
典禮該部敬謹查議具奏十一月丁未恭奉
册
寶上
尊諡
皇朝通志卷四十八
