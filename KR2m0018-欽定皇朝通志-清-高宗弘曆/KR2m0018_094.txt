皇朝通志卷九十四
食貨略(十四)
漕運
(臣)等謹按秦輸渤海之粟漢運關中之糧此漕運
之名所由昉自漢及元率皆水陸兼運故有長運
遞運之名至明永樂間開會通河以濟漕始罷海
運陸運而為儹運其後又變支運為兌運復為改
兌於是罷民運而專以軍運
國朝因之然明代軍民交兌司漕者往往左軍右民
以致軍強民弱需索無壓始則瘠民以肥軍而民
不任漕繼且瘠軍以自肥而軍不勝運我
朝則改為官收官兌而於運丁尤加意體恤其在家
也有贍運之屯田以為世業其在途也有官給之
行月以備糗糧贈貼銀米費雖浮而不恤隨帶土
宜利雖倍而無征此
國朝之漕運所以民勤秸秷而額鮮侵虧軍樂委輸
而期無違悞也兹仍按年臚載以永垂不刊云至
列聖相氶百餘年來偶遇偏災或裁運或免征已列蠲賑
中兹無贅焉
順治二年定漕運官司輓運設旗甲統領設運總
督押則設漕道糧道提衡廵察則設總漕廵漕四
年定各省漕船額缺者給以重運銀令運軍雇募
民船裝運七年裁廵漕御史先是漕糧軍民交兌
軍強民弱每多勒索九年定為官收官兌其贈貼
銀米酌令徵收以給運軍民甚便之十年製鐵斛
頒發倉場又以白糧無漕船令攢厰成造十二年
定漕運限期時運漕軍丁多有竄入民籍者是年
定五年編審一次十三年定京城通州各倉收米
限期尋飭各衛所舍餘閒丁按年編審納銀以為
貼造漕船之費十七年令折徵灰石米解部給支
明年禁折徵漕糧毋得以兌漕為名價外苛索
康熙元年
諭漕船領運官軍依限扺通回空不守成法者罪之其沿
途文武官催儹不力者並論罪二年令漕運總督刊發
各省漕運全單並定漕糧分數以嚴考成時浙江
白糧用漕帶之法需船百二十六號三年增造六
十四號並入漕帮僉運尋定江蘇白糧照浙江之
例抽選漕船裝運五年更換又定漕船抵通限十
日回空之例十一年定抵通期限以省分遠近為
差違限者計月論罸督運白糧違限者亦如之十
七年增定重運回空沿途限期除江西湖廣漕船
行長江至儀徵者因風挽運難以立限外惟鎮江
渡江因風守候令地方官報明免議餘俱照新定
例行淮北漕糧向例止收紅米時河患初平民田
被淤因而有改種白稻者以河道總督靳輔疏准
紅白兼收著為令二十三年定漕船載運額數每
船載正耗米五百石土宜六十石又以漕運總督
管理糧船是其專責
諭漕督於漕運過淮及回空之時往來親催歲以為例二
十六年定各衛所漕船每年見運之數成造十分
之一其各省歲修每船給修費銀七兩五錢至運
軍不親押運以子弟代行向例運軍及代運人均
發邊衛充軍至是並嚴該管官處分又定漕船受
兌離次各省廵撫題報期限不得過二月逾限者
論三十三年申嚴折徵漕糧耗米之禁又定僉軍
額例先是漕船運軍每船十名至十一二名不等
康熙二十五年定額十名至三十五年更定每船
僉軍一名其餘水手九名擇諳習撑駕者雇充三
十七年江南建平縣漕糧改折秈米從民便也四
十三年浙江運白漕船亦定為五年更換四十九
年定掛欠漕糧漕司各官分賠之例尋定僉副軍
一人隨運凡重運到淮虧缺者令本軍駕運北上
留副軍買米趕帮如抵通欠糧留本軍完欠副軍
回空並令廵撫漕督給發漕船來往限單飭沿河
州縣挨注入境出境時日先是州縣交兌漕米取
米四升分盛二袋印封解倉場騐收至五十四年
令每船用米一石著糧道騐封到淮漕督拆騐加
封抵通倉場侍郎率糧廳騐明起卸其樣米仍作
正收
雍正元年
詔免江西脚耗等銀五十一萬兩米六十一萬石有竒嗣
後仍令按全書照數支給二年裁浙江船政同知其修
造漕船事宜併歸糧道管理又以漕船剥淺多有
擾害商船者
諭督撫示禁漕督失察者論並嚴漕船包攬貨物及夾帶
私鹽私藏火器之禁至經紀運米到大通橋車戸
運米進倉舊例每米五十袋抽掣一袋一袋少餘
袋例算於各役脚價内扣賠是年更定掣欠之例
每石秔米作價銀七錢稄米六錢仍准於脚價内
扣抵惟欠數多者照盗賣漕糧例治罪五年定催
漕船按汎成造每船給銀三十七兩六錢三分三
釐每歲給小修銀二兩十年期滿照例别造六年
特旨諭文學生員准免僉運又
諭浙江徵收漕米但擇乾圓潔淨不必較論米色准令紅
白兼收秈粳並納著為令七年
上諭漕船過淮抵通所費陋規甚多各差御史二人前往
稽查不許該管官吏及經紀車戸人等額外需索以累
運軍先是漕船經過皂河濟寧臨清三處由河道總督
題報時山東河南增設總河故以濟寧臨清歸河
東總河題報九年
詔豁免江南江淮興武二衛鑽夫底料銀十萬八千一百
餘兩又以山東河南多産黑豆令於額徵粟米内改徵
黑豆十二萬石運供
京師十三年令漕運總督飭督運領運官嚴禁漕船
水手擾害居民之弊
乾隆二年
特遣御史四人分駐淮安通州濟寧天津等處令各按
所分之境廵察漕運諸弊又以江南浙江歲徵白
糧恐致累民是年
諭裁減白糧十二萬石改徵漕米又將粟米改徵黑豆
河南二萬石山東四萬石三年
恩賞運弁銀人各四兩軍半之又改湖北通山當陽二
縣漕米收徵折色例徵銀一兩二錢五分是年始
鑄鐵尺用積方之法覈算倉糧分頒戶部倉場及
直省各倉並定各倉貯米每厫以萬石為率其竒
零之數别貯一厫四年
諭漕運河道總督凡重運漕船所經遇淺起剥即飭所
在有司官具民船剥運其剥船雇直憑有司官酌給
扣尅勒索者罪之七年復定山東漕船不必由漕運
總督給發限單受兌之後即呈報河道總督及廵
漕御史稽察催行又以浙江運白不願更換仍依
舊例撥定運船永遠承運免江西南昌江南興武
浙江紹興各帮貸逋銀四千六百四十兩八年以
江淮興武二衛運軍有竄入黃快船避僉者俱令
歸入民賦每五年將現運及備僉餘軍勾考一次
又定河南粟米改徵黑豆二萬九千三百五十六
石六升有竒先是順治初以漕船至天津起剥分
運至通設紅剥船六百隻每船給田四十頃養贍
免其徵科至康熙三十九年裁革紅剥船按原給
田所收租稅額分派各省於漕糧項内分給運軍
雇船剥淺乾隆二年定每船給紅剥銀二兩至十
一年北河增設垡船六十號衩夫百八十名淺夫
三百名隨時疏濬以免丁累其置造垡船器具夫
工等費於紅剥銀内動支餘銀仍照數分給運軍
以備剥淺之用十六年又增改河南粟米徵收黑
豆二萬石又改江南運白漕船五年更換之例為
三年十七年定稽察各倉官除都統御史在城理
訟之期均更番到倉稽察並增定京通各倉差御
史一人稽察年終更代其各倉收漕滿厫倉場侍
郎封固御史加封各厫鎖匙交倉場衙門收貯二
十七年更定京通各倉滿漢監督期滿更代之例
仍以三年為凖二十九年
諭司漕各員不得濫收潮潤米色是年漕運總督楊錫
紱請懲軍籍紳官富戶規避僉丁詭捏脱漏之積
習以禆漕務從之三十三年以兵部尚書託庸等
議停五年盤騐之法以省糜費先是直省倉庾建
於各州縣城内其收兌稽察州縣自監之四十一
年定州縣不通水道者建倉於鄰邑水次以便起
運四十七年定載運河管泉各員廵勘章程凡每
年春夏之交令其親往泉源處所請夫疏導並飭
各本管府州縣實力廵查分别勸懲是年奉
諭旨向來南糧餘米俱准在通變賣以資日用現在各
省糧艘陸續抵通旗丁於兌足正供之外其所有多
餘米石情愿出售者仍著加恩准其就近於通州糶
賣於市價民食均有禆益四十八年
上諭本年運河應挑各工比常較多自應分頭儹辦以
期明春一律早竣
皇朝通志卷九十四
