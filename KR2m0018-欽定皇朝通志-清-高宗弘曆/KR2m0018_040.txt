欽定四庫全書
皇朝通志卷四十
禮略
吉禮(五)
上
陵
(臣)等謹按鄭志上陵一門載於吉禮之次以事係
祭祀與山陵之典有别也我
皇朝尊
祖敬
宗典章詳審超軼往代謁
陵大禮憲古準今尤為隆備謹述鉅典載於篇中以彰
聖朝誠孝之上儀焉
肇祖原皇帝
興祖直皇帝
景祖翼皇帝
顯祖宣皇帝陵曰
永陵
原皇后
直皇后
翼皇后
宣皇后各合葬在
興京西北十里啓運山
(臣)等謹按
肇祖原皇帝
興祖直皇帝
景祖翼皇帝
顯祖宣皇帝陵舊在
興京共一山天命九年建都
東京奉移
景祖
顯祖陵於遼陽順治十五年奉移
景祖
顯祖陵仍祔于
興京
祖陵稱
四祖陵十六年尊為
永陵云
太祖高皇帝陵曰
福陵
孝慈高皇后合葬在
盛京城東北二十里天柱山
太宗文皇帝陵曰
昭陵
孝端文皇后合葬在
盛京城西十里隆業山
孝莊文皇后陵曰
昭西陵在遵化州昌瑞山
孝陵之南
世祖章皇帝陵曰
孝陵
孝康章皇后合葬
端敬皇后祔葬在遵化州西北七十里昌瑞山
孝惠章皇后陵曰
孝東陵在
孝陵之東
聖祖仁皇帝陵曰
景陵
孝誠仁皇后
孝昭仁皇后
孝懿仁皇后
孝恭仁皇后合葬
敬敏皇貴妃從葬在
孝東陵之東
世宗憲皇帝陵曰
泰陵
孝敬憲皇后合葬
敦肅皇貴妃從葬在易州西三十里永寧山
孝聖憲皇后陵曰
泰東陵在
泰陵之東
孝賢皇后陵
慧賢皇貴妃
哲憫皇貴妃
淑嘉皇貴妃從葬在遵化州昌瑞山
孝陵之西
天聰六年十二月
太宗文皇帝率諸貝勒大臣詣
太祖陵行時享禮八年十二月
上率諸貝勒大臣詣
太祖陵行禮十年三月清明節
上率諸貝勒大臣親祭
太祖山陵崇德元年四月以營建
太廟遣官捧祝文祭告
太祖山陵時定歲除日清明日祭
陵用牛一遣守
陵官行禮
東京
陵用牛二遣宗室覺羅大臣行禮
福陵用牛一羊二遣大臣一人行禮忌辰孟秋望日
萬夀聖節上香燭獻酒果均遣大臣一人奠帛讀祝行
禮每月朔望致祭用牛一不讀祝奠帛遣守
陵官行禮四年四月以征明大捷祭告
福陵
上親詣行禮
順治元年七月以中原平定遷都於燕遣官告祭
福陵二年正月定
萬夀節應遣官祭
福陵
昭陵止上香燭供酒果不讀祝八年六月定
諸陵祭典
四祖陵於冬至歲暮清明中元十月朔俱遣宗室覺羅大
臣致祭每月朔望獻熟羊一令守
陵章京致祭祭
福陵
昭陵
上躬往自左門入若遣官自右門入祭文祭品悉由中門
入除清明中元歲暮照常致祭外每歲十月朔冬
至亦各致祭一次凡和碩親王以下文武三品官
以上或專往
盛京或道過俱先謁
福陵
昭陵於二門外行三跪九叩禮及還辭
陵禮如前十一年九月遣輔國公班布爾善等恭代祭
福陵
昭陵十五年十二月禮部議凡官員有以他事赴
盛京者三品以上官於
皇陵城門外行禮遇祭祀日二品以上大臣許入門同守
陵各臣侍班從之十七年派宗室覺羅數人居
盛京每祭
陵日令其行禮
康熙二年十一月禮部題
福陵
昭陵
孝陵四季大祭恭奉
神牌安設寳座致祭至
聖誕忌辰十月朔及每月朔望祭祀既無祝帛應不必恭移
神牌揭幔祭獻從之八年停止宗室覺羅居住
盛京每年
四陵四時大祭遣多羅貝勒以下奉國將軍覺羅男爵以
上前往致祭九年八月
聖祖仁皇帝奉
太皇太后
皇太后啟行恭謁
孝陵至日行祗謁禮次日
上詣
隆恩殿大祭又次日詣
寶城前致祭
(臣)等謹案康熙九年以後
聖祖仁皇帝恭謁
孝陵二十七年以後恭謁
孝莊文皇后暫安奉殿皆歲或一行或至再至三兹惟謹
載歴年以来禮儀初定或以事特舉者餘年均不備叙至
世宗憲皇帝恭謁
昭西陵
孝陵
孝東陵
景陵
皇上恭謁
昭西陵
孝陵
孝東陵
景陵
泰陵
泰東陵
聖
聖相承覲揚
光烈
至孝肫誠禮文賅洽不能盡述敬從前例約著於編
十年九月
聖祖仁皇帝詣
盛京恭謁
福陵
昭陵啟行前一日
上躬詣
太廟行祇告禮次日
啟鑾設騎駕鹵簿不作樂至日恭謁
福陵行禮畢隨恭謁
昭陵行禮次日恭謁
福陵
昭陵隆恩殿行大饗禮又次日於
福陵
昭陵隆恩殿前設黃幄焚楮帛行讀文致祭禮先期遣王
暨内大臣前詣
永陵致祭祭
福陵
昭陵時
諸妃園寢亦照常致祭諸親王功臣墓各遣大臣奠酒及
回鑾率王以下各官恭詣
福陵
昭陵行告成禮
聖駕回鑾設儀仗作樂經過地方官咸朝服跪迎
聖祖仁皇帝往返均詣
孝陵奠酒行禮至京日恭詣
太廟行祗告禮畢還宫次日王以下文武各官進表慶賀
頒詔天下十五年定
陵寢祭品祭儀詳見
大清會典二十年三月奉移
仁孝皇后
孝昭皇后梓宫安葬
上謁
孝陵行禮次至
仁孝皇后
孝昭皇后陵命
皇子等行禮奠酒自是年始
聖駕謁
孝陵畢次至
皇后陵奠酒儀並同十一月
上以雲南報捷恭謁
孝陵行禮次日行大祭禮二十一年二月
上以雲南底定親詣
永陵
福陵
昭陵告祭行禮啟行前一日祗告
奉先殿過遵化州親詣
孝陵奠酒三月恭謁
福陵
昭陵儀與康熙十年同
駕至
興京展謁
永陵次日行大饗禮儀與
福陵
昭陵同四月以
回鑾恭詣
福陵
昭陵奠酒五月至遵化州復詣
孝陵奠酒
聖駕回京祗告
奉先殿其王以下文武各官行禮奉
旨停止二十七年四月奉移
太皇太后梓宫於
暫安奉殿五月
上謁
暫安奉殿行禮奠酒次謁
孝陵行禮次至
仁孝皇后
孝昭皇后陵奠酒自是年始
聖駕謁
暫安奉殿次謁
孝陵儀並同二十八年十月奉安
孝懿皇后梓宫於陵寢
上詣
暫安奉殿
孝陵奠酒又至
仁孝皇后
孝昭皇后
孝懿皇后陵舉哀三十六年十月奉
諭
暫安奉殿非係山陵地方既近嗣後凡忌辰致祭著照四
時大饗禮行三十七年七月
上以親征平定噶爾丹恭奉
皇太后詣
盛京謁
陵告祭
啟鑾出古北口經蒙古諸部落至松花江及吉林烏拉地方九月
駕至
興京展謁
永陵行禮至
盛京展謁
福陵
昭陵次日大祭儀並與二十一年同
回鑾入山海關十一月謁
暫安奉殿
孝陵奠酒禮成回京六十年正月
上以御極六十年大慶命
皇四子和碩雍親王(憲皇帝世宗廟諱)
皇十二子固山貝子允祹世子弘晟恭代祭告
永陵
昭陵
福陵二月恭謁
暫安奉殿
孝陵
孝東陵行禮次至
仁孝皇后
孝昭皇后
孝懿皇后陵奠酒次日行大祭禮
雍正元年四月
世宗憲皇帝恭謁
暫安奉殿
孝陵
孝東陵行禮次詣
仁孝皇后
孝昭皇后
孝懿皇后陵行禮是日奉安
聖祖仁皇帝梓宫於
景陵饗殿八月
上恭謁
暫安奉殿
孝陵
孝東陵行禮遂至
景陵饗殿行禮三年二月恭移
孝莊文皇后梓宫安奉於
昭西陵饗殿遣官致祭十一月
上恭謁
昭西陵
孝陵
孝東陵
景陵行禮嗣是謁
陵禮儀同四年十一月
諭逢
聖祖仁皇帝每年忌辰遵照周年例舉行十三年十月更定
列祖
列后忌辰致祭
陵寢儀王大臣遵
旨議奏各
陵寢四時大祭牲用太牢獻帛爵讀祝文致祭於
隆恩殿具朝服行禮與各
陵忌辰祭祀之禮不同嗣後恭遇
列祖
列后忌辰致祭
陵寢均照四時大祭禮舉行從之
乾隆元年正月
皇上恭謁
昭西陵
孝陵
孝東陵
景陵行禮奠酒舉哀並
命修葺
山陵廟貌
永陵
福陵
昭陵殿宇一體修繕二月
特遣宗室將軍六人往駐
盛京給以田廬永遠承奉
三陵祭祀二年十月以修理
陵寢工竣恭謁
昭西陵
孝陵
孝東陵
景陵行禮次日遣官致祭
上親詣
景陵行禮三年二月
上以清明節恭詣
泰陵展謁行禮是日
駕未至碑亭即降輦慟哭步入
隆恩門至
寳城前行禮奠酒哀慟良久次日
躬祭
泰陵未至碑亭即下輦步入
隆恩門至
隆恩殿行禮畢復詣
寳城前奠酒舉哀嗣後
聖駕謁
陵祭
陵儀並同八年七月
上奉
皇太后駕往
盛京恭謁
祖陵啟行前一日
親詣
奉先殿祗告九月
駕至
興京恭謁
永陵次日行大饗禮儀與康熙二十一年同
駕至
盛京恭謁
福陵次日行大饗禮儀與康熙十年同禮畢即往謁
昭陵儀與謁
福陵同禮成乃
親臨功臣之墓遣官往祭
長白山
北鎮醫巫閭山及遼太祖陵
回鑾次日
皇上親詣
奉先殿告祭越二日禮部奏請行慶賀禮儀與三大節朝
賀同十四年三月以金川平定
上恭謁
昭西陵
孝陵
孝東陵
景陵行禮次詣
泰陵行禮十七年十月奉安
孝賢皇后梓宫於陵寢嗣是
聖駕恭謁
昭西陵
孝陵
孝東陵
景陵禮畢至
孝賢皇后陵奠酒儀並同十九年七月
上奉
皇太后自避暑山莊啟行
駕往
盛京恭謁
祖陵禮儀均與乾隆八年同是年議准展謁
祖陵之日
皇上素服行禮大祭日
皇上禮服陪祀及執事大臣咸朝服二十年五月以平
定準噶爾遣
皇子代行祭告
山陵二十五年二月以回部平定恭謁
昭西陵
孝陵
孝東陵
景陵行禮次詣
泰陵行禮
盛京
三陵遣親王前往恭代行禮四十一年三月以金川平定
恭謁
昭西陵
孝陵
孝東陵
景陵行禮畢次詣
泰陵行禮四十二年三月奉安
孝聖憲皇后梓宫於
泰東陵恭奉
神位升祔
太廟禮畢
皇上恭謁
泰東陵慟哭行禮如謁
泰陵之儀四十三年七月
上三詣
盛京恭謁
祖陵如十九年之儀四十八年八月
上四詣
盛京恭謁
祖陵如四十三年之儀凡
皇帝恭謁
祖陵儀歲清明中元冬至除夕
列聖
列后忌辰及
國有大慶大饗儀朔望謁奠儀及因事遣官祗告儀
皆具載
大清通禮
五祀
(臣)等謹按鄭志載天子七祀一門本諸周制王為
羣姓立七祀曰司命曰中霤曰國門曰國行曰泰
厲曰戶曰竈洎乎漢晉以後惟祭五祀唐開元禮
有祭七祀之儀後亦旋罷我
朝祀事之隆折衷古今典制大備五祀之禮惟順治
年中行之即于十八年停止盖以
太廟階下合祭既停因並罷其專祀也惟是曾經舉行宜
存故典謹編次於此以備考
順治八年定制每歲致祭
五祀之神禮臣議奏以正月祭
司戶之神於
宫門外道左南向以四月祭
司竈之神於
大内大庖前中道南向以六月祭
中霤之神於文樓前西向以七月祭
司門之神於
午門前西角樓東向以十月祭
司井之神於
内府大庖井前南向中霤門二祀太常寺掌之戶竈
井三祀内務府掌之先是於歲暮合祭是年停止
十五年十二月復歲暮合祭
五祀之禮十八年正月奉
諭旨戶竈井神停其祭祀又奉
諭中霤門神停其祭祀是歲王大臣奏罷
太廟階下合祭之祀從之
歴代帝王廟
順治二年三月增定
歴代帝王廟祀典禮部言三月三日例祭歴代帝王請
以遼太祖及功臣耶律赫嚕金太祖世宗及功臣
完顔尼瑪哈完顔沃哩布元太祖及功臣穆呼哩
巴延明太祖及功臣徐達劉基並宜增祀用彰
皇上追崇至意從之是月遣官致祭諸帝王祀以太牢筵
各一品俱二十四功臣祀以少牢二位筵共一品
俱十自後歲以春秋仲月諏吉遣官致祭著為定
典十四年正月定
親祭
歴代帝王廟儀二月
世祖章皇帝親祭
歴代帝王廟六月改定
歴代帝王廟祀典時臺臣奏請以歴代守成令主入廟
並祭又奏請罷宋臣潘美張浚從祀禮部議覆得
旨商中宗高宗周成王康王漢文帝宋仁宗明孝宗俱入
廟致祭遼太祖金太祖元太祖原未混一天下不宜與
祭著停止
康熙元年二月復定
歴代帝王廟祀典大學士等議覆歴代帝王祀典如遼
太祖金太祖元太祖俱係開創之君仍宜入廟崇
祀至商中宗高宗周成王康王漢文帝宋仁宗明
孝宗守成七帝應照會典在各陵廟致祭從之三
年
詔修
歴代帝王廟六十年四月
詔增定
歴代帝王廟祀典
諭大學士等朕披覽史冊於前代帝王每加留意書生輩
但知譏評往事前代帝王雖無過失亦必刻意指摘論
列短長全無公是公非朕觀歴代帝王廟崇祀者每朝
不過一二位或廟享其子而不及其父或配享其臣而
不及其君皆因書生妄論而定甚未允當况前代帝王
曾為天下主後世之人俱分屬臣子而可輕肆議論定
其崇祀與不崇祀乎今宋明諸儒尚以其宜附孔廟奏
請前代帝王既無後裔後之君天下者繼其統緒即當
崇其祀典朕君臨宇内不得不為前人言也朕意以為
凡曾在位除無道被弑亡國之主外盡應入廟崇祀爾
等公同詳議具奏六十一年禮部疏覆
上諭大學士等曰此所議應崇祀處皆是但其中尚有宜
詳細斟酌者從前所定配享功臣大概開國元勲居多
如明之徐達不過一草莽武夫劉基係元之進士遭遇
成功遂以元勲配享其治安之世輔佐太平有功軍國
者反不得與配享列是皆未為允當也又如有明天下
皆壊於萬歷泰昌天啟三朝愍帝即位未嘗不勵精圖
治而所值事勢無可如何明之亡非愍帝之咎也愍帝
不應與亡國之君同論萬歷泰昌天啟實不應入崇祀
之内爾等會同九卿分别確議具奏六十一年十二月
禮部遵
大行皇帝諭旨議覆
歴代帝王廟原祀伏羲氏神農氏軒轅氏金天氏高陽
氏高辛氏陶唐氏有虞氏夏禹王商湯王周武王
漢高祖世祖唐太宗遼太祖宋太祖金太祖世宗
元太祖世祖明太祖二十一位今擬增夏啟仲康
少康杼槐芒泄不降扄厪孔甲臯發商太甲沃丁
太庚小甲雍己太戊仲丁外壬河亶甲祖乙祖辛
沃甲祖丁南庚陽甲盤庚小辛小乙武丁祖庚祖
甲廪辛庚丁太丁帝乙周成王康王昭王穆王共
王懿王孝王夷王宣王平王桓王莊王僖王惠王
襄王頃王匡王定王簡王靈王景王悼王敬王元
王貞定王考王威烈王安王烈王顯王慎靚王漢
惠帝文帝景帝武帝昭帝宣帝元帝成帝哀帝明
帝章帝和帝殤帝安帝順帝冲帝桓帝靈帝昭烈
帝唐高祖高宗睿宗元宗肅宗代宗德宗順宗穆
宗文宗武宗宣宗懿宗僖宗遼太宗景宗聖宗興
宗道宗宋太宗真宗仁宗英宗神宗哲宗高宗孝
宗光宗寧宗理宗度宗端宗金太宗章宗宣宗元
太宗定宗憲宗成宗武宗仁宗泰定帝文宗寧宗
明太宗仁宗宣宗英宗景帝憲宗孝宗武宗世宗
穆宗愍帝凡一百四十三位其從祀功臣原祀黃
帝臣風后力牧唐虞臣臯陶夔龍伯夷伯益商臣
伊尹傅說周臣周公旦召公奭太公望召虎方叔
漢臣張良蕭何曹參陳平周勃鄧禹馮異諸葛亮
唐臣房元齡杜如晦李靖郭子儀張巡許遠李晟
宋臣曹彬韓世忠岳飛遼臣耶律赫嚕金臣尼瑪
哈沃哩布元臣穆呼哩巴延明臣徐達劉基三十
九人今擬增黃帝臣倉頡商臣仲虺周臣畢公高
吕侯仲山甫尹吉甫漢臣劉章魏相丙吉耿弇馬
援趙雲唐臣狄仁傑宋璟姚崇李泌陸贄裴度宋
臣吕蒙正李沆寇準王曾范仲淹富弼韓琦文彦
博司馬光李綱趙鼎文天祥金臣斛羅元臣博果
密托克托明臣常遇春李文忠楊士竒楊榮于謙
李賢劉大夏凡四十人
世宗憲皇帝諭是依議速行十二月增設
歴代帝王廟牌位遣官致祭
雍正二年三月
親祭
歴代帝王廟七月
諭禮部嗣後親祭時鹵簿大駕俱由廟門映壁外行三年
九月四年二月五年三月七年二月皆
親祭行禮
乾隆元年九月
詔追諡明建文皇帝為恭閔惠皇帝入祀
歴代帝王廟三年九月
皇上親祭
歴代帝王廟九年二月
皇上親祭
歴代帝王廟二十九年重修
歴代帝王廟
詔改蓋黃瓦以崇典禮三月工竣
皇上親詣致祭四十年三月四十八年三月皆
親祭
歴代帝王廟四十九年七月奉
上諭朕因覽四庫全書内大清通禮一書所列廟祀歴
代帝王位號乃因舊會典所定有所弗惬於心敬憶
皇祖實錄有飭議增祀之諭令查取禮部原議紅本則係
康熙六十一年十一月内具題爾時諸臣不能仰體
聖懷詳細討論未免因陋就簡我
皇祖諭旨以凡帝王曾在位者除無道被弑亡國之主此
外盡應入廟即一二年者亦應崇祀煌煌
聖訓至大至公上自羲軒下至勝國其間聖作明述之君
守文繼體之主無不馨香妥侑不特書生臆論無能
仰喻
高深即歴代以來升歆議禮未有正大光明若此者也乃
會議疏内聲明偏安亡弑不入祀典而仍入遼金二
朝不入東西晉元魏前後五代未免意有偏向視若
仰承
聖意而實顯與
聖訓相背朕意若謂南北朝偏安不入正統則遼金得國
亦未奄有中原何以一登一黜適足啟後人之訾議
即因東西晉前後五朝有因簒得國擯而不列如操
丕不得為正統之例殊不知三國時正統在昭烈故
雖以陳夀三國志之尊魏抑蜀而卒不能奪萬世之
公評至司馬氏簒竊以還南朝神器數易如宋武帝
崛起丹徒手移晉祚自不能掩其簒奪之罪其他雖
祖宗得國不正而子孫能繼緒承休即為守文中主
亦不可概從缺略况自漢昭烈以至唐高祖統一區
夏時之相去三百餘年其間英毅之辟節儉之主史
不絶書又安可置而不論至於後五代如朱温以至
郭威或起自寇竊或身為叛臣五十餘年更易數姓
中華統緒不絶如綫然周世宗承藉郭氏餘業凴有
疆域尚不失為令主此而概不列入則東西晉前後
五代數百年間創守各主祀典缺如何以協千秋公
議他如元魏雄據河北地廣勢強太武道武勤思政
理講學興農亦可為偏安英主並當量入祀典以示
表章朕前命館臣錄存楊維禎正統辨諭内詳晰宣
論以維禎所辨正統在宋不在遼金之說為是所以
存春秋綱目之義見人心天命之攸歸且檢閱孫承
澤春明夢餘錄所載明代崇祀古帝王位號原未列
遼金二朝今通禮内崇祀遼金而不入東西晉前後
五代似此互相入主出奴伊于何底此皆議禮諸臣
有懷偏見明使後世臆說之徒謂本朝於歴代帝王
未免區分南北意存軒輊甚失
皇祖降諭之本意也至明之亡國由於神熹二宗紀綱隳
而法度弛愍帝承統時國事己不可為雖十七年身
歴勤苦不能補救傾危卒且身殉社稷未可與荒淫
失國者一例而論是以
皇祖睿裁將神熹二宗撤出而愍帝則特令廟祀
褒貶予奪毫釐不爽實千古大公定論乃諸臣於定議時
轉復將漢之桓靈增入豈未思炎漢之亡亡於桓靈
而不亡於獻帝乎從前定議未將東漢全局詳審論
斷轉使昏闇之君濫叨廟食所議未為允協夫自古
帝王統緒相傳易代以後饗祀廟庭原以報功崇德
至于嚴簒竊之防戒守成之主或予或奪要必出於
至當而無所容心於其間方協彰癉之義所有歴代
帝王廟祀典著大學士九卿更行悉心詳議具奏並
著於定議後交四庫館恭錄
皇祖諭旨並朕此旨於通禮廟饗首卷以昭殷鑒歴朝垂
示萬年之至意尋遵
旨議奏請增入廟祀晉元帝康帝明帝穆帝成帝哀帝
簡文帝宋文帝孝武帝明帝齊武帝陳文帝宣帝
元魏道武帝明帝太武帝文成帝獻文帝孝文帝
宣武帝孝明帝唐明宗周世宗共二十三帝至漢
之桓帝靈帝應遵
旨撤出又奏請唐憲宗金哀宗應否增祀伏候
訓示遵行得
旨大學士九卿等會議增祀兩晉元魏前後五代各帝
王一摺並聲請唐憲宗金哀宗應否一體增祀等語
憲宗處唐中葉各鎮節度憑陵跋扈僣叛不臣憲宗
命將專征削平淮西厥功頗偉在有唐一代中尚屬
英主其末年被弑係禍變猝乘與荒亂失德召變致
叛者不同至金哀宗處衰弱之時國勢已不可問推
其致敗之由實因熙宗海陵淫虐階厲哀宗自縊殉
國與明之愍帝事同一例自應一體增祀餘俱著照
所奏行五十年四月安奉
歴代帝王廟神位工竣
皇上親詣致祭行禮如儀
皇朝通志卷四十
