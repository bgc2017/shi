欽定四庫全書
皇朝通志卷十二
六書略(二)
清篆
乾隆十三年
諭我朝國書音韻合乎元聲體製本乎
聖作分合繁簡悉協自然惟篆體雖舊有之而未詳備寳
璽印章尚用本字朕稽古之暇指授臣工肇為各體
篆文儒臣廣搜載籍援據古法成三十二類且請以
朕製盛京賦繕成清漢篆文既廣國書併傳古篆足
以昭示来許著允所請即以傅恒汪由敦充總裁官
阿克敦蔣溥充副總裁官慎簡校對繕寫人員速竣
厥事
(臣)等謹按清字篆文傳自
太宗文皇帝時是清篆原與
國書先後並出特以各體未備傳習尚稀我
皇上本原
聖作製為三十二體
命繕寫
御製盛京賦以昭覲揚
光烈傳示無疆之意六書之道尤為深切著眀今據各體
標目依類登載併分系緣起于每條之下資考鏡
焉
玉筯篆舒元輿云李斯變倉頡史籀文為之體尚
太古蓋小篆外别剏一家也或即以小篆為玉筯
其說見於唐元度論書十體然豐坊言小篆變而
為玉筯則固各自為書後李陽冰最善其體
芝英篆書纂漢武帝有靈芝三本植殿前乃歌芝
房曲又命陳遵作是書亦曰靈芝按六國時已有
芝英書用之符信則遵蓋有所仿章俊卿所謂析
六國芝英之派也體用小篆而岐其首尾若芝初
生狀
上方大篆未知出于何人按蒙恬筆經李斯刪取
其文為小篆則秦以前早有之韋續又言程邈所
述後人飾之以為法祝素先并謂邈飾斯之法當
是斯改定古人邈又潤色之也體與填書略同
小篆書斷云李斯改省籀文作衛恒論四體書勢
有謂程邈作于雲陽獄中非也但按斯以前已有
小篆韋續書纂謂漢武得周時汾隂鼎即其文又
宣和譜論秦穆時詛楚文熊朋来論黃帝刀布已
皆是小篆字體或傳自古人斯更為改定遂獨擅
其名耶亦曰八分小篆者比籀文十存其八也
鐘鼎篆墨藪云大禹象鐘鼎形作按熊朋来謂古
禮器頫為鐘仰為鼎自皇祐間命太常摹歴代鐘
鼎欵為圖宣和以後此書遂廣薛尚功所集鐘鼎
欵識多三代時篆刻也
垂露篆僧夢英云漢曹喜作以書章奏字如縣鍼
而不纖若濃露之垂故名章帝嘗重此書比之金
盤瀉珠風篁雜雨蔡邕所謂建初稱善者也
柳葉篆僧夢英云晉衛瓘作筆勢眀勁莫得而學
按衛氏三世攻書善師模古字上古以竹挺點漆
書畫不能行故頭粗尾漸細瓘以筆墨擬之復頭
尾俱細真妙于脱胎者
殳篆撰人無考書纂云伯氏所職文記笏武記殳
蓋君有命則書其上後人因法其書為殳篆非形
象殳也漢印中丁欽私印及李狀等刻皆可玩何
雪漁文三橋嘗仿之
縣鍼篆書纂漢曹喜作後世多以題五經篇目河
洛遺誥云小篆為質垂露為紀題署五經印其三
史者即此也
(臣)等謹按明史禮志諸司印信俱用九叠篆文惟
監察御史八叠篆征西等將軍柳葉篆我
皇上乾隆十三年初製清篆自玉筯芝英以下文武官
司印信一律改鐫左清篆右漢篆皆以品秩為序
文職一二品尚方大篆内三品外布政使司按察
使司提督學政小篆内四五品外三四品鐘鼎篆
内六品外五品以下垂露篆武職一二品柳葉篆
三四品殳篆四五品以下縣鍼篆其為體凡九文
武有别大小有章謹臚列於前以昭億萬年之法
守凡
御製
上諭有關符寳印章足以信今傳後以及諸司議定章
程亦依次具載焉
御題交泰殿寳譜序後曰寳譜成於乾隆十一年丙寅
越三年戊辰始指授儒臣為清文各篆體書因思向
之國寳官印漢文用篆書而清文則用本字者以國
書篆體未備也今既定為篆法當施之寳印以昭畫
一按譜内青玉皇帝之寳本清字篆文傳自
太宗文皇帝時自是而上四寳均
先代相承傳為世守者不敢輕易其檀香皇帝之寳以下
二十有一則朝儀綸綍所常用宜從新製因勅所司
一律改鐫與漢篆文相配並紀之寳譜序後云
皇太后金寳用玉筯篆
皇后金寳制與
皇太后同
皇貴妃金寳制與
皇后同
貴妃金寳制與
皇貴妃同
妃金印制與
貴妃同
皇太子金寳用玉筯篆和碩親王金寳芝英篆親王
世子金寳芝英篆多羅郡王飾金銀印芝英篆朝
鮮國王金印芝英篆琉球國王安南國王暹羅國
王俱飾金銀印尚方大篆公侯伯俱銀印柳葉篆
衍聖公銀印尚方大篆
十四年禮部奏理藩院堂印蒙古字應否仍照本
文鐫刻奉
旨理藩院印文之蒙古字不必篆書外藩扎薩克盟長
喇嘛並蒙古西藏一應滿洲蒙古唐古特文亦不必
篆書其在京扎薩克大喇嘛印滿文俱篆書蒙古文
不必篆書
更鑄經略大將軍印
諭曰近用新定清文篆書鑄造各衙門印信所司檢閱
庫中所藏經略大將軍將軍諸印凡百餘顆皆前此
因事頒給經用繳還未經銷燬者會典復有命將出
師請旨將庫中印信頒給之文遂至濫觴朕思虎符
鵲紐用之軍旅所以昭信無取繁多庫中所藏其中
振揚威武建立膚功者具載
歴朝實錄班班可考今擇其克捷奏凱底定迅速者經略
印一大將軍將軍印各七分匣收貯稽其事迹始末
刻諸文笥足以傳示奕禩即仍其清漢舊文而配以
今製清文篆書如數重造遇有應用具奏請旨頒給
一併藏之皇史宬其餘悉交該部銷燬此後若遇請
自皇史宬而用者蕆事仍歸之皇史宬若遇因一事
特行頒給印信者事完交部銷燬將此載入會典
(臣)等謹按以上二項印文一則俯從舊俗重譯會
同之至意一則光昭
聖武不忘功臣之盛心至于首玉筯以眀
九五之尊次芝英以定王侯之辨而尚方柳葉以下無
不階級秩然永垂典則斯誠我
聖朝制作眀備之隆規萬世臣民讀
皇上御製序文德足重寳而寳以愈重之言于
聖人緝熙宥密之學庶幾得以仰窺萬一矣
龍篆書纂庖犧氏獲景龍之瑞命臣飛龍氏造六
書其文乍疎乍密趨長形短亦有夭矯空際之狀
穗書韋續墨藪神農氏因上黨生嘉禾八穗乃倣
其形作書以頒時令體如穗之纍纍欲墜故名
鳥跡篆書纂云倉頡作論者以其體如鳥足步塵
纖悉畢見故名但據蔡邕篆勢云字畫之始因于
鳥跡梁武帝云倉頡觀鳥跡之意則當日或實有
所見而仿者書斷即以此為古文按孔壁中科斗
書亦曰古文是古文不獨此一種郭忠恕所謂鳥
跡科斗皆是也若六國傳信鳥跡書則又非此
垂雲篆書纂黃帝時卿雲常見乃作是書晉衛恒
善之論者謂筆動若飛字張如雲
鸞鳳篆書纂少昊時作鳳鳥適至爰象其體以成
書古人作事往往有所兆輒志之故官以鳥記
科斗書吾衍字原謂倉頡意度為之韋續則言不
知何代釋適之金壺記言高陽氏狀科斗形然按
衛恒篆論漢武時得孔壁書人已無能知者徒以
形似科斗遂名之則并科斗名亦後人所加矣故
費氏亦但言書有二十法科斗是其一並不著撰
人名氏晉汲冢竹書南齊楚冡攷工記皆是此體
龜書墨藪云陶唐氏因軒轅靈龜負圖乃作是書
按龜圖在軒轅時何以至堯始制字其亦如周初
有二鳥祥迨史佚而仿為鳥書耶
倒薤篆論書十體云務光作光辭湯隐清泠陂植
薤為食時清風歘至葉交偃成文乃象為此書寫
太上紫經三卷遂遠去時人偶得其書亦謂之薤
葉篆
鳥書論書十體周文王有赤雀武王有丹烏用作
此體以書幡信韋續但言寫二鳥祥不載撰人名
氏唐元度則云史佚作也體與鳥跡不同彼仿其
跡此象其形
墳書祝素先云周媒氏配合男女令各書以為證
按媒氏又有填篆亦用之婚姻字頗不同蓋填以
表信此則其作證者
大篆吕氏春秋云倉頡作按漢藝文志史籀著大
篆書斷亦言籀損益頡文為大篆則係籀作無疑
至其字體周越趙宦光等謂即石鼓文而書斷又
謂石鼓乃籀篆虞世南書旨述并有大篆即籀篆
之語諸說各相牴牾意籀所作原有此數種以石
鼓籀篆為即大篆者均誤也漢書藝文志凡十五
篇建武時已亡六篇
麟書書纂魯西狩獲麟仲尼感焉弟子申為作是
書墨藪又云紀瑞也
轉宿篆書纂宋景公時熒惑守心公有德言三遂
徙三舍司星子韋仿其退縮象作是書每字首用
三星墨藪所謂蓮花未開形即此
雕蟲篆書纂云即戰筆書按夢英載魯秋胡宦遊
其妻桑時浣蠶作體遒律屈曲如蟲故亦名蟲書
或又云蟲鳥書張表臣非之謂蟲鳥各自為書不
相混也晉郭巨山最善之
刻符篆書纂李斯趙高並善用之按秦廢古文定
八體此其一也文用柳葉小篆雙鈎成字俗呼為
飛白誤矣
金錯篆書纂云古錢文也周泉府漢銖兩刀布所
製皆是胡正言摹秦漢印章每于用筆注頭處作
兩丫形蓋本此
鵠頭篆亦名鶴頭撰人無考韋續云詔版所用漢
家尺一之簡是也起筆輕如鳥喙繼筆重如鵠頭
論者此之遠帆無波秋水一抹
飛白書書纂蔡邕作時方飾理鴻都門邕適撰聖
皇篇待詔門下見役人以堊帚成字歸而作是書
後王子猷父子並造其極又梁武帝謂蕭子雲曰
獻之書飛而不白卿書白而不飛可為斟酌之子
雲乃以篆文為之極精妙歐陽詢得其傳
龍瓜篆夢英云王右軍遊天台還至會稽適風月
清朗夕上桐亭偶題柱作一飛字形若龍瓜遂以
為名後王僧虔仿其意加以稜角為虎瓜書亦著
名
竒字甄豐六體書之一張懷瓘書斷云即籀篆也
其跡有石鼓文在焉蕭子良又謂豐定大篆為竒
字蓋豐有六體原改定古書而成當時或本大篆
籀篆而稍變其體故與籀篆既異于大篆亦不甚
同也揚雄最好之劉棻從學焉其傳遂廣
纓絡篆僧夢英云漢劉伯升夜觀星象作存古之
梗概變隸之規矩體類科斗而不真勢同回鸞而
較逸後漢儒士多學之
剪刀篆韋誕作其形似剪故名僧夢英云剪刀亦
名金錯書按二書不同體此當是誕又從金錯中
悟出也
碧落篆段成式謂碑有碧落字故名李肇董逌則
謂碑在絳州龍興宫本舊碧落觀故名按歐陽修
集古錄龍興宫有碧落尊像篆文即刻其背宋濓
潛溪志唐韓王元嘉子訓為其母造此尊像爰有
是碑但不知何人書李璿之玉京宫記曰陳惟玉
李漢黃公記曰李訓弟撰洛中記異乃謂有二鴿
仙来刻者皆不可強為之說要其字法到秦漢人
深處李陽冰見之寢處其下數日不能去
(臣)等謹按各體
清篆攷古証今文章炳燦彧彧皇皇允垂極軌昔唐
李陽冰之論古篆謂得方圓流峙之形於天地山
川得經緯昭回之度於日月星辰得霏布滋蔓之
容於雲霞艸木得屈伸飛動之理於魚蟲禽獸隨
手萬變任心所成通三才之氣象備萬物之情状
我
皇上聖神天縱囊括圖書
新模既廣古篆益昭洵足稱
考文敷典之鉅觀垂法無疆之盛遘矣
皇朝通志卷十二
