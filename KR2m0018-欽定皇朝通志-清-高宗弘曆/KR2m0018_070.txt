皇朝通志卷七十
職官略(七)
盛京將軍等官
盛京(將軍一人掌鎮撫分留都安輯旗民董率文武副都統三人各守地以贊其治盛京等處)
(駐防城守尉十人協領十人佐領一百二十四人防禦九十二人驍騎校二百有四人掌巡防譏察)
(之事又有委官一百人皆以七品冠帶食領催前鋒錢糧將軍衙門主事一人筆帖式十有一人各)
(處駐防衙門筆帖式十有三人倉官六人分掌行移案牘糧儲出納之事)
吉林(將軍一人掌鎮守吉林烏喇等處地方繕固鎮戍綏和軍民秩祀山川輯寧邊境副都統)
(五人各守分地以贊其治各處駐防總管一人協領二十有五人參領一人佐領一百十九人防禦)
(八十有一人驍騎校一百十六人管水手四品官二人五品官二人六品官二人職掌與盛京各)
(駐防同吉林理事同知一人獄官一人掌獄訟之事將軍衙門主事一人筆帖式十有二人白都訥)
(副都統衙門委署主事一人各處駐防衙門筆帖式二十有八人管臺站筆帖式十有二人管倉筆)
(帖式十有二人倉官七人助教十人分掌文案郵傳倉儲教習之事)
黑龍江(將軍一人掌鎮守黑龍江等處地方均齊政刑修舉武備綏徠部旗控制東陲副都)
(統三人各守分地以贊其治各處駐防副都統銜總管一人城守尉一人協領十有六人總管七人)
(參領一人副總管二十有六人佐領二百三十八人防禦二十有四人驍騎校二百三十一人護軍)
(校二人管水手四品官四人五品官二人六品官四人管造船四品官一人五品官一人六品官一)
(人職掌與主盛京吉林各駐防同將軍衙門主事一人理刑事一人銀庫主事一人筆帖式十有)
(二人各處駐防衙門筆帖式二十人管臺站筆帖式三十有三人六品官二人臺站官二人管倉筆)
(帖式六人管官屯七品官四人分掌刑名賦餉郵驛倉儲之事)
(臣)等謹按
盛京為
發祥重地分置節帥率師鎮守西自呼倫布雨爾北循
興安嶺黑龍江而東南跨鴨綠江地方五六千里
各因形勢險要列屯置戍以控扼之兵防周密條
畫周詳
皇上覲揚
光烈
翠華臨莅秋郊獮閱
賞賚優加復屢
命增置弁兵修繕甲仗慎選親勲俾膺閫寄規模益昭
閎遠矣
新疆各官
伊犂(將軍一人統掌新疆之軍政參贊大臣一人領隊大臣五人印房司官二人筆帖式二人)
(糧餉司官二人筆帖式一人駝馬處司官一人筆帖式一人卡倫侍衛十二人總管六人副總管七)
(人協領十有二人佐領一百有八人防禦五十有六人驍騎校一百有八人署理營務筆帖式十人)
(總理回務伯克二十三人)
(臣)等謹按伊犁本準噶爾部在天山之北以平定
之後移回人于此屯種故設伯克以總理之伯克
本回部官名我
皇上加意綏懷從大臣所請仍其舊號而定以品秩自
三品以至七品等序有差所謂齊其俗不易其宜
之至意也
烏嚕木齊(都統一人副都統一人掌烏嚕木齊之軍政滿洲綠旗官兵皆屬焉協領六人)
(佐領二十有四人防禦二十有四人驍騎校二十有四人九品筆帖式二人卡倫侍衛二人庫爾喀)
(喇烏蘇領隊大臣一人屬於烏嚕木齊管理糧餉官一人又有管理臺站屯政文武各員或由陜甘)
(二省除派或由伊犁烏嚕木齊調撥無定員)
塔爾巴哈臺(參贊大臣一人領隊大臣二人初駐雅爾後移今治總管一人副總管一)
(人佐領四人驍騎校八人卡倫侍衛十二人印房章京三人筆帖式三人管理糧餉官一人)
巴里坤(領隊大臣一人協領四人佐領十六人防禦十六人驍騎校十六人印房筆帖式二)
(人)
(臣)等謹按烏嚕木齊已設迪化州州屬各官統於
甘肅省至巴里坤今為鎮西府治且原隸版圖不
在新疆之數以其為新疆北路之門戶故以參贊
大臣並列於此至其屬官則各見本門中
烏什等處(參贊大臣一人自烏什葉爾羌以下山南回部皆所統屬協理大臣一人阿克)
(蘇領隊大臣一人掌烏什阿克蘇之政令兼統賽喇木拜城其阿克蘇一城舊别設大臣乾隆三十)
(一年併隸烏什印房章京二人筆帖式三人管理糧餉官一人協領一人佐領二人防禦二人驍騎)
(校二人護送伯克侍衛一人卡倫侍衛十有一人軍臺委署筆帖式十人管理回民伯克五十八人)
葉爾羌(辦事大臣一人協辦大臣一人印房章京二人筆帖式三人委署筆帖式二十人管)
(理糧餉官一人佐領二人驍騎校二人聽差坐卡侍衛十三人管理回民伯克四十八人)
和闐(辦事大臣二人委署筆帖式二人管理回民伯克四十九人)
喀什噶爾(辦事大臣一人協理大臣一人印房章京一人辦理回務章京一人筆帖式一)
(人委署筆帖式六人軍臺委署筆帖式一人管理糧餉官一人總管一人參領二人防禦一人驍騎)
(校三人聽差守卡侍衛十三人管理回民伯克五十四人)
庫車(辦事大臣一人兼轄沙雅爾印房章京一人筆帖式二人委署筆帖式三人辦理糧餉官)
(一人管理回民伯克三十人)
哈喇沙爾(辦事大臣一人印房筆帖式六人管理糧餉官一人管理回民伯克二十人)
吐魯番(辦事大臣一人初駐闢展乾隆四十二年改駐吐魯番參領二人佐領十有五人驍)
(騎校十有五人印房章京一人正八品筆帖式一人委署筆帖式六人總理回務札薩克郡王一人)
(協理圖撒拉克齊二人伯克十人)
哈密(辦事大臣二人印房章京一人驍騎校一人筆帖式六人總理回衆郡王一人)
(臣)等謹按哈密歸附已久以其為新疆南北兩路
之門戶故列於此哈密闢展吐魯番諸境並設有
同知通判巡檢等官隸於甘肅省兹不備述欽惟
皇上德威廣播蕩平準部戢定回疆天山南北二萬里
而遥悉歸版宇建城邑置官守廣屯種轄以參贊
大臣諸務秩舉
鴻規鉅典條理粲如至山南回部諸官錫名仍舊品秩
則悉視
天朝賞罰黜陟亦與内地諸官無異
威德昭宣
膚功於爍伊古以來所未睹也
各處駐劄大臣
喀爾喀軍營(定邊左副將軍一人烏里雅蘇台參贊大臣一人科布多參贊大臣一人)
(掌喀爾喀四部之軍政凡四部會盟參贊大臣間歲分往會覈稽其邊防軍實之事統聽左副將軍)
(裁決具疏以閫)
阿爾泰烏里洋海(散秩大臣二人副都統一人總管四人佐領二十七人驍騎校)
(二十七人掌阿爾泰烏里洋海之軍政)
庫倫(辦事大臣一人司員一人掌俄羅斯之往來明其禁令司員掌庫倫貿易諸務分駐恰克)
(圖辦事司員一人掌俄羅斯貿易諸務)
(臣)等謹按乾隆四十九年奉
旨增派大臣二人同辦庫倫事務係出
特簡不在定制之内故不為額缺
綏遠城(兼管歸化城將軍一人協領五人佐領二十人防禦二十人驍騎校二十人歸化城)
(土默特副都統一人參領十人佐領四十九人掌以時巡閱邊防右衛城守尉一人防禦四人驍騎)
(校四人)
游牧察哈爾(都統一人副都統一人八旗游牧滿洲理事官九人八旗蒙古理事官八)
(人護理都統關防筆帖式二人護理軍站印務筆帖式一人八旗總管八人參領八人副參領八人)
(佐領一百十一人驍騎校一百十七人護軍校一百十七人捕盜六品官三人)
西寧(辦事大臣一人掌西寧軍政司員一人筆帖式三人)
西藏(辦事大臣一人司員一人筆帖式二人掌西藏之政令凡噶卜倫代賁第巴堪布皆屬焉)
(臣)等謹按
國初聲教旁通訖于四海蒙古北部喀爾喀三汗同
時納貢厥後朔漠蕩平庇我宇下與漠南諸部相
等承平以來懷柔益遠北踰瀚海西絶羌荒西藏
青海諸地並入版圖諸部君長稽首偕來畫疆置
吏有如内地於是統之以重臣監之以分司内外
相維大小咸秩
德威遠播疆宇敉寧豈漢唐以來所得比擬於萬一哉
各省駐防
直隸(保定府滄州城守尉各一人防禦四人驍騎校各四人寳坻東安采育霸州固安雄縣良)
(鄉防守尉各一人防禦各二人驍騎校各一人俱稽察九處駐防大臣所屬熱河副都統一人協領)
(兼佐領五人佐領十五人防禦二十人驍騎校二十人密雲縣副都統一人協領四人佐領十六人)
(防禦十六人驍騎校四人昌平州防守尉一人防禦二人驍騎校一人山海關副都統一人協領兼)
(佐領二人佐領六人防禦八人驍騎校八人分駐喜峯口防守尉一人防禦二人驍騎校四人冷口)
(防守尉一人防禦二人驍騎校三人玉田縣防守尉二人驍騎校一人永平府防守尉一人防禦二)
(人驍騎校二人羅文峪防禦一人驍騎校二人)
陜西(西安將軍一人副都統二人協領兼佐領八人佐領三十二人防禦四十人驍騎校四十)
(人)
甘肅(寧夏將軍一人副都統一人協領兼佐領五人佐領十九人防禦二十四人步營防禦二)
(人驍騎校二十四人凉州副都統一人協領兼佐領二人佐領六人防禦八人驍騎校八人莊浪城)
(守尉一人佐領四人防禦四人驍騎校四人)
江蘇(江寧將軍一人副都統一人協領兼佐領八人佐領三十二人防禦四十人驍騎校四十)
(人分駐京口副都統一人協領兼佐領二人佐領十四人防禦十六人驍騎校十六人)
浙江(杭州將軍一人副都統一人協領兼佐領九人佐領二十三人防禦二十人驍騎校三十)
(二人分駐乍浦副都統一人協領兼佐領五人佐領十一人防禦八人驍騎校十六人)
湖北(荆州將軍一人副都統二人協領兼佐領十人佐領四十六人防禦五十六人驍騎校五)
(十六人)
廣東(廣州將軍一人副都統二人協領兼佐領八人佐領八人防禦三十二人驍騎校三十二)
(人水師營協領一人佐領二人防禦二人驍騎校六人)
福建(福州將軍一人副都統一人協領兼佐領八人佐領八人防禦八人驍騎校十六人水師)
(營協領一人佐領二人防禦二人驍騎校六人)
四川(成都將軍一人副都統一人協領兼佐領五人佐領十九人防禦二十四人驍騎校二十)
(四人)
山東(青州副都統一人協領兼佐領四人佐領十二人防禦十六人驍騎校十六人兼轄分駐)
(德州城守尉一人防禦四人驍騎校四人)
山西(太原城守尉一人防禦四人驍騎校四人歸巡撫節制)
河南(河南城守尉一人佐領十人防禦十人驍騎校十人歸巡撫節制)
(臣)等謹按戍防險要三代已然然因事而行及期
而代特以為征調之役不以為設官之制也我
朝設駐防之法以羽林七萃碁布星羅于天下
特選重臣鎮守規制精詳磐石鞏固用意至為深遠矣
直省武職
提督軍務總兵官(直隸江南浙江湖廣四川陜西廣東廣西雲南貴州各一人福)
(建甘肅各二人山東山西河南江西俱以各巡撫兼理掌統轄本標官兵及分防營汛節制各鎮閱)
(軍實修武備課其殿最以聽於總督初兼左右都督及都督同知僉事等銜乾隆十八年省去兼銜)
(臣)等謹按提督一官即以節制諸鎮而仍受節制
於總督大小相維紀綱咸振
皇上飭伍詰戎動關
宸慮邊防屯戍往往增設兵伍又以武臣俱有分猷宣
力之責
特命倣文臣之例各給養廉以優贍其身家規制尤為
盡善云
總兵官(直隸馬蘭鎮泰寧鎮宣化鎮天津鎮正定鎮各一人山東兖州鎮登州鎮各一人山)
(西太原鎮大同鎮各一人河南河北鎮南陽鎮各一人江南崇明鎮狼山鎮夀春鎮各一人江西南)
(昌鎮南贛鎮各一人福建金門鎮海壇鎮南澳鎮臺灣鎮福寧鎮汀州鎮建寧鎮漳州鎮各一人浙)
(江黃巖鎮定海鎮温州鎮處州鎮衢州鎮各一人湖廣襄陽鎮宜昌鎮鎮筸鎮永州鎮各一人四川)
(川北鎮重慶鎮建昌鎮松潘鎮各一人陜西延綏鎮興漢鎮河州鎮各一人甘肅西寧鎮寧夏鎮凉)
(州鎮巴里坤鎮各一人廣東左翼鎮右翼鎮碣石鎮潮州鎮肇高鎮瓊州鎮各一人廣西左江鎮右)
(江鎮各一人雲南臨元鎮開化鎮騰越鎮鶴麗鎮昭通鎮普洱鎮各一人貴州安籠鎮古州鎮鎮遠)
(鎮威寧鎮各一人各掌其鎮之軍政以受成於提督)
副將(直隸督標一人三屯協河屯協山永協河間協通州協大名協張家口協獨石口協各一)
(人山東文登協膠州協臨清協沂州協各一人山西蒲州協殺虎口協各一人江南督標一人江寧)
(城守營京口協安慶協太湖協各一人江西九江協袁州協各一人福建督標一人閩安協臺灣協)
(北路協水師協福州城守營興化城守營延平城守營各一人浙江杭州城守營嘉興協湖州協紹)
(興協象山協台州協樂清協瑞安協平安協金華協嚴州協各一人湖廣督標一人鄖陽協黃州協)
(施南協長沙協洞庭協永順協辰州協靖州協沅州協永綏協衡州協寳慶協各一人四川督標將)
(軍標各一人阜和協夔州協維州協各一人陜西將軍標一人靖遠協慶陽協潼關協波羅協神木)
(協定邊協漢中城守營岷洮協各一人甘肅督標一人永固協永昌協中衛協西大通協金塔寺協)
(西安協瑪納斯協哈密協各一人廣東督標一人廣州城守營肇慶城守營惠州協順德協香山協)
(春江協南雄協三江口協龍門水師協羅定協黃岡協澄海協各一人廣西義寧協平樂協廣遠協)
(潯州協梧州城守營新太協鎮安協各一人雲南督標一人曲尋協楚雄協永昌協龍陵協維西協)
(各一人貴州清江協大定協銅仁協都勻協上江協黔西協遵義協平遠協定廣協各一人各掌其)
(分地之軍政)
(臣)等謹按河標漕標副將别具河道漕運篇内故
不贅列參將以下倣此
參將(直隸八人山東九人山西十有四人河南五人江南十有一人江西六人福建十有四人)
(浙江七人湖廣十有三人四川八人陜西九人甘肅十有二人廣東十有六人廣西六人雲南十有)
(二人貴州七人)
遊擊(直隸二十有三人山東八人山西七人河南三人江南二十有七人江西六人福建四十)
(有一人浙江二十人湖廣三十有二人四川二十有二人陜西二十有八人甘肅四十有三人廣東)
(二十有八人廣西十有一人雲南十有八人貴州十有五人)
都司(直隸五十有八人山東十有二人山西二十有七人河南六人江南二十有三人江西二)
(十有四人福建十有七人浙江二十有五人湖廣二十有一人四川三十人陜西三十有八人甘肅)
(四十有四人廣東三十有五人廣西十有九人雲南十有六人貴州二十有二人)
守備(直隸六十有六人山東二十有一人山西二十有七人河南十有七人江南五十有七人)
(江西十有五人福建六十有六人浙江五十有三人湖廣五十有三人四川四十有二人陜西四十)
(人甘肅六十有九人廣東八十人廣西三十人雲南四十有七人貴州五十人)
營千總(直隸一百三十有六人山東四十有七人山西六十有四人河南二十有八人江南)
(一百四人江西三十有二人福建一百四十有一人浙江一百七人湖廣一百三十有四人四川一)
(百二人陜西六十有三人甘肅一百三十有七人廣東一百七十人廣西六十有七人雲南九十有)
(七人貴州一百十有六人)
把總(直隸三百十有四人山東一百人山西一百三十有七人河南六十有一人江南二百十)
(有七人江西九十有四人福建二百八十有三人浙江三百九人湖廣二百七十人四川一百九十)
(有九人陜西一百四十有三人甘肅三百九十有八人廣東三百二十有四人廣西一百八十有一)
(人雲南三百一人貴州二百三十有三人又直隸設有外委把總三百二十有九人山東一百二十)
(人山西二百十有八人河南六十有七人江南三百三人江西九十有四人福建四百六十有三人)
(浙江三百九人湖廣二百七十人四川二百九十有四人陜西二百六十有二人甘肅四百六十有)
(五人廣東三百九十有四人廣西一百八十有一人雲南三百一人貴州二百六十有一人)
(臣)等謹按綠旗之制既有提督以統領之而總兵
副將亦各有專閫之寄協守之責凡有
簡授必慎擇其人參將遊擊以下一營一旅之寄亦必
核其勞績量材除授
皇上整飭武備慎重保障真萬年安治無弊之道也
宗室王公封爵
宗室封爵十有四等一和碩親王二世子三多羅
郡王四長子五多羅貝勒六固山貝子七鎮國公
八輔國公九不入八分鎮國公十不入八分輔國
公十一鎮國將軍十二輔國將軍十三奉國將軍
十四奉恩將軍(天潢宗派以伯叔兄顯祖宣皇帝本支為宗室弟之支為覺)
(羅)(皇子生十五歲由宗人府請封其爵級出自欽定親王郡王適福晉所生子二十歲後由)
(宗人府請考試親王適子奉封爵特旨始封世子其未封世子者與餘子同授餘子考授不入)
(八分公郡王適子奉授封特旨始封長子其未封長子者亦與餘子同爵餘子考授一等鎮國)
(將軍貝勒適子降襲貝子餘子考授二等鎮國將軍貝子適子降襲鎮國公餘子考授三等鎮國將)
(軍鎮國公適子降襲輔國公餘子考授一等輔國將軍輔國公適子世襲餘子考授二等輔國將軍)
(不入八分鎮國公適子降襲不入八分輔國公不入八分輔國公適子降襲三等鎮國將軍餘子均)
(考授三等輔國將軍一二三等鎮國將軍適子各降襲一二三等輔國將軍餘子均考授三等輔國)
(將軍一二三等輔國將軍適子各降襲一二三等奉國將軍餘子均考授三等奉國將軍一二三等)
(奉國將軍適子均降襲奉恩將軍餘子均考授奉恩將軍其奉恩將軍既無可降之品級將奉恩將)
(軍適妻所生子但准一子考襲奉恩將軍餘子停封為閑散宗室酌量人才優者奏請考試准食雲)
(騎尉俸凡王爵由軍功得者世襲罔替由遞加恩封者以次遞降以功加封者自奉恩將軍一)
(等至和碩親王其以過降封者自和碩親王遞降一等至奉恩將軍無可降則為閑散宗室乾隆八)
(年定親王側福晉子考授二等鎮國將軍郡王側福晉子考授三等鎮國將軍貝勒側室子考授一)
(等輔國將軍貝子側室子考授二等輔國將軍鎮國公側室子考授三等輔國將軍輔國公側室子)
(考授一等奉國將軍親王妾媵子考授三等輔國將軍郡王妾媵子考授三等奉國將軍貝勒貝子)
(妾媵子均考授奉恩將軍其餘妾婢所生子為閑散宗室不授封十一年定考試法其學業平庸者)
(降等封授奉恩將軍無級可降如考試降等仍授奉恩將軍停俸三年又定世子之適子恩封)
(不入八分公如未將軍恩封與餘子同授封爵餘子考授一等鎮國側福晉子考授三等鎮國)
(將軍妾媵子考授三等奉國將軍長子之適子子恩封一等鎮國將軍如未恩封亦與餘)
(同受封爵餘子考授二等鎮國將軍側福晉子考授一等輔國將軍妾媵子考授奉恩將軍三十九)
(年又定親王世爵遞降之法至一等輔國將軍俱世襲罔替四十七年奉旨王貝勒貝子公之)
(子嗣及宗室年已及歲俱照蒙古王公台吉塔布囊之例分别給與三四品頂帶)
(臣)等謹按自三代盛王莫不封建宗室以為藩屏
後世分王子弟法制相沿為建國之首務然或泥
於古而不知裁制或襲其名而徒事虚文流弊不
同而其失均也我
朝緜瓜瓞之緒篤行葦之仁封爵世及列邸京師而
庸勲親親並行不悖
皇上念篤宗親凡貝勒以下之降襲者皆設為定制令
得常保世封復定親王之子給以一品章服郡王
貝勒以下以次遞推又
詔普給宗室冠帶優加職級立法之周詳盡善實為曠
古所未有也
王府官屬(長史親王府世子郡王府長子各一人司儀長貝勒一人散騎郎親王府四人)
(世子郡王府三人長子二人護衛親王府二十人世子十七人郡王府十五人長子十二人貝勒十)
(人貝子六人公四人典儀親王府六人世子五人郡王府四人長子三人貝勒三人貝子三人公三)
(人五旗王公府屬參領旗各五人佐領旗各七人驍騎校每佐領下一人管領親王府四人郡王府)
(三人典膳親王府一人郡王府一人司庫親王府二人郡王府二人司匠親王府四人郡王府四人)
(牧長親王府四人郡王府三人)
公主府官(長史一人護軍𠫭領一人閑散章京一人長史掌府中之政令凡公主下嫁例)
(由内務府於閒散員内則奏派補授𠫭領掌府門之禁其左右門派章京司之)
藩屬各官
外藩蒙古科爾沁等二十五部五十一旗喀爾喀
四部八十五旗青海四部二十九旗阿拉善額魯
特一旗烏蘭烏蘇額魯特二旗額濟訥土爾古特
一旗都爾伯特十六旗(每旗札薩克一人協理旗務二人或四人管旗章京)
(一人副章京二人或一人參領每六佐領則一人佐領每百丁或二百丁或二百五十丁則一人驍)
(騎校每佐領下一人札薩克掌一旗之政令或由世襲或由簡任不拘爵秩協理旗務掌佐札)
(薩克之政亦以台吉以上為之自管旗章京以下至驍騎校皆掌統其所屬之衆以聽於札薩克惟)
(青海達喇嘛察漢諾們汗所屬蒙古不統於各旗令達喇嘛管轄)
回部哈密一旗(札薩克一人協理旗務一人管旗章京一人副章京一人𠫭領二人)
(佐領十三人札薩克以功晉郡王貝勒)
回部吐魯番一旗(札薩克一人協理旗務二人管旗章京一人副章京二人參領)
(二人佐領十五人伯克十人札薩克晉郡王)
(臣)等謹按哈密吐魯番札薩克雖並膺王封而實
佐我駐劄大臣共理庶事故互見於新疆篇中又
按我
朝德威懷畏鱗集仰流自
興京肇建之前科爾沁貝勒明安即遣使通好自後
蒙古諸部落向風内屬朝貢不絶因為設官分職
蒙古各部暨回部之久經内附者皆設札薩克以
理旗務又悉置都統以下等官一如八旗之制此
實亘古以來之盛事求之史冊罕有倫比也
土官
甘肅(土指揮使八人指揮同知七人指揮僉事八人土千戶九人正千戶一人副千戶二人土)
(百戶九人青海千戶一人百戶二十四人百長二十六人西藏百戸十六人百長十人各掌其所屬)
(番夷軍民之政其承襲按其支派宗圖定其當襲者不容混冒而各省文武大臣統轄焉其文職隸)
(吏部驗封司武職隸兵部武選司)
四川(土通判二人土知事一人土巡檢二人土副巡一人宣慰使五人副使一人宣撫使五人)
(副使三人安撫使二十人副使三人長官三十有七人副長官三人千戶四十人土千總二人土百)
(戶一百六十有三人)
廣西(土知州二十六人土州同一人土州判一人土知縣四人土巡檢十二人長官二人副長)
(官一人)
雲南(土知府四人土同知一人土通判二人土知事一人土經歷一人土知縣四人土州同四)
(人土州判二人土縣丞五人土主簿二人土巡檢十有九人土典史一人土驛丞三人宣慰使三人)
(指揮使二人宣撫使五人副宣撫使二人安撫使三人長官三人副長官三人土守備四人土千總)
(二十有八人土把總五十有五人)
貴州(土同知二人土通判一人土推官一人土吏目一人土縣丞五人土主簿二人土巡檢二)
(人長官司長官六十六人副長官二十一人)
(臣)等謹按土官之設雖沿明制然明時綱紀不振
諸土官或魚肉苗民或弁髦王法朝廷姑息成風
多置之度外與唐宋羈縻之州無異今各土官畏
威懷德奉法惟謹自金川蕩平以來安屯置戍永
為樂土又定諸司輪年入
覲之制而優其章服以示懷來此豈前代所可及哉
皇朝通志卷七十
