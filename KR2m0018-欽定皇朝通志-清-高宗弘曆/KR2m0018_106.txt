皇朝通志卷一百六
校讐略(二)
武英殿校刊十三經注疏考證(易經至禮記共一百六十七條)
易經周易經傳原目韓康伯注音義王輔嗣止注
大經句監本大譌六先儒以上下經二篇為大經
據毛居正六經正誤改乾卦彖注天也者形之
名也健也者用形者也郭京謂健也者健字應作
乾疏云天是定體之名乾是用體之稱體即形也
足明用形是乾健字以音近而譌坤卦初六履
霜堅冰隂始凝也郭京曰隂始凝也上誤增堅冰
二字履霜與堅冰時侯頗異不合相連結義按魏
志許芸引易傳亦作初六履霜無堅冰二字屯
卦君子以經綸疏綸謂䋲綸句監本繩譌綱又綸
謂緯也句緯亦譌綱並據李鼎祚集解改蒙卦
六四困蒙吝疏此釋六四爻辭也按疏例從無於
本節之下自言此釋某文者此七字疑衍需卦
卦辭疏此需卦繇辭也監本繇譌係據毛氏本改
此六字疑亦衍文他卦無此例九二注履健居
中中譌實據毛氏本改訟卦彖注不閉其源使
訟不至郭京謂使訟不至不字當作得若閉其訟
源訟則不至不閉訟源則訟得至不至與不閉義
弗合訟卦象注物有其分監本分字下衍起契
之過四字據毛氏本刪師卦六四疏漢書韓信
云兵法欲右背山陵前左山澤按此非韓信語云
字上當有傳字履卦六三𦕈能視註志存於王
頑之甚也按毛居正六經正誤志存於五作王字
誤正義曰以六三之微欲行九五之事注志存於
五也建安余氏本亦作五大有彖疏六五應九
二九二在乾體故云應乎天也監本作六五應乾
九二亦與五為體誤據毛氏本改大有象注遏
惡揚善成物之美順夫天德休物之命四句監本
作遏惡揚善成物之性順天休命順物之命按順
夫天德解順天二字休物之命解休命二字於文
義為合據毛氏本改觀卦六三象注處進退之
時三句監本以王注作孔疏誤坎卦彖注習乎
重險也監本譌作習重乎險也據毛氏本改咸
卦九三疏文監本譌脱據毛氏本補萃卦六三
注四亦失位不正不正相聚相聚不正患所生也
郭京謂古本無相聚不正四字艮卦九三艮其
限注止加其身中體而分郭京云身當作限六四
艮其身注云中上稱身九三施止於分體故謂之
限則身字當為限字之譌漸卦彖辭漸之進也
注之於進也舊說疑之字為衍按卦名以進為義
者三晉也升也漸也而漸獨以漸進為義故言漸
之進以别於晉之進升之進也郭雍云傳言漸之
進如女之歸則吉以女歸有漸也與王注意合
既濟卦彖辭既濟亨小者亨也郭京謂亨字下脱
小字按亨小之義陸氏銓之說極當故折中從之
繫辭俯以察於地理疏彖謂卦下之辭總說乎
一卦之象也監本脱卦下之辭總五字今校補
聖人之情見乎辭注文監本譌脱今校補能研
諸侯之慮注諸侯物主有為者也按注說未免附
會牽強當從朱子本義以侯之二字作衍文序
卦故受之以履吳澄纂言云此下疑有履者禮也
四字今韓注有之而王弼略例引此四字當是後
人誤以正文為注耳物不可以終動動必止之
今本無動必二字據監本補雜卦原目下監本
有注雜卦者雜糅衆卦錯綜其義或以同相類或
以異相明也二十二字古注本無盖因疏文而妄
添之也今從刪
書經舜典在璿璣玉衡以齊七政傳王者正天文
之器句監本王訛玉據毛氏本改又孔疏内太史
丞錢樂鑄銅作渾天儀陳氏師凱云錢樂本名樂
之孔疏脱之字肆類於上帝音義王注云上帝
天也馬云上帝太乙神在紫微宫天之最尊者監
本誤以此二十四字為孔傳今校改臯陶謨能
哲而惠疏馬融云禹為父隠故不言鯀也按馬融
說史記注引之作鄭康成語禹貢恒衞既從疏
衞水出常山靈夀縣東北入滹沲按地理志原文
入滹沲之上當有東字言衞水出靈夀縣之東北
其下流則入滹沲也疏脱一東字雷夏既澤疏
在濟隂城陽縣西北按城陽當作成陽各本俱誤
此成陽屬濟隂堯塚所在與城陽國近東海者不
同浮於濟漯逹于河疏漯水出東郡東武陽縣
至樂安千乘縣入海疏引地理志當云東北至千
乘入海至字上脱東北二字又按樂安二字亦非
原文千乘縣前漢為千乘郡治後漢和帝時始改
郡名樂安也岷嶓既藝疏地理志蜀郡有湔道
按湔字下脱氐字漢湔氐道今四川松潘衞是也
織皮崑崙析支渠搜傳云有此四國疏云四國
崑崙也析支也渠也搜也顔師古曰崑崙析支渠
搜三國名也傳疏並作四國誤底柱析城至于
王屋疏引地理志云析城在河東濩澤縣西按漢
志原文作西南此脱南字甘誓王曰嗟六事之
人傳各有軍事監本事譌士據疏校改胤征序
傳羲氏和氏二段監本譌刊此傳於後標目下今
校改惟仲康肈位四海疏羿滅夏后相句按羿
當作浞滅相者浞非羿也各本俱誤仲虺之誥
成湯放桀於南巢疏桀奔南巢一段監本誤列於
後奉若天命注下又此篇疏文多不依經傳之次
今校改太甲上自周有終傳周忠信也句舊說
自由也由忠信之道則有終王氏柏曰周當作君
金氏履洋謂古文君字與周字相似故誤吴氏經
說亦云作君牧誓序疏監本誤列於後標目之
下今校改洪範無有作好傳言無有亂為私好
惡句監本為譌無今校改四曰攸好德疏好惡
者不知惡之為惡謂惡是善二句監本脱謂惡二
字今校補康誥惟三月哉生魄疏太保以戊申
至七日庚戌句按召誥云越三日庚戌自戊申至
庚戌為三日也此作七日誤各本並同或疑召誥
疏言庚戌是七日然此文不應爾王曰嗚呼小
子封疏所以可畏者以其輔誠故也二句監本脱
所以可畏四字今校補洛誥序使來告卜傳疏
監本誤列於後標目之下今校改多士序殷遺
多士皆非在官監本作皆非民事誤據毛氏本校
改君奭有若散宜生句下監本脱音義一百十
八字據毛氏本補多方慎厥麗乃勸厥民刑用
勸疏作天下民主句下監本脱湯既為民主五字
今校補今爾奔走臣我監五祀傳監為成周之
三監按此指洛邑之治殷民者非謂武庚時事也
即孔疏並不解三監字義則知三字為衍文康
王之誥賓稱奉圭兼幣疏圭是致馬之物致馬舊
本作文馬據覲禮賈䟽皆以幣帛致之當作致馬
為是據監本改又引覲禮諸侯享天子馬卓上九
馬隨之按覲禮作匹馬卓上九馬隨之則馬卓上
當有匹字君牙序疏穆王命其臣一段監本誤
列於經文涉於春冰之下今校改文侯之命序
疏監本誤列於後標目之下今校改
詩經國風卷耳篇我姑酌彼兕觥箋飲酒禮自立
司正之後句禮字上各本並脱飲酒二字按立司
正見鄉飲酒禮據蜀本石經補桃夭篇序箋疏
宗子雖七十無無主婦諸本並脱一無字據禮記
曾子問補采蘋篇于以采藻箋芼之以蘋藻句
監本作芼用蘋藻按昏義文本作芼之以蘋藻據
石經校改摽梅篇序疏然則男自二十以至二
十九句監本脱二十以至四字據毛氏本補終
風篇惠然肯来箋惠順也監本脱此三字據石經
補雄雉篇百爾君子箋君或有所留或有所遣
二句監本脱或有所遣四字據石經補采葛篇
彼采蕭兮疏釋草云蕭荻也按荻字當作萩說文
云萩蕭也襄公十八年左傳秦周伐雍門之萩是
也爾雅釋草誤作荻故疏仍其譌權輿篇于嗟
乎不承權輿句爾雅引此文作胡不承權輿大
雅大明篇篤生武王箋則我皇妣太姜之姪句監
本妣譌姒據國語校改周頌清廟篇序箋成洛
邑居攝五年時李氏樗謂周公成洛在七年非五
年此本孔氏傳據洛誥誕保文武受命惟七年之
說也九峯蔡氏辨之謂周公留後洛邑七年而薨
者極是箋云五年者據伏生書傳及明堂位之文
書傳當為可據仍從箋說作五年為長般篇允
猶翕河疏齊桓公塞為一者不知所出何書按春
秋保乾圖云移河為界在齊吕填閼八流以自廣
當是本此
周禮天官以為民極句注庶民於之取中句下監
本有按尚書洪範云皇建其有極十一字盖因上
文誤衍今從刪太宰以九職任萬民疏晉衞之
男女皆是句下云故引晉惠以釋之也則晉衞當
作晉惠大朝覲會同疏但春夏受享秋冬一受
之於廟按上文云諸侯會同皆依四時常朝春夏
受贄於朝受享幣者於廟秋冬一受之於朝此止
云春夏受享應有闕文小宰以灋掌祭祀朝覲
會同賓客之戒具疏監本錯簡在下節今校改
獸人凡祭祀喪紀賓客共其死獸生獸疏監本錯
簡在下節今校改醫師歲終則稽其醫事以制
其食疏本草木之寒温量疾病之淺深監本脱本
草木之四字又脱量字據漢書補凌人掌冰疏
火中而寒暑退此其極也能無退乎監本譌此其
極也二句於注下今校改醯人注疏監本分經
文為二段而注疏則於上段内連續不分今合經
文為一節而移注疏於下方大府凡邦國之貢
疏注釋曰一段監本混入下節今校改外内命
夫命婦之命屨疏仍有韋弁白屨冠弁黑屨句以
服屨之倫次之則仍有下當有爵弁纁屨四字
地官大司徒以土會之法疏&KR0751;脙瘠也監本脙譌
脉據爾雅校改日至之景疏注是時周公居攝
五年句監本譌在上文惟三月丙午胐之下經注
錯雜今校改以荒政十有二聚萬民疏司樂凶
荒别文句監本樂譌農周官無司農而所引大司
樂文今校改小司徒凡民訟以地比正之䟽各
本並錯在下節今校改鄉大夫正歲令羣吏考
法于司徒以退各憲之於其所治按各本所治下
俱有之國二字盖由石經誤衍一之字後人遂割
下節國大詢于衆庶之國字以從之今見石經之
國二字刓缺監本直去此二字而下節之首未增
國字但作大詢于衆庶盖誤調人鳥獸亦如之
疏監本於賞其價直句下有和之使辟於此不得
就而仇之十二字乃誤衍下節注文今從刪弗
辟則與之瑞節而以執之疏剡圭以和難句按典
瑞作剡圭以除慝當係賈氏誤引穀圭之文春
官大宗伯以賓射之禮疏王制有王大子是為世
子時共在學者也按大字下應有王子羣后之大
子卿大夫元士之適子十五字文義方合此有脱
落大司樂以樂舞教國子注文始舜之韶舞名
監本脱文始二字據漢書注補樂師凡國之小
事疏若大次二者之樂則天地及宗廟大司樂令
之也監本誤則天地及宗廟六字於元冕所祭之
下今校改大胥掌學士之版疏以宗廟言之謂
重釀之酒祭宗廟而用之監本誤以宗廟言之五
字於相飲之法下今校改大史正歲年以叙事
疏正月一日得雨水中監本雨水譌啟蟄按韗人
注云啓蟄孟春之中也古法以啟蟄為正月中氣
而此疏上文則已云正月立春節雨水中不應互
異夏官司士孤卿特揖疏王揖之皆逡遁者約
鄉黨而知按鄉黨無此文攷大射禮公降一等揖
賓賓辟注云逡遁不敢當盛則鄉黨當是大射之
譌秋官萍氏下士二人音義監本脱郭注云甲
蟲大如虎豆綠色十一字據陸德明經典釋文補
掌客賓客有喪惟芻稍之受注不受饗食饗食
加也按此注二句并疏中不受饗食起至不受饗
食共五十四字俱屬下節遭主國之喪不受饗食
注此係錯簡冬官輪人望其輻疏鄭司農云揱
讀為紛容揱參之揱此盖有文今檢未得按此出
上林賦賈氏偶忘之耳匠人為溝洫疏古者人
耕皆畎上種穀按畮高畎低畮以種穀畎以通水
此畎字當作畮賈氏弗檢偶譌耳
儀禮士冠禮主人元冠朝服疏證此元冠朝服而
筮者是諸侯之士監本冠作冕按士服至爵弁而
止無冕也今校改筮人執筴疏引少牢大夫禮
文亦云三人占二句按少牢禮無此文朱子盖嘗
疑之贊者盥於洗西升疏贊者盥于洗西無正
文按經文明言之乃云無正文何也盖誤冠者
升筵坐疏聘禮注云糟醴不卒故也監本卒作啐
按卒謂不卒爵也經言啐醴則非不啐明矣再
醮兩豆疏云螔蝓醢者蚹蠃螔蝓監本脱蚹蠃螔
蝓四字據爾雅補繼世以立諸侯象賢也按朱
子云此下三節於冠義無當疑錯簡也疏義亦非
是士昏禮主人迎賓於廟門外疏引有司徹注
云拂者外拂之也按今有司徹注無此文主人
爵弁疏天子諸侯為尊則尊矣不須攝盛監本作
尊則衮矣按諸侯惟上公則服衮侯伯以下不得
也賈氏常有尊則尊矣之語今從之凡行事必
用昏听注壻悉計反從士從胥俗作婿女之夫按
此十四字不類康成語且東漢未有反切之法且
此節記無壻字康成何緣以注盖後人攙入者耳
對曰某之子憃愚疏賓告之辭句下監本有下
經致命四字按此四字無著盖以上有下經致命
之文而誤壻授綏姆辭曰未教不足與為禮也
注姆教人者經文及注共十九字監本脱落據石
經及楊復儀禮圖本補士相見禮擯者對曰注
還贄者請使受之句下監本有今按某也盖主人
之名九字本朱子儀禮經傳通解中語不應攙入
注疏今從刪鄉飲酒禮坐祭遂飲卒觶疏主人
辭賓降賓辭監本脱賓辭二字據通解補坐祭
坐飲不拜既爵疏衆賓之長也五字監本錯在故
上賓介之上今校改尊者降席席東南面句監
本脱一席字據石經補鄉射禮賓卒洗揖讓如
初升疏釋曰言如初則亦一揖一讓也十二字監
本譌列於下節之下今校改皆當其物句疏釋
曰皆左足履物者以下二十七字監本譌列於下
節之下今校改執觶者受觶注執觶以下共二
十字又疏内此經曰執觶者以下共三十字監本
誤列於卒受者以虚觶降奠於篚節下按此數句
於彼經無當今校改士鹿中翿旌以獲及注謂
小國之州長也以下二十九字監本皆脱其經文
石經及敖繼公本並有之注則依朱子通解及楊
復儀禮圖本補燕禮設洗篚於阼階東南當東
霤按敖繼公謂諸篇設洗無連言篚者下别云篚
在洗西則不可以東霤為節此係衍文享於門
外東方句上按石經及楊復本敖繼公本俱有其
牲狗也四字此盖有脱文大射儀工人士與梓
人升自北階疏則鄉射記長與距隨是也鄉射記
長四字監本作上文横三字按上文既無其文而
横字與下三字亦不屬今據鄉射記校改盖謂長
其縱距隨其横也若與諸公卿大夫之耦不勝
句按敖繼公云比耦時大夫有與士為耦者諸公
卿無與士為耦者諸公卿三字誤聘禮夫人使
下大夫韋弁歸禮句下監本有小注云今文歸作
饋下及記同九字按此非鄭注又非釋文唯通解
有此今從刪宗人授次句朱子云周禮幕人掌
朝會共帷幕掌次掌張幕此作宗人誤公食大
夫禮公降一等疏解經辭曰一段監本誤列于賓
西階東北面答拜之下今校改先者反之由門
入升自西階監本析經文為二節以疏誤作注列
於先者反之句下今依朱子通解訂正而合經文
為一節喪服出妻之子為父後者句顧炎武謂
此節經文疏以為傳中引傳而誤連之當别為一
節今從之而疏則仍其舊傳曰嫁者其嫁於大
夫者也疏女子子為祖父母傳不言不敢降其祖
監本於為祖父下重衍傳亦不敢言降其祖父九
字今從刪傳曰何以大功也尊同也疏此鄭叠
傳文句監本於此字下有謂祖禰但不得祖禰先
君也此謂十四字盖緣上文而誤衍今從刪夫
之諸祖父母報疏夫之所為小功者妻服之降一
等句下監本誤複上節疏文據續通解刪夫之
所為兄弟服妻降一等䟽釋曰妻從夫服其族親
一段監本誤列下節經文之下今校改士喪禮
為銘各以其物注今文銘皆為名末為旆也監本
脱皆為名末四字據續通解校補既夕記有彌
節焉亦張可也監本張可譌可張據石經校改
士虞禮哀薦祫事注今文曰合事句監本合作古
按祫之為言合也作合字文義方協合與古以形
近而譌哭止告事畢賓出此七字監本全脱據
石經補特牲饋食禮衆賓答再拜句敖繼公云
衆賓答一拜作再拜誤按鄊飲鄊射禮主人三拜
衆賓衆賓皆答一拜祝命挼祭注監本脱今文
改挼皆為綏古文此皆為挼祭也十五字士虞禮
尸取奠節䟽引此注有之今據補舉觶者祭卒
觶拜長皆答拜監本脱此十一字據石經補少
牢饋食禮以授尸坐取簞興監本脱此七字據石
經本補主人出立於阼階上西面疏釋曰自此
盡廟門以下數句監本誤列在下文祝先尸從節
之下今校改有司徹酌獻侑侑拜受三獻北面
答拜監本於此下重衍受爵酌獻侑侑拜受三獻
北面答拜十四字石經及舊本無之今從刪兄
弟之後生者疏兄弟之後生者以下數句監本誤
列於上文二人洗觶䟽末今校改乃摭於魚腊
爼注今文摭為揲句今文二字續通解作古文
禮記曲禮國君下齊牛式宗廟疏引榖梁傳云曹
公子首僂同時聘齊按曹公子首僂句上脱季孫
行父秃晉卻克𦕈衞孫良夫跛十四字孔疏引書
斷無割裂至此當係刊本脱誤涖牲曰盟䟽春
秋左氏云周禮有司盟之官按此係左傳說之辭
非傳文也左氏下當有說字檀弓夫子制于中
都疏周禮大宰職云諸侯立三卿五大夫也按大宰
職云設其參傅其伍注云參謂卿三人伍謂大夫伍
人此當作大宰職注刊本誤脱注字耳小斂之奠
以下按此自為一章舊本誤接仲梁子下讀賵以
下此亦自為一章刊本接孟獻子章而誤錄其疏於
下賓客至無所館此亦自為一章刊本因無疏誤
接上章耳陳乾昔寢疾疏晉趙孟孝伯並將死其
語偷按此引晉趙文子及魯孟孝伯兩事也孝伯上
脱魯孟二字王制至於南嶽疏自魏武帝以來始
徙南嶽之神於廬江霍山按徙衡祀於霍自漢武帝
始此作魏武帝誤六禮冠昏喪祭鄊相見此下自
為一節舊本誤列於諸侯之大夫不世爵禄下而以
上節疏附篇末今校改月令以太牢祠于高禖注
娀簡吞之而生契按簡字下當有狄字其祀行注
行在廟内外之西為軷壤厚二寸廣五尺按壤當作
壇屬上句讀周禮大馭賈疏引此句作為軷壇是也
壇壤以形近而譌曾子問其虞也先重而後輕也
疏舊本誤與下章宗子雖七十經文相連而疏一段
誤脱在下章之末今校改又何反於初疏舊本誤
在下章今校改成婦之義也注疏舊本註誤與
經文下二章接連疏尤附麗失次今並校改諸
侯旅見天子以下舊本自此至當祭而日食太廟
火章孔子答語未全即截為十八卷其十九卷首
簡即係前章答語之半文義割裂今斷自此章以
下為十九卷祝畢獻而已注疏舊本注與下章
經文相接而疏亦脱誤今校改郊特牲社所以
神地之道也疏引尚書無逸篇大社惟松數語按
此係尚書逸篇見後漢志注無字衍文天子適
四方先柴二句舊本與前文祭則受福句相接而
前疏誤刊此節之下今校改玉藻侍坐則必退
席音義黨鄉之細也句下釋文二十八字監本誤
作鄭注今校改少儀幼則曰能負薪未能負薪
注下應接疏二叚下節執玉執龜筴不趨又自為
一節不相連也樂記咸池備矣疏熊氏引五行
鈎命決云伏羲樂為立基神農樂為下謀祝融樂
為祝績按鈎命決孝經緯也周禮大司樂賈疏亦
引此文作孝經緯此作五行誤也又疏引樂緯帝
嚳曰六英顓頊曰五莖顓頊宜敘帝嚳之前文亦
倒置今夫新樂進俯退俯以下此卷分卷未合
不應截子夏答魏文侯語強割為二應從前篇魏
文侯問于子夏二節為此節之首雜記有三年
之練冠則以大功之麻易之疏先師解此凡有三
義引聖證論范宣子以下云云按三義即范宣子
及賀瑒庾蔚之三說而孔氏斷從庾說者也聖證
論是魏時王肅所撰范宣子即東晉范宣在肅之
後何緣得引之觀後文為妻父母在不杖不稽顙
疏引禮論范宣子申語知聖證論當係禮論之譌
孔子曰伯母叔母注按此節注下無疏舊本誤
以上章國禁灾及童子哀不偯二節之疏接於注
下今移置上章泄柳之徒為之也疏按此疏誤
在下章注下今校改君子上不僣上下不逼下
疏舊本誤列此疏二段于下章婦人非三年之喪
下今校改中庸子曰好學近乎知注疏以此下
另為一章朱子云子曰二字衍家語載此章於成
功一也之下有公曰子之言美矣至矣寡人實固
不足以成之也故其下復以子曰起詞今無此問
而猶有子曰二字當為衍文惟天之命注易曰
君子以慎德積小以成高大舊本慎作順今改正
以成高大易無成字係衍文投壺司射庭長及
冠士立者以下王氏謂司射至主黨二十四字與
上文魯令弟子若是者浮相屬陳澔從其說移此
一節於鼓字之上大學楚書曰疏按疏于此書
兩引王孫圉及昭奚恤事止以鄭注謂楚書是楚
昭王時書未嘗指定是楚語也但疏引楚語僅列
觀射父脫楚史倚相一段又引劉向新序司馬子
反訛作子發燕義升成拜疏為拜故下賓未拜
也下不敢輙拜禮殺也按儀禮注原文賓作實下
不輙拜句無敢字
皇朝通志卷一百六
