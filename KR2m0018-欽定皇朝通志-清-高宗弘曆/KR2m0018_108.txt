皇朝通志卷一百八
校讐略(四)
武英殿校刊二十二史考證(史記至後漢書共一百六十六條)
史記五帝本紀黃帝者正義亭亭在牟隂按牟隂
漢唐皆無其縣漢地理志泰山郡鉅平縣下云有
亭亭山祠牟隂是鉅平二字之誤又監本在牟隂
上有亭亭二字孔子所傳宰予問五帝德及帝
繫姓監本將下文索隠注誤入於此標作正義今
刪夏本紀過三澨入於大别索隠引水經云三
澨地名在南郡邔縣監本邔訛鄎今據禹貢指南
改殷本紀湯曰汝不能敬命監本脱湯字今補
秦始皇本紀矯王御璽正義梁傳至天正二年
侯景破梁按梁無天正年號侯景破梁為簡文帝
大寳元年則天正二年應是大寳元年之誤項
羽本紀項梁嘗有櫟陽逮捕諸本皆脱捕字今據
北監本補高帝本紀朝以十月車服黃屋左纛
監本左訛志今校改吕氏本紀見物如蒼犬據
高后掖監本后訛氏今校改三代世家表帝小
甲索隠小甲太庚子監本庚訛康今改正帝中
丁監本註云俗本作仲丁按此注既非集解亦非
索隠正義不知為誰氏之語且中即古仲字史記
内古字甚多不應獨注此一字今刪十二諸侯
年表四年吳三公子來奔按左傳魯昭公三十年
吳子使徐人執掩餘使鍾吾人執燭庸二公子奔
楚據此則三字乃二字之誤靈公三十七年伐
魯世家不載按春秋定十二年衛公孟彄帥師伐
曹則魯字當是曹字之誤六國年表哀侯六年
韓嚴殺其君按通鑑韓嚴遂弑其君哀侯以韓廆
為相而愛嚴遂二人相害遂刺廆於朝并中哀侯
據此則表内脱去遂字矣孝成王元年平原君
相按通鑑趙以公子勝為相在赧王四十九年惠
文三十三年也其非孝成元年明矣且惠文元年
表内已書為相不應至此又書其為舛訛可知
高祖功臣侯年表淮隂為連敖典客索隠漢表作
粟客按漢表作票客顔師古音頻妙反注云或者
以其票疾而賓客禮之故云票客也據索隠所云
粟客又與顔本不同新市侯以趙内史王慎按
楚元王世家作内史王悍漢表亦然此慎字應係
悍字之訛建元以來侯者年表衆利質侯伊即
軒按驃騎傳作伊即靬盖軒與靬以字形相似而
誤耳漢興以來將相名臣年表王踐皇帝位定
陶索隠在濟隂沉水之陽按沉水當作汜水各本
俱誤禮書朱弦而通越按楊倞註禮論引史記
作洞越今本均作通倞唐人其所見必有善本應
不誤樂書則是物至而人化物也集解引鄭元
注隨物變化今考鄭注禮記無此語夔作樂以
賞諸侯集解引鄭元注夔欲舜與天下之君共此
樂今考鄭注無此語禮樂見天地之情監本見
訛順今據禮記改律書其於兵械尤所重按械
字為戒字之訛蓋審幾察微莫精于律氣者生死
之根也氣不可見以聲察之兵者千萬人之死生
係焉故于兵戒為尤重也於器械何涉索隠曰師
出以律故于兵械為尤重也或索隠之文本亦作
戒若正義謂械者弓矢矛殳戈戟則以傳訛而穿
鑿附會也天官書正義引張衡之語脱去歷示
吉凶五緯躔度八字今據晉書天文志補中宫
天極星索隠云宣氣立精監本宣訛宫今校改
絶漢抵營室曰閣道索隠引樂汁圖徵云按樂汁
圖徵緯書也監本脱徵字今補以齊七政索隠
引春秋運斗樞云監本樞訛極今校改輔星明
近正義排賢用佞監本訛作用賢排佞今校改
杓端有兩星集解梗河三星監本梗訛更今據晉
書改旁有兩星曰鈐監本鈐作衿今校改又
索隠鈐音其炎反監本脱鈐字今補北一星曰
牽正義占不居其所則宫門不禁居則反是也監
本作占一反不居其所衍一反二字又則津梁不
通宫門不禁查津梁不通四字係下文東北曲十
二星曰旂注文重出於此今並刪故曰攝提正
正義色温温不明而大者人君吉監本吉訛恐今
校改氐為天根主疫索隠氐四星為路寢監本
路訛露又正義氐房心三星為火監本火訛灾今
並校改權衡正義太微之廷也監本微訛尾今
校改其南有四星曰天厠正義天厠四星在屏
東監本脱東字今據宋史天文志補軍西為壘
或曰鉞正義占五星入皆兵起監本作占之非故
兵起語不可解今據晉書天文志改七星為員
官辰星廟蠻夷星也按此三句當在夏則不長之
下舊簡錯在翼軫&KR0878;州下今校改封禪書至矣
而德不洽監本訛作至梁父矣而德不洽衍梁父
二字今刪宋毋忌索隠樂彦引老子道德經云
月中仙人宋毋忌今考五千言中無此語吳太
伯世家君子曰能守節矣索隠君子者左邱明所
謂史評仲尼之詞指仲尼為君子也按季札聘魯
孔子八歲讓國時孔子未生也其引子臧之事何
遽得孔子論斷之語而稱之且左氏於孔子論斷
類皆明著其說茲所稱君子曰是記當時之君子
有此語耳或以為邱明自謂或以君子為孔子皆
未達左氏之義也齊太公世家吳師乃去晉監
本誤作吳帥齊去晉今校改燕召公世家悉復
得其故城監本故訛敗今據宋本改殺劇辛按
六國年表劇辛死於趙在十三年又按昭王即位
劇辛自趙往至此經七十年歴五王當有兩劇辛
耶否則皆傳訛也管蔡世家悼侯父曰隠太子
友隠太子友者靈侯之太子監本脱隠太子友四
字今補衛康叔世家太子完立是為桓公左傅
疏曰石碏言將立州吁乃定之矣請定州吁明太
子之位未定此言立完為太子非也十年晉曲
沃莊伯弑其君哀侯按莊伯卒于哀侯之二年是
為衛宣之三年此莊伯二字明是武公之誤觀年
表及晉世家自見惠公立三年出亡按上云四
年此云三年且據在傳魯桓公十六年冬惠公奔
齊則四年是矣宋微子世家左牽羊右把茅孔
穎達左傳疏曰史記之言多有錯繆微子手縛於
後故以口銜璧又焉得牽羊把茅也按微子適周
尚在大會孟津之前則周固殷諸侯以王之庶兄
而之其國何面縛銜璧輿櫬而請死乎此春秋時
傳聞之紕繆而因而襲之耳亦不止史記手縳於
後而又右牽羊左把茅之說自相矛盾即左氏所
載亦不可信十一年秋按殤公立十年而被弑
此云十一年一字蓋衍文晉世家申生同母女
弟為秦穆公夫人按秦本紀云太子申生姊左傳
亦叙在申生上此云女弟則弟字為晜字之訛
獻公子八人按左傳介子推曰獻公之子九人即
下文叙介子推語亦曰九人也此八字乃九字之
訛楚世家王室不聽還報監本作還報楚宋本
無楚字今據宋本刪於是晉宋魯衛不往按春
秋經魯昭四年夏楚子蔡侯陳侯鄭伯許男徐子
滕子頓子胡子小邾子宋世子佐淮夷會於申此
云宋不往蓋馬遷之誤楚乃恐而城郢索隠去
年已城郢今又重言據左氏昭二十三年城郢二
十四年無重城郢之文是史記誤也按此乃申明
上文城郢之故非復城郢也史原不誤索隠正義
兩家俱失之越王勾踐世家乃令大夫種行成
於吳正義范蠡從犬竇蹲而吠之監本犬訛人今
校改子教寡人伐吳七術正義遺之美好以熒
其志按熒猶惑也别本作榮者非商於析酈宋
胡之地正義酈音攤按字書酈無攤音當是攡字
之誤鄭世家而虢鄶果獻十邑集解十邑謂虢
鄶鄢蔽補丹依㽥歴莘也監本丹訛舟莘訛華今
並校改秋厲公卒春秋經魯莊二十一年夏五
月辛酉鄭伯突卒此秋字應是夏字之訛兵于
洧上正義云與溱水合監本合訛名今校改而
國太叔焉監本焉訛為今校改聲公五年鄭相
子産卒按左傳魯昭二十年鄭子産有疾疾數月
而卒是年當鄭定之八年距聲公之五年蓋二十
七年矣應從左傳為是趙世家居原任國政索
隠今雁門平原縣也監本平原訛原平今據後漢
書地理志改簡子曰奏之監本簡訛節今校改
左師觸龍言願見太后按說苑桀臣有左師觸
龍荀子議兵篇微子開封於宋曹觸龍斷於軍觸
龍古有是名戰國策作觸讋并下言字作一字盖
誤也魏世家吾欲太子之自相也索隠太子即
襄王也按襄王乃哀王之父豈得謂太子即襄王
乎當是昭王之訛司馬貞未必誤至於此乃傳寫
之襲繆耳田敬仲完世家夫約鈞然按戰國策
補註曰言齊秦俱相約如此一本無然字疑鈞字
即約字之訛而又重出耳去鈞然二字文義自明
外戚世家於是廢陳后索隠廢后居長門宫奉
黃金百斤為相如取酒故為作頌以奏皇后復親幸
作頌信工也復親幸之恐非實也按復幸之說不
虛但不復其位耳觀下文求子云云非復幸于帝
又何求之有楚元王世家嫂詳為羹盡櫟釡索
隠謂以杓歷釡旁使為聲監本杓歷釡訛作栒歴
蚤今校改陳丞相世家事嫂如母集解兄伯已
逐其婦此嫂疑後娶也按馬遷特載陳平兄伯逐
婦事專為下文盜嫂語明其誣耳至事兄伯如父
事嫂如母原是訓辭連類而及不必有嫂乃云然
裴駰必求其嫂以實之亦鑿矣三王世家偕往
使燕風喻之索隠偕往治燕王也監本燕王訛廣
陵今校改蘇秦列傳乘夏水而下江索隠謂夏
潦之水盛漲時也按夏水當是夏口通漢亦通江
不得以夏潦之水為解張儀列傳熱啜索隠謂
熱而啜之也下云厨人進斟斟羹汁也故名汁曰
斟左氏傳公羊傳云羊羹不斟是也按左傳云羊
羹不徧羊斟是華元之御此誤引之公羊傳並無
此語田單列傳乃縱反間於燕宣言曰監本言
訛王今校改魯仲連鄒陽列傳且楚攻齊之南
陽索隠即濟之淮北泗上之地也按濟當作齊乃
傳寫之訛吕不韋列傳至大期時徐廣曰期十
二月也按大期猶詩言誕彌厥月也史以此明始
皇的為不韋子言及大期而非期乃子楚猶不悟
也若如徐廣言期十二月則又何以信其為不韋
子耶淮隂侯列傳遂謝蒯通索隠漢書及戰國
策皆有此文按戰國策安得有韓信蒯通之事索
隠誤衛將軍驃騎列傳校尉僕多有功索隠漢
表作僕朋疑多字誤按僕朋祗一見於漢表耳史
漢驃騎傳及建元以來侯者年表皆作僕多則是
僕朋為誤非僕多誤也司馬相如列傳名曰雲
夢索隠孫叔敖激沮水作此澤按周禮職方荆州
其澤藪曰雲夢則孫叔敖前以有此澤非激沮水
明矣
前漢書高帝紀引入坐上坐注坐才卧反次如字
監本脱如字二字今據宋本補不能完父兄子
弟監本訛作父子兄弟今據史記改大戰彭城
靈壁東監本戰訛敗今據宋本改割鴻溝以西
為漢注監本注後有索隠引張華及北征記一段
此宋本所無監本自增者也凡索隠說已見史記
不當附麗於此今從宋本刪秦徙中縣之民南
方三郡注如淳曰略取彊梁地按彊梁地當作陸
梁地史記秦始皇本紀略取陸梁地為桂林象郡
南海是也宋本亦誤存說於此惠帝紀視作斥
土者監本宋本俱訛作斥上以服虔如淳注意詳
之定為斥土服注斥上壙上也二上字俱土字之
訛今並校改文帝紀立為代王監本作立子恒
為代王查帝紀中例不書名今從宋本刪作顧
成廟注因即為名監本脱名字今補昭帝紀發
軍屯西河監本訛河西今據宋本改宣帝紀下
有司皆自殺注田千秋子也按廣明與順皆姓田
而順則千秋子也注中應有順字各本俱誤脱耳
哀帝紀二年監本作元夀二年按帝紀凡年號
於元年特書未有再書於二年者元夀二字明係
衍文今刪異姓諸侯王表田榮擊都降楚按史
記作田榮擊都都降楚此脱一都字諸侯王表
奄有龜蒙為梁楚注龜蒙二水名按水字應係山
字之訛齊懷王閼按齊王名閎紀傳可証各本
俱訛蓋閼與閎以字形相似而誤耳王子侯表
畢梁侯監本畢訛卑今據宋本改景武昭宣元
成功臣表題侯張富昌共得衛太子侯監本脱下
侯字今據宋本補外戚恩澤侯表建成康侯釋
之以客從擊秦監本擊秦訛數奉今據宋本改
博望頃侯許舜三月乙未封監本脱未字今補
新都侯莽千五百戶後簒位誅監本脱後簒位誅
四字今據宋本補高陵共侯翟方進永始二年
十二月壬子封監本封字下衍八千戶三字今據宋
本刪古今人表女漬監本漬訛潰今據宋本改
律歷志八八為伍按晉志引此文八八為位足
以証伍字之訛是其子孫名摰立按左傳郯子
曰我祖少昊摰之立也是少昊名摯此志名摰立
涉彼文而訛者也禮樂志六經之道同歸注師
古云云監本于此卷脱注尤多今並據宋本補
刑法志所謂象刑惟明者監本象訛蒙今校改
食貨志好惡乖迕監本惡訛逆今據宋本改郊
祀志其後十三世湯伐桀按封禪書作其後三世
自帝孔甲帝臯帝發至桀祗更三世此文十字當
是衍文各本俱誤乃下詔甘泉房中生芝九莖
赦天下無令復作按監本及别本乃下詔之下無
廿泉房中生芝九莖八字赦天下之下無無令復
作四字今據宋本補天文志後十七星絶漢抵
營室曰閣道按此志於經心俱直用天官書閣道
星數天官書云六星也何以言十七星乎晉志亦
作六星此十七二字應係傳寫之誤十二月白
氣出西南監本于十二月上衍建平元年四字今
據宋本刪五行志則土失其性無水旱之灾監
本無訛有今據宋本改南方喙為鳥星監本喙
訛啄按天文志柳為鳥喙今校改兹謂閉下監
本閉訛蔽按此與前文閉上相對宋本不誤今校
改地理志太原郡榆次梗陽鄉魏戊邑監本戊
訛成今據左傳史記改上黨郡沾大黽谷清漳
水所出東北至阜城及大河宋本及别本阜城俱
作邑城按漢無邑城縣名阜城則渤海郡屬縣也
尚書孔疏史記索隠俱引此條曰東北至阜城入
大河可為確証今校改南陽郡雉衡山灃水所
出東至&KR2727;入汝按漢無&KR2727;縣以水經注證之&KR2727;字
當是郾字之訛蓋郾為潁川郡屬縣也然師古云
&KR2727;音屋則唐初本已訛矣平原郡樓虛按樓當
作楊各本俱誤文帝封齊悼惠王子為楊虛侯後
漢光武封馬武為楊虛侯即此縣也水經注可証
折泉水北至莫入淮按漢無莫縣水經注引此
文曰箕縣則莫字係箕字之訛武都郡河池監
本池訛地今據宋本改隴西郡氐道禹貢養水
所出至武都江漢按養當作漾前文引禹貢嶓冡
導漾即其証也溝洫志時鄭當時為大司農按
百官公卿表曰景帝後元年更名大農令武帝太
初元年更大司農然則元光時止應言大農史記
作鄭當時為大農是也此司字蓋衍文藝文志
後進循之宋本作修之按文義應作循之今從監
本桑榖共生太戊以興監本以訛之今據宋本
改列傳陳勝傳陳勝陽城人註師古曰地理志
屬汝南郡按志屬穎川不屬汝南也師古注誤
盧綰傳綰以客從入漢為將軍按史記作從入漢
中此書漢下脱中字灌嬰傳身虜騎將入攻博
陽按入字係一人兩字傳寫誤并史記作身虜騎
將一人為句是也攻博陽上不須入字宋本及各
本俱作入攻博陽蓋相沿以訛耳枚乘傳四國
不得出兵其郡注晉灼曰膠東膠西濟北淄川王
也按濟北當係濟南之誤司馬相如傳除邊關
邊關益斥宋祁曰淳化本無下邊關二字按史記
作除邊關關益斥文選亦然據此則淳化本脱一
關字而今本又衍一邊字傅介子傳當為匃奴
間候遮漢使者注師古曰言為匃奴之間而候伺
按西域傳云後數為匃奴反間注云間音居莧反
則此間字亦去聲注為匃奴之間當作為匃奴反
間也之字乃反字之誤兩龔傳嘗以歲八月賜
羊一頭酒二斛按韓福事昭紀作郡縣嘗以正月
賜羊酒紀係錄誥書原文則此八月當為正月之
誤尹翁歸傳河東二十八縣按地理志河東郡
統縣二十四自安邑至騏可數也此八字乃四字
之訛儒林傳故詳延天下方聞之士咸登諸朝
注師古曰方道也按史記作詳延天下方正博聞
之士義甚明鬯此文當是脱正博二字而師古因
曲為之說耳渠犂傳務使以時益種五穀注師
古曰益多也按監本及别本入此注于下句張掖
酒泉下非也蓋以時益種五穀指輪臺言不指張
掖酒泉言今據宋本改孝成許皇后傳其條刺
使大長秋來白之按其條刺三字為一讀使大長
秋來白之為一句監本作刺史非也今據汲古閣
本改後漢書光武帝紀焉為左翊公按左翊公
當作左馮翊公以中山簡王焉傳証之可見夏
四月甲戌還宫癸酉詔曰諸本皆同按癸酉在前
甲戌在後誤倒寫耳下文又云戊申幸河内戊子
至河内四月甲戌安得有戊申戊申當是甲申之
訛觀下戊子可見和帝紀復置郡故䀋鐵官按
涿郡故安縣有鐵官無鹽官則此鹽字乃安字之
誤安帝紀大尉司馬苞薨注謝承書曰司徒楊
震為樊豐等所譖連及苞苞乞骸骨未見聽以疾
薨也按永寧元年十二月劉愷罷楊震始為司徒
苞之薨在其前六年則謝說誤矣太常李郃為
司徒監本郃訛邵合校改獻帝紀置漢安都護
注總統西方監本西訛四今據宋本改改元延
康監本延訛建按建康順帝年號也今據宋本改
桓思竇皇后紀章德皇后從祖弟之孫女也此
句下監本有父諱武三字注按下文有太后父大
將軍武句此處何須注明宋本無之今刪律歷
志律度量衡歷其别用也監本别訛同今據宋本
改史官以郭日月行按文義當作史官以部日
月行蓋部郭字形相近而訛耳祭祀志靈臺未
用事注取其尊崇則曰太室取其向明則曰明堂
監本崇字下衍矣字向明二字誤作堂字今並據
宋本刪改天文志二月九日甲寅流星過紫宫
按書日例惟甲子此兼言九日非也上書八月庚
寅彗星出天市此不應更紀二月事且上書元年
正月丁巳則二月九日安得為甲寅乎下云十二
月彗星出考章帝紀在建初二年此二月九日當
是二年九月之訛郡國志楊翟有雍氏城注史
記齊涽王十二年攻魏楚圍雍氏按齊攻魏一事
也楚圍雍氏又一事也雍氏韓邑楚人圍之與攻
魏無涉此劉昭采輯之失也薄故屬山陽所都
按山陽下脱湯字薄與亳通前書臣瓉注薄湯所
都可以為証不期侯國按不期當從前書作不
其本書伏湛傳封不其侯亦作其字巴郡注建
安六年劉綽分巴按劉綽當作劉璋蓋璋分巴東
巴西二郡今據蜀志以証其誤列傳隗囂傳劉
文伯在邊注文伯盧芳字也按盧芳詐稱武帝曾
孫劉文伯故當時之人但知為劉文伯不知為盧
芳也蓋芳字君期已見本傳不得以文伯為字
來歙傳父仲哀帝時為諫大夫監本哀訛安今據
汲古閣本改馬武傳存矯枉之志注孟子曰矯
枉者過其正今孟子無此語馮衍傳犍六枳而
為籬兮注登登皇皇□為國監本作登登皇皇維
在國按此汲冡周書原文也汲冡書於字闕處皆
作□妄意增改益令讀者不知所謂今正之杜
詩傳造作水排注排當作㰆諸本㰆訛槖今據宋
本改丁鴻傳徙封馬亭鄉侯注以廬江郡為六
安國監本脱江字今據宋本補班彪傳班彪子
固不可殫論注三輔黃圖曰未央宫有清凉殿宣
室殿中温室殿諸本誤作宣寳中温殿今據宋本
增改徐防傳凡三公以災異策免始自防也監
本脱去凡三公以災異策免八字今據諸本補
袁安傳袁安元孫閎一見太守王朗監本朗訛郎
又徒步師門下監本衍從師二字按徒步師門即
從師也復稱從師不成文今并據宋本刪改陳
寵傳先是洛縣城南監本縣訛陽今據宋本改
楊終傳善善欲及子孫惡惡止其身注曹公孫會
自鄸出奔宋各本鄸訛鄭今據春秋原文改應
奉傳時人竒之註當詣彭城相袁賀監本城訛丞
按袁閎傳父賀為彭城相今校改仲長統傳抗
志山西游心海左監本西訛栖今據宋本改吳
祐傳為祖道注掌王玉路以祀及犯軷監本犯訛
祀今據周禮大馭文改董卓傳而彪琬恐懼監
本無琬字按上下文皆彪琬並言此不應獨舉楊
彪今據宋本補袁紹傳在于持牢諸本皆作在
於將軍按三國志註中載獻帝傳作監軍之計在
於持牢將軍二字傳寫之誤也今校改東夷傳
於是楚文王大舉兵而滅之按魯莊四年楚武王
卒子熊貲立是為文王時周莊王四年也莊王為
繆王十世孫相去三百餘年安得有滅偃王事此
范氏沿襲異聞之誤西羌傳太丁之時注太丁
武乙子也諸本俱作武丁子也按武丁子為祖庚
祖庚弟為祖甲祖甲子為廪辛廪辛子為庚丁庚
丁子為武乙武乙子為太丁則太丁乃武丁四世
孫今校改
皇朝通志卷一百八
