欽定四庫全書
皇朝通志卷四十六
禮略
賓禮
(臣)等謹按鄭樵通志賓禮一門惟列三恪二王後
一條序山陽陳留零陵介國酅公之事規制庳陋
不足垂為典禮我
朝
列聖加禮勝代至隆極渥超軼前古雍正元年
世宗憲皇帝諭朕近於
聖祖仁皇帝所遺書笥中檢得未經頒發
諭旨以明太祖崛起布衣統一方夏經文緯武為漢唐宋
諸君之所未及其後嗣亦未有如前代荒淫暴虐亡國
之跡欲大廓成例訪其支𣲖一人量授官爵以奉春秋
陳薦仍世襲之朕伏讀之下仰見我
聖祖仁皇帝天覆海涵深仁大度超軼萬古遠邁百王朕
思史紀東樓詩歌白馬商周以來無不推恩前代後世
類多疑忌以致歴代之君宗祀殄絶朕仰體
聖祖如天之心遠法隆古盛德之事謹將
聖祖所遺
諭旨頒發訪求明太祖支𣲖子姓一人量授爵秩俾之承
襲以奉春秋祭饗大學士即會同廷臣詳明妥議以副
聖祖仁皇帝寬仁矜恤之至意旋遵奉議上明代後裔有
鑲白旗見任直隸正定府知府朱之璉乃明太祖
第十三子代簡王嫡𣲖奉
旨授為一等侯爵世襲授爵之後遣往江寧祭明太祖陵
一次祭畢回
京往昌平州祭明十三陵一次嗣後每年春秋二次
致祭至於明陵所在
列聖以來疊加修整防護乾隆五十年
皇上親幸長陵不惜百萬帑金
降旨諸陵皆如制修葺優禮前代
曠典特頒誠無取於賓恪之虚文為也恭讀
御製新樂府二王後詩云三恪二王古有云受禪征伐
說徒紛魏晉以降更以假不修實德修空文元之瀛
國明崇禮雖加封爵未聞延至奕世享隆恩
天命
天聰肇東土
順治奄有中外建極尊然實取之流寇並非取之勝國者
豈於明之後裔有所慙德而當待以賓
康熙有成命
雍正舉以遵遂求朱氏之裔賜以通侯俾世守其祀而弗
湮則我
祖宗興滅繼絶之意超往代詎如李唐周旋周武隋文之
子孫煌煌
聖謨昭示
本朝成法垂訓萬古兹輯通志鄭氏三恪二王後一
條應從刪去而明著大義於簡端至賓禮之大者
藩服朝貢之制鄭志皆闕略未載謹考周禮大行
人掌賓客之禮儀九州以外謂之蕃國各以其貴
寶為贄我
國家聲教暨訖四荒來賓徼外山海諸國典之禮部
百餘年來
敕封燕賚諸典儀文詳洽爰遵
大清通禮之例輯為賓禮至漠南内扎薩克暨喀爾喀
扎薩克青海西藏諸部暨西域回部外蕃諸朝貢
儀節載於會典理藩院編謹詮次大略著於篇中
以彰
聖朝賓服無外之盛軌而百官士民相見之儀附載
其略於後
朝貢
凡四夷屬國按期修職貢遣其陪臣齎表文方物
來朝
京師貢使將入境朝鮮以禮部通官二人迎於
盛京鳳凰城安南琉球緬甸暹羅荷蘭蘇禄南掌諸
國貢道所經之省督撫遣佐貳雜職官一人迎於
邊界西洋以内務府司官及西洋人供職欽天監
者各一人迎於廣東皆給以郵符經過地方有司
供其次舍廪餼車舟夫馬沿途營汛遞遣官軍防
護以達於
京畿禮部豫行工部修飾館舍備器用薪炭戶部給
粟米芻豆光禄寺給牲魚酒漿蔬菓之屬既至提
督會同四譯館鴻臚寺少卿飭屬延接入館以時
稽其人衆均其飲食貢使就館翼日檢其方物表
文貢使暨從官各服本國朝服以竢禮部儀制司
官設表案於堂上正中黎明館卿朝服率貢使詣
部由左角門入恭竢階下之左正使奉表在前副
使次之從官在後鴻臚寺贊跪貢使以下皆跪贊
接表正使舉表館卿恭接以授禮部侍郎侍郎受
表陳於案正中復位贊叩興正使以下行三跪九
叩禮興序班引退館卿率以出儀制司送表内閣
竢
命下禮部以方物分納所司貢使上表訖恭遇大朝常
期
皇帝御太和殿百官行禮畢序班引貢使暨從官詣丹
墀西班末
賜坐
賜茶如儀若不遇朝期禮部諏日奏請
召見館卿豫戒貢使及通事官習肄禮儀至日率貢使
服其國公服通事補服詣
宫門外祇竢
皇帝御便殿領侍衛内大臣内大臣侍衛左右侍立如
常儀禮部尚書一人蟒袍補服引貢使入通事隨
入至丹墀西行三跪九叩禮畢引由西階升至
殿門外跪
皇帝降
旨慰問禮部尚書承傳通事轉諭貢使貢使對詞通事
譯言禮部尚書代奏禮畢興引自西階降出引退
如待以優禮是日
皇帝御便殿侍衛如前議政大臣暨八旗大臣咸蟒袍
補服入
殿按翼侍立禮部尚書引貢使至丹墀西行三跪九
叩禮興引由西階升入
殿右門立右翼大臣之末通事隨入稍後立
皇帝有
旨賜坐領侍衛内大臣内大臣議政大臣八旗都統副
都統禮部尚書就立位一叩序坐貢使跪叩坐乃
賜茶尚茶進
皇帝茶衆跪叩侍衛徧授大臣及貢使茶咸跪受一叩
坐飲畢跪叩如初
皇帝降
旨慰問貢使跪聆答奏皆禮部尚書承傳通事譯言如
前儀禮畢禮部尚書引貢使出至朝房承
旨賜貢使尚方飲食訖館卿率以退翼日黎明領赴
午門外謝
恩鴻臚寺傳贊貢使行三跪九叩禮如儀退朝貢禮畢
禮部疏請
頒賜國王並燕賚使臣及其從官從人既得
旨移諸司供備翼日所司陳
賜物於午門外道左皮幣布帛白金陳於案馬陳於庭
鞍轡具(唯朝鮮貢使賜馬)館卿朝服率貢使暨從官各
服其國朝服由東長安門
天安門
端門至西朝房前東面序立祗候禮部侍郎以下衆
官序立鳴贊贊齊班序班引貢使至西丹墀門以
次序立北面東上贊行三跪九叩禮畢主客司官
奉頒給國王
賜物前授貢使貢使跪受轉授從人乃以次頒貢使及
從官從人
賜物主客司捧授各跪受訖贊行三跪九叩禮興引退
館卿率貢使及從官從人出
賜宴於禮部如儀畢皆退事竣貢使將回國光禄寺備
牲酒菓蔬禮部侍郎一人詣館舍筵燕如儀朝鮮
南掌仍以迎接官伴送出境安南琉球緬甸暹羅
荷蘭蘇禄禮部奏
遣司官一人伴送西洋以原迎官二人給郵符沿途
供館舍舟車飲食官軍防護如初來禮至貢道所
經省會
賜燕司道一人主之儀與禮部燕同督撫大吏别遣官
送出境自京伴送官以事竣復
命於
朝凡貢道朝鮮由鳳凰城琉球由福建荷蘭由廣東
後改由福建緬甸由雲南安南由廣西太平府西
洋由廣東暹羅由廣東蘇禄由福建南掌由雲南
凡貢期朝鮮每年進貢一次並
聖節元旦冬至三大節為四貢同進琉球二年一次荷
蘭八年一次後改為五年一次安南三年一次後
改為六年一次暹羅三年一次南掌五年一次後
改為十年一次蘇禄五年一次凡貢物各將其國
之土物非土産者勿進朝鮮安南琉球緬甸蘇禄
南掌皆貢有常物西洋暹羅無常貢惟其所獻或
輸内務府或入武備院或納鑾儀衛或留於
盛京及邊省各付所司備用有因事慶賀及謝
恩加貢者廩餼賚予如常儀其方物則留充正貢之數
凡從人朝鮮貢使從書狀官一人大通官三人護
貢二十四人有賞從役三十人無賞從役無常數
琉球西洋暹羅蘇禄貢舟無過三每舟人無過百
赴京無過二十安南緬甸南掌入貢人無過百赴
京無過二十其不赴京者留於邊境邊吏廪餼之
竢使回至邊率之歸國
敕封外國
凡朝貢之國世子嗣位權攝國事遣其陪臣請
命於
朝禮部疏
聞得
旨報可工部製
節内閣撰
敇均送禮部禮部奏
遣正副使各一人持
節齎
敕往封朝鮮封使以内大臣禮部滿侍郎内閣滿學士
侍衛充服色儀從各從其品安南琉球以翰林院
侍讀侍講編修檢討六科給事中禮部郎中員外
郎主事内閣中書充
特賜一品麒麟服儀從皆視一品啟行之日工部給龍
旗御仗牌繖兵部給乘傳防護官軍皆候於禮部
大門内禮部儀制司官設案於堂上正中陳
節於左陳
敕於右尚書侍郎二人於案左右立儀制司官二人隨
其後均朝服封使朝服詣部至堂中跪儀制司官
一人奉
節一人奉
敕各授尚書侍郎以授正副使皆恭接以興出儀門外
官軍接奉加節衣負
敕書乘馬行旗仗前導使者易征衣乘傳偕行封使入
所封國境其國邊吏供備館傳夫馬所經之地文
武官出郊跪接如迎
詔書之儀將及國嗣封國王遣其陪臣出郊迎接
敕書勞使者飾館舍供帳於國門之外備龍亭香亭旗
仗鼓樂祇候於館列屏於王殿上設案於正中前
設香案均南向設國王受封位於香案南拜位於
受封位之南設衆官拜位於庭内東西皆北面贊
禮二人位國王拜位之北引禮二人位贊禮之南
引班四人位衆官拜位之北皆東西面樂陳於門
内儀仗陳於庭中皆左右分列使者既及國迎接
官迎至館恭設
節
敕於龍亭内馳報國王王率其國陪臣朝服郊迎迎接
官以龍亭行香亭旗仗鼓樂前導使者乘馬從國
王以下咸跪候過興隨入國門至府龍亭入中門
升階陳於正中使者及階下馬從升執事者脱節
衣奉
節授正使前行奉
敕授副使隨行入殿使者陳
節
敕於中案皆退立案東宣讀官列於使者之後引禮引
國王就拜位北面引班引衆官均就拜位北面立
贊禮贊跪國王率陪臣皆跪贊叩興國王以下行
三跪九叩禮興國王進至受封位前贊禮贊跪國
王跪副使進奉
敕書付宣讀官西面展讀訖以
敕書授國王國王祗受轉授從官跪接以興副使復位
國王三叩興退至拜位前復行三跪九叩禮興率
其陪臣出竢門外正使奉
節詣龍亭執事者加節衣陳於亭舁出使者隨出國王
以下跪送使者以
節詣館國王乃易常服適館勞使者揖讓行禮畢退饗
燕致饔餼如儀及歸率其陪臣跪送
節於國門外如初迎禮使者回
朝以事竣復
命還
節並
賜服於所司使者既還
朝王乃修表文具方物遣其陪臣詣
闕謝
恩廪餼燕賚均如常朝貢之儀若外夷歸誠初奉
朝命者禮部奏請
命正副使持
節齎
敕印往封儀與前同若荒遠阻絶之區以
敕書授來使齎回儀制司官設案於
午門外甬道上正中陳
敇尚書一人立案左儀制司官隨其後鴻臚寺鳴贊二
人立甬道左右均朝服館卿率來使朝服入至西
丹墀内祗竢鳴贊贊授
敕序班詣案前北面贊跪來使跪儀制司官一人奉
敕授尚書以授來使來使恭接授從官興退詣丹墀之
西贊行三跪九叩禮畢乃恭齎回國以授其國王
遣使詣
闕謝
恩如儀
科爾沁等扎薩克朝貢
國家肇基東土威德遠播漠南蒙古諸部落或誼屬
戚畹或著有勲績或率先歸附咸奉其土地人民
比於内臣設官分職與内八旗無異每歲分班
朝覲修貢唯謹秋月扈從
行圍各依班次
朝見燕饗
賜予舍館饔餼之禮成典維昭咸隸於理藩院王會司
詳見
大清會典其貢道科爾沁扎賴特杜爾伯特郭爾羅斯
由山海關土默特喀喇沁敖漢奈曼扎魯特阿嚕
科爾沁翁牛特喀爾喀左翼由喜峯口烏朱穆沁
巴林阿霸垓蒿薺忒阿霸哈納爾克什克騰由獨
石口四子部落蘇尼特毛明安喀爾喀右翼由張
家口吳喇忒歸化城土默特鄂爾多斯由殺虎口
來朝班次分為三班周而復始歲以十二月十有
五日後二十五日前咸集王以下均行三跪九叩
禮奉
制書亦如之親王郡王貝勒貝子公在宗室親王郡王
貝勒貝子公之下一二等台吉在内大臣之下其
次為子又其次為三等台吉又其次為都統又其
次為四等台吉又其次為副都統又其次為參領
佐領其男以下雲騎尉以上各依品級序班凡貢
物每旗進羊一羫乳酒一埕以歲除日新正十四
日十五日各
賜燕一次餘日五旗王府各設燕一次自王貝勒以下
至長史護衛等官咸與焉凡賞賚廩給牧芻路費
均有常制
喀爾喀青海西藏朝貢
國初蒙古北部喀爾喀三汗同時納貢厥後朔漠蕩
平庇我宇下與漠南諸部落等承平以來懷柔益
遠北逾瀚海西絶羌荒青海厄魯特西藏準噶爾
之地咸入版圖朝貢皆有常制其貢道喀爾喀四
部厄魯特土爾扈特由張家口獨石口喜峯口青
海由西寧西藏由四川之打箭鑪喀爾喀等
朝覲分為四班青海亦分為四班貢期各如其朝覲
之班西藏則間歲一貢附達賴喇嘛以進貢物喀
爾喀厄魯特以駝馬湯羊土爾扈特青海以藏香
氆氌西藏有佛像金經銀塔五色帕八吉祥之屬
朝覲燕饗賞賚餼廪牧芻與漠南内扎薩克諸部
落同
西域外藩朝貢
我
皇上聖武丕昭既平定準噶爾凡天山以南回部素為
準夷所羈屬者如解倒懸歸仁恐後厥後逆回負
恩搆亂
天戈所指臣服彌遠版圖所隸拓地二萬餘里今自嘉
峪關而外舊部若哈密若闢展吐魯番新疆若哈
喇沙爾若庫車若沙雅爾若賽喇木若拜達克若阿克
蘇若烏什若喀什噶爾若葉爾羌若和闐碁布星
羅同屬内地至土爾扈特遠隔俄羅斯境感慕
皇仁挈其部屬三萬餘衆越數萬里之遠誠心歸順
皇上撫綏安集俾恬居樂業等於内土齊民於是四衛
拉特咸依化宇分班
朝貢職有成規乃至伊犁以外葱嶺以西鱗集仰流
而至者遠抵西海則有若哈薩克左右部布魯特
東西部安集延瑪爾喀朗霍罕那木干塔什干巴
達克山博羅爾愛烏罕竒齊玉斯諤爾根齊諸部
落皆重譯輸誠遣使
朝貢列為西域之外藩各以其輸欵來
京之先後
召見賞賚或
賜宴於瀛臺或
賜宴於熱河
行宫俾得與觀燈火與觀
大閱各授以
敕書遣貢使齎奉回國其貢期或間年或三年無常期
其貢物罽刀馬匹各以其國之所有賓服之盛遠
訖汜濛猗歟盛已
相見儀
國初定王公以下内外職官士民相見之儀其目曰
宗室外藩親王相見曰宗室外藩郡王相見曰宗
室外藩貝勒相見曰宗室外藩貝子公相見曰京
官敵體相見曰在京屬官見長官曰國學師弟子
相見曰直省官敵體相見曰直省文官見長官曰
直省武職見長官曰直省官見學政鹽政曰京府
官屬相見曰直省文武官相見曰直省滿漢官相
見曰直省學校師弟子相見曰賓友相見曰受業
弟子見師長曰卑幼見尊長辨等威慎禮度各有
恒式其儀並見
大清通禮
皇朝通志卷四十六
