欽定四庫全書
皇朝通志卷十七
七音略(四)
康熙字典
聖祖仁皇帝御製序曰古文篆隸隨世遞變至漢許氏始
有說文然重義而略於音故世謂漢儒識文字而不識
子母江左之儒識四聲而不識七音七音之傳肇自西
域以三十六字為母從為四聲横為七音而後天下之
聲總於是焉嘗考管子之書所載五方之民其聲之清
濁高下各象其川原泉壤淺深廣狹而生故於五音必
有所偏得則能全備七音者鮮矣此歴代相傳取音者
所以不能較若畫一也
又曰經傳至博音義繁賾據一人之見守一家之說未
必能會通罔缺也爰命儒臣悉取舊籍次第排纂切音
解義一本說文玉篇兼用廣韻集韻韻會正韻其餘字
書一音一義之可採者靡有遺逸至諸書引證未備者
則自經史百子以及漢晉唐宋元明以來詩人文士所
述莫不旁羅博證使有依據然後古今形體之辨方言
聲氣之殊部分班列開卷了然無一義之不詳一音之
不備矣
九音
見溪羣疑(牙音)端透定泥(舌頭音)
知徹澄孃(舌上音)幫滂並明(重脣音)
非敷奉微(輕唇音)精清從心邪(齒頭音)
照穿床審禪(正齒音)影曉喻匣(喉音)
來日(半舌半齒音)
十二攝
迦結岡庚裓高
該傀根干鈎歌
等韻切音
果假(二攝)梗曾通(三攝)
止蟹遇(三攝)山咸(二攝)
深臻(二攝)江宕(二攝)
效(一攝)流(一攝)
(臣)等謹按天地之元音發於人聲人聲之象形寄
於點畫前聖作書江从工河从可霜从相䨮从彗
即韻之萌芽古人命物日者實月者缺水者準(準古)
(音之水切)火者毁(火古音虎偉切)亦韻之寄寓自古韻失傳正
字通率用音和而於字母淵源茫然未解以致幫
滂莫辨曉匣不分貽誤後學為害匪淺我
聖祖仁皇帝以字學並關切要
特命纂集字典一書所用翻切悉依唐韻廣韻集韻韻會
正韻為主同則合見異則分載其或此數書中所
無則參以玉篇類篇五音集韻等書又或韻書所
無而經傳史漢老莊諸書音釋所有者亦行采入
如字有兼數音則先詳正音次列轉音再次列以
叶音或某字通及某字同者無不臚陳訓義辨析
微芒集古今切韻之大成合天地中和之元氣後
之言音切者莫能出乎範圍己
音韻闡微
世宗憲皇帝御製序曰聲音之道微矣天地有自然之聲
人聲有自然之節古之聖人得其節之自然者而為之
依永和聲至於八音諧而神人和胥是道也文字之作
無不講求音韻顧南北異其風土古今殊其轉變喉舌
唇齒清濁輕重之分辨在毫釐動多訛舛樊然淆混不
可究極自西域梵僧定字母為三十六分五音以總天
下之聲而翻切之學興儒者司馬光鄭樵皆宗之其法
有音和類隔互用借聲類例不一後人苦其委曲繁重
難以驟曉往往以類隔互用之切改從音和而終莫能
得其原也我
聖祖仁皇帝亶聰首出天地萬物之奥律歷象數之秘靡
不心解神會洞徹本原以國書合聲之法出於自然足
以盡括漢文翻切之要妙也
又曰唐僧守温以牙舌脣齒喉定三十六字母括天下
之音然尚有音和類隔互用借聲設例繁難得音非易
聖祖仁皇帝欽定音韻闡微依國書合聲之法上一字取
能生本音下一字取能收本韻二字合讀便得本音簡
易精妙為從來翻切家所莫及
十二字頭對音
歌麻支微齊魚虞(收本字喉音)阿額伊一部對
佳灰與支微齊(同收聲衣字)愛□□一部對
蕭肴豪尤與魚虞(同收聲烏字)傲歐優一部對
東冬江陽庚青蒸(收鼻音)昂鞥英一部對
真文元寒刪先(收舌齒音)安恩音一部對
侵覃鹽咸(收唇音)穆字收聲對
屋沃覺藥陌錫職(收鼻音)克字收聲對
質物月曷黠屑(收聲舌齒)特字收聲對
緝合葉洽(收脣音)補字收聲對
十二字頭之收聲於勒於斯於哷者其音為漢
文所無則不對
古今部分隨韻異音
江韻音(古與東冬近今與陽近)
殷韻音(唐與真同用宋後與文同用)
古今部分隨母異音
知徹澄(古音與端透定相近今音與照穿床相近)
泥孃非敷(古音異讀今音同讀)
南北部分隨母異音
疑微喻(南音各異北音相同)
合聲切音
公(舊古紅切今姑翁切)巾(舊居銀切今基因切)牽(舊苦堅切今欺煙切)
蕭(舊蘇彫切今西腰切)
同母異韻翻切但換下一字音
公(姑翁切)歸(姑威切)關(姑灣切)光(姑汪切)
巾(基因切)堅(基煙切)驕(基腰切)鳩(基優切)
同韻異母翻切但換上一字音
堅(基煙切)牽(欺煙切)天(梯煙切)邊(卑煙切)
虔(竒延切)纏(池延切)綿(彌延切)錢(齊延切)
(臣)等謹按
御製音韻闡微一書平上去各分六部而入分三部皆與
國書十二字頭之部分相對韻中同音之字每音第
一字注明其音將舊翻切列於前所擬合聲切列
於後其有係以今用二字者因本母本呼於支微
魚虞數韻中無字者則借仄聲或别部之字以代
之但開齊合撮之類不使相淆遇本韻影喻二母
無字者則借本韻旁近之字以代之於清母濁母
之分不使或紊其取音比舊稍近也有再借鄰韻
影喻二母中字以協其聲者則係以協用二字有
雖借鄰韻并非影喻二母中字其聲為近而亦不
甚協者則係以借用二字蓋漢文有音無字者多
又支微魚虞數韻并各韻影喻二母皆單音之字
不能合聲欲得正音必婉轉以求其相近至於按
韻分音在於字母三十六母内有一十三母重列
者故縱分二十三行横分四等平上去入以聲相
符唇喉齒舌以類相從凡經史韻書中有音有字
者皆足以包之各省風土之殊古今音韻之變亦
有以界之
聖人之所以和順於道德而理於義豈僅為漢文審音之
樞要哉
叶韻彙輯
皇上御製叶韻彙輯序曰叶韻非古也而即古也有今韻
而後有叶韻叶韻者以古韻而協之於今故曰非古
然以今視之則用叶以合異以古視之則非叶而本
同故曰即古
又曰三代而上言律吕言諧聲言書名其於音韻當必
審清濁别唇齒喉舌有一定之部分勒之簡策與律
度量衡象魏之法同為當世所遵守而惜其世遠而
不傳也好古之士欲忖而求之其道無由宋吳棫本
易詩史漢諸書為韻補子朱子嘗取以釋毛詩楚辭
明楊慎廣之為古音號稱淵博及證之羣籍其疎略
不備者則已多矣因於幾暇指授儒臣博考經史諸
子以及唐宋大家之文所用古韻舉而列之疏其所
出次於今韻之後臨文索句就考焉可以恢見聞可
以益思致
諧聲不拘字義如詩以不知德行(叶)何用不臧(是用)
(去聲敬韻之行作杭音與陽韻行列之行迥別)
四聲通用而律以今韻必變音以叶如喜起南風
行露蔓草皆是
彼此互叶如周易艮其限危薰心也艮其身止諸
躬也(或讀心為思容切以叶躬或讀躬為姑宏切以叶心)毛詩其命匪諶鮮
克有終(或讀諶為市隆切以叶終或讀終為諸深切以叶諶)
一字兩叶如毛詩于嗟乎騶虞(一讀虞為牛加切以叶葭豝一讀虞)
(為五紅切以叶蓬豵)
(臣)等謹按
欽定叶韻彙輯用吳棫韻補例專論叶音但廣韻集韻
等書字數多於今韻遠甚如一東内有蟊窽衆梵
等字江韻窗降等字集韻亦直列東韻内此等既
係本韻則無待於通更不必列為轉叶是書悉以
佩文詩韻為斷凡屬佩文詩韻所不收者總次於
轉叶之列入聲緝合葉洽四韻本通必須轉讀始
叶惟洽部并入業韻一部遂覺音韻聱牙有礙通
轉按廣韻以二十六緝二十七合二十八盍二十
九葉三十帖三十一洽三十二狎三十三業(乏同用)
三十四乏為序集韻及禮部韻略皆以二十九葉
(韻略與帖業通)三十帖三十一業三十二洽(韻略與狎乏通)三十
三狎三十四乏為序至韻會依平水韻併通用之
韻乃以十四緝十五合十六葉十七洽為序而業
與帖同併葉韻佩文詩韻亦依廣韻序次併業於
洽是書本集韻韻略及韻會通併次第將洽韻中
業韻一部提入緝葉韻内以便轉通更覺界限截
然其餘改正舊本小誤者如晨風之詩云未見君
子憂心靡樂吳棫韻補櫟字叶藥韻注乃引作旣
見君子云何不樂邵長蘅古今韻略亦然韻補境
字叶敬韻注引三國志楊戲季漢輔臣贊以魏文
長為李正方端字叶陽韻注又以李正方為秦子
敕之類有刪去舊本大誤者如漢郊祀歌云精建
日月星辰度理隂陽五行周而復始本是四言四
句兩用紙韻邵長蘅韻略乃引作六言兩句云精
建日月星辰度理隂陽五行而增注於真先叶韻
内行字之下陳琳大暑賦云氣變志遷韻補讀遷
為雌人切以叶真文韻而書遷作隸體□字邵長
蘅誤認作興遂改陳賦為氣變志興而增一興字
作雌人切以叶真文韻甚至於巧字叶有韻注引
司馬遷傳亦書作司馬興之類有似誤而疑有別
本姑仍其舊者如仲長統詩請用從火與游心海
左叶韻補乃作請用從大而以大字叶哿韻太元
出險登邱莫之伐也與道不得也叶韻補乃作莫
之代也而以代字叶職韻史記滑稽傳漆城蕩蕩
楊慎轉注古音略乃作漆城光光而以光字叶深
韻劉向九歎捐林薄而菀死本與上文美夷為韻
夷讀為雉轉注古音略乃引作菀菀而以菀字叶
下文赴淵隠山之類其餘轉叶之韻必引韻語或
古書正文先儒音讀為證通叶之例彼此不能一
律原本舊聞以為引證俾讀者於通韻自可類推
於叶韻亦無嫌闕略酌古準今昭然明備一洗從
來通叶支離之說於數百年講古韻者誠為獨酌
其中矣
音韻述微
皇上御製序曰國書以阿字為首梵經亦謂阿字能括
天下之音其生生之序出於自然今以人之始生證
之雖各國各地殊語至其孩啼音皆出於阿則阿字
之為諸方聲韻之源綜其異而得其同從可知矣字
母既源出西域則國書之阿字實會通梵華字母之
樞紐以立義所以得天地之元聲不獨梵音藉國書
而明即華音之字母亦因國書而愈明也
又曰從來韻書主音字書主義二者不能兼賅而審音
與分韻又岐而為兩夫輕重清濁音也平上去入韻
也韻顯而易明音微而難察詩賦家所用惟韻可不
必審音至詩餘詞曲則兼辨音而於平上去韻轉得
通用此唐宋及今音韻之大略也是書翻切悉遵
闡微凡古今音韻之奥華梵會歸之故以國書為樞紐無
不一以貫之而於古人韻書義訓未詳者則加推廣
發明焉其訓釋古無今有者量加增訂期於字義明
而字音悉協四聲準而等韻貫通皆即
皇祖宣暢中聲嘉惠藝林之意纘述而引伸之
元音
阿(烏椏切)
(臣)等謹按阿字古讀若娿而開口呼之即為本音
其音在喉而清乃天地之中聲古來韻書未有拈
出者
國書字母以此為首與歌韻屋韻義並異考古音麻
韻中字皆與魚虞相從如&KR1431;(本作荼)與虞韻之荼各
自為音蒩柤並收虞韻䶥又收語韻等類自字母
入中國始有麻韻一呼遂不能不增此一韻
聖天子聲律身度於繩
武之中寓考文之治真萬世音學之極也
古音表
(臣)等謹按古音表二卷
國朝顧炎武撰音學五書之一也其書凡分十部以
東冬鍾江為第一支脂之微齊佳皆灰咍為第二
魚虞模侯為第三真諄臻文殷元魂痕寒桓刪山
先仙為第四蕭宵肴豪幽為第五歌戈麻為第六
陽唐為第七耕清青為第八蒸登為第九侵覃談
鹽添咸銜凡為第十皆以平聲為部首而三聲隨
之其移入之字與割併之部即附見其中考以古
法多相脗合惟入聲割裂分配其說甚辨而論者
終不能無異議焉
唐韻正
(臣)等謹按唐韻正二十卷亦即顧炎武所撰音學
五書中之一也是編大旨凡韻中之字其有今音
與古音同者即不復注其不同者乃韻補相傳之
誤則注云古音某並引經傳之文以正之其一韻
皆同而中有數字之誤則止就數字注之一東是
也一韻皆誤則每字注之四江是也同者半不同
者半則同者注其略不同者注其詳且明其本二
韻而誤併為一五支是也一韻皆同無誤則不注
二冬三鍾是也餘如此例其考訂頗精審亦足以
有禆於音學也
音論
(臣)等謹按五方之音有遲疾輕重之不同淮南子
云輕土多利重土多遲清水音小濁水音大陸法
言切韻序曰吳楚則時傷輕淺燕趙則多傷重濁
秦隴則去聲為入梁益則平聲似去約而言之一
人之身而出詞吐氣先後之間已有不能齊者其
重其疾則為入為去其輕其遲則為平遲之又久
則一字而為二字茨為蒺藜椎為終葵是也故注
家多有疾言徐言之解而劉勰文心雕龍謂疾呼
中宫徐呼中徵夫一字而可以疾呼徐呼此一字
兩音三音之所由昉也
國朝顧炎武著音論三卷亦音學五書之一上卷三
篇一古曰音今曰韻二韻書之始三唐宋韻譜異
同中卷六篇一古人韻緩不煩改字二古詩無叶
音三四聲之始四古人四聲一貫五入為閏聲六
近代入聲之誤下卷分六篇一六書轉注之解二
先儒兩聲各義之說不盡然三反切之始四南北
朝反語五反切之名六讀若共十五篇皆引據古
人之說以相證驗中惟所論入聲變亂舊法未為
甚確餘皆源源本本足以訂俗學之訛盖五書之
綱領也
易音
(臣)等謹按是書亦顧炎武所著音學五書之一炎
武嘗考正三代以上之音注易為易音三卷盖即
周易以求古音上卷為彖辭爻辭中卷為彖傳象
傳下卷為繋辭文言說卦其音往往與詩不同又
或往往不韻故炎武所注凡與詩音不同者皆以
為偶用方言而不韻者則闕其論以古者卜筮之
書多用音和以便人之玩誦雖夏商之易不傳於
世然意其不始於文王也易彖文王所作其用音
止此必欲連比象占牽合上下以就其音則聖人
之意荒矣論極堅卓一洗訓詁家附會穿鑿之病
詩本音
(臣)等謹按是書亦顧炎武所著音學五書之一炎
武嘗自述曰三百五篇古人之音書魏晉而降去
古日遠至宋周顒梁沈約始有四聲之譜然秦漢
之文其音已漸戾於古至東京益甚休文作譜不
能上據雅南旁摭騷子以成不刊之典而僅按班
張以下諸人之賦曹劉以下諸人之詩所用之音
撰為定本於是今音行而古音亡為音學之一變
其所著詩本音十卷大抵主陳第詩無叶音之說
即本經所用之音互相參考證以他書明古音原
作是讀非由遷就故曰本音第有求之太過反生
葛藤如一章平上去入各用韻或兩部相近之音
各用韻率謂通為一韻恐亦非古人之意
古今通韻
(臣)等謹按古今通韻
國朝毛竒齡撰韻中字概本禮部韻亦有禮部韻所
無而增以廣韻字者如同增桐公增蚣崇增饛通
增蓪之類有今本禮部韻所無而仍增以舊禮部
諸韻字者如風之渢翁之螉籠之蘢崇之娀之類
隨音收入不注出處惟夢字衆字類在去送韻皆
舊禮部所無而禮韻續降與毛晃禮部韻增入之
者在唐律既未嘗用而古韻又三聲通轉竟從刪
例至韻中有數音者各以一字領之如東韻中有
東同終蟲等音而以東字為凍蝀之首同字為桐
童之首所謂領音亦謂音紐今有刪去韻名及音
紐者如灰韻咍字東韻㟅字之類並補之東部舊
三十四紐毛晃禮部韻增一濃紐按濃字本屬鍾
部唐律雖有押入東部者要是偶然惟宗農二紐
在唐人東韻甚多故有疑是東部字者然三唐出
韻詩比比皆有觀平聲三十韻盡然豈必偶刪此
二字耶若中終皆照母風豐皆非母公宫皆見母
自可併紐而隋陸法言作切韻時早已分列其中
有禮部改紐與舊本互異仍依禮部本為主音紐
下原有翻切昔人謂切韻以翻切得名者是也若
五音集韻每部首皆加切音竟稱德紅東第一都
宗冬第二未免過當考舊韻有懸頭字如枇杷之
枇徘徊之徘有截脚字如徚之為行逕之為走有
兩形字如戎之古為&KR1967;悤之俗為忩有兩音字如
侗列同音又列通音潨列終音又列叢音有希見
字如東之有&KR0008;支之有&KR3372;有轉見字如夢之列蒙
頌之列容是書皆不錄而於兩音之字如兹有龜
兹竒有數竒音義並殊仍為各出兩形之字如同
一筒字而有吹筩有郵筒同一同字而有鄭同有
盧仝則亦擇其出處稍異者兩存之以備用者之
採擇至於本字有義如同為酒尊通為樂器之類
皆節錄以為通押之用其他宋米元章謂韻有五
聲沈隠侯求宫商而不得於是分平聲為二徐景
安著樂書直曰宫為上平商為下平角為入徵為
上羽為去即本晉吕静五音之說然而五音集韻
分卷又有中平未知中屬何音程元初律古曲韻
通云上平者以其聲氣從咢上出下平者以其聲
氣從舌上出按咢與舌為商角之分與上下平聲
諸部相校殊為不合至舉要所載七音韻鑑上平
以東為首山為末謂日出於東而沒於山下平以
先為首凡為末謂先輩傳於後輩一切影響不經
之說概置弗道其作書大旨在排斥顧炎武音學
五書而參取諸家蒐採極博可與炎武之書並資
考證
唐韻考
(臣)等謹按
國朝紀容舒作唐韻考一書據徐鉉校定說文本所
載翻切以存唐韻之梗概自隋陸法言撰切韻唐
天寶中孫愐增定其書名曰唐韻後宋陳彭年等
重修廣韻丁度等又作禮部韻略為一代場屋程式而
孫氏之書遂微考古韻者謂廣韻之二百六部即
陸法言所定部分之舊然魏了翁已疑其前後參
差今據夏竦古文四聲韻所列部分與廣韻小異
則二百六部未可信為法言之舊本也容舒以徐
鉉於雍熙三年校定說文在大中祥符重修廣韻
以前所用翻切一從唐韻見於鉉等進書表乃取
說文所載唐韻翻切排比分析各歸其類其部分
則仍廣韻之舊所收之字有唐韻收而廣韻不收
者如東部詷字㒻字㤨字之類是也有唐韻在此
部而廣韻在彼部者如賨字廣韻作蔵宗切在冬
部唐韻作徂紅切則在東部瓏字廣韻作盧紅切
在東部唐韻作力鍾切則在鍾部之類是也其餘
參互離合時有異同比覈精審議論俱有根據將
使人由廣韻以証唐韻由唐韻以考古音則音聲
遞變之故可得其大要焉
古韻標準
(臣)等謹按
國朝江永撰古韻標準一書平上去三聲分十二部
入聲分八部每部首先列韻目一韻岐分兩部者
曰分某韻韻本不通而有字當入此部者曰別收
某韻四聲異者曰別收某聲某韻大率本顧炎武
採明陳第毛詩古音考屈宋古音義謂古無叶音
之說詩之韻即是本音此說始於焦竑陳氏闡明
之焦氏為之序其書列五百字以詩為本證他書
為旁證是編即從此例以詩為主經傳騷子為證
詩未用而古今韻異者采他書附益之於陳氏說
之善者則多采錄有舛誤處亦間摘一二其於古
韻無書則借今韻離合以求古音今韻有隋唐相
傳二百六部之韻顧炎武所著音學五書悉以唐
韻為準是編本之而于音變源流及詩外之字亦
多採顧說第顧氏詩本音欲改正舊叶之誤而有
求之太過反生葛藤如一章平上去入各用韻或
兩部相近之音各用韻率謂通為一韻恐非古人
之意小戎二章以合軜邑叶驂以念字叶合軜邑
尤失之甚者不得不為辨正若朱子取吳棫韻補
釋詩以便學者誦讀如桃之夭夭灼灼其華之子
于歸宜其室家晝爾于茅宵爾索綯其桐其椅其
實離離豈弟君子莫不令儀此類今音可讀即不
復加叶音其意在辨古音凡吳氏之叶音集傳從
之而不安者亦行改正審其流變晰其是非自詡
識斷精審此外尚有四聲切韻表細區今韻歸之
字母音等及詩韻舉例一卷均有功於音學者
皇朝通志卷十七
