錢通卷二十一
明胡我琨撰
十一之弊
錢之有利而無弊分砥之失其砥則為壅為濫
竊者乘焉烏乎砥無吝以自壅無奢以自濫上
下一無渝志斯惟以美利利天下矣以美利在
天下即小逋必有鑒矧之行吾私乎故十一曰
弊
壅滯
哲宗元祐六年申錢幣闌出之禁立銅錢出界徒流編
配首從之法言者謂自熙寧七年削除錢禁以此邊關
重車而出海舶飽載而回沿邊州軍錢出外界但每貫
收税錢而已是中國貨寳與四夷共用之也
元和十二年敕自今文武官僚不問品秩高下並公郡
縣主中使下至士庶商旅寺觀坊市所有私貯見錢並
不得過五千貫如有過此許從敕出後限一月市利物
收貯如限内未了更請限亦不得過兩月限滿違犯者
白身人處死有官人等聞奏科貶其賸貯錢納官五分
取一充賞時京師里閈區肆所積多方鎮錢如王鍔韓
弘李惟簡少者不下五十萬貫于是競買地屋以變其
錢而高貲大賈多依倚左右軍官錢為名府縣不能究
治竟不行(文獻通考)
自薛向立鹽鈔本其後多虚鈔而鹽益輕至是多言官
賣不便乞通商王安石主提舉張景温之言至課民買
官鹽随貧富作業為多少之差買賣私鹽聽人告以犯
人家財給之買官鹽食不盡留經宿者同私鹽法于是
民間騷怨鹽鈔舊法每席六緡至是二緡有餘商不入
粟邊儲失備
蔡京欲嚢括四方之錢實中都以誇富強而固恩寵俾
商人先輸錢于𣙜貨務請鈔赴産鹽州郡授鹽而舊鈔
悉不用商人凡三輸錢始獲一直之貨因無資更鈔已
輸錢悉乾沒于是有齎數十萬劵一旦廢棄者朝為豪
商夕儕流丐有赴水投繯而死者商賈不通邊儲失備
提點淮東刑獄章繹見而哀之奏改法誤民上怒奪繹
官(宋史)
王莽作錢布之品名曰寳貨小錢徑六分重一銖文曰
小錢直一次七分三銖曰么錢一十(顏師古曰么小也)次八分
五銖曰幼錢二十次九分七銖曰中錢三十次一寸九
銖曰壯錢四十因前大錢五十是為錢貨六品直各如
其文文質周郭倣漢五銖錢百姓憒亂其貨不行民私
以五銖錢市買莽患之下詔有敢挾者為惑民投諸四
裔以御魑魅于是農商失業食貨俱廢民涕泣于市道
抵罪者不可稱數莽知民愁迺但行小錢直一與大錢
五十二品並行龜貝布屬且寢(前漢食貨志)
孟昶聞世宗下秦鳳愈不自安多積芻粟以鐵為錢禁
民私用鐵而自鬻器用以專利民甚苦之(曾鞏五朝隆平集)
董卓悉椎破銅人鐘簴及壞五銖錢更鑄為小錢大五
分無文章肉好無輪郭不磨鑢于是貨輕物貴穀一斛
至數十萬自後錢貨不行(魏志)
偽竊
建炎四年有女子詣闕稱為柔福自北方潜歸詔遣老
宫人視之其貌良是問以宫禁舊事略能言彷彿但以
足長大疑之女子顰蹙曰金人驅迫如牛羊跣足行萬
里寧復故態哉上惻然不疑其詐即詔入宫授福國長
公主下降高世榮汪龍溪行制詞云彭城方急魯元嘗
困于面馳江左既興益夀宜充于禁臠資粧一萬八千
緡紹興十二年顯仁太后回鑾言柔福死于北方久矣
始知其詐執付詔獄乃一女巫也嘗遇一宫婢謂之曰
子貌甚類柔福因告以宫禁事教之為詐遂伏誅前後
請給錫賚計四十七萬九千緡(東觀奏紀)
公孫賀為丞相其子敬聲為太僕驕奢不奉法盜用北
軍錢千九百萬貫時詔捕陽陵大俠朱安世甚急賀自
請逐捕安世以贖敬聲上許之且索一豪民亭長之責
至煩丞相親捕主守盜賊至于千九百萬貫以捕一匹
夫便得贖漢網可謂闊疎矣至武帝以後則不然也(雲麓)
(謾抄)
帝志復河隴會定州駐泊都監張守約請名古渭為軍
以根本隴右帝從之築古渭為安遠軍以王韶知軍事
知秦州郭逵奏韶盜貸市易錢王安石以為不足挍徙
逵涇州(會編)
齊丘固求豫政事唐主聽入中書又求領尚書乃以齊
丘知尚書省事數月親吏夏昌圖盜官錢三十緡齊丘
判貸其死唐主大怒斬昌圖齊丘稱疾請罷從之(會編)
上之在華州商賈輻凑韓建重征之得錢九百萬緡至
是朱全忠盡取之是時京師無天子行在無宰相崔胤
等列狀請全忠西迎車駕全忠復書曰進則懼脅君之
謗退則懷負國之慚然不敢不勉(同上)
羅鳥雀于閭里者皆為暴横以取人錢物至有張羅網
于門或張井上近之輒曰汝驚供奉鳥雀即痛毆之出
錢物求謝乃去或相聚飲食于酒肆賣者就索其直多
被毆詈或時留蛇一嚢為質賣者求哀乃挈而去上在
東宫知其弊故即位首禁之(同上)
安祿山生日上及楊妃賜予甚厚後三日召入禁中貴
妃以錦繡為大襁褓裹之使宫人以綵輿舁之上聞問
故左右以貴妃洗祿兒對上賜貴妃洗兒金銀錢(同上)
莽下書以洛陽為東都常安為西都諸侯員千八百附
城數亦如之以俟有功諸公一同有衆萬戶其餘以是
為差以圖簿未定未受國邑且令受奉都内月錢數千
諸侯皆困乏(同上)
初陳崇張竦奏稱莽功德以為宜恢國如周公至是王
舜等及吏民上書者八千餘人復請如崇言章下有司
有司請益封公以新息邵陵二縣及黃郵聚新野田采
伊尹周公稱號加公為宰衡位上公三公言事稱敢言
之賜公太夫人號功顯君封子男二人為侯加后聘合
為一萬萬以明大禮莽稽首辭讓不聽及起視事止減
邵陵黃郵新野之田復以所益納徵錢千萬遺太后左
右奉共養者莽雖專權然所以媚事誑耀太后下至旁
側長御方故萬端賂遺以千萬數知太后厭居深宫中
迺令太后四時車駕巡狩四郊存見孤寡貞婦賜民錢
帛牛酒歲以為常王舜奏言天下聞公不受千乘之土
辭萬金之幣莫不鄉化蜀郡男子路建等輟訟慚怍而
退雖文王卻虞芮何以加宜報告天下奏可于是孔光
愈恐固稱疾辭位詔太師母朝十日一入省中置几杖
賜餐物官屬按職如故(同上)
劉仁恭令燕人用堇土為錢悉歛銅錢鑿山而藏之已
而殺工以滅口後人皆莫知其處(五代史)
袁盎多受吳王金錢專為蔽匿
京下忽闕見錢市間頗皇皇忽一日秦檜呼一鑷工櫛
髮以五千當二錢犒之諭云此錢數日間有旨不使早
用了鑷工親得鈞旨遂與外人言之不三日間京下見
錢頓出此宰制天下之小術耳檜在相位頥指上下無
敢弗從時都下貨壅乏見鏹市㕓大闕府尹以聞檜笑
曰易耳即召文思院官未至促者絡繹奔而來諭之曰
適得旨欲變錢法可鑄樣錢一緡進呈廢見鏹不用約
翌午畢事院官唯唯而出召工為之富家聞者盡出宿
鏹市金粟物價大昂泉溢于市既而樣錢上省寂無聞
矣
進士崔涯張祐下第後多遊江淮常嗜酒侮謔時輩或
乘飲興即自稱俠一夕有非常人裝飾甚武腰劍手嚢
一物流血于外入門謂曰此非張俠士居也曰然張揖
客甚謹既坐客曰有一讐人十年莫得今始獲之喜不
可已指其嚢曰此其首也問張曰有酒否張命酒飲之
曰此去三數里有一義士余欲報之則平生恩讐畢矣
聞公氣義可假余十萬緡立欲酬之是余願矣此後赴
湯蹈火為狗為雞無所憚張且不吝深喜其說乃扶嚢
燭下籌其縑素中品之物量而與之客曰快哉無所恨
也乃留嚢首而去期以却回及期不至五鼔絶聲東曦
既駕杳無蹤跡張慮以嚢首彰露且非已為客既不來
計將安出遣家人將欲埋之開嚢出之乃豕首矣因方
悟之而歎曰虚其名無其實而見欺之若是可不戒歟
豪俠之氣自此而喪矣(桂苑叢談)
嘉熙七年秘閣挍理蔡抗為廣東轉運使先是岑水銅
冶大廢官市諸民止給空文積逋鉅萬姦民無所取資
羣聚私鑄與江西鹽盜合郡縣患之督捕甚急抗曰採
銅皆惰游之民銅悉入官不畀其直非私鑄衣食安所
給又從而誅之是豈但民犯法也因命銅入門給直民
盡樂輸私鑄遂絶(長編)
劉知遠乃嚴設科禁有軍士盜紙錢一襆被擒左右請
釋之知遠曰吾誅其情不計其直竟殺之繇是衆皆畏
服(經濟編)
王承宗上疏請赦吳元濟使人白事悖慢不恭武元衡
叱去承宗怨數上章誣詆未幾入朝出靖安里第夜漏
未盡賊乘暗呼曰滅燭射元衡中肩復擊其左股徒御
格鬭不勝皆駭走遂害元衡批顱骨持去侍郎許孟容
言于帝曰國相横尸路隅而盜不獲為朝廷辱帝乃下
詔能得賊者賞錢千萬授五品官與賊謀及舍賊能自
言者亦賞有不如詔族之積錢東西市以募告者于是
左神策將軍王士則左威衛將軍王士平以賊聞捕得
張晏等十八人言為承宗所遣皆斬之逾月東都防禦
使吕元膺執淄青都邸賊門察訾嘉珍二人自言始謀
殺元衡者會晏先𤼵故藉之以告師道而竊其賞帝密
誅之(左編)
史思明更國號大燕建元順天自稱應天皇帝以朝義
為懷王號范陽燕京洛陽周京長安秦京更以州為郡
鑄順天得一錢(同上)
宋李全往青州取東平不克劉全以劵易制司錢不如
欲復謀亂楊氏出二千緡解之乃止(同上)
全使人說時青附已餽金五百兩青見義斌死乃附全
自移屯淮隂全招靑入城飲折俎銅劵二千他餽稱是
恩徧麾下晞稷宴靑全餽折俎如前全將往山東以南
軍七百從官犒鉄錢劵人五千錢全犒銅錢三倍許攜
南貨免税于是請行者不已得千人以俱晞稷又以千
八百人繼之(同上)
唐主景屬中國多故跨據江淮三十餘州擅魚鹽之利
即山鑄錢物力富盛頗有窺覦中國之志及淮甸入于
周浸以衰弱宋平揚州景懼甚乃遷豫章以太子從嘉
守建康豫章城邑迫隘羣臣日夜思歸景怒欲誅贊行
者(會編)
楚漢春秋曰項梁隂養死士九十人參木者所欲計謀
也木徉疾於室中鑄大錢也
前漢吳王濞𫝊曰吳有豫章郡銅山即招致天下亡命
者盜鑄錢
前漢鄧通𫝊曰文帝賜通蜀嚴道銅山得自鑄錢鄧氏
錢布天下景帝立人有告通盜出徼外鑄錢
後漢書公孫述𫝊曰述廢銅錢置鉄官以鑄錢袁宏後
漢紀曰初平元年六月董卓壊洛陽城中鍾簴鑄以為
錢錢不成文更鑄五銖錢文章肉郭不可把持于是貨
輕物貴穀一斛至數百萬洪遵曰余按後漢書魏志張
璠後漢紀英雄記皆載卓鑄小錢獨袁有五銖之說未
詳
晉書食貨志曰吳興沈充又鑄小錢謂之沈郎錢李孝
美曰按此錢雖未之見而李賀集有殘絲曲云榆莢相
催不知數沈郎青錢夾城路竊謂自古詩人比興其則
不遠得非此錢大小與漢興所鑄如榆莢者不多較耶
晉書張軌𫝊曰太府參軍索輔言古以金貝皮幣為貨
息穀帛量度之耗二漢制五銖錢通易不滯太始中河
西荒廢遂不用錢裂匹以為段數縑布既壊市易又難
徒壞女工不任衣用弊之甚也今中州雖亂此方安全
宜復用五銖以濟通變之會軌納之立制凖布用錢錢
遂大行人賴其利
丘悦三國典略曰王則除洛州刺史舊太原佛像毁以
鑄錢世號河陽錢
唐書食貨志曰史思明據東都鑄得壹元寳錢以一當
開元通寳之百
唐書食貨志曰史思明惡得壹非長久之兆改其文曰
順天元寳
曾鞏五朝隆平集蜀孟昶聞世宗下秦鳳愈不自安多
積芻粟以鉄為錢禁民私用鉄而自鬻器用以專利民
甚苦之
董&KR1225;曰馬殷據湖南八州地建天策府因鑄天策府寳
洪遵曰余按此錢文曰天策府寳徑寸七分重三十銖
二絫銅質輝重字文明坦史氏失其𫝊張董之說當有
所憑也
十國紀年吳越史曰周顯德四年正月忠懿王俶始議
鑄錢而洪遵曰余按十國紀年云晉開運三年忠獻王
弘佐嘗議鑄鉄錢衙内都虞侯弘億上疏以為不可王
從之至忠懿王復議鑄錢則是錢制行矣
十國年紀閩史曰王審知為閩王梁貞明元年汀州寧
化縣出鉛置鉛場二年鑄鉛錢與銅錢並行
陶岳貨泉錄曰王審知鑄大鉄錢闊寸餘甚麤重亦以
開元通寳為文仍以五百文為貫俗謂之銠&KR0008;錢與鉛
錢並行
五代史閩世家曰王延羲立改元永隆鑄大鉄錢以一
當十又十國紀年閩史曰王延羲永隆四年八月鑄永
隆通寳大鉄錢一當鉛錢百
十國紀年閩史曰王延政天德二年鑄天德通寳大鉄
錢一當百
貪黷
庾炳之字仲文領選頗通貨賄諸見人有物鮮或不求
聞劉遵考有材便乞材見好燭盤便復乞之劉伯龍大
慷慨仲文所行有人送張幼緒語人吾雖得一縣負錢
三十萬荀萬秋嘗詣仲文逢一客姓夏侯主人問有好
牛不言無問有好馬不又言無政有佳驢耳仲文便答
甚是所欲客出門遂相聞索之在尚書中令奴沽&KR0008;酒
利其百十亦是立臺閣所無宋書止云仲文(天中記)
益州新昌縣令夏侯彪之初下車問里正曰雞子一錢
幾顆曰三顆彪之乃遣取十千錢令買三萬顆謂里正
曰吾未要且寄雞母抱之遂成三萬頭雞經數月長成
令便與我賣卻一雞三十錢半年之間成三萬又問竹
笋一錢幾莖一錢五莖又取十千錢付之買得五萬莖
謂里正曰吾未須笋且林中養之至秋竹成每一莖十
錢遂成五十萬其貪猥不道皆此類(僉載)
張崇帥廬州好為不法士庶苦之常入覲江都廬人幸
其改任皆相謂曰渠伊必不復來矣崇復歸乃計口索
渠伊錢明年又入覲盛有罷府之議人不敢指實道路
相見皆埒鬚相慶崇歸又徵埒鬚錢嘗因燕次一伶人
假為死者被譴當作水族隂吏請于主者主者判云焦
湖百里一任作獺崇因大慙(南唐近事)
少府監裴匪舒善營利奏賣苑中馬糞歲得錢二十萬
緡上以問劉仁軌對曰利則厚矣恐後代稱唐家賣馬
糞非嘉名也乃止(會編)
李石用金部員外郎韓益判度支而益坐贓三千餘緡
繫獄石按之曰臣始以益頗曉錢穀故用之不知其貪
乃如是上曰宰相但知人則用有過則懲如此則人易
得卿所用人不掩其惡可謂至公從前宰相用人好曲
蔽其過不欲人彈劾此大病也乃貶益官(同上)
潘美尹崇琦帥兵攻南漢郴州克之初南漢主懵然莫
以為慮至是始懼之以廷琄為招討使屯洸口朝廷既
克郴得南漢内侍餘延業帝訪其國政延業具言其主
作燒煑剝剔刀山劍樹之刑或令罪人鬭虎扺象又賦
斂繁重邕民入城者人輸一錢瓊州斗米税四五錢置
媚川都定其課令入海探珠所居宫殿以珠玳瑁飾之
宫城左右離宫數十遊幸常至月餘或旬日以豪民為
課戶供宴犒之費帝驚駭曰吾當救此一方民時方謀
下蜀未遑也(同上)
金人欲謀南侵迺造戰船于通州遣使籍諸路先安部
族但契丹奚人不限丁數悉僉之凡二十四萬又僉中
都南都中原渤海丁壯年二十以上五十以下者皆籍
之凡二十七萬雖親老丁多求一子留侍亦不聽又遣
使分詣諸道總管府督造兵器命諸路舊貯軍器並致
於燕時方建宫室于汴修城郭于燕其財用皆賦于民
民不能堪箭羽一尺至千錢村落間往往椎牛以供筋
革至于烏鵲狗彘無不被害者(宋史)
鎮州市人劉方遇家財數十萬方遇妻田氏早卒田之
妹為尼常出入方遇家方遇使尼長髮為繼室有田令
遵者方遇之妻弟也善貨殖方遇以所積財令令遵興
殖也方遇有子年幼二女皆嫁方遇疾卒子幼不能督
家業方遇妻及二女以家財素為令遵興殖乃聚族合
謀請以令遵姓劉為方遇繼嗣即令鬻劵人安美為親
族請嗣劵書即定乃遣令遵服斬衰居喪而二女初立
令遵時先邀每月供利二萬及後求取無厭而石李二
女夫使二女詣本府論訴之令遵冐姓奪父家財令遵
下獄石李二夫族與本府要吏親黨上至府帥判官行
軍司馬隨使都押衙各受方遇二女賂錢數千緡而以
令遵與姊及書劵安美同情共盜俱棄市人知其冤府
帥李從敏令妻來朝懼事𤼵令内地彌縫侍御史趙都
嫉惡論奏明宗驚怒下鎮州委副使符蒙按問果得事
實自親吏高知柔及判官行軍司馬及通貨僧人婦人
皆棄市惟從敏初欲削官停任中官哀祈竟罰一季俸
議者以受賂曲法殺人而八議之所不及失刑也(北夢𤨏言)
唐中宗委政皇后韋氏安樂長寧公主及韋后妹郕國
夫人上官婕妤尚容柴氏女巫第五英兒皆依勢用事
賣官鬻爵雖屠沽臧獲用錢三十萬則别降墨敕除官
斜封付中書時人謂之斜封官上官婕妤等皆有外第
出入無節朝士咸出其門交通賄賂以求進達(彙苑)
崔烈入錢五百萬以買司徒拜之日天子臨軒顧謂左
右曰恨不少靳可至千萬焉(九州春秋)
帝令左右賣公卿烈入錢五百萬為司徒問子鈞曰議
者以為何鈞曰大人少有英稱議者嫌其銅臭(崔烈𫝊)
王大同太尉嗣宗知西京年踰耳順有一郎監當亦年
老以吏事被責大同忘己之年遽云年已老何不休官
做甚徐悟顧洛陽知縣蕭秘丞云我只要料錢養家(江鄰)
(幾雜志)
王界為刑部尚書性貪恡不常在公乃鬻公廨菜園收
其價錢以自潤甚為時論所醜(唐書)
曹武為右衛將軍晩節在雍州致見錢七千萬皆厚輪
大郭(齊書)
馬援平交趾上言太守蘇定張眼視錢自討賊怯于戰
功宜加切敕後定果下獄(東觀漢記)
五代鳳翔李永吉初朝京師蘇逢吉以永吉故秦王從
曮子家世王侯當有奇貨使人告永吉許以一州而求
其先世玉帶永吉以無為辭逢吉乃使人市一玉帶直
數千緡責永吉償之竟不與州(辛漢臣𫝊)
元誕遷齊州刺史在州貪暴大為人患有沙門為誕採
藥還誕問外消息對曰唯聞王貪願王早代誕曰齊州
七萬家吾至齊州一家未得三斗錢何言貪也(後魏書)
唐汴州刺史王志愔飲食精細對賓下脱粟飯商客有
一騾日行三百里曾三十千不賣市人報價云十四千
愔曰四千太少更增一千又令買單絲羅匹至三千愔
問用幾兩絲對曰五兩愔令豎子取五兩絲來每兩别
與十錢手工之直(朝野僉載)
洛中有僧得數粒所謂舍利者貯于琉璃器中晝夜香
火檀越之禮日無虚焉有士子迫于寒餒因請僧願得
舍利一觀僧出瓶授與遽即吞之僧惶駭如狂復慮聞
之于外士子曰與吾錢當服藥出之僧喜甚遂贈二百
緡乃服巴豆瀉下僧取濯而收之(尚書故事)
唐扶為福州觀察使濫殺人風節不立及卒奴婢爭財
有司按其貲至十餘萬(山堂肆考)
前蜀王衍太后太妃以教令賣官自刺史以下每一官
闕必數人並爭而錢多者得之(同上)
晉武帝問劉毅朕方漢何帝曰桓靈帝曰若是其甚乎
曰桓靈賣官錢入官庫陛下賣官錢入私門殆不如也
五代史漢王章為三司使征利剝下緡錢出入元以八
十為伯章每出錢伯必減其三至今七十七為官省錢
者自章始然今官府于七十七之中又除頭子錢五文
有奇則愈削于章矣(鶴林玉露)
錢通卷二十一
