錢通卷九
明胡我琨撰
四之用
語曰流水不腐泉之貴于行也度支積散不歸
于要則皆腐即有金如土何禆焉請言用法運
行與天地同流大利出焉而不尸若有神焉潛
通于泉府而我適麗夫用之名如此又何能轉
相餽遺自尸其低昂之權乎故用曰四
流行
高祖始詔天下用錢十九年公鑄粗備文曰太和五銖
詔京師諸鎮皆通行之在所遣錢工備爐冶民有欲鑄
聽就鑄之銅必精煉無所和雜(食貨志)
肅宗初京師及諸州鎮或鑄或否或有止用古錢不行
新鑄致商貨不通貿遷頗隔尚書令任城王澄上言太
和五銖乃大魏之通貨不朽之常模寧可專貨于京邑
不行于天下請並下諸方州鎮其太和及新鑄五銖辨
古錢内外全好者不限大小悉聽行之(食貨志)
洪遵曰開元錢唐高祖始鑄其後高宗乾封肅宗乾元
以至大歷建中咸通各因其年以名錢然行之不久惟
開元錢唐三百年冶鑄相繼故流行至今甚多(舊志)
乾和後聚銅錢城内用鉛城外用銅禁其出入犯者抵
死俸禄非特恩不給銅錢(漢史)
梁初惟京師及三吳荆郢江襄梁益用錢其餘州郡則
雜以穀帛交易交廣之域則全以金銀為貨(食貨志)
文宗病幣輕錢重詔方鎮縱錢穀交易時雖禁私造詔
從其請置交子務於益州
銅錢一十三路行使開封府界京東路京西路河北路
淮南路兩浙路福建路江南東路江南西路荆湖南路
荆湖北路廣南東路廣南西路銅鐵錢兩路行使陜府
西路河東路
鐵錢四路行使成都府梓州路䕫州路
孝宗隆興元年詔官印會子以隆興尚書戶部官印會
子之印為文更造五百文會又造二百三百文會五年
置江州會子務乾道二年因左司諫陳祐言會子之敝
出内庫及南庫銀一百萬兩收之三年正月度支郎中
唐琢言自紹興三十一年至乾道元年七月共印過會
子二千八百餘萬道止乾道二年十一月十四日以前
共支取過一千五百六十餘萬道除在官司樁管循環
外其在民間者有九百八十萬道自十一月十四日以
後措置收換截至三年五月六日共繳過一百一十八
萬九千餘貫尚有八百餘萬貫未收大約每月收過換
不過六七十萬緣諸路綱運依近指揮並要十分見錢
州縣不許民戶輸納會子是致在外會子往往商賈低
價收買輻凑行在所以六務支取擁并詔給降度牒及
諸州助教帖各五千道付𣙜貨務召人全以會子入納
候出賣將盡申取朝廷節續給降務欲盡收會子也六
月戶部曾懷言會子除收還外尚有四百九十萬貫在
民間乞存留行使十二月以民間會子有破損者别造
五百萬換給他日又詔損會貫百錢數可照者並作上
供錢解發鉅室以低價收者坐罪四年以取到舊會毁
抹截一付會子局重造三年立為一界界以一千萬貫
為額遂界造新換舊差戶部尚書曾懷同共措置鑄提
領措置會子庫印依左藏庫推賞其將帶經過務場不
得收税蔣芾奏曰此日用會子收回金銀若會子稍多
又出錢銀收之陳俊卿奏曰歛散抑揚權之在上可以
無弊其年四月一日興工印造至歲終可造一千萬貫
措置收換舊會每道收縻費錢二十足零百半之應舊
會破損但貫百字存印文可驗者即與兑換内有假偽
將辨驗人吏送所司其監官取朝廷指揮每驗出一貫
偽會追究元收兑會子人錢三貫與辨驗人如官吏用
心訖事無假偽具姓名推賞自十二月一日始置局收
換至明年三月十日終盡絶更不行用淳熙三年詔第
三界四界各展限三年令都茶場會子庫將第四界銅
板接續印造會子二百萬赴南庫樁管當時戶部歲入
一千二百萬其半為會子而南庫以金銀換改者四百
萬流行於外者纔二百萬耳
范成大攬轡錄載金本無錢悉用中國舊錢又不欲留
錢於河南放中國楮幣於汴京置局造官會謂之交鈔
擬見錢行使而隂收銅錢悉運而北過河即用錢不用
鈔鈔文大略曰南京交鈔所凖戶部符尚書省批降檢
會昨奏南京置局印造一貫至三貫例交鈔許人納錢
給鈔河南路官私作見錢流轉若赴庫支取即時給付
每貫輸工墨錢一十五文候七年納換别給以七十為
陌偽造者斬賞錢三百千前後有戶部官當令史官交
鈔庫使副書押四圍畫龍鶴有飾(文獻通考)
右石湖乾道間充乏使入金道汴京有交鈔所載其
所見如此其時中國亦以幣權錢然東南之地有會
子又有川引淮交湖會而鼓鑄之所亦復不一所以
常困錢幣多而賤秤提無策而彼則惟以交錢行之
河南以中國舊錢行之河北似反簡易也元祐間穎
濱使遼回奏事亦言北界别無錢幣惟用中國錢云
先是京師百物有行官司所須俱以貴辨下逮貧民浮
販類有陪折吕嘉問請約諸行利入厚薄令納錢以賦
吏禄與免行戶祗應而禁中賣買百貨並下雜買務仍
置市司估物低昂凡内外官司欲占物價則取辦焉至
是乃行之(會編)
高后二年行八銖錢(即秦半兩錢也漢初患其重更鑄榆莢人患太甚故復行此)六
年行五分錢(即榆莢)
武帝建元元年行三銖錢五年罷三銖錢行半兩錢
明帝太始初惟禁鵝眼綖環其餘皆通用復禁民鑄官
署亦廢工尋又普斷惟古錢(原闕)
十四年十二月鹽鐵使李若初奏諸道州府以近日泉
貨數少繒帛價輕禁止見錢不令出界致使課利有缺
商賈不通請指揮見錢任其往來勿使禁止從之
後唐同光二年勑令京師及諸道於市行使錢内檢點
雜惡鉛錫並宜禁斷沿江州縣每有州船到岸嚴加覺
察不許將襍鉛錫惡錢往來換易好錢如有私載並行
收納
天成元年中書門下奏訪聞諸道州府所買賣銅器價
貴多是銷鎔見錢以邀厚利宜遍告曉如元舊破損銅
器及碎銅即許鑄造銅器生銅器每斤價定二百熟銅
器每斤四百如違省價買賣之人依盗鑄錢律文科斷
又敕諸道州府約勒見錢素有條制若全禁斷實匪通
規宜令三京諸道州府城門所出見錢如五百以上不
得放出(俱會編)
太祖時取唐朝飛錢故事許民入錢京師於諸州便換
其後定外地閑慢州乃許指射自此之後京師用度益
多諸州錢皆輸送其轉易當給以錢者或移用他物(宋史)
六年詔司農丞許子中往淮西措置鐵錢子中言舒蘄
黃州皆産鐵合置監且鑄折二錢詔戶部支凑二十萬
貫為本又詔發運司管四監子中所管三監每歲各認
三十萬貫其大小鐵錢令兩淮通行(宋史)
開元六年春正月禁惡錢勑錢重二銖四分以上乃得
行歛人間惡錢鎔之更鑄如式宋璟請出太府錢二萬
緡以平價買百姓不售之物可充官用庶使良錢流布
人間其後敕太府及府縣出粟十萬石糶之以歛人間
惡錢送少府銷毁(通鑑)
十一載春二月以粟帛庫錢易惡錢先是江淮多惡錢
貴戚大商往往以良錢一易惡錢五載入長安市井不
勝其弊故李林甫奏請禁之官為易取期一月不輸官
者罪之於是商賈不以為便遮楊國忠馬自言國忠為
言於上乃更命非鉛錫所鑄及穿穴者皆聽用之
敕小錢一當十其重輪者當三十三品錢行浸久屬歲
荒米斗至錢七千人相食京兆捕私鑄者數月間榜死
者八百餘人不能禁乃敕開元錢與乾元小錢皆當十
其重輪者當三十唐玄宗勑大小錢皆當一民始安之
(會編)
玄宗開元初宰相宋璟請禁惡錢行二銖四絫錢毁舊
錢不可用者江淮有官鑪錢偏鑪錢稜錢時錢遣監察
御史蕭隠之使江淮括惡錢隱之嚴急煩擾怨嗟盈路
坐貶官璟又請糶十萬斛收惡錢少府毁之
安帝元興中桓玄輔政議欲廢錢用榖帛朝議以為不
可迺止
臣僚言泉廣二舶司及西南二宗司遣州回易悉載金
錢四司既自犯法郡縣巡尉其能誰何至淮楚屯兵月
費五十萬見緡居其半南北貿易緡錢之入易境者不
知其幾於是沿邊皆用鐵錢矣所以淮南舊鑄銅錢乾
道初詔兩淮京西悉用鐵錢荆門隸湖北以地接襄峴
亦用鐵錢而淮西鼓鑄鐵錢未辦議者欲取之蜀事既
行參政洪适以為不便上然之但即蜀中取十五萬緡
行之廬和而已(宋史)
文彦博知永興軍或言陜西鐵錢不便乞一切廢之朝
廷雖不從人多知之爭以鐵錢買物賣者不肯受長安
民多閉肆僚屬請禁之彦博曰如是此愈使惑擾也乃
召絲絹行人出其家縑帛數百匹使賣之納其直盡以
鐵錢勿以銅錢也若是則知鐵錢不廢市肆安(記聞錄)
開寳元年舊禁銅錢無出化外乃聞江邊縱弛不復檢
察自今五貫以下者抵罪有差五貫以上其罪死(長編)
開寳六年禁銅錢不得入蕃界及越江海至化外
嘉祐四年詔聞陜西民間多濫鑄大錢以至市易不通
其以見行當三大鐵錢並當小鐵錢之二先是議者欲
變大鐵錢當一集賢校理陸詵言民間貴小銅錢而賤
大鐵錢他日一當三猶輕之今與小錢均直則大錢必
廢請以一當二則公私所損無幾而商賈可以通行兼
盗鑄計其物直無嬴則必自止詔行之自是盗鑄乃止
(長編)
紹興二十五年直秘閣兩浙轉運副使鍾世明乞四川
諸路應繫大鐵錢並依各州路作二文使用官司不得
括責拘收從之蜀自漢以來用銅錢至公孫述據蜀始
更造鐵錢歴代仍用銅錢孟氏廣政初復鑄鐵錢互用
乾德三年平蜀後吕餘慶鎮蜀日首與沈義倫奏乞㨂
出銅錢計綱發充上供其川界止行用鐵錢後以為非
便淳化間乃令兩川銅鐵錢兼先是益卭嘉眉等州皆
鑄鐵錢五十餘萬緡後因李順之亂罷鑄久之民間闕
錢始用私行交子因而弊端百出景德三年張詠言每
銅錢一小鐵錢十相兼用
陳初承梁喪亂之後鐵錢不行始梁末又有兩柱錢及
鵝眼錢於是人雜用其價同但兩柱重而鵝眼輕私家
多鎔錢又間以錫錢兼以粟帛為貨
高宗論交子之弊曰如沈該稱提之說但官中常有百
萬緡遇交子減價自買之即無弊矣(大學衍義補)
王安石嘉祐四年以陜西民間多盗鑄大錢於是以見
行當三大錢折小銅錢二謂之折二錢神宗熙寧四年
皮公弼在陜西嘗建言陜西見行當二大銅錢頃歲西
邊用兵始鑄當十錢後兵罷多盗鑄乃以當三猶私鑄
乃減當二行之至今銅費相當民無冐利盗鑄衰息請
以舊銅鉛盡鑄當二錢從之其後折二錢遂行天下熙
寧九年上批都下錢法自祖宗以來未嘗有改其新行
折二錢不須取索比較利害宜直指揮京師並畿内並
罷先是薛向鑄折二錢於陜西其後許彦又置于廣南
以償銅價既而有言折二錢民或不肯折用又諸路繼
有如此者故始詔令府界不用後章惇乞并府界用之
上曰府界既用即當令京師亦用之至是有言民以折
二錢不售訴於開封而後被决者又言有訴三司者以
故上批欲罷之及中書訪問開封府三司皆言無是事
乃再以進呈上又云但恐經久富民藏小錢莫出爾安
石曰大錢亦無多富民豈肯藏小錢不出藏小錢不出
於富民亦有何利矣上又曰恐四夷聞中國行兩等錢
以為貧窘乃傷國體如何安石曰錢有二品自周已然
何係貧富且自古興王唐太宗周太宗時極貧然何足
為恥臣初不欲鑄折二錢今乃極論者蓋朝廷舉動四
方所瞻稍有罅隙即為奸人窺伺愚弄將不能立國是
又何以能安天下國家也上乃令復行之然兩宫訖不
欲用折二錢故折二錢未嘗進入禁中
詔别印二百三百五百一貫交子三百萬止於兩淮州
縣行使其日前舊會聽對換應入納買賣並以交子見
錢中半如往來不便詔給交子會子各二十萬付鎮江
建康府𣙜貨務使淮人之過江江南人之度淮者皆得
對換循環使用然自紹興末年以前銅錢禁用於淮而
易以鐵錢會子既用於淮而易以交子於是商賈不行
淮民以困右司諫陳良祐言莫若如舊從民便鐵錢已
散銅錢已收且令兼行以鐵錢二當銅錢一交子可以
盡罷無疑也上曰朕亦知其不可行只為武鋒一軍在
彼良祐又奏交子不便詔兩淮郡守漕臣各條其利害
乃謂所降交子數多而銅錢并會子又不過江是致民
旅未便詔銅錢并會子依舊過江行使其民間交子許
作見錢納官應在官交子目下盡數赴行在左藏庫交
納後又詔銅錢并會子依舊過江行使又詔江南州郡
民間行使淮交者從便至嘉定十五年增印及三百萬
其數日增價亦日損稱提無其術也(宋史)
慶歷中陜西河東皆用鐵錢後小鐵錢獨行於河東而
陜西許用鐵錢及大鐵錢以一折二然小鐵錢凡四十
萬緡積在同華二州熙寧詔賜河東以鐵償之永興路
安撫吳中復請以錢四十貫缺薄惡錢一斤以所買惡
錢悉改鑄大錢秦鳳轉運使熊本言今雖以錢四十得
偽錢一斤及銅錢千易當二千其實鐵錢一斤才當斤
鐵耳錢千錢為鐵六斤鑄為錢二千而以銅錢千易之
官失多矣又錢多一年改鑄未得竟也且民賣千錢得
二百五十折二大鐵才易其半又禁其通行大錢時方
災傷民所有錢四亡矣(會編)
初行會子戶部侍郎錢端禮被旨造會子儲見錢于城
内外流轉其合發官錢並許兑會子輸左藏庫通行於
兩浙及諸州(宋史)
光宗紹熙二年詔帥漕司賑糶收破缺鐵錢及私錢明
年又降度牒二道換私銕錢臣僚言江北公行以銅錢
一准銕錢四禁之當時銅錢之在江北者自乾道以來
悉以銕錢收換或以會子一貫換錢一貫省其銅錢解
赴行在及建康鎮江沿江州軍關津去處委官撿察又
於江之南北各置官庫以銅銕錢交換凡沿江私度及
極邊徑路嚴禁透漏(宋史)
前漢食貨志曰太公為周立九府圜法退又行之于齊
至管仲相桓公通輕重之權遂顯伯名
蘇冕唐會要曰會昌六年二月勑緣諸道鼓鑄佛像鐘
磬等新錢已有次第須令舊錢流布起今年十月以後
公私行用並取新錢其舊錢權停
度支
貞元七年冬司農卿李謨免官初司農當供三宫冬菜
二千車以度支給車直稍錢又阻雨菜敗謨以度支為
辭上責其不先聞故免之先是謨奏司農菜不足請京
兆府市之尹薛珏萬年令韋彤乃禁人私賣上命奪珏
俸一月彤俸三月(唐書)
唐致仕官非有特勑例不給俸國初循用唐制至真宗
乃始詔致仕官特給一半料錢(石林燕語)
度支奏歲入之數錢九百二十五萬緡内五百五十萬
緡租税八十二萬餘緡𣙜酤二百七十八萬餘緡鹽利
(會編)
自乾德中諸州支度經費外凡金帛悉送闕下於是利
歸公上而條禁文簿漸為精密吏不得售其姦太宗尤
留意財用淳化初詔凖漢制上計之法每歲三司具見
管金銀錢帛軍儲等簿以聞每歲天下緡錢總入至一
萬五千八十五萬一百而出亦相近矣至是丁謂着令
計錄以獻因條經費及吉凶大體已往者以備參較優
詔奬之(宋史)
自復𣙜法兵民輦運不勝其苦並邊務誘人入中芻粟
皆為虚估騰踊至數倍大耗京師錢幣太常博士范祥
關中人也熟其利害常謂兩地之利甚博而不能少助
邊計者公私侵漁之害也儻一變法歲可省度支緡錢
數十百萬乃畫策以獻遂命制置其事使推行之論者
爭言其非是遣戶部使包拯馳視還言其便論者猶籍
籍驛召祥至與三司雜議皆是祥所建詔從之田况請
久任祥以專其事乃擢祥為轉運使於是舊禁鹽地一
切通商聽鹽入蜀罷九州軍入中芻粟令入實錢償以
鹽授以要劵即池驗劵按數而出盡弛兵民輦運之役
以商所入緡錢糴粟輸並邊九州軍而悉留𣙜貨物錢
幣以實中都由是黠商貪賈無所僥倖關内之民得安
其業公私便之(會編)
初陜西轉運使李參以部内多戍兵而糧儲不足令民
自隱度麥粟之贏先貸以錢俟熟還官號青苗錢經數
年廩有餘糧至是條例司請以諸路常平廣惠倉錢穀
依陜西青苗錢例民願預借者給之令出息二分随夏
秋税輸納願輸錢者從其便如遇災傷許展至豐熟日
納非惟足以待凶荒之患民既受貸則兼并之家不得
乘新陳不接以邀倍息又常平廣惠之物收藏積滯必
待年儉物貴然後出糶所及者不過城市游手之人今
通一路有無貴發賤歛以廣蓄積平物價使農人有以
赴時趨事而兼並不得乘其急凡此皆以為民而公家
無所利其入是亦先王散惠興利以為耕歛補助之意
也欲量諸路錢穀多寡分遣官提舉每州選通判幕職
官一員典幹轉移出納仍先自河北京東淮南三路施
行俟有緒推之諸路詔曰可乃出内庫緡錢百萬糴河
北常平粟而常平廣惠倉之法遂變為青苗矣(宋史)
初詔監司各定所部助役錢數利州路轉運使李瑜欲
定四十萬鮮于侁時為判官爭之曰利州民貧地瘠半
此可矣瑜不從遂各為奏時諸路役書皆未就帝是侁
議諭司農曾布使頒以為式因黜瑜而擢侁副使兼提
舉常平(會編)
天下吏人素無常禄惟以受賕為生往往致富者熙寧
三年始制天下吏禄而設重法以絶請托之弊是歲京
師諸司歲支吏禄錢三千八百三十四貫二百五十四
歲歲增廣至熙寧八年歲三十七萬一千五百三十三
貫一百七十八自後增損不常皆不過此數京師舊有
禄者及天下吏禄皆不預此數(夢溪筆談)
舊唐制官職三班奉職月俸錢七百驛羊肉半斤祥符
中有人為詩題所在驛舍間曰三班奉職實堪悲卑賤
孤寒即可知七百料錢何日富半斤羊肉幾時肥朝廷
聞之曰如此何以責廉隅遂增今俸(同上)
建炎中平江造戰船略計其費四百料八艣戰船長八
丈為錢一千百五十九貫四艣海鶻船長四丈五尺為
錢三百二十九貫(老學菴筆記)
凡自河以北州軍縣寨一百八十有七城主客之民七
十萬五千有七百戶官吏在職者一千二百餘員廂禁
軍馬義勇民兵四十七萬七千人騎歲支糧草錢帛二
千四百四十五萬而非常之用不與焉(歐陽文忠公論河北州軍財産)
(用度)
一錢以上皆籍於三司有敢擅用謂之自盗而所謂公
使錢多者不過數千緡百須在焉而監司又伺其出入
而繩之以法至於用間則曰官給茶綵夫百餅之茶數
束之綵其不足以易人之死也明矣(蘇子由集)
初楊復泰借度支賣麯之利一年以贍軍而不復歸至
是崔胤欲抑宦官罷之令酤者自造而月輸錢度支并
近鎮亦禁之李茂貞惜其利表乞入朝論奏韓全誨請
許之茂貞至京師全誨深與相結胤始懼益厚朱全忠
而與茂貞為仇敵矣(五季史)
命官考三司簿籍商量經久廢置之宜凡歲費皆著為
定式帝嘗患增置官司費財王安石謂置官司所以省
費帝曰古者什一而税今取財百端安石謂古非特什
一而已安石又欲盡禄天下之吏帝未之許而三司上
新增吏禄歲至緡錢百十一萬有竒主新法者皆謂吏
禄既厚則人知自重不敢冐法可以省刑然良吏實寡
賕取如故往往陷重辟議者不以為善至是詔三司帳
司會計是歲天下財用出入之數以聞法益密矣(會編)
吳炌為宣撫副使專治戰守於財計不問盈虚一切以
軍旅趣辦於趙開數以饋餉不繼訴於朝開亦自劾老
憊求去朝廷為之變辭乃以席益為制置大使位宣撫
副使上州軍兵馬並隸大使司邊防重事仍令宣撫司
處置益至四川頗侵用軍期錢開復訴于朝又數增錢
引而軍計猶不給朝廷以開益不協乃召開赴行在而
以李迨代之自金人犯陜蜀開職饋餉軍用無乏其後
計臣屢易於開經畫無敢變更然茶鹽榷酤竒零絹布
之征遂為蜀常賦則開作俑之責不能逃焉益尋以母
喪亦去(宋史)
詔加太學餐錢寬科場恩例從賈道之請也(同上)
唐時一品月俸八千後以防閣庶僕俸銀雜用以月給
之總稱月俸為錢三萬一千比以今制俸薪直堂算之
數亦相倣然唐之時猶有職田禄米一品歲七百石此
為優耳及至大歷以後權臣月俸有至九十萬者刺史
亦皆十萬則不啻倍蓰矣(筆麈)
開元二十四年始定百官月俸一品月三十千二品月
二十四千遞至九品月一千九百有竒大歷十二年加
京官俸三公宰相每月各一百二十貫文中書門下侍
郎月各一百貫文遞至雜職月各一貫九百餘文一貫
當是一千開元之制與今略相倣大歷則溢三倍矣(同上)
唐世俸錢自會昌以後不復增减三師二百萬三公一
百六十萬侍中一百五十萬中書令兩省侍郎左右僕
射一百四十萬尚書御史大夫一百萬節度使三十萬
蓋計一歲而言之也一萬當為十緡二百萬則二千緡
矣至北漢劉崇以大原一道正位建國宰相月俸止百
緡節度使止三十緡較之唐末已為大减矣迺今一統
之盛宰相月俸猶不能半此則近代之俸可謂至薄也
肅宗末年史朝義兵分出宋州淮運於是阻絶租庸鹽
鐵泝漢江而上河南尹劉晏為戶部侍郎兼勾當度支
轉運鹽鐵鑄錢使江淮粟帛繇襄漢越商於以輸京師
及代宗出陜州關中空窘於是盛轉輸以給用廣德二
年廢勾當度支使以劉晏顓領東都河南淮西江南東
西轉運租庸鑄錢鹽鐵轉輸至上都度支所領諸道租
庸觀察使凡漕事亦皆决於晏晏即鹽利顧傭分吏督
之随江汴河渭所宜故時轉運船繇潤州陸運至揚子
斗米費錢十九晏命囊米而載以舟减錢十五繇揚州
距河隂斗米費錢百二十晏為歇艎支江船二千艘每
船受千斛十船為綱每綱三百人篙工五十自揚州遣
將部送至河隂上三門號上門填闕船米斗减錢九十
調巴蜀襄漢麻枲竹篠為綯挽舟以朽索腐材代薪物
無棄者未十年人人習河險江船不入汴汴船不入河
河船不入渭江南之運積揚州汴河之運積河隂河船
之運積河口渭船之運入太倉歲轉粟百一十萬石無
升斗溺者輕貨自揚子至汴州每䭾費錢二千二百減
九百歲省十餘萬緡(唐志)
李絳奏振武天德左右良田可萬頃請擇能吏開置營
田可以省費足食上從之絳命度支使盧坦經度用度
四年之間開田四千八百頃收穀四千餘萬斛歲省度
支錢二十餘萬緡邊防頼之
牛僧孺聞李德裕代己乃以軍府事交付副使張鷺即
時入朝時揚州藏錢帛八十萬貫匹及德裕至鎮奏領
得一十四萬仍半為張鷺支用訖僧孺上章訟其事詔
德裕重撿括果如僧孺之數德裕稱初到鎮疾病為吏
隱欺請罰詔釋之補闕王績拾遺令狐綯等連章論德
裕妄奏錢帛以傾僧孺上竟不問
仁宗時西事日擾括畿内京東西淮南馬詔樞密同宰
臣議邊事出内藏緡錢八十萬陜西糴軍儲訪知邊事
者釋宼所至州縣罪及夏税時禁越職言事富弼因論
日食謂應天變莫若通下情帝嘉納之於是盡除其禁
許中外臣庶上封章言朝政得失(經濟編)
漢時錢極重而幣輕穀價甚賤時至斛五錢故嘉言是
時外戚貲千萬者少正使有千萬亦是今一萬貫中下
戶皆有之漢律丞相大司馬大將軍月俸六萬乃今六
十貫御史大夫四萬而大將軍米月三百五十斛下至
佐史秩百石猶八斛有竒其賜臣下黃金每百斤二百
斤少亦三十斤雖燕王劉澤以諸侯賜田生金亦二百
斤梁孝王死有金四十餘萬斤幣輕故米賤金多近世
患國用不足以為錢少故夾錫當十等交具卒未嘗有
補蓋錢之多寡係幣之輕重不在鼓鑄廣狹也如魏文
侯相李悝言一夫治田百畝畝收粟一石半為粟百五
十石一夫五口人月食一石半百畝之入以其十五石
為税九十石為食餘四十五石錢三十計錢千三百五
十而社閭嘗新春秋之祠只用錢二百而其餘錢以為
五口之衣(衣人率用錢三百五人終歲用千五百今只餘千五十不足四百五十)則固不
嫌錢之少也然正使幣輕亦何至是蓋日用猶不滿一
錢不知何以為生(綱目斷)
給散
郭威取滑州庫物以勞將士且諭之曰聞侯令公已督
諸軍自南來吾欲全汝曹功名不若奉行前詔吾死不
恨皆曰國家負公公不負國家所以萬人争奮如報私
讐侯益輩何能為乎王竣徇於衆曰我得公處分克京
城聽旬日剽掠衆皆踴躍漢主聞威至河上悔懼私謂
竇貞固曰屬者亦大草草李業等謂傾府庫以賜諸軍
乃賜禁軍人二十緡下軍半之將士在北者給其家仍
使通家信以誘之威至封丘人情恟懼太后泣曰不用
李濤之言宜其亡也(會編)
帝召羣臣會議北地太守皇甫嵩以為宜解黨禁益出
中藏錢西園廐馬以班軍士(同上)
晉詔徵褚裒輔政尚書劉遐說之曰會稽王令德雅望
足下宜以大政授之裒乃固辭歸藩昱清虚寡欲尤善
玄言常以劉惔王濛韓伯為談客郗超謝萬為掾屬超
鑒之孫也少卓犖不羈父愔簡默冲退而嗇於財積錢
至數千萬常開庫任超所取超散施親故一日都盡萬
安之弟也清曠秀邁亦有時名(同上)
侍御史吳燧等論故蜀帥余玠聚歛罔利七罪玠死其
子如孫盡竊帑庾之積以歸詔簿錄玠家財以犒師振
邊如孫認錢三千萬徵之累年始足(宋史)
馬援在河西有穀數萬斛乃嘆曰凡殖財者貴以施也
否則守錢虜耳(華嶠後漢書)
莽白太后宜衣繒損膳以示天下莽亦素食上書願出
錢百萬獻田三十頃助給貧民公卿皆效慕焉(會編)
李吉甫以為汝州扞蔽東都而河陽宿兵本以制魏博
今田弘正歸順則河陽為内鎮不應屯重兵以示猜阻
以重胤兼汝州刺史使徙鎮之加弘正簡挍右僕射賜
其軍錢二十萬緡弘正曰吾未若移河陽軍之為善也
(同上)
初郭崇韜率蜀中富民輸犒賞錢五百萬緡晝夜督責
有自殺者給軍之餘猶二百萬緡(通鑑)
民饑者四十六萬戶死者甚衆詔戶月給米六斗以没
入朱清張瑄財産賑之時浙東宣慰同知托歡徹爾議行
勸貸之令歛富民錢百五十萬以二十五萬屬寧海縣
簿胡長孺藏之長孺察其有乾没意悉散於民既而果
索其錢長孺抱成案進曰錢在是托歡徹爾雖怒不敢問
(元史)
元和四年上嘉魏謨諫諍詔訪其故居則質賣已更數
姓析為九家矣上出内庫錢二百萬贖之以還其家禁
其質賣(雍錄)
宋制凡上軍遣戍皆本司整比軍頭司引對便殿給以
裝錢代還亦入見犒以飲食㨂拔精銳升補之或退其
疲老者凡大祀有賞給每歲寒食端午冬至各有特支
戍邊每季又加給銀鞋環慶緣邊艱於釁給者又有薪
水錢其役兵勞苦者或季給錢或川廣代還者别給裝
錢川廣之補卒或給時服錢屢凡出外率有口糧(大學衍義)
(補)
田錫又言于太宗曰將帥行恩信䘏士卒必豐財貨方
得士心昔趙奢為將所得王之賞賜盡與軍吏又李牧
為將軍市之租皆用享士卒魏尚守雲中其軍市租盡
以給士卒出私養錢享賓客軍吏是以匈奴不近雲中
之塞今國家所命將雖古今異宜凡有給賜今則誰敢
效古散家財賞士卒哉若以年年供億輓運老師費財
曷若厚給將帥使之賞用也(大學衍義補)
制州郡俸禄無有定准多随土所出有父母祖父母年
登七十者給見錢郡縣田禄以芒種為斷芒種以前去
官一年俸禄盡歸前人以後者歸後人宋制也(大學衍義補)
吳國雖貧寡人節飲食用積金錢修兵革聚糧食夜以
繼日三十餘年矣凡皆為此願諸王勉之能斬捕大將
者賜金五千斤封萬戶列將三千斤封五千戶裨將二
千斤封二千戶二千石千斤封千戶皆為列侯其以軍
若城邑降者卒萬人邑萬戶如得大將人戶五千如得
列將人戶三千如得裨將人戶千如得二千石其小吏
皆以差次受爵金它賜封皆倍軍法其有故爵邑者更
益勿因願諸王明以令士大夫不敢欺也寡人金錢在
天下者往往而有非必取于吳諸王日夜用之不能盡
有當賜者告寡人寡人且往遺之(史記)
靈帝以黃巾日盛召羣臣會議北地太守皇甫嵩以為
宜解黨禁益出中藏錢西園廐馬以班軍士中常侍吕
彊曰黨固久積人情怨憤若不赦宥與角合謀為變滋
大請先誅左右貪濁大赦黨人料簡牧守能否則盗無
不平矣帝懼而從之(大學衍義補)
穆宗之立神策軍士人賜錢五十千宰相議以太厚難
繼乃下詔稱宿衛之勤誠宜厚賞屬頻年旱歉御府空
虚邊兵尚未給衣霑䘏期於均濟神策軍士人賜絹十
匹錢十千畿内諸鎮又减五千仍出内庫綾二百萬匹
付度支充邊軍春衣時人善之(經濟編)
蔡京罷城命舒亶代之以勦絶羣徭為期西收湟州鄯
廊取牂牁夜郎地擢童貫領節度使其後楊戩藍從熙
譚&KR0876;梁師成皆踵之建澶鄭曹拱州為四輔各屯兵二
萬而用其姻昵宋喬年胡師文為郡守禁卒扞掫月給
錢五百驟增十倍以固結之威福在手中外莫敢議(左編)
衛尉廖以布三千匹城門校尉防以錢二百萬私贍三
輔衣冠知與不知莫不畢給又聞臘日亦遺其在洛中
者錢各五千越騎校尉光臘用羊三百頭米四百斛肉
五千斤臣愚以為不應經義(杜鄴論丁傅)
錢通卷九
