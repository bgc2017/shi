錢通卷二十三
明胡我琨撰
十二之文
王者為錢頒其制必以其文其文既式世且閏
焉是故擬之以章其原也畫之以詳其用也規
之以謩其才之良也諮之以則其旬布之德也
紛其辯以象以箴其異也詡之以錄其節與操
之侔也錢或弊錢制不失職歸之文文而詔其
人欲其上心不侈而下循其分也故文曰十二
詔誥
孝武太元三年詔曰錢國之重藏小人貪利銷壞無已
監司當以為意廣州夷人寳貴銅鼔而州境素不出銅
聞官司賈人皆貪比輪錢斤兩差重以入廣州貨與夷
人鑄韛作鼓其重為禁制得者科罪(會編)
開元二十二年三月二十一日勅布帛不可以尺寸為
交易菽粟不可以抄勺貿有無古之為錢以通貨幣頃
雖官鑄所入無幾約工計本勞費又多公私之間給用
不贍永言其弊豈無變通往者漢文之時已有放鑄之
令雖見非于賈誼亦無廢于賢君古往今來時移事異
亦欲不禁私鑄其理如何公卿百僚詳議可否(唐史)
其年十月六日勅貨幣兼通將以利用而布帛為本錢
刀是末賤本貴末為弊則深法教之間宜有變革自今
以後所有莊宅口馬交易並先用絹布綾羅絲綿等其
餘市買至一千以上亦令錢物兼用違者科罪二十六
年于宣潤等州置錢監(同上)
十年六月勅今後天下鑄造買賣銅器並不須禁止其
器物約每斤價直不過一百六十文委所在長吏及廵
院同勾當訪察如有銷錢為銅者以盜鑄錢罪論(唐史)
先是三年詔應天下商賈先蓄見錢者委所在長吏令
收市貨物官中不得輙有程限通逼商人任其貨易以
求便利周歲之後此法徧行朕當别立新規設蓄錢之
禁所以先有告示許其方員意在他時行法不貸(綱目)
二年勅買賣人所使見錢舊有條議每陌八十文近訪
聞在京及諸道市肆人戸皆將短陌轉換長錢今後凡
有買賣並須使八十陌錢如有輙將短錢興販仰所在
收捉禁治(同上)
晉天福三年詔曰國家所資泉貨為重銷蠧則甚添鑄
無聞宜令三京諸道州府無問公私應有銅者並許鑄
錢仍以天福元寳為文左環讀之每一錢重二銖四絫
十錢重一兩仍禁將鉛鐵雜鑄諸道應有久廢銅冶許
百姓取便開鍊永遠為主官中不取鍊利除鑄錢外不
得接便别鑄銅器(通鑑)
其年十二月勅先許鑄錢切慮逐處缺銅難依先定銖
兩宜令天下公私應有銅欲鑄錢者取便酌量輕重鑄
造不得入鉛鐵及缺落不堪久遠流行(同上)
四年勅以天下公私鑄錢雜以鉛錫缺小違條今後祇
官鑄造私下禁舊法(同上)
十一年詔曰欲省賦甚今獻未有程吏或多賦以為獻
而諸侯王猶多民疾之令諸侯王通侯常以十月朝獻
及郡各以口數率人歲六十三錢以給獻費(漢口戸)
大有年上謂侍臣曰朕有二喜一懼比年豐稔斗粟三
錢一喜也北敵久服邊鄙無虞二喜也治安則驕侈易
生驕侈則危亡立至此一懼也(會編)
詔京東西河北東陜西江南淮南兩浙皆立常平倉計
戸多寡量留上供錢歲夏秋視市價賤貴量減增糴糶
三年以上不糶即回充粮廩易以新粟其後荆湖川陜
廣南悉置焉(宋史)
詔天下常平倉多所移用而不足以支凶年其令内藏
庫三司共出緡錢一百萬下諸路助糴之(綱目)
詔曰朝四暮三衆狙皆喜名寔未虧而喜怒為用頃聞
外間多用九陌錢陌減則物貴陌足則物賤非物有貴
賤乃心有顛倒至于遠方日更滋甚徒亂王制無益民
財自今可通用足陌錢令書行後百日為期若猶有犯
男子謫運女子質作並同(梁史)
元狩六年詔曰日者以幣輕多姦農傷而末衆又禁兼
并之塗故改幣以約之(漢武帝紀)
熙寧五年詔曰天下商旅物貨至京多為兼并之家所
困宜出内藏庫錢帛選官于京師置市易務(大學衍義補)
平帝詔天下女徒已論歸家顧山錢月三百(漢平帝紀)
二年春正月詔禁誘人子弟析家産舉息錢壞墳域(宋史)
上謂侍臣曰卿輩勿以毁佛為疑夫佛以善道化人苟
志于善斯奉佛矣彼銅像者豈所謂佛耶且吾聞佛志
在利人雖頭目猶捨以布施若朕身可以濟民亦非所
惜也(世宗)
至正十年詔曰世祖頒行中統交鈔以錢為文厥後造
至元寳鈔以一當五名曰子母相權而錢實未用歴歲
滋久鈔法偏虚物價騰踊民用匱乏其以中統交鈔一
貫文省權銅錢一千文惟至元寳鈔二貫仍鑄至正通寳錢
與歴代銅錢並用以實鈔法(大學衍義補)
孫權赤烏九年詔曰謝宏往日陳鑄大錢云以廣貨故
聽之今聞民意不便其省息之鑄為器物勿復出也(江表𫝊)
奏對
景王將鑄大錢單穆公曰不可古者天災降戾于是乎
量資幣權輕重以賑救民民患輕則為作重幣以行之
于是乎有母權子而行民皆得焉若不堪重則多作輕
而行之亦不廢重于是乎有子權母而行大小利之今
王廢輕而作重民失其資能無匱乎若匱王用將有所
乏乏則將厚取于民民不給將有遠志是離民也且夫
有備未至而設之有至而後救之是不相入也可先而
不備謂之急可後而先之謂之召災且絶民用以實王
府猶塞川原而為潢汙也其竭也無日矣若民離而財
匱災至而備亡王其若之何王弗聽
賈山上書諫以為錢者無用器也而可以易富貴富貴
者人主之操柄也令民為之是與人主共操柄不可長
也其後復禁鑄錢
秘書郎楊偘奏曰臣頃在雍州表陳聽人與官並鑄五
銖錢使人樂為而俗弊得改旨下尚書八座不許以今
況昔為理不殊求取臣前表經御披析偘乃隨宜剖說
帝從之乃鑄五銖錢御史中尉高恭之又奏曰四民之
業錢貨為本救弊改鑄王政所先自頃以來私錢薄濫
官司糾繩掛網非一在今銅價八十一文得銅一斤私
造薄錢斤餘二百既示之以深利又隨之以重刑得罪
者雖多姦鑄者彌衆今錢徒有五銖之文而無二銖之
實薄甚榆莢上貫便破置之水上殆欲不沈此乃因循
有漸科防不切朝廷失之彼復何罪昔漢文以五分錢
小改鑄四銖至孝武復改三銖為半兩此皆由小易大
以重代輕也論今據古宜改鑄大錢文載年號以記其
始則一斤所成七十六文銅價至賤五十有餘其中人
工食料錫炭鉛沙縱復私營不能自潤直置無利應自
息心況復嚴刑廣設以臣測之必當錢貨永通公私獲
允後遂用王偘計鑄起自九月至三年正月而止官欲
知貴賤乃出藏絹分遣使人于三市賣之絹匹止錢二
百而私市者猶三百利之所在盜鑄彌衆巧偽既多輕
重非一四方州鎮用各不同時鑄錢都督長史高謙之
上表求鑄三銖錢曰盖錢貨之立本以通有無便交易
故錢之輕重時代不同太公為周置九府圜法至景王
時更鑄大錢秦兼海内錢為重半兩漢興以秦錢重改
鑄莢錢至孝文五年復為四銖孝武時悉復銷壊更鑄
三銖至元狩中變為五銖又造赤仄以一當五王莽攝
政錢有六等大錢重十二銖次九銖次七銖次五銖次
三銖次一銖魏文帝罷五銖至明帝復立孫權江左鑄
大錢一當五百權赤烏五年復鑄大錢一當千輕重大
小莫不隨時而變況今寇難未除州郡淪没人物凋零
軍國用少則鑄小錢可以富益抑何損于政何妨于人
也且政興不以錢大政衰不以錢小惟貴公私得所政
化無虧既行之于古亦宜效之于今矣臣今請鑄以濟
交乏五銖之錢任使並用行之無損國得其益詔將從
之事未就會卒(會編)
周武太后復稅天下僧尼作大像靡費巨億李嶠上疏
曰造像錢見有一十七萬餘緡若將散施人與一千得
濟一十七萬餘戸拯饑寒之弊省勞役之勤人神胥悅
功德無窮御史張廷珪建疏曰以時政論之則宜先邊
境蓄府庫養人力以釋教論之則宜救苦厄滅諸相崇
無為願察臣之愚行佛之意太后為之罷役召見賞慰
之
中書舍人李義諫曰江南鄉人採捕為業魚鱉之利黎
元所資江湖生育無限府庫供支易殫與其拯物莫若
憂人且鬻生之徒惟利斯視錢刀日至網罟平滋施之
一朝行之百倍未若回救贖之錢物减貧無之徭賦活
國愛人其福勝彼(俱同上)
上在道民有獻瓜者上欲以散試官授之陸䞇奏曰爵
位恒宜惜慎不可輕用獻瓜果者賜之錢帛可也(唐史)
李泌他日又言于上曰臣之上章非私于滉乃為朝廷
計也上曰如何對曰今天下旱蝗關中米斗千錢倉廪
耗竭而江東豐稔願陛下早下臣章以解衆惑面諭韓
臯使之歸覲令滉速運粮儲此朝廷大計也上即下泌
章令臯歸覲
上雖以李吉甫故罷裴垍學士然寵信彌厚故未幾復
擢為相嘗謂之曰以太宗玄宗猶藉輔佐以成其理況
如朕不及先聖萬倍者乎垍亦竭誠輔佐上嘗問垍為
理之要何先對曰先正其心舊制民稅分上供送使留
州三品建中初定兩稅時貨重錢輕是後貨輕錢重民
所出已倍其初其留州送使者所在又降省估就寔估
以重歛於民垍奏請一用省估其觀察使先稅所理州
以自給不足然後稅屬州繇是江淮稍蘇(俱同上)
帝謂石守信等曰人生如白駒過隙所以好富貴者不
過欲多積金錢厚自娱樂使子孫無貧乏耳卿等何不
釋去兵權出守大藩擇好田宅市之為子孫立永遠不
可動之業多置歌兒舞女日夕飲酒相歡以終天年朕
自與卿等約為婚姻君臣之間兩無猜疑上下相安不
亦善乎守信等皆謝曰陛下念臣等至此所謂生死而
骨肉也明日皆稱疾乞罷典兵帝從之(宋史)
李昉初與盧多遜善及遜屢譛昉人或以告昉曰盧與
我厚不當爾帝嘗語及多遜事昉頗為解釋帝曰多遜
居嘗毁卿不直一錢昉始悟帝由是益重之遂與宋琪
並相(通鑑)
陳恕久領三司帝初即位嘗命條具中外錢穀恕久不
進屢詔趣之恕久對曰陛下富于春秋若知府庫充實
恐生侈心是以不敢進也帝嘉之(會編)
一日會朝寇準先退帝目送之王欽若因進曰陛下敬
準為其有社稷功也帝曰然欽若曰澶淵之役陛下不
以為恥而謂凖有社稷功何也帝愕然曰何故欽若曰
城下之盟春秋恥之澶淵之舉以萬乘之貴而為城下
盟何恥如之帝愀然不悅欽若曰陛下聞博乎博者輸
錢欲盡罄所有出之謂之孤注陛下寇凖之孤注也斯
亦危矣繇是帝顧凖寢衰竟罷為刑部尚書出知陜州(宋史)
王安石曰今中書支百錢以上物及轉補二三吏人皆
奏得旨乃行至於制置三司條例何為不可
李師中在秦持重總大體王韶請築渭涇上下兩城屯
兵以脇武勝軍撫納洮河諸部下師中議師中以為不
便詔師中罷帥事韶又言渭源至秦州良田不耕者萬
頃願置市易司頗籠商賈之利取其贏以治田乞假官
錢為本詔秦鳳經略司以川交子易物貨給之命韶領
市易事師中言韶所指田乃遠邊弓箭手地耳又將移
市易司于古渭恐秦州自此益多事所得不補所亡(俱同上)
青苗法立帝請勿收息王安石不從李常上疏曰條例
司始建已致中外之議至于均輸青苗歛散取息傅會
經義人且大駭何異王莽猥析周官片言以流毒天下
安石見之遣所親密諭意常不為止又言州縣散常平
錢實不出本勒民出息帝詰安石安石請令常具官吏
主名常以非諫官體不奉詔遂落職通判滑州(通鑑)
初楊繪言提舉常平張靚等科配助役錢一戸多者至
三百千乞小裁損以安民心不聽(同上)
王雱言今天下甲胄弓弩以千萬計而無一堅利者莫
若更制其法歛數州之所作而聚以為一若今錢監之
比擇知工事之臣使典其職且募良工為匠師帝頗采
雱說置軍器監總内外軍器之政以吕惠卿判監事(宋史)
自去秋七月不雨至夏四月帝知麥苗枯槁五種不入
民無生意憂形于色欲罷法度之不善者王安石曰水
旱常數堯湯所不免不足貽聖慮但當修人事以應之
帝曰此豈細事朕所以恐懼者正為人事之未修耳今
取免行錢太重人情咨怨自近臣以至后族無不言其
害者馮京曰臣亦聞之安石曰士大夫不逞者以京為
歸故京獨聞此言臣未之聞也翰林學士韓維言陛下
損膳避殿乃舉行故事恐不足以應變當痛自責已廣
求直言帝即命維草詔行之初光州司法參軍鄭俠為
安石所奬拔感其知己思欲盡忠及秩滿入京安石問
以所聞俠曰青苗免役保甲市易數事與邊鄙用兵在
俠心不能無區區也安石不答退不復見久之監安上
門會歲飢征歛苛急東北流民每風沙霾曀扶擕塞道
羸疾愁苦身無完衣或茹木實草根至身被鎖械而負
瓦揭木賣以償官累累不絶廼繪所見為圖奏疏詣閣
門不納遂假稱密急發馬逓上之銀臺司且云旱繇安
石所致去安石十日不雨即乞斬臣宣德門外以正欺
君之罪疏奏帝反覆觀圖長吁數四袖以入内是夕寢
不能寐翌日遂命開封體放免行錢三司察市易司農
發常平倉三衞具熙河所用兵諸路上民物流散之故
青苗免役權息追呼方田保甲並罷凡十有八事民間
讙呼相賀是日果大雨遠近沾洽
先是吕嘉問提舉市易連以羡課受賞帝聞其擾民以
語王安石對曰嘉問奉法在公以是媒怨帝曰免行錢
所收細瑣市易鬻及果實冰炭太傷國體安石力辨至
譏帝為叢脞不知帝王大略帝曰即如是士大夫何故
以為不便安石請言者姓名令嘉問條析及帝以旱故
命韓維孫永集市人問之減坐賈錢千萬安石遂持嘉
問條析奏曰朝廷所許民輸錢免行者盖人情安于樂
業厭于追擾若一切罷去則無人祇承又吏胥禄廩薄
勢不得不求于民非重法莫禁以薄廪申重法則法有
時而屈今取于民鮮而吏知自重此臣等推行之本意
也議者廼欲除去是殆不然民未嘗不畏吏方其以行
役觸罪雖欲出錢亦不可得今吏之禄可謂厚矣然未
及昔日取民所得之半也
時李憲乞再舉伐夏帝以訪輔臣王珪對曰向所患者
用不足朝廷今捐錢鈔五百萬緡以供軍食有餘矣安
禮曰鈔不可取必變而為錢錢又變為芻粟今距出征
之期才兩月安能集事帝曰李憲以為已有備卿等獨
無意乎(俱同上)
初盧世榮言天下歲課鈔九十萬餘以臣經畫之不取
于民可增三百萬事未行而中外已非議臣請與臺院
面議上前行之帝曰不必如此卿但言之世榮又言自
王文統後鈔法虚弊已久宜括銅鑄錢并製綺劵與鈔
參行泉杭二州宜立市舶轉運司給民錢令商販諸番
官取其息七民取其三各路雖設常平倉名存實廢宜
取權豪所擅鐵冶鑄器鬻之以其息儲粟平糶則可均
物價而獲厚利民間酒課太輕宜官給鈔行古𣙜酤法
仍禁民私酤米一石取鈔十貫可得二十倍(元史)
罷行至大銀鈔銅錢帝以至大銀鈔輕重失宜至大至
元銅錢新舊恣用行之未久為弊滋甚詔並罷之楊多
爾濟曰法有便否不當視立法之人為廢置銅錢與楮
幣相權而用古之道也何可廢耶言雖不用時論是之(同上)
元世祖時盧世榮既入中書即日奉詔理鈔法之弊自
謂其生財有法用其法當賦倍增而民不擾翰林學士
董文用謂曰此錢取于右丞家耶將取之民耶取于右
丞家則吾不知若取于民則有說矣牧羊者歲嘗兩剪
其毛今牧人日剪以獻主者固悅其得毛之多然羊無
以避寒熱既死且盡毛又可得乎民財有限右丞將盡
取之得無有日剪其毛之患乎世榮不能對御史中丞
崔彧亦極言世榮不可相帝大怒下彧吏欲致之法尋
罷之(經濟類編)
有上書言古者以龜貝為貨今以錢易之民以故貧宜
可改幣上以問師丹丹對言可改章下有司議皆以為
行錢以來久難卒變易(師丹𫝊)
任城王澄上言不行之錢律有明式指為鵝眼綖環剪
鑿更無餘禁計河南諸州今所行者悉非制限河北既
無新錢復禁舊者專以單絲之帛疎縷之布以濟有無
徒成杼軸之勞不免饑寒之苦錢之為用貫繦相屬不
假度量平均簡易濟世之宜謂之深允乞下諸州鎮新
舊諸錢内外全好並得通行其鷄眼環鑿及盜鑄巧偽
不如法者據律罪之詔從之然河北少錢民猶用物交
易錢不入市(會編)
貞元九年正月張滂奏諸州府公私諸色鑄造銅器雜
物等伏以國家錢少損失多門興販之徒潜將銅錢一
千為銅六斤造為器物則斤直六百餘有利既厚銷鑄
遂多江淮之間錢實滋耗伏請准從前敕文除鑄鏡外
一切禁斷
諸道鹽鐵使包佶奏江淮百姓近日市肆交易錢交下
粗惡揀擇納官者三分纔有二分餘並鉛錫銅盪不敷
斤兩致使絹價騰貴惡錢漸多訪聞諸州山野地窖皆
有私錢轉相貨易姦宄漸深今後委本道觀察使明立
賞罰切加禁斷
左僕射蔡京奏據陜西轉運副使許天啓申送到新鑄
銅錢鐵錢樣已降指揮銅錢于歲終須管鑄三十萬貫
鐵錢鑄二百萬貫自來鑄錢張官置吏招刺軍兵所費
不少而軍兵之役最為辛苦官得至薄率三錢得一錢
之利盖是久失擘畫今陜西河中府等處民間私鑄最
多召募私鑄人令赴官充鑄錢工匠廣為營屋許其一
家之人在營居止不必限其出入官給以物料盡其一
家人力鼓鑄計其工直率十分中支若干分數充其工
價又可收私鑄人在官盖昔人招天下亡命即山鑄錢
之意欲令許天啓相度疾速准此施行仍與舊來軍士
相兼鼔鑄今來所鑄銅錢除陜西四川河東係鐵錢地
方更不得行使外諸路并凖折十行用其錢惟令陜西
鐵錢地方鑄造却于銅錢地方行使貴絶私鑄之患如
有私鑄並以一文計小錢十科罪又陜西銅錢至重每
一錢當鐵錢三或四令夾錫鑄造樣製精好欲一錢當
銅錢二文令許天啓相度依此施行從之
劉摯為王安石所器拜監察御史裏行始就職奏言陛
下有勸農之志今變而為煩擾陛下有均役之意今倚
以為聚歛天下有喜于敢為有樂于無事彼以此為流
俗此以彼為亂常此風浸成漢唐黨禍必起矣因陳率
錢助役十害(宋史)
建議之臣頗謂民兵可復而正兵可銷誠以今之禁兵
率以中等校之每人歲用錢糧衣賜計直五十緡千人
則歲費五萬緡至于民兵則非有廩給唯是給之土田
或只將見今有地人戸稍寬其租稅省其力役以正兵
千人之費足以得民兵數萬人然今之正兵亦不可驟
行減放但當即罷招填益講民兵府衞之法使財力不
屈而戰守有備以之強國捍邊實萬世之利也(吕公著上英宗奏)
竊聞今建康規畫有司似不能盡體聖意道塗之言皆
云欲創建宫室備列百司規傚京師臣愚竊以為未然
此行幸非遷都也何遽如是哉夫工大則費廣費廣則
民勞此理勢之自然幾月以來争𫝊江東之民有家業
錢一千而取三十者田一畝而出方甎一片者一邑而
率甎灰土木之費以二十萬計者置窰燒甎而望青斫
木者甚有至于取平江府朱勔家之巧石以備玩設雖
未必皆實然方陛下恢復之初愛民恤下之意如撫赤
子惡衣菲食之念自比匹夫此聲豈宜聞于外乎(葉夢得奏)
古者足國裕民惟食與貨所謂貨者今之錢幣是也今
之所謂錢者皆盈室以藏之列屋以居之積而不洩滯
而不流至于百姓三軍之用則惟破楮券爾一旦緩急
破楮劵可用乎(楊萬里上孝宗奏)
臣嘗計之竹木取于山塼灰取于陶工役取于軍費可
省半不過糜三十萬緡耳萬二千人更休日役六千人
用工不過百萬半年可成臣區區之愚欲望聖慈斷自
宸衷給降行在會子三十萬道擇將帥之材者委之工
役材料則責之戎司錢穀出入則付之總司事干州縣
者則屬之帥司使之互察而協濟自今以始預辦竹木
塼灰應用之物一一備足來歲十月鳩工次年三月可
以訖事凡樓櫓雉堞高下闊狹與夫防守之具悉如襄
陽之制庶幾可以堅久(蔡戡修城奏)
夫理國之道舉本業而抑末利是以先帝禁人二業錮
商賈不得宦為吏此所以抑并兼長廉恥也今富商大
賈多放錢貨中家子弟為之保役趨走與臣僕等勤收
稅與封君比入是以衆人慕效不耕而食至乃多通侈
靡以滛耳目今可令諸商賈自相糾告若非身力所得
皆以藏畀告者如此則專役一已不敢以貨與人事寡
力弱必歸功田畝田畝修則穀入多而地力盡饒矣(桓譚)
竊聞衞尉廖以布三千匹城門校尉防以錢二百萬私
贍三輔衣冠知與不知莫不畢給又聞臘日亦遺其在
洛中者錢各五千越騎校尉光臘用羊三百頭米四百
斛肉五千斤臣愚以為不應經義惶恐不敢以不聞陛
下情欲厚之亦宜所以安之(第五倫)
一臣以濫守藩方聊知稼穡見當州界承前多是荒涼
戸小民貧程遙路僻量其境土五縣中四縣居山驗彼
人家三分内二分是客昨來差配甚覺艱辛伏緣在此
直至莫州來往四千餘里或是無丁有稅須至雇人般糧
每㪷雇召之資賤者不下五百元配二萬石數約破十
萬貫錢直如本戸自行費用無多所較乃是二萬家之
貧戸出此十萬貫之見緡所以典桑賣牛十間六七其
間兼有鬻男女者亦有棄性命者(趙普)
魏博自十餘年不知朝化賞罰法令都不及之一朝以
六州之地歸于朝廷刳河朔之腹心傾悖亂之巢穴不
大賞賜出其所望軍心不感事勢難知請特賜一百五
十萬錢帛昔竇融當光武削平天下河西是未討之間
懷後代之誅為避禍之計尚此崇奬福留子孫田興習
舊無即日之憂不順得鄰道之助而天生忠義志懷霜
雪舉六州之地兩河之贍惜一百五十萬貫錢物不收
此一道人心錢帛用了更來機會一失難復假如舉五
十萬衆攻取六州一年而尅豈不稱賀而計費三百萬
其事畢當賞賚又在此外今度所賜未及一半而顧兹
小費失于大計深可惜也(李絳)
武帝時竟陵王子良上表曰頃錢貴物賤殆欲兼倍凡
在觸類莫不如兹稼穡艱劬斛直數十機杼勤苦匹纔
三百所以然者實亦有由人間錢多剪鑿鮮復完者公
家所受必須圓大以兩代一困于無所鞭捶質繫益致
無聊(六朝)
是時盛興安國佛祠幸臣吐突承璀請立石紀聖德焉
營構華廣欲使絳為之頌將遺錢千萬絳上言陛下蕩
積習之弊四海延頸望德音忽自立碑示人以不廣易
稱大人與天地合德謂非文字所能盡若令可述是陛
下美有分限堯舜至文武皆不𫝊其事惟秦始刻嶧山
揚暴誅伐廵幸之勞失道之君不足為法今安國有碑
若叙遊觀即非治要述崇飾又非政宜請罷之帝怒李
絳伏奏愈切帝悟曰微絳我不自知命百牛倒石(李絳)
孝明熙平初尚書令任城王澄上言切尋太和之錢孝
文留心創制後與五銖並行此乃不刊之式臣切聞之
君子行禮不求變俗因其所宜順而致用太和五銖雖
利京邑邑之肆所不入徐揚之市土貨既殊貿鬻亦異
便於荆郢之邦者則礙於兖徐之域致使貧人有重困
之切王道貽隔化之訟臣之愚意謂今之太和與新鑄
五銖及諸古錢方俗所便用者雖有小大之異並得通
行貴賤之差自依鄉價庶貨環海内公私無壅其不行
之錢及盜鑄毀大為小偽不如法者據律罪之詔曰錢
已行久今東南有事且可依舊澄又奏太和五銖乃大
魏之通貨不朽之常模寧可專貨於京邑不行於天下
但今戎馬在郊江疆未一東南之州依舊為便至於京
北京邑域内州鎮未用錢處行之則不足為難塞之則
有乖通典何者布帛不可尺寸而裂五穀則有負擔之
難錢之為用貫繦相屬不假斗斛之器不勞秤尺之平
濟代之宜便益於此請並下諸方鎮其太和及新鑄并
古錢内外全好者不限大小悉聽行之鵝眼環鑿依律
而禁河南州鎮先用錢者既聽依舊不在斷限惟太和
五銖二錢得用公造新者其餘雜種一用古錢生新之
類普同禁約諸方錢通用京師其聽依舊使與太和錢
及新造五銖並行若盜鑄錢者罪當重憲詔從之(會編)
熊津都督劉仁軌上曰自顯慶五年以來度海者官不
記錄死者無人誰何州縣發兵壯而富者行錢免弱而
貧者被發即行又初發時惟令備一年資装今已二年
未有還期自非有所更張厚加慰勞明賞重罰以起士
心恐師衆疲勞立效無日上深納其言(同上)
朱熹疏云臣聞虞允文之為相也盡取版曹歲入窠名
之必可指擬者號為歲終羨餘之數而輸之内帑顧以
其有名無實積累掛欠空載簿籍不可以催理者掇還
版曹其為說曰内帑之積將以備他日用兵進取不時
之須而版曹目今經費已自不失歲入之數聽其言誠
甘且美矣然自是以來二十餘年内帑歲入不知幾何
而認為私貯典以私人宰相不得以式貢均節其出入
版曹不得以簿書勾考其存亡其日銷月耗以奉燕私
之費者盖不知其幾何矣而曷嘗聞其能用此錢以易
敵人之首哉(大學衍義補)
錢通卷二十三
