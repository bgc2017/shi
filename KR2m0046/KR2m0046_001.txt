錢通卷一
明胡我琨撰
正朔一統
會朝以歴代之八成九式經錢贊邦用帥圜府之
屬而飭鼓鑄之法廼施式于都郡而立其監設其
員陳其制牓以木楔曰不用法者國有常刑凡浙
豫洛閩黔粤之克充冶者寳泉有局宣課有司入
其職于受藏受用之府則頒俸糈于僚寀軍旅去
鉛錫贋偽民雖衺而不時而規模自宏遠矣
洪武初置寳源局於應天府鑄大中通寳錢與歴代錢
兼行以四百為一貫四十為一兩四文為一錢設官專
管江西等行省各置貨泉局頒大中通寳大小五等錢
設官鑄造令戶部及各行省鑄洪武通寳錢其制凡五
等當十錢重一兩當五錢重五錢當三當二重皆如其
當之數小錢重一錢(會典)
洪武初令所在湖池民舟經涉其河泊之官敢有妄取
水面錢者罪不赦
洪武二年令凡買賣田宅頭匹赴務投稅除正課外每
契本一紙納工本銅錢四十文餘外不許多取(同上)
洪武二年時倭寇劫掠蘇州崇明沿海皆患太倉衛守
禦指揮僉事翁德帥官軍捕之遇於海門之上幇擊殺
不可勝數生獲數百人得其兵器海舟奏之詔以德有
功陞本衛指揮副使其官挍賞綺帛白金有差戰溺死
者加賜錢布米(皇明從信錄)
洪武六年禁民間私鑄銅錢凡私鑄者許作廢銅送官
每斤給官錢一百九十文諸稅課内如有私錢亦為更
鑄(會典)
洪武七年十月皇太子臨大本堂召東宫贊讀及諸王
伴讀凡二十五人立庭下諭之曰爾等離父母去墳墓
者三年矣今冬氣向深草木摇落寧不惻然動懷土之
情乎吾已為爾請於上宜各旋歸歸即遄至毋久淹為
也因出内府錢分賜以為道里費(識小錄)
洪武八年令中書省造大明寶鈔取桑穰為鈔料其制
方高一尺闊六寸許以青色為質外為龍文花欄横題
其額曰大明通行寶鈔内上兩旁復為篆文八字曰大
明寶鈔天下通行中圖鈔貫狀十串則為一貫其下曰
戶部奏准印造大明寶鈔與銅錢通行使用偽造者斬
告捕者賞銀二百五十兩仍給犯人財産若五百文則
畫鈔為五串餘如其制而遞减之每鈔一貫折銅錢一
千文銀一兩其餘以是為差其等凡六曰一貫五百文
四百文三百文二百文一百文每鈔四貫易赤金一兩
禁民間不得以金銀物貨交易違者治罪告發者就以
其物給賞若有以金銀易鈔者聽凡商稅課錢鈔兼收
錢十之三鈔十之七一百文以下則止用銅錢(會典)
洪武八年詔造大明寶鈔時廣開錢局民間皆毁銅器
輸官鼓鑄甚勞奸民復盜鑄上以宋有交會法元時亦
常造交鈔及中統至元寶鈔易于流轉可以去鼓鑄之
害遂詔中書省造之(從信錄)
洪武八年初上以西番産馬其所用泉貨與中國異自
更錢幣馬至者少乃命成以羅綺綾帛并巴茶往市之
(同上)
洪武十年令各布政司復設寶泉局鑄小錢與鈔兼行
(會典)
洪武十五年設殿閣大學士上曰各官係侍從近臣例
無所掌印信俱於翰林院到任十八年又命殿閣大學
士左右春坊大學士俱為翰林院官本院自學士下至
孔目醵錢慶狀元於本院學士上坐及第三人坐前之
左講讀坐前之右餘皆傍坐後月三人同答席其第一
人出錢倍於第三人皆舊典也(識小編)
洪武十九年八月上覽宋史見太宗改封樁庫為内藏
庫顧謂侍臣曰人君以四海為家何有公私之别太宗
宋之賢君亦復如此它如漢靈帝之西苑唐德宗之瓊
林大盈庫不必深責也宋自乾德開寶以來有司計度
支所缺者必藉其數以貸於内藏候課賦有餘則償之
凡有司用度乃國家經費何以貸為缺而許貸貸而復
償是猶為商賈者自與其家較量出入及内藏既盈乃
以牙籖别有名物參驗帳籍晚年出籖示真宗曰善保
此足矣貽謀如此何足為訓太宗首開私財之端及其
後世困於兵革三司財帛耗竭内藏積而不發間有發
緡錢幾十萬以佐軍資便以為能行其所難皆繇太宗
不能善始故也(從信錄)
洪武二十二年令造小錢一十文至五十文以便民用
每生銅一斤鑄一百八十折二錢八十當三錢五十四
當五錢三十二當十錢一十六(同上)
洪武二十二年上賜王弼緡錢五萬造第鳳陽鈔二千
錠與葺先塋(同上)
洪武二十三年令各司府提調正官監督官攢人等盤
點在庫一應錢帛若金銀錢鈔并疋帛零叚解赴京庫
麤重什物及銅錫鐵器收貯備用不堪𤨏碎物件當官
燒毁舊破衣服給付孤老仍俱開數目稽考
洪武二十三年復定錢制每小錢一文用銅二分其餘
四等錢依小錢制遞增凡鈔一貫准錢一千文(俱會典)
洪武二十四年賜長興侯耿炳文緡錢五萬造第鳳陽
鈔二千錠與葺先塋黃金四錠白金四十錠鈔一千錠
彩叚三十表裏優老于家(從信錄)
洪武二十七年罷寶鈔行用庫錢令軍民商賈所有銅
錢有司收歸官依數換鈔不許行使
洪武二十七年令各處城市沒官房屋但係軍官軍人
住者不許取賃錢(俱會典)
洪武建文間文武百官俸給皆以米間有以錢鈔兼支
者非其常也(識小編)
洪武乙卯年庫錢忽飛一日南臺民家屋皆有錢竪立
在瓦上家家各以竹穿其孔中貫之或得一二十文(艸木)
(子)
凡錢法設立寶源等局鼓鑄洪武通寶銅錢與大中通
寶及歷代銅錢相兼行使折二當三當五當十依數准
筭民間金銀米麥布帛諸物價錢並依時值聽從民便
若阻滯不即行使者杖六十其軍民之家除鏡子軍器
及寺觀菴院鐘磬鐃鈸外有應廢銅並聽赴官中賣每
斤給價銅錢一百五十文若私相買賣及收匿在家不
赴官中賣者各笞四十(刑書)
凡私鑄銅錢者絞匠人同罪為從及知情買使者各减
一等告捕者官給賞銀五十兩里長知而不首者杖一
百不知者不坐若將時用銅錢剪錯薄小取銅以求利
者杖一百(同上)
凡印造寶鈔與洪武大中通寶及歷代銅錢相兼行使
其民間買賣諸物及茶鹽商稅諸色課程並聽收受違
者杖一百(同上)
建文三年免民賃舍錢(吾學編)
永樂九年令差官於浙江江西廣東福建四布政司鑄
永樂通寶錢(會典)
宣德元年公崇廉恥抑奔競别賢否示勸懲一新條教
變士習諸生貧不能婚病不能醫死不能喪者節縮餐
錢力為贍給督諸生讀書興寢有常燈光達旦書聲不
絶恩義浹洽不啻父子(吾學編)
宣德五年上命戶部兵部議至是戶部郭資兵書張本
等言於緣河屯田實為便宜自鳳陽淮安以北及山東
河南北直隸近河二百里内通舟楫處擇荒田驗丁册
令官給以牛仍支官錢收買農器如此則軍民樂於用
力但山東近年旱饑流民多復故業官軍亦多有差役
宜先遣官往同有司按視田地以俟開墾上從之(皇明從信)
(錄)
正統三年公又上疏言饑民流徙就食臣分遣屬吏沿
河贍賑每遇過州令出米為粥分給頼存活者一百八
十五萬八千五百人勸諭富有力家出米麥榖粟二十
五萬七千三百石銀三千六百七十兩錢綿布半之量
給被災者五十五萬七千四百七十九家缺農具種子
七萬四千三百九十七家亦以官物賑給民流去撫來
復業者五千五百九十三家他境流冗安輯者萬六百
餘家(莊毅公王竑)
正統四年差給事中并戶部主事於各布政司會同按
察司直隸會同巡按御史盤驗各庫賍罰凡金銀珠翠
及紵絲羅叚成疋堪中者起解京庫如不成疋及衣服
器皿之類准折本處官員俸給其餘銅錢硫黃解工部
軍器發附近衛所領用(忠宣公黃福)
景泰元年八月初二日楊善等至敵營額森見善等至
甚喜許送上皇還京有平章恩克問有何禮物來迎皇
帝善曰太師仁義克順天道敬我君父故送還豈為財
物乎此舉萬代瞻仰若將財物來後人說太師愛錢了
額森曰都御史說的是恩克說不合理我只圖垂名後
世耳(皇明從信錄)
景泰二年時帝嘗以銀豆金錢等物撒地令宫人及内
侍爭拾為閧笑編修楊守陳賦銀豆謠但未達於上耳
(從信錄)
景泰四年令民間將銅錢折鈔阻壊鈔法者依律究治
(會典)
天順四年令民間除假錢錫錢外凡歷代并洪武永樂
宣德銅錢及折二當三依數准使不許挑揀
成化元年令各處船料鈔俱錢鈔中半兼收每錢四文
折鈔一貫
成化元年令京城九門并都稅宣課等司及各處商稅
等項課俱錢鈔中半兼收每鈔一貫折收銅錢四文(俱同)
(上)
成化三年令内外課程俱錢鈔中半兼收如該納一貫
者止納鈔一貫不在兼收之價商稅課程船料等項鈔
一體兼收銅錢該起運或支給者相兼撥付每一貫收
錢四文除破碎并錫錢其餘不拘新舊盡數驗收(會典)
成化六年令每鈔一貫折收銅錢二文
成化十三年奏准私鑄銅錢為首并匠人依律論罪為
從者問罪用一百斤枷枷號一箇月民匠舍餘發附近
充軍旗軍調發邊衛食糧差操若販賣行使者亦枷號
一箇月照常發落
成化十五年令各處戶口食鹽門攤等項鈔貫須錢鈔
相兼收受買辦物件賞賜節錢等項亦要錢鈔相兼支
放各處納戶如果本地原無本色帶有輕齎來戶收買
聽令照時價易換
成化十六年奏准各處額徵絲綿折絹戶口食鹽鈔錢
司府掌印官務嚴加督責各該州縣官監收本處織造
絹疋堪中錢鈔責令大戶領解委官管押仍先於内混
取絹一疋鈔五十貫錢五十文包封印記順附公差人
役送部收候比驗仍作正數送納其解到錢鈔絹疋比
驗以十分為率如一分不堪者罪坐州縣三分不堪者
罪坐本府五分以上不堪者罪坐布政司各經該官吏
若委官大戶抵換者依律問罪不堪錢鈔絹疋盡數沒
官
成化十六年奏准京城九門及都稅司宣課司等衙門
收錢照律除破碎并偽造錫錢不使外其餘不拘年代
遠近但係囫圇錢即便行使不許刁難挑揀阻滯錢法
仍出榜禁約及令兩厰并巡城御史等官用心緝訪如
有揀錢并偽造之人拏送法司枷號滿日究問
成化十七年令京城内外軍民人等買賣交易止許行
使歴代及洪武永樂宣德舊錢每錢八文折銀一分八
十文折銀一錢不許將新造私錢攙和阻壊錢法如違
及販賣并私造之人枷號依律照常發落有能告捕者
官為給賞鄰里人等知情不舉者事發連坐仍行南北
直隸及河南山東等布政司府行錢地方通為禁約
成化初贈太保謚忠宣公秉心正大義利介然天下士
大夫無論識不識皆知其為君子斥奸闢諛無所顧忌
憂國忘家老而彌篤俸賜分贍姻族屬纊之日室無百
緡(俱同上)
成化時羅倫慷慨樂善遇事無所廻避以犯顔敢諫為
先救時行道為急於富貴利達澹如也楊文貞作相時
以百官祿薄得受皂隸折薪錢自是遂以為例獨倫不
受既辭疾歸結茅居於金牛山取給於隴畆不受餽遺
日與學者講學垂十年而終(皇明從信錄)
成化間翰林陳師召所乘盲馬售錢六百文李西涯以
詩諗之有斗酒杜陵堪再醉之句蓋用子美三百青銅
語也時刑部李若虚舊屋為積潦所壊數年不售竟得
銀四兩西涯亦諗之以詩云詞林馬價知多少即前師
召事也(同上)
弘治元年令河西務臨清等八處鈔關淮安揚州臨清
蘇杭劉家隔正陽鎮各稅課司局與天下戶口食鹽俱
折收銀兩每鈔一貫折收銀三釐每錢七文折收銀一
分解京庫其存留者折支官軍俸糧每銀一兩折鈔七
百貫(會典)
弘治元年令京城九門宣課都稅司順天等八府并山
東河南二布政司戶口食鹽全收鈔貫淮安臨清揚州
蘇州杭州九江等板閘船料鈔關俱令鈔錢兼收送庫
支用
弘治元年公先後在國學律已率人嚴立規約兩監中
故有羡金公盡籍於官均贍僚屬搆書樓東西庋諸經
史刻北監廟街湫隘益市地闢其斜側又市廬舍三十
餘區居博士助教諸學官諸生貧者贍給死者賻襚皆
出羡金不私入一錢(文肅公謝鐸)
弘治元年八月擢湖廣按察使楊繼宗為左僉都御史
巡撫雲南繼宗山西陽城人為嘉興知府止帶蒼頭一
人如旅寓然滿九載老幼遮道留之不忍捨去陞浙江
按察使憲綱振肅初蕃臬諸司所用取辦于下鎮守之
官供給日費萬錢繼宗一切革去之陞右僉都御史(皇明)
(從信錄)
弘治元年九月何喬新題有云國初定律之時鈔重而
物輕經今百有餘年鈔輕而物重要將銀每一兩銅錢
每一千文各估鈔四十貫揆之時估固為有理但銀錢
估鈔行之已久合仍依原估其他一應貨物委有估計
失當臣等再行斟酌計議務在輕重得中另行具奏定
奪(皇明經濟錄)
弘治年馬文升題禆益治道有云皇上嗣登寶位賞賚
未周而内藏已蕭然矣乞勅戶部如何措置使之充盈
或造鈔貫或鑄銅錢凡理財之方足國之計無擾於民
有益於國者宜從計處具奏定奪(同上)
弘治六年令各關照近時則例每鈔一貫折銀三釐每
錢七文折銀一分(會典)
弘治七年議准今後九江府鈔厰兊收銅錢只折收銀
兩
弘治十三年奏准在京在外稅課司局批驗茶引所但
一應稅納錢鈔去處着令客商人等自納若權豪無藉
之徒結黨把持攔截生事及將爛鈔低錢搪塞攪擾商
稅者問罪枷號三箇月發落(同上)
弘治十七年四月章懋疏有云本年五月内據應天府
都稅司連申自願折納肉價銅錢行據各班堂長呈稱
若如所申委的兩便隨呈南京定奪查得國子監通志每
人每日乾魚二兩而本監案卷數十年間止是三日二
兩又查得北監有給錢鈔事例亦係折納合從每日二
兩之例分給乞酌量中價止令折納此事雖小寔亦積
弊之不容坐視者也(皇明經濟錄)
弘治十八年四月初七日臣東陽病起上召至煖閣袖
出數十指一本云太常寺欠行戶錢鈔昨有旨查洪武
等錢緣何市不通使戶部查覆未明仍須别為處置務
使通行臣健等皆對曰此須自朝廷行起如賞賜折俸
之類在下如鹽鈔船鈔亦用舊錢乃可通行且民間私
鑄低錢聽其行用本朝通寶乃不得行誠非道理臣遷
對曰昨令查正欲通行但私錢不禁則官錢决不能行
前年鑄弘治錢曾禁私錢不二三日即濫使如故上曰
何故如此皆對曰只是有司奉行不至上曰今須嚴禁
臣東陽奏曰臣等訪得今所鑄錢徒費工料得不償失
亦是有司不肯盡心若止如此雖鑄何益臣遷曰昨令
查己未鑄造數目亦是此意上曰然臣健等因奏曰今
國帑不充府縣無蓄邊儲空乏行價不償正公私困竭
之時鑄錢一事最為緊要其餘者屯田茶馬皆理財之
事不可不講也(同上)
弘治十八年令兩京内府司鑰等庫及南北直隸府州
并十三布政司查盤洪武永樂宣德等錢并鑄完弘治
通寶發與太常寺等衙門買辦等項支領及折與軍衛
有司衙門官吏旗軍准作俸糧并柴薪皂隸等項之數
不許留難刁蹬致悞街市行使仍行内外問刑衙門及
稅課司等衙門照例一半收歷代舊錢一半收洪武等
錢如無洪武等錢者折舊錢二文以示懲罰在内緝事
衙門并巡城御史兵馬司在外巡按官務要嚴加訪察
有擅自阻當及私自鑄造并知情買使者照律例施行
(會典)
弘治年倪岳陳言有云南京馬快船專備裝載官物之
用近年以來差使浩繁駕船夫戶艱苦不可名狀如南
京例該運黑沙洲蘆柴就𣲖水夫各自砍裝交柴之際
索取每柴一束錢一文柴滿千萬則錢亦滿千萬錢不
敷者多方刁難人夫逃竄船隻廢壊職此之繇(皇明經濟錄)
正德五年題准將新鑄鉛錫薄小低錢倒換皮棍等項
各色盡革將洪武永樂洪熙宣德弘治通寶及歴代真
正大樣舊錢相兼行使(會典)
正德七年令正陽門等七門門官凡日收大小車輛驢
驘駝䭾錢鈔眼同戶部官吏監生照依則例收受即時
附簿錢鈔簿籍俱封貯庫不許縱容門軍家人伴當出
城羅織商客阻截車輛索取小門茶果起籌等項銅錢
正德七年令職官折色俸給以十分為率一分折錢九
分關銀及在京九門稅課在外各鈔關并官府買辦估
價里中收受錢糧俱收舊鈔與國朝銅錢相兼使用
正德年劉大夏疏有云給事中張弘至指揮羅永高夀
各開欵建言門官不分班次一槩科擾直軍要行定與
班次免致混擾本部逐欵議得各門因是近年定與網
巾銅錢以致百計需索至有菜疏錢掃帚錢上樓等錢
然始猶止於該直官員以後一槩混擾訪得午門等門
每三日一直用錢一萬四千五百餘文東華等門每三
日一直用錢一萬九百餘文玄武等門每三日一直用
錢一萬二千一百餘文東華西華玄武等門又有出車
使用比之前門濫取尤多致令軍士月糧直米俱不得
用妻子凍餓各官欲令分班意正在此開欵題奉孝宗
皇帝聖旨這事件着各該衙門查奏定奪(皇明經濟錄)
又李承勲疏有云竊惟皇城内外禁守衛之設非止肅
儀衛以壯國威寔以嚴關防以消奸宄近來廢弛似為
殊甚臣每一巡點一門一舖官軍見其見在者身無完
衣迯亡者每為過半詢察緣由或因網巾錢少不敢過
班或以拖欠班錢借貸不到前番點視如此後番來點
亦然雖其量為責治其弊仍前備求其故蓋因守門人
員數多每軍過班三日即退銅錢百文作爲網巾之名
此外又有聽事掃帚擡桶等錢科索多端軍士辦納不
前只得扣除直米兊賣月糧甚至借貸箠楚誅求殆無
寧日前項軍士皆無恒産多係傭工手藝為生縱無家
口之養歇役三日豈能辦此錢數日朘月削以至貧窮
到骨繼以逃亡致使守衛日弛門禁不嚴若不密為計
處將來之弊有不可言者矣
嘉靖三年令戶部出給榜文曉諭京城内外買賣人等
今後只用好錢每銀一錢七十文低錢每銀一錢一百
四十文着緝事衙門及五城御史緝訪違犯之人發人
煙處枷號示衆
嘉靖四年令宣課分司收稅每鈔一貫折銀三釐每錢
七文折銀一分查照應納課程收送内承運庫以備光
祿寺等衙門買辦應用
嘉靖六年又議准各監局官吏今後解到錢鈔准兼收
洪武永樂等錢遇光祿寺買辦物料行令順天府各舖
行所屬州縣衙門將一應起運戶口鹽糧并船料商稅
門攤等項兼收洪武永樂宣德弘治銅錢進納民間交
易一體遵行敢有把持行市不遵行使者以違例罪名
枷號示衆(俱會典)
嘉靖六年奏准鑄造嘉靖通寶一千八百八十三萬四
百文南京寶源局鑄造二千二百六十六萬八百文每
文重一錢三分
嘉靖六年五月京師雨錢(皇明從信錄)
嘉靖六年秋命議鹽法錢法戶部尚書鄒文盛因條鹽
法五事曰禁私鹽曰禁占窩曰禁奏討曰明限制曰添
刷引錢法二事曰遵錢制曰禁私販上納之(同上)
嘉靖九年五月帝覽羣議曰分祀良是乃建四郊一時
營剏工值浩繁大司農金錢皆匱
嘉靖十二年冬市人劉東山者素陰狡與黨陳大紳偽
為疏恫愒鶴齡得且萬金猶時時有所需或不酬乃誣
延齡怨望咒詛盜大内金錢通慈慶侍人以變告帝大
怒逮詔獄(永陵信史)
嘉靖十四年又題准寶源吉慶二店并福德等五店錢
鈔俱中半折銀每鈔一千貫折銀四錢每錢二千文折
銀二兩八錢六分每二十兩傾成一錠内寶源吉慶二
店按季解部聽候年終類進福德等五店按季解府聽
候取用及太常寺光祿寺支用
嘉靖十九年題准量發制錢數百萬文給大同鎮官軍
折俸
嘉靖二十年冬本兵議遣大臣總督薊遼帝特命以胡
守中為兵部侍郎及至鎮乾沒帑財伐塞上古松數萬
株謂便于哨探而邊騎長驅遂無扞蔽復索富商宿將
金錢巡按洪源劾之亦不報至是諸臺諫連疏入帝怒
命收訊之(永陵信史)
嘉靖二十三年題准揚州淮安府杭州三處鈔關將船
料銀一萬二千兩解送南京工部幇助鑄造制錢
嘉靖二十八年議准軍民交易洪武永樂宣德弘治嘉
靖制錢并歴代銅錢相兼行使敢有私鑄鉛錫假錢并
客商解人販賣解納者照例問發
嘉靖三十二年議准洪武通寶有當十當五當三當二
之制見今堪用者復有一錢七十文一錢一百四十文
一錢二百一十文三等任從民便相兼行使
嘉靖四十一年題准崇文門宣課分司商稅照舊折收
銀兩自本年冬季為始照例每鈔一貫折銀三釐每錢
七文折銀一分(俱會典)
嘉靖四十四年五月戶部歲發鹽課二萬兩於雲南鼓
鑄嘉靖通寶既而錢法阻滯公私交病巡按御史言鑄
錢不行繇蓄積未通也而利少費多且行錢准銀不宜
泥以定數而收稅折俸皆利於銀宜止勿鑄從之(皇明經濟錄)
嘉靖間又令曉諭京城内外行戶人等今後除私鑄新
破鉛鐵等項首官易買不用外但係囫圇中樣舊錢每
一百四十文准銀一錢與洪武永樂等錢隨便行使
嘉靖間又令曉諭京城内外商賈及舖行人等但有收
積新錢限一月内盡數赴府縣并各城兵馬司出首具
呈戶部照銅價給與價銀免其私販之罪例後敢有隠
藏不出首者事發比照私鑄銅錢為從者例問罪枷號
發遣其大小舖行仍前盜買販賣一體究治收過新錢
即與銷化貯庫聽鑄造大明通寶取用
嘉靖又令工部查照永樂宣德年間事例差官於直隸
并河南閩廣鑄造嘉靖通寶解京貯内府司鑰庫給軍
折俸并給光祿寺買辦物料每錢七百文准銀一兩
嘉靖間又題准錢法行使悉依歴代年號隨錢高下咸
得通行但有銷鎔舊錢及今鑄錢造作銅像銅器等項
者比盜鑄律科斷四十三年以私鑄盛行錢法阻滯令
内外各衙門嚴加訪治寶源局匠役人等侵料减工致
輕小濫惡不堪行使者該部拏送法司從重問罪以後
該局鑄造暫行停止戶部每年將南京雲南及稅課司解
收好錢一千萬文送部轉送司鑰庫以備賞賜之用
嘉靖間茶法奏狀今後園戶賣茶及茶商興販茶貨告
給引繇與夫批驗納課等項務要俱遵引繇條例數内
惟買引一事免其納錢
嘉靖年茶法奏狀一茶引繇内茶引一道納銅錢一千
文照茶一百斤茶繇一道納銅錢六百文照茶六十斤
見行事例每引繇一道納鈔一貫中夾紙一張
嘉靖年梁材鈔關議令各該鈔關委官主事將經過軍
民船隻應納錢鈔自嘉靖八年十一月初一日為始照
例每鈔一貫折銀五釐每錢七文折銀一分(皇明經濟錄)
嘉靖甲申三月僉事林希元上荒政叢言言救荒有二
難曰得人難審戶難有三便曰極貧民便賑米次貧民
便賑錢稍貧民便賑貸有六急曰垂死貧民急饘粥疾
病貧民急醫藥病起貧民急湯米既死貧民急墓瘞遺
棄小兒急收養輕重繫囚急寬恤有三權曰借官錢以
糶糴興工作以助賑貸牛種以通變(從信錄)
隆慶元年令買賣貨物值銀一錢以上者銀錢兼使一
錢以下者止許用錢國朝制錢及先代舊錢每八文折
銀一分不許任意低昂其崇文門稅錢并太倉收貯南
京解錢給與在京各衙門官吏為折俸之用以後按季
銀錢兼支崇文門課鈔除該銀三兩以上者收銀其三
兩以下者及九門各城房號行戶俱令收錢行使
隆慶二十年六月山西巡撫靳學顔理財疏云大行鑄錢
之法以通融於五榖之外重積貯之令以盈虛於豐歉
之門(昭陵信史)
隆慶三年令南京刑部通行各該問刑衙門以後如遇
抄沒賍物内除違禁細軟等件遵例解京并歲額錢鈔
仍照舊外其餘一應麤重賍物并贖罪銅錢徑解南京
戶部貯庫會官估計酌量支放明立文卷照刷其見在
貯庫賍物盡數查出會估酌處支銷
隆慶四年令以新鑄隆慶通寶送戶部發太倉庫量放
京官折俸(會典)
萬歷四年題准通行天下開鑄制錢與本地方舊錢相
兼行使着各撫按官設法經理務在便民毋致勞擾(同上)
萬歷四年題准行雲南布政司督令所屬開局鑄錢遵
照新制萬歷通寶與國朝制錢相兼行使以佐海&KR1684;之
用臨清本色鈔一千二百六十萬餘貫錢二千五百二
十萬餘文折色船料商稅正餘銀八萬三千八百餘兩
許墅本色鈔五百八十六萬餘貫錢一千一百七十三
萬餘文折色船料正餘銀三萬九千九百餘兩九江本
色鈔二百九十三萬餘貫錢六百八十九萬餘文折色
船料正餘銀一萬五千餘兩杭州本色鈔一百九十萬
餘貫錢三百八十一萬餘文折色船料商稅正餘銀三
萬六千八百餘兩淮安本色鈔三百萬餘貫錢六百萬
餘文折色船料正餘銀二萬二千七百餘兩揚州本色
鈔一百六十九萬餘貫錢三百三十八萬餘文折色船
料正餘銀一萬二千九百餘兩
萬歷五年令崇文門收稅除二兩以下者盡數收錢二
兩以上者亦銀錢中半上納京城各門稅課五城兵馬
司房號等項盡數收錢其文武官員支俸照例銀錢關
給外餘各項商人應領料價量擬銀八分錢二分并行
支給
萬歷六年覆准將嘉靖隆慶萬歷制錢遵照前奉欽依
每金背八文准銀一分火漆鏇邊各十文准銀一分洪
武等項與前代舊錢各十二文准銀一分相兼行使
萬歷六年常州府鈔三萬四千九百八十一貫九百五
十五文銅錢六萬九千九百六十四文解南京戶部
萬歷六年課鈔順天府九門并都稅等司門攤課鈔六
十六萬五千一百二十貫銅錢二百四十三萬二千八
百五十文崇文門宣課分司商稅大約銀共一萬九千
八百一十六兩銅錢一千八百八十七萬七千七百文
條稅大約銀一萬五千九百九十六兩船稅銀四千五
百一十五兩通州張家灣宣課司商稅大約銀三千零
九兩銅錢二百八十八萬七千七百六十文麴一十五
萬二千八百斤條稅銀一百五十五兩六錢船稅銀二
十二兩七錢常州府稅課等鈔二十四萬二千八百六
十六貫八百七十一文銅錢四十八萬五千七百三十
九文滁州稅課等鈔五萬三千九百五十六貫三百一
十文銅錢五萬三千九百五十八文
萬歷七年四月詔停鑄時上方以賞賚缺資命主計鑄
大錢進用京師小民多積嘉靖錢訛言止行萬歷新錢
不行舊錢人情甚以為不便且取外府之儲以充内庫
失舊制矣閣臣力請停鑄上命罷之(皇明從信錄)
萬歷八年題准雲南地方既不用錢不必鑄造其在庫
錢着貴州差人于該省搬取以充兵餉之用
萬歷十年詔各處開局鑄錢地方暫行停止如錢法疏
通願仍前鼓鑄者聽從其便(俱會典)
萬歷間又令崇文門稅銀自三兩以下盡數收錢三兩
以上銀錢中半兼收
萬歷辛亥閣臣疏云竊惟遼東積弱之後有此一捷稍
覺生氣而現在之窺伺報復勢正熾盛甚可為慮則夫
捐一二萬之金錢以激勸吏士使之感恩用命相率而
死敵此亦機之必不容緩者也
萬歷時孫一謙温麻人己丑間為南都官司獄能不以
獄為利于囚甚有恩故事重囚米日一升率為獄卒盜
去飯以不給又散時強弱不均至有不得食者即訟繫
囚初入獄獄卒驅之濕穢地索錢不得錢不與燥地不
通飲食而官因以為市一謙知之一切嚴禁手創一秤
秤米計飯日以卯巳時持秤按籍以次分給食甚均又
時時見囚衣弊為浣濯補葺令完善視輕繫之尤餓者
予囚飯之半囚得不死獄卒無敢横索一錢者(三司獄傳)
萬歷乙卯戚繼光鎮薊所駐三屯置庫隘稍拓之并及
文武廟梵宫道院南山有碧霞景忠諸壇望之縹緲
若在雲端有香錢簿取佐軍資公不入一錢皆以飭材
具有東湖因濠為險導以資灌漑護以柳堤有魚蝦菱
茭之利荷亭采鷁可供遊賞(小品)
錢通卷一
