姑蘇志卷四十五明王鏊撰
人物三
顧綜字文緯吳人後漢明帝時辟有道歴御史大夫尚
書令殿上三老帝舉三代之禮以正月上日踐辟雍
設杖几乞言受誨吳丞相雍其後也
雍字元歎德宇淹深夙播人譽初蔡伯喈嘗避怨於吳
雍從學琴書伯喈歎異之故與伯喈同名而字元歎
州郡表薦爲合肥長轉婁曲阿上虞皆有治跡孫權
領會稽太守不之郡以雍爲丞行太守事討除寇賊
郡界寧靜入爲左司馬權爲吳王累遷大理奉常領
尚書令封陽遂鄉侯拜侯還寺而家人不知迎母至
郡權臨賀之親拜其母太子亦往雍爲人不飲酒寡
言語舉動時當權嘗歎曰顧君不言言必有中至飲
宴歡樂之際左右恐有酒失雍必見之不敢肆情權
亦曰顧公在坐使人不樂其見憚如此是歲改爲太
常進封醴陵侯代孫邵爲丞相其所選用隨能授任
心無適莫時訪逮民間及政職所宜轉密以聞若見
納用則歸之於上不用終不宣泄權以此重之爲相
十九年年七十六赤烏六年卒初疾微時權令醫趙
泉視之拜其少子濟爲騎都尉雍聞悲曰泉善别死
生吾必不起故上欲及吾目見濟拜也權素服臨弔
諡曰肅侯子濟嗣無後絶永安元年詔曰故丞相雍
至德忠賢輔國以禮而侯統廢絶朕甚愍之其以雍
次子裕襲爵爲醴陵侯以明著舊勲(吳錄曰裕一名穆終宜都太守)
邵字孝則博覽書傳好樂人倫少與舅陸績齊名而陸
遜張敦卜靜等皆亞焉自州郡及四方人士言議結
交風聲流聞遠近稱之權妻以策女年二十七起家
爲豫章太守下車祀徐孺子墓優待其後禁非禮之
祭小吏姿質佳者輒令就學擇其先進擢置右職舉
善以教風化大行初錢唐丁諝出於役伍陽羨張秉
生於庶民烏程吾粲雲陽殷禮起乎微賤邵皆拔而
友之爲立聲譽秉遭大喪親爲制服邵當之豫章發
在近路値秉疾病時送者百數邵辭曰張仲節有疾
苦不能來别恨不見之暫還與訣諸君少待其留心
下士惟善所在皆此𩔖也諝至典軍中郎秉雲陽太
守禮零陵太守粲太子少傅世以邵爲知人在郡五
年卒官終剡令邵子譚
譚字子默弱冠與諸葛恪等爲太子四友從中庶子轉
輔政都尉帝方隆訓導妙簡俊彦四方畢集恪以雄
竒蓋衆而譚以清識絶倫獨見推重自范慎謝景羊
徽之徒悉在譚下赤烏中代恪爲左節度譚初踐官
府上疏陳事帝輟食稱善雅性高亮不脩意氣或以
此望之然權鑒其能見待甚隆數賞賜召請每省簿
書未嘗下籌徒屈指心計盡發疑謬加奉車都尉薛
綜爲選曹尚書固讓譚曰譚心精體密貫道達微才
照人物德允衆望誠非愚臣所可越先後遂代綜大
父雍卒數月拜太常代雍平尚書事時魯王霸與太
子和齊衡譚疏明嫡庶之禮霸遂與有隙而全琮子
寄爲霸賓素傾邪譚所不納先是譚弟承與張休俱
征壽春琮時與王凌戰凌兵勝陷没我軍休承奮擊
之遂駐魏師時琮群子緒端亦並爲將因敵既住乃
進擊之凌軍用退時行賞以爲駐敵之功大退敵之
功小休承並爲雜號將軍緒端偏禆而已寄父子益
恨共構譚坐徙交州譚幽憤著新言二十篇其知難
篇以自悼也卒年四十二
承字子直嘉禾中與舅陸瑁俱以禮徵權賜雍書曰貴
孫子直令問休休至與相見過於所聞拜騎都尉領
羽林兵後爲吳郡西部都尉與諸葛恪等共平山越
别得精兵八千拜昭義中郎將入爲侍中芍陂之役
拜奮威將軍出領京下督數年與兄譚張休等俱徙
交州卒年三十七承從祖徽
徽字子歎雍母弟也少游學有才辯孫權召署主簿嘗
出見一男子將刑問何罪云盜百錢徽使住馳詣陳
啓方今畜士以圖北虜視此兵壯健且所盜少乞原
之權嘉許焉轉東曹掾或傳曹操欲東權謂徽曰卿
孤腹心今傳孟德懷異意莫足使揣之卿爲吾行拜
輔義都尉往見操操問境内消息徽應對婉順因說
江東大豐山藪宿惡皆慕化爲善義出作兵操笑曰
孤與孫將軍一結婚姻共輔漢室義如家君何為道
此徽曰正以明公與主將義同磐石休戚共之是以
及耳操厚待遣還權問定云何徽曰敵國隱情卒難
探察然徽潛采聽方與袁譚交爭未有他意乃拜徽
巴東太守欲大用之會卒子容字季則少知名位至
鎮東將軍
顧榮字彦先宜都太守穆之子也(穆即裕雍之子)機神朗悟仕
吳黃門侍郎太子輔義都尉吳平與陸機兄弟同入
洛時號三俊例拜郎中歴尚書郎太子中舍人廷尉
正恒縱酒謂同郡張翰曰惟酒可以忘憂但無如作
病耳趙王倫誅淮南王允收允僚屬付廷尉榮平心
處當多所全宥及倫簒位以榮爲子大將軍虔長史
初榮宴飲見執炙者有欲炙之色割炙啗之坐者問
其故榮曰豈有終日執之而不知其味者及倫敗榮
被執將誅而執炙者爲督率救之得免齊王冏召爲
大司馬主簿榮懼及禍昏酣不綜事以情告馮熊能
謂葛旟曰以顧榮爲主簿所以甄拔才望委以事機
不復計南北親疎欲平海内之心也今府大事殷非
酒客之政旟曰榮江南望士且居職日淺不宜輕代
易之熊曰可轉爲中書侍郎榮不失清顯而府更收
實才旟然之白冏以爲中書侍郎在職不復飲酒或
問之曰何前醉而後醒邪榮懼乃復飲與楊彦明書
曰吾爲齊王主簿恒慮禍及見刀與繩每欲自殺及
冏誅榮以討葛旟功封嘉興伯轉太子中庶子長沙
王乂爲驃騎復以榮爲長史乂敗轉成都王穎丞相
從事中郎惠帝幸臨漳以滎兼侍中遣行園陵會張
方據洛不得進避之陳留及帝西遷長安徵爲散騎
常侍以世亂不應遂還吳東海王越聚兵以榮爲軍
諮祭酒屬陳敏反假榮右將軍丹陽内史榮數踐危
亡之際恒以恭遜自免敏欲誅諸人士榮說解之敏
從其言仍遣甘卓出橫江堅甲利器委以精兵榮私於
卓曰若江東之事可濟當共成之然卿觀事勢當有
濟理不敏敗之日使江西諸軍函首送洛題曰逆賊
顧榮甘卓之首辱及萬世可不圖之卓從之明年周
玘紀瞻與榮及卓起兵攻敏榮發橋斂舟於南岸敏
率兵出不獲濟榮麾以羽扇其衆潰散事平還吳永
嘉初徵拜侍中與紀瞻同赴洛在途論易太極至徐
州聞亂甚將不行會刺史裴盾得東海王越書若榮
等顧望以軍禮發遣乃與瞻及陸玩等各解船棄車
牛一日一夜行三百里得還揚州元帝鎮江東以榮
爲軍司加散騎常侍謀畫皆諮焉時帝因鄭貴嬪有
疾頗廢萬機榮牋諫之又表薦甘卓帝皆納之六年
卒官帝臨喪盡哀欲贈榮依齊王功臣格殷祐牋列
以爲報輕乃贈侍中驃騎將軍開府儀同三司諡曰
元及帝爲晉王追封爲公開國食邑子毗嗣官至散
騎侍郎榮兄子顯
顯字孟著少有重名嘗以酒勸周顗顗不受顯因移勸
柱而語曰詎可便作棟梁自遇顗得之欣然遂爲衿
契泰興中爲散騎侍郎早卒時惜悼之
顧衆字長始榮族弟也祖悌(在孝友傳)父祕字公眞有文武
才幹爲吳興太守石冰略有揚土周玘等推祕都督
揚州九郡軍事斬冰所置吳興太守區山祕出後伯
父早終事伯母以孝聞州辟主簿舉秀才除餘杭秣
陵令並不行元帝爲鎮東將軍命爲參軍以討華軼
功封東鄉侯辟丞相掾初祕以員外散騎常侍代吾
彦爲交州刺史祕卒州人逼子參領州事參卒弟壽
固求領州殺長史胡肇等又將殺帳下督梁碩碩起
兵討壽禽付壽母令鴆殺之衆往交州迎喪値杜弢
之亂崎嶇六年乃還祕曾蒞吳興吳興義故遺錢助
衆一無所受及帝踐阼徵拜駙馬都尉奉朝請轉尚
書郎大將軍王敦請為從事中郎上輔南康太守會
詔除鄱陽太守加廣武將軍衆徑之鄱陽不過敦敦
甚怪焉及敦搆逆令衆出軍衆遲回不發敦大怒以
軍期召衆還詰之聲色甚厲衆不爲動敦意漸釋時
敦又怒宣城内史陸喈衆又辯明之陸玩在坐爲衆
危懼出謂衆曰卿真所謂剛亦不吐柔亦不茹雖仲
山甫何以加之敦事捷欲以衆爲吳興内史衆固辭
敦鎮姑孰復以爲從事中郎敦平除太子中庶子爲
義興太守加揚威將軍蘇峻反王師敗績衆還吳潛
圖義舉遣人喻張悊復告蔡謨言與悊尅期效節謨
乃以衆爲本國督護揚威將軍衆破峻將弘徽軍衆
往海虞備賊而賊率張健據郡城衆由婁縣東倉與
賊别率戰破之進屯烏苞會稽内史王舒吳興内史
虞潭檄衆爲五郡大督護統諸義軍討健潭遣姚休
爲衆前鋒與賊戰没衆還守紫壁咸勸衆過浙江衆
不聽又版范明爲參軍合討健健走衆進住吳城遣
朱祈等九軍守庱亭復破健軍(事詳平亂條)峻平論功衆
推功於謨謨以衆謀非己之力俱表相讓論者美之
封鄱陽縣伯除平南軍司不就更拜丹陽尹本國大
中正入爲侍中轉尚書咸康末遷鎮軍將軍揚州大
中正固讓未拜以母憂去職穆帝即位復徵爲領軍
不起服闋乃就何充崇信佛教衆每以爲言嘗同經
佛寺充要衆入門衆不下車充優容之以老乞休不
許遷尚書僕射永和二年卒贈特進光禄大夫諡曰
靖(真誥云諡靖伯)長子昌嗣爲建康令第三子會中軍諮議
參軍時稱美士衆族子和
和字君孝曾祖容吳荆州刺史祖相臨海太守和總角
便有清操族叔榮曰此吾家麒麟興顧氏者必此子
也時宗人球亦有令聞爲州别駕榮謂之曰卿速步
君孝超卿矣王導爲揚州辟從事月旦當朝未入停
車門外周顗遇之和方擇蝨夷然不動顗既過顧指
和心曰此中何所有和徐應曰此中最是難測地顗
入謂導曰卿州吏中有一令僕才導亦爲然和嘗詣
導導小極對之疲睡和欲叩會之因謂同坐曰昔每
聞族叔元公道公叶贊中宗保全江表體小不安令
人喘息導覺之謂和曰卿珪璋特達機警有鋒不徒
東南之美實爲海内之俊由是知名既而導遣八部
從事之部還同入見各言官長得失和獨無言導問
之答曰明公作輔寧使網漏吞舟何緣采聽風聞以
察察爲政導咨嗟稱善累遷田徒掾時東海王沖爲
長水校尉妙選僚屬以和爲主簿永昌初除司徒左
曹掾太寧初王敦請爲主簿遷太子舍人車騎參軍
長史王導爲揚州請爲别駕所歴皆著稱遷散騎侍
郎尚書吏部司空郗鑒請爲長史領晉陵太守咸康
初拜御史中丞劾奏戴抗贓汙付法并免傅玩劉傭
官百僚憚之遷侍中初中興東遷舊章多闕冕旒飾
以翡翠珊瑚雜珠和奏舊冕有十二旒皆用玉珠今
用雜珠等非禮若不能用玉可用白琁成帝始下太
常改之帝以保母周有勞欲假其名號和諫止之轉
吏部尚書徙領軍將軍太常卿國子祭酒康帝將郊
祀和議宜親行從之遷尚書僕射以母老固辭詔特
聽暮出朝還朝議以端右之副不宜處外更拜銀青
光禄大夫領國子祭酒頃之母憂去職居喪以孝聞
既練褚裒薦起爲尚書令遣散騎郎喻旨和每見催
逼輒號咷慟絶帝又下詔強之和表疏十餘上竟不
起服闋然後視職時汝南王統江夏公衞崇並爲庶
母制服三年和乃奏曰禮所以軌物成教故有國家
者莫不崇正明本以一其統斯人倫之紀不二之道
也爲人後者降其所出奪天屬之性顯至公之義降
殺節文著于周典按汝南王統爲庶母居廬服重江
夏公衞崇本由疎屬開國之緒近喪所生復行重制
違冒禮度肆其私情皆可下太常奪服若不祗王命
應加貶黜詔從之和居任多所獻納雖權臣不苟阿
撓永和七年以疾篤辭位拜左光禄大夫儀同三司
加散騎常侍尚書令如故其年卒追贈侍中司空諡
穆子淳歴尚書吏部郎給事黃門侍郎左衞將軍球
歴尚書郎建武初卒帝將爲舉哀有司奏非例帝曰
衰亂之弊特相痛悼於是哭之甚慟和孫敷字祖根
少聰慧高才令德弘泰有雅量殷源謂之曰黑頭公
東南無雙官至著作郎卒和曾孫琛
琛字弘瑋祖履之父惔並爲司徒左西掾琛謹确不尚
浮華起家州從事駙馬都尉奉朝請景平中除大匠
丞彭城王義康右軍驃騎參軍晉陵令司徒參軍尚
書庫部郎本邑中正元嘉七年到彦之兵敗河南委
棄兵甲武庫爲之空虚後太祖宴會有荒外歸化人
在坐上問琛庫中仗猶有幾許琛詭答有十萬人仗
舊武庫仗祕不言多少上既發問追悔失言及琛詭
對上甚喜明年坐以宗人入尚書省雜坐遣出免中
正仍爲彭城王義康所請補司徒錄事參軍義康欲
委以腹心而琛不能承事劉湛尋斥爲山隂令復爲
司徒錄事遷少府十五年出爲義興太守十九年徙
東陽欲使防守義康固辭忤旨廢黜還家二十七年
魏人南至瓜步權假琛建威將軍尋除東海王禕冠
軍司馬行會稽五郡置會州以琛爲會稽太守加五
品將軍置將佐事平遷吳興太守孝建元年徵爲五
兵尚書未拜復爲寧朔將軍吳郡太守以起義功封
永新縣五等侯大明元年吳縣令張闓坐居母喪無
禮下廷尉錢塘令沈文秀判劾違謬應坐被彈琛宣
言於衆闓被劾之始屢相申明又云當啓文秀留縣
世祖聞之大怒謂琛賣惡歸上免官琛母老仍停家
琛爲司空竟陵王誕故佐誕待琛等素厚三年誕據
廣陵反遣陸延稔版琛爲征南將軍琛子前尚書郎
寶素爲諮議參軍寶素弟前司空參軍寶光爲從事
中郎世祖以琛素結事誕或有異志遣使就吳郡太
守王曇生誅琛父子會延稔先至琛等即執斬之遣
二子送延稔首啓世祖世祖所遣誅琛使其日亦至
僅而獲免上嘉之召琛出以爲西陽王子尚撫軍司
馬琛母孔氏時年百餘隆安初王廞於吳中爲亂以
女爲貞烈將軍悉以女人爲官屬以孔氏爲司馬及
孫恩亂後東土饑荒人相食孔氏散家糧以賑邑里
得活者甚衆生子皆以孔爲名焉琛仍爲吳興太守
明年坐郡民多翦錢及盜鑄免官六年起爲大司農
都官尚書新安王子鸞北中郎司馬東海太守行南
徐州事隨府轉撫軍司馬太守如故前廢帝即位復
爲吳郡太守泰始初與四方同反兵敗奉母奔會稽
臺軍既至歸降寶素與琛相失自殺琛尋丁母憂服
闋起爲員外常侍中散大夫後廢帝元徽三年卒年
八十六先是宋世江東貴達者會稽孔季恭季恭子
靈符吳興丘淵之及琛吳音不變寶光見藝術傳
顧顗之字偉仁初爲郡主簿謝晦爲荆州以爲南蠻功
曹晦愛其雅素深相知待王弘辟爲揚州主簿仍爲
弘衞軍參軍鹽宫令衡陽王義季右軍主簿尚書都
官郎護軍司馬時彭城王義康秉權殷劉之隙已著
覬之不欲與殷景仁久接乃辭脚疾自免歸在家每
夜常於牀上行脚家人竊異之而莫曉其故後義康
徙廢朝廷多以異同受禍復爲東遷山隂令山隂劇
邑官長晝夜不得休覬之理繁以約縣用無事晝日
垂簾門階閴寂自宋世爲山隂務簡而蹟修莫能尚
也還爲揚州治中從事史廣陵王誕廬陵王紹北中
郎左司馬揚州别駕從事史尚書吏部郎嘗於太祖
坐論江左人物言及顧榮袁淑謂覬之曰卿南人怯
愞豈作賊覬之正色曰卿乃復以忠義笑人淑有愧
色元凶弑立朝士無不移任唯覬之不徙官世祖即
位遷御史中丞孝建元年出爲義陽王昶東中郎長
史寧朔將軍行會稽郡事尋徵爲右衞將軍領本邑
中正明年出爲湘州刺史治甚有蹟大明元年徵守
度支尚書領本州中正二年轉吏部尚書有唐賜者
往病吐蠱蟲十餘枚臨死語妻張死後刳腹出病後
張手自破視五臟悉糜碎郡縣以張忍行刳剖子副
又不禁駐事起赦前法不能決劉勰議賜妻痛往遵
言兒識謝及理考事原心非存忍害謂宜哀矜覬之
議曰法移路尸猶爲不道況在妻子而忍行凡人所
不行不宜曲通小情當以大理爲斷謂副爲不孝張
同不道詔如覬之議加左軍將軍出爲吳郡太守八
年復爲吏部尚書加給事中未拜欲以爲會稽不果
還爲吳郡太守戴法興權傾人主而覬之未嘗降意
蔡興宗與覬之善嫌其風節過峻覬之曰辛毗有云
孫劉不過使吾不爲三公耳及世祖晏駕法興遂以
覬之爲光禄大夫加金章紫綬太宗泰始初四方同
反覬之家潯陽潯陽王子房加以位號覬之不受曰
禮年六十不服戎以其筋力衰謝非復軍旅之日況
年將八十殘生無幾守盡家門不敢聞命時普天叛
逆莫或自免唯覬之心迹清全獨無所與二年東土
既平以爲左將軍吳郡太守加散騎常侍復爲湘州
刺史常侍將軍如故三年卒年七十六追贈鎮軍將
軍常侍刺史如故諡簡子覬之家門雝睦爲州鄉所
重五子約緝綽縝緄綽私財甚豐鄉里士庶多負其
債覬之每禁之不能止及後爲吳郡謂綽曰我常
不許汝出債今思貧薄亦不可居民間與汝交關及
我在郡爲汝督之凡諸券書皆何在綽大喜盡出諸
文劵覬之悉焚燒宣語遠近負三郎債皆不須還凡
劵書悉燒之矣覬之常謂秉命有分定非智力所移
唯應恭已守道信天任運而闇者不達妄求僥倖徒
虧雅道無關得喪乃以其意命弟子愿著定命論愿
字子恭父淵之散騎侍郎愿好學有文詞名於世大
明中舉秀才對策稱旨擢爲著作佐郎太子舍人蚤
卒又弟子惠胤永明三年以驃騎參軍徵爲司徒主
簿閒居養志不應辟覬之孫憲之
憲之字士思元徽中爲建康令時有盜牛者與本主爭
訟各稱已物前後令莫能決憲之至令解牛任其所
去牛徑還本主宅盜始伏權要請托長吏貪殘據法
直繩無所阿縱性又清儉彊力爲政甚得民和故都
下飲酒者得醇旨輒號爲顧建康謂其清美也遷車
騎功曹晉熙王友齊高帝執政以爲驃騎錄事參軍
遷太尉西曹掾齊臺建爲中書侍郎高帝即位除衡
陽内史先是郡境連歲疾疫死者大半棺木尤貴悉
裹以葦席棄之路傍憲之下車分命屬縣求其親黨
悉令殯葬其家人絶滅者爲出公禄使綱紀營護之
又土俗山民有病輒云先人爲禍皆開冡剖棺水洗
枯骨名爲除祟憲之曉諭生死之别事不相由風俗
遂改時刺史王奐初至唯衡陽獨無訟者乃歎曰顧
衡陽之化至矣若九郡率然吾將何事還爲太尉從
事中郎永明六年爲隨王東中郎長史行會稽郡事
山隂人吕文度有寵於齊武帝於餘姚立邸頗縱橫
憲之至郡即表除之文度後還葬母郡縣爭赴弔憲
之不與相聞文度深銜之卒不能傷也遷南中郎巴
陵王長史南兖南豫二州事典籖諮事未嘗接以顔
色動遵法制加建威將軍行婺州事時竟陵王於宣
武臨成定陵三縣界立屯封山澤數百里禁民樵采
憲之固陳不可言甚切直王答之曰非君無以聞此
德音即命毋禁遷給事黃門侍郎兼尚書吏部郎中
初覬之爲吏部於庭植嘉樹謂人曰吾爲憲之植耳
至是憲之果爲此職出爲征虜長史行南兖州事遭
母憂服闋建武中復除給事黃門侍郎領步兵校尉
未拜仍遷太子中庶子領吳邑中正出爲寧朔將軍
臨川内史未赴改授輔國將軍晉陵太守頃之遇疾
陳解還鄊里永元初徵爲廷尉不拜除豫章太守有
貞婦萬晞少孀居無子事舅姑尤孝父母欲奪嫁之
誓死不許憲之賜以束帛表其節義梁武帝爲揚州
牧徵憲之爲别駕從事史比至已受禪憲之風疾漸
篤固求還吳天監二年就家受大中大夫憲之雖累
經宰郡資無儋石及歸環堵不免飢寒臨終爲制以
勑其子薄葬素祭文繁不載所著詩賦銘贊并衡陽
郡記數十篇
顧邁郡人有才能而輕薄宋始興王濬征北以爲行參
軍待之甚厚深言密事皆與參之别駕劉瑀性好凌
物而折節事邁邁以其欵盡濬所言悉以語之瑀與
邁進射堂下忽顧左右索單衣幘邁問其故瑀曰公
以家人待卿言無不盡卿外宣洩我是公家吏何得
不啓白濬大怒啓文帝徙廣州値蕭簡爲亂邁爲之
盡力與簡俱死
顧少連字夷仲和裔孫也唐代宗朝擢第以拔萃補登
封主簿邑有虎孽少連命塞陷穽移文嶽神虎不爲
害以薦爲監察御史德宗幸奉天徒步詣謁授水部
員外郎翰林學士再遷中書舍人閱十年以謹密稱
歴吏部侍郎裴延齡方橫嘗與少連會田鎬第酒酣
少連挺笏謂曰段秀實笏擊賊臣今吾笏將擊姦臣
奮且前元友直勸解之改京兆尹政尚寬簡不爲灼
灼名先是京畿租賦薄厚不能一少連以法均之遷
吏部尚書封本縣男徙兵部東都留守表禁苑及汝
閑田募耕以便民閱武力利鎧仗號良吏卒年六十
三贈右僕射諡曰敬子師邕師閔始少連攜師閔奔
行在有詔同止翰林院車駕還授同州參軍
師邕字睦之性恬約喜書寡游合第進士累遷監察御
史李訓薦爲水部員外郎翰林學士訓遣宦官田全
操等六人按邊既行命師邕爲詔賜六道殺之會訓
敗不果師邕流崖州至藍田賜死
姑蘇志卷四十五
