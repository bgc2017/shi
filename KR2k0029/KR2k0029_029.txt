姑蘇志卷三十明王鏊撰
寺觀下
崑山縣叢林寺九觀一
景德教寺在縣治西南通德坊内晉黃門侍郎兼中書
令王珉捨宅建祠堂在焉始名寶馬寺宋景德二年
僧慶𧦬奏賜今額元燬洪武中僧九齡重建歸併菴
七
草堂菴(在縣南一里宋寶慶二年僧演義建)
圓明菴(在縣東南五里宋寶慶元年朝散大夫陳振建)
積慶菴(在縣西一十里宋淳熙二年僧志欽建)
集慶菴(在縣西南十五里宋淳祐二年僧德韶建)
法喜菴(在縣東二十里宋嘉禧二年僧普壽建)
大乘觀音菴(在縣西南五十里元至正間僧普明建)
廣福菴(在縣西一十五里宋端平二年僧益禪師建)
慧聚教寺在馬鞍山下梁天監十年吳興沙門惠嚮建
相傳嚮登山寓一石室欲建寺忽神見請助千工用
佐景福是夜風雨暴作喑嗚之聲人皆聞之遲明殿
基成延袤一十七丈高丈有二尺巨石矗然其直如
矢事聞因命建寺賜今額封山神為大聖山王仍賜
鐵爐繡佛敕張僧繇繪龍於四柱唐會昌中寺廢以
柱藏郡中大中間復興賜金書字牌銅鐘復以柱還
寺登臨勝處有古上方月華閣妙峰菴又有留雲翠
屏翠茂夕秀諸軒及淩峰翠微垂雲諸閣不可盡紀
淳熙中寺燬自唐以來名賢題詠碑刻及殿柱雷火
篆書楊惠之天王像李後主所書扁榜悉燼止存山
王殿端平至正間凡再燬洪武中僧曇倕重建然非
復往時雄麗矣歸併菴二(唐王洮天王堂記有釋氏于宅于馬鞍山下者一日)
(忽扣太原王生洮促足角坐涵意欲洩不能者數四頃乃作曰欲以天王堂事勞筆端謹按釋氏書云天)
(王生于闐國作童兒時猶能血鏃射妖遂去走天竺遇金仙子授記護閻浮提補多聞王騰雲跨漢靸鬼)
(撚魔霞幟雪戟指句摧泮竟鎮妙高北面水晶宫中為藥又官長吁竒怪事孔門弟子慚於語然儒以正)
(直為神今天王能射妖摧魔用壯護世是亦正直也復何慚之哉按馬鞍山踴出平原中絶頂晴望他山)
(百餘里緣接培塿咸溝穿塍織坦然鋪出復多竒石支疊危柱釋氏築室鑿倚山半今天王堂實翼西北)
(隅盤㐲嶽聳屹然拄空金精獰環力溢膺腕彘卒象伍作為部落堂宇宏麗四簷飛翬庥靈庇像若膄瞞)
(被甲擔戈立於煙靄洮因勞其費進曰非某力能皆邑民為之塑實成於張弘度堂實成於俞師甫吁大)
(凡力於耕者一人切於穫者三人豈偶然於天王哉釋氏子姓闕號清建姓趙號良顗時唐大中三年記)
(唐張祐詩寶殿依山險淩虚勢欲吞畫簷齊木末香砌壓雲根遠景窗中岫孤煙竹裏村凭高聊一望歸)
(思隔吳門孟郊昨日到上方片霞封石牀錫杖莓苔色袈裟松栢香晴磬無短韻晝燈含永光有時乞鶴)
(歸還訪逍遙場王安石次韻峯嶺互出沒江湖相吐吞園林浮海角臺殿擁山根百里見漁艇萬家藏水)
(村地偏來客少幽興秪桑門僧蹊蟠青蒼莓苔上秋牀露翰飢更清風蘤遠亦香掃石出古色洗松納)
(空光久遊不忍還迫迮冠蓋場趙彦端題西隱西風數客一闌干野色蕭然得細看潦水倍知秋事早夕)
(陽更覺晩山寒小留待月鐘無遽半醉題詩燭未殘憶得向來幽獨處黃精未熟客衣單僧冲邈翠微山)
(居八首閑來石上卧長松百納袈裟破又縫今日不愁明日飯生涯只在鉢盂中臨溪草草結茅堂靜)
(坐安然一炷香不是息心除妄想都緣無事可思量老老山僧不下階雙眉恰似雪分開世人若問枯)
(松樹我作沙彌親見栽幼入空門絶是非老來學道轉精微鉢中貧富千家飯身上寒暄一衲衣一)
(池荷葉衣無盡數樹松花食有餘卻被世人知住處更移茅舍作深居茅簷靜坐千山月竹戶閒棲一)
(片雲莫送往來名利客階前踏破綠苔紋爐中無火已多時早起惟將一衲披莫怪山僧常冷澹夜深)
(無處拾松枝豈是栽松待茯苓且圖山色鎮長青他年行脚不將去留與人間作畫屏郟僑訪翠微上)
(人行客倦奔馳尋師到翠微相看無俗語一笑任天機曲沼澹寒玉横山鏁落暉情根枯未得愛此幾㤀)
(歸高啓和唐人韻鳴鐘警迷方枯僧兀趺牀石姿生寒稜松子落古香殿鎖山雨氣樓迎海暾光遙望蒼)
(蒼城愁是車馬場煙斂城初出潮來野欲吞危樵緣磴角倦衲憩松根刹表藏林寺鐘聞隔海村畫龍)
(飛去久空掩殿堂門)
餘慶菴(在縣西北二十五里元至正八年僧輝烊建)
擁翠菴(在馬鞍山之陽洪武四年僧本覺建)
華藏講寺原在馬鞍山頂舊名般若宋宣和間信法師
者易今名本在山之北麓洪武十三年僧大雅移建
於此歸併菴一(張景修詩白雲原未高香砌等林梢側脚隨山徑低頭認鶴巢客清茶破)
(睡僧瘦筍供庖詩句非吾祖何人繼孟郊冲邈礎潤藏雲族簷虚壓樹梢經常逢夜講齋不過中庖有井)
(龍應蟄無泥燕不巢登臨增野興四顧盡寒郊朱穀行行身漸高長袖掠花梢一線道縈鳥千年居等巢)
(地嚴金襯步天近玉分庖撫掌棲松鶴驚飛雪點郊易九成煙霞通一徑樓閣近諸天翠積祗園樹蒼擎)
(華嶽蓮空花皆是幻水月不離禪暮景飛蓬逝餘光落照懸獨尋方外友已斷世間緣坐久談玄理松風)
(落麈前)
超化菴(在縣南三里宋淳熙間僧善果建)
薦嚴資福禪寺在縣治東南唐天祐三年鎮遏使劉璠
捨宅建匡禪師開山五代梁開平三年改崑福院宋
大中祥符元年勑改惠嚴禪院尋賜今額寺有普照
堂(高宗書扁)又有法堂(曾&KR0776;記)泰定二年燬後至元四年僧
希顔重建永樂九年僧道艮重修歸併寺一菴二(范成)
(大夜步東寺之西人家簾幕夜香飄燈火蕭疎照市橋滿縣月明春意好小樓吹笛近元宵又東禪廊夜)
(二絶淡雲如水霧如塵殘雪和霜凍瓦鱗織女無言千古恨素娥有意十分春一聲黃鵠夜深歸棲雀)
(驚鳴觸殿扉北斗半垂樓閣外風幡直欲上雲飛)
無相禪寺(在石浦鎮梁天監十年建後唐天福二年重建舊名寶乘寺宋大中祥符元年改賜)
(今額洪武中僧以寧重修)
延福菴(在縣治西南元至正四年僧淳厚建)
觀音菴(在縣西南二十里元至正六年僧普傳建)
能仁教寺在縣東南三十五里唐天祐二年魏長者捨
宅建用法師開山名羅漢禪院唐長興二年改德義
院宋大中祥符元年改今額洪武二十三年僧永年
重建歸併無
報國講寺在景德寺西舊在縣西一里許名九品觀堂
相傳其地本屠沽所聚寺僧師諒一夕夢有神人披
髮執戈而告曰此地當作道場師何不究心興一觀
堂名以九品鑿地為沼當有石塔現寤而言之恊力
建造果得石塔數層上刻元幹僧師諒九品觀堂元
泰定間嘉興路僧判荃公改建於此後荃公興工鼎
建殿宇奏請今額洪武二十三年僧九齡重建歸併
無(沈周詩東崑不到兩年強六月來遊是趁忙城裏誰家無暑地水邊人說有僧房入門認竹天光晩)
(借榻眠松夜氣凉造次題詩才一過不知三過幾時償)
聖像教寺在縣南三十五里滬瀆晉建興二年有迦葉
維衛二石像從海逆水而來止此衆迎像置郡城開
元寺里人趙罕復捨所居建寺於此勑賜今額梁禎
明四年重修宋寶慶中寺焚晉梁碑刻無存歸倂寺
一
延福教寺(在秦柱山陽梁天監二年僧從義建有浮屠七成元末寺燬惟浮屠存焉)
延祥教寺在縣東南四十里梁天監間里人莘氏捨宅
建名紹法寺宋大中祥符元年改賜今額洪武十一
年僧德潤重建歸併無
趙靈興福教寺在縣西南六十里唐大中十年僧宗德
建趙靈山在寺後故名洪武中僧智彰重建歸併菴
一
餘慶菴(在趙靈寺傍宋咸淳二年僧文顯建)
福嚴禪寺在縣東南七十里磧礇村元至元間僧友山
建洪武中僧澤雲永樂中僧信源正統中僧曉堂相
繼重修有雷音閣剪松軒最勝歸併無
清真觀在會僊橋東即宋放生池也乾道七年道士翟
守真建真武道院淳熙元年移常熟縣清真觀廢額
改置嘉定八年建昊天閣陳振記元大德間燬延祐
間重建楊維禎記永樂初重修歸併觀二道院六(宋項)
(公澤䟦御書放生池碑臣恭惟仁宗皇帝澤潤四海仁及羣生廼以景祐三年十一月己亥朔詔天下乾)
(元節宴設量事烹炮毋得過殺物命皇乎休哉好生大德不遺微小所以壽我宋於萬年之脈者在是也)
(于時中外之臣靖共豈弟推廣上意若民若物涵濡闓澤於囿生之内肆惟皇上遵守家法親灑宸翰俾)
(誕節錫宴一遵景祐三年詔書大哉王言上以續仁祖生生之澤下以遂萬有生生之性臣嘗管窺蠡測)
(竊謂聖德之妙溥博無私仁民而愛物皆此一念充之皇上曩以訓廉謹刑二銘董正吏治兹仁民之本)
(原也今戒烹宰仍於所在放生池刻石其愛物之著見乎臣承恩試邑夤奉德音敬摹勒於清真觀放生)
(之所昭回之光焜燿百里雲飛川泳同躋壽域臣敢不對揚休命奉行寬大詎容徒使恩及禽獸而功不)
(至百姓有負於聖天子一視同仁之盛心乎庸敢推明聖心并載于下方淳祐十年正月朢日䟦陳振昊)
(天閣記循縣西行一里所少折而東得道家者廬曰清真觀觀有閣傑出曰昊天閣嘉定四年正月知觀)
(事馬拱辰劉道映所建也嵌空為臺三面扶闌振嘗夜醮其上月星低垂天地收籟步虚清越佩聲和鏘)
(是心油油以敬以肅閣之達顧不足妥靈隤祉歟觀為放生池振兒時間一至小亭孤立度以浮梁乾道)
(七年道士翟守真卒自天台睨縣家四維欠薰崇香火地始匄諸官劬躬經理十五六就緒淳熙初元外)
(大父左史李公帥寓公士民狀翟君有操行遷常熟縣故道宫額榜曰清真而推翟君主之當是時先君)
(尚無恙也閱三十一年而馬君嗣又九年劉君嗣至是棟宇之制十備八九矣而閣又其高明壯麗者噫)
(老氏學長生不死而神僊得道之士蟬蜕埃壒影響不接於人故間館真祠寥寥郡縣斧斤畚築或曠歲)
(耳不一聞清真自翟距劉用力三世而外大父而下若先君亾慮廿又八人指計微一存者獨往來逵道)
(巋然壽宫不曰難乎振於是有感焉則又曰雖然績底於勤圮於盈志植於強肆於安劉君乎能念前人)
(所以壽其後者乎朝修有所繙閱有經祝皇之壽酬施者之勲考擊鼔鐘弗渝少分若是則凡厥未成者)
(將不日而成之况其已成者乎苟為不然食飽而衣鮮暑簟而寒氊㤀厥由來以嬉以恬若是則雖其已)
(成者懼弗能堅且久也况其未成者乎秦約詩碧水池頭秋水深芙渠萬柄翠生陰玄田種子俱成玉琪)
(樹開花已滿林道士步虚蒼玉珮僊人吹笛水龍吟西臺風雨清無夢隔竹聲聞搗藥禽楊維禎放生池)
(上晩披襟五月涼風草樹陰玉井水寒船作藕葛陂雨過杖成林雙雙並合煙中下瑟瑟蜿蜒夜半吟道)
(人當晝洗硯石自臨青李與來禽郭翼放生池上應五月爛漫花開坐夜長月出金盤擎露影天高玉井)
(散秋香雲邊小溆瀛洲近鏡裏微波太液涼准擬王喬借飛舄仙遊從此恣翺翔偶桓殿閣峩峩轉夕暉)
(放生池上客來稀應知羽士登真去獨見山童汲澗歸雲冷松巢空鶴&KR0769;雨荒丹竈長苔衣野人素有煙)
(霞癖欲向玄關共息機)
靈應普照觀(在縣東北一里宋嘉定中邑人翁謙鑿地得石函中有青圭因建道院宋寧宗)
(御書觀額又書止堂扁賜主者易如剛)
真如觀(在石浦鎮宋慶元間建永樂十四年重建)
月華道院(在卜山下宋熙寧五年建一名玉虚道院)
廣福道院(在縣西南宋乾道八年建)
真聖道院(在縣治西元至元間建)
靈祐道院(在縣南元至元三年建)
洞明道院(在㳌川鄉元至元元年建)
修真道院(在泗橋鎮元至元壬申道士錢日升建)
常熟縣叢林寺十觀一
慧日禪寺在縣治西稍北梁天監間吳興僧慧嚮開山
舊名壽聖又名晏安又名慧日禪院紹興十五年燬
乾道九年僧宜意嘉定間僧子幸先後重建縣令張
珽記(按記云寺經鬱攸碑碣無存相傳三錫額曰壽聖曰晏安曰慧日亦口傳耳又按吳郡志云始)
(於禎明元年皇朝治平四年勑額壽聖晏安禪院)元統元年僧普明改院為
寺建觀音殿(胡助記)永樂八年僧可觀重修今為祝聖
道場歸併寺二菴三(周霞賓詩盡說梁朝寺誰參嚮老禪莊嚴存像教汩没悵塵緣)
(七寶祗園樹雙金佛地蓮海鄉煙霧裏月落曙鐘傳)
寶嚴禪寺(在虞山之麓梁天監間建初名延福禪院宋天禧間改今額錢氏時高僧希辯居此)
(後隨國詣闕賜號慧明大師歸隱故處寺有浮圖七成極莊嚴相傳泗州僧伽塔第一此為第二仁宗朝)
(賜銅鑄東嶽聖帝像為伽藍景祐中僧清鑒重建縣令陸鋒記永樂初重建改為寺按中吳記聞吳越錢)
(王之子祝髮於此太宗賜御書急就章逍遙詠聖惠方於寺中而陸鋒記所云賜書乃希辯初不云錢氏)
(豈辯即錢氏子耶宋王伯廣平湖鏡淨中背貼青峯巒去郭二十里金碧輝波瀾是曰寶華境萬象鬱以)
(盤壯哉窣堵坡一瞰天地寬誰懷墮塵鞅幾欲招飛鸞我生眇何能山水情所安扁舟幾來斯不為開愁)
(端意到自行樂樽酒那追歡何如結青蓮起適心外觀塵迹身兩㤀浩然天地間宋姚愈浮圖插雲表列)
(障環古刹平湖𦕈澄波萬態天光發我來陟層巔秀氣助毫末扁舟返明月萬頃玻璃滑宋陸㬢出屋蕭)
(蕭竹數竿入門襟袖便生寒相期更待梅英發醉棹短蓬來細看)
練塘寺(在練塘市初名仁王院宋開寶中鄒知邈施地建大中祥符元年賜額淨慧禪院洪武初)
(重建改今額寺有看經寮宋夏之文記)
羅墩菴(在羅墩宋元祐二年僧妙澤建)
尊勝菴(在縣治西北宋開慶間僧恩律建)
平墅時親菴(在平墅元至正二年僧心鑑建)
破山興福寺在虞山北嶺下齊始興五年邑人郴州牧
倪德光捨宅建始名大慈梁大同三年改興福寺唐
咸通九年賜額破山興福寺寺舊有高僧文舉塔體
如塔救虎閣宗教院通幽軒空心亭唐御賜鍾瓔珞
樹重萼千葉蓮修廊複殿奇花異木最號奇勝今並
廢不存(唐人再修功德記此寺始自齊始興五年因邑人郴州牧倪德光捨居第置之是為大慈)
(寺至梁大同三年改為興福寺自為邑為寺歴陳隋四代迄於我唐甲辰歲歲逾三百年會昌末釋教中)
(圮僧難聿興武宗斥去浮屠法寺毁大中踐祚再恢釋教俾飾伽藍先是大檀越主吳興錢公某吳郡顧)
(罕汝南周坦與彼親友兼募信士助修塑像添建殿堂赫赫垂芳傳之不朽以雋僑居是邑廢之興之耳)
(目相接俾書其事有愧斐然中和四年六月五日記吳郡志云按齊無始興年號但有延興中興二號皆)
(止一年流傳之誤如此以其唐碑姑存之唐常建詩清晨入古寺初日照高林曲徑通幽處禪房花木深)
(山光悦烏性潭影空人心萬籟此俱寂惟聞鐘磬音僧皎然雙峯百戰後真界滿塵埃蔓草緣空壁悲風)
(起古臺野花寒更發山月暝還來何事池中水東流獨不逥秋風落葉滿空山古殿殘燈石壁間昔日)
(經行人去盡寒雲夜夜自飛還宋李堪雲門十里長殿塔明朝陽半夜風雨至滿山松桂香清猿嘯遠壑)
(好鳥鳴虚廊塵土斯可濯胡為語滄浪莫儔久聞勝地有蓮宫乘興來遊杖瘦笻庭老樛枝翠瓔珞池生)
(並蔕玉芙蓉飛僊何意來題柱開澗當年想鬭龍歸騎回看樓閣處雲深隱隱度疎鐘李光招提清絶冠)
(諸方溪遶山圍勝氣藏好在池塘存舊址依然花木隱禪房風生殿閣元無暑雨後松篁自有香日暮不)
(教清興盡更登絶頂瞰微茫陳與義不到龍門十載強斷崖依舊掛斜陽金銀佛地浮佳氣花木禪林接)
(上方羸馬暫來還竟去流鶯多處最難㤀老僧不作留人意看水看山白髮長)
聖壽東靈寺在縣治西北梁大同中建唐嗣聖二年改
為中興寺本在吳縣界神龍元年移置於此賜今額
熙寧六年重修歸併無(宋陸徽之東靈寺莊田記壽聖東靈寺天台教院者肇修)
(於熙寧六年涉二紀而告備焉基自講師光瑞而成於今闍黎梵崇佛舍中嚴講室後邃齋宿之房庖湢)
(之宇布列兩序代有名人四遠學徒聞風而至者無慮百數歲比不登邑民艱食崇師患無以贍學徒則)
(每推施利之應已有者悉歸之衆猶不能給也然而人皆知崇師之能導矣於是僧道賢率諸檀信等買)
(田二百一十畝永為常住供崇師感檀越之厚施也則欲鑱石刻其名銜而屬予為之記予謂吾儒言人)
(情者聖王之田而以修禮陳義講學本仁為耕耰播植之諭至於佛說福田亦不過種諸善根而已合而)
(言之其理一也夫方寸之地人皆有之果能竭精進之力以致穮芟欲惡之萌以絶雀葦則信善之生焉)
(可已也充信善之心無施而不可則所以為利益者廣矣且衆生以愛故入生死由於愛境有逆有順而)
(生喜怒造種種業則所謂情田福田者於此荒蕪矣展轉六趣至千萬劫本所從來惟有一愛更無餘病)
(佛大醫王對病為藥唯有一捨更無餘藥常以此藥而治此病如水救火應手當滅故當世導師必破人)
(愛欲之萌而起人喜捨之意使人皆知情田福田之說而内自得焉則彼區區在外者何足靳邪况夫檀)
(則能施而越則能度生死是諸檀越充信善之心以捨施則將絶愛境而脱生死矣予故言情田福田之)
(利益而歸之於導師之救病也)
東塔崇教興福教寺在縣治東北半里宋建炎四年僧
文用謂此邑客山高主位低請於縣令李誾之建塔
鎮之功未就而卒咸淳間僧法淵别建塔九成洪武
中僧淨慧重修妙聲記歸併院三菴六
頂山廣福院(在虞山北嶺下梁大同十二年石史君建名頂山院宋治平間改頂山聖壽院)
(續改今額僧梵行重修)
梅林東塔院(在梅里鎮宋紹興間邑人錢道者建浮屠七成)
南市崇福院(在縣治西南宋建炎二年僧安嶽建)
福順菴(在縣治南稍西宋紹興間僧萬山建)
常慶菴(在蘆瀝村宋咸淳三年僧永祥建)
崇福菴(在縣東九里元至元間僧真福建)
金李菴(在縣南一里元至元十三年建)
資福菴(在顧墩宋嘉泰三年僧雲祥建)
白龍菴(在頂山梁天監元年僧堅鎬建)
維摩禪寺在虞山上宋隆興五年僧法運建舊名石屋
維摩菴有石井名湧泉淳熙三年丞相曾懷請為功
德院賜顯親資福禪院洪武中僧壽松重建改今額
歸併寺一院一菴二
明因禪寺(在支塘市北舊名永昌唐乾元中廢咸通間復建改名再昌祥符中改明因禪院永)
(樂元年僧慧觀重建改為寺宋縣尉陳于記東常熟縣七十里有雙鳳鄉有村支塘而寺於其間曰明因)
(嘗曰永昌又名再昌至國朝祥符改元始易今額至熙寧六年遂為禪寺土不變壞人不更聚而名目之)
(不同者時異事異實亦尊佛而已佛以一無冒一切有以一真破一切妄一切法是有我何使之無我本)
(無無今安得有一切法是妄我何使之真我自非真今安得妄一有一妄為有情故一無一真為無情故)
(此禪律所由判也東西分祖南北異宗以攝戒名律以見理名禪此禪律所由盛也夫律為漸禪為頓而)
(為之徒者以禪受什方㠯律傳父子因而反戈自伐與俗同汚其不見僇於世者無幾初僧文曉由是與)
(流輩有不平者以事至有司遂攘臂鼔衆更律為禪自今日始縣為聞府府下僧籍蒐可為領導者衆薦)
(今禪師紹瞻而府可之師至其徒有不悦者豫空其室以遁其頽垣壞壁蕭然如無人之墟師收付遺衆)
(繕革故廬鳴鐘擊鼓晨倡夕和欣欣如也規範僅舉徒衆僅安歲輒大凶而水且旱百里蕪其八人輒大)
(疫而逋且逃十室虚其九嚴不轉之心奉一實之事根無利鈍應病用藥其徒以此親施無厚薄均福田)
(相鄉人以此敬八年於今而門之外導長涇以利衆長涇之上營石橋以便行堂室龕殿雖未及美而小)
(康矣因師請石之論次如此若夫門未革殿未紺而丈室未敞此必有待於他日余不得而書也元豐四)
(年五月十五日前常熟縣尉陳于撰)
上方院(在頂山小嶺之外夾兩山之間白龍泉在焉范仲淹平湖數百里隱然一山起中有白龍)
(泉可洗人間耳吾師仁智心愛兹山水音結茅二十年不道歲月深笑我名未巳來問無為理卻指嶺邊)
(雲斯焉贈君子宋寇準雨歇黃梅後秋生麥熟前偶同金馬客來訪玉龍泉竹葉一樽酒榴花五月天不)
(妨扶拄杖行到白雲邊孫應時澗水有奇觀山蟬發清歌穹林翠光合深谷涼風多孤遊轉寂歷佇立久)
(婆娑吾生政須此欲去意如何)
瑞石菴(在上方院之右宋明道元年邑民陳氏建僧守常開山祠部員外郎錢藻記頂山之巔直)
(上絶險怪篁奇木陰森鬱翠之中有瑞石峭拔不可窮極而龍母之冢神龍之池環窟其旁邑民禱禳水)
(旱曾不告召而千里畢至明道紀元之初浮圖守常者能默誦妙法蓮華經邑民陳氏屋其下為菴召守)
(常者持事之自是禳禱輒應而福在一方守常死菴其下者不得其人則禳禱不效水旱相仍嘉生不遂)
(邑民以為甚患迨今治平丙午縣大夫向侯因民之欲命僧慧安拯廢舉墜益廣其旁以廊以軒以垣以)
(甓以飯四方之來者以起民人歲時祈禱之誠信夫窮巖絶境龍怪之窟宅足以為一方之福遇人而興)
(其信誠之應效蓋不可誣神之為靈嘗陰寂無形不可得詰而若依人以為報其能不逆民之心以嚴香)
(火之地以致誠於陰寂不可詰之間而為取福善之應蓋亦賢於無所用心而欺闇以悖人者之為也)
拂水菴(在虞山西嶺上洪武三年僧道源建)
永慶教寺在河陽山梁大同二年侍御史陸孝本捨宅
建宋賜名大福寺尋改今額相傳有僧肉身泛海而
來狀貌奇古僧徒迎置於寺固以膠漆靈應多騐
又山頂有石井泉清而甘大旱不竭鄉人目為聖井
庭有八檜一夕雷震西南一株斷附他幹猶生為寺
中三絶元燬惟石井存焉歸併菴八
四道明王菴(在塘頭墅宋乾道二年僧中玉林建)
廊城菴(在開元鄉宋紹定二年僧傳心建)
奚浦菴(在南沙鄉宋紹定二年僧名堅建)
餘慶菴(在陳墩宋乾道二年僧栢梁建)
慈敬菴(在南沙鄉宋紹定三年僧法應建)
何王菴(在南沙鄉宋乾道間僧性真建)
伍相菴(在南沙鄉元大治八年僧修倫建)
晏林菴(在虞山西宋紹興六年僧杰文翁建)
妙清教寺在莫城陳禎明二年僧宗梵開山初名妙清
院相傳有鐘泛海而來緇徒迎置寺中寺東有迎鐘
塘初名妙清院洪武中僧道弘重建改為寺永樂中
姚廣孝記歸併院一菴十一
報慈院(在馬涇宋嘉泰二年僧思恩建)
崇慶菴(在下莊宋大觀二年僧安嶽建)
廣福菴(在吕舍宋開慶元年僧智皎建)
善濟菴(在東顧莊宋淳熙間僧泰嵩建)
圓應菴(在新莊宋開慶元年僧安山建)
崇福菴(在舍澤宋嘉熙二年僧守義建)
崇福菴(在廟橋宋淳熙間僧永壽建)
戈墅菴(在戈墅宋咸淳二年僧文表建)
法華菴(在朗城宋咸淳元年僧海寧建)
圓通菴(在徐涇宋咸淳五年僧心傳建)
觀音菴(在白蕩元天歷二年僧法英建)
雲慶菴(在宛山元泰定間僧普明建)
大慈教寺在福山鎮按舊志梁太清元年僧普明大師
建舊名法水禪院宋大中祥符元年改今額(僧居簡有鐘樓)
(記)相傳海中有巨木蕩漾諸寺求不可得大慈禱而
得之遂以為棟名曰泛海梁元燬洪武初僧善持重
建歸併菴二
邵莊菴(在端委鄉宋建炎三年僧善妙建)
慈義菴(在陸莊村宋致和二年僧澄淵建)
勝法寺在梅里鎮唐元和中閻將軍捨宅建乾元間置
為離火宅寺晉開運中改為境寧宋大中祥符元年
改今額至和初更禪院歸併無(葉夢得轉輪藏記佛法自漢入中國即與)
(其言皆來然未嘗若是侈也至晉宋周隋之間鳩摩羅什之徒出更相傳譯轉相付授於是其書之至者)
(日以廣源流既遠往往失其本真梁武帝時始有言心法者一切以洞然無我為宗不立文字佛氏之學)
(遂判為禪律兩岐其後更數百年學心法者雖益盛然其書未嘗卒廢自隋開皇至唐開元正元以來凢)
(列於目者曰大乘小乘曰律曰論部分甲乙鱗次櫛比雖假託疑似謬妄之辭苟不叛其說亦莫不具在)
(其傳至於今不絶昔吾儒者之言僅出於中國其道在天下昭然若揭日月而一遭秦火雖六經不得為)
(全書殘編斷簡得於屋壁丘墟之餘與一時遺老所誦習雖幸而獲存然顛倒錯謬固已不勝其弊其他)
(諸子百家各以其藝自名於時者近數十年遠或百年皆已湮滅無聞而佛氏去中國數萬里其言率一)
(譯再譯而後見乃全而有之愈久而益著何也豈其言皆足以示後行遠使人欲廢而不可得歟蓋為之)
(學者皆知信其所習而尊其所聞相與謹守嚴奉手傳口誦而不敢慢非有意於借資取便階梯所欲嘗)
(探而勿忘之者然也常熟姑蘇别邑梅里鎮又在邑之東北海上有寺曰勝法故無藏經崇寧二年長老)
(道綱始募衆緣為之綱強力明果學心法者也居勝法二十年與始至之日無異工既成見余霅上曰並)
(海之民不耕而漁其習以多殺為事而不畏罪與之言吾理則惑教以其書則怠惟轉輪藏備極雕刻綵)
(繪之觀以致其莊嚴之意可使凡徼福悔過者一皆效誠於此吹蠡伐鼔機發軸運象設駭於目而音聲)
(接於耳不待發函展卷而其心固已有所嚮矣然邑民瘠而艱施歲且多潦有欲成吾事者而屈於力其)
(力足以及之者而窘於歲蓋竭吾勤而後能成不有記其略無以慰此意也因請余文至再三不已夫物)
(之盛衰存亡固不可皆以力致然未有不存乎人者服儒衣冠者徧天下不能盡有其傳而佛氏獨能持)
(久若此是必有當其責者因推其所以然書以遺之非特嘉綱之勤而已也孫應時古刹精廬隱茂林斷)
(雲疎雨正秋隂黃花又是一年事枯木依然千歲心病酒未能忺獨酌懷人無與共清吟僧窗夢覺鐘魚)
(靜聽徹寒蛩語夜深)
智林教寺在李墓村唐乾元元年建初名永安寺宋大
觀四年以犯宣祖陵名改賜今額寺舊在地名岡身
後以寺鐘不聞於近而多應於李墓遂徙置於此名
僧了通嘗居之歸併院一菴六(宋李光詩扁舟來訪小叢林花木通幽院)
(落深旋拂胡床成午夢閑持貝葉動秋吟竹聲瑟瑟生虚籟山意峩峩入素琴更喜老綱能會事手攜爐)
(銚自相尋)
如存院(在白茆塘北宋咸淳間僧道腴建)
桑倫菴(在思政鄉元泰定間僧靜意建)
高浦菴(在思政鄉元泰定二年僧如從建)
福田菴(在許浦鎮宋治平間僧雪山建)
資福菴(在姚巷宋端平二年僧安信建)
觀音菴(在思政鄉宋端平元年僧皎月建)
杜相菴(在思政鄉宋治平年僧永安建)
致道觀在常熟縣虞山南嶺下梁天監二年漢嗣天師
十二代孫張道裕居此感異夢建招真治并建寥陽
殿虚皇臺手植七星檜其後道裕僊去瘞劒於山之
西麓簡文時改乾元宫宋治平中道士李則正浚井
得藏丹化雙鴿飛入尚湖(互見古跡)政和七年改致道觀
元泰定間鄧道樞建知止山房於西北山嶺上洪武
中周玄初永樂中李本中相繼重建歸併觀一宫二
道院二(梁昭明太子虞山招真治記夫東瀛綠水三變得田西嶽靈桃千年未子尚以星起牽牛)
(部首迢逓律生甲子氣數杳冥況復上遊玉清損之又損高排金闕玄之又玄豈言象之能詮非時節之)
(所辯海虞縣者則虞農都尉太康置其宰境有虞山越絶書云巫咸之所出也高嵓鬱起帶青雲而作峯)
(瀑水懸流雜天河而俱會吳門採藥之地楚望槐椒之歌湯反流沙之魂錦飾汾陰之鼎無以諭焉其峯)
(則有石城石門虚峗自然不度勾吳之馬神功挺起豈似堈陵之畫魏后冰城夜陣權息長安慈石浴鐵)
(暫流較跡比期優劣斯遠道士沛郡張君諱道裕字弘真即漢朝天師陵十二代孫天監二年來至此山)
(遁十有餘載夜忽夢見聖祖云峯下之地面勢閑寂宜立館宇可以卜居裕師潘洪隱始寧四明山無何)
(有人耳長髮短云從虞山招真治來言訖忽然不見潘馳信報君君因辭山舊居而以夢中所指峯下之)
(地即以為治故號招真高臺迴立有類玉臺之山長廊宛轉還如步廊之岫柱削芳桂豈俟開陽木飛材)
(選海檀無勞豫章神拔黃庭司命之府有類玲瓏朱陵赤石之觀同符弘敞遠望仲雍而高墳蕭瑟旁臨)
(齊女則衰壠蒼茫蘚尋千仞之木氣叶星晷華飛五香之草形圖宫室帷葉綵花卷舒蹊逕陽桃侯棗榮)
(落嵓崖樹息金烏簷依銀鳥鳳將九子應吹能歌鶴影生七歲逐節成舞旭日晨臨同迎若華之色夕陽斜)
(俱成拂鏡之暉玉礎微潤應山雲於高牖鳴籟徐響引和風於空谷方當專氣致柔入無為之境周行不)
(殆窮混成之致茅子算歸輟轡無已魏姬宴罷留駕不歸何止持節變淮南之金傳符蒔北鐘之稻明月)
(蛟龍之騎驅之使鬭四銖七子之境引以成刀散季齊之羽起䧺鳴之霧而已哉乃為銘曰玉龜二始金)
(書八會道浹地心功浮天外故常可小惟真能大德起同塵善生塞兊物寶自然人符交泰掩映綠蘿穹)
(崇紫蓋先治之美此焉為最䧺桂千步陽臺百丈水均下屬山逾高掌野寂雲興瑟繁山響斗虹夕西豐)
(雷朝上元陽作石竹龍成杖書藏玉匣藥藴銀銅燒鉛雜鯉折桂和葱羽衣可服雲餅易通斧柯雖朽碑)
(石無窮)
至和觀(舊名至和道院在縣治西宋咸淳中道士天台應錫智建陳仁可記後其徒王大臣拓而)
(大之改至和觀聊城周馳記)
乾元宫(在虞山北宋元祐中海陵申元道建元道將南遊請於其師徐神翁翁曰逢虞則止無雪)
(則開申始未悟及至是山遂插竹為菴名竹林山舊無井一日大雪惟山㘭不積因浚井得美泉名雪井)
(紹興丁卯道士喻抱元改築招真菴取致道舊額名乾元宫舊有極目亭米芾書扁元燬永樂初重修申)
(道人鍊丹之地别有熙真館在梅里潜真館在福山與此為三真云宋康舉之招真菴記自姑蘇出齊門)
(㳂西北望山形如巨鰲横亘原野蓋常熟縣之虞山也山之東瞰萬戶治劇邑邑去江不及程陂湖畎澮)
(之積自南至者傾馳會於江江河既應則迅瀾倒流逆於市橋之下二水相制移時而不能去山無奇谷)
(惟荒墟白草醜石散亂坡陀迤邐而西有修林橫抹隱見於兩峯之間其中為招真菴元祐中道人申氏)
(泰陵徐處士高弟也基營於此菴成亟去不知所終松林森茂庭宇簡寂如隱君子之居通川道士喻抱)
(元增治之舊名竹林至是更以招真請記於僕乃歌招真之辭以系之辭曰白鶴巢兮丹井空蓬山杳兮)
(煙霧濛陵谷變兮今古木葉下兮秋風飛僊去兮朝太微黃冠野服兮以遨以嬉飡霞卧月兮世不我違)
(與世滌暎兮天門可馳蒼龍嘷兮雲漫扉石泉冽兮山芋肥俯仰宇宙兮日月蔽虧靈秀回薄兮野芳呈)
(姿山中之樂兮萬化莫移僊人不來兮隱者曷歸宋孫應時乾元宫詩塵囂咫尺愧山林勝日追隨得共)
(臨千里江湖堪送目一窗松竹更論心清風正爾生秋意小酌何妨到夕陰歸路踟蹰獨惆悵強須倚卷)
(一微吟)
普福宫(在雙鳳鄉元大德間道士周靜清建初名道院尋改為觀方回記至大中芝産於觀之仙)
(官祠因改祠為玉芝祠延祐間陞觀為宫吳澄記今廢)
佑聖道院(在縣東南五十里宋乾道間都統馮湛建舊在許浦鎮道士席應真遷於此班惟志)
(記林復真重修)
報本道院(在縣治西南元至元間建)
吳江縣叢林寺二十一觀一
聖壽禪寺在縣治西北延壽坊故名北寺吳赤烏間建
梁開平間改興寶院天福七年重修宋天聖三年賜
今額淳熙三年重建陳武子記歸併寺一菴六(宋羅處約)
(詩漁翁沙鳥傍迴塘攜印閒吟繞寺廊遠岫不離青草渡片帆時過綠苔牆風狂林木生清籟日暖漣漪)
(動畫梁張翰思歸應有意幾多屏障水為鄉王禹偁松江江寺對峯巒檻外生池接野灘幽鷺靜翹春草)
(碧病僧閒說夜濤寒晨齊施笋惟溪叟國忌行香只縣官盡日門前照流水濯纓無便淚闌干)
報恩寺(在二十七都唐大中間顧文通捨宅建高啓張憲報恩寺風雨聯句盲風簸天興憲凍雨)
(翻海瀉魚蝦落半空啓蛟龍鬭中野勢吞九河黃憲功潤千里赭怒疑決沙囊啓振訝摧屋瓦橫行天兵)
(駚憲大笑電女哆乾坤發生多啓道路暍死寡潦漲湧濤川憲早去滅煙野谷號竟誰嘘啟木撼不自把)
(神靈真愰惚憲造化非苟且初占月離畢啓又駭泗没社必變其聖乎憲弗迷惟舜也陰岑氣如炊啓高)
(葉聲若打陽烏韜不見憲乾鵲噤皆啞重翳晦復明啓餘照歇還灑雖悅灌園人憲應愁渡江者侍王笑)
(楚賦啓及我慙周雅避思泰山巔憲戰憶昆陽下既霑想大田憲廣庇思巨厦桔橰向晩停啓紈扇末秋)
(捨亂號官私蛙憲莫辯去來馬卧驚浪喧耳啓歸恐泥没踝勿憂捲茅屋憲且喜憩蘭若民期歲有登啓)
(國荷天錫嘏沛澤宜載歌憲斯篇試姑寫)
積慶菴(在二十六都宋淳熙間僧智通建)
西歸菴(在二十六都宋淳熙間僧名菴建)
南思菴(在九都元至治間僧正高建)
南渡船菴(在二十五都元至正間僧普慧建)
清隱菴(在二十七都元元統間僧良錦建)
西隱菴(在縣市西甲辰年僧志懃建)
無礙講寺在常樂坊西故名西寺梁開平間僧本遂建
晉天福七年賜額華嚴賢首講寺吳越王嘗浴於此
改名無礙寺浴池猶存紹興間僧宗印邑人宋秘重
建歸併菴六(孫覿普賢應夢記西方有聖人懸隔山海在中州千萬里之外累數十譯不能)
(通而學道之士秉心端嚴不入諸相一念瞥起遂撫四海於俛仰之中矣予嘗過松江無礙院兵火凋殘)
(寺之入於草莽者十九獨有普賢一堂像設中峙丹青輪奐之飾炳然余問其故僧曰邑人宋邲者營築)
(此堂為公媼追福之地夢一大士戴華冠被珠珞乘白象手執如意而翁媼導其前神清安隱蕭散如平)
(生不見留滯冥莫幽陰之態既寤歎曰此普賢菩薩也於是敬信之心日以精進又圖其像於家事之益)
(虔道俗咸共瞻仰焉余聞維聖人而後知死生之說鬼神之情狀人子念親屬纊之後影嚮昧昧然不知)
(其所之也歸依佛祖涕淚請救援之火宅為清涼山出之苦海為極樂國解六結為解脫門破十習為無)
(上道諸佛赴感示現神通起幽作匿捷逾嚮報無可疑者荅曰如是請書其末紹興二十年歲在庚午旦)
(月望日記宋和儀詠無礙院牡丹霜氣稜稜草木窮花王忽綻曲欄中鮮妍首作三吳瑞裁剪何須二月)
(風芳豔已依銀色界清香不斷白蓮宫出羣品格無雙譽珍重人天造化功蔣堂題月禪師方丈我到雲)
(房是有緣坐移蓮刻聽禪詮江邊異日人應記吏部曾來見大顛)
真際菴(在一都元至正間僧德彰建)
普福菴(在一都元至正間僧法明建)
觀音菴(在二十五都元至順間僧興化主建)
集善菴(在城僊桂坊内元至元間僧普照建明心記)
北渡船菴(在二十五都洪武五年僧道印建)
西渡船菴(在二十六都洪武三年僧普明建)
寧境華嚴講寺在東門外梁衞尉卿陸僧瓚捨莊基建
嚴法師開山名華嚴院東魏太平初重建宋元祐間
邑人姚得瑄捨錢四十萬緍建浮圖七成其鄰舊有
寧境院紹興五年併華嚴為一賜今額並存二院之
舊也永樂十三年重修有潮音堂西軒西樓歸併寺
一菴七(宋張景修潮音堂詩安得并刀剪半江詩翁吟就筆頭樁過橋魚艇初收釣傍水僧軒不)
(下窗南北虹垂具區闊東西雲起洞庭雙道人施食心無礙龍鬼應須向此降元王孳西軒詩步躡霜莎)
(入梵宫一軒佳趣屬支公剰開青鎖延明月疎植脩篁待好風笠澤波聲春雨裏洞庭山色夕陽中江頭)
(景物牢籠盡欲寄琴罇此養蒙楊維禎西軒洗竹詩華嚴寺裏斷雲師許我來題洗竹詩未論竿頭能進)
(步且教節外莫生枝定回午夜秋聲減經罷西軒暝色遲從此一塵無染著歲寒惟有此君知)
圓明寺(在二十三都宋乾德間僧月覺建洪武初蒙極和尚捨衍慶寺基開拓重建元吳復遊圓)
(明寺詩不到禪宫二十年庭前古栢已參天衰容自哂多華髮故舊相逢亦白顛勸客新醅春未煮留人)
(苦茗夜重煎一窗風雨催歸興好向溪頭問釣船高啓圓明寺訪吕山人憐君不出戶結夏與僧同陰竹)
(行廊遠香花掩殿空飯分齋鉢裏書寄藏函中茶宴歸來晩西林一磬風)
迎恩菴(在一都宋咸淳間僧遇祖建)
茂靖菴(在二十五都宋端平間僧祖安建)
資恩菴(在二十六都宋景定間僧祖思建)
吉祥菴(在二十六都宋咸淳間僧智耕建)
應緣菴(在四都元延祐間僧智照建)
南清隱菴(在二十八都元至正間僧曉耕建)
報親菴(在二十六都元延祐間僧道信建)
法喜教寺在二十六都九里村唐武德間僧西遇建後
唐長興元年統軍趙某重建名崇福寺宋大中祥符
元年賜今額歸併菴六(謝應芳寄顧仲瑛萬法喜寺詩客來喜得平安信蕭寺樓)
(居日掩扄湖近浪搖窗影白地偏苔没履痕青羣賢方結蓮花社小楷尢鈔貝葉經歲晩歸舟經甫里好)
(尋漁父過寒汀)
普渡菴(在二十七都宋淳熙間僧機山建)
普濟菴(在二十七都宋淳化間僧道成建)
普同菴(在二十八都宋治平間僧道成重建)
圓明菴(在二十六都元延祐間僧圓覺建)
南印菴(在二十八都元至正間僧可忠建)
北清隱菴(在二十八都元至正間僧了然建)
奉先教寺在十一都雙楊涇唐咸亨間僧雲居建宋紹
興初僧志京重修歸併院一菴七
崇慶院(在十一都宋淳熙間僧志淳建)
崇敬菴(在十一都宋咸淳間僧志正建)
雲岫菴(在十五都宋建炎間僧慶雲建)
圓乘菴(在十五都宋紹興間僧餘信建)
廣福菴(在十五都宋乾道間建)
華嚴菴(在十六都宋紹興間僧友善建)
普慈菴(在十五都宋建炎間僧能智建)
定慧菴(在一都元至正間僧彌堅建)
妙智寺在七都半洚村唐開成中僧智雅建洪武中重
修有北山堂野望軒(僧妙聲記)歸併菴五
興福菴(宋咸淳間僧大春建)
德成菴(元皇慶間僧道成建)
東隱菴(元至正間建)
遠塵菴(皇慶間僧海閏建)
孝思菴(至正間僧思賢建已上俱在七都)
雙林教寺在六都倪林里按吳郡志云昔倪林里有寺
因湖漲圮壞儒林里始興建招提倪林之人訴於有
司郡將曹瓊上其事因名雙林建炎間僧景宗重建
歸併菴七
妙華菴(在六都宋咸淳間僧易覺建)
崇福菴(在六都宋咸淳間僧玉清建)
一真菴(在八都宋咸淳間建)
巖峯菴(在六都元至正間僧海堅建)
吉祥菴(在六都元至正間僧道淨建)
普銘子菴(在六都元至正間僧崇銳建)
圓熙菴(在八都元至正間僧如玉建)
應天教寺在震澤鎮東南唐大中間里人沈揆捨地建
乾符初賜名應天禪院宋大中祥符四年重建大德
中改為教寺歸倂菴七
清隱菴(在十四都宋景定間僧自新建)
添福菴(在十五都宋乾道間建)
圓成菴二(俱在十五都其一宋乾道間僧錄司建吳元年僧弘道重修其一僧得一建)
歇村菴(在十五都宋紹興間僧梵森建)
積敬菴(在十六都宋乾道間建)
崇親菴(在十三都元至正間僧道誠建)
明慶教寺在十七都南麻村宋乾符間僧秘謐建歸併
寺一菴五
崇義寺(在十九都宋乾道間僧安秋所建)
囑成菴(在十五都宋乾道間僧祖榮建)
普慈菴(在十七都宋建炎間僧志勤建)
密隱菴(在十七都宋咸淳間建)
時思菴(在十八都元至正間僧思道建)
大慈菴(在十八都宋咸淳間僧蔚興建)
崇吳教寺在充浦梁開平二年僧妙義建歸倂菴十(錢惟)
(善崇吳寺登樓望太湖西望洞庭青插天蛾眉兩點秀娟娟勢翻震蕩蛟龍窟氣浸高寒牛斗躔支遁每)
(招過野寺龜蒙曾約種湖田倚闌不盡登臨興更駕長風萬里船)
瑞雲菴(在四都宋建炎間建)
正宗菴(在三都元皇慶間僧福海建)
石溪子菴(在四都元至正間僧傑峯建)
興善菴(在四都元至正間僧一山建)
施水菴(在四都元元真間建)
積福菴(在四都元延祐間僧守一建)
寧慶菴(在四都元延祐間僧永福建)
界福菴(在四都元延祐間僧妙圓建)
福聚菴(在十五都宋淳熙間建)
通化子菴(在十五都宋咸淳間建)
殊勝教寺在平望鸎脰湖之濱宋治平間僧如信建崇
寧間蔡京趨朝過寺適信之徒法昇書華嚴經見京
以寺額為請京問書經至何品云至殊勝功德品京
笑曰是宜名矣及京當軸遂奏賜今額昇閉關十五
年誦光明經日三百部積五十萬部歸併院二菴七
(法昇誦經頌我誦光明經自得三昧力舉起便周圓何用高聲覓一日三百部日輪猶未出見者總生疑)
(我自心堅實)
顯慶院(在三都宋紹興間僧滋榮建)
大士院(在二十四都宋淳祐間僧圓立建)
善慶菴(在二十都宋咸淳間僧可洪建)
妙德菴(在二十三都宋咸淳間僧妙顯建)
德海菴(在二十三都宋淳祐間僧贊通建)
化城菴(在二十四都宋咸淳間僧慧通建)
啓名菴(在二十一都宋咸淳間僧華義建)
慶壽菴(在二十都元至元間僧妙原建)
正覺菴(在二十六都元至正間僧志林建)
普濟禪寺在震澤鎮宋元豐元年僧壽善建歸倂寺二
院一菴六(錢惟善宿普濟寺初到湖邊寺相逢有穎師深悲十年事朗誦四懷詩高柳窺春早)
(寒燈照夜遲寧無一杯酒慰我髩如絲)
永樂寺(在雙楊村宋淳祐間僧無際建柳貫記高啓鬢隨鶴羽總秋零幾日江行思渺冥夜卧客)
(舟聞詠史朝過僧榻共談經沙洲雨足蓴初紫林塢霜遲橘尚青後欲尋公曾到處留詩應在竹間亭)
普向寺(在十九都秋澤村宋紹興間僧敬道建)
圓通禪院(在十六都宋景定間僧法顯建沈文魁記)
孝友菴(在十都宋咸淳間僧普明建)
延福菴(在十都宋淳熙間僧崇昇建)
流慶菴(在十四都宋咸淳間僧懷葆建)
衆福菴(在十七都宋咸淳間僧銘清建)
陳菴(在十四都元大德間僧明鏡建)
壽寧菴(在十一都元至正間僧能敬建)
積慶講寺在二十二都宋建炎元年僧戒南建歸併菴
五
流福菴(在二十一都宋咸淳間僧本敬建)
謝天菴(在二十三都宋淳祐間僧祖榮建)
壽春菴(在十八都元至正間僧大顯建)
定慧菴(在二十二都元泰定間建)
慶福菴(在十九都元至正間僧邑璣建)
寶覺講寺在曹村宋紹興十年僧佛光建歸併菴九(張適)
(留衣山館夕飛策海城秋迹逐初來鴈情親欲下鷗晩雲黃葉渡斜日碧江流正是懷思處聽鐘獨倚樓)
契順菴(在九都宋淳熙間僧惟空建)
善慶菴(在九都宋咸淳間僧勤心建)
東源菴(在九都宋嘉熙間僧奉規建)
清照菴(在九都宋嘉泰間僧正宗建)
正信菴(在九都宋嘉熙間僧祖圓建)
福慶菴(在九都宋咸淳間僧祖清建)
思遠菴(在十都宋景定間僧得興建)
妙峯菴(在八都元至正間僧崇了建)
崇義菴(在八都元至正間僧海雲建)
永福教寺在三都八赤宋紹興間僧宗澗建承議郎李
杼記歸併菴五
觀音菴(在二都宋建炎間僧和覺建)
崇福菴(在二十五都宋咸淳間僧正修建)
北隱菴(在二都宋建炎間僧覺瑞建)
澄月菴(在二十六都宋嘉熙間建)
留珠菴(在二都宋建炎間僧得一建元洪喬祖記趙孟頫書)
羅漢講寺在黎里鎮宋淳熙三年僧法燈建正統間重
脩歸併菴三(朱良實寄羅漢寺僧黎里人家石上緣幸師來往古林泉夢回竹榻聽猿嘯定)
(起松軒看鶴眠暇日每留香積飯長年不准苦空禪老夫亦是幽閒者久欲相尋共釣船)
無名菴(在二十三都元皇慶間僧普明建)
奉先菴(在二十四都宋咸淳間僧妙觀建)
永安廨舍(在二十三都元至正間僧起華建)
永定教寺在荒浦村宋淳熙五年僧坎堂建歸併菴七
(高啓亂後僧何去門閒葉落時晝昏秋螙老齋斷午禽饑罷說傳心法猶看賜額碑不知興壞理來此豈)
(無悲)
德慶菴(在五都宋咸淳間僧德全建)
思孝菴(在五都宋嘉泰間僧玅蓮建)
流慶菴(在十五都宋乾元間建)
上善菴(在五都元大德間建)
崇義菴(在五都元大德間僧悟了建)
楞嚴子菴(在五都洪武二年建)
江渡菴(在二十六都元至正間建)
泗洲教寺在蘆墟村宋開熙間建歸併菴六(易恒幽尋林壑間春)
(暝護禪關到寺過眉杖開門對面山燈傳清晝永僧與白雲閒欲覓泗洲老高風詎可攀)
錢墳菴(在二十九都宋紹興間僧普盛建)
德慶菴(在二十八都元至正間僧智福建)
流慶菴(在二十八都元至正間僧從善建)
南詢菴(在二十八都元大德間僧普照建)
善聚菴(在二十九都元至大間僧原海建)
圓通菴(在二十九都元至正間僧淨心建)
接待教寺在東門外南津口俗稱南寺宋紹熙二年僧
寂照建名承天萬壽禪寺元至元間僧正壽重建改
今名歸併菴二(劉濤江滸收帆試倚欄目圍平野望尤寬氣吞四澤鵬摶近路入三山鶴)
(夢寒壓曉幾思看浴日凌秋誰許傍觀瀾應憐低首邊塵客何日風枝得暫安張澂小檻超然著曲欄登)
(臨聊使壯懷寬浮天野水東南拆照座雲山紫翠寒風定彩虹銜落照夜清紺塔卧微瀾自公休暇宜來)
(數寄傲南窗膝易安)
蕳草菴(在二都宋淳祐間建)
普慈菴(在二十五都宋淳熙間僧法崇建)
海雲禪寺在簡村至元間僧明本建天歷間奏賜今額
歸併菴四
慶壽菴(在二十六都宋咸淳間僧福慶建)
永寧菴(在二十六都元至正間僧智起建)
觀音菴(在二十三都元至正間僧善景建)
渡船菴(在一都洪武三年建)
顯忠教寺在梅堰宋王樞密祠堂也元大德間改為寺
僧道勝開山歸併院一菴三
成定院(在十九都宋淳熙間僧法授建)
善勝菴(在十八都宋建炎間僧德勝建)
啓銘菴(在十九都宋端平間僧清遠建)
復興菴(在十九都元大德間僧明蓮建)
衍慶昭靈觀在縣治東北舊在縣治之東即唐蘇刺史
李公祠舊為城隍廟大德間嗣漢天師奏改衍慶昭
靈觀洪武中燬永樂中重建歸併觀二道院六
洞真觀(在同里鎮西宋嘉定十三年里人葉先贊捨地建淳祐十二年賜額希夷宋季燬元至正)
(間復為玉清洞真觀道士黃中一重建)
瑞雲觀(在庉村元泰定間鄉人陸志寧建元黃溍記瑞雲觀在吳江城東三十里所謂笠澤福地)
(也煙波莽蒼四望如一土民安於耕桑朴淳有古風水木清華禽魚上下&KR1925;若世外固僊聖之奥區然而)
(更千百年棄委於田夫野老之手未有能啓其秘而專其勝者至元二十九年靜安陸高士始作菴其處)
(於是昔之祕者無所伏勝者益以發舒大德九年復斥故宇易菴以觀合其徒而居焉觀之制中為三清)
(殿旁為北斗玄天太一三元别殿祠堂寢室講舍齋宫門廡庖湢次第畢備而為役最鉅泰定二年乃告)
(迄工為屋以間計者百有餘繚以修垣除道成梁屬于南埭既又割上腴之田千五百畝以資食飲百物)
(之須闕闕高士之)(慮有者無不給為費一出於高士而二十年於此矣初菴之為觀也教)
(主嗣天師為署今額至是所司具以觀成&KR1476;上天子特下璽書加護焉高士既勵其徒俾勿替且飭其族)
(之人毋敢有所侵懼後莫之傳而或毁其成也爰伐石來徵文為記夫乾坤清淑之氣川融山結非有數)
(量而僊經所錄洞天福地僅一百二十八神而明之不以其人歟幸以境與人遇而又蒙被君師之力如)
(此游而息焉者衍衍施施未有已也高士名志寧字景雲吳郡人)
仁濟道院(在同里鎮宋淳熙五年里人金道隆建)
玉隆道院(在充浦村宋建炎元年許料院者慕許真君之風棄官入道捨宅為院)
崇福道院(在梅堰村宋崇寧間里人徐孟三捨地建)
明真道院(在洪塔村元至正間里人沈玉淵捨宅建)
崇真道院(在縣治後河元至大三年邑民沈真靜捨宅建)
奉真道院(在震澤鎮元至大二年道士陳竹泉建)
嘉定縣叢林寺二十四宫一
崑福講寺在縣治西梁天監中建原在縣東四十里江
灣宋寶慶三年移建顧涇左軍寨西門因壞於海濤
再移月浦洪武初改顧涇巡檢司又移於此即舊靈
順吉祥院改建僧守真開山歸併無(僧懷墐峩峩跨蒼穹登臨豈辭)
(陡泠風天外來陽烏檻前走縱目春正妍蹊桃紅間柳徙倚漫裁詩不覺日在酉對景感舊懷臨風一搔)
(首恍焉淩太虚煩襟復何有)
留光禪寺在澄江門内宋天聖中會稽能禪師至此里
人吳真割地剏菴居之俄有祥光現鑿土得異木刻
觀音像頗著靈異乾道初僧得謙始建寺淳熙十年
移杭州仁和縣留光顯慶寺故額名之洪武中名僧
衍斯道常居此歸併無
圓通講寺在拱星坊内至元年間里人高氏子為僧名
明了捨宅為寺大德己亥賜額圓通武宗加賜大報
國圓通寺額皇慶元年燬延祐間重建趙孟頫記歸
併寺一院一菴六
集慶講寺(在縣南三里至正四年僧妙智夢此地有佛光因建寺洪武三年僧覺斯重修)
法華講院(在安亭鎮元丁丑年僧普現建)
永慶菴(在雙塘梁天監二年僧志謙建)
顧浦菴(在顧浦上至正間僧行立建)
積善寺在晏海門内舊在朝京門不知所始歲久已廢
洪武十一年邑人林仲實捨宅重建於此郡城萬壽
僧曇相開山歸併菴一
報恩菴(在趙浦宋嘉定間僧明心建)
南翔講寺在縣南二十四里梁天監間里人掘地得石
徑丈常有二鶴飛集其上僧得齊即其地作精舍每
鶴至止必獲檀施後鶴去不返僧方悵然俄詩見石
上有白鶴南翔去不歸之語因名(或云寺初未名唐開成四年行齊禪)
(師見雙鶴翔集若有所依者因駐錫於此增修梵宇一日笑曰吾事畢矣鶴如之何鶴翺翔南去遂名)
有宋端平鄭丞相書額宋季燬至元間珦石田重建
僧弘濟記歸併無(葛天民南翔建自梁天監白鶴不歸江自轉深禪空憶祖師齊昔有)
(老堪今有遠我趁江鷗訪遠公遠公不有湖天晩七歲驅鳬有幾房三百苾芻無半面殿閣參差高入雲)
(一堂可着千僧飯古栢槎牙不記年柯如屈鐵包蒼蘚古意偏關倦客懷歸舟有句無人遣明日中流遇)
(阿英連宵細說南翔院少待崇蓮寶刹成春風共看巢梁燕我欲婆娑借數椽子當力學如吾願一任江)
(花惱殺人間邊自數飛花片僧普洽白鶴南翔何日返香雲不斷春風轉屋為鱗次枕江安江作蛇行到)
(門遠的的明燈金殿寒沈沈複道長廊晩老翁矍鑠皎鬚眉愛客將迎笑盈面自言天監拓基來食指數)
(千猶共飯斷碑壁下試摩挲龜趺剥落生苔蘚茫茫往事比寒潮蒼煙落日愁難遣就中何處愜深游玉)
(甃清池開别院二齊已去老堪徂故壘空來舊巢燕吾宗有弟知此懷炊黍功名豈榮願便呼阿買寫新)
(詩硯池澁擁清冰片楊維禎三生石上有因依雙鶴偏從石上飛自笑老禪能事畢不隨雙去復雙歸衍)
(斯道齊師不返鶴南翔梵刹如雲始自梁護法天臨朝擁殿放禪僧出夜循廊碑殘亭下思皇宋檜老階)
(前識李唐事業已經千載久空王誰道有興亡)
菩提教寺在安亭鎮梁天監二年建後唐清泰間徐承
藝李彦瓊起廢因名唐興寺宋開寶間改賜今額歸
併菴一
宋王菴(在黃渡鎮宋僧妙蓮建)
方泰教寺在沙堽梁天監二年建唐大中三年賜額錢
武肅王重建歸併菴一
天福菴(在方泰寺西元至正元年僧淨福建)
護國教寺在合浦門外梁天監間建宋天禧中賜額元
泰定二年重修湯彌昌記歸併菴二
吳墳菴(在劉家港南大德元年僧善祥建)
普門菴(在劉家港南至正九年僧覺圓建)
保寧教寺在江灣鎮石晉天福三年東京大相國寺僧
智光所謂龍樹法師者駐錫於此募建後周廣順二
年賜額至正八年僧惟正重脩永樂六年再建歸併
菴一(宋徐沖鐘樓記樂一歲為十二鐘武事以鐘為伐蓋鐘與鼓等鼓陽主進鐘陰主退樂以鐘配)
(地戰以金為斂吾儒用鐘大矣佛西方教尚金聲鐃鈸鉦磬亦本虚無寂滅之訓宜有取於靜退之音其)
(書謂罽賓吒積辠化為九頭魚刀輪舞波斷首復生循環不息聞鐘少停此緣起也流入中國則曰魄行)
(中隂假聲進步人死不滅業通三世悉為因果設余童時見隣有虎適野者童聚戲泥其竅將困鐘一聲)
(出雲杪遂閴然弱冠侍親謫婺爨獲自經夜出罔象隣寺鐘鳴始去扣一夕少止良驗矣世習以鐘警迷)
(㬥戾潛消久矣猶樂通和鉦退師比也况佛祖誓願天龍統攝通神明齊生死皆由人心發鼎鑄姦屏鐘)
(鳴山應吾儒不為竒佛家藉以立教士不揣本羨之曰吾不及也鄙之曰吾恥言也是皆不知倫類出姑)
(蘇葑門沿吳江百匯為青龍江距海三十六里曰商量灣三精藍獨保寧以石晉天福建屋老而大長廊)
(重樓方一新有吳越鐘四百斤開寶九年諸葛氏為報恩山中峯寺作不知何年歸於此舊樓且隤法喜)
(聽天台觀歎曰吾徒二千指號聾瞶司昏曉者痺陋若斯可恥也猛欲撤而新之裘媪申明為倡檀施趨)
(和遂以嘉定壬午歲嘉平上澣成廣三尋縮二尺高七尋盈六尺栱藻重簷四牖咸備余頻年以王事往)
(返一夕法喜炷香瀹茗求為記余指樓而告之曰幻土木之竒焜金碧之輝揭盛時之聲鐘懸百尺之崔)
(嵬穿逸響於天外振阿含之軌儀昔為墜典今登濟斯爾所以歡喜衆所以歎息歟曰然又告之曰東鐘)
(西鼓尚陰折陽示無生意以柔剛腸暮息萬籟靜而清長晨雞未嘒作而鏗鏘息者付道業之全缺作者)
(抑妄念之披猖痴扄破鐍夜景發光律心萬法豈徒釋爭訟於曲直之場施形百斛何啻罷怨懟於矛盾)
(之傷繼今以始午鼔並鏜食輪轉法輪翔入耳著心化凶反良兆我一身為世津梁此示衆未盡知其以)
(語而宣掦合爪曰法喜作樓本心也敢垂樂石四衆受持嘉定癸未八月既朢記薛松心江曲蕭梁寺山)
(僧晝掩扉土花封石甃翠竹上人衣海近潮聲促廊空木葉飛我來味禪寂相對兩忘歸)
彭越菴(在彭越浦元大德三年僧得寧建)
羅漢講寺在黃渡鎮宋建炎間僧法裕建乾道間賜額
元統乙酉僧定能重建楊維禎記歸併菴二
普福菴(在縣東南五十里元辛卯間僧慧材建)
塢城菴(在塢城浦西元泰定間僧善信建)
興聖教寺在月浦宋紹興元年建十八年賜額咸淳間
修永樂中重建歸併寺一菴三
保安禪寺(在沙浦塘梁天監中恒智禪師遊此聞蘆葦中有猛獸因趺坐經旬有村叟饋食見)
(二虎馴狎左右里人龔延鍔建菴居之宋嘉定中改寺)
集福菴(在沙浦至順間里人徐達卿捨宅建僧時省開山)
積慶菴(在烏涇宋端平間里人楊九捨宅建)
楊墳菴(在狄涇上宋崇寧間僧普周建)
南廣教寺在縣西北二十五里地名陳陸祁宋紹興三
年朝奉大夫杜革建奉其祖祁國公像元至正間僧
惟一重脩賜額南廣壽院尋改寺歸併寺一
吳興教寺(在外&KR1278;梁天監十年建五代乾祐二年重建)
法昌教寺在清浦鎮宋淳熙間僧彦開與鹽場官黃紳
建移錢塘廢寺額為名歸併菴五
積慶菴(在清浦至正三年僧行高建)
奉先菴(在清浦西紹興間僧人鄒亮建)
東林菴(在縣東南八十五里宋寶祐間僧法厚建)
接待菴(在吳淞江東紹興三年僧良景建)
順濟菴(在清浦宋紹興元年僧希賢建)
褒忠教寺在蕭涇宋乾道中建慶元六年趙郡王奏移
廢寺勑額為名永樂中重建歸併菴二
趙和菴(在劉家港南元至正元年僧普超建)
定鄉菴(在黃姚港西元至正三年僧惠日建)
法界教寺在縣東南四十五里大場北宋嘉定中建初
名法界院元至元中改為寺僧圓照記歸併寺一院
一菴二
保清講寺(在大場北宋淳祐三年建)
觀音院(在大場浦北元元統四年僧宗猷建)
崇孝菴(在大場元統二年僧惠趣建)
存孝菴(在大場浦西元至正十六年里人沈子吉建)
永壽講寺在葑村塘宋淳祐中里人徐耆捨宅建咸淳
中賜額本在錢溪東北延祐二年大德萬壽寺僧珦
石田移置於此歸倂無
寶華教寺在大場鎮宋咸淳間淨光法師建永樂中僧
文瑜重脩歸併菴三
崇福菴(在下槎浦宋紹定二年僧行超建)
薦嚴菴(在彭城浦北元戊午年僧法見建)
圓通菴(在蘆涇浦元至正間僧善惠建)
真如教寺在桃樹浦宋嘉定中僧永安建名真如院本
在官場元延祐間僧妙心移置於此改寺洪武中重
脩歸併無
大德萬壽寺在南翔寺東一里元大德初僧良珦建珦
本南翔僧别為寺於此以成於大德間故名大德萬
壽寺貫雲石記有浮屠七成洪武中僧慶餘重建歸
併菴一
集慶菴(在桃樹浦元天歷二年僧了心建)
萬安教寺在萬壽寺西新華浦初良珦既建萬壽珦之
徒義榮改建寺於此與南翔大德為三大刹以其成
於泰定故名泰定萬安寺虞集記歸併無
西隱教寺在縣西北清境塘上元泰定元年僧悅可建
僧圓照記有寂照觀堂直節堂壽樂亭空翠亭勁節
軒永樂三年重建歸併寺一院一菴一(元張南渠空翠亭詩人間)
(風日不到處林石照衣顔色鮮半天六月雨蒼雪隔水一僧吟白蓮座中得趣成三笑竹上題詩今七賢)
(他年此會或可再須借北窗供醉眠鄭元祐壽樂亭詩西隱西邊壽樂亭六時天樂語簷鈴傍人馴鶴行)
(穿竹掠水飛魚出聽經月到中庭開碧落星從南極上滄溟千年一息那伽定長結慈雲擁帝青楊維禎)
(直節軒詩西枝林中訪遺直况有文采錦班如誰參汝禪到玉板自愛此君如史魚彭澤風高印綬解穹)
(廬雪冷節毛疎道人詩似春秋筆大字琅玕節下書)
東林圓照寺(在楊涇東宋紹定三年僧有謙建舊在晏海門外洪武間僧時習移於此)
永安院(在黃姚宋咸淳九年僧良祺建)
真際菴(在縣市西南隅泰定三年僧良玉建)
頓悟教寺在瀘涇元貞元年僧師範建名頓悟院洪武
間改寺歸併菴一
接待菴(在廣福市南宋嘉禧間僧道印建)
永壽禪寺在何莊延祐中吕師說建芬蘭谷開山洪武
中僧良富伽那相繼重建歸併院一菴一
普照院(在黃渡鎮至正間僧智通建)
明聖菴(在桃樹浦元皇慶二年僧寶月建)
皇慶教寺在縣北三里元至大間圓通寺僧明了建歸
併寺一菴二
淨信講寺(在月浦宋寶慶間承務郎譚思通建僧道嵩開山鑿井得髹木佛耳號佛耳泉移錢)
(塘勑額為名趙汝譢記元僧普現建潮音堂楊維禎記)
報德菴(在楊巷宋咸淳間僧師壽建)
呂和菴(在糜場橫瀝東元至元間僧良季建)
集僊宫在縣治東南隅宋嘉定十七年高道葉子琬建
以湖州安吉縣勑額為名紹定元年邑宰陳邁建東
嶽行祠於東廡元延祐五年道士盧真祐移建上真
殿於西廡與嶽祠對大德十年道士孫應元建三清
殿玉皇閣瑞竹亭洪武中道士宗德輔重脩歸併道
院四(宋常懋詩松菊新來入夢頻公餘乘興得尋真紅塵物外長清境白日壺中不老春栢子灰寒)
(煙寂寂桃花風暖水粼粼逍遙羽士閒如許愧我浮名役此身元盛如梓真宇出闤闠來遊慕虚寂流水)
(環四圍入門松檜碧長廊煙霧生靈貺幡幢密主人聞客至樽酒延丈室編竹逾萬箇老桂高百尺日色)
(淨不暄松風涼可挹翛然人間世陡覺詩興逸)
崇真道院(在縣治西元大德五年道士秦真祐建)
奉真道院(在登龍橋北元至正間邑人顧道澄捨地建移本縣玄都廢額於此楊維禎記)
崇福道院(在月浦宋淳祐元年里人譚友諒建)
福德道院(在縣東南一十八里元至元十三年道士王崇真建)
太倉州叢林寺十一宫一
隆福教寺在城大西門内梁天監四年建初名報恩院
後唐天祐間重建宋大中祥符元年改今額寺在武
陵橋北元末燬廢洪武中以其基為鎮海衞邑人孫徹
願捨所居改建於此其後僧永真重建歸併菴三
真靜菴(在城内元至元元年僧惠雲建)
通濟菴(在城中元延祐元年僧嗣悅建)
般若菴(在城中元至元二年僧善明建)
崇恩禪寺在州東二十里梁天監二年僧道悟建唐開
成二年重建宋慶元二年重脩歸併寺一菴二
永懷禪寺(在雙江白蓮浦宋建炎三年道川禪師建本在崑山縣治西南元至正間有鐵牛普)
(明禪師建紹隆菴於此為永懷子院洪武中即菴為永懷寺僧文琇重建王達記)
觀音菴(元至正三年僧道堅建)
般若菴(元至順三年僧法辨建)
騺山法輪講寺在騺山南麓梁天監間僧宗印建紹興
九年重建洪武中僧勝行永樂中僧智㫤相繼重建
歸併寺一院一菴一(完敬修騺山訪僧招提遠在碧山㘭杖策殷勤訪故交雨徑苔)
(深留虎迹霜林葉落露禽巢汲泉謾引池邊綆煮茗還開竹裏庖此日相尋不相見松門擬待重來敲)
中峯講寺(在頂山南峯梁大同二年僧月澄建名中峯菴後改為寺宋劉拯躡徑登高亭天遠)
(不敢局疎簾捲危簷百里在舉目江橫縞帶明山隱螺髻綠啼鳥破長煙飛泉漱寒玉雲回猛虎嘯清風)
(繞巖谷颼颼入青松古淡琴一曲倚欄更凝望斜陽上脩竹欲去還遲遲勝㮣那可足支逋中峯一徑分)
(盤折上幽雲夕照全村見秋濤隔嶺聞長松含古翠衰葉尚微薰自愛蘇門笑懷賢事不羣僧仲殊聚遠)
(最高亭登臨喜倍增貪陪青眼客不見白頭僧閉戶三十載壓雲千萬層龍珠彈落處一點白蓮燈)
廣福院(在馬涇宋嘉泰間僧守信建)
趙莊菴(在思政鄉宋端平元年僧永福建)
陸河聖像教寺在陸河市吳僕射徐真捨宅建亦因泛
海石佛而名宋嘉祐八年朱肱重建僧仲殊記洪武
初重脩歸併院一菴七
崇壽院(在横涇宋端平三年僧皎殊建)
福田菴(在陸名涇口宋咸淳二年僧道隆建)
崇福菴(在橫涇宋紹興元年僧至實建)
湴湖菴(在智林寺東宋端平二年僧德詮建)
歸雲菴(宋咸淳二年僧文雅建)
資福菴(在邢家莊宋元祐三年僧尊妙建)
東禪菴(在甘草鎮宋崇寧元年僧惟一建)
時思菴(在陸河里宋咸淳五年僧泉涌建)
法輪教寺在雙鳳鄉晉支道林開山宋祥符元年改今
額洪武中僧至琛重建歸併寺一菴四
靈寶寺(在塗菘市唐乾元初僧普定建)
法華菴(在塗菘市唐龍翔九年僧泰和建)
迎春菴(在雙鳳鄉宋淳祐二年僧月山建)
長壽菴(在南沙元至元二年僧志通建)
崇祖利濟菴(在李墓東宋端平二年僧智崇建)
廣安教寺在直塘市唐乾元初簡大師建相傳簡領二
人來遊立菴於此插竹護籬落後遂成林初名寶林
寺宋祥符元年改今額紹興六年僧了悟建塔鑿地
得磚有長安二年瞿像寶塔字乃知唐武后時嘗建
塔宇於此永樂四年僧拱辰重建歸併寺一院一菴
一
褒親崇惠寺(在芝塘市宋靖懿帝姬殯於此僧化東建政和七年賜額)
塢邱增福院(在塢丘山宋端平間僧瑩無瑕建)
忠義菴(在洋澳宋嘉熙間僧象祖建)
廣孝講寺在州東北五十里唐咸通十四年建初名懷
讓寺宋太平興國間有僧曰子瓊道清自龍慶來南
遊江浙駐錫于此大中祥符間改賜今額元末兵燬
洪武二十三年僧智積重建歸併菴一
正受菴(元大德六年僧餘慶建)
海寧禪寺在城武陵橋西宋建炎四年能禪師建名廣
法教院元大德間朱清治海漕奏改今額洪武中僧
常在重建歸併菴二
正宗菴(元泰定三年僧法輪建)
圓覺菴(元天歷二年僧千巖建)
普濟教寺在州南一里宋末五臺僧普明遊歴止此遂
卓錫建寺元末燬惟靈山一會佛像存焉永樂六年
僧梵衍重脩歸併院一菴二
崇福院(元天歷二年僧以讓建)
崇福菴(在城中元至正元年僧允善建)
松林菴(元至元二年僧惟大建)
報本禪寺在城大東門内元海道千戶宋顴甫買地建
僧妙莊開山後燬洪武十一年永懷寺僧常在移置城
中海寧寺之東十五年妙嚴菴僧谷清捨菴改建即
今寺也歸併院一
興福院(元至正五年僧崇明建)
淮雲教寺在城北二里陳涇橋北元大德六年浙江軍
器提舉顧善夫營祖墓於此建為養壽蘭若以其家
世淮人不忘其始奏賜今額趙孟頫書扁永樂中平
江伯陳瑄重脩歸併菴七
能仁菴(元延祐元年僧豈巖建)
慶福菴(元至治四年僧智量建)
集福菴(宋咸淳八年僧法海建)
五涇菴(元至元元年僧智慧建)
顯福菴(元至正元年僧可大建)
太平菴(元至正六年僧如整建)
慶福菴(元至正四年僧善心建)
靈慈宫在城周涇橋北元至元二十九年海道萬戶朱
旭建為天妃祝釐之所其緣起互見祠廟宫舊歸併
崑山清真觀今徑隸本州州之道院皆屬焉
佑聖道院(在城旱涇橋北元至元十四年道士蔡貫一建)
奉真道院(在大西門外元至元間里人馬道文建)
長生道院(在城南隅元至元二年道士王可道建)
靈應道院(在城南隅元大德三年里人黃都運建)
武勝道院(在大西門外元至元四年里人陳桓建)
真一道院(在城登瀛橋北元至正十年道士朱眉山建)
崇明縣叢林寺四觀一
奉聖禪寺在東沙唐貞元間僧道成建宋紹興初里人
陸思問謝之剛拓而大之元泰定甲子僧有源至正
甲午僧德建相繼重脩鄭元祐記内有千佛閣歸併
無(程用昭霜落平沙楓葉丹可人情思滿空山江梅瘦褪猶疎放山鳥驚猜亦往還孺子興同秋水遠)
(支郎心與白雲閑此時野寺題詩處昨夜稺寒湘竹班劉秩白馬䭾經日本西偶來此地訪招提長廊松)
(樹何年種别館梅花後夜題結社東林思靖節留衣南海愧昌黎江風山月清如此拚得今朝醉似泥)
(海國瀛洲别有天上人駐錫住經年三花樹繞眠雲榻七寶池通洗鉢泉清磬響時晨聽講名香爇罷夜)
(參禪何時來問無生話喚醒人間醉夢緣)
慈濟教寺在城内河泊所東宋淳祐三年建初名白雲
菴後請龍江寺額易之元大德七年僧紹時建大雄
殿延祐初僧良聚搆鐘樓廊宇先在舊州治之東永
樂中隨縣遷置於此歸併無
興教禪寺在道安鄉張成港北唐光化二年建相傳終
南浮屠妙鞏夜夢神人披甲胄駕赤虬謂鞏曰東海
起沙隣逼吳楚宜建道場遂與其徒來創是刹宋寶
慶三年僧皎如以寺址迫海遷於平等村永樂九年
再徙於此歸併無
壽安講寺在永興沙舊在三沙東鄉宋淳祐間有二僧
曰模曰儔卓錫曠野拾枯枿簮土祝曰枿復榮當建
道場無何其枿向榮遂結菴名富安院後其徒德雲
等拓之元延祐戊午賜額永福壽安寺尋圯於潮泰
定甲子僧大全遷於東仁鄉之中土翰林學士完澤
台為記洪武甲子僧神芝建千佛閣永樂十四年僧
普照建懴堂尋燬宣德五年復圮於海六年僧韞與
勤遷於此重建觀海樓貯月軒歸併無
寶慶觀在舊州治北宋寶慶元年建舊在縣治南十五
里元至正二十三年道士徐中理以觀址瀕海恐為
所浸遷置於此歸併觀一道院一
通玄觀(在壽安寺西南里人茅氏建今廢)
崇直道院(在西沙道安鄉至元丙子朱文虎建今廢)
姑蘇志卷三十
