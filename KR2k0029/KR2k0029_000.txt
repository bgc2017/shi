姑蘇志地理𩔖三(都會郡縣之屬)
提要
(臣)等謹案姑蘇志六十卷明王鏊撰鏊所著
震澤紀聞震澤集俱别著錄蘇州自宋范成
大明初盧熊二志後纂輯久闕弘治中吳寬
嘗與張習都穆有志修述未成而卒遺稿尚
存後廣東林世遠為蘇州守以其事屬鏊鏊
乃與郡人杜啟祝允明蔡羽文璧等共相討
論發凡舉例咸本於寬而芟繁訂譌多所更
益凡八月而書成首列沿革守令科第三表
沿革分野以下分為三十一門而人物門中
又分子目十三繁簡得中考核精審為地志
之有體要者陳繼儒見聞錄稱鏊修志時以
揚循吉喜謠諑不願與之同局志成遣使送
之循吉循吉方櫛沐不暇抽看但顧簽票云
不通不通使者還述其語鏊以問之循吉曰
府志修於我朝原當以蘇州名志姑蘇吳王
臺名也以此名志可乎鏊始大服然考鏊自
序紀其初修志時有欲屬諸楊儀部而儀部
辭之語是鏊未嘗擯去循吉不與共事繼儒
所載恐不足信且范成大原書已題吳郡志
亦不標宋時州名鏊實沿用其例固未可以
此苛責之矣乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
