姑蘇志卷二十九明王鏊撰
寺觀上
吳中多佛老之區雖更洪武歸併而其廬故在也
既不可廢則列其藂林而諸歸併者各附見焉
在城藂林寺十七觀二
開元禪寺在盤門内吳孫權母吳夫人捨宅建(或云權為乳母)
(陳氏建)永禪師開山名通玄寺寺有石佛二相傳晉建
興二年滬瀆海口漁者見神光照水徹天旦而視之
乃二石像浮水上或曰水神也以三牲巫祝迎之像
泛流而去吳人朱膺等復於海濱迎入城置通玄寺
光明七晝夜不絶其後漁者復於此獲帝青石鉢初
疑臼𩔖葷而用之俄有佛像現於外遂併以供佛唐
東宫長史陸柬之書碑載初九年則天遣使送珊瑚
鏡一面鉢一副宣賜供養兼改重雲寺開元中再改
今額舊在城北陲後唐同光中錢氏遷置於此宋紹
興間守臣洪邁作戒壇元至治間寺燬僧光雪窗恩
斷江重建又取韋詩綠隂生晝寂之語作綠隂堂並
虞集為文永樂間重脩歸併院一菴一(梁簡文帝石像銘蓋聞軒)
(后之圖載浮河洛秦王之璧更涌滄溟昭覃之洲乘清源而西泛蓬萊之岫逐安流而南徙況夫道由慈)
(善應起靈覺是以無方之迹隨機示現無緣之力因物成感晉建興元年癸酉之歲吳郡婁縣界淞江之)
(下號曰滬瀆此處有居人以漁者為業掛此詹綸無甄小魪布斯九罭常待六鼇遥望海中若二人像朝)
(視沉浮疑諸蜃氣夕復顯晦乍若潛火於是謂為海神即與巫祝同往祈候七盤圓鼓先奏盛唐之歌百)
(味椒漿屢上東皇之曲遂乃風波駭吐光景晦明咸起渡河之悲竊有覆舟之懼相顧失色於斯而返又)
(有受持黃老好尚神仙職在三洞身帶八景更竭丹欵復共奉迎尊像沈軀没而不見經歴旬日遐邇俱)
(聞吳縣華里朱膺清信士也獨謂大覺大慈將宏化迹乃沐浴清齋要請同志與東靈寺帛尼及樂伎數)
(十人乘船至滬瀆口頂禮歸依歌唄贊德于時微風送棹淑景浮波雲舒蓋而未移浪開花而不噴雖舟)
(子招招弗能遠騖而靈相峩峩漸來就浦仰覩神像嶷然雙泛非因鷁首詎假龍橋豈藉銀連寧須玉軸)
(背各有題一名維衞一名迦葉於是時衆踊躍得未曾有復懼金仙之姿非凡所徙試就提捧豁爾勝舟)
(指燕宫而西歸望葑門而一息道俗側塞人祗協慶膺家住近通玄寺迺孫權為乳母陳氏之所立也亦)
(一邦之勝地胥山之神塔乃遷像於此寺武夫數百咸不能勝共怪曰朱膺帛尼二人之力而能捧持不)
(覺為異今人工甚盛確乎不移此必精誠弗能致也乃復竭心同時稽顙然後乃動至自舟中故知據井)
(夜飛實無以異石不能重有覺憑焉後有外國沙門釋法開來稱彼國衆聖所記云東方有二石像及阿)
(育王塔若能恭往禮覲滅無量罪免離三塗禮已而去中大通四年歲在壬子臨沙汝靈侯奉勅更造銅)
(光二枚其一高九尺其一高八尺五寸銅邁丹陽恥論劉向之術區選攻金無俟嵇康之鍜既鐫既鎪是)
(磨是銑曄如光定湛似日輪亦當遠照三千普瞻色像遥覩十方俱聞說法豈止惜命小鳥欣入影中重)
(罪衆生還逢愛日而已哉吳郡僧正慧法師深脩五定淨持七支於三寶中盡力宏護立摩尼之勝殿製)
(飛行之寶塔至於莊嚴妙色實有厥勞昔魯聖云亡尚追儀於有若楚臣殞世亦託似於優旃放勲之后)
(更圖長樂之畫文命之君不絶稽命之禩或傳諸往牘或布在前言或贊述盈耳或壽宫虛置況遠追應)
(身近規靈迹不銘不勒何以稱揚乃為銘曰巍巍天像堂堂最勝慧日獨圓無生永證愍此魚鈎傷茲螺)
(孕乍動慈舟時延寶乘留住待緣獨有傳應傳應伊何寶茲靈像履冰晨遊凌濤夜上七衆有憑九垓咸)
(仰照此真容開斯俗綱千輪足起萬字胷書身横五分衣刻三銖嗟爾末俗心王所驅顙浮水沬命役馳)
(駒宜宏希嚮必盡勤劬覩相塵滅聞聲惑祛湛然神跡長處全吳梁江淹吳中禮石佛詩幻生太浮詭長)
(思多沉疑疑思不闕炭詭生寧盡時敬承積劫下金光爍海湄火宅飲焚藥草闕惠滋常願樂此道誦)
(經空山坻禪心莫不雜寂行好無私軒騎久已决親愛不流遲憂傷漫漫情靈意終不緇誓尋青蓮界永)
(入梵庭期韋應物遊開元寺夏衣始輕體遊步愛僧居果園新雨後香臺照日初綠隂生晝寂孤花表春)
(餘符竹方為累形跡一來疎李紳開元寺詩并序此寺多太湖石有峯巒奇狀者頃年多遊寓於此及大)
(和七年往來皆不復到寺中石大半亦無也十層花宇真毫相數仞峯巒閟月扉攢立寶山中色界散)
(周香海小輪圍坐隅咫尺窺巖壑窗外高低辨翠微難保爾形終不轉莫令偷拂六銖衣皮日休開元寺)
(佛鉢詩并序按釋法顯傳云佛鉢本在毗舍離今在乾陀衞竟若干百年當復至西月支國若干百年至)
(于闐國若千百年當至屈茨國若千百年當復來漢地晉建興二年二聖像浮海而至滬瀆僧尼輩取之)
(以歸今存于開元寺後建興八年漁者於滬瀆沙汭上獲之以為臼𩔖乃葷而用焉俄有佛像見于外漁)
(者始以為異意滬瀆二聖之遺祥也乃以鉢供之迄今尚存余遂觀而為之詠因寄天隨子帝青石作)
(綠冰姿曾得金人手自持拘律樹邊齋散後提羅花下洗來時乳麋味斷中天覺麥麨香消大劫知從此)
(共君親頂戴斜風應不等閒吹陸龜蒙空王初受逞神功四鉢須臾現一重持次想添香積飯覆時應帶)
(步羅鍾光寒好照金毛鹿響靜堪降白耳龍從此寶函香裏見不煩西去詣靈峯皮日休早景即事客省)
(蕭條柿葉紅樓臺如畫倚霜空銅池數滴桂上雨金鐸一聲松杪風鶴靜時來珠像側鴿馴多在寶幡中)
(如何塵外虚為契不得支公此會同陸龜蒙日上罘罳疊影紅一聲清梵萬緣空䙰褷滿地貝多雪料峭)
(入樓于闐風水榭初抽寥泬思竹窗猶掛夢䰟中靈香散盡禪家接誰共殷源小品同皮日休陸龜蒙避)
(暑聯句煩暑雖難避僧家自有期泉甘於馬乳苔滑似龍漦日休任誕襟全散臨幽榻旋移松行將雅拜)
(篁陣欲交麾龜蒙望塔青&KR1076;識登樓白鴿知石經森欲動珠像儼將怡筒簟臨杉穗紗巾透雨絲靜譚蟬)
(噪少凉步鶴隨遲日休煙重迴蕉扇風輕拂桂帷對碑吳地說開卷梵天詞積水魚梁壊殘花病枕欹懷)
(君瀟灑處孤夢繞罘罳龜蒙薛能題寺閣一閣見一郡亂流仍亂山未能終日住尤愛暫時閒唱棹吳門)
(去啼林杜宇還高僧不可羨西景掩禪關)
報國院(在長洲縣一都宋咸淳間僧持正建)
化城菴(在城西南隅宋開禧間僧戒真建)
報恩講寺在城北陲故呼北寺即通玄寺舊基吳越錢
氏移支硎山報恩寺改建於此宋崇寧中加萬歲尋
尊為賢首教寺舊有子院曰文殊曰泗洲曰水陸又
有曰法華曰普賢今皆廢浮圖十一級兵燼後行者
金大圓募建九級又有不染塵觀音殿(宋邊知白記)後殿
七楹下塑釋迦滅度像(長六十六尺高十二尺張士誠據吳以卧佛非祥更造立)
(像國初僧復之宋濓撰碑)宋張即之書華嚴性海四字皆徑丈刻
榜猶存歸併寺二菴二(白居易法華院石壁經之碑碑在石壁東次石壁在廣德)
(法華院西南隅院在重玄寺西若干步寺在蘇州城北若干里以華言唐文譯刻釋氏經典自經品衆佛)
(號以降字加金焉夫開示悟入諸佛知見以了義度無邊以圓教垂無窮莫尊於妙法蓮華經凡六萬九)
(千五百五言證無生忍造不二門住不可思議解脱莫極於維摩詰經凡二萬七千九十二言攝四生九)
(𩔖入無餘涅槃實無得度者莫先於金剛般若波羅蜜經凡五千二百八十七言壊罪集福淨一切惡道)
(莫急於佛頂尊勝陀羅尼經凡三千二十言應念順願願生極樂土莫疾於阿彌陀經凡一千八百言用)
(正見觀真相莫出於觀音普賢菩薩法行經凡六千九百九十言詮自性認本覺莫深於實相法蜜經凡)
(三千一百五言空法塵依佛智莫過於般若波羅蜜多心經凡二百五十八言是八種經具十二部合一)
(十一萬六千八百五十七言三乘之要旨萬佛之祕藏盡矣是石壁積四重高三尋長十有五丈厚尺有)
(咫有石蓮敷覆其上下有石神固護其前後火水不能燒漂風日不能摇消所謂施無上法盡未來際者)
(也唐長慶二年冬作大和三年春成律德沙門清晃成厥謀明海繼厥志門弟子南容成之道則終之寺)
(僧契元捨藝而書之郡守居易施詞而讚之讚曰佛涅槃後世界空虚惟是經典與衆生俱設有人書貝)
(葉上藏檀龕中非堅非久如蠟印空假使人刺血為墨剥膚為紙即壊即滅如筆畫水噫畫水不若文石)
(印蠟不若字金其功不朽其義甚深故吾謂石經功德契如來付囑之心宋徽宗佛牙舍利讚崇寧三年)
(重午日自蘇州報恩寺迎請釋迦佛牙入内致恭祈請舍利感應隔水晶匣出如雨點神力如斯嘉歎何)
(已因以讚曰大士釋迦文虚空等一塵有求皆赴感無刹不分身玉瑩千輪在金剛百煉新我今恭敬禮)
(普願濟羣倫蘇軾捨銅龜子文蘇州報恩寺重造古塔諸公皆捨所藏舍利余無舍利可捨獨捨盛舍利)
(者敬為四恩三有捨之故人王頥為武功宰長安有修古塔者發舊葬得之以遺余余藏私印成壊者有)
(形之所不免而以藏舍利則可以久藏私印或速以壊貴舍利而賤私印樂久存而悲速壊物豈有是哉)
(余其并是捨之趙孟頫寫墨竹詩開軒藂竹杪坐久聞清韻重雲結春隂小雨生衣潤親友有嘉集笑語)
(發真藴游衍暮始還流光疾如瞬黃溍跋至大間趙魏公遊姑蘇報恩寺小憩于丈室乘興寫墨竹一小)
(枝于壁題古詩五言四韻于窗間今垂四十年竹故在而窗紙久不存住山宣公法師聞吳江賢上人裁)
(得此紙物色得之并竹摹刻于石將使久而勿壊庶後來有以想見其清標雅韻也夫雜花境土實報莊)
(嚴毘盧樓閣非我壊相高人上士遊戲作如幻事豈以石之壽為真足恃哉姑以備好奇者之一覽云爾)
(陳基秋風日蕭爽散策入空林有竹心已清無言念彌深雜花不容把疎磬有餘音逍遥毘盧境落景駐)
(遥岑楊基北寺竹林僧居古城隂迢遞通萬竹林光落虚牖坐愛衣裳綠齋餘孤磬遠茶罷微煙續道人)
(悟重玄淡然無衆欲譬彼石根泉亭亭湛寒綠)
東華嚴寺(在府治北吳赤烏間僧法雲建)
西華嚴寺(在城西北隅舊名花嚴梵行院至元癸未報恩寺僧同覺開山其徒玄冲嗣建僧明)
(本記)
集慶菴(在城西北隅元至順間僧果秋林建)
西資菴(在吳縣一都吳山南麓宋紹興八年僧法皎建)
瑞光禪寺在開元寺南吳赤烏間僧性康建名普濟院
宋宣和間朱勔建浮屠十三級五色光現詔賜今額
併賜塔名天寧萬壽寶塔靖康兵燬淳熙間重建併
復塔七級元季復燬洪武中僧曇芳重脩僧大祐記
寺有四瑞堂(以塔光法雷合歡竹白龜池名釋弘道記)歸併菴一(沈周塵中五日)
(雙脚紅頗有俗氣填吾胷今朝風日弄妍美城南載酒尋花宫古濠流水帶榆柳深居逶迤茶煙中老僧)
(與我非夙契即許小閣開松風山杯到手送西日醉倒信呼田舍翁未知明日又何處出門大笑歌萍蓬)
順心菴(在吳山下宋同知福州陳公璵墓祭之所元僧明本開山自為記朱應辰聽法依蘭若行)
(吟伴鶴羣松聲渾似雨山氣已成雲梵響隨鐘度天香隔屋聞老僧門不出果熟與猿分)
萬壽禪寺在府治東北晉義熙中西域僧法愔建名淨
壽院梁改安國唐改長壽宋大中祥符二年丁謂奏
改萬壽禪院崇寧中詔加崇寧尋改天寧紹興中改
萬壽報恩光孝禪寺為徽宗薦嚴之地唐僧貫休嘗
居此休號禪月大師故寺有禪月閣寺前周廣順中
所立尊勝石幢猶存(吳越軍節度上柱國邵思寶周承禮等題名)元末兵
燬洪武間重建宋濓記歸併寺一今廢為長洲縣學
普門寺(在城東北隅宋景德中日本僧寂照入貢願游天台丁晉公言姑蘇山水奇秀遂居此永)
(樂間重建)
正覺禪寺在城東南隅其先為宋楊和王别墅元為陸
志寧寓館尋捨為大林菴洪武中廢永樂中滇南僧
弘此宗再建奏賜今額吳寬記志寧故富家園亭最
勝尤好植竹至今美竹蔓延猶稱竹堂寺云歸併院
二巷七(吳寬竹堂懷古陸公已逝逐浮塵弘老重來刈野榛百畆園林成故事一天風雨醒遊人)
(碧梧淨洗今何在脩竹叢生舊有因白髮耆英留醉墨晩凉傳玩席間珍沈周探梅詩竹堂梅花一千樹)
(香雪塞門無入處秋官滿門兩詩客騎馬西來為花駐野翁攜酒亦偶同花不留人人自住滿身毛骨沁)
(冰影嚼蘂含香各搜句吉祥牡丹清本欠定慧海棠幽亦未只憑坡口詫繁華似恐同花不同趣酒酣塗)
(紙作横斜筆下珠光濕春露只愁此紙捲春去明日重尋花滿地金琮問我歸期尚漫然老僧預餞竹堂)
(前此身清淨元無垢今日遲留似有緣柳色到門青送酒梅花開樹白連錢醉來忘却下山路明日滿城)
(生夜煙文徵明城東古寺萬枝梅一歲看花得幾迴竹逕三年無我跡松門此日為誰開還應壊壁餘詩)
(草只恐荒碑蝕雨苔憑仗山僧懸木榻長安倦客儗歸來)
包山禪院(在洞庭西山梁大同中置為福願寺天監中再葺唐上元九年改包山寺後改顯慶)
(寺宋靖康中名僧懷深居此詔賜今額王銍記范成大包山禪院詩仙塢遜半坐精廬遷古幢槁衲昔開)
(山至今上道場熾然說慈忍禪海薰戒香穉竹暗寒碧飛松盤老蒼船鼓入宴坐紅塵隔滄浪藤杖懶歸)
(去共倚蒲團牀)
明因禪院(在横山下即薦福山感慈院宋僧璿玠唯廣重建凌民瞻記)
崇慶菴(在城東北隅宋淳祐八年法冲建元大德間重建僧餘澤記猶稱百花菴云吳寬贈政公)
(住虎跑寺百花菴裡久棲禪竹樹蕭然野水邊欲洗北來塵土足扁舟直到虎跑泉文徵明北郭精籃舊)
(有名歲長無復百花深柴門日落空流水古木春來長綠隂滿眼風流文字業一龕荒寂道人心野橋詰)
(屈通幽徑短策他時許重尋)
善慧菴(在長洲縣九都元大德間僧明本開山則天如記有施茶亭)
善現菴(在城東北隅元至正間建)
東林菴(在城東北隅元至正間建)
積善菴(在城東南隅元至正間建)
福慧菴(在長洲縣二十四都元至正間建)
興福菴(在長洲縣三十一都國朝洪武七年建)
承天能仁禪寺在府治北甘節坊梁衞尉卿陸僧瓚捨
宅建初名廣德重玄寺(吳地記云僧瓚見住宅有瑞雲重重覆之遂奏為重雲寺)
(臺省誤書雲為玄云)宋初改承天宣和中禁稱天聖皇王等字
遂改能仁元並存故額稱承天能仁今因之又名雙
峩寺以寺前有二土阜也(或云舊有二異石故名)寺有無量壽
佛銅像及盤溝大聖祠靈祐廟(互見祠廟)萬佛閣寺屢燬
至元間僧悦南楚重建黃溍鄭元祐記至正末張士
誠據以為宫尋復為寺僧綱司在焉宣德十年尚書
周忱建賜經閣尋燬歸併寺二院一菴十(韋應物登重玄寺閣)
(時暇陟雲搆晨宵澄景光始見吳都大千里鬱蒼蒼山川表明麗湖海吞大荒合沓臻水陸駢闐會四方)
(俗繁節又喧雨順物亦康禽魚各翔泳草木遍芬芳於茲省甿俗一用勸農桑誠知虎符忝但恨歸路長)
(李嘉祐同皇甫冉登重玄閣高閣朱闌不厭游蒹葭白水繞長洲孤雲獨鳥川光莫萬井千山海氣秋清)
(梵林中人轉靜夕陽城本角偏愁誰堪遠作秦吳别離恨歸心雙淚流皮日休重玄寺雙矮桂撲地校徊)
(是翠鈿碧絲籠細不成煙應如天竺難陀寺一對狻猊相枕眠陸龜蒙可憐煙刺是青螺如到雙林誤禮)
(多更憶早秋登北固海門蒼翠出晴波孫覿能仁寺重鑄鍾銘太平興國之初平江節度使孫承祐鑄大)
(銅鐘於能仁寺為樓三成居之後百五十年當建炎庚戌盜入平江能仁大火一夕燼又四年紹興癸丑)
(寺僧行和者募衆力更鑄鐘成為銅萬三千斤晉陵孫覿為之銘曰法音無礙遍滿大千際天軼海無量)
(無邊衆生執迷馳走空聚聽蟻為牛夢春作鼓矯亂顛倒妄認前塵色聲交騖不守其真粤有大士脩三)
(摩地出大音聲而作佛事燧木革金以燔以鎔鑄此東序千石之鐘蛇以目聞豬以足聽水鳥風林更相)
(和應除聾破瞶一擊而通八方上下地獄天宫一切滿中十𩔖四相凡厥聲聞俱證無上)
福昌寺(在寺内本寺之子院舊名永安宋寶元間僧道昇建舊有正徧知閣高宗書扁)
圓通寺(在寺内亦子院也宋元豐二年僧淨梵建)
崇義院(在城西北隅宋紹興間僧真如建僧善住撰資福塔記)
集福菴(在城西北隅中有桫□樹宋嘉定三年僧智明建宣德間重修禮部尚書楊翥記)
大乘菴(在城東北隅宋咸淳五年僧了然建)
祗園菴(在許藴子巷内宋景定初僧居祐建元僧遠石泉重建鮮于樞書扁猶存成化初僧綱永)
(端及其徒文德重修里人杜瓊記)
獅子林菴(在城東北隅元至正二年僧維則建則多聚奇石狀𩔖狻猊故取佛氏語名一名菩)
(提正宗寺内有卧雲室立雪堂問梅閣指栢軒禪窩竹谷諸景並經名人品題最號奇勝歐陽玄記維則)
(師子林即景半簷落日曬寒衣一鉢香羹野蕨肥春雨春煙二三子水西原上種松歸鴉鵲爭巢似憤)
(兵怒鳴死鬭亂縱横可憐踏壊桫欏樹滿地落花無路行道人肩水灌畦蔬托鉢船歸粟有餘飽飯禪)
(和無一事遶池分食餧游魚卧雲室冷睡魔醒殘漏聲聲促五更一夢又如過一世東方日出是來生)
(竈兒深夜誦蓮花月度墻西檜影斜經罷轆轤聲忽動汲泉自試雨前茶倪瓚過師子林蘭若密竹鳥)
(啼䆳清池雲影間茗雪爐煙裊松雨石苔斑心靜境恒寂何必月在山窮途有行旅日暮不知還高啟同)
(徐賁師子林池上觀魚穿蒲尾獨掉唼薲口羣仰波平没見痕池靜跳聞響漁罛已免捕僧盂每分養落)
(日意無驚識我臨流賞徐賁微微林景凉悄悄池魚出欲去戲仍戀乍深驚還逸行循曲島幽聚傍新荷)
(密不有濠梁興誰能坐終日僧道衍晩過師林無地堪逃俗乘昏復到林半山雲遏磬深竹雨留禽觀水)
(通禪意聞香去染心叩門驚有客想亦為幽尋)
休休菴(在吳縣治西北一名圓覺寺又名普光王禪院元至元十一年蒙山和尚建相傳有祖師)
(遺一匣上書轉語云焦明虫吸乾東海魚鱉蝦蟹無處安身立命有人悟者其鎻鑰自開卒無悟而開之)
(者後被一僧持去不知所終沈周宿休休菴市中偪仮有祗林怪是沿街客易尋枕聒鼓聲嫌縣近門垂)
(簾子覺堂深焙茶火煖香浮屋□竹簷晴曉曬衾愛此老僧偏靜得塵埃堆裏絶塵心張雨贈别休休菴)
(了堂上人老僧十年不出戶袈裟搭架風披披祖衣留在阿蘭若佛法傳過高白麗客牀雪鍊一甌茗經)
(藏苔昏三尺碑不向舊房看偃蓋卷中原有古松枝)
定慧菴(在城西北隅元至元二年僧能仁建)
能仁菴(在城西北隅元至治間僧法震建僧祖瑛記)
善護菴(在城西北隅元大德間僧普應建)
信心菴(在閶門外南濠元僧法聰建成化間重脩楊循吉記)
觀音菴(在城西北隅洪武六年僧明智建)
靈鷲教寺在城東北隅舊名永光院又名東林院梁天
監中僧永光建歸併菴六
靈鷲菴(在城東南隅元延祐間僧文秀建)
慶雲菴(在報恩寺西宋元豐三年僧智倫建弘治中僧文玉重建吳寬記沈周慶雲古名竂城隂)
(倚金碧迴塘抱高木波影蕩虛壁闔扉自禪誦白石與心寂不游&KR1476;逾年若忘故所歷茲晨雨跡斷始喜)
(一駐屐孤花綠隂底好鳥茗杯側老僧道契闊挽鬚厭多白又月夜慶雲觀杏花杏花初開紅滿城我眠)
(僧房聞雨聲侵晨急起看晴豔對房兩株令眼明還宜夜坐了餘興靜免蜂蝶來紛爭嫣然鉛粉本富貴)
(更借月露添妍清青蘋流水未足擬金蓮影度雙娉婷庭空月悄花不語但覺風過微香生老僧慣見不)
(為意却愛小紙胭脂縈高齋素壁可常有不由零落愁人情)
寶志菴(在城西北隅元至正間建)
天福菴(在東北隅元至治四年僧法英建)
集慶菴(在長洲縣十九都元至元二年僧一志建)
報親菴(在長洲縣二十九都元至治間僧鎰金建)
東禪教寺在萬壽寺東南吳赤烏間陳丞相宅因池中
生瑞蓮遂捨為寺名鎮國院唐大中間敕改東禪明
覺寺宋異僧遇賢號林酒仙者嘗居之元至正間燬
洪武間重建歸併院一菴十(遇賢詩門前綠樹無啼鳥庭下蒼苔有落花聊)
(與東風論箇事十分春色屬誰家李應禎松杉滿院風瓜荳一籬綠不聞車馬過時得高人宿暫來還獨)
(歸悵望城東曲吳寬宿東禪靜公房來為東莊游還作東林宿林下扣禪扉幽徑行自熟齋厨夜寂然倦)
(睡雜僧僕方牀習跌坐飲我一茶足坐久湯室温洗沐解塵服衲翁故延欵展畫更燒燭逶迤水上城突)
(見水中屋夜靜風轉號曠野有喬木疎雨忽復來春夢不可目端如紫極宫有感入詩腹便當游汗漫安)
(復事拘束晩歲返故廬為隣定須卜)
重昇院(在城東南隅即南園地宋慶元間僧正信建)
寧壽菴(在城東南隅宋淳熙間僧法真建)
東林菴(在城東南隅宋祥符二年僧淨名建)
慈濟菴(在城東南隅元大德四年僧道芳建)
天寧菴(在城東南隅元大德四年僧慧忠建)
通玄菴(今名圓通在東南隅宋淳熙間僧原淨建)
觀音菴(在東南隅宋淳熙間僧清一建)
化城菴(在長洲縣二十九都宋淳熙間僧一源建)
普利菴(在葑門外宋淳熙間僧永寧建)
福壽菴(在城東南隅元至正間僧善法建)
光明菴(在東南隅宋淳熙間僧永安建)
永定講寺在吳縣東南吳地記云梁天監中蘇州刺史
吳郡顧彦先捨宅建唐乾符間賜今額陸鴻漸書韋
應物罷郡寓居寺中故多賦詠初寺在閶門北景福
五年始遷於此天福中更名普慈元僧聲九臯作海
印堂又取韋應物詩語作閒齋元末燬洪武中重建
歸併寺四院一(韋應物遊永定寺北池僧舍密竹行已遠子規啼更深綠池芳草氣閑齋)
(春樹隂晴蝶飄蘭逕游蜂遶芳心不遇君攜手誰復此幽尋寓居精舍政拙忻罷守閒居初理生家貧何)
(由往夢想在京城野寺霜露月農興羈旅情聊租二頃田方課子弟耕眼暗文字廢身閑道心清即與人)
(羣遠豈謂是非嬰永定寺喜避強夜至子有新歲慶獨此苦寒歸夜叩竹林寺山行雪滿衣深爐正燃火)
(空齋共掩扉還將一樽對無言百事違)
景德寺(在黃牛坊橋東晉隆安中僧法雲建本王珣故宅元楊載本朝姚廣孝俱有記)
西禪寺(即北觀音菴在吳縣學前唐貞觀間僧壁法建咸通間有僧自南泉來稱西禪和尚寺因)
(得名宋紹興問信安郡王孟忠厚改建為隆祐太后薦嚴之所景定間兵燬惟觀音像獨存故稱觀音菴)
天王寺(在城東南隅唐大歷元年僧不空建)
大弘寺(在城東北隅元大德間僧判筌友蘭建淨法師開山延祐間奏賜今額名僧餘澤居此嘗)
(别剏東齋齋前有井因自號天泉元末寺燬相傳燬時見紅衣沙門立煙熖上久之乃没寺既蕩盡而東)
(齋獨存)
洪範淨慧院(在城西北隅宋景定四年僧明吉建)
北禪講寺在齊門内晉戴顒宅也唐司勛陸郎中居此
後以為寺號北禪院按吳郡志乾元寺唐有之今不
知所在然顧况以乾元寺為晉戴逵宅而皮陸集又
以北禪寺為戴顒宅據此則今北禪即古乾元寺宋
祥符初賜名大慈屢燬于兵洪武中重建寺有大通
閣趙孟頫記觀堂黃溍記雨華堂禁蛙池歸併寺二
院一菴六(唐顧况撰建乾元寺記五藴十二人八界此上三科能包萬法因緣生為有無自性)
(為空空有融一即中道義雖石船渡海蚊背負山不為希有事僧法珣與和合衆法藏等造乾元寺者晉)
(高士戴逵子顒之宅也乾元初節度使鄭旻之奏云觀察使李涵李道昌皆有力大臣求無上道以心無)
(所願無邊受者實與雖空不敗有為有滅無為有為之體有為無為之用無生無滅無相無為無名無法)
(說無言語法以無言語說故有相大乘有觀法門無相大乘無觀法門於法有所得有相大乘義於法無)
(所得無相大乘義所得無所得二俱真一乘之義也為妙因果譬如種子依地而生又如大地能荷羣有)
(虛空之體大於天地天地有盡虚空無盡如來之體大於虚空光明虚覺圓寂萬億故於無住本建乎諸)
(法不動真際恒沙煩惱莫不斷除魚吞鈎虎落穽蛾拂火此衆生自取其毒道本平坦樹本清涼佛在提)
(摩竭揭國成等正覺諸弟子栖乎茂林藉彼祥草厥後因時設教猶著弊衣行次乞食及往忉利省摩耶)
(夫人優填王鑄金刻木始用膠漆泥布佛有像自此始也與佛在時功德無異於是給孤長者造祗洹精)
(舍木田底迦造龍宫精舍竺乾法蘭造洛陽白馬寺佛圖澄造鄴中九百七十三寺釋道安造襄陽一十)
(五寺遠法師造廬山東林西林寺度法師造攝山栖霞寺杯渡沿師造南陵隠靜寺傳大士造東陽雙林)
(寺思大師造衡陽南嶽寺智者大師造天台國清玉泉寺三十五寺略也涅槃無前無後般若無新無舊)
(法珣上人重舊德不輕新學門人清玦請况於經藏中抄佛心說永示無極文曰倬哉迷盧宏亘大千百)
(億日月藕絲貫穿蚊背負之飛登梵天塵勞為海般若為船截生死流是曰希有大哉乾元實則不朽和)
(衆雲臻珣為稱首佛告善來寶坊崇哉法雨灑埃慈雲徘徊皮日休陸龜蒙避暑聯句歊蒸阿處避來入)
(戴顒宅逍遥脱單絞放曠抛輕策爬搔林下風偃仰澗中石日休殘蟬煙外響野鶴沙中跡到此濕煩襟)
(蕭然揖禪伯藤懸疊霜蜕桂倚支雲錫龜蒙清隂豎毛髮爽氣舒筋脉逐幽隨竹書選勝鋪苮席魚跳上)
(紫芡蝶化緣青壁日休心是玉蓮徒耳為金磬敵吾宗昔高尚志在羲皇易豈獨斷韋編幾將刓鐵擿龜)
(蒙天書既屢降野抱難自適一入承明廬盰衡論今昔流光不容寸斯道甘枉尺日休既起謝儒玄亦翻)
(霜羽翼封章帷幄遍夢寐江湖日擺落函谷塵高欹華陽幘龜蒙詔去雲無信歸來鶴相識半病奪牛公)
(全慵捕漁客少微光一點落此芒磔索日休釋子開池塘門人問幽賾堪悲東序寶忽變西方籍不見步)
(兵詩空懷康樂屐龜蒙高名不可效勝景徒堪惜墨沼轉疏蕪玄齋踰閴寂遲遲不能去涼颸滿杉栢日)
(休日下洲島清煙生苾芻碧俱懷出塵想共有吟詩癖終與淨名游還來雪山覓黽蒙皮日休遊北禪寺)
(連延花蔓映風廊岸幘披襟到竹房居士即今開梵處先生曾是草玄堂清尊林下看香印遠岫窗中掛)
(鉢囊今日有情消未得欲將名理問恩光陸龜蒙戚歷移隂入草堂老僧雖見似相忘吟多幾轉蓮花漏)
(坐久重焚栢子香魚慣齋時分淨食鴿能閒處傍禪牀雪林滿眼空羈滯欲對彌天卻自傷陸龜蒙寒夜)
(同皮日休訪寂上人月樓風殿淨沉沉披拂霜花訪道林鳥在寒枝棲影動人依古堞坐禪深明時尚阻)
(青雲步半夜猶追白石吟自是海邊鷗伴侣不勞金偈更降心皮日休院寒清靄正沉沉霜棧乾鳴入古)
(林數葉貝書松火暗一聲金磬檜煙深陶潛見社何妨醉殷浩談經不廢吟何事欲攀塵外契除君皆有)
(利名心)
昭慶寺(在城東北隅元至正間宣政院建僧懷壽開山虞集黃溍記)
無量壽寺(在長洲縣十五都宋熙寧間僧淨梵建元僧餘澤記)
普福院(元至元間有浦姓者創建後僧覺證重建黃約仲記)
圓明菴(宋嘉泰間建張震發記元至元癸未重建湯彌昌記)
佛慧菴(元大德十年僧法亮建)
安隱菴(元至元二十七年僧惠思建)
天龍菴(元己丑年僧惠慈建已上俱在城東北隅)
揀汰菴(宋淳熙二年僧志欽建)
德慶菴(元至元間僧善法建已上俱長洲縣十五都)
南禪禪寺唐開成間僧元遂建有千佛堂轉輪經藏白
居易記居易在郡嘗書白氏長慶集留千佛堂吳郡
志云南禪寺唐有之今失所在按今寺在郡學東本
名集雲洪武中名僧示應號寶曇和尚者奏請為南
禪集雲寺成化中燬僧德本重建吳寬記正德間都
綱良定建天王殿嘉靖間住持祖鎮重修建楊循吉
記歸併菴二(白居易南禪寺千佛堂轉輪經藏石記千佛堂轉輪經藏者先是郡太守居易)
(發心蜀沙門清閑天謨吳僧常敬弘正神益等僝功檀主鄧子成等施財院僧法弘等蕆事太和二年秋)
(作開成元年春成堂之費計緍萬藏與經之費計緍三千六百堂之中上蓋下藏蓋之間輪九層佛千龕)
(綵繪金碧以為飾環蓋懸鏡六十有二藏八面面二門丹漆銅鍇以為固環藏敷座六十有四藏之内轉)
(以輪止以柅經函二百五十有六經卷五千五十有八藏成經具之明年蘇之緇白徒聚謀曰今功德如)
(是誰其尸之宜請有福智僧越之妙喜寺長老元遂禪師為之主宜請初發心人前本郡守白少傅為之)
(記僉曰然遂既來教行如流僧至如歸供施達儭隨日而集堂有羨食路無饑僧游者學者得以安給惠)
(利饒益不可思量師又日與苾芻衆升堂焚香合十指禮千佛然後啟藏發函鳴楗椎唱伽陀授持讀諷)
(十二部經經聲洋洋充滿虛空上下近遠有情識者法音所及無不蒙福法力所攝鮮不歸心佻然巽風)
(一變至道所得功德不自覺知繇是而言是堂是藏是經之用信有以表旌覺路也脂轄法輪也示火宅)
(長者子之便門也開毛道凡夫生之大竇也亶其然乎又明年院之僧徒三詣雒都請予為記夫記者不)
(唯紀年月述作為亦在乎辨興廢示勸誡也我釋迦如來有言一切佛及一切法皆從經出然則法依於)
(經經依於藏藏依於堂若堂壊則藏廢藏廢則經墜經墜則法隠法隠則無上之道幾乎息矣嗚呼凡我)
(國王宰官支提上首暨摩摩帝輩得不虔奉而護念之乎得不保持而增修之乎經有闕必補藏有隙必)
(葺堂有壊必支若然者真佛弟子得福無量反是者非佛弟子得罪如律開成四年二月一日記徐縉贈)
(鏡菴上人滄浪池頭秋水清滄浪亭上秋月明上人棲隠己七十披衣擁錫傾相迎竹扉松逕自成趣猶)
(記當年濯纓處從兹借榻學無生笑指天花落庭樹)
妙隱菴(元延祐間僧宗敬建)今改韓蘄王廟(郡守胡纘宗記自靖康失紀金人南)
(下宋板殄蕩宫車流播二三臣奮杞包之忠而勁隂摧之南轅脱輻越鼎泣新時則蘄王效武宣忠捨生)
(忘死返麾而北拳勇神機軍威所指幾剋舊都和議遽興宋室不復豈皆天邪王諱世忠字良臣延安人)
(也卒扵越葬於吳故吳人祀之王初應募虎挒而梟磔視敵腊也抶銀州笞之薙睦之青谿劘燕山揚滹)
(沱舉濬挾淄樹趙之屏搟西王獨與金角㩧其雄㧗魚臺㩋黎驛經河洛鏺内難於平江至魚梁殱之提)
(甲八千抳江之衝讋十萬騎鋌走無音轢閩建斮豫章覆湖南開軍受降掩大儀臠十之八嘬而封之執)
(楚之臂絶淮之吭城高剰塞泇口崇山陽敵乃慓縮而祭荆大小百餘戰主辱臣死請當其重還兩宫復)
(疆土之言慷慨激烈錦衣驄馬勒兵交和伏莽宵熸何其偉邪夫金方大舉深入其風莫之敢攖王以孤)
(壘相富梏其觸而□其鋩龍潭渡而都無標烽山陽成而江無飲馬時非王固魚肉吳矣宋其奈何故中)
(興之功以王為首王之功於吳為大至於抗論斥和政府之揖檜為側目爭武穆之事不得乞身湖山徜)
(徉謝世以全首領此其忠有餘而智足稱也忠勇之號中外是欽天資人違史臣歎息河山之誓太常之)
(烝實關周典易世報功禮亦宜然弗棟弗宇即墓而祀無以棲神靈委帝貺於草莽文儀為闕昔予守郡)
(以祭祀馭吳之神正其位序將事王墓顧瞻歔吁既乃得王故宅在郡黌之東淪為浮圖亟命撤所祀祀)
(之不易一榱不役一力考王之廟實嘉靖甲午三月望日也位本其中饗用歲秋妥靈宜神肹蠁用光祈)
(灾徼祐民咸利之然懼久而輪復乃磨堅石用紀始事庶觀像者識表忠之彛章馭民者知事神之禮秩)
(云黃省曾韓蘄王廟免役碑文宋蘄國韓忠武王紹興二十一年八月壬申薨于臨安十月庚子大葬于)
(平江靈巖山厥麓有廟不著攸始李士英宋錄云嘉泰四年立廟鎮江粤稽乘書無之殆即平江邪聖朝)
(成化十年郡守丘公以王嘗有功烈于民請列祀典麓廟則圯矣獻瘞蓁莽非禮也傳王寓宅即孫節使)
(之池館一易而章相國子厚氏龔都官氏又易而韓忠武氏在今南禪寺之左墟故歷歲假而祀焉嘉靖)
(二年天水胡公謂無專宫明神不康用撤龍象而廟貌之寺持良定輩樂而從焉由是陟堂降位肅蹌成)
(儀郡縣嘉之遂俾良定輩啟扄居守悉蠲里役乃至屢給符帖焉可為釋子之風勸矣乎蓋浮圖之說昭)
(代兼容其道雖空為民則實其習雖别為子則同世多奪而逐之其道未光也今茲之規祀得有廟僧不)
(失廬可以悠示且寺云韓宇亦代移世革矣在他室或有阻難而良定輩安然趨若舍金迦而事忠哲可)
(不謂賢邪可不謂賢邪則夫郡縣諸公前倡後繼樂蠲其役豈非風一勸百之道哉)
大雲菴(一名結草菴元至正間僧善慶建已上俱在城東南隅沈周草菴紀遊詩并引弘治十年)
(八月十七日余有役于城來寓草菴為始遊也菴名本大雲前有吉草菴者居之遂譌為結草菴菴近南)
(城竹樹叢邃極𩔖村落間隔岸望之地浸一水中其水從葑溪而西過長洲縣治由支港稍南折而東復)
(南衍至菴左流入環後如帶滙前為池其勢縈互深曲如行螺殼中池廣十畆名放生中有兩石塔一藏)
(四大部經目一藏寶曇和尚舍利東西二小洲□而方浮洎塔下猶筆硯相倚東洲南次通一橋惟獨木)
(板耳過洲復接一木橋人行側足慄股徹橋若與世絶自此達主僧茂公房房踞東偏中有佛殿後亘土)
(岡延四十丈高逾三丈上有古栝喬然十尋其枝骳□深翠數百年物西亦有房與東房等寔茂之姪禎)
(公分棲處也山空水流人境俱寂宜為脩禪讀書之地勝國時有斷崖和尚肇業于此繼之寶曇曇傳為)
(斷崖轉生皆了悟之人地理家謂其四獸俱全風氣藏鬱以是觀之吳城諸蘭若莫之及矣是夕宿西小)
(竂紙窗月色耿耿無寐因得五字律一首塵海嵌佛地迴塘獨木梁不容人跬步宛在水中央僧定兀)
(蒲座鳥啼空竹房喬然雙石塔和月浸滄浪文徵明贈瑛上人昔人曾此詠滄浪流水依然帶野堂不見)
(濯纓歌孺子空餘幽興屬支郎性澄一碧秋雲朗心印千江夜月涼我欲相尋話空寂新波堪著野人航)
(蔡羽贈澄上人五載眠雲宅如浮海上舟斷梁僧渡熟疎竹鳥啼幽靜得觀魚樂閒堪學道謀棹歌何處)
(起城裏有滄洲王寵宿半野堂滄浪池水漲桃花倒映南園雉堞斜古寺日長齋磬寂蒲團相對掩三車)
(楊循吉大雲菴重建殿宇記天竺聖人一仁而已矣其法東流二千餘載雅為王公大人之所尊仰所以)
(寶坊金刹隨方顯現吳為大郡尤櫛比焉大雲菴者南禪集雲之别院也洪武中寶曇師欽奉高皇帝賜)
(額統之本寺吳中諸蘭若多出前代褒崇至於親承聖渥惟此得之且寶曇遺塔所在前沼後岡古松標)
(壽又廣陵南園之舊蹟斯寔伽籃之傑然者歟境不徒勝必有嗣人燬而復興茲惟道力於是西房一峯)
(嵩公暨徒松岩鎮公又一始於斯菴也當正德中菴遭回禄已為瓦礫之場矣十二年一峯師徒以已貲)
(先建大殿不藉檀施之利其八月告成至今嘉靖三年又建堂宇門廡自為一房亦成座下半雲雪溪本)
(嫻吟筆馳聲叢林至是咸預駿奔共落勝舉然後祝聖有所居衆有竂美哉輪且奐矣十四年南禪主席)
(缺員衆推松岩為綱紀亦為盡力脩蓋傾囊無吝明年隨牒上禮部領劄住寺既歸具事蹟請記尋先約)
(也惟大雄氏之道弘被四洲匪徒以寂滅為事其中富貴與世諦等惟善嗣者受其福茲菴化舊為新能)
(恢弘先業非其迓承紹續得人之一驗歟且荷國家恩命外緣無擾受賜匪常得不晨香夕燈以竭焚修)
(之報則法構永隆傳祀無極可不勖諸一峯妙通醫術體釋行仁由是克裕淨財用充興復既崢嶸於法)
(門矣松岩剛直有為醫尤青籃兼好文事皆前修之上足本山之小宗昔創固不易也今復寧無難焉是)
(宜書以志之顧鼎臣贈松岩老衲身貧道不貧談經施藥濟貧人巖松可是千年物影落金仙丈六身楊)
(循吉贈瑞雪溪已公善鳴琴得侍皂蓋旁焚香薦高曲猗蘭與文王古樂久已廢淫哇日笙簧史君今賢)
(牧水石來徜徉桑間屏不御七絃韻琅琅君子之德風一旦形四疆軌物欣有遇聞之心慨慷題詩贈琴)
(釋聊代訓俗章)
雙塔禪寺在城東南隅唐咸通中州民盛楚建初名般
若院吳越錢氏改羅漢院宋雍熙中王文罕建兩磗
塔對峙遂名雙塔至道初賜御書四十八卷改壽寧
萬壽禪院紹熙中為提舉常平祝聖道場提舉徐誼
嘗給以常平田雍熙中重建釋妙思記永樂八年僧
本清重建歸併菴三(龔頥正常平田記兩浙西路常平茶鹽使者治平江自行殿駐)
(臨安視昔畿内若節誕彌奉觴稱壽兩宫之庭時為盛典先期環月率其屬即府城東隅雙塔壽寧萬歲)
(禪院建祝聖道場備極嚴奉是院肇唐咸通逮本朝雍熙創造雙塔至道初賜以御書遂更今額乾道中)
(始革律焉規模比舊新增四衆歸仰雲水坌集為一大叢林建院之民王氏捨負郭之田五百八十餘畝)
(撞鐘擊鼓食者日倍帥常經營而懼弗贍紹熙二年前太常丞徐公以新安高第就畀使者節兩朝所知)
(德意孚達朞年于此利興害除會崑山屬邑宗王有田七千餘畝没入于官一時貴近相先規取牒訴旁)
(午公曉以令甲皆不應得命有司召佃如式而長老德溥因以千畆為請公諉有司給之抑權放勢平訟)
(息爭不惟法理適宜人無加喙而院之衆藉是庶幾資以無乏禱祠之地報上義深夫一用至公而二美)
(具非公其孰能之德溥屬頥正記本末于是乎書公永嘉人徐誼字子宜學有師承德業宏遠固將推之)
(朝廷見之天下與來世此蓋未足云三年上元日具位龔頥正記)
永壽菴(宋淳熙間僧法曇建)
衍慶菴(宋致和六年僧明鑑建)
圓通菴(元泰定三年僧至璧建已上俱在城東南隅)
定慧禪寺在雙塔寺西初名西方院本雙塔之子院也
天禧中賜今額始貳於雙塔宋僧卓契順常居此即
訪東坡於惠州者元季兵燬洪武中僧景新惠澤先
後重建歸併菴二(蘇軾定慧顒師竹下嘯軒詩啼鴂催天明喧喧相詆誚暗蛩泣夜永)
(唧唧自相弔飲風蟬至潔長吟不改調食土蚓無腸亦自終夕呌鳶貪聲最鄙鵲喜意可料皆緣不平鳴)
(慟哭等嬉笑平生已粗狂子孫亦未妙道人開此軒清坐默自照衝風振河海不能號無□寂寂吾何言)
(風來竹自嘯)
化城菴(在長洲縣二十九都宋紹興十一年僧普濟建少傅王鏊詩邢參記)
淨住菴(在城東北隅洪武十年僧妙策建)
寶光講寺在城東北隅跨塘橋本鬱林太守陸績故宅
宋紹熙間僧藴仁元至正間僧紹隆先後重建初寺
在婁門内鬱林石在焉(石今遷察院前)洪武中即寺為軍營
遂廢其後普熏菴僧善識捨本菴地改建於此學士
曾棨記歸併院一菴六
法雲塔院(在城西北隅洪武初僧大忻建)
永慶菴(在長洲縣二十二都下雉瀆五代廣順元年僧祖慶宋建炎初瑞光寺僧懷秀重建永樂)
(元年僧源湜再建趙友同記)
崇福菴(在長洲縣二十三都元至正間僧道隆建)
定銘菴(在城東北隅元至正間僧乙辛建)
觀音菴(在二十九都元至正間僧得就建)
顯慶菴(在長洲縣六都宋紹興間僧有望建)
福興菴(在長洲縣二十九都宋建隆間僧玉琳建)
廣化教寺在城東北隅後梁乾元三年諸葛氏捨宅建
初名崇吳禪院宋大中祥符元年改賜今額中更兵
火淳熙二年都僧正清立善醫以所得藥資又增建
經樓一區龔頥正記歸併寺三菴五(方惟深廣化寺府宴詩使君瀟)
(灑上賓閑金地無塵晝敞關風靜簫聲來世外日長仙景在人間詩成郢客爭揮翰曲罷吳姬一破顔此)
(節東南無此會高名千古映湖山)
龍興寺(在吳縣治西吳郡志云梁置吳地記云則天后置御書額開元五年再興刺史張廷珪模)
(勒御書于碑然房琯所撰碑與此不同今載之唐金紫光禄大夫守吏部尚書同中書門下平章事清河)
(公房琯寺碑序祕書省校書郎綦母潛銘厥初道在人和上皇取象以濟其略中古淳薄人散東周出禮)
(以順其動後代澆極人妄西方流化以復其情夫動與理違靜與道遇詩書之義尚乎聰明其終動以乖)
(乘戒之旨反乎聽視其終靜以適然則先王之作其未盡歟如來之道其無上歟觀其數乘方駕愚智各)
(新其業大慈一貫胎化咸遂其情法要颺言佛性可以懸得禪宗隂契菩提可以程至通天上地下之事)
(達前生後身之理歷劫必遇其勝因累生固成其前果輪迴拯厄無物不盡非釋迦如來孰能至于此乎)
(精宫為歸誠之地比丘是覺後之人非明王良臣孰能崇于此乎此宇宙我高祖創集之我烈祖潤色之)
(則天皇后中微之孝和皇帝再興之此龍興寺則孝和之天下諸州各建同號所以慶王業也雖棟宇已)
(立而裝持未嚴開元十七年天火下焚僅獲半存州將王三從叔無言聖胤帝緒禀受自高發慮存誠與)
(庶品不類于彼無度外之物在我無累已之人廣不可尋深難以測政成化傳身逸俗康位居藩牧與天)
(子共理親則叔父與人主同家護社稷深于他臣視龍興别于餘寺興言多感舉意大成以家率先施錢)
(數萬合境僧尼等道會一體物通十方同力來奉佛塔此州是闔廬故國太伯始封習俗尚華人亡克讓)
(聞義風偃捨財雲集上座戒嚴長江氣雄心朗才傑寺主行虔外想遺形苦心堅行相與戮力營衞受仗)
(州主由是發人取材輦貨購匠川流咽塞道路相望體製諮决于公輸環巧採奇于衆藝程式既定百工)
(齊舉素無特起舊有增飾胤正殿之四霤蔓長廡之南垂廓開房室增加廏庫高閣疊起以下覆三門並)
(建以相挾如少華之承西嶽少室之拱維嵩彩翠虹新欒櫨雲密歘爾已就宛然化成右驛亭左城堞亘)
(望直視增面齊啟背倚闤闠俯朝盈夕散之人前枕通莊閱朝京通越之士地富聚落之腹壯為塔廟之)
(首標吳中之巨麗實天下之景福向若衆生無緣則佛不出世象教何由及此乎聖祀非長則帝不出震)
(龍興何以建寺乎州無賢牧則蒸庶不化財力何以得廣乎百祥畢備成是寶功足可以光揚前烈孚佑)
(下人也琯浮客一過捨舟投體目駭奇功心賞直節輕諸叙事不甚明暢銘而頌之實在能者詞曰在昔)
(元命運革唐德天象有歸神器載復人人用慶玄津扇福迺命率土崇之法堂錫名取𩔖棟宇以光善本)
(物持淨亦神護發地騰熖莫知其故疎綴煙銷迴廊燼去半落層搆斜通平互烈烈皇叔總我古城象設)
(不覯風埃咸盈崩殘不葺忠孝何并乃廣其施誘人助成英英郡貳亦既同聲粲粲僧士誰非會情投心)
(霧塞效信泉傾舊製俄滿新規更營龍跳透檻虎翼排甍與國同劫配天作程假詞紹美吁其以驚真元)
(中造寺僧元壹神悟寺主靈俊上座靈琬都維那靈經營結構心廣願成化攝有緣捨施雲會取材斬木)
(驟冰奔山騖途數千尅期以就戊寅歲刺史給事中京兆韋公夏卿言念棟宇修復碑紀起廢爰獲舊文)
(重此刻立時十四年又十月十五日建東海徐知古書前守揚州高郵縣尉沈寧篆額綦毋潛宿龍興寺)
(詩香刹夜忘歸松清古殿扉燈明方丈室珠繫比丘衣白日傳心淨青蓮喻法微天花落不盡處處鳥銜)
(飛元趙孟頫次韻贈閑白雲聞說龍興寺多年未欵扉風林發松籟雨砌長苔衣殿古燈光定房深磬韻)
(微秋風動歸興一錫向空飛虞集凌空一錫歸幾日到禪扉野橘隂垂戶天花影上衣井牀春露淨檐鐸)
(午風微三藏都看遍相思夢欲飛歷歷唐朝寺松關幾易扉花交珠樹網苔長石人衣秋水依空淨浮)
(雲映日微白雲無所住此際亦歸飛又寄閒白雲龍興寺裏白雲房不到于今二十霜橘柚向來垂屋重)
(松筠此日過人長千函秘寶心源淨百歲長齋齒頰香若念尚書舊行履三生石上莫忘鄉)
天宫寺(在城東北隅唐景福元年僧淡然建)
寶林寺(在城西北隅舊名寶林菴元至正間僧圓明開山正綂間僧英興重建改今額張益記内)
(有周文襄公生祠又有栟櫚逕梧桐園水竹亭山茶隖煮雪寮停鵠館諸景士夫多有題詠)
定光菴(景定間僧道林建)
積慶菴(至正間僧文信建已上在城西北隅)
銘心菴(在城東北隅元至正四年僧寶林建)
即山菴(咸淳六年僧志&KR0903;建)
華藏菴(元丙子年僧慧觀建)
積慶禪寺在善教橋北宋開寶八年郡人盛氏捨宅建
僧法翌開山紹興間賜額元季兵燬洪武初僧普照
永樂中僧永宗戒坦相繼重建歸併寺一菴五
禪興寺(在乘鯉坊梁天監二年刺史孫瑒建内有妙嚴公主墓王鏊記)
聖安菴(在長洲縣二十九都元至正間僧志蔚建)
報恩菴
報親菴
觀音菴
福慶菴
寶幢講寺在承天寺内東偏本寺之子院又名王箎山
房宋元祐間僧晉水開山永樂元年僧智圓建法堂
歸併菴三(吳寬送僧住寶幢古院清如許高峯瘦若何未須誇十刹初喜附雙峩窗滿霜餘柿)
(庭深雨後莎法筵揮塵處先為敵時魔)
上善菴(在城西南隅宋建炎間僧法明建)
吉祥菴(在中街路即猛將廟景定二年僧智謹建互見祠廟)
聖福菴(在穹窿山之南宋景定間僧道宗建)
泗洲寺在城西南隅本報恩寺子院宋景定間移置于
此僧惟一開山歸併菴五
西隠菴(在城西南隅宋淳祐間僧德潤及其徒繼先建僧文信記)
法圓菴(在城西南隅宋淳熙間僧成益建)
靈隠菴(在盤門内宋紹興二年僧智明建)
大聖菴(在城西南隅陸家巷宋端平間僧性彌建)
清隠菴(在盤門外舊堰橋南宋端平間僧法立建)
尼寺附
朱明寺(在城隍廟西晉朱明富而孝友其弟聽婦言避兄離居明以金榖盡與弟唯留空室一夕)
(風雨財悉飄還明宅弟與其婦愧而自縊明遂捨宅為寺)
西竺寺(在平權坊内唐大中間郡人司馬厚捨宅建初名馬禪寺吳越錢氏改寶慶院宋大中祥)
(符初始改今名今為僧寺)
妙湛寺(在長洲縣東五代錢元璙施園池建名優婆夷寺宋開寶間建七塔建炎兵燬紹興初王)
(岐公孫女為尼於此號慈明大師者重建今呼為七塔寺元王都中母張夫人普明亦居此)
資壽尼寺(在長洲縣治東北宋紹興間建紹定初重修有正法堂張即之書又有磚浮屠靖康)
(初邑人翁氏建又有盧舍那閣僧居簡記)
玄妙觀在長洲縣東北唐名開元宫宋改天慶觀建炎
中燬于兵紹興十六年郡守王煥重建兩廊畫靈寶
度人經變相山林人物樓櫓花鳥各極工緻淳熙六
年復燬郡守陳峴重建初道士募緣御前亦有所賜
既成御書金闕寥陽寶殿六字賜之郡人龔頥正作
上梁文以進元元貞元年始改今額殿中舊有吳道
子老君像唐玄宗御贊顔魯公書今皆不存東廡有
通神菴為何真人所居淳熙三年左街道錄李若濟
奉命建亦御書額内有高孝二廟問安書及金字牙
牌事見方外洪武中清理道教為正一叢林置道紀
司於此正綂間造彌羅閣賜道藏經歸併觀六宫一
道院九(趙伯驌跋御書上既詔新平江府天慶觀三清殿迺親御翰墨書金闕寥陽寶殿六大字)
(以揭之雲藻昭回龍鳳翔翥萬目聳瞻威顔咫尺猗歟盛哉臣觀唐文皇書畫居鍾王表凡形篇詠賜臣)
(工載在汗簡侈為美譚然於明道闡教為生民福者未始有聞恭惟皇帝陛下天縱多能游藝八法夐出)
(神所奚唐足云矧方玩意昭曠儲神穆清觀道妙於化原躋斯民於壽域固非下民所能測窺其萬分第)
(自今仰觀勾吳之墟奎壁垂光王氣所鍾奔走百神撝訶護持罔敢或後當與天無極云郡守趙伯驌恭)
(題龔頥正上梁文在昔吳都于今漢輔誕惟仙聖之宅有嚴壯麗之區與日月以蔽虧式表中天之華闕)
(帥雲霓而來御蔚為上帝之高居慶基嶽峙以當陽琳宇星羅而拱極南端洞達正殿穹崇維時三境之)
(常尊駢集九光之法駕螭蟠萬礎遺址故存翬飛百楹羣目未覩方重熙累洽之運正遠至邇安之時曾)
(是殊庭莫還舊觀其何以佇飈游於肸蠁甄靈貺於幅員皇上睠言不吝有司之費壽宫申祝亶儲二聖)
(之休守臣承睿志以致虔上士不崇朝而樂施至人之化高道勤心占營室於瑶光萃梓材於荆楚莫不)
(霞舒引墨雷動揮斤是度而是宜不震而不竦瓊檐繡拱倏若化成金戶玉階殆非人境佇結綺粲朝暾)
(之采想觚稜宿霏煙之祥仰規太紫之圓方俯盡鬼神之情狀下鏘鳴之玉珥知是稱於降臨睨帖妥之)
(瑶壇庶永蕃於祠奉考其經始曾不淹辰斯舉應龍之脩梁可後巨鼇之竊抃敢伸善頌以佐歡謠抛梁)
(東滄海微茫一望中暘谷扶桑朝玉殿郁然和氣御靈風抛梁西震澤重湖玉浪低風雨調和時節好不)
(煩香火詠朝隮抛梁南咫尺神都漢輔三丙位有星長燦爛兩宫天壽與之參抛梁北金榜雲房新表出)
(一念通神本聖功八荒有道開皇極抛梁上風馬雲車來有象上元八景是天宫萬歲千秋輸景貺抛梁)
(下日夕層壇隆報謝昭垂乾象報豐年開闡坤&KR0903;資道化伏願上梁之後慈闈康壽宸扆尊隆德教並恢)
(於彤管仁恩長播於青宫國棟無撓王臣盡忠邊圉永消於兵革氓編益邵於耕農千里絶扎瘥之盭四)
(民均亭毒之工協氣旁薄而扶輿下九鳳五龍於平世高靈偃蹇而姣服肅千乘萬騎於浮空來佑太平)
(之極治普臻希靜之真風)
脩和觀(在盤門外五里唐丞相畢瑊捨别業建錢氏神德啟運九年賜額太和宫宋政和中改賜)
(今額中吳紀聞云續圖經曰太和宫唐宰相畢瑊之别業也切詳瑊未嘗為相為相者畢誠也瑊與誠兄)
(弟爾然王元之記亦以為瑊未知孰是王禹偁太和宫記夫大道無名強其名而彰用至敬無𩔖聚其𩔖)
(而誘人得之者同出而異名失之者賤彼而貴我自昔王綱既紊世教多門雖分之而有三亦統之而為)
(一蓋應機以設殊塗而歸者矣矧夫伯陽之道宣父所師尚清淨以化民體希夷而應物用之理國則絶)
(聖棄智追軒昊之淳風以之脩身則抱樸含章冀巢由之素隠無欲觀妙有感則通邈乎遠哉不可得而)
(言矣蘇州太和宫者唐畢瑊之别業也瑊之子師顔及其子宗逸避巢寇之亂徙而家焉先是道士戴省)
(甄者長洲人也幼喪其父隨母歸于畢氏宗逸無子戴實嗣焉與兄子玄棄俗入道淮海王之有國也五)
(世其昌三教具舉顧毗陵之勍敵建吳門之巨屏利用禦寇匪親不居節度使錢公文奉茅土是分緇黃)
(尤盛乃以子玄主開元觀省甄處洞玄宫尋屬兄也云亡萎茲棣萼母兮不造傷彼棘心且念出破琴之)
(家繼卧甕之後林烏返哺以無及桑蟲受食而有懷思舍田園肇興寶宇爰以己巳歲申牒而請命焉則)
(神德啟運之九年開寶紀號之二祀也錢氏賜額曰太和乃與弟子吳玄芝主而建焉于是剪榛蕪以樹)
(垣墉浚汙潦而開池沼伐彼良木鳩于梓人繫日以僝功隨方以募衆亦既無怠斯焉告成倬彼仙鄉忽)
(如神化則有上清之殿事天尊也北極之堂列仙官也星壇三級侈祠祀也霜鍾萬鈞警民旭也繪事盡)
(妙睟容有儀芝蓋雲軿婉若瑶池之會冰膚雪態依然姑射之人其或民罹札瘥歲有水旱則必禱三官)
(而禳謝脩七齋之威儀霜清步虚露冷真籙章醮具矣福祐隨之實天神之攸憑生民之所怙也爾乃就)
(水以治檻因高而創亭竒花移茂苑之春怪石減洞庭之翠夏筍錦拆秋荷蓋圓纖埃不生衆卉自茂漁)
(人誤入應謂桃源海客遐瞻更迷蓬島姑蘇勝㮣此實盡之暨聖上承乾許王入覲隨圖籍而效貢已在)
(提封攷碑篆以無聞曷虞陵谷禹偁字人多暇訪道于茲爰述斯文用垂來裔振絃歌而化俗尚愧子游)
(乘風雲而上天焉知老氏謹為銘曰蘇臺南阯震澤東涘其誰居之畢公之里其誰嗣之戴氏之子棄茲)
(浮世依彼玄門乃興宫宇肇自田園厥功既輯其教彌尊它山未勒秘宇空存敢書事跡貽于後昆又春)
(晩遊太和宫詩數里新萍夾岸莎春來乘興宿煙蘿隨風蝴蝶顛狂甚當路花枝採折多絳節參差抽苦)
(笋翠鈿狼籍散圓荷湖山滿眼不休去空羨漁翁雨一蓑)
清真觀(在玄妙觀東元皇慶元年道士黃孤山賣藥吳城以所得藥貲剏建武夷潘雷鑑開山初)
(為道院至正間始賜今額為觀周伯琦記洪武中廢永樂中重脩)
白鶴觀(在城東北隅鶴舞橋之東相傳其地為宋信安郡王藏春園元平江路總管張世昌捨宅)
(建初名報恩道院尋廢道人張應玄復建有羣鶴自東南來一鶴結巢樹上每晨鳴則得檀施因名白鶴)
(觀應玄弟子席應&KR0903;主之觀有施主祠堂鄭元祐記祀世昌也)
會道觀(在東城下宋季蜀人鄧道樞以教法顯於理度兩朝宋既内附道樞游吳中得上官氏廢)
(圃建此觀)
靈應觀(在長洲縣相城宋咸淳間趙志清建初名靈應道院元延祐間蘇斗南重建陞為觀)
希夷觀(在靈巖山下宋紹興十三年咸安郡王韓世忠建)
崇真宫(在承天寺西宋政和八年道士項舉之開山初郡人黃悟微捨宅剏建賜額崇真聖壽宫)
(宣和中改神霄宫建炎間再改崇真廣福宫有宋宸翰二碑)
脩真道院(在慶歷橋南宋淳祐間道士李祖真建祖真有秘方療人目疾得所施金帛建)
悟真道院(在齊門外宋何真人退脩所真人墓近焉洪武初葉道玄重建吳文定公為記)
端威道院(在子城東北有臺高聳故又名紫霄峯宋淳祐元年道士龍原清建)
靈應道院(在烏鵲橋東南宋嘉定元年道士谷初楊開建)
報恩道院(在葑門外洪武中道士周玄初重建其旁有玄初母林氏墓在焉)
回真道院(在城東北隅至元間道士沈道祥建)
龍井莊道院(在葑門塘上至元間鄧道樞建洪武二十五年里人瞿漢卿重脩)
通神道院(在長洲縣陳墓鎮元泰元三年道士陳師澄建為何蓑衣下院)
崇福道院(在婁門外元元綂初道士周守仁建)
福濟觀在城西北隅宋淳熙間道士陸道堅建名巖天
道院道堅嘗與省幹王大猷設雲水齋於此感會吕
仙翁授以神方大猷子孫至今傳以濟人元至大間
道士葉竹居奏賜今額元季兵燬正綂中道士郭宗
衡重建徐有貞記歸併觀二道院七
三茅觀(在城中街路仁風坊内宋淳熙中建成化初道紀范處恒重建)
朝真觀(在閶門外義慈巷内宋景定中建舊名玄壇廟正綂間改今額)
清微道院(在郡治西北支家巷内宋端平問建)
安隠道院(在石巖橋南宋嘉熙間建為劉氏祠堂其裔孫劉文恭公鉉為記)
元和道院(在府治後元至正間建)
一清道院(在城隍廟前)
太初道院(在盤門内宋寶慶間道士顔守常建今廢)
太微道院(元戊子年道士李息安建舊在城中桃花塢今移閶門外南城下)
佑聖道院(在閶門外南濠至元三年道士楊道常建)
太一宫舊在郡中或傳在報恩寺之側太平興國六
年方士楚芝蘭言五福太一天之尊神也太一所在
人豐樂而無兵火凡行五宫四十五年一移以數推
之當在吳越分請就其地築宫以祀之奏可蘇州言
太一宫成芝蘭又言都城東南地名蘇村可使築宫
於此以應蘇臺之名則福集帝都矣於是作太一宫
於都城而姑蘇之宫遂廢右見朱長文續圖經(中吳紀聞)
(云今天慶觀乃其舊址鄉人猶稱宫巷宫前云按天慶觀乃唐之開元宫豈當時即開元宫改創耶)
郭外叢林寺四十觀三
虎丘禪寺在虎丘山晉王珣及弟珉别業也咸和二年
捨建即劍池分為東西二寺今合為一宋至道中重
建景祐中建御書閣紹熙中宗達建藏殿范浚記尋
皆燬於兵元後至元四年僧普明重建黃溍記永樂
初重脩楊榮記歸併寺一菴八(王隨記夫元黃判質肇自乎太極融結辨)
(位式分于方域凡鍾靈秀之氣悉為勝異之壤圖誌具載言不可已姑蘇乃吳會劇部茂苑名封川塗當)
(閩越之衝分次應斗牛之宿膏田多稼歲儲以之流衍雲屋比居風俗于焉富庶俯重湖之縹緲煙景何)
(窮睇百城之紆餘金刹相望虎丘山者按吳地記云名海涌山去吳縣西九里一百步高一百三十尺周)
(二百一十丈越絶書曰吳王闔閭塜在吳縣閶門外名曰虎丘下池廣六十步水深一丈五尺銅棺三重)
(瀕池六尺玉鳬之流專諸之劍魚腸三千在焉發卒六十萬人治之葬之三日白虎居其上故有茲號又)
(世說云秦皇帝因游海石自滬瀆經此山乃欲發墳取寶忽有白虎出而拒之始皇挺劍刺虎虎奔而隠)
(因改為虎丘焉故上有劍池或曰秦王試劍池亦謂之磨劍池今則長十有三丈闊餘三尋其深則莫可)
(測矣古詩云劍池無㡳浸雲根又云沉沉劍池水直上連滄溟後以唐祖廟諱更為武丘云其山又有響)
(師虎泉陸羽茶井真娘墓生公臺石壁現其鬼詩林逕回其仙馭詭異之迹莫可悉述雲巖寺即晉王氏)
(伯仲珣珉捨别業以創焉始於一山中分兩寺故顔魯公詩云不到東西寺于今五十春今則合而為一)
(先是至道中嶽牧貳卿魏公庠改為禪刹延清順尊者演法主之彼美招提實為絶境粉垣回繚外莫覩)
(其崇巒松門鬱深中迥藏於嘉致故前賢詩云老僧秪怕山移去日暮先教鎻寺門又云宿雲侵曉去不)
(待寺門開若乃層軒翼飛上出雲霓華殿山屹旁礙星日景物清輝竂宇岑寂千年之鶴多集四照之花)
(競折垂組彯纓之彦靡不登臨達心了義之人終焉宴息允所謂浙右之壯觀天下之靈跡者矣其有古)
(高僧之行樂諸名公之詠題編錄盡存嗟歎備叙禪師用慈道行明潔智懷淵廓自招提宗唱克奉神君)
(屢飛翰於雲鸞祈鏤文於金石愧先聖之嘆輒成章於狂斐斆頭陁之碑聊寓言於髣髴云爾時天聖二)
(年歲次甲子六月念八日翰林侍讀學士中散大夫守尚書禮部侍郎同知通進銀臺司門下封駮事護)
(軍瑯琊郡開國侯食邑一千九百戶食實封二百戶賜紫金魚袋王隨記葉清臣御書閣碑真宗文明武)
(定章聖元孝皇帝光宅天下二十有五年武威夷裔文經覆載禮脩樂侈刑平政一天地並况震于珍物)
(乃東登泰山降禪社首西奠汾脽南游苦縣典章人物輝灼方夏蜚聲騰實倬越古今天縱將聖典學時)
(敏百斤中程七行俱下詳延英俊寖尋經藝披編日反點翰宵分帝庸賡歌道諧荃宰聖有謨訓義光簡)
(冊休于萬麓留神小學三元秉煥八象流景丞相臣謂臣拯相與文雅侍從之臣發瑶笈披瓊藴編第為)
(集凡三百卷請從刊摹以傳永久制曰可景祐體天法道欽文聰武聖神孝德皇帝纘慶基接神統孝善)
(繼志功能昭前思先皇帝馨德茂烈巍巍郁郁聖言睿藻雲章日麗非書之黃素䌌以文錦檢于玉匣藏)
(在石室則何以比隆六籍昭厥萬祀于是司空上輿地之志職方辨九山之物分道遣使咸錫其副則吳)
(郡之虎丘存焉茲山據姑蘇之右地負乾陽之勝勢叢生萬石崛起平臯講席坦乎千人劍泉呀其百尺)
(松篁總翠煙嵐異色宜有神物舍于寶坊前此守土臣寔臣度初基尊奉即山而宇寒暑再離風雨無賴)
(景祐四年冬十月知軍事臣堂始大前搆徹故以新奏取郡民絶籍而財入縣官者錢一百七十萬以售)
(工材移通判軍州事臣宋卿經始慮素程工董役肇日短昴訖于駟見更五甲子閣成無慮費竹木章个)
(八百役夫兵手指二十二萬不出帑一金不調里一民民不知役而渠屋彌望凡為巾槴韞覆之物皆稱)
(閣而具疏枏密礎材理堅緻藻楣文梲光彩眩轉重檐四迴陽景不曜飛陛横出喬林在下熏厨凝香而)
(負贔髹奩含輝而庨豁偉哉麗乎茲可以壯龜龍之負載倬雲漢之昭明者已先是永熙宸翰九軸帝書)
(一品垂賁岫幌彌歷年所先朝寶跗入石冊六十二分輝奎曲并集為賜今皇帝飛雲灑妙墨本三十重)
(光祖武嗣有恩頒至是落成並置其上維三聖繼統昭明游藝若五辰二曜珠連璧合雖堯文禹律昌作)
(武述何以過此惟堂以直清通敏行已從政忠而愛君不以遠邇惟宋卿方嚴肅給裕民急吏勤以辦事)
(順成休績斯書斯閣斯人之賴臣清臣嘗為史官記天子言動持使者符節得按察郡縣觀聖文臨下之)
(赫與守臣嚴上之恭敢書始事銘于樂石詞曰天有文華日星地有文秀崑溟聖有文垂典經粤宋二宗)
(功邁德隆天律有融我皇定保繩武祖考筆墨精妙大人繼明三后重英儀鄰宣精香籖寶帙金匱石室)
(四方馳驛吳治長洲上當斗牛其鎮武丘茂林脩竹龍蟠虎伏其地惟福直有真文乃聖乃神撫臨其人)
(守臣推忠結宇再重與山比崇猗金簡有字韜于委羽惟道家主藏訂諸蓬渚亶羣玉山之上符册府天)
(為大宋是則文化成世無極山斯朽石斯泐飛閣祕書時萬時億景祐五年十月七日兩浙諸州水陸計)
(度轉運副使提點市舶司本路勸農使及管勾茶鹽礬税朝奉郎守太常丞直史館騎都尉賜紫金魚袋)
(臣葉清臣撰張丞相浚藏記吳郡山水秀麗虎丘號勝處世傳闔閭葬此地氣騰出秦王使人求劍虎存)
(其上因以名焉晉王珣與弟珉宅石澗之東西已而捨興佛刹本朝至道中革律為禪紹熙八年余謫居)
(零陵住持宗達以書抵余曰我與紹隆同嗣法于圓悟禪師實繼掃灑隆常建立轉輪大藏效彌勒示現)
(禮製施軸于中負戴其上規模甚偉僧法靉法清法悟為之勸邦人李方高次第輸財方議卜築隆適告)
(寂我不敢以勝事難集為解夙夜究力益勵精誠再閱寒暑工績俯就平高益下棟宇翼如琅函貝葉輝)
(燦焜燿信士鄒珉目規口歎盡捐所有獨力莊嚴於我法中為大緣事敢以請記且當天下無事時當世)
(名儒間以財為病矧兵革迭興軍儲或匱勤役費用理容未安然我嘗思之兵革之變其來有自因欲生)
(愛因愛生貪因貪生忿欲愛貪忿是謂無明展轉交攻激為鬭亂怨深禍結殆不偶然我佛以清淨立教)
(使人回心歸善一念儻正和氣自生其於教化似非小補是以有請而無愧余聞佛為一大事因緣故出)
(現于世種種警喻發明空理丁寧反復務息塵勞現大光明饒益照耀妙用神通不可思議古人指擿之)
(意蓋病夫不知虛靜脩已區區致恭以佞之也又病夫落髮披緇之徒易浸以溢流宕南畆其教可輕疵)
(哉將見斯藏之成覩相增信由信趨善宿習退轉真證圓通孝弟和睦之心油然而起宜勤守護用永其)
(傳藏始建于紹興丁巳春正月至冬十一月告成復授資政殿大學士左宣奉大夫福建路安撫使兼知)
(福州張浚為之記許渾詩暫引寒泉濯遠塵此生多是異鄉人荆溪夜雨花飛疾吳苑秋風月落頻萬里)
(高低雲外路百年榮辱夢中身世間誰似西林客一卧煙霞四十春張祐雲樹擁崔嵬深行異俗埃寺門)
(山外入石壁地中開俯砌池光動登樓海氣來傷心萬年意金玉葬寒灰囂塵楚城外一寺枕通波松)
(色入門遠岡形連院多花時長到處别路半經過惆悵舊時客空房深荔蘿林逋送慈公還虎丘孑孑歸)
(檣五兩輕佛林禪石抱雲根單囊憩罷還微笑却是青山不出門倪瓚游虎丘寺余適偶光城本是山中)
(客舟經二王家荒古覽陳迹松隂始亭午嵐氣忽斂夕欲去仍徘徊題詩滿苔石張羽逶迤度前峯到寺)
(行屢歇齋庖竹外烟岐路松間雪覩水悟真乘聞香解禪悦欲其老僧言相對還無說)
歸源寺(在長蕩東元至元間里人曹姓者為虎丘僧建後歸俗其子曹聚增建陳旅記)
幻住菴(在閶門外雁蕩村元大德間僧明本建初本至吳喜其地名與雁蕩山合遂結草菴於此)
(趙孟頫為名之曰棲雲其後别創精舍改今名本自為記國朝洪武中重建宋濓記相傳結草菴時趙孟)
(頫及馬海粟為治後云明本雁蕩除夜偈茅屋三間冷似冰灰頭土面十餘僧掃除自己閑枝葉不打諸)
(方爛葛藤就手揭開新歲歷和光吹滅舊年燈頂門别具摩醯眼越死超生似不曾趙孟頫游幻住雨後)
(溪水溢黃流行地中輕舟何迅邁沿波兼順風碧蘆榦始長柔桑葉已空瞬息抵山曲窈窕微逕通青林)
(夾道周流泉響幽藂多慚衆衲子前路相迎逢禪居新結構斧斤未輟工雙閣出塵囂六窗自玲瓏久矣)
(厭城市飄如脱樊籠妙香清鼻觀新鸎驚耳聾汲水插山花開牖納松風經聲出廊廡寂然聞鼓鐘蔬食)
(欣一飽亦與膏梁同緬懷老尊宿燕坐毘廬峯塵緣苦未斷無由往相從一宿返歸棹迴望但青葱僧善)
(住夾徑列杉竹茅堂絶四隣野僧秋不到明月夜相親林靜鳥窺室泉清魚避人何時離城市來此寄吟)
(身沈德虔野寺居僧少林扉傍竹幽綠苔沿砌網紅葉冒霜稠爐靄閒風夕茶煙細雨秋屐尋松下月衣)
(涴鶴邊流不是逢心賞那能愜勝游慮忘因悟幻過此且遲留高啟宿幻住棲雲堂窗白鳥聲曉殘鐘渡)
(溪水此時幽夢迴獨坐空山裏松巖留佛燈葉地響僧履余心方正寂無使羣動起)
圓照菴(在閶門外元至正間僧性得建)
正信菴(在陽山西元至正十四年僧性用建)
會雲菴(在中峯嶺西宋宣和七年僧性一建)
雲隠菴(在閶門外元延祐間僧月潭建永樂三年僧法湧重建中有法雨軒立雪堂山水窟)
永福菴(元至正間僧本原建)
圓覺菴(宋紹興間僧本立建)
善福菴(元至正間僧普應建已上俱長洲縣九都)
半塘壽聖教寺在九都綵雲里寺有稚兒塔晉道生誦
法華經童子死葬此義熙十一年商人謝本夜聞誦
經聲旦見墳生青蓮花事聞詔建塔名法華院宋治
平間賜今額紹興七年重建歸併菴八(魏憲重脩塔記半塘壽聖)
(浮屠按舊記云晉義熙十一年名法華塔詔賜國材以建繇晉歷唐距宋興凡一再改造歲久寖壊先君)
(開府覽之慨然若契夙願實始脩焉建炎庚戌之亂塔復廢憲不孝顧瞻餘燼夕愓于懷曰此吾先君所)
(植德者也疇敢不勉於是傾貲度財載加營繕紹興七年七月二日工告訖功初道生法師有童子能誦)
(法華經死葬半塘其後過客夜聞誦經聲迹之莫見其人旦視童子塚有青蓮花塔之建蓋權輿於此迨)
(今幾八百年矣而鳩工之始役夫夜方寝復聞誦經聲琅然出塔數夕不絶嗚呼異哉僧了勤以其事來)
(告因為之書顯模閣直學士左太中大夫提舉江州太平觀吳郡開國侯食邑一千二百戶食實封一百)
(戶魏憲記趙與訔宿半塘寺詩夜宿半塘寺惟聞塔上鈴老僧行道影童子誦經聲竹密風猶勁窗幽月)
(愈明瓦爐香斷處一榻灑然清高啟稚兒塔詩黃土但埋骨豈能埋性靈昔聞宿草間曾吐蓮花青身卧)
(長夜臺口誦西方經尋跡殊窅窅聞聲每泠泠寒燈照空塔時有山僧聽應使隣塚䰟沈迷盡皆醒)
臻福菴(在長洲縣十都宋紹興間僧性復建)
資福菴(元至正間僧維則建正綂間僧善璥重脩弘治中吳寬記)
原明菴(宋紹興間僧原明建)
慈孝菴(宋咸淳間僧慧無機建已上在長洲縣九都)
佛慧菴(在虎丘寺東宋紹興間僧無善建菴有鍾秀軒梁用行記)
得成菴(在長洲縣八都宋皇慶間僧可大建)
普光菴(在長洲縣一都宋紹興三年僧原明建)
普福菴(在虎丘山東宋咸淳間僧文誡建)
迎湖教寺在長洲縣六都晉永寧間僧大通建歸併菴
二
廣濟菴(宋開禧間僧覺因建)
崇福菴(宋景定元年僧德秀建已上在長洲縣四都)
白蓮教寺在長洲縣十五都地名陸塘吳赤烏間僧了
然建後燬僧法雲重建歸併菴七
湖涇善慶菴(宋紹興間僧法丙建)
普潤壽山菴(宋紹興間僧至脩建)
普慶深棲菴(元大德間僧巨微建已上在長洲縣十六都)
報德菴(宋紹定間閔仁甫捨田建僧本澄開山國朝永樂十年閔丙重建先世祠堂在焉)
梅林菴(宋紹興間僧法煥建已上在長洲縣九都)
西資菴(宋元豐間僧一智建)
觀音菴(宋嘉定間僧明圓建已上在長洲縣十五都)
靈源教寺在太湖洞庭東山碧螺峯下峯有靈泉故名
梁天監元年僧集善建歸併寺五菴一(葉顒詩散花丈室靜焚香)
(小小雲龕穏稱牀須信定中還有定莫言方外更無方青蓮滿眼非真色白月流金只慧光今日相逢陪)
(軟語塵緣俗慮一時忘)
能仁寺(在長圻嶺寺有泗州池相傳見泗州塔影今廢梁天監二年僧道適建)
興福寺(在余塢南梁天監二年于將軍捨宅建僧本清開山成化間重脩吳寬記)
中峯寺(唐咸通九年僧本超建)
三峯寺(唐咸通十三年僧真銓建寺有莊田曹熙記)
彌勒寺(唐乾符間吳越王建僧德潤開山山岡雨後往往得細石如米故曰飯石峯云或云飯石)
(禪師居此故名)
圓照菴(宋泰定二年僧法光建已上在洞庭東山)
治平教寺在上方山下梁天監二年僧法鏡建舊名楞
伽寺宋治平元年改今名寺傍有石井隋人刻字蓋
楊素移郡横山時也歸併寺一菴四
寶積寺(在横山下隋大業四年僧永光建)
真如菴(在縣西南三十里宋咸淳二年僧妙懾建)
殊勝菴(在縣西南三十里洪武癸丑間僧寶峯建)
華巖菴(在縣西南二十里宋宣和間僧异大建)
圓覺菴(在縣南十里元至大三年郡人陳干十二捨建僧文質開山陳氏祠堂在焉)
楞伽講寺在楞伽山上俗云上方寺寺有浮圖七級隋
大業四年司戶嚴德盛撰銘司倉魏瑗書按治平寺
舊亦名楞伽而吳郡志云寶積寺在横山下亦名楞
伽寺山頂有塔隋人書碑今此寺自在楞伽山上而
寶積歸併治平蓋不可考豈皆一寺所分邪今以塔
觀之則此當為是但碑中亦云横山蓋當時未有楞
伽之名此山固横山也歸併菴二(吳郡横山頂舍利靈塔銘竊以至理)
(無言非言無以寄理玄蹤無體非體無以明蹤然則八十種好呈應身之妙三十二相表化質之妍至如)
(獻土童兒聚沙稚子尚獲無窮之報猶成莫盡之因况撒身命重財崇諸聖業者矣但樹因之最無過起)
(塔崇福之重詎甚建幢而銀青光禄大夫吳郡太守李顯者乃華陽杞梓江漢芳蘭夙布素誠少匡五國)
(吐納風雷之際出處朱紫之庭縻爵峻於其身隆基茂於往葉温良洽于郡國孝友睦于閨門建節贊治)
(張振化風門雖望族世載公卿安仁樂智之心無違終食謙明厚惠之德造次必存伊共奬勸郡部官人)
(奉為皇帝皇后齊王六宫眷屬各捨七珍同崇八福在郡城之西山頂上營起七層之寶塔以九舍利置)
(其中金瓶外重石槨周護留諸弗朽遇劫火而不燒守諸不移漂劫水而不易時有龍華道場比丘法首)
(者歲居齠齔即起踰城之心年將志學仍持航海之操自離親捨俗三十許年洞識苦空明閑法要誠心)
(内發冥夢外酬時聞此山是古之佛殿乃共於此所成斯勝業願寶鐸常摇法輪恒轉含生迴向歸心上)
(通有頂之天旁及無邊之地同離生死之苦俱成涅槃之樂其辭曰祀焉是滅法矣非生蓋纏虚萃渴愛)
(徒盈不無不有何體何名業風既息法水便清以茲勝地令德來持功施合矩化動成規如雲出岫狀月)
(臨池清流不倦貽銘無疲虔心局體同歸共慕施彼七珍崇斯六度下被羣品上資天祚萬福莊嚴千靈)
(輔護少宣令問特秀苗藂輪轉三有馳流六通獨善非德兼濟為功俱成法雨用息塵籠大隋大業四年)
(歲次戊辰九月辛未朔八日戊寅立銘吳郡司戶嚴德盛製文司倉魏瑗書張祐詩樓臺山半腹又此一)
(經行樹隔夫差苑溪連勾踐城上坡松徑澁深坐石池清况是西峯頂凄凉故國情許渾碧煙秋寺泛湖)
(來水浸城根古堞摧盡日傷心人不見石榴花滿舊歌臺高啟夕陽下西嶂返照東湖水來尋古寺遊楓)
(葉秋幾里叩門山猿驚維馬林烏起鐘聲出煙去半落漁舟裏楞伽義未曉塵累方自恥欲打塔銘碑從)
(僧乞山紙白居易朝從思益峯游後晩到楞伽寺歇時照水姿容雖易老上山筋力未全衰行逢禪客多)
(相問坐倚漁舟一自思猶去懸車十五載休官非早亦非遲釋來復詩荷花蕩西湖水深上有蘭若當高)
(岑客吟時見猿鳥下僧定不聞鐘磬音雨香秋林橘子熟雲落空澗棠梨隂閑來掃石坐竹裏靜與山人)
(論素心宗衍疊嶂來山尾平湖對寺門登危逾近郭望迴更連村客醉迷花畔樵歌坐樹根不煩留煮茗)
(雨過井都渾)
白龍菴(宋紹興間僧文禮建)
妙明菴(宋紹興間僧宗禮建已上在長洲縣二十二都)
穹窿禪寺在吳縣西南四十五里穹窿山舊名福臻禪
院相傳朱買臣故宅梁天監二年建唐會昌六年復
建宋景德四年楊宿記按記云蕭梁取梅梁於此致
白馬之奠感明神之徵因謂白馬塢即茲院之址也
今山址别有白馬寺亦刻此文或謂一寺所分不可
知也壁間舊有米芾手書詩今燬不存歸併寺二菴
二(宋楊宿記穹窿禪院者唐會昌六年之所建也先是蕭梁下詔取梅梁於茲地致白馬之奠感明神)
(之徵因謂白馬塢即茲院之址也至唐宣宗改元大中重興梵宇法眷承紹六世於茲事曠繕完迨今百)
(載飛梁朽以虹天危簷壓而翼摧則燥濕之患是生矣大教不泯招來信人天王嗣位之八年粤有當院)
(徒弟奉安發志必葺果得檀那繼踵而至自夏侯鍾離二氏等一百五十餘人咸蠲淨緍鼎新大壯殿堂)
(爽塏廊廡轇轕璇題次第以輝鮮金地迴環而嚴潔於戲阿含所云若能補故寺者是謂二梵之福則安)
(師之興葺能事有是夫諸檀信之慈悲喜捨有是夫魁茲勝事願勒真珉聊奮直筆為記歲時皇宋景德)
(四年五月九日記)
寶華寺(在吳縣西南三十里寶華山舊名智顯禪院&KR2311;&KR2311;尊者嘗卓錫於此寺有&KR2311;&KR2311;泉孫規新)
(鐘記寶華山智顯禪院面震澤之洪瀾背長洲之故苑左控洞庭之峻右挹靈巖之巔刻蟠之閾相望遊)
(糜之墟密邇真三吳之佳地一方之上游先是梁天監中有僧號憨憨者至自梵天營立香界植錫杖之)
(故所化靈源之尚存年祀滋深締架幾圮國朝祥符乙夘歲故府侯崇儀秦公羲當巋然之未墜思勉矣)
(而可興其疇尸之必有能者即以今心印師居焉增庳為齋堂禪室梵殿之類岌起金碧垂一紀間精廬)
(克備云云陳基詩上塚桃塢原尋僧寶華麓舟泛石湖清著茗&KR2311;泉綠山空木已落天高氣彌肅松月有)
(餘輝共向西巖宿)
薦福禪寺(在吳縣西南薦福山下不知所始或云即錢氏所建按強浚明壽聖院記院凡四遷)
(安知此非其故址邪)
龍池菴(在吳縣西二十五里元至正二十三年僧明輝建)
真如菴(在吳縣西四十五里吳元年僧法常建)
白馬禪寺在穹窿山西址即穹窿所析者寺以楊宿穹
窿記添易數語為白馬寺記則僧之妄也元季寺燬
永樂元年僧德瑊良玠重建歸併菴三(吳寬我聞吳中諺陽山高)
(抵穹窿半壯哉拔地五千仞始羨吳中有竒觀銅坑鄧尉作屏扆天平靈巖當几案其間法華與雅宜水)
(透横亘如長岸何人著山經宜作吳山冠但嫌地勢高山家每憂旱舟行半日青已了却被濃雲忽遮斷)
(水田路轉二三里依舊諸峯青歷亂人云山頂百畆平合結苑廬倚霄漢龍門勝蹟未遑游坐向船頭先)
(飽看)
聖恩菴(在鄧尉山之南岡元至正間僧蔚萬峯自杭來止於此初蔚辭其師千巖請所往答曰汝)
(名汝所止也及至鄧尉結菴居之其徒大集遂創精藍為時名刹洪武中僧普壽普隠永樂中僧智璿先)
(後重建内有碧照軒)
文殊菴(在金山東嶺以獅子山相對故名亦名金山寺元至正間僧時蔚建劉昌送僧還文殊菴)
(袈裟何地更相逢一錫東歸隔萬峯松偃舊窗僧臘久花薰晴殿佛香濃空山晩呌巢雲鶴古洞春藏化)
(雨龍定起有詩還自寫下方驚起夜深鐘)
玉泉菴(在吳縣西十八里元至正間僧賢古愚建)
靈巖禪寺在靈巖山上舊名秀峯寺宋改顯親崇報禪
院印吳故館娃宫也梁天監中始建為寺寺成有異
僧負鉢囊入憩廡下長身黧面梵相竒古其徒不之
省夜索筆圖其像于壁而去其後有僧見之驚曰此
西土智積菩薩也唐宰相陸象先弟病得愴起之自
云靈巖僧後還吳見像知為智積因建智積菩薩殿
永樂十年僧應機重脩尋燬弘治間重建歸併菴五
(太平興國二年平江軍節度使孫承祐新建磚塔記吳靈巖山即古吳王夫差之别苑也太湖渺白涵其)
(側虎丘點翠映其後自餘崗阜川瀆沃野上田環遶帶紫若視諸掌代遷人異倬為佛祠愚守藩之七禩)
(也屬丙子歲冬先國妃居共氣之親鍾斷臂之禍詩人罔極聊可諭其哀素王尚右未足申其制繇是顯)
(營雁塔冥助翟衣于山之椒累塼而就基其巖所以遠騫崩之患黜其材所以絶朽蠧之虞不揮郢匠之)
(斤止運陶公之甓自于經始迨爾賀成凡九旬有六日仍以古佛舍利二顆親書金剛般若一編置彼珍)
(函藏諸峻級美歟山聳地以干仞塔拔山而九層巍巍下瞰于婆娑杳杳平觀于寥泬纔疑涌出或𩔖飛)
(來如日之升無遠弗届可以高擎天蓋可以久鎮地輿實在報先妃之慈薦先妃之福也覺雲承足定水)
(澄心拂石仙衣尚為遊轉無垢佛土終正菩提抽毫直書用僃陵谷孫覿智積菩薩殿記梁天監中以吳)
(王館娃宫故地為靈巖寺寺成有異僧負鉢囊以入憩殿廡下長身黧面梵相奇古其徒莫之省夜半索)
(筆墨自圖其像干殿之東北壁而去黎明不知所在衆始驚異之居無幾有僧人顧見其畫惜曰此西土)
(智積菩薩像也何為在此于是道俗犇走來觀稽首歸依如師出世唐宰相陸象先吳人也有弟失其名)
(得危疾國醫不能療一日有僧扣門問疾象先引其卧内僧索杯水噀之一噀而病良已象先驚謝出金)
(帛數牀弗受顧謂其弟曰我靈巖僧它日還吳來過我遂去不復見其年象先弟入尚書為郎觀察桂管)
(道吳中趨靈巖如約問僧所舍無有遍從寺僧求之亦非是方悵然欲還俄見壁間所畫像肖焉如言如)
(笑如見師友驚喜亟拜施錢五十萬脩供作佛事徘徊數日而後去其事載于吳越國沙門智賢之文傳)
(于山中父老之口見于大哀經菩薩品云惟靈巖故刹更隋唐五代四百餘年至宋興始改暘秀峯禪院)
(紹興中詔賜今太傅咸安王韓公薦先福更號顯親崇報而叢林之盛為東南冠智積舊有殿在院之東)
(廡庳迫破露不足以稱四方祈向奉事之意長老智納飭其徒募衆力大之高薨巨桷雄視一方像設中)
(嚴雲披月滿極莊嚴相好之妙人天環遶梵唄之聲震動山谷于是訥過余于晉陵求文以為記余曰衆)
(生執迷展轉六趣出没生死莫覺莫悟惟佛菩薩哀憫一切或示現神通或化出光景天龍負殿山鬼築)
(垣卓錫而石泉涌揮麈而雨花墜凡所見聞同悼齊喜投體歸命齋心悔過五濁厭離如燖雞出湯欣慕)
(至道如亡子見母如瞽發矇如迷得路發菩提心脩無上道輕財樂施造種種福百世之後陵谷變遷蜕)
(骨所藏傳衣所寓在在處處照耀大千一睹遺像心目了了恍如宿昔曾受佛記今雙林大士泗州僧迦)
(靈巖智積皆是也訥公出世三十年說法行道化服同異凡所建立人勸成之隆樓桀閣穹堂廣宇幾徧)
(淮吳豈止智積一殿而已白居易詩高高白月上清林客去僧歸獨夜深葷血屏除惟對酒歌鐘方散只)
(留琴更無俗物當人眼但有泉聲洗我心最愛曉亭東望好太湖煙水綠沉沉乂絶句館娃宫畔千年寺)
(水闊雲多客到稀聞說春來更惆悵百花深處一僧歸趙嘏明月溪頭寺蟲聲滿橘洲倚欄香逕晩移石)
(太湖秋樹老雲歸盡臺荒水更流無人見惆悵獨上最高樓胡宿宿枕依鄉館天機陡覺清一聞山鳥語)
(瞥起野糜情峭木摇霜氣疎泉曳玉聲簡書催俗駕窗日兩竿明夕鐘初斷海鯨音投宿香園半翠岑)
(冰簟浸牀消客夢水簾澄月伴僧吟雄風拂袵清涼極珍樹交柯翠翳深一夜漢隂機事息草堂虛論破)
(煩襟孫覿靈巖五至堂詩老人昔記觀河處白髮蒼顔只如故湛然不與生滅期始信真心有常住公今)
(忘物兼忘我坎止流行無不可桑下了無三宿戀壁間一坐九年過振履忽逐秋鴻往浮杯又趁春潮上)
(一片孤雲自在飛不落人中去來想後七年過靈巖再賦二首猊坐諸天繞龍龕百鬼營捫蘿穿窈窕拄)
(策上崢嶸雨送秋聲入風迎夜氣生胮肛一鼉吼撇烈兩鳬驚獨詣超神界真游夢化城微吟更有味琢)
(雪鬭僧清老衲僧中龍得度佛三界誅&KR1732;製不借剖竹作如意徵心訊空王禮足依梵諦住世無三宿)
(因緣有五至百年杞國憂四大偃師戲應作如是觀浮雲本無蔕)
道林菴(在吳縣西四十五里元天歷二年僧道讓建)
圓明菴(在吳縣西二十七里元泰定間僧道安建)
慶雲菴(在吳縣西十八里元至正三年僧道興建)
壽安菴(在吳縣西十八里宋宣和間僧嗣永建)
殊勝菴(在吳縣西十九里宋嘉定間僧性觀建)
崇福教寺在長洲縣三十一都尹山故又稱尹山寺梁
天監二年僧佐律建洪武初名僧永隆常住此隆乞
焚身度天下沙門事詳方外歸併菴四(王璲詩池湧琉璃界天開)
(翡翠林那知近湫隘誰意得幽尋日麗花臺迥雲横巨闕深紺園浮霽彩琪樹帶春隂玉磵珠泉滴丹窗)
(綠嶂臨梵王紅錦服仙女碧瑶簪金作山龍甲朱為海鳥襟鳴鐘聲雉舞講法引猿吟境靜塵難染機深)
(慮不侵願因清淨力從此識真心)
集善菴(在長洲縣三十一都元泰定間僧妙心建)
福源菴(在長洲縣二十九都元泰定間僧已定建)
明遠菴(在長洲縣三十一都元至正間僧水月建)
能仁慶福菴(在長洲縣二十九都元泰定間僧智翁建)
靈澱教寺在長洲縣十四都□塘舊名靈壽教院梁天
監二年僧勤建歸併院一菴十二
法華院(在長洲縣十四都宋建炎二年僧大䜟建)
景福菴(在長洲縣十九都宋景德元年僧大喜建)
二聖菴(在長洲縣十七都宋寶祐間僧惠持建)
法惠菴(在長洲縣十四都宋建炎元年僧法證建)
華嚴菴(在長洲縣二十二都宋建炎二年僧大乘建)
至覺菴(在長洲縣十四都宋建炎二年僧普得建)
光明菴(在長洲縣一都宋紹興三年僧原明建)
白鶴菴(在長洲縣十七都宋咸淳間僧文煒建)
法華菴(在長洲縣十四都宋咸淳間僧普會建)
息峯菴(在長洲縣十四都宋咸淳間僧本淨建)
毛塔菴(在長洲縣二十二都元大德二年僧勝本建)
春申菴(在長洲縣十七都元泰定間僧文敬建)
積善菴(在長洲縣二十一都元至正二年僧徹心建)
大覺教寺在長洲縣二十七都大姚山梁天監間僧道
邦建寺有東明子院最為幽勝歸併菴二(吳寬宿東明院詩東)
(明院裏曾投宿偶見前題一嘅然欹枕亂蛩如昨夜入門高樹卻多年季方不與元方在小朗還同大朗)
(賢何處玉笙吹未歇山扉新月照人眠李應禎和放舟出郭秋雨晴好風半日到姚城故人天上新霑祿)
(衲子山中舊識名春樹暮雲無限思薰爐茗椀有餘清一夜寒生眠未穏夢迴時聽海潮聲)
松隠菴(在長洲縣二十六都元庚子年僧從哲建)
文殊菴
天宫教寺在胥山南太湖之濱梁天監三年僧法雲開
山唐德宗時重建宋天聖中脩進士張汴記歸併寺
一菴六(陸容宿天宫寺閒遊三日滯天宫窘步西齋雨又風睡起牀頭書帙亂興來牆角酒瓶空)
(冥濛野色迎寒碧狼藉春痕弔落紅别後只應如杜老袈裟棋局念旻公再至和前韻此度停橈入梵宫)
(橘花香裏坐薰風間心頗為江山奪實理元非夢幻空雲隠小窗禪榻靜日斜深殿佛燈紅留題欲和鴻)
(泥句誰復才情似長公)
壽聖廣福禪寺(在吳山嶺上吳越中吳軍節度使錢文奉建為其父廣陵王元璙墓祀之)
(所本名壽聖院宋治平中改賜今額永樂元年僧善勝重脩)
壽寧菴(宋紹興丙子僧德祚建)
中峯菴(宋咸淳乙丑僧文英建)
積善菴(宋咸淳丁未僧惠滿建)
淨居菴(宋咸淳乙丑僧祖傳建)
報德菴(宋咸淳乙丑僧妙燈建)
福海菴(元至正己亥僧志因建已上俱在吳縣西十三里)
昭明教寺在吳縣錦峯山相傳為昭明太子所建或謂
山産文石故名然不可考矣唐會昌中廢宋嘉泰中
白馬寺僧南公重建宋理宗書賜鄭起潛錦峯二字
實藏寺中歸併菴二(陳基詩山居有餘樂縱游良不孤生多濟勝具豈辭足力劬處)
(處青蓮座人人僧寶殊雨花無宿蒂玉樹盡新株勞生局形跡矯首謾踟蹰)
龍華菴(在吳縣西六十里宋開禧二年僧性淵建)
鳳祥菴(在吳縣西六十里宋咸淳元年僧椿壽建)
光福講寺在吳縣鄧蔚山龜峯上梁大同間建寺有舍
利塔又有銅觀音像郡水旱迎奉入城祈禱輒應嘗
為人盜去尋復得之歸併寺二菴七(唐崔鵬舍利塔記式觀元始眇)
(覿玄風夏巢冬穴之時茹毛飲血之世一寒一暑一隂一陽其道雖分萬彙猶塞逮乎伏羲氏之王天下)
(也始畫八卦造書契由是文籍生焉然後歷堯舜至周孔由是釋像興焉及乎東被大漢尤加崇飾按牟)
(子云佛生天竺假形王家即其生也又云拂衣雙樹脱三金沙即其滅也然雖示生滅之相詎加恍惚之)
(道何異經巨海者終年不見其涯測虞淵者畢世不知其底吾以此觀之佛理不可盡也若夫舍利者即)
(金人之遺骨堅剛不壊變化自然西天敬之立為塔廟肯育王見而不信吳王脩以效虔迤邐南移年代)
(頗久大哉寂滅之理豈一魯男子以探其好焉余素不留心略為叙事故經云若能起塔供養皆獲福田)
(此乃聖教所談事豈虛繆固知為善者天報以福為非者天報以殃雖則玄妙難求而實精專可驗光福)
(寺者即梁九真太守顧氏之家山也士有惡□塵網種植善根遂捨林泉建茲佛刹立寺之始其由此焉)
(斯地之銀闕移來洪波架出碧岫孤聳青天下臨洞庭勢控吳苑上止斗牛之宿旁連太伯之墟何必鼇)
(負蓬萊蛇蟠崑閬歇樵翁于片石卧禪子于幽林草樹麗而攢花杉蘿深而蔽日長松古栢緣情無塵世)
(之機遠岫平湖舉目入畫屏之色其僧自相謂曰此之靈境爰有上方可以建立亭臺而莊嚴廟塔既而)
(不日不月其功就焉斯塔也梁大同之中建矣唐會昌之末毁焉興廢之由是其一也然則基址雖在而)
(乃煙蘿以荒于時咸通年困敦歲天子明睿四方清平野人入朝賢士出世而我吳郡云之一也鸞鳳異)
(態龍武殊姿嘯傲誰同孤高自得霜雪徒侵碧色松塵埃難染白璧光嚴陵卧時國乏賢良鄭均間時位)
(齊卿相魚腸之劍利斷鯨鯤龍頷之珠光浮日月燒金屑玉閒邀蓬島之仙釣月歌風隠笑武陵之客公)
(不惟優游儒籍然亦探奥釋門故儒則素王間生于釋乃金人謫下則知人情難及智用全殊每登山而)
(躊蹰因驚塔之荒毁是斯塔之將興也一則合天中后聖德遐被慈心溥施行是日之堯風徵當時之漢)
(夢于是三寶起跡十方歸心布金祗園圖像花界今者又塵清域外鏡朗天衢金柯開鼇背之花寶位乾)
(銀河之浪玉潢丹甑坐分瑞應之符樵子漁翁眠唱太平之曲爾乃遇公道窮生滅心達苦空信塵劫之)
(迷途悟法門之了性追我家之舊迹再葺蓮華護我佛之真身重脩寶塔然後增基表刹薙草開林剪荆)
(棘而雲平列松杉而洞出時維三月節屬九春鸎吟風而千般草垂巖而萬種建金棺而心動羅寶蓋而)
(雲隂緇徒共瞻士俗咸悦芙蓉坐上飄三界之異香薝蔔花園潤諸天之法雨是時也祥雲結綵氛氲于)
(行道之壇慧日澄華照耀于然燈之位公乃覩相生善至誠感神遂發善心爰命工者于是依憑氣象結)
(構規模初摽覆簣之蹤漸著凌雲之勢亦有飛閣周繞迴廊接連石工呈奇巧之才梓匠設雕鏤之妙壯)
(觀而龍蹲虎踞巍峩而仙掌蓮峯繡柱矻而星攢雕梁赩而虹指掩映而初蜃吐崚層而欲鵬飛不踰一)
(年拘就工畢斯狀也險體千仞高標七層疑青霄上又若神助上穿星漢下壓雲根豈劍閣之能齊比爐)
(峯而尚峻鶴歸天而一駐雲收霽而半開發郢客之詩情壯吳宫之地勢金輪縹緲亞日月以高明雁像)
(參差拂虹猊而若動偉哉塔之美也其功杳莫繼焉至若游人訪景淑女尋春入幽徑而攀蘿步晴崖而)
(拾翠巢鳥暎葉嵐煙惹衣苔鋪石而霞斑花暎峯而綺合高瞻闤闠千家之臺榭龜文迥瞰林巒四面之)
(波濤練色其乃金飈届節銀露催寒何用悲秋正堪憑檻天朗而雲霞弄錦風高而松篠張琴蒹葭之浦)
(上漁歌蒲蓼之汀邊雁影疊浪裁古人之素羣山鬭少婦之眉開謝客之愁襟抒休公之佳詠松間疎罄)
(伴高鳥而飛來湖上輕煙暎孤帆而掠去斯塔也非公不能建矣斯景也非公不能剏焉時有勾當僧道)
(居文瓚崇建寺皆以高空皎月深谷奇松掛衣錫而雲閒卧煙霞而鶴瘦真宗真理金言積于情田無垢)
(無塵玉蓮生于淨土且少人識比求劍材非利錐焚香雖效其不迴璧角常慙于未達辛苦十載每思蚊)
(夢之由搏躍九衢頗有龍門之志曾勞閉戶何啻仲舒之三年誰念無家更甚相如之四壁惟公不捐質)
(陋詞陋命作斯文操觚長吟永日忘輟何以著公闕當美大播芳風詞曰皇堂之世運變千秋産公之闕)
(代風流荆聶之氣金張之儔但樂風月不干闕明少年卓犖公子傲貴忘榮時人鶚視洞闕)(黃英春)
(風不起金谷花開玉堂攜妓南山積石闕寺揚波紀公之德未足為多宋黃公頡觀音記闕距城六)
(十里有銅像觀音其始作者與其闕康定改元六月志里張氏于廟闕)(中不得知也覩焉時久)
(旱弗雨相與言曰觀音示現闕焉即時雨降以是凡有禱闕)(者乎迺具而儀禱州人必請命于)
(刺史而致敬無不得其闕數而出處有命亦惟闕)(也道在天下其廢興有蓋習俗沉迷之日久)
(矣必將有以薰沐闕以敺之于是時闕)(輔迪其善心教令既不足世其在吳越則若四明)
(之奉化東陽闕之所感塘之天竺是也或因吳俗之所趨或寓乎物顯相示化變出不窮以是因)
(緣不假言說凡見聞者隨其願求各有所得則雖頑嚚抵冒之人亦將有以善其心况根性之厚者乎則)
(其所以輔世者豈小補哉此其佛教行乎中國人之所賴以悔罪祈福者宜乎曠世歷年而弗絶也予母)
(葬于寺之西南常過其上僧藴恭屢求為記予不得辭也因序其事云)
大慈寺(在陽山之右元大德二年僧靜一建)
尊相禪寺(在長洲縣三都不知所始元末燬永樂二年僧本閒重建)
崇福菴(梁大同三年僧宗善建)
奉慈菴(宋靖國元年僧明昕建吳寬詩野寺堪逃暑登登遠叩關林深長碍樹路轉又逢山石鉢)
(分中飯雲房借半間玉茶花落盡坐撫不知還)
雙壽菴(宋嘉熙二年僧淨了建)
和豐菴(宋嘉熙二年僧智譽建)
宇文菴(宋咸淳二年僧壽崧建)
種福菴(宋景定六年僧處禧建僧明本記)
圓覺菴(元元綂二年僧大楫建已上七菴俱在吳縣西七十里)
長山教寺在吳縣二十三都梁大同間僧養吾建歸併
菴五
證覺菴(宋咸淳元年僧智隠建)
善慶菴(宋寶祐間僧德聚建)
寂照菴(宋咸淳間僧性達建)
崇福菴(宋嘉熙間僧性善建)
菩薩菴(元至正二年僧如舟建已上俱在吳縣西六十里)
實相教寺在吳縣香山西太湖之濱舊名實相院按吳
郡志云古廢寺也梁大同十年重興宋大中祥符元
年賜今額歸併菴七
深沙菴(在吳縣西南五十里唐中和元年僧智辯建)
觀音菴(在吳縣西南五十里宋寶祐間僧性止建)
殊福菴(在吳縣西南七十里宋紹興十年僧性如建)
廣福菴(在吳縣西北六十里宋咸淳二年僧性如建)
安隠菴(在吳縣西六十四里宋咸淳元年僧道全建)
興福菴(在吳縣西六十五里宋咸淳二年僧性澄建)
崇福菴(在吳縣西北六十五里元至治間僧永欽建)
法海寺在洞庭東山隋莫釐將軍捨宅建後梁乾化間
改名祗園宋祥符五年改今額歸併寺一菴三
華嚴寺(在翠峯之楊家灣梁天監二年僧戒真建蜆子和尚嘗居之)
積善菴(宋淳熙三年僧道勤建)
北奇菴(在白沙之南本安撫寶章鄒寺丞宅宋咸淳十年僧明超建)
壽寧菴(在武山元居人吳逢香火院祠堂在焉至正三年僧性宗建已上俱在洞庭東山)
寒山禪寺在閶門西十里楓橋下舊名妙利普明塔院
宋太平興國初節度使孫承祐建浮圖七成嘉祐中
改普明禪院然唐人已稱寒山寺矣相傳寒山拾得
嘗止此故名然不可考也紹興四年僧法遷重建洪
武中僧昌崇重脩歸併寺三菴四(孫覿記平江自唐白公為刺史時即)
(事賦詩已有八門六十坊三百橋十萬戶為東南之冠詩云茂苑太繁雄是也逮乾符光啟間大盜蠭出)
(爭為強雄而武肅王錢鏐以破黃巢誅董昌之功盡有淛東西之地五代分裂諸藩據有數州自王獨嘗)
(順事中國有宋受命盡籍土地府庫帥其屬朝京師遂去其國蓋自長慶訖宣和更七代三百年吳人老)
(死不見兵革覆露生養至四十三萬家而吳泰伯廟棟猶有唐昭宗時寧海鎮東軍節度使錢鏐姓名書)
(其上可謂盛矣建炎盗起官寺民廬一夕為煨燼而楓橋寺者距州西南六七里枕漕河俯官道南北舟)
(車所從出而巋然獨無恙殆有數焉寺無石誌按吳郡圖經實妙利普明塔院而不著經始之歲月唐人)
(張繼張祐嘗即其處作詩記遊吟誦至今而楓橋寺亦遂知名于天下太平興國初節度使孫承祐重建)
(浮圖七成峻峙蟠固人天鬼神所共瞻仰至嘉祐中始改賜普明禪院而雄傑偉麗之觀滋起矣屬有天)
(幸僅脱于兵火而官軍蹂踐寺僧逃匿頽簷委地飄瓦中人卧榻之上仰視天日四壁蕭然如逃人家紹)
(興四年長老法遷者會其徒入居之而相其室無不脩銖積寸累扶顛補敗棟宇一新不支十世寺有水)
(陸院嚴麗靚深龍象所栖升濟幽明屢出靈響尤為殊勝而塔之役最大更三年而後就一日遷老過余)
(言曰願有紀也余嘗怪天下多故縣官財匱力屈天子減膳羞大臣辭賜金將吏被介胄以死士大夫毁)
(車殺牛而食而吾民則當輸家財助邊率常睊睊然舉首蹙額疾視其上無慨然樂輸之意而佛之徒無)
(尺寸之柄無左右紹介之先瓦盂錫杖率爾至門則倒衣吐哺躧履起迎惟恐後已乃捐金幣指囷廩捨)
(所甚愛如執左契交手相付無難色此何道也今觀遷老積精營作練學苦空弊衣糲食不以一毫私其)
(身日以飾蠱壊起頽仆為急又飭其徒二三輩持鉢叩門或持簿乞民間日有獲焉惟資以治寺以故一)
(方道俗皆向慕之凡所欲為無不如志故成就如此今吾鄉縣之長人者晨擁百吏坐一堂之上赫然如)
(神明之臨又阻聲威以怛之而後吏得以投其隙吾欲以柔道理之量其力之所堪任而與之為均無急)
(之以期無使吏迫之上下休戚共為一體人人歡然欣戴如駒犢嬰兒之慕以盡夫為民父母之道夫以)
(子弟而事父母其于奉佛固無閒然矣故著余之所欲言者為記使歸刻焉紹興十六年七月日晉陵孫)
(覿記宋張師中詩吳門多精藍此寺名尤古距城七里餘冠蓋日旁午斜徑通採香遠岫對棲虎寺扉横)
(野橋塔影落前浦霜樓鳴曉鐘夕舸軋雙櫓方丈中有人學佛洞禪語跡忙心已間道樂行彌苦不為喧)
(所遷意以靜為主何必深山林峯巒遶軒戶程師孟門對青山畫不如師今一念六年居邇來寺好尤瀟)
(灑張繼留題内翰書孫覿晩泊橋邊寺迎風坐一軒好山半隔岸流水漫過門朱舫朝天路青林近郭村)
(主人頭佀雪怪我到多番閶闔層城外寒山古道西若人具眼隻與佛拍肩齊白浪噴鷁首黃塵送馬)
(蹄憧憧南北路一榻有高棲又三絶句白首重來一夢中青山不改舊時容烏啼月落橋邊寺欹枕遙聞)
(半夜鐘翠木蒼藤一兩家門依古柳抱溪斜古城流水參差是不見玄都舊日花三年瘴海卧炎宵)
(夢隔清風一水遥萬里歸來悲古物銅駝埋没草齊腰張孝祥四年忽忽兩經過古岸依然窣堵波借我)
(繩牀銷午暑亂蟬鳴處竹隂多)
秀峯禪寺(在吳縣西華鄉宋紹興間僧佛智開山元柯九思記)
慧慶禪寺(去郡城西七里元延祐間僧道聰建僧維則記)
南峯寺(舊名天峯院在支硎之南峯即古支硎寺也詳具曾旼記元豐六年龍谿曾&KR0776;記吳郡朱)
(長文書闔廬城西二十餘里山之顛有禪院祥符詔書賜名天峯考于圖記所謂報恩山南峯院者是也)
(記言晉僧支道林因石室林泉置報恩院唐之大中改為支山禪院晉之天福改南峯顧予先世松檟在)
(羊腸山之朝陽歲時展省屢過天峯嘗訪遺詩舊刻求其地之所在以參驗之而唐人劉長卿游支硎山)
(寺皮日休陸龜蒙宿報恩寺水白閣題支山南峯皆為賦詩寶歷以後州刺史居易劉禹錫亦有報恩寺)
(詩按長卿至德中嘗為監察御史日休龜蒙松陵唱和出咸通年又言南峯院額故相國裴休所書也休)
(乃大中宰相于是一時而報恩支山南峯三名並存則知記所載大中天福更名者誤也今山下楞伽院)
(以有石刻言院即報恩遺址原田中有報恩惠敏律師塔碑言建塔于寺之西南隅當八隅泉池之上中)
(峯蘭若之下碑望楞伽正在東北而記所謂石室者亦在楞伽人猶謂之支遁菴自菴前西向登山可數)
(百步林中一徑入中峯院自徑前南行其登彌高又數百步乃至天峯比僧院共依一山而道周有石盤)
(薄平廣泉流其上清泚可愛居易詩云淨石堪敷坐清泉可濯巾其謂是也昔莊周言庖丁之刀十九年)
(若新發于硎陸德明釋硎磨石也余謂此石其平如砥支硎之名宜取諸此而石文又如蹄涔者人謂之)
(馬蹄石故禹錫詩云石文留馬跡峯勢聳牛頭日休龜蒙與穰嵩起南池聯句亦曰翠出牛頭聳苔深馬)
(跡訛又曰支硎辟亦過牛頭峯今在天峯之南此其可考者禹錫詩有泉眼潛通海之語與夫松陵詩所)
(云承閣南池惠敏碑所言八隅泉池皆已湮没失其故處而裴公書額亦不復見矣若山下石室山半石)
(門天峯之傍有待月嶺下有碧琳泉又有放鶴亭其址猶在而劉白皮陸之所賦詠皆不及之此又不可)
(考者也昔逸少既謝會稽安石猶卧東山遁乃與之從游自放虚寂之境而有登臨之適故時人以為高)
(逸遁之所游多矣維吳之報恩越之沃州最著沃州有養馬坡放鶴峯故此山亦有馬跡石放鶴亭傳言)
(遁常畜馬縱鶴其說皆有理趣非窘拘于浮屠法者也遁之没已七百餘年而事之傳于名跡者猶不泯)
(其為世所慕如此近歲僧德興者始傳禪法于天峯繼住持者十來人矣德興之始來茅屋土階僅禦風)
(雨後有文啟慧汀贊元維廣者大增葺之基土架木上瓦下甓堂殿庖庫廊廡竂閣門庭□街次第完㓗)
(東有浴室西有憩菴佛貌經藏無不嚴具以其治之非一人積之非一日而能終始如一故賴以成就其)
(財費則取之州人非一家也予嘗以職事獲閱書于太史氏因見景德四年有建言者曰民佞佛費財宜)
(加禁止上曰佛教本于脩心至于禪學為益滋大于是言者不行蓋先王以道治天下使人心化而不自)
(知故其盛時慎獨而無思犯禮者非必士民也釋氏心法之妙殆不失先王道化之意乃知前聖後聖其)
(揆一也豈虛言哉贇公長老夙受法于明因禪師又深通順觀肇論之旨心池乃達無所底滯予之道友)
(也一日謂予曰天峯自德興新之且及百年願有所記予謂沃州居易為之記矣而報恩寂寥未有紀者)
(因為考論本末書以畀之政和七年葉勸超隠堂記佛子棄親出家本欲擺脱名利自非上根法器了達)
(根源未有不為名利所縛雖大善知識亦不免于求名而利附焉故必欲開張鋪席以求出世至于終老)
(而不返一曰欲以利益衆生一曰欲以開導羣迷此特自為之辭爾焉有能利益衆生開導羣迷而不知)
(所以自求安隠以遁其形邪余道友才公則不然雖嘗繇萬壽首座住天峯禪院纔得旬歲即興退休之)
(念會余解官南歸亦思與之相近日出槖裝為營小居能仁精舍乃名其所居堂曰超隠蓋佛以清淨為)
(本虚無澹泊為宗而垂世立教禪律兩行專說法相是真是實即謂之律說有非有說無非無當體不離)
(湛然常住即名為禪自達磨傳此心印面壁九年不立文字不假聲聞而第一義諦復然流通徧周沙界)
(自爾以來燈燈相傳照耀大千啟發昏蒙證菩提果超出世間與佛同體得茲道者才公有焉昔紹聖末)
(余掾灃陽謁長老自齡于夾山時會下禪人無慮二百輩而獨談公不容口繇此始識公于此山之庫下)
(形骨清癯標韻高古無異于孤雲獨鶴然稍稍接之話言莫非善辯柔輭議論風起至於亹亹之處如泉)
(竇始開悉自胷中流出所謂深得辨才三昧者見知既已如此之超然矣而又能于茲時出超然拔俗之)
(見以求隠處而退休焉其度越稠人廣衆卓絶數等矣以是而名茲堂非虚言也堂兩楹五架粗完潔不)
(侈不陋真道人所居余不記其土木之工而粗記公超然隠居之意如此劉長卿陪元侍御游支硎寺支)
(公去已久寂寞龍華會古木閉空山蒼然暮相對林巒非一狀水石有餘態密竹藏晦明碎峯爭向背峯)
(峯帶落日步步入青靄香氣空翠中猿聲暮雲外留連南臺客想像西方内因逐溪水還觀心兩無礙皎)
(然宿支硎上房上方精舍遠共宿白雲端寂寞千峯夜蕭條萬木寒山光露下見松色月中看却與西林)
(别歸心即欲闌皮日休贈南峯僧雲侵壊衲重隈肩不下南峯不計年池裏羣魚曾受戒林間孤鶴欲參)
(禪雞頭竹上開危徑鴨脚花間擿廢泉無限吳都堪賞事何如來此看師眠陸龜蒙眉毫霜細欲垂肩自)
(說初棲海嶽年萬壑煙霞秋後到一林風雨夜深禪時翻貝葉添新藏間插松枝護小泉好是清冬無外)
(事匡牀齋罷向陽眠)
文殊菴(元至正間僧法海建)
雲泉菴(元至治間僧宗道建俱在吳縣十一都)
射瀆菴(在長洲縣一都宋紹興三年僧德紹建)
翠峯禪寺在莫釐山之隂唐將軍席温捨宅建天寶間
僧智洪開山名僧重顯所謂雪竇禪師嘗居此其遺
跡有降龍井羅漢樹悟道泉猶存歸併菴一(范成大詩來從)
(第九天橘社繫歸船借問翠峯路誰參雪竇禪應真庭下木說法井中泉公案新翻出諸方一任傳李彌)
(大山浮羣玉碧空沉萬頃光㴠幾許深𣑽刹樓臺嘘海蜃洞天日月浴虛金秋林結綠留連賞春塢藏紅)
(次第吟擬泛一舟追范蠡從來世味不關心吳寬步轉危峯路豁然梅花叢裡見青天春泥不涴登山屐)
(又過長松啜冷泉又謝人寄悟道泉試茶憶在廿年前抱甕傾來味宛然踏雪故穿東澗屐迎風遥附太)
(湖船題詩寥落懷諸友悟道分明見老禪自愧無能為水記編將名品與人傳沈周和彭亨一器置堂前)
(思此泠泠久缺然借取白雲朝□甕載兼明月夜同船小分東澗聊知味大吸西江亦喻禪紗帽籠頭煙)
(繞鬢煎茶有法是盧傳)
廣濟菴(在莫釐山渡口元至正二十五年僧志盟建)
上方教寺在洞庭西山唐會昌六年僧道徹開山本名
孤園寺宋嘉泰間萬壽寺僧無證重建始著今額復
置田疇僧淮海記歸併寺五院六菴二(范成大艤棹古消夏搘笻)
(新上方珠灣鎖員折冰鏡空晃光楓纈醉晴日橘黃明早霜閑門松竹逕隨處有清涼張伯雨橘林千黃)
(金林靜路逾僻忽臨消夏灣雲海浩如積綺季不可追空餘騏驥跡)
祗園寺(在五峯嶺下本名孤園寺一名下方寺梁散騎常侍吳猛捨宅建五峯堂宋李居仁記皮)
(日休詩艇子小且兀緣湖蕩白芷縈紆泊一碕宛到孤園寺蘿島凝清隂松門湛虚翠寒泉飛碧螭古木)
(鬭蒼兕鍾梵在水魄樓臺入雲肆巖邊足鳴&KR3087;樹杪多飛鸓香莎滿院落風泛金靃靡靜鶴啄栢蠧閑猱)
(弄榅椅小殿薰陸香古經貝多紙老僧方瞑坐見客還強起指茲正險絶何以來到此先言洞壑數次話)
(真如理磬韻醒閑心茶香凝皓齒巾之劫貝布饌以旃檀餌數刻得清淨終身欲作止可憐陶侍讀身列)
(丹臺位雅號曰勝力亦聞師佛氏今日到孤園何妨稱弟子陸龜蒙浮屠從西來事者極梁武巖幽與水)
(曲結架無遺土窮山材幹盡竭海珠璣聚况即侍從臣敢愛煙波塢幡條玉龍扣殿角金虬舞釋子厭樓)
(臺生人露風雨今來四百載像設藏雲浦輕鴿亂馴鷗鳴鍾和朝櫓庭蕉列旗旆野蔓差纓組石上解空)
(人窗前聽經虎林虛葉如織水淨沙堪數徧問得中天歸脩釋迦譜高啟欲問南朝常侍宅已為西域化)
(人宫山僧歸帶漁舟雨湖鳥來聞粥鼓風橘柚垂簷秋殿暗波濤驚座夜堂空給孤長者誰曾見應在煙)
(雲杳靄中)
水月寺(在縹緲峯下無礙泉在焉梁大同四年建隋大業六年廢唐光化中僧志勤即舊址結廬)
(其後刺史曹珪以明月名之宋祥符間詔賜今額慶歷七年蘇舜欽記予乙酉歲夏四月來居吳門始維)
(舟登靈巖之巔以望太湖俯視洞庭山巋然特起雲霞采翠浮動于滄波之中即時據欄竦首清爽下墮)
(欲乘風跨落景以翺翔乎其間莫可得也自爾平居緬然思于一到惑于險說而未果行則常若有物偪)
(塞于胸中是歲十月遂招徐陳二君浮輕舟出横金口觀其洪州蕩潏萬頃一色不知天地之大所能并)
(容水程泝洄七十里而遠初宿社下踰日乃至入林屋洞陟毛壇宿包山精舍又泛明月灣南望一山上)
(摩蒼煙舟人指云此所謂縹緲峯者也即岸步自松澗出數里至峯下有佛廟號水月者閣殿甚古像設)
(嚴煥旁有澄泉㓗清甘凉極旱不枯不𩔖他水梁大同四年始建佛寺至隋大業六年遂廢不存唐光化)
(中有浮屠志勤者歷游四方至此愛而不能去復于舊址結廬誦經後因而屋之至數十百楹天祐四年)
(刺史曹珪以明月名其院勤老且死其徒嗣之迄今七世不絶國朝大中祥符初有詔又易今名予觀震)
(澤受三江吞齧四郡之封其中山之名見圖誌者七十有二唯洞庭稱雄其間地占三鄉戶率二千環四)
(十里民俗真朴歷歲未嘗有訴訟至于縣吏之庭下皆樹桑梔柑柚為常産每秋高霜餘丹苞未實與長)
(松茂樹相差間于巖壑間望之若圖繪金碧之可愛縹緲峯又居山之表民已少事尚有歲時織紃樹藝)
(補採之勞浮屠氏本以清曠遠事物已出中國禮法之外復居深遠絶勝之地壤斷水懾人跡罕至數僧)
(宴坐寂默于泉石之間引而與語殊無纖芥世俗間氣韻其視舒舒其行于于豈上世之遺民者邪予生)
(平病悶鬱塞至此嚗然破散無餘矣反復身世惘然莫知但如蜕解俗骨傅之羽翰出乎八荒之外吁其)
(快哉後二年其徒惠源造予乞文識其居之廢興欣有誠請攬筆直述且叙昔游之勝焉宋僧贊寧詩參)
(差峯岫晝雲昏入望交蘿濁浪奔震澤湧山來北岸華陽連洞到東門日生樹掛紅霞腳風起波摇白石)
(根聞有上方僧住處橘花林下採蘭蓀積翠湖心迤邐長洞臺蕭寺兩交光鳥行黑點波濤白楓葉紅)
(連橘柚黃人我絶時隈樹石是非來處接帆檣如何遂得追游性罷却營營不急忙湯思退長短句畫船)
(横絶湖波練更上雕鞍窮翠巘霜橘半垂黃征衣盡日香鐘聲雲外聽金界將松映何處是華山峯巒杳)
(靄間李彌大無礙泉詩并序水月寺東入小青塢至縹緲峯下有泉泓澄瑩徹冬夏不涸酌之甘冷異于)
(他泉而未名紹興二年七月九日無礙居士李似矩靜養居士胡茂老飲而樂之靜養以無礙名泉主僧)
(願平為煮泉煮水月牙為賦詩云甌研水月先春焙鼎煮雲林無礙泉將謂蘇州能太守老僧還解覓詩)
(篇)
西小湖天台教寺(在縹緲峯北吳郡志云小湖觀音教院其山巔有湖波濤與太湖同)
(湧故名小湖相傳唐乾符中有沉香觀音像泛太湖而來小湖寺僧迎得之有草繞像足投之小湖生千)
(葉蓮花永樂十四年僧惟寅重建孫覿靈泉贊良哉大士溢此靈泉世有熱惱一酌而痊方池何産三級)
(紅蓮無實可味有根弗傳世紀大士浮海而來攜此二物置之山隈青青之枝其灑此哉蹮蹮之衣其製)
(此哉唯此小湖實補陀山我來稽首瞻仰尊顔挹水啜之清入肺肝塵垢銷落身心蕩然嗟嗟此土奉事)
(弗篤百尺頹基數掾敗屋如泗僧伽習玩成瀆對面却迷貴耳賤目惟聖憫狂存乎克念歸斯受之匿瑕)
(磨玷弗畀莫求弗施已厭信受之者亦得自贍汝心如泉泓然弗遷汝身如蓮離垢芳鮮大士可之詎曰)
(舍旃一彈指頃超證無邊)
福源寺(梁大同二年吳縣令黃禎捨山園建僧普國開山唐貞觀中重建)
觀音院(即華山寺在龍頭山之西宋元嘉二年會稽内史張裕池生千葉蓮奏建本在胥湖之北)
(唐開成三年重玄寺僧契元移置于此宋僧懷深有圓通殿記孫覿詩千丈銀山屹嵩華浪湧雲屯天一)
(罅榜舟夜並黿鼉窟杖藜曉入雞豚社處處人家橘柚垂竹簷茒屋青黃亞牛羊出没怪石走蛟龍起伏)
(蒼藤掛樓殿青紅隠半山兩腋清風策高駕饑鼠窺燈佛帳寒華鯨吼粥僧趺下世味久諳真嚼蠟老境)
(得閑如噉蔗山靈知我欲歸耕一夜築垣應繞舍胡松年詩并序余罷自平江謀居霅川過洞庭西山暫)
(寓觀音院德雲堂坐揖湖山勝㮣亦足以少洗簿書役矣數年兵火之禍何所不至獨此地清凉安穏豈)
(非林屋洞天金庭玉柱為神仙窟宅有物常護持邪余願掛冠終老此間也小舟乘風飛鳥過萬頃雲)
(濤縱掀簸此行要是快平生无數青山笑迎我山根隠約見人家槿花茒屋埋煙霞宛似秦人種桃處川)
(原遠近紛香葩杖藜徑踏華山去試問蓮開今何許路迷絶壑蔭松筠身到半山聽漁鼓道人為我開法)
(堂是中境界渾清凉幽磬時和野鳥語飛泉暗瀉岩花香文書照眼本吾事雁鶩著行敗人意造物似憐)
(厭世囂挈置湖山煩一洗何人夜呼隠去來向來得喪真山崖金庭玉柱永不改人間劫火空飛灰葛勝)
(仲弱水無風到海山慈容親札紫旃檀亭亭寶刹凌雲近湛湛清池漱玉寒橘瘦暗飄紅萬顆竹迷曾蒔)
(綠千竿藕花不是南朝夢真有殘香透畫欄)
羅漢寺(在消夏灣北晉天福二年僧妙道建)
資慶院(在涵村之湯塢晉支道林開山五代清泰間重建)
看經院(唐開成二年僧志允開山)
長夀院(在用里五代清泰三年僧明彦建)
實際院(在崦下宋端平二年僧智明建)
后黃院(在崦下宋慶元四年僧智明建一名候王相傳吳越王渡湖僧候之甚虔王喜賜名)
東湖菴(在新安嶺宋咸淳二年建一名東小湖寺寺與西小湖寺相望中亦有小池故名)
普濟菴(在黿山之金村宋慶元二年僧性源建已上俱在洞庭西山)
白雲禪寺在天平山一名天平寺唐寶歷二年僧永安
建名白雲菴以山有白雲泉也宋慶歷間范仲淹以
先墓所在奏為功德寺因賜今額元末□洪武初僧
復菴重建歸併寺二菴四(宋錢藻詩小港通行三十里亂花深淺到山西誰知)
(絶境無間地還有幽人向此棲簷上泉聲龍虎動階前林影日星低高僧不放白雲出欲構巖巒與閣齊)
(范成大訪舊光隂二十年殘僧相對兩依然木蘭已老無花發石竹依前有麝眠萬戶直須龜手藥一龕)
(何用買山錢從今半坐須分我共說昏昏一覺禪元袁桷青鞋高掛天平壁遥指雲門三兩峯禪榻已容)
(黃葉覆詩瓢從把綠苔封曉風殘月千村艣細雨疎煙隔水春我向京師宜老盡吳山清淺越山濃倪瓚)
(龍門秋月影茶室白雲泉不與世人賞瑶草自年年復有天池水松風舞淪漣何當躡飛鳬一採池中蓮)
(來復送圭復菴還天平寺白雲泉上遠公菴我昔棲禪借一龕夜壑松濤寒作雨春林花霧濕浮嵐龍門)
(客賦詩成軸虎阜僧來頌有函楚些難回南麓定蒲團誰與話同參江左多年不得書范公祠下往來)
(疎義田無恙徵科後𣑽刹重新劫燒餘火擁芋爐寒榻靜水添蓮漏夜堂虚袈裟曾習西方觀幾聽晨齋)
(報木魚)
觀音寺(在支硎山東麓即古之報恩寺也錢儼碑銘天下之名郡言姑蘇古來之名僧言支遁以)
(名郡之地有名僧之蹤復表伽藍綽為勝㮣至于傳法不泯真風則紀之以文信無愧矣蘇之觀音禪院)
(即東晉支公道林所建支硎寺也伊昔二衆同居舍宇尤廣其山有支公馬跡及所居石室存焉唐景龍)
(中詔更名報恩及瑞陵初圮海内精宇人祇號咽茲寺在圯例獻文纘嗣佛日再中旃檀之林枯荑畢秀)
(時太原尹盧公簡求方牧是邦與僧清贄相善乃勸捨俸錢復新締架大中五年請僧洪憲主之憲豫章)
(希運禪師之法嗣也自咸通甲申歲至于乾德甲子歲凡百餘年陵谷迭遷香華中輟其年二月有永嘉)
(禪學沙門文謙嘗駐錫姑蘇永光蘭若頗以佛事結諸衆緣尋詣天台大寂韶公禪師之法席願齒入室)
(之列大寂示之曰汝雖越人非越地可居其當化人于吳地耳于是遂如大寂之教復來茂苑會僧正安)
(公以報恩舊地辟而住持是為今觀音禪院矣復有本郡都知兵馬使趙承遇及司理判官張仁某等同)
(經度之獲石鋁于殿基承遇以下名氏皆如銘之所記蓋宿緣符契也未幾謙師徙居上方所度弟子三)
(十餘人今之恩公上人蓋白眉也亦禮大寂得其宗旨退而闡法席于先師之精廬昭善繼也恩公苦行)
(有聞玄談尤峻適居放鶴之地雅契安禪之懷早歲師嘗入京師時愚方預常參一得相面今師沿前會)
(之邂逅疏本寺之寅緣欲愚為文以紀其事愚以向之所言信無愧者迺紀而銘之云時大宋咸平六年)
(六月忠果確勇功臣金州管内觀察使判和州軍州事光祿大夫檢校太傅兼御史大夫上柱國彭城郡)
(開國公食邑六千戶實食封一千一百戶錢儼譔皮日休宿報恩寺水閣寺鎻雙峯寂不開幽人中夜獨)
(徘徊池紋帶月鋪金簟蓮朵含風動玉杯往往竹梢摇翡翠時時杉子擲莓苔可憐此際誰曾見惟有支)
(公盡看來陸龜蒙峯抱池光曲岸平月臨虚檻夜何清僧穿小檜纔分影魚擲高荷漸有聲因憶故山吟)
(易苦爭横新簟夢難成周顒不用裁書勸自得涼天證道情)
延慶寺(在吳縣西南四十里地名横金唐長慶三年僧宗璉建)
海雲菴(在吳縣穹窿山之北麓宋熙寧間僧性海建姚廣孝為僧時嘗住此内有連理山茶姚廣)
(孝詩歴歴春山裏曾崖倚曲房竹雲時駐影桂露夕團香未暮先垂瞑方秋已薦凉莫言金索莫自可勝)
(他鄉林屋藏深密盤盤石逕斜過樵驚睡犬回牧亂鳴鴉垣碧蘿攢葉籬紅槿綴花到時須放浪莫問)
(是他家迢遞青村外崎嶇紫邏間過林纔見日到渡不逢山一室依巖險雙扉傍竹閒曾看雲際鶴向)
(莫獨飛還一逕通林遠時聞長者來水光摇定室松影落香臺援為防彪設軒因放鶴開若將吟適興)
(滿眼是詩材張羽尋幽自補屐古寺夏雲中聽鳥明聞姓看花悟色空闕傳煙磬遠竹引野泉通便欲捐)
(塵累香燈事遠公吳寬觀連理山茶奉慈山茶好標格花開如杯呈玉色海雲山茶更絶奇奇處不論紅)
(與白兩株並植東軒前翠葉如屏遮几席枝柯一一相交加為是同根忍分析初疑一人獨又手忽作兩)
(人仍促膝少焉掉臂纔跬步又獨控拳當肘腋碧玉磨沙成玦環青絲綯索分徽纆我來庭除稍摩挲引)
(此青蛇受毒螫試量旁榦得三圍每掃落花凡一石風霜飽歴三百年未識何人手中植尋常繞樹多詩)
(客階下莓苔留古迹河中曾辱昌黎文西蜀休誇孔明栢世間大樹儘有之似此山茶何處得)
深隠菴(在吳縣西四十里元至元三年僧明鑑建)
海慧菴(在吳縣西三十里元元祐間僧宗浩建)
覺林菴(在吳縣西四十五里宋祥符間僧法正建)
蓮花教寺在陽山西太湖之濱唐神龍二年居民劉氏
井中生青蓮花因捨宅為寺僧法行開山歸併寺一
菴三
陸香寺(在長洲縣西北三都梁天監間僧雪淨建)
慶慈菴(在長洲縣七都宋泉慶間僧永福建)
七寶泉菴(在吳縣十九都元延祐間僧性頥建七寶泉在焉王汝玉七寶泉燕集磴轉青巖斷)
(泉歸綠竇深擷芳遵澗曲列席就蘿隂野迥寒雲徹山昏夕照沉酒酣情未極延賞洽幽心吳寬飲七寶)
(泉誰將七寶地貯此一泓秋片月從空墮清泉出壑流冷涵山骨瘦細咽竹泉幽半勺能消暑名宜水記)
(收)
深居菴(在長洲縣三都元泰定四年僧廣壽建)
寶壽教寺在吳縣八都地名黃蘆唐大中七年僧文奉
開山乾德二年吳越錢氏重建宋嘉定間重脩僧可
翔記歸併寺二院一菴五
雍熙寺(在城武狀元坊内本周瑜故宅梁為陸襄太守宅天建二年捨以為寺僧清閑開山名法)
(水寺唐僧壁法重建宋始改今額元燬洪武初以其地為城隍廟僧廣宣乃即城隍廟左重建僧良琦雍)
(熙寺訪友不遇暇日遠相問古寺幽且深青苔餘華落雙樹一鶯吟爐存散微篆茗熟獨成斟明當持山)
(酒慰子客歸心)
姑蘇寺(在吳縣横山之錢莊梁天監二年僧普照建)
餘慶院(在吳縣南五十里地名殷涇元至元戊子僧崇慶建龔璛記)
普照菴(在吳縣西南五十里宋淳熙間僧智實建)
建名菴(在吳縣西南四十里元大德間僧大忻建)
永壽菴(在吳縣西南四十里元至正二十六年僧成蔚建)
觀音菴(在吳縣西南四十里元延祐間僧道成建)
留雲菴(舊名留雲接待院在吳縣西南五十里宋紹興間僧法喜建)
興國教寺在長洲縣十一都黃埭唐大中二年郡人葉
氏夢僧求一錐地遂捨宅為寺僧法照開山紹興六
年重脩元燬洪武中僧若訥永樂中僧秉彛相繼重
脩歸併菴二
真如菴(在長洲縣十一都宋咸淳間僧以益建)
普濟菴(在長洲縣十都宋紹興間僧本一建)
保聖教寺在長洲縣二十都甫里唐大中間建宋祥符
中僧惟吉重建歸併菴五
定善菴(在長洲縣二十一都宋紹興間僧法如建)
福源菴(在長洲縣十九都宋景定間僧志良建)
資福菴(在長洲縣二十都宋咸淳間僧普懷建)
五福菴(在長洲縣二十都唐中和間僧法證建)
流通菴(在長洲縣十九都元皇慶間僧如海建)
永壽教寺在長洲縣二十七都籍墟陳湖之上唐大中
十一年居民管洪捨宅建僧真悟開山寺有普賢殿
僧妙思記歸併菴七
壽寧菴(在長洲縣二十都宋咸淳間僧法觀建)
崇遠菴(在長洲縣二十六都宋咸淳間僧朽菴建)
報福菴(在長洲縣二十六都宋淳祐間僧法源建)
崇先菴(在長洲縣二十七都宋咸淳間僧壽崧建)
觀音菴(在長洲縣十九都元至正間僧道興建)
西歸菴(在長洲縣十九都元至正間僧文進建)
植福懴堂(在長洲縣十九都元至正間僧嗣明建)
覺林教寺在長洲縣十三都冶長涇唐廣明間陳坦捨
宅建僧真法師開山初名義安寺五代梁開平元年
改永安宋大觀四年改賜今額洪武中僧善慶大亨
重建寺有清遠軒樓澄記歸併菴四
妙智菴(梁天監間僧西銘建姚廣孝為僧時嘗居此祠堂在焉)
濮陀菴(宋咸平間僧士能建)
崇福菴(宋景德間僧法身建已上長洲縣十八都)
覺地菴(在長洲縣十二都宋景定間僧愚山建)
澄照教寺在陽山下唐會昌間丁某捨白馬磵宅為白
鶴寺其後龍興寺僧知義起廢錢氏時有泉出寺中
改仙泉院宋祥符初始賜今額陳最記有别院名白
蓮禪院宋謝濤嘗讀書其中歸併菴二(天禧五年陳最記佛宇之)
(興其來尚矣自竺乾入洛象教歸周琅函流貝葉之文寶塔閟玉毫之相莫不圖諸爽塏樹乃精籃苟非)
(背山而面林左泉而右石則何以延大千之開士啟孤獨之名園是故鷲嶺雄標世尊因而說法雙林秀)
(拔惠遠由是奠居蓋人境之兩殊亦古今而一致蘇州郡城之西北三十五里山曰陽山山之下寺曰澄)
(照先是唐會昌中丁某施白馬磵宅為白鶴寺後有龍興寺僧智義因游其上縱目周覽嗟其年祀寖遠)
(名額僅存榛莽靡除基址甚隘于是鴻臚卿左衞大將軍曹茂達六代孫玄祚捨祠堂基以搆寺不改舊)
(額因而遷之始創茒茨數十間而已觀其岡巒環合巖谷洞呀其佛者之津梁乃道林之形勝靈啟其地)
(人興厥謀決智力而有開獲神明之來義寺中有靈泉潛發莫窮其源決洩蓋自于神功疏鑿豈因于人)
(力引山渠者數派溉民田者百塍水旱不更其淺深遠邇必沾其潤利益國彭城威顯公嘗而異之因改)
(曰仙泉我宋祥符初始賜今額乾德中義公既没上足藴明嗣而續之香火無廢道者藴與亦義公弟子)
(也勇猛精進出于常倫痛先志之未終發精心而善誘由是智者獻謨壯者效用經始勿亟舉而新之敞)
(廣殿以安睟容飾華龕而庋大藏厨有庫香積之供成僧有堂收雲之衆集晨昏是警鼓鐘於百尺之臺)
(水陸致虔設會于五層之閣而又置懴院法華院亭榭高揭房廊繚周躭然巍然不勝其壯觀矣開寶中)
(太保韓公承德復捨梳洗樓為塔院詳其始末叙厥廢興見徵蕪辭用紀珍琰時天禧五年十一月二十)
(一日記王禹偁宿仙泉寺祭廟迴來略問禪蘚墻莎徑碧山前風疏遠磬秋開講水響盤車夜救田藍綬)
(有香花菡萏竹窗無寐月嬋娟自慙政術貽枯旱忍卧松隂潄石泉又草菴禪師陽山山下草菴深寂寂)
(香燈對遠岑莫怪相思總無語坐禪為政一般心)
景福菴(元大德間僧道弘建)
文殊菴(元至正間僧法海建已上在長洲縣二都)
甑山教寺在陽山北竹青塘五代天德間僧德清建歸
併菴四
奉先菴(在長洲縣二都宋慶歷間僧本一建)
廣福菴(在長洲縣八都宋寶慶間僧如素建)
觀音菴二(一在長洲縣六都宋至和間僧法堅建一在八都宋寶慶間僧善應建)
法華教寺在葑門外斜塘宋僧用宣及其徒行遇建取
半塘故法華額為名僧妙思記歸併菴四
衍慶菴(宋紹興間僧正忱建)
妙名菴(宋紹興間僧圓功建)
興福菴(宋紹興間僧不矜建)
歐冶菴(宋咸淳間僧古銘建已上在長洲縣二十九都)
白蓮講寺在長洲縣二十都甫里即陸龜蒙别業祠堂
在焉宋熙寧六年僧惟吉建歸併院一菴三(元柳貫暑中遷)
(寓甫里精舍城隅亦有果園坊容得閑人借草堂何必樵漁依笠澤故多水石近滄浪過橋稍接魚蝦市)
(泛艇遥連雁鶩鄉秋雨幾時能破塊夜燈休負讀書牀徐賁夜投白蓮寺飲别東家叟行投西寺僧無風)
(收閣幔有月罷廊燈竹夜聲偏集池寒色似凝無端值詩景清興覺逾增)
陸塘塔院(在長洲縣十五都唐長慶間僧妙慈建)
流通菴(在長洲縣十九都元皇慶間僧性海建)
晉明菴(在長洲縣十九都元至元元年僧妙景建)
慈雲菴(在長洲縣二十一都元至元間僧景嵩建)
利濟教寺在閶門外南濠宋紹興間僧道隆建歸併寺
一院一
石佛淨土寺(在閶門外南濠齊隠士何求嘗開講於此宋嘉定間僧巨川重建)
(闕)雲院(在城西北隅元至正十五年僧智復建)
(闕)覺教寺在陽山南地名黃村宋寶慶元年僧本誠建
歸併寺二院一菴四(虞堪談笑寶樓開湖光劈面來浮雲空翳檻明鏡若為臺野鳥)
(銜花去潭龍作雨回坐參真法境無意想蓬萊)
北峯寺(在吳縣支硎山晉支道林開山)
華山寺(在華山蓮花峯下晉支道林開山)
覺林院(在長洲縣一都元至元間僧至仁建)
壽慈菴(在吳縣西北四十里宋咸淳五年僧如葵建)
覺海菴(在長洲縣一都元至元間僧志仁建徐有貞詩游興殊未盡強君還共行登山身特健看)
(竹眼偏明醉覺人寰小間知世事輕芳時莫孤負難得是昇平沈周宿覺海菴幽居嫌未邃窈窕藉雲重)
(地濕千莖菌門隂十箇松古厨寒食飯虚谷夜分鍾起坐月當午推窗見碧峯又早起茅峯舊到今又宿)
(一夜頓忘行力勞隔橋虎迹林雨過聒枕鳥聲山日高自知狂客興不淺豈是老襌吾愛逃悠悠竹閣盥)
(潄際恰有微風吹鬢毛)
西資菴(在長洲縣六都宋淳熙間僧遠明建)
福嚴菴(在長洲縣一都元泰定四年僧閴建)
磧砂禪寺舊名延聖禪院在長洲縣二十六都陳湖之
北宋乾道間僧道原建元僧圓至記寺有大藏經板
永樂十五年僧智端重脩歸併菴三(吳寬過磧砂寺日斜湖上過野)
(寺倦登臨老樹風聲合頽垣雨跡深蛟龍潛近浦鳥雀避叢林不見筠林叟詩壇久絶音沈周雙幢落日)
(倚漁汀北下孤舟此暫停野客偶驚雲外犬老僧隨掩石邊經沙州古樹藤蘿紫火殿遺基薺麥青今夜)
(試留湖上枕疎鍾高浪不堪聽)
集福菴(在長洲縣十九都元至正間僧古銘建)
集慶菴(在長洲縣十九都元至正間僧本達建)
迎福菴(在長洲縣二十都宋淳祐間僧性順建)
崇福教寺在長洲縣二十八都章練塘宋景定間僧德
脩建元周駝記永樂元年僧宗器重脩歸併寺一菴
四
名因寺(宋景定間僧本圓建)
福壽菴(宋景定間僧法晟建)
圓通菴(元至大間僧明照建)
福濟菴(宋景定間僧智師建)
定祥菴(宋景定間僧文華建)
接待教寺在婁門外宋嘉定間僧淨梵建宣德中僧頔
有中重脩歸併菴十一(姚廣孝接待寺八詠詩玄音堂道本靜中心秋潭皎月沉)
(無言得真趣何用覓玄音含暉樓樓高逼層雲遥瞰東湖境香斷客不來斜陽半簾影挹清閣虚閣映漣)
(漪祥龕隔蕙帷夜寒深雪裏正是挹清時止息齋悟得西來意高齋閉止息欲語衆人知流雲去無跡雲)
(深處靄靄復冥冥晨昏不斷生欲尋支遁宅須待有鐘聲一掬軒蕉葉度窗隂池春綠漲深誰將一掬水)
(大地作甘霖松花室翠雲壓真松凉影涵花埓晝靜鳥聲幽風窗墮晴雪聽聞室誰讀貝多文疎簾捲夕)
(曛臨來無得說江上冷秋雲)
普明菴(元壬長年僧普安建)
崇真菴(元至元間僧一興建)
圓通菴(元癸未年僧一心建)
孝友菴(宋淳祐間僧酉一建)
般若菴(元壬申年僧大誠建已上長洲縣二十三都)
延福菴(宋開慶間僧法印建)
道王菴(元至正間僧至演建)
夷王菴(唐中和間僧法證建已上長洲縣十九都)
圓明菴(宋嘉定間僧妙端建)
崇壽菴(宋淳熙間僧廣功建已上長洲縣二十四都)
白龍菴(在長洲縣二十二都宋紹興間僧止禮建)
普賢教寺在天平山之東牛頭峯塢内宋景定間僧智
贇建顔汝勲記永樂十三年僧可立曇萼重建歸併
寺一菴六
明月寺(在吳縣木瀆鎮唐清泰間僧明智建)
積慶菴(宋紹興間僧性真建)
迎福菴(宋咸淳間僧性悟建已上在吳縣西三十里)
積善菴(在吳縣西三十二里宋咸淳間僧志勤建)
寶覺菴(元至正間僧大亨建)
懷敬菴(元至正間僧宗泉建)
資福菴(元至元甲申僧本來建鄭國記已上在吳縣西十五里)
全福講寺在長洲縣二十六都周莊宋景定間僧杲古
建歸併菴四
善住菴(在長洲縣二十七都元至正間僧本懋建)
觀妙菴(元癸未年僧彧山建)
永慶菴(元戊子年僧志修建)
清遠菴(洪武間僧玉琳建已上在長洲縣二十六都)
靈祐觀在洞庭西山即神景宫也唐乾符中建有宫廊
百間繞三大殿謂之百廊三殿林屋洞在焉宋天禧
五年詔郡守康孝基重建今廢(皮日休曉次神景宫夜半幽夢中扁舟佀)
(鳬躍曉來到何許俄倚包山脚三百六十丈攢空利如削遐瞻但徙倚欲上先矍鑠濃露濕莎裳淺泉漸)
(草屩行行未一里節境轉寂寞靜逕侵泬寥仙扉傍巖㠋松聲正清絶海日方照灼歘臨幽墟天萬想皆)
(擺落壇靈有芝菌殿聖無鳥雀瓊幃自迴旋錦旌空粲錯鼎氣為龍虎香煙混丹艧凝看出嶺雲默聽語)
(時鶴綠書不可注雲笈應無鑰晴來鳥思加崦裏化光弱天籟如擊琴泉聲似摐鐸清齋洞前院敢負玄)
(科約空中悉羽章池上皆靈藥金醴可酣暢玉豉堪咀嚼存心服鷰胎叩齒讀龍屩福地七十二茲焉堪)
(永托在獸乏虎貙於蟲不毒蠚嘗聞擇□錄仙誌非可作綠腸既朱髓青肝復紫絡伊予乏此相天與形)
(貌惡每嗟原憲瘇常苦齊侯瘧終然合委頓剛亦慕寥廓三茅亦嘗仕境與珪組薄欲問包山神來賖少)
(巖壑又三宿神景宫古觀岑且寂幽人情自貽一來包山下三宿湖之湄況此深夏夕不逢清月姿玉泉)
(浣衣後金殿添香時客省高且敞客牀蟠復奇石枕冷入腦筍席寒侵肌氣清寐不著起坐臨階墀松隂)
(忽微照獨見螢火芝素鶴驚微露白蓮明暗池窗櫺帶乳蘚壁縫含雲𬎼聞磬走魍魎見燭奔羇雌沆瀣)
(欲滴瀝芭蕉未離披五更山蟬響觱發如吹箎山風忽然起飄去步虛詞道客申異樣上清朝禮儀明發)
(作此事豈復甘趨馳陸龜蒙曉帆逗碕岸高步入神景灑灑襟袖清如臨蘂珠屏雖然羣動息此地常寂)
(靜翠澗有寒鏘碧花有定影憑軒羽人傲夾戶天獸猛稽首朝元君褰衣就虚省砑空雪牙利漱水石齒)
(冷香母未垂嬰芝田不論頃遥通河漢口近撫松桂頂飯薦七白蔬杯釃九光杏人間附塵躅固陋真鉗)
(頸肯信抃鼇傾猶疑夏蟲永玄津蕩瓊壟紫永啼金鼎盡出冰霜書期君一披省靈蹤未徧尋不覺谿)
(色暝迴頭問棲所稍下杉蘿逕巖居更幽絶澗戶相隠映過此即神宫虚堂愜雲性四軒盡疎達一榻何)
(清零髣髴聞玉笙&KR1201;鏗動凉磬風凝古松粒露壓修荷柄萬籟既無聲澄明但心聽希微辨真誥若授靈)
(皇命尺宅按來平華池潄餘淨頻窺宿羽麗三吸晨霞盛豈獨冷衣襟便堪遺造請徒探物外趣未脱塵)
(中病舉手謝靈峯徜徉事歸艇)
仙壇觀在洞庭西山漢平帝時建初名洞真宫至宋改
今額即毛公福地也毛公壇在焉(唐令狐楚送周先生記先生姓周氏)
(名隠遥字息元宗其道者號太原先生汝南人也抱天和冲澹之氣含至精潔朗之質玉冷泉潤松高鶴)
(閑韜精守道冥德真契谷神既存而長守元關無鍵而不開貞元初游蘇州吳縣之包山林屋洞秋八月)
(始於洞西得神京觀訊其居者曰距此數里世傳毛公塢毛公道成羅浮居山三百餘歲有弟子七十二)
(人聚石為壇遺跡猶存爾能勤求吾請導之既行而蘿篠迷密不知所往先生瞑目久之逢一物焉雙眸)
(盡碧毛色紫而本白高數尺餘隨而行之視乃鹿也須臾乃跪止若有所告先生默記之而還至十九年)
(冬刜木鬋茅奠厥攸居得異石一方上有蟲篆驗之即毛公鎮地符也既而鑿戶牖以為竇有鶴銜弄冠)
(裳戲舞于庭砌後得一井香白滑甘溢為白泉其傍得石池焉深廣袤丈陽驗隂伏湛如也初先生嘗息)
(于洞之南門中神化恍惚往往失其所在遇好風日亦來人間將至必先之以雲鶴其弟子灑掃香室俄)
(而至矣嗟乎先生之體同乎無體矣不以晝夜更動息不以寒暑易纖厚不食而甚力走及奔馬全乎氣)
(者也雖飲而無漏止如靈龜外乎形者也鹿以導步神柔異物也符以存視道契先躅也井泉去厲昭乎)
(仁也池水不枯齊其慮也仙雲靈鶴之驗去來彷彿之狀其必神行而著知乎予叔服膺先生之門二紀)
(于茲錄先生本起見命為記凝神遐想直而不遺元和十三年八月華州刺史兼御史中丞令狐楚記)
上真觀亦名上真宫在洞庭西山梁大同四年隠士葉
道昌建(陳于上真宫記蘇州南五十里有湖曰太湖又西四十里有山曰洞庭山蹲湖心而形勢)
(嶻嶭氣象聳秀傳者以為神明多宫乎此山之中蓋有林屋幽虛之天毛公之壇又山之西即梁隠士葉)
(順昌之宅大同四年隠士捐宅以資道奏可為宫即今上真宫也山與塵隔而宫又當山屏環合之交崇)
(崗伏嶺雲霞之所封而不散䆳巖麗谷泉瀑之所潄而不枯舒焉而明莫知其為晝慘焉而晦莫辨其為)
(夜芳林茂草而霜雪不能彫岫花野實而人力不能攘幽人已往而遯者誰肥荒區相仍而來者誰繼此)
(其歷年愈滋而遺緒易替也天聖八年州愴其如此乃選天慶觀道士葉紹先主之紹先至即除穢以治)
(廬非特肅神位而已又以晏内處也封土以崇墉非特限坌莽而已又以威外侮也山□園茹足以食終)
(日道術禮醮足以化衆人訖至和紹先亡弟子朱超政代之又能謹勵其守而光明其傳以齋戒攝心之)
(逸不以夷險動也以鍼藥救人之心不以貧富辭也蓋昔之所以廢至二人而興使數百年之蹤粲然復)
(在今之名山有如洞庭者其能奮振以興壊濟物有如二人者亦可謂難也余是以為記其大略文林郎)
(守常熟尉陳于撰皮日休詩逕盤在山脚繚繞窮雲端擿菌杖頭紫緣崖屐齒刓半日到上真洞宫知造)
(難雙戶啟真景齋心方可觀天鈞月響亮天祿行蹣跚琪樹夾一逕萬條青琅玕兩松峙庭際怪狀吁可)
(歎大螾騰共結脩蛇飛相盤皮膚圻甲胄枝節擒&KR1236;犴罅處似天裂朽中如井眢襹□風聲㾌□跒地力)
(痑根上露鉗□空中狂波瀾合時若蒼莽闊處如轘轅儼對無霸陣靜問嚴陵灘靈飛以一護山都焉敢)
(干兩廊潔寂歷中殿高巑岏靜架九色節閑懸十絶幡微風時一吹百寶清闌珊昔有葉道士位當昇靈)
(官欲箋紫微志唯食虹景丹既逐隠龍去道風猶此殘猶聞絳目草往往生空壇羽客兩三人石上譚泥)
(丸謂我或龍胄粲然與之歡衣巾紫華冷食次白芝寒自覺有真氣恐隨風力搏明朝若更住必擬隳儒)
(冠陸龜蒙嘗聞昇三清真有上中下官居乘佩服一一自相亞霄裙或霞粲侍女忽玉奼坐進金碧腴去)
(馳飈歘駕今來上真觀恍若心靈訝祗恐暫神游又疑新羽化風餘撼朱草雲破生瑶榭望極覺波平行)
(虛信煙藉閑開飛龜帙靜倚宿鳳架俗狀記能遺塵冠聊以卸人間方大火此境無朱夏松蓋蔭日車泉)
(紳施天罅窮幽不知倦復息芝園舍鏘珮引凉姿焚香禮遥夜無情走聲利有志依閑暇何處好迎僧希)
(□石樓借)
姑蘇志卷二十九
