姑蘇志卷十明王鏊撰
水
吳號澤國水經所謂萬水所湊觸地成川者也其
源西自太湖東入扵海承衍支漫不能詳舉舉其
大者疏扵篇
太湖在郡西南三十餘里禹貢謂之震澤周禮謂之具
區謂之五湖左氏謂之笠澤其實今之太湖也五湖
之稱不同張勃吳錄云周行五百里故名虞翻云太
湖東通松江南通霅溪西通荆溪北通滆湖東連韭
溪凡五道故謂之五湖陸魯望云太湖上稟咸池五
車之氣故一水五名今湖亦自有五名自莫釐山之
東與徐侯山相値者中為菱湖(周迴三十里西口闊二里)莫釐之
西北與菱湖連者為莫湖南連莫湖東逼胥山者為
胥湖(二湖各廣五六十里)長山之東曰游湖(周五六十里西口闊二里其東岸即)
(樹里)長山之西北連無錫老岸曰貢湖(周迴一百九十里洞庭實錄云)
(禹治水嘗駐于此故名)别有金鼎湖(吳王泛舟鼎沈于此故名)梅梁湖(吳時進梅)
(梁至此舟沈失梁故名)東臯里湖其浸則通謂之太湖按此則
五湖為太湖明矣然周禮職方揚州其藪具區其浸
五湖則五湖當别有所在而范蠡乘舟入五湖口司
馬遷登姑蘇而望五湖實又指此盖不可考其大三
萬六千頃東西二百餘里南北一百二十里周五百
里占蘇湖常三州北有百瀆納建康常潤數郡之水
南有諸漊納宣歙臨安苕霅諸水東南之澤無大扵
此其東濬入于河為三江(吳楊泉五湖賦略乃天地之玄源隂陽之所徂上值)
(箕斗之精與雲漢乎同模受三方之灌溉為百川之巨都居揚州之大澤苞吳越之具區南與長江分體)
(東與巨海合流太隂之所毖玄靈之所遊追湖水而往還通蓬萊與瀛洲爾乃詳觀其廣深之所極延袤)
(之規方邈乎浩浩漫乎洋洋西合乎濛汜東苞乎扶桑日月扵是出入與天漢乎相望左有包山連以醴)
(瀆岝㠋崔嵬穹窿紆曲有平原廣澤漫延旁薄原隰陂阪各有條格茹蘆菼薍隱軫肴錯衝風之所出零)
(雨之所薄梁李顒涉湖旋經義興境頓櫂石蘭渚震澤為何在今惟太湖浦圓徑縈五百盼目𦕈無覩高)
(天淼若岸長津雜如縷窈窕尋彎碕迢遞望巒嶼驚飇揚飛湍浮霄漾懸岨輕禽翔雲漢游鱗憩中許黠)
(藹天時隂嶢岧舟航舞馮河安可徇静觀戒行旅宋鮑照自礪山東望震澤瀾漫潭洞波合沓㠋嶂雲漲)
(島遠不測崗澗近難分幽篁愁暮見思鳥傷夕聞以此藉沈痾棲迹别人羣結言非盡書有念豈敷文唐)
(宋之問望太湖宿帆震澤口曉渡松江濆棹撥魚龍氣舟衝鴻鴈羣信潮頓覺滿晴浦稍將分氣赤海生)
(日光摇湖起雲水鄉盡天衛嘆息為吳君謀士伏劍死至今悲所聞薛據泊震澤口日落草木隂舟徒泊)
(江氾蒼茫萬象開合沓聞風水洄㳂值漁翁䆗窱逢樵子雲開天宇静月明照萬里早鴈湖上來晨鐘海)
(邊起獨坐嗟遠遊登岸望長洲寥落星欲盡曈曨氣漸收行蔵空自秉知識仍未周伍胥既伏劍范蠡亦)
(乘流歌竟鼔枻去三江多客愁李紳范子蛻冠履扁舟挽霄漢嗟予抱險艱怵惕經瀰漫窮通泛濫勞趣)
(適殊昏旦浴日盪層空浮天淼無畔依灘落葉聚立浦驚鴻散浪疊雪峯連山孤翠崖斷風帆同巨壑雲)
(矗成高岸宇宙或東西星辰沈粲爛霞生澒洞遠月吐青熒亂豈復問津迷休為吕梁嘆漂沈身詎保覆)
(溺心長判湖越郡異鄉嬰童及為翫依稀占井邑嘹唳同鵝鸛舉棹未宵分維舟方日旰徵斯濟川力若)
(鼓凌風翰易狎當悔遊臨深㒺知嘆王昌齡太湖秋夕水宿烟雨寒洞庭霜落微月明移舟去夜静䰟夢)
(歸暗覺海風度蕭蕭聞鴈飛白居易早發赴洞庭舟中作闔閭曙色欲蒼蒼星月高低宿水光棹舉影摇)
(燈燭動舟移聲洩管絃長漸看海樹紅生日遥見包山白帶霜出郭已行十五里惟銷一曲慢霓裳宿湖)
(中水天向晩碧沈沈樹影霞光重疊深浸月冷波千頃練飽霜新橘萬株金幸無案牘何妨醉縱有笙歌)
(不廢吟十隻畫船何處宿洞庭山脚太湖心泛太湖書事寄元稹煙渚雲帆處處通飄然舟似入虚空玉)
(杯淺酌巡初匝金管徐吹曲未終黃夾纈林寒有葉碧琉璃水静無風避旗飛鷺翩翻白驚鼓跳魚撥刺)
(紅澗雪壓多松偃蹇巖泉滴久石玲瓏書為故事留湖上吟作新詩寄浙東軍府威容從道盛江山氣色)
(定知同報君一事君應羨五宿澄波皓月中夜泛陽塢入明月灣即事寄崔湖州湖山處處好淹留最愛)
(東灣北塢頭掩映橘林千點火泓澄潭水一盆油龍頭畫舸銜明月鵲脚紅旗蘸碧流為報茶山崔太守)
(與君各是一家遊皮日休泛太湖聞有太湖名十年未曾識今朝得遊泛大笑稱平昔一舍行胥塘盡日)
(到震澤三萬六千頃頃頃玻璃色連空淡無𩔖照野平絶隙好放青翰舟堪弄白玉笛疎岑七十二&KR1128;&KR1128;)
(露寸戟悠然嘯傲去天上摇畫鷁西風作獵獵驚破罨涵碧倏忽雪陣吼須臾玉崖坼樹動為蜃尾山浮)
(似鼇脊落照射鴻溶清輝蕩抛&KR1721;雲輕似可染霞爛如堪摘漸暝無處泊挽帆從所適枕下聞澎汃肌上)
(生□瘭討異足邅迴尋幽多阻隔願風與良便吹入神仙宅甘得一藴書永事嵩山伯陸龜蒙東南具區)
(雄天水合為一高帆大弓滿羿射争箭疾時當暑雨後氣象仍鬱密乍如開彫籠聳翅忽飛出行將十洲)
(近坐覺八極溢耳目駭鴻濛精神寒結栗坑来斗呀豁涌處驚嵯崪嶮異拔龍湫喧如破蛟室斯須風妥)
(帖若受命平秩微茫識端倪遠嶠疑格筆巉巉見銅關左右皆輔弼盤空儼相趍去勢猶横逸嘗聞咸池)
(氣下注作清質至今涵赤霄尚且浴白日又云搆浮玉宛與崑閬匹肅為靈官家此事難致詰纔迎沙嶼)
(好指顧俄已失山川互蔽虧魚鳥空聱耴何當授真檢得召天吳術一一問朝宗方應可譚悉方干長天)
(接廣澤二氣共含秋舉目無平地何心戀直鈎孤鐘鳴大岸片月落中流却憶鴟夷子當時此泛舟王禹)
(偁除夜寄洞庭羅評事歲暮洞庭山知君思浩然年侵曉色盡人枕夜濤眠移棹風吹浪開忩雪滿天無)
(因一乘興同醉太湖船郡僚方賀正獨宿太湖稜階下羞為吏船中秖載僧折梅和簿雪煮茗對孤燈)
(應笑排衙早寒靴踏曉冰羅處約三萬六千頃湖侵海内田逢山方得地見月始知天南國吞將盡東溟)
(勢欲連何當灑為雨無處不豐年范仲淹吳山無此秀乘暇一遊之萬頃湖光裏千家橘熟時平看月上)
(早還覺鳥歸遲近古誰真賞白雲應得知有浪即山高無風還練静秋宵誰與期月華三萬頃平湖)
(萬頃碧謝客一開顔待得臨清夜徘徊載月還蘇子美望太湖杳杳波濤閱古今四邊無際莫知深潤通)
(曉月為清露氣入霜天作暝隂笠澤鱸肥人膾玉洞庭柑熟客分金風煙觸目相招引聊為停橈一楚吟)
(梅堯臣東吳臨海若看月上青冥河漢微分練星辰淡布熒細烟沈遠水重露裛空庭孤坐饒清興惟將)
(影對形錢昭度平生愛具區島嶼夾波潮竹雨籠鸂鶒花烟滋鷓鴣神仙疑有宅魚鱉自為都何事勞長)
(想機雲本在吳楊備漁船載酒日相隨一笛蘆花深處吹湖面風收雲影散水天交照碧琉璃范成大囊)
(風閣雨半晴隂慘澹誰知造化心委命沈浮惟一葉計身輕重亦千金紅塵猶道不勝險白浪莫嗔如許)
(深晩得薌山堪寄纜卧聽鼉吼與龍吟古来此地快蓬心天繞明湖日照臨一鴈雲平時隱見兩山波)
(動對浮沈衰髯都共荻花老醉面不如楓葉深罾戶釣徒来問訊去年盟在肯重尋姜䕫茫茫復茫茫中)
(有山蒼蒼大哉夫差國坐占天一方夫差醉蓮宫巨浪摇不醒越兵從何來奪我玉萬頃年年亭上秋一)
(笛千古愁誰能知往事飛下雙白鷗唐桂芳向晩推蓬望羣山隱約青篙工排陣勢野飯雜魚腥水闊疑)
(無地天低剰有星吳音相爾汝聊復慰飄零許謙周迴萬水入遠近數州環南極疑無地西浮直際山三)
(江歸海表一徑界河間白浪秋風疾漁舟意正間李漑之衆水東南會三江左右通夫差中習戰范蠡此)
(休功鷗鳥青銅鏡魚龍紫貝宫扁舟嗟未遂蕭散愧漁翁朱德潤扁舟去何所渺渺太湖隂依依桑梓村)
(拍拍枕寒潯飛雲入遐睇鳥道横青岑篙師戒勿渡柔櫓力不任我身雖骨立未宜折壮心放船當中流)
(浩歌激清音何當披宫錦再作峨嵋吟高啟月夜遊太湖欲尋林屋隱還過洞庭遊遠水初涵夜長天盡)
(作秋湖如青草闊月似白蓮浮萬壑風傳笛三更斗挂舟葉應隨鳥散山似趁波流浩蕩吾何適鴟夷不)
(可求楊基天帝何年遣六丁鑿開混沌見雙青湖通南北澄冰鑑山斷東西列畫屏掩雨龍歸霄漢暝網)
(魚船過水雲腥乘風欲往終吾老甪里先生在洞庭張羽具區涵空闊一葦凌風度烟花亂晴天浪色生)
(寒霧遥山含碧氛青蒲冒孤渚觧帶俯清流開襟散塵慮乍聞商婦歌或見漁航聚微茫姑蘇城綠縟洞)
(庭樹緬思底定功䟽鑿有遺處懷安諒非賢臨深豈無懼且當趣歸楫沿洄難可住具區維南澤洪瀦)
(奠吳會并包潢汙聚涵育魚龍大崩浪撼坤樞水氣積隂晦蒼茫神靈遇極目光炯碎中有兩洞庭秀氣)
(迥相對峭立根虚無接影浸淡瀩飛鳥去何窮長垣亘天外風波多險阻舟檣亦傾壊緬想懷襄初洪濤)
(渺無界賴兹神禹功底定永無害吳越何區區向此角成敗賢哉鴟夷翁臨風發長慨吳寬孤蓬遥踔太)
(湖心著雨高山水墨深積氣上蒸炊已熟弱流西注壓將沈不因迢逓辭清賞轉覺空濛助醉吟詩裏白)
(公誇月夜未知竒觀屬春隂)
三江松江婁江東江也禹貢三江既入震澤底定史記
正義曰三江在蘇州東南三十里名三江口一江西
南上七十里至太湖曰松江古笠澤江一江東南上
七十里至白蜆湖曰上江亦曰東江一江東北下三
百餘里入海曰下江亦曰婁江其分處號曰三江口
吳地記云松江東北行七十里得三江口東北入海
為婁江東南入海為東江并松江為三江(吳郡志云按司馬相)
(如上林賦叙上林諸水曰丹水紫淵灞滻涇渭八川分流相背而異態灝溔潢漾東注太湖八川自入大)
(河去太湖數千里外中隔大山及淮濟大江何緣與太湖相涉郭璞江賦云注五湖以漫漭灌三江而漰)
(沛墨子曰禹治天下南為江漢淮汝東流注之五湖孔安國曰彭蠡江分為三入于震澤後為北江而入)
(于海此皆未嘗詳考地理江漢至五湖自隔大山其末乃遶出五湖之下流徑入于海何緣入于五湖淮)
(汝自從徐州入海全無交涉禹貢云彭蠡既瀦陽鳥攸居三江既入震澤底定以對文言之則彭蠡水之)
(所瀦三江水之所入未必謂入于震澤也震澤之源皆山環之了無大川震澤之委乃多大川今三江故)
(道古今變遷已不可堅定然禹貢之說謂三江之水無所入則震澤壅而為害三江之水有所入然後震)
(澤底定亦水之理也水經云中江在丹陽蕪湖縣南東至會稽陽羨縣入于海震澤在吳縣南五十里北)
(江在毘陵北界東入于海據此則水經亦謂中江北江皆在震澤傍近但其跡不可考耳與孔安國謂彭)
(蠡江分為三入震澤為北江以入海遠近絶不同按太湖西南湖州諸溪從天目山下西北宣州諸山有)
(溪並下太湖太潮東北流各至三江口入海其湖無通彭蠡湖及太湖處並阻山陸諸儒及地志等解三)
(江既入皆非也周禮職方氏云揚州藪曰其區川曰三江按五湖三江者韋昭注非也其源俱不通太湖)
(引觧三江既入失之遠矣郡國志引禹貢三江既入震澤底定韋昭曰三江為吳郡南松江錢塘江浦陽)
(江水經亦載韋昭以松江浙江浦陽江為三江虞氏志林云江扵彭蠡分為三又云江自太湖出于海屈)
(曲七百里世遂以韋昭為謬謂錢塘浦陽元不與震澤相關也水經謂浦陽一名潘水在會稽界而彭蠡)
(乃宫亭湖去震澤更遠虞氏之說尤荒唐今松江之傍有小村落名三江口酈善長云松江自湖東北逕)
(七十里至江水分流謂之三江口吳起春秋云范蠡去越乘舟出三江之口入五湖之中皆謂此地史記)
(春申君傳云還為越王禽三渚之浦正義引戰國策三江之浦即此是案三江口異名者三姑備錄之)
按今三江一自太湖從吳縣鮎魚口北入運河經郡
城之婁門者為婁江一自太湖從吳江縣長橋東北
合龐山湖者為松江一自大姚分支過澱山湖東至
嘉定縣界合上海縣黃浦由黃浦經嘉定江灣青浦
東北流亦名吳松江者為東江其實皆太湖之委也
三江之外其支流一派東出香山胥山之間曰胥口
(周益公遊山錄云太湖東邊兩山對峙南曰胥山北曰香山中一水曰胥口)又東出吳山
之南曰白洋灣又東一派北出曰鮎魚口
胥口之水自胥口橋東行九里轉入東西醋坊橋曰木
瀆香水溪在焉又東入跨塘橋與越來溪會曰横塘
由跨塘橋折而南為走狗塘荷花蕩在焉
自香水溪分派遶出西山而東為上沙水其北流為
落星涇東流為沙涇(范成大上沙夜泛困倚船忩看斗斜起來風露滿天涯亭亭宿)
(鷺明菰葉閃閃凉螢入稻花月下片雲應夜雨山根炬火忽人家江湖處處無窮景半世紅塵老歲華)
白洋灣折北滙扵楞伽山之下曰石湖湖界吳縣吳江
之間有茶磨諸峯映帶頗為勝絶相傳范蠡從入五
湖處(許渾自楞伽寺晨起泛湖碧樹蒼蒼茂苑東佳期迢遞路何窮一聲山鳥曙雲外萬點水螢秋)
(草中門掩竹齋微有月棹移蘭渚淡無風欲知此路堪惆悵菱葉蓼花連故宫羅隱陪曹使君遊湖水蓼)
(花紅稻穗黃使君蘭棹泛迴塘倚風藻荇先開路迎旆鳬鷖盡著行手裏兵符神與術腰間金印綵為囊)
(少年太守勲庸盛應笑燕臺兩鬢霜范成大初歸石湖曉霧朝暾紺碧烘横塘西岸越城東行人半出稻)
(花上宿鷺孤明菱葉中信脚自能知舊路驚心時復認隣翁當時手種斜橋柳無限鳴蜩翠掃空又約隣)
(人至石湖窈窕﨑嶇學種園此生邱壑是前緣隔籬日上浮天水當戶山横匝地烟春入葑田蘆綻笋雨)
(傾沙岸竹垂鞭荒寒未辦招君醉且吸湖光當酒泉擕家石湖賞拒霜水上晴雲綵蝀横許多蜂蝶趁船)
(行漁樵引入新花塢兒女扶登小錦城豔粉發粧朝日麗濕紅浮影晩波清誰知摇落霜林畔一叚韶光)
(畫不成姜䕫除夜自石湖歸苕溪細雨穿沙雪半銷吳宫烟冷水迢迢梅花竹裏無人見一夜吹香過石)
(橋笠澤茫茫鴈影微玉峯重疊護雲衣長橋寂寞春寒夜只有詩人一舸歸桑間篝火却宜蠶風土)
(相傳我未諳但得明年少行役只栽白苧作春衫鄭元祐越來溪上水融融閒驀鴟夷棹底風暖霧黃消)
(治平寺燒㾗青入館娃宫笙歌作樂年年少魚鳥關情處處同弔古從來易興感尚循華髮繋孤蓬戴良)
(束髮企名都遊宦及兹年遂陪登瀛侣來上汎湖船水光燿殘日林影溢中天巖穴停橈見樓臺鼓枻看)
(蒼蒼斂暝色羃羃曳寒烟菰蒲有餘凄鷗鷺相與閒窈窕趨迴浦蕩漾媚遥川水宿怯宵清蓬卧愛月穿)
(俯視潛夜魚仰睇衝曉鳶窘身懼浮霄斂志慚躍淵何當謝冠履歲晏此盤旋高文度石湖寫景闔閭臺)
(下越來溪處處西風颺酒旗翠壁丹梯開短軸黃花紅葉入新詩鎔金霜蟹需高價蘸甲香醪輒滿巵落)
(日去程驢背穩短琴雙笈一童隨高啟遊寳積山遂汎石湖雲山擁春郭煙花漲晴川看花入山中諸峯)
(恣攀緣客吹玉管笙合以金柱絃清音度碧嶂松風助泠然宛若鸞鳳吟要眇入紫烟行人盡矯首謂遇)
(雲中僊下山興未闌相擕更登船虹收嶺外雨鳥沒湖中天嵐翠破夕陽樓閣影倒懸酒傾綠脂膩鱠斫)
(璚絲鮮獨恨無紅粧清波照嬋娟微風吹帆緩欲使歸途延衆賓起歡呼舟仄水浸舷迴艫掠寺過楊柳)
(山門前此地有離宫美人豔當年羅裙罷春舞草色餘芊綿况我昔此遊冠盖十里連重來復誰在新知)
(滿中筵人事竟若斯今古俱可憐能遊即稱達何須問愚賢我欲呌馮夷捧月出海邊醉後不歸去月照)
(舟中眠)
石湖之東一溪北流横塘曰越來溪自此與木瀆水
合流出横塘橋東入胥門運河曰胥塘北流閶門運
河曰綵雲港
自横塘北流直入運河曰洞涇自綵雲港北折出洞
涇之西曰白蓮涇又西出江村橋曰楓橋灣
自胥塘北流經南濠至閶門釣橋與北濠山塘水會
曰沙盆潭南濠中折而西遶出普安橋曰新開河
自沙盆潭西流出渡僧橋會楓橋諸水北流與虎丘
山塘水合曰射瀆相傳吳王嘗射扵此故名亦名石
瀆其西一水通陽山曰白馬澗相傳支道林飲馬處
其東遶出虎丘之北曰長蕩(沈周發迹過長蕩識此平生始春流方漫衍曠)
(蕩彌十里老葑蔽重雲敷芽青□□正如一明鏡㿺蝕銅繡起西山欲流照掩却螺髻美山亦拗怒去南)
(走太湖涘羣勢擁疊浪争捷互排擠我恐先我去揮手喝止止湖山四面好轉側皆可喜此面正佳絶扁)
(舟載西子芳洲有隙地宜賣脫紫綺移家非丹砂所好在山水)
石瀆之水横出運河為滸墅其南為烏角溪北為柿
木涇為白鶴溪並與運河合流
運河一名漕河南自嘉興由石塘北流經郡城又北
遶白公堤出望亭入無錫界續圖經謂之邘溝按國
語夫差起師北征闕為深溝通扵商魯之間蓋由此
河以通江北也隋大業六年敕開江南河自京口至
餘杭郡八百餘里面闊十餘丈擬通龍舟廵會稽即
此
鮎魚口北出經齾塘入盤門運河折而東至分水墩自
分水墩東流入長洲縣界為柳胥港(即夾浦)為瓜涇港
為馬尾漾南北互流轉入澹臺湖又自分水墩南流
入吳江縣界為龐山湖
澹臺湖在太湖之東史記弟子傳澹臺子羽南遊至江
索隱注吳國東南澹臺湖即其故趾吳地記以為子
羽宅所陷自此東過寳帶橋入運河分流入黃天蕩
入陳湖入金涇淹(張憲黃天蕩詩昆明劫燒成灰火臨平葑湖撥不開黃泥萬頃下無)
(底海眼一絲通往來南徐江邊海鰌走江神頓走黃龍吼便翻銀漢濯泥沙要使妖蛇先授首陳基過陳)
(湖平湖秋色曉蒼蒼鼓枻聲傳浦溆涼鴻鴈欲來天拍水蒹葭初老露為霜菊荒甫里人何在鱸入松江)
(興轉長不用臨流重懷古葦花菱葉滿滄浪)
黃天蕩之東為獨墅湖為王墓湖為朝天湖三湖連
綴中微隘如川其實一水也又東為尹山湖為頳墩
湖(一名交龍潭)為車坊漾漾比諸湖為深故又名鑊底潭
陳湖之東為闔閭浦為章練塘其北為陸直浦
金涇淹之南為麋瀆北為龍漊(宋淳化間龍見扵此故名)
龐山湖在澹臺湖東自分水墩南流入甘水橋滙扵此
其下流為黎湖為菱湖為葉澤湖為新湖(楊維慎泛龐山湖湖)
(上足晴晝雨餘生綠隂扁舟到城近曲港入村深野叟頻相問郎君不可尋西鄰有分席吾亦老山林)
葉澤湖之東為九里湖亦名同湖急水港杓頭潭清
水蕩在焉又東為姚城江為白蜆江小龍港在焉(吳驥)
(題九里湖太湖風濤湧銀屋望處令人駭心目豈知數里小澄湖近接吳江烟水曲未能朝宗會百川頗)
(擅清虚遠塵俗沿堤冉冉春流漫拍岸溶溶朝雨足桃花浪暖鏡光明時動微瀾皺輕縠忘機鷗鳥自往)
(還無意汀蒲為誰綠農憂亢旱資灌溉戶有鮮鱗供口腹我游朔方思故鄉恒厭黃埃暗山谷此日南歸)
(得縱觀欣聞漁唱聲相續欲收佳景入吟懷俄報斜陽舟去速)
杓頭潭之西為契跨湖為笑面湖與汾湖接
汾湖一名分湖分屬吳江嘉興也其東流入謝宅蕩蒪
菜蕩南陽港又東通三泖入華亭界其北流入三白
蕩又北受曹龍港通鶯脰湖
鶯脰湖在太湖之南其源自天目東流至荻塘會爛溪
水併出平望安德橋滙扵此以其形似鶯脰故名亦
名鶯鬭湖
其下流為穆和溪為黃家涇為白蕩
白蕩之西為掘城湖為蠡澤湖北麻漾在焉又西為
沈張湖九曲港在焉(吳復過沈張湖綵舟盪槳看青春柳色桃花岸岸成江國微風)
(醒酒力水村落日見漁人)
北麻漾而入為烏蕩為蒲蕩為白鐵港
九曲港而入為後練塘為雷墩蕩為西溪為骨池潭
自澹臺諸湖而來衆水互流並入松江
松江禹貢三江之一即古笠澤江也自太湖分𣲖從吳
江長橋北合龐山湖轉東入長洲界(宋葉清臣松江賦澤國秋晴天)
(高水平遥山晩碧極浦寒清循游具區之野縱汎吳淞之壖東瞰滄海西瞻洞庭槁葉微下斜陽半明樵)
(風歸兮自朝暮夕溜滿兮誰送迎浩霜空兮一色横霽色兮千名扵時積潦未收長江無際澄瀾方興扁)
(舟獨詣社橘初黃汀葭餘翠驚鷺朋飛别鵠孤淚聽漁桹之遞響聞牧笛之長吹既覽物以放懷亦思人)
(而結欷若夫敵寇初平霸圖初盛均憂待濟同安則病魚貪餌而登鈎鹿走險而亡命一旦辭禄楊舲高)
(泳功崇不居名存斯令達識先明孤風孰競又若金耀不融洛塵其蒙宗城寡捍王國争雄拂衣客右震)
(耀江東拖翠綸兮波上膾蟬翼兮柈中倘即時之有適遑我後之為恫至如著書笠澤端居甫里兩槳汀)
(洲片帆烟水夕醉酒壚朝盤魚市浮游塵外之物嘯傲人間之世富詞客之多才劇騷人之清思緬三子)
(之清徽諒隨時之有宜非才高見棄扵榮路乃道大不容扵禍機申屠臨河而蹈壅伯夷登山而食薇皆)
(有為而然爾豈得已而用之别有執簡僊瀛持荷帝柱晨韜史氏之筆暮拂使臣之斧登覽有澄清之心)
(臨遣動光華之賦荷從欲之流滋慰遠遊之以懼肇提封之所履屬方割之此憂將濬疏扵滙川其拯濟)
(乎畛疇轉白鶴之新渚據青龍之上游濯埃垢扵緇袂刮病膜乎昏眸左引任公之釣右援仲由之桴思)
(勤官而裕民乃善利之遠猷彼全身以遠害盖孔臧扵自謀鮮鱗在俎真茶滿甌少回俗士之駕亦未可)
(為兹江之羞程俱松江賦鴟夷子皮既棄越相乘扁舟擕西子泝東流方將家五湖以長邁屣萬鍾而不)
(留放若巨魚縱大壑脫若六驥馳坦道而挾輕輈時則八荒收雲千里一碧狂瀾不興遠岫凝色目盡意)
(往雲天出沒引風檣以悲嘯趣烟波而不極扵是遇亡是叟而問津焉曰三江之湊實為五湖地脉四達)
(衍為松江洶洶渾渾溶溶洋洋孤岑連嶂七十有二𦕈若散螺黛扵微茫五湖之中大曰包山風穴晝暝)
(霜林夏寒暮烟屯其疊翠冬實纍其錯丹麟鶴之所憩蛟鼉之所淵山中之人忘世與年條桑縹緲之下)
(採石明月之灣草衣木茹泊若追羲盤而與還江流之窮是則歸墟王百谷扵一吸環齊州扵一區大鵬)
(奮翅扵泱漭燭龍洗光扵咸虞由江而下二百餘里布帆無恙尚可以朝海門而暮方壺雖然善賈者據)
(其會善摶者扼其吭方趣南則遺北既畫圓而失方今子將攬衆物之會莫若遐觀乎中央惟是江湖之)
(接二州相望散荒墟扵垤塊識斷岸扵毫芒嘗試與子至中流而四顧隂霾鬱興不辨雲水天高日出萬)
(頃在目者五湖也岡岫相屬如走如伏冥濛突兀乍見乍失者包山也擁松江之上流窮海道扵一葦時)
(矯首而斯盡固可以訪漁樵而種舫鯉亦優游而卒歲矣吾子以為何如子皮曰然務外游者有待樂内)
(觀者無窮吾方以日月為燭六合為宫參天地以為友從四海之諸公乘雲氣御飛龍指包山扵遺礫視)
(五湖扵一鍾松江之勝又安能芥蔕扵胷中乎後松江賦程子既為松江賦假鴟夷子皮設亡是叟以為)
(詞是夜夢有丈夫頎然而身長黧色而修髯叩舷而稱曰松江之勝吾子之詞侈矣然子亦聞吳越之遺)
(事乎唯而荅曰長橋卧波截江之衝飛梁疊架排霧横空萬景所會而垂虹屹立乎其中吾嘗登垂虹顧)
(二渚尚想夫霸國之争雄方其踐忍烏啄差耕石田禍起腋下謀悟機先則吳軍江北越軍江南殺氣朝)
(合軍聲夜嚴銜枚北渡奮為兩翼方風馳而震障頓雷轟而電掣吳卒麕潰江流赭赤畢夫椒之世仇償)
(會稽之膽食扵此盖夫子之雄績乃自太湖過横山辭越來之溪登姑胥之臺弔亡國扵游鹿指血化扵)
(黃埃挽艅艎以凌江卷旌旗而南歸則夫子扵此退身行意揖勾踐而長辭盖與夫咎犯之貪天子推之)
(獨賢歌龍蛇而激憤塊然與喬木而偕燔者不可同日而言矣間者五季棼亂錢鏐崛興蘇據都會乃淮)
(浙之必争徐約先拔孫儒繼焚彼得之不能以歲月守我守之不能以歲月寧則江之兩厓相為二城鎮)
(威武之右境遏淮南之寇兵實用武者之所憑版圖入朝置為縣治畫井疆設羣吏臯畝棋别居廬鱗次)
(帶以千尺之橋捍以百里之塘舟輿所通樓觀相望曾城邑之幾時翳喬木之蒼蒼矣吾嘗嘆曰一江方)
(東雖逝不流越世事之萬變去莫知其所遁而来莫知其所由今之松江其昔之松江邪抑夜半之蔵舟)
(失萬世扵俯仰盡賢愚扵一丘夫子亦嘗弔抉眼之忠魂而訪伏劍者之靈游不乎子皮不對顧謂西子)
(援琴而歌歌曰霰雪紛兮雲霏霏帶長鋏而佩寳璐兮子安適而不歸歲婉婉而將暮兮路既壅而中迷)
(嗟二子之不返折疏麻而搴杜若羌摇摇其遺誰餘音未息蘧然而覺棹頭載歌付千古扵一笑宋之問)
(渡吳江别王長史倚棹望兹川銷魂獨黯然鄉連江北樹雲斷日南天劍别龍初沒書成鴈不傳離舟意)
(無限催渡復催年張懷泊吳江多年襆被玉山岑鬢雪欺人忽滿簪駑馬雖然貪短豆野麋終是憶長林)
(鱸魚未得乘歸興鷗鳥惟應信此心見說新橋好風景會須乘月濯煩襟劉長卿洞庭初下葉南客不勝)
(愁明月天涯夜青山江上秋一官成白首萬里寄滄洲久被浮名繋能無愧海鷗杜牧二首堠館人稀夜)
(更長姑蘇城遠樹蒼蒼江湖潮落高樓迥河漢秋歸廣殿涼月轉碧梧移鵲影露低紅葉濕螢光文園詩)
(侣應多思莫醉笙歌掩畫堂清露白雲明月天與君齊棹木蘭船風波湖雨一相失夜泊横塘心渺然)
(白居易觀魚震澤平蕪岸松江落葉波在官常夢想為客始經過水面排罾網船頭簇綺羅朝盤膾紅鯉)
(夜燭舞青娥鴈斷知風急潮平見月多繁絲與促管不解和漁歌許渾泊松江渡漠漠故宫地月凉風露)
(幽雞鳴荒戍曉鴈過古城秋楊柳北歸路蒹葭南渡舟去鄉今已遠更上望京樓故國今何在扁舟竟)
(不歸雲移山漠漠江闊樹依依晩色千帆落秋聲一鴈飛此時兼送客凭檻欲沾衣羊士諤津柳江風白)
(浪平棹移高館古今情扁舟一去鴟夷子應笑分符計日程李郢片帆孤客脫夷猶紅蓼花前水驛秋歲)
(月方驚離别盡烟波仍駐古今愁雲隂故國山川暮潮落空山網罟收還有吳娃舊歌曲棹聲遥散采菱)
(舟張喬行人愁落日去鳥倦遥林曠野鳴流水空山響暮砧旅途歸計晩鄉樹别年深寂寞逢村酒漁家)
(一醉吟皮日休松江早春松陵清淨雪消初見底新安恐未如穩凭船舷無一事分明數得鱠殘魚陸龜)
(蒙柳下江飡待好風暫時還得狎漁翁一生無事烟波足唯有沙邊水勃公宋陳堯佐平波渺渺烟蒼蒼)
(菰蒲纔熟楊柳黃扁舟繋岸不忍去秋風斜日鱸魚鄉王禹偁二年為吏住江濱重到江頭照病身滿眼)
(碧波輸野鳥一蓑疎雨屬漁人隨船曉日孤輪白入座晴山數點春張翰精靈應笑我綠袍依舊惹埃塵)
(姚鉉勾吳竒勝絶無儔更見松江八月秋震澤波光連别派洞庭山影落中流汀蘆擁雪蔵漁市岸橘風)
(香趁客舟清興不窮聊一望烟空雲霽倚層樓孫何晩灘如雪起沙鷗咫尺姑蘇亦勝遊逸勢瀉歸滄海)
(遠冷聲分作太湖秋葑田幾處連僧寺橘岸誰家對驛樓魯望不存無可語片帆中夜渡清流梅堯臣送)
(裴如晦宰吳江吳江田有粳粳香春作雪吳江下有鱸鱸肥膾堪切炊粳調橙虀飽食不為餮月從洞庭)
(來光映寒潮凸長橋坐虹背衣濕霜未結四顧無纖雲魚跳明鏡裂誰與子同遊去若秋鷹掣又憶吳江)
(念昔西歸時晩泊吳江口回堤遡清風淡月生古柳夕鳥獨遠來漁舟猶在後蒋堂游松江江人見我謂)
(誰何行李無羈野意多六幅青帆趁潮去一罇白酒扣舷歌沙邊歷歷辨雲樹島外濺濺弄月波興盡歸)
(來還更喜舞鷗相送入烟蘿王安石莽莽昔登臨秋風一散襟地留孤嶼小天入五湖深柑橘無千里魚)
(蝦有萬金吾雖輕范蠡終欲此幽尋張先春後銀魚霜下鱸遠人曾到合思吳欲圖江色不上筆静覓鳥)
(聲深在蘆落日未昏聞市散青天都盡見山孤橋南水漲虹垂影清夜澄光合太湖蘇軾與秦觀參寥會)
(于松江吳越溪山興未窮強扶衰病過垂虹浮天自古東南水送客今朝西北風絶境自忘千里遠勝遊)
(難復五人同舟師不會留連意擬看斜陽萬頃紅二子緣詩老更窮人間無處吐長虹平生睡足連江)
(雨盡日舟横擘岸風人笑年來三黜慣天教我輩一樽同知君欲寫長相憶更送銀盤尾鬛紅楊蟠帆落)
(帆開兩渡頭洞庭木葉擾離愁青山帶日低平野白浪隨風過别州月静沙寒知鴈宿雲深水暖羨魚遊)
(畫橋隱隱横天漢人度空中影倒流郭祥正羣山高下浸湖漘暝靄朝霞物物新驛道更穿東北去青銅)
(影裏看行人軒亭多作碧湖傍蓮子枯時荇葉香最愛夜深鷗鷺散釣船明月似瀟湘范致君黛潑峯)
(巒安用染鏡澄湖面不須磨己驚張翰鱸如玉想見西施髻似螺目斷樓高知水闊雲開山盡見天多吾)
(家本是烟波主好律漁翁一曲歌楊友䕫落日滿大江孤舟猶獨行蒹葭交相風中有肅殺聲適從城中)
(來始覺秋氣清世路苦迫隘江湖自寬宏平生獨往志久與白鳥盟陳人多所閱新事屢可驚唯有江上)
(峯殘年眼中青范成大過松江長虹斗起蛟龍穴朱碧欄干夜明滅太湖三萬六千頃多少清風與明月)
(青鷁驚飛白鷺閒丹楓未老黃蘆折誰將横笛呌蒼烟無限驚波翻白雪洞庭林屋舊遊處玉柱金庭路)
(巉絶水僊逢迎摻修袂問我歸計何當決去年匹馬兀春寒今此孤篷窘秋熱人生意氣得失間輕重劍)
(頭吹一吷莫將塵土涴朱顔却待丹砂回白髮趙孟頫壮氣浮孤劍餘生寄短篷戰塵昏野色積雪睍春)
(風北望旌旗闊南歸郡邑空江花與江水客思兩無窮嚴羽有客東吳别憑高正憶家春青江上草湖白)
(岸頭沙去鳥無邊盡歸帆幾處斜音徽不可問惆悵結瑶華高啟江淨涵青空高帆漾天風澄波三百里)
(歸興與無窮心期弄雲月迢遞辭金闕晩色海霞銷秋芳渚蓮歇久别釣魚磯今朝始拂衣忘機舊鷗鳥)
(相見莫驚飛孫作泊吳江呈繼上人松陵橋畔太湖前斜日青楓繫客船引頸數看花鴨亂含情深愧白)
(鷗賢千鐙庾嶺傳無盡一宿曹溪覺有緣稍待月明風細熟卧吹蕭管學坡仙)
已上諸水並屬吳江及長洲之南其北一𣲖亦自鮎
魚口轉入運河經婁門而東為上雉瀆又東為下雉
瀆又東為沙湖
沙湖一名金沙湖湖雖小而與松江諸水吞吐青丘戴
墟二浦在焉(楊維禎過沙湖寄顧玉山五月落殘梅子雨沙湖水高三尺強大風開颿作弓)
(滿白浪觸船如馬狂唱歌賣魚赤鬚老打鼔蹋車青苧孃故人相見在婁下坐對玉山懷草堂)
婁門之北轉出齊門塘為楊涇為蠡口為五潨涇為
施澤湖施澤湖之西為尚澤蕩為漕湖
漕湖本名蠡湖寰宇記范蠡伐吳開蠡瀆通此湖故云
唐書地理志云元和八年孟簡開太伯瀆併導蠡湖
故以瀆為孟瀆湖為孟湖其實古之蠡湖也故其東
有蠡口西貫無錫之太伯鄉亦有蠡尖口其稱漕湖
不知所始或云以通漕運故名其西屬無錫而其浸
皆屬長洲(華幼武漕湖東南大星起灔灔光晶射湖水兩髯摇櫓逆風行浪花激船灑飛雨我)
(時起坐推篷忩天地暗慘開鴻龐扶桑日出東海沸波濤滉漾珊瑚光迴風颺帆舟子喜唱歌逕度三十)
(里樓閣參差見吳市)
漕湖之東為永昌涇為黃埭塘為東錢涇西錢涇其
北為冶長涇為鵝肫蕩諸水互流並流雲和塘
雲和塘本名元和唐郡守李素所治成扵元和四年故
名後譌元為雲今但呼常熟塘南連運河北入常熟
界(唐將仕郎前左威衛錄事參軍劉允文碑吳之藪曰具區郡之大惟蘇州商為貨居農實邦本錫貢)
(多品厥田上中土宜在民地利半水常熟塘按圖經云南北之路自城而遥百有餘里旁引湖水下通江)
(潮支連派分近委遐輸左右惟強家大族疇接壤制動涉千頃年登萬箱豈伊沿泝之功實由灌溉之利)
(故名常熟歲無𤯝焉洎貞元以來時屬大旱繇是填淤荐為塗泥而淪胥怨咨殖物痛矣郡守隴西李素)
(字人原始覩弊則曰在穿導之遂開扵本道廉使吏部尚書韓公秉文惟謹施德惠人發令為適觀風悅)
(隨人無間言言我得從政攝令吳縣主簿李仲方禀其成規請事疏鑿扵是參井邑之役則經費其力而)
(長洲當三之一焉縣宰李暵復善供命乃計工量日候隟庀徒為利涉之宜蔽反壤之害詢蓄洩之勢增)
(遠近之防人不告勞事為永逸先期而望表繩直不日而終朝子來塘開地中工畢泉出山澤作氣江湖)
(發源積為長流實自新淛舟楫鱗集農商景從春秋有施水旱斯備嗟乎塘之堙鬱也久矣何壅之無慮)
(而啟之有時非體仁弘多應用高朗曷以越前所未暇逮今而行其志哉則史之決渠書之滌源以流其)
(惡潤彼稻田况山川襟帶之廣林鹽沃饒之資規同九州殷列七縣其提刑底績同良二千石之能惟李)
(公敏扵直方精在損益為信安未半歲而吳郡餘一年焉政猶風行惠與時至文學備全清慎寡欲通貨)
(豐財五行因之順下致理之實不其偉歟去歲朱方搆患而郡邑連陷公敺白徒以捏狂寇挺拔凶黨脩)
(復城池皇帝聞而嘉之俾金章與紫綬給誥垂美必將大闡王度紹休朝廷豈惟與民分憂是塘之為政)
(也彼人士以允文在公之宇備詳其事請刻扵石庶詞之可復銘曰瞻彼塘矣昔之所闢物利乘舟上膏)
(其澤歲有堙塞時罔疏滌誰為澄流變為廣瀉降是良牧猗歟隴西揆日爰鑿經旬洞開湖水南迤江源)
(北来旁分溝洫潛蓄風雷政可施利役無勞止力均二邑功逾百里舟楫攸往田疇所視義實通方智侔)
(經始濬自高岸豈云隨山人懽在路魚樂于泉伊此化遠矧夫事宣立石川上維無窮焉)
雲和塘之西為尚湖一名上湖長十五里廣九里上
有虞山映帶頗為竒勝(沈周日午放船湖上頭虞山隨船走不休高雲仰見出翠)
(壁飛影下接滄波流青林人家隱山麓雞鳴犬吠聞中洲鸕鷀羣栖竹葉暗蜻蜓特立荷花秋采蓮還歌)
(采蓮曲落景高樹尤堪遊小舟争渡各先去獨逆風波渾不憂)
尚湖之南有柴涇有朱涇有徐墅涇西有湖橋塘張
墓塘東南有白蕩自白蕩而出為羅墩蕩為六里塘
自張墓而出為大和塘自柴涇而出為南塘又自大
和塘而出為官禄塘為黃庄塘諸水互流其西吐納
江隂無錫諸水其東仍流雲和塘
雲和塘之東為崑承湖亦名崑湖或云崑湖在崑山
北承湖在崑山西北二湖合而為一亦名八字湖縱
廣各十八里(舊傳湖中有蜃舟人夜行或見之往往為湖田之患一日有適崑山者遇白衣)
(婦人附舟抵岸忽不見自此湖患遂絶)
崑承湖之東有五丫涇西有陳涇&KR2224;涇魏涇有東横
涇有黃墓陵涇有徐涇塘莫門塘衛涇塘南有張涇
有六十二涇有周涇有黃涇有龍涇有桑婆浜曹家
浜有時涇塘其北有艾涇
自五丫涇而出為七浦自周涇而出為朱&KR2224;塘自陳
涇而出為斜橋塘為嚴舍涇為懸涇自黃涇而出為
徐涇為楊尖涇華蕩在焉
華蕩之西為宛山塘為戈庄涇自戈庄涇而出為五
瞿塘華渭蕩在焉
諸水或南或北其流梅李塘者東北入許浦流李墓
塘者東入白茒港流福山港者北入楊子江
梅里塘之源發自雉浦轉入耿涇千步涇迤邐縣城之
東遶出許浦入扵海
其西弓連涇錢涇其東哮塘哮塘之南為焦莊涇為
黃莊浜為李家浜其西為福山塘
福山塘亦自縣城通江門而北行四十里入楊子江是
為福山港福山渡在焉
其西鵧城港通暢塘又西九折塘其南富平塘富平
塘之北為河陽塘又北為奚浦
李墓塘之源西自周涇而來轉入白茒塘遂入扵海又
有蕭涇蔡涇胡澄涇鳳凰涇東山涇蓮涇東婁涇站
浜沈浜嚴洞官浜黃浜雙浜黃姑浜石墩塘支塘三
丫港黃沙港南港北港俱流白茒塘
白茒塘之南一水東南流曰鹽鐵塘亦名内河横亘
七十餘里西接江隂東入崑山界
崑山之水皆自陽城湖而入湖界長洲崑山之間其西
納雲和塘尚澤蕩南納吳涇真義浦黃浦朱昌涇又
南通大虞浦梁里浦北納張西涇上元涇(沈周過陽城湖芳辰)
(二三客飛櫓泛空明野酌臨流動春湖帶雨行浪中汀樹亂船裡濕雲生吾欲觀天趣悠然留去情)
陽城湖之東為包湖為傀儡蕩二水與陽城合而為
一又東為巴城湖(郭翼巴城秋暮巴城湖頭日欲曛巴王殿下水如雲漁船歸去打雙)
(槳鷗鳥翻迴飛一羣野曠天開秋歷歷霜清木落雨紛紛杜陵飄泊誰知己搔首風塵政憶君)
其北為鰻鱺湖為施澤湖自巴城而入為尤涇為温
焦涇自鰻鱺湖而入為栢家瀼為大泗瀼為牛尾涇
為江家瀼自施澤湖而入為蕭涇為碧澤潭其南為
至和塘
至和塘一名崑山塘成扵宋至和間故名互見水利其
西自郡城婁門東行經沙湖又東入夷亭諸水或南
或北並東入吳淞江
吳淞江即古之婁江也亦名下江俗呼劉家港又有新
江宋嘉祐間所開先是轉運使李復圭知崑山縣韓
正彦開白鶴滙如蟠龍滙之法知縣沈某略灣取直
以開新江西連松江南入陳湖北入鰻鱺湖等瀼
新江之南為石浦為道褐浦為蕭市浦為金竈浦為
千墩浦為陸浦為張浦為凡規浦為六直浦為甫里
浦為渡頭浦為東齊浦為利刀浦
新江之北為界浦為真義浦為黃瀆浦為薛庄浦為
樂浦為續浦為華翔浦為梁舍浦為大虞浦小虞浦
為社城浦為廣浦為馬仁浦為天明浦為下駕浦為
木瓜浦為顧墓浦為金城浦為三林浦為瓦浦為北
矮浦為徐公浦為安亭浦為顧浦
已上四十二浦或連勦娘江或通老丫涇或通車塘
或通張涇或接磧礇塘或通大慈涇大要北受陽城
湖南受澱山湖
澱山湖界長洲崑山吳江三縣之間吐納東南諸水比
諸湖特大玉峰續志云湖屬華亭惟北岸屬崑山耳
澱山湖之北有范青漾相傳范家田滙為巨浸故名
又名趙田湖又有盛蕩有湓浦有東宿浦西宿浦其
東有朱沙港有漕港
范青漾之東為合浦西為六直浦西南為度城湖皆
北入新洋江
新洋江在吳松江之北其源出扵松江而其流漑扵岡
身錢氏時嘗浚治之中有横塘通小虞浦
新洋江之北合栢家諸瀼入清水港通櫻桃塘轉接
鰻鱺瀼其東自湖川塘會扵鴨頭塘入太倉界
太倉之水七鴉浦為大横亘百餘里西接崑承湖通常
熟崑山諸水東入海(工部主事姚文灝重浚七鴉浦記東吳洩水之大道三江之外)
(蘇有三十六浦松有八滙常有運河十四瀆然自海塘作扵東南而東江以塞松江以微水乃北折併扵)
(婁江而溢扵七鴉白茅二浦故今之七鴉白茅在三十六浦為最鉅而要然白茅海口漲沙為梗以非人)
(力之可為變而通之宜别有其道惟是七鴉獨無他妨且當陽城諸湖之衝而入海又徑可恃以為利也)
(但其間亦頗為村市居民所厄塞水性未遂子之有意扵是也亦久矣顧未有所儲不忍驅無食之民以)
(就役弘治九年乃奏設導河夫扵沿江既又議收其直隨時募工十年冬始以斯役詢扵通判陳暐常熟)
(知縣楊子器崑山知縣張鼒遂籍二縣近浦之戶得二萬二千三百人疏自尤涇東至木楫灣凡五千五)
(百九十丈可旬有五日而成計工受直實用夫銀五千二百七十兩上闊如舊而深倍之下闢直塘兩崖)
(市肆所侵其闊倍舊決放之日衆流奔注而沙頭圍築之處日以崩頽水溢洶湧郡人歡傳或有道予之)
(績者然不知三子之勞也盖陳以職專水事晝夜經理雖監司以他務督趣至被譴怒不為去楊則舊治)
(崑山素達水道之要害而張又果扵疏導之事是以動順而成易也成之日陳以紀述為言余曰不足以)
(煩作者乃自書其㮣如此云)
七鴉浦之南有閘頭塘有吳塘有摩羅涇摩羅涇之
南為陶源涇東為陸竈塘
又南有茜涇吳郡志宣和三年開崑山茜涇浦自太
倉斂口即此
又有塘西徹松江北連常熟曰横&KR0377;有東横&KR0377;有西
横&KR0377;中有小塘貫横&KR0377;東西流曰岡門有錢岡門有
張岡門有殷岡門有沙堰門有吳岡門有斗門其𩔖
甚多不能悉載
其北有花浦涇有東陽涇西陽涇有弓泊涇諸水並
北入浪港自浪港而東出七丫口是為大海
其南一派自鹽鐵塘遶出陸皎浦入嘉定界
嘉定之水亦源扵松江自大姚分支過澱山湖入江灣
青浦轉入松江東口
松江東口亦名吳松江古之東江也其南為白鶴江
白鶴江亦吳松之上流西與青龍江合盖一水也
青龍江之北為大盈浦為渡頭浦大盈渡頭之中為
馮浦又南接黃浦與松江府上海縣分界
其北為何浦為新華浦為黃渡浦為桑浦為秦公浦
為雙浦為桃樹浦為趙浦為東彭越浦西彭越浦為
蘆涇浦為江灣浦為裘涇
新華浦而出為葑村塘為封家浜
蘆涇浦而出為沙涇
江灣浦而出為小場浦為沈浦為大場浦
裘涇而出為顧浦自顧浦而東為婁塘亦名疁塘又
折而南為黃泥涇為項涇為千步涇三涇並南入練
祁塘
練祁塘又名練川界縣市中東西長七十二里其流西
承江水清徹如練故名其後江水不通别開水道與
海潮接非復故時矣(陳觀達蕭蕭木落舊江山渺渺西風上水船短棹遠衝秋色裏)
(孤峯高聳夕陽邊黃蘆葉響雙溪雨白稻花香兩岸田滿目客愁吟不得片帆今夜宿祁川)
練祁之北為蒲華塘又北為□澤塘為吕墅涇為華
亭涇為黃姑塘為新涇南為趙涇為楊涇為狄涇為
門涇為倪家浜東為漳浦
漳浦之西為鷄鳴塘其南為安亭涇
吕墅之東有東横瀝西横&KR0377;復有第二横&KR0377;第四横
&KR0377;糜長横&KR0377;中横&KR0377;外横&KR0377;即太倉横&KR0377;之分流也
南北互流並入于海
崇明在海中其水固海也然沙港亦有可紀者縣之東
南曰張家港清潭港穆家港下樁港海兒港丁家港
第八港
縣之東北曰第九港界溝港道堂港象沙港民墅港
鍾家窊港東滑港第五港
西南曰曾姚港沈婆浜潭子港千家港富民港永安
港上港蝦港徐公浜川洪港秦墳港小洞板港邱彦
章港
西北曰水竇港清水港沈匾洪予爽港北滑港薛家
港陳子中港石家浜港大套港下界㳌港出水套港
南大港施家沙洪陳八港天僊港通營港楊樹港長
沙洪長敢洪長明溝軍營港陳殊港馬家浜港
東沙曰東官港西官港盤船港川套港
西沙曰南沙港第四港雙港垂虹港徐文榮港隨岸
盤船港黃子敬港安樂潭王寬状界港北川沙洪胡
椒沙通流港南川沙浜張成港下川港上川洪(元任仁發)
(海洲夜景斷雲破月照沙洲水色烟光鏁釣舟鴻鴈一聲驚客夢蓴鱸雙美動鄉愁紅飄楓葉霜天曉白)
(射蘆花海氣秋昨夜西風又吹冷天涯遊子怯輕裘鄂倫圖詩鬱葱佳氣豁空濛大馭飛霞絢海紅萬象)
(杳冥惟見日九天迢遞更乘風人騎僊鶴上瀛渚山引蓬萊出貝宫海外蒼生向誰理繡衣更過九州東)
(顧阿瑛和三沙宛在海當中隱見珊瑚樹色紅神島由來連弱水樓船欲去引剛風東方日出佳人國半)
(夜潮生織女宫却憶題詩繡衣使高秋曾過玉山東郯九成和三洲宛在碧波中海色爛絢晴霞紅夜半)
(雞鳴先見日天邊月暈又生風鮫女機絲花隔霧龍君城闕水為宫誰持玉節尋真去直過扶桑弱水東)
姑蘇志卷十
