姑蘇志卷三十五明王鏊撰
吳世家(封爵氏族附)
自古君兹土者惟吳最久自泰伯至夫差歴二十
五君其流風遺俗至今人猶道之故歴著焉凡後
之寄爵者亦牽連書之(僭稱者不書)至若孫氏楊氏錢
氏李氏雖亦嘗據有而不為都故不及錄也
泰伯姬姓周太王之子太王三子長泰伯次仲雍次季
歴季歴生聖子昌太王意屬之泰伯知其意與仲雍
俱逃荆蠻斷髮文身示不可用太王卒泰伯仲雍歸
執喪還犇荆蠻荆蠻之人義而歸之者千餘家乃自
號勾吳居數年民人殷富遭殷之末中國數用兵恐
及於難泰伯始令人城荆蠻之地耕其中泰伯卒葬
於梅里平墟無子仲雍立
仲雍一名吳仲初泰伯既號勾吳吳人或問何象泰伯
曰吾以伯長居國絶嗣後當有封者吳仲也勾吳非
其方乎仲雍卒子季簡立季簡卒子叔達立叔達卒
子周章立
周章時武王克殷求泰伯仲雍之後因封周章為吳伯
周章卒子熊遂立熊遂卒子柯相立柯相卒子疆鳩
夷立疆鳩夷卒子餘橋疑吾立餘橋疑吾卒子柯盧
立柯盧卒子周繇立周繇卒子屈羽立屈羽卒子夷
吾立夷吾卒子禽處立禽處卒子轉立轉卒子頗高
立頗高卒子句卑立(吳越春秋周章子熊熊子遂橋作喬盧作廬轉作專譙周古史)
(考作柯轉卑作畢)句卑卒子去齊立去齊卒子夀夢立
夀夢立而吳始大稱王夀夢二年楚之亡大夫申公巫
臣適吳教吳射御以其子狐庸為行人導之伐楚蠻
夷屬於楚者吳盡取之乃朝周適楚觀諸侯禮樂會
魯成公于鍾離十六年楚共王伐吳至衡山二十五
年王夀夢卒初夀夢食不二味屋不重席室不崇壇
器不彫鏤宫室不觀舟車不飾衣服財用擇不取費
在國天有菑癘親巡其孤寡而共其乏困在軍熟食
者分而後食其所嘗者卒乘與焉有子四人長曰諸
樊次曰餘祭次曰餘昧次曰季札季札賢壽夢欲立
之季札讓曰禮有制奈何廢前王之禮而行父子之
私乎壽夢乃命諸樊曰我欲傳國及札爾無忘我言
諸樊曰昔太王知西伯之聖廢長立少王道果興今
欲授國於札臣誠願耕於野王曰周之德加於四海
今汝以區區之國荆蠻之鄉奚能成天子業乎惟子
不忘吾言必以次及札諸樊曰敢不如命於是乃立
諸樊攝行事當國
諸樊已除喪讓位季札季札不受棄其室而耕於野乃
舍之王諸樊卒弟餘祭立
王餘祭三年齊相慶封來犇封以朱方之縣四年使季
札聘於魯觀周樂十年楚靈王會諸侯伐吳之朱方
以誅慶封吳亦攻楚取三邑十二年楚復攻吳次于
乾谿楚師敗走十七年王餘祭卒弟餘昧立
王餘昧在位四年卒欲授位季札季札遂逃去國人立
餘昧子僚
王僚二年使公子光伐楚戰于長岸吳師敗亡其餘皇
舟(亦作艅艎)光請於衆曰喪先君之乘舟豈惟光之罪衆
亦有焉請襲取之以救死衆許之使長鬛者三人潛
伏於舟側曰我呼餘皇則對師夜從之三呼皆迭對
楚人起戰師亂吳人大敗之取餘皇以歸五年楚之
亡臣伍子胥來犇公子光客之欲與為他謀八年僚
使公子伐楚大敗之迎故太子建母以歸九年使光
伐楚初楚邊邑卑梁之氏處女(吳越春秋作脾梁)與吳邊邑
女争桑兩國邊邑長相攻吳不勝至是伐楚取二都
十三年吳使掩餘燭庸(吳越春秋掩作蓋庸作傭)圍楚使季札於
晉以觀諸侯之變楚發兵絶吳後吳兵不得還初光
以僚之立不悅曰先君不與子而與弟者凡為季子
也不從先君之命而與子我宜立者也僚焉得為君
哉至是光心動謀之鱄設諸鱄設諸曰僚可殺也母
老子弱弟絶於楚内無骨鯁之臣光從之伏甲於窟
室(窟左傳作堀吳越春秋作窋)請王僚飲酒僚入專設諸置魚腸
劒炙魚中進之遂刺王僚貫甲達背僚死光自立是
為闔閭
闔閭即位始任賢能施恩惠以仁義聞於諸侯舉伍子
胥為行人與謀國政闔閭問計於子胥子胥言安君
治民要在於立城郭設守備實倉廪治兵庫王乃委
計於子胥元年伯嚭來奔王問子胥伯嚭曰吾欲出
兵何如皆對曰臣願用命吳王内計二子皆怨楚深
恐以兵往破滅而已登臺向南風而嘯有頃而嘆群
臣莫有曉者子胥深知王意之不定乃薦孫武而用
之二年闔閭使徐人執掩餘鍾吾人執燭庸二公子
奔楚吳子執鍾吾子遂伐徐滅之三年吳侵楚伐夷
侵灊六圍弦始用伍員之謀五年吳伐越敗之六年
楚攻吳吳迎擊之大敗于豫章取楚之居巢獲楚公
子繁以歸九年王謂子胥孫武曰始子言郢未可入
今何如二子對曰唐蔡怨楚必得唐蔡乃可冬蔡侯
吳子唐侯伐楚自豫章與楚夾漢三戰十一月庚午
二師陳于柏舉闔閭之弟夫㮣以計破之敗諸雍澨
五戰及郢楚昭王出奔吳師入郢十年春越聞吳王
之在郢以兵入吳夫㮣亡歸吳自立闔閭歸攻夫㮣
夫㮣奔楚楚封於堂谿十九年吳伐越越子勾踐敗
吳師于攜李闔閭傷指將死使人立太子夫差謂曰
爾使人立於庭出入必謂己曰爾忘勾踐之殺汝父
乎則對曰不敢三年乃報越
夫差元年以伯嚭為太宰二年王悉精兵以伐越敗越
於夫椒遂入越越王勾踐以甲五千棲於會稽使大
夫種因太宰嚭以行成吳王將許之伍員諫不聽退
而告人曰越十年生聚十年教訓二十年之外吳其
為沼乎越及吳平五年會魯哀公于鄫徵百牢欲霸
中國也六年吳城䢴通江淮七年子貢說吳王伐齊
又說越王勾踐佐兵以徼吳而連魯以制吳敝吳王
從之伍員諫不聽遂會魯哀公伐齊十一年復伐齊
越王勾踐率其衆以朝厚獻遺之吳王喜唯子胥懼
曰是豢吳也諫王不聽以伍員使齊員屬其子於齊
鮑氏因還報吳王王大怒賜屬鏤之劍以死十三年
召魯衛之君會于槖皋十四年北會諸侯于黃池越
伐吳虜太子友遂入吳吳人告敗于王王惡其聞也
斬七人於幕下於是與晉定公争長吳人曰於周室
我為長晉人曰於姬姓我為伯趙鞅怒將伐吳乃長
晉吳王歸與越平十八年越遂圍吳二十三年越王
勾踐欲遷吳王于甬東王辭曰孤老矣焉能事君乃
縊吳國遂亡
封爵
劉濞漢高帝兄子(事見平亂條)
曹彪魏太祖子黃初三年封
司馬晏晉武帝子太康十年封敬王食吳丹陽吳興三
郡諡曰敬
晉康帝嶽咸和元年以皇子封九年改封瑯琊猶食吳
郡
齊明帝鸞永元元年廢封
蕭岑梁宣帝子
後魏可博真南安王余俱太武帝子
杜伏威唐武德二年封
李元軌唐高祖子武德六年封
李元璹武德七年封
李恪太宗子貞觀十年封
李榮蔡王位下
李宙見柳宗元文未詳所出
趙元傑宋太宗第五子淳化五年封
趙宗絳太宗曾孫熙寧中嗣封吳國公進爵為王
趙顥英宗長子卒追封
趙佖神宗第九子卒追封
吳近高宗憲聖慈烈皇后之父以后貴追封
右吳王
長孫陵後魏封
東魏孝静帝善見梁朝以蘭陵公封
陳藩陳後主第十子禎明三年封
右吳郡王
言偃唐開元中追封吳侯宋咸平三年封吳公
右吳公
尉遲綱後周武成元年追封諡武
馮盎唐武德中封
尉遲恭武德五年封
李孝逸唐宗室光宅元年
李禬吳王祗弟
李保玄宗孫
武行德宋乾德元年封
侯童乾德五年封
苗繼宗女為仁宗貴妃
趙樞徽宗第五子崇寧二年以皇子封
趙植徽宗第十二子大觀中累封
趙璩藝祖七世孫高宗朝命不果行又封崇國
林希
右吳國公
陸扆唐光化三年封食邑一千五百戶
陸佃宋封
右吳郡國
鄧泛漢光武封
孫策建安三年封
孫紹策子吳黃龍元年封
孫英登次子
孫基魯王霸子五鳳中封
孫壹仕魏封
右吳侯
魏憲宋紹興中封
范成大淳熙十六年封
胡元質
王埜寶祐二年封
右吳郡侯
陸遜漢建安二十四年封
張昭吳黃龍元年封邑萬戶子休嗣
右婁王
庾冰晉咸和中封
右吳縣侯
黃由宋封
右長洲縣子
范之柔嘉定八年封加食邑三百戶
右崑山縣子
陸長源唐封
右吳郡男
陸元朗高宗朝封
顧少連
陸兼物
張鎰
張聿
鄭作肅宋食邑三百戶
糜&KR2064;
右吳縣男
顔度宋封
鄭起潛食邑三百戶
王景齊食邑三百戶
右長洲縣男
衛涇
鄭準
鄭竦
右崑山縣男
氏族
朱氏
千姓編云朱高陽之後周封于邾後為楚所滅子孫
乃去邑氏朱望出沛國又吳郡或曰朱氏盛大者有
九族吳郡居其一今郡之穹窿山有朱氏墓碣字已
漫滅其可讀者云一十六世四百二十九年居下邳
自平始三年避地至會昌壬戌凡八百四十二年籍
于吳此唐時子孫追叙其先過江歲月也
張氏
白氏文云漢侍中張肱避地渡江始居於吳故其子
孫稱吳郡人晉丞相嘉以孝弟聞于郡故其所居號
孝張里元和姓纂云吳郡張氏本出嵩第四子睦宇
選公後漢蜀郡太守始居吳郡裔孫顯齊廬江太守
紹梁零陵太守
顧氏
本越王勾踐七代孫封於顧余(顧城在濮州范陽)漢初居會
稽以邑為氏韋夏卿撰顧少連碑謂顧氏復徙吳會
自晉司空和洎梁給事中耀至少連十三代矣世說
敘錄有顧氏譜甚詳姓苑云吳郡顧氏漢有荆州刺
史顧容又晉有固乘亦有故姓
陸氏
媯姓田敬仲之後也十一世齊宣王少子通封於平
原般縣陸鄉即陸終氏之故地因以為氏通諡元侯
生恭侯發為齊上大夫生二子曰萬曰皋孫賈為漢
大中大夫萬生烈為吳令死葬胥屏亭子孫遂為吳
縣人十世孫潁川太守閌生三子曰夘曰温曰威號
潁川枝威生揚州别駕續文生三子曰稠曰逢曰褒
稠為荆州刺史號荆州枝稠生二子曰肅曰謙肅為
丹徒令號丹徒枝世說叙錄有陸氏譜陸景獻自有
吳郡陸氏宗系譜一卷
暨氏
暨姓出吳郡元祐間唱名有暨濤時作洎濤呼不應
刑部侍郎蘇頌以結呼之即應三國志有暨豔乃吳
人既而問之果平江人
歸氏
左傳胡子國姓歸為楚所滅子孫或以國為氏或以
姓為氏以姓為氏者世居吳郡
夀氏
吳王夀夢之後吳大夫夀越又有夀於姚今吳中尚
有此氏
賞氏
姓苑云賞氏吳中八族也晉有賞慶為郄鑒主簿
兒氏
吳郡有語兒生而能語子孫氏焉
姚氏
舜生於姚墟故因生以為姓王莽亂舜後子恢過江
居吳郡改姓媯氏
虞氏
武王封仲雍之後於虞城晉滅虞子孫以國為氏
吳氏
本勾吳國越滅吳子孫以國為氏
孫氏
姬姓衛武丁之後孫耳食邑於威生武仲亦曰孫仲
以王父字為氏齊孫武奔吳為將武之子明食邑於
富春自是世為吳人
諸氏(音遮)
後漢洛陽令諸施吳郡人今吳郡有此氏
藇氏(音胥又音湑)
望出吳郡見姓苑
言氏
孔子弟子言偃吳人今後裔多居常熟
帛氏
姓苑云吳郡人漢五威將軍帛敞後漢有帛宣神僊
傳有帛和晉有高僧帛道佺
笮氏(側迫切亦作迮)
風俗通楚有笮倫今吳郡有此姓吳志漢中有笮融
居丹陽
岑氏
諱晊字公孝黨錮難起逃于江夏山中徙居郡生亮
亮生伯伯生軻為吳郡會稽鄱陽太守(唐書姓系表)
閻氏
姬姓武王封泰伯曾孫仲奕於閻鄉因以為氏又云
王少子生而有文在手曰閻康王封於閻城今蘇州
有閻橋
麴氏
本鞠氏也周人漢尚書鞠譚子閟避難改為麴唐有
麴信陵吳郡人居洞庭
湯氏
宋有道人湯惠休正元道人湯靈澈宋州刺史湯柔
(並吳人)
崇氏
商時侯國也周文王滅之子孫以國為氏唐開元登
科有崇穎宋朝登進士第有崇大年皆吳郡人
沃氏
商王沃丁之後神僊傳有沃焦吳人
胥門氏
左傳吳大夫胥門巢巢居吳門胥以所居為號其後
遂為氏今作胥氏
甪里氏
漢初商山四皓有甪里先生者本與周同姓名術泰
伯之後在洞庭西山居故以自號子孫遂以為氏或
作甪氏後漢有甪若叔者乃其後也
冷氏
即伶氏風俗通云黃帝時典樂伶倫之後今多作上
音唐貞元中監察御史冷朝陽吳人
是氏
是儀鬻書衣判是儀無首族變勾吳三國志是儀本
姓氏孔融嘲儀氏字民無上故改為是(文苑聯珠)
錢氏
彭祖裔孫孚為周錢府上士因官命氏子孫多居下
邳漢哀平間錢遜避王莽亂徙居吳之烏程五代時
廣陵王元璙為中吳軍節度使卒葬吳下子孫因家
焉
范氏
陶唐之苗裔周宣王殺杜伯其子隰叔奔吳為范氏
越有范蠡滅吳辭越居洞庭之東山唐又有范隋為
麗水縣丞屬時亂遂家吳地子孫遂為吳人即文正
公之高祖也
富氏
世家京洛嘉祐中富嚴守蘇州善吳中風物之美因
居不去子孫遂為吳郡人
章氏
本出姜姓太公望之後封於鄣子孫以邑為氏後去
邑作章嘉祐中浦城章楶為蘇州教官就居於此故
有南北二族楶居城北號北章惇居城南號南章其
二氏甚盛
傅氏
廣韻餘字下註云傅餘氏本自傅說既為相其後有
留於傅巖者因號傅餘氏秦亂自清河入吳漢興還
本郡餘不還者傅氏今吳郡有之
吳之著姓凡三十餘自漢以來朱張顧陸望於郡
故有朱文張武陸忠顧厚之目又云虞魏顧陸吳
之舊姓或云虞魏之昆顧陸之裔岐嶷繼體老成
奕世陸士衡云八族未足侈四姓實名家文德熙
淳懿武功侔山河正謂此也
姑蘇志卷三十五
