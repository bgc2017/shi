姑蘇志卷二十二明王鏊撰
官署中
吳郡舊治按越絶書云今太守舍者春申君所造後殿
屋以為桃夏宫今宫者春申君子假君殿也太守府
大殿者秦始皇刻石所起至更始元年太守許時燒
六年十二月鑿官池東西十五丈七尺南北三十丈
吳宫至秦猶存守宫吏以火視燕窟遂火焉朱買
臣載故妻到太守舍猶即此地自唐乾寧元年刺
史成及建大廳宋初為節度使治所嘉祐間郡守
王琪復新舊廳閎甲諸郡陳經繼之作子城門樓觀
甚偉元豐六年郡守章岵易以脩廊覆以重屋又脩
戟門由是自臺門至于府廷棟宇稱度整莫加矣且
吳之黃堂在昔著稱實為郡國事始自唐以來又多
勝㮣建炎兵燹靡有孑遺紹興初高宗將駐蹕平江
先命漕臣於府治營造宫室三年行宫成四年移幸
七年三月詔賜守臣復為府治承平時每歲首飾
諸亭縱民遊翫以示同樂元初江南置浙西軍民宣
撫司後改為平江路總管府府官皆居外私宅聽訟
决遣則完會治所有舊宋廳署堂宇亭榭樓館凡
三十餘所後多頹圮惟黃堂木蘭堂齊雲樓宣詔
頒春二亭存焉至元二十年立浙西道提刑按察司
就府置司遂遷府治於舊茶鹽提舉司未幾罷按
察司府治復舊大德五年暴風作齊雲樓譙樓戟門
廳署堂廡皆摧毁僅存黃堂木蘭堂頒春宣詔亭
時真定董章為守復葺譙樓儀門設廳并兩廡吏
舍至正末張氏據此為太尉府及敗縱火焚之惟存
子城南門耳(門今稱鼓樓上置十二辰牌按時易之嘉靖間廵按御史丘道隆令毁之)
黃堂在雞陂之側春申君子假君之殿也後太守居
之以數失火塗以雌黃遂名黃堂即太守正廳也
今天下郡治皆名黃堂昉此或謂以黃歇之姓名堂
或謂二說皆非古者太守所居黃堂猶三公之黃
閣也緗素雜記天子曰黃闥三公曰黃閣給事舍人
曰黃扉太守曰黃堂
設廳即黃堂也唐乾寧元年成及建宋皇祐五年李
仲偃守郡(盧志作仲雍誤)嘗脩大廳(蔣堂為記叙廳所始甚詳今題名逸李姓但名)
(晉卿是其字也)嘉祐中王琪始大為脩治(琪為規模宏壮假省庫錢數千緡廳)
(既成漕司不肯除破時方貴杜集人間苦無全書琪家藏本讐校素精即俾公使庫鏤版印萬本每部為)
(直千錢士人争買之富室或買十許部既償省庫羡餘以給公厨)繼經兵火之後紹
興三年宋伯友更建制度差雄高宗廵幸嘗以為
正衙紹熙元年袁說友紹定五年鄒應博皆重脩之
(相傳設廳舊為燕犒將吏之所謂之旬設故公厨亦曰設厨蔣堂重修大廳記姑蘇受署廳新成當兵部員外)
(郎李公晉卿守屏之明年冬十月也政修事舉所至精明完葺之初見梁間有題識乃有唐乾寧元年刺史成)
(及所建乾寧距聖宋一百六十有餘年矣刺是郡者接跡不絶凡受署訖即臨便閤煩鞅沈迷其於廳事)
(或旬日不一至以至年祀寖遠棟將撓焉予昔兩綰蘇印班錄餘門每浚池隍構臺榭以館過賓以備)
(宴衎以追韋白二公風跡雖自以為適然於是廳繕完有所未至今觀李公之為有過人者圖新補廢俾)
(唐末之遺構巍乎顯明吏民瞻之靡不胥悅君子自謂李公急於先務知布政之本焉予目是事憮然)
(咎因書本末云時皇祐六年三月日記)
譙樓即鼓角樓唐節度使入境州縣立節樓迎以
鼓角故稱或謂宋淳化二年六月詔州府監縣應所
受詔勑並藏勑書樓今之鼓角樓是也政和二年樓
燬三年重作復更兵燹紹興二年席益鳩工三年李
擢成之十九年王㬇始作刻漏二十年徐兢篆平江
府額但立正門之樓而兩梜猶未復咸淳九年倪普
去任留羡餘錢十萬大脩之其更鼓之節凡日之晡
則吹角一疊鼓十數聲謂之小引申時換牌樓上立
兩旗指外春曰青陽夏曰朱眀秋曰白藏冬曰玄冥
各如方色黃昏吹角五人為三疊過鼓者六人每角止
撾鼓數千為三徧徧三搞六擂凡三角三鼓而止四
更則奏角而不鼓亦謂之小引三點乃再發至五更
止謂之大角動云(按宋軍防格節鎮鼓角各有十二)建炎兵火後重
建元大德五年又壞於風總管董章重建之樓設鼓
角點鐘日天池夜天池平水壺益水壺减水壺滴水
壺二十四氣前
郡圃在州宅正北前臨池光亭大池後抵齊雲樓城
下甚廣袤按唐有西園舊木蘭堂基正在郡圃之西
其前隙地南宋為教場俗呼後教場疑即古西園之
地郡治舊有齊雲初陽及東西四樓木蘭堂東西二
亭北軒東齋等處建炎兵後惟齊雲西樓東齋為舊
製餘皆補造端平初張嗣古改郡圃名同樂園嘉定
十三年綦奎新濬府宅後方池環以土山輦西齋之
石益而為之立四小亭於上曰稜玉蒼靄烟岫清漪
皆取昔賢郡中賦詠而名其齊雲樓前有芍藥壇每
歲花開太守必宴客號芍藥會
西園在郡圃之西隙地直子城甚袤唐時有之白公
有詩宋以為西教場(白居易閒園多芳草春夏香蘼蘼深樹足佳禽旦暮鳴不已院)
(門閉松竹庭徑穿蘭芷愛彼池上橋獨來聊徙倚魚依藻長樂鷗見人暫起有時舟隨風盡日蓮照水誰)
(知郡府内景物閒如此始悟諠静緣何嘗繋遠邇宋蘇子美詩山水共誰尋風月共誰賞詩篇共誰吟)
(花開共誰看酒熟共誰斟惠死莊杜口鐘歿師廢琴道理使之然從古非獨今吾道自此孤我情安可任)
(唯將病眼淚一灑秋風襟)
北池又名後池唐在木蘭堂後韋白有詩池中為
隖隖上有白公手植檜皮陸亦有木蘭後池三詠范
志云今池乃在正堂之後而木蘭堂基正在其西後
無池跡豈所謂木蘭堂基非唐故址邪或舊池更大
與堂相聯邪皇祐間蔣堂增葺池舘有宴集詩後
作北池賦有云危橋虚閣今池皆不能容益知昔為
廣池不誣矣嘉定十四年綦奎又作白檜軒於池上
(蔣堂北池賦并序姑蘇北池其來古矣昔刺史韋應物詩云海上風雨至逍遥池閣凉即其地也韋與白)
(樂天皆有池上之作盛詫其景自韋白沒僅三百年寂無歌詠者予景祐丁丑歲被命守蘇池館必葺嘗)
(賦北池宴集詩是時端明張安道為邑崑山亦留風什傳刻于石故事在焉去此涉一紀予復佩蘇印感)
(舊成賦聊以寄懷云澤國秀壤句吳故城其野意之勝者有曲池之著名環碧曉漲浮光晝渟斡琅津之)
(餘派分銀潢之一泓危橋跨波迅若走鯨虛閣延月清如構瓊乃飛蓋之所集靄芳塵之不凝主人一)
(去之日復春草羅生賦詠幾廢㳙榮未平今兹稅霽鞅慰臨流之情目與景會神將喜并是時)
(色䟱淨群動紛盈魚在藻以性遂龜游蓮而體輕禽巢枝而自適蟬得蔭而獨清科斗成文書之象鼃龜)
(有鼔吹之聲以至鷗鳥羣嬉不觸不驚菡菖成列若將若迎岸産并柯之木波孕紫莖之萍灘露沙而金)
(紫垣疊蘚以衣青新蒲鏘鏘挺水心之劒綠竹整整矗羽林之兵别有島檜高聳虬枝相撐水石結操水)
(霜薦英若古君子與世寡偶而特立獨行吁可異也噫境之勝者可稱物之秀者可旌故萬状在目吾得)
(題評者已吾方岸野幘踞風亭觴賓友奏竽笙或獨繭静釣或扁舟醉乘惟蔗有漿用以析朝酲惟菊有)
(華可以制頹齡而况庭無留事身若遺榮泯得喪乎意表育平粹於心靈姑徜徉於池上亦何慮乎何營)
(皮日休木蘭後池重臺蓮花欹紅婑媠力難任每葉頭邊半米金可得教他水妃見兩重元是一重心浮)
(萍嫩似金脂颺似烟多情渾欲擁紅蓮明朝擬附南風便寄與湘妃作翠鈿白蓮但恐醍醐難並潔秪應)
(薝蔔可齊香半垂金粉知何似静婉臨溪照額黃陸龜蒙和重臺蓮水國烟鄉足芰荷就中芳瑞此難過)
(風情為與吳王近紅萼常教一倍多浮萍晚來風約半池明重疊侵沙綠罽成不用臨池重相笑最無根)
(蔕是浮名白蓮素蘤多蒙别豔欺此花真合在瑶池還應有恨無人覺月曉風清欲墮時皮日休重題後)
(池細雨闌珊眠鷺覺鈿波悠漾並鴛嬌適來會得荆王意秪為蓮莖重折腰陸龜蒙曉烟清露暗相和浴)
(鴈浮鷗意趣多却是陳王詞賦錯枉將心事託微波蔣堂和梅摰北池十詠池上有虛閣暈簷迅若翔百)
(壺多盛集四坐仰惟良蘚印文綦綠蓮衣桂楫香何由陪嘯詠敷衽納微涼池上有竒檜青青歲紀深)
(舊枝憐茂殖時亦欠清吟夕月漏孤影秋霜滋勁心今方遇真賞風什播瑶音池上有孤島影摇波底)
(天蓬壺欣髣髴仙客得留連岸草襯丹轂灘蘆隈畫船羡君休澣日寄傲一罇前池上有脩竹遑聞手)
(自栽幾因風韻響時感隼旟來粉籜經梅脫虬根遇石回婵娟綠隂下小宴為誰開池上有垂柳烟籠)
(濯濯枝芳根逢茂育老翠勝平時體弱因風舞詞清入笛吹金城久不到遥想歎羈離池上有叢菊繁)
(英滿舊蹊金刀惜頻剪粉蝶得幽棲醉弁誰同插香牋手自題遥思清賞處野步岸東西池上有時釣)
(閑忘侍從身波平方浸月吏退閴無人藻映魴魚尾風摇獨繭綸一亭容膝地雅飾免荒蓁池上有時)
(宴笙篁沸欲凝歡多漏移刻坐久月和燈席客詠持蟹女娼歌采菱醉來忘萬事風静水波澄池上有)
(鶵鶴來從淮水壖舊巢離海樹清唳入吳天骨峭翹有霜月翎䟱刷野泉使君宜得伴仙格本千年池上)
(馴鹿亭臺深處行長隨熊軾慣且免兔置驚遥草眠多穩流泉飲亦清寸岑有靈囿可使遂微生)
齊雲樓在郡治後子城上相傳即古月華樓也吳地
記云唐曹恭王所造白公有詩亦云改號齊雲樓盖
取西北有高樓上與浮雲齊之義據此則自樂天始
也故其詩云欲辭南國去冄上北城觀治平中裴煜
建為飛雲閣政和五年重作齊雲樓成紹興十四年
王㬇重建兩挾循城為屋數間有二小樓翼之輪奐
雄特甲於兩浙後陳芾沈皡史宅之重脩(唐白居易齊雲樓晩)
(望偶題十韻兼呈馮侍御周殷二協律詩潦倒官情盡蕭條芳歲闌欲辭南國去重上北城觀復疊江山)
(壮平鋪井邑寬人稠過楊府坊閙半長安插露峯頭沒穿霞日脚殘水光紅漾漾樹色綠漫漫約略留遺)
(愛殷勤念舊歡病抛官職易老别友朋難九月全無熟西風亦未寒齊雲樓北面半日凭闌干人和公權)
(登齊雲樓外春晴百鳥鳴樓中春酒美人傾路傍花日添衣色雲裏天風散珮聲向此高吟誰得意偶來)
(閒客獨多情佳時莫起興亡恨遊樂今逢四海清九口宴集前年九日餘杭郡呼賓命宴虚白堂去年九)
(日到東洛今年九日來吳鄉兩邊蓬鬢一時白三處菊花同色黃一日日知添老病一年年覺惜重陽江南)
(九月未摇落柳青蒲綠稻穟香姑蘇臺榭倚蒼靄太湖山水含清光可憐假日好天色公門吏静風景涼)
(榜舟鞭馬取賓客掃樓拂席排壺觴胡琴清圓指撥刺吳娃美麗眉眼長笙歌一曲思凝絶金鈿再拜光)
(低昂日脚欲落備燈燭風頭漸高加酒漿觥盞灔飜菡蓞葉舞鬟擺落茱萸房半酣憑檻起四顧七堰八)
(門六十坊遠近高低寺間出東西南北橋相望水道脉分棹鱗次里閭碁布城册方人烟樹色無隙罅十)
(里一片青茫茫自問有何才與政高廳大館居中央事銅魚今乃澤國節刺史是占吳郡王郊無戎馬郡無)
(門有棨戟腰有章盛時儻來合慙愧壮歲忽去還感傷從事醒歸應不可使君醉倒亦何妨請君停杯聽)
(我語此語真實非虚狂五旬已過不為夭七十為期蓋是常須知菊酒登高會從此多無二十場章憲登)
(齊雲飛樓縹緲瞰吳邦表裏江湖自一方曲檻高窗雲細薄落霞孤鶩水蒼茫固知興廢因時有獨覺江)
(山共古長回首中原正愁思不堪殘日半規黃)
木蘭堂又名木蘭院白刺史有寄題木蘭西院詩後
人以州宅後堂名之盖紹熙中脩故事所揭范成大
書額嵐齋錄云唐張摶自湖州刺史移蘇州於堂前
大植木蘭花當盛開時燕郡中詩客即席賦之陸龜
蒙後至張聯酌酹之龜蒙徑醉彊執筆題兩句云洞
庭波浪渺無津日日征帆送遠人頽然醉倒摶命他
客續之皆莫詳其意既而龜蒙稍醒援毫卒其章曰
幾度木蘭船上望不知元是此花身遂為一時絶唱
范氏云案舊堂基在觀德堂後古木猶森列郡守
數有欲興廢者而卒未就承平時堂僅有治平二年
陳經所刻御書飛白碑揭于木蘭堂之新閣其後不
復存矣又新志云堂在西園凌風臺後池南即其故
基寳慶間猶存紹定二年闢教場始鉏治之(范仲淹木蘭堂)
(詩堂上列歌鐘多慙不如古却羡木蘭花曾見霓裳舞楊備木蘭枝密樹仍高堂下花光)
(照節旄列鼎重茵歌舞地金章同色使君袍)
西樓在子城西門上後更名觀風樓續圖經云元微
之寄白樂天詩云弄潮船更曾觀否望市樓還有會
無注云望市樓蘇之勝地今觀風樓為近市殆即此
邪紹興十五年王㬇重建二十年徐琛篆額下臨市
橋曰金母橋亦取西向之義淳祐中魏峻大修之取
白公詩表其下曰柳橋槐市且自賦詩又撥錢樁添
倅廳以俟異日修葺之助及黃萬石改作如臨安豐
樂之制(白居易西樓雪宴詩宿雲黃慘澹曉雪白飄颻散麫遮槐市堆花壓柳橋四郊鋪縞素萬)
(寳甃瓊瑤銀榼携桑落金爐上麗譙光迎舞妓動寒近醉人銷歌樂雖盈耳慙無五袴謠城上夜宴留春)
(不住登城望惜夜相將秉燭遊風月萬家河兩岸笙歌一曲郡西樓詩聽越客吟何苦酒被吳娃勸不休)
(徒道人生都是夢夢中歡笑亦勝愁劉禹錫登見西樓樂天題詩湖上收宿雨城中無晝塵樓依新柳貴)
(池帶亂苔春雲水正一望簿書來遶身烟波洞庭路愧彼扁舟人玩月牛夜碧雲收中天素月流開城邀)
(好客置酒賞新秋影透衣香潤光凝歌黛愁斜輝猶可翫移宴上西樓楊備觀風樓觀風危堞與雲齊樓)
(下開門畫戟西鼓角聲沈絲管沸捲簾晴黛遠山低范仲淹觀風樓高壓郡西城觀風不浪名山川千里)
(色語笑萬家聲碧寺烟中静江橋柳際明登臨豈劉白滿目見詩情章造西樓懷感高花古柳傍城闉游)
(目江城次第新百感中來倚惆悵滿城烟雨滿城春耿元鼎西樓一曲舊笙歌千古當樓面翠峨花發花)
(殘香徑雨月生月落洞庭波地雄鼓角秋聲壮天迥闌干夕照多四百年來逢妙手要看風物似元和)
東樓唐有之宋開慶元年馬揚祖建小樓於熙熙堂
之側以是為名扁曰清芬(獨孤及重陽陪李蘇州東樓宴詩是菊花開日當君)
(乘興秋風前孟嘉帽月下庾公樓酒鮮留征客歌能破别愁醉歸無以贈秪奉萬年訓)
東亭唐有之白公有詩宋更他名(白居易詩温温上爐火耿耿紗籠燭)
(獨抱一張琴夜入東齋宿窗聲度殘漏簾影浮初旭頭癢曉梳多眠昏春睡足負暄簷宇下散步池塘曲)
(南鴈去未廻東風來何速雪依瓦溝白草遶墻根綠何言萬戶州太守常幽獨)
西亭唐有之白公有詩宋之西齋是其處(白居易詩常愛西亭)
(面北林公私塵事不能侵共閒作伴無如鶴與老相宜只有琴莫遣是非分作界須教吏隱合為心可憐)
(此道人皆見但要修行功用深又題西亭朝亦視簿書暮亦視簿書簿書視未竟蟋蟀鳴座隅始覺方歲)
(晚復嗟塵務拘西園景多暇可以少躊躇池鳥澹容與橋柳高扶䟱烟蔓嫋青薜水花披白蕖何人造兹)
(亭華敞綽有餘四簷軒鳥翅複屋羅蜘蛛直廊柢曲房䆗窱深且虚脩竹夾左右清風來徐徐此宜宴嘉)
(賓鼔瑟吹笙竽荒滛即不可廢曠將何如幸有酒與樂及時歡且娛忽其解郡印他人來此居)
初陽樓在郡中池上皮陸有詩既曰初陽宜占東城
(皮日休登初陽樓危樓新製號初陽白粉青葌射沼光避酒幾浮輕舴艋下碁曾覺睡鴛鴦投鈎列坐圍)
(華燭格簺分明占靚粧莫怪重登頻有恨二年曾侍舊吳王陸龜蒙遠窗浮檻亦成年幾伴楊公白晝筵)
(日煖烟花曾撲地氣和星象却歸天閒將水石侵軍壘醉引笙歌上釣船無限烟波猶在目東風吹起細)
(漪漣)
池光亭在郡宅後即唐之北亭相傳為白刺史命名
紹興十七年鄭滋重建池傍有小山二東曰芳坻蔣
璨建飛白書額西有檜三十一年洪遵訪白公故事
所植自有記淳熙六年司馬伋以亭名犯家諱暫揭
木蘭堂榜紹熙初潛說友復之嘉熙四年亭圮後以
故址為春雨堂其額又廢淳祐三年陳塏以池光故
亭乃外氏洪遵所葺遂以坐嘯齋改為之
櫻桃園(唐皮日休春夕陪崔諫議櫻桃園宴詩萬樹香飄水麝風蠟燻花雪盡成紅夜深懽態状)
(不得醉客圓開明月中陸龜蒙奉和佳人芳樹雜春蹊花外烟蒙月漸低幾度豔歌清欲轉流鸎驚起不)
(成棲)
雲章亭在舊凝香堂西南紹興三十一年洪遵命名
有仁宗賜陳經飛白書端敏寳文閣佛字石刻奬諭
陳經勑賜丁謂詩及高宗書千文(真宗御製賜平江軍節度使丁謂詩)
(序卿黃閣同寅實彰於盡瘁碧幢臨鎮方屬於報功言當入謝之辰特賜褒賢之作今成七言四韻詩一)
(首賜新授蘇州節度使丁謂依韻和進詩云懿辭碩畫播朝中造膝詢謀禮遇豐文石延登彰順美高牙)
(前導表疇庸書生仗鉞今尤貴舊里分符古罕逢晝錦買臣安敢比黃樞早日接從容謂次韻和進云白)
(麻初降紫宸中簮組相驚帝澤豐驟陟將壇知運偶久塵台席愧材庸桑榆便覺人間别旌戟猶疑夢裏)
(逢已是都城聳榮觀更頒天唱耀戎容又賜御詩序卿名藩出莅雖極於倚毗文陛言辭良多於眷注特)
(示寵行之什用增方面之榮今成五言十韻詩一首賜蘇州節度使丁謂依韻和進詩云踐歷功皆著諮)
(詢務必成懿才符曩彦佳器貫時英俾展經綸業旋陞輔弼榮嘉亨忻盛遇盡瘁罄純誠均逸明恩洽疇)
(勞茂典行白麻三殿曉紅旆九衢平雖輟凝嚴任尤增倚注情擁旄辭帝闕頓轡望都城風景高秋月烟)
(波幾舍程想卿懷感意常是夢神京謂次韻和進云叨竊逢嘉會孤單荷曲成高車陪上宰密座厠羣英)
(步武清華地優游侍從榮勤劬期薄效忠謹誓明誠方畏官箴失俄驚寵命行冒恩心易感戀聖意難平)
(未副宵衣念寧安晝錦情摇摇千里棹眷眷九重城茜旆輝登路瓊章耀去程子牟牽望處金闕玉為京)
(謂跋云臣謂材用無取聲猷不揚徒以遭遇盛明忝冒榮寵掌邦計參國政一紀于兹贊皇儀相盛則百)
(禮斯舉位重逾量恩深積憂盖早負官箴久妨賢路或驟掇物論則大辜聖知優退是希陳露未暇去年)
(秋九月甲辰忽奉制命遥登將壇進崇秩於上公建高牙於故里君親竒遇臣子殊榮授命之初便殿賜)
(對天語撫勞睿旨温密至感至戀且拜且泣十一日復對於宣和門賜御製入謝日七言四韻詩一首十)
(九日朝辭於長春殿賜御製寵行五言十韻詩一首皆俾和進丹文綠字親奉於紫清雲笈芝函頒流於)
(衡泌簪纓聳觀油素騰芳璧日九華但圓首以拭自薰絃六變罄方輿而悅心期大播於玉音敢盡刊於)
(金字蘇臺粤壤鍾阜名區並謹歲時永昭盛美大宋天禧元年歲次丁巳正月二十六日推誠保德翊戴)
(功臣金紫光祿大夫檢校太尉使持節蘇州諸軍事蘇州刺史充平江軍節度蘇州管内觀察處置堤堰)
(橋道等使知昇州事兼御史大夫上柱國濟陽郡開國公食邑三千五百戶食實封一千二百戸臣丁謂)
戒石銘刻石在廳事南銘即宋太宗書孟㫤令箴内
四語也郡縣皆同
山隂堂景祐中張億建
瞰野亭見山閣皆蔣堂建
按武堂至和中吕居簡建
射臺嘉祐中蔡抗置
飛雲閣治平中裴煜立
介軒熙寧間韓朴植怪石於便廳後榜以是名
月臺在城西北隅元豐中晏知止葺故亭於上改稱
云
湧泉亭洗馬池祥符圖經云在州衙内
北軒在郡宅後寳祐五年重建於木蘭堂後東廡
扁曰聽雨西曰愛蓮(梅摰北軒欹枕詩苦無勤瘁補臺綱西院西頭冷峭房今日鈴)
(齋一欹枕清風不敢傲羲皇)
介菴在木蘭堂南凌雲臺下慶歷八年梅摰建併作銘
後菴入通判東廳久亦廢而銘石尚在(介菴銘并序表署西北有)
(堂曰木蘭堂之南有臺曰凌雲灌木駢生其上臺下有故園廢洞址在焉予因訪陳迹通其塞而菴之惜)
(乎孑孑立一隅中無長物入之者志意歛然思有所守宜介其名而銘之庵非廣居介不兼濟有守退公)
(杕而獨詣心淵坐澄默與真契嗚呼公怒賊私不遷而霽私欲蠧公不萌而制世紛萬殊浩乎亡際何以)
(靖之曰思無邪一言以蔽慶歷八年九月二十五日尚書戶部員外郎知蘇州軍州事梅摯立)
䨇蓮堂在木蘭堂東舊芙蓉堂也至和初吕處約
以䨇蓮花開易名(楊備䨇蓮仙影面波光翠盖摇風紅粉香中有畫船鳴鼔吹瞥然驚)
(起兩鴛鴦)
戟門紹興元年胡松年建榜以平江軍額(徐琛書)元稱
為儀門
待班亭二在譙樓城下東西相向紹興廵幸時草創
更衣亭二在東西朵城之陽亦紹興所剏扶春池光
亭後酴醾洞也紹興二年沈揆命名并書
䨇瑞堂元稱西齋紹興十四年王㬇建紹熙元年長
洲有瑞麥四岐及後池出䨇蓮袁說友葺舊齋表以
是名嘉定十三年乂改思政寳祐中作新堂舊稱併
廢(范成大雙瑞堂記維紹興初元夏四月吳郡袁使君為政之再閱月也長洲之彭華鄉以瑞麥獻乂)
(三月木蘭後池以瑞蓮獻麥兩岐巳堅栗可刈岐間復出新苗五枝青葱且秀且實後十日又岐於新苖)
(之半亦秀實如前按瑞麥圖自兩岐至九岐者有矣未聞枯莖之稊一再重出青黃殊色而三穎俱茂有生)
(生不窮之意盖創見云蓮則共蔕異花連理並秀豐腴適相當亦竒産也吏民歡喜謂造物者效珍發祥)
(工深巧妙非賢使君孰能致此又謂使君辱臨吾州政爾煖席而嘉瑞輙應何其速邪余聞神人精祲之)
(交其跡固相絶遠一念感通則和同無間直瞬息頃爾固未可速計也方使君持節按刑時以柱後惠文)
(䋲郡縣弗虔官吏絫足立逐捕劇賊血其鯨鯢風采烈於秋霜朝廷第最課進直中祕書就牧此邦吳人)
(憺其威名相與屏氣惕息使君一日過范村從容為郡余言曏吾以衣繡持斧為職知飭法鉏姦而已今為)
(守號稱民父母當有惻怛之愛拊摩惸鰥若乳保之於赤子使百姓知吾此心庶幾有不忍欺者雖蒲鞕)
(且弗願用况於桁揚敲朴乎余矍然起賀曰公此心當與天通人固未能盡知神者其知之矣閱時亡幾)
(而叶氣薰翔被于珍物豈非一念之感如鼓應桴有稀不疾而速不召而至歟是歲秋大熟政成人和庭訟)
(簡郡廓無事曩之蘄望於民者皆如本指益知祥應之不虚於是部使者暨府縣之賓佐皆盡圖以傳賦)
(詩以相唱醻猶謂未足傳久遠且春秋有年大有年皆以喜書今兹樂歲善收甌窶汙邪無不滿望二瑞)
(實兆其祥尤不可以弗識乃以䨇瑞名郡之東堂余又為原其所以致祥者為之記因以附見有年之喜)
(亦春秋之遺意焉使君名說友字起巖建陽人嘉平日石湖范成大記)
四照亭在郡圃東北紹興十四年王㬇為屋四合各
植花石隨時之宜春海棠夏石榴秋芙蓉冬梅紹定
中廢(負暄野錄云慶元中趙不囏會客問名亭所自銅陵主簿姚行簡對曰山海經云招摇之上其)
(花四照華嚴經云無量寶樹普莊嚴華醈成輪光四照又云光雲四照常圓滿今亭四面見花故以此名)
(趙稱賞贈遺甚厚)
頒春宣詔二亭紹興十四年王㬇建知信州吳說書
額傍有東西二井亭乾道四年姚憲建
坐嘯齋在四照亭南紹興二十七年蔣璨建并書額
思賢亭在舊木蘭堂之左池光亭西以祠韋應物白
居易劉禹錫三刺史後改曰三賢堂紹興二十八年
蔣璨重建三十二年洪遵益以王仲舒范文正公像
復更曰思賢堂嘉定十四年綦奎再新之又於堂
北剏白檜軒(仲并撰三賢堂記紹興二十八年春敷文閣待制陽羡蔣公之鎮吳門也既期)
(年矣治最上聞帝用褒寵民安初政郡以無事公唯益勤不懈事有關於風教纖悉必舉前人遺蹤勝㮣)
(以次復焉思以前政信安孟玉之意嘗捐金欲興三賢堂祀唐左司即中曰洛陽韋公太子少傅曰太原)
(白公太子賓客曰中山劉公皆嘗牧此邦者邦人尊之曰三賢曩歲為堂以祀之毁於兵火垂三十年邦)
(人念之歎息公訪其遺基得於郡治故木蘭堂之左攘剔榛翳掄材庀工百姓不知僚屬皆樂從也)
(紹興辛酉堂成制度古雅不陋不奢稱三賢之居中塑其像以次位置于堂南向東上并嘗一再從公過)
(焉公曰其為我記歲月固辭不獲并每獨怪唐史如文藝儒學循吏三傳幾二百人韋公法當處一焉迺)
(獨不為立傳亦史册之遺恨也惜哉公正元初由左司郎得郡于此清德臨民民樂其政暇日賓禮名流)
(與之酬唱于時白公客遊郡下盛稱公風流雅韻播於吳中至有詩仙之目自以不得與公遊宴為不滿)
(已而罷郡寓永定僧廬羈旅蕭然欲求田課耕而未得每端居焚香掃地而坐清風峻節可想而知其後)
(白公自杭移蘇實寳歷初元也首以公郡宴詩鑱之石酷愛慕之每自謂不及韋公大㮣可見於此史不)
(傳不得不致詳焉若白與劉行事始終則有本傳在二公共生大歷壬子歲真軰行也晩益相厚世謂劉)
(白白之去郡劉以詩遺之有十萬戸嬰兒啼之句雖三代遺愛何以加焉後六七年當大和中劉亦繼來)
(乘郡荒疫之餘撫摩安輯免民於轉徙文宗錫服以寵之白公時在河南猶以詩為劉賀三賢平時道義)
(相先分相好誠相與也而文聲政績兼優並著且俱踵為有意於民者名藩巨屏得一師帥吾民幸矣廼接)
(來臨歲月末遠聲名風采炳乎其輝一時盛事他郡所未有也去之三四百歲邦人懷慕之不衰宜哉公)
(復振起而一新之是將傳之愈久而愈無窮也蔣氏代以儒學顯至公而守兹土者三世矣公少受知於)
(世父樞密太師魏公翰墨篇章悉有家法晩逢明天子擢登法從處劇以簡中扃湛然到郡今踰年矣鋤)
(荒植廢皆如此堂未易一二書也并聞元祐中魏公帥南海郡人繪前刺史吳公隠之宋公景而下八人)
(築室以祠之魏公閱圖籍所載又得滕公脩王公林合前八人者號十賢各為之贊叙公今新斯堂也視)
(十賢之舉盖不謀而契益知公之心真魏公之心哉敢併書以告來者五月庚申朔左朝奉郎前差通判)
(信州軍州主管學事江都仲并記廣平程紹祖書范成大撰思賢堂記吳郡治故有思賢亭以祠韋白劉)
(三太守更兵燼久之遂作新堂名曰三賢其四年當紹興辛巳鄱陽洪公始益以唐王常侍本朝范文正)
(之像復以舊之名亭者榜焉先是公以歲五月來臨吾州繇州南鄙望洞庭略具區觀三江五湖之吐呑)
(濤波䀨天旁無邊垠而石隄截然浮於巨浸之上若有鬼神之扶傾鯨鼇背負而湧以出也暮夜人語馬)
(嘶匈匈不絶公固已語其人思常侍之功矣周覽原田而相其溝防東南之播於江東北之委于海者脉)
(絡釃通堙蕪滌涂夏旱易以陂潦水時至不能齧渚涯以决汙邪荒寒化為麥禾起景祐迄兹歲無大浸)
(於是公又曰非文正范公之勤其民者乎退而參石記竹書之傳詳兩賢行事尚什百於此韓退之銘知)
(言碑王之墓隧謂治蘇最天下盖遺册廑存於一隄其變滅無攷者不知幾也文正自郡召還遂參永昭)
(陵大政德業光明為宋宗臣通國之誦曰文正公而不以姓氏行焉韋白劉之餘愛邦人既已爼豆之語)
(在舊碑尚矣王范風烈如此且有德於吳宜俱三賢不沒以為無窮之思此堂之所為得名者嘗謂士才)
(高必自賢位高或不屑其官世通患也㓋公忠宣之子擢博學宏詞第一名字滿四海餘二十年既入翰林為)
(學士未幾自列去甫及里門制書以左魚來矣邦人度公且上朝謁莫能久私公也然始至之日咨民所)
(疾苦退然不自居其智能亟從掌故吏訪諸賢之舊圖畫髣髴想見其平生公既以道學文章命一世顧)
(有羡於五君子者意將迹其惠術講千里之長利以膏雨此民彼憧憧往來眎桑蔭趣舍人装者慮安肯)
(出此夫才高而不自賢位高而滋共其官盛德事也斯堂法應得書會公使來屬筆紀歲日成大世占名)
(數西郭樂其州多賢守令之不歉於古也文正公又吾東家丘焉竊願詫斯堂以夸隣邦以為邑子榮乃)
(不辭而承公命八月既望州民左從事郎范成大記并書)
東齋(又呼草堂)高宗駐蹕燕射於此紹興三千年朱翌新
之為天臨堂會去任隆興間沈度乃更名復齋紹熙
三年沈揆又改思政堂自書扁
瞻儀堂在廳事東(記云在郡治西北)紹興三十一年洪遵建
吳民俗重太守每來者必繪其像春秋陳於齊雲樓
之兩挾吏民瞻禮至是遵恐侵壞作此堂藏之紹熙
三年沈揆遷諸像於凝香堂併移舊扁慶元二年鄭
若容圖于壁間而以舊像庋之閣上(樓鑰為記)嘉定六年
陳芾併撤堂後逍遥廢閣廣而新之(陳振記)寶祐五年
趙與&KR0696;重建端平三年張嗣古奉安韋應物王仲舒
白居易劉禹錫范仲淹五賢像于内(清波雜志云王顯道守吳遣騎)
(之常州寫真於孫仲益併復齊雲舊觀范成大瞻儀堂記吳自置守以來仍古大國世為名郡又當東南)
(水會外暨百粤中屬之江淮四方賓客行李之往來畢上謁戱下願見東道主城門之軌深焉稻田膏沃)
(民生其間實繁井邑如雲烟物夥事穰有司程文書應官府者以千萬計奉使命大夫行部第郡課必致)
(詳於吳以視列城其雄劇如此夜漏未盡太守坐堂上主吏儐客旅進退語言面目不暇相孰何平明乃)
(得據按聽諸曹白事率常旰食有頃他客與報期會者又至如前雖精力過絶人其勢亦出甚勞而後能)
(善治故吳郡虎符非名德士若已至大官者不以分去之數十百年長老猶以為記至藏其繪像畏愛之)
(如一日鄱陽洪公之以内相典城也乃規東序之間屋為堂取凡公私所藏故侯之像頗補其闕遺列畫)
(其上又采韓退之廟學碑語名之曰瞻儀而命州民范成大詞而識諸石竊嘗觀郡國方志與耆舊風土)
(之書既備載山川土疆郭郛所在必論次前世賢守長爵里姓字之大略著于篇謂君子嘗居之其地故)
(僻陋猶借此以為寵今吾州不獨能志其人而肖貎具在章綬相輝凜凜如對生面他郡未聞有此雖大)
(府地重多顯者來自有以不沒抑吳人習於親上至久遠且弗弭忘氣俗之媺舊矣洪公盖始表出之盛)
(事固不宜無紀然公實以紹興辛巳夏五月至郡是歲值敵謀畔盟積甲並塞使行人來啓兵端又造舟)
(東海上將數道入寇天子赫怒大發步騎待邊分命樓船將督水居之士營巨浸以直敵衝吳前當出師)
(通道後控海浦所從入烽堠相望羽書疾星火公聲無氣弗為動舂容頥指不歛一錢不藉一夫機事立决)
(留行姦人幸騷摇一逞心醉回則相率遁去里門晏閉田間無吠犬行歌刈熟不知有軍與民德公甚念)
(無以報恩勤飲食必祝焉公於艱難時用劇郡呼吸變故曾無足以嬰道德之威齒文章之斧斤者治行)
(冠一世而不自以為功若此足矣顧方帥其吏民以館御諸賢覽觀裴徊若慕用之云者夫有餘則毋我)
(不足者多尚人君子之德心豈世俗所能測識者哉後之人歷階而登冇感於作者之意疇昔以行能盖)
(前聞人其必葺斯堂而嗣其事壁間之圖將魚鱗雜襲至於無窮可也敢併書之以風來者十月九日左)
(從事即范成大記)
秀野亭在坐嘯齋西紹興三十一年洪遵建
觀德堂在教場唐西園地也紹興間徐琛建西又有
射亭(新志云觀德亭在西教場紹定二年李壽朋拓教場隙地移建於南舊木蘭堂基之西後名閎)
(武)
逍遥閣在舊凝香堂後即舊觀復堂也(蔣璨書額取韋公逍遥池)
(閣凉之句嘉定中廢)
凝香堂在思賢堂西面臨池紹熙三年遷郡守畫像
於此更名瞻儀後以舊扁揭諸黃堂後廡
平易堂在小廳東挾紹興間蔣璨立自書扁(淳熙五年單䕫)
(易以隸書)後改熙熙又改葵軒
凉渚本名流桮舊在凝香堂隂後徙池光亭後
碧玉壼在秀野亭西(地有茂竹故名)寳祐末廢
知樂亭即舊生雲軒也在古池光亭東端平中張嗣
古改立(郡人周虎書額)淳祐初廢
御書堂在春雨堂西淳祐中史宅之以思賢故址奉
理宗書家有膏雨戸有陽春八字(唐張說撰宋璟遺愛碑語)及春
雨堂額奬諭勑書徐鹿卿亦以御筆奉安其内
春雨堂在後池北初池光亭圯淳祐二年重建堂成
史宅之乃以理宗書額揭之以侈君賜(朝奉郎應㒡記淳祐二年)
(春平江府治作新堂于池上秋工役告備顯謨閣直學士通奉大夫知軍府事兼浙西兩淮發運使史宅)
(之拜疏聞于上曰臣蒙恩再領蘇卬頼天子仁聖格于上下物不疵厲而年穀熟獲與民相安郡治北池)
(舊有亭曰池光郡太守澡心雪神思政慮善之地陋且圯也深惟一日必葺之義捐餐錢節冗費更建為)
(堂堂成顧名弗稱竊伏惟念昔者幸備推擇守藩于兹粗知究心牧養叨被聖奬遣使賜御書家有膏雨)
(戶有陽春八大字昭回下飾吳人以為榮臣不佞敢聖敬奉春雨二字冠斯堂以揚寵光以撢德意以丕廸)
(訓惟陛下財幸上覽疏可其奏錫以宸奎使得揭扁於戲旨哉謹按吳郡志郡治後圃有北池韋白之所)
(賦詠一名後池池光亭在其北紹興十七年守鄭滋重建然則尚矣三十一年洪公遵葺之距重建未久)
(也而多歷年至於今撤而新之若有待池光舊名莫考所從始淳熙中洓水司馬家孫曾至則以嫌故借)
(木蘭以名池之東木蘭堂固在其何可複出厥今度宏規成廣厦崇聖翰標嘉名春雨一堂遂為吳中鉅)
(麗之觀盖非偶然者其庀役也因舊址厚培而勢若負山倚屏然堂高三十二尺横視從倍淵如曠如四面皆)
(架軒三間展如昭如南俯大池浮水觀以受荷薰北與齊雲相直如闢穹如膴如上棟下宇五間起乎中)
(央數贏五十尺焉人莫不曰偉哉堂也堂名我不敢私雲章天筆賁如濡如豈真以誇榮耀聳觀瞻而已)
(自公退食言登斯堂因名而思義愛民澤物之念油然以生充而大之仁不可勝用矣仁之於四端猶四)
(德之元四時之春偏言之主一事專言之包四者故春者春之生夏者春之長秋者春之成冬者春之藏)
(何莫非春也乾坤之有六子動散潤熯止說互為之用雲行雨施乃獨見於乾而所謂元者非春乎君天)
(也乾也四時之行六子之運則臣也天朝選用岳牧臣子對揚休命均此臣也公既以自任又以規將來)
(堂之名旨哉公天資高淵綜而廣博天子以為烈考是以治吳有美政選表而入且踐台斗矣屬時以實)
(塞為急會吳中薦饑遂命公奉使典州公再至能為所人作豐年以其餘飽邊兵而活都民天子嘉之兹堂)
(謂見吾善者機也公歸參化鈞穆天縡家有膏雨戶有陽春又將為天下誦之冬十月朝奉郎應㒡記)
仁政堂在小廳東北寳祐六年趙與&KR0696;撤造酒庫創
為之其後季鏞扁今名
通判東廳在郡治西紹興九年白彦惇建十六年時
衍之撰題名記咸淳五年葉隆禮重脩正堂目曰敬
簡廳西有琵琶泉小丘嵌巖曰西施洞淳熙十一年
魏仲恭葺洞門作捧心亭後更舞雪又有風月堂蔡
塏復於廳西作光風霽月堂(郡人王埜書額)
通判西廳在子城西南隅(范志作東南角)淳熙十六年施邁
立石題名嘉熙初翁逢龍重脩(知府王遂記逢龍又有足清堂種書堂詩)
(未詳所在)景定五年趙與鑑撰續題名記淳祐三年謝堂
作屏星堂(吳邃記)城上有小樓見西山名湧翠(王遂記平江通)
(判西廳在子城西南最高處宜隆而汙宜豁而抱宜整齊嚴肅而雜處閻閭甚不稱夫通都輔郡之體治)
(中别駕之居翁君過遂而言曰佘郡一年矣而假室廬於人其何以尊君命而寧親心且堂扁題以淳熙)
(十六年東偏則次年施君邁之所營歲月非不深而事力微矣會將斥而大之舍舊而圖其新能無懼余)
(力之不任乎遂矍然而起曰君之及此言吾郡之福也乃與提舉趙公崇揮總領吳公淵桂公如琥合六)
(縣之長鳩財以助之而君以其力僝功其間一日往視之則堂崇成矣未幾人過之則廳事立矣門屋閎)
(矣闢其東軒翼以後序高燥遠過其舊而營築歛退於初面贄朝揖莫不就正毫釐尋丈秩秩不差於是)
(汙者隆拘者豁而整齊嚴肅隱然題輿泥軾之氣象偉哉其斯舉也謁記予遂因為之言曰吳古之建國)
(也自泰伯季札以禮遜先天下至於晉唐千有餘年之間騷人墨客之所登臨忠臣義士之所感慨不為)
(不多矣而力未有以贍才又未足以給今君於此建官府而臨庶民坐堂皇而理百事於以出入王命經)
(理兵賦不亦韙歟入侍潘輿怡怡衎衎有雋不疑范滂所不能及者豈非天下之至樂乎抑吏退賓閒舉酒屬)
(客拍手而歌吳趨以訪闔閭之舊遊尋龜蒙之遺跡其樂有人不與知而已獨知之者又非言語之所能)
(及也乃為之書君名逢龍字際可甬東人號龜翁登嘉定丁丑第詩思清越出大歷正元畦逕之表而長於)
(吏才費之大小役之遠近不書余之為此者非但喜兹屋之成乂以幸斯文之得所託也嘉熙改元七月)
(丙辰朝奉大夫煥章閣待制知平江軍府事兼管内勸農使節制許浦水軍賜紫金魚袋王遂記)
僉判廳在儀門西舊名都廳淳熙十三年重建廳西
有勤繼堂(木待問命名范成大書額石如壎撰記及有前後題名三記平江府僉判廳勤繼堂)
(記皇帝龍飛改元春官收郡國賢能永嘉木公待問大魁天下授僉書平江軍節度判官廳公事以乾道)
(元年九月二十有四日庚午至皇帝在位四禩矣眷治道之方興想中原之未復以為未有不先内脩而)
(遽能外治者於是絀懦柔斥弇陾□民瘼革政弊本農桑懷歸附繕戎械肅邊徼剗文務實貴厚益浮靡)
(遠近小大莫不改慮易圖趣上意之攸向木公拊瑑而歎曰求治在朝應治在州一州不治也實虧天下)
(之治太守總州治之略而已别駕貳州治之略而已六曹有參邑有令丞簿尉復各自治其職而已匪守)
(匪倅而守倅以之簡匪曹匪邑而曹邑以之諧此僉書之所以不可廢虧其間也歟是州今股肱郡吾其)
(敢易廳事之西有堂可以燕可以息可以思可以為則名之曰勤繼盖取郤成子能勤繼之義也求法書)
(於郡人括蒼太守范成大而題之且謂仲尼沒吾道中否無為之說滿天下而勤為鄙天下不見唐虞三)
(代之治者知有無為而不知有勤也舜以無為為舜舜之無為吾聞其有臣五人而後天下治不聞其無)
(臣而天下自治也吾聞其恭已正南面而已矣不聞其已之不恭而南面之不正也五臣各得其職而又)
(已之必恭南面之必正舜有一日之不勤哉舜不如是不能無為而治也杜元凱曰勤則功繼之人臣之)
(功莫大於禹稷予乘四載隨山刊木禹無為乎黍稷重穋植穉菽麥稷無為乎禹稷不能以無為事舜後)
(之人君臣俱欲無為非姦則䛕夫何脩名之能立也木公胷中之藴將至萬萬昇平豈適為州設邪寓名)
(斯堂則不小乎州而弗為也不小乎州者且何大於天下粤明年五月召去如壎以散才承乏偶屬後塵)
(時太守顯學吳興沈公介精白惠紏不可以弗勤事也外臺在郡使者實今太守直閣會稽姚公憲風規)
(振肅尤不敢弗勤今憲使者司諫丹丘陳公良翰器閎道直凡州縣屬惟恐勤之弗至二年之内出親吏)
(帥之儀退味勤繼之旨雞鳴而興功非所幾也在易蹇之井者敢不以之顧將及代矣而夫魁同郡蕭公)
(國梁實來是固嘗茂明乎勤而舜俞之者也居斯堂也事斯上官也是殆相須以行乎禹稷之道者也是)
(殆相須以禮樂斯民者也且何州之弗治天下之州皆有是吾無外輕之憂矣嚴班對杜區區中興之策)
(奚為哉維四年龍游困敦辰在析木之津二十有二日庚戌吉長樂石如壎記虎丘之農林東書)
節度推官廳在通判東廳西嘉定三年重建西軒扁
曰冰壺
觀察推官廳祥符圖經云在州衙門内西後遷子城
南紹熙間以平橋南舊酒庫改為之嘉定三年吕伯
誾重脩有記紹定二年吕祖忞撰題名記(宋李卞重脩觀察推)
(官廳記平江觀察推官廨故在子城之南隅去郡庭纔數十步蚤暮入幕為良便淳熙間有去官者代未)
(即至庾臺因假以處幕屬久而不歸遂以麗譙南廢缺酢庫為治所即今廨也有屋數間介于民居敗椽)
(破甓支柱交午每大風雨勢岌岌然若將壓焉累政相仍弗果葺吕君蒞事之三月慨然曰郡從事為今)
(從八品官雖卑郡政無小大皆與聞焉異時繇此登顯途者項背相望而所居痹陋若此非所以稱幕府)
(待賓僚之意縱未能撤而新之獨不可為之以漸乎乃相地之宜即廳事之左闢屋數楹窗戶䟽達四坐)
(顯敞繚以脩竹為燕坐之所然後為壁為廡下至庖圊皆以次畢具經始於癸亥之末夏訖工於首冬凡)
(為屋十有四間基堅材良不侈不陋視前日子城故廨規橅遠甚君將代去求文以記歲月卞切聞昔之)
(叔孫婼羈於晉其所館雖一日必葺去如始至况在官乎今之仕者多安於苟且重於改為眡官舍如傳)
(舍翫愒因循既幸其滿始飭胥徒旋加丹堊以遺來者棟宇摧腐庭戸之湫隘謾不加省視殆有愧矣吕)
(君來未煖席方僕僕犇走應簿書期會剔拔蠧弊以贊郡綱乃能謀其室於從容談笑間井井而辯客至)
(則杯酒相屬吏退則書史自娛受用三載而遺後人以安嗚呼可以觀政矣故樂為之書吕公名伯誾字)
(正之申公五世孫也開禧丙寅夏五月壬辰朝奉大夫新擢發遣安慶軍府兼管内勸農營田屯田事借)
(紫李卞記名記官無崇卑居之者必有以紀其到罷之歲月其來尚矣平江為輔藩觀察推官為幕屬中)
(興今逾百年獨無紀載不其闕歟)
府院在子城内東南廳事西有簡孚堂紹興十一年
錄事參軍吳芾作(乾道五年芾入對過吳題詩廳壁錄參王康彦以入石并刻前記為)
(此廳盛事)紹熙元年趙景度刻石題名(祥符圖經云州縣在州衙内東偏前)
(志府廳在譙樓東陳之茂記平江錄事參軍吳明可作堂於廳事之西友人陳之茂一日過之愛其闃然)
(幽深與公齋不𩔖明可徐謂曰僕猥以不肖典兹獄市常以人命至重大懼不明以抵累于非辜究懷怵)
(惕夙夜靡敢自安兹堂之作非晏樂是圖盖將為訊鞠論囚之便焉客有取周書五辭簡孚之說以名者)
(願得子一言之茂戄然起而前曰嘻明可不苟於其官如此哉夫君子之仕無小大舉得以忠恕仁厚施)
(諸人而功甚連者莫如獄然巽懦不事諉可否於吏吏因緣邀賕執爰書捃摭微細考一連十翫歲月不)
(報不則觀勢利所鄉肆請託之私為豪傑囊橐而羸知弱寒窶卒以纖芥文致不减幸而強敏可喜往往舞)
(苛察鍥薄慘刻務以威猛立名嗚呼獄君子所盡心也使持法者一有是則刑失其平而銜恨蒙冤無所赴)
(愬寧忍之乎是以哀矜欽慎巨細坐折皆得其實等惟寬平之歸則食息俛仰庶幾無愧屋漏明可學通世務)
(介而有守居官餘年明允篤實之譽隱然在人則斯堂之義固已從容躬蹈僕尚奚云明可行為中都刪修之官)
(陪相國餘論筆則筆削則削一字輕重利害相萬願無忘今日用心明可宜此言請刊諸石併以告夫來者明)
(可名芾丹丘人紹興十一年七月旦梁谿陳之茂記)
司理院在子城内西南紹熙元年李直方刻石題名
寳慶三年提刑林介司理章巽亨建廳後正堂曰清
安軒曰盡欽廳東軒曰甘竹改名務平(盧氏云按李莊簡公奏䟽)
(云朱勔展南宅以奪司理院則非舊處明矣或謂今院乃政和所遷雖與李䟽合但今獄庭有塔在及葛)
(蘩記作熙寧己酉歲二年似與前說不同祥符圖經今移在子城外西南隅前志云在譙樓西)
司法廳舊在子城内後以平橋南舊醋庫為之紹定
三年趙汝渠重建并書額後有便坐東曰雲舍西曰
賦梅(劉平國撰記)
司戸廳在府院西慶元二年重建廳西小圃有翫花
池采香徑秀芳亭飛雲閣廳東有小山亭曰小蓬
瀛池北有長嘯堂皆建人袁申儒所葺治并撰題名
記又鄭霖撰壁記(鄭霖記尸曹之官廳壁記尚矣吳君天澤兩年成資節齋資尹辟置)
(醴幕趣來不容緩辭余以續記為請余竊觀今之仕者其迹如寄於其職分所當為者往往漫不之察既)
(去若素不曾到又何暇此為哉余與吳君昆弟交久矣素知其家學有守相繼登上科又能發明外氏龍)
(川文藝公之學同志皆推之余來假守得君為僚助我多矣君雖初筮其諳究官業如素然而職掌版籍)
(之外郡日受戶婚之訟皆頼以决犂然當乎人心余恨挽之不可得情之依依尤甚也觀君之所存未易)
(涯涘然猶拳拳於此記者盖不以獨善為喜又將以詔來者壁故有記他不復贅言姑道吳君之志云淳)
(祐十年七月朔郡守天台鄭霖記)
兵馬都監廨舍在州衙東偏
兵馬監押廨舍在州衙西偏有二所見祥符圖經
路鈐衙在府西樓下東偏
州鈐廳在状元坊内
路分廳在鈐衙南
糧料院舊在譙樓西紹熙中陳景思刻石題名龔頤
正撰記後以織里橋南沒官屋改為之
監糴納倉廳在姑蘇舘前淳祐中李煓重立題名(朝奉)
(大夫黃濤記)
轉運使廳在郡治西偏熙寧七年徙治杭州(今傳西館橋東)
(醅酒庫即其故基又孫何自京東遷二浙於此作三亭曰自公温故艤舟有三亭記見集中)
發運司催綱官廨舍盧氏云按會要崇寧三年八月
江淮荆浙等路發運司奏移自潤州至衢州催轄綱
運官於蘇州置𪠘宇
提舉淮浙澳閘司盧氏云按會要崇寧元年十二月
置提舉淮浙澳閘司于蘇州(以知崑山縣事鮑朝懋提舉管翰依提舉弓箭手側)
(序官置司人吏許於常潤蘇杭秀等州選差半年一替仍令兩浙轉運司進奏官兼管發落文字從左司員外)
(郎曾孝蕰之請也)
牌籍庫在大廳西油榨庫在大廳東
炭庫牛皮庫並在大廳西北已上祥符圖經
軍資庫在大廳東南儀門左紹定五年鄒應博重建
甲仗庫在大廳西紹定中鄒應博别建於瞻儀堂後
改名安成庫(中有鎮庫鐵槍其上欵識云項王將廟鍾離昧者乃淳熙中天慶觀造嶽神)
(浚井所得)
公使庫公使酒庫並在設廳東(按公使庫諸道監司州軍皆有之取民以)
(佐厨傳之費然正賜錢不多而著令詐收遺利故州郡得以自取江浙諸郡酒歲遣中都官凡五六至至)
(必數千瓶淳熙中尚書王仲行守郡與祠官范至能胡長文厚一飲之費卒至數千緡又有公使醋錢諸)
(郡立額自取於屬縣縣歛於民以輸之小邑一歲不下數千緡人尤以為怨)
架閣庫在設廳西廊
激賞西庫在景德寺東激賞南庫在盤門内右二所
並紹定二年李壽朋剏
武備庫在齊雲樓東城下寳祐中趙與&KR0696;立
造酒庫在平糴倉西寳祐五年移公使酒庫改剏
醅酒庫在西館橋東
竹青庫在閶門外今有竹青塘
四酒務在夏侯橋南
抽觧場在明澤橋南
香藥場在羅城内(一云香藥司)
茭草場在子城西(一云茭草局並見祥符圖經)
商稅務在子城西
酒務在子城正南見祥符圖經(盧氏云按續記又云稅務舊在驛前范文)
(正公遷於西河上公私甚便)
太平惠民藥局在醋庫巷慶元元年建
濟民藥局在魚行橋東紹定四年吳淵剏於廣惠
坊之左自為記開慶元年馬揚祖重建于子城内路
分廳之故址繼又遷於其北(吳淵記淵猶及見先生長者談乾淳間事其言)
(曰聖朝體列聖好生之德每以民命為重一念懇惻無所不用其至乃至濟藥療病亦加宸慮一日忽遣)
(中使宣索太平局龍虎丹既進御命捐其價十之九盖聖意謂親嘗則主者不敢苟直廉則貧者易以得)
(嗚呼神農氏曰試百藥周官醫師掌醫之政令自十全以至十失必次第而躬行誅賞實此意也近世天)
(下郡國臺府開設廣惠局以便民服餌皆所以廣此意也姑蘇城大人衆余領郡適有春疫亟幸羣醫之)
(良分比閭而治某人某坊某人某里家至戶到悉給以藥窶而無力者則予錢粟疾不可為者復予周身)
(之具繇二月訖七月其得不夭者一千七百四十九人因念倉卒取藥於市既非其真非惟不真且弗可)
(以繼乃剏濟民一局為屋三十有五楹炮澤之所修和之地監臨之司庫廩庖湢鑪磑鼎臼翼然井然罔)
(不畢總其夫匠木石之費錢以緍計者七千八百四十五米以石計者三百二十三既落成復以二萬緍實之)
(為市材費凡川廣水陸之産金石草木之品無珍不至無遠不取冀有益於人故真其劑弗求贏於官故輕其)
(直料置豊盈薌味芳烈較市之衒王賈石者相去不啻萬萬列肆闤闠過者懽悅他日設遇流行之灾四時)
(之沴則分醫以療捐藥以濟具為吳門之利蓋未有已也恭惟聖天子仁同阜陵視四海之痒疴疾痛如)
(在一體淵幸叨選擇出守是邦求牧與芻不收不勉此局之設盖亦所以推廣德意萬分一云紹定四年八月奉)
(議郎直煥章閣知平江軍府事就除浙西提刑吳淵記)
慈濟局在府治東南夫子巷嘉定中剏作棺以給貧
民
慈幼局在府治東同樂園門裏寳祐中趙與&KR0696;剏(先是)
(淳祐七年理宗令臨安府置慈幼局收養遺棄小兒支給錢米賃貧婦乳養民間願抱養者官與月給錢)
(米三歲住支與&KR0696;盖推廣上意云)
作院在教場西乾道四年姚憲建
居養安濟院在社壇東建炎以來廢淳熙三年陳峴
重建(有仁政倉籍官民田千六百六十畆得米七百石有竒以給歲用提幹盧瑢記紹熙元年提舉)
(張體仁人剏安濟院于城西南開禧三年陳耆夀益按以田一千一百二十畆郡人滕成作增田記盧氏云)
(國史崇寧元年知開封府吳居厚請置居養院處民之鰥寡煢獨者以戶絶財産給其費支河北轉運司)
(亦以為請又推廣之先是蘇文忠公知杭州日置病坊一所於城中名安欒堂以僧主之至是為言仍改)
(安濟)
安養院在州鈐廳後舊曰醫院提舉林介建改稱(陳耆)
(卿記安養院在州鈐廳後舊曰醫院寳慶中改今名安養院尚書郎林介之使浙右也决而和威而愛罪)
(自死以下周慮熟讞不得其情不上焉既而曰死於刑吾不忍也而有死於病者若之何忍之於是安養)
(院成郡府院四獄之以病告者而治其醫之政令大㮣屋百礎田三頃飲食臥籍薰燎之物靡不具護視)
(典領督之人靡不力貯藏頒給激犒之法靡不將簡良才萃名刃以授大小醫而精煉治之囚氣略不紓)
(識之歷歷至囚亦至既至醫拯療如法洎愈因與歷歸爭喜曰吾病憂死爾今遇公得不死果死可無憾)
(况生乎且吾昔之病未若今之病之愈之速也果死信無憾也或曰囚冇罪者也果死死有罪者也醫有罪使)
(不死豈過歟余曰不然均是民也均是耳目肢體也其罪至死者法也縱不可生當死於法而不當死於病也)
(或罪不至死而亦死於病官實死之也夫不能生其所可死而至於死其可生是假獄以穽也如公之心惟見)
(其可生不見其可死視其有罪也猶其有疾也則視其有疾而欲生之尤甚於有罪而欲生之之亟也洪惟聖)
(朝天覆春育尤拳拳岸獄事乃四月制下飭監司都守以審克縷縷二百言公永讀訓詞蚤知德意院之成今)
(已一歲成而不墜可百世蓋好生之君與宅生之刺史紹脗相合如此今而後囚固無憾公亦無憾也哉分名介)
(熙名御史之子御史按行東浙有異績先後輝映克其清謹庶獄有自來云寶慶二年八月天台陳耆卿記)
廣惠坊在魚行橋東紹定四年吳淵剏自為記(吳淵廣惠)
(坊記淵不肖劣聞先君子之訓曰先儒有云志伊尹之所志學顔子之所學又云一命以上苟有志於及)
(物於人必有所濟此吾之所以終身拳拳服膺而勿失者也書曰一夫不獲時予之辜孟子曰思天下之)
(民有不被堯舜之澤者若已推而内之溝中此伊尹之所志也小子識之淵入耳注心三十年于此矣故)
(自領一簿宰一邑以至貳一州佐一臺未嘗不日思先君子言求所以及物濟斯民者迺庚寅之冬被命)
(守姑蘇道過吳江橋下淵延見所部吏艤舟焉時夜雪凝㮚霜風凜冽襲裘不知其為温附火不知其為)
(炎於是惻然動心進左右而問之曰爾邦城大民夥鰥寡孤獨癃老廢疾顛連而無告者其多乎曰然郡)
(有廬以聚之有廩以食之乎曰否淵獨念言窮州陋邑猶有所謂居養安濟之所吳門甲三輔多名守富)
(課租不應有此缺典既領印即括夫田之沒入于王官者廢絶于緇黃者未足則以公財市民膏腴者寸)
(積尺累厥數既登迺卜地鳩材為屋七十程總上木夫役費錢緡九千六百八十米石三百一十七既成)
(扁曰廣惠坊廳堂耽如廊廡翼如男子婦人各有位置倉廩庖湢井臼床几鼎鼐備具無一乏缺適然而)
(疾病者又别室以居之大者人日粟一升半月錢三十有三小半之米則三殺其一焉夏則湯沐冬有衾)
(纊病有藥死有槥額以二百人為率亡者得續此其大略也竊嘗攷祖宗時在京有四福田院外郡有居)
(養安濟院當時奉行惟謹甚者至有設㡩帳具酒食其所全活不可勝記深仁厚澤與天同普此國家運)
(祚之所以久長州縣長吏之所當遵守而廣惠坊之所由以作也後之人與我同志尚思先儒之言益而)
(侈之是亦上不負天子下不負所學之一端云若夫租入多寡别石具載兹故不書紹定四年八月既望)
(奉議郎直煥章閣知平江軍府事新除浙西提刑吳淵記)
元宣化堂宋郡宅堂基或云即黃堂也元貞初治中
王都中以舊春雨堂移建參政徐琰為題此扁推官
廳在府治右即宋都吏廳大德七年推官孫居仁吕
良祐改廣之曰明恕延祐六年吕顯祖賈達又加開
剏(判官理熙伯雍為記)
經歷司在府治東(門樓扁薊丘李衎書)大德七年經歷范子咸
以兩淮發運司簽廳改剏軒廳東西廡後堂即宋䨇
蓮堂基扁曰芙蓉幕(方進辰書)其西厦為照磨廳又為承
發司
錄事司在推官廳西即宋通判東廳
司獄司在譙樓西北即宋司理院
官醫提領所在譙樓南即宋察推廳也大德八年革
隂陽教授司在譙樓東
都稅使司在織里橋西即宋中和樓基
蒙古字學在府治西南至治中置
平凖行用二庫一在樂橋南即宋和豐樓也至元十
三年改造一在禪興寺橋南至元二十一年剏
豐盈庫即宋軍資庫也至元十二年隸宣撫司十四
年改為永豐庫隸平江路總管府十九年復改為
豐盈
省富藏庫分司在閶門外
抽分竹木場在郡城西
惠民藥局在吳會坊側初以舊和豐樓為局延祐
五年改建
雜造局在蔣家橋南至元二十一年置
織染局在平橋南即宋提刑司也至元十七年改剏
浙西提刑使司在烏鵲橋西北舊作提點刑獄司建炎
四年置使紹興初建廳事後曰明清堂堂後亭曰留
客曾逮剏(其父文清公幾命名并為詩徐藏隸額)乾道九年諸路添置
武提刑一員遂於舊司之東撤去幹官𪠘宇以其地
作東廳後復省罷(曾幾留客亭詩序逮子作亭於官舍明清堂之後種竹殆千竿余名)
(其亭以留客取老杜竹深留客處之句因題二小詩云行到竹窮處有亭佳可遊境因吾子勝客為此君)
(留娟淨經時雨蕭條六月秋豈無他草樹涇渭不同流種竹無他事林間與客遊自應携手入安用閉)
(門留静可過僧夏清宜對奕秋衰翁九節杖來往亦風流沈度汩汩多塵事長懷鳩杖遊每因門可欵豈)
(為醉相留静契竹林勝幽非草樹秋公今國耆艾砥柱屹中流持節推仍世林園記昔遊深藏事幽討)
(長轡詎淹留己見山無盗欣同歲有秋時容一嘯詠竊比晉名流)
檢法官廳在本司前紹定五年重建便坐曰毋不敬
池北堂曰肖野寳祐中新作
幹辦公事廳在東廳後有超然堂北齋開禧初陸子
虞葺之及剏題名記寳慶三年趙時侑再新之(趙希邁超)
(然堂記水心葉先生負天下重名淳熙十年賓浙右提點刑獄幕士争宗師川赴荅應暇時賦詩超然堂)
(上庭下檜䨇榦人手自種植從是堂名四播而草木聲價隨重矣先生前建堂纔八年後二十二年山隂)
(陸君子虞嘗經理葺治距今又二十二年風毁日剥摧破弗支後人撑持苟歲月庭檜蓊鬱怪稍穿簷亦)
(莫事修剪超然堂名在而已秦溪林公介從持節易繡斧數月四明趙君時佐來幕下主和而賓敬政肅)
(而事省一日諸曹從容以新堂請林公喜從曰吾志久矣亟命吏市良材隣郡且屬君務偉舊觀給工度)
(料不計也越月堂成堂後復剏屋曰晝永東西偏各有新書房曰盡心曰一經移巨檜一株與先生手植)
(檜欄楯對峙蔽以花柳翼以墻垣觀者目駭心動而超然堂名迹始相稱君屬希邁曰子游先生門最久)
(又辱林公知識顛末非子事乎夫聽宫室之圮壞不事改作者常人所安也至於承廢處陋求作新而卒)
(莫遂者志士所未滿也豈作新一念與苟安者同哉蓋力之勤惰在人而事之興廢在時時副人則可人)
(勝時則不可超然欹傾非一日作新者又不知幾人時或拘之人力雖至何益也君於林公一相晤語而)
(新堂之志頓遂得非時在林公而君之人力因著乎始吳人宗文正范公學後和靖尹公讀書武丘山士)
(亦知慕向至先生以艮冶端範士軌學者於是人所鋪張皆正響真脉而吳之士乃盛林公方彌節首命)
(僚屬拜文正祠未幾祀和靖且饋存其孫子昔先生淑教池又拓新之林公志於率屬蓋在此不在彼也)
(君林公門人超然既新而無復前日之卑隘淺陋於寒焉持蹈於焉辯書而敢以遊觀荅其長乎堂南浚井)
(冽可食檜隂覆其上君命曰䨇檜泉尊慕往哲之心益不自懈也書得隱歟寳慶三年八月朔儒林郎平)
(江府嘉定縣尉東甌趙希邁記)
添差幹辦公事廳在飲馬橋南社壇巷寶祐中以沒
官屋改剏
凖備差遣廳在烏鵲橋南寳祐初趙與訔請以沒官
屋改剏凖遣余東復增葺之自為記
提舉常平茶鹽司在子城外東即舊鹽香衙也紹興初
建咸淳四年宋遇再建後堂十年權使事潛說友重
剏廳事廳事之東有觀風堂(米友仁書榜)池傍有假山扁
曰壺中林壑(寳祐六年改觀風張即之書)池上二亭南曰揚清北
曰草堂廳之西有宸翰閣(亦友仁書扁)東北有宣惠堂(淳祐)
(三年程以升重建)後舊有皇華堂(吳說書額紹興二十年王珏重修紹定四年袁肅移)
(建于宣惠堂後池北刻皇華詩于壁自為之記)皇華之東又有尊美堂(亦紹定中)
(建)其上有達觀樓後有清意亭(淳祐中趙與弼建)廳之東側
有頤齋後有圃扁曰春熙圃中有望雲臺(紹興末楊和王子倓)
(持節時作)池傍有繡春堂(淳熙十五年史彌正建范成大書額即舊皇華堂嘉熙中趙崇)
(暉重剏草堂揭以此額)池中有鑑止亭(史彌遠作)
常平僉廳在正廳西南紹定中重建袁肅題會議之
所曰公是堂又為記
幹辦公事廳二一在檢法廳北嘉定十六年沈省曾
刻石題名一在郡樓西後改添差幹辦廳
添差幹辦公事廳即郡樓西廳西舊治也端平二年
楊權重修有記淳祐二年趙與訔名曰諧清堂(取葉適詩語)
茶鹽司幹辦公事廳有二一在醋庫巷惠民藥局東
一在譙樓東後改發運司僉廳
提領官田所主管文字廳在禪興寺橋西北舊百萬
倉官𪠘廳東便坐曰東菴咸淳七年家之巽剏并記
發運司嘉熙三年九月置浙西兩淮發運司于平江
以守臣兼領(時知府趙與&KR0696;遂兼副使仍以措置浙西和糴繫銜既而又剏提領和糴所并)
(節制司增置官吏先是和糴歲敷屬縣有田官民戸寳祐四年糴至一百五十萬五年至二百五十萬景)
(定中派買官民田以為公田永免浙西之糴至四年八月有旨省罷而節制司併歸于郡)
節制司後有談笑堂籌勝樓景定四年趙宗源撰題名
記
幹辦公事廳在吳縣西南寳祐五年以民居改剏廳
西有軒曰風雲壯懷傍曰鐙基月析皆陳鎮入幕時
名前有臺亭曰横舟有陳鎮題名
節幹廳在子城内咸淳四年以濟民新藥局為節制
司凖遣廨舍十年有劉坦題記
江南浙西道肅政廉訪司分司在譙樓東
海道都漕運萬戶府在聞德坊内有鎮撫所及各千戸
所(至正末張氏改為分樞密院有漕運邊公等政績碑二今移置靈慈宫内鎮撫所理本府庶務崑)
(山崇明所江杭州嘉興所所常熟江隂所後松江嘉定所平香糯已上諸所在萬戸府喬司空)
(巷内設置各治本處運糧船戶事)
江淮財賦提舉司在織里橋東
朱張財賦提舉司在閻橋北
宫相府提舉司在城東
稻田提舉司
汴梁提舉司並在昇平橋
善農提舉司在乘魚橋北
平松提舉司在朱張巷(已上四處至正間改為提領所)
集慶提領所在盛家帶上
都水庸田使司大德二年立於譙樓東七年革罷至正
元年復立於乘魚橋北後遷織里橋東以江淮財賦
提舉司改創
姑蘇志卷二十二
