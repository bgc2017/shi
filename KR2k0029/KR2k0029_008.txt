姑蘇志卷九明王鏊撰
山下
穹窿山比陽山尤高五湖賦云穹窿紆曲蓋此山實峻
而深形如釵股吳地記兩嶺相趨名曰銅嶺越絶書
為古赤松子取赤石脂處又神僊傳赤鬚子豐人秦
穆公魚吏也食柏實石脂絶穀後往吳山升僊去即
穹窿山也山高而平其頂方廣可百畝中壘石為龕
名國師庵半山有泉名法雨四時流不絶下注石堰
可以灌田山東嶺下有盤石高廣丈許相傳朱買臣
讀書其上後人號為讀書臺穹窿寺在焉其北有紫
藤塢百丈泉海雲菴西址有白馬寺(元陳徵詩綠水青山今再遊杜)
(鵑花發雨初收猿聲好在千章木雲氣深蔵萬丈樓麋鹿近人來古澗麒麟無主卧荒邱吏情益媿成羈)
(紲西望太湖烟際頭黃漢卿何處春山好物華穹窿山下古烟霞出林磵水作清語上樹藤枝開紫花久)
(住老僧如避世初来塵客懶還家一尊醉倒東風裏更覓砂鍋穀雨茶楊基昨日出遊今日還登臨未盡)
(湖東山紫藤花落高樹下翠羽鳥鳴深竹間泉亭峻石淨可掬磴倚絶壁危難攀人生跬步即天險不獨)
(瞿塘與劍關吳寬我聞吳中諺楊山高抵穹窿半壮哉拔地五千仞始羨吳中有寺觀銅坑鄧尉仙屏扆)
(天平靈巖當几案其間法華與雅宜水透横亘如長岸何人著山經宜作吳山冠但嫌地勢高山家每憂)
(旱舟行半日青已了郤被濃雲忽遮斷水田路轉二三里依舊諸峯青歷亂人云山頂百畝平合結茒廬)
(倚霄漢龍門勝迹未遑遊坐向船頭先飽看又飲百丈泉白雲翻海濤行人渺無蹤蘭若因以名秀似青)
(芙蓉兹山非百丈泉石與山重問泉所發源寺僧偶相逢涓涓出亂石㶁㶁循長松山中下鑿井飲足忘)
(瀰冬始知白雲多護此蜿蜒龍品評藉道園遺墨無塵容所恨生已晩挾杖何由從步来當長夏坐挹清)
(心胷紀事強追和豈徒碧紗籠謫仙詠瀑布莫訪香爐峯)
香山與穹窿連屬南址近太湖為胥口而氣脈接胥山
吳地記云吳王種香扵此遣美人採之故名其下有
採香徑互見古跡西南數里有黃茅山臨太湖南址
吳王愛姬祠在焉
胥山在太湖口寰宇記云吳王殺子胥投之扵江吳人
立祠扵此故名(水經云胥山上有壇長老云胥人所治也下有九折路南出太湖闔閭闢)
(以遊姑蘇之臺而望太湖也)今太湖口為胥口其外為胥湖南有
高峯山(自穹窿至此止)
姑蘇山一名姑胥一名姑餘在横山西北古姑蘇臺在
其上至今人稱為胥臺山互見古跡
横山在姑蘇山東隋書十道志云山四面皆横故名又
名踞湖山以山臨太湖若箕踞也錢氏葬忠獻王元
璙扵此建寺其趾曰薦福因又稱薦福山山有五塢
故又名五塢山皇祐五年節度推官馬雲遊此山名
之曰芳桂塢飛泉塢脩竹塢丹霞塢白雲塢後人又
以堪輿家言稱為九龍塢山中舊有朱桓陸雲公顧
野王墳續圖經云此山鎮郡西南臨湖控越實吳時
要地隋遷郡扵横山亦以是為屏蔽云(馬雲詩山臨太湖上寺隱)
(青蘿間五塢洞壑邃衆峯屏障環濃嵐面光彩驚波背潺湲雲歸定僧寂月伴樵夫還林墅掩蒙密級磴)
(容躋攀錢氏建圭社此地為家山又題五塢森森芳桂樹團團削青玉春花飛澗戶秋實墜巖曲霜條封)
(翠紫風葉摇香綠下有幽棲人結芳避世俗學仙讀丹經好道探藥籙植根滿羣峯不使樵斧觸高崖)
(落飛泉深源味泠冽雲津留玉乳石髓澄金屑淙淙危磴響滴滴蒼蘚缺濺沫灑明珠滿澗融寒雪巖夫)
(就潄飲姬子臨浣潔不獨愈痼疾自可清内熱檀欒徧巖川幽谷氣象鮮風生自宫徵秋籟成管弦夕)
(靄起碧霧晨㬢生綠烟花繁紫鳳飽質勁蒼虬攣藤蘿交密蔭仰不見雲天欲訪桃源路塢塢疑相連)
(東澗豀谷秀粲然金碧麗亘夜丹氣明向曙扉烟霽磴瀉紅玉泉林紆赤鳳髻日出諸峯上月皎半天際)
(幽谷紓綘繒層崖縈錦&KR1455;羨此山居人蕭然遠麈世君尋白雲䲧最近林澗西永日抱幽石因風度清)
(豀炎隨夏景變涼高秋氣淒素靄生巘㠋練光帶虹霓潤澤施天下還返故山棲深惟賢士志出處可與)
(齊又仇山人隱居雞犬眠雲白日空暮春花木滿川紅茶甌香沸松林火藥杵聲清石澗風玉帛未聞招)
(隱士神仙今喜識臺翁夕陽半局殘棋在醉倚巖邊紫桂叢高啟題五塢欲攀淮南樹人去山寂寞嫋嫋)
(凉風生疎花月中落山空響更遠雨過流還急餘沬麗迴風一林紅樹濕色暎豀沈沈秋雲生夕隂)
(無限楚山意鶴鳴風滿林遥聞丹霞塢中有飱霞者絡彩發朝朝還同赤城下雲開見家山雲合失)
(山路聞語知有人欲尋已迷誤)其西有岷山花園山堯峯山唐免水
院在焉今稱堯峯寺有清輝軒碧玉沼多境巖寳雲
井白龍洞觀音巖偃蓋松妙高峯東齋西隱十景今
並廢(蒋堂半峯亭詩何名半峯亭堯峯路之半游客趨層崖斗上多股戰寳雲搆兹軒接引心不倦)
(所冀冠盖来少休松石畔雄視金仙居巍采倚銀漢自此更攀緣須臾躋彼岸李彌大雲峯何岧嶤去天)
(餘幾丈其下蔚華林幽然屹相向我遊先朝暾海日射巾杖飛盖不須持步步蒼松障山僧知我来羅立)
(鳬鴈行提擕兩行人為我談實相一種勿絃琴三嘆無聲唱開軒面東南千里入俯仰西登妙高臺更欲)
(茲曠望土斷澤遶山烟濤渺雲浪恐是六鼇連蓬壺墮莽蒼又疑鯨入海偃脊起青嶂時方老火熾金石)
(流玉煬須臾變雲雨為作雄風壮翻手回涼秋掀舞千林響誰云免水宫自是神龍蔵三高如可作吾欲)
(五湖訪洗足巨浸心振衣孤峯上寄詩夸奪流得飽但相忘長哦可當歌踏月下空曠僧懷深山居十詠)
(清輝軒湛湛平湖浸月明漁歌吹斷曉風清壊衣蒙頂跏趺坐不稱詩情稱道情碧玉沼深静含秋一鏡)
(寬清丼聊酌齒牙寒靈巖自笑窮山骨明月泉慳只欲乾多境巖聊向蒼藤掛玉環蒲莎嘉致伴幽閒雙)
(眸淨洗看不厭欲結遮頭草一間寳雲井寳雲珠草廣禪林鑿石窮源意亦深長嘆甘泉不當路汪汪空)
(有濟人心白龍洞古洞深沈莫敢窺森隂草木野雲飛白龍何處淹頭角天下蒼生待汝歸觀音巖笑日)
(野花青嶂下歌春幽鳥白雲間寳陀大士全身露懊惱遊人空看山偃盖松寒松門底如張蓋接引佳賓)
(眼倍青方丈老人迎送少未應因汝下幽庭妙高峯下視羣山盡子孫孤高直與月輪分善財不用别峯)
(覓只此休時見德雲東齋禪板蒲團消永日明忩淨几映疎筠一爐香盡六時過轉覺山家氣味真西隱)
(匿影長嫌山未深閉門莫放俗塵生如今滿眼事奔走欲向何人話此心戴良已從□泉游復向堯峯去)
(堯峯渺何所塵俗不知處披拂強追尋疲&KR2096;窘凌遽息喘倚茂松濟勝犯零露積石擁近蹊飛嵐護遥樹)
(仰觀天宇垂俯睨河流注石湖尚波瀾洞庭但烟霧游子多悲懷觸景增遠慕微跡既漂泊流年復遲暮)
(半生僅一來百齡能幾度回駕悵難淹又復首前路)又西為鴨踏嶺反陂山其
南有寳華山長旗嶺其東有感慈塢又東為吳山本
亦横山一支吳越廣陵王子文舉建吳山院扵此故
名其南有昇猶山桃花塢漫衍六七里臨太湖白楊
灣與吳江分界山之東有紫薇塢瑞雲塢褒忠嶺青
霞塢北連梅灣西址為殊勝塢山西有陸墓山疑即
陸雲公葬處
楞伽山一名上方山在吳山東北其頂有浮圖五通廟
在其下東南麓有丁家山唐人丁公著父喪負土作
冡故名其北為寳積山寳積寺在焉其北為吳王郊
臺東北為茶磨嶼以其三面臨水故云嶼俗云磨盤
山東南麓有普陀巖巖前石池深峻厓絶石梁跨其
上兩崖壁立蘿木交映特為竒勝
白石山在滸墅北越絶書云故為胥女山春申君初封
吳更今名又云其南有小蜀山春申君客衛公子冡
也
黃山在茶磨山北四里胥塘之北諸峯高下相連俗稱
筆格山隋志載王世充破劉元進坑其衆扵黃亭磵
疑即此山其西山之半有二石洞深可三四丈俗名
虎洞
岝㠋山在金山東俗稱獅子山以形名一名鶴阜山又
名苲雄山吳地記云王僚葬此山傍有思益寺山上
有石巷山南有大石相傳為墜星(今其東有落星涇)水經云
吳西有苲嶺山(俗傳此山本在太湖禹治水移至此又西南有兩小山皆有石如卷苲禹)
(所用牽山也吳山有淺處在三山之南長老云是苲嶺山麓自此以東差深言是牽山之溝朱伯原謂牽)
(山事閭巷之談因故書所載姑存之)山右有土阜曰鈴山左曰索山皆
以獅子名山南頂上有巨石二如樓云是獅子兩耳
自元以來鑿石且盡(徐有貞登獅山麥黃天氣爽如秋乘興聊為岝㠋遊香徑踏花)
(來洞口小舟送酒過豀頭横塘樹色連龍塢茂苑烟光接虎丘絶勝竹林觴詠處即今誰數晉風流)
何山在獅山北一里其地舊名鶴邑墟故山名鶴阜山
因梁隱士何求何點葬此改今名其坡有資福寺(范志)
(以岝㠋山為鶴阜山)以上四山與諸山不相連
洞庭山在太湖中一名包山以四面水包之故名或又
謂包公嘗居之(陶隱居云包公為句容人鮑靚)又名林屋山山週迴
一百三十五里遥望一島而重岡複嶺茂林平野鍾
梵相聞閭巷井舍不異市邑即其地如人區别境其
諸峯皆秀異而縹緲峯最高登其顛則吳越諸山隱
隱在目又有上方下方石公龍頭金鐸(相傳吳王蔵金鐸扵此)
渡渚(吳王嘗扵此渡軍)諸山雖皆山之支隴而逶迤起伏靈
棲䆳構隨高下各擅勝處有名叢林凡十有八而林
屋洞毛公壇桃花塢消夏灣&KR1735;裏諸迹尤為竒勝唐
房琯云不遊興德洞庭未見山水他名人品題尤多
其地相傳無虎蛇雉而所産柑橘特佳所謂洞庭柑
也(皮日休詩松門亘五里彩翠高下絢幽人共躋攀勝事頗清便霎霎林上雨隱隱湖中電薜帶輕束)
(腰荷笠低遮面濕屨黏烟霧穿衣落霜霰笑次度巖壑困中遇臺殿老僧三四人梵字十數卷地稀無夏)
(屋境僻乏朝膳散髮抵泉流支頤數雲片坐石忽㤀起捫蘿不知倦異蝶時似錦幽禽或如鈿篥篣還戞)
(刃栟櫚自摇扇俗態既斗藪野情空眷戀道人摘芝菌為余備午饌渴興石榴羹飢歷胡麻飯如何事于)
(役茲遊急扵傳却將塵土衣一任瀑絲濺又縹緲峯頭頂華陽帽手持大夏笻清晨悟道侣来上縹緲峯)
(帶露嗅藥蔓和雲尋鹿蹤時驚&KR2794;&KR2332;鼠飛上千丈松翠碧内有室叩之虚䃔䃧古穴下徹海視之寒鴻濛)
(遇歇有佳思緣危無倦容須臾到絶頂似鳥穿樊籠恐足蹈海日疑身凌天風衆岫點巨浸四方接圓穹)
(似將青螺髻撒在明月中片白作越分孤嵐為吳宫一陣靉靆氣隱隱生湖東激雷與波起狂電將日紅)
(□□雨點大金髇轟下空暴光隔雲閃髣髴亘天龍連拳百大尾下拔湖之洪捽為一雲山欲與昭回通)
(移時却□下細碎衡與嵩人物諒不測絶景尤難窮杖策下反照漸聞仙觀鍾烟波漬肌骨雲壑闐心胷)
(竟死愛未足當生且歡逢不然把天爵自拜太湖公又桃花塢夤緣廣南嶺盡日穿林樾窮深到茲塢逸)
(興轉超忽塢名雖然在不見桃花發恐是武陵豀自閉仙日月倚峯小精舍當嶺殘耕出將洞任廽環把)
(雲姿披拂閒禽啼呌窱險狖眼硉矹微風吹重嵐碧埃輕勃勃清隂減鶴睡秀色治人渴敲竹鬭錚鏦弄)
(泉争咽嗢空齋蒸柏葉野飯調石髮空羨塢中人終身無履韈陸龜蒙和包山信神仙主者上真職及棲)
(鍾梵侣又是清涼域乃知烟霞地絶俗無不得巖開一逕分柏擁深殿黑僧閒若圖畫像古非彫刻海客)
(施明珠湘蕤料淨食有魚皆玉尾有鳥盡金臆手擕鞞鐸佉若在中印國千峯殘雨過萬籟清且極此時)
(空寂心可以遺智識知君戰求勝尚倚功名力却下聽經圖孤帆有行色左右皆跳岺孤峯挺然起因思)
(縹緲稱乃在虚無裏清晨躋澄道便是孱顔始據石即更歌遇泉還徙倚花竒忽如薦樹曲渾成几樂静)
(烟靄知忘機猿狖喜頻攀峻過斗未造平如砥舉手緣青冥迴眸聊下眎高帆大扵鳥廣墠纔𩔖蟻就此)
(微茫中争先未常巳葛洪話剛氣去地四十里苟能乘之遊止若道路耳吾將自峯頂便可朝帝扆盡欲)
(活羣生不唯私一己超騎明月榦復弄華星蘂却下蓬萊巔重窺清淺水身為大塊客自號天隨子他日)
(向華陽敲雲問名氏行行問絶境貴與名相親空經桃花塢不見秦時人願起為東風吹起枝上春願)
(此作流水漸浮蘂中塵願此為好鳥得棲花際隣願此作幽蝶得隨花下賓朝為照花日暮作涵花津試)
(為探花士出作偷桃臣桃源不我棄庶可全天真王禹偁吳山無此秀乘暇一遊之萬頃湖光裏千家橘)
(熟時平看月上早遠覺鳥歸遲近古誰真賞白雲應得知范成大滿載清閒一棹孤長風相送入仙都莫)
(愁懷抱無消豁縹緲峯頭望太湖高啟朝登西巖望太湖青天在水雲飛孤洞庭縹緲兩峯出正是碧海)
(浮方壺嘗聞此山孤靈壤蛇虎絶蹟歡樵夫濤聲半夜恐魂夢石氣五月寒肌膚居人彷彿武陵客戶種)
(客就收為租高風欲起沙鳥避明月未出霜猿呼中有林屋仙所都銀房石室開金鋪羅浮蛾眉互通達)
(别有路往非人途天后每降龍垂胡神鉦忽響驚棲鼯自懸日月照洞内古木隂蔽空朝晡風吹白芝晩)
(易老雲滯紫泉秋不孤靈威丈人亦仙徒深入探得函中符玄衣使者不暇惜欲使出拯蒼生蘇後来好)
(事多繼往石壁篆刻猶堪摹千年玉鼠化蝙蝠下撲短火如飛烏玄關拒閉誰復到似怪石上腥塵汙勿)
(言神仙是恍惚靈蹟具在良非誣我生擾擾胡為乎坐見白髮生頭顱久欲尋真未能去局束世故緣妻)
(孥何當臨湖借漁艇拍浪徑渡先雙鳬獨攀幽險不用扶身佩五岳真形圖夜登天壇掃落葉自取薪水)
(供丹爐此身願作仙家奴不知仙家肯許無狂語醉發應胡盧)
莫釐山相傳莫釐將軍所居一名胥母(音無)以其在洞庭
之東稱東洞庭山其山周廻八十里視西洞庭差小
而岡巒起伏廬聚物産大略相同所不同者西石清
而潤東石黃而燥西宜梨東宜枇杷西有兔無雉東
有雉無兔耳山有九寺法海翠峰靈源最勝(范成大鎮下放)
(船過東山打頭風急鼻雷鼾醉夢間心鐵石頑惟有愛山貪未厭西山纔了又東山吳寬登百階棧望西)
(山百階棧上望西山縱目遥過消夏灣未遂真游勞指點聊憑高興去躋扳石壇相距纔十里林屋都來)
(有萬間報與山靈須少待會將親手扣仙關)
黿頭山一名黿山實洞庭支嶺也以其形𩔖黿故名山
産竒石
禹期山亦洞庭支嶺相傳禹會諸侯扵此
夫椒山相傳夫差敗越處(按左傳吳伐越敗之夫椒杜預曰太湖中椒山水經云太)
(湖有包山春秋謂之夫椒史記正義引賀循會稽記云夫椒山在太湖中洞庭山西北又常州志云夫椒)
(一名湫山在無錫縣太湖濱)
津里山
横山隂山葉余山長沙山(已上在西洞庭之北)
衝山漫山(在長沙之西)
武山在東洞庭之東本名虎山相傳吳王養虎扵此後
避唐諱改今名
余山(在東洞庭北)
三山厥山澤山(俱在東洞庭西南)
馬跡山在太湖中屬武進縣
錢堆山大㞦山小㞦山
獨山(與錫山相傳中斷為太湖)
東鴨山西鴨山三峯山大峯山小峯山
小椒山(與夫椒相對而差小)
杜圻山相傳范蠡乘舟至此遇風止釣洲上刻石記焉
(自錢堆以下俱在馬跡山西北)
大貢山小貢山(元王逢望大小貢二山大貢如大人小貢如小臣大人方正笏小臣亦垂紳太)
(湖七十山而此我所珍清淑萃間氣端厚凝風神嶽路蓮一朵海偃月半輪遠分馬迹秀近奪蛾眉真岫)
(幌敝素夕雲盖擁高晨深容虎豹隱幽絶狐兔隣將軍雖相望邈若越與秦我行柯村外紫翠忽鮮新不)
(無靈異棲飛度招隱淪洶洶白水波杳杳清路塵芳蓴被中沚采之淚盈巾父老昧知識謂我諸侯賓我)
(豈諸侯賓均是天王民)
五石浮山茆浮山
思夫山相傳秦時有人採藥不返其妻思之至死故名
(高啟詩江上曾看望夫石湖中望見憶夫山夫君好采山中藥獨得長生竟不還不似蕭郎與秦女乘鸞)
(同去綵雲間)
南烏山北烏山
大雷山小雷山兩山相對而不相見見則有風雷之異
大千山小千山紹山青浮山疃浮山
東嶽山西嶽山相傳吳王扵此置男女二嶽也
粥山相傳吳王飼囚於此
琴山杵山大竹山小竹山長浮山
癩頭浮山殿前浮山龜山(與黿山相對而差小)
謝姑山小謝姑山玉柱山金庭山垓山
舍山歷耳山筆格山石蛇山鼉山
小鼉山驚藍山箭浮山王舍山苧浮山
白浮山篛帽山猫鼠山石牌山
已上七十二山並在太湖中
馬鞍山在崑山縣西北廣袤三里高七十丈一名崑山
實因華亭之崑山而名縣境連接湖海而孤峯特秀
上有浮圖(近歲火焚其頂)其陽有慧聚寺東偏有山神祠西
有文筆峯(相傳孝宗時有魁星見扵此)山巔有華蔵寺南有桃源
洞北有鳳凰石及春風亭(太常卿夏㫤建)正統間知縣羅永
年植柏千章名郎官栢(宋勝繼一水浹辰外乍晴如酒醒臨豀照净練陟巘到高)
(青翠靄俯深樾黃雲迷遠坰超然信塵表風袂襲泠泠孫寔絶頂地平易軒窗風怒號半空垂象緯四面)
(湧波濤洞僻荒苔蘚泉深冷骨毛登臨欲忘返城市厭煩勞楊維禎與顧仲瑛姚子章張叔厚于彦成郯)
(九成聯句二月二十日樓船下婁江破浪擊長艫楊驚颷簸高杠梅峯遥古色姚石樹鳴悲腔躡磴屐齒)
(齒張登堂鼔逢逢地險立孤柱郯天垂開八窗烏升海光浴于鳶騫風力降番賦夾閩估顧越謠雜吳嚨)
(仙樵椎結萃姚胡佛凹眉龐婆律噴獅鼎楊琉璃照龍缸曾軒坐疊浪郯落筆飛流淙愛此韞玉石豈曰)
(取火矼文脉貫琬琰顧密韻會&KR1125;缸驅羊欲成萬楊種璧得無雙多今文章伯張萃此禮義邦龍駒幸識)
(陸姚鳳雛亦知龐翠笄掉文舌顧茜衲折幔幢敏思抽連繭雄心鬭孤鏦句神躍冶劒才捷下水艭磬聲)
(重寡和鼎力輕羣扛昆渠詩已就誰誚隴頭瀧)
秦柱山在縣南三十里千墩浦南帶海上有烽火樓基
吳時以望海寇吳錄云一名秦望山又輿地志云秦
始皇嘗登因名(唐薛據登秦望山南登秦望山目極大海空朝陽半蕩浴晃朗天水紅豀)
(壑争噴薄江湖遞交通而多漁商客不悟歲月窮振緡迎早潮弭棹候遠風予本萍泛者乘流任西東茫)
(茫天際帆栖泊何時同將尋會稽迹從此訪任公)
媧婦山在縣東十八里
趙靈山在縣西南三十里(已上三山蓋土山耳因舊志所載姑存之)
千墩在縣東南其北三十里地名木瓜有墩九百九十
有九與此合為千墩因名千墩浦一說自淞江抵本
府東下至江南之北凡有千墩永樂中太常少卿袁
汶被旨浚千墩浦鄉民便之易名少卿墩
綽墩在縣西十八里相傳唐黃幡綽所葬(高啟詩淳于曾解救齊城)
(優孟還能念楚卿嗟爾只教天子笑不言憂在禄兒兵)
天女墩在縣東南十八里洪莊村(墩上下皆茒葦惟中間一路若有人行者)
(雖植草不生相傳有天子之女葬扵此莫詳世代墩中有金龍舟每風雨夕即聞金鼓聲一村民夜過其)
(處見所謂龍舟者攫取之僅得一人像長可尺許暨歸即大病嘗有人欲發此為毒蜂飛火逐之遂止)
青墩塘墩(在縣東北海口一在東南三十六里吳淞江南)尖墩石墩
十八里墩廟墩湯墩相墩逃鹿墩長墩
虞山在常熟縣西北一里高一百六十丈周四十六里
六十六步(吳地記云孫權置虞農都尉扵此故云按吳趣春秋吳太子娶齊女病而曰必葬我)
(虞山之巔以望齊國越絶書云虞山巫咸所居則虞山吳越時已有之或云虞仲葬此得名)一名
海虞或云海嵎(以東臨滄海)又名烏目山雖無峯巒而蜿
蜒起伏略如卧龍上有土垤磈礧或疑其古塜而不
可考也山麓有老君殿舊名乾元宫宫側有池(宋嘉定間)
(所鑿)又有雪井南有仲雍墓有維摩庵太公石屋旁有
石洞天將雨則雲氣出其中又西北為拂水巖崖石
陟峻水奔注如虹凌風飛濺最為竒勝自南循山而
西有致道觀又西有招真宫昭明太子讀書臺在焉
又西則嶽祠諸廟過吳王廟五六里有試劒石又有
三沓石與石城石門諸峯錯峙下有石壇周八十步
又西則寳嚴灣其北六里為破山(孫應時詩長嘯虞山迥天開風氣清)
(南窺五湖近北覽大江横歷歷三吳地悠悠萬古情雄觀有如此聊復記平生王汝玉平生不識海虞山)
(覽秀曾因圖畫間雲入空濛開倒影僧依蒼翠閉禪關湖田種熟秋千頃烟浦舟行路幾灣天上歸来暫)
(停轡何當留我老年閒吳寬與沈周遊虞山夜宿相川口清朝喚舟人舟人請所之指彼虞山垠山如知)
(我来笑迓野水濱藹藹春雨餘翠洗雲中身我亦重茲山竦然正冠巾虞仲骨已朽高名宛如新悠悠松)
(間路弔古在茲晨放舟轉山塘行行自知津春服亦既成庶以適此春我本不飲人愛山如愛酒春遊)
(亦易事出戶即掣肘決策為此行所幸得良友譬彼足力弱扶掖乃能走虞山遥在望豈意落吾手側足)
(亂石間縱目平湖口賞心雖云樂弔古悵然久丹井事有無刻銘覆華構如何梁昭明書臺蔽林藪斜)
(日下嶺西落霞滿川上晩色催人還輕舟復遥漾佳山難為别持酒忽惆悵悠然一回首舟尾疊青浪故)
(人知我懷捉筆寫其状懷土心未除移山力何壮便如王維詩終南亦堪望流觀入中夜鼔枻起高唱又)
(舟中望虞山蜿蜒平野卧青山相見今人獨厚顔徒有詩篇曾記詠已無筋力再躋攀船頭旋轉憑黃帽)
(水而低回擬翠鬟舊日同遊誰在者欲從東老學清閒沈周只有看山是勝緣青鞋布襪且輕便天收雨)
(脚賖今日我趁花時遣老年絶壁雲扶將墮石豁崖風勒下奔泉此來不憤空歸去旋構新篇揀竹鑴)
破山世傳龍鬭而山破故名上有興福寺又有鬭龍澗
旁有硃砂洞放生池慶元志引山海經曰虞山之北
岡壠相接即烏目山(今頂山之南有烏目澗疑即此也)自此東北九
十步有空心潭(取唐人常建詩潭影空人心之句)又有舜井(唐僧常逹山居)
(八詠身間依祖寺志僻性多慵少室遺真旨層樓起暮鍾啜茶思好水對月數諸峯有問山中趣庭前是)
(古松晩望虚庭物心心見祖情烟開分嶽色雨霽減泉聲遠樹猿長嘯層巖日乍明更堪論的意林下)
(筍新生一室塵埃外翛然秪麽常睡來開寝帳鐘動下禪牀溪浸山光冷秋凋木葉黃時提祖師意欹)
(石看斜陽西來真祖意秪在見聞中寒鴈一聲過䟱林幾葉空心閒憐水石身老怯霜風為報參玄者)
(山山月色同真性寂無機塵塵祖佛師日明庭砌暖霜苦藥苖衰汲水和烟酌栽松帶雪移好聽玄旨)
(處猿嘯嶺南枝古寺凭欄危時聞舉妙機庭空月色淨夜迥磬聲稀漏轉寒更急燈殘冷焰微太虚同)
(萬象相謂話玄微聖僧論的旨物物唱圓成疎柳春来翠幽窗日漸明禪心清石室蝶翅覆花英好聽)
(譚玄處喬松鶴數聲祖祖唯心旨春融日正長霜輕莎草綠風細藥苖香月滿真如淨花開覺樹芳庭)
(前鶯囀處時聽語圓常宋劉拯破山八詠并序元豐元年蘇州常熟縣沙門思雅謁余言曰海虞之勝鍾)
(扵破山然林泉之勢游觀之繁無近與遠傳之盛矣自倪郴州捨宅為寺數百年間偉人竒士往往間出)
(而人無知者願有以發明之余因而詠興福寺峩峩烏目山曾臨貴侯宅重房昔珠翠峻宇煥金碧泉激)
(晨霞明松摇暮雲白宜爾山中人日輪自朝夕文舉塔圓昔探雙林巵言發南華萬里歸一空誰云正非)
(邪門影摇青松曾廻貴侯車猶遺數層塔岌岌淩飛霞救虎閣三昧遊深慈結宇依蒼崖猛虎伏巍閣拔)
(箭非忘骸窮獸雖覆車危雀猶投懷况我見已忘而彼猶其儕龍鬭澗白龍鬭巍峯長澗落千尺靈泉應)
(竒躋高連莫雲碧寒影凌蒼崖清流動危石八月苖正枯猶能變甘澤體如塔妙理悟三伊巍巍抗竒節)
(千尺巖下松蕭然獨凌雪珠影雖青黃月輪豈圓闕危石揚寒泉至今伴清絶宗教院妙義傳天台迷雲)
(淨如掃初終雖五時修短自三草結隱非此峯獲蔵亦真寳秋来月正圓獨照松已老空心潭碧潭發幽)
(石瀟灑無纖塵寒光湛秋月有物無比倫離釣況無魚千尺徒垂綸到此心已空何用濯吾纓御賜鍾大)
(聲叩洪鍾萬里來彤庭鳥閒棲影重星淡雲氣清餘響遶巖壑林葉如迴驚有客發深省塵耳非謾傾)
頂山在破山北十二里上有高女峯(相傳齊景公女葬此)白龍池
在焉西北有水簾洞兩水合流從石厓下注漫流若
簾云(孫應時詩小山摇落故凄凉想像登臨野興長萬里晴空初鴈入一年好景又橙黃極須痛飲)
(償秋節生怕疎鍾報夕陽搔首故園歸未得籬邊寒菊為誰香散目秋郊趁曉涼纖雲不點鏡天長松)
(杉沐露連天碧秔稻眠雲萬頃黃可惜文書妨勝日又還時節近重陽小山叢桂相撩得故故隨人作陣)
(香梅詩千株碧樹插雲立一綫紅泉透石飛童子怕寒争閉戶夜深風雨有龍歸范仲淹平湖數百里隱)
(然一山起中有白龍泉可洗人間耳吾仰仁智心愛茲山水音結茅三十年不道歲月深笑我名未已來)
(問無為理却指嶺邊雲斯焉贈君子周霞賓路轉清風徑泉通古石橋規模靈隱小景像上方遥書壁藤)
(牽袂尋源草没腰每懷登覽日東海暮生潮)
福山在縣治西北四十里高九十五丈周五里本名覆
釡唐天寳六載改為金鳳後梁乾化三年又改今名
山麓有東嶽行祠(徐有貞詩冒雨衝風泛綵舟共君載酒七峯遊海門東望天連水江)
(市西来樹隱洲喜有錢劉新著作能無王謝舊風流登樓莫漫題詩句留與山僧作話頭)
夀山與福山相連北濱大江又名陶山
河陽山一名鳳凰山在縣西北四十里高一百二十丈
周七里山頂有井嘗出醴水(見永慶寺碑)又有梁朝古檜
及唐狀元陸器讀書臺(陳繹曾平生邱壑愛躋攀此日披圖意任閒江浙去題龍)
(虎榜海虞行看鳳凰山鶴來華表千年後雲在丹崖萬壑間聞有青囊書卷在訪仙求術待秋還楊維禎)
(河陽山色畫圖開絶壑懸崖亦壮哉華表不聞仙鶴語醴泉曾引鳳凰来玉魚金盌埋黃土石獸豐碑長)
(綠苔獨有桓桓邱隴在秀峯相對讀書臺)
志山與河陽山相峙(按盧志居民鑿地得唐斷碑有鷙山之語則志當作鷙)
塔山在河陽山南晉處士夏統宣城太守邴臻嘗居此
舊名崇德後改今名
常熟山在縣北三十七里高一百五丈周七里本名銅
官或云洞觀唐天寳六載改今名
范山在縣北三十六里二百步高七十四丈周二百四
步相傳梁范冀兄弟居此故名又永安山在縣北三
十八里(或云即范山)
石家山高五十七丈周二里在銅官山北
茯苓山在縣西北六十五里高數丈周三百步下有龍
潭(石闌猶存)相傳舊産茯苓故名
宛山(或作苑)在縣西南五十里高七十丈周五里産石堅
潤可為硯
顧山在縣西北五十里高一百七十丈周二十一里東
南屬本縣西南屬無錫縣西屬江隂俗呼為三界山
一名靈龜山亦曰香山
烏丘山在縣東南二十七里去昆承湖三里或作塢山
黃土山在魏涇橋南(三山皆土阜耳)
穿山高一十七丈周二百五十步中有石洞前後通徹
故名臨海記曰海虞縣穿山下有洞穴高十餘丈昔
有海行者舉帆經其中今考其洞上猶通人往來而
其下為地去海已遠舊屬常熟今分隸太倉州
太倉岡身在州治之東曰上岡身曰下岡身曰歸胡岡
身(今名歸吳)在新安鄉曰青岡在惠安鄉曰王家岡别有
岡門見水條
寳山在嘉定縣東南八十里依仁鄉永樂十年三月平
江伯陳瑄督海運築為表識上建烽火高三十餘丈
周迴一十五里(御制寳山之碑嘉定涉海之墟當流之會外即滄溟浩渺無際凡海舶往)
(來最為衝要然無大山高嶼以為之表識遇晝晴風静舟徐而入則安坐無虞其或暮夜烟雲晦冥長風)
(巨浪帆檣迅疾倏忽千里舟師弗戒瞬息差失觸堅膠淺遄取顛躓朕恒慮之今年春乃命將士相地之)
(宜築上山焉以為往来之望其址東西各廣百丈南北如之高三十餘丈上建烽□晝則舉烟夜則明火)
(海洋空闊遥見千里扵是或樂其便不旬日而成周圍樹以嘉木間以花竹蔚然竒觀先是未築之前居)
(民恒見其地有山影及是築成適在其處如民之所見者衆曰是盖有神明以相之故其兆先見皆稱之)
(曰寳山因民之言仍其名而不易遂刻石以誌之詩嶫曰滄溟巨浪渺無分混含天地相吐吞洪濤駕山㠎)
(奔巨靈□□屭相嘘歕揮霍變化朝為昏駭神褫鬼目黯眢蒼黃拊髀孰為援乃起茲山當海門孤高靚秀猶)
(崑崙千里示表鬱㶿燉永令汎濟無憂煩寳山之名萬古存勒銘悠久同乾坤永樂五年五月初九日)
姑蘇志卷九
