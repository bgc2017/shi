姑蘇志卷六十明王鏊撰
襍事
事有無所附見而不可遺者爰名之為襍事又有
所謂襍言者因附書之
吳王僚時吳邊邑處女與楚邊邑卑梁之女蠶爭界上
之桑二家相攻吳不勝更相伐滅吳之邊吳王僚怒
使公子光伐楚取居巢鍾離
公子光伏甲士於窟室中具酒請王僚僚白其母曰公
子光為我具酒其無變乎母曰光心氣怏怏常有愧
恨之色不可不防王僚乃被棠鐡之甲三重使兵衛
陣於道自宫門至於光之門階席左右皆王僚親戚
使坐立侍皆操長戟交軹酒酣光佯為足疾入窟室
使專諸置魚腸劒炙魚中進之既至王僚前專諸擘
炙魚推匕首立戟交軹倚專諸胷斷臆開匕首如故
以刺王僚貫甲達背王僚既死左右共殺專諸衆士
擾動光伏甲士攻僚衆盡滅之遂自立是為吳王公
子蓋餘燭庸二人將兵遇圍於楚者聞光殺王僚自
立乃以兵降楚楚封之於舒(吳越春秋)
越王勾踐既以西施鄭旦獻夫差又飾美女八人納太
宰嚭曰子苟能放越之罪又有美於此者將進之案
此夫差君臣皆為美色所蠱以致破國亡身焉
吳王夫差既為越王勾踐所逼將死曰以三寸帛幎吾
兩目使死者有知吾慚見伍子胥公孫聖越王則解
綬以幎其目史記正議曰今之面衣是遺象顧野王
曰大巾覆也
延陵季子將西聘晉帶寳劍以過徐君徐君觀劍不言
而色欲之延陵季子為有上國之使未獻也然其心
許矣使於晉反則徐君死於楚於是脱劍致之嗣君
從者止之曰此吳國之寳非所以贈也延陵季子曰
吾非贈之也先日吾來徐君觀吾劍不言而其色欲
之吾為有上國之使未獻也雖然吾心許之矣今死
而不進是欺心也愛劍偽心廉者不為也遂脱劍致
之嗣君曰先君無命孤不敢受於是季子以劍帶徐
君墓樹而去徐人嘉而歌之曰(延陵季子兮不忘故脱千金之劍兮帶丘)
(墓劉向新序)
延陵季子適齊於其反也其長子死葬於嬴博之間孔
子曰延陵季子吳之習禮者也往而觀其葬焉其坎
深不至於泉其歛以時服既葬而封廣輪掩坎其高
可隠也既封左袒右旋其封且號者三言曰骨肉歸
復于土命也若魂氣則無不之也無不之也而遂行
孔子曰延陵季子於禮也其合矣乎(禮記檀弓)
闔閭十年有東夷人侵逼吳境吳王大驚令所司點軍
王乃宴會親行平明出城十里頓軍憩歇今憩橋是
也王曰進軍所司奏食時已至令臨頓吳軍宴設之
處今臨頓是也夷人聞王親征不敢敵收軍入海據
東洲沙上吳亦入海逐之據沙洲上相守一月屬時
風濤粮不得渡王焚香禱天言訖東風大震水上見
金色逼海而來遶吳王沙洲百匝所司撈漉得魚食
之美三軍踊躍夷人一魚不獲遂獻寳物送降欵吳
王亦以禮報之仍將魚腹腸肚以鹹水淹之送與夷
人因號逐夷亭亭之名昉此吳王回軍會羣臣思海
中所食魚問所餘何在所司奏云並曝乾吳王索之
其味美因書美下著魚是為鯗字今從失非也魚出
海中作金色不知其名吳王見腦中有骨如白石號
為石首魚(吳地記)
晉安北將軍范汪為桓温所免朝廷憚温不敢執談者
為歎恨汪屏居吳郡從容講肄不言枉直
蘇峻東征沈充(吳興人為王敦將)請吏部郎陸邁與俱(字功高亦吳郡)
(人)將至吳密敕左右令人閶門放火以示威陸知其
意謂峻曰吳治平未久必將有亂若為亂階請從我
家始峻遂止
王子猷嘗行過吳中見一士大夫家有好竹主已知子
猷當往乃整設治具以待王肩輿徑造竹下諷嘯良
久主已失望猶冀還當通好遂直欲出門主人大不
堪便令左右閉門不聽王更以此賞主人乃留坐盡
歡而去
庾長仁與諸弟入吳欲往亭中宿諸弟先上見羣小滿
屋都無相避意長仁曰我試觀之乃策杖將一小兒
始入門諸客望其神姿一時皆退
宋江夏文獻王義恭善騎馬好遊行或二三百里孝武
帝聽其所之東至吳郡登虎丘山又登無錫烏山以
望太湖
唐白居易自杭徙蘇首尾五年自云(兩地江山遊得遍五年風月詠將殘)
可謂極宦遊之適矣其在蘇夜遊西武丘詩云(領郡時將)
(久遊山數幾何一年十二度非少亦非多)詩中又識侍行容滿蟬態十妓
姓名殊不以為嫌又夜汎太湖其詩云(十隻畫船何處宿洞庭山)
(脚太湖心)又自太湖寄元&KR0876;詩云(報君一事君應羨五宿澄波皓月中)則是
連五日夜在湖心汎舟雖白公風格高邁好事不窘
束亦當時法網太疎不以為怪古今時異事異有如
此者其後劉禹錫守蘇白為河南尹又作憶舊遊詩
寄禹錫又有夢蘇州寄馮侍御詩眷眷此邦甚厚則
知吳在當時為名邦樂國能使賢者思之而不忘
咸通中崔璞守吳郡時皮日休為部從事與處士陸龜
蒙為文會之友風雨晦冥蓬蒿蘙薈未嘗不作詩璞
間為詩亦令兩人屬和吳中名士亦多與焉一年間
所作盈積龜蒙裒為十通日休名之曰松陵集
陸魯望有鬭鴨極馴養一日驛使過而挾彈斃其善鳴
者魯望曰此鴨善人言見欲上進使者奈何斃之盡
以囊金償之徐問人語之狀魯望曰能自呼其名爾
使者憤且笑拂袖上馬復召之還其金(中吳紀聞)
錢武肅王鏐廣陵王元璙威顯王文奉三世皆為中吳
軍節度使開府於吳中時有丁陳范謝四君子同在
賓幕丁諱守節丞相謂之祖陳諱替明屯田之竒曾
祖范諱夢齡參政仲淹曾祖謝諱崇禮大子賓客濤
之父皆職節度推官俱以長者稱其子孫又皆登高
科躋膴仕以見慶源深厚也(中吳紀聞)
諺曰天上天堂地下蘇杭又曰蘇湖熟天下足湖固不
逮蘇杭為會府諺猶先蘇後杭說者疑之白居易詩
云(霅川殊冷僻茂苑太繁雄惟有錢塘郡閒忙正適中)則在唐時蘇之繁雄固
為浙右第一矣
楊備郎中天聖中為長溪令忽夢作詩云(月俸蚨錢數甚微不知從)
(宦幾時歸東吳一片輕波在欲問何人買釣磯)意甚異之明道初為華亭令
丁内艱遂家吳中樂其土風安之因悟夢中語嘗效
白樂天作我愛姑蘇好十章又作姑蘇百題詩行於
世
吳郡解額自祥符間定制秋舉以四人為率慶歷中應
舉者止二百人范貫之龍圖送錢正叙赴舉序已言
四人之額視他藩為最寡熙豐間舉人漸多增至六
人三舍法行罷科舉法歲貢四人舍法罷合三年之
數為十二人紹興丙子增流寓一名今終場之士二
千猶為額窄也
大觀中章莊敏公質夫之子綖為時相誣以盜鑄詔開
封尹李孝夀來置獄連逮千餘人屯甲士圍其家鉦
鼓聲徹晝夜郡人震駭獄不成又遣御史沈畸蕭服
姚某來重鞫之甚至州人多閉戶或於門隙中窺觀
不敢正視識者知其非太平氣象其後遂有建炎兵
革之禍方章氏事前城中小兒所在羣聚而唱云沈
逍遥沈逍遥莫知其由已而三御史至
南北章本建安人郇公得象之裔後徙居吳申公子厚
家州南莊敏公質夫家州北兩第屹然相望甲於郡
城人號為南北章
祥符中丁晉公自參知政事拜平江軍節度使知昇州
時建節鉞者出入必盛其儀度既還本鎮鄉人為之
改觀公在童齠時嘗從老郁先生學先生居光盪巷
至是首入陋巷詣先生之居拜於牀下先生惶懼大
聲呼之曰拜殺老夫矣既坐話舊極欵密且云小年
狹劣荷先生教誨痛加榎楚使某得成立者皆先生
之賜也不數月郁先生果卒公為辦棺歛葬埋之物
甚厚吳人至今以為美談(中吳紀聞)
姑蘇刺史有若范文正公富監皆牧鄉郡葉少則先典
州既而請老其子道卿以本路漕節來侍其孫公東
熙寧中又為郡守蔣希魯再牧是邦遂歸休於此盛
文肅胡武平趙升平後至政府皆盛事也
閶門外通衢有食肆人呼為張手美家其肆通連六七
間水陸南北之物畢具隨需而供雖坐列十客人各
異品亦唾手取辦每節則專賣一物遍京輻輳以不
得為不足縛木成欄傾錢其中至高丈餘先一日開
說來者不拒號曰澆店
元少保絳少時嘗夢人告之曰異日當為翰林學士須
兄弟數人同在院絳寤思自素無兄弟疑夢為不然
熙寧中絳除學士同時先後入院者有韓維持國陳
繹和叔鄧綰文約楊繪元素并絳五人名皆從系始
悟弟兄之兆(夢溪筆談)
范文正公遣子堯夫到姑蘇搬麥五百斛堯夫時尚少
既還舟次丹陽見石曼卿問寄此久何如曼卿曰三
喪在淺土欲葬之而北婦無可謀者堯夫以所載舟
麥付之單騎自長蘆捷徑而歸到家拜起倚立久之
文正曰東吳見故舊乎曰曼卿為三喪未舉留滯丹
陽時無郭元振莫可告者文正曰何不以麥舟與之
堯夫曰已與之矣(言行拾遺)
蘇仲豫言蔣穎叔之為江淮發運也其才智有餘人莫
能欺漕運絡繹蔣吳人諳知風水嘗於所居公署前
立一旗曰占風旗使人日候之置籍焉令諸漕綱日
程亦各記風之便逆蓋雷雨雪雹霧露等有或不均
風則天下皆一每有運至取其日程歷以合之責其
稽緩者綱吏畏服蔣去占風旗遂廢矣
陳宜中之誅韓震也其部曲李世明挈其妻孥與士卒
千餘人逃至平望殺巡檢縱兵放火殺掠人民由小
長橋透出許市時潛說友守郡不能捕但令人備之
而已遂走入太湖由宜興至建康降於元其軍初在
江下殺人甚多殿司兵在吳江亦不能敵多為其擁
入江水死者甚多及劉師勇復常州世明等出戰甚
力韓震者蜀將韓宣之子為賈似道腹心魯港敗震
主遷幸議陳宜中等不從乃於湖上放砲謀奉三宫
入廣故宜中誘而誅之(出雜記)
崑山周煥卿與張子韶侍郎為布衣交煥卿有母喪不
能舉及妹未嫁子韶在貶所專价賫書并銀三鋌錢
二十五千以助之其書見龔氏紀聞
趙宛丘官至財賦副總管公委至吳吳固其辟掾宛丘
因訪其鄰舊戒其僕曰汝至人家須鞠躬屏氣扣門
問人有無汝但曰前路吏趙天錫慎毋曰趙總管視
自眩顯者有間矣
郭仲威出於寇盜號郭大力自荼毒平江之後為真揚
鎮撫使在郡復不悛劉光世為淮浙宣撫置司京口
遣其將王德擒至麾下縛送行在詔斬於平江市以
謝百姓(出揮麈錄宋鑑)
淳祐間陳公振字震亨居吳門無子有同姓曰昌世者
為人端慤因延之家塾嘗從容與言命繼之事且託
之訪歷久未有所啓問之以難其人公振曰得如子
者乃佳昌世惶恐不敢當又久之問如初昌世謝未
敢輕有所進公振又曰如此則無出於子矣昌世不
得辭公振曩嘗夢謁家廟覺有拜於後者顧視之乃
昌世也此意遂決昌世以其澤入仕嘗倅三衢攝郡
有廉名穆陵聞之擢為郎(癸辛襍志)
慶歷九老會都官員外郎徐祐與少卿葉參俱以耆德
告老而歸約為九老會晏元獻公杜正獻公皆寄詩
贊之晏詩云買得梧宫數畆秋便追黃綺作朋儔杜
詩云如何九老人猶少應許東歸伴醉吟時會者才
五人故杜詩云然
十老會後更名耆英又名真率元豐間章岵守郡與郡
之長老游從各飲酒賦詩時米黻禮部以杭州從事
罷經由為作叙叙諸老之德甚詳十老謂太中大夫
致仕上護軍濮陽縣開國子盧國仲新年八十二奉
議郎致仕騎都尉賜緋魚袋黃挺公操年八十二正
議大夫充集賢殿修撰致仕上柱國廣平郡開國侯
程師孟公闢年七十七朝散大夫致仕上輕車都尉
鄭方平道卿年七十三朝議大夫致仕護軍清豐縣
開國子賜紫金魚袋閭丘孝終公顯年七十三中散
大夫知蘇州軍州事河間縣開國伯護軍賜紫金魚
袋章岵伯望年七十三朝請大夫主管建州武夷山
沖佑觀賜紫金魚袋徐九思公謹年七十三朝議大
夫致仕上柱國彭城縣開國子賜紫金魚袋徐師閔
聖徒年七十二承議郎致仕騎都尉賜緋魚袋崇大
年靜之年七十一龍圖閣直學士正議大夫提舉杭
州洞霄宫清河郡開國侯張詵樞言年七十十人合
七百四十六歲十老各有詩米黻序之(序曰中散大夫河間公清)
(德傑氣惟時老成高誼勁節縉紳所仰靜鎮吳國四周星紀威孚惠洽訟庭晨虚迺闢郡齋會)
(九俊老惟内閣清河公神宇軒拔德章昭融名威四海勲書册府正議大夫廣平公秀實孤映清標)
(邁遠鬱建功利煥於汗青太中大夫濮陽公沖襟爽澈淑質端靖積厚施衍父子顯榮朝議大夫清豐公)
(朝議大夫彭城公朝議大夫徐公朝散大夫鄭公並道韻虚曠内德淳耀或中臺耆彦或四方膚使出處)
(冇裕終始一德愷悌利愛布在世間承議郎崇君奉議郎黃君索行㓗修里閈標凖早觧簮紱仕路式瞻)
(咸欣碩德天賜難老貌若遼鶴言為龜鑑於是羽穆觴屢酬雅章迭作叙懷感遇樂時休明顧眄之間)
(如清微薰如太和夫學本美身仕欲行志名節既立榮利後之若諸公積儲淵深未極經緯而不苟於得)
(進退從容千祀可垂後生仰止以襄陽米黻倦游四海多出賓僚刻繪既傳屬為序引嗚呼樂道人善君)
(子有之顧黻何堪忝於承命謹序)
郡人王希默庫部郎中貽之仲子也為人簡淡無他好
惟以對鏡為娛整飭鬚眉終日無倦以杜子美勲業
頻看鏡之句作策勲亭仍自號曰勲叟收古今善鏡
典衣價無難色居長洲結親友之蓄異鏡者數人間
日會聚樂飲各出鏡傳玩評品抵掌極觀而罷鄉人
目曰鏡社希默又集載籍凡言鏡者成二十卷號僊
銅傳云
元干文傳夀道延祐元年鄉榜明年廷試賜同進士及
第一夕夢入選掛名為長吳正官覺而笑曰我吳人
安得作長吳二縣正官必無此理初授官階承事郎
昌國州同知益笑前夢之不足徵也次當改選乃授
平江路長洲縣尹意為偶然又以為不偶然無何改
知烏程轉婺源州知州自以為前任長洲偶與夢符
今已升知州安得再為吳縣正官既而調吳江州知
州非吳縣也人之官祿事皆前定自己之神先已知
之形諸夢寐故相報耳而文傳吳人兩任為本路之
官亦希遇也後為翰林待制修遼金宋史贈禮部尚
書
黃策靖康初為兩浙漕使時朝廷籍没諸姦家財被旨
籍朱勔家策故遲其往且聲言於人曰朱節使非他
人比其罪不過進花木耳所以遣我者亦以其鄉人
故也朱氏遂稍得為徙匿計既抵勔家坐堂上召勔
之内外以夤緣而得官者防團之秩凡數十人下而
小小者又四五十輩喻之曰汝等得官皆由節使之
力今當悉取告身來當為保奏使命出朝廷則皆免
偽濫之嫌也衆以為信盡取之來策隨其所留估籍
畢則盡取諸人告身積薪一焚空之於庭曰朝廷遣
我來豈利汝財哉政欲除冒濫之官耳故朱勔之比
五賊獨無復綴仕版者蓋策之力也策仕至工部侍
郎子孫多能官者(出葉氏筆衡)
朱沖微時且貧後稍温飽易為藥肆生理益進以行不
檢兩受徒刑既多貲交結權要然亦能以濟人為心
每春夏之交即出錢米藥物募醫者數人延門問貧
者疾者從而賙之又多買敝衣擇市嫗之善縫紉者
製衲衣數百當大寒以給凍者其子勔因賂中貴人
以花石得近幸時時進奉不絶謂之花石綱凡林園
亭館以至墳墓間有一花一木竒怪者輒用黃紙封
識不問其家徑取之浙人畏之如虎花綱徑從之地
巡尉護送遇橋梁之礙舟者則撤以毁之初江淮發
運司於真揚楚泗有轉搬倉綱運兵各據地分不相
交越勔既進花石遂撥新裝運船充御前綱以載之
而以舊者載粮轉搬食遂廢粮運由此不繼禁衛至
於乏食朝廷亦不之問也勔之寵日盛父子俱建節
鉞即居第創雙節堂畫徽宗御容置於一殿使監司
郡守就此以朝朔望勔嘗預宴徽宗親握臂與語勔
遂以黃帛纏之與之揖不舉此臂弟姪數人皆結姻
帝族夤緣得至顯官者甚衆勔有園極廣植牡丹數
千本花時以繒綵為幕帟覆其上每花飾金為牌題
其名如是者里所園夫畦丁藝精種植及能疊石為
山者朝釋負擔暮紆金紫如是者不可數計園有水
閣作九曲路以入春時縱人民婦女遊賞有迷其道
者沖設酒食邀之或遺以簪珥之屬人皆惡其醜行
一日勔敗檢其家資有黃發勾者素與勔不協既被
旨黎明造其室家人婦女盡驅之出雖閭巷小民之
家無敢容納不數日已墟其園所謂牡丹者皆折而
為薪勔伏誅竄其家於海島平日受誥身者盡褫之
當時有謔詞譏之初勔之葬其父盛飾一女奴兼一
僮以殉之僮奴不知其死也忻忻然從柩入壙至靖
康末大饑郡人怨毒入骨遂劫其壙而碎其父骨既
入壙見骸骨具存猶志之曰此僮奴之骨也(出吳中舊事)
蘇師旦本平江書史韓氏為副戎籍之於廳韓用事師
旦實為腹心韓為知閤門事猶在韓側立侍迨冒節
鉞韓則曰皆使相也始乃與之均席由是海内趨朝
之士欲造晏門而不得見蘇林子由之孫也師旦以
微賤附之為族林遂以兄事之師旦嘗以窘乏求金
於韓韓初不知其受諸將之賄動以億萬每輟俸金
予之謂其出於真誠及江上諸將致敗而邱公崇為
督視廉知敗將之賂師旦尺牘往來俱存因作書以
遺韓韓大怒遂竄師旦於海上嘉定初下所編郡取
師旦以韓念已必復召用已而赴市則曰太師亦如
是忍耶蓋不知韓之誅已也遂籍其家得金箔金二
萬九千二百五十片金錢六十辮馬蹄金一萬五千
七百二十兩瓜子金五斗生金羅漢五百尊(各長二尺五寸)
金酒器六千七百三十兩釵釧金一百四十三片金
束帶十二條他物稱是(出四朝聞見錄)
元初得江南至元十三年丞相巴延欲漕東南之粟以
實京師而罷河漕之艱險乃用大艘沿淮以至山東
邊海攢運經時方達而朱清張瑄出焉二人者皆瀕
海之民歲漕各三十萬斛末年殆至三百萬斛而值
風濤沈没者歲不下三五萬計至元二十九年瑄次
子文虎以戶部尚書領漕事始由海中大洋旬日能
達直沽柂工篙師之徒從而紆朱紫者各以百數或
交通海外諸番博易以致巨富大德七年為吳也先
構言遂遭竄殛籍没二家之産當時嘉禾士人金方
所作朱張行悲之嘗聞故老云朱清張瑄以盜官蘆
販私鹽行劫於海瑄事敗被獲時洪起畏為浙西提
刑夜夢錄囚十八人内一人化為虎寤而異之明見
所解賊徒數與夢合而瑄在其中洪竒其狀特貸其
死未幾宋亡而瑄貴顯乃給洪終身以報全護之恩
瑄目不識丁而書押文卷未嘗握筆但攢三指染硯
墨印紙上狀如品字雖巧於作偽者傚之不能瑄之
第四妻楊氏者美而悍人罕見其笑故有鐡面之稱
瑄嬖而畏之為建第於乘魚橋號四夫人府時兩家
第宅遍吳中今朱張巷其故基也抄籍後新提舉司
專掌其錢粮其富從可知矣或曰瑄之豪横甚於清
有拂其意者則縛而投諸海積惡滅身固無所逃其
死(出雜記并吳郡續藁)
元至正十五年行納粟補官之令遣兵部員外劉謙賫
空名告身過江南募民補官即任民牧自五品至九
品入粟有差而民間一無願者松江知府崔思誠曲
承使命集屬縣豪右大姓列庭下不問有無輒施拷
掠衆皆抆淚入粟且逼抑使就官惟平江監郡祿實
公不為使者所怵乃力爭其不可闔郡得免於徵科
崔聞之大慚祿實者字子約唐古人國監生能讀書
在官稱廉明最得民心後卒於官(出輟耕錄)
沈右字仲悦郡人年四十無子其妻鄒氏深以為憂一
日仲悦買一妾頗有姿色因問其祖父對曰妾范復
初之女也父喪家貧母老故至此仲悦惻然謂妻曰
乃父吳中名術亦吾故人也吾安忍以為妾乎故人
之子當如子視之可也即召其母使擇婿嫁之且備
奩具送其行友人高進道貧不能葬者十三喪仲悅
乂買地為之安厝吳人至今稱之(出輟耕錄)
吳人鄭元字長卿元初其大父為到鈔庫使一日雨有
人倉皇走其家來避雨遺一小篋大父收之翌早坐
候門外聞人言昨夜汪家府前王某失一篋金葉不
記何處其家兄弟遂相忿爭大父聞之則往物色得
實以金還王氏大父又每月朔必炷香城隍廟於路
拾得一絹囊視之亦黃白物也仍(闕)還
之今其孫長卿從儒兼精醫(闕)非隂
德之報乎(出遂昌耕錄)
至正中吳江富室殷子玉延里儒夏尚忠為塾師
有主文葉茂林者嘗干於殷殷不之禮葉以夏不
為助言啣之遂與一戍汪□齒密謀匿名誣奏
以藍黨事朝廷覺其冤差御史史廉之史潛訪數
月未得實間宵行至仙里橋聞一人作氣曰一件
大事想不明白矣爰詢之曰葉茂林也識之隨訪
葉葉已充陶京衛家奴一日縣官酌客於郵亭
史紿以丐者故肆逋慢官吏驚而起史即命吏抄
案一邑皆駭竟提夏等一干人鞠之無驗令就獄
次日再鞠亦無驗乃喻之曰汝等恐為人陷之邪試
思之衆不之悟復喻之曰幽有神明吾為汝默禱乃
露香不解衣而寐越三宿夢有五靈神告史曰汪姓
者急捕之即寤揭旦取衆出謂之曰神報我矣曾識
汪姓人否衆頓悟有汪□齒者因誣奏事發彼他郡
人將逸去願併力擒來遂追獲史鞠之不伏加以嚴
刑乃曰奏詞出吾手而逮謀寔葉茂林也史曰是已
令吏往捕之至京覘葉出入騎從頗盛吏計曰難以
法拘拘必匿當見諸途葉見吏色動亟問曰近聞史
御史在彼行事曾問及我儂有諸吏詒曰訛言也勿
聽相拉登酒樓叙鄉曲酒半一吏潛下樓以公文示
肆主曰吾捕此人走則汝當罪肆主大懼即攣之從
者走陶聞畏法即面奏捕以下獄吏歸報史連人讞
詞復命上勅汪葉二犯擡首熟視之曰此正惡人處
以凌遲重罪又勅夏等十餘人擡首曰都是好百姓
也俱發寧家皆呼萬歲踴躍而退於乎此可見高皇
清明之政而監司能體上之命者矣
洪武末蘇州知府姚善聞郡有處士王賓招不可嘗詣
賓家賓見其騎從在門因語之曰賓有老母在不宜
張聲勢以恐之後善造賓門必預下輿徒步至門劇
談今古商確政事而退善文章政事擅名一時卒著
忠義之節殆亦得賢之助也
崑山周夀誼生宋景定歷元至洪武五年年一百十歲
郡守魏觀始行鄉飲酒禮吳縣林文友楊茂亦皆九
十餘特位三老人於衆賓之上夀誼後年一百十六
歲而終嘗蒙召見賜酒饌殿上蠲其家丁役
周文襄公忱嘗閱一死獄欲活之無路憂形於色使吏
抱案讀之背手立聽至一處忽點首喜曰幸有此可
生遂出其人
襍言
諸葛靚字仲思在吳於朝堂大會孫皓問卿字仲思為
何所思對曰在家思孝事君思忠朋友思信如斯而
已
張玄之顧敷俱顧中和外孫少皆和並知之而常謂顧
勝於張時張年九歲顧年七歲和與俱至寺中見佛
湼般像弟子有泣者有不泣者和以問二孫玄謂彼
不親故不泣敷曰不然當由忘情故不泣不能忘
情故泣
姑蘇志卷六十
