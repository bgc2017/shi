姑蘇志卷三十三明王鏊撰
古跡
古今之在天地間猶旦暮也而古人所遺每為今
人所重雖故墟阤隴往往過之為躊躇而不忍去
豈非以其廢興存亡有足感邪吳自泰伯迄今其
間古跡多矣悉記於篇以備後之考者
泰伯城周三里名故吳一名吳城在梅里平墟泰伯既
築此城縱民田其中今屬常州無錫縣寰宇記云泰
伯城西去無錫縣四十里平墟高三丈輿地志云吳
築城梅里平墟即此地也
太公城章祈城並在長洲縣東北章祈疑即&KR1860;&KR1445;在今
二十二都
魚城在吳縣横山下越來溪西吳王游姑蘇築以養魚
續圖經云吳王控越之地本名吳城方言謂魚為吳
故誤稱耳今山之傍有岡隠隠如城又有射臺亦在
横山周益公南歸錄云魚城在田間基厚而方其高
二丈博倍之為田百二十畝土極細故久不壊(元高文度)
(谷變陵遷自古今耕人指點說魚城綠波已涸無鷗鷺禾黍離離高下生)
苦酒城吳地記云在魚城西南故老云吳王築以釃酒
今俗呼為苦酒城(高啓酒城應與酒池通長夜君王在醉中兵入館娃猶未醒越人宜)
(賞釀夫功)
酒醋城吳地記云在胥門西南三里
酒城在壇塘邊一名壇城夫差祭子胥處臨祭勸酒故
名酒城城中有石子祥符圖經云在吳縣東南三十
五里大江邊一名陌城
鴨城在匠門外吳王築以養鴨處東有豨巷畜彘之處
鷄陂在婁門外吳王畜鷄城也又名鷄陂墟其東二里
有荳園亦闔閭置(高啓吳姬不解報朝盈空養鳴鷄滿别城畢竟餘杭西走日五更誰)
(唱出關聲)
柯城赭城&KR1860;&KR1445;城衛王城並在吳縣界
舸城在平門外疑即柯城
後城堵城並在長洲縣東南數十里堵城疑即赭城今
尹山鄉有堵城里
伍子胥城糜湖城麗溪城巫欐城漢志越絶書皆云在
吳縣後析置長洲縣
居巢城在長洲縣按楚有居巢城吳亦有之於義無考
然史記云闔閭六年楚使子常囊瓦伐吳吳迎擊之
大敗楚軍於豫章取楚之居巢而還或疑此時有為
而築城未知是否
糜湖西城越宋王城也吳越春秋云平門外有糜王城
糜王與越王遙戰越殺糜王因留葬武里城中故名
以午日死至今武里午日不舉火今吳江有糜城王
廟
搖城在長洲縣東南三十八里吳王子居焉後越搖君
居之今其地名大姚訛之也
越城在胥門外越伐吳吳主在姑蘇越築此城以逼之
城猶髣髴在(高文度古意猶堪弔南湖不憚遙闔閭開國地勾踐進兵橋城郭高低黍英靈)
(旦暮潮蒼茫遺獨立斜日下漁樵)
鴻城在婁門外故越王城也
千城在馬安溪上越千王城也
陽城在長洲縣東北其左有陽城湖
相城在長洲縣東北五十里相傳子胥初築城時先於
此相地嘗土而城之下濕乃止其地因名
婁城即崑山故城也圖經云在縣東三百步舊志云吳
子壽夢所築(張泰詩高城一望思茫茫湖轉婁江入海長遠市到今無蜀酒古倉何處積吳)
(糧鷗棲淺渚寒蘆静雁落平疇晚稻香野水閒雲吟不盡玉峯西面看斜陽)
東城在崑山縣東三百步今橋巷猶以東城為名吳志
云耕者於東寺後多得古城磚及銅箭鏃
武城在崑山縣西北漢書婁縣注云有南武城
金城在崑山縣東三里基址猶存也相傳吳王所築
度城在崑山縣東南七十里相傳為黃巢所築其傍有
度城湖
西鹿城在崑山山下有卜將軍廟碑云葬於崑山西鹿
城
巴城在崑山縣西北十八里其地有巴王墓巴城湖
雉城在崑山縣西北十八里今雉城湖即其地也
顔縣城瓦浦城並在崑山縣皆古經所載
石城在常熟縣北五里吳越春秋云夫差興樂石城吳
地志云越獻西施於吳王王擇虞山北麓以石甃城
為遊樂之所其地今有石城里越絶書云石城在靈
巖山
扈城在常熟縣北五里石城東世傳吳王遊樂石城又
建離宫扈蹕故名扈城今有扈城村
九里城在常熟縣北九里世傳吳王牧馬於此建城以
欄馬俗呼欄馬城有洗馬池今存
莫城在常熟縣南十二里相傳莫邪鑄劍之處一謂劍
城一謂莫邪城今有莫邪大王廟又有莫門塘寰宇
記云漢莫寵築以捍海賊者
朗城在常熟縣東南
鵧城在常熟縣東北十五里
尚墅城在常熟縣北十八里
金鳳城在常熟縣西北四十里
陶城閭城郭城並在常熟縣境
塢城在嘉定縣南五十里吳淞江南舊傳吳王所築其
基尚存
疁城在嘉定縣南門外唐有疁城鄉元時築教場於此
得古塚碑石云唐咸通二年莊府君葬於疁城鄉今
名疁塘又避吳越王諱改婁塘
吳小城白門闔閭所作秦始皇時守宫吏燭燕窟失火
燒宫而門樓尚存
言公井一名聖井在常熟縣治北一百九十步言公宅
傍吳地記云宅有井二傍有洗衣石(高啓寥寥武城宰遺井虞山隂)
(千載汲未竭九仞功應深藝圃自可灌道源誰復尋絃歌聽已歇瓶綆看還沈無為渫弗食惻惻起歎音)
(一瓢樂未改庶幾回也心)
姑蘇臺一名胥臺在姑蘇山舊圖經云在吳縣西北三
十里續圖經云三十五里一名姑蘇一名姑餘史記
正義云在吳縣西南三十里横山西北麓姑蘇山上
山水記云闔閭作春夏遊焉又云夫差作臺三年不
成積材五年乃成造九曲路高見三百里勾踐欲伐
吳於是作柵楣嬰以白璧鏤以黃金狀如龍蛇獻吳
王吳王大悅受以起此臺越絶書云闔廬造九曲路
以遊姑胥之臺子胥諫不聽又於臺上别立春宵宫
為長夜之飲作天池以泛青龍舟舟中盛致妓樂日
與西施為嬉作海靈館館娃閣皆銅溝玉檻飾以珠
玉按此則姑蘇臺始於闔閭成於夫差也後越伐吳
吳太子友戰敗遂焚其臺(唐任公叔登姑蘇臺賦司馬遷世掌天官才稱良史)
(探禹穴之遺跡記吳國之舊軌乃憮然而嘻曰登此姑蘇之墟淹留兮躊躇感斯宇之基為沼而仲雍之)
(祀忽諸我聞周道既衰諸侯狎主中無覇王蠻戎振旅始闔閭以信威繼夫差以極武斜與勁越同壤右)
(以強楚為隣内有高臺之築外有遠略之勤積如莽而暴骨亦如讐而視人是以疆埸日駭板築未彌方)
(五載而厥成造中天而特起因累土以臺高宛嶽立而山峙或比象於巫廬之峯或倒影於滄浪之水悉)
(人之力以為美觀厚人之澤以為侈靡斯實累卵於九層夫何見乎三百里野語有之曰川㙲則潰月盈)
(而昃善敗由己吉凶何常矧謀主之賜劒若涉川兮無梁以為棲越以求霸卒見豢吳而受殃客自南鄙)
(觀於江濆徘徊舊德惆悵前聞試遊目於寥廓曾是巋然而參雲聽逆虐而翳諫竟麋鹿而為羣高天放)
(曠平湖泱漭奕奕孤嶼茫茫極浦悲早雁於海風嘯高鴟於江雨况復關梁坐隔羈旅增愁山木將落汀)
(葭亂秋思美人兮子胥何為懷直道而驟諫遭重昏之見危將漁父以抗跡且垂釣於江湄高臺既傾夕)
(露沾衣感蒞國之不及冀萊人之與歸者也崔鷃姑蘇臺賦崔子勸學少間與客游於横山之下有臺巋)
(然出於羣山荒基峻級高切雲間荆棘為之蒙翳麋鹿為之徊環余語諸客此何所也客曰子不聞吳都)
(之壯麗乎造姑蘇之高臺臨四遠而特建此其遺址也余乃倚杖而立喟然而嘆曰蓋聞吳王之築斯臺)
(也受隣越之貢竭全吳之力千夫山吟萬人道泣三年而聚材五年而有立佩茂苑於長洲帶濬池以朝)
(夕自以為天下之竒觀也而今安在哉神材異木飾巧窮竒黃金之楹白璧之楣龍蛇刻畫燦燦生輝而)
(今安在哉於是與客傴僂而上抵其上之絶嶺快四面之遐覩南望洞庭夫椒之山湖水澄澈其名銷夏)
(灣者吳王避暑之所也北望靈巖館娃之宫廊曰響屧徑曰採香者吳之别館西子之遺蹤也其東吳城)
(射臺巍巍其西胥山九曲之逵至於興樂有城玩華有池走犬有塘蓄鷄有陂猶不足以充其欲也又侈)
(斯臺以為娛嬉嗚呼雕楹鏤檻者邱墟之幾也九層百仞者汙池之漸也瑤臺作而夏衰瓊室考而商危)
(章華成而楚衆叛阿房出而秦人離斯喪亂之必然曷吳王之不思也哉方其酌綠&KR1641;賦珍羞置酒若淮)
(泗積肴如山邱其宴樂固極矣而不知會稽之上飲食嘗膽方焦思而深謀旁籠西山俯視太湖憑高望)
(遠三百餘里其登覽固廣矣而不知笠澤之畔銜枚仆鼔忽潛軍而夜濟是以横塘之浦僅通而越來之)
(溪已逼高下之築未乾而勾踐之城已距於咫尺矣詞未竟客悵然曰已矣乎古往今來邈矣悠哉蒼煙)
(兮滿目舊事兮飛灰幸江山之不改兮後之人當有鑑於遺臺李白蘇臺覽古舊苑荒臺楊柳新菱歌高)
(唱不勝春只今惟有西江月曾照吳王宫裏人曹鄴吳宫酒未消又宴姑蘇臺美人和淚去半夜閶門開)
(相對正歌舞笑中聞鼓&KR0911;星散九重門血流十二街一去成萬古臺盡人不回時聞野田中拾得黃金釵)
(李紳越王巧破夫差國來獻黃金重雕刻西施醉舞花豔傾妬月嬌娥恣妖惑姑蘇百尺曉鋪開樓楣盡)
(化黃金臺歌清管咽歡未極越師戈甲浮江來伍胥抉目看吳滅范蠡全身霸西越寂寞千年皆古墟蕭)
(條兩地皆明月靈巖香徑掩禪扉秋草荒涼徧落暉江浦迴看鷗鳥沒碧峯斜見鷺鸞飛如今白髮星星)
(滿郤作閒官不閒散野寺經過懼悔尤公程迫䠞悲秋館吳鄉越國舊淹留草樹煙霞昔徧遊雲外夢魂)
(多感歎不惟惆悵到長洲劉禹錫故國荒臺在前臨震澤波綺羅隨世盡麋鹿占時多築用金鎚力摧因)
(石鼠窠昔年雕輦路唯有採蓮歌許渾宫館遺基輟棹過黍離無限獨悲歌荒臺麋鹿争新草空苑鳬鷖)
(占淺莎吳岫雨來虚檻冷楚江風急遠帆多可憐國破忠臣死日日東流生白波胡曾吳王恃霸逞雄才)
(貪向姑蘇醉綠醅不覺錢塘江上月一宵西送越兵來劉駕勾踐飲膽曰吳酒香滿杯笙歌入海雲聲自)
(姑蘇來西施舞初罷侍兒整金釵衆女不敢妬自比天下泥越鼓聲騰騰吳天隔塵埃難將甬東地更學)
(會稽棲霸跡一朝盡草中棠梨開僧皎然古臺不見秋草衰卻憶吳王全盛時千年月照秋草上吳王在)
(時幾回望至今月出君不還世人空對姑蘇山山中精靈安可覩鬼跡人蹤麋鹿聚嬋娟西子傾國容化)
(作寒陵一堆土陳羽憶昔吳王争霸日歌謠滿路上蘇臺三千宫女看花處人静臺空花自開羅隠讓高)
(泰伯開基日賢見延陵復命時未為子孫因底事解崇臺榭為西施楊萬里我亦年來散病身遊人不用)
(避車塵插天孤塔雲中出隔水諸峯雪後新道是遠瞻三百里如何不見六千人吳亡越霸今安在臺下)
(年年花草春盧鉞姑蘇臺下百花洲解語香魂此舊遊巧笑已傾吳子國淺顰又汚范公舟湖山四顧無)
(竒骨王伯俱空等拙謀杯酒酹江應自誓男兒西北有神州潘牥洞僊歌雕簷綺戶倚晴空如畫曾是吳)
(王舊臺榭自浣紗人去後落日平蕪行雲斷雨幾見花開花謝凄凉闌干外一簇江山多少圖王共爭霸)
(莫閒愁金杯灎對酒當歌歡娛地夢中興亡休話漸倚徧西風晩潮生明月裏鷺鷥背人飛下薩都刺閶)
(門楊柳自春風水殿幽花泣露紅飛絮年年滿城郭行人不見館娃宫野水滿城飛燕子誰家小艇載)
(吳姬姑蘇臺上一尊酒落日昏鴉無限悲張羽荒臺獨上故城西輦路凄凉草木悲廢塚已無金虎卧壊)
(墻時有夜烏啼采香徑斷來麋鹿響屧廊空變黍離欲弔伍員何處所淡煙斜日不堪題高啓金椎夜築)
(西山土催作高臺貯歌舞文身澤國構王基郤笑先人獨何苦銅溝玉檻盛繁華幻出峯頭一片霞望處)
(直窮三百里役時應廢幾千家蟠空曲路迷僊仗攀盡瑤梯纔到上外繞雕龍宛轉闌中施繡鳳葳蕤帳)
(薰爐長爇鬱金香共道千齡樂未央茂苑月來秋珮冷洞庭雨過夏綃涼當忩衆妓如僊女揚袂迎風欲)
(輕舉人從天上見經過鳥向雲間驚笑語日暮横塘花盡開捲簾臺上望王來宴舟初自觀漁返獵騎還)
(從射鹿迴從登不用持鈹隊自列紅粧侍高會香傳羅帕進黃柑縷切鸞刀供玉鱠燭光遠落太湖波驚)
(起魚龍出沒多城上烏啼河漢轉此時誰問夜如何管絃嘈嘈聒人耳不聞兵來渡溪水欲攜西子走登)
(舟醉倚畫欄嬌不起瞑目無因到甬東可憐一炬綺羅空獻媚竟墮讐人計賜劒應辜諫士忠客來試問)
(遺宫路物色荒凉緫非故牽衣始信不虚言滿地荆榛見零露當年爭奪苦勞機卻把江山付落暉聞說)
(越王臺殿上如今亦有鷓鴣飛沈周姑胥遺事有荒臺今日登臨尚可哀千載苞桑天子棄六宫芳草美)
(人栽南飛鴻雁秋風早西向山川夕照開流水梧桐幾番夢獨憐公聖不重來)
郊臺在横山東麓石湖之上相傳吳僭王號時嘗郊祭
於此今壇壝之形尚存(虞堪吴王城外拜郊臺山色湖光共繞迴終古翠華隨水)
(去何年玉牒為天開斜陽一笛牛羊下細雨千帆雲鳥來忠死佞存隳霸業登臨不盡客興哀)
館娃宫吳越春秋吳地記皆云閶闔城西有山號硯石
在吳縣西三十里上有館娃宫今靈巖寺即其地也
(王阮賦汎浮玉之北堂得館娃之遺基從先生而遊焉揖夫差而弔之或曰是可唾也奚以弔為哉夫沈)
(湎以喪國固君人之失道然而有鐘鼓者胡可以弗考聞管籥者民喜而相告苟厥妃之當愛惟恐王之)
(不好矣是則女樂亦可少乎必曰夏有末喜商有妲己周有褒娰而吳以西子苟求其故未必專於此也)
(齊有六嬖桓公以興正而不譎聖人稱焉非夫九合一匡之業得仲父以當其任則其一己之内少有以)
(自適者舉不足以害成邪關大夫進夏德豈昏微子得政商豈穢聞蘇公家父並用則烽火豈得妄舉子)
(胥不見戮則吳之離宫别館至於今可存抑夫差之資異在列國亦翹楚一戰而越沮再會而諸侯懼使)
(僅得一中佐置雙翼於猛虎惟自剖其骨鯁而放意於一女敵乘其間無以外禦杯酒之失何足問獨為)
(此邦惜殺士之舉也此士不遭殺夫差不可愚苧羅之姝適足為我娛胡得而竊吾之符榮楯可居適足)
(華吾廬胡足以隳吾之都惟忠良之既誅始猖狂而自如臺兮姑蘇舟兮太湖食兮鱠鱸曲兮棲烏宿兮)
(嬪嬙修明兮夷光二八兮分明捧心兮專房徑兮採香屧兮響廊笑倚兮玉床奈樂兮東方稻蟹種兮不)
(遺爭盟兮黃池無人兮箴規有仇兮相窺至德之廟遂為禾黍悉陂池與臺榭倏一變而梵宇入笙歌於)
(海雲令聲鐘而轉鼓儼麋鹿之容與瞰僧儀而觀覩駭越壘以在望奚五戎之閱武松引韻以嗚咽柳顰)
(眉而凝佇山黯黯兮失色水洶洶兮暴怒追此謬於千里本差之於毫釐譬之養生捐其良醫逮疾作於)
(中夜懵藥石之不知志士仁人所為太息於斯焉蓋嘗反覆于此竊謂種蠡亦可哂也勾踐方明舉國以)
(聽十年生聚十年教訓以此衆戰何伐不定何至假負薪之女為是可恥之勝哉始其土城誨淫自君終)
(焉五湖合歡其臣青溪之典不正金谷之義不立悠悠扁舟遂其全璧使之脫鼎中之魚而羣沙頭之鷺)
(返邪溪之蓮而吐洞庭之橘竊謂越之君臣何其陋於此役也越則陋矣吳亦太庸士目既抉夫誰納忠)
(可辜人之亡己其自反而責躬乎公既然雍相與歛容起視四山之中覺蕭蕭兮悲風范成大賦洶西山)
(之南奔勢鬱律其巉空若大敵之在前忽踞虎而跧龍半紫崖而砥平訪館娃之故宫是為逸王之舊遊)
(有墟谷之遺恫焉嗟乎悲哉愎賢胥之忠告巽隂嚭之詖說闇養虎之後患縱處女使兔脫迨嘗膽之謀)
(成駭疽囊之潰裂蓋自有以賈禍非天為之孽方其銜哀茹痛收淚飲血儼拂士於前庭尅三年而報粤)
(訖甘心之一快夫何初志之英發及其見棲於姑蘇遽雌伏而大壊援宿恩而乞憐或赦圖於臣罪當是)
(之時又何其憊也悼禍福之無門曷今愚而昨賢後千載之嗤點莫不鍾咎於嬋娟固尤物之移人抑猶)
(可得而言蓋嘗觀於若人矣好大而欲速厭常而棄舊狃會稽之得意謂周鼎其唾手闖齊楚以朵頥睨)
(陳蔡而驤首道甚遠而疾驅氣已餒而猶鬭外未寧而内憂東略之而西否阻關河以屯兵撤牆屋而致)
(寇亟歸視其四封蔑一夫之能守是猶螗螂之慕蟬而不知黃雀之議其後也然而蕞爾之旅而衡行四)
(方攻靡堅郛戰無距行事便時利如經乎無人之鄉惜也未聞於大道宜其逸樂而志荒次有臺池宿有)
(嬪嬙左攜修明右撫夷光桀二八以前列咸絶世而浩倡嗟浣紗之彼姝乃獨繫於興亡蕩龍舟之水嬉)
(擷香徑之春芳載夕陽以俱還秉游燭於夜長灔金鍾之千石倣酒池於舊商歌吳歈而楚舞薦萬夀於)
(君王悵星河之易飜嘉來日之未央錚銅壺之鳴悲爛急烽之森芒慘梧宫之生愁踐桐夢之不祥歘高)
(陵與深谷委盛麗於蒼茫所謂玉檻銅溝朱簾椒房理鏡之軒響屧之廊杳煙蕪與露蔓紛日暮之牛羊)
(而况於捧心之百媚濯粉之餘粧者哉今則雲雨之巔僊聖是宅硯沼蓴溪琴臺松崛封古蘚於井甃宿)
(暗芳於洞穴木鯨吼以清厲金磬隠其蕭瑟彼方外之徒龜藏而蠖屈者又安知其往古與來今方枯禪)
(而縛律翩鴻影之拂坐見前山之銜日李白風動荷花水殿香姑蘇臺上宴吳王西施醉舞嬌無力笑倚)
(東忩白玉床白居易吳王心日侈服玩盡竒瓌身卧翠羽帳手持紅玉杯冠垂明月珠帶采通天犀行動)
(自矜顧數步一徘徊小人知所好懷寳四方來奸邪得藉手從此倖門開古稱國之寳穀米與賢才今看)
(君王服視之如塵灰伍員諫已死浮屍去不回姑蘇臺下草麋鹿暗生麑劉禹錫宫館貯嬌娃當時意太)
(誇豔傾吳國燼笑入楚王家月殿移椒壁天花代舜華惟餘采香徑一帶繞山斜李嘉祐館娃宫中春已)
(歸闔閭城頭鶯已飛復見花開人又老横塘寂寂柳依依憶昔吳王在宫闕館娃賣眼看花發舞袖朝歡)
(陌上春歌聲夜怨江邊月古來人事亦猶今莫厭清觴與綠琴獨向西山聊一笑白雲芳草自知心李紳)
(江雲斷續草綿連雲隔秋波草覆煙飄雪荻花鋪漲渚變霜楓葉卷平田雀愁化水喧斜日鴻怨驚風呌)
(暮天因問館娃何所恨破吳紅臉尚開蓮皮日休六首三千雖衣水犀珠半夜夫差國暗屠猶有八人皆)
(二八獨教西子占亡吳一宫花渚漾漣漪婑嫷鴉鬟出繭眉可料坐中歌舞袖便將殘節拂降旗幾)
(多雲榭倚青冥越焰燒來一片平此地最應沾眼血至今春草不勻生江色分明練遶臺戰帆遙隔綺)
(疏開波神自厭荒淫主勾踐樓船穏貼來寳袜香綦碎曉塵亂兵誰惜似花人伯勞應是精靈使猶向)
(殘陽泣暮春豔骨已成蘭麝土宫牆依舊壓層崖弩臺雨壊逄金鏃香徑泥銷露玉釵硯沼只留溪鳥)
(浴屧廊空信野花埋姑蘇麋鹿真閒事須為當時一愴懷陸龜蒙綺閤飄香下太湖亂兵侵曉上姑蘇越)
(王大有堪羞處秖把西施賺得吳鄭旦無言下玉墀夜來飛箭滿罘罳越王定指高樓笑卻見當時金)
(鏤楣半夜娃宫作戰場血腥猶雜宴時香西施不及燒殘蠟猶為君王泣數行素韈雖遮未掩羞越)
(兵猶怕伍員頭吳王恨魄今如此秪合西施灘上遊響屧廊中金玉步采蘭山上綺羅身不知身葬今)
(何處溪月彎彎欲效顰鏤楣消落濯春雨蒼翠無言空斷崖草碧未能忘帝女燕輕猶自識宫釵江山)
(秪有愁容在劒珮應和媿色埋賴有伍員騷思少吳王纔免似荆懷殷堯藩吳王愛歌舞日日醉嬋娟見)
(日吹紅燭和煙掃翠鈿徒令勾踐霸不信子胥賢莫問長洲草荒涼無限年于濆館娃宫畔顧國變生嬌)
(妬勾踐膽未嘗夫差心已悞吳亡昔誰在越勝今何處當時二國君一種江邊墓張羽館娃宫中百花開)
(西施曉上姑蘇臺霞裙翠袂當空舉身輕似展凌風羽遙望三江水一杯兩點微茫洞庭樹轉面凝眸未)
(肯回要見君王射麋處城頭落日欲棲鴉下階戲折棠梨花隔岸行人莫偷盼干將莫邪光粲粲)
西施洞在靈巖山之麓(宋之問越女顔如花越王聞浣紗國微不敢寵獻作吳宫娃一)
(行霸勾踐再笑傾夫差一朝還舊都豔妝驚若邪羅隠家國興亡自有時越人何苦進西施西施若解亡)
(吳國越國亡來又是誰秦約岧岧靈巖山鬱鬱松桂林石路轉隂洞覽勝窅且深如何苧羅人傾國恣荒)
(淫山花落笑靨山鳥流好音我來重徘徊屐齒苔蘚侵至今山上月猶能照捧心高啓廢宫春盡長蒼苔)
(不見羅裙拂地來只恐西施是僊子洞中别自有樓臺)
翫花池在靈巖山(高啓桃枝兼杏枝春色繞宫池正愛紅繁處還憐綠淨時芳香泛幽沚媚)
(影照清漪垂條看妓折墮萼見魚吹杯涵明月瀉舟逐綵雲移水流花落盡君王醉不知)
翫月池在靈巖山
硯池在靈巖山(高啓山骨誰鑿破一泓自深黝醉後欲濡毫蜿蜿見科斗陳子貞湛湛冷山骨)
(幽幽抱日光曉吟看雨氣春供汲花香)
琴臺在靈巖山(僧半顛幾彈石土五雲深挑出湖波片月心絃外有聲誰解聽一山春樹曉鸎)
(吟張羽坐鼓朱絃日玉人方入吳於今山月下惟聽夜啼烏)
吳王井在靈巖山有二一圓一八角猶存(羅鄴二首古宫荒井曾平)
(後見說耕人又鑿開拾得玉釵鐫勑字當時恩澤賜誰來含青薜荔隨金甃碧砌磷磷生綠苔莫言數)
(尺無波水曾與此花同照來楊備石甃遺蹤傍古臺一泓寒影鑑光開何人照面金釵落曾見越溪紅粉)
(來高啓曾開鑑影照宫娃玉手牽絲帶露華今日空山僧自汲一瓶寒供佛前花)
響屧廊在靈巖山相傳吳王建廊而虚其下令西施與
宫人步屧繞之則響故名今靈巖寺圓照塔前小斜
廊即其址亦名鳴屧廊(王禹偁廊壊空留響屧名為因西子遶廊行可憐伍相終)
(屍諫誰記當時曳履聲楊備步步香翻羅韈塵粉紅花豔滿宫春傾城一笑無遺跡不見長廊響屧人高)
(啓廊虚應屧鳴響細識腰輕誰道吳強國唯銷舉足傾苔間滅古跡月下歇餘聲此夕人空聽山僧曳履)
(行)
梧桐園在吳宫吳王夫差園也樂府云梧宫秋吳王愁
(高啓桐花香桐葉冷生宫園覆宫井雨滴夜風驚秋鳳不來吳王愁周南老碧團宫園樹曾宿朝陽鳳花)
(開襲香霏葉密棲纖蓊雨雜璫珮聲風生金石弄初秋一葉零深宫愁已動前園忽横生怪入夫差夢知)
(匪梁棟材盲僮斯俑從)
採香逕在香山傍吳王種香於香山使美人泛舟於溪
以採之今自靈巖山南望一水直如矢故俗又名箭
涇(楊備館娃南面即香山畫舸爭浮日往還翠蓋風翻紅袖影芙蓉一路照波間高啓晨妝出采芳零)
(露濕紅裳種徙山中品熏傳海外方抱筐歸蕙逕焚鼎薦蘭堂未足娛君寢西施體自香徐賁箭涇清谿)
(無縈迴西望渺何極岸直形如剡波迅勢如射飛鷗訝流羽亂雨疑鳴鏑天狼不敢渡澤兒應當匿我志)
(弧矢間一覽如中的)
香水溪在吳故宫中俗云西施浴處一云吳王宫人洗
粧於此故又呼為脂粉塘古詩云安得香水泉濯郎
衣上塵即此(高啓粉㾗凝水春溶溶暖香流出銅溝宫月明曾照美人浴影與荷花相間紅)
(玉肌羞露誰能見只有鴛鴦窺半面絳紗圍掩怯新涼歸卧芙蓉池上殿空洗鉛妝不洗妖坐傾人國幾)
(良宵驪山更有湯泉在千古愁魂一種銷周南老吳宫香水溪俗傳脂粉塘暖波浮漲膩晴渚汎紅芳美)
(人曾此浴魂銷水猶香可憐清冷泉照此妖冶粧不濯郎衣塵孰比華清湯只今開寳林曹溪源更長)
越來溪在楞伽山東南與石湖通北至横塘相傳越侵
吳自此入故名上有越城雉堞宛然溪上有越城橋
(范成大西風初入小溪帆旋織波紋縐淺藍行入閙荷無水面紅蓮沉醉白蓮酣一川新漲熨秋光掛)
(起蓬窗受晚涼楊柳無窮蟬不斷好風將夢過横塘飯後茶前困思生水寬風穏信篙撑不知浪打船)
(頭響聽作淩波解作聲高文度黃池盟會井蛙尊同列諸侯氣已吞忽報鄰兵擣空穴已隨溪水入吳門)
(僧半顛九關風月醉傾城歌笑聲中有甲兵卻是吳王自亡國枉教溪受越來名高啓溪上山不改溪邊)
(臺已傾越兵來處路流水尚哀聲昨日荷花生今朝菱葉死亡國不知誰空令怨溪水)
採蓮涇在郡城東南運河之陽今尚可通舟兩岸皆民
居而間有蔬圃曠地即種蓮舊跡也上有採蓮涇橋
(高啓青房戢多子採得儂心喜今夜水風涼君王宿船裏行處綠雪迷歌聲一道齊回頭調越女何似若)
(邪溪周南老採蓮蓮有涇涇帶城西南美人掉輕橈花深采芳潭香風飄翠舉明粧照紅酣摘鮮駢紫菂)
(顧影墮瑤簮藕絲長不斷君情短何慙食甘心死苦君樂非所堪)
長洲苑圖經云在縣西南七十里孟康曰以江水洲為
苑韋昭云長洲在吳縣東枚乘說吳王濞云漢修治
上林雜以離宫佳麗玩好圈守禽獸不如長洲之苑
則知劉濞時嗣葺吳苑其盛如此(白居易茂苑綺羅佳麗地女湖桃李)
(豔陽時心奴已死容顔老後輩風流是阿誰春入長洲草又生鷓鴣飛起少人行草深不辯娃宫處夜)
(夜蘇臺空月明温庭筠錦雉雙飛梅結子平春遠綠忩中起吳江澹水畫簾空三尺屏風隔千里小苑有)
(門紅扇開天絲舞蝶共徘徊綺戶雕檻長如此韶光歲歲如歸來徐凝吳王上國長洲苑翠黛寒江一道)
(斜傷見摧殘舊宫樹美人曾插九枝花許渾香徑小船通菱歌遶故宫魚沈秋水静鳥宿暮山空荷葉橋)
(邊雨蘆花海上風歸心無處託高枕畫屏中郎士元草深那可訪地久但相傳散漫三秋雨䟱蕪萬里煙)
(都迷采蘭處強記館娃年客有游吳者臨風思渺然劉滄野燒空原盡荻灰吳王此地有樓臺千年事往)
(人何在半夜月明潮自來白鳥影從江樹沒清猿聲入楚雲哀停車日晩薦蘋藻風静寒塘花正開孫逖)
(吳王初鼎峙羽獵騁雄才輦道閶門出軍容茂苑來山從列陣轉江自遶村回劒騎緣汀入旌門隔嶼開)
(合離分若電馳逐隘成雷勝地虞人守歸舟漢女陪可憐夷漫處猶在洞庭隈山靜吟猿父城空應雉媒)
(戎行委喬木馬跡盡黃埃攬涕問遺老繁華安在哉趙嘏扁舟殊不繫浩蕩路纔分范蠡湖中樹吳王苑)
(外雲悲心人望月獨夜雁離羣明發還驅馬關城見日曛高啓中國久無伯闔閭思騁功講蒐開别苑訓)
(武出離宫宰嚭應參乘巫臣實御戎鼗鳴深谷應置掩廣場空遠曳捎雲旆高彎射月弓三驅儀已畢七)
(伐步還同甲騎從輿後蛾眉侍幄中煑胎須紫豹腝掌得玄熊樂事方難極英圖忽易窮城迷歌黍客地)
(屬采蕘僮輦道崩秋雨旗門失晚風犬亡㕙肆狡人去雉爭雄草樹迎蕭索湖山罷鬱䓤猶疑見獵火寒)
(燒夜深紅)
美女宫越絶書云美女宫夫差所作土城周五百九十
步勾踐嘗進美女西施鄭旦居之
吳宫在長洲苑東南五十里相傳吳王别宫南宫在吳
縣界亦吳王離宫(白居易淡紅花帔淺檀娥睡眼初開似剪波坐對珠籠閒理曲琵琶)
(鸚鵡語相和一入吳王殿無人覩翠娥臺高時貯舞宫静夜聞歌半露胷如雪斜回眼似波妍媸各有)
(分誰敢妬恩多李商隠茂苑城如畫閶門瓦欲流還依水光殿更起月華樓侵夜鸞開鏡迎冬雉獻裘從)
(臣皆半醉天子正無愁龍檻沈沈水殿清禁門深掩斷人聲吳王宴罷滿宫醉日暮水漂花出城儲嗣)
(宗荒臺荆棘多忠諫事如何細草迷宫巷閑花悞綺羅前溪徒自綠子夜不聞歌悵望清秋暮悠悠東去)
(波亂烏啞啞飛復啼城頭晨夕宫中棲吳王别殿遶江水後宫不開美人死曹鄴吳宫城闕高龍鳳遙)
(相倚四面鏗鼓鐘中央列羅綺春風時一來蘭麝聞數里三度月明落青城醉不起江頭鐵劒鳴玉坐成)
(荒壘適來歌舞處未知身是鬼張籍吳宫四面秋江水江清露白芙蓉死吳王醉後欲更衣座上美人嬌)
(不起宫中千門復萬戶君恩反覆誰能數君心與妾既不同徒向君前作歌舞茱萸滿宫紅實垂秋風嫋)
(嫋生繁枝姑蘇臺上夕宴罷他人侍寢還獨歸白日在天光在地君今那得長相棄衛萬君不見吳王宫)
(闕臨江起不捲珠簾見江水曉氣晴來雙闕間潮聲夜落千門裏勾踐城中非舊春姑蘇臺下起黃塵秪)
(今唯有西江月曾照吳王宫裏人張祐日下苑西宫花飄香徑紅玉釵斜白燕羅帶弄青蟲皓齒初含雪)
(柔枝欲斷風可憐傾國色誰信女為戎孟遲越女歌長君且聽芙蓉花香水邊城豈知一日終非主猶自)
(如今有燕聲杜牧越兵驅綺羅越女唱吳歌宫盡鳥聲少臺荒麋跡多茱萸垂曉露菡萏落秋波無遣君)
(王醉滿城嚬翠娥香逕遶吳宫千帆落照中鶴鳴山苦雨魚躍水多風城帶晚莎綠池連秋蓼紅當年)
(國門外誰信伍員忠劉滄吳苑荒涼故國名吳山月上照江明殘春碧樹自留影半夜子規何處聲蘆葉)
(長侵洲渚暗蘋花開盡水煙平經過此地千年恨荏苒東風露色清貫休夫差昏暗伯圖傾千古凄涼地)
(不靈妖豔恩餘宫露濁忠臣心苦海山青蕭條陵隴侵寒水彷彿樓臺出杳冥此是前車况非遠六朝何)
(處不星星)
錦帆涇即舊子城壕也世傳吳王嘗作錦帆以遊故名
在大街西貫樂橋南北市直抵報恩寺(高啓水繞荒城柳半枯錦)
(帆去後故宫蕪窮奢畢竟輸漁父長保秋風一幅蒲)
夏駕湖在吳縣西城下吳王避暑駕遊於此故名今城
下猶存外濠有灣亦名夏駕連運河而水浸廣舊産
菱芡今多堙為民居其半在城内者為民田惟二水
匯處猶稱舊名(楊備湖面波光鑑影開綠荷紅芰遶樓臺可憐風物還依舊曾見吳王六)
(馬來鄭元祐吳王城西夏駕湖至今草木青扶疎想見吳王來避暑後宫濯濯千芙蕖酣紅矗翠總殊絶)
(誰似西施天下無西施醉憑水忩睡曼衍魚龍張水戲月上湖頭王醉醒歸舟蓮炬繁春星不知左擁右)
(扇者日夜窺吳不暫捨)
女墳湖在吳縣西北吳王葬女處事具塚墓(皮日休萬貴千奢已)
(寂寥可憐幽憤為誰嬌須知韓重相思骨直在芙蓉向下銷陸龜蒙水平波澹遶回塘鶴殉人沈萬古傷)
(應是離魂雙不得至今沙上少鴛鴦高啓月映孤墳近水頭芙蓉還似綺羅秋煙波千古愁難盡因帶韓)
(生别淚流)
百花洲在西城下胥盤二門之間(高啓吳王在時百花開畫船載樂洲邊來)
(吳王去後百花落歌吹無聞洲寂寞花開花落年年春前後看花應幾人但見枝枝映流水不知片片墮)
(行塵年年風雨荒臺畔日暮黃鸝腸欲斷豈唯世少看花人縱來此地無花看姚廣孝詩水灎接横塘華)
(多礙舟路波紅晴漾日沙白寒棲鷺緣汀魚網集隔渚菱歌度不見昔遊人風煙自朝暮)
走狗塘在城西吳王遊獵處也越絶書云闔閭走犬長
洲(高啓春堤長春草淺此地吳王曾走犬獵場四面圍畫旗紅炬照輦還宫遲割鮮夕宴誰共食臺上)
(西子非樊姬春苑年來草仍綠韓盧已去多麋鹿君不見漢皇縱狗殊有功逐兔直到烏江東)
干隧在吳縣西北戰國策云越王以散卒三千擒夫差
於干隧史記正義云干隧在萬安山西南一里
夷亭一名唯亭互見雜志
石射堋在石城山有石鼓鼓鳴即有兵又有石馬望如
人騎互見山(楊維禎周家十圍鼓散落陳倉野猶有夏駕石盤盤鼓之下秦鞭血山骨吳獵)
(焦野火夏鼓達不拔石鳴知者寡父老懼䜟言山空石長啞高啓石射堋張石城石鼓響或發石騎勢欲)
(行彷彿古戰場上有愁雲生餓鴟嘯寒風砉若箭鏑鳴何人作此留山中鳥獸欲過膽盡驚疑是神禹治)
(水時來教鬼射降妖精至今風雨夕猶聽人馬聲嘗聞父老言鼓鳴則有兵方今瘡痍民脫命見太平我)
(願碎其鼓隳其堋一人安四海清自此萬年無戰爭)
流桮亭在女墳湖西二百步吳地記云闔閭三月三日
泛舟遊樂之地
華池華林園南城宫石龍皆在長洲縣界闔閭故跡也
吳越春秋云華池在平昌里南城宫在長樂里(今干將鄉)
吳地記云華林園在華林里(今降林)石龍在龍壇里
闔閭宫越絶書云在高平里
射臺越絶書云一在華池昌里一在安陽里又吳越春
秋云立射臺於安平里任昉述異記吳王射堂柱礎
皆是伏龜或云在横山
林屋洞在洞庭西山即道書十大洞天之第九一名左
神幽虚之天洞有三門同會一穴一名雨洞一名𤾉
谷一名丙洞中有石室銀房石鐘石鼓金庭玉柱白
芝金沙龍盆魚乳泉石燕有石門名隔凡郡國志云
洞有五門東通林屋西達峨眉南接羅浮北連岱嶽
東有石樓樓下兩石扣之清越所謂神鉦吳王闔閭
使靈威丈人入洞秉燭晝夜行七十日不窮乃返曰
初入洞口甚隘傴僂而入約數里忽遇一石室高可
二丈上垂津液内有石床枕硯石几上有素書三卷
上於闔閭不識使人問於孔子孔子曰此禹石函文
也闔閭復令入經兩旬卻返云不似前也唯上聞風
浪聲又有異蟲撓人撲火石燕蝙蝠大如鳥前去不
得穴中高處照不見顛左右多人馬跡婁地記云太
湖小山名洞庭純石巉巖木唯松栢山有三穴東北
西南二穴一穴不容人有清泉流出面北一穴傴僂
纔得入穴外石盤礴穴裏如一間堂屋上高丈餘恒
津潤四壁石色青白有鵝管鍾乳南壁開處側肩得
入潛行二道北通瑯琊東武西通長沙巴陵(沈烱林屋館銘)
(夫玄之又玄處衆妙之極可乎不可成道行之致斯蓋寂寥窅冥希微恍惚故非淮南八僊之圖賴卿九)
(井之記至若崑山平圃銀牓相輝蓬閬僊宫金臺崛起南瞰胥臺傍連飛閣桂柱瓊軒日華雲瑞銘曰大)
(道既隠衆聖無門悠悠太極誰見玄根祈年立秦望僊表漢髣髴神靈依稀宫觀峨峨林屋輪奐徘徊庭)
(羅花鳥室静塵埃皮日休齋心已三日筋骨如煙輕腰下佩金獸手中持火鈴幽塘四百里中有日月精)
(連亘三十六各各為玉京自非心至誠必被神物烹惟余慕大道不能惜微生遂招放曠侣同作幽憂行)
(其門纔函丈初若盤礴硎洞氣黑眣睍苔髮紅鬇鬡試足值坎窞低頭避崢嶸攀緣不知倦怪異焉敢驚)
(匍匐一百步稍稍策可横忽然白蝙蝠來撲松炬明人語散澒洞石響高玲玎腳底龍蛇氣頭上波浪聲)
(有時若服匿偪仄如見繃俄再造平淡豁然逄光晶金堂似鑄出玉座如琢成前有方丈沼凝碧融人清)
(雲漿湛不動瓊露涵而馨潄之恐减筭勺之必延齡愁為三官責不敢攜一罌昔云夏后氏於此藏真經)
(刻之以紫琳秘之以丹瓊期之以萬祀守之以百靈焉得彼丈人竊之不加刑石簣一以出左神俄不扃)
(禹書既云得吳國由是傾蘚蓬纔半尺中有怪物腥欲去既嚄唶將迴又伶俜卻遵舊時道半日出杳冥)
(屨泥惹石髓衣濕沾雲英玄錄乏僊骨青文無絳名雖然入隂宫不得朝上清對彼神僊窟自厭濁俗形)
(卻憎造物者遣我騎文星陸龜蒙知名十洞天林屋當第九題之為左神禮之以天后魁惟辟邪輩左右)
(專備守自非方瞳人不敢窺洞口惟君好竒士復嘯忘情友致傘在風林低冠入雲竇中深劇苔井傍坎)
(纔藥臼石角忽支頥藤根時束肘初為大幽怖漸見微明透屹若造靈封森如達仙藪嘗聞白芝秀狀與)
(琅花偶又聞紫泉光甘如酌天酒何人能挹嚼餌以代漿糗卻笑探玉符徒勞步雙斗真君不可見焚盥)
(空遲久眷戀玉碣文行行但迴首范成大擊水摶風浪雪飜煙消日出見僊村舊知浮玉北堂路今到幽)
(墟三洞門石燕翾飛遮炬火金龍深阻護嵌根寳鐘靈鼓何須扣庭柱宵晨已默存)
明月灣在西洞庭山消夏灣之東吳王玩月處(皮日休曉景淡)
(無際孤舟恣迴環試問最幽處號為明月灣半巖翡翠巢望見不可攀柳弱下絲網藤深垂花鬘松癭忽)
(似狖石文或如虦釣壇兩三處苔老星媥斑沙雨幾處霽水禽相向閑野人波濤上白屋幽深間曉培橘)
(栽出暮作魚梁還清泉出石砌好樹臨柴關對此老且死不知憂與患好境無往處好處無境刪赧然不)
(自適脈脈當湖山陸龜蒙昔開明月觀秖傷荒墅基今逢明月灣不值三五時擇此二明月洞庭看最竒)
(連山忽中斷遠樹分毫釐周迴二十里一片澄風漪見說秋半夜淨無雲物欺兼之星斗藏獨有神僊期)
(初聞鏘鐐銚積漸調參差空中卓羽衛波上停龍螭縱舞玉煙節高歌碧霜詞清光悄不動萬象寒咿咿)
(此會非俗致無由得旁窺但當乘扁舟酒甕仍相隨或徹三弄笛或成數聮詩自然瑩心骨何用神僊為)
(高啓木葉秋乍脫霜鴻夜猶飛扁舟弄明月遠度青山磯明月處處有此處月偏好天闊星漢低波寒芰)
(荷老舟去月始出舟回月將沈莫照種種髮但照耿耿心把酒酹水僊容我宿湖裏醉後失清輝西巖曉)
(猿起)
消夏灣在西洞庭縹緲峰之南灣可十餘里三面皆山
繞之獨南面如門闕舊傳吳王避暑處(皮日休太湖有曲處其間)
(為兩涯當中數十頃别如一天池號為消夏灣此名無所私赤日莫斜照清風多遙吹沙嶼掃粉墨松竹)
(調塤箎山果紅靺鞨水苔清髬髵木隂厚若瓦巖磴滑如飴我來此遊息夏景方赫曦一坐盤石上肅肅)
(寒生肌小艖或可泛短策或可支行驚翠羽起坐見白蓮披歛袖弄輕浪解巾敵涼颸但有水雲見更餘)
(沙禽知京洛往來客暍死緣奔馳此中便可老焉用名利為陸龜蒙霞島焰難泊雲峰竒未收蕭條千里)
(灣獨自清如秋古岸過新雨高蘿蔭横流遙風吹蒹葭折處鳴颼颼昔予守圭竇過於回禄囚日為籧篨)
(從分作祇裯讐願狎寒水怪不封朱轂侯豈知煙浪涯坐可思重裘健若數尺鯉汎然雙白鷗不識號火)
(井孰問名焦丘我本魚鳥家盡室營扁舟遺名復避世消夏還消憂范成大蓼磯楓渚故離宫一曲清漣)
(九里風縱有暑光無著處青山環水水浮空高啓涼生白苧水雲空湖上曾開避暑宫清簟䟱簾人去後)
(漁舟占盡柳隂風)
練瀆在太湖舊傳吳王所開以練兵(皮日休吳王厭得國所玩終不足一)
(上姑蘇臺猶自嫌局促艅艎六宫閙艨衝後軍肅一陣水麝風空中蕩平渌鳥困避錦帆龍跧防鐵軸流)
(蘇惹煙浪羽葆飄巖谷靈境太蹂踐因兹塞林屋空闊嫌太湖崎嶇開練瀆三尋□石齒數里穿山腹㡳)
(淨似金膏礫碎如丹粟波殿鄭旦醉蟾閣西施宿幾轉含煙舟一唱采雲曲不知欄楯上夜有越人鏃君)
(王掩面死嬪御不敢哭豔魄逐波濤荒臺養麋鹿國破瀆亦淺代變草空綠白鳥都不知朝眠還暮浴陸)
(龜蒙越恃君子衆大將壓全吳吳將𣲖天澤以練舟師徒一鏡止千里支流忽然迂蒼奩束洪波坐似馮)
(夷軀戰士百萬輩浮宫三千餘平川盛丁寧絶島分儲胥鳳押半鶴□錦扛雜肥胡香煙與殺氣浩浩隨)
(風驅彈射盡高鳥杯觥醉潛魚山靈恐見鞭水府愁為墟兵利德日削反為讐國屠至今鈎鏃殘尚與泥)
(沙俱照此月倍苦來兹煙亦孤丁魂尚有淚合灑青楓枯高啓吳越水為國行師利舟戰夫差開此河艅)
(艎試親練十萬凌潮兒材比佽飛健鼓棹激風濤揚舲逐雷電當時意氣盛謂已無勾踐鷗避去沙洲龍)
(愁閉淵殿恃強非伯圖倏忽市朝變臺上失嬌姿泉間掩慙面至今西山月恨浸秋一片猶有網魚人時)
(時得沈箭)
可盤灣在西洞庭山下洞庭記云吳王遊太湖從此度
軍憂艱險難達益增瞻眺曰此亦可盤桓也故名
投龍潭在龜山下林屋紀遺云嘉定初民於山下採藻
獲吳越王所投金龍玉簡簡以銀製長九寸篆文隠
然皆以朱漆填鈒題云太歲壬戌時宋建隆二年也
(皮日休龜山下最深惡氣何洋溢涎木爆龍巢腥風卷蛟室曉來林岑靜獰色如怒日氣湧撲炱煤波澄)
(掃純漆下有水君府貝闕光比櫛左右列介臣縱横守鱗卒月中珠母見煙際楓人出生犀不敢燒水怪)
(恐摧捽時有慕道者作彼投龍術端嚴持碧簡齋戒揮紫筆兼以金蜿蜒投之光焌律琴高坐赤鯉何許)
(縱仙逸我願與之遊兹焉託靈質陸龜蒙名山潭洞中自古多祕邃君將接神物聊用申祀事鎔金象牙)
(角尺本無不備亦既奉真官因之徇前志持來展明誥敬以投嘉瑞鱗光煥水容日色曉山翠吾皇病秦)
(漢豈獨探怪異所貴風雨時民皆受其賜良田為巨浸汚澤成赤地掌職一不行精靈又何寄惟貪血肉)
(飽但據驪珠睡何必費黃金年年授星使)
射瀆在楓橋北十里世傳秦始皇嘗射於此故名至今
兩岸無回曲又名石瀆
蠡口在齊門北又有蠡塘在婁門東相傳范蠡乘舟出
五湖於此遣人馳書招文種(楊備霸越勲名間世才五湖煙浪一帆開猶防)
(烏喙傷同輩此地復招文種來)
昇月館在帶城橋東烏鵲館在烏鵲橋江楓館在渴烏
巷吳國三古館也又二館曰通波曰全吳舊傳館凡
八全吳通波龍門臨頓烏鵲昇羽昇月昇月在宋尚
存
桃夏宫楚春申君所建
滸墅在郡西二十五里圖經云秦始皇求吳王劒白虎
蹲於丘上遂西走二十五里而失劒不能得地裂為
池因名其地曰虎疁至吳越時諱鏐因改云滸墅
甪頭即甪里在洞庭西山漢甪里先生所居史記正義
太湖中洞庭山西南有祿里村(高啓高皇本壯士提劒定四方晚為兒女)
(情悲歌起彷徨愛子欲建儲寵姬方侍側顧驚四老人謂已成羽翼大臣豈不諫孰能斡天機彼翁何為)
(者足見人心歸始潛避秦君終出安漢嗣世羅焉能羈舒卷聊自肆我來甪里村如入商顔山紫芝日已)
(老黃鵠何時還斯人神僊徒千載形不滅猶想蒼巖中白頭卧松雪)
毛公壇在洞庭西山漢劉根得道處也根既成僊身生
綠毛人或見之故名今有石壇丹井在神景觀傍(皮日)
(休卻上南山路松竹儼如廡松根礙幽逕孱顔不能斧擺屨跨亂雲側巾蹲怪樹三休且半日始到毛公)
(塢兩水合一澗衆崖卻為浦相敵百千載共攂十萬鼓噴散日月精射破神僊府惟愁絶地脈又恐折天)
(柱一窺耳目眩再聽毛髮豎次到鋉丹井井幹翳宿莽下有蘂剛丹勺之百疾愈凝於白獺髓湛似挏馬)
(乳黃露醒齒牙碧粘甘肺腑檜異松復怪枯疎互□拄乾蛟一百丈髐然半天舞下有毛公壇壇方不盈)
(畝當時雲龍篆一片苔蘚古時時僊禽來忽忽祥煙聚我愛周息元忽起應明主三誎卻歸來迴頭唾珪)
(組伊余何不幸斯人不復覩如何大開口與世爭枯腐將山待夸娥以肉投猰㺄歘坐侵桂隂不知已與)
(午兹地足靈境他年終結宇敢道萬石君輕於一絲縷陸龜蒙古有韓終道授之劉先生身如碧鳳凰羽)
(翼披輕輕先生盛驅役臣伏甲與丁勢可倒五嶽不惟鞭羣靈飄颻駕翔螭白日朝太清空遺古壇在稠)
(疊煙蘿屏遠懷步罡夕列宿森然明四角鎮露獸三層差羽嬰回眸眄七炁運足馳疎星象外真既感區)
(中道俄成邇來向千祀雲嶠空崢嶸石上橘花落石根瑤草青時時白鹿下此外無人行我訪岑寂境自)
(言齋戒精如今君安死魂魄猶羶腥有笈皆綠字有芝皆紫莖相將望瀛島浩蕩凌滄溟范成大松蘿滴)
(翠白晝隂七十二峯中最深綠毛僊翁已僊去惟有石壇留竹塢竹隂掃壇石槎牙漢時風雨生蘚花山)
(中笙鶴尚遺響湖外人煙驚歲華道人眸子照秋色邀我分山築丹室驅丁役甲莫見嬉渴欲飲泉饑餌)
(木張羽方壇蔭竒竹儼彼毛骨秀想見黃眉公時來濯冰溜一往不可得尚問何日又高啓欲觀漢壇符)
(東上縹緲峰葛花墜寒露夕飲清心胷月出太湖水鶴鳴空澗松真境久寂寥蒼苔閟靈蹤嘗聞綠毛叟)
(變化猶神龍世人豈得見偶許樵夫逢攀險力易疲探玄志難從歸出白雲外空聞僊觀鐘)
臨頓吳王時嘗逐東夷頓軍於此設宴餉之故名今呼
臨頓里其地猶有臨頓橋
望亭在吳縣西境吳先主所御亭隋開皇九年置為驛
逓唐常州刺史李襲譽改今名(庾肩吾亂後經吳御亭御亭一回望風塵)
(千里昏青袍異春草白馬即吳門何人鯁伊洛兵馬亂轘轅輦道同關塞王城似太原休明鼎尚重秉禮)
(國猶存殷牖爻雖賾堯城吏轉尊泣血悲東走横戈念北奔方馮七廟略誓雪五陵冤人事今如此天道)
(共誰論)
柳毅井在洞庭東山道傍按小說載毅傳書事或以謂
是嶽之洞庭然橘社因在其地至今稱社下
死亭灣在閶門外七里漢朱買臣妻既棄其夫而再嫁
後見買臣貴恥而自縊故名其處(高啓貧賤衆所棄豈惟愚婦人珪組)
(何重輕能令變交親翁子昔未達妻去恥負薪五十非晩貴不能待終晨一旦謁帝閽還家繡衣新邸吏)
(驚赤綬邦人候朱輪無緣見故夫自殺此水濱誰知孟德耀元在爾東鄰)
金昌亭在閶門宋景平二年廢少帝為營陽王幽於吳
郡徐羨之等遣使弑帝於金昌亭王有勇力不即受
制突走出閶門追以門關踣之此云走出閶門則亭
當在城内又陸龜蒙謂梁鴻墓在金昌亭下一里恐
今城視昔或遷徙耳
般若臺在吳縣西二里晉穆侯何準捨宅建之東北有
般若橋今呼為朱明寺橋
烏夜村在崑山縣晉穆帝何皇后父淮寓此産后之夕
有羣烏夜驚於村落自後有烏徹夜鳴必有大赦(高啓)
(荒村烏夜棲忽繞月明啼生得東家女身為萬乘妻至今種高樹不遣烏飛去居人凡幾家愛聽啼啞啞)
(啼啞啞忽驚怪婦開門向烏拜)
鬱林石在婁門孫吳時鬱林太守陸績罷政歸官廉無
裝舟輕不能道海取石為重世愛其廉號鬱林石(吳寬)
(記石之産於吳者竒形怪狀不可盡述良工采之好事者賞之君子則藐之於此有石焉頑然數尺重而)
(不竒蠢而不怪盡山中皆是物也良工棄之好事者藐之君子則賞之豈徒賞之又從而貴之敬之視其)
(物殆與魯璜秦璧等非物也人也蓋當漢末吳郡陸公績仕於孫氏為鬱林太守相傳汎海歸吳舟輕恐)
(覆取巨石為裝蓋其廉如此公家婁門之内臨頓里之北石留民家至今猶存而埋沒土中僅露其背過)
(者猶能指而稱之曰此漢陸公鬱林石也然未有表識之者弘治丙辰有司以其古物也且特異舁置察)
(院之側作亭覆之名曰廉石石始僻而通久湮而顯觀者閧然足跡不絶惟昔南中有貪泉焉飲之者見)
(寳貨以兩手攫而懷之物之能移人心如此今之廉石正與此戾自兹以往凡過而視之者其廉士固欣)
(然摩挲愛玩以益勵其操若夫貪者將俛首赧顔趨而過之有不動心而改行者尚得為人類也乎)
交讓瀆在子城北今堙為民居僅有汚池丈許又有交
讓巷
白公堤在虎丘山塘白樂天所築
越公井在治平寺前小岡上唐廣明元年修井記云隋
開皇十年越國公楊素築城穿此井其徑一丈有竒
石欄如屏繞上有刻字(高文度甃缺磚欹角已刓瓶羸鮒射不生瀾曾聞大慧無)
(生法甘露瓶中滴滴寒)
丹井在虞山南嶺下(宋濓銘海虞有虞山梁天監初漢天師十二代孫張道裕來隠其下)
(建招真之治鑿丹井焉宋淳熙中道士李正則浚井得藏丹石緘啓之化為雙紅鴿飛入尚湖至今湖中)
(丹光煜煜然邇年井且廢莫知其所周尊師玄真窮日力尋獲之重加以甓搆亭覆上時皇明洪武元年)
(也僊家鍊丹必以井故名山多有之其在今海虞者舊廢而新治豈玄學復興之徵歟銘曰太隂委精自)
(天一融而為液養萬物神丹浴之赤如日有夫玄巾發我室雙禽衝霞飛翐翐靈泉重噴甘逾蜜飲焉夀)
(與天地畢)
雪井在虞山乾元宫宋申元道搆庵以居山削無水一
日大雪惟山㘭不積浚之得美泉因名初元道未作
庵時嘗受其師語云無雪則開後既悟而開井互見
寺觀
洗馬池在府學之南
重玄寺藥圃唐末僧元達年踰八十好種名藥凡取種
者多致自天台四明包山勾曲叢萃紛糅各可指名
皮日休嘗訪之為賦詩(皮日休雨滌煙鋤傴僂賫紺芽紅甲兩三畦藥名卻笑桐)
(君少年紀翻嫌竹祖低白石靜敲蒸术火清泉閑洗種花泥怪來昨日休持鉢一尺彫胡似掌齊香蔓)
(蒙籠覆若邪檜煙杉露濕袈裟石盆換水撈松葉竹徑遷牀避笋芽藜杖移時挑細藥銅缾盡日灌幽花)
(支公謾道憐神駿不及今朝種一麻)
石幢在郡城北數里唐徐浩書郡守陳師錫徙置府第
鄉人夜過河上者多見鬼物乃相與請於州復置舊
處其怪遂絶
睡龍灣在吳江縣東南五十里黃家溪相傳宋高宗南
渡時駐蹕於此有泉湧出因名
僊人洞在吳江東門僊里橋下深黑莫測俗傳此洞通
太湖約七十里可出林屋洞宋陳昉為僊從此去
虎丘寺古杉在殿前相傳為晉王珉所植唐末猶在形
狀甚怪不可圖畫(皮日休種日應逢晉枯來必自隋鰐狂將立處螭鬭未開時卓犖擲)
(搶榦义牙束戟枝初驚蟉篆活復訝獝狂癡勁質如堯瘦貞容學舜黴勢能擒土伯醜可駭山祇虎爪拏)
(巖穏虯身脫浪欹槎頭秃似刷枿嘴利於錐突兀方相脛鱗皴夏氏胝根應藏鬼血柯欲漏龍漦吻似神)
(屠怒呀如猰㺄饑杇癰難可吮枯尰不堪治一炷玄雲拔三尋黑矟竒狼頭㪍窣豎蠆尾掘攣垂目燥那)
(逢爟心開豈中鈹任苔為疥癬從蠧作瘡痍品格齊遼鶴年齡等寳龜將懷縮地力欲負拔山姿未倒防)
(風骨初僵負貳屍漆書明古本鐵室抗全師碨礧還無極伶俜又莫持堅應敵駿骨文定寫甝皮蟠屈愁)
(凌刹騰驤恐攫池搶煙寒嶱&KR1625;披蔦靜褷䙰威仰誠難識勾芒恐不知好燒胡律看堪共達多期寡色諸)
(芳笑無聲衆籟疑終添八柱位未要一繩維盡日來惟我當春翫更誰他年如入用直搆太平基陸龜蒙)
(衆木盡相遺孤芳獨任竒插天形硉兀當殿勢㩻危恐是夸娥怒教臨嶻嶭衰節穿開耳目根癭坐熊羆)
(世只論榮落人誰問等差有巔從日上無葉與秋欺虎搏應難動鵰蹲不敢遲戰鋒新缺□燒岸黑黝黧)
(鬭死龍骸雜爭奔鹿角差肢銷洪水腦稜聳梵天眉磔索珊瑚湧森嚴獬豸窺向空分犖指衝浪出鯨鬐)
(楊僕船橦存蚩尤陣纛隳下連金粟固高用鐵菱披挺若苻堅捶浮於祖納椎崢嶸驚露鶴䟐趚閡雲螭)
(傍宇將格筆芝)(壓撑霄欲抵隵背交蟲臂挶相向鶻拳追如猶立階干卓未麾鬼神應暗畫風雨恐)
(潛移已覺寒松伏偏宜后土疲好邀清嘯傲堪映古茅茨林大應容蝎年深必孕䕫後凋依佛氏初植必)
(僧彌擁腫煩莊辯槎牙費庾詞詠多靈府困搜苦化權卑類既區中寡朋當物外推蟠桃標日域珠草侍)
(僊墀真宰誠求夢春工幸可醫若能嘘嶰竹猶足動華滋)
白公檜唐白樂天手植在州宅後池光亭前水中政和
初已槁瘁高不滿二丈後為朱勔取獻京師死道中
乃以他檜易之禁中不知也
七星檜在常熟致道觀梁天監中所植竒古特甚(李坦之梁)
(人植檜虚壇下宛若魁衡列太空方士靈旗布玄武神君寳劒化蒼龍傍枝旋斡東西指一氣周回上下)
(通肯學秦朝老松樹屈身甘受大夫封)
古松在天平山獅子巖下自地崛起甚怪正中一幹聳
拔如幢延袤二畝號眠松張即之書卧雲二字扁之
云范文正讀書處也(高啓龍門西岡魏公祠祠前有松多古枝長身蜿蜒横數畝巨)
(石作枕相撑搘春泥半封朽死骨凍蘚畫裂皴生皮無心昂聳上霄漢偃仰獨向荒山陲蟄雷破嶽撼不)
(動千載一夢醒何遲正如卧龍未起日深意有待風雲期太湖月出照夜魄天峯雪積埋寒姿濤聲時吼)
(若鼾息野老驚起山僧疑左伸右屈多異態天自出巧非人為畫師安能把筆寫樵子豈敢操斤窺杜陵)
(枯柟已憔悴蜀相老栢非瑰竒何如此樹怪且夀呵衛定想煩靈祇不知已閱幾人代游客過盡今存誰)
(明堂屢興不見取得全正愛同支離我嘗來觀忍遽反醉坐其上高吟詩葛陂笻竹亦騰化神物終去可)
(久羈何當一叱使飛起載我萬里游天池他年還訪舊城郭正是白鶴歸來時吳寬盤盤蒸山麓側徑頻)
(折旋山人引我去云有長松眠石磴被蔓草攝衣步相連果然見竒樹如神龍蜿蜒鱗甲生滿身仍怪鬐)
(鬛全恍若出巨壑疑將赴深淵未學擾龍術卻立不敢前天風谷口起繞視惟茫然枝幹既屈曲不中棟)
(與椽兹山非社櫟亦復全天年傍有短石垣制作良且堅四垜屹不動密累皆古甎斷裂蒼蘚間有碑昔)
(人鐫銘文已磨滅篆書冠其顛荒山少居民始知徐公阡摩挲發長歎助我松聲圓草棘莫剪除應乏雲)
(仍賢旭日照松下同之弔重泉)
姑蘇志卷三十三
