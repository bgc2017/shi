姑蘇志卷五十四明王鏊撰
人物十三(儒林)
臯弘字奉卿吳人也代為宦族弘少有英才與桓榮俱
習歐陽尚書顯宗朝拜議郎使授太子尚書會歐陽
博士缺帝欲用榮榮讓曰臣經籍淺薄不如同門生
郎中彭閎揚州從事臯弘因拜榮為博士引閎弘為議
郎弘子徽至司徒長史
范平郡人其先銍侯馥避王莽亂適吳因家焉平研覽
墳索該通百氏詔諡文貞先生三子奭咸泉並以儒
學至大官泉子蔚家世好學關内侯蔚子文才亦知
名
陸璉郡人也天監四年詔開五館建立國學總以五經
教授置五經博士各一人以璉及沈峻等補博士各
主一館館有數百生給其廩餼其射策通明經者即
除為吏於是懷經負笈者雲會矣峻字士嵩武康人
博通五經尤長三禮兼國子助教傳峻業者吳郡張
及等官皆至五經博士
皇侃青州刺史象九世孫也少好學師事會稽賀瑒精
力專門盡通其業尤明三禮孝經論語起家兼國子
助教善講說聽者常數百人撰禮記講疏五十卷奏
上詔付祕閣頃之召入壽光殿說禮記義武帝善之
加員外散騎侍郎侃性至孝常日限誦孝經二十遍
丁母憂還鄉里西平邵陵王厚禮迎之大同十一年
卒所撰論語義十卷與禮記義皆行於世
陸詡郡人少習崔靈恩三禮義宗梁時百濟國表求講
禮博士詔令詡行還除給事中定陽令陳天嘉初侍
始興王伯茂讀遷尚書祠部郎中
陸慶吳縣人少好學徧通五經尤明春秋左氏傳節操
甚高釋褐梁武陵王國右常侍歴征西府墨曹行參
軍除婁令以善政聞陳天嘉初徵為直散騎侍郎不
就太守永陽王聞其名欲與相見慶辭以疾宗人陸
榮為郡五官掾慶嘗詣焉王乃微服往榮宅穿壁觀
之謂榮曰觀陸慶風神凝峻殆不可測嚴君平鄭子
真何以尚茲鄱陽晉安王俱以記室徵不起子士季
士季從同郡顧野王學左氏春秋司馬史班氏漢書仕
陳桂陽王府左常侍入隋為越王侗記室兼侍讀侗
稱制擢著作郎時王世充將篡逆謂士季曰隋有天
下三十年朝果無忠臣乎士季對曰見危授命臣宿
志也請因啟事為陛下殺之謀洩停侍讀乃不克貞
觀初終太學博士兼弘文館學士曾孫南金在孝友
傳
潘徽字伯彦性聰敏少受禮於鄭灼受詩於施公受書
於張沖講莊老於張譏並通大義尤精三史善屬文
能持論詣江總總甚敬之釋褐陳新蔡王國侍郎選
為客館令隋遣魏澹聘陳陳使徽接對之及陳滅為
州博士秦孝王俊聞其名召為學士嘗從俊朝京在
途俊令徽馬上為賦行一驛而成名曰述恩賦俊覽
而善之復令為萬字文又遣撰集字書名為韻纂凡
三十卷俊薨煬帝時為晉王引為揚州博士令與諸
儒撰江都集禮及帝嗣位詔與陸從典褚亮歐陽詢
等助楊素撰魏書會素死而止授京兆博士楊玄感
兄弟甚重之數相來往及玄感敗凡所交聞多罹其
害帝不悦有司希旨出徽為西海郡威定縣主簿(唐書)
(作定威)行至隴西病卒時同郡錢唐褚亮貶西海司戶
俱在道中為之斂瘞人皆義之
褚暉(南史作煇)字高明以三禮學稱于江南煬帝時徵天下
儒術之士集内史省相次講論暉博辯無能屈者由
是擢為太學博士撰禮疏一百卷
張沖字叔玄郡人也父僧紹梁零陵太守沖仕陳為左
中郎將非其好也乃覃思經典撰春秋義略異於杜
氏七十餘事喪服義三卷孝經義論語義十卷前漢
音義十二卷官至國子博士入隋為漢王侍讀并州
博士子後胤
後胤字嗣宗(本傳云崑山人)甫冠以學行禪其家唐高祖鎮太
原引為賓客以春秋授秦王義寧初為齊王文學封
新野縣公武德中擢員外散騎侍郎賜宅一區太宗
即位進燕王諮議帝嘗問隋運將終得天下者何姓
答云公家德業天下係心若順天而動自河以北指
撝可定然後長驅關右帝業可成至是自陳所言乃
賜燕月池帝令羣臣以春秋酬難帝曰朕昔受大誼
于君今尚記之遷燕王府司馬出為睦州刺史乞骸
骨帝見其彊力問欲何官後胤謝不敏帝曰朕從卿
授經卿從朕求官何所疑後胤頓首願得國子祭酒
授之永徽中致仕加金紫光祿大夫朝朔朢祿賜防
閤如舊卒年八十三贈禮部尚書諡曰康陪葬昭陵
孫齊丘歴監察御史朔方節度使東都留守諡貞獻
曾孫鎰在忠義傳
陸元朗字德明以字行吳縣人善名理言受學於周弘
正陳太建中後主為太子集名儒入講承光殿德明
始冠與下坐國子祭酒徐孝克敷經倚貴縱辯衆多
下之獨德明申答屢奪其說舉坐咨賞釋褐始興王
國左常侍陳亡歸鄉閈隋煬帝擢祕書學士大業間
廣召經明士四方踵至於是德明與魯達孔褒共會
門下省相酬難莫能詘遷國子助教越王侗署為司
業入殿中授經王世充僭號封子玄恕為漢王以德
明為師即其廬行束脩禮德明恥之服巴豆劑僵偃
東壁下玄恕入拜牀前德明對之遺利不復開口遂
移病去世充平秦王辟為文學館學士以經授中山
王承乾補太學博士高祖已釋奠召博士徐文遠講
論語孝經浮屠慧乘道士劉進善各講其書德明隨
方立義徧析其要帝大喜曰三人者誠辯然德明一
舉輒蔽可謂賢矣賜帛五十匹遷國子博士封吳縣
男卒論撰甚多悉傳于世後太宗閱其書嘉其博辯
以布帛二百段賜其家子敦信麟德中繇左侍郎檢
校右相累封嘉興縣子致仕終大司成
朱子奢吳縣人父才字待問梁王蕭莊在淮南以才兼
散騎常侍副侍中袁奭使于齊莊留鄴稍遷國子博
士諫議大夫齊亡客遊信都而卒奢從鄉人顧彪授
左氏春秋善文詞隋大業中為直祕書學士天下亂
辭疾歸鄉里後從杜伏威入朝授國子助教貞觀初
高麗百濟同伐新羅連年兵不解帝假子奢散騎常
侍節諭旨平三國之憾子奢有儀觀夷人尊畏之二
國上書謝罪贈遺甚厚初子奢行帝戒曰海夷重學
卿為講大誼然勿入其幣還當以中書舍人處卿子
奢至其國為發春秋題納其美女帝責違旨而猶愛
其才以散官直國子學累轉諫議大夫弘文館學士
唐初太廟止四室子奢始發七廟之議帝嘗欲觀起
居紀錄子奢曰陛下所舉無過事雖見無嫌然以此
開後世史官之禍可懼也史官全身畏死則悠悠千
載尚有聞乎子奢為人樂易能劇談以經誼緣飾每
侍宴帝令論難羣臣恩禮甚篤貞觀十五年卒于官
(唐書開成中鄭朗為起居郎文宗欲觀史朗曰故事天子不觀史昔太宗欲觀之朱子奢曰史不隠善不)
(諱惡自中主以下或飾非護失見之則史官無以自免且不敢直筆又史館故事載貞觀九年十月子奢)
(上表曰今月十六日陛下出聖旨以起居紀錄書帝王臧否前代但藏之史官人主不見今欲親自觀覽)
(用知得失愚以為聖德在躬舉無過事史官所述義歸盡善陛下獨覽起居于事無失若以此傳示子孫)
(切有未喻大唐雖七百之運天命無改至於曾玄之後或非上知但中主庸君飾非護短見時史直辭極)
(陳善惡必不省躬罪已唯當致怨史官但君上尊嚴臣下卑賤有一於此何地逃刑既不能效朱雲廷折)
(董狐無隠排霜觸電無顧死亡唯應希風順旨全身遠害悠悠千載何所聞乎所以前代不觀蓋為此也)
施士匄吳人以詩名其學兼善左氏春秋以二經教授
繇四門助教為博士秩滿當去諸生封疏乞留凡十
九年卒于官弟子共葬之士匄撰春秋傳未甚傳文
宗喜經術宰相因言士匄春秋可讀帝曰朕見之矣
穿鑿之學徒為異同但學者如浚井得美水而已何
必勞苦旁求然後為得邪
王蘋字信伯其先福清人唐水部郎棨時號人瑞有麟
角集八世孫伯虎字炳之嘉祐進士為潛江令築隄
去水害歴太子中允太常博士尚書戶部員外郎與
蘇黃倡和有進冊三卷及過庭集松陵集西府錄從
弟仲舉字聖俞剛介厲學不徇時好徙家吳之震澤
卒贈奉議郎生蘋出為世父伯起後伯起字聖時受
經王安石游曾宣靖公亮父子間學文於子固題所
居曰酉室有詩曰唱道野集卒贈右宣教郎二程在
洛伯起遣蘋往從之遂為河南高弟通春秋視楊時
猶為後進時亦謂後來師門成就者惟蘋耳三舍法
行遂不就舉紹興初高宗幸平江知府孫佑言蘋素
行高潔有憂時愛君之心開物成務之學丞相趙鼎
以聞召對補右迪功郎賜出身除正字兼史館校勘
受詔條具敵退利害蘋奏治本三事曰正心誠意曰
辯君子小人曰消朋黨上謂輔臣曰蘋起草茅而議
論進止若素官於朝者大抵儒者能通世務乃為有
用預修神宗實錄優詔奬諭朱震胡安國尹焞皆舉
以自代安國論薦尤力謂其學有師承識通時務使
司獻納必有補益遷著作佐郎通判常州主管台州
崇道觀不悦於秦檜會從子誼亦素疾惡為文以擬
檜罪因坐法牽連文致蘋亦奪官久之復畀祠引年
致仕官至左朝奉郎卒年七十二章憲銘其葬蘋識
慮精微議論平易隤然若與世忘既老作論語集解
未成合文集為四卷憲及陳長方楊邦弼皆其門人
也嘉熙元年知府王遂祠之學宫寶祐初里人立像
震澤鄉校以長方邦弼配食號三賢子大本朝請郎
浙西安撫參議大中儒林郎從孫楙
楙字勉夫早孤奮學事母母殁以不逮養不肯預鄉薦
所著有野客叢書三十卷巢睫稿筆五十卷子德文
字周卿克世其學魏了翁真德秀游似杜範王遂皆
薦之官止承節郎子敄
敄字行父終日清坐不聞謦欬童豎入見亦斂容而起
著雲嶠類要紀事極該博子仁美孫賓賓從孫敏皆
自有傳
孟文龍字震翁鄒國亞聖公之後宋昭慈后五世妷孫
也高祖信安郡王忠厚鎮吳遂占籍為吳人初以世
賞補將仕郎後中銓試授迪功郎監華亭船場調嚴
州錄事參軍再調兩浙西路安撫司准備差遣時賈
似道枋國百僚多隳法就風旨公獨守職屢忤其意
不少回章鑑趙順孫交薦不報循調從政郎浙東提
舉常平幹辦公事丁内艱不行始自咸淳以來被命
主昭慈祀事元兵壓吳文龍奮激有賈勇三軍之氣
與守臣議不合遂返哭昭慈之廟後平章史弼等薦
起之文龍致書曰文龍未死慚負神明羣公相國以
忠孝文龍為羣公起將何以令今之事君者敢以死
辭遂止不出戶庭者三十年著易解大全三十卷子
潼字宗鎮舉茂材由教官歴任有司以承直郎松江
府判官致仕篤學厲行敏於從政意度卓犖猶有承
平王孫故態嘗即故居建鄒國公祠剏性善家塾以
教其族黨
俞琰字玉吾吳縣人生宋寶祐間以詞賦稱宋亡隠居
著書不復仕進以義理之學淑諸人於書無不讀精
於易學尤好鼓琴既老自號石澗元貞間卒年七十
餘其所述諸家易說百餘卷名曰大易會要自注上
下經十翼四十卷名曰周易集說又有隂符經解一
卷周易參同契發揮三卷易外别傳一卷幽明辯惑
二卷書齋夜話四卷席上腐談二卷弦歌毛詩譜一
卷男仲温克承其志孫貞木自有傳
人物十四(文學)
陸士秀字南容郡人博通百姓之言幼時在陳容儀迅
舉齊使李騊駼至江南問江南孟婆是何神也士秀
曰山海經云帝之二女游于江郭璞注云天帝二女
尊之為神由此言之則孟婆也以天帝女尊之為孟婆
猶郊祀志以地神為泰媪也騊駼曰僑南之辯無以
加焉後在隋為學士或謂曰後魏書稱王肅論於孝
文前肅云唯有女子笄男子無笄劉芳曰男子亦有
笄引内則為證肅乃歎曰今日方知劉石經芳可謂
博物君子乎士秀曰内則兼男子之言子事父何足
以明男之有笄男子有笄布在經傳劉芳儒者不能
博物羣書容或不悉王肅多聞之士無不知時王肅
劉芳獨暗斯事引内則謂之不經斯不然矣此乃魏
收學不稽古而虚美劉芳非芳雅論誠損之也
顧野王字希馮吳縣人也祖子喬梁東中武陵王府參
軍事父烜信威臨賀王記室兼本郡五官掾與子喬
俱以儒術知名野王幼好學七歲讀五經略知大指
九歲能屬文嘗著日賦朱异見而竒之年十二隨父
之建安撰建安地記二篇及長徧觀經史精記默識
天文地理蓍龜占候蟲篆竒字無所不通為臨賀王
府記室宣城王為揚州刺史野王及琅邪王褒並為
賓客王甚愛其才野王又善丹青於東府起齋令野
王畫古賢命褒書贊時稱二絶及侯景亂野王丁父
憂歸本郡乃召募鄉黨隨義軍援都野王體素清羸
裁長六尺又居喪過毁殆不勝衣及杖戈被甲陳君
臣之義逆順之理抗辭作色見者莫不壯之城陷逃
會稽陳天嘉中敕補撰史學士太建中為太子率更
令尋領大著作嘗撰國史知梁史事後為黃門侍郎
光祿卿知五禮事卒贈祕書監右衞將軍野王少以
篤學至性知名在物無過辭失色觀其容貌似不能
言其厲精力學皆人所莫及所撰玉篇輿地志各三
十卷符瑞圖顧氏譜傳各十卷分野樞要續洞冥記
玄象表各一卷並行於時又撰通史要略一百卷國
史記傳二百卷未就而卒有文集二十卷(陳書曰野王博識洽)
(聞侯景之寇郡將袁君正舉兵赴援文檄皆以委之口占便就未嘗立草)
陸搢字士紳郡人祖映梁侍中父陟諮議將軍世有文
集搢不墜家聲隋仁壽中召補春宫學士大業中為
燕王記室唐貞觀中授朝散大夫魏王府文學
朱佐日郡人兩登制科三為御史武后嘗吟詩曰白日
依山盡黃河入海流欲窮千里目更上一層樓問是
誰作李嶠對曰御史朱佐日詩也賜采百匹轉侍御
史子承慶年十六舉秀才嘗為昭陵輓詞入高等由
是父子齊名
張旭字伯高一字季明吳縣人與集賢院學士延陵包
融及賀知章張若虚皆有名當時號吳中四士旭嗜
酒每大醉呼呌狂走乃下筆或以頭濡墨而書既醒
自視以為神不可復得也世呼張顛初為常熟尉有
老人陳牒求判宿昔又來旭怒其煩責之老人曰觀
公筆竒妙欲以藏家爾旭因問所藏盡出其父書旭
視之天下竒筆也自是盡其法旭自言始見公主擔
夫爭道又聞鼓吹而得筆意及觀公孫大娘舞劍器
得其神後人論書歐虞褚陸皆有異論至旭無非短
者傳其法惟崔邈顔真卿旭官至金吾長史文宗時
詔以李白歌詩裴旻劍舞并旭書草為三絶云
于公異吳人也進士擢第李晟表為招討府掌書記朱
泚平露布於德宗曰臣既肅清宫禁祗奉寢園鍾&KR1206;
不迻廟貌如故帝覽泣下曰誰為之辭或以異對帝
咨歎一再仕不振而卒
張籍字文昌吳縣人貞元十五年進士為太常寺太祝
以次遷祕書郎韓愈薦為國子博士歴水部員外郎
主客郎中當時有名士皆與游而愈賢重之籍性狷
直嘗責愈憙博塞及為駮雜之說論議好勝人其排
釋老不能著書若孟軻揚雄以垂世愈亦貽書答之
仕至國子司業張泊論籍為詩長於古風當時與元
微之白樂天孟東野歌詞為天下宗匠號元和體又
長於今體律詩貞元已前多拘於常態至籍一變而
章句之妙冠於流品李杜之後一人而已子黯(按韓愈題)
(張中丞傳云吳郡人其本集有贈陸暢詩云共踏長安街裏塵吳州獨作未歸身胥門舊宅今誰住君過)
(西塘與問人則為蘇人無疑也或云籍和州烏江人故居在通淮門裏大歷中為烏江令所葺據此蓋籍)
(寓居也烏江令本傳不書蓋亦傳聞之誤湯中張震發有詩集跋語辨之甚詳)
陸暢字達夫郡人早有才名鄉音不改舉進士授官祕
書丞觀察判官植性謹和蒞事周敏剖斷公事人人
不冤初王仲舒刺洪州暢在幕府終日長吟不親公
牘仲舒微言竟拂衣去辭曰不可偶為大夫參笠而
妨志業由此美譽益彰及登省署遇雲陽公主出降
詔作催妝詩恩例外别賜宫錦五十段楞伽瓶及唾
盂各一枚又為劍南西川節度韋臯所厚禮始天寶
間李白為蜀道難篇以忤嚴武暢更為蜀道易以美
臯其詞云蜀道易易於履平地臯向在蜀數進兵器
上刻定秦字既死人以此誣臯暢上疏言臣在蜀日
見定秦乃造兵器匠者姓名耳由是得釋子瓌
顧況字逋翁郡人能為歌詩性詼諧嘗為韓滉節度判
官初李泌流放江南與柳渾及況游吟詠自適會渾
輔政以校書郎徵況泌復繼入況自謂知已秉樞要
當得達官久之方遷著作郎怏怏不樂求歸於吳泌
卒作詩以諷為法司所劾貶饒州司戶後結廬茅山
昌蒲潭石墨池上自號華陽真逸年九十卒子非熊
少俊悟一覽成誦及長滑稽好辯凌轢氣燄子弟為
衆所抑困于舉場者三十載長慶中(一云會昌五年)諫議大
夫陳商放牓上怪無非熊名詔有司進所試追榜敕
及第天下寒畯由是知勸矣非熊累佐使府大中間
歴盱眙尉(一云主簿)慕父風棄官隠茅山或傳其得長生
術云
劉少逸郡人年十一文辭精敏有老成體從其師潘閬
謁長洲令王禹偁吳縣令羅處約因以所作為贄二
令名重當時疑其假手未之信因試與之聯句略不
涉思處約曰無風鐙燄直少逸曰有月竹隂寒禹偁
曰一回酒渴思吞海少逸曰幾度詩狂欲上天凡數
十聯皆敏妙二公驚異聞于朝賜進士及第官至尚
書員外郎
舒雅郡人太宗朝為國子監丞太平興國二年詔李昉
等及雅纂修太平總類八年書成一千卷詔名太平
御覽天禧中以職方員外郎祕閣校理知舒州秩滿
主管郡之靈仙觀王欽若言其恬於榮利除直史館
(南唐韓熙載有門生舒雅疑即其人也)
林虙字德祖父旦自有傳虙少穎悟絶人能傳父祖業
伯父希嘗獲古鏡背有龍翔二字虙從旁曰是非唐
大帝時物乎希異之曰是兒眉過於目當復以文名
可繼其祖矣遂以德祖字之既長益刻苦自淬厲故
其學早成登進士第除潤州教授入為太學錄復教
授常州常號多士籍於學者千餘人時方以三舍取
士乃身為勸率從者風靡大觀三年廷試常士預選
者五十三人上賜詔曰進賢受上賞知州教授特轉
一官虙由奉議郎改宣德郎知州徐申遂於學之南
立進賢坊榮賜亭以侈之虙在職六年學者益信服
用從官薦不詣政事堂遷揚州教授擢河北西路提
舉學事陛對日上首以久歴師儒顧問甚渥且使徧
行所部推廣風旨虙頓首奉詔因請加賜鄒兖二國
公諡復捐公廨菜圃歸于學除開封府左司錄以府
尹不之禮上章請老夜自書牘旦報可家人無知者
即日束裝出國門士大夫奔走出餞皆不及既歸杜
門一室不入州縣無一言及時事為人強敏有志操
自六經諸子而下錯綜貫穿無不記誦為文章捉筆
數百言閎易敷暢皆有抵宿其所欲為自信不疑晩
好浮屠外生死說不肉食十四年始疾即不命醫藥
逮卒弗亂年六十六所居大雲坊自號大雲翁有易
說書義書禮記老子解及大雲集一百卷神宗聖訓
十卷又集西漢詔令十二卷程俱為之銓次制序
龔頥正字養正本名敦頥其先歴陽人元祐黨人兵部
侍郎原之曾孫祖澈通判江寧府父相字聖任知華
亭縣甚著聲績遂家吳中(相兄楫字濟道)頥正用洪丞相門
客恩為不理選限登仕郎嘗著符祐本末三十卷又
著元祐黨籍三百九人列傳所佚者六人而已淳熙
末洪邁領史院奏授下州文學補迪功郎監潭州南
嶽廟光宗立用薦主管吏部架閣文字遷太社令宗
正簿頥正著續稽古錄言侂胄定策功擢兼資善堂
小學教授遷樞密院編脩官嘉泰元年詔頥正學問
該博賜進士出身兼實錄院檢討官預修光孝二宗
實錄未幾遷祕書丞卒侂胄死有詔毁續稽古錄頥
正有文名尤為范成大所賞周必大稱其博通史學
嫺於辭章所著書甚多有中興忠義錄三卷續釋常
談二十卷皆行于時
周南字南仲世為吳縣人曾祖昇祖淵父安道南博學
無所不通與孔元忠滕宬皆從葉適遊紹興元年對
策言甚切直大要謂陛下聰明為小人蒙蔽一曰道
學二曰朋黨三曰皇極自陛下入其說而才學之士
以道學棄之矣至其中立不倚者又指以朋黨而不
用矣唯其不能可否無所執守而自為賢智然後竊
箕子之說為自便之地而建皇極之論起矣夫箕子
謂有為有猷有守乃有才有道有操執之人也今所
指道學朋黨者正斯人耳奈何反棄之而謂之建皇
極哉天下之禍始於道學而終於皇極矣又云陛下
近逐一讒諂權賄之小人而卷舌之星為之不明者
累月若積其實德每事如斯何求而不得蓋是時閤
門舍人姜特立得幸留正奏出之故南言如此考官
得其文驚嘆擬奏第一適鄭湜有奏光宗顧謂大臣
曰湜疏才入六日爾南何自知之乃格置乙科之首
當時中選者自媿在南右授池州教授時論者益攻
道學南婦翁黃度忤權要為御史所劾差南常州推
官以父憂不行主管吏部架閣文字幹辦浙東茶鹽
司公事開禧三年召試館職尋改文林郎祕書省正
字母喪服除再入又以言罷卒所著山房藳前後集
合四十卷子深原嘉興丞知太平縣
滕宬字季度郡人元祐黨籍友之曾孫知道州珙之子
也沈敏好學耽研經史無不洞達夜四鼓猶不寐惟
不喜時文習制舉安於退處不急仕進淳熙中以賢
良召既試命文飄疾午漏不移晷已就考官疑其輕
已大怒故以四通不合近制擯之後雖再召薦者不
絶處之漠如也晩居齊門窮僻處官於吳者知其賢
多就見之清語終日終不及私葉適奏其學行特授
號廉靖居士卒年六十五葬常熟
周甫字次山常熟人幼穎悟五歲誦論語每舉一字輒
引類言之淳熙十年秋試主文郭頥取為解魁以失
書塗注知府耿秉移嗣牓首遂棄舉子業窮經史百
家之書識見超卓文筆凌厲操履益不苟參政宇文
紹節館之以邊功累官不就知縣孫應時甚愛重之
同郡周南時亦與訂所疑焉精於漢史所著韓生傳
章華臺記石頭城歌等作皆膾炙人口餘多散佚(盧氏)
(云嘗見甫有印文曰臨淮周甫恐即狀元虎之族也)
張攀字從龍常熟人四世祖僑字安道有聲場屋登進
士以言事謫衢州終朝散郎尤為同年趙抃所重厚
攀由太學生登進士調鄞縣尉楚州教授知溧水縣
嚴州通判監登聞鼓院慶元通判知興國軍除將作
監丞太府寺丞祕書丞詮次中興館閣書目凡一萬
四千九百四十三卷上之兼權右曹郎官除尚右郎
官改尚左軍器監同日再命拜殿中侍御史兼侍講
除起居郎兼崇政殿說書嘉定十六年卒年七十贈
通議大夫集英殿修撰攀寬厚易直遇事開誠無一
毫矯飾幼年郡試不肯減年為欺家世清白持之益
堅仕州縣以循良稱在朝廷以靖恭著有益齋文集
奏議漢唐論
張慶之字子善其祖以武職入官從建康徙吳父明字
子聰氣岸竒偉慶之少有志操為舉子業逮長棄不
習出入經史百氏精思積年擬太玄作測靈又撰孔
孟衍語絶意仕進好為山水之游著虎丘賦因號海
峯野逸倣五柳先生作海峯遺民傳以伯夷蔣詡陶
潛司空圖自况且謂沈冥似海峻厲似峯時人尚其
狷介初文天祥知平江慶之齒諸生之列洎國亡集
杜詩備述天祥平生大節有海峯文編三卷并老子
注測靈衍語續胡曾史詠詩
湯仲友先名益字端夫淹貫經史氣韻高逸學詩于周
弼早登知府二吳之門浪迹湖海晩復歸吳有壯遊
詩集子元哲
高常字履常一字可久性嗜吟咏有覆瓿集五卷尤焴
周弼馮去非為之序常清癯灑落無子捐宅為妙智
僧舍同時學詩於周弼者有顧逢陳瀧逢字君際舉
進士不第弼稱為顧五言自署其居為五字田家有
詩十卷傳於日本僧後辟吳縣學宫所著船窗夜話
一卷負暄雜錄一卷有子學老氏法瀧字伯雨紹興
初自汴徙家于吳瀧博涉經史百氏最深於春秋晉
書鄉薦漕試皆不第放浪山水倜儻有晉人風致有
澹泊集九卷子鐸字子振錡字子敬能世其業瀧與
湯仲友高常顧逢皆端淳名士同郡陳發嘗評癯鶴
高樓梅清澗幽為四詩之趣發子永輯為一編名曰
蘇臺四妙
浦源長洲人至正間仕至大中大夫廣平路總管輕車
都尉封京兆郡侯初未聞其有文學名嘗於景德寺
傍見一石刻乃源為同僉阿咱爾室人童氏祠記其
文閎博怪特字畫遒勁足為名家記頗多不錄子玉
田建德路儒學教授孫輿介休知縣
宋无字子虚吳人生宋景定間嘗習舉子業科舉廢遂
專工為詩比對精切造語新竒有隠居之趣所著有
翠寒集啽囈集嘗舉茂異不就年八十餘卒
張雯字子昭其先浚儀人宋有官御器械者從國南渡
居錢塘再徙吳雯少力學嗜書所居臨市衢構樓藏
書自經傳子史稗官百家無所不有其學無所不通
而尤精於律吕每衆坐聞樂輒俯首顰蹙歎曰吾其
不免乎於時宋亡已久故官老校猶有存者雯從之
問宋遺事朝廷宗廟宫室輿服朝會讌享生殺除拜
咸得其詳所著書曰繼潛錄書畫補遺墨記子田字
芸已亦攻文詞田子肯字繼孟一字寄夢少從金華
宋濓學所為詩文清麗有法尤長於南詞新聲年八
十餘卒所著有夢菴集
顧權字用衡其先自蘭谿徙居崑山父達卿與雲峯胡
先生同里友善期有子當使為士及得權篤意教之
權能力學博通羣典尤究心於易為文章刻意有古
作者矩度一字不當不苟出遭時多艱隠居不仕為
鄉校師卒無子知州偰傒斯教授蔡基為買地葬於
馬鞍山北門人私諡靖夷先生
葛乾孫字可久生有竒氣貌偉特膂力絶人好擊刺戰
陳之法以至隂陽律吕星數靡不精究長乃折節治
經研覃淵邃入試屢下遂棄去不求仕肆力古學為
文章陵轢古今沛如也父應雷取醫書授之乾孫稍
治輒精而不屑施行或施之輒取異效一書生傷寒
不汗發狂循河走乾孫就捽置水中良久出之裹以
重繭乃汗而解一女病四支萎痺目瞪不能食乾孫
命悉去其房中香奩流蘇之屬發藉地版相土為坎
舁女置之扄其扉戒家人伺其手足動而作聲當報
我久之女果舉手足而呼乾孫投藥一丸女明日自
坎中出蓋女素嗜香脾為香所蝕故也壬辰徽寇轉
掠蘇人震恐廉訪僉事李仲善請乾孫圖之乾孫勸
城之以守然後請自往討賊李從之卒城之而事戢
明年語光福徐顯曰聞中原豪傑方興而吾不得與
命也今六氣淫厲吾犯咸池殆將死矣如期必於秋
一日見武士開弓取挽之而彀歸而下血亟命其子
煎大黃四兩子密減其半飲之不下問知之曰少耳
亦無傷也我當以明年死今未也再服二兩而瘉明
年果卒年四十九所著惟醫學啟蒙經絡十二論傳
周南老字正道本道州人濓溪先生之後宋季徙吳
祖才父文英自有傳南老元季用薦授永豐縣學教
諭改當塗縣代還會天下亂省臣奏為吳縣主簿僧
普益殺人久不得尸南老移檄責縣神次日覺羣鳥
飛繞有異跡其所止獲尸於湖濱縣稱神明尋辟為
浙省掾上書言時政六事曰開荒田節財用通鹽法
息奔競辯禮分公銓選除兩浙鹽運司知事進淮南
行省照磨改江浙行省進權本省理問國初徵詣太
常議郊祀禮禮成發臨安居住放還卒南老端毅好
學其學本於義理而詳於制度所著有易傳集說喪
祭禮舉要姑蘇雜詠拙逸齋稿子敏字遜學洪武中
舉任長洲縣學教諭後與金華胡隆成同召以親老
辭歸親終改廣東軍器局副使子汝安溪主簿淵遂
昌知縣孫綱字文叙以薦授廣東融縣丞進知縣卒
綱治融十有八年有惠政於融成化中都御史韓雍
以融人思綱不忘奏綱子奎為融丞未幾進攝知縣
兼攝羅城懷遠二縣後丁母憂改茶陵州判官卒
謝徽字元懿長洲人至正中以詩經中浙省鄉試洪
武初應召修元史史成授翰林國史院編修官兼教
功臣弟子擢吏部郎中辭歸洪武六年再起為國子
助教卒徽博學工文詞與高啟齊名所著有蘭庭集
弟恭字元功亦能詩所著曰蕙庭集
王彛字當宗其先蜀人父某教授崑山彛遂留居於
崑又徙嘉定少貧讀書天台山中師事孟長文長文
為金履祥弟子故彛之學遠有端委為文精嚴縝密
明暢英發不為諛詞以逐時好時楊維禎以文章雄
視東南一時多尚之彛獨目為文妖作文詆之洪武
初與修元史書成以母老辭歸後與高啟俱坐魏觀
事卒
申屠衡字仲權長洲人少從楊維禎學通春秋為古
文有法元季不仕自號樹屋傭洪武三年徵至京草
諭蜀書稱旨授翰林修撰以病免尋謫居濠上卒所
著有叩角集同時有陶琛字彦珩者亦有文學洪武
初以薦儒學官志尚高潔工古篆書多得籕法子繼
字承伯枝江知縣亦有能書名
傅著字則明常熟人中元鄉試備牓洪武初與修元
史為常熟縣學教諭卒官潞州知州所著有味梅齋
稿若干卷
王行字正仲吳縣人家素貧賤父某為人讎藥挈行
自助行時數歲閱藥千品悉志其某某主媪喜聽稗
官小說(即今世俗所云門詞)行默記數本暇即為媪歌之主異
之試授論語一帙翌日已成誦遂悉所儲書恣其披
閱三年辭去授徒城北一時文名大譟尤善談論對
客抽譯經史援據今古纚纚不窮然家徒壁立几無
留冊叩其所自曰向得之藥主人耳洪武初郡學延
為訓導諸生心頗易之以五經雜進問難行隨問辨
答無有凝滯衆始驚曰王先生非詞章之學也郡守
魏觀王觀先後薦于朝不報晩歲將遊金陵或以時
情叵測勸止之行不顧竟往館於貴臣藍氏藍得罪
行亦坐死行有文武才尤喜論兵負其所有以訖於
難君子惜之所著有楮園集半軒集學言稿通意宜
資墓銘舉例唐律詩選共若干卷
錢逵字伯行吳縣人父良佑字翼之博學工詩尤工
篆隸元文宗時嘗被旨書農桑輯要大學衍義廷臣
交薦宜館閣不報至大間署吳縣儒學教諭既代輒
不復出自稱江邨民逵刻意力學年四十餘猶無宦
情至正間江浙行省分治於蘇始起家授登仕郎分
省管勾架閣尋除本省檢校官歴左右司都事陞淮
南行省員外郎洪武初選詣太常議禮禮成發居鳳
陽未幾放歸後以事逮詣京卒逵為人淳厚雅飭稽
古考訂雖老不倦其書雖傳家學而論者謂特過之
篆隸行楷悉追古人妙處一時若參政王叔能平章
達兼善咸推重之所著有櫓巢藳從姪復常湖二學
訓導復子謐松陽教諭
金文徵字德孺嘉定人洪武中為本縣儒學訓導尋
登洪武三年進士為延安府鄜州同知州境與川蜀
相接素號難治文徵優為之仕終國子學錄從兄玫
字德進號劬生亦攻文詞元季為長洲縣學訓導洪
武初擢國子助教
顧阿瑛字仲英别名德輝崑山人少輕財結客豪宕
自好年三十始折節讀書益購古書名畫彛鼎祕翫
築别業於茜涇西曰玉山集處日夜與客置酒賦詩
其中四方文學之士若河東張翥會稽楊維禎天台
柯九思永嘉李孝光方外之士若張伯雨于彦成𤦺
元璞與凡一時名士咸主其家其園池亭榭之盛圖
史之富與夫餼館聲伎並鼎甲一時而才情妙麗與
諸公亦略相當風流文雅著稱東南嘗舉茂材署會
稽教諭辟行省屬官皆不就張士誠入吳欲強以官
乃去隠於嘉興之合溪既而以子恩封武略將軍水
軍千戸飛騎尉錢唐縣男及母喪廬墓閱釋氏書有
悟遂祝髮稱金粟道人自題其像曰儒衣僧帽道人
鞋天下青山骨可埋若說向時豪俠處五陵鞍馬洛
陽街洪武初隨其子元臣遷臨濠卒所著詩曰玉山
璞藳萃亭館篇詠刻梓曰草堂名勝集又刻交遊諸
公詩自楊維禎而下四十餘家曰草堂雅集同時有沈
萬三及福山曹氏亦以財雄於吳而文雅不及
郭翼字羲仲崑山人少從衞培學邃於易為文詞必
欲追古作者楊廉夫謂其文可方軌西京李孝光謂
其詩佳處與人不同調翼素有大志嘗出策干時貴
不能用遂歸耕婁上老得訓導官竟與時忤偃蹇以
終自號東郭先生又自稱野翁所著有林外野言
秦約字文仲其先淮安人宋直龍圖閣觀之後始遷
崇明其後再遷崑山父玉字德卿業儒有至行門人
私諡孝友先生約至正間官崇德州教授洪武初應
召試慎獨箴拜禮部侍郎以母老辭歸再以寶鈔束
帛徵詣京上疏陳乞復書院書堂義學例當復舊守
令之選另立一科四十蒞職百日舉代郡邑三年造
冊與志書同進以備國史採擇上悦以約年老難任
繁劇計五百里授以儒官得溧陽教諭御史練則成
待制吳沈薦約宿學遺老合在館閣不報在溧陽八
年請老歸卒約文章務求理勝而詩尤工張潞公貢
尚書師泰尤所推重所著詩文曰樵海集别有師友
話言樵史補遺孝節錄詩話舊聞崇明志
馬麐字公振太倉人元季避兵於松江之南園池亭
榭幽閴自娛屏絶世慮日誦經史為人不事脩飾樂
與賢士大夫交楊廉夫深器重之長於詩歌有醉漁
草堂二集
袁華字子英崑山人少穎悟不羣讀書一二過輒記
誦不忘工詩尤長於樂府與顧阿瑛友善其家所藏
書畫悉經品題楊維禎尤重其人以才子目之洪武
初為郡學訓導後以其子為吏被罪坐累卒于京師
所著有耕學藳又有易恒九成者宋蓮峯先生斗南
之後亦能詩勵行與華同為顧氏客洪武中應薦至
京以老辭歸有陶情集
偶桓字武孟太倉婁江人少嘗接識楊維禎倪瓉瓉
謂其詩有超乘挽繮之力日升川至之漸洪武中以
薦為崇安從事授廣西桂林河泊大使終荆門州吏
目所著有江雨軒集醉吟錄鳳臺吟嘯集
殷奎字孝章一字孝伯其先自華亭徙崑山少從楊
維禎授春秋嘗應鄉試不利遂謝去洪武四年以薦
赴京試高等例授州縣職因母老請近地便養忤意
調陜西咸陽教諭盡心教事在任四年念其母不置
鬱鬱而死年止四十有六門人私諡文懿先生奎文
章精審有法尤深於性理勤於纂述所著有道學綂
緒圖家祭儀崑山志咸陽志關中名勝集陜西圖經
婁曲業稿支離藳渭城寐語奎二弟壁字孝連箕字
孝揚俱明經薦干孝友奎卒壁間關數千里迎其柩
歸箕舉秀才試廣西僉事終太平府推官
張簡字仲簡郡人初為黃冠師元季兵亂以母老歸
養遂返巾服簡通儒家書尤工於詩饒介自號華蓋
山樵嘗延諸文士賦詩時高楊輩咸在簡詩第一即
席贈黃金一餅有集若干卷金華王偉為之序
葉顒字伯卬吳縣人家洞庭東山父國英倜儻好結
内名士儒學提舉李祈國子助教宇文公諒並主其
家故顒學有端緒尤長於詩元季中江浙行省鄉試
署和靖書院山長意頗不樂挾策走燕京會天下亂
流落濠亳間比歸而家已蕩然故人耿炳文以討張
士誠累功封長興侯遣人招顒欲薦於朝顒曰時去
志違年幾知非無庸是為也乃益放情詩酒佯狂自
恣自稱浮丘醉史竟客死長興又有許燁光遠者亦
家洞庭洪武初應召至京獻詩又陳省刑薄賦之策
以老乞歸賜布袍放還今山中有許山人林亭
蕭□字元則其先楚人國初徙居吳江再徙郡城其
學長於春秋毛氏詩讀書樂道不求禄仕人稱竹園
先生所著有湖山樵寓集子二潭字孟南庚辰進士
終建始知縣湘字仲南永樂中舉秀才授中書舍人
終大理評事俱有文學
鄒奕字弘道吳江人秀目美髯貌若玉雪論議英發
文詞高古至正中登進士調饒州錄事洪武初職風
紀出知贑州府坐事謫甘肅二十餘年永樂初以蹇
忠定公義薦召還有吳樵藳
張適字子宜長洲人父澤元海道萬戸府總管適幼
穎悟十歲能賦詩彈琴時稱竒童嘗以詩經應江浙
鄉試元季天下亂遂隠居不仕洪武初以秀才召擢
水部郎中病免後復以明經薦授廣西布政司理問
所提控案牘調滇池魚課司大使考滿改宣課司大
使卒適博學攻詩文與高啟楊基齊名所著有樂圃
江館南湖滇南及甘白諸集孫祝宣德間由進士除
大理評事正綂初上疏言畿甸旱蝗乞暫停徵税放
免匠役蠲除倒死馬匹以甦民困後坐事左遷處州
知事改刑部檢校陞大理左寺正陞保定知府致仕
卒
陶振字子昌吳江人少學於楊維禎兼治詩書春秋
三經洪武末舉明經授本縣學訓導嘗坐佃居官房
逮至京進紫金山等三賦得釋改安化教諭卒振天
才超逸詩語豪雋有名於時所著有釣鼇集
周砥字履道吳人號匊溜生博學攻詩豪放自好嘗
寓居無錫轉徙宜興之荆溪與馬治孝常者窮山水
之勝著荆南倡和集晩歸吳中復與高楊諸人結社
兵興去客會稽竟死於兵砥效東坡書甚工亦工畫
山水
錢甦字更生常熟人博學專攻性理洪武十年應詔
上書至中書長揖不拜左右以為言甦曰未拜天子
不敢先拜丞相遂於本省聽辦事務數月不得召會
有詔募撰祭元幼主文甦亦擬撰以進有云朕之得
復吾地方之固有汝之失棄其朔從所本無朕固無
媿於汝汝亦將奚憾於朕哉上得之大喜即日召見
欲官之以老疾辭賜歸卒甦初名沂字伯與洪武初
坐事當刑其子迪代之死故易今名曾孫昕字景寅
宣德進士歴官湖廣布政以廉慎著稱同時有魚侃
者亦常熟人歴官開封知府亦有廉名然昕故富家
而侃貧人尤難之鹽山王公在吏部時常稱曰富不
愛錢錢昕貧不愛錢魚侃
吳文泰字文度吳縣人躭於詩清才逸思雖罹憂困
而嘲弄不輟同郡丁遜學者名敏亦喜吟詠更相推
敲故業益精洪武間為涿州同知謫戍雲中卒敏固
窮而守志不回嘗主某氏師席有故人自遠來訪主
家無留客意即束書要客歸主惶恐數謝過竟不就
朱應辰字文奎吳縣人少治禮經為舉子元季屢試
不中乃棄去從會稽楊維禎學為古文詞洪武初起
為郡學訓導後改常之江隂卒應辰學博多伎能詩
文衍暢炳蔚尤精篆籕之學所著有潄芳集三卷
徐達左字良夫吳縣人少受易於鄱陽邵弘道再受
書於天台董仁仲值時多故隠居光福山中家故温
裕喜接納四方名士置家塾合族屬子弟教之鄉黨
遵化洪武初郡人施仁守建寧薦為其學訓導師道
克立居六年卒于學宫所著有四字書十卷詩文集
六卷
虞堪字克用一字勝伯宋丞相允文諸孫也後家長
洲隠居行義不樂仕進家藏書甚富多手自編緝其
為詩清順則麗間寫山水亦有思致雅重先世手澤
聞有雍公遺文雖千里外必購得之乃巳其從祖伯
生遺稿亦堪所編今刻吳中
張扆字翰宸嘉定人與弟粹中並有文才而扆尤工
於書有晉人風致同時有阮維則者與扆昆季俱擅
時名
林大同字逢吉其先長樂人曾祖以下皆官常熟因
家焉大同幼孤苦力學六經子史手自鈔讀不間寒
暑洪武中為開封訓導以病歸永樂初再召卒以疾
辭所著易經奥義并文藳若干卷
滕用亨初名權字用衡後避諱更今名長洲人尚書
德懋從子少從德懋遊學四方頗多見聞問學辯博
文詞爾雅尤精六書之學其篆隸之妙高出近世永
樂三年被薦時年幾七十矣召見面試篆書用亨作
麟鳳龜龍四大字以獻又獻禎符三詩稱旨授翰林
待詔預脩永樂大典在官四年卒時篆隸書稱用亨
及長樂陳登然筆意清古不及用亨也用亨尤善鑒
古器物書畫嘗侍上閱畫卷衆目為趙千里用亨頓
首言筆意類王晉卿及終卷果有駙馬都尉王侁名
趙友同字彦如長洲人系出宋南陽侯父良仁工醫
在藝術傳友同沈實温雅有行誼自少篤學嘗從宋
濓游洪武末任華亭縣學訓導永樂初滿考當遷會
姚廣孝言其深於醫遂授太醫院御醫又有言其知
水事者詔從夏原吉治水浙西其後大臣數薦其文
學及修永樂大典遂用為副總裁又與修五經四書
性理大全書書成當遷翰林以母喪去卒於家弟友
泰子季敷孫同魯俱世其學
梁時字用行始家吳江遷長洲博學工文章以氣格
為主不事纖麗亦善筆札洪武中用薦授職岷府
紀善遷翰林典籍修永樂大典充副總裁有噫餘集
樓澄字文淵父紹自鄞徙吳澄生而孤母守節保訓
成立母患瘰癧卒澄終身不食栗早從貝翺學深於
書晩更嗜易嘗教駙馬都尉胡觀家及歸夏尚書原
吉與論水利欲薦之以疾辭有林臯鼓缶等集子日
宏世其業日宏子序字仲彛與同時錢腴字時用皆
以文學稱
錢紳字孟書其先自泰州徙吳父中善琴見藝術傳
紳少讀書脩行與其表兄陳檢討繼連居一時儕輩
數人同業各以所能更互辯難以相資益後領鄉薦
授本府儒學訓導陞鄞縣學教諭紳平生無世情與
人無疃畦家藏書甚富多手自鈔錄弟纓靖安州同
知
劉溥字原博長洲人祖彦敬事太宗於潛邸為良毉
父士賓太毉院判見藝術傳溥夙敏悟侍親游學兩
京研覃載籍尤精於天文律歷之學有志用世宣德
初以文學徵有言其善毉者遂以為惠民局副使己
巳之變知者交薦不報滿秩調太毉院吏目非其志
也其醫通内外科然恥以自名雖官為醫而日惟以
詠詩為事風致甚高善接納無所擇文武雅俗各得
其驩廣坐中談辯風生聽者傾耳其詩初喜西崑所
擬輒似晩益竒縱自經時變悲愁歎憤一寓於詩當
時有晏鐸王淮湯胤績蘇平諸人以詩自豪號十才
子每推溥為盟主云溥所著有草窗集若干卷
鄒亮字克明長洲人善屬文才思藻麗受知巡撫侍
郎周忱正綂初郡守况鍾薦其才擢吏部司務轉都
察院司務遷監察御史為人謙謹酷嗜書積至千餘
卷手自鈔錄讎校所著有鳴珂潄芳等集二十餘卷
又撰詩宗韻海未成卒弟順字克和宣德乙卯以春
秋中順天府鄉試授工部主事改刑部歴員外郎郎
中遷辰州知府致仕卒為人坦夷無他腸所著有學
言藳
鄭文康字時乂崑山人性豪俊有竒志登正綂戊辰
進士見者咸以公輔期之既而父病得請歸養未抵
家而父亡母亦尋卒文康悲悼數年加苦宿疾遂不
復仕嘆曰功業由人亦由乎天顧篋中得平日所為
詩文數千首手自去取取其紀載時事有益勸懲者
為平橋藳十卷
沈愚字通理號崆峒生崑山人世業醫至愚讀書工
詩與劉溥諸人稱十才子其詩清美圓熟尤長於古
風有篔籟集二十卷吳歈集五卷弟魯字誠學號玄
谷子亦博學工古文竒麗閎肆一時稱為作者所著
有經制權略五卷坐道論二卷季弟訥别有傳
賀廉字以清吳縣東洞庭人邃於易癸卯中京闈第
二授連江儒學訓導校課生徒終日不倦陞代府
紀善為人簡嚴屢以抗言忤當道故官不達仕終福
建按察知事家居以經義教授鄉里多所造就子元
忠壬辰進士累官雲南按察副使致仕
張淮字豫源吳縣人少業舉子一試不利輒棄去學
詩蜀人徐公子者以詩自豪僴然謂吳中無人嘗自
誦其蘇臺覽古之作淮隨誦隨和立成二首皆出其
意外徐噤不敢復言明日遯去又嘗於廣座中援筆
賦牡丹詩一百首依元僧明本梅華詩韻衆以為神
嗜酒落魄一日醉死同邑有陳韶大和者亦縱酒工
詩其名稍劣於淮亦為當時所尚
劉昌字欽謨吳縣人性穎敏書過目輒成誦弱冠中
鄉試第一會試禮部第二以進士授南京工部主事
召領纂脩祕閣出為河南按察副使董學政嘗著河
南志又收集名賢遺文作中州文表卒官廣東左參
政昌博學多聞豐於文辭性與人寡合所著復有五
臺集及懸笥瑣探子嘉䋭亦工詩文早夭
陳頎字永之長洲人景泰中以春秋領鄉薦授開封
府武陽縣學訓導未幾致仕歸卒頎博學工古文而
清脩介特人莫敢犯雖位止校官而譽望特重其文
典贍有法好論議而必根於理所著有適楚遊梁諸
錄洪都紀行味芝集别有紀事之書曰閒中今古
杜庠字公序長洲人少從崑山張和學同輩忽之張
曰此進士才也不二年遂占應天鄉試登進士第出
知攸縣頃之罷歸庠有逸才又不得志遂放意詩酒
往來湖浙間嬉笑怒罵咸發於詩所著有楚游集江
浙歌風
奚昌字元啟吳縣人少遊鄉校有雋聲正綂甲子以
易經中鄉試十試禮部不中遂易尚書諸經亦皆涉
獵酷好作詩每大衆中舉手摇足輒為推敲之狀或
見其不利也以是尤之昌曰彼不售者豈盡以詩邪
後進生得昌指授多取高第昌年且五十始中甲科
因笑曰吾舉業豈至是始工邪明年卒於京師昌平
生賦詩甚多妻惡其苦吟盡取其稿焚之故其集無
傳
陳震字起東長洲人少穎異數歲屬對警絶時目為
竒童弱冠領鄉薦授濟陽訓導陞寧德教諭所至能
率其職都御史張瑄薦于朝不報以例改江山縣卒
震為人類簡率而清慎不苟作官三十年家猶赤貧
先是震嘗受知於郡守朱勝震後考浙江鄉試其子
懷金投之震峻拒不與見士論益高之
顧珣字文之吳縣人性廉介舉進士居京師謝絶餽
遺以病在告者十餘年未嘗干謁府縣當道者以其
貧貺以白金堅辭不内同時進士盛侅吳江人後有
顧竑亦吳縣人其清介俱與珣並皆未受官而卒
周庚字原已初名京吳縣人家世業醫而庚喜讀書
工古文詞隠居養親初無仕意成化中以名醫徵辭
不獲勉強赴京簡入御藥房尋授太醫院御醫遷南
京太醫院判卒庚為人清慎文雅狀貌瞿然雖官為
醫而業文不廢其詩沈鬱腴豐有竒氣尤善行楷然
皆不苟作
陳𤦺字粹之吳縣人以醫籍居京師登成化丙戌進
士授南京大理寺副歴寺正出為江西按察僉事陞
貴州按察副使所在執法不撓在江西嘗忤時貴後
其人秉銓竟以私意罷琦物論譁然琦歸吳貧不能
為生時與學者解經及鬻書自給有所感觸輒發於
詩窮歲不休有冷菴集藏于家
張習字企翺吳縣人成化己丑進士授禮部主事歴
員外郎出為廣東提學僉事習喜為古文詞尤喜搜
輯郡中遺文故實一時號為博雅前輩文集多所梓
行嘗纂蘇州志未成而卒
桑悦字民懌常熟人少有竒質書過目輒不忘年十
七領鄉薦會試禮部中乙榜以例抑受泰和縣學訓
導遷長沙府通判調柳州府歸卒悦喜莊騷家言特
長於賦然縱誕不羈恃其敏悟下視無人人多尤之
趙寬字栗夫吳江人少聰慧有聲場屋辛丑會試名
在第一歴官刑部主事員外郎郎中陞浙江提學副
使人材多所造就陞廣東按察使月餘而卒寬為人
平易閑雜人樂與交為文豐贍葩藻下筆數千言可
立就詩亦清俊同邑吳□字汝礪丁未進士亦以文
學得名詞翰與寬相上下歴官兵部郎中以疾告歸
卒于途
瞿俊字世用常熟人成化己丑進士除崇仁知縣擢
監察御史終廣東按察司副使俊居官不修邊幅而
有廉潔之操詩文清雅可取
姑蘇志卷五十四
