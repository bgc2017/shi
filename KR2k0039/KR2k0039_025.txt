欽定皇輿西域圖志卷四
列表
(臣)等謹按史必有表所以詳世系紀沿革也自五
代史職方考其疆域分併之跡具列如譜後世作
地志者亦開有列表類以時代為經以古今郡國
為緯縱横求之較然可睹若西域之於中土通絶
不常且有從古未被聲教者史家紀載荒略率傳
而不譜故自兩漢以來二十餘年之沿革即博雅
之士徵信無由矧在耳傭目僦者哉班志紀三十
六國某國某治距長安幾千幾百里宜可寸寸而
度不失絫黍而驛使取道紆廽譯言茫昧歴代足
跡未至承譌襲舛一經覈實鑿枘紛如下此又無
論已洪惟我
皇上戡定西域建設府州縣自昔曶爽闇昧之區分疆
畫界幾與内地形勢相埒因得詳其端委用
皇朝一統志十九省之例表之若兩漢而下都護所
治校尉所居為詳悉分注李唐遥置都督諸州府
雖名號空存不歸版籍亦與附登用資攷証且以
見我
朝之中外一軌悉入幅&KR0695;之内實為曠古所未有也其
自嘉峪關至玉門縣界西漢屬酒泉郡禄福縣地
東漢三國因之晉改福禄縣周隋因之唐改酒泉
縣宋屬肅州元屬肅州路明屬肅州衞入
皇朝并入甘州府改屬肅州高臺縣久隸内省不復綴
述云志列表第三
