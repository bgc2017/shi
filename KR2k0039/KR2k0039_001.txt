欽定皇輿西域圖志卷一目錄
圖考一
皇輿全圖
西域全圖
安西南路圖
安西北路圖一
安西北路圖二
天山北路圖一
天山北路圖二
天山北路圖三
天山南路圖一
天山南路圖二
天山南路圖三
天山南路圖四
天山南路圖五
天山南路圖六
欽定皇輿西域圖志卷一目錄
欽定四庫全書
欽定皇輿西域圖志卷一
圖考
(臣)等謹按周禮職方大司徒土訓諸職並掌土地
之圖然核其疆域廣輪與夫墳衍邱陵藪澤之所
隸率不出中區九畿而止我
聖朝撫有方夏丕基式闊既衰直省郡邑之記為一統
志備列輿圖麟麟炳炳載在册府宮司掌之維西
域古稱絶徼史籍荒邈好博者不過臚舉人物怪
異以為侈譚無禆寔用洪惟
聖祖仁皇帝軫情邊計遣使諮訪已繪有全圖勒諸銅版
我
皇上纘承
前烈宏啟新疆凖噶爾部回部並入昄章分
命(臣)工傳乘履勘方輿晷度並得諸目擊身親遠近翔
實訂證舊圖務俾無毫髮爽進
御之日
宸章寵冠自此冰天火州與腹地川原同登指掌矣兹
輯圖志用尺幅為縮本復據駐防大吏各就所轄
分繪互勘形勢倍顯總圖所未能悉者重以分圖
圖所未能賅者系以帖說而山川端委則務規全
局源流脉絡灼然可尋藩屬疆索亦列簡中用昭
環拱之盛至于由今溯昔累朝沿革之迹約以漢
書為綱領本其道里方位旁𠫭道元水經循環閗
筍取證新圖合猶符節晉魏以下雖詳略互異而
次第可推庶于縱横上下間得印合今古較如聚
米且見
聖代幅員之廣幪覆無外實邁越萬古云志圖考第一
皇輿全圖說
中華當大地之東北西域則中華之西北為大地
直北境也自嘉峪關西迄凖部回部外列藩部圓
廣二萬餘里其疆圉之闊遠幾與中土埒自古英
君誼辟聲教有所不通有時力征經營而羈縻服
屬卒未聞有混而一之者厥故安在盖以德之所
覆有其及之必有遺也量之所包有其舉之必有
失也其德與量之弱者即一中華而離為十二合
為六七三分之國南北之朝猶不足以囊括而包
舉必俟諸數十年或數百年而後見大一統之盛
况其外焉者乎若夫德足以充六字而六宇不足
以究其德量足以配八極不足以殫其量則舉從
古帝王經營不及之區域亦將全畀之以副德與
量之所歸其事雖創而其理則常也我
皇上神靈天亶舉堯舜禹湯文武之所以為君者集其
大成以宰制宇内夫固清和咸理矣而無窮之德
量猶恢恢乎有餘地焉於是乎
帝心攸眷
乾貺彌隆用創鴻規以翊我
聖人未有之竒功於前古後今之際而後中土之與西
域始合為一家撫斯圖者當凜然於千秋功烈之
駿惟我
皇之德與量有以致之此固以堯舜禹湯文武之為君
而不能得於中天之世者也
西域全圖說
西域在古為西戎自漢孝武始通其境厥後二千
年来向背靡常前史備載其事大抵文弱之世規
模不遠外夷酋長各若其國以長世稱雄互相吞
噬不奉朝命及當中國強盛銳意外攘職貢所通
稍受約束三代以降宋時隔越西夏併不獲與接
境明則棄地閉關退葸已甚其長駕遠馭號稱闊
大者莫如漢唐然考其時僅設都護府置羈縻州
虚存統率之名初無服屬之實夷酋之稱王稱汗
畫地以守者自若是以旋服旋叛反覆無定英君
誼辟力征經營訖不能以混一
皇上乾綱獨斷神武布昭初因機會之可乘嗣以根株
之必絶星馳電掃雷厲風行遂使數千年阻深汶
昧之區子臣其民版籍其地咸得耀於光明視大
禹之叙西戎祗以織皮通貢其難易廣狹何如而
自漢以下益無論矣其地在肅州嘉峪關外東南
接肅州東北直喀爾喀西接䓤嶺北抵俄羅斯南
界番藏輪廣二萬餘里天山以北凖噶爾部居之
人皆強悍逐水草無城郭天山以南回部居之風
氣柔弱有城郭土田良沃人習耕種利矢猛礮其
力足以戰重崗叠嶂其險足以守此天地之奥區
累代以來番夷迭居得以抗衡中國者職是之故
間考漢書西域三十六國皆在匈奴之西烏孫之
南南北有大山中央有河東則接漢阸以玉門陽
關西則限以䓤嶺諸國大率土著有城郭田畜與
匈奴烏孫異俗故皆役屬匈奴今自鎮西府西至
伊犁天山綿亘三千餘里即漢書之北山也敦煌
縣西之黨河口紅山口古玉門陽關遺址也喀什
噶爾葉爾羌以西之山即古䓤嶺其自嘉峪關外
迤南自東而西以達於葱嶺即所謂南山者也而
中央之河今之羅布淖爾是也由是言之則今回
部諸城為古西域有城郭之三十六國確然無疑
至凖夷在天山北並為烏孫地其東境猶屬匈奴
也故古之稱西域者指南北兩大山内之諸國言
之而新闢
皇輿之西域兼及北山之北古烏孫匈奴故境拓地尤
廣至左右哈薩克東西布魯特霍罕安集延那木
干塔什罕拔逹克山博洛爾布哈爾愛烏罕痕都
斯坦巴勒提諸部揆諸往古當屬康居大宛休循
損毒烏托難兜月氏罽賓諸國奉朔獻琛實踰重
譯分繪全圖以限於楮幅祗載山川都會之大者
而備論其梗概如此
安西南路圖說
唐之安西初治西州後移龜兹特為羈縻外藩之
所今之安西即漢酒泉敦煌故壤久為西陲屏衛
近復置設州縣與内地相維出嘉峪關而西延袤
千里皆其地也昔人稱為國當乾位地列艮墟水
有縣泉之神山有鳴沙之異川無蛇虺澤無兕虎
形勢之美亶其然乎披圖而考三危流沙其蹟最
古因以訪玉門陽關之遺址慨吐蕃西夏之竊據
稽前明諸衛之廢興俯仰千載倍深生逢
盛世之幸矣
安西北路圖說一
此安西州北哈密暨鎮西府之全境也道周千里
不必屬於安西亦以安西名者其地向無統名今
道員已移駐府境舊稱安西道則因安西以連及
之也哈密鎮西府同在天山東陲南北相隔中為
庫□圖扼形勝控極徼誠西域之咽喉邊關之鎻
鑰往時以哈密為外藩故嘉峪關西連設五衛而
安西屹然為重鎮今則幅員萬里皆我版圖於是
設守令於瓜沙舊墟駐總兵於伊吾故壤天山要
路鎮以軍門沿山而西郵傳絡繹遐陬逖土指臂
相聯洵得制御荒服之要矣
安西北路圖說二
凖部以伊犁為定自今鎮西府西行至伊犁三千
里之間以烏魯木齊為適中膏潤之地今為廸化
州全境東南傍近祁連山環水帶最稱腴壤兩漢
以来未入中國唐得之為北庭都護府非以其水
深土厚鬱成都會之區歟其左右諸境水泉饒裕
並宜耕牧居今稽古則單桓蒲類移支諸國之於
漢處月處密諸部後庭金滿諸境之於唐遺壤斯
在兹並入
聖人之字而康衢萬里斥堠風清豈如古者羈縻服屬
僅錄其招降開置之目以相震耀者歟
天山北路圖說一
太白山隂凖夷是宅而北境尤廣東抵阿勒坦北
界俄羅斯南臨沙磧中間土地肥腴厥名塔爾巴
噶台為古匈奴烏孫交壤處唐則西突厥諸部在
焉山形水脉逶迤西走長流巨浸都在崗巒襟帶間
往時部落錯處利賴保居金山以為屏邏水以為
池何必非形勝所憑而桀黠反覆卒就芟夷覽者
於此考五單于角逐之場稽三葛邏憑陵之蹟益
共仰
聖謨之運不徒誇地勢之雄若其南境與廸化州接畛
斥鹵彌望略同澣海蓋即唐之沙陀州云
天山北路圖說二
伊犁形勢甲西域高山長河表裏環抱漢之烏孫
大昆彌治唐之突厥可汗庭當在於此也雖俗不
土著雲集烏散而厥酋負阻是有常區以為鬭智
角力之藉亦所謂扼要者歟自是東南行五百餘
里胥水泉之腴壌實山川之隩區盖凖部以伊犁
為庭而自哈什迄裕勒都斯其門戶也於焉訪岑
陬射匱之遺壤溯鷹娑伊列之故流振古梗化之
區悉歸
王度豈非習染久汚剥極而復遂得耀于光明之宇歟
天山北路圖說三
自伊犁而西洪流奔逝北瀦為澤踰河眺覽境地
忽開羣山界畫萬川輸委形勢所擅稱兌域之隩
區焉以漢武雄材經營盡瘁可謂長駕遠馭而烏
孫西境則車轍未之能及豈非境地愈遠聲教之
推暨愈難與方今
聖德誕敷廣被無垠之域伊犁既我侯旬而右境悉屬
版圖頌格登之
鴻文功與蒼山並峙矣其在於古則赤城柳谷之墟碎
葉千泉之𣲖閱歲二千雲烟陳迹而臨水登山訪
求故實猶能想見其大概焉
天山南路圖說一
西域城郭多於山南而闢展所屬為尤盛周圍千
有餘里之間雉堞參差烟火彌望近依金嶺遠抱
天山南北流泉彎環如帶訪高昌之故壘溯交河
之舊流兩漢以来久稱勝地昔者回人是宅見逼
凖夷内慕
王化遷附甘沙西州故墟棄為榛莽近以大功耆定俾
復故地沐浴膏澤尤深他部史所云地勢高敞人
庶昌盛者皆可按圖而得之夫山川千古不易而
人民有時盛衰則彼花門帕首之儔固何幸而得
際此昇平之會歟
天山南路圖說二
漢西域三十六國惟焉耆龜兹最饒地利班趋五
年孤守疏勤二國獨未服從猶俟上書請兵然後
通貢入侍今考其遺墟當闢展西境北倚祁連南
連計式縱横之間形勢合沓良田嘉禾蒲葦魚鹽
之美潤澤乎疇壤充牣乎海曲是以漢時都護屯
田之使於兹託處李唐四鎮並重而碎葉龜兹居
二於此豈非當西域之中而雄區猶擅者歟若夫
溯蒲海之宏流窺潛行之故蹟印合水經不暌分
寸有與積石河源相發明者為並繪於圖
天山南路圖說三
自庫車西出為賽喇木拜阿克蘇三城古龜兹西
境姑墨温宿兩國地也赫色勒郭勒哈布薩朗郭
勒木素爾郭勒阿克蘇郭勒托什干達里雅經流
環抱於三城之間而阿克蘇城為尤大且居回部
之中審求形勢宰制區域洵扼要地也北踰木素
爾鄂拉路通凖部高峯峻坂人艱登涉是曰白山
亦曰雪山冬夏積雪不消千里同縞鄭樵云郡縣
之設有時而改山川之秀千古不易旨哉言乎木
素爾謂冰盖回語云
天山南路圖說四
回部名城不一而喀什噶爾為之冠西屏蔥嶺
東引長河疏勒遺都宅深阻隩漢時定遠侯班超
長驅扼要是經是營二十餘年殊方馴服無有異
萌非地勢之所居有可以建瓴而治者歟其東為
烏什城亦山南諸境適中扼要地我
朝武功遠軼漢代西陲膏沃咸收襟帶之間自烏什
以西暨於喀什噶爾城堡鱗次披圖而覽地勢之
邈綿仰
神機之廣運訪求磐藁楨中之迹移易兜題安國之風
當有慶逢斯盛者矣
天山南路圖說五
西域以蔥嶺為西屏蔥嶺之東南北名域相望有
若對待而葉爾羌地近南山左接于闐右臨疏勒
山縈水帶境尤寬廣誠邊徼之上腴足同功於内
地也漢代莎車王賢建國於此陵躐兼并雄視一
時雖皆其所自為亦憑依者厚歟襟帶之間得古
皮山梁莎西夜子合諸國在右毗連遺墟可指而
要以葉爾羌為極西門戶西通布魯特拔達克山
諸藩部則控扼綦嚴今者銷氛濛汜包甲虎皮削
石蒼崖勝蟬
聖藻梯航之侶萬里来王均得取道名都而欽心於
駿烈之垂焉
天山南路圖說六
漢自敦煌西南行為南道通于闐晉魏以降南道
阻絶唐時號為磧尾設毗莎鎮于此其地即今和
闐也境阻宅幽三采韞輝璇源方折於回部中為
最南境而南山之南地通西藏舊屬版圖聮南北
為一家儼康衢之可達是不惟重關扼要而阻深
幽絶之境咸得耀于光明矣由是溯崑崙之古源
尋樹枝之舊𣲖當時博望西馳惟是粗傳厓略今
者星軺絡繹玉石紛羅河出于闐之舊有不徒案
古圖書而可得之於目睹者矣
欽定皇輿西域圖志卷一
