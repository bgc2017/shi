欽定皇輿西域圖志卷四十五
藩屬二
東布魯特
東布魯特在準噶爾部西南回部西北天山北麓
近葱嶺東北距伊犁一千四百里東南距阿克蘇
七百九十里其部有五最著者三曰薩雅克鄂拓
克頭目不一而圖魯起拜為首戸一千有竒曰薩
拉巴哈什鄂拓克頭目不一而車里克齊為首戸
亦千有竒又一部舊居塔拉斯頭目不一而邁塔
克為首戸四千有竒諸頭目不相統屬推一年長
者有事則告俾與聞而已頭目之長瑪木克呼里
則兼轄諸部其俗好利喜爭尚畜牧事耕種頗畏
法度舊游牧地在格根喀爾竒拉特木爾圖為凖
噶爾所侵西遷寓居安集延及凖噶爾平乃得復
其故地乾隆二十三年將軍兆惠等追捕逆賊哈
薩克錫拉兵臨布魯特界圖魯起拜等願内附乃
遣侍衛烏爾登托倫泰往撫行數日抵其游牧珠
穆翰恭捧
諭旨宣讀畢薩雅克薩拉巴哈什兩鄂拓克人衆俱以
手加額望
闕叩首而言曰我部久思投誠
大皇帝為準噶爾間阻不能自通今得為
天朝臣僕實望外之幸言訖復環向叩首歡聲殷地時
塔拉斯頭目邁塔克子額什博洛適在其地亦願
率所部來降托倫泰與俱往行六日至其地撫定
其衆於是東布魯特全部皆内附瑪木特呼里年
九十餘形體肥平時趺坐腹垂至地不能遠行乃
遣頭目車里克齊圖魯起拜尼沙三人獻牛羊百
頭謁軍門因令入
覲
詔扈木蘭行圍
賜宴萬樹園觀燈火三人者之至我軍也將軍兆惠等
與之筵宴令觀軍營武藝咸驚詫曰
天朝弓矢之利向固聞之至於有發必中層甲洞穿馬
上三鎗連發五箭左右連射離馬及地騰躍而起
此種竒特實罕聞見彼準噶爾殘虐不道固宜破
滅哈薩克素稱富強望風欵附何有於我等區區
小部落乎相與駭歎不置云其地北極高四十一
度三十分至四十二度距京師偏西四十一度三
十分至四十三度三十分其在於古為烏孫西鄙
地其别部酋長額木爾貝於二十六年率所部内
遷遣弟穆魯特歸誠願受安插貢匕首
帝嘉之賜額木爾貝三品頂帶
御製布魯特稱臣内屬遣使詣闕詩以紀事(有序戊寅)
布魯特為回部别族素與中土聲教不通比因逆回
小和卓木背恩反覆戕我使臣既命將往征屢戰大
捷而將軍兆惠亦以搜捕伊犁賊黨旋師會𠞰道經
布魯特界其酋長圖魯起拜等遮道呼籲自陳向為
厄魯特所阻自外王化今西域蕩平所部人衆皆願
輸誠内屬並各遣其大首領馳驛赴闕納欵念此遐
荒殊域固未脅以兵威亦非馭以智術望風歸附情
詞諄懇已允將軍等所請許其攜從入覲而并識其
緣起如此
撻伐原因討逆回仰流詎意遠人徠舊傅勃律兩王㩀
(唐書西域傳有大小勃律王其地直吐蕃西去長安八千里以方域考之即今布魯特部落)即見堅
昆一面摧(回部葉爾羌喀什噶爾之地西即與布魯特連界今布魯特内附則已斷其一臂矣)厚
往薄來風早樹東鶼西鰈道方開不招不拒敷吾惠王
會何妨達九垓
御製布魯特使臣至宴賜即席得句(戊寅)
七戎舜教遠難稽布露通唐付狄鞮(布魯特自古未通中國考唐書西域)
(傳始載布露或云勃律有大小兩王其時雖稱内屬不過羈縻勿絶而已)部昔兩王稱大小
人今一派别東西(布魯特有東西之號在東者分鄂拓克為五在西者分鄂拓克為十五)
新恩恰值伊綿峪(布祜圖昂阿乙亥歲平準噶爾噶爾藏多爾濟等來朝於此丁丑歲哈薩)
(克歸化使臣根札噶喇等亦來朝於此今歲布魯特歸化其使臣亦適朝覲於此地靈佳兆有如此神竒者因)
(名其峪曰伊綿伊綿者國語會極歸極之意也)舊識兼逄達瓦齊(時達瓦齊扈駕預宴詢諸)
(使臣知其舊為台吉時曾識之笑語甚歡)勤遠拓邊凛古戒捧盈恭已奉
天禔
御製萬樹園宴布魯特即席得句(戊寅)
鱗集仰流鹿食苹筵開萬樹洽輿情舊藩每看聯新部
夜雨剛欣凑午晴聲教遠通娑夷水恩膏直逮孽多城
敢云揚
烈幸無忝惟益臨深勵守成
御製萬樹園賜布魯特人觀燈火(戊寅)
錘峰正掛玉輪盈(時九月望日夕)合燦烟花愜遠情卉服毳裳
朝麗正(山莊正門名)逖疎曶爽耀光明從來不識燈王法(布魯)
(特夲回部不是蒙古敬黃教)幻裏疑遊迦布城(彼處地名)歲歲山莊行盛
典心殷保泰益屏營
御製布魯特額木爾貝所獻匕首歌(壬午)
回部大定興農耕分駐宣撫留朝卿其中額什噶爾城
近外部落嚴候偵有布魯特馳使伻厥長額木爾貝名
獻玉匕首來輸誠佉盧回書仍左行譯出一一伸葵傾
向因路阻兇醜兵戡逆靖亂今太平地為王土人王氓
貢物表敬慙菲輕驛致金闕由海眀(時侍郎海明駐喀什噶爾)開匣
尺八居然呈龍鱗其室橢以赬玉柄金鏤象鼻形抽看
光如波溢青月芽直芒披電星封還銷鑄胥矯情咸賓
用識王道貞
︹北史西域傳︺波路國在阿鈎羌西北去代一萬三
千九百里
︹唐書西域傳︺大勃律或曰布露直吐蕃西與小勃
律接萬歲通天逮開元時三遣使者朝小勃律去
京師九千里而贏東少南三千里距吐蕃贊普牙
東八百里屬烏萇東南三百里大勃律南五百里
箇失密北五百里當護密之娑勒城王居孽多城
臨娑夷水其西山嶺有大城曰迦布羅開元初王
没謹忙來朝元宗以兒子蓄之以其地為綏遠軍
國廹吐蕃數為所困吐蕃曰我非謀爾國假道攻
四鎮爾久之吐蕃奪其九城没謹忙求救北庭節
度使張孝嵩遣疏勒副使張思禮率銳兵四千倍
道往沒謹忙因出兵大破吐蕃復九城詔册為小
勃律王没謹忙死貢獻不入安西都護三討之無
功天寳六載詔使都護高仙芝伐之遂平其國於
是拂菻大食諸胡七十二國皆震恐咸歸附執小
勃律王歸京師詔改其國號歸仁置歸仁軍
按今布魯特為唐之布露一名勃律
御製詩注辨晰精詳誠地志之指南灼千古而無惑者
矣至唐以前沿革之概亦有可推而見者考漢
書云烏孫南與城郭諸國相接所謂城郭諸國
者指天山以南葱嶺以東之三十六國而言東
自車師西迄疏勒其直北之境皆與烏孫接特
烏孫在山北諸國在山南耳今之喀什噶爾古
疏勒地踰山而北即今東布魯特之薩雅克薩
拉巴哈什諸部落其境亦正相直此可見東布
魯特之在漢尚為烏孫地矣又云烏孫夲塞地
大月氏西破走塞王塞王南越縣度大月氏居
其地後烏孫昆莫破大月氏大月氏西臣大夏
而烏孫昆莫居之是月氏未為烏孫所破時實
居塞王故地在葱嶺之北也又云烏秅國西有
縣度烏秅為今拔達克山㩀此則縣度山在今
葱嶺南拔達克山西而塞王故地當在拔達克
山東北也塞王南越縣度之後地屬月氏月氏
西臣大夏之後地屬烏孫今東布魯特諸部正
當葱嶺之北拔達克山東北是即昆莫當時西
走月氏之地為烏孫西鄙無疑漢書又稱烏孫
不田作種樹隨畜逐水草與匈奴同俗今東布
魯特諸部無城郭逐水草與迤東之準噶爾同
俗是固烏孫之舊也過此以西則為霍罕安集
延瑪爾噶朗諸城是皆土著有城郭為漢大宛
地蓋漢時烏孫西與大宛接壤而大宛與烏孫
異俗史記稱其土著耕田有城郭宮室者是也
又按北史波路國在阿鈎羌西北而阿鈎羌國
在莎車西南西有縣度山以漢書烏秅國西有
縣度之文証之則阿鈎羌國當與今拔達克山
連壤魏時波路在阿鈎羌西北今布魯特在拔
達克山西北形勢相合而波路之與布魯音亦
相同外藩字無正音稱名類由口授積久沿訛
猶得與初稱近似者蓋往往而有矣
西布魯特
西布魯特在喀什噶爾西北三百里道由鄂什踰
葱嶺而至與東布魯特相望部落凡十有五其最
著者四曰額德格訥鄂拓克曰蒙科爾多爾鄂拓
克頭目阿濟比兼轄之戸七百有竒曰齊里克鄂
拓克頭目由瑪特戶二百有竒曰巴斯子鄂拓克
頭目噶爾住戸千三百有竒部落雖分而駐牧同
地東南扼葱嶺西迄於布哈爾諸部落共二十萬
人逐水草事游牧漢休循捐毒故地也久思内附
以準噶爾阻未得通乾隆二十四年將軍兆惠既
定喀什噶爾追捕餘孽道經諸部遮道籲請内附
乃遣二等侍衛達克塔納等往撫阿濟比奉將軍
書曰額德格訥布魯特小臣阿濟比恭祝
大皇帝萬萬夀恭呈如天普覆廣大無外富有四海
乾隆大皇帝欽命將軍之前今將軍自喀什噶爾傳諭
我部頒給印文謹已奉到不勝踴躍適慰心想當
率諸部自布哈爾迤東二十萬人衆皆作臣僕兆
惠嘉其誠表於
朝
詔受之由是十五部落皆内附諸頭目以未出痘不敢
入中國乃遣由瑪特之兄名呼達里者朝
京師
覲於盤山靜寄山莊
賜宴與觀南苑大閱及燈火二十五年正月額德格訥
阿濟比遣使錫喇噶斯等來朝
賜宴八月遣侍衛索諾木等往
賜勅郊迎祗受如禮二十七年額德格訥阿濟比所屬
鄂斯諸處為霍罕額爾德尼侵㩀今註守新疆尚
書永貴等遣諭額爾德尼還所侵地其地北極高
四十度一分至三十分距京師偏西四十三度三
十一分至四十六度三十分二十八年其别部阿
瓦勒比願以其部供内地游牧并悉心經理牧羣
事宜
帝嘉之
賜四品頂帶
︹漢書西域傳︺休循國王治鳥飛谷在葱嶺西去長
安萬二百一十里東至都護治所三千一百二十
一里至捐毒衍敦谷二百六十里西北至大宛國
九百二十里西至大月氏千六百一十里民俗衣
服類烏孫因畜隨水草捐毒國王治衍敦谷去長
安九千八百六十里東至都護治所二千八百六
十一里至疏勒南與葱嶺屬西上葱嶺則休循也
西北至大宛千三十里北與烏孫接衣服類烏孫
隨水草依葱嶺
按漢書休循捐毒皆在葱嶺外二國相屬附葱
嶺而居今喀什噶爾西鄂什一帶連屬葱嶺休
循捐毒當在其西北麓班師所謂西上葱嶺者
由鄂什口西出葱嶺也今西布魯特之蒙科爾
多爾諸部落道由鄂什出葱嶺則諸部正當其
麓應即休循捐毒故地且在安集延霍罕有城
郭諸國之東南正班史所謂西北至大宛國也
又烏孫西逐月氏而據其地休循捐毒境界毗
連捐毒南直疏勒北與烏孫據有月氏之境相
屬故風俗衣服類烏孫以月氏之先夲塞王地
也以一方形勢考之北則烏孫據有月氏之地
南則捐毒捐毒以西則休循大宛則當二國之
西北而東與烏孫據有月氏之地接以今之東
布魯特當古烏孫據有月氏之地今之西布魯
特當古休循捐毒二國地在今則為無城郭之
部落遺墟故俗大略可見又休循去都護治所
三千一百二十一里捐毒去都護治所二千八
百六十一里相距不及三百里以兩國戸口考
之大小相等其地實不過六百里以今布魯特
之蒙科爾多爾齊里克巴斯諸諸部落核之殆
不啻兼有兩國之地矣
霍罕
霍罕在鄂什西北七百八十里喀什噶爾西北八
百八十里東與布魯特部落錯處其東為瑪爾噶
朗又東為安集延東北為那木干皆有城郭四城
地當平陸南控葱嶺北濱那林河河流從東布魯
特境西行過安集延城北又西過瑪爾噶朗城北
又西過那木干城北又西過霍罕城南又西北行
過賽瑪爾堪城北又東南入於達里岡阿鄂謨南
北山泉支流會合襟帶諸城之間土膏沃衍氣候
和煦人民殷庶畜牧饒富其人亦布魯特種奉回
教習帕爾西語則皆古之大宛國也諸城皆有伯
克而霍罕城伯克額爾德尼為之長衆咸聽命乾
隆二十四年將軍兆惠追捕霍集占同侍衞達克
塔納等撫定布魯特諸部遂至其地額爾德尼伯
克遣都官伯克迎至城内日饋特羊爪果酒米又
氊毺馬匹諸物感慕悅服偹極誠敬使旋乃遣頭
目托克托瑪哈墨苐等謁軍門賫奉額爾德尼等
恭進
皇上表文併上將軍書曰額爾德尼伯克等請
大皇帝欽差統兵至威至勇將軍等安仰頼
上天之德
大皇帝洪福我等羣生亦護安業聞將軍至葉爾羌喀
什噶爾後布魯特哈薩克等衆部落俱傳檄安定
而我部檄書未至日夜以冀幸侍衞賫將軍書來
我等得為
大皇帝臣僕永受康寧不勝感悅於是四城咸内附二
十五年正月遣安集延伯克托克托瑪哈墨苐來
朝(詳安集延條)九月額爾德尼遣使貢馬二十七年貢
白鷹二十八年額爾德尼遵駐守新疆尚書永貴
等檄還所侵布魯特地二十九年
賜勅訓諭額爾德尼并免通信喀什噶爾伊沙噶伯克
阿伯都喇伊木罪是年貢白海青三十五年額爾
德尼卒姪納禄博圖襲為伯克遣使來朝貢龍泉
盤子其地北極高四十一度二十三分距京師偏
西四十五度五十六分
御製白鷹歌
霍罕額爾德尼伯克所進歌以紀事(壬午)
受將軍檄遮賊魁設䍙未入慚雉媒(逆酋霍集占兄弟窮竄至拔達克山)
(獻馘而安集延霍罕諸回部一奉軍門劄並請設計誘擒雖逆酋未及取道而先後悃忱偹著)捧首以
降心無乖方物屢獻表賓徠每教厚往而薄來九經正
義誠昭哉白鷹今復致鷙材雪毛金脚刷羽皚下鞲目
不留狼豺鶻師赤飬皆旗回(回人飬鷹鷂者謂之鶻師赤居之京師隸八旗)蒲
萄餵肉那可儕開門揖盗謀非佳博觀今古益凛懷作
歌匪詡荒遐開
御製白海青歌(有序甲申)
霍罕汗額爾德尼嚮風欵塞獻白海青一重數譯而
達京師所謂積雪全映飛花碎點信鷙鳥之竒特者
也金元以來賦海青者率目為海東之産故有扶餘
東溟之詠今林丞所掌金眸玉爪廻異凡材者蓋習
見習聞兹霍罕地在玉門萬里外於古為大荒以西
順秋氣而應瑶光其精明俊竦為金方之英固宜既
命郎世寧繪圖狀其神貎更賦七言長句以紀其實
匪若天馬興歌極鋪張誇詡之為亦如旅獒底貢深
持盈慎德之思耳
海東翻飛下海西(海青夲名海東青)變青為白斯更竒東木西
金五行配各從其色非人為霍罕部在天山右其汗名
額爾德尼攄誠通貢致方物韝來鷙鳥隨譯鞮黃睛玉
爪氣雋逸素翹皓羽光陸離籠育林監昭遠服為之造
屋誠無稽(見元史)豪騰雄擊都弗藉純精明㓗覃宜題瑞
圖越裳漫比擬寫形傳實寧可遺寫形傳實寧可遺久
安永奠殷吾思
御製詠龍泉盤子(有序庚寅)
向侍衞自吐魯蕃廻者曾携一盤至亦既有詩紀事
此盤乃霍罕所貢霍罕安集延部類相近而霍罕為
之長舊伯克額爾德尼今其姪納博圖襲為伯克
其地蓋遠於吐魯番數倍使使者貢萬夀並告新用
事因成是什錄實
古宋龍泉世頗稀云何外域尚或有吐魯番器昔訝看
霍罕包貢今復走不寳厚往致頻來所嘉彼亦知獻夀
質厚色葱弗茅蔑(出遵生八牋磁器開路曰蔑少損曰茅)定窑之下斯掄
首趙家幅員未逮彼彼何以得故難剖長言紀實非玩
物更厪深意慎所守
︹史記大宛傳︺大宛在匈奴西南在漢正西去漢可
萬里其俗土著耕田有城郭屋室其屬邑大小七
十餘城其北則康居西則大月氏西南則大夏東
北則烏孫東則扞冞于窴
︹漢書西域傳︺大宛國王治貴山城去長安萬二千
五百五十里東至都護治所四千三十一里北至
康居卑闐城千五百一十里西南至大月氏六百
九十里北與康居南與大月氏接宛别邑七十餘
城多善馬張騫始為武帝言之上遣使者持千金
及金馬以請宛善馬宛王不肯與漢使妄言宛遂
攻殺漢使於是天子遣貳師將軍李廣利伐宛宛
人斬其王母寡首獻馬三千匹漢軍乃還
︹晉書西戎傳︺大宛去洛陽萬三千三百五十里南
至大月氏北接康居大小七十餘城太康六年武
帝遣使楊顥拜其王藍庾為大宛王藍庾卒其子
摩之立遣使貢汗血馬
︹魏書西域傳︺洛那國故大宛國也都貴山城在疏
勒西北去代萬四千四百五十里太和三年遣使
獻汗血馬自此每使朝貢
︹唐書西域傳︺寧遠者夲拔汗那或曰鏺汗元魏時
謂破洛那去京師八千里居西鞬城在真珠河之
北有大城六小城百貞觀中王契苾為西突厥瞰
莫賀咄所殺阿瑟那鼠匿奪其城鼠匿死子遏波
之立契苾兄子阿了參為王治呼悶城遏波之治
渴塞城顯慶初遏波之遣使朝貢三年以渴塞城
為休循州都督府授阿參了刺史自是歲朝貢天
寳三載改其國號寧遠
按漢書稱自車師前王廷隨北山波河西行至
疏勒為北道西踰葱嶺則出大宛康居奄蔡今
喀什噶爾為古疏勒其踰葱嶺必經鄂什是即
古自疏勒西踰葱嶺出大宛之北道也漢書休
循在葱嶺西捐毒與葱嶺屬二國附葱嶺而居
西北皆當大宛而捐毒稍東其北尚與烏孫接
則是鄂什出葱嶺之道計之葱嶺西北為休循
休循西北為大宛也休循捐毒為今布魯特(說見)
(前條)由是西北為安集延瑪爾噶朗霍罕那木干
塔什罕皆有城郭土著與史記大宛土著有城
郭之說合則大古宛地當即今安集延諸城無
疑元魏以洛那國為古大宛云在疏勒西北方
位非誣唐之拔汗那即魏破洛那而更名寧遠
者應即漢大宛故地東界西突厥南接葱嶺是
以其王契苾為西突厥所殺而以渴塞城為休
循州者境當葱嶺北原夲漢休循國地是今安
集延諸城在漢為大宛在唐為寧遠也
御製詩䟦云史記言大宛為城郭之國則正今之回部
非哈薩克也臣等紬繹
聖訓考證方隅如今之葉爾羌一帶回部附近葱嶺雖
與漢時大宛相去不遠尚在葱嶺之内其在葱
嶺外者為今霍罕安集延諸城亦奉回教參互
史書審證方位其為大宛故壤無疑
安集延
安集延在霍罕東三百八十里東南去鄂什四百
里去喀什噶爾五百里西北為那木干西為瑪爾
噶朗北濱那林河南接葱嶺乾隆二十四年奉將
軍檄諭令協擒霍集占既内附專使籲請入
覲二十五年正月其城伯克托克托瑪哈墨第等朝
京師
賜宴瀛臺其地北極高四十一度二十八分距京師偏
西四十四度三十五分
御製瀛臺賜宴安集延來使即席得句(庚辰)
奉檄猶慚力未宣(安集延奉將軍遣侍衞檄諭即欲協擒霍集占兄弟以逆賊未至彼境即)
(專使籲請入覲)右旋書捧使來專閉關難學漢光武謁陛何期
安集延西宛都稱到天上南蘭羣喜沐恩先(時拔遠山使尚未到)
仰流嘉彼明於順三接應申錫賚駢
御製安集延匕首(癸未)
持短入長不踰尺應速用近兩刃窄水晶為靶月芽直
筠沖插腰豫戒廹感我厚澤貢弗惜徒觀美理霜雪色
纏綿經冗金錯餙漆龍文鞘偃蹇奕自來非擬鄧遵得
錦袄襓更檀匣襲用昭絶域兵戈釋
瑪爾噶朗
瑪爾噶朗在安集延西百八十里北濱那林河東
與安集延接南拱葱嶺西有河出葱嶺北山北行
入那林河乾隆二十四年侍衞達克塔納往撫其
城伊拉斯呼里拜伯克以其屬内附其地北極高
四十一度二十四分距京師偏西四十五度十分
那木干
那木干在瑪爾噶朗城西北八十里霍罕城東北
八十里南濱那林河東西有水出北山南流入那
林河東北與布魯特雜處乾隆二十四年與霍罕
安集延同時内附其地北極高四十一度三十八
分距京師偏西四十五度四十分東五十里踰河
為塔爾罕
按霍罕安集延瑪爾噶朗那木干諸部跨那林
河之南北列城四五應即漢大宛别邑七十餘
城唐寧遠大城六小城百之故地說並見前霍
罕條又按唐時寧遠即破洛那其西南境别有
曹史康米諸國即康居五小王支庶為匈奴突
厥所請西南依葱嶺者亦應在今安集延諸城
以西其詳備見北魏隋唐諸史爰摭錄故實而
繫以論說焉
︹北史西域傳︺康國者康居之後也遷徙無常不恒
故地自漢以來相承不絶其王本姓温月氏人也
舊居祁連山北昭武城因被匈奴所破西踰葱嶺
遂有國枝庶各分王故康國左右諸國並以昭武
為姓示不忘夲也王字世夫畢其妻突厥達度可
汗女也都於薩寳水阿禄迪城名為強國西域諸
國多歸之大業中始遣使貢方物米國都那密
水西舊康居之地無王其城主姓昭武康國王之
支庶字閉拙都城方二里西北去蘇對沙那國五
百里西南去史國二百里東去瓜州六千四百里
大業中頻貢方物史國都獨莫水南舊康居之
地也其王姓昭武字狄遮亦康國之支庶也都城
方二里北去康國二百四十里南去吐火羅二百
里西去那色波國二百里北去米國二百里東北
去米國二百里東去瓜州六千五百里大業中遣
使貢方物曹國都那密水南數里舊是康居之
地也國無主康國王令子烏建領之都城方三里
東南去康國百里西去何國百五十里東去瓜州
六千六百里大業中遣使貢方物何國都那林
水南數里舊是康居地也其王姓昭武亦康國王
之族類都城方二里東去曹國百五十里西去小
女國三百里東去瓜州六千七百五十里大業中
遣貢貢方物(魏書隋書載康米史曹何諸國與北史同)
︹唐書西域傳︺康者一曰薩末鞬亦曰颯株建元魏
所謂悉萬斤者其南跨史百五十里西北距西曹
百餘里東南屬米百里北中曹五十里在那密水
南大城三十小堡三百君姓温本月氏人始居祁
連北昭武城為突厥所破稍南依葱嶺即有其地
枝庶分王曰安曰曹曰石曰米曰何曰火尋曰戊
地曰史世謂九姓皆氏昭武隋時其王屈木支娶
西突厥女遂臣突厥武德十年始遣使來獻高宗
永徽時以其地為康居都督府東曹或曰率都
沙那蘇對沙那劫布咀那蘇都識匿凡四名居波悉
山之隂漢貳師城地也東北距俱戰提二百里北
至石西至康東北寧遠皆四百里許南至吐火羅
五百里有野义城武德中與康同遣使入朝西曹
者隋時曹也南接史及波覧治瑟底痕城武德中
入朝天寳元年獻方物中曹者居西曹東康之北
王治迦底真城米或曰彌末曰彌秣賀北百里距
康其君治鉢息德城永徽時為大食所破顯慶三
年以其地為南謐州朝貢不絶何或曰屈霜你迦
曰貴霜匿即康居小王附墨城故地史或曰佉沙
曰羯霜那居獨莫水南康居小王蘇薤城故地西
百五十里距那色波北二百里屬米南四百里吐
火羅也
按唐書吐火羅居葱嶺西烏滸水之南古大夏
地那色波亦曰小史居吐火羅故地東扼葱嶺
而於史國則稱其西距那色波南接吐火羅北
史亦云史國南去吐火羅五百里是史國在葱
嶺西北也北史米國西南去史國二百里史國
北去米國二百里東北去米國二百里唐書史
北二百里屬米是米為史直北偏東二百里國
在葱嶺北也唐書康國南距史百五十里東南
距米百里是康為史直北米西北百餘里國在
葱嶺西北也唐書東曹即蘇對沙那西至康是
東曹在康國之東而云南去吐火羅五百里亦
應在葱嶺西北以北史米國西南去史國二百
里西北去蘇對沙那五百里之文証之則東曹
固在史國之北是以南去吐火羅與史國同也
東曹之西為中曹南接康中曹之西為西曹南
接史而康之南境亦接史是史國東西之境較
長唐書東曹西至康北史曹國東南至康一專
就東曹而言一兼中東西三曹國而言故其文
不同北史稱何國東去曹國百五十里是何國
又居諸國之西也總計史米曹康何五國南北
約四百里東西六百餘里在葱嶺直北迤西境
上以今形勢揆之當為霍罕安集延諸城西南
五百餘里内地安集延諸城為唐之寧遠說見
前條由是西南行得曹米諸國即唐書所謂東
曹東北四百里至寧遠者也九姓昭武為匈奴
突厥所破稍西南行依葱嶺者如此既遷之後
在漢大宛西南依葱嶺未遷之前在漢大宛西
北傍祁連舊屬康居五小王地漢書所謂大宛
西北與康居接北道西踰葱嶺則出大宛康居
者於此可見唐書稱東曹為漢貳師城猶在大
宛境内又云西曹者隋時曹也隋書曹國舊康
居之地是則唐之東曹西曹實漢之大宛康居
交界處益灼然矣
塔什罕
塔什罕東北與右部哈薩克接東與布魯特接東
南與那木干接距喀什噶爾城一千三百里漢大
宛康居交界處唐則石國地也地居平原有城以
三和卓分轄回衆曰莫爾多薩木什曰沙達曰吐
爾占向為右部哈薩克羈屬歲供差役莫爾多薩
木什者哈薩克所置和卓也為吐爾占所逐哈薩
克以兵問罪於吐爾占久而不觧乾隆二十三年
參贊大臣富德追擒哈薩克錫拉至其地遣蒙固
爾岱赫善等往撫塔什罕回衆及右部哈薩克次
軍於莾格特城外以待之蒙固爾岱赫善既諭哈
薩克降復憫回衆之受兵也將平之召吐爾占未
至索諸野方與哈薩克戰於河上因諭以睦鄰守
土之道並宣示
聖主威福乃大感悟與哈薩克釋爭相睦如初遂遣其
屬莫呢雅斯奉表降
詔受之其文曰臣莫爾多薩木什跪奏
大仁至聖普冐羣生大皇帝恭惟
天使惠臨臣土臣不勝懽躍奉承
諭旨若開蒙瞽蠢兹邊末敢備外藩罔或有二心所有
準孽額什木札布謹獻闕下外臣草莾冀隨星軺
仰瞻
聖容躬服
彛訓回歸游牧宣示臣屬永永無極誠忻誠慶九月莫
呢雅斯來朝
賜宴盤山靜寄山莊與觀南苑大閱及燈火額什木札
布阿睦爾撒納兄子也從賊亡走為塔什罕所得
至是獻之其地北極高三十度五分距京師偏西
四十七度三十三分由塔什罕西南行七百里外
踰錫爾河又踰那林河為賽瑪爾堪城又西南為
哈拉克則城又西為烏爾根齊城又西臨達里岡
阿鄂謨西境盡矣
︹明史西域傳︺塔失罕(舊作逹失干今改正)西去賽瑪爾堪(舊作)
(撒馬兒罕今改正)七百餘里城居平原周二里外多園林
饒果木土宜五榖民居稠密
按北魏以降康居五王分為九姓後稍西南遷
居漢大宛西南即北史所謂舊居祁連山北昭
武城因被匈奴所破西踰葱嶺唐書所謂始居
祁連北昭武城為突厥所破南依葱嶺者也今
塔什罕城在古康居大宛之間當葱嶺直北四
百里外必古所謂昭武城者去此不遠是以南
遷則依葱嶺西遷則踰葱嶺也眀代去今差近
達失干即塔什罕其名不昜所謂西去賽瑪爾
堪七百餘里者即今自塔什罕西南行踰鍚爾
那林兩河而至之賽瑪爾堪城也
欽定皇輿西域圖志卷四十五
欽定皇輿西域圖志卷四十五
藩屬二
東布魯特
東布魯特在準噶爾部西南回部西北天山北麓
近葱嶺東北距伊犁一千四百里東南距阿克蘇
七百九十里其部有五最著者三曰薩雅克鄂拓
克頭目不一而圖魯起拜為首戸一千有竒曰薩
拉巴哈什鄂拓克頭目不一而車里克齊為首戸
亦千有竒又一部舊居塔拉斯頭目不一而邁塔
克為首戸四千有竒諸頭目不相統屬推一年長
者有事則告俾與聞而已頭目之長瑪木克呼里
則兼轄諸部其俗好利喜爭尚畜牧事耕種頗畏
法度舊游牧地在格根喀爾竒拉特木爾圖為凖
噶爾所侵西遷寓居安集延及凖噶爾平乃得復
其故地乾隆二十三年將軍兆惠等追捕逆賊哈
薩克錫拉兵臨布魯特界圖魯起拜等願内附乃
遣侍衛烏爾登托倫泰往撫行數日抵其游牧珠
穆翰恭捧
諭旨宣讀畢薩雅克薩拉巴哈什兩鄂拓克人衆俱以
手加額望
闕叩首而言曰我部久思投誠
大皇帝為準噶爾間阻不能自通今得為
天朝臣僕實望外之幸言訖復環向叩首歡聲殷地時
塔拉斯頭目邁塔克子額什博洛適在其地亦願
率所部來降托倫泰與俱往行六日至其地撫定
其衆於是東布魯特全部皆内附瑪木特呼里年
九十餘形體肥平時趺坐腹垂至地不能遠行乃
遣頭目車里克齊圖魯起拜尼沙三人獻牛羊百
頭謁軍門因令入
覲
詔扈木蘭行圍
賜宴萬樹園觀燈火三人者之至我軍也將軍兆惠等
與之筵宴令觀軍營武藝咸驚詫曰
天朝弓矢之利向固聞之至於有發必中層甲洞穿馬
上三鎗連發五箭左右連射離馬及地騰躍而起
此種竒特實罕聞見彼準噶爾殘虐不道固宜破
滅哈薩克素稱富強望風欵附何有於我等區區
小部落乎相與駭歎不置云其地北極高四十一
度三十分至四十二度距京師偏西四十一度三
十分至四十三度三十分其在於古為烏孫西鄙
地其别部酋長額木爾貝於二十六年率所部内
遷遣弟穆魯特歸誠願受安插貢匕首
帝嘉之賜額木爾貝三品頂帶
御製布魯特稱臣内屬遣使詣闕詩以紀事(有序戊寅)
布魯特為回部别族素與中土聲教不通比因逆回
小和卓木背恩反覆戕我使臣既命將往征屢戰大
捷而將軍兆惠亦以搜捕伊犁賊黨旋師會𠞰道經
布魯特界其酋長圖魯起拜等遮道呼籲自陳向為
厄魯特所阻自外王化今西域蕩平所部人衆皆願
輸誠内屬並各遣其大首領馳驛赴闕納欵念此遐
荒殊域固未脅以兵威亦非馭以智術望風歸附情
詞諄懇已允將軍等所請許其攜從入覲而并識其
緣起如此
撻伐原因討逆回仰流詎意遠人徠舊傅勃律兩王㩀
(唐書西域傳有大小勃律王其地直吐蕃西去長安八千里以方域考之即今布魯特部落)即見堅
昆一面摧(回部葉爾羌喀什噶爾之地西即與布魯特連界今布魯特内附則已斷其一臂矣)厚
往薄來風早樹東鶼西鰈道方開不招不拒敷吾惠王
會何妨達九垓
御製布魯特使臣至宴賜即席得句(戊寅)
七戎舜教遠難稽布露通唐付狄鞮(布魯特自古未通中國考唐書西域)
(傳始載布露或云勃律有大小兩王其時雖稱内屬不過羈縻勿絶而已)部昔兩王稱大小
人今一派别東西(布魯特有東西之號在東者分鄂拓克為五在西者分鄂拓克為十五)
新恩恰值伊綿峪(布祜圖昂阿乙亥歲平準噶爾噶爾藏多爾濟等來朝於此丁丑歲哈薩)
(克歸化使臣根札噶喇等亦來朝於此今歲布魯特歸化其使臣亦適朝覲於此地靈佳兆有如此神竒者因)
(名其峪曰伊綿伊綿者國語會極歸極之意也)舊識兼逄達瓦齊(時達瓦齊扈駕預宴詢諸)
(使臣知其舊為台吉時曾識之笑語甚歡)勤遠拓邊凛古戒捧盈恭已奉
天禔
御製萬樹園宴布魯特即席得句(戊寅)
鱗集仰流鹿食苹筵開萬樹洽輿情舊藩每看聯新部
夜雨剛欣凑午晴聲教遠通娑夷水恩膏直逮孽多城
敢云揚
烈幸無忝惟益臨深勵守成
御製萬樹園賜布魯特人觀燈火(戊寅)
錘峰正掛玉輪盈(時九月望日夕)合燦烟花愜遠情卉服毳裳
朝麗正(山莊正門名)逖疎曶爽耀光明從來不識燈王法(布魯)
(特夲回部不是蒙古敬黃教)幻裏疑遊迦布城(彼處地名)歲歲山莊行盛
典心殷保泰益屏營
御製布魯特額木爾貝所獻匕首歌(壬午)
回部大定興農耕分駐宣撫留朝卿其中額什噶爾城
近外部落嚴候偵有布魯特馳使伻厥長額木爾貝名
獻玉匕首來輸誠佉盧回書仍左行譯出一一伸葵傾
向因路阻兇醜兵戡逆靖亂今太平地為王土人王氓
貢物表敬慙菲輕驛致金闕由海眀(時侍郎海明駐喀什噶爾)開匣
尺八居然呈龍鱗其室橢以赬玉柄金鏤象鼻形抽看
光如波溢青月芽直芒披電星封還銷鑄胥矯情咸賓
用識王道貞
︹北史西域傳︺波路國在阿鈎羌西北去代一萬三
千九百里
︹唐書西域傳︺大勃律或曰布露直吐蕃西與小勃
律接萬歲通天逮開元時三遣使者朝小勃律去
京師九千里而贏東少南三千里距吐蕃贊普牙
東八百里屬烏萇東南三百里大勃律南五百里
箇失密北五百里當護密之娑勒城王居孽多城
臨娑夷水其西山嶺有大城曰迦布羅開元初王
没謹忙來朝元宗以兒子蓄之以其地為綏遠軍
國廹吐蕃數為所困吐蕃曰我非謀爾國假道攻
四鎮爾久之吐蕃奪其九城没謹忙求救北庭節
度使張孝嵩遣疏勒副使張思禮率銳兵四千倍
道往沒謹忙因出兵大破吐蕃復九城詔册為小
勃律王没謹忙死貢獻不入安西都護三討之無
功天寳六載詔使都護高仙芝伐之遂平其國於
是拂菻大食諸胡七十二國皆震恐咸歸附執小
勃律王歸京師詔改其國號歸仁置歸仁軍
按今布魯特為唐之布露一名勃律
御製詩注辨晰精詳誠地志之指南灼千古而無惑者
矣至唐以前沿革之概亦有可推而見者考漢
書云烏孫南與城郭諸國相接所謂城郭諸國
者指天山以南葱嶺以東之三十六國而言東
自車師西迄疏勒其直北之境皆與烏孫接特
烏孫在山北諸國在山南耳今之喀什噶爾古
疏勒地踰山而北即今東布魯特之薩雅克薩
拉巴哈什諸部落其境亦正相直此可見東布
魯特之在漢尚為烏孫地矣又云烏孫夲塞地
大月氏西破走塞王塞王南越縣度大月氏居
其地後烏孫昆莫破大月氏大月氏西臣大夏
而烏孫昆莫居之是月氏未為烏孫所破時實
居塞王故地在葱嶺之北也又云烏秅國西有
縣度烏秅為今拔達克山㩀此則縣度山在今
葱嶺南拔達克山西而塞王故地當在拔達克
山東北也塞王南越縣度之後地屬月氏月氏
西臣大夏之後地屬烏孫今東布魯特諸部正
當葱嶺之北拔達克山東北是即昆莫當時西
走月氏之地為烏孫西鄙無疑漢書又稱烏孫
不田作種樹隨畜逐水草與匈奴同俗今東布
魯特諸部無城郭逐水草與迤東之準噶爾同
俗是固烏孫之舊也過此以西則為霍罕安集
延瑪爾噶朗諸城是皆土著有城郭為漢大宛
地蓋漢時烏孫西與大宛接壤而大宛與烏孫
異俗史記稱其土著耕田有城郭宮室者是也
又按北史波路國在阿鈎羌西北而阿鈎羌國
在莎車西南西有縣度山以漢書烏秅國西有
縣度之文証之則阿鈎羌國當與今拔達克山
連壤魏時波路在阿鈎羌西北今布魯特在拔
達克山西北形勢相合而波路之與布魯音亦
相同外藩字無正音稱名類由口授積久沿訛
猶得與初稱近似者蓋往往而有矣
西布魯特
西布魯特在喀什噶爾西北三百里道由鄂什踰
葱嶺而至與東布魯特相望部落凡十有五其最
著者四曰額德格訥鄂拓克曰蒙科爾多爾鄂拓
克頭目阿濟比兼轄之戸七百有竒曰齊里克鄂
拓克頭目由瑪特戶二百有竒曰巴斯子鄂拓克
頭目噶爾住戸千三百有竒部落雖分而駐牧同
地東南扼葱嶺西迄於布哈爾諸部落共二十萬
人逐水草事游牧漢休循捐毒故地也久思内附
以準噶爾阻未得通乾隆二十四年將軍兆惠既
定喀什噶爾追捕餘孽道經諸部遮道籲請内附
乃遣二等侍衛達克塔納等往撫阿濟比奉將軍
書曰額德格訥布魯特小臣阿濟比恭祝
大皇帝萬萬夀恭呈如天普覆廣大無外富有四海
乾隆大皇帝欽命將軍之前今將軍自喀什噶爾傳諭
我部頒給印文謹已奉到不勝踴躍適慰心想當
率諸部自布哈爾迤東二十萬人衆皆作臣僕兆
惠嘉其誠表於
朝
詔受之由是十五部落皆内附諸頭目以未出痘不敢
入中國乃遣由瑪特之兄名呼達里者朝
京師
覲於盤山靜寄山莊
賜宴與觀南苑大閱及燈火二十五年正月額德格訥
阿濟比遣使錫喇噶斯等來朝
賜宴八月遣侍衛索諾木等往
賜勅郊迎祗受如禮二十七年額德格訥阿濟比所屬
鄂斯諸處為霍罕額爾德尼侵㩀今註守新疆尚
書永貴等遣諭額爾德尼還所侵地其地北極高
四十度一分至三十分距京師偏西四十三度三
十一分至四十六度三十分二十八年其别部阿
瓦勒比願以其部供内地游牧并悉心經理牧羣
事宜
帝嘉之
賜四品頂帶
︹漢書西域傳︺休循國王治鳥飛谷在葱嶺西去長
安萬二百一十里東至都護治所三千一百二十
一里至捐毒衍敦谷二百六十里西北至大宛國
九百二十里西至大月氏千六百一十里民俗衣
服類烏孫因畜隨水草捐毒國王治衍敦谷去長
安九千八百六十里東至都護治所二千八百六
十一里至疏勒南與葱嶺屬西上葱嶺則休循也
西北至大宛千三十里北與烏孫接衣服類烏孫
隨水草依葱嶺
按漢書休循捐毒皆在葱嶺外二國相屬附葱
嶺而居今喀什噶爾西鄂什一帶連屬葱嶺休
循捐毒當在其西北麓班師所謂西上葱嶺者
由鄂什口西出葱嶺也今西布魯特之蒙科爾
多爾諸部落道由鄂什出葱嶺則諸部正當其
麓應即休循捐毒故地且在安集延霍罕有城
郭諸國之東南正班史所謂西北至大宛國也
又烏孫西逐月氏而據其地休循捐毒境界毗
連捐毒南直疏勒北與烏孫據有月氏之境相
屬故風俗衣服類烏孫以月氏之先夲塞王地
也以一方形勢考之北則烏孫據有月氏之地
南則捐毒捐毒以西則休循大宛則當二國之
西北而東與烏孫據有月氏之地接以今之東
布魯特當古烏孫據有月氏之地今之西布魯
特當古休循捐毒二國地在今則為無城郭之
部落遺墟故俗大略可見又休循去都護治所
三千一百二十一里捐毒去都護治所二千八
百六十一里相距不及三百里以兩國戸口考
之大小相等其地實不過六百里以今布魯特
之蒙科爾多爾齊里克巴斯諸諸部落核之殆
不啻兼有兩國之地矣
霍罕
霍罕在鄂什西北七百八十里喀什噶爾西北八
百八十里東與布魯特部落錯處其東為瑪爾噶
朗又東為安集延東北為那木干皆有城郭四城
地當平陸南控葱嶺北濱那林河河流從東布魯
特境西行過安集延城北又西過瑪爾噶朗城北
又西過那木干城北又西過霍罕城南又西北行
過賽瑪爾堪城北又東南入於達里岡阿鄂謨南
北山泉支流會合襟帶諸城之間土膏沃衍氣候
和煦人民殷庶畜牧饒富其人亦布魯特種奉回
教習帕爾西語則皆古之大宛國也諸城皆有伯
克而霍罕城伯克額爾德尼為之長衆咸聽命乾
隆二十四年將軍兆惠追捕霍集占同侍衞達克
塔納等撫定布魯特諸部遂至其地額爾德尼伯
克遣都官伯克迎至城内日饋特羊爪果酒米又
氊毺馬匹諸物感慕悅服偹極誠敬使旋乃遣頭
目托克托瑪哈墨苐等謁軍門賫奉額爾德尼等
恭進
皇上表文併上將軍書曰額爾德尼伯克等請
大皇帝欽差統兵至威至勇將軍等安仰頼
上天之德
大皇帝洪福我等羣生亦護安業聞將軍至葉爾羌喀
什噶爾後布魯特哈薩克等衆部落俱傳檄安定
而我部檄書未至日夜以冀幸侍衞賫將軍書來
我等得為
大皇帝臣僕永受康寧不勝感悅於是四城咸内附二
十五年正月遣安集延伯克托克托瑪哈墨苐來
朝(詳安集延條)九月額爾德尼遣使貢馬二十七年貢
白鷹二十八年額爾德尼遵駐守新疆尚書永貴
等檄還所侵布魯特地二十九年
賜勅訓諭額爾德尼并免通信喀什噶爾伊沙噶伯克
阿伯都喇伊木罪是年貢白海青三十五年額爾
德尼卒姪納禄博圖襲為伯克遣使來朝貢龍泉
盤子其地北極高四十一度二十三分距京師偏
西四十五度五十六分
御製白鷹歌
霍罕額爾德尼伯克所進歌以紀事(壬午)
受將軍檄遮賊魁設䍙未入慚雉媒(逆酋霍集占兄弟窮竄至拔達克山)
(獻馘而安集延霍罕諸回部一奉軍門劄並請設計誘擒雖逆酋未及取道而先後悃忱偹著)捧首以
降心無乖方物屢獻表賓徠每教厚往而薄來九經正
義誠昭哉白鷹今復致鷙材雪毛金脚刷羽皚下鞲目
不留狼豺鶻師赤飬皆旗回(回人飬鷹鷂者謂之鶻師赤居之京師隸八旗)蒲
萄餵肉那可儕開門揖盗謀非佳博觀今古益凛懷作
歌匪詡荒遐開
御製白海青歌(有序甲申)
霍罕汗額爾德尼嚮風欵塞獻白海青一重數譯而
達京師所謂積雪全映飛花碎點信鷙鳥之竒特者
也金元以來賦海青者率目為海東之産故有扶餘
東溟之詠今林丞所掌金眸玉爪廻異凡材者蓋習
見習聞兹霍罕地在玉門萬里外於古為大荒以西
順秋氣而應瑶光其精明俊竦為金方之英固宜既
命郎世寧繪圖狀其神貎更賦七言長句以紀其實
匪若天馬興歌極鋪張誇詡之為亦如旅獒底貢深
持盈慎德之思耳
海東翻飛下海西(海青夲名海東青)變青為白斯更竒東木西
金五行配各從其色非人為霍罕部在天山右其汗名
額爾德尼攄誠通貢致方物韝來鷙鳥隨譯鞮黃睛玉
爪氣雋逸素翹皓羽光陸離籠育林監昭遠服為之造
屋誠無稽(見元史)豪騰雄擊都弗藉純精明㓗覃宜題瑞
圖越裳漫比擬寫形傳實寧可遺寫形傳實寧可遺久
安永奠殷吾思
御製詠龍泉盤子(有序庚寅)
向侍衞自吐魯蕃廻者曾携一盤至亦既有詩紀事
此盤乃霍罕所貢霍罕安集延部類相近而霍罕為
之長舊伯克額爾德尼今其姪納博圖襲為伯克
其地蓋遠於吐魯番數倍使使者貢萬夀並告新用
事因成是什錄實
古宋龍泉世頗稀云何外域尚或有吐魯番器昔訝看
霍罕包貢今復走不寳厚往致頻來所嘉彼亦知獻夀
質厚色葱弗茅蔑(出遵生八牋磁器開路曰蔑少損曰茅)定窑之下斯掄
首趙家幅員未逮彼彼何以得故難剖長言紀實非玩
物更厪深意慎所守
︹史記大宛傳︺大宛在匈奴西南在漢正西去漢可
萬里其俗土著耕田有城郭屋室其屬邑大小七
十餘城其北則康居西則大月氏西南則大夏東
北則烏孫東則扞冞于窴
︹漢書西域傳︺大宛國王治貴山城去長安萬二千
五百五十里東至都護治所四千三十一里北至
康居卑闐城千五百一十里西南至大月氏六百
九十里北與康居南與大月氏接宛别邑七十餘
城多善馬張騫始為武帝言之上遣使者持千金
及金馬以請宛善馬宛王不肯與漢使妄言宛遂
攻殺漢使於是天子遣貳師將軍李廣利伐宛宛
人斬其王母寡首獻馬三千匹漢軍乃還
︹晉書西戎傳︺大宛去洛陽萬三千三百五十里南
至大月氏北接康居大小七十餘城太康六年武
帝遣使楊顥拜其王藍庾為大宛王藍庾卒其子
摩之立遣使貢汗血馬
︹魏書西域傳︺洛那國故大宛國也都貴山城在疏
勒西北去代萬四千四百五十里太和三年遣使
獻汗血馬自此每使朝貢
︹唐書西域傳︺寧遠者夲拔汗那或曰鏺汗元魏時
謂破洛那去京師八千里居西鞬城在真珠河之
北有大城六小城百貞觀中王契苾為西突厥瞰
莫賀咄所殺阿瑟那鼠匿奪其城鼠匿死子遏波
之立契苾兄子阿了參為王治呼悶城遏波之治
渴塞城顯慶初遏波之遣使朝貢三年以渴塞城
為休循州都督府授阿參了刺史自是歲朝貢天
寳三載改其國號寧遠
按漢書稱自車師前王廷隨北山波河西行至
疏勒為北道西踰葱嶺則出大宛康居奄蔡今
喀什噶爾為古疏勒其踰葱嶺必經鄂什是即
古自疏勒西踰葱嶺出大宛之北道也漢書休
循在葱嶺西捐毒與葱嶺屬二國附葱嶺而居
西北皆當大宛而捐毒稍東其北尚與烏孫接
則是鄂什出葱嶺之道計之葱嶺西北為休循
休循西北為大宛也休循捐毒為今布魯特(說見)
(前條)由是西北為安集延瑪爾噶朗霍罕那木干
塔什罕皆有城郭土著與史記大宛土著有城
郭之說合則大古宛地當即今安集延諸城無
疑元魏以洛那國為古大宛云在疏勒西北方
位非誣唐之拔汗那即魏破洛那而更名寧遠
者應即漢大宛故地東界西突厥南接葱嶺是
以其王契苾為西突厥所殺而以渴塞城為休
循州者境當葱嶺北原夲漢休循國地是今安
集延諸城在漢為大宛在唐為寧遠也
御製詩䟦云史記言大宛為城郭之國則正今之回部
非哈薩克也臣等紬繹
聖訓考證方隅如今之葉爾羌一帶回部附近葱嶺雖
與漢時大宛相去不遠尚在葱嶺之内其在葱
嶺外者為今霍罕安集延諸城亦奉回教參互
史書審證方位其為大宛故壤無疑
安集延
安集延在霍罕東三百八十里東南去鄂什四百
里去喀什噶爾五百里西北為那木干西為瑪爾
噶朗北濱那林河南接葱嶺乾隆二十四年奉將
軍檄諭令協擒霍集占既内附專使籲請入
覲二十五年正月其城伯克托克托瑪哈墨第等朝
京師
賜宴瀛臺其地北極高四十一度二十八分距京師偏
西四十四度三十五分
御製瀛臺賜宴安集延來使即席得句(庚辰)
奉檄猶慚力未宣(安集延奉將軍遣侍衞檄諭即欲協擒霍集占兄弟以逆賊未至彼境即)
(專使籲請入覲)右旋書捧使來專閉關難學漢光武謁陛何期
安集延西宛都稱到天上南蘭羣喜沐恩先(時拔遠山使尚未到)
仰流嘉彼明於順三接應申錫賚駢
御製安集延匕首(癸未)
持短入長不踰尺應速用近兩刃窄水晶為靶月芽直
筠沖插腰豫戒廹感我厚澤貢弗惜徒觀美理霜雪色
纏綿經冗金錯餙漆龍文鞘偃蹇奕自來非擬鄧遵得
錦袄襓更檀匣襲用昭絶域兵戈釋
瑪爾噶朗
瑪爾噶朗在安集延西百八十里北濱那林河東
與安集延接南拱葱嶺西有河出葱嶺北山北行
入那林河乾隆二十四年侍衞達克塔納往撫其
城伊拉斯呼里拜伯克以其屬内附其地北極高
四十一度二十四分距京師偏西四十五度十分
那木干
那木干在瑪爾噶朗城西北八十里霍罕城東北
八十里南濱那林河東西有水出北山南流入那
林河東北與布魯特雜處乾隆二十四年與霍罕
安集延同時内附其地北極高四十一度三十八
分距京師偏西四十五度四十分東五十里踰河
為塔爾罕
按霍罕安集延瑪爾噶朗那木干諸部跨那林
河之南北列城四五應即漢大宛别邑七十餘
城唐寧遠大城六小城百之故地說並見前霍
罕條又按唐時寧遠即破洛那其西南境别有
曹史康米諸國即康居五小王支庶為匈奴突
厥所請西南依葱嶺者亦應在今安集延諸城
以西其詳備見北魏隋唐諸史爰摭錄故實而
繫以論說焉
︹北史西域傳︺康國者康居之後也遷徙無常不恒
故地自漢以來相承不絶其王本姓温月氏人也
舊居祁連山北昭武城因被匈奴所破西踰葱嶺
遂有國枝庶各分王故康國左右諸國並以昭武
為姓示不忘夲也王字世夫畢其妻突厥達度可
汗女也都於薩寳水阿禄迪城名為強國西域諸
國多歸之大業中始遣使貢方物米國都那密
水西舊康居之地無王其城主姓昭武康國王之
支庶字閉拙都城方二里西北去蘇對沙那國五
百里西南去史國二百里東去瓜州六千四百里
大業中頻貢方物史國都獨莫水南舊康居之
地也其王姓昭武字狄遮亦康國之支庶也都城
方二里北去康國二百四十里南去吐火羅二百
里西去那色波國二百里北去米國二百里東北
去米國二百里東去瓜州六千五百里大業中遣
使貢方物曹國都那密水南數里舊是康居之
地也國無主康國王令子烏建領之都城方三里
東南去康國百里西去何國百五十里東去瓜州
六千六百里大業中遣使貢方物何國都那林
水南數里舊是康居地也其王姓昭武亦康國王
之族類都城方二里東去曹國百五十里西去小
女國三百里東去瓜州六千七百五十里大業中
遣貢貢方物(魏書隋書載康米史曹何諸國與北史同)
︹唐書西域傳︺康者一曰薩末鞬亦曰颯株建元魏
所謂悉萬斤者其南跨史百五十里西北距西曹
百餘里東南屬米百里北中曹五十里在那密水
南大城三十小堡三百君姓温本月氏人始居祁
連北昭武城為突厥所破稍南依葱嶺即有其地
枝庶分王曰安曰曹曰石曰米曰何曰火尋曰戊
地曰史世謂九姓皆氏昭武隋時其王屈木支娶
西突厥女遂臣突厥武德十年始遣使來獻高宗
永徽時以其地為康居都督府東曹或曰率都
沙那蘇對沙那劫布咀那蘇都識匿凡四名居波悉
山之隂漢貳師城地也東北距俱戰提二百里北
至石西至康東北寧遠皆四百里許南至吐火羅
五百里有野义城武德中與康同遣使入朝西曹
者隋時曹也南接史及波覧治瑟底痕城武德中
入朝天寳元年獻方物中曹者居西曹東康之北
王治迦底真城米或曰彌末曰彌秣賀北百里距
康其君治鉢息德城永徽時為大食所破顯慶三
年以其地為南謐州朝貢不絶何或曰屈霜你迦
曰貴霜匿即康居小王附墨城故地史或曰佉沙
曰羯霜那居獨莫水南康居小王蘇薤城故地西
百五十里距那色波北二百里屬米南四百里吐
火羅也
按唐書吐火羅居葱嶺西烏滸水之南古大夏
地那色波亦曰小史居吐火羅故地東扼葱嶺
而於史國則稱其西距那色波南接吐火羅北
史亦云史國南去吐火羅五百里是史國在葱
嶺西北也北史米國西南去史國二百里史國
北去米國二百里東北去米國二百里唐書史
北二百里屬米是米為史直北偏東二百里國
在葱嶺北也唐書康國南距史百五十里東南
距米百里是康為史直北米西北百餘里國在
葱嶺西北也唐書東曹即蘇對沙那西至康是
東曹在康國之東而云南去吐火羅五百里亦
應在葱嶺西北以北史米國西南去史國二百
里西北去蘇對沙那五百里之文証之則東曹
固在史國之北是以南去吐火羅與史國同也
東曹之西為中曹南接康中曹之西為西曹南
接史而康之南境亦接史是史國東西之境較
長唐書東曹西至康北史曹國東南至康一專
就東曹而言一兼中東西三曹國而言故其文
不同北史稱何國東去曹國百五十里是何國
又居諸國之西也總計史米曹康何五國南北
約四百里東西六百餘里在葱嶺直北迤西境
上以今形勢揆之當為霍罕安集延諸城西南
五百餘里内地安集延諸城為唐之寧遠說見
前條由是西南行得曹米諸國即唐書所謂東
曹東北四百里至寧遠者也九姓昭武為匈奴
突厥所破稍西南行依葱嶺者如此既遷之後
在漢大宛西南依葱嶺未遷之前在漢大宛西
北傍祁連舊屬康居五小王地漢書所謂大宛
西北與康居接北道西踰葱嶺則出大宛康居
者於此可見唐書稱東曹為漢貳師城猶在大
宛境内又云西曹者隋時曹也隋書曹國舊康
居之地是則唐之東曹西曹實漢之大宛康居
交界處益灼然矣
塔什罕
塔什罕東北與右部哈薩克接東與布魯特接東
南與那木干接距喀什噶爾城一千三百里漢大
宛康居交界處唐則石國地也地居平原有城以
三和卓分轄回衆曰莫爾多薩木什曰沙達曰吐
爾占向為右部哈薩克羈屬歲供差役莫爾多薩
木什者哈薩克所置和卓也為吐爾占所逐哈薩
克以兵問罪於吐爾占久而不觧乾隆二十三年
參贊大臣富德追擒哈薩克錫拉至其地遣蒙固
爾岱赫善等往撫塔什罕回衆及右部哈薩克次
軍於莾格特城外以待之蒙固爾岱赫善既諭哈
薩克降復憫回衆之受兵也將平之召吐爾占未
至索諸野方與哈薩克戰於河上因諭以睦鄰守
土之道並宣示
聖主威福乃大感悟與哈薩克釋爭相睦如初遂遣其
屬莫呢雅斯奉表降
詔受之其文曰臣莫爾多薩木什跪奏
大仁至聖普冐羣生大皇帝恭惟
天使惠臨臣土臣不勝懽躍奉承
諭旨若開蒙瞽蠢兹邊末敢備外藩罔或有二心所有
準孽額什木札布謹獻闕下外臣草莾冀隨星軺
仰瞻
聖容躬服
彛訓回歸游牧宣示臣屬永永無極誠忻誠慶九月莫
呢雅斯來朝
賜宴盤山靜寄山莊與觀南苑大閱及燈火額什木札
布阿睦爾撒納兄子也從賊亡走為塔什罕所得
至是獻之其地北極高三十度五分距京師偏西
四十七度三十三分由塔什罕西南行七百里外
踰錫爾河又踰那林河為賽瑪爾堪城又西南為
哈拉克則城又西為烏爾根齊城又西臨達里岡
阿鄂謨西境盡矣
︹明史西域傳︺塔失罕(舊作逹失干今改正)西去賽瑪爾堪(舊作)
(撒馬兒罕今改正)七百餘里城居平原周二里外多園林
饒果木土宜五榖民居稠密
按北魏以降康居五王分為九姓後稍西南遷
居漢大宛西南即北史所謂舊居祁連山北昭
武城因被匈奴所破西踰葱嶺唐書所謂始居
祁連北昭武城為突厥所破南依葱嶺者也今
塔什罕城在古康居大宛之間當葱嶺直北四
百里外必古所謂昭武城者去此不遠是以南
遷則依葱嶺西遷則踰葱嶺也眀代去今差近
達失干即塔什罕其名不昜所謂西去賽瑪爾
堪七百餘里者即今自塔什罕西南行踰鍚爾
那林兩河而至之賽瑪爾堪城也
欽定皇輿西域圖志卷四十五
