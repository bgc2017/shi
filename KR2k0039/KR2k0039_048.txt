欽定皇輿西域圖志卷三十八
封爵二
哈密屬
康熙三十五年回部伯克額貝都勒拉内附居哈
密三十六年以擒準噶爾噶勒丹子色布騰巴勒
珠爾功授一等扎薩克編旗分視各蒙古額貝都
勒拉卒子郭帕嗣郭帕卒子額敏嗣雍正五年封
鎮國公為受爵之始嗣後世效忠欵襲爵罔替為
類叙於左
額敏初封鎮國公晉封固山貝子
玉素富額敏子襲封鎮國公累封固山貝子多羅
貝勒多羅郡王
伊斯阿克玉素富子降襲多羅貝勒加郡王品級
按額敏之父額貝多勒拉以擒獻準夷得邀
封錫由是奕世受封玉素富於西師之役從征山南回
部駐守烏什辦事勤奮乾隆二十五年入
覲恩賚有加二十六年
諭與土爾番郡王額敏和卓更番前赴新疆回部駐防
不惟世爵增榮即倚任亦綦重已
土爾番屬
土爾番屬回酋額敏和卓於雍正初年避準噶爾
侵掠遷魯克察克十二年内移瓜州在今安西府
敦煌縣境乾隆十九年從征準噶爾抵伊犂二十
年從征回部得
旨錫公爵為受封之始二十四年還居魯克察克子並
以勞績封公逾於世及恒例云
額敏和卓初封鎮國公累封固山貝子多羅貝勒
多羅郡王
蘇賚滿額敏和卓子封輔國公
木薩額敏和卓次子封輔國公
按額敏和卓為回部舊人從征西域移駐新疆
與哈密郡王玉素富更番休息
皇上嘉其勞勩錫爵酬勲有子克家
恩施並逮且以功臣圖形
紫光閣
御製像贊華衮增榮迥非尋常内面之侣所能企及矣
烏什諸城屬
乾隆二十年六月
王師抵伊犂逹瓦齊竄走定北將軍班第等檄山南諸
回部助擒烏什城阿竒木伯克霍集斯奉檄計擒
達瓦齊而伯克鄂對亦于伊犂平後順時歸附授
散秩大臣從征回部蒙
恩錫爵霍什克伯克等先後封賚有差為類敘于左
霍集斯初授貝子品級尋封固山貝子累封多羅
貝勒多羅郡王
鄂對初授公品級尋封固山貝子加貝勒品級
霍什克伯克封輔國公
額色尹封輔國公
噶岱默特封輔國公
阿什默特封輔國公
漠洎帕爾霍集斯子封輔國公以罪除
莽噶里克封輔國公以叛除
按霍集斯伯克以回部望族於擒獻達瓦齊後
為小和卓木所懾遷延觀釁及我師進討烏什
霍集斯復携衆獻城降偕鄂對隨營效力自黑
水之役堅壁厲志阿爾楚克伊什勒淖爾諸戰
屢著勲能用是圖形
紫光仰荷
丹毫品藻不可謂非識時之傑我
皇上以推置之天懷寓保全之至計且令備藩京邸弗
假事權隠荷
聖主之生成者匪淺鮮已又考回教相傳始于墨克墨
德那諸國今天山南路派噶木巴爾屬為其的
傳繼青吉斯汗屬以君其國者派噶木巴爾四
子俱夭以女妻阿里而傳其教諸回部屬焉至
波羅泥都霍集占為第三十世準噶爾自策妄
阿喇布坦時征服回部執其酋長拘于阿巴噶
斯哈丹部并移所屬回民若干戶至彼為之耕
種我師平定伊犂時其酋長波羅泥都霍集占
獻欵輸誠將軍班第等出諸囚繫之中縱還故
土俾撫收山南諸回部並遣副都統阿敏道往
會盟而兩酋狡黠背叛計害阿敏道因移師往
討追竄至拔達克山而斃設令兩酋堅心内面
且當與霍集斯等並承
渥澤而乃狼心不靖卒就芟夷即負
恩者之自外栽培彌徵效順者之能歸帡覆亦惟人所
自為而已霍集斯始祖為莽蘇爾至霍集斯為
第六世霍什克伯克始祖為阿錫木至霍什克伯
克亦第六世均與派噶木巴爾異族云
︹漢書西域傳︺鄯善國本名樓蘭元鳳四年遣平樂
監傳介子往刺其王乃立尉屠耆為王更名其國
為鄯善罽賓王烏頭勞死子代立遣使奉獻漢
使關都尉文忠送其使王欲害忠忠覺之廼與容
屈王子隂末赴共合謀攻罽賓殺其王立隂末赴
為罽賓王授印綬莎車國王無子死時萬年在
漢(萬年為烏孫公主小子)莎車國人計欲自託于漢又欲得
烏孫心即上書請萬年為莎車王漢許之遣使者
奚充國送萬年萬年初立暴惡莎車王弟呼屠徵
殺萬年并殺漢使者自立為王會衛侯馮奉世使
送大宛客即以便宜發諸國兵擊殺之更立佗昆
弟子為莎車王是歲元康元年也
︹後漢書西域傳︺順帝永建四年于窴王放前殺拘
彌王興自立其子為拘彌王而遣使者貢獻于漢
陽嘉元年徐由(敦煌太守)遣疏勒王臣槃擊于窴破之
更立興宗人成國為拘彌王而還建武五年河
西大將軍竇融承制立康(莎車國王)為漢莎車建功懷
德王九年康死謚宣成王弟賢代立十七年遣使
奉獻請都護帝乃因其使賜賢西域都護印綬敦
煌太守裴遵上言不可假以事權又令諸國失望
詔書收還都護印綬更賜賢以漢大將軍印綬賢
由是始恨而猶詐稱大都護移書諸國諸國服屬
焉號賢為單于明帝永平十六年龜兹王建攻
殺疏勒王成自以龜兹左侯兜題為疏勒王冬漢
遣軍司馬班超劫縛兜題而立成之兄子忠為疏
勒王忠後反畔超擊斬之永元六年都護班超
發諸國兵討焉耆危湏尉黎山國遂斬焉耆尉黎
二王首傳送京師懸蠻夷邸超乃立焉耆左侯元
孟為王尉黎危湏山國皆更立其王
︹魏書高昌傳︺延昌中以嘉(高昌王麴嘉)為持節平西將
軍瓜州刺史泰臨縣開國伯私署王如故嘉死子
堅立普泰初堅遣使朝貢除平西將軍瓜州刺史
泰臨縣伯如故又加衛將軍至永熙中特除儀同
三司進為郡公︹西域傳︺鄯善國王真逹降詣京師
世祖厚待之拜交趾公韓牧為假節征西將軍領
護西戎校尉鄯善王以鎮之︹蠕蠕傳︺肅宗時封阿
那瓌朔方郡公蠕蠕王賜以衣冕加之軺蓋禄從
儀衛同于戚藩︹高車傳︺伊匐(王名)復國遣使奉表于
是詔遣使者谷楷等拜為鎮西將軍西海郡開國
公高車王
︹唐書西域傳︺高昌降俘智盛君臣獻觀德殿行飲
至禮酺三日智盛拜左武衛將軍金城郡公弟智
湛右武衛中郎將天山郡公子昭好學歴司膳卿
弟崇裕有武藝永徽中為右武衛翊府中郎將封
交河郡王吐谷渾降國人立順(順為王長子舊質于隋為金紫光禄)
(大夫)為王稱臣内附詔封西平郡王號趉胡吕烏甘
豆可汗為下所殺立其子燕王諾曷鉢詔封河源
郡王號烏地也拔勒豆可汗與吐蕃相攻諾曷鉢
不支走凉州吐蕃遂有其地諾曷鉢請内徙乾封
初更封青海國王諾曷鉢死子忠立忠死子宣超
立聖歷三年拜左豹韜員外大將軍襲故可汗號
宣超死子曦皓立皓死子兆立貞元十四年以朔
方節度副使左金吾衛大將軍慕容復為長樂都
督青海國王襲可汗號復死停襲焉耆國突騎支
不朝貢安西都護郭孝恪討之執突騎支更以栗
婆準攝國事屈利啜以兵救焉耆囚栗婆準更使
吐屯攝王帝曰焉耆我所下爾乃王之耶吐屯懼
不敢王焉耆立栗婆準而從兄薛婆阿那支自為
王執栗婆準獻龜兹殺之阿史那社尒討龜兹阿
那支抗王師為社尒所擒斬以徇立突騎支弟婆
伽利為王婆伽利死國人請還前王突騎支高宗
許之龜兹佐焉耆社尒圍之數月執王立王弟葉
護王其國帝始徙安西都護于其都復封訶黎布
失畢為龜兹王王死更立子素稽為王疏勒儀鳳
時吐蕃破其國開元十六年始遣大理正喬夢松
攝鴻臚少卿冊其君安定為疏勒王于闐擊吐蕃
有功以其地為毗沙都督府析十州授伏闍雄都
督死武后立其子璥璥死復立尉遲伏師戰為王
死伏闍逹嗣并冊其妻執失為妃死尉遲珪嗣妻
馬為妃珪死子勝立至德初以兵赴難因請留宿
衛乾元三年以其弟左監門衛率葉護曜為太僕
員外卿同四鎮節度副使權知本國事
︹五代史四夷附錄︺回鶻當五代之際有居甘州西
州者而甘州回鶻數至唐莊宗時王仁美遣使來
貢自稱權知可汗莊宗即冊仁美為英義可汗天
成二年權知國事王仁裕遣李阿山等來明宗冊
仁裕為順化可汗晉高祖時又冊為奉化可汗晉
天福三年于闐國王李聖天遣使來貢冊聖天為
大寳于闐國王
︹宋史外國傳︺嘉祐八年于闐遣使獻方物以其國
王為特進歸忠保順&KR2091;鱗黑韓王咸平四年回鶻
可汗王禄勝遣使曹萬通來貢特授萬通左神武
軍大將軍天聖元年甘州夜落隔通順遣使來貢
六月詔甘州回鶻外甥可汗王特封歸宗保順可
汗王興國五年贈元忠(沙州帥曹元忠時已卒子延禄遣人來貢)燉煌
郡王授延禄本軍節度咸平四年封延禄為譙郡王
︹明史西域傳︺哈密昂克特穆爾(舊作安克帖木兒今改正)來朝
貢請封乃封為忠順王死以兄子托克托(舊作脫脫今改)
(正)為王卒封托克托從弟托里特穆爾(舊作兔力帖木兒今)
(改正)為忠義王賜印誥玉帶卒命故王托克托子布
逹錫里(舊作卜答失里今改正)嗣忠順王布逹錫里年幼命
托歡特穆爾(舊作脫歡帖木兒今改正)嗣忠義王同理國事正
統二年托歡持穆爾卒封其子托克托特穆爾(舊作)
(脫脫塔木兒今改正)為忠義王未幾卒已而忠順王亦卒封
其子德斡逹實里(舊作倒瓦答失里今改正)為忠順王天順元
年德斡逹實里卒弟布拉噶(舊作卜列革今改正)遣使告哀
即封為忠順王四年王卒國人請立巴圖穆爾(舊作)
(把塔木兒今改正)以王母不肯無王者八年乃擢巴圖穆
爾為右都督攝行國王事賜之誥印成化八年巴
圖穆爾子哈森(舊作罕慎今改正)以父卒請嗣職帝許之
而不命其主國事十年乃命哈森權主國事弘治
元年從其國人請封哈森為忠順王土爾番阿哈
麻(舊作阿黑麻今改正)誘而殺之五年立善巴(舊作陜巴今改正)為
忠順王賜誥印冠服六年阿哈麻執善巴十一年
善巴仍舊封還哈密十八年冬善巴卒其子巴雅
濟(舊作拜牙即今改正)自稱素爾坦(舊作速檀今改正)命封為忠順王
按回部居天山南為漢三十六國唐四鎮地其
時雖間受中朝冊封佩印綬而地不歸於版索
戶不上於司農國既叛服不常王亦廢立無定
五代以降聲教漸淪山北回鶻散處山南偶或
冊名可汗而衰弱已甚遠者惟于闐通使虚錫
封號他無聞焉明代經營遺迹止在哈密中間
倉猝多故至無王者八年更安能長駕遠馭訖
萬里之遙列五等之位乎稽昔回部酋長惟青
吉斯名汗餘則㮣稱和卓若王公諸爵亦均未
著於和通嗣世之餘兹以
聖化之遐敷致天方之來格舊藩新附並列冠裳而且
炳勲烈於丹青荷品題於
藻翰豈非千古一時為往牒所罕能儷美者哉
附準部回部諸爵官屬禄制
汗親王官屬
頭等護衛職銜花翎長史一員
頭等花翎護衛六員
二等藍翎護衛六員
三等藍翎護衛八員
四五品頂帶典儀二員
郡王官屬
頭等護衛職銜花翎長史一員
頭等花翎護衛六員
二等藍翎護衛四員
三等藍翎護衛五員
四五品頂帶典儀二員
貝勒官屬
二等護衛職銜藍翎長史一員
二等藍翎護衛二員
三等藍翎護衛四員
五六品頂帶典儀二員
貝子官屬
三等藍翎護衛六員
五六品頂帶典儀二員
公官屬
三等藍翎護衛六員
七八品頂帶典儀二員
汗歲俸銀二千五百兩幣四十
親王歲俸銀二千兩幣二十五
郡王歲俸銀一千二百兩幣十五
貝勒歲俸銀八百兩幣十三
貝子歲俸銀五百兩幣十
鎮國公歲俸銀三百兩幣九
輔國公歲俸銀二百兩幣七
按凡給雙親王俸者官屬倍增世子歲俸銀一
千五百兩幣二十餘如扎薩克頭等台吉歲俸
銀一百兩幣四官屬不具不在列爵之數云
欽定皇輿西域圖志卷三十八
欽定皇輿西域圖志卷三十八
封爵二
哈密屬
康熙三十五年回部伯克額貝都勒拉内附居哈
密三十六年以擒準噶爾噶勒丹子色布騰巴勒
珠爾功授一等扎薩克編旗分視各蒙古額貝都
勒拉卒子郭帕嗣郭帕卒子額敏嗣雍正五年封
鎮國公為受爵之始嗣後世效忠欵襲爵罔替為
類叙於左
額敏初封鎮國公晉封固山貝子
玉素富額敏子襲封鎮國公累封固山貝子多羅
貝勒多羅郡王
伊斯阿克玉素富子降襲多羅貝勒加郡王品級
按額敏之父額貝多勒拉以擒獻準夷得邀
封錫由是奕世受封玉素富於西師之役從征山南回
部駐守烏什辦事勤奮乾隆二十五年入
覲恩賚有加二十六年
諭與土爾番郡王額敏和卓更番前赴新疆回部駐防
不惟世爵增榮即倚任亦綦重已
土爾番屬
土爾番屬回酋額敏和卓於雍正初年避準噶爾
侵掠遷魯克察克十二年内移瓜州在今安西府
敦煌縣境乾隆十九年從征準噶爾抵伊犂二十
年從征回部得
旨錫公爵為受封之始二十四年還居魯克察克子並
以勞績封公逾於世及恒例云
額敏和卓初封鎮國公累封固山貝子多羅貝勒
多羅郡王
蘇賚滿額敏和卓子封輔國公
木薩額敏和卓次子封輔國公
按額敏和卓為回部舊人從征西域移駐新疆
與哈密郡王玉素富更番休息
皇上嘉其勞勩錫爵酬勲有子克家
恩施並逮且以功臣圖形
紫光閣
御製像贊華衮增榮迥非尋常内面之侣所能企及矣
烏什諸城屬
乾隆二十年六月
王師抵伊犂逹瓦齊竄走定北將軍班第等檄山南諸
回部助擒烏什城阿竒木伯克霍集斯奉檄計擒
達瓦齊而伯克鄂對亦于伊犂平後順時歸附授
散秩大臣從征回部蒙
恩錫爵霍什克伯克等先後封賚有差為類敘于左
霍集斯初授貝子品級尋封固山貝子累封多羅
貝勒多羅郡王
鄂對初授公品級尋封固山貝子加貝勒品級
霍什克伯克封輔國公
額色尹封輔國公
噶岱默特封輔國公
阿什默特封輔國公
漠洎帕爾霍集斯子封輔國公以罪除
莽噶里克封輔國公以叛除
按霍集斯伯克以回部望族於擒獻達瓦齊後
為小和卓木所懾遷延觀釁及我師進討烏什
霍集斯復携衆獻城降偕鄂對隨營效力自黑
水之役堅壁厲志阿爾楚克伊什勒淖爾諸戰
屢著勲能用是圖形
紫光仰荷
丹毫品藻不可謂非識時之傑我
皇上以推置之天懷寓保全之至計且令備藩京邸弗
假事權隠荷
聖主之生成者匪淺鮮已又考回教相傳始于墨克墨
德那諸國今天山南路派噶木巴爾屬為其的
傳繼青吉斯汗屬以君其國者派噶木巴爾四
子俱夭以女妻阿里而傳其教諸回部屬焉至
波羅泥都霍集占為第三十世準噶爾自策妄
阿喇布坦時征服回部執其酋長拘于阿巴噶
斯哈丹部并移所屬回民若干戶至彼為之耕
種我師平定伊犂時其酋長波羅泥都霍集占
獻欵輸誠將軍班第等出諸囚繫之中縱還故
土俾撫收山南諸回部並遣副都統阿敏道往
會盟而兩酋狡黠背叛計害阿敏道因移師往
討追竄至拔達克山而斃設令兩酋堅心内面
且當與霍集斯等並承
渥澤而乃狼心不靖卒就芟夷即負
恩者之自外栽培彌徵效順者之能歸帡覆亦惟人所
自為而已霍集斯始祖為莽蘇爾至霍集斯為
第六世霍什克伯克始祖為阿錫木至霍什克伯
克亦第六世均與派噶木巴爾異族云
︹漢書西域傳︺鄯善國本名樓蘭元鳳四年遣平樂
監傳介子往刺其王乃立尉屠耆為王更名其國
為鄯善罽賓王烏頭勞死子代立遣使奉獻漢
使關都尉文忠送其使王欲害忠忠覺之廼與容
屈王子隂末赴共合謀攻罽賓殺其王立隂末赴
為罽賓王授印綬莎車國王無子死時萬年在
漢(萬年為烏孫公主小子)莎車國人計欲自託于漢又欲得
烏孫心即上書請萬年為莎車王漢許之遣使者
奚充國送萬年萬年初立暴惡莎車王弟呼屠徵
殺萬年并殺漢使者自立為王會衛侯馮奉世使
送大宛客即以便宜發諸國兵擊殺之更立佗昆
弟子為莎車王是歲元康元年也
︹後漢書西域傳︺順帝永建四年于窴王放前殺拘
彌王興自立其子為拘彌王而遣使者貢獻于漢
陽嘉元年徐由(敦煌太守)遣疏勒王臣槃擊于窴破之
更立興宗人成國為拘彌王而還建武五年河
西大將軍竇融承制立康(莎車國王)為漢莎車建功懷
德王九年康死謚宣成王弟賢代立十七年遣使
奉獻請都護帝乃因其使賜賢西域都護印綬敦
煌太守裴遵上言不可假以事權又令諸國失望
詔書收還都護印綬更賜賢以漢大將軍印綬賢
由是始恨而猶詐稱大都護移書諸國諸國服屬
焉號賢為單于明帝永平十六年龜兹王建攻
殺疏勒王成自以龜兹左侯兜題為疏勒王冬漢
遣軍司馬班超劫縛兜題而立成之兄子忠為疏
勒王忠後反畔超擊斬之永元六年都護班超
發諸國兵討焉耆危湏尉黎山國遂斬焉耆尉黎
二王首傳送京師懸蠻夷邸超乃立焉耆左侯元
孟為王尉黎危湏山國皆更立其王
︹魏書高昌傳︺延昌中以嘉(高昌王麴嘉)為持節平西將
軍瓜州刺史泰臨縣開國伯私署王如故嘉死子
堅立普泰初堅遣使朝貢除平西將軍瓜州刺史
泰臨縣伯如故又加衛將軍至永熙中特除儀同
三司進為郡公︹西域傳︺鄯善國王真逹降詣京師
世祖厚待之拜交趾公韓牧為假節征西將軍領
護西戎校尉鄯善王以鎮之︹蠕蠕傳︺肅宗時封阿
那瓌朔方郡公蠕蠕王賜以衣冕加之軺蓋禄從
儀衛同于戚藩︹高車傳︺伊匐(王名)復國遣使奉表于
是詔遣使者谷楷等拜為鎮西將軍西海郡開國
公高車王
︹唐書西域傳︺高昌降俘智盛君臣獻觀德殿行飲
至禮酺三日智盛拜左武衛將軍金城郡公弟智
湛右武衛中郎將天山郡公子昭好學歴司膳卿
弟崇裕有武藝永徽中為右武衛翊府中郎將封
交河郡王吐谷渾降國人立順(順為王長子舊質于隋為金紫光禄)
(大夫)為王稱臣内附詔封西平郡王號趉胡吕烏甘
豆可汗為下所殺立其子燕王諾曷鉢詔封河源
郡王號烏地也拔勒豆可汗與吐蕃相攻諾曷鉢
不支走凉州吐蕃遂有其地諾曷鉢請内徙乾封
初更封青海國王諾曷鉢死子忠立忠死子宣超
立聖歷三年拜左豹韜員外大將軍襲故可汗號
宣超死子曦皓立皓死子兆立貞元十四年以朔
方節度副使左金吾衛大將軍慕容復為長樂都
督青海國王襲可汗號復死停襲焉耆國突騎支
不朝貢安西都護郭孝恪討之執突騎支更以栗
婆準攝國事屈利啜以兵救焉耆囚栗婆準更使
吐屯攝王帝曰焉耆我所下爾乃王之耶吐屯懼
不敢王焉耆立栗婆準而從兄薛婆阿那支自為
王執栗婆準獻龜兹殺之阿史那社尒討龜兹阿
那支抗王師為社尒所擒斬以徇立突騎支弟婆
伽利為王婆伽利死國人請還前王突騎支高宗
許之龜兹佐焉耆社尒圍之數月執王立王弟葉
護王其國帝始徙安西都護于其都復封訶黎布
失畢為龜兹王王死更立子素稽為王疏勒儀鳳
時吐蕃破其國開元十六年始遣大理正喬夢松
攝鴻臚少卿冊其君安定為疏勒王于闐擊吐蕃
有功以其地為毗沙都督府析十州授伏闍雄都
督死武后立其子璥璥死復立尉遲伏師戰為王
死伏闍逹嗣并冊其妻執失為妃死尉遲珪嗣妻
馬為妃珪死子勝立至德初以兵赴難因請留宿
衛乾元三年以其弟左監門衛率葉護曜為太僕
員外卿同四鎮節度副使權知本國事
︹五代史四夷附錄︺回鶻當五代之際有居甘州西
州者而甘州回鶻數至唐莊宗時王仁美遣使來
貢自稱權知可汗莊宗即冊仁美為英義可汗天
成二年權知國事王仁裕遣李阿山等來明宗冊
仁裕為順化可汗晉高祖時又冊為奉化可汗晉
天福三年于闐國王李聖天遣使來貢冊聖天為
大寳于闐國王
︹宋史外國傳︺嘉祐八年于闐遣使獻方物以其國
王為特進歸忠保順&KR2091;鱗黑韓王咸平四年回鶻
可汗王禄勝遣使曹萬通來貢特授萬通左神武
軍大將軍天聖元年甘州夜落隔通順遣使來貢
六月詔甘州回鶻外甥可汗王特封歸宗保順可
汗王興國五年贈元忠(沙州帥曹元忠時已卒子延禄遣人來貢)燉煌
郡王授延禄本軍節度咸平四年封延禄為譙郡王
︹明史西域傳︺哈密昂克特穆爾(舊作安克帖木兒今改正)來朝
貢請封乃封為忠順王死以兄子托克托(舊作脫脫今改)
(正)為王卒封托克托從弟托里特穆爾(舊作兔力帖木兒今)
(改正)為忠義王賜印誥玉帶卒命故王托克托子布
逹錫里(舊作卜答失里今改正)嗣忠順王布逹錫里年幼命
托歡特穆爾(舊作脫歡帖木兒今改正)嗣忠義王同理國事正
統二年托歡持穆爾卒封其子托克托特穆爾(舊作)
(脫脫塔木兒今改正)為忠義王未幾卒已而忠順王亦卒封
其子德斡逹實里(舊作倒瓦答失里今改正)為忠順王天順元
年德斡逹實里卒弟布拉噶(舊作卜列革今改正)遣使告哀
即封為忠順王四年王卒國人請立巴圖穆爾(舊作)
(把塔木兒今改正)以王母不肯無王者八年乃擢巴圖穆
爾為右都督攝行國王事賜之誥印成化八年巴
圖穆爾子哈森(舊作罕慎今改正)以父卒請嗣職帝許之
而不命其主國事十年乃命哈森權主國事弘治
元年從其國人請封哈森為忠順王土爾番阿哈
麻(舊作阿黑麻今改正)誘而殺之五年立善巴(舊作陜巴今改正)為
忠順王賜誥印冠服六年阿哈麻執善巴十一年
善巴仍舊封還哈密十八年冬善巴卒其子巴雅
濟(舊作拜牙即今改正)自稱素爾坦(舊作速檀今改正)命封為忠順王
按回部居天山南為漢三十六國唐四鎮地其
時雖間受中朝冊封佩印綬而地不歸於版索
戶不上於司農國既叛服不常王亦廢立無定
五代以降聲教漸淪山北回鶻散處山南偶或
冊名可汗而衰弱已甚遠者惟于闐通使虚錫
封號他無聞焉明代經營遺迹止在哈密中間
倉猝多故至無王者八年更安能長駕遠馭訖
萬里之遙列五等之位乎稽昔回部酋長惟青
吉斯名汗餘則㮣稱和卓若王公諸爵亦均未
著於和通嗣世之餘兹以
聖化之遐敷致天方之來格舊藩新附並列冠裳而且
炳勲烈於丹青荷品題於
藻翰豈非千古一時為往牒所罕能儷美者哉
附準部回部諸爵官屬禄制
汗親王官屬
頭等護衛職銜花翎長史一員
頭等花翎護衛六員
二等藍翎護衛六員
三等藍翎護衛八員
四五品頂帶典儀二員
郡王官屬
頭等護衛職銜花翎長史一員
頭等花翎護衛六員
二等藍翎護衛四員
三等藍翎護衛五員
四五品頂帶典儀二員
貝勒官屬
二等護衛職銜藍翎長史一員
二等藍翎護衛二員
三等藍翎護衛四員
五六品頂帶典儀二員
貝子官屬
三等藍翎護衛六員
五六品頂帶典儀二員
公官屬
三等藍翎護衛六員
七八品頂帶典儀二員
汗歲俸銀二千五百兩幣四十
親王歲俸銀二千兩幣二十五
郡王歲俸銀一千二百兩幣十五
貝勒歲俸銀八百兩幣十三
貝子歲俸銀五百兩幣十
鎮國公歲俸銀三百兩幣九
輔國公歲俸銀二百兩幣七
按凡給雙親王俸者官屬倍增世子歲俸銀一
千五百兩幣二十餘如扎薩克頭等台吉歲俸
銀一百兩幣四官屬不具不在列爵之數云
欽定皇輿西域圖志卷三十八
