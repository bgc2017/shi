欽定皇輿西域圖志卷四十二
服物二
回部
被服之具
特勒帕克即暖帽也頂高五寸以氊罽為之邊
寬前後獨銳各五寸飾以海龍水獺貴者用貂帽
頂紅色織花繡紋均不綴纓婦人帽頂尖圓中腰
稍細形若葫蘆之半辮髮雙垂名薩持巴額束以
紅帛上下兩匝不用珠綴
喀勒帕克即秋帽也制同特勒帕克以小呢猩
猩氊倭縀為之又有小帽無邊頂微銳質以布或
用氊凡冠暖帽秋帽則以此為裏焉又或以布帛
纏頭名薩帕持其末半垂於後
托恩(急讀曰吞)即袍也制略同於内地領無釦䄂平
不鑲四圍連紉貴者用錦繡冬用貂餘服縀罽綢
褐不等冬用羊毛又一種旁無袵當胸釦五行行
必以二常時服之若見尊長則以托恩為重
普塔即帶也又名庫爾全幅綢綾或布為之其
末下垂斜壓小刀於左
烏圖克即鞾也香牛皮為之或紅或黑制同内
地頭稍尖上嵌花繡㡳亦皮為之
克闢實即鞋也形與鞾同其旁稍仄亦皮為之
伊實坦即褲也布為之
克特齊即荷包也縀布為之形長内盛刀石鍼
線等物
尼木察内袍也制同衫以綢布為之袵旁存一
小孔謂之延楚克以藏克特
派伊帕克即韈也制同内地
阿勒喀即女人耳環也以銀及銅為之貴者用金
上綴珠寳
雅克里克即手帕也以全幅布為之
闢察克即小刀也刃短柄長盛以皮鞘飾以銀
柄繫長縧佩於帶間
︹晉書西戎傳︺焉耆其俗丈夫翦髮婦人衣襦著大
袴龜兹男女皆翦髮垂項
︹北史西域傳︺于闐國王練錦帽金鼠冠妻戴金花
冠其王髮不令人見俗言若見王髮其歲必儉云
高昌國服飾丈夫從胡法婦人裙襦頭上作髻
焉耆丈夫翦髮以為首飾養蠶不以為絲惟充綿
纊龜兹王頭繫綵帶垂之於後疏勒王戴金
師子冠鉢和國服氊裘
︹唐書西域傳︺高昌俗辮髻垂後龜兹俗斷髮齊
項惟君不翦髮王以錦冐頂錦袍寳帶
︹宋史外國傳︺龜兹王衣黃衣寳冠以花蕊布博易
︹馬端臨文獻通考︺于闐國初無蠶桑丐鄰國不肯
出其王即求婚許之將迎乃告曰國無帛可持蠶
自為衣女聞置蠶帽絮中關守不敢騐自是始有
蠶女刻石約無殺蠶蛾飛盡得治繭
︹王延德高昌行紀︺出白㲲繡文花蕊布婦人戴油
帽謂之蘇幕遮
︹五代高居誨使于闐記︺于闐王衣冠如中國居處
常衣紫衣
︹明史西域傳︺巴什伯里(舊對音别失八里今改正)衣服與衞牲
(舊對音瓦剌今改正)同
按回部諸城古者各自為國其服亦各不同今
則大略相似史載于闐形貌衣冠俱如中國由
今觀之仍與回俗無别也
聖朝禮制從宜於回部伯克錫之頂帶居恒服飾則仍其
舊以一
王章以便民俗所由酌損益以協信從之準者法莫善於
此至與準部較然不同者如耕種之具準部所
無餘則形式大同小異而稱名絶殊其有以回
人襲用準部服物者如德必斯克爾都爾伯勒
津之類并其名襲之亦為分載諸條以偹審証
云
坐卧之具
吉里雅木毯也以羊毛和棉線織成施於炕長
闊視炕之度或施於地長者盈丈短亦六七尺闊
者七八尺狹亦四五尺復加花氊於上惟上等回
人用之餘惟白氊為單而已
竒吉斯以白氊為之施於吉里雅木四圍或以
被墻
塔克納瑪特以花氊為之其形長方設於吉里
雅木之上以待賓客
博哩雅席也織草成之以施於地中等回人用
之
帕拉斯席單也羊毛織成施於席上單之四圍
赤施竒吉斯中設塔克納瑪特以待賓客
德必斯克爾長褥也以縀布毯等物為之中實
以棉絮之屬施於花氊上以襯坐褥次等惟用氊
回俗舊無此附準噶爾後始襲用之
都爾伯勒津方坐褥也以紬縀及氊為之亦附
準噶爾後始有厄魯特呼四方之物曰都爾伯勒
津因效其語以名褥其次等者惟用氊
圖沙克卧褥也以綢或縀為表以布為裏納絮
於中長六尺寬二尺餘富者至三四重其中等回
人則表裏皆布
沙德爾沙布卧褥之單也以布為之加於褥上
隨時可浣洗
塔竒雅枕也以金絲縀或紬為之長二尺餘納
絮於中以兩枕疊而用之其中等回人則以布為
之
約爾托勘被也或縀或綢以為表裏長六尺寬
三尺餘寒則納絮暑則去絮其中等回人或表裏
皆布或以綢為表布為裏
莫伊納約爾托勘皮被也上等回人以綢縀為
表羊皮為裏中等回人以布為表羊皮為裏嚴冬
用之
庫實格帳幔也縫整幅為之或赤或青開其中
間卧則用以蔽風惟上等回人用之餘則否
博克札瑪被囊也花布為面素布為裏繫以絲
縧或䋲以安被褥枕帳諸物不論上等中等俱有
兩博克札瑪
資勒察花毯也或施於博克札瑪之上以辟塵
或障於墻屋四遭之下自墻腰起及地而止高不
過四五尺貴者用之
塔爾摩資勒察亦花毯以羊毛織成其質粗平
等人用之
崇繖都克大木櫃也其形長方上有抽蓋大者
四五尺其次亦不下二三尺以弆衣服及帽面刻
花木禽獸為飾貴者用之男女各一
竒齊克繖都克小木匣也其形長方上有抽蓋
大者尺餘小亦盈尺男女各二男以藏帶刀諸物
女以藏首飾諸物其平等回人則男女各一
喀爾特床也以木為之中横直木為楞約五六
行下有四足左右兩足間各施横木上施塔克納
瑪特然後再加褥焉
額格斯察爾帕雅桌也以木為之足中間及下
跗四面皆施横木中以繫物下以承足
庫爾斯葉横木兩楞中施皮毯之属四足互交
制如今之馬櫈其足可施可去以便提挈
︹北史高昌傳︺有白塩其形如玉高昌人取以為枕
︹西域傳︺龜兹王金師子床
按回部器用或仍本俗或襲準噶爾之舊厥制
較備即坐卧之具已見其概矣其分等判然不
相踰越均有足記者
飲食之具
酬察克刳木為椀其大小不等以油塗之以漆
髹之盛茶及飯其酋長及貴人或以玉為之
御製玉椀詩(丙子)
玉椀來回部輸誠貢闔閶召公懷不寳韓子戒無當異
致白毛鹿引恬赬尾魴(回部葉爾羌喀什噶爾初役屬於準噶爾為所拘縶因我大軍)
(戡定伊犁始釋之令歸所部其長伯克和卓遣使求内屬此其所貢也)勞徠非力并
天眷奉昭彰
御製詠玉茶椀(戊寅)
于闐何必購奩環通貢薄來每厚還保定不期致遠域
琢磨亦復藉他山示禎碧落星辰表延喜明廷樽爼間
漉雪浮香真恰當思推觧渴福區寰
御製玉椀詩(己夘)
曾未于闐遣使求堅昆玉椀自來投詎云有翼千斤獻
那肯無端大白浮賢問乃明君子德工言幾誤楚人璆
歲時宴饗斟香茗延喜明廷奕葉庥
喀喇桑屈木為之其形如桶以盛牛羊乳
察喇小木桶也以盛酸乳
烈干大盤也紅銅為之其形正圓圍七八尺高
七八寸不等以盛牛馬羊肉
托古斯密斯塔巴克用紅銅為圓盤徑尺許深
三四寸不等其數用九以盛各項飲食之物
塔赫錫用紅銅為小圓盤圓徑約二寸以内高
寸許以盛果品其數亦用九
色爾里克塔巴克油漆木盤也形同密斯嗒巴
克無常數
和恩以木為盤而有足高約二寸圓經約六七
寸以盛餅餌之屬
庫喇以紅銅為之其形如罐而有蓋旁施兩耳
以盛飯麺乳食等物數以四
鄂喇札木以紅銅為之其形如缸高七寸餘口
徑三寸餘以盛肉汁數以四
喀淑克小木杓也挹飯麵以實於酬察克其柄
稍彎而刻其末以飾觀
楚默楚大木杓也挹牛羊等肉食以實於烈干
挹肉汁以實於鄂喇札木
塔克塔以薄板為之其形長方如案施於毯上
額格斯察爾帕雅以治事塔克塔以飲食
達斯圖爾干其形長方如塔克塔之式以綢縀
等為表以布為裏亦有以布為表者施於塔克塔
之上為上客進饌必設之
隆吉淨手巾也白布為之兩端織以紅綠色線
文采繽紛長四五尺寬尺餘將食之頃洗淨手面
以此拭之
阿布塔巴洗手面器以銅為之有長口有蓋有
提形同内地之茶壺將洗則以壺水澆手用之
竒拉布察以銅為之形圓如盆口小腹大口徑
二寸餘腹徑三寸餘傾壺水以洗盥時以是噐受
注殘水滿而棄之
楚雲楚衮以鐵為之形如阿布塔巴而特大以
注熱湯於阿布塔巴而用之
柴珠實小銅壷也高七八寸許口僅寸許有長
口有柄有蓋用以烹茶
密斯噶藏以紅銅為之其形如鍋口徑四尺可
煮全牛之肉旁有六耳
崇楚雲噶藏大鐵鍋也口徑約二尺可供一二
十人食旁有兩耳
竒齊克噶藏形如小鍋紅銅與鐵相和為之以
木為蓋上繫以繩旁有兩耳用以熬湯及烹茶
努爾古赤圓木杖也作餅時用之
騰訥以木為槽形盛水以和麵
蘇富喇羊毛毯也施於地上以受麵
阿勒噶克屈柔木為邊麤布為底其形正圓如
内地之篩用以除麤取細
綽里編細柳木為之其形如圓筐用以漉米
御製詠唐時回銅器(有序己夘)
山莊舊藏古銅器一似豆而短足初以為三代青綠
耳廹視之形不饕餮銘不乙丁金銀錯其文則似回
字令吐魯番哈密回子等識之惟識噶愛兩字其餘
皆不辨蓋彼經文亦有今古之異人不能盡曉也嘗
考回鶻唐時始通中國史稱其先匈奴匈奴與今之
蒙古相類則回回並非蒙古且殊教也元史始有回
回國之名或稱其為大食國種大食在西域此稍近
之明邱濬以為陳隋間始入中國在在有之在在
有之者亦云其繁滋漢土者耳其的派固不離西域
也今平定葉爾羌喀什噶爾此實開闢以來不異之
回地回人若布魯特若哈薩克皆其蔓延繁滋或雜
蒙古種者有之若唐史回鶻傳所稱善騎射喜盜鈔
者實近厄魯特之習而非回人所能徒以回鶻音近
回回因屬之纏頭之類耳究之耳食舌傳魚魯千里
將以餘暇博考此姑俟之所喜者適獲此器於平定
回城之時殱厥渠魁繫以白練兆在斯乎兆在斯乎
故從而為之辭
不是辛尊與啓匜考時應入李唐時纏頭回鶻人斯用
餵肉葡萄宫所遺噶(讀作平聲)愛旁行粗可識冰斯古□豈
咸知遷其重器兹先兆佇待俘來罷遠師
御製詠回銅㗶嚕篘器疊去歲避暑山莊詠唐時回銅
器韻(有序庚辰)
㗶嚕篘之制正圓而豐下上横鋬可左右紐高五寸
有十分寸之五口圍尺有八寸腹圍二尺四寸有十
分寸之八中實六升許銅笵而金銀錯其文皆旁行
回字不可辨識西師凱還將軍等與所俘武器並獻
命阿渾(通經典者)其名曰哈爾披野特者詳譯之具云元
時回部有汗曰眉哩特木爾世居伊楞(地名今在布哈爾之西)
嘗得沙頼子(城名在伊楞左近)良匠喀嗎爾所造用貯漿齊
鏤文悉祝嘏之辭葉爾羌喀什噶爾世不乏一二見
者其緣起載陀犁克(史名)云云夫天堂墨克之區遼邈
荒忽歴代史牒所志支離牽合罔所折衷今荷
天
祖垂庥師武臣克襄成績昄章其地氓隸其人乃至昔曰
舊物留遺皆得入中國而詳其原委亮非獲休屠金
人與蒲捎苜蓿輒齗齗動色哆詞之為也爰以長言
系之俾昭示來許不敢矜方物之遠益無忘綏輯之
艱云爾
重器真遷㗶嚕匜(舊作有遷其重器兹先兆之語)平回並馘獻來時曾
供菽水數升受亦閱春秋四百遺(其史所記造此器時當在中國大元時歲)
(月不可細考約計距今已四百餘年矣)喀嗎匠鏤眉哩用陀犁史載阿渾
知詎珍三品精鋟錯保定方籌撫衆師
御製回玉圭謠(辛巳)
崑崙西極玉所都穆滿靈器傳西胡楚曰珵珩魯璠璵
其偶然耳古論諸乃今通道蔥嶺途歲為恒供寧十區
是圭實彼之寳符馹來什襲呈天衢阿渾(通回經字者)譯出
其文攄駢蕃吉語歌九如福祚昌熾享齡遐(叶)豫順兆
姓鞏皇圖宜子孫佩意不殊韞櫝爰識咸賓謨保奭用
訓猶忸吾
︹王延德高昌行紀︺善冶金銀銅鐵為器皿及攻玉
按回部食器如烈干密斯塔巴克之屬銅鐵為
質者居多固即延德所稱冶金銀銅鐵為器皿
者近是也至於彼中珍玩或以良金粹玉為質
尋常歐冶琢磨之匠罕能為之如銅㗶嚕篘器
載諸陀犁克史者阿渾能詳其典故回玉圭雖
緣起莫考要皆其先世珍異可知考㗶嚕篘略
近盤匜用貯漿齊則亦當時飲食之器若圭璋
之制於回部無聞或中國流傳及彼倣而為之
或其形偶相合耳回俗舊尊經典凡諸旗纛悉
書梵語以祈靈庇兹㗶嚕篘及玉圭並勒旁行
回字為祝嘏詞與唐時回銅器相同皆倣中國
勒銘彛鼎之意不惟數其器物兼可考其文字
此如明史所載賽嗎爾堪(舊對音撒馬兒罕今改正)部之照
世杯光明洞徹世不乏一二見者爰登服物以
為博古之助云
日用之器
摩伊喀里雅木束毛以為筆或束人髮為之其
管或以木或以竹
喀里雅木竹筆也形如準噶爾之烏珠克
都幹特以銅為盞用綿漬墨置於其中供醮筆
之用
色雅以鍋底烟煤合油麵為之即回部之墨也
喀阿斯即紙也以桑枝嫩條搗爛為之色微帶
碧其光潔者略似高麗紙
喀里雅木當藏筆之匣其形長方上有抽蓋有
木者有竹者
喀里雅木達喇實形如鬀髮之刀其柄或以銅
或以木或以竹樞紐甚緊用以裁紙
摩和爾印也汗之印其形正圓徑二寸餘色用
紅伯克之印圓而有蒂徑一寸餘色用黑伯克中
惟阿竒木伊什罕有之餘俱無印文首鐫年分次
鐫其父名最下鐫本人名伯克印亦如之汗新立
伯克新授則别鑄其印焉
哲都斡勒塔赫塔即界方也以紅銅及鐵為之
用以鎮紙短者數寸長者尺餘又以鐵為方鎮名
之曰繖達勒
凱齊剪刀也頭銳而厚且長兩股如燕尾其形
略鈎而已又有一種其尾可伸屈之則成剪刀形
伸之則兩尾相並如雙筯然
克斯噶齊鐵夾也用以夾物并用以箝其有鈎
者謂之罕布爾
巴斯安大鐵錘也其小者謂之布爾喀
阿塔什扣以鐵為之首形如雙剪其末銳用通
淤塞長者二三尺短者二三寸
克瑪刳獨木為舟亦有攢小木而成者立四柱
可蒙氊毯之屬無風雨則撤之有則張之
阿喇巴即車也其輪甚高其箱甚深駕以牛馬
亦有駕鹿以行者
︹唐書西域傳︺于闐以木為筆以玉為印
攻戰之具
克凌齊刀也其質純銅其形彎至頭則愈昂柄
用大魚骨及硬木為之刀鞘用魚皮飾以象牙玳
瑁之屬柄端有銅環以繫革縧
色里葉瑪亦刀也克凌齊之口銳色里葉瑪則
口差厚其形略帶長方柄甚長有大力者則用鐵
柄
鼐咱長鎗也其柄丈許以木為之其鐵刃七八
寸柄刃之間綴以銅環截牛皮闊寸許以裏其柄
一柄之長束皮九道
阿伊帕勒圖月斧也鑄鐵為幹其頭銳利如鎗
近銳頭六七寸為斧面下如半勝之形口甚銳上
半形帶長方背有二十餘鉏鋙如鋸之狀蓋一物
而可三用也
罕札爾即劒也有兩脊以魚骨飾柄
御製回劒行(庚辰)
逆酋小和卓木霍集占所佩副將軍富德大勝之於
伊西洱所獲也凱還奏進詩以識之
袄襓展室青萍寒一條秋漢溢波瀾蛟龍水斷犀兕剸
吳鈎薛燭古所傳泰階九宇胥晏安歐冶之法誰則閑
絶域尚武求精堅銛鋒三尺不可刓弱肉強食必佩旃
況彼窮竒肯離焉伊西大勝回纛搴二酋倉皇駾走前
獲兹銳器羣訝觀訊醜踉蹌具致言劔藏霍集占身邊
惟命是顧乃忍捐異封獻馘師凱旋彤庭奏進出匣看
光芒誠覺星辰連弢弆武庫識歲年保定諸部籌久全
繅特甲也制如鎻子甲有棉者謂之鄂勒帕克
有鏡者謂之庫雅克其護心鏡謂之察喇伊納
以白鐡為之
巴勒達木齊甲外之鐵帶也
都裕勒噶胄也内有帽前覆至額後被至頸左
右垂至兩耳謂之圖卜貝爾庫
沙拉布爾皮褲之名也臨陣時外披甲内著皮
褲衣服下袵俱結束於其内令身輕轉捷有力
雅弓也以柘木為質馬鬃為弦力甚勁
鄂克箭也以木為桿鑌鐵為鏃鏃頭有三面刃
有兩面刃桿有羽者射遠用毛者射近
薩克達克即櫜鍵也以獸皮為之口用紐或以
帶
阿里雅木小纛旗也長五尺餘寬三尺餘白布
為幅上旁行書回字各伯克皆有之幅上即著各
伯克之名以為識焉
圖克大纛旗也長七八尺闊幾相等以雜色布
為幅幅上綴以金片鐫刻教主及派噶木巴爾名
字金片下以紅鬃為纓如垂旒然
御製回纛行(戊寅)
小和卓木(其號)霍集占(其名)領兵來援圍城嚴先是其兵來
赴救托和鼐(地名)已二千殱逃生回者匍匐告昧死尚敢
潛窺覘城中知有賊接應借一出突施戈錟綠旗圍城
腹背敵屹立不動戰方酣是時實頼愛隆阿(副都統領隊大臣)
率千騎至皆竒男(吉林滿兵及索倫兵)横衝截入亂回陣斬將獲
醜如囊探狂回難當復大敗東籠案角相藉攙敺至鄂
根河之側溺水避者如眠蠶賊約五千三千死千餘戰
士威風添霍集占乃抱頭竄搴其大纛銅旗尖咳首五
色書旗幅不觧其義言詀詀驛致既喜復致惜設執逆
醜除兇憸徂維求定靖遐壤止戈和衆吾方忺
御製後回纛行疊前作韻(庚辰)
樹丸火米符祥占(喀喇烏蘇之役將士方堅壁趣援時於固守處得窖米贍軍樹上檢鉛九)
(濟用並獲神助)孤軍接應遂觧嚴整師救和闐玉隴帕首蟻
雜胥劉殱將以三路進埽穴僑如叔仲先潛覘狼狽挈
拏預遁去二城降不勞矛錟競作鐃吹迓主帥從今食
飽眠亦酣選卒前遮復後襲義無返顧均雄男線天磧
地冞入阻欲得虎子虎穴探明瑞邀之庫魯克以少勝
衆折袄欃富德追及伊西洱用強驅弱如掃蠶鹿埵流
湯賊屢敗獲銃搴纛軍威添遁入異域卒獻馘飛來報
捷紅旗尖凱旋攜以貢武庫阿渾譯出其文詀(纛上旁行書令)
(以托特字譯之回中稱通暁經典者曰阿渾)亦知福善禍淫道胡乃偕德興
狂憸敵氣致力衆惟惜事成志遂吾敢忺
︹漢書西域傳︺出陽關自近者始曰婼羌山有鐵自
作兵兵有弓矛服刀劍甲難兜有銀銅鐵作兵
器與諸國同
︹後漢書西域傳︺焉耆能作弓矢
︹北史西域傳︺高昌兵器有弓箭刀楯甲矟焉耆
兵有弓刀甲矟
按唐書載吐蕃能飛梯鵝車以攻城文獻通考
稱天竺亦有飛梯地道木牛流馬之法今回部
戰具未有此種則以吐蕃天竺居回部之南故
其制不同於三十六國而今之回部服屬準部
則尋常擊刺之能亦有難於並論者豈非南柔
北勁實地氣使然歟
耕種之具
布古爾斯犁之總名也頭以鐵為之曰題實長
短參差如指形犁之梁曰克實勤以木為之約長
一丈端有鐵環可以穿鈎牛背之横木曰布雲圖
嚕克其長亦如克實勤可駕兩牛横木中間繫以
長繩曰阿爾噶木濟引屬於鈎繫於犁梁之環乃
驅兩牛負犁以行牛膊之上左右設兩板謂之杭
烏克以木為之長各一尺五寸用施牛背横木於
其上
庫爾扎克犁耙也其鐵頭向内形似鏟柄稍斜
以棗木為之播種之後用以覆土
恰特滿形似鐵鐝其頭甚圓以棗木為直柄用
以垡土開溝並引溝水以灌田
蘇堪盛糞之筐編柳為之糞之名曰克赫以牛
馬者為良糞田可倍收
鄂爾噶克形如曲刀純鋼為之頭柄皆鐵用以
刈稻麦之屬
阿伊哩以木為义五齒或四齒三齒以勻榖麦
承曝令乾
阿斯喀克以木為鈎短者五尺長有八九尺者
用以出糓
鄂特恰爾瑪屈柳木為邊以牛皮為檔結細草
為底或用籐為底用以簸榖
摩密埸上立木也植木於地繫牲於木用踹榖
麦以代碌碡
按回部諸城頗知田作非凖噶爾專事畜牧逐
水草為業者比故有農具以資耕穫若地利人
工之所出勸課之方則不逮中土甚矣
成物之具
赫實喀里畢以木為方模入泥於中用成土坯
綽布噶資木尺也以量長短長五尺者其形三
稜長二尺五寸者面平而背圓
庫喇結草為長繩築墻時用以直
贊畢勒運土架也二木為邊中編柳條四角繫
繩以運泥土
索輝水桶也盛水以化泥土
騰訥木盤也用以盛泥
塔巴爾曾以鐵為之首為斧形築土使堅其末
如刀以塗泥傅之凡成牆者必以此
喇安達或以鐵為或以木為其形長方築牆成
後用以平之
甘齊石灰也牆成後堊之
阿爾喇鋸也大小不等手持處亦以鐵為大者
鋸木小者鋸骨角之屬
裕舒竒即鑽也形同内地其鑽弓謂之喀瑪勒
察
綽鄂特形如大鏟刀口闊而薄向上漸厚漸狹
用以削木小者謂之恰爾竒尃用以成細巧之物
蘭達大推刨也兩手用之其小者别名綽卜薩
一手用之
帕勒圖短斧也棗木為柄
喀實喀爾特剜刀也其頭甚銳
額恰克鐵剉刀也剉物處齒如密釘質厚而鋩
銳
伊斯喀那鏹刀也其形如鑿用以鍥物
圖魯木大皮囊也一應治屋之器皆可弢於其
中
︹晉書西戎傳︺龜兹國王宫壯麗煥若神居
︹宋王延德高昌行紀︺居人皆穿地為穴以處屋室
覆以白堊
按回部有城郭宫室異於凖部之穹廬氊帳以
居者一切木石諸工亦皆藉器以善其事故成
物之具視凖部加詳第考史書所載西域宫室
之制率多侈麗莊嚴以今審究殊不謂然即由
回部西踰蔥嶺如墨克默德那諸部為回回祖
國多有回民赴彼禮拜者傳其棟宇之槩亦與
今山南諸部風俗相近可知史家不務紀實以
夸誕失真蓋不一而足也
欽定皇輿西域圖志卷四十二
欽定皇輿西域圖志卷四十二
服物二
回部
被服之具
特勒帕克即暖帽也頂高五寸以氊罽為之邊
寬前後獨銳各五寸飾以海龍水獺貴者用貂帽
頂紅色織花繡紋均不綴纓婦人帽頂尖圓中腰
稍細形若葫蘆之半辮髮雙垂名薩持巴額束以
紅帛上下兩匝不用珠綴
喀勒帕克即秋帽也制同特勒帕克以小呢猩
猩氊倭縀為之又有小帽無邊頂微銳質以布或
用氊凡冠暖帽秋帽則以此為裏焉又或以布帛
纏頭名薩帕持其末半垂於後
托恩(急讀曰吞)即袍也制略同於内地領無釦䄂平
不鑲四圍連紉貴者用錦繡冬用貂餘服縀罽綢
褐不等冬用羊毛又一種旁無袵當胸釦五行行
必以二常時服之若見尊長則以托恩為重
普塔即帶也又名庫爾全幅綢綾或布為之其
末下垂斜壓小刀於左
烏圖克即鞾也香牛皮為之或紅或黑制同内
地頭稍尖上嵌花繡㡳亦皮為之
克闢實即鞋也形與鞾同其旁稍仄亦皮為之
伊實坦即褲也布為之
克特齊即荷包也縀布為之形長内盛刀石鍼
線等物
尼木察内袍也制同衫以綢布為之袵旁存一
小孔謂之延楚克以藏克特
派伊帕克即韈也制同内地
阿勒喀即女人耳環也以銀及銅為之貴者用金
上綴珠寳
雅克里克即手帕也以全幅布為之
闢察克即小刀也刃短柄長盛以皮鞘飾以銀
柄繫長縧佩於帶間
︹晉書西戎傳︺焉耆其俗丈夫翦髮婦人衣襦著大
袴龜兹男女皆翦髮垂項
︹北史西域傳︺于闐國王練錦帽金鼠冠妻戴金花
冠其王髮不令人見俗言若見王髮其歲必儉云
高昌國服飾丈夫從胡法婦人裙襦頭上作髻
焉耆丈夫翦髮以為首飾養蠶不以為絲惟充綿
纊龜兹王頭繫綵帶垂之於後疏勒王戴金
師子冠鉢和國服氊裘
︹唐書西域傳︺高昌俗辮髻垂後龜兹俗斷髮齊
項惟君不翦髮王以錦冐頂錦袍寳帶
︹宋史外國傳︺龜兹王衣黃衣寳冠以花蕊布博易
︹馬端臨文獻通考︺于闐國初無蠶桑丐鄰國不肯
出其王即求婚許之將迎乃告曰國無帛可持蠶
自為衣女聞置蠶帽絮中關守不敢騐自是始有
蠶女刻石約無殺蠶蛾飛盡得治繭
︹王延德高昌行紀︺出白㲲繡文花蕊布婦人戴油
帽謂之蘇幕遮
︹五代高居誨使于闐記︺于闐王衣冠如中國居處
常衣紫衣
︹明史西域傳︺巴什伯里(舊對音别失八里今改正)衣服與衞牲
(舊對音瓦剌今改正)同
按回部諸城古者各自為國其服亦各不同今
則大略相似史載于闐形貌衣冠俱如中國由
今觀之仍與回俗無别也
聖朝禮制從宜於回部伯克錫之頂帶居恒服飾則仍其
舊以一
王章以便民俗所由酌損益以協信從之準者法莫善於
此至與準部較然不同者如耕種之具準部所
無餘則形式大同小異而稱名絶殊其有以回
人襲用準部服物者如德必斯克爾都爾伯勒
津之類并其名襲之亦為分載諸條以偹審証
云
坐卧之具
吉里雅木毯也以羊毛和棉線織成施於炕長
闊視炕之度或施於地長者盈丈短亦六七尺闊
者七八尺狹亦四五尺復加花氊於上惟上等回
人用之餘惟白氊為單而已
竒吉斯以白氊為之施於吉里雅木四圍或以
被墻
塔克納瑪特以花氊為之其形長方設於吉里
雅木之上以待賓客
博哩雅席也織草成之以施於地中等回人用
之
帕拉斯席單也羊毛織成施於席上單之四圍
赤施竒吉斯中設塔克納瑪特以待賓客
德必斯克爾長褥也以縀布毯等物為之中實
以棉絮之屬施於花氊上以襯坐褥次等惟用氊
回俗舊無此附準噶爾後始襲用之
都爾伯勒津方坐褥也以紬縀及氊為之亦附
準噶爾後始有厄魯特呼四方之物曰都爾伯勒
津因效其語以名褥其次等者惟用氊
圖沙克卧褥也以綢或縀為表以布為裏納絮
於中長六尺寬二尺餘富者至三四重其中等回
人則表裏皆布
沙德爾沙布卧褥之單也以布為之加於褥上
隨時可浣洗
塔竒雅枕也以金絲縀或紬為之長二尺餘納
絮於中以兩枕疊而用之其中等回人則以布為
之
約爾托勘被也或縀或綢以為表裏長六尺寬
三尺餘寒則納絮暑則去絮其中等回人或表裏
皆布或以綢為表布為裏
莫伊納約爾托勘皮被也上等回人以綢縀為
表羊皮為裏中等回人以布為表羊皮為裏嚴冬
用之
庫實格帳幔也縫整幅為之或赤或青開其中
間卧則用以蔽風惟上等回人用之餘則否
博克札瑪被囊也花布為面素布為裏繫以絲
縧或䋲以安被褥枕帳諸物不論上等中等俱有
兩博克札瑪
資勒察花毯也或施於博克札瑪之上以辟塵
或障於墻屋四遭之下自墻腰起及地而止高不
過四五尺貴者用之
塔爾摩資勒察亦花毯以羊毛織成其質粗平
等人用之
崇繖都克大木櫃也其形長方上有抽蓋大者
四五尺其次亦不下二三尺以弆衣服及帽面刻
花木禽獸為飾貴者用之男女各一
竒齊克繖都克小木匣也其形長方上有抽蓋
大者尺餘小亦盈尺男女各二男以藏帶刀諸物
女以藏首飾諸物其平等回人則男女各一
喀爾特床也以木為之中横直木為楞約五六
行下有四足左右兩足間各施横木上施塔克納
瑪特然後再加褥焉
額格斯察爾帕雅桌也以木為之足中間及下
跗四面皆施横木中以繫物下以承足
庫爾斯葉横木兩楞中施皮毯之属四足互交
制如今之馬櫈其足可施可去以便提挈
︹北史高昌傳︺有白塩其形如玉高昌人取以為枕
︹西域傳︺龜兹王金師子床
按回部器用或仍本俗或襲準噶爾之舊厥制
較備即坐卧之具已見其概矣其分等判然不
相踰越均有足記者
飲食之具
酬察克刳木為椀其大小不等以油塗之以漆
髹之盛茶及飯其酋長及貴人或以玉為之
御製玉椀詩(丙子)
玉椀來回部輸誠貢闔閶召公懷不寳韓子戒無當異
致白毛鹿引恬赬尾魴(回部葉爾羌喀什噶爾初役屬於準噶爾為所拘縶因我大軍)
(戡定伊犁始釋之令歸所部其長伯克和卓遣使求内屬此其所貢也)勞徠非力并
天眷奉昭彰
御製詠玉茶椀(戊寅)
于闐何必購奩環通貢薄來每厚還保定不期致遠域
琢磨亦復藉他山示禎碧落星辰表延喜明廷樽爼間
漉雪浮香真恰當思推觧渴福區寰
御製玉椀詩(己夘)
曾未于闐遣使求堅昆玉椀自來投詎云有翼千斤獻
那肯無端大白浮賢問乃明君子德工言幾誤楚人璆
歲時宴饗斟香茗延喜明廷奕葉庥
喀喇桑屈木為之其形如桶以盛牛羊乳
察喇小木桶也以盛酸乳
烈干大盤也紅銅為之其形正圓圍七八尺高
七八寸不等以盛牛馬羊肉
托古斯密斯塔巴克用紅銅為圓盤徑尺許深
三四寸不等其數用九以盛各項飲食之物
塔赫錫用紅銅為小圓盤圓徑約二寸以内高
寸許以盛果品其數亦用九
色爾里克塔巴克油漆木盤也形同密斯嗒巴
克無常數
和恩以木為盤而有足高約二寸圓經約六七
寸以盛餅餌之屬
庫喇以紅銅為之其形如罐而有蓋旁施兩耳
以盛飯麺乳食等物數以四
鄂喇札木以紅銅為之其形如缸高七寸餘口
徑三寸餘以盛肉汁數以四
喀淑克小木杓也挹飯麵以實於酬察克其柄
稍彎而刻其末以飾觀
楚默楚大木杓也挹牛羊等肉食以實於烈干
挹肉汁以實於鄂喇札木
塔克塔以薄板為之其形長方如案施於毯上
額格斯察爾帕雅以治事塔克塔以飲食
達斯圖爾干其形長方如塔克塔之式以綢縀
等為表以布為裏亦有以布為表者施於塔克塔
之上為上客進饌必設之
隆吉淨手巾也白布為之兩端織以紅綠色線
文采繽紛長四五尺寬尺餘將食之頃洗淨手面
以此拭之
阿布塔巴洗手面器以銅為之有長口有蓋有
提形同内地之茶壺將洗則以壺水澆手用之
竒拉布察以銅為之形圓如盆口小腹大口徑
二寸餘腹徑三寸餘傾壺水以洗盥時以是噐受
注殘水滿而棄之
楚雲楚衮以鐵為之形如阿布塔巴而特大以
注熱湯於阿布塔巴而用之
柴珠實小銅壷也高七八寸許口僅寸許有長
口有柄有蓋用以烹茶
密斯噶藏以紅銅為之其形如鍋口徑四尺可
煮全牛之肉旁有六耳
崇楚雲噶藏大鐵鍋也口徑約二尺可供一二
十人食旁有兩耳
竒齊克噶藏形如小鍋紅銅與鐵相和為之以
木為蓋上繫以繩旁有兩耳用以熬湯及烹茶
努爾古赤圓木杖也作餅時用之
騰訥以木為槽形盛水以和麵
蘇富喇羊毛毯也施於地上以受麵
阿勒噶克屈柔木為邊麤布為底其形正圓如
内地之篩用以除麤取細
綽里編細柳木為之其形如圓筐用以漉米
御製詠唐時回銅器(有序己夘)
山莊舊藏古銅器一似豆而短足初以為三代青綠
耳廹視之形不饕餮銘不乙丁金銀錯其文則似回
字令吐魯番哈密回子等識之惟識噶愛兩字其餘
皆不辨蓋彼經文亦有今古之異人不能盡曉也嘗
考回鶻唐時始通中國史稱其先匈奴匈奴與今之
蒙古相類則回回並非蒙古且殊教也元史始有回
回國之名或稱其為大食國種大食在西域此稍近
之明邱濬以為陳隋間始入中國在在有之在在
有之者亦云其繁滋漢土者耳其的派固不離西域
也今平定葉爾羌喀什噶爾此實開闢以來不異之
回地回人若布魯特若哈薩克皆其蔓延繁滋或雜
蒙古種者有之若唐史回鶻傳所稱善騎射喜盜鈔
者實近厄魯特之習而非回人所能徒以回鶻音近
回回因屬之纏頭之類耳究之耳食舌傳魚魯千里
將以餘暇博考此姑俟之所喜者適獲此器於平定
回城之時殱厥渠魁繫以白練兆在斯乎兆在斯乎
故從而為之辭
不是辛尊與啓匜考時應入李唐時纏頭回鶻人斯用
餵肉葡萄宫所遺噶(讀作平聲)愛旁行粗可識冰斯古□豈
咸知遷其重器兹先兆佇待俘來罷遠師
御製詠回銅㗶嚕篘器疊去歲避暑山莊詠唐時回銅
器韻(有序庚辰)
㗶嚕篘之制正圓而豐下上横鋬可左右紐高五寸
有十分寸之五口圍尺有八寸腹圍二尺四寸有十
分寸之八中實六升許銅笵而金銀錯其文皆旁行
回字不可辨識西師凱還將軍等與所俘武器並獻
命阿渾(通經典者)其名曰哈爾披野特者詳譯之具云元
時回部有汗曰眉哩特木爾世居伊楞(地名今在布哈爾之西)
嘗得沙頼子(城名在伊楞左近)良匠喀嗎爾所造用貯漿齊
鏤文悉祝嘏之辭葉爾羌喀什噶爾世不乏一二見
者其緣起載陀犁克(史名)云云夫天堂墨克之區遼邈
荒忽歴代史牒所志支離牽合罔所折衷今荷
天
祖垂庥師武臣克襄成績昄章其地氓隸其人乃至昔曰
舊物留遺皆得入中國而詳其原委亮非獲休屠金
人與蒲捎苜蓿輒齗齗動色哆詞之為也爰以長言
系之俾昭示來許不敢矜方物之遠益無忘綏輯之
艱云爾
重器真遷㗶嚕匜(舊作有遷其重器兹先兆之語)平回並馘獻來時曾
供菽水數升受亦閱春秋四百遺(其史所記造此器時當在中國大元時歲)
(月不可細考約計距今已四百餘年矣)喀嗎匠鏤眉哩用陀犁史載阿渾
知詎珍三品精鋟錯保定方籌撫衆師
御製回玉圭謠(辛巳)
崑崙西極玉所都穆滿靈器傳西胡楚曰珵珩魯璠璵
其偶然耳古論諸乃今通道蔥嶺途歲為恒供寧十區
是圭實彼之寳符馹來什襲呈天衢阿渾(通回經字者)譯出
其文攄駢蕃吉語歌九如福祚昌熾享齡遐(叶)豫順兆
姓鞏皇圖宜子孫佩意不殊韞櫝爰識咸賓謨保奭用
訓猶忸吾
︹王延德高昌行紀︺善冶金銀銅鐵為器皿及攻玉
按回部食器如烈干密斯塔巴克之屬銅鐵為
質者居多固即延德所稱冶金銀銅鐵為器皿
者近是也至於彼中珍玩或以良金粹玉為質
尋常歐冶琢磨之匠罕能為之如銅㗶嚕篘器
載諸陀犁克史者阿渾能詳其典故回玉圭雖
緣起莫考要皆其先世珍異可知考㗶嚕篘略
近盤匜用貯漿齊則亦當時飲食之器若圭璋
之制於回部無聞或中國流傳及彼倣而為之
或其形偶相合耳回俗舊尊經典凡諸旗纛悉
書梵語以祈靈庇兹㗶嚕篘及玉圭並勒旁行
回字為祝嘏詞與唐時回銅器相同皆倣中國
勒銘彛鼎之意不惟數其器物兼可考其文字
此如明史所載賽嗎爾堪(舊對音撒馬兒罕今改正)部之照
世杯光明洞徹世不乏一二見者爰登服物以
為博古之助云
日用之器
摩伊喀里雅木束毛以為筆或束人髮為之其
管或以木或以竹
喀里雅木竹筆也形如準噶爾之烏珠克
都幹特以銅為盞用綿漬墨置於其中供醮筆
之用
色雅以鍋底烟煤合油麵為之即回部之墨也
喀阿斯即紙也以桑枝嫩條搗爛為之色微帶
碧其光潔者略似高麗紙
喀里雅木當藏筆之匣其形長方上有抽蓋有
木者有竹者
喀里雅木達喇實形如鬀髮之刀其柄或以銅
或以木或以竹樞紐甚緊用以裁紙
摩和爾印也汗之印其形正圓徑二寸餘色用
紅伯克之印圓而有蒂徑一寸餘色用黑伯克中
惟阿竒木伊什罕有之餘俱無印文首鐫年分次
鐫其父名最下鐫本人名伯克印亦如之汗新立
伯克新授則别鑄其印焉
哲都斡勒塔赫塔即界方也以紅銅及鐵為之
用以鎮紙短者數寸長者尺餘又以鐵為方鎮名
之曰繖達勒
凱齊剪刀也頭銳而厚且長兩股如燕尾其形
略鈎而已又有一種其尾可伸屈之則成剪刀形
伸之則兩尾相並如雙筯然
克斯噶齊鐵夾也用以夾物并用以箝其有鈎
者謂之罕布爾
巴斯安大鐵錘也其小者謂之布爾喀
阿塔什扣以鐵為之首形如雙剪其末銳用通
淤塞長者二三尺短者二三寸
克瑪刳獨木為舟亦有攢小木而成者立四柱
可蒙氊毯之屬無風雨則撤之有則張之
阿喇巴即車也其輪甚高其箱甚深駕以牛馬
亦有駕鹿以行者
︹唐書西域傳︺于闐以木為筆以玉為印
攻戰之具
克凌齊刀也其質純銅其形彎至頭則愈昂柄
用大魚骨及硬木為之刀鞘用魚皮飾以象牙玳
瑁之屬柄端有銅環以繫革縧
色里葉瑪亦刀也克凌齊之口銳色里葉瑪則
口差厚其形略帶長方柄甚長有大力者則用鐵
柄
鼐咱長鎗也其柄丈許以木為之其鐵刃七八
寸柄刃之間綴以銅環截牛皮闊寸許以裏其柄
一柄之長束皮九道
阿伊帕勒圖月斧也鑄鐵為幹其頭銳利如鎗
近銳頭六七寸為斧面下如半勝之形口甚銳上
半形帶長方背有二十餘鉏鋙如鋸之狀蓋一物
而可三用也
罕札爾即劒也有兩脊以魚骨飾柄
御製回劒行(庚辰)
逆酋小和卓木霍集占所佩副將軍富德大勝之於
伊西洱所獲也凱還奏進詩以識之
袄襓展室青萍寒一條秋漢溢波瀾蛟龍水斷犀兕剸
吳鈎薛燭古所傳泰階九宇胥晏安歐冶之法誰則閑
絶域尚武求精堅銛鋒三尺不可刓弱肉強食必佩旃
況彼窮竒肯離焉伊西大勝回纛搴二酋倉皇駾走前
獲兹銳器羣訝觀訊醜踉蹌具致言劔藏霍集占身邊
惟命是顧乃忍捐異封獻馘師凱旋彤庭奏進出匣看
光芒誠覺星辰連弢弆武庫識歲年保定諸部籌久全
繅特甲也制如鎻子甲有棉者謂之鄂勒帕克
有鏡者謂之庫雅克其護心鏡謂之察喇伊納
以白鐡為之
巴勒達木齊甲外之鐵帶也
都裕勒噶胄也内有帽前覆至額後被至頸左
右垂至兩耳謂之圖卜貝爾庫
沙拉布爾皮褲之名也臨陣時外披甲内著皮
褲衣服下袵俱結束於其内令身輕轉捷有力
雅弓也以柘木為質馬鬃為弦力甚勁
鄂克箭也以木為桿鑌鐵為鏃鏃頭有三面刃
有兩面刃桿有羽者射遠用毛者射近
薩克達克即櫜鍵也以獸皮為之口用紐或以
帶
阿里雅木小纛旗也長五尺餘寬三尺餘白布
為幅上旁行書回字各伯克皆有之幅上即著各
伯克之名以為識焉
圖克大纛旗也長七八尺闊幾相等以雜色布
為幅幅上綴以金片鐫刻教主及派噶木巴爾名
字金片下以紅鬃為纓如垂旒然
御製回纛行(戊寅)
小和卓木(其號)霍集占(其名)領兵來援圍城嚴先是其兵來
赴救托和鼐(地名)已二千殱逃生回者匍匐告昧死尚敢
潛窺覘城中知有賊接應借一出突施戈錟綠旗圍城
腹背敵屹立不動戰方酣是時實頼愛隆阿(副都統領隊大臣)
率千騎至皆竒男(吉林滿兵及索倫兵)横衝截入亂回陣斬將獲
醜如囊探狂回難當復大敗東籠案角相藉攙敺至鄂
根河之側溺水避者如眠蠶賊約五千三千死千餘戰
士威風添霍集占乃抱頭竄搴其大纛銅旗尖咳首五
色書旗幅不觧其義言詀詀驛致既喜復致惜設執逆
醜除兇憸徂維求定靖遐壤止戈和衆吾方忺
御製後回纛行疊前作韻(庚辰)
樹丸火米符祥占(喀喇烏蘇之役將士方堅壁趣援時於固守處得窖米贍軍樹上檢鉛九)
(濟用並獲神助)孤軍接應遂觧嚴整師救和闐玉隴帕首蟻
雜胥劉殱將以三路進埽穴僑如叔仲先潛覘狼狽挈
拏預遁去二城降不勞矛錟競作鐃吹迓主帥從今食
飽眠亦酣選卒前遮復後襲義無返顧均雄男線天磧
地冞入阻欲得虎子虎穴探明瑞邀之庫魯克以少勝
衆折袄欃富德追及伊西洱用強驅弱如掃蠶鹿埵流
湯賊屢敗獲銃搴纛軍威添遁入異域卒獻馘飛來報
捷紅旗尖凱旋攜以貢武庫阿渾譯出其文詀(纛上旁行書令)
(以托特字譯之回中稱通暁經典者曰阿渾)亦知福善禍淫道胡乃偕德興
狂憸敵氣致力衆惟惜事成志遂吾敢忺
︹漢書西域傳︺出陽關自近者始曰婼羌山有鐵自
作兵兵有弓矛服刀劍甲難兜有銀銅鐵作兵
器與諸國同
︹後漢書西域傳︺焉耆能作弓矢
︹北史西域傳︺高昌兵器有弓箭刀楯甲矟焉耆
兵有弓刀甲矟
按唐書載吐蕃能飛梯鵝車以攻城文獻通考
稱天竺亦有飛梯地道木牛流馬之法今回部
戰具未有此種則以吐蕃天竺居回部之南故
其制不同於三十六國而今之回部服屬準部
則尋常擊刺之能亦有難於並論者豈非南柔
北勁實地氣使然歟
耕種之具
布古爾斯犁之總名也頭以鐵為之曰題實長
短參差如指形犁之梁曰克實勤以木為之約長
一丈端有鐵環可以穿鈎牛背之横木曰布雲圖
嚕克其長亦如克實勤可駕兩牛横木中間繫以
長繩曰阿爾噶木濟引屬於鈎繫於犁梁之環乃
驅兩牛負犁以行牛膊之上左右設兩板謂之杭
烏克以木為之長各一尺五寸用施牛背横木於
其上
庫爾扎克犁耙也其鐵頭向内形似鏟柄稍斜
以棗木為之播種之後用以覆土
恰特滿形似鐵鐝其頭甚圓以棗木為直柄用
以垡土開溝並引溝水以灌田
蘇堪盛糞之筐編柳為之糞之名曰克赫以牛
馬者為良糞田可倍收
鄂爾噶克形如曲刀純鋼為之頭柄皆鐵用以
刈稻麦之屬
阿伊哩以木為义五齒或四齒三齒以勻榖麦
承曝令乾
阿斯喀克以木為鈎短者五尺長有八九尺者
用以出糓
鄂特恰爾瑪屈柳木為邊以牛皮為檔結細草
為底或用籐為底用以簸榖
摩密埸上立木也植木於地繫牲於木用踹榖
麦以代碌碡
按回部諸城頗知田作非凖噶爾專事畜牧逐
水草為業者比故有農具以資耕穫若地利人
工之所出勸課之方則不逮中土甚矣
成物之具
赫實喀里畢以木為方模入泥於中用成土坯
綽布噶資木尺也以量長短長五尺者其形三
稜長二尺五寸者面平而背圓
庫喇結草為長繩築墻時用以直
贊畢勒運土架也二木為邊中編柳條四角繫
繩以運泥土
索輝水桶也盛水以化泥土
騰訥木盤也用以盛泥
塔巴爾曾以鐵為之首為斧形築土使堅其末
如刀以塗泥傅之凡成牆者必以此
喇安達或以鐵為或以木為其形長方築牆成
後用以平之
甘齊石灰也牆成後堊之
阿爾喇鋸也大小不等手持處亦以鐵為大者
鋸木小者鋸骨角之屬
裕舒竒即鑽也形同内地其鑽弓謂之喀瑪勒
察
綽鄂特形如大鏟刀口闊而薄向上漸厚漸狹
用以削木小者謂之恰爾竒尃用以成細巧之物
蘭達大推刨也兩手用之其小者别名綽卜薩
一手用之
帕勒圖短斧也棗木為柄
喀實喀爾特剜刀也其頭甚銳
額恰克鐵剉刀也剉物處齒如密釘質厚而鋩
銳
伊斯喀那鏹刀也其形如鑿用以鍥物
圖魯木大皮囊也一應治屋之器皆可弢於其
中
︹晉書西戎傳︺龜兹國王宫壯麗煥若神居
︹宋王延德高昌行紀︺居人皆穿地為穴以處屋室
覆以白堊
按回部有城郭宫室異於凖部之穹廬氊帳以
居者一切木石諸工亦皆藉器以善其事故成
物之具視凖部加詳第考史書所載西域宫室
之制率多侈麗莊嚴以今審究殊不謂然即由
回部西踰蔥嶺如墨克默德那諸部為回回祖
國多有回民赴彼禮拜者傳其棟宇之槩亦與
今山南諸部風俗相近可知史家不務紀實以
夸誕失真蓋不一而足也
欽定皇輿西域圖志卷四十二
