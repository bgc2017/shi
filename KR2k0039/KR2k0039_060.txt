欽定皇輿西域圖志卷三十六
學校
(臣)等謹按西域風土剛勁性桀黠樂戰闘囿於習
尚教化不先又其地與中土隔絶流移僑寄所不
及詩書羽籥之盛渺乎未有聞焉粤稽兩漢鄭吉
班超之倫都護經年惟督率要約是務一二屯田
郵政外修明化導事弗暇為若有唐貞觀開元間
分裂四鎮廣置羈縻州府大都虚立名號風教雖
通地實未歸版籍間或希風慕義時遣子弟入侍
入學而上國之衣冠禮樂卒無由移置絶徼以大
耀於光明此學校之制宜為紀外域者所罕詳也
我
聖朝化洽西濛宏開疆索農耕其野商出其途招徠生
息民多秀良巴爾庫勒烏魯木齊諸境喁喁向風
或附進額於安西三縣或開義熟於迪化寕邊二
廳固已人思振奮矣爰於建置州郡之始興學育
才以彰
盛治璘㻞炳蔚千古一時於焉仰數仞之
宫牆秩兩丁之彛典溢生徒於膠序儲選造於閭閻
居斯土者咸雍容焉束帶結髮以佇為
國華有殊榮也已抑又思凖回舊俗其記載文字竹
木筆旁行之素與内地不侔而英敏秀出之姿天
禀未嘗或絀且回民之舊居中土者薰習變化往
往遊鄉校登賢書亦所在多有兹際武功告成文
教遐被之餘於商民流寓子弟有造者栽培樂育
以為之倡將俾傾心内面之侣耳目濡染歲月漸
摩潜移默率鼓鐘於倫之比且遍西域而同歸也
豈不休哉志學校第十三
