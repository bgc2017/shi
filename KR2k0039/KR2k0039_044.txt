欽定皇輿西域圖志卷三十七
封爵
(臣)等謹按周禮職方氏辨九服九州之外謂之蕃
國世壹見蓋言蕃服肆覲非甸男采衛比是以寳
貴為贄既不同於輯瑞而宫室車旗命卿立軍之
制均未遑及則象寄狄鞮所司其不在五等之列
明矣漢唐侈語鴻圖往往遣使册封類祗順其國
人所推虛錫名號宋元明以来規模隘狹典制缺
如析圭擔爵之榮難與同風域外我
國家幅員廣遠
恩澤普汜蒙古内扎薩克暨喀爾喀青海西藏諸部舊
隸藩封自親王郡王以下貝勒貝子公遞為差次
其
賜留汗號者視王爵為倍優帶礪光榮久已量侔幬載
矣仰惟
聖天子德威遐播式廓西陲乾隆癸酉冬都爾伯特部
伯克策凌策凌烏巴什策凌孟克等欵關内面為
凖回諸部倡嗣是輝特和碩特鱗集麕至爰乘時
會
簡將帥以新附為前驅當
王師入境伊始壺漿載道綽羅斯諸台吉以巨族率先
迎附雨行風偃不動戈鋋衛拉全疆統歸涵宥迨
乾隆辛夘土爾扈特部復自西北萬里外率屬偕
來由是凖屬人民無一不霑醲化統觀慕義歸仁
之全局大無外而應自然固已曠古罕倫我
皇上天地為懷班爵錫封其於忠謹壹節從征戮力者
承襲
恩榮世及弗替若回部舊爵之在哈密土爾番者及新
附之留依京邸者以前此五年式集兩勲山南城
郭諸境胥隸版籍爰並為編載用著衣冠
王會之盛句臚備列九賓無間於殊方遠徼猗歟盛哉
志封爵第十四
