欽定皇輿西域圖志卷二十四
水
(臣)等謹按大地之勢西北高而東南下東南號稱澤
國若蒙汜荒墟斥漠千里宜不足于水者以今審
論殊不謂然盖内地之水東流就下而西域之水
則東西並流者也内地之水隄防宣洩兼賴人功
而西域之水則高下浮沈專憑地勢者也内地之
水深淺有定而西域之水則時因冰雪消融成渠
冬夏盈虧者也内地之水土地堅靭伏流鮮少而
西域之水則滲入沙磧或伏或現發之無常時出
之無常候者也是故語其大則洪濤駭浪周圍數
百里經流數千里而漭瀁滺湙之勢成語其細則
纖波斷流縷分數十道泛溢數十區而瀠洄泮渙
之形著是不惟資以利用抑且劃為地險襟帶絶
徼古而然矣我
聖朝德威遠被蒲海風清爰據星軺所經尋波别𣲖知
昔人所謂蔥嶺以東水皆東流蔥嶺以西水皆西流
者大率緣山而發就下而趨瀉為長河瀦為巨浸
而審其經絡要皆各有所歸耳竊惟漢桑欽作水
經承二百四十四家之紀載其書汗漫未易殫詳
然其首著黃河出䓤嶺于闐分南北河經疏勒莎
車諸國而東者証以今時形勢則較然符合為之
疏通貫注備悉指歸復參以他書之說庶幾經緯
非誣而源流可証由是判張騫不根之論擴都實
拘墟之詞紀之以藪浸而國辨居行疏之以渠塘
而人兼耕牧即我
國家清晏之隆所以暨訖於無外者不由兹可見哉
志水第七
