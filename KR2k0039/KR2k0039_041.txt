欽定皇輿西域圖志卷三十一
兵防
(臣)等謹按西域為古西戎土風剛勁民多桀黠樂
戰鬭顧其前代兵制所垂書缺有間孟堅為西域
傳頗稱賅備然所得而紀者或勝兵數十人或勝
兵數百人大略即人即兵選丁壮以供擊刺而已
欲進覈其卒伍之定數調遣之常期督察之成式
糗糧之實用罕得而詳焉準噶爾四部及諸回部
曠處荒陲考其山川形勢崇岡壘嶂險足以守長
河廣澤深足以塹指顧二萬餘里中掃蕩廓清歸
我
皇化包戈偃伯以來非建制服屬無以善其後然地大
物博惟是戍代往來之孔亟即善後者又將何以
為繼我
皇上聖謨廣運集大勲於五載之中即為策永定於億
萬斯年之後於是防守則取諸滿洲暨蒙古索倫
諸部屯種則兼用綠營咸有額設以資捍衛而又
為之隨宜定制因地分營或更番以均勞逸或永
駐以安室家凡皆以西域治西域而經費不取支
於中土且利興事集合計邊防兵弁郵傳之需準
以屯儲歲入十盈四五焉猗歟
駿烈豐庸卓鑠曩古非賴我
皇上宵旰疇咨撫八荒如庭戶何以使宏綱細目周備
不遺若此又豈前代貳師廣武惟是一軍一旅一
亭一障之戔戔者乎兹於脱甲之餘備著纉戎之
略俾天下後世仰
盛朝所以敉絶徼而固丕基者具由
方略精詳宏
綏遠之謨措施有本非僅修武備而繕軍儲已也志兵
防第九
