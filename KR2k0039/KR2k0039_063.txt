欽定皇輿西域圖志卷三十四
貢賦
(臣)等謹按禹貢一書首載中邦成賦而九牧貢金
鑄鼎島夷皮卉兼納至於西戎即叙則既賦其璆
琳熊羆之屬復以織皮為貢初非長駕遠馭好勤
遠物之謂蓋將以聯中外之勢通遐邇之情示王
者一統無外意至深遠也迨武王通道西旅貢&KR0729;
作書必以四夷咸賓歸美於明王慎德周公相成
王定九畿之貢在三千里外者謂之要服貢其貨
物在九州外者謂之蕃國各以所貴寶為摯地則
領於大司馬貢則輸於大行人而又有懷方氏掌
來遠方之民致方貢遠物而送逆之其制益詳而
厥田厥賦要不得與三壤之則同論若漢武初通
西域偶得天馬作歌告廟論史者往往侈泰貽譏
其後歴代史牒所書備列外蕃貢獻然其來也無
常期其使也無常員其物也無常品義取羈縻弗
絶而已未聞行井牧之法爾宅爾田以疆理戎索
豈非力不足以制之德不足以容之乎
國家昄章之厚遠越隆古頃者準夷内訌回酋濟惡
我
皇上推取亂侮亡之義天罰龔行罪人斯得俘其酋帥
拔彼名城洎乎徂維求定弓矢載櫜即環籲元戎
輸租請吏惟恐尺土不隸職方一夫不登齒版一
絲一粟不入内府即自外於
生成覆載者
聖天子猶重軫瘡痍蘇其困憊酌盈劑虚取足供軍屯
之費而止視向者役屬厄魯特時悉索敝賦不啻
挈陷穽而登袵席矣屬八紘於扃闥撫異類如赤
子周官九畿之制實未足以賅之又何有於漢唐
以下哉爰舉新疆貢賦諸額著於篇西域舊俗強
弱相役歴代以來征輸久為成例採摭往籍用資
旁攬因彙列焉志貢賦第十一
