欽定大清會典則例卷八十五
禮部
祠祭清吏司
喪禮一(上)
太宗文皇帝大喪禮崇德八年八月初九日
太宗文皇帝崩是日鹵簿全設内外親王以下佐領以
上及朝鮮國世子和領福晉以下佐領命婦以
上咸成服王以下奉國將軍以上公主和碩
福晉以下縣君奉國將軍淑人以上齊集
清寧宮前舉哀都統尚書以下各官齊集
崇政殿前命婦等齊集
大清門外各按旗序立舉哀次日作樂奉安
梓宮於崇政殿設
几筵樂止王以下各官每日入臨二次上香奠獻祭酒
三爵三叩興舉哀凡三日止第四日王公各
於府第齋宿部院官各於衙門齋宿閒散官於
篤恭殿前齋宿凡十八日止諸王以下各官不
祈禱不祭祀不燕會凡百日止軍民人等凡十
八日止禁屠宰凡十三日止外省官民人等以
詔到日摘冠纓成服各官於本衙門齊集每晨夕上香
三跪九叩興舉哀凡三日止至二十七日除服
初祭禮王以下佐領以上固倫公主和碩福
晉以下佐領恭人以上齊集行禮大祭禮鹵
簿全設讀文致祭王以下各官公主福晉及官
員命婦齊集行禮與初祭同滿月致祭禮王
以下各官公主福晉及官員命婦齊集行禮與
初祭同九月恭奉
寳位詣
昭陵前期於
几筵前祗告祭酒三爵鹵簿全設作樂前引公主福晉
等皆在城門迤北序立候
靈駕至跪舉哀候過隨行都統尚書以下佐領以上及
佐領恭人以上並外藩喀爾喀鄂爾多斯土默
特索倫薩哈爾察等分翼按旗序立候
靈駕至跪舉哀候過隨行恭送至
陵竢安設畢行奉安禮親王以下佐領以上固倫公主
和碩福晉以下副都統夫人以上齊集讀文致
祭是日親王以下佐領以上和碩福晉以下
佐領恭人以上咸除服凡初祭大祭之次日
繹祭禮内大臣侍衛齊集朝鮮國王遣官進
表呈送龍燭祭品等物致祭百日致祭禮親
王以下參領以上固倫公主和碩福晉以下副
都統夫人以上齊集歲暮致祭禮鹵簿全設
親王以下佐領以上固倫公主和碩福晉以下
固山夫人以上齊集清明致祭禮鹵簿全設
親王以下參領以上固倫公主和碩福晉以下
縣主以上齊集期年致祭禮親王以下佐領
以上固倫公主和碩福晉以下奉國將軍淑人
都統尚書一品夫人以上齊集讀文致祭奉
安
寳位致祭禮親王以下佐領以上固倫公主和碩福晉
以下縣主奉國將軍淑人都統尚書一品夫人
以上於
殿階西齊集
孝端文皇后率公主等詣奉安
寳位處舉哀跪祭酒三爵畢内大臣輔國將軍奉
寳位由中階陞至
殿内奉安正中位上乃於
寳位前恭獻祭品祭酒行禮如儀康熙二年九月改
建
昭陵十二月安葬
寳城地宮祭酒行禮如儀
世祖章皇帝大喪禮順治十八年正月初七日
世祖章皇帝崩是日鹵簿大駕全設
聖祖仁皇帝截髮辮成服王以下文武各官固倫公主
和碩福晉以下宗女佐領三等侍衞命婦以上
皆成服男摘冠纓截髮辮女去首飾剪髮恭
奉
梓宮安奉
乾清宮張繡九龍黃綺帳幔建丹旐於
乾清門外之左設
几筵朝晡日中三設奠
聖祖仁皇帝親詣尚食哀慟不已
太皇太后揮淚撫慰左右無不感動王貝勒貝子公大
臣等公主和碩福晉以下縣君宗室公夫人以
上每日二次詣
几筵前
聖祖仁皇帝親視奠祭酒三叩立舉哀副都統以上在
乾清門外序立每日二次舉哀(命婦皆免齊集)在京漢文
官依次赴
乾清門
景運門外齊集武職各官依次赴
隆宗門外齊集每日二次舉哀凡三日止外藩進
貢官員各給白布服三日而除漢文武候選候
補等官及監生吏典僧道等官咸縞素赴順天
府署朝夕哭臨凡三日止第四日王貝勒貝
子公等公主福晉等各於府第齋宿部院官於
各衙門齋宿閒散官於
午門外齋宿凡二十七日二十七日後王以下
奉恩將軍以上都統内大臣尚書子以上每日
一次入宮前丹陛上序立副都統男侍郎侍衞
每日一次入宮前丹墀序立舉哀其餘各官在
乾清門外按翼序立舉哀王以下文武官員不
作樂不嫁娶凡百日在京軍民人等摘冠纓服
縞素二十七日而除不嫁娶凡一月不作樂凡
百日禁屠宰凡四十九日不祈禱不祭神凡二
十七日專司
太廟
奉先殿祭
神殿
陵寢祭祀事務男婦内監及出征在軍營官兵家屬皆
停給孝服本人父母新喪兒女出痘暫免成服
未除服前票本用藍筆各部院衙門文移用
藍印各衙門本章於十五日後進奏用硃印
在京各寺觀自大喪日始各聲鐘三萬杵初
八日頒
遺詔自宮中奉出至
乾清門外禮部尚書跪接由中道奉至
午門外奉安層臺上張黃蓋滿漢文武各官素服
三跪九叩興復跪聽宣
詔畢立舉哀行三跪九叩禮禮部官奉
詔設龍亭内由中道出
大清門至禮部謄黃遣官頒行天下初九日
諭朕惟自古聖賢之君必有顯號徽稱用昭功德之隆
垂於萬世此國家不易之鉅典也仰惟我
皇考大行皇帝纘紹鴻緒統一寰區十有八年敬
天尊
祖勤政愛民奉侍
慈闈克諧孝道敦睦宗族攸敘彝倫典學日新修身思
永制禮作樂振武崇文勅法明刑立綱陳紀盛德之
事不一而足朕方與天下臣民均切怙戴不幸
龍馭上賓顧予沖人嗣膺大統仰承佑啟之恩敢後顯
揚之禮謹考彝章宜升
尊諡該部詳察典禮具奏欽此外省領兵王公大小
各官
遺詔到日咸摘冠纓服縞素跪候過至衙門内安設行
三跪九叩禮跪聽宣
詔畢立舉哀行三跪九叩禮興官兵摘冠纓三日至第
四日照常供事直省文武各官
詔到日咸摘冠纓服縞素跪候過至衙門内安設行三
跪九叩禮跪聽宣
詔畢立舉哀行三跪九叩禮朝夕哭臨凡三日至二十
七日除服官員命婦亦素服二十七日而除軍
民人等及妻素服十三日而除不嫁娶凡一月
不作樂凡百日督撫提鎮及三司官皆免進香
十一日孟春時饗
太廟遣官素服行禮樂設而不作各官咸不陪祀十
九日
几筵前行殷奠禮
聖祖仁皇帝親詣陳金銀定(以楮爲之後仿此)三萬楮錢楮帛
各三萬祭筵二十一席羊九酒十有一尊是日
黎明王以下滿漢文武各官以上縣君奉恩將
軍恭人以下民公侯伯都統内大臣尚書子命
婦以上齊集讀祭文時
聖祖仁皇帝跪衆皆跪讀畢祭酒三爵立舉哀祭畢讀
祭文官奉至燎位焚畢衆皆退二月初一日
奉移
梓宮行啟奠禮
聖祖仁皇帝親詣陳設禮儀與殷奠同初二日奉移
梓宮至景山
夀皇殿是日鹵簿大駕全設奉移時祭酒三爵經過門
橋皆祭酒焚楮錢三旗侍衞舁轝出宮舁轝夫
校分設八班首班末班以鑾儀衞校尉八十人
餘班每班八十人選五城民夫給以衣履令其
澡沐服紅紬團花遜衣戴插黃翎氊帽又以民
公侯伯一等侍衞以下參領輕車都尉以上給
事中御史郎中以下員外郎等官以上每班八
人管轄鑾儀衞官四人更番指示進退舁丹旐
每班三十二人以部院官四人内府官四人管
轄王以下奉恩將軍以上内大臣侍衞在
乾清門外按翼序立候
靈駕至跪舉哀候過隨行覺羅民公侯伯以下滿漢文
武各官在
東華門外按翼齊集候
靈駕至跪舉哀候過各按旗排列隨行將至景山時王
以下男以上先趨進至門内其餘文武各官先
趨至門外按翼序立公主福晉以下縣君奉恩
將軍恭人以上都統内大臣尚書子等命婦咸
於門内副都統侍郎命婦以下佐領三等侍衞
命婦宗室女以上在門外按翼序立候
靈駕至皆跪舉哀候過
聖祖仁皇帝恭隨
靈駕步行號泣王以下滿漢文武官員伏地悲慟既至
夀皇殿奉安
梓宮設
几筵
聖祖仁皇帝祭酒三爵(每一祭酒一叩後同)哀戀不已
太皇太后再三慰諭始
還宮衆皆退乃焚丹旐楮錢初三日行初祭禮
聖祖仁皇帝親詣陳冠服楮製丹旐一金銀定二十萬
五千楮錢十有四萬五千各色畫段(以楮爲之)萬端
楮帛五萬祭筵八十一席羊二十有七酒四十
一尊鹵簿大駕全設於
夀皇殿大門前王以下各官公主福晉以下四品官三
等侍衞命婦以上齊集讀祭文衆皆跪讀畢
聖祖仁皇帝祭酒三爵衆皆三叩立舉哀祭畢讀祭文
官奉至燎所祭酒三爵焚畢衆皆退是日滿二
十七日
聖祖仁皇帝除服衆皆除服次日繹祭金銀定二萬
楮錢一萬祭筵十有一席羊五酒五尊内大臣
侍衞禮部工部堂官齊集致祭
聖祖仁皇帝親祭酒行禮初七日行滿月致祭禮金
銀定五萬楮錢五萬祭筵二十一席羊九酒九
尊是日王以下鎮國將軍以上公侯伯以下侍
衞文武三品官以上公主福晉以下鎮國將軍
夫人都統内大臣尚書子命婦以上齊集
聖祖仁皇帝親祭行禮餘與初祭同以後百日内滿
月致祭與初滿月同期年内滿月致祭金銀定
二萬楮錢一萬祭筵十有一席羊五酒五尊不
讀文清明日不讀文不焚楮錢進挂紙錢寳
花一座
聖祖仁皇帝親詣祭酒舉哀行禮衆皆齊集餘與初滿
月同三月工部敬製
廟號尊諡冊寳成送内閣刻字填靑大學士禮部堂官
行一跪三叩禮填靑畢敬貯内閣擇吉恭上
尊諡曰
體天隆運英睿欽文大德弘功至仁純孝章皇帝
廟號
世祖前期三日齋戒如常儀前期一日遣官各一人祗
告
天
地
太廟
社稷至日鑾儀衞官於
夀皇殿大門前陳設鹵簿大駕作樂内禮儀院設
冊寳黃案二於
殿門外一設正中一設左旁鴻臚寺設
冊寳黃案二於
太和門階上正中設采輿二於階下大學士二人
奉
册寳奉安黃案上一跪三叩興
聖祖仁皇帝素服
御太和門大學士二人各詣黃案前一跪三叩奉
册寳奉安各亭内復一跪三叩退校尉舁行
册前
寳後黃蓋一柄御仗二對前導鴻臚寺官恭導
聖祖仁皇帝降階陞輿隨亭後行親王以下奉恩將軍
以上於
協和門外兩旁序立竢亭至跪候過隨行文武四
品官以上於
東華門外序立竢亭至跪候過隨行亭由景山東
門入至
夀皇殿大門外
聖祖仁皇帝降輿
冊寳亭由中門入至檐前左旁安設導引官恭導
聖祖仁皇帝由左門入至
殿門外左旁立王以下公以上咸序立於大門内兩旁
文武四品官以上序立於大門外兩旁大學士
二人至
冊寳亭前一跪三叩各奉
冊寳設左旁案上先奉絹
冊寳設正中案上太常典儀官唱執事官各共乃職導
引官恭導
聖祖仁皇帝就拜位立贊引官奏跪拜興
聖祖仁皇帝行三跪九拜禮興王以下各官皆隨行禮
贊引官奏跪
聖祖仁皇帝跪奏進
冊奉
冊大學士從左案恭奉跪進
聖祖仁皇帝奉
冊恭獻畢授右旁大學士跪接設於正中案上奏進
寳奉
寳大學士從左案恭奉跪進
聖祖仁皇帝奉
寳恭獻畢授右旁大學士跪接設於正中案上奏宣
冊宣
冊官詣
冊案奉絹
冊跪宣畢仍設案上三叩退奏宣
寳宣
寳官詣
寳案奉絹
寳跪宣畢仍設案上三叩退贊引官奏跪拜興
聖祖仁皇帝行三跪九拜禮王以下各官皆隨行禮次
於
几筵前致祭贊引官奏行三跪九拜禮王以下各官皆
隨行禮贊行初獻禮司帛官司爵官詣
几筵前恭獻贊引官奏跪
聖祖仁皇帝跪衆皆跪贊讀祝讀祝官一跪三叩從案
上奉祝文跪讀畢陳帛案上一跪三叩退贊引
官奏行三拜禮王以下各官皆隨行禮贊行亞
獻禮司爵官進獻於左如初獻儀贊行終獻禮
進獻於右如亞獻儀奏行三跪九拜禮王以下
各官皆隨行禮贊恭送祝帛詣燎位奉絹
冊寳官奉祝帛官皆詣案前一跪三叩以次奉至燎所
焚訖大學士二人各行一跪三叩禮奉香
冊寳贊引官恭導
聖祖仁皇帝詣
几筵前奉安奏行一跪三拜禮禮成
聖駕還宮次日
頒詔天下四月十七日行百日致祭禮金銀定五萬
楮錢四萬五千楮帛二萬祭筵二十五席羊九
酒十有三尊王以下各官公主福晉以下縣君
奉國將軍淑人都統内大臣尚書子命婦以上
齊集讀文祭酒行禮是日行恭題
神主禮内閣大學士一人進
觀德殿内於升祔
太廟
神主前上香一跪三叩恭奉
神主禮部官導至
夀皇殿門外所設黃幄内奉安黃案上上香一跪三叩
退内閣滿漢大學士各一人咸朝服盥手詣
神主香案前一跪三叩興於
神主神字空處恭點石靑畢一跪三叩奉安黃幄内王
以下文武各官齊集
東華門外按翼序立大學士詣
神主香案前一跪三叩奉安黃輿内一跪三叩鹵簿全
設校尉舁輿前行内大臣侍衞隨後至
觀德殿前輿暫止大學士一人進
殿内於升祔
奉先殿
神主前一跪三叩恭奉
神主安輿内一跪三叩校尉舁行禮部官前導隨升祔
太廟
神主輿後由景山東門出將至
東華門齊集王以下文武各官皆跪候過輿進
東華門王以下各官退内閣禮部堂官均隨輿行
至
景運門
聖祖仁皇帝素服跪迎於門内隨輿後行内務府官前
導至
乾清門輿止
聖祖仁皇帝先詣升祔
太廟
神主前行一跪三拜禮恭奉
神主奉安
乾淸宮所設黃案上行一跪三拜禮興於升祔
奉先殿
神主輿前行一跪三拜禮恭奉
神主奉安於升祔
太廟
神主之右行一跪三拜禮興内務府官供果品點香燭
獻酒三爵
聖祖仁皇帝行三跪九拜禮禮成擇吉升祔
太廟
奉先殿(儀别載)二十一日行奉安
寳位致祭禮
聖祖仁皇帝親詣祭酒舉哀行禮王以下各官公主福
晉大臣命婦齊集讀文祭酒行禮與百日致祭
同百日後滿月致祭止内大臣侍衞禮部工
部堂官齊集五月初三日行大祭禮
聖祖仁皇帝親詣祭酒舉哀行禮陳設禮儀與初祭禮
同次日繹祭與前繹祭同六月禮部題準
喪禮百日期滿大祭禮畢恭請
皇帝陞殿文武各官見朝辭朝謝
恩等禮照舊舉行建造
饗殿
地宮精選識地理人等内院禮部工部都察院科道官
員率往會擬朝鮮國王遣使進香恭進祭文
一道沉香三兩芙蓉香二十柱銀香合一刻畫
龍燭二銅燭檠二白金三百兩白細棉紬二百
白細苧布一百白棉紙二十萬白紙二十萬榛
子柏子黃栗銀杏大棗核桃各十斗清蜜十有
五斗祭文由内閣繙譯禮部恭書貢物付所司
陳設祭品白金交内務府禮部置辦饌筵牲醴
是日遣官一人祭酒行禮(凡進香同)王以下奉國將
軍文武三品官侍衞以上齊集陳設祭品鳴贊
官贊來使行禮讀文致祭奉祭文送燎畢衆皆
退七月十五日行中元致祭禮金銀定十萬
楮錢七萬畫段一萬端楮帛二萬祭筵三十有
一席羊九酒九尊鹵簿全設王以下宗室公以
上民公以下文武三品官以上内大臣都統尚
書子命婦以上齊集
聖祖仁皇帝親詣讀文祭酒致祭禮畢讀祭文官奉送
焚燎衆皆退十月朔
聖祖仁皇帝親詣
几筵奠獻行禮十二月行歲暮致祭禮金銀定五萬
楮錢楮帛各五萬祭筵三十一席羊九酒十有
五尊王以下奉恩將軍文武四品官以上公主
和碩福晉以下縣君固山夫人以上齊集
聖祖仁皇帝親詣祭酒行禮禮畢讀祭文官奉送焚燎
衆皆退康熙元年正月朔
聖祖仁皇帝詣
几筵前行禮期年致祭
聖祖仁皇帝親詣祭酒行禮是日陳羊酒祭筵各祭物
與歲暮禮同鹵簿全設王以下奉恩將軍文武
四品官以上公主和碩福晉以下縣君鎮國將
軍夫人都統内大臣尚書子命婦以上齊集讀
文祭酒行禮禮畢讀祭文官奉送焚燎衆皆退
七月十五日行中元致祭禮十二月行歲
暮致祭禮二年正月行再期致祭禮金銀定
三萬楮錢楮帛各一萬祭筵十有一席羊三酒
三尊儀與期年致祭同五月恭奉
世祖章皇帝寳位移送
孝陵前期三日各遣官一人祗告
天
地
太廟
社稷如儀大葬前期開列有執事王公大臣並禮
工二部内務府總管及婣戚大臣職名請
旨欽命者方得入
地宮執事並開列管押匠夫官四人職名及匠夫人數
具奏其執香鐙内監交總管内監等奏除内監
十人此外不得擅入前期一日行祖奠禮金
銀定五萬楮錢楮帛各五萬祭筵三十一席羊
九酒十有五尊鹵簿全設王以下鎮國將軍内
大臣侍衞都統尚書子以上齊集
聖祖仁皇帝親詣讀文祭酒行禮舉哀禮畢讀祭文官
奉送焚燎衆皆退先是諸王大臣引古禮止
駕遠送未允至是
太皇太后懿旨諄切
聖祖仁皇帝不得已勉遵
慈命是日早鹵簿全設公主福晉以下縣君奉恩將
軍恭人副都統侍郎男命婦以上在
夀皇殿前分翼齊集侍衞文武四品官以上命婦在景
山東門外齊集王以下奉恩將軍以上内大臣
侍衞在
夀皇殿大門外分翼齊集香
冊寳先設輿内恭設
靈輿於階上正中舁以校尉十六人屆時
聖祖仁皇帝祭酒哀慟悲不自勝衆隨行禮畢輔臣恭
奉
寳位奉安輿内
靈輿在前
冊寳輿在後
靈輿啟行時
聖祖仁皇帝攀號悲泣候過諸王大臣侍衞按次隨行
不往送之公侯伯以下滿漢文武各官於東安
門外齊集候
靈輿將至皆跪舉哀候過隨行出土城關方回往送之
王以下公侯伯滿漢文武各官於土城關外大
路兩旁序立候
靈輿將至皆跪舉哀候過隨行經過門橋均祭酒焚楮
錢每至宿次奉
靈輿於黃幄内每夕奠獻親王祭酒三爵每晨親王祭
酒三爵其朝夕奠獻時諸王貝勒内大臣侍衞
等進木城内各官在木城外序立舉哀沿塗百
里内地方文武官皆素服在道右跪迎舉哀候
過至
陵日奠獻與在塗同次日王以下各官齊集奠獻祭酒
一跪三叩立舉哀徹饌畢各退是日王以下各
官皆回京六月行安葬
地宮禮前期遣輔臣及文武三品以上官詣
陵致祭陳金銀定三萬楮錢楮帛各三萬祭筵二十五
席羊七酒十有五尊讀文祭酒行禮前期三
日遣官祗告
天
地
太廟
社稷是日早鹵簿全設禮部堂官掌儀司官奉
世祖章皇帝
孝康章皇后
孝獻皇后香冊寳奉安各輿内送至
地宮奉安輔臣一人詣
寳位前跪行奉移禮祭酒三爵
世祖章皇帝寳位輔臣二人内大臣一人奉安輿内
孝康章皇后寳位親族大臣等奉安輿内
孝獻皇后寳位親族大臣等奉安輿内入
地宮時内大臣侍衞在木城外公侯伯以下參領雲騎
尉在網城外按翼序立候
靈輿至咸跪舉哀候過隨後舉哀行至
地宮輔臣内大臣侍衞公侯伯以下副都統侍郎男以
上在
地宮圓城内序立參領雲騎尉在圓城外
饗殿後兩旁序立各舉哀至吉時恭奉
世祖章皇帝寳位奉至
地宮安設寳床上正中奉
孝康章皇后寳位安設於左奉
孝獻皇后寳位安設於右畢掩閉
元宮石門輔臣在
地宮前跪祭酒三爵内大臣侍衞文武各官咸隨行禮
舉哀各退是日鹵簿儀仗盡焚訖次日輔臣内
大臣侍衞文武各官詣
陵謁辭皆進圓城内序立舉哀畢輔臣等跪於
陵前祭酒三爵文武各官皆行三跪九叩禮兩旁序立
舉哀畢各退回京
饗殿告成奉安
世祖章皇帝神位於正中寳座
孝康章皇后神位於左
孝獻皇后神位於右均南嚮乃行致祭禮讀祝奠獻一
如時饗儀
聖祖仁皇帝大喪儀康熙六十一年十一月十三日
聖祖仁皇帝崩小歛時凡帶履之屬
世宗憲皇帝皆
躬奉首戴以進敬體
聖祖仁皇帝孝思用
太皇太后昔時所賜冠服十四日
諭
皇考教養文武大小臣工六十餘年孰不躬沐
深恩今一旦
升遐衆心哀痛切至大歛時著令王貝勒貝子公文武
大臣皆入乾清門内令其瞻仰得盡哀戀之情欽此
是日奏儀注内公主福晉咸於
乾清宮丹墀齊集奉
旨
皇考之女朕兄弟之福晉豈可遠列丹墀朕心不忍著
仍入大内親近
梓宮使得盡哀朕之兄弟子姪亦皆令入乾清門在丹
陛上隨朕行禮(嗣後公主近支王公福晉夫人咸齊集於几筵殿内)是
日戌時大歛既歛乃奉
梓宮於
乾清宮中設
几筵乃奠以東廡爲倚廬建丹旐於
乾清門外之左
簡命王公大臣恭理喪儀並
簡進爵大臣凡入
乾清門陳設官員執事人等皆豫行奏
聞並令直班之班領侍衞隨入是日鹵簿大駕全設
世宗憲皇帝截髮辮諸皇子截髮辮成服
仁夀皇太后
孝敬憲皇后
妃嬪公主皇子福晉均剪髮摘耳環成服王以下
文武各官内務府官員等公主和碩福晉以下
宗室命婦佐領三等侍衞命婦以上皆截髮成
服罷黜宗室官員及閒散覺羅人等亦準成服
外國貢使及外藩公主福晉等額駙王台吉等
在二十七日内至京者成服二十七日後至京
者男摘冠纓女去耳環三日專司
太廟
堂子
奉先殿祭
神殿
陵寢祭祀事務男婦内監及出征在軍營官兵家屬皆
停給孝服本人父母新喪兒女出痘暫免成服
十五日
世宗憲皇帝行朝奠禮至日中至晡時禮皆如之齊集
王以下文武各官公主福晉以下命婦等皆隨
行禮是日冬至大祀
圜丘照常奏樂遣官分獻陪祀執事各官咸朝服將事
初喪三日内每日哭臨三次王以下入八分
公以上内大臣内閣大學士學士前鋒統領護
軍統領上三旗都統副都統侍衞等内務府官
員於
乾清門外五旗都統副都統各部院滿漢大臣以
下有頂帶官員以上各依班次齊集於
景運門外在内公主福晉等乘馬至
蒼震門入内五旗王福晉郡主等乘馬依次進至
隆宗門入内大臣命婦等步行依次進至
隆宗門哭臨均由
神武門出入值大臣命婦官員妻不齊集之日右
翼滿漢官員仍於
隆宗門外序立竢朝夕奠祭酒隨班舉哀畢退
第四日王貝勒貝子公等公主福晉等在府第
齋宿部院職事官在本衙門齋宿散秩官在
午門外齋宿仍每日哭臨凡二十七日而止(自初喪日)
(爲始)王以下文武官員以上一年内不作樂百
日内不嫁娶在京軍民人等二十七日内摘冠
纓服素服百日内不作樂一月内不嫁娶二十
七日不祭神凡候選候補文武官員舉貢監生
吏典僧道官素服齊集順天府朝夕哭臨凡三
日二十七日内各部院文移皆用藍印惟奏
章過十五日後用硃印
詔旨藍筆批答
京城寺觀各聲鐘三萬杵十六日頒
大行皇帝遺詔禮部遵例奏進儀注内未有
皇帝應行之禮乃
諭王大臣禮部
遺詔自官奉出朕豈可安處苫次應作何行禮公同議
奏欽此遵
旨議準
遺詔奉出時
聖駕在
乾清宮外東立西嚮大學士謹奉
遺詔由中道出
聖駕跪竢過回苫次大學士奉
遺詔至
乾清門外授禮部堂官禮部堂官三叩跪接由中
道出
午門至
天安門外安設層臺上張黃蓋親王以下滿漢文
武各官三跪九叩聽宣讀畢齊立舉哀復行三
跪九叩禮禮部官奉
詔設龍亭内由中道出
大清門至禮部謄黃刊刻遣官頒行天下領兵
之諸大臣各於
遺詔到日皆摘冠纓素服跪接進營行三跪九叩禮跪
聽宣讀畢興舉哀復行三跪九叩禮官兵摘冠
纓三日至第四日照常辦事直省文武各官
遺詔到日皆摘冠纓服縞素跪接至公署安設三跪九
叩跪聽宣讀畢興舉哀又三跪九叩成服朝夕
哭臨三日至二十七日除服官員命婦亦素服
二十七日官員一年内不作樂百日内不嫁娶
軍民人等及妻二十七日内素服不祭神百日
内不作樂一月内不嫁娶凡有頂帶官員及舉
貢生監吏典僧道官咸素服於各該衙門齊集
三日内朝夕哭臨督撫提鎮及三司官悉免進
香又
諭蒙古王台吉等
皇考時凡有大事未出痘者不令來京朕仰遵
皇考愛䘏外藩至意著行文各蒙古未出痘者不必來
京欽此
遺詔二十七日除服十八日
諭諸王大臣等朕凡事無不遵奉
皇考遺旨但持服乃人子之道二十七日服制朕斷然
難從若此事朕不得行其志必至懣恨無己爾等宜
體朕意欽此十九日禮部奏本月二十日
紹承大寳行祗告禮其朝奠應遣官恭代奉
旨朕仍親奠明早上食時朕祭酒畢旁立竢徹奠案後
再行祗告禮二十日
諭朕惟自古賢聖之君必有顯號徽稱以昭功德之盛
垂於萬世此國家不易之鉅典也仰惟我
皇考大行皇帝臨御六十一年早承大統寅畏小心旦
明凛昭恪之忱
郊祀親升中之典監於成憲率由舊章孝奉
兩宮尊養兼至展敬
陵
廟備物盡誠總覽萬幾阜成兆姓蠲賦動盈千萬振䘏
曾不稽時水旱先籌雨暘必達寬刑肆赦德洽好生
盛暑則釋囹圄嚴寒則振饘粥兵糧豫給優賞屢頒
淮甸屢廵動累百萬之帑金運
睿謨而兩河底績魯郊
特幸行數千年之殊禮屈
帝尊而九拜崇師覽奏牘而利弊周知覲臣僚而賢愚
立辨保全勲舊庇蔭宗支廣育人材敦厚風俗布昭
聖武申討不庭元裔背叛而旋踵就殲三孽逆命而剋
期獻馘鄂羅斯占喀爾喀之疆圉諭以威德即奉約
章喀爾喀逼厄魯特之暴殘納其困窮胥登袵席噶
爾丹肆毒鄰境三臨絶漠掃盡烽煙策妄阿拉布坦
摧滅與國出師命將恢復藏地臺灣置郡紅苗格心
南朔東西無思不服至於
天縱生知日新好學講筵時御
手定六經廣博士於五賢配先儒於十哲文嫓二典書
邁百家貫徹天文總括地理旁羅術數考正元聲硏
索羣編鑒裁纂輯凡此難名之美善洵互古帝王首
出之
一人雖復累牘連章不能繼述萬一朕方與天下臣民
均切怙戴不意
龍馭上賓顧予沖人嗣膺大統仰承佑啟之恩敢後顯
揚之禮謹考彝章宜升
尊諡詳察典禮具奏欽此二十一日諸王大臣等以
萬幾至重難以久曠請遵
遺詔二十七日除服奉
諭除服之制以日易月雖始於漢文而高宗諒隂三年
獨非古制乎朕不能上比高宗而思慕之情何能自
已揣爾等惟恐過勞朕躬殊不知有服朕尚可稍進
饘粥暫眠苫塊若必強朕除服必至寢食皆廢矣
皇考遺命一句一字朕無不拳拳服膺只此二十七日
除服之
詔非敢故違而罔極深恩哀思廹切雖蹈違
命之愆亦不䘏也朕言及此曷勝嗚咽實不能悉朕之
悲思爾諸王大臣其諒之欽此二十三日行殷奠
禮陳羊酒祭筵各祭物如數設
大行皇帝冠服於几筵鹵簿全設王以下大臣官員以
上公主福晉以下大臣命婦以上照常齊集設
饌案於
乾清宮
几筵前設隨饌筵於月臺上
御道左右設祭文案於
宮廊之西檐下是日早禮部尚書恭奉祭文侍郎
前導由
乾清門中門入設西檐下黃案上至時奏請
世宗憲皇帝詣
梓宮前東立西嚮舉哀視陳設祭饌上食畢執事官進
奠案於正中讀祝官奉祭文跪
世宗憲皇帝跪衆於齊集處隨跪哀暫止讀文畢舉哀
世宗憲皇帝祭酒三爵每祭一拜衆隨行禮畢興乃徹
祭饌讀祝官奉祭文禮部堂官前導送至
景運門外燎位於左旁立内監等恭舉
大行皇帝冠服由中門出自丹陛起内大臣十人恭導
由
乾清門中門出齊集之王公大臣皆跪候過隨行
至燎位承奠王祭酒三爵跪拜時衆隨行禮舉
哀禮畢衆皆退是日諸王大臣等考據古今
喪服典禮合辭虔懇奏稱從來天子之孝與士
庶人不同孝經云天子以德教加於百姓施於
四海爲孝書稱高宗諒隂晉臣杜預謂是釋服
後心喪之文蓋以人君一身爲郊廟社稷之主
祭爲吉禮必於除服後舉行若二十七日不即
除服則祀典不免有闕
大行皇帝聖學淵深若易月之制可以更易豈肯於
遺詔中諄諄垂訓伏乞上思
郊
廟神靈之所倚頼下念中外臣民之所託命勉遵
遺詔俯順輿情疏入復叩首固請始奉
旨朕覽諸王大臣所奏引據經書義理明晰朕惟有嗚
咽悲痛耳始知爲君之難祗此持服一節乃天子第
一苦衷轉不如臣庶尚能各盡其心雖勉從所請朕
之哀思因兹愈切矣迨二十七日
世宗憲皇帝釋縞素仍素服至雍正三年八月二十一
日
孝恭仁皇后服闋後始釋二十四日總理事務王大
臣内閣禮部翰林院奏稱
大行皇帝聖德神功頌揚莫罄
尊諡
廟號乃追崇大典臣等蠡測管窺未能比擬萬一
皇上至孝性成惟
聖人能知
聖人伏乞
睿思親定昭垂萬世奉
諭朕思子臣尊崇
君父之心何有止極然必至允至當方孚千秋定論我
皇考纉繼大統本應稱宗但經云祖有功而宗有德我
皇考鴻猷駿烈冠古爍今拓宇開疆極於無外論繼統
則爲守成論勲業則爲開創朕意宜崇
祖號方副
豐功但追崇大典理應僉謀共協一人之心即千萬人
之公心一時之論即千萬世之公論爾諸王大臣等
可會同九卿翰詹科道文六品以上武四品以上詳
考舊章從公確議欽此二十六日諸王貝勒貝子
公文武大臣官員等奏稱
大行皇帝功德巍煥
天地化育有未周者
大行皇帝實贊之
祖宗經綸有未竟者
大行皇帝實弘之孔子集千聖之大成
大行皇帝集百王之大成史稱帝堯其仁如天惟
大行皇帝實與並之又按禮經稱有虞氏祖顓頊而尚
書所載有格於文祖格於藝祖之文則有虞氏
有三祖是知凡配天者皆得稱祖也廷議僉同
輿情允洽惟
聖字可以贊揚
大行皇帝之峻德惟
祖號可以顯彰
大行皇帝之隆功恭擬
尊諡曰
合天弘運文武睿哲恭儉寬裕孝敬誠信功德大成仁
皇帝廟號曰
聖祖天下萬世稱曰
聖祖仁皇帝奏入本日奉
諭諸王大臣官員深悉我
皇考一生神聖實行同心合辭恭上
尊稱甚愜朕意因
親刺指血將本内
聖祖字圈出恭奉授大學士等齎出十二月初一日
於
几筵前致祭行啟奠禮陳設禮儀與殷奠同是日
諭近支王等曰
皇考明年七旬大慶吾兄弟方思以
萬夀聖節在暢春園供奉甘旨與四海臣民共效無疆
之祝豈意今年此日乃於乾清宮作如此陳設耶言
念及此心肝摧裂因大慟不止諸王皆伏地號泣
是日向夕復於
乾清宮陳設果饌並隨筵二十七席
世宗憲皇帝詣
几筵前躬奉酒饌跪而勸侑痛哭失聲初三日行奉
移禮是日鹵簿全設至時
世宗憲皇帝詣
梓宫前祭酒三爵畢退立東旁跪候遷移
梓宮竢過隨行至
景運門外
梓宮升大昇轝
世宗憲皇帝西嚮跪舉哀禮部堂官祭轝祭酒三爵行
三叩禮衆隨行禮畢
靈駕發
世宗憲皇帝於左隨行每舁校更班時皆跪候内大臣
侍衛在
乾清門外分翼齊集王以下公以上在
東華門外南池口齊集左翼大臣官員等在東安
門内大街齊集漢大臣官員等在騎河樓路口
齊集右翼大臣官員等在景山東門北齊集皆
候
靈駕至跪舉哀竢過隨行
仁夀皇太后
孝敬憲皇后
妃嬪等自
順貞門升輿先出
神武門進景山門在
夀皇殿祗候在内福晉公主等豫在
夀皇殿大門内在外福晉以下官員命婦以上豫往
夀皇殿大門外西牆序立内務府官員妻亦豫往在命
婦後序立候
靈駕至咸跪舉哀王公内大臣大學士前鋒統領護軍
統領上三旗都統副都統侍衞等内閣學士内
務府官員等於景山東門内分班序立舉哀五
旗都統尚書漢大臣至有頂帶官員均於景山
東門外分翼序立舉哀候過舁轝夫役八班首
班末班以鑾儀衞校尉八十人餘班每班八十
人選五城民夫給以衣履令其澡沐又以民公
侯伯一等侍衛以下參領輕車都尉以上給事
中御史郎中以下員外郎等官以上每班令八
人管轄鑾儀衞官四人更番指示進退舁丹旐
每班三十二人以部院官四人内務府官四人
管轄凡過門橋遣内大臣祭酒
靈駕至
夀皇殿大門
世宗憲皇帝於東旁跪迎
梓宮入殿安奉設
几筵畢
世宗憲皇帝祭酒三爵舉哀齊集王以下公主福晉以
下皆跪隨舉哀行禮畢焚楮定丹旐自是
世宗憲皇帝每日黎明詣
夀皇殿上食三次退於
觀德殿席地而坐有應奏之事即於
觀德殿進奏至晡奠畢乃還倚廬(每日陳設鑾駕鹵簿二次一月)
(後止凡奠獻時遣近支王等輪流祭酒内府三旗佐領内管領下官員執事人護軍領催幷妻)
(於門外分班序立祭酒時隨叩舉哀)是日九卿詹事科道議覆
元旦
萬夀冬至撰擬表式頒發奉
旨見今哀慟之時朕豈忍陞殿受賀元旦冬至賀表應
竢雍正二年舉行至萬夀表非過二十七月斷不可
頒發諸王大臣即強行再奏朕亦必不允從初五
日行初祭禮陳羊酒祭筵各祭物如數設
大行皇帝冠服於几筵設鹵簿大駕於
夀皇殿門外和碩親王以下内大臣大學士侍衞等民
公侯伯侍郎以上在
夀皇殿大門外分翼排立四品官以下有頂帶官員以
上在景山東門外分翼序立近支王等福晉公
主等在
夀皇殿内諸王福晉以下一品夫人以上在
夀皇殿大門内西牆外三旗官員命婦等在
夀皇殿大門外西角各序立設饌案於
夀皇殿中排列隨饌筵於丹陛左右設祭文黃案於西
檐下是日早禮部尚書恭奉祭文由大門中門
入奉安於西檐下案上至時奏請
世宗憲皇帝詣
几筵前舉哀視陳祭饌親上食畢執事官進奠几於正
中讀祝官奉祭文跪禮部堂官二人左右跪展
祭文
世宗憲皇帝跪衆隨跪哀暫止讀文畢舉哀讀祝官奉
祭文復於案退
世宗憲皇帝祭酒三爵每祭行一拜禮衆隨行禮復位
乃徹祭饌讀祝官恭奉祭文禮部堂官前導送
燎位於左旁立内監等恭舉
大行皇帝冠服由中門出自丹陛起内大臣十人恭導
由
夀皇殿大門之中門出王以下大小官員以上皆跪候
過隨行至燎位奉安畢遣官祭酒三爵跪叩時
衆隨行禮畢各退次日繹祭内務府禮部工
部堂屬官及内務府官員命婦咸齊集陳設禮
儀與順治十八年禮同初八日奏準
大行皇帝梓宮應照欽天監選擇日期起敬謹漆飾四
十九次初九日行大祭禮陳設禮儀與初祭
同是日滿二十七日衆除服
世宗憲皇帝詣
几筵前祭酒三爵雖勉從衆請而哀慟之忱彌篤先是
諭諸王大臣僉云二十七日後應居乾清宮朕思
皇考六十餘年所御宮殿朕即居住其中心甚不忍朕
意欲居月華門外養心殿著將殿内向日一應陳設
敬謹收徹葺改務令堊素以備朕居朕不敢謂遵古
諒隂之禮然必如此守孝二十七月以盡朕心是日
從倚廬移
御養心殿齋居素服三年如一日次日繹祭陳設禮
儀與前繹祭同十三日行周月致祭禮王以
下大小官員咸齊集行禮致祭儀與初祭同後
凡遇周月致祭儀皆同理藩院奏外藩敖漢
王等請謁
梓宮奉
旨著禮部引入進謁嗣後蒙古絡繹來者皆引進叩謁
梓宮二十九日行歲暮致祭禮陳羊酒祭筵祭物如
數王以下大臣官員以上咸齊集儀與初祭同
雍正元年正月初一日黎明
世宗憲皇帝詣
夀皇殿大門行禮是日内外照例停止舉哀二月初
九日
陵寢動土前期三日遣官祗告
仁孝皇后
孝昭皇后
孝懿皇后又遣大臣二人祗告
后土
昌瑞山神十九日恭上
聖祖仁皇帝尊諡
廟號先是禮臣以恭上
尊諡儀注具奏奉
旨所議閱
冊寳儀注内並未議及朕躬行禮之處凡閱
壇
廟祝帛悉皆行禮今閱
聖祖仁皇帝冊寳亦當行禮爲是酌議具奏遵
旨議準前期三日齋戒前期一日遣官各一人祗告
天
地
太廟後殿
奉先殿
社稷至期
夀皇殿大門外陳設鹵簿大駕
几筵前點香燭供果品十二盤禮部太常寺官設
冊案於香案左設
寳案於香案右再設一案於東鴻臚寺官設二案於
太和門外階上正中
冊案在左
寳案在右鑾儀衞官設采亭二於階下
冊亭在前
寳亭在後禮部堂官二人豫奉絹
冊寳奉安於采亭内執事大臣官員在階下立内閣大
學士二人自内閣恭奉香
冊寳奉安於各案上行一跪三叩禮退執事官豫設拜
褥於門之正中禮部堂官奏請
世宗憲皇帝素服乘輿出宮至
太和門北階下降輿
御太和門恭閱
冊寳畢就拜位行一跪三拜禮興東次西嚮立大學士
二人詣
冊寳案前各行一跪三叩禮興恭奉
冊寳由中階降奉安各采亭内行一跪三叩禮興校尉
舁亭前列黃蓋御仗啟行禮部堂官奏禮成
世宗憲皇帝陞輿還宮豫至
殯殿倚廬恭候奉
冊寳大學士執事官員隨采亭後行王以下入八分公
以上於
協和門外按翼序立候采亭至跪候過隨行民公
侯伯以下滿漢文武四品以上官豫集景山東
門外按翼序立候采亭至跪候過隨入采亭由
景山東門進至
夀皇殿大門外御仗采亭止禮部堂官二人奉絹
冊寳先入奉安於各案上退大學士二人詣各采亭前
行一跪三叩禮恭奉香
冊寳禮部堂官前引奉
冊大學士在前奉
寳大學士在後由中門中路入
殿中門奉安於東案上行一跪三叩禮出立於東檐下
屆時禮部堂官奏請
世宗憲皇帝陞輿至
夀皇殿大門外降輿贊引官二人恭導由大門左門入
殿左門至正中北嚮立鴻臚寺官引王以下入八分公
以上由大門左右入進至階下民公侯伯以下
滿漢文武四品官以上在大門外均按翼序立
典儀官唱執事官各共乃職贊引官奏就位
世宗憲皇帝就拜位立奏跪拜興
世宗憲皇帝率羣臣行三跪九拜禮興奏跪
世宗憲皇帝跪衆皆跪典儀官奏進
冊奉
冊大學士詣
冊案前恭奉香
册箱由左旁跪進
世宗憲皇帝受
冊拱獻畢授右旁禮部堂官跪接興恭設於
冊案上行一跪三叩禮退奏進
寳大學士詣
寳案前恭奉香
寳盝由左旁跪進
世宗憲皇帝受
寳拱獻畢授右旁禮部堂官跪接興恭設於
寳案上行一跪三叩禮退奏宣
冊宣
冊官詣
冊案前跪奉絹
冊出匣宣畢奏宣
寳宣
寳官詣
寳案前跪奉絹
寳出匣宣畢同盛入匣内各行三叩禮退贊引官奏跪
拜興
世宗憲皇帝行三跪九拜禮王以下各官皆隨行禮畢
乃行致祭禮奠帛讀祝三獻爵均如儀禮畢奉
冊寳官奉祝帛官各奉
冊寳祝帛以次由中門出送詣燎位贊引官恭導
世宗憲皇帝至東旁立竢
冊寳祝帛過復位立鴻臚寺官引諸王大臣避於兩旁
贊引官奏禮成恭導
世宗憲皇帝出陞輿還宮衆官按翼從左右門出各退
次日
頒詔天下其奉香
冊香
寳由大學士奏遣奉絹
冊絹
寳由禮部堂官内奏遣祗告
奉先殿遣官由内務府請
旨獻爵官照
太廟
奉先殿例以一等侍衞奠獻祗告
天
地
太廟後殿
奉先殿
社稷遣官宣
冊宣
寳讀祝官贊引官會同太常寺照例奏除祭品由内務
府備辦恭薦
尊諡祭文及祗告祭文均翰林院撰擬祗告
天
地
太廟
社稷遣官及執事各官咸朝服
奉先殿補服
几筵前奉
冊
寳大臣執事官員及齊集王公大臣官員皆素服行禮
二十三日行百日致祭禮陳羊酒祭筵各祭
物如數王公大小官員咸齊集儀與初祭同
三月初一日行清明致祭禮不焚楮帛進挂楮
錢寳花一座陳祭筵二十五席羊九酒十有三
尊和碩親王以下鎮國將軍以上民公侯伯以
下子以上咸齊集行禮祭酒如儀十七日朝
鮮所貢祭品香燭設
几筵前楮帛積燎位王以下滿漢文武四品官以上在
夀皇殿大門外齊集按翼排班朝鮮使臣戴展翅烏紗
帽素服角帶鴻臚官引立右翼班末祭時引來
使於仗南北嚮立贊行三跪九叩禮退立原處
讀祝官讀祝文王公各官咸跪引使臣至拜位
北嚮跪遣官於祭案末正中奠案前跪讀祭文
畢三祭酒每祭行一叩禮王公各官及使臣咸
舉哀隨行禮復贊來使行二跪六叩禮退立原
處舉哀讀祝官奉祭文送至燎位衆皆退是
日大學士等謹擬
聖祖仁皇帝陵名六字進呈
御覽恭定爲
景陵二十五日於
几筵前行祖奠禮陳羊酒祭筵各祭物如數齊集行禮
儀與啟奠同是夕復陳果饌並隨筵二十七
席
世宗憲皇帝詣
几筵前跪獻舉哀二十六日禮部奏稱欽奉
上諭詳考題主禮儀今按禮書既葬藏明器下誌石復
土堅築乃題主奉神主升車反室蓋未葬之前
事以生禮既葬之後奉以神道謹議於
梓宫奉安於地宮之後恭題
太廟神主禮成奉安黃輿令親王大臣等敬奉回京奉
旨明季帝王皆不親送梓宫故令親王大臣奉主回京
朕既親往若不親奉
神主而歸於心何安竢
山陵事畢題
主禮成朕親奉
皇考神主還京發引日奏除近
靈駕行走王公婣戚大葬前期開列有執事王公大
臣並禮工二部内務府總管及婣戚大臣職名
請
旨欽命者方得入
地宮執事並開列管押匠夫官四人職名及匠夫人數
具奏其執香鐙内監交總管内監等奏除内監
十人此外不得擅入二十七日恭移
梓宮送往
陵寢沿塗分定五程每宿次蓋造
蘆殿繚以黃幔城城前設旌門張黃次於百步外三
面設網城連帳前左右設下馬黃柱各一第六
日至
陵寢暫安奉於
陵寢饗殿前期三日遣官各一人祗告
天
地
太廟
社稷
皇陵后土
昌瑞山神是日鹵簿全設舁大昇轝校尉民夫一百
二十八人(首班末班用校尉餘用近畿民夫)共分六十班日用
三十班每班備四人計夫役七千九百二十人
(城夫鄉夫除給衣履盤費外仍免其本身一年丁銀)第一日仍用八十人
直隸總督率司道府州縣等官管轄會同在京
三品京堂以下科道主事以上八旗遴選公侯
伯以下雲騎尉以上及前鋒參領護軍參領副
護軍參領副參領上三旗一等侍衞下五旗王
府長史散騎郎一等護衞等官每班各四人管
轄工部夫頭四人備四人分爲兩班輪擊響尺
節示進退鑾儀衞官更番指示(後皆仿此)奉
冊寳於采亭内王以下内大臣侍衞滿漢大學士以上
及内務府官在
夀皇殿大門外齊集滿漢二三品官在景山東門外齊
集四品以下有頂帶官在城外關廂内齊集在
内公主近支福晉等在
夀皇殿内齊集諸王福晉以下一品夫人以上在
夀皇殿大門内西牆齊集内府婦女在
夀皇殿大門外西牆齊集至時
世宗憲皇帝詣
梓宮前祭酒三爵每祭行一拜禮衆皆隨行禮舉哀禮
畢奉移
梓宮
世宗憲皇帝先詣大門東旁立候
梓宮出跪舉哀興
梓宮登大昇轝
世宗憲皇帝跪於左禮部尚書祭轝三祭三叩興
靈駕發
世宗憲皇帝隨出景山東門先詣宿次祗候
仁夀皇太后
孝敬憲皇后
妃
嬪以下皆出景山西門由别道先至宿次祗候應
留京王以下大小官員等隨行出城外關廂在
齊集處按翼排班跪送舉哀候
靈駕過各退應隨送王以下大臣官員等於過關廂後
乘馬隨行内監每班十人侍衞每班二十人咸
更番在
靈駕兩旁隨行近行王大臣侍衞内監等皆近
靈駕隨行恭理喪儀王大臣内務府工部鑾儀衞堂官
在
靈駕前後兩旁廵察隨行每校尉更班時隨行王大臣
侍衞内監等皆下馬跪竢更班畢仍在原處隨
行其次隨
靈駕豹尾班内大臣侍衞隨行其次二班侍衞隨行其
次王以下大小官員隨行沿塗過門橋遣内大
臣二人輪流祭酒焚楮錢
靈駕將至
蘆殿王以下各官至第七班豫往序立恭竢
靈駕至宿次
世宗憲皇帝於黃幔城北門外跪迎舉哀王以下各官
咸排班跪迎舉哀
靈駕由北門進
蘆殿衆於黃幔城左右繞至大門外分翼序立陳鹵
簿於門前安奉
靈駕列
冊寳於左右乃行夕奠禮
世宗憲皇帝祭酒衆隨行禮舉哀畢各退在塗每日
早陳設儀仗王公百官齊集恭奉
冊寳安奉亭内行朝奠禮
世宗憲皇帝祭酒三爵衆隨行禮舉哀跪送
靈駕發王以下大小官員等分翼跪舉哀候過隨行
世宗憲皇帝仍先詣宿次至
蘆殿敬視陳設跪迎安奉
靈駕行夕奠禮儀與初啟行同沿途百里以内文武
官在路右百步外跪迎舉哀候過隨至宿次於
黃幔城門外行三跪九叩禮夕奠時文官在正
藍旗末武官在鑲藍旗末序立隨班行禮舉哀
四月初二日
靈駕將至
景陵
世宗憲皇帝先恭謁
暫安奉殿
孝陵
孝東陵
孝誠仁皇后
孝昭仁皇后
孝懿仁皇后陵寢行禮畢至紅門内更衣殿祗竢
仁夀皇太后率
孝敬憲皇后
貴妃等次第謁
陵禮畢於
陵寢大門之西所設黃幔城内祗竢是日凡
皇陵不直班官員咸於興龍口之外排班跪迎
靈駕至舉哀候過隨後行
世宗憲皇帝於紅門外跪迎舉哀候過徒步隨行
靈駕入東門東柵門由甬道行至七洞橋北由
景陵甬道至三洞橋南
降大昇轝時跪於左旁候
梓宮陞小轝豫進大門内東旁跪候過興
梓宮安奉設
几筵畢内務府禮部堂官奉
冊寳列於左右
世宗憲皇帝祭酒行三拜禮衆隨行禮舉哀畢各退
是日
諭扈從諸王滿漢大臣前在京師原議明日祭畢回京
朕親送
梓宮沿塗於大禮雖獲免闕遺而思慕未有窮期哀痛
何能自已若明日即叩别
梓宮實爲不忍朕欲留住
山陵數日然後回京爾諸王大臣務體朕意再議具奏
諸王大臣等合辭固請奏稱
聖駕奉
皇太后在此若不回鑾
皇太后亦必愈加哀慟所關甚重懇請仍照原議初
三日行暫安奉致祭禮陳羊酒祭筵各祭物如
數鹵簿全設扈從王公大小官員及外藩諸臣
咸齊集排班行禮讀文致祭
世宗憲皇帝恭送冠服於燎所祭酒盡哀是日
回鑾初九日總理事務王大臣奏請
御門聽政奉
旨諸王大臣所奏雖是我
皇考梓宮尚在饗殿朕即臨御正門聽政心實不安念
皇考付託重大節養朕身至一切禮儀多有未盡每以
天下萬民事關緊要勉強照常辦理亦無貽誤臨御
正門聽政竢
梓宮奉安地宮後舉行欽此十一日王大臣等復合
辭固請以禮制情擇期聽政用慰中外臣民之
望乃勉從衆請十五日恭奉
聖祖仁皇帝御容於
夀皇殿凡平日圖書器用服御之物悉陳左右自是每
逢朔望及四時節序
世宗憲皇帝必親詣行禮先是
仁夀皇太后自
聖祖仁皇帝升遐哀痛過甚
體常違豫及
親送
聖祖仁皇帝梓宮至
陵事畢
回宮積哀莫解至是疾大漸五月二十三日
慈馭上賓
世宗憲皇帝擗踊號痛連辰逹旦奉安
梓宮於
寧夀宮中在蒼震門内設倚廬以居(喪儀别載)七月十五
日遣官詣
景陵饗殿行中元致祭禮陳設禮儀與順治十八年中
元致祭儀同八月十八日奉移
孝恭仁皇后梓宮
世宗憲皇帝親送至
景陵二十四日
世宗憲皇帝恭謁
暫安奉殿
孝陵
孝東陵行禮祭酒舉哀遂詣
景陵至
饗殿几筵前行禮祭酒舉哀畢至黃幄内恭候
孝恭仁皇后梓宮安奉畢乃出二十五日
世宗憲皇帝詣
景陵先於
聖祖仁皇帝几筵前上食奠獻旋詣
孝恭仁皇后几筵前行暫安奉禮讀文致祭畢乃出傳
旨翼日仍詣
景陵
景陵饗殿内原奉
孝誠仁皇后
孝昭仁皇后
孝懿仁皇后神位暫移於東一間暖閣恭修加上
尊諡廟號
聖祖仁皇帝梓宮奉安殿中於殿左恭造
蘆殿奉安
孝恭仁皇后梓宮陳設几筵咸如儀二十八日
諭大學士等點主一事所關甚重古人必取名望素著
德性純粹者充此職今爾等位既貴顯人品皆優故
簡命爾等當體朕敬重之誠勿視爲差委故事誠意
所聚儼若
聖祖神靈洋洋如在筆間方副朕一片孝思欽此二
十九日行祗告大葬致祭禮
聖祖仁皇帝鹵簿全設
孝恭仁皇后儀駕全設扈從王以下官員及守
陵大臣官員大臣命婦官員妻等咸齊集至時
世宗憲皇帝詣
饗殿於
聖祖仁皇帝几筵前讀文致祭奠獻行禮畢詣
孝恭仁皇后几筵前讀文致祭奠獻行禮畢乃暫出至
隆恩門外幄次竢徹祭品少頃復入於
聖祖仁皇帝梓宮前祭酒奉移時
聖駕前行至
明樓前
蘆殿恭奉
聖祖仁皇帝梓宮奉安於龍輴畢復至
孝恭仁皇后梓宮前祭酒舉哀奉安於
聖祖仁皇帝梓宮之右均北嚮
冊寳各設於
梓宮兩旁行奠獻禮是日
命凡
聖祖仁皇帝諸皇子皇孫及向日親近大小臣工皆得
入
蘆殿瞻仰
梓宮是日焚鹵簿儀駕九月初一日恭奉
梓宮安葬
景陵是日早
世宗憲皇帝詣
景陵行奠獻禮凡
聖祖仁皇帝皇子皇孫及向日親近大小臣工皆
命至
蘆殿内瞻仰
梓宮
駕至
蘆殿内跪撫
梓宮擗踊哀痛欽天監奏報吉時乃於
聖祖仁皇帝梓宮前祭酒三爵次於
孝恭仁皇后梓宮前祭酒三爵各行三拜禮畢至
陵寢門外向北跪哭以竢諸臣恭率校尉先奉
聖祖仁皇帝龍輴入
地宮次奉
孝恭仁皇后龍輴入
地宮奉安
梓宮於寳牀陳
冊寳於各石案畢掩閉
元宮石門畢
世宗憲皇帝於祭臺前祭酒三爵行三拜禮衆隨行禮
舉哀畢乃出至幄次竢
隆恩殿陳設俎豆牲牢畢禮部堂官奏請詣
隆恩殿行恭題
神主禮鑾儀衞豫設黃輿二於
隆恩殿前丹陛之下内府官設奉
神主龍鳳寳座各一於
隆恩殿内一正中一居右前設供案又前設香案均南
嚮設恭題
神主案二於香案之旁一在東西嚮一在西東嚮設安
神主櫝案於寳座兩旁南嚮設
御拜褥於正中至時
世宗憲皇帝龍袍衮服滿漢大學士各二人朝服執事
官陪祭官咸蟒袍補服贊引官二人導
聖駕由
隆恩門左門入陞正面左階進殿左門至中北嚮立
鴻臚寺官引王以下入八分公以上由左右門
升左右階至丹陛上立文官五品武官四品以
上在丹陛下按翼序立恭奉
神主大臣二人就案上啟櫝奉
神主各設左右黃案上東西嚮滿漢大學士各詣案前
一跪三叩興各就位於
神字空處恭點石青畢退立兩旁二大臣恭奉
神主各跪安於龍鳳
寳座三叩退乃行虞祭禮上香奠帛讀祝三獻爵送燎
均如常儀禮成鑾儀衞堂官率校尉舁黃輿於
月臺上一設正中一設於右均南嚮太常寺官
跪奏恭請
聖祖仁皇帝神主
孝恭仁皇后神主升祔
太廟
世宗憲皇帝詣
寳座前一跪三拜恭奉
聖祖仁皇帝神主大學士恭導由
饗殿中門出奉安於正中黃輿内親王一人恭奉
孝恭仁皇后神主隨出
世宗憲皇帝奉安
聖祖仁皇帝神主畢親王奉安
孝恭仁皇后神主於右旁黃輿内退至正中一跪三拜
興轉立東旁校尉舁行黃蓋御仗内大臣十人
大學士四人及禮部堂官前導
神主黃輿過
世宗憲皇帝跪王公各官皆隨跪候過興隨行至
隆恩門中門
聖駕由東門出先詣宿次恭竢塗次按程設黃幄奉
聖祖仁皇帝神主黃輿居左
孝恭仁皇后神主黃輿居右執事官各設供案於輿前
每案陳果品十二盤酒三爵正中設香案陳設
畢禮部太常寺堂官奏請
世宗憲皇帝詣
神位前行夕奠禮恭導
世宗憲皇帝入黃幄詣香案前司香官跪進香
世宗憲皇帝三上香就拜位行三跪九拜禮禮畢恭導
世宗憲皇帝出黃幄至陞輿處陞輿
還行營是日以
山陵禮成遣官祗告
暫安奉殿
孝陵
孝東陵並祭
皇陵后土
昌瑞山之神初二日禮部太常寺堂官恭導
世宗憲皇帝至
黃幄黃輿前朝奠禮畢校尉舁行
世宗憲皇帝仍先詣宿次黃幄祗竢行夕奠禮如前儀
初三日朝奠禮畢
世宗憲皇帝先回京祗竢遣官一人代行夕奠次日朝
奠禮初四日
神主黃輿至
京城由朝陽門入在京大小官員咸朝服跪迎於
大清門外
世宗憲皇帝御祭服率王公内大臣大學士侍衞等咸
朝服跪迎於
端門之外隨入
太廟街門遣王等三人恭請
孝誠仁皇后
孝昭仁皇后
孝懿仁皇后神主奉安於各黃輿内竢
聖祖仁皇帝黃輿過
四后神主黃輿以次隨行至
廟門外黃輿止
世宗憲皇帝親奉
聖祖仁皇帝神主諸王各奉
四后神主入
太廟行升祔大祭禮(詳見升祔儀)十一月十三日
聖祖仁皇帝忌辰
世宗憲皇帝詣
奉先殿行禮辰時詣
夀皇殿
聖祖仁皇帝御容前行禮先期
特命
皇子詣
景陵恭代行期年致祭禮其隨往大小官員於各部院
衙門照例遣三分之一前往至是日陳羊酒祭
筵各祭物如數設奠几於
隆恩殿月臺正中排列隨饌於月臺兩旁設祭文案於
隆恩殿西檐下禮部堂官恭奉祭文由
隆恩門中門入設於案上諸王内大臣侍衞大學士
於
隆恩門外按翼序立文武官員於三橋前按翼序立
守
陵官員命婦内府婦女咸於大門内西牆序立至時禮
部堂官引
皇子進至
隆恩門西門上右階於月臺西邊立陳設畢讀祝官
奉祝文跪
皇子詣奠几前跪衆在齊集處隨跪哀暫止讀祭
文畢禮部堂官奉爵
皇子祭酒三爵每祭行一叩禮衆隨行禮畢徹饌
讀祝官恭奉祭文禮部堂官前導恭送燎位
皇子隨出至燎所祭酒三爵每祭行一叩禮衆隨
行禮舉哀畢各退十二月十五日工部奏張
挂門神對聯奉
旨居中宮殿及中門照常張挂至朕所居之養心殿暨
宮内各處皆過三年再行二年九月初六日以元
旦元夕及慶賀行禮廷臣朝服日期奏請奉
旨竢朕素服三年後著照所請行十一月十二日冬
至禮臣請於次日
陞殿行禮奉
旨去歲冬至因
聖祖仁皇帝配
天禮成頒詔天下是以御殿今年冬至次日著停止行
禮十三日遣官恭謁
景陵行再期致祭禮十二月初十日部臣奏請雍正
三年二月十三日服制已滿請祫祭
太廟頒示中外臣民即吉釋哀奉
旨朕受
皇考四十餘年顧復深恩罔極莫報默盡哀情非謂能
行歴代帝王不能行之事欲立法定制以垂令名昔
世祖
聖祖皆以冲齡登極一時禮制容或未備設踐阼之日
已若朕躬之年則盡禮盡制必有朕所萬不能逮者
今朕諒隂三年不過默盡其心抱歉之處尚多敢云
盡禮乎至深山窮谷無不哀戀思慕遏密八音此
皇考六十餘年深仁厚澤愈久不忘出於人心之自然
非朕有所禁約而然也所奏著九卿詹事科道會議
具奏遵
旨議準於
聖祖仁皇帝服制滿後擇吉行祫祭禮並
勅諭順天府府尹及直省督撫遍示臣民俱行吉禮
三年欽天監謹奏二月二日庚午二曜合璧五
星聯珠爲四千餘年未有之嘉瑞諸王文武大
臣等合辭懇請
陞殿受賀奉
旨朕惟
皇考六十餘年敬
天勤民始終如一是以
上天申眷睹此嘉祥在
皇考爲福鍾喜慶之餘在朕躬爲迎迓
天庥之始惟期與大小臣工矢誠心而敦實政陞殿受
賀不必舉行但念
天瑞實因
皇考而致遣官告祭
景陵二月十二日
聖祖仁皇帝服制二十七月期滿
世宗憲皇帝詣
太廟行祫祭禮讀祝奠獻一如歲暮大祫儀次日
諭順天府府尹直省督撫朕惟古昔帝王以孝治天下
誠以孝者天之經地之義民之則也故魯論云慎終
追遠民德歸厚矣朕以𦕈躬纘承大命永惟
皇考聖祖仁皇帝顧復洪慈恩德㒺極中心哀痛什伯
恒情以日易月實所不忍特以
郊
廟大祀朝會重典不容久曠時亦勉從諸王大臣之請
遵禮舉行惟於宮庭内素服齋居默盡此心每撫時
觸景輙增悽愴僾見愾聞之際哀發於中澘然出涕
古人云禮之至者無文哀之至者無節實非有所仿
而行亦非欲以立法定制垂於天下後世也終身孺
慕寧有巳時今諸臣據二十七月即吉之文合辭公
請祫祭釋服朕以禮制情勉允所請於雍正三年二
月十二日祫祭
太廟釋服即吉伏念
皇考聖祖仁皇帝御極六十一年深仁厚澤普遍寰區
賓天之日凡京畿直省海澨山陬士農工商白叟黃童
莫不呼號哀泣孺慕之誠三載以來有如一日今舉
行吉禮應敷告天下朕嗣位以來惟日兢兢嚴恭寅
畏不敢怠息庶幾克荷
皇考聖祖仁皇帝付託之重百姓受
皇考聖祖仁皇帝教育深恩當勉勵忠誠勤守職業言
慈言孝克友克恭農夫盡力於南畞工商致精於器
用毋尚奢侈毋事浮僞共期歸眞返樸比戸可封以
無負
皇考六十餘年培養漸摩之至德於朕奉先思孝之心
實有頼焉爾該地方官遍行曉諭俾薄海黎民咸悉
朕意欽此是年十一月十三日
聖祖仁皇帝三周屆期
世宗憲皇帝率
孝敬憲皇后
妃嬪等恭謁
景陵致祭至日豫設饌案祭文案禮部堂官恭奉祭文
由
隆恩門中門入安奉西檐案上王公大臣侍衞等豫
於
隆恩門外文武官員於三橋南按翼序立守
陵官員命婦執事婦女豫入
陵寢門内西牆排立祭前
孝敬憲皇后
妃嬪等自行營先至
隆恩門外西旁幄次内候
世宗憲皇帝至
隆恩門外東旁幄次
孝敬憲皇后
妃嬪等豫由
隆恩門西門入至
明樓前祗竢禮部堂官奏請
世宗憲皇帝由
隆恩門東門升正面左階進
隆恩殿左門舉哀進茶進饌畢執事官進奠几於正中
世宗憲皇帝詣几前北嚮跪衆皆跪讀祝官奉祭文至
殿中閾外正中跪讀哀暫止讀畢大臣進爵
世宗憲皇帝三祭酒每祭行一拜禮
孝敬憲皇后
妃嬪等在
明樓前均隨行禮諸王大臣侍衞官員等於各排立處
隨行禮禮畢徹饌讀祝官恭奉祭文禮部堂官
前導由中門出送燎所遣官祭酒三爵每祭一
叩王以下官員以上隨行禮舉哀畢各退
欽定大清會典則例卷八十五
