欽定大清會典則例卷一百五十六
鴻臚寺
一奏請
陞殿順治九年定每月初五十五二十五日為常朝
日遇齋戒日期不請
陞殿餘日由寺具題傳知遇雨雪亦由寺具奏請
旨豫於初三十三二十三等日準各衙門移送應謝
恩之王公各官承襲世爵陞遷兼銜加級紀錄照舊
供職降秩開復革職留任寬免解任各職名及
百人具奏請
旨如不及百人具奏不請
陞殿若遇
覃恩大典百官皆謝
恩各執事者多照三大節儀奏請
御中和殿執事各官先行禮五鼓將謝
恩官員職名繕清漢疏齎送内閣内閣官奉至
殿内豫設黃案上本寺堂官詣
乾清門請
駕導引唱贊行禮均如儀乾隆八年奏準嗣後奏
請
陞殿定於初一初十二十日具奏
一紏察順治初年定三大節暨凡遇
慶典文武各官失誤朝賀行禮失儀者由寺指名
題參常朝日謝
恩由寺委官於
午門外收取職名不到者指參交吏兵二部議處
十四年議準凡遇常朝日各官有實因患病
者由禮部劄知本寺如假託偷安由寺題參
又定外任官員緊急赴任者具朝服本寺官引
至
午門前行三跪九叩禮其新選外任官限於給憑
十日内由寺委官引禮四品以上於
午門前五品以下於
天安門前辭謝赴任如無故逾期由寺指名題參
一演禮順治初年定外國朝貢使臣至京由禮
部先期知會本寺赴寺演習朝儀届期委官引
禮遇慶賀日行禮鳴贊官由右掖門引入序於
右翼之末以次行禮其
頒賞謝
恩均鳴贊序班贊引行禮
一朝會贊相禮儀元日冬至次日
萬壽聖節
皇帝率羣臣朝於
皇太后宫是日五鼓本寺滿堂官二人率鳴贊二人豫
至
慈寧門次間牖外檐下東西面避立設王公拜位於
階下甬道左右設一二品官拜位於
長信門外甬道左右均各按班次引王公鳴贊二
人引王以下入八分公以上詣
隆宗門外階下左翼在北右翼在南祗竢引百官
鳴贊二人引不入八分公以下公侯伯子男一
品二品文武官自
長慶門入至
長信門外仗南鳴贊序班四人引三品以下文武
各官於
午門外均按翼東西面北上序立又自
永康左門
熙和門
午門内外分設鳴贊傳示百官行禮
駕出隆宗門候過引王公等隨豹尾班後進
永康左門南門
皇帝陞階引右翼王公自
長信門内仗南趨過西旁兩翼王公均於儀駕後
東西面北上序立
皇帝就拜位引王公百官各由仗南進就拜位東西
上北嚮立左班鳴贊一人奏跪拜興
皇帝率羣臣行三跪九拜禮興右班鳴贊一人奏禮
成
皇帝復位引右翼王公仍立原位引左翼王公於南
垣下西上北面序立引百官仍復原班序立候
駕過引兩翼王公隨出均東上北嚮序立於
永康左門之南候
駕還宫
皇太后聖壽行禮與三大節同恭遇
聖壽大慶十年一次宣表設表案於
慈寧門左門外東旁西嚮
皇帝率羣臣跪宣表官宣表畢復表於案贊奏行禮
均如前儀恭加上
皇太后徽號前期恭上奏書設奏書黃案一於
中和殿内正中一於
慈寧門閾外正中均南嚮至日設
冊寶黃案一於
太和殿内
御座前正中設
冊寶龍亭於案左右設黃案一於
慈寧門階下一於門閾外正中均南嚮設宣讀
冊寶案於門外左門之東壁西嚮引三品以下官於
午門外引王公於丹陛上引一二品官於右翼門
外旁垣東西面南上序立
冊寶龍亭至跪候
駕過隨行至
慈寧宫各就班位行禮儀均與三大節同恭奉
慈輿廵幸遇
皇太后聖壽
皇帝率王公内大臣侍衞一二品官於行營黃幔城
外三品以下官於網城外行禮本寺官贊引與
在京禮同三大節大朝
御殿由寺設表案於殿内左楹之南筆硯案於右楹
之南東西嚮是日
皇帝率羣臣朝於
皇太后宫禮成
還宫本寺官引王公暨二品以上官由右翼門入至
太和殿前王公班於丹陛上一二品官於丹墀引
百官由左右掖門
昭德門
貞度門入(外國使臣隨右班)至丹墀各就班次東西面重
行北上序立本寺執事各官赴
中和殿行禮畢趨出贊禮鳴贊東西各二人立
殿門外第二楹前卿及鳴贊左右各一人序王貝
勒於第四楹階下貝子公於王後鳴贊序班各
二人序百官於丹墀均北上東西面立
駕陞殿樂止階下三鳴鞭畢右班鳴贊一人贊排班
引禮鳴贊各引王公於丹陛鹵簿戟前進就椶
薦稍後引百官由丹墀鹵簿仗前進各就品級
山稍後嚮上立班齊乃贊進引禮鳴贊進前引
王等於椶薦上貝子等於椶薦後百官各就品
級拜位退至仗内東西面立左班鳴贊贊跪王
公百官咸跪贊進表宣表官奉表跪宣畢復表
於案退贊王公百官行三跪九叩禮成右班鳴
贊贊退班引禮鳴贊二人進前引王公百官退
出仗外仍復原班立次引外國使臣行禮每國
各為一班均序於右翼班末贊禮鳴贊四人退
由左右階降立於仗内對丹陛左右階石闌版
第一柱東西面立贊禮引禮鳴贊引使臣自仗
南進至九品品級山拜位行禮如儀禮成鳴鞭
駕還宫竢樂止各引王公由
太和門午門左右門百官由
昭德門貞度門午門左右掖門出恭遇
慶典
頒詔設詔案一於殿内左檻之南一於丹陛正中引
王公集
太和殿丹陛上百官集丹墀内進表行禮一如元
日竢禮部堂官受
詔降引百官由
昭德門貞度門
午門端門天安門左右門出至金水橋南東西甬
道南北上東西面立贊排班引百官夾
御道北面序立贊有
制衆皆跪宣
詔畢贊行三跪九叩禮興贊退班引退如
駕不御殿王公不齊集引百官於
午門外兩翼序立
詔至跪候過隨行至
天安門外跪聽行禮如儀大燕日
殿中陳設畢引内外王公大學士内大臣暨入
殿侍燕大臣并丹陛上侍燕台吉侍衞等立丹陛
上引百官按翼班於丹墀内各青幕下竢
駕御殿陞座樂止引王公暨
殿内侍燕大臣等進
殿各序坐進茶進酒均如儀鳴贊等分立於丹陛
三成
皇帝進茶進酒時均舉手傳示百官行禮燕畢引王
公大臣出序王公於丹陛上百官於丹墀内鳴
贊四人進至檐下東西面立贊排班引王公百
官各就拜位贊進贊行一跪三叩禮成引復原
班立
駕還宫竢樂止引出如儀公主納徵及下嫁日燕
於
保和殿是日卿二人鳴贊二人豫引額駙暨族人
蒙古王公台吉等詣
皇太后宫於門外行三跪九叩禮畢引至
殿前右翼序立鳴贊四人立於檐下
皇帝御殿樂止引額駙暨族中蒙古王公台吉等至
御道西東上北面立聽贊行三跪九叩禮畢引侍燕
王公大臣侍衛由左門入引額駙暨族人蒙古
王公台吉等由右門入均北上東西面序立進
酒大臣進酒時引額駙族人出至
御道右東上北面跪侍燕王公大臣於本位跪均隨
進酒大臣行一叩禮畢仍引入
殿各序坐燕畢引額駙暨族人出至
御道右聽贊行一跪三叩禮餘儀與大燕同
皇子婚禮納采設燕於福晉父第成婚設燕於
皇子所居宫外均結采是日鳴贊二人引福晉父
及族人之有官者暨本旗大臣二品以上官序
於東席引應入燕大臣二品以上官序於西席
均北上東西面就席一叩坐
賜茶廵酒各一叩跪飲畢仍一叩燕畢引各官望
闕行三跪九叩禮下嫁蒙古之固倫公主和碩
公主暨科爾沁三親王一貝勒喀爾喀澤卜尊
丹巴胡圖克圖來朝還國均於朝陽門或東直
門外接官廳迎送由寺鳴贊官二人引公主蒙
古王等於廳内東在内王公於廳内西均北上
東西面序坐引内大臣侍衞一品文武官按翼
坐於廳外兩旁青幕尚茶攜茶出
賜茶畢引公主於廳内望
闕行六肅三跪三叩禮引蒙古王貝勒於廳外望
闕行三跪九叩禮(不贊)
車駕廵幸恭遇
萬壽聖節本寺官引扈從王公各官隨
皇帝詣
皇太后行宫黃幔城前行禮鳴贊四人於黃幔城門外
左右立奏行三跪九拜禮成
皇上御行殿鳴贊四人左右各二人於旌門外序立
本寺官引王公一二品官於黃幔城外三品官
以下於網城外聽贊行三跪九叩禮逢五日
常朝
皇帝御殿不具表如王公謝
恩行禮鳴贊左右四人立於
殿檐下百官謝
恩行禮鳴贊序班左右四人立於仗内均如大朝儀
外國使臣行禮同禮成
賜茶鳴贊二人引王公進
殿列坐如朝鮮國正使有職銜稱君者行禮畢自
仗外引自西階升由
殿右門入序坐於右翼輔國公之下
皇帝進茶時鳴贊分立三成舉手傳示百官行禮
御殿
冊立前一日設節案於
太和殿内御座前正中設
冊案於御座左寶案於右引王公百官侍班一如大
朝儀宣制官奉
制立於殿檐下第三柱鳴贊二人引正副使於丹墀
内聽贊行三跪九叩禮畢引由右階升至丹陛
御道之左西上北面立宣制官進至中門之東西面
立贊有
制正副使跪宣制官宣
制畢退大學士授
節引正副使由中階降引舉
冊寶案各官於左右門入舉
冊寶案由中門出隨行並徹節案由左門出引王公
進殿
賜茶如儀
尊封
太妃設
冊寶印案於御座之南中門兩旁
冊封
妃嬪設節案於
太和殿寶座前正中設
冊寶印案於寶座左右兩旁引正副使入殿授
節前往
冊封王貝勒設節案於
太和殿丹陛正中
冊寶印采亭於丹墀左右引正副使詣案前授
節前往恭遇
親行尊封禮是日
御太和殿南面立
閱冊寶印訖詣
太妃宫鳴贊左右各二人豫立
宫門檐下奏進
冊進
寶印宣讀官宣
冊寶印文奏跪拜興
皇帝行二跪六拜禮
視學釋奠於
先師禮成本寺官引兩翼王公均由戟門右門出至
廟門外輿前東上南北面序立引百官均由持
敬門出豫詣太學彝倫堂階下左右北上東西
面序立候
駕是日豫設御書案於彝倫堂内
御幄前正中稍南設祭酒講書案於中門内之左設
司業講書案於右東西嚮
皇帝御彝倫堂移御書案近
御座引王公三品以上官入堂内四品以下官於階
上東西面序立鳴贊左右各二人立階上引禮
鳴贊引國子監祭酒司業等官率太學諸生於
庭聽贊行三跪九叩禮畢
賜王公大臣坐引祭酒司業由左右門入至講席引
諸生環立於露臺上聽講祭酒司業一叩就席
坐講經書畢退出立於原班禮部尚書奉
制出授宣制官宣制官跪受鳴贊序班引諸生各就
拜位贊有
制衆咸跪宣制官宣
制訖贊行三跪九叩禮畢豫引祭酒以下官及諸生
趨至太學外西旁南嚮排跪送
駕王公從百官以次退春秋二季
經筵先期由寺設御書案於
文華殿内
御座前稍南設講案於殿内正中是日鳴贊二人引
講官暨大學士九卿科道各官至丹墀内東西
面序立
皇帝御經筵陞座引各官於丹墀鳴贊四人立殿檐
下東西第二楹前贊行二跪六叩禮引復原班
滿漢卿引講官暨各官由東西階升進
殿内九卿科道兩旁僉立講官東西面序立鳴贊
一人進至殿檐下東第二楹贊進講講官行禮
進講畢候
皇帝闡發經義羣臣跪聆訖滿漢卿引各官出至丹
墀原班立鳴贊贊行二跪六叩禮成引入
賜坐
賜茶畢引出退立原班候
駕還宫引各官出至協和門
賜燕燕畢引各官至
太和門外謝
恩行一跪三叩禮(不贊)恭進
實錄
聖訓前期設書案於
保和殿内
御座前正中設表案於
殿門外稍東均南嚮本寺堂官鳴贊十人於纂修
館前引至
太和殿階下亭止監修以下官行一跪三叩禮纂
修官恭奉
實錄
聖訓卿二人引由中階升入
太和殿中門陳於案監修以下官於丹陛東行三
跪九叩禮鳴贊官引王公入
太和門左右門至丹陛上文武各官入
昭德門貞度門至丹墀内均按翼序立
皇帝御保和殿恭受
實錄
聖訓行禮畢
御中和殿執事各官行三跪九叩禮(不贊)
駕興
御太和殿本寺官引監修總裁纂修提調各官入百
官班内序立鳴贊贊排班班齊贊進衆進贊跪
王以下各官咸跪宣表官一人進至
殿中門外西面跪代致辭曰和碩親王臣某等文
武羣臣奏言恭惟
先帝神功聖德纂修
實錄成書昭垂萬世羣臣懽忭禮當慶賀奏畢鴻臚卿
宣
制曰
實錄告成朕心懽慶與卿等同之宣畢鳴贊官贊羣臣
行三跪九叩禮成本寺堂官引王公入殿内百
官各就坐
賜茶
駕還宫各退恭進
玉牒不宣
制餘儀與恭進
實錄同文武鄉會試宣
旨於
午門外鳴贊官二人引正副主考官同考各官於
御道左右行三跪九叩禮(不贊)發榜後次日中式者隨
各考試官於
午門前贊行三跪九叩禮禮兵二部上馬下馬燕
於本部露臺上望
闕設香案贊行三跪九叩禮燕畢行一跪三叩禮
如儀
殿試日設題案一於殿内左楹之南西嚮一於丹
陛正中南嚮至時引讀卷執事各官至丹墀唱
贊行禮畢竢禮部堂官受題置丹陛中黃案引
諸貢士於品級山南鳴贊四人於丹陛上贊行
三跪九叩禮傳臚日設置榜黃案一於殿内
左楹之南一於丹陛正中引王公百官侍班如
儀引讀卷執事各官於左翼仗後引貢士於仗
南左右三傳官三人分立於三成階上東立西
嚮鳴贊四人侍立如儀
皇帝御殿鳴鞭畢贊排班引讀卷等官行三跪九叩
禮畢贊退班引退竢禮部堂官奉榜設於丹陛
中黃案退贊排班引諸貢士由仗南進至品級
山前北面序立贊有
制諸貢士跪宣制官立丹陛上東旁宣
制曰某年月日策試天下貢士某等若干人第一甲
賜進士及第第二甲賜進士出身第三甲賜同進
士出身宣畢乃唱第一甲第一名某人三傳官以
次唱名三成傳臚畢引第一名進至左班正六
品品級山跪再唱第一甲第二名某人三唱畢
引第二名進至右班正七品品級山跪唱第一
甲第三名某人三唱畢引第三名進至左班從
七品品級山跪又唱第二甲第一名某人等若
干名三甲第一名某人等若干名均三唱畢贊
叩興諸進士行三跪九叩禮畢引復原位立鳴
贊贊舉榜禮部堂官舉榜自中階降榜至
太和門引第一甲三人隨榜後出引諸進士由
昭德門貞度門
午門左右門出武傳臚同如
駕不御殿王公百官不齊集餘儀均同傳臚後越
三日狀元率諸進士進表設表案於
午門外相對兩觀第五楹正中本寺卿及鳴贊夾
御道立引諸進士於闕門之南北上東西面序立贊
排班引諸進士於闕門之内東西上北面立序
班一人引狀元奉表由
御道左進至黃案前正中跪陳表於案行三跪九叩
禮(不贊)引復原位贊行三跪九叩禮畢同禮部官
奉表恭送内閣
頒賞日引諸進士於原立處
頒賞表裏行禮侍班與進表同考試庶吉士未散
卷前引至
太和殿丹墀行三跪九叩禮(不贊)
躬耕耤田祭
先農禮成候
駕入
太歲殿行禮本寺官引王公百官出壇西門外更衣
引禮鳴贊二人引左翼王公百官於觀耕臺之
左二人引右翼王公百官於臺右均北上東西
面序立引從耕三王九卿各就從耕所東西面
立鳴贊二人進至耤田左右東西面立竢
駕出具服殿至耕耤所贊進耒耜贊進鞭引王公百
官至臺前東西上南嚮立
躬耕禮成引王公百官仍復原位立候
駕御觀耕臺引王公百官於臺下左右北上僉立三
王一推畢九卿從耕三王五推九卿九推禮成
各引復位鳴贊四人進至臺南東西面立贊排
班引禮鳴贊序班引順天府府尹府丞為一班
治中通判大興宛平二縣官為二班佐雜三班
耆老農夫四班均由臺西引至臺前東上北面
序立班齊贊進衆進贊跪叩興衆行三跪九叩
禮畢贊退班仍由臺西引至耤田外東面序立
禮成引左翼王公百官於甬道南西上北面序
立候
駕過引右翼王公自臺南共隨行百官以次退如
御慶成宫引王公隨自南門左右門入百官由左右
門東西門入王公序立階上百官序立階下均
北上東西面立候
皇帝御座本寺滿卿一人進至殿中門之左西面跪
致辭云
躬耕禮成羣臣慶賀鳴贊官贊羣臣行三跪九叩禮
如儀禮成
賜坐引王公於階上百官於階下均北上東西面列
坐
皇帝進茶鳴贊於階上傳示階下百官行一叩禮
賜茶畢各興候
駕過引王公隨行百官以次退孟冬
頒朔日本寺堂官率鳴贊四人於
午門外兩觀第五楹夾
御道東西立傳制官一人於
午門外
御道下左旁奉
制立竢欽天監恭進
御覽時憲書畢引王公於
午門外左右觀自南第二楹下引百官於闕門相
對均北上東西面立宣制官進至
御道上西面立贊排班引王公於
御道上左右百官於
御道下均北嚮立贊進引各就位贊有
制衆皆跪宣制官宣
制曰欽天監進某年時憲書其賜王公百官頒行天
下宣畢退贊行三跪九叩禮成贊退班引退欽天
監依次頒給時憲書王公以下皆跪領各退
命將出師設
勅印案於
太和殿内左楹之南引大將軍(王公於丹陛上大臣於丹墀内)行
三跪九叩禮畢引由左階升至
殿檐下左旁北面跪大學士授
勅印大將軍恭受轉授隨印學士等恭奉由
御道左旁降引大將軍隨行凱旋恭繳
勅印儀同出師戰勝露布至
京師内閣學士奉捷疏至
午門外本寺官引王公百官按翼東西上北面序
立宣制官進至門東西嚮立贊有
制衆皆跪乃宣捷疏云云奉
旨宣示王公百官中外臣工咸使聞知衆祗領訖興
各引退受俘於
午門樓鳴贊官左右各二人立兩觀第六楹對
午門樓第二楹夾
御道立引王公於
午門前丹陛鹵簿外文武各官於丹墀鹵簿外按
翼北上東西面序立引兵刑二部堂官立於闕
右門右翼丹墀鹵簿外兵部官率進俘將校立
於右翼金鼔外押俘立將校後刑部官立於兵
部之次竢
駕御午門樓陞座鳴鞭畢鳴贊官贊排班引解俘將
校進至仗南
御道西北面立贊行三跪九叩禮宣
旨後將校引俘退引王公於兩觀相對自南第二楹
引百官於仗南各就拜位王等於椶薦上貝子
等於椶薦後贊行三跪九叩禮
頒賜直省將軍都統督撫提鎮朝衣鞍馬引至
午門前恭受文東武西鳴贊指行三跪九叩禮(不贊)
朝鮮等國朝貢使臣
頒賞謝恩均於
御道之右唱贊行禮儀同救護日月食鳴贊四人
立於禮部太常寺露臺上初虧時贊衆官行三
跪九叩禮畢復贊跪衆皆跪贊擊鼓救護至欽
天監報復圓贊行三跪九叩禮各退
一
堂子贊相禮儀元日卿二人鳴贊二人於
堂子圜殿北對左右階夾甬道侍立鳴贊各二人引兩
翼王公一品滿大臣官員於
堂子街門内北上東嚮序立
駕至跪候過隨行由内門右門入引左翼王公大臣
由祭
神殿後繞至階上均東西上南嚮序立鳴贊奏跪拜興
皇帝行三跪九拜禮諸王羣臣隨行禮畢奏禮成引
左翼王公大臣於殿前各隨行至内門立竢
皇帝陞輿由左右門引出隨行出師日
纛前兩旁鳴贊四人東西面序立
駕詣
堂子圜殿行禮引大將軍於
皇帝後與貝子公同行餘同元日儀至
纛前行禮引王公大將軍如前引從征將士於王
公後鳴贊奏行三跪九拜禮畢奏禮成引王公
將士退立於内門之北兩旁南上東西面序立
候
駕過隨出康熙十一年
諭人君對越神祇務盡其誠敬之心禮儀節文宜臻明
備每年元旦恭詣
堂子展拜可令鳴贊贊禮永著為令欽此十二年奉
旨嗣後
堂子行禮漢官不必隨往元日展拜
堂子
乘輿出入鳴贊序班分引不與行禮百官蒙古王公
及外國使臣均於
午門外各按翼序班跪候迎送
一祭祀贊相禮儀冬日至大祀
圜丘設王貝勒拜位於第三成階上左右對第二成午
階闌版第二柱貝子公拜位於三成階下左右
嵌設拜石百官拜位於外壝門外嵌設品級拜
石左右各五行
駕宿齋宫日壇内鐘鳴豫引陪祀王公百官由壇内
垣西門入至
齋宫門外左翼對
齋宫北廊第三楹王貝勒為一班貝子公二班百
官各依品級為三四五六班東上南嚮立右翼
南上東面序立竢
駕入
壇門亦引至南廊第三楹東上皆對降輦椶薦東邊立
駕到時東面
駕過仍東上北面立竢
駕入齋宫各引退祀日引兩翼王公至
降輦處設椶薦之西第二路鐙東上去甬道五尺南
北面序立引陪祀百官於外壝門外北上東西
面序立
駕過引王公於豹尾班後行將至大次少立竢盥洗
畢引左翼隨進外壝門左門右翼進外壝門右
門至内壝門豹尾班止引左翼王公隨進内壝
門左門右翼王公進内壝門右門至階下引貝
子公止引王等由午階左右升貝子公於階下
各就拜位引百官各就拜位均東西上北面序
立進爼及送祝帛時引王等避立於兩旁闌版
第四柱北上東西面候過仍復原班立貝子公
同候過復位禮成引王等退立於第五柱東西
面均北上引貝子公退立於大鐙之南引百官
退立於兩旁均北上東西面候
駕過引王等仍由午階左右降至内壝門少立竢望
燎禮成出外壝門引王公隨豹尾班後行引百
官以次退如
駕至齋宫引王公百官豫出至壇内垣西門外左翼
於門南右翼於門北東上序立候
駕過王公從百官以次退王公隨至
午門内同不陪祀王公均序於内金水橋南如
駕不宿齋宫祀日引百官各就拜位引王等於
昭亨門西紅柱左右引貝勒貝子公於石牌坊左
右均東上南北面序立
駕過隨行行禮如儀孟夏行
常雩禮同如
皇帝步禱是日引王公於
齋宫門外按翼西上南北面序立
駕過隨豹尾班後行餘均同其不陪祀王公於
午門外對東西觀第六楹東西對
午門班房中一間北上東西面序立
駕出
午門跪候豹尾班過興禮成
回鑾仍於原班序立
駕至闕門跪候進
午門興同陪祀王公進
午門左右門至内金水橋南按翼列於仗末侯
駕入太和門各退不陪祀各官各於本旗本衙門班
位均北上東西面序立跪送跪迎如儀凡祭祀
迎送儀均同惟
躬祭
社稷壇不陪祀王公仍於
午門外兩觀跪候迎送外不陪祀各官於
闕左右門南鹵簿外夾
御道東西上北嚮跪候迎送遣官恭代行禮豫引
百官入至外壝門外拜位分翼東西面序立遣
官進内壝門至行禮位引百官北面立禮成引
百官仍東西面立遣官出各引退正月上辛
祈榖於
祈年殿設王公拜位於第一成階上左右對石闌版第
三柱樂懸之後重行百官拜位於階下嵌設品
級拜右左右各五行
駕宿齋宫壇内鐘鳴豫引陪祀王公百官進壇内垣
西門至
齋宫門外右翼王公仍照前北面序立左翼王公
東上北面序立
駕入
祈年門引至原位立
駕到時均東面
駕過仍東上南嚮立餘如前儀祀日引王公於
降輦處設椶薦之西階下第二路鐙東上南北面序
立引陪祀百官豫由西甎門進至
祈年殿兩廡前對第四楹北上東西面序立
駕過引王公隨行左翼由左門隨進右翼由右門進
由左右階升百官於階下各就拜位均東西上
北面序立進俎時引王公避立於鐘磬之南候
過引復位送祝帛時王公同前引百官於兩廡
之前候過引王公復位禮成引王公於柷敔之
前均北上東西面序立
駕過引王公仍由左右階降至
祈年門竢望燎禮成出甎門引王公隨豹尾班行引
百官以次退夏日至大祭
方澤設王公拜位於壇前嵌設拜石左右重行百官拜
位於外壝門外嵌設品級拜石左右各五行
駕宿齋宫壇内鐘鳴豫引陪祀王公百官由壇内外
垣西門入至
齋宫門外左翼在北右翼在南各對角門南北上
東面立竢
駕入壇引至相對降輦椶薦兩邊均東上東面立
駕過南北面立
駕入齋宫各引退祭日引王公至
降輦處設椶薦之西第二路鐙東引百官至外壝門
外拜位左右均南上東西面序立
駕過引王公隨豹尾班後行右翼至内壝門石門相
對止左翼至神路左止竢
駕出更衣大次引左翼王公隨進内壝門左門右翼
王公進内壝門右門至階下各就拜位引百官
各就拜位均東西上南嚮序立進俎送祝帛時
引王公避立於兩旁大鐙左右禮成引王公避
立於
壇北左右角竢望瘞禮成出外壝門引王公隨出百官
以次退如
駕至齋宫引王公百官豫出至外垣西門外左翼於
門北右翼於門南東上序立候
駕過王公從百官以次退如
駕不宿齋宫祭日引百官各就拜位引王公等於壇
内垣北門外
降輦處設椶薦之西左翼在北右翼在南均東上序
立候
駕過引左翼王公隨入左門右翼王公入右門各進
内外壝左右門至拜位行禮禮成引王公仍於
原進各門出遣官引百官儀同
南郊饗
太廟設王公拜位於階上對第一成東西闌版第二柱
左右重行百官拜位於階下對兩廡南第四楹
左右名四行
午門鼔嚴引百官先入於兩廡前北上東西面序
立引王公於
廟街門外左翼在南右翼在北各對朝房第二楹均東
上左翼北面右翼西面立候
駕至南北面立
駕過由街門左門引進左翼隨豹尾班後行進左門
右翼進右門至橋南立候
駕入戟門引王公隨進由東西階升至一成階上各
就拜位引百官各就拜位均東西上北面立送
祝帛時引王公避立於中一間之東西候過復
位引百官避立兩廡前禮成引王公於東西闌
版前北上東西面序立候
駕過引隨行仍由原進門引出遣官引百官同如遇
雨引王公於
戟門内百官於左右門均東西上北面隨行禮禮
成引王公於門兩旁戟前候
駕過由左右門引出恭遇
皇帝親祗告於
中殿王公陪祭百官均於
午門外朝服祗候送迎豫日設王公拜位於
中殿前階上左右重行祭日引王公等隨入戟門左翼
隨豹尾班後行由
前殿左升東階引右翼相對左翼行由
前殿右升西階各就拜位東西上北面立隨行禮送祝
帛時避立兩旁禮成引兩翼王公於東西階之
南均北上東西面立候
駕過隨行仍由原路引出祭
社稷壇設王公拜位於拜殿之南嵌設拜石左右重
行百官拜位於拜殿兩旁嵌設品級拜石左右
各四行
午門鐘鳴前豫引百官由
社稷街門南門入至拜殿兩旁左翼在左右翼在右
南上東西面序立引王公於
闕右門外左翼在南右翼在北西上對面序立候
駕過隨豹尾班後行由壇北門入左翼隨進東門由
戟門拜殿東右翼進西門由戟門拜殿西至拜
位引百官各就拜位均南嚮序立送祝帛時引
左翼王公避立東旁引右翼王公退立拜殿階
下候過引復位望燎時引左翼王公退立於内
壝左牆角右翼王公於拜殿西百官之前立望
燎禮成候
駕過引王公隨行引百官以次由原路出遣官及禱
雨祈謝引百官行禮同春分朝
日豫設王公拜位於内壝門内階下對第一紅鐙左
翼在南右翼在北左右重行設百官拜位於内
壝門外左右各四行祀日壇内鐘鳴引百官由
壇門入至内壝門外左翼序於拜位東上北嚮
立右翼序於神路之東南上西嚮立引王公於
壇北門外左翼左西右翼在東均南上東西面
序立候
駕過引隨豹尾班後行左翼王公隨進内壝門左門
右翼王公進内壝門右門至階下各引就拜位
引百官各就拜位均南北上東面序立送祝帛
時引王公避立於兩旁南北面立侯過仍引復
位立禮成引王公退立於壇左右角百官退立
於内壝墻角候
駕過引王公隨行引百官以次退秋分夕
月祀時壇内鐘鳴引百官由壇門入至内壝門外左
翼序於神路之東南上西嚮立右翼序於拜位
西上北嚮立引王公於壇北門外左翼在西右
翼在東均南上東西面序立候
駕過各引就拜位南北上西面序立餘儀與朝
日同饗
先農豫設王公拜位於壇下大鐙之北左右重行設
百官拜位於樂懸之南左右各四行均東西上
北面壇内鐘鳴引百官入右翼序神路西東面
左翼序於甬道之南北面引王公於壇外垣東
門内左翼在北右翼在南均東上南北面序立
候
駕過引隨豹尾班後行至壇引王公百官各就拜位
均東西上北面立送祝帛時不引避禮成引王
公百官退出西門更衣候從耕乾隆六年覆
準
皇帝親祭
先農壇左班執亊陪祀各官先就甬道之南北面立
日壇右班官先就甬道之西東嚮立
月壇左班官先就甬道之東西嚮立均竢
皇帝至拜位各趨就班次庶於典制更覺嚴肅至各
壇廟執事陪祀各官原毋庸輾轉向於
皇帝未祭之前各按班次相嚮正立以昭誠恪
帝王廟設王公拜位於階上對左右石闌第二柱左
右重行設百官拜位於階下相對兩廡第二楹
左右各四行均東西上北面廟内鐘鳴引百官
各就拜位北上東西面序立引王公於廟門外
左翼在門東西上南嚮右翼在門西北上東嚮
序立候
駕過隨行由左右門入由中階左右升各就拜位引
百官各就拜位均東西上北面序立送祝帛時
王公避立於中一間之東西禮成引王公退立
於東西石闌版之前引百官退立兩廡前均北
上東西面序立候
駕過引王公隨行百官以次退
視學釋奠於
先師引王公於廟街門外之西左翼在南右翼在北
東上南北面序立候
駕降輿由中門入引王公於左右門入設位行禮與
帝王廟儀同
天神壇
地祗壇
太歲殿祈雨報謝引百官於壇下分班陪祀
先醫廟太醫院醫官陪祭
賢良
昭忠祠各後裔陪祭均鳴贊官引禮
駕詣興京恭謁
永陵自下馬處引王以下三品以上官進至
啟運殿之左右均東西上北面序立隨行禮畢引王公
於殿後百官於左右均北上東西面立
皇帝祭酒時隨行三叩禮興候
駕過隨出至
盛京恭謁
福陵自下馬處引王公三品以上官進至
隆恩殿之左右恭謁
孝陵自下馬處引王公三品以上官隨行左翼由
隆恩門左門右翼由右門自
隆恩殿左右至
陵寢門王公於門外百官於
隆恩殿左右均東西上北面立隨行禮畢引王公於門
外引百官於
隆恩殿左右均北上東西面立鳴贊二人進至左右門
外
皇帝祭酒時傳示隨行三叩禮畢退下引王公百官
近左右垣立候
駕過隨出祭日設王公拜位於
隆恩殿階上銅鼎左右重行設百官拜位於階下對兩
廡第二楹左右各三行引王公於東西廂之前
百官於東西廂之南
駕至幄次豫引百官由左右門入至兩廡前東西面
北上序立候
駕過引王公隨行左翼由左門隨入右翼由右門入
由正面左右階升至階上於左右石闌前北上
東西面立獻茶畢
皇帝就拜位引王公百官各就拜位東西上北面序
立送祝帛時引王公避立於中一間之東西引
百官避立於兩廡前候過引王公復原位立禮
成引王公仍退立左右闌前序立
駕由東階降引左翼王公由東階引右翼王公由西
階降至
陵寢門外東西面序立祭酒時行禮一如謁
陵儀各
陵禮同至
孝賢皇后陵寢引王公百官隨行
駕乘輿進大門引王公於大門東西階升至階上虚
神路引百官於橋南對東西廂前均東西上北
面行三跪九叩禮畢引王公於門階上百官於
兩廂前東西面北上序立鳴贊二人進至門下
皇帝祭酒時内監由内傳出傳示王公百官行三叩
禮畢引王公退至階下序立候
駕過隨行
一
廵幸送迎
車駕順治初年定
車駕廵狩省方由
午門出入均鳴鐘左翼王公百官在左右翼王公
百官在右跪候送迎由
東華門出入左翼在北右翼在南由
西華門出入左翼在南右翼在北由
神武門出入左翼仍在左右翼仍在右咸蠎袍補
服如設鹵薄由寺傳知王公百官咸朝服又
定凡
廵幸經過之處文官知縣以上武官守偹以上咸於
百里内迎送由寺請
旨傳示各官咸朝服在路右百步外跪候
駕過將各官名籖啟奏引至
行宫網城門外行三跪九叩禮(不贊)次日
駕啟行仍朝服在路右百步外跪送如有行禮失儀
及送迎不到者由寺指名題參交該部議處
駕回京日各官跪迎同康熙五十一年奉
旨朕出廵時武職千把總以上皆來迎接文職只有掌
印官迎接嗣後朕出廵時同知通判州同州判以下
皆令來迎乾隆十六年
諭向例鑾輿廵幸經過地方官員應行接駕由鴻臚
寺具奏里數請旨臨時該寺率領接駕至駐蹕後
復奏聞行禮朕入疆考績地方大吏隨營行走不
時召見即州縣各官凡有承辦差務者業已於道
旁隨便跪接此皆不在率領接駕行禮之列其率
領行禮者非散員即武弁教職充數之人此何為
者而鴻臚寺官員先期傳示不免滋擾嗣後凡應
接駕人員祇令鴻臚寺在京奏請里數得旨行知
其一切繁文及接駕後赴鴻臚寺投遞職名槩著
停止以示朕行簡務實之意欽此
一簡選鳴贊序班順治初年定考取滿洲鳴贊
由鴻臚寺唱試送禮部選擇正陪仍由寺移送
吏部選取序班由禮部行文直隸山東山西河
南提學起送到部會同本寺堂官選擇由禮部
咨送吏部補授漢鳴贊員闕由見任序班内選
送吏部題補其滿漢鳴贊等官請假丁憂等事
均由寺掌行又定鴻臚寺官生闕禮部將應
承襲之人劄寺肄業遇外國來使行禮該館官
生導引康熙四十四年題準滿漢鳴贊及漢
序班員闕由寺選擇擬定正陪徑送吏部雍
正三年定選取滿鳴贊由寺於八旗筆帖式候
補筆帖式恩監生親軍校前鋒校護軍校驍騎
校庫使親軍前鋒護軍滿洲舉人副榜貢生内
遴選引
見補授六年覆準直隸山東山西河南四省生員
具呈願考序班者令取同鄉京官印結注明委
繫親身字樣由寺騐明簡選留寺學習竢有應
補之闕移咨學政察取冊結補用以杜冐濫其
有迭催不赴考之各生由寺察出除名仍令歸
學肄業乾隆二年奏準司賓序班並肄業官
生一無所事均請裁汰七年奏準本寺額設
滿鳴贊官十有六人漢鳴贊官四人序班六人
以供唱贊引禮之用而典禮需用官員多少不
一恭遇
萬壽元日冬至三大節用官二十餘人
躬耕耤田用官三十餘人此外典禮用官無多額設
之員尚可裁省漢鳴贊官四人應裁去二人序
班六人應裁去二人共留漢官六人並滿鳴贊
官二十二人凡典禮執事已足敷用恭逄
大典需用多人之時本寺有學習生員即可與見任
之人一例委用其所裁四人照例咨送吏部對
品改補九年議準在寺學習行走之四省生
員以十有二名為定額不得額外多留以滋冐
濫十一年奏準在寺學習之四省生員十有
二名應均平酌定直隸額取六名山東山西河
南各二名十七年奏準山東山西河南三省
離京稍遠在寺學習者行走維艱且聲韻各别
土語難變學習唱贊時雖極力教演究難合式
惟直隸近居
京師該生等行走不致拮据其聲音唱贊亦易合
式應將山東等三省額設生員六名裁去四名
止留二名合直隸原設六名共八名一并歸於
順天學政咨取二十年奉
旨向來簡選鳴贊等官新滿洲烏喇齊等皆不與伊
等國語純熟字音準切將伊等簡選尚屬合宜著
交該衙門嗣後簡選鳴贊等官將東三省新滿洲
烏喇齊等一并簡選
欽定大清會典則例卷一百五十六
