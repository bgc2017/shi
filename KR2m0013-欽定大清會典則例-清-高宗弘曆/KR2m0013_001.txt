欽定大清會典則例
上諭
乾隆十二年正月初六日奉
上諭國家立綱陳紀布在方策所以明昭代之章程
備諸司之職掌以熙庶績以示訓行典至鉅也大
清會典修於
皇祖聖祖仁皇帝康熙二十三年越我
皇考世宗憲皇帝御極之初即允禮臣之請開館重修
九年告竣刊梓頒行閱今又二十年矣其間因時
制宜屢有損益向來諸臣每有以重修為請者朕
以國家定制豈容數更踵事增文自有部册故概
未準行近以幾餘時加披覽閒為討論乃晰由來
有不得不重修者盖緣編纂之初諸臣或沿襲舊
文未經考證或略存近制未溯本源或限於案牘
之不全或悞自參稽之不審而又未嘗請
旨取裁斟酌至當故舛訛疎漏均不免焉夫唐虞分職
具載典謨周室經邦詳於官禮書曰監於先王成
憲又曰其爾典常作之師既謹度以惟貞宜有條
而不紊矧際重熙累洽之期當禮明樂備之日勅
幾慎憲職惟其時是當博考朝章詳稽故實正舊
編之紕繆補記載之闕遺用蕆成書垂示法守所
有一切開館事宜該部定議具奏欽此
乾隆十二年二月初六日内閣奉
上諭會典一書上自
郊
廟朝廷行之直省州縣凡禮樂兵刑之實財賦河防之
要城池郵驛之詳大綱小紀無不幷包薈萃必使
制度沿革本末瞭然條貫井井方足備一代之典
章垂之册府非若詞章之僅資諷詠紀纂之但誇
淹博而已今既有事重修爾總裁官其敬率纂修
諸臣詳悉參考事必究其遵行令必徵其實據勿
以案牘浩繁而憚於檢閱致有闕遺勿以卷帖煩
重而失於糾稽益滋舛錯即如見行典制共睹共
聞而紀叙非實文與事戾一經指摘不覺爽然又
如往昔施行屢經詳定自當&KR1357;括詞旨略見源流
而原議舊儀連篇並載徒為炫目反掩正文其他
訛誤多端繁簡未當俱宜更正以示憲章詎宜因
就草率從事再向者修書祗先呈樣本餘竢全帙
告竣一併進呈既浩汗而不易披尋亦已成而難
於改作未得編摩之要領豈云纂輯之良規著依
明史綱目事例將稿本繕成一二卷即行陸續呈
奏朕勅幾多暇將親為討論冀免傳疑而襲謬且
毋玩日以曠時諸臣其敬承之欽此
