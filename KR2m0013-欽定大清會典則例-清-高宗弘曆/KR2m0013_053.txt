欽定大清會典則例卷五十
戸部
雜賦下
一魚課江蘇安徽額徵魚課銀七十五兩八錢
四分有竒(按舊典有江蘇等屬魚課銀千四百七十五兩三錢三分又江寧六合丹)
(徒三處時魚折銀並魚塢租水面冬綱共銀五百八十八兩四錢七分有竒外遇閏加銀十有)
(八兩二錢八分有竒其淮防廳魚稅盡收盡解安徽等屬魚課銀六千九百十有三兩二錢三)
(分有竒錢一萬二千七十五文外遇閏加銀三百五十一兩八錢一分有竒錢七百五十八文)
(今皆裁彙入雜賦項下)江西都昌縣設楊林河泊所德
化縣設鶴問寨河泊所額徵魚課銀五千二十
二兩八錢有竒福建額徵魚課銀八千四百
六兩七錢有竒(舊設晉江河泊所今裁)浙江額徵魚課
銀二千三百九十九兩六錢有竒湖北額徵
魚課銀二千八百八十五兩九錢有竒湖南
額徵魚課銀二千五十七兩有竒遇閏加銀一
百五兩(舊設磧磯湖黃江湖湋源湖華家湖沌河蒲澤桑臺湖長江局樟松湖安鄉湖)
(魚苗洋楮塘湖九潭湖共河泊所十有三今皆裁)廣東南海縣設官
窰河泊所番禺縣設湴湖河泊所澄海縣設東
壟河泊所額徵魚課銀三千六百四十兩五錢
有竒(舊有新安吉安駝河三河泊所今皆裁)乾隆元年
諭將廣東加增魚税歸善縣千餘兩海豐縣四千餘
兩惠來縣五百兩潮陽縣七百兩悉予豁除又廣
肇埠租一項亦著免徵欽此六年題準直隸任
邱大陸澤水泊地畝因疏濬灃河以致泊水淺
狹不産魚息魚船改業每年應交魚税銀準其
豁除
一田房税契順治四年覆準凡買田地房屋必
用契尾每兩輸銀三分康熙十六年題準增
江南浙江湖廣各府契税(每年蘇松常鎮四府大縣六百兩小縣二)
(百兩安徽等十府州分别州縣大小自五百兩至百兩不等揚州府照賦役全書額徵淮安徐)
(州府屬及寳應霍山宿遷臨淮五河懷遠定遠臨璧虹九州縣均無定額盡收盡解杭嘉湖)
(寧紹金嚴七府大縣三百兩中縣二百兩小縣百兩台衢温處四府仍照見徵造報湖北大)
(縣百五十兩中縣百兩小縣五十兩僻小州縣十兩)十七年題準增山
東等省田房契税(大縣百八十兩至二百四十兩中縣百二十兩小縣六十)
(五兩至三十五兩)二十年題準增浙江台衢溫處四
府契稅(大縣百兩中縣六十兩小縣三十兩)二十一年題準增
江西萍龍永瀘上定六縣契稅四十三年覆
準田房税銀用司頒契尾立簿頒發令州縣登
填將徵收實數按季造册報部察覈雍正四
年覆準凡典當田土均用布政使司契尾該地
方印契過戶一應盈餘稅銀盡收盡解七年
題準廣東文武闈鄉試所需各項經費除照例
動撥正項外尚有不敷之數向在各州縣業戸
買産每兩例徵契税銀三分之外又徵一分充
用每年約徵銀二千五百餘兩自雍正七年起
準為科場經費造入奏銷册内同正額一例報
銷十二年奏準廣東田房二項溢額稅羡自
雍正七年至雍正十一年歲終存銀二十萬兩
有竒報明戸部以備酌撥嗣後遞年造册報部
乾隆元年覆準民間置買田地房産投稅仍
照舊例行使契尾由布政使司編給各屬黏連
民契之後鈐印給發每奏銷時將用過契尾數
目申報藩司考覈十二年奏準民間置買田
房産業令布政使司多頒契尾編刻字號於騎
縫處鈐蓋印信仍發各州縣竢民間投税之時
填注業戸姓名契價契銀數目一存州縣備案
一同季册申送布政使司察覈如有不請黏契
尾者經人首報即照漏税之例治罪十四年
議準嗣後布政使司頒發給民契尾格式編列
號數前半幅照常細書業戸等姓名買賣田房
數目價銀税銀若干後半幅於空白處豫鈐司
印將契價契銀數目大字填寫鈐印之處令業
戸看明當面騎字截開前幅給業戸收執後幅
同季册彙送藩司察覈其從前州縣布政使司
備察契尾應行停止
一牙帖商行當舖税直隸税銀三萬二千一百
五十八兩八錢有竒(内當税銀萬四千六百十兩熱河牙税銀五千二百)
(七十兩五錢各行牙帖銀萬二千二百七十八兩三錢各有竒)
盛京三千八百六十一兩二錢有竒(内舖戸行戶税銀千三百)
(六十兩七錢有竒經紀税銀二千五百兩五錢有竒)山東萬三千二百四
十七兩七錢二分三釐有竒(内當税銀六千七百五十五兩牙帖)
(銀六千四百九十二兩七錢二分三釐有竒)山西三萬五千六百四
十七兩七錢有竒(内當税銀二萬六千五百六十兩牙帖銀九千八十七兩)
(七錢有竒)河南七千三百五十三兩八錢有竒(内當税銀)
(五千一百七十五兩牙帖銀二千一百七十八兩八錢有竒)江蘇二萬八百
六兩八分有竒(内當税銀九千六百七十五兩入錢四分牙帖銀萬一千一百)
(三十兩二錢四分有竒)安徽萬一千七百四十五兩七錢
五分有竒(内當税銀三千七百十有四兩九錢九分有竒牙帖銀八千三十兩七錢)
(六分有竒)江西五千七百十有八兩(内當税銀六百七十五兩牙帖)
(銀五千四十三兩)福建七千一百二十兩五錢五分有
竒(内當税銀四千四百兩牙帖銀二千七百二十兩五錢五分有竒)浙江九千
五百五十八兩(内當税銀五千三十兩牙帖銀四千五百二十八兩)湖北
五千三百六十兩六錢三分四釐有竒(内當税銀二千)
(五百八十五兩牙帖銀二千七百七十五兩六錢三分四釐有竒)湖南千二百
八十五兩二錢一分六釐有竒(内當税銀二百五十兩牙帖銀)
(千三十五兩二錢一分六釐有竒)陜西八千五百二十五兩二
錢五分有竒(内當税銀六千八百六十兩牙帖銀千六百六十五兩二錢五分有)
(竒)甘肅八千四百七十七兩二錢二分有竒(内當)
(税銀七千七百十有七兩五錢六分有竒牙帖銀七百五十九兩六錢六分有竒)四川
各行牙帖當税共銀千一百七十兩二錢廣東
萬八千四百二十一兩七錢七分有竒(内當税銀五百)
(七十五兩牙帖銀萬七千八百四十六兩七錢七分有竒)廣西當税銀一百
六十五兩雲南當税銀一千六十兩貴州各行
牙帖銀五百十有四兩五分有竒康熙三年
題準當舖每年納銀五兩大宛二縣大行店舖
照當税例每年徵銀五兩十五年覆準
京城上等行舖每年徵税銀五兩中等行舖每年
徵税銀二兩五錢雍正六年題準直省各屬
典當均令布政使司鈐印頒帖交各州縣轉給
輸税如有新開典當報司給帖於開設時增税
無力停開者即交帖免輸十一年覆準閩省
領帖五糓牙行仍照定例按帖輸税
一落地牛馬猪羊等項雜課直隸雜税銀二萬
六千九百十有九兩六錢有竒(内牛驢税銀五千九百九十八)
(兩三錢花布銀一百三十一兩九錢燒缸銀六百十有一兩七錢海税銀七千八百三十五兩)
(一錢河利銀五百三十一兩四錢有竒□麻銀八兩七錢榛栗三十六石内解光禄寺八石餘)
(解部轉交内務府丁字沽税銀二千五百七十二兩雜貨税銀九千二百三十兩五錢各有竒)
盛京三百六十二兩一錢六分山東三萬三千一
百六十兩二錢三分二釐有竒(内牛驢等税銀二千五百八十)
(七兩四錢三分六釐有竒船筏等税銀萬五千四百三十四兩二錢六分一釐有竒落地雜税)
(銀萬五千一百三十八兩五錢三分五釐有竒)山西三萬八千七百六
十六兩四錢(内溢額商税銀三萬八千二百七十七兩八錢木筏税銀三百六十)
(二兩殺虎堡馬税銀一百二十六兩六錢各有竒)河南二萬四千六十
五兩七錢(内老税銀三千五百九兩九錢活税銀四千四十六兩五錢新增税銀萬)
(六千五百九兩三錢各有竒)江蘇二萬四千二百五十二兩
三錢九分有竒(内雜項税銀千有六兩六錢六分有竒牛驢等税銀三千四十)
(九兩六錢一分商税銀二萬一百九十六兩一錢二分各有竒)安徽五千五百
六十三兩九錢一分有竒(内雜項銀二千九百八十六兩三錢九分)
(牛驢猪羊等税銀二千五百七十七兩五錢各有竒)江西九萬一千六十
九兩一錢二分有竒(雜辦商賈課鈔等税銀九萬七百五十九兩五錢三)
(分有竒牛税銀三百九兩五錢九分有竒)福建商雜貨税八千四十
四兩九錢六分有竒浙江三千九百七十四兩
八錢七分八釐有竒(内牛税銀五百二十三兩九錢五分三釐雜税銀三)
(千二十九兩九錢六分五釐有竒馬税銀四百二十兩九錢六分有竒)湖北三萬
八千六十五兩一錢一分九釐有竒(内武昌船料銀三萬)
(三千兩漢陽船税銀八十九兩五錢五分商税銀四千四百十有五兩三錢三分九釐各有竒)
(牛驢馬税銀五百六十兩二錢三分)湖南萬五千五百二兩五錢
五分七釐有竒(内布税銀萬一千四百十有八兩一錢二分商税銀三千九百)
(三十五兩六錢七分一釐牛驢馬税銀一百四十八兩七錢六分六釐各有竒)陜西二
萬六千九百五十兩八錢九分五釐有竒(内課程銀)
(六百二兩三錢七分二釐藥材折價銀五十兩八錢一分三釐各府商筏税銀萬六千九百九)
(十四兩六錢九分三釐畜税銀九千七百三十八兩一錢各有竒駐防徵收畜税銀五十七兩)
(七錢六分磨課銀九十四兩七錢五分七釐有竒礬税銀二兩四錢)甘肅萬四千
二百五十七兩二錢五分有竒(内課程銀千有三十八兩八錢)
(年例盤費脚價銀二十二兩四錢六分有竒匹價銀七百六十兩二錢五分商税銀四千九百)
(八十八兩一錢六分牛驢猪羊等税銀三千七百三十兩二錢六分磨課銀三千五百三十兩)
(五錢七分店租銀一百三十兩二錢七分各有竒褐毯雜税銀四十八兩四錢八分煙税銀八)
(兩)四川十有九萬一千二百九十五兩一錢六
分有竒(内黃蠟折價銀十有四兩六錢四分草耔糧銀一百二十三兩八分秋糧銀七)
(百二十九兩六錢九分水碾磨課銀千一百十有四兩六錢一分雜貨税銀十有八萬九千二)
(百四十八兩三錢四分各有竒油井銀六十四兩八錢)廣東十有二萬四
百十有七兩三錢九分五釐有竒(内落地雜税銀十有一萬)
(九千二百兩六錢四分五釐有竒鑪餉銀千二百十有六兩七錢五分)廣西雜税
小税銀二萬九百七十九兩六錢有竒雲南十
有五萬一千一百六十七兩五錢六分有竒(内花)
(斑竹田錢地講戸口等銀五千五百三十二兩四錢一分商税酒税等項課程銀五萬五千二)
(十六兩七錢九分民辦站銀八百四十七兩二錢三分紙筋銀三兩六錢子花銀二百三十四)
(兩四錢一分厰課銀八萬九千五百二十三兩一錢二分各有竒)貴州二萬一
千四百有八兩三錢九分有竒(内雜税銀二萬三百二十五兩)
(九錢八分水銀變價銀一百六十六兩五錢婺川縣鹽税銀九百十有五兩九錢一分遇閏加)
(增銀七十六兩三錢二分各有竒)順治元年定凡貿易牲畜
按價直每兩納銀三分康熙三十二年題準
江南邳州每年額税銀六百十有一兩二錢近
來商賈流散闕額將闕額銀豁除嗣後盡收盡
解四十八年題準四川成都府卭州所屬州
縣新立水碾水磨二十二座課銀五兩三錢三
分於四十九年起徵五十一年覆準坐糧廳
衙門督理通州張家灣等處落地税務今遶道
避税者多於黃村地方設夫役稽察商賈貨物
照例徵税雍正三年覆準雲南府額徵商税
四千三百三十五兩四錢有竒曲靖府額徵商
税千五百兩六錢有竒大理府額徵商税五百
六十三兩五錢有竒楚雄府額徵商税三百四
十三兩五錢有竒元江府額徵商税千一百兩
額外餘剰銀除存留養廉外共歸正項銀五千
九百兩又廵撫衙門舊有各府税規銀八千九
百兩除賞兵等費外歸正項銀六千一百兩共
歸正項銀萬二千兩解交司庫撥餉五年題
準滇省雲南大理楚雄曲靖元江永昌等六府
商税又安寧昆明等四十七府州縣廳土税自
雍正六年為始解司充餉又覆準州縣徵收
税課凡繫巨鄉大堡載在誌内各集各行每年
實在收數若干盡行報出造册送部六年奏
準天津大沽口販賣雜糧商船飭令天津縣察
明取結一例給與照票其海口税務即交與知
縣管理並令大沽營游擊驗票放行將每季所
放之船造册報部所給照票或有破爛令船戸
呈請更換其寶坻北塘海口大小商漁船一應
掛號給票使費亦令嚴行禁革交與該縣給發
照票按額徵税盡收盡解七年覆準甘肅各
府税務令經歴大使等官經收伊等輕視功名
難免侵隱應將經歴經收之寧夏凉州平凉慶
陽等四府税課大使經收之鞏昌一府税務均
改歸知府管理即令該管道員就近稽察其河
州州判吏目經收之税務亦改歸知州管理令
知府稽察所收銀造入奏銷册報部又覆準
甘肅靖遠縣之鎖橋中衛縣之闇門各設税口
令靖遠同知中衛知縣就便稽察徵收按季造
報八年題準雲南開化府屬馬白地方與交
趾都竜銀銅各厰接壤商販往來設立收税所
一處令同知管理竢一年後將所收實數作為
定額其都竜厰需用底母照收買餘鹽之例官
收存貯聽商領買廵察人役工食於公項銀内
動給十年題準貴州婺川縣濯水地方設立
税口徵收鹽税每年定額九百十有五兩九錢
一分六釐遇閏加增銀七十六兩三錢二分六
釐如有贏餘盡數報解倘徵不足數據實開報
所有書役工食等費銀百有二兩六錢七分七
釐準其照數動支十一年題準陜西潼關咸
陽鳳翔等處商筏畜馬等税委官監收一年共
收過正餘銀四萬三千八百八十六兩一錢有
竒自雍正十年為始統以定則正税報解仍於
年終將一年收遇實數並有無增減之處先行
據實造册報部以便於次年奏銷案内覈對至
各屬所收落地税銀數亦令年終一并於雜税
案内造册題報乾隆元年奏準甘肅商畜二
税徵收不一輕重各别應逐條刊刻木榜曉諭
往來商販以免濫收脱漏仍將刊刻各税款項
細數造册送部十二年
諭古北口斗税一項從前原繫營員兑收今仍著營
員管理所收税銀除營中公用外餘著抵充驛站
工料之用其作何定額之處交總督會同提督定
議具奏欽此嗣經議覆令再試收一年以所收之
數作為定額十五年覆準古北口提督題報
古北口斗税一項原視口外年歲之豐歉節年
徵收在二千兩上下之數準其每年以二千兩
為定額如有贏餘盡數報解管理收税弁兵量
給錢文按年造報
一雜賦考成順治二年差茶馬御史一人轄陜
西五茶馬司三年差滿漢部員管理蘆政
四年差滿漢廵茶御史筆帖式通事各一人
七年令各省督撫遴委屬官將沿江蘆洲舊額
新漲詳察報官如有徇情隱漏督撫一并議處
八年覆準蘆課改歸州縣徵收彙解司庫報
部九年覆準復差部員管理又覆準每五
年丈量一次止丈新漲新坍地增額開除如無
坍漲不得重丈滋擾十八年覆準各省蘆課
經徵州縣衛所官未完不及一分者罰俸一年
未完一分者降俸一級二分者降職一級皆戴
罪督催完日開復三分者降職二級調用四分
以上者革職督催司府官及直隸州知州都司
未完不及一分者停其升轉未完一分者罰俸
一年二分者降俸一級三分者降職一級皆戴
罪督催完日開復四分降職二級調用五分以
上者革職如直隸州知州經徵本州蘆地拖欠
者照州縣例處分廵撫未完一二分者罰俸一
年三分者降俸一級四分者降俸二級五分者
降職一級六分以上者降職二級調用署印各
官未完一分者罰俸六月二分者罰俸九月三
分者罰俸一年四五分者降職一級調用六七
分者降職二級調用八分以上者革職署印不
及一月者免議參後限滿不完者照年限例處
分康熙元年題準直省雜税照正賦例依限
奏銷違者照例參處二年題準茶九萬篦作
一分考覈欠不及半分者罰俸六月欠半分以
上罰俸一年一分以上降一級二分以上降二
級三分以上降四級調用四分以上革職溢額
每分以上紀錄一次至四分以上加一級五分
以上加一級紀錄一次四年奉
旨蘆課停差部員令地方官徵收又覆準裁陜西苑
馬各監五年題準茶引不完者雖得茶不準
議叙七年定裁茶馬御史歸甘肅廵撫兼理
八年覆準復差部員管理蘆政十年覆準
蘆課停差部員仍令地方官徵收十二年覆
準蘆課銀未完大小各官或初參或限滿題參
者皆照淮徐等倉錢糧未完官員初參及限滿
例參處淮徐等倉錢糧初參經徵州縣官欠不
及一分者停升督催欠一分者罰俸六月欠二
分者罰俸一年欠三分者降俸一級欠四分者
降俸二級欠五分者降職一級欠六分者降職
二級欠七分者降職三級欠八分者降職四級
以上皆令戴罪徵收停其升轉完日開復欠九
分十分者皆革職布政使知府直隸州知州欠
不及一分者停升督催欠一分者罰俸三月欠
二分者罰俸六月欠三分者罰俸一年欠四分
者降俸一級欠五分者降俸二級欠六分者降
職一級欠七分者降職二級欠八分者降職三
級欠九分者降職四級以上皆令戴罪督催停
其升轉完日開復欠十分者革職廵撫欠不及
一分者停升督催欠一分二分者罰俸三月欠
三分者罰俸六月欠四分者罰俸一年欠五分
者降俸一級欠六分者降俸二級欠七分者降
職一級欠八分以上者降職二級以上皆令戴
罪督催停其升轉完日開復署印官欠一分二
分者罰俸三月欠三分四分者罰俸六月欠五
分六分者罰俸九月欠七分八分者罰俸一年
欠九分十分者降一級調用欠不及一分並署
印不及一月者免議又被參後州縣官限一年
内全完如原欠不及一分一年内不全完者罰
俸一年欠一分二分一年内不全完者降三級
調用三分四分一年内不全完者降四級調用
欠五分六分一年内不全完者降五級調用欠
七分八分一年内不全完者革職布政使並管
錢糧道員知府直隸州知州限年半全完如原
欠不及一分限年内不全完者罰俸一年欠一
分二分限年内不全完者降三級調用欠三分
四分限年内不全完者降四級調用欠五分六
分限年内不全完者降五級調用欠七分八分
以上限年内不全完者革職廵撫限二年内全
完如原欠不及一分二年内不全完者罰俸一
年欠一分二分二年内不全完者降二級調用
欠三分四分二年内不全完者降三級調用欠
五分六分二年内不全完者降四級調用欠七
分八分二年内不全完者降五級調用欠九分
十分二年内不全完者革職其接徵接催官均
以到任之日為始接徵州縣官亦限一年接徵
布政使道府直隸州知州限年半接催廵撫限
二年催完如不完題參之日照見在未完分數
以初參例處分至帶徵積年拖欠錢糧之大小
各官不與經徵官一例處分限二年内全完如
二年内不全完均按定例照各職分處分十
四年題準茶馬事宜每年八月造册彙報十
八年題準雜税錢糧均照正賦考成二十年
覆準閩安落地税令福州府同知徵收二十
三年議準丈量蘆地令選委賢能正印官不許
用佐貳官如有借稱丈量需索累民者督撫指
參二十九年覆準清理蘆洲地畝停止差委
道府等官均聽各該州縣親履清丈於部文到
日為始限半年之内通行丈量明白造册具題
又覆準蘆地五年一丈悉用印官親行經理
並從前積逋酌期帶徵三十六年差部員管
理茶馬事務四十二年覆準山西所屬雁門
臥口二處税務令太原府知府徵收竢一年滿
時税銀報部作為定額四十四年
諭茶馬事務停止差官著甘肅廵撫兼管欽此五十
一年覆準濟寧州税庫大使税務歸知州徵收
雍正四年題準各省地方落地税銀交與各
該撫除每年徵收正額外果有贏餘盡數報部
五年覆準滇省有税之曲靖等六府於雍正
五年為始該撫别委能員監收按月盡收盡解
一年後所餘若干歸正項充餉嗣後即照五年
收税之數永為定額又覆準膠州及萊陽縣
船税銀自雍正四年為始照額起解仍委登萊
青道監收又覆準江西南康饒州撫州三府
向繫大使徵收貨税改歸各該府管理又題
準陜西甘肅所屬之平凉慶陽寧夏凉州四府
向繫各府經歴徵收又鞏昌一府繫税庫大使
經收均改歸知府管理河州向繫吏目經收改
歸知州管理該管道府稽覈八年題準四川
開採紅白黃青銅礦鉛礦大厰於各府通判内
小厰於各府經歴内選擇賢能者管理一年期
滿造册交代别選能員接管如有侵那盗賣等
弊即行題參又題準四川開採各處銅鉛等
礦厰務既多若不設立專員恐致漫無統率應
於寧遠府特設同知一人專管各厰税務如有
民夷溷雜生事及出多報少情弊許其揭參並
於通厰路逕設汛安塘駐兵廵察各厰内委把
總一人率兵彈壓又題準四川各處鉛銅礦
厰收買輓運以及鼓鑄事務於省城各道中委
一人總理十二年
諭四川叙永廳與永寧縣同處一城從前廳隸四川縣
屬貴州是以兩處均收税課今既改隸一省而仍兩
處徵收實為重複著將縣税裁除只留廳税其一切
貨物均照川省之例徵收欽此十三年
諭江南江西湖廣等省正供錢糧款内有蘆課一項凡
蘆洲均繫沿江沙灘坍漲靡常是以定例五年一丈
量地方官踏勘新舊坍漲沙地據實報聞而不肖官
吏往往借此納賄行私已坍之地不得豁除正賦新
漲之區反可脱漏升科此種情弊甚為民害嗣後届
期丈量著該督撫於通省道員内選廉能夙著者率
同該州縣官履畆勘察凡有盈縮均按見在實數升
除母使漏課亦毋使賠糧其不肖官吏或尚有借端
需索等弊即指名參處不得姑容徇庇自干咎戾欽
此乾隆二年題準雲南曲靖府所收霑益南
寧城内正税歸撥州縣徵收報解三年題準
廣東開採銅礦設厰稽察勢湏委員經理令該
管道員統理廳官兼轄佐雜專管嚴禁厰内一
應匠役人等毋許滋事擾民仍於要隘附近鑪
厰之地設兵防範委撥千把總駐劄管束廵緝
偷採私運之弊其山場需用工丁甚多應一山
設山總一人稽察每壠設壠長一人約束每工
丁十人設甲長一人照管均於本地誠實良民
内招募所需厰汛房屋木栅鑪座等項詳加察
勘毋致有礙官河官道及民間田園廬墓日用
米糧各項令附近村民販運貿易倘遇米糧價
昂準赴産米地方買運接濟其經管各官如遇
離任即飭接印官接交清楚照例取具交代印
結送部察覈四年覆準蘆洲田地五年一丈
為期既久姦猾豪強之徒或移邱换叚或匿册
改名不免弊竇嗣後坍漲地畝一遇業戸具報
該地方官隨即親詣勘明注册通詳立案竢届
五年清丈之期將册卷檢交委勘道員按册稽
察履勘明確照例升除十三年覆準凡有坍
塌洲地即令業戸報官勘明原業頃畝注册立
案遇有淤漲亦即報官察明原坍之數撥補此
外多餘漲地不得槩行霸占如前未報坍者不
準撥給至臨江遥遠之戶果繫報坍有案即將
漲出餘地秉公撥補若坍戸數多按其報坍先
後以次照撥倘坍戸均已補足尚有餘剰新淤
官地許招無業窮民認墾官給印照按則升科
仍令各屬按數造報竢五年清丈時再行履勘
造册送部以定升除至隔縣坍漲如此屬淤漲
之地實繫彼處坍漲之數上下對岸顯有形跡
可據者委官會同兩邑地方官據實勘驗秉公
撥補不得偏袒所屬致有舛錯不公之弊如未
經報坍在先及雖曾報坍遇有淤洲不報官覈
撥私行霸占者審實除將淤洲入官外將該戸
照盗耕官田律治罪如地方官不清丈明確以
致坍少補多或坍多補少舛錯不公者照官吏
不用心從實檢踏律分别議處十六年覆準
向例蘆洲大丈届期之年均於十月舉行而丈
竣之期例内未經指定牧令等官輒多藉故稽
遲嗣後届大丈之年責令州縣務遵定例於十
月水涸後將坍漲清勘明確限歲内造册詳報
所委道員於開印日督同履丈定限四月内完
竣移司彙送於六月内詳題倘仍因循違限即
行分别參處至坍没地畝嚴飭州縣逐一確察
入册道員詳細察覈倘州縣草率道員察出揭
參如有扶同一并分别議處該督撫不即題參
部内按限察覈將該督撫一并參處
一雜賦禁例順治二年題準凡通接西番關隘
處所撥官軍廵守有夾帶私茶出境者挐解治
罪其番僧若有夾帶姦人並私茶者沿塗官司
檢出茶貨入官伴送夾帶人送官治罪若該衙
門官縱容私買茶貨及私受餽送增改關文者
聽廵按察究又題準進貢番僧應賞食茶須
給勘合撥發由茶倉所照數支放不許收買私
茶三年題準甘鎮以茶易馬各番許於開市
處互市不得濫入邊内又題準民間食用米
麥皆停收税四年議準嚴禁州縣借落地税
銀名色及勢宦土豪不肖有司設立津頭牙店
擅科私税五年議準茶篦止供市馬不許開
銷賞番九年覆準地方將領廵緝不許倚托
營兵旗人販賣私茶十年覆準茶商舊例大
引附茶六十篦小引附茶六十七斤餘今定每
茶千斤槩準附茶一百四十斤如有夾帶嚴察
治罪又題準凡鎮弁發銀市馬察覈的確準
令購買若有載茶易馬者槩行禁止康熙元
年題準禁止有司私給税單收税十二年覆
準小民肩挑背負尺布斗米蔬果食物貿易者
地方官不許徵税十八年覆準産銅鉛厰任
民採取徵税銀二分按季造報八分聽民發賣
先盡地主報名開採地主無力許本州縣民採
取雇募鄰近州縣匠役如别州縣越境採取及
衙役攪擾皆照例治罪有墳墓處不許採取倘
有不便督撫題明停止二十六年議準自康
熙十五年至十九年直隸各省加增田房鹽當
牙行等項税銀通行各省免其徵收又免徵
湖廣新增鐡茶商茶税銀二十八年題準江
寧民間舖面歲輸房號廊鈔等銀悉行豁免
四十一年覆準
京城内外煤牙悉行禁革其煤牙額税停止徵收
四十三年覆準嗣後茶止於陜境交界處盤
察行人攜帶十斤以上者停其搜捕有驢䭾車
載無官引者即繫私茶照私鹽律治罪失察官
弁照例議處四十四年覆準私茶十斤以下
向停其搜捕恐姦民計圖免課分帶零運仍照
舊緝挐處分四十五年議準嗣後一應牙行
照五年編審之例清察更换新帖如有頂冐朋
充巧立名色霸開總行逼勒商人不許别投拖
欠客本久占累行者嚴挐究治四十八年覆
準姦民希圖射利捏稱牙行於良民買賣之際
溷行索詐者令順天府尹通判大宛二縣五城
兵馬司嚴行察挐照例從重治罪五十二年
諭據四川提督奏稱蜀省一碗水地方聚衆萬餘人開
礦差官力行驅逐等語此偷開礦厰之徒皆繫無室
可居無田可耕貧民每日所得錙銖以為飬生之計
若盡行禁止則伊等何以為生該地方文武官弁作
何設法使窮民獲有微利養贍生活但不得聚衆生
事妄行不法大學士會同九卿議奏欽此遵
旨議準凡各省所有之礦夲處無業貧民私行採取者
各該地方官詢明姓名注册令其開採仍不時
稽察毋致生事其外省之人不許開採並嚴禁
夲處豪強富戸設厰如有此等情弊該管文武
官弁隱匿不嚴行察挐照溺職例革職該督撫
將軍提鎮徇庇不行揭參照徇庇例降三級調
用五十五年議準免
京城下等行舖税銀雍正三年覆準黃河以東
蘭鞏平慶四府秦階二州茶政令湖廣督撫嚴
飭産茶各州縣凡商茶照引運茶先行申報本
省咨明豫撫轉飭經過地方察驗令陜州驗引
移送出關外守取回文備案如該州借名勒索
該撫即行題參治罪如商人離引行茶及夾帶
餘茶並將舊引影射者該撫即行挐問又題
準嗣後奉天買賣人出威遠堡法庫口至吉林
黑龍江等處貿易領取車票繫民即在府尹衙
門具呈察驗給票旗人仍照舊例在
盛京兵部給票倘官兵胥役等有通同勒索等弊
即題參從重治罪四年覆準陜省茶改令産
茶地方官給發船票照依該商引目茶數逐一
開明不得别給印票其應行盤察之處照依引
目及正茶附茶斤兩盤察驗放不得勒索留難
如於部引之外有搭行印票及附茶不依所定
斤數多帶私茶者察挐照私鹽律治罪如察驗
官故縱失察照例處分如地僻引多致茶壅滯
不能行銷該商具呈該司詳報甘撫行令往别
司分通融發賣辦課七年題準州縣徵收税
銀凡窮鄉僻社些小生理無關課税者永行革
除八年題準廣西柳州府舊有牛綱客人入
猺獞之地販買納牛税銀四十一兩二錢停止
徵解九年
諭向來各處落地税銀定例報出税銀八百兩者準加
一級多者以次計算年來地方官員皆知守法奉公
凡有税課皆隨收隨報不敢侵隱其報出之數每倍
於舊額祇恐將來不免冀幸功名之人希圖優叙以
致恣意苛索擾累小民且落地税銀非正項錢糧有
一定之數可比侵蝕隱匿者固當加以處分而爭多
鬭勝者亦當予以處分其作何定議並如何議叙加
級處分之處吏部戶部悉心妥議具奏欽此遵
旨議準各省落地税銀如徵收正額之外搜求需索以
致贏餘之數幾倍於正額者其税契銀如有將
民間從前置買産業苛索擾累多收契羡者該
督一并指名題參照例議處至正額外並無苛
索擾累實有贏餘報出八百兩者仍照定例準
其加一級千六百兩者加二級二千四百兩者
加三級如此外雖再有贏餘亦不得過加三級
仍令各督撫將並無苛索擾累之處於疏内聲
明到日準其議叙又題準廣東曲江惠來陽
春等三縣有額無徵税課等銀共七百八十四
兩有竒準其永遠豁免十年
諭朕聞西寧北川口外白塔地方出産石煤繫附近漢
土番回民人採取販賣以為生理每䭾納税錢三十
文於西寧委管之員收解充餉約計每年收銀一千
九百餘兩近因西陲用兵之際西寧移駐兵弁較前
為多率皆用煤以供炊㸑煤價漸至昂貴若仍照前
例徵收税錢恐價直不能平減於兵民均有未便著
將應徵税錢寬免該督撫轉飭有司實心稽察倘胥
吏人等有照例私收或借端需索者務令察出從重
究治欽此又奏準木魯烏蘇地方出産金砂附近
窮番藉以開採資生應聽其自行開採毋得招
集多人生事十一年
諭各省商牙雜税固有關國課亦所以便民是以各省
額設牙帖皆由藩司頒發不許州縣濫給所以杜增
添之弊不使貽累於商民也近聞各省牙帖歲有加
增即如各集場中有雜貨小販向來無藉牙行者今
槩給牙帖而市井姦牙遂恃為護符把持爭奪抽分
利息是集場多一牙戶即商民多一苦累况牙帖納
税每歲無多徒滋繁擾甚非平價通商之本意著直
省督撫飭令各該藩司因地制宜著為定額報部存
案不許有司任意加增嗣後止將額内各牙退帖頂
補之處察明换給新帖再有新開集場應設牙行者
酌定名數給發亦報部存案如此則貿易小民可永
除牙戸苛索之弊欽此十二年
諭朕聞東省泰山有碧霞靈應宫凡民人進香者皆在
泰安州衙門輸納香税每名輸銀一錢四分通年約
計萬金若無力輸納者即不許登山入廟此例起自
前明迄今未革朕思小民進香禱神應聽其意不得
收取税銀嗣後將香税一項永行蠲除如進香人民
有願輸香錢者各隨所願不必計較多寡亦祇許本
山道人收存以資修葺祠廟山路等費不許官吏經
手絲毫染指永著為例欽此又
諭湖北太和山香税著照山東泰安州之例永行豁免
欽此十三年十月
諭朕聞各省地方於關税雜税外更有落地税之名
凡耰鋤箕帚薪炭魚蝦蔬果之屬其直無幾必察
明上税方許交易且販自東市既已納課貨於西
市又復重徵至於鄉村僻遠之地有司耳目所不
及或差胥役徵收或令牙行總繳其交官者甚微
不過飽姦民猾吏之私橐而細民已重受其擾矣
著通行内外各省凡市集落地税其在府州縣城
内人煙湊集貿易衆多且官員易於稽察者照舊
徵收但不許額外苛索亦不許重複徵收若在鄉
鎮村落則全行禁革不許貪官汚吏假借名色巧
取著該督撫將通省額徵税額分晰原額新增並
原設税口例載貨物應留應革款項造册題報其
如何裁革禁約之處詳細造册報部察覈欽此
又
諭民間活契典業者乃一時借貸銀錢原不在買賣
納税之例嗣後聽其自便不必投契用印收取税
銀其地方官徵收税課多者亦停其議叙再在京
兩翼收税之處亦照此例行欽此又題準直隸
正定府屬之插箭嶺倒馬關及所屬之上城鐡
嶺口既收貨物牲畜之税而出入往來空身之
人向例復收税錢著永行停止乾隆元年
諭廣東有埠租一項乃民間自收之微利前經察出
湊修圍基之費今圍基既動公項修築所有埠租
一項免其徵收欽此又覆準牙戸如各牙行式
微無力貿易有情願報官歇業者即令其開除
報部不必竢頂補有人方準退帖違者照例處
分又覆準浙江嘉興台州溫州處州等府屬
之角里等處各口界址每年應徵商税等銀永
行禁革二年題準滇省鎮雄州繫食川鹽徵
收過税準其裁革於鹽課銀内開除又題準
山東省魚筏税銀五百三十八兩九錢一分有
竒免其徵收又題準湖南永州府帶徵商税
及常德府報增餘出鹽鈔昌平熟鐡等税武岡
州報增餘出門攤酒醋等税岳州府屬之巴陵
縣報增餘出漁税察明繫屬零星商販及額外
加增之項準全行禁革又題準湖北安陸府
所屬之河家集等十六處襄陽府所屬之雙溝
等十集鄖陽府所屬之安陽龍門江峪三處均
繫小村落向徵税銀全行禁革又題準平凉
府屬之白水鎮布疋煙紙等税臨洮府城褐税
並屬府之定羌驛内官營落地布麻褐等税悉
行禁革三年題準江蘇等屬落地税銀分别
裁留實在各屬請裁銀二千四百四十八兩五
錢有竒準予豁除又題準直隸遵化州寶坻
縣及容城之白溝河等四集河西務等三處並
撫寧之深河山海衛之海洋石門等處宣化府
屬之蔚州河間縣之桑家林等處均繫零星交
易土産貨物應徵税銀均予裁革又題準四
川廣元縣每宰一猪徵銀三分商販活猪已經
收税宰猪又徵事屬重複應行裁革至經過䕫
關在於本地糶賣之米糧既未載有一例徵收
字樣似屬額外加徵嗣後免其徵税四年
諭昔我
皇考惠愛商民恐州縣牙行歲有加增於雍正十一年
諭令各督撫飭令藩司因地制宜著為定額報部
存案不許有司任意加增止許將額内各牙退帖
頂補之處察明換給新帖再有新開集場應設牙
行者酌定給帖報部不許濫增近聞江蘇各屬於
額帖之外陸續增請者一縣竟有數十張以至百
餘張不等此必州縣官聽信吏胥播弄借新開集
場準其增設之例或舊業而捏為新設或裁牙而
溷請改充徒使貿易小民受其苛索莫可申訴江
蘇如此則各省亦必皆然該部即通行各省督撫
轉飭布政使司出示曉諭該地方若有新開集場
應設牙行者該印官詳確察明取具印結由府州
覈實詳司給發牙帖如非新開集場朦溷請增者
即行題參從重議處欽此五年
諭近聞外省衙門胥吏多有更名捏姓兼充牙行者
此軰倚勢作姦壟斷取利其為市廛之蠧尤非尋
常頂冐把持者可比嗣後作何定例嚴禁及地方
官失於稽察作何處分之處該部定議具奏欽此
遵
旨議準嗣後胥役見在更名捏姓兼充牙行者令地
方官嚴察確實即行追帖勒令歇業並將胥役
充補牙行之弊永行嚴禁倘不法胥役仍更名
捏姓兼充牙行者照例杖一百徒三年如誆騙
客貨累商久候一經告發照例枷一月發附近
充軍若地方官奉行不力失於稽察罰俸一年
有意徇縱者降二級調用如有受財故縱計贓
從重以枉法論七年覆準客商販買米豆皆
須投託牙行恐狡獪牙行有意把持高擡價直
於中取利行令直省督撫轉飭該地方有司通
行出示嚴切曉諭商人既不得藉貨居竒行家
更不得把持增價倘有居竒把持等弊即察明
究治九年題準嗣後地方官濫給牙帖者該
管上司失於稽察將知府照廵綽官失於稽察
例罰俸一年司道照不行詳察例罰俸六月若
該管上司知情不據實揭報題參者照徇情例
降二級調用牙行承充之時向本殷實厥後漸
次式微致有拖欠客本者隨時革换倘州縣仍
將銷乏牙行不即革退及並非殷實之人出結
申送照衿監充認牙行州縣官奉行不力例分
别失察徇縱議處如有枉法受贓等項按律處
分並飭令地方官出示曉諭如有姦牙狡獪於
發貨之日不令客人與舖戸三面議價立定合
同限帖届期同索者許客商赴官具控將該牙
革退别募充當如舖戸過限不清有意侵吞客
貨者仍將舖戸嚴追地方官倘有陽奉隂違釀
成積案者以玩視民瘼題參又題準安徽等
十三府州屬雜税項下牛驢花布煙油等項銀
或繫有款無徵印官捐解或空有地名並無市
集或重徵經行牙行或雜𣲖於舖家煙戶實為
擾累悉準予豁免十一年奏準湖廣衡州府
設立賣鉛牙行頒給印照官秤凡赴買者該牙
依次發貨如官買客販並至先盡官後給客仍
聽買賣人等當面議價該牙在旁眼同兌交銀
貨以免爭競倘有把持欺壓等事即行革究
又題準江蘇碾餉闕額銀出自碾米之戶完解
因土俗變易民間皆置木礱自做碾戸稍乏並
無頂補之人以乾隆十一年為始準其槩予豁
免又覆準江蘇額賦之外有城租闕額吏農
班餘米軍餉碾餉闕額折糓無徵等項雜辦共
銀六百二兩六錢五分七釐均屬有款無徵官
民苦累準其照數豁除十七年議準直省地
方遼闊凡有種麻植靛燒炭烘茹開礦採捕等
事無業窮民羣聚於深山大谷湖濱海汊之間
務令該州縣親履其地勘明形勢細察來歴繪
圖貼說造册申報督撫仍按季覆察該督撫歲
於四月十月内檄令廵道會同營弁稽察出結
申報倘地方官及廵察官弁有縱容兵役滋擾
累民者該上司即揭報督撫題參又議準凡
産硝硫黃之地除見在官為開採者仍循例妥
辦毋許夾帶透漏不時稽察外其久經封禁之
山澤及出産硝黃之地務嚴行申禁倘有頑民
私自開採地方官不行嚴挐别經發覺即將該
地方官嚴參議處務令獲犯治罪其不行揭報
之各上司失於覺察之該督撫一并交部察議
欽定大清會典則例卷五十
