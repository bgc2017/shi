欽定大清會典則例卷一百四十三
理藩院
柔遠清吏司
一朝覲分班喀爾喀厄魯特及駐劄額濟内之
土爾古特分四班一班扎薩克圖汗及部内貝
勒一人輔國公一人(病故未襲)一等台吉三人土謝
圖汗部内親王一人輔國公三人一等台吉二
人車臣汗部内貝子輔國公各一人一等台吉
二人賽因諾顔部内親王品級郡王世子輔國
公一等台吉各一人土爾古特貝勒一人烏蘭
烏蘇厄魯特貝子一人賀蘭山厄魯特鎮國公
一人推河厄魯特公品級一等台吉一人二班
土謝圖汗及部内輔國公品級一等台吉各一
人賽因諾顔部内親王貝勒貝子品級輔國公
鎮國公輔國公各一人一等台吉四人車臣汗
部内郡王一人鎮國公二人輔國公一人一等
台吉三人扎薩克圖汗部内鎮國公一人輔國
公二人公品級一等台吉一人一等台吉三人
賀蘭山厄魯特郡王鎮國公各一人三班車臣
汗及部内貝勒輔國公各一人一等台吉四人
土謝圖汗部内親王郡王貝子各一人貝子品
級輔國公一人輔國公二人(一闕病故未襲)公品級一
等台吉一人一等台吉三人賽因諾顔部内貝
勒一人(病故未襲)貝子品級一等台吉一人輔國公
一等台吉各二人扎薩克圖汗部内鎮國公一
等台吉各一人烏蘭烏蘇厄魯特貝子一人四
班賽因諾顔扎薩克親王及部内郡王貝勒鎮
國公各一人輔國公三人一等台吉二人車臣
汗部内親王貝勒貝子鎮國公公品級一等台
吉各一人一等台吉三人土謝圖汗部内郡王
品級貝子輔國公一等台吉各一人扎薩克圖
汗部内鎮國公一人輔國公四人一等台吉一
人青海分四班一班厄魯特郡王貝子各二
人鎮國公一等台吉土爾古特一等台吉各一
人二班厄魯特貝勒輔國公各一人一等台吉
三人回特輔國公土爾古特一等台吉各一人
三班厄魯特親王一人輔國公二人一等台吉
三人土爾古特一等台吉一人四班厄魯特郡
王貝子各一人一等台吉四人土爾古特一等
台吉喀爾喀一等台吉各一人康熙三十九
年議準年例來朝之喀爾喀扎薩克等若令與
内扎薩克等一例分為兩班朝覲則路塗遥遠
殊非體䘏之意應將喀爾喀扎薩克分為四班
將班次曉諭均令按年於十二月封印前到京
其未及歲之扎薩克不必來朝各令台吉一人
代覲五十四年題準年例朝覲喀爾喀扎薩
克等旗内如有事故不能來京令協理旗務之
台吉一人前來若協理旗務之台吉亦有公事
及患病等情即令夲旗内大台吉代覲仍將情
由用印文送院察覈如並無事故托辭不朝者
事發將該管扎薩克等一并題參治罪雍正
三年議準青海王貝勒等照喀爾喀例分為四
班輪流來朝四年定蒙古朝覲喀爾喀及青
海厄魯特等均分為四班一年一班輪流來朝
不直班之扎薩克令該旗協理旗務台吉一人
前來乾隆五年奏準擢於
御前
乾清門行走之喀爾喀汗王以下台吉以上分
御前為兩班一年一班來京朝覲十年議準
乾清門行走之喀爾喀汗暨王等内有兼扎薩克
旗務者不必入於兩班著按其夲班來朝到京
時仍令其在
御前
乾清門行走
一禮儀坐次康熙二十九年覆準喀爾喀等來
使皆行三跪九叩禮土謝圖汗之子坐次在貝
勒下車臣汗之弟在公下餘台吉在内大臣下
三十二年覆準凡遇年節冬至與各慶賀禮
俄羅斯來使竢百官行禮後别為一班行禮
賜燕坐次正使在丹陛上儀駕後有頂帶人皆在鑲
藍旗之末如蒙
便殿
賜茶
召見賜燕正使坐於内大臣之後一等侍衛之前其
餘有頂帶人皆坐一等侍衛之後行禮時令通
使一人立於贊禮官旁傳示又奏準歲除筵
燕之喀爾喀汗親王郡王貝勒公扎薩克一等
台吉等各按其品秩均坐於右翼内扎薩克親
王郡王貝勒公扎薩克一等台吉之次三十
九年覆準年例來朝之喀爾喀汗王貝勒貝子
公等行禮及
恩賜均照内扎薩克之例雍正元年奏準準噶爾
來使元旦朝賀著於朝鮮國後第三班行禮
乾隆二十年定都爾伯特等部落汗王貝勒貝
子公扎薩克台吉各按其品秩序於喀爾喀之
次其行禮
恩賜均照内扎薩克之例
一貢物青海土爾古特貢藏香氆氌馬喀爾喀
厄魯特貢駝馬湯羊康熙三十年覆準土謝
圖汗車臣汗既畱汗號應令仍舊進貢白駝一
白馬八其餘概不得進貢九白五十二年奉
旨嗣後和拖輝特公寳貝貝勒丹津多爾濟垂扎木山
公車木楚克納木扎爾車卜登伊等進馬數不得過
十其餘扎薩克進馬不得過五再喀爾喀進貢湯羊
王貝勒貝子公數不得過十扎薩克一等台吉等不
得過五此外台吉等不得過二五十三年定喀爾
喀貢湯羊王等各五貝勒四貝子三公扎薩克
台吉等各二台吉等各一
一貢道青海由西寧喀爾喀厄魯特土爾古特
由張家口獨石口喜峯口西藏由四川之打箭
鑪
一廩給康熙三十年奏準内附之喀爾喀等均
晉封汗及王貝勒貝子公台吉爵號來朝者照
内扎薩克王貝勒貝子公台吉之例廩給六
十一年議準青海親王來京日給銀三兩二錢
郡王日給銀三兩貝勒日給銀一兩九錢貝子
日給銀一兩八錢公日給銀一兩七錢扎薩克
一等台吉日給銀一兩隨從人等並無定數閒
散台吉日給銀六錢屬下台吉日給銀四錢宰
桑宰桑格隆各日給銀二錢護衛格蘇爾各日
給銀一錢五分僕從各日給銀五分覈給六十
日坐馬若干任其酌量其餘馬駝均盡數交館
餧養回時路費親王給銀十二兩八錢郡王八
兩貝勒五兩貝子三兩七錢二分公扎薩克台
吉各三兩七分台吉三兩宰桑二兩五錢護衛
二兩僕從每人一分均覈給六十日又議準
青海遣使來京正使日給銀五錢副使日給銀
三錢僕從無定數各日給銀五分覈給六十日
正使坐馬三匹副使坐馬二匹騎來馬駝盡數
交館餧養回時路費正使給銀三兩副使二兩
正副使不得過十人又議準平時來貢之喀
爾喀厄魯特王貝勒貝子公等均予十日廩給
台吉等以下至來使均予七日廩給又議準
喀爾喀土謝圖汗照親王車臣汗照郡王之例
給與廩給宰桑護衛官員各日給銀一錢僕從
各日給銀五分均覈給四十日騎到馬駝盡數
交館餧養回時路費亦照親王郡王之例給與
若遣使來京正使日給銀五錢坐馬二匹副使
日給銀三錢坐馬一匹其僕從廩給及交館餧
養馬駝均與前同回時路費正使給銀三兩副
使一兩五錢正副使均不得過十人又議準
厄魯特王額駙車凌旺布既未編設旗分佐領
其夲身及來使廩給照青海例厄魯特公多爾
濟塞卜騰夲身及來使廩給照厄魯特貝勒額
駙之例給與又議準請安或進貢之胡圖克
圖胡畢爾汗扎薩克大喇嘛各日給銀八錢五
分坐馬三匹養馬十四匹副扎薩克大喇嘛日
給銀七錢三分坐馬三匹養馬十二匹扎薩克
喇嘛日給銀六錢二分坐馬二匹養馬十匹大
喇嘛副喇嘛各日給銀四錢七分坐馬一匹養
馬七匹噶卜楚拉穆扎木巴各日給銀三錢七
分坐馬一匹養馬六匹格隆日給銀三錢坐馬
一匹養馬五匹格蘇爾班第各日給銀五分坐
馬一匹此等番僧均覈定五日廩給如居住誦
經者無定例按日給銀馬匹送館餧養雍正
二年議準下嫁外藩之公主郡主等如欲來京
並令請
旨不得擅自來京其奉
旨来京者均定以限期照例供給厄魯特額駙準住
六十日公主郡主等準住八十日如限滿後仍
欲畱京者亦湏奏明再支供給三年議準厄
魯特喀爾喀等坐馬並無定額應照舊例不必
計數一例折銀給與其廩給食物亦視内扎薩
克王公等之例折給均於院庫動用年終彙疏
奏銷四年定青海廩給郡王日給銀四兩三
錢五分貝勒日給銀二兩六錢貝子日給銀二
兩三錢公日給銀一兩九錢一分扎薩克台吉
日給銀一兩三錢一分其坐馬及回時路費均
照喀爾喀例仍不計數五年奏準土爾古特
貝子丹忠並未編設旗分佐領應照厄魯特廩
給之例日給銀二兩三錢五分屬下台吉日給
銀四錢宰桑日給銀二錢護衛日給銀一錢五
分僕從日給銀五分均覈給六十日坐馬無定
額每坐馬一匹照例給與草豆柴薪折價銀六
分七釐三毫四絲七忽其餘馬駝盡數交館餧
養回時路費貝子給銀三兩七錢隨從二十五
人日共給銀一錢五分均覈給六十日如遣使
進貢日給正副使廩給坐馬養馬限期及回時
路費均與青海正副使同六年議準俄羅斯
夷僧廩給日給銀一錢五分學生日給銀一錢
僕從日給銀五分十年議準喀爾喀世子多
爾濟塞布騰廩給及坐馬養馬路費等項均視
親王之例稍減郡王之例稍增酌量日給銀五
兩八錢五分覈給十日坐馬十二匹養馬五十
五匹回時路費給銀十兩三錢四分隨從三十
七人共給銀三兩七錢五分又定青海長子
索諾穆丹津廩給及坐馬養馬路費等項均照
青海貝勒之例乾隆九年奏準從前郡王額
駙阿保貝子多爾濟塞布騰所來之人並無定
數向照舊厄魯特例給與六十日廩給駝馬亦
不限數照呈報之數入館餧養後將郡王塞布
騰旺布屬下人等編設旗分佐領改照喀爾喀
例僕從限定人數給與十日廩給來使給與七
日廩給伊等皆繫厄魯特扎薩克應與塞布騰
旺布均照喀爾喀例給與廩給十八年奏準
嗣後年底來京當差之八旗游牧察哈爾旗下
厄魯特散秩大臣副都統日各給銀六錢坐馬
三匹一等侍衛子二品官各給銀四錢坐馬二
匹二等侍衛三四品官各給銀三錢坐馬二匹
三等侍衛以下六品官以上各給銀二錢五分
坐馬二匹七八品官司鞍司轡執事人等各給
銀一錢五分坐馬一匹入館養馬各按品級交
館此内如有
御前之散秩大臣侍衛等均照蒙古王台吉之例長
支廩給
乾清門行走之侍衛官員均照侍衛白啟之例給
三十日司鞍司轡人等均有執事給二十日閒
散侍衛官員請安來京者按其品級給與十日
廩給
一教養乾隆十二年議準喀爾喀郡王桑宰多
爾濟厄魯持貝勒羅布藏多爾濟郭爾羅斯公
額爾登額均繫公主郡主之子因其少孤來京
教養今居住多年其夲旗地方奴僕甚不識蒙
古生計除額爾登額見在
内廷讀書不議外郡王桑宰多爾濟貝勒羅布藏
多爾濟皆管理旗務之扎薩克嗣後春季應令
回居夲旗講究生理學習騎射冬季進京居住
照舊肄業竢十八歲時即令回旗辦事
一賞賚順治十二年題準每年進貢九白之扎
薩克等賞給重三十兩銀茶筩各一茶盆各一
叚各三十布各七十賞來使叚各三布各二十
四僕從布各六康熙三十年奏準喀爾喀貝
勒初次進貢應賞給備漆鞍馬一匹銀茶盆一
蠎叚狐皮袍一襲熏貂帽一鍍金鞓帶佩小刀
手帕荷包一副靴韈各一雙叚十有五布百五
十又奏準喀爾喀等同内扎薩克受封一切
賞賜亦應比照内扎薩克凡請安進貢之喀爾
喀親王以下公以上夲身前來者不賞外如遣
使親王郡王來使賞叚二布十有二僕從布四
貝勒貝子公等來使叚一布八僕從布三進貢
來之台吉都統副都統賞叚二布十有二參領
佐領達爾漢叚二布七王等之長史護衛典儀
驍騎校閒散人等叚一布六再喀爾喀土謝圖
汗車臣汗等遣使前來仍照前例伊所屬宰桑
護衛等夲身前來進貢者準令進貢此内土謝
圖汗之古什宰桑照都統例賞給其餘宰桑等
均照參領例賞給護衛等照王之護衛等例賞
給三十三年定喀爾喀王貝勒貝子公台吉
來京請安適逢元旦者照内扎薩克之例給賞
三十九年覆準年例來朝之喀爾喀汗王貝
勒貝子公台吉等
賜燕賞賚及五旗王府筵燕一如内扎薩克之例
五十四年覆準西藏拉藏汗青海厄魯特等外
藩請安進貢照伊來使品級賞給諸物交與内
務府武備院製造竢起程時頒給又覆準賞
年例來朝之喀爾喀親王視内扎薩克郡王例
郡王貝勒視貝子例貝子公台吉等各視其品
級為差所賞叚布鞍轡銀茶筩銀茶盆茶葉諸
物照價直由戶部折銀賞給五十五年議準
賞喀爾喀親王以下台吉以上器物酌量折給
銀數與賞内扎薩克同
一俸幣汗俸二千五百兩叚四十親王俸二千
兩叚二十五世子俸千五百兩叚二十郡主俸
百五十兩叚十縣主俸百兩叚八郡王俸千二
百兩叚十有五貝勒俸八百兩叚十有三貝子
俸五百兩叚十鎮國公俸三百兩叚九輔國公
俸二百兩叚七扎薩克一等台吉俸百兩叚四
乾清門行走一等台吉俸百兩二等八十兩三等
六十兩四等四十兩陣亡世襲一等台吉(減半歲俸)
五十兩副都統(減半歲俸)七十七兩五錢騎都尉五
十五兩雲騎尉四十二兩五錢八品官二十兩
達爾漢二十兩叚四内大臣九十兩散秩大臣
六十五兩三品總管同康熙三十一年覆準
喀爾喀王貝勒貝子公台吉應給與俸禄照内
扎薩克之例頒給三十六年定賜達爾漢封
號奉
旨令食俸者給銀二十兩叚四雍正二年定八品
官給俸二十兩三年議準青海王貝勒貝子
公台吉等俸禄若來京支領不但遲延而且勞
苦應令駐劄西寧大臣察明一年應頒俸銀數
目移咨該撫即於甘肅藩庫給與其俸幣由院
於戶部支領每年差筆帖式一人齎往頒給
四年
諭八旗察哈爾人等駐牧近邊與内地相同效力有年
向例有職任官給與半俸無職任者給俸四分之一
念其皆國家效力舊人特沛恩澤給有職任官全俸
無職任者半俸欽此十年議準喀爾喀世子多爾
濟塞布騰俸銀照宗室世子五分之一每年給
銀千五百兩叚照親王減五匹準給二十又
定青海長子索諾穆丹津俸幣照貝勒例每年
給銀八百兩叚十有三又議準西藏辦事之
噶卜倫俸銀照扎薩克一等台吉例每年給銀
百兩十一年覆準喀爾喀土謝圖汗車臣汗
扎薩克圖汗俸幣照親王例加增每年各給銀
二千五百兩叚四十乾隆十八年奉
旨藏内噶卜倫尼瑪加穆鑽已照扎薩克喇嘛等第
賞給因喇嘛無俸可支不給俸銀但尼瑪加穆鑽
與公班第達一同辦理噶卜倫事務京城喇嘛等
既有支給口糧之例噶卜倫尼瑪加穆鑽著每年
賞給口糧銀百兩二十年議準都爾伯特汗親
王郡王貝勒貝子輔國公扎薩克台吉俸銀俸
叚照喀爾喀汗王公台吉之例頒給每年差官
赴京於戶部關支
一禁約順治五年定蒙古王等年節來朝在喀
喇沁塔以内不許圍獵康熙三十年定喀爾
喀照内扎薩克之例每旗各遣一人來京聽事
雍正三年奏準喀爾喀等旗每年各遣聽事
人來京今辦理青海蒙古事務之副都統見住
西寧將青海各旗應遣聽事之人即令其遣往
駐劄西寧大臣處聽事
一喀爾喀澤卜尊丹巴胡圖克圖朝貢康熙三
十年覆準澤卜尊丹巴胡圖克圖進貢九白照
定例賞給三十兩銀茶筩一茶盆一叚三十布
七十賞來使叚三布二十四僕從布六又定
澤卜尊丹巴胡圖克圖來朝進貢照科爾沁土
謝圖親王例到京日内王公内大臣以下一品
官以上咸蠎袍補服設茶於城外郊迎回時亦
照此例郊餞又定澤卜尊丹巴胡圖克圖到
時應照科爾沁土謝圖親王例給與食物其隨
來之台吉等悉照内扎薩克台吉等例給與食
物又定澤卜尊丹巴胡圖克圖夲身來朝進
貢賞給雕鞍一備漆鞍馬一重五十兩銀茶筩
一茶盆一黃蠎叚貂皮袍褂一襲黃裏貂皮端
罩一件黃蠎袍一件靴韈各一雙叚五十布四
百隨來之台吉喇嘛格蘇爾班第等各賞給羊
皮蠎叚緣領袖叚袍一件叚二布二十又奏
準澤卜尊丹巴胡圖克圖遣使前來仍照前例
三十七年奏準澤卜尊丹巴胡圖克圖來朝
進貢賞給雕鞍一重五十兩銀茶盆一黃蠎叚
袍褂一襲靴韈各一雙叚三十布三百隨來之
大喇嘛族中台吉喇嘛胡圖克圖之養子台吉
各賞給叚二宰桑喇嘛宰桑護衛各叚一五
十九年奏準澤卜尊丹巴胡圖克圖仍照科爾
沁土謝圖親王例給與食物内惟雞鵝折銀回
時路費亦給與食物其隨來人等各按品級照
例給與廩給及回時路費六十一年議準澤
卜尊丹巴胡圖克圖遣使進貢不得過十五人
正使日給銀五錢坐馬二匹副使日給銀三錢
坐馬一匹僕從各日給銀五分均覈給四十日
騎來馬駝盡數交館餧養回時路費正使給銀
三兩副使一兩五錢乾隆二十七年奏準從
前進貢九白之來使所騎駝馬並未限有定數
盡數入館餧養今酌定澤卜尊丹巴胡圖克圖
之正使等共四十匹商竹特巴孫都布多爾濟
堪布諾們汗占巴爾多爾濟洞古爾胡圖克圖
等副使各十匹土謝圖汗車臣汗每處正副使
各二十八匹拆給銀兩永遠遵行
一額給
京師喇嘛錢糧掌印扎薩克大喇嘛月給折色銀
四兩五錢三分五釐四毫三絲乳牛三頭坐馬
四匹副扎薩克大喇嘛扎薩克喇嘛大喇嘛副
喇嘛各月給折色銀四兩二錢一分二釐二毫
四絲乳牛二頭坐馬二匹閒散喇嘛各月給錢
糧銀二兩坐馬一匹以上各月給米七斗五升
其餘格隆格蘇爾班第月給折色銀自八錢六
分五釐二毫七絲二忽及八錢九分九釐一毫
六絲至一二兩不等月給米自三斗一升一合
二勺五抄至七斗五升不等每月應給折色銀
米由戶部覈給小建扣除每牛一頭日給豆一
升榖草羊草各一束馬一匹豆二升榖草羊草
各一束亦由戶部給發
一西番各寺順治八年河州宏化顯慶寺各遣
番僧貢舍利銅塔佛像番犬及馬駝氆氌豹皮
酥油諸物十年西寧瞿曇寺國師貢舍利藏
菩提數珠琥珀氆氌猞猁猻皮狼皮狐皮酥油
馬淨寧菩提寺國師淨覺寺國師慈利寺國師
禪師延夀寺國師普法寺國師吉祥寺禪師伊
爾結寺番僧各進貢方物與宏化顯慶寺相等
(自瞿曇至伊爾結止八寺慈利寺國師禪師各自為貢故稱九寺)賞給各寺國
師禪師采叚表裏各一紵絲衣各一襲靴韈各
一雙班第僧徒紅布衣各一襲靴韈各一雙國
師加采叚各二漆鞍各一禪師暨喇嘛頭目加
采叚各一漆鞍各一貢馬者每馬給表叚一裏
一絹一貢駝者每駝給采叚表裏各三絹四
又西寧西納演教寺國師貢舍利琥珀數珠珊
瑚數珠青金石數珠菩提數珠花毯西域毯氆
氌腰刀猞猁猻皮艾葉豹皮金錢豹皮狼皮狐
皮馬駝牛酥油諸物賞國師采叚表裏各一紵
絲衣一襲布一靴韈各一雙加賞銀茶筩一茶
盆一漆鞍一紅叚袈裟一件叚四茶千二百斤
其餘隨貢之番僧采叚表裏各一布各一靴韈
各一雙衣各一件其馬駝之賞與瞿曇等九寺
同又河州端嚴宏化等寺番僧進貢喇嘛每
名賞給紵絲衣一襲布一采叚表裏各一靴韈
各一雙茶六十斤貢馬每匹給紵絲一絹一或
折銀貢駝之賞如翟曇等寺靴韈皆折銀内惟
端嚴寺加叚一漆鞍一其初貢之佛像銅塔番
犬後皆免進又莊浪衛紅山堡報恩寺都綱
進貢貢物與河州諸寺同賞都綱金黃紬衣一
襲袈裟一襲班第等紅布夾衣各一襲所貢馬
共給表裏叚各四十七年岷州衛圓覺等二
十六寺進貢馬青木香等物舊有畫佛舍利珊
瑚棗酥油杵力麻延夀果鵰翎諸物後皆免進
康熙二年題準圓覺等二十六寺番僧定期
三年一貢分為四班圓覺大崇教講堂刹藏宏
教洪福等寺為一班法藏朝定藏經裕竜三竹
石崖等寺為一班魯班羊圈永安廣善昭慈洪
濟廣德等寺為一班崇隆寳淨寫兒朵讃林永
寧等寺為一班(實二十四寺其荔川寺工布寺不入班)越三年則
一班入貢每寺貢馬一青木香二筩每馬給表
叚一裏一絹一賞班首番僧頭目表叚三裏一
紅叚夾衣一襲袈裟一裙一靴韈各一雙漆鞍
一各寺頭目減表叚一餘皆同賞小番僧表叚
各一裏各一紅布夾衣各一襲靴韈各一雙僕
從布各四在部
賜燕一次著為定例四年題準金川寺僧請三年
一次進貢每貢不得過百人止令八人赴京餘
皆留邊三十九年莊浪紅花堡報恩寺都綱
等進貢除貢物察收照例賞給外準其照岷州
衛二十六寺番僧例三年一貢並令照扎薩克
喇嘛等例自備盤費不給勘合糧單四十二
年覆準喇嘛等事非緊急不便給與驛遞報恩
寺進貢之期改為五年一次貢物隨其所辦或
力不能來即交地方官轉進賞賜視岷州諸寺
四十五年歸化寺國師等三族頭目喇嘛進
貢準其所請照岷州圓覺寺之例三年一貢
五十二年報恩寺都綱遲至十年進貢緣在赦
前免其治罪夲年貢物照例察收所闕貢典仍
令下次補進五十七年圓覺等寺循例進貢
外加馬二匹不給賞乾隆八年禮部奏準陜
西甘肅洮岷等處番僧請安進貢等事向由夲
部具題但蒙古内外番僧既屬理藩院所轄則
陜甘洮岷等處番僧嗣後朝貢等事歸并理藩
院承辦自是夲院將陜甘洮岷各寺一應番僧
朝貢貢物貢期燕賚悉照禮部定例辦理
徠遠清吏司
一回子司緣起乾隆二十六年奉
旨據海明等奏稱頒給衆伯克執照一事業經册報
軍機處但軍機處非承辦此事衙門應理藩院承
辦今回部既皆平定伊犂地方又令回子移往並
駐劄官兵院屬五司之内可勻出一司作為專辦
回子事務司將司名並如何均勻量除司官及掌
管辦理之處詳議具奏欽此遵
旨議奏院屬五司内柔遠一司原繫承辦西藏喀爾
喀青海厄魯特及各喇嘛哈密吐魯番回子諸
事後有軍機以來因事務益繁一司不能承辦
立有柔遠後司查議喀爾喀厄魯特西藏等事
及事關軍機者皆隸後司辦理其一切進貢請
安支領喇嘛錢糧扎薩克俸禄等事仍隸柔遠司承
辦原設書役分隸兩司見將柔遠後司改為旗
籍司在案今準噶爾全部及各回城皆已平定
從此事簡應將柔遠司旗籍司仍併為一司勻
出一司專辦回務兩司既併為一司所有官吏
亦應歸於一司其新回子之司於各司内勻出
郎中一員員外郎四員主事二員筆帖式八員
作為回子司官員其書役皂隸紙張等項照例
支給至於繙譯所須不可無通曉回語文義之
人内務府見有學習回語文義之學生應於此
内揀選二名令在委署筆帖式上行走五年果
能稱職以應升之缺補用所遺之缺别行選補
一切回務案卷除軍機處見有者鈔寫一分其
餘移詢駐劄回城之大臣逐一造冊送院令該
司存貯備考至於進貢補官等事均令新回子
司承辦其哈密土魯番二處原繫回子亦應歸
隸該司以昭畫一再查四班來
京瞻仰之回子及哈薩克布魯特所到使臣其日
用等物蒙
皇上施恩交與内務府豐裕給與今若照臣院給與
蒙古盤費銀兩之例發給不惟伊等初至内地
購買物件不能妥協且先後所施亦不相侔嗣
後來
京瞻仰之回子哈薩克布魯特之來使及見在京
城羈旅者仍令内務府安頓辦理所有新設回
子司伏祈
欽定嘉名以便行知禮部鑄給司印奉
旨回子司着為徠遠司餘依議欽此二十七年議
準去年遵
旨設立徠遠司專辦回子事務並將旗籍柔遠二司
照舊併為一司奏準在案今覆覈二司所辦事
件各有不同若責成不專恐辦理日久不免舛
錯弊溷應以旗籍柔遠仍分為兩司毋庸别設
官員將見在各司官員均勻分隸各自承辦以
專責成二十九年奏請謹按從前纂成理藩
院會典進
呈時因司名與所辦之事不符奉
旨改擬將錄勲司改為典屬賓客司改為王會桑遠
後司改為旗藉柔遠前司改為柔遠在案但查
旗籍司承辦喀爾喀四部及青海西藏諸事典
屬司承辦内扎薩克事務就其職掌按之司名
究亦未符請將典屬旗籍二司印信互相更換
理藩院六司典則見在刊刻並將二司之名照
此改正奉
旨着改換欽此哈密(元為族子納忽禮封地明永樂初内附四年設哈密衛成)
(化後為吐魯番所據)康熙三十五年哈密回子頭目達爾
漢伯克厄貝都拉遣貢駝馬刀三十六年厄貝
都拉遣子郭帕伯克擒獲厄魯特噶爾丹之子
塞布騰巴爾珠爾及其官屬來獻授厄貝都拉
為扎薩克一等部長賜印纛編所屬為旗分視
各蒙古子郭帕伯克孫阿敏嗣雍正五年封鎮
國公七年封固山貝子乾隆五年子玉素富嗣
封鎮國公十年封固山貝子二十三年授貝勒
品級二十四年封貝勒夲年加郡王品級闢
展吐魯番(唐吐蕃地)雍正四年闢展等處回衆為準
噶爾凌虐其回目率衆内附十年以内附之回
子頭目厄敏和卓有固守禦賊功封為扎薩克
輔國公將伊眷屬安插内地瓜州居住乾隆二
十年封為鎮國公二十一年移駐魯克沁二十
二年晉封鎮國公厄敏和卓為貝子統轄闢展
諸處並封其子蘇賚滿公爵分駐吐魯番地二
十三年封厄敏和卓為貝勒夲年加郡王品級
賞四團龍補服二十四年封郡王二十五年以
其子閒散台吉毛薩授為阿竒木伯克分駐伊
犂二十六年以西域底定又議將肅州威魯堡
居住之闢展回衆亦遷歸故土授回目百戶義
明和卓為五品伯克以領之其千戸加如拉所
領回衆二百五十戸原繫魯古慶回人議於附
近闢展之洋海等處分地耕種亦授加如拉為
五品伯克並各設六品副伯克一人以佐之統
歸蘇賚滿管轄哈拉沙拉(古為焉耆國地)乾隆二十
一年準噶爾既平沙拉斯宰桑兄弟内附一在
城東一在城北皆濱海杜河廬帳以居二十三
年沙拉斯部叛附和卓木尋伏誅今以伯克領
之屬内地庫車(古為龜兹國地)乾隆二十三年五月
大兵進討逆回霍集占至此攻逆黨阿布都克
勒木拒守未下攻之閱三月阿布都克勒木竄
往阿克蘇六月霍集占來援我師攻諸鄂根河
霍集占以殘兵入庫車城七日復西遁八月舊
伯克阿集等以城降沙雅爾乾隆二十三年
六月我師攻圍庫車賊自沙雅爾來援者為大
兵擊敗阿布爾什聞風震懾挈妻子逃奔阿克
蘇嗚哈墨第乃遣其子阿三和卓以城内附
阿克蘇為逆回霍集占舊部霍集占自伊犂歸
以其黨為阿克蘇城伯克賽里木拜城亦如之
乾隆二十三年大兵克庫車阿克蘇回衆聞風
向化乃逐霍集占所置伯克以城降烏什乾
隆二十三年八月大兵至遮爾格吉克得和闐
城舊伯克霍集斯及其長子烏什城阿竒木伯
克漠咱帊爾等馳書詣軍門投誠遂以烏什城
内附喀什噶爾乾隆二十三年六月霍集占
既棄庫車而西定邊將軍率師追之抵葉爾羌
波羅呢都自喀什噶爾以衆馳赴與霍集占合
負嵎固拒相持葉爾羌城下累月我師還次阿
克蘇整軍進逆酋懼我師之復至也霍集占從
葉爾羌遁而西波羅呢都復入喀什噶爾盡驅
其男婦出城縱火燒廬舍城門為燬脇之偕行
衆弗從競入城守賊乃盡掠牲畜驅其丁男千
餘人踰山而西與霍集占皆遁我師自阿克蘇
進兵指喀什噶爾喀什噶爾之舊伯克人民及
從逆酋行脱歸者迎謁途次二十四年閏六月
以其城降葉爾羌初國王阿卜里什特父子
為噶爾丹所執拘留帳下康熙三十五年因噶
爾丹為大兵所破脱身偕其妻子來
朝賜衣冠銀幣遣官護送至哈密乾隆二十三年
波羅呢都霍集占弟兄既遁葉爾羌之舊伯克
回民等以全城降和闐向受回酋和卓木約
束乾隆二十三年定邊將軍傳檄往撫時逆酋
霍集占遣使在其地六城伯克聞
天朝使至即擊逐逆從迎我使臣入城捧檄欣喜傾
心降服留散秩大臣等以鎮撫之後賊以和闐
僻遠大兵不能至率衆來攻散秩大臣等鼔勵
降回悉力守城與賊相持三閱月會定邊將軍
等自葉爾羌旋兵阿克蘇途次聞信調兵赴援
和闐復定
一疆理哈密東至塔爾納沁接喀爾喀界西至
喀拉都伯通吐魯番界西南至半池泉星星峽
博羅特口接安西府界南至沙磧北至天山接
巴里坤界哈密城在安西府城西北八百七十
里距京七千一百八十里城二舊城周四里東
北二門城東有水西南流新城康熙五十六年
建周里許為官兵駐防之所東闌干水西蘇巴
什湖夾流十餘里匯於新城之南曰南湖泉甘
土肥沃衍蕃庶所屬地蘇門哈爾輝阿思他納
桃和氣拉卜楚喀喀拉都伯格子烟墩星星峽
下莫艾上莫艾塔爾納沁半池泉柳樹泉博羅
特口境外地察䍐和爾懷尼爾渾阿薩爾圖伊
里克庫穆察克瑪克塔什額錫墨克闢展東
至塔庫接哈密界西至伊拉里克接哈拉沙拉
界南至沙磧北至博克達山接天山北路界闢
展城在巴里坤城西六百里距京八千一百一
十里北望天山西北倚金嶺南臨沙山一望沙
磧傍崖為城周里許城東八里有湖曰東湖饒
蒲葦可畜牧有屯田所屬地塔庫那庫齊克塔
木特斯特庫斯洪舒歸色爾竒布魯克沁洋海
哈喇火卓阿斯塔克玉門口勒木丕吐魯番交
河城雅木什安吉彦波衮托克遜伊拉里克勒
木津雅土溝漢燉蘇巴什僧吉木䍐和羅穆爾
圖拉克布拉里克吉穆薩哈拉沙拉東至烏
沙克他爾出蘇巴什山口東南至察䍐通格出
那林氣拉山口接闢展界西至第納爾河接庫
車界北至天山踰山接烏魯木齊界南至沙山
入沙磧哈拉沙拉城在特博爾古西八十里踰
哈拉烏蘇至其地距京九千一百里東至烏沙
克他爾一百七十五里西至第納爾河七百里
南至沙山二百里北至祁連山一百四十里舊
城向在海杜河西今移建新城於此周一里五
分為官兵屯田治所土田良沃魚鹽蒲葦之饒
甲於他處所屬城村烏沙克他爾察䍐通格楚
輝他喀爾齊特博爾古佛和屯(有城)說爾舒克博
爾海噶拉噶阿滿庫爾勒(有城)撤爾楚策特爾英
阿薩爾(有城)布古爾(即古輪臺地有城垣當孔道西通庫車)鄂博爾
庫車東至第納爾河接哈拉沙拉界西至鄂
根河接賽里木界南至鄂根河接沙雅爾界北
至額什克巴什山通伊犂界庫車城在第納爾
河西一百五十里距京一萬八十里城周四里
六分六釐南東北三面形圓西一面形方高一
丈九尺所屬地阿爾巴特托和鼐常格(以下冇官田)
苦魯納斯哈拉察爾阿里蘇普多烏圖托克提
坎銀河伍什哈拉(官田止此)常義台爾伯運啟刻伯
石胎吉克刻勒石沙爾達朗沙雅爾東至托
衣坡羅的接哈拉沙拉界南至特里木濱大河
西至答阿什根科接阿克蘇界北至鄂根河接
庫車界東西二百四十里南北一百八十里沙
雅爾城北距庫車城一百五十里踰鄂根河而
至城周二里許高一丈四尺南北二門距京一
萬二百三十里東至托衣坡羅的一百二十里
西至答阿什根科一百二十里南至大河一百
二十里北至鄂根河六十里所屬地托衣坡羅
的特里木答阿什根科開雅木阿他排荆(一名坡斯)
恰板卡魯瓦乞庫克古野葉勒爾里克葉伊爾
漢葉古爾德達什肯庫爾布圖斯孔鄂爾衮胡
爾特濟什賽里木東至赫色爾河接庫車界
西至哈拉烏蘇接拜城界南至穆薩爾河踰河
接沙雅爾西南境外界北至天山踰山接伊犂
西北路界賽里木城在赫色爾河西四十里東
北距庫車城二百十里城周一里九分高一丈
南北二門距京一萬二百九十里所屬村庄十
有一赫色爾布幹吉里噶朗他拉阿里克托克
遜布隆哈拉特伯堪竒鐡某明哲克得雅爾阿
里克納帕爾拜東至哈拉烏蘇接賽里木界
南至穆薩爾河踰河接沙雅爾西南境外界西
至沙拉爾岱接阿克蘇界北至天山踰山接伊
犂西北路界拜城(拜富厚之意地饒水草故有是名)在哈拉烏
蘇西三十里賽里木西九十里距京一萬三百
八十里城踞山岡周一里三分高一丈東西二
門城西有哈普薩朗河小哈普薩朗河東有鐡
里暑克河所屬村莊二十有二噶哈里都爾伯
爾津設爾色勒騫曲折阿特别什推各波呢魁
玉巴可蘇魯滚托木溯可雅爾圖拉夜木什卡
子斡阿爾托克啟阿斯鄧海里瑪他克啟余斯
凍海里瑪英阿亮噶擺里克啟布爾瓜沙拉爾
岱雅爾漢阿克蘇東至雅爾漢接拜城界西
至遮爾格吉克得通烏什界北至他木哈他什
通伊犂界南至喀什噶爾河阿克蘇城(阿克白色蘇水)
(也相𫝊其地昔有水患高城深溝以避之)距京一萬七百九十里東
距雅爾漢三百二十里城東地勢甚高遥望城
垣不過七八尺將至即入深溝自下而上環出
城南仰視城垣形極陡峻北距崇岡四城連峙
每城周里許皆南向東西南三面又環一大城
垣垣外以溝界之所踞高崖二三十丈城小而
固形勢扼要為回部適中之地城南偏東界以
長河源發北崖南流出於城外中西兩崖之間
有河二道南流回衆資此以飲四城中一為阿
竒木伯克居處一為火藥局綠營房其左右二
城空無所置四城之南為駐劄大臣公署北為
祠廟東為印房長河之東為健銳營牧駝馬處
東北隅為錢局公署之西為葡萄園園外為伯
克住處又西為倉房又西為巴扎爾街街西為
噶雜那齊伊沙噶居處西南為米糧局巴扎爾
街之左右回民列屋而居交衢之上駕以植木
刑人於此所屬村庄三十有六雜噶阿里克哈
拉玉爾衮扎穆客森喀爾喀米什巴爾滿雅爾
巴什齋托克拉克朗噶爾依爾哈齊額刻勒齊
喀爾喀爾科羅里克虎木巴什布什阿里克和
卓巴斯噶克和木什阿里克喀拉他拉克烏木
瑪陽阿里克賽阿里克喀拉莫克起薩克薩克
托伯坎特布忒爾烏拉齊阿拉爾綽達爾鄂特
得爾察克拉克圖爾伯特拜伊奕林阿克雅爾
巴里克拉克納勒克騫得遮爾格吉克得烏
什東至噶斯漢接阿克蘇界西至色波爾拜通
喀什噶爾界南至庫魯克山踰山通葉爾羌和
闐北路界北至天山踰山通伊犂西北路界烏
什城在阿克蘇西境遮爾格吉克得西九十里
距京一萬九百九十里城周三里二分高二丈
五尺東西南三門城上周圍敵臺十五處三面
距山其山西一支抱入城内南距高崖北帶長
流形勢絶勝城南舊有禮拜寺寺西阿竒木居
之城北為駐劄大臣公廨西為守備署寺西為
倉房東為巴扎爾街東北為官兵住處北為檔
房西北為糧餉處城外東北隅菜園一所所屬
村庄十有一哈拉火卓批占新吉木魯古沁拓
克遜雅里洋海布䍐䍐都聫木靳雅穆什境内
地洋阿里特必特克里克貢固爾里克沙圖巴
什雅哈瑪古木克齊克色波爾拜境外地庫蘭
齊克扎木巴爾雅蘇遞齋都博索古木巴爾昌
喀什噶爾東至阿爾古通烏什界東南至赫
色爾布依通葉爾羌界西北俱至葱嶺通布魯
特安集延界喀什噶爾城(喀什謂各色噶爾謂磚房其地富庶多磚)
(房故名)在巴爾昌西南一百四十里烏什西南九
百三十五里距京一萬一千九百二十五里逆
酋波羅呢都舊居地也城周四里餘東西南北
四門所屬城村十有六伯什克勒木霍爾漢伊
克阿爾圖什巴哈阿爾圖什阿爾古阿里爾巴
特牌素巴特赫色爾布依汗阿里克喀喇啟拉
塔素渾塞爾璊托古思薩克烏帕爾塔什默里
克英阿薩爾(有城)迤西境外地霍斯庫魯克阿爾
楚爾伊西洱庫爾葉爾羌東至查特齊林接
阿克蘇界西至他克布依入葱嶺通拔達克山
界東南至皮雅爾瑪接和闐界北至喀什噶爾
河接喀什噶爾界葉爾羌城(葉爾謂地羌寬廣之意)東道
由阿克蘇八百里西道由喀什噶爾五百里至
其地距京一萬二千四百二十五里城周十餘
里有六門土岡一帶環其東南城踞高岡之上
回部諸城中規模最為宏敞城中屋宇毗連咸
有水坑導城南喀喇烏蘇之水達於城北所屬
城村甚多最著者二十有七查特齊林巴爾楚
克呼爾璊白什騫拜林米沙爾達哈爾啟卓破
爾汗阿里克庫爾特里木鄂吞出魯克楊阿里
克博斯克木舒帖郭木什騫白什阿里克托古
斯騫鄂爾多厄斯騰尼阿蘭克瑪阿拉喀魯爾
葉什拉布里齊豁顧阿拉布沙爾虎爾伊克蘇
寧阿爾思烏勒雅里克庫克雅爾迤西境外地
他克布依英莪竒盤沙都哈爾哈里克貝拉魯
楚克皮什南固瑪穆集章固雅三珠坤得里克
都瓦皮雅爾瑪阿克勒克和闐東至克里雅
河入砂磧西至皂瓦河接葉爾羌界南至南山
北盡和闐河接阿克蘇界和闐伊立齊城(伊立齊即)
(厄里齊居民環城之謂)距京一萬二千一百五十里境内
村庄櫛比最著者凡六城曰伊立齊曰哈拉哈
什曰玉隴哈什曰齊喇曰塔克曰克里雅咸屬
和闐而伊立齊當道衝為之首向受回酋和卓
木約束所屬地托蘇拉顧冶哈郎挂他克批什
納雅玉隴哈什哈拉哈什博羅齊皂瓦伯爾遵
伯爾扎克克爾布斯哈遵米爾胡牙顧冶伍哈
什巴爾瑪期冶勒秦托海蘇克坦雅雅克額格
爾雅爾坡多拜乃喀塔里什喀塔爾瑪爾彦鄂
爾底吉拉木雅依特伯什伯克色木鄂托拉伯
克色木愛雅克伯克色木伯德里克鄂拓克伯
西拉爾齊克七鄂拓克波斯扎木托豁羅克齊
喇塔克克里雅迤東境外地阿爾坦郭爾蘇格
特巴爾胡圖伊得爾璊
一回部官職舊有差等統名伯克最尊者阿竒
木伯克統理一城大小事務次則伊沙噶伯克
協理一城大小事務噶雜那齊伯克管理地畝
糧賦尚伯克職掌同(噶雜那齊回部夲官尚者準夷名之)密圖瓦
里伯克管理回民買賣田産文約印信摩提沙
布伯克專司教習回童經典禮拜都管伯克管
理兵馬圍場及𫝊送官物官文書差務哈子伯
克管理刑名詞訟密拉布伯克管理水利訥克
布伯克管理匠役營造之事明伯克分管回衆
三百戶事務阿爾把布伯克管理派差催課雜
務巴濟格爾伯克管理各城村貿易克勒克雅
拉克伯克管理抽分商税雜布提摩克塔布伯
克專管回教經典什呼爾伯克管理往來使臣
供應諸事巴克瑪塔爾伯克管理果菜園事達
魯䍐伯克管理卡倫臺站帕提沙布伯克管理
巡邏緝捕及看守罪犯塞衣得里伯克專司修
理道路巡察園林乾隆二十四年奏準西域蕩
平設官置輔應仍回部之舊名冠以
天朝之品秩自三品以至七品不等回人中有從戎
效力及輸誠内附者量材授職按其地之大小
事之繁簡以為額初定哈拉沙拉伯克一人庫
車十有八人沙雅爾十人賽里木拜各六人阿
克蘇四十三人烏什三十八人喀什噶爾五十
九人葉爾羌五十一人和闐四十九人二十六
年定哈拉沙拉三品伯克二人四品伯克二人
五品伯克四人六品伯克四人七品伯克十人
分設於庫爾勒布古爾兩處庫車三品伯克一
人四品伯克一人五品伯克二人六品伯克二
人七品伯克十有四人沙雅爾三品伯克一人
四品伯克二人五品伯克二人六品伯克一人
七品伯克六人賽里木三品伯克一人四品伯
克一人五品伯克一人六品伯克一人七品伯
克二人拜城四品伯克一人五品伯克一人六
品伯克一人七品伯克三人阿克蘇三品伯克
一人四品伯克一人五品伯克二人六品伯克
六人七品伯克三十四人烏什三品伯克一人
四品伯克一人五品伯克二人六品伯克六人
七品伯克二十八人喀什噶爾三品伯克一人
(輔國特賞公銜)四品伯克七人五品伯克七人六品
伯克二十七人七品伯克十有七人葉爾羌三
品伯克一人(貝勒特賞品級)四品伯克四人五品伯
克十有四人六品伯克二十四人七品伯克八
人和闐三品伯克一人(輔國特賞公銜)四品伯克六
人五品伯克五人六品伯克七人七品伯克三
十一人額外行走者給以空金頂帶無定數
一戸口回部生齒夲繁自遭準噶爾暴虐又經
兩和卓木煽亂之後兵燹逃亡日就凋敝乾隆
二十一年二十六年西域底定復安生聚除哈
密内附已久向隸戸籍外今以各回城見在戸
口冊計之闢展屬得戸千八百六十有三共八
千二百四十三口哈拉沙拉戸口夲稀今將道
蘭回衆移居於庫爾勒布古爾等處得戸千一
百三十共四千五百二十五口庫車屬得戸八
百一十有五共二千六百一十五口沙雅爾屬
得戸四百二十共千二百一十四口賽里木屬
得戸五百四十有九共千六百七十五口拜屬
得戶四百八十有三共千二百七十四口阿克
蘇屬得戸五千七百五十有三共萬八千六百
有七口烏什屬得戸二千九百六十有七共萬
二千六百三十三口喀什噶爾屬得戸萬五千
五百有六共五萬五百四十六口葉爾羌屬得
戸萬五千二十有五共六萬四百五十一口和
闐屬得戸萬三千八百三十有八共四萬三千
五百一十二口
一權量回俗以内地重十斤者為一查拉克八
查拉克為一噶爾布爾即内地八十斤之數八
噶爾布爾為一帕特瑪即内地六百四十斤之
數以權準量凡重一帕特瑪者合内地倉斛四
石五斗一噶爾布爾合内地五斗六升三合五
勺一查拉克合内地七升三勺一撮二杪乾隆
二十五年奏準以一帕特瑪不止四石五斗改
定一帕特瑪合内地倉斛五石三升重一噶爾
布爾及一查拉克者準此增算
一錢制哈密吐魯番闢展諸城久經内屬
國寳流通一如内地哈拉沙拉庫車沙雅爾阿克
蘇諸城向無制錢或用銀買賣或以田地折算
亦有以物易換者惟喀什噶爾葉爾羌和闐諸
城舊有錢幣交易通用質以紅銅為之重二錢
制小而厚中無孔方其輪廓亦如内地名曰普
兒回部舊屬準噶爾以普兒為輸納面鑄準酋
之名背附回字乾隆二十四年西陲底定奏準
以豫備軍營鑄砲之銅於葉爾羌開爐設局改
鑄錢文其輪廓孔方一如内地之制面用乾隆
通寳漢字以葉爾羌諸地名回字附於背其重
亦以二錢為度直銀一分共鑄錢五十餘萬易
回部舊錢銷燬燬則續鑄新錢源源接濟以資
回衆之用二十六年奏準以各回城歲徵紅銅
内撥萬斤彙解阿克蘇城仿照葉爾羌開爐鼓
鑄以新易舊其制一如葉爾羌回部舊制五
十普兒為一騰格每騰格直銀一兩自隸版圖
錢價日就平減乾隆二十五年奏準以七十普
兒為一騰格二十六年奏準以百普兒為一騰
格
一田賦闢展額定貢糧四千石乾隆二十一年
議準闢展諸處給回王厄敏和卓統轄定有貢
糧之額每貢糧百石
恩賞布五疋茶五封二十七年奉
旨恩免交糧一千石其布疋茶封從駐劄大臣之請
停止賞給哈拉沙拉額糧歲徵千四百石所
屬之庫爾勒布古爾二處住居道蘭回民歲徵
糧各七百石由駐劄大臣經理其墾地但計秄
種不論頃畝種宜大小麥榖糜子以歲入十分
為率約計抽分定額庫車以下諸城同庫車
額糧歲徵共二千二百一十石原墾民田九百
六十石秄種地畝徵歲入十分之一定額九百
六十石舊存官地於入版圖後一體歸民墾種
者二百五十石秄種地畝徵歲入十分之五定
額千二百五十石由駐劄大臣經理庫車地畝
間歲更番休息阿克蘇喀什噶爾葉爾羌諸城
同沙雅爾額糧歲徵共九百四十石原墾民
田五百六十五石秄種地畝徵歲入十分之一
定額五百六十五石舊存官地於入版圖後一
體歸民墾種者七十五石秄種地畝徵歲入十
分之五定額三百七十五石由駐劄庫車大臣
經理賽里木額糧歲徵共九百七十五石原
墾民田九百七十五石秄種地畝以歲入十分
之一約計定額屬駐劄阿克蘇大臣經理拜
城額糧歲徵共五百二十石五斗原墾民田五
百二十石五斗秄種地畝以歲入十分之一約
計定額乾隆二十四年原額糧九十七石五斗
二十五年别增回戸加納糧二百七十石二十
六年又加納糧百五十三石共額徵五百二十
石五斗屬駐劄阿克蘇大臣經理阿克蘇額
糧歲徵六千八百三十五石五斗原墾民田萬
四千二百餘石秄種地畝乾隆二十四年原額
糧六千七百五十石二十五年别增回戸加納
糧八十五石五斗共額徵六千八百三十五石
五斗二十六年察出賊人納咱爾和卓等入官
地三百四十四畝一并歸民墾種徵歲入五分
之一别定為額由駐劄大臣經理烏什額糧
歲徵共二千四百四十二石原墾民田烏什城
萬七千三百六十畝批占村萬二千八百八十
畝哈拉火卓村萬一千七百六十畝拓克遜村
萬八十畝魯古沁村萬五千六百八十畝洋海
村五千六百畝聫木靳村三千三百六十畝䍐
都村五百六十畝新吉木村二千二百四十畝
雅里村二千二百四十畝雅穆什村千一百二
十畝布䍐村千一百二十畝共計田地八萬四
千畝徵歲入十分之一定額二千二百五十石
二十五年察出薩拉阿渾等名下百二十八袋
秄種地一體歸民墾種内肥瘠不一不能對半
交糧定額百九十二石由駐劄大臣經理喀
什噶爾額糧歲徵共二萬五千二百四十五石
五斗原墾民田二萬一千二百石秄種地畝徵
歲入十分之一定額二萬一千二百石舊存官
地於入版圖後一體歸民墾種者八百一石四
斗有竒秄種地畝徵歲入十分之五定額四千
四十五石五斗由駐劄大臣經理額徵普兒五
萬二千騰格初以五十普兒為一騰格二十六
年定以百普兒為一騰格合五十普兒一騰格
之數得騰格如額下仿此葉爾羌額糧歲徵
共二萬一千二百石有竒原墾民田除鹹沙高
阜不能耕作外實計可耕十萬四千九百七十
七石一斗秄種地畝徵歲入十分之一定額萬
四千八百四十石有竒舊存官地於入版圖後
一體歸民墾種者除鹹沙田畝不能耕作外實
計可耕千四百九十三石七斗有竒秄種地畝
徵歲入十分之五定額六千三百六十石由駐
劄大臣經理額徵普兒四萬八千騰格和闐
額糧歲徵萬有六百石原墾民田除沙磧地叚
不能耕作外實計可耕五萬四千一百三十九
石五斗秄種地畝徵歲入十分之一定額萬六
百石舊存官地於入版圖後一體歸民墾種者
除沙磧地叚不能耕作外實計可耕萬三千六
十二石有竒秄種地畝徵歲入十分之五别定
額二千一百八十三石六斗由駐劄大臣經理
額徵普兒萬六千二百二十五騰格
一屯政哈密乾隆二十一年奏準於黃墩營撥
兵二百名前往哈密協所屬之塔爾納沁試墾
二十三年增撥哈密卡倫兵二百名同往屯種
二十四年共墾地五千六百七十畝折收糧四
千三百八十石有竒二十五年奏準徹回哈密
卡倫兵其原撥屯兵二百名内耕作者實百七
十人又益以哈密遣犯中精壮者百三十人每
名約給二十畝共墾地六千一百七十畝夏秋
折收糧共四千七百三十一石有竒又於地土
種薄處所酌換新地别開子渠用資灌溉設有
屯田都司駐劄塔爾納沁仍聽哈密協副將兼
轄其屯兵二百名亦聽副將於守兵内輪撥更
代闢展乾隆二十二年屯兵試墾地六千五
百五十畝二十三年增墾地四千二百五十畝
二十四年額設屯兵八百名耕作者六百名增
墾地千六百五十畝共墾地萬二千四百五十
五畝實收地萬七千有五畝夏秋折收糧五千
六百四十九石有竒二十五年奏準闢展屯田
諸處或限於戈壁不能展拓或地高於水難資
灌溉或與回民分用一水不敷霑沃或渠流經
行沙磧每多滲漏並無餘水曠土可以更番樹
藝請於闢展哈拉和卓托克遜三處明年酌減
屯兵八百名移住伊犂空出地畝俾得輪流耕
作是年計增墾地千一百七十八畝共墾地萬
三千六百三十三畝夏秋折收糧萬七千六百
三十七石有竒設屯田都司經理哈拉和卓
乾隆二十三年試墾地千六百畝折收糧千四
百十石有竒二十四年額設屯兵三百名耕作
者二百七十名增墾地二千九百畝共墾地四
千五百畝夏秋折收糧千六百九十五石有竒
二十五年增墾地千五百畝共墾地六千畝夏
秋折收糧四千四百七十五石有竒設游擊經
理二十六年以哈拉和卓屯田給與回民為世
業托克遜乾隆二十三年試墾地五千三百
畝折收糧二千九百石二十四年額設屯兵千
名耕作者八百四十七名增墾地五千七百八
十二畝共墾地萬一千八十二畝夏秋折收糧
二千一百四十一石有竒二十五年增墾地三
千一百七十一畝共墾地萬四千二百五十三
畝夏秋折收糧六千三百八十石有竒設副將
經理二十六年以托克遜屯田給與回民為世
業哈拉沙拉乾隆二十三年試墾地四千百
四十五畝折收糧二千五百五十七石二十四
年額設屯兵八百名耕作者六百名增墾地五
千五百三十七畝共墾地九千六百八十二畝
夏秋折收糧七百四十三石二十五年增墾地
三十畝共墾地九千七百十二畝夏秋折收糧
六千一百四十八石有竒設游擊經理二十六
年以闢展等處徹減之兵酌增屯種乾隆二
十四年
諭據定長等奏稱今以碾獲米數與從前約估具奏
數目覈對哈拉和卓托克遜哈拉沙拉三處仍如
原報惟烏魯木齊較原報數目多三十四石闢展
比他處耕種田畝較多又多四百十石等語各處
耕種米穀關係兵丁口糧今碾獲各數較原報數
目多餘者皆由承辦官盡心經理尚屬可嘉著加
恩將闢展都司馬虎交部議敘其哈拉和卓托克
遜哈拉沙拉三處米穀俱如原報數目毋庸議外
嗣後各處耕碾米穀若較原報數目稍減為數無
多者著將減少數目暫行注冊俟下次多出時抵
算若復減少則視二次減少數目分别治罪如是
則多獲之員互相勸勉愈加善為辦理其數減少
之員知所懲戒亦必務期多獲將此寄信與定長
等欽此遵
旨覆奏將各員開墾地畝多寡與收成數目較量為
準如所墾地畝每名在二十畝以上而收數多
者應請議敘如夲屯差繁而所墾地畝在二十
畝以上又被灾傷其收數中平者應毋庸議如
夲屯差繁墾地不及二十畝又被灾傷以致減
少與因事故擔延墾地不多收數亦不減者均
免議如墾地不及二十畝未被灾傷收數尚不
大減或地畝收數俱少因差調擔延者將墾收
數目一併注冊留俟下年積算扣抵分别辦理
請
旨定奪經部覆準嗣後每屯兵一名種地二十畝及
二十畝以上收數十五石至二十石以上者管
屯武職加一級督催武職紀錄二次
一雜賦哈拉沙拉乾隆二十六年額徵紅銅七
百五斤二十七年如舊額庫車乾隆二十六
年額徵紅銅八百十五斤沙雅爾乾隆二十
六年額徵紅銅三百五十斤賽里木乾隆二
十六年額徵紅銅三百五十斤二十七年額徵
七百斤拜城乾隆二十六年額徵紅銅三百
四十斤二十七年額徵六百八十斤阿克蘇
乾隆二十五年額徵紅銅七百斤二十六年額
徵四千二百五十斤二十七年額徵八千五百
斤歲徵鉛三百斤歲徵硫黃三百斤歲徵硝七
百斤烏什乾隆二十六年額徵紅銅三千一
百九十斤二十七年額徵五千五百七十一斤
二兩歲徵硝千一百斤喀什噶爾額徵棉花
千四百六十三查拉克合内地萬四千六百三
十斤額徵紅花三百六十五查拉克合内地三
千六百五十斤每一查拉克棉花估直普兒五
十文每一查拉克紅花估直普兒三十四文共
棉花紅花千八百二十八查拉克照時直變價
計普兒八萬五千五百六十文葉爾羌舊有
水磨十有八座内廢損四座近城三座辦給官
兵磨糧餘磨十有一座賃給回民供用乾隆二
十五年定額徵水磨糧十七帕特瑪四噶爾布
爾計糧九十二石七斗有竒額徵水磨普兒三
十騰格果園六十六所豫備進
貢者七所空廢者一所餘園五十八所交該管伯
克募貧乏回民灌溉視所收果實多少交納騰
格以二十五年徵收計之得百九十五騰格三
十六普兒
一商税回部舊制外藩商人在回部貿易者二
十分抽一回部商人往外藩各部落貿易者十
分抽一自回部入版圖後外藩商人在喀什噶
爾葉爾羌諸城貿易者三十分抽一其叚布皮
張則二十分抽一夲部商人往外藩各部落貿
易者二十分抽一其叚布皮張則十分抽一若
牲畜貨物不及抽分之數馬一匹抽分一騰格
大牛一頭收二十五普兒小牛一頭半之大羊
一隻收十二普兒小羊一隻亦半之雜項物件
視所直低昂折收騰格普兒遇有應
貢物件即以充貢
一朝覲雍正四年奏準哈密貝子来使回時管
旗章京美楞章京各賞叚二布十有二參領佐
領叚二布七驍騎校叚一布六又議準哈密
扎薩克達爾漢伯克管旗章京美楞章京官員
兵丁僕從人等各照例給與廪給四十日乘𫝊
來京者應酌量給與牧芻之費乾隆二年奏
準吐魯番輔國公額敏和卓來朝照喀爾喀輔
國公之例給與廪給隨從正千戸照佐領例副
千戸正百戸均照驍騎校例各日給銀一錢僕
從日給銀五分酌給驛騎牧芻及四十日限期
均與哈密同貢使来京亦照此辦理三年奏
準随從吐魯番公来京之正千戸照哈密佐領
例副千戸正百戸照驍騎校例賞給叚布
一土貢哈密闢展土魯番歲貢葡萄二百斤乾
瓜二筐布疋手巾佩刀諸物其附近闢展之羅
布淖爾居住回民歲貢哈什翎毛水獺皮諸物
喀什噶爾歲貢黃金十兩綠葡萄千斤温都斯
坦金絲叚二毛毯四其木瓜蘋果秋棃拓榴諸
果品随時酌進非年例正供葉爾羌歲貢黃金
四十兩葡萄千斤内選擇二百斤送京餘八百
斤變價作官兵口糧需用葉爾羌所屬之沙爾
虎爾回民二百戸每戸歲納黃金一錢共金二
十兩送葉爾羌轉貢和闐歲貢黃金六十兩亦
交葉爾羌彙解和闐所屬之玉隴哈什哈拉哈
什兩河産玉歲令回人採取量其所得進貢無
定額初各回城屬準噶爾時每歲貢有氊子絨
毛高氊喇嘛俄羅斯氊衣氆氌章岔氆氌帽諸
物又遇準噶爾為首台吉嫁娶及唪經更换台
吉等事随時責貢自入版圖後槩加
恩豁免
一駐劄哈密雍正四年奏準哈密回民投誠以
來由院歲委筆帖式一人前往偵報今大兵已
徹兼駐綠旗兵丁邊疆甚重僅委筆帖式一人
不足以資彈壓再差夲院司官一人會同扎薩
克不時稽察定限二年更代每日廪給司官銀
二兩筆帖式一兩領催五錢其口糧䭾騎等項
由地方官照例辦給五年增設司官筆帖式各
一人乾隆八年定為三年更代二十四年裁司
官筆帖式
特簡大臣二人辦理諸務照駐劄西寧大臣之例鑄
給印信優以養廉銀米更代候
旨無定期以下諸回城同軍臺委署筆帖式四人
闢展乾隆元年定瓜州吐魯番照哈密之例差
司官筆帖式各一人前往辦事二年更代八年
改定三年更代二十六年以西域底定令肅州
威魯堡回衆遷歸闢展先後裁去司官筆帖式
設辦事大臣一人軍臺委署筆帖式十三人
哈拉沙拉大臣一人筆帖式二人軍臺委署筆
帖式九人庫車大臣一人統轄沙雅爾筆帖
式二人軍臺委署筆帖式十人賽里木侍衛
一人兼管拜城軍臺委署筆帖式三人阿克
蘇大臣二人統轄賽里木拜城侍衛十人辦理
印務司官一人筆帖式一人辦理回務官一人
筆帖式二人軍臺委署筆帖式十四人烏什
大臣一人總管卡倫三等侍衛一人坐卡官三
人筆帖式一人喀什噶爾大臣二人侍衛十
二人辦理印務司官一人筆帖式二人辦理回
務官一人筆帖式一人軍臺委署筆帖式二人
英阿薩爾管領卡倫侍衛一人軍臺委署筆
帖式三人葉爾羌大臣二人卡倫侍衛十五
人辦理印務司官一人筆帖式二人辦理回務
官一人筆帖式一人軍臺委署筆帖式十七人
和闐辦事總兵官一人(於陕甘各鎮調派)軍臺委署
筆帖式四人乾隆二十六年奏準駐劄各回
城之侍衛官員筆帖式照西寧之例酌委更代
以三年為期
一兵防哈密額兵五百名原額兵二千名乾隆
二十四年悉行裁徹撥靖逆衛兵二百名瓜州
兵三百名移駐哈密屬都司管轄塔爾納沁額
兵二百名以黃墩營兵二百名移駐塔爾納沁
聽哈密副將統轄每年即於哈密額兵内輪替
分防闢展駐防綠旗兵五百名哈拉沙拉
駐防綠旗兵七百名庫車駐防綠旗兵二百
六十名賽里木駐防綠旗兵百五十名阿
克蘇駐防馬兵二百名原駐兵三百名乾隆二
十六年議準阿克蘇為回部適中之地除驛站
卡倫外毋庸多兵駐守將原駐兵徹減百名移
駐英阿薩爾留二百名為定額又駐防綠旗兵
六百名烏什駐防綠旗兵百五十名喀什
噶爾駐防馬兵三百名原駐兵四百名乾隆二
十六年議準徹減百名留三百名為定額又駐
防綠旗兵六百名英阿薩爾駐防馬兵二百名
原駐兵百名夲年議減阿克蘇駐防馬兵案内
以英阿薩爾地處邊徼酌加百名共駐兵二百
名為定額又駐防綠旗兵二百名葉爾羌駐
防馬兵三百名原駐兵五百名乾隆二十六年
議準徹減二百名留三百名為定額又駐防綠
旗兵六百名和闐駐防綠旗兵二百名(以上兵數)
(俱照乾隆二十六年之制增減随時)
一臺站卡倫嘉峪關至哈密二十一臺計程千
四百七十五里第一臺黑山湖第二臺惠回堡
第三臺火燒溝第四臺赤金湖第五臺赤金峽
第六臺大東渠第七臺三道溝第八臺八道溝
第九臺土葫蘆溝第十臺特布忒河第十一臺
撓絲兔第十二臺樹溝第十三臺沙州第十四
臺可可沙石腰站黃墩堡第十五臺青墩硤第
十六臺博羅特口第十七臺大泉腰站天生墩
第十八臺酤水第十九臺哈什布拉腰站紅柳
硤第二十臺柳樹泉第二十一臺至哈密城
哈密西路至闢展十二臺計程九百八十里第
一臺頭堡第二臺三堡第三臺鴨子泉第四臺
瞭墩第五臺橙槽溝第六臺肋巴泉第七臺洮
頼泉第八臺梧桐窩第九臺鹽池第十臺齊克
滕水第十一臺素魯圖第十二臺闢展闢展
至吐魯番三臺計程二百四十里第一臺魯克
沁第二臺哈拉和卓第三臺吐魯番吐魯番
至庫車二十一臺計程千七百九十里第一臺
波衮第二臺托克遜第三臺伊拉里克第四臺
博爾圖山口第五臺博爾圖嶺第六臺鄂博爾
第七臺察䍐通格第八臺楚輝第九臺特博爾
古第十臺海杜河北岸第十一臺海杜河南岸
第十二臺哈爾噶阿滿第十三臺庫爾勒第十
四臺哈拉布拉克第十五臺撤爾楚第十六臺
策特爾第十七臺陽阿薩爾第十八臺布古爾
第十九臺阿爾巴特第二十臺托和鼐第二十
一臺庫車庫車至阿克蘇八臺計程六百九
十里第一臺赫色爾第二臺賽里木第三臺拜
城第四臺雅爾漢第五臺雅噶阿里克第六臺
哈拉玉魯衮第七臺扎穆第八臺阿克蘇阿
克蘇至葉爾羌十七臺計程千一百七十里第
一臺愛扈爾第二臺楊阿里克第三臺都齊特
第四臺伊拉堵第五臺烏爾圖斯克滿第六臺
衡阿拉克第七臺庫克策爾第八臺巴爾楚克
第九臺哲克得里克托海第十臺賽爾姑努斯
第十一臺必徹克抵第十二臺阿克徹克嗎拉
爾第十三臺阿郎個爾第十四臺邁那特第十
五臺頼里克第十六臺愛古特虎第十七臺葉
爾羌阿克蘇西路至烏什二臺計程二百四
十里第一臺遮爾格吉克得第二臺烏什葉
爾羌西路至喀什噶爾七臺計程四百九十里
第一臺哈拉古扎什第二臺郭畢腰站第三臺
赫色爾察木籠第四臺扎布拉克第五臺英阿
薩爾第六臺古森塔斯渾第七臺喀什噶爾
葉爾羌南路至和闐六臺計程六百五十里第
一臺白什騫第二臺洛河克亮喀爾第三臺固
瑪第四臺坤得里克第五臺皮雅爾瑪第六臺
和闐軍臺自哈密以西每臺設回民十戸綠
營兵五名駝四隻馬十五匹有可通車行者設
車阻絶河溝者具船以營員及筆帖式領之隘
口則設卡倫以聫捍衛駐守之兵視其地之大
小簡要為差或滿兵七名回兵三名或專設回
兵十五名二十名或專設馬兵二十五名坐卡
者前鋒校驍騎校而以侍衛統之
一俸餉闢展郡王歲給俸銀千二百兩叚十五
匹哈密貝勒俸銀八百兩叚十三匹哈拉沙拉
諸回城三品伯克每人給二百帕特瑪秄種地
畝(詳見權量田賦兩條)種地人百名四品伯克給百五十
帕特瑪秄種地畝種地人五十名五品伯克給
百帕特瑪秄種地畝種地人三十名六品伯克
給五十帕特瑪秄種地畝種地人十五名七品
伯克給三十帕特瑪秄種地畝種地人八名其
密拉布伯克專司灌溉原有分例地畝不别撥
給只給種地人各五名哈密駐劄大臣二人
養廉銀千六百兩口糧百二十五石四斗六升
有竒聽差官三十三人内有驍騎校把總外委
二十五人薪水盤費共銀三千三百八十兩四
錢有竒口糧百二十二石五斗八升有竒聽差
綠營兵撥巴里坤提標百名不支薪水銀只給
口糧二百九十八石八斗軍臺十有八處委署
筆帖式四人把總外委十有五人綠營兵九十
一名回子頭目一人回兵七十名馬夫九十三
名薪水役食共銀四千一百五十五兩六錢口
糧五百五十三石四升有竒内在哈密支領糧
四百五十一石四斗八升有竒餘糧歸闢展支
領軍臺馬二百四十七匹遞馬六十六匹差馬
百匹歲需料豆六千二十四石三斗有竒草十
有七萬七千八百四十東夲處採買草料價銀
二萬二千三百十八兩五錢有竒置辦籠韁燈
油銀八百四十五兩二錢有竒屯兵暨随同耕
作之遣犯四百五十名口糧千三百四十四石
六斗闢展駐劄大臣一人養廉銀千二百兩
口糧二十六石一升有竒官弁四十三人内有
千把外委三十五人薪水銀四千七百三十七
兩口糧三百十四石九斗一升有竒聽差滿洲
蒙古兵六名薪水銀百二十兩口糧二十三石
二升有竒綠營兵五百八名薪水銀五千四百
八十六兩四錢口糧千四百六十二石三斗三
升有竒民書斗級石匠共十有二名役食銀四
百十有七兩六錢口糧三十四石五斗四升有
竒軍臺二十一處委署筆帖式十有三人經制
外委三人綠營兵百有七名回子頭目二人回
兵二百十有五名薪水銀四千一百五十五兩
六錢内在闢展支領銀二千五百四十二兩八
錢餘銀歸哈密支領口糧七百四十二石八斗
八升有竒卡倫三處坐卡官二人綠營兵六十
名薪水銀七百有五兩六錢口糧三百四十石
二斗哈拉沙拉駐劄大臣一人養廉銀千二
百兩口糧三十八石八斗四升有竒随同辦事
官一人薪水銀九十八兩四錢口糧二十八石
八斗九升有竒官弁二十二人内有千總外委
十有八人薪水銀二千九十六兩四錢口糧百
六十二石二斗有竒聽差滿洲兵五名薪水銀
百六十一兩口糧三十七石三斗五升綠營兵
七百五十三名薪水銀八千四百十有三兩二
錢口糧二千二百四十九石九斗六升有竒通
事二名薪水銀二十一兩六錢口糧五石九斗
七升有竒民書斗級木匠石匠水夫共十有九
名役食銀八百二十八兩口糧五十六石七斗
七升有竒軍臺二十二處委署筆帖式九人綠
營兵六十名回子頭目二人回兵百二十名薪
水銀二千四十九兩六錢口糧二百八十六石
八斗四升有竒庫車駐劄大臣一人養廉銀
六百兩口糧三十八石八斗四升有竒官弁十
有五人内有千把外委九人薪水銀千四百二
十三兩八錢口糧二百二十一石一斗一升有
竒聽差滿洲兵四名薪水銀百六十八兩六錢
口糧二十五石三斗九升有竒綠營兵二百八
十六名薪水銀三千六百十有三兩八錢口糧
千有三十一石七斗五升有竒軍臺十有三處
委署筆帖式十人綠營兵四十五名回兵七十
一名薪水銀千八百二十二兩五錢口糧百三
十八石九斗四升有竒卡倫五處坐卡回兵八
十名口糧二百三十九石四升通事三名薪水
銀三十二兩四錢口糧八石九斗六升有竒
賽里木兼理拜城侍衛一人薪水銀八十四兩
口糧二十石九斗一升有竒官弁四人内有把
總外委三人薪水銀百八十兩口糧五十六石
七斗七升有竒聽差滿洲兵二名薪水銀四十
二兩口糧八石九斗六升綠營兵百二十八名
薪水銀千五百六十七兩二錢口糧四百七十
四石五斗二升通事一名口糧二石九斗八升
有竒軍臺三處委署筆帖式三人綠營兵十有
五名回兵三十名薪水銀六百有三兩九錢口
糧七十九石六斗二升有竒阿克蘇駐劄大
臣二人養廉銀二千七百兩口糧百二十五石
四斗九升有竒侍衛四人薪水銀五百四十兩
口糧百四十三石四斗二升有竒官弁八十四
人内有前鋒驍騎校千把外委七十二人薪水
銀四千三百七十七兩六錢口糧千一百七十
一石二斗九升有竒滿洲兵百有二名薪水銀
二千一百四十二兩口糧四百五十七石一斗
六升有竒索倫兵百八十三名薪水銀三千八
百四十三兩口糧八百二十石二斗有竒綠營
兵六百名薪水銀七千三百十四兩口糧二千
二百有八石一斗三升有竒軍臺十有四處委
署筆帖式十有四人緣營兵百有十名回子頭
目一人回兵九十二名薪水銀二千九百十有
五兩七錢口糧六百七石六斗一升有竒通事
二名薪水銀二十一兩六錢口糧五石九斗七
升有竒烏什駐劄大臣一人養廉銀千二百
兩口糧七十四石七斗官弁十有三人内有前
鋒校護軍校千把外委十有一人薪水銀五百
七十六兩口糧百五十五石三斗七升有竒健
銳營兵五十名薪水銀千有二十九兩口糧二
百十有九石六斗一升有竒綠營兵百四十一
名薪水銀千七百二十六兩八錢口糧五百二
十二石九斗烏什底臺一處烏什阿克蘇中間
引渡臺站一處木素爾一路軍臺三處綠營兵
五名回兵十有七名薪水銀六十一兩五錢口
糧六十二石四斗九升有竒卡倫五處總管侍
衛一人坐卡官三人回兵十有五名薪水銀二
百二十八兩口糧百有一石五斗九升有竒
喀什噶爾駐劄大臣一人養廉銀二千兩協理
大臣一人養廉銀千兩領隊提督一人薪水銀
二百八十八兩領隊副都統銜一人養廉銀八
百兩領隊副都統銜總管一人養廉銀八百兩
以上每人口糧七十四石七斗藍翎侍衛十有
二人薪水銀九百三十二兩四錢口糧二百三
十三石五升有竒官弁五十三人内有前鋒校
千把外委四十二人薪水銀二千八百八十二
兩四錢口糧七百四十四石一升有竒滿洲兵
四十八名薪水銀千有八兩口糧二百十有五
石一斗三升有竒索倫察哈爾兵四百三十一
名薪水銀八千八百三十二兩口糧千八百二
十二石六斗八升綠營兵六百二十五名薪水
銀七千五百八十八兩五錢口糧二千二百八
十五石七升有竒軍臺二處委署筆帖式二人
綠營兵十名回子頭目一人回兵二十名薪水
銀四百七十四兩六錢口糧六十一石二斗五
升有竒随同卡倫兵放卡回子五十八名口糧
百七十三石通事十有四名薪水銀百五十一
兩二錢口糧四十一石八斗三升有竒英阿
薩爾領隊總兵官一人薪水銀二百有四兩口
糧五十石七斗九升管領卡倫侍衛一人薪水
銀八十四兩口糧二十石九斗一升有竒官弁
十有五人内有驍騎校千把外委十有一人薪
水銀七百五十四兩八錢口糧百九十四石二
斗二升索倫察哈爾兵百有三名薪水銀二千
九十四兩口糧四百二十七石二斗八升有竒
綠營兵二百有三名薪水銀二千四百六十四
兩二錢口糧七百四十一石九斗二升有竒軍
臺三處委署筆帖式三人綠營兵十有五名回
兵四十名薪水銀七百六十兩五錢口糧九十
一石八斗八升有竒随同卡倫兵放卡回子六
十名口糧百七十九石二斗八升通事一名薪
水銀十兩八錢口糧二石九斗八升有竒葉
爾羌駐劄大臣二人養廉銀三千兩口糧百有
四十九石四斗領隊護軍統領一人養廉銀八
百兩口糧七十四石七斗領隊總兵官一人薪
水銀二百有四兩口糧五十石七斗九升有竒
侍衛三人薪水銀四百九十二兩口糧百二十
二石五斗有竒官弁百有三人内有前鋒校驍
騎校千把外委九十八人薪水銀五千四百九
十四兩八錢口糧千二百九十九石七斗八升
滿洲兵百六十一名薪水銀三千三百八十一
兩口糧七百二十一石六斗有竒索倫察哈爾
兵三百六十四名薪水銀七千六百四十四兩
口糧千六百三十一石四斗四升有竒綠營兵
六百四名薪水銀七千四百十九兩二錢口糧
二千二百五十五石八斗四升軍臺十有七處
委署筆帖式十有七人綠營兵九十名回子頭
目一人回兵百七十名薪水銀三千七百九十
八兩六錢口糧五百三十九石三斗三升有竒
和闐辦事總兵官一人薪水銀二百有四兩
口糧五十石七斗九升有竒官弁三人内有護
軍校把總二人薪水銀百七十八兩八錢口糧
五十石八斗聽差滿洲兵二名薪水銀九十六
兩口糧二十三石九斗有竒綠營兵百九十五
名薪水銀二千四百十有六兩五錢口糧七百
三十七石二斗八升有竒通事三名薪水銀六
十三兩口糧十有三石四斗四升有竒軍臺四
處委署筆帖式四人綠營兵二十名回子頭目
二人回兵四十名薪水銀九百九兩六錢口糧
百二十二石五斗凡發往效力人員除自備
資斧者毋庸給與薪水口糧外其餘效力之原
任官弁量給薪水銀口糧以資行走
一移駐乾隆二十五年奏準準噶爾二十四鄂
拓克(汗之部屬)二十一昂吉(各台吉之戸下)九集賽(職司喇嘛事務)
之地既入版圖地廣人稀應於庫車一帶各回
城内酌撥戸口陸續移至伊犁等處安插量給
遷移之費屯種回民並給與秄種農具仍設伯
克為之經理悉照諸回部伯克之例按品給與
秄種地自二百帕特瑪至三十帕特瑪種地人
自百名至八名不等(詳俸餉條)三品阿竒木伯克一
人四品伊沙噶伯克一人五品噶雜那齊伯克
一人五品尚伯克一人六品哈子伯克一人七
品密拉布伯克一人七品都管伯克二人七品
帕提沙布伯克一人七品阿爾把布伯克一人
七品什呼爾伯克一人七品明伯克一人其職
掌與回部伯克同二十七年冊報準噶爾地
方皆繫厄魯特回民絶少自設立屯田以來陸
續招集回民千戸計口二千四百四十有二又
自沙雅爾庫車拜賽里木等城遷住伊犁屯墾
者得戸三百二十有二計口七百有二
一外藩朝貢左部哈薩克其地東南與準噶爾
接西與右部哈薩克接北與俄羅斯接其常所
會廷曰伊什爾傍伊什爾河東距塔爾巴哈台
南距伊犁皆千里東南距巴里坤四千五百里
其部曰鄂爾托玉斯無城郭逐水草事游牧冬
夏别居無常處地廣人稠甲於他部境西北隅
有獨樹一株其上五枝盤拏廣蔭可容二百騎
名鄂呼引噶克义莫朵年代莫紀為西域神物
其風俗物産大略與準噶爾等其君曰汗其汗
族而為首領者名蘇爾統(相傳其地為古大宛今詳考之盖古康居)
(國也)其汗阿布賚初乘達瓦齊之亂數侵擾準噶
爾乾隆二十年二月準噶爾平
詔遣使往諭阿布賚歸順適阿睦爾撒納以伊犁叛
明年走哈薩克阿布賚納之
詔遣將軍由西北兩路先後以大軍進阿睦爾撒納
易纛褫衣冠而遁初我使臣歸自哈薩克以阿
布賚恭順状聞
詔復遣賚
勅書
賜蟒服七月至博爾哈爾綽闊為哈薩克兵所阻不
得達至北路將軍營乃遣扎薩克等擊敗阿布
賚兵於毫哈薩拉克山下阿布賚遁師從之至
於伊什爾巢穴阿布賚乃求内附將擒賊以贖
前愆其謀泄阿睦爾撒納乃竊其馬十餘騎逃
歸準噶爾二十二年將軍參贊大臣等復將兵
西征阿睦爾撒納再走哈薩克六月阿布賚以
兵三萬助擒阿睦爾撒納遣其弟阿比爾比斯
阿布爾為前隊與大兵遇奉將軍馬一參贊馬
一陳情請罪願受約束將軍等復遣使往諭阿
布賚乃遣亨集噶爾等奉良馬四表請内附聞
於
朝
詔受之秋阿布賚使臣來
朝
賜宴熱河行宫阿布賚既經臣服因阿睦爾撒納潛
奔俄羅斯遂執其從賊額布濟齊巴䍐來獻和
集博爾根聞阿布賚降乃與喀拉巴拉特親率
其屬三萬戸欵於軍門左部咸服二十三年五
月哈薩克拜濟格特部落之拜布拉克巴圖魯
等獲布庫查䍐六月哈薩克哈爾津等獲厄魯
特和碩齊皆獻於軍械送
京師二十四年阿布賚復遣其兄子俄羅斯蘇爾
統與其頭目伯克訥等來
朝
賜宴二十五年再朝貢宴賚有加右部哈薩克東
距左部二千里北連俄羅斯西南至塔什䍐其
部曰烏魯玉斯(其地在古康居大宛之間)其汗阿比里斯其
巴圖魯三曰吐里拜曰輝格爾德曰薩薩克拜
阿比里斯别居塔什䍐城吐里拜實專其政其
俗大略與左部等哈薩克之有三玉斯(玉斯百也謂其)
(所轄之戶以百計也)猶準噶爾之有四衛拉特也初阿布
賚與我使臣約以鄂爾托玉斯(鄂爾托言中也)全部來
降他如烏魯玉斯(烏魯言大也)竒齊玉斯(竒齊言小也)皆
族兄為之當與偕來乃使其弟阿比爾比斯往
而參贊大臣方以兵索逆賊哈薩克錫拉至右
部遣使往撫次軍於莽格特城外是時吐里拜
等方與塔什䍐回人吐爾占戰我使至彼說和
之於是吐里拜等詣軍門納欵奉馬進表以降
東布魯特在準噶爾部西南回部西北天山
北麓近葱嶺東北距伊犁千四百里東南距阿
克蘇七百九十里其部有五最著者三曰薩雅
克鄂拓克頭目不一而圖魯起拜為首戸千有
竒曰薩拉巴哈什鄂拓克頭目不一而車里克
齊為首戸亦千有竒又一部舊居他拉斯頭目
不一而邁他克為首戸四千有竒諸頭目不相
統屬推一年長者有事則告俾與聞而已其俗
好利喜爭尚畜牧事耕種頗畏法度舊游牧地
在各根喀爾竒拉特木爾圖爾為準噶爾所侵
西遷寓居安集延及準噶爾平乃得復其故地
乾隆二十三年將軍等追捕逆賊哈薩克錫拉
兵臨布魯特界獲其頭目圖魯起鄂庫遣侍衛
往撫行數日抵其游牧珠穆翰恭奉
諭旨宣讀畢薩雅克薩拉巴哈什兩鄂拓克人衆咸
望
闕叩頭願為臣僕時他拉斯頭目邁他克之子額
什博洛亦願率所部來降遂至其地撫定其衆
於是東布魯特全部皆内附(按今布魯特為唐之布露一名勃律)
瑪木特胡里以年逾九十餘不能遠行乃遣頭
目車里克齊圖魯起拜□沙三人獻牛羊百頭
謁軍門因
朝京師扈木蘭行圍
賜宴於熱河行宫是年其别部頭目額木爾貝遣使
入貢恭獻匕首西布魯特在喀什噶爾西北
三百里道由鄂什踰葱嶺而至與東布魯特相
望部落十有五最著者四曰額德格納鄂拓克
曰蒙科爾多爾鄂拓克頭目阿濟兼轄之戶七
百有竒曰齊里克鄂拓克頭目由傌特戸二百
有竒曰巴斯子鄂拓克頭目噶爾住戸千三百
有竒部落雖分駐牧同地東南扼葱嶺西迄於
哈布爾諸部落共二十萬人逐水草事游牧(漢休)
(循捐毒塞種之遺)久思内附以兵阻未得通乾隆二十
四年將軍既定喀什噶爾追捕餘孽道經諸部
遮道籲請内附乃遣侍衛等往撫阿濟首奉將
軍書恭祝如天普覆廣大無外如受養生素賚
滿佛之鴻仁如古伊斯千達里之神威如魯斯
坦天下無敵之大勇富有四海
乾隆大皇帝萬萬夀將軍嘉其誠表於
朝
詔受之十五部落皆内附諸頭目以未出痘不敢入
中國乃遣由瑪特之兄呼達里
朝京師
詔與觀大閱
賜宴山莊二十五年八月遣侍衛往授之
勅郊迎祗受如儀安集延在鄂什西北四百里喀
什噶爾西北五百里東與布魯特部落錯處其
西北為那木干西為瑪爾噶朗又西為霍䍐四
部各有城地當平陸南控葱嶺北濱大河那林
河從東布魯特境西行過安集延城北又西過
瑪爾噶朗城北又西過那木干城北又西過霍
䍐城南又西北行過撒瑪爾干城北又東南入
於達里岡阿鄂謨南北山泉支流滙合襟帶諸
城之間土膏沃衍氣候和煦人民殷庶畜牧饒
富其人亦布魯特種(古大宛國地)諸城皆有伯克而
霍䍐城伯克額爾德尼為之長衆咸聽命乾隆
二十四年將軍追捕霍集占遣侍衛等撫定布
魯特諸部遂至其地額爾德尼伯克遣都管伯
克迎至城内日饋特羊瓜果酒米及氊毺馬匹
諸物感慕悦服備極誠敬使旋乃遣頭目托克
托瑪哈墨第等謁軍門賚奉額爾德尼等恭進
皇帝表文併上將軍書於是四城咸内附托克托瑪
哈墨第等
朝京師貢馬
賜宴瀛臺瑪爾噶朗在安集延西百八十里北濱
那林河東與安集延接南揖葱嶺西有河出葱
嶺北山北行入那林河乾隆二十四年侍衛往
撫其城伊拉斯呼里伯伯克以其屬内附霍
䍐在瑪爾噶朗城西二百里北濱那林河踰河
東北通那木干南揖葱嶺其城伯克額爾德尼
為安集延等四城之長乾隆二十四年以四城
内附那木干在瑪爾噶朗城西北八十里霍
䍐城東北八十里南濱那林河東西有水出北
山南流入那林河東北與布魯特雜處乾隆二
十四年與安集延同時内附塔什䍐東北與
右部哈薩克接東與布魯特接東南與那木干
接距喀什噶爾城千三百里(漢大宛康居交界處唐石國地)地
居平原有城以三和卓分轄回衆曰莫爾多薩
木什曰沙達曰吐爾占向為右部哈薩克羈屬
歲供差役莫爾多薩木什即哈薩克所置和卓
也為吐爾占所逐於是稱兵久而不解乾隆二
十三年參贊大臣追擒哈薩克錫拉至其地遣
使往撫塔什䍐回衆及右部哈薩克次軍於莽
格特城外我使臣既諭哈薩克降復召吐爾占
未至方與哈薩克吐里拜戰於河上因諭以睦
鄰守土之道並宣示
聖主威福乃大感悟與吐里拜釋爭相見如初於是
遣其屬莫呢雅斯奉表降九月莫呢雅斯入
朝
賜宴山莊並獻阿睦爾撒納兄子額什木扎布拔
達克山在葱嶺中之南境西北至伊西洱庫爾
淖爾東北去葉爾羌皆千餘里有城郭部落繁
盛戸十萬有竒其汗曰素爾坦沙其國負山險
扼葱嶺之右頗擅形勢有河北流經博羅爾拔
達克山兩部落之間至伊西得拉克分流一流
經北入土斯庫爾一流道西南又北入於伊西
洱庫爾淖爾其北鄙之城曰瓦漢(在古當為烏秅國地)乾
隆二十四年八月波羅呢都霍集占自伊西洱
庫爾淖爾敗後奔拔達克山副將軍率師追之
遣諭其汗素爾坦沙宣示二賊叛逆状令擒獻
素爾坦沙因縛波羅呢都而以兵圍霍集占於
密室初素爾坦沙以二逆酋與已同出回派欲
縛獻恐諸部不從難之及反覆曉以順逆利害
之故遂大覺悟乃刃二酋率其部十萬戸與博
羅爾三萬戶俱降二酋之屍先後馳獻二十五
年遣陪臣額穆爾伯克
朝京師貢刀斧及駿馬
賜瀛臺曲宴賞賚有加博羅爾在拔達克山東有
城郭戸三萬有竒四面皆山西北面有河乾隆
二十四年與拔達克山同時内附(按博羅爾附近拔達克山)
(應即烏秅國地)愛烏䍐極西回部自拔達克山西南
行須三月程可到其地有哈布爾嗎沙特愷達
哈爾三大城其汗愛哈莫特沙居愷達哈爾城
四面環山中皆沃土俗以耕種為業所屬回人
築室散居不計戸籍丁口戰用鳥槍刀槊不習
弓矢在回部中故稱強盛近復兼并鄰部温都
斯坦部落益大乾隆二十七年愛哈莫特沙欽
仰
天朝威德遣使和卓密爾漢貢馬恭進金紙表文重
四譯方至其所貢馬四匹皆高七尺長八尺
竒齊玉斯為哈薩克三玉斯之一在伊犁之西
北二千餘里以游牧為業因大兵平定回部望
風歸附時以羊馬至伊犁貿易乾隆二十七年
其頭目努喇麗巴圖爾同時遣使入貢烏爾
根齊為哈薩克别部其游牧與竒齊玉斯相近
距伊犁亦約二千餘里時與鄰部回人同至伊
犁等處貿易乾隆二十七年其頭目哈雅布遣
使入貢
欽定大清會典則例卷一百四十三
