欽定大清會典則例卷九十五
禮部
主客清吏司
賓館
一館舍順治初設會同館以待外國貢使主客
司滿漢主事各一人提督館事凡貢使來京提
督官據督撫報文稽正從人數申部劄光禄寺
支送飯食等物咨工部應付鋪墊什物計到館
馬數咨戶部給發草豆奏撥官兵看守咨兵部
撥送到館次日率貢使齎該國王表文至部呈
堂公同拆閱大使將進館時日及進貢人數具
呈報部十四年設員外郎品級通事一人掌
會同館印康熙十二年題準裁掌印通事館
内一應事務由部委官專管令主客司公同辦
理雍正二年議準會同館舍仍令外國先到
者居住别撥乾魚衚衕官房一所交該部管理
如俄羅斯人先入會同館即令朝鮮人居住此
處再撥
御河橋官房一所亦交該部以備他國使臣同時
至京者居住十三年奏準會同館例委司官
一人監督其事辦理外國進貢及牧養外國馬
匹事宜其需用草豆錢糧由監督請領採買銷
算鑄給禮部會同館監督關防凡支銷事宜令
鈐蓋以為憑信乾隆二年奏準自雍正二年
定議俄羅斯人到京準於會同館居住自是以
來俄羅斯人到京必入會同館因循成習設有
彼俗廟宇他國使臣不復棲止朝鮮人役衆多
每令住乾魚衚衕官房但人馬多有不便應將
此房繳還工部别擇安定門大街内務府屬官
房一所以待朝鮮每年貢使至
御河橋官房仍留以備他國來使之用又奏準
會同館買草悉照五城時價報銷照數增減務
期覈實浮冐者參處七年奉
旨外國使臣在京若遇禁止屠宰其每日應得食物
著照常給與永著為例八年覆準内務府將正
陽門外横街官房一所指定三十七間半與
御河橋及乾魚衚衕官房二所作為會同館按從
前會同館設立内城原以便監督稽察周其日
用官兵看守嚴其出入今在正陽門外與設立
内城之例不符但見在朝鮮安南琉球等國使
臣不日來京不得不豫為安頓將舊館額設館
夫十八名内酌撥此館居住看守竢外國使臣
來京除照例撥八旗官兵看守外再行文步軍
統領增撥綠旗官兵加意防護並令監督等不
時巡視十年覆準向來會同館監督繫由部
酌委按監督專司一應外國貢使照看館内互
市較他監督尤為緊要嗣後由部簡選品行端
方操守廉潔之員引
見恭候
欽用一人十三年
諭提督四譯館以今視之實為廢冗閒曹無所事事
不如裁之為便如以為應設以備體制則不宜聽
冷員虛廩其應裁應設著大學士會同該部議奏
欽此遵
旨議準將四譯館歸幷禮部會同館於禮部滿漢郎
中内簡選二人引
見候
旨簡用一人令其兼理定以三年更代換給印信以
昭信守其四譯館卿向加太常寺少卿銜於義
無取惟鴻臚有分引外國朝儀之職兼理之人
請加以提督會同四譯館禮部郎中兼鴻臚寺
少卿銜仍照原銜食俸升轉再會同館原設大
使一人朝鮮通官十有四人書吏八名皂隸六
名館夫十有八名照舊存留以備任使館舍舊
有三處一在
御河橋一在安定門大街一在正陽門外横街原
繫豫備貢使館舍並非會同館衙門今新設會
同四譯館衙門即以四譯館充設無庸更建所
有四譯館册籍番書仍於館内收貯又奏準
外國朝貢舊有館舍三處惟安定門大街一處
計七十四間當時原為朝鮮隨從人馬殷繁增
設嗣因使臣以住宿不便改館
御河橋其安定門一館經久不住今安南貢使到
京業安置横街館内
御河橋一所應留為朝鮮年貢居住但見據雲南
督臣題報南掌國入貢又據廣東撫臣題報暹
羅國入貢當兹萬國攸同之日自宜修理館舍
以昭體統安定門一館房宇雖多皆繫竒零湊
合又久未修理於觀瞻未肅地安門外有原建
正一真人公館一所計八十一間整齊完固已
屬閒曠將此處充設貢使館舍其安定門舊館
仍繳還内務府二十一年移地安門外貢使
館舍於宣武門内瞻雲坊
一象譯順治十五年題準會同館肄業官生無
定額凡有世業子弟通曉譯語者準劄館肄業
竢序班員闕依次充補學習三年滿日精通譯
語者支米又三年題授冠帶又三年咨吏部具
題實授序班乾隆二年奏準會同館司賓序
班實屬冗員槩行裁汰十三年議準四譯館
卿率其屬不過傳習各國譯字見在入貢諸國
朝鮮琉球安南表章本用漢文無須繙譯蘇禄
南掌文字館内原未肄習與暹羅表章率由各
省督撫令通事譯錄具題至百夷即川廣雲貴
各省土官今既改置州府或仍設土官皆隸版
圖事由本省回回高昌西番西天等國以及洮
岷河州烏思藏等處番僧見在入貢統隸理藩
院接待據理藩院覆稱高昌館字與蒙古同西
天館字與唐古忒同是該館並無承辦事務應
將四譯館歸幷禮部會同館原設提督四譯館
太常寺少卿一人典務一人並應裁汰原設回
回高昌西番西天暹羅緬甸八百百夷八館每
館序班一人譯字肄業生共九十六人應合回
回高昌西番西天為一館曰西域館除蒙古唐
古忒無庸置譯字生外將回回西番譯字生酌
留四人合暹羅緬甸百夷八百並蘇禄南掌為
一館曰百夷館將暹羅百夷譯字生酌留四人
原設序班八人酌留二人以備體制餘槩裁汰
再會同館大使向於各省雜職内推升今既以
四譯館歸幷會同館應照從前四譯館典務之
例於序班内升用由吏部論俸推補序班員闕
於譯字生内選補譯字生闕於在京童生内選
充由館呈部考補十六年奏準嗣後在會同
四譯館設立朝鮮譯學於下五旗朝鮮子弟内
各咨取四人令在館用心學習於見在諳曉譯
語通官内選擇二人教習凡通官員闕由部當
堂考試於應補旗分内擇精熟者充補如學習
日久不能諳曉者發回該旗别行咨取二十
三年奏準朝鮮通官裁去六品四人七品二人
增設八品二人
馬館
一芻牧順治初年設馬館以飼外藩駝馬内館
一在安定門外館三在通州(後改建館二一在宣武門一在東便)
(門外)内館筆帖式館尉各一人外館筆帖式一人
館尉二人主分撥餧養夏秋牧放之場一在
南苑西一在良鄉縣東牧馬十匹雇夫一名内館
夫日給銀七分外館夫日給銀八分其炊豆上
草飲水打掃等事由部别撥間丁十有一人承
直康熙十三年題準外藩馬駝在内外館牧
養時每羣撥官一人驍騎校一人領催一名驍
騎二名監看牧養至在場放青時每羣撥官一
人兵十名牧放如在通州館牧養撥防護官兵
由部移咨兵部取用每七匹雇夫一名凡承直
剉草上草擔水飲水炊豆打掃等差停其撥閒
丁皆雇民夫日各給銀一錢每年覈算申部察
覈移咨戶部奏銷其支應各藩炊豆及印烙拴
牌柴薪等項該館監督每季造册呈部察覈移
咨工部奏銷二十三年覆準内外馬館所設
筆帖式裁去以禮部理藩院司官為正副監督
各擬正陪引
見候
旨補用一年期滿更代又題準兩館餧養馬駝嗣
後五十匹以上每十匹用夫一名如不及五十
匹者仍照前例每七匹用夫一名三十一年
諭牧養外藩馬駝用旗員監看因屢屢更換以致不能
肥腯徒費錢糧可否特委官員監看著大學士會同
禮部理藩院議奏欽此遵
旨議準嗣後於八旗滿洲蒙古漢軍隨旗行走官員内
令該旗都統引
見每旗各用二人監看牧養各有專責如仍牧養不勤
該監督指名報部題參從重議處如監督徇情
不舉一幷參處三十三年覆準外藩馬駝牛
初到二日給空草三日至五日給半料八日後
給全料每馬給空草十四斤半料豆三升草十
四斤全料豆六升草十二斤每駝給空草十斤
半半料豆二升草十斤半全料豆四升草九斤
每牛給空草十四斤半料豆二升草十四斤全
料豆四升草十斤每日馬駝牛煮料柴各二斤
每駝十日給鹽半斤三十八年奉
旨索倫窮苦夏秋來時亦給與草料四十三年覆準
餧養外藩馬駝數目親王本身及從人六十匹
郡王五十匹貝勒額駙四十匹貝子和碩額駙
三十五匹公多羅額駙二十五匹固山額駙公
主之子姪有婣親台吉均十有五匹扎薩克台
吉十匹台吉塔布囊八匹都統子副都統五匹
固倫公主六十五匹和碩公主照親王例郡主
照郡王例縣主照貝勒例郡君照貝子例縣君
照公例鄉君照扎薩克台吉例四十四年覆
準嗣後餧養馬駝每十有三匹雇夫一名每夫
日給工食銀八分四十五年題準每日馬給
豆三升二合四勺草十二斤駝給豆三升二合
四勺草九斤牛給豆二升草十斤煮豆柴各一
斤半雍正五年覆準看守内外館官兵令五
日一更換七年奏準東便門外馬館改建倉
廒别擇得廣渠門外内務府屬菜園地照舊館
週圍撥給二百丈設立馬館將舊館所有瓦房
三間平房九間大門一座大小甎槽八十有五
交與工部拆移至新設之館照舊修造奉
旨不必交與工部修造爾部監造十三年奏準内外
馬館需用草料錢糧由監督請領採買銷算應
鑄給禮部内外馬館監督關防一切支領銷算
事令其鈐用乾隆二年奏準馬館採買草悉
照五城時價報銷於價貴時照數遞增價賤遞
減務期覈實浮冐者參處再運豆車價太常寺
館既經奏準官給馬館車價亦準一例支領
欽定大清會典則例卷九十五
