欽定大淸會典則例卷一百二十七
工部
營繕淸吏司
城垣
一
京城規制
内城周四十里南面廣二千二百九十五丈九尺
三寸北二千二百三十二丈四尺五寸東長千
七百八十六丈九尺三寸西千五百六十四丈
五尺二寸下石上甎共高三丈五尺五寸堞高
五尺八寸趾厚六丈二尺頂闊五丈設門九門
樓如之角樓四城垜一百七十有二旗礮房九
列戍八十四屯儲火藥房九十六所雉堞萬一
千三十有八礮窗二千一百有八凡門樓均朱
楹丹壁檐三層封檐列脊均綠琉璃城闉九惟
正陽門城闉闢三門譙樓一□樓三餘八門城
闉各一門譙樓□樓各一凡譙樓□樓均四面
甎垣設礮窗雉堞均畱槍竇正陽門東西崇文
門東宣武門西朝陽門南東直門南德勝門西
各設水關一均内外三層每層皆護以鐵栅
外城環内城南一面計二十八里南面廣二千四
百五十四丈四尺七寸東長一千八十五丈一
尺西一千九十三丈二尺下石上甎共高二丈
堞高四尺趾厚二丈頂闊一丈四尺設七門門
各有樓城闉七角樓六城垜六十有三列戍四
十二屯儲火藥房七所雉堞九千四百八十有
七礮窗八十有八凡東西便門樓及角樓制如
内城譙樓設礮窗雉堞均留槍竇東便門東西
便門東水關各一皆三洞每洞内外均有鐵栅
東便門西水關一内外二層鐵栅如之内城
濠河發源玉泉山經高梁橋至城西北分二支
一循城北轉東折而南一循城西轉南折而東
環繞九門經九牐匯流至大通橋而東悉砌甎
石於兩岸地形高下不同濠之淺深因之正陽
門外石梁三餘八門各跨一梁外城濠河亦自
玉泉山分流至西角樓遶城南流折而東至東
角樓環遶七門東逹運河門外各跨一梁
一守禦器械内城正陽門信礮五大礮十礮車
十火藥一甕(計三十斤)號杆龍旗號鐙各五櫜鞬二
十弓二十矢四百架二座鳥槍長槍各二十架
二座餘八門如之雲牌各一崇文門東直門鐘
各一無雲牌正陽門鎖鑰四紅杖四十餘八門
半之正陽崇文宣武朝陽四門激筩各一正陽
朝陽阜成西直安定五門各貯墊板十有六塊
崇文等八門共分貯舊礮千八百二十有七
外城永定門鎖鑰二雲牌一櫜鞬十弓十矢二
百長槍十銅礮五礮車五火藥二千斤餘六門
均如之永定門烘藥二十九斤右安門十有四
斤餘五門各貯二十八斤各有竒西便門紅杖
二十廣寧門紅杖十餘各四十
一修繕
京城崇德年定城垣房屋衙門工完令部臣察驗
堅否工作不堪者即令原管工官修理如果堅
固仍定限三年内塌壞者責令賠修順治十
七年題準由部委官不時廵視内外城垣凡有
損壞即行修葺康熙五年題準内城下護城
河岸遇有水衝處由部委官修築外城河岸順
天府及五城官修築又題準凡城上遇有窪
漏之處步軍統領即會同本部委官察驗修補
堆築堅緻俾水道流通無致浸齧二十八年
題準外羅城東便門起至西便門止水關倒壞
之處本部侍郎會同府尹監修三十九年議
準嗣後八旗城上火藥房遇有傾圯由部會同
步軍統領察驗覈算奏聞令步軍營官兵修理
其餘由部修理雍正八年覆準内外城牆除
土心之外舊趾闊五六尺頂闊三四五尺不等
今議以趾闊六尺頂闊四尺著為定例城頂海
墁堅築灰土鋪墊平坦毋使積水向來城垣竢
有坍塌始行修葺不惟城甎破損而牽連坍塌
者必多嗣後著步軍統領會同本部各委官一
人不時廵視於雨水之前修葺堅固一年任滿
委官更代
一直省城垣順治十一年
諭各省城垣傾圯橋梁毁壞地方官能設法修葺不致
累民者該督撫具題敘錄欽此十五年覆準各官
捐修城垣務將丈尺及用過工料逐一詳勘方
準具題如藉端科斂累民即行指參又題準
修完邊牆五十丈至百丈者紀錄一次十六
年覆準禁止有司罰百姓修築城樓雉堞康
熙元年題準捐修城垣務照舊式堅築取結報
部如不合舊式並三年内塌壞者管工官役該
督撫指名參處三年定凡捐修城垣譙樓雉
堞房屋等項督撫親身察驗保題若三年内損
壞者監工員及該督撫皆降級賠修四年奉
旨捐修城垣令附近道員驗看取具堅固印結督撫具
題議敘七年議準停止見任官捐修城垣事例
十五年題準城池不豫先修理以致傾圯者罰
俸六月二十四年題準各省倒壞城垣令督
撫稽察速行修築堅固彙數報部如仍漫不修
理將該督撫交部議處三十三年覆準提鎮
及專城副將參游每年量捐工食給與步戰守
兵修理邊牆至二百丈者紀綠一次八百丈者
加一級多者照數遞加各將弁量捐銀數修理
丈尺每年造册具報兵部察覈具題照例議敘
三十四年議準修築邊牆每兵日給銀四分
邊汛武官捐銀至六百兩者準隨帶加一級三
百兩者不隨帶加一級百兩者紀錄一次五
十五年覆準修築邊牆議敘之處著永行停止
如有傾圯令各鎮同地方官及時修補雍正
五年議準行令直省督撫察所屬各處城垣如
些小坍塌令地方官及時修補如漫不經心以
致坍塌過多即行參奏其原坍已多者地方官
量行捐修工完詳報委勘工程堅固量予議敘
如興工未竣遇有升遷事故將所修城垣造入
交盤册内移交接任官續修工完分别新舊造
册報部倘地方官因循怠忽或未修捏報並藉
修城名色科斂民間者督撫題參治罪七年
定外省新修城垣地方官遇有升轉離任將有
無坍塌之處交代與接任官交代不明致有坍
壞仍著前任官修補八年覆準晉省坍塌邊
牆該地方文武各官不時修築果能堅固如式
百丈以上者該撫提勘確年終題請議敘準予
紀錄一次多者以次計算不及百丈者該撫提
酌量奬勵倘捏報修築照妄冒軍功例治罪
乾隆元年覆準各處城垣遇有些小坍塌令地
方官於農隙時修補如有任其坍塌者即行參
奏其坍塌已多需費浩繁者該督撫分别緩急
報部有必應急修者一并妥議具題二年
諭今年春夏之交直隸山東雨澤愆期二麥歉收雖
屢降諭旨蠲振平糶恐閭閻尚有艱食之虞著廵
撫悉心計議開渠築堤修葺城垣等事酌量舉行
使貧民傭工就食兼贍家口庶免流離再年歲豐
歉難定而工程之修理者必先有成局然後可以
隨時興舉一省之中工程之最大者莫如城郭而
地方以何處爲最要又以何處爲當先應令各督
撫確察分别緩急豫爲估計造册報部將來如有
水旱欲以工代振即可按籍速爲辦理於民生殊
有裨益欽此九年奏準州縣城垣雖年久難免
損壞亦由於地方有司未能隨時修葺以致日
益傾圯有曾經題咨估需工料僅數百金至千
餘金者嗣又陸續坍塌估至一二萬金不等是
前估未修續坍又至何所底止應就見在坍塌
之處報有段落丈尺及已經勘估報有工料銀
數者爲準造册由府州覈明詳撫存案飭令加
謹防範嗣後凡有續坍處所除猝遇暴水衝壞
以及積雨淋坍實在工程浩大者據實詳明委
該管府州親詣確勘出結造册咨部存案竢歉
歲以工代振外其餘些小坍塌均責令州縣於
農隙時酌撥本地就近民夫徐爲修補不得濫
請動項亦不許請留代振致滋推諉仍責令該
管府州於每年盤察所屬時攜帶原估册籍親
加勘驗果無未經補修之工程即加結備考倘
有續坍未經修整即酌定限期勒令修理完固
如延玩不修該府州即以玩視城工詳參倘通
同徇隱即令該府州分認賠修至見在已坍者
亦應分别工料多寡次第修舉州縣原設有存
公銀地方公事孰大於城垣即以此項購料興
築並非捐墊其估需千金者除土方小工酌用
民力外所需料價均令各州縣即在額設存公
項下動用按年分修完固如遇升遷離任著接
署之官驗明工段設有短少詳令修足倘通同
徇隱著落署官賠修十三年覆準令各省督
撫將所屬城垣周若干里高厚若干丈尺並見
在坍塌長闊厚各若干逐一造册報明以備稽
察其或别有些小坍塌之處責令地方官及時
修補倘玩視不修致令日漸傾圯即著賠修仍
照例參處如遇新舊交代著新任官照册察明
令前任官賠修倘徇隱不報著新任官賠修
又議準陜省邊牆在河套内者二千里在河西
者三千里套内之地沙浮無土而輕颺牆當浮
沙之上坍塌者多河西之沙兼土而實坍塌者
少套内舊建十有二堡見在居人八百十有九
砦七十八小墩十有五大墩尚有堅完可觀者
其牆雖傅浮沙亦可爲中外之限一切甎石自
不應聽其倒塌爲閒人取去若河西之牆則尤
不可使之漸壞令陜西督撫將見在邊牆飭令
該管官弁加意保護其有坍塌甎石收貯備用
毋許聽人竊取如漫不經心即將該管官弁照
例指參凡有邊牆各省均照此例辦理
一城垣禁令順治二年定内外城樓及城上堆
舖不許閒人登視違者交部治罪十七年題
準内外城垣凡有頑民竊甎盜賣者送刑部依
律治罪雍正八年奏準令步軍統領嚴飭該
管營弁不許附近居民於城根取土乾隆九
年
諭各省城垣自應加謹防範以資保障其殘闕處所
修理雖有緩急若地方官果能隨時補葺自不至
介然成路豈可縱容民人登陟不爲察禁整理朕
從前經過地方見有殘闕之處聽民人踰越漸成
路徑者令各省督撫董率有司留心整飭毋得仍
前玩視欽此
鐘鼓樓附
鼓樓在
皇城地安門北趾高一丈二尺廣十六丈七尺有
竒縱減三之一四面有階上建樓五間重檐前
後劵門六左右劵門二磴道門一繞以圍廊甎
垣周匝鐘樓在鼔樓北制相埓建樓三間柱
梲榱題悉制以石(舊制用木乾隆十年改建以石十二年告成)
府第(房屋附)
一府第規制崇德年間定親王府制正屋一座
廂房二座臺基高十尺内門一重在臺基之外
均綠瓦門柱朱髤大門一重兩層樓一座及其
餘房屋均於平地建造樓大門用㼧瓦餘屋用
版瓦郡王府制大門一重正屋一座廂房二座
臺基高八尺内門一重在臺基之上正屋内門
均綠瓦門柱朱髤廂房用㼧瓦餘與親王府同
貝勒府制大門一重正屋一座廂房二座臺基
高六尺内門一重在臺基之上均㼧瓦門柱朱
髤餘與郡王府同貝子府制大門一重正屋一
座廂房二座均於平地建造用版瓦門柱朱髤
順治九年題準親王府基高十尺外周圍牆
正門廣五間啟門三正殿廣七間前墀周衛石
闌左右翼樓各廣九間後殿廣五間寢室二重
各廣五間後樓一重上下各廣七間自後殿至
樓左右均列廣廡正門殿寢均綠色琉璃瓦後
樓翼樓旁廡均本色㼧瓦正殿上安螭吻壓脊
仙人以次凡七種餘屋用五種凡有正屋正樓
門柱均紅靑油飾每門金釘六十有三梁棟貼
金繪畫五爪雲龍及各色花草正殿中設座高
八尺廣十有一尺修九尺座基高尺有五寸朱
髤彩繪五色雲龍座後屏三開上繪金雲龍均
五爪雕刻龍首有禁凡旁廡樓屋均丹楹朱戶
其府庫倉廩廚廐及祗候各執事房屋隨宜建
置於左右門柱黑油屋均版瓦世子府制基高
八尺正門一重正屋四重正樓一重其間數修
廣及正門金釘正屋壓脊均減親王七分之二
梁棟貼金繪畫四爪雲蟒各色花卉正屋不設
座餘與親王府同郡王府制與世子府同貝勒
府制基高六尺正門三間啟門一堂屋五重各
廣五間均用㼧瓦壓脊二獅子海馬門柱紅青
油飾梁棟貼金彩畫花草餘與郡王府同貝子
府制基高二尺正房三間啟門一堂屋四重各
廣五間脊安望獸餘與具勒府同鎮國公輔國
公府制均與貝子府同又題準公侯以下官
民房屋臺階高一尺梁棟許繪五彩雜花柱用
素油門用黑飾官員住屋中梁貼金二品以上
官正房得立望獸餘不得擅用十八年題準
公侯以下三品官以上房屋臺階高二尺四品
官以下至士民房屋臺階高一尺
一
賜宅額數順治五年題準一品官給屋二十間二品
官十有五間三品官十有二間四品十間五品
七間六品七品四間八九品官三間護軍領催
驍騎各一間十六年題準一品官給屋十有
四間二品十有二間三品十間四品八間五品
六間六七品各四間八九品各三間護軍領催
給屋二間驍騎步軍一間或買或造照數撥給
又定侍衛等給屋數目均照文官例一等侍
衛照三品官二等侍衛照四品官三等侍衛照
五品官藍翎侍衛照六七品官其護軍前鋒領
催等各給屋二間驍騎閒散人等各給屋一間
一屋價順治五年題準一等屋每間折給銀百
二十兩二等屋每間百兩三等屋每間八十兩
四等屋六十兩五等屋四十兩六等屋二十兩
侍衛等屋折價亦如之九年議準六等屋每
間折給銀三十兩又定凡由内城遷徙外城
官民照原住屋數給銀爲拆蓋之費仍令部同
五城御史察南城官地並民閒空地給與營造
康熙七年題準
盛京後來兵丁未得房屋者該旗咨部照每人給
屋一間例折給價銀三十兩令其自行建造
八年題準自一等屋至六等屋各減銀十兩嗣
後各處投誠人員給與官地建屋均照此例給
價
一八旗房屋順治十一年議準八旗官員兵丁
均照分定地方居住若遇調旗更地仍準住原
處有情願買屋遷移者聽從其便該都統等不
許強令遷移如欲自蓋房屋者該都統察給本
旗空地準令自造至外來歸附之人應得房屋
照所撥旗分買屋安插若無房屋由部於本旗
空地蓋給乾隆六年議準旗民傾圯房屋情
願自行修理者勒限令其苫蓋力不能修者酌
量借給官銀修理若力不能修情願交官修理
者照例給與房價動帑修補並分别緩急先將
通衢大街房屋基地情願交官修理者給與價
直委官估修借銀自修者借給官銀分限扣還
及時辦理其巷内臨街房屋統於次年借給官
銀陸續興修
一禁令順治初年定王府營建悉遵定制如基
址過高或多蓋房屋者皆治以罪四年鄭親
王建造王府殿基踰制又擅用銅獅龜鶴罰銀
二千兩雍正十二年議準
京師重地房舍屋廬自應聯絡整齊方足壯觀瞻
而資防範嗣後旗民等房屋完整堅固不得無
端拆賣倘有勢在廹需萬不得已止許拆賣院
内竒零之房其臨街房屋一槩不許拆賣乾
隆八年奏準兵民人等臨街房屋皆其恆産非
有急故誰肯輕棄或因年久傾圮修整無力即
欲變價苦無售主又礙禁令不敢違例拆賣勢
必日就坍倒甎瓦木植盡歸無用嗣後除旗人
指俸認買官房扣限未滿私行拆賣者照例治
罪外其已清帑項作爲本人産業或因傾頽無
力修整或有萬不得已拆賣濟急情由城内報
明該地方步軍尉城外報明司坊官存案準其
拆賣其有不告官司將認買官房私行拆賣者
察出照例治罪至於兵丁自置産業無論院内
臨街均聽自便番役人等不得藉端勒索又
奏準
京城廬舍觀瞻所繫今旗民臨街房屋準其拆賣
雖屬便民之舉但不爲設法辦理恐將來拆毁
過多不足以肅觀瞻嗣後旗民人等臨街房屋
實在拆賣濟急者呈明該地方官察看果繫僻
巷尚可建築牆垣令其拆賣即行築牆遮蔽聯
絡整齊其餘臨街房屋不可建築牆垣者仍一
槩不準拆毁十九年
諭京師爲萬方輻輳之地街衢廬舍理應整齊周密
以肅觀瞻乃近來京城内外多有拆舊房屋者行
戸等亦藉以居竒射利此陋習也見因八旗人衆
居住不敷特發帑金增置以資棲止該管大員秪
圖近便率購舊料致將已成之屋輾轉拆蓋料物
必多耗折是因增而轉減於生計亦屬無益著工
部步軍統領順天府尹五城御史出示嚴行禁止
欽此
一優䘏順治十年
京城霪雨倒塌房屋奉
旨發内帑銀八萬兩撫䘏滿漢兵民又覆準令五城
御史察造空舖火房安息窮民所用錢糧於工
部支取又覆準每城造棲流所屋二十間交
五城察管俾窮民得所康熙十八年以
京師地震傾倒房屋奉
旨發内帑銀十萬兩振䘏兵民雍正三年
諭今年雨水過多人家屋漏牆垣倒塌貧乏兵丁不能
修葺朕深加憐念所宜特沛恩施務令咸得安居著
發戸部庫帑九萬兩賞與八旗每旗萬兩上三旗内
府佐領萬兩俾貧乏兵丁修理房屋得有裨益欽此
五年
諭邇來頻雨想八旗兵丁房屋牆垣必有坍塌者將戸
部庫銀賞給滿洲旗下每佐領百兩蒙古漢軍人數
較少蒙古旗下每佐領七十兩漢軍旗下每佐領五
十兩上三旗内府佐領内管領及五旗諸王之府屬
佐領照滿洲旗例賞給諸王之管領下人等不必賞
給將所賞銀交與各旗該佐領察屋垣倒壞應賞者
賞之如該佐領下無屋垣倒壞者即均勻賞給欽此
又
諭來京考試舉子等朕加恩體䘏屢諭崇文門監督不
必檢其行李致滋勒索但恐廵役人等未必奉行盡
善且恐日久弊生或有不肖之徒假冒舉子名色夾
帶貨物亦未可定可於蘆溝橋收税之所設立店房
務期寬展可容多人令考試舉子等即於店内安放
行李其行李内有無應行上税之項著人驗看看畢
給與照單令其入城廣寧門不必重驗如此則舉子
行裝不致狼籍亦可免宵小假冒之弊即尋常商賈
在内歇宿亦屬甚便此事可否舉行之處詳加酌議
具奏欽此遵
旨議準於蘆溝橋之西北近税局處建造房屋三所共
八十八間乾隆二年奉
旨賞給公産地價銀十有六萬七千餘兩建立官房
分給旗人居住十六年奏準先經直督奏請八
旗正戸人等有願下屯種地者上地撥給百畝
中地百五十畝下地二百畝並給與房屋牛具
銀令其下屯耕種以裨生計今乃不惟無益且
有不肖之徒冒領花消逃回京者應令直督察
緝逃戸依律治罪嗣後旗人停其下屯種地但
八旗生齒日繁無業旗人難免不敷居住之慮
京畿重地空隙之處理宜修建整齊請將分給八
旗屯種人戸存退餘絶地畝租銀及直屬見存
續行入官與未賣公産等地歲入租銀令步軍
統領檢出
京城空隙地基給價置買交與工部估建官房賞
給貧乏旗人居住其臨街房屋或有坍塌詢明
原業情願售賣者照例給價置買一例修建仍
將用過工料銀按年題銷各旗該管官不時稽
察或有私相典售者將房屋徹出價銀入官照
律治罪該管官不能察出亦照例議處再乾隆
二年分給旗人官房迄今十有五年或有坍塌
不堪居住及不肖人私相典售者令各旗嚴察
毋得徇隱如有坍塌之處覈明報部確估興修
彙案題銷隨按八旗地界檢點出空隙地基五
百三十八處内情願自己修葺者二百七十八
處無庸建造者五十四處其餘空地二百六處
約可蓋房三千九百六十一間委官估計竢辦
料齊備陸續興修再八旗所報官修地基内此
際如有復報自修者準其自行修理見報自修
地基内倘不能自修復行報官修理者亦準其
呈報官爲修理見在旗人居住官房如有坍塌
竢各旗送齊一例興修十八年先將八旗空地
一百三十七處增蓋官房四百四所計二千六
百六十四間門樓千二百六十一間垣牆三千
四百五十一丈官買地基一百十有八處折見
方丈七千三百六十餘丈共約估物料工價銀
十有四萬一千五百餘兩陸續由戸部支領工
竣覈實題銷
公廨
一修理公廨順治八年題準凡有錢糧衙門或
遇損壞由部委官估計酌定工料數目轉行該
衙門動支雜項銀徑自修理原無錢糧衙門由
部議估興工又題準八旗演武教場各按旗
分建立十年議準親王以下宗室子弟建立
宗學量給工價自行蓋造十一年覆準委官
修理國子監衙門動支該監積貯銀如有不敷
由部增給嗣後如有損壞該監動額設錢糧自
行修理十三年建
大閱教場於德勝門外十八年改鑲黃旗教場於
安定門外正黃旗教場於德勝門外正白旗教
場於東直門外鑲白旗教場於朝陽門外正紅
鑲紅旗教場於阜成門外正藍旗教場於崇文
門外鑲藍旗教場於宣武門外各建演武廳
康熙元年定
京城貢院每逢試期順天府咨呈工部委官修理
今各項錢糧歸并戸部應令工部委員會同順
天府官確估具題交順天府動該府存貯戸部
銀修理工完造册報部覈銷其貢院廳堂房屋
共二百十有八間東西號舍共七千二百四十
間七年題準八旗官學房舍傾圮察覈修理
十一年覆準增蓋貢院號舍千間二十四
年題準修理貢院號舍易以椽瓦三十八年
覆準貢院前建牌坊三座四十一年題準貢
院號舍不足向例復取轎號今加增號舍七十
五間以免舖戸擾累五十四年覆準重建明
遠樓四角樓修蓋號房千五百間及都統監察
謄錄供給等處房屋外圍牆垣槩砌以甎雍
正二年
諭宗室學房左右兩翼著各立一所欽此遵
旨議準左翼給鐙市口官房百有三間右翼給瞻雲坊
官房九十二間又題準增給八旗官學房舍
八十三間又議準八旗教場各造演武廳一
座鑲黃正黃旗各五間餘六旗各三間看守房
各三間四年奏準將安定門内大街官房六
十七間爲步軍統領衙署七年奏準五城司
坊官惟東城正指揮舊有衙署餘皆賃屋治事
請酌撥官房十有四處賞給各城司坊作爲官
廨十二年奏準步軍統領所轄捕盜旗員三
營將備以及番役人等拏獲人犯向無公所羈
禁繫原差領回看守待質是以蠹役得以藉端
索詐多方恐嚇擬於衙署之内設立羈禁審犯
之所仍請照監犯例支領柴米别委弁兵看守
以杜兵丁番役人等需索恐嚇之弊但見有公
署既無羈禁審犯之地且問事處所密邇街衢
未爲允當請將瞻雲坊内務府官房九十四間
給爲步軍統領官廨舊有安定門大街公署仍
交與内務府收管又議準貢院地既寬大房
屋號舍甚多一應房舍什物等項應設立專官
管理將順天府屬照磨移駐貢院於貢院西轅
門内空基蓋造房屋十有二間令照磨居住掌
管貢院並經管一應存貯官物又議準步軍
統領所轄廵捕三營游守向無衙署本汛緊要
地方無可賃房屋内汛皆然其外汛落鄉更難
得堪作衙署之屋均於關廂附近租賃民房實
不便稽察廵緝應照五城司坊之例於該汛適
中緊要地面給與官房以爲衙署見在官房之
内可作衙署者共五十處但房間多寡不等難
以畫一分撥今擬給游擊二十餘間守備十餘
間無官房處量給官地令其起蓋衙署其需用
工料於步軍統領衙門存公房租銀内動用仍
令該統領委官據實確估工竣之日造册咨部
覈銷十三年覆準增設貢院號舍千六百八
十五間與前八千三百十有五間統成萬間之
數如式建造工完造册題銷乾隆二十一年
奏準將
地安門外禮部會同館宇改爲步軍統領公廨舊
有宣武門内瞻雲坊公廨即改爲禮部會同館
一各省分廨雍正二年覆準凡督撫提鎮及有
屬員之官涖任其屬官科累兵民修理衙署備
辦器皿及州縣守禦等官到任屬下人役鋪設
修理累及兵民者悉嚴行禁止不肖有司指稱
修飾衙署等項科累兵民該上司即據實指名
題參文職照科斂律武弁照剋扣律治罪如該
上司徇庇或勒令屬官修理衙署者發覺之日
將該上司一并交部分别議處再官員離任署
内在官一應物件移交接任官倘物件被家人
毁盜將家人照毁盜官物律治罪其毁盜物件
仍著舊任官照數賠補又議準地方有司遇
有修理衙署及一應官事所用工料器物務照
時價給發舖戸工役買備其設立總甲出票官
買派工伺候之處嚴行禁止倘有不肖官員肆
行科斂擾累小民者該管上司即指名題參從
重治罪如該上司隱匿徇庇或别經發覺或被
旁人首告或被科道紏參將該管上司一并交
部議處乾隆元年
諭各省州縣與民最親凡大小案件無不始終於州
縣衙門是以舊制錢糧刑名等項分委承辦設有
六房即附於州縣公堂之左右使經制胥吏居處
其中既專一其心志亦愼重其防閑立法最善乃
聞近年以來多有六房傾圮不加修葺胥吏棲身
無所往往挾其卷牘收藏於家每遇急需檢閱之
案無以存貯悉以胥吏之口爲憑而隱匿抽換之
弊不可枚舉前後印官雖心知其弊而因循苟且
或修理無資遂沿習而不知整理此亦有關吏治
之一端也著各省督撫通行所屬州縣驗明六房
屋宇或有未備者各於舊基如式建造將一應案
牘愼密收藏並分别號件登記總簿以備稽考倘
胥吏換班有私帶文卷出署者從重治罪若本官
失察一并議處其修造之費著該督撫藩司於本
省公用銀内確估給發欽此五年奏準各省文
武衙署照倉庫營房之例造入交盤册内前後
交代如有些小滲漏坍塌令該官弁隨時黏補
修理如實繫年久傾圮必須拆卸大修需費浩
繁者亦照城垣之例該官弁詳明督撫委官勘
估取具並無浮開印結該督撫確覈具題議覆
興修十六年奏準雲南督撫學政藩臬糧鹽
及迤西道各衙門因地處邊陲山高風烈房屋
皆用㼧瓦灰泥膠砌一處滲漏拆修通體皆須
苫蓋且梁柱椽枋易於折蛀亦須不時更換工
多費繁先繫斂自里民總名公件嗣後覈實清
釐按衙署之大小定修費之多寡督撫二衙門
每年各修理銀八百兩藩司六百兩臬司四百
兩糧鹽二道各二百四十兩迤西道及學政衙
門各二百兩按年聽其自行支銷相沿已久乾
隆十三年釐定章程未準戸部議及但滇省屋
宇情形與他省迥異實在必需況迤東道衙署
因向無額設循照迤西道之例年給修署銀二
百兩業經列入章程則各該衙門自應一例準
其支給應將此項修署銀在乾隆十三年未定
章程以前者免其造册報銷已定章程以後者
仍準按年於公件項下照數動給又奏準雲
南督撫學政司道衙署該撫以該省屋宇情形
與他省迥異實在必需隨時修理奏請按年照
數支給惟是一切工程定例由部覈銷今按年
自行支給有餘不敷無憑稽察且官署既經修
理自可以保固數年何至歲需葺治請自乾隆
五年至十一年在未定章程以前者應遵
旨免其造册報銷至乾隆十三年以後動支銀數章
程案内既無議給之款應令該撫將十三四五
等年修理之項轉飭造册報部覈銷嗣後該省
督撫學政藩臬糧鹽及迤西道各官衙署未便
按年支修如果勘明滲漏坍塌必須修葺仍令
該撫隨時奏明動款興修實用實銷毋得浮於
從前酌定之數並將確估工料細數據實報部
覈銷
倉廒
一倉廒營建順治初年定
京城八倉通州三倉每倉以五間爲一廒每間七
檩六椽闊丈四尺深五丈三尺山柱高二丈二
尺五寸檐柱高丈五尺五寸每廒頂各開氣樓
一座廒底甎砌上鋪木板廒門及牆下均開竇
穴以洩地氣京倉祿米倉共二十五廒官廳
三間官舍七間科房三間井一南新倉共三
十廒官廳一座官舍八間科房四間井一舊
太倉共四十二廒官廳三間科房三間井二
海運倉共三十八廒官廳三間科房三間井一
北新倉共四十九廒官廳三間科房四間井
二富新倉共二十八廒官廳三間官舍八間
科房三間井二興平倉共三十廒官廳三間
科房二間班房一間井一太平倉共十有五
廒水門三道官廳三間官舍四間科房三間
通州西倉共一百十有二廒倉西門官廳三間
後房一間倉南門官廳三間後房一間井三
中倉共六十四廒倉南門官廳三間倉東門官
廳三間倉北門官廳三間科房三間井一南
倉共四十五廒倉東門官廳三間倉北門官廳
三間官舍六間科房一間井一(乾隆十八年奏裁)石
壩號房五十六間大通橋盤糧廳三間號房六
十四間朝陽門外號房二十八間
一倉廒增建順治十七年覆準各倉場基囤基
均用甎鋪砌康熙六年題準增設京倉廒房
由部確估移咨戸部轉行倉場動支通濟庫輕
齎銀如不足用戸部補給二十二年題準增
造海運祿米等倉八十一廒三十二年題準
舊太南新等六倉增三十六廒通倉增十廒
四十一年題準通州增建看守三倉官房四十
八間兵房二百四十間四十二年題準富新
太平等倉增四十一廒通倉增二十四廒四
十四年議準太平倉廒歸并祿米倉别建三十
新廒四十六年題準建本裕倉三十廒號房
五間井一四十九年題準大通橋號房十間
歸并太平倉改建十廒五十二年議準通州
中南大西三倉增建百廒五十五年題準舊
太海運太平等倉增四十六廒五十六年題
準興平南新等倉增三十一廒通倉增二十四
廒雍正元年議準建萬安倉四十二廒官廳
三間官舍十間科房三間又議準太平倉南
增二十五廒海運等倉增三十九廒通倉增二
十四廒二年奏準重修石壩號房三十間建
造土壩號房三十間增造通州新舊二城號房
各十有五間四年議準萬安倉照太平倉之
例增立東水門二道五年議準大通橋河東
號房十有六間移建於朝陽門外又議準石
壩號房見有五十六間外增建五十間朝陽門
外見有號房二十八間外增建十有四間六
年議準增建裕豐倉共六十三廒官廳三間官
舍十有五間科房六間又增建儲濟倉共百有
八廒官廳三間後廳三間科房三間井一七
年奏準北新海運南新舊太富新興平祿米七
倉共建堆房三十三所太平萬安二倉共建堆
房八所交與該倉監修官蓋造照例保固三年
是年議準增建豐益倉共三十廒官廳三間
官舍二十間科房四間號房十間退堂房三間
(皆由内務府經理)又議準各倉附近之處撥給官房
三間以爲收貯文卷辦事之所如無官房可撥
即於本倉茶果銀内動用建造八年奉
旨本裕倉圍牆下用甎砌水道别倉亦照此例乾隆
元年議準在京各倉積貯充盈新糧不敷收受
祿米裕豐富新三倉並無隙地無庸增建南新
倉增一廒舊太倉增九廒海運倉增二十廒北
新倉增五廒興平倉增一廒太平倉增六廒萬
安倉增三廒儲濟倉增四十八廒二年題準
萬安倉東水門二道移建太平倉四年議準
分儲濟倉四十八廒建萬安東倉增建官廳三
間科房三間以舊萬安倉爲萬安西倉六年
議準京通各倉各就廒房之多寡地基之廣狹
酌增井以備緩急太平裕豐二倉取水近便毋
庸掘井祿米倉增井五南新富新北新三倉各
增井八舊太興平二倉增井七海運倉增井九
儲濟本裕二倉各增井二萬安西倉開建東水
門五道萬安東倉掘井四通州西倉增井六中
倉增科房十間井四南倉增井三又議準倉
中竹席板木因積貯充實並無空廒堆貯應於
廒座相間處依牆下柱上加椽瓦後用牐版每
倉修蓋三五處以資收貯計祿米南新舊太海
運富新興平太平東西萬安儲濟十倉各建貯
席板房三間北新裕豐二倉各建貯席板房五
間
一修葺倉廒順治初年定三年一小修五年一
大修工價屬戸部辦料屬工部自錢糧歸并戸
部所需料價銀並咨戸部給發又覆準守倉
夫役每名月給米六斗每歲額修倉廒七十五
間如遇工作每名日給米一升九年題準京
通倉廒小修屬倉場侍郎酌量委監督隨時修
理於戸部支銀如遇大修時由部確察勘估措
辦物料戸部給發工匠價直十三年題準修
理倉廒所估應用物料工價經管官造册移送
廵倉御史察覈如有取用舊材開銷新價及虛
報浮估者聽廵倉御史糾參十六年議準修
造倉廒三年内損壞者令原修官役賠修一年
内坍塌者除原修官役賠修外仍照例治罪
康熙五年題準停止倉廒歲修之例如遇漕糧
壅積闕廒收貯或有坍壞應修者倉場侍郎具
題
勅部會同戸部暨倉場侍郎察驗確估具題修理
六年議準通倉應修廒房倉場侍郎具題由部
會同戸部公同驗估動支通濟庫輕齎銀發通
惠河分司鳩舉十八年題準京倉差本部官
督修通倉交通惠河分司修理仍差戸部官一
人公同估計其通濟庫輕齎銀截充兵餉應用
銀於戸部支取二十五年
諭聞得倉廒年久滲漏米糧浥爛深厚倉糧軍民所需
關繫綦重毁壞漏雨應修廒房倉場侍郎親身逐一
細察具題欽此遵
旨議準動通濟庫銀交各監督修理嗣後倉廒倒壞即
照此例修理造入年終册内題銷三十八年
覆準嗣後各倉廒及號房圍牆或有倒塌倉場
侍郎親身驗明即令該監督等估計動用通濟
庫銀呈報戸部速行修理工完將用過銀數奏
銷雍正二年覆準各倉牆垣如有滲漏坍塌
之處該監督報明倉場侍郎即親身驗看明白
該監督果能捐修完固竢任滿交代清楚之後
倉場侍郎覈明具題將實在捐修銀數造册送
部覈明交與吏部照例議敘按銀數多寡準其
加級紀錄以示奬勵三年奏準京倉向用木
板鋪墊十年一換通倉例用席片應將京倉展
限至十六年一換所餘木板鋪墊通倉四年
覆準各倉已開濬水溝墊土造橋令各監督於
每年二八月中廵視疏濬永爲定例不行修築
者題參議處並行令步軍統領飭該地方步軍
禁止堆積壅滯又覆準令倉場侍郎驗明見
在放空之廒即將見存板木滿鋪廒底堅固鋪
墊如有不敷確估報部動支戸部庫銀採買板
木應用嗣後放空之廒竢各省随糧解送本色
板木到日陸續鋪墊五年
諭京通倉廒多有屋瓦滲漏牆垣損壞者在京各倉每
倉或都統或副都統各一人御史中不論滿漢每倉
各委一人專任稽察之責其支放奏銷等事不必經
管惟倉房滲漏牆垣損壞與倉内鋪墊及匪類偷竊
各弊察出即行文倉場侍郎知之若倉場侍郎遲延
不及時辦理妥協即據實奏聞倘不能察出弊端以
致虧損倉糧著落稽察之都統副都統御史與倉場
監督等分賠其通州三倉即照此例交與通永道通
州副將稽察其失察分賠之例亦與京倉同欽此
十二年議準京中各倉每年戸部各發銀百兩
交貯倉場侍郎衙門凡有一切竒零修葺之處
該監督確估申報倉場侍郎並稽察之都統御
史會覈領銀及時修補如有違誤稽察官據實
參奏工竣照例保固造册送部委官覈驗倉場
衙門仍於歲終彙造各倉用銀清册送部覆覈
題銷至工程用銀在百兩以上者應令稽察之
都統御史會同倉場侍郎詳細估計專案奏明
於戸部領銀興修工竣日造册送部題銷乾
隆三年覆準通州西中南三倉放空之廒有應
修者所需工料銀照在京之例豫行估計報部
如百兩以上者題請動項工竣造册題銷如不
及百兩者就近在於通庫輕齎銀内動支興修
工竣據實造册報部察覈仍於歲終將準銷銀
數彙册具題至扣存公費銀竢動用完工將逐
項準銷細數開單咨部四年奏準凡各倉修
理工程咨部委官估計將清册移送該倉自行
修葺工完之日該倉廵察細加察驗造册送部
委官察覈俾承修官於工程不敢草率於錢糧
不致浮冒若將倉廒工程令工部委官估計復
委官監修及至工竣又繫工部司官察覈其中
恐有扶同侵隱之弊應將各倉工程照舊自行
修理工部料估覈銷則彼此互相稽察均有裨
益六年奏準各倉廒鋪墊板木向例十六年
一換今皆堅固整齊毋庸復拘定例統竢每季
放空之後察有朽壞者用歲收板木每廒酌量
抽換隨時修理八年奏準各倉廒抽換板片
例應由部委官察驗覈銷每因新糧到通需廒
貯米不及候驗嗣後抽換廒板如在新糧未到
糧務完竣之日仍照舊例辦理倘遇新糧到通
之時由倉場侍郎委官就近察驗咨部覈銷
十八年
諭嗣後各倉遇有應修工程著工部倉場該旗各委
官一人會同料估修理欽此又奏準通州西中
南三倉收貯漕白米糧支放俸糈每年額貯至
多不過四五十萬石不等計各倉廒貯米之外
見空者二百二十六廒酌量情形西中二倉足
敷收貯南倉八十一廒似可不設再雍正年門
京師增建東西萬安裕豐儲濟等四倉漕糧運京
者多通倉貯米只有此數因之空廒日增而滲
漏傾頽亦所時有定例廒房應修無論有無需
用該監督例應呈報察覈興修工竣仍多閒置
虛糜帑金請竢南倉米糧放完之後即將該倉
裁汰其額貯數目歸并西中二倉照常收貯無
庸再爲設立見在報修之廒即行停止
一直省倉廒順治十三年議準積榖振濟務令
修葺倉廒康熙二十四年議準喜峯口張家
口下堡城殺虎口殺虎堡城内各造倉房五間
二十五年題準默爾根地方起造倉廒收貯
米穀二十六年題準古北口建造倉房十有
五間三十一年覆準古北口外坡賴村建造
倉房十有五間三十二年奏準湖灘河朔建
造倉房一百五十四間三十六年題準湖灘
河朔建造倉房五十間雍正四年
諭凡倉榖霉爛皆由於倉廒不修之故平日地方官所
司何事以致倒塌滲漏虧折米糧愈當加懲者今若
寬其處分則有司於倉廒平日必不加意修理以便
措辭著九卿議奏欽此遵
旨議準凡該地方倉廒無多將倉糧寄貯僧道寺院者
或有露囤者該地方官即行具詳該督撫確勘
具題倘州縣官因循怠玩不將倉廒葺補修治
又不詳請建造以致米穀霉爛應照溺職例革
職倉廒既經修理猶有託名霉爛虧空者照侵
蝕例治罪十一年議準喜峯口倉就近歸於
遷安縣經管每閒貯榖五百四十石應建倉廒
二十六間乾隆四年議準直省興建倉廒準
在存公銀内動給每間貯米五百石需工料銀
二十兩十八年奏準積貯爲本計所關而推
行惟義倉尤便蓋鄉村分貯領散可以隨時典
守在民吏胥無由滋弊直隸密邇畿輔緩急尤
宜豫備於四鄉酌設倉廒自三四區以至十有
八區擇人煙稠密形勢高阜之處使四面村莊
爲附麗近在十五里内者三十三縣在二十里
内者七十三州縣在二十里及十餘里者三十
三州縣在三十里内者三州縣在四十里内者
二縣督諸有司随宜勸導俾各出有餘不限粟
麥悉從其便見據報新舊義榖二十八萬五千
三百餘石將各州縣衛大小村莊並各村到倉
里數悉載於圖統計爲圖百四十有四合百四
十四州縣衛共村莊三萬五千二百有十倉一
千有五使各州縣衛按圖計倉知各村之孰遠
孰近按倉稽榖知四境之或絀或盈凡於境内
振糶惠民之舉一目了然亦足以資措理
營房
一
京師營房
皇城内八旗滿洲官廳十有六所步軍堆撥房九
十所鑲黃鑲白二旗官廳各二堆撥各十正白
正藍二旗官廳各二堆撥各十有一正黃正紅
鑲紅鑲藍四旗官廳各二堆撥各十有二内
城八旗堆撥房左翼三百二十七所鑲黃旗滿
洲五十三所蒙古二十二所漢軍十有七所正
白旗滿洲五十一所蒙古二十所漢軍十有四
所鑲白旗滿洲四十六所蒙古十有三所漢軍
十有二所正藍旗滿洲四十五所蒙古十有九
所漢軍十有五所右翼二百九十九所正黃旗
滿洲五十五所蒙古漢軍各十有八所正紅旗
滿洲三十八所蒙古十有四所漢軍十所鑲紅
旗滿洲四十八所蒙古十有三所漢軍十所鑲
藍旗滿洲五十所蒙古十有五所漢軍十所各
旗官廳蒙古漢軍各二所滿洲各五所守門班
房每門左右各五間城上堆撥房左翼四十三
所右翼四十一所儲火藥房左翼四十七所右
翼四十九所所各三閒每門旗礮房三閒屬左
翼者五屬右翼者四城内更房
正陽門四間崇文東直西直三門各二間餘五門
各一間外城廵捕三營堆撥房中營官廳九
所馬兵五十四所步兵五十五所南營官廳八
所馬兵六十二所步兵八十二所北營官廳八
所馬兵四十九所步兵四十所守門班房東西
便門各六間餘五門各十間城上步兵堆撥共
四十三所官廳六所每門城上儲火藥房及看
火藥房各一間城内更房永定廣渠二門各四
間東便廣寧二門各三間西便門二間左安右
安二門各一間
圓明園
暢春園八旗步軍堆撥五十所三營馬步堆撥六
十七所馬兵十有五所步兵五十二所
靜明園三營步兵堆撥十有二所
靜宜園馬步堆撥二十一所馬兵三所步兵十有
八所康熙三十四年題準於八旗教場等處
蓋造兵丁住房每旗二千間共萬六千間無房
兵丁每人給房二間居住三十九年議準
京城城上房及營房等工如有坍塌傾頽由步軍
統領咨部隨時修理雍正二年議準
圓明園設八旗護軍官兵營房每旗參領一人給
房十有三間副參領二人各給十間署副參領
四人各八間護軍校十人各六間護軍三百七
十五名各三間又設内府三旗護軍官兵營
房每旗參領一人給房十有二間副參領一人
給十間署副參領一人八間護軍校三人各六
間護軍四十名各三間六年奏準
京城九門内均有八旗兵丁看守城外獨無應增
撥八旗官兵看守
正陽門外見有廵捕營官兵毋庸再撥旗兵外其
崇文等八門城外各旗撥滿洲蒙古漢軍散秩
官四人驍騎校四人驍騎二百名令各攜家口
駐防官員各給住房八間驍騎校各五間驍騎
各二間再於城門相近各設堆撥房八間令駐
防官兵輪班廵守共蓋造官員驍騎校兵房堆
舖每門四百六十間計三千六百八十間乾
隆十年奏準内九門城上共房二百四十一所
每所三間計房七百二十三間除收貯鐙旗信
礮火藥外尚有堆撥房百三十五所設步軍堆
撥八十七處如遇
駐蹕圓明園增驍騎堆撥四十八處恭遇
車駕廵狩方岳將步軍徹下分防大街巷口城上悉
令驍騎看守其房屋如有坍塌照例移咨工部
隨時修理至外七門城上繫廵捕三營官兵看
守設有堆舖十八處其堆舖並非官建悉無瓦
片木料皆屬遠年自行建造之土房見多傾頽
難於棲止且周圍二十五里有餘僅設堆撥十
有八處相距窵遠守望不周應於七門城上增
蓋堆舖二十八間除分給直班千把總三間外
餘悉安設堆撥二十五處即動支步軍統領衙
門房租銀建造十二年奉
旨圓明園八旗每旗增護軍百名照例每名各給住
房三間十四年議準隨征金川雲梯兵千名别
設一徤銳營分爲兩翼左翼翼領一人右翼翼
領一人各給房十有三間每旗參領一人各給
房十有三間副參領一人各給房十間前鋒校
鑲黃正黃二旗各七人餘六旗各六人均各給
房六間八旗前鋒每名給房三間左翼建四層
碉樓十有四座三層碉樓十有八座右翼建五
層碉樓二座四層碉樓十座三層碉樓二十四
座十八年奉
旨徤銳營增設驍騎千名蓋造官兵營房二千一百
五十二間紅石山水師營委署前鋒參領二人各
給房八間副前鋒校八人各給房三間驍騎百二
十名各給房二間鑲黃正黃正白鑲白鑲紅鑲藍
六旗每旗委署前鋒參領二人正紅正藍二旗委
署前鋒參領各一人均各給房八間八旗驍騎各
百有十名每名各給房二間
一直省營房順治十四年覆準甘肅文武各官
輸銀建造營房照修城例分别議敘又題準
浙江杭州官紳捐造羅木營房照例議敘康
熙元年題準江西建昌營房動支垜夫工食銀
建造三年題準貴州省動支四税銀修蓋營
房安插投誠官兵九年題準官員將官兵營
房不行修理安插以致占居民房者罰俸一年
十三年議準直隸增設八旗駐防官兵營房
動該地方正項錢糧蓋造三十三年題準撥
給右衛駐防官兵房屋共蓋造十萬八千五百
二十九間又題準造給古北口石匣營二處
營房千七百五十間張家口營房千間皆動支
正項錢糧三十四年題準陜西寧夏蘭州二
處駐防官兵撥給房屋將軍二十五間副都統
各二十間協領各十有五間參領佐領各十有
二間防禦各八間驍騎校各六間驍騎各二間
四十四年覆準蓋造湖廣提督標下官兵營
房四百間四十七年覆準貴州銅仁府增設
文武官兵於正大龍頭二處修造廨舍營房一
百三十七間五十五年覆準奉天旅順口水
師營蓋造官兵住房一千三百四十四間五
十七年覆準蓋造河南省城八旗駐防兵丁匠
役等房二千五百八十四間六十年題準造
四川成都府八旗駐防官兵營房四千九百八
十間捐造各官照例議敘雍正四年議準天
津州設立水師營建造營房照寧夏駐防間數
分給五年覆準陜西潼關蓋造駐防官兵營
房二千六十四間六年覆準遷安縣冷口增
蓋官兵營房十間七年覆準寧古塔伊屯設
立官兵蓋造營房共四百五十間八年覆準
浙江乍浦新設駐防建造營房千六百間又旱
門水門及營内守宿房共三十二間十二年
覆準各省墩臺營房令州縣官會同該汛營弁
稽察隨傾隨扶仍令該管道府將備不時嚴察
如文官怠玩草率遲延令道府揭參武弁疎縱
兵丁殘毁令將備揭參倘道府將備互相推諉
令督撫提鎮覈參至文武官弁離任時仍照壇
宇倉廒之制并入交代取具接任官印記各結
詳報該上司存案倘在任時不加修葺以致倒
塌後任官不肯接受者該上司察實著令賠修
題參議處如去任官弁無力賠修文官著落不
嚴參之道府武官著落不嚴察之將備修理如
兵丁作踐拆毁一經察出將該目兵責革仍著
落汛弁獨賠汛弁無力即著落將備分賠至交
代時後官若有勒索及濫收等弊該上司亦即
題參十三年覆準宣化鎮新增官兵每兵一
名給大房一間其沿邊隘口造給房二間看守
墩臺之兵仍照舊例每兵五名給房三間乾
隆三年覆準下江各汛墩臺營房應定歲修之
法責令兵丁隨時修補凡新造之營房於六年
限内每年每間給銀二錢其六年之後每間歲
給銀三錢牌坊木樓煙龍每項給銀五分仍令
該管官弁不時稽察修補除江岸海濱颶風暴
雨潮汐衝突致有坍損酌量免賠外其餘如漫
不經心任聽坍頽官則分賠兵則革換其每年
用過銀數統於歲終彙册覈實報銷又奏準
上江營房亦照下江之例一例準給歲修永定
章程於存公銀内動支四年覆準雲南塘汛
營房照江南歲修之例按年修理牌坊木樓等
項亦照例歲給銀五分至草房土舍六年限内
每間歲給銀一錢五分六年限外給銀二錢統
於存公銀内動支又覆準直屬墩臺營房除
永清等二十二州縣地處偏僻向無設立墩臺
營房外所有霸州等七十一州縣原非衝塗孔
道其土墩土草營房見屬完固足資守望應飭
隨時修葺入册交代其東西南北四大路
皇陵大路五十州縣土墩土草營房應分别先後著大
興等州縣次第委官會同地方官確勘覈估逐
案報部興修改建甎瓦按年彙册題銷自乾隆
四年爲始分作三年辦理工竣之後仍交與地
方官隨時修葺入册交代再新設承德一州(乾隆)
(七年裁歸熱河同知移駐)向無汛撥往來商賈甚多應設汛
十有九處建墩臺十有九所以資瞭望共營房
一百九十間分年陸續辦理其所需工料銀令
該督先行確估一并造册覈銷五年覆準廣
東沿海緊要礮臺如遇損壞令營弁驗明移報
州縣州縣官即日親往驗看報明督撫委官察
實確估一面給銀興修一面造册報部勒限兩
月完竣如逾限不完照承修遲延例覈參其僻
在内港礮臺雖非扼要然竟任地方官次第修
理惟恐不肖州縣藉無承修定限竟不修理則
日漸傾頽轉致需費浩繁應飭該地方官如有
坍塌處所即隨時修葺仍按季造册報部其草
蓋營房準其改爲瓦屋將見在朽爛之沿海等
處營房先行確估報部動項修蓋亦照墩臺之
例定限兩月完竣其餘草房竢有倒壞陸續報
部更修又覆準湖廣各路塘房將地處衝要
及比連鄰省要隘陸路塘房飭令地方文武官
弁察勘其見在完固及偏僻塘汛槩不得任意
報修如實因年久傾圮必應修建者方準動項
興修工竣後仍交與地方官隨時修葺文武離
任時造入交盤册内交代如兵丁作踐不加保
護即將兵丁責革塘房責營弁賠修七年覆
準青州駐防城内衙署兵房牆垣等項每年遇
有竒零修理工程數在百兩以内者動用房租
銀修理工竣造册報銷如有大修銀數在百兩
以上者照部原奏將應需工料銀數覈實具題
興修八年覆準山西塘汛營房等項照江南
歲修之例每年給與歲修銀責令營弁隨時修
葺地方官不時稽察倘有將銀侵蝕任其傾圮
等弊一經察出即行題參仍將坍塌營房並侵
蝕銀在於該營弁名下追賠修理其應需歲修
銀在公項銀内動撥十五年覆準江蘇各屬
歲修營房等項仍照乾隆三年例歲修銀數隨
時分别動支毋庸逐案具奏
欽定大清會典則例卷一百二十七
