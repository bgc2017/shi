欽定大清會典則例卷一百四十四
理藩院
理刑清吏司
一名例
國初定邊内人在邊外犯罪依刑部律邊外人在
邊内犯罪依蒙古律八旗游牧蒙古牧場人等
有犯均依蒙古律治罪又定凡罰以九論者
馬二犍牛二乳牛二㸬牛(二歲牛)二犙牛(三歲牛)一
以五論者犍牛一乳牛一㸬牛一犙牛二又
定凡罪應罰牲畜而言無有者三九以上擇令
其旗内大員設誓一九以下令其佐領設誓
又定凡犯罪應罰稱無牲畜者令佐領或於佐
領内擇一人設誓後有隱瞞發覺者仍將其牲
畜罰取設誓之人罰一九又定凡王貝勒貝
子公額駙協理旗務台吉不令設誓於其旗台
吉内擇令一人設誓又定凡罪罰牲畜少一
數者鞭二十五二數鞭五十三數鞭七十五四
數以上罪止鞭一百又定凡罪罰牲畜交該
盟長扎薩克等照數追取賞給旗内實心效力
之人仍將賞過牲畜報部察覈又定受犯人
所罰牲畜者其扎薩克使人取㸬牛一被罰牲
畜人之扎薩克使人於十畜内取一二十内取
二三十内取三此外不準多取又定凡取罰
牲畜夲主計九數取一不足九者不取又定
凡首告者於所罰牲畜内取一半給之康熙
二十六年定凡食俸之蒙古王貝勒貝子公台
吉官員有犯私罪應罰取馬匹牲畜者照常罰
取若犯公罪律應罰馬匹牲畜者皆視所犯之
罪罰其俸幣無俸者仍罰馬匹牲畜又定凡
犯罪兩造勿得私和如私自議結有職者罰三
九庶人罰一九著伊旗扎薩克使人至罪人之
扎薩克處會議遲至二日不使人者計日將扎
薩克罰㸬牛一(每二日罰㸬牛一)罪未結之前不騎烏
拉不與供給罪已結給罰之時議騎罪人旗烏
拉與以供給授罰牲畜之扎薩克使人勿論幾
九牲畜所取不得越於三數此外給扎薩克禮
馬一匹受罰牲畜之扎薩克使人勿論幾九止
取㸬牛一十日内不全給所罰牲畜者罪人之
旗繫王罰馬十匹貝勒貝子公等罰馬七匹台
吉罰馬五匹即於彼牧場内拏取如將拏取之
馬搶奪者將情由聲明報部除搶奪所罰王貝
勒等之馬匹及罪人應罰之馬匹牲畜照數追
取外王貝勒等皆罰俸三月又定凡首告人
罪不令出首之人設誓令被告設誓又定凡
出首人罪之人及罣誤之人有應於夲旗内聽
其情願歸投者不準歸投管旗之王貝勒貝子
公協理台吉及伊等之子孫名下於不管旗之
王貝勒貝子公閒散台吉内任其擇主歸投
又定凡不招承應死重罪又無證據槩為疑獄
令設誓完結又定凡蒙古毆人至死應擬絞
者遇
赦免罪於免罪之人追罰三九牲畜給死者親屬
又定凡犯死罪於事未發覺之前來部首控者
免死鞭一百并妻子發遣鄰境給與效力之台
吉等為奴畜産給與事主又定凡收贖蒙古
死罪人犯令給九九馬準贖贖其妻子者聽由
兩造家主如蒙古人犯死罪事關内地民人者
其妻子向無給内地民人之例欲贖此等罪人
視其妻及十歲以上子女數目各取二九牲畜
妻子一并令贖如不贖妻子其罪人亦不準贖
又定盜犯未至十歲者不以盜論又定台
吉官員等袒護賊盜設誓後原贓發覺稱非袒
護賊盜發誓不承認者令其伯叔設誓如不設
誓台吉罰五九官員及十家長罰三九又定
凡籍没盜犯之畜産如事主繫喇嘛不準給主
按法罰取盜旗人民人牲畜正法之犯人妻子
亦不準給事主皆賞給蒙古内公務效力之台
吉為奴乾隆六年定蒙古王等犯公罪應罰
馬百匹或九九牲畜貝勒貝子公等應罰馬七
十匹或七九牲畜台吉等應罰馬五十匹或五
九牲畜者皆定為罰俸一年王等若應罰馬四
十匹或五九牲畜貝勒貝子公等應罰馬三十
匹或四九牲畜台吉等應罰馬二十匹或三九
牲畜者皆定為罰俸九月王等若應罰馬三十
匹或二十匹或三九牲畜貝勒貝子公等應罰
馬二十匹或十五匹或二九牲畜台吉等應罰
馬十匹或一九牲畜者皆定為罰俸六月王等
若應罰馬十匹或一九牲畜貝勒貝子公等應
罰馬七匹或一七牲畜台吉等應罰馬五匹或
一五牲畜者皆定為罰俸三月如繫私罪及所
犯雖公而無俸者仍依夲罪罰其馬匹牲畜
二十七年議準嗣後罪罰牲畜除夲案具題者
毋庸議外其照例罰取並未題奏之案扎薩克
等將一年内罰過牲畜若干於某項公事效力
人員賞給牲畜若干之處詳細造冊報院年終
彙奏一次
一盜賊
國初定失去牲畜過三日禀明附近扎薩克緝捕
若不禀明緝捕每牲罰羊一冒認亡失牲畜者
罰三九錯認者罰一九因無失主隱匿者罰一
九收騎遺失牲畜者罰一五又定遺失牲畜
行人勿得擅取取者以盜論為人收留失羊過
一宿者二十以下準取一羊多則每二十取一
給與收留之人又定窩隱盜賊者王罰九九
扎薩克貝勒貝子公罰七九台吉罰五九台吉
為盜者罰七九若事發不承認者令其伯叔設
誓無伯叔令伯叔之子設誓但知盜情而不首
者王罰三九扎薩克貝勒貝子公罰二九台吉
罰一九又定賊已發覺王等不行拏解致疎
脱者以窩盜論康熙四年題準外藩蒙古各
旗佐領下有為盜者該佐領罰二九驍騎校一
九領催一七十家長鞭一百罰一九佐領下有
盜二次者佐領罰二九驍騎校罰一九皆革職
領催鞭一百罰一九革役十家長鞭一百籍其
家一參領下有盜三次者參領罰三九一旗下
有盜三次者管旗王貝勒貝子公等各罰五九
都統副都統各罰三九所屬人為盜者該王貝
勒貝子公台吉各罰三九庶人家奴為盜其主
罰一九王以下若能嚴察所屬將為盜人拏解
者免罪仍給所罰之半若失於稽察被他人拏
獲者都統以下所罰並給之王等所罰入官八
旗游牧察哈爾蒙古人為盜被獲二次者該總
管罰三九副管及佐領各罰二九驍騎校領催
十家長等咸照外藩例科之牧場人為盜其牧
長亦照佐領治罪五年題準外藩地方有夥
刦喀爾喀馬匹等物者除照例治罪如數賠還
外共罰給一九所餘家産妻子入官若喀爾喀
人多報失物令其設誓照數賠給不設誓止賠
見在之數若喀爾喀人夥刦内地者為首一人
斬二人以上斬一人餘人鞭一百罰該夲主一
九移文令其送至又定台吉為匪為盜者即
革去台吉為庶人將馬匹牲畜取回給與被盜
之人將其所屬人丁徹出給與近支兄弟該扎
薩克照疎忽例議處若為匪之台吉仍不悛改
復為匪者該扎薩克即充作奴僕服役若改過
不復為匪三年後該扎薩克將情由報院轉奏
復給台吉原銜六年題準捉獲盜賊不報院
私議完結者以盜論所罰牲畜給首告人管旗
王以下至十家長一并治罪又定凡蒙古偷
盜他人馬駝牛羊四項牲畜一人盜者不分主
僕絞決二人盜者一人絞決三人盜者二人絞
決糾衆夥盜者為首二人絞決為從者皆鞭一
百罰三九其正法盜犯之妻子畜産皆籍没給
事主十六年題準在邊界禁地偷竊刦奪被
獲者該管王貝勒等以下並該夲主嚴行治罪
若不獲將所入汛地該管王貝勒治罪兼令賠
償竊奪之物十七年題準旁人捉獲盜馬賊
者所籍没家産牲畜以一分給之一分給事主
又定王貝勒等諱盜者無論管旗不管旗各
罰俸一年無俸之台吉各罰五九又定凡被
盜牲畜務將數目毛齒及失事月日報明扎薩
克存案日後有一不符及並未報明存案者皆
不準行又定凡被盜牲畜夲主認出有言他
人所給者即令其人對質其人不承認即令原
人設誓如設誓不治罪但將所認牲畜還夲主
又定被盜馬匹在圍場軍前認識其人别有
所得情由者别給以馬將所認之馬取回又
定偷盜牲畜被旁人邀獲者一牲給價二牲以
上十牲以下者給一牲多則每十給一事主稱
非被盜而不給者令佐領驍騎校設誓設誓者
不取價否則取價若並未邀獲賊物詐取發覺
者其詐取之人以盜論又定偷宰牲畜遺去
旁人收取其肉者即令賠補原贓蹤跡在界内
令管旗都統設誓如不設誓者治以罪又定
凡失去馬匹訪有蹤跡而無見證者不令設誓
行人若於曠野失去並無見證跟蹤追尋經過
村莊則取見證又定凡失去牲畜於舊游牧
處訪有蹤跡雖經他往游牧仍令設誓又定
凡蹤跡去人居處一箭之内者令其設誓過一
箭者無庸設誓又定凡搜檢須同見證不容
搜者以盜論又定被盜牲畜因人潛來密告
認出原物即將藏牲畜者以盜論又定凡被
盜之人因人密告具控者務將其人姓名指出
所告屬虚或别經尋獲罰密告之人三九牲畜
令前設誓之台吉及被誣之人平分罰具控人
三九牲畜全給被誣者又定凡偷盜金銀器
皿及皮張布匹並衣服食物均按數賠補所盜
物件至二歲牛價者罰三九至羊價者罰一九
未至牛價者罰一九未至羊價者罰犙牛一
又定盜豬狗者罰牲畜五盜雞鵝鴨者罰犙牛
一仍追賠所盜物件二十二年題準外藩蒙
古人入内地為盜者事發令賠所盜物仍籍其
妻子畜産入官四十四年奉
旨前此數年口外偷馬之事斷絶今又有盜者殊屬可
惡將此為從賊人皆解進京給與大臣之家為奴
又覆準偷馬為從賊盜仍留在外必復為賊應
將伊等夲身妻子及正法為首賊盜在逃為首
賊盜之妻子皆令解送内務府其疎脱賊犯之
驍騎校皆着來京當苦差行走雍正元年
諭偷盜一二牲餼即將蒙古立絞人命重大嗣後應改
為擬絞監候暫行一年若蒙古盜案從此漸少則照
此例行倘比往年較多則照原定之例擬罪欽此
四年奏準八旗游牧察哈爾及各牧場馬羣内
差出捕盜兵丁若拏獲盜犯即將盜犯所騎之
馬給與原拏之人拏獲三次之後繫護軍於護
軍校驍騎校内列名驍騎選取護軍閒散選取
驍騎牧場馬羣人等亦竢有應升之闕錄用若
行竊之人繫承緝兵丁之親屬而瞻徇不拏照
隱匿盜賊例治罪五年奏準凡盜四項牲畜
為數無多情節甚輕者擬絞監候仍籍没畜産
給付事主其妻子暫留該旗竢夲犯減等僉解
鄰近盟長給效力台吉為奴又定凡官員庶
人夥衆或一二人行刦致殺人者不分首從斬
梟傷人已得財者不分首從斬決妻子畜産皆
籍没給付事主若止傷人未得財者為首擬斬
監候畜産給事主妻子暫寄該旗竢夲犯減等
僉發鄰近盟長給效力台吉為奴為從盜犯籍
没畜産給付事主外并妻子僉發鄰近盟長給
效力台吉為奴又定一人行刦未至殺傷人
者將夲犯妻子畜産一并解送鄰近盟長給效
力台吉為奴如二三人以上將起意一人擬絞
監候籍没畜産給付事主妻子暫寄該旗竢夲
犯減等僉發鄰近盟長給效力台吉為奴為從
盜犯妻子畜産一并解送鄰盟長給近效力台
吉為奴又定凡盜賊被事主或旁人追趕致
拒捕殺人者為首斬決妻子畜産籍没給付事
主從犯並妻子發遣南省給駐防兵丁為奴畜
産給事主傷人不致死者為首擬斬監候畜産
給事主妻子暫寄該旗竢夲犯減等僉發鄰近
盟長給效力台吉為奴從犯並妻子畜産解送
鄰近盟長給效力台吉為奴乾隆五年議準
嗣後一二人盜牲畜者仍照前例若三人以上
偷盜者只將起意之一人為首餘皆以為從論
若偷盜之際分路而行或偷盜二三處或前後
偷盜數次者各按其情節分别首從治罪又
定官員庶人或一二人夥同搶奪物件殺人傷
人或偷竊牲畜等物被事主人等知覺追赶以
致殺人傷人者舊例不分首從皆斬妻子牲畜
給與失主但未分别強竊似覺未協嗣後除行
強之盜案仍不分首從外其偷竊牲畜以致殺
傷人者將為首一人擬斬立決從犯擬斬監候
家産牲畜仍追給事主七年定嗣後八旗游
牧察哈爾蒙古偷盜牲畜及犯别項罪名者皆
照蒙古律例如蒙古律例所未載再照刑部律
例辦理十四年奏準蒙古地方均繫游牧並
無牆垣易於偷竊是以定例綦嚴但蒙古一切
衣食等物大半買之於内地内地人持貨赴邊
日積月累迄今歸化城八溝多倫諾爾數處所
集之人已至數十餘萬今蒙古偷竊内地人牲
畜皆照蒙古律擬絞内地人偷竊蒙古牲畜仍
依内地竊盜計贓治罪蒙古内地人相聚一處
情同罪異殊未平允嗣後内地人如在邊外地
方偷竊蒙古牲畜者照蒙古例為首擬絞監候
為從議罰三九又定蒙古偷竊四項牲畜為
從之犯發遣鄰近盟長雖屬定例但此等不肖
蒙古妻子家産仍在一處䆒亦罔知畏懼徒有
益於鄰近盟長按喀爾喀行竊從犯既改為鞭
一百罰三九牲畜給與事主人犯仍留夲旗嗣
後各蒙古行竊為從之犯皆照此例行將發遣
鄰近盟長給台吉為奴之處停止
一疎脱罪囚康熙二年題準死罪犯人脱逃者
收管官罰三九驍騎校革職罰二九領催鞭一
百兵丁鞭八十若非死罪犯人脱逃者收管官
罰二九驍騎校罰一九領催鞭八十兵丁鞭五
十如被旁人拏獲即以所罰牲畜給之無拏獲
人給扎薩克王貝勒等十三年定刦奪死罪
犯人者不分首從皆斬刦奪非死罪犯人者為
首人罰三九餘人各罰一九
一發塜康熙十三年題準發掘王貝勒貝子公
等墓者為首一人擬斬監候妻子家産籍没餘
人各鞭一百罰三九發掘台吉墓者為首一人
擬絞監候餘人各鞭一百罰二九發掘官員墓
者為首一人鞭一百罰三九餘人各鞭一百罰
一九發握庶人墓者為首一人鞭一百罰一九
餘人各鞭八十罰一九所籍没家産所罰牲畜
皆給墓主
一違禁採捕康熙十七年題準外藩蒙古王公
主郡主等所屬人私向禁地盜採人參者為首
擬斬監候妻子家産牲畜並所獲皆入官為從
鞭一百家産牲畜並所獲入官妻子免其籍没
王公主郡主以下台吉以上遣屬下人往者各
罰九九都統以下驍騎校以上遣家奴往者皆
革職領催十家長正戶遣家奴往者鞭一百革
去領催十家長各罰一九所遣家奴夲身妻子
家産牲畜並所獲皆入官遣正戸人往者管旗
王以下十家長以上皆照遣家奴例治罪正戸
人及家奴偷採人參其該管與家主不知情者
皆鞭一百罰三九旁人首發者交戸部照入官
之參折半價給賞私買私賣者繫蒙古鞭一百
罰一九又定私入禁地採參捕貂被獲其主
明知故遣者不分王貝勒貝子公台吉皆罰俸
九月無俸之台吉及官員庶人皆罰三九所獲
參貂入官車及牲畜均賞給旗下效力之人
又定王公主郡主等所屬旗人及家人捕牲人
有私赴禁地採參捕貂被獲者財主及為首之
人皆擬絞監候家産牲畜籍没為從者正戸鞭
一百罰三九家奴枷兩月鞭一百罰其主三九
見獲參貂盡行入官又定凡偷採參貂私行
買賣被旁人拏獲者將參貂交納戸部買者賣
者各鞭一百罰一九賞給拏獲出首之人又
定王以下庶人以上有往黑龍江瓜爾察索倫
買貂明知違禁遣人邀取販賣者王貝勒貝子
公台吉罰俸一年無俸之台吉罰五九官員庶
人罰三九攜商私往為首者擬絞監候為從者
罰三九所擕價夲入官乾隆四年議準拏獲
圍場内偷捕牲畜之犯若繫蒙古交八溝理事
同知初犯再犯皆鞭一百三犯罰一九毋庸送
部六年奏準偷捕圍場内牲畜者初犯枷一
月再犯枷兩月三犯枷三月令在圍場附近地
方示衆滿日皆鞭一百繫蒙古交扎薩克嚴行
約束十年奉
旨此彙奏在圍場内私行採捕之案皆民人及察哈
爾蒙古並無扎薩克蒙古可見附近圍場之扎薩
克等平素留心公事能將所屬人等嚴加約束殊
屬可嘉著傳諭奬勵俾益加勉力再察哈爾總管
及同知等平素疎忽不嚴行管束所屬並交部察
議十三年奉
旨從前拏獲偷入圍場射獵樵採之人由該總管送
部治罪後因設立地方官將此等人犯停止送部
即交地方官辦理但禁約圍場究與地方官無涉
嗣後如有鬭毆辭訟等事照常令地方官辦理完
結外倘圍場内有偷入射獵樵採等事該總管拏
獲時仍照舊例送部治罪即交該地方官轉行解
部歲終該總管將拏獲數目報部彙察二十七
年議奏圍場禁地向例拏獲賊犯分别初犯再
犯三犯遞加枷號殊不足以示懲如嗣後有犯
除偷採蔬果及割草者仍照定例辦理外其盜
砍木植偷打牲畜之犯審繫初次二次發往烏
魯木齊等處種地犯至三次即發烏魯木齊等
處種地兵丁為奴地方同知通判等官照約束
不嚴例降一級調用道員照失於查察例罰俸
一年該總管照兼轄官例降一級留任該扎薩
克照疎忽例加一等罰扎薩克俸一年協理台
吉罰俸九個月無俸者罰牲畜七見獲偷木民
犯十一名打鹿民犯四名及應議各官即照此
例辦理奉
旨旗民私入圍場盜伐木植偷打牲畜及防範不嚴
之該地方蒙古扎薩克等自應照見定之例懲治
但此次拏獲賊犯及應議各員尚在未定新例之
前俱着從寬照舊辦理嗣後有犯即照新例定擬
傳諭蒙古扎薩克等知之
一人命
國初定外藩蒙古鬭毆傷人目折人手足致成殘
疾者罰牲畜三九平復者罰一九傷孕婦致墮
胎及毆損人齒牙者各罰一九斷人髮辮及帽
纓或以鞭桿毆人者各罰牲畜五互毆有傷相
等者無罪順治十五年題準鬭毆傷重五十
日内死者將毆人之犯擬絞監候又題準夫
故殺妻者擬絞監候康熙五年題準射砍家
奴割截耳鼻者王罰五九貝勒貝子公罰四九
台吉罰三九職官罰二九庶人罰一九賞給被
傷家奴致死者以故殺論又定王等以刃刺
殺所屬人及家奴並故殺仇殺醉殺者罰馬四
十匹貝勒貝子公罰馬三十匹台吉罰三九牲
畜死者親屬一并開出賞給所罰於旗内聽所
欲往投主若無仇隙誤傷致死者報明情由不
報者王等各罰俸九月無俸之台吉等仍罰三
九入官死者親屬不準開出都統副都統殺死
家奴者罰三九參佐領驍騎校罰二九庶人罰
一九皆給死者親屬聽所欲往投主誤傷致死
者於扎薩克處報明情由不報者仍按數罰牲
六年題準奴僕弑家主者凌遲十三年題
準因戲誤傷人致死有人見證者罰三九無見
證可疑者令其設誓設誓者罰三九不設誓者
擬絞監候又題準官民人等與妻鬭毆誤傷
致死者罰三九給妻家妻有罪不報明而擅殺
死者罰三九入官又題準故殺他旗之人及
謀殺仇殺者除償人外王罰馬百匹貝勒貝子
公七十匹台吉五十匹給死者親屬庶人為首
擬斬為從擬絞各監候皆籍没家産牲畜給死
者親屬為從不加功者夲身並妻子家産牲畜
皆解送鄰近盟長給效力台吉為奴又題準
為首迎殺投到之逃人者官擬絞庶人擬斬各
監候為從者罰三九
一失火
國初定因熏野獸窟穴致失火者罰一九給見證
人延燒致斃人者罰三九給死者之家其餘失
火者罰牲畜五給見證人延燒致斃人者罰一
九給死者之家延燒致斃牲畜者照數賠償
康熙十三年題準挾仇放火致斃人者官擬絞
庶人擬斬各監候除妻子外皆籍没畜産給與
事主致傷牲畜者官革職庶人鞭一百除妻子
外畜産皆給與事主乾隆十八年覆準嗣後
凡内地民人出口貿易不戒於火致延燒牧場
者皆照蒙古熏野獸窟穴失火例罰取牲畜無
牲者比照牲畜折價罰銀
一犯姦順治十三年議準王等姦人妻者罰九
九貝勒貝子公等罰七九台吉官員庶人等罰
五九皆給與夲夫以他人之妻為妾者罰三九
與主母私通者姦夫凌遲姦婦斬決將姦夫妻
子没為家奴服役
一略賣康熙二十二年定凡蒙古人將内地男
婦子女誘騙販賣或為妻妾奴婢者不論良賤
己未賣成如被誘之人不知情將為首誘人者
擬絞監候為從者鞭一百罰牲畜三九被誘之
人不坐若被誘之人知情為首鞭一百罰牲畜
三九為從及被誘之人各鞭一百又定蒙古
人誘騙良人為妻妾子孫奴僕販賣與人者不
論已賣未賣皆鞭一百罰三九被誘之人知情
鞭一百
一雜犯
國初定帽緯長出帽檐及戴卧免帽剪開檐毡帽
脇間擊髮囊皆繫違禁被人見者王貝勒等罰
馬一匹庶人罰犙牛一又定庶人在王前明
出惡言者罰三九犯扎薩克貝勒貝子公等罰
二九犯台吉等罰一九雖非面言而審實者亦
坐詬罵都統者罰一九犯副都統罰七犯參領
罰五犯佐領罰三又定扎薩克所遣人貝勒
等擅責罰三九庶人擅責罰一九又定凡挾
仇首罪而取牲畜者王罰三九貝勒貝子公罰
二九台吉罰一九仇取牲畜給還原主随所願
處遣往又定外藩蒙古以他日為歲朝者王
罰一九扎薩克貝勒貝子公罰七台吉罰五庶
人罰馬一皆給與出首之人又定射砍他人
牲畜致死者除抵償外罰一九致死馬者加倍
抵償未致死者罰犙牛一康熙十三年題準
庶人雖在不管扎薩克事之貝勒貝子公台吉
前明出惡言者亦照扎薩克例罰取牲畜十
七年題準外藩各旗庶人冒稱台吉進貢者鞭
一百驍騎校冒稱佐領進貢者革職仍各罰牲
三九同來台吉知情冒賞者革去台吉罰牲五
九二十八年定凡王貝勒貝子公台吉等出
邊口除票内開載軍器外帶出金刃者各罰俸
六月無俸之台吉等罰一九庶人有犯罰一五
又定不令行人歇宿致凍死者罰一九未致
死者罰㸬牛一令其歇宿而被盜者所失財物
牲畜槩令房主賠償又定將行人所乘牲口
以為伊所遺失而誤取者罰牲畜五給被取之
人又定出痘病人歇宿人家或設法賣病因
而傳染致死人者罰三九雖痊可罰一九如未
沾染罰馬一匹又定凡有瘋疾之人令其祖
父伯叔兄弟子姪親屬看守如無親屬令鄰舍
里長看守如失於看守致傷人者鞭八十又
定凡行兇之人不可留於夲旗者并妻子解送
鄰近盟長給公事效力之台吉為奴
一審斷
國初定凡王等審理已決之事復行控告覆審無
冤抑者罰妄告人一九扎薩克貝勒貝子公等
所審者罰告人牲畜五官員所審者罰告人馬
一匹又定凡辭訟令夲人控告若旁人代控
及罪已審結夲人不告旁人代訴者皆罰馬一
匹給原審人順治八年題準外藩蒙古人有
訟赴各管旗王貝勒等處伸告若審理不結令
協同會審旗分之王貝勒等公同審訊仍不結
王等遣送赴院如未在王貝勒處伸告越次赴
院者一槩發回康熙元年題準蒙古擬定死
罪犯人由扎薩克審明報院由院會三法司定
擬具奏其應監候秋後處決者照刑部秋審例
會滿九卿議奏九年題準凡已結事件稱有
冤枉者仍赴夲院告理又稱冤枉許赴通政使
司鼓廳告理十三年題準非扎薩克貝勒貝
子公台吉等有犯照扎薩克貝勒等一例議處
三十三年覆準山海關外科爾沁土默特等
旗凡偷盜爭奪之事舊例皆由
盛京刑部行文到院會審往返定議方得完結嗣
後遴選應升蒙古旗員一人筆帖式二人令往
盛京居住除人命大案確審取供咨部具題外一
應細事即會
盛京刑部審結其有與口外扎薩克會審與該將
軍會審之事並令一并審結毋得遲延雍正
二年議準蒙古人告状必列姓名方與準理若
誣告者原告及見證皆罰三九又定蒙古王
等以下庶人以上因爭戸口致訟雍正元年以
後者審理雍正元年以前者不準審理又定
凡提拏大盜不給以致脱逃者王貝勒貝子公
台吉等皆罰俸一年無俸之台吉等罰牲畜五
九又定凡捕獲盜賊送該扎薩克處收禁若
在
盛京及歸化城等處拏獲者即在犯事處收禁該
扎薩克率領會審之台吉審訊乾隆六年議
準凡應擬斬絞監候之蒙古等繫科爾沁扎頼
特杜爾伯特郭爾羅斯十旗喀喇沁三旗土默
特兩旗扎魯特兩旗敖漢王旗分柰曼王旗分
喀爾喀左翼旗分者送八溝理事同知監禁巴
林兩旗阿霸哈納爾兩旗翁牛特兩旗烏朱穆
秦兩旗阿霸垓兩旗蘇尼特兩旗蒿齊忒兩旗
阿禄科爾沁貝勒旗分克西克騰扎薩克台吉
旗分及喀爾喀土謝圖汗部落十九旗車臣汗
部落二十一旗厄魯特郡王旗分貝子旗分者
送多倫諾爾理事同知監禁鄂爾多斯七旗歸
化城土默特兩旗吳喇忒三旗喀爾喀右翼旗
分毛明安扎薩克台吉旗分四子部落王旗分
喀爾喀超勇親王部落二十一旗扎薩克圖汗
部落十五旗者送歸化城理事同知監禁又
議準凡在多倫諾爾地方蒙古民人互訟事件
令該同知會該旗審擬完結凡八旗游牧察哈
爾命盜重案呈報刑部會院完結其喀爾喀扎
薩克各旗蒙古命盜重案呈院完結至商民事
件仍由口北道轉報該督完結七年議準八
旗游牧察哈爾命盜案件如兇犯盜犯屍親失
主皆繫蒙古並無内地民人者令該總管等就
近會同知通判審明定擬鞭責輕罪照例發保
徒流以上罪犯即交該同知通判等收禁一面
報部一面將鞭責之犯先行發落竢院會刑部
等衙門奏準之後將應決之人犯即於犯事處
正法軍流以下人犯照例折枷完結其定擬斬
絞監候之犯並令嚴行監禁秋審時該總管造
具年貌清冊報部若蒙古内地人交涉命盜案
件該總管委官會該同知通判審明定擬應保
出者準其保出應監禁者交該同知通判等收
禁繫直隸民人該同知等即呈報口北道該按
察使總督該督覆覈具題繫山西民人即呈報
歸綏道該按察使巡撫該撫覆覈具題仍各咨
該總管存案若所定之罪與該總管意見不同
亦著申文報部竢刑部會夲院詳加改正定擬
覆奏立決人犯於犯事處正法軍流以下照例
完結監候人犯仍令該同知通判監禁秋審時
由該督撫詳察具奏十一年議準八旗游牧
察哈爾蒙古應入直省秋審之犯令該同知等
於每年四月初旬察明各犯年貌旗分佐領及
犯罪原由出具切實看語申送該督撫覈題免
其提審以省拖累再口外蒙古人犯分定旗分
解送多倫諾爾等處各同知監禁者原指各旗
自行審理案犯而言至沿邊理事同知通判均
有辦理蒙古内地民人之責所有承審人犯自
應夲處監禁不得藉辭解送十二年議準八
旗游牧察哈爾蒙古民人交涉事件仍會同知
通判等審理如案犯專繫蒙古與内地人無涉
者應令各總管自行審理又議準八旗游牧
察哈爾蒙古偷盜牲畜擬絞減等之犯正身蒙
古照旗人例折枷家奴仍照舊例發鄰近盟長
給效力台吉為奴十五年議準八旗游牧察
哈爾左翼四旗蒙古與民人交涉之案在鑲黃
旗地方犯事附近張家口者即歸張家口同知
收禁在正白旗地方犯事附近獨石口者即歸
獨石口同知收禁在鑲白正藍二旗地方犯事
附近多倫諾爾者仍歸多倫諾爾同知收禁
二十六年覆準白都訥地方辦理蒙古命盜案
件毋庸專派司官由院於筆帖式内遴選辦事
好通曉蒙古語者一員引
見以委署主事遣往三年一次更換三年内辦事果
好準船厰將軍保題坐補主事倘有劣跡即參
奏治罪派出之員令其馳驛來往遇有大事會
同該將軍審理日支廪給銀照庫倫等處減半
定為七錢五分於該處地丁銀内支銷
一限期乾隆五年奏準設立督催所每月各司
所辦事件將已完未完造冊覈對並送稽察院
務之科道察覈夲院仍照六部之例三月彙奏
一次二十七年議準夲院行文移詢事件不
得概作已完於冊内聲明竢覆到辦結後方準
開除至行文去處遠近不一若不酌定限期難
以稽察除新舊各回部及都爾伯特烏里洋海
等處地方較遠難以定限行令遵照見行事例
速辦外如内扎薩克與喀爾喀諸部落有奉
旨特交及事關具奏者無論限期文到即行辦理仍
將奉到日期及辦結起行交發驛站日期聲明
報院遲延有因者免議其無故任意遲悞者將
扎薩克等參奏分别察議至平常事件内扎薩
克定限四個月喀爾喀等定限六個月無故逾
限者將扎薩克照例察議該司官不遵照定例
行催及督催所官遺漏不能察出者由院參奏
交部察議
銀庫
一職掌康熙四十六年設立銀庫並鑄給理藩
院銀庫關防設郎中一人員外郎一人司庫一
人筆帖式二人庫使四人郎中員外郎由各部
院司官内遴選保送吏部引
見補授司庫筆帖式庫使由戸工二部司庫筆帖式
庫使内選委仍各兼夲任行走雍正元年因
夲庫郎中員外郎同時奉差辦事乏人奏請照
例遴選引
見令其專任庫務停止兩處行走奉
旨見今未届蒙古來京之時雖除賢能司官並無事可
辦若除尋常司官又無裨益著除身家殷實之御史
令其兼理又奏準庫使四人裁二人司庫筆帖式
仍照舊額司庫由吏部於應升人員内選補筆
帖式由吏部銓補庫使由吏部考取十一年
覆準御史與司官同辦庫務易於通同瞻徇嗣
後在庫行走之御史停其管理錢糧令其稽察
弊竇以專責成其管理庫務司官向於各部遴
選二人今不拘郎中員外郎定為二人均由夲
院司官内遴選引
見補授每三年一次更代
一主守書吏一人皂隸三人婁軍五人其皂隸
三人一由夲院婁軍及工部皂隸婁軍内撥充
其二皆隸夲庫行走看守旗員二人兵二十
名均由正藍旗滿洲咨送
一支領康熙四十年奉
旨蒙古王台吉等來京除餧養馬駝外一應日用廪給
及薪芻等物均照部定價直折銀統計一年所需若
干著理藩院照數支給又議準每次支領廪給銀
五萬兩薪芻銀五千兩均於戸部庫内給發量
其將完先行具奏如前支給(其等次詳見廪給則例)視館
中人數多寡一年或一次或二次支銀不等
乾隆二十七年奉
旨停止餧養馬駝一例折給銀兩
一奏銷康熙四十六年定每月將在内行走及
到來之蒙古王台吉等發過廪給銀若干薪芻
銀若干各具一摺奏
聞每年十一月起至次年十月止將一年所發廪給
薪芻細數及王台吉姓名造冊二夲進
呈並將舊管新收開除實在銀數彙疏随冊奏
聞雍正九年奉
旨爾院領催人等此二年來差遣甚多宜加優䘏嗣後
務按道里之遠近事之緩急自五十兩至十兩編為
等次酌量給銀以為行装之費三月一次彙題並將
去歲至今之出差領催人等察明補給乾隆五年
奏準領催等差往附近地方自二月至七月不
準給銀八月至正月給銀十兩差往護送三省
駐防兵丁前往軍營者給銀二十兩送八旗游
牧察哈爾駐防兵丁及差往鄂爾坤止霜者均
給銀十兩每年差往法庫西勒圖庫倫等處送
果品與喇嘛者給銀三十兩騎官馬無行糧之
差給銀十兩差往哈密瓜州西寧打箭鑪青海
等處者二月至七月給銀十兩八月至正月給
銀二十兩差往軍營及恰克圖庫倫等處者亦
如哈密等差之例差往喀爾喀地方在沙漠以
内者二月至七月不給銀八月至正月給銀十
兩在沙漠以外者二月至七月給銀十兩八月
至正月給銀二十兩差往内地扎薩克程逾千
里有行糧者不給銀有應給者仍以道里遠近
事之緩急時之寒暑酌量給發每三月一次具
奏以
聞
欽定大清會典則例卷一百四十四
