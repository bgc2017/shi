欽定大清會典則例卷一百五
兵部
武選清吏司
職制三
一八旗世爵及武職外用乾隆元年議準自山
海關至殺虎口保德州並古北宣化大同所屬
地方均繫沿邊關隘要地副參游都守等官以
三分留與綠旗補用以七分給與旗員對品補
用補用之後五年為滿如果熟諳營伍人地相
宜準該督提等以各該員應升之官題補其餘
咨部轉咨該旗按該員原職應升之官先盡升
補又議準河屯營副將標下千總一員把總
二員並分防喀喇河屯龍鬚門波羅樹森吉圖
各千總大店子馬圈子喇嘛洞虎什哈丫頭溝
二溝中六溝八溝營左右司各把總歸八旗補
用其餘千總仍照舊悉歸河屯營及内地沿邊
弁兵内簡選拔補六年議準八旗武職外用
沿邊各闕於補用之後不拘年限如果弓馬嫻
熟諳練營伍除以該員應升之官題補其餘未
得題補者統以五年為滿該督提出具考語給
咨送部由部考驗引
見並將例有題闕之省開單請
旨分發遇員闕題補其所遺沿邊員闕仍於在京八
旗武職内簡選補用如有不能熟悉營伍不宜
外任者咨部發回各該旗仍在原處行走以原
職應升之官補用至副將内有整飭營伍堪膺
表率之任者不拘年限該督提出具考語保送
到部注册將該員仍留原任竢各省總兵官闕
與綠旗營副將一例論俸開列具題恭候
欽定補授又議準直隸山西沿邊副將以一等侍
衛王府長史前鋒護軍驍騎參領步軍翼尉並
一品二品世爵補用參將游擊以二等侍衛前
鋒侍衛副參領佐領步軍協尉三品世爵補用
都司以三等侍衛步軍副尉步軍尉四品世爵
補用守備以藍翎侍衛五品世爵及親軍校前
鋒校護軍校驍騎校補用副將分左右翼輪用
參游都守八旗輪用均於員闕時行文領侍衛
内大臣鑾儀衛火器營八旗都統前鋒護軍步
軍統領等簡選三四人出具考語咨送到部考
試弓馬簡選引
見恭候
欽定補授又奏準直隸内地副將參將游擊都司
守備以三分補用旗員七分補用綠旗第一次
補用旗員第二第三補用綠旗第四補用旗員
第五第六補用綠旗第七補用旗員第八第九
第十補用綠旗其應用旗員者由部行文該督
於見任沿邊旗員内簡選熟悉營伍之人題請
調補所遺沿邊之闕仍於在京八旗武職内簡
選補用此内由沿邊調補内地之參游都守遇
有應升之闕仍準其題補其調補内地未經題
升者仍接算前任邊俸扣滿五年該督出具考
語給咨送部引
見恭候
欽定分發各省遇闕題補至調補内地之副將竢有
總兵官闕亦與綠旗副將一例論俸開列具題
又奏準巡捕三營馬蘭鎮泰寧鎮千總並直
隸山西沿邊千總將前鋒護軍與綠旗輪流間
補行令八旗内務府於前鋒護軍内簡選三十
五名引
見交部分發直隸十五名山西省十二名馬蘭鎮二
名泰寧鎮二名巡捕營四名將姓名掣定注册
竢有各該處千總員闕掣補給劄赴任二年之
内如行走好熟悉營務各該處出具考語保送
由部引
見將各省守備題闕數目開列隨摺奏
聞恭候分發各省果有技藝出衆與各該處營伍相
宜者準其以守備題補倘有行走怠惰不宜營
伍者即咨送回部仍發原處行走將及用完之
日仍行令八旗内務府簡選引
見七年奏準陜西甘肅沿邊並四川松潘鎮均地
處邊陲番夷錯雜應分用旗員以資彈壓陜甘
應題補之副參游都守共二百有九員四川松
潘應題補之副參游都守共十有六員無論沿
邊腹地第一次員闕補用旗員第二三四五次
補用綠旗再有員闕照此輪用凡遇員闕應以
旗員補用者按照旗分咨取應用之人考驗簡
選三四人引
見恭候
欽定補授至補授之後如果熟諳營務遇有應升之
闕準其與綠旗人員一例簡選題補其開列推
升亦與綠旗一例較俸升轉倘不宜外任即咨
送回部仍發各該旗令在原處行走竢有該員
原職應升之官先盡補用至陜甘二省千總一
百九十三員四川松潘千總十有八員第一次
員闕補用前鋒護軍第二三四五次補用綠旗
再有員闕照此輪用由部行文左右二翼前鋒
統領八旗護軍統領簡選人材壯徤弓馬嫻熟
言語明白者每旗各保送十人咨部考驗引
見記名注册遇有陜甘松潘千總員闕應補旗員者
掣籖補用補用之後均照綠旗千總之例一例
六年俸滿如有材技優長熟悉營務者準其不
拘年限以守備題升其未經題升食俸已滿者
該督照綠旗俸滿千總之例出具考語送部引
見恭候
欽定倘有不能熟悉綠旗營務不宜外任者即咨送
回部發回各該旗仍在原處行走又議準上
三旗親軍内簡選身材壯徤弓馬嫻熟語言明
白者每旗酌量保送一二人送部入於八旗前
鋒護軍内公同考驗引
見八年遵
旨議準從前所定旗員分用綠旗員闕之例原繫將
滿漢升途通行籌酌今按陜甘松潘所屬各營
補用之旗員乃與綠旗一例升轉則直隸山西
沿邊補用並直隸調補内地各旗員均應照陜
甘松潘之例無庸定以年限令該督提試看如
弓馬嫻熟諳練營伍遇有應升之闕與綠旗一
例簡選題補如有不能熟悉營伍不宜外任亦
不必拘定五年之限隨時咨部仍照原議發回
各該旗令其在原處行走竢有原職應升之官
先盡升補所遺沿邊之闕仍將在京八旗武職
簡選補用其餘未得題補者均與綠旗各官一
例較俸升轉所有五年俸滿保送之例應請停
止又奏準前鋒護軍補用千總陜甘二省並
四川松潘一鎮定以五闕補用一人照綠旗千
總之例六年俸滿今將巡捕營並直隸山西亦
照陜甘四川之例五闕補用一人則前鋒護軍
補用無幾然若與綠旗間用則又礙綠旗進身
之階請嗣後巡捕三營直隸山西沿邊等處並
馬蘭寧泰二鎮額設千總均以三分之一補用
前鋒護軍竢有員闕第一次補用前鋒護軍第
二次三次補用綠旗再有員闕照此輪用所有
原定保送之例應請停止均照例六年俸滿出
具考語保送引
見如有技藝出衆諳練營伍者不拘年限遇有守備
員闕即準題補其行走怠惰不宜營伍者仍照
原議發回原處行走其保送之千總到部引
見時恭候
欽定或發回原任省分或發往鄰省以守備題補或
交巡捕營當差其人材勞績不稱題補之選者
不必隨營候推亦留旗在原處行走仍給與千
總頂帶遇有簡選升用之處與應升之人一例
簡選升用又奏準陜甘二省及四川松潘一
鎮應題副參游都守並直隸山西沿邊各關分
用旗員原以邊疆緊要滿洲人材衆多弓馬素
嫻以之分任可以表率弁兵整飭營伍方於邊
疆有益近見各處有將年力就衰及年少世爵
不宜外任之人保送驗其弓馬並非出衆殊失
邊疆期於得人之意嗣後凡遇咨取應用人員
務須詳慎簡選將年力精壮弓馬優嫻者秉公
保送如實在無人即聲明咨覆若各處均無人
可送及所送之人皆不堪用即將其次應用旗
分咨取遴選引
見倘各處保送人員内由部考驗人材弓馬僅可選
取一人不便引
見即咨取其次應用旗分人員一并簡選三四人引
見如應取鑲黃旗人員只選一人即咨取其次應用
之正黃旗一并簡選三四人引
見若將鑲黃旗人員補授再有員闕仍於正黃旗取
用若將正黃旗人員補授再有員闕鑲黃正黃
二旗均停其咨取即將其次應用之正白旗人
員簡選引
見補授其餘旗分照此辦理九年奏準直隸山西
陜甘松潘各闕分用旗員原議專用滿洲並無
兼用蒙古之例但滿洲兼入蒙古旗分人員因
其原屬滿洲準其一例簡選而蒙古兼入滿洲
旗分人員見在已分隸滿洲旗分均在滿洲旗
分升轉乃補授沿邊各闕不得與滿洲一例簡
選殊未畫一嗣後應與滿洲人員一例簡選補
用又奏準各省豫保千總為數無幾候補守
備人多應將分用旗員之陜甘二省及四川松
潘一鎮應題守備除第一次員闕照例分用旗
員外其第二次掣用豫保千總第三四五次在
於候補人員内簡選題補至川省並未分用旗
員之標協營如有應題守備員闕以第一次歸
豫保千總掣補第二三四次歸候補人員題補
再有員闕皆照此輪用十年奏準鷹房狗房
鶻房三處一二品廕生騎都尉兼入各執事行
走者以都司補用三品廕生藍翎侍衛雲騎尉
並候補職官及有頂帶人員選入各執事行走
見食俸禄者以守備補用閒散及驍騎等選補
各執事人見食錢糧者按其差使與前鋒護軍
相等以千總補用直隸山西沿邊補用旗員乃
分定地方按照旗分挨次補用陜甘松潘乃以
題闕五分之一分用旗員按照旗分輪流補用
其都司守備員闕遇有分用旗員者行文鷹房
狗房鶻房三處按照咨取旗分將行走已過五
年人去得者公同簡選一人出具考語保送赴
部與各處送到人員一同考驗簡選引
見請
旨補授至應用千總一人由部照護軍前鋒補用千
總之例行文三處將行走已過五年人去得者
不拘人數簡選出具考語保送到部考驗引
見奉
旨準其注册後歸入八旗滿洲見用千總前鋒護軍
之内一例按照旗分遇有員闕繫分用前鋒護
軍者公同掣籖補用十三年奉
旨京師護軍參領護軍校護軍内有曾經出師並騎
射優者簡選補授綠旗各官其圓明園護軍參領
護軍校護軍等非京城經制官兵是以並未與選
但此内旣有可以選用之人且差務較前有增看
来皆可黽勉將事自應照京城一例簡選補授以
示鼔勵嗣後簡選補授綠旗各官時入於京城各
該旗會同圓明園總統等一例簡選又奏準前
鋒護軍補用千總六年俸滿應行保送之人如
果材技優長堪膺保題者遇有守備員闕即準
題補其才力技藝雖堪保題尚覺稍次者保送
来京隨到隨令軍機大臣會部再加考驗擇其
實堪升用者引
見或發回原任之省及隣省以守備題補或交巡捕
營當差或仍令回旗於原處行走均候
欽定其不中選者毋庸引
見以守備銜回旗於原處行走按年滿日期候推至
材技均屬平常者不必送部引
見給與千總職銜咨回該旗於原處行走又奏四
川夔州協副將員闕或令該督簡選題補或於
一等侍衛内簡選引
見恭候
命下嗣後即照此辦理奉
旨著簡選引見欽此十四年奏準
静宜園之健銳營參領前鋒校内除本營應升外
若有可以應升外省者歸入
京城各該旗會同健銳營總統一例簡選十五
年奉
旨從前降旨沿邊及直隸地方營協參用八旗滿洲
人員原因旗員弓馬素優人材驍勁習於勞苦整
頓營伍是其所長是以令其分班補用今行之數
年邊方營伍漸次整飭而旗員之於外任相宜者
亦悉經擢用嗣後綠營分用旗員者自都司以上
應稍為裁減俾得其平兵部再行詳悉定議具奏
欽此遵
旨議奏直隸山西二省沿邊都司以上三七分用旗
員者酌減一分以六分補用旗員四分補用綠
旗陜甘二省四川松潘鎮都司以上五分之一
分用旗員者改為六分之一以第一次員闕補
用旗員第二三四五六次補用綠旗再有員闕
照此輪用奉
旨直隸山西沿邊地方都司以上員闕著以五分補
用旗員五分補用綠營官員欽此又
諭朕前因綠旗營伍廢弛兵力軟弱皆由將弁不能
約束訓練所致是以分用旗員以資鈐轄邇来因
簡用過多業將游擊以下之闕量加酌減今觀侍
衛協領參領内才具稍優者皆已陸續外用副參
等闕仍屬過多旗員内漸少出色之人而綠旗員
闕亦未免稍偏朕因材器使内外原屬一體但隨
時委用輕重務在合宜自應量為調劑且向来旗
員内升者即藍翎侍衛亦皆以為榮初無欣羨外
任之意若樂於外任可以偷安且多得俸薪則所
見卑鄙已甚滿洲淳樸之風當不出此總之操縱
在朕向之多用綠旗不可歎向隅今之簡用滿洲
不可歎阻途所有分闕簡用之處該部再行定議
具奏欽此遵
旨議準直隸沿邊副將四員以三用綠旗一用旗員
山西沿邊參將十有一員以七用綠旗四用旗
員直隸内地由部推補之副參向於十闕之内
將見任沿邊旗員調補三人以七歸部推補今
副參員闕第一次員闕用沿邊旗員調補第二
三四五次歸部推補陜甘二省四川松潘鎮副
將等員闕原於五分之一補用旗員業經改為
六分之一今再酌減一分第一次員闕補用旗
員第二三四五六七次補用綠旗再有員闕照
此輪用至千總員闕除巡捕營馬蘭泰寧二鎮
仍照例以前鋒護軍補用外其陜甘松潘千總
員闕槩用綠旗停其以前鋒護軍補用又議
準直隸張家口副將昌平營參將提標右營遵
化營喜峰口宣化鎮標右營各游擊石塘路居
庸路鞏華城山永恊左營山海路石門路建昌
路潘家口柴溝營懷安城龍門路滴水崖蔚州
西城長安嶺各都司提標中營前營黃花路湯
泉營山永協右營三屯協右營宣化鎮中營張
家口中軍張家口左營獨石口右營萬全營膳
房堡新河堡洗馬林堡西陽堡鎮安堡龍門所
東城礬山堡懷来城周四溝堡四海冶堡岔道
城左衛城各守備均以旗員補用又議準山
西殺虎口副將新平路助馬路偏關營河堡營
各參將大同鎮標中營右營各游擊天城高山
渾源忻州靖遠營朔平朔州鎮西保德各都司
大同鎮標中營左營右營前營北樓小石口應
州平魯寧武殺虎協右營各守備均以旗員補
用十七年奏準俸滿到部之滿千總會同軍
機大臣簡選實堪升用之人引
見其不中選者發回該旗以守備候推惟是此項人
員因千總年滿回京簡選不堪外用令回原處
當差今若仍以守備推用不惟得官無期而以
不堪外用之人復推用守備似未允協嗣後滿
千總俸滿到部仍照原議會同軍機大臣考驗
有才技實堪升用者引
見恭候
欽定其不中選者即咨回該旗當差不必歸班選用
遇有驍騎校護軍校等員闕令該管大員與應
升之人一例簡選酌量補用十八年遵
旨議準直隸山西沿邊及陜甘松潘應用旗員之副
參游都守員闕於用滿洲四人之後用蒙古一
人均照滿洲之例按翼按旗輪次咨取至應用
千總員闕於八旗蒙古所屬親軍前鋒護軍每
旗各保送四五人送部考驗簡選引
見記名亦竢滿洲補用四人之後掣補蒙古一人
又奏準鷹房狗房鶻房滿洲各執事人外用沿
邊千總之例停止十九年奏準旗員外任副
將已滿三年者一年一次調回於到齊之時由
部引
見所遺之闕將應用之侍衛等官調補二十年
諭武職在部候選者本屬無多每遇外省奏請簡發
例須移取旗員一同簡選文移往返未免稽緩嗣
後該部行文各該管大員於應用參將以下之侍
衛參佐尉校等官每處豫送數人到部考驗引見
遇簡發時即與在部候選候補綠旗人員一同簡
選竢將次用完仍令再行豫送以免臨時稽候欽
此
一漢世爵外用
國初定漢官得世爵者不必注衛籍取具本籍文
結支𣲖宗圖給與
勅書雍正八年議準伯子男以副將用輕車都尉
以參將用騎都尉又一雲騎尉以游擊用騎都
尉以都司用雲騎尉以守備用凡年及二十以
上者該督撫咨送到部引
見或留京學習或分與督撫提鎮標下學習效力三
年如果弓馬嫻熟諳練營伍該管大員出具考
語具題按其品級以應得之官補用倘不用心
學習行走懶惰該管大員奏請令其回籍如行
止卑汚題參革退將應襲之人別請承襲
一武進士錄用順治三年題準一甲一名授參
將二名授游擊三名授都司二甲均授守備三
甲均授署守備十二年議準一甲一名起合
計百名止選授營職其餘選授衛職康熙十
一年議準自一甲一名起前一半選授營職後
一半選授衛職二十九年議準新中武進士
由部請
旨交領侍衛内大臣引
見選推侍衛四十八年議準直省見任千把總年
滿千總中武進士者別立班次以營衛守備推
用五十一年奉
旨考取武進士除選擢侍衛外其餘補參將游擊守備
等官皆有整飭營伍之職未登仕前不知事宜仕後
安有裨益今歲武進士勿令回籍分發八旗交與護
軍統領令其學習騎射教以儀度如遇隨圍給與馬
匹錢糧每進士一名月給銀三兩有患病告假丁憂
終飬等事照例給假其才力不及者題參斥革優長
者不拘科分名次即行補用平常者三年滿日注册
悉令歸籍候選雍正元年奉
旨武進士停止分發八旗學習五年奉
旨一甲一名授為一等侍衛二名三名授為二等侍衛
二甲簡選十名授為三等侍衛三甲簡選十六名授
為藍翎侍衛嗣後永為定例又奉
旨前科武進士大半授為侍衛餘皆得挨次選用今科
武進士朕恐其多選侍衛轉不能盡心學習所以簡
選侍衛者甚少但伊等一時未得錄用置之閑散殊
為可惜今特廣為加恩將未選侍衛之滿洲蒙古進
士授為藍翎侍衛交與領侍衛内大臣令其效力行
走漢軍進士交與該旗以驍騎校補用其餘有人材
可用者分發各省賞給千總俸著該督撫提鎮試看
如果效力勤謹人材去得者著以守備題補六年
議準在部投供武進士由部奏請
欽點大臣會同本部秉公簡選將弓馬嫻熟人材可
觀者以營守備注册平常者以衛守備注册各
照科分名次推用如弓馬生疎人材不及令回
籍勤加學習果學習有成再赴部聽候簡選其
未經投供之武進士陸續到部由部酌量人數
多寡或一年二次或一年一次奏請會同簡選
嗣後武進士每科恭候
欽選侍衛之後奏請會同簡選均以營衛分别注册
選用乾隆元年議準到部之武進士奏請
欽點大臣簡選分為三等一等二等者以營守備用
三等以衛守備用如弓馬生疎令其回籍學習
嫻熟遇簡選之時準再簡選其從前簡選注册
以衛守備用之武進士再行考試亦定為一二
三等分别營衛注册按從前簡選年月科分名
次推用如有較前弓馬生疎者仍令回籍學習
嫻熟再赴部考試一例簡選五年奉
旨各省營兵鄉試中武舉者仍準食馬兵糧隨營差
操遇有千把總員闕與營兵一例較拔此見行之
例也至已中武進士者除選擢侍衛外餘皆離營
候選開除名糧此雖優待武進士之意但恐開糧
之後衣食匱乏且離營日久漸疎技藝應酌量變
通辦理嗣後營兵中武進士有情願回營效力者
準仍食馬兵糧隨營差操遇有署事處一體酌量
委署又奏準注册營用之漢武進士有情願隨
營學習者在部具呈考騐分發有題闕之省分
學習試用在籍者於督撫衙門具呈考驗咨發
有題闕之鄰省學習試用該督撫收入標下給
與經制馬兵糧報部注册定以五年為滿果弓
馬嫻熟諳練營伍遇有守備應題補者察其人
地相宜即行題補如學習未滿五年已届銓選
之期仍照原班挨次銓選其弓馬次等者該督
撫造册送部銓選倘弓馬庸劣怠惰廢弛令回
本籍報部注册毋庸銓選至漢軍武進士有情
願隨標學習者分發巡捕營直隸馬蘭鎮泰寧
鎮學習其給與馬兵糧及分別優劣錄用均照
漢武進士之例行十五年奏準簡選三等以
衛守備用之武進士及充補提塘之三等武進
士再加簡選分别等次一二等者以營用三等
者仍以衛用如復行考驗有較前弓馬生疎者
均令回籍學習嫻熟再赴部考驗簡選
一武舉錄用雍正七年議準武舉會試落第具
呈情願隨營差操者由部咨回本省分發各標
協營效力該督撫提鎮等給與經制馬兵糧與
外委千把一例差操如偷安規避咨部除糧内
有已經簡選衛所千總年分已深選期將近者
行文該省給咨赴部仍歸本班選用年分較淺
選期尚遠者效力三年期滿如果材技優嫺曉
習營伍該督撫提鎮等保送到部考驗分發鄰
近省分以營千總拔補分發之後將簡選注銷
不得復歸本班銓選至未經簡選者效力三年
期滿如果材技優嫻曉習營伍該督撫提鎮等
保送到部考驗分發鄰近省分以把總拔補此
等應拔千把之武舉到標後與營中應拔千把
者秉公較量一例簡拔若繫由營兵中式之武
舉在本省隨營差操者保送到部後仍發回本
省止迴避本營其餘各營準其拔補乾隆十
八年覆準武舉會試不中具呈分發隨營差操
者向未定以額數今酌定直隸陜甘各分發三
十名山西江南福建各分發二十名河南浙江
湖廣四川雲南各分發十五名山東江西廣東
廣西貴州各分發十名均令該督撫提鎮酌量
營分就近發往隨營差操
一功加錄用原定經制千把總及外委千把總
無職任效用官因功加至都督等銜並副將署
副將銜者以游擊用加至參將署參將游擊署
游繫銜者以都司用加至都司署都司守備署
守備銜者以守備用康熙十一年題準功加
各官咨部選用時原領功劄令本人赴部親繳
如不將原劄親繳者不準引
見注册二十四年題準功加應用游擊都司守備
等官有因人多壅滯願降補千總把總者準其
降補雍正三年覆準功加應用都司者準以
都司守備兼用又議準功加應用游擊都司
者以雙月推用應用守備者單月雙月皆立一
班推用(班次見月選)又議準外委千把及無職任
效用官内有因功加至都司等銜以下署守備
銜以上者該督撫提鎮會同考驗分為三等其
人材超羣技藝純熟者為一等或曾經血戰帶
有傷痕者亦列為一等保題送部引
見將加都督等銜副將署副將銜者以游擊用加參
將署參將游擊署游擊銜者以都司用守備加
都司署都司守備銜者以守備用其引
見候補之際或令在侍衛上行走或發巡捕營當差
或發回原營候推由部臨時請
旨其人材技藝雖不及保題之格尚屬可觀者為二
等造册報部遇該省把總員闕與兵丁輪班以
三闕之一拔補功加如能盡力巡防技藝精進
許再行保題送部引
見仍以功加應得之官用平常者止照把總升轉若
技藝尚須學習營伍尚未諳練者為三等均留
營食糧如學習果能諳練堪以保題者亦許再
行保題送部引
見仍以功加應得之官用可以拔補把總者仍許咨
部拔補把總功加千總銜者該督撫提鎮考驗
將列為一等之人造册送部與功加署守備銜
以上考驗二等者相間拔補把總餘均留營食
糧至功加之見任千把總有人材超羣技藝純
熟堪以保題者槩不論俸保題送部引
見即以功加應得之官用人材技藝稍次者千總六
年俸滿以守備補用仍帶功加銜把總止挨次
拔補千總人材技藝不堪錄用者咨部注册
又議準功加人員未得授職者該督撫提鎮收
入標下效力給與糧餉即於額兵數内扣算如
差操勤慎給以外委把總劄付率領兵丁巡防
地方以觀後效若身倚功加差操懈怠及在地
方生事者小過酌量懲治大過報部斥革將功
劄注銷十一年議準功加人員老病不能差
操者給守糧半分不扣小建朋銀月支餉銀五
錢或於建曠項下動支或於公項内動支該督
撫酌量辦理統於年終造册報銷乾隆十八
年遵
旨議準軍功議敘人員向按功加等次兼銜給劄推
升時照京俸一年作年半算今加銜既經刪除
以歸簡易凡軍功議敘之人毋庸給以虚銜將
功加等次入於劄内遇應升時均以一年作年
半較俸又守備有功加者向例原升游擊今按
次推升都司若與尋常守備一例升轉未為平
允嗣後都司員闕應盡守備有功加者先行升
用十九年覆準兵丁初次立功者向来注册
竢下次有功照把總例議敘按其等次遞算加
銜所有頂帶即照銜服用今既刪除加銜除在
標尋常操演不許照銜服用外至在軍營之時
若立有功績向例應給何項職銜者即照職銜
給與頂帶服用以示鼓勵於事竣回營之後除
功績僅得把總頂帶者該督撫提鎮照例拔補
外其有屢著功績加至千總頂帶以上者統令
陸續咨部由部引
見作何錄用候
旨遵行又覆準向例千把總等加至署副將以上
者以游擊用加署游擊銜以上者都司守備兼
用加署守備銜以上者以守備用今既刪除加
銜所有功加等次即照此計算嗣後功加十等
以上者照加副將以上銜之例用功加六等以
上者照加署游擊以上銜之例用功加二等以
上者照加署守備以上銜之例用
一廕生改武雍正十二年議準廕生願改武職
者具呈吏部咨送到部考驗弓馬技藝將年力
精壯者引
見恭候
欽定選用侍衛外其餘或交巡捕營當差或交外省
督撫提鎮隨營試用竢弓馬熟嫺營務通曉在
巡捕營者由該統領引
見交部按品補用都司按人文到部先後補用守備
衛千總於各班之末輪用一人守禦所千總歸
入劄班内用在外省試用者該督撫提鎮按品
題補給咨赴部引
見恭候
欽定又議準廕生改用武職者在京一品尚書等
官在外總督將軍廕生均以都司銜管都司用
在京二品侍郎等官在外巡撫提督廕生均以
署都司銜管都司用在京三品副都御史等官
在外總兵官布政使廕生均以守備銜管守備
用按察使加一品銜副將廕生均以署守備銜
管守備用二品銜副將廕生以守禦所千總用
小銜副將廕生以衛千總用乾隆十一年議
準廕生向有改補武職之例如將門之子未諳
文藝而弓馬熟習者具呈本部以武職補用
十六年奏準改武廕生分發巡捕營者由該統
領引
見交部按品推用至分發外省試用者均由該督撫
按品題補原不歸部銓選但若遇該省並無題
補之闕則錄用無階嗣後各省學習期滿之廕
生如無闕可以題補者該督撫提鎮給咨送部
引
見恭候
欽定如蒙準其補用照巡捕營改武廕生之例歸班
銓選
一難廕守備雍正十一年議準難廕應用守備
人員赴部候選時考試弓馬技藝引
見應以營衛守備補用之處恭候
欽定如以營用者入於雙月劄班内與澎臺俸滿千
總相間補用以衛用者入於衛守備劄班内補
用
一提塘錄用康熙六十一年議準各省提塘員
闕限部文到日該督撫即行簡選合例人員送
部頂補如不速行簡選將督撫題參照遲延事
件例議處如簡選之人領文不即赴部在路逗
遛者亦照赴部違限例議處雍正六年議準
各省提塘令該督撫於本省武進士及候補候
選守備内簡選家道殷實小心謹慎之人取具
地方官印結申送考驗咨部頂補三年期滿如
果勤勞無過由部注册照本班即用怠惰偷安
貽誤塘務者將該提塘斥革如將應密事件豫
通信息及恐嚇詐騙交刑部治罪其出結申送
之該地方官照濫舉匪人例議處督撫照失察
例議處乾隆五年奏準各省提塘將届期滿
於十月以前即行文該督撫豫行簡選合例人
員按照定限送部頂補六年奏準武進士充
補提塘三年期滿歸於效力班下按年滿日期
科分名次推用但分别營衛之條尚未畫一有
未經簡選至充補提塘期滿即照中式名次前
一半以營用後一半以衛用者有已經簡選即
按簡選等次定其營衛推用者按提塘既由武
進士充補期滿之後與武進士同一推用守備
其分別營衛之處應照武進士簡選之例畫一
辦理嗣後武進士充補提塘三年期滿如有未
經簡選者不準歸班由部照例簡選分別一二
三等以營衛推用均歸入效力班下仍按期滿
先後科分名次擢用
一材官錄用原定本部額設材官四十名武舉
有情願效力者具呈充補飛遞馬上公文本報
雍正十二年議準額設材官四十名内裁汰
二十名乾隆五年議準材官二十名於武舉
内取用三年期滿由部考驗弓馬一等者引
見恭候
欽定以營衛守備分別補用次等者以守禦所千總
注册候推其弓馬生疎人材不及者停其推用
仍令學習下次再行考驗三次不到者除名
七年奏準簡選一二等武進士情願充材官效
勞者照武舉一例當差三年期滿歸入效勞班
選用如武進士武舉同日期滿令其掣籖選用
如武進士内同日期滿照從前簡選年分等第
名次選用
欽定大清會典則例卷一百五
