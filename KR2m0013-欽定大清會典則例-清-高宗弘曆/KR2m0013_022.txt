欽定大清會典則例卷十九
吏部
考功清吏司
催徵
一徵收地丁錢糧順治十三年題準各州縣開
徵豫頒由單定於十一月初一日頒發至報部
之期直隸限十二月内到部山東山西河南限
正月内到部江南浙江限二月半到部江西湖
廣陕西限二月内到部福建廣東限三月半到
部四川廣西限三月内到部如州縣官申報遲
一月者罰俸三月兩月者罰俸六月三月者罰
俸一年四五月者降一級六七月者降二級八
月以上者降三級皆調用司道府等官申報遲
一月者罰俸一月兩月者罰俸兩月三月者罰
俸三月四五月者罰俸六月六七月者降俸一
級戴罪督催遲八月以上者降一級調用康
熙二年題準地丁錢糧初參經徵州縣官欠不
及一分者停其升轉罰俸一年欠一分者降職
一級二分者降職二級三分者降職三級四分
者降職四級皆令戴罪催徵欠五分以上者革
職布政使知府經管錢糧道員直隸州知州欠
不及一分者停其升轉罰俸半年欠一分者罰
俸一年二分者降職一級三分者降職二級四
分者降職三級五分者降職四級皆令戴罪督
催欠六分以上者革職廵撫欠不及一分者停
其升轉罰俸三月欠一分者罰俸一年二分者
降俸二級三分者降職一級四分者降職二級
五分者降職三級六分者降職四級皆令戴罪
督催欠七分以上者革職又題準地丁錢糧
被參後催徵時州縣官限一年布政使知府直
隸州知州限一年半廵撫限二年其年限内不
完不復作分數照原參分數處分州縣官原欠
不及一分年限不全完者降一級留任再限一
年催徵如又不能完即照所降一級調用原欠
一分年限内不全完者降三級調用如果能催
徵完至八九釐者降三級留任再限一年催完
如仍不全完降三級調用原欠二分限内不全
完者降四級調用原欠三分限内不全完者降
五級調用原欠四分以上限内不全完者革職
四年題準凡限滿未完錢糧大小各官如遇
恩赦將
赦前月日扣除以
赦後月日算起至限滿續參時注明
赦前
赦後分數具題如初參欠四分者如
赦前二分
赦後二分年限内將
赦前所欠二分已經全完止照
赦後未完二分處分如年限内將
赦前所欠二分未經全完仍合
赦前
赦後分數一并處分如初參四分皆在
赦前年限内未經全完仍照初參分數例處分又
題準州縣官經徵一應起運本年錢糧五萬兩
以下一年内全完者紀錄一次五萬以上十萬
以下一年内全完者紀錄二次十萬以上一年
内全完者紀錄三次督催知府直隸州知州及
管錢糧道員十萬兩以下一年内全完者紀錄
一次十萬以上二十萬以下一年内全完者紀
錄二次二十萬以上一年内全完者紀錄三次
督催布政使五十萬兩以下一年内全完者紀
錄一次五十萬以上百萬以下一年内全完者
紀錄二次百萬以上一年内全完者加職一級
其監屯同知通判督催衛所屯糧全完照督催
知府例議敘經歷經徵衛所屯糧全完照經徵
州縣官例議敘如地丁糧銀已完而本色顔料
並一應起觧雜項等銀未完者不準議敘至經
徵州縣官將未完之錢糧捏以全完轉報或一
年内二三官徵完之錢糧捏為一官徵完申報
者州縣官革職司道府官各降二級調用廵撫
降一級調用如州縣官申報未完司道府作完
申報者司道府革職州縣官免議如司道府申
報未完廵撫作完題報者廵撫革職司道府免
議如起觧錢糧並未起觧或庫内無銀申報有
銀者各降二級調用廵撫罰俸一年如一應批
迴未領稱為已領未發稱為已發者各罰俸一
年五年覆準州縣官帶徵節年拖欠錢糧二
年内全完一萬兩以上者紀錄一次二萬以上
者不論俸滿升轉其知府直隸州知州管錢糧
道員帶徵錢糧二萬兩以上者紀錄一次四萬
以上者紀錄二次六萬以上者不論俸滿升轉
布政使帶徵全完十萬兩以上者紀錄一次二
十萬以上者紀錄二次三十萬以上者不論俸
滿升轉如帶徵錢糧全完而經徵錢糧不完仍
不準議敘六年議準凡限滿未完錢糧各官
限内又經遇
赦者扣除
赦前月日止以
赦後計算年限滿日察明題參照例處分又題準
直隸州知州經徵本州錢糧參後未完照州縣
官限一年例處分其直隸州督催之各州縣錢
糧參後未完照知府限一年半例處分十年
覆準署印官一年内錢糧全完者亦照例議敘
十二年題準州縣官員如將已徵錢糧作為
民欠或那用謊稱民欠者該州縣官革職拏問
司道府等官明知朦隐不報者革職如申報督
撫不行題參者該督撫降五級調用又題準
凡拖欠在民錢糧革職降級官員未經離任之
先如能將拖欠錢糧全完者準其開復又覆
準廵撫布政使經管錢糧道府直隸州知州原
欠不及一分者限内不全完降一級戴罪督催
再限内不全完降二級戴罪督催三限内仍不
全完者降三級調用其餘皆照州縣例處分衛
所官員原欠不及一分錢糧再限内不全完者
降一級戴罪督催三限内仍不全完者降一級
調用十四年題準凡接徵接催官員以到任
之日為始接徵衛所官員限一年接催布政使
道府直隸州知州限年半接催廵撫限二年催
完如不能完題參之日照見在未完分數以初
參例處分至於廵撫等官被參催徵錢糧時年
限已滿逾期該撫不將自欠原參分數並布政
使等官分數察參者察出照原參分數加倍治
罪又題準官員將侵糧抗糧人犯捏報逃亡
者降一級調用該管官罰俸一年如並不起觧
侵欺抗糧人犯者亦照此例處分如不行速觧
遲誤者罰俸一年該管官罰俸六月十五年
題凖有司未完錢糧參後續觧全完者各該經
管衙門一面給與批收一面詳報該撫題請開
復如已經申呈抑勒不詳及遲延不報或不應
開復之官申詳開復者皆罰俸一年廵撫罰俸
六月或已經開復之官重題開復及不列續完
各官職名者皆罰俸六月十八年覆準州縣
等官私加火耗及私派加徵者革職拏問其司
道府官隠匿不報者亦革職拏問若申報督撫
不行題參將督撫亦革職至官員有加派貪婪
之處被旁人首告經司道府官審出者其審出
之司道府官所有未經首告之先不行察出之
處免其議處三十四年覆準凡有分數錢糧
接徵接催官員皆將已完分數扣除照見在未
完分數處分四十四年議準蘇州松江常州
鎮江四府屬賦税繁重州縣官本任經徵每年
地丁漕項錢糧如於奏銷時完至九分以上者
其接徵未完舊欠錢糧於年限滿後復參降級
調用之例改為降級留任再限一年催徵如仍
不完即照所降之級調用其督催各官亦照此
例議處四十六年覆準江蘇賦繁州縣錢糧
三載全完此内雖有奉蠲之年仍準即升五
十四年覆準
盛京旗人所種地畝應交米豆草經徵督催各官
徵米一石作銀一兩考成如經催之官千兩以
下一年内通完者紀錄一次千兩以上三千兩
以下一年内通完者紀錄二次三千兩以上一
年内通完者紀錄三次督催官五千兩以下一
年内通完者紀錄一次五千兩以上萬兩以下
一年内通完者紀錄二次萬兩以上一年内通
完者紀錄三次如催追不完經催之官欠一分
者罰俸六月二分者罰俸一年三分者降俸一
級四分者降俸二級五分者降職一級六分者
降職二級七分者降職三級八分者降職四級
皆戴罪催徵完日開復欠九分十分者革職督
催之官欠一分者罰俸三月二分者罰俸六月
三分者罰俸一年四分者降俸一級五分者降
俸二級六分者降職一級七分者降職二級八
分者降職三級九分者降職四級皆戴罪督催
完日開復欠十分者革職雍正七年覆準凡
地丁錢糧若奏銷以前全完者不予議敘則額
數繁多之處或難於歲内通完致不得邀議敘
無以資鼓勵應將歲内全完議敘之例停止若
奏銷以前果能通完槩予議敘倘仍有捏報全
完希圖議敘等弊該督撫等即行指參交部議
處十三年議準地丁等項一切年限承追錢
糧皆準扣除封印日期造報考成
一徵收漕項錢糧康熙二年題凖漕白二糧及
隨漕輕齎等項初參州縣衞所各官欠不及一
分者停其升轉罰俸一年欠一分者降職一級
二分者降職二級三分者降職三級四分者降
職四級皆令戴罪催徵欠五分以上者革職知
府糧道欠不及一分者停其升轉罰俸六月欠
一分者罰俸一年二分者降職一級三分者降
職二級四分者降職三級五分者降職四級皆
令戴罪督催欠六分以上者革職廵撫欠一二
分者罰俸三月三分者罰俸六月四分者罰俸
一年五分者降俸一級六分者降俸二級七分
者降職一級八分者降職二級皆令戴罪督催
完日開復三年題準白糧改折銀限文到半
年内全完如有不完者督催之廵撫布政使司
糧道及府州縣官皆照地丁錢糧考成例議處
將未完錢糧再限半年完結如限内又有不完
者亦照地丁錢糧限滿例議處又題準凡接
徵接催漕白二糧之官均連前官總作十分以
到任之日為始接徵州縣等官亦限一年接催
糧道知府等官限一年半接催廵撫限二年催
完題參之日仍照初參例處分又題準徐州
淮安等倉錢糧初參經徵州縣官欠不及一分
者停升催徵欠一分者罰俸六月二分者罰俸
一年三分者降俸一級四分者降俸二級五分
者降職一級六分者降職二級七分者降職三
級八分者降職四級皆令戴罪催徵停其升轉
完日開復欠九分十分者皆革職布政使知府
直隸州知州欠不及一分者停升督催欠一分
者罰俸三月二分者罰俸六月三分者罰俸一
年四分者降俸一級五分者降俸二級六分者
降職一級七分者降職二級八分者降職三級
九分者降職四級皆令戴罪督催停其升轉完
日開復欠十分者革職廵撫欠不及一分者停
升督催欠一分二分者罰俸三月三分者罰俸
六月四分者罰俸一年五分者降俸一級六分
者降俸二級七分者降職一級八分以上者降
職二級皆令戴罪督催停其升轉完日開復署
印官欠一分二分者罰俸三月三分四分者罰
俸六月五分六分者罰俸九月七分八分者罰
俸一年九分十分者降一級調用欠不及一分
並署印不及一月者免議又題準徐州淮安
等倉錢糧被參後州縣官限一年内全完如原
欠不及一分一年内不全完者罰俸一年欠一
分二分一年内不全完者降三級調用欠三分
四分一年内不全完者降四級調用欠五分六
分一年内不全完者降五級調用欠七分八分
一年内不全完者革職布政使及管錢糧道員
知府直隸州知州限年半全完如原欠不及一
分限年内不全完者罰俸一年欠一分二分限
年内不全完者降三級調用欠三分四分限年
内不全完者䧏四級調用欠五分六分限年内
不全完者降五級調用欠七分八分以上限年
内不全完者革職廵撫限二年内全完如原欠
不及一分二年内不全完者罰俸一年欠一分
二分二年内不全完者降二級調用欠三分四
分二年内不全完者降三級調用欠五分六分
二年内不全完者降四級調用欠七分八分二
年内不全完者降五級調用欠九分十分二年
内不全完者革職其接徵接催官員均以到任
之日為始接徵州縣官員亦限一年接催布政
使道府直隸州知州限年半接催廵撫限二年
催完如不能完題參之日照見在未完分數以
初參例處分至帶徵積年拖欠錢糧之大小各
官不便與經徵官一例限二年内全完如二年
内不全完皆以定例照各職分處分十四年
題準漕白二糧被參後州縣衞所各官限一年
糧道知府限一年半廵撫限二年其年限内不
完者不復作分數照原參分數處分如州縣官
原欠不及一分年限内不全完者降一級留任
再限一年戴罪催完如又不完即照所降一級
調用原欠一分年限内不全完者降三級調用
如果能催徵完至八九釐者降三級留任再限
一年催完如仍不全完者降三級調用原欠二
分年限内不全完者降四級調用原欠三分年
限内不全完者降五級調用原欠四分以上年
限内不全完者革職廵撫糧道知府等官原欠
不及一分者降一級仍戴罪督催其餘皆照州
縣例處分三十年議凖順天保定河間永平
等屬撥補地畝租銀經徵催徵州縣衞所官欠
不及一分者停升催徵欠一分者罰俸三月二
分者罰俸六月三分者罰俸一年四分者降俸
一級五分者降俸二級六分者降職一級七分
者降職二級八分者降職三級九分者降職四
級皆令戴罪催徵停其升轉完日開復欠十分
者革職守道知府(守道今改布政使)欠不及一分者免
議欠一分者罰俸兩月二分者罰俸三月三分
者罰俸六月四分者罰俸一年五分者降俸一
級六分者降俸二級七分者降職一級八分者
降職二級九分者降職三級十分者降職四級
皆令戴罪督催停其升轉完日開復廵撫(今改總督)
欠不及一分者免議欠一分二分者罰俸兩月
三分者罰俸三月四分者罰俸六月五分者罰
俸一年六分者降俸一級七分者降俸二級八
分者降職一級九分以上者降職二級皆令戴
罪督催停其升轉完日開復署印官欠不及一
分者免議欠一分二分者罰俸兩月欠三分四
分者罰俸三月欠五分六分者罰俸六月欠七
分八分者罰俸九月欠九分者罰俸一年欠十
分者降一級調用署印不及一月者免議又
議準經徵催徵順天等地畝租銀州縣衞所官
限一年内全完如原欠不及一分一年内不全
完者罰俸九月欠一分二分一年内不全完者
降二級調用欠三分四分一年内不全完者降
三級調用欠五分六分一年内不全完者降四
級調用欠七分八分一年内不全完者降五級
調用欠九分十分一年内不全完者革職廵撫
限二年全完守道知府限年半全完如原欠不
及一分限年内不全完者罰俸六月欠一分二
分年限内不全完者降一級調用欠三分四分
年限内不全完者降二級調用欠五分六分年
限内不全完者降三級調用欠七分八分年限
内不全完者降四級調用欠九分十分年限内
不全完者降五級調用其接徵接催官均以到
任之日為始將接徵州縣官亦限一年接催布
政使守道知府限年半接催廵撫限二年如不
全完者題參之日仍照初參例處分其廵撫二
年限滿仍不全完者降級調用之處皆改為降
級留任雍正五年覆準浙省南秋等米每年
額徵共作十分覈算該撫别為一本題銷如各
屬完觧不全將已未完數目分晰造册送部察
覈戶部會同本部將承督未完各官議處初參
州縣官欠不及一分者免議欠一分以上者罰
俸六月二分以上者住俸三分以上者降二級
四分以上者降三級五分六分以上者革職皆
令戴罪催徵完日奏請開復其參後違限不完
者加倍議處如應罰俸六月者住俸應住俸者
降二級應降二級者降四級應降三級者革職
戴罪催徵完日題請開復應革職戴罪者實降
二級調用署印官照署徐淮等倉錢糧未完事
例處分督催之廵撫藩司知府等官欠不及一
分者免議欠一分以上者罰俸三月二分以上
者罰俸六月三分以上者住俸四分以上者降
二級五分以上者降三級六分以上者革職皆
令戴罪督催完日奏請開復其參後違限不完
者加倍議處應罰俸三月者罰俸六月應罰俸
六月者住俸應住俸者降二級應降二級者降
四級應降三級者革職戴罪督催完日奏請開
復應革職戴罪者實降二級調用九年議準
浙省南秋等米千石以上至五千石一年限内
全完者照地丁五萬兩以下之例紀錄一次五
千石以上至萬石者照五萬兩以上十萬兩以
下之例紀錄二次萬石以上者照十萬兩以上
之例紀錄三次督催糧道知府直隸州知州萬
石以下一年限内全完者亦照地丁十萬兩以
下之例紀錄一次萬石以上者照十萬兩以上
之例紀錄二次二萬石以上者照二十萬兩之
例紀錄三次布政使照地丁議敘之例計算議
敘十一年覆準江屬地丁項下額徵本色米
豆按額覈作十分每年於十月初一日開徵至
次年三月終以半年計算如有完觧不全將已
未完數目開列職名一并另冊題銷將經徵接
徵各官按照未完分數議處初參州縣官欠一
分以上者罰俸六月二分以上者住俸三分以
上者降二級四分以上者降三級五分六分以
上者革職皆令戴罪催徵完日題請開復其參
後違限不完者加倍議處完日題請開復應革
職戴罪者實降二級調用其督催之廵撫司府
欠一分以上者罰俸三月二分以上者罰俸六
月三分以上者住俸四分以上者降二級五分
以上者降三級六分以上者革職皆令戴罪督
催完日開復其參後違限不完者加倍議處完
日題請開復應革職戴罪者實降二級調用至
州縣官欠不及一分者例不議處督催等官欠
不及一分者亦毋庸議處其署印官照署徐淮
等倉錢糧事務例處分又議準大同朔平二
府屬各州縣應徵本色及改徵米豆於次年年
終别冊奏銷凡經徵督催各官按其完欠分數
皆照江蘇本色米豆别冊奏報之例分别初參
限滿議處十二年覆準地丁漕項鹽課等項
錢糧奏銷案内未完各官該省督撫照例題參
到部戶部會同本部議處題覆如參後有續報
徵完經戶部議覆奉
旨該省已接準部文者該督撫將該員議處之案題
請開復若參後續完未經題覆該督均用咨文
報部即於本案奏銷内扣除免議其有部議已
經奉
旨戶部尚未行文而該省參後全完咨文始行到部
者若駮令該省具題徒滋往返應據該督撫咨
文改繕題本請
旨開復
一不作分數錢糧康熙十二年覆準蘆課錢糧
未完大小各官或初參或限滿題參者皆照徐
淮等倉錢糧例處分十五年議準官員不作
十分之雜項錢糧如未完題參者降俸二級戴
罪督催完日開復如年限内不全完者罰俸一
年仍令督催四十三年題準凡不作分數錢
糧限滿不完止將承追之官照例題參其上司
免議又議準本身應完不作分數之雜項錢
糧初限不完降俸二級戴罪完納完日開復如
年限内不完罰俸一年仍令完納
承追
一詳請豁免康熙十五年題準官員承追侵欺
錢糧人犯如家産果盡不據實詳請豁免以致
各犯父子夫妻分離者罰俸一年廵撫罰俸六
月五十三年題準凡虧空之人如果家産全
無本人身故妻及未分家之子不能賠補者該
地方官取具印甘各結申報督撫保題豁免結
案倘題後而本人别有田産錢財房屋人口發
覺盡行入官將承追出結官革職督催知府直
隸州知州各降二級調用司道降一級留任督
撫罰俸一年其所欠贓銀米穀著落出結官賠
補如承追官員不著落本人之妻並未分家之
子行追借端將親族濫行著落追賠者將承追
官革職奉
旨該管上司官員如有逼廹出結之事屬官不行出首
者著從重治罪欽此又議準官員追比侵盜錢糧
犯人贓私若家産未盡捏結家産已盡被科道
糾參或被旁人首告將捏結官降四級調用不
行確察轉詳之司道府等官降二級調用督撫
降一級調用
一承追虧空等項康熙五十三年議準凡追賠
虧空贓罰銀及分賠等項悉於文到之日定限
一年其限内追完三百兩以上之案者承追官
每案紀錄一次督催知府直隸州知州每三案
紀錄一次道員每五案紀錄一次督撫布按每
十案紀錄一次若不完將承追官罰俸一年督
催知府直隸州知州各罰俸六月司道督撫各
罰俸三月皆戴罪督催再一年限内不完將承
追官降一級留任督催知府直隸州知州各罰
俸一年司道督撫各罰俸六月再限一年督催
全完開復若不完將承追官照所降之級調用
督催知府直隸州知州各降一級留任司道督
撫各罰俸一年其接任承追督催等官仍各照
到任之日扣限五十九年議準凡追賠虧空
贓罰銀等項及分賠等項除不及千兩之案仍
照三年之例參處外至五千兩以上之案以十
分為率勒限五年每年追完二分五年之内十
分全完紀錄一次每年完不及二分者初限不
完降俸二級二限不完罰俸一年三限不完降
一級四限不完又降一級皆留任戴罪承追五
年限滿能完至七分者將所降之級準其開復
再行按年起限承追如不完及七分者照所降
之二級調用接任官以到任之日起限有能於
一年限内追完千兩以上之案者準加一級五
千兩以上之案者準加二級萬兩以上之案者
準加三級如能於一年限内追完一萬五千兩
以上之案者準以應升之官即用其督催五千
兩以上者每案勒限五年分數催追遞年完至
二分者免其處分遞年完不及二分者知府直
隸州知州每案初參降俸一級二參罰俸六月
三參罰俸一年四參降一級留任皆令戴罪督
催五年限滿全完開復如不完降二級留任戴
罪督催督撫司道每案初參罰俸三月二參罰
俸六月三參罰俸九月四參罰俸一年五年限
滿無完各降一級留任仍再行按年起限督催
全完開復餘款仍照不及千兩之例行其督催
虧空糧米道員責成糧道為督催督催虧空鹽
課道員責成鹽道為督催其非管理糧鹽道員
免其并參又議準大宛二縣五方雜處事務
繁冗一切承追案件仍照不作分數錢糧例處
分如該縣徇情推諉不著力行追或被傍人首
告或被部内察出一并從重治罪將犯人不行
賠完之項皆著落該縣賠完五城兵馬司承追
贓罰變産等項應照大宛二縣承追一切贓欠
銀皆照雜項錢糧例議處倘限滿無完該城御
史即將司坊官職名呈報都察院咨行該部題
參照例議處倘司坊官承追限滿無完而該城
御史不將職名開送者經都察院刑部察出即
行題參將該御史一并交部議處仍令各該司
坊官將屢年承追之項造具清冊三本一送都
察院一送刑部一存該城御史察覈雍正三
年議準官員虧空如一人名下有侵欺又有那
移者應無論那移侵欺之案並發及侵欺之案
先發那移之案後發均令其先完那移之項後
完侵欺之項以杜避重就輕之弊若完那移數
内完足侵欺之數其餘侵欺那移之數委屬力
不能限内全完者暫停正法仍再勒限監追此
等虧空之案該督撫務宜秉公確審固不可以
那為侵使人冤抑其有以侵為那及非實在力
量不足者該督撫扶同徇庇借端巧為開脱將
該督撫照徇庇例議處乾隆元年覆凖虧空
人員自不應聽其開脱如本員經管錢糧所屬
有借支借領與夫同官那借出有印領者皆繫
虧空帑項該員既已虧空題參治罪借欠之員
應分别追還至其平日債負或幫助親友以及
同官私債雖有文約並無印領者無論遠年近
年有無確據總繫借貸交接之私情並非有虧
公帑應聽其自行索討一槩不準抵追十五
年議準承追千兩至五千兩者以四年為期每
年每案追完二分五釐四年之内十分全完準
其紀錄一次每年完不及數者初參降俸二級
二參罰俸一年三參降一級留任戴罪承追四
年限滿全完開復如不完降一級調用其督催
各官遞年完至二分五釐者免其處分遞年完
不及數者其初參二參三參四參處分悉照五
千兩以上初參二參三參四參之例辦理
災振
一報災逾限順治十七年覆準夏災限六月下
旬秋災限七月下旬先將被災情形題報仍扣
去程途日期如詳報到省在限外而扣算程途
日期尚未逾限免其揭參若到省在限外而計
算應扣之程塗亦已逾限者即行照例參處如
州縣官遲報逾限半月以内者罰俸六月逾限
一月以内者罰俸一年逾限一月以外者降一
級調用逾限兩月以外者降二級調用逾限三
月以外怠緩已甚者革職廵撫布政使道府等
官以州縣報到之日起算如有逾限者一例處
分康熙十五年議準官員勘災不委廳官印
官仍委教官雜職察勘或妄報饑荒或地方有
異災不申報者皆罰俸一年若止報廵撫不報
總督及報災之時未繳印結冊内不分晰明白
者罰俸六月督撫亦照此例處分又奏準官
員將蠲免錢糧增減造冊者州縣官降二級調
用該管司道府官罰俸一年督撫罰俸六月如
被災未經題免之先報冊内填入蠲免者州縣
官罰俸一年該管上司皆罰俸六月十八年
覆準蠲免錢糧州縣官有借名肥已使民不沾
實惠等弊或被旁人出首或受累之人具告或
科道察出糾參將州縣照貪官例革職拏問其
督撫布政使道府等官不行稽察令州縣任意
侵蝕者皆革職又議準州縣官不將民生苦
情詳報上司使民無處可訴其事發覺將州縣
官革職永不敘用若州縣官已經詳報而上司
不準接題逹者將上司亦革職四十四年覆
準各省州縣養濟院孤貧飭令逐一嚴察凡不
願居住院内冒濫食糧之輩悉行革除將境内
實繫老疾無依之人取結收院頂補其餘多者
準作額外孤貧收飬悉令將實在人數注明年
貎按照額内額外造冊出結由府加結轉送上
司備察遇有汏革病故頂補新收等項隨時報
明上司支放孤貧銀米如遇應行散給之期正
印官或因地方公事不能親身散給即遴委誠
實之佐貳等官親詣給發槩不得令胥吏丐長
經手以致侵漁中飽並專令該管道府每年遇
盤察之時或踏勘公事即帶原送花名年貎冊
籍赴飬濟院點驗如果繫房屋完整孤貧實住
在院並無冒濫情弊出具印結報明上司如有
房屋坍頽孤貧不盡住院或年貎不符冒濫支
糧者將該管官照違例支給例降一級調用道
府不行察驗遽行加結轉詳照違例支給之轉
詳官例罰俸一年若繫縱令胥役丐長等代領
以致冒領侵蝕等弊該管官照縱役犯贓例革
職道府不行察出照豫先不行察出例降一級
調用倘道府有徇庇容隐及扶同率結者皆照
徇庇例降三級調用雍正六年覆準各省如
有被災者其被災分數限四十五日察明造冊
題報照例扣算程途將已未違限月日分晰聲
明如不依限造冊題報州縣道府布政使廵撫
各官亦照前例議處乾隆元年
諭地方偶有水旱之事凡察勘戶口造具冊籍頭緒
繁多勢不得不經由胥役里保之手其所需飯食
舟車紙張等項費用朕聞竟有派累民間並且有
取給扵被災之戶口者嗣後直省州縣倘遇察勘
水旱等事凡一切飯食盤費及造冊紙張各費皆
酌量動用存公銀毋得絲毫擾累地方若州縣官
不能詳察嚴禁以致胥役里保仍蹈故轍舞弊蠹
民者著該督撫立即題參從重議處欽此又奏
準凡遇振災飭令有司豫將察明分數振䘏事
宜先行宣示務令愚民洞悉規條俾知大澤難
以濫邀非分不可妄冀倘有聚衆囂陵情弊應
令該管督撫詳加確訪如果有司玩視民瘼即
行察明照例嚴參倘繫不肖頑民借端要挟以
及縱容婦女生事即行按律分别究擬毋得遽
揭屬官以長澆風四年覆準地方時值偏災
民食匱乏蠲免振濟倘有不肖書役於蠲免振
貧之時暗中扣剋詭名冐領該州縣漫無覺察
者降二級調用至平糶借榖原因地方收成歉
薄米價騰貴藉以惠濟小民如地方州縣官不
實力稽察以致書役包買漁利抑勒出入者應
將該地方官降一級調用如胥役人等有前項
等弊州縣官既已覺察而故為容隐者將該州
縣官革職
一捕蝗康熙四十八年覆準州縣衛所官員遇
蝗蝻生發不親身力行撲捕藉口鄰境飛来希
圖卸罪者革職拏問該管道府不速催撲捕者
降三級留任布政使司不行察訪速催撲捕者
降二級留任督撫不行察訪嚴飭催捕者降一
級留任協捕官不實力協捕以致飬成羽翼為
害禾稼者將所委協捕各官革職該管州縣地
方遇有蝗蝻生發不申報上司者革職道府不
詳報上司降二級調用布政使司不詳報上司
降一級調用布政使司詳督撫不行題參督撫
降一級留任乾隆十六年覆準凡有蝗蝻地
方文武官弁合力搜捕應時撲滅者應行文該
督確實察眀果繫即時撲滅竢具題到日準其
紀錄一次十八年
諭定例州縣等官捕蝗不力藉口鄰封希圖卸罪者
革職拏問該管上司不速催撲捕者降級留任向
来督撫往往以該道府前經節次督催見在揭報
情由於本内聲敘遂得邀免處分以致道府玩視
民瘼並不留心督察今歲直隸自春徂秋捕蝗未
盡者即由於此嗣後州縣捕蝗不力應拏問者皆
應將道府一并題參交部議處該督撫等不得有
心姑息於本内濫為聲敘以為寬貸之地欽此
一失火康熙二十二年議準五城所屬地方如
有失火延燒房屋至十間以下者即行撲滅各
官免議其延燒不能撲滅十一間以上至三十
間者將該管官罰俸九月吏目所管地方以吏
目為該管官副指揮所管地方以副指揮為該
管官廵城御史罰俸三月延燒三十間以上者
將該管官罰俸一年廵城御史罰俸六月延燒
三百間以上者該管官降一級調用廵城御史
罰俸一年延燒四百間以上者該管官降二級
調用廵城御史降一級留任延燒六百間以上
者該管官降三級調用廵城御史降一級調用
又議準官員該管地方失火燒燬房屋者罰
俸三月如不能救援以致延燒文卷及官倉米
糧者罰俸一年如將錢糧文冊不貯公所妄藏
私家或交衙役以致被焚者降一級調用乾
隆十年議準外省該管地方延燒民間房屋如
繫城内將該管之州縣官照五城失火議處吏
目副指揮之例按其延燒房屋間數分别議處
同城府道照議處廵城御史之例分别察議如
燒燬民房又燒燬文卷倉糧及錢糧文冊妄藏
私家或交衙役被焚者事屬相因而致應照例
從重歸結其城外之村莊失火延燒民屋除該
管道府統轄各屬事務紛繁僻遠村莊勢難兼
顧應免察議外至於州縣官有專管地方之責
雖城鄉相隔窵遠撲救不及然既經失火延燒
自應與佐雜等官一例議處但該處官弁無多
兵役有限應酌減處分嗣後村莊失火延燒民
房十間以下即行撲滅該管之州縣佐雜等官
免其議處延燒十一間以上至百間者州縣佐
雜等官照城内失火延燒境内十一間以上至
三十間例罰俸九月延燒百間以上照城内延
燒三十一間以上例罰俸一年延燒五百間以
上者照城内延燒三百間以上例降一級調用
欽定大清會典則例卷十九
