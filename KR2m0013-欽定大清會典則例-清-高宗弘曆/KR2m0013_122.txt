欽定大清會典則例卷一百十八
兵部
職方清吏司
公式三
綠旗
一章奏文册順治初年定提鎮將慶賀表箋遺
忘推諉不奏或將字樣舛錯遺漏者罰俸一年
不列職名失用印信及用印歪斜糢糊顛倒繕
寫潦草破裂染汚者罰俸六月又定武職各
官一應文移皆鈐用印信無印信者鈐用關防
條記均編列號數封發不許擅用空白致滋假
捏增減之弊若有擅用空白者罰俸一年督撫
提鎮不能察出者罰俸六月康熙十一年題
準提鎮本章緊要之字貼黃内遺漏貼黃所有
之字本章内遺漏或疏册互異者皆罰俸三月
又議準提鎮將督撫職掌之事擅自題奏者
罰俸三月越參文職者罰俸一年所參之事不
議又議準提鎮有不繫密事妄稱密奏及借
公行私以私事具奏者降二級調用至一應本
章有不應密而密者罰俸六月又議準前任
官題奏準行之事續經題奏停止後任官不察
停止緣由仍照舊行者罰俸六月三十八年
議準提鎮不許於遺本内薦舉屬官四十二
年議準督撫提鎮會題之事有因錯謬遲誤奉
旨議處者察明何繫承行具題何繫列名具題分别
輕重議處如承行具題官例應議以革職者將
列名具題官降四級調用承行具題官降級調
用者列名具題官降一級留任承行具題官降
級留任者列名具題官罰俸一年承行具題官
罰俸一年者列名具題官罰俸六月承行具題
官罰俸六月者列名具題官罰俸三月承行具
題官罰俸三月者列名具題官免議又覆準
督撫提鎮會議之事並未會議畫題遽稱合辭
具題者罰俸六月又議準革職降級之武職
各官以冤枉控告者如果有冤枉該督撫提鎮
方許題奏如將並無冤枉之事溷行題奏者將
督撫提鎮降一級留任轉詳官降二級調用若
將並無冤枉之事並不詳察推卸咨部者將具
咨之督撫提鎮罰俸一年五十三年議準各
省提塘除傳遞公文本章並奉
旨科鈔事件外其餘一應小鈔槩行嚴禁違者照刷
造小說淫辭例革職治罪雍正五年議準凡
提鎮本章事關緊要者將副本揭帖用密封字
樣封固投遞通政使司咨呈各部院公文有關
緊要之事者亦密封投遞在京各部院有緊要
之事咨劄各省提鎮亦密封發遞該提鎮親拆
收貯至提鎮與督撫並屬官往來公文繫緊要
之事亦用密封投到親拆收貯如將應密之事
不密以致漏洩重者降一級留任輕者罰俸九
月六年議準提鎮辦理大小公事均用題本
鈐印本身私事均用奏本不準鈐印如有應用
題本而用奏本應用奏本而用題本者罰俸三
月七年議準保題官員督撫提鎮有應列名
會槀者出具會題印結隨本送部又議準提
鎮等題奏本章如奉
旨飭行者遵
旨飭行若奉
旨交部察議者將該提鎮等照在京各衙門錯誤本
章例罰俸一月九年奉
旨文武官有將地方不可施行之事妄行條奏舉行經
後人復請更改者將原奏之人交部議處倘原奏本
是而後人妄行指摘或有意翻案者經朕察出亦必
從重議處將此永著為例十一年議準提鎮摺奏
之事奉有
硃批諭旨於下次奏事之時封固恭繳倘任意遲延
及隠匿不繳者革職乾隆三年奏準提鎮病
故任内應繳
硃批諭旨有子孫隨任者於原任省分呈送就近之
督撫提鎮代為恭繳子孫在他省者於所在省
分呈送就近之督撫提鎮代為恭繳至休致降
革提鎮任内奉到
硃批諭旨有應繳者呈送就近督撫提鎮代為恭繳
其降革來京候
旨之提鎮有應繳
硃批諭旨呈部代為恭繳又議準提鎮密封陳奏
之事關繫重大若彼此關通商酌以致漏洩一
經發覺按事輕重議處四年議準武職各官
來往文移及呈報上司事務均於正面及年月
之上鈐用印信内有黏補字樣及增注錯落接
扣之處皆以印信鈐蓋有漏用者罰俸一年
五年議準武職衙門有印信者於封印前一日
酌量應需文册封套牌劄等項之數準將印信
豫用空白加謹收貯以備封印後遇有緊要之
事填用仍登記用過數目開印日將未用者驗
明銷燬如收用不謹以致溷冒作弊按其事之
大小照例議處不能察出之上司罰俸六月
十三年
諭向來各處本章有題本奏本之别地方公事則用
題本一已之事則用奏本題本用印奏本不用印
沿自前明盖因其綱紀廢弛内閣通政使司借公
私之名以便上下其手究之同一入告何必分别
名色著將向用奏本之處槩用題本以示行簡之
意將此載入會典欽此又議準各省提塘鈔發
本章必須謹慎有應密之事必竢科鈔到部十
日之後方許鈔發如有邸報先於部文者該督
撫將提塘參處十八年
諭元旦長至萬夀三大節外省文職臬司以上武職
副將以上例得隨進表箋稱賀朕思督撫提鎮封
疆大吏事皆專逹表賀為宜藩臬副將既不得專
逹章疏其由督撫附進表箋亦可不必且不過由
部送閣存貯並不呈覽此亦向來虚文陋習甚無
取焉其槩停止欽此
一儀制康熙十四年題準
車駕廵幸所過地方守備以上等官接送之處臨時
由鴻臚寺具奏請
旨如所定里數之内有一次不到者罰俸一年兩次
不到者降二級調用三十三年奏準提鎮
勅書内閣撰出由部發給該省提塘領交又議準
提鎮到任前一日署事官將印信關防等項遣
官齎送又議準武職各官將
勅書
誥命質當者革職其
勅書
誥命及劄付關防收藏不謹以致朽爛並損壞者罰
俸六月如被水火盗賊毁失者免議均仍補給
又議準武職各官印信糢糊不詳請鑄換者
罰俸六月督撫提鎮不據詳題咨者亦罰俸六
月若已換新印不將舊印繳部者亦照此議處
三十九年覆準官兵人等越分僭用服色如
五爪龍立龍團補服之類者繫官革職繫兵枷
一月責四十板僭用之物入官未經察出之專
管官每案罰俸三月兼轄官每二案罰俸三月
統轄官每三案罰俸三月僭用尋常服色者繫
官罰俸一年繫兵責二十板未經察出之專管
官每案罰俸一月兼轄官每二案罰俸一月綂
轄官每三案罰俸一月四十二年覆準武職
各官於應用朝服之日不用及違例錯用者罰
俸一月又覆準外任武職各官辭朝不投職
名者罰俸三月五十年議準提督有事故離
任印信交總兵官署理總兵官有事故離任印
信交副將護理如該鎮未設有副將者即交參
將護理雍正三年
諭各省督撫提鎮頒有王命旗牌所以重節鎮之權崇
天室之威也但傳守既久或遇地方卑濕蟲蛀漆剝
或因閱歲滋多形製毁敝而該督撫提鎮以王命旗
牌損壞例有恭處但藏之神笥不敢修整甚有豫防
損壞將所頒王命旗牌收貯照樣别造者尤為不可
嗣後各督撫提鎮所頒王命旗牌務須加謹收護勿
致損傷亦不得别造其有地方卑濕閱歲滋多不免
蟲蛀漆剝形質毁敝者從寬免其處分聽其一面照
式整修一面咨部欽此四年
諭武職有整飭營伍操演兵丁之責理宜服習騎射為
士卒先近聞副將游守等官竟有乘轎不乘馬者習
安養惰莫此為甚且身為武臣而以乘馬為勞與職
守大相違背何以訓練兵丁嗣後副參游守等官槩
不許乘轎以長怠惰之習倘有不遵該督撫提鎮即
行指名題參欽此十三年議準盔甲旗纛軍裝等
項除考驗日期及本管大員經過察點準其穿
戴披執外至一應
欽差及往來大員經過之時該營汛弁兵有違例披
執迎送者將該管官罰俸一年又
諭凡標營大小武職均係職典戎行有官守之責至於
執事應差之人悉皆入伍兵丁非如文職之書吏皂
役可比皆當愛惜其力以備營伍之用朕聞外省提
鎮赴任時第一次批令千把總率兵役數十名及儀
從等物越省遠迎第二次則令守備率兵役百餘名
迎至交界第三次則繫中軍官率兵數十名沿塗迎
候至於副恭游守等官其所轄弁兵等有至交界處
迎接者有至舊任駐劄處迎接者新官赴任常無定
期以致弁兵在外淹留曠廢職守且塗次資斧非動
公費即出已資公費乃軍裝器械之需已資乃仰事
俯育之項以迎迓之虚文耗公私之實用此等陋習
不知起於何時遂至今相沿未改此提鎮等不能體
朕愛養弁兵之心之一端也著該部傳旨嚴行禁止
並將如何迎接之處斟酌定議俾大小武職遵守通
行倘有違越不遵者並嚴定處分以示懲儆欽此遵
旨議準提鎮赴任所属官弁於是日迎接除隨役外司
事兵丁不得過十名出城不得過五里副將參
游等官赴任本標官弁於是日迎接除隨役外
司事兵丁不得過五名出城不得過三里至從
境内經過者止許在本管營汛經過處迎接如
大小官弁違越不遵者皆照例議處乾隆元
年
諭督撫有節制重寄而提鎮乃彈壓大員凡到任離
任及因公出境入境例應具題者所以慎職守重
封疆也川陜江西等省提督與總督隔省駐劄遥
遠無赴省相見之例惟雲南廣東福建浙江等省
因赴任之初由省而見總督者有因廵察地方離
省不遠順便謁見者盖因苗疆重地或濱海要區
當日軍務倥偬海氛未靖之初是以不行題逹竟
赴省城與總督面商機務此乃一時權宜遂爾相
沿成習此時若不酌定恐大小官弁視為固然徒
長奔競之風而不顧職守之曠誤與否是不可不
防其漸也嗣後提鎮之與總督若繫尋常事袛許
文移往來如有緊要公務必須親見總督面言者
或總督有應行檄調面議者均將因公起程及回
署日期繕疏題明至所帶兵役不得過三十名免
致兵丁擾累汛守空虚永著為例欽此五年奉
旨武職專司營伍騎射是其本分向因偷安坐轎並
不乘馬曾蒙
皇考頒發諭旨嚴行禁止煌煌
聖訓自應永遠欽遵乃近聞江南武職復蹈從前陋習
多不乘馬自副參以下至都司守備皆公然乘坐
四轎甚至有前呼後擁喧耀街衢者江南如此他
省諒亦不免夫人情習於勞則精神振作習於逸
則志氣委靡况身為武職而憚於乘騎開驕惰之
端啟廢弛之漸又何以飭戎行而率士卒乎各省
督撫提鎮務將朕旨通行申飭如仍不遵奉即指
名題參交部議處欽此六年奏準副參游都守
等官習安養惰並不乘馬擅自違制乘轎者革
職又奏準官員帽頂補服坐褥各照本身見
任品級不許計算加級違者罰俸六月該上司
失察者罰俸三月其補服頂帶不相符者亦照
此例議處又奏準屬官多帶兵丁越境迎送
上司有因事營求或乘便賄賂者革職提問如
止出境迎送並無營求賄賂者罰俸九月至上
司必欲屬官越境迎送屬官畏其威勢迎送者
如有勒索情弊或被屬官詳揭或經督撫恭劾
將上司革職提問如止令迎送無勒索情弊者
罰俸一年其迎送之屬官免議七年奏準在
外提鎮以下副將以上見任來京者若並無疾
病事故凡值祭祀耕耤之期先期在附近地方
齋宿仍聲明齋宿處以憑稽察屆期投遞職名
各按品級隨班行禮若有事故不能齋戒者聲
明填注至遇
皇上御殿受賀諸大禮亦一例隨班行禮提督列於
都綂之次總兵官列於副都綂之次副將列於
恭領之次有事故不能行禮者亦聲明填注
十三年奏準
車駕廵幸有民人申訴如去
御路稍遠不在官兵管轄之内者專汛官罰俸三
月兼轄官罰俸一月十六年覆準盔甲旗纛
軍裝等項若遇天時陰雨雖繫點察操演日期
悉令免其穿戴披執以防潮濕損壞二十二
年
諭外省駐防將軍及綠營之提鎮出行則皆乘輿夫
將軍提鎮有總綂官兵之責若養尊處優自圖安
逸亦何以表率營伍而作其勇敢之氣况旗人幼
習騎射即綠營中亦必以其弓馬優嫻始歷加升
用乃一至大僚轉致狃於便安忘其故步此豈國
家簡擢之意耶京師都綂副都綂既皆乘馬而滿
洲侍郎則無論年逾六旬亦皆不得乘輿即朕廵
省所至尚每日乘馬而行乃外省武職獨相沿陋
習此正非宜嗣後將軍提鎮槩不許乘輿其編設
轎夫並著裁革如有仍行乘坐者照違例治罪可
通行傳諭知之欽此又
諭前因外省將軍提鎮有表率營伍之責出皆乘輿
恐致狃於便安是以特行禁止但此内有宣力已
久之年老大員又未可一槩而論嗣後如年逾七
十不能常行乘馬者令該員自行酌量奏聞請旨
餘不得假藉欽此
一錢糧原定武職各官將經手錢糧乾没侵欺
者革職提問照例勒追如繫兵丁字識侵欺者
照例治罪勒追該管官革職又定武職各官
將正雜錢糧擅自那移别用者革職若因緊急
軍需未經報明督撫私自那移應用者降一級
留任竢銷算清完之日開復至存留公用錢糧
因公那用者免議那移米豆草者亦照此例分
别議處康熙九年題準武職各官觧送錢糧
沿塗停閣日期者罰俸一年四十二年題準
運到軍營米糧豆草經收武職各官延挨不收
及不收本色勒索折價者綂兵將領察出題恭
將經收官革職提問此等延挨勒索情弊經監
放錢糧官據實申報統兵將領徇隠不題參者
亦革職提問若繫失察將統兵將領等降四級
調用經收武職之該管官革職至統兵將領等
及武職大小各官販賣米糧豆草屬託地方官
多取價直或將民間所買米糧豆草作為已物
屬託地方官令其收買者皆革職提問如將此
等情弊舉首者繫官以應升之闕先用繫常人
授為七品官又議準武職各官有承追之銀
千兩以下者於文到日限一年追完不完罰俸
一年再限一年不完降一級留任再限一年追
完開復不完照所降之級調用若承追千兩至
五千兩者以五年為期每案每年追完二分不
及二分者初參降俸二級二參罰俸一年三參
降一級四參再降一級皆留任五年限滿追完
開復不完照所降之級調用承追五千兩以上
者以十分為率勒限五年初參降俸二級二參
罰俸一年三參降一級四參再降一級皆留任
五年限滿能完至七分者準其開復未完之銀
再行按年起限不及七分照所降之級調用至
接任官以任事之日起扣限承追如本人實屬
無力完帑承追官出結呈報由督撫題請豁免
不得株連親族倘濫行着落親族代賠將承追
官革職若豁免後本人見有産業悉行入官出
結官革職該管上司照文職例分别議處所欠
之銀着落出結官賠補該管上司有逼勒出結
之事不行出首者將出結官並逼勒之上司皆
革職又議準武職各官有承追之銀於一年
限内追完三百兩以上之案者每案紀錄一次
千兩以上之案五年限内追完者紀錄一次接
任官以任事之日起限於一年限内追完千兩
以上之案者加一級五千兩以上之案者加二
級萬兩以上之案者加三級此等加級遇别案
承追應降調者準其抵銷若一年限内追完萬
五千兩以上之案者以應升之闕即用乾隆
六年奏準軍營販賣米糧豆草多取價直及將
民間所賣米糧豆草屬託地方官令其收買舉
首之常人即授為七品官未免太優應改為給
與八品頂帶
一漕運原定江南江西浙江湖廣糧多路遠運
官限内抵通全完者一運加銜一等二運加銜
二等三運議叙即升不復加銜至三運後仍按
運數加銜山東河南糧少路近運官限内抵通
全完者一運紀錄二次二運加銜一等三運紀
錄二次四運加銜一等五運紀錄二次六運議
叙即升不復加銜至六運後仍按運數相間紀
錄加銜其重運效力武舉繫領運江南江西浙
江湖廣遠省者每運全完於補官日紀錄二次
領運山東河南近省者每運全完於補官日紀
錄一次三運既滿咨部注册推用又定運官
已經升任遇前任内應議叙即升者於新任内
加銜一等又定各省漕糧江北各幫限十二
月内過淮江寧蘇州常州鎮江及廬州幫限正
月内過淮江西浙江湖北湖南限二月内過淮
山東河南限正月内全數開行其過淮各幫如
違限十日者運官綑打二十仍令督運違限一
月者綑打四十革職戴罪督運如現在議處之
時戶部咨到糧已全完者準免議處又定過
淮違限革職戴罪督運之員於完糧後由總漕
題請開復又定各省漕糧經徵衞所官未完
一分以上者罰俸六月未完二分以上住俸未
完三分以上降二級未完四分以上降三級未
完五六分以上革職皆戴罪徵收完日開復其
參後仍違限未完者加倍議處(應罰俸者住俸應住俸者降二)
(級應降二級者降四級應降三級者革職皆仍戴罪徵收完日開復應革職者即實降三級調)
(用)白糧考成亦照此例署印官照屯糧署印官
例議處又定隨漕輕齎等項經徵衞所官初
參未完不及一分停升罰俸一年未完一分降
職一級未完二分降職二級未完三分降職三
級未完四分降職四級皆戴罪徵收未完五分
以上者革職署印官照正印官例議處不及一
月者免議以上經徵未完官初參之後再限一
年全完限内若仍不完不復作分數照原參分
數議處不及一分者降一級留任再限一年全
完若仍不完降一級調用未完一分者限内完
至八九釐降三級留任再限一年全完若仍不
完降三級調用未完二分者限内若仍不完降
四級調用未完三分者限内若仍不完降五級
調用未完四分以上者限内若仍不完革職
又定各省漕糧山東河南限三月初一日抵通
江北限四月初一日抵通江南限五月初一日
抵通江西浙江湖北湖南限六月初一日抵通
均於三月内完糧限内完糧者準其議叙若山
東河南江北完糧在三月之外江南江西浙江
湖北湖南完糧逾九月初十日者均以違限題
參違限不及一月者罰俸三月一月以上者罰
俸六月二月以上者罰俸一年三月以上者降
一級留任内有因過淮違限已經議處者將抵
通完糧各日期扣除免其議處(過淮違限十日將抵通完糧違)
(限十日扣除凡日期多寡均照此筭)領運白糧官亦照此例又
定漕船抵通運官以通幫之糧計算如有掛欠
不及一分者責二十革職發南限一年追完免
罪復職不完革職掛欠一分者責三十掛欠二
分者責四十掛欠三分者責六十皆革職各按
掛欠分數發南限一年追完免議不完交刑部
治罪掛欠四分者責八十掛欠五分者責一百
皆革職各按掛欠分數發南限一年追完仍聽
刑部議結掛欠六分以上者即交刑部治罪旗
丁管駕一船即以一船之糧計算如有掛欠各
按其分數發南限一年追完不完交刑部治罪
又定運官掛欠漕糧發南追比者戶部倉場
咨到之日即行開缺限内全完題請開復赴部
候補又定僉運旗丁除文生員專功舉業準
其優免外其捐納貢監及武生一例僉運如武
生遇歲考之年呈報學政於回日補考又定
運官領運漕糧剋削旗丁或將應給錢糧侵扣
不發或將月糧修船等銀自行領出收貯抑勒
不發或因需索不遂酷責旗丁者皆革職究擬
又定奉
旨差遣及赴任各官均有定限漕船應讓路放行其
買賣並一應行船應令照常行走如漕船立纛
監旗鼓吹張號強横武斷運官不行察禁者罰
俸一年又定漕船到汛不速催䟎無故容令
先後越幫者專汛官罰俸九月兼轄官罰俸六
月其漕船入境日期不察明轉報者專汛官罰
俸六月若前汛催䟎不力致礙次船後汛之員
申報倉場將前汛之員察恭議處至不親赴水
次催䟎並坐視前船阻塞不行申報者亦照催
䟎不力例議處又定漕船出運以十年為滿
號該管守備先期請領料價成造倘有遲延致
誤冬兌冬開者革職如捏報成造或釘稀板薄
不合式者降二級調用仍將料價著落賠補至
奉委成造託故推諉並日久不告竣者皆降一
級調用又定漕船在大江黃河洪澤湖遭風
漂没勘實題明準與豁免運官免議其在内河
失風及冰凌擦漏沉溺運官失於防範者罰俸
一年若遇汛水漲發猝不及防失事之船果能
戽救修艌抵通全完並無虧折運官免議仍照
完糧例議叙沿塗催䟎之汛官亦免議處倘船
非滿號米有掛欠雖買補全完仍照例議處沿
塗催䟎之汛官不能協同護救以致漂没者照
失於防範例罰俸一年又定漕船遭風漂没
沿塗催䟎之汛官不即申報者罰俸一年不親
臨確勘遽出保結者革職康熙三年題準運
官領兌漕糧抗不赴次及赴次恣意勒索淋尖
倚勢摃打或不約束旗丁致令爭索斛面酒席
恥辱糧官或沿塗生事騷擾阻壓行船不許前
進恃強毆官鬭斃民命運官縱容坐視及隨幫
領押回空任意停泊兵役前往催䟎抗不遵依
轉縱旗丁毆打者皆革職究擬沿塗專汛官不
察拏者降二級調用若已抵津通責成天津總
兵官通州副將稽察防範如不行察拏副將降
二級調用總兵官降一級留任如沿塗專汛官
及副將能察拏申報者槩免議處已經申報而
該管之各鎮不察參者降一級調用又題準
運官緣事應革職審擬其未經起程者該督撫
即行審擬别簽領運已經起程者除命盗等項
重情即革職審擬至尋常一切罣誤竢交糧完
日押令回省審結又題準漕船所過地方有
汛兵需索銀錢者該管官照失察衙役犯贓例
議處汛官需索者將該管上司照不揭報劣員
例議處需索之人皆計贓以枉法論如止收受
土儀禮物繫官罰俸九月兵丁笞四十若汛官
汛兵需索或旗丁行賄運官不申報者照應申
不申例議處知情故縱者照以財行求律與旗
丁一并治罪又題準官員已簽領運若抗違
規避誤漕者革職又題準運官擅準呈辭拘
繫新簽領運之人以致誤漕者照誤漕例議處
又題準運官攬載客貨及私載已貨者革職
若旗丁於應載土宜之外攬載客貨私載已貨
運官失於覺察者降一級調用又題準衞官
捏告運官侵糧希圖奪運以致誤漕者革職
又議準運官並非因公羈絆以私事逗遛不親
押運至糧船抵通起卸之後始行趕至者皆革
職其因公羈絆於糧船抵通起卸後始行趕到
者罰俸六月至領運北上運竣南旋托故回籍
者革職二十一年題準抵通漕糧有糠粞砂
土者領運官革職如無糠粞砂土收糧官抑勒
不收者降二級調用二十六年題準運官廵
察不勤以致失火燒燬漕船者降一級調用該
管專汛官不實力撲救以致延燒别船者罰俸
一年二十七年題準運官需索旗丁不遂不
顧風浪逼渡江湖以致漂没糧米淹斃人口者
追埋葬銀給死者之家漂没糧米著落賠補
二十八年題準運官縱容旗丁捉船撥淺漫無
約束者照例議處二十九年題準運官領運
漕糧停泊演戲逍遥任催不理或凌辱牐官強
開牐版洩水以致誤漕者革職究擬至不按程
前進沿塗脱幫遲誤者降二級戴罪督運若催
䟎不力捏報水淺搪塞者罰俸六月又題準
衞所官觧送撥船遲誤或以朽壞之船應數者
罰俸一年又題準運官領運白糧私行與人
者革職提問四十六年題準各省旗丁限内
過淮抵通全完者總漕賞給花紅如抵通交糧
於額數之外有管運三年陸續多交百石者倉
場咨部注册管運六年於額數之外陸續多交
二百石以及管運二十年雖交糧無多而並無
掛欠事故者均由倉場覈實咨部給以九品頂
帶榮身又議準給有頂帶之旗丁及管運之
捐納貢監生武生有干犯漕規者與旗丁一例
懲治又議準運官除犯贓失守軍政紏參及
隠匿逃人之罪者不準以完糧議叙抵銷其因
公罣誤應降級調用者準以見在議叙之加銜
一等抵銷降一級已加之銜不準抵銷議叙紀
錄者亦準抵罰俸若罪至革職者不準抵銷
五十年議準漕糧未經兑完捏報兑完漕船未
經開行捏報啟行者皆降二級調用五十一
年題準衞所官收兑漕糧多攙糠粞砂土及將
漕糧私自折者皆革職又議準旗丁須僉
家道殷實之人由該管千總察實出具保結呈
報守備等官覆驗加結如有掛欠將濫行出結
之千總守備皆降一級調用又題準運官抵
通無欠倉場給發限單令其即回協同隨幫管
押漕船到淮呈驗限單如到淮違限者照規避
例革職雍正二年覆準衞所漕船開行過十
二月者罰俸半年過正月者罰俸一年過二月
者降二級留任其湖南漕糧限十一月運至岳
倉如州縣漕糧旗丁漕船均到水次運官收兑
遲延致過十二月者照過二月開行例議處如
能依限過淮題請開復三年議準漕船夾帶
私鹽者運官降三級調用隨幫禠革如倚恃漕
船任意販載不服盤察者運官革職隨幫責四
十禠革若於該管幫船一年之内並無私鹽者
紀錄一次隨幫於補官日紀錄一次至回空三
次並無私鹽者該管官將隨幫出具印結咨部
以千總推用四年議準漕船私帶礟者失察
之該管官降一級調用失察私帶鳥槍者罰俸
一年又題準領運漕船若遇風色不順水勢
浩大該專汛官與運官公同計議暫停守候即
將守候日時申報上司及總漕於入境出境册
内注明倘不顧風色水勢催䟎前進在内河致
有疎虞者運官與專汛官皆罰俸一年如捏稱
風水未便停泊逗遛者運官與專汛官皆降二
級調用又議準漕糧潮濕霉變致有虧折者
運官革職限一年賠補完日送部引
見請
旨開復不完究追其居官優者督撫保題留任亦限
一年賠補完日開復不完革任究追又議準
出運旗丁犯罪責令該幫運官拏解有司究治
如疎縱脱逃及遲延不解者按旗丁所犯輕重
照例分别議處又議準旗丁攙和水米運官
不能察出者革職如隠匿不報革職枷示竢旗
丁將糧米賠完日釋放十年議準漕船夾帶
硝黃者運官照夾帶私鹽例議處十三年議
準漕船出運遇有風火事故應賠造而擅行雇
募者降一級調用應賠造而擅行買補及應買
補而擅行雇募者皆罰俸九月又議準旗丁
盗賣漕糧領運官不能察出降一級調用其沿
塗稽察之專汛千把總失察盗賣米數不及五
十石者一起罰俸六月二起罰俸一年三起降
一級留任四五起以上者降一級調用其有失
察一二起合算米數至五十石以上者降一級
留任一起以至三起合算米數至百石以上者
降一級調用兼轄游守失察盗賣米數不及五
十石者一起罰俸三月二起罰俸六月三起罰
俸一年四五起以上者降一級留任其有失察
一二起合算米數至五十石以上者罰俸一年
一起以至三起合算米數至百石以上者降一
級留任專汛兵丁失察盗賣者每起杖八十
乾隆五年議準運官領運薊糧抵薊全完照山
東河南近省例議叙又議準運官中塗遇有
降革病故等事該上司委令隨幫代押限内抵
通完糧者如在天津以南咨部歸於代押重運
班内推用如在北河委令代押者補官日紀錄
一次又議準運官在塗患病不能押運詳報
所在地方印官會同前後幫運官驗實出具並
無假捏印結請委隨幫代押竢抵通完糧後將
隨幫分别議叙又議準湖廣漕船過淮以後
失事賠造不及者將該船暫減一年限一年修
造免以督造不力議處其未經過淮以前失事
者仍按限賠造七年議準領運薊糧有攙和
薊州白土者照攙和水米例議處又議準江
南江西浙江湖廣遠省運官遇截留漕糧如數
通完離水次五百里以外者紀錄一次千里以
外者紀錄二次二千里以外者照抵通全完例
加銜一等山東河南及不過淮之各幫遇截留
漕糧如數通完離水次五百里以外者紀錄一
次千里以外者照近省抵通例議叙至委領重
運效力武舉及中塗代押之隨幫武舉管押江
南江西浙江湖廣遠省截留漕糧如數通完離
水次五百里以外者補官日紀錄一次千里以
外者補官日紀錄二次山東河南及不過淮之
各幫截留漕糧如數通完離水次五百里以外
者重運武舉準作一運隨幫武舉準作押空一
次千里以外者補官日紀錄一次又議準漕
船隠匿逃人將不行察拏之運官降二級調用
隨幫武舉於補官日降二級調用若回空漕船
隠匿逃人該運官尚在交糧未經上船者免議
八年奏準旗丁不親管運將僉運之衞守備
罰俸一年運官不能察出降一級留任又議
準戴罪督運之員如於總漕題參未經議結以
前能以完糧報部者準免議處其已經題結者
照過淮違限例總漕於完糧後題請開復九
年議準松江江西湖南漕船過淮準於正限外
展限十日十四年議準漕船丁舵水手應需
食鹽每船不得過二十斤有逾數夾帶者運官
照例議處專汛官罰俸六月又題準漕船回
次責成隨幫武舉約束防範遇有風火等事將
職名察參如有新運千總接管即將新運千總
察參其减存在次漕船千總隨幫不能兼顧者
責成該管地方官約束防範十五年題準溫
州衞屯租徵收濟運有限内不完者照雜項錢
糧例議處十七年
諭前因江西鉛山等幫沿塗使用陋規一案已降旨
交該督撫河漕提鎮逐一參劾治罪今漕運總督
來京朕命將南漕舊規分别應裁應給各欵數目
與軍機大臣等會議將各省漕船陋例分别裁革
立定章程通行曉諭遵守夫因事餽遺借端勒索
均干禁令况漕糧事關天庾豈容不肖弁役恣行
婪賄但據該總漕酌定規例章程之内即有必不
可盡革之處則從前弁役雖借此侵漁而按其情
罪䆒繫相沿陋規與營私納賄者有間所有從前
令各該督撫河漕提鎮參劾治罪之處著加恩寬
免朕辦理諸務輕重自有權衡裁制全無成見既
經察出弊竇自應禁革而經營承辦必不可已之
費亦當酌定條欵俾知法守嗣後各該管上司官
不時嚴行稽察如有不肖弁役或將已裁陋規私
自婪收或於定數之外多行勒索即據實嚴恭將
與者受者一并治罪該管官不行揭報及上司徇
隠不即恭劾别經發覺定將失察之督撫提鎮等
從重治罪欽此又奏準南漕舊規既經酌給有
條裁革有禁運官旗丁倘或有婪收勒索諸弊
皆干嚴譴惟是向來頭幫旗丁為諸弊叢生之
根則責成頭幫旗丁是亦剔弊清源之法嗣後
頭幫旗丁復行科斂將已裁陋規私自婪收或
於定數之外多行勒索者令各幫旗丁於該管
衙門呈控審究確實計贓分别首從定擬若運
官及營汛官受賄令該管上司即行參革治罪
若兵丁受賄運官及營汛官或故縱或失察亦
分别題參交部議處至旗丁挾嫌捏控者照誣
告律分别加等治罪又奏準旗丁盗賣漕糧
將運官捆責四十數至五十石以上者降一級
百石降二級皆調用二百石者革職十八年
議準武職加銜既經删除嗣後運官領運遠省
者一運全完加一級二運全完加二級三運即
升近省一運全完紀錄二次二運全完加一級
三運五運與初運同四運與二運同六運即升
所加之級準其隨帶
一屯田順治初年定衛所官將應行起解錢糧
於奏銷以前如數全完千兩以下者紀錄一次
千兩以上三千兩以下者紀錄二次三千兩以
上者紀錄三次徵糧一石者作銀一兩計算考
成其署事官於奏銷前全完者照此議叙若止
完地丁錢糧而本色顔料並一應雜項未完者
不準議叙又定衞所官將經手錢糧朦溷銷
算者降二級調用應行完結錢糧故留疑竇並
不分晰溷行造册呈報以致𣢾項不符者降一
級調用册内數目舛錯遺漏者罰俸一年若將
册結遲延不送經督撫題參或限内並違限不
及一月者罰俸三月違限一月者罰俸六月二
月者罰俸九月三月者罰俸一年四五月者降
一級留任六月以上者降二級調用一年以上
者革職至造尋常一應册籍不關繫錢糧者若
有舛錯遺漏罰俸三月如有遲延仍按月議處
又定衞所官勸民開墾荒地五十頃以上者
紀錄一次百頃以上者加一級百五十頃以上
者加一級紀錄一次二百頃以上者加二級綂
竢水田六年旱田十年起科時該督撫取具印
結題請議叙又定衞所官捏報開墾者革職
開墾後復荒者將開墾議叙之加級紀錄銷去
其開墾荒地不照水田六年旱田十年起科之
例或先期科徵或遇期不徵或擅減地畝定額
錢糧者革職或不照起科定限豫詳請徵或將
開墾地畝以多報少以少報多或將已報開墾
之地重復開墾或將荒熟地畝不明白分晰或
將應徵錢糧不行察出者皆降一級調用至丈
量地畝互相推委遲延日期或將丈量地畝詳
報不清及不送文册檄催並不申詳者皆罰俸
一年又定衞所開墾地畝錢糧徵收全完取
具印結隨同奏銷題報若有遲誤照違限例議
處又定衞所被災田畝該管官隨時詳報夏
災不逾六月秋災不逾九月如報災遲延半月
以内者罰俸六月一月以内罰俸一年一月以
外降一級調用二月以外降二級調用三月以
外者革職其被災分數於題報情形之後衞所
官限四十日内察明造册詳報如不依限詳報
亦照報災逾限例議處至妄報被災及有災不
報者皆罰俸一年報災之時不送印結及册内
不分晰詳明或止報廵撫不報總督者皆罰俸
六月又定衞所田畝被災奉蠲錢糧衞所官
或溷徵侵蝕或不即通行曉諭希冀暗吞或捏
稱有蠲有不蠲私圖自得一半或將賑濟災戶
銀米及所免錢糧借名肥已者皆革職提問若
將奉蠲錢糧增減造入册内者降二級調用或
被災尚未題請蠲免於報册内填入蠲免者罰
俸一年又定衞所官經徵河銀一年全完三
百兩以上者紀錄一次十八年題準經徵屯
糧初參未完不及一分者停升未完一分罰俸
六月未完二分罰俸一年未完三分降俸一級
未完四分降俸二級未完五分降職一級未完
六分降職二級未完七分降職三級未完八分
降職四級皆戴罪徵收完日開復未完九分十
分者皆革職署印官未完一分二分者罰俸三
月未完三分四分罰俸六月未完五分六分罰
俸九月未完七分八分罰俸一年未完九分十
分降一級調用署印不及一月者免議以上經
徵未完官初參之後再限一年全完限内若仍
不完不復作分數照原參分數議處七分八分
限内若仍不完革職六分五分限内若仍不完
降五級調用四分三分限内若仍不完降四級
調用二分以上限内若仍不完降三級調用一
分以上限内完至八九釐者降三級留任再限
一年全完不完降三級調用限滿未完不及一
分者停升罰俸一年又題準衞所官經徵鹽
課未完不及一分者停升未完一分以上降俸
一級未完二分三分降職一級未完四分五分
降職三級未完六分七分降職四級皆戴罪徵
收完日開復未完八分以上者革職署印官未
完一分二分者罰俸三月三分四分罰俸六月
五分六分罰俸九月七分八分罰俸一年九分
十分降一級調用署印不及一月者免議以上
經徵未完官初參之後再限一年全完限内若
仍不完不復作分數照原參分數議處不及一
分者限内若仍不完降一級留任再限一年全
完不完降一級調用一分二分限内若仍不完
降三級調用三分四分限内若仍不完降四級
調用五分六分限内若仍不完降五級調用七
分以上者限内若仍不完革職又題準衞所
官承銷鹽引未完一分者停升未完二分降俸
一級未完三分降俸二級未完四分降職一級
未完五分降職二級未完六分降職三級未完
七分降職四級皆戴罪督銷未完八分以上者
革職其戴罪督銷官限一年銷完如限内不完
照屯糧限滿未完例議處至行鹽地方衞所官
如有私勒戸口買鹽銷引者革職不行察報之
上司各降三級調用署印官銷引未完一分二
分者罰俸三月未完三分四分罰俸六月未完
五分六分罰俸九月未完七分八分罰俸一年
未完九分十分降一級調用署印不及一月者
免議又題準衞所行鹽地方如將鹽引不行
題明私自那撥者該管官降一級調用其前官
已銷鹽引不行送部及將鹽引題報遲延或題
報鹽引前後不符者該管官罰俸一年康熙
十四年議準衞所官有限滿未完錢糧初恭四
分繫
赦前二分
赦後二分者若限内將
赦前未完二分已經全完止照
赦後未完二分議處如限内
赦前二分未完仍合
赦前
赦後一并議處至初參四分皆在
赦前限内未經全完仍照原參分數以初參例議處
如限滿未完錢糧限内又經遇
赦者扣除
赦前月日以
赦後計算年限滿日察明題參照例議處又議準
衞所官經徵各項錢糧於未完之先别經降調
離任者罰俸一年又議準衞所官有未完雜
項錢糧不作分數者由部覈明題參降俸二級
戴罪督催完日開復限内不完罰俸一年仍令
督催署印官有未完不作分數雜項錢糧者罰
俸一年又議準衞所官以未完錢糧捏作全
完申報或限内經一二官徵完捏作一官徵完
者皆革職如衞所官申報未完該管上司以全
完轉報者將上司議處衞所官免議至錢糧未
經起解申報起解或庫内無銀申報有銀者皆
降二級調用一應批廻未獲稱為已獲未發稱
為已發者皆罰俸一年十五年議準衞所及
武職各官有隠匿熟地及新墾地一畝至九畝
降四級調用十畝以上革職一頃以上革職杖
一百折贖永不叙用武進士武舉武生隠匿一
畝至九畝黜革十畝以上黜革杖一百折贖一
頃以上黜革杖一百折贖永不叙用隠匿地畝
入官錢糧按年追徵至各官失察隠匿熟地及
新墾地至五十畝者降一級調用一頃降二級
調用一頃五十畝降三級調用二頃降四級調
用二頃以上者革職如先因清釐隠匿及開墾
荒蕪有加級紀錄者均準抵銷此内有升遷降
調休致告病已經離任者經接任官察出皆照
見任官議處已經革職者如實繫欺隠仍行治
罪繫失察者免議二十七年奉
旨出首開墾地畝不必拘定年限均自出首之年徵收
錢糧該管官免其議處三十四年議準凡有分數
錢糧接徵衞所官以到任之日限一年全完如
限内不完將已完分數扣除照見在未完分數
以初參例議處又議準徐淮臨德等倉本色
米及改折銀限一年全完不完將衞所官照屯
糧初恭例議處如再不完照屯糧限滿不完例
議處雍正五年議準衞所官有經理民事者
其旗丁屯軍居住州縣地方有犯命盜等案該
管州縣移會衞所嚴行緝拏限滿不獲將衞所
官同州縣一并題參議處如衞所官因州縣既
有責成徇庇旗丁屯軍或故意推諉者許承審
官揭報督撫題參照徇庇例議處其不經理民
事專管漕運者旗丁屯軍犯命盗等案疎防承
緝止將州縣官參處衞所官免其并參乾隆
二年議準衞所地方被災若距省窵遠詳報被
災情形分數均扣算程塗日期如詳報到省在
限外而扣算程塗日期尚未逾限者免其揭參
扣算已至逾限者各按遲延月日議處三年
議準貴州苗疆屯軍人等將官給屯田私自典
賣與人該衞千總不行察出者罰俸一年至越
界侵占苗人土田山場並砍伐竹木該衞千總
失於覺察者降一級留任徇情隠匿不報者降
三級調用又議準衞所官經徵蘆課未完或
初參或限滿題參皆照徐淮等倉例議處又
議準衞所官凡有未完各項錢糧經戸工二部
覈明續完蠲免具題到部者不竢題覆即準銷
案如戸工二部疏内分數職名與本部原案不
符咨詢戶工二部銷案如又有不符仍行題明
察辦又議準衞所經徵接徵各官有未完錢
糧參後續完或
恩赦蠲免應行開復本官不呈請開復者罰俸一年
又議準衞所倉厫該管官於渗漏處不行修
補及應蓋造倉厫不詳請蓋造以致米穀霉爛
者革職動帑代買勒限一年照數追賠限内不
完照損壞倉庫財物律治罪如侵盗入已捏稱
霉爛虧欠者照侵蝕例治罪
一限期順治初年定武職各官赴任違限一月
以上者罰俸三月二月以上罰俸六月三月以
上降一級調用四月以上降二級調用五月以
上降三級調用半年以上革職不及一月者免
議康熙十一年題準凡
欽部事件督撫提鎮皆以文到日為始限四月具題
兼管二省之總督所管隔省事件限六月具題
福建之臺灣廣東之瓊州湖南廣西雲南貴州
之苗疆陜西之安西四川之寧遠府所屬州縣
各該督撫扵正限之外分别展限該省提鎮亦
照廵撫例展限江南湖廣提督管兩省者照總
督例展限至違限月日皆專責督撫提鎮計月
議處不分坐屬官若違限不及一月者免議違
限一月罰俸三月二月罰俸六月三月罰俸九
月四五月者罰俸一年半年以上降一級留任
一年以上降二級留任二年以上降三級調用
倘事屬繁重限内難結者承察承辦官將情由
申詳該督撫提鎮題明展限如將易結之事遲
延不結或將難結情由不申詳督撫提鎮將屬
官題參或限内並違限不及一月者將承察承
辦官罰俸三月若事已完結將屬官以遲延題
參違限不及一月者督撫提鎮免議屬官亦免
議若違限一月承察承辦官罰俸一年督撫提
鎮仍計月處分又題準提鎮新任及接署者
皆以受事之日扣限若科場監試按日扣算展
限不必具疏題請其因公務在本省内經行者
不準展限又議準副參以下各官推補得闕
之後無故不赴兵科畫憑違限一月以上者罰
俸一年兩月以上者革職如兩月以上無故不
赴部領劄者亦革職又議準武職裁汰復職
降調初授等官自原任處所及原籍地方起文
赴部投遞在京者限十五日直隸限兩月山東
山西河南限三月江南江西浙江湖廣陜西限
四月福建四川廣東廣西貴州限五月雲南限
六月如有違限者照赴任違限例議處又議
準營衞升任各官於劄付限票到日該督撫提
鎮委官署理限兩月交代明白離任如升任官
有經管未完錢糧盗案事件署任官或新任官
不於兩月内覈明呈報上司或升任官遲延不
交及署任新任官推委不接者各罰俸一年上
司督催不力罰俸六月若已申報上司該管上
司不即轉報或於升任官劄票已到不即委官
署理者各罰俸六月該管上司已經轉報督撫
提鎮具題遲延者亦罰俸六月無未完錢糧盜
案上司借端勒索稽留者將該上司降二級調
用督撫提鎮降一級留任署任新任官如有勒
索稽留亦照此例議處其升任官不候劄票即
行離任或不與署任新任官交代明白即赴新
任者將升任官降二級調用至錢糧盗案未經
清楚署任新任官即聽升任官徑赴新任者將
署任新任官降一級調用督撫提鎮罰俸一年
升任官有錢糧册籍未清捏稱完結或假捏印
結申詳上司或增改投遞者革職升任官將册
籍等項於未交代之前或被兵丁字識燒燬棄
擲藏匿者降一級調用兵丁字識有乘機作弊
侵匿銀錢者照失察衙役犯贓例議處其解任
裁汰降調各官不候交代擅自離任及署任新
任官並督撫提鎮聽其離任者亦照此例議處
二十二年題準兵馬錢糧册結所關緊要造
報皆有定限必須詳慎覈對明白若朦溷造報
故留疑竇以致𣢾項不符者降一級調用轉報
官罰俸一年提鎮罰俸六月繫提鎮覈參者將
造報轉報官議處若册内數目或有舛錯遺漏
者造報官罰俸一年轉報官及提鎮各罰俸六
月如册繫提鎮自造有舛錯遺漏者亦罰俸六
月至造報轉報官將册籍遲延不送經提鎮題
恭或限内並違限不及一月者罰俸三月違限
一月者罰俸六月二月者罰俸九月三月者罰
俸一年四五月者降一級留任六月以上者降
二級調用一年以上者革職若册結已經申送
而提鎮不即題咨違限五月以下者照造報官
例議處六月以上者降二級留任一年以上者
降三級調用至造尋常一應册籍不關繫錢糧
者若有舛錯遺漏罰俸三月轉報官罰俸一月
如有遲延仍按月分議處二十三年議準武
職衙門前官有侵欺那移拖欠未清之項接任
之署任官新任官於交代限期内徇隠不報至
交代後始行察出者不議前官竟坐接任官名
下照例議處如有侵那拖欠等弊接任官不受
交代通詳督撫提鎮及該上司而督撫提鎮及
上司不揭報題參徇庇前官逼勒接任官交代
者接任官即據實報部將逼勒各官以徇庇例
議處接任官調補别省三十二年覆準福建
之臺灣澎湖升任官均令新舊交代其直隸山
東山西河南江西湖北湖南西安甘肅等省升
任官劄票到日照部定限期速赴新任所有營
務委官署理不必新舊交代江南福建浙江四
川廣東廣西雲南貴州等省升任官如有人堪
以委署該督撫提鎮即行委署不必留候交代
如無可委署之人仍留候新舊交代將留候交
代違限緣由報部如無故違限照赴任違限例
議處四十五年覆準提鎮有奉
旨調取來京者行文該督撫計程定限給咨赴部投
遞聽候引
見仍將起程日期豫行報部引
見後回任日期亦行報部雍正九年議準督撫提
鎮覈參武職交代遲延案件將遲延情由詳細
確察如舊任希圖掩飾不於兩月内將任内錢
糧等項造册交送經督撫提鎮指參將舊任官
罰俸一年接任官免議舊任官遲至例限將屆
始將册籍造送接任官又不上緊察覈以致遲
延者舊任官罰俸一年接任官罰俸六月舊任
官已明白造册交送而接任官推諉不接以致
遲延者接任官罰俸一年舊任官免議其督催
不力之上司仍照例罰俸六月十二年議準
在京鑾儀衞漢鑾儀使及廵捕營各官領俸清
册春季於上年十二月十五日以前秋季於六
月十五日以前依限造送到部移咨戶部關支
其有降罰事故者由部於奉
旨後注册並知會戸部備案領俸之時該衙門將各
官有無事故造册送部由外任升調者若有隨
帶降罰之案該員具呈該衙門即於册内注明
均交稽俸廳將各官降罰並見在照何品級食
俸之處覈對確實一并移送戸部倘造册遺漏
舛錯照例議處十三年議準武職各官赴任
如有中塗旅店舟次患病難行及風水阻滯違
限止一二月者該員呈報該省督撫提鎮咨報
部科免其參處若違限至三月以上果有阻滯
實情取具該地方官印結申送部科免議如無
地方官印結及並無事故借端觀望遲延不赴
新任並繞道歸里捏稱中塗患病者皆按違限
月日議處乾隆元年奉
旨朕因各省提督總兵官未經識認者甚多是以降
旨令其酌量先後來京陛見向來提鎮到京皆赴
部投文聽候引見但此例不行已久督撫提鎮同
為封疆大吏督撫既不赴部引見則提鎮到京亦
準其即赴宮門請安候朕宣召不必先行赴部至
起程赴京及回任日期仍循舊例報部以便稽察
三年議準凡通行督撫提鎮按本地情形詳
細察議事件各該督撫於四月六月正限之外
若事易結者展限兩月難結者展限四月該督
撫分别題咨按限完結各省提鎮有總督統轄
者凡通行察議事件由總督彙覆該提鎮毋庸
别定限期其無總督統轄之提鎮遇通行察議
事件照該省廵撫易結難結之例分别題咨按
限完結如逾限不結皆照
欽部事件遲延例分别議處六年奏準在京革職
官曾經問有罪名者限一月起程回籍五城司
坊官將起程日期報部並知會原籍倘不即起
程違限一月以上者本人照例治罪廵捕營專
汛官不於限内催令起程容留一人者降一級
留任二人者降一級調用三人者降二級調用
四人者降三級調用五人者降四級調用六人
以上者革職兼轄官容留一二人者罰俸一年
三四人者降一級留任五人以上者降二級調
用十人以上者降四級調用步軍統領於所屬
廵捕營地方容留一二人者罰俸三月三四人
者罰俸六月五人以上者罰俸一年十人以上
者降一級留任又奏準外任革職官交代完
日即行起程不得過五月之限該督撫提鎮等
將起程日期報部並知會原籍倘不即起程違
限一月以上者本人照例治罪專汛官不於限
内催令起程容留一人者降一級留任二人者
降一級調用三人者降二級調用四人者降三
級調用五人者降四級調用六人以上者革職
兼轄官容留一二人者罰俸一年三四人者降
一級留任五人以上者降二級調用十人以上
者降四級調用提鎮所屬地方容留一二人者
罰俸三月三四人者罰俸六月五人以上者罰
俸一年十人以上者降一級留任其有冤抑欲
赴都察院具呈申理者地方官給咨來京事竣
發回原籍如借端留滯者照例治罪徇情容留
之五城司坊官交吏部議處又奏準漢侍衛
及鑾儀衞行走之漢世爵等官請假回籍者呈
該管官酌定日期具奏請
旨其往返程塗在京者限十五日直隸限兩月山東
山西河南限三月江南江西浙江湖廣陜西限
四月福建四川廣東廣西貴州限五月雲南限
六月除往返日期外在家均許住四月依期回
京如違限一年以上者罰俸一年二年以上者
休致十一年奏準各省督撫提鎮奉到部文
務令按限完結題覆咨覆之日將準咨月日及
有無遲逾隨案聲明以便察覈若遺漏不聲明
者照例議處十四年奏準豫行保舉及調取
引
見官回任由部給與驗票向未定有限期此等官均
有見任職守如或逗遛日久職任久懸於營伍
地方不免遺誤嗣後豫保送部以及奉
旨調取引
見仍回原任各官發給驗票照赴任限期填注令依
限回任將驗票申繳督撫提鎮察覈將有無違
限之處聲明報部如有違逾照赴任違限例議
處至簡發各省補用者亦照此例辦理十五
年覆準
欽部事件承察承辦官逾限不及一月完結者比照
逾限不及一月罰俸三月之例酌減罰俸一月
又覆準辦理邊疆海疆苗疆省分事務提鎮
與督撫相同所有限期應展不應展之處照各
督撫見定州縣按照營汛坐落之地分晰聲明
至加展限期地方不準再扣道里日期又議
準各省提鎮有通行察議事件繫專行一營者
限四月完結繫通行各營易結者限六月完結
難結者加展兩月完結至通行察議之事有不
需各營議詳在本標將領可以覈定聲覆者限
兩月完結如逾限不結察照違限日期議處至
新任接署以及廵察營汛均照例加展又奏
準營汛各官遇有承緝承修承造等項事件均
於初參限滿之日接扣二參限期不得以接到
部覆之日始行起限又奏準承緝各項人犯
營汛各官原有協同地方文職察緝之例應照
文職盜案限四月無名兇犯限六月叛逆人犯
將原定三年之限減去一年限以二年如限滿
不獲各照原例議處又奏準候選候補武職
各官赴部投文違限向照赴任違限例議但赴
任者皆繫已經得官之人恐其逗遛規避貽誤
地方是以定例綦嚴至候補候選原與已經得
官者不同當領咨之後或因資斧艱難或因選
期尚遠或因患病難行若槩照赴任例議處殊
覺過重嗣後投文違限無故遲延違限在半年
以上者得官日罰俸六月一年以上者得官日
罰俸一年如果有患病及風水阻滯等情取具
該地方官印結送部免其察議
一緝解康熙三年題準監犯踰城及由水門逃
走者城守官罰俸三月已開城門逃走責在有
獄官城守官免議又議準營汛各官將應解
犯人遲延不解者罰俸一年十一年題準監
犯將已閉城門之鎖扭壞逃走者城守官革職
當時全獲者免議獲一半者降一級留任雍
正三年議準押解斬絞重犯該管官僉差不慎
未經如數撥兵加鎖致脱逃者降一級調用已
經如數撥兵加鎖脱逃者降一級限一年緝拏
全獲開復不獲照所降之級調用押解流徒等
犯未經如數撥兵加鎖致脱逃者罰俸一年已
經如數撥兵加鎖脱逃者罰俸六月七年議
準府州縣監有重犯該管專汛官撥兵協同文
職廵防如監有大盜過十人以上者加兵廵防
其府州縣内有提鎮副參等駐劄者輪委千把
總稽察倘監犯越獄文職會同該千把各差兵
役追捕不獲照盗案專汛官例議處又議準
軍犯到配所免其墩鎖該管衞所官曲為防範
不使至於饑寒如在配所本犯單身脱逃初恭
將該管官罰俸六月兼轄官罰俸三月限一年
緝拏限滿不獲該管官罰俸一年兼轄官罰俸
六月攜帶妻子脱逃者初參將該管官罰俸一
年兼轄官罰俸六月限一年緝拏限滿不獲該
管官降一級留任緝獲之日準其開復兼轄官
罰俸一年若在中塗脱逃者僉差不慎之營員
住俸勒限一年督緝限滿不獲罰俸一年軍犯
照案緝拏又議準斬絞重犯越獄鄰境營汛
官於一月内拏獲者每名加一級再紀錄一次
一月外拏獲者每名加一級鄰境兵丁拏獲越
獄之犯繫斬絞者每名賞銀二十兩軍流以下
每名賞銀十兩於原疎防官名下追給八年
議準押解人犯經由之處該營汛官撥兵護送
時照牌票點明犯人及撥兵數目相符再行起
解如兵數闕少或有代解等弊即詳報上司覈
參將僉差之官按罪犯輕重照僉差不慎例分
别議處如隠匿不報别經發覺亦照僉差不慎
例分别議處十三年議準武職拏獲鄰境逃
犯如繫軍流之罪單身逃脱者每一名紀錄一
次攜帶妻子脱逃全獲者每一起紀錄一次徒
罪二名紀錄一次準其前後接算
一救火康熙九年議準
京城廵捕營地方有姦細兇徒放火不能察拏之
專汛官降四級調用兼轄官降二級調用又
議準武職各官所管地方失火延燒文卷倉厫
者專汛官罰俸一年如將錢糧文卷擅藏私家
以致焚燬者將該員降一級調用二十六年
議準
京城廵捕營地方失火延燒民房十間以下即能
撲滅者免議如不能撲滅延燒十一間至三十
間者千把總守備罰俸九月游擊參將罰俸六
月三十間以上者千把總守備罰俸一年游擊
參將罰俸九月二百間以上者千把總守備降
一級調用游擊參將降一級留任四百間以上
者千把總守備降二級調用游擊參將降一級
調用六百間以上者千把總守備降三級調用
游擊參將降二級調用乾隆十年覆準直省
地方失火延燒民房如繫城内將在城駐劄之
專汛官兼轄官照廵捕營例按間數分别議處
至城外村莊失火延燒民房有該管官在於該
處駐劄者亦照廵捕營例按間數分别議處若
駐劄與失火地方相隔撲救不及延燒民房十
間以上即能撲滅者免議十一間至百間者專
汛官罰俸九月兼轄官罰俸六月百間以上者
專汛官罰俸一年兼轄官罰俸九月五百間以
上者專汛官降一級調用兼轄官降一級留任
一捕蝗乾隆六年奏準衞所地方蝗蝻生發該
管官不即申報上司者革職不親身實力撲滅
藉鄰境飛來希圖卸罪者革職提問至衞所
及營員奉上司差委協捕並不實力撲滅以致
養成羽翼為害禾稼者革職又奏準蝗蝻生
發之處能統率兵夫立時撲滅淨盡者將該員
紀錄一次十八年
諭蝗蝻為害甚大朕屢勅督撫大員躬親督率搜捕
是以提鎮亦有協同往撲者然若攜帶多人需索
供應則農民轉受滋擾捕蝗之害更甚於蝗此尤
其大不可者著通行傳諭知之欽此
一河工原定武職修築黃河隄岸保固一年運
河隄岸保固三年如黃河隄岸於半年内衝决
運河隄岸於一年内衝决者將承修官革職黃
河隄岸過半年衝决運河隄岸過一年衝决者
將承修官降三級調用如過年限衝决者將該
汛管河官革職戴罪修築工完開復其有將督
修之兼轄官并恭者照文職河道例議處又
定隄岸衝决限十日内具報如過十日具報者
降一級調用沿河隄岸不豫先修築以致漕船
阻滯者降一級調用又定隄岸衝决以少報
多者降三級調用轉報官降二級調用若於年
限内將所修隄岸衝决隠匿不報指他處呈報
衝决者革職轉報官降五級調用又定武官
修築隄岸工程均限半年完工如限内不完承
修官罰俸一年督修官罰俸六月再限三月完
工如再不完承修官降一級調用督修官罰俸
一年又定武職修築隄岸有一處夯杵不堅
盛水即漏並有一二丈不豐滿合式者降一級
調用兩處夯杵不堅盛水即漏並有三四丈不
豐滿合式者降二級調用三處夯杵不堅盛水
即漏並有五丈以上不豐滿合式者革職督修
官察其所屬有一人議處者罰俸一年二人議
處者降一級調用三人議處者降二級調用四
人以上議處者革職如有議處議叙相同者準
其抵算若督修官察出揭參者免議又定衞
所官委辦河工私自潛回以致衞夫星散者革
職戴罪督催工完日開復又定隄岸衝决有
例應革職戴罪賠修者限六月完工督修官降
四級留任均俟工完開復如限内不完賠修官
革職督修官降四級調用未完工程仍令賠修
雍正三年議準山東河南江南各河營每兵
每年栽柳百株栽不足數者專管千把總罰俸
一年守備罰俸六月栽不及半者專管千把總
降一級留任仍令補栽守備罰俸一年至各官
捐栽柳秧成活五千株者紀錄一次萬株者紀
錄二次萬五千株者紀錄三次二萬株者加一
級種葦一頃者紀錄一次二頃者紀錄二次三
頃者紀錄三次四頃者加一級四年議準武
職修築隄岸工段丈尺樁埽料物等項有估計
過多存心浮冒者將該員革職承察官扶同徇
隠者照徇庇例議處十二年奏準運河隄岸
專汛官督率兵丁照本汛應取土方數目堆積
備用不如數者罰俸一年不及一半者降一級
留任戴罪堆積完日開復乾隆三年議準河
營官弁於沿河官地内捐栽小楊樹五百株者
紀錄一次千株者紀錄二次千五百株者紀錄
三次二千株者加一級如所栽不及議叙之數
準於次年補栽合算議叙其樹交該管之汛官
照管培養倘有枯損偷盗在百株以内者責
令賠補至百株以上者降一級留任賠補完
日開復若將民地指為官地強占裁植希圖
議敘者照強占官民山場河泊律治罪九
年議準河工採買葦柴武職各官於每年定
額之外多採買五萬束者該督計功奬賞至
十萬束者紀錄一次再有多者照數遞加紀
錄
一隨任親屬順治年間定八旗外任武職各
官將任内所生之子隠瞞不報本旗入册者
照旗人隠瞞壯丁例議處康熙二十九年
奏準八旗外任武職各官因降革休致事故
歸旗任内並無未清之事者離任之後該督
撫提鎮即令接任官將該員家察明造册
出具並無遺漏隠匿印結一并咨報部旗於
五月内催令起程照程塗遠近定限有驛大
路日行一站無驛僻路日行五十里按日計
算扣定到京日期其有水路省分願由水路
行者豫先呈報仍照原定限期計算到京均
咨報部旗察覈如無故不即起程逾限一月
以上或中塗逗遛或潛居别處或本身進京
而家口仍住别處有職者革職交刑部治罪
已革職者交刑部從重治罪若於原任地方
起程逾限不及一月或實因患病及有别項
情由不能起程或中塗實因患病及有别項
情由不能前進者取具地方官印結報部免
議至接任官將前任旗員家口聽其隠匿不造
入冊内並該員已經起程不將日期申報或已
經申報而督撫提鎮不咨報部旗以致逗遛生
事及中塗妄借事端勒取印結地方官不據實
申報遽給與印結者發覺皆照例議處又奏
準外任武職例應歸旗者專管官不速催起程
容留一人者降一級留任二人降一級調用三
人降二級調用四人降三級調用五人降四級
調用六人以上革職兼轄官於所轄地方容留
一二人者罰俸一年三四人降一級留任五人
以上降二級調用十人以上降四級調用提鎮
所轄地方容留一二人者罰俸三月三人罰俸
六月五人以上罰俸一年十人以上降一級留
任雍正五年奏準八旗外任武職各官所有
族人及十八歲以上之親子弟皆不準帶往任
所如子弟有實不能相離者呈明該都統將情
由具奏請
旨其未至十八歲子弟欲帶往任所者呈明該佐領參
領都統存案準其帶往至十八歲時該旗行文
該督撫提鎮勒限歸旗倘私自帶往任所及隠
瞞年歲將該員降一級調用八年議準八旗
外任武職各官於到任三月内將所帶家人姓
名籍貫册報督撫提鎮如管事家人有更換者
亦隨時册報倘本官有虧空等弊將管事家人
一并審䆒若册報不實或聽其贖身為民將該
員照隠匿逃人例議處不詳察之該管上司照
失察逃人例議處得財者並計贓以枉法從重
論乾隆三年奉
旨嗣後旗員請留子弟隨任者該部務須察明實有
不能相離情由方可奏聞請旨四年奏準八旗
外任武職各官其隨任子弟因赴選應試等事
來京由任所該父兄造具本人履歷年貌清册
呈報該管督撫提鎮移咨部旗仍具文交本人
親投該旗察對若任所該父兄繫提鎮大員可
自出咨者即自行出咨其不候給咨私自來京
或領咨潛往他處有職銜人革去職銜閒散人
鞭一百如該父兄不為請咨給咨擅令來京罰
俸一年若已將情由呈明而該督撫提鎮不給
咨者罰俸九月至有事來京仍回原處者呈明
該旗移咨該督撫提鎮仍具文給本人投該任
所上司察對如不候給咨私回或領咨潛往他
處者該隨任子弟照前例議處其各官内有緣
事解任應留任所者如隨任子弟有應質問之
處由接任官申報該上司咨明部旗仍留任所
質問若無可質問其應先歸旗之隨任子弟接
任官不為請咨私令歸旗者降一級留任隨任
子弟不候給咨私離該父兄任所及潛往他處
該地方官未經察出申報者罰俸九月其子弟
亦照前例議處五年議準八旗外任武職各
官若將任内所生之子過繼與人潛匿别處居
住者革職該管上司罰俸一年失察者罰俸六
月如於半年内察出揭報者免議六年奏準
隨任子弟至應歸旗之年實有不能相離情由
欲留任所者繫提鎮子弟該提鎮自行具奏副
將以下督撫提鎮代為具
奏由部察明實有不能相離情由奏明準其隨任
倘父兄將子弟私留任所及隠瞞年歲不送歸
旗將該員解任親送子弟來京仍降一級調用
七年
諭向來旗員子弟自幼隨任在外年至十八歲者例
應來京若有欲留任所協辦家務者凖督撫代為
題請聽候部議其新授外任之人子弟在京長養
年過十八歲以上者非奉特旨不得隨任此舊例
也朕思旗員子弟不許擅隨任所者一則恐在地
方滋事一則留京以備該旗當差如外任旗員能
嚴加約束為督撫者又不時稽察則皆知守分循
理可無慮其多事至該旗佐領若本有可以當差
之人而父兄外任者將子弟帶往則本人既可省
兩處之食用該佐領閒散之人又得當差支領錢
糧以資養贍洵為兩便之道嗣後外任旗員子弟
年至十八歲以上者在外仍令該督撫題請在内
著呈明該都統察奏皆準其隨任其不願隨任者
亦聽之若隨任之後或出署交遊及干與地方之
事著該督撫即行參奏從重議處欽此又覆準
外任武職旗人子弟年至十八歲以上請留任
所者若必逐案題奏未免案牘紛繁嗣後將請
留任所情由照例詳明各上司該督撫覈實先
咨部旗存案竢年終由部彙齊人數具題其在
旗初蒞外任官員請將子弟帶往任所者仍由
該都統察奏
一休致順治年間定武職老病乞休二品以上
具䟽自陳三品以下在京由都統奏請在外由
將軍等具題交部覈覆乾隆二年奏準老病
乞休各官覈明曾出征臨陣受傷得有功牌者
請
旨令其原品休致給以全俸以養餘年其出征並未
禦敵及無功牌者請
旨令其原品休致給以半俸
一患病乾隆七年奏準内外旗員患病該管大
員委官確驗酌量給以假期總不得過六月之
限如逾限未痊有職任者開闕若世爵將俸祿
停支竢病痊之日具呈該旗都統隨旗當差自
當差之日起支俸無世爵者候闕補用至額外
食俸官亦照此定限有逾限不痊者即行停俸
竢病痊之日仍在原處當差倘無病捏稱患病
呈報者將本官降一級調用委驗官罰俸一年
出咨之該管官罰俸六月又奏準王貝勒貝
子公屬下護衞典儀親軍校等因病解任後經
病痊仍以該員原官補用不凖咨補别闕
一雜例康熙二十三年議準武職擅受民辭者
降一級調用又議準武職各官因事夤緣餽
送禮物與者受者皆革職提問如餽送雖未收
受並未出首後經發覺將不出首官罰俸一年
又議準武職各官有將任所民人買為奴僕
者降二級調用縱容家人私買及委託營兵代
買者亦照此例議處失察之該管官降一級留
任又題準武職見任官員聽任親友招搖詐
騙者革職三十八年議準武職進京引
見借端科斂所屬官兵以充私橐者革職提問該督
撫提鎮不覆參者照不揭報貪劣例議處又
奏準武職上司將所屬末弁如有事故並不揭
參任意笞辱者罰俸一年笞辱守備以上者降
二級調用又議準武職宿娼者革職姦家下
有夫之婦者降一級罰俸一年姦軍民妻者革
職強姦軍民妻及姦官員妻者革職治罪和姦
軍民妻者革職拏獲姦夫姦婦私放者罰俸一
年得財者革職雍正五年議準綠旗官弁暴
厲毆死奴僕者照八旗毆死奴僕例議處十
一年議準武職因公科斂不入已者為首降一
級調用為從罰俸一年該管官不揭報者罰俸
九月乾隆五年奏準武職家人犯贓本官失
察者降一級調用六年奏準在官兵役指稱
公事犯贓該管官知情者革職失察贓至十兩
以上者降一級留任十兩以下者罰俸一年
又奏準武職各官所用食物工料將價直給發
遲延者罰俸一年半給半不給者降二級調用
全不給發者革職折欠價直照數追還十四
年議準運京銅鉛一到該營汛官弁按站交替
催䟎撥兵廵察將入境出境日期申報督撫稽
察若運官無故逗遛及有盗賣情弊亦即據實
申報倘知情代為隠瞞照徇庇例降三級調用
欽定大清會典則例卷一百十八
