欽定大清會典則例卷一百三十四
工部
都水清吏司
水利
畿輔水利順治九年遣官修理石景山以南至蘆
溝橋一帶決口隄岸十二年修築薊州及玉
田豐潤三河三縣決口隄岸十四年修
畿輔隄岸十五年修築内河邢家口白馬灣殷
家洄流棉花市龍王廟五處決口隄岸康熙
元年
諭八旗都統及有司官不時稽察嗣後隄岸決壊之處
其田土屬旗人者都統督旗人自行修築屬民者有
司官督民自行修築永定為例欽此七年題準蘆
溝橋隄岸衝決動帑修築又題準霸州等處
隄岸衝決動帑修築十二年濬玉泉山一帶
河道增修高梁橋白石橋諸牐壩二十一年
修築石景山至蘆溝橋一帶隄岸二十六年
議準直屬旗莊田地隄岸令旗民互助協修該
州縣會同屯領催酌取近土修築二十九年
建玉泉山石牐一座疏濬河道三十二年修
復霸州苑家口傾圮舊隄三十三年修濬靜
海大城任邱雄縣隄岸河道三十九年大修
畿輔各州縣清河子牙河官隄民隄共長千五百
二十餘里又覆準漳河隄岸衝決將廵撫照
總河例議處分司道府照督催等官例議處同
知等官照承修官例議處五十二年
諭石景山隄工關繫緊要若交與永定河分司兼管則
駐劄遥遠難於廵察著仍照前委部員防守修理堂
上官不時廵察倘有坍塌之處即行奏聞欽此雍
正二年
諭石景山渾河隄工甚屬緊要著詳勘修理欽此四
年
特命親王大臣察勘直隸地方自四年為始節次興修
畿輔水利又奏準直隸之水經流有三北為白
河即北運河南為衛河即南運河其匯
畿輔西南六十餘河之水為巨浸東至直沽合白
河衛河同入海者為淀河又淀之下流南來者
為子牙河北來者為永定河皆水濁泥多横激
壅淤為淀河患故淀治而水利興必河治而淀
乃就理向患永定河濁流由勝芳河之西奔騰
南下今自范罋口别開長淀河一道面闊十五
六丈深四五尺不等長三十餘里引渾水遶王
慶坨之東北入三角淀直趨而東俾濁水無復
南流淤淀又東安武清地當濁流之下稍每苦
泛溢今由柳岔口至韓家樹三十餘里築隄以
防其衝子牙河為滹漳滏陽大陸諸水下流水
汛泥多今將兩岸之隄加高培厚束其流使不
得盪激衝決由大城之王家口入淀藉淀河清
流之力刷之使河流泥沙不致淤淀又週淀舊
有
欽隄一道迴環千里自康熙三十七年修築之後幾
三十年日就圯壊一遇暴漲衝決漫溢今自清
苑以下文安以上凡隄身低薄殘闕之處悉為
加高增厚修治補葺建牐設壩鑲以樁葦堅以
夯硪又開張家觜勝芳河以瀉其流俾不至會
同玉帶諸河浸嚙隄根又苑家口河身逼窄每
致漫決濬中亭河十望河以洩其漲又柴火淀
在其上游急流直衝隄岸開口頭村引河掘張
青口毛兒灣等處導歸中亭以緩其勢以分其
澑庶幾
欽隄鞏固一勞永逸又奏準莽牛河為白溝支津
雨潦則溢而東決日久衝澑自成河形下無所
歸泛濫田野為固壩諸州邑之患應濬治良鄉
以南經涿州固安霸州等處一百七十餘里令
河身深闊至高橋以下導之入淀則白溝之暴
漲可減又奏準新安當漕雹二河之衝廬舍
時遭漂浸自三台村以南開引河一道使漕河
入雹雹河入淀則上流諸水不致泛溢又於新
安城北築隄二十餘里以護縣治建姜石觜牐
俾小殷淀大殷淀等處營田旱澇有備又奏
準高陽豬龍河自柴淀口河身南徙之後舊河
斷流新河界連任邱藉隄為障近復決䗫螂口
而東任邱西北村莊盡被淹浸鄚州一帶通衢
往來病涉今築攔河壩障之使西濬車道口引
流歸淀堵築䗫螂放水諸口以斷其流涸出任
邱被淹之地俾民復業又於任邱之棗林莊等
處高築引道十餘里復開王村順子口消南來
之積水以便南北行人往來又奏準雄縣之
趙北口為西淀咽喉舊有隄長七里設橋八座
今增橋為十一座並以木易石空其橋下各濬
深丈餘使暢闊深廣水勢順流直達柴火淀而
東下庶河流無滯淀淀貫通又奏準京南以
滹沱河為大澤綿亙千有餘里時決時淤其次
為任縣泊即大陸澤次為寧晉泊即河薄落皆
為巨浸並會於滏陽河自滹沱填淤河高於泊
入滏之路惟雞爪河一道不足以消全泊之漲
而穆家口為二泊傳送之口淺隘不能暢流今
並令疏濬深至九丈不等廣至八丈有餘長至
三十餘里又築隄邢家灣以防其決濬深王甫
隄橋之下以舒其流二泊涸地盡成膏腴復展
揠營上村黃兒營等處從此二泊之會於滏陽
者下流無滯又奏準還鄉河即浭水委折蛇
行舊有三灣九曲之稱河道狹而隄堰卑東決
則淹豐潤西決則淹玉田今於劉欽王木匠等
莊河身之狹者闊之修築隄工之殘闕者且拓
廣而加高之俾水不旁溢兩邑無衝漫之患
又議準灤薊天津文霸任邱新雄等州縣各專
設營田之官行文江浙兩省召募老農每省各
送三十人每月酌給工食糧米令課導耕種不
敷再募竢本地人耕種得法令其回籍小民力
不能耕者官給錢糧經理牛種秋成後歲收十
分之一足額而止有力之家率先奉行者計圩
田多寡分别奬賞其出貲代人營田者民則分
别奬賞官則分别議叙仍歲收十分之一歸還
原本其官田數萬頃分地遣官會同地方官首
先舉行為民倡率其濬流圩岸以及瀦水節水
引水戽水之法仿照成規各因地畝形勢節次
興修所須農器水車等物亦行文江浙二省各
送匠人五名教導本地匠人依式成造照召募
老農之例一例支給工食竢本地造作如法令
其回籍至民間田舍有害水道者計畝均攤通
融撥抵視本田畝數加十之二三其河淀淤地
已經成熟升科而必須開闢者將附近官田照
數撥補違者照例治罪五年修整天津教場
老君堂渠横口單街四處隄工十二年議準
修築玉田豐潤各處受水圍堰又議準加修
馬營林南倉至宋家口一帶舊堰以障西流並
疏濬鴻橋河中泓淤淺又議準寳坻縣南岸
官隄大吳家莊新安鎮險要之處每年視水勢
大小緩急令地方官備辦物料堵搶又議準
加修潮河隄堰自小河口至南小莊之東與還
鄉河西堰相接柳沽石臼窩二處各設涵洞以
資宣洩又議準還鄉河兩岸堤堰設歲修銀
於通永道庫内豫期酌用乾隆元年覆準還
鄉陡河辦工銀令直督總河具題察覈是年
加修石景山南北兩岸石工二年
諭直隸河道水利關繫重大若但為目前補救之計
而不籌及久遠終無裨益總督總河所奏尚非探
本清源之論著特遣大臣親往詳勘形勢籌度機
宜應如何改移開濬修築之處熟商妥議酌定規
模仍交總督總河督率所屬遵照辦理欽此又
奏準揠濬蘆溝橋橋底淤沙並濬引河一道麻
峪村橋口用柳圈填石子築攔河壩增築小堰
三十餘丈又奏準東西兩淀為
畿輔衆水之匯應增設垡船&KR1651;夫疏濬淀中河道
以利宣洩其入淀故道尋源溯流悉濬舊址支
流汊港一槩深通俾環淀諸邑永無漫溢之患
又奏準直隸清河隄岸起清苑縣界迄獻縣
之臧家橋週迴於順天保定河間三府之境沿
河繞淀為數十州縣生民之保障名曰千里長
隄築培高厚以防潰決底闊八丈頂闊二丈高
一丈為率修成坦坡之形並疏濬支河以資節
宣瀕河村莊增建板橋便民行走嚴禁攔河疊
道横絶中流俾支河暢達以收分減之效三
年題準加築石景山隄岸四年
諭直隸地方水利未講以致水漲則受其患而平時
未獲其益此衆所共知者前屢降諭旨令總督等
悉心籌畫善為經理續據陳奏大槩講論河道情
形至如何消除積水俾民間田畝收水利而免水
患未曾詳晰奏及朕思此時乃水落之際又值年
榖收穫正宜董率官吏及時經營不但工程可以
早竣而無業貧民亦可藉以餬口若不趁此時速
為料理為未雨綢繆之計轉瞬春水長發又恐難
於施工朕為閭閻疾苦時厪於懷為封疆大吏者
當體此意欽此遵
旨議準直隸經流之大者永定子牙南運北運四河
東西兩淀永定河葉淀之東漸為疏引使入西
沽之北别行入海濬子牙新河使上流諸水得
以歸淀開河之東隄於蒲港等窪漸引而東入
西沽之南别行入海揠去北運河南岸沙觜深
濬減河培補隄岸加築南運河兩岸遥隄揠河
身以行正澑濬減河三十餘里入老黃河以達
於海開揠西淀白溝河故道使入中亭於九橋
之下橋南别疏一河由藥王廟行宫之南出張
青口疏濬青門河由毛兒灣開口從十望河故
道别派分流疏濬中亭河深闊即以取出之土
堆築成隄金門牐之西引河改由東道使不入
中亭以免壅決於苑家口疊道建設木橋使洩
水通行則西淀之咽喉暢矣疏濬東淀三义淤
淺楊家河卞家窪諸處多疏淀河數道並行而
東同會於西沽則東淀之尾閭亦暢矣四河順
軌兩淀暢流各州縣之積水自可消除又覆
準天津郡城東門外至鹹水沽以下茶棚加築
疊道作為遥隄頂闊二丈底闊六丈高六尺開
揠賀家口舊有小河東通海河分洩藍田積水
何家圈雙港通海河各舊河溝分消郭家泊諸
處積水白塘口舊河一道石牐一座宣導窪水
歸於海河尚不能盡洩大泊大淀之水陂水窪
起遶藥王廟逾王家莊至北里口應開引河一
道過白塘口石牐以歸舊海河又自大淀起遶
大韓家莊巨葛莊等處别開引河一道俾窪水
同歸於海永遠保障五年覆準南運河青縣
鮑家觜西岸灣坡裁直暢流出口淤淺揠濬深
通以免淤塞堵築東岸厰口築挑水遥月等隄
堰以資捍禦又張洪橋以南一帶民隄加高培
厚復於李豹家莊等處開設涵洞田間積水放
入河中可免水患接築苟家營迤北高阜土埂
坦坡土堰捍禦子牙新河之東運河之西鳳臺
等窪旋轉倒漾新河東隄羅家營等處開溝隄
内各窪&KR0377;水洩入新河子牙舊河廣福樓舊有
横堰基址補築坦坡横堰揠濬新河深通以受
黑龍港支河之清水暢流歸淀王家口為子牙
河入淀之尾閭開闊莊頭村起至臺頭歸清河
可以暢流無阻開揠楊家莊河脣舊口引河經
閻畱二莊由朱家窪等處獨流大坑歸入淀河
子牙渾水由西南斜向東北水滿聽其平漫各
窪水落歸槽濁泥澄地清水入淀一帶被水窪
地漸同受淤盡變膏腴各窪淤平就勢築隄水
經獨流大坑由楊柳青以達西沽可無淤墊之
患官家河攔牛河一㮣揠濬子牙西岸大隄加
培高厚又覆準寳坻縣東淀等莊衆水匯歸
開河疏濬以消積水七年覆準正定府滹沱
河斜角頭隄迤下北岸近澑之處加築順流挑
水柴土壩五座又於五壩以下築魚鱗挑水壩
三座九年議準農政之要水利為先旱澇之
防溝洫為急北方地勢平衍原有河渠淀泊水
道可尋然或行之未久輒就罷廢或奉行不善
轉致虚糜遂以為北地水利不可興聽其自盈
自涸而莫為之均節淫潦則巨浸為災炎烈則
暵乾是患有水無利而獨受其害雖天時之不
齊亦人事之不豫誠使相度形勢因地制宜疏
濬有方蓄洩有備平時受樂利之益而旱澇收
補救之功自可流澤無窮惟是欲興水利必將
全省地形之高下水道之原委詳細察勘通盤
籌畫務使脈絡貫通以圖經久若遽遣大臣齎
帑前往開濬即將見在就振之民酌令就工給
直無論待哺之民緩不濟急實恐草率從事迄
無成效應令直督詳加察勘凡河渠淀泊或見
在流行而未甚通利或已經淤阻而故道可尋
將應行揠濬修築各事宜詳酌妥議次第舉行
又奏準疏濬宛邑北岡窪趙新店房良二邑
順水河溝雅河良邑黃管屯陽茨尾二河並良
涿莽牛正支河歸於拒馬為受水之地白溝河
為拒馬下流開通十里舖支河十三里支河蘆
僧河分減白溝漲汛開十九垡支河五里之下
馮家營起直南開河一道接入蘆僧堅築兩岸
子堰又自十里舖至新橋窰築土堰一道以防
衝溢新城縣南關諸處疊道建橋開揠雄縣王
克橋西槐二支河以備蓄洩以資灌溉又議
準開濬陳家溝賈家沽二河展拓唐縣雹水村
舊有廣渠接開新河建立橋牐涵洞堵築正定
縣搭園莊大林濟洩水河口濬西栢棠村河引
水至護城河大鳴泉小鳴泉楊家泉以及無名
諸泉之水灌注存蓄以復舊規鴨子觜固營村
等處開河建牐以備節宣十年覆準直隸興
修水利劃明界址分遣印汛各官照依所管各
村莊設立渠長每遇汛退冰融水涸之時督率
有地居民疏濬修補又覆準修築寳坻縣芝
麻窩新安鎮等處隄工開闊新安縣新河並展
拓府河疏濬望都保定安肅各處道溝溝河城
河又疏濬定興縣雞爪泉安肅縣萍泉會歸瀑
河十一年覆準疏濬馬頰河引水歸海慶雲
縣王家窪開渠一道疏濬高墓臺窪開揠四鄉
洩水溝渠疏濬鹽山縣宣惠河十二年覆準
接濬寧晉泊内七里河揠趙州大石橋舊河及
鉅鹿縣鹽池柳窪油坊大小韓家寨五村鹻地
揠濬順德府達活野狐二泉
一山東水利康熙二十九年修復郯城縣禹王
臺舊址遏沭水使由故道以免沂郯邳宿嶧諸
州縣水患三十三年山東小青河漫溢築青
沙泊南隄疏濬孝婦河俾會清河水入海以免
新城高苑諸縣水患四十三年疏濬戴村壩
淤塞舊河築和尚林越隄逼水仍歸故道以免
東平州一帶水患雍正三年開濬小鹽河並
疏治膠萊新河以資民田四年揠濬濮州之
魏河聊城之洩水河並開濬鬲津趙牛等河
五年覆準疏濬濟南府屬之管氏倪倫温聰漯
刁強等河又覆準東省安山湖開濬支河六
道並於六隄口建牐以利節宣九年議準戴
村新壩拆低與舊壩相等高岸改作漫坡洩水
通沙乾隆四年奏準開濬小清河自山頭店
至萬家口及還河清沙泊逐一疏通隄岸照舊
修整對門郭家二口隄岸加培高厚圍築月隄
以為重門保障改軍張牐為滚水石壩疏通支
脈溝俾水循軌下注下截河自灣頭至淄河門
逐一疏通兩截分行尾閭通達庶水有歸宿永
免泛溢五年議準濟南府屬之繡江河自四
營莊上至明水鎮下至金盤莊計長二十里資
以轉石磑灌稻田北口應建設滚水鐵心小壩
以備節宣則循軌之水可以分資灌溉六年
奏準臨清德州館陶夏津武城恩縣德州衛諸
處因漳水全歸運河與衛水汶水合流爭趨勢
甚洶涌開通直隸元城縣和兒寨村北河溝與
漳河故道相連嚴禁小民築壩阻水聽其宣洩
以分水勢臨清恩縣一帶民修隄堰酌量增培
分别修築又加修聊城縣護城隄岸又覆準
揠濬德州東陵海豐等州縣子河宣洩運河内
漳衛汶漲發之水由鉤盤河逹老黃河入海以
衛德州一帶及直隸吳橋等縣民田廬舍十
二年
諭據山東廵撫奏稱沂州府屬之蘭山郯城二邑河
道淤塞隄堰坍頽為每年被水之由應動帑疏築
等語疏築堤堰為利民之舉且二邑河道淤塞以
致屢被水災以工代振實屬應行但河務所關須
將上源下委審度周詳然後可以興舉著悉心妥
酌勘實奏聞欽此遵
旨履勘沂州府屬蘭山郯城二邑河道隄堰上下周
環循源溯委按沂河發源臨朐縣沂山西嶺會
沂水蒙隂費縣諸處山河之水合流下注經蘭
郯二縣至江南邳州蘆口分流一由徐塘口入
運一入駱馬湖由六塘河歸海蜿蜒數百里地
勢建瓴土性浮鬆下游武河陷泥芙蓉燕子等
河瀰漫相連向有民修隄堰應寓振於工以衛
田廬蘭山縣境内舊有柳青河一道起自縣城
迤北雲白湖下達齊溝歸入沂河郯城縣境内
舊有墨河一道起自縣城東北墨泉下達江南
宿遷縣境内歸入駱馬湖一並開濬以洩卑窪
積水又議準青州府屬瀰河一道經由臨朐
益都夀光等地方受龍泉南陽七里河諸水東
北入海去夏山水暴漲河東岸衝開一百五十
丈舊河口淤起沙埂應堵築決口揠平沙埂以
資捍禦孫家窪之東開濬引河導入淄河以資
宣洩上游各窪層層開濬疏消積水又議準
蘭山江風口河脣建碎石滚水壩五十餘丈約
攔水勢俾歸正澑河形深處亦建碎石滚水壩
一百六十餘丈尋常之水由沂河循軌下注有
餘之水滚減而出一由漿水汪入武河出邳州
沙家口入運一由漿水汪出柴口仍歸沂河以
緩其勢並修補清水龍潭胥家重坊等口河形
深處酌建碎石戧工填砌吳家口以減其勢並
於李家莊馬頭鎮河水兜灣之處臨河一面填
砌碎石以資捍禦又奏準山東運河北自桑
園與直隸接壤南至臺莊與江南毗連自北而
計之初受漳衛之水次受汶泗之水又次接沂
河之水下流注於黃淮河身兩旁承以諸湖束
以長隄東隄蓄納西堤宣洩水小則開湖以濟
運水大則藉湖以受水其間山泉坡水汊河支
港與夫牐壩涵洞橋梁斗門皆關蓄洩機宜應
隨時修濬
一山西水利雍正九年議準太原平陽汾州三
府同知令其兼管水利將太原等各府所屬渠
道飭令水利同知每歲於農隙時親詣所屬地
方不時詳察倘有應增渠道及修築之處即勸
導有田各戸按畝出力貧富維均其大同等府
州所屬渠道照舊責令地方官一並稽察管理
乾隆四年覆準修築陽曲縣會城西門外被
衝護城隄堰六年奏準山西省北護城土堰
每年六月中水發大澑直抵土堰酌議每年歲
修銀六百兩交陽曲縣豫為辦料於冬春水涸
之際培築土堰其餘物料豫貯河干一遇水發
緊工資以搶修年終造報察覈十年議準文
水縣永樂等三村去年夏間被水淹漫應築堰
一道工長二千一百六十五丈以保村莊又
覆準晉省水西門外護城隄堰兩旁種樹俾根
深盤結以資鞏固十一年覆準疏濬臨晉猗
氏聞喜安邑夏五縣涑水河道臨晉猗氏二縣
建分水石牐一座隄下建砌涵洞一座又覆
準修理垣曲縣護城石隄又覆準疏濬山西
省城牛站門外壕渠以資宣洩
一河南水利康熙十二年議準修復河南安陽
縣萬金渠引洹水灌田雍正四年覆準開闊
河南百泉東西民渠口門以資灌溉洹河自石
橋第十洞處每歲築石子壩開渠引水其西三
十三洞盡行疏濬又覆準小丹河上下開闊
秦渠董下渠各建分水渠口灌田小丹河内舊
有分灌民田之十六口門盡行堵塞五年覆
準疏濬安陽等縣各泉源幫砌石岸輝縣百泉
池南建設斗門築堰建牐並疏濬各泉以資灌
溉又疏濬萬泉寺泉源獲嘉縣開揠丹河河内
縣上秦渠進水口門改建石牐並疏通西東民
渠建小涵洞修武縣開闊丹河乾隆二年
諭朕聞河南省之葉縣西平遂平襄城郾城等縣今
年皆遭水患蓋緣河南土地平衍河流不能盈尺
雖有去地二三丈者究竟與地勢相平之處居多
且向來渠道率多淤填是以一遇山水驟發不能
宣洩廬舍田禾盡遭淹漫著委官踏勘悉心計議
將如何疏導河流加增隄岸以防暴水漫溢妥商
定議辦理欽此遵
旨議準培築郾城縣沙河隄工四段葉縣沙河隄工
一段及西平縣洪河隄工瀕河貧民寓振於工
又覆準修築鄭州中牟縣賈魯河河道隄堰
自張家橋迤東乾柴李家莊等處至新河口隄
長二千二百八十二丈加培民堰增築圍隄
三年奏準修築汲淇濬湯等縣河隄彰德府城
濠支河安湯二縣羑河以工寓振四年
諭今年六月豫省地方大雨如注川澤交盈分洩不
及開封等屬被水之州縣甚多朕心甚為軫念已
屢降諭旨多方籌畫振䘏撫綏因思濟饑拯溺目
前之補救維殷而陂澤河渠善後之經營宜亟豫
省地方有淮潁汝蔡諸水經緯其間凡舊有河道
皆達江湖苐因故道被淹無支河導引是以水無
容納之區勢必旁溢下有壅塞之處澇即難消聞
見在撫臣檄令各屬勘估興修但愚民無知上游
方事疏濬而下游填實阻隔仍致水無去路於事
何益著細心熟籌專委管理河道明晰水利之大
員親勘全局通盤計算務使一槩疏濬深通毋令
各分疆界稍有阻滯再豫省之賈魯河原由江南
地方全注入淮是廬鳳等處即豫省之下游也此
時見有欽差大臣興修廬鳳河渠亦當同為畱意
從來疏濬河道時上游十分用力下游百計阻撓
各處人情如此不獨豫省為然是在封疆大吏洞
悉其弊勿為所欺庶幾原委暢流永無泛溢之患
可將朕旨即行豫省並有河道之各省督撫知之
欽此又覆準豫省興修水利疏濬河道自把
縣交界下連柘城淮寧鹿邑之永利溝老黃河
舊河故道一槩深通河土分堆兩岸以資攔束
五年覆準乾河涯乃汴河故道與城濠相通
下至紅沙灣入於沙河應開通以消省城積水
並建砌甎溝石橋石牐又議準豫省地高居
江南之上游開封以南祥符等沿河七州縣之
水皆歸渦河綿長四百餘里逾亳州蒙城抵懷
遠縣匯入於淮開濬賈魯新河入淮之水分洩
入渦賈魯河北岸中牟縣四十五里舖建設石
牐中牟祥符陳畱把睢柘城淮寧鹿邑等八州
縣開濬河道並築攔水壩以分其勢渦河南岸
分流漳河一道揠濬乾溪溝以為容納之區渦
河經由亳州城北改石橋為浮橋以暢河流庶
江豫兩省可無漫溢之患咸資灌溉之利八
年議準疏濬永城鹿邑淮寧西華等縣河道增
培隄岸以資堵禦十五年奏準豫省惠濟河
分減賈魯河暴漲之水宣洩各州縣溝坡雨水
酌改濬河之土加增大隄停築子堰酌畱口門
用石包裹以防暴流刷汕
一江南水利順治十七年修築江南當塗高淳
二縣廢圩更名忠惠圩令有司不時培護康
熙十年開蘇屬劉家河松屬吳淞江以洩太湖
俾由故道入海十一年濬蘇屬吳江長橋一
帶以洩太湖水勢十九年江南水患淹没民
田疏濬白茆港孟瀆河築壩建牐又修七丫河
一帶並開福山港三丈浦諸河二十一年濬
蘇屬支塘至新市舊河仍令歲修蘇松河道牐
壩專責蘇松常道管理年終報部三十三年
覆準吳淞水利飭令江水經由地方各官每年
於秋冬水涸時各加疏濬不致上游泛溢四
十七年議準疏濬蘇松常鎮所屬支河港蕩修
建新舊牐壩以資灌溉四十九年濬徐邳境
内房亭等河雍正五年
諭地方水利關繫民生最為緊要如江南戸口繁庶宜
更加修濬時其蓄洩以防旱澇向來屢有條奏之人
但未經本省督撫奏請朕意亦久欲興修以資農務
因海塘工程正在營治且水利事關重大必得實心
辦事之人方有裨益我
皇考念切民依周知稼穡因康熙四十六年廵省江浙
所至必細騐水土燥濕高下之宜詳考五榖種植之
性躬親講求將附近太湖及通江潮之處條分縷晰
特頒
諭旨令江浙督撫於蘇松常鎮杭嘉湖地方疏濬河港
以資灌溉修建牐壩以便啟閉皆用公帑不使絲毫
出於民力恩至渥也乃當時督撫諸臣不能仰體惟
以虚文奉行縻費帑金二十餘萬飽官吏之侵漁而
無實效朕即位以來事事仰體
皇考之貽謨永圖民生之遠計據該撫陳奏應是地方
不可緩之事凡建立牐壩疏濬河流務期盡除淤塞
以杜泛濫之虞廣蓄水泉以收灌溉之益其一應公
費皆動用庫帑支給一切工程交與該督辦理見任
部屬及候選部屬府州縣人員内有具呈願往效力
者選十數人帶往江南不必令出資財惟令辦理事
務酌量委用欽此又
諭朕軫念民依以蘇松地勢稍下特遣大臣會同督撫
開濬水道為久遠之計太湖之水歸海劉河白茅二
河為要必徑直深廣令水暢出方能一勞永逸圖誌
所載二河形勢數十里一徑直趨入海無少曲折因
年歲久遠海口為潮淹塞悉成平陸太倉常熟之紳
衿土豪霸占耕種報科者十無二三今既開濬務必
盡去新漲之地畝以復故道聞懷私利巳之徒投遞
公呈或請别開支河或請别開新道其言紛紛不一
倘以似是之言或惑於聽聞或希圖微利或稍徇情
面或依違遷避使積水不能暢出數年後仍漸致壅
塞則汝等罪不可逭矣當秉公詳勘務為一勞永逸
之計欽此又
諭江南水利緊要須實力奉行務期有濟朕思牐工自
需辦理候時至於疏濬河渠無須等候先將要緊應
濬河渠即行酌議乘此春夏交接之時速行疏濬勿
致誤農大凡作工之處多繫就食貧民勿令姦徒包
攬欽此遵
旨勘得蘇松常鎮水利並藉太湖以為吐納西北承宜
興荆溪百瀆之水西南承杭湖苕霅諸山溪之
水而皆由三江以入於海一自吳縣之鮎魚口
經蘇郡之婁門會城諸水逾崑山至太倉之劉
河出天妃牐入海是為婁江一自吳江之長橋
出瓜涇港由龐山湖經長洲崑山青浦嘉定以
至上海合黃浦以入海是為吳淞江一自白蜆
港過澱泖湖會浙省杭嘉諸水入海是為黃浦
江實太湖之尾閭關七郡之休戚疏其下流使
水有所宣洩自不至泛溢貽害民田又議準
吳淞天妃二牐各設牐夫二十名白茅牐設牐
夫八名徐六牐設牐夫六名九曲得勝孟瀆三
河三牐各設牐夫四名責令經管官夫敬謹看
守至徐六牐照浙江三江牐之例豎立水則騐
水消長隨時啟閉倘該管官夫受賄徇情啟閉
不如法者將該管官指參又議準禁止河道
壅滯河濱新近攤占田地其無礙河道者聽其
自便其濱河居民架水板房有礙河道者坍圯
之後不許再行修造至濱河未報升科之新漲
地畝並越砌石磡實繫妨礙河道之處皆令速
毁如有不肖紳衿以及土豪藐法抗違者令分
管水利各官詳報該督撫
欽差水利大臣會同題參照例治罪若水利各官失
於稽察或通同受賄縱容擾累該督撫即行糾
參分别議處又議準水利同知通判縣丞主
簿等官各兼水利銜在於所屬河道並牐内外
不時廵察於農隙時督率疏濬又江常鎮道蘇
松太道均兼水利銜以便督率又議準唐家
壩舊存牐基復建為牐唐家牐旁南北陳家二
壩改作涵洞二座務期灌溉有資又議準江
南開濬河道所用土方照漕河定例濬河之土
四面各闊一丈高一尺為一方給銀九分積高
一丈為一大方給銀九錢六年議準一切支
河溝港淤淺水難存蓄令水利官於農隙時勸
諭盡力疏濬深通足資灌溉又議準吳淞天
妃七浦三牐各設牐官一人白茅徐六涇二牐
共設牐官一人均令河道總督於河工效力人
員内選補九曲得勝孟瀆三河牐交與該縣縣
丞就近管理又開濬揚屬烏塔溝槐子河界河
車路海溝伍佑場王家港牛灣泰城以東各處
淤淺以資灌溉又議準劉莊青龍橋改為石
牐鮑家壩運鹽河建築土隄鹽城石噠口天妃
口廖家口草堰口如臯苴河洋黃沙洋各增建
石牐董家溝徐家涵等處建設涵洞以資宣洩
又議準修復吳淞江陳家渡漫工建築夾壩
七年
諭疏濬山東濟寧嘉祥等縣及江南徐沛等州縣水道
使歸宿於海山東江南二省向來被水之州縣皆成
樂土朕思此項工程既於民生大有裨益則舉行不
宜稽遲應先委官前往專司督修之事以便備辦物
料早動工程欽此八年議準串場河道王家港新
洋港牛龍港草堰口廖家港五處積沙照吳淞
白茅等海口之例用犁船犁鬆用混江龍按時
疏濬又議準泰州興化縣所屬各鹽場適中
之東臺地方設立水利同知一人統轄泰州興
化縣所屬串場河道並各處牐壩每遇疏濬海
口之時令同知督率牐官牐夫啟閉雇覓水手
人夫乘迴潮之勢用混江龍拖刷務使海口通
暢十年議準如臯之岔河以北至豐利場二
十八里岔河以東至掘港場五十里各就淺深
分段增濬俾蓄水五尺以利運行又議準如
臯之力乏橋至泰州栟茶場鹽河濬深蓄水五
尺開濬白駒草堰等場河道並揚州府城内之
城河城外之遶城河一槩疏通十一年
諭江南范公隄為沿海之籓籬鹽場之保障原繫商人
捐修工程聞見在殘闕甚多急應修築堅固見據兩
江總督委官確勘料估著一面具題一面作速興工
使沿海窮民得以傭工餬口但工程綿遠需大員督
率料估悉心察辦欽此又
諭據奏江南通州所屬范隄殘闕之處業已修築完竣
所有庫發工價銀各場竈總感戴國恩情願急公效
力悉已繳還運庫等語朕允從江南總督等之請發
帑修理范隄原繫保護鹽場加恩竈戸之意其工費
銀何用竈總捐輸著出示曉諭照數給還勿使不肖
官吏人等侵蝕中飽欽此十二年修補泰州屬之
栟茶地方舊隄移進三四里别築新隄如臯縣
屬之豐利掘港馬塘通州屬之石港西亭餘西
餘中餘東呂四及泰州屬之丁溪草堰興化縣
屬之白駒劉莊鹽城縣屬之伍佑等場范隄並
令鑲築防風又議準范隄緊要之處計程三
百五十六里照黃運湖河之例每里設堡夫一
名共三百五十六名令其朝來暮返每日擔積
土牛修補殘闕責成各該河員稽察又議準
范隄照黃河隄岸成例隄頂修開車道埠口責
令場官督率附近商民隨時培補乾隆元年
諭三代以前不言水利溝澮之制時蓄洩備旱澇尚
書周禮所載為田功計者其利甚溥開渠引水溉
田育榖始於戰國蓋因阡陌既開溝澮尋尺已失
其舊也歷代言水利者得失參半總以相土宜順
水勢近不擾民遠可利人為主今江南所屬蘇松
常鎮四府太倉一州見在興修支河仿河工海塘
之例督撫分委降革廢員及本籍候選考職人等
效力承修朕思渠港圩壩附近溉田原宜開濬以
備旱澇但開濬之法須河身深廣蓄洩得宜其揠
取塗泥遠移他處或培窊下之地或築隄岸之上
方為久計若雇夫取土堆貯河旁雨淋水潦旋即
入河不久淤塞務名無實徒滋煩擾至古隄舊渠
倘遇旱澇不為田害便宜仍舊紛更改築甚無謂
也今蘇松等處内地支河原不比河工海塘之險
古隄舊渠如元和至和等塘民利往來田資灌溉
至今受益吳本澤國三江震澤支流四溢如丘與
權單鄂郯亶趙霖夏原吉周忱等所論水利考據
精覈得失瞭然今效力人員相度形勢諳練自遜
前人倘有夾塘蓄水石渠洩河止宜加修不必改
築若有必應開濬建築之處督撫畱心細勘並飭
州縣協辦工程一應調遣臂指易使至常州等州
縣按畝科錢以供大修朕已降旨停止倘有官吏
藉端中飽即絲毫擾累經朕訪聞必嚴加議處嗣
後督撫以至州縣建言為民興利或利小而害大
或利在目前而害伏於後或有利無害而其事易
創難成皆宜詳審熟籌慎之於始以體朕惠養元
元之至意欽此又
諭史書詳誌河渠經術兼明水利誠以國計民生所
關也果使水道疏通脈絡流注陂澤非沮洳之藪
隄防有蓄洩之方旱澇有備而田廬無虞其有裨
於閭閻誠非淺鮮我
皇考軫䘏黎元興行水利凡直省泉源河湖莫不濬導
俾民得以灌溉轉瘠為腴至於蘇松之太湖吳淞
白茅劉河歸海要道並淮揚之槐子烏塔河泰州
如臯運河串場車路海溝等河尤不惜帑金專員
督理將各河故道或為豪強侵占者
諭令嚴察清出始得一一開通建牐築隄按時啟閉使
近水田畝均霑膏澤貨船鹽艘遄行無阻利賴甚
溥但自開濬以來已閱數年圩岸不免坍頽沙泥
不免淤積朕思與其歲久濬築事難費倍不若逐
年疏葺事易費省著江南督撫暨河道總督令管
理水利河務各官及濱河州縣各於所屬境内相
視河流淺阻每歲農隙募夫揠濬定為章程逐年
舉行必令功施可久惠濟民生毋得視為具文玩
誤工作及陽奉隂違絲毫擾累欽此又議準串
場河新建並原有石牐十座泰州屬小海草堰
二牐歸小海草堰各場大使就近管理鹽城縣
石噠口一牐歸鹽城縣縣丞管理廖家港草堰
口二牐歸新興場大使管理泰州屬丁溪牐歸
丁溪場大使管理興化縣白駒南中北三牐歸
白駒場大使管理二牐歸安豐司廵檢管理一
牐仍令泰州興化鹽城三州縣管河佐雜人員
各就本汛河道海口協同管理小海草堰青龍
噠口四牐各設牐夫六名丁溪廖家港二牐各
設牐夫四名草堰口白駒南中北四牐各設牐
夫二名又議準王家港新洋港二處每處設
立犁船二隻混江龍二具責令泰州州同鹽城
縣丞收管仍令東臺同知督令地方官每遇春
秋二汛按日拖刷深通二年
諭自古致治以養民為本而養民之道必使興利防
患水旱無虞方能使蓋藏充裕緩急可資是以川
澤陂塘溝渠隄岸凡有關於農事豫籌畫於平時
斯蓄洩得宜潦則有疏導之方旱則資灌溉之利
非可委之天時豐歉之適然而以臨時振䘏為可
塞責也朕御極以來宵旰憂勤惟小民之依是咨
是詢前後諭旨諄復再三但化導自在有司而督
率則由大吏近日直省督撫惟甘肅廵撫以興水
利倉儲為請西安廵撫亦有勸民鑿井灌田之奏
尚能留心民食知本計之所當先其餘能盡心於
吏治官方命盜錢糧諸事者尚不乏人而於民生
衣食本源未能切實講求地方守令亦惟刑名錢
榖自顧考成至以愛養百姓為心畱意於稼穡桑
麻如古循吏所為者蓋不可得即如直隸今年夏
初少雨深以暵旱為憂及連雨數日尚不甚大而
永定河隨有漲溢之患決口至四十餘處低窪之
地多被水淹雖因山水驟發然水性就下其經行
之處自有定所設豫為溝渠以洩之為塘堰以瀦
之自可以分殺水勢不致為洪流衝突漫衍如此
之甚是皆平日不能豫為籌畫所致也東南地方
每有蛟患考之於古季夏伐蛟載在月令今土人
畱心者尚能豫知有蛟之處掘地得卵去之則不
為害且蛟行資水遇溪澗而其勢始大田疇雖不
可移而廬舍塋厝尚可遷就高阜之地以避之是
亦未嘗不可先事豫防惟在實心體察耳該督撫
有司務體朕痌瘝乃身之意刻刻以民生利賴為
先圖一切水旱事宜悉心講究應行修舉者即行
修舉或勸導百姓自為經理如工程重大應動帑
者即行奏聞妥協辦理興利去害俾旱澇不侵倉
箱有慶以副朕惠愛黎元至意欽此又議準江
省各屬濱江近海湖河交錯全資水利以濟民
生一切河道凡關糧艘往來及江河湖海要區
專資通洩之處遇有淤淺責令水利各官於藩
運二庫公銀並河庫及藩庫所存鹽規銀内動
項修濬其支河汊港地方官每歲勘明於農隙
時相度勸導順從民願疏濬修築是年修築
蘇州府屬長洲常熟二縣境内元和塘三年
修築松江府婁縣護城石隄建砌寳應縣境内
西隄柳園頭迎湖石工二百二十丈是年修
濬安徽所屬夀州蔡城塘鳳陽縣山河臨淮縣
鹿塘滁州衛黃慶圩全椒縣張巴等圩廣德州
秀水壩桐城縣袁家圩定遠縣響水壩四年
開濬運鹽中河下場河建築子堰又開濬甘泉
縣邵伯湖臨湖引河荷包塘及河尾拆修寳應
縣東岸黃浦牐又奏準工程報竣例應奏銷
興修水利工段繁多承辦既有先後竣工亦有
早遲各工告竣會同騐收即造册分案報銷
是年又興修淮揚所屬山陽阜寧二縣之魚濱
河興化縣之白駒牐下南中北引河高郵州之
通湖橋馬飲塘河江都縣之灣頭通河分司所
屬之十場鹽河通州之黃河洋范公隄又奏
準各省民隄民堰有關於民田廬舍應行修築
而民力實不能辦者該督撫豫行題明照以工
代振之例動用公項酌量興修五年覆準天
妃廟口建牐一座拆修白駒三牐其上岡北草
堰二牐移建於串場河外口其餘各牐如有損
壊分别修葺以資堵禦鹻水之患又疏濬淮揚
各屬東塘河道加幫范堤以及栟茶斜角二場
隄工修整楊子橋牐底落低三尺牐之金門收
小修葺俾得一槩疏通以資水利又修築山陽
阜寧鹽城江都甘泉高郵寳應興化泰九州縣
河渠兩岸田圩各高四尺底闊八尺頂闊二尺
以作隄防又奏準上江地方濱臨江淮地多
山岡其間鳳陽府屬虹縣枯河頭潁州府屬亳
州乾溪溝和州大洋河姥下河牛屯河含山縣
銅城牐河來安縣龍尾壩河均令開揠疏濬
六年議準松江府城西二里涇河乃黃浦江宣
洩要路一壩横亙中流急宜開放設立木栅一
道中畱栅門二量加歲修又奏準疏濬句容
縣自晏公廟迤東馬鞍山至陳家溝河道又
奏準修濬海州境内薔薇高橋二河並薔薇河
下尾神州廟後舊石牐七年
諭朕思江南水災之後振䘏乃一時之補救而所以
安養民生者全在明歲之農功自被水迄今已經
兩月雖水漸減退不為大害而瀰漲之勢仍似從
前若疏濬稍後機宜則今歲田地斷不能盡皆涸
出小民春耕無望彼嗷嗷待哺者何以為生況此
時搭棚棲止於長隄者豈可以久處亟宜講因地
制宜之策其如何疏濬水道涸出田畝以安民業
以奠民居著欽差大臣河道總督江南督撫妥議
速為經理欽此是年興修淮徐所屬各州縣陂
塘溝渠圩埂土壩六十二處寓振於工又奏
準興修淮徐等各府州縣水利自淮郡以東間
有從前未經勘明淮郡以西原未議及興修銅
沛二縣境内石林黃村二口沛縣縷水隄田家
隄漫口碭山縣小神湖之上流及尾閭各河溝
邳州沂水河隄山陽縣護城河東隄接連運河
西堤阜寧縣境内郭墅河射陽湖等處堵築疏
濬並建設涵洞以資分洩捍禦八年疏濬泰
州河内秦塘港白塔河百汊港土壩改建石牐
以時啟閉又奏準疏濬版浦以下河身及六
里車軸等河加築六塘河兩岸民堰五丈義澤
六里河頭各建石牐中河通入沿河草壩口水
底用亂石填高薛家莊老隄頭開通舊莞瀆河
加培兩岸子堰以資收束又奏準興修上江
大川澮沱睢等河疏濬潼河下游林子河謝家
溝沱河並宿靈鳳等處大道兩旁官溝節節疏
濬深闊取出溝土培築大道增建橋梁以通積
水宿境之水導入澮河靈鳳等處之水導入淮
河不使仍入沱河為患又奏準下江大川沭
沂兩河修築民堰開濬河身疏濬清桃二邑官
溝取出溝土培築大道導入包家河以洩兩旁
積潦九年修理揚州府儀徵縣運口通濟羅
泗二牐又奏準疏濬鹽河華家灘大新河王
家港茅塘港邵伯通運引河循次灌注以達運
河鹽河又奏準疏濬通州境内任家港等處
以備宣洩又奏準疏濬鹽城以南南北二串
場河道白駒等牐相機啟閉牐下引河酌為疏
導揠濬蚌蜒梓新車路白塗海溝興鹽界河東
西官河洩水要道以資利導又奏準范隄酌
照芒稻牐式將見在各牐多加金門以廣出水
之路十年議準江省工程尺寸不能畫一嗣
後凡有大小工程均照部頒尺式修建十一
年奏準修濬濉河南北兩岸黃疃橋等處河道
建設涵洞並潁州府淝河宋湯河蒙城芡河北
淝河揠淺築埂建設橋梁又奏準六塘河上
承宿遷縣駱馬湖出水逾桃源清河安東至沭
陽錢家集分為二股南股由安東侯家口入鹽
河歸海北股由沭陽謝家莊龍溝口入鹽河歸
海接築南北塘河子堰建設涵洞疏濬港河河
身築堰建牐又奏準疏濬沭陽滂溝蕩湯家
溝上下增築子堰建設涵洞橋梁又奏準徐
屬邳州沂河上承郯沂之水加築兩岸子堰以
資扞禦又奏準海州前後沭河兩岸接築子
堰建設涵洞疏濬青伊湖薔薇河又奏準疏
濬海州境内鹽河武障義澤六里三河口各設
滚水石壩開揠贛榆三公河之子河堵築大沙
河又奏準江南淮揚徐海等屬修興水利工
程完竣各府州屬長隄巨川大橋大牐歸官修
理其支河小港民堰路溝令里民自行經理分
别廳汎州縣分司經管統令道員各就所轄總
理本管知府直隸州以及各同知通判等兼轄
不時督率稽察每年秋汎後經管官周廵確勘
是年修築六塘等河子堰並加培高厚十
二年
諭六塘沭河等處每年加工修築而每年仍復被災
必由前此經理未善今遇大雨時行又被暴漲衝
漫應詳悉經理熟籌疏濬之方務令宣洩通暢不
致泛溢衝漫子堰淹損田禾為一勞永逸之計以
副注念欽此遵
旨奏準加培六塘沭河前築堰工疏濬宿遷桃源兩
縣境内兜灣河道勢取徑直展築舊堰切去灘
觜以順河流接建駱馬湖尾閭永濟石橋四十
丈開濬上下引河以助分洩又奏準六塘沭
河兩河堰工嗣後每年農隙時責成里民按畝
出夫酌量修補於汛水長發之時該地方官督
率民夫協力搶護分别段落里數於有田業戸
之中設立堰長總司督催料理又議準建築
甘泉縣東西灣二處滚水石壩改建三合土壩
又奏準修築范隄千一百四十四丈二尺
十三年增培邳州沂河兩岸民堰十四年疏
濬宿州墨河十六年續培沭河卑矮隄堰
一江西水利康熙五十八年修治臨江府北土
橋老隄以衛清江豐城高安三縣田廬雍正
八年覆準廢新建柘湖下洋二圩别築大岸更
名下洋西隄二圩十三年覆準修補豐城縣
土隄酌建石岸以資衛護乾隆二年覆準豐
城縣石隄歲修夫銀免其派徵每年約計銀千
四五百兩動支鹽規銀辦理又覆準修建南
昌縣圩隄以衛田畝又覆準修築九江府護
城石磡四年覆準修砌南昌縣青山牐以防
春漲又覆準疏濬九江關龍門河道以資挽
泊又覆準龍河當廬阜諸水之衝每遇水漲
急澑衝刷嗣後每歲於嚴冬水涸詳加測量如
有沙土壅滯之處即設法疏濬毋致停積五
年議準豐邑沿江一帶土石各隄計長七十餘
里險工林立每歲伏秋汎發飭令南昌府同知
前赴豐城一帶防護隄工隨時搶築以保田廬
又覆準修築南昌縣安樂圩石牐以衛民田
六年議準修補九江吉水二郡縣石磡並建
築石壩八年議準修建南昌新建二縣水衝
圩隄改建螺螄港牐壩又覆準修築南昌縣
富昌安樂二圩又修整新建縣迴瀾蛟窟三汊
三牐並三埂古隄十年議準豐邑東西兩岸
土隄嗣後仍照舊例聽里民自行分段修築每
段設立圩長就近董理水落督夫修補水漲廵
防並責令地方官不時稽察毋許隄長任意取
夫滋擾石隄歸官承辦其坍塌鼓裂各處應一
槩修整工竣之後責成承修官保固三年又
議準堵築螺螄港被衝石壩土岸十一年議
準修築豐邑馬家園普明堂等八處舊老石隄
又覆準修換水關橋牐版揠濬壅土建小房
二間收貯牐版十二年議準修理吉水縣南
門外一帶被衝石隄又覆準九江府護城石
磡動用鹽規引費銀二千兩交商生息按年修
補每年水涸時遇應行修補之處該縣勘明詳
報領銀加修委騐報銷十六年議準豐城縣
建築石埽四十二丈五尺
一福建水利雍正十三年覆準閩省山河素稱
危險自仙霞嶺西南萬山之水與延建汀邵四
郡之水合流盤旋七百餘里以入於海河流紆
折波浪洶涌於建寧府浦城縣至福州府古田
縣水口地方開鑿火燒等四十三灘平治相公
等八灘柳林等六灘立柱指迷七里等八灘設
船救濟化險為夷以便行旅乾隆三年覆準
興修連江縣東湖隄堰灌溉民田又覆準興
修侯官閩二縣牐壩以資灌溉又覆準修砌
長樂縣塘隄並西村塘堰陡牐又覆準興修
閩縣海堰牐圍障海潮又覆準長樂縣和魁
蓮花兩塘修築塘隄陡牐並仙岐地方建造陡
牐修砌護衛塘岸禦鹹疏淡以利農田又覆
準興修閩縣崇賢里牐以資蓄洩又覆準興
修長樂縣小址地方橋壩四年覆準修築晉
江縣下莊全埭等處橋梁隄壩開濬河溝築造
小岸海堰以資捍禦五年議準修補龍溪縣
墨場堡被衝隄壩一百五十餘丈加增舊隄三
百餘丈以衛田廬七年議準修濬侯官縣齊
坑浦道橋牐八年覆準長樂縣築大隄百餘
丈中建陡門二座石牐一座視旱潦為啟閉
又覆準增築汀州教場臨河河牐九年覆準
修復閩縣嘉豋里海堰石橋又覆準修葺閩
縣遂勝里長夾水牐並上盛石橋十年覆準
修葺侯官縣西關外西湖頭水牐以資蓄洩利
濟田園十二年覆準修築寧化縣護城長隄
十三年覆準修築閩縣嘉登里赤沙墩海堰
水牐
一浙江水利康熙四十七年疏濬杭嘉湖三府
淤淺港漊建牐六十四座雍正元年議準東
南州郡如浙江等處地屬膏腴田皆近水而旱
資灌溉潦資宣洩全在水利令該督撫轉飭各
州縣確勘大小河道如有淤塞即設法疏濬以
利民田二年開濬西湖淤淺俾復舊址並疏
上下兩塘以資仁和錢塘海寧三邑民田灌溉
乾隆元年
諭朕聞浙江紹興府屬之山隂會稽蕭山餘姚上虞
五縣有沿江沿海隄岸工程向令附近里民按照
田畝斂費修築而土豪衙役於中包攬分肥用少
報多甚為民累朕以愛養百姓為心欲使閭閻毫
無科擾著將按畝科錢之例即行停止其隄岸工
程遇有應修段落著地方大吏委官確估於存公
銀内動支興修報部覈銷永著為例欽此二年
覆準修築樂清縣塘隄陡門又覆準山蕭二
邑歲修尖山浮橋船行人絡繹最關緊要給與
夫役看守工食更換篾纜版栅等項照例開銷
又覆準蕭邑湘湖塘身穴口各有塘夫看守
給與工食每年春間選補秋前三日先將下壩
開放灌溉田禾秋後復築仍令看守亦屬合邑
民生要務循照塘工之例於應修時委勘確實
動撥司庫備公銀趕辦工竣報銷永遠遵行
四年覆準玉環地方築塘浦二百四十丈陡門
一座以禦鹹潮蓄淡水灌田又覆準修築麗
水縣衝坍西堰官壩道路橋梁以資行旅又
覆準玉環東西青嶴新舊陡門牐二座蓄淡水
灌田應設牐夫四名以司啟閉五年議準修
濬湖州府城分流各支河鈕家橋等處及附郭
壕塹逐段開通以資蓄洩灌溉民田又覆準
玉環地方天開河渠土塘千有百丈建築牐壩
以資蓄淡灌溉又覆準修麗水縣衡塘寳定
二處溪岸河堰以衛民生又覆準修整玉環
天開河塘設牐夫二名專司啟閉又覆準玉
環江北十四都等處建造塘牐以禦鹹潮開墾
田畝七年議準疏濬西湖湖心亭放生池岳
湖等處港河淤淺以資灌溉又議準疏濬錢
塘餘杭二縣交界之缾窰鎮溪河以利杭嘉湖
三府田疇八年覆準修復仁和縣余家壩
九年覆準修築乍浦牐磡疏濬牐口淤泥又
覆準修錢塘縣武林門外清河牐以資蓄洩
又覆準修築仁和德清二縣交界地方勞家陡
門十二年覆準修理仁和青龍田家井二涵
洞又覆準乍浦南北水門建牐二座以資扞
禦十三年議準修建遂安縣堰壩以資蓄洩
十四年覆準修築仁和縣田家井涵洞
一湖北水利乾隆二年覆準湖北各屬溝澮塘
堰等工遇有應濬應築之處飭令該地方官於
政暇農隙時廵視鄉村勸諭化導令民濬築以
資蓄洩倘遇歉收之年民力不繼該督撫督率
地方官設法修築如有奉行不善藉端滋擾分
别參究三年題準修築漢陽府黃陂縣溪岸
河堰十一年覆準修築雲夢縣馬橋會隄工
一湖南水利康熙四十九年修築常德府大圍
隄令地方官專管雍正九年
諭朕聞洞庭一湖綿亙八百餘里自岳州出湖以君山
為標準一望杳渺横無涯際而舵杆洲居西湖之中
去湖之四岸或百餘里或二百餘里舟行至此倘遇
風濤陡作無地停泊亦無從拯救多有傾覆之患昔
人曾經創議若於此處建築石臺則狂風巨浪之中
商船有挽泊之所實有裨益秖以水中立基工用浩
繁事不果行朕以勤求民瘼為心凡内外遠近地方
疏濬修建工程可以利濟羣生者無不樂為興舉況
商賈行旅之往來可以避風波之險而登袵席之安
尤事之所當舉行者營田水利捐納項内有平餘銀
二十萬兩著將此項銀解送楚省交與總督會同廵
撫遴選賢能之員相度估計悉心經理建築石臺以
為舟航避風停泊之所務期修造堅固以垂永久毋
得草率塞責欽此遵
旨議準洞庭湖舵杆洲建築石臺東西長九十六丈兩
頭闊三十丈南北各灣進如偃月形以便行舟
避風濤之險十三年議準益陽沅江二縣東
西兩岸建築隄堰週迴九千四百七十三丈七
尺以防水漲建設管口以資蓄洩遍栽楊柳葦
荻以護隄身嗣後每年歲修即令隄内業民計
畝出夫均力修理仍照各屬歲修隄堰之例令
地方官每歲九月親行督率該管道府不時稽
察乾隆二年奏報洞庭湖舵杆洲建築石臺
工竣又奏準石臺北面護墩之外密釘排樁
二層中填碎石壅土成洲遍種柳樹根盤土結
保護隄工九年議準修理常德府城外東西
南石匱三座十年議準湘隂益陽二縣一切
水利工程向由岳常澧道管理今改歸長寳道
經管十二年議準湖南濱湖州縣自本年秋
冬為始凡險要之隄統以三年為止每歲加厚
二尺加高三尺又議準湖南各處隄堰遍栽
柳樹以攩風浪每隄種柳若干册報稽考責令
管理修隄之隄總隄長人等察看道府等官遇
便隨時抽摘點騐嚴禁縱放牛馬及居民侵損
又議準楚南洞庭一湖為川黔粤楚各省諸
水匯宿之區必使湖面廣闊方足以資容納嗣
後各屬濱湖荒地永禁築隄墾田
一陜西水利雍正五年
諭朕聞陜西鄭白渠龍洞向來引涇河之水溉田甚廣
歷年既久疏濬失宜龍洞與鄭白渠漸致淤塞隄堰
大半坍圯醴泉涇陽等縣水田僅存其名深為可惜
朕惟興修隄堰乃於民生大有裨益之事著動用正
項錢糧竢一應工程告竣報部察覈務期渠道深通
隄堰堅固俾農功得以永賴以副朕保惠元元至意
欽此七年議準涇陽縣龍洞鄭白等渠之口
建牐以資蓄洩西安府管糧通判改為水利通
判移駐涇陽縣屬之王橋鎮涇陽醴泉三原高
陵臨潼等五縣内民戸受水時日隄渠修濬事
宜以及啟牐閉牐該通判不時親往經理如有
姦民勢豪盜水霸占並有關於渠政利弊者均
令稽察整飭倘地方官徇庇阻撓即行揭報參
處十一年議準修治豫陜交界之荆子關起
至商州龍駒寨灘河乾隆二年覆準修濬長
安西鄉盩厔郿縣渠工千二百八十四丈二尺
又覆準興平等縣馬坊村圍棋寨築隄二道
以衛渭河又議準龍洞渠内築石壩一座以
納衆泉加高龍洞南畔等處石隄以防水漲水
磨橋大王橋上下各處泉旁築壩收入渠内以
資灌溉又大王廟以前築壩開溝以防衝淤復
設水夫三十名啟閉牐版嗣後每年應需歲修
銀於公項内動用年終據實報銷五年議準
咸陽縣南門迤西建石隄五十丈保護城垣
六年議準西鄉縣接開石土渠工二千七百七
十五丈八尺增灌田畝七年覆準涇陽縣龍
洞渠工因六年六月内涇水泛漲衝開龍洞哨
眼應疏濬以資灌溉八年覆準本年六月涇
水暴發衝坍龍洞渠一帶石隄令修砌完固
十三年覆準延安府北門外濯筋河道其引河
石□石壩每年於司庫公項内動支歲修銀一
百二十餘兩於汛臨之後委官察勘有應修補
之處確估興修即動此項辦理工竣報銷十
五年議準去年七月洛河水漲衝漫鄜州石隄
一百七十餘丈沿東山開濬南北引河一道以
減水勢拆修石岸改砌石塊坦坡照舊隄加高
三尺東北兩門各建牐一座以資堵禦又議
準疏濬同州府潼河修理南北水關城洞嗣後
每年於農隙水涸時責令該同知逐一測量遇
有淤淺壅積之處酌用民力隨時疏濬以杜衝
決十六年覆準涇陽縣龍洞渠工因本年閏
五月涇水暴漲致有衝決石隄渠身應及時修
濬
一甘肅水利康熙四十八年議準開濬寧夏宋
澄堡李洋堡二渠引黃水助塘渠灌溉造木石
牐壩三處因時蓄洩雍正七年題報寧夏察
漢托輝地方開鑿大渠二百七十餘里建進水
大石牐一座退水大石牐三座尾牐一座大支
渠百餘道又開小陡口百餘道各牐旁共置水
手房四十四間設水手以司啟閉又建大石闇
洞四座以通唐渠漢渠之出水建石橋木橋二
十三以便往來沿大渠之東障黃河之溢築長
隄三百十有餘里渠隄兩岸種柳六萬餘株盤
固□岸沿大渠之西疏濬西河三百五十餘里
以洩唐漢二渠並大渠餘水以及諸湖鹻水架
橋梁十有六灌溉新渠寳豐寧夏平羅四縣民
田又六羊渠一百十有餘里建進水大石牐一
座退水大石牐二座鼓水大石牐三座共置水
手房二十間大支渠二十餘道又各開小陡口
百餘道於雍正六年五月工竣大渠
賜名惠農渠六羊渠改名昌潤渠八年
諭寧夏地方萬民衣食之源在於大清漢唐三渠之水
利是以定例每年疏濬修理使水利暢足民田得以
均沾灌溉聞近年專司之員疎忽怠玩只圖折草折
夫以致牐道□岸逐漸損壊時有衝決渠身淤泥填
塞日久淺窄而三渠之中惟唐渠為尤甚近來其口
遇低其梢過高水勢不能逆流而上多誤小民耕種
之期雖每年定有歲修之例然不能以一月之工程
整十數年之荒廢也若再不加補築恐日復一日將
來難於經理豫備物料明春動工修補務令三渠堅
固俾邊郡黎民灌溉有資永享盈寧之慶欽此十
年
諭寧夏為甘省要地渠工乃水利攸關萬姓資生之策
莫先於此是以朕特遣大臣督率官員等開濬惠農
昌潤二渠又命修理大清唐漢三渠以溥萬民之利
年來惠昌二渠及唐渠工程漸次告竣於民田大有
裨益其大清渠雖未工竣然聞連年加謹堵疊極力
排濬水澤已可敷用不過□岸及牐有應修補之處
可以從容經理寧夏有專司水利之同知著於每歲
春工内分年陸續修理寧夏道勤加督率不時稽察
務期工程堅固利濟有資使民田永沾膏澤欽此
十一年議準惠農渠暗洞上下交流滲漏處所
照漢唐渠例遞年修補惠農渠中段漢渠尾梢
各增建退水小石牐一座昌潤渠建大飛槽四
座惠農渠尾建大飛槽一座昌潤渠永屏牐開
大渠一道於每歲春工分年陸續修理乾隆
二年覆準寧夏新渠縣建築通吉清水五香等
堡頂水馬頭又加高通朔堡馬頭並加疊通吉
通義清水等處馬頭隄埂又覆準寧夏縣河
忠堡南面加築長隄二百六十一丈底闊八丈
頂平二丈高一丈二尺又自南面起至西面沿
河築隄一千八百丈底闊四丈頂平二丈嗣後
歲修事宜統歸水利同知專理本堡歲輸額夫
額草令該同知察收貯工以備歲修之用又
奏準臯蘭縣張達二川附近大通河口開成渠
道引水灌田又覆準狄道縣北鄉新甸子南
鄉漫壩河西鄉三岔河等處開渠十道又覆
準河州河政驛下川堡二處開渠八道又奏
準平番縣屬西大通馬軍二堡開渠八道三
年奏準平涼府渠工建牐以利宣洩又覆準
河州洪濟地方開渠一道灌溉民田又覆準
開濬蘑姑灘渠道建設石牐以資灌溉又覆
準平羅縣鎮朔堡建設圍隄以護城堡又覆
準新渠縣惠農渠交濟堡造闇洞一座引水出
瀉西河東西兩面各造小橋以利攸往又覆
準隴西縣二十里舖開渠一道又覆準漳縣
三岔驛開渠三道又覆準開濬秦州地方雙
橋舊渠六道新渠十有三道四年奏準寧夏
大清唐漢三渠因去年十一月地震坍損一切
大渠支渠應重加修理又奏準修整惠農廢
渠渠口引水入漢渠展長漢渠之尾灌溉民田
加修沿河長隄以資捍禦五年議準臯蘭縣
張逹二川附近大通河口開渠引水設正牐退
水牐各一座以備渠水泛漲衝漫隨時啟閉
又覆準寧河縣河忠堡渠口隄埂設水手四名
又覆準寳豐縣蘭泉等堡有自來泉一道按
地鋪設石槽引水其接連導引之所架置木飛
槽引水以灌附近田畝又覆準疏濬惠農渠
西河起寧夏縣河西寨至平羅縣石觜子長二
百二十里有竒建牐設橋架置木飛槽以資灌
溉又覆準甘省平番縣野狐城地方開渠一
道又覆準金縣定遠鎮自滴水崖起至馬家
莊開修渠道六年議準修理靖逆衛舊開渠
道又議準靖逆衛蘑姑溝等處新開渠道五
十四里工竣設渠夫二十名常川廵察七年
議準前年六七月間黃河疊次泛漲惠農渠隄
衝決修濬隄埂渠□又從四堆子起至通順橋
以下直抵西山脚截築横埂一道以障狂瀾
九年議準去年六月靈州永寧洞衝坍秦渠中
斷移南三十丈重建石洞加築秦渠附近撈河
揠濬展闊量築隄埂改建利濟橋又議準堵
築秦州周家磨新開河口並吕二溝闕口等處
築壩堵塞以除水患疏濬舊有小渠以濟民用
十年議準寧夏四堆子地方起馮家廟至五
堆子築遥隄一道加培六堆子以下殘闕舊隄
惠農渠尾梢展開深闊以資引灌永保汕刷
十一年議準開揠狄道州引河增築大壩加建
長隄以避洮水衝射城基之患又覆準西安
瓜州等處渠道增設渠兵八十名水利外委一
人統率渠兵應用器具如有殘闕必須修補者
準水利外委造册估報動項製造請銷如遇新
舊更換交代明白報廳存案又議準昌潤上
下九牐自首迄尾輪流封閉次第澆灌充足之
後挨次自下而上專令水利縣丞督率堡長不
時廵防並令水利同知親往稽察如有截壩偷
水等事按法責懲仍將姦民追照驅逐别招新
戸頂補承種又議準寧夏縣屬高崖子起至
平羅牐堡四堆子月隄止順河長埂一道嗣後
間歲一修加高培厚其應用人夫埂以内每田
一分出夫一名埂以外每田二分出夫一名竢
二三年後仍令埂内一例分撥又議準四堆
子以下至八堆子中間一帶老埂於每歲農隙
時將殘闕之處飭令該管官督率民夫逐漸修
補一式齊整以資護衛
一四川水利雍正十一年覆準新津華陽二縣
修淘通濟堰攔河砌石為埂截流而東灌溉田
畝十二年覆準修理眉州蟇頤堰乾隆六
年議準哨汛城築隄一道遏禦頂衝隄之上流
開揠河路使水性循軌而下九年覆準去歲
五六月内寧遠城河被衝淤墊别決新河一道
墊築新河開通舊河
一廣東水利康熙五十五年築廣東海康遂溪
二縣圍隄以衛洋田雍正五年議準廣肇二
府所屬圍基責令廣南韶道肇羅道不時親詣
工所督率修理如式堅固毋致江水漲發之時
臨期周章倘該道怠玩偷安以致衝決坍卸並
偏袒紳衿富戸欺壓貧民藉端滋擾縱役需索
者即指名題參九年覆準重建遂溪縣辛壬
兩字號隄岸並修補丁字號隄岸及麻烈等牐
乾隆元年奏準廣肇二屬圍基動撥廣東鹽
運司庫存貯遞年融羡等項銀四萬餘兩借商
生息以為歲修之用又奏準廣肇二屬圍基
改建石工二年議準搶築海康井鬼等七字
隄柳字下牐遂溪甲乙等十字隄乙字牐並丁
戊兩字麻烈大牐三年覆準築竣海康縣衝
決隄岸又覆準海陽縣東南北三隄加築灰
石隄護隄以固上游借關税銀十萬兩給鹽洋
二商營運生息積至三年次第辦理竢五年歸
還原本工完如有餘别為生息以備遞年歲修
之用其潮陽揭陽澄海饒平惠來等縣舊有隄
岸給與歲修銀以舒民力四年議準修築始
興縣南門外河隄五年議準加築海康井鬼
等七字隄遂溪甲乙等十字隄並接砌乙丁戊
三字大小牐二座七年議準粤東圍基頂衝
險工及竇門壩用石砌築以資捍禦每年動支
鹽規生息銀歲加修理其一應土工令水利各
官於農隙時督率圍民加培高厚永為定例
九年議準三水縣南岸圍土建用石工以殺水
勢又議準搶築海陽縣東南北三隄十年
議準海陽縣東南北三隄用三合土築砌土牆
磯頭用頑石堆填十一年議準續築海陽縣
蔡家圍隄工十二年議準修築始興縣南門
外河隄
一廣西水利雍正八年議準修葺臨桂縣黃泥
等十三陡鑿石九處開鑿雒容縣陸路又修興
安縣以至全州一帶河道修整舊陡三十六處
以資轉運米穀灌溉田畝十年議準增修臨
桂縣鰱魚等七陡增鑿一百三十五處又覆
準臨桂縣修築鰱魚等二十陡每陡設夫二名
共設夫四十名東西兩陡各設渠目一名每名
歲給工食銀六兩照興安縣陡河之例撥歲修
銀六十兩於存公銀内動支以備分修之用年
終造册覈銷又興安縣二十三陡除舊設夫四
十六名外增設夫一名乾隆四年覆準臨桂
縣鰱魚陡河上之門山灣魦鰍橋二處加築兩
陡給歲修銀六兩於鹽道庫貯存公銀内支給
按年造報察覈每陡設夫二名每名歲給工食
銀六兩五年覆準興安縣馬石橋設立牐版
並設陡軍二名專司啟閉每名歲給工食銀六
兩遇閏加增又每年增設歲修銀二兩十一
年議準築復興安縣三里橋等處陡門四座疏
濬分水潭等處河道並修砌陡埂新增四陡設
陡夫八名以司啟閉歲給工食銀四十八兩
一雲南水利康熙十年雲南雲津河衝溢增南
城外石橋二洞以殺水勢二十一年又修雲
南城外金汁諸河及舊廢牐壩二十七年修
雲南松華壩及金汁等六河牐壩引水資昆明
各縣灌溉雍正十年議準修濬龍盤金稜銀
稜寳象海源馬料明通馬溺白沙諸河增修石
岸牐壩橋洞又議準昆陽州增設水利同知
一人駐劄海口常川廵察遇有壅塞不時疏通
設或衝塌立即堵築其餘各州縣凡有水利之
處將同知通判州同州判經歷吏目縣丞典史
等官皆準加水利職銜境内河道溝渠責令專
理除雲南一府仍歸糧道管轄其各屬在迤東
者統歸迤東道管轄在迤西者統歸迤西道管
轄仍令各該府察勘騐報各該道考察詳明聽
督撫酌覈勸懲又議準昆明六河酌定歲修
銀八百兩昆陽海口酌定歲修銀二百兩臨安
三河酌定歲修銀三百兩動支鹽道衙門合秤
銀給發興修用則報銷不用則存貯以備大修
之需又議準疏濬臨安㠄峩曲靖南寧羅平
新興路南和曲趙雲南鄧川浪穹各州縣河道
重修禄豐縣廢橋定遠縣建設石隄永北府羊
保山建築石壩順寧府河造鐵索橋增修阿迷
州至八達通粤河道又濬嵩明州河口經尋甸
東川由牛攔江達金沙江周環川江復抵昭通
以通舟楫十二年議準修濬鶴慶府漾弓河
又修禄豐縣石隄五十丈昭通府西門開濠引
水入城以資灌溉十三年議準開鑿恩安魯
甸擦拉諸河建牐以資蓄洩乾隆二年
諭水利所關農功綦重雲南跬步皆山不通舟楫田
號雷鳴民無積蓄一遇荒歉米價騰貴較他省數
倍是水利一事不可不急講也凡有關於民食者
皆當及時興修總期因地制宜事可謀成斷不應
惜費如難奏效亦不必強作欽此五年議準開
濬龍盤江金稜銀稜海源寳象馬料諸河修建
橋牐涵洞隄岸又昆陽海口改建石岸六年
覆準滇省恩安縣開塘四區以濟兵民汲飲
七年議準開鑿黑龍硐修濬青口河又開恩安
縣礲硐水源建大壩一座培修李子灣蓄水隄
基建木牐一座又修建水塘壩補卧箐山蓄水
隄基建木牐一座又曬魚口河開溝建壩以資
蓄洩灌溉民田八年議準安寧州築石壩六
座開渠百六十里有竒以資灌溉九年議準
疏濬大理府洱海淤沙以除榆郡水患嗣後責
令地方官就近督修按田出夫五年大修一次
仍令該道不時稽察毋致復淤十年議準開
鑿南寧縣亮子口黑寳灘等處灘河二十餘里
又修陸涼湖嚴芳橋梁十一年議準開鑿金
沙江下游新開灘至黃草坪等灘河以利舟楫
又議準開修金沙江兩岸陸路十二年議
準開通大關鹽井渡水陸道路每年動支運銅
節省銀三百兩以為歲修之用又覆準安寧
州葡萄橋石龍壩等處開渠引水分灌民田
十四年
欽差大臣覆勘奏準金沙江自四川敘州府城内起
至雲南小江口止共計水程一千四百餘里内
上游之蜈蚣嶺至下游之黃草坪一段工程實
於運銅無益其自黃草坪以下至新開灘約五
百八十餘里亦有數大灘尚繫人力可施可以
直達瀘敘於運銅有益應棄其無益留其有益
仍酌給歲修銀以利輓運又議準大修昆明
六河昆陽海口隄岸牐壩橋梁河道
一貴州水利順治十七年修貴州黔河乾隆
三年覆準開修黔省都勻府由舊施秉通清水
江至湖南黔陽縣直達常德又由獨山州三脚
&KR0749;達來牛古州抵粤東河道縴路一槩修治以
資輓運以濟商民十年議準開鑿畢節縣赤
水河道起赤水河渡口至猿猱地方大小六十
八灘
欽定大清會典則例卷一百三十四
