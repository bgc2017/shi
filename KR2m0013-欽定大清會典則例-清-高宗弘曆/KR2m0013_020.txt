欽定大清會典則例卷十七
吏部
考功清吏司
漕運
一漕運考成順治初年定官員收兌漕糧多攙
糠粞砂土者該管官革職監兌官降一級調用
其抵通兌交漕糧米多糠粞及有砂土者押運
官革職管糧道降一級調用如無糠粞砂土經
收兌勒掯不收者降二級調用至京通各倉支
放米時如倉級等攙和砂土該監督不行稽察
究處者降一級調用十年覆準各省糧道經
管漕糧十分全完者加升一級欠一分者罰俸
一年再運糧掛欠一分者降一級調用欠二分
者降二級調用欠三分者革職凡欠二分三分
者初次與二次處分同康熙三年題準坐糧
廳經管漕糧欠不及一分者罰俸六月欠一分
以上不及二分者罰俸一年八年定倉場侍
郎經管各省漕糧欠五釐以上至一分者罰俸
一年三年連欠五釐以上至一分者降一級戴
罪督催四十九年覆凖山東河南二省漕糧
數少經管糧道十分全完者加升一級江南江
北浙江江西湖廣漕糧數多經管糧道十分全
完者加升二級至總漕於各省漕糧十分全完
者加升二級未完照考覈倉場侍郎例議處
五十年覆凖州縣水次兌米糧道監兌官親往
稽察如有私自改折漕糧者該州縣及領運官
皆革職米照數交賠監兌官降二級調用糧道
降二級畱任又覆凖監兌官同糧道親身督
押到淮一有短少該督即行審明題參米畱旗
丁兄弟子姪一人交與監兌官購買赶幫交兌
押運千總出具甘結呈報如押運等官捏具丼
結者降二級調用五十一年覆凖各省押運
同知通判一次無欠者加一級二次無欠者加
二級三次無欠者不論俸滿即升一次掛欠者
降一級留任二次掛欠者降二級留任三次掛
欠者降三級調用仍將掛欠之米分賠雍正
四年奉
旨押運官員均令該督撫出具考語送部抵通之日倉
場總督送部引見乾隆元年奏凖京通各倉監督
定以二年更代差未滿時有俸滿應升人員凖
其照常升轉仍竢差滿更代至差滿之後若照
贏餘米議敘恐出入之際易滋弊端應請停止
如果能出入公平糧儲無虧倉厫不致滲漏米
糧不致霉變任滿時令倉場侍郎保題交部議
敘凖其加一級四年覆凖山東河南押運薊
糧官員如有逗遛掛欠失風等事亦照例處分
若抵薊全完並無事故該總漕覈實具題亦照
例分别次數議敘
一漕糧限期順治初年定每年漕糧經徵州縣
限十月開倉十二月兌完又定河漕總督理
應督率各官挑淺疏通糧艘如不豫行挑淺疏
通以致遲誤者請
旨議處如回空船不行力催又不題參地方官者皆
降二級留任又定官員催䟎漕船無故容後
幫之船前行前幫之船後行者罰俸一年漕船
入境日期該管官不察明轉報者罰俸六月
又定各省漕糧江北限十二月過淮江南江寧
蘇松等處限正月内過淮江西浙江湖廣限二
月内過淮山東河南限正月全數開行又江北
限四月初一日抵通江南限五月初一日抵通
江西浙江湖廣限六月初一日扺通山東河南
限三月初一日抵通均限三月内完糧康熙
十二年議準有司無糧軍衛不備船以致遲誤
過淮違限一月以上者督撫罰俸三月糧道監
兌官罰俸六月違限二月者督撫罰俸六月糧
道監兌官罰俸一年違限三月以上者督撫皆
住俸戴罪督催竢糧船扺通交明開復糧道等
官各降一級調用如經徵州縣衛所等官船到
無米有米無船及過十二月者皆罰俸六月過
正月者各罰俸一年過二月者各降二級留任
至總漕繫通管漕糧催趲尤其專責及過淮以
後令總河星速催趲如依期過淮而抵通遲誤
者河漕二督及沿河道員州縣等官亦照督撫
遲誤過淮例處分又議凖白糧過淮抵通遲
誤者亦照遲誤漕糧例處分又議凖監兌漕
糧未經兌完捏報兌完或漕船未經開行捏報
開行者皆降二級調用又議凖完糧在原限
三月之外違限不及一月者將押運等官罰俸
三月一月以上者罰俸六月二月以上者罰俸
一年三月以上者降一級留任十七年議凖
漕船自淮安至天津計程二千三百五十餘里
沿塗州縣衛所於重運北上催令出境如原限
半日而違限一時原限一日而違限兩時原限
一日半而違限三時原限兩日而違限半日原
限四日以上而違限一日原限六日以上而違
限一日半原限十二日而違限兩日者專催官
罰俸一年督催上司罰俸半年如原限半日而
違限三時原限一日以上而違限半日原限兩
日以上而違限一日原限四日以上而違限兩
日原限六日以上而違限三日原限十二日而
違限四日者專催官降一級調用督催上司罰
俸一年如違限之期與原限之期相等專催官
降二級調用督催上司降一級調用如違限之
期逾於原限之期專催官革職督催上司降二
級調用又押運官自受兌以至交倉曾於一二
處逾限者罰俸半年三四處逾限者罰俸一年
五六處逾限者降一級調用七八處逾限者降
二級調用十處以上者革職其回空漕船如過
逆流其間設有牐壩蓄水之處均照重運定期
無牐壩之處原限十二日者改限九日原限四
日改限三日原限三日改限二日原限日半改
限一日又順流有牐壩之處亦照重運定例無
牐壩之處原限半日者改為三時一日改為半
日四日改為兩日五日改為兩日半如有不行
力催以致違限沿塗文武官弁並隨幫官皆照
催趲重運例議處至天津以北至通州繫逆流
重運糧船每二十里限一日其回空船繫順流
每五十里限一日山陽以南至浙江其重運糧
船如順流每四十里限一日逆流每二十里限
一日回空船如順流每五十里限一日逆流每
三十里限一日如有違限催趲押運官按違限
日期皆照前例議處湖廣江西並江南等處行
長江以至儀徵皆由大江因風輓運難以逐程
立限令該督撫或繫重運或繫回空飭該地方
官作速嚴加催趲出境其自儀徵至天津如有
違限亦照前例議處設或有非常風阻冰凍淺
滯等事難以副限均令報明免其議處三十
五年議凖豫省輝安河内三縣農務在於每年
三四月而漕船抵臨在於五月應於五月初一
日為始封版塞渠如不封版塞渠以致漕船阻
滯者將經管官降一級調用該管官罰俸一年
該撫不行察參罰俸六月三十九年議凖漕
糧盤壩過牐運至京通各倉監督抽一二袋驗
看入厫限三月内全完若米到不即盤過及驗
看時有藉端抑勒許運丁首告監督降二級調
用倉場侍郎不行察參罰俸一年雍正元年
議凖漕糧冬兌冬開如船到無米有米無船以
致開兌遲延將州縣衛所官照例察參如該管
上司徇庇不行稽察以致誤漕者該督撫指名
題參將該管上司照徇庇例議處二年議凖
湖南州縣漕務於十一月運至岳倉如遲至十
二月中旬到者照過十二月兌開例議處如過
十二月到者即照過二月兌開例議處如州縣
糧米依期到次軍衛船已備而監兌領運廳弁
交兌稽遲至過十二月者亦即照過二月兌開
例議處如能依限過淮題明開復五年遵
旨議凖江浙湖廣江西四省糧船過淮違限仍照定例
議處於抵通完糧之日將過淮違限日期扣算
如過淮違限十日已經處分者將抵通完糧違
限十日扣出免其處分凡日期多寡照此扣除
其道遠之省以九月初十日為限逾此限而不
完糧者將押運等官照抵通違限例議處乾
隆二年議凖牐官越漕起版洩水誤漕者該廳
官不行稽察致誤漕務者降一級留任如曲為
回護徇隠不報者降三級調用
一旗丁收書康熙二十六年題凖運丁正身不
押運雇覓匪徒及舵役代運者將押運通判罰
俸六月三十九年議凖各倉放米時如有倉
役人等抑勒留難向領米之人需索銀錢該監
督失察者照失察衙役犯贓例議處倉場侍郎
罰俸六月若知情故縱者革職治罪倉場侍郎
罰俸一年又議凖坐糧廳及各倉書役人等
向運官運丁指稱費用勒索坐糧廳監督失察
者照失察衙役犯贓例議處倉場侍郎罰俸一
年如監督等通同需索者革職治罪倉場侍郎
不行察參者降三級調用五十一年覆凖旗
丁須僉家道殷實之人令千總保結呈報衛守
備府廳等官再加驗看加具印結如有掛欠千
總守備照例處分外一幫掛欠府廳等官罰俸
一年糧道罰俸半年數幫掛欠照此遞加罰俸
雍正五年覆準僉派收書徵收糧米務令遴
選老成殷實書吏如有僉派匪人侵蝕漕糧者
書吏照律治罪州縣官照溺職例議處侵蝕米
糧即著官役名下嚴行追補至州縣收糧倘有
贏餘飭令糧道不時盤驗每斛應有餘米若干
計算明白存為修倉振濟之用年終將存貯動
用數目造册報部仍令該撫不時稽察如有扶
同徇隠及各州縣藉名私加斛面苦累小民者
即行參究
一修造漕船康熙十四年議凖官員修造漕船
或謊報朽爛或修造未竣報稱已完或朽爛漕
船冊報掩飾者皆降二級調用如承造漕船推
委不行監造或檄催日久不完竣者皆降一級
調用該管官督催不力者罰俸一年如船朽爛
不估價申報者亦罰俸一年
一糧船夹帶私貨康熙二年題凖漕運重船除
定例凖帶土宜外不許夹帶私貨淮安濟寧地
方嚴加稽察如有漕船夹帶私貨沿塗包買通
同商人搭船者將不行嚴禁之該管糧道罰俸
一年監兌官降一級調用押運官降一級留任
十五年題凖淮安濟寧地方官失察糧船夹
帶私貨者罰俸一年雍正三年議凖糧船闖
牐闖關及倚恃糧船任意販載私鹽不服盤詰
持械傷人若押運等官不行約束知情故縱將
押運等官革職隨幫照例責革如該管關牐各
官藉端勒索故意留難亦許押運等官呈明該
督撫題參究治又議凖糧船繫合幫結隊而
行不畏盗賊火礮鳥槍無所取用應行禁止通
飭糧道衛備運弁嚴禁搜察倘於糧艘之中仍
帶火礮鳥槍者事發除將本犯照私藏鳥槍例
責四十外將失察之該管官照失察銃礮鳥槍
例分别議處
一糧船漂燬康熙二十一年題凖押運官弁廵
察不謹以致失火燒燬漕船者降一級留任地
方官不行恊救延燒别船者罰俸一年又題
凖漂没船糧著沿塗催䟎各官及汛地文武官
親臨確勘是實各出保結取具運官結狀該督
撫確察具題到日照例豁免如運糧官丁未經
漂沒船糧謊報漂沒並故將船放火漂流及雖
繫漂流損失不多乘機侵盜者照律治罪米照
數賠補其沿塗催䟎各官及汛地文武各官不
親臨確勘的實遽出保結者皆革職如該督撫
不緝察確實遽行題豁後致詐冐事露將具題
督撫降二級調用雍正元年覆凖漕船在内
河失風押運官失於防範者罰俸六月五年
覆凖沿塗地方官除遇風水平順仍照定例原
限日時催趲出境不得遲誤外若遇風色不順
並水勢漫大該地方官與押運官弁公同計議
暫停守候一面即將守候日期申報該管上司
並總漕衙門於入境出境日時冊内僉注明白
倘有不顧風色水勢催趲前進在内河致有疎
虞將地方官罰俸一年押運官罰俸六月一竢
風息水平仍須立刻催趲出境無得藉辭守候
任其停泊如有捏稱風水未便停泊逗遛者總
漕該督撫據實察參將地方官降二級調用押
運官降一級調用乾隆四年覆凖汎水漲發
猝不及防能戽水救船修艌抵通漕糧並無虧
折能買補全完者皆毋庸議處仍照例議敘倘
船非滿號不能戽救米有掛欠雖買補全完者
仍照例議處十四年覆凖漕船回次雖交與
地方官收管仍著隨幫官弁約束稽察遇有風
火事故即將該隨幫官弁職名報參如新運千
總既經接收幫船將接收日期呈報之後遇有
事故即將新運千總職名察參或糧船減存在
次遇有事故運隨二弁皆不能兼顧即察明收
管之地方官開參至漕船既已回空到次押運
同知等官一運之事已畢實與隨幫專為空船
而設者不同應將押運同知等官免其參處
一盗賣漕糧順治初年定旗丁於未經扺通之
先沿塗盗賣米糧押運同知通判等官不行察
究者各降一級留任康熙四十三年議凖重
運入境責令該管道府州縣往來廵察如失察
盗賣一起者州縣官罰俸六月道府罰俸三月
二起者州縣官罰俸一年道府罰俸六月三起
者州縣官降一級留任道府罰俸一年四五起
以上者州縣官降一級調用道府降一級留任
乾隆三年覆凖漕船抵通如有交倉不足無
故掛欠者一槩不凖買别幫餘米抵補仍令倉
場將掛欠之幫逐一開明移咨總漕著落領運
官丁分賠於下年起解搭運如運滿無完照例
參處其有沿塗失風失火事故等船所運漕糧
一時沉失並搶救濕米等項事出意外令總漕
察明沉失搶救濕米之數報明戸部移咨倉場
於本倉餘米内買補扣抵不凖在通購買交納
至給旗丁行月等項日用餘米抵通餘剩令坐
糧廳察明給與驗票凖其售買如有私相買賣
秔粟二米及交納不敷官丁在通購買糧米抵
補虧闕者交與通永道並通州知州察拏究治
該道員知州不實力稽察被倉場及廵漕御史
拏獲即題參交部照失於詳察例罰俸一年
四年覆凖失察盗賣一二起合算米數至五十
石以上者將該地方官降一級留任道府等官
罰俸一年失察一起以至三起合算米數至百
石以上者將該地方官降一級調用府道等官
降一級留任又覆凖州縣官一年内能將盗
賣漕糧拏獲二次者紀錄一次道府等官於所
管境内一年内能拏獲至四次者紀錄一次再
有多獲照此遞加
一漕船回空康熙五十一年覆凖凡抵通遲延
之船倉場勒限交糧回空不可遲誤新運其不
能依限回空者令總督察明該省減存船數依
限兌運開行如無減存船即將本省漕船搭運
或本省漕船不能搭運即行捐輸雇船依限兌
運開行其遲滯船來年開凍之時沿河文武官
弁速催抵次如有不行設法雇船依限兌運開
行即將在南之糧道監兌州縣等官題參照過
淮違限例議處如有遲滯船不行速催抵次即
將在北沿河催趲回空之文武各官題參照催
趲漕船定限例内回空違限計時日分别議處
康熙六十一年覆凖副丁跟隨重運過淮抵
通交糧完日押運官同隨幫官逐名察點令其
管押頭舵水手回空押運廳官所押尾幫船糧
起卸完日坐糧廳即將批迴印發呈送戶部察
驗令其押空南下如坐糧廳抑勒批迴不行印
發投驗者聽該廳官呈報倉場將坐糧廳題參
照抑勒遲延例降二級調用又議凖押運官
不候掣批輒行押空回任者罰俸一年若不遵
定例管押回空從陸路回省者照差遣官員枉
道例議處其回空船過淮違誤者皆照重運過
淮違限之例議處
欽定大清會典則例卷十七
