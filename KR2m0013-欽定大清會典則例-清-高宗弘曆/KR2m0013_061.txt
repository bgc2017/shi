欽定大清會典則例卷五十八
禮部
儀制清吏司
册立
一
册立
皇后之禮崇德元年
孝端文皇后以適妃正位
中宫行
册立禮是日設黃幄於
清寧宫前設黃案於幄内王公百官朝服序立
崇政殿前
太宗文皇帝御殿閱册寶
命正副使持
節至
清寧宫宣讀
册文行
册立禮禮成正副使持
節還至
崇政殿復
命
孝端文皇后率公主福晉命婦於
太宗文皇帝前行六肅三跪三拜禮諸
妃率公主福晉命婦於
孝端文皇后前行六肅三跪三叩禮
太宗文皇帝御殿諸王率滿洲官上清字表文蒙古諸
王率蒙古官上蒙古字表文漢官上漢字表文
次第宣讀各行慶賀禮乃
賜王公百官燕如儀(順治八年十一年康熙四年册立皇后詳見)
(大婚則例)康熙十六年
孝昭仁皇后正位
中宫行
册立禮同日
孝懿仁皇后肇封
貴妃又
册封
安嬪
敬嬪
端嬪
榮嬪
惠嬪
宜嬪
僖嬪前期分遣官祗告
天
地
太廟後殿
聖祖仁皇帝親詣
奉先殿以
册立告設
節案於
太和殿正中設
孝昭仁皇后册寶案於左右稍前次設
貴妃册寶案
嬪册案於左右
聖祖仁皇帝禮服御太和殿
閱册寶王公百官咸朝服按翼序立乃宣
制
命正副使持
節行
册立禮正副使至
景運門内監接奉
節
册寶入宫
孝昭仁皇后受
册寶行禮如儀
貴妃
嬪各
册封禮畢内監出至
景運門以
節授正副使正副使還至後左門復
命
聖祖仁皇帝率羣臣詣
太皇太后宫
仁憲皇太后宫行禮翼日
孝昭仁皇后禮服詣
太皇太后
仁憲皇太后
聖祖仁皇帝前行禮各如儀是日
命公主福晉命婦免隨行禮越三日
聖祖仁皇帝御太和殿王公百官上表慶賀如常儀是
日免公主福晉命婦詣
孝昭仁皇后宫行禮二十八年
孝懿仁皇后正位
中宫行
册立禮雍正元年
孝敬憲皇后以適妃正位
中宫行
册立禮同日
崇慶慈宣康惠敦和裕壽純禧皇太后肇封
熹妃又
册封
貴妃
齊妃
懋嬪
裕嬪典禮與康熙十六年同惟慶賀禮奉
旨竢三年後補行三年補行
册立
孝敬憲皇后慶賀典禮
世宗憲皇帝御太和殿王公百官上表行禮畢
御乾清宫
孝敬憲皇后率
妃
嬪於
世宗憲皇帝前行禮
孝敬憲皇后還宫
妃
嬪率公主福晉命婦於
孝敬憲皇后前行慶賀禮均如儀乾隆元年
孝賢皇后以適妃正位
中宫同日
皇后肇封
嫻妃又
册封
貴妃
純妃
嘉嬪典禮均與雍正元年同翼日
皇帝率羣臣詣
皇太后宫行禮
皇后率
貴妃
妃
嬪詣
皇太后宫行禮
皇帝御殿王公百官上表慶賀頒
詔布告天下
孝賢皇后率
貴妃
妃
嬪詣
皇帝前行禮
貴妃
妃
嬪詣
皇后宫行禮公主福晉命婦於
皇后宫行慶賀禮畢詣
貴妃前行禮均如儀十五年
攝六宫事皇貴妃正位
中宫行
册立禮暨慶賀行禮均與乾隆二年同
尊封
一
尊封之禮順治九年
世祖章皇帝尊封
太宗文皇帝妃二位曰
皇考懿靜大貴妃
皇考康惠淑妃前期一日遣官祗告
太廟屆期設黃幄二於
昭聖慈壽皇太后宫前東西相嚮設
太妃座於幄内
大貴妃在東
淑妃在西設儀仗於丹墀内
大貴妃儀仗在東
淑妃儀仗在西内院(今内閣)官奉安
册於采亭内鑾儀校舁亭内院禮部官前導至
太和殿内設
大貴妃
册於東
淑妃
册於西均北嚮
世祖章皇帝禮服御太和殿南面
閱册畢鑾儀校舁亭
世祖章皇帝乘輿至
昭聖慈壽皇太后宫門外亭止大學士二人奉
册
世祖章皇帝降輿至黃幄前以次上
册行禮是日王公百官不齊集公主福晉以下大臣
命婦不行禮十八年
聖祖仁皇帝尊封
太祖高皇帝妃為
皇祖壽康太妃前期一日遣官祗告
太廟是日内院禮部官奉
册寶設黃案上舁送至
太妃宫門前交内監送入宫内
太妃受
册寶訖内院禮部官各退康熙十五年
尊封
世祖章皇帝妃四位曰
皇考恭靖妃
皇考淑惠妃
皇考端順妃
皇考寧慤妃典禮與順治十八年同雍正二年
世宗憲皇帝尊封
聖祖仁皇帝妃四位嬪一位曰
皇考皇貴妃
皇考貴妃
皇考密妃
皇考定妃
皇考通嬪前期一日遣官祗告
太廟後殿
奉先殿是日於各本宫陳設儀仗采仗大學士禮部堂
官送
册寶印至宫門前與順治十八年同十三年
皇帝尊封
聖祖仁皇帝妃四位曰
皇祖壽祺皇貴太妃
皇祖温惠貴太妃
皇祖順懿密太妃
皇祖純裕勤太妃前期一日遣官祗告
太廟後殿
奉先殿屆期
皇帝禮服御太和殿
閱册寶印畢
親詣
寧壽宫行尊封禮時以
世宗憲皇帝服制不奏樂停止慶賀乾隆元年尊封
聖祖仁皇帝嬪四位曰
皇祖襄嬪
皇祖熙嬪
皇祖謹嬪
皇祖靜嬪先期遣官祗告
太廟後殿
奉先殿是日陳設各采仗於
寧壽門外禮部堂官内閣學士送
册至宫門前餘儀與順治十八年同二年尊封
世宗憲皇帝妃二位曰
皇考貴妃
皇考謙妃是日各陳設儀仗采仗於
本宫前餘儀與雍正二年同八年尊封
皇祖温惠貴太妃為
皇祖温惠皇貴太妃典禮均與雍正十三年同
册封一
一
册封
皇貴妃
貴妃
妃
嬪之禮崇德元年
孝莊文皇后肇封
西永福宫莊妃及
册封東關睢宫宸妃
西麟趾宫貴妃
東衍慶宫淑妃是日設黃幄於
清寧宫前設黃案於幄内
太宗文皇帝御崇政殿閱册寶宣
制
命正副使持
節至
清寧宫行
册封禮成
妃等率公主福晉以下及大臣命婦於
太宗文皇帝前行六肅三跪三叩禮又於
孝端文皇后前行六肅三跪三叩禮次公主福晉大臣
命婦於
妃前各行四肅二跪二叩禮各如儀順治十三
年
册封
皇貴妃前期一日遣官祗告
太廟時
世祖章皇帝駕幸南苑於
行宫正殿
閱册寶
命正副使持
節至
隆宗門轉交内監奉
節及
册寶入宫
皇貴妃受
册寶行禮均如儀内監傳告禮成以
節授正副使正副使持
節復
命翼日以
册封禮成頒
詔天下康熙十六年
孝昭仁皇后正位中宫同日
孝懿仁皇后肇封
貴妃又
册封
安嬪
敬嬪
端嬪
榮嬪
惠嬪
宜嬪
僖嬪前期禮部工部製
貴妃
册寶
妃
册印
嬪
册因
册立中宫
御太和殿閱册寶宣
制
命大學士尚書侍郎内閣學士充正副使持
節以次隨
册立中宫正副使行至
景運門轉交内監奉入行禮如儀禮成内監出
景運門各以
節授正副使復
命
貴妃
諸嬪隨
孝昭仁皇后詣
太皇太后宫
仁憲皇太后宫行禮畢
貴妃
諸嬪詣
聖祖仁皇帝前行禮次詣
孝昭仁皇后前行禮其公主福晉以下及大臣命婦奉
旨均免慶賀十八年
孝恭仁皇后肇封
德嬪儀與十六年同二十年
孝懿仁皇后以
貴妃晉封
皇貴妃
孝恭仁皇后以
德嬪晉封
德妃同日封
貴妃又
惠嬪封惠妃
宜嬪封宜妃
榮嬪封榮妃前期製
册寶印遣官祗告
太廟後殿
奉先殿屆期大學士自
太和殿以
節授各正副使内閣官奉
册寶印設各采亭内鑾儀校以次舁亭至
景運門轉交内監奉入行禮如儀是年停止慶賀
三十九年
册封
貴妃
和嬪
良嬪前期製
册寶印遣官祗告
太廟後殿
奉先殿至期舉行典禮與二十年同五十七年
册封
宣妃
和妃
成妃
密嬪
定嬪
勤嬪前期製
册印祗告
太廟後殿
奉先殿屆期典禮均與二十年同是日
諸嬪增給采仗視
妃儀仗内減紅段瑞草繖拂子各一對並
命補給
端嬪采仗雍正元年
世宗憲皇帝
册立中宫同日
崇慶慈宣康惠敦和裕壽純禧皇太后肇封
熹妃暨封
貴妃
齊妃
懋嬪
裕嬪典禮與康熙十六年同是日奏請陳設
貴妃儀仗公主福晉以下大臣命婦等行慶賀
皇后禮畢於
貴妃前行慶賀禮奉
旨貴妃前免行禮十二年
册封
謙嬪前期製
金册屆期正副使由
太和殿持
節行
册封禮成女官引
謙嬪詣
世宗憲皇帝前行六肅三跪三叩禮乾隆二年
册立中宫同日
皇后肇封
嫻妃暨封
貴妃
純妃
嘉嬪典禮與雍正元年同六年
嘉嬪晉封
嘉妃同日
册封
愉嬪
怡嬪
舒嬪先期遣官祗告
太廟後殿
奉先殿屆期行
册封禮與康熙二十年禮同
册封禮成
嘉妃
愉嬪
怡嬪
舒嬪詣
皇太后宫
皇帝
皇后前行禮均如儀十年
貴妃晉封
皇貴妃
皇后以嫻妃晉封
貴妃
純妃晉封
貴妃
愉嬪晉封
愉妃暨
册封
令嬪前期遣官祗告
太廟後殿
奉先殿屆期典禮與六年禮同
册封禮成
皇貴妃
貴妃
愉妃
令嬪諸
皇太后宫
皇帝
皇后前行禮均如儀十三年議準
皇貴妃
册封大典福晉命婦等行禮已有成例惟
貴妃行禮外廷無案可稽但
皇貴妃攝六宫事不日即正位
中宫既已統理内政體制自宜尊崇
貴妃亦應一體行禮至
皇貴妃儀仗内車輿例用明黃帷金黃幨今請加
崇均用明黃其
册封前期遣官祗告
太廟後殿
皇帝親詣
奉先殿祗告次日
皇貴妃朝於
皇太后宫時拜位設於甬路左並嗣後遇大節及慶賀
大典内外三品以上官於
皇貴妃前進箋慶賀十四年
册封
攝六宫事皇貴妃同日
嘉妃晉封
貴妃
令嬪
舒嬪晉封妃暨
册封
婉嬪
皇帝禮服
御太和殿
閱册寶印王公百官咸朝服侍班乃宣
制
命大學士禮部尚書侍郎内閣學士充正副使持
節行
册封禮翼日應行慶賀及頒
詔典禮奉
旨統於恭上
皇太后徽號次日舉行又
諭禮部所進册封皇貴妃攝六宫事及晉封貴妃儀
注内稱公主福晉命婦皆詣皇貴妃貴妃宫行禮
等語朕意初封即繫貴妃者公主福晉命婦自應
行禮若由妃晉封者儀節較當酌減此一定之差
等且今皇貴妃及嘉貴妃同日受封而公主福晉
命婦行禮略無分别則於儀制亦未允協嘉貴妃
前著照純貴妃之例不必行禮欽此十六年
册封
慶嬪
穎嬪禮儀與雍正十二年同
册封禮成翼日女官引
慶嬪
穎嬪於
皇太后宫
皇帝
皇后前行禮均如儀十九年
册封
忻嬪一應典禮與十六年同
册封二
一
册封諸王貝勒貝子崇德元年定是日諸王貝勒及
文武各官均於
崇政殿前分翼序立内院官奉
制册印設
殿内黃案上請
旨授封内院官引諸王貝勒依次進跪
殿前宣
制册官及奉
制册官於黃案東西面立次第宣
制册畢奉
制册印授諸王貝勒王等祗受轉授從官從官跪受
王等次第各復原位立
册封禮成奉
制册印官前引王等隨後進至
清寧宫前前引官分翼東西面立鳴贊官贊排班
贊進贊跪叩興王等於
皇帝前行三跪九叩禮
皇后前行三跪九叩禮畢前引官前行王等隨後由
大清門次第出諸王貝勒相賀按班次序立互行
二跪六叩禮畢各回府第諸王福晉貝勒夫人
等各於王貝勒前行慶賀禮畢王府屬官僚各
於本王前慶賀行二跪六叩禮貝勒府屬官各
於貝勒前慶賀行一跪三叩禮又議準王以
下將軍以上均由内院官具奏引至
崇政殿前行授封禮順治九年題準諸王貝勒
貝子公等受封謝
恩禮部具題於每月常朝日進
殿前行禮十一年題準封親王世子給
金册封郡王給鍍金銀
册封貝勒以下皆給授
誥命十四年題準親王郡王嗣封者傳至宗人府
禮部堂官授
册寶該嗣王跪受貝勒以下奉恩將軍以上傳至宗
人府宗人府官頒給
誥命均跪受若年幼者就府第宣賜十七年題準
凡封貝勒給紙
制册康熙十二年題準凡封親王世子郡王本部
準宗人府咨具題請
旨册封開列官名奏請
欽點正副使前期一日由部設
節案香案
册寶案於王殿堂上王府儀衞樂器陳於殿堂前至
期設
節案於
太和殿階上設
册寶印采亭於階下引正副使自
太和殿持
節鑾儀校舁
册寶采亭往封王府作樂王等率本府屬官跪迎於
府門外之右行受
册寶禮畢正副使持
節復
命樂作王率本府屬官跪送於府門外封親王曰寶
郡王曰印貝勒有
制册無印其行禮並同又題準封貝子亦給紙
制册又題準封親王世子郡王遣内大臣散秩大
臣為正使禮部侍郎内閣翰林院學士為副使
由部列名奏請
欽點差宣讀官同往宣讀
制册寶印文封貝勒貝子遣内閣侍讀學士侍讀翰
林院侍讀學士侍講學士侍讀侍講為正使禮
部郎中員外郎主事為副使差宣讀官同往宣
讀
制册文封鎮國公以下奉恩將軍以上由宗人府禮
部給授
誥命又定
册誥文均由翰林院撰擬中書科繕寫
金銀册由工部䥴造
一
册封公主崇德元年定是日内院官奉
制册設采亭内陳設
崇政殿請
旨授封持
節官前行次
册亭次封使至公主府門公主率侍從等迎出儀門
之右行受
册禮成封使持
節復
命公主送
節至儀門外是日諸王貝勒文武各官咸於
崇政殿前分翼序立
皇帝陞殿諸公主由右門至
崇政殿於
皇帝前行六肅三跪三叩禮次進
清寧宫於
皇后前行六肅三跪三叩禮次詣
諸妃前各行四肅二跪二叩禮公主各回府第各
府屬官於本府公主前行慶賀禮又議準凡
封公主給紙
制册順治十一年題準封固倫公主和碩公主(同輩)
(者封長公主長一輩者封大長公主)均給
金册康熙十二年題準封内外固倫公主和碩公
主奏遣往封正副使及宣讀
制册官均與封諸王例同
一
册封王等福晉貝勒貝子夫人崇德元年定封王福
晉遣使授封與公主同又定封王等福晉貝
勒夫人等均給紙
制册順治十一年題準封親王福晉世子福晉金
册郡王福晉給鍍金銀
册貝勒夫人以下均給授
誥命十七年題準貝勒夫人亦給紙
制册康熙十二年題準封貝子夫人亦給紙
制册又題準凡封親王世子郡王福晉奏遣正副
使及宣讀官與親王世子郡王例同封貝勒貝
子夫人與封貝勒貝子例同鎮國公夫人以下
奉恩將軍恭人以上由宗人府禮部給授
誥命三十九年奏準王福晉以下貝子夫人以上
及郡主縣主郡君未經受封者五年一次由部
彙題遣使往封
一封郡主縣主郡君順治十一年題準郡主縣
主郡君授封禮儀均與公主同又題準封郡
主以下均給授
誥命十七年題準封郡主縣主均給紙
制册康熙十二年題準封郡主縣主郡君奏遣正
副使及宣讀
制册官均與封貝勒貝子例同縣君鄉君由宗人府
禮部給授
誥命
欽定大清會典則例卷五十八
