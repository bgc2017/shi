欽定大清會典則例卷三十四
戶部
田賦一
一上三旗
皇莊園圃(詳見内務府)
一宗室莊田鑲黃旗宗室整莊四所半莊一所
園一所共地三十六頃六十畝坐落大興通武
清平谷河間各州縣正黃旗宗室整莊五所
半莊十二所莊四所園三所共地百有六頃五
十六畝坐落涿易二州大興宛平三河寳坻順
義房山保定雄任邱各縣正白旗宗室整莊
四所莊一所園二所共地三十六頃坐落順天
府及通州香河寳坻房山各縣沙河所等處
正紅旗宗室整莊百四十五所半莊三所整園
五十所半園十所園四所共地千二百四十四
頃十有六畝零坐落昌平涿遼陽州及宛平文
安保定定興淶水海城蓋平各縣鑲白旗宗
室整莊百七十六所半莊五所莊八所整園八
所園二十所果地靛地網戶獵戶等地七十六
處共地千七百十有七頃十有四畝零坐落通
昌平霸薊遵化灤易滄遼陽等州大興宛平良
鄉固安永清東安香河三河武清寳坻密雲懷
柔房山玉田平谷豐潤遷安臨榆樂亭保定河
間任邱保安海城蓋平鐵嶺各縣鑲紅旗宗
室整莊二百九十八所半莊二十三所莊五所
整園一百十有一所半園二所共地二千六百
三十頃一畝坐落通涿昌平霸灤滄延慶等州
大興宛平永清香河寳坻房山新城河間肅寧
各縣及張家口外等處正藍旗宗室整莊五
百四十四所半莊百五十一所莊二十二所整
園百有三所半園十有九所園七十三所果園
菜園牧地五處共地五千三百十有三頃二十
四畝零坐落通涿昌平霸薊遵化灤易遼陽錦
寧遠等州大興宛平良鄉永清東安香河武清
順義懷柔房山保定玉田平谷豐潤盧龍昌黎
樂亭新城青無極保安承德開原廣寧開平各
縣及冷口外等處鑲藍旗宗室整莊二百三
十一所半莊六十三所莊九所整園百有二所
半園二所園三所共地二千二百五十四頃七
十四畝零坐落昌平灤安遼陽錦等州大興宛
平固安永清東安懷柔蠡高陽海城蓋平開平
各縣順治元年
諭戶部我朝定都燕京期於久遠凡近京各州縣無主
荒田及前明皇親駙馬公侯伯内監歿於寇亂者無
主莊田甚多爾部清釐如本主尚存及有子弟存者
量口給與其餘盡分給東來諸王勲臣兵丁人等蓋
非利其土地良以東來諸王勲臣兵丁人等無處安
置故不得已而取之可令各府州縣鄉村滿漢分居
各理疆界以杜異日爭端今年從東先來諸王各官
兵丁及見來在京各部院官著先撥給田園其後至
者再酌量撥給欽此又定諸王貝勒貝子公等凖
於錦州各設莊一所蓋州各設莊一所其額外
各莊均令退出二年題凖給諸王貝勒貝子
公等大莊每所地四百二十畝至七百二十畝
不等半莊每所地二百四十畝至三百六十畝
不等園每所地六十畝至百二十畝不等又
題凖分給園地内務府總管四十八畝親王府
管領三十六畝郡王以下府管領三十畝各官
執事人員皆給地有差又題凖王以下各官
所屬壯丁計口給地三十六畝停支口糧五
年題凖親王給園十所郡王七所每所地百八
十畝六年題凖襲封王貝勒貝子公等祖父
所遺園地除撥給應得之數外餘地不必徹出
仍留本家又題凖凡加封王貝勒貝子公等
各照本爵撥給園地七年題凖給公主園地
三百六十畝郡主百八十畝縣主郡君縣君各
百五十畝又題凖撥給親王園八所郡王五
所貝勒四所貝子三所公二所每所地百八十
畝嗣後凡初封王貝勒貝子公等皆照此例撥
給鎮國將軍園地二百四十畝輔國將軍百八
十畝奉國將軍百二十畝奉恩將軍六十畝
一
畿輔官兵莊田鑲黃旗滿洲初次給地萬一千六
百三十一頃六十畝二次給地二千五百三十
八頃九十畝三次給地千三百十有三頃十畝
蒙古初次給地千七百九十四頃三十畝二次
給地千七百頃有十畝三次給地四百十有三
頃七十畝漢軍初次給地二千頃有四十畝二
次給地千一百八十八頃三十畝三次給地一
千五十三頃共壯丁地二萬三千六百三十三
頃四十畝坐落通涿昌平霸薊遵化灤安易等
州大興宛平良鄉固安永清東安香河三河武
清寳坻順義密雲懷柔房山文安大成保定玉
田平谷豐潤盧龍遷安昌黎樂亭清苑滿城安
肅定興新城唐容城完蠡雄高陽新安淶水河
間肅寧任邱交河青南皮獲鹿赤城宣化各縣
永寧衛良牧署采育里開平沙河驛德州古北
口冷口張家口喜峯口羅文峪獨石口石匣等
處正黃旗滿洲初次給地四千四百六頃四
十畝二次給地九千一百七十四頃九十畝三
次給地千八百七十三頃八十畝蒙古初次給
地七百五十六頃九十畝二次給地千一百二
十七頃十畝三次給地千八百八十四頃六十
畝漢軍初次給地千二百七十四頃二十五畝
二次給地千八百七十八頃七十五畝三次給
地千一百六十七頃十有五畝共壯丁地二萬
三千五百四十三頃八十五畝坐落通涿昌平
霸薊遵化灤安易滄等州大興宛平良鄉固安
永清東安香河三河武清寳坻順義密雲懷柔
房山文安保定玉田平谷豐潤盧龍遷安樂亭
清苑滿城安肅定興新城唐望都容城完蠡雄
高陽新安淶水河間肅寧任邱交河青南皮獲
鹿開平赤城宣化各縣古北口冷口張家口獨
石口石匣等處正白旗滿洲初次給地五千
七百二十七頃三十畝二次給地三千三百二
十六頃七十畝三次給地四千三百三十四頃
十畝蒙古初次給地千二百九十三頃七十五
畝二次給地千二百四十七頃五十五畝三次
給地千九十四頃五十八畝漢軍初次給地八
百六十七頃六十畝二次給地千四百六十五
頃二十畝三次給地千四百三十九頃七十畝
共壯丁地二萬七百九十六頃四十八畝坐落
通涿昌平霸薊遵化灤安易滄等州大興宛平
良鄉固安永清東安香河三河武清寳坻順義
密雲懷柔房山文安保定玉田平谷豐潤盧龍
遷安撫寧昌黎樂亭安肅定興新城容城完雄
高陽淶水河間肅寧任邱交河青南皮宣化各
縣羅文峪張家口獨石口古北口等處正紅
旗滿洲初次給地二千一百二十九頃八十八
畝二次給地五千三百十頃八十四畝零三次
給地二千一百二十頃七十畝蒙古初次給地
二百三十五頃六十八畝零二次給地七百六
十五頃六十畝三次給地五百五十五頃三十
畝漢軍初次給地二百七十八頃十畝二次給
地六百四十頃八十畝三次給地三百七十頃
二十畝共壯丁地萬二千四百七頃十畝坐落
通霸昌平灤等州宛平良鄉固安永清東安武
清寳坻順義密雲房山文安保定樂亭清苑安
肅定興蠡雄任邱各縣河西務等處鑲白旗
滿洲初次給地六千二百六十八頃五十畝二
次給地二千六百七十四頃二十畝三次給地
二千二百九十頃二十畝蒙古初次給地千十
有四頃三十畝二次給地千八百六十一頃九
十畝三次給地九百五十六頃十畝漢軍初次
給地六百有九頃二次給地三百有三頃三十
畝三次給地四百六十六頃八十畝共壯丁地
萬五千四百四十四頃三十畝坐落通涿昌平
霸薊遵化灤易滄延慶等州大興宛平良鄉固
安永清東安香河三河武清寳坻順義密雲懷
柔房山文安大城保定玉田平谷豐潤盧龍遷
安樂亭滿城安肅定興新城容城雄新安淶水
河間肅寧任邱交河青靜海南皮赤城各縣良
牧署開平沙河驛張家口喜峯口冷口羅文峪
等處鑲紅旗滿洲初次給地千一百頃七十
畝二次給地五千七百八十七頃十有五畝三
次給地二千六百十有二頃二十五畝蒙古初
次給地三十五頃四十畝二次給地千三百四
十五頃五十畝三次給地六百四十三頃二十
畝漢軍初次給地三百七頃八十畝二次給地
六百三十頃三次給地五百九十三頃七十畝
共壯丁地萬三千五十五頃七十畝坐落通涿
昌平霸灤滄延慶等州宛平良鄉固安永清東
安香河三河武清寳坻順義房山大城保定豐
潤盧龍遷安樂亭清苑安肅定興新城唐望都
完蠡雄淶水河間肅寧任邱天津各縣河西務
等處正藍旗滿洲初次給地六千一百九十
八頃七十五畝二次給地三千九百九十二頃
七十畝三次給地二千二百七十九頃四十畝
蒙古初次給地千二百三頃二次給地七百二
十三頃九十畝三次給地七百十有一頃六十
畝漢軍初次給地八百八十三頃九十五畝二
次給地七百三十二頃九十畝三次給地四百
十頃四十畝共壮丁地萬七千一百三十六頃
六十畝坐落通涿昌平霸薊遵化灤易延慶等
州大興宛平良鄉固安永清東安香河三河武
清寳坻順義密雲懷柔房山保定玉田平谷豐
潤遷安昌黎清苑滿城安肅定興唐容城雄高
陽新安任邱青南皮各縣良牧署等處鑲藍
旗滿洲初次給地六千五百有二頃八十畝二
次給地二千三百四十頃九十畝三次給地千
四百六十頃四十畝蒙古初次給地千五百四
十八頃三十畝二次給地二百四十頃七十八
畝三次給地三百二十二頃二十畝漢軍初次
給地七百五十八頃七十畝二次給地四百八
十三頃六十畝三次給地四百五十三頃六十
畝共壯丁地萬四千一百十有一頃二十八畝
坐落昌平涿安易等州大興宛平永清東安香
河三河武清密雲房山盧龍樂亭定興蠡高陽
淶水河間任邱獲鹿各縣河西務獨石口張家
口等處順治元年定民間無主田房撥給八
旗壯丁又奏凖清釐無主之地安置旗下莊
頭如内有有主之地犬牙相錯勢必旗民雜處
爭端易生應按州縣大小定撥地之多寡務使
旗人聚處一方阡陌廬舍耕作牧放互相友助
而後以清出無主之地與有主之地互換令旗
民我疆我理界限分明經理各别二年
諭戶部民間田房有為旗人圈占改換他出者視其田
産美惡速行補給務使均平倘瞻顧徇庇不從公速
撥從重處分欽此又題凖民間墳墓有在旗人地
内者許其子孫隨時祭掃三年題凖副都統
以上官各給園地百八十畝地六十畝四年
題凖參領以下官各給二名壯丁地每壯丁三
十畝又定撥給地畝以見在為凖嗣後雖增
丁不加減丁不退各官雖升遷不加已故降革
不退又奏凖上年八旗圈地内薄地甚多以
致收成無望況今年東來旗人又無地耕種若
將遠處府州縣屯衛故明勲戚等田撥給又恐
無力者艱於運送應於近京府州縣内撥換去
年薄地並給今年東來旗人其被圈之地於未
被圈州縣屯衛内撥還仍照遷移遠近豁免賦
稅四百里者凖免二年三百里者凖免一年以
後無復再動民地庶旗民兩便又題凖撥給
兵丁地畝有告稱不能耕種者不凖又題凖
圈撥地内如有集場仍留給民間以資貿易
又定嗣後民間田屋永停圈撥五年題凖
南苑海戶每戶給地十八畝又題凖各官帶來
壯丁給地不敷每佐領下再給十名壯丁地
六年題凖各官致仕者督撫布按總兵給園地
三十六畝道員副將參將給園地二十四畝府
州縣遊守等官給園地十八畝又題凖公侯
伯各給園地三百畝子二百四十畝男百八十
畝都統尚書輕車都尉百二十畝副都統侍郎
騎都尉六十畝一等侍衛護衛參領四十二畝
二等侍衛護衛三十畝三等侍衛護衛雲騎尉
二十四畝又題凖新來壯丁每名給地三十
畝七年題凖八旗舊壯丁每名徹出地六畝
撥給新壯丁十年題凖直屬民間房地有被
圈一半者不必撥補全圈者以未被圈之房地
均攤補給本州縣房地或不足以鄰近州縣存
剰房地酌量撥給又題凖嗣後圈占民間房
地永行停止十五年題凖舊例勲戚莊屯租
榖在部報收嗣後令於各本主報納多寡聽其
自便康熙元年議凖遣官發帑修築近京八
旗護莊隄岸二年題凖新來佐領給地三十
畝領催給地十八畝又題凖守衛
孝陵内大臣給園地九十畝三年題凖守衛
孝陵總管給地七十二畝翼領各給地六十畝防禦各
給地三十六畝郎中給地三十六畝員外郎尚
茶尚膳讀祝官贊禮郎並内監等各給地三十
畝筆帖式内務府執事人各給地二十四畝驍
騎禮工二部執事人每名各給地六畝(嗣後守衛各)
(主事陵官兵奉祀執事官員皆按例撥給地畝副内管領與員外郎同驍騎校與筆帖式)
(同)六年題凖八旗地有坍塌成河者凖與換
給其出鹻及被淹地不凖換給八年
諭朕撫育羣生滿漢軍民原無異視比年以來復將民
間房地圈給旗下致民生失業深為可憫嗣後永行
停止其今年所圈房地悉令給還民間爾部速行曉
諭至旗人無地亦難資生應否以古北等口邊外空
地撥給耕種其令貝勒大臣確議以聞欽此遵
旨議凖圈撥民間田房屢行停止邇來有因旗下退出
荒地復行圈補者有游牧等處投來人丁復行
圈撥者有因圈補時復圈接壤民地者百姓失
業堪憐今張家口殺虎口喜峯口古北口獨石
口山海關外各有曠土如宗室官員及兵丁有
願將壯丁地畝退出取口外閒地耕種者該都
統給印文咨送按丁撥給九年議凖喜峯口
獨石口外並無閒土正紅旗亦無赴邊領地之
人不必撥給外應將古北口外地撥給鑲黃正
黃二旗羅文峪外地撥給正白旗冷口外地撥
給鑲白正藍二旗張家口外地撥給鑲紅鑲藍
二旗又題凖官兵地畝不許越旗交易兵丁
本身種地不許全賣又題凖官員撥補地畝
不遵部文擅撥給别項地畝者罰俸一年十
五年覆凖官員不對閱部冊支給口糧地畝者
罰俸兩月筆帖式等罰俸一月其校對冊籍乃
司官職掌堂官不必議處二十年題凖新滿
洲來京歸旗者停給園地二十四年議凖直
隸州縣百姓墾荒田地停其圈撥如有各處壯
丁及新滿洲將上三旗
皇莊並内務府及八旗禮部光禄寺丈量所餘地
畝撥給竢此項地畝撥完時别行請
旨又議凖撥給地畝不論多少停遣筆帖式均差
司官撥給如不照旗員退出之地取撥將别項
地畝撥給者降三級隨旗行走四十五年議
凖撥給地畝自康熙十三年後均繫將八旗退
出地方官收存地畝撥給至今遵行但春間二
三月内已經耕種應停撥給竢九月間秋成後
始行撥地其撥給地畝移咨内務府奉宸苑轉
付八旗司並行直撫大宛二縣知照至旗人已
給之地畝不凖更換其初次應行給地之新滿
洲於八旗餘地内丈給五十一年議凖安設
莊屯應給屯長地畝並換給地畝均竢内務府
具題移咨到部行令該撫覈明之日與内務府
委官公同換給五十二年覆凖容城縣丈出
餘地十有一頃七十二畝零原繫旗退地畝仍
交與莊頭耕種每畝納銀三分草一束五十
三年覆凖撥補莊頭地畝在各該旗退出輸租
地内均勻撥給不得指圈民地五十四年覆
凖莊頭拖欠租銀並各處官徵官觧租銀照正
雜錢糧定為一年催觧如逾限不完將承追官
照例題參雍正三年覆凖駐防外省旗人交
出地畝並内務府所交丈出餘地應徵銀錢糧
米别立一案奏報考成每年按數徵完銀錢觧
部糧米存貯各州縣備用仍於年終將銀錢糧
米數目由部造冊具題如有未完照未完錢糧
分數例題參議處六年題凖直屬地方旗民
雜處時有互爭田土之事應行文内務府宗人
府及八旗都統將旗莊圈賞投充各項地畝暨
皇莊地畝覈明坐落四至其餘某旗某王公官兵
有地若干坐落某縣村莊四至某處造具清冊
二本一送戶部存案一送直督照式造冊鈐印
發各州縣收貯如有旗民互爭田土即據冊察
勘審結此内帶地投充人戶有隠漏地畝一并
徹底清釐至此項案卷每年不免移換令兩翼
監督於歲終將稅過旗地若干造冊報部咨行
各屬存案七年
諭八旗地畝原繫旗人産業不凖典賣與民向有定例
今竟有典賣與民者但相沿已久著從寬免其私相
授受之罪各旗務將典賣與民之地一一清出奏請
動支内庫銀照原價贖出留在各該旗給限一年令
原業主取贖如逾限不贖不論本旗及别旗人均凖
其照原價承買欽此十二年題凖八旗地畝坐落
直屬州縣為數浩繁片叚錯落非逐細勘丈無
由知其確數而該佐領下領催人等貪圖私取
租銀句連地戶將餘出地畝及絶戶地畝隠匿
不報亦有佃戶因無業主取租乘機隠漏認為
已業者更有隠匿年久竟認為墾荒首報納糧
者此非經管人員不能悉其界址底裏令八旗
都統各委參領一人於農隙之時會同州縣清
丈將所有餘地及絶戶地畝按照肥瘠酌定租
數交地方官徵租觧交藩庫彙行觧部倘有恃
強阻撓勘丈者令理事同知會同該地方官審
理嗣後凡有報出絶戶之地一面報部一面委
官勘明交地方官徵租十三年奏凖園頭牲
丁壯丁人等所有賞給當差飬家房地本不應
違例典賣苐彼此授受相沿已久倘不勘明徹
回在園頭人等固當差乏資若概行徹回又恐
鄉愚失業令逐細詳勘如紅冊内開載之房地
並餘地本屬官物此不論紅契白契或典或賣
或指産借銀以租抵利等項均繫應行徹回者
如紅冊内不載之房地並餘地本為私業此繫
不應強徹者如用紅契典賣在冊房地繫經官
授受之項無論何年交易並已入民糧未入民
糧此在應徹之内應追給全價應免治罪者如
用白契典賣在冊房地繫私相授受之項其在
康熙三十九年清徹以前交易者民人納糧當
差既久此在應徹之内應追給半價亦應免治
罪者其在康熙三十九年清徹以後交易者無
論已入民糧未入民糧此在應徹之内不應追
價且與受之人均應治罪者如園頭牲丁人等
將在冊房地藉親友出名典賣與人此不論紅
契白契皆在應徹之内既應追給全價仍應治
藉名之典賣人罪者如將冊外典賣之房地捏
報為紅冊内之房地希圖蒙溷徹回此在不應
徹之内仍應治詐冒之罪者如將私置旗産典
賣與人此繫在不應徹之内應聽取贖者以上
典賣房地有冊内冊外應徹不應徹之分有典
契賣契紅契白契之别徹時又有應追價不應
追價應治罪不應治罪之殊應遣京堂官内務
府總管各一人率賢能司官各二人再令直督
委道員一人會同前往各州縣照内務府紅冊
徹底清釐其應行追價給還民人者分别追償
如有應行治罪者一面清徹即一面治罪仍將
地畝數目四至村莊造具印冊四本一存本州
縣其三本呈本部内務府並該督以備稽考
乾隆二年奏凖官用旗地向在入官地内動撥
今入官地畝已經分給各旗作為公産未便再
行動用按直屬有駐防旗人交出在京所受之
地及各莊頭退出之地又有八旗丈出餘地並
戶絶無人承受之地嗣後莊園人等當差官地
及奏免給還並各項官用應行補還者統於前
項地内動撥至旗人來京當差應得地畝亦在
此内撥給又奏凖凡因興工修築動用旗人
地畝責成地方官於興工之日即將畝數及姓
名旗分造冊咨部撥補倘無故遲延以致旗民
失業該管上司即行參劾三年
諭朕前以旗人生計貧乏者多令王大臣議將八旗
入官地畝立為公産收租觧部按旗分給以資飬
贍此等地畝内有定鼎之初圈給八旗官兵將田
賦悉行開除者亦有旗人與百姓自相交易出銀
置買仍在州縣納糧者兩種原屬不同若以入官
之後一概定為公産不凖民買殊非朕軫念畿輔
黎赤之本懷嗣後除原圈官地不凖民間置買外
其旗人自置有糧之民地見在入官者不論旗民
凖照原估價直變賣將銀觧部交各旗料理生息
分給旗人俾沾惠澤欽此四年
諭從前降旨令將入官地畝仍賞與八旗以為恒産
隨經八旗大臣議稱借支庫銀於京城空地蓋屋
賞無房人居住將公産地租陸續補庫其續收地
租作何賞給永遠接濟别議具奏等語朕思此項
地畝均繫旗人舊業有因拖欠錢糧入官者有貪
婪官吏抵應賠欵項入官者既賞還八旗人等仍
留公官辦不但所得地租分散之時勢難均齊而
地畝租銀官收之數亦必少於私收分賞衆人則
人多數少無濟於事勢必隨手花費此項地畝仍
令八旗官兵或指俸餉或交見銀承買為業則八
旗人等各得立産於生計自有禆益承買價銀即
交部以補蓋房之項其餘銀作何辦理及見有地
畝作何視其肥瘠酌量等第别定價直令其認買
該部會同八旗大臣等詳晰議奏欽此遵
旨議凖第一等地每三十畝作價銀四十八兩二等
地作價銀三十八兩三等地作價銀二十八兩
四等地作價銀十八兩荒地作價銀十二兩凡
官兵人等領買者無論銀數多寡分作五次限
五年交完其指俸餉抵買者令坐扣五年完結
如一人名下入官地畝坐落一處頃畝數多承
買之人俸餉不敷坐扣者凖先交不敷銀其餘
按季按月坐扣俸餉若無力先交不敷銀凖將
不同居之親族俸餉抵買或與異姓無産之官
兵合買買後任其分割如合買人内或有事故
不凖一人獨退其未完之銀令同買之官兵竢
本身應扣地價完日再行接扣地畝即令接扣
之人管業再雍正七年曾奉
世宗憲皇帝諭旨動支庫帑贖回民典旗地今公産地
價除抵還蓋造房屋所借庫銀外原繫八旗應
辦生息之項應即以此項銀發地方官贖回報
部先令原業主照原價交官給還原産如原業
主不願承領即凖各旗官兵及閒散人或扣俸
餉或交見銀承買倘旗民圖利私相說合隠匿
不報及典地年久原業主不知坐落典主有心
隠匿者均照隠匿官田律治罪又
諭戶部爾等會同八旗議奏將公産地價贖回民典
旗地等語我朝定鼎之初將近京地畝圈給旗人
在當日為八旗生計有不得不然之勢其時旗人
所得地畝原足以資飬贍嗣因生齒日繁恒産漸
少又或因事急需將地畝漸次典與民間為業閱
年久遠輾轉相授已成民産今欲將從前典出旗
地陸續贖回必須於民全無擾累辦理始為妥協
再此項地畝官員内尚須扣俸認買貧乏兵丁食
餉有限無從措價勢必至盡歸富戶富戶即肯周
濟親族亦豈能多為分給則贖地一事恐未必於
貧乏旗人有益可將此旨行文直隸總督詳悉妥
議欽此五年遵
旨議凖一民典旗地動公項取贖在百姓不苦於得
價還地實懼其奪田别佃應令地方官於贖地
之時詢明見在佃種人姓名及見出之租數造
冊三本一本存地方官處其二本送部一存部
備案一咨送直月旗轉傳八旗鈔錄備案嗣後
無論何人承買仍令原佃承種其租銀照冊收
取不得分外需索如本佃抗欠租銀許地主呈
官别佃若並未欠租而莊頭土豪無故增租奪
種者審實治罪再田主果欲自種則佃人雖不
欠租亦當退地若田主並非自種而捏稱自種
别佃者審實亦量治其罪至民有在旗地内造
房立墳者如已退地其從前蓋造房屋院落並
墳墓所占地基只令丈明畝數照例交租不許
勒令遷移如有額外苛索及逼勒遷移者照例
治罪一民典旗地不下數百萬畝典地民人不
下數十萬戶一二年間未必盡能取贖若一時
概令首報否則治以隠匿官田之律未免滋擾
按老圈旗地界址甚為分明老圈之内但有民
産即繫私典無法可以隠匿應勘明地畝界址
旗色佐領及原業典主姓名造冊報部將承買
公産餘銀先交地方官取贖至圈外旗地或繫
民人帶地投充或繫旗人自置其有出典與民
者應竢圈地已盡取贖公産尚有餘銀再訪願
贖之家陸續辦理不必豫期行察如此則旗産
漸裕而於民全無擾累一取贖民典旗地貧乏
兵丁既無從措價即措價亦不能多買按八旗
公産及旗退餘存入官等地並此項贖回民田
不下數千萬畝應察明八旗閒散人内有正戶
正身情願下鄉種地者上地給與百畝中地給
與百五十畝下地給與二百畝令攜其妻子居
鄉耕種初種之年量給牛種房屋之資如此則
貧乏旗人永無饑寒之憂其為利賴實屬無窮
又覆凖八旗都統於閒散正戶中選其為人
安靜居家勤儉者善為開導令下鄉耕種有一
戶則令一戶前往有數戶則令數戶前往不必
指定人數亦不拘定年限陸續發往下鄉之後
仍凖簡選當差初下鄉屯創立家業每戶給房
四間每間折銀十兩令地方官蓋造每名給牛
具耕種口糧等銀百兩如承買公産人等有願
令子弟下鄉耕種者亦照此辦理由部於公産
項下給發又覆凖如有旗民互相典賣公産
地畝者將賣地人等嚴行治罪出給圖記售賣
之該佐領等交部議處屯領催莊頭設法典買
旗地之民悉行治罪地畝價銀一并入官六
年
諭聞八旗兵丁在部具呈買置官地及到該地方領
地之時往往移甲換乙將瘠薄更易膏腴非復原
指産業而歸旗之限又迫不得不回京師及嚮部
中具呈部中據呈行詢該地方官又復支吾塞責
不能為之清理大失公平之義著該部定議作何
稽察欽此遵
旨議凖交與直隸總督於道員並同知通判等官内
酌委數員專司督率稽察倘有仍前串通更換
等弊州縣官不為清理致旗人羈延守候者察
出即將該地方官嚴加參處如承委之該管官
失於覺察一并參劾議處七年議凖清徹莊
頭典賣田畝照雍正十三年原議辦理如應徹
地内民人已經立墳蓋屋即令秉公定租存案
八年議凖清徹直屬各州縣莊頭私行典賣
當差官地内有白契典賣一項其在雍正十三
年以前立契交易代莊頭納糧者承種雖久歲
有輸納之費所獲未足抵其原本酌議給與半
價其並未代莊頭納糧當差者承種至今為時
既久地内所獲租息已足抵其原價將地徹交
莊頭當差不追還價銀若在雍正十三年以後
交易者受典之年雖獲地内租息實不足以抵
其原本地既徹交莊頭應在莊頭名下追給民
人半價有立契雖在雍正十三年而種地在乾
隆元年者亦照雍正十三年以後辦理以及出
典在雍正十三年以前而乾隆元年以後又有
找價者止追所找之半價至所徹地内有民人
已費工本種植秋麥者或莊頭給還民人種植
工本或竢民人收麥後將地退還莊頭兩聽其
便如莊頭名下應追全價半價不能當時交還
其有飬家餘地及自置地畝可撥者酌定租數
令民承種限年以租抵償限滿退還莊頭管業
其實在並無餘地可撥者民價自不應虚懸即
酌量給民承種議定租數年限以抵全價半價
之數限滿退交至應徹地畝除莊頭情願自種
者毋庸置議外其有不能自種者令兩造自定
租數仍許原種之民認佃按年交租若嗣後莊
頭仍將官地私相售典及小民明知官地擅行
典買者一經察出或被首告即將地畝徹出於
莊頭名下追出原價入官照盗賣盗買例一并
治罪如莊頭等將官地捏稱自置民地並藉親
友出名典賣乃繫誆騙鄉愚發覺之日即將地
徹出於莊頭名下追出原價給主將莊頭照盗
賣例治罪倘地方官徇隠不報並漫無覺察者
照例議處九年覆凖民典旗地不論契載年
限總以十年為率在十年以内者照原典之價
十年以外者減原價十分之一五十年以外者
以半價取贖於承買公産案内撥銀二十萬兩
交直隸總督或按典地年分之近遠或按坐落
州縣之邱段騐明原契按年定價隨清隨贖造
冊報部行文八旗令各原業主照贖價交官領
回原産倘原主不願回贖凖令各旗官兵承買
或贖買均照五年之限辦理未經官兵贖買之
先每年交直督按坐落州縣徵收官租贖買之
後將交部地價亦交直督作為陸續贖地之需
又覆凖各旗情願下屯耕種人丁造具數目
清冊飭交直督並令八旗都統遴委賢員於九
月開圈之日給咨前往會同該地方官將地畝
之肥瘠毗連之遠近按照旗分及坐落州縣詳
細較勘搭配均勻按數撥給毋致此盈彼絀稍
有偏枯仍令編成邱段將某人應得某村莊地
畝數目逐一分晰造具冊結送部以備考覈至
應需房屋行令該督通飭各屬將應撥地内如
有隨地房屋酌給居住或有傾圮應行修葺者
轉飭各屬據實確估造冊並將無隨地閒房之
各州縣别行庀材興工蓋造應需之銀在於公
産地價項下支領十一年題凖民典旗地原
議以十年為率十年以外者減原價十分之一
取贖如典地在十一二年或十八九年均減十
分之一必至二十年始減原價十分之二則所
給價直未免偏枯應以十年為率十年以外者
每年逓減至五十年以外者仍以半價取贖其
原價較時價過重者飭令地方官隨時體察務
使地畝價直兩得其平取贖之案有造報原冊
有與契載年分遠近地數銀數多寡不符者除
契内地多年遠價少以契為凖若契内之價多
於冊報察騐無浮照契取贖均於冊内聲明更
正如契偽價浮即照冊内之價取贖其文契年
分地畝少於原報均照此質騐明確倚實妥辦
至於原典轉典年分均騐對契冊以原典為主
定價回贖如原典價輕轉典價重即照原典之
價取贖其轉典之價著落原轉典之人聽其自
行補還如冊内造繫轉典無論價輕價重總按
契内原典之價回贖冊内造繫原典價重契内
轉典價輕者仍照原冊之價回贖至於找價每
有不經中保私相授受者其中誠偽難分應酌
定年分以重區别自乾隆五年四月奉到部咨
議凖回贖以前實繫原報遺漏察騐中契無偽
時日相符者凖其并算取贖如五年五月以後
復以找價填契内者概不凖給找價以杜虚冒
至各屬回贖之案均照原冊年分遠近按次取
贖如典主因事遠出並無家屬及佃種之人可
以質問者即將地畝交官徵租原價代為貯庫
竢其事畢回家具呈騐實給發再原典莊窠場
園等地概許取贖如原典房屋或有倒塌拆蓋
者均應照原報間數酌除典價若民於原典旗
地内自蓋房屋及已立墳塋者飭令丈明畝數
照例聽其租賃不得居竒病民仍令八旗都統
直隸總督嚴禁旗民私相典售每歲終取具該
佐領及地方官保結存案如有發覺照隠匿官
田例治罪地畝價銀並追入官該佐領地方官
照失察例議處又奏凖八旗官兵承買公産
房地乃惠育旗人之至意若令原業減價取贖
而八旗官兵各照原價呈買則贖買有減價原
價之不齊應照依官贖減價令原業主贖回如
原業主不願贖回凖令各旗官兵亦照減價具
呈認買扣交地價均照公産五限之例辦理
又奏凖八旗公産地内有未經承買以及存退
餘絶地畝共六千四百餘頃於乾隆七年酌留
千頃以為各案撥補之用每年官收租息為數
既輕土豪胥役包攬侵漁之弊在所不免應於
本部及内務府各遴選賢能司官一人並令直
督特委大員同率地方官履畝詳勘地之肥瘠
將每畝實應出租若干照鄰畔地畝租數秉公
定議如地好租多整分莊頭仍照例給地十八
頃半分莊頭給地九頃不凖多加如地窪土薄
租數甚少亦比照所辦差務酌量加增編成邱
段其新設莊頭照例免差一年十二年奏凖
贖回民典旗地間有丈出餘地如原業自行取
贖或原業之子孫及親伯叔兄弟兄弟之子取
贖者將丈出餘地不論多寡一并指交管業無
庸别行作價倘原業無力取贖或無應贖之人
應循例召買即照原典地畝所減價直計畝作
價承買又奏凖八旗閒散人等下屯種地尚
需時日見在東作方興各佃已照舊耕種恐旗
人到屯收地佃戶未及收穫工本無償應按照
耕種月分之久速以定成規秋麥繫豫年布種
春融加以耘耔應以三月為率如旗人三月以
前到屯令議還工本交出地畝若四月到屯則
麥將成熟工力已多令於收穫之時主佃各半
分收秋禾粟榖等項繫三四月布種五六月耘
耔應以五月為率旗人五月以前到屯議給耔
種將地交還六月以前到屯並償工本若七月
到屯則收成已屆工力全施亦令主佃各半分
收至九月以後到屯者本年租銀仍令官徵官
觧又奏凖八旗保送下屯種地人戶原議内
已經下屯種地之人仍凖其來京簡選當差但
有始勤終惰之輩將所領之銀不務農事任意
費用迨至接濟無資則藉來京簡選差使以掩
飾其虧折嗣後下屯種地本人不凖來京當差
如其子弟及兄弟之子有情願來京考試以及
選補差使者仍照原議辦理又種地人戶下屯
之後或有在屯病故者所遺房地其妻子可以
承種聽其照舊管業如無妻子而原報下屯家
口冊内有適屬可以承種者覈明詳報凖其承
種如止存妻室並無應行承種之人即將房地
徹出令地方官召佃徵租其寡婦孤身情願回
旗者即於租息銀内動給銀二十兩資送歸旗
若本旗無親屬可倚情願在屯居住者照例於
原給地内上地酌給四十畝中地給六十畝下
地給八十畝土房四間仍令居住至下屯種地
人戶皆散處於各州縣或遇偏灾及青黃不接
之時令各該地方官會同理事同知察勘明白
與民人一例動給常平倉榖借貸振䘏十四
年題凖贖回民典旗地千八百六十九頃五十
八畝並莊窠場園房屋地基各項用銀十有九
萬八千一百五十兩有竒存銀二千三百七十
兩有竒並扣京市平銀七千二百兩應歸續發
接贖地價銀内為將來贖地之需十八年議
凖嗣後旗下奴僕及開戶之人典買旗地請定
限一年令其自行首報官為回贖如繫其主地
畝應比民典旗地之例量為加重將十年以内
者即照原價減給十分之一十年以外減給十
分之二以次按年逓減竢官為回贖後聽其主
交價認領或典價本多一時不能湊交凖其照
民典旗地之例於俸餉内分五限扣交若將地
畝賣給家奴是其主原不知自顧生計反得將
已棄之産分限扣俸減價認贖未免太優應令
交足見銀方凖認領至旗人將地畝典賣與别
姓奴僕則與奴占主産有乖名分者不同應照
民典旗地之例十年以外減給原價十分之一
仍按年分逓減但必繫典出者方凖原業主於
俸餉内照例分五限扣價認領其賣出者即將
地畝贖回入官不凖認領亦不凖他人承買此
等入官地畝及確凖認領而原業主無力並無
俸餉可扣不能認贖者均交於八旗内務府作
為旗人公産官為收租每於歲終將收過租息
數目彙奏請
旨賞給貧乏旗人以資飬贍仍令該旗及地方官不
時嚴行稽察倘有逾限不行首報或經清釐之
後復有違例典賣者一經覺察即徹地入官將
業主售主照例治罪並將失察徇隠之該參佐
領及地方官交部分别議處其民典旗地嗣後
一并停其召買交與該旗作為公産將所收租
息歸入此案於歲終彙奏增給貧乏旗人俾飬
贍益得充裕
一
盛京各駐防官兵莊田
國初按旗分處各有定界繼因邊内地瘠糧不足
支展邊開墾移兩黃旗於鐵嶺兩白旗於安平
兩紅旗於石城兩藍旗所分張義站靖遠堡地
瘠以大城地與之又定差往蓋州收租領催
給園地六十畝又定分撥地畝緣邊次第挨
給若不論疆界選擇膏腴徇情撥給者分别責
罰又定錦州蓋州各官莊屯原非
欽賜者概令退出順治五年題凖沙河所以外錦
州以内八旗官員家丁每名給地三十六畝
又題凖官員莊屯兩黃旗設於承德縣沙河所
兩白旗設於寧遠兩紅旗設於承德縣塔山兩
藍旗設於錦州十二年題凖遼陽鐵嶺至山
海關八旗莊地多有在邊外者相沿已久不必
遷移令照舊種住惟酌量邊界開門勿誤耕穫
康熙十二年題凖旗人有墳墓在
盛京欲從京遷住就近守護者若將
京城所受地畝退出凖撥給
盛京熟地不退者撥給荒地十九年議凖由
京城遷住
盛京當差官兵及安莊人等有將
京城地畝退還願領
盛京地畝者將彼處旗人墾出餘地並未墾荒地
酌量撥給二十五年題凖錦州鳳凰城等八
處荒地分撥旗民給牛屯墾每十六丁内二丁
承種餘十四丁助給口糧農噐又題凖黑龍
江默爾根地方由部各差官一人監看耕種默
爾根令索倫逹虎里官兵耕種黑龍江令
盛京官兵耕種又題凖鳳凰城等八處差大臣
三人司官八人會同
盛京將軍戶部侍郎酌量開墾雍正十一年題
凖喜峯口駐防兵丁一百名將鐵門關外大屯
官地分給每名給地一頃十有五畝七分一釐
四毫菜園四分六釐七毫八絲令其耕種照民
例分别科則按畝輸租租銀留充兵餉乾隆
元年覆凖口外熱河地方設立驛站營汛官兵
皆有
恩賞額地後因滋生日久遂於額地之外各自開墾
今悉行丈出除原額外所有餘地應令按畝納
糧至古北口乃邊關重鎮駐防兵丁挈家戍守
沿邊瘠地皆繫自力逐漸開墾出息無多丈出
之地應悉賞給免其輸糧又各蒙古丈出餘地
若令納糧恐不敷飬贍又内務府當差鷹手捕
牲人鞍匠等散處口外皆有開荒地畝伊等原
在内務府當差不便令其一例納糧均將見在
丈出餘地注冊亦免其納糧嗣後如再有開墾
即照例按畝徵輸二年覆凖黑龍江湖蘭地
方設立官莊令
盛京將軍於八旗開戶人内選能種地壯丁四百
名挈帶家口前往開墾每壯丁一名撥給地六
十畝蓋給草房二間每十丁合編一莊共設官
莊四十所每十莊設領催一名共設領催四名
管理由
盛京遷移家口每丁給碾磨銀五兩其家口每人
給整備行装銀二兩沿塗各給口糧撥驛站車
輛送至吉林由吉林撥運糧船仍給口糧送至
湖蘭初至湖蘭每丁給冬夏衣帽其家大口每
月給糧二斗四升九合小口半之每開墾地六
畝給耔種二斗每莊給牛六頭如有倒斃動支
庫貯牛價銀買補再湖蘭安駐兵丁各有墾種
地畝不能代官莊人等助墾於每莊額給牛六
頭外各多給牛二頭令全出已力墾種此牛如
有倒斃無庸補給每牛一頭月給牛料糧一石
二斗其家口糧給一年牛料糧給兩月皆停止
每丁所受之地歲納粗細糧三十石第一年免
輸第二年交半第三年全納再委撥官兵採木
造屋每間各給四兩飯銀動支庫銀倉糧令該
將軍等分晰歸欵奏銷竢安設官莊事竣令
盛京將軍於八旗開戶人内再察有願往湖蘭墾
種官地之人應增設官莊若干再議具奏六
年議凖湖蘭地方寬衍可設官莊之處尚多應
將前設四十官莊内閒丁一百三十八名選擇
五十名增設官莊五所撥地開墾每名給地六
十畝及牛種噐具口糧並每年應納糧數均照
二年之例但選撥官莊閒丁不比他處移住其
每丁應給房二間每間給銀四兩五錢令其自
行蓋造無庸别撥兵丁至餘丁備補各莊空闕
七年議凖湖蘭左近温德亨山並都爾圖地
方土性肥饒水草佳美應將
盛京將軍察送願墾官地開戶人内選能種地壯
丁五十名增設官莊五所撥地開墾其資送及
撥給田房牛種噐具衣帽口糧並應納糧數均
照二年之例再六年增設官莊五所合之此次
所增官莊五所已足十莊之數亦照例增設領
催一名管理
一各直省駐防官兵莊田順治五年題凖江寧
駐防旗員給園地百八十畝至六十畝不等西
安駐防旗員給園地二百四十畝至二百十有
五畝不等又定浙江駐防官兵不給田俸餉
照經制支領五年題凖各省駐防官兵家口
半攜去者其在京園地半徹全攜去者全徹
六年題凖外省駐防旗員初任未經撥給園地
者凖令撥給其加級升任者不復增給凡應給
地六十畝以下者戶部撥給六十畝以上者奏
請撥給七年題凖駐防官員量給園地兵及
壯丁每名給地三十畝臨清太原以無主地並
官地撥給保定河間滄州以八旗退出地撥給
康熙三十一年題凖將山西陽太二邑所屬
享堂等六屯地畝撥給晉省駐防旗下官兵
三十二年議凖各省駐防之八旗官兵均在所
住處給與地畝
一井田改屯地雍正二年覆凖内務府餘地共
一千六百餘頃拖欠錢糧人等所交地共二千
六百餘頃内以二百餘頃作為井田將無産業
之滿洲蒙古漢軍共選一百戶前往耕種每戶
授田百畝凡八百畝為私田百畝為公田共力
同飬公田委本部司官察勘設立村莊蓋土房
四百間給與種地人口糧耕牛耔種農具以便
耕種並於八旗廢員内簡選前往管理雍正
五年
諭旗人枷責治罪革退官兵並無恒業在京閒住倚靠
親戚為生以致良善之人被累維艱而伊等無事閒
游不能不生事為非將此等人察出令於京城附近
直隸地方耕種井田欽此又
諭丼田地方止有一人管理著於彼處再設驍騎校四
人領催八名料理事務俸餉升轉照在京驍騎校領
催之例若升轉後仍在彼處效力者即令其帶銜在
彼居住此二年在彼勤慎可用應補驍騎校之人著
保送到部引見補授欽此乾隆元年奏凖設立井
田試行十年以來所有承種之一百八十戶緣
事咨回者已有九十餘戶循環頂補而八旗咨
往種地者大都游手無藝不能當差之人到井
田後仍不能服田力穡行之未見成效行令確
察實力耕種安插得所者改為屯戶按照地畝
完納屯糧於附近州縣倉内收貯備用原設之
領催改為屯長約束屯戶聽該處防禦管轄原
設之驍騎校徹回該旗補用不能力穡之戶咨
回本旗停其撥補原領田房交州縣賃耕取租
觧部又議凖井田每戶原給田百二十五畝
以十二畝五分為公田十二畝五分為室廬場
圃以百畝為私田公田之糧向繫盡收盡報今
既經改為屯莊自應按畝完納屯糧應覈定科
則遵照徵收改屯人戶故後有子孫者自應頂
補倘無子寡婦情願守節並無親屬可倚者留
地四十畝飬贍即令本屯人代種完糧竢伊身
後仍將地畝入官召種原撥霸州固安永清新
城四州縣之地今將附近霸州者令覇州防禦
管轄附近固安者令固安防禦管轄各村向設
鄉長一名專供督責并戶農務交糧並稽察逃
盗賭博等事仍留供役如果能勤慎屯長有闕
凖其拔補又定井田改屯地共百五十四頃
九十八畝有竒徵租觧部奏報又議凖井田
驍騎校在外耕種多年一旦徹回未有可補之
闕凖暫留種地竢該旗有闕拔補之日即令該
驍騎校回京將地畝交還該州縣
一撥給外藩田土
國初定蒙古分為五等一等給莊屯三所園地九
十畝二等給莊屯二所園地六十畝三等以下
止給莊屯不給園地順治五年題凖丈量分
給外藩邊外地畝令各守界限不許越境十
八年題凖察哈爾大臣侍衛等酌量各照品級
撥給莊屯康熙二十年題凖蒙古新編歸旗
者停給園地
一
畿輔牧場鑲黃旗牧馬場地坐落武清寳坻縣東
自唐畦西至陳林莊七十里南自張家莊北至
上馬臺九十里正黃旗牧馬場地坐落天津
府西北自俞家莊東北至小稍子口三十五里
西南自孫家莊東南至秋家莊四十七里正
白旗牧馬場地坐落天津府東自好字沽西至
白家莊四十二里南自城兒上北至清溝六十
五里正紅旗牧馬場地坐落甕山十有五頃
蘆溝橋西高陵二十七頃六十畝鑲白旗牧
馬場地坐落通州二十四頃八十四畝鑲紅
旗牧馬場地坐落順義縣天竺馬房村三十五
頃二十八畝蘆溝橋四頃八十畝正藍旗牧
馬場地坐落豐臺王蘭等莊東西三十里南北
五十里鑲藍旗牧馬場地坐落草橋十里廊
房八里順治二年題凖
御馬場王貝勒貝子等馬場皆令各按本旗地方
牧飬又題凖近京廢地均撥給壯丁墾種如
撥給有餘方凖為牧場六年題凖順義清河
漷縣及沙河蘆溝橋五處荒地千四百六十八
頃四十四畝潞河沙河清河桑乾河兩岸各長
五里闊三里均令丈作馬場又題凖嗣後棄
地作為牧場永行停止如沙地不堪耕種者仍
凖牧馬十二年覆凖親王牧場方二里郡王
牧場方一里額外多占者察出撥給新壯丁
三十年題凖德州駐防官兵向在滄州牧馬因
越省不便將霑化縣邵家莊所有荒地令作馬
場其應徵地畝銀凖其豁免雍正二年議凖
八旗存留牧場並牧場餘地差八旗都統一人
率本部賢能官二人每旗賢能官一人令直督
委道員一人公同察覈其有可以墾種者交與
地方官招民墾種其不堪耕種者仍交八旗作
為牧場
一
盛京牧場順治五年題凖奉天中前所前屯衛中
後所三處地畝令八旗均分為牧場自東迤西
先給兩黃旗次兩白旗次兩紅旗次兩藍旗
康熙二年題凖錦州大凌河牧場東至右屯衛
西至鴨子厰南至海北至黃山堡仍留備用牧
馬不許民間開墾乾隆十三年議凖大凌河
馬場長百餘里寬三四五六十里不等甚屬寬
廣今既裁減馬羣應於馬場西界横截十里給
與官兵就近耕種以資飬贍但恐伊等日後圖
利私行侵占開墾耕種有礙馬場令差往大臣
會同該副都統並總管覈明應截牧場地址編
定四至注冊備考又奏凖錦州大凌河馬場
東至右屯衛西至鴨子厰南至海北至黃山堡
丈得東西長九十里南北長十八里至六十里
不等折算約二百九十餘里計地萬七千九百
餘頃此内應遵照原議自西界横截十里會同
該副都統牧羣總管丈量西邊自南至北長十
八里有竒東邊自南至北長二十里有竒其自
東至西應截地内南界窄狹北界有山有足截
十里者有不足十里者照依地勢裁給計地已
有九百三十八頃有竒隨分定界址東至杏山
北濠溝西至鴨子厰南至七里河北至金厰堡
將裁截之處建築封堆以杜將來私墾
欽定大清會典則例卷三十四
