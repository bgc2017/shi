欽定大清會典則例卷十五
吏部
考功清吏司
戶口
一編審人丁康熙二十五年題凖各省五年編
審壮丁一次統於年終造冊具題如不照限題
報者將經管各官皆照違限例議處如府州縣
官假編審造冊科派小民者革職提問司道等
官明知朦隐不報者亦革職提問若揭報督撫
不行題參或被百姓首告或被科道指參將督
撫亦革職五十二年欽奉
恩詔續生人丁永不加賦如該府州縣各官於定額之
外將新增人丁私派錢糧者革職提問司道等官不
揭報督撫不察參皆照私派例分别議處
一買賣人口康熙三年題凖凡撥給山海關以
外叛逆人犯妻子家僕有私行偷賣贖去者賣
贖之人繫官革職專管各官各降二級調用如
偷賣贖軍流等犯妻子家僕者亦照此例議處
十七年覆凖八旗滿洲蒙古家人不許賣給
漢軍民人違者將所買之人并價均入官買賣
之人繫官罰俸一年收稅官罰俸九月其滿洲
蒙古家人有違例贖身放出為漢軍民人者繫
官亦照買賣例處分其喀爾喀厄魯特亦不許
漢軍民人買違者繫官降一級調用將人入官
十八年題凖旗下人買民人無論地方著用
正印官印信凖買令用印衙門速呈戶部由戶
部轉行該撫令該地方官暁諭如用印官十日
内不將所買緣由呈報戶部者罰俸一年如竟
不呈報者降一級留任又議凖凡旗下家人
將誘來人口隐藏在家販賣其主明知匿而不
首者繫官革職若不知情失於覺察者罰俸三
月若各該管之人或拏獲或出首或犯人自行
投首者將該管官并其主皆免其議處又議
凖官員該管地方如有誘騙掠賣人口藏頓窰
子老虎洞等處該地方官不行嚴加察拏知情
故縱者革職該管上司皆降三級調用又議
凖
京城地方如有聚衆搶奪路行婦女及以藥餅迷
去幼小子女或用術拐男婦子女或賣或自為
奴婢者將不行嚴禁之該管官罰俸一年在外
直省地方如有搶奪迷拐等事不行嚴禁之州
縣捕官罰俸一年印官罰俸六月本管知府及
總捕廳各罰俸三月至搶奪迷拐人犯之主知
情不舉繫有職者革職又議凖旗人買良人
為娼或將家下婦人縱為娼者娼婦入官其主
繫官革職治罪家人將已自置僕婦縱為娼者
其主不知情繫官降一級留任罰俸一年若知
情繫官亦革職治罪族長繫官罰俸一年城外
交與五城司坊官察拏若不察拏被傍人拏獲
將司坊官罰俸一年該城御史罰俸三月雍
正十二年覆凖官媒人等將婦女私養在家糾
結匪𩔖局姦圖騙如非繫當官交領私具領状
將婦女久養在家逾限不賣希圖重利者該管
地方官不行實力察拏或被上司察出或别經
發覺將該地方官照不實力奉行察訪窩家例
罰俸一年乾隆四年覆凖凡違禁掠賣番仔
之内地民人文武官弁稽察不力者照外國之
人私自進口不行察報例專管官降一級調用
該管上司罰俸一年知情故縱者照諱盗例革
職受賄徇縱者參革治罪又奏凖官員出差
買女人者分别強和察議強娶者革職和娶者
降三級調用
一隐瞞秀女乾隆三年奏凖旗人隐瞞秀女者
繫官革職平人交刑部治罪族長及該管官知
情者降二級調用族長及兵丁鞭七十若不知
情該族長草率具結者繫官罰俸一年兵丁鞭
五十在屯之秀女如有隐瞞遺漏等弊將差往
稽察之領催照在京族長例議處
一臺灣民人偷越苖地乾隆二年覆凖臺灣民
人偷越苖地該地方文武官弁如有實力廵察
一年之内拏獲十名者將拏獲之該地方文武
官弁凖其紀錄一次再有拏獲按數遞加議叙
倘不實力廵察致有偷越之事别經發覺將該
管文武官弁照失察民人擅入苖地例降一級
調用上司罰俸一年若有賄縱情弊照私放出
口例將該管官革職計贓論罪如兵役人等不
實力廵察致有偷越之事如兵役有受賄故縱
情弊者失察兵役之該管文武官弁如繫失察
照失察衙役犯贓例議處如繫故縱照縱役貪
贓例革職
田宅
一開墾荒地順治十五年覆凖丈量地畝遲延
限期及丈量之地不明白詳報不送文冊檄催
又不申詳或飭令該員監丈互相推諉者州縣
官各罰俸一年該管官各罰俸六月康熙元
年題凖各省荒地道府一年内開墾千頃以上
者紀錄一次三千頃以上者加一級四千頃以
上者加一級紀錄一次六千頃以上者加二級
州縣官開墾百頃以上者紀錄一次三百頃以
上者加一級四百頃以上者加一級紀錄一次
六百頃以上者加二級竢起科時該督撫取具
甘結具題之日分别紀敘如有未經開墾捏報
者督撫布政使降二級罰俸一年道府降四級
調用州縣官革職如墾地後有復荒者道府州
縣官將開墾之加級紀錄削去督撫布政使罰
俸一年道府降一級住俸州縣官降三級住俸
皆勒限一年督令開墾如依限一年内有墾完
者凖其開復如限内不墾完者督撫布政使降
一級再罰俸一年道府降二級調用州縣官降
三級調用如前官墾過熟地後任官復荒者督
撫布政使道府州縣官照經管開墾官復荒治
罪倘有隐匿熟地稱為墾田者道府州縣官皆
照未經開墾捏報例議處如督撫布政使未經
察出亦照捏報例議處十五年題凖官員開
墾荒地不照定例年分起科先期勒徵或過期
不徵或私減地畝定額徵糧者州縣官革職道
府各降三級調用督撫布政使各降一級留任
如不照所限年分豫詳請徵或勒民開墾及開
墾地畝以多報少以少報多或以先墾之地後
又重報開墾及荒熟地畝不分晰明白溷報或
應徵在民錢糧不察出者州縣官各降一級調
用該管上司罰俸一年又議凖見任文武官
並休致鄉宦或將熟地或將新墾增地隐一畝
以上者降四級調用隐十畝以上者革職隐一
頃以上者革職杖一百凖其折贖永不叙用其
所隐田地入官所隐錢糧按年行追進士舉人
生員貢生監生隐一畝以上者革去職銜隐十
畝以上者革去職銜杖一百凖其折贖永不敘
用其所隐田地入官所隐錢糧按年行追一應
州縣官員將所隐田地不行察出不及二頃者
降四級調用二頃以上者革職道府直隸州知
州等官將所隐田地不行察出不及五頃者降
二級調用五頃以上者降四級調用督撫布政
使將隐地不行察出不及十頃者降一級留任
十頃以上者降二級留任罰俸一年又官員因
不行察出隐地處分之時先有察出隐地並因
墾地有加級紀錄者凖抵其餘加級紀錄不凖
抵銷其地主已將本身地呈報州縣而州縣不
呈報司道府官或州縣已經呈報而司道府官
不詳明督撫者皆照隐地官員例處分其原首
地主免罪總督廵撫以下州縣官以上離任之
後如有隐地被接任官察出其升遷降調休致
告病者皆照見任官例處分十六年題凖州
縣官實心勸諭首出隐地二百頃以上者紀錄
一次六百頃以上者加一級八百頃以上者加
一級紀錄一次千頃以上者加二級該督撫仍
不時察訪如有藉勸首名色滋事擾民該督撫
即指名題參照捏報開墾例革職十七年覆
凖不肖官員有希圖議敘謊報開墾及察出隐
地累民多徵錢糧者此等事發覺將謊報官照
捏報開墾例議處加級紀錄卓異即升皆不凖
抵銷雍正十二年覆凖各省督撫凡有開墾
冊報即别委隔屬賢員履畝丈勘所墾之數與
所報之數果屬相符取結送部勸墾之官凖其
題請議敘倘丈勘之數與報墾之數不符即將
原報墾之官題參照以多報少以少報多例降
一級調用如委勘之員一時朦溷或經督撫指
參或經日後發覺將委察出結之員亦照此例
降一級調用至於山田或先可耕種後因水衝
僅存沙石者難以播種並濱江濱河之田前經
報墾後因水浸或經坍塌者應於水田六年旱
田十年將届升科之期令該督撫按年委官覆
加察覈如果有坍塌更改之處據實具題請豁
其成熟田地仍行分别升科如有應行改正而
互相徇隐者督撫察參皆照荒熟地畝不分晰
明白例降一級調用升科以後山田水田或彼
衝此長彼漲此坍以新長者補衝以新漲者抵
坍實在衝坍者即予開除仍將每年開除抵補
細數造冊報部如該地方官不實力奉行督撫
確察題參亦照例降一級調用督撫不題參别
經發覺罰俸一年又覆凖凡藉開墾名色將
有業戶田産串通里甲地鄰朦官給照地方官
不行察明濫給執照者照不分晰明白溷報例
降一級調用乾隆十六年覆凖湖廣沿江州
縣两岸多産蘆葦坍漲不常其坍没地畝印官
竟有從未履丈率行據報請豁道員不過按冊
抽察其中不免坍少豁多之弊嗣後嚴飭州縣
逐一確切察明入冊道員詳細稽覈倘州縣仍
前草率道員訪出揭參如有扶同一并分别議
處倘州縣及道員等仍前玩忽該督撫不即題
參部中按限察覈將該督撫一并參處
一撥給地畝康熙九年題凖凡官員撥補地畝
不詳察部文原定&KR0833;項錯誤撥給或原定&KR0833;項
有不便撥給情由不豫先詳明擅與改撥者皆
罰俸一年二十四年議凖承辦撥地官員有
意不遵部文徇情改撥者將該員降三級隨旗
行走
一旗人違禁外省置産雍正十二年覆凖八旗
人員置買産業於各省者令各旗人員據實首
報交與該省督撫按其産業之多寡酌量限期
勒令全數變價回旗如有隐匿不首及首報不
實者令督撫訪察題參照侵占田宅律治罪所
置財産照例入官如有地方官扶同徇隐不行
究參或被傍人首告或因他事發覺將不行實
心察究之州縣官降二級調用未經察出之知
府降一級留任督撫司道罰俸六月至於察禁
以後仍有違禁於各省置産私相授受或託民
人出名詭名寄戶等事一經察出田産入官照
律治罪地方官失於覺察照失於覺察例罰俸
一年
一入官田産康熙十四年議凖官員凡入官田
産隐匿不舉者革職未經察出之知府降一級
調用司道罰俸一年廵撫罰俸六月其令人居
住耕種不納租銀者州縣官降一級調用該管
官罰俸一年如估價短少或不候估價部文即
賣者皆罰俸一年該管官罰俸六月雍正七
年題凖田房産業一經入官即令本犯家屬立
將契劵呈官出業該管官眼同原主秉公估定
價直出示速售有願買者即給與印照照内開
明不許原主勒索找價仍令買主出具並無假
冒影射甘結存案如該管官仍有縱容原主踞
占影射者或被旁人首出將踞占之家屬並影
射之親友皆照隐瞞入官財物房産律坐贓論
罪該管官照徇隐例治罪該管各上司照徇庇
例降三級調用倘並無影射情弊而首告之人
故行捏辭陷害按律反坐至所典房地及質當
物件應責令原主勒限取贖歸還原本如逾限
不贖即開明原本價直出示招售又虧空貪贓
官吏一應追賠銀各該督撫委清察官産之員
會同該地方官令本犯家屬呈明時價當堂將
田房什物分别低昂公同確估詳登冊籍申報
上司仍令本犯家屬眼同售買完項如有侵漁
需索等弊許該犯家屬並買主首告將侵漁需
索之官吏照侵盗錢糧及受枉法贓律從重治
罪該管上司不行嚴察故為徇庇照徇庇例降
三級調用又題凖凡應變價之田房産業價
估千两以上者僻小州縣或無有力之家及雖
繫通都大邑而價直至數千两一時不能即售
令該督撫酌量分作年限完解限内不完罰俸
六月二年以後不完罰俸一年如有售主先交
價銀一半或三分之一即令其管業其餘銀各
於年限清交給與印照該管官先將分年完解
之處詳明上司咨部存案至所收銀逐年解交
藩庫出具庫收送部察覈如一年限内完解不
及該年分數者將該地方官察參罰俸六月二
年不完者罰俸一年三年以後不完每年罰俸
一年若一年限内全完千两一案者凖其紀錄
一次以次遞加十三年覆凖入官産業如經
管胥役占住侵租該管官毫無覺察或别經發
覺或被上司訪出題參照縱役婪贓例革職
乾隆十五年奏凖承辦千两以下者限半年變
完千两以上至數千两者該督撫酌量分作一
年或二年變完十六年覆凖契稅銀繫屬雜
項原與地丁等項正課不同若一例處分未免
漫無區别但不肖有司將契稅銀任意侵匿而
該管上司乃竟全無覺察或已經察知仍不據
實詳報自應分晰情節酌定處分以專稽察之
責嗣後所屬州縣倘仍有侵收契稅情弊即行
據實指參繫直隸州侵收者將該管道員繫州
縣侵收者將該管知府直隸州知州皆一并察
參仍將或繫徇隐或繫失察於疏内分晰聲明
如繫有心徇隐照徇庇例降三級調用如止於
失察者照屬員因事受財同城知府失於覺察
例降一級留任
一擅責佃戸雍正十二年議凖凡不法紳衿私
置板棍擅責佃戸勘實鄉紳照違制律議處衿
監吏員革去衣頂職銜照律治罪地方官容隐
不行察究經上司訪出題參照徇庇例處分失
覺察者照不行察出例罰俸一年如將佃戶婦
女占為婢妾者皆革去衣頂職銜按律治罪地
方官徇縱肆虐者照溺職例革職不能詳察者
照不行察出例罰俸一年該管上司徇縱不行
揭參照不揭報劣員例議處至有姦頑佃戶拖
欠租課欺慢田主者照例責治所欠之租照數
追給田主
欽定大清會典則例卷十五
