欽定大清會典則例卷一百二十五
刑部
秋
朝審
一秋審
朝審順治十年題準每年於霜降後十日舉行將
刑部見監重囚引赴
天安門外三法司會同九卿詹事科道官逐一審
錄刑部司官先期將重囚招情略節刪正呈堂
彙送廣西司刊刻刷印進呈並分送各該會審
衙門會審時各犯有情實矜疑者例該吏部尚
書舉筆分為三項各具一本均由刑部具題請
旨内有奉
旨勾除者方行取決其未經勾除者仍舊監候又
題準直隸監候重犯刑部差司官二人勒限會
同該撫詳審具奏又覆準凡情實各囚綁赴
市曹都察院委滿漢御史各一人刑部委滿漢
司官各一人為監斬官將各犯姓名具本題覆
法場内候
旨奉
旨勾除者遵照行刑其餘監候監斬畢仍具本覆
命十三年定審決囚犯關繫重大直隸地方應差
三法司堂官前往會同該撫按詳審具題候
旨處決十四年定直隸秋審停遣三法司堂官照
舊差司官二人會同該撫按審錄奏請候
旨定奪又覆準處決重囚於冬至前十日奏請聽
刑科覆奏至本内各犯有同名同罪者即於本
犯名下注明籍貫及犯罪緣由題請候
旨行刑十五年題準重罪人犯除
畿輔照舊審錄外其各省秋審務依地方遠近先
將奉
旨秋決重犯各該巡按會同該撫及布按二司等官
照在京事例詳審將情實應決應緩並有可矜
可疑者分别開列於霜降前具奏候
旨定奪十八年覆準審錄重罪人犯巡按已經停
止在外秋審該撫照例舉行康熙四年題準
直省秋決人犯督撫照例於霜降前審明具題
後有奉
旨續到人犯並霜降以後冬至以前續到者該督撫
於文到日即陸續審明具題内有可矜可疑者
仍行覈擬題請減釋其情實應決者於奉
旨文到之日照例行刑如已過冬至該督撫題明監
候於次年秋審之期一并題明處決五年題
準直隸各省監候秋後處決人犯該撫會同總
督審錄具題候
旨咨行處決其直隸地方差遣司官永行停止令各
省巡撫會同總督審錄具題由部會同都察院
大理寺覆覈具奏七年覆準朝審秋決重犯
將矜疑緩決情實者分别三項具題竢
命下之日矜疑者照例減等緩決者仍行監候情實
者刑科三覆奏
聞竢
命下之日别本開列各犯姓名奉
旨勾除方行處決其未經勾除者仍行監候又覆
準朝審重犯略節招册應照會審各官每人分
送一帙至會審時仍將各犯原招口供帶赴覈
擬又題準奉天江寧西安杭州寧古塔等處
秋決人犯三法司於立秋之後即將可矜可疑
情實等項詳審先行具題咨行該地方於霜降
以後冬至以前完結九年題準凡將應入秋
審重犯不行解送或已經解送在路遲延以致
秋決愆期者府州縣官降一級調用司道罰俸
一年督撫罰俸六月十二年題準直省秋審
令該督撫會擬情實緩決矜疑分别具題每年
於七月十五日内到部若限内不到者將該督
撫交部議處各犯原案皆在本部將該督撫所
題貼黃加三法司會議看語並該督撫會審情
實緩決矜疑看語刊刷招册進
呈
御覽後分送九卿科道官員各一册八月内在
天安門外會議情實緩決矜疑分擬具題請
旨定奪竢
命下之日咨行直隸各省將情實犯人於霜降以後
冬至以前正法雲南貴州四川廣西廣東福建
均限四十日江西浙江湖南甘肅均限二十五
日江南陜西湖廣均限十八日河南限十二日
山東山西均限九日直隸限四日
盛京限十五日寧古塔限一月將咨文封面上明
注限期發行若沿塗該地方官限内遲延不到
者該督撫察明題參至直省督撫將情實緩決
矜疑者審擬具題之後有續發事件不必具題
竢來年秋審其
盛京等處監禁重犯亦造黃册入直省秋審内具
題完結十七年覆準直省秋審事件止照原
案定擬勿得有案内牽連並被害之人重提質
審以滋擾累十九年定人命關繫重大監候
秋後重犯招册每省著各為一本陸續具奏
二十三年覆準凡秋審重犯定於
長安右門内金水橋之西審理二十五年題準
各省監禁重犯招案見在三法司者即據各案
會審具題其有不應減等者仍於秋審册内會
審二十六年題準頒
赦以後見在監禁重犯為數無多本年内外秋審暫行
停止二十七年奉
旨今年内外秋審悉著停止二十八年奉
旨此情實各犯今年處決著停止二十九年
諭今年内外秋決著停止情實及緩決各案皆不必具
題其情可矜疑者著照例具奏欽此三十一年
諭今年秋審人犯情實者停其正法矜疑者照常完結
先經具題情實正法人等亦著作速行文停其正法
欽此三十四年奉
旨内外秋審重犯今年著停止處決其情可矜疑者仍
照例具題發落三十五年奉
旨今年朝審秋審悉著停止三十八年
諭監禁緩決人犯甚多今又增一年人犯愈致繁多秋
審朝審時亦甚冗劇若久禁囹圄死者必多皆應從
寬免死各枷三月鞭一百分别發於黑龍江當差欽
此三十九年奉
旨此情實各犯今年著停止處決其情有可矜各犯著
分别覈擬照例減等發落四十一年
諭朕欽䘏民命念切好生每於法司奏上爰書必披覽
再三詳求可生之理其或情罪允當而不忍立置之
法者則令監候緩決以竢来歲之再讞顧罪犯一經
緩決即皆冀望生全而長困桁楊淹畱歲月自新無
路朕甚傷之今方春始和用沛矜釋之仁見在爾部
及直省監禁人犯凡經康熙四十年秋審奉旨緩決
者著察明通行減等發落仍開具人數奏聞欽此
又奉
旨今年内外秋審案内情可矜疑者照例具題發落其
情實緩決各犯悉著於来年秋審具題四十二年
奉
旨今年三月已頒恩詔所有罪犯無多秋審著停止
四十四年奉
旨今年情實人犯著停止處決四十六年奉
旨今歲各省重犯甚少秋審著停止四十七年
恩詔今年内外秋審情實人犯除已結省分外其未經
具題各案情實者著處決緩決者減等矜疑者皆照
例發落欽此四十八年
諭江南浙江連年災荒地方困苦又今年兩省疾疫盛
行人命傷斃者甚衆雖該省督撫未經奏聞朕訪知
災病之狀深用惻然民命至重朕宵旰孜孜惟以矜
全百姓為念一切刑獄奏讞尤加欽䘏比年因江浙
盜案疊見凡犯盜劫者悉皆依律坐罪今閱秋審情
實各案所議情罪均屬允協但念災荒疾疫之餘又
將數十罪犯一時正法朕心殊為不忍江浙兩省應
處決情實人犯悉著停止一年欽此四十九年奉
旨情可矜疑各犯照例審擬具奏情實各犯今年著停
審五十年奉
旨情實人犯今年著停止處決五十一年議準直隸
送部秋審招册久經停止如不肖官員仍藉端
科斂該督撫即指名題參從重治罪五十二
年奉
旨今年恩詔頒行天下事件皆已完結見在事甚少今
年内外秋審朝審悉著停止五十三年奉
旨今年秋審著停止情可矜疑人犯著照常審理具奏
見審人犯内罪不至死者亦著減等發落五十四
年奉
旨情實各犯無幾今年著停止處決五十五年奉
旨今年著停止處決五十六年奉
旨情實各犯今年著停止處決五十七年奉
旨情實各犯今年著停止處決五十八年奉
旨重犯人等去年恩詔釋宥者甚多見今内外所餘人
犯無幾今年朝審秋審著停止五十九年奉
旨情實各犯今年著停止處決六十年奉
旨情實各犯今年著停止處決六十一年奉
旨内外情實人犯今歲著停決雍正元年奉
旨情實人犯今年停止處決二年
諭朕惟明刑所以弼教君德期於好生從来帝王於用
刑之際法雖一定而心本寬仁是以虞廷以欽䘏垂
訓周書以慎罰為辭誠以民命至重寧過乎仁毋過
乎義也朕自臨御以来一切章奏無不留心細覽今
刑獄一事尤加詳慎誠恐法司未能平允輕重未能
悉當朕心深用惻然故凡京城及各省題奏讞獄但
少有可矜者無不法外施仁量加末減獨念朝審重
囚其情實者刑科必三覆奏聞勾除者方行處決而
外省情實重囚惟於秋審後法司具題即咨行該省
無覆奏之例朕思中外一體豈在京諸囚宜加詳慎
在外省者獨可不用詳慎乎人命攸關自當同仁一
視自今年為始凡外省重囚經秋審具題情實應決
者爾法司亦照朝審之例三覆奏聞以副朕欽䘏之
至意遵
旨議準按朝審情實重犯刑部具題後刑科三覆具奏
該御史將重犯姓名開列具奏奉出奉
旨勾除之本會同刑官遵奉勾除正法餘者牢固監禁
覆
旨今外省秋審亦照朝審例施行應將秋審情實重犯
刑部具題後刑科三覆具奏該御史將重犯姓
名開列具奏奉出奉
旨勾除之本到部欽遵分别己未勾除並將原議情實
之處明白鈔錄咨行各省其決過日期該督撫
奏
聞又奉
旨情實人犯今年停止處決三年
諭人命至重須平心研究求其可生之路至萬無可生
然後勾決則國法所不容亦其自取耳從來法寬則
愚民易犯非刑期無刑之意欽此四年奉
旨秋審情實人犯今年停止勾決五年奉
旨秋審情實人犯停止勾決七年奉
旨秋審情實人犯停止勾決八年奉
旨秋審情實人犯停止勾決十年奉
旨秋審情實人犯停止勾決十一年
諭今年各省秋審人犯有不應緩決之案經九卿改為
情實者甚多督撫通省大僚臬司刑名總匯錄囚定
獄何等重事豈可因循苟且如有司執法科罪而九
卿奏請平法或九卿據法定議而朕酌奪從寬方合
政體豈有執法之官而任意於法外徇縱者乎倘督
撫臬司或謂九卿定議從刻稍存迎合之見遂於矜
疑之案㮣以情實奏讞其弊尤不可言爾等將改正
各案逐一覈明通行申飭之欽此又
諭明刑所以弼教除暴所以安民朕臨御萬方不得一
道同風俾我民免於刑戮每以自咎所望内外大臣
抱刑期無刑之心執辟以止辟之法先使民不敢犯
俾無漏網之姦兇繼則導人不為非漸化向風之頑
懦如此需之歲月庶幾習俗可移朕十年以來一切
刑獄莫不虚衷斂息詳慎推研寬嚴本無成見惟其
自取每見廷臣大吏諄切開示諒已悉朕心矣今者
秋審大典詳覽秋審各册有法無可貸情無可原而
各督撫槩擬緩決並無勘語且有上次擬情實而今
年自改緩決者有監候多年之犯而每年秋審忽擬
情實忽擬緩決者有本定緩決因部改情實即照擬
情實本定情實因部改緩決即照擬緩決者試問該
督撫等豈竟漫不經心抑竟漫無定見耶夫疎縱之
過甚於苛刻姑息之害等於殘忍但本公誠之至意
達仁義之通權方為平允若以為欲嚴是負朕心若
以為欲寬亦辜朕訓内外大臣務籌遠大不枉法不
弛刑由此類推庶政皆然其各身體而勤求之毋忽
欽此十三年
諭朕聞外省會審之時不論案件多寡悉於一天定議
均聽督撫主張司道守令不敢置喙究其實督撫亦
未必了然不過憑幕賓略節貼於册上徒飾觀瞻而
已夫刑者不得已而用之者也天以父母斯民之責
畀之吾君臣平時不能撫綏化導使之守法免罪已
忝厥職及陷刑辟之後又復視為泛常不察情罪之
輕重率定爰書之出入以致讞獄不平冤情莫訴勸
懲兩失兇暴肆行所謂明刑弼教者安在清夜捫心
能無愧乎朕臨御以來於一切刑名莫不詳慎推研
法司所進立決本章亦令三次奏覆每年朝審秋審
先期細覽招册至勾到時復與廷臣往復講論蓋哀
矜惻怛之意動於不得已而發於不自知並非欲博
欽恤好生之名也
聖祖於當年勾到日皆著素服朕亦效法行之凡受朕
封疆之寄者應同此心乃刻期草率定局並不博採
羣議且有結采設筵徵歌演劇者此則殘忍性成不
學無術者之所為嗣後各宜敬慎周詳殫心辦理不
妨多寬時日毋得視為具文至於會集既久除常餐
外倘有肆筵設席仍蹈前習者經朕訪聞必加嚴處
欽此九月奏準停止秋審乾隆元年奉
旨本年秋審情實人犯著停止勾決二年奉
旨本年秋審情實人犯著停止勾決三年覆準舊
例解送秋審人犯至省均繫由府解司發回之
時亦繫由府轉發道路紆迴不免案件稽遲及
意外疎脱之慮嗣後秋審人犯令各該州縣徑
行解司仍報明該管各府至會審之後即由司
給發護牌就近分發各州縣收禁仍彙文行知
各該府取具收管彙送稽覈又覆準秋審人
犯於起解時患病者如繫初次解審之犯仍令
照例提解不準留養外如已經秋審一次者於
起解時患病不能行動該州縣即報明上司委
官驗實取具印甘各結準其留養該督撫即憑
原招覈擬具題捏飾者照例參處五年奉
旨秋審情實人犯著停止勾決六年奉
旨秋審情實人犯著停止勾決八年奉
旨秋審情實人犯著停止勾決九年奉
旨秋審情實人犯著停止勾決十年
諭向來冬至既届一應秋審之犯例不行刑若遠省
地方奉到文書在冬至以後者則留至次年冬至
前正法後因此等人犯盡屬兇惡罪無可緩若遲
至一年之久未免别生事端仍於奉到部文時處
法諸犯既無可緩適直冬至亦須稍遲嗣後如有
過期接到部文者著於冬至七日以後照例處決
該部行文各督撫知之欽此十一年奉
旨秋審情實人犯本年停止勾決十三年奉
旨秋審情實人犯本年停止勾決十四年
諭朝審情實人犯例由刑科三覆奏其後各省秋審
亦皆三覆奏慎重民命即古三刺三宥遺制謂臨
刑之際必致詳審不可稍有忽略耳非必以三為
節也朕每當勾到之年置招册於旁反覆省覽常
至五六遍必令毫無疑義至臨勾時猶必與大學
士等斟酌再四然後予勾豈啻三復也哉若夫三
覆奏本章科臣匆遽具題不無豕亥且阻於時日
豈能逐本全覽嗣後刑科覆奏各省皆令一次朝
審仍令三覆欽此又
諭向來勾到本章皆繫新資御史承辦此相沿陋例
初無意義不過備員塞責非所以肅政典也今既
分定十五道各有專責自應分省辦理嗣後凡遇
勾到某省本章即著某道御史承辦近經去其冗
覆本章已簡其令該御史悉心詳對設有魚魯則
咎在御史其朝審令河南道(今京畿道)專辦監視行刑
著刑科給事中及刑部侍郎一人著為例欽此
又
諭朕因刑科三覆奏之例各省奏牘繁多迫於時日
轉致不能詳覽已命簡去二覆以從務實今思勾
決之時朕詳閱招册反覆斟酌辯論大學士在朕
前一面秉筆代勾一面聽受諭旨雖殿廷咫尺自
無舛錯但多經一徧視覽於勾決更為慎重嗣此
著於勾到後將原本進呈覆閱再行批發著為例
欽此又
諭秋審為要囚重典輕重出入生死攸關直省督撫
皆應詳慎推勘酌情準法務協乎天理之至公方
能無枉無縱各得其平朕於情實招册皆反覆省
覽再三究極情狀毫不存從寬從嚴之成見所勾
者必其情之不可恕所原者必其情之有可原惟
以一理為權衡而於其人初無愛憎好惡之見者
存也今年各省招册經九卿改定之案甚多皆屬
允當其中有緩決改入情實者四川八名湖北四
名江蘇八名河南山東各五名山西六名直隸七
名或謀殺或故殺或拒捕或誣良致死或威逼致
死或姦民聚衆不法或邪術迷拐或強姦幼女或
羞忿自盡或連砍數人或毆死有服尊屬皆情罪
較重萬無可貸雖各省情實人犯臨勾之時稍有
可原必加寬宥而此等兇徒斷不應擬以緩決設
非九卿改正經朕裁酌置之典刑則姦徒倖免死
傷屈辱者冤無可伸而刑罰於是乎失中豈所謂
詰姦止辟之義耶此於法紀倫常風化所繫甚重
督撫身任封疆為國家明罰勅法豈宜出入所有
審擬不當之各該督撫皆著嚴行申飭欽此又
諭朕於侵貪各案諄諄垂戒前後所降諭旨不啻三
令五申此次勾到辦理侵貪各案有督撫輕擬九
卿改入情實者有九卿溷入緩決經朕指示情節
改入情實者所有二年限滿之犯完數如例者業
經分别原減其逾限未完營私入已確然有憑者
予勾正法誠以律不容弛法當共守與其失之寬
而犯者衆不如顯然示以無所假藉俾知所戒而
不至更蹈覆轍所全者實多也朕前降旨令刑部
於秋朝審時將各省官犯彙為一册得以詳悉推
勘以昭慎重之意此雖不僅指侵貪而官犯内惟
侵貪者常多以理論之潔己奉公人臣之職分應
爾倉庫錢糧莫非小民脂膏上以供軍國經費人
君且不得私有而乃漫無顧忌如取如攜婪正供
而入私橐是閭里之輸將徒為若輩填谿壑也夫
取非其有謂之盜況取國家之所有乎貪人之財
猶謂之盜而況其貪國家之財乎此其情尚可恕
乎乃向來錮習以為寧盜無貪此在為上者愛民
之深權其輕重謂與其厲民毋寧損上以是重言
人臣之不可貪耳而豈忍以盜待臣子哉為臣子
者又豈甘以盜自處哉人徒知漁利於民者貪也
蠹食於官者侵也援律傅罪輕重判然不知貪者
固有害於下而侵者實無所畏於上以無畏之心
而濟之以無窮之慾則派累以肥橐者有之因事
而勒索者有之甚至枉法受贓者有之朝廷之府
庫且所不顧更何民瘼之可矜民膏之足惜此侵
則必貪勢使然也此等劣員多留一日則民多受
一日之殘國多受一日之蠹既以劣蹟敗露尚可
因循姑息繫之囹圄獲全首領下愚不肖之輩其
何所警惕而絶其行險徼倖之心又安知其不轉
以身被刑辟之虚名而子孫享富厚之實惠且自
為得計耶是斧鑕一日未加則侵貪一日不止惟
一犯侵貪即入情實且即予勾決人人共知法在
必行無可倖免身家既破子孫莫保則饕餮之私
心必能自禁何至甘心扞網冒法此狂瀾之必不
可不迴而膏肓之必不可不救旋轉之機斷在於
此用是再頒諭旨詳悉開導俾共知潔己奉公之
大義凛服官典守之大防杜絶侵漁終遠刑辟為
良有司國家實嘉賴焉如其不知畏懼不知悛改
則三尺具在斷在必行前鑒昭然慎勿視為具文
也此諭著刊刻頒發令内外文職衙門入於交盤
册内永遠傳示各宜凛遵欽此十五年
諭本年秋審情實人犯停止勾決欽此十六年
諭本年秋審情實人犯停止勾決欽此十七年
諭各省由立決改為監候人犯皆繫服制攸關其改
擬監候已屬原情酌減若秋審時入於緩決則減
之又減殊非慎重倫常明刑弼教之道是以上年
降旨令改入情實此其中情節多端如父母被毆
致傷或勢在危急救護乃其至情使父毆叔而子
助父以斃叔亦得謂之救父則是長不友不睦之
風非止辟之意但散在各省招册中有勾決者有
未勾決者或未悉朕輕重權衡反滋擬議著該部
將此等案犯彙為一册與官犯招册先期進呈候
勾其有應宥者亦可即予減等發落朕於各省招
册反覆研究務協理法之大中人命至重大德好
生何忍不以哀矜為念但骫法違道務在活人斯
乃婦人之仁中外問刑者其共知之欽此十八
年
諭各省由立決改監候人犯情罪本重累次秋審仍
列入情實上年四十起内未勾者二十三人此次
已勾一起但節次存留監禁將積而愈多是因緩
死而屢次綁赴市曹亦非所以重刑章也嗣後此
項除本年未勾人犯下次仍入情實外其餘著大
學士會同刑部堂官將招册覆加詳勘其有實在
情節可寬如弟毆兄斃或果因其兄干犯父母迫
於親命或素有瘋疾一時病發凡似此類酌量分
别敘述案情確加看語請旨即入緩決蓋倫常所
繫不厭周詳朕於勾決册内已再三審量更一番
公同斟酌則情節益明庶協明慎用刑矜䘏民命
之至意著為令欽此十九年
諭本年秋審情實人犯停止勾決欽此又
諭停決之年有情罪極重之案如聚衆抗官毆差奪
犯侵貪多贓者由部節敘案情請旨勾決欽此
欽䘏
一
欽䘏天命六年
諭凡應死笞罰諸罪必追論其功有功則當死者贖當
罰者免當笞者戒飭而釋之功罪宜令相準其由武
功授職者必行間獲罪乃革其官他罪皆贖若不由
武功授職者視罪之輕重為斷著為令欽此十年
九月
頒詔大赦自死罪以下咸赦除之崇德元年
頒詔大赦除十惡外咸赦除之有以赦前事首告者反
坐二年
頒赦除十惡外一切罣誤小竊盜隱匿咸宥釋之五
年
特旨赦死罪以下七年
諭爾等衆犯有罪應至死者有應責應罰者朕因行祈
禱皆釋爾罪其各改過自新欽此八年
特旨自大辟以下咸赦除之順治元年七月
赦死罪以下又奏準法司各衙門以清獄省刑為首
務非事關重大不得繫獄仍飭各撫按不時親
詣郡邑察獄犯之多寡定有司之仁暴又
諭人命至重豈容一槩誅戮以後在京重大獄情詳審
明確奏請正法在外仍明律斷罪如有恣意輕重等
弊指參重處欽此又議準䘏刑官應五年一差慎
選廉明者
命往又奏準監犯淹滯可憫令刑部遣司官五日
一次按驗速行審結直省督撫通飭有司凡死
罪人犯準令寬限詳察其餘十日内即與結案
應繫者繫應保者保應釋者毋得留滯又定
凡每年元旦令節七日上元令節三日端午中
秋重陽令節恭遇
聖誕令節各一日
萬夀聖節七日各
壇
廟祭饗齋戒以及忌辰素服等日並封印日期四月初
八日每月初一初二日皆不理刑名四年定
凡年七十以上十五以下及廢疾犯流罪以下
收贖八十以上十歲以下及篤疾犯殺人應死
者議擬奏
聞取自
上裁盜及傷人者收贖餘皆弗論九十以上七歲以
下雖有死罪不加刑其有人教令坐教令者若
有贓應償受贓者償之犯罪時未老疾而事發
時老疾者依老疾論若在塗年限内老疾亦如
之犯罪時幼小事發時長大依幼小論又定
犯罪未發而自首者免罪猶徵正贓其輕罪雖
發因首重罪者免其重罪若因問被告之事而
别言餘罪者亦如之其遣人代首若於法得相
容隱者為之首及相告言各聽如罪人身自首
法若自首不實及不盡者以不實不盡之罪罪
之至死者聽減一等其知人欲告及逃叛而自
首者減罪二等坐之其逃叛者雖不自首能還
歸本所者減罪二等損傷於人於物不可賠償
事發在逃私越度關及姦並不在自首之律強
竊盜詐欺取人財物而於事主處首報及受人
枉法不枉法贓悔過回付還主者與經官司自
首同皆得免罪若知人欲告而於財主處首還
者亦得減罪二等其強竊盜若能捕獲同伴解
官者亦得免罪又依常人一例給賞又定犯
十惡殺人盜繫官財物及強盜竊盜放火發塚
受枉法不枉法贓詐偽犯姦略人略賣和誘人
口若姦黨及讒言左使殺人故出入人罪若知
情故縱聽行藏匿引送說事過錢之類一應實
犯雖會
赦並不原宥其過誤犯罪及因人連累致罪若官吏
有犯公罪並從
赦宥其
赦書臨時
欽定罪名特免及降減從輕者不在此限徒流人在
道會
赦計行程過限者不得以
赦放有故者不用此律若曾在逃雖在程限内亦不
放免其逃者身死所隨家口願還者聽遷徙安
置人準此其徒流遷徙安置人已至配所及犯
謀反叛逆緣坐應流若造畜蠱毒採生折割人
殺一家三人家口緣坐應流者不在此限又
定獄囚每日給倉米一升冬給棉衣一襲夜給
鐙油有患病者令醫官胗視給藥並酌寬刑具
八年
諭方今天時向熱宜行熱審之例令刑部通察刑獄五
城司坊順天府京縣察監犯有無干牽連者即日釋
放笞杖流徒次第減免死罪情可矜疑者奏請定奪
欽此十年
諭立春不雨入夏苗旱朕心甚切憂惶常思雨澤愆期
多由刑獄冤滯刑部堂官即日會同都察院大理寺
及凡有刑名事件衙門督率司官將在部監犯及發
各處羈候聽審人犯如實犯死罪未經審結果有情
可矜疑者即日審明具奏定奪徒流人犯察非重情
準與減等笞杖豁免候審干連證犯先行釋放限十
日内開具簡明情節減免罪名及釋過人犯具奏發
落大小獄情未審結者限一月内通行完結順天府
督同宛大二縣五城御史督同司坊官直隸督撫按
督同所屬道府州縣一體遵行務期申冤疏滯上格
天心欽此又定每年小滿後三法司會審見監人犯
笞罪釋放徒流以下減等發落重囚可矜疑者
奏請定奪直隸各省歲一舉行十二年
諭朕日覽三法司章奏議決重囚一日必五六人或十
餘人念兹愚民兵戈災祲之後復羅法網深可憫惻
稽古有虞之世民不犯於有司漢文帝唐太宗亦幾
致刑措今犯法者衆豈果風俗日偷民盡愍不畏死
歟抑朝廷德教未敷故百姓從化無路歟或讞決諸
臣膠執爰書輕於失入歟又或所在有司不肯留心
化導以致扞網紛紛歟干和召戾皆朕之責今後爾
等問刑衙門遵奉此諭即將見在未結獄案悉心清
理原情準法務求平允但不得故縱市恩仍傳諭各
直省督撫申戒所屬慎重刑獄不得羅織刻覈郡邑
長吏亟倡明教化使小民明於親遜之誼各愛身家
毋輕抵罪自然獄案漸減囹圄可空以仰符
天心漸致太平未必不由於此若奉行不力負朕好生
至意必不輕貸欽此又定凡遇䘏刑之年内外悉
暫停秋審又覆準䘏刑官審錄罪囚有死罪
可矜可疑及事無證左可結者具奏處置流徒
以下減等發落若原問官有故入人死罪者會
同該巡按題參流徒以下免其追究充軍人犯
除已經發解差伍外其餘不分曾否詳允及雖
經定衞尚未起解者逐一開送審錄内有應釋
應減者會同巡按酌量發落又軍罪有不用全
例摘引例文及不分首從濫坐者如未發遣即
附入矜疑疏内題請開釋準徒五年總徒四年
者各減去一年枷示笞杖就便釋放又題準
凡遇䘏刑之年未經差官審錄者不得竟決
又定每年六月内審定立決重犯竢七月具題
正法十三年定凡滿洲蒙古漢軍官員除謀
叛十惡重罪外其餘犯死罪者伊祖父伯叔兄
弟有陣亡功及本身出征負有重傷軍前效力
有據者皆免死一次至文武官有犯除實犯死
罪外餘罪折贖是年十二月
頒詔除十惡及受贓官吏盜欠錢糧員役不赦外其餘
死罪皆減一等軍罪以下咸赦除之在京朝審候決
重犯及直省秋決重犯皆與減等發落十四年
諭今歲自春入夏連月不雨三農失望朕夙夜儆惕默
思其故必由刑獄未清無辜冤抑以致上干天和膏
澤不降特遣内閣大臣會同刑部將見在獄犯無論
已結未結逐加詳審其有無知而罹法網小過而陷
重辟者即與察覈奏聞務使情法允協有枉必申以
昭朕祈天䘏民之至意欽此又覆準熱審之例定
於小滿後十日舉行在京者照常題明審理其
直隸各省遠近不一停其具題行咨各該督撫
即照定例舉行十五年
頒詔除十惡死罪不赦外其餘死罪以下咸赦宥之
康熙元年
恩詔凡罪不論已結及見在告發者但繫元年以前事
悉赦之又定凡婦人有孕犯死罪者竢生産後處
決三年覆準凡提牢官有縱容獄卒凌虐罪
囚及給以塵羹土飯者指參治罪至各省有刑
獄官員遇有罪不至死之人久淹獄中致獄官
將犯餓斃並縱容獄卒私自拷打等弊督撫題
參議處四年定凡犯死罪非常
赦所不原有祖父母父母老疾應侍家無次丁者開
具所犯罪名奏
聞取自
上裁其犯贓等罪流犯有親老疾無人侍養者取具
地方官印結或準與否請
旨定奪九年題準軍罪人犯遇熱審亦照例減等
軍流徒杖等罪於熱審之前已經具題未曾奉
旨發落者遇熱審亦準減等又定流徙人犯六月
及十月至正月皆停發遣十年覆準直省督
撫在熱審之先具題到部之案遇熱審仍行減
等發落其在熱審時具題之案雖遇熱審之期
到部者亦仍減等發落十一年
諭刑獄重地人命攸關天氣炎熱急宜清理雖熱審見
有定例但已結大案見在監禁各犯久淹羈禁朕心
惻然其令詳加審鞫有情可矜疑者即與察明事由
開列具奏欽此又定免死流犯有告稱祖父母父
母老疾家無次丁者地方官覈明照旗人例折
枷存留養親若結報不實者議處十八年
諭刑獄重地人命攸關遣閣臣會同三法將已結大案
在監者詳加審理無使冤滯直省監候重犯選賢能
司官會同該撫將大小刑名事件不論已結未結逐
一詳審其重罪内情可矜疑者奏請定奪小罪即行
完結造册報部欽此又
諭朕因久旱軫懷誠恐外省罪犯中或多冤抑特選爾
等體朕矜䘏庶獄之意凡事務推勘確實從公審斷
勿徇私見顚倒是非仍宜兼程遄往作速清結倘遲
延時日恐無賴之徒藉端生事捏辭妄訐反累良民
至所審案件或當或否朕無不洞悉爾等慎之欽此
二十一年
諭山海關以外及寧古塔等處官吏軍民人等除十惡
死罪不赦外其餘已結未結一切死罪皆減等發落
軍流以下悉予赦免欽此二十三年奉
旨軍流人犯甫離刑獄一綫僅存盛暑嚴寒必致死亡
令皆停遣二十五年
諭獄訟重情關繫民命今天氣災熱恐有情可末減者
淹斃囹圄朕心不忍特遣大臣會同三法司詳審具
奏直省督撫一體遵行欽此又
諭明罰勅法國憲不可以已雖嘗屢行矜䘏絶去煩苛
終思尚德緩刑乃為至治之極軌自康熙元年中外
臣民習染澆風姦貪詐偽頑鈍者恬弗知恥狡黠者
愍不畏法以致是非乖謬綱紀陵夷朕親政後洞悉
姦弊加意釐剔務使骫律干紀之衆人無遯情法無
旁貸庶幾禁遏頑豪杜塞僥倖近見罹罪罟者漸少
但革面未能革心秖因法令嚴密輒思苟免苟免之
心切則彌縫之弊深巧偽滋多亦未可定今欲崇尚
德化務存惇大一切令之自新除前經審擬完結各
案及關繫工程錢糧不議外一應枉法得贓行賄與
受人員仍革職免擬重辟照例追贓其未經發覺者
悉予寬免有以諭前事參訐者槩不準自諭以後中
外臣民須洗心易慮省改前非守法奉公敦勵廉恥
以副朕使人寡過之至意欽此三十年議準每年
熱審減等事件如遇七月立秋應以立秋前一
日為限其六月立秋之年以六月底為限三
十一年題準本年四月初五日小滿六月二十
五日立秋相應照例將見審在監人犯詳審軍
流徒杖罪減等發落笞罪豁免重囚内有可矜
疑者請
旨定奪嗣後均照此例行三十八年
諭朕愛養生民慎重刑獄凡有奏讞時示矜全兹鑾輿
南巡見沿塗老穉男婦環跪歡迎心甚嘉悦念此編
氓皆吾赤子原期生聚教訓共底善良其或陷於刑
章致困囹圄改過無路惻然傷之所經過山東江南
兩省見在監禁人犯除十惡死罪並官吏犯贓不宥
外其餘自康熙三十八年三月二十六日以前死罪
及軍流徒罪以下已結未結悉著寬釋此朝廷巡幸
所至欲使並生之至意可通行曉諭咸悉朕懷欽此
又
諭朕巡視東南行次浙省留蹕數日以慰喁喁奏請之
情獨念獲罪人犯身淹刑獄一干法網無由自新兹
乘輿經臨惻然矜憫用沛好生之澤聿示格外之仁
該省各屬地方有罪犯見在監禁者令照山東江南
例一體赦免欽此四十二年奏準罪犯之父年五
十以上例不留養其實繫廢疾者亦準留養
四十三年停止熱審之例五十年
諭為政惟以真誠為尚徒博矜憫之虚名遇熱而審遇
寒而審不時遣官䘏刑將督撫審讞案牘頻飭駮改
則貽累滋多互訐之端何所底止夫有司簡清辭訟
速結案件即為良吏雖不熱審亦無所害著通行問
刑衙門知之欽此五十五年奉
旨刑部緩決人犯長繫囹圄殊屬可憫令九卿會同按
其年分久遠情屬可矜者分别奏明減等雍正元
年
諭直省大小獄訟各設按察司以專察之一切州縣申
詳至爾司成獄督撫題達由爾司定案任豈不重歟
皇考好生之德洽於民心六十餘年於兹朕嗣守大訓
夙夜凛凛焉何道而能不濫不冤實爾司是賴朕惟
國家考定律例所以弼教非以厲民故嚴立刑書防
其或罹於法及於斷獄又思曲全其生書曰欽哉欽
哉惟刑之恤哉又曰與其殺不辜寧失不經此律例
之本意也今或情例相違牽合文法以納民於網或
有兩例並較上下其手以自遂其私安得無冤抑哉
夫折獄憑口供而平反憑案卷今法吏不求得情只
圖完結州縣之申詳多鍛鍊供招附於律例冀免爾
司之駮詰爾司之詳督撫督撫之揭部院又加文致
焉漢路温舒所云奏當既成雖臯陶聽之猶以為死
有餘辜者也今宜釐剔宿弊歸於明允毋得因循故
事自墮姦欺大計黜陟由爾司詳報宜以用刑明慎
執法不阿者為賢能地方豪猾若苖有莠不除不剪
害我嘉禾至於良善巨室致政大臣滑吏或藉端侵
抑非所以稱朕意也若納賄出入人罪於法尤重國
憲難逃天罰不免呂刑曰獄貨非寶非聽訟者之明
訓與爾司其正已率屬使法無枉撓庶幾刑措之風
尚其勖諸欽此又
諭熱審減等舊有成例迨日久弊生罪人妄希巧脱胥
吏因緣為姦故延日期致逃法網是以停止我
聖祖仁皇帝如天好生每歲夏月必特沛恩綸監候者
免其刑具枷責者緩至秋凉雖停熱審之例仍寓減
等之心澤至渥也朕仰體
聖慈時深欽䘏仍復熱審減等舊例其監禁重犯亦量
加寬䘏至情罪可疑及牽連待質人等暫予保釋竢
秋後再行拘禁凡内外一體詳慎遵行其有故意遲
延希圖漏網者本犯不準減等官吏嚴加議罪欽此
又議準凡軍流徒罪並旗人犯軍流徒罪折
枷示者皆不準減等其犯枷杖等輕罪人犯會
同三法照例減等發落笞罪寬免二年
諭刑名重務未能清理下傷民命即足上干天和朕於
讞獄再三詳慎法外從寬者不可勝數並未冤抑一
人此亦可自信者爾等執法之官固宜外示嚴明亦
須中存仁恕凡案件易結者毋執定限速行審理使
輕罪早脱囹圄無辜亦免牽連倘任意躭延雖所告
得伸亦多含怨即訊鞫罪人亦不可輕用重刑若云
非夾訊不能定案此尤爾部之大謬矣錄囚之際但
求平允不可過當所謂如得其情則哀矜而勿喜也
爾等訊獄動刑習為常事當思無負委任亦須自念
子孫豈可疎忽致有後悔乎尚其同寅協恭速為辦
理毋恃才偏執毋推諉瞻徇以體朕心以䘏民命欽
此又定命案留養除故殺謀殺不準援請外
其鬭毆殺人之犯以傷至數處及金刃致死者
為重傷以傷非金刃又止一二處及戲殺誤殺
為輕傷如有祖父母父母老疾應侍者照例開
具所犯情由請
旨如準其存留養親將該犯照免流犯例枷示兩月
責四十板仍令該地方官酌量該犯情重情輕
如繫有力之家情重者追銀五十兩情輕者追
銀三十兩如果貧難無力之人情重者追銀二
十兩情輕者追銀十兩給與死者家屬仍於應
侍疏内聲明有力無力並取具鄰保族長甘結
地方官印結報部又定殺人之犯有奏請存
留養親者覈明被殺之人有無父母是否獨子
於本内聲明如被殺之人亦繫獨子親老無人
奉侍則殺人之犯不準留養四年奉
旨毆殺胞兄而父母尚存向有獨子留養之例倘父母
皆亡别無兄弟亦宜準其承祀若因争奪財産及謀
殺故殺者不得援請五年
諭刑名關繫民命死者不可復生王制曰刑者侀也侀
者成也一成而不可變故君子盡心焉朕於刑名更
加慎重書曰天討有罪五刑五用哉必輕重悉當天
理乃為欽承天道若應嚴而寬便是逆天寬且不可
而況嚴乎朕為人君尚不可稍失其平況人臣居法
司之任乎蓋鴟鴞不除無以致鸞鳳稂莠不剪無以
植嘉禾姑息養姦則小人無懲戒必不能改惡以從
善故刑者使人遷善遠罪所以輔教化者也居法司
之任者務操至平至公之心時凛天監在兹之懼使
寬嚴悉當輕重允孚則不愧明允之司而成無刑之
治矣欽此七年奉
旨每日所進本内有擬以立決之犯雖其情罪重大律
無可寬然朕心猶欲慎重而後置之於法嗣後遇此
等本章已閱過票籖交與本房者著批本官進呈三
次然後批發九年奉
旨清理刑獄除重罪候決人犯外凡有牽連待質及候
審結輕罪之人著刑部覈明速行完結或暫予保釋
八旗高牆拘禁人犯亦照此辦理毋得稽遲枷示人
犯除永遠枷示者不宥外其有限期未滿者照例保
釋於處暑後補枷其外省輕罪人犯亦酌量加恩將
已經到部之案有擬徒杖準折贖者悉寬免之十
年
諭凡疑獄監候待質人犯除強盜案件外如人命等案
有正犯未獲將牽連餘犯監候已過三年者著取的
保釋放有私自逃匿者將本犯重治其罪令直省一
例遵行欽此十一年奏準夫毆妻死審無故殺别
情其家如無次丁準留承祀十三年九月欽
奉
恩詔大赦天下十月奉
旨見今所犯罪重並拖欠銀兩數多之人因遇恩詔
尚邀豁免其從前拖欠銀兩之人若以既入辛者
庫已經結案遂不得入於赦免之例實屬可憫著
交與内務府刑部將一應不能完交錢糧已入辛
者庫及犯罪入辛者庫人等原案情由并伊等祖
父原繫何人之處皆著察明具奏再從前漢人犯
罪入旗入辛者庫安插莊屯者亦令察明一并具
奏十一月欽奉
恩詔從前發往各處安置人員查有情罪尚輕在外
已過三年能安靜悔過者具奏請旨又軍流人犯
有本人身故其妻子願回本籍者著該管官覈明
報部即令回籍不得留難永著為令十二月欽
奉
恩詔除十惡不赦外犯法婦人盡行赦免乾隆元
年
諭明罰勅法國之大典而肆赦所加原以昭法外之
仁也恩詔之頒期以息事寧人使遠邇咸知遷善
改過共為良民以成太平之治乃聞各直省於一
切案件仍行提審駮審嚴刑酷夾恣意株連使無
辜之人困於囹圄細微之事刻為鍛鍊含冤稱屈
所在多有夫罪名未定案情未協或有仍須審詳
者但既非犯在不赦則斷讞亦易成招若使合於
赦款之人不得即邀赦免之澤而以酷刑斃命或
因拖累破家則後即審明援赦亦已無及是朝廷
已生全之有司故戕害之藐視功令殘虐民生莫
此為甚且頒詔之後已逾半年而題結咨結批結
之案尚屬寥寥遲玩已極著刑部即行各該督撫
速行嚴飭各屬立即詳慎察明逐一詳報歸結省
釋如有仍前濫刑擾累及擔延滋弊以沮抑國家
德意者一經察出罪有攸歸斷不輕貸即刑部所
有案件亦應速為剖晰勿致沉擱以副朕哀矜庶
獄之意欽此又
諭直省秋審册内有自康熙五十二年至雍正三年
以前皆繫緩決者此等案犯遇赦不準援免論法
本無可貸而已經擬以緩決閱有年所不復再擬
情實徒使長繫囹圄瘦斃獄底於情亦屬可憫此
項秋審著九卿科道等將康熙五十二年以後至
雍正三年以前秋審各犯逐一詳加察覈如有屢
經情實未勾今應仍擬情實者毋庸開入外其積
年擬緩決之犯悉心簡閱酌予減等欽此又
諭發給黑龍江寧古塔等處兵丁為奴之犯聞各處
兵丁等竟有圖占該犯妻女不遂所欲因而斃其
性命者情甚可惡見在為奴人犯内有曾為職官
及舉貢生監者一㮣免其為奴嗣後職官舉貢生
監等有罪應發遣者不得加以為奴字樣欽此
又覆準軍流人犯之妻如有患病留養本犯先
行發遣者伊妻於病痊補解時許親屬隨行再
犯人之妻如有年逾六十老病不能隨行者聽
又奏準軍流人犯在配身故其妻子不願回
籍及遇
赦不準放還者毋庸議外其例準回籍者令該地方
官一面察明如有丁男親戚酌發口糧給文領
齎自行回籍仍報明上司存案如繫孤身犯婦
或止有幼子並無親戚者即行詳報督撫咨取
原籍親族人等領回所有沿塗口糧按道里遠
近給發造册報銷二年欽奉
恩詔見在定議軍流徒罪人犯未至配所者㮣予寬
免是年遵
恩旨察議將從前不能完納錢糧入辛者庫並安插
屯莊及犯罪入辛者庫之本身及妻子等各案
情察明具奏奉
旨將伊等本身及伊等妻室子孫皆從寬準其釋歸
旗籍又覆準從前八旗滿洲及内務府五旗
王公府屬滿洲凡因罪給與公主郡主之人察
其案情輕重并將伊等祖父及本身有無效力
之處察明具奏請
旨赦令回旗四月欽奉
恩詔漢軍犯軍流罪者已照舊例以枷責完結其從
前發遣在配者該部按其情罪具奏請旨又軍流
人犯已到配所者向例遇赦不準放回今特加恩
此等人犯内除情罪重大及免死減等實繫兇惡
棍徒外其餘因事議遣在配已過三年安靜悔過
情願回籍者該督撫具奏請旨準其回籍又
諭從前發遣各處之人其情罪尚輕者先於恩詔内
令該管官具奏請旨其情罪較重者原無赦回之
例今朕思未經赦回之犯其中有年逾七十雖原
案較重而年已衰老且在外年久國法已伸仍留
遣所情亦可憫著該管官覈明除強竊行兇等重
罪外其餘各犯有年老在七十以上者將所犯情
罪具奏請旨再軍流人犯本身已故其妻子準其
回籍已於恩詔内著為定例今朕思從前發遣在
外安置及當差之犯雖情罪較重然本身已故其
妻子原繫連坐之人著各該管官覈明報部奏聞
準其回籍欽此又
諭向來每年熱審之時凡應杖責者有八折之例内
外通行本年福建巡撫條陳熱審事宜經刑部議
稱律文無八折之條地方有司或將笞杖之罪槩
行八折則輕重溷淆未為允當嗣後每遇熱審之
期將一切案件應行減等寬免之處務令畫一遵
行等語朕思小民之犯杖責者其罪本輕而盛暑
之中量其敲卜之數乃國家寬䘏之仁八折之例
由來已久不當以有司之偶然奉行不善而輕為
改易者著再議具奏欽此遵
旨議準凡一應杖責之犯時遇熱審統於減等之中
照舊遞行八折發落又
諭雨澤愆期恐有滯獄前已降旨刑部將牽連待質
人犯及枷責輕罪悉行覈明省釋至於雍正十三
年兩次恩詔後仍行監禁者原繫不應赦免之人
上年秋審時已令九卿科道等將康熙五十二年
至雍正三年以前不赦之案覆加分别減等其雍
正四年以後十三年以前所有不赦各案其中或
有介於疑似及屢經秋審緩決之犯或尚有可矜
亦未可定著總理事務王大臣會同刑部將秋審
朝審招册詳加覆勘如果有一綫可原應行減等
者即酌定請旨欽此四年
諭朕慎重刑獄罪疑惟輕數年之中屢頒恩詔凡有
應行赦免之犯皆在三宥之中矣其不在恩詔中
者復於乾隆二年三年特降諭旨令大臣會同刑
部將秋審朝審招册詳加覆勘如有一綫可原應
行減等者酌定奏聞請旨減等發落此次辦理外
其未經減等者皆情罪較重之犯因繫久緩不復
處決即令終斃囹圄已屬寬典無可矜憐但此等
人犯淹禁既久積案日多朕再四思維清理滯獄
亦法外之仁著九卿等將秋審朝審緩決五次以
上之人犯酌其情罪稍輕尚可貸其生路者逐一
分别請旨比照兇盜免死減等之例充發邊遠煙
瘴地方如此辦理則較之可矜減等杖流之例為
重而較之永遠監禁之犯為輕是亦清理滯獄之
意至於情罪可惡者雖經屢年緩決亦不在減等
之例欽此五年
諭見今雨澤愆期朕宵旰憂勞無時或釋因思清理
刑獄亦感召天和之一端爾部見在監禁人犯内
有一綫可原者著大學士軍機大臣等會同爾部
分别具奏候朕降旨其輕罪人犯有應減等者亦
著具奏減等速行發落欽此又覆準旗民發遣
人犯内繫奉
旨僉遣及例應僉妻者其妻子解至遣所聽該管衙
門同本犯一例管束至本犯身故有情願攜骸
回歸者應令該將軍等具奏請
旨若非奉
旨僉遣及例應僉妻之犯屬皆繫情願隨往之人與
連坐之家口不同應令各該衙門於起解文内
按名注出到配時毋得與本犯一例羈管至本
犯身故其妻女子孫有願攜骸回籍者覈明報
部即準回籍七年
諭數月以來雨澤稀少朕宵旰靡寧虔誠祈禱雖得
微雨未為霑足從前因天時亢旱曾降旨清理刑
獄今著刑部將在部各案内有牽連待質者有輕
罪情可矜原者或應省釋或應末減會同都察院
大理寺悉心詳覈妥議具奏至於直隸山東河南
三省目下雨暘不均亦著照此例行嗣後各省凡
遇災眚之年著該撫將清理刑獄之處奏聞請旨
欽此又覆準監候待質人犯内除續獲盜首
未認無憑質審罪關斬決者仍應監候外其續
獲盜犯並非盜首又未傷人止因年久贓物花
銷無可質證始行監候者此等人犯供認既經
確鑿而監禁實無可待其已入秋審者不拘年
限於秋審時覈明情節即照未傷人夥盜例擬
以發遣其並無贓據堅不承認之犯是其為盜
原屬無憑應於秋審時酌量擬以保釋皆别繕
招册進
呈請
旨遵行又
諭今年上下兩江被水情形非常年可比朕宵旰焦
勞凡極撫綏之道亦屢經籌畫矣今又思周禮荒
政載有緩刑之條是舉行矜䘏之典亦感召和氣
之一端見在江蘇安徽兩省秋審人犯中有情有
可原當在矜疑之列者或多年緩決不至正法久
繫囹圄者皆應減等完結以示因災䘏刑之意著
大學士會同刑部詳閱招册分别妥擬具奏欽此
又
諭乾隆四年朕曾降旨秋審朝審緩決五次以上之
人犯酌其情罪稍輕尚可貸以生路者比照兇盜
免死減等之例充發邊遠煙瘴地方較之可矜減
等杖流之例為重而較之永遠監禁之犯為輕其
情罪可惡者雖經多次緩決亦不在減免之例今
已隔數年監禁之犯倍多於前久繫囹圄亦屬可
憫著大學士九卿仿照乾隆四年之例悉心辦理
分别請旨再情實未勾人犯内或有情罪稍輕可
以照此辦理者亦著大學士會同刑部分别具奏
欽此八年覆準遣犯家屬除律載緣坐及強
竊盜内免死減等並例應僉遣者皆仍僉妻外
其餘軍流人犯㮣免僉妻如本夫願帶或妻妾
願從者聽又覆準孀婦獨子有犯戲殺誤殺
等案如伊母守節已逾二十年者該督撫察明
被殺之人並非孤子取結聲明具題法司覈覆
奏請留養其鬭毆殺人者審無謀故别情該犯
之母守節已逾二十年而又年逾五十者亦準
其照例題請法司覈覆夾籤入本恭候
欽定如蒙
恩準留養皆照例枷責追給埋葬銀兩至犯該軍流
徒罪除姦盜誘拐行兇及有關倫理擾害地方
者照例科斷外其無知誤犯者該督撫察明將
果繫獨子及伊母守節已逾二十年之處聲明
報部詳覈照例分别枷責仍令按季彙題又
奏準直省督撫每届熱審秋審時將案情通行
檢覈倘有臨期極口稱冤按之情罪稍未允協
即細加研鞫果繫從前枉斷十分冤枉者立即
改正具題十年
諭京師三月以來雨澤愆期今麥秋已屇未沛甘霖
仰望心切朕已降旨虔誠祈禱因思清理刑獄亦
祈求雨澤之一端著刑部堂官將徒杖以下等犯
覈明情罪或應釋放或應減等即行具奏其尋常
案件亦速為完結毋得牽累稽延並行令直督一
例辦理欽此十一年
諭古帝王治天下之道以省刑薄賦為先朕臨御以
來愛育黎庶惟日孜孜於兹十年矣仰荷
天
祖眷佑海宇乂安萬民樂業朕心慶慰特沛曠典與民
休息上年夏月頒發諭旨將天下正賦普免一週
是閭閻已均被惠澤矣惟念各省獲罪之犯於上
年勾到之後見在羈禁囹圄者雖伊等孽由自作
法無可寬而其中情事不同輕重亦由差别國家
赦宥之典或因行慶施惠或因水旱為憂間一舉
行今朕哀矜庶獄不忍令其淹滯圜扉所有刑部
及各省已經結案監禁人犯除情罪重大及常赦
不原者無庸辦理外其餘著大學士會同刑部酌
量分别請旨減等發落其軍流徒杖以下一并分
晰減等完結俾伊等同沾肆赦之恩勉圖自新之
路以副朕協中欽䘏本懷欽此又
諭朕特行赦宥之典將刑部及各省已經結案人犯
令大學士會同該部酌量案情請旨分别減等發
落軍流徒罪以下人犯一并分晰減等完結後經
大學士等將已經定案者分别辦理其各省審題
案件經法司衙門駮詰尚未題覆者凡自乾隆十
一年正月初三日以前羈禁人犯仍準於該督撫
定案之日分别減等惟是外省人犯該督撫審題
法司指駮者既得邀恩而在外督撫指駮未結者
其犯罪羈禁年月同在恩旨以前亦應一體沾恩
著將在外督撫指駮未結各案及恩旨以前已經
督撫定案尚未題逹者自乾隆十一年正月初三
日以前並令刑部覈明仍著大學士會同該部分
别減免請旨其各省所有尚未具題之案著該督
撫於題本内將事在恩旨以前之處聲明法司隨
本分别請旨欽此又
諭朕此次西巡輿蹕所經兵民歡慶惟念圜扉之中
不得一體沾恩朕心深為惻然著將直隸山西二
省本年正月初三日恩旨以後所有軍流以下人
犯令該督撫分别情罪請旨減等發落欽此十
四年題準凡鬭殺案内理直傷輕及戲殺誤殺
等案照例準其留養如該犯實繫理曲或金刃
重傷及雖非金刃而連毆多傷致死者此等情
重各犯於定案日議以不準留養十五年
諭國家欽䘏民命德協好生至於鰥寡煢獨尤所矜
憫是以定有獨子留養之例凡屬情輕皆已霑恩
減等惟是愚民無知往往輕身鬭狠不知留養為
格外施仁或轉恃此為倖免之路以致罹於法網
因其案情稍重或理曲尋衅金刀重傷雖經督撫
聲請仍以原罪定擬不準留養固屬該犯罪所應
得但聲請之案不過尋常鬭毆等類斷不至入於
情實徒使淹禁囹圄不得侍養而窮老孤孀無所
倚賴深可軫惻朕思此等罪犯本非有謀故重情
為常赦所不原既經定擬本罪拘繫逾時已足馴
其桀驁之氣應量為末減俾得自新上年秋審此
等案犯經九卿定擬矜減者止有二起餘仍監候
著該部察明各犯祖父母父母見存果無次丁侍
養槩以可矜減等請旨發落嗣後獨子犯罪未邀
寬減者該督撫於秋審朝審册内聲明九卿覆覈
時照此辦理以昭軫䘏無告之意著為令欽此
又欽奉
恩詔秋審緩決五次以上人犯量予減等犯法婦女
除十惡不赦外其餘㮣予赦免見在監候質審干
連人等準予保釋又
諭朕今歲初次巡幸豫省鑾輿所過既已疊沛恩施
惟是薄賦省刑事宜並舉所有河南省軍流以下
罪犯著察明減等發落用昭慶典俾予自新欽此
十六年
諭朕惠養黎元哀矜庶獄昨歲推恩中外曠典特頒
已將五次緩決罪犯覈明減等發落咸予自新顧
念比年以來獲罪之犯尚有羈禁圜扉者其情罪
重大之案數經讞鞫施行其餘緩決之人按情自
屬稍輕而淹繫經時爰書日積朕心惻焉自昔行
慶施惠載在孟春欽䘏之仁宜加推廣所有直省
朝審秋審各犯緩決至三次以上者即著該部察
明酌量案情分别請旨減等發落用宏肆赦之恩
以副協中之治欽此十七年
諭朕命刑部察奏命盜等案因贓跡未明監候待質
者共五十四案内康熙年間一案雍正年間十一
案而自乾隆元年至十七年統計己未入秋審者
積至四十五案雖年遠之案漸消漸少近者則積
而見多然使於辦理之初即能詳慎研究務在得
情則監候之案何至如此即此亦可見近來辦事
諸臣不如從前之實心振作矣此非使無辜之人
久繫囹圄即使應辟重犯久羈顯戮而犴狴之中
淹禁多人亦非所宜皆因承審各官不能實力辦
理又或刑部司員以有遵駮改正議敘之例多尋
罅漏外省無以登答轉成疑案一經題明監候待
質即束之高閣而接任之員又以非本任之事率
多因循殊非明慎用刑而不留獄之意著刑部將
此沉案速行清理嗣後内外問刑衙門於一切命
盜重案各宜留心迅速辦理應緝拏者上緊緝拏
應定擬者即行定擬勿致塵案日積若本非難結
之案承審各官不能審出實情惟以監候待質為
遷延時日之計且藉得邀免處分希冀錄敘該堂
官督撫察出即嚴行參處此亦清理庶獄之一法
可通行曉諭知之欽此又奉
旨嗣後凡例應留養之犯必察明見在本籍者方準
援請若在他省獲罪即屬忘親不孝之人雖與例
相符該部亦不準其留養十八年
諭見在刑部辦理秋審案件其中緩決人犯閱時既
久為數益多爰書日覺紛繁囹圄徒滋淹繫朕心
深為憫惻著該部察明朝審秋審各犯酌其情罪
稍輕緩決至三次以上者分别請旨減等發落至
此外有情罪本重累年辦理未經寬減而定案在
康熙雍正年間緩決十餘次至數十次内有一綫
可原者亦著察明分别請旨欽此十九年
諭從前各省尋常鬭毆情罪稍重之案經部定議不
準留養後因此等人犯秋審時原不至入情實徒
使淹禁囹圄而窮老孤孀無所倚頼於乾隆十五
年特頒諭旨令各該督撫秋審時另册辦理但十
五年以前此等親老丁單之犯間有原題内未經
聲敘者遂不得一例邀恩情亦可憫著該部傳諭
各該督撫將從前雖未附聲明確有成招原案可
憑者據實覈明準其一例入册量予末減以示矜
䘏欽此又
諭仰惟
列祖創業東土光啟萬年景運
山陵永峙
福佑靈長我
皇祖聖祖仁皇帝三詣陪京
躬親展謁禮成行慶典册昭垂朕寅紹丕基時深景慕
緬自乾隆八年秋瞻仰
橋山迄今已逾十載追遠之誠常如一日本年七月恭
奉
皇太后安輿由熱河起鑾取道吉林巡歴遼瀋車駕所
至兵民各安本業風俗淳樸輦路歡迎扶攜恐後
具著忠愛悃忱仰見
先澤留貽久而益懋朕心深用欣慰兹於九月初五等
日謁祭
三陵大禮告成宜敷愷澤其將奉天所屬府州縣乾隆
十九年地丁正項錢糧通行蠲免經過地方前旨
所免十分之三及被水地畝應蠲錢糧仍於明年
應徵額内補行豁除自山海關以外及寧古塔等
處官吏軍民人等除十惡死罪外其餘已結未結
一應死罪皆著減等發落軍流以下悉予寬免凡
我留都士庶尚其敬念根本重地益務敦龐毋忘
先民矩矱共享昇平之福永承樂利之休用稱朕
嘉惠優䘏至意欽此二十年欽奉
恩詔除謀殺故殺外如原無讎隙偶因一時忿激相
毆傷重致死者將兇犯免死決杖一百照例追銀
四十兩給死者家屬軍流以下人犯槩予減等
督捕(治罪各條詳督捕則例)
一督捕順治十年設督捕衙門專理緝逃捕盜
事務康熙十五年
諭兵部督捕衙門逃人事情關繫旗下重大前恐百姓
株連困苦故將條例屢行更改減定期於兵民兩益
近見各該地方官奉行疎玩緝獲日少旗下民生深
為未便應遣部院大臣會同爾衙門將新舊條例逐
一詳定務俾永遠可行欽此三十八年督捕衙門
改隸刑部為督捕司先是督捕衙門隸兵部設
侍郎一人理事官一人及郎中員外郎主事各
官至是裁侍郎理事官乾隆八年奏準督捕
則例自康熙十五年編纂以來閱今七十餘年
未經修輯其間先後改定條例援引易於錯誤
謹將舊刻條例與見行條例刪定為一百三條
名曰督捕則例於律例外别為一集分上下二
卷
欽定大清會典則例卷一百二十五
