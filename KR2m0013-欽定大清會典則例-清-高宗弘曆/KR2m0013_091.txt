欽定大淸會典則例卷八十七
禮部
祠祭淸吏司
喪禮二上
孝端文皇后大喪儀順治六年四月十七日
孝端文皇后崩恭奉
梓宮於宮中正殿設
几筵建丹旐於
宮門外之右親王以下輕車都尉以上公主親王
福晉以下正黃鑲黃二旗輕車都尉三等侍衞
命婦以上六旗雲騎尉命婦以上各按翼齊集
世祖章皇帝率王以下文武各官公主福晉以下官員
命婦皆成服男摘冠纓女去首飾凡初祭大
祭繹祭月祭百日等祭一應禮儀咸與
太宗文皇帝大喪禮同七年二月奉移
寳位恭送
昭陵行加上
尊諡禮合葬
昭陵禮奉移禮三次祭文均内院撰擬前期禮部官恭
奉至
殯宫設西旁黃案上上
尊諡日設黃幄於
殯殿外大學士奉冊文設黃案上恭上
尊諡曰
孝端正敬仁懿莊敏輔天協聖文皇后是日
皇妃公主福晉以下貝勒夫人縣君一品夫人以
上親王以下二品官以上按翼序列
殯宫前奠獻饌筵
世祖章皇帝跪祭酒三爵衆皆跪三叩徹奠畢大學士奉
冊宣讀内院官奉祭文宣讀衆皆跪宣畢興奉祭文送
燎所焚畢衆皆退前期禮部官奉升祔
太廟
神主至内院奉安黃案上上香大學士一跪三叩興書
尊諡於
神主又於
殯殿西張黃幄於路之正中内設黃案二奉移日黎明
大學士一人於祔
太廟
神主案前一跪三叩恭奉
神主奉安黃亭内一跪三叩内官舁亭前列御仗一對
至黃幄止大學士詣亭前一跪三叩奉
神主奉安黃幄内黃案上上香候
靈駕至往送各官進
殯殿内行奉移禮祭酒三爵恭奉
寶位奉安黃輿啟行至黃幄前暫停大學士一人詣幄
内黃案前一跪三叩興於
神主上點石靑畢一跪三叩興往送各官奉
靈駕啟行前詣
昭陵安設致祭行禮合葬
地宮咸與
太宗文皇帝大葬儀同
孝康章皇后大喪儀康熙二年二月十一日
慈和皇太后崩先是
慈和皇太后違豫
聖祖仁皇帝朝夕親視湯藥及大漸憂悴弗勝寢膳皆
忘輔臣近侍等見
聖容淸減奏請還宮少休不允時
太皇太后以
慈和皇太后疾軫念日切
聖祖仁皇帝數詣
慈寧宮問安強歛戚容冀慰
聖懷退輙涕泗交頥至是
慈馭上賓
聖祖仁皇帝擗踊哀號水漿不御哭無停聲近侍無不
感泣恭奉
梓宮於宮中正殿設
几筵建丹旐於
宮門外之右儀駕全設
聖祖仁皇帝截髮辮成服王以下文武各官齊集
宮門外公主福晉以下縣君及副都統侍郎男夫
人以上齊集
宮内咸服縞素每日三次上食
聖祖仁皇帝親奠獻悲泣王以下各官每日二次輪流
進内舉哀王以下各官不嫁娶不作樂各官命
婦去首飾凡二十七日軍民人等摘冠纓婦女
去首飾凡七日次日王以下各官公主福晉
以下大臣命婦照前齊集舉哀至晚各退第
三日早王以下各官公主福晉以下大臣命婦
齊集舉哀公主福晉以下大臣命婦以後不齊
集第四日早王以下各官齊集至日午各散
嗣後在部院衙門辦事及在内直班衣帶各縞
素冠皆摘纓諸王大臣等以
聖祖仁皇帝哀痛過甚叩請節哀第五日
頒哀詔禮部堂官至内院接奉至部遣官頒發各省及
朝鮮國
詔到日在外文武各官摘冠纓素服出城門跪接舉哀
候過隨行奉
詔安設公署内正中案上三跪九叩宣讀畢舉哀又三
跪九叩自次日起文武各官於署内朝夕哭臨
二次凡三日服白布服二十七日各官命婦去
首飾服素服二十七日軍民人等摘冠纓婦女
去首飾服素服七日服内不作樂不嫁娶禮
部移文各省督撫提鎮三司官員免其遣官進
香二十日以奉
梓宮遣輔臣祗告
几筵至日奉移
梓宮安奉壩上
殯宮儀駕全設内大臣侍衞齊集
宮門外王公齊集
東華門外各官齊集東安門外公主福晉以下大
臣命婦先一日赴壩上
靈駕發
聖祖仁皇帝祭酒行禮攀號益切衆皆跪隨行禮舉哀
太皇太后
仁憲皇太后念
聖祖仁皇帝冲齡荷
宗社之重不便遠離紫禁親送
梓宮頻降
懿旨諭止
聖祖仁皇帝雖勉遵
慈諭仍哭踊不輟
梓宮出(奉舁校尉仍用鑾儀衞服色)内大臣侍衞排跪舉哀候過隨
行(半隨送)内府婦女一百八十人乘馬於
靈駕後隨行
靈駕出東華門王公按翼序列舉哀候過隨行在内大
臣侍衞之次出東安門各官按翼序列舉哀候
過隨行(半隨送)往送官員各按旗行每過門橋内
府官進爵禮部堂官祭酒
靈駕至壩上公主福晉以下大臣命婦以上按翼序立
跪接舉哀隨入王以下各官在門外按翼序立
候奉安畢王公内大臣侍衞都統子尚書皆進
内按翼序立輔臣跪祭酒三爵王以下各官及
公主福晉以下大臣命婦皆跪隨行三叩禮立
舉哀畢各退二十七日淸明致祭陳饌筵二
十五席羊九酒十有三尊公侯伯以下參領雲
騎尉以上一半齊集内大臣侍衞輪流前往輔
臣跪祭酒三爵各官隨行禮三月初七日行
初祭禮儀駕全設陳楮製丹旐一金銀定(以紙爲之)
(後仿此)二十萬五千楮錢十有四萬五千畫段萬
端楮帛五萬端饌筵八十一席羊二十七酒四
十一尊王以下奉恩將軍以上民公以下各官
一半齊集公主福晉以下縣君奉恩將軍恭人
以上民公侯伯夫人以下副都統侍郎男夫人
以上皆齊集行禮讀祭文時衆皆跪讀畢輔臣
祭酒三爵衆皆隨行禮立舉哀
慈和皇太后婣戚夫人至燎所舉哀祭酒三爵是日滿
二十七日
聖祖仁皇帝除服衆皆除服次日行繹祭禮陳金銀
定二萬楮錢萬饌筵十有一席羊五酒五尊止
内府官齊集行禮初周月致祭禮陳金銀定
五萬楮錢五萬饌筵二十一席羊九酒九尊民
公侯伯以下副都統侍郎男以上一半齊集以
後周月致祭儀同奉安
寶位禮致祭與周月致祭同二十五日行大祭禮儀
駕全設衆咸齊集奠獻行禮與初祭同五月
行百日致祭禮陳金銀定五萬楮錢四萬五千
楮帛二萬饌筵二十五席羊九酒十有三尊儀
與周月致祭同是月二十七日恭上
尊諡曰
孝康慈和莊懿恭惠崇天育聖皇后前一日
聖祖仁皇帝素服御太和門恭
閱
册寶内院官一跪三叩奉
册寶陳黃輿内
聖祖仁皇帝還宮校尉舁輿前列黃蓋御仗禮部鑾儀
衞堂官内務府官前導出
東華門至壩上安設
殯殿内禮部官一跪三叩奉
册寶設黃案上復一跪三叩退奉移前期一日致祭
儀駕全設陳金銀錠五萬楮帛楮錢各五萬饌
筵三十一席羊九酒十有五尊王以下鎮國將
軍以上咸齊集民公侯伯以下副都統侍郎男
以上一半齊集設
册於左設
寶於右禮部讀祝官一跪三叩奉
册寶宣讀次讀祝文畢輔臣跪祭酒三爵衆隨行禮畢
隨送内大臣侍衞各官及内府婦女咸宿壩上
是日早儀駕全設内大臣侍衞在
殯宮門内各官在門外按翼序立舉哀禮部官於
几筵前祭酒三爵至吉時
慈和皇大后婣戚都統副都統恭奉
寶位奉安寶輿内校尉舁輿大臣各官命婦等隨後步
行至城門祭酒三爵出城後命婦等乘馬隨後
内大臣侍衞及各官皆按旗乘馬隨行遇橋禮
部堂官祭酒每晩至宿次大臣各官按翼齊集
奠獻舉哀徹饌畢各退六月行安葬禮輔臣
内大臣侍衞公侯伯以下文武三品官以上於
網城外按翼序立候
靈駕至跪舉哀候過隨至木城外序立舉哀恭奉
寶位安設圓幄内衆皆退是日儀駕皆焚訖其安葬
地宮致祭禮並載
世祖章皇帝大葬儀九年三月加上
廟諡曰
章皇后升祔
太廟(詳見升祔儀)
孝莊文皇后大喪儀康熙二十六年十一月二十一日
聖祖仁皇帝以
太皇太后不豫詣
慈寧宫問安嗣後日在
左右
躬親侍奉竭誠默禱於
宮中遣官詣各寺廟進香祈禱二十七日
諭刑部見監重犯槩予減等以祈
太皇太后遐算二十九日
太皇太后疾漸劇
聖祖仁皇帝憂慮愈切
躬禱
郊壇乃
親製祝文辭旨懇篤有願減臣齡以增
慈壽語十二月初一日
親率王以下文武各官自
宮中步詣
天壇祈禱(如禱儀躬)讀祝文時
聖祖仁皇帝涕泗交頤陪祀諸臣無不涕泣祀畢
聖駕還仍在
慈寧宮侍疾是日
太皇太后疾少瘳初十日内閣部院諸臣以
聖祖仁皇帝勞瘁過甚䟽請
還宮少休不允十二日諸王内大臣侍衞部院堂官詣
慈寧宮門前跪奏
聖躬自
太皇大后違豫以來寢食捐忘憂勞日甚請閒一
還宮稍爲休息奉
聖祖仁皇帝諭
太皇太后病勢漸覺沉篤朕心憂灼片刻難離亦不允
至二十五日
太皇太后崩
聖祖仁皇帝擗踊哀號呼天搶地哭無停聲水漿不入
口恭奉
梓宮於宮中正殿設
几筵建丹旐於
宮門外之右
簡命親王進爵大臣恭理喪儀頒
大行太皇太后遺誥親王以下入八分公以上内大臣
侍衞等於
永康左門外齊集不入八分公以下及文武各官
於
午門外齊集大學士奉
遺誥設
慈寧門内黃案上王等齊集畢大學士由黃案上奉
遺誥授禮部堂官跪受興奉出
永康左門外置黃案行一跪三叩禮王以下入八
分公以上内大臣侍衞等行三跪九叩禮(以下皆不)
(贊)跪候宣讀畢舉哀復行三跪九叩禮禮部堂
官由黃案上奉
誥置雲盤内授禮部官跪受興黃蓋御仗前導至
午門外置層臺案上張黃蓋不入八分公以下及
文武各官行三跪九叩禮跪候宣讀畢舉哀復
行三跪九叩禮畢禮部官奉
誥置龍亭内行一跪三叩禮黃蓋御仗前導由
大淸門出至禮部大堂所設案上禮部堂官行三
跪九叩禮刊刻遣官
頒行天下是日儀駕全設
仁憲皇太后
聖祖仁皇帝
皇太子皇子
妃嬪公主咸成服王以下文武大小各官齊集於
永康左門外内府官員等齊集
永康左門内公主親王福晉以下縣君奉恩將軍
恭人以上民公夫人以下副都統侍郎男夫人
以上齊集
永康右門外咸成服内府三旗大小各官執事人
護軍領催及内管領下食錢糧男婦皆成服
每日三次奠獻時
聖祖仁皇帝親上食祭酒行禮齊集王以下各官公主
福晉以下命婦等咸隨行禮初喪三日内每
日哭臨三次王以下入八分公以上内大臣大
學士等及外藩王以下公以上至婣戚台吉等
禮部工部理藩院堂官入
永康左門至
慈寧門内丹陛上序立不入八分公以下侍衞滿漢
文武各官在
永康左門外(漢文武官由鴻臚寺分班隨八旗哭臨)内府官員等在
永康左門内公主親王福晉等内府命婦入
慈寧門内西旁世子福晉以下奉恩將軍恭人及男
夫人以上在
永康右門外舉哀公主福晉以下及命婦每日早
齊集至晚各退(進紫禁城門固山貝子夫人以上乘馬公以下夫人步行從人)
(親王福晉準隨七名世子郡王福晉六名貝勒夫人五名貝子夫人四名入八分公夫人三名)
(不入八分公夫人及一品命婦各二名二品以下命婦各一名公主以下乘馬步行及從人名)
(數各按福晉等品級其齊集處設蓆棚靑布步障)第四日王公内大
臣侍衞大學士學士等上三旗都統副都統等
外藩王貝勒貝子公台吉等每日哭臨三次文
武各官每日哭臨二次凡二十七日(自初喪日爲始)王
以下入八分公以上於
梓宮未發引時在
永康左門外齋宿發引後在
午門外齋宿不入八分公以下部院官並閒散各
官二十七日内皆在
午門外齋宿外藩王等每日哭臨畢各歸寓邸
舊制宗室以上服緇素今以
聖祖仁皇帝自持麤布服乃皆改用布王以下各官不
嫁娶不作樂齋戒二十七日軍民人等摘冠纓
婦女去首飾各齋戒二十七日在京寺觀各聲
鐘三萬杵部院衙門文移皆用藍印惟題本用
硃印
詔旨藍筆批答凡儀駕每日陳設二次至滿月止遇
祭期仍設凡外藩公主福晉等至京卽入
永康右門詣
几筵前行禮舉哀王以下台吉以上至京理藩院導入
永康左門在
慈寧門外行三跪九叩禮立東旁舉哀外藩公主王
等二十七日内至京者令成服除服後至京者
男摘冠纓婦女去首飾各三日遣侍衞二人
頒
遺誥於朝鮮國至日令遵例制服在京朝鮮等國使臣
工部給孝服免其齊集凡罷黜宗室覺羅官
仍給孝服原品休致文武大員及八旗候補文
武各官皆給孝服凡請假丁憂終養四品以上
漢文官皆令來京詣
梓宮朝謁禮畢卽回禮部以致祭品物奏請奉
旨孝務自盡其心不在儀物多寡所用祭品皆照
世祖章皇帝往例二十九日行殷奠禮陳金銀定三
萬楮錢楮帛各三萬饌筵二十一席羊九酒十
有一尊陳冠服於
几筵設俎豆饌筵王以下各官外藩王等及公主福晉
以下大臣命婦咸齊集如常儀禮部堂官一人
奉祭文堂官二人前引由
永康左門入
慈寧門進至
慈寧宫檐下西旁設於案上内務府官陳設祭品畢
聖祖仁皇帝詣
几筵獻茶上食讀祝官奉祭文跪
聖祖仁皇帝跪哀暫止衆皆跪讀文畢進爵親王進爵
聖祖仁皇帝三祭酒每祭行一拜禮衆隨行禮畢興舉
哀徹饌王以下皆出讀祝官奉祭文禮部堂官
前導由中門出奉安燎所畢衆皆退(凡祭日内府女官等)
(奉冠服至燎所遣親王福晉祭酒三爵衆隨行禮)
聖祖仁皇帝自
太皇太后寢疾以來晝夜侍奉不遑少休
天顔淸減遭喪之後哀痛過切
聖容癯瘠益甚諸王羣臣惶懼合辭疏請節哀報聞外
藩王等亦奏請節哀
聖祖仁皇帝慰諭之仍哭踊不已諸王大臣以除夕請
聖駕暫
還宮不允二十七年正月朔諸王大臣以元旦令節
再三奏請節哀
還宮仍不允惟令王以下輟哭一日初二日
諭内府三旗命婦等日以一旗分班入臨先是奉
諭朕八齡
皇考世祖章皇帝升遐十一歲
皇妣慈和皇太后崩逝兹遭大故回思早喪怙恃益增
哀疚今欲獨持服二十七月於宫中少慰罔極之痛
幾政不致曠廢諸王大臣感悚合奏帝王之孝與臣
民不同自古人主無不以日易月願仰遵
遺誥守易月之典不聽諸王大臣又奏祭爲吉禮必於
除服之後若使
郊廟神靈少有弗歆
太皇太后之靈亦必不安
皇躬獨持服宮中非君民一體之義若中外一體持服
停止祭祀音樂嫁娶有妨生業奉
諭朕意已定仍斷來章於是王公羣臣公疏跪奏於
慈寧門復不聽還其疏諸王大臣往復數次敦請
聖意益堅内閣九卿翰林詹事六科各道御史或公疏
或特奏力陳不可已而國子監官率監生五百
餘人伏
闕上書請遵
遺誥從廷議諸王大臣免冠叩首固請乃勉從衆議猶
欲持服百日諸王大臣復固請乃已初八日
諭禮部恭議上
大行太皇太后尊諡復
諭曰
太皇太后升遐未久祭文内不書
徽號遽易
尊諡朕心深爲悲痛竢奉安
寢園後始稱
尊諡以祭初九日行啟奠禮陳設禮儀與殷奠同
發引前期奏除近
靈駕王公婣戚十一日奉移
梓宮至朝陽門外
殯宮先是欽天監擇二十六年十二月二十九日發引
聖祖仁皇帝謂期太速諸臣以舊制喪事不令踰年奉
諭朕殊不避忌如果有所忌朕躬當之否則虛誕其令
後人曉諭以朕爲法遂令别擇吉於正月十一日發
引是日儀駕全設奉
徽號册寶陳於采亭在黃蓋前行舁轝校尉民夫(首班末班)
(用校尉餘用民夫)八十人舁丹旐人夫六十四人文官
三品京堂以下科道郎中以上武官公侯伯一
等侍衞以下參領輕車都尉王府長史以上每
班各四人管束夫役工部夫頭四人司擊響尺
鑾儀衞官更番指示進退(後仿此)王以下貝子以
上年老者及外藩至戚王以下台吉以上年老
者於
武英殿前齊集以上齊集王等及公主子孫皆令
近
梓宮隨行王以下奉恩將軍以上内大臣侍衞外藩王
以下台吉以上於
東華門外分翼齊集左翼民公以下各官於鐙市
口右翼民公以下各官於紅廟大街口齊集至
期焚楮錢恭理喪儀大臣及内務府工部鑾儀
衞堂官率夫役進小轝於庭
聖祖仁皇帝祭酒三爵悲哀益切稽顙痛哭環抱
梓宮不已近臣再四懇勸始移
梓宫啟行至
永康左門外登大昇轝禮部堂官祭轝
靈駕發由
雍和門
協和門出
東華門
東安門至朝陽門外所過門橋遣内大臣祭酒三
爵焚楮錢
聖意欲步送豫斷輿靷諸臣不知尚思固請乘輿見靷
斷乃不敢言竟於
靈駕前步行沿塗哭不停聲每更舁校時輒跪道旁哀
慟
仁憲皇太后及
妃等豫往
殯宮祗候
慈寧宮人皆於
靈駕後乘輿隨行(車皆用靑幃)内府婦女一百八十人乘馬
隨行王以下官員齊集者各候
靈駕至舉哀跪迎隨行哭送内務府官在豹尾班後隨
行公主福晉以下及大臣命婦先至
殯宮二門外分翼序立漢文武官先詣
殯宮牆外齊集候
靈駕至各舉哀跪迎執事各官進小轝恭奉
梓宮進殿奉安畢設
几筵内務府官奉
册設
几筵左奉
寶設
几筵右焚楮錢丹旐
聖祖仁皇帝祭酒三爵號泣良久王以下各官公主福
晉以下及大臣命婦皆隨行禮舉哀畢各退
聖祖仁皇帝居
大行太皇太后殯宮旁倚廬不
還宮三日始設褥每日三次奠獻時率王公大臣侍衞
外藩王公台吉等於
几筵前上食舉哀十三日行初祭禮
太皇太后儀駕全設陳金銀定二十萬五千楮錢十有
四萬五千各色畫段萬端楮帛五萬端饌筵八
十一席羊二十七酒四十一尊王以下文武各
官外藩王等及公主福晉以下大臣命婦咸齊
集讀祝官奉祭文跪
聖祖仁皇帝跪衆皆跪讀文畢祭酒三爵痛哭盡哀衆
皆隨行禮舉哀畢讀祝官奉祭文至燎所
欽命親王福晉祭酒三爵衆皆退次日繹祭
親率王公大臣侍衞外藩王貝勒貝子公台吉等舉哀
致祭行禮如常儀諸王大臣屢請
還宮
聖駕乃還幕居於
乾淸門外之左是日奏準
梓宮照例漆飾四十九次十七日
親率王公大臣侍衞外藩王公台吉等詣
太皇太后殯宮每日三次舉哀二十一日行大祭禮
親祭酒致祭齊集舉哀讀文行禮均與初次大祭同是
日滿二十七日
仁憲皇太后及
妃等皆於本處分令命婦除服
聖祖仁皇帝率
皇太子皇子詣
梓宮前行三跪九拜禮分令内大臣除服公主福晉等
在院内原位序立候奉冠服至跪舉哀候過興
隨行王以下各官豫出大門外分翼序立入八
分公夫人以下大臣命婦出角門在燎所兩旁
序立候奉冠服至燎所衆皆跪祭酒時皆隨行
禮畢各除服
聖祖仁皇帝念
太皇太后婣戚外藩王貝勒貝子公台吉等以
太皇太后宮所遺白金幣帛分别親疎頒賞令於
几筵前謝恩次日繹祭
聖祖仁皇帝親率王等舉哀致祭行禮如常儀畢乃還
居於
乾淸門内側殿仍服布服衣履不解二十四日
聖祖仁皇帝見
仁憲皇太后哀痛勞瘁
慈顔瘦減遣大臣内監奏請滿月致祭時
聖躬不必親往
仁憲皇太后不允外藩王等因喪事進獻馬匹等物
如例
特加軫念令各減數王以下公以上納馬三匹台吉以
下納馬一匹二十五日行周月致祭禮陳金
銀定五萬楮錢五萬饌筵二十一席羊九酒九
尊
聖祖仁皇帝親詣
殯宮王以下鎮國將軍以上民公以下滿漢文武三品
官以上公主福晉以下鎮國將軍夫人以上民
公夫人以下都統尚書子一品夫人以上齊集
舉哀祭酒行禮如常儀禮畢
聖駕還宮嗣後
聖祖仁皇帝常詣
殯宮上食舉哀或還側殿或居
殯宮倚廬越日乃還每遇滿月致祭淸明致祭
親詣祭酒王以下齊集舉哀行禮與初周月同四月
初三日行百日致祭禮陳金銀定五萬楮錢四
萬五千楮帛二萬饌筵二十五席羊九酒十有
三尊
聖祖仁皇帝親詣
殯宮王以下各官外藩王等及公主福晉以下大臣命
婦齊集舉哀讀文致祭行禮如大祭儀初五
日行祖奠禮陳金銀定五萬楮錢楮帛各五萬
饌筵三十一席羊九酒十有五尊
聖祖仁皇帝親詣
殯宮王以下鎮國將軍及内大臣侍衞都統尚書子以
上並内府官員公主福晉以下鎮國將軍夫人
及都統尚書子一品夫人以上及内府男婦齊
集舉哀讀文致祭行禮如大祭儀大葬前期
開列總理喪儀大臣並禮工二部内務府總管
婣戚大臣請
旨欽命者方得入
地宮執事並開列管押匠夫官四人職名曁夫匠人數
具奏其執香鐙内監交總管内監等奏除内監
十人此外不得擅入初七日由
殯宮奉移
梓宮啟行儀駕全設舁大昇轝校尉民夫一百二十八
人(首班末班用校尉餘用近畿民夫)共分六十班日用三十班
每班備四人(城夫鄕夫除給衣履盤費外仍各免本身一年丁銀)計夫役
七千九百二十人直隸巡撫(今改總督)率司道府州
縣等官管轄前來會同在京三品京堂以下科
道主事以上八旗遴選公侯伯以下雲騎尉以
上及前鋒參領護軍參領上三旗一等侍衞下
五旗王府長史散騎郎一等護衞等官每班各
四人管束工部夫頭四人豫備四人分爲兩班
輪擊響尺節示進退鑾儀衞官更番指示王以
下奉恩將軍以上在土城關外大路南齊集内
大臣侍衞及内府官員在
日壇北齊集覺羅民公以下滿漢文武各官(三品職掌以上)
(官員畱三分之二在署辦事其一分由各衙門奏請隨送)及衍聖公五經博
士等在八里莊西分翼齊集内監等在
殯宮大門外東旁齊集公主福晉以下奉恩將軍及副
都統侍郎男夫人以上在大門内齊集内務府
婦女在兩旁牆外序立至期焚楮錢
聖祖仁皇帝哀慟不勝祭酒三爵每祭行一拜禮衆皆
隨行禮舉哀禮畢奉移
梓宮至大門外登大昇轝禮部尚書祭轝三祭三叩興
靈駕發
徽號玉册玉寶恭設輿内前行
聖祖仁皇帝哭踊扶掖步行三里餘始乘馬舁夫更班
時必下馬跪道旁沿塗哀慟哭不停聲所過門
橋遣内大臣祭酒
仁憲皇太后及妃等由别道行(因隨送王以下各官豫往前候迎者衆恐道壅)
(難及故)王以下官員命婦齊集者各候
靈駕至舉哀跪迎候過興不隨送王以下各官及公主
福晉命婦各退隨送王以下各官及
慈寧宮人公主福晉等並内府婦女各按隊乘馬及輿
隨行
靈駕將至蘆殿
聖祖仁皇帝下馬步哭王以下各官至第七班豫往序
立
蘆殿北門外
靈駕至跪哭隨後行奉安
蘆殿祭酒行禮衆隨行禮舉哀畢各退在塗每日
早陳設儀駕
聖祖仁皇帝祭酒號慟步行數里每舁夫更班輒
親行審視將至
蘆殿復號慟步行如初啟行時王以下齊集跪哭送
迎如前儀沿塗百里内文武官跪迎
靈駕於道右舉哀候過至宿次在正門外行三跪九叩
禮上食時隨衆行禮十四日禮部以是日丙
辰例不哭泣奏請勿詣
靈前不聽是日守
暫安奉殿並執事各官及守
孝陵
皇后陵寢不直班各官皆至淋河舉哀跪迎候過隨行
靈駕至奉安
梓宮於饗殿設
几筵是日遣大臣祗告
孝陵
皇后陵寢嗣後每日詣
几筵前奠獻三次王以下各官齊集舉哀行禮十五
日
聖祖仁皇帝奉
仁憲皇太后率妃等恭謁
孝陵行三跪九拜禮祭酒三爵每祭酒一拜興舉哀詣
皇后陵寢祭酒三爵每祭酒一拜興舉哀惟妃等行六
肅三跪三拜禮朝鮮國使臣進香於
饗殿致祭送往王以下各官咸齊集鳴贊官贊使臣行
三跪九叩禮讀文祭酒時遣王一人祭酒衆隨
行禮舉哀畢復贊使臣行二跪六叩禮畢各退
十六日扈從王以下各官恭謁
孝陵
皇后陵寢行三跪九叩禮興舉哀十七日行奉安致
祭禮陳金銀定三萬楮錢楮帛各三萬祭筵二
十五席羊七酒十有五尊
聖祖仁皇帝祭酒王以下各官齊集舉哀行禮如儀
十八日行遷奠禮儀仗全設王以下各官序立
饗殿右
聖祖仁皇帝祭酒三爵王以下各官隨行禮
梓宮出饗殿衆皆跪舉哀候過隨行至大門外分翼序
立公主福晉等及内府婦女豫往大門内琉璃
花門外分翼序立奉安
暫安奉殿内府官奉
册設
梓宮左奉
寶設
梓宮右
聖祖仁皇帝祭酒三爵衆隨行禮舉哀畢各退十九
日奉安
梓宮於
暫安奉殿
聖祖仁皇帝祭酒三爵王以下各官隨行禮舉哀奉安
梓宮時
聖祖仁皇帝躬親舉扶安設復哀慟祭酒三爵行三跪
九拜禮衆隨行禮舉哀畢各退是日遣大臣祗
告
孝陵
皇后陵寢
聖駕駐蹕近
陵所在竢修理殿工二十二日
親詣
暫安奉殿視封掩畢祭酒三爵哀慟良久乃還京設
暫安奉殿奉祀郎中一人員外郎二人讀祝官二人贊
禮郎四人筆帖式四人内務府關防筆帖式二
人凡應行文移用
孝陵奉祀關防内務府應行事宜用
孝陵修造關防皆不别給每旗設防禦二人皆以
皇后陵寢官員諳練者調補一半守護兵八十名附
孝陵總管統轄内務府郎中一人内管領一人尚茶正
尚膳正各一人其餘内監人等悉按
孝陵例設五月初五日内閣會翰林院詹事府恭擬
大行太皇太后尊諡曰
孝莊仁宣誠憲恭懿翊天啟聖文皇后議上令該衙門
擬撰册文八月十二日喀爾喀厄魯特因喪
事各進獻馬匹等物十月十六日
聖祖仁皇帝恭上
大行太皇太后尊諡前期四日
尊諡册寶啟行鴻臚寺官設黃案二於
太和門階上正中設采亭二於
太和門階下大學士二人奉香
册寶奉安案上一跪三叩降階立左旁禮部官豫奉絹
册寶陳於采亭内(不行禮)鴻臚寺官奏請
聖祖仁皇帝素服
御太和門禮部堂官恭導詣
册寶案左旁西嚮立大學士詣案前一跪三叩興奉
册寶陳采亭内仍一跪三叩興禮部堂官恭導由中階
降至階下正中南嚮立校尉舁行
册亭在前
寶亭在後御仗二對黃蓋前導執事各官隨後行竢
册寶亭出
午門禮部堂官奏禮成
聖祖仁皇帝還宮王以下各官在
午門外齊集候
册寶亭至跪候過興各退應隨往大臣官員(由各衙門奏請隨往)
隨
册寶亭出
長安左門各乘馬按旗行沿塗五十里以内各官
竢
册寶亭至跪迎候過興每日至宿次大學士等詣
册寶亭前一跪三叩恭奉
册寶奉安幄内案上一跪三叩退次日由案上奉請及
奉安采亭時均各行一跪三叩禮前期一日
遣大臣祗告
天
地
太廟後殿
奉先殿
社稷
聖祖仁皇帝先期起行王以下入八分公以上隨行(由宗)
(人府奏請隨往)至上
尊諡日
聖祖仁皇帝親詣行禮内鑾儀衞官設
太皇太后儀駕於
暫安奉殿大門外太常寺官點香燭供果品鴻臚寺官
設案一於階上正中又設案一於左旁守
陵官員在下馬牌處齊集候
册寶亭至跪候過隨行
册寶亭由中門入至階上左旁止
聖祖仁皇帝至大門外下馬内大臣侍衞在大門外序
立贊引官恭導由大門左門入至階上西嚮立
大學士等詣亭前一跪三叩奉
册寶設左旁案上典儀官贊執事官各共乃職贊引官
恭導
聖祖仁皇帝就拜位奏行三跪九拜禮興贊跪
聖祖仁皇帝跪贊進
册大學士詣左旁案前奉
册跪獻
聖祖仁皇帝受
册拱獻仍授大學士奉立次贊進
寶大學士詣左旁案前奉
寶跪獻
聖祖仁皇帝受
寶拱獻仍授大學士等同奉
册寶奉安正中案上各一跪三叩退贊宣
册宣
册官詣正中案前一跪三叩奉絹
册跪拜位左北嚮宣畢興奉
册立贊宣
寶宣
寶官詣正中案前一跪三叩奉絹
寶跪拜位右北嚮宣畢興各奉
册寶設正中案上行一跪三叩禮退贊引官奏跪拜興
聖祖仁皇帝行三跪九拜禮興次行致祭禮贊引官贊
行三跪九拜禮衆隨行禮畢典儀官贊行初獻
禮奉帛爵官奠獻訖讀祝官詣祝案前一跪三
叩奉祝文跪贊引官奏跪
聖祖仁皇帝跪衆皆跪贊讀祝讀祝官讀畢奉安於帛
匣内三叩退贊引官奏拜興
聖祖仁皇帝行三拜禮衆隨行禮典儀官贊行亞獻終
獻禮如前儀贊引官贊
聖祖仁皇帝行三跪九拜禮衆隨行禮畢典儀官贊恭
送祝帛詣燎位奉絹
册寶祝帛官各奉送詣燎位
聖祖仁皇帝至東旁立
册寶祝帛過復原位立燎半奏禮成大學士等奉香
册寶行
聖祖仁皇帝隨至
暫安奉殿内務府總管等恭奉安設畢贊引官恭導詣
拜位行一跪三拜禮畢
聖祖仁皇帝出還京其玉
册寶貯庫尊藏十九日行恭題
神主禮前期工部造成
神主至期滿漢大學士各一人皆朝服盥手詣香案前
跪上香畢一跪三叩興於
神主空點處用石靑填畢復行一跪三叩禮興各退
二十二日奉
孝莊文皇后神主升祔
太廟
奉先殿(詳見升祔儀)雍正二年
諭欽惟
孝莊文皇后躬備聖德天錫純禧誕育
世祖章皇帝瑞應昌期君臨萬國逮我
聖祖仁皇帝繼聖嗣統久道化成立萬世無疆之業皆
我
孝莊文皇后福德兼隆之所啟佑也康熙二十六年十
二月
慈馭升遐先期
面諭我
聖祖仁皇帝曰我身後之事特以囑汝
太宗文白王帝梓宮安奉已久卑不動尊此時未便合葬
若别起塋域未免勞民動衆究非合葬之義我心戀
汝父子不忍遠去務必於遵化安厝我心無憾矣再
四丁寧言言懇切我
聖祖仁皇帝涕泣受
命爰
命諸王大臣集議僉同於康熙二十七年四月安奉
梓宮於
孝陵之南爲
暫安奉殿迄今三十餘年矣朕惟禮經曰合葬非古也
先儒又云神靈有知無所不通是知合與不合惟義
所在今
昭陵安奉日久若於左右别起山陵䆒非合葬之義且
自
孝莊文皇后安奉以來我
聖祖仁皇帝歴數綿長海宇乂安子孫蕃衍
孝莊文皇后在天之靈極爲安妥
遺命諄諄
聖祖仁皇帝遵奉三十餘年今朕身任付託之重
山陵典禮理宜斟酌盡善以垂萬世者莫大於此著諸
王大臣九卿等會同確議具奏欽此遵
旨議準
暫安奉殿自
聖祖仁皇帝親受
孝莊文皇后遺命奉安三十餘年景運綿長子孫蕃衍
海宇乂安允爲佳兆稽考古禮無必當合葬之
文應卽
暫安奉殿營建地宮稱
昭西陵遣大臣二人同欽天監官前往相度繪圖進呈
御覽以
昭西陵距
昭陵甚遠與
孝東陵密邇
孝陵不同特建
碑亭擇吉動土於前期遣官祗告於
太廟
永陵
福陵
昭陵
孝陵
孝東陵又特撰文祗告
景陵詳陳
皇帝恪遵
聖曾祖母遺命仰體
皇考孝思營建告成擇於三年十二月初十日安葬
寶城地宮三年
世宗憲皇帝以議準卽
暫安奉殿爲
昭西陵擇吉奉移
孝莊文皇后梓宮奉安
地宮
世宗憲皇帝
孝敬憲皇后率
妃嬪詣
昭西陵行禮前期告祭禮畢
還京是年十二月
孝莊文皇后梓宮奉安
地宮前期三日遣官各一人祗告
天
地
太廟
社稷又遣官祗告
永陵
福陵
昭陵大葬日遣官祗告
孝陵
孝東陵
景陵屆吉時恭奉
梓宮登龍輴由隧道入
地宮安奉寶牀畢遂掩閉
元宮遣官各一人祭
后土
昌瑞山之神
孝惠章皇后大喪儀康熙五十六年十一月
仁憲皇太后不豫禮部内務府等衙門奏稱
皇太后疾大漸如有不諱請照
孝康章皇后大喪儀辦理奉
聖祖仁皇帝諭旨
孝康章皇后升遐時朕方十歲皆繫輔臣辦理典禮恐
有未備後見治仁孝皇后喪儀甚有條理如遇
皇太后大事若稍有簡略朕心何安爾等用心詳議舉
行當
仁憲皇太后不懌時
聖祖仁皇帝方患足疾不能步履仍御軟榻命内監舁
至
寧壽宮扶掖問安至十二月初六日
仁憲皇太后疾革
聖祖仁皇帝足疾愈甚仍舁至
寧壽宮西側殿酉刻
仁憲皇太后崩
聖祖仁皇帝擗踊哀號哭無停聲戌刻奉
梓宮於寧壽宮正殿設
几筵建丹旐於
寧壽門外之右命侍衞四人舁榻近
几筵前就榻成服截髮辮跪哭失聲祭酒三爵乃跪呼
聖母念臣足疾不能盡禮惟
聖母鑒之言畢大慟迷暈時
世宗憲皇帝及諸皇子皆侍左右惶遽失措
世宗憲皇帝急呼哭者止聲於是内外寂然少頃
聖祖仁皇帝始甦諸皇子内大臣環跪叩勸乃強舁榻
退至側殿
聖祖仁皇帝仍哀哭不止傳
旨朕事
聖母皇太后六十年慈孝無間前疾革朕坐榻省安
皇太后雖不能言猶能認視今朕雖患足疾艱於動履
得於榻上照常祭奠朕心庶得稍安爾等自夜逹旦
不可止哀内大臣侍衞分爲三班輪流舉哀八旗大
臣官員分爲四班按左右翼於王公後輪流舉哀宗
室覺羅漢大臣官員等亦輪流舉哀其寧壽宮宮女
内監等舉哀至明日朝奠後再止
皇子諸王大臣再四叩請
聖祖仁皇帝乃還蒼震門内以
延禧宮爲苫次
簡命貝子大臣恭理喪儀並除進爵大臣次日公主
福晉以下奉恩將軍恭人以上内府官員執事
人等妻皆成服王以下奉恩將軍以上民公侯
伯以下有頂帶官員以上内府官員執事人等
皆成服革退之宗室覺羅等亦準成服王以下
文武各官不嫁娶不作樂凡二十七日軍民人
等凡七日出兵將軍以下兵丁以上摘冠纓三
日專司
太廟
奉先殿祭
神殿執事内監男婦及出征軍營官兵家屬皆停給孝
服本人父母新喪兒女出痘暫免成服外藩公
主福晉等額駙王台吉等未除服内至者成服
除服後至者摘冠纓去耳環三日朝鮮國使臣
在京者亦給孝服免其齊集移文各省督撫提
鎮三司官員免其遣官進香告假四品以上官
員免來京叩謁每日儀駕陳設二次早晚上食
及日中奠饌筵皆
簡皇子數人輪流祭酒和碩福晉以下入八分公夫人
以上於
寧夀門東門外齊集内務府官妻於命婦之次齊集
(王福晉等乘馬命婦等步行皆自神武門進)王以下入八分公以上内
大臣侍衞滿漢大學士等於
寧夀門外齊集不入八分公民公侯伯以下滿漢文
武官員以上於
寧壽門西門外齊集内府官員於
寧壽門外西牆下齊集(皆由出東華門入)三日内皆在各齊
集處隨舉哀行禮三日後王公大小官員等每
日早齊集一次福晉以下命婦等於祭祀奉移
等日照常齊集三旗内府官員等妻每日一旗
輪流齊集頒
仁憲皇太后遺誥於直省及朝鮮國
誥到日各照例成服凡二十七日十六日行奉移啟
奠禮陳羊酒饌筵楮帛如數前期禮部奏呈儀
注請
簡皇子恭代行禮奉
聖祖仁皇帝諭旨此乃初祭朕雖艱於動履務必親詣
祭酒寧壽宮中復能得行禮乎從此永訣矣諸皇子
及大臣等勿拂朕意是日陳冠服遣
皇子恭代行禮
聖祖仁皇帝仍御軟榻詣
几筵前西旁跪於榻上舉哀設俎豆於
几筵前設饌筵於丹陛兩旁設祭文案於殿西檐下禮
部堂官奉祭文進
寧壽宮中門安設於西檐下案上内府官陳設祭品
畢讀祝官奉祭文跪恭代行禮之
皇子詣奠几前跪衆隨跪哀暫止讀祝畢舉哀祭
酒三爵每祭一叩
聖祖仁皇帝隨行三拜禮衆隨行禮舉哀徹饌筵王公
以下皆出讀祝官奉祭文禮部堂官前導出中
門送至燎所交内監接奉女官奉
仁憲皇太后冠服出
聖祖仁皇帝皆一一頂戴跪送至燎所遣公主祭酒三
爵
聖祖仁皇帝在内隨行三拜禮舉哀畢
還宮衆婦女咸至燎所隨行禮畢各退十七日奉移
梓宮於朝陽門外
殯宮暫行安奉王以下貝子以上年老者外藩親王台
吉年老者爲公主之子孫者於
協和門外東北齊集王以下奉恩將軍以上外藩
王以下台吉以上在
東華門外路口齊集左翼民公侯伯以下官員以
上在鐙市口齊集右翼民公侯伯以下官員以
上在紅廟大街口齊集奉移時
聖祖仁皇帝祭酒三爵攀號不已
梓宮啓行舁榻哭送出
寧壽門西門舉哀跪送
靈駕發仰望不見始止哀還苫次王以下各於齊集處
跪迎舉哀候過儀駕前列
徽號册寶奉安采亭校尉舁舉在黃蓋前行凡
仁憲皇太后御用器物均恭奉在儀駕兩旁隨行次
妃嬪等車(皆用靑幨帷)隨行次内府婦女一百八十人
乘馬隨行少間豹尾班隨行次王公大小官員
等按班隨行每過門橋遣内大臣祭酒公主和
碩福晉以下官員命婦以上豫至
殯宫二門外大門内序立王以下八旗大小官員皆於
大門外序立候
靈駕至跪迎舉哀恭奉
梓宮入
殯殿内府官陳
册寶於左右設
几筵
皇子祭酒三爵每祭行一叩禮衆隨行禮畢焚楮
錢丹旐各退奉移後
皇子等輪流祭酒每日照常三次設奠繹祭以内
務府總管命婦祭酒一月前儀駕日設二次滿
月後停止陳設(遇大祭日仍設)二十七日内内府官員
等妻在内舉哀内府官員在外舉哀百日内内
府官員及妻日以四十人二次輪流舉哀二
十一日行初祭禮儀駕全設陳羊酒饌筵祭物
各如數公主福晉以下入八分公夫人以上於
二門内不入八分公民公侯伯夫人以下官員
妻以上於内牆外序立王以下奉恩將軍以上
外藩王公台吉内大臣侍衞二品大臣以上於
二門外内府官於大臣後各序立禮部堂官奉
祭文陳設畢恭代行禮之
皇子跪衆隨跪讀文畢
皇子祭酒三爵每祭行一叩禮衆隨行禮舉哀興
徹饌畢讀祝官奉祭文至燎所
欽命親王福晉祭酒三爵衆婦女皆隨行禮畢各退
次日繹祭禮部工部内務府光禄寺官及内府
官員男婦等齊集内務府總管命婦祭酒舉哀
行禮是日奏準
梓宮照例漆飾二十六日奉
旨二十一二十二日朕本欲親詣致奠因二十七日欲
親往除服是以未去自二十三二十四日以後朕躬
較前少愈盡可前往諸皇子大臣屢次勸止倘朕今
可以去而不去他日回想豈非遺憾今朕親往將此
諭衆知之是日
聖祖仁皇帝詣
几筵前親奠上食祭酒舉哀二十七日行大祭禮王
以下文武官員外藩王台吉等公主福晉及大
臣命婦内務府官員及妻照前齊集陳設畢讀
祝官奉祭文跪進奠几
聖祖仁皇帝詣奠几前跪衆隨跪哀暫止讀文畢
聖祖仁皇帝舉哀祭酒三爵每祭行一拜禮衆隨行禮
舉哀興讀祝官奉祭文禮部堂官前引送燎所
齊集王以下皆出女官恭奉
仁憲皇太后冠服送燎所公主福晉以下婦女皆送至
燎所
欽命親王福晉祭酒衆隨行禮大門外齊集人等亦隨
行禮畢
聖祖仁皇帝於
几筵前拜跪除服衆於是日皆除服次日繹祭如前
繹祭儀二十九日行歲暮致祭禮陳金銀定
五萬楮錢楮帛各五萬饌筵三十一席羊九酒
十有五尊和碩親王以下奉恩將軍以上民公
侯伯以下文武三品官以上公主和碩福晉以
下奉恩將軍恭人以上民公侯伯夫人以下子
夫人以上齊集舉哀行禮與大祭同五十七
年元日王以下内外輟哭一日初五日
聖祖仁皇帝親詣
几筵前行周月致祭禮陳羊酒祭筵祭物如數齊集舉
哀祭酒行禮如儀期年以前每周月致祭同
二月二十一日
聖祖仁皇帝親詣
几筵前行淸明致祭禮陳羊酒饌筵如數是日不焚楮
帛進掛楮錢寶花(卽佛朵一座)衆齊集行禮如儀
三月十二日恭上
仁憲皇太后尊諡曰
孝惠仁憲端懿純德順天翼聖章皇后前期遣官各一
人祇告
天
地
太廟後殿
奉先殿
社稷前期一日早内務府官於
殯殿
几筵前設
册案於香案之左
寶案於香案之右鴻臚寺官於
太和門階上正中并設
册案於左
寶案於右鑾儀衞官於
太和門階下正中設采亭二
册亭在前
寶亭在後内閣禮部官豫奉絹
册寶奉安各亭内奉
册寶官及執事官在
太和門階下左旁齊集大學士二人自内閣奉香
册寶由中階升設各案上行一跪三叩禮興
聖祖仁皇帝以足疾不能
躬閱奉
册寶官至
册寶案前行一跪三叩禮興奉
册寶由中階降安設各亭内行一跪三叩禮興校尉舁
亭黃蓋御仗前導奉
册寶官執事官隨行自
午門中門出王以下滿漢文武四品官以上於
午門前齊集候
册寶亭至皆跪候過興奉
册寶官執事官隨采亭至
長安左門外乘馬隨行至
殯宮圍牆外下馬步隨由大門中門入至二門外黃蓋
御仗采亭止禮部内府官奉絹
册寶豫安各案上奉
册寶官至采亭前行一跪三叩禮興恭奉香
册寶禮部堂官前導奉
册官在東奉
寶官在西由甬道兩旁進至
几筵前安設各案上行一跪三叩禮興内府官恭奉金
册寶出貯藏内庫是日
仁憲皇太后儀駕全設
几筵前陳設香燭果品如儀王以下入八分公以上内
大臣侍衞滿漢大學士於大門内民公侯伯以
下滿漢文武四品官以上於大門外按翼序立
贊引官引承祭
皇子自西角門入至
殯殿外北嚮立典儀官贊執事官各共乃職贊引官贊
跪叩興
皇子行三跪九叩禮興贊引官導
皇子由西門入至中門閾内立贊跪
皇子跪贊進
册奉
册官至
册案前恭奉香
册跪獻
皇子接
册恭獻畢仍授奉
册官跪受興奉設案上一跪三叩退贊進
寶奉
寶官至
寶案前恭奉香
寶跪獻
皇子接
寶恭獻畢仍授奉
寶官跪受興奉設案上一跪三叩退典儀官贊宣
册宣
册官至
册案前跪奉絹
册宣畢贊宣
寶宣
寶官至
寶案前跪奉絹
寶宣畢同設各匣内行一跪三叩禮退贊引官導
皇子仍由西門出至原位立贊引官贊跪叩興
皇子行三跪九叩禮興次行奠獻讀祝致祭禮如
儀奠獻皆用内監禮成恭奉祝帛絹
册寶送燎所焚燎十五日
聖祖仁皇帝親詣
几筵前行百日致祭禮陳羊酒祭筵楮帛各如數王以
下外藩王等及公主福晉以下大臣命婦以上
齊集舉哀讀文致祭如大祭儀是日
諭不送
梓宮之人亦竢四月初七日後始行剃頭欽此二十
一日行啟奠禮陳羊酒祭筵楮帛如數王以下
子以上並内府官員公主福晉以下子夫人以
上並内府官員妻齊集舉哀讀文致祭儀與大
祭同二十三日恭移
梓宮於
孝東陵時值
聖躬初愈欲親往送諸王大臣等奏請勉抑哀情保護
聖躬停止親詣不允再四敦勸有
旨勿復陳奏順天府耆民數百人合辭泣懇乃勉從衆
請啟送日仍
親詣
殯宮於
梓宮前祭酒舉哀至時
皇子内大臣跪勸扶出至
殯宮門外跪候
梓宮過至登大昇轝猶從别道步至百步外跪候
靈駕過時攀戀哀慕卽舁轝夫校不忍仰視竢
靈駕漸遠始乘輿還宮是日王公以下奉恩將軍以上
外藩王台吉等於土城關外齊集民公侯伯以
下滿漢文武有頂帶官員以上於八里莊兩旁
齊集内大臣侍衞等於
殯宮大門外齊集内府官員執事人等於内大臣侍衞
後齊集内監等於大門外兩旁齊集公主福晉
以下入八分公夫人以上於
殯宮二門内齊集不入八分公民公侯伯夫人以下男
夫人以上於二門外齊集内府官員妻於大臣
命婦後齊集於奉移時跪送舉哀候過
梓宮登大升轝禮部堂官祭轝行禮
靈駕發校尉陳儀駕於馬上前列
册寶黃輿在黃蓋後行
靈駕左右每班内監各十人隨從步行次
寧壽宮宮女車隨行次内務府婦女六十人乘馬隨行
次掌儀司内監十有五人乘馬隨行次豹尾班
侍衞三十人隨行離豹尾班數武王公大小官
員等乘馬隨行每過門橋遣内大臣二人輪流
祭酒不往送之王公大小官員於各齊集處舉
哀跪送候
靈駕過各退往送王公大臣官員於跪迎處候過乘馬
隨行至第七班從别路豫往
蘆殿網城北門外序立候
靈駕至跪舉哀候過由黃幔城兩旁繞至大門外序立
儀駕設門前
靈駕奉安畢陳
册寶列於左右乃夕奠
皇子祭酒三爵每祭一叩衆皆隨行禮舉哀畢各
退次日早陳設儀駕衆照常齊集奉移時
皇子祭酒三爵衆隨行禮舉哀
靈駕發王公各官於幔城大門外排跪舉哀候過分兩
翼在後步行竢舁校更班後照常乘馬隨行每
至宿次復跪迎安奉如前儀沿塗五十里内地
方官於路右百步外跪迎舉哀候過隨至宿次
幔城大門外行三跪九叩禮奠獻時於右翼班
末隨舉哀行禮至日
三陵除直班官員外咸至興龍口之外舉哀跪迎
靈駕至暫安奉於
饗殿設
几筵陳
册寶於左右奠獻舉哀畢各退是日遣官各一人祗告
暫安奉殿
孝陵
孝誠仁皇后陵寢並遣官祗告
孝陵后土
昌瑞山神每日照常三次上食
寧壽宮宮女及内府婦女照常齊集舉哀四月初五
日行安奉遣奠禮陳羊酒祭筵楮帛如數王以
下齊集舉哀致祭行禮如常儀初七日奉安
梓宮於寶城地宮前期三日遣官各一人祗告
天
地
太廟
社稷至日送往王以下各官於大門外按翼序立奉
移
梓宮時
皇子祭酒三爵衆隨行禮公主福晉以下婦女等
豫至
寶城蘆殿前甬道東序立竢
梓宮至跪迎舉哀
梓宮升龍輴陳
册寶於兩旁
皇子祭酒三爵衆皆隨舉哀行禮是日儀駕皆焚
訖至時
皇子祭酒三爵移龍輴由隧道入
地宮安奉寶牀陳
册寶於左右石几掩閉
元宮
皇子祭酒三爵舉哀衆隨行禮畢卒哭各退是日
遣官祭
孝陵后土
昌瑞山神是日以
孝惠章皇后奉安
地宮禮成遣官祗告
暫安奉殿
孝陵並告
孝誠仁皇后陵寢中元遣
皇子詣
孝東陵行禮如儀十二月初二日行恭題
神主禮遣滿漢大學士各一人朝服盥手詣香案前跪
上香畢同行一跪三叩禮興於
神主空點處填石靑畢復行一跪三叩禮退初五日
聖祖仁皇帝親詣
孝東陵行期年致祭禮十六日奉
孝惠章皇后神主升祔
太廟(詳見升祔儀)
孝恭仁皇后大喪儀雍正元年五月
仁壽皇太后不豫
世宗憲皇帝親侍湯藥至二十三日
仁壽皇太后崩
世宗憲皇帝擗踊號慟呼天搶地哭無停聲水漿不御
戌時恭奉
梓宫奉安
寧壽宮正殿設
几筵建丹旐於
寧壽門外之右設奠舉哀於蒼震門内設倚廬以居
簡命王大臣恭理喪儀並除進爵大臣乃成服
世宗憲皇帝截髮辮成服及諸子王貝勒貝子咸截髮
辮成服
皇子孫輩咸成服
孝敬憲皇后率
貴妃
妃嬪宮人等皆成服王以下奉恩將軍以上民公
侯伯以下有頂帶官員以上咸成服公主福晉
以下鄕君奉恩將軍恭人以上民公侯伯一品
夫人以下男夫人以上内府三旗官員等妻咸
成服罷斥宗室覺羅亦準成服
太廟
奉先殿祭
神殿執事内監男婦及出征軍營官兵家屬漢官命婦
皆停給孝服本人父母新喪及兒女出痘暫免
成服外藩公主福晉等額駙王台吉等在制内
至京者令成服除服後至京者男摘冠纓女去
首飾三日軍前將軍以下兵丁以上文到之日
爲始摘冠纓三日移文各省督撫提鎮官員停
其遣官進香回籍四品以上官免其來京叩謁
梓宮二十四日行朝奠禮日中奠饌筵晡時夕奠王
以下官員公主福晉以下命婦等咸齊集隨班
行禮初喪三日内每日哭臨二次公主福晉以
下鄕君入八分公夫人以上於
寧壽門内西旁不入八分公民公侯伯一品夫人以
下侍郎男夫人以上於
寧壽門東門外内府官員等妻於命婦後齊集王以
下入八分公以上内大臣侍衞滿漢大學士
仁壽皇太后婣戚人等在
寧壽門外不入八分公民公侯伯以下滿漢文武官
員以上於
寧壽門西門外内府官員於
寧壽門外西牆下哭臨第四日王公大臣等以上
公主福晉以下男夫人以上皆每日早齊集一
次至祭祀奉移等日仍照常齊集内府三旗官
員等妻日以一旗輪流齊集王以下文武官員
百日内不作樂不嫁娶軍民人等摘纓除首飾
不作樂不嫁娶凡二十七日次日頒
仁壽皇太后遺誥於天下停止開讀禮部堂司官至内
閣領取刊刻差官送往直省及朝鮮國自
誥到之日爲始照例成服二十七日而除是日
諭理藩院
皇妣天性仁慈衆所共知今
皇妣大事外藩公主郡主等蒙古王公台吉等聞之自
必速來伊等感戴
皇考
皇妣深恩竭誠來謁固所當然但時值炎暑蒙古内未
出痘者甚多塗間急行人馬衝暑到京或致有傷則
重違
皇考
皇妣之聖心朕有所不忍將此傳諭諸蒙古各旗伊等
斷不可來前者
皇考大事朕曾諭蒙古諸藩令於八月杪恭謁
山陵目前正值炎暑著停止前來蒙古王内除未出痘
者不必來外應來者於八月杪來京伊等旗下地方
亦屬緊要不可疎防來時或扎薩克或協理旗務台
吉必畱一人辦事至公主郡主等有必欲來者亦不
必急迫從容前來欽此又奉
旨天甚炎暑年邁者六十五歲以上但於朝奠齊集一
次六十五歲以下有疾病不能者亦著齊集一次
二十五日行奉移致祭禮陳羊酒祭筵楮帛如
數陳冠服王公百官咸齊集設俎豆於
几筵前列饌筵於丹陛兩旁設祭文案於西檐下是日
早禮部堂官奉祭文由
寧壽宮中門入恭設於西檐下案上至時
世宗憲皇帝詣
几筵獻茶上食畢進奠几讀祝官奉祭文跪
世宗憲皇帝於奠几前跪衆各於齊集處跪哀暫止讀
文畢舉哀祭酒三爵每祭行一拜禮衆隨行禮
舉哀徹饌王以下大臣官員以上皆出讀祝官
恭奉祭文禮部堂官前導送至燎所交掌儀司
首領内監奉立東側禮部堂官及讀祝官退女
官舉冠服送燎所大臣命婦官員等妻咸送至
燎位
欽命王福晉祭酒三爵每祭一叩衆隨行禮興舉哀畢
各退二十六日恭移
梓宮奉安於
壽皇殿
世宗憲皇帝祭酒行禮
梓宮啓行舉哀跪送儀駕全設恭奉
徽號册寶陳采亭内前列凡
仁壽皇太后服御器用令内侍恭奉前行由
東華門出進景山東門諸王大臣宗室文武官員
按翼齊集跪舉哀候過隨行漢大臣官員等豫
至騎河樓齊集候
靈駕至跪迎舉哀候過隨行内大臣大學士等於景山
東門内尚書侍郎等於景山東門外序立舉哀
孝敬憲皇后率
貴妃
妃嬪等豫往祗候於
壽皇殿後左旁
世宗憲皇帝豫由神武門出祗候於
壽皇殿大門外候
靈駕至舉哀跪迎奉安
梓宮於殿内設
几筵
世宗憲皇帝祭酒行禮衆隨行禮畢諸王百官懇請
還宮
世宗憲皇帝乃於順貞門内設倚廬以居日親奠獻是
日
諭禮部恭上
大行皇太后尊諡二十七日諸王大臣等疏稱時當
盛暑請間兩三日
躬親奠獻奉
旨朕念
皇妣誕育渺躬慈恩罔極今初成服間日一詣朕實難
安按之典禮三次設奠皆宜躬親今止恭詣一次已
勉從諸臣所請每日淸晨哭奠盡哀方得少展思慕
父母之心不如是朕不能忍反於朕躬無益諸王大臣
當諒朕此意勿得再奏六月初五日行初祭禮陳
羊酒饌筵楮帛如數
世宗憲皇帝親行奠獻儀與奉移致祭禮同次日繹
祭陳羊酒饌筵楮帛如數致祭行禮如儀是日
奏準
梓宫照例漆飾四十九次十九日行大祭禮陳設禮
儀與初祭同是日滿二十七日
世宗憲皇帝除服衆皆除服次日繹祭陳設禮儀與
前繹祭同二十三日行周月致祭禮陳羊酒
祭筵楮帛如數儀與奉移致祭禮同(凡周月祭儀同)
七月十五日行中元致祭禮陳金銀定十萬楮
錢七萬畫段萬端楮帛二萬端饌筵二十一席
羊九酒九尊
世宗憲皇帝親行奠獻儀與周月祭同八月十二日
恭上
仁壽皇太后尊諡曰
孝恭宣惠温肅定裕贊天承聖仁皇后前期一日遣
官祗告
天
地
太廟後殿
奉先殿
社稷
聖祖仁皇帝几筵恭上
尊諡日儀駕全設於
壽皇殿大門外一應禮儀均與恭上
聖祖仁皇帝尊諡禮同
世宗憲皇帝奉
册寶執事各官及齊集王公官員咸素服禮成次日
頒詔天下十七日行祖奠禮
世宗憲皇帝親詣行禮讀文致祭與前奉移
殯宮祗告禮同十八日恭移
孝恭仁皇后梓宮至
景陵前期三日遣官各一人祗告
天
地
太廟
社稷前期一日遣官各一人祗告
景陵后土
昌瑞山神沿塗分定五程每宿次搭蓋
蘆殿是日
世宗憲皇帝詣
梓宮前祭酒舉哀跪視
梓宮登大昇轝步從至景山東門外王以下滿漢一品
大臣及内府官員等於
壽皇殿大門外二三品滿漢大臣於景山東門外四品
以下有頂帶官員以上於城外關廂各按翼齊
集公主近支王公福晉等於
壽皇殿内齊集諸王福晉以下一品夫人以上於
壽皇殿大門内西牆三旗大臣夫人内府官員等妻於
壽皇殿大門外西牆下齊集各隨班行禮舉哀跪送
靈駕發内府婦女六十人乘馬隨後行每班以内監十
人近兩旁輪流步行恭理喪儀王公大臣内務
府工部鑾儀衞堂官
欽命近前王公及
仁壽皇太后婣戚在
靈駕左右隨行不送往之王公大小官員各退其隨送
王公大臣官員各按次乘馬隨行每過門橋遣
内大臣祭酒三爵焚楮錢
世宗憲皇帝由地安門出東直門豫至宿次
蘆殿祗候王公大小官員等在黃布幔城北門外按
翼序立
靈駕至舉哀跪迎奉安
蘆殿行夕奠禮次日早陳設儀駕行朝奠禮跪送
靈駕發
世宗憲皇帝仍先詣
蘆殿祗候行夕奠禮在塗及至
山陵禮亦如之沿塗五十里内地方文武官咸於路
右百步外跪迎舉哀候過至宿次在黃幔城外
行三跪九叩禮奠獻時文官在左翼正藍旗末
武官在右翼鑲藍旗末隨班舉哀行禮二十
四日
世宗憲皇帝謁
暫安奉殿
孝陵
孝東陵祭酒行禮舉哀畢遂詣
景陵祭酒行禮舉哀畢乃出至黃幄内祗候凡守護
三陵官員同
景陵大臣官員皆出興龍口之外排班跪迎舉哀候過
隨行
靈駕至
世宗憲皇帝跪迎於碑亭前步從入
饗殿之左蘆殿内安奉設
几筵内府官奉
册寶陳於
几筵左右
世宗憲皇帝祭酒行禮舉哀畢傳
諭曰
皇太后素性謙謹事
聖祖仁皇帝數十年未常少懈今暫安奉
仁壽皇太后梓宮於蘆殿
饗殿内見奉
聖祖仁皇帝梓宮
仁壽皇太后前一應供獻及祭文不可由中門出入皆
應於西門行走以仰體我
皇妣謙沖至意是日遣官各一人以
孝恭仁皇后梓宮至
陵祗告
暫安奉殿
孝陵
孝東陵
聖祖仁皇帝几筵二十五日行安奉致祭禮儀駕全
設陳羊酒饌筵楮帛如數王以下官員外藩王
台吉等及守
陵大臣官員内監執事人及大臣命婦官員執事人等
之妻咸齊集
世宗憲皇帝先詣
聖祖仁皇帝几筵前奠獻畢詣
孝恭仁皇后几筵前讀文致祭行禮舉哀齊集王以下
各官皆隨行禮舉哀二十七日行百日致祭
禮陳羊酒饌筵楮帛如數儀與安奉致祭禮同
二十九日行奉移遷奠禮九月初一日行奉
安
寶城入地宮禮行恭題
神主禮題畢行虞祭禮恭奉
神主回京沿塗行朝夕奠禮一應大典並載
聖祖仁皇帝大喪儀九月初四日奉
聖祖仁皇帝神主
孝恭仁皇后神主升祔
太廟
孝誠仁皇后
孝昭仁皇后
孝懿仁皇后神主同日升祔(見升祔儀)雍正二年五月二
十三日
孝恭仁皇后期年遣官詣
景陵致祭行禮
聖祖仁皇帝服闋
世宗憲皇帝以
孝恭仁皇后服制未滿仍齋居
養心殿素服涖事總理事務王大臣等奏稱
聖祖仁皇帝服制已滿祫祭
太廟禮成允宜遵照古制舉行
國家吉禮伏祈
聖駕御乾淸宮統理庶政至
宮内一應齋戒之處均按吉禮舉行奉
旨國家大禮
皇考
皇妣雖有輕重之别而朕之私衷則不容分視外邊吉
禮令照國家典制舉行已有諭旨朕於宮中務期獨
盡人子之禮況今二十七月並非勉強從事沽取孝
名以爲觀美秪求朕心之安耳禮盡則朕心自安朕
意已定諸王大臣毋得再奏
欽定大淸會典則例卷八十七
