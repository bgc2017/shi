欽定大淸會典則例卷一百七十九
步軍統領
一建置順治元年設提督九門步軍統領步軍
翼尉步軍協尉步軍尉等官鑄給步軍統領印
信統轄八旗步軍營步軍領催步軍是年建
廵捕南此二營設參將二人遊擊二人把總十
人以兵部主事一人督之又設筆帖式四人
十四年建廵捕中營設參將一人遊擊一人
把總五人康熙三十年
命步軍統領兼管廵捕三營換給提督九門步軍廵捕
三營印信是年奏準增設守備十五人千總
六人把總三人又設南營
暢春園守備一人把總一人中營
南苑牆守備一人千總一人把總二人又增設
筆帖式四人五十一年增設
暢春園守備一人把總一人又增設
静明園把總一人六十一年設員外郎一人
雍正元年增設
圓明園守備一人千總一人把總一人八年增
設員外郎一人主事二人十二年建步軍統
領衙署於京畿道衚衕三營增設千總七人把
總六人十三年增設司務一人筆帖式四人
一門禁順治初年定
午門外朝會坐班行禮處各官隨從交該旗委出
之驍騎校並管守朝房之步軍尉槩行驅逐倘
有容留將驍騎校步軍尉及從役之本主皆罰
俸一月又定每月逢五常朝日由禮部咨兵
部轉行本衙門於黎明啟正陽門又定恭遇
御門聽政日城外居住官員應早入者由兵部行文
於曉鐘後啟正陽門又定遇
壇
廟祭祀日期内外城陪祀各官有應早入城出城者均
由太常寺先期咨兵部轉行於五鼔後啟門内
務府衙門遇有祭祀出城取水豫期行文或早
啟或遲閉其餘各部院八旗有應早啟城門出
入者均豫具印文移咨兵部覈明應行者轉行
本衙門啟門放行如無兵部印文槩不準啟
又定凡遇朝會之期本衙門委步軍協尉四人
副尉四人步軍尉十有六人步軍酌量差撥在
午門外
大淸門内
御道兩旁禁止喧譁又於
長安左右門外每門委捕盜步軍尉二人阻逐閒
人康熙三十一年定凡遇
行幸駐蹕
暢春園城内各衙門按日前往奏事傳知西直門
德勝門西便門駐蹕
南苑傳知正陽永定等門均酌量早啟遲閉其平
常行人仍於黎明時放行三十八年議準正
陽門城門領驍騎等皆由八旗充補毋庸議調
其崇文等八門城門領城門吏千總若令各按
本翼調門看守管轄不致瞻徇於門務有益應
將鑲黃正藍二門城門領城門吏千總等即對
調看守其正白鑲白二門正黃鑲藍二門正紅
鑲紅二門城門領城門吏千總等亦令照此對
調看守其兵丁等仍按各旗留門看守雍正
四年奉
旨步軍統領衙門及正陽西直二門各給陰文合符一
扇傳諭步軍統領如遇夜有奉旨差遣及緊急軍務
應即時啟門者正陽西直二門竢大内持出陽文合
符至門該城門領將該門之陰文合符照驗明白即
行啟門仍報知統領其餘各門遇陽文合符至門該
城門領即報統領親齎陰文合符至門與陽文合符
照驗啟門於次日具奏平時啟閉仍遵例行七年
奉
旨大清天安端門此三門向繫步軍營看守若調用護
軍八旗護軍校護軍等是否足敷差遣令護軍統領
等酌議具奏欽此遵
旨議準上三旗看守之處甚多下五旗參領護軍校護
軍惟有看守
紫禁城之責請將
大淸門
天安門
端門每門委下五旗護軍參領一人護軍校二人
副護軍校二人護軍十有六人看守其灑埽仍
令步軍營管理乾隆十二年議準
車駕廵幸有叩
閽人在步軍營管轄之内者該管步軍尉罰俸六
月協尉罰俸二月該汛步軍鞭八十若在
御路稍遠在步軍營管轄之外者步軍尉罰俸三
月步軍協尉罰俸一月步軍鞭四十又定凡
遇
駕宿齋宫統領於附近城門内直宿翼尉一人協尉
副尉四人於
壇内直宿外垣以内設八旗步軍汛二十四處步軍尉
十六人每汛領催一人步軍六人竟夕巡邏三
營參將遊擊各一人在要路防守外垣外三營
共設汛四十處每汛步兵四人每十汛千把總
各一人徹夜巡邏守備二人往來稽察又定
乘輿經過在大城内各街道由統領率屬督領步軍
修墊埽除若大城外屬京汛所轄之街道由統
領率八旗步軍及三營官兵修墊埽除如遇橋
梁有應行修理者即行大興宛平二縣搭蓋修
理
一守衛
皇城内各處汛守分旗畫界鑲黃旗滿洲地方
在
紫禁城北東自地安門箭亭皇城牆起西至地安
門甬路分中接正黃旗界北自火藥局皇城牆
起南至三眼井接正白旗界中設步軍尉二人
(後各旗同)分汛十每汛設步軍十有二人(後各旗同)柵闌
十有八座每座設步軍三人(後各旗同)景山後管理
街道灑水兼管河道步軍尉一人(後各旗步軍尉職掌同)
步軍百二十人(後各旗步軍人數同)正白旗滿洲地方在
紫禁城東北東自内府庫東口東牆起西至景山
東牆止北自三眼井起南至銀牐風神廟接鑲
白旗界分汛十有一栅闌十景山東門設步軍
尉步軍如前鑲白旗滿洲地方在
紫禁城東東自騎河樓東牆起西至北池子止北
自宣仁廟起南至北池子南口並望恩橋北接
正藍旗界分汛十栅闌十有三北池子街設步
軍尉步軍如前正藍旗滿洲地方在
紫禁城東南東自東安門東皇城牆起西至南池
子街止北自北池子街並望恩橋起南至蒼蒲
河皇城牆止分汛十有一栅闌九南池子口設
步軍尉步軍如前正黃旗滿洲地方在
紫禁城北東自地安門甬路分中起西至西十庫
止北自侍衞教場皇城牆起南至
弘仁寺分中接正紅旗界分汛十有二栅闌十有
六内十座各設步軍三人餘六座即附近汛兼
管地安門内設步軍尉步軍如前正紅旗滿
洲地方在
紫禁城西北東自景山西門起西至西安門皇城
牆止北自
弘仁寺分中起南至西安門甬路分中接鑲紅旗
界分汛十有二栅闌十有七内十一座各設步
軍三人餘附近汛兼管景山西門設步軍尉步
軍如前鑲紅旗滿洲地方在
紫禁城西東自大高殿門分中接正紅旗界起西
至西安門皇城牆止北自西安門甬路分中起
南至大石槽皇城牆止分汛十有二柵闌二十
四内一座即附近汛兼管光明殿後設步軍尉
步軍如前鑲藍旗滿洲地方在
紫禁城西南東自西華門起西至西苑門止北自
慎刑司接鑲黃旗界起南至南府皇城牆止分
汛十有二栅闌九内三座即附近汛兼管西華
門外設步軍尉步軍如前以上八旗均按該管
地方遠近界址防守稽察夜則巡更擊柝每汛
設立更籌自初更起上下汛往來傳送至黎明
乃止
皇城外大城内各處汛守分旗畫界鑲黃旗滿洲
地方在大城北(蒙古旗同)東自新橋起西至舊鼓樓
大街接正黃旗界北自安定門城根起南至紅
廟後接正白旗界中設步軍尉五人(後滿洲各旗同)分
汛五十三每汛步軍十有二人(後各旗步軍人數同)柵闌
九十四座每座步軍三人(後各旗同)激筩十有三(後各)
(滿洲旗同)蒙古旗地方東自東直門北小街口接本
旗漢軍界起西至新橋西接本旗滿洲界北自
北城根接本旗滿洲界起南至汪家衚衕西口
接正白旗界中設步軍尉二人(後蒙古漢軍各旗同)分汛
二十二栅闌二十九激筩四(後蒙古漢軍各旗同)漢軍旗
地方在大城東北東自東直門城根起西至新
橋東接本旗蒙古界北自角樓迤西接本旗滿
洲界起南至南水關接正白旗界分汛十有七
栅闌二十七正白旗滿洲地方在大城東(蒙古)
(漢軍旗同)東自朝陽門北城根起西至地安門大街
分中接鑲黃正黃旗界北自汪家衚衕西口起
南至大市街接本旗蒙古界分汛五十一栅闌
九十蒙古旗地方東自拐棒衚衕東口接鑲白
旗界起西至皇城牆止北至兵馬司衚衕接本
旗滿洲界起南至報房衚衕接鑲白旗界分汛
二十栅闌三十五漢軍旗地方東自朝陽門城
根起西至雞鵝市接本旗滿洲界南自南小街
口接鑲白旗界起北至何家口接本旗滿洲界
分汛十有四栅闌三十一鑲白旗滿洲地方
在大城東(蒙古旗同)東自東城根起西至皇城牆止
北自炒麪衚衕西口接正白旗界起南至金魚
衚衕東口接本旗漢軍界分汛四十六栅闌八
十蒙古旗地方東自城根中心臺起西至東安
門止北自小石槽衚衕接本旗滿洲界起南至
小街口接本旗漢軍界分汛十有三栅闌三十
五漢軍旗地方在大城東南東自東城根起西
至王府大街院府衚衕口止北自金魚衚衕東
口起南至就日坊三條衚衕接正藍旗界分汛
十有二栅闌十有八正藍旗滿洲地方在大
城南(蒙古漢軍旗同)東自城根起西至皇城牆轉西至
長安左門止北自三條衚衕起南至小報房衚衕
西口接本旗蒙古界分汛四十五栅闌八十七
蒙古旗地方東自城根起西至敷文坊東口接
本旗漢軍界北自小報房衚衕起南至城根止
分汛十有九栅闌四十五漢軍旗地方東自敷
文坊東口起西至碁盤街分中接鑲紅旗界北
自兵部街北口接本旗滿洲界南至城根止分
汛十有五栅闌十有五正黃旗滿洲地方在
大城北北自德勝門城根起南至皇城牆西北
角止東自地安門分中接鑲黃旗界起西至水
關橋止分汛五十五(内一汛止設步軍五人)栅闌九十一
内三座繫附近汛兵兼管激筩十有五蒙古旗
地方在大城西北(漢軍旗同)北自北城根起南至官
園口止東自橫橋起西至西直門止分汛十有
八栅闌三十内二座繫附近汛兵兼管漢軍旗
地方北自北城根起南至臭皮衚衕接正紅旗
界東自水關接本旗滿洲界起西至橫橋接本
旗蒙古界分汛十有八栅闌四十一内一座繫
附近汛兵兼管正紅旗滿洲地方在大城西
(蒙古漢軍旗同)北自臭皮衚衕起南至丁字街止東自
大市街分中起西至馬石橋接本旗蒙古界分
汛三十八栅闌七十九内六座繫附近汛兵兼
管激筩十有四蒙古旗地方北自朝天宫前起
南至武衣庫衚衕止東自馬石橋起西至阜城
門止分汛十有四栅闌三十六内六座繫附近
汛兵兼管漢軍旗地方北自倉夾道北柵闌起
南至西安門分中止東自皇城牆起西至大市
街分中接本旗滿洲界分汛十柵闌十有四
鑲紅旗滿洲地方在大城西南北自按院衚衕
起南至南城根止東自瞻雲坊分中起西至西
城根止分汛四十八柵闌九十六内十一座繫
附近汛兵兼管激筩十有四蒙古旗地方在大
城南(漢軍旗同)北自絨線衚衕接本旗滿洲界起南
至宣武門止東自六部口起西至大濠止分汛
十有三柵闌二十三内二座繫附近汛兵兼管
漢軍旗地方北自刑部門分中起南至南城根
止東自碁盤街分中起西至六部口接本旗蒙
古界分汛十柵闌三十九内七座繫附近汛兵
兼管鑲藍旗滿洲地方在大城西(蒙古旗同)北自
丁自街接正紅旗界起南至瞻雲坊接鑲紅旗
界止東自皇城牆起西至河漕沿止分汛五十
栅闌九十七内六座繫附近汛兵兼管蒙古旗
地方北自武衣庫衚衕接正紅旗界起南至按
院衚衕止東自河漕沿起西至西城根止分汛
十有五柵闌二十四内四座繫附近汛兵兼管
漢軍旗地方在大城南北自灰厰接本旗滿洲
界起南至刑部門分中接鑲紅旗界止東自
長安右門起西至瞻雲坊接本旗滿洲界分汛十
柵闌三十四内三座繫附近汛兵兼管以上二
十四旗均按該管地方遠近界址防守稽察夜
則廵更擊柝每汛設更籌自初更起上下汛往
來傳送黎明乃止大城外三營分管地界東
三汛北營外西一守備汛内所轄至大王莊觀
音堂止中營外正東守備汛内所轄至雙橋止
外東南守備汛内所轄至北鹿司村止均接通
州界南二汛中營外正南守備汛内所轄至
南苑北牆止南營外南二守備汛内所轄至西紅
門三官廟止均接舊州營界西二汛南營外南
三守備汛内所轄至大井村止外南一守備汛
内所轄至田村府君廟止均接拱極營界北二
汛北營外正北守備汛内所轄至淸河利水橋
河沿止接鞏華營界又外東北守備汛内所轄
至羊房村止接沙河汛界以上各汛統以南北
中三營參將各一人中營所屬馬兵汛五十四
步兵汛五十五柵闌百九十三鳥槍百激筩五
南營所屬馬兵汛六十二步兵汛八十二柵闌
百四十五鳥槍百激筩十有一北營所屬馬兵
汛四十九步兵汛四十柵闌百有二鳥槍百激
筩八
圓明園三汛界址東自劉村五道廟起西至京山
口與宛平縣接界南自黃莊馬兵汛路北起北
至樹村中營後街與昌平州接界捕盜步軍
尉每旗五人以滿洲旗地方分為三分令滿洲
捕盜步軍尉三人分管其蒙古漢軍地方令蒙
古漢軍之捕盜步軍尉管轄以專責成南城外
地方遇有失火之事統領即率所屬弁兵啟城
門往救左右步軍翼尉率弁兵於城門防守仍
報兵部存案康熙三十一年定凡遇
聖駕行幸
皇城内外緊要地方增置堆撥每旗增步軍協尉
一人直宿其巡察堆撥柵闌弁兵及捕盜步軍
尉等亦嚴加巡防至正陽崇文宣武三門外巡
捕營參將遊擊各率該管守備千把總坐班看
守再將八旗步軍編設二十堆撥增置於營兵
堆撥兩間處夜間傳籌委步軍尉十有六人更
番管轄協尉四人輪流稽察其餘各門外守備
在各該門外坐班千把等在關廂坐班十六門
城門領等均令近堆直宿各嚴守衞竢
聖駕回鑾徹回又定
聖駕恭謁
陵寢奏委步軍翼尉協尉筆帖式各一人捕盜步軍尉
八人守備千把總各一人健步官十人番役捕
役各四名捕盜步軍二十八名馬兵八名隨往
如
聖駕出哨奏委翼尉筆帖式各一人協尉二人捕盜步
軍尉八人守備千把總各一人健步官十人番
役捕役馬兵各八名捕盜步軍四十八名隨往
皇子未分封者奉
差奏委捕盜步軍尉二人千總一人馬兵步軍番役
各二名捕盜步軍六名隨行三十三年奏準
步軍統領增設令箭十二枝以備隨時調遣及
宣傳號令之用雍正元年定
圓明園附近處設八旗步軍汛凡五十所激筩八
步軍協尉四人步軍尉十有二人每汛領催三
名步軍十名晝夜巡邏又設三營馬兵汛十有
五步兵汛五十二乾隆九年定
静明園附近處設三營步兵汛十有二
静宜園附近處設三營馬兵汛一步兵汛十西山
小屯村及冷泉附近處各設三營馬兵汛一步
兵汛四(每汛設兵或三四人或四五人)如遇
車駕巡幸以參將一人於淸梵寺前駐劄各汛守備
在通衢大街千把總等在偏街小巷防守嚴加
稽察晝夜巡邏十年奏準内九門城上共房
二百四十一所每所三間計房七百二十三間
除收貯鐙旗信礮火藥外尚有堆撥房百三十
五所設步軍堆撥八十七處如遇
駐蹕圓明園增驍騎堆撥四十八處恭遇
車駕巡狩方嶽將步軍撤下分防大街巷口城上悉
令驍騎看守其房屋如有坍塌照例移咨工部
隨時修理至外七門城上並無官建堆房其看
守繫巡捕營兵上設堆撥十有八所每所步兵
三名共千把總三人管轄每堆撥房一間皆遠
年蓋造悉多傾頽難於棲止且外七門周圍二
十五里有餘只設堆撥十八處相隔窵遠呼應
不靈請增蓋堆撥房二十八間除分給直班千
把總三間外其餘二十五間設堆撥二十五處
所需工料即於統領衙門房租銀内動支搆辦
一訓練康熙十三年定八旗步軍統計二萬一
千餘名内八旗漢軍烏槍步軍千六百十有七
名正黃正紅兩旗朝鮮佐領下鳥槍步軍百二
十名共鳥槍步軍千七百三十七名每歲操演
應用火藥等物均由工部支領雍正七年議
準統領衙門會同工部官將内九門城上舊有
火藥二十六萬斤陸續更換新藥備貯十二
年奏準鳥槍步軍千七百餘名雖有槍手名色
而實能施放者百無一二緣步軍差使繁雜實
屬無暇操演況原因看守街道而設鳥槍並非
需用器械與其虛設不若改為箭手演習步射
較為有益所存鳥槍撤交工部再九門最關緊
要每門額設守門驍騎二十名礮手二名向無
烏槍今擬將守門驍騎令其學習鳥槍每年自
二月起至立夏日止立秋日起至立冬日止共
演槍六月每月逢五逢九日演槍六次每次每
人演槍六出凡開操之時均令該翼步軍翼尉
督率該城門領等輪番察閱務期熟練其所用
鳥槍即於前項撤交數内揀選堪用者如數給
發需用演槍火藥火繩等項按月照例於工部
支領再點驗軍器時步營弁兵亦應一例察驗
今步軍甲胄殘闕者多固應如數補造但全分
盔甲步軍披服不甚便利今酌議甲袖甲裙毋
庸補製止令製造頭盔甲褂稱體適用乾隆
六年議準巡捕三營防衞
畿甸武備自宜整齊今三營盔甲旗幟等項日久
敝壞且馬兵有盔甲步兵並無盔甲體制未協
請動支朋扣餘銀照數製備工竣造報工部核
銷再鳥槍為兵丁所必需帳房為兵丁所棲息
今三營兩項皆無請於每營設立鳥槍百杆帳
房八十架共需鳥槍三百杆帳房二百四十架
在於工部庫貯項内揀選撥給統領轉飭該管
各官將所給帳房加謹收貯其鳥槍督率兵丁
勤加練習每年自二月十六日起至立夏日止
立秋日起至立冬日止每兵每日演槍五出應
用火藥行文工部按季領取並令三營參遊每
月逢三逢八日考閱弁兵弓箭守備每月逢一
逢六日操演本汛兵丁務使技藝精熟以整戎
行七年議準内外各門拱衞
紫禁防範理宜嚴肅今内城九門外城永定東便
二門舊設大小銅鐵礮共一千九百餘位殘闕
不全者居多至廣寧廣渠左安右安西便五門
向未設有礮位其多寡有無不等之故閱年久
遠難以稽考見據工部會同兵部各委司官帶
領匠作逐細點驗除不堪用大小礮九十二位
外堪用之大小銅鐵礮共一千八百七十有二
均繫存貯年久之物其堪以施放與否無從深
知若一并試演為數過多運送車價及火藥礮
子鉛彈等項未免繁費請竢八旗演礮之日將
各城門堪用礮位交與工部揀選二百隨同八
旗之礮運至蘆溝橋演放驗看即於此内揀擇
一百六十位内外十有六門各安設十位以備
捍衞所需礮車交與工部照數造給其每次演
放應需脚費於戶部撥給應備鐵子火藥等項
見在各城存貯火藥二十六萬斤繫雍正七年
陸續更換之新藥東直門大樓内見存大小鐵
礮子一千八百分撥各門均足敷用無庸再行
備辦其演礮所需烘藥火藥鉛彈白布等物應
照八旗之例於戶工二部支領至所需礮手内
城九門每門原額設二名於守門兵丁内選補
其外城七門並無礮手應照例令步軍統領亦
於見在守門兵丁内各選補礮手二名令其學
習放礮以供將來演放之用再八旗漢軍礮位
繫三年一次演放原為操演火器營兵丁而設
此項城門貯礮與八旗不同如亦以三年演放
一次為期太速請以九年為期照例運至蘆溝
橋隨八旗礮位令漢軍火器營協同演放運送
車費及火藥礮子等項臨期令統領酌量辦理
至此外未經演放之各門存礮仍照舊謹慎收
貯各門城上九年奏準内外各城門安設礮
位原議將各城礮内揀選百六十位每門各安
設十位嗣經工部委官驗明可以成就礮車者
只有七十九位餘均小礮不堪應用隨於八旗
礮局餘存銅鐵大礮撥給一百十有九位以敷
安設今屆八旗演礮之時將各城門存貯大礮
並八旗礮局撥給餘存大礮共一百九十八位
運至蘆溝橋設放揀選堪用者僅一百四十二
若仍照原議之數安設不敷分布應酌請内城
九門仍照原議各安設十位外城非内城可比
七門各安設五位其餘剩堪用礮十有七位與
各旗礮局存貯如有應用之處再行動撥其廢
礮五十有六亦交與八旗存貯礮局十八年
奏準各城門礮仍照舊例停止演放
一緝捕康熙二十四年議準步軍所管汛地有
犯私鑄私燬及攙和小錢行使事發該管官知
情者革職照例治罪失察者步軍尉降一級罰
俸一年協尉副尉降一級留任翼尉統領各罰
俸一月有能拏獲者不論年月遠近皆免議繫
本衙門官拏獲者該汛失察官免議若經別衙
門拏獲失察之該管官仍議處又定步軍營
兵並無私仇別故因公事教訓將該管官殺死
者統領翼尉罰俸六月協尉副尉罰俸一年步
軍尉罰俸二年記讐殺死或因公挾仇刀傷該
管官者統領翼尉罰俸三月協尉副尉罰俸六
月步軍尉罰俸一年又定城内黏貼匿名揭
帖該步軍尉等官不行緝拏別經發覺步軍尉
罰俸一年協尉副尉各罰俸六月翼尉罰俸三
月統領罰俸一月又定番役兵丁私用非刑
害人該管官不約束者革職又定步軍尉汛
内有違禁開設店面容留來路不明之匪類者
將步軍尉罰俸一年協尉副尉各罰俸六月翼
尉罰俸三月統領罰俸兩月二十五年題準
旗下逃人若步軍尉拏獲至六十名者加一級
協尉督率步軍尉拏獲百二十名者加一級翼
尉統計所管四旗步軍督率拏獲至四百八十
名者加一級統領督率八旗步軍尉及番役拏
獲至九百六十名者加一級數多者照此遞加
議敘又議準步軍尉等所管汛地内有在路
身死者步軍尉不將情由申報刑部罰俸六月
又定步軍營兵有犯鬭毆致死者統領翼尉
罰俸三月協尉副尉罰俸六月步軍尉罰俸一
年又定旗員將步軍拏至家中禁打者審實
革職如禁打損傷者審實革職交部治罪若延
醫祭祀嫁娶燕會因而夜行步軍勒索不肯放
行者步軍鞭五十因被步軍勒索即責打有傷
者罰俸六月又題準步軍尉於一年内拏獲
強盜五名者紀錄一次十名紀錄二次十五名
加一級三十名加二級協尉副尉所管步軍尉
等一年内拏獲強盜十名者紀錄一次二十名
紀錄二次三十名加一級翼尉所管一翼步軍
尉等一年内拏獲強盜二十名者紀錄一次四
十名紀錄二次六十名加一級統領所管八旗
步軍尉與番役等一年内拏獲強盜四十名者
紀錄一次八十名紀錄二次百二十名加一級
其所獲多者各照本管應得議敘按數遞加步
軍尉於一年内拏獲竊賊及強惡六十名以上
者紀錄一次百二十名以上者加一級二百四
十名以上者加二級協尉副尉所管步軍尉等
一年内拏獲竊賊及強惡百二十名以上者紀
錄一次二百四十名以上者加一級翼尉所管
一翼步軍尉等一年内拏獲竊賊及強惡二百
四十名以上者紀錄一次四百八十名以上者
加一級統領所管八旗步軍尉及番役等一年
内拏獲竊賊及強惡四百八十名以上者紀錄
一次九百六十名以上者加一級拏獲多者均
照數議敘如繫協尉副尉翼尉親身拏獲者照
步軍尉議敘至步軍尉名下所獲之數雖不及
紀錄其統領翼尉仍總計議敘拏獲強盜竊賊
惡徒均由刑部定擬彙咨兵部議敘二十六
年覆準拏獲持刃傷人之賊首先擒拏之人賞
銀十五兩第二人賞銀十兩第三人賞銀五兩
若所獲繫但持刃而未至傷人者不給賞三
十七年議準
京城内遇有強盜白晝傷人搶奪財物該汛步軍
尉等將賊犯當場拏獲及一月之内全獲者免
議如一月内拏獲一半步軍尉罰俸一年協尉
副尉罰俸六月賊犯照案緝拏如一月内不嚴
緝致賊遠逸者步軍尉降二級調用協尉副尉
降一級調用所有加級紀錄不準抵銷翼尉罰
俸一年統領罰俸六月汛地步軍等各鞭一百
賊犯交與接管官照案緝拏又議準步軍領
催等將拏獲賊犯得財私放該管步軍尉失於
覺察其贓在十兩以下者罰俸一年十兩以上
者降一級留任知情故縱者革職四十一年
議準
京城内盜賊傷人劫去財物將該汛步軍協尉副
尉各罰俸九月翼尉罰俸六月統領罰俸三月
盜案照數緝拏該汛直宿步軍尉降二級留任
罰俸一年限一年緝獲本汛管街領催步軍及
本汛看守柵闌步軍各鞭一百如一年内拏賊
一半步軍尉準其開復一年限滿獲不及半無
別案失事者步軍尉降二級調用本汛領催步
軍看守柵闌步軍皆枷一月鞭八十一年不獲
又失事者步軍尉降三級調用本汛領催步軍
看守柵闌步軍枷四十日鞭一百革退未獲逸
犯交接任官照案緝拏驍騎堆撥相近處失事
該直班官罰俸一年驍騎照步軍例治罪又
議準惡徒在街肆行無忌或藉端挾詐勒騙財
物公然搶奪攪擾市肆行兇者責成該汛步軍
尉並步軍翼尉協尉副尉不時緝捕有失察者
步軍尉罰俸六月協尉副尉罰俸兩月翼尉罰
俸一月領催步軍鞭一百倘明知惡徒不緝拏
者革職如得財私縱謊稱逃脫者革職并領催
步軍皆交刑部治罪若領催步軍得財私縱謊
稱逃脱該步軍尉並不知情者照失察步軍犯
贓例議處
一斷獄康熙九年定
京城内有姦細放火不察拏者該管步軍尉降四
級調用協尉副尉降二級調用翼尉降一級留
任統領罰俸一年又定看守城門官弁縱令
奴僕依城搭蓋蓆棚賃人取租者罰俸六月奴
僕鞭八十如容閒雜人等近門歇宿將直班城
門領城門吏門千總罰俸六月若縱容閒雜人
近門嚮火致延燒城門者直班城門領城門吏
門千總革職領催步軍交刑部治罪若將蓄髮
僧人不行察拏致入城門者將直班城門領城
門吏門千總各罰俸一月領催步軍鞭四十若
蓄髮僧人入城棲止該汛步軍尉拏獲者免議
如被旁人拏獲者將該汛步軍尉罰俸一月
十三年定凡審理八旗三營拏獲違禁犯法姦
匪逃盜一應案件審繫輕罪步軍統領衙門自
行完結徒罪以上錄供送刑部定擬雍正二
年議準崇文宣武朝陽阜成東直西直安定德
勝八門每門各設監獄凡旗人獲罪刑部定議
枷示或統領衙門奏明永遠枷示人犯皆發門
監羈禁如封印後統領衙門監内人犯過多亦
發門監羈禁(崇文門監鑲白旗人宣武門鑲紅旗人朝陽門正藍旗人阜成門鑲)
(藍旗人東直門鑲黃旗人西直門正黃旗人安定門正白旗人德勝門正紅旗人)又
定旗人命案已經驗明令其擡送如有勒索攔
阻者該堆撥及城門直班官兵拏送刑部治罪
若知而不拏將直班官罰俸一年兵丁鞭五十
六年議準在京奉
旨捕緝人犯及毆斃人命並關繫要案人犯脱逃在
城内者責成該汛步軍尉住俸限一年緝拏如
於一月内拏獲者免議一年限滿不獲降一級
調用人犯令接管官緝獲若非經管應捕之官
並該上司大員能於一月以内拏獲一名紀錄
二次一月以外拏獲一名紀錄一次八年議
準
京城内有失竊之案汛地步軍尉等於事主呈報
被竊之日即報統領衙門勒限半年緝賊限内
拏獲免議逾限無獲該汛步軍尉罰俸三月協
尉副尉各罰俸兩月直日領催步軍各鞭五十
夜間行竊被獲供由何處柵闌走出者將該處
守柵步軍鞭一百如別汛步軍尉能於限内拏
獲賊犯者紀錄一次十二年議準凡開䳺鶉
圈鬭雞坑蟋蟀盆互相賭鬭者照開局賭博例
治罪其該管官亦照失察賭博例議處乾隆
元年議準操演射鵠者準其演射外倘有特開
賭場抽頭及容留不射箭買局賣局之人並大
賭銀錢者即行拏送刑部照開場賭錢律治罪
四年議準步軍營弁各有分管地方如有賭
博賭具等案失察緝獲皆照標營武職例將步
軍統領翼尉照提督總兵例定議協尉副尉照
兼轄之副將參將遊擊都司守備例定議步軍
尉照專管之都司守備千總把總例定議(標營定例)
(詳見兵部)五年奏準直月捕盜步軍尉遇強盜案
於事主呈報之日起勒限半年緝賊限内拏獲
免議逾限不獲者降一級留任罰俸六月仍限
一年緝賊一年内緝賊一半準其開復不及一
半將捕盜步軍尉照所降之一級調用捕盜步
軍鞭八十如遇竊案亦於事主報竊日起勒限
半年緝賊逾限不獲捕盜步軍尉罰俸三月捕
盜步軍鞭三十限内緝獲者免議又覆準
京城内強竊之案捕盜步軍尉於承緝限内將賊
犯拏獲者專汛步軍尉等皆免議若經別管官
緝獲者捕盜步軍尉免議其專汛步軍尉等仍
行處分七年議準
京城内盜案該汛步軍尉隱諱不報或以強為竊
以多為少或賄囑事主通同隱匿者將該汛步
軍尉革職步軍協尉副尉翼尉扶同循隱者皆
降三級調用失於察報者降二級調用統領知
情降一級留任不知情罰俸一年如賊已全獲
皆免議若事主未報失事無實據別經發覺者
仍照承緝例定議免其諱盜處分諱竊不報該
汛步軍尉降一級留任限半年緝賊限内拏獲
準其開復限滿不獲降一級調用竊犯交接管
官照案緝拏協尉副尉明知被竊扶同隱諱者
照步軍尉例議處失察者罰俸六月勒限半年
緝拏限滿無獲罰俸一年竊犯照案緝拏有能
察出揭報者仍照承緝例定議其事主未報該
汛步軍尉無從察緝別經發覺者免其諱竊處
分仍於發覺之日為始將未獲賊犯限半年緝
獲限滿不獲罰俸三月竊賊照案緝拏已拏獲
者免議又定八旗滿洲蒙古漢軍正身犯姦
案件流罪以下步軍統領審理以淸字文案自
行完結其因姦罪至死者步軍統領會同三法
司滿堂官審明定擬用淸字具奏八年議準
三營地方緝案照五城司坊之例凡遇失竊巡
捕營專汛武軄於失事之日起勒限四月緝拏
限内全獲及拏獲得半者皆免察參如四月限
滿賊未全獲獲不及半皆由統領衙門參送兵
部將專汛官住俸勒限一年緝拏限内全獲或
緝拏及半準其開復逾限不獲按限劾參將專
汛官罰俸一年賊犯照案緝拏九年議準巡
捕三營失竊之案參送議處各弁皆免其停陞
遇有應陞仍準其一例遴選陞拔所有原參之
案帶於新任令其加意協緝務獲限滿不獲扣
限參送照離任官例察議完結
一優䘏養廉名糧步軍統領給營額馬軍糧九
分左右翼尉二人各給營額馬軍糧四分步軍
協尉二十四人各給步軍糧三分副尉二十四
人捕盜步軍尉四十人各給步軍糧二分步軍
尉三百三十六人委署步軍尉七十二人各給
步軍糧一分三營參將三人每人各給馬糧八
分步糧十有二分遊擊三人各給馬糧六分步
糧九分守備十有九人各給馬糧三分步糧五
分千總十有五人各給馬糧一分步糧四分把
總三十人各給馬糧一分步糧三分外委千把
總四十一人各給步兵隨糧一分康熙三十
三年定巡捕三營馬匹歲需豆草戶部每年確
訪時價給發召買採辦供應每豆一石外加折
耗四升脚價銀三分每草一束外加堆積人工
銀四釐又定步軍統領衙門監禁人犯應需
口糧於戶部支領煤炭於工部支領雍正元
年奏準三營馬匹每年需豆三萬六千餘石穀
草六十一萬餘束照採買價直折銀連閏按季
支給官兵不令召買採辦歲計節省升合脚價
人工銀五千餘兩仍於時價内每兩扣銀一錢
節存銀庫又定豆草價直令五城司坊官確
訪時價造報戶部依所訪價直扣除一成折給
三營官兵自行採買四年奏準安定門大街
草厰衚衕入官房一所共六十七間作為步軍
統領衙署五年奉
旨城外所有官房千四百三十四間地四百畝有竒著
交巡捕三營官弁取租存於步軍統領衙門以為賞
賚番役之用九年奏準將官房租銀内歲支八百
兩以為各官養廉之費十年
諭見今天氣炎熱著步軍統領於各門設立冰水解暑
湯藥以解行人煩渴即於工部所窖冰塊應用如尚
不敷動用崇文門宣課司餘糧採買辦理永著為例
其解暑湯藥交太醫院官定方配製欽此又奏準
巡捕三營額設馬步兵丁五千名馬兵一千四
百四十名守兵三千五百六十名内除統領坐
糧九分翼尉坐糧各四分參將遊守千把等共
親丁名糧三百八十五分外實在充差馬步兵
番四千五百九十八名經制官弁及馬步兵番
每年共扣朋銀三千一百四十六兩四錢向因
辦理公務無項可動是以將所準馬價作為各
項公費之用年終以驗準馬匹開銷而兵丁之
倒馬者令停遲二三月以馬乾銀買補相沿已
久此雖以公完公但徒有朋銀虛名究無給價
實迹令將應行裁革之費一槩革除其必需公
項在於官房租銀内動補至辦理鄉會武場及
每月兵部堂考各省武弁八旗生童騎射處墊
築馬道搭蓋棚厰置備公案旗籌箭垜修理堆
撥器械激筩救火器具等項歲需銀八九百兩
千兩不等實屬無項動支請照各省營汛設立
公費名糧之例將巡捕三營額兵内每營準設
公費名糧十分馬步各半每年約餉乾銀千餘
兩足敷公用至於兵丁馬匹已過五年倒斃與
例相符者即動朋扣銀照例每馬定價銀九兩
買補足額仍赴兵部驗看印烙十二年奏準
步軍統領衙門捕盜官員三營將備以及番役
等拏獲人犯向無公所羈禁皆原差領回看守
聽侯審擬是以蠹役人等藉口守候待質飲食
盤費之需致滋竇弊擬以衙署之内設立羈禁
審犯之所仍請照監犯例支領柴米别委弁兵
看守以杜兵番之藉端勒索但見有公署既無
餘地且問事之處密邇街衢亦多未便請以瞻
雲坊官房一所計九十四間作為衙署舊有之
官房六十七間仍交與内務府察收又奏準
巡捕三營遊守向無官給衙署是以隨地出資
僦居不得於本汛緊要地方居住見在内汛皆
然其外汛落鄉更難得堪作官廨之所皆於關
廂附近租賃民房既不便稽察巡緝且措辦房
租實屬拮据請照五城坊官之例於該汛適中
地方給與官房以為衙署似於汛守有益見在
京城官房可作衙署者共五十處其房間多寡不
等應酌量分撥將阡兒衚衕官房一所擬用二
十九間撥給中營遊擊棉花衚衕一所撥給西
南一守備上三條衚衕一所撥給東南二守備
各十有七間朝陽門外大街一所計十有七間
撥給外正東守備左安門外石佛庵一所撥給
外正南守備十有四間左安門外興隆寺一所
撥給
南苑牆守備十有六間爛麪衚衕一所撥給南營
遊擊二十九間小市一所撥給東南一守備牛
街口一所撥給西南二守備各十有八間西直
門外關廂西計二十間撥給外南一守備東河
沿一所撥給内北東守備延壽寺街一所撥給
内北西守備各十有六間東直門外一所撥給
外東北守備十有七間德勝門外十有二間撥
給外西北守備朝陽門外一所撥給外西一守
備十有六間再中營外東南汛内及北營遊擊
駐劄之處皆無官房南營外南二外南三汛内
雖有房屋而間數不敷請將安定門外官地二
畝有竒撥給北營遊擊廣渠門外馬館地内撥
給外東南守備一畝令其起蓋衙署右安門外
官房七間增蓋四五間撥給外南二守備廣寧
門外官房五間增蓋六七間撥給外南三守備
其所需工料銀即於本衙門存公房租内動用
工竣日造冊咨送工部覈銷十三年奏準增
設司務一人筆帖式四人請於房租銀内酌給
三百兩以為養廉飯食之費又奏準八旗滿
洲蒙古漢軍協尉各增養廉步甲三分副尉捕
盜步軍尉各增養廉步甲二分步軍尉委署步
軍尉各增養廉步甲一分乾隆三年奏準本
衙門設有員外郎二人主事二人司務一人筆
帖式十有二人書吏四名每年司官支領飯銀
百兩筆帖式支領飯銀五十兩均於房租銀内
給發但筆帖式差務繁雜所得飯銀實不敷衣
食鞍馬之用至書吏向無飯銀供役維艱往往
懸闕召募乏人應請筆帖式每人歲增銀三十
兩書吏每月各給銀四兩統於房租銀内給發
六年奉
旨巡捕三營兵丁向未給有生息銀步軍統領衙門
入官房租一項除積年公用外見存銀萬餘兩著
以九千兩賞給巡捕三營生息以為惠濟兵丁之
用其如何委官經管該統領酌量辦理遵
旨議準步軍營所轄八旗三營大小各官約五百餘
員其中不免乏用之人著分别等差定以三四
十兩之數有願支借者取保借給每月二分取
息四季扣俸完本竢得息銀即酌量開賞仍於
年終造冊報部察覈再見在初經營運應暫以
二分起息竢日久息多該統領即酌量裁減於
奏銷冊内聲明報部又議準步軍營内舊無
帳房該兵丁等每遇出差巡邏修道等事皆至
露宿當三冬嚴寒雨雪時殊堪憐憫應於每旗
滿洲設帳房二十架蒙古漢軍各十架共需帳
房三百二十架即在工部庫貯項内揀選撥給
應用又議準内外營馬草料均有一定價直
獨三營馬匹給領豆草由五城司坊官採訪時
價呈報戶部支放價貴之時每月營馬一匹領
至三兩三四錢價賤之時領至二兩一二錢至
一兩八九錢不等多寡懸絶漫無一定章程其
中開報經手胥吏不免隨意高下而往返察覈
動需時日營中每不能如期關領不免借貸墊
用加息償還之累應請嗣後三營馬匹豆草無
論年歲豐歉價值低昂酌中覈定每月營馬一
匹酌給銀二兩五錢戶部按月支放免其扣存
加一節省按照實數覈給仍於歲終將領過銀
數造冊咨送戶部察覈題銷七年奏準三營
生息銀照直省滋生銀例每月以一分五釐取
息九年奏準巡捕三營數年以來生息銀至
六千四百四十餘兩自應酌量開賞但當差兵
丁為數甚多若遇婚喪等事槩行賞給恐不敷
用請自本年四月起三營兵丁遇有喪事交該
營參遊守等官詳悉察明實繫父母本身妻室
照直隸例賞銀四兩先行開賞如有父子兄弟
同在營食糧者不得重領至漢軍兵丁除有父
子兄弟在旗當差者遇有喪事該旗領賞外其
實止本身在營食糧者移咨該旗交該參佐領
察明出具印結咨送本衙門照民兵例賞給其
喜事暫行停賞竢息銀敷用日再行議給統於
年終報部察覈十年奏準三營兵丁遇有喜
事照直隸例每名賞銀二兩二十一年奏準
移步軍統領衙署於
地安門外日中坊橋之東
一本屬文武官陞除員外郎員闕由本衙門移
咨吏部轉行各部院於主事内簡選通曉滿漢
文移熟悉刑名人誠實者咨送本衙門由統領
簡選一二人同本衙門主事引
見補授主事於本衙門司務筆帖式内選擬正陪引
見補授司務於本衙門筆帖式内選擬正陪咨送吏
部引
見補授筆帖式移咨吏部照簡選督撫筆帖式例轉
行各部院於筆帖式内將老成諳練者保送會
同統領簡選由吏部引
見調補左右翼步軍翼尉員闕由本衙門行文該
翼四旗滿洲都統護軍統領於驍騎參領護軍
參領内每旗各簡選一人由統領引
見補授八旗滿洲蒙古漢軍協尉於各該旗城門領
副尉步軍尉内簡選如步軍營内無可陞之人
行文各該旗於男以下騎都尉以上簡選若蒙
古漢軍協尉員闕該旗内無可選之人將滿洲
旗員通行遴選均擬定正陪引
見補授副尉於該旗步軍尉内選擬正陪步軍尉會
同該旗都統於委署步軍尉及雲騎尉前鋒校
親軍校護軍校驍騎校城門吏隨旗行走之五
六七八品官調旗對品補用之部員内選擬正
陪委署步軍尉會同各該旗都統於雲騎尉護
軍校驍騎校隨旗行走之五六七八品官選擬
正陪均引
見補授捕盜步軍尉於該旗步軍尉委署步軍尉内
簡選委用内九門城門領員闕於該旗副尉步
軍尉内簡選如步軍營内無可簡選之人會同
該旗於騎都尉雲騎尉等世爵内選擬正陪引
見補授年老官員尚堪任用者亦準選擬内九門城
門領蒙古旗分亦準與選引
見城門吏由該旗都統於前鋒護軍領催驍騎内選
擬正陪引
見補授門千總移咨兵部銓補監守信礮總管員闕
由八旗直年都統於八旗世爵及監守信礮五
品官引
見補授監守信礮五品官由該旗都統於騎都尉雲
騎尉護軍校驍騎校六七八品官内選擬正陪
引
見補授巡捕三營參將員闕以遊擊題補遊擊以守
備題補守備以千總題補均由該統領簡選諳
練地方材技優長之人引
見補授千總以把總拔補把總以外委千把總及兵
丁並發營補用之人選補外委千總以外委把
總拔補外委把總於百總内拔補凡營弁降級
調用者照所降之級仍以巡捕營弁補用乾
隆八年奏準監守信礮官改隸步軍統領管轄
一拔補兵丁舊例八旗步軍領催及捕盜步軍
均於該旗步軍内拔補步軍移咨該旗於本佐
領下願充步軍之正身開戶及印契白契所買
家人内選補如孤寡貧窮並無家人者準借親
戚家下人充選内九門驍騎咨取八旗滿洲驍
騎調補外七門驍騎咨取八旗漢軍驍騎調補
十六門門軍皆召募民人充補每月給餉銀一
兩米三斗内九門礮手咨取八旗漢軍礮手選
補監守信礮領催礮手及步軍均由該旗選補
巡捕三營兵丁闕召募民人充補步軍及三營
番捕人役皆召募民人充補康熙五十三年
暢春苑增設巡捕營兵百二十人奉
旨此增設馬步兵著將漢軍閒散人等選補嗣後巡捕
三營兵丁亦將漢軍與民人一并簡選雍正二年
議準城門關繫緊要門軍不宜召募民人應由
八旗滿洲蒙古漢軍教養兵内擇其壯健者充
補仍食教養兵餉再照門軍例每月給米三斗
又定八旗教養兵至二十五歲不能騎射革
退者仍準佐領鈴用圖記送本統領選補步軍
三年奉
旨圓明園增設巡捕營兵三百八十名著將内府佐領
内管領下閒散人等選補乾隆三年議準巡捕三
營有漢軍閒散并内府人等充補兵丁之例令
八旗開戶人等若選補驍騎既恐侵占滿洲正
身食糧之數步軍鐵匠等又繫養贍孤寡不便
令其分占是開戶人等終不得進身之路請嗣
後營兵令八旗將開戶及别載冊籍閒散人内
有年力精壯弓馬可觀情愿就選者咨送同内
府閒散人漢軍閒散人以及召募民人一例選
充并準拔補管隊百總頭目至别載冊籍人雖
與開戶人等有别究其根本原同如有兵丁拔
補頭目後果有才技優嫻實心效力者止準其
拔補外委千總仍不得補用守備及經制千總
把總四年奏準各門額設門軍四十人遇有
闕八旗因無壯健教養兵皆將幼丁咨送不惟
不勝啟閉之任且不足以肅觀瞻見有三十餘
闕計八旗額設步軍二萬一千餘人若以此内
選補門軍六百四十人所餘步軍尚有二萬四
百餘人看守堆撥柵闌巡街墊道一應差務仍
屬敷用請嗣後門軍有闕停選教養兵即於步
軍内擇其年力精壯者撥補仍食步軍糧餉亦
無庸别補步軍七年議準選補三營兵向繫
按月辦理將漢軍一項作為一月别載冊籍並
開戶人等與召募民人三項作為一月是三營
兵闕漢軍應得一半有餘但八旗咨送之漢軍
弓箭人材好者甚少每逢選補漢軍之月因無
人可補不便將名糧遷就往往於别項應募人
内選補是以民兵較之漢軍覺多應令八旗漢
軍都統嗣後務將弓馬可以學習人材壯健者
多為簡選照例案月委參領送本統領衙門選
補又議準外七門向無礮手請每門增設二
名即於本門驍騎額内選補八年議準監守
信礮領催礮手由統領咨該旗於領催礮手内
選送調補監守信礮步軍於該旗步軍内調補
一禁令順治初年定
御道上不許閒人坐立親王以下出入不許由
御道上行又定凡有人越
京城者將管城門之城門領城門吏千總及城上
直班之步軍尉各降三級調用越城而未過者
各降二級調用若越城之人未經上城即被拏
獲者該管官皆免議又定
京城内起更後閉柵闌自王以下官民人等槩禁
行走步軍尉等分定街道輪班直宿步軍協尉
仍行巡邏兵部不時委官察驗若柵闌不閉及
不直更者領催鞭三十步軍鞭二十七直宿步
軍尉罰俸兩月直宿協尉罰俸一月除奉
旨差遣各部院衙門差遣外其因喪事生産及問病
延醫祭祀嫁娶行走者直宿步軍尉領催步軍
等詳問事故記其旗分佐領姓名開柵闌聽出
仍跟隨遞送交與附近該直步軍放行如無事
故夜行者如王公等登記姓名繫官或婦女即
送至其家向鄰右說明被獲時辰繫民即於拏
獲處所羈留均於次日呈報協尉轉報統領翼
尉將無事故夜行之王公等請
旨交宗人府察議官員請
旨交部罰俸一月平人鞭五十若拏獲之人脱逃者
直宿步軍尉罰俸三月直宿協尉罰俸兩月如
得財徇情縱放者直宿步軍尉革職直宿協尉
降三級調用若未經起更之先妄拏竢起更以
後向鄰右說明或不向鄰右說明即行送部者
將直宿步軍尉罰俸三月直宿協尉罰俸兩月
領催步軍各鞭一百又定步軍尉看守街道
曠班不直宿者罰俸兩月不竢天明擅離汛地
者罰俸一月領催有曠班不直宿者鞭五十擅
離汛地者鞭三十步軍曠班不直宿者鞭四十
擅離汛地者鞭二十其失察領催步軍之步軍
尉罰俸一月又定看守倉庫官物等處曠班
者繫官降一級罰俸一年兵丁鞭六十八年
題準官民人等孝服白帶摘纓者不許於
闕左右門
長安左右門出入
大淸門下馬牌石闌前不許民人貿易又定
皇城内住居人家遇有喪事但令僧道誦經禮懴
外不許大作鼓吹送喪日
皇城内不得撒颺紙錢康熙十三年定每歲小
暑起至立秋止由禮部移知傳行三營禁止砍
伐樹木焚化紙錢清明節由禮部知會行内九
門禁止掛紙錢佛朵出城又定正陽門永禁
官民出殯又定如遇祭
地壇安定門於祭前十日
日壇
月壇朝陽阜成二門各於祭日均由太常寺知會轉
傳各門禁止出殯二十三年題準
大内中路乃
鑾輿經行御道不許官民行走
午門内交與守門直班護軍參領護軍校
午門外交與兵部
闕左右門
天安門
大淸等門交與直班步軍尉步軍(今改歸五旗護軍參領護軍校)
(護軍)嚴加察緝如有直行
御道上者繫官交該部題參議處繫兵民送刑部治
罪如直班官員兵丁徇情不舉被科道官糾參
將直班官員兵丁一并交部議處二十九年
奉
旨起火原繫禁止之物城外空地無人之所尚無妨礙
今街道間即溷行點放房屋稠密草廬衆多甚屬可
虞應嚴禁察拏其大臣院内點放者亦著一并嚴禁
再花爆每於年節點放由來已久仍聽其便至唱稲
秧歌不論忌辰素服日期皆於通衢肆行唱演且成
羣女裝穿甲執棍互演跳舞甚屬非理著步軍統領
嚴加巡察緝捕餘仍聽其戲演三十四年奉
旨風筝從前亦繫禁止者今著準撒放其繫鈴鴿尾者
嚴行拏禁四十三年奉
旨街道舖戶人等從前設立木牌續於木牌地方改立
捲篷後又於捲篷之前設立木牌多方占據街塗嗣
後著該衙門察勘如有似此者斷不可準其修造
五十九年奉
旨大城根下立有糞場致有穢惡之氣再
天
地壇乃至潔之處而附近地方亦有似此者悉令遷移
於大道空遠處雍正二年定城内步軍人等見有
失火之處即報知相近該旗如繫東南正藍鑲
白西南鑲藍鑲紅東北鑲黃正白西北正黃正
紅各二旗往救如
皇城之内每翼兩旗往救倘報火之步軍有誤照
曠誤火班例官員罰俸一年兵丁鞭五十失察
之該管官罰俸兩月四年
諭婦女寺廟燒香早行禁止今仍有拴繫駕馬前赴燒
香者此習甚陋著嚴行禁止欽此七年奉
旨提督衙門及内務府番役凡繫奉公守法實心效力
者朕已加優賞以示鼓勵乃伊等小人竟有乘該管
大臣耳目之不及生事訛詐至被騙害之人因番役
皆繫爾等所屬惟恐瞻徇庇護不敢控訴隱忍含冤
以致不法番役毫無忌憚不可不立專司稽察者今
特簡王大臣等不時嚴察并出示曉諭如有番役仍
前生事妄行訛詐等情許於稽察王大臣處具呈首
告王大臣等量其情罪輕重或即奏聞治罪或知會
該管衙門懲治俾番役咸知畏懼而無辜之人不致
負屈於以輯暴安良大有裨益欽此十年奉
旨京城舊例每值三伏居民人等晩間聽其露處乘凉
見今天氣炎熱傳諭步軍統領著仍照例行十三
年九月奉
旨日今天氣漸寒京城内外居民稠密火燭尤宜謹
慎著步軍統領飭所屬弁兵小心防範勿得稍有
疎懈再嗣後倘遇有失火處如延燒房屋至三四
十間以上即行奏聞十月
諭古之葬者厚衣之以薪葬於中野後世聖人易之
以棺槨所以變通宜民而達其仁孝之心也本朝
肇迹關東以師兵為營衛遷徙靡常遇父母之喪
棄之不忍接之不能故用火化以便隨身奉持聊
以遂其不忍相離之願非得已也自定鼎以來八
旗蒙古各有寧居祖宗墟墓悉隸鄉土喪葬可依
古以盡禮而流俗不察或仍用火化者狃於沿習
之舊不思當年所以不得已之故也朕思人子事
親送死最為大事豈可不因時定制痛自猛省乎
嗣後如遠鄉貧人不能扶柩回里不得已攜骨歸
葬者姑聽不禁外其餘一槩不許火化倘有犯者
按律治罪族長及佐領等隱匿不報一并處分朕
又聞漢人多惑於堪輿之說購求風水以致累年
停柩漸至子孫貧乏數世不得舉葬愚悖之風至
此為極嗣後守土之官必多方勸導俾得按期葬
埋以妥幽靈以盡子職此厚人倫美風俗之要務
也欽此遵
旨議準
京師旗民飭令步軍及巡捕三營每歲春秋嚴禁
火化犯者重懲並出示勸令及時安葬以厚風
俗乾隆元年
諭據都察院審訊首告因事行賄刑部司官得銀五
百兩一案全繫步軍統領衙門番役等夥同匪類
捏辭誣陷供證確鑿都察院又稱番役私用之白
役人等俗名圓扁子並非額設衙役亦無定數每
藉番役名色嚇詐生事若遂其所欲則將事件消
弭否則告知番役捕治得受賞銀飽其谿壑且往
往出銀設計誘人犯法民間甚為擾累向來步軍
統領衙門番役及内務府番役恣行不法往往遇
事生風戕賊良善其索詐騙害之惡不可枚舉是
以我
皇考特命王大臣不時約束稽察此時稍知畏法歛跡
今則日久廢弛復逞故智即如此案乃目前之顯
然敗露者其他更不知凡幾朕又聞番役等竟將
京城内外地方各人私自分管且將六部等衙門
事件各令一人訪察此則可惡之尤甚者從來番
役之設不過緝捕潛藏之盜賊逃竄之罪人與賭
博宰牛等類至於部院之事自有該管大員與職
司稽察番役何人而敢於私自窺伺以持其短長
乎著步軍統領嚴行禁止並將白役圓扁子之𩔖
盡行革退不許私留一人致滋閭閻之擾嗣後倘
有被番役等騙害者準本人赴刑部都察院控告
該部院即據實奏聞朕必將番役等嚴審治罪不
稍寬貸欽此二年議準五城關廂設立米厰平
糶原以接濟貧民自應嚴禁囤販但民間買米
之人有離廠遙遠老弱婦女每藉小販到門就
便買食此等小舖有米舂碓然後米可流通價
不昂貴嗣後不許姦民串買囤積至四五十石
及買作燒鍋之用其餘肩挑背負不過數石者
槩免察究三年議準見今禁止米舖不許堆
積米過五十石原為使市米流通無如姦商多
賃房屋一舖散作數家或數十家不等巧為囤
積應行令步軍統領五城御史順天府尹不時
稽察嚴拏究治其肩挑背負不過數石者仍準
其糴買五年奏準
盛京等處旗人身故祖塋遙遠不能送回呈請火
化歸葬者由該佐領申報都統移咨步軍統領
衙門委官往驗火化再
京外旗人奉差告假出外身故無力扶柩回京者
呈報該處官員火化㩦回其餘槩不準火化違
者治罪佐領族長隱匿不報者交部議處
欽定大淸會典則例卷一百七十九
