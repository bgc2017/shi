欽定大清會典則例卷一百四十二
理藩院
典屬清吏司
一疆理喀爾喀凡四部八十二旗東至黑龍江
界西至阿爾泰山與準噶爾接界南至内扎薩
克界北至俄羅斯界東西袤延五千里南北三
千里後路土謝圖汗一旗及所轄十九旗駐劄
土喇河東至肯特山車臣汗部界西至翁金河
賽因諾顔部界南至瀚海蘇尼特界北至俄羅
斯界至京二千八百餘里東路車臣汗一旗及
所轄二十二旗駐劄克魯倫翁都爾多博東至
厄爾得尼拖羅海西至插漢齊老臺南至他爾
衮柴達木北至翁都爾罕至京三千五百餘里
西路扎薩克圖汗一旗及所轄十六旗駐劄杭
愛山陽東至翁克西爾哈兒朱忒西至喀喇烏
蘇俄落克諾兒南至阿爾察喀喇托輝北至推
河至京四千餘里賽因諾顔部一旗及所轄二
十一旗駐劄牧地東至博羅布爾哈蘇鄂倫西
至庫爾薩牙索郭圖厄格嶺南至車車爾齊克
北至齊老圖河至京三千餘里青海四部落
厄魯特土爾古特喀爾喀回特凡二十九旗各
旗駐牧地在陜西甘凉西寧河洮岷及四川松
潘等處邊外東接陜西西連西藏南至四川北
至甘肅安西府袤延二千餘里至京五千七十
里分左右二境左境東自西寧邊外董科爾廟
西至肅州嘉峪關邊外滔賴河南自西寧邊外
波洛冲克克河北岸北至凉州邊外西拉搭拉
東南自西寧邊外拉拉山西北至甘州邊外額
濟内界東北自永昌邊外西南至嘉峪關邊外
布隆吉兒河岸右境東自西寧邊外董科爾廟
西至噶斯池南自四川松潘衛邊外漳臘嶺北
至波洛冲克克河南岸東南自洮州邊外達爾
吉嶺西北至嘉峪關邊外塞爾騰西爾拉津東
北自西寧邊外克騰庫特兒西南至木魯烏蘇
河諸部落散處其間賀蘭山厄魯特一旗東
至寧夏府邊外界西至甘州府邊外界南至凉
州府邊外界北至瀚海接喀爾喀界地方七百
里至京五千里喀爾喀河厄魯特二旗一旗
東至喀爾喀河西岸東南至納木爾庫河溝南
至哈畢爾哈布喇克西南至納林布喇克西至
額木根圖沙岡西北至布英克沙岡北至衣克
塔什垓東北至烏塔噶禮圖袤延二百里乾隆
二十六年奏準遷往鄂爾坤之烏蘭烏蘇居住
屬賽因諾顔部轄其四至即在賽因諾顔疆里
之内一旗東至額布爾布喇克東北至滚諾爾
北岸東南至巴爾圖布喇克均與正藍旗巴爾
虎接壤南至巴爾圖溫都爾興安山西南至圖
勒爾河溝西至喀爾喀河東岸西北至胡魯蘇
台伯爾齊爾北至烏和爾綽克沙岡袤延二百
里至京二千八百餘里乾隆二十六年議遷烏
蘭烏蘇不果二十七年奏準在推河居住屬賽
因諾顔部轄其四至即在賽因諾顔疆里之内
達拉爾河厄魯特一旗上至達拉爾河之源
下至達拉爾河之哈拉濟西至阿禄科爾沁之
東北界察漢舒龍東至扎魯特之西北界扎龍
塊嶺地方百里至京千四百餘里乾隆二十六
年奏準遷往鄂爾坤之烏蘭烏蘇居住屬賽因
諾顔部轄其四至即在賽因諾顔疆里之内
土爾古特一旗駐劄額濟内東至古爾鼐南至
三岔河西至肅州邊北至坤都崙湖地方八百
里至京五千里都爾伯特十有四旗舊屬準
噶爾四衛拉特之一原駐額爾齊斯東至阿爾
泰山西至齋爾南至青吉爾河北至塔爾巴哈
台至京六千三百五十里該部長首先投誠因
資其耕牧移其部於烏蘭古木在喀爾喀疆里
之内烏魯木齊舊為準噶爾庫本諾雅游牧
處屬噶爾丹多爾濟之昂吉乾隆二十年大兵
進討準噶爾噶爾丹多爾濟率其屬望風降地
皆内屬有城周三里許至京九千八百九十里
山環水繞土膏沃衍地宜種植分東西南北二
境東西境自烏魯木齊城東行至木壘烏蘭烏
蘇東接巴里坤境外地東南踰山接闢展界自
烏魯木齊城西行至博羅塔拉西南俱接伊犁
界南北境自烏魯木齊城直北行至塔爾巴哈
台通俄羅斯界自烏魯木齊城東北行至額爾
齊斯自烏魯木齊城西北行至齋爾接哈薩克
界其南境近接天山踰山接哈拉沙拉界伊
犁舊為準噶爾部乾隆二十年大兵進討準噶
爾二十四鄂拓克(汗之部屬)二十一昂吉(台吉之戸下)九
集賽(職司喇嘛事務)爭先迎降達瓦齊獻俘
京師伊犁平阿睦爾撒納尋以伊犁叛二十二年
分南北路進討阿睦爾撒納奔俄羅斯餘黨以
次擒滅伊犁復定城三一建固爾扎周四里二
分為屯田回民居住之所一建烏哈爾里克周
四里一分一建塔爾竒周一里三分為屯田禄
營官兵住居之所至京萬八百二十里分東南
西北二境東南境自伊犁東南行至哈卜齊海
南踰天山接哈拉沙拉界北接烏魯木齊東西
境界東過博爾圖山接闢展界西接伊犁西北
境界西北境自伊犁西北行北至巴爾喀什淖
爾西至吹塔拉斯俱至沙磧通右部哈薩克界
東北接左部哈薩克界東接伊犁東南境界南
至天山踰山接阿克蘇烏什界八旗游牧察
哈爾東至克西克騰界西至歸化城土默特界
南至太僕寺左右翼鑲黃旗正黃旗各牧場及
山西大同府朔平府邊界北至蘇尼特及四子
部落界袤延千有餘里鑲黃旗游牧駐劄蘇門
峯在張家口北三百四十里東西距百六十里
南北距百九十里由張家口至京七百五十里
正黃旗游牧駐劄木孫忒克山在張家口西北
三百二十里東西距百有十里南北距二百八
十里由張家口至京七百三十里正白旗游牧
駐劄布爾哈臺在獨石口西北二百九十里東
西距七十八里南北距二百九十五里由獨石
口至京八百二十里正紅旗游牧駐劄古爾班
拖羅海山在張家口外西北三百七十里東西
距五十五里南北距二百八十里由張家口至
京八百里鑲白旗游牧駐劄布雅阿海蘇默在
獨石口北二百四十五里東西距五十六里南
北距百九十七里由獨石口至京七百七十里
鑲紅旗游牧駐劄布林泉在張家口西北四百
二十里東西距五十里南北距二百九十里由
張家口至京八百三十里正藍旗游牧駐劄扎
哈蘇臺泊在獨石口東北三百六十里東西距
二百六十五里南北距九十五里由獨石口至
京八百九十里鑲藍旗游牧駐劄阿巴漢喇喀
山在殺虎口東北九十里東西距一百十有五
里南北距百六十里由殺虎口至京千里西
藏其地在四川雲南徼外東西距六千四百餘
里南北距六千五百餘里東至四川界南至雲
南界西至大沙海北至青海界其地有四曰衛
曰藏曰喀木曰阿里共轄六十餘城(互市在四川西徼打)
(箭鑪之地)衛在四川打箭鑪西北即烏思藏居諸藏
之中又名中藏東自木魯烏蘇西岸西海部落
界西至噶木巴嶺南自鄂木拉剛冲嶺北至牙
爾佳藏布河至京萬有二千餘里藏在衛西南
東自噶木巴嶺衛界西至麻爾岳木嶺阿里界
南自巴里城之巴木嶺北至赭巴部落之北達
魯克雨木撮池至京萬有三千餘里喀木在衛
東南近雲南麗江府之北東自鴉龍江西岸西
至努卜公嶺南自噶克拉雪山北至木魯烏蘇
南岸東南自雲南塔城關西北至索克城青海
部落界東北自青海部落界阿克達穆嶺西南
至塞勒木雪山至京九千餘里阿里東自藏界
麻爾岳木嶺西至巴第和木布嶺南自匝木薩
喇嶺北至烏巴嶺為西藏極西邊鄙至京萬有
四千餘里
一旗制喀爾喀凡四部落後部原轄旗十有七
康熙三十二年增設二旗三十三年增設一旗
三十五年增設二旗三十六年增設三旗三十
八年增設一旗三十九年增設一旗四十八年
增設一旗五十年增設三旗五十一年增設一
旗五十八年增設一旗六十年增設二旗雍正
八年增設一旗九年增設一旗乾隆元年增設
一旗四年增設一旗十七年增設一旗二十二
年增設一旗二十四年增設一旗今為四十二
旗東部原轄旗十有二康熙三十五年增設一
旗三十六年增設一旗三十八年增設一旗四
十年增設三旗四十八年增設一旗五十年增
設一旗五十二年增設一旗乾隆十四年增設
一旗二十二年增設一旗今為二十三旗西部
原轄旗八康熙三十三年增設一旗四十一年
增設一旗四十三年增設一旗五十一年增設
一旗雍正二年增設一旗四年增設一旗六年
增設一旗乾隆十三年增設一旗二十二年增
設一旗今為十有七旗凡八十二旗雍正二年
額駙策凌授為喀爾喀副將軍三年在土謝圖
汗部内分轄二十二旗别為一部曰賽因諾顔
部青海凡四部落厄魯特二十旗乾隆十一
年增設一旗回特三旗土爾古特四旗喀爾喀
一旗凡二十九旗又有大喇嘛察汗諾們汗所
屬蒙古分為佐領不統於各旗别給印信令大
喇嘛管轄均受總理青海蒙古事務大臣節制
賀蘭山厄魯特一旗烏蘭烏蘇厄魯特二
旗推河厄魯特一旗額濟内土爾古特一
旗都爾伯特十有四旗游牧察哈爾八旗
一封爵喀爾喀(漢時匈奴故地唐初為突厥後為回紇宋屬遼元為和林路後)
(改和寧明時元裔小王子之後東徙為察哈爾其留漠北諸部曰喀爾喀)有三汗西
曰扎薩克圖汗中曰土謝圖汗東曰車臣汗天
聰八年車臣汗遣使来聘崇德三年三汗並遣
使来朝康熙二十八年被噶爾丹所侵欵塞内
附三十年平定噶爾丹大會於多倫諾爾編審
旗分安輯其衆先是土謝圖汗殺其扎薩克圖
汗得克得黑墨爾根阿海從此起釁搆兵失其
游牧先後歸附
聖祖仁皇帝洞鑒其曲直乃於會盟之先令土謝圖汗
具疏請罪使兩翼喀爾喀相好如初於是並去
其濟農諾顔名號封策旺扎卜為扎薩克圖汗
封察渾多爾濟為土謝圖汗封烏黑克為車臣
汗封善巴滚布朋蘇克拉布灘色楞阿海納穆
扎爾噶爾丹多爾濟為多羅郡王封卓忒巴車
卜登為多羅貝勒封寳貝朋蘇克阿南達車卜
登達里布達扎卜為固山貝子封蘇泰伊爾登
拖多額爾德尼為鎮國公封旺書克錫卜推哈
灘巴圖魯為輔國公封圖巴厄爾克阿海衛徵
諾顔阿玉錫丹晉額爾德尼索諾穆伊錫扎卜
滚占車臣烏爾占滚布古魯扎卜車凌達錫額
爾克色楞達錫巴浪班珠爾多爾濟為一等台
吉三十一年封古魯錫喜為多羅郡王封錫達
錫里為多羅貝勒封阿里雅薩穆濟忒車穆楚
克納穆扎爾里他爾車凌為一等台吉三十三
年封根敦額爾克代青為多羅貝勒封車凌扎
卜為一等台吉三十五年封郡王善巴為和碩
親王封貝子朋楚克為多羅郡王封車卜登為
鎮國公封一等台吉車凌達錫衛徵諾顔阿玉
錫車穆楚克納穆扎爾為輔國公封伊達穆納
穆扎爾老占為一等台吉三十六年封蘇達尼
滚楚克青多爾濟開穆楚克為一等台吉三十
七年封一等台吉索諾穆伊錫扎卜為輔國公
三十八年封車凌旺布為一等台吉三十九年
封公錫卜推哈灘巴圖魯為固山貝子四十年
封根敦垂扎穆蘇額爾德尼為一等台吉四十
一年封羅卜桑為鎮國公四十三年封瑪他卓
里克圖為一等台吉四十八年封多爾濟達錫
濟納米達為一等台吉五十年封貝子布達扎
卜為多羅貝勒封車凌巴爾為一等台吉滚占
為輔國公封車凌達錫沙魯伊爾都齊套賴為
一等台吉五十一年封多爾濟哈瑪爾代青為
一等台吉五十二年封綽因珠爾為一等台吉
五十三年封格勒克半品爾為輔國公五十八
年晉封一等台吉車凌達錫為輔國公封成滚
扎布為一等台吉六十年封車穆畢爾多爾濟
策當敦多布為一等台吉雍正元年封和碩額
駙策凌為多羅郡王晉封公車穆楚克納穆扎
爾為多羅貝勒二年封旺舒克為鎮國公車凌
旺布為輔國公沙克扎為一等台吉三年封成
滚扎布為一等台吉加公品級四年封伊達穆
扎布為一等台吉六年封拉卜灘為一等台吉
八年封巴爾桑為輔國公朋蘇克拉卜灘為一
等台吉九年封巴海為一等台吉晉封郡王額
駙策凌為和碩親王晉封一等台吉巴海為輔
國公封車卜登扎布為一等台吉十年封多爾
濟塞布騰為世子封車布登為一等台吉十一
年封扎木燦為鎮國公十二年封額林沁為一
等台吉十三年封得木楚克為多羅郡王乾隆
元年晉封一等台吉成滚扎布為固山貝子封
遜都卜為一等台吉二年封衮楚克扎布羅卜
藏敦多布為一等台吉三年追封陣亡貝勒車
穆楚克納穆扎爾為多羅郡王封多羅額駙桑
宰多爾濟為多羅郡王車穆楚克扎布為固山
貝子四年特晉固山貝子成滚扎布為世子封
旺沁扎布為輔國公額默根為一等台吉五年
封巴雅爾西第為多羅郡王和拖輝特多爾濟
車登為輔國公七年封巴爾達爾為扎薩克圖
汗根敦桑宰林沁那旺伊什為一等台吉八年
封索諾穆敦多布為一等台吉九年封丹俊為
多羅貝勒衮楚克為輔國公十一年封格勒克
為輔國公十二年封齊巴克雅拉穆品爾為多
羅郡王十三年封車登三品爾為輔國公衮楚
克扎布根敦車凌為一等台吉十四年封貢格
敦丹為鎮國公十五年封世子成滚扎布為和
碩親王達爾濟雅為輔國公達爾布圖恒克古
魯扎布伍巴什為一等台吉十六年封瑪呢巴
達拉為車臣汗十七年封瑪哈巴拉為鎮國公
車登扎布衮楚克車凌為一等台吉十九年封
達什品爾為固山貝子加郡王品級封車凌多
岳特為輔國公二十年晉封郡王巴雅爾西第
為和碩親王晉封郡王額駙桑宰多爾濟為和
碩親王封丹衷多爾濟為多羅郡王晉封公達
爾濟雅為固山貝子封達什朋楚克為輔國公
敦多布納穆扎爾為一等台吉二十一年晉封
郡王齊巴克雅拉穆品爾為和碩親王封車卜
登扎布為多羅郡王加親王品級特封楚布多
爾濟為世子封他穆楚克扎布達什東多爾濟
為多羅貝勒明品穆多爾濟丹巴淨準為輔國
公加齊旺多爾濟輔國公品級封三達克多爾
濟為輔國公加貝子品級封諾爾布達什朋楚
克三都克多爾濟為一等台吉二十二年晉封
貝子車穆楚克扎布為多羅郡王封和拖輝特
車都卜為多羅貝勒加郡王品級封額爾克刷
拉為輔國公加貝子品級封達什貢楚克多爾
濟為輔國公封齊旺多爾濟為一等台吉加貝
子品級封達穆凌扎布瑪克素爾為一等台吉
二十三年封琅滚扎布為鎮國公車卜登多爾
濟拉沁素隆巴圖濟爾噶爾為輔國公敦多布
多爾濟桑都布多爾濟為一等台吉二十四年
封車登多爾濟為土謝圖汗車卜登為輔國公
那旺車凌敦多布得木楚為一等台吉二十五
年封齊穆特多爾濟為多羅貝勒車卜登多爾
濟為固山貝子晉封輔國公格勒克半品爾為
鎮國公封旺臣為鎮國公封車登扎布三都克
多爾濟為輔國公封格宰多爾濟為一等台吉
加公品級封成滚扎布貢素隆扎布班第噶爾
瑪扎布巴因珠爾車登旺扎爾為一等台吉二
十六年封明珠爾多爾濟為輔國公二十七年
封諾爾卜扎布為和碩親王伊達穆扎布為固
山貝子車登扎布為鎮國公索諾穆川巴爾刷
克都爾扎布為輔國公刷克多爾扎布額林沁
多爾濟為一等台吉青海(明初為西番地正德四年始為蒙古)
(所據古稱西海蒙古名庫庫諾爾)
國初有厄魯特顧實汗者自北侵有其地為四厄
魯特之一康熙三十六年既平噶爾丹台吉扎
什巴圖爾等来附封扎什巴圖爾為和碩親王
封額爾德尼納穆扎爾為多羅貝勒四十年封
代青和紹齊察汗丹晉為多羅貝勒四十二年
封達賴代青策旺拉卜灘為多羅郡王封車臣
塞卜騰扎爾為多羅貝勒封羅卜藏達爾扎為
固山貝子四十三年封阿齊巴圖爾滚布為多
羅貝勒五十年封噶爾旦達錫索諾穆達錫拉
察卜車凌為輔國公五十五年封達顔為多羅
貝勒封阿拉卜灘為一等台吉五十七年晉封
貝勒代青和紹齊察汗丹晉為多羅郡王五十
九年封阿拉卜灘扎穆蘇為輔國公雍正元年
晉封郡王代青和紹齊察汗丹晉為和碩親王
封車凌敦多卜為多羅貝勒封公噶爾旦達錫
為鎮國公是年扎什巴圖爾之子羅卜藏丹晉
誘衆犯邊平定之後將貝勒車凌敦多卜降為
固山貝子額爾德尼納穆扎爾之子貝勒羅卜
藏察汗革爵授為一等台吉晉封貝勒車臣塞
卜騰扎爾為多羅郡王封索諾穆達錫為固山
貝子三年封一等台吉阿拉卜灘為輔國公封
貢格伊錫多爾扎卜塞忒爾布穆額爾德尼濟
農丹忠索諾穆達爾濟扎卜察汗拉卜灘阿拉
卜灘哈爾噶斯塞卜騰博若克圖達瑪林塞卜
騰根敦為一等台吉七年封畢齊漢車凌為一
等台吉九年
諭朕憐念青海郡王額爾德尼額爾克拖克拖鼐曾降
旨將伊諸子内令指出一人封授長子今王額爾德
尼額爾克拖克拖鼐既指出伊三子索諾木丹津奏
請授為長子應如所請索諾木丹津著封授長子昨
因拖克拖鼐之長子阿拉卜濟在軍前效力黽勉授
為一等台吉諒伊父必指阿拉卜濟今伊父乃指伊
三子想伊父之意料伊子阿拉卜濟必能效力得以
别受朕恩今施恩將阿拉卜濟亦封為輔國公令其
效力行走欽此十一年封巴爾丹為一等台吉十三
年封衮楚克達什為多羅郡王乾隆二年封達
什敦多布為喀爾喀一等台吉三年封達啟為
一等台吉四年封納穆扎爾車凌為輔國公旺
舒克拉卜灘衮布拉卜灘為一等台吉五年封
達什納穆扎爾為輔國公薩拉為土爾古特一
等台吉九年封達什扎布為輔國公十年封貢
格車凌為一等台吉那穆錫里策旺為土爾古
特一等台吉十三年封索諾木巴爾濟為鎮國
公十四年封旺丹多爾濟帕喇嘛為和碩親王
索諾木丹津為多羅郡王十七年封刷克都爾
扎布為固山貝子十八年封羅卜藏塞卜騰為
固山貝子採忠扎布為輔國公十九年晉封公
納穆扎爾車凌為固山貝子封塞卜騰多爾濟
為土爾古特一等台吉二十年封那漢他爾巴
為回特輔國公旺扎爾車凌多爾濟為一等台
吉二十一年封烏爾占為土爾古特一等台吉
二十二年封丹巴車凌為多羅貝勒二十三年
封塞卜騰多爾濟為多羅郡王二十五年封貢
格塞卜騰為一等台吉二十六年封巴爾珠爾
貢沁車凌為一等台吉厄魯特(明時為邊外地)
國初蒙古厄魯特部落駐牧套西名套夷(厄魯特即元裔)
(阿魯台後)其部長鄂齊爾圖汗阿巴賴諾顔随顧實
汗内附後為噶爾丹所滅康熙三十六年封鄂
齊爾圖汗之孫濟農巴圖爾厄爾克為多羅貝
勒四十一年封台吉阿拉卜灘為多羅貝勒四
十三年封土爾古特阿拉卜珠爾為固山貝子
四十四年封丹濟拉為輔國公雍正四年
諭厄魯特之官爵原因歸順故
聖祖仁皇帝特恩加授雖無世襲之
旨但伊等各有效力之處悉著降一等承襲議奏如承
襲之人或能守分勤謹克盡厥職者仍將所降品級
賞給理藩院將此注冊并將朕恩旨曉諭厄魯特等
知悉欽此乾隆二年封衮楚克為鎮國公四年封多
羅額駙羅卜藏多爾濟為多羅貝勒五年封羅
卜藏達爾扎為土爾古特多羅貝勒六年封索
諾穆多爾濟為鎮國公十三年封朋楚克為固
山貝子十四年封丹拜為一等台吉加公品級
二十一年晉封貝勒額駙羅卜藏多爾濟為多
羅郡王二十六年封衮楚克邦為固山貝子
都爾伯特(舊屬準噶爾四衛拉特之一其綽羅斯和碩特輝特既臣復叛相繼誅滅)
乾隆十八年都爾伯特台吉車楞等親率其部
落来歸十九年封車楞為和碩親王車楞伍巴
什為多羅郡王車楞孟克剛多爾濟色布騰為
多羅貝勒額爾德尼班音珠爾根敦為固山貝
子瑪什巴圖巴圖孟克剛為輔國公達什敦多
布恭沙拉厄布根巴爾為一等台吉二十年晉
封親王車楞為特古斯庫魯克汗晉封郡王車
楞伍巴什為和碩親王晉封貝勒車楞孟克為
多羅郡王晉封公瑪什巴圖為固山貝子襲封
竒塔為固山貝子二十一年襲封巴桑為多羅
貝勒車登為一等台吉二十二年襲封巴雅爾
讜為多羅郡王齊巴克為一等台吉二十三年
襲封索羅穆衮布為汗博斯虎為多羅郡王寳
貝為一等台吉西藏(唐宋為吐番元明為烏思藏)崇德七
年番僧遣使歸誠順治十年来朝賜金
冊金印授為西天大善自在佛領天下釋教普通瓦
赤喇怛喇達賴喇嘛俗稱其國曰圖伯特又曰
唐古忒最尊者曰達賴喇嘛班臣喇嘛代喇嘛
理事者曰第巴又有汗則蒙古部長為之康熙
三十二年封第巴為圖伯特國王賜金印後潛
與厄魯特噶爾丹通四十四年達賴汗之子拉
藏誅第巴以聞四十五年封拉藏為輔教恭順
汗賜金
冊金印四十九年允拉藏所請封伊西扎穆蘇為六
世達賴喇嘛賜金
冊金印五十三年準噶爾侵藏殺拉藏旋即平定六
十年封康濟鼐阿爾布巴為貝子隆布鼐為公
總理其地雍正五年阿爾布巴等殺康濟鼐以
叛後藏辦理噶卜隆事務之扎薩克台吉頗羅
鼐走避以聞六年阿爾布巴等伏誅封頗羅鼐
為固山貝子七年封達賴喇嘛之父索諾穆達
爾扎為輔國公九年封頗羅鼐為多羅貝勒給
冊印轄衛藏噶卜倫事務封頗羅鼐之長子珠爾瑪
特車卜登為輔國公封噶錫巴納穆扎爾塞卜
騰為輔國公十二年封頗羅鼐之弟諾顔和紹
齊為扎薩克台吉乾隆四年晉封頗羅鼐為多
羅郡王十二年以頗羅鼐之次子珠爾默特納
穆扎爾襲封多羅郡王十五年珠爾默特納穆
扎爾以罪伏誅十六年議設噶卜倫四人代賁
五人各頒給
勅諭第巴三人堪布一人均給本院執照分轄藏務
受駐藏大臣及達賴喇嘛管轄喀爾喀以下
王貝勒貝子公等均不準世襲其子孫或襲封
原爵或減一等承襲由院具疏兩請候
旨襲封或降封仍照定例給與護衛官員随丁台吉
等亦給随丁
一設官康熙三十年覆準喀爾喀等既封授汗
王貝勒貝子公等爵應各按旗分編立佐領設
都統副都統佐領驍騎校等官三十六年議
準青海厄魯特等既與喀爾喀一體歸順應編
設旗分佐領停補協領副協領悉照喀爾喀之
例補授都統副都統以下等官每五佐領設一
參領雍正三年議準喀爾喀設蒙古副將軍
三人鈐轄各部落蒙古兵丁均給與
勅印十一年議準喀爾喀三路蒙古副將軍處各
設參贊一人乾隆六年議準喀爾喀車臣汗
部落設蒙古副將軍一人參贊一人又議準
喀爾喀四部落蒙古副將軍處參贊各一人遇
闕於各部落王公内簡用二十年議準都爾
伯特汗王屬下之台吉授以公及扎薩克等爵
台吉屬下之宰桑授以美楞扎蘭蘇木章京坤
都伯什庫達魯噶等職美楞之職與副都統同
扎蘭與參領同蘇木章京與佐領同坤都與驍
騎校同伯什庫與領催同達魯噶與什長同
二十七年議準都爾伯特左右翼設副將軍二
人給以
勅印右翼副將軍給正黃旗纛左翼副將軍給正白
旗纛各一桿仍各給令箭十有二
一駐劄康熙五十九年議準澤卜尊丹巴胡圖
克圖庫倫地方俄羅斯與喀爾喀互相貿易民
人叢聚難以稽察嗣後内地民人有往喀爾喀
庫倫貿易者令該管官出具印文將貨物人數
開明報院給與執照出何邊口令守口官弁驗
明院照放行如帶軍器禁物立即察拏送院交
該部從重治罪由院委監視官一人前往會同
喀爾喀土謝圖汗等彈壓稽察二年一次更代
雍正四年議準西藏事務以貝子康濟鼐為
正以貝子阿爾布巴佐之原令其會同衆噶卜
倫等和衷辦公而設若伊等不睦後起釁端亦
有關繫應遣大臣前往駐劄照看其大臣更代
皆由
特簡五年覆準管理喀爾喀兵丁之副將軍三人
應各給筆帖式二人上三旗護軍纛一桿旗牌
十二面所給之號纛旗牌即令筆帖式齎往其
筆帖式更代定以三年為期竢副將軍等所屬
之人熟習後奏明停遣又議準喀爾喀恰克
圖地方設立互市通俄羅斯貿易設監視官一
人由本院司官内簡選二年一次更代十年
議準駐劄喀爾喀庫倫恰克圖兩處監看貿易
之司官向例皆馳驛前往二年一次更代自備
盤費惟駐劄喀爾喀三部落偵探之司官每日
各折廩給銀一兩嗣後駐劄庫倫恰克圖兩處
監看貿易之司官亦照此例每日各折廩給銀
一兩乾隆元年議準西寧駐劄大臣一人本
院司官一人筆帖式三人皆令互相交錯更代
統以三年為期其更換大臣由院於散秩大臣
八旗護軍統領副都統暨各部院侍郎内視其
諳練蒙古事務者開列
簡用又覆準北路軍營之烏里雅蘇臺地方見駐
劄參贊大臣應委本院筆帖式一人馳驛前往
隨印辦事四年議準駐劄西藏辦事司官筆
帖式照駐劄哈密瓜州司官筆帖式例定為二
年一換不必交錯更代竢新去之司官筆帖式
到後舊駐劄之人留住三月將舊事交代明白
再令回京五年議準土爾古特羅卜藏達爾
扎年幼新襲貝勒應差本院司官一人前往駐
劄辦理旗務每日折廩給銀一兩六年議準
喀爾喀車臣汗部落既設副將軍應照例差隨
印筆帖式二人馳驛前往其日支廩給及更代
之期悉照各部落副將軍隨印筆帖式之例
七年議準駐劄庫倫司官改為三年一次更代
十年議準駐劄西藏大臣司官筆帖式均一
例定為三年更代十一年議準恰克圖駐劄
司官改為三年一次更代十三年奏準本院
司官筆帖式等常有奉差在各處經年駐劄更
代者向將伊應得三年廩給銀一起給發嗣後
給發奉差官廩給銀在京起身時酌量給發一
年竢滿差後再接發一年若在任所及奉差之
處病故其多領銀數在百兩以上者請
旨豁免百兩以下即移咨戶部豁免十六年議準
喀爾喀四部落副將軍處隨印筆帖式三年更
代限期太速嗣後改為五年一次更代均不準
保留十七年奏準土爾古特貝勒羅卜藏達
爾扎今年已及歲可以辦理旗務應將駐劄司
官徹回十八年議準土爾古特貝勒羅卜藏
達爾扎不能辦理旗務約束屬下人應仍遣司
官一人駐劄其更代限期及廩給銀悉照前例
二十四年奏準土爾古特貝勒羅卜藏達爾
扎見今二十六歲已能辦理旗務屬下人俱遵
法度駐劄額濟内司官停止更換又議準庫
倫恰克圖地方貿易事務日繁駐劄司官應給
關防各一顆二十六年議準烏魯木齊
特簡大臣二人統理諸務副都統二人綜理屯田侍
衞三人(今將安西提督移駐原駐大臣等俱移駐雅爾築城防守)伊犂將軍
一人統理諸務節制天山南北各路兵丁自伊
犂至烏魯木齊巴里坤自喀什噶爾葉爾羌阿
克蘇和闐至哈密等處所駐官兵悉聽調遣參
贊大臣領隊前鋒統領副都統及侍衞無定員
其經理厄魯特貿易及稽察臺站諸務與聽差
各官均隨時酌委無定額二十七年議準派
往庫倫會同桑宰多爾濟辦事之大臣三年一
次更換由院列名請
旨
一會盟土謝圖汗及所轄十九旗盟於汗阿林
地方為一會車臣汗及所轄二十二旗盟於克
魯倫巴爾和屯為一會扎薩克圖汗及所轄十
六旗盟於扎克畢賴塞欽畢都里也諾爾為一
會賽因諾顔及所轄二十一旗盟於齊齊爾里
克為一會康熙二十九年覆準喀爾喀土謝
圖汗車臣汗等内屬應照四十九旗例永定會
盟之典其台吉等有遠駐外邊者由院遣官豫
行調取至會盟之期齊集三十年
聖祖仁皇帝以喀爾喀新附數十萬衆必訓以法度俾
知禮義
特命行會閱禮於上都多倫諾爾之地前期命理藩院
調集新附之喀爾喀兩翼部落並傳知科爾沁
等四十九旗之王台吉皆豫屯於會閱之地百
里以外
聖駕發京師上三旗官兵隨行由張家口出下五旗官
兵由獨石口出赴
御營軍臨多羅諾爾布營設哨三旗護軍共為一營居
中屯扎八旗前鋒為二營五旗護軍為十營火
器營兵為四營共十六營環
御營屯扎八旗前鋒為四汛八旗護軍為二十四汛各
設廬帳繞營而屯𫝊
諭蒙古喀爾喀等前屯於百里外者移附
御營五十里屯扎不得入哨内
命議定喀爾喀賞格為九等坐次為七行進見燕會禮
儀悉照四十九旗例行届期設
帳殿於網城南門前中設
御榻旁設武備院行帳幕次各二前張黃幕設反玷列
尊罍設騎駕鹵簿於
帳殿前
聖駕出入作樂設燕筵於各班次衆畢集奏
聞
聖祖仁皇帝出御營乘馬臨帳殿
陞座理藩院大臣鴻臚寺官員引導喀爾喀汗濟農諾
顔大台吉衆等聽排班奏樂鳴贊官𫝊贊行三
跪九叩禮畢樂止理藩院大臣官員引内外王
貝勒貝子公台吉等列於左喀爾喀汗等列於
右各於本位一叩坐進
御筵奏樂進茶衆喀爾喀皆叩首進茶畢乃進酒進酒
大臣出班跪衆皆跪奏樂各於其位行一叩禮
進酒畢坐執事者酌金巵立
賜進酒大臣大臣跪受一叩飲畢復一叩興入班坐乃
進饌次第演舞奏樂衆技畢陳有
旨召喀爾喀汗濟農諾顔大台吉等近
御榻前
親賜以酒其餘台吉等令各侍衞於坐處賜酒畢
御筵徹四十九旗之王台吉及衆喀爾喀行一跪三叩
禮(不贊)謝
恩仍按翼序立禮部大臣奏禮成
聖祖仁皇帝駕還行宫次日八旗滿洲及漢軍火器營
綠旗營官兵排列火礮
上躬擐甲胄大閱畢宣
訓諭勅書於衆喀爾喀先是土謝圖汗殺其扎薩克圖
汗得克得黑墨爾根阿海從此起釁搆兵失其
游牧先後来歸
聖祖仁皇帝洞鑒兩翼喀爾喀交惡之原委情事之曲
直先𫝊
諭澤卜尊丹巴胡圖克圖及土謝圖汗等令其具疏請
罪於是集衆會盟渙汗
大號免土謝圖汗之罪繼扎薩克圖汗之後使兩翼喀
爾喀相好如初並去其濟農諾顔名號依次錫
以汗王貝勒貝子公封爵其台吉亦分四等視
四十九旗又按品級從優
恩賚冠服銀幣等物其四十九旗亦按品級
賜冠服銀幣有差頒賞訖均於網城南門前聽鳴贊官
𫝊贊謝
恩行三跪九叩禮會閱禮成
聖祖仁皇帝回鑾雍正三年議準向例内扎薩克與
外三路之喀爾喀等三年一次奏遣大臣前往
會盟辦理一切刑名將丁數開造細册送院由
院具題今辦理青海蒙古事務大臣見在西寧
居住每届三年不必由
京師
特簡大臣止令各旗覈明丁數呈駐劄西寧大臣轉
送到院照例具題再一切刑名事件著各旗訊
明呈報駐劄西寧大臣如尋常事酌量遣官會
同扎薩克辦理若繫大事令駐劄西寧大臣約
定地方與扎薩克等會盟議結六年定喀爾
喀四會每會設正副盟長各一人乾隆元年
奏準喀爾喀四部落游牧處兵丁萬餘向在游
牧地方操演守禦豫備有警刻期𫝊集誠恐日
久廢弛軍裝器械亦必不時察閱如有舊敝即
令修理更換該副將軍參贊貝勒公等每歲一
次會盟簡稽軍實奉
旨喀爾喀游牧地方防守兵丁竢會盟察驗軍容器
械之時將軍與參贊大臣等會議於參贊大臣内
令一人會同喀爾喀副將軍參贊貝勒公等一同
察驗至幾年一次將軍親驗之處額駙策凌酌量
辦理又奏準將土謝圖汗等十七旗兵丁於烏
克圖爾濟爾噶朗圖地方察驗車臣汗二十二
旗兵丁於克魯倫得爾格爾帑吉地方察驗王
敏珠爾多爾濟等六旗兵丁於依克噶扎爾古
爾班察漢布喇克地方察驗賽因諾顔部落之
十九旗兵丁於塔密爾地方察驗扎薩克圖汗
部落之和托輝特等六旗兵丁於哈綏地方察
驗格勒克顔披爾等九旗兵丁於尼纍等處地
方察驗但各部落與所定地方相離遥遠若令
參贊大臣一人周圍察驗甚需時日𫝊集蒙古
兵丁於所在地方久候則馬匹牲畜必致勞瘁
應令參贊大臣二人前往一往西路扎薩克圖
汗及賽因諾顔兩部落一往東路土謝圖汗及
車臣汗兩部落奉
旨今年著如此察驗再察驗之時令參贊大臣往一
路去彼一路爾等酌委官員前往察驗十年
諭喀爾喀四部落游牧處防守示威兵丁每歲軍營
參贊大臣前往簡閱蒙古等遠離游牧未免勞苦
每年著各該副將軍等察騐其軍營參贊大臣著
間歲一次往騐欽此十六年議準青海扎薩克
蒙古等停止每年會盟著間年一次舉行二
十年議準以都爾伯特特古斯庫魯克汗為薩
音濟雅噶圖盟長給與印信會盟一如喀爾喀
之例舉行
一
勅印順治十年給厄魯特顧實汗金
冊印康熙十三年給喀爾喀扎薩克阿海代青台
吉
勅印三十一年覆準喀爾喀旗分應鑄給印信以
昭職守其印文清字兼蒙古字印式與四十九
旗同三十二年覆準達賴汗自伊祖顧實汗
以來敬謹納貢應給與
勅書三十五年覆準喀爾喀郡王有軍功者升為
親王貝子有軍功者升為郡王該部撰給
勅命乾隆十二年議準喀爾喀四盟長均給與印
信與内扎薩克六盟長同二十年奏準給都
爾伯特汗等印信管理扎薩克事務
一禁令康熙二十一年題準厄魯特喀爾喀等
人謝
恩不得過二百名若来人衆多分為數次二十四
年題準喀爾喀進貢人違禁得罪者大事照内
例治罪小事行文扎薩克處令交所罰牲畜
二十六年覆準興安後齊達齊牢地方禁止巴
爾虎私進哨地游牧又覆準嗣後著喀爾喀
車臣汗嚴禁所屬毋得擅入哨地游牧二十
八年議準喀爾喀台吉從人在庫爾齊爾地方
違禁放槍游獵者該台吉罰五九牲畜從人鞭
八十三十一年覆準喀爾喀等每扎薩克各
頒給律例一冊
一隨圍乾隆六年定邊左副將軍具奏從前
聖祖仁皇帝哨鹿行圍時
御前及乾清門行走並諳於騎射之喀爾喀台吉等
均扈從隨行今
皇上哨鹿行圍應否令其扈從奉
旨喀爾喀等既已備兵大扎薩克不必前来閒散公
台吉等内應令幾人前来著理藩院請旨欽此遵
旨奏準
聖祖仁皇帝哨鹿行圍曾選喀爾喀内諳於騎射之台
吉等隨行今既奉
旨不令備兵之喀爾喀大扎薩克前来其不備兵之
公台吉内何人諳於騎射可以隨圍者應令閒
散公台吉内酌選數人於哨鹿行圍時扣算日
期令往博羅河屯伺候十四年奉
旨此次哨鹿圍場喀爾喀来隨圍諳於騎射者九人
自額駙策凌奏準以来每次僅此數人前来喀爾
喀四部落王公台吉内不無諳於騎射之人理宜
輪班行走若分班前往皆得瞻仰朕顏朕亦得識
認伊等况且前往之十人内如世子成滚扎布公
品級額林沁等率領行走約束衆等亦屬有益其
如何分班前往每班令何人率領著理藩院議奏
欽此遵
旨議準喀爾喀四部落内何人諳於騎射難以懸定
且又有鄂爾坤烏里雅蘇臺軍營之班無從分
晰應令額駙策凌於四部落王公台吉内每班
選十人其率領約束均如世子成滚扎布公品
級台吉額林沁之人令一人率領前往共分幾
班何人率領令將名數具奏十五年議準喀
爾喀四部落王公台吉隨圍分為四班每班十
人輪班隨行其公品級額林沁照常率領行走
外若遇定邊左副將軍親王成滚扎布應去之
年令其預為奏請
一䘏唁康熙十一年題準外藩蒙古和碩親王
薨逝賜犢一羊八酒九缾紙萬張内閣撰擬清
字蒙古字祭文遣内大臣一人侍衞一人禮部
本院尚書或侍郎一人郎中或員外郎各一人
前往讀文致祭多羅郡王薨逝賜犢一羊六酒
七缾紙八千張遣侍衞一人禮部本院侍郎一
人郎中或員外郎各一人前往讀文致祭多羅
貝勒薨逝賜犢一羊四酒五缾紙五千張鎮國
公溘逝賜犢一羊四酒四缾紙四千張輔國公
溘逝賜羊四酒四缾紙三千張皆遣侍衞一人
禮部本院郎中或員外郎一人前往讀文致祭
一等台吉溘逝賜羊三酒三缾紙二千張因功
授子爵者溘逝賜羊二酒二缾紙千張皆酌遣
禮部或本院官前往讀文致祭下嫁外藩固倫
公主薨逝賜牛羊紙酒遣官致祭之禮與和碩
親王同和碩公主郡主親王適福晉薨逝賜牛
羊紙酒遣官致祭之禮與多羅郡王同縣主多
羅郡王適福晉薨逝賜羊五酒五缾紙六千張
酌遣禮部或本院官前往讀文致祭凡祭文均
由内閣撰擬兼書清字蒙古字郡君貝勒適夫
人薨逝賜羊三酒三缾紙四千張縣君貝子夫
人薨逝賜羊二酒二缾紙四千張鄉君公夫人
溘逝賜羊二酒二缾紙三千張郡君貝勒夫人
以下鄉君公夫人以上不給祭文酌遣本院官
前往致祭以上遣往官員將祭文齎赴殯所本
家率所屬官員於一里外跪迎候
欽差過後隨行讀文祭酒時齊集之衆蒙古皆跪祭
畢遥望
闕廷恭謝
天恩行三跪九叩禮三十六年議準外藩蒙古等
向不焚紙嗣後凡致祭親王以下一等台吉以
上親王適福晉以下公夫人以上皆停給紙張
其牛羊祭酒若從此擕往路途遥遠且勞驛馬
應於該部折價交與往祭官員在本處採辦
四十三年奉
旨嗣後公以上賜䘏之事著照常繕本具題一等台吉
以下賜䘏之事不必繕本具題著繕摺奏聞五十
九年定蒙古郡王福晉貝勒貝子公夫人薨故
者應否賜䘏由院先行奏請雍正三年奏請
賜䘏奉
旨此等已故夫人其夫或子曾否效力受
皇考眷顧之處朕知之不確難以即行批發嗣後爾院
遇此等賜䘏之事開其夫若子曾否效力受恩事蹟
於奏内另行夾簽仍兩議請旨四年題請青海輔
國公賜䘏奉
旨青海地方甚遠若此處遣官往返有累驛站西寧見
有駐劄侍衞將祭文發往可以致祭著理藩院會同
内閣議奏欽此遵
旨議準嗣後青海如有致祭之事著遣西寧之侍衞倘
侍衞不敷差遣令總理青海蒙古事務大臣行
文該督於綠營參將游擊内酌委一人代侍衞
前往致祭其祭文並羊酒折價銀均由驛站發
往十年奏請向例外藩王貝勒貝子公一等
台吉薨故均
加恩賜祭惟額駙無致祭之例按和碩公主之和碩
額駙加貝子品級郡主額駙加公爵縣主額駙
加一等台吉職銜今身故縣主額駙扎木素照
一等台吉例應否
加恩致祭相應奏請奉
旨額駙扎木素既照一等台吉例應致祭嗣後遇有額
駙病故者皆著加恩致祭
一呼倫布俞爾授官雍正十二年覆準喀爾喀
貝子顔楚卜多爾濟等奏巴爾虎人等感恩願
移駐呼倫布俞爾地方游牧計巴爾虎人共二
千九百八十四名内選擇壯丁二千四百名餘
皆作為隨丁應照索倫之例每一佐領設領催
六名驍騎五十四名覈計壯丁共編為四十佐
領歸幷八旗每翼設總管一人每旗設副管一
人每佐領設佐領驍騎校各一人其俸禄錢糧
均照索倫官兵之例給與闕出由黑龍江將軍
擬定正陪送院引
見補授再見在索倫兵有鳥槍二百桿今應增給鳥
槍三百桿不按旗分但遴選巴爾虎等能用鳥
槍者令其演習自總管以下均屬黑龍江將軍
管轄乾隆八年議準移駐呼倫布俞爾之巴
爾虎原設總管副管佐領驍騎為數過多應照
索倫之例酌減其總管二人仍舊分轄兩翼副
管八人應留四人各轄兩旗四十佐領應留二
十四佐領每一佐領設領催四名驍騎三十六
名作為額内兵丁其應裁副管佐領驍騎竢闕
陸續裁汰
一俄羅斯互市康熙二十八年議準黑龍江後
綽羅那烏母河相近以格勒必齊河為界自大
興安嶺以至於海山之陽為内地山之隂為俄
羅斯地三十二年議準俄羅斯國貿易人不
得過二百名隔三年来京一次在路自備馬駝
盤費一應貨物不令納稅犯禁之物不準交易
到京時安置俄羅斯館不支廩給定限八十日
起程又覆準俄羅斯察漢汗奏文與外國奏
文體式不合將貢物奏文一幷發回但該國地
遠不知中國制度將原奏不合式之處明白曉
諭来使
召見時照常
恩賜帶来貨物仍令貿易嗣後俄羅斯奏文先令黑
龍江將軍開看若有不合式處即自邊地撥回
驗明合式方令入奏到京之日令来使於
午門前跪奉置黃案上行三跪九叩禮又覆準
俄羅斯有私越邊界者應拏送該管官照所犯
輕重治罪今俄羅斯復有潛至景齊禮烏拉等
處打貂行走恐伊等頭目不知應行文尼卜楚
城守尉察拏治罪並申飭該國人嗣後不許私
越疆界如城守尉察拏不嚴即行文該國察漢
汗將城守尉一幷治罪雍正五年
諭俄羅斯既請將馬匹牲口留於口外牧放著照所請
爾院差司官一人前去照看嚴禁賊盜争鬭此次所
去司官著曉諭俄羅斯郎喀因爾等馬匹牲口在此
牧放特差理藩院官前来照看於所留人内選擇善
為約束者為頭目令其約束屬下人勿令生事再行
文與相近居住之總管等各飭所屬用心收管禁止
賊盜俄羅斯乃外域小國其馬匹牲口若有被盜遺
失繫何人地方即著該屬總管等嚴察務獲如察覓
不獲該屬總管等即照數賠還欽此又議準俄羅
斯人所居近山河者以山河為界無山河之空
地設立鄂博為界自東邊之阨爾古納河以内
至阨白爾哈黨蘇卡倫外空地從中平分如有
偏出偏入交錯居住之人彼此察明令各移於
界内居住以齊邊界又議準俄羅斯館内設
立廟宇令在京之俄羅斯僧一人居住並照該
國所請增俄羅斯僧三人竢送到時一幷給與
口糧食物聽其於廟内行俄羅斯教禮拜念經
無庸禁止又使臣薩砙及留京學書之俄羅斯
四人教習二人亦令在館居住一例給與口糧
食物六年議準俄羅斯國學生竢送到時令
其在俄羅斯館居住交與國子監選滿漢助教
各一人往館教習清漢文九年奏準俄羅斯
買賣人来時喀爾喀土謝圖汗等報院具奏請
旨委官一人馳驛前往恰克圖地方伴接沿途照看
其買賣人仍依原議不給口糧食物一應夫馬
聽其自備由張家口至京路途歇寓令官兵護
送看守到京進館後兵部奏點副都統及官兵
看守買賣人出館行走皆令護軍等伴行
特簡内大臣部院堂官數人總理俄羅斯事務其監
視貿易官二人開列侍讀學士科道等職名引
見簡用十年奏準俄羅斯貿易事畢起程時照例
委官撥兵沿途護送並開列監視貿易官等職
名候
欽點一人送至邊界
一烏魯木齊駐防乾隆二十六年題定滿洲兵
三百名察哈爾厄魯特兵二百名駐防綠旗兵
千四百九十二名(今以安西提督率所屬標兵移駐原設兵丁移駐雅爾)
屯田乾隆二十三年烏魯木齊試墾地八千
畝共收糧三千五百四十二石五斗二十四年
屯兵八百名增墾地七千百三十畝共墾地萬
五千百三十畝夏秋折收糧九千三百二十四
石有竒又調征改屯兵百八十名新墾地千五
百四十二畝夏秋折收糧七百七十一石有竒
二十五年屯兵千八百四十三名共墾地三萬
七千百七十四畝夏秋折收糧三萬九千七百
七十三石有竒二十六年屯兵千三百四十五
名共墾地二萬九千九百九畝夏秋折收糧三
萬九千七百七十三石有竒設屯田副都統經
理(新疆地本膏沃屯兵日增土田日闢所收歲各不同今止錄已墾之數餘仿此)昌
吉東距烏魯木齊八十里乾隆二十五年屯兵
千六百二十七名試墾地三萬二千五百四十
畝夏秋折收糧二萬四千百三十三石有竒二
十六年屯兵千六百二十一名共墾地三萬二
千四百二十畝夏秋折收糧萬九千九十八石
有竒有都司經理羅克倫東距昌吉二十里
乾隆二十五年屯兵八百七十三名試墾地萬
七千四百六十畝夏秋折收糧萬三千八百二
十八石有竒二十六年屯兵千五十九名共墾
地二萬一千十八畝夏秋折收糧萬二千二百
九十九石有竒有游擊經理乾隆二十七年
奏準分撥屯兵於瑪那斯安齊海晶三處試墾
地畝
一伊犂駐防原議駐兵千五百名乾隆二十六
年議準增兵千名内滿洲兵千名索倫兵七百
名察哈爾厄魯特兵八百名又將葉爾羌駐防
兵内減徹百名移駐伊犂共兵二千六百名又
厄魯特兵九十八名(伊犂地廣土沃見在移駐凉莊滿兵奉天席伯兵索)
(倫察哈爾游牧兵及熱河居住達什達瓦舊屬之厄魯特兵以次調駐陸續經理)屯
田乾隆二十五年令阿克蘇回人三百名擕帶
秄種偕同綠營官兵如法試種計試種黍米秄
種九十石五斗得收穫黍米千一百三十三石
有竒試種粟米秄種二百十一石得收穫粟米
二千六百二十二石二十六年屯兵八百人人
受田二十畝共屯田萬六千畝分種大小麥稞
糜穀五種得大麥千一百石小麥萬二千六十
石青稞三千一百五十石糜子三千八百四十
石穀子七千石計共收穫糧二萬七千一百餘
石又屯田回人八百戶論秄種不計頃畝每戶
各種二麥一石穀黍五斗二麥收穫二十分有
竒黍榖收穫四十分有竒每戶約收四十餘石
計共得糧三萬二千餘石二十七年於塔爾竒
築城以居屯兵固爾扎築城以居回民屯兵官
給秄種口糧歲入悉以輸官屯民聽其耕作定
以歲輸十六石為額外存秄種每戶一石五斗
收貯官所竢來歲播榖時分給餘則聽收以資
養贍有總兵侍衞等員分理(屯田回民戶口詳徠遠司)
一游牧察哈爾康熙十五年定游牧察哈爾分
左右兩翼編設八旗隸在京都統管轄該游牧
處毋庸别設都統副都統每旗設總管一人副
管一人其會盟應於哈柳台地方不設盟長由
京
簡命大臣前往裁决仍照例設參領以下等官四
十二年奏準游牧察哈爾左翼捕盗官給以六
品頂帶食半俸六十年題準厄魯特準噶爾
處歸順及俘獲之人合編一佐領安插於正白
旗游牧察哈爾一同當差雍正元年
諭八旗游牧察哈爾三年比丁交總管等詳察明白將
比過丁數各造冊報該旗都統欽此又
諭察哈爾蒙古来京選補護軍倘遇出痘未免損傷嗣
後八旗察哈爾護軍即著總管副管參領公同閱看
以人材可用者充補竢三年察覈軍器時從京師奏
遣大臣一幷騐看欽此又議準游牧察哈爾右翼
捕盜官照左翼例給與六品頂帶食半俸又
議準游牧察哈爾每旗設理事員外郎二人在
京與游牧察哈爾旗下各選授一人審理一應
事務在京選用者由院將蒙古八旗之護軍校
驍騎校中書筆帖式護軍内遴選精通滿洲蒙
古文義辦事去得者咨送吏部引
見補授若由護軍校驍騎校則授為理事員外郎各
較其俸以應升之官升授如有才能出衆者保
送吏部以應升之官即用若由中書筆帖式護
軍則授為主事竢三年後果能稱職保送吏部
具奏授為理事員外郎在外選用者由游牧察
哈爾總管等於各旗散秩官員護軍校驍騎校
内簡選人去得能辦事者保送二人擬定正陪
送院引
見授為理事員外郎此内有才能出衆者準以應升
之參領佐領升用各旗之筆帖式辦事好者一
例入選保送引
見後授為主事三年稱職保送到院具奏授為員外
郎均給與半俸四年覆準游牧察哈爾蒙古
與内地旗人一同打圍出師各處效力行走但
身未出痘者多或至炎熱地方多有舛失應每
年遣醫馳驛前往情願種痘者令其種痘於左
右兩翼差在京醫生二人帶好痂苖前去相度
彼處氣候如法種痘每年種過小兒若干曾否
傷損之處令總管等咨呈報院交太醫院將種
痘好者議叙劣者懲治五年
諭從前游牧察哈爾地方理事員外郎皆由内地人補
授後因本處旗人知蒙古情形於事必有裨益是以
將察哈爾之人分授今看来甚屬無益嗣後咨送之
人若平常者即以内地人簡選補授欽此六年奉
旨本年醫生停止前往明年察哈爾旗下有要種痘者
總管等皆於年前請醫報院具奏再令醫生前往
七年
諭八旗游牧處所關緊要總管等常有貪冐尅扣之事
再蒙古遇有詞訟因無稽察之人負屈無伸嗣後每
年或部院司官或御史點出一人照各省一例廵察
歸化城亦點一人前往欽此十一年議準嗣後由
京補授之游牧察哈爾理事官將簡選護軍校
驍騎校護軍之例停止專在各旗見任部院衙
門主事小京官中書筆帖式内簡選通曉滿洲
蒙古文義能辦事者咨送吏部引
見補授由主事則授為員外郎由小京官中書筆帖
式則授為主事由外補授之察哈爾理事官該
總管仍於散秩官筆帖式護軍校驍騎校内保
送到院遴選如咨送人員尚好仍照前例引
見補授若人平常準於在京蒙古旗下遴選通曉滿
洲蒙古語兼能辦事之護軍校驍騎校護軍由
院引
見補授乾隆六年議奏謹按康熙四十二年
聖祖仁皇帝哨鹿圍場時曾點八旗游牧察哈爾之巴
爾虎八十名五十二年點巴爾虎百名又點人
材強健諳於馬步射之人十名與巴爾虎一同
學習行走今
皇上行圍八旗游牧察哈爾之巴爾虎或點八十名
或百名再每旗各選人材強健諳於騎射人十
名之處恭請
欽定奉
旨著用巴爾虎八十名十二年奉
旨廵察官員並無裨益著限年停止於應稽察時特
遣二十四年奉
旨歸入游牧察哈爾旗下之厄魯特恩賞二三四品
官内有陣亡及在軍前病故者其子孫著降等承
襲至八品官亦照八旗廕例世襲罔替二十六
年遵
旨議準游牧察哈爾增設都統一人副都統各一人
都統駐劄張家口副都統各在左右翼游牧邊
界附近駐劄副都統各理所屬旗務都統綜理
游牧八旗事務兼轄張家口官兵如補放官員
該副都統會同都統詳加簡選將選擬之人仍
咨送在京各該旗引
見補放二十七年奏準游牧察哈爾副管八人並
左右翼捕盜官悉行裁汰
一唐古忒學順治十四年題準每旗各選人學
習唐古忒字義給教習人六品俸乾隆五年
議準唐古忒學助教原為教訓學生及繙譯所
降達賴喇嘛之
旨並西藏送到一應文書而設八旗滿洲蒙古各學
舍皆有額設助教嗣後唐古忒學助教亦定為
額設之官
一喇嘛封號
勅印順治十年前藏五世達賴喇嘛来朝
賜以金
册金印授為西天大善自在佛領天下釋教普通瓦
赤喇怛喇達賴喇嘛十八年給喀爾喀丹津
喇嘛
勅印康熙十五年後藏班臣胡圖克圖遣使来京
進貢十八年題準扎薩克大喇嘛給與印信
其餘格隆班第等給與禁條度牒不給印信
三十年喀爾喀庫倫澤卜尊丹巴胡圖克圖率
領喀爾喀七旗於多倫諾爾地方朝覲三十
二年封澤卜尊丹巴胡圖克圖為大喇嘛於喀
爾喀地方立為庫倫廣演黃教三十七年封
扎薩克大喇嘛默爾根綽爾濟為灌頂普惠宏
善大國師給以
勅印四十四年封章嘉胡圖克圖為灌頂普善廣
慈大國師給以
誥勅印四十九年封前藏伊西扎穆蘇為六世達
賴喇嘛
賜以金印金
册後廢五十二年議準班臣胡圖克圖勤修釋教
敬謹納貢應照達賴喇嘛之例給與金
册金印
勅書錫封班臣額爾德厄五十七年覆準西寧衮
布廟喇嘛達賴諾們汗奏請封號授為西勒圖
達賴諾們汗給以
勅印五十八年議準拉牙察木道兩處首領喇嘛
羅卜藏納木扎爾胡圖克圖吉窐帕克巴拉丹
拜尼瑪胡圖克圖從前因遣往雪山之使豫備
烏拉敬謹奉行今呈請名號
賜拉牙胡圖克圖為闡揚黃教諾們汗察木道胡圖
克圖為大闡黃教額爾德尼諾們汗均給與封
號
勅印五十九年封前藏噶爾藏堅木錯為興教度
衆六世達賴喇嘛給金印金
册又覆準西寧衮布廟阿旺喇嘛奏請封號授為
扶佑黃教額爾德尼諾們汗給以
勅印又覆準青海親王羅卜藏丹晉奏請垂卜藏
胡圖克圖封號授為資教額爾德尼諾們汗給
以
勅印六十年覆準西寧衮布廟西勒圖達賴諾們
汗照伊封號給以
勅印雍正元年議準達賴喇嘛印
册照五世達賴喇嘛之銜換給幷增蒙古字别給
勅書令其辦理噶卜倫事務又覆準澤卜尊丹巴
胡圖克圖應照班臣達賴喇嘛之例給與封號
賜金印
勅書授為啟法澤卜尊丹巴喇嘛又議準多爾濟
萬楚克給以掌管澤卜尊丹巴胡圖克圖徒衆
辦理庫倫事務額爾德尼商卓忒巴之號堪布
諾們汗給以掌管澤卜尊丹巴胡圖克圖經壇
總理番僧事務堪布諾們汗之號各給以
勅印又覆準甘珠爾巴噶卜楚額爾濟格特諾們
汗均繫大喇嘛應封甘珠爾巴噶卜楚為述教
甘珠爾巴默爾根諾們汗額爾濟格特諾們汗
為興教善知識諾們汗各給以
勅印又議準裡業烏齊廟喇嘛阿旺扎布陳勒胡
圖克圖嘉喇廟喇嘛阿旺胡圖克圖均給與胡
圖克圖封號
勅印五年具奏達錫吹品爾托音奉使西域齎回
班臣達賴喇嘛之文稱澤卜尊丹巴胡圖克圖
再生衆喀爾喀遣使請封應將額駙敦多卜多
爾濟之子準為澤卜尊丹巴胡圖克圖之胡畢
爾汗奉
旨理藩院奏請勅封澤卜尊丹巴胡圖克圖之後身澤
卜尊丹巴胡圖克圖其鍾靈大有根源乃與達賴喇
嘛班臣額爾德尼相等之大喇嘛也衆喀爾喀皆尊
敬供奉且其所居庫倫弟子甚衆著動用帑銀十萬
兩修建大刹封伊後身九年
諭澤卜尊丹巴胡圖克圖之胡畢爾汗年幼達錫吹品
爾托音又甚年老今當準噶爾賊人騷擾之際令在
庫倫居住甚不妥協庫倫地方廟宇尚未完工多倫
諾爾所修廟宇業已告竣應竢明春草萌時將胡畢
爾汗同達錫吹品爾托音等移至多倫諾爾廟内居
住竢軍務平定再回庫倫欽此十二年覆準封土
官胡圖克圖為静修禪師給以
勅印又覆準封西藏達賴喇嘛之師道都溫都遜
堪布為闡揚黃教阿齊圖諾們汗給以
勅印又覆準封噶爾旦西勒圖為慧悟禪師給以
勅印又覆準封布魯克巴胡畢爾汗喇嘛扎爾西
里布魯克顧濟為掌管布魯克巴黃教扎爾西
里胡畢爾汗諾顔林沁齊雷喇卜濟為額爾德
尼第巴噶畢冬魯卜為掌管地方噶畢冬魯卜
喇嘛各給以
勅印又覆準章嘉胡圖克圖胡畢爾汗来歴甚明
於經典性宗皆能通曉不昧前因實為喇嘛内
特出之人應照前身册封國師之號其原賜灌
頂普善廣慈大國師印見在其徒衆收貯毋庸
頒給外辦給
誥命勅書乾隆二年議準喀爾喀額爾德尼班達
胡圖克圖匝雅班第達胡圖克圖各徒衆甚多
一應官差出兵皆與扎薩克佐領下人等一同
行走應各給與管理徒衆印信三年
諭澤卜尊丹巴胡圖克圖前身乃衆喀爾喀汗王等
以師禮供養有名之大喇嘛也
皇祖
皇考皆特恩軫䘏
皇考命錫册印封為啟法澤卜尊丹巴喇嘛今看此胡
畢爾汗賦性聰明舉止端重儀表甚好曾蒙
皇考睿鑒降旨云此實繫澤卜尊丹巴喇嘛之後身今
胡圖克圖既奏請来京其頒給册印勅封之處著
理藩院察例議奏欽此遵
旨議準將澤卜尊丹巴胡圖克圖之後身仍照前身
錫號册封前賜啟法澤卜尊丹巴喇嘛之印照
常存留外别製新
册頒給四年議準澤卜尊丹巴胡圖克圖之師東
科爾滿珠西里胡圖克圖給與封號印信五
年議準班臣額爾德尼之胡畢爾汗經達賴喇
嘛等騐明是實應送往後藏坐牀又議準見
今準噶爾軍務平定澤卜尊丹巴胡圖克圖仍
應移往喀爾喀庫倫地方居住遣本院司官一
人會同照看胡圖克圖之侍衛等送往奉
旨胡圖克圖今歲遷移計文到彼處束裝起程將届
暑熱著竢明歲青草發萌再行遷移臨行時著賜
銀萬兩六年
諭從前恐準噶爾人等潛入喀爾喀地方窺伺澤卜
尊丹巴胡圖克圖之胡畢爾汗曾蒙
皇考特降
諭旨將胡圖克圖移至多倫諾爾地方居住今因軍務
已竣將胡圖克圖仍移於喀爾喀之庫倫地方居
住但準噶爾向来狡詐反覆不常今雖敬順求和
猶恐一時改變别起釁端又發兵前来窺伺胡圖
克圖亦未可定其保固防備之處若不豫為籌畫
似屬可慮著行文額駙策凌等如何將澤卜尊丹
巴胡圖克圖所在庫倫地方保護防備若遇有警
如何將胡圖克圖移住内地務計萬全辦理並會
同喀爾喀四部落之副將軍大扎薩克等及管理
胡圖克圖庫倫事務之土謝圖汗敦丹多爾濟額
駙敦多卜多爾濟等商酌詳悉議奏從前胡圖克
圖在多倫諾爾地方居住時曾差侍衛二人輪班
照管今胡圖克圖初移徙前去仍照前例差侍衛
二人每年一換令在胡圖克圖處照管胡圖克圖
處有朕之侍衛照管不但諸事有益其胡圖克圖
在彼安居身體康泰之處朕亦不時得聞欽此遵
旨議準後庫倫廟建於衣奔地方與邊界相近應令
澤卜尊丹巴胡圖克圖在見駐之庫倫居住撥
喀爾喀四部落兵三百名胡圖克圖之沙畢納
爾兵二百名令扎薩克一人官二人駐劄管轄
如遇有警由軍營即速馳報著額駙敦多卜多
爾濟率此官兵保護胡圖克圖移進多倫諾爾
地方居住
欽差之侍衛二人亦著一同護送又議準班臣額
爾德尼之胡畢爾汗坐牀未久正在年幼勤學
經典專心務業之時不便遽議換給
册書竢過數年通暁經典再議換給十三年覆準
瀚海地方連年亢旱喀爾喀生計不足請將照
看澤卜尊丹巴胡圖克圖之喀爾喀兵三百名
徹回其胡圖克圖之沙畢納爾兵二百名令親
王額林沁多爾濟會同商卓忒巴定議報院
又奏準胡圖克圖之沙畢納爾兵二百名亦令
徹去若遇調遣即刻齊集仍著親王額林沁多
爾濟將此情由曉諭十六年議準喀爾喀額
爾德尼諾顔綽爾濟羅卜藏諾爾布屬下徒衆
甚多照額爾德尼班第達胡圖克圖等之例給
與印信十八年議準封吉隆胡圖克圖為慧
通禪師給以
勅印二十年奉
旨準噶爾既已平定所有駐劄庫倫輪班照管之侍
衛著徹回又覆準封喀爾喀額爾德尼諾顔綽
爾濟羅卜藏諾爾布為青蘇珠克圖諾們汗換
給總管喀爾喀青蘇珠克圖額爾德尼諾顔綽
爾濟徒衆之印分鐫滿洲蒙古西番三體字
又奏準章嘉胡圖克圖屬下徒衆甚多照喀爾
喀多爾濟汪舒克拖音給以總管澤卜尊丹巴
胡圖克圖屬下徒衆額爾德尼商卓特巴印信
之例給與羅卜藏吹音丕爾總管章嘉胡圖克
圖屬下徒衆扎薩克喇嘛商卓特巴印信二
十一年
特旨加封喀爾喀澤卜尊丹巴胡圖克圖為隆教安
生澤卜尊丹巴胡圖克圖給以
册印又議奏按雍正元年甘珠爾巴噶卜楚封為
述教甘珠爾巴默爾根諾們汗給與
勅印後經圓寂交伊徒大喇嘛額爾克綽爾濟阿旺
顔品爾收存至乾隆五年胡畢爾汗出世經院
奏明令其師徒見面今甘珠爾巴默爾根諾們
汗之胡畢爾汗見年二十三歲前給
勅印應否仍行賞給奉
旨準給二十二年奏準給青蘇珠克圖諾們汗
勅一道二十四年議準達賴喇嘛圓寂之後西藏
事務不可無總辦之人奉
旨第穆胡圖克圖封為秉持黃教大德汗管理西藏
事務仍給
册一道銀印一顆又議準慧通禪師吉隆胡圖克
圖圓寂所有
勅印交伊徒收貯外按吉隆胡圖克圖所屬噶木地
方廟宇徒衆甚多且西番人等亦其所轄見今
雖繫吉隆胡圖克圖之弟阿旺諾爾布暫行管
理但未奏明不足以資彈壓奉
旨胡圖克圖之弟阿旺諾爾布着賞給關防欽此遵
旨議給統轄吉隆胡圖克圖屬下巴克碩特等十八
廟宇生徒唐古忒等扎薩克喇嘛之關防又
奏準喀爾喀諾顔胡圖克圖羅卜藏扎木揚丹
津屬下徒衆别編一佐領令其管轄仍附入本
部落内當差並給與總管喀爾喀諾顔胡圖克
圖徒衆之印分鐫滿洲蒙古西番三體字二
十六年覆準噶爾旦西勒圖胡圖克圖之徒弟
昆楚克敦珠布
賞給總管噶爾旦西勒圖胡圖克圖屬下徒衆扎薩
克喇嘛商卓特巴印信二十七年議奏按康
熙五十九年西寧衮布廟阿旺喇嘛奏請封號
授為扶佑黃教額爾德尼諾們汗給以
勅印今章嘉胡圖克圖呈報阿旺喇嘛之胡畢爾汗
来歴甚明在西藏學習經典甚好各蒙古籲請
將前給扶佑黃教額爾德尼諾們汗
勅印仍行換給奉
旨仍賞給又奏請達賴喇嘛之胡畢爾汗轉世所
有達賴喇嘛
册印或即行換給或竢數年後再行換給奉
旨再待數年又議準嗣後胡畢爾汗轉世其原有
胡圖克圖封號者即移詢達賴喇嘛班臣額爾
德尼拉穆吹仲果有確據者具奏準其迎回與
徒聚處如原無胡圖克圖封號之胡畢爾汗令
扎薩克察其前世清規何如所習教典曾否能
至其分之處詳細報明仍令達賴喇嘛等覈實
具奏亦準其迎回與徒聚處其餘概不準為胡
畢爾汗其近年辦過游牧察哈爾等旗下之達
喇嘛扎米延鍾累等七名胡畢爾汗應交章嘉
胡圖克圖等覆覈分别去留報院注册
一喇嘛進貢達賴喇嘛班臣額爾德尼間年輪
班遣使進貢貢道由西寧至
京師寓居西黃寺貢物有夀帕銅佛舍利珊瑚琥
珀數珠藏香氆氌之屬来使各附進夀帕銅佛
藏香氆氌有差又貢
慶祝禮(番名丹舒克)有五色夀帕銀滿達七珍八寳八
吉祥佛像金字經銀塔紅花諸物除照例折賞
外回時皆奉
旨慰問加
賜達賴喇嘛重六十兩鍍金銀茶筩一鍍金銀缾一
銀鍾一各色段三十大夀帕五小夀帕四十五
色夀帕十正使二等雕鞍一重三十兩銀茶筩
一茶盆一段三十毛青布四百豹皮一虎皮三
江獺皮五副使三等蟒段一方補段一大段一
三梭布二十四從人彭段各一三梭布各八加
賜班臣額爾德尼重三十兩銀茶筩一缾一鍾一各
色大段二十大小夀帕各十来使金黃蟒袍一
重三十兩銀茶盆一段一毛青布六十二從人
段各二毛青布各二十從役段各一毛青布各
十日給正使銀二錢副使銀一錢五分從人各
一錢覈給四十日路費送至西寧康熙二十
三年覆準達賴喇嘛来使從人多至數百名嗣
後使人至西寧關口時令西寧總兵官察明人
數造册報院至奉使差往喇嘛人役亦應裁減
倘有隱瞞數目多帶人来往者罪之雍正三
年議準達賴喇嘛班臣額爾德尼向例每年遣
人在打箭鑪等處徵收番人貿易稅銀應永行
停止按其所得之分加賜每年折給達賴喇嘛
茶葉五千斤班臣額爾德尼二千五百斤均由
四川雅州榮經縣置辦運至打箭鑪賞給四
年議準達賴喇嘛来使令在西安候
旨其所奏事件著駐劄西寧辦理青海事務之大臣
承接轉奏奉
旨後再行遣回六年議準從前班臣額爾德尼遣
人来貢至西寧地方由院差官迎接馳驛来京
今班臣額爾德尼遣人請安駐劄西寧辦理蒙
古事務處見有司官筆帖式毋庸别差人員應
令司官筆帖式就近迎接雇覓騎䭾由關口進
京不必動用驛站乾隆二年議準恭按雍正
六年
諭達賴喇嘛班臣額爾德尼来使堪布著閒年一次貝
勒頗羅鼐之囊素著每年一次欽此今班臣額爾德
尼圓寂暫不遣人應令頗羅鼐與達賴喇嘛間
年一次遣使前来三年
諭聞西藏大小寺廟約有千數各寺廟費用養贍衆
番僧及往来行走番僧並送布施人等費用皆達
賴喇嘛給與所費甚多用度不敷從前
皇祖
皇考皆眷顧達賴喇嘛不時加恩賞賚今達賴喇嘛費
用不敷著於打箭鑪所收稅銀内每年撥給五千
兩於達賴喇嘛遣人至打箭鑪領取茶葉之便將
此項銀一幷帶往欽此五年奏準自康熙年間
至雍正六年西藏達賴喇嘛等遣使進貢均令
馳驛後因軍興值班臣額爾德尼遣使進貢由
院奏準停止馳驛照伊時價雇驘今應將累年
辦給驘數奏
聞奉
旨知道了嗣後驘數著詳細覈減不得過二百七
年
諭從前達賴喇嘛班臣額爾德尼每年輪班遣使請
安進獻方物郡王頗羅鼐亦遣使相伴同来嗣因
班臣額爾德尼圓寂朕念達賴喇嘛頗羅鼐每年
遣使殊屬勞苦曾經降旨定為間年一次去年適
值達賴喇嘛郡王頗羅鼐遣使之班班臣額爾德
尼胡畢爾汗因伊坐牀亦遣使進獻丹舒克請安
前来若照前例輪班遣使則今年又值班臣額爾
德尼遣使之班如屢次遣使其辦理牲畜口糧起
程等事唐古忒民人未免勞苦班臣額爾德尼胡
畢爾汗之使甫經前来今年不必按班下次再照
從前輪班遣使再郡王頗羅鼐之使原繫每年相
伴同来嗣後達賴喇嘛遣使之班著照舊相伴同
来班臣額爾德尼胡畢爾汗之班頗羅鼐不必遣
使同来欽此八年奏準西藏公班第達等七人
間年進貢向例貢物均交達賴喇嘛等来使赴
京附進今達賴喇嘛等遣使入京騎䭾之驘已
定額數公班第達等貢物難以附進增給馱驘
三十著為定例十六年奏準向例達賴喇嘛
遣正副使入貢續因頗羅鼐進貢將副使改為
伊遣之使今仍照舊例堪布囊素均由達賴喇
嘛差遣所有前定二百騎䭾驘内減去四十
又議準察木道帕克巴拉丹拜尼瑪胡圖克圖
遣使来朝進貢金椀黃連照例折賞外
賜帕克巴拉丹拜尼瑪胡圖克圖重三十兩銀茶筩
一各色大段十有二大小夀帕各七正使三等
蟒段一段二布二十四副使段二布十有二從
人布六回時由院差領催一名照看照例雇給
騎䭾之驘正使日給銀二錢副使一錢五分從
人一錢覈給四十日路費由西安一路送至四
川至四川界由總督遣人伴送至打箭鑪令其
自回嗣後帕克巴拉胡圖克圖遣使来朝該督
即照例辦給騎馱之驘如私帶貿易貨物令其
自辦不在官給之例至京後照澤卜尊丹巴胡
圖克圖来使之例給與廩給四十日事竣即令
起程二十七年奏準佳克拉胡圖克圖遣使
来朝進貢銅佛藏香夀帕又恭進丹舒克有銅
佛夀帕金滿達銅塔藏香諸物除照例折賞外
仍降
旨慰問賜佳克拉胡圖克圖大段六彭段四来使大
段彭段各一布二十從人三名每人布五回時
由院遣員照看照例雇給騎馱之驘給四十日
路費由西安一帶送至西寧口外令其自回至
京後照帕克巴拉丹拜尼瑪胡圖克圖之例廩
給事竣偕班臣額爾德尼来使同回
一
京師番僧扎薩克大喇嘛一人其徒衆格隆六人
班第六人副扎薩克大喇嘛一人其徒衆格隆
五人班第六人扎薩克喇嘛四人其徒衆格隆
各四人班第各六人各寺廟大喇嘛十有八人
其徒衆格隆各二人班第各六人副大喇嘛七
人其徒衆格隆各二人班第各四人閒散喇嘛
十人其徒衆班第各二人德木齊二十九人其
徒衆班第各一人格思規四十九人其徒衆班
第各一人各寺廟格隆班第共千二百七十三
人
雍和宫灌頂普善廣慈大國師章嘉胡圖克圖其
徒衆扎薩克喇嘛商卓特巴一人格隆六人班
第六人屬下格隆班第二十人又閒散喇嘛三
人其徒衆班第各二人慧悟禪師噶爾丹錫勒
圖胡圖克圖慧通禪師吉隆胡圖克圖其徒衆
均與大國師同學習經典閒散喇嘛格隆班第
五百人乾隆元年議準在京各寺廟原有度
牒之喇嘛格隆班第共九百五十九名後增福
佑等寺食錢糧之格隆班第共三百十有四名
皆未得度牒應按名補給再扎薩克大喇嘛以
下德木齊格思規以上皆有随分食糧之徒弟
若無度牒難以稽察約束除章嘉胡圖克圖等
自藏帶来之徒衆不給度牒外其随分食糧之
喇嘛徒衆應一幷給與度牒至並未食糧又無
度牒之六百七十五人繫額外所收之徒不給
度牒但伊等既習經典請於各寺廟每食糧徒
衆十名酌留一名作為額外僧徒給與度牒其
餘暫行注册遇食糧者有闕即將額外之人充
補額外之闕即於注册人内選補仍令該管大
喇嘛每年二季將並無額外多收及私為班第
之處具結報院察覈
一後黃寺順治八年創建後黃寺剃度番僧百
有八人均以内府三旗内管領下及五旗王公
府屬管領下人披剃(内府三旗二十四人五旗各府屬八十四人)如
上三旗有闕移咨禮部行文内務府於本旗内
管領下選一人頂補下五旗有闕移咨禮部行
文各該王公於府屬管領下送一人頂補九
年題準每歲正月初八日至十五日後黃寺集
喇嘛格隆班第誦經凡需用之物均由禮部光
禄寺支給十四年題準後黃寺每年誦經喇
嘛格隆班第定為四百人又題準後黃寺誦
經喇嘛格隆班第每年賞銀千兩由戶部支領
康熙十一年題準在内王等取充後黃寺班
第百有八人額闕將默爾根綽爾濟額外册内
有名之班第頂補若無頂補之人仍行禮部於
各原主名下取人充補逃走自歸者革退班第
交還原主四十六年議準本院見已設立銀
庫將後黃寺每年誦經應用香供等費銀八十
二兩七錢四分五釐及賞給喇嘛格隆班第等
銀千兩均改於本院庫内支給
一分駐番僧
盛京實勝寺大喇嘛一人永安寺(即御花園)大喇嘛一
人瑪哈噶喇樓大喇嘛二人東西南北四塔大
喇嘛各一人西勒圖庫倫扎薩克大喇嘛一
人扎薩克喇嘛四人西安廣仁寺大喇嘛一
人西寧西勒圖達賴諾們汗大喇嘛一人
五臺山菩薩頂扎薩克喇嘛一人射虎川臺麓
寺大喇嘛一人(屬五臺山扎薩克喇嘛管轄)歸化城扎薩
克大喇嘛一人副扎薩克大喇嘛一人扎薩克
喇嘛六人多倫諾爾會中善因二寺扎薩克
大喇嘛一人大喇嘛二人副大喇嘛二人科
爾沁等二十四部落大喇嘛各一人康熙十
四年題準
盛京西勒圖庫倫歸化城等處大喇嘛以下各設
德木齊一人
一番僧服色順治十二年題準喇嘛格隆服用
黃紅色非奉
上賜不許用五爪團龍班第用黃帽黃衣康熙六
年題準喇嘛等許服金黃明黃大紅等色班第
等許服大紅色其餘不得擅服曾蒙
恩賞賜者各色均準服用違者大喇嘛罰牲畜一九
班第以下鞭一百
一番僧禁例順治十四年題準格隆班第等如
為人治病必告知大喇嘛限定日期方許前往
若有私往違限並擅宿人家或借端留婦女於
寺廟者皆依律治罪再遊方之徒不得擅留違
者亦治罪十五年題準喇嘛徒衆除院册有
名外不準增設十七年題準歸化城喇嘛有
事往厄魯特喀爾喀地方者均令具題請往都
統不時稽察毋許妄為厄魯特喀爾喀往来人
格隆班第等亦不許擅留違者治罪康熙元
年題準外藩蒙古八旗游牧察哈爾蒙古等欲
送家人為番僧徒弟及留住外来之格隆班第
皆令開具姓名送院注册違者坐以隱丁之罪
五年題準在京喇嘛等奉使達賴喇嘛地方
擅帶彼處班第等回来者罪之十年題準唐
古忒處喇嘛徒衆非奉
旨不許私来又題準凡喇嘛將自己家奴及受他
姓送到之人作為班第並容留無籍之格隆班
第者將該管之大喇嘛革退罰牲畜三九格隆
班第等各罰三九如内地家人作為班第送至
喇嘛處或隱匿在家及容留無籍遊行之格隆
班第者將都統以下領催以上同本人一幷交
部分别議處治罪再外番蒙古地方除册籍有
名之番僧外其游牧之番僧班第皆著驅逐倘
不行驅逐或隱匿容留及將各該屬家奴私為
班第者事發王貝勒貝子公扎薩克台吉等各
罰俸一年無俸之台吉罰馬五十匹入官仍革
職閒散鞭一百該管之王貝勒貝子公台吉等
各罰俸九月都統副都統等各罰牲畜一九佐
領驍騎校各罰二九領催什長各鞭一百所罰
牲畜給首告人三分之一如經屬下家奴首出
即準開戸將私為班第及收留之番僧班第勒
令還俗撥回本旗給還原主其八旗游牧察哈
爾馬場人等有犯亦照此例又定凡蒙古地
方驍騎壯丁不準私為伍巴什違者照私為格
隆班第例治罪其年老殘廢丁册除名之人願
為伍巴什者聽又定蒙古婦女不準私為齊
巴罕察(即尼僧)違者亦照私為班第例罪之四
十二年
諭以民田展修廟宇有關民生嗣後凡修廟有礙民地
者著永行禁止欽此雍正三年題準洮岷地方番
僧以治病禳災為名誆騙蒙古應令扎薩克嚴
禁如果治病有益分别保留其餘一概逐回原
籍嗣後有隱藏者發覺將扎薩克等一幷議處
六年議準五臺山乃名山清淨佛地若埋葬
尸骨有汚淨土嗣後凡喇嘛僧道旗民蒙古人
等骨殖禁止送往五臺山埋葬如外藩蒙古大
喇嘛等有願將骨殖送往五臺山埋葬者該部
請
旨具奏其本處喇嘛僧道尸骨亦令其遠寺廟埋葬
乾隆二十七年奏準凡胡圖克圖大喇嘛等
圓寂其本人所食錢糧停止給發其徒衆所食
錢糧竢伊師骨殖起程之日再行裁汰
一西番各寺順治七年題準河州宏化等寺總
理國師韓禪巴遣徒繳明時所給勅書一道銅
印一顆均準換給八年題準顯慶寺灌頂大
國師丹巴堅錯繳明時所給鍍金銀印一顆都
綱銅印一顆誥命勅諭各一道又宏化寺普應
禪師諾爾布堅錯繳明時所給銀印一顆都綱
司銅印一顆又紅山堡報恩寺番僧盧老藏靈
珍繳明時所給劄付一紙一幷換給十年番
僧閻老藏靈珍繳明時所給都綱勅印照舊換
給又西寧瞿曇等寺國師禪師都綱等各將
明時所給誥勅印劄繳還懇請換給瞿曇寺國
師公葛丹淨封為灌頂淨覺宏濟大國師給鍍
金銀印渣思歡卓爾封為灌頂廣濟宏善國師
給慈光普照象牙圖書各給
誥勅一道其都綱拉思俄卓爾給銅印
勅諭一道淨寧菩提寺國師沙拉索南封為妙勝惠
濟灌頂大國師給鍍金銀印
誥勅各一道劄付一紙淨覺寺國師班珠兒堅錯封
為淨慈優善國師給銀印
誥勅各一道國師所屬喇嘛查西堅錯給弘修善道
象牙圖書靈珍堅錯給心性了無象牙圖書丹
巴舍拉給堅修梵性象牙圖書各給
勅諭一道慈利寺國師札思巴統諸封為宏善演教
國師給銀印
勅諭一道劄付一紙禪師毛錯南宫哈封為妙勝禪
師給銀印
勅諭一道劄付一紙延夀寺張舍拉朋錯封為廣濟
宏修國師給銀印
誥勅各一道普法寺國師丹進堅錯封為妙善通惠
國師給銀印
誥勅各一道國師所屬喇嘛索南巴爾丹給妙静弘
修象牙圖書
勅諭一道吉祥寺禪師洛藏拉旦封為福教禪師給
銀印
誥勅各一道伊兒結寺喇嘛格拉堅錯給弘演宗尚
象牙圖書又西納演教寺喇嘛班珠兒盆錯
繳明時所給勅印執照封班珠兒盆錯為國師
換給
誥勅各一道又賜給通慧淨覺銀印又端嚴寺喇
嘛山丹屯柱繳明時所給勅書劄付圖書換給
勅書一道劄付一紙靖勅法界象牙圖書一方十
七年題準岷州衛二十六寺内圓覺寺大崇教
寺番僧后只即丹子繳明時所給誥命一道勅
書二十一道肅謹戒行圖書一方換給
勅書一道銅印一顆授為護印僧綱司命鈐束岷州
各寺番僧其繳送勅書二十一道均應換給惟
成化年間所封宏濟光教大國師一勅不準換
給康熙二年題準岷州圓覺寺大崇教寺講
堂寺刹藏寺宏教寺洪福寺法藏寺朝定寺石
崖寺魯班寺永安寺廣善寺照慈寺洪濟寺廣
德寺羊圈寺崇隆寺照慈寺寫兒朵寺讚林寺
永寧寺諸番僧繳送舊勅一例換給五年題
準三竹裕竜藏經三寺既經修葺應給發
勅書其荔川工布二寺竢修理告竣再行請給十
一年延夀寺廣濟宏修國師張哈完卜承襲換
給
誥勅十四年題準據甘肅提督奏稱圓覺寺番僧
后只即丹子恪守
勅印糾兵攻賊其前所請宏濟光教大國師之職準
其承襲應頒
誥命並給與鍍金銀印其番僧綱司
勅印仍令掣繳送部十五年題準法藏寺僧丁桑
節落旦應授為法藏寺僧綱司洮州著落寺番
僧楊多剛應授為僧正均給與
勅書二十一年題準圓覺等寺番僧后只即丹子
等謝
恩進貢並請給國師頂帽及番僧俸禄給高頂僧帽
一具撥賜岷州衛屬官地五頃免其納糧三
十年覆準圓覺寺國師后只即丹子親姪首徒
后丹子達節襲封岷州衛宏濟光教大國師
三十六年覆準瞿曇寺灌頂淨覺宏濟大國師
以公葛丹淨之孫觀著圓思多榮進承襲又
西納演教寺通慧淨覺國師以班珠兒盆錯之
孫達爾吉承襲三十七年覆準松山来之達
克隆胡圖克圖奏請封典給與
勅印三十八年覆準法藏寺番僧丁桑節落旦前
以軍功議叙給與僧綱司
勅書原無世襲字樣今該僧據報病故著繳送内閣
換給護
勅四十三年題準西寧教化寺僧羅卜藏欽瑧寳
貝寺僧羅卜藏納木查繳明時所給誥命勅書
並繳舊印又肅州歸化寺僧恭阿扎木蘇奏請
承襲均換給
誥命勅印四十六年奏準達克隆胡圖克圖病故
換給伊姪藍占巴羅雷丹達爾
勅書令約束僧衆四十九年覆準國師名爵甚大
非有功績不得濫授岷州國師后丹子達節其
師后只即丹子初授為護印番僧綱司後因攻
賊有功升授國師給與鍍金銀印業已承襲一
次今后丹子達節以年老辭職其徒后尖采寧
布並無功績不得仍襲國師著照初封之職授
為護印番僧綱司給與銅印
勅書舊給國師印信
誥命著繳送内閣五十二年題準洮州闡定寺喇
嘛楊昂望繳明時所給崇梵静覺國師勅印準
其換給雍正四年議準西寧所屬百里外約
其僧寺九十四處河州所屬僅止三處此内有
名國師禪師而有
勅印者有名國師而無
勅印者有名為寺廟實無寺廟者有不名為寺廟而
名為部落者其各處番僧或自二三名以至百
六七十名不等此等處所原繫土番雜處明初
頒給勅印之後我
朝亦曾頒有
勅印緣邊居之人野性難化故令其信任有名之喇
嘛承襲管轄若因循舊制不酌量更定恐相沿
日久竟恃為世守所關匪細應令各寺族佃歸
幷内地為民所給
勅印盡行收取不令管轄番落其如何給與喇嘛空
銜俸禄之處令該督詳議具奏到日再議乾
隆八年題準洮州闡定寺崇梵静覺國師以楊
昂望之姪楊琢□珞瓚承襲又奏準朝鮮琉
球南掌安南暹羅蘇禄等國封䘏事宜均由禮
部辦理其蒙古王公台吉内外番夷喇嘛等封
䘏事宜均由理藩院承辦惟會典内載有陜西
甘肅洮岷喇嘛承襲國師禪師都綱並給與
勅印等事由禮部具題累年有禮部專辦者有理藩
院會同辦理者伏思蒙古内外番僧既屬理藩
院所轄則陜西洮岷三處番僧嗣後承襲國師
禪師都綱等事均應歸幷理藩院承辦至請給
勅印之事仍令理藩院會同禮部辦理九年奏準
河州宏化顯慶兩寺國師兼都綱章珞柱堅錯
之姪章敦柱堅錯請襲前来從前議叙國師禪
師一應
勅書其作何酌給空銜俸禄尚未議定今章敦柱堅
錯請襲國師應竢該督議覆到日再辦其都綱
印信原為辦理事務管束屬人而設應令國師
章珞柱堅錯之姪章敦柱堅錯暫行管理都綱
印務又奏準換給松山報恩寺達克隆胡圖
克圖胡畢爾汗
勅書十二年議準甘肅所屬各寺廟喇嘛自收國
師禪師印信以来各自梵守静修其屬下衆僧
雖各設有法臺但約束不無渙散自應照依地
方之大小番僧之多寡定為職銜以備稽察河
州普綱寺靈慶寺宏化寺應各設都綱一人西
寧縣之西那寺塔爾寺扎藏寺元覺寺沙衝寺
仙密寺佑寧寺碾伯縣之瞿曇寺宏通寺羊爾
貫寺普化寺大同衛之廣化寺歸德所之二疊
闡寺垂巴寺馬尼寺應各設僧綱一人洮州衛
之閻家寺龍元寺圓成寺應各設僧正一人均
由院給與劄付其松山報恩寺喇嘛達克隆胡
圖克圖胡畢爾汗紅山堡報恩寺都綱閻南木
加岷州圓覺寺僧綱候章楊恩柱河州宏化寺
都綱章敦柱堅錯皆有都綱僧綱印信毋庸再
給此次所授僧綱僧正既皆議給劄付其從前
所給岷州圓覺寺僧綱候章楊恩柱之
勅書著徹回換給劄付嗣後國師之號均不準承襲
所有洮州闡定寺國師楊琢□珞瓚之印
勅暫準存留竢闕出停止復襲今將原領印
勅交禮部察銷又揚松羅布迦木燦年力富強才具
明晰應授為僧綱令該督將揚松羅布迦木燦
年貌並住持何廟之處詢明送院填給劄付
十三年覆準揚松羅布迦木燦並無居住寺廟
原居住著落族應照原議將揚松羅布迦木燦
授為僧綱給與劄付
欽定大清會典則例卷一百四十二
