欽定大清會典則例卷八十三
禮部
祠祭清吏司
中祀三
一饗
先農壇順治十一年定歲仲春亥日
皇帝躬行耕耤禮先期戶部禮部堂官偕順天府尹
進耕耤耒耜及穜稑種屆期親饗
先農之神行三獻禮飲福受胙禮成乃
躬耕耤田十二年題準每年春二月致祭
先農遣順天府尹行禮大興宛平二縣官陪祀康
熙十一年二月
聖祖仁皇帝行耕耤禮親饗
先農壇前期遣官祗告
奉先殿一應禮儀與順治十一年同雍正元年奉
旨明歲先農壇耕耤之禮朕理當親行凡一應修理之
處即行豫備二年二月
世宗憲皇帝行耕耤禮親饗
先農壇禮儀與康熙十一年同三年奉
旨今歲朕仍親耕耤田是年致祭
先農禮儀與二年同四年奉
旨朕今歲親耕耤田著禮部豫備是年致祭
先農禮儀與三年同以後每年耕耤
親祭禮儀皆同七年
諭明年祭
先農壇朕詣
太歲殿上香不必請
神牌欽此乾隆四年議準
先農壇飲福受胙禮照
日壇
月壇之例不必别設拜褥光禄寺堂官恭奉至行禮
處
皇帝跪受其
帝王廟飲福受胙禮同五年禮部以三月初十日
屆耕耤之期正值閏歲春寒奏請遣官致祭
先農其耕耤之禮令順天府尹照直省督撫例辦理
奉
旨致祭
先農壇著遣親王恭代行禮餘依議欽此八年
諭向来
先農壇親祭始用中和韶樂遣官則同小祀之例不
用中和韶樂按
日
月壇中祀雖遣官仍用中和韶樂惟不飲福受胙朕
思國家之大事在農
先農壇在中祀之列此次遣親王恭代即著照
日
月壇之例用中和韶樂永著為令欽此
一直省祭
先農壇雍正四年覆準奉天府尹直省督撫及所屬
府州縣衞各於所治地方擇潔淨之地設立
先農壇及耤田自雍正五年為始每歲仲春亥日各
率所屬官以及耆老農夫致祭
先農之神照九卿耕耤行九推之禮其設立
先農壇並致祭
先農皆動支正項錢糧用過數目各該地方官報明
戶部察覈其耤田内所收米粟敬謹收貯供各
該處祭祀之粢盛將各處設立耤田畝數令該
撫報明戶部存案又議準由部每年於十月
初一日
頒時憲書之後豫擇次年
耕耤吉期奏
聞行文奉天府尹直省督撫轉飭所屬同日祭
先農禮成行耕耤禮仍將遵行日期奏
聞五年議準按春秋文義云
先農壇高四尺二寸方廣五丈其各省壇制應高二
尺一寸廣二丈五尺直省
先農神牌典制均照
京城式樣恭造各於耤田後建
先農壇壇後酌建正房三間配房各一間正房中間
奉
先農神牌東間存貯祭器農具西間收貯耤田米穀
配房東間置辦祭器西間令看守農民居住壇
之外周圍築土為牆啟門南嚮又題準祭祀
陳設供品照各省祭
社稷之禮用羊一豕一帛一鉶一簠二簋二籩四豆
四主祭陪祭各官均於前期致齋二日祭日具
朝服齊集
先農壇行禮如祭
社稷之儀十三年覆準直省致祭
先農大小武職官應與文職官一同與祭俾知耕耤
鉅典又覆準吉林黑龍江二處將軍皆有民
社之任應照直省督撫府州縣衞之制建
先農壇致祭命該將軍每歲舉行以重農事
一饗
先蠶乾隆元年議準於安定門外北郊建立
先蠶祠遣太常卿一人祭以少牢七年建
先蠶壇於
西苑之東北隅恭饗
先蠶之神又議準每年季春之月
皇后親饗
先蠶由禮部豫劄欽天監選擇三月吉巳日致祭具
題請
旨
皇后親蠶先期致齋二日恭設齋戒牌銅人於
交泰殿屇期以太牢饗
先蠶之神不讀祝文行三獻禮飲福受胙並與
皇帝親饗
先農禮同
妃
嬪公主福晉以下文武三品大臣命婦以上咸致
齋陪祭女官執事者典儀一人贊引二人傳贊
三人奉香盤一人奠帛一人獻爵一人奉福酒
接福酒各一人奉福胙接福胙各一人(以上皆各備一)
人前引十人相儀二人補闕八人諸執事有遺
闕者補之均於宮人内選充如不敷用於内府
及八旗命婦能國語者充之均由内務府遴選
具奏宫殿監督領侍先期選委内監演禮其應
用祭品及饗
先蠶樂章均由各該衙門敬謹辦理並於内監中置
蠶宫令一人丞一人專司蠶壇繭館諸務十
一年
諭部議皇后親蠶典禮於不親祭之年照舊制遣太
常寺堂官致祭朕思從前建立蠶祠未議皇后親
蠶之禮是以照祭祀例遣官今既舉行皇后親蠶
典禮若遇不親祭之年自應遣妃一人恭代以昭
誠敬為是所有行禮位次及酌定一應儀注大學
士會同各該衙門妥議具奏欽此遵
旨議準嗣後每年
皇后親蠶或遣
妃恭代禮部照例兩請具題如遇遣
妃恭代之年著内務府請
旨其遣
妃致祭前期齋戒二日不進銅人行禮位次照
先農壇遣官恭代之例公主福晉命婦仍陪祀如儀
十四年
諭皇后親蠶典禮經朕降旨若遇不親祭之年遣妃
一人恭代前因内閣禮部會議册立皇貴妃禮儀
一疏復經降旨册封典禮於本年三月後舉行其
親蠶禮竢正位中宫後該部照例奏請今據禮部
奏稱本年三月内先蠶祭期請照例遣妃致祭此
於禮意未協夫妃所恭代者代皇后也有皇后則
妃可承命行事皇貴妃未經正位中宫則親祭之
禮尚不當舉行何得遣妃恭代應照皇帝不親耕
耤遣官致祭
先農之例於内務府堂官或禮部太常寺堂官奉宸
苑卿内酌遣一人致祭方足以明等威而昭儀制
欽此是年遣内務府堂官行禮上香由西階
升降一應執事均用太常官十五年具奏十
六年季春吉巳宜饗
先蠶值
車駕南廵尚未
回鑾擬遵照
皇后不行親祭之年請遣
妃一人恭代行禮奉
旨皇后行禮後再遣妃恭代行禮欽此十六年遣
内務府堂官行禮一應禮儀與十四年同
中祀四
一祈禱
天神
地祇順治初年定為
天神壇於
正陽門外
先農壇之南南嚮壇北立青白石龕四均刻雲形為
雲師
雨師
風伯
雷師位為
地祇壇於
天神壇之西北嚮壇南立青白石龕五刻山形者三
為
五嶽
五鎮
啓運山
積慶山
天柱山
隆業山位刻水形者二龕内四周鑿池注水為
四海
四瀆位左設石龕二刻山水形各一為
京畿名山大川位右設石龕二刻山水形各一為
天下名山大川位歲遇水旱則遣官祗告
雲雨風雷之神
嶽鎮陵山海瀆
京畿天下名山大川之祇祈禱有應則報祭均奉
主於龕同日致祭十六年停祭
積慶山康熙二年封鳳臺山為
昌瑞山設位
地祇壇乾隆元年封泰寧山為
永寧山設位
地祇壇與康熙二年同二年奏準
天神
地祇兩壇增修壇壝牆宇七年奏準
神祇壇增撰樂章所有應用樂器照例增設九年
奏準
神祇壇向未專設祭器樂器應增設以昭誠敬十
七年奏準
神祇壇本無專祀惟祈雨則祗告於壇而不奏樂自
乾隆七年始增設樂章揆之一應因事祗告之
禮均不作樂殊未畫一至甘雨霑足報祭告
壇僅用酒菓脯醢與祈告相同又與報祭之禮未稱
請嗣後各壇告祭停止作樂至報祭時均應加
籩豆牲牢即將
神祇壇樂章用於報祭如此一轉移間則告祭之儀
不致互異而報祭之典亦昭隆盛十八年奏
準凡祈雨之祭時當待澤孔殷蠲誠致禱與因
事祗告之禮原有不同儀文自宜周備今奉
諭旨祭禮用樂以導和氣而格神祇乃事神之禮與
齋戒徹懸自致誠恪其義各異且樂足以宣通隂
陽之氣祈雨致祭仍以用樂為是欽此嗣後遇祈
雨祭告仍用樂章
一
時廵祭
山川康熙二十三年
聖祖仁皇帝東廵
躬祭
泰嶽太常寺備祝版用白紙黃緣墨書祝版内不書
御名
東嶽神位前陳帛一牛一羊一豕一簠二簋二籩十
豆十尊一爵三祝文由翰林院撰擬祝版香帛
爵由太常寺齎往祭器祭品牲醴由守土官豫
備祭日
行在鑾儀衞設鹵簿詣廟不作樂還
行宫時作樂
聖祖仁皇帝御龍袍衮服内大臣侍衞扈從如儀隨蹕
王公官員及守土官文官知府武官副將以上
咸蟒袍補服陪祭
聖駕至廟内二門降輿入中門詣拜位率羣臣行二跪
六拜禮上香奠帛獻爵讀祝致祭均如儀又
議準
聖駕至黃河應於
勅封顯佑通濟神廟遣官一人讀祝文致祭遣官由
太常寺題請祝版用白紙黃緣墨書祝文由翰
林院撰擬香帛由太常寺祭品由地方官豫備
又奉
詔遣官徧祭
嶽鎮海瀆之祇以禮部太常寺筆帖式一人典守香
帛祭文祭文由翰林院撰擬香帛由太常寺移
取祭品由各地方官豫備往祭官各給黃繖一
御仗二龍旗二牌二二十八年
聖祖仁皇帝東廵
躬祭
泰嶽與二十三年禮同三十五年
聖祖仁皇帝北征
駐蹕噶爾圖遣大學士致祭
山川風雨之神及出卡倫遣祭域外
山川之神並祭告
風雨之神
聖駕至克魯倫河遣祭
河神均與因事遣祭
嶽瀆禮同三十六年
聖祖仁皇帝西廵山陜所過
名山大川均遣官致祭
駐蹕保德州遣官致祭
黃河之神
聖駕至横城復遣大學士致祭均與因事遣祭
河瀆禮同四十二年
諭朕行幸山西經過地方有應祭嶽瀆及歴代帝王陵
寢豫行議奏欽此遵
旨行文直隸山西將應祭之
嶽瀆及
帝王陵寢相距
御路遠近稽考確實咨部定議具奏奉
旨在三十里内者奏聞遣官致祭欽此是年
聖祖仁皇帝西廵至潼關遣官致祭
西嶽華山祭文由翰林院撰擬香帛由太常寺祭品
由地方官豫備祭儀照因事遣祭
方嶽之禮乾隆十二年議準
鑾輿廵幸山東
泰山靈嶽近在魯邦宜崇報饗古者囙名山以升中
原有燔柴之禮
聖祖仁皇帝因儀文度數書闕有間後世議封禪者尤
多傅會不經
特允廷議照祀五嶽禮致祭今
車駕東廵致祭
泰山應遵康熙二十三年之例舉行惟是致祭方嶽
向未用樂謹按周禮大司樂奏蕤賓歌函鐘舞
大夏以祭山川是山川之祭自古用樂今
特舉盛典秩於
岱宗請仿古用樂樂章令樂部撰擬樂器樂生均由
樂部率往又奏準在京遣官致祭
東嶽廟用和聲署樂至祈雨報祀
地祇則用中和韶樂五嶽均屬地祇應用中和韶樂
擬照
地祇壇樂章宫譜增撰樂章並令太常協律郎率樂
生豫赴
岱廟先期演習又奏準
東廵致祭
岱嶽帛篚尊爵及登鉶簠簋籩豆等器令太常寺先
期運往交該地方官敬謹收貯以備致祭之用
又奏準
岱廟大門内有二門一曰配天一曰仁安請於配天
門内仁安門外設更衣大次十三年
諭稽古廵狩翕河喬嶽典禮攸隆朕兹親祀
孔廟有事於
泰山其四嶽四瀆皆宜薦馨用申誠敬着該督就近
遴委大員前往以崇秩祀欽此遵
旨議準祭文香帛交各該衙門備辦委筆帖式由
京馳驛齎送各該督撫就近遴委大員致祭是
年
車駕東廵狩秩
岱宗至日先詣
嶽廟入大門至配天門降輿贊引太常卿二人恭導
皇帝入仁安門進殿中門至香案前立有司設拜褥
司香官跪進香
皇帝三上香畢就拜褥行一跪三拜禮興贊引官恭
導出殿至配天門陞輿還
行宫翼日致祭儀與康熙二十三年同十四年
議準
鑾輿廵省中州嵩高維嶽禮宜展虔所有饗祀
中嶽樂章禮神供帳及應需一應器物交樂部太常
寺遵照
東巡祭
岱宗之例先期敬謹辦理又奏準
嵩嶽廟門有五其四曰峻極門請於峻極門外設更
衣大次祭日並前一日
駕由中門入至峻極門外降輿十五年奏準
鑾輿廵幸中州在河陽及桺園口二處渡河經行輝
縣百泉河衞二水屬豫地經流川瀆在
車駕經行三十里以内屇時應循例遣官展虔轉飭
有司屆期於傍河相地設壇遣官祗行祭禮祭
文由翰林院撰擬香帛由太常寺祭品由地方
官豫備遣祭官照例將扈從之滿漢大臣職名
開列具奏恭候
欽命是年
鑾輿廵狩中州至
嵩嶽日詣廟上香翼日致祭均與十三年祭
岱宗禮同又奏準
皇帝於十三年東廵
東嶽岱宗已
躬親展虔今將南廵江浙經行山東應照常祭禮遣
官致祭
岱宗又黃河自入江南境經邳宿而東至小清口淮
水會之江流經揚鎮二府而東皆
鑾輿所必經古者天子廵狩致祭所過名山大川今
車駕南廵由宿遷登舟逾淮揚抵浙江
河瀆
淮瀆
江瀆之祇並宜致祭應行文該省督撫飭守土官於
黃河江淮擇地設壇屇時遣官致祭再浙江海
塘
皇帝親臨閱視又
會稽山為東南望鎮附近皆有專祠兹逢百神懷柔
之會應一同遣祭如禮用昭盛典又奏準
車駕南廵經由江浙每渡江河應遣官上香行禮奉
旨朕親詣上香欽此又奏準河瀆已於
車駕經渡處設壇遣祭至宿遷縣西隄有
勅封顯佑通濟昭靈效順神廟亦應遣官致祭十
九年
車駕東廵吉林
親望祭
長白山照祭
嵩嶽之禮周中和韶樂專撰樂章其樂生即用樂部
署史太常官員屇期先往
盛京會同該將軍將收貯樂器照應用數目送往
致祭其香帛祝版祭器等項均由各衙門敬謹
辦理又奏準致祭
長白山向用紙牌請照
京師
地祇神牌式造木牌鐫刻清漢字安奉殿内
皇帝親祭後即永遠祗奉每月朔望令該將軍副都
統一人上香行禮又奏準
皇帝致祭
長白山畢乘舟渡松花江應照南廵渡江河之例遣
官上香行禮奉
旨朕親詣上香又奏準吉林東門外有望祭
北海之處為
鑾輅所必經應照例遣官致祭祭文祭品等項由部
行文各該處遵照辦理又奏準
車駕東廵
親祭
北鎮醫巫閭山一應典禮均如祭
嶽廟之儀惟不用樂
一因事遣祭
嶽鎮海瀆順治八年
世祖章皇帝親政遣官致祭
嶽鎮海瀆咨取宗人府内三院六部理藩院都察院
鑾儀衞滿漢侍郎以下四品以上堂官職名開
列具題
欽命往祭北鎮醫巫閭山北海遣官一人東嶽泰山
東鎮沂山東海遣官一人西嶽華山西鎮吳山
江瀆遣官一人中嶽嵩山淮瀆濟瀆遣官一人
南嶽衡山遣官一人北嶽恒山中鎮霍山西海
河瀆遣官一人南鎮會稽山南海遣官一人祭
文由内三院撰擬香帛由太常寺移取祭品用
牛一羊一豕一登二簠簋各二籩豆各十均行
文各該地方官敬謹豫備欽天監諏吉先期致
齋一日屇期由兵部給付勘合禮部陳祭文香
帛於
中和殿恭請
親閱遣行康熙六年
聖祖仁皇帝親政遣官致祭
嶽鎮海瀆祭文香帛祭品均與順治八年同惟
南鎮
南海分遣官各一人十四年
册立皇太子遣官致祭
嶽鎮海瀆與六年同十六年議準長白山乃
祖宗發祥重地照祭
嶽鎮之禮封為
長白山之神遇有慶典遣祭
嶽鎮亦應於黑龍江望祭與
北鎮共遣官一人犠牲器皿幄次等項令
盛京禮工二部備辦二十年滇南蕩平遣官致
祭
嶽鎮海瀆承祭官外各委禮部太常寺筆帖式一人
典守香帛並各給黃繖一御仗二龍旗二牌二
二十七年
孝莊文皇后升祔
太廟禮成遣官致祭
嶽鎮海瀆與二十年同三十二年陕西荒旱遣
皇子祭
華嶽儀與遣祭
嶽鎮海瀆禮同三十四年
畿輔災傷山西地震遣官祭
嶽鎮海瀆與二十年同三十六年平定朔漠遣官
致祭
嶽鎮海瀆與二十年同四十二年
聖祖仁皇帝五十萬夀遣官祭
嶽鎮海瀆祭文香帛陳設於
午門外禮部堂官敬閱畢安奉龍亭恭舁至部授
承祭官付筆帖式齎往餘與二十年同四十
八年
册立皇太子遣官致祭
嶽鎮海瀆祭文香帛陳
午門外禮部堂官敬閱授承祭官付筆帖式齎往
餘與十四年同五十二年
聖祖仁皇帝六十萬壽遣官祭
嶽鎮海瀆
長白山與四十二年同五十七年
孝惠章皇后升祔
太廟禮成遣官致祭
嶽鎮海瀆與四十八年同六十一年十一月
世宗憲皇帝登極遣官祭
嶽鎮海瀆
長白山陳祭文香帛於
中和殿
親閱遣行雍正五年議準黃河澄清具見
河神福祐應照例開列四品以上堂官職名具奏
恭候
欽命二人分往江南清河河南武陟兩縣
河神廟致祭祭文由翰林院撰擬香帛由太常寺
祭品由各該地方官備辦祭文香帛恭候
親閱遣行六年
諭黃運兩河工程告竣應行致祭著禮部定議具奏欽
此遵
旨議準清河武陟二處河神廟應令總河副總河分往
致祭祭文由翰林院撰擬香帛由太常寺祭品
由地方官備辦祭文香帛恭候
親閱遣禮部筆帖式敬謹齎往七年以山東河南黃
河水勢化險為平又江南河道安流無阻遣筆
帖式齎祭文香帛交河道總督致祭
河神與六年同是年議準
北鎮廟告成將
盛京將軍副都統侍郎奉天府尹與在
京侍郎以下四品以上堂官開列具奏恭候
欽命一人前往致祭一應祭儀均照祭
嶽鎮之禮八年議準遣祭清河武陟二處
河神祭文香帛均陳設
午門前禮部堂官敬閱付筆帖式齎往交與河道
總督致祭與六年同十一年
諭年来陕甘地方仰頼
河源之神默垂護佑雨暘應時民人樂業理宜致祭
以答
神貺應行祭禮著該部速議具奏欽此遵
旨議準移取四品堂官以上職名開列具奏恭候
欽命一人前往河州口外神廟致祭其祭文香帛均照
例豫備陳
午門前禮部堂官敬閱授承祭官付筆帖式齎往
祭品由守土官備辦十二年題準黃運湖河
均慶安瀾應遣筆帖式齎祭文香帛交河督於
清河武陟兩處致祭
河神奉
旨河源之神亦著敬謹致祭欽此十三年九月
皇帝豋極遣官致祭
嶽鎮海瀆
長白山陳設祭文香帛於
中和殿
駕陞殿閱畢遣行禮與康熙六十一年同是年十
月題河南祥符縣黃河所經之程家寨水勢危
險旋得保護理應致祭照例於禮部陳設祭文
香帛禮部堂官敬閱遣筆帖式齎往奉
旨朕親閱祭文香帛用展誠敬欽此乾隆元年
諭南北河工與浙江海塘關繫國計民生最為緊要
當朕即位元年咸慶安瀾理宜虔修祀典以答
神貺應行禮儀該部議奏欽此遵
旨議準清河武陟海寧三處神河應照例令南河北
河及浙江總督各前往致祭豫設黃案於禮部
大堂陳祭文香帛禮部堂官敬閱行禮遣筆帖
式三人齎往餘禮與雍正八年同是年議準
永定河流安瀾應遣筆帖式齎祭文香帛交河
道總督前往石景山致祭
河神儀與祭清河武陟海寧三處神祠同三年
諭浙江海塘工程為杭嘉湖蘇松常鎮等七處民生
之保障前因潮汐北徙衝激堪虞朕即位之初特
簡大臣殫心區畫仰荷
神明默佑沙塗日廣衝激潛移工作易施塘根堅固
理應恭祭
海神以昭靈貺所有應行禮儀著該部定議具奏欽
此遵
旨議準開列各部院滿漢侍郎以下四品以上堂官
職名恭候
欽命一人前往致祭一應禮儀均照祭
海瀆之例四年
諭今年伏汎江南黃河水勢盛長倍於往時而隄工
鞏固豫省夏月雨水過多沿河各工甚屬危險雖
東省小有決口旋即堵築完竣具徵
明神護佑之功二處
河神均當致祭應行禮儀著該部議奏欽此遵
旨議準令江南河南河道總督往清河武陟
河神廟致祭均照雍正八年致祭
河神之禮十四年平定金川遣官致祭
嶽鎮海瀆
長白山照例於本部敬閱香帛授承祭官付筆帖式
齎往十五年
册立皇后遣官致祭
嶽鎮海瀆與十四年同十六年恭逢
崇慶慈宣康惠敦和裕壽皇太后六十萬壽加上
徽號遣官致祭
嶽鎮海瀆與十五年同二十年平定準噶爾遣官
致祭
嶽鎮海瀆
長白山與十四年同
一
嶽鎮海瀆所在地方有司歲以春秋仲月諏日致祭
順治初年定祭東嶽泰山於山東泰安州(今升為府)
祭西嶽華山於陕西華隂縣祭中嶽嵩山於河
南登封縣祭南嶽衡山於湖廣衡山縣祭北嶽
恆山於直隸曲陽縣祭東鎮沂山於山東青州
府祭西鎮吳山於陕西隴州祭中鎮霍山於山
西霍州祭南鎮會稽山於浙江會稽縣祭北鎮
醫巫閭山於遼東廣寧衛(今升為縣)祭東海於山東
莱州府望祭西海於山西蒲州(今升為府)祭南海於
廣東廣州府望祭北海於河南濟源縣祭河瀆
於山西蒲州祭江瀆於四川成都府祭淮瀆於
河南唐縣祭濟瀆於河南濟源縣每祭用帛一
羊一豕一簠簋各二籩豆各十尊一爵三十
七年議準改祭北嶽恒山於山西渾源州康
熙十六年議準
長白山每年春秋二祭令寧古塔將軍遣官在黑龍
江地方設幄次望祭其
神牌祭品由
盛京禮工二部備辦二十七年議準望祭北海
改於混同江地方又覆準混同江乃邊外地
方並非奉天府屬州縣所轄其北海祭物地方
官難以運送應照
長白山例
神牌由
盛京工部祭品由寧古塔將軍豫備香帛由太常
寺移取送交
盛京禮部至讀文致祭例用地方官應令奉天府
尹遣附近之開原縣知縣設立幄次
神位紙牌每歲春秋於祭
長白山後致祭
北海祭
長白山已備有器皿幄次則望祭
北海毋庸别備所有春秋二次祭祀一應祭品等項
知照河南廵撫造具清册送開原縣遵行三
十五年由海道運米
盛京以備振濟
特發帑金建
海神廟於大沽海口
勅封為大沽海口之神祭文由翰林院撰擬香帛由太
常寺豫備遣禮部司官前往致祭三十九年
江南安東縣海口拆去闌黃壩水勢流通
賜名大通口立廟崇祀四十六年重修
北鎮廟告成飭有司歲以春秋致祭四十七年重
修
南嶽廟告成飭有司歲以春秋致祭雍正二年
勅加四瀆封號江瀆曰涵和河瀆曰潤毓淮瀆曰通佑
濟瀆曰永惠均遣官齎送祭文香帛交各該處
督撫布政使就近致祭一次仍以時春秋展祀
是年
勅封大沽海口之神加廣惠二字立廟天津遣官齎祭
文香帛交該地方官致祭八年
諭黃河澄清至六省之遙閱七旬之久史册罕聞朕思
江南河南等處皆有廟宇而河源相近之處祀典有
闕亟宜舉行考河源發於崑崙地隔遙遠人稀境僻
其流入内地之始則在秦省之西寧地方朕意欲於
此地特建廟宇專祭
河源之神以答
神貺其如何度地建廟及一應典禮著九卿詳議具
奏欽此遵
旨議準於西寧河州口外建
河源神廟
勅封河源之神為開津廣濟佑國庇民昭應河源之神
每年春秋令該地方官諏吉致祭又覆準
淮瀆神祠告成飭有司歲以春秋致祭十年覆準
浙江海寕縣
海神
勅封為寧民顯佑浙海之神令有司歲以春秋致祭
又覆準每歲春秋致祭北海向因混同江繫邊
外地方並無州縣就近委開原縣前往致祭今
新設之永吉州即繫致祭地方應自雍正十一
年春季為始每年春秋二祭改委永吉州知州
致祭再祭品等項除寧古塔將軍應備祭品仍
照舊就近轉發該州其由
盛京禮工二部應備
神牌祭品等項豫期咨送府尹衙門轉咨
盛京兵部付驛齎送該州收領致祭又覆準每
年春秋致祭
長白山皆由寧古塔將軍遣官於吉林之温德亨山
(今名祭山)望設幄次望祭誠恐偶遇風雨不能成禮
應仿照宋明於壇側建設齋廳祭殿之意於温
德亨山望祭處為屋五間務使規制明敞與
長白山相望既不違望祭之義又足以避風雨庶祀
事得盡其誠十三年覆準春秋致祭
長白山以寧古塔將軍(今吉林將軍)主祭參領以上均一
例齋戒陪祀乾隆二年重修山西霍州
中鎮廟告成飭有司歲以春秋致祭三年覆準
東海神朝宗百谷聿昭靈爽應令該地方官歲以春
秋致祭又議準天津縣大沽海口
海神廟應照浙江海寧縣致祭
海神之例每年春秋仲戊日令有司敬謹致祭八
年議準
東鎮沂山神廟於乾隆五年奉
旨發帑重修春秋二祭應照例用帛一羊一豕一簠
簋籩豆尊爵悉如禮惟遣官祭告則用太牢
十二年議準奉天府屬永吉州知州裁汰改設
理事同知歸吉林將軍管轄其望祭
長白山
北海事宜均令理事同知辦理
一直省祭祀
神祇順治初年定直省府州縣咸建
神祗壇有司歲以春秋仲月致祭雍正三年議準
直省府州縣
神祇壇設
雲雨風雷位於中設
山川位於左稱某府州縣境内山川之神設
城隍位於右稱某府州縣城隍之神中陳帛四左
帛二右帛一各爵三共羊一豕一鉶二簠二簋
二籩四豆四尊一承祭官先祭期致齋二日届
期朝服行禮儀與祭
社稷壇禮同乾隆七年覆準直省祈禱雨澤各
督撫轉飭所屬府州縣皆於孟夏擇日行常雩
禮行禮之地即於各處舊設壇壝内致祭不必
别立雩壇承祭各官先期齋戒其陳設禮儀均
與祭
神祇壇禮同
一直省
風雷諸祀每祭用帛一羊一豕一果五盤尊一爵
三讀祝文行禮雍正六年覆準洪澤湖口
風神廟
勅封為清和宣惠風伯之神遣禮部筆帖式一人齎祭
文香帛交與河道總督致祭十三年覆準廣
東邊海郡縣建立
風神廟加
封為宣仁昭泰風伯之神令有司歲以春秋致祭
又覆準甘肅蘭州府西郭外雷神加
封為顯仁應瑞之神每年春秋致祭
一直省
山川諸祭每祭用帛一羊一豕一果五盤尊一爵
三讀祝文行禮順治三年題準封
運河龍神為延庥顯應分水龍王之神令河道總
督致祭祭文内院撰給遣官齎往祭品由地方
官豫備康熙十八年議準封
洞庭湖神遣禮部司官齎香帛前往讀文致祭祭
文由翰林院撰擬香帛由太常寺豫備二十
二年覆準遣官致祭永興縣
雞公山神廟内所奉
北極佑聖真君祭文由翰林院撰擬香帛由太常
寺備辦以禮部司官齎往仍令守土官春秋歲
祀三十七年以霸州新安縣等處屢被水災
特發帑金新開河道
賜名永定河
勅封永定河之神建廟立碑於蘆溝橋遣官齎香帛前
往讀文致祭祭文碑文由翰林院撰擬香帛由
太常寺豫備三十九年覆準
黃運河神加封昭靈效順四字六十一年浙省
修築石塘於江海匯流尖山之麓建廟致祭
江海潮神雍正二年
勅封四海龍神東曰顯仁南曰昭明西曰正恒北曰崇
禮均遣官齎祭文香帛交該地方官致祭是
年
勅封洞庭湖神加涵元匯利四字立廟湖廣常德府遣
官齎祭文香帛交該地方官致祭又覆準
勅封雲南各鹽井神為普潤龍王之神令該地方官立
廟春秋致祭三年覆準山東境内漳河濟漕
利運
勅封臨清州河為
福漕漳河之神舘陶縣河為
惠濟漳河之神行文該撫飭各地方官恭設
神牌歲以春秋致祭又覆準河南百泉之上
衛源神祠通漕濟運應行文該撫恭設
神牌致祭一次春秋照例致祭又覆準
青海水神於塞外嚴寒之候湧泉濟軍
勅封為靈顯青海之神行文該督委官前往致祭將滿
漢蒙古三體字封號立碑勒石垂諸永久五
年覆準石景山渾河
龍神已
勅封為永定河神應令河道總督春秋致祭六年覆
準河東鹽池
勅封為昭惠裕阜鹽池之神有司歲以春秋致祭七
年覆準浙江寧波府鎮海縣蛟門山
龍神加
封為涵元昭泰鎮海龍神有司歲以六月朔日致祭
又覆準寧夏大渠正牐
龍神
勅封為寧渠普利龍王之神每歲守土官春秋致祭
八年覆準惠農昌潤二渠工程告竣寧夏寧朔
二縣既各建龍王廟不便合祭應令兩縣各設
神牌書寧渠普利之神於每歲春秋仲月辰日照
山川禮致祭又覆準直隸滹沱河
勅封長源永濟滹沱河神飭守土官每年春秋致祭
九月覆準陕省
大清漢唐三渠相去不過一二十里均在寧朔縣
地方三渠各有廟宇照惠農昌潤二渠之例各
設寧渠普利
神牌每歲春秋二季三渠分祭其
大清渠廟適中應令寧朔縣承祭漢唐二渠臨時
各委官往祭祭品祭期均與惠農昌潤二渠同
其廟宇亦令增修以光祀典又奏準
永定河神建新廟於石景山南龐邨告成匾額由
内閣撰擬碑文由翰林院撰擬照祭
嶽鎮海瀆之禮開列滿漢二品以下四品以上各部
院堂官
欽命一人往祭十年覆準廣西桂林府興安縣陡
河
海陽山神
勅封為安流襄績海陽山神有司歲以季秋九日致祭
十一年議準
永定河神每歲春秋祭祀所需應於附近石景山
之固安房山等縣入官地畆内酌撥八百畝以
供祀典十二年覆準山西介休縣有舊泉三
新泉六復有井泉一建立
水神廟令有司春秋致祭又覆準廣西鬱林州
以涌泉著異建立祠宇
勅封為昭德沛澤泉源之神有司歲以春秋致祭乾
隆二年
諭洞庭湖神福佑一方君山神廟載在祀典其春秋
祭品照湘江江神之例動用正項錢糧以昭禮敬
欽此十六年覆準
永定河神加
封為安流廣惠之神廟名惠濟經該督奏明盧溝橋
舊有河神廟又石景山廟適符惠濟嘉名應毋
庸别營新廟即將二處舊廟酌加修葺將新
頒封號於二廟各設
神牌廟工告竣之日頒發碑文勒石其盧溝橋廟
於乾隆三年已
賜有永佑安瀾匾額今
御書畿輔安瀾匾額請竢刊刻告成懸於石景山
惠濟廟内照例遣官致祭並歲飭有司春秋展祀
勿替二十二年覆準各省府州縣致祭境内
山川均以春秋仲月祭
社稷壇之戊日同祭
一祀
太歲順治元年定每年於正月初旬諏吉及十二月
歲除大建於二十九日小建於二十八日遣官
致祭
太歲之神為
殿於
先農壇東北正殿祀
太歲東廡為春秋月將西廡為夏冬月將又定
太歲神牌新正用黃紙墨書照年建干支書某干支
太歲之神籠於牌上南嚮竢歲除祭畢同祝帛送燎
康熙二十九年祈雨遣官致祭
太歲
天神
地祇壇望祭
四海之神雍正十年祈雨照康熙二十九年例舉
行乾隆二年
諭天時亢旱已逾兼旬見在虔誠祈禱尚未得霈甘
霖朕心深為憂惕
天神
地祇壇應竭誠致祭著禮部太常寺即察明典禮具
奏舉行欽此遵
旨議準謹按
雲雨風雷之神為
天神
嶽鎮海瀆陵山京畿天下名山大川之神為
地祇遇有旱潦間奉
旨遣官致祭案康熙二十九年祈雨奉
旨遣官致祭
太歲
天神
地祇之神并於城外四面潔淨處所搭造席棚遣官
致祭
四海之神雍正十年遵
旨祈禱雨澤照康熙二十九年之例遣官致祭今天時
亢旱
聖心憂惕
命察典禮應照雍正十年之例遣官致祭
太歲
天神
地祇再於城外四面潔淨處所搭造席棚遣官望祭
四海之神令欽天監選擇吉期遣官致祭祭文由翰
林院撰擬香帛祭品交太常寺備辦席棚交順
天府辦理分遣大臣七人前期齋戒竭誠致祭
乾隆七年覆準孟夏常雩後不雨禱雨於
神祇壇並遣官祈於
太歲十六年覆準各
壇祀神均有上香之儀
太歲月將同屬
天神則升馨求陽不應與他祭異况偶逢祈雨致祭
太歲儀注見載上香其春冬二祭應照
神祇壇例交工部製造鑪鐙嗣後孟春歲除二祭遣
官致祭行上香禮兩廡分獻太常官亦隨上香
以昭畫一十八年奏準
太歲暨
十二月神牌向安奉
先農壇神庫祭時請至殿内祭畢復還神庫每遇
耕耤之時
皇帝饗
先農禮成至
太歲殿上香例不請
神牌至殿内但於拜殿行禮謹按
太歲壇有正殿兩廡與
天神
地祇
先農有壇無殿者不同應即於殿廡内安奉
神牌於神龕前設神座祭時請
神牌安奉神座禮成復龕恭遇
皇帝上香之時
神牌安奉殿内惟不請出神龕庶於禮意允協奉
旨
太歲月將神牌照所奏安奉
太歲殿及兩廡其
天神
地祇
先農神牌亦不應安奉配屋著移奉於正屋欽此
又議準
太歲殿見在樂章乃新正歲除通用與祈禱雨澤之
義全不相涉應交樂部别撰樂章照
神祇壇皆用豐字以昭畫一
欽定大淸會典則例卷八十三
