欽定大清會典則例卷三十六
戸部
田賦三
一州縣經徵錢糧運解布政使司候部撥日起
運直隸起運銀一百九十一萬三千四百九十
一兩四錢八分九毫有竒
盛京起運銀二萬六千三十一兩六錢一分七釐
七毫有竒山東起運銀二百七十八萬一千
六百四十七兩六錢二分八毫有竒山西起
運銀二百五十九萬三千五百十有七兩六錢
五分八釐有竒河南起運銀二百七十三萬
八千二百五十兩三錢六分江南江蘇起運
銀一百八十九萬八千九百九十一兩有竒
安徽起運銀一百三十七萬九千五百十有二
兩有竒江西起運銀一百五十七萬一千三
百二十兩一錢九分五釐五毫有竒福建起
運銀百有三萬七千六百十有八兩五錢二分
五釐七毫有竒浙江起運銀二百十有四萬
五千八十三兩二錢八分九釐六毫有竒湖
廣湖北起運銀八十二萬三千百有二兩七錢
有竒湖南起運銀九十萬三千五百十有七
兩六錢六分有竒陜西西安起運銀一百三
十五萬六千三百五兩一錢五分五釐有竒
甘肅起運銀十有九萬一千五百九十三兩四
錢二分七釐有竒四川起運銀四十九萬三
百六十四兩一錢八分有竒廣東起運銀八
十四萬一千三百七十二兩有竒廣西起運
銀二十九萬六千三十五兩七錢三分六釐七
毫有竒雲南起運銀十有六萬六千二百一
兩六錢五分六釐七毫有竒貴州起運銀七
萬五千四百八十九兩五錢九分六釐有竒
順治十年覆準起運錢糧布政使司先發給府
州縣空白批文百張批文内編定號數府州縣
起解時填領解姓名鈐印投司司驗批到先後
以杜侵冒又題準直省錢糧州縣籤批解府
府但挂號不必轉批州縣印封錢糧到府府但
彙解不必拆封上加府印鈐蓋十一年覆準
起解錢糧布政使司立驗批簿州縣於起解之
先豫期申報司庫填入驗批簿内一面起批限
期解交該衙門該衙門仍將批發回不得踵蹈
寢批之咎州縣將領過批迴實收具文申報登
簿存驗十七年覆準州縣解司錢糧批迴三
注日期一注到司日一注兊銀日一注發批日
康熙二年覆準州縣起解錢糧以批迴為據
令設連環批其式用紙一張聯書字號截為二
批豫申廵撫親判銀數限日發回州縣臨起解
時將發回連環批一申廵撫存案一發解役赴
該衙門交納注收銀數目原批發回州縣即送
巡撫對批察驗以杜侵冒遲延之弊又覆準
連環號批巡撫随收随發到司該司即以批到
日收銀随發批令解役速回不必再以批迴送
巡撫察驗惟别具文申詳巡撫四年覆準錢
糧各有款項起解不容溷淆如布政使司將解
到錢糧發換批迴改抵别項及府州縣不按款
項朦溷抵解布政使司遞為轉報者聽督撫題
參七年題準州縣開徵錢糧後逐月報府随
收随解如藉稱候齊彙解以抗玩治罪府於州
縣申報後即轉報布政使司如報收未解府不
即速稽察者以徇庇例治罪司於府申報後覈
參不嚴致日久侵没者以失察例治罪巡撫本
年不覈參至事發或交代時始察出者以朦溷
例坐罰九年題準凡批迴未領稱為已領未
發稱為已發者將該管各官議處又議準凡
錢糧並未起解申報起解或庫内無銀申報有
銀者將該管各官及巡撫分别議處十五年
議準官員將不應起解之錢糧違例起解及應
解夲色解送折色者各加議處又議準起解
錢糧不加詳察致銀匠於銀内攙和鉛沙並解
送潮銀者該管官及巡撫分别議處三十五
年題準凡州縣起解錢糧照部頒法馬兌收批
迴款目相符銀批同解銀解司庫批投巡撫衙
門登記發司限日收掣布政使司即日當堂照
數兌收出具實收同批呈繳巡撫驗銷遞發州
縣存案倘有批無銀及款項不符者布政使司
詳報題參四十七年覆準州縣官每季起解
布政使司錢糧挨次造報巡撫批迴已獲未獲
一一注明如藩庫已收錢糧而勒批不給者巡
撫題參治罪五十九年議準州縣官將徵收
錢糧計道路之遠近量數目之多寡随徵随解
布政使司如有遲延不解者由府覈報參處如
州縣批解正項錢糧而布政使司抵兌雜項勒
批不發者許州縣申報督撫或徑報部院題參
雍正六年覆準州縣起解錢糧徑解藩司弹
收號批申撫覈對七年議準湖北起解正項
錢糧填用批號於聯批内書寫細字首列起解
年分某項錢糧額數次開某年月日解過夲項
之批號銀數復將見解錢糧用大字分别開填
某號批解若干復細字填注彙計已完未完總
數起解雜項填用单批編列字號鈐以州縣印
信按照司道衙門各自一號起編至百號止陸
續填用每批止開見解款項别於批尾黏单開
載解過款項銀數月日每黏单内以開載十號
為率獲批者於本號之下注明又題準直隷
奉天山東河南西安廣東廣西貴州見用单聯
號批浙江江西湖南雲南正項錢糧見與湖北
之例相符其雜項填用单批應照湖北遵行又
山西江南福建甘肅四川均應照所頒单聯批
式填解其塩課米豆等項填用聯批各省不同
照夲省例復參以湖北之式行
一布政使司運解京餉順治十六年覆準解部
錢糧批文册籍各官當堂定限僉發如假手吏
胥空懸小日任意違限以及□補年月扶同作
弊經部察出將解役送刑部究審又覆準領
解官役到京湏親身赴部交納不許姦猾包攬
違者領解官役並包攬之人均送刑部分别究
擬康熙二十八年議準凡解送一應錢糧物
料到部限三日内驗收掣批如無故不即收明
掣批照律計日治罪至書役人等向解役捏稱
估驗挂號等項費用名色藉端包攬索詐銀者
許被詐之人呈該管官將包攬索詐之人計贓
以枉法論該管官失察交吏部議處四十九
年題準各省解部塩課關稅該御史監督皆具
批送科領解官役於銀物交足之日將所給實
收送科察驗各省督撫織造將解部錢糧並顔
料段疋等項先行移會具硃限批文送科竢交
完之日即將部中所給實收送科察驗發批如
有違限不到及遲延不完或繫包攬需索侵没
或繫解官那移挂欠由科覈參交刑部治罪
五十七年議準各省解部錢糧必竢堂官親身
監兌將批迴鈐盖堂印給發解官倘數目短少
銀色低潮察明行文該撫題參若庫官將解到
紋銀以低潮駮回已經足數以短少勒索者將
庫官題參治罪雍正二年議準凡發解餉銀
該布政使司務面同解官兌發令解官畫押庫
官鈐盖印信七年
諭各省解部錢糧及各項物件皆有批迴向例解官於
各部掣批之後即將所出批迴赴科挂號原無六道
挂號之例盖既經各部察覈其數目又經各科察驗
其遲速則事已完備矣乃近年泥於科道一例稽察
之說因於六科挂號之後又赴御史衙門挂號致令
解官多候時日且開不肖書役需索之端於事務甚
属無益嗣後著將六道挂號之處槩行停止欽此
一部撥運解京餉雍正三年奏準直省於春秋
二季將實在存庫帑銀造具清册春季限於二
月秋季限於八月到部由部據各省所報見存
實數酌定數目奏明撥解除僅敷本省需用之
福建廣東廣西等省及不敷本省需用之陜西
甘肅四川雲南貴州等省存留夲省不解至京
餘省春秋二季册報實存銀數酌量存留夲省
以備協濟鄰省兵餉並别有所需請撥用外其
餘銀悉令解部每年冬各省督撫將本省次年
一歲應需官兵俸餉豫為會計造册咨部由部
將各省額徵起運等項銀内按款照數撥給如
福建廣東廣西僅敷本省俸餉外尚間有湏用
協濟者即於鄰近省分撥解陜甘四川雲南貴
州等省所需不敷本省俸餉銀於鄰省撥解如
山西河南鄰近陜甘直隷山東次近陜甘江西
湖廣鄰近四川雲貴浙江次近四川雲貴凡撥
協先盡鄰近再盡次近此外各省若别有急需
應協濟者随時於鄰近省分通融撥解藩庫銀
如不敷用或動塩課或請内帑随時奏
聞四年題準戸部撥餉皆按各省册報實存之數
以定多寡其解交之期計道里之遠近以定月
日督撫於撥解文書到日即將司庫道庫見存
帑銀按期起解長蘆山東山西河南限文到六
十日到部江南江西浙江湖廣文到八十日到
部福建廣東廣西文到百日到部其有册報實
存而未歸司道庫者將緣由聲明再定限續解
免其處分倘過期不將見存解交者由部題參
將巡撫司道議處
一解京顔料物件順治九年議準解役中途盜
賣照監守自盗律治罪家産變賣追賠州縣官
濫委匪人者連坐康熙十四年議準額買顔
料等項錢糧各州縣三月内解銀知府即行採
辦委官於本年十月内押運進京交納如州縣
徵銀不足解府遲誤及知府採辦稽延起運違
限者皆降一級完日開復該撫限夲年二月内
估價題報如該撫估報逾期布政使司督催不
力完欠㒺稽皆罰俸六月若本年夲色物料歲
底不能全完者督催之巡撫布政使皆降俸一
級戴罪督催完日開復如知府採辦稽遲先給
空批卸罪解官者降一級調用或採買物料不
堪用者罰俸一年不照時價確估妄行多開者
承估之布政使司罰俸一年巡撫罰俸六月如
顔料等項不送上司驗看徑自解部者亦罰俸
六月又議準解送顔料等項解官中途乾没
交納短少者照監守自盗律治罪久追不完者
令該管上司賠足不得派累小民若解部稽遲
一月以内免議一月以外議處解役懲治又
議準凡起解本色顔料正項錢糧違該撫批限
到京日期一月以外及逾崇文門稅課司挂號
日期解到錢糧不即交納延閣者將領解官役
題參治罪若有姦蠹嚇詐包攬交納並崇文門
人役抑勒等弊皆送刑部究擬二十八年覆
準嗣後各省顔料解部該督撫計顔料之多寡
路塗之遠近酌給水脚以杜派累四十五年
題準本色顔料仍照定例令各府自行採辦遵
限解到如仍違限彙解並不肖解官不親身交
庫託人代交者將解官并該管上司題參六
十一年題準嗣後各省解到交庫物料限二十
日覈收給批如不可收者該管官禀明堂官即
行駮回如遲延違限將該管官議處
一運解協餉雍正二年議準起解協餉布政使
司照部頒法馬面同解官左右弹兌即將原法
馬公同封固鈐盖印信給與解官帶去至收餉
布政使司處驗明印封公同取出先將法馬左
右較兌無差然後將餉銀如前兌收如解官故
遺失銀鞘或中途私動印封抵換法馬者收餉
之布政使司驗明印信申報督撫題參治罪並
將僉差不慎之各上司一并交部議處
一解餉給夫馬水脚康熙二十五年題準各省
解送米豆草若夲省内解送者不給脚價如運
送别省至五百里以外者準給脚價五百里以
内者不準給雍正六年題準各省解送餉銀
大道仍用車載驘䭾一遇深山僻路即飭經過
地方官按鞘撥夫二名倘有遲延勒索即行題
參如解官將人夫工價折銀侵蝕者該督撫題
參治罪乾隆二年議準各省解部及恊濟鄰
省餉銀䭾載夫馬給與勘合管解之員給與水
脚及傾鎔元寳製備鞘篐等費除甘肅四川雲
南貴州並無委解京協餉銀外凡直隷起解京
餉照例給與勘合夫馬其傾鎔元寳製備鞘篐
每千兩給銀六錢水脚費五萬兩以下每站每
萬給銀四錢十萬兩以上每站每萬給銀三錢
山東起解京餉並撥解陜西之西安蘭州肅州
協餉照例給與勘合夫馬各属解司錢糧均繋
元寳毋庸傾鎔止給鞘篐銀一錢三分水脚費
解送京餉每站每萬給銀四錢解送西安協餉
每站每萬給銀三錢八分解送蘭州協餉每站
每萬給銀三錢五分解送肅州協餉每站每萬
給銀三錢河南起解京餉並協解陜西西安等
府餉銀照例給與勘合夫馬傾鎔元寳例不給
費每千兩止給製備鞘篐銀三錢水脚費每站
每萬給銀三錢冬春加增五分如有協帶别省
餉項令委官約帶水脚掣批日覈明按站給發
山西起解京協餉照例給與勘合夫馬傾鎔元
寳例不給費每千兩止給鞘篐銀三錢水脚費
五萬兩以下每站每萬給銀五錢五萬兩以上
每站每萬給銀四錢十萬兩以上每站每萬給
銀三錢冬春加增五分福建並無撥協惟京餉
給與勘合夫馬其傾鎔元寳製備鞘篐每千兩
給銀六錢水脚費每站每萬給銀四錢冬春加
五分湖北起解京協餉給與勘合夫馬如繫元
寳每千兩止給鞘篐銀三錢散碎者支給傾鎔
及鞘篐共六錢水脚費四萬兩以下每站每萬
給銀三錢四萬兩以上每站每萬加給銀一錢
零數成千者按數酌給不及千兩者槩不支給
湖南起解京協餉給與勘合夫馬不用傾鎔元
寳每千兩給製備鞘篐銀二錢三分水脚費每
站每萬給銀三錢冬春加五分江南安徽起解
京協餉給與勘合夫馬不論陸程水脚費五萬
兩以下每站每萬給銀五錢十萬兩以下每站
每萬給銀四錢十萬兩以上每站每萬給銀三
錢冬春加增五分江蘇起解京餉給與勘合夫
馬傾鎔元寳每千兩給銀三錢製備鞘篐每千
兩給銀三錢水脚費五萬兩以下每站每萬給
銀五錢十萬兩以下每站每萬給銀四錢十萬
兩以上每站每萬給銀三錢冬春加增五分協
解各省水脚與京餉一例覈給蘇松糧道請領
勘合準其填給浙江起解京餉並協解四川福
建貴州餉銀給勘合夫馬傾鎔元寳每千兩給
銀三錢掣備鞘篐每千兩給銀三錢水脚費五
萬兩以下每站每萬給銀五錢十萬兩以下每
站每萬給銀四錢十萬兩以上每站每萬給銀
三錢冬春加增五分江西起解京協餉給與勘
合夫馬傾鎔元寳製備鞘篐每千兩給銀六錢
水脚費十萬兩以下每站每萬無論春夏秋冬
給銀五錢五分十萬兩以上每站每萬無論春
夏秋冬給銀四錢五分廣東起解京協餉給與
勘合夫馬傾鎔元寳掣備鞘篐每千兩給銀六
錢水脚費每站每萬給銀三錢冬春增給五分
惟英德縣至始興縣水路五百里撐駕維艱每
站增給五分廣西起解京協餉給與勘合夫馬
傾鎔元寳製備鞘篐每千兩給銀六錢水脚費
每站每萬給銀三錢冬春增五分西安無解京
餉惟解刑部飯銀及解甘肅軍需銀傾鎔元寳
製備鞘篐每千兩給銀六錢萬兩以下準照萬
兩之數按站給水脚費三錢冬春增給五分雲
南每年解部顔料銀六百十有四兩不給勘合
夫馬每次給脚費銀六十兩
一選委解官順治十七年題準解京錢糧例用
解官令布政使司當堂從公輪流掣籖仍登記
文簿以均勞逸康熙二年議準解部夲折錢
糧十萬兩以上委府佐貳官五萬兩以上委州
縣佐貳官五萬兩以下委雜職官察其俸深年
壮者司府親為注選九年議準凡起解兵餉
協餉漕糧白糧本色顔料等項該管司道府官
不委見任佐貳濫委廢員匪人者罰俸一年或
致錢糧中塗失誤者降一級調用其所委繫見
任官而中塗失誤者罰俸六月若領解之後侵
欺潛逃者原委之官降一級調用並未委官批
内填注委官及委不繋職官者皆罰俸一年
十三年覆準各省起解餉銀該督撫並各差御
史選同知通判之廉幹者押解如同知通判别
有委用選州縣佐貳之廉幹者押解二十六
年題準凡委解官稱病有推諉規避者革職
雍正八年覆準領運千總每幫二人各省漕糧
或有截留改折幫&KR0657;自多停減領運守備千總
亦有閒住之期乘暇令其與文員佐貳互供解
餉之役
一防護解餉順治四年覆準起解錢糧解官不
先申請防護不經由大路以致劫失令解官全
賠雍正二年議準嗣後起解錢糧之時本省
該管官將鞘數填入兵牌挂號起程其經過地
方官亦將鞘數對明挂號如有虚報失鞘情弊
該管道府官不能察出一并治罪五年議準
運解餉鞘到汛該將弁不照定數撥給兵丁護
送或照數撥給兵丁有中塗私回者許解官呈
報該督撫題參將該汛專管兼轄將弁照少撥
解役例議處私回之兵丁責革又議準凡地
方文武官所属境内有劫失餉鞘將地方官革
職留任勒限一年緝拏限内拏獲準其開復限
内獲賊過半已獲盗首者仍留任緝拏倘逾限
一年獲賊不及過半及雖經獲賊過半而盗首
無獲者革任未獲賊犯交與接任官照案緝拏
如一經失事鄰汛官及地方文武官即能獲賊
過半已獲盗首者將地方文武官免其議處其
劫失分賠之法仍照定例七年
諭各省觧送錢糧差委雜職領解此等微末之員功名
甚輕或有中塗盗隠捏報劫失者再失鞘之銀令地
方文武官均賠亦未允協著該部議奏欽此遵
旨議準劫失鞘銀令失事地方文官分賠一半其該省
大吏難辭差委不慎之咎應令分賠三分仍令
解官分賠二分倘解官實繋微末窮員不能賠
補此二分亦著該省差委之大吏賠補地方武
弁免其分賠如解官不由通塗不挂號致無防
護責在解官全賠地方官原未有撥發兵役護
送看守之責照道路邨莊失事承緝官限年緝
獲之例議處又題準領解餉銀沿塗護送官
兵每藉護送之名任意騷擾令各省督撫嚴飭
沿塗官弁出示曉諭如有仍前騷擾詳報究處
一州縣經徵錢糧扣留本地支給經費曰存留
直隷存留銀四十八萬七千五百六十七兩八
錢四分有竒
盛京存留銀萬五千六百五十四兩三錢八分七
釐七毫有竒山東存留銀六十二萬七千一
百五十兩七錢八分五釐有竒山西存留銀
四十四萬八千九百五十一兩六錢九分五釐
有竒河南存留銀五十八萬二千二百四十
一兩五錢九分有竒江南江蘇存留銀百二
十四萬五千五百三十八兩有竒安徽存留
銀四十五萬八千五十三兩有竒江西存留
銀四十三萬五千九百十有二兩五錢五分三
釐三毫有竒福建存留銀二十一萬一千一
百二十兩一錢八釐八毫有竒浙江存留銀
十有六萬九千五十九兩二分八釐六毫有竒
湖廣湖北存留銀三十五萬八百四兩有竒
湖南存留銀二十九萬一千四百六十七兩
七錢九分有竒陜西西安存留銀二十五萬
二千五百四十六兩九錢四分五釐有竒甘
肅存留銀九萬三千九十六兩八錢八分九釐
二毫有竒四川存留銀十有六萬七千二百
二十兩二錢有竒廣東存留銀四十一萬六
千五百四十二兩有竒廣西存留銀九萬四
千九百四十五兩五錢五分四釐六毫有竒
雲南存留銀四萬三千七百八十四兩二錢九
分六釐有竒貴州存留銀萬六千九百六十
三兩一錢七分六釐有竒
一存留動支康熙元年題準州縣錢糧先盡起
運之數全完方準存留雍正六年題準直省
存留銀凡官役俸工等項遇支給之時𫝊集同
城文武官公同給發申報奏銷又題準陜西
甘肅所属甘泉寕羌沔略陽白河等縣以糧載
丁自丁銀減除有閏月之年不敷存留銀二千
二百九十六兩三錢四分無閏月之年不敷存
留銀千二百七兩六錢七分於各属解司起運
銀内撥給造報七年題準廣東文武舉人會
試酒席銀照依各州縣編徵定額徵收司庫竢
會試之期按名給發如有增減通融勻給八
年題準廣東中式文武舉人旗匾銀照會試例
將各属額編之銀按名勻給十年題準奉天
府属官俸役食向於
盛京戶部支領今各州縣人丁改徵丁銀地畝半
銀半米自明年為始奉属州縣教職佐雜各官
俸工等項於各属地丁銀内存留支銷府属上
司衙門俸工在附近州縣地丁銀内支給長寕
縣地丁銀不敷支給就該縣所徵雜稅銀存留
支給如再不足就永吉州(今改吉林同知)雜稅銀内撥
補又題準
盛京各属雖二月開徵實竢秋成催比本年不及
應用請將上年所徵錢糧照下年應留數目扣
存貯庫陸續支給十一年
諭國家祀典最宜慎重至於
文廟春秋祭儀尤宜備物盡誠以申敬禮聞外省州
縣中有因除荒而裁減祭祀公費者朕思銀數若少
難於措辦或致祭品簡略或恐派累民間二者均未
可定著各省督撫察所属有除荒減費之州縣即於
存公銀内撥補以足原額務令粢盛豐潔以展朕肅
將禋祀之誠欽此乾隆元年
諭聞直省州縣地方額徵地丁錢糧項下有起解存
留二欵如官役俸工即於存留款内支給若該省
有地畝荒蕪糧額豁除者即將官役俸工扣減以
抵豁除之數名曰扣荒此亦不得已之辦理也但
此扣荒一項自應合省大小官員均攤方不悖於
情理乃聞外省止扣知府以及州縣佐雜教職寒
苦之員而督撫司道轉不在扣除之内此則大非
情理矣著該部通行𫝊諭各直省督撫若該省有
荒闕賦銀應於督撫司道大員及府縣正印官俸
工内酌量均攤扣除以抵所闕之數至於佐雜教
職等官俸工槩免扣除俾微末官吏得以養贍若
有因地方荒闕而裁減祭祀者著遵雍正十一年
皇考世宗憲皇帝諭旨於該省存公銀内撥補以重祀
典欽此二年
諭外省有荒闕賦銀之處向例在於知府以下等官
俸工内扣除抵補朕念佐雜微員力量单薄不應
在扣除之内已於乾隆元年三月内降旨諭令在
督撫司道大員及府縣正印官俸工内酌量均攤
以抵所闕之數今思官有崇卑役無大小微員俸
工既經免其攤扣其餘各衙門人役皆當差效力
之人額支工食數兩藉以飬贍其家若因荒闕扣
除則餬口無資情有可憫此項共計十二萬餘兩
著於乾隆三年為始各省大小衙門人役工食皆
準於地丁項下照額定之數全行支給免其扣荒
使執役之人均沾恩澤欽此又題準直省州縣
遇歉收之年其編徵工食銀按照分次蠲免者
令督撫覈計所蠲工食之數循照直隷福建等
省撥補災荒扣闕之案專案指𣢾報部動撥題
銷又題準陜西西安撥解甘肅俸工裁站銀
令長安等縣解交本省布政使司彙行解交以
免各縣零星解送之煩三年
諭朕聞遠省中式舉人有應領之建坊銀每見主考
長塗䟦涉即以恩賞之項行其束脩之敬而識見
淺小之考官亦遂收納不辭此風行之已久今若
追溯從前一一清釐徒滋案牘之繁未免優累究
於舉子無補著從寬免其察究嗣後考官各宜恪
遵功令不許收受建坊銀該藩司亦必照數給發
不得絲毫扣留務使中式舉人實沾恩澤欽此
又覆準湖北歲貢花紅銀通計六年實徵二千
二百四十四兩六年應出貢二百七十二名按
名勻派每名應得銀八兩二錢五分令各属每
年解司存庫遇出貢之期照派定銀數就近給
發以六年報銷一次六年之内有壓貢未出者
將餘存銀下屆支給報銷又覆準湖南歲貢
花紅通計六年實徵銀四千二十四兩八錢四
分二釐六年應出貢二百五十九名按名勻派
每名應得銀十有五兩五錢二分有竒令各属
每年解司存庫給發報銷五年題準湖北會
試舉人長夫銀向遇會試之年每名先給銀十
兩餘銀竢試後找給嗣後楚省會試文武舉人
若干名按人分派全數墊給不必先給十兩於
試後補給至會試舉人有無故逗遛及半塗潛
歸者照例行追若中塗患病丁憂或已到京投
文而患病丁憂者並取具該地方官同鄉官印
結詳報均免追繳
一部撥留貯各省備用雍正五年覆準嗣後直
省田賦戶部於每年春撥時將督撫册報實存
應解京餉銀内酌量地方之遠近大小賦銀存
剰之多寡豫為留存以備該省不時之需其酌
留之銀令該督撫等公同分貯藩庫如有動用
之處該督撫題明方準動用本部仍於秋撥時
再為酌留如有不行題請私相動用者將該督
撫布政使司照擅動錢糧之例治罪其餘實存
銀數均於春秋二撥案内悉行解部直隸附近
京師布政使司庫無庸酌留帑銀江蘇安徽江西
浙江湖南甘肅四川廣西貴州各布政使司庫
均酌留銀三十萬兩福建布政使司庫酌留銀
三十萬四百七十兩有竒雲南布政使司庫酌
留銀三十萬三千三百四十兩有竒山西河南
湖北西安廣東各布政使司庫均酌留銀二十
萬兩山東布政使司庫酌留銀十萬兩八年
諭向於大宛二縣各發帑銀萬兩存貯縣庫遇有速辦
公事準其詳明府尹動支近思辦理軍需之州縣其
急切應付不容刻緩而該州縣並無存貯備用之項
朕意欲於辦理軍需及事務繁劇之州縣亦仿大宛
之例酌留帑銀以備急切之用其如何舉行俾辦公
有賴而弊竇不生著大學士等悉心定議具奏欽此
遵
旨議準按省分之大小撥給帑銀自十萬兩至三十萬
兩不等分發府庫及直隷州庫存貯其所属州
縣如有急切公務具文請領該府州立即撥發
該州縣辦理之後逐案據實開報該府州具文
申詳督撫布政使司覈實限每於歲終具册咨
部稽覈十年議準各省將軍提鎮有急需公
用之處於備用銀内準其一例於附近府州庫
内支領乾隆三年議準各省分貯帑銀有因
軍需動用者亦有始終未經動用者若久貯不
加察覈恐日後漸啓侵虧於急切需用時轉多
貽誤行令督撫酌量地方情形或仍應分貯或
歸并司庫存留項下備用分晰妥議咨部由部
覆覈定議山東原撥分貯銀十有五萬均提歸
司庫存貯浙江廣東及湖南所属原撥分貯銀
各十萬福建二十萬或繫邊省海疆或繫衝繁
孔道仍於各府州庫分貯以備急需江南江蘇
所属原撥分貯銀十萬仍應分貯府州庫二萬
歸入司庫八萬安徽原撥分貯銀十萬仍應分
貯府州庫五萬歸入司庫五萬江西原撥分貯
銀十萬仍應分貯府州庫三萬歸入司庫七萬
湖北原撥分貯銀十萬仍應分貯府州庫五萬
歸入司庫五萬山西原撥分貯銀十有五萬仍
應分貯府州庫四萬歸入司庫十有一萬河南
原撥分貯銀十有五萬仍應分貯府州庫二萬
歸入司庫十有三萬陜西西安所属原撥分貯
銀三十萬仍應分貯府州庫十萬歸入司庫二
十萬甘肅所属原撥分貯銀三十萬仍應分貯
府州庫二十二萬歸入司庫八萬四川原撥分
貯銀三十萬仍應分貯府州庫二十萬七千歸
入司庫九萬三千廣西原撥分貯銀十有五萬
仍應分貯府州庫六萬六千歸入司庫八萬四
千雲南原撥分貯銀二十萬仍應分貯府州庫
萬有八千歸入司庫十有八萬二千貴州原撥
分貯銀二十萬仍應分貯府州庫三萬六千歸
入司庫十有六萬四千直隷原撥分貯銀十有
五萬仍應分貯府州庫十有一萬其餘四萬司
庫向無酌留之例提回造入季册報部候撥以
上分貯銀令該督撫嚴飭各府州加謹收貯照
雍正八年原議辦理提回司庫銀歸入酌留項
下照雍正五年原議辦理
一催科事例順治十年議準直省改折本省錢
糧用一條鞭法總收分解皆令官收官解不得
仍累小民永著為例又議準截票之法開列
地丁錢糧數目分為限期用印鈐盖就印字中
截票為兩一給納戶為憑一留庫匱存驗按圖
各置一册每逄比較察驗有票者免催未截者
追比十八年覆準州縣徵收錢糧務將各區
花名繕造糧册使納戶細數與一甲總額相符
易於摘催又州縣官不許私室稱兌各置木匱
排列公衙門首令納戸眼同投匱以免扣剋
又覆準布政使司及州縣徵收錢糧均遵部頒
法馬稱兌勿令吏胥高下其手庫熙二十八
年覆準州縣催徵錢糧随數填入印票一樣二
聯不肖有司與姦胥通同作弊藉名磨對稽察
將花戶所納之票強留不給遂有已完作未完
多徵作少徵者今行三聯印票之法一存州縣
一付差役應比一付花戶執照嗣後徵收錢糧
豆米等項均給三聯印票照數填寫如州縣勒
令不許填寫及無票付執者許小民告發以監
守自盗例治罪三十九年題準徵糧設立滾
单於納戶名下注明田畝若干該銀米若干春
應完若干秋應完若干分作十限每限應完若
干給發甲内首名挨次滾催令民遵照部例自
封投匱不許里長銀匠匱役稱收一限若完二
限挨次滾催如有一戶沉单不完不繳察出究
處四十二年覆準州縣徵收串票内分别注
明漕項地丁數目如朦溷徵比該督撫即行指
參雍正元年議準各省督撫於州縣開徵之
始令該府遴選賢員與該管官同封銀匱或十
日二十日别委賢員或佐貳教職當衆拆封立
即起解其存貯倉榖按季盤察出結轉報如有
徇隠將該府并委員題參議處二年
諭民間輸納錢糧用自封投匱法亦属便民之道但偶
有短少之處令其增補每致多索其數浮於所少之
外理應將原銀發還仍於原封内照數補足交納庶
可免多索之弊此雖細事督撫大吏亦不可不留心
體察嚴飭有司以除民累欽此又議準徵收卯簿
行令各省督撫嚴飭各属務湏親對完欠毋得
假手戶房書吏倘有怠玩即行題參三年議
準徵收錢糧令各省布政使司嚴督各州縣務
湏察明的戶實徵數目及親察欠戸次第摘催
更刻四聯串票一送府一存串根一給花戶一
於完糧櫃旁别設一櫃令花戶完銀時自投櫃
中每夜州縣官取出對流水簿勾銷欠册四
年覆準州縣徵收錢糧不親同拆封致濫捉短
封並不發原銀者督撫不時紏參從重治罪
八年覆準嗣後州縣徵收糧米之時豫將各里
各甲花戶額數的名填定聯三版串一給納戶
執照一發經承銷册一存州縣覈對按戶徵收
對册完納即行截給歸農未經截給者即繫欠
戶該印官檢摘追比若遇有糧無票有票無糧
等情即繫胥吏侵蝕立即監禁嚴追各直省督
撫轉飭所属有漕州縣一例遵行十一年議
準十截串票銀數多寡難以豫定且拆封盤察
亦難覈算徒開胥吏飛灑弊端例應停止仍照
舊用三聯串票徵收又議準稽察州縣虧空
令佐貳監收每晩照日徵流水簿將所收數目
記一清单十日一次開報本管道府稽考如無
佐貳之州縣即令學正教諭計单開報該管道
府該管道府原有不時稽察之責不必竢州縣
申請拆封或半月或一月不時委官會同教職
秉公拆兌如有虧空立即揭報參處又議準
零星錢糧一錢以下之小戶每銀一分準完制
錢十文每銀一釐準完制錢一文再大戶完糧
每因所交之銀不能恰合應完零數遂成尾欠
應將大戶一錢以下之尾欠並拆封短少槩準
完納制錢十三年覆準直省州縣小戸錢糧
數在一兩以下住址去縣遠者照小戶零星米
麥凑數附納之例將錢糧交與數多之戶附帶
投納於納戶印票内注明如數在一兩以上及
為數雖少而情願自行交納者仍遵例自封投
匱乾隆元年
諭朕聞永平府属州縣凡徵收錢糧皆以錢作銀每
銀一兩連加耗羡銀一錢五分共折制錢一千一
百五十文見今該處錢價昂貴民間納錢比之納
銀為費較重朕思民間完納錢糧銀數在一錢以
下者向例銀錢聽其並用原以便民若數在一錢
以上又值錢價昂貴之時亦令交錢轉致多費是
便民而適以累民殊未妥恊著直隷總督飭令各
属民間完納錢糧在一錢以上者不必勒令交錢
在一錢以下者仍照舊例銀錢聽其自便欽此
二年覆準徵收一應雜項錢糧令納戸包封自
投入匱屆期一同監拆如有需索及留包偷取
等弊即行參究
一催科期限雍正八年
諭陜西四川民風淳樸歴年逋賦甚少按每年徵收錢
糧之期四月完半十月全完此定例也朕思四月十
月既届完納之期小民必湏豫先經營是麥榖未收
之時即為輸將之計或因稱貸而受剥於富豪或因
豫糶而大虧其價直且如甘肅地方有徵收本色者
若在糧榖未穫之前更為竭蹶歴来川陜錢糧既無
拖欠陋習著將四月完半者寬至六月十月全完者
寬至十一月竢夏麥秋禾築埸納稼之後從容完課
俾民力紓徐以副朕愛飬黎元之至意欽此十三
年議準徵收地丁銀仍照舊例二月開徵五月
停忙八月接徵十一月全完至賦稅出自田畝
而物土之宜樹藝榖麥紡績絲布收穫成就早
晩多寡各省不同令督撫按照地方情形酌量
徵收不必拘定四月完半之數其花戶錢糧在
一兩以下者皆繫田畝無多生計不足之人若
完不足數即緩至八月接徵全完其力能完半
者仍令照數完納乾隆二年題準浙江杭嘉
湖三府属南米向繫春徵四分於冬季辦漕之
後復加催輸未免完納艱難兼之漕南二米分
款交倉更多䟦涉自三年為始應徵南米随同
漕米於十月起一并徵收分别兑運解給其催
徵南米各官於十一月初一日起至次年三月
底以六月計算應徵月日分數造册題銷
一歸轄改徵康熙十二年覆準貴州錢糧向繫
府縣分徵並無經徵督徵之異今以貴陽思南
鎮遠銅仁安順都勻平越七府所徵錢糧各歸
附郭之縣經徵知府止司督徵之責俾畫一遵
行雍正六年覆準順莊編里開造的名如一
人有數甲數都之田分立數戸之名即歸并一
戶或原一戶而實繫數人之産者即分立的戶
花名至田畝未經售賣而住址遷移者舉報注
明收糧時一並改正田坐彼縣而人居此縣者
就本籍名色别立限单催輸又題準陜西綏
德衛地雜處於綏德米脂清澗三州縣及榆林
十營堡之中將近州者改歸州轄近縣者改歸
縣轄其三屯衛地近各堡者改歸各堡管轄應
徵本折銀米糧草歸各堡新設文官徵收轉解
又延属東路建安高家二堡繫葭州所属栢林
大栢油永興三堡繫神木縣所属鎮羌孤山木
瓜園三堡並清水皇甫二營繫府谷縣所属將
此十營堡倉糧改歸所属州縣徵收又題準
福建泉州府同安縣廈門地租銀二千七百十
有七兩自雍正六年為始改歸廈門同知就近
徵收報銷七年
諭聞直隸地方有寄莊寄糧之弊往往地寄此處糧寄
他處相隔百餘里或數百里之遠即如宣化府懷安
縣有人地皆在懷安而寄糧於萬全宣化者有人地
皆在萬全宣化而寄糧於懷安者更有見在懷安納
糧而寄地於順天府之寳豐相隔五百餘里者在徵
糧者則鞭長莫及而寄地者則彼此無關脱漏欺隠
之弊勢所不免有司實難稽察催徵朕之所聞如此
著直隸總督詳察若果有此等事應作何更正改隸
之法著該督撫悉心妥議具奏再各省如有此寄莊
寄糧者著該督撫亦詳察定議具奏欽此遵
旨議準奉天湖北貴州並無寄頓之弊雲南各府州縣
所轄地方人戶田地雖有犬牙相錯而程途居
址不甚遥隔與寄莊寄糧不同輸納已久未便
改隷所有直隸山東山西河南江蘇安徽江西
福建浙江湖南陜西四川廣東廣西等省寄莊
寄糧民屯田地應徵銀米等項自丙辰年為始
悉加更正就近徵糧按額報解又議準直隷
所属延慶萬全赤城三州縣及張家獨石二口
歲需不敷米一萬四千七百石零向就保安懷
来西寕蔚懷安龍門等州縣撥運協濟未免輸
輓艱難議給脚費又糜公帑嗣後除存留本属
支用米數仍照舊徵收本色外其應撥米數自
七年為始改徵折色每石折銀一兩解交不敷
州縣折給兵丁倘遇米貴之年察明請
旨八年題準四川打箭鑪口外番糧專責明正土
司徵解又議準甘肅階州所属之南平石門
二里民地並額徵地丁銀二百九十兩六分遇
閏加銀二兩四錢五分歸并附近之西固同知
徵解報銷又覆準奉天府所属遼陽復海城
盖平等州縣共收岫巖地三百四十頃八十八
畝一分又遼陽盖州徵收鳳凰城民地並附近
岫巖地共六百二十二頃二十五畝九分皆離
城遥遠小民納米輓運維艱自雍正八年為始
改徵折色確察地畝科條分别上中下三則徵
收報銷九年題準陜西更名錢糧地畝散處
各州縣向繫糧道徵收銀解藩庫糧給兵食納
戶零星不能親身赴省多繫戶首包攬勒派又
屯衛撥運及民地項下存留之糧雖繫州縣徵
收仍由民運均與民不便準其於所属之州縣
徵收運解其咸陽等州縣應需運價於耗糧折
徵銀内支給長武等州縣準其每石折銀一兩
不敷豌豆於糧道折收銀内採買支給不敷之
米令咸長二縣於糶三榖内碾米支給秋收後
將所收之銀買榖運倉又題準山東邱縣五
營地方大糧寄莊地二百四十八頃五十畝八
分零額徵銀九百十有八兩四錢六分零本色
米並麥改米二百四十七石五斗三升零遇閏
月應徵銀七分六釐零米六斗七升零又學田
地三十三畝二分零應徵銀二兩六錢五分有
竒自雍正九年為始改歸直隸廣平縣管轄照
額徵收報銷又題準四川打箭鑪口外化林
協標兌給兵糧歸於雅州府同知督催兑支
十年題準廣西思明土府江洲憑祥上下石西
各土州羅白土縣上下二龍司額徵銀糧自雍
正十年為始改歸附近之太平府徵解其各土
属流官俸工亦赴太平府支領利州銀糧亦自
雍正十年為始改歸附近之泗城府徵解報銷
十一年題準江南江寕府官基地租額徵銀
豆属上元者歸上元縣徵收属江寕者歸江寕
縣徵收十三年題準廣西鎮安府属之小鎮
安所轄民田五頃七十九畝零歸歸順州就近
管轄每年應徵銀糧照數徵收解司充餉又
題準奉天府所属復州之復盛復寕復古三社
地二萬一千一百八十六畝應徵糧米島居之
民輓運甚艱改徵銀四百四十四兩九錢零寕
海所属之積金社地八千一百三十四畝應徵
糧米向附於别社徵輸今改徵銀一百七十兩
八錢有竒乾隆元年覆準福建寺田有繫官
掌者其租原以四分給僧養贍六分歸官代僧
納糧今將寺田全歸僧收停止官掌每畝應徵
銀二錢即向僧人催徵造册報銷又題準福
建福州興化泉州漳州延平建寕汀州福寕等
府同知通判所徵屯田共銀萬三千七百九十
九兩有竒米萬二千二十二石内汀州府同知
額徵屯田有江西信豐縣寄莊屯田屯丁銀五
百四十三兩七錢八分改歸江西信豐縣徵解
其餘屯田各勘明田畝坐落之州縣自乾隆元
年為始就近分歸各州縣徵收報銷如有田歸
民耕而仍列故軍老戶者即改正的名按戸催
輸二年題準直隸河間府經歴徵收河間等
州縣屯米支給兵糧改歸各州縣就近徵收
又題準
盛京所属原納紅册地今丈出餘地除復州金州
鳳凰城原徵粟米及
盛京倉應徵草豆每年供應
三陵祭祀牲牢動用草豆毋庸改徵外其熊岳岫巖盖
州等處並無支用草豆令改徵粟米開原遼陽
錦州義州寕遠等處除撥給各處站草四萬四
千九百餘束外餘均改徵粟米每豆一斗改徵
粟米一升草一束改徵粟米五合又奏準江
寕京口駐防官應支俸内白米向繫蘇松二府
編徵解給民間輸納白糧費用繁重嗣後改徵
漕米所需白米酌減以秔米抵給並存撥别營
兵米一槩改徵秔米照例解赴扺給三年題
準山東邱縣五營地方改歸直隸廣平縣管轄
額徵漕米並遇閏月應徵之米直属向無漕運
照山東漕折定例自乾隆三年為始歸入地糧
項下徵解司庫造報又題準浙江改折顔料
蠟茶絲等項自乾隆三年為始遵照見今估定
價直於開徵前纂入由单頒發催輸照則完納
仍將各款價直編纂全書更正開載五年題
準江南安徽所属之石埭縣撥徵兵米二百十
有九石六斗田戸竒零輸納維艱改随丁地折
徵解司其兵米仍於貴池縣南米項下撥給
又題準浙江錢塘江入海之處兩山夾峙一為
南大亹一為中小亹兩亹之中漲出沙地九百
三十頃五十八畝一分六釐原與海寕縣地界
毗連應徵租銀悉歸海寕縣徵收造報七年
題準陜西甘肅所属之慶陽衛額徵粟米地畝
多在高山坡坎之間可種粟米者僅十之一二
其餘止堪樹藝麥豆屯民易米完賦不免虧折
跋涉之苦而甘肅兵民又好食麥豆嗣後將米
一斗改徵粟米二升麥四升豆一升又題準
江南每年額解江寕府折色南豆萬五千二百
四十四石二斗八升有竒以供駐防織造官兵
秣馬之用令將安徽所属之當塗蕪湖二縣額
徵南豆每石折銀一兩一錢宣城涇貴池銅陵
東流五縣並江蘇所属之上元江寕句容溧水
高淳額徵南豆每石折銀一兩二錢溧陽額徵
南豆每石折銀一兩一錢七分共徵豆銀萬八
千五十六兩四錢八分七釐秋成委官購買運
倉支給餘銀存貯司庫造報
一催科禁例順治元年題準官吏徵收錢糧私
加火耗者以犯贓論二年題準各官蒞任鋪
設銀嚴行禁革違者究治九年覆準直省錢
糧應按期徵解有豫徵滋擾者督撫指參十
年題準州縣官不許用孤貧衙役恃老行兇下
鄉催徵十二年
詔各地方錢糧凡横斂私徵暗加火耗荒田逃戸灑派
包賠非時豫借等弊嚴行禁革違者督撫紏參又
覆準江南財賦繁多經收諸役包攬侵漁保長
歇家朋比剝民令嚴行察訪勒石永禁十五
年覆準文武鄕紳進士舉人貢監生員及衙役
有拖欠錢糧者各按分數多寡分别治罪如州
縣官徇庇督撫題參督撫容隠科道糾劾十
六年覆準民抗田賦逃竄隔属許本管官申請
府道徑行票提如有阻撓督撫究處又覆準
有司藉稱徵糧令里中僉報大戸派納銀米傾
蕩家産又於正額外立常例名色私斂厲民者
嚴行禁革十七年覆準有司私派里中奉承
上司凡日用薪米脩造衙門供應家具禮物及
募夫馬民壯侵蝕婪飽等弊通飭嚴禁又題
準州縣奏銷時注明紳衿衙役所欠分數造册
申報督撫題參以懲積玩又題準江南紳衿
有本戸並無田土他人假冒立戸者有錢糧已
完吏役溷開者果属冤抑許訴理開復經手官
役及院司道府分别議處康熙三年題準州
縣官徵收錢糧將已完者那用捏稱民欠並加
派私徵者革職提問該管之司道府徇隠不報
者革職若已經詳報督撫徇縱不參者降五級
調用又覆準州縣錢糧上司動用差提名為
提手種種需索行令嚴禁四年題準州縣官
額外科斂上司徇隠不報許里長甲首小民據
實控告五年覆準徵催錢糧原繫州縣印官
專責不得濫委府佐及州縣協徵滋擾如道府
私委督撫指參督撫濫委科道糾劾六年覆
準直省正賦皆有定額地方官遇有别項輒令
設法名為設法實則加科嗣後設法名色永行
禁止又題準直省錢糧款項咨題違錯駮令
覆覈在外各官每藉名部駮私斂百姓並衙役
侵擾情弊責督撫糾參八年覆準嚴禁知府
親至州縣徵糧以杜供應需索之弊十二年
覆準州縣應徵錢糧許司道行文立限催提不
得差役擾害十五年題準州縣火耗加派被
旁人首告經司道府官審出其失察之罪免議
十七年議準州縣官藉造册為名收取費用
科斂累民及任意灑派補庫變賣倉糧甚且藉
稱錢糧準算部民子女轉送與人者革職提問
該管司道府隠匿不報或已申報督撫不題參
者皆照不參私派例處分又覆準州縣官剋
取火耗加派私徵及司道府徇隠不報者皆革
職提問徇縱不參之督撫革職又覆準州縣
官隔年豫徵錢糧照私徵例治罪司道府明知
不報或已申報督撫不題參者皆照例議處
十八年覆準小民完糧州縣官不給印票照私
徵例治罪司道府隠匿不報或已申報督撫不
題參者皆照例處分二十九年題準山東紳
衿戸下地畝不應差徭遂有姦猾百姓將地畝
詭寄紳衿戸下因而衙役兵丁效尤免差更有
紳衿包攬錢糧將地丁銀米包收代納耗羡盡
入私橐官民皆累令照欺隠田畝例通限兩月
將從前詭寄地畝盡行退歸業戸其紳衿本名
下田畝令各具並無詭寄甘結存案三十五
年覆準湖南陋習里甲之中分别大戸小戸其
大戶將小戶任意欺壓錢糧皆大戸收取不容
小戸自封投櫃甚且驅使服役嗣後小戸令出
大戶之甲别立里甲造册編定親身納糧如有
包攬抗糧勒索加派等弊該督撫題參治罪
三十九年題準直省府州縣陋規雜派有遇差
役因公濟私以一派十者有年節派送禮儀者
有郡守之交際派之各属者有府縣衛所官出
門中火路費及跟役食用派之里民者有上官
差使往来派送規禮下程者有起解餉銀派出
解費者又道府有開徵奏銷之陋規徵漕有監
兊下縣及差人坐催之規例凡此陋習一㮣革
除又題準徵收錢糧有公然科斂者闔邑通
里共攤同出名曰輭擡各里各甲輪流獨當名
曰硬䭾姦胥土豪包攬分肥苦累小民皆勒石
永禁雍正二年
諭百姓完納錢糧當令糧民戸戸到官不許里長甲頭
巧立名色希圖侵蝕聞有不肖生員監生本身原無
多糧倚恃一衿輒敢包攬同姓錢糧以為已糧秀才
自稱儒戶監生自稱官戸每當地丁漕糧徵收之時
遲延拖欠不即輸納通都大邑固多而山僻小邑尤
甚該督撫立即嚴察曉諭糧戸除去儒戶官戶名目
如再有頑抗生監即行重處毋得姑徇倘有瞻顧不
力革此弊者或科道官參劾或被旁人告發必治以
重罪欽此又議準直省督撫嚴飭州縣官凡供應
上司藉端横斂一應陋規盡行革除倘仍蹈前
轍督撫指參按律處分又議準地方官徵收
田賦令酌量銀數多寡擇信實銀匠數人連名
互保聽民投舖傾銷不許包攬如有不肖州縣
設立當官銀匠藉官累民者嚴行禁止並除承
充陋規如有包攬需索等弊本官失察即行題
參三年議準直省督撫通飭各属嚴禁州縣
官收取蠹書禮物縦容勒索票錢犯者督撫指
參州縣官以犯贓論胥吏從重治罪五年議
準貢監生員非本身錢糧包攬代納入已以致
拖欠者不論分數均黜革治罪若包攬拖欠至
八十兩者計贓以枉法論其包攬雖無拖欠亦
即黜革再照所納之數追罰一半入官至愚民
希圖自便聽人攬納者照不應重律治罪仍追
包攬之數入官其不行察出之該管官罰俸一
年又覆準江南各州縣經徵積弊每開徵時
於經承中僉點一名為總書皆繫姦胥承充行
令該督撫將總書名色革去選擇書辦十數人
分圖管理每圖每甲設立印簿二本令花戸自
注完納於每限下以杜隠閣飛灑之弊其每年
帶徵錢糧限三月徹底清釐刊示曉諭六年
覆準紳衿應納之糧於印簿及串票内注明紳
衿某人字樣按限催比奏銷時將所欠分數逐
戸開出别册詳報照紳衿抗糧例治罪如州縣
不列册詳報照徇庇例議處又議準各標目
兵抗賦州縣官將未完數目開明移會本管官
弁追完交解如不實力催追照州縣徵收錢糧
未完例議處又覆準上司書吏抗賦州縣一
面詳報一面嚴拘革役追比如本管上司阿庇
袒護及州縣瞻徇皆照徇庇例議處八年議
準文武生員貢監生應納錢糧數目令州縣别
造一册送學臣鈐印頒發每完若干照數注明
按季申送察覈乾隆元年題準州縣收納錢
糧務照定例令納戸包封自投入匱不許收書
一涉其手如有姦胥違例留包偷取情弊該管
府州即揭報題參四年
諭廣東徵收糧米支給本省兵食民間因名為兵米
聞向来州縣官皆折收銀每一倉石照時價多收
銀六七錢至加倍不等收銀之後另買稻榖碾米
給兵其買榖或派富戸或派米舖每石又照時價
短發一錢或數分不等甚至有富家希圖結交因
事請託並不領價者似此一出一入之間多收少
發小民何堪賠累之苦即云遙遠之地折色徵銀
亦可免其輸將量議加增以為運脚亦民所樂從
然藉端需索為數太多則事之必不可者著該督
撫悉心察禁務令公平辦理倘有仍前滋弊者即
行嚴參毋得姑容欽此六年
諭朕向来聞得廣東徵收糧米支給本省兵糧者州
縣官折收銀每一倉石照時價多收銀六七錢至
加倍不等收銀之後另買稻榖碾米給兵則分派
富戸米行又照時價短少似此需索扣剋甚属累
民特於乾隆四年六月頒發諭旨令該督撫悉心
稽察嚴行禁革今留心訪察廣東徵收銀米之弊
並未革除收本色則浮加斛面收折色則高擡價
銀以及管倉家人倉書斗級各項陋規合算民間
納米每石費至加倍有餘且上司衙門所用食米
名曰發價其實繳還種種弊端上下朦溷從前奉
行不實之咎誠属難逭若非嚴加整頓何以除民
困於將来著交與巡撫徹底清釐實心辦理務令
弊端悉剔苛累永蠲始於地方有益如再有玩忽
則咎在該撫欽此又
諭國家愛飬黎元莫先於輕徭薄賦朕御極以来加
惠閭閻凡所以厚其生計而除其弊端者無不留
心體察次第舉行近聞各州縣徵糧一事尚有巧
取累民之處每至開徵之際設立滾单將花戸姓
名及應完條銀數目開列单内散給鄉民原使鄉
民易知得以照數完納前人立法本善而無如姦
書蠹役日久弊生視各戸銀數之多寡於額糧之
外或多開數錢至數分不等鄉民多不識字且自
知糧額者甚少既見為官府所開遂照數完納即
有自能覈算者又以浮開為數無幾不肯赴官控
告結怨吏胥且恐匍匐公庭廢時失業往往隠忍
不言勉強輸納其多收之銀或繫書役先將别戶
錢糧侵收那用而以此彌補其數或通縣錢糧正
額業經報完而於捲尾之時兜收入己更有不肖
有司暗中俵分以飽私橐其申送上司册籍則仍
是按額造報並無浮多至於一州縣滾单之多動
以萬計而上司難以稽察無從發覺其為民間之
害固不減於重耗也朕聞此弊各省有之而江浙
為尤甚用是特頒此旨通行曉諭是在各省督撫
仰體朕心時加訪察如有仍蹈此弊者即行嚴參
不稍寬貸則官吏不得假公行私而小民共受其
惠矣欽此
欽定大清會典則例卷三十六
