欽定大清會典則例卷七十四
禮部
儀制清吏同
軍禮
一
親征崇德元年
太宗文皇帝親統大軍往征朝鮮先期告
天告
廟
頒行軍律令
諭朝鮮官民人等在城在野傾心歸服者即同内地臣
民乃分兵為左右翼右翼兵由
東京大路至渾河排列左翼兵由撫順大路排列
聖駕出撫近門設鹵簿吹螺奏樂恭謁
堂子行三跪九拜禮復於
堂子外建立八纛吹螺奏樂行三跪九拜禮畢遂啓行
大軍直抵南漢城西駐營康熙三十五年
聖祖仁皇帝以厄魯特噶爾丹悖天虐衆侵掠喀爾喀
諸部落宜乘時剪滅輯寧疆圉遣發大兵分道
並進
躬統六師由中道聲罪致討欽天監擇於二月十三日
啓行前期三日分遣官祗告
天
地
宗廟
社稷
太歲
頒行軍律令
命皇太子監國至日遣官致祭
道路
火礮之神鑾儀衞陳鹵簿自
午門設至
堂子不從征王貝勒貝子公等於
午門前齊集候
聖駕出跪接隨行從征王貝勒貝子公等於外金水橋
齊集候過隨往行禮八旗鳴蒙古畫角軍士每
旗四名八旗吹海螺護軍每旗二十五名排列
於
堂子街門外八旗護軍火器營護軍參領各八人咸蟒
袍補服持纛排列於
堂子内門之外至吉時
聖祖仁皇帝出宫
午門鳴鐘不作樂至御河橋鳴角吹螺進
堂子街門螺角止禮部堂官恭導就位行三跪九拜禮
諸王大臣侍衞等依次序立隨行禮禮畢螺角
齊鳴禮部堂官恭導至内門外致禮於
旗纛之神畢螺角止鹵簿自
堂子設至郭外
聖駕出照常作樂由安定門街出德勝門八旗軍分翼
陳列先列鳥槍護軍次鳥槍驍騎出征
皇子王等旗纛護衞各於本旗護軍之中排列其
末旗鳥槍護軍之下列滿洲礮兵次漢軍礮兵
次漢軍火器營兵
聖駕出郭三舉礮
聖祖仁皇帝至陳兵處官兵皆於馬上俯伏候過方起
其不隨征王以下有頂帶文武官以上咸蟒袍
補服過大軍排列之前分翼跪送並令八旗官
兵肅清道路嚴禁僕從馬匹喧雜之聲候
聖駕過官兵各整隊伍相隨進發至駐營處前鋒軍過
御營前駐劄為二營八旗護軍及驍騎列為十六營火
器營兵隨礮兵丁礮手棉甲兵列為四營部院
堂司官員筆帖式等列為一營左翼察哈爾兵
列為二營綠旗兵各為一營
御營網城内建刁斗設巡警二十一處每處以旗員一
人内府護軍及執事人十名守衞網城三門每
門以護軍及執事人十名守衞外營安設巡警
八處每處以旗員一人侍衞鑾儀衞官執事人
共十名守衞外營四門共以護軍執事人四十
名守衞馬匹牧場於鑲黃等三旗每旗以旗員
一人侍衞鑾儀衞官執事人共三十名守之大
軍分兩路出口並分翼牧馬前路牧馬路左必
畱路右以待後路之牧所過城池村舍嚴禁馳
騁騷擾輜重出口皆按序結隊而行至居庸關
及獨石口並遣官祭
山川之神師次青城雨雪交作至駐營處
聖祖仁皇帝御雨具佇立曠野竢軍士結營畢始入
行營各營舉炊然後
進膳復
賜網城内帳房食物柴炭以給輓車後至者
駐蹕噶爾圖遇雨雪遣大學士致祭
風雨山川之神風止雪霽自出卡倫後無水之地
甘泉湧出不毛之土豐草茂生因復遣大學士
祭告
風雨曁域外
山河川澤之神凡軍中斥堠哨望
聖駕親行巡察申定軍伍常
御旌門令諸將士乘騎徐進以次簡閱至西巴臺遣使
勅往諭噶爾丹大軍進至庫庫車爾前遣去使臣還奏
得噶爾丹所在實音
躬率前鋒兵進發次八旗前鋒兵次綠旗兵居鹿角之
中次左右翼八旗漢軍大礮鳥槍兵次八旗滿
洲兵馬上䭾載礮其鹿角後頭隊兵前列各旗
内鳥槍護軍次列護軍次列鳥槍驍騎二隊兵
亦照前隊排列兩翼援兵每旗子母礮令滿洲
鳥槍驍騎兼管此後三旗内大臣侍衞等率黃
龍大纛行
皇子諸王等各在纛前行内務府官執事人等部
院官及蒙古兵皆按列行噶爾丹知
聖駕親臨登北孟納爾山望見
六師驚遁
聖駕至克魯倫河時已竄去數日盡棄鎧甲器械廬帳
老弱於塗
命大學士祭
河神復率前軍追至拖諾分兵平北大將軍追躡
聖駕回鑾是年九月噶爾丹敗遁後收集散亡復圖
侵掠大將軍報至
聖祖仁皇帝親巡行北邊經理機務
諭朕出塞試鷹當減從而往諸色人等不得告請從行
其部院官照秋圍例從少點出欽此欽天監擇定軍
行日期左翼於十七日起程右翼於十八日起
程至十九日
聖祖仁皇帝駕發京城十月至白塔向歸化城設鹵簿
該副都統等率官兵來迎老少男婦皆執香擁
集路傍跪接其城中大喇嘛等率其屬排列旛
幢作樂迎拜
聖駕於南關駐營四方來朝之蒙古王與福晉等及兵
民喇嘛各進獻䭾馬牛羊食物自歸化城
駐蹕赫圖爾根之南前西路戰勝之右衞官兵皆至
聖祖仁皇帝親臨賜食引官兵皆令近前坐遍
賜之雖僕從無遺次日復
賜官兵衣銀食物坐馬遣諸
皇子至右衞軍營重
賜茶酒又徹
御膳分賜官兵十一月至湖灘河朔渡河
幸鄂爾多斯地是時河水未凍獨於渡處數里結為堅
冰車馬坦行駐營時該王貝勒貝子公及其母
福晉等悉來朝覲貢獻䭾馬諸物自是
聖駕由河岸而行厄魯特人來降者絡繹不絶噶爾丹
知部曲潰散遣使納奏復頒
勅諭遣使齎往招撫乃自東斯垓統軍
回鑾三十六年
聖祖仁皇帝三舉北征仍分兩路出師
聖駕巡晉及秦就近調遣二月初六日啓行陳設鹵簿
由
神武門出德勝門經過地方凡遇
帝王陵寢先賢墳墓名山大川皆遣官致祭
駐蹕保德州遣官祭
黃河之神
聖駕至横城復遣大學士祭
黃河之神遣
皇子祭故將軍之有功疆圉者其前次寧夏陣亡
官兵照例遣官奠醊口外王貝勒台吉等先傳
諭旨止其請安進貢各地方大員止許單身至黃河兩
岸迎接其餘兵丁止於近城地方排列迎接免
其披執時哈密已擒逆子俘送軍前青海八台
吉懇請來朝厄魯特之部長宰桑等皆納款求
降
聖駕自黃河舟行
回鑾
一
親征凱旋崇德二年
太宗文皇帝率從征王貝勒大臣等班師朝鮮國王率
羣臣出王城十里外跪送
太宗文皇帝下馬升座該王率羣臣行三跪九叩禮
賜該王侍坐於
御座之側
賜茶該王起謝畢遣大臣二人送還國
諭親王等各宜嚴束士卒毋得殺降擾民
太宗文皇帝乃於軍中率諸王貝子羣臣以頒師行祭
旗纛禮沿塗各地方官率衆遠迎跪候
聖駕過隨大軍後至駐營處
賜各官遙坐遣大臣
賜酒次日
駕發時地方官員進獻牛米等物率軍民道旁跪送
盛京鄭親王等於齎奏賀表後豫至
盛京城二十里外除道設黃幄在
盛京王貝子文武羣臣及土默特鄂爾多斯蒙古
虎爾哈部長等皆前期祗竢
聖駕將臨離營五里許恭迎道左以次序立跪候過隨
行
太宗文皇帝入黃幄陞座王等率衆排班贊禮官贊王
等奉表跪進國史院大學士接表跪宣畢王等
率衆行三跪九叩禮乃大燕燕畢起行至
盛京日恭謁
堂子行禮由
懷遠門入還
清寧宫康熙三十五年五月十三日
聖祖仁皇帝自克勒和朔統軍
回鑾内外諸王大臣文武各官於
行宫東門跪奏厄魯特震驚
天威望風逃竄大功已成請行慶賀禮奉
旨朕豫料噶爾丹必遁已密諭西路大兵截其歸路信
息不久即至姑竢之十八日
聖駕駐蹕拖陵撫遠大將軍奏報祗遵
廟算大破賊於昭莫多之地捷音至
聖祖仁皇帝出行營南門外設香案率
皇子諸王及蒙古王台吉等謝
天行三跪九拜禮入
行營大學士等進賀捷表文
皇子在黃幔城内内外王公文武各官在黃幔城
外三跪九叩行慶賀禮二十一日至席喇布里
圖前畱牧卡倫之蒙古王等恭迎
聖駕在
行宫前三跪九叩行慶賀禮喀爾喀扎薩克等及
衆台吉之妻並攜所屬男婦齊集
行營東門跪奏噶爾丹恃其強悍虔劉我輩已極
今
皇帝從天而降滅此兇寇救我喀爾喀通國之患恭謝
皇帝再造之恩懇請仰瞻
天顔奏入
命以次引入黃幔城進見衆皆叩首齊呼萬歲
賜茶出復遣官
賜燕並賚銀幣衣服有差自後每日王貝勒台吉等來
迎行慶賀禮於
行宫外燕賚皆同其有名喇嘛及王貝勒母福晉
等挈羣來迎貢獻䭾馬牛羊無算
聖駕行時羅拜道旁絡繹不絶附近衆扎薩克及牧場
蒙古率妻子迎獻酒漿酥酪者沿塗環擁
命以所獻分頒
皇子諸王大臣侍衞凡執事以及僕從均得沾漑
六月初二日在京
皇太子諸王大臣等奉表稱賀初五日
聖駕至獨石口城中居民及二三百里居民列香案懽
呼叩首是日在京
皇太子諸王大臣來迎初七日
駐蹕懷來縣時地方稍旱
駕甫至即沛甘霖百姓踴躍跪叩初九日辰刻
駕發清河設鹵簿在京
皇太子率諸皇子王公文武羣臣咸蟒袍補服於
郭外五里道旁跪迎八旗護軍驍騎步軍近
京鄉紳士民工商耆老男婦焚香懸采扶攜跪迎
命前驅勿警蹕環集者數百萬人懽聲雷動
聖駕由德勝門入鹵簿大駕自土城關設至
堂子遵
旨停排旗纛畫角作樂前導禮部堂官恭導詣
堂子就拜位行三跪九拜禮禮成鹵簿大駕自
堂子設至
午門
聖祖仁皇帝還宫是年冬
聖祖仁皇帝北巡自歸化城西渡湖灘河朔
駐蹕東斯垓厄魯特人絡繹來降噶爾丹遣使納奏乃
降
勅招撫班師
回鑾十二月二十日
聖駕由德勝門進
神武門
還宫三十六年
聖祖仁皇帝復臨邊方西踰寧夏
駐蹕狼居胥山指授諸將方略截窮寇遁走之路噶爾
丹自料立就誅戮仰藥自殺餘黨引衆歸降朔
漠蕩平
聖祖仁皇帝以六師大捷於
行營外設香案率
皇子諸王文武羣臣謝
天行三跪九拜禮畢回行營羣臣在外行慶賀禮班師
由邊外凱旋外藩蒙古王貝勒貝子公台吉等
及其母福晉夫人等率衆進獻迎賀者所至無
虚日
聖駕至清河大設鹵簿
皇太子率諸皇子王公在京文武百官咸蟒袍補
服出郭外跪迎道旁八旗護軍驍騎步軍及
京城附近紳士農賈耆老設香案沿門結采各執
香跪迎
聖駕由德勝門入詣
堂子行禮畢由
午門還宫禮部奏請舉行慶典遣官祗祭
天
地
宗廟
社稷
永陵
福陵
昭陵
暫安奉殿
孝陵
皇后陵寢及
太歲
旗纛
礮神
嶽鎮海瀆
帝王陵寢
先師闕里均遣官致祭欽天監諏吉日
御殿受賀
皇太子率王公文武百官進表慶賀直省文武官
員咸恭進慶賀表文是日
頒詔天下咸使聞知復
允羣臣所請宣付史館編年集平定朔漠方略
御筆勒銘磨崖刻石於察罕七羅拖諾昭莫多及狼居
胥山並建碑太學垂文紀勲昭示萬世
一
命將出征崇德元年
太宗文皇帝
命多羅武英郡王貝勒貝子等率諸大臣官兵出師
親臨送出撫近門設鹵簿詣
堂子行禮又於
堂子外列護軍八纛行三跪九拜禮畢親送至演武場
誡諭遣行是年
命和碩睿親王和碩豫親王貝勒貝子公大臣等率大
軍出征分兩翼前後啓行是日巳刻率出師諸
王貝勒貝子大臣出撫近門謁
堂子吹螺鳴角行三跪九拜禮外列八纛復吹螺行禮
畢親送出師諸王等至演武場陞
御座召諸王貝勒貝子大臣等近前誡諭諸王等率兵
聲礮三啓行
聖駕入地載門還宫順治元年
世祖章皇帝命攝政和碩睿親王同多羅豫郡王貝勒
貝子公八旗都統副都統曁恭順懷順智順三
王續順公朝鮮世子率滿洲蒙古綠旗兵略定
中原詣
堂子奏樂行禮又陳列八纛行禮畢大軍聲礮啓行
是年
命和碩英親王為靖遠大將軍往征流寇賜之以
勅是日鹵簿大駕全設於
午門外設
御座張黃幄於
皇極門(今門太和)丹陛上以所頒
勅印陳設檐下東旁黃案上王以下文武各官咸盛服
齊集候
聖駕出衆皆跪
世祖章皇帝御門陞座諸王各官立丹墀贊鳴鞭階下
三鳴鞭鳴贊官贊排班進跪大將軍率出征官
員皆進詣拜位跪内院大臣奉滿洲蒙古漢字
三體
勅書次第宣畢奉
勅印授大將軍鳴贊官贊叩興王及出征各官行三跪
九叩禮畢贊退王及各官皆退即起程前行鳴
鞭
世祖章皇帝還宫衆跪候
聖駕過皆退五年
命都統為征南大將軍統兵征討江西賜之以
勅儀與元年同是年
命固山貝子為平西大將軍討陜西叛&KR0624;賜
勅儀與元年同十三年定
命大將軍出征禮諸王貝勒貝子公於出師前一日將
例賞衣服馬匹弓刀等物於
午門前頒給領賞畢出征護軍校驍騎校等官以
上詣
御前面諭行師方略
賜燕及出師日出征各官咸征服候於
午門外是日鹵簿全設不出征諸王貝勒貝子公
咸朝服集
太和殿丹陛上文武各官咸朝服集
太和殿丹墀内分班序立頒給大將軍
勅印設於
太和殿内東旁黃案上候
聖駕御殿大將軍近前跪領
勅印畢率出征官弁聽鳴贊官贊行三跪九叩禮禮成
賜茶遣行康熙十三年正月
命多羅順承郡王為寧南靖寇大將軍帥師之湖廣都
統為安西將軍帥師之四川是日鹵簿大駕照
常陳設出征王及各官咸征服齊集
午門外王以下文武各官咸蟒袍補服於常朝處
分翼齊集内閣大臣設所頒
勅印於
太和殿外東旁黃案上鴻臚寺官引王貝勒貝子
公等至
太和殿丹陛上文武各官在丹墀内分翼序立次
引出征王至丹陛上各官至丹墀内儀仗末序
立禮部堂官奏請
御殿樂作
陞座樂止鑾儀衞官贊鳴鞭鴻臚寺官贊出征王及各
官跪大學士奉
勅印授王王跪受轉授從征内閣官鳴贊官贊行三跪
九叩禮畢鴻臚寺官引王貝勒貝子公等進
太和殿内都統以下營總以上在丹陛上參領等
官在八旗班首分翼序坐
賜茶畢
御中和殿鹵簿大駕嚮
堂子排設出征王及諸王貝勒等在金水橋文武各官
在
午門外常朝處貝子公鎮國將軍都統尚書等官
及出征輔國將軍都統護軍統領副都統在
長安左門外均分翼序立禮部堂官奏請恭詣
堂子行禮王以下各官候
聖駕至跪送出征王及諸王貝勒都統尚書等官出征
副都統以上各官咸隨至
堂子禮部堂官恭導就位行禮王公大臣咸依次序立
鳴贊官奏跪拜興
聖祖仁皇帝行三跪九拜禮王等均隨行禮興次吹螺
於兵部所設纛前行三跪九拜禮不贊
聖駕出樂作進
長安左門至
天安門外橋前鹵簿大駕嚮内陳設樂暫止
聖駕出長安右門外送行出征王以下副都統以上咸
佩弓矢上馬隨行至
駐馬處出征王疾馬趨過王啓行
聖駕還宫樂作
午門外齊集各官跪迎候過皆退出征王及各官
行至列兵處禮部豫設祖帳光祿寺備茶内大
臣禮兵二部堂官奉茶飲畢鴻臚寺官導引望
闕謝
恩禮成啓行是年八月
命王貝勒為大將軍將軍領兵出征不詣
堂子行禮不
親送大將軍等出
午門遣親王内大臣出
長安右門往送餘儀皆與正月同十月
命和碩簡親王為揚威大將軍帥師之江寧和碩安親
王為定遠平寇大將軍帥師之廣東
聖祖仁皇帝御太和殿賜以
勅印詣
堂子行禮拜纛還出
長安右門送之行十四年三月以察哈爾布爾
尼乘吳逆作亂欲謀刦其父阿布柰興兵造反
命多羅信郡王為撫遠大將軍大學士為副將軍往征
二十九年
命和碩裕親王為撫遠大將軍以
皇子為副
聖祖仁皇帝御太和門大學士二人一奉
勅一奉印授王王跪受畢
聖駕出東直門視大將軍王等啓行三十五年
命領侍衞内大臣安北將軍伯為撫遠大將軍統西路
大兵出征厄魯特噶爾丹令先自歸化城乘驛
速赴
京師至日大
頒燕賚
聖祖仁皇帝御太和門陞座内大臣大學士等列坐兩
旁其出兵運米大臣官員按旗分坐於金水橋
北之左綠旗提督總兵官等坐於金水橋北之
右護軍參領護軍校護軍等亦分左右按旗坐
於橋南效力官員鳥槍驍騎火器營兵礮手等
依次坐於
午門外作樂陳百戲
命大將軍進至
御座前
親賜以巵酒大將軍跪受退至階叩首飲都統大臣等
均以次進前
親賜巵酒副都統等亦近前侍衞賜酒自參領以下護
軍校以上皆十人一班進至階上跪飲又
命部院内務府大臣及侍衞等徧視衆軍士飲燕畢
賜與燕大臣等
御用蟒幣有差其官員及護軍等
賜幣有差營兵礮手等均
賜布畢大將軍率衆官兵進前謝
恩同叩首出遣大學士授大將軍
勅印令自京復赴歸化城擇吉啓行五十七年
聖祖仁皇帝命將進勦策妄阿喇布坦大兵起程前期
設鹵簿率出征之王等以下咸戎服其不出征
之王公以下俱蟒袍補服以從
聖祖仁皇帝親詣
堂子行禮次鳴角拜纛禮成
還宫是日撫遠大將軍王率兵啓程
命内閣大臣頒給大將軍
勅印於
太和殿其出征之王貝子公等以下咸戎服齊集
太和殿前其不出征之王貝勒貝子公並二品以
上大臣等咸蟒袍補服齊集
午門外大將軍上殿跪受
勅印謝
恩行禮畢隨
勅印出
午門乘騎出
天安門由德勝門前往諸王貝勒貝子公等並二
品以上大臣送至列兵處大將軍望
闕謝
恩畢肅隊啓行雍正七年議準
命將出師之前日應遣官行告
廟禮起行之日應遣官祗告
奉先殿其祝文均由翰林院撰擬又議準
命將出師授大將軍
勅印拜纛儀是日鹵簿大駕全設出征大將軍曁各
官咸征服齊集
午門外王以下文武各官咸蟒袍補服於常朝處
分翼齊集内閣學士設頒給
勅印於
太和殿内東旁黃案上鴻臚寺官引王公等至
太和殿丹陛上文武各官在丹墀内按翼序立次
引出征大將軍副將軍參贊副都統總兵官至
丹陛上出征各官至丹墀内儀仗末序立辰時
禮部堂官奏請
御殿樂作
陞座樂止鑾儀衞官贊鳴鞭階下三鳴鞭鴻臚寺官
引大將軍至殿檐下
御道之東副將軍參贊副都統總兵官等於丹陛上
分左右翼立鴻臚寺官贊跪大將軍及從征各
官皆跪大學士奉所設黃案上
勅印授大將軍大將軍跪受轉授隨印内閣官内閣
官接受興鴻臚寺官引大將軍至丹陛左首班
跪鳴贊官贊行三跪九叩禮畢大將軍隨奉
勅印官由丹陛左階降從征各官隨大將軍出
皇帝還宫王公百官各以次出鹵簿大駕嚮
堂子陳設兵部設螺於
堂子街門外之東設八旗護軍纛八於内門南文武各
官齊集
午門外常朝處大將軍副將軍及出征副都統以
上曁王公鎮國將軍大學士都統尚書等先至
堂子門外分翼序立未時禮部堂官奏請恭詣
堂子行禮文武各官於
午門外候
駕至跪送
駕至
堂子吹螺大將軍副將軍及諸王貝勒大學士都統尚
書等官與出征副都統以上官跪候
駕過隨行申初刻
駕入螺止禮部堂官恭導就位行禮鳴贊官奏跪拜
興
皇帝行三跪九拜禮大將軍等皆隨行禮畢吹螺於
兵部所設纛前行三跪九拜禮不贊
駕出螺止作樂至
長安坊街
皇帝陞黃幄
命大將軍等上馬大將軍等上馬啓行
駕入
長安左門樂作
午門外齊集各官跪迎
皇帝還宫衆皆退大將軍副將軍及從征各官行至
德勝門外列兵處禮部豫設祖帳光祿寺備茶
内務府備燕
欽命王大臣與大將軍副將軍奉茶酒禮兵二部堂
官與參贊大臣奉茶酒侍衞與出征各官奉茶
酒畢鴻臚寺官導引望
闕謝
恩禮成啓行又議準
命使齎送
勅印大將軍於軍中恭受儀先期内閣將應行開列
大臣恭請
欽命正使一人副使一人齎送
勅印由欽天監擇吉遣往是日鹵簿大駕全設正使
副使咸征衣王以下文武各官咸蟒袍補服於
常朝處分翼齊集内閣設頒給
勅印於
太和殿内東旁黃案上鴻臚寺官引王以下公以
上至
太和殿丹陛上文武各官在丹墀内序立次引齎
送
勅印官於丹墀鹵簿下序立禮部堂官奏請
御殿樂作
陞座樂止鑾儀衞官贊鳴鞭階下三鳴鞭鴻臚寺官
引齎送
勅印正使副使至拜位贊行三跪九叩禮畢引至丹
陛上北面跪大學士二人一奉
勅授正使一奉印授副使次第恭受訖興恭奉
勅印由左階降樂作
聖駕還宫
勅印將至軍中擇期戒事大將軍率弁兵咸征服先
至教場恭竢豫設
勅印黃案於聽事南嚮設香案一於黃案之南正副
使奉
勅印陳於案大將軍跪宣
勅官宣
勅文畢正使奉
勅授大將軍大將軍恭受轉授左旁官宣印官宣印
文畢副使奉印授大將軍大將軍恭受轉授右
旁官左右官均跪接起立大將軍行三跪九叩
禮成恭奉
勅印回營九年
命撫遠大將軍出征以内閣學士隨印遣中書翰林院
筆帖式等隨征臨行
世宗憲皇帝遣官祗告
奉先殿又遣官祭纛於德勝門乾隆十三年
命大學士為經略統領大兵征討金川擇吉於十一
月初三日出師先期十月二十七日授經略
勅印是日經略大學士及出征大臣官員咸蟒袍補
服出師之日仍征衣隨
皇帝先詣
堂子鳴角吹螺行禮次祭
纛畢
駕至長安左門外
御黃幄陞座親賜經略巵酒遂啓行出阜城門至設
祖帳處
欽命大學士率侍衞等為經略及出征大臣官員奉
茶飯畢望
闕謝
恩餘均與雍正七年儀同十四年議準
命將之儀三一曰授
勅印經略大將軍出師
皇帝臨軒王公文武百官朝服侍班頒給
勅印於
太和殿經略大將軍率隨征諸將於丹陛上跪受
勅印行禮如儀二曰祓社經略大將軍出師先期祗
告
奉先殿啓行之日
皇帝親率經略大將軍諸王貝勒及隨征諸將詣
堂子行禮鳴角吹螺祭
纛於門三曰祖道經略大將軍啓行
乘輿親餞於
長安門外
賜巵酒屬櫜鞬乘馬文武大臣承
詔送至郊外有司具祖帳及燕禮部兵部堂官奉經
略大將軍茶望
闕謝
恩乃行(以上各儀經略與大將軍並設者禮同後仿此)又定徂征之儀二
一曰整旅經略大將軍前隊應列
上賜軍械次令箭十二次
勅印護
勅印官内閣學士一人隨行經略大將軍騎後建大
纛參贊大臣及戶部司官一人兵部司官一人
刑部司官一人記室官四人内閣中書二人翰
林院筆帖式二人及侍衞等均隨纛行若蒙古
地方並用理藩院官一人次標旗十二大隊軍
旅殿一曰守土官相見經略大將軍所過地方
守土官將軍督撫蟒袍補服出郭迎候文官司
道以下咸蟒袍補服武官總兵以下咸披執率
弁兵列陣跪道迎接提督副都統近前問安經
略大將軍升官廳正坐將軍督撫旁坐文官司
道以下武官提督副都統以下行庭參禮至起
行時將軍督撫以下各官候送如前儀又定
專閫之儀三一曰封章拜詔凡封奏記室官恭
奉奏凾安設帳中所設案上經略大將軍行三
跪九叩禮畢兵部官恭奉奏凾由中道出授臺
站官齎馳若
詔書至營經略大將軍出營恭候兵部官接受黃篋
安設帳中所設案上經略大將軍行三跪九叩
禮受篋啓閱一曰升帳接屬凡軍營設大幕議
事時經略大將軍正坐參贊大臣及一品官咸
僉坐有問則起立參贊出入經略大將軍起立
不迎送提鎮等官禀事由傳宣官轉達令入則
引進令坐則向上僉坐每月吉及逢五逢十常
參之期參贊大臣等官入幕按品列坐待茶凡
參贊大臣一品大臣入見於營門内下馬餘官
於營門外下馬一曰簡閱凡簡閱營伍經略大
將軍啓行守營各大臣及官兵離營里許候送
頭隊齎
勅印前行十二標旗隨後周巡各提鎮等官屯營處
所每至一營官兵皆離營一里外整隊列陣迎
候經略大將軍閱過提鎮等率所屬官兵隨行
離本汛乃止
一
命將出征凱旋崇德元年和碩睿親王豫親王貝勒
貝子等大兵凱旋
太宗文皇帝率王貝勒貝子公等及文武各官出城十
里外迎勞其出征王貝勒貝子公大臣等至以
次排列設八纛吹螺作樂
太宗文皇帝率衆拜
天行三跪九拜禮畢
御黃幄陞座出征王貝勒等跪進獻捷表文大學士接
表奉至
御前跪讀鳴贊官贊行三跪九叩禮
諭出征王貝勒大臣等近前行禮王等以次趨至
御前一跪三叩畢
賜坐王貝勒近
御座右坐貝子公大臣等及有功將士皆序次在右坐
大設燕
親賜出征王及貝勒貝子公大臣等酒燕畢謝
恩及至京
躬率凱旋王貝勒貝子公大臣等謁
堂子行三跪九拜禮成
聖駕還宫衆皆退順治二年以南京平定
世祖章皇帝御殿攝政王率王公文武百官上表行慶
賀禮是日遣官祗告
天
地
太廟
社稷是年定國大將軍和碩豫親王班師還京
世祖章皇帝出正陽門於南苑北迎勞陳設大纛十作
樂率諸王貝勒文武百官拜
天行三跪九拜禮畢
御黃幄諸王列侍左右大將軍和碩豫親王及出師王
貝勒各官朝見行三跪九叩禮和碩豫親王起
近前跪行謁見禮投誠諸王亦行禮分坐
賜茶畢
還宫八年題準王等凱旋
御殿行禮畢
頒賞有差十三年題準王貝勒貝子公及大臣等凱
旋遣王貝勒貝子公等一人或大臣出城迎勞
禮部備茶酒同往到京次日在京王以下各官
咸朝服齊集凱旋將軍等各具盛服候
御殿鳴贊官贊行三跪九叩禮復以次詣
御前行禮畢
賜燕凡兵丁曾在陣前先登效力者均令與燕於各
該管官後序坐康熙元年議準凡大兵凱旋
次日
御殿將軍等行禮畢免進前行禮筵燕免桌席止宰
牲是年撫遠大將軍多羅信郡王等征滅察
哈爾班師凱旋
聖祖仁皇帝率王公大臣迎勞于
南苑之大紅門至京
聖祖仁皇帝率王公大臣及凱旋王大臣等詣
堂子行禮
還宫十九年三月
聖祖仁皇帝以定遠平寇大將軍和碩安親王自湖廣
凱旋率在京諸王公滿漢大臣出郊迎勞是日
駐蹕蘆溝橋次日自駐蹕所率諸王大臣等迎凱旋大
軍於二十里外大軍旣至率出迎諸王大臣及
凱旋王大臣官員等拜
天畢御黃幄大將軍和碩安親王率凱旋將帥行禮次
投誠將軍杜興珠行禮
詔王近前
親起抱見命近
御座左側坐諸大臣依次列坐其行間效力軍士亦依
次列坐
賜茶畢還宫是年九月大將軍和碩康親王自福建
凱旋
聖祖仁皇帝出郊迎勞儀與前三月同二十年十月
聖祖仁皇帝以雲南報捷詣
太皇太后
皇太后宫奏聞行禮王以下文武各官集
乾清門行慶賀禮
聖祖仁皇帝詣
孝陵躬行昭告是年十二月滇逆蕩平遣官祗告
天
地
太廟
社稷二十一年定遠平寇大將軍貝子征南大將
軍都統等自雲南凱旋
聖祖仁皇帝親至蘆溝橋迎勞是日鹵簿大駕全設王
等常服於常朝處齊集都統滿大學士尚書子
副都統侍郎男等官以上常服於
長安右門内齊集文武各官朝服於
午門外齊集禮部堂官奏
聞鳴鐘作樂王以下文武各官咸於各齊集處跪候
駕過王以下侍郎男以上隨行
聖駕由
長安右門出宣武門漢大學士尚書侍郎等官豫
赴
行宫咸蟒袍補服
聖駕至跪迎至蘆溝橋行宫駐蹕司設監設黃幄
御座禮部設青幄工部立下馬紅柱兵部設八旗護軍
纛及畫角海螺次日黎明禮部堂官奏請
陞輿王大臣侍衞咸蟒袍補服齊集
行宫前隨行
聖駕至紅柱處鳴角吹螺鴻臚寺官引凱旋大將軍各
官於紅柱内跪漢大學士尚書侍郎等官於紅
柱外跪候過禮部堂官恭導詣纛前立鴻臚寺
官贊排班排畢禮部堂官跪奏班齊
聖祖仁皇帝率王以下各官凱旋大將軍以下各官拜
天行三跪九拜禮畢
御黃幄陞座螺角止鴻臚官引王公百官於各翼幄下
序立引凱旋大將軍及各官排班鳴贊官贊行
三跪九叩禮畢
賜坐各行一跪一叩禮大將軍及各官於各翼班首坐
其有功兵丁在各官班後坐
賜茶畢謝
恩禮部堂官奏禮成
聖駕出黃幄吹螺候過螺止
回鑾樂作
午門外齊集各官跪候
聖駕還宫樂止衆皆退三十五年撫遠大將軍伯大
破厄魯特噶爾丹於昭莫多之地凱旋後畱駐
斥堠是歲冬
巡狩至鄂爾多斯有
旨著大將軍伯自軍中乘驛前來將至
命皇子往迎
聖駕出黃幔城大將軍伯趨進跪請
聖安乃召入黃幔城
賜坐
賜茶遂扈從於湖灘河朔之南
賜大將軍伯
御佩櫜鞬弓矢復遣還軍雍正二年平定青海
世宗憲皇帝御殿受賀
御製平定青海碑文勒石太學刻成摹搨頒發直省各
府州縣衞學宫昭示萬世乾隆十四年春平
定金川經略大學士忠勇公凱旋還京
命王公大臣迎勞經略於阜城門外至日
皇帝御殿王公文武百官朝服侍班經略大學士忠
勇公率凱旋諸臣咸朝服至丹陛上謝
恩行三跪九叩禮翼日
賜經略及出征大臣官員將士燕於瀛臺
頒賞有差是年王大臣等奏請
御殿受賀奉
旨統於恭上
皇太后徽號舉行
御製平定金川碑文勒石太學並
允廷臣之請
命儒臣輯平定金川方略是年議準凱旋禮一曰
告成之儀經略大將軍奏凱功成應祭告
天
地
廟
社
陵寢釋奠於
先師孔子勒碑太學並
命儒臣輯平定方略以垂奕禩一曰勞師之義經略
大將軍克捷師旅將入城應
遣廷臣出郊迎勞
皇帝臨軒經略大將軍還朝率凱旋文武諸臣咸朝
服於丹陛上謝
恩行禮恭繳
勅印如受
勅儀翼日
賜燕經略大將軍及凱旋大臣官員將士咸與燕王
公滿漢大臣陪燕禮成經略大將軍及隨征大
臣並官弁等所立功勲由兵部考覈議叙爵賞
各有差二十五年定邊將軍武毅謀勇公等
凱旋回京
皇帝駐蹕黃新莊親行郊勞是日法駕鹵簿全設在
京王公滿漢大學士尚書都統侍郎副都統子
男等官豫至郊勞處分翼排班候隨行禮滿漢
三品以下文武官員咸蟒袍補服於
行宫前齊集設黃幄
御座於郊勞處正中南嚮兩翼設青幕各八東西嚮
築臺於黃幄正南臺上設將軍等凱旋纛於左
右設
皇帝拜褥於臺上正中設下馬紅柱東西各一樂部
設鐃歌樂於臺左右設凱歌樂於
御道左右設鳴螺軍士按翼於臺左右届時禮部堂
官
奏請
皇帝御龍袍衮服乘輿出行宫三品以下滿漢文武
官員跪送
駕至郊勞處軍士鳴螺鐃歌樂作鴻臚寺官引將軍
及從征大臣官員兵丁咸甲胄於紅柱外跪
駕至恭請
聖安
皇帝於鋪椶薦處降輿禮部堂官恭導
皇帝至臺上拜位立鴻臚寺官引將軍從征大臣及
從征官員在西班引王公滿漢大學士文武大
臣在東班咸嚮上立鴻臚寺官奏跪
皇帝跪將軍及王公以下各官咸跪奏叩興
皇帝拜
天行三跪九拜禮將軍及王公以下各官均隨行禮畢
禮部堂官恭導
皇帝御黃幄陞座鴻臚寺官引王公滿漢大臣於東
班幕下排立引將軍及從征大臣官員兵丁排
班鳴贊官贊行三跪九叩禮畢候
旨將軍大臣行抱見禮鴻臚寺官引將軍大臣等於
西班青幕下立次引回部人等排班鳴贊官贊
行三跪九叩禮畢
賜坐凱旋將軍大臣官員及回部人等在西班青幕
下坐有功兵丁各隨後坐王公滿漢大臣在東
班青幕下坐各行一跪一叩禮
賜茶各於坐次跪行一叩禮禮部堂官
奏禮成
皇帝出黃幄乘騎鐃歌鳴螺咸止馬上凱歌樂作奏
鬯皇威之章在鹵簿前行凱歌樂隨
駕左右行至黃新莊
宫門外排立將軍王公滿漢文武大臣及從征官
員咸從三品以下滿漢文武官員於
行宫前跪迎如初儀
駕還行宫凱歌樂止衆皆退
一受降天聰七年孔有德耿仲明率部下自皮
島航海來歸
太宗文皇帝賞馬二千餘匹陸續接應並備設供帳令
暫駐
東京休息從容來見勿致勞頓旣至豫設黃幄於
渾河岸
太宗文皇帝陞黃幄
御座孔有德耿仲明率各官以次序立二人行朝見禮
畢復近
御座前叩頭抱膝見次各官行三跪九叩禮乃大燕以
金巵酌酒
親賜之燕畢各賜蟒袍貂裘鞍馬弓矢等物封孔有德
為都元帥耿仲明為總兵官崇德元年大封諸
王時封孔有德為恭順王耿仲明為懷順王
崇德二年
太宗文皇帝
命致書切責朝鮮諸王並齎
勅文往諭朝鮮國王皆服罪請降於是禮臣擇漢江東
岸築壇設黃幄
聖駕出御營奏樂渡江登壇設鹵簿如常儀朝鮮國王
率文武羣臣步行來朝遣官一人迎於一里外
引至儀仗下
太宗文皇帝降座率朝鮮國王及羣臣對
天行三跪九拜禮還座該王率羣臣伏地請罪贊禮官
贊排班贊進贊跪三跪九叩畢
命該王班次坐於左翼和碩親王之上朝鮮王長子坐
於左翼貝勒之下次子三子坐於右翼貝勒之
下乃
賜燕盡還其俘
賜該王王妃及三子大臣貂裘等物率衆謝
恩畢
聖駕還御營康熙三十五年
聖祖仁皇帝駐蹕中拖陵撫遠大將軍奏報勦滅噶爾
丹於昭莫多之地遂
命安插厄魯特降人於邊外
諭駐扎歸化城安郡王等著往阿霸垓西喇穆倫之斥
堠於大兵進斥堠之前暫行駐扎如有厄魯特潰散
逃竄來投降者令其收受又
諭歸化城畱大臣一人受厄魯特降人完其夫婦給其
衣食如有厄魯特降人分上人下人各給以白金皮
衣有差是年厄魯特降人丹巴哈什哈等一百六
十口及大將軍送到伊家人一百六十一口均
令於張家口外居住其所需衣服衾褥著於張
家口司官處支領噶爾丹降人憨都等二百四
十三口一同暫居張家口外應給口糧仍以張
家口倉中所貯米計口頒發又安郡王解到降
人厄魯特綽克圖巴圖爾唐古特宰桑等所屬
弓箭手一百十有八人喇嘛四人婦女童穉五
十四人奉
旨著給綽克國巴圖爾唐古特宰桑茶飯衣服帶此兩
人赴安郡王所令酌發此降人厄魯特内配以蒙古
兵收服厄魯特之離散者其厄魯特降人家口著善
為防護還至張家口外與丹巴哈什哈等一同安插
沿塗給伊等行糧駐劄後照常給以口糧三十六
年滅噶爾丹有阿喇卜灘等率部衆歸降
諭以德意並加奬賞乾隆十四年經略大學士忠勇
公平定金川番首莎羅奔等乞命投誠泥首請
罪經略奉
詔受降遣命番衆於軍門外除道設壇鋪陳供帳至
時經略升帳出征大臣等同至營門莎羅奔等
率衆喇嘛及頭人番衆跪迎皆服鮮衣舉香作
樂至經略帳下俯伏經略責以抗拒之罪示以
朝廷如天好生之恩皆泥首伏辜畏威懷德經略遂
大為露布馳告
京師是年議準受降之儀凡克捷受降軍營應
飛章入告得
旨允降乃大書露布傳示中外築受降壇於大營之
左壇方南嚮壇以南百步許樹大旗書奉
詔納降字降者至兵部官率引立旗下經略大將軍
出營鼓吹聲礮參贊大臣及各官皆隨行兵部
官令降者於受降旗旁北嚮跪匐伏候經略大
將軍登壇鼓吹聲礮參贊大臣及一品大臣分
翼僉坐隊伍將領等官分兩旁肅立其餘官校
兵丁分班排列兵部官引降者抵壇前匐伏經
略大將軍宣諭
德意訖酌加賞賚軍門鼓吹降者泥首叩謝而退
一獻俘雍正二年
命將討平青海解送俘囚至
京師欽天監擇日獻俘於
太廟
社稷至期兵部率解俘官員兵丁押所解之俘白組
繫頸由
長安右門北門
天安門右門進至
太廟街門外嚮北立候承祭官至俘嚮北跪承祭官入
太廟陪祀文武各官分東西班豫集承祭官就行禮位
行禮如時饗儀陪祀官隨行禮禮成兵部率解
俘官員兵丁押俘至
社稷街門外嚮北立候承祭官至俘嚮北跪承祭官
入
社稷壇陪祀文武官員分東西班豫集承祭官就行
禮位行禮如春秋祈報儀陪祀官隨行禮禮成
承祭官陪祀官以次出兵部率解俘官員兵丁
押俘仍由
天安門
長安右門出百官各退乾隆十四年議準獻俘
之儀凡出師克捷應照雍正二年平定青海之
禮以俘獻於
廟
社如儀
一受俘康熙三十六年王師大捷哈密擒厄魯
特噶爾丹之子色布騰巴爾珠爾俘獻於
駐蹕之神木縣
聖祖仁皇帝御行營一等侍衞學士以上諸臣侍立解
俘將校引色布騰巴爾珠爾入伏地不敢仰視
遂遣送
京師時
皇太子監國受俘於景運門外箭亭召諸王以下
内大臣侍衞都統部院堂官咸集閱畢示衆自
午門至
長安左門召集滿漢文武官員八旗佐領軍校引
俘使衆聚觀畢遵
旨拘禁於理藩院仍支給食物旋奉
旨赦而不誅至四十年宥釋授以一等侍衞給之妻室
雍正二年平定青海於獻俘次日行受俘禮
前期一日工部設
御座於
午門樓檐下正中至日早武備院張黃蓋於樓檐
外鑾儀衞設丹陛儀仗於闕門之北設丹墀儀
仗於闕門之南設金鼓於丹墀儀仗之南均東
西相嚮設仗馬於
御道左右設輦輅於
天安門外金水橋之南設馴象於輦輅之南設鑾
儀衞鐃歌大樂於
午門外左右設丹陛樂於儀仗之南設諸王行禮
椶薦於丹陛儀仗之内諸王以下文武各官咸
朝服齊集内閣翰林院堂官立於
午門外之東丹陛儀仗之北都察院堂官立於
午門外之西丹陛儀仗之北咸於仗外立王公於
闕門之北丹陛儀仗之外接翼序立文武大臣
及有頂帶官員於丹陛儀仗之外按翼序立糾
儀御史左右各四人分立於丹陛儀仗之下均
東西相嚮鴻臚寺官八人分立於丹陛儀仗之
末兵刑二部尚書侍郎立於西丹墀儀仗之外
兵部司官率解俘將校立於西翼金鼔之外將
俘囚押立於後刑部司官立於兵部之次鴻臚
寺官報班齊禮部堂官至
乾清門奏請
世宗憲皇帝御龍袍衮服乘輿出宫
午門鳴鐘禮部鴻臚寺堂官前引至
太和門内十大臣前引
聖駕出
太和門鐘止鑾儀衞鐃歌鼓吹大樂全作
世宗憲皇帝由東磴道陞至
午門樓前降輿
陞寶座樂止十大臣於檐外陛上東西序立豹尾班於
御座後左右序立
起居注官立於西豹尾班之末承
旨大臣二人鴻臚寺官二人立於陛下内大臣散秩大
臣侍衞分翼接連豹尾班以次排列至兩觀廊
下内鑾儀衞官贊鳴鞭校尉三鳴鞭鴻臚寺官
贊解俘將校排班引解俘將校於儀仗前進至
御道西北嚮立贊進贊跪叩興丹陛樂作解俘將校
行三跪九叩禮興樂止贊退班解俘將校退復
原位立鴻臚寺官贊受俘兵部司官率解俘將
校押俘至金鼔之下嚮上跪兵部堂官由儀仗
内趨至
御道之旁奏平定青海所獲叛逆俘囚謹獻
闕下請
旨刑部堂官趨至
御道之旁恭立承
旨大臣候
旨宣
制曰所獻俘交刑部鴻臚寺官接宣刑部堂官跪領
旨兵部司官引俘押出金鼔之外交與刑部司官刑部
司官將俘押出
天安門右門訖鴻臚寺官贊排班引王公於丹陛
儀仗畫戟前入文武大臣有頂帶官員於丹陛
儀仗前入均至行禮處嚮上序立鴻臚寺官贊
進贊跪叩興丹陛樂作王以下文武各官行三
跪九叩禮興贊退各歸本班立樂止鑾儀衞官
贊鳴鞭校尉三鳴鞭鐃歌鼓吹大樂全作
聖駕還宫王以下文武各官皆退是日
賜解俘官員兵丁銀幣有差
恩賜該將軍等鞍馬采幣其擒獲俘囚之將校及管領
擒獲之人分別各加賞賚乾隆十四年議準
出師克捷於獻俘次日行受俘禮均如雍正二
年之儀二十年擒獲叛逆巴朗孟可特墨爾
並雍正年間叛逃之羅卜藏丹津獻俘於
太廟
社稷悉如雍正二年議定之禮有赦而不殺者奉
旨釋縛交理藩院二十一年平定伊犁擒獲達瓦
齊獻俘行禮宥罪儀均與二十年同
欽定大清會典則例卷七十四
