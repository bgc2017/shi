欽定大清會典則例卷一百七十四
八旗都統
兵制
一八旗兵制驍騎營八旗滿洲蒙古漢軍按旗
分設前鋒營八旗前鋒按左右两翼分設護軍
營八旗護軍按旗分設凡前鋒護軍皆滿洲附
以蒙古步軍營八旗滿洲蒙古漢軍按旗分設
(以上詳見前鋒護軍步軍三營)火器營以八旗滿洲蒙古每旗
有護軍驍騎二營(詳見火器營)天聰八年
諭朕仰承
天眷撫有滿洲蒙古漢人兵衆前此步騎守哨等雖各
有營伍未分名色故止以該管將領姓名稱為某將
領之兵今宜分辨名色永為定制隨固山額貞行營
馬兵為阿禮哈超哈(即驍騎)步兵為白竒超哈擺牙喇
哨兵為噶布什賢超哈(即護軍前鋒)駐防盛京礮兵為守
兵閑駐兵為援兵外城守兵為守邊兵舊蒙古右營
為右營兵左營為左營兵舊漢兵為烏貞超哈(即漢軍)
元帥孔有德兵為天祐兵總兵官尚有喜兵為天助
兵(後蒙古两翼仍分八旗天祐天助兵均歸入漢軍)欽此順治元年定每
佐領下設領催六人漢軍佐領下四人康熙
三十年議準滿洲蒙古每佐領設鳥槍護軍三
人鳥槍驍騎四人撥火器營當差行走四十
三年議準每滿洲蒙古佐領下裁領催一人
雍正二年
諭八旗滿洲蒙古漢軍均繫累世效力舊人承平既久
滿洲戶口滋盛餘丁繁多或有丁多之佐領因護軍
驍騎皆有定額其不得充伍之閒散滿洲至有窘廹
不能養其妻子者每思及此惻然動念將如何施恩
俾得生計之處再四籌畫並無長策欲增編佐領恐
正餉不敷若不給以錢糧俾為養贍何以聊生既不
能養其家口何由造就以成其材今將旗下滿洲蒙
古漢軍共選四千八百人為教養兵訓練藝業每人
各給三两錢糧每年共需錢糧十有七萬二千八百
两每旗滿洲蒙古漢軍共六百名内滿洲每旗四百
六十名蒙古六十名漢軍八十名其漢軍之八十名
令為步兵食二两錢糧就此錢糧數内通融料理可
多得四十名漢軍每旗著選百二十名此所設教養
兵若計佐領選取恐多寡不同應於參領下計數選
取欽此又議準漢軍於每佐領下驍騎内設藤牌
兵四名八年
諭八旗各佐領下所有弓匠鐵匠&KR1784;匠鞍匠銅匠徒食
錢糧並無製造何從學習此等匠役均繫出征行圍
所需之人若在京師縱不能製造尚可雇人若值出
外必至誤事如此不如將伊等裁去但其所用之器
具非人人可能置辦之物將伊等或八旗按翼令其
學習或於各旗内學習或一年或半年一次考驗優
者奬勸劣者懲責既可以得良匠而於需用亦為有
益著八旗都統會議具奏欽此遵
旨議準按八旗所有弓匠千一百十有八名鐵匠千一
百十有三名鞍匠四百四十七名&KR1784;匠二百二
十二名銅匠二十三名此五項匠役内弓匠均
繫驍騎數内之人其上三旗弓匠乃武備院所
属所用官弓均伊等親身製造應毋庸議外其
下五旗弓匠雖歲有砍弓胎採樺皮並製造交
兵部之官弓等差但又在該王公門下當差行
走是以不如上三旗整齊且親身能製造者亦
少嗣後將親身製造者停其在該王公門下當
差著該弓匠族長勒限一年令其學習限滿從
該都統驗看實能製造者給食錢糧不能者革
退教習懶惰之族長等鞭七十再按鐵匠雖製
造一應礮位鳥槍腰刀等物但半繫不能製造
之人應按翼簡選參領一人令其總管一翼之
鐵匠又每旗委驍騎校一人令其學習教導給
限一年該參領察驗將粗能製造者令食錢糧
歸鐵厰學習不能者鞭七十革退至八旗鞍匠
四百四十七名&KR1784;匠二百二十二名除上三旗
鞍匠五十名&KR1784;匠一百三十五名在武備院製
造毋庸議外其下五旗所有鞍匠&KR1784;匠伊等既
不能親身製造又於出征行圍之處無所需用
應槩行裁去竢步軍闕充補見今八旗滿洲蒙
古旗下並無銅匠所有漢軍旗下銅匠二十三
名應歸武備院學習聽其分别去留又
諭前漢軍懇請出兵效力朕諭該都統等漢軍騎射生
疎平時不肯演習而務出征效力之虚名於事無益
可於每旗操演兵丁千名備用昨據都統等奏鑲黃
正黃正白三旗除常行當差兵外見在輪流操演可
得千人正紅鑲白鑲紅正藍鑲藍五旗除當差外不
敷千人之數我朝定鼎漢軍從龍入關技勇皆為可
用今承平日久耽於安逸是以武藝遠不如前目今
官至提鎮副參者寥寥無幾而在内簡用都統副都
統時亦難其人朕思漢軍生齒日繁當籌所以教養
之道而額設之兵為數又少似應酌量加增於國家
之營伍旗人之生計均有裨益且如在外駐防漢軍
子弟日漸繁衍而本身錢糧各有定數難以養贍應
令餘丁回京當差又如外任官子弟往往以隨任為
名遊蕩荒廢前曾有旨嚴禁悉令回京當差學習弓
馬又如候闕微員一時難以銓選者若情願入伍當
差到選期時仍許輪班補用又如内府人丁亦衆於
充役當差外其閒散人丁撥入八旗充驍騎亦可再
五旗諸王之漢軍佐領仍属本王外其貝勒貝子公
等之漢軍佐領實無所用應徹歸旗下公中當差且
可免掣肘之虞其如何增設漢軍佐領永遠可行著
詳議具奏欽此遵
旨議準漢軍鑲黃旗四十三佐領有半正黃正白二旗
皆四十二佐領正紅旗二十七佐領有半鑲白
旗二十八佐領鑲紅旗二十七佐領正藍鑲藍
各二十八佐領通計領催槍手礮手棉甲兵教
養兵銅鐵匠弓匠聽差護城守門守礮守火藥
局守教場以及步軍門軍共萬七千五百二十
八人今應於原有之二百六十五佐領及两半
分佐領外增設三佐領並增足两半分為两整
分上三旗每旗定為四十佐領下五旗每旗補
足三十佐領共二百七十佐領其新設佐領下
應增領催十有五名步軍領催三名步軍四十
八名每佐領下均增足槍手四十名棉甲兵八
名上三旗每旗補足教養兵一百八十八名下
五旗每旗補足教養兵一百四十九名共增兵
二千四百七十二名以足二萬之數至增設各
項兵丁應於在京閒散壯丁及外省駐防漢軍
餘丁外官隨任子弟願充驍騎者並候選未得
官之微員内選補再下五旗漢軍佐領除王等
仍舊分設外貝勒貝子公等佐領悉歸入各旗
作為公中佐領乾隆元年議準漢軍每旗設
藤牌兵百名三年議準原設教養兵每二名
作為三名每名給餉三两者改給二两滿洲蒙
古旗每佐領下增足教養兵十名漢軍旗每佐
領下增足六名十八年議準教養兵每三名
作為四名每名給餉二两者改給一两五錢
一八旗游牧察哈爾初編佐領時每佐領下設
親軍二名前鋒二名護軍十有七名領催四名
驍騎二十五名共五十名雍正二年每旗增
設捕盜兵十名十年每佐領下增設護軍八
名領催二名驍騎十名共七十名乾隆五年
每旗增設捕盜兵十名
一八旗鐵匠局乾隆六年奏準两翼各設二局
每翼以副都統一人參領一人總理局務散秩
官驍騎校每旗滿洲蒙古漢軍各二人協理每
局以鐵匠四十名送武備院學習至二年更换
一次其两翼四局匠役每年由武備院委官察
驗一次歲終會同八旗都統察驗一次詳較優
劣以示鼓勵所需置立器具及一切費用每旗
各月支銀四两八錢於各該旗房租銀内動支
所需煤鐵移文工部支領
一
畿輔駐防兵制順治二年設駐防獨石口八旗滿
洲旗各十名張家口喜峯口八名古北口四名
固安縣鑲紅旗滿洲五十名采育里鑲白正藍
二旗滿洲各五十名山海關八旗滿洲蒙古四
十六名五年設駐防滄州八旗滿洲蒙古三
百十一名弓匠二名鐵匠二名順義縣鑲黃旗
滿洲五十名大名府正紅鑲紅二旗滿洲蒙古
四百有一名六年設駐防三河縣正白旗滿
洲五十名東安縣鑲藍旗滿洲五十名移駐防
大名府之正紅鑲紅二旗滿洲蒙古四百一名
匠役四名於保定府八年設駐防昌平州正
黃旗滿洲三十七名蒙古十有三名良鄉縣正
紅旗滿洲五十名九年增古北口駐防八名
十年增張家口駐防十有六名十六年增
喜峯口駐防八名康熙九年設駐防冷口正
黃正藍二旗滿洲蒙古十有二名羅文峪鑲白
正藍二旗滿洲蒙古十有二名十二年移駐
防采育里之鑲白旗滿洲蒙古五十名於寳坻
縣設駐防霸州正黃正紅二旗滿洲蒙古雄縣
鑲紅鑲藍二旗滿洲蒙古玉田縣鑲黃正白二
旗滿洲蒙古各五十名灤州鑲白正藍二旗滿
洲二十五名十四年增山海關駐防七百五
十四名共八百名二十年裁山海關駐防四
百名二十二年增張家口駐防一百三十六
名灤州駐防二十五名二十三年增古北口
駐防六十八名獨石口六十八名喜峯口六十
四名冷口羅文峪各十有二名二十七年調
山海關駐防漢軍三百三十四名移駐
盛京小凌河白旗堡小黑山閭陽驛以
京師八旗壯丁九十四名撥補三十四年移駐
防灤州之鑲白正藍二旗滿洲蒙古於永平府
又增永平府三河縣玉田縣駐防五十名各為
百名均領催十名驍騎九十名增山海門駐防
四十名三十七年於滄州駐防三百十有一
名内設領催三十一名驍騎二百八十名張家
口駐防一百六十名内設領催十有六名驍騎
一百四十四名五十年於獨石口駐防八十
名内移四十名於千家店雍正元年設駐防
鄭家莊八旗滿洲蒙古两旗合一佐領每佐領
下領催四名驍騎九十六名弓匠一名鐵匠一
名漢軍左翼四旗合一佐領右翼四旗合一佐
領每佐領下鳥槍領催四名鳥槍驍騎九十六
名弓匠一名鐵匠一名共領催十有六名鳥槍
領催八名驍騎三百八十四名鳥槍驍騎一百
九十二名弓匠六名鐵匠六名設駐防熱河八
旗滿洲蒙古領催六十四名驍騎七百三十六
名分駐熱河四百名喀喇河屯樺榆溝各二百
名二年增獨石口領催四名驍騎五十六名
合前四十名為百名古北口喜峯口各二十名
冷口二十六名於昌平霸二州良鄉順義固安
東安雄五縣及采育里駐防各五十名内設領
催五名驍騎四十五名增保定府駐防兵九十
九名共五百名外匠役四名三年設駐防天
津府水師營八旗滿洲蒙古二千名四年自
浙江福建造送天津府水師營大小趕繒船各
十號江南造送大小趕繒船各六號設水手五
百三十六名五年分駐防天津府水師營八
旗滿洲蒙古為二營以左翼四旗為左營右翼
四旗為右營各分甲兵千名内委鳥槍前鋒校
二名前鋒四十八名鳥槍領催六十四名驍騎
八百八十六名七年增羅文峪駐防十有六
名天津水師營礮手一百四十四名八年裁
天津府駐防水師營小趕繒船八號更造彭仔
船八號九年裁天津府駐防水師營水手五
十六名十一年裁天津府駐防水師營水手
百六十名乾隆三年增熱河駐防一千一百
名共二千名内委前鋒校八名前鋒九十二名
鳥槍領催二十六名鳥槍驍騎五百名領催七
十四名驍騎千二百名礮手四十名弓匠箭匠
鐵匠各二十名四年裁天津府駐防水師營
彭仔船八號小趕繒船四號水手百二十名礮
手四十八名七年增張家口駐防八旗滿洲
蒙古一百四十名共三百名内鳥槍領催六名
鳥槍驍騎九十四名領催十名驍騎一百九十
名八年增山海關駐防六百名共八百名内
委前鋒校二名前鋒三十八名鳥槍領催十名
鳥槍驍騎一百九十名驍騎四百四十名礮手
領催四名礮手七十六名增喜峯口駐防百名
為二百名内鳥槍領催八名領催八名鳥槍驍
騎九十二名驍騎九十二名增冷口駐防一百
名共百五十名内鳥槍領催六名領催六名鳥
槍驍騎六十九名驍騎六十九名增羅文峪駐
防六十名共百名内領催八名驍騎九十二名
增天津府駐防水師營教養兵一百九十二名
九年增天津府駐防一千名共三千名内委
前鋒校四名前鋒九十六名領催鳥槍領催各
六十四名驍騎鳥槍驍騎各千三百六十六名
增滄州駐防二百名共五百十有五名内鳥槍
領催十名鳥槍驍騎九十名領催二十一名驍
騎三百九十名弓匠二名鐵匠二名增古北口
駐防百名共二百名内領催十有二名驍騎一
百十有八名鳥槍驍騎七十名十二年裁天
津府駐防水師營水手八十名十六年裁天
津府駐防水師營大趕繒船八號小趕繒船四
號礮手五十六名水手四十八名存前鋒百名
鳥槍領催六十八名鳥槍驍騎一千四百三十
二名領催六十名驍騎千三百名礮手四十名
教養兵一百九十二名大趕繒船八號水手七
十二名
一
盛京將軍所属駐防兵制天聰六年設駐防牛莊
滿洲三十名鐵匠二名七年設駐防蓋州九
十六名順治元年設駐防
盛京八旗滿洲蒙古漢軍八百名箭匠鐵匠各十
名設駐防
興京八旗滿洲五十名十七年增
盛京駐防蒙古四百名牛莊駐防滿洲二十名設
鳳凰城八旗滿洲蒙古漢軍百五十名十八
年設駐防廣寕滿洲蒙古三十三名康熙三
年增
盛京駐防八旗漢軍每旗五十名守庫軍八名
十三年增
盛京駐防滿洲蒙古四百名漢軍每旗五十名鐵
匠十名箭匠八名蓋州五十四名十四年增
盛京駐防滿洲八百二十八名以
盛京戶禮工三部臺站壯丁增駐防漢軍千一百
九十八名鐵匠箭匠各十三名設駐防錦州府
八旗漢軍四百名所属松嶺邊門滿洲七名漢
軍四名新臺邊門滿洲三名漢軍八名白石觜
邊門滿洲五名漢軍六名設駐防義州八旗滿
洲蒙古漢軍六百八十三名增廣寕漢軍六十
七名十五年自吉林移駐
盛京新滿洲七十六名守庫軍二十四名設駐防
義州所属清河九關臺二邊門滿洲各十有一
名鳳凰城邊門十名十七年自黑龍江移駐
盛京新滿洲五百八十四名守黃寺
御花園軍各八名十八年裁
盛京駐防三百二十名增錦州府駐防滿洲二百
六十四名自吉林移駐義州新滿洲二百九十
三名增廣寕縣駐防漢軍百十四名十九年
設駐防金州八旗滿洲百名漢軍百名内五十
名由蓋州移駐裁
盛京臺站壯丁選充駐防之漢軍七百七十六名
調往
興京三十名開原百八十名二十年裁
盛京駐防八十名二十一年設威遠堡英額鹻
厰靉陽
興京邊門駐防各十一名二十二年自索倫移
駐
盛京新滿洲一百六十名鐵匠箭匠各八名夜捕
手二十九名移駐開原二十八名二十三年
設駐防開原所属法庫邊門滿洲兵十有一名
領催二名二十五年增
盛京駐防羅察兵十有八名二十六年自
京師移駐
興京滿洲蒙古漢軍四百二十名開原金州各八
百名增鳳凰城駐防六百五十名設復州駐防
三百八十七名遼陽州駐防滿洲蒙古漢軍八
百名熊岳岫巖各千名彰武臺邊門滿洲五名
漢軍六名撫順所百名二十八年自竒倫移
駐
盛京新滿洲二百二十名二十九年調
盛京駐防八旗滿洲每旗五十五名共四百四十
名鐵匠各二名移駐錦州府調錦州府駐防漢
軍四百名移駐所属寕遠州巨流河中前所中
後所各百名增小凌河白旗堡小黑山閭陽驛
各百名設駐防開原所属鐵嶺右翼漢軍百名
裁開原駐防百有八名金州駐防二百七十名
三十年增
盛京駐防八旗漢軍火器營兵每旗二百二十八
名共一千八百二十四名鐵匠箭匠各十名牛
莊駐防三十名裁熊岳岫巖各駐防三百名遼
陽州二百四十名三十一年自喀爾喀移駐
盛京正黃正白二旗巴爾虎兵各五十五名遼陽
州復州金州開原熊岳鳳凰城各五十五名岫
巖五十四名三十二年裁
興京駐防百名增義州駐防滿洲二百十名三
十三年增
盛京駐防步兵千二百名鐵匠八名箭匠七名裁
遼陽州駐防五十六名復州一百十有五名岫
巖一百十有五名鳳凰城百十二名三十四
年裁
興京駐防六十四名熊岳六十八名金州駐防六
十八名三十五年裁熊岳駐防三十七名金
州駐防三十九名三十七年裁
盛京駐防八旗漢軍每旗百四十三名共千一百
四十四名開原二百七十七名又撥往馬場二
十四名岫巖一百十七名三十八年自吉林
移駐
盛京新滿洲二百有九名錦州府三十名義州三
十二名廣寕縣四十名自齊齊哈爾移駐
盛京席伯二百名調
盛京駐防漢軍鑲黃正白正紅鑲紅正藍鑲藍六
旗各三十三名正黃鑲白二旗各三十六名移
駐威遠堡英額鹻厰靉陽
興京松嶺新臺白石觜清河九關臺彰武臺法庫
十二邊門各二十名白土厰梨樹溝眀水塘邊
門各十名增復州駐防一百七十八名裁鐵嶺
寕遠州小凌河小黑山撫順所巨流河中前所
中後所白旗堡閭陽驛十處漢軍各二十名增
席伯各二十名裁遼陽州駐防百五十一名熊
岳百二十六名牛莊十名金州一百二十六名
增開原席伯二百八十四名遼陽州席伯二百
四十七名鳳凰城席伯二百有五名牛莊席伯
十名熊岳席伯一百三十一名岫巖席伯八十
二名金州席伯一百五十九名三十九年裁
盛京駐防馬兵百名步兵四百名牛莊十名金州
五十五名熊岳五十五名鳳凰城三百四十一
名增牛莊席伯十名自齊齊哈爾移駐
盛京席伯五百八十名四十年自齊齊哈爾移
駐開原縣席伯四十名裁鳳凰城二十六名自
鳳凰城撥往馬場二十三名裁遼陽州駐防四
十五名四十一年自遼陽州撥往馬場二十
名四十二年自熊岳撥往馬場十八名四
十五年裁岫巖駐防四十五名五十五年增
金州駐防漢軍二百名設金州駐防水師營伍
百名水手百名雍正元年裁岫巖駐防十六
名自復州撥往馬場十八名五年自
興京移駐
永陵四十八名六年自開原縣移駐吉林伊屯河百
名十年增
盛京駐防千七百有二名鐵匠箭匠各七名
興京一百八十七名錦州府二百六十六名遼陽
州六十六名復州金州各八十四名義州八十
二名蓋州六十名開原縣一百二十二名鐵嶺
四十名廣寕縣二百二十六名熊岳四百二十
二名岫巖六十一名鳳凰城九十九名牛莊八
十名撫順小凌河寕遠州中前所中後所巨流
河白旗堡小黑山閭陽驛各四十名白土厰鳳
凰城邊門各二十名梨樹溝眀水塘二邊門各
十名乾隆元年增熊岳巴爾虎一名六年
自
盛京移駐蓋州牛莊各二百四十名廣寕鳳凰城
邊門各二十名威遠堡英額靉陽鹻厰
興京五邊門各十九名新臺松嶺白石觜清河九
關臺彰武臺六邊門各九名梨樹溝眀水塘二
邊門各十名法庫邊門七名十二年移金州
駐防漢軍百名於金州水師營
一吉林(即船厰烏喇)將軍所属駐防兵制順治十年
設駐防寕古塔八旗滿洲四百三十名十八
年增寕古塔駐防五百名設吉林水師營造斛
船牛舌剗子等船以遷移人充水手康熙三
年增寕古塔駐防六十六名十年調寕古塔
駐防七百名庫雅喇六百名移駐吉林十三
年移吉林水師營於黑龍江設四品五品管水
手官十五年以鎮守寕古塔將軍移駐吉林
吉林副都統移駐寕古塔增副都統一人十
六年自索倫移駐吉林新滿洲千二百二十一
名十七年增寕古塔駐防兵二百九十名
二十年調吉林駐防八十名移駐伊屯赫爾蘇
巴顔俄佛羅布爾圖庫蘇巴爾漢四邊門各二
十名二十六年設吉林運糧船八十號為運
糧黑龍江等處之用以平定三藩所收漢軍充
水手二百五十八名修船匠四十五名二十
九年調吉林駐防八百名移駐黑龍江增吉林
駐防滿洲七百三十名漢軍七十名席伯六十
名以補其數調寕古塔駐防二百名移駐黑龍
江增寕古塔駐防一百五十六名三十一年
設駐防白都訥席伯千四百名瓜爾察六百名
移吉林副都統於白都訥增吉林駐防席伯千
名喀爾喀巴爾虎四百名增吉林槳船二十號
為採東珠樺皮之用三十八年移吉林駐防
席伯千名於
京師移白都訥駐防席伯千四百名於
盛京及所属各營裁吉林運糧船五十號四十
年增白都訥駐防蒙古百名五十二年增吉
林駐防五百七十九名寕古塔駐防四百五十
八名選吉林駐防餘丁四百名移駐白都訥
五十三年調寕古塔駐防四十名移駐渾春仍
以寕古塔餘丁選補足數以渾春捕獺之庫爾
喀齊一百五十名三姓捕貂之新滿洲二百名
俱選充駐防兵五十四年調吉林駐防八十
名移駐三姓(即伊蘭哈喇)地方仍以吉林餘丁選補
足數雍正三年調吉林白都訥駐防各百名
選吉林滿洲餘丁白都訥瓜爾察餘丁各百名
移駐拉林阿爾楚哈裁吉林駐防巴爾虎五十
名增漢軍五十名五年移江上捕魚壯丁千
名於吉林駐防增三姓駐防八百名以八姓壯
丁千名選充駐防兵增阿爾楚哈一百十有二
名六年調吉林駐防百名開原駐防百名移
駐伊屯十一年設吉林駐防鳥槍營以官莊
驛站邊臺水手各漢軍餘丁選充鳥槍兵千名
乾隆三年調吉林駐防百二十名移駐鄂默
黑索羅五年撤吉林駐防千名仍歸江上捕
魚處九年設駐防拉林滿洲千名自
京師選八旗餘丁𤼵往合阿爾楚哈兵共千五百
十有二名十七年調三姓駐防六十名移駐
渾春十九年增拉林駐防滿洲三千名始乾
隆二十一年訖辛巳歲選八旗餘丁五百名由
京師陸續𤼵往二十一年調三姓地方駐防兵
三百名移往拉林又裁三姓駐防兵二百名
一黑龍江將軍所属駐防兵制康熙十三年自
吉林移駐水師營於黑龍江設齊齊哈爾等處
水手千六十名二十二年設駐防黑龍江八
旗滿洲千名二十三年設駐防黑龍江索倫
逹虎里五百名二十七年設駐防默爾根城
索倫逹虎里四百八十名二十八年設駐防
默爾根城漢軍百名二十九年移黑龍江駐
防滿洲五百名於默爾根城又增默爾根城索
倫逹虎里四百二十名三十年設駐防齊齊
哈爾索倫逹虎里千名三十一年設齊齊哈
爾駐防滿洲八十名增設黑龍江滿洲八十名
漢軍百二十名增設默爾根城漢軍百二十名
三十八年移默爾根城滿洲五百名漢軍二
百二十名於齊齊哈爾四十年增默爾根城
巴爾虎二百四十名四十五年調默爾根城
巴爾虎二百四十名移駐齊齊哈爾雍正二
年增齊齊哈爾駐防滿洲三百八十名黑龍江
駐防滿洲三百八十名五年增默爾根城漢
軍百名裁齊齊哈爾駐防逹虎里四十名漢軍
二十名黑龍江索倫逹虎里二十名漢軍二十
名七年九年因出征準噶爾選驛站餘丁千
三百九十三名充齊齊哈爾駐防兵十年設
駐防呼倫布俞爾舊索倫巴爾虎三十名厄魯
特百名十二年設駐防湖蘭瓜爾察百八十
名滿洲索倫逹虎里漢軍三百二十名水手四
十四名增駐防呼倫布俞爾新巴爾虎二千四
百名十三年以出征兵還歸駐防裁驛站選
充兵千三百四十名存五十三名充驛站哨兵
乾隆七年移原設駐防呼倫布俞爾舊索倫
逹虎里八旗千四百三十四名於捕牲烏喇又
裁汰一百二十六名均竢有闕開除八年裁
駐防呼倫布俞爾舊索倫逹虎里八旗四百八
十名新巴爾虎八旗千四百四十名厄魯特二
十名均竢有闕開除九年增駐防湖蘭官屯
領催一名
一各省駐防兵制順治二年設駐防江南江寕
府左翼四旗滿洲蒙古二千名弓匠五十六名
鐵匠五十六名陜西西安府右翼四旗滿洲蒙
古二千名弓匠二十八名鐵匠五十六名六
年設駐防山西太原府正藍鑲藍二旗滿洲蒙
古六百十有二名游牧察哈爾二百四十八名
弓匠二名鐵匠二名八年徹太原府駐防九
十名還
京師十一年設駐防山東德州鑲黃正黃二旗
滿洲蒙古領催三十四名驍騎三百有六名弓
匠鐵匠各二名十四年徹駐防太原府察哈
爾二百四十八名還游牧故地十五年設駐
防浙江杭州府八旗滿洲蒙古驍騎九百六十
九名步軍七百名弓匠二十四名鐵匠四十六
名四旗漢軍驍騎一千三十一名步軍三百四
十七名鐵匠三十七名滿洲漢軍棉甲兵七百
六十四名移太原府駐防二百五十名於杭州
府移采育里東安縣駐防一百二十七名於太
原府十六年設駐防江南京口八旗漢軍領
催四百二名驍騎千五百九十八名礮手四十
名銅匠二名藥匠二名弓匠鐵匠各八名十
八年增江寕西安二府駐防步軍各千名康
熙十三年增江寕西安二府駐防驍騎各千名
京口駐防步軍千名十四年增太原府駐防
六十四名十五年設駐防陜西寕夏府八旗
滿洲蒙古領催一百四十四名驍騎二千五十
六名步軍六百名弓匠二十四名鐵匠四十八
名十七年增杭州府駐防滿洲蒙古五百六
十七名漢軍四百三十三名裁棉甲兵七百六
十四名十九年設駐防福建福州府左翼四
旗漢軍領催二百四十二名驍騎千四百十有
八名步軍三百四十七名鐵匠十有九名裁杭
州府駐防漢軍步軍九十七名增滿洲蒙古步
軍五十名二十年設駐防廣東廣州府鑲黃
正黃正白三旗漢軍每旗領催十有五名驍騎
三百六十名共千一百二十五名礮手三十名
弓匠十有二名鐵匠十有四名二十二年移
江寕府駐防左翼四旗西安府駐防右翼四旗
滿洲蒙古各千名於湖廣荆州府增江寕府右
翼四旗滿洲蒙古二千名西安府左翼四旗滿
洲蒙古二千名八旗漢軍二千名左翼滿洲蒙
古弓匠二十八名鐵匠五十六名八旗漢軍弓
匠八名均自
京師調撥裁江寕府步軍三百名移西安府步軍
三百名於荆州府各餘步軍七百名分左右翼
各三百五十名設駐防湖廣荆州府八旗滿洲
蒙古領催三百三十六名驍騎三千二百有七
名自
京師𤼵往千五百四十三名自江寕西安調撥二
千名弓匠五十六名鐵匠一百十有二名又於
江寕杭州荆州西安寕夏等府駐防滿洲蒙古
内各設委前鋒校十有六名前鋒一百八十四
名增廣州府駐防正紅鑲白鑲紅正藍鑲藍五
旗漢軍每旗領催驍騎如上三旗之數共千八
百七十五名自
京師𤼵往二十三年設駐防荆州府步軍七百
名(内三百名於二十二年由西安府步軍移駐)裁杭州府駐防滿洲
蒙古步軍三百名增廣州府駐防漢軍領催每
旗二十五名合前數各四十名八旗領催三百
二十名驍騎二千六百八十名内鳥槍領催百
六十名鳥槍驍騎千三百四十名領催百六十
名驍騎千三百四十名二十九年增荆州府
駐防四百五十七名以足四千之數於福州府
駐防内設鳥槍領催一百四十二名鳥槍驍騎
九百五十四名領催百名驍騎四百六十四名
三十年於江寕荆州二府駐防驍騎内分鳥
槍領催五十六名鳥槍驍騎七百四十四名領
催二百八十名驍騎二千七百二十名京口駐
防驍騎内分鳥槍領催二百名鳥槍驍騎八百
名領催二百名驍騎八百名步軍内分鳥槍四
百名弓箭二百名長槍二百名藤牌二百名增
杭州府駐防滿洲蒙古六十四名合前數共滿
洲驍騎千二百名蒙古四百名内分委前鋒校
前鋒二百名鳥槍領催十有六名鳥槍驍騎一
百八十四名領催一百六十名驍騎一千四十
名增漢軍驍騎一百三十六名合前數共千六
百名内分鳥槍領催百名鳥槍驍騎七百名領
催百名驍騎七百名於寕夏府駐防驍騎内分
鳥槍領催四十八名鳥槍驍騎九百五十二名
領催七十六名驍騎七百二十四名礮手領催
四名礮手一百九十六名步軍内分鳥槍步軍
四百名步軍二百名三十一年設西安府駐
防漢軍礮手八十名杭州府駐防漢軍礮手十
有六名三十三年設駐防山西右衛(雍正三年改右)
(玉縣)八旗滿洲蒙古漢軍領催四百三十二名驍
騎二千一百七十二名鐵匠一百十有二名
三十七年徹右衞駐防領催四十八名驍騎五
百五十二名還
京師四十二年裁西安府增設之漢軍驍騎三
百名歸滿洲旗選補共八旗滿洲領催二百四
十名驍騎三千三百四十六名蒙古領催九十
六名驍騎千三百十有八名漢軍領催二百名
驍騎千八百名五十一年於西安府駐防滿
洲蒙古兵内選充委前鋒校十有六名前鋒一
百八十四名五十六年調西安府驍騎出征
增駐防步軍滿洲蒙古七百名漢軍三百名又
於滿洲蒙古兵内選充前鋒一百名五十七
年調荆州府駐防驍騎三千名赴四川出征增
荆州府驍騎千名五十八年於西安府駐防
滿洲蒙古兵内選充前鋒一百名調杭州府驍
騎千名赴雲南出征增駐防滿洲蒙古驍騎千
名五十九年設駐防河南開封府八旗滿洲
蒙古鳥槍領催十名鳥槍驍騎一百九十名領
催三十名驍騎五百七十名弓匠八名鐵匠八
名六十年於荆州府駐防之出征驍騎三千
名内留千六百名於四川成都府餘還荆州府
駐防增荆州府駐防八旗滿洲蒙古驍騎六百
名合先增千名為千六百名仍足四千之數設
駐防四川成都府滿洲蒙古委前鋒校八名前
鋒一百五十二名鳥槍領催八十名鳥槍驍騎
七百二十名領催六十四名驍騎五百七十六
名步軍四百名弓匠箭匠鐵匠各三十二名
六十一年杭州府出征兵千名還歸駐防裁五
十八年增設兵千名遇闕開除雍正元年增
江寕府駐防步軍百名共步軍八百名以福州
府駐防步軍三百四十七名設火器營操演鳥
槍二年增太原府駐防八十七名德州駐防
一百六十名合前數均五百名太原府駐防兵
内領催四十名鳥槍驍騎一百八十四名驍騎
二百七十六名匠役四名德州駐防兵内領催
三十四名鳥槍驍騎二百名驍騎二百六十六
名匠役四名增太原府教養兵四十名於駐防
餘丁内選充三年增寕夏府駐防步軍六百
名增西安府駐防礮手一百六十名荆州成都
二府駐防礮手各四十八名四年增江寕府
駐防礮手七十八名京口駐防礮手三十二名
五年西安府出征兵還歸駐防裁康熙五十
六年增設之步軍千名遇闕開除又裁礮手八
十名六年裁右衞駐防滿洲蒙古領催一百
十有二名增入驍騎數内七年設浙江乍浦
駐防水師旗營於杭州府駐防滿洲蒙古内選
餘丁四百二十六名益以康熙六十年裁兵千
名内開除未盡之三百七十四名共八百名移
駐乍浦充補水師是年設福州駐防水師旗
營選四旗漢軍餘丁五百名充補水師内領催
三十名鳥槍手二百四十名弓箭七十名礮手
四十名大刀四十名挑刀四十名藤牌四十名
調海壇閩安二營熟悉水性之綠旗兵百名至
營教習内教習正工五十名藤牌手五十名遇
闕開除以旗營曉習水性之兵充補是年裁
西安府駐防前鋒二百名存委前鋒校三十二
名前鋒三百六十八名裁江寕駐防礮手四十
八名存礮手三十名八年調江寕府駐防兵
八百名移乍浦為水師右營於江寕府駐防餘
丁内選補足數以先移乍浦之杭州府駐防兵
八百名為水師左營每營滿洲六旗蒙古二旗
滿洲旗領催三十六名蒙古旗十二名滿洲旗
水師五百六十四名蒙古旗一百八十八名共
領催九十六名水師千五百有四名匠役四十
八名調浙省沿海水師營綠旗兵四百名為旗
營水手遇闕開除設福州水師營清字外郎二
名九年設駐防山東青州府八旗滿洲委前
鋒校十六名前鋒一百八十四名鳥槍領催四
十八名鳥槍驍騎七百五十二名領催四十名
驍騎八百七十二名礮手領催八名礮手八十
名步軍四百名弓匠八名鐵匠八名是年增
右衞駐防滿洲蒙古漢軍五百名於開封府駐
防八百名内增設鳥槍領催五名鳥槍驍騎九
十五名共鳥槍領催十有五名鳥槍驍騎二百
八十五名領催二十五名驍騎四百七十五名
調西安府駐防驍騎三千名出征增駐防驍騎
千名十年設江寕府駐防教養兵八旗滿洲
五百名蒙古百名十一年杭州府駐防兵内
選滿洲蒙古一百三十五名漢軍一百三十五
名教習子母礮乍浦水師两營領催内選充委
前鋒校十有六名水師内選充前鋒一百八十
四名增弓匠十有六名鐵匠三十二名十二
年以江寕乍浦荆州西安寕夏右衞各駐防鐵
匠之半改為箭匠杭州駐防滿洲蒙古旗同
十三年設駐防甘肅涼州府八旗滿洲千三百
六十名蒙古三百二十名漢軍三百二十名内
委前鋒校十有六名前鋒一百八十四名鳥槍
領催五十二名鳥槍驍騎八百四十八名領催
五十二名驍騎八百四十二名礮手五十二名
步軍六百名弓匠箭匠鐵匠各二十四名設駐
防莊浪八旗滿洲六百八十名蒙古漢軍各一
百六十名内委前鋒校八名前鋒九十二名鳥
槍領催二十六名鳥槍驍騎四百二十四名領
催二十六名驍騎四百二十四名礮手二十八
名步軍四百名弓匠箭匠鐵匠各十有二名
是年增設河南駐防弓匠二名鐵匠二名西安
府出征兵還歸駐防裁九年增設之驍騎千名
遇闕開除乾隆元年增西安府駐防步軍七
百名為千名内滿洲五百有六名蒙古一百九
十四名漢軍三百名二年設駐防山西綏遠
城滿洲蒙古漢軍三千九百名調𤼵
京師出征準噶爾效力之八旗開戶家丁二千四
百名熱河駐防千名右衞駐防裁汰未盡之蒙
古五百名内委前鋒校十有六名前鋒一百八
十四名領催一百四十名驍騎三千五百六十
名移西寕駐防於莊浪縣增步軍四百名以雍
正十三年議裁之西安府駐防驍騎千名改為
教養兵内八旗滿洲七百二十名蒙古二百八
十名三年增江寕駐防礮手六十名四年
裁寕夏府駐防步軍六百名改為教養兵餘步
軍六百名六年裁右衞駐防滿洲領催二十
名移駐綏遠城改補驍騎二十名又裁箭匠鐵
匠各五名七年設荆州府駐防教養兵四百
名十一年設廣州駐防水師旗營八旗漢軍
領催三十名水師四百七十名修船匠十有二
名調虎門香山大鵬廣海等營綠旗水師百名
充旗營水師教習内正工五十名遇闕仍於各
營綠旗水師内選補副工五十名遇闕於旗營
水師内選補十二年以綏遠城駐防八旗開
戶家丁二千四百名改𤼵直隸山西二省充補
綠旗營兵裁領催三十名自
京師𤼵往八旗滿洲千二百名選駐防餘丁五百
名充補兵數共八旗滿洲蒙古委前鋒校十有
六名前鋒一百八十四名滿洲蒙古漢軍領催
一百二十八名驍騎二千八百七十二名箭匠
鐵匠各二十八名十四年裁右衞駐防滿洲
領催十二名蒙古領催三十二名改補驍騎四
十四名又裁箭匠鐵匠各十有一名實存滿洲
蒙古前鋒八十名滿洲蒙古漢軍領催二百有
八名驍騎三千二百十有六名箭匠鐵匠各四
十名十六年江寕駐防養育兵六百名改為
九十名每名每月食錢糧一两十九年改福
州府駐防四旗漢軍充補綠旗營兵設八旗滿
洲委前鋒校十有六名前鋒一百八十四名領
催一百六十名驍騎千二百名步軍四百名弓
匠鐵匠共四十名自
京師簡選陸續調𤼵二十年裁廣州府駐防八
旗漢軍千五百名改充綠旗營兵設八旗滿洲
領催一百六十名驍騎一千三百四十名自
京師八旗簡選陸續調𤼵合裁存之漢軍千五百
名為三千名
一選補領催
國初定領催不論滿洲蒙古漢軍均於本佐領下
驍騎内選充順治元年定護軍亦準選用領
催雍正二年覆準八旗領催闕均於本佐領
下正身驍騎閒散壯丁内選取如不得其人向
例原有於本佐領下護軍調補之例嗣後應遵
照定例先盡驍騎門散壯丁選取不足於本佐
領下之識字護軍内調補如應選不選及將開
戶人選取者察出該驍騎校以上皆分别議處
一選補驍騎崇德六年
諭每佐領下三人中許一人充驍騎其中或多或少不
必拘定總以三人取一為率他佐領下驍騎雖有餘
亦不許補充其舊有驍騎詐稱年老令家奴頂替及
佐領之子徇私不令充兵者各都統佐領稽察如稽
察不公後被佐領下人首出者罪之欽此康熙二
十一年題準滿洲佐領下有寡婦孤子無可充
驍騎者將家生子充驍騎以資贍養四十三
年奉
旨作為正戶别載冊籍人之子孫均準拔補驍騎戶下
人不準拔補雍正二年議奏八旗驍騎於正戶人
内選補不敷方於佐領下開戶戶下人選取奉
旨據爾等所奏如有正身將正身選取驍騎如正身滿
洲少時將戶下滿洲選取等語倘正身滿洲最多之
佐領其孤寡之人不得錢糧何以為生有似此者爾
等將佐領下人悉傳集曉諭其如何給與孤寡人錢
糧不令匱乏之處著再行議奏欽此遵
旨議準嗣後驍騎闕仍於正戶之閒散壯丁教養兵步
軍内選取或該旗内有貧乏孤寡不得錢糧養
贍者傳集其佐領下人遍行曉諭將孤寡之家
人充補驍騎又
諭凡年老護軍除應升護軍校驍騎校外其年已老邁
又不在應升之列者若竟革退殊覺可憫著該統領
會同都統等將伊等轉補驍騎行走其護軍闕即令
人材少壯之驍騎轉補如此則護軍亦得整齊矣欽
此八年覆準候補候選微員自度選期尚遠
情願入伍食餉者亦準其選取驍騎至應選時
仍許其按班補用乾隆三年
諭前次自軍營撤回開戶之領催驍騎内一等二等
均著為正身别載冊籍至和通呼爾罕諾爾烏孫
珠爾等處打仗陣亡開戶分戶之領催驍騎轉不
能沾恩實属可憫著交與八旗將此等陣亡開戶
領催驍騎之子孫亦著為正戶與别載冊籍之人
一例選取驍騎欽此又
諭向來八旗簡選驍騎皆憑騎射今聞都統等並不
校閱騎射止傳赴衙門令其開弓即行選取旗人
騎射甚為緊要如此選取何由長進夫教訓兵丁
學習騎射乃都統等專責嗣後務須痛改以期各
盡厥職倘仍如是斷不姑容欽此又覆準八旗
生齒日繁而驍騎限有定額理應將正身選取
不應並選開戶之人其見在開戶人内有既經
選補驍騎者毋庸革退至步軍匠役等闕例應
選取家人若開戶人内有情願入選者即行選
取又覆準食二两錢糧教養兵選補之門軍
準選驍騎食三两錢糧教養兵選補之門軍照
常選補護軍領催六年覆準八旗漢軍正戶
閒散餘丁甚多而開戶家人亦復不少若驍騎
闕並選開戶之人正戶人等轉至壅滯嗣後八
旗漢軍驍騎不準開戶人選補至八旗滿洲蒙
古驍騎先於年壯正身内選取如不得人再於
本佐領下開戶家人内驗其能騎射者選取
又議準八旗選補驍騎定限每月初十日以前
所出之闕於本月錢糧冊籍未經過部之前選
補一并造冊送部其在初十日以後所出之闕
於下月初十日以前選補如將初十日以前所
出之闕遲延不報及呈報後該管官不即選補
或已選補不即造花名入冊送部者皆參奏交
部議處七年奉
旨五旗王公宗室等府属佐領下人均繫盛京跟隨
來京之人著交王公等將不能養贍之正身滿洲
蒙古之子孫覈實行知各該都統於丁少無正戶
可選之佐領下選取驍騎及執事人仍不許離其
佐領止令本身在旗當差若其本主欲選補護衞
等官調用别項差使均聽其便
一革退官兵選取護軍驍騎順治元年定護軍
驍騎人等有以金刃傷人及自傷者皆不準復
充雍正元年覆準革退旗員不得照舊例一
槩令當苦差或有家計艱窘願得錢糧者遇有
驍騎執事人等闕準其選取八年覆準自𤼵
遣處寬免放回或自行贖回及籍沒家産人等
之子孫有願充護軍驍騎者準其選取十三
年覆準八旗犯罪革退兵丁除犯十惡及因軍
務獲罪殺傷人命減等枷責並帶軍器逃走人
外因别項獲罪革退之兵丁内有年力精壯可
以當差者仍準其選充護軍驍騎如果改過自
新黽勉效力者應升之處並準其列名乾隆
五年覆準兵丁犯罪由部審擬除部文内聲眀
革退者照部文革退外其未經聲眀者如犯竊
之案及一切公私罪名在鞭一百以上者皆革
退罪止鞭一百及一百以下者仍準當差二
十一年議準八旗選拔護軍及護軍調補驍騎
應令該旗會同護軍統領秉公辦理如護軍内
有年老難充護軍必察繫曾在行間及行走年
久並精力尚健者方準調補驍騎若年齒方壯
而騎射平常者嚴加訓練務令弓馬嫺習設有
怠惰偷安不遵督飭者即行革退駮回該旗補
步軍如能奮勉勤習騎射嫺熟國語三年後方
準拔補驍騎
一選補弓匠鐵匠康熙二十二年奏準下五旗
弓匠每佐領下一人照武備院所属上三旗弓
匠之例作為佐領下驍騎額内支給錢糧製備
軍器其弓匠族長照領催例支給錢糧於該旗
匠役内選補雍正十二年覆準鐵匠乃製造
軍器緊要匠役應於不能騎射並不習國語蒙
古之開戶人内將年力強壯者選為鐵匠令其
永遠學習行走不準拔補别項差役交與該管
大員官長等秉公甄别如技藝平常者仍給餉
銀一两稍優者作為三等給餉二两更優者作
為二等給餉三两超衆者委為頭目作為一等
給餉四两十三年覆準八旗鐵匠步軍向於
家人内拔補嗣後除旗下典雇之家人不準拔
補外如白契所賣之人亦準拔補至孤寡貧苦
之家並無家人借其親戚家人充補者該佐領
詢實並驗眀原契呈眀該都統亦準拔補乾
隆五年奏準弓匠族長在上三旗者属武備院
管轄在下五旗者属王公門下管轄其闕仍聽
武備院及該王公選補外其公中佐領下之弓
匠闕該頭目報都統於該佐領下正戶驍騎教
養兵閒散壯丁内選補弓匠族長闕於弓匠内
選補並咨兵部注冊
一選補教養兵雍正二年遵
旨議準滿洲旗分佐領人數多寡不甚相遠所選教養
兵不論佐領在本參領内選取蒙古漢軍旗分
佐領數目多寡不同論旗選取恐有不均應不
論旗分各計八旗總數按其佐領多寡均勻選
取其選取時必實繫貧乏正戶餘丁方準選補
乾隆元年覆準嗣後選取教養兵該都統於
閒散餘丁内年壯可以當差者照常選取外如
旗内幼丁並無産業及無執事兵丁錢糧可以
養贍者年過十歲該參佐領據實具保該都統
覆覈無異即行拔補三年覆準八旗增設教
養兵將鰥寡人等之子不論年歲拔補至獨身
人等既無子嗣又年老不能當差實属可憫嗣
後煢獨之人除犯重罪革退官職執事等差外
如犯輕罪黜革之人未經當差無錢糧可支者
亦給與教養兵錢糧以資養贍仍通行八旗都
統於人多旗分照例選取十歲以上之餘丁如
並無倚靠實属孤苦雖未及歲亦準拔補人少
旗分先盡十歲以上之餘丁選取不敷再於十
歲以下之幼丁内選取四年覆準嗣後教養
兵闕自首别載冊籍及在軍前陣亡列一二等
奉
旨作為正戶别載冊籍人等並内務府奏準分給漢
軍旗當差人之子弟内無錢糧者均照正戶例
準其選取六年議準教養兵闕或於本參領
内選補或論旗分人數多寡計餘丁之年歲選
補辦理殊不畫一嗣後統於本參領下選補其
蒙古漢軍不論旗分各計八旗總數選取之例
停止十八年議準八旗選往
静宜園健銳營一千兵丁内滿洲每旗應選九十
四名蒙古每旗三十一名即令該都統於見設
教養兵内遴選撥往所餘千名教養兵闕選取
食一两五錢之教養兵外嗣後有闕各旗均選
取食一两五錢之教養兵每選三闕加增教養
兵一名如此辦理滿洲蒙古漢軍舊額萬五千
一百二十四名又加增五千四十四名於旗人
生計大有裨益
一拔補礮手順治六年題準漢軍召募礮手每
旗額設五十名嗣後闕額即以其子頂補無子
者行咨外省選取康熙六年題準礮手闕額
停令外省咨取聽該旗都統於步軍内酌量補
用八年題準礮手闕額或以旗下舊人或以
駐防帶回之召募礮手各旗酌量頂補無可補
者以召募礮手之子弟頂補五十九年奉
旨礮手闕以内府旗鼓佐領下人兼選
一選補藤牌兵雍正二年議準八旗漢軍每佐
領下於驍騎内簡選四名演習藤牌乾隆六
年議準藤牌兵歸并大營每旗百名於槍手額
内選取並簡選參領一人散秩官驍騎校各二
人領催五人令其管轄
一軍器
國初定每都統各給龍纛一佐領各給纛一領催
各給小旗一各依本旗之色又定八旗甲背
盔纓皆用旗色號帶上書銜名文武官弁皆同
都統盔槍插鵰翎二作燕剪形垂貂尾為纓副
都統以下官盔槍插獺尾垂紅纓驍騎校鐵盔
槍紅纓領催驍騎均垂黑纓甲衣及護項護耳
官以段為表兵以繡布為表均傅以鐵葉順
治五年題準八旗甲兵需用甲胄軍器均移文
工部造給或給銀令其自製務須整齊每年秋
季點驗軍器康熙六年定都統以下驍騎校
以上均給弓二櫜鞬一佩刀一都統矢四百副
都統三百五十參領二百五十佐領二百驍騎
校一百驍騎各給弓一櫜鞭一矢五十每驍騎
二人各給長槍一惟正黃正紅旗朝鮮佐領驍
騎各給鳥槍一又定八旗驍騎營每佐領下
各設海螺一每參領下各設海螺二二十四
年定八旗漢軍每佐領設鹿角一架每架設棉
甲兵四名(後增四名)每名給連耞棍各一雍正元
年議準八旗以軍器質當者官革職兵鞭一百
革退軍器追繳該管官失察者罰俸一年二
年定漢軍藤牌兵每名給藤牌一㓲刀一又
定漢軍藤牌營每旗各設海螺五鳥槍營礮營
每旗各設鼓一金五五年覆準官兵遇升遷
事故其本人舊有軍器繫動官帑製備者給與
頂補之人若繫本人自製者官員聽其自便兵
丁軍器該管官視其利鈍酌量定價給新補之
兵即將新補兵丁名下應領錢糧陸續扣給原
主六年奏準將軍器私賣者皆革退交刑部
治罪失察之該管官罰俸一年乾隆十五年
諭八旗官兵器械闕少者均咨部官為造給器械内
弓箭尤為緊要惟賴不時整理善為收貯自兵部
八旗大臣會議訓飭八旗官兵將器械善為收貯
曾經奏準施行今都統等或因日久廢弛亦未可
定著再傳諭務遵原奏留心稽察欽此
一火器
國初遣官鑄巨礮號神威大將軍康熙十四年
鑄大礮八十十五年鑄礮五十有二
欽定名號為神威無敵大將軍十九年造&KR1784;金龍礮
八二十年造銅礮二百四十
欽定名號為神威將軍二十四年造鐵心銅礮八十
有五二十五年造&KR1784;金龍礮一二十六年
鑄礮五
欽定名號為威遠將軍(即衝天礮)二十七年福建進臺灣
銅礮雲南進渾銅礮二十八年造大礮六十
有一
欽定名號為武成永固大將軍又造礮八十號為神功
將軍二十九年造鐵子母礮二百有二三
十四年鑄銅礮四十有八
欽定名號為制勝將軍四十七年奉
旨鳥槍等火器秪當用於蒐獵行陣之間此外一應旗
民不得擅用五十七年造威遠將軍銅礮十
五十八年造威遠將軍銅礮十有六六十
年造鐵子母礮六雍正五年造威遠將軍鐵
礮十&KR1784;金子母鐵礮十有七&KR1784;銀子母鐵礮三
十年浙江進木把鐵子母礮工部交十把拂
郎磯鐵子母礮十二年廣東進九節銅礮
乾隆二年工部製造行營鐵礮八旗漢軍礮
局所貯鑲黃旗六十九位正黃旗七十九位正
白旗六十九位正紅旗七十四位鑲白旗六十
三位鑲紅旗六十八位正藍旗六十五位鑲藍
旗七十二位
一畜牧康熙三十四年議準八旗滿洲蒙古每
佐領下養馬二十八匹漢軍養馬二十五匹
又議準每兵養馬一匹三十六年平定朔漠
將漢軍所養之馬槩行裁去滿洲蒙古所養之
馬裁去一半仍照前養馬二十八匹三十七
年奉
旨八旗佐領下所養之馬每佐領下或留六匹或留七
匹其餘於四月内出場牧放九月初間回京如此不
但減省錢糧其殘疾之馬亦可牧放壯健其出場牧
放之時每旗簡副都統各一人參領各二人其官員
兵丁酌量除往於水草好處牧放著大學士會同戶
兵二部議奏欽此遵
旨議準八旗所養之馬每佐領下存留七匹其餘馬於
每年四月初十日以内各旗出場牧放九月初
間回京三十九年議準每佐領下增養駝一
隻雍正元年覆準官馬皆交參佐領驍騎校
等於各佐領下擇驍騎之小心者令其餧養倘
有不養馬匹冐領錢糧除本人治罪外不行察
出之該參佐領交部議處又奏準所養馬駝
若疲瘦不堪者將參佐領等交部議處二年
覆準官馬出牧時不肖之徒欲行網利駝載各
項物件多至疲瘦及到場時天氣炎熱且多蚊
蝱馬駝不能肥壯皆由於此請於出牧往回之
時不許䭾載物件夜間亦不許入圈四年議
準官馬火印定為長三寸徑二寸文曰某旗官
馬每旗滿洲五參領蒙古二參領定為七樣小
火印凡新换馬匹皆令都統等驗看烙該旗火
印再交參領等烙該參領火印如有不堪用之
馬參佐領等呈都統驗眀毁其火印更换倘有
私行更换等弊察出指名題參五年覆準每
年出牧時將前鋒護軍内年少未經隨圍者每
佐領下各選一人於驍騎數内令往馬場與驍
騎等一同操演騎馬廵察看守庶馬上可得熟
練每旗委護軍校二人前鋒校一人令其管轄
其護軍參領不必委往即令出牧之副都統參
領等兼管奉
旨既令前鋒護軍前往著委護軍參領四人與驍騎參
領將前鋒護軍領催驍騎等公同管轄若某旗委出
護軍參領其本旗之驍騎參領即不必委往六年
奏準馬駝出場左翼四旗由古北口出入右翼
四旗由張家口出入七年覆準八旗官馬交
各佐領下驍騎内善於飼秣者餧養如有餘剰
官馬呈該都統等令佐領驍騎校等餧養仍咨
行馬銀並將實在養馬人姓名入冊咨行如指
兵丁姓名冐養馬匹及兵丁所養之馬佐領恃
強乘騎者察出參奏交部議處十一年議準
出場之馬駝如有驚失仍著落出場副都統官
員賠補若遇殘疾倒斃令該管官割取耳尾報
副都統注冊竢回日交與該佐領馬每匹領三
月錢糧駝每隻領存旗房租銀買補十二年
議準除往馬場副都統等所有送
京文移於起程之前向本旗都統處將鈐印封筩
并鈐印之紙酌量足用帶往備用竢回日將用
過數目開除知照都統存案餘於都統前銷毁
又奏準察驗馬匹疲瘦三分者議處其不及
三分者免議乃該管官彼此調换送驗皆令不
致三分希圖免議應於出青時即令各該旗將
各佐領下馬匹毛齒造具清冊送部存案回京
之日按冊覈對驗看烙印如有調换情弊將調
换之官兵加倍治罪該管副都統官員嚴加議
處十三年覆準八旗官馬每年出場其留京
之馬原繫選出肥壯備官差之用即使果有官
差亦必待兵部印文方許乘騎至各旗跟班傳
事察汎原有豫備之馬若濫行乘騎該旗都統
參奏交部議處乾隆元年奏準八旗官馬出
場後凡出差馬匹如在五月以前回京者仍送
場牧放如在六月初一日以後回京者無庸送
往即留京餧養三年議準各旗所有官駝除
留京備用外其餘駝馬皆出場牧放又奏準
八旗佐領下餧養官馬每年兵部酌定留京若
干出場若干奏請
欽命副都統每翼各二人於立夏後四日督率官兵
以次赴馬場口内每站各給空草一束戶部委
司官一人支給回京日期不必拘定八月九月
酌定天時冷煖草枯遲早豫為定期報部來京
自口進京每站各給空草一束由戶部委官監
放又奏準出青馬駝沿塗縱食田禾及不在
場牧放踐食田禾者兵丁專管官兼管官副都
統領催分别議處治罪其踐食之田禾皆追糧
賠償地主至強令民人代為看馬及勒索酒食
擾害生事者本人交刑部治罪專管官兼管官
副都統領催亦分别議處治罪又奏準出場
各官遇有切近喪事及患病属實者副都統即
令回京行文該旗補委他官前往至有婚嫁之
事告假者副都統給與一月限行文該旗視其
事竣催令前往若官馬於一月二十日以内將
次徹回皆不必委官代往其告假之官踰限不
往及副都統等不行詳察即準給假者皆議處
再各官於委出後有逗遛觀望不赴牧場及到
牧場私自潛回者皆革職又覆準官馬倒斃
扣存三月錢糧買補駝倒斃向繫動用房租銀
買補但房租所餘無多嗣後官駝如有倒斃扣
存四月錢糧按時價買補不敷將房租銀湊買
統於歲終入冊奏銷六年議準八旗每年出
牧官兵數目滿洲每旗委參領一人護軍參領
與驍騎參領按年輪委蒙古每旗委參領一人
蒙古參領與漢軍參領按年輪委滿洲蒙古每
參領下委散秩官二人前鋒校護軍校驍騎校
等每參領下合委一人滿洲蒙古每佐領下前
鋒護軍合委一名領催驍騎合委三名出牧各
官遇有切近喪事實繫患病及婚嫁之事準其
告假回京其兵丁有婚喪患病等項事故亦必
覈實方準給假回京仍行文該旗補委官兵前
往再出牧馬駝減少之年其出牧官兵應令委
出副都統會同各該旗酌量裁減七年奉
旨出場馬駝回京之期報眀該部竢該部咨覆到日
再行回京十年奉
旨八旗餧養官馬甚關緊要乃交隨圍馬匹之時每
有以銀交納者皆平日餧養不勤而臨時監看交
馬之大員又不加察以致如此嗣後八旗都統不
時嚴察凡遇交官馬時將八旗都統副都統等職
名當月旗彙奏每旗各簡一人令其監看又奏
準八旗官馬駝每佐領下駝一隻給佐領與驍
騎校餧養佐領止準養官馬一匹其餘官馬選
善於餧養之護軍校前鋒護軍等餧養不準給
大臣子弟再鳥槍驍騎亦不時操演酌給餧養
又奏準八旗馬駝事務請於八旗都統副都
統内每旗
欽命一人令與本旗都統一同察辦又奏準凡出
差人員所騎官馬奏眀領取者照例給與咨取
者槩不準給又奏準各旗官馬駝於該旗都
統副都統内
欽命一人令其專管其馬冊房參領官員驍騎校由
都統等於本旗見任各官内委令兼管又奏
準交官馬時面飭嚴禁不得勒索用銀一經察
出分别與受懲治十三年奏準凡餧養官馬
或有疲瘦不能賠補者將馬徹出於佐領下一
應當差人内通行遴選令其餧養十五年奏
準八旗官駝如有倒斃該旗即報當月旗(今歸直年)
(都統)存案如非緊要用駝之時將官駝四月錢糧
及皮骨所變之價並戶部增補銀一同領出交
當月旗其每月十五日以内咨到當月旗者即
令辦買不得移交下月其十六日以後咨到者
存案移交下月辦買至辦買時當月旗都統等
簡委賢員勿逾原定價值擇其肥腯無殘疾者
送當月旗都統等驗看烙印交該旗餧養補額
如有餘剰之銀暫貯該旗庫内若值
廵幸起程日近遇有倒斃之駝即行買補不必候領
四月錢糧即由戶部領取增補銀二十两並皮
骨變價銀照例採買不敷即於平時買駝餘剰
銀内酌量湊買如無餘剰之銀暫將戶部增補
買駝銀内借支買用竢有餘剰銀補還借項其
所買駝數並用過銀數當月旗行文戶兵二部
存案於年終各該旗將所買駝及皮骨變價支
領增用銀並餘剰繳還銀各數目造具清冊咨
送當月旗當月旗將八旗倒斃駝若干所用銀
若干彙行奏
聞交都察院察覈十六年奉
旨每佐領各增牧駝一隻是年奏準八旗牧養官
馬共二萬七百七十三匹每匹月給馬亁銀三
两近因
京城豆價草價皆昂所支銀不敷購買應暫為通
融籌辦請於所牧官馬内酌撥萬匹在京外牧
養熱河撥給馬千匹近京各莊頭撥給馬二千
匹此外七千匹交直隸各標營牧養其熱河及
各莊頭草料銀由該副都統内務府會計司官
赴戶部支領按月給發直隸各標營就近於藩
庫動支如有減剋草料以致疲瘦者該管官交
部議處兵丁莊頭嚴行治罪或有倒斃照八旗
之例於馬亁銀内按月扣存買補並請
特簡大臣均勻搭配不得槩以疲馬充數如有不肖
兵丁乘便將殘廢馬私行抵换者一經察出即
將本人從重治罪佐領及都統等一并交部嚴
加議處十七年奏上年因
京師草豆價昂八旗牧養官馬每月所支馬亁銀
不敷購買經大學士等遵
旨議奏將八旗官馬撥出萬匹交與直隸各標鎮營
並熱河副都統及近京莊頭分領牧養竢次年
草豆價平仍分與八旗官兵牧養察目下
京師草豆較上年價直已減此項官馬或仍交直
隸等處牧養或遵照原奏留京牧養奉
旨此項官馬前經交直隸各標營牧養脿既属充足
且聞於該兵丁等亦属有益著不必交熱河副都
統及各莊頭竢回鑾後撥出萬匹皆交與直隸總
督仍前分撥牧養十九年奏準八旗官駝照官
馬例交與直隸總督分給各標營牧養
欽定大清會典則例卷一百七十四
