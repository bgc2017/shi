欽定大清會典則例卷十三
吏部
考功清吏司
期限
一在京衙門事件期限康熙四十六年定部院
事務每月將已未完結之處造册分送六科科
鈔並見理事件造册分送各道勘對限期有遲
延違誤者察參將遲誤之人照遲延例分别議
處注銷册内遺漏事件者照失察案件例罰俸
兩月行察月日難結情由不行聲明及已經聲
明尚有舛錯朦溷者照行察未結槩稱已結注
銷例罰俸三月又議準各部院承辦科鈔事
件凡行詢各部及外省不能依限完結者於每
月注銷册内將行察緣由逐一聲明如有行察
未結之案槩稱完結注銷者察出將承辦注銷
之人照文卷舛錯例議處雍正十二年定部
院一切應行文事件均於到司五日之内即令
行文其有訛誤舛錯之處未經察出者將專管
直日之漢司官照文卷舛錯例議處至於應行
文事件遺漏未行或遲延日久滿漢各官均難
辭咎應將滿漢各官一幷察參遺漏未行者照
例罰俸兩月再各部院衙門彼此文移均兼清
漢嗣後如字内有舛錯訛誤之處未經察出並
將專管直日之滿司官照例議處又議準各
部院咨文事件於文到之日該司務廳按日登
紀號簿呈堂標到部日期分發各司該司又按
每日所收咨文注明日期定稾即將原咨黏連
稾後並於稾内將咨文到司日期注明如有辦
理遲延者該堂官計日扣限易於稽察如有行
察各衙門者亦令按次詳載以憑察覈乾隆
五年議準各衙門具題事件以交繕本處日期
為止九卿會議事件以九卿上班日期為止如
應行察者承辦衙門除去咨詢日期按限完結
遲延一日至十日者罰俸一月十日以上罰俸
三月二十日以上罰俸六月三十日以上罰俸
一年該堂官於屬官逾限事件自行察參者免
議倘逾限既未完結又未察參經别衙門察參
如承辦官罰俸一月者堂官免議承辦官罰俸
三月者堂官罰俸一月承辦官罰俸六月者堂
官罰俸三月承辦官罰俸一年者堂官罰俸六
月十四年奉
旨嗣後各部事件在本部題結者吏禮兵工等部及
各衙門均定限二十日戸刑二部定限三十日行
察會稾繫吏禮兵工及各衙門主稾者定限四十
日戶刑二部定限五十日内所會各衙門各定限
五日戸刑二部定限十日逾限即行參處十五
年
諭嗣後各該衙門支領文移遇有不兼清漢及一切
應駮事件皆令收文之員回明堂官移察本處並
將移文之員畱待咨覆收文處不得隨收隨駮無
可稽考如此則察覈尤為詳密而作偽者無所容
將此永著為例欽此十六年戸部覆準各衙門
如有自行奏準工程及事非常格外支領等項
務將辦理緣由備具清漢文移報明戸部戶部
驗確即知會該衙門出具印領委官齎赴戶部
覈對相符然後劄庫給發十七年議準部院
衙門各司屬中移付事件凡有闕題奏等案均
照各衙門會稾定限移覆付督催所稽察照例
注銷
一稽察八旗事件乾隆二年覆準凡各旗都統
參領所辦事件有未妥協以及遲延者稽察該
旗御史不行察出參奏别經發覺者將察旗之
御史照不行詳察例罰俸六月倘有瞻徇情面
明知錯謬不行參奏者照徇情例降二級調用
三年定稽察内務府衙門並上三旗之御史
亦照稽察八旗之例不必逐年更換如該御史
有升遷離任等項事故即令新補之人辦理稽
察倘有遲延違限該御史察出題參將承辦之
郎中員外郎等官及徇隱之内務府總管均照
事件違限例議處如該御史徇隱不參照不據
實陳奏例降一級調用
一筆帖式繙譯限期雍正元年覆準各部院繙
譯筆帖式於漢稾既定後限一日即行繙譯繁
難者限二日具稾說堂倘有誤承辦事件記過
一次再有犯者將該筆帖式即行革退倘有串
通經承洩漏招搖等弊將該筆帖式與經承一
例治罪
一各省承辦
欽部事件限期康熙九年議準凡
欽部事件以文到之日為始通限以四月具題其兼
管二省之總督所管隔省事件限以六月具題
陜西總督所管甘肅兩廣總督與廣東巡撫所
管瓊州雖繫本省地方相隔窵遠應照隔省例
限以六月具題臺灣遠在海中限以十月具題
其承辦官已經辦理完結申詳督撫督撫具題
遲延所有違限月日專責督撫計月處分不得
分坐道府州縣等官又議準督撫違限一月
者罰俸三月違限二月者罰俸六月違限三月
者罰俸九月違限四五月者罰俸一年違半年
以上者降一級畱任違一年以上者降二級畱
任違二年以上者降三級調用十五年議準
承辦
欽部事件各官均照定限辦理完結如案情繁重限
内必不能完結者承辦官將此情由申詳督撫
題明展限如承辦官將易結之事遲延不結或
將難結情由不豫行申詳督撫經督撫題參雖
期限未滿及逾限不及一月者將承辦官罰俸
三月至逾限一月及一月以上者不論事件已
結未結將承辦官罰俸一年督撫計月處分
乾隆十五年奏準官員辦理
欽部事件逾限不及一月完結者比照逾限不及一
月事未完結罰俸三月之例量為酌減罰俸一
月又奏準凡接扣限期均請於初參限滿之
日接扣二參限期不得以接到部覆之日始行
起限致滋延展
一督撫展限康熙二十二年議準督撫監臨科
場日期準其按日扣限隔省出境者準令題請
展限若在本省内不準展限二十三年議準
督撫新任接署者均以接署日期扣算原限四
月者準展限兩月原限六月者準展限三月完
結又議準布政使暫行護理巡撫印務者不
準展限乾隆三年覆準凡通行各省督撫妥
議等案或應博採輿論或應相度情形必須轉
行所屬詳悉妥議申報該督撫始能彙覈咨題
及至各屬察覆到齊該督撫彙行詳定或有未
協之處又須駮詰往返均需時日嗣後凡通行
各省督撫提鎮按伊本地情形詳悉妥議察議
案件各該督撫於四月六月正限之外若事理
易結者準其展限兩月事理難結者準其展限
四月該督撫分别咨題事件按限完結十五
年奏準通行各省察議事件凡專行一府一州
者限四月完結原屬寬嚴允協毋庸酌減請將
通行各府州察議事件易結者定限六月之外
不準加展兩月其難結者六月之外加展兩月
完結不準展限四月至有不需地方官察議在
省司道可以覈定聲覆者若照四月扣限未免
延緩應酌減兩月以兩月扣限題咨
一邊遠展限康熙九年議準各省苗疆繫邊遠
地方承辦事件於正限外展限兩月又題準
廣東瓊州
欽部事件限六月具題命案於六月正限之外準展
限兩月乾隆十五年議準廣西苗疆潯州府
屬之武宣縣南寧府屬之宣化縣横州永淳縣
柳州府屬之馬平縣雒容縣柳城縣羅城縣融
縣懷遠縣象州來賓縣思恩府屬之賓州遷江
縣上林縣慶遠府屬之思恩縣共十六州縣湖
南苗疆永州府屬之道州寧遠縣永明縣寶慶
府屬之邵陽縣武岡縣新寧縣辰州府屬之沅
陵縣瀘溪縣辰溪縣漵浦縣沅州府屬之黔陽
縣麻陽縣郴州屬之桂陽縣桂東縣宜章縣興
寧縣靖州幷靖州屬之會同縣澧州屬之永定
縣桂陽州幷桂陽屬之臨武縣藍山縣二十二
州縣細察情形與内地無異不準展限其餘仍
照舊加展
一應結事件故為駮詰乾隆四年覆準凡部院
將應結之事駮詰者如各該稽察之科道衙門
察出參奏交部將該司官罰俸六月堂官罰俸
三月又議準凡議敘案件一案之中有一二
字重複錯誤原卷可以察明者即察明改正準
與議敘不得藉端駮詰及巧為需索如有濫行
駮詰者將承辦之員察明題參照應結駮察例
議處如有不肖官吏藉此需索者訪明嚴參交
部治罪
赴任
一文憑定限康熙九年議準各官
命下後將文憑用印移送吏科填限給發又議準
官員赴任呈繳文憑時該布政使察明部科印
信限期相符者即行咨繳或有油痕水跡破損
等項不得駮回倘仍有書吏藉端需索等弊許
本官據實詳報該上司即行究處雍正七年
議準各官自京赴任及在原籍赴任訃道里遠
近酌量憑限造册移送吏科順天限十日奉天
限三十日直隸限二十日江蘇省江寧常州鎮
江限四十五日淮安揚州限四十日蘇州松江
限五十日安徽省安慶寧國限五十五日池州
太平廬州限五十日徽州限六十日鳳陽限四
十日山東省濟南兗州東昌青州限三十日登
州萊州限四十日山西省太原潞安汾州大同
寧武朔平限三十日平陽澤州限三十五日蒲
州限四十日河南省開封歸德彰德衛輝限三
十日懷慶河南限三十五日南陽汝寧限四十
日陜西省西安延安限五十日鳳翔漢中限五
十五日甘肅省平涼鞏昌限五十五日慶陽寧
夏臨洮限六十日西寧涼州甘州限七十日浙
江省杭州紹興寧波限五十五日湖州嘉興限
五十日金華衢州嚴州限六十日溫州處州台
州限六十五日江西省南昌饒州廣信建昌南
康撫州臨江瑞州袁州限六十日九江限五十
五日吉安限六十五日贑州限七十日南安限
七十五日福建省福州興化泉州邵武限八十
日延平建寧汀州限七十日漳州福寧限八十
五日臺灣限百有十日湖廣省武昌漢陽德安
襄陽限五十日安陸鄖陽黃州荆州限五十五
日湖南省長沙常德限七十日岳州限六十五
日寶慶永州限八十日衡州辰州限七十五日
四川省成都限八十日寧遠䕫州限八十五日
順慶限九十日敘州重慶限九十五日保寧限
百日雅州限百有五日龍安限百有十日廣東
省廣州肇慶限九十日韶州南雄限八十日惠
州限九十五日高州限百日廉州雷州限百有
五日潮州瓊州限百有十日廣西省桂林平樂
限百日柳州慶遠梧州潯州限百有五日思恩
南寧太平泗城限百有十日雲南省雲南臨安
楚雄澂江廣西曲靖武定東川烏蒙限百有十
日姚安大理景東順寧鶴慶蒙化永昌永北元
江開化限一百十有五日廣南麗江威遠鎮沅
限百二十日貴州省貴陽思南鎮遠都勻平越
安順南籠遵義限百日思州限九十五日石阡
黎平限八十日銅仁限九十日威寧限百有五
日其八品以下在籍候補候選及在外推升例
不引
見官員將文憑封發督撫驗看給發者除將發憑到
省日期扣算外應以得闕省分與原籍原任地
方比較遠近定限順天至奉天山東山西河南
均限三十日江蘇湖北陜西均五十日安徽浙
江均五十五日江西六十日湖南甘肅均七十
日福建四川均八十日廣東廣西均九十日貴
州百日雲南百有十日奉天至順天直隸均限
三十日山西五十日山東河南陜西均六十日
湖北七十日江蘇安徽江西浙江甘肅均八十
日湖南九十日福建四川均百日廣東廣西均
百有十日雲南貴州均百二十日直隸至奉天
山東山西河南均限三十日江蘇湖北均五十
日安徽五十五日浙江陜西均六十日江西湖
南甘肅均七十日福建四川貴州均八十日廣
東九十日廣西雲南均百日山東至順天直隸
山西河南江蘇安徽均限三十日浙江湖北均
五十日奉天江西陜西均六十日福建湖南均
七十日甘肅七十五日四川廣東貴州均八十
日廣西九十日雲南百二十日山西至順天直
隸山東河南陜西均限三十日甘肅四十日奉
天湖北均五十日江蘇安徽江西湖南均六十
日浙江四川均七十日福建八十日貴州九十
日廣東廣西雲南均百日河南至順天直隸山
東山西江蘇安徽陜西均限三十日湖北四十
日江西甘肅均五十日奉天浙江湖南均六十
日貴州七十日福建四川均八十日廣東廣西
雲南均九十日江蘇至安徽限二十日山東河
南江西浙江湖北均三十日順天直隸湖南均
五十日山西福建陜西四川貴州均六十日奉
天甘肅廣東廣西均八十日雲南九十日安徽
至江蘇限二十日山東河南江西浙江湖北均
三十日直隸湖南均五十日順天五十五日山
西陜西福建四川均六十日貴州七十日奉天
甘肅廣東廣西均八十日雲南九十日江西至
江蘇安徽福建浙江湖北湖南均限三十日廣
東四十日河南五十日順天山東山西四川貴
州均六十日直隸廣西均七十日奉天八十日
陜西雲南均九十日甘肅百日福建至江西浙
江均限三十日江蘇安徽湖北廣東均六十日
山東湖南均七十日順天直隸山西河南廣西
均八十日奉天四川貴州均百日陜西甘肅雲
南均百二十日浙江至江蘇安徽江西福建均
限三十日山東湖北均五十日順天直隸河南
湖南廣東均六十日山西七十日奉天八十日
陜西四川廣西均九十日甘肅貴州均百日雲
南百二十日湖北至江蘇安徽江西湖南均限
三十日河南四川貴州均四十日順天直隸山
東山西浙江陜西均五十日福建廣東廣西均
六十日奉天甘肅雲南均七十日湖南至江西
湖北四川貴州均限三十日江蘇安徽甘肅廣
西均五十日山西河南浙江陜西廣東雲南均
六十日順天直隸山東福建均七十日奉天九
十日陜西至甘肅限二十日山西河南均三十
日湖北四川均五十日順天奉天直隸山東江
蘇安徽湖南貴州均六十日江西浙江雲南均
九十日福建廣東廣西均百二十日甘肅至陜
西限二十日山西四十日河南湖南均五十日
四川六十日順天直隸湖北貴州均七十日山
東七十五日奉天江蘇安徽均八十日江西浙
江雲南均百日福建廣東廣西均百二十日四
川至湖南貴州均限三十日湖北四十日陜西
雲南均五十日江蘇安徽江西甘肅廣西均六
十日山西廣東均七十日順天直隸山東河南
均八十日浙江九十日奉天福建均百日廣東
至廣西限三十日江西四十日福建浙江湖北
湖南貴州均六十日四川七十日山東江蘇安
徽均八十日順天直隸河南雲南均九十日山
西百日奉天百有十日陜西甘肅均百二十日
廣西至廣東限三十日湖南五十日湖北四川
貴州均六十日江西七十日江蘇安徽福建雲
南均八十日順天山東河南浙江均九十日直
隸山西均百日奉天百有十日陜西甘肅均百
二十日雲南至貴州限三十日四川五十日湖
南六十日湖北七十日廣西八十日河南江蘇
安徽江西陜西廣東均九十日直隸山西甘肅
均百日順天百有十日奉天山東福建浙江均
百二十日貴州至湖南四川雲南均限三十日
湖北四十日河南江蘇江西陜西廣東廣西均
六十日安徽甘肅均七十日直隸山東均八十
日山西九十日順天福建浙江均百日奉天百
二十日吏科皆依定限填憑發給乾隆十六
年題準官員領憑赴任各省各府均按遠近定
有限期至陸續增改新設之府並直隸州從前
未經議及只照省城填限限期迫促易罹參處
應將增改新設各府直隸州詳細確覈别行定
限湖南省永順府限八十日沅州府桂陽府郴
州均限八十五日澧州限六十五日靖州限九
十日廣西省鎮安府限一百三十日鬱林州限
百二十五日山東省泰安府武定府均限三十
日曹州府限三十五日沂州府限四十日四川
省潼川府綿州均限八十日嘉定府資州均限
九十日眉州卭州茂州均限八十五日忠州達
州均限一百十有五日瀘州限九十五日酉陽
州限一百二十五日陜西省同州府商州鄜州
均限五十日榆林府綏德州均限四十日興安
州限六十五日邠州乾州均限五十五日十
七年題準雲南省昭通府限百有十日普洱府
限百二十日湖北省宜昌府限七十日施南府
限八十五日甘肅省蘭州府階州均限五十五
日秦州限五十日肅州限八十五日河南省陳
州府許州汝州均限三十五日陜州光州均限
四十五日又題準貴州省大定府限百有十
日安徽省潁州府限四十五日泗州限五十日
滁州六安州和州均限五十五日廣德州限六
十五日山西省遼州沁州忻州保德州平定州
代州均限三十日解州絳州吉州均限四十日
隰州限三十五日十八年題準江蘇省徐州
府海州均限四十日通州限五十日太倉州限
五十五日福建省永春州限九十日龍巖州限
百日廣東省嘉應州連州均限百有十日羅定
州限百有五日
一給憑赴任限期康熙四十九年議準自京赴
任官員及在外推升官員由原任地方赴新任
均照各省遠近定有程限違限者照赴任違限
例處分其在京補授官員自奉
旨之日起限十日内給憑給憑後亦限十日繫旗員
交與該旗繫民人交與都察院轉行五城該兵
馬司指揮嚴催照限令其赴任在外推升知縣
以上官員亦自奉
旨之日起限十日將文憑即行發與各該巡撫伊等
向有兩月交代之限應竢交代完全領憑之日
起亦限十日該督撫嚴催照限令其赴任令該
管官將起程日期報部存案如不於十日内將
文憑給發者照
欽件違限例處分如不速催赴任者將督催之員罰
俸六月
一畫憑違限康熙九年議準各官赴吏科畫憑
無故遲至一月以上者罰俸一年兩月以上者
照規避例革職遇
赦免議
一赴任違限順治四年覆準各官領憑赴任違
限一月以上者罰俸三月兩月以上者罰俸六
月三月以上者降一級調用四月以上降二級
調用五月以上降三級調用半年以上革職不
及一月者免議如中塗患病及風水阻滯等情
取有地方官印結咨報部科免議倘實無事故
遲延不赴新任幷繞道歸里捏稱中塗患病者
均照文憑違限例計月處分出結官罰俸一年
轉詳出咨各官罰俸六月康熙三十八年覆
準凡外官升授京職如原任内實有不得已之
事該督撫察明具題如中塗患病阻滯本官具
呈地方官驗實出結申報該督撫詳覈題明皆
免議倘實無事故借端觀望遲延及繞道歸里
捏稱中塗患病者將本官及出結轉詳代題各
官皆照文憑違限例分别處分雍正十三年
議準赴任官員如遇中塗事故阻滯違限一二
月不及取具地方官印結者該員呈明督撫察
繫確實移咨部科免其參處若違限至三月以
上有地方官印結者免議如無印結仍照例察
參議處乾隆十五年議準外省推升各官事
竣之日即行給咨赴部如有因闕之美惡故為
規避者即照規避例革職倘督撫將規避情由
代為徇隐亦照徇庇例降三級調用如該員任
内承辦事件能否於半年内完結之處該督撫
不於兩月限内覈實咨部者照
欽部案件違限例分别議處
一赴部投文限期康熙十五年議準候補候選
等官起文赴部在京者限十五日直隸限兩月
山東河南山西限三月江南江西浙江陜西湖
廣限四月福建四川兩廣貴州限五月雲南限
六月均令照此限内到部投文若有違限者皆
照赴任違限例處分乾隆十四年奏準候補
候選各官與已經得闕者不同況領咨之後或
因資斧艱難或因選期尚遠以及患病阻滯等
情若槩照赴任違限例議處殊覺過重嗣後投
文違限取有事故印結送部者免議若無前項
情節無故遲延違限至半年以上者得官日罰
俸六月一年以上者罰俸一年如司官不行詳
察致有錯誤亦照例議處
一教職文憑康熙五十六年議準直省教職文
憑以到布政使司之日計算限一月給發該員
將給發日期報部如布政使司違例照
欽部事件違限例處分其教職領憑之後以布政使
司發憑之日起限一月内赴任違者一例察參
照文憑違限例處分
一臺灣瓊州給憑限期康熙四十三年議準福
建臺灣廣東瓊州遠隔海洋升員領憑於交代
兩月定限外再展限兩月教職領憑於一月正
限外再展限一月起觧各項人犯於兩月正限
外再展限兩月命案於六月正限外再展限兩
月官員歸旗仍限三月内回旗毋庸展限
一巡撫濫行給憑康熙四十三年議準月選郎
中以下知縣以上官員並在京升用在外見任
推升道府運同同知州縣各官仍照例引
見外其見任論俸推升例不引
見官員吏部具題奉
旨後將憑封發該撫詳加驗看如果居官好有才能
者即行給憑令其速赴新任有年老不及者即
行具題由部别行銓選如將年老不及者給憑
令赴新任不能供職發覺之日將給憑之巡撫
照保薦不實例降二級調用
一繳照逾限雍正五年題準各省調來引
見回任各官由部照憑限日期給與執照該員到日
令督撫察明回任日期咨報並原領執照繳部
有回任違限者該督撫照赴任違限例題參逾
限十日以外即照違限一月例議處如有患病
等情照官員領憑赴任中塗患病例察覈乾
隆五年議準凡奉
旨命往各省人員由部給照前往其繳照違限如中
塗果有患病及風水阻滯等情皆照領憑赴任
中塗患病例察參其有並無事故逾限察參到
部者照赴任違限例分别議處具題仍將違限
不及三月應否照領憑赴任違限不及三月寬
免之處於本内聲明請
旨十八年議準嗣後繳憑違限官員均由吏科於
每年六月底年終彙題交部察議其繳照違限
官員亦毋庸逐案具題以滋瑣屑應照吏科之
例亦於每年六月底年終彙題完結
一外官攜帶家口康熙二十五年議準外任官
員除攜帶兄弟妻子外漢督撫準帶家人五十
名藩臬準帶家人四十名道府準帶三十名同
知通判州縣準帶二十名州同縣丞以下官員
準帶十名其所帶婦女亦不得過此數漢督撫
有管兵之責如有多帶者令其自行陳請至旗
員有邊疆差遣之事非民官可比督撫所帶家
口不許過五百名司道以下等官所帶家口照
漢官加一倍如違定數多帶者降一級調用
一旗員子弟隨任雍正五年遵
旨議定外任大小旗員帶族人赴任所者永行禁止若
繫適親子弟十八歲以上亦不得帶赴任所倘
私自帶往及隱瞞歲數不令回旗者察出將該
員解任親送子弟來京仍交部照外官違數多
帶家口例降一級調用失察之該旗都統照不
行詳察例罰俸六月
一外任旗員家人册報督撫雍正五年議準外
任旗員到任後限三月内將所帶家人姓名年
貎册報督撫如管事家人有更換者亦册報督
撫倘本官有虧空者該督撫將管事家人一幷
審訊若有歸旗追比不能完結者著將管事家
人照拖欠錢糧家産全無之子孫治罪例治罪
若本官册報不實任其飽颺贖身及隱射為民
者皆照隱匿逃人例治罪家人照三次逃人例
發遣其不行詳察各官皆照失察逃人例處分
得財者並計贓以枉法從重論
一州縣收用長隨乾隆元年議準嗣後州縣收
用長隨比照旗員家人之例於到任後限三月
之内將長隨姓名籍貫年貌並令管何項執事
一一開明造具印結分報該管上司存案或有
辭退回籍及驅逐者亦即開具事由申報上司
察覈倘本官以劣蹟贓&KR0833;被參即將長隨一幷
看守審明完結至見在州縣之長隨亦令一幷
據實開報以便稽覈如該州縣官將所用長隨
册報不實經上司察出指參即將該州縣官照
遺漏造册例罰俸三月倘該管各上司未經察
出據册轉報者罰俸一月十四年議準各省
督撫務令將州縣長隨按季察覈出具並無册
報不實印結申送督撫衙門存案如督撫以及
上司不實力稽察别經發覺將該管上司照失
於覺察例議處督撫照不行詳察例議處
一奉差不復任康熙十五年議準凡奉差事竣
復任遲延者照赴任違限例處分
一迎接新官乾隆二年議準新官到任令舊官
於書役内量撥數人止準在交界處所等候呈
送須知册籍其餘書役槩令隨印交代不許約
結多人執批遠迎並將頭接二接三接陋習嚴
行禁止如舊任官一任書役多人中塗遠按將
舊任官照不行管教例罰俸六月新任官令其
遠迎將新任官照上司令屬員出界遠迎例罰
俸一年
離任
一官員交代康熙十五年議準凡各省督撫於
州縣官離任交代時先將接任正署各官到任
日期咨報戶部限兩月交代若本官將錢糧等
項事件不候交代明白即行離任者將本官降
二級調用督撫罰俸一年至各項錢糧册籍等
項未完詐稱完結或假捏印結申詳或增改投
遞者革職如本官將册籍等件未交代以前被
衙役燒燬擲水藏匿等情降一級調用至衙役
乘機作弊侵匿庫銀者照失察衙役侵盗錢糧
例處分其鹽課錢糧未經交代清楚離任之官
巡鹽御史運使等官皆照此例處分雍正五
年遵
旨議準凡官員交代按限清楚者該督撫咨戶部如有
遲延該管上司揭報該督撫將遲延緣由察明
開注如繫舊任官不於定限内將錢糧等項清
白造册交送者將舊任官罰俸一年新任官免
議如舊任官遲至例限將屆始將册籍造送新
任官又不上緊察覈以致遲延將舊任官罰俸
一年新任官罰俸六月如舊任官已將錢糧等
項清白造册交送而新任官推諉不接以致遲
延將新任官罰俸一年舊任官免議督催不力
之上司罰俸六月倘限滿不行察參即繫該督
撫及各該管上司徇庇應聽戶部扣限題參照
徇庇例議處如無未清錢糧等項事件上司藉
端抑勒遲延者將抑勒之司道府等官各降二
級調用督撫降一級畱任其署任官新任官如
有抑勒亦照此例處分又議準州縣倉糧多
至五萬石以上者於交代定限兩月之外展限
一月六年奉
旨錢糧交代五萬兩以上者亦令展限一月十萬兩以
上者展限兩月十五萬兩以上者展限三月著為定
例又議準倉穀五萬石以上者展限一月其二萬
五千石以上者準展限十五日至或一人而有
兩處交代者準展限一月乾隆元年覆準直
省各府州縣委署之官一經到任即令舊任之
員將任内一切正雜錢糧等項造册交代署任
官依限交盤如實有虧空難於接受即行揭報
如易於交盤而署任官故意延挨希圖卸責以
致遲延者將署任官降二級調用(按此條原奏因署任官每)
(於交代時故意延挨不即盤收展轉之間新任官已到復從新任官到任之日起限而署任官)
(全局脱卸則是有意遲延與實在難於交盤而遲延者有間同一議處未為妥協是以處分從)
(嚴謹將例意注明以免與前條新任官推諉不接以致遲延一條牽溷)如該監盤
上司徇隱不舉降一級調用九年覆準官員
奉調入闈者必須扄瑣在闈所有交代項下有
無虧闕無由而知應將奉調入闈公出日期準
其扣除展限十四年覆準司道府存倉米穀
亦照州縣例二萬五千石以上者展限十五日
五萬石以上者展限一月
一升補離任康熙十五年議準升任官不候文
憑即行離任將本官降二級調用至官員遇應
離任時該上司不即委官署理者罰俸六月
一交代限外出結雍正八年覆準府州縣交代
錢糧各照定限如已授受清楚申送冊結務於
文内注明到任與出結各日期其申送到府州
即按程塗册内日期計算至該管府州加結文
内亦即注明到省程塗日期如到任在限外出
結亦在限外即行揭參若州縣相隔遥遠册結
雖到在限外而出結實在限内免其參處仍將
出結日期報部察覈再有兩月定限已逾按其
程塗日期計算已屆仍無册結繳司該撫即行
指參倘該州縣捏報出結日期及該管之府州
通同徇隱等弊令各該撫據實報參
一交代遲延康熙三十八年議準官員交代不
於兩月内察明呈報上司者仍照定例遵行外
至兩月之外如再遲延該督撫務將遲延之故
確覈題參如止以遲延題參而不察明因何遲
延之故者將申詳之司道府等官皆照徇庇例
降三級調用督撫照含糊具題例降一級畱任
一遲延二參雍正六年議準官員盤察交代正
限内不能完結該督撫劾參到日照例議處再
限兩月完結如逾限不結照易結不結例革職
一知府交代乾隆六年覆準凡知府到任無論
正署悉照州縣之例咨部扣限兩月交代令該
管道員按限督催接任之人盤量清楚即照例
取造册結咨部察覈如有逾限交代不清立即
分别參處
一直隸河官交代雍正十三年議準直隸河工
錢糧及存貯物料堆積土牛等項事宜令廳汛
各官毋論實授署事遇有升遷事故均照州縣
倉庫錢糧之例定限兩月造具交代清册移送
新任官察覈新任官逐一覈明出具交代清楚
印結呈送該管上司考覈咨部如舊任官將錢
糧物料工程等項不交代明白或新任官扶同
徇隱及抑勒遲延並該管上司督催不力以致
違限等情該督照例題參議處所蓋堡房責令
該管汛官隨時察驗稍有破壞即行修葺完固
交代之時飭令接任官造册送部倘有破壞接
任官即行揭報請參責令賠修驗明完固題請
開復如該管廳官不加督察或扶同徇隱或損
壞堡房不令該管汛官隨時修葺一經揭報照
礮臺邊界烽墩等項不催之上司例參處至承
修工程如保固限期未滿而該員遇有升調緣
事離任者不在交代之例照例著令承修之官
保固期滿毋致疎虞
一教官交代乾隆六年議準各學正副教官離
任時均照州縣之例將從前奉到
頒發存貯書籍器物並一切經手學田租穀之項造
册出結交與按任之人覈明接受造册出結由
該府州縣察明加結詳司轉送督撫學臣各衙
門存案仍將交明緣由報部倘離任之官有心
隱匿者察明題參闕失者責令賠補若接任之
官不行察明濫出册結接受即著接受之官暨
加結之府州縣賠補府學教授責成知府加結
分賠州縣教官交代既有州縣督催毋庸再令
知府加結如逾限交代不清亦照州縣之例咨
參議處又議準凡新任及别學接署者均令
交代出結若教授學正教諭離任而本學訓導
署理及訓導離任而本學教授學正教諭兼攝
者該員原繫經管之人毋庸送册具結十四
年議準教職交代不過書籍祭器學田等項非
州縣官可比所有兩月限期酌減一月限一月
完結
一倉廒交盤雍正五年
諭直隸各省倉穀若有前任官折價存庫者不許新任
官接受交代仍令前任官買穀交倉不許顆粒短少
其該管督撫上司亦不得徇情寬縱倘有故違定將
本官及該管官分别從重治罪永著為例欽此六
年遵
旨議準凡州縣不將倉廒黏補修理以致米穀霉爛者
照溺職例革職並令先動帑銀將霉爛米穀照
數買補實貯仍勒限一年内照動帑買補銀數
賠完如限内不完依律治罪再各府州縣倉廒
均造入交盤項内新舊交代若有木植燬爛牆
垣傾圮滲漏者著接任官即行揭報不準接受
將前任官照原議例議處賠補如接任官有徇
情濫受者即繫接任官之責亦照例議處仍令
賠修其霉爛虧空米穀即著落接任官限年賠
完如限内不完亦照例治罪再新舊交代或有
故為抑勒及交代遲延借辭飾報者令該督撫
據實指名題參乾隆四年覆準陜省州縣交
代之時令於限内將正項錢糧交代清楚再展
限一月將社倉米穀稽覈交代如有虧空據實
詳揭報部審追如無虧空結報上司存案
一自理案件及奉行條例造入交盤雍正十三
年覆準各省州縣交代時將任内自行審理戶
婚田土錢債等項案件黏連卷宗鈐蓋印信造
入交盤册内仍彙錄印簿摘取事由照依年月
編號登記注明經承姓名隨同卷宗交代並將
累任遞交之案一幷檢齊加具並無藏匿抽改
甘結交代接任之員交代完日照例報明上司
察覈倘有不肖胥吏違玩不行察明交代並有
乘機隱匿增改作弊等情將失察之該管官照
失於詳察例罰俸一年乾隆九年議準凡有
關定例之部文該督撫接到三日一槩通行藩
臬衙門到司之後專管該司於行府之外分移
各道到府之後於行州縣之外並分移丞倅等
官則大小臣工嫻習律例並令大小衙門將奉
行條例委撥專書彙總齊全入於新舊交盤之
内倘有疎忽將該管官照遺漏行文例察議其
該管典吏照遺失官文書律治罪
一徇隱虧空康熙十五年議準司道府州縣新
舊官交代之時如前官任内有侵欺透冒那移
墊解並拖欠未清等弊署官新官徇隱不行揭
報交代後始行察出者該督撫覈實題參將虧
空之官照例革職治罪接任官照徇隱虧空例
革職欠項照例賠補如有侵那拖欠等弊接任
官不受交代通詳督撫司道府而上司不行詳
報題參徇庇舊官逼勒新官交代者新任官即
行據實報部將逼勒之上司以徇庇例議處本
官於别省員闕調補雍正四年遵
旨議準州縣交代除實在民欠外其有將已徵之錢糧
侵蝕虧空捏稱民欠令接任官接受者接任官
即行揭報督撫司道該督撫即行題參或該督
撫護庇離任之人該管知府知州畏慮分賠因
而抑勒交盤者被勒之人直揭部科部科代為
陳奏所揭司道府州等官行令各該督撫據實
確審定擬具奏其干連督撫者將具揭之人與
前任虧空之人皆押來京交都察院審明將抑
勒之該督撫以徇庇例議處或繫誣捏枉揭將
誣捏枉揭之人交與刑部加倍治罪倘前官虧
空後官瞻徇容隱不報出結接受者將欠項坐
後官賠補及已經接受本身離任之時有虧空
未清始稱繫前任虧空者將欠項追賠外仍照
徇隱虧空例革職其出結之人後經調任他省
該管上司有因該員從前揭報之故多方搜求
借端誣䧟者許該員於都察院呈辨果繫參處
冤抑將該上司照屈廉為貪例議處如該員本
有應得之罪藉從前揭報之名誣行呈辨者交
刑部治罪
一三品以上官員離任雍正五年
諭三品以上京官升轉之日其原任内若無同堂辦事
之人仍令本人辦理竢吏部具本開闕奉旨補用人
員之後方行卸事其兼管别衙門者亦一例遵行欽
此
一離任康熙十四年議準凡解任督撫部文到
日令其離任巡撫事務令總督署理總督事務
令巡撫署理如無總督之省及總督兼管之省
巡撫解任將
勅書印篆交與布政使護理二十五年議準凡官
員不許將離任督撫具題保畱若有違例題請
者降一級畱任乾隆五年覆準各省督撫以
屬官才具不勝繁劇題請調簡不必等候部覆
於拜疏日即令離任員闕别委署理倘該員任
内有承追督催經徵展參等案由部别行議駮
並令該督撫立即題參分别議處其䑃溷具題
之上司亦一幷察議至調繁之員統竢部覆議
準方離原任十五年
諭各督撫於屬官有題請革職休致别行降補改用
教職以及丁憂告病之𩔖應離任者皆一面具題
一面即行委官收取印結署事並將任内經手錢
糧一一清察毋得瞻徇著為令欽此
一裁汰康熙九年議準裁汰官員别無事故久
戀者降一級調用容畱之該管官罰俸一年督
撫罰俸六月十八年議準督撫題請裁汰冗
員不候
旨即裁者罰俸一年
一外官卸事交盤限内出署乾隆元年覆準外
省官員卸任之後務於交盤限内即行出署别
居不得久占衙舍如不依限出署接任官即詳
明上司稽察將舊官降一級調用接任官聽其
久住不行詳報者罰俸一年
欽定大清會典則例卷十三
