欽定大淸會典則例卷二十四
吏部
考功淸吏司
邊禁
一邊禁康熙十二年題準外國之人私自進口
該管地方官不行察報者降一級調用該管上
司罰俸一年十四年議準土官地方失事止
限年緝拏限滿不獲降一級畱任如斬絞重犯
脫逃亦限年緝拏限滿不獲應降一級二級三
級調用者止降一級畱任應降四級五級調用
者止降二級畱任應革職者止降四級畱任如
遇貪酷不法等罪所犯重大仍行革職如諱盜
因公罣誤例應革職等罪者皆免革職亦降四
級畱任二十一年議準土司地方將逃人失
察一名或被别土司拏觧或逃出之人供在某
土司處將該土司降一級若在伊該地方明知
故行隱諱不行出首者照隱匿逃人例革職
二十二年議準滇黔土司無論逃人逃兵有拏
解六十名者準加一級如多獲者亦照此數遞
加不及加級者令該督撫酌量奬賞三十年
題準土官凡有
欽部案件奏銷錢糧及遲誤
表箋等項皆應照處分流官定例一例處分但土
官不食俸祿如有罰俸降俸等事皆照其品級
計俸罰米每俸銀一兩罰米一石移貯就近常
平倉以備賑荒四十二年題準湖廣鎮筸紅
苖旣設同知通判分界管理苗務其五寨司土
官土民應聽該廳管轄遇有逃盜等事照例將
土官一幷處分四十三年題準紅苗歸誠納
糧特設土官管轄除苗人有犯輕罪者仍聽土
官自行發落外若有犯殺死人命強盜擄掠人
口搶奪財物及捉拏人口索銀勒贖等情責令
土官將犯罪之苗拏解道廳治罪如土官將犯
罪之人藏匿不卽行解送者革職又題準紅
苗捉人勒銀取贖者令土官將犯罪之苖解送
道廳衙門審理治罪外其該管土官雖不知情
但平日不嚴行約束有一起者將土知府知州
罰俸三月有二起者罰俸半年有三起者罰俸
一年若該管官知情不行禁止者皆革職不準
折贖責四十板若繫教令或通同取利者革職
不準折贖枷示三月又題準黔楚相接之苗
每因小忿動輙撡戈殺擄彼此拏人其該管土
官雖不知情但平日不嚴行約束以致彼此互
相搆釁聚衆不及五十人者將土知府知州罰
俸三月至五十人者罰俸半年至百人者罰俸
一年百人以上者革職若繫知情不行禁止者
革職不準折贖枷示一月責四十板若繫教令
或通同商謀希圖均分財物者皆照首犯一例
治罪四十七年覆準民人擅入苗地民苗結
親往來該管各官失於覺察者降一級調用該
管上司罰俸一年又議準各省地方遇有民
苗爭訟事件該督撫嚴飭該管各官作速察審
完結如地界兩省或有關提之人或有會勘之
處兩省大吏務須和衷辦理不得互相推諉如
不肖有司託故稽遲巧爲推卸者該督撫指名
題參照例分别議處若該督撫任其遲延推卸
不行題參亦照例議處雍正二年
諭四川陜西湖廣廣東廣西雲南貴州督撫提鎮朕聞
各處土司鮮知法紀所屬土民每年科派較之有司
徵收正課不啻倍蓰甚至取其馬牛奪其子女生殺
任性土民受其魚肉敢怒而不敢言莫非朕之赤子
天下共享樂利而土民獨使向隅朕心深為不忍然
土司之敢於恣肆者大率皆漢姦爲之指使或緣事
犯法避罪藏身或積惡生姦倚勢横行此輩粗知文
義爲之主文辦事教之爲非無所不至誠可痛恨嗣
後督撫提鎮宜嚴飭所屬土官愛惜土民毋得視爲
魚肉毋得濫行科派如申飭之後不改前非一有事
犯土司參革從重究擬漢姦立置重典切勿姑容寬
縱以副朕子惠元元遐邇一體之至意欽此三年
覆準凡土官病故限六月内具題承襲其該督
撫未經具題之先亦卽令應襲之人照署事官
例用印管事地方官如有抑勒沉閣畱難者將
該管上司皆照違限例議處其支庶子弟中有
馴謹能辦事者許本土官詳報督撫具題請
旨酌量給與職銜令其分管地方事務其所授職銜
視本土官降二等如夲土官繫知府則所分者
給與通判銜繫通判則所分者給與縣丞銜照
土官承襲之例一例頒給
勅印號紙其所分管地方視本土官多不過三分之
一少則五分之一此後再有子孫可分者亦再
許其詳報督撫具題請
旨照例分管地方再降一等給與職銜印信號紙
四年遵
旨議定熟苖熟獞皆一例編排保甲不許容畱面生可
疑之人地方官有不實力奉行不能稽察盜賊
或别經發覺將專管州縣官降二級調用兼轄
官繫同城降一級調用不同城降一級畱任統
轄官降一級照舊辦事如上司揭報題參者免
議至巖疆交界地方兩地文武互相稽察使匪
類不能潛聚毋得彼此推諉倘保甲鄕勇人等
有疎縱姦徒怠玩巡緝及互相隱匿等弊地方
官未經察出該督撫題參照例議處七年議
準無土官管轄之生苖爲盗地方各官照野賊
苗蠻之例議處(野賊苗蠻例載中樞政考)其有土官管轄之
熟苖爲盜刦殺擄掠男女財物該土司明知故
縱者革職養盜殃民者革職提問如實繫失察
致苖蠻侵犯城池及聚一二百人或六七十人
城内爲盜村莊道路行刦此等大夥盜賊將該
管土官亦革職該地方官不實力緝拏互相隱
諱將該地方官並該管各上司照民人爲大夥
盜賊例議處(大夥盜賊例載中樞政考)其苗蠻聚集人數無
多平常盜案責該土官限一年緝拏限滿不獲
降一級畱任竢獲盜之日開復該地方官初參
停升限一年緝拏限滿不獲罰俸一年照案緝
拏至鄰近苖蠻地方民人被盜未經獲賊之先
將該管各官停升竢獲盜之日訊明來去蹤跡
如盜起自内地以文職爲專管官降二級調用
以武職爲兼管官同城者降一級調用不同城
者降一級畱任統轄官降一級照舊管事上司
官已經報明參奏免其議處若盜自外來武職
照專管官治罪文職照兼管官治罪其土官中
有能嚴行鈐束擒勦賊盜一應案件於一年内
全結者該督撫具奏加一級一年完結過半該
督撫酌量奬賞又議準凡姦民出入苗地把
守軍兵失於覺察及知而故縱皆照律治罪外
其商賈人等已經驗明如兵役藉端抑勒索詐
者兵役治罪該地方各官一幷題參照失察衙
役犯贓例議處又議準私通土苗及容畱外
省流棍者失察各官照民人擅入苖地例議處
又議準辦理土苖事件除不關緊要者照常
行文外其緊要事務有應行申報之處及各上
司有應行批飭之事均由内署寫就鈐印釘封
飭發仍於各内署按年月日期造具印册密行
掛號存案其文武平行衙門緊要文移亦照此
例均不得經書吏之手如仍令書吏鈔寫以致
洩漏事發之日將夲官照洩漏密封例分别議
處又議準凡土苖夷猓有犯命盜搶奪爭訟
等案如該犯住居土官所轄地方該土官經州
縣移會徇庇不行拏解該州縣卽揭報督撫題
參將該土官革職擇伊子弟之賢者承襲如果
案犯在逃照内地承緝之例六月限滿不獲將
該土官承緝不力職名咨參限一年緝拏限滿
無獲將該土官降一級畱任竢緝獲本案兇苗
或能拏獲别案兇苗準其開復若應議降級畱
任計至五案將該管土司革職擇伊子弟之賢
者承襲如該犯居隔省隔邑均以文到之日爲
始限四月務行拏解限滿不解如繫庇匿卽將
庇匿之員指名題參照徇庇例議處若果繫犯
逃無獲照承緝兇犯例六月限滿初參住俸勒
限一年緝拏年限滿日復參降一級畱任計至
五案亦行革職又議準土苗夷猓命盜等案
無論案之大小皆照内地所定事件限期審結
承審案件以獲犯到官之日爲始盜案限十月
命案竊案限六月雜案限四月限滿不結照例
咨參接扣限期完結如仍不審結該督撫題參
照易結不結例議處至苖夷有犯軍流徒罪折
枷責之案仍從外結卽鈔招咨送刑部察覈其
罪應論死並情關重大者一槩不準外結亦不
準牛馬銀抵償務按律定擬題結如有不肖之
員或隱匿不報或改捏情節在外完結者事發
之日將該員照溺職例革職其失察之該管各
官一幷議處八年覆準改土歸流之土司家
口應令各該督撫據實確覈其妻妾子女與應
遷之父母兄弟照例遷徙外如該犯止有妻妾
並子嗣及子嗣幼小又無應遷之父母兄弟卽
將伊妻妾幼子免其遷徙安插於本省省城令
地方官稽察管束勿許生事至犯軍流罪改土
歸流之土司家口無論有子無子照例隨同本
犯遷徙外如夲犯未遷之先身故及子嗣幼小
者亦將伊妻妾幼子免其遷徙安插省城令地
方官稽察管束勿許生事該督撫卽將應行遷
徙與應畱本省情由於疏内聲明取具地方官
印甘各結報部察覈如該地方官有捏報並無
子嗣及子嗣幼小别無應遷之父母兄弟等弊
將捏報之該管地方官照軍流人犯無年老父
母稱有有以次成丁稱無之例降二級調用轉
詳之上司罰俸一年具題之督撫罰俸六月
又議準土司並家口遷於遠近省安插者飭令
該地方官不時稽察毋許生事擾民出境如疎
縱土司本犯將該地方官照軍流罪犯取保脫
逃例議處如疎縱土司家口照疎脫遞回原籍
人犯例議處又覆準凡兇手盜首逃匿土司
地方不拘本省鄰省該土司能解拏五名以上
者紀錄一次十名至十四名紀錄二次十五名
者加職一級三十名者加職二級如一年不敷
議敘之數準幷次年接算議敘不準三年合算
又覆準土司隱匿兇犯逃人不行拏解竢獲
犯之日訊明如繫土司受賄將土司革職提問
不準親子承襲擇本支伯叔兄弟子姪取具宗
圖並夷衆信服印甘各結題請承襲如繫隱匿
不報革職審無受賄情弊仍照定例承襲十
二年議準新定苗疆地方塘汛兵丁擅役苗民
需索強買等情及各衙門差役經由苗寨擅動
苗夫科斂索詐該管文員如有故縱者革職提
問不行察出之該管知府降二級調用兼轄之
司道降二級畱任督撫降一級畱任如兵役滋
事擾累事發不行申報復希圖掩飾曲爲徇隱
者將該員革職不行察出之該管知府降一級
調用兼轄之司道降一級畱任督撫罰俸一年
如並不知情止於失察者將該員降一級調用
不行察出之該管知府降一級畱任兼轄之司
道罰俸一年督撫罰俸六月十三年覆準土
司省分其土官土人如有差委公務並緝拏逃
盜等事應遠赴外省者許呈明該管官轉報本
省督撫請領咨文牌照知會所往省分外省督
撫於伊事竣日計程勒限毋許逗遛仍給與咨
文執照知會本省督撫倘土官土人不請咨文
執照私赴外省者將土官革職土人治罪不行
管束之夲省該管文武各官降一級調用失於
察報之外省地方官罰俸一年如土官土人有
潛往外省生事爲匪别經發覺者土官革職土
人治罪不行管束之該管文武各官降二級調
用失於察報之外省地方官降一級調用又
覆準貴州雲南四川等省棍徒勾串頑苗綑掠
人口輾轉販賣令地方文武巡緝各官年終分
别勸懲如一年之内有能拏獲興販棍徒並頑
苗十五名者紀錄一次拏獲三十名者紀錄二
次拏獲四十五十名者紀錄三次拏獲六十名
者加一級再有多獲者照數遞加紀錄至一百
二十名者加二級若拏獲一百二十名以上者
以應升之官卽用若一年之内不能拏獲爲别
處拏獲者每五名罰俸一年十名罰俸二年十
五名者降一級調用二十名者降二級調用滿
五十名者革職該管土司無降級之例滿三十
名者革職其所獲興販棍徒頑苖必將被掠人
口一幷拏獲審實定擬報部方準照數紀奬如
有以少報多者將原報官照謊奏請功例革職
若該督撫及該司道等容其朦溷者照謊奏請
功具題官例降二級畱任如有買囑誣報妄拏
良民陷害者照誣良爲盜例分别議處乾隆
二年議準臺灣地方如有民人不法等事許令
武弁移送地方官究治如兵丁生事滋擾亦許
文員關會營伍責懲如有彼此推諉者照推諉
例罰俸一年並飭各該地方汛防員弁實力奉
行彼此按月稽察取具並無兵丁滋擾印結轉
報該上司察覈如或有意徇縱將該地方官照
徇庇例議處又議準臺灣漢民不得擅娶番
婦違者土官通事照民苖結親媒人減一等例
各杖九十地方官照失察苖民結親例降一級
調用三年議準黔省苖民買賣子女謀媒用
印地方官於契上鈐印時不實加詳察確實將
苖民男婦濫行用印賣與川販者照外番私自
進口地方官不行察報例降一級調用如來歴
分明胥役家人於驗契用印時故意抑勒藉端
需索許買主賣主當官禀明將胥役家人計贓
治罪官繫失察照失察家人衙役犯贓例分别
議處如繫故縱照縱役貪贓例革職至印買苖
口後有帶回原籍别地方者令其報明地方官
給與路照填注男女姓名年貎關汛員弁驗明
契照放行如有兵役無故畱難勒索財物者許
其禀明按律究治倘並無用印契照冒稱良民
所買苖口賄通關汛縱放出境者一經發覺兵
役計贓定罪該管員弁亦按失察故縱受財各
條分别議處又覆準黔省古州都江八寨丹
江台拱清江各廳員所用通事務宜愼選承充
止許奉差傳譯苗語不得私至苖寨需索擾累
一應苖民事件許令赴該廳員衙門訴告該通
事如有把持朦溷等弊立卽嚴拏責革究治仍
令古州道不時畱心訪察倘該通事有需索擾
累情弊該廳員失於覺察比照新定苗地失察
兵役滋事擾累例降一級調用如有意徇縱不
行究治者將該廳員比照兵役滋事擾累良苗
該管官曲爲徇隱例革職五年覆準歸化城
蒙古命盜等案人犯繫民人由同知協理筆帖
式申報都統委蒙古官承緝至事主屍親報呈
内不開兇盜是蒙古是民人者蒙古官雖無疎
防之例亦應與同知筆帖式分塗緝獲勒限察
參竢拏獲兇盜後審明是蒙古將不應參之該
協理筆帖式等原參議處各案悉行銷案開復
如審明兇賊繫民人將不應參之蒙古官記過
之案注銷罰過之牲給還倘有以蒙古報民以
民報蒙古者一經察出題參將申報之協理筆
帖式照諱盜諱命例革職轉報之同知等皆照
諱盜諱命上司例分别議處蒙古官亦照内地
諱盜諱命之例革職其大朔二府衛所管轄地
方與西四旗雜處該管文員衛弁照例分别責
成辦理至西四旗游牧總管所部蒙古有犯命
案者察參到日皆照八旗滿洲官兵閒散互毆
至死例將專管之佐領驍騎校照八旗佐領驍
騎校議處兼轄之參領照八旗參領議處總管
副管照八旗都統副都統議處其太僕寺馬羣
官員所部蒙古如犯命盜案件察參到日專管
之協領兼管之翼長統轄之總管等官亦照此
例分别議處再各協理筆帖式所轄地方如有
強劫及搶奪傷人行竊拒捕蒙古民人交涉案
件經事主告報到官該筆帖式卽移會蒙古官
員訊供如事主向蒙古官告報該蒙古官亦卽
呈明都統會同該筆帖式訊供各通報各該上
司分别勒限協緝仍分别盜犯是蒙古是民人
繫民人將同知筆帖式等題參疎防照盜案勒
限緝拏逾限不獲將筆帖式照承緝官例該同
知照督緝官例按限議處如繫該同知自行承
辦事件仍照承辦官例議處繫蒙古其承辦之
蒙古官員交理藩院議處其餘搶竊並未拒捕
傷人各案亦令各行逐案通報其承緝之筆帖
式將已未緝獲各案會報巡撫等衙門分别飭
記功過蒙古官員仍照例按限參處倘應報之
案該筆帖式與蒙古官隱匿不報或諱盜爲竊
減重作輕者察出將承辦官員題參該協理筆
帖式照諱盜例革職該管上司亦照諱盜上司
例議處蒙古官亦照内地諱盜例革職其餘搶
竊細事如不據實申報者將協理筆帖式等罰
俸九月再歸化城蒙古民人交涉命案應令就
近各協理筆帖式會同該管蒙古官星馳往驗
不必更由同知申報都統簡委以致遲誤其各
扎薩克等處部落亦令就近各協理筆帖式馳
赴該地方會同該管官相驗至會審夷漢事件
究出實情之後民人照内地律例治罪蒙古照
蒙古例治罪如蒙古例内並無正條者呈明都
統援引刑部律例治罪如各該員擬罪不當蒙
古則由都統覈正民人則由同知覈正務使定
擬罪名歸於平允倘有彼此存私偏執己見該
上司訪聞卽行題參其會審限期該都統已經
委員該員務於五日内起程赴協理筆帖式衙
門會審卽將會審日期報明該管上司存案仍
照定例命案扣限六月盜案扣限十月其
欽部事件及一切限期均照内地所定限期辦理如
任意遲延分别按限察參倘有瞻徇推諉以致
案懸不結者卽照易結不結例參處至歸化城
蒙古劫殺搶竊應該都統等自行審理之案皆
以人犯到官之日爲始照内地
欽部事件例定限四月審結咨送理藩院覈擬具題
逾限不結將承審遲延各官據實指參其有會
同别旗及各扎薩克官員審理者道里相隔遠
近不等應仍照内地例盜案統限十月人命搶
竊統限六月完結十九年覆準臺灣地方逼
近生番雖設立界址嚴密巡察而突行戕殺之
事仍所時有向來該督撫等將該管文武員弁
開參疎防均照民苖出入例議以降一級調用
但内地命盜案件均有承緝年限限滿不獲始
行降調至生番殺人之案一經指參卽罹降調
誠恐承緝之員明知降調在邇不上緊設法緝
拏其或畏避處分諱匿不報應照内地命盜承
緝之例嗣後生番殺人之案皆扣限六月察參
將地方文武各官議降一級畱任勒限一年緝
拏限内拏獲準其開復不獲卽照所降之級調
用
海防
一海防康熙十一年題準凡官員兵民私自出
海貿易及遷移海島蓋房居住耕種田地者皆
拏問治罪該管州縣知情同謀故縱者革職治
罪如不知情革職永不敘用該管府道各降三
級調用總督統轄文武降二級畱任巡撫不管
兵馬降一級畱任文武官員有能拏獲本汛出
界姦民者免罪拏獲别汛出界姦民十名以上
者紀錄一次百名以上者加一級總督巡撫統
轄全省道府管轄數州縣該管地方文武官員
拏獲或被兵民拏獲者總督巡撫道府皆免議
至道府所屬之人出界如被上司拏獲或非本
汛繫别處拏獲者仍照定例處分督撫亦照此
例如將違禁出海貿易之人不行舉首反以外
海作爲内地或爲隱匿或擅給印票往來偵探
通商漂海皆革職提問其轉詳並未經察出之
道府各降三級調用總督降二級畱任巡撫降
一級畱任其出界曬鹽者亦照出界例處分
又題準海賊殺劫村莊民人地方文職州縣官
與同城知府等官各罰俸一年該管同城道官
罰俸六月照案緝拏十二年題準在洋行走
之船經過地方各官並買貨物之地方各官知
船經過縱其行走者革職不知者免議又議
準官員奉遷沿海居民將不應遷之民妄遷應
遷之民不遷者革職如未遷民之先不報上司
或安插遷民稱地窄田稀無可撥給者各罰俸
一年十五年議準姦商於逆賊接壤處所將
硫黃熖硝等物販賣與賊不論官兵民人皆拏
問治罪妻子家口入官該管官知情故縱者以
同謀論亦拏問治罪其不知情者州縣官革職
提問府道各降五級調用總督廵撫降三級畱
任將鹽布等物販賣與賊者販賣之人及知情
故縱之該管官皆照販賣硝黃例治罪其不知
情者州縣官革職府道各降三級調用總督巡
撫降一級畱任若將由夲汛販賣之人盤獲其
該管文武各官皆免罪拏獲之官議敘十名以
上者紀錄一次二十名以上紀錄二次三十名
以上紀錄三次四十名以上紀錄四次五十名
以上加一級百名以上者加二級若不繫本汛
地方於别汛盤獲販賣之人十名以下者紀錄
一次十名以上者加一級二十名以上加二級
三十名以上加三級四十名以上加四級五十
名以上者不論俸滿先行升用百名以上者越
升一級卽用至於盤獲一人審時供出夥黨繫
由捉獲犯人審出該管官免治罪倘若誣拏良
民將誣拏之人照律反坐又議準違禁將熖
硝硫黃軍器等物私載在船出洋貿易者仍照
例處分防守地方該管官員通同知情縱放者
亦照律治罪如不知情者專汛官革職兼轄官
降四級調用統轄官降二級畱任督撫降一級
畱任二十三年題準山東江南浙江廣東各
海口除夾帶違禁貨物仍照例治罪外商民人
等有欲出洋貿易者呈明地方官登記姓名取
具保結給發執照將船身烙號刊名令守口官
弁察驗準其出入貿易三十三年議準内地
商人往外國貿易原坐去船損壊更換船來者
到關時禀明地方官並海關監督驗看相符準
其進關如坐去船不曾損壞竟造船帶來或暗
帶外國之人偷買違禁之物者海關監督並防
守海口地方官不行察出皆降一級調用四
十二年覆準出洋漁船止許用單桅樑頭不得
過一丈舵水人等不得過二十名取魚不得越
出夲省境界未造船時先行具呈州縣該州縣
詢供確實取具澳甲戸族里長鄰右當堂畫押
保結方許成造造完報縣驗明印烙字號姓名
然後給照其照内仍將船戶舵水年貎籍貫開
列以便汛口地方官弁察驗如有違例將給照
之州縣降二級調用加級紀錄不準抵銷船戶
舵水人等如有越數多帶或詭名頂替者汛口
文武官員盤察不實亦降二級調用内有夾帶
熖硝硫黃釘鐵樟板等物接濟姦匪者其取結
之州縣官汛口盤察之文武官弁皆革職如繫
賣放者革職杖一百流二千里其内港取魚五
六人之小船不在此例又覆準商賈船許用
雙桅其樑頭不得過一丈八尺舵水人等不得
過二十八名其一丈六七尺樑頭者不得過二
十四名一丈四五尺樑頭者不得過十六名一
丈二三尺樑頭者不得過十四名於未造船時
亦具呈該州縣取供嚴察確繫殷實良民親身
出洋船戶取具澳甲里族各長並鄰右當堂畫
押保結然後準其成造造完該州縣親驗烙號
刊名然後給照照内將在船之人詳開年貌履
歴籍貫以備汛口察驗其有樑頭過限並多帶
人數詭名頂替以及汛口盤察不實賣放者罪
名處分皆照漁船加一等惟夾帶違禁接濟物
件其罪名處分與漁船一例其有謀利之富民
自造商船租與他人及寒薄無賴之人租船者
失察之州縣官罰俸一年明知造船受租而容
其造者降二級調用又如隔縣别府外省之人
欲造船者必於各該本縣呈明察實該縣具印
結申詳督撫轉飭沿海造船之地方州縣成造
仍照例察驗舵水槓椇刊烙號數姓名其違犯
之罪名處分皆照商漁船一例遵行如有不遵
例報官私自偷造者失察之州縣汛口各官降
一級調用五十一年覆準内地往臺灣之人
該縣給發照單如地方官濫給往臺灣照單經
該督撫題參一次者罰俸六月二次者罰俸一
年三次者降一級畱任四次者降一級調用如
有良民情願入臺籍居住者令臺灣府縣察明
出具印文移付内地府縣知照該縣申報海道
稽察仍令報明該督撫存案若臺灣府廳縣官
不行察明以致姦宄叢雜居住經該督撫察出
題參照隱諱例議處又議準姦匪船隻出入
海口若遇失事將守口官罰俸一年至盜從外
洋竊發原非守口官所能越汛稽察遇有失事
發覺咎在分巡委巡將守口官免議至外洋行
劫之後散黨登岸溷冒入口守口官失於覺察
者仍照定例罰俸一年其有盜由海口以内奪
船偷越出洋遇有失事發覺卽將失察守口各
官皆照海洋失事初參例降一級畱任本案内
如有逸盜勒限一年緝拏全獲準其開復限滿
不獲照所降之級調用若本案已無逸盜定以
三年有能拏獲别汛姦船以及本汛並無失事
者皆令該督撫察明具題到日亦一例準其開
復五十三年覆準漁船出洋不許裝載米酒
進口亦不許裝載貨物違者嚴加治罪其守口
各官不行盤察者照失察姦船出入海口例罰
俸一年五十五年覆準凡内洋失事專兼各
官仍照内地盜案定例處分若果繫外洋被劫
難定專汛兼轄應將文職免其處分倘繫内洋
失事捏稱外洋後被事主告發或察出之日將
專兼各官皆照諱盜例處分既經事主告發該
管督撫若不察明據實揭報題參者照徇庇例
議處五十九年覆準沿海各省出洋商船礮
械軍器槩行禁止攜帶如地方官不嚴察禁止
致商船仍行私帶者照失察鳥槍例罰俸一年
雍正五年覆準山東民人往奉天貿易及奉
天民人有過海者凡船出口入口該州縣給與
印票將客人姓名貨物及賣貨地方同船戸水
手姓名開載票内守口官驗明掛號放行其往
奉天傭工人等該州縣察明姓名年貌籍貫給
與印票方許航海竢到卸船地方守口官驗對
印票年貌相符者準其入口回時該地方官於
原領票内鈐印令其帶回本地方察覈如貿易
傭工人等並無印票或與票内年貌未符及兵
役人等刁難勒索者守口官自行察出者免議
如有疎縱等情降二級調用七年議準每年
沿海各汛出巡之後督撫不時密加體訪倘遇
洋面失事文武官弁如有恐嚇賄囑不行通報
情弊該督撫訪實題參照諱盜例議處又議
準拏獲偷渡過臺人犯問明從何處開船將失
察水汛及本地文武各官照失察姦船出入海
口例罰俸一年如文武衙門隱匿不報者或被
告發或被上司察參將該管之兼專文武各官
皆照諱盜例分别議處八年覆準如有將黃
金販賣出洋者照鐵貨銅錢等物私出外境下
海律治罪其督關守口官弁受賄故縱者與犯
人同罪失於覺察者照律參處若官弁兵役藉
端畱難抑勒商民者察參議處分别治罪九
年
諭據廣東布政使奏稱鐵器一項所關綦重不許出境
貨賣律有明禁乃粤東地方出産鐵鍋凡洋船貨買
向未禁止臣到任後檢察案册見雍正七八九年造
報夷船出口册内每船所買鐵鍋少者自一百連至
二三百連不等多者買至五百連並有至千連者按
鐵鍋一連大者二箇小者四五六箇每連約重二十
斤不等百連約重二千餘斤如一船帶至五百連約
重萬斤帶至千連約重二萬斤計算每年出洋之鐵
為數甚多誠有關繫請嗣後此項鐵鍋應照廢鐵之
例一例嚴禁毋論漢夷船槩不許貨賣出洋違者該
商船戶人等卽照綑載廢鐵出洋之例治罪官役通
同徇縱亦照徇縱廢鐵例議處凡遇洋船出口仍交
與海關監督一例稽察至於商船每日煮食之鍋仍
照舊置用官役不得藉端勒索滋擾如此則外洋之
鐵不致日積日多於防姦杜弊之道似有裨益至煮
食器具銅鍋沙鍋皆屬可用非必盡需鐵鍋亦無不
便外夷之處於朝廷柔懷遠人之德意原無違碍等
語尺鐵不許出洋例有明禁而廣東夷船每年收買
鐵鍋甚多則與出洋之功令不符矣所奏甚是嗣後
稽察禁止及官員處分商人船戸治罪之處悉照所
請行倘地方官弁視爲具文奉行不力經朕訪聞或
别經發覺定行從重議處粤東旣行察禁則他省洋
船出口之處亦當一體遵行著該部通行曉諭永著
爲例欽此十二年覆準商人置貨販洋由本籍地
方取結給照其中小本商民請照而往迨從外
番貿易回至内地復欲奔回夲籍請照程塗稍
遠勢所不及又有已在夲籍請照到廈其報配
之船業至滿載欲搭别船因照違碍廢時守候
於小商多有不便飭令廈防廳察明此等情節
卽取具行戶船主保結準其赴廳請給印照前
往該廳將給照原由一面行知該地方官其請
照各商仍俟回棹之日赴廳銷單如該廳有朦
溷給照令該督撫嚴察題參將該廳照盤察商
船不實給照例降三級調用如該廳胥役有勒
索等弊亦令該督撫分别知情失察題參將該
廳照衙役犯贓例分别議處其該船舵水貨客
回棹之日或有在番地因賑目不清及别項事
故者仍照例取具同鄕鄰船客商水手等甘結
報明廈防廳移文該地方官存案下期回日報
銷又覆準海洋重地非内地可比該汛地方
文武官弁拏獲偷渡外番十名以上者專管官
紀錄一次兼轄官毋庸議敘二十名以上者專
管官準其紀錄二次兼轄官準其紀錄一次三
十名以上者專管官準其加一級兼轄官準其
紀錄二次四十名以上者專管官準其加二級
兼轄官準其紀錄三次五十名以上者專管官
準其以應升之官卽用兼轄官準其加一級倘
不實力稽察以致疎縱十名以上者專管官罰
俸一年兼轄官免議二十名以上者專管官降
一級畱任兼轄官罰俸六月三十名以上者專
管官降二級畱任兼轄官罰俸一年四十名以
上者專管官降三級畱任兼轄官降一級畱任
五十名以上者專管官降一級調用兼轄官降
二級畱任至官弁兵役如有隱徇賄縱該督撫
分别嚴參治罪其各官弁有降級畱任之案倘
能别案拏獲按其拏獲名數抵銷如三年内並
無過犯稽察嚴密本汛内果能肅清令該督撫
提鎮察明保題準其開復若有偷渡人犯希冀
開復捏飾諱隱一經發覺題參交部議處該督
撫提鎮不行詳察溷行保題者亦交部議處
十三年覆準東省豆船並無印票裝運出口及
有匿票私賣與原票不符一經察出根究明確
販豆人等按律分别治罪該管官不行詳察致
有偷漏私越情弊别經發覺照失察姦船出入
海口例罰俸一年仍令該督撫不時稽察如有
藉稱給票驗票名色勒索畱難苦累商民等情
卽行指名參處乾隆元年覆準各處汛口官
嚴詰販米出海如有地棍姦牙將米穀偷運出
口及在洋接濟姦匪者該管文武各官除通同
受賄知情故縱仍照違禁貨物出口律治罪外
如或巡察懈弛及偷越各處汛口後經别汛拏
獲審明失察偷運米百石以上穀二百石以上
者將各該官弁皆降一級畱任米百石以下穀
二百石以下罰俸一年米不及十石穀不及二
十石者罰俸六月又議準船戶貪圖獲利在
沿海地方私攬無照之人裝載偷渡過臺該地
方文武官弁失於覺察者照失察姦船出入海
口例議處如有意隱匿不報照諱盜例議處
二年議準過臺商船舵水人等令原籍州縣官
將各該舵水年貌鄉貫填明照中或因有事别
雇就地給單填注取具船戶行保甘結汛口各
官驗明放行臺地各官仿照内地設立十家牌
填注實在籍貫人口確數並作何生理遇有事
故一例開除每月出具並無招攬游民結狀報
明所司察覈如有違碍一經發覺將出結船戶
人等照例治罪不行實力稽察之地方各官該
督撫察明參送到日照失察偷渡例分别議處
五年覆準沿海關汛所有文武官弁巡察掛
號之處嚴行飭禁不許藉端需索故意畱難如
有此等情弊卽行察參將守口官弁照衙役犯
贓例分别議處如守口官弁藉端畱難抑勒苦
累商民别經發覺將守口官弁照藉端抑勒例
降二級調用該督撫提鎮失於覺察罰俸一年
十三年覆準雜糧麥豆偷運出洋接濟姦匪
者其文武官弁失察故縱處分皆照偷運米穀
出洋定例處分十四年覆準商民出洋貨物
一應銅器廢銅皆嚴行禁止不許攜帶各洋貨
賣如將紅銅黃銅私販各洋貨賣其關汛文武
官弁不行搜檢察拏知情故縱者皆照出洋漁
船夾帶硝黃釘鐵等物汛口之文武官弁革職
例革職如繫賣放者照例革職治罪若止於失
察者降一級調用十九年覆準各省商漁船
在洋除實繫搶奪並未劫盜者仍照搶奪辦理
外如有盜劫之案溷以搶奪具報希圖規避處
分者將捏報之文武各官照諱盜爲竊例革職
欽定大清會典則例卷二十四
