欽定大清會典則例卷一百七十八
前鋒統領(前鋒營)
一營制天聰八年定巴牙喇(即護軍)前哨兵稱為
噶布什賢超哈(即前鋒軍)順治元年定前鋒校每
人給小旗一各按旗色十七年定噶布什賢
噶喇衣昂邦漢字稱為前鋒統領噶布什賢章
京漢字稱為前鋒參領壯逹漢字稱為前鋒校
又定前鋒參領以下盔頂用獺尾垂黑纓前
鋒校前鋒皆鐵頂垂紅纓康熙五年定前鋒
校甲以白繡叚為表前鋒以藍布為表袖裙皆
用明甲六年題準每前鋒一名各給甲一胄
一櫜鞬一弓一矢七十佩刀一又定八旗前
鋒給鳥槍八百八十一海螺十有六前鋒校每
人給順刀一䥥一斧一鳥槍什長隊長各梅針
箭二十批箭五餘與前鋒校同前鋒各手槍一
鉤鞭一麻繩四十絨繩二鋼鈐四餘與鳥槍什
長隊長同二十一年題準每歲演習田獵三
次春季定於三月秋季定於九月冬季定於十
二月每次令八旗簡撥前鋒校前鋒共一百三
十人每翼前鋒參領一人前鋒侍衛一人二
十八年定前鋒軍器於八旗護軍驍騎閱畢之
後定期請
旨會領侍衛内大臣檢閱三十三年鑄給前鋒統
領印信五十三年改鑄左右兩翼前鋒統領
護軍統領印二顆雍正四年仍鑄給前鋒統
領印二顆五年覆準八旗前鋒每月六次習
射適逢有會議之事統領等不能兼顧嗣後定
期每月於初二初六十一十六二十一二十六
日是日停止會議令統領親往較射六年定
大閱頭隊每佐領下前鋒一人每旗前鋒參領一人
前鋒侍衛一人每翼前鋒統領一人即於此數
内分出前鋒二百人前鋒參領侍衛各二人統
領一人為殿後軍又定每年八旗合操分前
鋒營官軍之半會合火器營官軍操演八年
議準前鋒内一半習鳥槍每月以初九十四十
九二十九等日演放鳥槍合前較射之日共為
十日監看鳥槍參領侍衛各二人監看步射參
領侍衛各二人仍照護軍之例每年春秋二季
驗看騎射並擐甲馬步射一二次三年一次考
驗甄别又奉
旨步行較獵甚為善事人人旣得學習而於行圍之道
亦得嫻熟爾等與其較獵一次不若多演數次為佳
嗣後於初冬行步圍時每一旗令行圍二三次其行
圍之時著各該旗大臣等親身率往於前一日奏聞
每圍令尚虞侍衛執事人鷹房人或二十人或三十
人亦著前往如此則侍衛執事人等旣得習學而兵
丁亦得嫻熟行圍之道矣又定每年秋季前鋒統
領會護軍統領奏
聞率所屬兩營官軍演習步圍兩三次是年設立
前鋒統領衙署左右翼各一
一
行在宿衛扈從前鋒參領侍衛共八人率前鋒校前
鋒共百二十人於
御營前一二里外相度形勢安設卡倫偵探立前
鋒旗二以為門戸兩旁以次列帳參衛校士各
於帳内廵警宿衛有於卡倫内行走者坐以軍
法次日參衛校士屬櫜鞬控馬於道旁排立候
黃龍大纛過各乘馬整隊扈從
一升除康熙年間定前鋒參領員闕於護軍參
領驍騎參領前鋒侍衛一二三等侍衛護衛子
以下佐領騎都尉以上等官内選擬正陪題補
前鋒侍衛員闕於雲騎尉三等侍衛護衛前鋒
校護軍校内選擬正陪題補前鋒校闕於前鋒
内選擬正陪題補雍正元年覆準前鋒營左
右翼統領各設隨印筆帖式二人又奉
旨向例上三旗前鋒侍衛繫五品戴孔雀翎下五旗前
鋒侍衛亦繫五品戴藍翎嗣後下五旗前鋒侍衛皆
令戴孔雀翎三年覆準前鋒營左右翼各設協理
事務前鋒參領一人前鋒侍衛一人隨印前鋒
校二人其協理事務之前鋒參領侍衛由該翼
統領於本翼四旗前鋒參領侍衛内選擬正陪
引
見補授其隨印之前鋒校即於本翼前鋒内選委如
行走好辦事勤者薦舉庸劣怠忽者參劾若統
領遇有辦事錯誤處分協理事務參領等一并
議處又奏準三旗前鋒侍衛員闕於侍衛副
護軍參領前鋒校内五旗前鋒侍衛員闕於護
衛副護軍參領前鋒校内各遴選五六人引
見補授又奏準前鋒校員闕於本旗前鋒内遴選
年久行走好者四五人引
見補授七年奉
旨前給八旗副驍騎校副護軍校帽頂藍翎補服並加
月餉銀一兩今前鋒營所設鳥槍前鋒什長亦照此
例乾隆元年奏準前鋒侍衛照八旗副參領之例
授為四品又奏準嗣後前鋒參領員闕宗室
將軍侍衛三旗侍衛護軍參領前鋒侍衛並準
列名六年議準前鋒參領員闕由該翼統領
於本旗護軍參領一二等侍衛宗室將軍一二
等侍衛前鋒侍衛内遴選六七人引
見補授又議準前鋒侍衛員闕由該翼統領於本
旗二二等侍衛護衛副護軍參領前鋒校内遴
選五六人以委署前鋒參領一人列於前引
見補授又議準前鋒校員闕以本旗鳥槍什長隊
長開列若闕多人少於本旗前鋒内每闕遴選
四五人均由該翼統領引
見補授前鋒鳥槍什長闕於本旗鳥槍隊長内鳥槍
隊長闕於本旗前鋒内各遴選充補十七年
奏準每旗增設委署前鋒參領各一人戴五品
頂孔雀翎仍食前鋒校餉
一拔補前鋒康熙年間定前鋒闕由該統領會
同護軍統領於親軍護軍及正身驍騎執事人
閒散正身壯丁内遴選充補雍正二年定教
養兵亦準選拔十一年
諭據領侍衛内大臣等奏稱親軍係龍驤宿衛不應遠
補前鋒朕思親軍雖繫龍驤宿衛然前鋒尤為緊要
親軍皆由佐領下視其材伎選充者嗣後未滿十年
之親軍準其調補前鋒已滿十年者毋得調補著為
例欽此
一軍政前鋒參領以下前鋒校以上由本翼統
領分别保薦去留三等注考聽
欽命王大臣考驗
一侍班前鋒護軍兩營同直一日每直兩營合
簡參領侍衛等官十人各注考語引
見記名者咨兵部注冊
一署理前鋒統領有出差者即令未出差之統
領兼攝若二人同時奉差乃奏請
簡署
一官員親隨兵養廉支借俸銀官軍優䘏均與
八旗驍騎營同
護軍統領(護軍營)
一營制
國初設巴牙喇(即護軍)營統以巴牙喇纛額貞(即護軍統)
(領)佐以巴牙喇甲喇額貞(即護軍參領)天聰八年
奉
旨改巴牙喇纛額貞為纛章京巴牙喇甲喇額貞為甲
喇章京又奉
旨每牛彔下以巴牙喇八名出兵二名守禦順治元
年定八旗纛章京給大纛各一壯逹(即護軍校)給小
旗各一十七年定纛章京漢字稱為護軍統
領甲喇章京漢字稱為護軍參領壯逹漢字稱
為護軍校又定護軍參領以下盔頂用獺尾
垂黑纓護軍校護軍盔皆鐵頂垂紅纓又定
八旗護軍統領每月六次較閱官兵步射自七
月十六日開操(遇閏七月即於閏七月十六日開操)至四月十六
日停止自封印日至開印日暫停春秋二季較
閱馬射一次或二次三年一次考驗甄别劣者
黜之康熙五年定八旗護軍校甲咸以白叚
繡花為表八旗護軍咸以藍布繡花為表六
年題準每護軍一名各給甲一胄一櫜鞬一弓
一矢七十佩刀一每二人合給長槍一其護軍
纛上三旗移文武備院纛馬移文上駟院領取
下五旗於本旗王公門上輪流行取三十年
定八旗護軍營每旗各設海螺三十有六三
十三年鑄給護軍統領印八顆五十三年改
鑄左右兩翼前鋒統領護軍統領印二顆雍
正四年仍鑄給護軍統領印八顆五年覆準
八旗護軍每月六次習射適逢會議之事統領
等不能兼顧嗣後是日停止會議令統領親往
較射六年定
大閱頭隊每佐領護軍二人每旗護軍參領五人每
翼護軍統領一人次隊每佐領護軍三人每旗
護軍參領三人每翼護軍統領一人兩翼應援
兵每佐領護軍一人每旗護軍參領二人每翼
護軍統領一人於頭隊内分出護軍四百人護
軍參領八人八旗護軍統領一人以為殿後軍
麾旗每旗護軍各二人護軍參領各二人護軍
校各十有四人禁約喧譁每旗護軍參領一人
護軍校一人護軍四十人給使官每旗護軍校
一人七年覆準八旗驍騎營所牧官馬每旗
分出九匹與護軍飼養八年設立八旗護軍
統領衙署左右翼各一
一八旗護軍守衛
國初定上三旗護軍參領護軍校護軍守衛
禁闥下五旗護軍參領護軍校護軍各守該王公
府門行圍出征則八旗一律分撥順治初年
定鼎燕京仍以上三旗守衛
紫禁宫闕
景運門護軍統領或前鋒統領一人司鑰長一人
筆帖式二人司閱門籍護軍一人(即巴克什)護軍校
護軍二十人
隆宗門護軍參領一人筆帖式一人司閱門籍護
軍一人護軍校護軍二十人
後左門
後右門
蒼震門
啟祥門
順貞門護軍參領各一人司閱門籍護軍各一人
護軍校護軍各十有五人
太和門
昭德門
貞度門
協和門
雍和(今為熙和)門
中左門
中右門
左翼門
右翼門
吉祥門右北門東南西南東北西北四隅
紫禁四門内磴道柵闌護軍校護軍各十人日則
守衛夜則廵更傳籌
午門左右門護軍參領一人司門籍護軍二人護
軍校護軍三十人
東華門
西華門
神武門護軍參領各一人司門籍護軍各二人護
軍校護軍各二十人凡遇己亥日為正黃旗首
班子午日為正黃旗二班丑未日為鑲黃旗首
班寅申日為鑲黃旗二班卯酉日為正白旗首
班辰戍日為正白旗二班輪流宿衛下五旗護
軍參領護軍校護軍仍各守衛該王公府門
康熙十八年增
太和殿護軍校護軍十人
中和殿五人
體仁閣
弘義閣各十人計日直護軍統領一人司鑰長一
人護軍參領護軍校護軍五百二十五人恭遇
聖駕駐蹕
暢春園則八旗守衛以前鋒護軍統領二人駐劄
兩翼八旗每旗七汛汛各參領或署參領一人
護軍校護軍十人每五日更換其守衛傳籌與
紫禁同又每旗前鋒鳥槍護軍二汎專管柵闌及
警蹕計日直護軍參領護軍校護軍七百二十
人三十年奏準每遇鄂羅斯進貢貿易來京
據兵部移文八旗日委護軍參領二人護軍校
護軍五十人於會同舘大門及四圍防汛并稽
其出入六十一年十一月奏準
隆宗門增設護軍統領一人箭亭北上門各增護
軍校護軍十人雍正元年奉
旨順貞門令内府護軍統領率内府護軍守衛又奏
準恭遇
聖駕行幸
午門
東華門
西華門
神武門各增統領一人又奏準
紫禁城外周圍向繫驍騎營官兵守衛請改歸下
五旗護軍守衛分定界址
東華門
西華門外以南令正藍鑲藍二旗
東華門
西華門外以北至城角令鑲白鑲紅二旗北面一
帶令正紅旗官軍輪流守衛三年奉
旨見今天氣炎熱凡直班之護軍統領以至護軍校有
年逾六十五歲護軍有年逾六十者均著停止直宿
以年少者代之有應奏除者即著奏除竢至秋涼仍
令赴班直宿其餘守門之護軍等於各官奏事出入
之際照常具服外至午後準除外服稍為納涼四
年奏準
隆宗門以統領協理事務前鋒護軍參領一人參
互入直又奏準恭遇
行幸
東華門
西華門
神武門增統領或協理事務前鋒護軍參領各一
人五年議準增防範火班護軍校護軍八人
紫禁城内除
太和殿
中和殿
體仁閣
弘義閣
景運門
隆宗門
後左門
後右門
中左門
中右門
紫禁城四門等十四處護軍不調外將
左翼門等二十三處護軍每處調二名共四十六
名或直日護軍統領或司鑰長率領前往七
年奏準
端門
天安門
大清門向繫步軍守衛亦請改歸五旗護軍守衛
九年奉
旨自今軍興之際軍兵以操演為急務五旗王公等所
有門汛護軍驍騎著暫停看守各歸本營操演軍事
旣竣仍令在該府門汛差務行走此間自令各該府
屬佐領下軍兵看守乾隆十二年奉
旨順貞門之西北門令内府護軍守衛十五年奏
準
保和殿東西廊内庫各增護軍校護軍五人又
覆準
紫禁城外周圍增設柵闌八座
東華門
西華門以南四柵闌與汎撥相近即令兼守外
東華門
西華門以北請增四汛再
闕左右門向繫步軍守衛請易以五旗護軍若仍
前分旗看守難於稽察請照上三旗護軍入直
紫禁城内之例日以一旗輪直即令五旗司鑰長
一人入直
闕左門總轄以司各門啓閉日則隸於
景運門直日統領夜則以前一日下班之護軍統
領稽察每門及汛均護軍參領或副參領一人
護軍校護軍十人日計官軍三百有一人每遇
甲乙日為正紅旗班丙丁日為鑲白旗班戊巳
日為鑲紅旗班庚辛日為正藍旗班壬癸日為
鑲藍旗班每旗各二日以次輪流直宿
一傳籌
紫禁城内五籌逓傳每夕自
景運門發籌西行過
乾清門出
隆宗門循而北過
啓祥門迤而西過
凝華門迤而北過
中正殿後門迤北至西北隅迤而東過西北門
順貞門
吉祥門東北隅迤而南過
蒼震門至東南隅迤而西仍至
景運門凡十二汛為一回
紫禁城外八籌逓轉每夕自
闕左門發籌西行過
午門出
闕右門循而西經西一汛至南柵闌二汛迤而北
經三汛柵闌過
西華門經一柵闌四汛五汛六汛至西北隅七汛
迤而東經八汛一柵闌過
神武門經一柵闌九汛至東北隅十汛迤而南經
十一汛十二訊十三汛一柵闌過
東華門經一柵闌十四汛十五汛至南柵闌循而
西經十六汛仍至
闕左門凡二十二汛為一回
駐蹕行營内外汛傳籌各五亦如之
一禁門啓閉順治初年定恭遇
車駕出入各門均啓中門以
景運門直班統領率
隆宗門參領祗承其事並令護軍清蹕每夕
景運門直宿司鑰長率官軍自
後左右門
中左右門
左右翼門
太和門
昭德門
貞度門以次驗視扄鐍
午門以
隆宗門護軍參領
東華門以
蒼震門護軍參領
西華門以
啓祥門護軍參領
神武門以
順貞門(今吉祥門)護軍參領分視扄鐍畢遣護軍校繳
鑰於司鑰長以各門鑰彙貯於篋復加扄鐍其
篋鑰司鑰長親自佩之次日各門校領鑰仍令
司閉者司啓日以為常雍正四年奉
旨發出景運門隆宗門東華門西華門神武門隂文合
符各一扇傳諭護軍統領如遇夜有奉旨差遣及緊
急軍務應即時啓門者竢大内持出陽文合符至門
該護軍參領將該門之隂文合符照驗明白即行啓
門仍報知統領其蒼震啓祥等門遇陽文合符至門
該護軍參領即報統領親齎隂文合符至門與陽文
合符照驗啓門於次日具奏平時啓閉仍遵例行
乾隆十五年定
端門
天安門
大清門一如
紫禁城門之例委護軍參領一人驗視扄鐍畢各
門護軍參領收匙鑰遣護軍校報於
闕左門直宿司鑰長次日啓門亦如之二十二
年奏準
文華殿守衛易以護軍校二人護軍八人銀庫易
以護軍參領一人護軍校二人護軍十人
一稽察出入
國初定
大清門
禁門東西翊門均令大臣侍衛護軍嚴加守衛稽
察出入
禁門除直日人員外不許容留閒雜人等凡
禁門内外不許背坐不許於
御道上坐親王以下出入不得行
御道又定王以下文武官入朝至下馬牌處下馬
停其儀衛親王郡王貝勒各隨護衛二人貝子
隨護衛一人其餘官員不許跟隨人役入朝
又定
紫禁城門密邇
宫殿百官執事人等不得擅行出入其王公大小
官員執事人等準於應行之門出入者由該直
班前鋒護軍統領護軍參領詢明放入如聽不
應入之人濫行入門或從應入之大臣攜帶入
門者察出將直班之前鋒護軍統領護軍參領
及攜進之大臣分别議處又定凡内閣及各
部院衙門堂司官八旗都統參領官校及各衙
門書吏均於
午門左門出入其右門王公之外不得行走内大
臣侍衛内務府屬堂司官員及各執事人内監
厨役工匠服役人等於
東華門
西華門
神武門及應行走之門出入均將姓名所隸旗分
佐領内管領備細造冊咨送登於版籍工匠服
役人等由本管衙門各給以烙火印腰牌書姓
名差役持為出入符驗以護軍之識字者(即巴克什)
專司檢閱門籍譏其出入籍内無名及不帶腰
牌者不準放入又每門設紅杖各二以護軍二
人更番輪執坐於門口親王以下經行皆不起
立有不報名妄自擅入者撻之順治三年定
親王入朝至
午門外下馬下轎九年題準凡入朝除内大臣
護軍統領護軍參領侍衛外其餘諸王曁公侯
伯大臣以下各部院衙門官員皆由
午門出入不許由
東華門
西華門
神武門出入入
午門時親王隨護衛六人世子郡王隨五人貝勒
隨四人貝子隨三人公隨二人民公侯伯都統
尚書子護軍統領副都統侍郎許隨一人其餘
官員入
午門不許隨從至
紫禁城四門并準厮役人等行走由守門參校逐
一詢明放入無故溷入者送刑部治罪若不逐
一詳問致有妄入者該統領察出將守門參校
一并參奏治罪又定親王乘轎馬至
午門外下郡王至
午門前兩配樓角下貝勒以下在
闕左右門外下馬牌處下馬又定親王以下貝
勒以上進
午門許隨護衛一人貝勒以下不許隨進十年
題準漢大臣進
午門照九年所定滿洲大臣例許隨從一人康
熙元年題準親王以下公以上進
午門時隨從人數照順治九年例如至
御前止許隨護衛一人六年題準親王郡王進
午門時止許隨護衛二人貝勒以下公以上許隨
一人二十一年題準親王以下貝勒以上如
未滿十六歲者至
御前許隨護衛二人又定凡親王以下曁文武官
如奉
召入朝許由
東華門等三門出入其諸王貝勒年未滿十五歲
者曁内閣翰林院詹事府官許由
東華門等三門進二十二年題準
聖駕出入及
陞殿上朝官員隨從人役有喧譁擁擠者護軍校等
嚴拏交各該衙門治罪二十三年覆準
大内中路乃
鑾輿經由御道官民不得行走
午門内交與守門直班護軍參領護軍校
午門外交與兵部
闕左右門
天安
大清等門交與直班步軍尉步軍(今五旗護軍參領護軍)嚴
加察緝如有直行
御道者繫官交該部題參議處繫兵民送刑部治罪
如直班官員兵丁徇情不舉被科道官糾參該
直班官兵一并究處六十一年十二月奉
旨年老大臣皆
皇考舊人自午門外步行進内奏事甚為勞苦將諸王
曁六十五歲以上大臣列名具奏隨遵
旨開列具奏奉
旨凡許令乘馬之六十五歲以上大臣曁親王郡王皆
令乘馬由東華門入者至箭亭旁下馬由西華門入
者至内務府前下馬其有未至六十五歲而所管事
務殷繁朕常召問者亦令乘馬乾隆二年奏準凡
遇
皇帝臨朝聽政之期令護軍統領撥護軍於各
禁門及館閣門巷等處小心巡視環列護衛除朝
服官許進
午門其餘不得肆行出入又議準凡官員入朝
及在公署不許帶雨纓涼帽凡官員及直班護
軍等不許著大衫入
紫禁城又定凡遇
躬祀
壇
廟及
御殿之日各執事官軍人等均於五鼓入内祗候暗
中難辨嗣後各令其官員頭目統率而進告明
人數一并放入其平時奏事部院臣僚均於
昭德門
中左門
後左門出入又奏準内閣兵部理藩院官并準
於
景運門
隆宗門出入其
協和門
熙和門
昭德門
貞度門百官執事人等均準出入惟不準厮役行
走擅入者治其主并罪守門官校七年議準
凡遇
躬祀大典扈從大臣應於
午門前乘騎者撥親軍於
午門前備馬如僕從人等擅乘馬入
闕門雜沓馳驟者該管官即行嚴拏治罪並將其
主參處十五年奉
旨定例惟諸王於紫禁城内乘馬今大臣中朕尚有
加恩令乘馬者嗣後在内貝子以上亦準於紫禁
城内乘馬十八年奏準王公等進
午門隨從人仍請照順治九年定例親王隨從六
人世子郡王五人長子貝勒四人貝子三人公
二人
東華門
西華門
神武門除内廷行走及直班有政務王公外不得
任意行走凡進
後左門
景運門
隆宗門親王世子隨從三人郡王長子貝勒二人
貝子公一人二十二年具奏
皇帝御殿日三成階上散茶之侍衛執事人並隨王
公之護衛及有執事官員等或因人多擁擠至
立於階上正面請嗣後交護軍統領於階上及
東西兩角各委護軍參領侍立管轄凡有執事
官員等均於兩旁站立倘仍前在階上正面立
者護軍參領即行拏交監禮御史指名參奏奉
旨此奏是丹墀鹵簿後兩邊著令官員侍衛稽察階
上兩角令護軍參領管轄之處皆如所奏交各該
處奉行至階上散茶見有侍衛其尚茶人等交該
管大臣酌量足用不得多委再隨王公等執坐褥
者不必需用多人嗣後王公每人止令各隨護衛
一人内監皆不得升階將此交直班之護軍統領
務須嚴察違者即行參奏欽此
一各門軍器順治初年定凡
禁門及各汛
紫禁城四門護軍校護軍直宿之處並令陳設櫜
鞬弓矢長槍等項軍器其數目視直班官軍弓
每日令弓匠張弛矢每十日令箭匠端杆磨鏃
並礪槍年終見新其平時有應行修整者該直
班官軍呈報統領行文武偹院修整雍正元
年定各門櫜鞬每八年弓矢十年槍十五年更
換一次若未至更換之期至毁損不堪者統領
劾奏將官軍嚴處
一朝會燕饗執事順治初年定上三旗前鋒護
軍參領副參領侍衛均分兩翼鑲黃旗於左翼
正黃旗於右翼正白旗半為左翼半為右翼每
日黎明除直宿有差外均會集於
太和門列坐於左右門外隨侍衛一同授茶年節
上朝亦如之朝賀燕饗及常朝
御殿各按品級隨侍衛行禮侍班大燕日以上三旗
護軍參領六人監視護軍校護軍展王公百官
席羃其下五旗前鋒護軍參領侍衛除有差外
年節及常日於本旗本王公府第同長史護衛
等上衙門康熙年間定大燕日以上三旗護
軍參領六人舉
御饌案
一扈蹕
車駕在
禁城内出入直日前鋒護軍於經由之門輪流侍
立並稽察官軍清蹕
躬祀
壇
廟統領一人同散秩大臣侍衛班領於豹尾班後管束
駕詣
南郊八旗每旗委護軍參領四人護軍校護軍百人自
午門起至
齋宫分翼於
車駕經由之路兩旁清蹕又以八旗參領八人護軍
校護軍八十人於神樂署周圍清蹕
齋宫外設十四汛以八旗護軍參領六人每汛護
軍校護軍十有一人守衛
齋宫左門護軍統領一人上三旗司鑰長一人護
軍參領一人護軍校護軍二十人宿衛
齋宫右門上三旗協理事務參領一人護軍校護
軍二十人宿衛
成貞門西大門上三旗司鑰長一人護軍參領一
人護軍校護軍二十人宿衛外
壇西門外下五旗護軍參領二人護軍校護軍二十人
宿衛内
壇西門下五旗協理事務參領一人護軍參領一人護
軍校護軍二十人宿衛
圜丘外周圍清蹕護軍參領二人護軍校護軍二十
人
駕詣
北郊八旗每旗護軍參領四人護軍校護軍百人自
紫禁城至
齋宫分翼於
車駕經由之路兩旁清蹕又以上三旗護軍參領三
人護軍校護軍六十人於
壇外西門至内
壇北門清蹕
駕御齋宫後於關廂清蹕又以下五旗每旗護軍參
領一人護軍校護軍十人内以兩旗於樂部宿
處三旗於
壇外西門外各清蹕
齋宫設十有一汛以八旗護軍參領八人護軍校
護軍百有十人宿衛
齋宫正門統領一人上三旗司鑰長一人護軍校
護軍二十人宿衛内北門内西門各下五旗協
理事務參領一人護軍參領一人護軍校護軍
二十人宿衛
駕幸瀛臺
承光殿等處上三旗每旗以護軍參領四人護軍
校護軍百人於經由之路兩旁排立清蹕
駕幸圓明園南苑等處八旗每旗以護軍參領四人
護軍校護軍百人於經由之路按旗分翼排立
清蹕詣
雍和宫八旗每旗以護軍參領二人護軍校護軍
五十人清蹕若即由
雍和宫
幸圓明園每旗以護軍參領六人護軍校護軍五十
人清蹕
一
行在宿衛扈從康熙年間定凡遇
聖駕巡狩視道里之遠近日期之多寡每次合前鋒營
計之奏除統領三人營總三人率護軍參衛校
士祗承厥事其護軍參領護軍校護軍酌量委
除奏
聞
一
御營康熙初年定
駐蹕之地均按嚮導總統等先期指示地盤護軍統
領營總各一人率護軍參領護軍校護軍豫往
同武備院卿司幄及工部官設立行營中建
帳殿御幄繚以黃髤木城建旌門覆以黃幕其外
為網城正南東西各設一門正南建正白東建
鑲黃西建正黃護軍旗各二自東西門以後三
面設連帳網城門護軍統領率八旗官兵守衛
去網城百步外八旗各設警蹕帳房專委官兵
清蹕
御營之前扈從諸臣不得駐宿東四旗在左翼西
四旗在右翼均去
御營百步建鑲黃旗護軍纛於後正黃旗護軍纛
於右正白旗護軍纛於左各按翼駐宿路中設
頓營或一或二亦由嚮導指定地方護軍參領
率護軍設黃布幔城武備院建
帳殿每日輜重行時
御營輜重前行三旗營總護軍參領三人率三旗
護軍纛并行王以下輜重均隨纛行毋許攙越
争前落後康熙十年奉
旨停用木城均用黃布幔城雍正元年定
御營黃幔城廣十有五丈縱十有六丈由幔城旌
門至網城正門東門西門各十有八丈由幔城
後至網城十有五丈網城改圓形周設連帳仍
設三門各建上三旗護軍旗二設汛九守以上
三旗護軍於網城十有二丈之外又設連帳一
重形亦圓設四門南建正藍鑲藍護軍旗各一
東建鑲白西建鑲紅北建正紅護軍旗各二設
汛四守以下五旗護軍均統以營總去營六十
丈八旗各設警蹕帳房五架委官兵清蹕由警
蹕帳房十有二丈以外一應扈從官兵聽其住
宿頓營看城縱廣均六丈皆按嚮導總統等先
期指示地盤如式建立如遇恭奉
慈輿巡幸
皇太后御營黃幔城縱十有三丈廣七丈乾隆二十
年定黃幔城縱廣均十有五丈網城連帳百七
十五架設旌門三南門建正白金龍纛二東門
建鑲黃金龍纛二西門建正黃金龍纛二周圍
建鑲黃金龍三角旗共四十一每門以上三旗
護軍參領二人護軍校護軍二十人設汛九每
汛以上三旗護軍參領一人護軍校護軍十人
去網城連帳十有二丈為外城連帳二百五十
四架設旌門四南門一日建正藍金飛虎纛二
一日建鑲藍金飛虎纛二東門建鑲白金飛虎
纛二西門建鑲紅金飛虎纛二北門建正紅金
飛虎纛二周圍東南面建正白西南面建正紅
東北面建鑲黃西北面建正黃金飛虎方旗共
六十每門以下五旗護軍參領二人護軍校護
軍二十人設汛四每汛以下五旗護軍參領一
人護軍校護軍十人各守衛去外連帳六十丈
周圍設警蹕帳房四十架每帳房建護軍旗各
一東南面正藍西南面鑲藍東北面鑲白西北
面鑲紅共四十每旗護軍參領一人護軍校護
軍十有五人專司清蹕建立幔城網城連帳用
護軍參領三人護軍校護軍共八十人備用亦
如之頓營守衛護軍參領二人護軍校護軍四
十人頓營黃布幔城二分建立用護軍參領一
人護軍校護軍二十人蒙古護軍參領一人護
軍校護軍二十人(内地不用)
車駕出入並令清蹕管輜重護軍參領三人護軍四
十人行圍護軍參領八人護軍校護軍百二十
人禁踐踏田禾護軍參領八人護軍校護軍百
二十人(冬春不用)指立市墟護軍參領二人護軍校
護軍二十四人護輜重三旗纛三杆領纛護軍
參領三人持纛隨纛護軍校護軍百二十一人
隨護
御用輜重護軍參領一人護軍校護軍十人督率刈
草護軍參領一人護軍校護軍二十四人(内地不用)
回鑾後以營總一人率參領等以網城幔城繳工部
如有闕少限四十日交完營總以工部實收呈
隨蹕統領注冊
一圍獵康熙二十一年定每歲演習畋獵三次
春季定於三月秋季定於九月冬季定於十二
月每次令八旗護軍參領二人内以一人委署
營總仍管一參領每參領下以護軍校二人委
署參領以護軍二人委署護軍校二十二年
諭圍獵之制貴乎嚴整不可出入參差令左翼官在左
右翼官在右統轄而行統圍大臣須嚴加管轄欽此
又定前鋒護軍統領著黃色馬褂八旗護軍
參領副參領馬褂各隨本旗之色(鑲黃正黃旗用金黃色)
又定畋獵時鑲黃正白鑲白正藍四旗護軍
以次列於左正黃正紅鑲紅鑲藍四旗護軍以
次列於右分兩翼各建纛以為表兩哨前隊建
白纛兩協建黃纛中建鑲黃纛(纛制方竹竿鐵項黑髦由武備)
(院領取)每護軍三人令一人負旗其隨圍官軍或
八十人百六十人至三五百人隨時酌定雍
正八年奉
旨步行較獵甚為善事人人旣得學習而於行圍之道
亦得嫻熟爾等每年與其較獵一次不若多演數次
為佳嗣後於初冬行步圍時每一旗令行圍二三次
其行圍之時著各該旗大臣等親身率往於前一日
奏聞每圍令尚虞侍衛執事人鷹房人或二十人或
三十人亦著前往如此則侍衛執事人等旣得學習
而兵丁亦得嫻熟行圍之道矣又覆準每年秋季
護軍統領會同前鋒統領奏
聞率所屬二營官軍演習步圍兩三次乾隆十二
年奉
旨嗣後蒙古圍仍舊用此纛京城滿洲圍著用上三
旗纛施紅髦十五年
諭八旗滿洲古風原以嫻熟弓馬武備為要務是以
於驍騎内拔其尤者充補前鋒護軍俾之訓練以
底精銳蓋期我滿洲舊習弗致流失凡有行役罔
居人後之意也故定有每月六次步射春秋二季
騎射三年一次考驗之例雖成例遵行而軍兵優
愈求優以期精銳者皆賴該統領參領等盡心訓
練耳此數年來朕恐舊習淪棄屢降旨訓飭近閱
前鋒營軍兵尚可將就至護軍營軍兵該管統領
參領等平日漫不以訓練為要聊塞責應操而已
護軍等亦惟耽於安逸不用心操演及届考驗軍
政之期始相勉強學習似此怠忽從事習流罔底
軍兵焉能造於精銳耶護軍統領等負朕簡用之
恩為此降旨嚴飭嗣後務照舊制親往較閱視軍
兵若子弟指示訓教力挽惡習以期人材武備底
於精銳若仍似近日怠忽經朕察出該管統領參
領及軍兵等一并治罪欽此
一軍政順治十一年定護軍參領以下護軍校
以上由該統領分别保薦去留三等注考聽
欽命王公大臣考驗
一升除康熙年間定護軍統領員闕由兵部開
列奏請
簡用護軍參領員闕由該旗於驍騎參領前鋒侍衛
冠軍使一二三等侍衛護衛郎中員外郎子以
下佐領雲騎尉以上及護軍校等擬正陪具題
補授署護軍參領員闕於該旗侍衛護衛世爵
等官及護軍校内選補護軍校員闕由雲騎尉
雲騎尉品級官六品七品八品官及前鋒護軍
内補授雍正元年奉
旨委署護軍參領改為副參領定為五品又覆準設
護軍統領衙門隨印筆帖式每旗二人上三旗
每旗設門筆帖式十人於護軍内試以繙繹擬
定正陪送吏部補用仍食原餉即於此内遴選
四人在
景運門等處輪直三年期滿咨吏部以部院筆帖
式補用三年奏準護軍參領員闕該旗統領
會同本翼統領仍照例於應補人員内遴選六
七人引
見補授又議準署護軍參領已奉
旨改為副護軍參領其員闕仍於應選補之人内擬
定正陪引
見補授又議準護軍營每旗印房設隨印協理事
務護軍參領副護軍參領各一人隨印護軍校
二人由該統領於見任護軍參領副護軍參領
内各擬正陪引
見補授其隨印護軍校由該統領於護軍校内選委
知會兵部存案凡委出參校仍兼本職毋庸開
闕此參校内有行走好辦事勤妥者該統領保
舉庸劣怠忽者參處若統領因辦事錯誤處分
者隨印協理之參校一并議處又奏準八旗
游牧察哈爾每旗護軍參領各二人徹回
京師改補火器營鳥槍護軍參領定為火器營專
設官向於護軍營護軍參領内兼攝之例停止
其游牧察哈爾護軍校員闕令察哈爾總管於
應升人内選擬正陪送本旗統領驗看騎射引
見補授六年奉
旨八旗補授護軍校驍騎校之時本佐領下簡選十人
仍擬正陪各一人引見以八人備於外若正陪内無
可簡用之人即以擬備八人引見其因佐領下無人
於該旗簡選引見者止擬正陪各一人不必擬備
十二年奉
旨副護軍參領著定為四品乾隆元年奉
旨向例護軍校驍騎校皆升補副參領署參領今副
參領作為四品署參領裁汰升途甚少嗣後副參
領員闕將護軍校驍騎校等與應行補授人員一
并引見六年議準護軍參領員闕由該旗統領
會同本翼統領於本旗驍騎參領冠軍使雲麾
使一二等侍衛護衛前鋒侍衛副護軍參領宗
室一二等侍衛鎮國輔國將軍子男輕車都尉
等官内遴選六七人副護軍參領員闕以署參
領一人開列於前再於本旗副驍騎參領雲麾
使治儀正二三等侍衛護衛宗室二三等侍衛
奉國奉恩將軍及佐領騎都尉雲騎尉世爵官
内遴選二人並於護軍校内遴選一人均引
見補授又議準司鑰長署司鑰長員闕仍照舊例
於前鋒參領護軍參領鳥槍護軍參領内遴選
正陪引
見補授又議準護軍校員闕由該旗統領會同本
翼四旗統領於本佐領下親軍前鋒護軍領催
食四兩錢糧之執事人内有出兵隨圍勞績久
著者簡選雖出兵隨圍勞績久著而騎射平常
人不及者即不入選止將騎射好人去得者簡
選十人擬正陪二人引
見其餘八人擬備在外候
旨若本佐領下不得其人於該旗内簡選止擬正陪
不必擬備十七年議準停止擬備八人止以
正陪二人引
見補授又議準
紫禁城内外門汛關繫甚重向以護軍校等委署
參衛一同直班但身繫護軍校究無參衛職掌
且本營並無應升五品職銜雖參衛員闕例得
開列於末品秩似覺逾越請於每旗增設委署
護軍參領七人於護軍校内遴選人去得嫻騎
射能管束者擬正陪引
見簡署參衛給五品頂帶準戴孔雀翎仍食護軍校
月餉與參衛一同應差遇參衛員闕將署參衛
列名於前與應行補授人員一并引
見補授其署參衛員闕即於護軍内拔其尤者委署
給以金頂藍翎仍食原餉
一署印順治年間定護軍統領有出差者移咨
兵部奏署乾隆十二年奉
旨前鋒護軍統領遇有出差事故即以次旗統領兼
攝如同時奉差止剰四五人始準奏請簡署十
八年奉
旨嗣後護軍統領有出差行圍即剰四五人亦不必
奏請署印止剰二人再行請旨
一拔補護軍康熙年間定護軍闕該統領會同
本旗都統於本佐領下驍騎執事人步軍閒散
壯丁内均以正身選補戸下人不準雍正元
年奉
旨席伯等向不選護軍嗣後有人才好者並令入選
二年奉
旨凡年老護軍除應升護軍校驍騎校外其年已老邁
又不能在應升之列者若竟革退殊覺可憫著統領
會同都統等將伊等移於驍騎營行走其闕即令人
材少壯之驍騎轉補如此則護軍亦得整齊矣又
定教養兵亦準選拔護軍
一官員親隨兵養廉支借俸銀官軍優䘏均與
八旗驍騎營同
嚮導
嚮導總統無定員由兵部開列前鋒統領護軍
統領八旗副都統等職名奏請
欽簡數人以一人掌印每旗於前鋒護軍營遴選參
領侍衛共四人前鋒校護軍校前鋒護軍共六
人分理厥事遇
車駕時巡先期率所屬官軍前往相度周知山林川
涂之道路通橋梁夷險隘計其程塗入告起
鑾統領等照常引扈每日駐
蹕後以次日程塗及駐
蹕之所開列奏
聞得
旨交
行在兵部通行曉諭闔營安設營盤均由嚮導總
統等先期指示擇高燥之地飭所在有司修築
平整頓營看城亦如之
欽定大清會典則例卷一百七十八
