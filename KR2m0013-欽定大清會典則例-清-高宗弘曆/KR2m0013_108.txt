欽定大清會典則例卷一百四
兵部
武選清吏司
職制二
一直省武職開列康熙三年題準直省提督員
闕以八旗副都統見任緫兵官論俸開列緫兵
官員闕以八旗參領見任副將論俸開列如一
員闕内外輪推二員闕内外各推一人均將俸
深十人列名具題請
旨補授副將員闕將應升副將之人通行較俸推升
五十一年奉
旨提督員闕以副都統開列具題緫兵官按年分繕摺
進呈緫兵官員闕以參領開列具題副將按年分繕
摺進呈雍正四年覆準副將員闕停其在部推升
將俸深參將十人並應補副將之人文到部者
一并開列具題再將俸淺參將内有軍功保舉
者不論多寡别繕名單隨本進呈六年奉
旨副將員闕將本省見任參將一并開列具奏八年
議準福建臺灣水師營副將俸滿之日該督提
察覈題報遇有水師緫兵官員闕於開列本内
將俸滿之處聲明十年議準服滿候補副將
人文到部遇有員闕指名題請補授竢奉
旨後引
見乾隆三年奉
旨各省緫兵官副將員闕於具題補授之時或繫水
師或繫陸路均於開列本内聲明其别摺開列之
副將參將或見繫水師或見繫陸路亦於摺内聲
明六年奏準提督員闕將八旗漢軍副都統論
俸開列十人具題總兵官按年分繕摺隨本進
呈總兵官員闕或繫水師或繫陸路本内聲明
將八旗漢軍參領論俸開列十人副將分别水
師陸路按年分繕摺並將記名副將繕摺隨本
進呈副將員闕將記名參將繕摺隨本進呈如
副將參將内有俸滿議敘應升即用者均於摺
内聲明二十二年
諭各省提鎮皆有專閫之責履任三年已滿自應請
旨陛見朕得隨時察看以别賢否向来未經定有
成例或有閒越數年不行奏請入覲者殊非慎重
職守之意嗣後各提鎮著照藩臬之例三年已滿
奏請陛見如未允準次年仍具摺請旨其踰期不
行陳請者該部即察明具奏欽此
一銓選順治十一年題準職方司每兩月一選
武選司每三月一選康熙元年題準兩司選
期均改雙月由部會同科道掣籖又題準見
任推升武官由部會同科道代為掣籖選補各
官悉令親掣七年題準停止會同科道掣籖
十一年題準候選營衛各官均於單月初一
日投供初三日過堂照文到先後於雙月二十
五日掣籖如掣籖不到者以規避提參革職有
衰老病廢者於過堂時驗明勒令原品休致
又議準每月截闕以二十日為限二十日以内
員闕到部者入於本月推選二十一日以後到
部者歸於下月推選其由部議處以降革具題
開闕者每月十二日以内到部於十七日以内
具題入本月推選十三日以後到部歸下月推
選又議準督撫提鎮糾參貪酷各官或應革
職提問或應解任聽勘及奉
旨提解来京並别部提解質對此省之官有應發往
彼省質審訊問者皆開闕歸於月分將應用之
人銓選若本省所屬各官有質審訊問情節者
不行開闕又議準營衛守備以下微員遇有
老病請休及告假等項事故咨文到部之日即
行開闕於半月彙題又題準單月參將員闕
將小銜參將(署參將銜以下守備銜以上管參將事者)大銜游擊(都督)
(銜以下游擊銜以上管游擊事者)通共較俸升用游擊員闕將
小銜游擊(署游擊銜以下署守備銜以上管游擊事者)大銜小銜都
司(都督銜以下署守備銜以上管都司事者)大銜守備(都督銜以下署都司銜以)
(上管守備事者)通共較俸升用都司員闕先將藍翎侍
衛擬補一人一年止用五人(如並無都司止有守備即以守備一)
(闕先擬補藍翎侍衛合都司守備每年止用五人)其餘員闕繫正月七
月分將加都司銜之門衛千總奉
旨以營員用者升用繫三月五月九月十一月分以
營衛守備較俸升用守備員闕繫正月七月分
將門衛千總並加署都司銜守備銜署守備銜
之門衛千總以營員用者升用繫三月五月九
月十一月分將見任千把總捐升守備及門衛
千總應升營守備者共為一班捐升用二人之
後次用應升者一人(為升班一)見任千把總之功加
應用守備考驗一等者用一人(為功班一)營衛署守
備銜管守備者用五人(為小銜守備班五)分發各省題
補之千總用一人(為分發千總班一)廵捕營當差千總
用一人(為當差千總班一)又題準雙月參將游擊都
司員闕繫二月分以參將游擊之闕用一等二
等侍衛(參將游擊並有員闕先用參將)每年止用一人繫四月
六月八月分以游擊都司之闕用三等侍衛(游擊)
(都司並有員闕先用游擊)每年止用三人均按月行文領侍
衛内大臣鑾儀衞將行走已滿三年簡選二三
人出具考語送部引
見恭候
簡用守備員闕以開復降調捐還三項相間輪用一
人(為還班一)武進士用二人(為科班二)年滿保送千總注
册候推者用二人(為委班二)澎臺俸滿千總與難廕
守備以營用者相間輪用一人(為劄班一)無職任之
功加應用守備考驗一等者用一人(為功班一)效勞
期滿以營用者用一人(為勞班一)候補候選守備捐
即用者用一人(為捐班一)武進士充補提塘年滿者
用一人(為效力班一)分發各省題補之千總用一人
(為分發千總班一)巡捕營當差千總用一人(為當差千總班一)
廕生改武以營用者用一人(為廕生改武班一)又議
準銓選次序如小銜守備門衛千總均按食俸
之先後用開復降調捐還各官各按緣事開復
還職日期先後用注册千總澎臺千總均按引
見日期先後用如同日引
見將俸滿日期在前者用巡捕營當差千總按步軍
統領咨送名次先後用分發千總按分發先後
用如同日分發將俸滿在前者用又議準應
選之武舉武進士取本籍地方官印文申送督
撫給咨赴部候選其會試下第武舉本年内具
呈者照本籍起送會試文書並部給執照準入
册投供候選次年具呈不準營衛裁汰還職降
調並完糧給劄及完糧開復各官或由見任督
撫或由原籍督撫給咨赴部年滿千總及功加
各官由該省總督給咨赴部如無總督者由提
督申送赴部無提督者由總兵官申送赴部若
屬將軍巡撫標下者由將軍巡撫給咨赴部均
照各省定限赴部投供聽候選補又題準地
方失事督撫提鎮題參疎防各官以揭帖到部
停其升轉如無揭帖者以科鈔到部停其升轉
如輪推已經掣籖尚未具題有以地方失事題
參奉
旨到部者即行扣除督撫提鎮特疏糾參各官亦以
揭帖到部即停升轉如無揭帖者以科鈔到部
停其升轉其提問拘問者不候事結即停升轉
若督撫提鎮題參因公罣誤之案議覆未結及
科道糾參或被人訐告等事議覆未結遇有升
轉不停雍正元年議準候選營衛各官於掣
籖後考驗人材弓馬如庸劣不堪者奏請革退
其衛所各官内祖父有拖欠錢糧者扣除不用
竢錢糧完日再補三年議準各官選用升用
之後如督撫提鎮將前官題留原任或别題補
有人其選升之人未經引
見奉
旨者仍歸原班即用其選用已經引
見升用業已奉
旨尚未給劄及給劄尚未赴任者不入班次雙單月
遇闕即用若有情願赴該省候闕者仍令前往
遇有員闕該督撫提鎮即行題請補授其已經
給劄赴任無任可到者各留該省遇闕即行題
請補授若無應得之闕暫令署事竢有員闕即
行題請補授如該省出有應歸月選之闕由部
即行奏請補授又奏準功加應用游擊都司
者歸於雙月用應用守備者雙月單月皆立一
班雙月用無職任效力應用守備之功加單月
用外委及見任千把總應用守備之功加其應
用都司之功加準以都司守備兩項兼補八
年議準應升參將各官如繫大銜游擊(都督銜以下游)
(擊銜以上管游擊事者)升參將者令赴參將任若繫小銜
游擊(參將銜以下署守備銜以上管參將事者)應升銜者加銜一等
留原任一次其員闕以接次應升之大銜游擊
並升銜留任一次應行調任之小銜參將升用
如接次無應升之大銜游擊並應行調任之小
銜參將即將升銜之小銜參將亦令赴新任應
升游擊各官如繫都司及大銜守備(都督銜以下署都司)
(銜以上管守備事者)升游擊者令赴游擊任若繫小銜游
擊(署游擊銜以下署守備銜以上管游擊事者)應升銜者加銜一等
留原任一次其員闕以接次應升之都司及大
銜守備並升銜留任一次應行調任之小銜游
擊升用如接次無應升之都司及大銜守備並
應行調任之小銜游擊即將升銜之小銜游擊
亦令赴新任又議準卓異官引
見奉
旨準其注册者歸入二月四月六月十月分以應升
之官即用升任後將卓異注銷十年奉
旨武職引見扣除者照吏部例將應否一體掣籖之處
於月選前請旨又議準武職各官裁汰赴部候補
者按人文到部日期先後無論雙單月不入班
次遇闕即用十二年議準部推小銜參將小
銜游擊初次升銜者均加銜一等留原任一次
其員闕以接次應升之大銜游擊及都司並大
銜守備升用今武職各官旣迴避本省論俸推
升時如遇籍隸本省之小銜參將小銜游擊雖
繫初次推升例應留任一次者不必仍留原任
即加銜一等令赴新任乾隆元年奏準發回
原任千總各督撫提鎮或因題闕多用豫保人
員或因題闕無多遂礙難保題此項千總旣經
督撫提鎮保送乃因發回原任致令壅滯似未
平允應令各該督撫提鎮詳加考驗如人材壮
健技藝優嫻堪膺題補而實無闕可題者出具
考語造册送部將見在選隨營候推千總之二
委班内分一班選發回原任之千總照奉
旨發回先後挨次用竢此項千總用完仍用隨營候
推千總又奏準各省保送水師千總授為藍
翎侍衛原以備用水師各官但並無水師可用
之闕以致守候無期按定例每年單月陸路都
司守備員闕先用藍翎侍衛一人一年止用五
人請將備用水師之藍翎侍衛遇有部推内河
水師都司守備員闕行文領侍衛内大臣簡選
二三人出具考語送部引
見恭候
簡用二年奏準四等侍衛與藍翎侍衛品級相同
無庸别立班次歸入藍翎侍衛班内一例簡選
送部引
見恭候
簡用五年奏準候選武進士有情願分發各省隨
營學習者以五年為滿果弓馬嫻熟諳練營伍
準以守備題補如未滿五年已届銓選之期或
因弓馬稍次經督撫造冊送部銓選於原定二
科班内以一班選用在部投供簡選一等二等
武進士按其簡選年分等第名次先後以一班
選用分發各省武進士按其科分名次先後如
分發各省武進士無人所有一班統歸在部投
供武進士選用又奏準功加考驗一等應用
游擊都司者入於雙月推用應用守備者入於
雙月單月輪班用其候補游擊情願告降者亦
準以守備用均按引
見日期先後用如同日引
見見任千把按食俸之先後用無職任效用者按食
糧之先後用又奏準營衛各官奉
旨即用者無論雙單月不入班次即用其奉
旨補用各官内如守備守禦所千總衛千總有班可
歸者仍歸本班用若無班可歸者均入於雙月
分以奉
旨之日起積算用五人後用一人如有同日奉
旨者在部公同掣籖先用一人其餘再加算五人後
用一人至奉
旨以何省補用者遇該省有闕即先準補用六年
奏準雙單月升選參游都守等官彙為一疏具
題又奏準科道糾參或有不實被人訐告或
有挾嫌雖議覆未結均不停升轉若督撫提鎮
題參因公罣誤之案處分降級革職罰俸不等
雖議覆未結亦停升轉七年奏準雙月選用
營守備之武進士原有二班以一班選在部投
供簡選一二等武進士以一班選用分發各省
武進士如分發各省武進士無人所有二班統
歸在部投供武進士選用今分發武進士未經
選用者人數尚少不致壅滯惟簡選一二等之
武進士未經選用者人數甚多約計一年之内
僅用三四人未免壅滯按雙單月選營守備班
内均有功加一項久無在部投供應選之人遇
輪班選用之時每以無人過班嗣後在部投供
武進士除雙月原班仍照例選用外其雙單月
輪用功加之時若無應用之人即將在部投供
之武進士選用八年奏準武職各官有因父
母年老告請歸養者終養後赴部候補無論雙
單月不入班次即用又奏準候選營衛各官
初次赴選均取具原籍督撫布政使司印文赴
部投供方準銓選但投供後有因選期尚早回
籍者往往遲至二三年以及六七年復行赴部
投供若因其回籍旣久行詢原籍竢咨覆到日
始行銓選未免等候羈遲若不行詢其在籍有
無事故無憑察考應酌定候選營衛各官有投
供後回籍未過一年者免其行詢如已過一年
無論年分遠近令取具同鄉京官印結赴部一
面準其投供銓選一面將在籍有無事故行詢
原籍如咨覆到日並無事故者即存備案如有
事故别行具奏辦理又奏準每月十二日以
前應進開闕本倘遇二十日内有例不進本日
期即繕摺奏請開闕又奏準營守備一項先
因捐納無人將舊有捐班裁去改為效力班今
應於效力班之上仍設一捐班按投捐日期先
後用又覆準巡捕三營各官有照例參送議
處之案不至降級革職者不停升轉遇有員闕
準其照常簡選升拔所有原參處分帶於新任
十年奏準年滿隨營候推之千總向例入於
雙月兩委班内選用嗣因發回原任之年滿千
總無班可選奏準將二委班借用發回原任之
年滿千總如發回原任之年滿千總用完仍選
隨營候推千總今按隨營候推之千總甚多若
止以一班銓選候闕需時甚屬壅滯應於第二
委班下再增一委班用隨營候推千總竢發回
原任千總用完之日仍將第二委班歸還隨營
候推千總統計共以三班銓選可謂漸次疏通
又奏準年滿千總隨營候推者雖於兩委班
之下增設一班選用但伊等在外旣無題補之
闕而第二委班尚有發回原任之千總選用約
計候推千總一年不過選用三四人究屬闕少
人多按雙月選用守備班内有捐班見在捐納
無人又單月有升班繫以營用之門衛千總升
用今門衛千總應以營用者亦屬無幾嗣後輪
用捐班升班之時如本班有應用之人先盡本
班選用如無應用之人即將隨營候推千總選
用十一年奏準内河水師都司應歸部選者
四守備應歸部選者八如遇都司員闕仍用水
師藍翎侍衛其守備員闕以水師藍翎侍衛及
水師年滿千總輪流間用十三年奏準官員
開闕為銓選所關必分别畫一辦理方免高下
其手千把微員議處應降革者半月内彙題開
闕營衛守備以上各官議處有應革職降調者
按文到日期先後逐案題覆開闕如降級抵銷
降級留任停升住俸罰俸等案不開闕者於半
月内彙題副將有以老病告休者員闕不便久
懸逐案題覆開闕至老病告休之參游都守均
以揭到日開闕於半月内彙題十四年奏準
見任武職各官因姻親迴避赴部候補者人文
到部歸於雙月不入班次即用十五年奏準
隨營候推之年滿千總壅滯甚多雖經疏通約
計每年選用不過十餘人而未經選用者日漸
加增銓補竟無限期按雙月選用守備劄班繫
澎臺俸滿千總與難廕守備以營用者相間輪
補今難廕無人澎臺俸滿千總注册候推者人
亦甚少每值此班因無人輪用將闕歸於下班
用别項之人嗣後雙月輪用劄班之時如遇本
班有應用之人先盡本班選用如無應用之人
即將隨營候推千總選用又奏準開復守備
於還班内輪班間補每年僅用一二人見在投
供者須至二三年之久始能得補守候需時按
廕生改武者於各班之末用一人今改武廕生
甚少每值此班竟無人輪用嗣後開復守備仍
於還班照例間補外如輪用廕生改武之班本
班有應用之人先盡本班選用如無應用之人
即將開復守備選用又奏準雙月應用游擊
都司之三等侍衛一年共用三人加之有簡選
分發各省委用者遂至行走已滿三年之人漸
致稀少屢遇游擊員闕僅以一人請
旨補授是一人指補一闕旣與定例未符亦覺升遷
太速請定以四年為滿方準保送如遇應用月
分行文領侍衛内大臣鑾儀衛將行走已滿四
年者保送二三人引
見恭候
簡用如無合例之人即以無人保送咨覆由部别行
銓選若僅止一人經領侍衛内大臣鑾儀衛以
弓馬嫻熟保送者由部考驗果弓馬嫻熟即引
見補授如弓馬生疎駮回令其演習竢嫻熟後同其
次年滿侍衛一并引
見四等侍衛藍翎侍衛定例亦繫行走三年以單月
都司守備用每年共用五人請亦照三等侍衛
之例統以行走四年為滿十七年奏準外海
水師降補人員因並無部推之闕該員等到部
後均奏請引
見或發往該員本省或發往鄰省有外海水師之題
闕者交與該督等以該員應用之闕酌量題補
至内河水師降補人員向来未有辦過成例該
員等一經降調赴部其參將游擊尚有部推之
闕可以銓補至守備一項部推雖有八闕先經
奏準第一闕用水師藍翎侍衛第二闕用造册
送部選用之水師年滿千總再有闕均照此輪
用在案是降調赴部應補内河水師守備無班
可歸按内河水師守備題闕江南十有二廣東
三嗣後内河水師守備照外海水師之例遇有
降調守備者由部引
見請
旨發往有内河水師守備題闕之江南廣東二省交
與該督等與應補人員一同酌量題補再察内
河水師部推都司止有四闕亦經奏準補用水
師藍翎侍衛如有降補都司之人亦無班可歸
察内河水師都司題闕江南四浙江一嗣後遇
有降補都司赴部者並照守備一例辦理十
八年
諭武職兼銜乃沿明代舊制其中升銜升任條例紛
繁即以錄序軍功不可不留此勲階以為奬賞之
地然與見任職事何與焉徒使胥吏得以高下其
手且外省參游遇升銜調任畏遷移繁費至有營
求督撫保奏留任者是升銜本以鼔勵戎行而日
久轉為苦累亦何用此虚文為也嗣後武職中之
大銜小銜應刪除更定一歸簡易止就見在官職
分别年分論俸升轉著該部詳悉定議具奏欽此
遵
旨議準月選參將以下守備以上嗣後不論銜大銜
小參將員闕以游擊論俸推升游擊員闕以都
司論俸推升都司員闕以守備論俸推升守備
員闕將各項應用之人按次升選但察各省參
將一百六十三員游擊四百五十員都司三百
四十八員守備八百十有八員向例加署都司
銜以上之守備即升游擊是游擊都司雖分階
級在守備原可兩途推升今加銜旣奉
旨刪除守備止應升都司不得升游擊都司數少守
備數多升途未免遲滯應將游擊守備酌改都
司除獨營游擊分防要地未便更易當於同城
駐劄之游擊有二三員及三四員者酌改都司
一二員行令各省督撫提督酌定報部注冊再
各省副將之中軍多繫都司惟臺灣澎湖興化
閩安延平張家口之副將中軍見繫游擊陜甘
督標河東河標兩廣督標廣州將軍標及江南
太湖營之副將中軍見繫守備體制皆未畫一
除臺澎繫海外重地應仍留游擊以資彈壓無
庸議改其餘游擊守備均改都司合之各省通
改都司八十員以為守備升用之地其見任游
守仍照原官升轉離任後陸續更換又議準
武職旣論俸推升刪除加銜凡從前已因升銜
調任之各官自當先行升用應將調任俸深者
别造一冊計其初任接劄日期各按食俸先後
挨次升用再俸深各官内向有升銜留任調任
之别今若將調任各官扣除交代離任日期則
較之留任之人竟有食俸在先計俸在後者應
將論俸推升之各官由從前調任者除告假及
緣事日期仍照舊扣除外其調任交代日期槩
不扣除又奏準定例升選營守備單月九班
雙月十四班單月九班内升班功班分發班當
差班皆以武進士及年滿千總等項選用惟小
銜守備五班向以署守備之守備加銜調任今
旣刪除加銜則此五班無人選用單月止存四
班雙月仍存十四班未免多寡不均按雙月十
四班内劄班功班捐班見在無人乃以武進士
年滿千總借用應將此三班改歸單月如遇本
班無人仍照舊借用定為單月七班雙月十一
班分别選用又議準内河水師各官向與陸
路通行較俸遇應升時有水師員闕即行升用
若無水師員闕皆加銜留任按内河水師各官
旣必須以水師之闕升用嗣後應止於水師内
較俸升轉至外海水師及河營各官皆由在外
題補不由部推但從前亦與陸路通行較俸遇
應升時加銜留任嗣後此項員闕應聽各該督
提酌量題升均毋庸與陸路較俸升轉不必加
銜留任
一銓選論俸原定升選題補各官均照所報到
任日期論俸又定同日補授同日到任者遇
推升時若從前曾經出仕照原任俸次先後若
初任之人照原題疏内名次先後又定在外
各官食俸三年為滿餘一日作一日在京巡捕
營各官食俸二年為滿餘一日作日半内外較
俸升轉又定福建臺灣協澎湖協北路協各
副將游擊都司守備臺灣城守營南路營各參
將守備臺灣鎮標中左右三營游擊守備北路
淡水營南路下淡水營各都司均於内地各營
内簡選品級相當熟悉風土之員題請調補副
將三年俸滿參將游擊都司守備二年俸滿該
督提會覈題報於即升官員内先行升用之中
又先行升用内有水師各官照伊銜闕升用後
調回内地以水師各營員闕調補千總咨部調
補不算前俸三年滿日考驗保送把總咨部拔
補三年滿日以内地千總拔補又定湖廣永
州鎮標中左右三營鎮筸鎮標中左右前四營
綏寧營城步營衛昌營保靖營各游擊守備沅
州辰州施南永綏各協都司守備永順寶慶靖
州各協都司武岡營都司臨武宜章桂陽九谿
各營中軍守備均五年俸滿該督提會覈題報
升用又定陜西安西各營參將游擊都司守
備及保安營歸德營都司五年俸滿該督提會
覈題報升用又定四川松潘鎮標中左右三
營漳臘營疊溪營各游擊守備平番營都司南
坪營守備五年俸滿如果訓練精勤化綏有術
番民和輯邊地敉寧該督提會覈題報升用
又定廣東虎門協右營都司三年俸滿任内並
無盜案該督提會覈題報升用儋州營萬州營
游擊守備五年俸滿該督提會覈題報升用崖
州營參將守備二年俸滿該督提於内地屬員
内簡選題請調補前往更換果能整飭營伍地
方寧謐任内並無停升降級承緝等案調回内
地該督提會覈題報照伊銜闕升用後遇有水
師員闕題請調補又定廣西右江鎮標中左
右三營隆林營各游擊守備上林營龍憑營馗
纛營各都司新太協右營東蘭營各守備三年
俸滿並無事故該督提會覈題報義寧鎮安慶
遠各協副將游擊都司守備新太協副將都司
融懷營參將守備思恩營游擊守備三里營上
思營各都司五年俸滿並無事故該督提會覈
題報均照邊俸例在任候升此内副將俸滿由
部於開列總兵時將該員俸滿候升之處於本
内聲明候
旨簡用又定雲南昭通鎮雄廣南元江各營參將
游擊守備三年俸滿東川營參將守備五年俸
滿該督提會覈題報升用又定貴州古州清
江都勻丹江都江台拱銅仁長寨新設移駐之
副將參將游擊守備三年俸滿歸化營游擊守
備千總把總五年俸滿果能苗民相安該督提
會覈題報升用如俸滿推升之後該督提題請
仍留原任者準照升銜論俸升轉康熙三十
年議準巡捕營千總不照京俸計算與外省千
總一例六年俸滿雍正五年議準雲南普洱
鎮標中左右三營游擊守備三年俸滿題報升
用八年覆準軍功加至副將銜者升至副將
以前照京俸加至都司銜者升至游擊以後照
常俸又覆準軍功各官遇開列時不論俸次
照應得之官與應行開列之人一同開列乾
隆二年議準四川威茂協副將都司五年俸滿
如果訓練精勤化綏有術番民和輯邊地敉寧
該督提會覈題報升用六年奏準分發委署
試用各官如果諳練營務人地相宜該督撫提
鎮題請實授由部察覈題覆奉
旨準其實授後給劄以接劄之日起算俸與各官較
俸升轉又奏準裁汰告假丁憂人員補官後
準接算前俸所有原任即升加級紀薦準其隨
帶緣事應降應革遇有
恩赦免議及本案審虚開復或奉
旨以原參之案本屬冤抑復還原職者均準接算前
俸所有即升加級紀薦亦準隨帶如並非本案
開復及業經緣事降革奉
旨起用者不準接算前俸所有即升加級紀薦不準
隨帶八年議準湖廣苗疆游擊都司守備均
準五年俸滿其苗疆之副將參將亦應準其一
例五年俸滿該督提題報到日照例升用九
年議準古州鎮標清江上江二協丹江下江台
拱朗洞各營及古州道標都江廳標各副將參
將游擊守備千總把總都勻協左營游擊千總
把總銅仁協副將左營守備千總把總右營游
擊守備千總把總長壩荔波各營游擊守備千
總把總均繫新設苗疆要地定為三年俸滿歸
化營游擊守備千總把總都勻協副將左營守
備千總把總右營游擊守備千總把總銅仁協
左營游擊千總把總長寨營參將守備千總把
總凱里營都司千總把總定廣協右營分駐大
塘守備千總把總均繫苗疆定為五年俸滿
十年議準武職各官論俸推升無論邊俸腹俸
向以到任在先者於接劄之日計算接劄在先
者於到任之日計算臺灣路隔重洋較他省邊
闕尤為緊要調臺各官獨以接劄之日算俸例
不畫一嗣後調臺各官無論大小均以到臺之
日起算俸分别報滿又議準三年五年俸滿
各苗疆千把總如果年力徤壯材技優嫻人材
弓馬可觀熟練營伍苗民安化地方寧謐並無
參罰事故者仍以三年五年俸滿其尋常供職
者考内地之例千總六年俸滿報部把總考拔
千總不得隨同該營將備槩以三年五年一例
報滿十二年議準雲南猛緬地處極邊路近
緬莽應於永順鎮標撥守備千把外委分佈要
隘塘卡防範巡察三年俸滿如果稱職題報升
用十五年議準四川松潘鎮屬之漳臘營地
處極邊原設游擊不足以資彈壓應改設參將
仍準五年俸滿該督提會覈題報升用又議
準見今貴州苗疆地方寧謐非新闢時可比千
總俸滿留部以守備即用未免過優亦與别項
升途有礙嗣後此等千總俸滿時該督提保送
到部考驗人材弓馬引
見繫五年俸滿者請
旨發往本省交與該督與曾經出兵之年滿千總按
其行走勞績是否人地相宜酌量題補三年俸
滿者請
旨以第一人第二人發回本省酌量題補以第三人
發往雲南與雲南出兵之年滿千總亦按其行
走勞績是否人地相宜酌量題補十七年題
準四川松潘鎮屬南坪一營孤懸番地應將守
備改為都司仍準五年俸滿該督提會覈題報
升用十八年遵
旨議準臺澎俸滿水師人員題報俸滿後行文該督
將該員調回内地遇有水師應升題補之闕即
行題補又議準四川威茂協副將移駐維州
改為維州協副將其左營中軍都司移駐舊保
右營都司移駐雜谷閙仍準五年俸滿該督提
會覈題報升用又奏準廣西右江鎮標左營
游擊改為都司仍以三年俸滿題報升用鎮標
右營游擊從前五年俸滿題報升用今旣改為
都司自應仍為五年俸滿又奏準湖廣鎮筸
鎮標前營游擊改為都司仍以五年俸滿題報
升用又奏準四川松潘鎮標游擊改為都司
仍以五年俸滿題報升用又奏準貴州古州
鎮標右營游擊改為都司仍以三年俸滿題報
升用又奏準福建臺澎水師人員於題報俸
滿後該督將該員調回内地遇有題補之闕繫
其應升者即行題補十九年覆準向例軍功
加至副將銜者升至副將以前照京俸加至都
司銜者升至游擊以後照常俸今旣刪除加銜
嗣後論俸推升察明該員功加多寡分别計算
照京俸推升每推升一次按從前正署加銜之
數銷去功加二等所餘功加準其隨帶再遇推
升之時仍以京俸計算至功加銷完之後始照
常俸升轉二十年議準武職各官原以弓馬
為重所有邊俸報滿人員未便以其諳悉苗疆
遂可懈弛武備但任内果能苗民相安地方寧
謐若以考驗之日弓馬平常將苗疆數載勤勞
即行棄置又無以示奬勵嗣後苗疆俸滿人員
該督提考驗如果弓馬去得照例題報升用其
弓馬平常者應令該督提展限一年再行考驗
若能練習改觀仍準題報升用倘依然平常或
勒令休致或調補内地將俸滿之案注銷又
題準邊疆參將俸滿向例加銜調任今加銜已
經刪除嗣後參將俸滿照例注册遇有副將員
闕將該員邊俸報滿之處於開列本内聲明具
題
一銓選停升順治年間定地方失事督撫提鎮
題參疏防各官以揭帖到部即行停升如無揭
帖者以科鈔到部停升如推升已經掣籖尚未
具題有以地方失事題參奉
旨到部者亦除扣停升督撫題鎮特疏糾參各官亦
以揭帖到部即行停升如無揭帖者以科鈔到
部停升其提問拘問者不候事結即行停升若
督撫提鎮題參因公罣誤案件議覆未結及科
道糾參或被人訐告等事議覆未結遇有應升
不停乾隆六年奏準科道糾參或有不實被
人訐告或有挾嫌雖議覆未結均不停升若督
撫提鎮題參因公罣誤案件處分降革罰俸不
等雖議覆未結亦即停升九年覆準巡捕三
營各弁遇有失竊之案照例參送議處後均免
停升遇有員闕準其一例簡選升拔所有原參
處分帶於新任仍令加意協緝務獲若限滿不
獲扣限參送照離任官例議處完結
一拔補千把總康熙二十九年覆準營千總員
闕該將軍督撫提鎮於把總内簡選把總員闕
於在營食糧兵丁内簡選均將才技優長弓馬
嫻熟者拔補咨部請劄如未經受劄者止稱委
署千把總三十年議準巡捕營千總員闕以
把總拔補把總員闕以兵丁拔補如有應用千
把人員亦準拔補雍正五年議準本營兵不
準拔補本營千把總其將軍督撫提鎮標下如
中左右前後營準其互調拔補或各標協營同
城者亦準其互調拔補至於獨營地方千總有
左哨右哨之分把總有頭司二司之别準其隨
地酌量拔補如無鄰近營汛即於本營左哨右
哨及頭司二司内彼此互調拔補六年議準
兵丁熟練水務者但能步箭合式於藤牌大刀
内兼精一藝即準拔補水師把總拔補之後令
其演習騎射再拔補千總其騎射不能水務又
不熟練者隨時咨汰若騎射雖屬平常果深通
水務該督撫提鎮咨部記名專以水師營補用
七年議準直省將軍督撫提鎮拔補經制千
把總咨報到部與定例相符者按月一本彙題
請
旨給與劄付令其任事八年議準把總食俸已過
三年果騎射兼優人材出衆任内並無盜案疎
防參罰止有承追降職降俸之案未經開復者
該將軍督撫提鎮於拔補文内聲明由部察覈
彙題準其拔補千總仍將降職降俸之案帶於
新任十三年議準直省各鎮協營不待把總
員闕先將外委兵内每營選擇數名或於請餉
公事或隨將備調考之便呈送將軍督提考驗
將合式者記名竢有把總員闕先盡本營所送
之人考驗拔補應調拔者照例調拔如所送之
人不堪拔補該將軍督提即於記名人内擇其
等次最優營分附近者指名調考拔補仍令該
管官於歲終將記名之人造册彙報倘有行止
更改弓馬生疎者據實呈報該將軍督提將記
名注銷如記名之人將近用完再令各營呈送
考驗該將軍督提每年將考驗記名之外委及
兵姓名開造履歴事蹟清册報部乾隆六年
奏準千把總緣事斥革者即令離營原劄繳部
塗銷存案又奏準將軍督撫提鎮將部册無
名未食糧之人拔補把總者照徇情例降三級
調用若該管官詳報將軍督撫提鎮拔補者將
該管官降三級調用將軍督撫提鎮罰俸一年
又奏準直隸馬蘭泰寧二鎮千把總員闕該
督將應用千把之人擬定正陪咨部引
見補授
一千總俸滿順治初年定千總六年俸滿咨部
時將原領劄付令本人隨帶赴部親繳如不將
原劄親帶赴繳者不準注册引
見又定千總六年俸滿由督撫提鎮考驗優者保
送引
見平常者咨部注册不準保送康熙三十年議準
巡捕營千總與直省千總一例六年俸滿不算
京俸雍正六年議準河營千總六年俸滿如
有熟悉樁埽勤敏盡職者該督咨部留工效力
遇守備員闕與見任千總一例簡選題補七
年奉
旨咨部注册不行保送之年滿千總有情願来京引見
者自赴兵部報名考試平常者仍行注册技勇可用
者列名具奏請旨引見十二年議準千總俸滿如
有盜案參處及别項降職降俸等案未經開復
該將軍督撫提鎮詳加考驗平常者勒令休致
若人材弓馬可觀出具考語保送於文内將降
罰之案詳悉聲明由部引
見如别行補用將降罰之案帶於新任三年無過開
復十三年奉
旨凡年滿千總發回原任者因其人材中平又未知效
力何如是以發回令各督撫提鎮再行試看如效力
果好遇有守備員闕仍可於各標千總内比較酌量
題補不得因其回任即礙難保題乾隆三年奏準
千總俸滿除不堪保送者咨部開闕外凡保送
者詳加察覈出具切實考語如弓馬人材實在
可觀及有效力實績者方準保送其雖無勞績
而弓馬人材可觀又諳練營伍者亦準保送該
千總到部由部復加考試如人材弓馬不堪並
無勞績者即行駮回不準引
見其引
見者將本省鄰省有無在外題補之闕於名籖上注
明如奉
旨發回本省並發往别省題補者該督撫提鎮遵
旨題補如交巡捕營當差者歸於應得之班選用注
册候推者仍發回本省給與馬兵糧隨營差操
按引
見奉
旨日期先後歸入本班挨次推用除陸續題補推補
外若過三年後尚未題補推補者該督撫提鎮
再加甄别果弓馬純熟營務諳練並從前有效
力實績材尚可用者仍留標候題候推如弓馬
漸次生疎差操漸次懈惰又並無前勞可念者
即咨部注册令其回籍七年
諭近年以来外省保送年滿千總似覺過多一時不
能得用未免轉致壅滯著各省督撫提鎮於保送
時留心選擇如果材技優長及有軍功勞績者方
準咨部引見毋得濫行保送欽此又
諭武弁中守備一官乃將帥之臂指千把之表率非
平庸之人所能勝任各省有分發候補守備之年
滿千總該督撫自必先盡材技可觀者題請補用
若弓馬人材不及之人守候日久年力愈衰技勇
日退及得官之後於營伍操防何能收其實用非
振飭戎行之道著各省督撫提鎮將見今分發候
補守備之年滿千總秉公甄别除年力壯盛材技
可觀者仍留候補外其弓馬人材平常年力漸衰
者皆準其原品休致則強銳者旣得及時授官而
衰庸者亦免於守候嗣後三年舉行一次所留候
補之人著於支食千總俸銀外加給步兵糧以資
其食用至保送年滿千總務將人材壯徤可以造
就及實曾出力者舉出寧闕毋濫不得姑息庶不
致升途壅滯亦可收得人之效矣欽此十年奏
準各省俸滿千總該督撫提鎮保送者十居八
九咨部注册者無幾不過以該弁在營日久並
無過愆曲示優容以致保送過多不但隨營食
餉多占兵額且使候補候選之人一槩壅滯嗣
後俸滿千總除人材弓馬可觀著有勞績者仍
照例保送外其雖無勞績而人材弓馬可觀者
務須詳加考覈酌定人數每十人内保送不得
過二三人至於人材弓馬均屬平常即咨部注
册槩不得濫保如將實非出衆之人多送由部
於考驗時照例駮回至年滿千總内發回本省
題補並注册候推未經得用者如遇三年甄别
秉公考驗其有年力就衰弓馬生疎者即勒令
離營報部又議準發回本省以守備題補之
年滿千總定例以本省應題補之守備題補其
未經題補者例由該督撫提鎮出具考語造册
送部歸於雙單月分發班内銓選但每年分發
班内不過選用二三人除有在外應題守備之
省發回年滿千總尚有題補之期無庸置議外
惟山西河南江西三省向無在外應題之守備
該弁等在本省守候旣無可題補若令盡行造
册送部與各省年滿千總挨次推用則守候仍
屬需時請嗣後山西河南江西三省部推守備
如有五闕以第一二三四闕歸部銓選第五闕
行令該督撫將發回以守備題補之年滿千總
題請補授週而復始如繫本省之人照例題補
隔府别營仍於本内聲明若所出闕與候補之
人繁簡不甚相宜或定例應行迴避者準其於
别營通融調補此等人員如從前已經造册送
部銓選者仍準其題補其未經題補者亦準其
造册送部銓選未及題選之時如遇三年甄别
秉公考驗其有年力就衰弓馬生疎即令離營
十一年奏準各省水師千總俸滿送部引
見者發回本省以水師守備題補但外海水師守備
例應題補者尚多皆得陸續題補惟内河水師
守備各省額設無多如江南浙江廣東等省尚
有在外題補之水師守備候補之人不致補用
無期至湖廣並無内河水師守備應題補者候
補水師守備雖有候補之名終無題補之路江
西省亦無在外應題補之水師守備見有額設
水師千總將来俸滿保送發回候補亦屬無可
題補按陸路年滿千總發回本省題補者如題
闕無多及並無題闕之省準令該督撫提鎮出
具考語造册送部銓選請將並無題闕之省所
有發回題補之水師年滿千總照陸路之例令
該督撫提鎮詳加考驗出具考語造册送部注
册遇有内河水師部推守備員闕以水師藍翎
侍衛與水師年滿千總輪班選用十四年奏
準發回本省題補之千總有因該省本無在外
題補之闕及雖有無多者補用無期是以令各
該督撫提鎮出具考語造册送部歸班銓選掣
籖後行文調取引
見但隨營候推之千總銓選得官例不調取引
見至發回本省以守備題補者於題補時亦不送部
今遇部推復調取引
見例不畫一嗣後於部推之後照例具題竢奉
旨給發劄付令其赴任免其調取引
見十七年奉
旨嗣後引見之雲南貴州廣東廣西福建等五省年
滿千總留巡捕營當差者將伊等有無親老及别
情不能遠離之處爾部詢問如有不能遠離情節
仍發回本省照例補用十八年奉
旨各省六年俸滿千總經保送引見者分發本省鄰
省以守備題補其發回本省隨行候推之員逐年
積累人數甚多雖有三年再加甄别之例率皆視
為具文多有以守候壅滯為言者使但嚴其甄别
而不稍為疏通亦無以示鼔勵嗣後候推之人届
三年甄别之期該督撫提鎮各宜實力奉行不得
姑息濫予其有實在行走勤勞人材出衆者準其
再行保舉引見交部即用若原應題補而非實在
出色年力又未至衰老者即咨部降為候推至候
推之人内有應拔置題補者亦準其保送引見其
不在保送之例而人材尚屬可留者仍令隨營候
推衰庸怠惰者咨部休致應如何酌定班次錄用
之處該部定議具奏欽此遵
旨議準嗣後候補候推之年滿千總每届三年詳加
甄别其原應題補而非實在出色者即降為候
推原繫候推而實在衰庸懶惰者即咨部休致
如候補候推兩項内有行走勤勞材藝出衆者
於三年甄别時保舉送部引
見將原應題補者改為即用於單月選兩人後輪用
一人原繫候推者拔置題補令該督撫提鎮遇
有員闕酌量題補至原應題補降為候推者歸
入候推千總應用班内較其從前奉
旨日期如同日奉
旨較其俸滿日期先後選用
一營兵外委定額雍正五年議準各營之中凡
額兵二百名許外委把總一人額兵四百名許
外委千總一人均於馬步兵丁内考驗操防勤
慎及人材弓馬好者秉公選擇造册送部六
年議準外委千把總於額兵數内拔補給與八
品頂帶令其同經制千把總辦理汛務如遇經
制千把總員闕簡選拔補十二年議準各標
協營考拔外委之時照經制千把總之例與同
城互調拔補不得以本營兵丁拔補本營外委
至於獨營地方無鄰近營汛可以互調者即於
本營左哨右哨頭司二司内彼此互調拔補
十三年議準將軍督撫提鎮有將營外之人濫
給委牌者照徇庇例議處又議準直省援剿
營之外委有未照防守營之外委分撥哨司辦
理汛務者均照經制千把例分撥哨司令其管
轄汛兵操防巡緝如遇疎防失事以及兵丁生
事擾民約束不嚴等案該將軍督撫提鎮將該
弁隨經制千把總一例參處
欽定大清會典則例卷一百四
