欽定大清會典則例卷四十三
戸部
漕運三
一計屯貼運直隸通州天津各所屯地每軍分
給五十畝其通州所原存地畝未足者將天津
門地撥補山東德州衞屯地每軍均分四頃
七畝七分有竒輪流耕種每歲除納正項錢糧
外每畝公出銀二分一毫津貼運軍德州左衞
撥德州衞屯地五百七十一頃三十二畝有竒
給軍貼運其地仍歸德州衞承種每畝除正項
錢糧外津貼左衞運軍銀二分七釐濟寧衞每
船分給贍運田五頃四十畝任城衞每軍額徵
起科地七十六畝有竒輪流承種濟運東平所
每船給地五頃自為開墾以作贍運免其起科
平山衞每船分給贍運地二頃四十五畝不等
東昌衞每船分給贍運地五頃臨清衞每軍原
贍地五十畝或二三十畝不等皆分派濟運又
德州所屯地按軍分給錢糧不徵不解坐抵安
家月糧之用每船該地四頃五畝有竒濮鄆等
州縣每船給地三頃贍運江南江安糧道所
屬江寧等衞原編屯丁運戸兩項其屯地照畝
納糧額供兵餉運軍給以行月錢糧不給屯田
安慶衞每軍授田五百二十餘畝分為上下兩
運新安衞屯田額徵銀五千一百十有六兩二
錢四分有竒勻分給軍凡幫貼散戸不論軍民
管佃每年每畝津贍銀一錢宣州衞每船分田
千四百二十二畝有竒歲津運銀一百四十兩
有竒續又每畝加津貼銀三分建陽衞每軍舊
給額田四十畝今以實在田數分别等次均勻
盡分無分屯軍運戸按船授田輪流領運廬鳳
淮徐等衞屯田均繫分别等次品搭均勻給軍
贍運其民種軍田者按畝津貼蘇松糧道所屬
蘇松等衞所屯田分上中下三等各照領運船
分别給軍浙江各衞所屯田每船均給百有
二畝八分六釐有竒計屯起運凡有屯領運衞
所即以原額田津派本衞所應運之船其分剰
屯田分别等次津貼有衞無屯衞所按船分給
至有屯無運衞所田畝徵租解道照則貼派無
屯衞所之軍江西各衞所屯田照各衞原額
漕船及屯軍數目均勻分撥每船編撥屯田六
百二十九畝募佃耕種令佃戸完糧之外每畝
每年運軍收租銀八分其民墾成熟轉售賣者
除完正課外照民田則例按畝折徵解道津貼
本衞所運軍其有減存之船將該船應得屯田
地畝租息除完糧外所餘耔粒折價歸公湖
北湖南各衞所屯田按畝科糧給軍其運弁俸
薪等項並軍三小料及運軍安家糧銀均於屯
田内照數徵解支給乾隆二年奏準各省屯
田如有佃種不清者自應一并清理但民間相
沿日久必湏辦理妥協方無煩擾應令總漕各
該省督撫酌量辦理又題準湖南長沙等三
十七州縣統計閒丁一千八百九十五名每丁
徵銀二錢共徵丁銀三百七十九兩因各丁内
有無産窮丁無力完納議令照依人丁匠班之
例攤入各州縣地糧徵收三年
諭朕思惠養斯民之道以輕徭薄賦為先凡各省田
糧稍有偏重之處悉已陸續豁免以紓民力今安
徽所屬懷遠衞軍田十三頃每畝徵銀八分八釐
有奇較之民田未免稍重著照蒙城縣民田之例
每畝徵銀二分一釐有奇共免銀九十八兩八錢
七分又武平衞軍田五千二百九十一頃每畝加
徵銀七釐三毫有奇除見在請禁衞田之私典等
事案内每畝應留贍運銀一釐七毫外每畝著減
去加徵銀五釐五毫有奇共免銀二千九百六十
二兩六錢五分該部即遵諭行文該督撫自乾隆
三年為始永著為例欽此五年奏準屯田租與
民人耕種該運軍止許得當年租銀如加别年
租銀立劵私交者照私典軍田例與受皆行治
罪其田追入新運之軍租價入官又題準浙
江温州衞屯田三萬一千二百三十四畝内撥
派本衛二幫田萬六千二百九十三畝該衞各
軍均交親屬管收外其餘田萬四千九百四十
畝找派寧紹處三衞之軍從前原因相隔遥遠
未經執業未幾又值兵燹屯民墾熟為業以致
軍民爭訟今議定按照上田一畝收榖三石中
田二石下田一石六斗各半平分之數輸津給
軍其佃戶輸津完餉之處令該衞徵比該管府
道催徵分别解餉給軍衞備徵解不全照例參
處佃戶不能完納别召良佃耕種私自典賣者
治罪又題準各省屯田徹底清釐將實在數
目造具清册送部倘不實力奉行該督撫一并
題參八年題準湖北武昌等衞所屯田清出
原額有屯清屯無屯清費每年德安所額船三
十三號每船得幫銀百六十二兩襄陽衞三十
船每船給銀百七十兩武昌衞五十六船武左
衞五十五船每船得銀一百四十七兩三錢黃
州衞二十六船每船給銀一百二十五兩蘄州
衞三十二船每船給銀一百三十五兩各有奇
又題準湖北荆左衞成熟並新墾升科屯田
二千二百五十五頃八十五畝有奇荆右衞成
熟運操屯田二千二百二十五頃三十二畝有
奇沔陽衞屯田千九十六頃三十畝有奇又軍
操田八十四頃有奇荆州左右中前後五所屯
田六百十有二頃十有四畝操田千三百十有
五頃五十八畝各有奇應令運軍民佃照糧一
例分派凡軍田典賣在民及頂絶墾荒年久造
有房屋墳墓願當軍差者即將本人編入軍戶
當差軍置軍産田差均去者亦準其當差管業
其田不準回贖如民買軍田不願當差及軍買
軍産田去差存而原戸貧乏不能回贖者分别
津貼以贍漕運九年題準江西屯田清出原
額新增田地基山塘堰除豁除坍塌外見在成
熟者五千三百三十七頃七十八畝有竒内南
昌前左撫州鉛山饒州等衞所隨田地基山塘
堰並建德縣補軍屯田鉛山所運軍隠匿入官
屯田袁州屯田塘五百七十六頃六十畝不徵
餘租九江廣信鉛山等衞所成熟屯田二千四
百二十七頃七十五畝有奇應徵餘租軍丁利
於自取贍運外其南昌等衞所軍民管業屯田
二千三百三十三頃四十二畝有奇每畝派徵
餘租不等每年徵租銀九千五百九兩有竒吉
安所坐落龍泉縣丈出餘屯改升民田六十一
畝每年徵租榖折價銀四十兩九分有奇均由
縣徵收解道轉給各衞所運軍勻分濟運十
年題準山東衞所屯田除東昌濮州東平三衞
所並無什軍分種均繫見運之軍執業外其濟
寧臨清平山三衞所地畝什軍一例領地一軍
駕運九軍津貼臨清衞貼運山東前幫河南前
後兩幫每年每畝津銀三分濟寧衞貼運濟寧
前後兩幫按地定肥瘠照收成分數折給東昌
衞之平山前後兩幫每年每畝津銀八分其典
賣地畝逐漸贖回歸輪運之軍亦令同贖田租
輪收嗣後若再典賣與受一幷治罪追田給運
典賣地内葬有墳墓者酌給畝數永行津貼什
軍應贖地畝未贖之前應令一例津運各幫永
減船及閒運軍田内有糧地畝每年每畝津銀
八分以二分完糧六分津運每歲津銀令各衞
彙齊按原減原歇幫次勻給見運各軍久荒屯
田軍民費本開墾者給照執業議津每年每畝
津銀六分以二分完糧四分津運又題準浙
江屯田除康熙二十五年裁減駕軍田畝外按
各衞所出運千四百四十一船每船給田百有
二畝八分六釐有奇運軍有自能執業者即令
運軍完納收租有因坐落遥遠以及零星磽瘠
不能自執業者歸屯佃管辦即令屯佃完餉輸
津贍運其津銀數目照依地土隨時酌定令衞
所印官徵解給軍又題準德州正左二衞贍
運屯田坐落直隸山東二省從前原繫軍民承
種貼租各軍自討襄運或有或無有名無實今
清出地二千四百二十九頃有奇每年每畝以
一分起租共銀二千四百二十九兩有奇分給
運軍五十六名每名年給銀十兩什軍五百四
名每名年給銀三兩七錢有奇如隸本衞者由
衞徵租如隸直隸者每年造册咨直督轉飭州
縣代徵關解衞備一例分給各丁承領任城幫
四十七船並無額産仍照向例每船每年給贍
軍銀十兩於地丁内動給彙入漕項奏銷十
二年題準各省贍運屯田典賣與民照例備價
回贖由衞所移明州縣飭令民人收價退田倘
地方官不即飭退即將該州縣照承辦遲延例
參處如該軍不即備價妄控退田以及一時草
率不行詳察旋即更正者將該衞所官弁罰俸
一年若實繫民田故作軍田捏報詐冒者將該
衞所官弁降一級調用倘各衙門書識人等有
隠占屯田情弊該管官弁皆照失察衙役犯贓
例議處該役照侵盜官糧例治罪十三年題
準湖北荆右沔陽三衞有貧乏赤丁按照原派
輸幫銀數減免幫貼其枝彝長遠四所既隸荆
州衞其舊存成熟田地千二百頃十畝有竒改
照民田起科雖非運産究屬同衞運軍亦令津
貼以重漕運
一優䘏運軍康熙二十年議準漕船凍阻將通
濟庫銀借給仍令總漕將應給漕贈銀照數扣
解補還原項三十五年題準江淮興武二衞
漕船凍阻不能回南動支通濟庫銀每船給銀
二十兩速催回次仍令總漕於漕贈銀内扣解
還款四十六年議準各省領運運軍限内過
淮抵通照數全完者令總漕賞給花紅以示鼓
勵如抵通交糧於額糧之外有領運三年陸續
多交米至百石者倉場咨部注册領運六年多
交米至二百石者給以九品頂帶榮身如有運
軍運米至二十年雖無多交之米並無挂欠及
過犯事故者倉場侍郎咨部亦給以九品頂帶
榮身六十年議準漕船回空凍阻暫動東省
藩庫銀每船借給八兩於六十一年各該糧道
應給運軍月糧内坐扣移解東省還項又議
準到淮各幫漕船因雇募民船諸費浩繁借給
河庫帑銀作民船口糧水脚之用江安漕船每
船借銀五十兩蘇松漕白船每船借銀四十兩
江西漕船每船借銀三十兩浙江漕白船每船
借銀五十兩均於次年運軍應領行月銀米内
扣還雍正元年議準各省完糧各軍並守凍
完糧軍船每船正軍一名賞給銀二兩又山東
張秋臨清一帶地方浙江江西江南等省幫船
運軍頭舵工等守凍不能回次量支藩庫銀四
千兩每船給銀六兩六年奏準回空漕船過
淮安關頭工舵工水手人等零星稍帶梨棗六
十石以下者免其報稅其餘貨物仍照例籤量
按貨納稅經滸墅關稍帶梨棗及應上稅之物
仍令輸稅七年
諭運軍駕運辛苦若就糧艘之便順帶貨物至京貿易
以獲利益亦情理可行之事著於舊例六十石之外
加增四十石永著為例欽此八年題準各船頭工
舵工二人每人準帶土宜三石水手無論人數
每船帶土宜二十石合算每船準帶土宜共百
二十六石九年議準河東二省截留存剰漕
米三十萬石議令原船運通挽輸上下倍為勞
苦按道里之遠近時日之多寡酌議在德州往
返者每船給銀二十八兩三錢八分在臨清往
返者每船給銀三十九兩三錢五分有奇共四
百十有九船應給銀萬四千九百四十二兩一
錢有奇再在德州往返各船先經兩次借給每
船共銀三十八兩今每船多給銀九兩六錢二
分有奇共多給銀千三百五十六兩一錢六分
免其扣追十三年
諭湖南明歲應運漕糧已經截留為黔省振濟之用定
例漕船停運之年給運軍一半月糧以為養贍朕思
各船水手均由運軍雇募多繫别省貧民今湖南漕
運既停各水手等在異鄉乏業未免歸費無資著湖
南廵撫於本年回空漕船抵次之日就近驗明各水
手内有别處民人即量給盤費資助令回原籍勿令
逗遛滋事欽此乾隆三年奏準回空漕船舵水人
等零星稍帶梨棗六十石免其輸稅四年題
準各省重運糧船例帶土宜百二十六石向因
各項貨物粗細不同按石計算漫無一定嗣後
分别貨物粗細酌量捆束大小定數作石於過
淮處立榜曉諭如有違例裝載以及書役人等
稽延勒索嚴加究處七年奏準安徽蘇松浙
江三省截留漕船於定例停給一半月糧項内
再照浙例減半賞給又
諭今年漕船北上時值河水淺涸各船盤駮加縴繁
費實多借支庫項以作歸塗使用江西南昌等幫
借銀四千四百兩江南興武等幫借銀千七百四
兩揚州等幫借銀千七百九十二兩均著加恩賞
給免其扣還欽此十年奏準首進幫船每年五
六月間回空之時尚無梨棗可帶以致不能均
沾利澤嗣後回空糧船行至山東如無梨棗可
帶準其將核桃瓜子柿餅等物攜帶六十石以
抵梨棗之數倘逾六十石者按則徵收稅銀
十一年
諭停運漕船例給一半月糧以資苫蓋上年兩江被
水朕降旨蠲緩並截留漕糧以備振䘏之用其減
歇軍船自應照例支給但念該地方被災之後軍
力未免艱難一半月糧慮不敷用著加恩於常例
五分之外增給二分俾窮軍不致拮据欽此十
三年
諭本年四月初間湖南江西運船於桃源宿遷地方
遭風沉溺重船五十隻所有虧折米數例應運軍
買補其船亦應賠造但念窮軍力量艱難若令一
時賠補難免拮据著加恩軫䘏其船已滿年限者
照例給價成造未滿年限者於道庫内借給令其
及早成造限以三年陸續還款以紓軍力至此次
失風實非人力疎忽所致運官及汛地各官均著
免其處分欽此
一徵收禁例順治九年題準運軍行糧應給本
色有違例折銀者縣官與運弁皆嚴提究擬
十二年題準兵道知府職不司漕有借驗糧名
色苛索者官即指參胥役究治十三年奏準
漕糧開徵之時如有州縣蠹役包攬代完及飛
派無辜者即行指參十五年議準州縣拖欠
漕項錢糧該管監兌糧道等官嚴檄行催不得
差役致滋勒索違者指參又題準運軍子弟
及積年舊役有謀充有漕各衙門書承者令總
漕及督撫嚴察從重治罪如本官失於覺察及
徇庇容隠者分别參處十六年題準州縣徵
收漕米浮派雜費及僕役經承需索小民常例
者嚴行禁止犯者題參究治康熙元年題準
徵收糧米責成印官稽察不許顆粒囤貯私家
如紳衿大戸仍囤私家不行交倉者管糧官詳
報總漕題參四年題準各州縣徵收漕米如
有淋尖踼斛剗削斛底改換斛面及别取樣米
並斛面餘米者總漕各督撫嚴察題參三十
年題準州縣官侵隠漕項銀捏稱民欠冒請蠲
除者題參治罪其失察之該管上司交部議處
又題準州縣經承盜賣漕糧依律治罪失察
之本管官照例議處三十三年題準漕糧耗
米例應徵收本色給軍如有私自改徵折色者
各該督撫題參照私折漕糧例議處五十一
年題準州縣兌糧責令監兌官坐守糧道親到
水次稽察倘有折收情弊發覺將該管州縣及
領運官皆革職監兑官降二級調用糧道降二
級留任所折之米照數追賠
一重運禁例順治五年題準運官奉單領運赴
次違限者革職戴罪交糧覈其完欠奏奪僉運
退避者嚴挐究擬十年題準領運弁軍中塗
侵盜漕糧按律治罪所欠漕米照數嚴催追賠
十二年題準衞軍水次承運有衞官随幫官
常例書識管家抽豐名色州縣官知府同知通
判及糧道漕院各衙門吏胥班役勒索陋規並
過淮攤派使費沿塗需索土儀及抵通過壩交
倉船規常例倉場坐糧廳書吏苛索使費飭令
各該衙門盡行禁革在外責成總漕總河各該
督撫在内責成倉場侍郎廵倉科道協同釐剔
倘有前項弊端立即題參究處以肅漕政又
題準監兌漕糧事竣之日監兌官將有無需索
等弊具結投送督撫存驗事發以溺職坐罪
十三年題準水次將米折銀罪在經徵有司並
監兌官如過淮盤驗短少將監兌官照例參處
其嚴禁盜賣令沿河各官具結呈報如糧船到
通挂欠審繫某地方盜賣者即將該地方官參
處賠補十五年題準運弁領運漕船各有定
數如中塗歸并帶運冒支行月水脚等銀按照
闕船數目嚴追從重究處康熙二年奏準運
船交兌之初專責糧道曉諭商牙禁約運軍不
許夾帶私貨漕糧兌畢未開之先專責監兌官
逐船搜檢糧道随取監兌官察明並無夾帶甘
結送總漕總河倉場侍郎三處稽考如有犯者
拏解糧道呈報總漕題參照律治罪又題準
沿塗城市鎮店貨物輻輳之所專責押運通判
極力催行不許停泊通幫前後不時稽察如稽
察不嚴即將通判題參照例議處又題準運
軍包攬客貨私載船内運官随幫官嚴加稽察
許於司漕衙門據實出首免罪如隠匿不報一
經察出運官随幫官加倍究擬運軍依律治罪
又議準糧船經由地方自水次至淮安總漕
同淮揚道盤詰一次至濟寧總河同濟寧道盤
詰一次三年題準官軍赴兌漕糧爭索斛面
酒席耻辱糧官者運官以故縱議處運軍竢船
糧抵通之日嚴行究治五年題準運弁侵蝕
各軍月糧銀米竢抵通交盤之日倉場嚴審究
擬又題準運軍多收斛面入已並運官知而
不舉皆從重擬罪勒索之米照追入官又題
準領運官弁勒索運軍飯米擅扣行月公費等
銀及縱容親僕需索常例者竢抵通交糧完日
令倉場侍郎嚴提審追按律究擬又題準舊
例弁軍爭告在未兌糧之先責令糧道嚴察不
許領運如在領運之後竢完糧回南日聽該衙
門審理嗣後有擅準運蠹呈辭拘繫新運幫官
稽誤新漕者照誤漕例議處運蠹嚴審究擬
六年題準運弁自誤限期捏辭卸罪誣告官吏
糧里者依律擬杖八年題準運弁領運全單
不填注支領糧銀月日照疎忽例議處十一
年題準運弁私載客貨與已貨及裝載私鹽者
皆革職運軍私攬客貨私載已貨及裝載私鹽
運官失於覺察者降一級調用該管糧道不嚴
禁者罰俸一年二十一年題準收兌漕糧多
攙糠粞砂土者該管官革職監兌官降一級調
用其抵通交兌漕糧米多糠粞及有砂土者押
運官革職糧道降一級調用二十五年題準
紅駮船分運漕米如有用石灰泡水及藥水灌
漲糧米者領運弁軍呈報倉場侍郎究審將運
船人夫發寧古塔等處兵丁為奴其短少之米
勒限著落正身船戶家産賠完如駮運米好弁
軍勒索不收亦交與刑部從重治罪二十六
年題準沿塗催漕將弁縱兵索詐漕船以致運
軍畏避船米撞沉者革職嚴拏究擬二十七
年題準運弁需索運軍未遂不顧風浪逼船渡
江以致漂沒漕糧淹斃人口照例治罪追埋葬
銀給死者之家漂沒漕米仍著落該弁賠補
二十八年題準運官縱軍捉船駮淺漫無約束
者題參照溺職例革職二十九年題準運官
縱令運軍搭臺演戲停泊不行貽誤漕運者照
例革職三十年題準運官不親運者將承委
衞備及押運通判等官交部議處又題準押
運官沿塗耗費漕糧妄稱同押官折收者勒追
全完仍照誣告律治罪四十一年題準運軍
沿塗盜賣漕糧押運官弁失覺察者各降一級
調用四十三年題準漕船重運入境責令沿
河該管道府州往来廵察嚴緝盜賣如失察盜
賣一起者州縣官罰俸六月道府罰俸三月四
五起以上者州縣官降一級調用道府降一級
留任若道府州縣能察實拏獲將賣糧買糧之
人各枷一月示衆滿日責三十板糧米追交本
船米價入官充餉運弁竢回南聽總漕捆打四
十四十八年題準各省漕船除帶運鋪墊倉
厫楞木松板及每船土産貨物外如有民船雜
於糧船幫内及將駮船竟造大船夾帶私貨並
船上堆置木植船尾拴縛木筏過關又違例多
載私貨者總漕總河及糧道嚴察將該運弁題
參治罪五十一年奏準每幫十船令各軍連
環保結互相稽察如有折收盜賣等弊事發之
日本軍照例治罪其餘九軍一同責懲五十
七年題準浙江幫船令分夾江南幫内湖廣幫
船分夾江西幫内使彼此勢孤力薄免致爭鬭
五十八年奏準江西湖廣糧船該督撫責令
糧道押運等官並地方文武官於上流漢口吳
城集貨馬頭嚴加察禁不許商民貨物私上糧
船亦不許運軍包攬私貨取具糧道押運等官
弁並地方官甘結報明總漕如違例私帶過淮
盤糧時察出貨物照例入官軍商皆從重治罪
糧道及押運等官皆嚴加議處雍正元年覆
準運弁管押重運擅自離幫及本軍在南挽託
别軍包運並随幫與副軍不親在幫押空以致
遺棄漕船有誤新運者將弁軍從重治罪糧道
指名題參又題準失風船到壩舊例驗其米
色不堪起卸者準其賣銀買補嗣後如有不肖
運軍乘機夾帶好米私行盜賣者令倉場坐糧
廳不時廵察究治若在南串通州縣倉役將米
折銀或將原米盜賣掩飾過淮故買爛米充數
者令總漕密加訪察將弁軍胥役從重究處該
管官題參又題準漕糧不許顆粒上岸如遇
過淺加夫止許照常給錢不得任意索米違者
以盜賣盜買從重治罪地方官照失察偷盜例
題參二年
諭朕惟漕運關繫甚大經費本無不敷運軍恣行不法
皆由官弁駮削所致如開兌之時糧道發給錢糧任
意扣尅運軍所得十止八九而僉軍之都司監兌之
通判又多誅求及至開行沿塗武弁借催䟎為名百
計需索又過淮盤察私貨徒滋擾累究屬無益運軍
浮費既多力不能支因而盜賣漕糧偷竊為非無所
不至矣嗣後各省糧道給發錢糧不許扣尅分釐沿
塗武弁不許借端需索運軍除包攬抗違外所帶些
湏貨物亦無容苛刻盤察爾部行文各督撫不時稽
察如有仍前需索等弊立即指參從重治罪欽此
三年題準運軍南北往返必湏食鹽每船準於
受兌上船處帶鹽四十斤交卸回空處帶鹽四
十斤此外多帶者同私鹽治罪又題準糧船
攜帶火礮鳥槍一經察出本犯照私藏鳥槍例
處治糧道衞守備運弁照失察例參處四年
題準領運弁軍不諳漕務封閉倉門以致倉米
霉變弁軍按律究擬虧折漕米勒限著落運軍
賠補不完從重治罪又題準運弁兌漕勒索
各屬經承者斥革究擬所得銀物追取入官
五年題準漕米到淮盤驗潮濕霉變將經徵州
縣官照例革職監兌官照溺職例議處糧道不
先揭參照徇庇例議處運弁溷行收兌照例革
職留任竢船糧抵通令倉場侍郎按數稽察如
有虧折勒限賠補限内不完題參革任追賠
六年奏準運軍用水攙和漕糧運弁徇隠不報
者革職枷示河岸竢漕竣日釋放運軍用大枷
枷示漕竣日僉妻發黑龍江給兵丁為奴押運
官弁漫無覺察照例革職八年題準漕船到
淮向有給管糧經承津貼飯食陋規嗣後定例
大幫給銀六兩小幫四兩呈繳給發不許私相
授受違者提究重處又題準漕船到淮飭各
幫字識繕造米數軍舵姓名等册不許總漕册
房攬造科派使費犯者嚴加究治又題準江
浙糧艘由鎮江出口方豎篷桅舊例委催漕官
就便察看不免需索嗣後竢過淮時總漕親加
點驗至各省糧船總滙於揚州之三汊河例委
幹員彈壓分幫如委官及跟随人役需索盤費
一例參究又題準漕船渡黃汛弁不顧風色
水勢妄行催趲借端需索者照失於防範例議
處致有疎虞加倍治罪又題準漕船渡黃河
後提溜打牐向有弁兵串同人夫勒索運軍倍
出工價陋規應於重運北上時責令委駐營將
約束禁止倘有縱容徇庇一并會參議處又
題準漕船應領修艌銀例應照數給發運軍有
需索使費陋規致運軍以朽腐船撞觸民船借
端索詐者即將該幫弁軍究處又題準運軍
攬載客貨船重難行強奪民船駮載糧米者照
水手搶奪例治罪其攬貨私得税銀並商民通
同聽攬者皆照違制例治罪又題準正副二
軍赴次交兑如有革軍衿監攛身入幫即拏交
地方官究治若運軍不察拏一并究治十年
覆準淮安府乃各省糧艘總滙之區一應陋規
久經裁革恐日久生弊照通州石土二壩建碑
之例於盤糧廳後立碑一座將裁革陋規刻石
永遠遵行十一年奏準各省漕船不許裝運
無引私茶如違禁攜帶於過關時察出即照私
鹽例治罪乾隆元年奏準糧船夾帶私鹽多
由土豪豫買私鹽窩囤河干勾通售買嗣後天
津地方令廵漕御史會運使實力緝拏其沿河
地方令各督撫提鎮嚴飭沿河文武官弁凡糧
船經過時差兵役實力稽察如有水手人等私
帶貨賣以及土豪豫買窩囤情弊一面嚴拏按
律究治一面催船前進勿得留難誤漕倘徇縱
失察一經發覺將督運押運官弁以及前塗失
察之地方官弁並失察豪強之地方州縣皆照
例參處其鹽除留食鹽外餘皆入官三年奏
準運軍盜賣漕糧頭舵工不舉照不應重律治
罪受財者計贓從重論又奏準重運入境道
府州縣往来廵察如失察盜賣者照例議處其
武職催漕向未有失察處分未免漫不經心嗣
後沿河營弁失察盜賣漕糧耑汛千把照州縣
例議處兼轄游守照道府例議處如耑汛千把
及文職州縣一年内能拏獲二次者紀錄一次
兼轄游守及文職道府一年内於所管内拏獲
至四次者紀錄一次再有多獲照此遞加至汛
兵疎縱失察者革役照不應重律杖八十知情
賄縱者計贓以枉法從重論若能拏獲報官審
實將米仍歸本船其應入官之米價追賞兵丁
又奏準小船受雇裝載盜賣漕糧拏獲之日
不得諉以不知照賣糧買糧枷責例減二等發
落又奏準盜賣漕糧定例賣買之人枷一月
責三十板糧交本船價追入官至運軍食米向
無禁賣之條有將漕糧舂熟假稱食米盜賣者
嗣後運軍多餘食米於抵通交米之後方準變
賣如重運漕船沿塗賣米不論糙熟皆照漕糧
治罪又奏準運軍不拘回空重運如有無故
潛逃棄船中塗不顧者照守禦官軍在逃律治
罪外仍於面上刺逃丁二字示儆四年奏準
如有重運盜賣漕米回空之船代為承認者該
管官嚴加稽察察出將賣買軍民一并照例治
罪又奏準失察盜賣漕米合算米數不在五
十石者仍照失察次數處分其失察一二次米
數至五十石以上者將該地方官降一級留任
道府等官罰俸一年失察一起至三起合算米
數至百石以上者地方官降一級調用道府等
官降一級留任又奏準各省受兑開兑之時
令總漕密加察訪如押運官弁以及糧道等衙
門吏役有科斂陋規幫規之弊即嚴參究處並
飭該管官不時嚴察有陽奉陰違者將與受之
官軍等照例詳揭倘該管官徇隠不揭報一幷
題參五年題準江廣等幫漕船多帶土産竹
木沿塗貨賣其竹木於天&KR0963;上裝載毋得過高
二尺如有違例多裝令押運官弁勒令起卸嚴
加責懲竹木入官如官弁通同徇隠照例參處
六年奏準糧道催米催船督押催船凡差役
滋擾之弊定例皆經禁革惟豫省提幫出運時
先發一牌繼差一役齎票前至衞所提催不無
假威滋擾嗣後嚴行禁革並飭各省一例遵行
如有陽奉陰違指名參處八年題準漕船如
有失風事故以致米色黴黯不純驗明米色稍
減尚屬堅實可以久貯者交倉受收其所減成
色米責丁賠補於次年搭運抵通交納
一回空禁例順治十六年題準押空官串通運
軍盜賣漕船提究追賠買主從重懲處康熙
五十一年題準糧船回空至德州桑園地方總
漕選委能員協同德州衞弁搜索私鹽並飭地
方文武官弁嚴拏窩囤如有夾帶私鹽事發將
專委漕員德州衞弁押運官弁並該地方官題
參嚴加議處雍正元年奏準回空船過天津
關長蘆巡鹽御史會同天津鎮總兵官親往驗
放至山東河南交界地方總漕巡撫鎮將差委
知府游擊等官搜檢如有夾帶私鹽盡抛入河
失察各官照例議處二年題準回空糧船夾
帶私鹽不服盤察持械拒捕者分别十人上下
及傷人不傷人各按首從依律治罪其雖無私
鹽但闖關闖牐者亦分别首從依律治罪若未
闖關牐但夾帶私鹽者照販私律加一等治罪
又題準糧船夾帶私鹽將販私地方之專管
官降三級調用兼轄官降一級罰俸一年押空
之運官照徇庇例議處随幫革退其恃衆闖關
闖牐及犯私拒捕傷人者押運等官革職随幫
照例責革三年題準糧船回空凡經由産鹽
處所地方文武官弁晝夜催行前進不許逗遛
並嚴拏囤戶串通運軍販賣私鹽該管鹽務運
司等官巡察各場竈不許夾帶餘鹽出場如有
徇隠疎縱者參處又題準回空糧船至揚州
府儀徵縣向例總漕委官恊同揚儀營汛並地
方官搜檢嗣後改於瓜洲江口令瓜洲營協會
同江防同知搜檢如有私鹽事發究明場竈地
方並裝運上船日期將各該地方官失察職名
題參又題準押運官弁一年之内該管幫船
並無私鹽事故準予紀錄一次随幫能拏獲首
明私鹽三次及該幫三次回空並無私鹽事故
者該管上司出具印結咨部以千總推用四
年題準漕船抵通完糧回日所餘行月等米舊
例聽其沿塗買賣嗣後全糧過壩之幫遇有剰
米必赴坐糧廳批照然後準賣若未經給照擅
行私賣私買者照例議處十年奏準回空糧
船過山東時該撫豫於晉省私黃入境之處令
地方官弁分路廵察本省熖硝亦實力稽察毋
許囤戶偷販河干暗送入船並令搜檢私鹽之
文武官帶檢硝黃如察出私帶硝黃亦照私鹽
例究明參處押運官弁失察照糧船夾帶私鹽
例議處乾隆元年奏準漕船回空押運官弁
多不随船南下頭舵水手人等往往欺壓行船
嗣後如遇回空糧船行兇爭鬭藉端將来往行
船阻留捆毆商民等事許沿河汛弁察明情由
及幫次船號運軍姓名一面速令遄行一面詳
報總河咨明總漕究治又題準回空軍船應
帶食米燒煤向無定數嗣後江西省每船準留
食米四十五石燒煤四十石湖南省每船準留
食米三十六石燒煤三十二石湖北省每船準
留食米三十三石七斗五升燒煤三十石江浙
每船準留食米三十石燒煤二十五石自通州
至宿遷淮揚等處逐關察驗扣除免稅放行不
得越數多帶巡役人等亦不得勒索留難六
年奏準押空随幫一年之内並無私鹽事故者
準其於補官日紀錄一次七年奏準薊運回
空行令直督轉飭薊州文武官弁竢糧船抵薊
卸糧之後即催回空不許在該地方刨取白土
裝載上船並令出示曉諭沿河各市鎮舖戶人
等不許將白土賣與糧船致滋攙和情弊嗣後
如經關口汛地察出薊運回空帶有白土並兵
役人等遇有糧船偷買白土拏獲審出實情將
該運弁與押空千總皆照運軍攙和水米運官
不行稽察例革職其該船軍舵照運軍使水攙
和發遣例減一等杖一百徒三年偷賣白土之
軍舵同罪將白土攙入漕糧至百石以上者即
照攙和水米例發遣黑龍江與兵丁為奴知情
收買收賣之舖戶照違制例杖一百仍枷一月
發落並不行察禁之薊州文武官弁皆照出洋
商船私帶軍器地方官不嚴行禁止例罰俸一
年十四年題準天津阿城淮安儀徵等處産
鹽之鄉貧難老幼一遇漕船經過充塞河干負
鹽售賣令督撫轉飭地方營汛官弁嚴行稽察
毋許老幼男婦随船貨賣其舵工水手應需食
鹽只許向官舖售買每船總不許出定例四十
斤之外如多帶私鹽即嚴拏究治若不實力稽
察照例議處
一漕糧雜禁順治十四年題準領運弁軍如有
借端擾害過往官商船及恣横生事者督撫鎮
道等官嚴拏照營兵鼓譟例先從重懲治一面
題參送刑部究處康熙元年
諭糧船經由漕河領運官軍依限抵通回空方為盡職
無罪乃有等姦頑官役不守成法多有夾帶私放貨
物隠匿犯法人口倚勢恃力行兇害人借名阻礙河
道毆打平人託言搜尋失物搶刦民船且有盜賣漕
糧中塗故致船壞以圖貽累地方種種姦惡督漕各
官並該地方官一有見聞即行參奏務將官員嚴提
治以重罪若知而徇隠不奏亦從重處治欽此六
十一年題準糧船頭舵水手有砍伐官柳折毁
縴橋拔樁掘埽者嚴提治罪估價追賠押運官
弁及地方文武各官并加參處又題準水手
夥衆搶奪十人以上執持器械者首犯照強盜
律治罪為從減一等十人以下無器械者照搶
奪律治罪出結之運軍及頭工舵工容隠不首
照強盜窩主律分别治罪又題準押運領運
各官弁例應嚴押漕船毋許運軍舵工水手登
岸生事如有不法即會同地方催糧各官恊拏
究治倘平時漫不約束臨時又復容隠者總漕
指名題參照例革職雍正元年
諭江南浙江江西湖廣山東河南各省總督廵撫漕船
關繫緊要除本船正副運軍外其頭舵工水手皆應
擇用本軍庶各知守法不敢誤漕生事近聞多雇募
無籍之徒朋比為姦不服運軍彈壓當漕糧兌足之
後仍挨延時日包攬貨物以致載重稽遲易於阻淺
不能如期抵通及回空經産鹽之地又串通姦頑收
帶私鹽此其弊端之彰著者聞尤有不法之事凡各
省漕船水手多崇尚邪教聚衆行兇一呼百應邇年
以来或因爭鬭傷害多人或行刦鹽店搶奪居民種
種兇惡漸不可長亟宜懲治爾該督撫即嚴飭所屬
各衞所嗣後糧船務於本軍内擇其能撐駕者充當
頭舵工水手不許雇募無藉之人更嚴禁邪教諭令
歸業務為良民如仍怙惡不悛該地方官不時察拏
從重治罪如奉行不力即將該管官弁指名題參欽
此五年題準姦徒專放糧船私債舊例許運
官並運軍自首照私放官債加等治罪嗣後有
違禁取利盤剝運軍者責令地方文武各官及
坐糧廳立拏究治如地方官坐糧廳不即嚴拏
及該管運弁縱軍私自借債者一經發覺皆交
部嚴加議處十年覆準漕船損壞皆因運河
水道舊堤遺址積年淘卸衝激日就窪下舊存
石塊木樁淹沒水底糧船過此一經抵觸多致
損壞應嚴飭沿河鎮道等官於水落之時沿塗
細看凡有阻礙悉行起除倘起除不淨抵觸漕
船總漕並廵漕御史將該管河道等官題參議
處十三年
諭朕聞南方濱江兩岸多繫蘆洲民閒將蘆葦堆貯洲
上賣以度日而江楚及上江各幫漕船由江經回竟
有不法水手每遇蘆柴堆積之處輒糾集多人蜂擁
上岸恃強奪取洲民攔阻動輒毆詈甚至有強取雞
鴨等物者小民畏勢莫敢與較水手肆行如此運弁
即坐本幫糧船之内安得推為不知至督運之糧道
押運之府佐雖云統轄衆幫亦當留心稽察何得任
其多事著漕運總督通行曉諭倘有仍蹈前轍者經
朕訪聞必將大小文武運官分别嚴加議處欽此
乾隆元年覆準糧船水手遇有事犯如已經離
船以及未經上船之先者不得拖累運軍如有
棄差逃走者令在押運通判處十日一次呈報
四年奏準催漕弁兵需索運軍銀錢土物者
經該管上司及廵漕御史察出繫兵將該管千
把照失察衙役犯贓例議處繫汛弁將該管上
司照不揭報劣員例分别議處需索之弁兵計
贓以枉法論土宜禮物照挾勢豪強之人接受
所部餽送土宜禮物受者笞四十與者減一等
律分别治罪贓物給還如兵弁需索運軍或運
軍行賄而押運官不即申報照應申報上司而
不申報例處分如知情故縱照以財行求律受
財者與以財行求之運軍一同治罪追贓入官
如運軍被索即時首告免罪追贓給主其贓少
首多或因催行挾私誣首照誣告律分别治罪
如不行首告仍照以財行求律與受同科贓物
入官催漕弁兵遇有運軍行賄據實盡首免其
治罪追贓入官運軍照以財行求律治罪五
年覆準糧船沿塗提溜趕幫雇用短縴每夫每
里給制錢一文打牐每船用夫一名給制錢一
文如牐壩水急難過夫役守候臨時酌增催漕
兵役母得借端需索至各夫雇價給與見錢毋
得以貨抵給如有兵役夫頭派加短縴多索夫
價從中取利貽害運軍者照霸占摃擡分外多
取雇直不容本家雇人者枷兩月杖一百例治
罪該管官弁自行察出懲究者免其參處如漫
無覺察照失察衙役犯贓例議處其扶同徇隠
者照縱役犯贓例革職又奏準各幫頭船運
軍有借沿塗使費名色科派各船包攬侵蝕之
弊應專責運弁稽察如運弁串通頭船運軍科
派各船者照因公科斂律杖六十贓重者坐贓
論若分肥入巳者計贓以枉法論如運弁知情
徇庇者照縱容衙役犯贓例革職其失於覺察
者照失察衙役例分别議處七年奏準漕規
諸弊均有嚴禁之例惟恐日久弛玩刊刻木榜
列於瓜洲牐口儀徵江口淮安之盤糧廳濟寧
臨清天津通州各口俾往来弁兵觸目警心仍
令該管官不時稽察如有干犯照例提參究處
八年奏準運軍正身不押運者將承派運軍
之衞守備罰俸一年領運守干徇私不稽察者
降一級留任惟随幫武舉向無責成嗣後領運
官弁徇私縱容代運随幫知而不報者照應申
上而不申上律議處
一倉漕奏銷順治十二年題準輕齎由牐席片
板竹行月等項一應随漕錢糧經管各官逐款
備造舊管新收開除實在清册在糧道者總漕
按年奏銷在坐糧廳大通橋者總督倉場侍郎
按年奏銷又題準漕糧徵兌總漕派發全單
取造軍衞有司額漕數目報部如有未完即行
指參康熙二年題準輕齎席片松板楞木本
折錢糧出運減存行月銀糧漕贈銀米過湖淺
船倉米副米並修造漕船淺貢運官廩工民七
料價六升米折及蘇松常鎮四府協濟夀淮揚
鎮等倉米麥銀此等漕項錢糧均取在地畝銀
米内支用備辦舊例各作分數考成嗣後總作
十分總漕每年造册奏銷十五年題準江南
江淮興武等幫水手銀總歸江安糧道催徵給
發造册呈送廵撫奏銷又奏準江寧衞本折
行月總歸江安糧道管理十八年題準德州
倉額徵本折米麥歸并糧道專管報銷二十
三年奏準奏銷册籍將支用款項總撒數目分
晰開造如有款項不符溷行造册題報該管督
撫照朦溷例處分二十四年題準臨清倉應
徵米麥各屬相距甚遠解送維難應準其折徵
解倉支給報銷二十六年奏準存留項下錢
糧在本省支用並支剰者不作分數随起運數
内造册奏銷二十七年題準江南減存行月
廩工備料小料等項銀照江西湖廣之例停其
解淮徑解江安蘇松糧道歸入漕項奏銷案内
題報二十九年題準河南額解臨清德州二
倉錢糧歸驛鹽道兼理其奏銷考成該撫於年
終具題三十一年題準德州倉奏銷考成於
次年五月内依限奏銷三十二年題準蘇松
所屬州縣額徵加漕裁扣六升等銀原繫供支
蘇松漕糧運軍行月之需舊例解交江安糧道
給發報銷今酌定解交蘇松糧道總作完欠支
給奏銷又覆準嗣後淮安徐州鳳陽等三倉
徵收米麥豆各州縣離倉路遠往返盤駮官民
受累應照漕折定例折徵竟解糧道支給三
十五年題準各省漕項錢糧向繫總漕隔年奏
銷嗣後應照地丁錢糧之例於次年五月奏銷
但漕糧十月開徵至次年九月方滿與地丁不
同嗣後仍照舊例隔年三月奏銷又題準臨
德江寧淮徐鳳陽等倉編徵行月銀及米麥原
為供支運軍廩糧之需江寧德州二倉統入漕
項奏銷其臨清倉月糧淮徐鳳三倉行月錢糧
總漕照例於隔年三月别案題銷六十年題
準奏銷本年錢糧將上年存剰錢糧作為舊管
本年已完錢糧作為新收仍將舊管收除别造
簡明清册送部雍正七年題準漕白二糧奏
銷及通濟庫錢糧奏銷向未定有限期今酌定
於次年五月内造册具題十一年題準江寧
淮安徐州鳳陽四倉錢糧奏銷考成舊例該管
督撫於次年五月具題今展限一月江寧淮安
鳳陽三倉均於次年六月内題報徐州一倉江
督仍照原限奏銷十二年奏準漕項奏銷部
覆駮問數項向例扣限四月按款咨覆未完錢
糧扣滿年限咨參雍正十年部議將漕項登答
改為一年一次具題未完銀内續完數目令其
歲終彙報並造入下次奏銷新收春秋季册之
内案牘紛繁彼此牽溷反難察覆應仍照舊例
其節年未完錢糧續完若干仍未完若干並動
用存貯各數該省分别造册别繕題本随本年
奏銷一并題報
一漕糧考成順治十三年題準各省漕糧經徵
州縣衞所各官初參未完不及一分者免議一
分以上罰俸六月二分以上住俸三分以上降
二級四分以上降三級五分六分以上革職並
戴罪督催完日開復又定例州縣衞所各官
參後漕糧違限不完者加倍議處應罰俸者住
俸應住俸者降二級應降二級者降四級應降
三級者革職戴罪督催完日開復應革職戴罪
者實降二級調用十八年題準州縣各官初
參淮徐等六倉糧銀未完不及一分者停其升
轉一分罰俸六月二分罰俸一年三分降俸一
級四分降俸二級五分降職一級六分降職二
級七分降職三級八分降職四級以上皆戴罪
徵收停其升轉完日開復九分十分革職布政
使知府直隸州知州初參各倉糧銀未完不及
一分者停其升轉一分罰俸三月二分罰俸六
月三分罰俸一年四分降俸一級五分降俸二
級六分降職一級七分降職二級八分降職三
級九分降職四級以上皆戴罪督催停其升轉
完日開復十分革職廵撫初參各倉糧銀未完
不及一分者停其升轉一分二分罰俸三月三
分罰俸六月四分罰俸一年五分降俸一級六
分降俸二級七分降職一級八分以上降職二
級皆戴罪督催停其升轉完日開復署印官初
參各倉糧銀未完不及一分者停升一分二分
罰俸三月三分四分罰俸六月五分六分罰俸
九月七分八分罰俸一年九分十分降一級調
用不及一月者免議州縣各官參後各倉糧銀
限一年内全完如限内不能全完原參不及一
分者罰俸一年一分二分降三級調用三分四
分降四級調用五分六分降五級調用七分八
分革職布政使糧道知府直隸州知州參後各
倉糧銀限年半全完如限内不能全完皆照州
縣官例處分廵撫參後各倉糧銀限二年内全
完如限内不能全完原參不及一分者罰俸一
年一分二分降二級調用三分四分降三級調
用五分六分降四級調用七分八分降五級調
用九分十分革職康熙二年題準見年額徵
漕項錢糧或一官經管或數官經管總作十分
計算不必各作十分接徵接催之官皆照經徵
督催例議處又題準漕項倉項錢糧參後各
立年限州縣各官限一年糧道知府限一年有
半廵撫限二年催追全完不完不復作分數皆
照原參分數處分又定各省糧道不必分别
正官署官功罪皆一例行又題準臨德江寧
淮徐鳳陽等倉銀糧經徵督催官與随漕項下
錢糧各作十分考成又題準廵撫等官催徵
錢糧參後年限已滿該撫將自欠原參分數及
糧道等官分數不於參本聲明察出照原參分
數加等治罪又題準各省随漕輕齎等項錢
糧經徵州縣衞所各官初參未完不及一分者
停其升轉罰俸一年一分降職一級二分降職
二級三分降職三級四分降職四級皆戴罪徵
收五分以上革職督催糧道知府各官初參未
完不及一分者停其升轉罰俸六月一分罰俸
一年二分降職一級三分降職二級四分降職
三級五分降職四級皆戴罪督催六分以上革
職廵撫初參未完一分二分者罰俸三月三分
罰俸六月四分罰俸一年五分降俸一級六分
降俸二級七分降職一級八分降職二級皆戴
罪督催完日開復州縣衞所各官随漕輕齎等
項錢糧參後年限内不能全完原參不及一分
者降一級調用一分降三級調用二分降四級
調用三分降五級調用四分以上革職廵撫糧
道知府等官參後年限内不能全完原參不及
一分者降一級仍戴罪督催其餘均依州縣例
處分署任各官未完不及一分者罰俸三月一
分罰俸六月二分罰俸九月三分罰俸一年四
分五分降一級調用六分七分降二級調用八
分以上革職不及一月免議又題準山東糧
道專管漕糧自開兌開幫以及抵通交倉皆親
身尾押臨德二倉改折徵銀免其考成八年
題準向例各省廵撫經管漕糧完欠均照糧道
例議敘議處嗣後停止議敘如有未完仍照糧
道例處分十年題準督催糧道知府等官初
參未完不及一分免議一分以上罰俸三月二
分以上罰俸六月三分以上住俸四分以上降
二級五分以上降三級六分以上革職皆戴罪
督催完日開復糧道知府等官參後漕糧違限
不完加倍議處應罰俸三月者罰俸六月應罰
俸六月者住俸應住俸者降二級應降二級者
降四級應降三級者革職戴罪督催完日開復
應革職戴罪者實降二級調用其署印各官未
完漕糧照雜項錢糧署印官未完例議處一分
二分罰俸三月三分四分罰俸六月五分六分
罰俸九月七分八分罰俸一年九分十分降一
級調用不及一月者免議十四年題準漕糧
改折銀與随漕項下錢糧各作分數題參又
題準州縣衞所官原參不及一分年限内不完
者降一級留任再限一年内催完如又不完照
所降一級調用又題準署印官初參各倉銀
糧在任不久其欠不及一分者毋庸停升乾
隆五年議準浙江漕項奏銷本折月糧廩工永
減淺貢等款列為一册漕截灰石等款列為一
册輕齎行折等款列為一册其向附月廩等款
册内之本色月糧一款改入輕齎行折册内統
算考成又題準道庫州縣應解應給銀米任
意遲延或移催衞幫不即支領即於各本案内
將道縣衞遲延職名確察附參七年奏準漕
白二糧未完各官初參二參考成均照随漕輕
齎等項錢糧分别議處
一白糧考成順治十一年題準白糧與由牐銀
總屬正項其完欠分數應以銀米總計合算如
有未完照例議處康熙六年題準經徵督催
白糧各官完欠考成照題定漕糧考成例議處
其交兌過淮抵通限期以及議敘議處條例皆
照漕糧例處分十七年題準白糧改折經費
銀原繫白糧項下應徵之款與白糧一例考成
三十三年題準白糧項下減存經費銀乃解
部之項如不豫行詳請擅自動用將擅動之官
題參著令賠完
一倉庫盤察康熙六年題準漕項錢糧乃輓運
急需司府州縣等官如將徵完之銀那動給發
别項支用者糧道詳報總漕題參二十八年
題準各省糧道存貯錢糧於年終及離任之日
責成藩司親身盤察出結如有虧空立即揭報
該撫題參雍正四年議準道庫實在錢糧自
雍正五年為始照司庫例每年春秋二季造册
報部聽候撥解京餉又題準江安蘇松江西
湖南湖北山東等省糧道衙門各增該庫大使
一人凡倉庫收放錢糧責成稽察其浙省道庫
即令布政使司理問兼管六年題準江寧布
政使司衙門徵收上下兩江應解南屯米麥豆
舊有倉厫皆繫吏役經手支放今增設倉大使
一人管理以專責成十年題準德州原設常
豐德州二倉臨清州原設臨清廣積常盈三倉
年久坍廢應於臨清德州各增建新厫六座責
成糧道督率臨德二州加謹蓋藏年終盤驗出
具實貯印結送部並令常豐臨清二倉大使廵
察看守十一年奏準各省道庫一應收支錢
糧随時知會藩司備案奏銷時將支銷存剰各
款造册移司盤察出結送部又題準各省糧
道新舊交代任内收支錢糧均照布政使司交
盤例該管督撫造册具題
一起運完欠順治五年題準漕欠無論多寡均
發各糧道嚴追九年奏準挂欠漕糧弁軍發
南追比承追各官嚴察本弁本軍産業估計變
賣盡數完糧不得聽其株連攀害十二年題
準挂欠弁軍先在通州追比勒限一年如不能
完倉場題明發南追比再限一年追完又題
準官欠追官軍欠追軍每年發淮追比之時分
别欠數研審明確官軍一例嚴追變産完賠如
運軍侵糧脫逃報明戸部行總督衙門提究追
擬十四年題準運官到通糧米全完緣事罣
誤非貪贓失守大計隠匿逃人重罪該部酌量
分别以示鼓勵十七年題準總漕以通漕論
糧道以本省論凡欠二分者罰俸一年再運又
欠一分者降一級調用欠二分者降二級調用
欠三分者革職又題準運官領運漕糧交納
銷算買補以及随幫代運全完者不準議敘
康熙元年題準搭解舊欠漕糧復有挂欠倉場
開列分數題參照例處分挂欠之米仍照數追
賠二年題準總漕廵撫糧道如通漕及本省
衞所漕糧盡行開兌開幫北上運務一官經手
者前官雖有事故離任功罪應歸前官後官免
議其總漕有一二省廵撫糧道有一二衞所未
經兌完開幫前官事故後官接管功罪應歸後
官前官免議八年題準糧船阻凍天津漕糧
收受進倉非本年内全完至隔年始行運竣者
糧道押運等官不準議敘十年題準漕糧開
兌過淮違限者其到通糧米雖已全完糧道等
官不準議敘二十五年題準搭運欠舊米與
原欠米色不符者糧道知府罰俸一年領運千
總革職四十三年議準運官挂欠漕米以通
幫糧米計算如挂欠不及一分者責二十革職
追比追完還職免罪不完杖一百革職一分責
三十革職追比追完免罪不完杖一百徒一年
二分責四十革職追北追完免罪不完杖一百
徒三年三分責六十革職追比追完免罪不完
發附近衞所充軍四分責八十革職追比追完
杖一百不完發邊遠衞所充軍五分責一百革
職追比追完徒一年不完者絞六分以上者斬
照例籍沒家産抵償又議準運軍挂欠漕糧
以一船糧米計算如挂欠不及一分者責二十
革運追比追完免罪不完杖一百一分責三十
革運追比追完免罪不完杖一百徒一年二分
責四十革運追比追完免罪不完杖一百徒三
年三分責六十革運追比追完免罪不完發附
近衞所充軍四分責八十革運追比追完杖一
百不完發邊遠衞所充軍五分責一百革運追
比追完徒一年不完者絞六分以上者斬照例
籍沒家產妻子抵償四十九年題準漕糧挂
欠皆由糧道監兌押運等官不親詣水次面同
兌足糧船抵淮總漕亦不嚴行盤察以致弁軍
任意折銀沿塗盜賣嗣後將挂欠不及一分至
六分之弁軍照例分别治罪其總漕糧道等官
亦照例按所欠分數議處並將所欠漕糧算作
十分分賠總漕半分糧道一分監兌官半分總
押運官半分運官一分半僉丁衞所官半分運
軍五分半按此分數令總漕等官於限内賠完
不完總漕糧道各官交部議處運官運軍照例
治罪仍將弁軍不能賠完之米著落總漕糧道
等官賠償至挂欠糧米既總漕糧道令分賠全
完者應加倍議敘山東河南湖廣三省糧道改
為加升一級江南江北江西浙江三省糧道改
為加升二級總漕議敘之例於康熙八年停止
嗣後各省漕糧十分全完者仍將總漕照例加
升二級又議準弁軍挂欠漕糧承追督催等
官皆照經徵督催淮徐等倉糧銀例議處五
十一年題準同幫運官連名互結如將赤貧之
軍出結僉運以致挂欠不能賠補將本軍應賠
五分半之内令互結各軍攤賠一分又題準
嗣後一幫挂欠府廳等官罰俸一年糧道罰俸
半年幾幫挂欠照此遞加罰俸又題準押運
同知通判一次挂欠降一級留任二次降二級
留任三次降三級調用又題準押運同知通
判一次無欠加一級二次無欠加二級三次無
欠不論俸滿即升又題準江浙積欠之幫一
運全完其次挂欠之幫三運全完别幫五運全
完均準其即升五十四年題準弁軍挂欠嗣
後免其留通追比一年令倉場侍郎將欠糧運
軍拏交運官即行發南追賠挂欠之米限次年
搭運赴通交納如次年不搭運總漕照例題參
六十年題準欠糧運官有於倉場未題之先
已升任他職者革職發追竢完糧開復之日照
例補用雍正元年題準領運千總一運全完
加銜一等二運全完加升二等三運全完毫無
事故者從優議敘即升其江浙積欠之幫仍照
舊例二運全完準其即升二年議準搭解舊
欠漕米必以本色交兌搭運過淮之時總漕盤
驗足數方許開行北上如有麥豆雜糧等項抵
充漕欠或過淮之後用小船趕送者總漕察明
題參三年題準欠糧運官倉場即咨兵部開
闕竢限内全完題請開復别行補用五年題
準弁軍挂欠漕糧向照失風挂欠之例止收平
米免其曬颺折耗嗣後非失風而挂欠者照起
運之數搭運抵通十三年奏準運弁領運漕
白船糧如有過淮違限而抵通全完者竢總漕
將原參過淮違限題準開復之後始準議敘加
銜乾隆二年奏準領運守千江浙等遠省一
二運準按運加銜三運全完議敘即升不得復
請加銜至三運以後再能全完仍準按運加銜
山東河南二省官弁一三五運全完均紀錄二
次二四運全完均加銜一等至六運全完方議
敘即升亦不得重複加銜至六運以後均照前
相閒紀錄加銜又奏準重運效力武舉領運
江浙等遠省每運全完準於補官日紀錄二次
領運山東河南近省每運全完準於補官日紀
錄一次三運運滿咨部注册推用三年奏準
各省糧船抵通起卸漕米如有不足向例準買
别幫餘米抵補但各省收兌如果足數抵通何
致不敷嗣後如有不足即行參處著賠不準買
補别幫餘米其各船運軍日用餘米坐糧廳給
與驗票準其售賣外其餘各色漕米票米一槩
不許買賣交與通永道通州知州實力稽察如
有不遵即行拏究倘稽察不力被倉場及御史
訪聞將該道該州題參議處四年題準山東
河南二省遞年輪運薊糧督運通判押運全完
照例議叙五年題準輪運薊糧千總準照山
東河南近省運通全完之例議敘八年題準
定例準以完糧議叙抵銷因公罣誤降級等案
原指該弁本運降級事故即以本運應得議叙
抵銷其一應罰俸案件不準將完糧議叙抵銷
乃該弁等竟有以應加之銜故意遲延豫防將
来罣誤降抵之計於例未協嗣後漕運各官因
公罣誤應降調者如本運議叙準其抵銷其前
運應加之銜槩不準抵十八年議準武職加
銜既經删除嗣後領運官議叙遠省者一運全
完加一級二運全完加二級三運全完即升近
省一運全完紀錄一次二運全完加一級三運
五運與初運同四運與二運同六運全完即升
所加之級準其随帶
一漕船偶遭風火順治十五年題準漕糧改解
兵米大江漂流準照漂沒糧數開銷又題準
糧船在江洋黃河漂流者地方官察明給有印
照總漕及各該撫覆勘明確據實具題準予豁
免如無題報即於本軍名下追賠若本軍無力
補完將本幫餘米䉡羡扣抵務足原數康熙
二十一年題準大江黃河漂沒搶救者將搶獲
米灑帶各船運送其漂沒米準予豁免若坐視
不救該督題參從重治罪又題準漂流船糧
令沿塗催趲各官及汛地文武官親臨確勘各
出保結取具運官結狀該督撫具題豁免如未
經漂沒船糧運糧官軍詐報漂沒並故將船放
失及雖漂沒損失不多乘機侵盗至六百石者
照律擬斬不及六百石者照律發邊衞永遠充
軍漕米照數賠補其沿塗催趲各官及汛地文
武各官不親臨確勘遽出保結者並行革職該
督撫不嚴察確實遽行題豁後詐冒事露將具
題督撫降二級調用又題準文武官凡遇漕
船沉溺不將情由升報者降一級調用又題
準押運官弁廵察不謹以致失火燒燬漕船者
降一級調用地方官不行協救延燒别船者罰
俸一年三十六年題準漕船失風沉溺船未
抵通而糧已搭運到通全完者坐糧廳呈報戸
部運軍領過行月錢糧免其追繳四十二年
奉
旨洪澤湖水勢更甚於大江黃河之水其失風漂沒船
糧從寬豁免嗣後洪澤湖有漂沒船糧亦照大江黃
河漂沒之例議奏欽此雍正元年題準漕船在内
河失風將押運官弁照失於防範例罰俸一年
仍取具押運官弁並地方文武官弁並無假捏
印結送部倘有假捏情弊即將弁軍嚴加治罪
出結官弁從重議處又題準糧船在内河漂
流者不準豁免將該幫進倉米免其曬颺以所
剰曬颺折耗餘米抵補漂流之數如抵補不敷
將該幫羡餘銀扣抵該幫不足將該衞羡餘銀
覈總扣除務足原額四年議準失風漂流之
米除將本幫餘米抵補外下剰米限次年搭運
抵通正兌改兌均照平米收受仍免其曬颺折
耗之米以示軫䘏五年題準漕船入境地方
官不顧風色水勢催趲前進在内河致有疎虞
將該管地方官與押運官弁皆照失於防範例
議處又題準漕船在江洋黃河洪澤湖漂沒
片板粒米無存者準予豁免六年題準領運
弁軍凡遇海洋大江黃河危險地方遭風漂沒
幸獲生全者照軍功保守在事有功之例官加
一級運軍照軍功一等傷例賞給其漂沒身故
者官不論銜級大小照軍功陣亡例皆以見在
職任分别準廕加贈給與祭葬銀運軍亦照軍
功陣亡例給與祭葬銀其無妻子親屬者照例
給銀該督撫提鎮委官致祭至船内頭舵水手
被淹身故者照軍功二等傷例賞給十三年
議準海洋大江黃河及洞庭洪澤等湖領運弁
軍被溺身故照軍功例賞䘏贈廕其在内洋内
河及以停泊海口島嶼等處修造漕船雖屬奉
公差委與效力疆場者有間此等幸生之弁軍
應照軍功例減等官給與紀錄二次運軍人等
照二等傷例減半賞給其漂沒身故者官照陣
亡例各減一等分别廕贈減半給與祭葬銀運
軍亦照陣亡例減半給與祭葬銀無妻子親屬
收受者仍照例給銀二兩委官致祭再内洋等
處遭風溺故之千總量減一等廕子弟一人以
把總補用十三年題準漕船經運五六年及
未至五六年而有風火等事之失責令賠造經
運七八年而有事故責令買補經運九年而有
事故以及腐朽不堪者責令雇募均至十年限
滿準其給價配造乾隆三年題準漕糧内河
失風漂流運軍賠累艱難應交茶果銀槩行免
交其糧已漂失臨倉買補無藉經紀車戸轉運
者箇兒錢一並免交若船無破損米無虧闕到
通轉運進倉者箇兒錢照舊交納又題準假
捏失風希圖挂欠者仍照例議處若汛水漲發
猝不及防失風之船能戽救修艌抵通糧無虧
折或買補全完者領押守干丞倅皆免議處仍
照例議敘倘船非滿號不能戽救米有挂欠雖
買補全完亦仍照例議處至地方文武官弁協
同戽救船糧均無虧者免其議處如不能協同
戽救以致漂流者仍照例處分又題準押運
丞倅遇有幫船失風事故向例與領運守干一
例議處但丞倅統轄十餘幫較之守千專管一
幫者有間嗣後量為輕減原例罰俸三月者改
為一月罰俸六月者改為三月罰俸一年者改
為六月降一級留任者改為罰俸一年降一級
調用者改為降一級留任降二級調用者改為
降一級調用革職者改為降三級調用四年
題準糧船停泊處所他船失火該軍在船不即
設法開放地方官不行星飛往救以致延燒者
將火燬船責令官軍名下分賠造運五年題
準漕船遇有事故各失防職名照例開送如有
應行免議之處於咨内聲明聽候吏兵二部察
議又題準副軍有在大江黃河被淹身故者
照軍功二等傷例賞給六年題準各省出運
船糧凡有失風漂流之米照例報部分别易換
扣抵倘有徇隠捏報等弊照例題參七年議
準糧船失風火燎其船不致被沉者無論己未
過淮即令修固原船復載抵通如已被沉難戽
者準雇民船載運随幫過淮盤驗抵通倘過淮
時未經雇募將米已分通幫帶運者不許中塗
再雇民船裝運以杜盜賣攙和之端若過淮後
失事或在黃河中流及該地方無民船雇募者
仍令先分通幫帶運開行一面前塗雇覓民船
裝運總著通幫衆丁出具互保各結抵通交納
稍有虧欠責令賠補十四年議準漕船回次
雖交與地方官收管仍著随幫官弁約束稽察
遇有風火事故即將該随幫職名報參如新運
千總既經接收幫船即將新運千總職名報參
或漕船減存在次遇有事故随運二弁均不能
兼顧即開收管之地方官職名報參至押運同
知等官如遇回空到次後風火事故免其參處
欽定大清會典則例卷四十三
