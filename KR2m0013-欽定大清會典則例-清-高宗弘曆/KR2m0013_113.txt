欽定大清會典則例卷一百九
兵部
武選清吏司
出征
一
親征天命三年
太祖高皇帝興師伐明
諭諸貝勒大臣曰俘獲之人勿去其衣服勿淫其婦妾
勿離異其匹偶拒戰而死者聽之若歸順者慎勿輕
加誅戮欽此乃率貝勒暨統軍衆將鳴鼓奏樂謁
堂子畢啟行五年伐明克瀋陽進攻遼陽遼陽官民
城内結采焚香備
乘輿設臯比錦茵張鼓樂導迎
太祖高皇帝入城撫定軍民秋毫無犯天聰三年
太宗文皇帝親統大軍伐明謁
堂子啟行以蒙古喀喇沁部落爲嚮導六年
太宗文皇帝親征察哈爾出撫近門謁
堂子畢大軍西發察哈爾遁走自布隆圖旋師八年
諭我軍征明宜直抵宣大蒙古察哈爾國先爲我兵所
敗心膽皆裂舉國騷然彼貝勒大臣將衆來歸我師
往大同即可收納察哈爾來歸官民每佐領下出驍
騎二十名護軍八名右翼五旗由上榆林出口左翼
五旗由沙嶺出口凡隨滿洲旗蒙古貝勒所屬佐領
甲兵令各該管參領率之以行其蒙古貝勒各該都
統率之以行勿使一二後期即滿洲蒙古驍騎兵亦
勿使一二後期每參領出弓匠二名每佐領出鐵匠
一名钁五鑹五鍬五斧五錛二鑿二每人帶䥥刀各
備一月糗糧每佐領纛一每二人共槍一矢五十每
參領出雲梯二各備冬衣一襲都統以下佐領以上
各量力備雨衣凉帽凡馬絆及椀勺皆書字號每兵
攜帳房一架欽此是年
太宗文皇帝征明率貝勒大臣統軍出撫近門謁
堂子列八纛陳八牛吹螺鳴角祭畢西行崇德元年
太宗文皇帝親征朝鮮國
頒行軍律令分兵爲左右翼右翼兵由東京大路至
渾河列陣左翼兵至撫順大路列陣
親祭
堂子旗纛遂行至南漢城西駐營二年朝鮮國王服
罪請降
詔班師
諭從征親王以下毋得殺降擾民康熙三十五年
聖祖仁皇帝親征厄魯特噶爾丹
諭朕統御中外念切撫綏惟務休養民生未嘗遠事征
剿比年以來海宇昇平閭閻樂業四方固已無事獨
噶爾丹荒裔狡寇肆逞兇頑自烏蘭布通敗遁之後
不自悔禍仍行狂逞悖天虐衆違蔑誓言侵掠我臣
服之喀爾喀竊踞巴顔烏蘭之地詭謀叵測逆狀已
彰乘其竄伏近邊自應及時撲勦倘目今不行翦滅
恐致異日沿邊防戍益累兵民聲罪迅討事不容已
用是遣發各路大兵分路並進朕特躬莅邊外相機
行事以衆擊寡以正誅逆天意人謀無不允協此寇
一殄則邊塵蕩滌疆圉輯寧内安外攘實在此舉一
應事宜著察例具奏欽此遵
旨議準
皇帝躬統六軍進發應遣官祗告
天
地
宗廟
社稷致祭
太歲
礮神及
道路之神
頒行軍律令出師之日鑾儀衞陳騎駕鹵簿於
午門外兵部陳八旗蒙古畫角十有六鳴角軍每
旗四人海螺二百鳴螺軍每旗二十五人以次
列於
堂子街門外設八旗護軍纛八火器營纛八於
堂子内門外護軍鳥槍參領十有六人蟒袍補服持纛
依次而列
駕出午門詣
堂子行禮畢至内門外致禮於
旗纛之神御櫜鞬乘馬内大臣侍衞率親軍舉黃
龍大纛隨行由安定門大街出德勝門至土城
關外八旗官軍分翼列陣首前鋒次鳥槍護軍
次護軍次鳥槍驍騎左右翼各按旗分次第序
列出征
皇子王等旗纛護衞各序列於本旗護軍之中末
旗鳥槍驍騎之下列滿洲礮兵次漢軍礮兵次
漢軍火器兵
聖駕出郭三發礮至陳兵處八旗官兵各於馬上俯伏
候過整齊隊伍以次進發並肅清道路嚴禁僕
從馬匹喧雜之聲又
諭本朝用兵以來所向無敵野戰則勝攻城則克惟以
弓矢劒戟爲用自三逆叛後南方皆稻田賊人用火
器相持遇之莫不摧敗朕以故洞悉特立火器製槍
礮令八旗演習由是我朝之威靈益震於四域矣今
噶爾丹遊魂假息喀爾喀左近肆行竊掠朕欲一舉
立殄是以整理諸路糧餉器械熟計而行是師之舉
與昔不同爾將卒以下厮役以上各當勉力奏凱而
還朕必大沛殊恩陣亡者除照常給賜身價外護軍
則廕一子爲七品官食俸驍騎則廕一子爲八品官
食俸如無子則照本身錢糧給其孀妻終老所借公
帑官銀皆予寬䘏倘違軍令定以軍律治罪欽此
又定軍中豫備火礮八旗滿洲每旗馬䭾子母
等礮各五位漢軍每旗馬䭾子母等礮各九位
龍礮各一位每翼衝天礮各一位大同府所有
神威礮二十四位交該總兵齎赴西路大軍宣
化府所有神威礮二十四位交該總兵齎赴中
路大軍其臺灣解到神威礮約重四百斤攜行
輕便應將此礮每旗各增攜一位又議準西
路進勦京師八旗兵三千四百七十名山西右
衞兵五千名大同綠旗兵五千名合官兵厮役
計二萬四千二百六十有奇八旗兵每佐領下
護軍三人鳥槍兵一人均給馬四匹從役各一
人合爲一幕各齎口糧八十日甲胄四副戰箭
二百二十枝帳房二鍋二鑹斧鍬各一行囊四
及各種需用雜物統計重九百七十五斤有竒
馬十有六匹兵與役各乘一馬餘八匹以充䭾
載每馬應分載百二十斤有竒餘兵均照此例
行又
諭軍士接戰當豫編隊伍首隊必多諸王可編入二隊
兩翼兵亦應撥定所選勇士可編入首隊二隊及左
右兩翼之兵爲最要軍士不得以前進相爭其各集
議以聞欽此遵
旨議準首隊正中設八旗鹿角及綠旗兵次列左右翼
漢軍火礮鳥槍兵次列左右翼滿洲火礮兵四
百名每佐領鳥槍護軍一名護軍一名再兩佐
領親軍一名鳥槍驍騎一名勇士及情願效力
者均編入首隊其二隊每佐領護軍一名兩佐
領親軍一名
皇子王公等均在二隊其列於左右兩翼者每佐
領護軍一名兩佐領鳥槍護軍一名鳥槍驍騎
一名每旗子母礮即令鳥槍驍騎兼管行李令
在二隊後各隨本旗本參領立於百步之末再
每佐領前鋒一名兩佐領下鳥槍護軍一名内
府護軍各執事人等及部院大小官員筆帖式
均令在
御前以備調用察哈爾兵八百名喀喇沁兵五百名與
衆扎薩克兵别爲一隊以備追擊其領兵接戰
之大臣均由
特簡又奉
旨中路護軍驍騎可列爲十六營著集議具奏遵
旨議準
聖駕駐蹕處爲一營八旗前鋒軍列二營八旗護軍驍
騎列十六營八旗漢軍火器營兵隨礮兵礮手
棉甲兵列四營部院堂司官筆帖式列一營察
哈爾兵列二營宣化府古北口綠旗兵各爲一
營
御營網城内建刁斗設廵警二十一處每處以旗員一
人内府護軍及執事人十名守之網城三門每
門以護軍及執事人十名守之外營安設廵警
八處每處以旗員一人侍衞鑾儀衞官執事人
十名守之外營四門以護軍執事人四十名守
之馬匹牧場於上三旗每旗以旗員一人侍衞
鑾儀衛官執事人共三十名守之禁止喧譁者
於上三旗每旗以旗員一人護軍執事人共二
十名司之以上需用五百四十人此分編營壘
以及守護
御營諸事均交領侍衞内大臣護軍統領及内務府總
管約束督理其八旗十有六營八旗漢軍火器
營四營及八旗察哈爾蒙古兵營均
特簡皇子王公大臣等分領又
諭官兵馬駝及坐臺馬匹關繫緊要應檄知衆扎薩克
及喀爾喀扎薩克等嚴禁各旗偷盜如有干犯者即
按軍法梟首示衆家產籍沒入官其該扎薩克以及
該管人員從重治罪欽此又
諭此番出征兵馬衆多可分爲兩路出口前隊牧馬於
路左留路右以待後隊則牧場不傷於軍士大有裨
益可將鑲黃正黃正白正紅四旗前鋒軍並綠旗營
前鋒軍爲一隊宣化府綠旗兵左翼察哈爾兵爲一
隊繼以御營四旗兵爲四隊漢軍火器營兵爲一隊
出獨石口鑲白鑲紅正藍鑲藍四旗前鋒軍並綠旗
前鋒軍爲一隊古北口綠旗兵爲一隊繼以四旗兵
爲四隊漢軍火器營兵爲一隊令其出古北口軍行
一日一隊接踵進發出獨石口之前鋒軍鑲黃正黃
兩旗兵綠旗兵牧馬於路左正白正紅兩旗兵及漢
軍火器營兵牧馬於路右出古北口之前鋒軍鑲白
鑲紅二旗兵綠旗兵牧馬於路左正藍鑲藍二旗兵
及漢軍火器營兵牧馬於路右可傳行通諭知之欽
此是年
聖祖仁皇帝親統大軍由中路進討至庫庫車爾偵得
噶爾丹所在
躬率八旗前鋒兵於前次八旗鹿角及綠旗兵次左右
翼八旗漢軍火礮鳥槍兵次八旗滿洲火礮兵
皆按翼列陣隨行其鹿角後頭隊兵列各旗鳥
槍護軍次列護軍次列鳥槍驍騎二隊兵亦照
頭隊排列隨行兩翼援兵每旗子母礮令滿洲
鳥槍驍騎兼管三旗大臣侍衞等領龍纛而行
諸王及
皇子等各在纛前進發内府官兵執事人等部院
官及蒙古兵均按隊伍列陣隨行
御用行李及各營行李均按各旗隊後令防護行李官
兵守護隨行至克魯倫河密
諭大小營中大臣等安扎營壘如故營内盡徹帳房即
御用行幄幔城亦皆不設各處皆伏兵空壁以待之抵
暮
聖祖仁皇帝親廵視營伍噶爾丹聞風震懾
天威遁走巴顔烏喇西路諸將領先奉
指授遏賊歸路至是遇之於昭莫多奮擊敗之
聖祖仁皇帝軍至拖諾乃分兵追躡自克勒和朔
回鑾嗣噶爾丹收集散亡復圖侵掠
聖祖仁皇帝復親廵邊奉
諭朕出塞試鷹當減從而往撥侍衞二百人御營撥三
旗新滿洲護軍驍騎三百人著隨子弟以代僕從撥
三旗親隨護軍三十人八旗前鋒四百人火器營護
軍千人每旗帶馬上礮三位此次隨駕前鋒護軍驍
騎以佐領内餧養之馬每人各給四匹侍衞内有無
馬之人亦各給四匹火器營護軍千人分爲兩營此
行各項人等不得告請從行其部院官照秋圍例從
少點出馬匹著戸兵二部辦理欽此
駕發京師向歸化城至湖灘河朔渡河
駐蹕東斯垓厄魯特人絡繹來降噶爾丹遣使納欸乃
降
勅招撫班師
回鑾三十六年
聖祖仁皇帝三舉北征仍分兩路出師
廵幸山西陜西
駐蹕狼居胥山指授方略截窮寇遁走之路哈密生擒
噶爾丹之子塞卜騰般爾珠爾俘送軍前厄魯
特部長宰桑等皆稽顙求降三月噶爾丹於阿
察阿穆塔台仰藥自殺丹濟拉諾顏格隆等攜
噶爾丹尸及其女率三百戸來歸奉
旨噶爾丹已死其屬下三百餘戸帶噶爾丹之尸及伊
女來降著大將軍選兵往覓丹濟拉所在押護前來
餘兵遣回
一
命將出師順治十三年定出征諸王貝勒貝子公於
出師前一日將例賞衣服馬匹弓刀等物於
午門前頒給大將軍率從征將士詣
御前面授行師方略
賜燕至出師日
皇帝御太和殿授大將軍
勅印(詳見禮部)
賜茶遣行康熙十三年定
命大將軍出征
皇帝御殿授
勅印畢兵部設海螺二百鳴螺軍士每旗二十五人於
堂子街門之東設八旗護軍纛八護軍參領八人於内
門之南持纛依次而列
皇帝於
堂子行禮畢鳴角吹螺致禮於
旗纛之神
皇帝入長安左門出長安右門停輿竢大將軍策馬行
過
還宮
命内大臣禮兵二部堂官祖餞於德勝門外(以上詳見禮部)
雍正二年議準餞送出征大將軍
命王大臣與大將軍副將軍奉茶酒禮兵二部堂官與
參贊大臣奉茶酒侍衛與出征各官奉茶酒畢
望
闕謝
恩禮畢啟行七年
命大將軍出征
皇帝詣
堂子行禮拜纛如儀惟不用參領持纛乾隆十四年
議準
國家陳師鞠旅或
命重臣經略軍務或
命大將軍統軍出征均臨時酌量奏請
欽定其體統大略相埓其應行事例約十有二條一
曰授
勅印經略大將軍出師
皇帝臨軒王公文武百官朝服侍班頒
勅印於
太和殿經略大將軍率隨征諸將於丹陛上跪受
勅印行禮如儀二曰祓社經略大將軍出師先期祗
告
奉先殿啟行之日
皇帝率經略大將軍及隨征諸將詣
堂子行禮鳴角吹螺祭
纛於門三曰祖道經略大將軍啟行
乘輿親餞於
長安門外
賜巵酒佩弓矢上馬文武大臣承
詔送至郊外有司具祖帳及燕禮兵二部堂官奉經
略大將軍茶望
闕謝
恩乃行四曰整旅凡隨征參贊大臣均奉
旨欽簡外護
勅印官内閣學士一人中書翰林院筆帖式各二人
記室官四人戸兵二部司官各一人刑部理事
官一人如蒙古地方則委理藩院官一人應隨
侍衞候
旨欽定經略大將軍前隊列
上賜軍械(如甲胄刀槍弓矢之屬)次列令箭十二枝次列
勅印護
勅印官隨行經略大將軍乘馬後建大纛參贊大臣
及戸兵二部司官刑部官記室官中書侍衞等
均隨纛行又次以十二標旗大隊軍旅殿(按領侍衛)
(内大臣統兵或帶八旗大纛或帶黃龍大纛由部臨期請旨)五曰守土官
相見經略大將軍所過地方守土官將軍督撫
蟒袍補服文官司道以下咸蟒袍補服武官總
兵以下咸披執率弁兵列陣道旁跪迎提督副
都統近前問安經略大將軍升官廳正坐將軍
督撫旁坐文官司道以下武官提督副都統以
下行庭參禮至起行時將軍督撫以下各官候
送如前儀六曰封章拜
詔凡封奏營門鼓吹聲礮在營官弁兵丁均兩旁肅
立記室官恭奉奏函安置帳中所設案上經略
大將軍行三跪九叩禮畢兵部司官恭奉奏函
由中道授臺站立齎馳若
詔書至營守營官兵肅立鼓吹聲礮如前儀經略大
將軍出營恭候兵部司官接受黃篋安置帳中
所設案上經略大將軍行三跪九叩禮受篋啟
閱如遇
欽差大臣到營經略大將軍率在營大臣等離營三
里外迎候跪請
聖安守營官導引經略大將軍與
欽差大臣並馬進營鼓吹聲礮入幕
欽差大臣宣
旨畢經略大將軍正坐
欽差大臣按品級坐
欽差大臣回京經略大將軍率所屬離營恭送跪請
聖安如前儀七曰升帳接屬凡軍營設大幕惟經略
大將軍近侍官暨辦理軍機有職掌者準令出
入餘官均令幕外祗候擅入者禁議事時經略
大將軍正坐參贊大臣及一品官均僉坐有問
則起立致辭參贊出入經略大將軍起立不迎
送提鎮等官禀事先由傳宣官轉達令入則引
進令坐則向上僉坐每月吉及逄五逄十常參
之期參贊大臣等官入幕按品列坐待茶凡參
贊大臣一品官入見於營門内下馬餘官於營
門外下馬由角門出入如經略大將軍之下設
有將軍者與經略相見照參贊大臣一品官儀
若外藩部落謁見幕外官均進幕肅立直班官
弁兵丁按汛整齊肅立軍門鼓吹聲礮經略大
將軍升坐外藩人前跪禀辭畢即引出各官兵
丁咸退八曰簡閱凡簡閱營伍經略大將軍起
行軍門鼓吹聲礮守營各大臣及官弁兵丁離
營里許候送首隊齎
勅印前行十二標旗隨後周廵提鎮等官屯營之處
每至一營官兵皆離營一里外整隊列陣迎候
經略大將軍閱過提鎮等率所屬官兵隨行離
本汛乃止九曰獻俘經略大將軍告捷解送俘
囚至京欽天監擇吉獻俘於
太廟
社稷壇至期兵部率解俘官兵押俘以白組繫頸由
長安右門入進
天安門右門至
太廟街門外嚮北立候告祭大臣至令俘嚮北跪告祭
大臣進
太廟行禮畢兵部率解俘官兵押俘至
社稷街門外令俘仍嚮北跪告祭行禮如前儀獻俘
之次日
皇帝御午門樓王公百官朝服侍班鐃歌大樂金鼓
全作兵部堂官以經略大將軍解到逆俘跪奏
請
旨有
制宣下刑部刑部堂官跪領
旨押俘出
天安門右門王公百官慶賀聽贊行三跪九叩禮
十曰受降凡經略大將軍克敵受降軍營飛章
入告得
旨允降乃大書露布傳示中外築受降壇於大營之
左壇方南嚮壇以南百步樹大旗書奉
詔納降字降者至兵部司官引立旗下經略大將軍
出營鼓吹聲礮參贊大臣各官皆隨行兵部司
官令降者於受降旗旁嚮北跪匐伏候經略大
將軍登壇鼓吹聲礮參贊大臣及一品官分翼
僉坐隊伍將領等官分翼肅立其餘官兵分班
排立兵部司官引降者抵壇前匐伏乃宣諭
德音酌加賞賚聲礮鼓吹降者泥首伏謝而退十一
曰告成凡奏凱告成致祭
天
地
宗廟
社稷
陵寢釋奠於
先師孔子勒碑太學羣臣恭進
賀表並請編纂方略以垂奕禩十二曰勞師凡師旋
將入城
遣廷臣出郭迎勞經略大將軍還朝謝
恩
皇帝御殿設鹵簿王公百官齊集如儀鴻臚寺官引
經略大將軍從征各官於丹陛上恭繳
勅印行三跪九叩禮畢
皇帝還宮翼日
賜燕頒賞進爵有差
一軍令天聰三年
諭朕仰承
天命興師伐明拒戰者不得不誅若歸降者雖雞豚毋
得侵擾俘獲之人毋離散其父子夫婦毋淫人婦女
毋掠人衣服毋折廬舍祠宇毋毁器皿毋伐果木如
違令殺降淫婦女者斬毁廬舍祠宇伐果木掠衣服
及離大纛入村落私掠者鞭一百又毋食明人熟食
酗酒聞山海關内多有鴆毒更宜謹愼以乾糧飼馬
或馬匹羸瘦可量煮豆飼之肥者止秣以草竢休息
時再飼以糧凡採取柴草毋得妄行須聚集衆人以
一人爲首有離衆馳往者拏究如有故違軍令者將
不行嚴禁之都統參領佐領一并治罪欽此崇德
三年
諭凡和碩親王多羅郡王多羅貝勒固山貝子臨陣交
鋒若七旗王貝勒貝子却走一旗王貝勒貝子拒戰
七旗獲全即將七旗佐領下人丁給拒戰之一旗若
七旗拒戰一旗却走即將却走人丁分與七旗若一
旗内拒戰者半却走者半即以却走人丁分給本旗
拒戰者有因屯劄他所未拒戰而無罪者免革人丁
其拒戰之王貝勒貝子别行給賞若七旗未及整伍
一旗王貝勒貝子拒戰得功者按功次大小俘獲多
寡賞之野戰時本旗大臣率本旗軍下馬立王貝勒
貝子等率護軍乘馬立於後若與敵兵對仗王貝勒
貝子大臣不按隊伍輕進或見敵寡妄自衝突者奪
所乘馬匹及俘獲人口凡兩軍相對必整齊隊伍各
按汛地從容前進如擅離本隊隨别隊行擅離本汛
由他汛入及衆軍已進獨却立觀望者或處死或籍
沒或鞭責或革職或罰銀酌量治罪凡整伍前進稍
有先後毋得彼此爭論但以按汛擊敵不致退縮爲
上若有以此爭論者即爲立心不端之人如敵人不
戰而遁我軍追擊之宜選精兵驍騎合力馳擊護軍
統領不得前進止宜領纛整伍分隊以躡其後倘遇
伏兵或於追躡時遇敵旁出護軍統領乃親擊之凡
大軍起營時各按佐領旗纛整隊而行若有一二人
離隊往來尋索遺物及酗酒者皆貫耳自出城門務
遵軍律肅静行伍毋得喧譁都統副都統參領護軍
統領佐領以次各有統束統束嚴明則該管隊伍豈
有喧譁之理今後有喧譁者該管官坐以應得之罪
喧譁者責懲軍行時如有一二人離旗行走者許同
行人即報送本都統執送者賞銀三兩下營時凡取
薪水務集衆同行妄致失火者斬軍士甲胄均書號
記胄兩旁皆用圓鐵葉無甲者衣帽後亦書號記一
切軍器自馬絆以上均書姓名馬必繫牌印烙不印
烙者罰銀二兩箭無姓名者罰銀二十兩如得他人
箭隱匿不出者亦罰銀二十兩軍行時若見禽獸馳
馬追射者兵丁射以骲箭貝子大臣坐以應得之罪
夜行時每佐領人等有别吹竹爲號者執治貫耳若
不執治議參領罪盜鞍韂及轡絡羈絆者按法治罪
若馬上行李偏墜應整理者本旗人均站立待整乃
行兵入敵境者若有一二人離營私掠被殺者妻子
入官仍治本管官罪勿毁寺廟勿妄殺平人抗者戮
之順者養之俘獲之人勿褫其衣服勿離散人夫婦
雖不爲俘獲者亦不許褫衣侵害其俘獲之人勿令
看守馬匹如有一二人妄取糧草被殺者罪與離伍
擒掠者同勿食熟食勿飲酒前此我兵飲食不愼以
不知敵人置毒於中耳今特曉諭宜加謹愼有不遵
者依律治罪欽此順治八年定發兵之時或在家
或在外違限者該管參領佐領等官每兵一名
罰銀五兩若至革職等重罪候
旨定奪兵丁不遵約束抗違者酌量罪犯責懲該管
官仍行議處十三年定隨征前鋒護軍領催
驍騎厮養卒等私自逃回初次鞭一百遞發軍
前二次正法康熙十一年題準官員出征在
家規避不起身者革職在外違約者革職提問
護軍及領催驍騎等在家規避不起身者鞭一
百仍發軍前在外違約者鞭一百所獲人口入
官若繫差遣之處不遵號令違誤者鞭一百出
兵之處不遵號令妄行者爲首人正法餘各枷
三月鞭一百該管官罰俸一年十八年
諭領兵諸王將軍等藉通賊爲名燒民房舍擄掠子女
搶奪財物或分兵所往之處私自擄掠者令該督撫
題參治罪如督撫隱匿事發日督撫革職欽此十
九年題準或攻城或野戰如將陣亡屍骸不能
救出者同戰之參領散秩官護軍校驍騎校降
二級調用領戰之該營總降一級調用領戰之
大員罰俸一年二十三年議準官兵被傷退
回者若係一二等傷痕免議三等以下傷痕仍
與失利者同罪如未經被傷冐作傷痕退回者
照規避例治罪若繫官員重傷止許親隨人等
送出無親隨人令驍騎一二名護送兵丁重傷
亦止令驍騎一二名護送多差者將差撥各官
治罪多送之驍騎亦同議處二十九年
諭本朝自
列聖用兵以來戰必勝攻必克所向無敵者皆以賞罰
明法律嚴兵卒精銳器械堅利人思報國殫心奮勇
之所致也今軍行其令各該都統以下察覈軍實凡
甲胄弓矢諸軍器務令犀利堅好盔甲均繫號帶並
書旗分佐領姓名繫於馬尾其行也視大纛整隊齊
發有零星前後亂行及酗酒者該管官立拏懲責其
止也各按旗分隊伍分别屯劄有前後錯亂者罪及
該管大員馬無印矢無名各罰以銀給拏獲者竊取
鞍轡什物馬匹者視其多寡之數治罪失火者從重
究懲官兵廝役所過地方毋騷擾毋搶掠毋踐踏有
擅離營伍入村落山谷奪人財物者軍法從事並罪
本主及該管官軍士廝役逃亡在汛界内立行察拏
治罪如出汛界外該管大員即遣官兵窮追務獲立
斬以徇如不能獲則將往追官兵從重治罪其逃人
之主及該管官一幷嚴行究懲既出我境哨探斥堠
務期嚴密如曠野列陣交兵王貝勒貝子公大臣有
不按次序攙越前進及見賊兵寡弱不復請令冐昩
前進者有功不叙仍治以罪其進也須齊列緩轡按
隊前行如自離其隊而附人後或自棄其伍而入别
行或他人已入而獨留不進者其應斬應籍没及懲
責革罸分别治罪如整旅而進擊敗賊兵厥功維均
勿以略分先後致生爭競至敵兵不戰而潰則選精
騎追逐之後隊躡蹤而進如遇伏兵或賊兵有旁出
者則後隊接戰夫兵者所以討逆而安順也領軍大
臣果能嚴束其下不使良民受害膺上賞違者罰無
赦凱旋之日有以兵器私售蒙古者本人治罪並及
該管官馬乃大軍急需須視水草佳處小心牧養起
行時則留將卒察遺失之馬轡騣尾所繫字樣交還
原主如繫疲馬則開明馬色數目交所在官司人民
蒙古善爲牧養報知兵部如有隱匿私乘及殺之棄
之者治以罪其遺失馬匹之人亦開明馬色報兵部
存案恐官兵未能徧知爾部其刊布曉諭之欽此
三十六年
諭議政大臣等凡調遣外藩兵馬之事已交大將軍如
皆請旨而行則設有倉卒軍機必致遲誤嗣後均聽
大將軍便宜調遣欽此雍正元年
諭自古用兵之道首以申明號令爲務周易曰師出以
律周書曰不愆於六步七步不愆於四伐五伐乃止
齊焉可知進退步驟之閒尺寸不可違越方爲節制
之師必須平日申明號令使三軍之士無不熟知深
曉倘其中或有不遵者則按軍律置之於法是其獲
罪乃本人之自取無所歸咎雖領兵將帥不能以已
意一毫輕重於其間此大公之道也我國家武備精
強超越往古從來軍行之際紀律嚴明信賞必罰是
以天戈所指迅奏膚功此中外臣民所共知者今承
平日久新進少壯之人未曾親履戎行則於從前規
制未必一一諳練若不詳細申明宣諭以致官弁兵
丁等或因陷於不知而遽罹罪譴朕心實爲不忍今
特令大臣等酌議軍令條約經朕親加鑒定凡大端
細務莫不備載其中者蓋以軍機關繫至重必使事
事合於紀律人人祗奉章程勿犯重罰而妄冀從輕
勿因事小而不遵成法將來荷
天眷佑奏凱言旋凡我弁兵等數十萬人有大功而無
小過此則朕心所厚望者也著即刊刻交與兩路大
將軍通行頒布咸使凛遵欽此遵
旨議準凡戰陣之際聽掌號擊鼓鳴金爲進止聞鼓不
進聞金不止者斬遇敵進戰有回顧畏縮交頭
接額私語者斬專司掌號擊鼓鳴金之人聞令
即掌號擊鼓鳴金令止即止違者八旗兵鞭責
四十綠旗兵棍責三十臨陣違令者斬大將軍
密傳軍令轉傳之人增減要言者斬大將軍授
緊密軍令私告他人以致宣揚誤事者斬官兵
殺傷良人冐功者斬掠取他人戰功及詭稱功
績以無爲有以輕報重者斬沿塗欺壓民番恃
強買賣掠財物毁房屋姦婦女者皆斬指稱夢
見鬼怪造言惑衆者斬兵丁中塗染病該管委
署護軍校領催紅旗管隊即同護軍校驍騎校
千總把總一同騐確禀明該管官令醫調治如
不驗看醫治該管委署護軍校領催鞭五十紅
旗管隊棍責四十護軍校驍騎校千總把總插
箭如兵丁詐病偷安者斬大將軍與同官密議
軍情有私行竊聽者斬差往探聽賊人形勢畏
縮不往詭稱已去妄報虛實及探聽不實貽誤
軍機者斬護逸馬隱匿私乘不給馬主者八旗
兵鞭五十綠旗兵棍責四十仍插箭遊營有獲
馬私宰或售與别人者皆斬臨陣竊馬潛逃者
斬傳首示衆如在劄營地方犯者八旗兵鞭一
百綠旗兵棍責八十劄營地方輪班守卡嚴肅
訪察夜遇警急即密禀申報設備以竢有驚怖
喧譁擾動散走以致亂營者斬私語嗟怨長噓
短嘆者八旗兵鞭七十綠旗兵棍責六十責後
復犯並臨陣時故違者斬黑夜無故驚呼疾走
致亂營伍者斬白晝犯者八旗兵鞭五十綠旗
兵棍責四十面承該管官諭令辭色傲慢者八
旗兵鞭五十綠旗兵棍責四十有意抗違致誤
軍機者斬疎防失火燒燬草廠八旗兵鞭一百
綠旗兵棍責八十若臨敵境失火致燒草廠者
斬失火致燒衣服器械八旗兵鞭五十綠旗兵
棍責四十如在存貯火藥地方尖火者八旗兵
鞭一百綠旗兵棍責八十該管護軍校驍騎校
委署護軍校領催千總把總紅旗管隊皆插箭
遊營臨陣時軍營失火致誤大事者兵丁及該
管委署護軍校領催紅旗管隊悉斬以徇兵丁
夤夜夢魘旁人即行喚醒如有隨聲應和擾及
營伍者八旗兵鞭七十綠旗兵棍責六十該管
委署護軍校領催紅旗管隊插箭遊營臨敵營
犯者皆斬管守營門縱人擅入者八旗兵鞭七
十綠旗兵棍責六十對敵時犯者斬差往偵探
之人遇賊投誠不禀報者八旗兵鞭七十綠旗
兵棍責六十如將投誠之人不即解送以致逃
散者八旗兵鞭一百綠旗兵棍責八十因而洩
漏軍中虛實者照洩漏軍機例治罪大兵進勦
敗賊後不奉大將軍令擅奪車馬輜重者插箭
遊營因而擾亂營伍者斬倚強欺弱酗酒爲非
不遵約束輕者鞭責重者插箭汚穢水泉飲不
以次者八旗兵鞭一百綠旗兵棍責八十支領
口糧肆行抛棄狼籍者八旗兵鞭一百綠旗兵
棍責八十該管委署護軍校領催紅旗管隊等
不即呈報者插箭兵行不按隊伍踐踏草地者
八旗兵鞭一百綠旗兵棍責八十劄營時牧放
馬駝牛羊縱令蹂躪者八旗兵鞭一百綠旗兵
棍責八十仍插箭遊營該管官插箭兵丁押運
軍糧在塗私竊升合或竊同行兵丁口糧及損
傷盛米囊橐致多虧折者八旗兵鞭一百綠旗
兵棍責八十弓箭撒袋腰刀皮索一切軍器不
加收管致有遺失並應攜器械擅自離身八旗
兵鞭一百綠旗兵棍責八十該管委署護軍校
領催鞭四十紅旗管隊棍責三十護軍校驍騎
校千總把總等插箭在塗見遺失刀箭等物拾
取不禀報給還者八旗兵鞭四十綠旗兵棍責
三十均插箭遊營無緊急事私行馳馬者八旗
兵鞭五十綠旗兵棍責四十追奪馬匹令其步
行兵行各按隊伍以次而前無論道路險夷寬
窄有先後離隊攙越者八旗兵鞭五十綠旗兵
棍責四十均插箭遊營結營之後各帳房出一
人見藍旗則取柴見黑旗則取水有便溺者守
門官兵驗明照牌準其出入起更後不準出營
違者八旗兵鞭四十綠旗兵棍責三十該管委
署護軍校領催紅旗管隊等不嚴行約束者插
箭夜傳軍令怠慢不遵廵察坐堆偷安寢睡誤
更曠班者八旗兵鞭一百綠旗兵棍責八十該
管紅旗管隊不察報者八旗兵鞭五十綠旗兵
棍責四十臨陣時犯者斬妄行動作傲慢官長
者插箭遊營各營馬步兵所攜槍礮火藥不加
謹收貯以致潮濕不能著火及玩忽抛棄或用
藥任意狼籍者八旗兵鞭五十綠旗兵棍責四
十該管紅旗管隊插箭遊營如有遺失火藥者
八旗兵鞭一百綠旗兵棍責八十該管委署護
軍校領催紅旗管隊插箭遊營鉛弹務按槍口
之大小如式製造如鉛彈不合槍口繫平日演
放八旗兵鞭五十綠旗兵棍責四十皆插箭遊
營該管委署護軍校領催紅旗管隊插箭遊營
護軍校驍騎校千總把總插箭臨陣時兵丁用
不合槍口之鉛彈施放者斬該管委署護軍校
領催鞭一百紅旗管隊棍責一百護軍校驍騎
校千總把總插箭遊營營總參領參將守備記
大過一次馬駝牲畜不遵照傳檄如法牧養者
八旗兵鞭一百綠旗兵棍責八十該管護軍校
驍騎校委署護軍校領催守備千總把總插箭
沿塗所遇井泉飲馬之時以次而前不得爭先
擁濟有故意爭奪縱馬踐踏汚穢泉水者八旗
兵鞭一百綠旗兵棍責八十乾隆十三年
諭軍旅乃國家第一要務軍法從事定例綦嚴今刑
律内玩寇老師有心貽誤竟無正條非所以重軍
務儆戒失律也夫科場作弊尚即正典刑若以行
軍相較孰爲輕重自應稽察舊案明著刑章俾衆
知畏法方能鼓勇用命此非朕欲用重典實以昭
示武臣肅紀律而勵勇敢辟以止辟之義也見在
纂修會典著軍機大臣會同該部詳酌定議具奏
載入遵行欽此遵
旨議準重臣膺閫外之寄自當戮力疆場綏寧邊徼
至於玩愒偷安甘心養寇傾險妒功忍心誤國
實屬情罪重大今按中樞政考軍令一篇均爲
所屬弁兵約法不及統兵之人誠於責成專閫
申嚴軍紀之意有所未備嗣後凡統兵將帥玩
視軍務苟圖安逸故意遷延不將實在情形具
奏貽誤國事者又凡將帥因私忿媢嫉推諉牽
制以致糜餉老師貽誤軍機者又凡身爲主帥
不能克敵轉布流言搖惑衆心藉以傾陷他人
致誤軍機者均屬有心貽誤應擬斬立決庶軍
律嚴明而身任元戎者亦知儆懼奮勵矣十
四年
諭國家設立營伍領以將弁所以禁暴止姦折衝禦
侮責綦重也兵法失律有誅書稱不用命戮於社
立法之嚴如此近來法司衙門於官犯相蒙多入
緩決因而武弁亦邀寬典大非立法之本意夫軍
旅之事國家不能保其百年不用必當申明紀律
信賞必罰方足以振憲綱而作士氣誠使爲將弁
者在平時則勤訓練嚴拔補謹廵防以固疆圉設
有緩急統帥則詳審機宜熟籌勝算其偏裨士卒
則奮勇爭先摧鋒陷陣不避矢石效臂指之使自
能克敵制勝若平時不能拊循而流於廢弛或苛
急而激爲忿怨偶遇小醜竊發則號令不明指揮
不定畏葸退縮縱寇老師或臨陣之時望風委靡
甚至欺蔽容隱負恩僨事國家所倚以爲干城腹
心者何在此而不誅何以示懲乃使久繫囹圄累
歲經年虛擬罪名獲全首領是骫法也後之任事
者何由知戒朕以仁治天下慎重民命罔敢弗欽
而天討所在朕勿敢赦如訥親張廣泗之誤國負
恩屢頒諭旨已立正典刑慶復之欺蒙縱寇亦已
賜令自盡而詳閱秋朝審册内除李質粹宋宗璋
尚須待質袁士弼情非退縮應該緩決此外如許
應虎之失誤軍機臨陣退縮沈瑞龍之私回任所
託病偷安胡璘劉鍾之恇怯退避離汛失守又如
張通楊文富之棄地不守阻回援師皆法之斷不
容貸而情之毫無可原者即其中有先經緩決之
犯皆令改擬予勾正法以爲炯戒凡在披堅執銳
之徒當思臨陣爭先赴蹈危險死於鋒鏑或所不
免而國家加恩贈䘏廕及子孫如有退縮偷安挫
衂失事縱一時苟免終於身伏斧鑕等死耳死敵
者榮死法者辱雖至愚亦當審擇而知所處矣若
專事姑息積玩成疲於軍務大有關繫訥親張廣
泗慶復之敢於貽誤未必非向來失律倖免人心
無所震悚有以啟之也今於勾到後特頒此諭詳
悉開導令武臣咸知僨事者必無軼罰罹罪者斷
難倖生與其伏法於誤事之後不如捐軀於臨事
之時大義昭然將必致身效命以戰則克以守則
固不致苟且偷生蹈於顯戮正辟以止辟之義也
此諭着刊刻頒發令内外武職衙門入於交盤冊
内永遠傳示各宜凛遵欽此又議準軍前傷病
亡故軍兵不許開報原籍惟令報明統兵大員
據實察驗如有在原籍私行妄報者按法嚴究
又議準調撥鄰省官兵已到軍前悉令統兵
大員節制該官兵或有事故應報原管督撫提
鎮者詳明統兵大員聽候轉咨不得私自通報
察出即行參處又奏準凡報軍機如應付官
兵軍裝協解兵餉等事仍用密題得
旨亦令密行不得發鈔
欽定大清會典則例卷一百九
