欽定大清會典則例卷十六
吏部
考功清吏司
解支
一起解錢糧物料康熙四年議凖直隸各省兵
餉協餉定為五分限四月内完二分半九月内
全完如行師大兵軍餉協濟别省錢糧或遲或
誤者革職支給本省兵餉或遲或誤者州縣衛
所官降三級司道府直隸州各降二級督撫各
降一級皆令其戴罪督催完日開復五年議
凖每年撥餉時如所撥餉内有水旱等災蠲免
或撥文未到之前别用並解部及重撥之項該
省督撫等一面動用别項錢糧照限協解一面
將動支緣由開明題報如諉解借端謊行題報
或所闕錢糧不動别項錢糧抵解以致遲誤者
該管官革職布政使司降三級調用督撫降二
級留任至解餉省分督撫照所限月底將起解
數目題報如不曾起解謊以起解具題者革職
不依所限月底題報者罰俸一年如已徵錢糧
撥給稽遲以致兵逃兵譁或察報時將兵逃兵
譁情由朦隐不報及報不實者皆革職該管各
官將此等情由已經申報而該督撫不行糾參
者降二級調用如已經安定者免議其不候所
限四月九月分錢糧分撥時即將十分全徵者
經徵官降二級調用督催官降一級調用督撫
罰俸一年如官員解送錢糧等項沿塗停閣日
期者罰俸一年九年題凖官員起解兵餉漕
糧白糧本色顔料等項如該管司道府等官不
委見任佐貳濫委廢官匪人解送或中塗誤失
者原委之官降一級調用如中塗無有誤失罰
俸一年如委見任官解送中塗誤失者原委之
官罰俸六月如解官起解錢糧侵欺潛逃者原
委之官降一級留任如不曾差官批迴内填寫
差官及不差職官者皆罰俸一年又題凖各
省採買物料等項承估布政使不照時價確估
妄行多開者罰俸一年廵撫罰俸六月如不與
上司驗看解送徑行解部者罰俸六月十四
年議凖部撥錢糧關繫軍需若限期急廹不能
依限起解者先具題展限如擅改部限者降二
級調用十五年議凖官員將不應起解之錢
糧違例起解者罰俸一年或應免本色錢糧解
送折色者降一級調用又議凖官員起解錢
糧不行詳察銀匠銀内攙和鉛沙者降三級調
用廵撫罰俸一年如解送潮銀者降一級調用
廵撫罰俸六月又議凖解送顔料等項如解
官中塗乾没交納短少者即照侵欺例治罪
又議凖解官到部稽遲所解錢糧全完者一月
内仍免其議處逾一月以外者罰俸一年十
八年覆凖州縣官隔年豫徵錢糧督撫察參照
私派例將州縣等官革職拏問司道府各官明
知不報者將司道府各官革職詳報督撫不行
題參者將督撫降五級調用其豫徵錢糧即凖
為次年正項錢糧二十六年題凖委解藉病
推諉規避者革職二十八年議凖錢糧物料
等項解送到部限一月察覈明白掣給批迴倘
於限内不行察收及不給發批迴者該堂官即
行察參將該司官照逾限例議處至書役人等
指稱估驗掣批掛號等項費用名色借端包攬
索詐者許解官解役即於該衙門首告將包攬
索詐之人交與刑部治罪繫官革職仍交與刑
部治罪如該管官失察者照失察衙役犯贓例
議處如明知不舉者照徇庇例降三級調用如
解官豫先囑託和同行賄聽其包攬者與受一
例治罪如虧空著令賠補者竢完日給批不在
計限之内乾隆四年覆凖官員採辦一切物
料等項督撫以不能按限完解題請展限經部
覆凖之後仍不依限完解者將原題請之督撫
罰俸六月十六年遵
旨議定各省委官運辦鹽銅鉛錫等項令該委官領
解之日一面申報原委督撫一面申報沿塗督
撫一竢入境即報地方官察驗至出境時該地
方官驗明無事即具出境印結申報該管上司
並知會接省地方官一體嚴察但不得因有盤
察出結之責藉端留難不顧委官守候稽遲以
致違限如有出境盗賣捏報遭風失火情事該
地方官立即申報本境督撫題參究擬不得諉
之原委省分督撫致滋疎縱倘經過地方文武
官弁有瞻徇隐匿不行申報境内督撫别經發
覺將經過地方文武官皆照糧船謊報漂没汛
地文武各官不親臨確勘例革職如地方官已
經申報而境内督撫不嚴察參奏者照不揭報
劣員例降三級調用倘有藉端留難等弊該督
撫等亦應嚴察如經過地方故為抑勒以致出
境稽遲者一并參處
一支放錢糧康熙十四年議凖各營放餉遴委
賢能官員親臨察閱抽封稱兌按名給散如奉
委官員監放推委不親臨察閱者罰俸一年如
已經親臨不抽封稱兌致有劣弁短少色數繫
失於詳察者監放官降一級調用如監放官知
劣弁有扣剋情弊不即申報事發者監放官照
徇庇例降三級調用如有通同扣剋情弊監放
官革職提問又議凖各省採買米穀豆草估
價均照督撫所定如估價多開者或被旁人首
告或被科道題參審繫情實原估官革職提問
轉申官降四級調用奏銷督撫降二級調用如
督撫布政使道府等官通同多算者皆革職提
問凡米穀豆草多算被上司察出督撫察參者
察出上司察參督撫免其處分其餘估計奇零
雜項既經部駁重估所估價直不確妄行浮開
者罰俸一年廵撫罰俸六月十五年議凖軍
前供應米豆草等項如地方官將價直浮冒開
銷督撫察出題參照貪官例革職拏問如奏銷
完結之後或被科道糾參或被傍人舉首將督
撫一并照貪官例治罪其舉首之人繫官照應
升之官加一等優升繫旗人民人授為七品官
至民間運到米豆草地方州縣官故意遲延抑
勒刁難需索又州縣官解到米豆草司道府等
官有故意延挨抑勒刁難需索者督撫察出題
參將經收官員皆照貪官例革職拏問此等情
弊被害之人控告督撫而督撫不行凖接糾參
將督撫亦照貪官例治罪如督撫不行察出或
被科道糾參或被傍人舉首其督撫各降四級
調用該管司道府等官革職至軍前運到米豆
草等項經收委部官員及武官延挨抑勒刁難
需索者將軍及統兵大員察出題參皆照貪官
例革職拏問此等情弊經收官員申明將軍統
兵大員而不行糾參者將軍統兵大員參贊大
臣亦皆照貪官例治罪將軍統兵大員不行察
出或被科道糾參或被傍人舉首將軍統兵大
員參贊大臣降四級調用其該管武官革職其
出首之人繫官照伊應升之官加一等優升繫
旗人民人授為七品官至出征將軍統兵大員
並大小官員及督撫提鎮以下大小官員筆帖
式
欽差部差官員筆帖式科道翰林等官販買米豆草
等物囑託地方官多取價直或將民間所賣米
豆草作為己物囑託地方官令其收買並經理
地方官將所囑託米豆草等物徇庇收買皆照
貪官例革職拏問至已備本色不行收納有抑
勒折價者將軍統兵大員及督撫察出題參皆
照貪官例革職拏問將軍統兵大員督撫不行
察出或被科道糾參或被傍人舉首將軍統兵
大員督撫各降四級調用司道府等官並該管
武官皆革職出首之人繫官照伊應升之官加
一等優升繫旗人民人授為七品官至將軍統
兵大員及大小官員並督撫提鎮以下大小官
員筆帖式及
欽差部差官員筆帖式科道翰林等官將本身馬匹
徇情囑託送入驛站營伍馬匹數内多取價直
一應購買馬匹不開實價以少為多濫行開銷
者皆照貪官例革職拏問若驛站營伍官員人
等申明督撫提鎮而不行題參或不行察出奏
請完結之後或被科道糾參或被傍人舉首將
督撫提鎮皆照貪官例治罪出首之人繫官照
伊應升之官加一等優升繫旗人民人授為七
品官又議凖支應芻粟物料不發見銀採買
借取於民給價短少以致累民者督撫察參將
州縣等官革職拏問明知不報之司道府官亦
革職拏問詳報不行察參之督撫革職又議
凖凡官員未經解送正項錢糧之先豫給官役
俸銀工食或不按季給發全給重支或違例給
發錢多銀少者皆降一級調用轉詳官罰俸一
年廵撫罰俸六月又議凖官員應給民價不
速給遲延者罰俸一年如半給半不給者降二
級調用竟不給者革職雍正五年議凖凡地
方有軍需公務督撫不及咨題者行令該州縣
墊辦或那庫項或墊已資先行詳明督撫辦完
十日内即照實價申詳院司道府該院司道府
限两月内覈明題銷倘州縣申報過限或督撫
題報後期戶部察明月日皆交部議處其司道
府逾限不行覈轉亦照例察明交議若該州縣
報價不實及督撫不據實覈明題報希圖冒銷
者戶部題參州縣照侵欺例治罪督撫司道等
官皆照徇庇例議處
盤察
一清盤庫項康熙十四年議凖官員庫内物件
不行固貯以致庫使偷盗者降一級調用罰俸
一年二十七年題凖各省藩庫交代錢糧定
限两月如有侵欺虧欠等弊將隐匿不參之該
督撫革職如督撫有侵欺入已之處照侵欺例
治罪二十八年題凖糧驛二道庫貯錢糧責
成藩司各府庫貯錢糧責成各該道如無道員
管轄之府委令鄰近道員於奏銷時清盤如無
侵那虧空情弊即具保結呈送廵撫倘保結之
後仍有察出侵那虧空者該撫題參將藩司各
該道皆革職分賠三十九年覆凖州縣府道
收貯錢糧於地丁正項及常平倉榖外一切雜
項錢糧該管上司一并照例盤察又題凖上
司盤察所屬倉庫例責年終時限甚廹嗣後於
次年奏銷前秉公清察據實出結四十四年
覆凖盤察州縣倉庫錢糧如有不肖知府需索
州縣者許州縣即時通報司道督撫題參革職
如督撫不行題參將督撫照徇庇例議處五
十九年覆凖知府盤察倉庫州縣禮物永行禁
止如仍餽送而知府收受者將餽送禮物之州
縣收受之知府照餽送禮物例議處雍正元
年議凖各省藩庫錢糧於每年奏銷時該省有
總督者令總督監同廵撫親身盤察無總督者
責成廵撫親身盤察錢糧無闕出具印結於奏
銷本内一並保題如有虧空該督撫即行題參
如督撫扶同徇隠不行題參虧空事發之日將
監盤之督撫一并革職照例分賠如督撫抑勒
下司那墊濫動以致虧空者該布政使司即據
實通詳各部院衙門或通詳不便即具揭密送
各部院衙門據揭奏
聞將督撫照貪官例革職拏問又議凖凡銀庫匙
鑰司道自行掌管庫使止令看守封識遇有錢
糧出入禀明布政使鹽道方許開庫不得自專
其藩司鹽道有侵用那移抑勒庫官者許庫官
徑行揭報如果舉報得實該督撫廵鹽御史題
請議敘以應升之官即行升用其或通同隐匿
事發一例治罪如庫官已經據實揭報督撫廵
鹽御史徇隐不行題參照徇庇例議處乾隆
二年議凖州縣官徵收錢糧計算道路之遠近
酌量錢糧之多寡隨徵隨行解司如有任意遲
延不即起解者即令該管府州察報督撫覈參
分别遲延月日議處至該管府州有督催之責
自應竭力催解倘有聽其遲挨直至撫司行提
催解者將府州一并察參照督催不力例罰俸
六月如州縣批解錢糧而布政使司抵充雜派
扣批抑勒不發許州縣官申報督撫徑報部院
衙門題參將布政使司照批回改那例議處
十四年議凖道員知府直隸州知州盤察所屬
正項錢糧時將庫貯兵餉一并盤察出結如有
虧空即行據實揭報倘該上司並不實力清盤
及至交代不清始行揭報照盤察不實例分别
察議
一虧空分别處分開復康熙九年題凖司道府
州縣等官如錢糧米豆正雜等項擅自那移别
用者皆革職如正雜錢糧米穀豆草不報明該
撫以緊急軍需私自那用者降一級留任竢賠
完之日聽該督撫題請開復如存留錢糧因公
那用者免議四十四年覆凖州縣倉庫錢糧
責成知府盤察於每年奏銷時出具所管州縣
倉庫實貯無虧印結造冊申詳保題仍令不時
盤察無論幾時察出虧空立即揭參免其革職
分賠若州縣虧空知府有扶同徇隐情弊别經
發覺者將知府參革令知府獨賠如知府止繫
盤察不實不行揭報或别案發覺始行報出者
繫那移將知府革職令知府分賠繫侵欺知府
照失察侵盗律議處免其分賠五十九年覆
凖州縣官恃有上司分賠之例將庫銀藏匿假
捏虧空者督撫據實題參審明是實著落本犯
名下獨追還項仍照例治罪又議凖各項拖
欠錢糧該撫每年奏銷或拖欠在民或本官乾
没或衙役侵欺逐一題明委繫拖欠在民不能
催徵者照定例處分如繫本官乾没者照貪贓
例革職提問仍於本官名下追清還項如衙役
侵欺者該管官照縱役貪贓例革職其侵欺衙
役交與該撫提拏嚴審追清完項州縣官乾没
侵欺等情司道府等官豫先不行察出或據詳
代為開銷者司道府等官各降一級調用督撫
罰俸一年又議凖州縣官如衙役侵欺錢糧
捏報民欠知府不行詳察遽為轉報者罰俸六
月雍正元年
諭虧空錢糧各官若革職留任催追必致貽累百姓伊
等既已獲罪革職豈可復留原任嗣後虧空錢糧各
官即行革職著落伊身勒限追還若果清完居官好
者該督撫等奏明欽此二年
諭朕惟錢糧固屬緊要而民瘼尤宜體䘏聞有州縣虧
空錢糧百姓情願代賠者此端斷不可開虧空之官
未必愛民况百姓貧富不等斷無闔縣情願代賠之
理或繫棍蠹勾連借端科斂或不肖紳衿一向出入
衙門通同作弊及本官被參猶冀題留復任因而號
召多事之人連名具呈稱繫闔縣願賠後官畏承追
處分接呈入手即差役按里追呼名為樂捐其實強
派其為民累不淺嗣後紳衿富民情願協助者聽其
自行完納其有闔縣具呈者即將為首之人治以重
罪如府州縣官擅凖派賠著該督撫察參重處至因
公那移之項依限全完定例凖其開復嗣後督撫題
報全完即給咨本官令其隨本引見朕觀其人可用
者即用如不可用以原品休致其年老及不願補官
之人亦於本内聲明給還原職不必來京欽此又
諭凡官員虧空錢糧倉榖該管上司失於盤察自應革
職分賠但定例虧空官員審無侵欺入已之項勒限
一年内賠補全完凖以原職補用而失察革職之上
司轉不得與本官一例開復似屬可憫嗣後虧空銀
榖限内全完例應開復者該督撫察明原參失察之
上司一并題請開復欽此四年議凖州縣侵那虧
空審明確繫知府徇隐獨賠之項將知府照例
革職離任本犯擬罪監追勒限三年完補無論
本犯完補或知府協同完補但能於一年内全
完繫侵欺之項本犯擬死罪者照例減二等發
落擬軍流徒杖者照例豁免徇隐之知府不凖
開復繫那移之項至二萬两以上者一年内全
完本犯照例釋免未至二萬两者一年内全完
本犯照例凖其開復其徇隐之知府亦照雍正
二年八月
上諭上司與本官一同開復之例皆凖其開復如二限
三限完補者本犯照例分别發落若三年限滿
不能完足即將本犯治罪察實果繫家産全無
無力完帑不論是侵是那將未完之項盡數著
落徇隐之知府勒限一年完補除徇隐侵欺之
項雖經全完不凖開復外繫那移之項能於一
年内全完凖其開復一年限满不完再限一年
完補若能於二限内賠補全完照依原職降一
級調用二限内完不足數再限一年完補若能
於三限内全完照依原職降二級調用三限内
不完即將知府家産搜察變補若即賠補全完
亦不凖開復如州縣虧空知府失於覺察繫侵
欺之項除本犯照例嚴追外失察之知府照失
察侵盗本律議處免其分賠如繫失察那移例
應分賠之項將知府革職其虧空之項亦先在
本犯名下勒限三年追補一年内全完將本犯
及不行揭報之知府皆凖其開復二限三限完
補本犯照例分别發落若三年限滿不能完足
將本犯治罪察實果繫家産全無無力完帑將
未完之項著落不行揭報之知府分賠一半其
餘一半入於無著項下完結其知府分賠一半
銀勒限一年完補一年内全完凖其開復不完
再限一年完補若能於二限内全完者凖其開
復於補官日罰俸一年如二限内完不足數再
限一年完補若能於三限内全完者照依原職
降一級調用如三限内不完不凖開復未完銀
仍著落追賠又議凖州縣錢糧倉榖虧空題
參時一面於任所嚴追一面行文原籍將其家
産嚴察存案如任所無完即變價補完若承追
地方官不行察出照徇庇例議處乾隆元年
覆凖承辦虧空人員如有遲延違限者遵照
欽部事件定例違一月者罰俸三月違二月者罰俸
六月違三月者罰俸九月違四五月者罰俸一
年違半年以上者降一級留任違一年以上者
降二級留任違二年以上者降三級調用三
年覆凖州縣侵項不能一年内全完者知府革
職不凖開復若本犯侵項於一年内全完令該
督撫將失察之知府確察平日居官如何出具
考語給咨送部引
見請
旨七年奏凖凡虧空之案審出民欠那墊是實除
將本犯照例議罪外再限四月委官徹底察覈
出具並無假捏影射印結再令接任官出具認
徵印結仍向欠戶催徵如限满不完將接徵官
照例參處倘本無舊欠接任官通同捏結察出
與本犯同罪仍令分賠十二年議凖州縣虧
空經該管道府察出揭參各免其失察處分如
例應責成盤察保結之屬官竢其離任身故後
始參虧空實繫從前盤察不實應無論其揭報
與否將該管道府以失察附參照失察州縣虧
空例分别議處所虧錢糧亦照失察侵那定例
分别著賠十四年奏凖道員失察知府直隸
州知州虧空照失察例降四級調用至失察州
縣虧空既責成盤察不實之知府其道員自應
量為酌減如該管道員不豫行揭參州縣虧空
者降一級留任十五年議凖州縣侵欺帑項
限满不完既著徇隐之知府賠補則著賠之日
即應將知府之原籍房産令該地方官察記冊
籍申報上司如能依限代賠全完房産給還仍
照例凖其分别開復降調如三限已滿變抵房
産仍不足數即照例治罪
一清盤倉榖康熙三十九年覆凖凡州縣收貯
米穀遇颶風大雨等災挽運江海漂流並霉爛
者該督撫題參著革職離任原闕别補限一年
之内賠完免罪復還原職别補如逾限一年賠
完免罪不復原職二年之内如不賠完仍照律
例治罪著落家産追賠五十九年議凖州縣
霉爛倉榖不論在任解任以及分賠之知府果
能一年限内全完者皆一例凖其開復雍正
元年議凖各省存倉米穀雖有知府盤察司道
管理不能保其一無徇隐當責之督撫覈實嚴
察年終造冊保題至督撫升轉離任將冊籍交
代新任督撫限三月察覈奏
聞如有虧空即行題參倘新任督撫徇隠不行據實
參出後經發覺一并照例議處仍令分賠三
年遵
旨議定州縣虧空倉榖繫侵蝕入已者照侵欺錢糧例
擬斷繫那移者照那移庫銀例擬斷其倉榖令
接任官於秋成榖賤時申詳督撫藩司酌動何
項錢糧照時價先行買補該州縣出具倉收道
府加結報部於虧空人員及妻子名下勒限一
年將動用銀照數追補還項如逾限不完照例
治罪其有倉厫州縣倘因循怠玩於滲漏處既
不黏補應蓋造處又不詳請以致米穀霉爛者
革職動帑買補勒限一年照數追賠限内不完
照例治罪若倉厫既經修理猶有託名霉爛虧
空者亦照例革職治罪又議凖州縣每年借
出榖自秋收後勒限徵比務於十月内全數完
納造具冊收送部年終令知府直隸州知州親
往盤察府州倉榖責令該管道員盤察出具印
結申報如逾限不完或捏造冊收即行揭參議
處仍令欠戶照數完納如該管上司不行揭參
照徇庇例議處再倉榖有存七糶三之例其出
糶之時該督撫轉飭地方官嚴行察禁如有囤
積射利之徒即訪拏按律治罪該地方官若不
嚴行察禁該督撫題參照溺職例議處或有不
肖州縣以糶借為名掩飾虧空該督撫即行指
參嚴審是侵是那分别定罪追賠該管道府直
隸州知州有不時盤察之責如有徇隐失察等
情亦即題參照州縣官侵那錢糧知府徇隐失
察例分别議處所虧倉榖著落賠補如道府直
隸州知州已經揭報督撫不行題參者將督撫
亦照徇庇例議處所虧倉榖亦照例分賠乾
隆四年奏凖各省常平倉榖初次採買遲延經
督撫察參送部議處將承辦官罰俸一年如再
不完將承辦官革職留任完日開復五年奏
凖凡州縣官採買米穀如不親身平買運倉轉
發里遞分派花戶勒令採買者將州縣官降三
級調用八年覆凖如有將未進倉榖溷行入
冊捏報者照未完之錢糧捏以全完轉報例革
職其該管上司知而徇隐照徇庇例降三級調
用若止失於覺察照失於覺察例罰俸一年
十二年議凖各州縣所需食米務令自行置買
不得碾用倉榖該管上司亦不得給發價直令
所屬州縣碾榖供應仍令各該督撫不時密行
察訪倘有州縣碾用等弊委官盤察若察出將
不行揭報之瞻徇各上司一并參處如已經揭
報而該督撫不即題參者照例議處十八年
議凖凡採買撥運糧米經由江洋黃河偶遇風
浪猝被漂失者辦運各官立即報明所在地方
飛往勘訊明確果無虚捏别情取具承勘不扶
印結申詳督撫司道覈實一面咨部一面移咨
辦運省分照例具題請豁若遇失水該運官並
不報明地方官將運官照沉溺漕船不報例降
一級調用如有乘機侵盗等弊革職治罪未經
題豁之先不將失水情形立即勘明豫報戸部
及該省者照失於覺察例罰俸一年所在官司
有瞻徇草率扶同出結情弊照沿塗催䟎各官
不親臨確勘的實遽出保結例革職如該督撫
不嚴察確實遽行題豁後至詐冒事發所題督
撫降二級調用所豁糧照例著落承辦及出結
各官名下按數分賠
一造冊批廻康熙十五年覆凖官員造報各項
文冊遲延或限内並違限不及一月及違限一
月者皆罰俸三月違限两月者罰俸六月違限
三月者罰俸九月違限四五月者罰俸一年違
限半年以上者降一級留任違限一年以上者
降二級留任違限二年以上者降三級調用其
文冊遺漏重開數目舛錯或多開少造遺漏職
名者皆罰俸三月該管各官未經察出據冊轉
報罰俸一月如府州縣官員造報奏銷錢糧冊
内有數目舛錯遺漏者總督廵撫不行察出經
該部察出者將該府州縣官罰俸一年總督廵
撫及轉報司道各罰俸六月再督撫司道所造
冊内有數目舛錯遺漏者亦各罰俸六月如司
道府州縣官將奏銷錢糧冊結遲延不送經該
撫題參或限内並違限不及一月者罰俸三月
違限一月者罰俸六月違限两月者罰俸九月
違限三月者罰俸一年違限四五月者降一級
留任違限六月以上者降二級調用違限一年
以上者革職如司道府州縣官將冊結申送督
撫而督撫遲延不隨各案一并送到者經該部
察出題參之日將督撫違限五月以下者亦照
司道府州縣官例處分如違限六月以上者降
二級留任違限一年以上者降三級調用如應
行完結之錢糧不行分晰明白溷行造冊將溷
行造冊之府州縣官降一級調用溷行轉報之
司道罰俸一年不行詳察之督撫罰俸六月如
司道官自行造冊不分晰明白者降一級留任
又議凖布政使抑勒州縣衛所官將批迴改
那或以新填陳以此那彼情弊該督撫指名題
參照那用正項錢糧例處分如該督撫徇情不
行題參者將該督撫照徇情例降二級調用
欽定大清會典則例卷十六
