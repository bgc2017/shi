欽定大清會典則例卷七十八
禮部
祠祭清吏司
大祀三
太廟
一每年四孟月及歲暮饗
太廟崇德元年定四孟時饗並每月薦新每歲
聖誕及清明孟秋望歲暮忌辰均於
太廟致祭順治元年定
太廟時饗每歲孟春於正月上旬卜日孟夏孟秋孟冬
於朔日行禮大祫於歲除行禮孟春時饗如遇
祈穀齋戒之期
皇帝詣
太廟出入導迎樂均設而不作三年定時饗樂作於
廟門四年定歲除前祫祭大建於二十九日
小建於二十八日行禮五年十一月恭上
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后廟號尊諡八年定時饗奏樂於
殿内文武佾舞全設又定
皇帝親饗
太廟行飲福受胙禮十年題準每年元宵節
太廟懸張慶成鐙(鐙皆連二)自正月初七日起至十七日止
(今於初三日起)令工部豫期辦造廟街門中門一南北
門各一戟門三左右門各一
正殿十
中殿十
後殿八東廡西廡各一十六年覆準每年歲除前
一日奉
後殿
列祖
列后中殿
列聖
列后於
太廟正殿行大祫禮
四祖
太祖南嚮
太宗東位西嚮前期一日遣官祗告
後殿
四祖又遣官祗告
中殿
太祖
太宗其致齋視牲請
閱祝文等儀均與時饗同十七年奉
旨
太廟時饗樂舞仍設於殿内祫祭設於殿外康熙九
年題準
太廟東廡設太牢三十八年議準元旦
皇太后聖夀
萬夀聖節於
太廟後殿遣官行禮雍正元年題準歲除前一日
皇帝親詣
太廟行大祫禮豫遣官奉
後殿
中殿
列聖
列后神牌奉安於
前殿
寳座正中
肇祖原皇帝居左
原皇后居右左一位
興祖直皇帝次
直皇后右一位
景祖翼皇帝次
翼皇后左二位
顯祖宣皇帝次
宣皇后右二位
太祖高皇帝次
孝慈高皇后均南嚮
太宗文皇帝
孝端文皇后
孝莊文皇后東位西嚮
世祖章皇帝
孝惠章皇后
孝康章皇后西位東嚮
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后東次西嚮其奠獻行禮樂章與康熙九年
同三年
聖祖仁皇帝服制二十七月期滿
世宗憲皇帝詣
太廟行祫祭禮讀文奠獻如大祫儀八年
諭饗祀向無上香之儀應酌議增入儀注遵
旨議準時饗
太廟照祭
社稷壇之禮於迎
神樂奏時詣
列祖位前跪上柱香次三上瓣香兩廡分獻官上香祫
祭及
奉先殿
太廟後殿皆同儀十二年議準
太廟
社稷壇内承直人役各於街門上設門籍備書姓名
於上並令各帶腰牌責成看守旗員驗明出入
如無腰牌出入者立即拏究倘該員不敬謹察
驗一經察出指名參處至旗員内監及刈草人
夫令太常寺造具清冊呈部並知會内務府御
史一同嚴察乾隆元年
諭國家式崇
太廟妥侑
列祖神靈歲時祗薦明禋典禮允宜隆備今
廟貌崇嚴而軒櫺榱桷久未增飾理應敬謹相視慎重
繕修以昭黝堊示新之敬著該部會同内務府
詳議具奏欽此遵
旨議準先行繕修
奉先殿應擇吉恭請
列祖
列后神牌於黃輿暫奉安於
太廟中殿寢室自興工以至告成
奉先殿朔望暫停祭饗每月薦新掌儀司官詣
太廟薦獻遇時饗仍請
太廟神牌至
前殿照常行禮竢工竣恭請
神牌還御
奉先殿安奉禮成後再擇吉繕修
太廟再四孟時饗事關鉅典應請繕修
太廟先於
前殿設黃幄九座恭請
中殿
後殿
列聖
列后神牌於
前殿黃幄内安奉先行繕修
中殿
後殿竢告成時恭請
神牌還御
中殿
後殿再繕修
前殿自興工以至告成遇時饗即於
中殿照
前殿儀祭饗設樂舞於庭其恭請
神牌於前殿並請
神牌還
御欽天監選擇吉期本日均遣官祗告並祭
后土
司工之神再
奉先殿
太廟既繕修增飾其
後殿寢室神龕内一應陳設器物亦應修飾維新帷
幔衾枕等物均照舊式敬謹製造祗告
奉先殿事宜由内務府奏辦祗告
太廟並祭
后土
司工由禮部太常寺奏辦祝文均由翰林院撰擬
應行典禮儀注由部届期具奏又議準
奉先殿興工吉期遣官祗告畢鑾儀衞豫設黃輿五於
奉先殿前殿丹陛上均南嚮序列至時内務府總管率
屬詣
後殿上香一跪三叩各恭奉
列聖
列后神牌至
前殿丹陛上謹奉安於黃輿内一跪三叩退校尉舁
輿輿前各列御仗一對禮部太常寺官各二人
前導内務府堂屬執事各官均隨行由
奉先門
恊和門
午門
端門各中門出至
太廟由中門入至丹陛上北嚮序列内務府官各詣輿
前一跪三叩恭奉
神牌至
太廟中殿寢室内依次奉安於
太廟各
神牌後上香一跪三叩退自興工以及告成均照前儀
於
太廟薦獻祭饗竢工竣後仍請
神牌還御
奉先殿二年七月時饗
太廟是日大雨奉
旨令陪祀王公於戟門分獻官陪祀百官於兩廡廊
下行禮又奏準修理
奉先殿照康熙十八年改建
奉先殿例前一日遣官祗告
天
地
太廟後殿
奉先殿
社稷安磉石豎柱上梁插劍均遣官致祭
司工之神又奏準修理
奉先殿迎吻照康熙十八年改建
奉先殿例遣官各一人致祭
琉璃窰之神曁經由之
正陽門
大清門
午門
奉先門之神其迎吻時吻上應用裹金銀花二對大
紅段二方龍旗御仗各二和聲署作樂前引承
祭官及太常寺堂官執事官並在工各官均簪
花披紅行禮祝文由翰林院撰擬承祭官由太
常寺奏遣金花銀花等物由工部製造段絹等
物由戶部移取又
諭目今因修理
奉先殿恭請
列聖
列后神牌暫安奉於
太廟中殿今八月初九日
太宗文皇帝忌辰十一日
太祖高皇帝忌辰此二日朕欲親詣
太廟中殿上香行禮著總理事務王大臣會同禮部詳
考禮儀具奏欽此遵
旨議準
列聖
列后忌辰
皇帝親詣
奉先殿行禮咸用素服四時祭饗及祗告
太廟
皇帝親詣行禮咸用禮服並無素服入
廟之制此次忌辰應請遣官行禮又奏準繕修
奉先殿懸匾額合龍門照例遣官一人祭
司工之神承祭官曁太常寺堂官在工執事各官
均照例簪花披紅一切事宜與迎吻禮同又
奏準修理
奉先殿朔望祭饗暫行停止遇有應祗告
奉先殿之典即於
太廟中殿行禮又奏準
皇帝謁
陵行禮
起駕日及回鑾次日應祗告
奉先殿因繕修
奉先殿
列聖
列后神牌見皆安奉
太廟中殿應祗告於
太廟中殿奉
旨前一日朕親詣行禮欽此是日奏請照祗告例不
設鹵簿王公文武有頂帶官員以上咸朝服在
午門外跪候送迎又題準古禮天子三年喪畢
合先祖之神而饗之謂之吉祭今
世宗憲皇帝服已二十七月請於
親詣
泰陵釋服後祫祭
太廟恭行吉禮於十一月二十四日
皇帝親詣
太廟行祫祭禮又奏準
太廟祝版恭書
列聖尊諡香帛乃
神位前奠獻品物其禮畢送往燎所時應由中路行與
祭祀各
郊壇典禮畫一嗣後時饗並祫祭
太廟鑾儀衞司拜褥官設拜褥畢照常退至尊案後立
竢送祝帛時
皇帝轉立東旁即起拜褥竢奉祝帛官由中路出復
設拜褥
皇帝復位祭
歴代帝王
先師遇
皇帝親詣行禮皆仿此又奏準
奉先殿
太廟於各香案前皆增設燭臺一對
太廟中殿均用白蠟祭
奉先殿
太廟向有爵無墊應於奠獻時增設爵墊以昭整肅祭
帝王
先師亦依此例增設爵墊又奏準繕修
奉先殿工竣祗告
天
地
太廟
社稷並致祭
后土
司工之神與興工禮同又奏準
奉先殿工竣應由
太廟中殿恭請
奉先殿安奉
列聖
列后神牌還御
奉先殿
皇帝親詣致祭先期開列王貝勒貝子等奏請
欽點十四人恭奉
神牌又奏準繕修
奉先殿工竣恭請
列聖
列后神牌還御
奉先殿是日内務府官於
奉先殿照大饗禮陳設祭品鑾儀衞官豫設黃輿五於
太廟丹陛上均南嚮至時請
神牌官詣
太廟中殿各寢室前一跪三叩恭奉
奉先殿
神牌禮部太常寺官前導由中路至丹陛各安奉黃輿
内一跪三叩退校尉舁輿御仗五對禮部太常
官十人前引由中門出進
端門
午門中門由
協和門出
神牌黃輿至
午門禮部堂官奏請
皇帝御衮服乘輿出宮至
景運門外降輿率諸王貝勒貝子公暨陪祀之内
大臣侍衞内務府官咸補服在
誠肅門外西旁東嚮立恭候
黃輿至
皇帝率諸王以下跪候過前引大臣十人贊引太常
卿二人恭導
皇帝隨後行
黃輿由
奉先門中門入升中階至丹陛上均北嚮贊引官恭
導
皇帝由左門入太常寺官引恭奉
神牌之王等由東西門入掌儀司官引陪祀内大臣侍
衞由東西角門入竢校尉退司拜褥官布拜褥
於丹陛上贊引官恭導
皇帝陞東階至
黃輿前正中行一跪三拜禮王等由東西階至丹
陛上隨行禮
皇帝率王等各就
黃輿前跪恭奉
太祖神牌諸王恭奉
列聖
列后神牌興由殿中門入安奉於各
寳座司拜褥官布拜褥於香案前
皇帝行一跪三拜禮王等咸隨行禮禮畢王等退出
殿外至丹陛上各就班序立司拜褥官布拜褥
皇帝就拜位行禮與朔望同禮成竢樂闋
皇帝詣
太祖香案前行一跪三拜禮王等亦各詣
列聖
列后香案前隨行禮各恭奉
神牌由穿堂中路進至
後殿以次奉安於各
寢室
皇帝率王等詣各香案前上香就拜位行一跪三拜
禮贊引官恭導
皇帝由殿左門出自
奉先殿東出
奉先門左門至
誠肅門外陞輿還宮又奏準
太廟興工請先繕修
後殿若遇時饗恭請
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后神牌奉安於
中殿寳座祭饗恭請
太祖高皇帝
孝慈高皇后
太宗文皇帝
孝端文皇后
孝莊文皇后
世祖章皇帝
孝惠章皇后
孝康章皇后
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后
世宗憲皇帝
孝敬憲皇后神牌奉安於
前殿寳座祭饗禮成仍恭請
列聖
列后神牌奉安於
前殿黃幄竢
後殿工竣恭請
神牌還御
後殿次修
中殿竢工竣再修
前殿庶祭祀可以按時舉行其興工及工竣並迎吻
插劍等日均照例遣官祗告
後殿工竣恭請
列聖
列后神牌還御
中殿凡請
神牌皆太常寺堂官率屬恭奉先期祗告
皇帝皆親詣行禮三年奏準繕修
太廟後殿迎吻時遣官致祭
琉璃窑之神並
正陽門
大清門
太廟街門之神安吻插劍合龍門遣官致祭
司工之神一應事宜均與修理
奉先殿禮同又奏準
太廟中殿迎吻安吻插劍合龍門照例遣官致祭一應
事宜均與繕修
後殿禮同四年奏準繕修
前殿興工前一日令太常寺官奉
前殿兩廡配饗牌位暫移於
中殿東西廡以次安設竢工竣仍奉牌位安設
前殿兩廡又奏準繕修
太廟前殿迎吻插劍合龍門遣官致祭一應事宜均與
繕修
中殿禮同又奏準繕修
太廟前殿工程未竣孟夏時饗請遣官於
中殿致祭各官免其陪祀如孟秋時饗工尚未竣照
例奏請又奏準
太廟工竣擇吉於九月二十六日致祭請照歲暮祫祭
之儀
皇帝親詣
太廟行禮前期三日齋戒王公文武百官咸陪祀先期
一日遣官祗告又議準
太廟每日上香均守廟官行禮朔望上香太常寺堂官
行禮但每月朔望分詣
天壇
地壇
祈榖壇上香行禮若不敷用
太廟仍繫守廟官上香嗣後請於宗室王公内奏請
欽點王貝勒貝子公二十五人專司其事由宗人府
分定班次每月朔望一人直班朝服上香行禮
十三年議準時饗
太廟陳設樂舞亦照祫祭例移於殿外丹陛兩旁又
諭朕自太和門乘輦恭詣
太廟祭畢乘禮輿還宮欽此十四年遵
旨奏準
太廟中殿
列聖神龕寳牀恭照
奉先殿式敬謹修造竢造成謹擇吉恭請
神牌暫奉
前殿以便安装工竣仍請
神位還御十六年奏準
太廟中殿
列聖神龕寳牀敬謹造成應照例遣官一人於
中殿行祗告禮恭請
神牌暫奉
前殿朔望上香之王公二人分詣
神位前上香行禮宗室官恭奉
列聖
列后神牌王公禮部太常寺堂屬官前導由中路行至
前殿安奉於各黃幄内上香行三跪九叩禮退每日
即於黃幄前上香其祗告事宜由太常寺奏辦
祝文由翰林院撰擬黃幄由工部豫備又奏
準
中殿神龕寳牀已經安装工竣謹擇吉恭請
神位還御
中殿遣官祗告並王公上香宗室官恭奉
神牌均如恭請
神牌暫奉
前殿儀禮成
皇帝親詣上香行禮十七年奏準
太廟後殿奠帛獻爵一如
前殿用宗室官之制均用覺羅官又奏準饗
太廟日遇雨雪分獻官陪祀王公仍遵二年
諭旨於兩廡廊下戟門行禮其陪祀百官於左右門
行禮
欽定大清會典則例卷七十八
