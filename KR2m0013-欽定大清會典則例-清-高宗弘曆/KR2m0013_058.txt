欽定大清會典則例卷五十五
戶部
蠲䘏三
一蠲賦順治三年覆準江西疊被旱澇將三年
分漕米除已開幫解京外餘悉豁免五年覆
準山東夏津蝗災免賦一年朝城罹土賊之患
所欠糧米悉行豁免六年覆準直省災傷奉
旨蠲免各地方於起存項下均減如存留無餘即於起
運款内減除若有司藉無項可免使小民不霑實惠
者該管上司科道指參八年覆準湖廣延燒貯倉
米豆準予開除又覆準地方災傷題蠲後州
縣以應免數目刊刻免單頒發已徵在官者準
抵次年正額官胥不給單票者以違
旨計贓論罪十三年覆準河南磁州蝗災汲縣輝
縣水災按分數蠲免十五年覆準浙江寧紹
二府屬颶風霪雨被災田畝按分數免本年正
額錢糧康熙四年遣部員往勘山西災荒見
年正賦並舊欠槩行蠲免又覆準山東棲霞
寧海等州縣衞遭寇亂瘟疫荒地亡丁徭賦槩
予蠲免六年題準奉蠲地方官將應免錢糧
取每圖見年里長結狀分送部科察覈如有已
徵在官不行流抵次年及不扣除應蠲分數一
槩徵比侵蝕或經題定蠲免分數後故將告示
遲延不即通行曉諭或稱止蠲起運不蠲存畱
或於由單内扣除不及蠲額者州縣衛所官皆
以違
旨侵欺論罪上司不行詳察使災民無告者道府降三
級調用督撫布政使都司降一級調用又題
準蠲災流抵如本年蠲免者填明次年由單之
首如流抵次年者填明第三年由單之首州縣
衛所官不開載確數者議處八年題準直省
州縣災傷不得以闔境地畝總算分數仍按區
圖村莊地畝被災分數蠲免又
恩詔蠲免江南等省康熙元二三年舊欠地丁等項錢
糧欽此九年覆準織造局種藍田因旱澇蟲蝕免
本年納靛十二年
詔江南蘇松常鎮淮揚六府連年災荒免明年地丁錢
糧之半欽此十五年覆準蠲免銀增減造册者州
縣衛所官降二級調用該管司道府都司罰俸
一年督撫罰俸六月如被災未經題免之先報
册内填入蠲免者州縣衞所官罰俸一年該管
上司罰俸六月十八年覆準直屬地震通州
三河平谷本年徭賦並撥補地畝錢糧盡行蠲
免香河武清永清寶坻免十分之二金吾等衞
所照坐落州縣例分别蠲免又覆準凡流抵
錢糧應蠲已徵者給與紅票次年按數抵免
又覆準蠲免錢糧州縣官侵蝕肥己者照貪官
例革職提問督撫司道府官不行稽察令州縣
任意侵蝕者皆革職二十八年
諭今歲畿甸亢𤾉將直隸被災州縣衞所本年地丁各
項錢糧除已徵在官外其餘未經徵收及康熙二十
九年上半年錢糧盡行蠲免欽此又
諭朕過邳州親見彼處田地多為水所淹没應納地丁
及漕項錢糧均著蠲免節年逋欠亦盡予豁除欽此
又
諭今年湖北亢旱為災已遣官會同該督察勘今據將
武昌等府所屬二十九州縣八衞所災傷分數勘明
具奏朕心深為軫念武昌等四府今年錢糧前已全
蠲其被災二十州縣四衞所康熙二十九年上半年
地丁錢糧著與蠲免荆州安陸二府所屬被災九州
縣四衞所本年地丁錢糧除已徵在官外其未經徵
收及二十九年上半年錢糧亦盡行蠲免欽此三
十年
諭保定等處被災既經續報且見在供辨軍需其應完
錢糧悉行豁免欽此又覆準蠲免陜西西安鳳翔
二府屬渭南扶風等二十一州縣衞並都司所
屬民屯更名地畝本年旱災額賦三十一年
覆準江西九江府屬瑞昌縣自洪下源頭起至
烏石止沙石堆積及水決田地七頃九十七畝
九分零蠲免三十年分應徵錢糧又覆準江
西永寧縣起蛟水決田地蠲免三十年分應徵
錢糧三十二年
諭朕恭謁
山陵沿塗察訪民隠見今歲雨水過溢田禾被淹没者
甚多穀耗不登米價騰貴又聞順天河間保定永平
四府所屬皆然目前米價既貴將來春夏之際時直
益昂小民艱粒鮮飽若來歲錢糧仍然徵收朕心實
有未忍順天河間保定永平四府康熙三十三年應
徵地丁銀米著通行蠲免所有節年舊欠亦準予豁
除欽此又
諭陜西西鳳二府連被災傷屢經轉粟蠲租又招集流
民散給牛種然後流民復還鄉井今雖雨澤霑足百
榖阜成而甫脱饑寒未饒生計將西鳳二府被災州
縣衞所康熙三十三年地丁銀著通予蠲免欽此
又覆準陜西西鳳延漢四府並興安一州本年
課程匠價銀及牲畜地税等銀照地丁一㮣蠲
免又覆準山西河津滎澤二縣被水衝卸入
河田地錢糧準予蠲免三十三年
諭山西平陽府澤州沁州所屬地方前因旱蝗災傷民
生困苦已經蠲免額賦並加振濟而被災失業之衆
猶未盡覩盈寧其康熙三十年三十一年未完地丁
錢糧五十八萬一千六百餘兩米豆二萬八千五百
八十餘石通行蠲豁用紓民力戸部行文該撫嚴飭
該府州縣官悉心奉行務俾人沾實惠倘有已完在
官捏稱民欠及己奉蠲免仍復重徵官吏作姦侵漁
中飽一有發覺定以軍法從事遇赦不宥欽此又
諭江蘇鹽城等五州縣存水田畝地丁錢糧漕米均照
該督撫所題蠲免欽此又覆準山東邱縣地畝被
漳河水淹所徵銀米照數蠲免又
諭河南百姓連年為陜西運送米糧甚為勞苦今陜西
田禾大穫應補運折耗米糧著通行豁免欽此三
十四年
諭直隸順天保定河間永平四府所屬地方被水將康
熙三十五年地丁銀米全予蠲免欽此又
諭奉天等處今年田畝薄收本年錢糧通著蠲免欽此
又
諭宣化府屬地土瘠薄秋禾被災今年錢糧除已完納
外未完者均免徵其康熙三十五年錢糧仍照順天
等四府通行蠲免欽此又
恩詔山西陜西江南浙江江西湖廣廣東福建等省康
熙三十三年以前節年積欠及帶徵未完銀米皆著
豁免欽此三十五年
諭江南淮揚徐泗等處去歲水勢驟發被災小民困苦
萬狀朕心深為憫惻三十五年一應錢糧盡行蠲免
其三十四年未完錢糧於三十七年帶徵欽此三
十六年
諭海州等十八州縣三衞被九分十分重災田畝本年
應徵地丁銀米及此項田畝所有漕糧漕項著通行
蠲免欽此又
諭江南山陽高郵被淹蕩租均著全免欽此又
諭直隸宣化府屬三十六年地丁銀米既予蠲免其宣
屬受災地畝所有補給通州等州縣者其錢糧亦一
例蠲免欽此又
諭淮安揚州鳳陽等處比來水患頻仍浸漫隄岸田多
淹没耕穫無從百姓艱於粒食經朕屢振屢蠲被災
地方賴以安堵但久歉之餘恐致資生匱乏朕廑憫
殷切未嘗稍釋於懷若不大沛恩施安能使小民各
得其所著將海山陽安東鹽城江都高郵泰興化寳
應壽泗亳鳳陽臨淮懷遠五河虹蒙城盱眙靈璧等
州縣並被災各衛所康熙三十八年一切地丁銀米
等項及漕糧盡行蠲免欽此三十八年
諭昨歲淮揚兩屬被災錢糧曾經該督撫具題部議照
例減免三分今念百姓餬口維艱安能辦賦應破常
格用沛特恩淮安府屬之海山陽安東鹽城揚州府
屬之江都高郵泰興化寶應九州縣並淮安大河二
衞康熙三十七年未完地丁漕項等銀十有九萬米
麥十萬石各有竒著全予蠲免欽此又覆準浙江
龍游縣被水錢糧照例蠲免其沙壓田地及蘭
谿縣水衝田地皆按分數蠲免又
諭朕聞鳳陽府屬去歲潦災甚重將康熙三十七年該
府屬壽泗盱眙靈璧等十一州縣並泗州一衞未完
地丁漕糧等項著一槩免徵欽此又題準直隸通
州等六州縣額設紅撥船共六百隻撥運南漕
每船給地十頃免其正賦嗣後紅撥船地畝凡
遇災傷蠲免之年照民地一例蠲免又
諭淮揚所屬海州等州縣衞連年河流浸漫編氓艱於
粒食朕心深切軫念已將康熙三十八年錢糧均行
蠲免今春南廵目睹民間疾苦恐致失所復將康熙
三十七年未完錢糧盡予豁除諭令所司將沿河隄
岸堅固修築乃修防未竣夏秋又致衝決田廬盡没
水中特命該撫往駐被災地方動支積貯米穀並將
漕糧截留親行振給今念清河口河流未通民田仍
遭淹没耕穫無從百姓饘粥尚屬艱難來年租賦安
能輸辦著將被災海山陽安東鹽城江都高郵泰興
化寶應大河等州縣衞康熙三十九年地丁銀米等
項及漕糧漕項銀盡行蠲免欽此又覆準山西平
定等十一州縣年歲歉收蠲免節年民欠又
覆準福建臺灣府屬三縣康熙三十七年七月
颶風大作被災田園應徵之粟照例豁免又
諭直隸霸州文安大城等三州縣地居窪下被水最甚
雖遇豐年民猶艱食其三州縣節年積逋及本年應
徵地丁正項戶部即將應蠲錢糧備細察明豁免欽
此四十五年
諭今歲漢江水大南鄭等縣城垣田舍被水衝没且米
價騰貴小民艱食所有本年應徵錢糧著豁免明年
以後地丁錢糧亦著暫行停徵欽此四十六年
諭江浙地方頃因偶被旱災隨命按數減徵豁免漕欠
並分截本年漕糧令該督撫親往散振猶念民間生
計未裕兹特再施膏澤用弘休養康熙四十七年江
南浙江通省人丁共徵銀六十九萬七千七百餘兩
著悉予蠲免其本年被災安徽廵撫所屬七州縣三
衛江蘇廵撫所屬二十五州縣三衛應徵地畝銀一
百九十七萬五千二百餘兩糧三十九萬二千餘石
浙江二十州縣一衞所應徵地畝銀九十六萬一千
五百餘兩糧九萬六千餘石四十七年亦著免徵所
有舊欠帶徵銀米亦暫停追取竢開徵時一并輸納
欽此又
諭從來漕米槩不停徵即蠲除節年額賦亦不及漕項
朕念江南地方見被旱災除新徵糧米别有諭旨酌
量截畱散振外其四十三年以前江蘇廵撫所屬各
府州縣未完民欠漕項銀六十八萬七千餘兩米麥
三十一萬一千八百餘石著該撫覈明悉予全免欽
此四十八年
諭朕念江南淮安徐州揚州三府地卑積水被災獨重
秋禾未播種者甚多雖本年錢糧業經全免又曾遣
官分振而失業之民宜加格外之恩以弘休養康熙
四十九年淮揚徐三屬邳州等十九州縣三衛額徵
地丁銀五十九萬三千八百餘兩著通行蠲免又河
南歸德府屬商邱等六縣山東兗州府屬濟寧等四
州或被夏災或被秋災雖已各依分數例免額賦並
宜更施膏澤用厚民生四十九年商邱等縣應徵地
丁銀二十萬二千四百餘兩濟寧等州縣應徵地丁
銀十有四萬六千六百餘兩著通行蠲免欽此又
諭漕糧例不蠲免念浙江被災之後民力艱難其緩徵
漕米著免徵收欽此又
諭今歲直省各處皆獲收成惟廣東三水清遠高要高
明四會五縣福建侯官縣福防廳所屬福右衞二處
甘肅靖遠衞環縣鎮原縣固原州固原衞平涼縣平
涼衞崇信縣慶陽衛靈州所會寧縣寧夏中衛寧夏
所古浪所十四處今歲夏秋被災各督撫已經奏聞
其明年應徵廣東省三水等五縣額銀七萬七千九
百餘兩米一萬七千六百餘石福建省侯官縣等二
處額銀三萬六千六百餘兩米六千四百餘石甘肅
靖遠衞等處額銀四萬七千七百餘兩糧八萬八千
五百餘石草八十四萬三百餘束盡予蠲豁欽此
五十五年
諭前因甘肅靖遠衞等處歉收既已多方籌畫蠲振頻
施復將甘肅被災二十八州縣衛所康熙五十四年
額徵銀及糧草通行蠲免但被災之餘民鮮蓋藏若
非再沛弘施恐來歲辦賦猶艱除寧州隴西清源狄
道臨洮五州縣衞五十五年額徵賦銀糧草已經蠲
免外其靖遠等二十八州縣衞所五十五年額徵銀
九萬七千八百七十餘兩糧二十三萬九千餘石草
二百五十三萬七千餘束亦盡予蠲免欽此五十
九年
恩詔地方災傷已經察勘蠲免賦役者有司不遵仍行
濫徵及但免有力之家致窮民不霑實惠者事發決
不饒恕欽此雍正元年覆準康熙六十年山東濟
兗東青四府屬歴城等四十九州縣衞所二麥
被旱成災應徵銀二十三萬二千一百餘兩照
例蠲免四年議準江南昭陽湖田地嗣後如
遇涸出收成之歲每畝悉照舊額徵科倘遇水
淹即勘實題請豁免該州縣有將涸出地畝仍
報水淹或以已報涸出後即有水淹不為申報
請免者該督撫即行題參如徇隱不參及州縣
申報水淹不即委官勘實題請豁免者一經發
覺將該督撫一并嚴加議處五年
諭上年湖北地方有數州縣被水收成歉薄已降諭旨
令有司動用倉穀減價平糶以惠窮民今聞夲年四
五月間有數處雨水稍多江流泛漲沿江之地未免
近水被淹如武昌府屬之咸寧蒲圻嘉魚三縣武昌
武左二衞漢陽府屬之漢陽漢昌二縣荆州府屬之
江陵縣荆州衞黃州府屬之黃陂黃梅二縣皆繫濱
江之地田畝有被水之處米價漸昂朕心深為軫念
著該地方官加意撫䘏朕又思此縣衞數處既覺被
水若仍令其輸納錢糧民間未免竭力著將今歲錢
糧全行蠲免倘有已經完納者準作雍正六年應完
之項此朕格外施恩該地方大小官吏務須實力奉
行使小民均沾惠澤倘有絲毫侵隱假藉之處一經
察出定從重治罪再各省藩庫皆有酌畱銀備用因
湖北並無存剰銀是以未曾酌畱今既有蠲免之州
縣恐俸餉公用等項一時或有不敷見在湖南藩庫
有存貯銀三十萬兩著將銀十萬兩就近撥解湖北
布政使司再將兩淮鹽課銀撥二十萬以十萬兩解
送湖南補項以十萬兩解送湖北備用湖北既有銀
二十萬兩則公項需用可以動支竢徵收還項之時
即充藩庫酌畱之數又聞湖南近江州縣亦有數處
被水著總督廵撫確實勘明亦照湖北咸寧蒲圻等
縣衞之例將今歲錢糧蠲免欽此又覆準浙江仁
和等州縣雍正四年秋禾被淹其應徵錢糧照
分數豁免又
諭玉田縣之還鄉河隄岸衝決附近田廬有被淹傷損
之處著將被水之地明年錢糧蠲免一年欽此六
年
諭免直隸省七年分起運銀四十一萬七千八百餘兩
欽此又覆準州縣被災之處或將已徵在官
者匿為民欠希圖蠲免嗣後應將全免之州縣
作次年蠲免其被災本年之錢糧即於次年徵
納又覆準浙江江山縣陡被蛟水勘實成災
田地又被水衝成溪應徵銀米照例蠲免又
題準四川建昌鎮屬酥州糯白瓦等處番民水
旱田糧被雪打水衝雍正七年被災窮番應納
蕎糧準其豁免又覆準直隸西寧縣雍正八
年秋禾被災按分數蠲免又
諭直隸霸文安大城豐潤滄静海等六州縣及梁城一
所常有水患康熙三十四五並四十二等年民欠米
穀經年已久著加恩豁免欽此十三年
諭西郵用兵以來甘肅等處運送糧餉不能不藉民
力朕已屢沛恩膏兹聞甘省入夏以來雨澤愆期
著將雍正十三年甘肅通省所屬應徵地丁錢糧
全行豁免欽此又
諭聞四川巴江津長壽綦江涪瀘永璧山合江等州
縣九姓等九土司今年雨水較少收成稍薄朕心
深為軫念今各省舊欠錢糧已降旨通行豁免而
川省並無逋欠之項得邀赦免之恩此巴縣等處
本年未完錢糧著即全行豁免欽此又
諭江南宿遷睢寧桃源三縣見在新淤涸復改科地
糧額徵銀全行豁免其十三年淤地未完錢糧亦
免徵收欽此又
諭漕白南米向來雖無蠲免之例朕念浙江收成歉
薄著將仁和等四州縣實在被水各戸本年應徵
漕白南米亦照地丁之例格外加恩豁免欽此
乾隆二年覆準湖北漢川江陵二縣並屯坐漢
川江陵之武左荆州荆左三衞元年夏被水災
其各項南米及銀準予豁免又議準丁糧銀
嗣後被災地方令總督廵撫確實勘明或分年
帶徵或按分數蠲免臨時具題請
旨再丁銀一項未經攤入地糧以前原繫别款徵收
不與地糧一例蠲免自雍正六年丁銀攤入地
畝均徵之後設有災荒自應一例酌免行令各
省倘遇災荒減免錢糧即將丁銀統入地糧銀
内覈算蠲免以昭畫一又題準江南碭山縣
元年被災學田照例準其蠲免又題準八旗
餘絶地畝被災亦照入官地畝之例準其減免
租銀又革退網戸地畝被災照入官地畝之例
覈明分數按等減免又
諭豫省西華等四縣被水其應免錢糧照例蠲免欽
此又
諭湖北沔陽州地勢低窪田畝坍塌淤漲靡常積有
逋賦雍正十二年該督題請丈明其十三年乾隆
元年未經清丈民欠悉行蠲免欽此又
諭免陜西靖邊定邊安定葭神木府谷米脂吳堡等
八州縣被災地畝正耗銀本色糧草按地蠲免欽
此又
諭上下兩江雨澤愆期收成歉薄將雍正十三年乾
隆元年分安徽所屬未完地糧蘆課及米穀麥豆
等項應分年帶徵者著一并豁免乾隆二年江蘇
所屬江常鎮淮揚徐海七府州屬有緩徵停徵銀
米亦著豁免欽此又
諭乾隆元年曾借給瓜州回民耔種並脚價銀向畱
為分年帶完之項每歲輸將不免多所顧慮著將
此項糧銀全行豁免欽此四年
諭上年十一月寧夏地震民人被災甚重著將寧夏
寧朔平羅新渠寳豐五縣本年應徵地丁及糧草
雜税等項悉行豁免如有舊欠亦著蠲免倘附近
州縣有被災之處亦著勘明奏聞欽此又
諭朕因上年安徽旱災甚重曾降諭旨將雍正十三
年乾隆元二年分未完地糧蘆課及米穀麥豆等
項例有帶徵者全行豁免今宿州及鳳臺靈璧石
埭三縣雖未被旱所有未完雍正十三年乾隆元
二年錢糧亦繫被災緩徵之項著一例豁免其舊
欠之隨徵耗羡並被災各屬帶徵元二兩年之災
緩漕糧著遵照前旨悉隨正項豁免至未經被旱
及勘不成災之各州縣所有催徵舊欠錢糧力不
能完應行豁免者一并遵照辦理欽此又
諭甘肅被水被雹之處雖有輕重不等但一州縣中
有被災之處則通州縣内必不能十分豐收糧米
未必寬裕著將水雹之州縣不論成災不成災所
有乾隆四年應徵地丁錢糧悉行寬免欽此又
諭甘肅所屬秦安等十五州縣均有水雹偏災應徵
銀草分别蠲免今碾伯靈州中衞亦有被災之處
著將此三州縣衞三年分應徵銀草與秦安等州
縣一并加恩分别寬免欽此又
諭江蘇被旱歉收將乾隆二年江常鎮淮揚徐海七
府州屬被水停徵銀米等項降旨豁免又聞海州
及安東蕭碭三縣連年被水在淮徐等府内又屬
被災獨重之區著將此四州縣所有雍正十三年
乾隆元年地漕等項悉行豁免欽此又題準江
南安東泰豐沛海沭陽等六州縣被水旱冰雹
所有屯河灘河田地租銀按照分數蠲免又
諭甘肅寧夏地震之後必加意休養方能培復元氣
著將寧夏寧朔平羅三縣額徵銀草再寬免一年
欽此又題準直隸入官並網戶旗退公産餘
絶等地被災所有應徵租銀照例蠲免又題
準江南安徽宿鳳等十五州縣並鳳陽等四衞
秋被水災無為合肥等四州縣秋被旱災所有
地畝並屯折學田等項應徵銀米麥一例蠲免
五年
諭從前寧夏等處地震為災本年平羅地方又有被
水旱之處著將賦銀糧草全行豁免並將夏朔二
縣及平羅未被災村莊所有乾隆六年額徵賦銀
糧草亦寬免一半欽此又題準將安徽宿州鳳
臺靈璧石埭等縣雍正十三年並乾隆元二等
年被災未完地丁扛脚銀並存畱項下未完俸
工等項及米豆學租蘆課升科馬田租稻實在
民欠者均子豁免六年
諭乾隆二年八月間福建閩侯官等縣遭遇風災更
有借給倉穀銀令其分年陸續交清今有力之民
雖經清完尚有閩侯長連建五縣未完倉穀銀著
全行豁免欽此又題準江蘇豐沛等十州縣衞
五年分夏秋水旱蟲傷被災應徵地丁屯折蘆
課河租銀米豆一槩豁免又覆準湖南湘鄉
臨武二縣本年夏被水災地畝條餉等銀豁免
又
諭朕御極以來愛養黎元蠲免正賦之外復將雍正
十三年以前各屬積欠陸續豁除以息民問追呼
之擾今各省未完正項銀米豆草並雜項租穀積
欠已久多繫貧乏之戶無力輸將況江蘇所欠獨
多目今見被水災待恩撫䘏著將各項悉行豁免
若諭旨未到之先或有續完即咨部扣除再江浙
二省尚有未完漕項銀米豆麥向來不在豁免之
例今既蠲除各項著將漕項一并免徵欽此又
題準江南上元江寧等二十八州縣衞秋禾被
水民屯蘆灘地畝應徵地丁屯折河租蘆課學
租銀米豆一槩蠲免七年
諭江南上下兩江今年水漲逾常該督撫陸續奏報
者不下數十州縣朕每一覽奏宵旰靡寧已屢降
諭旨令該督撫加意撫綏毋使失所又特命大臣
前往會同該督撫等拯救目前之災荒永除將來
之水患但念此等被災之地夏已無收秋更失望
小民困苦其何以堪況此數十州縣有今年被災
特甚者有今年稍輕而連年被災者見又水漲未
消亟待振䘏其流離顚連之状時在朕心目中所
有本年應納錢糧著該督撫勘明被災各州縣先
行緩徵次第將確數分别具奏請旨蠲免欽此
又
諭據湖廣督撫奏報湖北之荆州安陸漢陽襄陽德
安湖南之長沙衡岳常德澧等府州所屬之州縣
及沔陽武昌襄陽三縣夏月被水淹没田廬禾稼
又據江西廵撫奏報贑州吉安南安三府所屬州
縣有被水較重之處今思江廣二省雖繫偏災而
被水之民未嘗有偏全之别著該督撫於被水地
方將應徵錢糧先行出示緩徵然後察勘照例題
請蠲免欽此又覆準江蘇所屬江浦等二十九
州縣衞被災應蠲地丁等銀二十三萬七千三
百七十七兩歲夫銀萬一百三十九兩蘆課等
銀千四百四十九兩學租銀六十八兩本色米
八千一百九十四石又山陽等二十六州縣衞
漕項銀三萬三千五十三兩五錢九分米麥豆
十有一萬八千八百三石一斗六升各有竒均
準蠲免又覆準安徽所屬壽州等二十州縣
衞應蠲地丁漕項銀十有七萬八百十兩四錢
米千七百四十五石四斗五升豆六十六石四
斗二升八合麥二百四十四石八升内泗旴二
州縣黃快丁銀攤入民田徵收應照民丁遇災
一并免徵於册内别款造報應免銀十有一兩
五錢四分各有竒均準蠲免八年題準甘肅
所屬臯蘭狄道金固原華亭鎮原寧遠寧寧朔
碾伯平番禮等十二州縣六年夏秋二禾被雹
被水地畝賦銀糧草準其豁免又奏準安徽
所屬上年被災之鳳潁泗等府州縣衞除定例
按照成災分數豁免外有蠲餘應行帶徵地丁
銀米麥及隨漕銀米麥一并寬免又奏準江
蘇所屬山陽等二十六州縣衞七年夏秋被災
田地除已經按照成災分數請豁外仍有蠲剰
地丁屯折等銀米及蘆課雜租學租等銀此二
十六州縣衞連年積歉上歲復被水災將蠲餘
應納錢糧一并豁免又題準江蘇八年秋水
旱災荒漂水等十五州縣衞所田地並海州沐
陽贛榆二縣及漂陽鹽城二縣學租銀米等項
均準其豁免又題準長蘆鹽政所屬興國富
國豐財嚴鎮海豐等場並滄州鹽山慶雲海豐
青南皮衡水東光等州縣春秋雨澤愆期被災
分數不等竈地草蕩丁糧等均各按分數一并
蠲免又題準東省八年分臨邑縣秋禾被霜
成災地銀準其蠲免九年
諭乾隆三年寧夏地震鎮標及外路協防兵丁在於
寧夏府庫借支帑銀除扣完司庫外尚有未完銀
一萬九百餘兩見在著追朕思寧夏地震之後屢
值歉收兵丁倍覺艱苦深為憫惻著將此項未完
銀悉行豁免欽此又題準甘省高臺縣屬三清
灣等處屯田五年分被旱傷鼠食其原借耔種
糧米準其豁免又題準浙省九年杭州府屬
仁和等三十二州縣並杭州前右二衞湖衢嚴
三所仁和等八場田禾被旱被水田地扣免地
丁屯餉等銀南秋等米及竈蕩田地應徵各銀
均準豁免又題準陜省平羅縣五年分河水
泛漲秋禾被淹借給窮民口糧耔種均準豁免
十年題準陜省五七兩年咸長等縣共衝坍
民地項下所有應徵本折糧折色均徭銀屯地
項下應徵本折米糧更名地項下應徵本色及
折價糯米折色銀均準按數豁免又題準甘
肅八年夏秋被災之臯蘭金靖遠平番靈碾伯
等六州縣被災地畝賦銀糧草又靈州被水衝
坍地畝糧米又高臺縣被雹打水淹地糧均準
蠲免又題準江西玉山縣五六月早禾被旱
勘明田地繫止種一季應照秋收之例所有應
蠲賦銀準按分數蠲免又
諭近聞江蘇所屬海安東蕭碭山四州縣連年被水
在淮徐二府内被災獨重朕心深為軫念著將此
四州縣雍正十三年乾隆元年未完地漕等項悉
行豁免欽此十一年
諭朕加惠黎元將天下錢糧分年蠲免一次今直隸
輪免之年宣化府所屬各州縣應徵屯糧例在不
蠲免之内但念宣屬地處邊隅上年被災較重今
春雨澤稀少見在降旨加振與常時不同著將本
年額徵屯糧蠲免三分之一欽此又奏準福建
臺灣官莊租息照滇省官莊之例準蠲免十分
之三又
諭江蘇海州及沭陽贛榆二縣頻年被水小民生計
艱難其應徵地漕銀米已降旨停緩惟是積歉之
區朕心廑念今歲復遭水患著將三州縣十年以
前積欠地漕銀米槩行豁免其淮安分司所屬之
板浦徐瀆中正莞瀆臨洪興莊等六鹽場十年以
前未完折價銀亦一例豁免欽此又題準江蘇
山陽等二十四州縣衞十一年秋禾被水田地
地丁屯折河租等銀本色米糧準其蠲免至清
河等州縣衞應蠲漕項銀米麥豆一并準免
十二年
諭吉林地方上年雨水勤霜降早收成歉薄著加恩
將應交米糧均子寬免欽此又題準江南睢寧
縣十一年分夏被雹災秋復被災應徵賦銀及
漕項銀米麥一并蠲免又題準長蘆所屬豐
潤縣管轄之越支場十一年分被水地畝按分
數蠲免又題準安徽壽宿等二十三州縣衞
十一年分秋被水災又泗州學田亦被水災銀
米麥一并蠲免又題準江蘇山陽等二十六
州縣衞乾隆七年夏秋被災田地蠲剰地丁漕
項銀米豆麥等項已經奉
旨豁免尚有未完起存地丁等銀米雜項學租令將
確數分别造册一并豁免又覆準山東齊河
等八十五州縣衞所被水被雹成災田地應蠲
賦銀二十四萬一千九百四十三兩四錢有竒
準予豁免又覆準山東鄒平等五州縣及即
墨收并衞地續報被水成災田地應蠲賦銀一
千九百二十五兩六錢有竒準予豁免十五
年
諭朕廵洛祀嵩甫經豐樂鎮即已降旨蠲免經過州
縣十分之三其地年歲順成是以照例蠲除數日
所過州縣體察農功夏麥告豐晩禾覺歉秋牟播
種亦復待時深為軫念其歉收之處著再加恩統
前蠲免十分之五令該撫詳悉勘明分别辦理欽
此又題準江淮等屬被災學田五頃二十七
畝有竒應蠲四分銀十有七兩六分有竒準其
蠲免又題準江淮揚徐海五府州屬夏秋雨
水過多河湖山水並發被災田地共八萬三千
二百七十頃三十七畝應蠲免地丁等項銀六
萬五千五百九十八兩五錢本色漕糧漕贈米
麥豆一萬六千四百七十九石五斗各有竒
十六年
諭朕清蹕南廵道由山左所有經過州縣既已特沛
恩膏兹攬轡觀風知連歲有秋視戊辰東廵之時
閭閻大有起色為之慶慰尚念該省有積年緩徵
帶徵未完米穀皆因災出借之項雖疊遇有收而
按年催比民力不免拮据著將被災借穀應於十
五年起分作五年帶徵及鄒平等屬帶徵未完穀
共九十七萬五千餘石槩行蠲免欽此又
諭朕車駕南廵乘時布澤蠲除積欠疊沛恩施更念
江蘇之宿遷等州縣上年被水稍重雖經格外加
振可以接至麥秋該督撫等自督率地方官按期
散給災黎均沾實惠而清蹕所經倍深軫䘏著再
加恩將經過之宿遷清河桃源三縣被災貧民上
年借出耔種銀悉行免其徵還以紓民力欽此
又
諭江南揚州府屬之興化縣積淹荒廢田畝錢糧久
經停緩後歸冬勘辦理於乾隆九年起按年勘報
豁免其元年至八年原緩未完賦銀米麥仍應分
别催輸荒戶殊為拮据朕翠華南廵廣敷惠澤著
將此項原緩未完賦銀米麥一并勘明加恩豁免
以甦民困欽此又
諭徐州府屬沛縣濱湖地畝近年以來屢被水災所
有應徵租銀自乾隆十年起按年勘報蠲豁而九
年以前積欠未完租銀以不在勘豁之例仍須照
數輸納貧民未免拮据著將乾隆九年以前應徵
未完租銀三千一百餘兩一并加恩豁免欽此
又題準浙省淳安縣於乾隆十五年早禾被水
被蟲成災五六七八九十分不等地三百二十
二頃二十八畝有竒共蠲免地丁銀七百六十
八兩二錢米三石九斗各有竒又題準浙江
永嘉樂清瑞安平陽等四縣乾隆十五年秋禾
被蟲勘明成災田一千六百八十六頃三十四
畝有竒應徵地丁銀四百十有八兩六錢米二
千九十六石九斗各有竒又溫州衞被蟲田三
十五頃三十三畝有竒應徵地丁銀五十一兩
九錢軍儲銀十有七兩三錢各有竒玉環廳被
水田四十四頃九十畝有竒應徵穀四百四十
石一斗有竒均準蠲免又題準甘肅大荔等
縣本年秋禾被水成災地畝應徵地丁銀二千
十有四兩一錢朝邑等縣成災租地應徵穀四
十五石六斗各有竒均準蠲免又題準山東
嶧縣等七州縣秋禾被水成災六七八分地二
萬五千三百七十二頃九十四畝有竒應徵地
丁等銀一萬一千三百五十五兩六錢準其蠲
免十七年題準浙江永嘉場十五年秋禾被
蟲成災五六七八分田三頃九十五畝應免十
五年場課正珠車銀二兩六錢有竒又題準
徽寧池鳳和廣六府州屬歙績等二十三州縣
衞上年水旱偏災田地二萬八千三百四頃一
畝有竒應免銀四萬六千十有一兩九錢米一
千六百八十六石五斗六升豆一千五百二十
六石二斗七升各有竒又題準山東鄒平等
州縣秋禾被水成災五六七八九十分計地十
萬九千七十八頃九十畝有竒應免地丁等銀
九萬一千三百二十一兩六錢有竒又題準
浙江海寧等州縣廳衞所場乾隆十六年早禾
被旱被蟲勘明成災田七萬八千二百六十三
頃三畝有竒應免地丁銀二十一萬七千六百
十兩四錢米一萬八千三百三十五石一斗穀
二千六百四十三石七斗滴珠等銀二千九百
九十七兩四錢各有竒又題準湖南善化等
三縣乾隆十六年被旱成災地二千四百七十
四頃三十四畝有竒應免銀一千一百七十三
兩米二百七十七石九斗各有竒又題準山
東壽光等五州縣麥禾被潮成災十分地一千
七百三十四頃六十九畝有竒應免銀四千三
百七十一兩四錢有竒十八年題準浙江仁
和等縣場乾隆十七年秋禾被水成災田二千
七百二十頃七十九畝有竒應徵地丁等銀八
千八百七十三兩五錢米六百七十九石七斗
海寧縣公租銀三十四兩各有竒均準豁免
又題準仁和縣場秋禾被水成災地一百八十
頃五畝應免銀五百二十二兩九錢有竒又
題準湖北鍾祥等州縣衞上年秋禾被水勘明
被災五六七八九十分田地共七萬二千七百
四十九頃九十一畝九分應免銀二萬九千八
百九十六兩八錢南秋米麥並黃豆三千三百
十石一斗各有竒又題準甘肅臯蘭等州縣
乾隆十七年被雹水風成災地畝應免銀一百
七十九兩一錢糧三百五十石各有竒又題
準西安耀州等三十九州縣廳乾隆十七年秋
禾被旱成災地畝應免地丁銀二十六萬九千
四百十有五兩糧三萬八百八十七石九斗各
有竒十九年覆準安省寧鳳潁泗滁等屬太
壽等二十五州縣衞乾隆十八年秋被水災應
免地丁等銀四萬四千四十九兩米三百三十
六石麥六十六石豆十有一石各有竒又覆
準江蘇上元等三十二州縣衞秋禾被水共應
免地丁等銀三十一萬九千三百一兩米麥豆
十有二萬八千三十二石各有竒又覆準安
省泗盱等州縣乾隆十九年秋禾被水應免地
丁銀七千八十二兩米三百四十六石七斗麥
五石五斗豆十有三石三斗各有竒二十一
年覆準仁和等州縣場所二十年秋禾被水應
免地丁銀六萬七千四百三十八兩九錢南秋
等米六千九百五十四石六斗各有竒又上虞
縣被水衝坍沙石壅漲田地應豁無徵銀一百
九十四兩七錢米八石二斗一升各有竒
一緩徵順治八年議準勘過被災地方暫停徵
比以竢
恩命康熙四年題準遇災地方督撫題報即行令州
縣停徵錢糧十分之三七年題準江南淮揚
二府屬被災九分十分田地漕糧漕項於八九
兩年帶徵九年覆準山東金鄉等縣九年分
漕糧於後三年帶徵十一年
諭江南連年水旱將舊欠錢糧一并停徵並將十一年
帶徵八九兩年漕項漕白銀米悉暫停徵欽此十
八年題準江南邳宿徐蕭碭山五州縣災荒以
前逋欠分作五年帶徵十九年覆準江南賦
繁積欠追比累民其十三年至十六年錢糧自
十九年始分年帶徵二十三年
詔江南江西浙江湖廣自康熙十三年至二十二年拖
欠漕項錢糧著自二十三年起每年帶徵一年三
十年
諭朕廵行邊外入喜峯口見有民間田畝為蝗蝻所傷
又聞榛子鎮及豐潤等處地方被蝗蝻災者亦所在
間有明歲錢糧若仍照例催科小民必致苦累著竢
該撫察報分數到日將康熙三十一年春夏二季應
徵錢糧緩至秋冬徵收欽此三十六年題準直屬
被災之霸州等三十九州縣與未經成災之獻
縣等六州縣三十五年民借米穀著緩徵又
題準江南淮揚徐泗地方去歲水災三十五年
一應錢糧已經蠲免其三十四年未完錢糧於
三十七年帶徵三十七年
諭山西省康熙三十七年錢糧已有諭旨通行蠲免靜
樂等縣三十六年未完錢糧若於三十七年徵收則
小民仍有催科之累著於三十八年帶徵欽此三
十八年題準江西進賢武寧等州縣田畝盡在
山中蓄積亦少舊逋新欠難以並徵將三十五
六兩年未完民欠銀於三十九四十年帶徵
四十二年覆準奉天承德等州縣歉收將四十
二年應徵米豆並借給民人米穀均於次年帶
徵又
諭山東今歲錢糧漕米均應速行停徵欽此四十三
年題準直屬廣平等處高下皆遭雨水淹没照
荒田懇種三年起科至所有未完民欠及俸工
銀分作三年帶徵又題準山東泰安等州縣
麥禾被災四十二年錢糧已經停徵其積年民
欠分作三年帶徵四十四年
諭嗣後蠲免錢糧時將節年未完舊欠錢糧停徵欽此
四十七年
諭去年江蘇安徽浙江皆被旱災今歲復報潦傷所有
舊欠帶徵銀米仍暫停追比欽此又覆準江南地
方兩歲被災將本年應徵一半漕米於四十八
年秋收帶徵四十八年題準江淮揚徐邳宿
等府州衞本年夏麥秋禾皆傷其見運漕糧漕
項銀及舊欠漕項錢糧均於四十九年秋收後
帶徵搭運又覆準江南山陽等州縣衞四十
七年以前河灘地租舊欠停徵一年四十九
年
諭兩浙竈地連被水淹著將四十七八兩年未完鹽課
自四十九年起分作三年帶徵五十四年覆準直
屬地方雨水過多將順天府之寶坻等州縣河
間府之任邱等十四州縣及武清境内蘆漁課
地今歲未完錢糧一并緩徵又覆準甘肅五
十三年被災地方積年未完銀糧草各照數分
年帶徵五十六年覆準安徽所屬積年民欠
值災荒之後令該撫將四十六年至五十四年
各項舊欠分年帶徵六十年覆準浙江仁和
錢塘等縣被災將五十四五六三年錢糧於六
十一年帶徵其五十七八九三年舊欠挨次三
年帶徵又覆準黃沁兩河水決直隸開州長
垣東明滑縣田禾被淹新舊錢糧竢明年麥熟
後徵收又覆準沁河水決山東壽張濮范聊
城博平等州縣被災將六十年未完錢糧分作
三年帶徵雍正元年覆準山東壽張濮州等
四州縣衞黃水未退所有六十一年帶徵六十
年漕糧漕項自雍正元年始分作三年帶徵
又
諭山東山西河南三省連年田禾歉收將見年錢糧盡
行緩徵而節年民欠帶徵之項若仍行追此緩新而
徵舊於兆姓終無裨益將山東五十八年至六十一
年分帶徵未完錢糧山西五十六年至五十九年分
帶徵未完錢糧河南五十九年至六十一年緩徵錢
糧作速行文悉著停徵一年欽此二年
諭雍正元年因直隸山東山西河南二麥歉收特遣廷
臣發粟振濟錢糧除被災分數已經停徵仍將兩年
舊欠著該撫察明分作三年帶徵欽此又覆準福
建臺灣遭匪類蹂躪五十九年未還稻粟分作
三年帶徵又覆準江南蘇松鎮淮揚五府屬
之太倉等十四州縣本年田禾被風潮淹損將
漕糧徵一半竢三年秋收後帶徵又海州地方
今年被災更甚於去歲本年災田漕米全予緩
徵竢來歲秋收後徵完起運三年
諭朕聞河南山東春雨稍闕深切軫念雍正元年七月
曾降諭旨將河南康熙五十九年至六十一年分帶
徵未完錢糧山東康熙五十八年至六十一年分帶
徵未完錢糧均著停徵一年雍正二年復念二省去
歲收成雖稔百姓元氣方復舊欠新徵恐難兼顧諭
令該撫將實在民欠分作三年帶徵以紓民力今二
省春雨未足著將河南康熙五十九年至六十一年
帶徵錢糧及雍正元年未完民欠並從雍正二年起
限寬作五年帶徵山東康熙五十八年至雍正元年
帶徵錢糧為數更多著從雍正二年起限寬作八年
帶徵欽此又覆準長蘆被水食鹽壅積未消將雍
正三年秋冬二季引課等銀分作二年帶徵
又覆準長蘆各場竈地被水將雍正三年青滄
二分司被災十六場額徵課銀於雍正四年帶
徵又覆準山東曹縣黃水衝決太行隄田地
被淹應徵新舊錢糧緩至明歲麥熟後徵收
四年
諭去秋北方多雨直隸所屬七十三州縣被水歉收已
將被災地畝之錢糧照例蠲免其應徵額賦又復停
徵朕思一省之中既有七十餘州縣收成歉薄則鄰
封隔縣必有謀生覓食之人著將雍正四年通省應
徵額賦一并停其徵收欽此又
諭去歲畿南被水將雍正四年錢糧通省均令緩徵今
年錢糧尚且緩徵則從前未完之欠豈有反急徵之
理速飭各地方官凡一應舊欠錢糧一槩緩徵欽此
又
諭江蘇所屬之蘇松常鎮四府地廣人稠需米甚多四
府所屬漕兑共一百四十餘萬石居七省漕糧三分
之一今州縣既有被水之區恐小民輸納匪易著將
成災五分以上之地畝應出漕米緩徵一半其緩徵
一半漕米著於雍正五年秋收後帶徵欽此十年
覆準浙江嘉興府屬之石門桐鄉湖州府屬之
歸安烏程本年雨雹秋禾被傷其應徵漕米等
銀緩至十一年秋成後分作兩年帶徵至南米
繫給兵餉之項先借倉穀碾放亦竢來秋帶徵
十一年覆準江南南匯等縣並金山鎮海等
三十四州縣衞十年秋海潮湧漫風雨蟲傷其
本年應納地丁錢糧及十年以前各項舊欠皆
緩至十一年秋成後徵收又覆準浙江杭屬
之海寧嘉屬之海鹽石門桐鄉湖屬之安吉烏
程歸安長興德清武康嚴屬之遂安十一州縣
本年春有冰雹麥豆被傷應徵新舊錢糧緩至
秋成後徵收十二年
諭今年六月間江蘇地方雨水積多州縣低窪之地被
水淹浸應徵新舊條糧著緩至來年麥熟開徵再應
納南漕等米亦準明秋折納欽此乾隆元年
諭陜甘民人自軍興以來急公效力甚屬可嘉屢年
叨蒙
皇考疊沛恩膏朕又降旨將本年應徵錢糧甘省全行
豁免陜省止徵一半以昭格外之恩上年陜省收
成未稱大稔今年春夏之際未免輸納艱難著將
應徵一半額賦寬至收成後開徵欽此又
諭甘肅平涼府所屬廳及州縣並鞏昌府屬西固廳
慶陽府屬環縣及寧夏府屬靈州之花馬池石溝
等堡中衞之香山一帶上年收成少歉著將緩徵
本色米糧自元年為始分作五年帶徵欽此又
覆準湖北漢川公安等七州縣並武左沔陽等
五衞本年夏被水災其不免分數錢糧此時急
難催徵至公安縣雖不成災收成既歉日用不
敷其本年應完之項一并緩至來歲麥秋徵收
又
諭各省緩徵錢糧例於下年帶徵以完國課朕思年
穀荒歉有分數多寡不同若本年被災尚輕次年
幸值豐收則帶徵尚不致竭力若本年被災較重
則民間元氣已虧次年即遇豐收小民既完本年
應輸錢糧又完從前帶徵之項必致竭蹶著勘明
被災不及五分者緩至次年徵收其被災較重者
分作三年帶徵被災稍輕者分作二年帶徵以紓
民力欽此五年
諭天津地勢低窪屢被水災著將天津所屬帶徵之
項自本年為始分作五年徵收欽此又題準福
建臺灣府屬鳳臺二縣三年分秋被旱災其田
園官莊應徵銀米被災八九十分者分作三年
帶徵五六七分者分作二年帶徵六年
諭福建臺灣地方上年秋間闕雨收成較常歉薄今
春以來米價日漸昂貴小民謀食艱難納課尤為
竭蹶多年舊欠已槩行豁免至乾隆四年以後未
完銀粟統竢本年十月成熟之後徵收欽此七
年
諭甘肅地處西陲民貧土瘠頻歲軍興連遭亢旱除
蠲免民欠並帶徵之項外其乾隆元年以後借欠
之項著分作六年帶徵欽此又題準浙江仁和
等州縣衞六年分被災田地按分數除蠲免外
其應徵地丁銀米分作二年三年帶徵餘杭安
吉二州縣又復被災其應帶徵錢糧緩至麥收
後起徵至竈蕩田地除蠲免外其應徵課銀按
照被災分數亦分作二年三年帶徵海寧被水
沙地繫除扣蠲免下剰租銀緩至八月徵輸
又
諭朕念甘肅地瘠民貧前特降旨民欠借糧一槩蠲
免今思從前有因糧闕以銀一兩作糧一石借為
耔種口糧之需者如蘭鞏平慶等屬原借以銀作
糧即與借糧無異此等抵借之銀事同一例自乾
隆七年為始分作六年帶徵欽此又
諭上年山東歴城等十七縣衞秋禾被災朕特降諭
旨將應徵新舊錢糧並漕米黑豆一槩緩至今歲
及次年兩年帶徵於麥熟後起限嗣因二麥不登
復緩至秋成後完納但各州縣中有疊被災傷之
歴城等十三縣今歲雖獲有秋而民力未甦舊欠
新徵一時並納未免拮据著將歴城等縣並收并
之衛地其應徵四五兩年舊欠及帶徵六年之地
丁並出借之口糧耔種槩緩至八年麥收後起徵
分年完納欽此八年
諭朕從前降旨將江省清河等十二州縣衞乾隆五
年以前未完帶徵銀統行停緩竢年歲屢豐民間
元氣漸復之後再行酌量定限分年帶徵兹又念
山陽阜寧鹽城甘泉高郵泰興興化寳應淮安大
河揚州等十一州縣衞上年被災亦重豐碭山贛
榆三縣災雖稍輕而均繫連年被水之地所有十
四州縣衞乾隆五年以前未完地丁漕項銀米著
將清河等十二州縣衞及山陽等十四州縣衞乾
隆六年帶徵地丁漕銀同兩年以前未完之項著
一并停緩竢年歲屢豐之後酌量奏聞又淮安分
司所屬板浦等六鹽場乾隆二三四等年帶徵未
完折價銀未曾歸入停緩之内朕思竈戸與民人
無異著與民戸一例停緩以示朕優䘏民竈之至
意欽此又
諭甘肅蘭州府屬之臯蘭狄道靖遠金縣平涼府屬
之平涼涇州靈臺固原鹽茶廳鎮原靜寧華亭慶
陽府屬之安化寧夏府屬之中衞花馬池甘州府
屬之張掖等處舊欠地丁銀自乾隆元年起至二
三四五六七等年積算其數較之一歲正額幾至
加倍若責令一時輸將民力實為竭蹶著將臯蘭
等十五州縣衞及鹽茶廳節年舊欠地丁銀糧分
作四年帶徵欽此又
諭河南永城鹿邑夏邑三縣乾隆四六七三年未完
帶徵緩徵銀十有四萬餘兩按各縣原欠數目自
乾隆九年為始均作三年徵收欽此又
諭河南今夏雨澤不齊其察勘成災者已照例振䘏
其開封府屬之陳畱滎陽汜水彰德府屬之湯隂
衞輝府屬之淇延津並陜州等七州縣勘不成災
之地畝錢糧著緩至明年麥秋徵收欽此九年
諭陜西安西道屬沙州衞地處邊外天寒土瘠著將
未完雍正十三年借給牛驘價銀自乾隆九年起
分作三年帶徵欽此又
諭江蘇淮揚徐海四府州屬疊被水災乾隆六年四
屬災戶共借大麥粟穀耔種牛草銀難以一并完
納著於本年麥收後開徵分作三年至十一年秋
收全完再乾隆八年江鎮淮揚海等屬歉收安東
阜寧鹽城海高郵興化寶應等州縣所借粟米穀
銀著準其分限兩年自本年起至十年秋後全完
欽此又
諭山東齊東等十九州縣衞被旱歉收已降旨將應
徵錢糧照例分别辦理但尚有勘不成災之地畝
例不在寬免之列著將濟南府屬之齊東陵德平
原德平臨邑等州縣及德州衞武定府屬之惠民
海豐樂陵商河濱霑化陽信利津東昌府屬之武
城恩夏津沂州府屬之日照南鄉等各州縣並安
東衞應徵乾隆八年地丁及帶徵錢糧寬至本年
秋成後再行徵輸欽此又
諭甘肅地方向來積欠繁多朕曾降旨將張掖臯蘭
等九州縣民欠自乾隆八年始分年帶徵又將武
威西寧二縣帶徵雍正十三年至乾隆三四年之
項一并蠲免此外應徵舊欠理應輸納但念甘肅
邊陲土瘠民貧著將張掖肅高臺臯蘭河狄道靖
遠安化平涼涇靈臺靈中衞及武威西寧等州縣
衞屢年未完積欠賦銀米草再行寬緩自乾隆九
年為始分作六年帶徵欽此又
諭山東濟南府屬之歴城章邱德州武定府屬之惠
民陽信泰安府屬之平隂肥城沂州府屬之沂水
蒙隂青州府屬之博興高苑等共三十六州縣衞
勘不成災之地畝例應徵輸朕念各州縣麥收原
屬歉薄若因勘不成災將新舊錢糧一時並徵小
民未免拮据著將乾隆九年應徵地丁寬至本年
十月後起徵其節年舊欠緩至來年麥熟後徵收
欽此又
諭山東濟武東青等府屬有連被災傷之州縣上年
被旱今歲夏麥又復失收之齊東陵德平德臨邑
平原惠民陽信海豐樂陵商河濱利津霑化恩並
見被災之博興樂安等十七州縣及德州等衞所
有八九兩年借給口糧耔種等項銀穀均緩至十
年麥秋後徵完又上年夏麥被旱今夏麥復被旱
災之歴城章邱鄒平齊河濟陽長清青城蒲臺肥
城平隂博平高苑等十二縣所有八九兩年借給
耔種口糧等項銀榖亦緩至十年麥熟後徵收其
被旱雹未深如禹城蘭山沂水蒙隂舘陶高唐臨
清等七州縣所借銀米等均於本年秋後徵收還
項欽此又
諭山東青州府屬之博興樂安二縣夏麥被旱秋收
有歉薄之處著將本年錢糧緩至來年麥熟後徵
收欽此又
諭山東武定府屬地本鹻薄兼以連年被災著將惠
民陽信海豐樂陵濱商河利津霑化蒲臺青城等
十州縣乾隆九年未完錢糧十年應徵新賦槩緩
至本年秋成後徵收其八九兩年出借口糧耔種
應於本年夏秋兩熟分别徵完者亦著緩至秋後
開徵欽此又
諭山東濟武東青四府屬内積歉之州縣衞所除四
五兩年未完無幾仍照例徵收外其六七八九十
等年被災案内緩帶錢糧自十一年起分作五年
帶徵每年徵完一年之欠其節年出借口糧耔種
亦著分年徵收欽此又議準直隸節年本年民
借口糧耔種工本等項數至萬石以上者共二
十處鹽慶二縣為民欠最多之地將所借米穀
分作三年帶徵河間府屬之河間故城寧津獻
景任邱吳橋天津府屬之滄南皮静海保定府
屬之雄新城等州縣民欠自萬餘石至二萬石
以上將新舊借項均作二年帶徵又交河阜城
青威清河等縣並深州民欠萬石以上者將本
年借項徵還其節年舊欠分作二年帶徵又宣
化府上年普屬被災之後本年亦多有冰雹成
災之區應將所欠均作二年帶徵又題準江
南壽宿等二十州縣衞秋禾被水應徵本年漕
糧漕項及蠲剰銀米未完節年漕項銀米均照
例分别分年帶徵緩徵又
諭直隸鹽山慶雲二邑節年民欠倉糧米穀價銀等
項分作三年帶徵但念二邑繫積歉之區元氣尚
未全復著將鹽山慶雲本年應帶徵民欠等項緩
至十二年秋成完納欽此十二年
諭山東歴城等二十縣衛被雹朕已諭令緩徵今續
報濟南府之德州陵縣德州衞泰安府屬之泰安
肥城東平東阿平隂等縣武定府屬之青城利津
霑化等縣兗州府屬之滋陽曲阜寧陽鄒金鄉嘉
祥汶上壽張等縣並濟寧衞東平守禦所曹州府
屬之渮澤鉅野鄆城單武城沂州府屬之費東昌
府屬之博平清平高唐恩青州府屬之博興高苑
樂安等州縣共三十四州縣衞所六月下旬大雨
時行山水陡發晩穀未免傷損所有應徵新舊錢
糧槩緩徵收欽此又
諭安徽宿虹等處秋禾被水著將宿州靈壁虹二縣
並宿州衞應徵漕項銀米暫緩徵收其未完積年
漕項亦著停緩照例分年帶徵欽此又題準江
南乾隆十二年七月颶風驟雨潮水衝決濱臨
江海之常熟等十七州縣並蘇州太倉鎮海金
山四衞民屯沙洲田禾花豆衝没又夏秋雨澤
愆期上元等十二縣並揚州儀徵鎮江三衞被
旱災田地丁銀米按分數蠲免蠲剰銀米按被
災輕重分年帶徵十三年新賦緩至秋成後啓
徵各年舊欠地丁銀米緩至來年麥熟後徵輸
如有勘不成災收成歉薄應徵本年地丁銀米
並借欠耔種亦緩至來年麥熟後徵收又災田
漕糧漕項所有被災較重之上海鎮洋寶山常
熟昭文太倉通七州縣並蘇州太倉鎮海金山
四衞災田按分蠲免銀米南匯嘉定上元江寧
句容六合丹陽甘泉九縣所有本年災田漕糧
均緩至明冬帶辦漕項銀與地丁一例緩徵
又
諭山東省明歲繫輪免錢糧之年乾隆十二年未完
地丁銀應於奏銷前接欠催徵朕思本年齊河等
州縣被災田畝應完錢糧已照例蠲緩其勘不成
災及不被災之處與災地毗連者收穫未能豐裕
將應徵未完錢糧於奉到諭旨之日加恩停緩展
至十四年帶徵以紓民力欽此又
諭山東被災各縣境内有上年秋成少歉尚未成災
者雖非被災民人可比但與災地均屬毗連輸將
未免拮据所有應徵舊欠錢糧亦著加恩緩至麥
熟後開徵俾民力得以稍紓欽此又覆準山東
德州等二十二州縣衞二麥被旱鄒縣等十州
縣衞二麥被雹貧乏之戶借貸耔種口糧及時
趕種以冀有收成災地畝錢糧緩至秋後分别
緩帶以紓民力十三年
諭山東今歲應徵之因災出借各穀七十六萬餘石
春借穀四十六萬餘石又本年帶徵之穀十數萬
石及麥本耔種漕倉項下應徵積欠錢糧為數甚
多一時銀穀並徵即屬大豐以一年而完積年之
欠民力未免拮据著加恩於今歲歲底截數所有
未完穀内將春借一項於明年麥熟後徵收一半
秋成徵收一半畱其餘力以輸該年正供其屢年
因災出借之常監等穀槩寬至十五年起分作五
年帶徵俾民力紓徐完納以示優䘏窮黎之意欽
此十六年
諭江蘇之淮徐等屬上年秋禾被水已經加恩蠲振
所有餘剰應徵漕米豆麥等項緩至今冬帶徵但
念該地上年被水稍重即使今歲秋成豐稔而災
歉之餘民氣正宜培養若令新舊並輸小民生計
難免拮据著將淮安府屬之清河桃源安東大河
徐州府屬之邳州宿遷睢寧直隸海州所屬之沭
陽等八州縣一衞本年應行帶完乾隆十五年災
蠲餘剰漕項米麥豆分作三年帶徵以紓民力欽
此又
諭甘省各屬舊欠錢糧之外尚有額徵芻草一項不
在蠲免之例著將乾隆元年至十四年未完草一
千五百萬餘束分作十年帶徵以紓民力欽此
又
諭東省今歲偶被偏災應行振䘏事宜已加恩分别
辦理此内濮東平東阿壽張渮澤范濟寧鉅野金
鄉平隂等十州縣收成較為歉薄小民辦賦維艱
著將本年應徵額賦銀三萬餘兩帶徵節年舊欠
銀二萬三千餘兩一例緩至明年麥熟後完納欽
此十七年
諭陜省今年被旱偏災屢降旨令該督撫加意撫䘏
其勘不成災及與災境毗連州縣應徵銀糧雖定
例不準蠲緩而該處收成究屬歉薄小民既謀食
用復效輸將未免拮据著加恩將韓城麟遊南鄭
西鄉城固褒城沔洵陽平利三水中部樂川宜君
寧羌興安隴邠汧陽鳳略陽石泉長武鎮安雒南
等二十四州縣本年未完地丁銀四萬八千餘兩
本色糧一萬三千餘石緩至來年麥熟後帶徵完
納其節年民欠常平社倉糧及南鄭一縣未完乾
隆十六年屯豆五百餘石一并緩至麥熟後徵還
以紓民力欽此又題準蘆屬興國富國豐財蘆
臺嚴鎮海豐等六場竈地並滄州慶雲二州縣
歸并裁場竈地實在被水成災八九分不等竈
地共六百二十一頃五十四畝竈丁一百八十
九名各有竒内照例蠲免十分之四六銀二百
八十三兩一分有竒尚應徵銀三百六十二兩
一錢七分分作三年帶徵又興國富國豐財蘆
臺濟民嚴鎮海豐等七場並滄南皮鹽山慶雲
青等五州縣實在被水成災五六七分不等竈
地共二千七百八頃五十八畝竈丁一千一百
四十名内照例蠲十分之一二銀三百六十八
兩七錢三分有竒尚應徵銀二千四百三十六
兩八錢三分分作二年帶徵十八年
諭山東武定府屬之利津霑化蒲臺海豐登州府屬
之蓬萊榮成福山棲霞等縣曹州府屬之濮州范
縣應徵節年欠榖統於本年秋後起限徵收分作
兩年完納以紓民力欽此又
諭山東掖濰昌三邑被水各村莊應追舊欠錢糧借
穀緩至明年麥熟後徵收以紓民力欽此
一通商雍正三年
諭今歲直隸天津等處地方被水米價甚昂去歲曾令
盛京由海道運過糧十萬石著行文該將軍府尹等
將盛京糧十萬石仍由海道運至天津新倉竢到日
交與地方官收貯盛京等處倉内每年將所貯陳米
出糶易進新米若所出陳米足十萬石即令運來倘
不足十萬石酌量以賤價買足十萬石之數運來今
歲若獲豐收價平即行買運若價直騰貴有不便之
處即令將軍等將不便之處奏明再若有商民自海
運米者不必禁止聽其運至天津貿易天津以外不
許他往山東登州等處販賣欽此四年
諭聞山東登青萊三府連年豐稔商販自東而西者絡
繹不絶著該撫酌量動帑採買分貯於濟南等屬米
少之州縣再勸諭各商販多運至濟南等三府俾民
間得以收買存貯則明歲青黃不接之時米價不致
騰貴欽此八年議準行令
盛京將軍奉天府尹轉飭守口官弁如有商民販
運米穀者聽其出口該管州縣給與商民船票
該省地方官弁於原票上鈐印填注到口日期
如無鈐印即察究治罪十年奏準凡有商賈
販運米穀至山東直隸糶賣者米船一到即便
放行其臨清淮揚等關將梁頭米税自五月至
七月暫行寬免秋收之後再行徵收乾隆元
年
諭近年以來直隸地方收成歉薄民食艱難從前議
開海運以資接濟續經盛京將軍奏稱錦州等處
米穀加貴請永禁海運部議準行比時朕降諭旨
今歲直隸收穫平常仍照朕旨明歲再照將軍等
所請行朕聞秋冬收穫之後各商民攜帶資本前
赴海城蓋平等處採買雜糧秪因時屆隆冬海風
勁烈舟楫難行已將所買米糧收貯各店春融裝
運該商民惟恐地方有司遵照明年停運之議閉
遏留難甚為惶懼朕思商民此糧購買在先暫行
存貯各店不應在明年禁止之内且奉天素稱産
米之鄉雖因振運過多價直視昔加貴然較之直
隸歉收之地待粟而炊其情形緩急實相逕庭著
竢明年内地麥熟之後再將海運禁止此亦酌盈
劑虛有無相通之道可即行文傳諭直隸總督盛
京將軍等並出示令商民知之欽此又議準行
令督撫轉飭管理關務各官凡有米船過關即
詢明該商如果前往被災各邑糶賣者免其納
税給與印票責令到境之日呈送該地方官鈐
蓋印信以便回空覈銷如有免税米船偷運别
省並未到被災地方先行糶賣者將寬免之税
加倍追出仍照違禁例治罪四年
諭上年直隸米糧騰貴曾降諭旨準商賈等將奉天
米糧由海洋販運以濟畿輔民食以一年為期今
弛禁之期已滿而京師雨澤未降恐將來民間不
免需米之處聞奉天今歲收成頗稔著再寬一年
之禁商賈有願從海運者聽其自便可行文直隸
總督盛京將軍等知之欽此七年
諭上年直隸天津河間等屬被旱歉收朕臨幸奉天
目睹秋收豐稔米價平賤即降旨該督令其前往
販運至次年秋收為止本年三月内又經臺臣奏
請寬限朕已降旨寬至今冬今據該督奏稱直屬
米價雖見在平減而津屬慶雲等縣見被偏災慶
邑本屬少米之鄉天津又為商賈叢集之地請再
將奉天海禁寬展一年俾民食得有接濟等語著
照所請奉天海運準再展限一年欽此十二年
諭向來海禁綦嚴原以防姦商透漏接濟姦匪之弊
但東省上年被水地方目下振借各項需用米糧
倘奉天可以通商販運而稽察嚴密不致偷越自
於災地有益著行文詢問山東廵撫盛京將軍是
否可行奉天糧米可以運往若干如何按數給照
撥運山東如何驗照稽察俾商販流通不致透漏
而奉天米價又不致於騰貴如果可行一面辦理
一面奏聞此因山東偏災一時權宜之事嗣後不
得援以為例欽此又奏準福建臺灣雖隔重洋
然與漳泉二府同隸一省商民船來往如織原
不在禁例即如江南之崇明縣向有給照赴内
地買米載回之例今以海外之米買運内地與
弛海禁者有異嗣後如遇臺郡豐稔之年應聽
漳泉二府商賈及在臺之漳泉二府民人自十
月起至次年二月止於地方官處請照買運倘
買運過多以致臺郡米貴及臺郡並非豐稔之
年仍令該道府詳報停止又議準暹羅國産
米甚多如有商民願往暹羅國買米造船運回
者給與牌照以便驗放無阻仍嚴飭各兵役毋
得需索擾累若商民無糧米載回只載貨而歸
者倍罰船税以示懲儆又
諭直隸總督奏稱天津靜海二縣今歲偏災較重見
在加恩普振但二縣地處窪下産米無多又僻在
海隅商販稀少米無来路不得不為明春豫籌調
劑請暫開奉天海運等語著照所請準其暫開一
年竢明歲秋收後停止其如何給照採買察驗發
糶以杜偷漏之弊該督董率有司妥協辦理並諭
盛京將軍知之欽此
一勸輸順治十年覆準士民捐助振米五十石
或銀百兩者地方官給匾旌奬捐米百石或銀
二百兩者給九品頂帶捐多者遞加品級十
一年題準見任官並鄕紳捐銀千兩米千石以
上者加二級銀五百兩米五百石以上者紀錄
二次銀百兩米百石以上者紀錄一次生員捐
米三百石準貢俊秀捐米二百石準入監讀書
十二年覆準令各省地方照
京師例設厰煮振以濟饑民事竣仍將捐輸官民
姓名並銀米數目彙册題報議敘十八年題
準凡捐穀每二石折米一石豆照時價計銀議
敘康熙元年題準捐銀米不分本屬隔屬如
一年内捐及額者題請議敘七年覆準滿洲
蒙古漢軍並見任漢文武官弁捐輸銀千兩或
米二千石者加一級銀五百兩或米千石紀錄
二次銀二百五十兩或米五百石紀錄一次進
士舉貢生捐銀及額出仕時照見任官例議敘
生員捐銀二百兩或米四百石準入監讀書俊
秀捐銀三百兩或米六百石亦準送監讀書富
民捐銀三百兩或米六百石準給九品頂帶捐
銀四百兩或米八百石準給八品頂帶八年
題準停止督撫捐助議敘之例三十四年
諭自天津兩次運送盛京米糧所到日期甚速大有裨
益兩次運米官捐輸官均著議敘欽此遵
旨議準郎中同知通判州同及八品筆帖式等官各加
一級其捐輸脚價官一次者紀錄一次二次者
紀錄二次捐輸脚價商人該撫酌量奬賞六
十年覆準山陜被災地方紳衿富戶並内外見
任官願捐米者計官職之大小捐米之多寡具
呈該地方官照數收捐出給實收隨收隨報督
撫題明轉咨吏部遇有闕即升富戶題明破格
旌奬又覆準令各省督撫遇有轉徙饑民來
至境内地方官並富民人等有情願捐貲養贍
全活多人者督撫覈實題薦從優議敘雍正
十一年
諭聞上年秋月江南沿海地方海潮泛溢蘇松常三府
近水之人遭值水患其本地紳衿士庶中有雇覓舟
楫救濟者有捐輸銀米煮振者今年夏間人有時症
紳衿人等又復捐輸方藥資助米糧似此拯災扶困
之心不愧古人任䘏之誼風俗淳厚甚屬可嘉著該
督撫宣旨褒奬仍遵前諭將捐助多者具題議敘少
者給與匾額登記册籍免其差徭並造册報部欽此
乾隆二年覆準被災貧民該地方富戶如有
出資安插不致流離失所者該督撫察明富戶
用過銀米實數作何優賞之處即於題銷振濟
銀米疏内分别議奏以示奬勵十三年
諭朕覽山東通志内恭載
皇祖諭旨東省小民皆依有身家者為之耕種豐年所
得者少凶年則已身並無田産有力者流於四方
無力者即轉於溝壑此等情狀東省大吏庶僚及
有身家者若能輕減田租以各贍養其佃戶不但
深有益於窮民即汝等田地日後亦不致荒蕪
訓諭諄諄誠切中東省民生利弊也今朕省方問俗親
見民情風土歲偶不登閭閻即無所恃南走江淮
北出口外揆厥所由實緣有身家者不能贍養佃
戶以致資身無策動輒流移夫睦婣任䘏自古為
重利豈專在窮乏富戶均受益焉轉徙既多則佃
種之人少鞠為茂草富者不能獨耕也若有無相
資使農民不肯輕棄其鄉即水旱無虞大困貧固
資富之食富亦資貧之力不計其食而但資其力
窮民復何所圖繼自今該撫董率郡縣有司實力
稽察勸諭務使曉然於貧富相維之道俾閭里通
周急之情斯黎民享安土之樂朕於東省有厚望
焉欽此十六年
諭浙省温處等郡米貴降旨加意撫綏已據該督撫
前後奏準撥運鄰省倉穀陸續平糶並招徠商販
特免商税俾米穀流通民食充裕但思窮黎待哺
孔殷外來商販雖已雲集而山鄉僻壤市販未必
盡敷本地有穀之家或能以任䘏為心出其所餘
照官價一例平糶更足以助官糶之所不及雖零
星積聚豈能如官倉足給衆人之求然隨鄉分糶
於民食亦殊有濟在富民推其贏羡嘉惠桑梓孰
無此心惟是刁悍乘機或短予價直或冐領告貸
甚或倡衆搶奪種種不法遂致富民聞風相戒以
為善不可為兹特諭各該督撫凡遇地方水旱米
價騰貴即應明切曉諭以天時水旱不齊偶值偏
災無不飛章入告立即隨時籌畫百姓惟當安分
奉法靜候施恩若藉端生事轉罹罪愆有負國家
之德惠其能敦任䘏而出糧平糶者地方官為之
主持實力稽察遇強橫滋事之徒速即嚴行懲處
務令姦匪歛跡富民無所顧慮則窮黎受惠多矣
所有平糶富民計其所糶之數照樂善好施例優
加議敘以示奬勵欽此
一嚴奏報之期順治十七年覆準直省災傷先
以情形入奏夏災限六月終旬秋災限七月終
旬州縣官遲報逾限一月以内者罰俸六月逾
限一月以外者降一級調用二月以外者降二
級調用三月以外者革職撫司道府官以州縣
報到日為始如有逾限者照此例處分仍限一
月内續將報災分數勘明造册題報各官如有
違限者亦照前定例議處以此永著為例康
熙四年題準州縣以被災情形申報布政使司
如布政使違限亦照道府州縣官例處分六
年題準各旗報災不得過七月二十日七年
題準各旗災地遠近不一難以徧驗準寬至八
月初十日逾期不準十五年議準被災地方
撫司道府州縣官遲報情形及遲報分數逾限
半月以内者罰俸六月一月以内者罰俸一年
一月以外者仍照從前定例議處又議準勘
災不委廳官印官仍委教官雜職察勘或妄報
饑荒或地方有異災不申報者原委官罰俸一
年若止報廵撫不報總督及報災時未繳印結
册内不分晰明白者罰俸六月督撫照例處分
雍正六年議準一月内造報被災分數為時
太廹嗣後造報分數勘災之官寬以十日察覆
上司寬以五日總以四十五日為限其勘災監
振官所有
欽部事件準照入闈之例扣限至徵收錢糧年限等
案定限一年為日甚多仍循舊例乾隆二年
題準地方倘遇水旱災傷督撫一面題報情形
一面遴委大員親至被災地方董率屬官酌量
被災情形視其饑民多寡先發倉廪及時振濟
仍於四十五日限内題明加振竢振務告竣之
日將振過戶口需用米糧造册題銷其被災頃
畝分數即於勘災之日覈實保結隨疏聲明至
應免錢糧數目於具題請振日起再扣限兩月
造報六年
諭德惟善政政在養民以天下之大天時固有不齊
地形亦復不一雨澤稍愆則高阜之地防旱雨水
既足則低窪之地慮淹總期先事豫籌始可有備
無患言念及此雖當豐稔之年而朕宵旰憂勤實
不敢暫釋於懷也向來各省報災原有定期若先
期題報便不合例朕思按期題報者乃指具本而
言至於水旱情形為督撫者察其端倪早為區畫
隨時密奏則朕可倍加修省而人事亦得以有備
若過拘成例則未免後時矣至於督撫之報災有
故為掩餙不肯奏出實情者亦有好行其德希冀
取悦於地方者惟公正之大臣既不肯匿災以病
民亦不肯違道以干譽外此則不能無過不及之
失朕痌瘝在抱再四思維匿災者使百姓受流離
之苦其害甚大違道干譽雖非正理以二者較之
究竟此善於彼寧國家多費帑金斷不可令閭閻
一夫失所此朕之本念也各省督撫皆當仰體隨
時留心以副朕惠鮮懷保之意欽此七年議準
甘肅地處極邊節候甚遲河西一帶尤覺山高
氣冷收成更晩且風氣與内地不同受災之田
不止水旱兼有冰雹風沙蟲蚒霜雪之患於定
例之外稍加變通河東之鞏昌蘭州二府河西
之寧夏西寧甘州涼州四府直隸肅州並口外
安西靖逆二廳倘夏秋二禾於六九兩月内被
災仍照定限申報其有六九兩月田禾在地本
屬青蔥而此後忽被災傷者準其各展限半月
夏災不出七月半秋災不出十月半即為勘明
申報仍將被災日期於題疏内詳悉聲明以便
察覈
一辨災傷之等順治十年
諭京城内外該部確勘被災戶口據實登報直省督撫
凡有災傷地方勘明分數奏請振䘏欽此又題準
報災之法著令督撫速覈分數馳奏又題準
江南浙江各屬旱災被災八分九分十分者免
十分之三五六七分者免十分之二四分者免
十分之一有漕糧州縣衞所準令改折十六
年覆準報災地方督撫遴選賢能道府廳官履
畝踏勘不得徒委州縣十八年覆準八旗旱
澇地畝遣各部侍郎以下該旗副都統以上官
率戶部司官筆帖式至被災地方該佐領領催
指明勘驗若造册舛漏責在部院筆帖式冒指
地畝責在佐領領催其災傷輕重地勢高下不
詳加踏勘責在差往大僚事發照例察議康
熙四年定八旗遇災地畝停遣副都統等勘驗
止令驍騎校領催等詳勘保結送部具題十
六年覆準陜西疊遭荒亂十五年正賦涇州等
處免九分崇信等處並鹽茶廳免八分莊浪縣
免七分寧遠等縣免六分通惠縣免五分伏羌
等縣免四分所屬學租銀亦照分數蠲免雍
正六年
諭蠲免之例著加增分數以惠蒸黎其被災十分者著
免七分九分者著免六分八分者著免四分七分者
著免二分六分者著免一分將此通行各省知之欽
此又
諭君民上下之間休戚相同夲屬一體論語曰百姓足
君孰與不足是民間之生計即國計也自古人君有
不䘏民之災濟民之困者無此情理而至於歉歲蠲
免之數往往多寡不同者則時勢盈絀為之出於不
得已也如明洪武時凡水旱地方税銀即與蠲免成
化時被災之地以十分為率減免三分弘治時全荒
者免七分九分者免六分以是遞減至被荒四分免
一分而止我朝順治初年凡被荒之地或全免或免
半或免十分之三以被災之輕重定蠲數之多寡順
治十年議定被災八九十分者免十分之三五六七
分者免十分之二四分者免十分之一康熙十七年
議定歉收地方除五分以下不成災外六分者免十
分之一七分八分者免十分之二九分十分者免十
分之三此例見在遵行凡此多寡不同之數或旋減
而旋增皆因其時勢為之亦非先後互異意為損益
也嘗見地方有司每不願蠲免太多者蓋恐蠲免並
減其耗羡不利於已耳此貪吏之見也朕嘗謂若於
蠲免之時有所吝惜而平日不能禁官吏之侵漁是
將災黎之脂膏飽姦貪之慾壑矣數十年來雖定三
分之例然
聖祖仁皇帝深仁厚澤愛養斯民或因偶有水旱而全
蠲本地之租亦且並無荒歉而輪免天下之賦浩蕩
之恩不可勝舉而特未曾更改舊例者蓋恐國家經
費或有不敷故仍存成法而加恩於常格之外耳朕
即位以來清理虧空剔除弊端數年之中庫帑漸見
充裕用沛特恩將蠲免之例加增分數以惠蒸黎其
被災十分者著免七分九分者著免六分八分者著
免四分七分者著免二分六分者著免一分將此通
行各省知之欽此九年題準八旗災地各該佐領
具結報都統差旗弁察勘赴部呈告部委司官
驗實具題乾隆元年
諭各省地方偶有水旱蠲免錢糧舊例被災十分者
免錢糧十分之三八分七分者免十分之二六分
者免十分之一雍正年間我
皇考特降諭旨凡被災十分者免錢糧十分之七九分
者免十分之六八分者免十分之四七分者免十
分之二六分者免十分之一實愛養黎元軫䘏民
隱之至意也朕思田禾被災五分則收成僅得其
半輸將國賦未免艱難所當推廣
皇仁使被災較輕之地畝亦得均霑恩澤嗣後著將被
災五分之處亦準報災地方官察勘明確蠲免錢
糧十分之一永著為例欽此三年題準民間起
火之家撲救不力之地方官照例處分其延燒
之戶該督撫確勘實在被火情形分别酌給應
振銀數動用存公銀報部察覈五年議準夏
月被災如秋禾種植將來可望收成者統竢秋
穫之時確勘分數别行辦理其間或有得雨稍
遲播種較晩必須接濟者令該督撫酌量或借
耔種或貸口糧秋後免息還倉又議準冰雹
為災舊例有貸無振續經定例一例振䘏且損
傷禾稼多在夏月令地方官察勘情形統照夏
災定例辦理六年覆準甘肅邊徼氣寒土地
磽薄民間種植就其土宜分種夏麥秋禾而一
地之内既種夏禾則不能復種秋禾播種秋禾
則不能先種夏禾若夏禾既經被災則已終歲
失望如必竢秋穫之時始行察勘統辦災戶不
能久待嗣後甘肅夏禾倘遇災傷督撫勘明可
否復種秋禾應否量加振䘏題明辦理七年
議準一方被災若秋禾已種齊全可望收穫者
統歸秋成辦理若種植止有一季其夏災即準
照秋災辦理又議準各省種植兩季之地若
夏災被水横流衝決不能復種秋禾亦即與秋
災無異仍準其照例加振又議準各處或遇
風災該督撫等確實勘驗如一時民食艱難即
於常平倉穀内酌借耔種口糧秋成還倉免其
加息倘或損傷大田必需振濟者即具題請
旨遵行
一興土功使民就傭康熙三十一年
諭運送潼關米十五萬石為數甚多又鄖陽山路﨑嶇
難於輸輓著停止鄖陽運米將襄陽等處米穀運送
十萬石其運送事宜遣部院堂上官一人前往管理
所運米皆見給脚價如陜西流民在襄陽等處地方
有情願運米者著即給價令其運送既可以濟轉輸
亦可俾流民還籍欽此五十三年覆準令陜甘各
州縣修城俾窮民得以傭工度日雍正四年
諭朕軫念東省被水窮民粒食維艱特允山東廵撫之
請於大清河興疏濬之工令乏食小民得力役之資
為餬口之計今天氣和暖土脈鬆潤正施畚插之時
去秋該撫奏請設厰振濟今赴工者衆粥厰可以停
止但念此就食小民其中豈無老弱殘疾不能赴工
者煮振既停麥秋之期尚遠此輩窮無所歸之人或
仍致失所朕心深為憫然著山東廵撫將不能赴工
之窮民察明若干每日仍給與升合之資候至秋收
後停止所用銀均作正項開銷該撫嚴飭各州縣官
務實心奉行以副朕養育百姓之至意欽此乾隆
二年
諭今年春夏之交直隸山東兩省雨澤愆期二麥歉
收朕已多方籌畫接濟民食且令直隸總督有應
興工作以次舉行俾小民得藉營繕以餬其口今
思山東百姓多仗二麥度日今歲麥秋收穫既薄
雖屢降諭旨蠲振平糶仍恐閭閻尚有艱食之虞
著該撫悉心計議如開渠築隄修葺城垣等事酌
量舉行使貧民傭工就食兼贍家口庶可免於流
離失所也再年歲豐歉難以懸定而工程之應修
理者必先有成局然後可以隨時興舉一省之中
工程之大者莫如城郭而地方何處為最要要地
又以何處為最先應令各省督撫一一確察分别
緩急豫為估計造册報部將來如水旱不齊之時
欲以工代振即可按籍而稽速為辦理不致遲滯
於民生殊有裨益欽此十三年
諭山東興修沂河兩岸隄工該部議照以工代振之
例土方工價準給一半乃繫向來成例自應照此
給發惟是東省被災甚重其民情之艱窘實非他
處可比若拘常例給發恐赴工之民仍不足以餬
口著加恩將此項土方工價按數全給俾其食用
有資欽此
一反流亡使民生聚康熙四十三年
諭朕因山東流民流入京城者甚多特命大臣官員設
飯厰數十處分行煮振近見直隸河間等府百姓來
赴振厰者甚衆雖目前逐日散給究非長策若不早
令回籍必致坐誤農時廢棄本業今山東省饑民已
遣官分送回籍直隸總督可將所屬各官内作速選
擇賢能者前來京師將流移人民悉行收領俾各回
原籍仍捐給耔粒令得耕種田畝無失生計如此則
饑民庶不致仳離流散矣欽此雍正元年
諭直隸山東河南流民有就食京師不能回籍者著五
城御史察詢口數量給盤費送回本籍毋致失所欽
此遵
旨議準每口每程給銀六分其間有老病不能行走者
每口每程加給三分以為脚力之費委官護送
一面行文直隸山東河南廵撫飭令地方官逐
程出具收給轉送至原籍若有中塗患病者令
地方官留養醫治竢病痊之日再行轉送毋致
失所九年議準直隸山東河南窮民因秋成
無望渡河而南以圖就食令沿河州縣於各渡
口詳加察詢所過地方有力不能自達者量給
路費仍知照各州縣安插如有親朋可依得以
傭工易食者聽其自便其乞食者用截漕米糧
照例計口振給其聞家鄉得雨欲回本籍者即
資給遣回不願即歸者於來春耕種之候仍皆
給以資糧令其回籍凡資給之費照例動用存
留公項造册送部如有浮冒扣剋等弊指名題
參乾隆四年
諭今歲河南被災頗重江南亦有歉收之州縣聞豫
省及上江民人貧苦乞食轉徙道路有前往九江
口而官吏禁止不許渡涉者此雖得之傳聞未必
不確著河南安徽廵撫悉心體察安輯撫綏毋致
流移失所倘已離本鄉行至他省彼地督撫即應
飭令有司設法救濟免於凍餒於春暖時資送回
籍毋得膜視或他處有似此出境覓食人民亦照
此辦理欽此七年
諭今年上下兩江水災甚重朕宵旰憂勞百端籌畫
以拯吾民之困阨但思此等窮民在本地引領待
振者固多而挈家四出覓食於鄰省鄰郡者亦復
不少著江南及河南山東江西湖廣等省督撫各
嚴飭地方有司凡遇江南災民所到之地即隨地
安頓留養或借寺廟或蓋篷厰使有棲止之所動
用該處常平倉穀計口受糧據實報銷並訓諭約
束不得藉端生事至於災民聚集衆多之處則更
委道府大員專行督察及冬月水消春初耕種之
時有願歸本鄉者即資送回籍知照本籍照例安
插並給以麥種俾得及時趕種其不願回籍者亦
不必強悉遵前諭行欽此十一年議準奉天流
寓乏食窮民照資送流民回籍之例辦理將支
給花名動用銀數報部察覈十三年
諭向來外省有資送流民之例蓋因地方小有旱澇
而愚民輕去其鄉以致抛棄室廬荒蕪地畝是以
國家施恩格外酌道路之遠近計人口之大小差
委官役護送還家使復故業用意良厚然至饑饉
洊臻本處米糧實已乏絶而鄰封尚可覓食不得
不扶攜奔赴苟延性命此等嗷嗷待哺之氓若必
驅還故里豈能坐以待斃勢又將顧而之他南北
東西輾轉資送在鄰省既不勝其煩勞而於災民
轉益流離失所廷臣中嘗有以此入告者朕思災
輕之地不可令其抛棄失業自當照例資送倘遇
積歉之年本處無以餬口轉徙他鄉或倚托親舊
以濟其乏或傭工種佃以食其力且其中極無倚
賴者國家復有留養之例是惟在地方官憫其流
移之苦無分畛域隨宜安插竢災氛平復土地可
耕然後使回故里勞徠安集加意撫綏亦未始非
權宜之道惟在權其輕重相其緩急斟酌辦理未
可執一而論山東去年被災甚重朕屢次加恩振
䘏發帑截漕費已不貲而尚免流移若近省督撫
仍復拘例飭令資送實於災民無益應令地方有
司就所至之境酌量妥協辦理如有親舊可依者
聽其自為謀食其或無所倚靠即為撫留設法安
插不必拘定成例嗣後凡有災重之區饑氓外出
為督撫者皆當體朕痌瘝一體之意善為安輯俾
令得所依歸可即行文各督撫等知之欽此十
八年
諭御史奏請勅諭江南鄰省督撫照舊例留養流民
春融資送回籍等語留養流民之法前曾行之有
名無實轉滋多事且於災民實無裨益導之使輕
去其鄉耳近日廵撫已經具奏故未準行蓋與其
留養於異方何如厚加振䘏使不流移轉徙之為
愈今年淮徐等處被水朕疊次降旨多方籌濟截
漕撥餉不惜數百萬帑金加恩撫䘏以留養資送
之費計之何啻百分之一二豈有愛焉若以留養
資送所需增為本地振濟豈不更霑實惠乎夫以
災地專委多員挨戸察振尚恐不能一無遺溢鄰
省州縣各有應辦事務又何從辨其災黎徒滋姦
民在本地則乘機溷冒及資送則聚衆強搶去而
復返日不暇給而實在被災流民或依傍親屬或
傭工餬口又必逐一稽留安插於伊等生計益致
拘礙故停止此例欽此
欽定大清會典則例卷五十五
