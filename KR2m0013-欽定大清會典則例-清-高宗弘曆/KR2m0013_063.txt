欽定大清會典則例卷六十
禮部
儀制清吏司
巡幸
一
巡幸順治八年定
聖駕巡幸别造
香寶攜行六部都察院鑾儀衛等衙門官
行幸扈從各由禮部别鑄一印加
行在二字攜用其
特遣侍衞等均用鑾儀衛印又定
鑾駕啓行鹵簿樂器照常陳設内大臣侍衞等均於
駕後分隊随行每隊馬首排齊前後相距丈許各隊
伍毋許越次遇狹隘處候前隊過畢後隊方行
不得溷爭若奉
旨傳後隊侍衞等官由兩旁進退不許衝入儀仗侍
衞等官從人均在後隊隨行若侍衞等官易馬
至後隊易畢馳入本隊又定
巡幸時王貝勒遇
乘輿即令執事迴避候
駕過乘馬隨行扈從王貝勒隨從人員各照定數於
大清門外齊集候
駕出王等在旁稍後隨行王等各隨護衞三人按該
王等左右翼隨行其餘護衞各依旗分次序排
列於
駕後隨行王貝勒若赴
御前止許親身從旁入
召問則勒馬稍後欠身恭對如易馬至隨從人員處
易畢隨行或赴
駐蹕所於三十餘丈外下馬又定扈從大臣官員
候
駕過並王貝勒護衞過畢按各旗次序隨行若
召問時從旁入勒馬稍後欠身恭對赴
駐蹕所於六十餘丈外下馬又定
乘輿行幸隨
駕及不隨
駕諸王貝勒咸盛服於
太和門齊集候
駕出宫於金水橋兩旁序立
駕至跪候
駕過隨行其不隨
駕貝子以下文武各官及隨
駕都統咸盛服於
午門外常朝處兩旁序立
駕出
午門皆跪候
駕過扈從之都統隨行不隨
駕王以下都統以上送
駕候
旨乃退隨
駕護軍統領副都統參領等各率本旗官兵於
駕出之門外排列跪候
駕過各照旗按隊隨行
回鑾至
京城日在京諸王貝勒咸朝服於
午門外兩旁序立貝子以下文武各官咸朝服於
午門外常朝處兩旁序立
駕入
端門王以下各官皆跪候
駕過王貝勒貝子公等隨進
午門
駕還宫皆退又定
行幸處外藩王公等來朝如設燕大臣會集鳴贊官
贊禮不設燕則大臣不集行禮時不贊
命坐行一叩禮按品序坐又定
乘輿經過地方文官知縣以上武官守備以上在百
里内者咸朝服於道右百步外跪迎送百里外
者免其迎送
駐蹕處地方官不許進獻違者治罪又定
行幸時内外官員迎送
聖駕均由禮部具題請
旨康熙十年題準
聖駕巡幸官員迎送由鴻臚寺具題十四年題準
恭迎
乘輿百里内官員一次不到者罰俸一年二次降二
級調用二十三年
聖祖仁皇帝東巡前期頒
詔天下凡經過地方各有加
恩親王以下覺羅宗室内大臣侍衞内務府武備院上
駟院鑾儀衞各官及各旗護軍統領前鋒統領
等官均由
欽命扈從其各衙門扈從官内閣滿漢大學士各一人
滿學士一人漢軍侍讀學士一人滿侍讀一人
滿中書九人漢中書二人翰林院掌院學士二
人侍讀學士滿漢各一人詹事府滿詹事一人
起居注館滿主事一人吏部滿尚書一人郎中
二人戸部滿郎中一人員外郎二人禮部滿尚
書一人滿郎中二人員外郎二人兵部滿郎中
二人員外郎二人主事一人刑部滿郎中一人
員外郎一人工部滿尚書一人滿郎中一人員
外郎四人主事二人都察院滿左都御史一人
御史二人吏工二科滿給事中二人太常寺滿
卿一人漢寺丞一人滿典簿一人讀祝官二人
贊禮郎六人光禄寺滿少卿一人滿署丞二人
太僕寺滿少卿一人鴻臚寺卿滿漢各一人滿
少卿一人鳴贊四人國子監滿祭酒一人漢助
教一人欽天監滿監正一人靈臺郎一人漢五
官正一人博士一人太醫院御醫二人吏目三
人各衙門筆帖式及各執事人員均豫行委出
按次隨行
駕發京師日鹵簿大駕照常陳設隨從不隨從王以下
文武各官各跪送隨行如常儀所過地方鴻臚
寺官先期傳知百里以内地方官率本地鄉紳
士民迎於十里之外本地鎮守滿漢官軍整隊
伍亦於十里外恭迎候
駕至跪迎跪送均如常儀至山東泰安州
躬祭
岱嶽渡黃河遣官祭
河神至江南江寧府
親祭
明太祖陵
諭江南督撫江南風俗奢華務令潔己愛民敦本尚實
勒碑於江寧蘇州安慶三府
回鑾至山東
躬詣闕里
親製祝文致祭
先師孔子講書於詩禮堂遣親王致祭
元聖周公
駕還京師不隨從王以下文武各官朝服跪迎如常儀
二十八年
聖祖仁皇帝南巡
諭朕閱視河工巡省地方恐有司勞煩百姓著行令督
撫嚴飭地方官所過道塗停止修治欽此又
命部院本章仍日送内閣内閣彙齊三日一次驛送
行在辦理至山東
躬率文武諸臣望祭
岱宗蠲山東二十九年正賦入江南境
閱視河工至浙江會稽山
躬祭
禹陵至江寧府
躬詣
明太祖陵致祭
回鑾至淮安府
閱視高家堰一帶隄岸
指授河臣方略
駕還京師三十八年
聖祖仁皇帝南巡前期
諭朕撫馭寰區四方無事獨淮黃兩河為患屢遣大臣
督理竟無成功今諸臣請朕親臨指示因命擇吉南
行親加詳勘至於吳越襟帶江湖亦為省耕勵俗凡
來往所需諸物皆由京師備辦即沿塗日用亦令各
該衙門照時價採買並無纖毫擾民倘官吏有私行
𣲖取者察出即以軍法從事其扈從官員隨行僕從
横生事端一并從重治罪所經地方百姓不必迴避
照常貿易耕耘行令該督撫示諭各府州縣欽此
駕發京師奉
仁憲皇太后由水路行至清河
御舟前進
臨閱高家堰歸仁堤等隄防畢回至清口迎
仁憲皇太后舟渡河復
臨視隄防
命截留漕糧二十萬石於被水地方減直發糶至蘇州
府
諭前京口接駕兵丁朕恐踐傷麥田盡行遣還今往浙
省塘路狹隘不必設兵扈從又百姓欲覩朕顔踰疇
越陌塞道聚觀不必禁止但令遵令而行欽此又蠲
江南浙江累歲逋賦寬免兩省官吏降罰軍民
犯死罪以下槩予宥釋
賜杭州駐防八旗年七十以上老婦白金有差減免各
關稅及鹽課增額駐江寧府遣尚書祭
明太祖陵復
躬詣祭酒
回鑾仍由水路奉
仁憲皇太后還京師四十二年
聖祖仁皇帝南巡
閱河由
暢春園啓行至泰安州
登岱遣領侍衞内大臣於
嶽廟致祭蠲山東州縣四十一年未完額賦其東平
六州縣並蠲本年正賦入江南境沿塗
閱視河防至蘇州府
命鴻臚寺卿傳諭本地官員準其來朝浙江官員到杭
州時來朝駐江寧遣大學士祭
明太祖陵又
命皇子往祭酒
回鑾以河工告成頒
詔天下是年十月
聖祖仁皇帝西巡
命給事中御史各一人於扈從後察有不法者即時鎻
拏并其主參究至地方官私行禁阻民間貿易
亦指名題參至山西
諭大學士今近歲暮部院各衙門毋以朕行程日遠有
誤奏事著照常來奏又奉
旨陜西接駕官員軍民人等不必渡河令在臨潼關等
候至潼關城遣禮部侍郎祭
華嶽至渭南
閱提督標兵騎射自提督以下官皆加一級至西安府
命凡
帝王陵寢及已故勲臣墳墓在百里内者咸祭之分
遣内大臣禮部侍郎學士副都統等祭
周文王武王成王康王漢高祖宣帝唐高祖太宗宣
宗陵又奉
旨周文王武王祭文内書
御名又遣散秩内大臣致祭兩故將軍塋
賜滿洲駐防官兵及民年八十以上者白金有差蠲陜
西累歲逋賦
駕由河南還京師過磁州
賜先賢端木子後裔為五經博士四十四年
聖祖仁皇帝南巡
閱河
駕發京師至通州張家灣登舟由山東入江南境
臨視河工至蘇州府恭逢三月十八日
聖誕百姓爭獻食物奉
旨朕因閱視河工巡訪風俗而來一切用物皆辦自内
府所過地方絲毫無擾爾等毋庸有所進獻至松江
府
御書匾額對聯頒賜青浦孔宅
諭江南學臣朕臨幸松江道經青浦據該邑貢監生員
等奏稱青浦之北地名孔宅自漢時至聖苖裔避地
居此奉至聖衣冠葬焉朕念
孔子萬世之師既有遺蹟亟宜表彰因親書匾額對
聯以示尊崇著選良工摹刻頒發欽此至浙江杭州
府
諭朕頃因親閱河工濟江而南見民生殷繁菜畦麥隴
遠近彌望可冀豐穰朕心用慰凡車駕臨幸必沛恩
膏各省錢糧屢次遞蠲浙江本年正賦又經全免惟
是刑獄民命攸關今父老子弟夾道歡迎獨身陷囹
圄之人自新無路朕甚憫焉浙閩兩省罪犯除詔款
所不赦外其餘死罪以下悉減等發落欽此至江寧
府
躬祭
明太祖陵自蘇州過江寧凡
御試士子三中選者給白金令赴京錄用有差又奉
旨江南山東地方所屬人犯照浙閩例減等至清河復
臨高家堰徧閱河隄
回鑾四十六年
諭朕念淮黃兩河工程為東南要務屢次躬臨河上相
度指示一切修防疏濬業已次第奏功昨歲河漕督
撫諸臣詳勘地形請於溜淮套别開河道直達張福
口以分淮勢朕欲即令動帑興築而督撫諸臣又以
事關創建合辭請朕親閱九卿等集議復再三陳請
朕以諸臣之言奏聞
皇太后祗遵
慈命擇於本年正月二十二日啓行閱河舟楫往返不
御室廬日用所需取辦内府經過府州縣毋得更以
豫備行宫供設御用冒侵庫帑科歛閭閻倘有不遵
事覺定嚴加治罪其文武大小官員私相餽贈傔從
人役生事擾民及姦惡挾私告訐者皆如屢次諭旨
重處不宥即行令各該督撫通飭所屬欽此是年
聖祖仁皇帝南巡至江寧遣大學士祭
明太祖陵
幸演武場閱射又
親謁
明太祖陵
賜扈從大臣侍衞護軍及執事人等金幣有差
賜將軍總督副都統巡撫總兵等貂帽貂裘馬匹等物
至蘇州遣官祭
眞武
東嶽
城隍之神蘇州百姓萬餘人集
行宫前進表叩祝
萬壽
賜江蘇巡撫貂帽貂裘至松江
幸演武場閱射
賜提督
御書衣帽鞓帶及弓矢鞍馬扈從大臣侍衞護軍執事
人等金幣有差至杭州
賜將軍福建將軍閩浙總督浙江提督福建水陸提督
巡撫副都統衣各一襲扈從大臣侍衞護軍執
事人等白金有差乾隆十二年
諭朕以來年春孟月東巡狩因溯洙泗陟杏壇瞻仰
宫牆申景行之夙志復遵
慈訓親奉
鑾輿秩於岱宗旋蹕青齊觀風布澤以昭省方鉅典其
應豫備之各衙門檢察事宜先期請旨至行在所
需悉出公帑無得指稱供頓儲偫絲毫貽累閭閻
羽林衞士内府人役等各該管大臣嚴行稽察約
束並令扈蹕文武臣僚嚴飭傔從毋使侵踐田疇
致妨宿麥如有騷擾地方指名需索者立即參奏
從重治罪欽此十三年正月
諭上年山東歉收朕念民食艱難多方振䘏倉儲帑
項不惜數百萬以濟災黎而閭閻之欣戚猶且時
縈宵旰今歲二月東巡遵循舊典兼以親臨蔀屋
下悉民艱雖清塵除道所費皆給於公項絲毫不
以累民而地方官於朕巡幸之所自必力為經營
其於百姓撫䘏亦必周備但恐力專於此非輦路
所經即不免有顧此失彼之虞如鄒滕以北民情
尚不致拮据至鄒滕以南實屬收成歉薄倘不思
博濟豈能盡免困乏此等處尤宜加意撫綏蓋朕
輿蹕所歴即闕於整齊亦無妨礙惟小民地處一
偏瞻就不及獨使向隅真堪軫念著該撫董率屬
員留心察覈務令遠近一體膏澤均霑以副朕父
母斯民之望欽此又
諭此次東巡經過直隸山東地方各營汛兵丁辦差
者著該督撫賞給兩月餉銀以昭恩賚欽此又
諭朕此次巡幸經過地方目覩麥苖長發出土青葱
春疇有望其隨從人等雖經特命大臣管束不許
踐踏誠恐人衆稽察稍有未周仍不免於蹂躪著
隨來之滿漢科道沿塗一並察看毋得有妨農務
欽此是年
駕幸山左疊沛
恩綸經過被災州縣無論極貧次貧均於見振外溥
加一月不經過處所被災七分以上者極貧之
民亦加一月以示優䘏直隸山東經過州縣本
年正賦蠲免十分之三山東直輪免錢糧之年
所蠲本年正賦例於來歲免徵先於藩庫地丁
銀内照蠲數即行動項賞給明年徵輸歸款
駕至曲阜
親詣
先師孔子廟
元聖周公廟上香翼日
親詣
先師廟行釋奠禮
御詩禮堂講書詣
孔林祭酒並
親詣
少昊金天氏陵致祭遣官祭
元聖周公及魯公
御製顔曾思孟四氏贊遣官致祭
賜孔氏引
駕官内閣中書孔氏及十二氏子孫各官均加一級
其進士舉人貢監生員賞白金有差增廣山東
通省入學名數大學三名中學二名小學一名
十二氏子孫由學政擇其文行兼優者數人貢
入成均以示鼓勵又
諭朕時邁東巡前詣
闕里至於
岱宗舊典聿修明禋肇薦東省本年錢糧見已普免
因思曲阜泰安歴城鑾輿駐蹕之所也著將三縣
乾隆十四年應徵地丁錢糧全行蠲免俾小民均
霑厚澤欽此又
諭朕時巡方嶽所過地方既蠲租賜復疊沛恩膏而
薄歛省刑事宜並舉其山東直隸二省監候斬絞
人犯五次緩决者著該督撫分别情罪奏請減等
其軍流以下罪犯亦著減等發落咸予自新用昭
肆赦欽此又
諭朕臨幸東省凡所過地方已經行慶施惠所有分
駐旗人亦應酌量加恩將山東之德州青州等處
及直隸天津滄州駐防官兵年七十八十以上者
分别賞賚欽此是年以扈蹕人等安静奉法王
公大臣及官員兵丁均加賞賚於長蘆鹽庫存公
銀内動給又
諭朕覽山東通志内恭載
皇祖諭旨東省小民皆依有身家者為之耕種豐年所
得者少凶年則已身並無田産有力者流於四方無
力者即轉於溝壑此等情狀東省大臣庶僚及有身
家者若能輕減田租以各贍養其佃戸不但深有益
於窮民即汝等田地日後亦不致荒蕪
訓諭諄諄誠切中東省民生利弊也今朕省方問俗親
見民情風土歲偶不登閭閻即無所恃南走江淮
北出口外揆厥所由實緣有身家者不能贍養佃
戸以致資生無策動輒流移夫睦婣任䘏自古為
重利豈專在窮乏富戸均受益焉轉徙既多則佃
種之人少鞠為茂草富者不能獨耕也何如有無
相資使農民不肯輕去其鄉即水旱無虞大困繼
自今該督撫董率有司實力勸諭務使曉然於貧
富相維之道俾閭閻通周急之情斯黎民享安土
之樂朕於東省有厚望焉欽此十四年
諭江省督撫等以該省紳耆士庶望幸心殷合辭奏
請南巡朕以鉅典攸關特命廷臣集議今經大學
士九卿等援据經史且仰稽
聖祖仁皇帝六巡江浙謨烈光昭允宜俯從所請朕軫
切民依省方問俗郊圻近省不憚躬勤鑾輅江左
地廣人稠素所厪念其官方戎政河務海防與凡
閭閻疾苦無非事者第程塗稍遠十餘年來未遑
舉行屢嘗敬讀
聖祖實錄備載前後南巡恭侍
皇太后鑾輿羣黎扶老攜幼夾道歡迎交頌
天家孝德心甚慕焉朕巡幸所至悉奉
聖母皇太后遊賞江南名勝甲天下誠親掖
安輿眺覽山川之佳秀民物之豐美良足以娛暢
慈懷既詢謀僉同應允從所請但朕將以明年秋幸五
臺經太原歴嵩洛趙魏回鑾已涉冬令南巡之舉
當在十六年春正我
聖母六旬萬壽之年也將見巷舞衢歌騰歡獻
祝稱朕以天下養之至愛上以廣承
歡之慶下以慰望幸之忱益深嘉悦屆期諏吉以聞嚮
道人員朕酌量先期簡命前往清蹕所至簡約儀
衞諸凡出自内府無煩有司供億至行幸宿頓不
過偶一經臨即暫停亦不踰旬日前歲山左過求
華麗多耗物力朕甚弗取曾經降旨申飭明歲晉
豫等省以及江南皆不可仿傚至名山古蹟南省
尤多亦秪掃除潔淨足備臨觀而已毋事崇飾倘
有頽圯隨宜補葺悉令動用官項且有鹽政存公
之項可以報銷但當據實不得任有司浮冒其民
間張鐙結采
聖祖嘗以為戒載在方册宜其恪遵其慎勿以華侈相
尚所司通行曉諭欽此又
諭朕前經降旨於來年秋間巡幸五臺由晉入豫省
覽中州廻蹕畿輔近日嚮道人員閱看營盤道路
回奏稱自太原一路至河南境經由太行山麓甚
為﨑嶇狹隘朕省方巡幸惟取民便若因修治道
塗重煩民力非朕觀風問俗本意應於春間霸州
水獵之便即詣五臺秋間百榖登場後再幸中州
欽此又
諭閩浙總督浙江巡撫奏請臨幸浙省閱視海塘前
因江南督撫等奏請南巡特命大學士九卿會議
詢謀僉同業經降旨俞允江浙鄰封接壤均繫
聖祖屢經臨幸之地且海塘亦重務也今據該省士民
感恩望幸羣情踴躍督撫合辭代奏宜允所請於
十六年春南巡便道前至浙省臨視塘工慰黎庶
瞻依之意所至不煩供億勿事興修勿尚華靡已
詳具前旨其共喻焉欽此十五年
駕幸中州
親祭
嵩嶽遣官致祭
河瀆衞水
周文王廟
漢光武帝
周世宗陵
鑾輿所經蠲免錢糧十分之三歉收者蠲免十分之
五駐防官兵及百姓男婦年七十以上者均分
别賞賚軍流以下罪犯減等發落經過直隸河
南營汛兵丁辦差者均賞給兩月餉豫省在籍
官員迎
駕者賞給職銜又
諭此次巡幸河南省方問俗所至推恩尤念祥符為
省會之區登封實望秩之所鑾輿駐蹕宜沛優施
著將乾隆十六年二縣應徵地丁錢糧全行蠲免
俾愷澤均霑以愜小民近光之願欽此又
諭朕舉行秋狩覲岳省方蓋欲周覽民情懋登治理
凡地方之利弊官吏之賢否與夫政令之得失清
蹕所至日切疇咨河南地宅土中素稱淳樸今值
雨暘協應禾稼告登巡行之次親見閭閻望幸童
叟歡欣而俗尚敦龐室廬寧輯朕懷深為欣慰顧
惟因時保治之方其權實操之自上撫臣表率通
省藩臬任寄旬宣以至郡守牧令與民愈親則導
民尤切應仰體朕心力行善政敦本訓俗除慝安
良教養兼施屏虛文以求實政其在小民亦當敦
禮樂務農桑從儉去奢力田孝弟以期共享昇平
之福朕於該省臣民有厚幸焉欽此又
諭明歲恭逢
聖母皇太后六十萬壽之年朕於新正恭奉
鑾輿巡幸江南浙江省方觀民入疆考績式遵
祖烈慶典斯行東南父老共效嵩呼洵昇平之盛事惟
念江浙二省襟帶江湖程塗稍遠自
皇祖聖祖仁皇帝南巡以來
異數隆恩昭垂史册迄今四十餘年朕俯從望幸之忱
倍切勤民之隱前於大學士九卿等議準兩江總
督等奏内已降旨諄切曉諭又特遣嚮道大員等
前往面傳諭旨務從儉約一切供頓絲毫不累民
間凡地方大吏職在旬宣自能仰體朕心遵旨辦
理但恐地方有司奉行不善或窮鄉僻壤未及周
知是用再行申諭各該督撫及所屬官民人等尚
其凛遵前旨共期撙節以敦善俗以導淳風如所
在行宫與其遠購珍竒雜陳玩好不如明窗淨几
灑掃潔除足供信宿之適也經過道路與其張鐙
懸采徒侈美觀不若蔀屋茅檐桑麻在望足覘盈
寧之象也闤闠通衢人煙稠密正以見懋遷有無
之樂不得因道路湫隘俾遷移廛舍或致商民失
業也朕翠華所及念切民依惟期宣達羣情勤求
治道上以奉
慈顔之悅豫下以答黎庶之瞻依凡屬虚文浮費槩宜
實力屏除用光鉅典其扈從滿漢文武大小官員
侍衞等皆當奉公守法不得與地方官往來交際
潛通餽遺兵丁以及隨從人等著該管大員各嚴
加約束經行所至不得稍有滋擾春苖遍野毋得
踐踏違者從重治罪務令白叟黃童並霑膏澤共
樂恬熙副朕問俗觀風行慶施惠之至意欽此
又
諭朕明歲南巡江浙省方問俗務使民商樂業肆不
改廛如京口諸處為南北咽喉百貨叢集舳艫銜
尾皆民間日用所資不可稍有閒闕恐地方有司
因御舟將至惟使河道肅清先期於各處早為攔
阻以致商賈裹足不前市價昂貴於民生殊多未
便著速行傳諭各該省督撫酌量辦理秖可於三
五日期稍令避入支港竢過即放遄行以副朕便
民䘏商至意欽此十六年
諭向例鑾輿巡幸經過地方官員應行接駕由鴻臚
寺具奏里數請旨臨時該寺帶領接駕至駐蹕後
復奏聞帶領行禮朕入疆考績地方大吏隨營行
走不時召見即州縣各官凡有承辦差務者業已
於路旁隨便跪接此皆不在帶接行禮之列其帶
接行禮者非散員即武弁教職充數之人此何為
者而鴻臚寺官員先期傳示不免滋擾嗣後凡應
接駕人員秖令鴻臚寺在京奏請里數得旨行知
其一切繁文及接駕後赴鴻臚寺投逓職名槩著
停止以示朕行簡務實之意欽此是年
車駕南巡經過山左遣官致祭
岱宗
先師孔子
元聖周公至宿遷登舟踰淮揚抵浙江遣官致祭
河瀆
淮瀆
江瀆
海神
南鎮會稽山
親詣
禹陵
明太祖陵致祭凡河工海塘咸
指授機宜
諭以修防之道是年疊頒
諭旨截留漕糧十有五萬石蠲免乾隆元年至十三
年江蘇積欠地丁二百二十八萬有竒安徽積
欠地丁三十萬五千有竒乾隆十六年浙江地
丁錢糧三十萬兩經過直隸山東地方蠲免正
賦十分之三山東災民借榖分為五年帶徵鄒
平等縣從前帶徵未完榖九十七萬五千餘石
槩行蠲免經過江蘇所屬之宿遷清河桃源三
縣被災貧民所借耔種均免其徵還浙江温台
等屬上年被災之處已振者更予加振直隸山
東江浙辦差營汛兵丁各賞兩月餉江南牽纜
河兵加賞一月
鑾輿所至存問高年駐防官兵七十八十以上民間
男婦年七十以上者均分别賞賚在籍官紳遠
迎
車駕隨時賞賚或量給職銜或以原官起用其士子
獻頌者
欽點扈從大臣會同學臣試以詩古文辭拔其尤者
引
見生員貢監
欽賜舉人授内閣中書江蘇安徽浙江本年歲試文
童府學及州學大學增取五名中學四名小學
三名又
諭朕經過淮安内外皆水雖有土隄為之防而人煙
湊集之區設經異漲其何以堪甚覺怵然亟應改
建石工以資保障著河臣會同總督及時建築毋
忽欽此又
諭此次隨從人等至順河集登陸後所用舟楫令其
各回生理恐牐口壅滯多被攔阻窮苦船戸回空
並無雇直停泊之候何以資生著遣侍郎一人會
同將軍總漕等來往順河集清江浦一帶將此項
回空船於二三日内令其盡行過牐以示體䘏欽
此又
諭朕命駕時巡周覽風俗觀民察吏惟日兢兢三吳
尤素所厪念也粤自我
聖祖仁皇帝巡幸東南先後六舉歴今四十餘年盛典
昭垂衢謠在耳頃者入境以來白叟黃童扶攜恐
後就瞻愛戴誠意可嘉朕已疊沛恩膏廣敷渥澤
惟念大江南北土沃人稠重以百年休養戸口益
增習尚所趨蓋藏未裕紛華靡麗之意多而樸茂
之風轉有未逮夫去奢崇實固閭閻生計之常經
而因時訓俗以宣風而布化則官兹土者之責也
其當勵乃實心以行實政無忝教養斯民之任凡
兹士庶更宜各敦本業力屏浮華以節儉留其有
餘以勤勞補其不足時時思物力之艱難事事惟
侈靡之是戒將見康阜之盛益臻父老子弟共享
昇平之福朕清蹕所至有厚望焉欽此又
諭朕向來巡幸地方惟修治道塗此外一無華飾自
乾隆十三年東巡該撫等於省會城市稍從觀美
後乃踵事增華雖謂巷舞衢歌輿情共樂而以旬
月經營僅供塗次一覽實覺過於勞費且耳目之
娛徒增喧聒朕心深所不取第見先期業經豫備
今歲恭遇
皇太后萬壽兆庶亦藉以申祝嘏之忱是以俯順民情
至朕待督撫有司惟因其能實心辦事令地方日
有起色方加恩奬予而不知朕心者未必不以辦
差華美求工取悅為得計將玩視民瘼專務浮華
此風一開於吏治民風所關甚大嗣後尋常行幸
槩不準行違者以違制論並諭中外知之欽此
二十年
諭平定準噶爾捷聞以數十年逋宼迅就廓清荒服
敉寧中外蒙福乃我國家無疆之庥緬惟
皇祖聖祖仁皇帝削平三孽於康熙二十三年諏吉
東巡
親祭闕里
武功文德彪炳簡册朕仰承
先烈集此大勲保泰持盈彌深兢業
先師孔子闕里理應恪循
成憲躬詣行禮用申誠敬且自瞻謁
林泉已逾六載仰止之念時切於懷擬於明歲春月
自京起鑾恭詣曲阜翠華所經亦以體察吏治清
問閭閻行慶施惠以稱朕法
祖尊
師之至意欽此二十一年
駕幸山左
鑾輅所經蠲免錢糧十分之三曲阜一邑錢糧全行
蠲免德州青州駐防兵丁辦差者賞兩月餉兵
丁内七十八十以上及民男婦七十以上分别
賞賚軍流以下罪犯減等發落
駕至曲阜
親釋奠於
先師禮成後詣
元聖周公廟上香
少昊金天氏陵致祭遣官祭
顔曾思孟四氏專祠
御新宫
一
皇帝御新宫順治三年
位育宫成
世祖章皇帝御新宫是日早内大臣侍衞齊集候隨
皇帝臨新宫鑾儀衞設鹵簿大駕於丹陛上東旁捧王
等所進慶賀表文奉安綵亭内作樂迎至
午門外亭止禮部堂官自亭内奉表進
午門左門至
太和殿奉安東旁黃案上王以下文武各官咸朝
服齊集於
太和殿前内院大臣奏請
皇帝陞座
皇帝御中和殿陞座内大臣侍衞行三跪九叩禮次内
院大臣禮部都察院堂官鴻臚寺鳴贊官行三
跪九叩禮畢
皇帝御太和殿鳴鐘鼓樂作
陞座樂止鳴鞭内外王以下公以上及外藩王額駙等
在丹陛上兩旁序立鳴贊官贊進贊跪衆皆跪
贊進表大學士於東旁黃案上奉表文跪宣畢
鳴贊官贊行三跪九叩禮畢各就原位立乃
賜燕王等入
殿内貝勒以下在丹陛上各官在丹墀青幕内各
就坐行一叩禮燕畢謝
恩行一跪三叩禮禮成鳴鞭作樂
皇帝還宫衆皆退十三年
乾清宫
坤寧宫
景仁宫成擇吉
世祖章皇帝御新宫前期一日遣官各一人祗告
天
地
太廟
社
稷屆期一應禮儀均與三年同次日
御太和殿
頒詔天下
一
皇太后御新宫順治十年
慈寧宫成擇吉
昭聖慈壽皇太后御新宫前期一日
世祖章皇帝遣官祗告
太廟如儀是日早
皇太后儀駕全設於宫門外公主福晉以下郡君輔國
公夫人都統尚書子命婦以上咸朝服齊集宫
門東
皇太后出宫乘輿樂作儀駕前導公主福晉等排班隨
後至
慈寧宫門公主福晉等止立候
皇太后陞宫
皇帝乘輿自右翼門出内大臣侍衞咸朝服隨後至
永康左門
皇帝降輿入
慈寧門内至丹陛上東旁立内監奏請
皇太后陞座
皇太后御内殿樂作
陞座樂止
皇帝詣正中立内大臣等在丹陛上立侍衞等在丹墀
内立鴻臚寺官奏跪拜興
皇帝行三跪九拜禮内大臣等皆隨行禮畢
皇帝轉立東旁内監奏請
皇太后還宫樂作
還宫樂止
皇帝出乘輿還宫次公主福晉大臣命婦等排班齊集
内監奏請
皇太后陞座
皇太后御内殿樂作
陞座樂止公主福晉等行禮畢公主福晉大臣命婦等
入
慈寧宫内
賜燕燕畢謝
恩行二肅一叩禮樂作
皇太后還宫樂止衆皆退康熙二十八年
寧壽宫成擇吉
仁憲皇太后御新宫一應禮儀均與順治十年同乾
隆元年
崇慶皇太后御
慈寧宫前期一日遣官各一人祭告
太廟後殿
奉先殿如儀是日
皇太后儀駕全設於
啟祥門外至
慈寧門外宫殿監侍等豫設
皇太后鳳輿於
景仁宫中奏請
皇太后具禮服乘輿宫殿監寺等八人咸吉服前引内
務府總管内管領等命婦咸吉服隨行由
啟祥門出前列儀駕至
隆宗門外
皇太后鳳輿進
慈寧宫中門先暫御
後宫執事官豫設
皇帝拜褥於
慈寧門檻外正中設
皇太后儀駕於
慈寧門外至
長信門外設丹陛樂於
慈寧門内設中和韶樂於
慈寧宫丹陛上均北嚮設而不作禮部堂官奏請
皇帝御禮服乘輿出宫禮部堂官前導由
隆宗門至
永康左門
皇帝降輿禮部堂官恭導
皇帝由左階陞至
慈寧門外東旁立禮部堂官轉傳内監奏請
皇太后陞座
皇太后具禮服陞
慈寧宫座禮部堂官恭導
皇帝詣正中拜褥上立鴻臚寺官引内大臣侍衞於
儀駕末排立鳴贊官奏跪叩興
皇帝行三跪九拜禮内大臣侍衞等皆隨行禮此行
禮時設鳴贊官四員御史二員於
慈寧門檐下設御史二員禮部官二員於儀駕末
侍儀鳴贊官奏禮成禮部堂官恭導
皇帝復原位立轉傳内監奏請
皇太后還宫
皇太后還宫禮部堂官恭導
皇帝出陞輿還宫禮部堂官轉傳内監奏請
皇后率
貴妃
妃
嬪等詣
皇太后宫行禮侍衞命婦豫設
皇后拜褥於月臺上正中設
貴妃
妃
嬪拜褥於左右稍後
皇后率
貴妃
妃
嬪等具禮服乘輿依次由
啟祥門出至
徽音左門降輿入大臣命婦前導
皇后前行
貴妃
妃
嬪等隨行至
慈寧宫月臺上西旁東嚮立
貴妃
妃
嬪等於
皇后稍後分班東西嚮立引禮二大臣命婦轉傳内
監奏請
皇太后陞座
皇太后禮服陞
慈寧宫座引禮二大臣命婦引
皇后於正中拜褥上立
貴妃在左
妃在右
嬪亦在右咸就拜位嚮上立
皇后率
貴妃
妃
嬪等行六肅三跪三拜禮引禮二大臣命婦奏禮
成引
皇后
貴妃
妃
嬪等復原位立轉傳内監奏請
皇太后還宫
皇后率
貴妃
妃
嬪等竢奉
皇太后御
壽康宫是日停止公主福晉命婦齊集停止筵燕免
賜茶
欽定大清會典則例卷六十
