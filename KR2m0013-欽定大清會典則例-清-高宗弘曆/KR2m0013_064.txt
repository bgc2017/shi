欽定大清會典則例卷六十一
禮部
儀制清吏司
耕耤
一
耕耤順治十一年
世祖章皇帝躬祭
先農壇行耕耤禮畢
御齋宫(慶今為成宫)
賜羣臣燕曰勞酒是年題準
耕耤前一日順天府以龍亭三載
躬耕耒耜鞭稻種青箱以采亭四載諸王從耕麥種
榖種青箱九卿從耕豆種黍種青箱至
午門外亭止順天府官奉耒耜種箱由左門入陳
設於
太和殿階下竢
上御中和殿閱祭
先農祝版畢戸部官奉入
中和殿依次陳設
上御殿閱視畢還宫戸部官奉出
太和殿下授順天府官奉出
午門置各亭内送耕耤所至日
上禮服詣
先農壇致祭畢
御具服殿更龍袍王以下文武各官更蟒袍補服順
天府官陳龍亭於采棚内左右陳采亭於采棚
外東西從耕位禮部堂官奏請行
耕耤禮導駕官同太常卿導
上至耕位南嚮立從耕三王九卿各就耕位立不從
耕王以下各官在席棚外序立鴻臚寺官贊進
耒耜戸部尚書北面跪進耒耜贊進鞭順天府
尹北面跪進鞭禮部鑾儀衞太常寺堂官導
上秉耒三推(黃耒駕以黃犢)教坊司(今為樂部和聲署)樂工歌三十
六禾辭順天府丞奉青箱戸部侍郎播種耆老
隨後覆土畢鴻臚寺官贊受耒耜戸部尚書跪
受耒耜贊受鞭順天府尹跪受鞭各置亭内禮
部太常寺堂官導
上御觀耕臺南嚮坐王以下文武各官按翼序立次
三王各五推次九卿各九推(皆朱耒駕以黝牛)順天府
屬官執青箱播種耆老隨後覆土畢各就侍班
位立禮部尚書奏耕耤禮成導
上由東階降出先農門乘輦教坊司作導迎樂至
齋宫門樂止
齋宫内大樂作
駕至齋宫檐前降輦
陞座樂止王公由左右門入文武各官由東西旁門
入按翼序立丹陛樂作順天府尹率所屬官及
耆老農夫行三跪九叩禮畢樂止由西門出率
農夫終畝
賜王公坐候耕畢順天府尹暨丞率大興宛平縣官
由東門入報終畝鴻臚卿進至
殿門外跪奏
親耕既成禮當慶賀鳴贊贊排班王公於丹陛上文
武各官於丹墀内各序立丹陛樂作贊跪叩興
各行三跪九叩禮樂止諸王由
殿左右門入貝勒以下各於原立位行一叩禮序
坐
賜茶畢大樂作
上御後殿樂止光禄寺設燕畢禮部尚書奏請
御前殿大樂作
上陞座樂止王以下文武各官皆就原位行一叩禮
序坐進燕教坊司作樂進酒王以下文武各官
咸於坐位跪一叩復坐教坊司承應用大樂隊
舞雜劇燕畢諸王出
殿門就原立位貝勒以下咸起立鳴贊贊排班行
一跪三叩禮各出
齋宫門外祗候
駕興鹵簿前導導迎樂作
上還宫王公從衆皆退又奏準耆老每人賞布一
疋康熙十一年
聖祖仁皇帝親行耕耤禮前期一日遣官祗告
奉先殿是年耕耤日因值
日壇齋戒停止行慶賀禮筵燕作樂雍正二年
世宗憲皇帝祭
先農壇行耕耤禮前期一日祗告
奉先殿是年題準
躬耕帝耤教坊司領樂官四人頂帶老人四人工歌
三十六禾辭者十有二人司金司鼓司版者各
六人麾五色采旗者五十人執叉扒鋤箒披簔
戴笠者二十人順天府耆老三十四人上農夫
十人中農夫十人下農夫十人
皇帝右秉耒左執鞭耆老二人牽牛上農夫二人扶
犁工鳴金鼓歌三十六禾辭招颭采旗唱和隨
行三推三返畢次從耕三王各耆老一人牽牛
農夫二人扶犁五推五返畢次從耕九卿各耆
老一人牽牛農夫二人扶犁九推九返
齋宫進燕丹陛樂作奏雨暘時若之章進酒管絃
樂作笙簫合奏奏五榖豐登之章進饌清樂作
奏家給人足之章餘儀與順治十一年同又
奉
旨今年耕耤朕四推四返御齋宫賜王公大臣茶停止
筵燕賞耆老農夫布各四疋欽此八年奏準二月
十二日行耕耤禮前一日遇素服日期停止
閱農器榖種至期行
親耕禮如儀停止筵燕乾隆三年
皇上舉行
親耕禮停止筵燕與雍正二年同五年奏準三月
初十日屆耕種之期適逄閏歲節氣尚寒此次
令順天府尹照直省督撫例行至來歲春和再
請舉行
親耕之禮八年
耕耤設樂用和聲署正二人丞二人率署史歌禾辭
者十有四人司金司鼓司版司篴司笙司簫者
各六人麾采旗者五十人董以樂部典樂一人
九年
親耕奉
旨朕四推四返不御齋宫不賜茶三王一推一返後
九卿即行從耕欽此十三年
車駕東巡遣官致祭
先農壇其耕耤禮令順天府尹照直省督撫例行
二十年改
齋宫為
慶成宫二十三年
諭吉亥耤畝所重劭農黛耜青箱畚鎛蓑笠咸寓知
民疾苦之意而設棚懸采以芘風雨義無取焉吾
民凉雨犁而赤日耘雖襏襫之尚艱豈炎濕之能
避且片時用而過期徹所費不啻數百金是中人
數十家之産也其飭除之欽此
一直省耕耤雍正四年議準奉天直隸各省於
該地方擇地為耤田以雍正五年為始每歲仲
春府尹督撫及府州縣衞所等官率所屬耆老
農夫行耕耤禮該督撫將設立耤田畝數報明
戸部禮部存案五年議準直省各擇東郊官
地潔淨豐腴者立為耤田如無官地動支帑銀
置買民田以四畝九分為耤田每歲耕耤之日
祭
先農禮畢各官咸易蟒袍補服省城督撫秉耒知縣
執青箱知府播種府城知府秉耒佐貳執青箱
知縣播種州縣正印官秉耒佐貳執青箱播種
專城衞所正印官秉耒如無屬員即選擇耆老
執青箱播種耕時用耆老一人牽牛農夫二人
扶犁悉照九卿之例九推九返農夫終畝耕畢
各率耆老農夫望
闕行三跪九叩禮其農具用赤色牛用黑色箱用
青色所盛耔種各從其土之宜即著守
壇農夫灌溉耤田地方官不時勸課將每年所收
米穀及用過粢盛數目造册報布政使司送戸
部覈實至各省耕耤日期每歲十一月
頒時憲書後交欽天擇日由部奏請
欽定通行奉天府府尹直隸各省督撫轉飭所屬同
日舉行永著為令是年
諭嗣後耕耤日爾部豫先擇定日期奏明行文各省督
撫同日一體遵行仍將遵行耕耤日期奏聞欽此
又覆準吉林黑龍江二處將軍照各省督撫府
州縣衞所之例該將軍每歲舉行耕耤之禮
親蠶
一
親蠶雍正十三年議準
京師於北郊擇地建
先蠶壇每歲以季春已日遣禮部堂官一人承祭直
省各府州縣均於北郊設立
先蠶壇以季春已日致祭一切禮儀均依祭
先農典禮乾隆元年議準停止建立
先蠶壇改立
先蠶祠宇至期遣禮部堂官一人承祭其各省蠶壇
皆罷設七年議準
皇后親饗
先蠶暨
躬桑禮分兩日舉行每歲以季春之巳吉日祭
先蠶
躬桑以蠶生未眠之前風日晴和為良日若致祭之
明日蠶尚未生竢蠶生時内務府具奏若蠶已
生即於是日進筐鉤
皇后御交泰殿閱視又明日行
躬桑禮又議準
皇后躬桑從採桑者九人
妃
嬪二位公主福晉以下輔國公夫人以上三人文
官左副都御史等官以上武官副都統暨二品
官以上命婦共四人公主福晉夫人等由宗人
府開送大臣命婦由内務府開送均於前期一
月移取無事故者奏請
欽點又定設蠶宫令一人丞一人經理蠶務以首
領内監充補由宫殿監督領侍遴選列名奏請
欽點又定設蠶母二人於内外命婦中擇年高迪
吉嫻於禮儀者為之總理禮儀之事不必移居
蠶室
皇后躬桑率蠶婦以從獻繭奉繭以進
皇后繅三盆手相其儀蠶婦二十七人以舊經内苑
育蠶熟悉蠶事者為之居蠶室朝夕飼養又
議準執事女官典儀二人掌奏請
皇后行禮之儀贊引二人掌恭導
皇后行禮之儀傳贊六人掌分導從採暨蠶母受筐
唱贊行禮之儀對引二人掌引導前引十人在
對引前導引相儀二人在
皇后後隨宜襄贊補闕八人凡執事有遺闕者補之
前期三月内務府列應執事人名奏請
欽點
命下之日令内監監視習儀禮成之後分别賞賚臨
期内務府請
旨行又議準
皇后採桑時照耕耤三十六禾辭之例唱採桑歌執
采旗者四十人司金鼓版六人司笙簫篴十有
八人歌者十人在桑林外東西序列咸以内監
充之先期令内監監視演習又議準繭成之
日蠶婦報蠶宫令蠶宫令報内務府擇獻繭及
繅絲吉期以
聞及期蠶母率蠶婦擇繭之圓潔者貯筐獻
皇后
皇后受繭以獻
皇太后
皇帝仍分
賜
妃
嬪訖
皇后率
妃
嬪
親臨織室蠶母蠶婦全獻繭之所登者相儀命婦奉
盆水蠶母納繭於盆
皇后三繅
妃
嬪五繅畢遂布於蠶婦之吉者使繅而朱綠元黃
之以供
郊
廟黼黻之用九年奏準賞執事女官皆表裏各二疋
蠶母各銀二十兩蠶婦各銀十兩
欽定大清會典則例卷六十一
