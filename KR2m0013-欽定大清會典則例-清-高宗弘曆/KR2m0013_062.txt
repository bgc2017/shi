欽定大清會典則例卷五十九
禮部
儀制清吏司
經筵
一
經筵順治九年定每歲春秋仲月各舉
經筵一次大學士知
經筵事以尚書左都御史通政使大理卿學士等官
侍班以翰林院官二人進講十四年議準每
歲春秋行
經筵禮豫期禮部行知欽天監諏吉内閣酌定講官
人數均具疏奏
聞經書講章令講官撰擬内閣改定恭呈
御覽康熙二十四年
文華殿告成
經筵前一日祗告
皇師
帝師
王師
先聖
先師於
傳心殿是年定以大學士尚書左都御史學士
詹事由翰林出身者充
經筵講官雍正三年
諭自古修己治人之道載在經書帝王御宇膺圖咸資
典學我
聖祖仁皇帝天亶聰明而好古敏求六十餘年孜孜不
倦朕幼承
庭訓時習簡編自即位以來更欲以研經味道之功為
敷政寧人之本顧以亮隂之際未舉經筵今八月二
十三日為釋服之期爾部可擇日舉行經筵典禮欽
此乾隆五年奏準衍聖公入
覲來京恭遇
經筵即令入班聽講是年
諭經筵之設原欲敷宣經旨以獻箴規朕觀近日所
進講章頌揚之辭多而箴規之義少殊非責難陳
善君臣咨儆一堂之意人君臨御天下敷政寧人
豈能毫無闕失正賴以古證今獻可替否庶收經
筵進講之益若頌美過甚不能實踐躬行反滋朕
心之愧此後務剴切敷陳期有禆於政治學問勿
尚鋪張溢美之虛文而無當於稽古典學之實義
欽此七年
諭今日舉行經筵典禮禮部據向例以天雨奏請改
期朕思魏文侯將出獵而雨左右不欲行文侯曰
吾已與虞人期矣豈可無一期會哉乃往身自罷
之夫田獵之娱尚不以遇雨失期况經筵大典業
經祭
告自應舉行但執事諸臣例應在丹墀内行禮未免
衣冠沾濕著衣雨服列班駕到即入殿進講講畢
即奏禮成其階下行禮殿内賜茶諸儀停止嗣後
遇雨皆照此例欽此
一
日講順治九年定每歲於春秋仲月
御經筵後舉行
日講禮嗣後率以為常冬夏至前一日乃輟講
又定每日講章滿漢講官分撰繙譯謄繕畢先
期以正本進呈
御覽又定滿漢進講官滿一人漢二人或三人每
日奉副本詣
乾清宫設於案行一跪三叩禮畢以次進講講畢
行一跪三叩禮退康熙十六年奉
旨講官進講畢免行一跪三叩禮
視學
一
視學順治九年定先期禮部具題差行人
召衍聖公五經博士各氏後裔乘傳赴京觀禮至
日
世祖章皇帝幸太學行釋奠禮畢詣彛倫堂
御講幄國子監祭酒講四子書司業講經宣
制以勉太學諸生翼日衍聖公及祭酒等上表行禮
賜衍聖公内院翰林官祭酒司業五經博士各氏後裔
及禮部太常光禄鴻臚寺各執事官燕於禮部
越二日於
午門前
賜衍聖公貂冠朝服滿漢祭酒司業錦緣領袖紵絲袍
監丞五經博士各氏後裔筆帖式紵絲袍助教
肄業生白金各有差各氏後裔並送監讀書廣
國子監鄉試中額十有五名又頒
勅諭一道勉勵諸生祭酒奉置采亭率屬前導至太學
開讀祭酒率衆行禮畢刊刻懸設彛倫堂越三
日衍聖公祭酒司業率五經博士各氏後裔及
學官諸生於
午門外謝
恩十七年重修
文廟落成
視學禮儀與九年同康熙八年
聖祖仁皇帝幸太學行釋奠禮講學於彝倫堂頒
勅諭一道
賜衍聖公國子監祭酒以下與順治九年同各氏後裔
送監讀書者十有五人國子監鄉試廣中額八
名雍正二年
諭帝王視學大典所以尊師重道為教化之本朕覽史
册所載多稱幸學近日奏章儀注相沿未改此臣下
尊君之辭朕心有所未安今釋奠伊邇朕將親詣行
禮以後奏章儀注稱幸非宜應改為詣學欽此又
諭禮部朕於三月内舉行視學釋奠大典衍聖公例應
陪祀聞孔傳鐸有疾且值守制之初可令伊子弟一
人來京代伊行禮欽此遵
旨行文衍聖公將候襲適長孫並伊子弟列名奏請奉
旨代衍聖公本應令伊適長孫行禮但年尚幼令伊等
酌量一人乃以次子候襲五經博士孔繼溥代行禮
續由部奏請服色仍照本身品級坐次在一品
官之末奉
旨既代衍聖公行禮仍令在原班坐是年
世宗憲皇帝詣學典禮與康熙八年同
賜衍聖公國子監祭酒以下皆如康熙八年其在京進
士舉人與觀禮者與貢監生同
賜白金各氏後裔送監讀書者十有五人廣國子監鄉
試中額十有八名乾隆二年
諭
先師孔子聖集大成教垂萬世我
皇祖聖祖仁皇帝
皇考世宗憲皇帝
親詣辟雍登堂釋奠儒臣進講經書諸生圜橋觀聽雍
雍濟濟典至盛也朕祗承丕緒嚮慕心殷國學
文廟特命易蓋黃瓦以展崇敬竢工程告竣之日朕
躬詣釋奠用昭重道隆
師作人造士至意欽此是年奏準閔氏冉氏言氏
卜氏顓孫氏端木氏世襲五經博士均照五氏
之例行取陪祀並取閔冉等氏各二人赴京觀
禮三年
皇帝視學典禮與雍正二年同重頒
勅諭一道四配十二哲後裔暨元聖周公裔東野氏
來京觀禮者三十一人均送監讀書廣國子監
鄉試中額十有八名是年召
見衍聖公暨五經博士各氏後裔等十有八人奉
諭爾等皆聖賢後裔因朕視學來京特行召見爾等
既為聖賢之後即當心聖賢之心凡學聖賢者非
徒讀其書而已必當躬行實踐事事求其無愧方
為不負所學况身為聖賢子孫尤與凡人不同不
能實加體驗徒騖讀書之名實與祖德家風不能
無忝爾等務湏勤思勉勵克紹先傳以副朕諄切
期望之意欽此
賜衍聖公國子監祭酒以下與雍正二年同加
賜衍聖公
御製樂善堂文集徽墨二匣貂四至聖後裔五人各
貂三五經博士各貂二文集徽墨同
一闕里講學康熙二十三年定宣講經書以聖
裔賢裔充進講官以大學士充宣
勅官經書講章由翰林院撰擬均先期奏請
欽定前期一日恭設
勅諭於大成門東詩禮堂内東旁案上設講案於堂
西檐下陳經書講章於案至日
聖祖仁皇帝致祭
先師孔子禮畢乃
御詩禮堂進講講畢宣
勅
勅曰至聖之道與日月並行與天地同運萬世帝王咸
所師法下逮公卿士庶罔不率由爾等遠承聖澤世
守家法務期型仁講義履中蹈和存忠恕以立心敦
孝弟以修行斯湏勿去以奉先訓以稱朕懷爾等其
祗遵毋替宣訖謝
恩畢
駕還行宫各退是年
賜衍聖公蟒衣狐裘貂裘各一襲表裏各五端知曲阜
縣事及五經博士各氏後裔進士舉人貢監生
生員各銀幣有差乾隆十三年
車駕東巡致祭
先師孔子
御詩禮堂講學典禮與康熙二十三年同是年奏
準設
御案於詩禮堂
御座南陳講章正本於
御案又奏準東野氏閔氏冉氏言氏卜氏端木氏
各後裔照孔顔曾孟仲五氏之例同赴講堂聽
講是年
賜衍聖公蟒衣狐裘貂裘各一襲表裏各五端
御製樂善堂文集
御製日知薈說十三經二十一史明史唐宋文醇各
一部曲阜縣知縣五經博士各采幣一端衣一
襲
御製日知薈說朱子全書各一部各氏後裔在仕籍
者及進士舉人各采幣一端衣一襲貢監生員
衣一襲是年
諭
先師修道立教天下萬世服習
聖訓咸有以自善其身況為子孫者乎卿以宗裔奉
祠紹封列爵既優崇矣當思淵源何自夙夜敬勉
親師向學以植始基慎言謹行以培德器循循詩
禮之教異日卓然有所成就允孚令望表率族黨
俾當世知
聖人之後能守家傳而勿替非徒章服之榮己也豈
不休哉其祗遵罔斁欽此又
諭朕東廵至曲阜敬禮
先師躬詣講堂覩宗廟百官之盛衍聖公既優加賞
賚其餘聖賢後裔應一體加恩凡孔氏及十二氏
子孫官員著加一級進士舉人各賞銀十兩貢監
生員各五兩俾共沐榮恩鉅典欽此又
諭朕躬詣闕里釋奠
廟堂車服禮器用慰仰止之思念魯國諸生素傳禮
教應加恩黌序廣勵人材山東通省入學額數著
加恩增廣一次府學大學增取三名中學二名小
學一名以廣
聖澤以光文治欽此又
諭朕此次東巡加恩士類已令增廣入學名數復念
十三氏子孫遠承世緒濟濟膠序其中當有文學
可觀讀書立品之彦宜加甄拔以廣恩施其令該
學政考驗其文行兼優者數人咨送禮部貢入成
均示鼓勵焉欽此
欽定大清會典則例卷五十九
