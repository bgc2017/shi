欽定大清會典則例卷一百七十七
八旗都統
公式
一軍政順治十一年議準武官軍政五年舉行
一次二品以上官具疏自陳三品以下該管官
分别優劣送部具題雍正元年議準八旗都
統副都統前鋒護軍步軍各統領皆近
御大臣不必具疏自陳至所屬武職各官令其確覈
賢否注考舉劾又議準内外考察旗員有在
軍前受傷得功者均詳注於冊其不入舉劾照
常留任者均注冊送部由部奏請
欽簡王公大臣公同考察乾隆五年議準八旗軍
政向無定例嗣後考察各官定以四格一曰操
守或廉或平或貪一曰才能或長或平或短一
曰騎射或優或平或劣一曰年歲或壯或中或
老並將各官履歴及在軍前受傷得功之處注
明於冊送兵部覈覆其堪膺薦舉者有職任官
必有行止端方弓馬嫻熟馭軍嚴肅居官勤慎
不擾所屬給餉無虛考語無職任官必有行止
端方弓馬嫻熟馭軍嚴肅居官勤慎考語方準
薦舉糾劾之官必貪酷不謹罷軟年老有疾才
力不及浮躁者方準糾劾此内如世爵患病必
全不能行走者照例糾劾若猶能黽勉及年老
者皆著寬免其軍政冊於本年十月内具題到
部七年奏準卓異官遇下次改為二三等者
其從前卓異咨部注銷十五年
諭大計軍政固三載考績之義以示激揚但文武大
臣具疏自陳雖屬遵循舊例而於實政未有裨益
蓋中外大臣皆朕所簡用旣經委任其居心之誠
否才具之短長舉在洞鑒之中如其不能稱職早
已隨時甄别其待至三年而計去者實職非要任
而人非大過介在可否之間者至於大臣恪共職
守正宜久任以收實效而届期輒求斥退復降旨
令照舊供職拘成例而事繁文非崇實務本之道
也至御前大臣領侍衛内大臣等或簡自勲戚或
拔從宿衛其辦理閣務卿長以及八旗職任皆量
才器使非循資錄用者比且多世沐國恩趨承左
右論其情理亦不當引退就閒甘心暇逸而每至
三年亦循例求罷是轉以疎遠自居如君臣一體
之義何前因宗室王公兼有職任者皆繫宗潢近
派特旨令其不必自陳嗣後御前大臣領侍衛内
大臣御前侍衛乾清門侍衛兼理閣務及八旗事
務者遇大計軍政皆不必自陳餘仍照舊例行欽
此十八年奏準軍政之年八旗都統等於九
月初一日至初十日造具事實清冊送部又
奉
旨八旗世爵不必入軍政考察交該旗大臣三年一
次引見於引見時仍將平日行走何如之處一并
聲明具奏永著為例
一計功雍正三年議準兵部歲將印紙分發各
旗遇有應紀錄官員詳書印紙加用旗印給發
歲終彙咨兵部注冊其應得紀錄條欵凡十有
三條一參佐領能遵循禁令訓示所屬除惡向
善者至五年準加一級一參佐領及各校能正
己率屬守分急公者五年準紀錄一次一參領
能訓練兵丁弓馬嫻習遇公事無失期會者準
紀錄二次一佐領驍騎校能令所部通習國語
嫻熟禮儀工馬步射者三年準給佐領紀錄二
次驍騎校一次一佐領驍騎校能拏獲盜逃賭
博及金刃傷人之犯至五次者各準給紀錄一
次一監放倉米之旗員五年無過能舉職者準
紀錄一次一牧場官校能加意牧放如一參領
所轄之馬駝肥腯其屬官校各準紀錄一次一
旗所轄之馬駝肥腯參領紀錄二次其屬官校
各紀錄一次一監修工作官能節省錢糧工程
堅固三年無傾圯者準紀錄一次一承追虧空
官能將隱匿房産察出價直二千兩以上者奏
聞準紀錄一次直四千兩者二次六千兩者三次八
千兩者加一級數更多者按例予以加級紀錄
一散秩官内有勤職工射及器械修理者三年
準紀錄一次一錢糧冊籍有弊能知情舉首者
按其事之輕重量予紀錄一官員奉差辦事實
心稱職者事按大小其應給紀錄者準給一次
一族長果能教導族人日進於善者三年量給
紀錄以上條欵著永為例五年奉
旨嗣後八旗將紀錄人員於歲底彙奏之時但令直月
旗敘入案呈具奏各旗不必將案呈敘入若特旨賞
給紀錄者著照常彙奏其旗下應給紀錄者各旗都
統於奏事之便奏聞再於歲底彙奏乾隆三年覆
準族長所管本族内並無匪人出結呈佐領驍
騎校加具印結每月終呈該旗存案年終考察
一次如三年無過者交兵部照例議敘至佐領
驍騎校教導所部乃其分内之事如果實心教
導者該都統於應升處列名無庸議敘四年
覆準已滿三年之族長繫見任官照例咨部議
敘外其未得官之族長造冊二本各鈐印一送
兵部竢補官日覈對該旗來文補給紀錄一存
本旗如未得官之前有應議之罪一并咨部準
其將紀錄抵銷五年議準印房俸餉房及各
參領承辦之事於一年内依限全完者準給紀
錄一次佐領事簡於三年内均依限全完者佐
領驍騎校領催各準給紀錄一次應紀錄之參
領以歲終佐領驍騎校以三歲均彙冊具奏咨
部其領催應得紀錄注冊竢補官日照例覈給
如於未得官之前有應議之罪者準將紀錄抵
銷六年議準佐領驍騎校教導所部向例議
敘之處已經停止則參佐領訓練兵丁嫻習騎
射期會無誤並參佐領及各校遵循禁令訓示
所部正己率屬守分急公散秩官勤職工射器
械修理均繫分内應為之事槩予議敘轉滋冐
濫應請停止再八旗應紀錄官均由本旗彙奏
其由直月旗具奏之處亦應停止七年奏準
族長内有文職應得紀錄者仍行兵部轉行吏
部注冊仍知照該旗十八年奏準佐領拏獲
逃人賭博監倉官五年無弊監工官節省錢糧
工程完固奉差官實心辦事均分所應為至錢
糧冊籍禀首情弊定例以來未有其事例為虛
設向例給予紀錄之處均請停止再八旗奏給
官員紀錄旣於本年照數奏給其次年歲終奏
銷事屬繁冗亦應停止至領催族長無官職者
其紀錄注冊毋庸入奏竢補官日入於見年應
請紀錄官員摺内聲明具奏
一劾過雍正三年奉
旨嗣後八旗都統察其該旗一切應行參奏之事即行
參奏其曾經奏過之都統等將職名與參案緣由並
奏過幾次皆於歲終彙疏以聞至未經參奏一次者
亦令聲明乾隆四年奏準八旗五品以上官有應
議之案題參六品以下官咨兵部又奏準五
品以上官本身有犯仍照例題參外其因人株
連及失察等事仍咨兵部議處又奏準八旗
各參領等會辦之事如實繫限内不能完結者
呈明展限如無故違限承辦官記過一次印房
俸餉房皆總理一旗事務之所五參領乃匯理
各佐領事務如一月違限至三件者承辦官記
過一次佐領承辦之事一月内違限一件者佐
領驍騎校各記過一次承辦展限事務之參領
官員等並不將展限之處報明至遺漏者記過
一次歲終彙考記過各官記過一次者免議記
過二三次者行兵部議罰領催記過至三次者
交該參領責懲五年定在
京三品以下五品以上降革旗員如任内無錢糧
未清及治罪之案者該管大員將該員降革之
案咨送都察院秉公覈覆該管大員出具考語
引
見其外省駐防降調各官由該駐防上司官咨在京
本旗轉行都察院覈覆該駐防上司官出具考
語送旗引
見非因公者不在此例又定革職留任官四年無
過該管官奏請開復六年定世爵及世管佐
領兼文武職任官犯有貪汚行止不端者不論
何任事發皆全革因溺職參革者其世爵應革
應留由旗奏請奉
特旨革職者按其獲罪繫何任内除所獲罪之本任
照例革職外餘所兼之職具奏請
旨其世爵佐領選充侍衛因家道不能行走經該管
官駮回者仍留其世爵佐領若因怠惰曠職行
止不端參革者一并革退七年奏準軍政考
察職任官兼世爵佐領以浮躁參者留世爵職
任官與佐領一并降調以才力不及參者將見
任官降調仍留世爵佐領若繫公中佐領不在
此例
一朝會班聯順治九年定八旗官員恭遇
萬壽聖節元旦前後七日上元節前後三日上三旗
四品以上官於
太和門外五品以下及下五旗官於
午門外咸朝服列坐五旗王公所屬佐領下官員
遇元旦前後七日上元節三日於本王公府第
坐班餘日仍於
午門外分翼坐班又定八旗武官大節及常朝
日上朝外每月初一初十二十日具補服於
午門外分翼坐班如遇
車駕廵狩方嶽每日常服坐班康熙元年題準凡
遇典禮上朝及常朝日齊集公侯伯都統子尚
書在頭班坐護軍統領副都統前鋒統領侍郎
男步軍翼尉大九卿在二班坐一等侍衛護衛
參領輕車都尉步軍協尉小九卿郎中在三班
坐二等侍衛護衛騎都尉佐領員外郎科道官
在四班坐三等侍衛護衛雲騎尉鳴贊官主事
步軍尉在五班坐護軍校驍騎校筆帖式在六
班坐其坐次各照職銜不論加級違者察出送
部議處乾隆元年奏準凡遇朝會之期一應
閒雜人等令守衛
禁門官軍並各旗委驍騎校二人協同管束毋得
肆行出入喧譁違者拏究
一侍班乾隆四年奏準八旗都統前鋒護軍各
統領於輪班奏事之日各以所屬十人出具考
語照部院司官例侍班引
見奉
旨記名者咨兵部注冊佐領内兼文武大臣或直
御前
乾清門侍衛及參佐領兼部院司官者均毋庸侍
班引
見
一齋戒雍正五年奉
旨
壇
廟祭祀關繫綦重理宜嚴潔齋戒聞大小官員於齋戒
處飲酒嬉戲殊非敬謹之禮嗣後令御史二人各部
院司官四人每旗賢能官一人内務府官二人三旗
侍衛二人往
壇内稽察如被察出即行參奏其齋戒臨近時將旗下
大臣職名具奏朕酌量簡往欽此七年覆準凡遇
大祀八旗齋戒各官向在外金水橋齋宿今見
設八旗公署令各在該署齋宿八年覆準遇
齋戒日各該旗將齋戒官職名照例造冊咨送
若有遺漏將造冊官議處其應齋戒而不到者
將不齋戒官議處又覆準遇齋戒日若值一
旗大臣均緣事不齋戒即於不齋戒之大臣内
著一人在署約束齋戒各官十年覆準大祀
前期
欽點稽察大臣及承察之御史參領侍衛内著一半
宿城外稽察十二年覆準齋戒之期各旗除
將各官職名冊送太常寺外别具冊一本送寺
存貯竢
欽點稽察大臣委官赴寺領冊察覈其不造冊送寺
者造冊官參處乾隆十三年奏準凡應齋戒
官如有奉差患病等情據實結保附注於冊如
造冊不符或冊送而該員不到者參處如偶遇
患病臨期不及齊集者報承察衙門免議
一稽察倉厫康熙元年覆準每季放米各倉差
旗員一人會該監督監視支放如通同作弊者
由倉場侍郎參處雍正五年
諭在京十倉每倉或都統或副都統各差一人御史不
論滿漢各一人專任稽察之責其支放奏銷等事不
必經管其倉房滲漏牆垣損壊與倉内鋪墊曁匪類
盜竊各弊察出即行文倉場侍郎知之若倉場侍郎
等遲延不及時辦理妥協即據實奏聞倘不能察出
弊端以致虧損倉糧著落都統副都統御史與倉場
侍郎等官分賠其通州三倉即照此例交與通永道
通州副將稽察其失察分賠之例亦與京倉同欽此
乾隆十年奏準察倉都統等如有出差患病
事故止在二三月之内者不必奏簡大臣即令
該察倉御史兼管若該御史亦有出差事故或
都統等出差在三月以上者奏請署理十二
年奉
旨廵倉都統御史定為三年一次更代又議準在
京各倉有應修葺之處該監督估報倉場侍郎及
稽察之都統御史覈實興修其工程在百兩以
上者都統御史會倉場侍郎確估奏聞興修
十三年
諭令都統御史察倉並非止令稽察倉厫滲漏原令
其兼察偷米等弊今察倉大小官員以非關己任
不行管理實非差往之本意著察倉都統御史等
凡有偷領私米等弊嚴加稽察毋致疎忽欽此
又議準開倉領米該監督會同該旗委出之參
領等覈明冊籍米數相符乃如數支放每車給
隨車領催兵丁等小票一紙注明米色數目以
便倉門守兵稽察如無票或米數不符者拏究
又奏準八旗領米時務將佐領下各項米數
及赴倉領米之領催等姓名造冊鈐用該參佐
領關防圖記交監督會監視支放之旗員覈驗
如冊内無名之人毋得放入
一公署辦事雍正元年
諭嗣後八旗著各當直一月每月將應當直都統等職
名開列具奏竢朕點一人總承八旗公辦事件及傳
集立稾等事若於齊集之時有不到者於會議摺内
不必列其職名欽此五年議準八旗公所辦事都
統正坐副都統旁坐參領於副都統稍後坐白
事於都統副都統前參領起立佐領以下官均
屈一膝其侍衛藍翎侍衛視參領副參領署參
領繫騎都尉以上官充補者亦如之雲騎尉以
下官充補者視佐領散秩官繫男以上者視參
領輕車都尉以下者視佐領白事於管旗務之
王貝勒宗室公前參領以下官咸屈一膝白事
於管佐領之大臣前各照品級行其佐領繫科
道以下官充補者與參領同宗室充補者於旗
下大臣前咸侍立白事驍騎校等白事於參領
屈一膝於佐領前侍立其前鋒護軍各統領在
公所辦事前鋒參領侍衛護軍正副參領並騎
都尉以上官署前鋒參領侍衛護軍正副參領
者視八旗參領雲騎尉以下署參領等官者視
八旗佐領前鋒護軍校均視八旗驍騎校凡八
旗各官公所遇别旗大臣與本旗大臣同又
奉
旨宗室管佐領者於王公前白事著屈一膝又議準
副參領向繫五品今旣定為四品在公所辦事
應在參領之次佐領之上其宗室補授參領者
白事儀注照宗室管佐領之例行又覆準八
旗一應
特旨交辦之事並簡選引
見人員直月都統等自應備悉其已結未結即令其
詳察奏
聞又奏準八旗及直月旗所理易結之事均限十
日完結六年奏準八旗輪流直月並無公所
每月未結案件移文下月承辦已結者上月該
旗收貯遇有覆檢之事挨旗稽考必致遲誤嗣
後設立直月公署不論旗分每翼官二人校二
人在署辦事一年更代凡已結未結之事均令
注冊勤慎者公同保奏再於領催驍騎内擇能
書者八旗滿洲蒙古漢軍各一人令其繕寫勤
慎者行知該旗於應升處列名又奉
旨直月旗所奏摺内不必將直月都統之職前列仍照
管理旗務王大臣之品級開列從前似此具奏者著
改正注冊七年奉
旨凡交議之條陳事件其原條陳之大臣亦著入班會
議又覆準八旗一應奏摺及覆奏之
旨均黏連鈐印敬謹收貯將年月事由及所奉
諭旨登載簿籍鈐印以備稽考承辦官於接代日交
代如有玩忽及舞弊者參奏議處又覆準由
旗咨行各衙門之事皆著實封若緊要之事密
封應封不封致漏洩者將承辦之員按事輕重
議處乾隆元年奏準八旗會議有不得到班
之大臣著將所定之藁錄送應改者限三日内
改正畫押送回如無故不到及畫押逾限者直
月都統參奏有應行問各衙門者照例於限内
咨覆逾限不覆者參奏亦如之如實繫限内不
能完結者直月都統等奏請展限三年奏準
八旗會議之事各大臣務須齊集畫題其有故
不到者於次日齊集補畫仍托故不到直月都
統等察參交部議處其送稾畫題永行停止
五年議準八旗易結之事限十日完結各參領
會理之事限内不能結者呈該都統限二十日
即將扣限之處行原行及各稽察衙門直月旗
易結之事限十日有行察調取者限二十日以
上限十日者各給餘限十日二十日者各給餘
限二十日如逾餘限者察參議處六年議準
八旗直月每月於二十六日交代應直月都統
等由下月該旗列本旗各都統等職名奏請
簡用九年奏準每月注銷己未完旗務並補授各
官均於每月十五日以前冊送該御史察覈如
有逾限者承辦注銷官參處十二年奏準八
旗公産地價銀繫五限交納之案毋庸注銷外
其餘一切公産地畝之事均入注銷移稽察
上諭處及該御史察覈遺漏遲延者參處十六年
諭八旗都統等辦事每每遲延雖有直月都統等彙
總承辦均推諉成習惟苟且過此一月移於下旗
便完伊等之事並不實力奉行此風甚陋於事無
益嗣後八旗按旗直月著停止朕特簡數人一年
一次輪流直年不必論旗將八旗都統副都統職
名該部全列朕酌量簡用令伊等各於旗員内選
其優者八旗應彙辦事務令其承辦歲終將一年
内所完事幾何未完事幾何逐欵繕摺奏聞伊等
實力奉行不奉行之處即可槩見將此永著為例
欽此又議準凡奉
旨交議及畫一定議之事由直年處會八旗都統等
公議直年處定稾集八旗都統等念槀同聽有
應改者即改正畫題其有不得會議者直年處
交該旗官送閱畫題即繳送直年處具奏完結
一關支俸餉康熙元年奏準八旗俸餉冊每季
以上月初十日送戸部逾限者造冊官題參交
部議處三十九年議準八旗官兵俸餉按限
造冊送部轉劄該庫該倉至期赴領馬銀亦照
此辦理統於歲終繕黃冊進
呈雍正二年奏準各佐領下支領銀米冊將該
佐領下實在兵丁額數填寫其拔補入别佐領
下者即歸見補之佐領冊内支領七年奉
旨八旗官員俸米一佐領給與一票按票支放兵丁仍
照舊例支放八年奏準八旗各設左右司銀庫令
右司辦理十二年議準凡在京文武官降罰
之案奉
旨後吏兵二部行知戶部領俸時令各該處將各官
有無事故造具清冊春季於上年十二月十五
日秋季於六月十五日以前咨吏兵二部其外
官調補京職所有隨帶降罰之案亦令本人呈
報該衙門一例造送由吏兵二部覈實行戸部
關支又議準八旗文武各官於俸冊過部之
後告休身故者不行裁扣革職者裁扣又奏
準支放庫銀令八旗參領佐領驍騎校會庫官
公同稱兊收領領回該官校監視散給又奏
準八旗休致身故官員未完罰俸銀免其追繳
如世爵及休致有俸者不在此例十三年奉
旨裁左右二司銀庫令印房參領管理又議準八
旗外任官調補京職於俸冊過部後回京者該
員原俸已經離任截支又不得造入旗冊支領
與在京升補之官殊不畫一嗣後此等人員如
遇俸冊過部之後該旗將其原任職銜造冊送
部乾隆元年
諭八旗護軍校驍騎校等多由兵丁拔補原繫微末
之員遇有罰俸著每月扣除一半支領一半俾伊
等稍資用度以示朕體䘏旗員之至意欽此又
奏準冊過部後新補官員如繫閒散人無原俸
原餉可支在春秋季孟月三十日前奉
旨補授者准其具冊補領緣事開復官亦照此例行
二年覆準八旗兵米定為四季於二五八十
一等月放給又議準各旗支領俸銀俸米定
有成限所造冊内或有數目舛錯駮回改正未
免稽延應令戸部傳該旗承辦之官赴部與該
司官公同改正該司官即具稾備劄仍令該旗
員領回鈐印限三日内送部劄庫支領又奏
準俸餉各冊無論有無駮改俸冊總以六月十
二月之十五日餉冊以每月之十五日為過部
定限官兵升轉在限前者準支新任俸餉在限
後者不與告休身故在限後者準其攴領在限
前者裁扣各倉米以每季孟月初一日為限如
官兵降革在限前者米追繳限後者免追其或
不遵例按月報部及送冊逾限者承辦官參處
三年奏準在京八旗世爵繫造入旗冊關支
而外省文職各官向照地丁額編數目支領今
以世爵而為外省文職者若在任所關支不但
該省編額項下數目不敷且各省奏銷亦無開
銷俸米之例若竟隨旗支領如遇外任内扣荒
罰俸等項必致無憑扣除嗣後除外任俸銀若
干行文任所支領外其餘銀米均留京支領其
世爵之俸與外俸相等或外浮於内者均令在
任所支領俸米仍全數留京又議準
盛京官員有父母年老或家口不能攜往任所願
將俸祿留於
京師以資養贍者令該旗覈實具印結咨部準其
銀米一并留京四年覆準八旗世爵為各省
駐防官者支領俸銀照乾隆二年世爵為外省
文職例辦理俸米照俸銀例辦理十三年議
準八旗設立銀庫一應官銀該參佐領呈報都
統等暫貯旗庫委參領專管撥兵輪班看守其
應交部庫者該都統分案具批委官解部具印
簿二本記出納細數遇該參領接任時盤察交
代如有侵那等弊由該都統參追十七年
諭向來八旗兵米皆按四季支放但放完之後去下
次放米之期尚遠舖戸得以乘機囤積米價日昂
若將兵米陸續支放未免紛繁其應如何酌分旗
色按月輪放之處妥議具奏欽此遵
旨覆準鑲黃正黃二旗兵米於正四七十月支放正
白正紅鑲白三旗於二五八十一月支放鑲紅
正藍鑲藍三旗於三六九十二月支放十八
年定閒散覺羅有隨任子弟至十八歲者繫在
陵寢地方及
盛京者準其在
京城支領銀米若隨任各省者均停支回京後報
明旗部按數補給
一出入符信順治十五年題準旗人出關該都
統咨兵部給票採木人工部咨兵部給票康
熙五十一年覆準山海關行走旗人甚多侍衛
官員前鋒護軍驍騎各執事人等往
盛京吉林黑龍江等處與祖父上墳探親般取家
眷或有將誘賣之人買去雜入役從内帶至彼
處轉賣者亦未可定嗣後八旗官兵及閒散人
等前往
盛京吉林黑龍江等處所屬地方者繫侍衛令領
侍衛内大臣繫前鋒護軍令前鋒護軍統領繫
驍騎校領催驍騎閒散人等令都統副都統均
逐一驗明令其領取部票前往如有將此等人
隱漏多行夾帶者各該管大員題參交部治罪
乾隆五年奏準八旗官員有事告假往
盛京游牧地方及近京等處繫官該都統具結咨
兵部給以路引繫領催驍騎人等由該佐領報
參領給與關防印票前鋒護軍各執事人憑來
文給票如之閒散人給以圖記印票票各注限
期與所往之地均呈該都統存案其告假往外
省者官兵均咨部給引其引票回日繳銷不繳
銷引票及逾限不回者鞭五十不告假而私往
或往非所指之地者鞭一百兵革退以上所犯
繫有職人交部議處又議準駐防旗人因考
試襲爵承廕赴選省親等事來京該管官取具
本人三代年貌冊送該旗再具印文並將年貌
注明給本人齎投其外省隨任子弟有事來京
者大臣子弟該父兄具冊咨旗餘官子弟該父
兄冊呈該管上司轉咨各具印文給本人齎投
並如前例至來京事畢各仍回原處者呈該旗
行知該地方具咨給本人齎呈該管官覈驗如
不候咨私來及私回或領咨而往他處並所司
留難不給咨者皆交部議處七年奏準旗人
為地畆事及收租告假下屯按道里遠近酌量
給假俾得從容料理八年奏準夜行傳事例
用執照嗣後務將月日注明臨時給與傳事人
次日繳銷不得豫行給發以滋假冐如執照月
日不符者拏究并將給發之該管官議處
一禁令康熙六十一年定喪家備禮自宜量力
除能自備者照定例(詳禮部)備用外其無力者止
許賃棺罩執事等項至租賃鞍馬衣箱徒滋糜
費反涉欺誑應行禁止雍正元年
諭凡旗員為外吏者每為該旗都統參領各官所制自
司道以至州縣於將選之時必勒索重賄方肯出結
咨部及得官後復遣人往其任所或稱平日受恩勒
令酬報或稱家有婚喪等事緩急求助或以舊日私
事要挾至五旗諸王不體下情分外勒取或縱管事
人肆意貪求種種勒索不可枚舉以致該員竭蹶餽
送不能潔己自好凡虧空公帑罹罪罷黜者多由於
此嗣後如有仍蹈前轍恣意需索等弊許該員據實
封章密詳督撫轉奏督撫即據詳密奏倘督撫瞻顧
容隱即許該員封章密揭都察院轉為密奏倘不為
奏聞即各御史亦得據揭密奏務得通逹下情以除
積弊外任旗員勿得隱忍畏懼朕不治以干犯舉首
之罪欽此又
諭八旗各佐領下私行科斂殊非善事貧乏兵丁所恃
以為生者惟在錢糧嗣後凡佐領下一應公中事務
槩不許私行科斂若有不遵者即以作弊治罪欽此
又議準官民婚娶止許照定例(詳禮部)行納采
成婚禮不許行插戴等禮其財禮用金銀婦輿
用采結樓亭者悉令禁止又議準駐防官兵
除
盛京等處外餘省官兵故者令送柩回京不準在
彼立墳又覆準兵丁每遇喜喪事向富室借
貸令立文契以七兩為十兩或以二十兩為三
十兩將米充為利息名為借銀其實暗典兵米
嗣後以米為利借給銀者槩不準還如仍有借
放之人或經事發將參佐領驍騎校領催及借
放中保人等一并交部議處二年覆準不肖
之領催驍騎校等於該佐領下借放私債名曰
印子銀每月坐扣兵餉嗣後除兵丁等自相借
貸不禁外其佐領等借放印子銀坐扣兵餉之
習槩行禁止每月關支兵餉令佐領驍騎校親
身驗放並飭各該參領稽察如有犯者將失察
之參領等一并議處又奏請八旗兵丁聚飲
園館者責革繫官參劾治罪奉
旨著八旗都統等照依所奏實心奉行不時稽察教訓
若視為具文苟且塞責經朕察出將該都統等從重
治罪七年
諭聞盛京之部屬旗員兵丁等每遇升轉遷移及喜慶
等事均攅集分金彼此餽送而無力之微員及兵丁
人等亦不得不勉強從事往往日用不敷而此例不
能廢甚以為陋禮云貧者不以貨財為禮盛京此等
陋習皆由於生事結納之人偶倡率於先遂致相沿
成習莫知省改此亦風俗之所當禁約者著該管各
官通行曉諭嗣後除吉凶大禮本人情誼敦篤情願
自行餽送外倘遇尋常升轉喜慶之事不許攅集分
金務虛文而耗實用如或不遵該管官察出將本人
及為首邀約者一并照例治懲欽此八年具奏八
旗遇婚喪事均豫行報知該佐領等照例遵行
若有違例僭用者該佐領族長呈報都統送刑
部治罪若有徇隱該佐領族長交兵部議處奉
旨依議著該都統察旗御史參領侍衛及步軍統領一
同稽察果有違例僭越者即行參奏若該旗都統察
旗御史參領侍衛步軍統領有一處察出具奏餘皆
免其議處若經他處察出將該旗都統察旗御史參
領侍衛步軍統領等一并議處九年議準八旗瘋
病之人其親屬人等即報該佐領令其親屬鎻
錮看守如無親屬即交族長人等如法看守如
親屬族長隱匿不報不行看守或已報而佐領
不飭令親屬人等看守致病人自殺或殺他人
者該佐領議處親屬族長按律治罪十三年
諭古之葬者厚衣之以薪葬於中野後世聖人易之
以棺槨所以變通宜民而逹其仁孝之心也本朝
肇迹關東以師兵為營衛遷徙靡常遇父母之喪
棄之不忍接之不能故用火化以便隨身奉持聊
以遂其不忍相離之願非得已也自定鼎以來八
旗蒙古各有寧居祖宗墟墓悉隸鄉土喪葬可依
古以盡禮而流俗不察或仍用火化者狃於沿習
之舊不思當年所以不得已之故也朕思人子事
親送死最為大事豈可不因時定制痛自猛省乎
嗣後如遠鄉貧人不能扶柩回里不得已攜骨歸
葬者姑聽不禁外其餘一槩不許火化倘有犯者
按律治罪族長及佐領等隱匿不報一并處分欽
此乾隆元年議準各省駐防官兵亡故如家
貧不能扶柩回京準照軍前之例火化官為送
回再各省駐防已故婦女閒散人等骨殖亦於
官兵每年官送之便一并送京又奏準旗人
如有習天主教者拏獲從重治罪其參佐領驍
騎校族長等失察隱匿者該都統題參交部嚴
加議處三年奏準凡旗人果有親族婚喪等
事邀請分資以完正事者毋庸禁止外如有指
稱名色設席演劇邀請分資及不守分之徒將
良家子弟誘引演劇造言聚衆者嚴拏從重治
罪五年奏準
盛京等處旗人身故祖塋遥遠不能送回呈請火
化歸葬者由該佐領申報都統移咨步軍統領
衙門委官往驗火化再
京外旗人奉差告假出外身故無力扶柩回京者
呈報該處官員火化攜回其餘槩不準火化違
者治罪佐領族長隱匿不報者交部議處七
年奏準賭博酗酒出入園館借放轉子印子典
當兵米等事每旗或委參領旗員或驍騎校前
鋒護軍火器營亦委參領護軍校等訪拏繫賭
博之案交刑部辦理其餘違例生事之案交該
管大員懲戒示衆失察官交部察議仍令都察
院滿堂官察旗御史五城滿給事中御史步軍
統領翼尉等嚴行訪拏又奏準凡有較射鵠
者準照常習射外若開設賭場抽頭容留買局
賣局之人賭錢者拏交刑部治罪八年議準
八旗鑄給圖記原為公事而設至私借債負等
事不得用圖記作保如有濫用者該都統指名
題參二十年奉
旨旗人罪犯充徒例折枷責此原指常犯而言若告
主旗奴則當有别嗣後旗奴告主應問徒者著予
實徒不準枷責完結又奏準向例旗奴徒滿之
後仍給還原主但奴僕告主嫌釁旣開若徒滿
後仍給原主恐伊主挾嫌陵虐或該奴積怨愈
深轉致釀成事端若使徒滿回旗又與開戸為
民者無别請嗣後旗奴告主徒罪限滿之日交
各該旗照例官賣仍令為奴其身價給還原主
一守制順治年間定凡遇父母之喪持服百日
過繼之子為本生父母持服百日為親伯叔父
母親兄弟妻及已婚之子養母庶母皆持服兩
月為親伯叔祖及伯叔祖之子親伯叔之子親
弟兄之已婚子親嫂及子媳已婚之孫生子庶
母皆持服一月為親伯叔祖母親伯叔祖之子
媳及孫親伯叔父之孫親弟婦親伯叔之子媳
親弟兄之子媳及親孫之媳皆於送殯後七日
當差為族人於送殯後當差雍正元年議準
祖父母父母故者持服百日親伯叔父母親兄
弟並妻及已授室之子持服兩月親伯叔祖父
親嫂親伯叔之子及已授室之孫持服一月親
伯叔祖母親弟婦親伯叔子之妻出殯後持服
七日宗族故者出殯後即令其行走三年覆
準在外旗員丁憂據該督撫揭帖開闕其該旗
行給督撫司道各印結不得給該員家人齎送
限十日咨部由部轉發該撫令回旗守制乾
隆二年覆準各駐防旗員如父母在京故者該
駐防處大員代為具題報部由部給假百日回
京治喪除往返在道日期不計外百日假滿具
呈該旗行部銷假仍回原任又奏準世爵官
佐領遇親喪百日後仍引
見承襲又議準文武旗員如遇親喪咨部注冊百
日後入署辦事照常支俸朝會祭祀均免執事
二十七月内除奉
特旨升用外其餘論俸推升之處皆停止服闋仍準
積算前俸三年覆準八旗護軍驍騎等於二
十七月内前鋒校等闕準其簡補四年議準
京外官員如遇祖父母父母及所後祖父母父母
故者皆呈該管官準假其武職如遇親喪應暫
停升者報兵部五年奏準八旗文職丁憂並
服闋者該員以聞訃服闋之日呈參佐領其見
任筆帖式及候補文職各官於本月三十日截
限以前具冊報部考試取中及各項候補筆帖
式見在注冊應用人員於每月十五日截限以
前具冊報部若事在截限以後者各展限五日
盛京
陵寢等處及駐防所有文職亦令本人以聞訃服闋各
日期呈報該管官限十日内咨部如本人不即
呈報該參佐領等轉報遲延者皆交部議處
又奏準駐防大小各官遇親喪給假回旗者繫
將軍都統以副都統護印代題繫副都統由將
軍都統代題不與將軍同城者仍由將軍委官
護印均一面具題一面回旗其天津都統及無
將軍統轄之副都統委官護印咨兵部奏銷竢
署理官前往交代後來京至無大員管轄之總
管城守尉等官委官護印報部回旗餘官均由
該管官委官署理均一面報部一面回旗其給
假治喪仍如舊例各官之扶柩歸葬者亦如之
十一年定八旗在制之護軍前鋒領催執事
人等遇七品城門吏闕著一例升補如再遇應
升未服闋者仍停升又奏準出繼之子其本
生父母身故持服兩月親伯叔父母親兄弟養
母庶母妻已授室之子皆持服一月同居治喪
者兩月同曾祖之伯叔祖父伯叔父有子之庶
母親伯叔之子親嫂親兄弟之子已授室者已
授室之孫皆出殯後七日行走同曾祖之伯叔
祖母伯叔母兄弟同祖兄弟之妻若子親兄弟
之子親兄弟之子婦曾孫婦皆出殯後即令行
走族人故者不在持服之例又議準官員服
制除父母之喪應持服百日外其餘喪服皆不
得藉名為偷安之計養子於本生父母之喪服
制旣降為期年亦應改為持服兩月於一月後
剃頭當差親伯叔伯母嬸母親兄弟妻娶妻之
子撫養庶母之喪原定持服兩月者改為一月
後即剃頭當差此一戸内如有承辦其事者仍
照常持服兩月親伯叔祖親伯叔祖之子親伯
叔之子親兄弟娶妻之子親嫂親子婦娶妻之
孫生子庶母之喪原定持服一月者今定於出
殯七日後剃頭當差親伯叔祖母親伯叔祖之
子婦親伯叔祖之孫親弟婦親伯叔之子婦親
兄弟之子婦親孫婦之喪原定出殯七日即行
走者今定於出殯後剃頭當差無服族人之喪
原定出殯後當差者今定不準持服照常當差
行走凡大臣官員持服日期其職任官差各異
應行令各地方各量職任於其應行走之時即
令當差行走又奏準在京旗員為祖父母承
重者準其一例守制十八年奉
旨旗員原無二十七月停升之例後經議準施行但
旗人補用旗闕非文官外任可比理應照舊遵行
嗣後旗員補用内外文官外省綠旗武弁仍丁艱
二十七月停其升轉外京城武弁各省駐防
陵寢旗員補用旗闕皆照舊例將職名進呈二十七月
内無庸停其升轉
一終養乾隆元年奏準直省武職及駐防官遇
祖父母父母老疾路遠不能迎養且家無次丁
者許其呈報該管官出具印甘各結報兵部奏
請終養六年覆準旗員應升外任有祖父母
父母老疾家無次丁者呈報該參領具印結申
都統具奏咨兵部注冊停升外任九年奏準
八旗外任官祖父母父母年老例得終養者由
部行知本旗覈實具印結報部準其回京引
見有
旨以旗員改補者該旗遵
旨辦理竢起用時將該員年力衰壯咨部辦理如佐
雜微員無改補之職者於本旗應當之差準其
選充起用時仍咨部以應得之官用
一留養乾隆元年奏準駐防兵丁有祖父母父
母年老而家無次丁欲將伊子調回或伯叔父
母無嗣欲將兄弟之子調回養贍者均令該族
長佐領覈實具結咨部準其退伍調回至同胞
兄弟以無子嗣呈請回旗槩不準行五年奏
準直省駐防各官老病告休緣事革職或降調
年老不願補官並革退之兵丁回京中雖有子
與薄有産業不足養贍而外省有子孫兄弟及
兄弟之子居官充兵或家人充兵願留養者呈
報該都統咨兵部準其所請留養其在京休致
革退官兵槩不準就養外省又奏準各省駐
防已故官兵之妻有子弟家人已經充兵足資
養贍者準其留養又奏準已故官兵之妻在
駐防處依子弟充兵度日如在京有子弟居官
充兵呈請迎養者準其迎養其弟兄之家口不
準偕回又定八旗官兵年逾五十無子又無
兄弟子承祧者呈請願將兄弟之孫自外省調
回者準其調回又定駐防兵丁内向有父母
兄弟在旗後因年久戸絶呈請回京守墓者準
令一人同家口回京承祀
一患病乾隆五年奏準内外旗員患病該管大
員委官確驗酌量給假不得過六月如過六月
未愈有職任者開闕如世爵停支俸祿病痊之
日呈該都統隨旗當差支俸無世爵者候闕補
用
欽定大清會典則例卷一百七十七
