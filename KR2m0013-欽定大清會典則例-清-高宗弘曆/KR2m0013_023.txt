欽定大清會典則例卷二十
吏部
考功清吏司
儀制
一朝會祭祀康熙十二年題準官員朝賀接
駕不到及常朝之日不朝或朝服之日不具朝服或
違例錯服者皆罰俸一月又題準官員未經
上朝詐稱上朝者罰俸一年捏供同上朝之官
罰俸兩月其已注病而不在家者察出罰俸一
年又題準凡
壇
廟祭祀
車駕出入並
陞殿之日上朝官員跟役肆行喧譁争競將聚集官
員衝突擁擠者其主罰俸三月其常朝之日官
員跟役肆行喧譁争競將聚集官員衝突擁擠
其主罰俸一月其内府人並大臣侍衞之跟役
犯者各交與該管大臣治罪十四年題準外
官不辭朝赴任者罰俸一年又題準恭遇
車駕行幸所過地方應幾里以内官員迎接者該衙
門具奏請
旨若所定里數之内一次迎接不到者罰俸一年二
次不到者降二級調用又題準官員不照部
定儀注行文彼此文移舛錯者罰俸六月又
題準凡
壇
廟等處贊禮舛錯者罰俸六月乾隆二年議準各衙
門應陪祀官員務各齋戒陪祀於太常寺文到
令該堂官嚴行稽察務令住宿衙署齋戒陪祀
不得藉端規避其實有疾病事故者亦令該堂
官秉公稽察聲明緣由行文都察院至齊集處
都察院收取職名倘並無事故不行齋戒或已
開齋戒職名不至齊集處者將該員照違令私
罪律議處該管官不行察出照不行詳察例議
處
一迎送
詔書康熙二年題準頒送
詔書經過五里以内官員别無公事在城不行迎送
詔書者降二級留任若不探聽頒
詔官經過實信以致迎送路塗差錯者罰俸一年頒
詔官不遵限繳
詔遲延三月以上者罰俸一年半年以上者降一級
調用一年以上者革職四十二年覆準各省
頒
詔官員於起程之日計算往返直隸限十五日山東
限二十五日河南山西河道總督限三十日漕
運總督限四十五日江南限六十日江西浙江
陜西湖廣限七十五日貴州限九十日福建四
川廣東廣西限一百五日雲南限一百二十日
該督撫將
詔到日期報部察覈其頒
詔官員如果江湖風阻疾病躭延取具經過地方官
印結報部倘有故意遲延違限者照頒
詔官不遵限繳
詔例分别議處
一玩誤耕耤乾隆二年議準各省管理耤田官
員如有將耤田荒蕪或聽民佃種及工程祭器
等項並不留心經理者將該管官題參革軄仍
令該員逐一修治整理無闕始令回籍九年
議準各省耕耤凡建造置備悉關動用錢糧嗣
後各直省地方官倘仍有因循玩忽以致
壇宇傾圯祭器闕失除州縣仍照例議處外所有
徇隐失察之各該上司如不據實揭報題恭將
徇隐之府道照徇情例降二級調用失察之撫
司照失於詳察例罰俸一年
文禁(附僧道度牒)
一捏造鈔報康熙五十三年議準各省報房在
京探聽事件任意捏造言語錄報繫官革職該
管官不行察出一次罰俸六月二次罰俸一年
三次降一級調用五城監察御史及五城司坊
官大宛二縣不時稽察倘有前項違禁之徒從
重治罪該管官不行察出後經發覺照例議處
在京大臣貴近亦湏戒飭家人子弟不得濫交
匪類倘有前項事發將濫交匪類之家人子弟
並不行約束之家主一并照例議處治罪又
議準姦棍等匿名揭帖妄行詐害不繫兩造對
理布散部院衙門投送者槩不準行出首送揭
之人緝拏移送刑部照例治罪不行拏送降四
級調用若接受具題審理者將接受具題審理
官革軄若不肖之官唆使劣棍黏貼揭帖或令
布散投送亦照黏貼布散揭貼之人例治罪其
匿名揭帖不繫兩造對理揭帖布散黏貼之人
該管地方官不行嚴加訪拏發覺將司坊官罰
俸一年廵城御史罰俸半年雍正元年議準
在京書吏提塘人等串通圖利訛造無影小鈔
藉端嚇詐交與都察院給事中五城廵城御史
司坊官順天府大宛二縣不時嚴行訪拏若不
行嚴拏事發該廵城給事中御史各罰俸一年
司坊兩縣官員各降二級調用
一嚴禁訟師雍正三年奏準凡寫呈辭之人止
令寫錄實情控告若教唆辭訟增减情罪誣告
並駕辭越告以致傷財害俗者令地方官嚴拏
照律例從重治罪若地方官失於覺察該督撫
訪聞題恭將不報之地方官照生監包攬錢糧
該管官不行察出例罰俸一年若明知訟師誘
惑愚民教唆誣捏等事仍復徇畏不報經上司
訪拿將該地方官照姦棍不行察拏例降一級
調用
一嚴禁滛辭乾隆三年議準坊肆内一應小說
滛辭嚴行禁絶將版與書一并盡行銷燬如有
違禁造作刻印者繫官革職買者繫官罰俸一
年若該管官員不行察出一次者罰俸六月二
次者罰俸一年三次者降一級調用仍不準藉
端出首訛詐
一僧道度牒乾隆四年奏準僧尼道士凡有事
故將原領牒照追繳勿許改名更替但恐地方
官漫無覺察以致不肖僧道將已故之牒照暗
行隐匿將見在之牒照私相授受應責成地方
官不時稽察其應繳牒照年終彙繳不得遺漏
如有隐匿影射情弊地方官不行察出照失察
例罰俸三月僧道勒令還俗僧道必年逾四十
方準招受生徒一人如年未四十即行招受及
招受不止一人地方官不行察明照失察例罰
俸三月所招生徒勒令還俗又奏準各省地
方官遇有眞人府法官𫝊度散帖之事不行拏
究及溷行詳請咨部者府州縣官罰俸一年督
撫司道罰俸六月至嗣教真人如有差委法官
前往各省開壇𫝊度之處咨部請示禮部堂司
官溷行咨準者將該司官罰俸一年堂官罰俸
六月
服飾
一服飾違例康熙十一年議準凡違例越分僭
用服色者繫官革職其違禁之物入官如該管
官不行稽察被旁人獲首到官審實將違禁之
物給與獲首之人其族長繫官罰俸三月若家
下奴僕違禁者奴僕之主繫官罰俸三月其五
城司坊官失察者每事罰俸三月該城滿漢御
史失察者每事犯二次罰俸三月直隸各省軍
民違禁該督撫失察三次罰俸三月司道失察
二次罰俸三月府州縣官每事罰俸三月雍
正五年議準凡属員謁見上司遇公服之日止
用補服不許擅用朝衣違者皆照錯誤儀注例
議處七年
諭百官章服皆有一定之制所以辨等威昭品秩也向
來屢申禁約不許逾分濫用以開僭越之端定例昭
然各宜遵奉聞近來服色頂帶及坐褥頂馬繁纓之
屬又有不按定例任意僭越者御史有稽察部院之
責而各御史中即有参差不齊之處是己身先有逾
分違例之咎又何以彈劾他人嗣後紫禁城内著三
旗侍衞稽察大城内著步軍統領稽察外城著五城
御史稽察倘有違例僭越之人而侍衞統領御史不
行恭奏别經發覺者將稽察之員一并處分欽此
八年
諭大小官帽頂補服坐褥等項各宜遵照見任品級不
得僭越從前已降諭旨後因御史等察奏文武官員
内有補服與頂帶不相符者朕又降旨頂帶等項各
按本分品級不得計算加級所頒諭旨甚明近聞文
武官員仍有越制擅用者又該管官察問時則引從
前推算加級之例掩飾支吾甚屬不合嗣後内外文
武大小官員頂帶補服坐褥悉照本身見在品級不
得指稱加級以開僭越之端在京著有稽察之責者
嚴行稽察在外著該管上司稽察倘仍復不遵除將
本人議處外其失察之員亦一并處分欽此乾隆
二年議準各省官民服飾自定制之後凡有違
者王公由宗人府稽察恭處文武大臣由吏部
兵部稽察恭處各衙門官員由該管官察恭按
其情罪輕重分别處分違式之物入官四年
覆準官員違例錯用帽頂補服坐褥者皆罰俸
六月五年奏準京官禮部司務太常博士典
簿讀祝官贊禮郎鴻臚寺鳴贊光禄寺署正署
丞國子監監丞博士助教學正學錄等官恭遇
壇
廟執事
殿陛侍儀之時準其懸掛數珠其平常在署仍按
會典定制遵行不得越分擅用如有尋常無事
之日懸掛數珠者一經科道察參照違制律議
處十年覆準吏員僭用補服干謁地方官照
違制例革去軄銜至州縣佐雜等官均有地方
之責理宜關防嚴肅如有與在籍吏員往來請
託有玷官箴者事發照因事囑託例革職
欽定大清會典則例卷二十
