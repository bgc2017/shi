欽定大清會典則例卷五十三
戶部
蠲䘏一
一賜復順治元年定京城遭明末宼賊蹂躙之
後遷徙之家免賦役三年房舍被毁者免一年
大兵經由地方田禾被踐者免本年租税之半
河北府州縣衛租賦屯糧免本年三分之一
二年定山西地方初復免本年田租之半三
年覆準江南各府漕米折價於
恩詔外再免三分之一江隂漕白二糧亦如之潛山太
湖英山霍山等縣盡予蠲免五年覆準湖廣
岳州等處大兵經過附郭錢糧免半餘免三分
之一衡永等處大兵駐劄頗久辰靖等處殘破
附郭免十分之七餘免半十一年
詔順治六七兩年直省地丁本折錢糧積欠在民者悉
予豁免十三年
詔順治八九兩年直省地丁本折錢糧積欠在民者悉
予豁免又題準蠲荒流抵恐民間不得實惠令百
姓親填布政使司原簿以禁濫徵十八年覆
準江南之江都如臯海州三州縣修理烽墩馬
路各免一年差徭康熙元年議準江西南昌
府屬之寕州及南昌新建豐城進賢奉新靖安
等六縣浮米折銀十有九萬五千一百二十二
兩浮本色米十有四萬九千一百三十一石各
有竒悉予豁免三年
詔直省順治十五年以前民欠各項銀米藥材紬絹布
疋等項錢糧槩行蠲免四年
詔直省順治十六十七十八等年各項民欠錢糧均予
蠲免八年議準陜西平凉臨洮鞏昌三府所屬各
州縣田賦積欠七萬八千三百餘兩糧十有六
萬三千餘石槩準豁免十年
詔巡幸經歴通州以東至山海關地丁錢糧蠲免一年
十九年覆準江南財賦繁多舊欠追比累民
康熙十二年以前錢糧均予蠲免二十三年
恩詔江南江西浙江湖廣等省自用兵以来供應繁苦
宜加恩䘏二十四年所運漕糧著免三分之一自十
三年起至二十二年積欠漕項錢糧著自康熙二十
三年起每年帶徵一年二十四年
諭河南湖北康熙二十五年錢糧蠲免一半其二十四
年錢糧全免直隸江南被災地方二十四年下半年
二十五年上半年錢糧均予豁免欽此二十五年
諭直隸順永保河四府四川貴州二省康熙二十六年
地丁各項錢糧及二十四年未完錢糧湖南福建兩
省二十六年下半年二十七年上半年地丁各項錢
糧及二十五年未完錢糧盡行蠲免欽此又
諭直隸正順廣大四府康熙二十六年地丁各項錢糧
一例蠲免欽此二十六年
恩詔自用兵以来一應動用錢糧累年未清者槩行豁
免又
諭除漕項錢糧外江蘇陜西省康熙二十七年應徵地
丁各項錢糧均著蠲免二十六年未完錢糧亦悉予
豁免欽此二十七年
詔免江南安徽府屬二十六年地丁漕糧又
諭康熙十七年以前民欠漕項銀及米麥均著蠲免欽
此又
諭朕南巡至江南境上所經宿遷諸處民生風景較前
次南巡稍加富庶朕念江南積年帶徵錢糧恐為民
累出京時曾詢戶部知全省積欠約有二百二十萬
除江南正項錢糧已與直隸各省節次蠲免外再將
江南全省積年民欠地丁一應錢糧屯糧蘆課米麥
豆雜稅槩予蠲除欽此乂
諭雲南百姓供億王師運送勞瘁著將二十一年至二
十七年所欠屯賦銀及米麥等項盡行蠲免欽此
二十九年覆準山東省本年地丁錢糧盡行蠲
免三十年題準江西南昌等五府自二十二
年起至二十七年止累年積欠分年帶徵錢糧
免其追徵又奉
旨蠲免湖南三十一年漕糧又覆準江西吉水縣二
十七年以前民欠地丁銀悉予蠲免又
諭朕撫御區宇三十年以来夙夜圖維惟以愛育蒼生
俾咸臻安阜為念比歲各省額徵錢糧業已次第蠲
豁草歲運漕米向来未經議免朕時切軫懷所有京
通各倉米穀撙節支給數載於茲今觀近年儲積之
粟恰足供用應將起運漕糧逐省蠲免以紓民力除
河南省明歲漕糧已頒諭免徵外湖廣江西浙江江
蘇安徽山東應輸漕米自康熙三十一年為始以次
各蠲一年至江寕京口杭州荆州大兵駐防地方亦
應豫行積貯將康熙三十一年起運三十年漕米各
截留十萬石存貯倉厫以備需用欽此三十一年
覆準廣東化州瓊山等四州縣自十八年至二
十九年民欠槩予豁免三十二年
諭朕念廣西四川貴州雲南四省皆屬邊地土壤磽瘠
民生艱苦與腹内舟車輻輳得以廣資生計者不同
朕時切軫懷數歲以来屢施恩澤廣西省康熙十六
年通省錢糧十七十八年民欠錢糧貴州省二十二
年秋冬及二十三年春夏地丁錢糧又貴州四川二
省二十五年未完及二十六年應徵錢糧雲南省二
十七年以前屯地積欠錢糧皆經次第蠲豁茲念育
民之道無如寬賦矧邊省地方非再沛優䘏之恩則
閭閻無由充裕所有康熙三十三年四省應徵地丁
銀米著通行蠲免欽此三十三年
諭邳州二十四年至二十七年積欠租銀悉令蠲免欽
此又
諭直隸安州等十一州縣康熙三十四年地丁錢糧均
予蠲免欽此三十四年
恩詔凢應追賠贓私如果家産盡絶力不能完者凖予
豁免又
詔免河南三十二三四等年民欠三十五年
諭漕項累年積欠及帶徵未完銀米均著豁免欽此
又
諭直隸宣化府比年以来大兵供億殊勞民力著將三
十六年地丁銀米全予豁免欽此又
諭比年以来軍前需用馬匹在大同府屬牧養者甚多
措辦芻豆等項雖皆支用帑項而供億浩繁殊勞民
力康熙三十六年大同府屬州縣衛所應徵地丁銀
米著全予豁免欽此又覆準陜西地方大兵往来
供應勞苦其三十六年全省地丁並草折銀悉
予蠲免又奉
旨免浙江台州衛所未完三十二年存留銀三十六
年
諭比年出師討寇大兵牧飬馬匹及三次師行出入皆
經山西地方沿邊各州縣衛所其餘諸郡雖非師旅
所經亦有協辦轉輸行齎居送之事又該省屢歲不
登民間生計艱難著將康熙三十七年山西通省地
丁銀米一槩蠲免欽此又
諭比年以来因厄魯特噶爾丹狂逞逆命遣發大兵分
道進勦軍興供億不得已而煩民力甘肅所屬各州
縣衛所榆林等處沿邊各州縣衛所適當師行要道
其牧養軍前需用馬匹並大兵往来經過各項措辦
雖皆支給正帑而供應繁多閭閻勞苦朕心深用軫
念著將康熙三十六年甘肅巡撫所屬州縣衛所陜
西巡撫所屬榆林等沿邊州縣衛所地丁銀米盡行
蠲免行文各該撫徧加曉諭務俾小民均沾實惠稱
朕體䘏黎元至意甘肅所屬銀米既經全免需用錢
糧著於鄰近省分作速撥給欽此又覆準蘇松等
府州屬康熙十八年起至二十六年止民欠正
雜錢糧盡行蠲免三十八年
聖祖仁皇帝南巡駐蹕浙江將三十四五六年奏銷未
完民欠地丁錢糧米豆麥雜稅一槩免徵又
諭江蘇安徽所屬舊欠帶徵錢糧計及百萬念小民方
供新税復急舊逋物力維艱勢難兼辦今除康熙三
十三年恩詔内已經赦免外其三十四五六等年奏
銷未完民欠地丁錢糧米麥豆雜税著戸部行文該
督撫察明悉免徵收欽此又
諭朕巡省民生風俗南至江浙茲已返蹕行經山東沿
塗見父老諮詢農事幸今歲雨暘時若二麥繼登小
民可以無憂粒食但前年被災泰安等二十七州縣
生計尚未豐盈宜更加恩休養所有康熙三十六年
未完地丁銀米均著免徵其三十七年應徵錢糧原
因災傷令三十八年完納今念一歲之内並輸兩歲
之租恐物力艱難未能兼辦著分作三年帶徵以示
寬䘏欽此又奉
旨直隸薊州所欠未完康熙三十三十一三十二等年
退地追銀均著免追又覆準江南淮揚三十場竈
戶康熙三十七八兩年應徵鹽課盡予蠲免
又
諭湖廣康熙三十九年全省地丁銀均予蠲免欽此
又
諭甘肅巡撫所屬地方康熙四十一年地丁錢糧盡行
蠲免欽此四十一年
諭安徽康熙四十二年地丁銀盡行蠲免欽此又
諭秦省不通水運河西一帶地方素稱貧瘠雖免四十
一年錢糧民生未裕再將四十二年地丁錢糧通行
蠲免欽此四十二年
諭山東泰安郯城等七州縣四十一年未完錢糧均著
蠲免欽此又
諭山東康熙四十三年地丁銀米著通行蠲免有屢年
錢糧積欠在民者亦著察明免徵欽此又
諭江南徐州睢寕縣康熙三十七三十八三十九三年
未完地丁錢糧悉著免徵邳州四十年未完錢糧亦
著免徵欽此是年
聖祖仁皇帝駕幸山西免康熙四十一年民欠銀米
又奉
旨河南民欠著蠲免又
詔免河南全省康熙四十三年地丁漕糧又
詔免雲南貴州廣西四川四省康熙四十三年應徵地
丁各項錢糧四十三年
諭山東全省康熙四十四年地丁銀著蠲免欽此又
諭浙江康熙四十四年應徵地丁錢糧通行豁免欽此
四十四年
諭直隸各省每歲應輸額賦有以次第蠲者有頻蠲數
年者有將帶徵積欠暫令停徵者凡以蠲除額賦專
為小民樂業遂生曩年楚省錢糧雖屢行豁免但今
已閱數載未經特蠲應將該省額賦全免一年以示
朕加恩優渥之至意湖北湖南康熙四十五年除漕
糧漕項外其餘地丁銀米一槩免徵舊欠未完者並
停輸納欽此又
諭嗣後蠲免新年錢糧時若令將累年未完錢糧蠲免
則一并蠲免若止令將新年錢糧蠲免並無將舊欠
錢糧一并蠲免之旨則蠲免新糧之年停徵舊欠竢
次年再照常徵輸欽此四十五年
諭直隸山東地方雖屢收穫民氣漸舒而所有宿逋尙
應輸納朕念黎元方有起色辦賦猶難一時新舊並
徵勢難兼應宜更加寬䘏以弘休養直隸自康熙四
十一年至四十三年各府屬未完民欠銀八萬二千
七百兩有奇糧五千九百石有奇山東自康熙四十
二年各府屬未完民欠銀一百六十九萬千七百兩
有奇糧五千九百石有奇或見在徵取或分年帶徵
著通行蠲免俾小民實除逋負之累倘應徵舊欠有
先完納在官者即準抵本年正賦欽此又
諭直隸各省錢糧次第全蠲一年者業經數舉獨是屢
歲逋負積累加增舊税新徵勢難兼辦縱使分年帶
輸仍多拮据直隸山東積欠錢糧今年皆已蠲免其
山西陜西甘肅江蘇安徽江西浙江湖北湖南廣東
各省自康熙四十三年以前未完地丁銀二百十有
二萬二千七百兩有奇糧十萬五千七百石有奇著
按數通行蠲免或舊欠已完在官而見年錢糧未完
足者亦準扣抵欽此四十七年奉
旨免江南四十八年地丁銀四十九年
諭朕比来省方時邁已閱七省南北人民風俗及日用
生計靡不周知而民所以未盡殷阜者良由承平既
久戶口日繁地不加增產不加益食用不給理有必
然朕洞燭此隐時深軫念爰不靳敷仁用甦民力明
年為康熙五十年原欲將天下錢糧一槩蠲免因廷
臣集議恐各處兵餉撥解之際兵民驛遞益致煩苦
細加籌畫悉以奏聞故自明年始於三年以内通免
一周俾遠近均沾惠澤直隸奉天福建浙江廣東廣
西四川雲南貴州各巡撫及府尹所屬除漕項錢糧
外五十年應徵地畝銀共七百二十二萬六千一百
兩有奇均予豁免並累年舊欠共一百十有八萬五
千四百兩有奇亦均著免徵其五十一年五十二年
應蠲省分至期候旨行欽此又奉
旨免江南淮揚徐三屬淮徐泰三衛地丁銀又題請
江蘇所屬府州縣無著銀將俸工等項捐賠補
還奉
旨此無著銀乃朕南巡時地方官公同動用不敢聲明
但前任官那用虧空之項著落後任官賠補必致科
斂擾害百姓此等朕知之甚悉心殊不忍此無著銀
十萬八千有奇免其賠補以示朕軫念官民至意欽
此又
諭蠲免湖廣省康熙三十一年地丁銀康熙四十八九
兩年民欠銀欽此又覆準蠲免
盛京奉錦所屬各州縣地丁銀其承德等州縣康
熙五十年應徵米豆亦一例蠲免又
諭福建臺灣府屬康熙五十年應徵榖已經徵完在官
雖蠲免與小民無益其應徵五十一年穀著行蠲免
欽此又
諭朕宵旰孜孜勤求民瘼永惟惠下實政無如除賦蠲
租除每歲直省報聞偶有水旱災傷照輕重分數蠲
免正供仍加振䘏外將天下地丁錢糧自康熙五十年
為始三年之内全免一週使率土黎庶普被恩膏除
將直隸奉天浙江福建廣東廣西四川雲南貴州及
山西河南陜西甘肅湖北湖南各直省康熙五十年
五十一年地丁錢糧一槩蠲免累年舊欠錢糧一並
免徵外所有江蘇安徽江西山東各撫屬除漕項外
康熙五十二年應徵地畝銀共八百八十二萬九千
六百四十四兩有奇人丁銀共一百三萬五千三百
二十五兩有奇悉予豁免其累年舊欠銀二百四十
八萬三千八百二十八兩有奇著一幷免徵計三年
之内總免過天下地畝人丁新徵舊欠共銀三千八
百有六萬四千六百九十七兩有奇各該督撫務湏
實心奉行體朕軫念民生至意欽此又
諭陜西潼關衞山西大同府所屬康熙五十一年應徵
米豆芻草既已徵完今雖蠲免亦無益於小民著將
明年應徵者蠲免欽此又奉
旨免陜西西安等屬地丁並累年民欠銀五十二年
恩詔天下地丁錢糧既沛恩澤於三年内悉予豁免其
自京城及各省房地租税多繫貧民賃僦官地棲身
營業宜並蠲免以覃恩惠著察明京城内及直省每
年地租額數於康熙五十三年豁免一年其積年逋
欠若干一并察明免其追補又奉
旨山西河南地丁銀著蠲免又奉
旨陜西西安府等屬錢糧著蠲免又奉
旨會寕等處今歲錢糧著補行豁免五十四年
諭順天永平保定河間宣化五府五十五年地丁銀米
豆穀草通行蠲免欽此五十五年
諭策妄阿喇布坦近忽侵擾哈密故特徵兵備邊一應
飛芻輓粟悉支正供毫無累及閭閻今歲山西陜西
二省雖屬豐收猶念兵民效力轉輸無誤特將沿邊
一帶運糧地方自山西大同府屬前衛右衛大同懷
仁馬邑朔保德等七州縣衛直至陜西延安府屬府
谷神木等共四十二州縣衛所堡康熙五十六年額
徵銀八萬六千一百兩有奇糧米豆穀三十一萬七
千七百石有奇草二千七十六萬五千九百束有奇
通行蠲免並將從前積欠逋欠銀糧草豆悉予蠲免
欽此又奉
旨直隸地丁銀米芻草著蠲免五十六年
諭朕撫馭寰宇五十餘年各省正賦屢經全免累年積
欠亦已蠲徵近者民力雖已稍舒然念分年帶徵之
銀若不格外優寬則小民一歲所獲分納二年之賦
以其贏餘飬贍室家斷難充足朕每懷及此軫惻良
深宜更加殊恩通行豁免今將直隸江蘇安徽江西
浙江湖廣西安甘肅等八省帶徵屯衛銀二百三十
九萬八千三百八十兩有奇槩免徵收其漕項雖例
不準免亦著破格施恩將江蘇安徽所屬帶徵漕項
銀四十九萬五千一百餘兩米麥豆十有四萬六千
六百十有餘石内免徵各半欽此又
諭頃者朕巡幸口外經過三河等州縣及永平府交界
地方見今歲秋成豐稔米價稱平惟是去年雨水過
溢田畝間被淹没朕深加軫䘏蠲賦平糶轉漕分振
貧民使不至失所今者雖復有年然僅足支一歲之
用恐來年之輸將尚多難繼是必再沛恩膏始可大
培民力著將順天永平兩府所屬大興宛平通三河
密雲薊遵化順義懷柔昌平寳坻平谷豐潤玉田良
鄉涿武清永清香河霸大城文安房山保定延慶盧
龍遷安樂亭灤撫寕昌黎等州縣山海梁城等衛所
康熙五十六年地丁銀二十六萬四千三百餘兩米
豆高糧二萬一千六百餘石草九萬四千九百餘束
通行蠲免所有屢年積欠銀九萬三百九十餘兩米
豆高糧萬六千二百餘石草八萬四千四百餘束亦
並與蠲除欽此又
諭大兵屯駐西邊一切軍興徵繕皆動支正供帑項不
使累及閭閻而轉輸輓運陜西百姓勉力急公勞苦
實堪憫䘏又莊浪等處地震隨經遣部院堂官星馳
前往拯濟而用兵之後宜格外加恩用綏黎庶將陜
西巡撫甘肅巡撫所屬各府州縣衛所錢糧除米豆
草束外其康熙五十八年應徵地丁銀一百八十八
萬三千五百兩有奇並累年積欠銀四萬七百兩著
一槩蠲免欽此又奉
旨甘肅巡撫所屬康熙五十三四五六等年民間舊欠
銀米草豆著盡行豁免五十九年
諭沿邊數處師旅屯駐一切雖皆支用正帑而協辦轉
輸行齎居送之事民力勞瘁曾將陜西甘肅巡撫所
屬康熙五十八年額徵地丁銀一百八十八萬餘兩
屢年舊欠銀四萬餘兩悉行蠲免而沿邊各州縣衛
所軍行既多飛輓之勞辦賦復滋催科之擾若非格
外加恩黎民恐致失業所有沿邊一帶陜西延安府
屬府谷神木等六十八州縣衛所堡康熙五十九年
應徵銀米豆草悉宜蠲免但目今繫有軍務之時除
米豆草外將五十九年額徵銀九萬八千一百兩有
奇盡行蠲免欽此又
諭邇年因西陲用兵師行糧從雖芻束悉支正供絲毫
無擾民間然轉輸必湏民力勞苦宜䘏曾將康熙五
十八年陜西甘肅所屬額徵地丁銀一百八十八萬
餘兩並累年舊欠銀四萬餘兩康熙五十九年沿邊
各州縣衛所額徵銀九萬八千一百餘兩浹沛恩綸
屢行蠲免近聞二年歉收民有艱於粒食者辦賦急
公力何能支著將陜西巡撫甘肅巡撫所屬各州縣
衛所除應徵米豆草外康熙六十年應徵地丁銀一
百八十八萬三千七百四十四兩有奇通行蠲免欽
此又奉
旨延慶等五州縣米豆榖雜糧均著蠲免欽此又議
準臺灣康熙五十七年額徵民番銀二萬一千
二百兩有竒粟十有三萬八千九百石有奇盡
行蠲免六十一年十二月
諭古北口一路為我
皇考每年行幸之地北路百姓效力有年今將宛平順
義懷柔密雲平谷五縣昌平一州雍正元年應徵正
項錢糧一萬四千三百八十兩盡行豁免欽此又
諭
陵寢一路此時正當修道之際亦宜軫䘏今將大興三
河二縣通薊遵化三州雍正元年應徵正項錢糧一
萬三千三百兩有奇亦盡行豁免欽此雍正元年
覆準宛平等十一州縣地丁房租核桃榛栗等
項除已蠲銀二萬七千七百兩有奇其未蠲銀
二萬一千七百餘兩一幷蠲免又
諭江蘇等屬康熙三十三年以前未完民屯地丁等項
錢糧一百三十一萬餘兩内蘆課等項銀九萬八百
兩有奇雖非恩詔内應行豁免之項但此事閱年最
久倘行催徵窮民必致受累著一并盡行豁免欽此
乂
諭江蘇等屬康熙三十四年以後積年民欠錢糧七百
二十九萬六千餘兩外蘆課等項銀十有九萬二千
七百餘兩雖不應蠲免但此事閱年最久若行催徵
窮民必致苦累著一幷豁免欽此又
諭江蘇蘇太等衛積年未完屯折銀二萬四百餘兩内
存留俸工銀一千二百餘兩雖不應豁免但此事年
久既稱實繫拖欠在軍著一幷豁免欽此又
諭江蘇等屬四十七年以後民欠三百五萬九千餘兩
内地租等項銀六千八百餘兩雖不應豁免但此事
年久實欠在民著一幷豁免欽此又
諭陜西自軍興以来大兵駐劄運送糧餉供支草豆無
一不需民力原非他省可比所有康熙六十年以前
陜西借給耔種著該督撫察明定議分年帶徵外其
餘凡有民屯衛所實在未完銀米豆草悉予蠲免欽
此又
諭恩詔議免各省錢糧部議舊欠銀米應準蠲免者自
康熙十八年至四十五年止著加恩將五十年以前
舊欠銀米等項均察明豁免欽此又議準四十五
年以前積年民欠銀一千六百二十餘兩米麥
一千九百餘石一并蠲免又覆準廣東海康
遂溪二縣於雍正元年八月内海潮湧溢田地
鹹氣未消三年之後方可耕種其雍正二年未
完地丁銀悉予蠲免又議準直隸霸州等七
州縣所有未完銀三萬七千七百二十六兩有
奇蠲免一半又覆準湖北咸寕蒲圻等縣衛
蠲免本年錢糧六年
諭免直隸七年分起運銀四十一萬七千八百餘兩欽
此又
諭免福建省康熙五十五年起至雍正四年民欠地丁
銀三十三萬八千三百餘兩其有已徵在官者即照
數留抵雍正七年本戶正賦欽此七年
諭浙省為財賦重地民力輸將朕所軫念今浙省自雍
正二年以前未完舊欠以及六年未完錢糧士庶踴
躍輸將實為浙省風俗稱慶著將雍正七年額徵地
丁屯餉錢糧蠲免十分之二共計六十萬兩著該督
遍行宣諭欽此又
諭西藏苗疆皆已寕謐朕心嘉慰著將雍正八年甘肅
四川廣西雲南貴州額徵地丁銀悉行蠲免其西安
地方亦有備辦軍需之事地丁銀蠲免十分之三至
應徵耗羡凡遇特恩蠲免錢糧者其耗羡仍行輸納
若因水旱蠲免者不得徵收耗羡將此永著為例欽
此又
諭朕前見四川崇慶州士民好義急公是以格外加恩
蠲除正賦今見撫臣陳奏知瀘州里民有背運軍餉
之劬勞又有樂助倉儲之忱悃著照崇慶州之例將
瀘州雍正七年額徵錢糧全行豁免其已徵在官者
準抵八年額賦欽此又覆準蠲免錢糧將所免分
數仍刊串票填寫某戶免銀若干付花戶收執
又覆準雍正七年蠲免錢糧内有蔚州既改
入直隸應蠲銀著照直隸州分數别行蠲免
又
諭山東廣東二省雍正八年地丁各免四十萬兩直隸
陜西已各蠲四十萬兩雍正八年著再各免四十萬
兩山西安徽亦著各免四十萬兩欽此又
諭國家經費既敷宜蔵富於民朕特降旨蠲免已多今
次第舉行應及於江西湖北湖南三省著將雍正九
年各蠲免四十萬兩直隸乃畿輔首善之地應沛殊
恩山東今歲被水之州縣稍多朕心深為軫念著將
九年直隸山東通省錢糧各蠲免四十萬兩欽此
又
諭甘肅地方雍正八年地丁錢糧已降旨蠲免其河西
四府州縣及各衛所額徵糧草又經免徵朕念新歸
内地番民願附版圖其地畝額徵本色糧草與河西
等處亦應一例蠲除著將雍正八年河東之河州廰
洮州衛歸德所河西之西寕府屬凉州府屬一應番
民糧草悉加恩蠲免欽此又覆準蠲免四川明正
土司折徵貢銀又
諭甘肅地方年来備辦軍需百姓輓輸效力勤勞著將
河東河西各屬民戸屯戶及番民等雍正十年應徵
各項銀糧芻草一槩蠲免若已經完納者凖作来年
正賦欽此又
諭甘肅所屬本年應徵地丁銀二十七萬九千三百餘
兩仍行豁免欽此又
諭雲南元江普洱兩府猓夷蠢動夫役頻煩之後恐小
民輸將力有不逮著將元普兩府雍正十一年分額
徵條銀並公件銀悉行蠲免欽此十三年
諭湖南接近黔疆雇募夫役赴黔運餉者多繫沅州之
民除已降旨加增價直用示恩䘏外朕念沅民急公
倍於他處著將沅州今年地丁錢糧全行蠲免若有
已徵在官者準抵明年應徵額賦欽此是年九月
諭直省錢糧於恩詔蠲免外將雍正十二年以前實
在民欠者一并寬免從前江南積欠錢糧内有官
侵吏蝕二項從民欠中分出者亦著照民欠例寬
免欽此又奉
旨
皇考山陵正在興工之時由京城至易州經過地方如
大興宛平良鄉涿房山涞水易等州縣凡修道應
差諸事不免資於民力朕心軫念著將該州縣乾
隆元年應徵錢糧加恩蠲免欽此又
諭朕加惠元元將雍正十二年以前各省民欠錢糧
悉行寬免誠以民為邦本治天下之道莫先於愛
民愛民之道以減賦蠲租為首務也惟是輸納錢
糧多由業戶則蠲免之典大槩業戶邀恩者居多
彼無業貧民終歲勤動按産輸糧未被國家之恩
澤尚非公溥之義若欲照所蠲之數履畝除租繩
以官法則勢有不能徒滋紛優然業戶受朕惠者
苟十捐其五以分惠佃戶亦未為不可近聞江南
已有向義樂輸之業戶情願蠲免佃戶之租者閭
閻興仁讓之風朕實嘉悦其令所在有司善為勸
諭各業戶酌量寬減彼佃戶之租不必限定分數
使耕作貧民有餘糧以贍妻子若有素封業戶能
善體此意加惠佃戶者則酌量奬賞之其不願者
聽之亦不得勉強從事此非捐修公項之比有司
當善體朕意虚心開導以興仁讓而均惠澤若彼
刁頑佃戶藉此觀望遷延仍治以抗租之罪朕視
天下業戶佃戶皆吾赤子恩欲其均也業戶沾朕
之恩佃戶又得拜業戶之惠則君民一心彼此體
䘏以人和感召
天和行見風兩以時屢豐可慶矣欽此又
諭直隸州縣有旗退地畝及入官地畝由地方官徵
收租項閱年既久拖欠頗多向雖不在恩詔蠲免
之内然租銀與地丁名色不同其為民欠則一著
將雍正十二年以前旗退地畆租銀租糧及入官
地畝租銀租糧一幷加恩豁免欽此又
諭甘肅雍正十二年以前舊欠本色糧草悉行豁免
欽此又
諭四川口外番部輸誠急公良可嘉憫著將明正沈
冷各土司所屬一年雜糧折徵銀並貢馬銀及口
外新附各處認納折徵銀該撫察明確數通行豁
免欽此又
諭四川建昌松潘所屬凉山會川鹽源阿樹木坪各
土番等本年米折條銀以及本色雜糧貢馬等項
著通行豁免再普安安阜酉陽等處見在建造城
垣皆資民力所有本年應納貢賦亦槩行豁免欽
此又議準西安甘肅均有輓運軍需之事而
甘肅尤屬總匯之區準將乾隆元年甘肅額徵
地丁錢糧全行豁免西安額徵地丁錢糧蠲免
一半乾隆元年
諭浙江嚴州所屯糧照杭州前右二衛科則徵收以
舒軍力水著為例欽此又
諭甘肅乾隆二年錢糧全行蠲免西安等屬蠲免一
半欽此二年
諭年来經理
山陵大事自京師至易州七州縣民人應差趨役勤慎
可嘉著將乾隆二年額徵錢糧再行豁免欽比
又
諭凡遇蠲免皆以奉旨之日為始其奉旨之後部文
未到之前有已輸在官者凖作次年正賦永著為
令欽此乂
諭廣西平樂營奉調兵丁借支庫銀及土田州出征
兵丁借支製備冬衣銀均著豁免欽此又
諭陜西寕夏府屬之寳豐新渠二縣招墾新戶安業
未久所欠雍正十三年額賦既因盡納舊欠致虧
正項今又新舊幷徵朕心深為憫念著將十三年
以前舊欠悉行豁免欽此又
諭直隸宣化永平等府屬未完地糧民欠槩與豁免
旗退地畝所有入官地畝租銀租糧民欠一并豁
免欽此又題準陜西西安等屬雍正十年未完
額徵屯糧及存留銀草並十二年未完存留屯
銀牙税學租屯糧更名銀糯米折價銀七五耗
羡等項又西安漢中榆林等府鄜綏等州屬十
二年未完額外銀糧耗羡等項又潼關縣首報
屯地銀糧草又靖邊縣雍正三年至八年未完
糧及長安縣雍正六七八等年民欠糧均遵奉
上諭雍正十二年以前各省錢糧實欠在民者一幷
寬免又題準陜西寕夏府之新渠寳豐二縣
額徵糧料準其豁免又涼西等處番民額徵糧
草皆照屯地科則免三分之一又題準陜西
甘肅額徵匠價銀如遇蠲免年分準其一例蠲
免四年
諭蠲免直隸本年錢糧九十萬兩江蘇百萬兩安徽
六十萬兩並將所蠲正賦之耗羡一槩免徵欽此
又
諭陜西榆林一帶地土寒薄居民貧乏自雍正十二
年至乾隆二年所借倉糧甚難輸將著將此十一
州縣民借未完之常平倉榖悉行寬免欽此五
年
諭山東蒲臺縣地畝向因科則互異於雍正十三年
題明丈出薄地並闕額荒地其應減應除之賦已
經豁免惟是瘠薄改則地内未完銀因繫舊欠不
應豁除尚在催追朕念窮黎艱於輸納著加恩一
槩豁免以紓民力欽此六年
諭朕初次行圍經過地方本年應徵額賦酌量蠲免
十分之三欽此又
諭準噶爾来使進藏熬茶曾令那克舒三十九部落
豫備馬匹毫無違誤黽勉奉公甚屬可憫著加特
恩將本年應納錢糧寬免欽此七年
諭甘肅所屬涼州府之柳林湖肅州之三清灣柔遠
堡毛目城雙𣗳墩九壩等處各屯戶舊借牛具口
食銀例應如數催徵完納朕思此等屯戶原繫招
徠窮民素無蓄積著加恩全行豁免欽此又
諭甘肅凉州西寧二府所屬之武威平番永昌古浪
西寧碾伯等六縣三年帶徵銀著令全行豁免欽
此八年
諭直隸雍正十二年以前民欠錢糧已於恩詔内寬
免惟望都静海冀武邑四州縣民欠米穀經部議
繫出借之項不在寬免之例朕思此項閱年已久
尚事追呼小民未免苦累著一例加恩豁免欽此
又
諭盛京戶部莊頭每年交納倉糧今朕恭謁
祖陵親詣盛京軫念各莊頭終歲勤苦輸將無誤著將
八年分應交倉糧加恩寬免再各莊頭尚有七年
分未完米豆草著覈明一幷豁免欽此又
諭護送準噶爾来使進藏滿洲官兵馬匹牲畜經那
克舒三十九部落番子各出馬匹牲畜豫備妥協
此次雖未用所備馬匹牲畜但此等番子居處極
邊急於公務甚屬可憫特加恩將明歲應納錢糧
蠲免欽此九年
諭甘肅所屬之涼州府柳林湖肅州之三清灣柔遠
堡等處及口外安西沙州柳溝布隆吉等處屯田
民人開墾之始借有牛具口食銀未完朕前已降
旨豁免惟肅州屬九家窰一處當時未經議及尚
在帶徵著將九家窰未完牛具銀一例加恩豁免
欽此十年
諭我朝
列聖相承深仁厚澤無時不加意培養元元以期家給
人足百年以来薄海内外物阜民康共享昇平之
福朕臨御天下十年於茲撫育烝黎民依念切躬
行儉約薄賦輕徭孜孜於保治之謨不敢稍有暇
逸常守節用爱人之訓凡以為民也今寰宇敉寕
既鮮糜費之端亦無兵役之耗是以左藏尚有餘
積數年来直省偶有水旱朕加恩振濟多在常格
之外如前年江南被水撫綏安插計費帑金千餘
萬兩凡此皆因災傷補救而沛恩澤者朕思海宇
乂安民氣和樂持盈保泰莫先於足民況天下之
財止有此數不聚於上即散於下仰惟我
皇祖在位六十一年蠲租賜復之詔史不絶書又曾特
頒
諭旨將天下錢糧普免一次我
皇考旰食宵衣勤求民瘼無日不下減賦寬徵之令如
甘肅一省正賦全行豁免者十有餘年朕以繼志
述事之心際重熙累洽之候欲使海澨山陬一民
一物無不均沾大澤為是特降恩旨將乾隆十一
年直省應徵錢糧通行蠲免欽此經大學士等議
準各直省除蘆課漕項例不蠲免外其地丁錢
糧額銀共二千八百二十四萬餘兩將直隸奉
天江蘇福建西安甘肅四川雲南貴州等省地
丁錢糧共千有四十二萬九百餘兩於十一年
全行蠲免河南安徽浙江廣東廣西等省地丁
錢糧共八百六十二萬七千三百餘兩於十二
年全行蠲免山東山西江西湖廣等省地丁錢
糧共九百十有九萬二千二百餘兩於十三年
全行蠲免又
諭向来蠲免錢糧例止地丁而糧草不在其内惟是
甘肅地處邊隅所徵地丁少而糧草多其臨邊各
屬十一年應徵番民糧草著格外加恩蠲免再河
東河西額徵屯糧及草亦著蠲免三分之一欽此
又
諭福建乾隆十一年地丁錢糧已全行蠲免惟是臺
灣府屬一廰四縣地畝額糧向繫徵收粟榖今内
地各郡既通行蠲免而臺屬地畝因其編徵本色
不得一同邀免非朕普遍加恩之意著將臺灣府
屬一廰四縣十一年額徵供粟十有六萬餘石全
數豁免欽此又
諭四川民番雜處賦糧不一有徵收米豆雜糧者有
認納貝母青稞折徵米糧者其各廳營上司又有
番民認納夷賦銀及按例完納本折貢馬等項皆
與應徵地丁無異朕思該省乾隆十一年地丁錢
糧業已全數蠲免而各民番土司所輸因非條糧
不能普沾惠澤著加恩將十一年寧遠敘州二府
屬州縣衛所建昌鎮標各營應徵米豆龍安府茂
州松潘鎮營所屬番寨折徵米穀雷波黃螂苗民
認納本色雜糧建昌鎮標會川會鹽南坪打箭鑪
各廰營新撫各土司番民認納夷賦銀各土司完
納本折貢馬等項一槩蠲免欽此又
諭雍正十一年瓜州安插回民開墾地畝渠夫借給
牛價口糧例應分年交納因邊民寒苦尚有未經
還項者著照安西等處屯戸未完之例開恩豁免
欽此又奏準陜西西寕所屬玉樹等族並暫
隸西藏管轄納克舒番衆人等應納馬貢入於
乾隆十一年四川陜甘蠲免一年之例一并蠲
免又
諭各省蠲免正賦之年若有未完之舊欠仍按期帶
徵則民間猶不免追呼之擾著一并停其徵收展
至開徵之年令其照例輸納至於有田之家既邀
蠲賦之恩其承種之佃戶亦應酌減租糧使之均
沾惠澤著該督撫轉飭州縣官善為勸諭感發其
天良歡欣從事則朕之恩施更為周普均照雍正
十三年十二月諭旨行欽此十一年
諭朕愛育黎元特降諭旨將直省錢糧輪年通免均
沾惠澤所有浙江温台府屬玉環山海寧縣大亹
中小亹開墾田地銀穀與腹内地丁無異因給佃
承種名為租穀租銀是以不在所蠲之内彼邊海
地瘠民貧自當一視同仁乾隆十二年該省輪免
之期著將此項一例蠲免欽此又
諭此番征勦瞻對四川各土司承辦軍糧莫不踴躍
從事甚屬可嘉該土司等本年應納貢賦已經普
免今軍務告竣著再加恩將打箭鑪口内口外效
力之各部番衆應納貢賦再蠲免二年欽此又
諭直隸通省今年應徵地丁錢糧已加恩全行蠲免
固安覇州二防守尉所轄屯糧例不在蠲免之内
但朕念耕種屯田之旗戶按畝輸穀在縣交納與
民田正賦相同著將固安覇州二防守尉本年應
徵屯糧穀一例加恩蠲免欽此又
諭朕普免天下錢糧奉天本年繫輪蠲之歲各省定
例止蠲地丁銀米豆不在應蠲之例但奉天地丁
錢糧向来銀糧並徵其額徵米豆即繫正賦著將
奉錦二府十一年應徵米豆一例加恩蠲免欽此
又
諭朕巡幸五臺凡有供應皆動支正項惟是安營除
道未免有資民力且五臺繫初次駐蹕宜沛恩施
著將該縣乾隆十二年應徵地丁錢糧蠲免十分
之三欽此十二年
諭朕嘉惠黎元輪免天下正供山西通省地丁應於
十三年全免惟該省太原平陽潞安寕武澤州蒲
州六府遼沁平忻代保解絳八州及歸化城所屬
有額徵本色米豆穀麥以供兵餉例不蠲免但此
次特沛恩施亦應量加愷澤得以均沾著將太原
等府州應徵本色酌免十分之三其大同朔平二
府地處邊瘠頻年歉收著全行蠲免欽此又
諭朕普免天下錢糧今歲繫河南輪免之年聞該省
之開封歸德彰德懷慶河南南陽等府有灘地官
莊官地義田四項租課因非地丁正賦不在蠲免
之内著加恩蠲免十分之三欽此又
諭朕普免天下錢糧今歲繫廣東輪免之年廣韶等
府州屬向有應徵官租及屯田曠軍餘羡等項銀
錢米穀並應徵學租因非地丁錢糧例不蠲免著
將此項租銀錢米穀加恩蠲免十分之一欽此
十三年
諭朕時邁東巡前詣
闕里至於
岱宗舊典聿修明禋肇薦東省本年錢糧見已普免
因思曲阜泰安歴城鑾輿駐蹕之所也著將三縣
乾隆十四年應徵地丁錢糧全行蠲免俾小民均
沾厚惠欽此十五年
諭朕恭謁
祖陵所過京東州縣田中收穫之象較往年似覺歉薄
大抵因夏秋兩水過多是以不能盡獲豐稔今所
見如此則前塗亦大略相似朕時巡省方輿蹕所
至民依念切雖成災之處已照例振䘏即不成災
處所當薄收之年亦時為軫念向来臨幸地方應
徵錢糧皆按分蠲除此次經過直隸州縣其實未
被災仍屬豐收之處按照舊例蠲免十分之三若
歉收之所著加恩蠲免十分之五該督速察明分
别奏聞照例辦理欽此又
諭朕恭奉
皇太后西巡五臺塗經畿輔念宿麥含滋正值發生之
候業已特頒諭旨戒飭一應扈從人員車馬無得
踐踏但時當舉趾所至地方除道安營不免有需
民力著照上年秋間木蘭之例直屬經過州縣本
年應徵額賦蠲免十分之三該督即行詳細確察
妥協辦理務令民沾實惠以副朕軫念耕氓至意
欽此又
諭朕巡幸五臺一切供應皆動支正項不令絲毫擾
累閭閻惟是經過地方安營除道未免有資民力
著將本年應徵地丁錢糧蠲免十分之三欽此
又
諭朕巡幸嵩洛一應供頓皆動用正項絲毫不以累
民惟是安營除道未免有資民力直隸所經之地
已降旨照例蠲除所有河南經過地方著加恩蠲
免錢糧十分之三欽此又
諭此次巡幸河南省方問俗所至推恩尤念祥符為
省會之區登封實望秩之所鑾輿駐蹕宜沛優施
著將該二縣乾隆十六年應徵地丁錢糧全行蠲
免俾愷澤均沾以惬小民近光之願欽此十六
年
諭朕巡幸江浙問俗省方廣沛恩膏聿昭慶典更念
東南貢賦甲於他省其累年積欠錢糧雖屢準地
方大吏所請分别緩帶以紓民力而每年新舊並
徵小民終未免拮据朕宵旰勤勞如傷在抱茲當
翠華臨蒞倍深軫䘏用普均沾之澤以慰望幸之
忱著將乾隆元年至乾隆十三年江蘇積欠地丁
銀二百二十八萬餘兩安徽積欠地丁銀三十萬
五千餘兩悉行蠲免俾官無罣誤民鮮追呼共享
昇平之福夫任土作貢歲有常經自應年清年款
江蘇積欠乃至二百二十餘萬之多催科不力有
司實不能辭其咎而疲玩成習豈民間風俗之澆
漓尚有未盡革歟朕以初次南巡故特加恩格外
嗣後該地方官務宜諄切勸諭加意整頓其在小
民亦當湔除舊習勉效輸將勿謂曠典可希冀屢
邀而惟正之供任其逋負也其浙江一省雖額賦
略少於江蘇而節年以来並無積欠豈犬牙相錯
之地不齊乃至是歟此具見浙省官民敬事急公
之義而江蘇官民所宜懷慙而效法者也朕甚喜
焉著將本年應徵地丁錢糧蠲免三十萬兩以示
鼓勵各該督撫其仰體朕惠愛黎元之意嚴飭所
屬實力奉行使閭閻咸沾實惠倘有不肖官吏以
完作欠希圖侵蝕察出即行糾參從重治罪欽此
又
諭朕上年巡幸嵩洛問俗省方清蹕所經已叠沛恩
膏彰行慶施惠之典而該省紳民踴躍急公就瞻
恐後其歡忻鼓舞之誠不惟無怨而益肫至今猶
為繫念所宜再沛恩施者也其河南省乾隆十四
年以前積欠帶徵緩徵錢糧三十五萬餘兩著再
加恩槩行蠲免俾該省小民催科不擾益宏樂利
之休該撫務董率有司實力辦理使閭閻均沾實
惠欽此又
諭朕南巡江浙經過畿輔雖一應供頓皆令動支公
項而安營除道未免有需民力朕心深為軫念著
將直屬所過州縣本年應徵額賦蠲免十分之三
欽此又
諭朕南巡江浙道出靑齊該省去臘以来雪澤沾足
麥秋豐稔有望雖一應安營除道皆由官辦而當
茲春融土潤正當有事西疇朕省方問俗念切閭
閻著將經過山東州縣本年額賦蠲除十分之三
欽此又
諭朕愛養黎元惟恐一夫不獲時巡所至疊沛恩膏
前已降旨將江南民賦積欠悉行豁免更念兩淮
竈戶僻處海隅專以煎鹽曬鹽為業且生計更窘
於農民殊深軫切所有乾隆二年至十四年因災
停緩帶徵各未完折價共銀四萬二千餘兩著加
恩照民戶例一例豁免俾斥鹵編氓咸沾實惠欽
此又
諭甘省積年民欠未完銀二十三萬七千餘兩未完
糧百萬四千餘石往往舊欠未及清償正額又成
積欠歲有徵催之名而無輸將之實經朕傳諭該
督撫籌辦今據奏此内有究出胥役侵蝕之項見
在治罪勒追至民欠繁多量請停緩設法清釐等
語朕念甘肅民力拮据自非腹地可比著加恩將
該省自乾隆十一年至十四年銀糧分作五年帶
徵如有見準部文帶徵者仍照原限辦理其乾隆
元年至十年舊欠銀糧槩予豁除該省士民倍應
感朕格外之恩急公輸納該地方官亦湏實力整
頓使年清年款不得任其仍蹈故習冀殊恩之可
以屢邀也欽此
一免科順治元年定明季加派三餉及召買津
糧槩予豁除三年覆準直隸任邱縣鹹水浸
地賦稅無出照數豁免四年覆準江南淮徐
荒地無主者錢糧全免有主者量免額賦三年
漕米一年七年覆準免湖廣蘄州麻城羅田
蘄水黃梅黃岡等縣五六年分荒田額賦八
年覆準免直隸安州芝麻棉額解銀又覆準
免山西朔州渾源州大同縣無主荒地一萬三
千四百九十頃錢糧仍令有司招人開墾按年
起科又覆準免山西荒地一萬五千頃額糧
又議準西安鳳翔漢中延安四府興安一州
有新荒民屯廢藩地畝及從前捏報民丁所徵
銀三萬七千三百九十餘兩糧千二百八十餘
石悉行豁免九年覆準陜西莊浪西寧肅州
所屬故絶抛荒並水淹沙壓地畝額徵糧草悉
予豁免十一年覆準減江西瑞州袁州二府
浮糧康熙元年覆準江南海州近海居民遷
移内地所遺田糧準予豁免二年覆準廣東
福建遷移沿海田地無徵銀米悉予豁除九
年覆準江南淮屬邳海宿沭四州縣揚屬通泰
二州坍塌入水地畝令勘明永免十年覆準
河南陜州等處包荒銀及江南臨淮縣古荒地
靈璧縣包荒地準予豁免又覆準湖南各官
捏報墾荒希圖紀錄以至百姓包賠錢糧世受
其累令察明悉予豁免十三年覆準江南丹
徒金壇二縣田地有坍入大江者準予永豁
二十六年
恩詔自康熙十三年以後加增各項雜稅該部察明豁
免二十七年覆準江南丹徒縣康熙十八年以後
坍卸入江田畝將錢糧豁除二十九年
諭朕近見廣東高州瓊州等府所屬州縣地丁各項錢
糧累年每致逋欠如果因丁闕地荒不能輸納該督
撫將實繫戶口稀少田畆荒蕪徭賦無從辦納州縣
積年所欠錢糧數目詳晰察明具奏欽此遵
旨議定廣東高州府屬吳川縣瓊州府屬臨高澄邁二
縣自康熙十八年起至二十八年止未完地丁
銀十有二萬八千六百兩有奇米四千六百石
有奇實繫戶口稀少田畝荒蕪徭賦無從辦納
照數悉行豁免三十年覆準江南睢寧縣坍
廢地畝及闕額丁銀自康熙三十年為始槩予
豁免從前舊欠並免追徵又覆準豁免江南
通州海門鄉坍江田地正賦銀四百九十二兩
米麥百二十石三十一年覆準雲南鄧川州
水衝石壓田畝不能開墾銀米永行豁除三
十四年覆準山西津榮河二縣衝卸入河地畝
錢糧永行豁免三十八年覆準浙江鄞縣潮
水衝没田地千有七十餘畝錢糧悉準豁免
三十九年覆準浙江鄞縣十一都三圖近海田
地舊有塘牐禦湖蓄水自順治十七年衝没未
建田地被水淹没每年應徵銀永予豁除四
十九年覆準免江南荒地銀五十二年覆準
免江蘇等屬荒地銀五十三年覆準浙江奉
化縣水衝田地無徵錢糧悉行豁免六十一
年十二月
諭朕惟治安天下欲兵民並得其所必以敷恩減賦為
要比年以来策妄阿喇布坦狂逞逆命發師致討四
川陜西官兵經由險道往返萬有餘里甚屬勞苦朕
深憫念其倒斃駝馬價銀及口外沿塗與西蔵留駐
兵丁續補駝馬價銀著悉免追賠又西陲軍興以来
民間急公趨事應付差役實厪朕懷聞陜西甘肅二
屬各州縣衞所地丁銀每錢額外徵收三釐米每斗
額外徵收三合以為偹荒之用此項徒有加賦之名
而無振濟之實著自雍正元年為始將額外徵收銀
米永行停止如有舊欠亦悉予豁免欽此又
諭京師琉璃亮瓦兩廠官地每月按間計檩徵租相沿
已久朕念兩廠多繫流寓賃住揭本經營之民情可
憫惻嗣後止徵地租免其按間計檩逐月輸納欽此
又覆準將宛平等縣一應地丁雜賦等項通
行豁免雍正二年覆準浙江仁和等十一州
縣水衝沙地無徵銀八十一兩三錢免其徵收
又覆準江西南昌府屬之南昌新建豐城進
賢奉新寧靖安七州縣浮糧銀七萬五千五百
四十九兩有奇自雍正三年為始悉予豁免
三年
諭朕仰體
皇考愛民寬賦之盛心將蘇州府額徵銀蠲免三十萬
兩松江府額徵銀蠲免十五萬兩著為定例俾黎民
輕其賦稅官吏易於催科可飭令地方官知之欽此
又覆準江南丹徒縣濱江坍没民屯田地共
一百八十一頃二十三畝有奇應輸錢糧永行
豁除又覆準福建臺灣鳳山縣上淡水下淡
水等八社自康熙十九年平定照舊額徵收丁
賦番婦每口徵穀二石於康熙二十五年入於
臺灣奏銷冊内今將鳳山八社番婦一千八百
四十四口折納穀三千六百八十八石自雍正四
年為始照諸羅番婦一例免其納賦四年覆
準河南祥符縣被河水衝決田地難以耕種將
每年額徵地丁漕折等銀及康熙六十年六十
一年雍正元年二年三年未完民欠地丁等銀
槩行豁免五年
諭各省之中賦稅最多者莫如江南之蘇松二府浙江
之嘉湖二府考四府賦稅加重之由蓋始於明初籍
富民之田以為官田按私租以為正賦此洪武之刻
政也明二百餘年減復不一我朝定鼎以来仍照明
例徵收蓋因陸續辦理軍需經費所在未便遽然裁
減
皇考聖祖仁皇帝常論及此雍正三年朕仰體
皇考聖心已將蘇松二府額徵浮糧豁免今特沛恩膏
將嘉興府額徵銀四十七萬二千九百餘兩著減十
分之一計免銀四萬七千二百九十餘兩湖州府額
徵銀三十九萬九千九百餘兩著減十分之一計免
銀三萬九千九百九十餘兩共二府免銀八萬七千
二百八十餘兩永著為例欽此六年覆準陜西西
鄉縣六十一年無著浮糧銀千二百三十九兩
九錢有奇準其豁除七年
諭湖南武陵縣宿郎堰逼近洞庭下流淹没田地著將
每年額賦三百二十四兩有奇悉行豁除欽此九
年題準福建鳳山縣鄭宗明等官莊園地被水
衝䧟自雍正四年起每年闕額無徵銀一百二
十八兩有奇又王莊李進等莊自雍正七年起
每年闕額銀五十九兩有奇悉準其豁免十
年覆準福建寧洋縣鐡鑪税銀百二十兩久屬
有額無徵於雍正九年起準其豁免又
諭朕聞淮安府阜寧縣屬射陽湖地方於雍正五年題
升淤地八千一百餘頃升租銀四千餘兩又康熙五
十九年丈量射陽湖北岸灘地案内升地四百餘頃
應升銀一百七十兩皆繫有糧無地小民賠累難堪
向来積欠纍纍從未清完甚屬累民著將前項升地
八千六百五十頃四十九畝零租銀四千二百六十
一兩有奇悉行豁除以甦民困欽此又覆準江蘇
淮揚徐等屬開河築隄揠廢民屯田地豁除銀
五千三百兩有奇又覆準陜西武功縣水衝
民屯地額徵糧八石五斗一升有奇折色銀五
十三兩七錢有奇地去糧存軍民賠累準予豁
除乾隆元年
諭江蘇淮安府屬之桃源縣徐州府屬之宿遷縣睢
寧縣沿河地畝淹涸靡常雍正五年涸出睢寧縣
報升地五千三十九頃宿遷縣報升地四千七十
二頃桃源縣報升地三千八百四十二頃嗣蒙
世宗憲皇帝以淤地勘報不實令河臣會同督臣委官
察勘共豁地七千二百餘頃萬民感頌存地五千
七百餘頃照各縣成例折算實地三千五百餘頃
科則亦經減輕其潼安一衛裁汰改歸州縣徵收
乃比年以来仍催徵不前蓋此淤出之地畝即舊
有之糧田是以民力維艱輸將不繼也朕既洞悉
其中情事自當加恩開除以紓民力著將宿遷睢
寧桃源三縣見存新淤涸復改科地糧額徵銀六
千五百四兩全行豁免其雍正十三年淤地未完
錢糧亦免徵收至水沉地畝仍照例每年冬勘欽
此又
諭朕聞安徽所屬之泗州地勢極低凡虹縣桃源之
水皆歸入泗州安河入洪澤湖舊存淤地千二百
七十四頃入額升科此等淤地即在安河兩岸每
年淹涸靡常收成無定著將泗州安河兩岸重糧
水淹淤地額徵銀千二百二十二兩三錢麥百有
十石八斗自雍正十三年為始盡予豁免欽此
又奉
旨河南鄭州臨河之姚店等堡地方鹻鹵地糧準予
豁除又奉
旨山東郯城等二十八州縣衝壓地畝地丁米麥悉
行豁免又
諭山東章邱縣捏報墾荒地畝相沿已久著將已攤
入地畝者於乾隆元年覈明開除免其徵收其未
攤入地畝者自雍正十三年起悉行豁免欽此
又
諭豫省祥符等四十二州縣所有鹽鹻飛沙河坍水
占荒廢地畝既據該撫確勘奏聞著將額賦永遠
豁除欽此又題準直隸吕家灣等處有糧無地
之項及糧存人亡水衝沙壓並沙石不堪耕種
荒地共九頃六畝零應徵之糧準其豁除又
覆準甘肅狄道縣闕額地糧並有額無徵各項
賦銀悉與豁除又覆準河南滎澤縣地臨黃
河節次坍塌無著地該銀千二百十有二兩六
錢二分有奇無著耔粒河地該銀百有七兩六
錢三分有奇準予豁免二年
諭江蘇阜寧鹽城二縣有濱河地畝淹涸靡定有司
誤報升科小民納賦甚覺艱難著督撫確覈地畝
額徵銀數悉行豁免其從前未完之舊欠一幷赦
除欽此奉
旨江蘇高郵等五州縣隄工民房租銀永行豁除
又題準欽奉
恩詔内開蘇松浮糧前已蒙
世宗憲皇帝諭旨裁免四十五萬兩以紓民力但江省
糧額尚有浮多之處著再加恩免額徵銀二十萬
兩該督撫確勘詳覈務使均勻欽此遵
旨減免浮糧悉照雍正三年例辦理將蘇松太二府
一州並崇明昭文二縣劃分通州沙地共免浮
糧二十萬兩又題準豁除山東商河縣鹻鹵
不毛之官莊地畝銀五百十有二兩七錢三分
有奇又議準甘肅河西各屬州縣衛所隨徵
馬糧萬餘石自乾隆三年為始準予豁除三
年覆準四川射洪等六縣被水衝没地畝所有
應徵糧銀永行豁免四年
諭雲南勲莊變價一案尚欠銀千八百二十九兩有
奇此項田屢被水衝沙壓難以耕種承變各戶逃
散無可著追頗為地方之累著將應徵銀準予豁
免欽此又題準西安同州鳳翔三府咸寧等十
九州縣實在水衝民屯等地及莊基六十四間
其應徵銀糧準其照例豁除又題準江蘇常
州府武進陽湖二縣役田原繫明季該省巡撫
捐銀買田每畝别收租銀以抵白糧水脚之用
後歸入白糧經費裁存項下充餉在當日止令
民間領價認租並無開報田地邱段於是遂有
無田領價及有田私賣以致日久無著準其全
行豁除以甦民困五年題準河南中牟封邱
等十四州縣鹽鹻沙積水衝隄壓地畝額賦及
鄭州前項地戶屢年積欠銀米一幷豁除六
年覆準湖南湘鄉臨武二縣水衝闕額地畝條
餉等銀永行豁免七年
諭甘肅一省從前屢次軍需凡供億經費大端皆已
覈算奏銷完結惟部駮察覈各款尚有未楚者如
寧夏則有康熙三十年至三十八年供應進勦大
兵及駐劄滿漢官兵喇嘛等案肅州一路則有康
熙五十四年至雍正四年辦過軍需各案又有康
熙五十四年至雍正十三年供支出口官兵馬駝
鍋帳食物等案西寧一路則有康熙五十四年至
雍正六年辦過軍需各案又有康熙五十四年至
雍正十三年供攴出口官兵馬駝鍋帳食物等案
又有雍正元年勦撫西海用過錢糧等案陜甘二
提凉寧肅三鎮則有康熙五十四年至雍正元年
牧養馬駝各案以上諸件事閱多年官經數易往
返駮詰不但案牘紛繁地方滋擾且使已故之員
累及子孫見任之員代人受罰朕心不忍用是大
沛恩膏將康熙三十年至雍正六年以前未清之
項悉予豁除至雍正六年以後之案尚易清理著
督撫於一年限内秉公確覈其中應免不應免者
一一分别造冊具疏保題欽此又題準河南洧
川等十一州縣河塌沙壓地一百四十七頃每
畝攤銀不等内應豁漕米銀準其照數豁除
又題準浙江錢塘縣勘實水衝沙壓難墾田地
二頃七十五畝五分無徵起運地丁銀二十九
兩六錢七分新加蠟茶銀五釐四毫南米一斗
七合八勺以上無徵銀米於乾隆六年為始免
徵豁除八年
諭朕聞浙江温台二洋為漁船採捕之所從前玉環
未經展復以前凡漁船被汛兵需索陋規無異私
稅後因展復玉環地方官恐經費無出遂將陋規
改收塗稅此一時權宜之計也朕思濱海編氓以
海為田每歲出没於波濤之中捕魚餬口生計淡
薄應加軫䘏著將此項永遠革除免至不肖官弁
丁役苛刻需索擾累貧民欽此又覆準湖北興
國黃岡二州縣山水衝壓田地難以墾復應徵
銀糧自乾隆八年為始照數開除九年題準
陜甘等處軍需自雍正六年以後所有應行豁
免者悉予豁免又覆準四川成都等三十四
州縣本年六月被水衝決成河地畝難以墾復
共上中下田一百九十六頃二十四畝零應徵
丁條糧銀一百七十六兩七分有奇悉準開除
永免輸納又被水衝没碾榨磨共十有九座每
年應納課銀四兩五錢六分亦準予開除十
年覆準江西樂平德興玉山宜黃等縣山水衝
坍田地不能修復共九頃六十六畝二分應徵
地丁銀四十一兩一錢四分九釐漕項正脚銀
三兩七錢六分有奇漕糧三十五石一斗五升
三合有奇兵米三石九斗五升七合有奇自乾
隆九年為始悉準其豁除又覆準陜西郃陽
縣乾隆八年七月被水衝塌地二十七頃九十
畝五分應徵本色糧七十七石二斗有奇折色
均銀百有二兩五錢九分有奇準其豁除十
一年
諭直隸慶雲縣土瘠民貧連年荒歉朕心深為軫念
著將慶雲縣每年額徵地丁銀豁免十分之三永
著為例欽此又
諭廣東瓊州府屬牛薪等項稅銀内有無著者加恩
永行豁免欽此又題準福建閩侯官等八縣無
著漁課銀分别豁除又題準浙江雲和縣坑
鑪稅銀自乾隆十一年起準予豁除又題準
江蘇城租向繫居民在沿城基地蓋房賃地輸
租茲因屋坍民遷地勢低窪不堪棲止租闕無
著又折穀無徵銀向繫州縣自理辭訟問罰抵
辦今奉定例不許濫罰均繫有款無徵官民苦
累與乾隆五年原奉
諭旨相符以乾隆十一年為始準其槩予豁除十
二年
諭乾隆十一年分直省額徵地糧朕已普行蠲免其
天津所屬有葦漁課銀一項向来攤入地糧完納
著加恩一例豁除俾瀕海小民均沾恩澤欽此
十六年
諭朕聞常州府屬之武進陽湖二縣開抵役田租銀
一項原繫前明時虛田領價後因夲戶逃亡株連
親族各將已産開抵實非前明原置之田亦非當
日領價之戶小民條糧役租力難並輸以致積年
拖欠朕省方所至民隐勤求清問既周倍深軫念
著將武進陽湖二縣開抵役田除應辦條漕仍照
民田一例完納外其新舊租銀槩予豁免以除民
累欽此又題準浙江淳安縣於乾隆十五年早
禾被水衝淹沙石壅漲計田二頃六十三畝應
徵地丁銀二十六兩二錢米一斗二升各有奇
勘明實難墾種應照數豁除又題準陜省吴
堡縣地三十八畝隸於葭州自前明撥入吴堡
完糧佃於葭民耕種今據葭吴二州縣會勘被
水衝塌地七畝應徵本色糧二斗五升五合折
色糧七升四合糧折銀二錢一分九釐各有奇
又官學糧折銀四分草十斤四兩丁匠均徭共
銀一分九釐各有奇均準其豁除又題準浙
江臨海瑞安二縣於乾隆十五年秋禾被淹衝
塌地十有一頃二十四畝應徵地丁銀六十二
兩一錢米二十五石三斗各有奇勘明實難墾
種應準豁除十七年議準甘肅狄道等十五
州縣乾隆十六年夏秋二禾被雹被水案内平
涼縣被水衝陷地二十九頃四十一畝應徵銀
四百九十兩三錢糧九百三十六石四斗番糧
三十二石八斗草千八百九十一束均準其豁
免十八年題準浙江仁和縣場乾隆十七年
被水坍没沙地四十四頃八十畝應徵銀二百
六十一兩二錢有奇準予豁除又議準浙省
東江場周西團四甲竈地坍卸草蕩五十一畝
四分八釐灘場四十九弓三尺七寸七分應徵
正課銀五兩八錢八分四釐滴珠銀五分八釐
車脚銀四分一釐各有奇自乾隆十八年為始
停其徵收又題準安屬太平縣水衝田四十
一頃九畝七分三釐應徵銀二百九十六兩四
分八釐漕南米一百三十三石六斗一升三合
南豆二十四石五斗九升一合各有奇準其豁
除又題準福建臺灣於乾隆十五年六七八
月猝被風潮衝陷難以墾復田園五百四十九
甲八分有奇共無徵粟一千九百八十石七斗
二升勻丁銀三十八兩二錢一分官莊銀百兩
一錢五分又衝陷糖廍三張半共無徵廍餉銀
十九兩各有奇自乾隆十八年為始均予豁除
又題準直屬四旗通判及熱河八溝同知所
管地方於乾隆十六年秋被水災衝壓地共四
十六頃五十二畝無徵銀一百十有三兩六錢
有奇應準開除又題準東省官臺西由二場
及平度掖二州縣民佃竈地於乾隆十六年被
潮鹹廢地共四百二十頃四十四畝三分五釐
額徵地丁銀四百三十八兩五分有奇準其豁
免
一除役順治元年題準各旗壮丁差徭糧草布
疋永停輸納二年覆準江南丹徒丹陽二縣
明末加派馬折銀悉予豁除七年議準免江
南桐城潛山太湖宿松休寕句容等縣逃丁荒
地額賦康熙十二年議準停止河南僉派河
夫如遇歲修準動河道銀雇募每夫月給銀二
兩十六年覆準禁止有司派罰百姓修築城
樓垜口二十三年
諭東巡經行山東江南各州縣衛所丁銀曲阜縣地丁
銀悉行蠲免欽此二十八年題準江寧民間舖面
歲輸房號廊鈔等銀悉行豁免五十二年
恩詔嗣後編審增益人丁止將滋生實數奏聞其徵收
辦糧但據五十年丁册定為常額永不加賦五十
四年直省社倉勸輸之例富民能捐榖五石者
免本身一年雜派差徭有多捐一倍二倍者照
數按年遞免雍正二年覆準凡督撫提鎮及
有屬員之官到任其屬員派累兵民修理備辦
及州縣守禦等官到任其屬下人役鋪設修理
派及兵民者均嚴行禁止再不肖之官指稱修
飾衙署等派累兵民者該上司即行據實指名
題參文職照科斂律武職照剋扣律治罪如該
上司徇庇或勒令屬員修理衙署發覺之日將
該上司一幷交部分别議處又議準直隸各
省督撫各該屬員署内遇有官事所用工料什
物將設立總甲出票官買派工伺候之處嚴行
禁止務照時價給與舖戶工役倘有不肖官員
肆行科派擾累小民者該管上司即指名題參
從重治罪如該上司隐匿徇庇不行題參或别
經發覺或被旁人首告或被科道糾參將該管
上司一幷交部議處八年
諭新設永順一府所屬永順龍山保靖桑植四縣火坑
鋤頭煙戶等名色錢一槩刪除令該戶自行開報開
墾地方官給以印照永為世業欽此十三年十二
月
諭山西大同偏關老營水泉三汛兵丁交納徭銀向
在餉銀内扣交每年徵銀六百八十兩有奇著自
乾隆元年為始將此項蠲除永著為例欽此又
諭江南太平縣雜派江夫河篷錢糧永行免納欽此
乾隆元年
諭朕聞康熙五十七年甘肅伏羌通渭秦安會寧等
縣及岷州衛有地震闕額丁銀著該督察明即行
豁除欽此又
諭將湖北江夏等十九州縣未經攤減之丁銀八千
三百兩有奇自乾隆二年為始全行豁免欽此
又
諭免江南長江一帶網戶鰣魚折價銀永著為例欽
此又
諭四川松潘鎮屬番寨按年輸納正賦外各鎮將衙
門不得絲毫科斂欽此又覆準陜西富平縣水
衝民地十有九頃十有八畝六釐應徵折色均
徭銀一百八十七兩三錢有奇準予豁除三
年奉
旨豁免福建延平府南平縣浮多丁銀三千三百餘
兩五年
諭朕聞江省歲額錢糧地丁漕項蘆課雜稅之外又
有名為雜辦者不在地丁項下編徵仍入地丁項
下彙入分數奏銷款目甚多沿自前明迄今賦役
全書止編應解之數未開載出辦原委即有開載
出辦之處亦未編定如何徵收則例於是有闕額
累官者有徵收累民者有累在官而因以及民者
有累在民而因以及官者朕心軫念特頒諭旨除
有款可徵無累官民之項仍照舊徵解但湏覈明
則例立定章程明白曉示以杜浮收隐溷等弊其
實在闕額有累官民者著督撫確勘請旨豁免欽
此七年議準安徽所屬社倉有捐穀五石者
免本身一年雜派差徭十一年覆準江蘇雜
辦錢糧有城租吏農班餘米軍餉碾餉折穀等
項均繫有款無徵與乾隆五年原奉
諭旨相符以乾隆十一年為始準予豁除
一振煢獨順治八年題準大興宛平二縣收飬
孤貧每月給米三斗銀三錢每年給發六月
十年議準大興宛平二縣孤貧銀米每年給發
十月康熙四十五年
京城廣寧門外士民公建普濟堂頒賜
御製碑文又
御書膏澤回春四字雍正元年
諭各處養濟院所有鰥寡孤獨及殘疾無告之人有司
留心以時養贍毋致失所欽此二年
諭京師廣寧門外向有普濟堂凡老疾無依之人每棲
息於此司其事者殊為可嘉
聖祖仁皇帝曾賜額立碑以旌好義有地方之責者宜
時奬勸鼓舞之但年力尙壮及游手好閒之人不得
藉名溷入其中長游惰而生事端欽此三年
諭今冬天氣甚冷京城廣寧門外安定門外飬濟院三
處將變色米賞給百石煑粥振濟以安窮民傳諭倉
場侍郎將變色樣米呈驗然後賞給欽此十三年
議準廣西鎮安府向未有孤貧口糧應準其各
設四名每名每年給銀三兩六錢遇閏加增一
兩二錢以雍正十三年為始均於地丁銀内動
支又遷江縣所編口糧米折銀一兩四錢一分
六釐有奇原編有孤貧口糧應覈明充補照例
開支又桂平縣原編板木銀五兩九錢六分五
釐為殮葬孤貧而設亦以雍正十三年為始一
例支銷如該年無病故孤貧留存備給無庸解
充兵餉乾隆元年
諭各省府州縣皆有養濟院以收養貧民此即古帝
王哀矜煢獨之意朕聞歸化城地方接壌邊關人
煙湊集其中多有疲癃殘疾之人無棲身之所日
則乞食街衢夜則露宿荒野甚可憫惻彼地舊有
把總官房三十餘間可以改為收養貧民之所每
年於牛羊稅内撥銀二三百兩粟米百餘石為饘
粥寒衣之費著該處同知通判簡選誠實鄉耆經
理其事仍不時稽察以杜侵蝕之弊倘地方有樂
善好施者聽其捐助共成善舉但不得稍涉勉強
著該都統會同該同知通判妥協辦理務令窮民
均沾實惠欽此二年題準江南淮揚徐海通三
府二州額設孤貧原編有銀無米江蘇松常鎮
太五府一州屬原編有銀有米歲支數目不一
應一例均給每孤貧一名歲給銀一兩二錢六
分米二石八斗三升各有奇遇閠加銀三分加
米二斗三升各有奇於本縣照額動支其原編
銀有餘者即裁充餉不足者於地丁銀内撥給
原編米有餘者改歸南米項下撥給兵餉無米
者即動地丁銀按每石一兩折給又題準江
南安徽所屬額設孤貧自乾隆三年為始按名
均勻支給口糧每名日給銀一分歲共給銀三
兩六錢遇閠加增小建扣除又議準各州縣
設立養濟院原以收養孤貧但因限於地額不
能一同沾惠嗣後如有外来流丐察其聲音訊
其住址即移送各本籍收養令各保甲將實在
孤苦無依者開明里甲年貎取具鄰右保結呈
報州縣官除驗補足額外其有浮於額數者亦
收養院内動支公項散給口糧仍將散過額外
孤貧口糧名數按年造册報銷如冐濫扣剋奉
行不力照例參處又題準浙江所屬之奉化
等二十九縣孤貧口糧荒闕銀九百二十九兩
八錢八分三毫有奇按各縣荒闕之數在於解
司地丁銀内補給又題準陜西額編孤貧二
千一百九十一名支銀者每名日給一分支糧
者每名日給一升為率其額外孤貧四百九十
八名亦一例支給共應加增米一百二十五石
五升二合在於各縣存留糧内支給加增銀五
千九百六十五兩三錢五分四釐在於各州縣
起運項下並存留公項銀内分别支給至小建
銀米按日扣除造册報銷又覆準四川居民
流寓最多與他省不同且地處萬山險阻難行
若將遠方流丐照各省之例一槩送回原籍其
老病煢民舉步維艱既多跋涉之苦亦非矜全
之道將川省外来流丐飭令地方官稽察果繫
疲癃殘疾無告窮民準其一例收入養濟院動
支地丁錢糧給養又議準河南額編孤貧一
千九百九十名自乾隆三年為始每名日給口
糧銀一分其各州縣有額設冬衣花布銀者每
名歲給銀三錢三分又題準浙屬鄞慈等九
縣孤貧口糧自乾隆三年為始每名歲給口糧
銀三兩六錢柴布銀六錢均於各該縣地丁銀
内動支遇閠加增小建扣除又題準江西孤
貧口糧每名歲給銀一兩八錢日食不足請照
安徽例每名日給銀一分歲共給銀三兩六錢
於乾隆四年為始除原額之外新增銀在於起
運項下動支遇閏加增小建扣除口糧既經倍
給其冬月布衣銀裁革毋庸别立名色又議
準湖北孤貧口糧每歲給銀一兩八錢布花銀
三錢共銀二兩一錢較之江南等省雖屬減少
但楚省米價較平請照江省給米三石六斗之
例每石折銀七錢每名歲增銀四錢二分共銀
二兩二錢二分在於地丁項下動支又題準
雲南孤貧口糧向於常平捐輸項下每名日給
穀一升請照江南等省之例每名日改給銀一
分以資養贍通共歲給銀二千七百六十一兩
二錢在於藩庫地丁銀内動支又題準四川
孤貧口糧每名歲支穀七石二斗布冬衣一件
棉一斤共折銀二兩四錢九分每日止得銀六
釐零難免饑寒請照江南安慶議定之例每名
歲給銀三兩六錢遇閠加增小建扣除在於地
丁銀内動支又題準廣東孤貧口糧額設四
千六百七十六名編徵糧銀六千二百八十三
兩九錢五分有奇按數勻給每名僅三釐七毫
不敷養贍準其每名歲給銀三兩六錢遇閏加
增小建扣除其不敷銀在於地丁起運銀内撥
補歸入備支項下册報四年
諭各府州縣設立養濟院原以收養鰥寡孤獨疲癃
殘疾之窮民近聞山西陜西一帶多有老病殘廢
之人在塗行乞行旅見之惻然朕思各處既有飬
濟院若有司實力奉行何至小民之困苦無依者
饑寒難支乞食於道山陜一路如此則他省與此
相類者不少矣著各省督撫各飭所屬州縣官體
國家設立養濟院之至意與朕哀此煢獨之心實
力奉行毋得視為具文故事該督撫亦當時時留
心訪察欽此四年題準湖南孤貧口糧照江南
勻給之例每名歲給米三石六斗無米州縣以
每石六錢折算共折銀二兩一錢六分其各州
縣有實徵米者即給與本色無實徵米者給與
折色毋庸於常平倉内支放共額設孤貧千二
百五十八名除每歲有實徵米穀及原有銀外
尚不敷三百四十二兩八分有奇在於各該縣
地丁銀内動支報銷六年題準留養額内額
外孤貧定上下稽察責成之法將見在額内額
外孤貧飭定各該州縣逐一詳察凡不願居住
院内及冐濫食糧者悉行革除將境内實繫老
病無依之人照例取給收院頂補其餘多者亦
準作額外孤貧收養有濫收捏結者照例治罪
覈定之後將實在人數按額内額外分造二册
挨次編甲開列花名辨明年貎委繫何項殘疾
孤苦之民並注明原住籍貫出具印結由府轉
送上司稽察後遇裁革病故頂補新收隨時申
明仍於年終將給過口糧柴布造册申覈又
議準令該管道府每年遇盤察或躧勘公事之
時即帶原送册籍赴養濟院點驗如房屋完整
孤貧在院並無冒濫出具印結呈報上司如房
屋坍塌孤貧不盡在院或年貎不符冒給者該
管官照違例支給例降一級調用道府不行察
驗遽行加結轉詳照違例支給之轉詳官例罰
俸一年若縱胥役及令為首之孤貧代領以致
侵蝕該管官照縱役犯贓例革職道府不行察
出照豫先不行察出例降一級調用如道府徇
庇容隐及扶同出結照徇庇例降三級調用
七年覆準江西南昌等十一縣原額孤貧一千
八百八十七名應裁一百七名奉新等二十縣
原額孤貧二百六十七名應加一百七名所裁
口糧歸入起運項下解司所加口糧即於地丁
銀内動支若煢獨尚多仍準額外收養隨時損
益九年覆準各省流寓孤貧如繫附近都邑
仍照例移送原籍收養其有隔省遥遠及本省
相去至千里外者準其一例加恩收飬動支公
項銀年終造册報銷又覆準廣東廣南等九
府連羅二州額外孤貧二千九百十有四名準
照額内之例每人日給銀一分共銀一萬四百
九十兩四錢在於田房税羡銀内動支遇閏加
增小建扣除歲終造册報銷
一養幼孤康熙元年於
京師廣渠門内建立育嬰堂遇有遺棄病廢之嬰
兒收養於堂有姓名年月日時可稽者一一詳
注於册雇覓乳婦善為乳哺撫養有願收為子
孫者問明居址姓名方與之仍補注於册籍至
本家有訪求到堂識認者亦必詳細問明與原
注册籍無訛方許歸宗雍正二年
賜廣渠門内育嬰堂帑銀千兩八年又
賜帑銀千五百兩令置立産業每年約收租銀六百餘
兩又養濟院每年餘剰孤貧口糧分撥育嬰堂
銀二百餘兩合銀八百餘兩及一年捐助之銀
每歲支銷款項均歸順天府察覈又
諭聞廣渠門内有育嬰堂一區凡孩稚之不能育養者
收留於此數十年来成立者頗衆夫養少存孤載於
月令與扶衰䘏老同一善舉為世俗之所難朕心嘉
悦特賜御書功深保赤匾額並白金千兩順天府尹
等其宣示朕意並倡率資助使之益加鼓勵再行文
各省督撫轉飭有司勸募好善之人於通都大邑人
煙稠集之處若可以照京師例推而行之其於字弱
䘏孤之道似有禆益而凡人怵惕惻隐之心亦可感
發而興起矣欽此乾隆六年覆準通行直省督撫
將見在設有育嬰堂嚴飭地方官實力奉行擇
富厚誠謹之人董理並令州縣率同佐貳不時
稽察將實在無依遺棄嬰兒收入養贍每於年
終將所育嬰兒及支存細數分晰造報察覈如
有怠玩剋扣需索等弊即行報參
一收羈窮
京師廣寧門外普濟堂每歲
恩賜崇文門稅銀千兩撥給孤貧口糧銀二百餘兩
堂内地租銀千餘兩以為養贍孤貧之用順
治九年題準
京都五城每年自十一月起至次年三月中止每
城日發米二石煮飯銀一兩以供炊爨(定例事宜載都)
(察院)康熙二十九年議準五城增飯厰五處每
厰令賢能滿漢司官各一人逐日親往散給其
新增五厰日需米二十石銀十兩並前五城原
設飯厰均至六月終止四十九年議準五城
設厰煮振於十月初一日起至次年三月二十
日止每城日發米二石柴薪銀一兩其米行倉
場於倉内支領其薪銀於戶部庫内支領六
十一年十二月
諭治天下要道莫過安民朕纘承大統以来軫念蒼生
痌瘝時切直隸山東河南連年歉收特降諭旨緩徵
遣官振濟每歲京師五城設厰自十月初一日起至
三月二十日止交五城御史煮振今猶青黃不接之
時著展期一月散振至四月二十日止但就食之民
来京者多每日各增米銀一倍務使得沾實惠以副
朕憫念窮民之至意欽此雍正十三年議準將存
厰稄米詳確驗看如果米好色純即飭令各該
司坊官照數散振如繫減色仍照例赴倉支領
又行令五城所設飯厰加振一月乾隆二年
議準漕船縴夫中塗患病棄置河岸即無生理
令河漕督臣轉飭沿河各官遇有此等病夫就
近送入各州縣普濟堂調養或送附近庵觀量
給口糧務令得所又議準令五城御史轉飭
司坊官責令各舖總甲每日下午分在於各所
管地方遍行察看如有貧民凍臥道旁無所棲
身者即就近引赴普濟堂棲流所等處宿歇飭
掌管之人加意照看次早仍令赴厰就食竢来
歲春融聽其去就三年
諭每年十月京師五城設厰煮振以濟貧民今歲米
價昂貴恐小民乞食者多著照常設厰早半月之
期於九月半舉行欽此八年奏準本年直屬歉
收普濟堂收養人多外来孤貧就食者亦衆所
有錢糧及租息等銀不敷接濟者
恩準賞給京倉老米二百石以敷窮民日食之用
一安節孝乾隆十年覆準孝子節婦中有食貧
守志難以存立之人或至饑寒失所較之泛常
孤貧尤宜矜䘏令該省督撫分飭州縣覈實取
具鄰右印官各結詳報酌量給與口糧俾存活
有賴不致失所仍將動用款項數目造册報部
一䘏薄宦乾隆元年
諭各省縣丞主簿典史巡檢等微員嗣後離任身故
實繫窮苦不能回籍者該督撫於存留公項銀内
酌量賞給還鄉路費每年造册報銷欽此十四
年題準微員歸籍賞給路費一案節年各省酌
給銀數有計算人口大小支給者亦有籠統酌
給者有分别水陸程塗里數支給者亦有按每
百里每千里約計省分遠近覈給者亦有按其
無力等次分别給與者辦理參差殊不畫一嗣
後各省縣丞以下等官如遇病故休致因公革
職並無侵貪重款窮苦不能回籍者不論家口
多寡每千里給銀十兩按程塗扣算身故者不
論遠近加扶柩銀八兩州縣官出結府州加結
藩司於存留公項銀内覈實支給不得額外加
增至各省教官有相隔本地五百里以外實繫
艱窘不能回籍者亦照此例支給
一矜罪囚刑部南北兩監囚糧及各城門枷示
之犯無家屬送飯者日給倉米一升每季在部
攴米三百石以昭矜䘏夏給冰水冬給棉衣並
鐙油藥餌諸費在刑部秋審項下開銷雍正
十年題準貴州每年囚糧在於秋糧耗米内撥
給十一年題準直隸每囚一名日給米一升
錢五文米動支倉糧錢每千折銀一兩動支耗
羡十二年題準山西每囚一名日給米一升
錢五文動支耗羡銀河南每囚一名日給米一
升錢五文囚糧於倉穀内動給錢於耗羡内支
銷福建每囚一名日給米八合銀四釐額徵囚
糧銀内動支陜西西安每囚一名日給米一升
錢五文米動常平倉錢動公用銀甘肅每囚一
名日給米一升錢五文米於額徵存留糧内動
支如有不敷及並無存留糧米者每糧一石折
銀一兩同應給之錢均於藩庫公用銀内支給
四川每囚一名日給米一倉升錢五文除官基
地租銀租米外其不敷銀在於存公銀内動支
棉衣一件工價銀四錢七分六釐單褲一條工
價銀一錢四分八釐七毫五絲亦於存公銀内
動支廣東每囚一名日給米一升於徵收耗米
内支給鐙油柴鹽銀五釐於屯糧耗米内支給
棉衣銀於火耗内支給十三年題準奉天每
囚一名日給米一升大制錢五文又每囚一名
給棉衣工價銀八錢至一兩不等米於徵收地
米内支給錢照時價合銀於本省贓罰銀内動
用不敷銀於田房税契銀内支給山東每囚一
名日給米一升大制錢五文米每石折銀一兩
制錢每千折銀一兩均於存公銀内支給安徽
每囚一名日給米一升錢五文於獄田租銀租
米並常平倉糧存留公項銀内動支江西每囚
一名日給穀二升錢五文折銀五釐其動支銀
榖於存公銀内報銷湖北湖南每囚一名日給
米一升照時價折給錢五文折給銀五釐於原
有額設及捐置有獄田之司府州縣支給其有
不敷及原無額設囚糧之州縣於公項銀動支
廣西每囚一名日給米一升油薪鹽菜錢五文
於額徵地丁銀内支給如有不敷於存公項下
動支乾隆元年題準江南江蘇每囚一名日
給米一升錢五文於獄田租銀租米及常平倉
糧存畱公項銀内支給又題準雲南每囚一
名日給米一京升柴菜錢五文遇閏加增小建
扣除米於獄田及常平倉項下支給錢於公件
項下動支二年題準直隸每囚給棉衣一件
折銀五錢二分棉褲一條折銀二錢八分於自
理贖鍰銀内支給山東每囚一名給棉衣一件
價銀五錢棉褲一條價銀三錢於本省自理贖
鍰銀内動支如有不敷於存公銀内支給河南
每囚一名給氈帽一頂價銀五分棉襖一件價
銀六錢棉褲一條價銀三錢五分外藥餌每劑
價銀二分棺木每具價銀一兩動支自理贖鍰
銀如有不敷於耗羡内撥給江西每囚一名給
棉衣一件工價自二錢五分至七錢二分不等
其動支銀於外結贓贖銀内報銷福建每囚一
名給棉襖一件折銀六錢四分棉褲一條折銀
三錢四分於自理贖鍰銀内開銷甘肅每囚一
名給棉衣一件每件價銀六錢三分至一兩不
等又每名給煤炭銀五釐每年約計共支銀一
百八九十兩不等每年除自理贖鍰銀動支外
不敷銀於司庫公用内找支貴州每囚日給鐙
油柴水鹽菜錢五文遇冬給棉衣一件報銷銀
四錢五分患病每日用藥一劑報銷銀一分五
釐病故給棺木一具報銷銀一兩三年議準
江蘇所屬繫獄罪囚有赤貧之犯緣事繫獄家
口不能逐日送飯準一例給與口糧油鹽等費
湖廣湖北每囚夏月酌給席扇茶葉冬月生薑
草薦各照時價均無定數棉衣一件價銀四錢
服藥一劑價銀一分病故給棺木銀八錢湖南
每囚夏月各酌給扇一把銀四釐席一條銀三
分茶葉銀無定冬月日給炭銀五釐薑銀五毫
草薦一條銀一分棉衣一件銀四錢每藥一劑
銀二分八年題準福建囚糧每米一石定價
九錢發給不敷隨時酌辦於常平倉穀内令各
州縣動支碾米給散仍將額徵折價撥給原動
倉穀之州縣盡數買補九年題準浙江每囚
一名日給米一升錢五文動支地丁存公銀
一撫難夷乾隆二年
諭今年夏秋間有小琉球國装載粟米棉花船二隻
遭值颶風斷桅折柁飄至浙江定海象山地方隨
經該省督撫察明人數資給衣糧將所存貨物一
一交還其船及器具修整完固咨送閩省附伴歸
國朕思沿海地方常有外國夷船遭風飄至境内
者朕胞與為懷内外並無岐視外邦民人既到中
華豈可令一夫失所嗣後如有似此被風飄泊之
船著該督撫督率有司加意撫䘏動用存公銀賞
給衣糧修理舟楫並將貨物給還遣歸本國以示
朕懷柔遠人之至意將此永著為例欽此
欽定大清會典則例卷五十三
