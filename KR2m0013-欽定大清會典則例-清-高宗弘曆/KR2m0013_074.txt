欽定大清會典則例卷七十一
禮部
儀制清吏司
風教
一名宦鄕賢崇祀順治元年定名宦鄉賢風教
所關提學官遇有呈請務須覈實確據若有受
人請求妄舉者師生人等即以行止有虧論其
從前冒濫者徑自革除雍正二年覆凖名宦
鄉賢相沿歲久冒濫實多行令各省督撫學臣
秉公詳察如果功績不愧名宦學行允協鄉評
者將姓名事實造册具結送部覈準仍許留祀
若無實蹟報部革除嗣後有呈請入祀者督撫
學臣照例報部覈明如私自批行入祀事覺將
請託與受託人等治罪出結具詳地方官一并
議處三年覆凖名宦鄉賢照旌表節婦歲終
彙題例令各省督撫學臣秉公察覈每年均於
八月以前彙題並將事實册結送部詳察庶免
冒濫入祀之弊乾隆十四年遵
旨議凖名宦鄉賢嗣後督撫題報到日該部務確覈
事跡倘名實不能相副即秉公指駮將詳報不
實之地方官照例題參庶名器不致濫邀而教
化益臻純備二十年
諭直省建立名宦鄉賢祠即古者瞽宗之祀所以崇
德尚賢與斯祀者必其人實可當之無愧方足以
光俎豆而式鄉閭其典綦重近時大臣中有以祖
父得把鄉賢具奏謝恩者夫大臣身居九列部臣
督撫誼屬同官彼此瞻徇勢所不免即使採訪悉
為公當而悠悠之口難保其必無遺議又况名實
未必盡孚者乎且入祠既多朝貴先人則潛德韜
光之正士必且恥與為伍崇祀大典將不以為榮
而以為辱至實在政績茂著德望皆隆者或子孫
不能自振必轉致湮没無傳矣當其具呈公舉雖
托之輿論而主持為首者乃繫婣族衿士貢諛徵
賄何所不有風勵激勸之謂何不亦瀆典章而褻
名器乎朕亦非謂大臣祖父必不可入祀也果使
政事人品足為矜式自必久而益彰何妨待之十
數年後而必及其子之備位大僚亟亟題請以至
公之舉而冒至私之名乎嗣後見任九卿祖父槩
不得題請入祠其身後鄉評允當者聽著為令欽
此
一旌表節孝順治五年題凖孝子順孫義夫節
婦自元年以後曾經具奏者仍行廵按再為覈
實造册報部具題旌表九年
諭諸王宗室覺羅内有孝友義順及守節貞烈者宗人
府覈實具奏交禮部題請旌表欽此又題凖直省
孝子順孫義夫節婦州縣官申府府申道道申
廵按御史廵按御史覈實奏請下部察勘覆凖
旌表滿洲蒙古漢軍孝子順孫義夫節婦該管
佐領驍騎校送參領參領送都統副都統都統
副都統送部由部覈實奏請旌表又題凖割
股或致傷生卧冰或致凍死恐愚民仿效不凖
旌表十年題凖宗室内節孝者各依等第頒
發
恩賜親王固倫公主親王適福晉給銀百兩段十六
疋世子和碩公主親王側福晉世子福晉給銀
九十兩段十四疋郡王郡主世子側福晉郡王
適福晉給銀八十五兩段十二疋貝勒縣主郡
王側福晉貝勒適夫人給銀八十兩段十一疋
貝子貝勒側夫人郡君貝子適夫人給銀七十
五兩段十疋鎮國公貝子側夫人縣君鎮國公
夫人給銀七十兩段九疋輔國公鎮國公側室
鄉君輔國公夫人給銀六十五兩段八疋鎮國
將軍輔國公側室給銀六十兩段七疋輔國將
軍鎮國將軍夫人給銀五十五兩段六疋奉國
將軍輔國將軍夫人給銀五十兩段五疋奉恩
將軍奉國將軍淑人給銀四十五兩段四疋奉
恩將軍恭人給銀四十兩段三疋鎮國將軍輔
國將軍奉國將軍奉恩將軍女及閒散宗室並
妻女給銀三十五兩段二疋以上均由戸部頒
給由内院撰
勅一道奬諭凡旌表貞烈者自固倫公主親王福晉
以下輔國公夫人以上
欽賜羊酒紙張内院撰文遣官致祭鎮國將軍夫人
以下閒散宗室妻女以上部給羊酒紙張内院撰文
遣官致祭凡覺羅内有節孝者給銀三十兩段
一疋有貞烈者給羊酒紙張内院撰文遣官致
祭又題凖凡旌表節孝在直省府州縣者官
給銀三十兩滿洲蒙古漢軍支戶部庫銀三十
兩聽其自行建坊十二年題凖各直省孝子
順孫義夫節婦各該督撫於每年十二月照例
覈實具奏禮部覆覈分别題請旌表滿洲蒙古
漢軍令參佐領察實保送都統副都統再加覈
實歲終送部分别題請旌表十三年題凖親
王薨妾媵殉節者禮部給羊酒紙張内院撰文
遣官致祭十四年題凖凡婦人已受
誥封者不更旌表十五年定直省有實在孝子撫
按確勘詳開事實具題由部覆覈確實請
勅吏部考試酌量選授官職如有冒濫捏報將原舉
官參處十七年題凖廣西殉難婦女有親屬
者給銀建坊無親屬者共支銀六十兩立碑通
鑴姓氏以表貞烈十八年
諭滿漢節婦凖一體給米欽此康熙六年議凖民婦
三十歲以前夫亡守節至五十歲以後完全節
操者題請照例旌表七年定貞節婦女實行
逐一開明取具親戚該管官保結詳加覈實送
部不得僅以年歲已及草率濫送十一年議
凖強姦不從以致身死之烈婦照節婦例旌表
地方官給銀三十兩聽本家建坊十四年題
凖凡節婦已經覈實到部者雖病故亦凖彙題
旌表二十七年
諭夫亡從死前已屢行禁止近見京城及各省從死者
尚多人命關繫重大死亡亦屬堪憐修短聽其自然
豈可妄捐軀體况輕生從死事屬不經若復加褒揚
恐益多摧折嗣後夫歿從死旌表之例應停止自王
妃以下及小民婦人從死永行嚴禁如有必欲身殉
者赴部及該管官司陳訴竢奏聞定奪欽此三十
五年題凖節婦自三十歲以内守節至五十歲
者即行旌表過五十者將遲延緣由報部三
十七年
諭興起教化鼓舞品行必以孝道為先孝子尤宜褒奬
八旗貧人克盡孝道誠為非易如有盡孝於其父母
者覈實奏聞欽此五十一年題凖鑲紅旗有受聘
未婚之女聞訃剪髮成服居夫墓側守節三年
從容自縊與尋常輕生者不同奉
旨照例旌表五十二年覆準民間貞女未婚聞訃矢
志守節絶食自盡照例旌表五十四年覆凖
有孀婦撫子守志因親屬逼嫁投繯原非激烈
輕生照五十二年貞女例旌表五十九年覆
凖節孝昭著所司不覈明詳報者交部議處所
屬上司不轉詳題請旌表者交部一并議處通
行八旗直省一例遵行雍正元年
諭恩詔内開旌表節義乃彰善大典每見直省地方有
力之家尚能上逹而鄉村貧寠之人則多湮没無聞
著該督撫學臣及有司遍加採訪務使苦寒守節之
家同沾恩澤至節婦年逾四十而身故計其守節已
逾十五載以上者亦應酌量旌奬欽此遵
旨議定凡八旗直省督撫學臣令所在有司遍加採訪
凡有節義之人從前因無力不能上逹者悉行
申報督撫學臣其守節十五載以上逾四十而
身故者亦令各該地方官據實報明一例旌表
直省督撫學臣覈實於歲終彙題八旗都統於
歲終彙送禮部由部每年二月内將前一歲八
旗直省題送孝行節義彙題請旌永為定例
又
諭恩詔内開旌表節義給銀建坊民間往往視為具文
未曾建立恐日久仍至泯沒不能使民有所觀感著
於地方公所設立祠宇將前後忠孝節義之人皆標
姓氏於其中已故者則設牌位於祠中祭祀用闡幽
光而垂永久其建坊銀仍照舊支給欽此遵
旨議凖設立祠宇應行順天府奉天府直省府州縣衛
分别男女每處各建二祠一為忠義孝弟祠建
於學宫之内祠門内立石碑一通將前後忠義
孝弟之人刊刻姓氏於其上已故者設位祠中
一為節孝祠别擇地營建祠門外建大坊一座
將前後節孝婦女標題姓氏於其上已故者設
位祠中八旗分左右翼擇地各建二祠一應碑
坊刊題姓氏皆照此例每年春秋二次致祭直
省交與各府州縣衞守土官兩翼交與大宛二
縣其建立祠宇碑坊銀各省府州縣衞動用正
項錢糧修造仍報工部奏銷左右兩翼祠宇碑
坊交與工部營造仍令各所在有司不時修葺
三年議準兵民節烈原宜一例旌表因事由
學校以致營伍未經舉報行令直省督撫提鎮
學臣宣諭該地方文武官弁詳察營伍中有三
十歲以内守節至五十歲以後及守節十五載
以上年踰四十身故者出具印結移該學教官
照民間取結之例加具印結申報州縣轉詳督
撫學臣具題由部彙請旌表永為定例如有隠
漏不報及冒濫妄舉等弊察出將該管官題參
處分又覆凖孝女以父母未有子姓終身奉
親不嫁照孝子一例旌表四年鑲白旗貞女
未婚聞壻病故自盡家人救甦至次日剪髮摘
環哭往壻家願終身守墓該旗都統奏請旌表
奉
旨如此貞節甚屬可嘉理應旌表又覆凖雲南總督
具奏順治十六年有監生遭流寇被害妻妾及
女皆投崖而死至今無嗣照廣西殉難婦女無
親屬之例令該地方官支銀六十兩立碑通鑴
姓氏又有民人妻妾投水自盡見遺一子照廣
西殉難婦女有親屬之例給銀三十兩自行建
坊其節孝祠内設位題坊悉照
恩詔定例遵行五年覆凖定例旌表孝子順孫義夫
節婦惟孝婦旌表未有成例但婦女孝行無虧
宜邀旌典應準給建坊銀三十兩其節孝祠題
坊照
恩詔遵行又
諭各省建立忠義節孝祠表揚德行著行文各省督撫
詳加察勘有無冒銷果否堅固之處不得稍有朦溷
並令各地方官將建立祠宇造入册内前後交代欽
此六年
諭據福建廵撫奏稱孝子李盛山割肝救其母者母病
愈後孝子傷重自故請加旌表部議以割肝乃小民
輕生愚孝向無旌表之例應不凖行朕念割肝療疾
事雖不經而其廹切救母之心實難得而可憫已加
恩凖其旌表矣嘗讀韓愈之文曰母疾則止於烹粉
藥石以為事未聞毁傷肢體以為養苟不傷於義則
聖賢當先衆而為之矣又讀朱子書曰割股固自不
是若誠心為之不求人知亦庶幾今乃有以此要譽
者是先儒論及此者屢矣本朝順治年間定例割股
或致傷生臥冰或致凍死恐民仿效不凖旌表伏思
我
世祖章皇帝
聖祖仁皇帝臨御萬方立教明倫與人為善而於此例
慎於旌表者誠天地好生之盛心聖人覺世之至道
視人命為至重不可以愚昧而誤戕念孝道為至弘
不可毁傷正理立法垂訓實有深意存焉但向來地
方有司未嘗以聖賢經常之道與國家愛養之心明
白曉諭開導編氓是以愚夫愚婦救親而捐軀殉夫
而殞命者往往有之既有其事若不予以旌表恐無
以彰其苦志而慰其幽魂所以數十年來雖定不予
旌表之例而仍許其奏聞且有邀恩於常格之外者
仰見
聖祖皇帝哀矜下民之
聖心固如是之周詳而委曲也孝經曰身體髮膚受之
父母不敢毁傷孝之始也孟子曰事孰為大事親為
大守孰為大守身為大此皆言人子一身乃父母之
遺體雖一髮一指不可偶有虧損以傷父母之所遺
也孔子曰父母惟其疾之憂蓋父母愛子之心無所
不至偶有疾病尚以為憂設有不肖忤逆之子父母
且恕而矜之其純孝之子而父母之憐愛又當如何
也豈有以已身患病之故割其子之肝肉充飲饌而
和湯藥其父母之心斷無不驚憂怵惕不安之理若
因此而至於傷生又豈所忍聞者乎夫父母有疾固
人子所當盡心竭力之時而孝道多端實不容效命
捐軀於一節孔子曰生事之以禮死葬之以禮祭之
以禮是人生孺慕之誠原通百年而無間者也人子
一人承先啟後負荷甚鉅若舍生殞命於倉卒之間
而忘宗祀繼續之重恐非所以為孝也况人子於親
本乎天性倘能盡至誠純孝之實則親病雖篤呼籲
請禱力省一身之過誓願為一正人如此必能感天
地動鬼神何須割肝刲股以為回生之良劑乎家庭
之行惟在至誠至敬善體親心不必以驚世駭俗之
為著竒於日用倫常之外也至若婦人從一之義醮
而不改乃天下之正道而其間節婦烈婦亦有不同
者烈婦以死殉夫慷慨相從於地下固為人所難能
然烈婦難而節婦尤難蓋從死者取决於一時而貞
守者必閱夫永久從死者致命而遂已而守貞者備
嘗其艱難且烈婦之殉節捐軀其間情事亦有不同
者或廹於貧窶而寡自全之計或出於憤激而不暇
為日後之思不知夫亾之後婦職之當盡者更多上
有翁姑則當奉養以代為子之道下有後嗣則當教
育以代為父之道他如脩治蘋蘩經理家業其事難
以悉數安得以一死畢其責乎是以節婦之旌表載
在典章而烈婦不在定例之内者誠以烈婦捐生與
割肝刲股之愚孝其事相類假若仿效者多則戕生
者衆為上者之所不忍也向來未曾通行曉諭朕今
特頒諭旨著地方有司廣為宣布務期僻壤荒村家
諭戸曉俾愚民咸知孝子節婦之自有常道可行而
保全生命之為正理則倫常之地皆合中庸不負國
家教養矜全之德矣倘訓諭之後仍有不愛軀命蹈
於危亡者朕亦不槩加旌表以成閭閻激烈之風長
愚民輕生之習思之思之特諭欽此八年江西廵
撫以夫亡從死未婚烈女二人請旌經部具題
請
旨仍恩凖旌表十一年議準河南商水縣十二歲幼
女婁氏拒姦致死當幼稚之年守正不汚實属
貞烈應照例旌表以慰幽魂並令該地方官設
位於祠十三年
諭凡烈婦輕生從死昔年
聖祖仁皇帝曾降旨禁止朕於雍正六年又降旨曉諭
至周至悉數年以來因各省奏請旌表烈婦者尚少
朕是以格外加恩凖其旌表今數日之内題奏殉夫
盡節烈婦烈女多至十數人直隸則有田氏等五名
江蘇則有許氏等四名可見地方官未將從前諭旨
剴切曉諭鄉曲愚民尚未深悉
聖祖仁皇帝與朕重惜民命之至意以致民間婦女激
烈捐軀者更多於前嗣後若槩予旌表恐轉相則效
易至戕生深可憫惻著地方有司將朕前旨廣為宣
布俾遐陬僻壌家諭戸曉倘宣諭之後仍有不顧軀
命輕生從死者不槩予旌表以長閭閻憤激之風欽
此是年十月覆凖婦人守節有受封在先夫
死在後之命婦仍照例無庸旌表其三十歲以
前夫死守節迨撫孤成立之後因子顯逹始獲
受封應一例旌表以發潛德以廣
皇仁又議準舉報節孝向例皆由生監具呈經縣
申府以至司撫其中衙門甚多胥吏輾轉弊端
百出應令各直省督撫飭所屬州縣將一應例
合旌表之節婦並貞女孝子詳悉條例遍示鄉
城士民令本家開載事實具呈並飭鄉鄰族長
於具呈日一并據實投逓甘結該學該州縣覈
其事實確據即行加結詳報該督撫確覈存案
據實彙題無庸往返駮詰致滋弊端至於給坊
銀亦應令本家具領當堂騐發不經吏胥之手
庶潛德幽光不致湮没而旌揚盛典亦無遺漏
之處乾隆元年順天府尹以未婚之女自縊
殉夫題請旌表經部定議節烈輕生事在奉
旨禁止之後不便凖旌具題奉
旨著加恩旌表二年議凖舉報節孝該州縣學確
覈加結徑詳督撫學政覈實彙題仍備文申報
府司存案其各直省凡有節孝並令督撫主稾
會同學政具題以昭畫一三年貴州廵撫以
黃平州烈婦郭氏遇逆苗猖獗舅姑及夫皆被
害氏激烈罵賊觸石而死幼女二姑年十五歲
同母殉節家童關保年十二歲背負家主幼子
避難全生均應題請旌表經部覈議以烈婦母
女例得旌表至家童向無旌表之例而幼童關
保年僅十二似兹忠義實屬可嘉可否凖予旌
表以示風勵具題請
旨奉
旨著加恩旌表六年議凖道姑雖不在兵民婦女
之列而禦暴全貞實為貞烈應照例旌表又
議凖粤西遣婦以僉遣夫亡孤蹤殉節與激烈
輕生者有間應予旌表以闡幽貞七年議凖
童養之妻尚未成婚而能以禮自持堅拒夫之
和姦因而致死應照例旌表令建坊於烈女父
母之門十年議準節孝於生前題坊至旌表
後身故者應一例入祠以示風勵又議凖曾
經旌表之節孝間有一二貧苦難以存立之人
應令督撫分飭各州縣覈實取具鄰族及印官
各結酌量給與口糧俾存活有賴不致失所
十一年議凖旗人已經開戸之節婦雖與見在
戸下服役者不同究與良家子有間應止許給
銀建坊其節孝祠内題坊設位之處悉行停止
以昭名分以别等威十四年遵
旨議準旌表節孝乃
朝廷風化所關必視良有司奉行以實斯德意及於
閭閻而觀感興於衆庶嗣後舉報節孝請令直
省督撫訓示地方有司實心體訪諮於學校詢
於輿論如繋夫亡守志舅姑年老無依婦兼子
職奉養終身或宗祧所繋藐孤夐孑撫育有成
以綿嗣續或外廹強暴毁形見志事近捐軀終
保貞潔或境處單微甘心荼蓼饑寒并廹秉節
念堅如斯之類孝義兼全阨窮堪憫允宜亟為
表彰具結詳報督撫學臣秉公覈定彙疏題請
旌表給銀建坊殁後致祭祠内以光俎豆其在
荒村僻壤孤苦單寒舉報無力易至隠没者尤
宜搜訪詳報以昭顯幽闡微之義如因仍故習
委之隣族呈報胥役覆覈以致舉報不實單寒
遺漏均照定例參處督撫不據實糾參别經發
覺亦交部議處至於尋常守節者原有表閭之
例應令地方官於本家呈報時覈其年例相符
詳明督撫學臣酌量給匾嘉奬附疏彙題仍於
祠内官為立石竢身殁之後鐫題姓氏以免湮
没無庸建坊祠祀八旗節孝亦照此例畫一辦
理十五年覆凖尋常守節之節婦於題凖後
照
欽定清標彤管字樣給與匾額
一旌表義行雍正二年覆凖湖廣黃岡縣民鄧
一隆八世同居家逾百口閨門雍睦給與建坊
銀三十兩表其坊曰八世同居之門十年題
準湖南沅江縣生員譙衿七世同居孝友敦篤
給建坊銀三十兩於忠孝節義祠内題碑並奉
特賜
御書世篤仁風四字以彰義門是年以陜西武功縣
生員李倬同州生員劉運惇七世同居具題請
旌奉
旨據陜西廵撫奏稱武功縣生員李倬同州生員劉運
惇承家孝謹七傳皆合族而居懇請旌揚以光盛典
等語李倬劉運惇同居七世敦睦可風著照湖廣譙
衿例朕親書匾額頒賜以示嘉奬其建坊題碑之處
仍著照例行欽此
御書賜李倬敦睦可風四字劉運惇敦本厚俗四字
乾隆二年題凖山西翼城縣生員李煊七世同
居給銀建坊於忠孝節義祠内題碑是年奏
凖民間有捐資周急惠濟本鄉者經該督撫旌
表均應遵照
欽定樂善好施字樣永為成式由部覆本内聲明頒
給十年題凖江南桐城縣監生錢雲鳳共㸑
百口同居七世應準其旌表建坊題碑與二年
例同十六年題凖陜西富平縣民韓文星同
居一十二世共㸑八十一人華隂縣舉人李睿
聚族而居一門八代同堂共食五十二人均凖
旌表建坊題碑與十年例同十八年題凖福
建漳州府貢生陳荗椿六世同居應凖旌表建
坊題碑與十六年例同
一百歲旌表康熙九年議凖命婦孀居夀至百
歲者題明給與貞夀之門匾額建坊銀三十兩
四十二年覆凖老民年登百歲者照例給與
建坊銀並給昇平人瑞匾額老婦夀至百歲建
坊懸額與命婦同雍正六年
諭年届一百一十八歲之人實為希有著於定例賜坊
銀三十兩外加增兩倍共賞銀九十兩嗣後年至一
百一十歲加一倍賞賜至一百二十歲者加兩倍賞
賜更有多得夀算者按其夀算加增著為定例欽此
乾隆元年題凖湖北江夏縣夀民湯雲山年
届一百三十一歲請照雍正四年加倍賞賜之
例於坊銀三十兩外再加三倍賞賜共給一百
二十兩奉
旨著加賞上用段一疋銀四十兩欽此五年題凖
正黃旗夀婦索綽絡氏夀紀百齡居同五世應
照例給銀六十兩建坊並給與貞夀之門及五
世同居字樣十一年題準元年題旌一百三
十一歲夀民湯雲山又届十年閱年一百四十
一歲題請旌表應加賞銀三十兩奉
旨著賞給上用段五疋銀五十兩再加恩特賜匾額
以旌人瑞欽此遵
旨由内閣撰擬再閱古稀四字頒賜夀民懸額旌表
十二年題凖原任内務府總管丁皂保連閏
凖作百歲
恩賞朝衣一襲
上用段十疋銀千兩給與期頤國瑞四字匾額十
七年題凖廣東惠來縣生員詹星斗壽至百歲
請照例凖其旌表奉
旨生員詹星斗年届期頤實為膠庠人瑞著加恩給
與國子監學正職銜仍於常例外賞給上用段二
疋欽此
一收養孤幼雍正二年
諭聞廣渠門外有育嬰堂一區凡孩稚之不能養育者
收留於此數十年來成立者頗衆夫養少存孤載於
月令與扶衰䘏老同一善舉為世俗之所難朕心嘉
悦特賜御書功深保赤匾額並白金千兩順天府尹
等其宣示朕意並倡率資助使之益加鼔勵再行文
各該督撫轉飭有司勸募好善之人於通都大邑人
煙稠集之處若可以照京師例推而行之其於字弱
䘏孤之道似有裨益而凡人怵惕惻隠之心亦可感
發而興起矣欽此
一一産三男康熙二年定凡一産三男或男女
並産八旗由禮部具題直省由該督撫具題由
部題覆行戶部準給米五石布十疋十三年
定一産三男仍凖題覆其男女並産及一産三
女者不必具題三十三年
諭一產三男令禮部定議即交戶部具奏照例賞給欽
此三十五年
諭嗣後如有一産三男等事該督撫具題著該部照例
行文賞給停止單題歲終彙題以聞欽此
一收埋枯骨順治九年題凖直省饑饉死者暴
骨草野各令委官掩埋仍將埋過數目報部又
令各地方官於空閒官地設立義塜凡死不能
葬及無主暴骨盡行收埋如有好義之人收瘞
貧屍及掩埋枯骨數多者有司勘實給匾旌奬
十年
詔八旗貧無葬地者每旗各撥給塋地三百畝康熙
十七年議凖三旗内府佐領每一佐領給塋地
三十六畝滿洲蒙古每佐領給塋地十有八畝
漢軍每佐領給塋地十畝二十四年議凖直
省地方如有無主暴露枯骨各該地方官建置
義塜立法收埋仍咨報部
鄉飲酒禮
一鄉飲酒禮順治元年定京府及直省府州縣
每歲於正月十五日十月初一日舉行鄉飲酒
禮設賓介主人衆賓之席順天以府尹為主直
省府以知府州以知州縣以知縣為主大賓擇
鄉里年高有德之人位於西北介以次長位於
西南三賓以賓之次者為之位於賓席之西衆
賓序齒列坐司正以教職為之主揚觶以罸失
儀者贊禮讀法以生員為之以申明
朝廷之法敦序長幼之節二年定順天府詳稽鄉
飲酒禮舊制移送禮部題請施行嗣後每歲由
順天府具題將所舉賓介等姓名履歴呈部存
案鄉飲酒讀律令曰律令凡鄉飲酒序長幼
論賢良高年有德者居上其次序齒列坐有過
犯者不得干與違者罪以違制失儀則揚觶者
以禮責之康熙元年議凖奉天府州縣行鄉
飲酒禮儀與順天同四年議凖錦州府州縣
行鄉飲酒禮儀與奉天同雍正元年
諭鄉飲酒禮乃敬老尊賢之古制近聞年久視為具文
所備筵燕亦甚草率應加謹舉行欽此是年順天
府舉行鄉飲酒禮
特命禮部堂官前往監禮歲以為常乾隆二年覆凖
鄉飲之典必賓介得人始足以示觀感而興教
化應通行嚴飭嗣後所舉賓介務擇齒德兼優
允協鄉評之人如地方官徇情濫舉即應題參
若所舉得人而不法之徒或有藉端阻撓者亦
應嚴加究治十八年覆凖各省舉行鄉飲事
不畫一且竟有頻年闕略不舉致曠
大典者應令各省督撫轉飭所屬府州縣每歲遵
照定例於正月十月舉行二次其賓介之數據
舊儀所載鄉飲酒圖有大賓介賓一賓二賓三
賓衆賓與大僎一僎二僎三僎之名按儀禮賓
若有遵者諸公大夫則既一人舉觶乃入注言
今文遵為僎又曰此鄉之人仕至大夫者來助
主人樂賓主人所榮而遵法者也或有無來不
來用時事耳又曰不干主人正禮也謂之賓者
同從外來耳大國有孤四命謂之公又疏言一
人舉觶為旅酬始乃入即是作樂前入又戴記
坐僎於東北以輔主人所謂席於賓東助主人
樂賓者也其言主人親速賓及介而衆賓自從
之至於門外主人拜賓及介而衆賓自入三揖
至於階三讓以賓升拜至獻酬辭讓之義繁及
介省矣至於衆賓升受坐祭卒飲不酢而降皆
無一言及僎者所謂不干主人正禮者也嗣後
應令順天府及直省府州縣先期訪紳士之年
高德邵者一人為賓次為介又次為衆賓皆由
州縣詳報府尹督撫覈定舉行其本地有仕至
顯官偶居鄉里願來觀禮者依古禮坐於東北
順天府及直省會城一品席南嚮二三品席西
嚮各府州縣三品以上席南嚮四五品席西嚮
無則闕之不立一僎二僎三僎之名不入舉報
之内仍將所舉賓介造具姓名籍貫清册送部
存案倘鄉飲後間有過犯按所犯輕重詳報禠
革咨部除名并將原舉之官議處
欽定大清會典則例卷七十一
