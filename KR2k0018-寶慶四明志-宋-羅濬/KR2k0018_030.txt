欽定四庫全書
四明續志卷九
宋梅應發劉錫同撰
登鎮海樓
鄮山深處古眀州新有江南客倚樓鳳闕天連便望日
蛟門海宴不驚秋頭顱已迫殘年景身口聊為卒歲謀
蕭颯西風吹敗葉滿眶清淚自難收
對黃花
當年脱却戲衫回又被官差喚出來疾惡念輕緣練歴
好名心懶為衰摧莫愁白髮家千里且對黃花酒一杯
信美江山非我土倚空凝竚更徘徊
呈蕭山知縣
(丙辰九月旦日絶江扺蕭山老懷萬感偶成唐律一首呈邑大夫)
八年兩喚浙江船吳越青山相對妍長愧主恩難報答
不知人事幾推遷香浮菊桂秋將暮景迫桑榆歲可憐
荒縣今宵孤館夢四千里外楚雲邊
分定
丁年曾授此東州&KR0548;&KR0548;牋天得罷休七上八下忽九閏十
洲三島終一遊人言官貴體當重自笑兒癡病未瘳只為
君恩深莫報明年春盡得歸不
自嘆
門槌柏板久收蔵又向棚頭弄一場束縳冠裳新上舍
經營粥飯舊街方亂鵶啼處客回首落鴈聲邊人斷腸
堆案文書銷永日誰云燕寢凝清香
諸兒憐我太焦熬我把真機告汝曹外白内黃常抱守
出朱入墨任紛撓治齊固有曹參逸理蜀寧無諸葛勞
畢竟食焉而怠事天刑人禍恐難逃
閱城壁
内江外海四周圍正是綢繆戸牖時北瞰登萊山不礙
東漸倭麗汛難期未須鷂鷁增威勢巳覺狌鼯受指揮
敢謂虚名彈壓得多應一念老天知
歲晏無聊收(缺)氏訊
豢成凋郡力難任雪上加霜兩鬢侵四五更頭猿鶴夢
數千里外鶺鴒心老來倍覺光隂促休去方知意味深
(休去禪家語)陶句邵詩消遣具晚窗無事且微吟
朝謁歸省文書
面擁旌旗鼓樂隨誰知錦被裏瘡痍吏那秋斂充春賦
兵待朝輸作暮炊縮手判支窮措大攢眉書凖老沙彌
此是履翁新活計鴈書多報故人知
喜雪
黃竹歌中百姓歡去天近處雪花乾蔡洄事業方歸度
剡曲風流欲訪安便覺光輝生萬里定知潤澤被三韓
衰頽老守煨殘芋白戰猶堪上將壇
元冥去歲失其官今歲誰云補過難謝院撒鹽飛𤨏𤨏
隋堤剪帛散戔戔簷儲宿肉喧山鵲路沒遺蹤走野豻
管取明年書大有飽抄雲子飯加餐
再賦喜雪
黑風剪水作瑰琦散落人間賤似泥萬象直教還朴素
千岐何幸盡平夷征人逩路昏投店戍士乘城夜守陴
不識艱難惟党二銷金帳底飲羔兒
夜深如水潑衣衾曉看皚皚冒碧岑以潔藏汚窺物理
由仁行義見天心但教南畆多呈瑞何必東夷屢獻琛
麥熟吾時歸印綬不能者止念周任
喜雨
雷使巡行徧五方夾秋不怕旱為殃人間祥瑞三伏雨
枕上吟哦終夕凉已卜晚青催出穗且將早赤急舂粮
有司不損應言損隨分蠲租助蓋蔵
莫嫌暴凍勢如歕此是家家老飯盆雨足蛟龍應得謝
秋登雞犬亦蒙恩頻年巳喜稼無賊今歲尤欣禾有孫
回首江南田谷口西風䬃䬃倍消魂
再用前韻
行雨龍公屢易方魃妖誰敢扇餘殃田疇接得三年熟
枕簟供來幾夜凉更喜征夫無减竈定應行旅不賫糧
寄聲鄞土黃承事有粟何須更窖蔵
不假焦仙把酒歕須臾澍雨若翻盆官應可了劭農事
天豈終慳及物恩無復絶糧憂魯叟何須進食念王孫
只愁撩得秋聲動老客他鄉易斷魂
再用前韻各賦三解
九天膏澤沛羣生盡掃螟蝗蝥□殃即刻焦煩成爽塏
何時繁富換荒凉滌場定是多遺秉棲畆爰知有剰糧
却笑蓽門窮措大瓶罌脱粟正深蔵
神虬捲水向空歕溝澮充盈到盎盆天上只消些小力
人間知受幾多恩江沱樂意魚夫婦淇澳生涯龍子孫
無限槁枯皆被澤阿香一擊尚驚魂
密雲能雨自西方不假巫尫解息殃地産固應滋物産
天凉那更挾心凉未憂懸釡供蘇爨何事量沙作糗糧
臨得顔公乞米帖從今歲歲只珍蔵
赤米炊香兩鼻歕白鹽不用置牢盆家家巳了收蔵計
物物何知造化恩衣褐寬來姑喚婦垣墉補處祖將孫
江鄉此際雞豚社里舞村歌入夢魂
先生粗有辟邪方不怕鱄魚解降殃今雨收功真溥博
早秋得勢巳凄凉豳場栗栗方登榖漢甬陳陳可峙糧
此是邊籌居第一賈生表餌且韜蔵
牀頭酒熟氣烝歕嘉飯何妨置瓦盆醉飽不知身世事
思量難報后皇恩垂髫牧子行牽父戴白山翁坐擁孫
却笑東征西討客龍堆萬里欲飛魂
喜雨
古佛爐前一炷香神龍夭矯挂空蒼人間祥瑞六月雨
枕上吟哦終夕凉不待白渠紛畚鍤俄驚赤鹵屹倉箱
自慚太守無功德帝力惟知荷聖皇
西抺東塗老不禁芙蓉洲畔更浮沉數莖半黑半絲髮
一寸憂晴憂雨心烏糤且欣將淅玉紅蓮何趐巳抽簪
小臣獻榖䆋嘗了深密山林可訪尋
晚上危樓望碧岑雲烟開闔弄晴隂見前鷗鷺移心法
何處䲭梟過耳音好雨十分催暑駕凉風一宿動秋砧
誰憐老子思鄉淚滴向鄞江未是深
再用喜雨韻
古說雲香雨亦香天工豈是色蒼蒼寸瓢假手何煩靖
斗酒開眉不換凉&KR2232;□巳欣登杵臼綌絺漸可納巾箱
擬賡周雅魚麗什堆案文書未暇皇
熱惱煩蒸正不禁火輪忽向半空沉屯中信有雲雷象
復處方知天地心便擬新秋先上印何須晚歲始投簪
江山信美非吾土栗里時從蝶夢尋
雨脚如犇冒遠岑須臾六合變層隂坐回物物昭蘇意
想見村村喜笑音翁詫稻粱營米棧婦思裘褐拂衣砧
定知一熟酬諸願擊壤歌中此感深
三用喜雨韻
雨缶雲瓶剖阿香瀰漫何處辨玄蒼衰翁顦顇憂三伏
古佛慈悲賜一凉但願有緣乘欵段豈應無夢駕偏箱
西風谷口秋田熟休問竒章與贊皇
虬龍未必要呵禁久暍無緣便陸沉未遂明農歸老計
且寬憂國願豐心披襟雅稱琉璃簟散髮何消玳瑁簪
只怕門前多褦襶文書銜袖苦相尋
電掣金蛇跨列岑秋陽翕忽轉秋隂俄驚石鼓無停響
坐聽簷花不斷音玉秫巳堪供甕釀紫螯漸可付庖砧
一年好處相將近分外鄉情此際深
四用喜雨韻
園林過雨宿荷香猶挂輕綀佩水蒼老去只應休去好
秋來方是晚來凉倦翎網已離三面病顙車難服兩箱
多幸時和歲豐美只將心念報虚皇
背人歲月苦難禁烏兔相追互起沉點檢平生如夢事
保全晚節是真心圍腰减削那勝帶種髮蕭疎不上簪
久悟盈虚消息理香山蓮社擬追尋
北岑飛雨過南岑遠嶂晴明近嶂隂老檜婆娑方午色
孤桐摇落忽秋音庭稀鴈鶩飛符檄海絶鯨鯢伏斧砧
此是老臣聊報國仁聲敢謂入人深
五用喜雨韻
黯雲潑雨土生香不解琮黃與璧蒼天道從來關感應
人間此際換炎凉青燈可近聊凭案緗帙堪翻謾啟
箱窗外候蟲聲急出坐看斜月照堂皇
癡風肓雨驟難禁撼壁掀窗夜向沉百種巳灰當世
念一團都是故鄉心伏鴽撲墮牀頭幔饑鼠銜翻
鏡上簪閒打無為坐空寂譙樓五鼓巳侵尋
家家穫稻積如岑不問山椒與谷隂沽去村醪醽醁
味吹來隴笛筦絃音餔兒喜笑迎郎罷饁婦讙欣
就藁砧雨玉雨珠無此景須知造物用情深
六用喜雨韻
午窗隨分理殘香掃地關門付小蒼連夜月無
昨夜色今朝雨有幾朝凉白頭悵望家千里黃
耳寄歸書一箱徧問西疇全熟否還鄉百口免
憂皇
毋煩符祝不祥禁并遣商羊旱魃沉自媿何關
太守力誰知最切老婆心苦身見說湯誅髮沾
體曾聞禹墮簪乾溢兩無年大有君王德澤海
千尋
雲霾幾日障危岑戶牖綢繆要背隂又是撩空孤鴈唳
那堪穴壁亂蛩音潘郎寂寞嗟輕箑楚女凄凉起斷砧
大抵人生嫌老大一回秋思一回深
七用喜雨韻
鼻觀初聞九里香小山幽桂老尤蒼縱然有少殘零熱
自是無緣頓段凉似覺衣襦嫌楚葛便教牀榻卷巴箱
虬龍雨足當休謝誰與飛牋叩玉皇
頽年寒暑不能禁休較玄枵與實沉自古難消兒軰口
從來幸契老天心農登稼穡多儲寳盗息萑蒲罕竊簪
持此效君強曝背庶幾三徑許歸尋
闌干小倚望遥岑曉霽朝朝換午隂越鶩巳收天外影
吳鳩尚帶雨中音海瀕客子秋銜袖塞上征人夜拊砧
都是一般無意緒閔勞爭奈主恩深
八用喜雨韻
飯抄雲子得能香秋賽村村答上蒼雀集田疇營宿飽
牛閒籬落卧新凉棲棲底用干鄰粟翼翼惟應詠我箱
一稔居然寬百慮不須禹稷更皇皇
殘暑如蒸尚不禁坐鄰三鼓斗杓沉雨調可是月離畢
時熟元來歲在心筋力不堪凭几案頭顱惟便卸冠簪
呼童火燎焦冥種投隙藏虚未易尋
礫石何分埠與岑神功且幸景多隂願聞慶義空中語
喜聽子期巖下音南圃壁懸居士杖西鄰牀撼女郎砧
消磨鄉思憑杯酒力不能任莫放深
九用喜雨韻
何消黍稷薦馨香三尺擡頭即昊蒼雨缶决來如此溢
風車輸與自然凉問他金玉堆成䲧更使珠璣積在箱
逄却年饑堪煮否移民移粟定旁皇
倒甕翻盆勢莫禁旱灘焦磧盡低沉定知此喜非常喜
只是將心去比心人樂和豐方賣劍誰貪遺滯忽亡簪
村翁曳杖前山去丁祝孫來酒戸尋
家鄉千里隔千岑想見飛鳴鶴在隂留滯又煩山寄檄
平安且幸竹傳音漫誇齋靜香凝寢但覺簷高響發砧
若把悲愁情緒較蚤秋不似暮秋深
十用喜雨韻
江南九月菊花香獵子牽黃與臂蒼歲幸豐登連楚越
地非磽薄比渠凉雨收甘澤歸三印雷斂神功入五箱
作解功夫都了畢不須赤子更回皇
喜極夫何恨不禁五更霜角夜聲沉滴殘塞北征夫淚
點碎江南遊子心久客情懷愁似織休官時候夢非簪
寳陁老子相憐否苦海應援綆萬尋
覽輝儀鳳下高岑有道朝廷夬决隂宣室禮成
熙洽象明堂樂奏治安音嘉祥已慶連金穎盛
事還祈獻石砧只道太平無以報誰知堯德舜
功深
劭農
朝廷差下勸農官同向郊原點檢看場圃事興杷朳冗
田疇功畢桔橰殘上租郎主丘丘定輸米官司粒粒乾
雖是太平今有象願陳七月述艱難
因見他鄉黍稷收令人鄉思轉悠悠新篘白酒雞豚社
旋摘絲蓴鱸鴈洲好處光隂長是客老來情緒更逄秋
堯夫六十三休致前軰風流可繼不
名園乘興小留連洛社風光在眼前突兀樓臺多占水
隂翳花竹小窺天建封巳去悲春燕樊素何之咽暮蟬
人事廢興渾若此憑欄對景一凄然
出郊用劭農韻
連檣載米去輸官只得將為樂土看餉互豚蹄秋願了
飽均雞犬午春殘門前掃刮犂鋤淨屋上鋪添槀秸乾
識字田夫充長吏了知圖易在思難
水光山色盡兜收老子穿林興尚悠眼底有詩皆錦野
心頭無事即瀛洲鷃鳩豈較物和我蟪蛄何知春與秋
所謂人生行樂耳如斯逝者可追不
怕見書空鴈字連可堪清淚落尊前謾因上澣休閒日
出見初秋瑩净天人正慕羶争似蟻誰能換骨蛻如蟬
細思回客吾徒爾而我何為獨不然
聞同官會碧沚用出郊韻
碧沚堂前瞰水官只應喚作玉壺看頗聞秩秩玳筵展
莫遣匆匆銀燭殘酒付别腸寧怕窄詩由廣舌不憂乾
老夫孤坐三更月欲往從之良獨難
萬頃蟾光浩不收花汀竹嶼思悠悠黃公所隱知何地
賀監宜歸乞此洲良夜最佳惟午夜今秋偏好是中秋
舉杯酒露月同吸仰面青天可問不
暝色偏宜水色連横陳好景向尊前是人享用無遮月
誰子装褫不染天細閱人生幻泡影了知世事雀螗蟬
賞心樂事休空擲邂逅相逄不偶然
出郊再用韻賦三解
此時尉候迭專官木落郊空最好看海檜不為時節改
巖花未覺色香殘明堂柱下捐樗散清廟籩中薦豆乾
天地無私能物物飛蚉終自負山難
山朋水友訊頻收怪我明農事轉悠南墅麋猿專一壑
東溪鳬鶩據三洲人間顚倒舟移夜客裏凄凉坐閱秋
六十餘翁何所戀金雞赦了可歸不
見說蓬瀛上界連誰知只在眼睛前但須牢踏脚根地
更要放開心裏天世事可憐旋磨蟻人情爭慕集冠蟬
但教禁臠曾知味不似魚羹飯泰然
平生慣作牧民官不作朱轓畫戟看惟有寸心存惻隠
誰憐隻手補創殘樹蔬人要畦畦潤種麥農便隴隴乾
乍雨乍晴都恰好老天誰道叫呼難
空綃圖畫幾曾收樓外蒼林遠更悠日暮羣烏投櫟社
天長數鴈落蘆洲爲諳世上空花景最喜山中落葉秋
官事漸稀農事了携壺挈榼可容不
水聚山環旺氣連榮華富貴各攙前劫從無始認為我
數到有終還是天曉月園林空唳鶴晚風亭樹謾鳴蟬
寄言世上耽迷者所美當知非美然
老大頭皮捉出官轉頭重九又看看莫愁客裏黃花負
只恐尊前白日殘喜得賜封天燧息合教入塞敵心寒
(聞敵人有南犯淮堧之報故云)豐年喜色眉尖上一笑相携肯作難
午香一縷篆烟收欹枕方牀此景悠便覺夢尋桃葉渡
不知身在菊花洲簿書堆裏挨排日砧杵聲中斷送秋
坏戸蟄蟲猶識候人生知覺似渠不
窗草池蓮樂意連一帆直到太虚前拈來瓦礫無非道
觸處鳶魚共此天鶉固珍羞元是鼠□雖穢物却為蟬
神竒臭腐相更禪妙理誰知所以然
再用出郊韻似延慶老
菩提只在攝心官日觀元同月觀看萬種因緣都是結
一花根蒂幾曾殘祖師曾誓瘡膿壞講主能參屎橛乾
百碩麻油攤樹上得來元不見艱難
工夫全在放時收鷂過新羅路太悠世網愛河千渤泡
人寰苦海一浮洲要知坐卧并行住只在春冬與夏秋
昨日亭前柏樹子分眀說法聽聞不
普殊難葉一鈎連勘到釋迦文佛前口裏巴巴緣十地
眼中盼盼是諸天泥涂爛處藏頭鼈高樹梢頭脱殼蟬
各自身軀各自性誰知各自本同然
登延慶佛閣用出郊韻
東西南北幸同官休作班荆解后看一笑喜逢粳秫賤
相攀莫待菊茱殘沙鷗點點投波沒簷鵲聲聲帶日乾
美景良辰同賞樂四并誰道古來難
高閣都將萬象收憑欄睇望興何悠張郎遁世誰家谷
孫子成仙何處洲風雨喜無臨九日江山幸有答三秋
年豐市井多歡笑老子婆娑亦可不
遠峰近嶂似環連擁翠排青到面前可聖可賢桑落酒
不寒不暖菊花天吐吞湖海酧金兕批判煙雲揮玉蟬
此客坐中應不欠逢場何惜一跫然
再用出郊韻
父老休驚作長官只將田畯一般看汝應西墅功將畢
我亦南柯夢向殘夕照拖雲楓影亂秋風掃地葉聲乾
瀛仙島客知何處策杖相從正不難
遠山空處斷雲收一段秋光野思悠鷹隼不妨侵碧落
魚鳬自覺得滄洲桑榆晚景能多日桂菊他鄉又一秋
聊記清尊澆眊矂兹遊還可再尋不
屈曲蜂房蟻戶連秦箏羯鼓綠窗前儘教迫窄無餘地
誰道虚空有剰天是處畫堂餘燕雀幾家高屋畫貂蟬
閒階細草蛩聲急極目烟波正渺然
三用出郊韻
從來此地出高官綺屋連雲畫裏看十里湖光多樣好
百年人事幾回殘菰蒲帶露枝猶濕䆉稏逢晴把便乾
樂歲何妨歌樂職簿書纏縛敢辭難
高橋第一戰功收從此江沱歲月悠顧我壯懷成槁木
令人老淚落荒洲西風何處雞豚社東里此時魚蟹秋
一笑回頭便今古賞心樂事可重不
金屋無人喚阿連碧桐依舊綠階前境瞞眼處非關物
事換頭時即是天秋水岸邊凝鵲鷺晚風枝上沸蜩蟬
靜中閱動渾如此描畫何須倩巨然
四用出郊韻
慙愧曾尸一品官如今巳作倒盆看但干馳逐心都歇
只有登臨興未殘欲掃雲烟憂筆秃擬澆塵土怕壺乾
旁人莫把衰翁笑追趁躋攀尚不難
四望青山宿霧收白鷗浩蕩意悠悠紅旗不用穿三市
畫舸何妨訪十洲臺榭装成多樣景水雲占却幾分秋
洛陽耆舊名園記般入明州志可不
一望平湖萬頃連恍如身在鷲峰前築塗成宅難移地
疊石為山欲奪天綠萼枝方停曉鳳白楊樹巳咽寒蟬
逹人大觀緣如此萬事都來付且然
五用出郊韻
寄語頭銜水利官隄防莫作等閒看田疇雖幸收成早
溝澮猶疑灌溉殘勸課農桑心獨苦丁寧父老吻應乾
米從布袋癡兒事我輩須知稼穡難
看他南畆十分收歸去來兮事尚悠夢裏便尋青櫟社
生來幾過白蘋洲向前七袠無多歲更後三朝即半秋
如電如隂如幻境還知生熟路頭不
冥鴻本擬與雞連一笑西風沆□前放步退來元有地
從頭筭去莫非天可憐高舉摶風翮爭似低飛飲露蟬
若使危機能徹底盈虚消息豈其然
劭農翠山賦唐律二首
小隊旌旗上翠巖松風十里鎻禪關水深水淺高低澗
春淡春濃遠近山鄉思猛隨蒼鳥去客心暫與白雲閒
天公巳是多情殺特把淋頭雨放慳
老守憂民若巳傷三回奉詔勸耕桑周家綿遠農開國
漢室興隆榖腐倉麥緣少地鋤山種水怕多流絫石防
田里熙熙如樂土更祈四表共平康
梅花小吟
難喚林逋伴客遊占春亭畔獨夷猶一花兩蘂意方遠
三島十洲香巳浮清曉園林霜似練黃昏欄檻月如鈎
若還說著和羹事只恐渠儂笑不休
占春亭即事
桃花幾片隔墻飛獨自危樓徙倚時目送斷鴻雲外沒
東風吹淚落天涯
見他門戶插垂楊懊恨江南客子腸春夢誰云無凖托
連宵合眼是家鄉
薄霧輕烟柳際浮階前細草綠初抽年年春事年年恨
一擔擔來是白頭
鄉舉鹿鳴勸駕(戊午)
上苑春光巳探來諸公逸駕莫遲回點頭定有文驚坐
燒尾何妨酒吸杯自是功名難軃避須知氣節要壅培
老夫親手傳衣鉢來歲圖經用再開
諸路發解勸駕
東郡衣冠盛南宫牓帖新諸科唐取士數路漢得人鳴
鹿殷勤意攀龍變化身若為明主獻忠讜要披陳
和景回胡計院數字韻就送其行
與君託鄉閭東野連西墅誰知俛仰間各各歲年暮當
時同隊魚十巳九捐故君抱珪璧姿方獲展寸步梁棟
須羣材榱桷共支拄生從匠石園一一居王所何必效
鷗鳬江湖任來去但須飽讀易細玩竒耦數問之何將
迎終然抱璞素砥柱三門津波瀾自流注
窺園
後園梅樹老槎牙初放枝頭一兩花便是春光先漏洩
其如暮景巳横斜西湖處士吟情在東里先生心事賖
清足亭前無限好五更魂夢定還家
小至三詩呈景回制幹并簡同官
六十三餘七十翁頗從靜裏得些工隂陽理向塵塵見
天地心於物物同荔挺生來元不死葭灰塞處自能通
古今宇宙渾如此康節何煩企下風
莫嫌一點稚陽微化育工夫自此推履襪巳無親可獻
黍羔猶與俗相宜數千里外縈心事四五更頭欹枕時
懇懇對天香一炷定知人願必天隨
勸君莫望楚雲飛一片雲飛雨淚垂去歲尚傳鴻鴈信
今年空念鶺鴒詩大刀折處心尤苦半臂添來體更羸
鼓笛謾將廳事聒誰知裏面有人悲
喜雪用禁物體(丁巳十二月六日)
傍海風癡剪水難偷他瑞葉散雲端可須滕巽同宣力
坐使顓冥不曠官衣(去聲)被麥苖攙臘到裝褫花樹借春
看明年定賽今年熟野老心腴更體胖
一帳誰將罩太虚但憐鴈字不堪書江山盡在光華裏
宇宙真成混沌初險地豈容呈坎壈荒林無復露空疎
休將入蔡功名詫思播新聞却衆狙
再用前韻
剪水工夫入細難篩臣屑末粲豪端司寒便合修年譜
凌室何妨踐世官惠可立時師受記焦先卧處衆爭看
只緣一竅丹成熟四體那拘瘠與胖
中夜懷歸夢趁虚奈無黃耳寄家書高人不問閉門後
征士應思遣戍初壓棟排簷能拉朽穿簾入隙解乘疎
遥知山谷皆封路食絶腸饑有怒狙
三用喜雪韻呈同官諸丈不敢輟禁物之令也
不用憂他道路難渾淪宇宙杳無端齊腰若未能逃佛
滅迹何妨且弃官節士挺身松柏比田翁滿眼稻粱看
明年飽喫宣州飯管取便便此腹胖
光浮暗室不因虛凍筆難呵且罷書可是羞明宜夜後
何妨等伴到春初累茵合念閭閻苦返棹非於故舊疎
堪笑老禪功用狹但能分食飼猨狙
四五用喜雪韻
不數元真與木難也休剪綵綴林端五車自有神朝闕
萬寳非因賈送官老大巳殘洄曲夢推敲且作㶚陵看
忍寒袖手青燈畔解字閒書胖(去聲)與胖
富貴家家遣五虚不須乞米效顔書垢除與物重更始
朴散于今暫復初狡兔迷藏罝謾設游魚潛伏網應疎
此恩箇箇當沾被莫逐林間竊芋狙
戰退妖狐是不難飛毛散羽息爭端甕眠但願為逋客
靴沒何湏慕大官化化形形隨物付平平坦坦與人看
閉門獨有袁夫子窮餓難磨氣象胖
覆蓋無分實與虚太平有象史官書園林底用誇末至
山水惟應訪遂初潤到青蔬尤脆美老添蒼檜更扶疎
是中廣莫天同大(缺)何妨有傲狙
六用喜雪韻
白戰從來號令難不知此令孰抽端開倉自有齊相國
排戸何煩漢縣官坐覺閻浮塵世隔便同佛度化城看
遥思蘇武囚深窖氣力雖微志自胖
梵宫樓閣正横虚俯瞰平疇一幅書宿鳥投林迷所自
野貛尋穴失其初茅柴熟處功非細榾柮燒來計未疎
回首少年觀校獵忽飛一騎射山狙
七八用喜雪韻
不持寸鐡事應難何止空空竭兩端遠麓遮藏山被檄
輕冰裁剪水能官將梁兔苑瀛洲比把蔡鶩池臺閣看
獨羡當年灰袋客雪埋氣宇更充胖
鏖賊邪川正瞰虚庚牌裹雪發軍書光摇闕角更傳後
色眩觚稜月上初大抵衣袽須早戒莫教戶牖有時疎
喜聞庸蜀羣厖吠辟易何分玃與狙
也知天女散花難束帛戔戔幾疋端富貴何妨還白屋
繁華亦欲傲蒼官梁山操裏聲愁聽湘水圖中景喜看
爭似寒爐煨芋者身心何處不休胖
有年呈瑞厭(入聲)孤虚不用東封更獻書鴈背嚴凝能備
預鵲搜儲蓄善謀初併衣左伯情何厚穿履東方計莫
疎聞說山林皆凍合猵狙無處覓雄狙
九十用喜雪韻
不用韓非騁雪難異同堅白謾多端恍迷千界現梵國
駢集萬妃驅女官要得彘生將罟沒恐他鼉怪作城看
道人宴坐蒲團上外景常如内景胖
臘中三白瑞非虚不慮無冰魯史書薹長新蔬蒙賜後
根舒宿麥受恩初憑陵敗絮寒能重撲䔩斜窗曉漸疎
林杪窮猿應禁口猢孫乞食向公狙
今歲鏖寒亦大難裁裘製褐費無端旋添酒興嫌工正
旁索詩材喜稗官見晛未消亭午待加霜更潔翌朝看
遥憐掃巷歡娛輩大體何知小體胖
陳年古屋瓦浮虚穿漏時將被覆書集謝曾陪上相後
映孫難㤀秀才初塼花似鏤多竒異簷柱如排少闊疎
吏卒報衙天未曉老身牽強類冠狙
十一二用喜雪韻
水潑衾裘夜卧難也休煖足喚端端平生自是冰為氏
此際何妨火紀官無色圖從天地展有聲畫與古今看
忽思十萬邊兵冷膚體相關豈獨胖
片片穿帷解擣虚夜明細字亦堪書五車現瑞從今後
一尺呈祥復古初煖室温軒人起晏遠坊窮巷客來疎
茅山見說黃精熟山友迷蹤饜黠狙
長安貧者再炊難臛肉蒼頭飫舌端食雪自應還猛將
飲冰只合付清官尚興塞外鳴弦想賸欲江頭把釣看
只恐逢他吹鐵笛骨寒股戰失吾胖
只堪閉戶著潛虚欲作遨頭畏簡書乍密乍稀雲凍後
半融半落雨收初封條正恐觀梅錯漬榖猶疑學稼疎
却喜明朝春税駕氣蘇&KR0859;&KR0859;與狙狙
十三四用喜雪韻
安西都護肯辭難不怕天驕起怨端節義士知堪作使
神僊人豈戀為官寒肩此際如樓聳眩眼當年似席看
百丈山中誰築室是中非隘亦非胖
瑞氣應纏牛女虚坐令三白歷家書竹寒不用歌周末
粟腐行將紀漢初蟠際混同能廣大方圓成就更通疎
狐猿夜半疑通曉叫起攀林挂樹狙
普博誰云仁道難剪裁妙巧智之端都將凡物換英物
盡欲熱官成冷官色即是空隨手滅恩生於害轉頭看
三千界裏毫光徹稽首惟應禮屈胖
雪邊好景說涵虚欲往從之掣簿書王道平平須有象
皇風浩浩恐無初舉遮正恐渠難耐罷掃緣憂彼作疎
翠浪黃雲來歲事巳應癡望到毚狙
和史司直韻
南方一佛放圓光散作閻浮薝葡香便把此花為讚祝
更將何物獻休祥建中聖主平平蕩鍚福明王簡簡穰
共喜太平今有象新年好上萬年觴
疑怪虚窗徹夜明曉看積雪與階平雖知樂歲無捐瘠
尚恐祁寒有怨情天地渾淪方返朴國家霈澤正哀惸
(近方剏慈幼院)區區甚願祈三白只怕人間忌滿盈
滕翁只道老非才不料窮冬雪壯哉擬撥寒蔬尋早韭
試尋玉樹索寒梅孤汀錯認鷀為鷺四野偏宜牟與來
聞說廣鞮西北走將軍巳自播州回
空中萬鶴舞盤旋飛向西天祗樹園一幅繒綃包宇宙
連城珪璧委郊原冰笳莫弄兩三曲鐡甲猶聯百萬屯
痛痒不知惟党二至今浪有姓名存
世間傳假不傳真丞相可曾城換銀巷掃他家難敵富
氅披之子未為貧也知東郡行春守便作南溪釣雪人
指碔為瑶慚興寄恨無一縷引千鈞
四明續志卷九
