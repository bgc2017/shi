欽定四庫全書
寳慶四明志卷七
宋羅濬撰
郡志七
敘兵
制置司水軍
紹興二年制置始置司所統兵駐劄定海防托海
道十一年兵隨司罷(詳見官&KR1212;門)三十一年金人渝盟
入境明州城下復屯殿司水軍二千人隆興元年
海寇朱百五等猖獗戸部侍郎趙子潚復帶沿海
制置使知明州就領殿司軍二千人收捕二年寇
平所屯兵朝廷節次起發前去子潚奏明州密邇
行都水陸控扼事體非輕乞存留揀中禁軍未起
發人又乞招置水軍一千人仍奏陞水軍統領鄭
廣為統制存留聽明州使喚自是明州駐兵為額
三千乾道七年差林文充統制仍將本官自福州
帶來水手一千撥付兵額始有四千其後分二百
人隨一訓練官於州城外江東寨駐劄統兵官有
統制有統領(統制統領本統御前軍馬靖康之變有州縣起發勤王人兵管押一二百
人差充統制者有諸道緫管及諸司妄稱便宜差充統制者高宗皇帝建炎元年劉光世言朝廷設
一統制體貎非輕乞除行在及中都主兵官朝廷差充統制官外餘並罷從之其後率以御前軍馬
出戍此統制統領所以分駐諸邊也制置司水軍本殿司故有統制統領以統之)又有正
將副將準備將各三員兵四千人曰軍義兵曰吐
渾兵離為二十二隊分隸于三將都副撥發都壕
寨訓練官以次領之不入隊者俟闕填補揀汰者
不係帳老病而無家者為孤貧有官階者加請給
而不入隊不係帳與孤貧者皆有月給名籍登降
廪給厚薄兵財司以時勾稽並器甲船具枚數之
季月必聞於樞密院神前石衕三姑宜山馬跡關
嶴海驢礁及海洋南北中間晝夜巡徼三日一報
樞密院及尚書省平江府許浦水軍與定海水軍
月差將官巡海互至書歷嘉定三年旨也三姑岑
江烈港海内白峯五寨土軍亦聽水軍統制節制
歲自十月朔巡檢指使同將佐領土軍二百五十
人水軍五十人於三姑山卓望三月朔乃止嘉定
七年從攝守程覃請也(五寨雖聽水軍節制然各有寨官統轄無舟船可以
往來水軍相去遥遠所謂節制者皆具文卓望三姑則有生劵之貴寳慶二年守胡榘申請以涔江
白峯兩寨僻在山嶴未甚聚切欲撥還定海昌國縣承受行移巡捕之役而岱山管界兩寨皆要害
之地却撥隸水軍節制緫三姑烈港海内岱山管界五寨兵額元管一千一百一十八人今見管止
八百三十四人欲分為六隊屯駐五處三姑都巡檢司見管四百三十五人於内以三百九十五人
分為第一第二隊仍舊屯三姑寨每季輪流一隊卓望三姑山更不須從水軍遣人却就三姑寨中
撥四十人湊烈港見管六十人共一百人為第三隊分屯烈港其管界寨見管一百二十人為第四
隊岱山寨見管一百四人為第五隊海内寨見管一百一十五人為第六隊各屯本處其五寨官並
從省罷止以水軍正副準備將及訓練官分領並以水軍第四將繋衙其舟船器甲悉從水軍措置
料理庶幾事權歸一教閱有常可備緩急事竟不報)定海水軍朝廷既撥湖
田米及經緫制錢給之每歲樞密院又劄下轉運
司支降官會二千貫支散口累重大錢初置司有
犒賞庫後隨司罷重置司日有庫無錢開禧元年
封樁庫支降官會四千貫充循環庫卒貧而病者
貸之毋得取息物故勿追所貸嘉定四年攝守程
覃撥盜贓銀易錢六千七百九十五貫七十五文
省於江東置庫繼而本錢虧陷撥給定海水軍庫
今水軍併酒庫息月解錢三百八十貫九百一十
文省支給官吏猶未足也
統兵官
統制
統領
正將三員
副將三員
準備將三員
正兵二十二隊緫有二十名色分隸于三將
訓練官二十人
押隊四十四人
擁隊四十四人
引戰教頭二十二人
旗頭一百三十二人
牌手一百七十一人
刀手七百七十一人
槍手四百六十八人
弓箭手五百五十六人
弩手八百六十人
角匠二十二人
金手二十三人
鼓手六十一人
準備帶甲旗頭四十四人
梢矴旗頭二十二人
隊司二十二人
梢工六十六人
矴手三百三十人
押火二十二人
火頭一百九十八人
不入隊今六百人有竒
不係帳今五十人有竒
孤貧今一百九十人有竒
寨屋五千六百九十三間
定海五千三百九十三間
江東三百間
房廊六百三十三間專係統制司收賃錢以修軍器
定海五百五十三間
江東八十間
禁軍廂軍(寳慶三年守胡榘重修諸營)
國初收天下勁卒列營京畿南征北伐率從中遣
故惟三司卒稱禁軍州郡止有廂軍鎮守廂乃藩
鎮舊名如曰左右廂曰第幾廂盖部分之别爾三
邊屯戍卒或升禁軍重之也嘉祐置威果指揮而
後大郡有禁軍元豐升雄節指揮而後禁軍滿天
下二軍初皆更戍在浙者或戍廣在江者或戍浙
欲其習險阻忘顧戀也禁軍惰怯則降為廂軍廂
軍得力則升為禁軍遴選尤精闕額雖州郡自募
京師實分遣壯卒為募士之準謂之兵樣其後易
以木梃木架而兵樣不至熙寧初詔江淮荆湖兩
浙福建等路州軍料揀強壯團結教閱常留在州
備禦盜賊於是罷更戍創額招置漸多大觀元年
御筆帥府望郡各别屯兵每二年更互出戍然終
亦不行建炎以來遂廢紹興六年廂禁軍闕額二
分住招方熙寧團結時巳有隸將不隸將教閱不
教閱之分循習既久教閱益具文變通之術必有
所待
禁軍五指揮額二千三百三十人今一千四百九十人
(乾道四年守張津重修五營增屋凡四百楹其後更革具見下方)
威果三十指揮額五百一十人今三百七十七人(嘉祐
四年詔置就粮禁軍兩指揮各四百人以威果為名除捕盜不許他役五年排次自荆南至州為第
三十第五十五先是慶歷二年詔諸州置澄海兵士大郡兩指揮各五百人四年又詔上州添置土
軍二千人為宣毅指揮多於澄海揀撥乃廢澄海併歸宣毅繼多選入京填補近上禁軍至是既置
威果以本州就粮步軍撥入宣毅亦廢威果營西南廂順成坊北)
威果五十五指揮額四百人今二百一十一人(不隸將舊
營以居養坊為之在子城東南嘉定十三年出移建于忠順官寨内今新縣學乃其舊基也)
雄節指揮額五百一十人今四百八十七人(紹熙元年詔州
郡所管廂軍即前代本處鎮守之兵理合教閱宜令江淮荆湖兩浙福建等路州軍料揀強壯團結
教閱以教閱崇節指揮為名是時兩浙路廂軍見管三萬一千六百九十六人遂定以三萬為額内
三千五百人充教閱崇節其不係教閱廂軍為本城諸指揮額通不得過三萬之數六年六月以諸
路教閱廂軍不一可除教閱二字改為雄節指揮其不教閱崇節依舊元豐三年閏九月陞雄節指
揮為下禁軍隸侍衛步軍司營教場東北)
威勝指揮額五百一十人今二百二十八人(大觀元年十二
月御筆祖宗以來人未繁盛兵數雖少可以支吾今承平百五十年之久地大人衆兵寡勢弱非持
久之道可除見今兵額外帥府别屯兵二千人望郡一千人常管在營比諸軍加數教閱每一年令
更互出戍帥府五百料錢以威捷為名望郡四百料錢以威勝為名帥府望郡三百料錢以全捷為
名並充步軍隸殿前司管轄營西北廂石板巷)
全捷指揮額四百人今一百八十七人(見威勝指揮注不隸將舊
以居養坊為營今在小江橋側)
廂軍九指揮除兩指揮無額外七指揮額二千二百七
十七人今一千二百九十九人
崇節二十八指揮額四百四十一人今二百八十一
人(營天慶觀前)
崇節二十九指揮額三百八十人今一百五十五人
(營東夀昌寺南)
崇節三十指揮額三百八十人今一百二十六人(營東
夀昌寺北熙寧六年教閱崇節指揮改為雄節指揮此三指揮皆不教閱崇節也先是元年嘗截定
教閱廂軍巳别有額其不教閱廂軍令逐路相度州軍大小排定次第每指揮不得過五百人若人
數至少去處只據見管均定)
壯城指揮額二百人今一百九十三人(熙寧初置壯城指揮五年
撥併不教閱廂軍為一額壯城專治城壁例不差出不在撥併之數元豐三年五月勑諸路巳置壯
城兵士其有城壁樓櫓去處以城圍大小分為兩等大城五十人小城三十人專充修城不許招㨂
填别軍分崇寧五年河東提舉李公年以潞州城壁頽毁申乞諸路州軍招填壯城兵士宣和三年
勑立到壯城額帥府三百人節鎮二百人餘州一百人舊額多處依舊如合置壯城闕額委當職官
限一月招足營影泉坊巷口北)
都作院指揮額四百八十人今四十六人(熙寧六年詔諸路置
都作院凡四十一所明州居其一九年正月樞密院劄子諸都作院元額工匠三百人以上置副正
指揮各一人都頭五人十時將虞候承局押官各五人大觀元年十二月御筆東南州軍軍器以承
平日久全不修治亦多闕數仰帥府封樁三將軍器望州兩將非軍須盜賊不得支用仍三年一修
訖申提刑司帥府望州未有都作院各許一處置立二匠帥府二百人望州一百人若帥府望州人
土物料不足許抛下出產諸州小作院分造所造軍器東南土俗不同春夏氣暖筋膠不可施用可
三分中計以一分置土俗所用器仗如偏架弩紙皮甲之類令本路官取索講求便利輕捷可用各
件製造仍具圖樣名色聞奏靖康間諸作院多物料不備匠人移占它役諸州軍遇有調發軍器皆
從京支降乃令提刑司專一管幹有作院州軍招集匠人轉運司應副材料紹興以來皆仍舊額本
府作院營子城南二里嘉定十三年火移建威果三十指揮營側)
船場指揮額四百人今一百七十九人(舊有船場採斫兩指揮皇
祐勑採斫兵級遇冬年寒食各給假三日仍不住口食若父母在營身死給假五日妻死三日如因
採斫身死支錢一貫文其請過月粮醬菜錢並與除放每歲十二月一日住採斫放令歇泊至正月
四日入役又勑杭明温台州招置船場兵士並依採斫指揮請受則例其船場造船雜役人入山採
斫材木者不得别有差使元豐五年承旨司裁定兩浙廂軍人數船場採斫指揮各以二百人為額
六年五月温州守臣石牧之奏乞今後只從本州支錢和買材料更不發遣兵士入山採斫兵士併
入船場指揮營城外甬東廂)
清務指揮(本以𣙜酤而立熙寧五年撥併不教閱廂軍為一額而清務以因事募人係專處置
軍不在團併之數軍防格酒務三萬貫以上二十人舊營在東南廂鄞江門裏後多揀充禁軍及有
死亡不曾招填營亦廢為民居)
剰員指揮無額今一百五十六人(慶歷五年差内臣往福建等路揀選
就粮禁軍及本城兵士如病患可醫者減充半分剰員久或不堪與給放停公據若曾有戰功及陣
亡人弟姪子孫令仍舊自後歲委監司分揀於是有剰員指揮然非疾病或衰老不任戰禦視歲數
有減切法諸廂禁卒自十將至押官六十五減切七十放停長行六十減切六十五放停惟副都頭
以上獨免減切至七十則放停而巳凡減切及歲時減汰疾病稍堪役者充剰員兵級嘗有戰功應
放停者亦充看營不管事剰員其衣粮等各得元來之半終其身熙寧十年勑逐州就粮禁軍廂軍
通計十分立一分為剰員額聽於舊營居住遇出軍每指揮留守營常二十五人仍著為令紹熙四
年勑諸路提刑司每遇巡歷就同守臣將揀中不揀中禁兵并廂兵通選一次其少壯及等並充揀
中禁軍反是者充廂軍其年老禁兵願充剰員者聽營天慶觀後紹定元年火守胡榘重建)
寧節指揮無額今五十二人(本牢城指揮以待有罪配隸之人熙寧二年指
揮廂軍選補他額如牢城元以杖罪到營亦許揀選紹興十一年揀汰諸軍中傷老病軍員下本州
養老充牢城指揮乾道九年閏正月樞密院奏揀汰養老將校有補充牢城指揮收養名稱未當遂
改為寧節指揮營東北廂)
土軍
皇祐勅杭秀温台明五州界管轄鹽場地分巡檢
巡茶鹽使臣兵級並差本城兵士一年一替熙寧
九年臣僚奏巡尉職皆捕盜而縣尉所獲常多巡
檢常少盖尉司弓手皆土人耳目諳習巡檢下乃
攅雜客軍又不許差出緝捉欲乞應巡檢下兵級
依舊額許招置土軍就巡檢廨宇左右置營諸處
不得抽差遇有盜賊許依弓手例差出緝捉有旨
令著作郎熊皋往淮南兩浙路相度時浙東巡檢
一十八處依元額招置兵級將校一千六百三十
人元豐三年或言諸巡檢下兵級皆雜攅廂禁軍
或屯駐客軍其間多西北人與本地分不相諳委
差到年歲稍能辨認道路山川人物又迫替移至
於海道亦不慣習使之相敵終無必勝之理請令
招置土軍以一半招收新人一半許廂禁軍舊人
投填庶幾新舊相兼習熟使喚有旨令巡檢下土
軍盡招置土兵不得輙差團結軍兵赴巡檢下元
祐二年或言招置土兵歲月既久間多親戚鄰里
故相遮庇乃勅諸路巡檢下土兵以元額之半輪
差禁軍半年一替將校節級準此其現今數多處
候有闕差禁軍填崇寧二年臣寮復言禁軍所至
往往望替期又不諳習彼處道里宜依元豐法一
槩招土兵以代之八月詔兩浙東路巡檢下人兵
依舊法招置土兵宣和五年兩浙轉運提刑司相
度本路巡檢額管軍兵自來如係招置處即依舊
額招置所有差撥廂禁軍處乞一百人以下全招
置土兵一百人以上招土兵一半餘一半差撥禁
軍紹興五年勅兩浙沿江海州縣巡檢下土軍自
軍興後多是闕額今蕃賊盤泊淮南切要沿江海
州縣土軍緩急使喚可令守貳專意措置招填足
舊額外更添招二分不得將以前諸軍分撥到人
兵充數乾道七年勅沿江海州軍諸寨巡檢下土
軍更令增招
九寨額一千七百人今一千三百六十三人
浙東寨額一百二十人今七十七人(鄞)
大嵩寨額二百人今一百七十六人(鄞)
鳴鶴寨額九十人今七十三人(慈溪)
公塘寨額九十人今六十八人(奉化)
管界寨額一百二十人今一百一十七人(定海)
海内寨額二百四十人今一百五十人(定海)
三姑寨額六百三十八人今五百四十人(昌國)
岱山寨額一百二十人今一百五人(象山)
鮚﨑寨額五十人今五十七人(浙東寨額内撥隸寨屬奉化)
淳祐六年三月樞密院行下條目一禁兵船出洋虚批
巡歷一令沿海列寨掎角勦寇一修沿海三十寨戰
艦一修沿海土兵寨屋從制帥集撰顔公頥仲請也
寳慶四明志卷七
