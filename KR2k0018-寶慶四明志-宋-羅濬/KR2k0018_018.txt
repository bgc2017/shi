欽定四庫全書
寳慶四明志卷十八
宋羅濬撰
定海縣志第一
叙縣
㳂革論
定海縣東南北三方距海中央微隆形如伏龜秦會稽
郡句章縣地也(越勾踐欲置吳王甬東杜預云句章縣東海中洲也海中洲今昌國是巳在定
海之東則定海為句章地可知)晉安帝時孫恩寇上虞劉裕戍句章出
戰賊退還浹口即今縣之大小浹是已隋開皇九年併
餘姚鄞鄮入句章唐武德四年析句章置鄞州八年廢
鄞州為鄮縣則今定海地乃為鄮縣之望海鎮元和十
四年浙東觀察使薛戎奏棄望海鎮不屬明州從之(詳見
郡志)錢鏐奄有吳越復以隸明州更名静海鎮尋置望海
縣梁開平三年也未幾改曰定海鄮亦改為鄞皇朝熙
寧十年割鄞縣之海晏靈巖太丘三鄉隸本縣元豐元
年割本縣之金塘鄉隸昌國定為上縣凡七鄉
境土
東西二百九十里南北二百五十七里
東至昌國縣界以本縣崇丘鄉青山嶼接海面號鮫門
山為界縣東至海岸三里自海岸至鮫門山約半潮
折三十七里計四十里自界首至昌國縣約一潮計
二百里
西至鄞縣界五十里以本縣清泉鄉西陳渡浦橋北為
界自界首至鄞縣一十五里
南至鄞縣界三十五里以本縣靈巖鄉河頭鋪育王山
壠為界自界首至鄞縣三十五里
北至本縣岸二里即是海面直連至平江府海洋為界
但以潮下行舟約一潮折二百二十里其分界處係
大海
東南到本縣海晏鄉烏﨑山海洋為界計一百一十里
本縣至海洋一百五里自海岸至烏﨑山五里其分
界處係大海
西南到鄞縣界三十五里以本縣崇丘鄉褚浦堰東為
界自界首至鄞縣三十五里
西北到慈溪縣界一百二十里以本縣靈緒鄉東墟步
為界自界首至慈溪縣三十里
東北到本縣岸二里即是大海直接至昌國縣界以潮
下行舟約半潮至昌國縣金塘鄉折一百五十里自
金塘至昌國縣二百里
風俗
帶江瀕海之地蠻舶之賈於明明舟之販于他郡率由
此出入鮫門虎蹲可以&KR0712;纜謂之泊潮縣御前水軍雲
屯數千竈人物阜繁魚鹽富衍士習相承皆詩書禮義
之訓而山谷之民耕桑樂業有老死不識縣邑者俗多
醇厚云
縣令
董文質(以主簿兼令尉太平興國四年四月到任五年十月得替赴銓)
姚中和(以主簿兼令尉太平興國五年十月到任八年十一月得替赴銓)
李齊(以主簿兼令尉太平興國八年十一月到任雍熙三年四月省罷赴銓)
梁雄(守縣令端拱元年四月到任五月衝替)
張又玄(以太子左贊善大夫知端拱元年十月到任淳化元年七月得替赴闕自是始差京朝官知盖
本縣置市舶司故也)
尹文化(以將作監丞知淳化元年七月到任轉著作佐郎四年五月得替)
張巽(以太府丞知淳化四年五月到任五年改太子洗馬都大鈐轄本州市舶司)
馮璉(以將作監丞知至道元年正月到任咸平元年遷著作佐郎二年正月得替赴闕)
王穆(以大理寺丞知咸平二年正月到任四年十月滿)
王曙(以著作佐郎知咸平四年十一月到任景德元年四月滿)
劉謹(以大理評事知景德元年四月到任四年四月滿)
楊嶧(以光祿寺丞知景德四年四月到任大中祥符元年轉著作佐郎二年四月滿)
王臯(以殿中丞知大中祥符二年到任三年四月就移知封州)
阮昌齡(以殿中丞知大中祥符三年八月到任四年六月遷大常博士十月在任致仕)
吕仲竒(以大理寺丞知大中祥符五年四月到任六年三月就移知竇州)
李杭(以著作佐郎知大中祥符六年七月到任七年十二月就移知竇州)
李宋卿(以太常寺太祝知大中祥符八年七月到任九年五月就移知循州)
桑衍(以著作佐郎知大中祥符九年十月到任天禧元年八月就移同判桂州)
楊文友(以大理評事知天禧元年十二月到任三年十二月滿)
張士宗(以衛尉寺丞知天禧三年十二月到任乾興元年四月轉太子洗馬是月滿)
欒沂(以大理寺丞知乾興元年四月到任天聖二年八月滿)
張革(以著作佐郎知天聖二年八月到任四年七月轉秘書丞十一月滿)
吳昭允(以大理寺丞知天聖四年十一月到任六年正月轉太子中舍人七年四月滿)
王淳(以大理寺丞知天聖七年四月到任九年六月滿)
喬文睿(以太子洗馬知天聖九年六月到任九月轉殿中丞明道二年轉國子博士當年十一月滿)
王正民(以衛尉寺丞知明道二年十一月到任景祐元年十二月轉大理寺丞二年十一月滿)
成元吉(以國子博士知景祐二年十一月到任四年十一月轉虞部員外郎五年二月得替赴闕)
劉伸(以衛尉寺丞知景祐五年二月到任寳元二年八月轉大理寺丞康定元年正月滿)
趙拯(以殿中丞知康定元年正月到任慶歷元年十一月轉太常博士三年三月就移知封州)
徐沆(以大理寺丞知慶歷三年四月到任四年九月丁憂)
馬元康(以秘書丞知慶歷五年四月到任七年四月滿)
袁穆(以太常博士知慶歷七年四月到任八年十二月致仕)
馬用(以太常博士知皇祐元年三月到任二年五月轉屯田員外郎三年十一月滿)
姚程(以大理寺丞知皇祐三年十一月到任四年二月就移監泗州轉般倉)
章隠之(以太常寺太祝知皇祐四年四月到任至和元年正月轉大理評事二年四月滿)
鄭洙(以殿中丞知至和二年四月到任嘉祐二年正月遷國子博士三年四月滿)
李孝傑(以大理寺丞知嘉祐三年四月到任四年八月移知信州貴溪縣)
譚昉(以大理寺丞知嘉祐四年十一月到任六年五月遷太子中舍十二月滿)
鄭諤(以殿中丞知嘉祐六年十二月到任八年三月遷國子博士六月覃恩遷虞部員外郎治平元年十
二月滿)
富隨(以光禄寺丞知治平元年十二月到任二年九月改大理寺丞四年三月覃恩轉太子右贊善大夫
當年十二月滿)
李茂立(以尚書虞部員外郎知治平四年十二月二十七日到任熙寧四年二月三日滿)
李公綽(以大理寺丞知熙寧四年二月初三日到任六年十月轉大子中舍七年四月二十八日滿)
陳湜(以秘書丞知熙寧七年四月二十八日到任當年七月十九日丁憂)
崔稹(以太子中舍知熙寧八年四月十八日到任元豐元年四月滿)
裴士諤(以尚書比部員外郎知元豐元年四月二十七日到任至二年六月内轉尚書駕部員外郎三
年缺月改朝請郎四年四月滿)
朱敏功(宣德郎元豐四年四月二十八日到任七年五月十三日滿)
練定(宣德郎元豐七年五月十三日到任八年四月二十五日丁憂)
周瑊(奉議郎元祐元年四月二十八日到任三年三月尋醫)
錢洵直(右宣義郎元祐三年八月十一日到任七年三月十二日轉右宣德郎)
盖士宣(右宣德郎元祐七年七月二十六日到任八月二十四日致仕)
趙士香(左朝請郎元祐八年四月十二日到任紹聖二年十月初二日滿)
張輔之(通直郎紹聖二年十月初二日到任三年三月二十日轉奉議郎)
王&KR2515;(承議郎紹聖三年十二月初一日到任元符三年八月十七日滿)
徐禋(宣德郎崇寧元年八月初五日到任四年五月二十六日轉通直郎)
尤絢(通直郎崇寧四年十二月三十日到任大觀二年十月二十六日轉承議郎)
張逸(朝奉郎大觀三年四月初一日到任政和元年七月十二日轉朝散郎)
陳抃(承議郎政和二年六月二十九日到任十二月十四日丁憂)
葉安節(朝請郎政和三年四月二十五日到任七年八月二十八日滿)
王大亮(宣教郎政和七年八月二十八日到任宣和四年七月初二日滿)
林正(奉議郎宣和四年七月初二日到任十二月初五日丁憂)
江少虞(宣教郎宣和五年八月十九日到任七年八月二十三日改授耀州教授)
張澭(承議郎建炎二年正月二十四日到任三年八月内轉朝奉郎四年五月初七日滿)
盖大淵(右承議郎建炎四年五月初七日到任紹興二年五月十三日滿)
諸葛行敏(左奉議郎紹興二年五月十三日到任三年十二月初八日丁憂)
鄭僖(右朝奉郎紹興四年二月十四日到任五年十月初九日滿)
章汝翼(右宣教郎紹興五年十二月十四日到任八年六月十四日轉右通直郎十二月十四日滿)
蘇德秀(右宣教郎紹興八年十二月十四日到任九年四月初二日轉右通直郎十一年十二月二十
七日滿)
葉珏(左宣教郎紹興十一年十二月二十七日到任十二年正月二十五日轉左奉議郎)
毛亶(右宣教郎紹興十三年十一月二十五日到任十四年二月二十九日轉右通直郎十七年二月初
二日滿)
吕晉夫(右奉議郎紹興十七年二月初二日到任二十年正月十一日轉右承議郎二月初六日滿)
趙沔(右通直郎紹興二十年二月初七日到任二十三年二月二十一日任滿)
郭鎮(左承議郎紹興二十三年二月二十二日到任十一月十四日轉左朝奉郎二十六年四月二十日
滿)
林椿(右承事郎紹興二十六年五月初十日到任二十八年十一月十五日轉右宣義郎二十九年二月
十一日丁憂)
吕柔中(右通直郎紹興二十九年正月二十四日到任三十一年九月改差監潭州南嶽廟)
葛世顯(右通直郎紹興三十一年十二月二十九日到任覃恩轉奉議郎磨勘轉承議郎乾道元年正
月十八日滿)
潘旦(左從政郎以令兼兵乾道元年正月十八日到任四年四月二十四日滿)
胡傑(右通直郎乾道四年四月二十四日到任磨勘轉奉議郎)
沈畤(右宣教郎乾道六年八月初四日到任磨勘轉通直郎)
唐銓(右通直郎乾道九年正月十一日到任兩經磨勘轉承議郎淳熙二年三月十二日滿)
劉嗣忠(宣教郎淳熙二年三月十二日到任十一月二十五日丁憂)
陳公亮(宣教郎淳熙三年四月初五日到任次年磨勘轉奉議郎五年四月初八日滿)
楊克忠(宣教郎淳熙五年四月初八日到任六年十一月磨勘轉奉議郎八年七月初五日滿)
蘇光庭(宣教郎淳熙八年七月初六日到任九年七月二十七日差監潭州南嶽廟)
錢孜(通直郎淳熙九年十月二十七日到任磨勘轉奉議郎十三年二月十四日丁憂)
曾梁(通直郎淳熙十三年四月二十三日到任磨勘轉奉議郎十四年七月十六日避親離任)
唐叔翰(通直郎淳熙十四年十二月十五日到任不及考差監潭州南嶽廟)
趙鈛夫(宣教郎淳熙十六年六月二十三日到任磨勘轉奉議郎紹熙二年七月初二日滿)
陳造(宣德郎紹熙二年七月初二日到任磨勘轉奉議郎五年七月初十日滿)
韓永德(宣教郎紹熙五年七月初十日到任覃□磨勘轉承議郎致仕)
秦澤(宣教郎慶元三年七月三十日到任不及考致仕)
徐杲(奉議郎慶元四年八月二十五日到任五年九月十五日避嫌離任)
王百揆(朝奉郎慶元六年正月初九日到任該磨勘轉朝散郎嘉泰三年三日初三日滿)
商逸卿(宣教郎嘉泰三年三月初三日到任磨勘轉奉議郎開禧二年四月十四日滿)
趙竒夫(通直郎開禧二年四月十四日到任嘉定元年八月初八日因事離任)
崔端學(通直郎嘉定元年十一月初三日到任五年二月初一日滿)
蔣綸(通直郎嘉定五年二月初一日到任次年磨勘轉奉議郎賜緋七年十月初四日滿)
錢憲邦(宣教郎嘉定八年六月二十九日到任十一年八月初四日滿)
趙珌夫(宣教郎嘉定十一年八月初四日到任)
施廷臣(宣教郎嘉定十四年九月初六日到任寳典磨勘覃恩轉承議郎十七年十一月二十五日滿)
趙汝□(通直郎嘉定十七年十一月二十五日到任覃恩磨勘轉承議郎寳慶三年十二月十九日滿)
陳纉(通直郎寳慶三年十二月十九日到任)
社稷
壇在縣西一里開禧元年令商逸卿修
城隍
廟在縣東南七十步梁貞明二年建
學校
皇朝雍熙二年主簿李齊始建先聖殿于縣東二十步
至道元年令馮璉增修崇寧中詔天下行三舍法因增
廣為學宫建炎四年燬于兵紹興八年令章汝翼改建
于縣東北半里慶元元年令韓永德重建大成殿歴三
令始備講堂曰明倫久亦圯嘉泰四年令商逸卿撤新
之邑人胡大任黃君中益地以拓學區嘉定四年令崔
端學乃創立四齋曰育英曰養賢曰升俊曰達材米有
廩祭有庫叠石為泮水橋設重門于橋之外戟門内新列
兩廡八年攝守程覃捐緡錢四百委主簿攝縣事戴栩
於明倫堂之前護以儀門後立直舍三間闢小學齋曰
求益環泮水之岸皆甃之十二年趙珌夫宰邑相繼撥
官産以埤學租舊租之湮没者覈實而附于石養士始
僅足矣商與崔之所建皆商實記之
祭器商逸卿修
祭服闕
御書
紹興御書(淳熙十六年頒降)
寳慶訓敕士風御筆二軸(一軸漕司頒降一軸本府頒降)
官書
史記(二十四冊)兩漢書(四十八冊)
唐書(四十冊)
右開禧元年令商逸卿置
通鑑要覽
右嘉定四年令崔端學置
錢糧(舊收米穀幾八百碩職掌不明遂多湮没嘉定十二年令趙珌夫增置學租且驅磨舊租之數
刻于石而湮没之久者追尋未竟今以見管數紀)
米五百九碩九㪷九升八合
榖五十四碩五㪷
租錢六十貫文
城郭
縣城周環四百五十丈濠三百餘丈世傳錢氏開邑時
置
坊菴(嘉定八年主簿戴栩攝邑始立門牌各以坊市舊事建立)
通利坊乘安坊景福坊
榮桂坊淑孝坊富德坊
亨濟坊柔遠坊棲鳳坊
孝行坊和豐坊保定坊
善慶坊上安坊清晏坊
洪化坊僊桂坊神秀坊
寳山坊
倉庫務場等
倉(縣城内)
庫(縣廊)
酒税務(縣東南一百二十步天禧五年置)
澥浦税場(縣西北六十里)
清泉鹽場(縣南十三里崇丘鄉覺海院東)
龍頭鹽場(靈緒三都去縣一百里開禧元年置)
穿山鹽場(海晏二都去縣九十里乾道中立為清泉子場開禧二年改為正場)
長山鹽場(靈巖二都石湫碶下去縣四十里舊隸清泉嘉定四年改為正場)
居養院(縣東一百三十五步元符二年建)
安濟坊(與居養院相鄰崇寧元年建久而皆圯嘉定十四年令趙珌夫重建安濟院)
漏澤園(縣西一里一百八十步崇寧三年建)
公宇
縣聽(梁貞明二年立皇朝雍熙元年主簿李齊修建炎四年燬于兵紹興元年令盖大淵重建淳熙四年
三月令陳公亮再建縣門其上為勅書樓紹熙五年樓圯于風六年令韓永德重建)
静安門(縣前)
迎恩門(嘉定八年主簿戴栩權縣立)
海光閣(舊名多稼亭在縣聽西北嘉定四年二月令崔端學重建)
清輝軒(海光開前嘉定十三年令趙珌夫立)
永賴亭(淳熙十年新叠石甃海塘六百餘丈十六年通判林桷作亭臨之在水軍第一將營之後)
海晏亭(嘉定十五年增砌石塘五百二十丈又建亭于統制衙後名以鎮海寳慶二年守胡榘改扁今
名)
航濟亭(縣東南四十步元豐元年建為麗使往還賜燕之地建炎兵燬遂廢)
柔遠亭(縣南五十步舊名巨川崇寧二年令徐禋重建更名建炎四年燬于兵)
迎麾亭(縣西三里靖康二年權縣徐遹成建今廢)
官僚
丞(聽事縣東一百二十步崇寧五年建)
主簿(聽事縣東南一百步舊本水陸管界巡檢寨嘉祐八年令鄭諤奏請移寨于澥浦以其地益簿聽聽
側有淮海樓為秦少游作也建炎四年燬于兵慶元五年主簿陳廣孫重建攻媿樓鑰記之怪淮海集題
詠不及定海其實少游嘗在浙東帥程闢館中程辟之為定海簿而竟不至記文謂調是官而未始至後
人遂借公為重而名斯樓斯言得之)
尉(聽事縣東八十步淳化元年建)
監酒(聽事縣東南一百步自水軍抱認酒息錢省罷監官聽事遂為水軍酒務)
監税(聽事縣東南一百步柔遠亭之側)
海内東寨巡檢(梁貞明二年置駐劄迎賓院皇朝天聖中置土軍一百人建聽事于縣東九十
步建炎四年燬于兵有旨土軍併就西寨官省)
海内西寨巡檢(聽事舊在縣西南三十步嘉定七年攝守程覃奏請移軍屯烏﨑頭八年五月
十七日并聽事移建)
白峰巡檢(建炎四年置就諸寨撥隸土軍于海晏鄕真修院慈濟院駐劄防得海道後緣海寇剽劫
苔浦紹興二十六年守王俣奏降為海内巡檢下指使立寨午&KR2503;跳至今就海内寨撥隸土軍)
水陸管界巡檢(聽事本今簿聽之址嘉祐八年移建澥浦在縣西北六十里)
清泉監鹽
龍頭監鹽
穿山監鹽
長山監鹽(四鹽官聽事各在本場去縣遠近已見本場注龍頭長山二場自寳慶二年提鹽余鑄奏
選辟文資)
驛鋪
濟川館(縣南三十步舊名利涉崇寧三年火紹興八年令張汝翼重建改名濟川淳熙初令唐銓重修
久而圯嘉定元年三月令趙竒夫重建易亭曰館崔端學繼之始落其成)
西門鋪(縣郭南至清水鋪二十五里北至縣五里)
清水鋪(清水坊前南至鄞縣桃花鋪三十五里)
河頭鋪(育王河頭西至鄞縣桃花鋪五十五里東至蘆浦鋪五十里)
蘆浦鋪(穿山碶東渡海洋至昌國縣)
叙山
候濤山縣東北八里一名招寳山耆舊相傳山下有蚌
生明珠往來波濤之間漁人或得之即光耀逼人駭
浪繼作舟不可行投之乃止
巾子山縣東北八里與候濤山形勢相控為潮水出入
之障蔽邑無水患者兩山之力非二山障蔽不可為
邑矣
金雞山候濤山外海口世𫝊山内有金雞正鎮海門
鮫門山縣東四十里一名嘉門其山環鎖海口出鮫門
則大洋也
虎蹲山縣東二里屹立海口象形而名之
游山縣東二里海中
印山縣東一里
梓蔭山縣東一里統制馮柄夷而築之上建屏山堂
竹㠗山縣東南一十二里
青㠗山縣東南一十五里
樂家嶼山縣東南二十五里
蘆山縣東南石湫浦
鬼嶼山縣東南石蓮灣好事者易名寳嶼山
小三山縣東南四十五里
啟霞山縣東南七十里
栢香巖啟霞山下
紫石頭山縣東南八十里以石色得名
雲雩山縣東南八十里
瑞巖山縣東南九十里山有十二峰皇朝大中祥符五
年有芝草生于青松峰之下守臣康孝基奏奉勑奬
諭云和氣所蒸靈苗載育時惟珍物著厥祥經省覽
貢陳良增嘉媿想宜知悉詔碑具存
大蓬山縣東南一百里
烏﨑山縣東南一百一十里
大榭山小榭山縣東南一百二十里
盤㠗山縣南七十里水繞太白山隂而出凡三十六盤
靈巖山縣南四十里
陳山縣南三十五里
飯鍫山縣南三十里
&KR1476;奥山去縣十五里下有泗洲堂
長山縣南十五里
南山縣南十里
東山縣南十里與南山對峙
龍山縣西南三十五里形勢如龍
慈㠗山縣西南九十里耆老相傳左慈嘗隠此山故以
為名
筭嶼山縣西七十里
新婦山縣西北六十里
石壇山縣西北七十五里其山有石如壇
伏龍山縣西北八十里一名箬山其山跨東海西海之
門宛若龍頭龍尾之形又若龍赴海之狀因名伏龍
山内有刺史門石壇乳井産槵子木水産紫菜獨勝
他所著名伏龍菜餅
叙水(渠堰碶閘橋梁津渡附)
水
海環縣之東南北山勢盤旋潮泥積淤善經理之皆可
為田稍失隄防風潮衝擊則平田高岸悉為水鄉淳
熙十年令唐叔翰與水軍統制王彦舉統領董珍申
府聞于朝支降錢米傚錢塘江例叠石甃塘岸六百
二丈五尺嘉定十五年接連增甃五百二十丈盖府
荐有請朝廷續賜費也其工役縣尹施廷臣水軍統
制陳文分董之塘有峻坡捍禦甚固本縣又準行下
於石塘盡處再築土塘三百六十丈以續之有永賴
海晏二亭臨石塘之上經始之難後來者不可忽
大浹江縣南一里與鄞江通
小浹江縣南一十五里
富都湖縣南五十五里又曰萬金湖周環三十里溉民
田二百餘頃
彭城湖縣南四十五里溉民田一百餘頃夏侯曾先地
志云墻下湖周環一十里即此湖也
楊溪縣南三十五里
章家溪縣南三十里
新婦潭縣南十五里有娘娘祠
石湫縣東南三十里水源出太白王荆公經行記所謂
下靈巖浮石湫之壑是也鄭瓉黃中有詩云一水玻
瓈似苕霅羣山爼豆勝方壺
華家滙縣東南二十五里
石蓮灣縣東南三十五里
朱家浦縣東南四十里
槎浦縣東三十里
東泉池在縣東泉有二脈其東之脈鹹其西之脈甘甘
泉常盈雖遇旱暵不耗竭鹹者多涸有時而出味未
嘗雜皇朝嘉祐三年令鄭洙以石甃四旁其廣二十
餘丈其長居廣之半其深得長四之一邑人至今蒙
其利
鳳浦湖縣北七十里
沈窖湖縣北一百里溉民田數百頃
清水浦縣西三十里
渠堰碶閘
通山碶縣東南海晏鄕一百里慶歷七年荆國王公安
石宰鄞縣時鑿山為之
張監碶縣西五里
石湫碶縣南三十五里
黃滿堰縣南十五里
太博堰縣南三十里
坉埭堰縣南三十里
楊木堰
橋梁
善慶橋(縣側半里)
嘉定橋(縣東一里)
曹家橋(縣東一里)
市西橋(縣西二里唐開元中建)
通利橋(縣西二里)
雙橋(縣西二里)
小浹江橋(縣南一十五里熙寧六年建)
和尚橋(縣南十八里)
大明洋橋(縣南二十里嘉定中重建)
衛家橋(縣南二十五里)
雙縴橋(縣南二十五里)
童家橋(縣南二十五里)
蔣博橋(縣南三十七里)
石湫市橋(縣南三十里寶慶二年重建)
四柱橋(縣南三十里)
師姑橋(縣南三十五里)
呈聖橋(縣東南五十里)
撞山橋(縣西二十里)
三石橋(縣西三十五里唐貞元八年建)
孔浦橋(縣西五十里漢乾祐元年建)
駱駞橋(縣西五十里建隆元年建)
澥浦橋(縣西北六十里唐大和二年建)
石橋(縣西南三十里皇祐年中建)
津渡
大浹渡(縣南一里)
小浹渡(縣南一十五里)
東江渡
朱家渡
胡家渡
蘆浦渡(縣東一百里乘半潮可抵昌國縣)
叙産(已見郡志)
寳慶四明志卷十八
