欽定四庫全書
寳慶四明志卷四
宋羅濬撰
郡志四
叙山
四明山府西南六十里綿亘明越台三郡之境周回八
百里二百八十峯峯峯相次上擬於莽蒼中頂五峯
狀如蓮花疑近星斗(寰宇記云山頂有池其池有三重在臺)唐末有高
士謝遺塵隠於是山之南雷嘗至吳中謂陸龜蒙曰
吾山有峯最高四穴在峯上每天宇澄霽望之如戶
牖相傳謂之石窗故兹山名曰四明山中有雲二十
里不絶民皆家雲之南北每往來謂之過雲有鹿亭
有樊榭有潺湲洞木實有青櫺子味極甘而堅不可
卒破有猿謂之鞠侯於是龜蒙與友人皮日休各賦
詩九篇傳於世(十道四蕃志及太平廣記神仙傳云即漢劉綱與妻樊夫人上昇之地四
明山記云孫興公得仙梨而上昇北夢𤨏言云王蜀時許寂少年棲於山學易於晉徵君一旦有夫婦詣
山挈一壺酒寂詰之云今日離剡縣寂曰道路甚遥安得一日及此頗異之夕以壺觴命酌其夫出一拍
板抗聲高歌悉是說劍之意俄自臂間抽兩物展而喝之即兩劍躍起在寂頭上盤旋交擊寂甚駭尋匣
之飲畢就寢迨曉乃空榻也舊志云山有黃頷蛇長一二尺色如黃金居石縫中天將雨作牛吼聲中人
亦死)若仗錫山石樓山(寰宇記云一名石柱是四明山䌫風處)松巖山蜜
巖山(古傳有仙蜜)雷峯山大雷山(即謝遺塵所隠)峒山(蝙蝠洞在其中峒有
四竇或云此即四窗)烽火樓山雞籠山鼈山(取其形象以名)西山皆四
明山之支派也山在郡跨鄞奉化慈溪三縣初名明
州以此故載郡志其支派之顯特者分見諸縣
驃騎山鎮府之北金峨峙其南東直天童太白旁睨鄮
峯玉几西南四明諸山尤秀拔此山之大勢也(詳見各縣
志)
鎮明嶺府治前一里三十步本一丘阜天禧中李夷庚
為守精地理之學以土增之上有佛亭嘉定十三年
火次年市民重建觀音殿紹定元年守胡榘書鎮明
嶺及圜通道場
叙水
水
海環府境東北迤於南潮入城之東北各有候(燕肅潮論曰觀
古今諸家海潮之說多矣或謂天河激湧亦云地機翕張盧肇以日激水而潮生封演云月周天而潮應
挺空入漢山湧而濤隨析木大梁月行而水大原殊派異無所適從索隠探微宜伸確論大中祥符九年
冬奉詔按察嶺外經合浦郡㳂南溟而東過海康歴陵水陟恩平住南海迨由龍門抵潮陽洎出守會稽
移蒞句章是以上諸郡皆㳂海濱朝夕觀望潮汐之候者有日得以求之刻漏究之消息十年用心頗有
凖的大率元氣嘘吸天隨氣而漲歛溟渤往來潮順天而進退者也以日者衆陽之母隂生於陽故潮附
之於日也月者太隂之精水者隂類故潮依之於月也是故隨日而應月依隂而附陽盈於朔望消於朏
魄虧於上下弦息於朓朒故潮有大小焉今起月朔夜半子時潮平於地之子位四刻一十六分半月離
於自在地之辰次日移三刻七十二分對月到之時以日臨之次潮必應之過月望復東行潮附日而又
西應之至後朔子時四刻一十六分半日月潮水亦後會於子位於是知潮常附日而右旋以月臨子午
潮必平矣月在夘酉汐必盡矣或遲速消息又小異而進退盈虚終不失於時期矣或問曰四海潮平來
皆有漸唯浙江濤至則亘如山岳奮如雷電水岸横飛雪岸傍射澎騰奔激吁可畏也其奮怒之理可得
聞乎曰或云夾岸有山南曰龕北曰赭二山相對謂之海門岸狹勢逼湧而為濤耳若言狹逼則東溟自
定海吞餘姚奉化二江仰之浙江甚狹逼潮來不聞濤有聲也今觀浙江之口起自纂風亭北望嘉興大
山水闊二百餘里故海商舶船怖於上潬惟泛餘姚小江易舟而浮運河達於杭越蓋以下有沙潬南北
横亘隔礙洪波蹙遏潮勢夫月離震兊他潮口生惟惟浙江水未洎月徑巽乾潮來已半濁浪推帶後水
益來於是溢於沙潬猛怒頓湧聲勢激射故起而為濤耳非江山淺逼使之然也)
初一日十六日子末午末平
初二日十七日丑初未初平
初三日十八日丑正未正平
初四日十九日丑末未末平
初五日二十日寅初申初平
初六日二十一日寅正申正平
初七日二十二日夘初酉初平
初八日二十三日夘正酉正平
初九日二十四日夘末酉末平
初十日二十五日辰初戌初平
十一日二十六日辰正戌正平
十二日二十七日辰末戌末平
十三日二十八日已初亥初平
十四日二十九日巳正亥正平
十五日三十日巳末亥末平
慈溪江源於紹興餘姚之太平山至丈亭而分一貫邑
中一環邑前其西北諸山之水未至縣五里滙於彭
山堰有斗門以泄於江二江皆東來至西渡復合亘
府城之北入於海隨潮上下
奉化江源於四明之鎮亭山出縣之惠政橋下與諸溪
水會而南來亘府城之東然後北與慈溪江會而入
海隨潮上下
顔公渠自桃花渡而東迄定海西市綿亘六十里元港
久湮田疇失溉舟楫不通民旅病之前此帥守非不
興念率以役艱費夥而輟淳祐六年秋九月制帥集
撰龍溪顏公頤仲因農隙鳩工牓示通衢民聽惟睦
(牓示云照得民以食為命食以農為本農以水利為急本郡田畝全藉水利如東管則賴有東湖之水西
管則賴有它山之水獨自桃花渡至定海縣一帶東西南北周回六十里舊有河港久不浚治日侵月占
皆為堙塞水無所瀦惟仰天函晴未十日即已旱乾農家無計可施坐待其槁昔號膏腴今為墝塉食且
不給何以為生居此方者委可憐念其次則裏河既已斷港未免冐險涉江民旅往來軍兵打請又有風
潮不測之患數十年來太守屢嘗有意開浚只事體重大費用浩繁莫敢輕舉當職冐膺千里宅生之寄
常軫視民由巳之心苟可興利豈敢吝費亟欲趁今農隙支撥錢米雇募夫工自桃花渡直定海縣西市
依舊來河道盡行開浚一則可瀦水澤以溉田畝二則可通舟楫以便軍民誠為一方無窮之利其間近
河居民或有侵占舊來河道為田起屋者自當悔悟日前冐占官河之非體承州郡為民興科之意各謀
改徙毋復執迷斷不可以一二人之私計而妨六十里之水利本府亦當斟酌地段支錢給助應是開河
之費盡從本府出備更無一毫擾及民戶所合先行給牓曉示者)纔越三旬而六十
里故河盡復廣五丈深丈二尺役工二十三萬九千
有竒總費五十五萬七千緡有竒置碶閘三跨橋六
鄞令趙希茝定海令劉仲襄慈溪令季鏞各因渠之
所隸而董其役倅郡張公琥總之銖粒皆仰於官纖
毫無擾於民又虞歲深泥淤思為久利再撥緡錢二
萬貫剏修河局正將一員主之而勾稽則責之鄞與
定海二丞公之為民慮周矣民便其利而頌其德因
刻石曰顏公渠
日月二湖皆源於四明山一自它山堰經仲夏堰入於
南門一自大雷經廣德湖入於西門瀦為二湖在城
西南隅南隅曰日湖又曰細湖又曰小江湖又曰競
渡湖(昔有黃鍾二公競渡於此因以為名)久湮僅如汙澤獨西隅存焉
曰月湖又曰西湖其從三百五十丈其衡四十丈周
圍七百三十丈有竒中有橋二絶湖而過汀洲島嶼
凡十曰柳汀曰雪汀曰芳草洲曰芙蓉洲曰菊花洲
曰月島曰松島曰花嶼曰竹嶼曰煙嶼(十洲二島大家多變置不
可盡考而景象猶存)亭臺院閣隨方面勢四時之景不同而士
女游賞特盛於春夏飛蓋成隂畫船漾影殆無虚日
湖之支派繚繞城市往往家映修渠人酌清泚又引
之於州北隅鑿兩池以停之滛潦泛溢則城之東北
隅有食喉氣喉二碶以洩於江亦一勝也蓋四明山
之旁衆山萃焉雨盛則澗壑交會出為漫流無以瀦
之其涸可立而待非特民渴於飲而江納海潮以之
灌溉田皆斥鹵耕稼廢矣唐開元中鄮令王元暐視
地高下伐木斵石横巨流而約之浚湖以受其入溉
田八百頃民德王令立祠堰旁太和六年刺史于季
友又築仲夏堰水利益博國朝建隆間它山堰損若
不可收康憲錢公億跪請於神增築全固熙寧乙夘虞
大寧為鄞令元祐癸酉劉純父為明守渠圮湖堙因
其舊而修之建中靖國改元之夏秋不雨湖大涸郡
以其事屬監船場唐意意由南門道渠上凡八十有五
里抵它山堰見水多釃洩乃盡塞支流稍浚上源以
其土第第增堰水漸引以北獨距城十數里地赤裂
深纔尺餘人謂水無可行之理矣意即王令之祠禱
焉一昔水輒薄城下不數日湖流漫然越一歲復涸
簽幕張必強鄞令龔行脩又歷視舊堰修之益卑以
高易土以石冶鐵以固之水遂通行嘉定七年提刑
程覃攝守謂奔湍流沙沙壅水滯乃勢之常歲不一
浚治之厥後力益艱捐緡錢千有二百置田四十畝
委鄉之強幹者掌其租入歲給役夫之費督以邑丞
意則善矣而行之者實具文十四年泉使魏峴以鄉
郡為念請於朝得祠牒十委里人曰朱曰王按渠堰
碶閘之廢湮者重加修築若程所置田歲程日耗而
渠不浚丞亦莫知職之在我也紹定元年守胡榘始
拘其租於官重有司之責且聞諸朝禁居民立屋以
塞氣喉食喉二碶者浚導必時隄防必謹啟閉必如
式一邦之大利也後之人毋忽(或六水自南門入實流離宫遇涸則火此
渠所關尤重不當俟其涸而後浚)
清瀾池直奉國軍門之南錢恭惠王嘗浚之以為救焚
備守李夷庚又浚之以其土益鎮明嶺
府池鄮山堂之前後各一
梁公泉鄮山堂前方池之外紹興十二年守梁汝嘉建
亭其上今亭廢井存
昌黎泉公使庫造酒所紹興末年守韓仲通建亭其上
故名
義井十所
東北廂五
鄞縣前坐北大街一
拱星坊巷口大街一
泰和坊河下一
宣化坊魏家巷一
廟巷一
東南廂一
車橋下南巷
西北廂二
能仁寺前一
䘏仁坊佛閣下一
西南廂二
府院前一
五通堂巷口一
橋梁
日月湖之水釃為支流可濯可湘可載可㳂徒杠
輿梁政所宜舉人繁屋比則家自為之矣創置歲
月載舊經者不敢廢今增創過倍姑識其大者歲
月不暇究也
西南廂
清瀾橋(俗曰府橋奉國門前六十步)
四明橋(府南九十步有亭唐大和三年刺史李文儒建燬於建炎之兵乾道五年守張津重建嘉
定十三年火亭廢)
憧憧橋(府西南一里西湖衆樂堂之東西橋也俗呼曰東湖橋西湖橋天禧五年僧藴臻建轉運
使陳堯佐立名嘉祐中守錢倚修乾道五年守張津重建仍建二亭其上侍衛三伯庠記)
湖心石橋(大小二橋府西南一里半元豐七年建)
清洞橋(舊經上曰甬水門裏橋元豐二年建)
葱行橋(府東南九十步)
迎鳳橋(府東南一百六十步)
錦照橋(大廟前南距府一里八十步)
倉橋(振名坊南距府二里半)
福明橋(景福寺東距府二里)
新橋(景福寺西距府二里半)
錦里橋(舊名五馬在竹洲西距府一里半)
廨院橋(曾家滙南距府一里二十步舊名通安橋嘉定十三年火重建)
右舊經所載
君奢橋(湖橋東距府二百步)
酒務橋(崇教寺側距府一百七十步)
衆樂橋(湖橋側距府二百步)
竹行橋(千歲坊南距府一百九十步)
章耆巷橋(千歲坊南距府二百二十步)
永安橋(曾家滙西距府一里)
四柱橋(曾家滙南距府一里)
木欄橋(廨院前東距府一里四十步)
韓家橋(廨院側南距府一百三十步)
牢家橋(鑄冶坊巷距府一百五十步)
文博橋(鑄冶坊巷西距府一百六十步)
汪運使橋(大廟前北距府一百七十步)
晝錦橋(大廟前南距府一百八十步)
禇家橋(蔣家帶東距府二里半)
宣家橋(千歲坊南距府三百步)
感聖寺橋(紹定元年史府重建)
周家橋(鑄冶坊巷距府一里半)
普照橋(距府二里半)
東南廂
市心橋(南湖頭南西南廂交界距府一里)
吳欄橋(市心橋南西南廂交界距府一里半)
奉化橋(一名捧花龍舌頭南西南廂交界距府三里)
水月橋(延慶寺前西南廂交界距府三里十五步)
洗馬橋(新寺後門距府二里十八步)
泥橋(新牌橋東距府三里二十四步)
車橋(靈橋門西距府四里四十五步)
行香橋(舊曰焚香採蓮橋東距府二里三十步)
採蓮橋(南寺前南距府三里半元豐六年建)
獅子橋(興教寺南距府二里半)
新牌橋(泥橋頭西距府二里半十二步)
右舊經所載
塔下橋(連桂坊東距府二里三十步)
破石橋(吉祥寺後距府二里二十八步)
古石橋(二十九營前距府二里三十五步)
小江橋(積善坊距府三里半紹定元年火重修)
丘家橋(迪教坊南距府四里半紹定元年火重修)
興教橋(景清巷口東距府四里半五十步)
賀都監橋(新門頭距府四里半五十五步)
戚家橋(南寺後門距府一里半)
明州橋(南寺前直南距府二里半一十步)
南寺後橋(戚家橋南距府一里半五步)
黃家橋(東河際南距府二里半)
行宫橋(袁尚書宅西距府三里十五步)
磚橋(龍舌頭北距府二里半二十步)
石橋(趙府前距府一里半)
史學士橋(龍舌頭距府二里半)
王家橋(連桂坊南距府二里十步)
陸家宅橋(連桂坊西距府二里)
史府橋(景德寺側東距府一里半)
石橋(汪家巷口距府一里半)
林家橋(全捷營前距府三里半)
馬家莊橋(新門頭距府二里半)
王家橋(袁尚書宅前距府四里半)
袁尚書橋(宅前距府四里半三十步)
孫家石橋(戚家橋南距府一里半一十步)
馬家石橋(東河際距府四里半四十步)
馬家莊石橋(黃家橋南距府一里半五步)
馬家石橋(三龍王廟前距府二里半)
吳家橋(沙泥巷口距府一里半)
新門裏石橋(馮計院宅前距府三里)
汪家木橋(景清寺東距府一里十步)
黃鑒橋(戚家橋東距府一里五步)
西北廂
迎恩橋(一名仁安望京門裏東距府一里)
虹橋(夀寧坊南距府二百十步乾道中守張津重建)
河利橋(項家巷口府西南半里)
惠政橋(報恩光孝寺前俗曰天寧橋崇寧二年建)
永濟橋(路分衙前距府六十步景德四年僧惟一建乾道五年守張津作亭其上嘉定十三年火
亭廢)
董孝橋(一名渡母橋報恩觀西距府六十步天禧五年建有亭久而圯乾道五年守張津重建紹
定元年守胡榘於火後重建)
府東門橋(距府三十步)
府西門橋(距府三十步)
阮家橋(一名斜橋府東北半里)
鑒橋(狀元坊下府東北一里)
西上橋(府西北一里半)
東上橋(府西北一里)
石碶橋(府東北一里三十步元符元年建)
右舊經所載
鹽倉橋(鹽倉前距府一里半)
貢院橋(府學西距府一里)
府後橋(桃源洞後距府半里)
中上橋(高侍郎新巷口距府三十步)
頂戴橋(朝桂坊下距府半里)
祝都橋(報恩寺後東距府一百步)
林鱭魚橋(高侍郎宅前距府一里)
方家橋(報恩寺後西距府半里)
楊家橋(報恩寺後西距府半里)
烏黯橋(忠順官寨前距府一里半)
府社壇橋(望京門裏淳祐六年秋制帥集撰顔公頤仲建)
東北廂(紹定元年火諸橋皆守胡榘重修建)
千歲橋(府東南百步西南廂交界周廣順二年建舊曰萬歲橋又曰貫橋)
皇封橋(府東南半里)
開明橋(一曰通明鄞縣前)
積善橋(鄞縣東)
生薑橋(鄞縣東)
鹽蛤橋(府東南二里半)
右舊經所載
蕭家橋(市心距府二百十步)
迴途橋(魏家巷口距府一里)
餘慶橋(縣東距府一里半)
瑯琊橋(縣東距府一里三百二十步)
做絮橋(廊頭距府一里三百四十步)
團橋(東渡門裏距府二里二十步)
都稅院橋(東渡門裏距府二里四十步)
張家橋(醎塘距府二里三十步)
四港橋(市舶司後距府三里)
市舶司後橋(醎塘東距府三里二十步)
葛家橋(姚家巷口距府二里三百步)
洗麩橋(東夀昌寺北距府二里半)
洞橋(新河頭距府二里半)
泰和坊橋(鄞縣前距府二里半)
隠仙橋(天慶觀後距府二里半)
柴家橋(廣慧寺後距府二里二十步)
廣慧橋(大梁街距府一里五十步)
津渡
東渡即桃花渡羅城東門外往定海昌國路(寳慶三年守胡榘新
造昌國渡船二隻詳見縣志渡津門)
北渡甬水門南二十五里往奉化路蓋奉化有南渡故
以此為北也(洪子五名管幹)
西渡望京門西二十里往慈溪路(管堰洪子元管一十八名每名月支和雇
錢二貫文牛畜元額八頭每頭月支草料錢一貫文索䌫月支三貫文初委鄞縣丞於所收役錢内支丞
不任職所支有名無實人畜俱亡寳慶三年洪子有者一十三名牛存者一頭舟上下甚艱守胡榘買牛
增人收丞廳役錢入板帳按月支給逾西渡堰入慈溪江舟行歷慈溪餘姚以至上虞之通明堰率視潮
候)
江東西塘路(本府城東靈橋門浮梁之外有西塘自甬東至莫支堰係民旅㳂塘往來之路外邊
河内傍田侵削幾不盈尺淳祐六年制帥集撰顔公頤仲申省重修)
海道
至昌國縣
乘西南風不待潮徑至舟山頭登岸
風不順泊大小謝港口或大小茅山候潮回方行
至象山縣(乘平北風行)
一泊烏﨑頭
再泊方門
三泊陳山渡頭步至縣一十五里
叙産
五穀熟而人民育地產莫貴於此明之穀有早禾
有中禾有晚禾早禾以立秋成中禾以處暑成中
最富早次之晚禾以八月成視早益罕矣其品曰
早黃曰晚青曰矮白曰大白曰細白曰大赤曰占
城曰金城曰□糤曰赤糤曰烏糤曰九里香曰赤
轉稻曰冷水紅曰早糯曰黃糯曰白糯曰丁香糯
曰赤糯曰鼠牙糯曰虎皮糯曰麻糯曰杭州糯曰
九日糯曰青稈糯粟豆麻麥種無不宜一歲之入
非不足贍一邦之民也而大家多閉糶小民率仰
米浙西浙西歉則上下皇皇勸分之令不行州郡
至取米於廣以救荒市區斗為錢數百而陳陳相
因待價者自若必有仁人君子而後能倡義以正
斯俗若夫水族之富瀕海皆然而亦有荒有熟韓
文公記南海廟以厭魚蟹為稱美言政所格也明
邇日畿人趨都會海雖熟而珍竒所出迨不如所
聚惟有力者能得之產不異於他邦者不必盡數
取其異者紀焉
布帛之品
俗不甚事蠶桑紡績故布帛皆貴於他郡惟奉化絁
密而輕如蟬翼獨異他地象山苧布最細曰女兒布
其尤細者也
草之品
席(江東多席草人業於織著名四方曰明席)
三白(農人以此驗歲云三葉白則歲熟)
卷柏(俗呼長生不死草生四明山雖甚枯槁得水即葱翠謝靈運山居賦云卷柏萬代而不死)
蓴(本作蒓生水中今東湖多有之)
苔(吳都賦海苔之類注云苔生水中正青狀如亂髮乾之赤鹽藏有汁名曰濡苔出象山)
紫菜(吳都賦曰綸組紫絳注云紫菜郭璞江賦云紫䓴榮曄以叢被注云䓴紫菜也定海昌國海岸
中有之出伏龍山者著名)
海藻(爾雅曰&KR1627;又名海藻生海中黑色如亂髮而大埤雅曰本草以爾雅所謂綸似綸組似組東海
有之正謂二藻也又云按本草海藻昆布青苔紫菜皆療瘤癭結氣又一種細者紫色曰紫角菜)
果之品
楊梅(越之楊梅著名天下而奉化所產不減於越有邵家烏金家烏許家烏韓家晚大荔支小荔支
鄞之小溪亦有之色紅不迨奉化之紫黑產東湖者色白名酪蜜脚又其次也)
榧(翠山香山雪竇皆有之惟雪竇榧名著)
鳬茨(一名荸薺最大者與閩中地栗形質相似而甘脆差減俗謂之土地栗)
青櫺子(出四明山陸龜蒙有詩見松陵集今名存實亡矣)
羽之品
頻伽(佛書著此名昌國補陀山有之鄞縣句章比巖亦有)
水族之品
鱸魚(數種有塘鱸形雖巨不脆有江鱸差小而味淡有海鱸皮厚而肉脆曰脆鱸味極珍邦人多重
之)
石首魚(一名鯼郭璞江賦曰鯼鮆順時而往還注字林曰鯼魚出南海頭中有石一名石首常以
三月八月出故曰順時然俗呼冬天䈬中者曰石首三四月業海人每以潮汛競往採之曰洋山魚
舟人連七郡出洋取之者多至百萬艘鹽之可經年謂之郎君䱾鯼子公反)
䲅魚(一名河豚豚又作㹠江淮河皆有之本草䲅魚肝及子有大毒入口爛舌入腹爛腸肉小毒人
亦食之煑之不可近鐺當以物懸之一名鶘夷魚以物觸之即嗔腹如氣毬亦名嗔腹魚白背有赤
道如印目得合與諸魚不同又名&KR2424;魚又名吹肚魚又名鮠魚海中者大毒惟橄㰖木魚茗木解之
次用蘆根烏蓲草根汁一云獨眼者尤毒腹多刺去其頭尾取其身白肉用橄㰖甘蔗煑之橄㰖以
解魚毒甘蔗以驗其有毒即黑若其腹内腸肝膏肭與猫犬隨斃昔永嘉有厨人喜其肥美竊食之
即仆噤不語欲絶以黑豆槐花研汁□不潔大藥進之久乃嘔吐而活)
春魚(似石首而小每春三水業海人競往取之名曰捉春不滅洋山之盛冬天䈬中有者曰䈬春)
鮸魚(狀似鱸而肉蔍三鰓曰鮸四鰓曰茅鮸小者曰鮸姑鮸眉辯反)
鯧鯸(一名鱂魚身扁而銳狀若鏘刀身有兩斜角尾如燕尾細鱗如粟骨軟肉雪白於諸魚甘美第
一春晚最肥)
鯋魚(皮上有沙故曰魦有白蒲沙黃頭沙白眼沙白蕩沙青頓沙烏沙班沙牛皮沙拘沙鹿文
沙鮧沙□沙燕沙虎沙犁到沙香沙熨斗沙丫髻沙劒沙刺沙其類甚衆)
比目魚(吳都賦曰雙則比目片則王餘注比目東海所出王餘魚其身半也俗曰越王食鱠魚未
盡因以其半棄之為魚無其一面故曰王餘也)
帶魚(海物異名記曰脩若練帶曰帶魚)
鰻(海中者極大似蛇而色青白齒銛利冬晴鱐之名風鰻江湖河中者曰慈鰻小而色黃埤雅曰鰻有
雄無雌以影漫鱧而生子今鰻腹自有子未必皆漫鱧也)
華臍魚(一名老婆魚一名夀魚夀一作綬腹有帶如帔子生附其上或云名綬者以此吳都賦曰
琵琶魚注云琵琶魚無鱗其形似琵琶冬初始出者俗多重之至春則味降矣)
鱘鰉魚(極大而骨脆肉肥亦可為鮓)
烏賊(本草云是顯烏所化今其口脚具存猶相似爾腹中有墨今作好墨用之陳藏器云昔秦王東
遊棄算袋於海化為此魚其形一如算袋兩帶極長墨猶在腹也蜀本云背上骨厚三四分曰華子
云又名□魚鬚脚悉在眼前風波稍急即以鬚粘石為䌫圖經云一名烏鰂能吸波噀墨溷水以自
衛使水匿不為人所害又云性嗜烏每暴水上有飛烏過謂其已死便啄其腹則卷而食之以此得
名言為烏之賊也形若革囊口在腹下八足聚生口旁只一骨厚三四分似小舟而輕虚而白又有
兩鬚如帶可以自䌫故别名䌫魚南越志云烏賊有矴遇風便虬前鬚下矴而住矴亦䌫之義也腹
中血并膽正如墨中以書也世謂烏賊懷墨而知禮故俗謂是海若白事小吏又有最小者俗呼墨
斗)
章巨(大者曰石拒居石穴人或取之能以脚粘石拒人故名亦曰章巨次曰章舉石距形似大算袋
八足長及二三尺足上突出磈礧戢戢如釘每釘有竅浮於海沙布形如死鳥烏啄之卷以入水嘘
釘啜之以此充腹其次者曰章舉亦曰章魚以大小呼之石距如斗章舉如升南方有石距此惟章
舉爾章舉之又小者曰望潮身一二寸足倍之又一種曰鎻管亦其類脚短無釘)
䱥魚(板身多鯁長不五六寸味極肥腴以糟浥之可作湯或以同章舉與鰕合為鮓謂之三和鮓最
美可致遠世說晉虞嘯父荅晉帝云天時尚温䱥鮓未熟即此也)
箭魚(即江湖鰣魚海出者最大甘肥異常腹下細骨如箭鏃俗名箭魚味甘在皮鱗之交土人和鱗
煑供之春晚與笋尤稱)
鮆魚(子多而肥夏初曝乾可以致遠郭璞江賦曰鯼&KR1693;順時而往還山海經注曰鮆狹薄而長大者
長尺餘一名刀魚常以三月八月出故曰順時)
銀魚(口尖身銳如銀條又一種極小者名麵魚)
&KR2340;魚(身如膏膸骨柔無鱗)
白魚(板身肉美)
梅魚(首大朱口金鱗)
火魚(頭巨尾小身圓通赤故以火名又一種名石㪍卒)
短魚(項縮而短為鮝極美色微紅)
魟魚(形圓似扇無鱗色紫黑口在腹下尾長於身如狸鼠其最大曰鮫魟即與鮫魚可錯靶者同是
鮫與魟皆一類矣其次曰錦魟皮亦沙澁擦去沙煑爛與鱉裙同又次曰黃魟差小背黑腹黃其餘
有班魟牛魟虎魟皆凡魚)
地青魚(尾有刺甚長逢物則撥之毒能中人色白者曰地白與魟相類又名卲陽魚鼠尾魚可作
鮝)
竹夾魚(近□尾有硬鱗色青黑一名上鱧)
肋魚(似箭魚而小身薄細骨滿勒肥者僅充口瘦即無所取)
馬鮫魚(形似鱅魚味似鯧魚品在鯧鱅之間)
鯔魚(似鯉生淺海中著底專食泥身圜口小骨軟肉□日平無毒食之令人身健吳王論魚以鯔為
上)
□魚(形似魟肉亦凡惟以鹽裛之曝為鮝名曰□鮝俗又呼老鵶鮝去皮生擘成絲供飣)
吹沙魚(埤雅曰鯋鮀今吹沙小魚常開口吹沙故曰吹沙鯋性善沈大如指狹圓而長有墨點俗
呼為新婦臂味甘今奉化鮚﨑鎮多有此頗以為珍品)
泥魚(似吹沙而首大江河中皆有之)
箬魚(其形似箬又有極大者曰鰨鰻)
黃滑魚(似春魚而肉細又有一種曰烏眼白眼皆相類)
吐哺魚(東湖有之本名土附以其附土而行也)
闌胡(形如小鰍大者如人指長二三寸許頭有斑點簇簇如星潮退數千百萬跳躑塗泥中海婦挾
□取之如拾芥名曰闌胡一名彈塗以跳躑取名土人芼以米脯辣煑之醒酒然雖細物以盂覆活
者數百於地旦起發覆視之駢首俱拱北無一參差者亦異矣)
&KR2821;魚(本草作蜡一名乍魚一名水母一名摴蒱魚生東海形如覆笠肉如血䘓大者如床小者如斗
腹下如垂絮純赤無腸胃眼目以鰕為目鰕動&KR2821;沉故曰水母目鰕如駏驉之與蛩蛩相假矣)
蝤蛑(明越風物志云蝤蛑并螯十足生海邊泥穴中潮退探取之四時常有雌者掩大而肥重者踰
數斤其小而黃者謂之石蝤蚌最大者曰青蟳小者曰黃甲後足闊者又曰撥棹子東坡答丁公默
送蝤蚱詩有半殼含黃宜點酒兩螯研雪勸加餐之句鄉之城東江濱有蝤蛑廟俗傳有漁人獲一
巨蝤蛑力不能勝為巨螯鉗而死今廟即其地前代多呼四明曰蝤蛑州舒懶堂述里諺云八月蝤
蛑健如虎埤雅曰蝤蛑兩螯至強能與虎鬭)
蠞(俗呼為蟹圓臍者牝尖者牡也經霜則有赤膏俗呼母蟹亦曰赤蟹無膏曰白暨有子者曰子蟹本
草以蟹性敗&KR0238;燒之致鼠)
螃蟹(俗呼毛蟹又曰田蟹螯跪帶毛山谷詩云怒目横行與虎争寒沙奔火禍胎生)
彭越(爾雅名彭螖螯赤者名擁劔一種為彭蜞性極寒蔡謨謂讀爾雅不熟幾為勸學所誤又一種
名桀步埤雅曰以其横行故謂之策步又一種曰沙蟹)
蚌(有珠郭璞江賦曰瓊蚌晞耀而瑩珠定海招寳山下有巨蚌光彩逼人)
海月(形圓如月亦謂之海鏡土人鱗次之以為天窗郭璞江賦云玉珧海月謝靈運詩曰掛席拾海
月)
鰕(有赤白青黃斑數色青者大如兒臂土人珍之多以餉遠梅熟時曰梅蝦蠶熟時曰蠶蝦狀如蜈蚣
而大者曰蝦蛄身尺餘鬚亦二三尺曰鰕王不常有皆產於海其產於陂湖者曰湖鰕生於河者曰
鰕公二鉗比他種其長倍之郭璞江賦云水母目鰕注曰水母無耳目不知避人常依鰕隨之)
鱟(形如覆斗其大如車青褐色十二足長五六寸尾長二三尺其殼堅硬腰間横紋一線軟可屈指每
一屈一行尾尖硬有刺能觸傷人口足皆在覆斗之下海中每雌負雄漁者必雙得以竹編為一甲
鬻焉牝者子如麻子土人以為醬或酢牡鱟無子本草云牝牡相隨牝者皆上有目牡者無目牡得
牝始行牝去牡死韓退之詩鱟實如惠文骨眼相附行)
蛤(每一潮生一暈海濱人以苗栽泥中伺其長八月十六日雀入水化蛤海濱有見之者)
淡菜(亦名殼菜形似珠母一頭尖中銜少毛甚益人生南海有東海夫人之號土人燒令汁沸出肉
食之若與少米先煑熟後去兩邊鎻及毛更入蘿葡紫蘇同煑尤佳)
□(生於巖或簄竹又一種曰老婆牙)
蠣房(其大者如駞蹄小者如人指面亦曰牡蠣陶隠居云牡蠣是百歲鵰所化道家以左顧者是雄
故名牡蠣右顧則牝蠣向南視之口邪向東為左顧此物附石而生磈礧相連如房故名蠣房一名
蠔山晉安人呼為蠔莆初生才如拳石四面漸長有一二丈嶄巖如山每房内有蠔肉一塊亦有柱
肉之大小隨房廣狹每潮來則諸房皆開有小蟲入則合之以充腹海人取之皆鑿房以烈火逼開
挑取肉食之自然甘美更益人美顔色細肌膚海族之最貴者也)
䗯(俗呼曰生䗯似蛤而長殼有毛俗又曰毛蛤一曰&KR1173;䗯)
江珧(以柱為珍東坡有江珧傳一種小者曰沙珧)
螺(多種掩白而香者曰香螺有刺曰刺螺味辛曰辣螺有曰拳螺劔螺又有丁螺班螺又有生深海中
可為酒杯者曰鸚鵡螺郭璞江賦曰鸚螺蜁蝸注云異物志曰鸚鵡螺狀如覆杯頭如烏頭向其腹
視如鸚鵡故以名也舊說曰蜁蝸小螺也一種曰海螄)
車螯(歐陽公詩曰璨璀殼水玉斑孄點生花美此物也一名昌娥一名魁蛤奉化鮚﨑間有之)
蛤蜊(善醒酒山谷詩云商略督郵風味惡不堪持到蛤蜊前)
蟶子(生海泥中長二三寸如大母指其肉甚肥殼不足以容之口常開不閉時行病後不可食切忌
之飯後食之佳)
蚶子(爾雅謂之魁陸有瓦壟蚶毛蚶茅蚶土物志曰有側徑四尺皆似瓦壟有文郭璞江賦曰洪蚶
專車)
龜脚(以狀似之郭璞江賦云石&KR0917;應節而揚葩)
蜆(小於蛤蜊生水泥中殼薄肉多含沙以水浸隔日令吐沙盡方可煑食本草蜆殼陳久者主痢冷無
毒候風雨能以殼為翅飛也)
肘子(殼下尖而闊中有肉粘之膏屎皆在尖厨人去下體取面肉脆供入湯稍久即刃不入品)
沙噀(塊然一物如牛馬腸臟頭長可五六寸許肨軟如水蟲無首無尾無目無皮骨但能蠕動觸之
則縮小如桃栗徐復擁腫土人以沙盆操去其涎腥雜五辣煑之脆美為上味)
寳慶四明志卷四
