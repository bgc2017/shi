欽定四庫全書
四明續志卷十
宋梅應發劉錫同撰
和袁尚書韻
珠琲無煩費斗量家家潑撒不珍藏渾疑入臘梅花放
巳卜來年稻顆香萬感固知由氣類一根元只自心秧
天憐老子憂民切將變荒州作富穰
同前
(蒙需黃芽且拜名製饋藥次韻不敢偏廢也)
寂喧相去幾由旬禽戱何妨小屈伸退步自應行步穏
識心安用捧心顰又看桃板迎新歲定是蒲輪訪舊人
粒粒金丹分二百祝公丈六現金身
和趙知錄韻
黑風吹海屑銀濤莫辨秦瑰與楚瑶煮水煎茶還我輩
竈煙文武火須調
甫能乞得六花飛又要憂它褐與衣爭似煙江漁釣侣
賣魚沽酒唱歌歸
造物從來害是恩由它珪璧委千門梅梢巳露春消息
小向涵虚駐客軒
再和趙知錄韻
妖蜃吹城匝海濤也疑瀛島産琨瑶老滕觧把眞成妄
郢曲如今始再調
只道梅花巳亂飛何須點綴謝莊衣獨欣凍死安西虜
載取狐巴馬上歸
何煩洛令市私恩有客甘貧自閉門恰似明州前錄事
清高直可傲羲軒
餞趙物斛(戊午五月十七日)
九折羊腸路險巇險巇過了始平夷風霜雨露無非教
菌槿椒蘭各有時退步元來天地闊捫心自是鬼神知
莫嫌載月舟如洗贏得清名滿海涯
同寅兩載意何傾不是人間兒女情嫉惡吾方欠隠忍
鉏姦君亦太分明是非烈日秋霜勁利害浮埃抺電輕
臨别一言何所贈做人須做十分成
精義無窮在鄴籖更須於易倍深拈陽竒(讀作羇)隂
偶機難測往屈來伸理可占有謂宣尼夫乃佞或
云仲子烏能廉聖賢言行多參考美疢猶應用石
砭
喜雨和趙右司
車水耕田正閔農夜來好雨一犂通相近可是須羣
望陟降元來即上穹擊壌何曾知帝力觀風誰與
達天聰見他東作思南墅愁殺江南桑苧翁(相近讀作
禳祈)
喜雨和史司直
六丁海面揭封回天上屯雲撮得來連月不曾聽澍雨
今年方始見轟雷定知水畆移秧插底用泥塗把榖栽
聞說君王勤露禱固應妖魃不為烖
簷溜終宵稍慰心更須三日始為霖雲雷尚覺經綸狹
暑雨猶疑咨怨深不假溟鯤能激水何須垤鸛解知隂
回頭谷口耕樵侣辜負盟言愧斷金
秋思一首寄方君遇
西風黃葉墮階前秋思撩人巳可憐身漸衰來非一日
心都懶處是今年愛憎毁譽何關我消息盈虚要識天
六十四翁凡百足只祈君相放歸田
寄丁丞相
今年快活好重陽君相都俞盡主張飛語不容輕點汚
細書那更極揄揚無風無雨稻粱熟有酒有螯橙橘香
只待防冬平静了來春衣錦又還鄉
喜雨預卜淮寇之遁口占小詩呈同官(下元節)
敵寇逋誅尚不庭敢驅鐵騎瞰邊城滂沱無此十月雨
攘郤過如百萬兵毳幕縱張淋易透馬蹄雖澁滑難行
只願皇天相佑助皇天佑助亦人情
景回兄和篇甚佳信筆再用韻
犂掃終當盡穴庭將軍夫豈但嬰城何妨水潦威曹賊
應以風聲懾晉兵中立運籌飛凱奏昌黎吮筆草歌行
開年東作吾何在野老相携話故情
昨日大雨晝夜不止因再用前韻賦成一
律
狒貍索死離龍庭堪笑披猖欲背城釡為水懸憂後爨
弓因雨弱失長兵突三千人如電掃誅兩萬戶若風行
又報廣南騰露布太平從此慰皇情
和丁丞相
外國為隂中國陽豈容䟦扈更鴟張捷書一紙來從廣
凱奏連旗至自揚盡瘁元臣食放箸媮安老守寢凝香
但憐此土非吾土歲晚天寒憶故鄉
和惠檢閱送胡計院韻
小借園林一餉間相携送客上天關頽齡晚歲凄凉裏
今日明朝聚散間極目煙雲方渺渺滿溪桃李正斑斑
老來尚被冠裳縛坐對漁舟亦厚顔
行小圃偶成唐律呈真翁自昭叔夏(巳未二月二十
六日)
今年花信巳成空白白紅紅苦雨中老境摧頽春更好
愁城高聳酒難攻一生當號知非子萬事都歸亡是公
巴得新晴天亦笑東風吹夢過江東
和劉右司(震孫)見寄六絶一律
老子誰知密度關却支笻杖訪荒園故應我輩鍾情别
佳話眞堪詔子孫
撩我歸心更欲歸綠英巳是換紅菲分明不似高空鳥
無弋無矰到處飛
鵲絆晴絲柳絮乾金沙玉李鬭開顔此時此景此中意
付與仙翁一餉間
&KR1616;醿萬玉吐幽香芍藥千紅護綠裳好景只供人借看
尋思百計是歸強
小兒亦解挽公留知有人間第一流老我相思無盡藏
臨風一日幾搔頭
愁來只是向無何浮聖沉賢共一波若見江南煙釣侣
寄言好與曬漁蓑
我家碧雲畔中有最高亭閱世巳頭白看山猶眼青誰
能環北轍那更徙南溟歸計天須許煩占處士星
送十二知軍領郡澄江
門戶喜方興送兒五馬行君恩天樣大家法水能清
但務平平政何須赫赫名也休扳汝父皂白太分
明
老父如汝年監州尚折旋後生何聞望小郡亦藩宣申
浦秋潮落君山暮靄連菊時吾去此訪汝擊羣鮮
古風一首送常明仲還里社
韙軒吾石友相從三十年舌本多文獻胷笥皆簡編脊
梁硬於鐵雖貧不言錢古井波愈靜老幹骨尤堅眨眼
七十翁酡顔映銀髯辭我歸舊隠從此將終焉我懷雖
惻楚君意難棄捐顧我亦歲徂華髮蒙其顚君王念
帷蓋高車會當懸爾汝一蘧廬日月雙彈圓合離與聚
散暮景必復然以兹強排遣送君鄞水邊空江漲夏潦
遠山生夕煙野鳥投林飛漁舟衝浦還萬物各有適人
生且隨緣江東企西浙道里無半千幸反身強徤尚可
相周旋所愧韓魏公不能官老泉
明仲小姪歸浙江餞之西渡有感
韙軒從此入山深阿阮同途反舊岑老大分携朋友意
死生契闊弟兄心碧雲悵望家千里白髮飄零酒一斟
歲晚情懷易感觸不堪衰淚忽沾襟
宿秧青碧穉秧黃長葉抽苖勢巳張田就再耘秋有準
水收積潦旱無傷老牛引犢挨籬卧新燕將雛貼水翔
一壑一邱吾亦有誰憐留滯尚他鄉
餞鄭宗丞
煙靄晚將合湖山景致嘉誰為千里别客負一年花心
事違春事年華上鬢華扁舟何日發回首水雲賖
天寧長老新齋堂請轉語
慧公幻出一齋堂巨棟危梁壓十方更有心堂無量闊
闊中别有好思量
因藏主持此稽首諸山如有小小寺院保明出世
牛背牽來一牧兒要從古道去揚輝莫學當年隻履客
無人秋采却西歸
代為大川重說偈言
無流無𣲖亦無源糲食充饑衲禦寒直下承當直下了
有何佛祖有何傳
僧若珪求短偈
黃連甜兮甘草苦這些滋味許誰知宰官具足端嚴相
畢竟元無病可醫
山偈寄無聲老師
聞師遭遇善知識布衲時聞羅綺香照管為他眼景轉
投胎託舍沒思量(前輩老古錐多有此等事醒醒着)
又山偈就寄善知識
傳語當年白侍郎住行坐卧只尋常須彌山子才翻却
便是人天大法王
題暗香疎影詞後用潘德久贈姜白石韻
人生浮脆若菰蒲四十年前此丈夫擬向西湖酹孤魄
想應風月易招呼
苦雨吟十首呈同官諸丈(巳未五月二十七日)
舊雨連今雨南鳩喚北鳩聲聲腸寸斷點點淚交流歴
耳風來處凝眸天盡頭衷情如此苦造物亦憐不
自春爰及夏多雨少曾晴積壓兼旬潦瀰漫四澤盈稚
苖憂冒沒矮岸恐頽傾急遣洪賓佐代余省爾氓
洪穴隄凢九泄水注之江荷鍤來如織奔湍去若撞雨
聲雖斷續潦勢巳賓降想見魚秧泛沙汀白鳥雙
早晚遣長鬚行田西北隅稻禾都旺否廬舍莫渰無高
仰為何碶低䨟是某都水痕如退落分寸要相符
正直三神列慈悲一佛尊須知眞實念是謂吉祥門巨
浸旋歸壑頑雲漸散屯更憑驅日馭揮霍照乾坤
田官决水歸喜若潰重圍晚種禾頭出新耘稻本肥巳
如雲氣勃只恨日光稀安得驅夸父搪開萬里輝
海鄉多下田潢潦易纏綿雲脚晚希露天心朝望穿壤
蚯方惡出穴蟻又憂遷翻覆隂晴證愁腸日幾旋
連朝雨水淹燕寢似窮閻無處可就燥何時得附炎頻
占季主卦屢乞鮑君籖千里人知否心香日夜添
五鼓立中庭疎星一二明轉頭雲復合移步雨還傾感
召雖人事怨咨奈物情號空猶未應隠痛痛無聲
老守最憂農往來思慮忡半時半刻裏一飯一茶中饑
溺眞猶巳恫瘝在厥躬天高元聽下一念豈難通
久雨喜晴檢閱計院紀以舂容之篇敬用韻為謝
(夜來坐客有蜀人鄧君莘起勉余為全晚節計故末句云然)
樂天何愛詠堯夫非好吟愧乏康濟術粗懷飢溺心彌
旬雨翻屋耄倪泣蒼旻微臣職芻牧癢痛入肌深行若
負刺芒坐如隠氊針再拜告(入聲)神明寸心秉堅金蠲租
還巳債議獄并弛刑但求講實政何暇競虚名天威咫
尺臨昏翳忽開明宿苖既豐碩稚秧靡飄淫阿香亦效
靈排隂吐洪音推出太陽輝天外旋收聲老守寬近憂
濁醪呼客酙客有勸翁歸前身豈傅霖
賡劉自昭出郊佳什(巳未六月十七日西郊觀稼)
倦聽衙官報兩衙出門山水即吾家淺深碧綠湖田稻
濃淡紅黃野岸花草草人生知有限悠悠客恨自無涯
凉颸特為驅袢暑白鳥青天萬里賖
出郊偶賦(巳未六月十七日)
聊驅小隊出郊圻天遣凉風却午曦雨脚似披千疋練
山容如障數層幃並岸低疇苖頷長近坡高隴稻頭垂
因他景物思吾土還是黃雞白酒時
高橋舟中(巳未四月初六日)
小隊旌旗西郭頭筍輿緩步看農疇十分田有九分闢
今歲人無去歲憂貼水新秧頭欲起連雲宿麥頷都收
天憐老子勤民瘼賜與豐年不待求
小麥青青大麥黃海鄉風物亦江鄉籃鋪蠶種提歸急
肩夯牛犂出去忙春漲半篙波㶑灔曉山一帶色微茫
東風客子思歸切不待啼鵑也斷腸
水雲鄉和制機劉自昭韻(巳未四月六日)
不禁歸夢五更長出見寬閒若故鄉天外慘舒雲黑白
隴頭大小麥青黃水雖四澤無蘆葦地不多山少柘桑
却有一般堪愛賞虬髯老檜鬱蒼蒼
問君身世欲如何付與漁翁欸乃歌未酩酊時須酩酊
得磨駝處且磨駝聲名草木知誰是功業旂常在古多
百尺危橋聊弔往薰風首夏正清和
水高只合汎歸舟老大何須說壯猷樂事尚堪葵麥候
豐年巳兆黍禾秋西曹久負平平老東郡今稱上上州
不待子規相勸督衰翁何止四宜休
和謝惠計院
插種如雲四月頭代它田畯閱耕疇意行不敢煩君重
詩到偏能寫我憂占榖喜看連歲熟麗琛曾說十分收
各家官事隨宜了尊酒相過莫外求
千林新綠褪萎黃人在它鄉某水鄉白鳥閑閑疑冷看
蒼鷹擾擾正乾忙阿婆塗抺情何在老子瞢騰視巳茫
二頃良田元不欠一聲布榖斷人腸
寄樗寮張寺丞
春來物物攪愁腸排遣惟應闖醉鄉無奈督郵風味惡
桃花流水願分嘗
舟檥娥祠敬留二絶(寶祐丁巳夏五中幹前一日)
孝娥何意要垂名重在天倫一命輕若訂漢家彤史傳
淳于公女尚偷生
雖然墟墓一拳土泰華衡常未必侔感動行人忠孝淚
滄江不斷水東流
口占詶翁處靜
年來戸外故人疎慙愧新詞解起予賀監本家眀與越
扁舟來訪問何如
君異鄭兄出示舊詩蓋紹定初所信筆也俛仰三
十年矣戲成口占復歸之
彈指江湖三十年淋漓舊墨尚依然人生未必堅如紙
心事凄凉雪滿顚
和翁處靜賦木香(巳未三月二十日四明堂)
黃蘂檀心襯綠衣細成碁架四方齊只緣鼻孔撩天去
特遣清香起自低
喜雨二解(呈檢閱同官諸文已未七月)
烏□新舂玉粒堆齊頭&KR2232;□又相催高田猶怕夾秋旱
上界俄聞發水雷幾日雲車停野外今宵雨旆入城來
須臾簷溜如奔峽枕上吟哦一快哉
湏知造化自心生風雨雲雷特踐形人在兩間元有事
天於萬物豈無情焦枯蒙潤物蘇醒昏(去聲)悶得凉身泰
平晚夜桃笙時便背定應收捲向金莖
中秋無月和曾儀言制幹
見說瓊樓忒煞寒雲衣特地護宵端也應齒髮十分老
自是嫦娥一笑難此夜不妨留客醉明年未卜共誰看
歸與丘壑無窮趣何惜相從樂且盤
賦惠計院允堂
荆溪惠子鬢鬅鬙義理鑽研到粹精允矣名堂由意實
漫云從仕但心亨一窗春草無窮意四壁秋蛩不斷聲
若向此中能領會始知持敬造存誠
謝惠計院分餉新茶
乾坤正氣清且勁長挾春風作襟韻不惟散滿詩人脾
還入靈根茁苔穎顧山仙人曇滯家帶春蒐摘黃金芽
擣碎雲英琢蒼璧旋瀉玉(缺)浮白花半甌和露沾喉吻
甘潤遶肌香貫頂孔光賢處不脂韋長孺直時無苦梗
平生腐儒湯餅腸不堪八餅分頭綱多君鄉味裹將送
謂我詩情應得嘗分無蛾眉捧玉椀亦乏撑腰五千卷
活火新泉點啜來儼若少陽人覿面飲散登臺嗅老香
却憶家山菊徑荒明朝便作玉川子兩腋乘風歸故鄉
四明續志卷十
