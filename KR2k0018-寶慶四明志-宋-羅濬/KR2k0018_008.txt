欽定四庫全書
寳慶四明志卷八
宋羅濬撰
郡志八
敘人上
明山之東三垂際海清淑之氣於是乎窮毓竒孕
秀顯諸人者宜也然衣冠文物至我朝而始盛氣
之所鍾亦有待而發歟
先賢事迹上(古鄞鄮句章縣隋唐以來皆更易且有初居外邑繼居府城者故不
容分縣緫志于此隨出次先後子孫繋其父祖非有所重輕也)
夏黃公鄞人避暴秦匿山中漢高帝求之不得帝嬖戚
夫人欲廢太子立夫人子趙王如意大臣以死爭不
聽太子用張良言以禮迎公公與東園公綺里季甪里
先生偕至帝宴太子侍四人從年皆八十餘鬚眉皓
白衣冠甚偉上怪問何為者四人前對各言姓名上
迺驚曰吾求公避逃我今何自從吾兒游四人曰陛
下輕士善罵臣等義不辱今聞太子仁孝恭敬愛士
莫不延頸願為太子死者故來上曰煩公幸卒調護
太子四人為夀已趨去上目送之召戚夫人指視曰
我欲易之彼四人為之輔羽翼已成難動矣呂氏真
乃主矣戚夫人泣涕上曰為我楚舞吾為若楚歌歌
曰鴻鵠高飛一舉千里羽翼已就横絶四海横絶四
海又可奈何雖有矰繳尚安所施戚夫人歔欷流涕
上起去罷酒竟不易太子者此四人力也後太子立
是為惠帝(史記留侯世家注陳留志云公姓崔名廣字少通齊人隠居夏里故號黃公三國志
虞翻𫝊曰鄞大里人)
張齊芳驃騎將軍意之子隱於慈溪之驃騎山人皆賢
之遂以其父之官名其山(出慈溪舊志)
董黯字叔達仲舒六世孫也事母孝母疾嗜句章溪水
遠不能常致黯遂築室溪濱板輿就養厥疾乃痊比
鄰王寄之母以風寄寄忌之伺黯出辱其母黯恨入
骨母死慟罙切枕戈不言一日斬寄首以祭母自白
于官奏聞和帝詔釋其罪且旌異行召拜郎官不就
由是以慈名溪以董孝名鄉吳虞翻稱之云盡心色
養喪致其哀單身林野鳥獸歸懷怨親之辱白日報
讎海内聞名昭然光著今子城東南有廟舊志謂即
其故居則黯本鄮人也虞翻謂為句章人據其徙居
慈溪言之
任光字景昇鄮人為縣主簿時海賊作孽令朱嘉將吏
人出戰為賊所射傷賊突嘉前光以身障蔽力戰死
嘉獲免還邑出俸厚葬之(出會稽典錄)
鄭雲梁宏皆句章人俱為主簿篤終始之義州里稱之
一云雲字仲興學韓詩公羊春秋為主簿後以劉雋
事獄死郡以狀聞旌表門閭(出會稽典錄)
任奕句章人為御史中丞朱育稱其為文章之士立言
粲盛今有任子十卷見藝林(出會稽典錄及王阮所修昌國志)
王脩句章人仕順帝時為揚州從事軍變殺歷陽太守
伊曜脩誓衆奔入賊營取曜屍葬之人服其義(出會稽典
錄)
闞澤字德潤好學居貧無資常為人傭書以供紙筆所
寫既畢誦讀亦遍察孝廉除錢唐長遷柳令孫權為
驃騎將軍辟補西曹掾及稱尊號以為尚書嘉禾中
為中書令五年拜太子太傅領中書如故澤以經傳
文多難得盡用乃斟酌諸家刊約禮文及諸注說為
制行出入及見賓儀又著乾象歷注以正時日每朝
廷大議經典所疑輙咨訪之以儒學勤勞封都鄉侯
諸官司欲增重科防以檢御臣下澤每曰宜依禮律
其和而有正皆此類虞翻稱之曰闞生矯傑盖蜀之
揚雄又曰闞子儒術德行亦今之仲舒也六年冬卒
權痛惜感悼食不進者數日三國志本傳指為會稽
山隂人按今慈溪縣之普濟寺乃澤舊居峯曰闞峯
湖曰德潤湖山水猶識其姓字則澤為句章人可知
晉虞喜字仲寧少立操行博學好古郡察孝廉州舉秀
才司徒辟公車徵拜博士皆不就太寧中又以博士
徵復下詔徵辭疾咸和末詔公卿舉賢良方正直言
之士太常華恒舉喜會國有軍事咸康初内史何充
上䟽曰臣聞二八舉而四門穆十亂用而天下安伏
見前賢良虞喜天挺貞素高尚邈世束脩立德皓首
不倦旁綜廣探博聞強識宜使蒲輪紆衡以旌殊操
詔曰潯陽翟湯會稽虞喜守道躭學操擬古人往雖
徵命而不降屈政道須賢宜納諸廊廟其並以散騎
常侍徵又不起有司議祧廟不能决朝廷遣使就諮
訪焉晉書本傳曰會稽餘姚人然喜所居乃句章之
南山世目其山曰大隠見夏侯曾先地志今屬慈溪
諸虞墓亦多在慈溪是時慈溪地乃句章縣亦隸會
稽郡而與餘姚接境故史槩曰會稽餘姚云
張無擇句章人性篤孝父仕唐任袁州司馬卒於神龍
初歸葬縣之虎胛山無擇負土營葬結廬於墓七日
絶漿三年不櫛醴泉出芝草生其後官至中散大夫
終和州刺史至今廟食慈溪(出舊志)
賀知章字季真性曠夷善談說與族姑子陸象先善象
先嘗謂人曰一日不見季真則鄙吝生矣唐證聖初
擢進士超拔羣類科累遷太常博士開元十三年遷
禮部侍郎兼集賢院學士尋遷太子右庶子充侍讀
申王薨詔選挽郎廕子訴知章取舍不平徙工部肅
宗為太子遷賓客授祕書監晚節尤誕放遨嬉里巷
自號四明狂客及祕書外監每醉輒屬辭筆不停書
咸有可觀善草隸好事者具筆硯從之意有所愜不
復拒纔十數字世傳以為寳天寳初夢游帝居數日
寤乃請為道士還鄉里詔許之以宅為千秋觀而居
又求周宫湖數頃為放生池有詔賜鏡湖剡川一曲
既行帝賜詩皇太子百官餞送擢其子僧子為會稽
郡司馬賜緋魚使侍養幼子亦聽為道士卒年八十
六肅宗乾元初以雅舊贈禮部尚書唐書本傳所載
如此然今鄞縣句章鄉小溪之馬湖有洗馬池故跡
世傳以為賀監舊宅相距三里曰賀家灣其地賀姓
甚多而貧掘土得碑石率棄之今其斷石存而可識
者曰會稽郡賀與府君六字而已耆老謂賀監始居
此後乃徙剡川也
徐浩自稱四明山人唐乾元二年進廣孝經十卷授校
書郎又有書譜一卷古跡記一卷(出藝文志)
孫郃奉化人四明才名記云孫郃博學高才唐末授左
拾遺淨惠院即其故宅載於舊志唐文粹有古意效
陳拾遺有哭玄英方干先生詩有卜世論春秋無賢
臣論皆郃之作也其遠孫曰沔字元規皇朝天禧三
年中進士第為人明敏果敢有材歷官至監察御史
裏行景祐元年莊獻太后服未除而禮官請用冬至
日冊后沔奏請俟祥禫上封者李安世方下吏沔又
言始天子躬親政事而孔道輔范仲淹皆以言事謫
去令在位無敢言者天下不知安世狂誕又謂以言
得罪竊為陛下惜之數日出知潭州衡山縣沔既行
自惟忠憤未盡申復上書曰天下之勢常患久安而
不知其壞也比歲以來水旱荐至歲饑民愁陛下得
恃以為安乎去秋以聖躬弗豫雙日既不御殿又無
漢唐非時延對之事臣竊計之一歲之中加之給休
是率廢三分日之一也欲萬務之舉其何由哉今深
宫之中左右皆用事宦人私謁寖盛内寵並興恐非
所以隆德業養夀命之原也於是又貶永州監酒其
後歷知處州楚州召為左正言時元昊叛有請以五
路進兵者沔以為天下承平日久人不知戰今不思
内修備以待之乃欲盡敺精兵深入狂虜之境虜即
據前險守後阨使我師不得還則關中之勢不得不
危此可為全計乎其後屢以言忤大臣出提點兩浙
刑獄及陜西兵不利天子思沔言以為陜西轉運使
就除環慶路經略安撫使知慶州徙渭州復徙慶州
徙陜州改河東都轉運使復知慶州元昊死子且幼
國人未和諸將欲因而伐之沔獨奏曰中國以信義
示夷狄奈何伐人之喪也於是詔有司趣行封冊之
禮明年除知益州道中罹母憂頃之特起知永興軍
不行沔先世徙寓會稽至是服闋除陜西都轉運使
沔未欲遠去墳墓乞知明州許之杜正獻公衍遺之
詩云四明山水饒靈粹唐有希韓夐出倫又見賢侯
光乃祖(社公白莊君侯遠祖諱郃)暫還仁里庇斯民時皇祐三年
也屬山東盜起徙知徐州至則捕羣盜盡誅之四年
廣源蠻舉兵陷邕州進攻廣州公適徙秦州入見語
及南事仁宗曰二府以南事不足憂也沔曰賊技與
中國殊而去巢穴遠鬭其勢未易當又盛夏癉熱官
軍往必不利豈得不憂也沔行明日蔣偕軍以敗聞
即召沔還為湖南江西路安撫使得以便宜從事尋
徙為廣南東西路安撫使仍以樞密副使狄青為宣
撫使寇平沔還遷給事中仁宗解所御寳帶賜之請
知杭州行至南京召為樞密副使其年契丹使來請
觀太廟樂沔建議折之曰廟樂皆歌詠祖宗功德能
留與吾祭乃可觀使者乃巳張貴妃薨治喪皇儀殿
葬曰山陵謚曰恭德沔極陳不可遂罷山陵改謚温
成既而命讀謚冊沔曰此冊臣沔讀則可樞密副使
讀則不可為同列者所忌請罷除知杭州尋知青州
并州沔在杭日治姦僧猾民不少貸怨謗紛起至是
以御史彈奏責寧國軍節度副使復光祿卿分司南
京尋知濠州請老以禮部侍郎致仕築居於明有詩
曰新治甬上居閒逸安暮齒英宗皇帝即位遷戸部
治平二年羌人數出寇詔沔知河中府既入覲改知
慶州慶人相賀曰昔我公來前後五年羌人未嘗敢
犯吾境今邊事適起不意老幼之復見公也居數月
境内大安明年徙延州道病薨謚威敏年七十一(以續
通鑑及王岐公所撰墓誌及樓宣獻公所跋杜正獻公詩參修)
楊適字韓道慈溪人明律歷曉兵法隠居大隠山以文
學行義聞於鄉里人皆不敢道其姓名以先生目之
仁宗皇帝訪天下遺逸知州事鮑軻以名聞賜粟帛
嘉祐六年知州事錢公輔又表奏適高節授將仕郎
試太學助教州遣從事躬捧詔書具袍笏輿從以禮
起之辭不受年七十餘沒葬大隠山縣令林叔豹為
立碑祠於學(出舊志)
杜醇慈溪人經明行修不求聞達慶歷中縣令林肇一
新鄉校請公為之師不可王文公安石再為林作師
說以勉之至今與楊公適並祠於縣學
樓郁字子文志操高厲學以窮理為先慶歷中詔郡國
立學其不置教授員者聽州里推擇公首應選郡人
翕然師尊之俞公充豐公稷袁公轂舒公亶皆執經
焉荆國公王安石宰鄞以書致之曰足下學行篤美
信於士友某所仰歎登皇祐五年進士第調廬江主
簿丁母憂自嘆祿不及親絶仕進意以大理評事終
於家有遺集三十卷子常光孫异弁五世孫鍔鈜鑰
鏞鑛六世孫汶淮浟七世孫采皆取世科异字試可
常子也政和七年守鄉郡廢廣德湖為田造舟艦供
三韓使甚稱上意令因任睦寇猖獗備禦有方人皆
德之積官至朝議大夫贈太師封楚國公鑰字大防
异孫也少警敏書一再讀能記誦詞章雅贍隆興初
元擢進士第明年又中教官選後用大臣薦入朝稍
遷太常博士時搢紳間好惡各異鑰歷陳後漢黨錮
唐朋黨元符黨籍之弊謂事之初生若不足較横流
不止害不可言孝宗曰卿懼為黨耶唐世人主謂去
河北賊易去朝廷朋黨難朕嘗笑之特主聽不聰爾
光宗嗣位鑰以知温州滿奏事留中歷考功郎立左
螭登西掖禁中或私請上曰樓舍人朕亦憚之不如
且已寧宗新御極内外制鑰獨當之遷給事中以平
日素論正太祖東向之位知閤門事韓侂胄弄權有
萌芽吏部侍郎彭龜年除職與郡鑰與林大中合詞
論奏龜年舊學也伉直敢論事其可去乎乞留之經
筵命侂胄以外祠上批龜年已是優異侂胄初無過
尤鑰再奏若以為優異則侂胄之轉承宣使非優異
乎若謂初無過尤則龜年乃出於愛君之誠心不顧
身以進忠言豈為過乎但直臣去國自此恐無敢為
陛下出力論事者侂胄銜之三日遷天官實奪封駮
之權也趙忠定公汝愚被誣去國臺諫昌言定鼎乘
龍之夢鑰曰趙公嘗夢孝宗召對取御爐金湯瓶授
之曰朕之用卿如此謂之定鼎可乎又嘗夢立班見
白龍升天居無何上以衰服登寳位謂之乘龍可乎
如臺諫所言是欲覆人家族爾鑰親聞於趙不可誣
也聞者汗下鑰遂决去居閒十有三載褫職者再甘
心焉侂胄欲籠絡之風使自通鑰不為動更化初以
翰林學士召遷吏部尚書遂簽書同知樞密院事參
知政事以年乞身薨謚宣獻其平日游息之地曰攻
媿齋故自號攻媿主人有文集一百二十卷鑰之兄
曰錫字予善以材敏稱父任補官初調秀州戸掾會
鎮江有軍校訴於朝自言久掌軍用列校貸錢以萬
計知其將訴欲殺以滅口脱身而來追者躡後出此
門則死矣廟堂駭之奏得旨勅漕臣擇郡縣吏鞫之
許以棘寺推獄行時二漕使胡昉吕正已合詞以錫
應選錫請械軍校以隨途中時與語鈎得其情至則
索證左軍校具服誣狀三日而竣事棘寺吏跽請曰
事體甚重今遽巳後當悔錫曰我不知觀望惟盡其
情而已既還白廟堂疑其速驗軍校無遁辭奏聞孝
宗嘉嘆良久除監左藏庫都門遷勅令所刪定官上
記平鎮江獄事遷太府丞改丞大理吏曰是為初官
能决詔獄者不可欺也連治數大獄皆平允以便親
乞補外知嚴州丁父憂毁卒鑰之長子□字質夫仕
至屯田郎中死之日囊無餘金文行皆能世其家樓
氏世居奉化繼徙於鄞有義莊以贍族一倣范文正
公之成規异之子璹字夀玉所創也(據碑記及樓氏家傳)
王說字應求鄞人以其學教授鄉里餘三十年熙寧九
年以特恩補將仕郎為州長史無田以食無桑麻以
衣怡然自得沒門人舒亶銘之先是有王致亦州閭
所師至今郡庠以與楊公適杜公醇樓公郁並祠謂
之五先生云說之弟該字藴之登慶歷六年進士第
王安石宰鄞時與之友善以詩章相唱酬與兄齊聲
仕不偶官舍傍有嘉木葉長可尺許每得一詩取葉
書之既沒歸橐蕭然惟脱葉甚富遺藁十卷長子瓘
字元圭登元豐五年進士第喜藏書以文稱珩字彦
楚說第五子也十九歲入太學大觀三年登進士第
仕至宗正少卿年八十卒有考經傳異同論三卷臆
說五卷時政更張議四卷字學摭要二卷雜言三卷
和杜詩一百七十一篇勲字上達說之孫也以太學
上舍生登政和八年進士第高宗東巡命為鄞宰徙
提舉廣南市舶以廉稱終朝散郎正已字正之勲長
子也勲與妻薛氏俱沒官所羣賈念其清苦裒金錢
二百萬為賻正已不受以叔祖珩任為豐城主簿連
帥張澄俾對易理曹時相姻黨王鈇家豫章冢舍亡
瑞香花與一富民有他憾因誣之帥諷理曹文致其
罪正已直之忤帥意稱疾尋醫以歸孝宗聞之既踐
阼詔以不畏彊禦節槩可嘉自泰州海陵縣召對改
合入官淳熙初訪求廉吏參政葉衡舉正已辭賻事
以聞召對上語輔臣曰王正已望之儼然即之甚温
史忠定王浩再相論朋黨事上曰葉衡既去人以王
正已為其黨朕固留之雖衡所引其人自賢則知朕
不以朋黨待臣下也正已凡四典郡六為部使者終
太府卿祕閣修撰致仕年七十八卒高宗山陵竣事
嘗進聖德孝感記上曰卿文似韓愈巳宣付史館有
文集二十卷嘉定初被旨繳納國史院正功字承父
以父任補官終朝請大夫廣西提刑正民字經父以
叔祖遺澤補官終奉直大夫知安慶府皆正已弟俱
有廉名
周師厚鄞人皇祐五年登進士第歷荆湖北路農田水
利差役事時朝廷方議役書本路紛更未定且有欲
為搊甲法者師厚具論四方風俗盜賊婚田獄訟簿
書繁簡之所以不同則役有勞逸輕重宜亦不可以
一朝廷以為是下其說行之辰沅兩州初復版圖縣
官念所以偹邊且欲歲發常平粟師厚謂溪獠嘯聚無
常而常平之入有限不可繼宜乘事始擇曠土使戍
卒且耕且守亦古法也天子然其策子鍔字兼彦中
元豐二年乙科調桐城尉既而曰古者學而後入仕
未聞以政學也曩時口耳剽習特以取科目爾士當
以治心修身為本本立則事不足治於是官期至不
赴經史百家之書無不讀讀必究其指歸著而為言
必期有用旁至兵刑小學天文地理博極淹該時潞
公文彦博韓公富弼温公司馬光與其舅氏蜀公范
鎮皆聚洛下鍔每造詣講貫上書論邊事歷陳永樂
覆敗之由神宗嘉之籍姓名於中書國子祭酒豐稷
給事中范祖禹以學官賢良薦歷官自濠州戸曹以
至提點江淮荆浙福建等路坑冶鑄錢公事為政皆
有綱要居漕幕則著會計錄振領圖宰縣則著日成
月要歲會集守郡則著承宣集閱其書可以知其政
矣黨議興名在籍中又以言邊事忤時宰所嚮浩然
有歸志弟銖中崇寧二年進士第仕未老亦退休相
與徜徉山水間唱酬成編紹興初朝廷牽復黨人特
轉中大夫將用之而老矣有奏議表啓雜文二十卷
明天集一卷六甲竒書一卷尚書汪大猷差次之别
承宣集為一卷製序以冠其首尊之曰鄞江先生文
集
陳輔字安國五世祖自福州徙居象山父大雅工詩好
為義事輔七歲誦書百卷家貧力學夜不寢置足水
中以警寐登嘉祐二年進士第知武康縣教民以大
竹絡石築海塘始免水患知安吉縣救饑活流民以
千計將代邑民詣郡及使者借留使者才之命攝華
亭俾求前令張若濟罪輔不願使者怒徙攝夀昌守
請於使者復還安吉後倅揚州穿渠龜山南徑洪澤
以避淮波民便之管勾成都轉運司文字知卭州丞
相吕公大防范公純仁欲用之會以疾卒(見晁無咎所撰行狀)
俞充字公達鄞人登嘉祐四年進士第熙寧三年五月
以著作郎編修中書條例累遷都撿正集賢殿修撰
都提舉市易司及在京諸司庫務宰臣王珪知上欲
伐夏國元豐元年八月奏充為右正言天章閣待制
知慶州環慶路經略安撫使環州有田與夏國相錯
委而荒之充檄所部以時耕種虜不敢犯屬羌山夷
嘯聚背叛充授第二將張守約以籌算且招且討有
亡入夏國者三百戸充又遣守約耀兵塞上夏人亟
歸亡者條上勸賞買馬之法騎馬頓增慶兵素玩恩
充繩以法軍始肅然屢上取靈武之章四年六月暴
卒高遵裕代之西師乃困充有奏議五卷邊說二卷
藏於家(以舊志所載及續通鑑參修)偉字仲寬充之叔父也元祐
初為南劒州之順昌令邑民生子多不舉偉乃集耆
老諭之以理且申約束曰孕者登籍邑人悔悟率以
偉字名其子部使者聞於朝降詔奬諭進秩再任且
許出粟以賑其蓐卧而貧者偉益懇惻宣諭朝廷好
生之意數年間賴以活者萬餘人邑士廖嶢為德政
碑黃裳作邑中步雲閣亦紀其政績以循吏許之(見舊
志)
豐稷字相之鄞人弱冠登嘉祐四年進士第歷襄城榖
城令韓維曾鞏相繼守襄竒之薦於朝是時兵部侍
郎葉康為光化令亦有名維嘗曰豐葉二令它日必
皆清近襄陽人歌之曰葉光化豐榖城清如水平如
衡元豐元年安燾使高麗辟為書狀官還循兩資三
年自封丘縣除監察御史裏行王安禮除翰林學士
上數稱之稷言安禮性行淫僻師言鄙之擢在詞禁
將何以訓多士儀四方乞寢成命其彈劾不避權要
類如此五年除吏部員外郎時安禮為尚書右丞稷
乞避安禮從之元祐二年自成都府路提刑召為工
部員外郎以胡宗愈王覿薦除殿中侍御史尋遷左
司諫三年親王有令成都府路走馬承受官造錦地
衣者稷白御史中丞胡宗愈請率僚屬言之宗愈未
决稷即獨奏劾謂二聖以節儉化天下而近屬奢侈
僭靡如此官吏輒承奉宜皆糾正其罪監察御史趙
㞦時與稷同進對退謂稷曰聞君言使㞦汗流浹背
給事中趙君錫曰諫官如是天下必太平矣不數日
稷徙國子司業歷起居舍人中書舍人太常少卿國
子祭酒兼侍講刑部侍郎以集賢院學士知潁州移
廣州過闕留拜吏部侍郎丐出累典大藩徽宗皇帝
即位韓忠彦言豐稷可作諫議元符三年四月拜左
諫議大夫隨遷御史中丞七月與殿中侍御史陳師
錫同奏章惇當國七年竊持威柄禍福天下勇於害
賢敢於殺人臨大變訂大事包藏隂謀發為異議祖
宗付陛下震之上帝命陛下誅之九月又連疏言翰
林學士承旨蔡京資政殿學士知江寧府蔡卞兄弟
同惡迷國誤朝卞雖去位尚竊峻職玷名邦京偃然
在職日夜交結内侍戚里以冀大用京好大喜功銳
於改作若果大用天下治亂自此分矣祖宗基業自
此隳矣陛下去卞不早既去又不能正典刑以明罪
惡京以此窺陛下故敢愚弄朝廷玩侮國章臣恐天
下有識之人豪傑之士皆解體矣既而稷登對極論
鄧洵武向宗良為京幽黨隂為游揚進列要路大為
國害又上疏論近習懷唐書上殿為上讀仇士良傳
方讀數行上曰巳諭稷為不聞者讀畢乃止十月曾
布將拜相稷謂臺屬布以内侍進交通詭祕盍共論
之章未上徙工部尚書尋兼侍讀建中靖國元年正
月權禮部尚書崇寧元年五月追貶司馬光吕公著
等曾布言豐稷助元祐之人詆毁先政可見朋比出
知越州改明州九月責授道州别駕台州安置其後
敘復提舉亳州太清宫以薨謚清敏(舊志所載甚略今據續通鑑)
袁轂字容直一字公濟舉進士一試於開封兩試於鄉
皆第一嘉祐六年中第博貫羣書擅名詞藻歷知邵
武軍通判杭州其為開封舉首也蘇文忠公軾實為
之亞及貳郡而蘇公為守相得益驩唱酬篇什甚富
移知處州終朝奉大夫贈光祿大夫有文集七十卷
纂通題一百卷子灼曾孫章玄孫燮洽六代孫肅甫
商七代孫衡世科相踵甫嘉定甲戌廷對為進士第
一灼字子烈仕於朝為光祿寺丞軍器少監出知婺
州有武臣曹宗者時相蔡京之戚黨也武斷鄉曲灼
械之獄死焉坐是貶秩起知隨州宣和末召為倉部
郎面對力勸上清心省事安不忘危言甚切直黜知
泗州終朝議大夫燮字和敘少游太學以舍選中淳
熙八年進士第調江隂尉召赴都堂審察不就慶元
初擢太學正時論擊道學之黨一斥十餘年尋改秩
通判贑州嘉定更化召為宗正簿樞密院編修官太
常丞兼權考功郎出知江州提舉江西常平茶鹽入
為都官員外郎歷學館兼國史實錄院陞禮部侍郎
兼侍讀其在太學日延諸生訓以語孟大旨在經筵
從班每竭誠意廣忠益寧宗皇帝常嘉納之修高宗
寳訓既進讀有旨復專修孝宗寳訓垂成而去國差
知温州力辭以煥章閣學士致仕遺奏聞贈龍圖閣
學士光祿大夫
舒亶字信道慈溪人生而魁梧博聞強記為文不立藁
登治平二年進士第授台州臨海縣尉縣負山瀕海
其民慓悍盜奪成俗有使酒逐其叔之妻者至亶前
命執之不服即斷其首以令投檄而去留詩云一鋒
不斷姦兇首千古焉知將相材丞相王安石聞而異
之欲召用會丁父憂服闋乃除審官西院主簿從秦
鳳等路提點刑獄鄭民憲相度熙河營田民憲言其
宣力最多乞以減年磨勘回授之特改奉禮郎提舉
兩浙常平熙寧八年十一月入為太子中允權監察
御史裏行元豐二年七月論知湖州蘇軾上謝表譏
切時事并上其印詩三卷時御史中丞李定御史何
正臣亦攻軾詔罷軾任逮赴御史獄十二月獄成軾
責授檢校水部員外郎黃州團練使本州安置亶又
言張方平司馬光范鎮錢藻陳襄曾鞏孫覺李常劉
攽劉摯等收受軾譏諷朝廷文字各罰銅二十斤亶
為縣尉坐廢時張商英為御史言其材可用得改官
及亶知諫院商英為中書檢正以其壻王為之所業
屬亶亶并其手簡繳進自以職在言路不受干請也
四年自侍御史知雜事除知制誥兼判國子監累遷
試給事中直學士院御史中丞六年以論奏尚書省
錄目事坐廢紹聖元年三月復通直郎管勾洞霄宫
崇寧元年正月起知南康軍時方開邊蠻寇擾辰七
月除亶直龍圖閣知荆南府荆湖北路都鈐轄辰州
故黔中郡歷漢唐皆建郡縣至五代始棄不通然亦
有内屬者熙寧元豐開復沅誠而元祐中又棄之自
是猺人恃險難制亶圖上地形募施黔土人分七路
遣將授以方略斬賊首併其徒黨三千餘級俘數百
人破洞百餘遂分敘浦辰溪龍潭為三以忠順首領
主之既奏功朝廷又詔亶興復誠州乃進屯沅州兵
未壓境而渠陽五溪降胡耳西道最為僻遠至是亦
請命天子為之告廟肆赦改誠州為靖州亶復計議
築屯沅之洪江分兵江之南建若水豐山貫堡三寨
靖州跨大江在飛山之東猺人出入多以為障蔽亶
乃選形勝得飛山福純坡建新城最為扼要二年朝
廷遣使撫問除龍圖閣待制卒于軍年六十三贈龍
圖閣學士有手編元豐聖訓三卷文集百卷(出續通鑑舊志
載自熙河分畫蕃漢疆界還授太子中允御史裏行與續通鑑不合)
姚孳字舜徒慈溪人登熙寧九年進士第歷尉掾為鼎
之桃源宰施澤於民深郡將武人怙威凌其屬孳不
為屈苟利於民必求直乃巳旁郡訴訟不得其平率
丐於部使者付孳决之興修庠序士勸於學鄉有虎
禱於社諭以文越三日虎仆於社旁奏課為天下第
一部使者舉學行優異材能顯著以應元符之詔賜
對稱旨除提舉成都府路常平等事陛辭上以久任
桃源有愛民之心奬之孳退謁丞相論蜀利疚乞以
義倉之儲收養鰥寡老疾死給衣衾斂瘞貧困有子
不舉官給乳媪丞相奏行丁家艱服闋提舉湖南常
平等事上諭之曰朕施實德於民立居養院安濟坊
漏澤園卿向有言故復命卿易使浙部徙江東轉運
副使除直龍圖閣知䕫州興學校劭農桑有古循吏
風卒於官䕫民罷市聚哭訃聞桃源民傾貲命緇黃
即生祠為祈福焉(見舊志)
翁升字南仲慈溪人力學有志氣少從安定胡先生受
易旨入太學中元豐五年進士第出仕恪守官箴濟
以廉謹當路才之元符上書言事切中時病用事者
方主黨禁錮賢士大夫籍升名於初等自是沉於選
調建炎初黨禁解將召用之而山林之志已不可奪
矣升自奉簡薄而勇於急人睦親䘏孤平糶振乏鄉
人敬之至今猶諱升斗之字曰方斗云(見監察御史顧文所撰墓
志)
俞䕫象山人魁岸脩偉晝漁而夜讀書登元豐五年進
士第舒公亶平辰沅寇奏䕫籌畫為幕府第一終建
德宰子觀能字大任紹興初應詔詣闕上書特授德
安府錄參登十二年進士第時二聖尚狩沙漠九重
旰食觀能裒古今君臣孝弟數十事曰孝弟類鑒上
之有旨召審察授江隂軍教授改秩而卒子茂系字
唐英登乾道二年進士第臨政以平允稱終和州通
判(見陳禾何涇樓鑰所撰志行狀)
蔣猷字仲遠丹陽人中元豐八年進士第徽宗朝為御
史中丞兼侍讀論今羣臣無他能惟善候伺人主意
承望大臣為向背者謂之才此風不可長人言近侍
祠禁中見路寢尚仍舊瓦木塗塈皆故暗願推廣聖
心每如此以保盈成先是内侍省乞不隸六察猷駮
正之尋按劉友端等皆降官范之才奉使淮南還言
滁水有鼎發民畎水鑿山以出之猷劾其妄投之才
千里外又言東南應奉花石器用之物願一切罷之
廣東轉運使徐惕以虚名羨財進奉後苑請重寘之
法上不從乞罷遷兵部尚書改工部陞吏部以言者
罷宣和四年自祠宫起知明州以不樂應奉事到官
數日復丐祠七年以刑部尚書召兼資善堂翊善北
騎至京師欽宗受内禪上皇東巡童貫緫兵扈從上
貶貫環衛竄池州恐忤上皇意猷持詔往泣告上皇
乃宣詔童貫趨貶所上皇還京師遷兵部尚書靖康
元年奉祠建炎三年避地於明明年薨贈特進顯謨
閣直學士葬於鄞其後遂為鄞人
陳禾字秀實鄞人元祐初試國子監擢第一居太學有
聲中元符三年進士甲科初調鄆州司法平反甚多
部使者列薦於朝滁濰州州學教授講明經術大變
其俗後由婺州教授入為太學正遷辟雍博士徽宗
聞其才召對稱旨特與改秩擢監察御史遷殿院隨
事獻言上愈嘉其忠直命為左正言童貫始侵預朝
政禾曰此國家安危之本抗䟽力陳漢唐之禍不可
不戒惟陛下留意於未然論列既久日晚上拂衣而
起曰朕飢矣禾褰挽上衣泣奏曰願陛下少留容臣
罄竭愚衷上為少留禾曰此曹今日受富貴之利陛
下他日受危亡之禍孰為輕重願陛下擇之上衣裾
脱落曰正言碎朕衣矣禾奏曰陛下不惜碎衣臣豈
惜碎首以報陛下其言激切上為之變色且曰卿能
如此朕復何憂内侍請止易衣上止之曰留以旌直
節繼而貫等譛行遂罹廢斥後坐與忠肅公陳瓘交
游流落江湖著書立言以垂世有論語孟子易春秋
四經解行於世其文集藏於家禾父謐字康公博學
教子有法嘉祐八年登第子曦紹興八年又登第兄
秉以八行舉政和八年登第世喜藏書謐之亡舒中
丞亶作挽章有曰塵埃滿匣空鳴劍風雨歸舟只載
書曦復為藏書記以告其後俾勿墜素業孝宗朝史
忠定王浩以禾四經解進玉音嘉歎攽之祕館特官
其孫正已寧宗更化之初崇奬忠節風厲四方孫鎮
江府通判立已有請於朝特贈中大夫謚文介
張宏字公度鄞人元祐二年舉經明行修仕至禮部郎
中歷守建昌軍泰州澤州嘗築慈溪縣藍溪洪莊保
之堰埭民至今賴之宏六世祖次宗唐會昌中為明
州刺史四世祖仁皓為兵馬鈐轄使廟食於奉化茅
山曰武惠四大王者是也
劉渭象山保德村人家業農奮志為學鄰里哂之不顧
也登元祐六年進士第授荆門軍長林令歷官至西
京留臺其讀書堂遺蹤尚存父老傳以為美談遵字
繼道渭之族也博學強記尤精於經術受業者不遠
千里多所成就紹興甲子已夘兼經取士父子皆以
詩舉該特恩授文學子俁字碩翁總角日誦千言為
文操筆立就登紹興三十年進士第改秩知華亭縣
邑版賦窄率貸諸豪民由是撓政前令少善去侯謁
臺府願寬假三月乃治酒政損關征不三月課入自
倍逋賦以償平易近民而决事若神豪猾斂手並海
有秦山鹽鐵&KR1109;港三堰不治被旨督作蚤夜露處護
田六萬畝守以圖奏孝宗大悦亟加褒賞倅紹興府
帥王希吕使者朱熹雅敬之委以諸暨蕭山荒政活
民十萬知興國軍陛辭乞免蕭山廢田之税以時省
繕華亭海堰禁邏兵胥吏擾沿海民船事皆施行改
知岳州東宫引見守臣論常平乏儲欲賣官田為糴
本及宫陵祭禮等事光宗見其儀矩雍容音吐明暢
注目首肯悉為奏可至郡覈四邑常賦外免其板帳
鑿空者如馬草錢之類其目凡八歲減一萬一千有
竒奏定為令除廣東倉時四明大饑詔移粟五萬斛
浮海賑之鄉邦賴以濟南海驛道至真陽達凌江多
窮荒複嶺乃改闢大道八百里置六舖築七庵募人
居之無復蛇虎暴客之害命南雄梅循等州作叢冢
瘞暴骨封州寇餘郡計不立請廢為縣乃減其漕計
蠲其宿逋代其助賞銀數請著為令州遂不廢兼漕
大奚山寇甚張帥司摧鋒軍與賊遇奏豫發福州水
軍為之防詔從之卒賴其用遷福建憲莆田兩囚共
毆一人死爭下手重輕經七推歷數年未决被旨往
鞫之以為兩人本謀共毆非謀共殺夜黑安能自知
下手先後而孰能辨之奏俱免死除直祕閣召除尚
書吏部郎中卒所至有遺愛民皆立生祠事之聞訃
相與聚泣或作佛事以報為人風格清整篤於孝友
居官為人所難忠實若與神契董作華亭水不可食
禱於眢井而泉溢賑荒謁曹娥祠衆舟膠而巳獨濟
懷安虎暴禱南臺神一夕去衆皆異之自號益齋(趙彦
逾為墓誌)
陳攄字君益鄞人紹聖間宰南劒之將樂敦崇學校奬
進士類政尚愷悌先是邑民家舉一子富室不過二
子餘悉棄之攄至諭以天性申以令甲犯者窮治自
茲民無不舉子矣男陳其名女陳其氏者皆然也後
卒於官邑人思慕祠而祀之遇旱禱雨輒應以至鄰
境淫雨亢陽乞靈祠下咸遂所祈部使者以其有功
於民乃請於朝錫旌福廟額(見舊志)
徐立之字植夫登州人年二十五登紹聖初元進士甲
科靖康之變以百司扈駕南幸丞相吕頥浩最知遇
之及秦檜當國丐祠居鄞徜徉里閈三十年積官至
朝議大夫年踰八秩手不釋卷卒累贈開府儀同三
司子子寅字恊恭以任補官中法科為福建路檢法
審覆囚牘累百駁正死罪七十九人歷大理官乾道
四年除知無為軍陛辭奏兩淮地有餘而人不足臣
嘗因鞫勘歸正人公事以情問之皆以為飢寒所迫
不得已而為此若得官備耕具使治淮上荒田以餬
其口何苦犯法淮上牛亦艱得乞招歸正人營田免
其牛税彼必欣然從事畎畝農隙閱以武事備邊之
至計也孝宗大悦差往淮南楚州相視措置明年歸
奏除大理正命知揚州莫濛恊力施行屯田事措置
淮東山水寨及民兵緫首子寅往來相視六年正月
自兼權駕部郎為真四月差知高郵軍兼領揚楚高
郵旴𣅿四郡措置官田俄改知泰州七年四月除提
舉淮東茶鹽常平措置官田如故淳熙元年召除工
部郎依舊措置官莊再遷大理少卿三年六月論罷
起為淮南運判運副歷揚州楚州修築高郵興化寳
應縣石闥斗門函管隄岸護民田三千七百餘頃紹
熙三年知台州革秋苗偽鈔去軍士虚籍𣙜酤征税
大率從寬而版曹比較上供以台為優寧海邑庠久
廢買田五百畝以振之蠲民戸積逋十餘萬五年除
廣東提刑次年卒官
王次翁字慶曾其先濟南人景祐五年仁廟臨軒策士
其祖异中首選已而視程文有摩改處特降第五名
次翁克世其業齊魯之士多從之號兩河先生崇寧
二年以易魁禮部别院辟廱初建又以詩書易三經
就試俱第一除辟廱正時梁師成用事薦士多至華
要號隠相一日命與次翁友者潛攜文卷以去既而
來謂子文達天聽矣將處以臺閣次翁笑語之曰文
間適中其諱幸取易之友亟取以授併與友絶師成
銜之出知道州徙容州政事一以陽城元結為法作
漫軒思元堂而甘棠之愛在焉紹興初自廣西運判
召對論定規模圖中興等事忤時議丐祠寓金華六
年吕頥浩帥長沙辟參謀遽乞休致貧特甚潘良貴
訪之聞敗幃之下運籌聲視之乃推元元數耳尚書
吕祉薦於朝七年有旨落致仕八年召為郎中累遷
中書舍人劉光世除使相欲任子文秩次翁執奏繳
還之上曰王次翁詞婉而理直論事者不當爾耶從
槖闕員三省以王鉌林待聘及次翁名進上曰王次
翁文章似王安石德行似司馬光遂除工侍四蜀闕
帥宰執以次翁張燾擬奏上曰王次翁經術人也不
可遠去朝廷於是燾帥成都而中外知次翁將大用
矣十年除御史中丞首言和戰本一事靖康以來領
兵之將方動而排之使收議和之使欲行而阻之復
止一進一却致此艱難權今之宜雖以和為名而實
不可忘戰備上嘉納之朝廷差李泗為江内巡檢宣
撫司不受乃以所親丁俊為之次翁言一巡檢不足
論然法令沮於下而不知朝廷之尊寖不可長遂覈
正之上曰天下之事當謹其小小之不圖積習寖久
將有大於此者王次翁所論深明國體即頒示諸將
都統制呼延通因内教出不遜語次翁乞斬通以肅
軍列一時驕將聞之震讋上勞之曰卿有李勉之風
矣七月拜參知政事十二年扈從太母回鑾金使邀
金無厭次翁顯絶之而密令提舉事務者随宜以給
金人憚其剛嚴人謂知體上議遣使報謝次翁請行明
年竣事力丐退政除資政殿學士提舉洞霄宫來居
鄞之西湖盜嘗罄其室或請白有司笑止之曰凍餒
使然耳何尤上聞之賜銀絹各千十四年致仕十九
年薨被旨護葬清凉山孝廟即位詔贈太師有兩河
集易說春秋旨義元元通數等書藏於家三子伯庠
紹興二年進士試教官中第一為淳熙侍御史有直
聲伯序紹興五年進士第五人仕宗正丞伯廱以朝
議大夫致仕
陸寘字元法其先會稽人曾祖軫尚書左丞佃之子也
慶歷中知明州叔𫝊建中靖國及大觀中兩知明州
從兄長民宣和中知明州寘嘗為明州錄事崇寧中
奉行安濟居養漏澤有勞秩滿就除通判其後為淮
南江浙荆湖發運判官建炎間卜居鄞之梅谿奉祠
垂三十年工詩喜篆隸手抄經史洎釋老書親加籖
校數百卷子孫甚蕃内任丞郎外任守倅遂著籍為
鄞人
陳之翰處士鄞人陳忠肅公瓘誌其墓云字憲之居西
湖少有志操治經求大旨為文不蹈襲時語三上禮
部不中因不復應舉歸求其志大觀二年徽宗皇帝
詔舉遺逸鄞之賢士大夫聞而相與語曰此可以得
憲之矣州及部使者用衆論薦于朝天子官之知公
行實而善朝廷之得士者非特鄞之賢士大夫而已
林暐字公著鄞人嘗任迪功郎韶州司戸曹事恂恂孝
謹輕財好施大觀間忠肅公陳瓘寓居於鄞暐獨厚
之雖其徙謫他所問遺常不絶建炎四年州燬於兵
暐未暇葺舍宇首捐錢數十萬理學宫且輟田半頃
為養士費太守以風郡人黌宇始漸仍舊貫
王庭秀字穎彦先世居鄞父徙慈溪庭秀與黃庭堅楊
時之徒游從其為學旁搜遠紹不苟趨時好造詣深
遠操植堅正發於文辭深茂宏達以其緒餘從事科
舉政和二年登上舍第既改秩以侍御史李光薦為
御史臺檢法官在宣和靖康建炎間進言於朝皆發
於忠義自察院遷殿中臺綱益振出知筠州召為吏
部員外郎擢左司郎官遷檢正與宰相議多齟齬以
直祕閣奉祠而歸長子璧生而穎異不凡七歲日誦
千言一過輒不忘以宣和六年丙科登第少年氣銳
負才宏碩方勇赴功名之會悉焚前所為舉子文披
閱羣籍無不淹該適朝廷方復博學宏詞科首冠其
選天不假年終於一待次通判士論惜之(出舊志)
汪思温字汝直鄞人父洙以春秋之學知名政和二年
思温由太學上舍中乙科既改秩知餘姚縣高宗登
極提舉江西茶鹽歷郎曹出知衢湖二州入為太府
少卿知臨安府遷兩浙計度轉運副使復還太府紹
興二十七年致仕積官至左朝議大夫爵文安縣開
國男餘姚瀕海有堤久而圮思温修復之並海田免
水患者六十里燭溪湖二斗門高下不等東西爭利
思温相地宜徹而平之灌溉均五鄉錢唐渡舟人冒
利捆載而行半渡弭檝邀利暴風猝至舉舟盡溺操
舟者獨無恙思温曰若不戮此軰殺人未艾也悉捕
繋論殺之更造大艦十數每一艦受若干人製號如
其數以五采别異之置吏監渡給號登舟即過數而
號與舟不類皆不受人給直有定例除十之一以備
繕舟自是人不病涉䟽龍山河復舊閘啓閉出納如
外沙之制舟檝皆便之鄉有義莊以給仕族親喪之
不能舉孤女之不能嫁者自思温割田倡之也年八
十一終子大猷字仲嘉既補官復中紹興十五年進
士乙科乾道元年以大宗正丞兼吏部尚書郎又兼
戸部右曹輪對孝宗謂輔臣曰䟽通詳雅有議論今
日有用之材也權刑部侍郎取建炎以後續降指揮
二萬餘條刪其繁重定其當否編為條冊上嘉賞之
同列以彊盜率不處死無所懲艾請依太祖舊法贓
滿三貫者皆斬大猷曰太上與民更始非以刃殺人
者一切貸死已議為法六項犯者依死處斷非此而
但得財惟再犯者死可謂寬嚴得中矣此輩知有可
生之路但志得財所全尚多若不分首從雖不殺傷
悉皆抵死則凡得財鮮不及三貫者此法既立未必
能禁其為盜彼先以死自處則被盜者將無噍類為
盜者無復全人究其極而計之死者益衆矣同列請
取案例大猷以見定一案聞奏用六項法則死者十
七人用見行法則纔四人若如舊法則百七人俱死
遂從其議借吏部尚書為六年賀金國正旦國信使
郊禮行充鹵簿使除敷文閣待制奉祠起知泉州進
直學士知隆興府茶寇賴文正起湖北大猷遣副緫
管賈和仲討之和仲輕敵敗事大猷自劾再命落職
南康軍居住至四年自便漸復職紹興二年致仕慶
元五年進敷文閣學士六年薨年八十一方貶謫時
或風使通權貴書不聽南康之行親故恐其嬰抱大
猷揖之曰使某年近六十以恩科得官今赴星子一
尉豈不為我賀其曠達類此三子仲曰立中登嘉定
甲戍科為太府少卿知徽州卒
林保字庇民鄞人登政和二年上舍第兩從廣西帥辟
主管機宜文字時方郡縣蠻境將士率俘平民冒賞
保覈正之全活為多歴官知興國軍改提舉兩浙廣
南市舶皆不拜家居十餘年安貧著書嘗評論夏少
康迄唐肅宗得失號中興龜鑑上之高宗皇帝勅書
褒荅紹興七年上命左司諫陳公輔薦可備臺諫者
公輔奏保問學淵源持論不阿操守可觀丞相秦檜
隔之止除提舉江東常平茶鹽九年入為國子監丞
遷比部郎建議正大成殿武成殿十位侑坐之禮自
是享武成王始不廢牲牢修定明州鄉飲酒禮奏聞
頒行天下累遷權吏部侍郎假本曹尚書充十五年
賀金國正旦使初顯仁皇太后南歸沿塗應奉權增
頓次自後南北修聘往來輒循其例又有請起兩淮
税者保使回具言淮民凋敝狀頓既復舊税議亦格
冬引疾以敷文閣待制奉祠十九年卒年七十一累
贈特進有文集三十卷孫祖洽字元禮以任補官由
鹽官縣入為幹辦諸軍審計司每言理財在節用正
其圖籍窒其滲漏不必趣迫其民財用自足嘗取紹
興乾道淳熙用度多寡之數比擬參定四方無虞之
時反增於戎馬未息之日條具為書未及上因知武
岡軍陛辭奏曰當今百度修明惟財賦不足上軫宵
旰之憂推原其故皆由用度日增孝宗慨然曰誠如
卿言詔取索以聞戸部隔不行時論惜之自武岡除
常州上謂宰執曰此人善治財賦任滿進財賦本末
上曰人皆謂常州財賦不足今林祖洽巳及八分以
上遂除司農丞其後提點六路坑冶緫領湖廣江西
京西財賦除湖南運判入為中書門下省檢正諸房
公事兼國用司同參計官陞司農卿緫領淮東財賦
自太平州除權戸部侍郎嘉定二年再為淮東緫領
四年正月除戸部侍郎歷知建康府婺州皆振其職
六年以煥章閣待制奉祠十一年陞寳文閣致仕卒
年七十九
朱翌字新仲政和八年賜同上舍出身歷官至中書舍
人南渡以來建太學載韓厥於祀典皆翌發之徽宗
皇帝實錄翌所纂也在朝敢言事嘗奏論信外國太
堅待金使太厚排衆論太切姑息諸將太深待大臣
太嚴立志太弱忤權臣意一斥十四年起知嚴州寧
國平江府撙節浮費積緡錢四十萬於平江高宗皇
帝視師江上後守獻之有詔嘉奬自祠宫起知太平
潭泉三州皆不赴年七十乾道三年卒累贈少師翌
世家安慶府懷寧縣晚卜居于鄞有灊山文集四十
卷
薛朋龜字彦益登政和八年進士第歷官監登聞檢院
兼權工部郎又兼權吏部知興國軍奉祠除知衡州
未上而卒子居實字去華守莆陽更新學宫提舉福
建路常平茶鹽救荒有績自祠宫召對除倉部外郎
陞郎中歷淮西漕使淮東帥閫卒于揚州子揚祖字
元振歷官知漳州召為大理丞遷刑部郎中以疾請
外得池州丐祠以卒漳舊有土城高不過五尺揚祖
以修築請于朝未之行也及為郎面對申言此州當
閩廣往來之衝而城壁不立往時沈師竊發以無備
故可為覆車之戒乞以臣任内樁積錢趣辦寧宗乃
詔守臣趙汝譡經畫如其言漳人頼之
曹粹中字純老定海人中宣和六年進士丙科為莊簡
公李光壻光與聞紹興國論丞相秦檜欲一識粹中
粹中時待次無為校官曰吾已有差遣見丞相何為
退謂其妻曰吾觀而父與秉權者勢不兩立豈久居
此者由是仕不偶自號放齋以著書為樂檜死方以
舉主脱選調有詩說三十卷行於世
夏承字元茂鄞人以太學上舍免省中崇寧五年第靖
康間任開封少尹北騎犯闕大尹徐秉哲散文牓根
括皇族冀以免死承奮身力爭潛令諸廂毁棄文牓
放散苛留之人紹興二年臣寮疏列其事國事方殷
未及褒表隆興初有旨承係忠義之人送史館編錄
姓名特贈三官二年贈左朝議大夫
蔣璯字季莊晚居慈溪宣和間鄙王氏之學恥赴科舉
閉門窮經不事干謁亦不妄與人接高侍郎閌居鄞
城一歲率數次訪其家相對小室晝夜講論告去則
送之數里或問閌曰蔣君不多與人周旋而獨厚於
公公亦惓惓於彼願聞其故閌曰某終歲讀書偶有
疑而未判與闕而未知者每積至數十輒一扣之無
不迎刃而解蔣之所長他人未必盡知也况有行義
乎
卞大亨字嘉甫泰州人初由鄉舉入太學升舍有聲靖
康間攜二子走行在丞相范宗尹以遺逸薦紹興中
隠居象山之錢唐特恩調懷寧簿無仕進意手植萬
松婆娑成隂行吟其間自號松隠居士好左氏傳遷
固史耽老杜詩喜怒哀樂一寓於詩素習養生導引
術醫藥占算尤極其妙解衣推食賑䘏飢寒手製藥
餌惠利甚博著松隠集二十卷尚書類數二十卷改
注杜詩三十卷傳信方一百卷子圜字子車亦有聲
太學號卞夫子登紹興三十年第授揚州倅卒
寳慶四明志卷八
