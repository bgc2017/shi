欽定四庫全書
寳慶四明志卷十六
宋羅濬撰
慈溪縣志第一
叙縣
㳂革論
慈溪縣秦漢以來地屬句章(古句章城在今縣南十五里地名城山)隋開
皇九年併餘姚鄞鄮三縣入句章唐武德四年析句章
置姚州鄞州八年廢鄞州為鄮縣則慈溪實鄮封内地
也開元二十六年析鄮縣置慈溪溪因邑人董黯孝養
其母而得名(詳見叙水門)又因以名縣按唐崔殷撰董孝子
廟記云黯後漢人孝行著於鄉邑和帝召拜郎中不起
厥後世為名族故以董孝名鄉慈溪名縣貞元中為上
縣二十一鄉皇朝併為五鄉九域志亦為上縣
境土
東西一百里南北九十里
東至定海縣界六十里以梅林涇及雙橋鸕鷀浦為界
西至紹興府餘姚縣界八十里以桐下湖從浦至大江
為界
南至鄞縣界三十里以鍾乳山及潘嶼嶺孤兒崗為界
北至秀州海鹽縣界六十里以大海岸中桑嶼并黃牛
山為界
東南到鄞縣界一十五里以西渡江心為界界首至本
府三十五里
東北到定海縣界六十里以鴈門嶺為界
西南到紹興府餘姚縣界一百里以楊溪村及高嵓并
石門山為界
西北到紹興府餘姚縣界八十里以上林鄉為界
風俗
邑有董孝之遺風人知孝愛樂循理舊矣皇朝以來楊
公適杜公醇又以行義為之師表自是文物益盛王荆
公安石有云慈溪小邑無珍産滛貨以來四方游販之
民田桑之美有以自足無水旱之憂也無游販之民故
其俗一而不雜有以自足故其人畏刑而易治所見之
士亦多美茂易成也
縣令
題名始于太平興國在唐得七人以冠其首
房琯(唐開元中監察御史貶睦州司戶參軍慈谿縣始置遷為令上德化興長利流民來歸狡吏引去以
治最顯事見唐書本傳及會要併舊志所載民立廟祀之至今縣橋名驄馬以公故也)
周頌
閻信美
張濤
周曜
宋革
柳寬(以上皆唐時令見香山智度寺常寂大師行狀碑)
李昭文(皇朝太平興國八年)
張穎(端拱元年為令廉潔自持邑人號為張清清太宗皇帝賜詔奬喻云令長之任得以施異政而親吾
民也爾膺兹選擇綽著強明勤以奉公廉而守道達于聽覽深所歎嘉愈宜勵精當俟明陟民立廟祀之
縣有清清閣以公之德名也)
聶惟寧(淳化二年)
劉昭裔(至道元年)
張若訥(咸平元年)
段守忠(咸平四年)
張守璿(景德元年)
龐遵古(景德三年)
甯直(大中祥符二年)
張汝珪(大中祥符四年)
耿防(大中祥符七年)
姜成範(天禧元年)
胡孝恭(天禧四年)
王淑(天聖元年)
林濟(天聖四年)
牟經(天聖六年)
孫知古(天聖九年)
虞肅(景祐二年)
王利用(景祐四年)
李永(康定元年)
王永昌(慶歷三年)
林肇(慶歷五年)
韓鑑(皇祐三年)
張直言(至和元年)
游烈(嘉祐二年)
陳章(嘉祐五年)
林汴(嘉祐八年)
于存(熙寧元年)
汪汲(熙寧四年)
李世卿(熙寧六年)
李友聞(熙寧七年)
盛次仲(元豐初為令雅冇文名究心民瘼持身公介不畏強禦戢吏愛民政多惠利後為内相)
沈諲(元豐四年)
崔熙(元豐八年)
余廙(元祐二年)
張伋(元祐五年)
吳最(紹聖元年)
陳衡(紹聖四年)
石沔(元符三年)
王師中(建中靖國元年)
黃杞(從事郎崇寧元年)
唐昌期(通仕郎大觀元年)
方巨川(文林郎政和二年)
孫寘(文林郎政和八年)
許之才(儒林郎政和八年)
黃濤(從事郎宣和二年)
陳雲(朝奉郎宣和四年)
沈時升(霅川人宣和末為令誠心撫字愛民如子俗咸化之無敢梗政既去父老請于官建立祠宇於
縣治號沈公堂公即丞相該之父也)
林叔豹(字懿文永嘉人少入太學有聲建炎初以宣教郎為令律身廉勤莅事明敏高宗皇帝大駕南
巡過邑禁衛甚衆小縣未易供億宰執素稔其名戒衛士以下毋得苛擾邑人尋聞敵兵之至驚惶逃避
有武斷貪悍之夫一二人為民所訟公捕而斬之於是遠近知畏絶剽掠之患敵人破明州偽立蔣安義
為守敵退叔豹以鄕兵入城杖死安義一郡遂寧高宗駐蹕臨安召為監察御史)
周方祗(從事郎建炎四年)
向季仲(右文林郎紹興三年)
林公定(右從政郎紹興六年)
趙不匱(左承直郎紹興九年)
畢瑛(右從政郎紹興十二年)
張光(右承直郎紹興十四年)
陳良翰(字邦彦赤城人紹興十七年以左從事郎為令經術飾吏事天資高明操尚介特恢崇風化作
成人材吏畏民愛諸司交薦召除監察御史後為諫議大夫給事中太子詹事)
李彭年(左從政郎紹興二十一年)
張敦實(左從事郎紹興二十四年)
姚應辰(右文林郎紹興二十七年)
鍾確(右文林郎紹興三十年)
錢萬中(左文林郎紹興三十二年)
蔣蒧(右文林郎乾道元年)
吳翼夫(右文林郎乾道四年)
陳夀彭(右承直郎乾道六年)
求承祖(文林郎乾道九年四月十七日到任淳熙三年二月二十一日成資磨勘)
鄭昌言(從政郎淳熙三年七月初八日到任六年八月二十五日滿)
莫洸(通直郎賜緋魚袋淳熙六年八月二十五日到任八年正月八日以知台州仙居縣唐仲溫避親兩
易離任)
唐仲溫(奉議郎淳熙八年正月初八日避親兩易九年八月二十二日滿替)
徐袞(從政郎淳熙九年八月二十二日到任十一年四月二十六日本州奏薦兩易)
蔣鶚(從事郎淳熙十一年四月二十六日以奏薦兩易十二年四月十七日滿)
葛郢(奉議郎賜緋魚袋淳熙十二年四月十七日到任十六年二月二十九日滿)
唐仲展(從政郎淳熙十六年到任金華人政得寬猛之宜遇事詳明窮究民隠催科不擾財賦自辦雖
有獄未嘗妄禁一人黠吏畏之不敢舞法紹熙三年四月初五日滿替)
柳恂(從事郎紹熙三年四月初五日到任慶元元年四月十三日滿替)
朱堂(文林郎慶元元年四月十三日到任三年二月丁母憂)
柳說(從事郎慶元三年五月一日到任六年六月九日滿替)
石次翁(承直郎慶元六年六月九日到任嘉泰三年十月十七日滿替)
趙希觀(儒林郎嘉泰三年十月十七日到任嘉定二年十二月初八日滿替)
張義和(文林郎開禧二年十二月初八日到任嘉定二年十二月二十七日滿替)
溫膚公(文林郎嘉定二年十二月二十七日到任六年二月二十四日滿替)
俞昌言(廸功郎嘉定六年二月二十四日到任九年三月初二日離任)
邊烈(文林郎嘉定九年四月初四日到任十一年四月二十七日離任)
趙崇遂(從政郎嘉定十一年五月二十日到任十五年正月二十八日離任)
虞詵(儒林郎嘉定十五年六月十六日到任寳慶元年七月二十七日滿替)
周符(儒林郎寳慶元年七月二十八日到任紹定元年十月二十七日滿替)
畢諫(儒林郎紹定元年十月二十八日到任有旨改令為京官闕紹定二年六月十八日離任)
留晞祖(宣教郎以制帥胡尚書具申朝廷改令為京官闕紹定二年十一月十三日到任五年十二月
滿替)
葉汝明(奉議郎紹定五年十二月初四日到任至端平二年五月初三日不禄)
張約之(承議郎端平二年九月初十日到任嘉熙二年九月初九日滿十月内除監𣙜貨務)
王致遠(奉議郎嘉熙三年十月二十八日到任嘉熙四年十二月二十九日離任)
吳溥(宣教郎淳祐元年正月二十八日到任至淳祐二年二月初二日離任)
曹邰(宣教郎淳祐二年四月二十三日到任至淳祐五年五月初一日滿替)
季鏞(通直郎淳祐五年五月初一日到任至淳祐七年十一月十七日丁母艱)
衛枅(承議郎淳祐八年四月初八日到任至淳祐十年二月初三日離任)
陳灼(宣教郎淳祐十年二月二十六日到任至淳祐十一年四月初五日離任)
陳桂(朝奉郎淳祐十二年二月初三日到任在任以恩賞磨勘轉朝請郎寳祐三年三月三日滿替)
社稷
壇在縣西南一百步皇朝建炎二年令林叔豹始建齋
宫久而圯紹興二十一年令陳良翰重建嘉定八年令
俞昌言重修
城隍
廟在縣西四十步
縣學
學舊在縣西四十步皇朝雍熙元年令李昭文建先聖
殿居其中端拱元年令張穎記慶歷八年令林肇徙建
於縣治之東南一里鄞縣宰王公安石記之貽書招邑
之宿學杜醇為諸生師建炎四年金人至學燬紹興十
二年令畢瑛草創殿宇齋舍久而弗支淳熙四年節度
推官宋南強攝邑以勸里士陳公達首倡義大成殿輪
奐一新齋舍門廡庖湢次第成於後政之手而率先之
者宋也八年令唐仲溫始落其成講堂舊曰尊道至是
改曰成德堂之後有直舍曰横經四齋曰本仁曰明義
曰約禮曰崇智慶元元年令朱堂於泮池外建墻門六
扉左日右月開禧二年漕檄尉施子升重修尚書樓公
鑰記淳祐二年郡守秘撰陳公塏發錢米下縣委令曹
邰為慈湖楊先生簡剏祠堂于成德堂之右祠成令以
告于郡於是朝奉郎主管建康府崇禧觀天台鄭霖作
記先生之姪愉書丹邑人朝奉大夫直寳章閣桂萬榮
書盖
祭器一百九十六件
祭服三副
錢糧
田三百九十二畝一角二十二步
地二十八畝二角四步
山六畝二角六步
歲收
米一百八十二碩九㪷二升五合
榖一百一十三碩九㪷
租錢四十七貫三十文
賃錢日收一百一十二文
城郭
縣城周回五百六十丈
坊巷
興賢坊(舊曰崇儒在縣學西令趙希觀更立)狀元坊(為武舉魁胡應時立)
烝賢坊崇孝坊(縣令虞說立)
倉庫務場等
縣倉(縣西南三十步舊屋十間今存其二一貯官兵俸料米一貯義倉米)
諸色官錢庫(縣治東廊紹定元年令周符重建)
酒税務(縣城東南二里淳化七年置)
鳴鶴鹽場(縣西北六十里熙寧六年十月置)
教場(縣城東北中有閱武亭靖康元年尉劉崇建令于庭式記後廢慶元三年令朱堂尉朱應祥重建更
名衆整里士嚴蒙記)
居養院(縣東南二里元符元年建)
安濟坊(縣東南二里崇寧二年建)
漏澤園(縣西南三里崇寧三年建)
公宇
縣門(上為勅書樓宣和初令黃濤建寳慶三年圯于風令周符新之樓凡五間守胡榘為扁縣名於外門
内拾級而上)
中門(雍熙元年令李昭文重建寳慶三年周符新之門旁冇兩翼門内列兩廡)
縣聽(李昭文重建紹定元年周符於聽後創小樓)
縣堂(正聽之東元祐初令崔熙建)
明恕堂(東廡之東李昭文建紹興六年令林定重修扁製錦慶元初令朱堂重建)
縣獄(西廡之西舊苦隘陋紹定元年令周符闢而新之)
清清閣(直正聽後小樓之後淳化中建以縣令張穎凊德得名里士徐璋記嘉定十年奉化丞沈璞攝
邑重修湖州校官王休記之紹定元年令周符重修)
環碧亭(清清閣之後出縣城之北臨池乾道間令陳夀彭建後廢慶元五年令柳說重建紹興府理掾
王休記之又廢紹定元年令周符重建)
擁青軒(縣堂之後隆興元年令錢萬中名之)
攬秀亭(擁青軒之後紹定元年令周符重建凡縣治内所修建張虙記)
麗澤亭(縣治之前創自縣初橋上築亭上有樓隂陽家以為縣無按山此樓即前按也建炎兵燬紹興
三十一年令鍾確重建寳慶三年圯于風令周符重建)
蒙亭(大寳山之麓創自熙寧以前泉清甘宜茶名寳泉亭後圯紹興十七年令陳良翰重建改今名羅昭
叔記今廢)
濯纓亭(縣治東南今廢)
迎麾亭(縣治西南二里)
承流亭(縣治東南二里迎麾承流二亭皆創自縣初監司郡守經歴送迎)
官僚
丞(邑舊有丞崇寧五年省罷紹定二年正月置尚書省劄子煥章閣學士通議大夫知慶元軍府事兼沿海
制置使胡榘狀竊見本府慈谿縣繇唐正元以來標為上縣皇朝太平興國中置令距今三百餘年自南
渡以來衣冠日盛戸口日繁今主客二萬餘戶計一十五萬六千三百餘口為田四十六萬九千一百餘
畝夏秋二税官物繁多實為壯縣然本縣今只部注令一員又無丞佐可以禆贊連季簿尉非才邑政未
免多闕財賦多冇失陷本府不容坐眎伏覩嘉定吏部條法諸縣及萬戸注丞一員今慈谿縣戶口繁多
踰二萬戶所宜置縣丞一員以共理民事證得定海縣主客纔一萬九千餘戸計五萬五千餘口為田三
十五萬餘畝夏秋二税視慈谿縣反少而令丞並置一邑之事得佐官以協理今慈谿置丞不為冗員惟
是剏置一官則有一官之費若令一邑遽爾增費則恐事力不支本府契勘三酒務監官舊各係雙員昨
來權府程提刑覃申請省罷都酒務比較務官各一員就奉化縣鮚埼鎮置鎮官巡檢二員而贍軍務尚
存雙員今三務既合為一若各官一員自可輪流管幹欲乞朝廷特賜敷奏許從所乞省罷贍軍務監官
一員於慈谿縣置縣丞一員特許本府選辟一次日後作吏部使闕但慈谿縣既置丞則縣令合行改作
京官員闕庶幾事權增重百里有賴併乞降指揮吏部施行其慈谿縣令并贍軍酒務見任人且令終滿
差下人令赴部别行注授伏乞明降指揮下本府施行申聞事正月九日奉聖旨令吏部將慶元府慈谿
縣添置縣丞一員就令本府選辟一次仍令贍軍務監官一員省罷其見任人許令終滿已差下人赴部
别行注授餘依)
主簿(聽事縣城東南本丞廳崇寕五年省丞遂為簿廳久而圯淳熙八年張博文重建勤畏堂王中行建
臨香亭紹興二十四年李丙建後政改扁不一嘉定十年天台劉炔奉其兄閬風逸民倓偕至改曰聽雨
慈川遺民劉叔温記簿廳有水利記四縣尉成立尚書汪大猷著作郎倪思湖州校官王休所撰也)
尉(聽事縣城東南雍熙元年建東為頥堂尉畢仲荀記園有三友亭後改雨香今名華綠又有無我亭永嘉
翁忱建有記今改勁節)
監酒税(聽事縣東南一里皇朝慶歷八年建今廢)
監鳴鶴鹽場(縣西北六十里邊海之處皇朝熙寧六年十月建兼巡檢主管煙火公事巡捉私茶
鹽礬香等寳慶二年有旨選辟文資)
鳴鶴寨廵檢(皇朝政和七年置於金僊院駐劄)
驛鋪
鳬磯驛(縣南一里唐開元中令房琯建以川多鳬雁故名皇朝元豐中令崔熙重建左太中大夫周鍔
記建炎兵燬紹興十七年令陳良翰重建)
丈亭舘(縣西四十五里夏侯曾先地志云丈亭是老尉廨宇築方丈室故曰丈亭老尉乃古之軍令尉
今舘北冇老尉浦是其跡矣吳越錢氏改為上亭後廢慶元五年尉關&KR2632;重建斥而大之嘉定間令邊烈
又闢地築小舘於亭北亭前建小軒三間古冇留題詞云潮生浦口雲潮落沙頭樹潮本無心落又生人
自來還去今古短長亭送往迎來處老盡東西南北人亭下潮如故又慈川逸民詞云南山明北山明中
有長亭號丈亭沙邊供送迎東江清西江清海上潮來兩岸平行人分棹行又僧義銛詩云青山歴歴映
江流半是明州半越州亭下寒潮亭上客不知來往幾時休)
西門鋪(縣治西西至甲山鋪二十五里東至西渡鋪一十五里)
西渡鋪(界首東至鄞縣景安鋪十五里又至本府二十里)
甲山鋪(金川鄉西至漁溪二十五里)
漁溪鋪(漁溪坊前西至紹興府桐下鋪二十五里)
叙山
四明山自越地跨縣境以至于鄞詳見郡志
塔山縣東南三里隂陽家謂縣之青龍山
大寳山縣西南二里隂陽家謂縣之白虎山山南有泉
極清甘名大寶泉
句餘山縣西南二十五里句章餘姚在此山之東西盖
因山以名縣也山海經云此山多金錫少草木
戍溪山縣西南三十五里晉孫恩盧循據嶺表作亂繇
海道入寇劉牢之禦之屯兵於此故其山以戍為名
也
東澄山縣西南三十五里
五馬山縣西南六十里
三女山縣西南六十里耆老相傳云昔有三女浴於江
次忽為霆擊化為三峰亭亭相望因以名之
大隠山縣南三十里夏侯曾先地志云大隠山口南入
天台北峰為四明東足乃謝康樂煉藥之所也晉虞
喜三召不就遁跡此山因以為名
三過山縣南十五里山勢孤峻下臨江濱潮水縈回舟
人理棹嘗倦於經過雖一過猶三過焉故以為名也
鼈子山縣南五里山形似鼈
抱子山縣東南十里山勢宛轉盤泊如龍蛇抱子之狀
横山縣東南十里
驃騎山縣東三十里會稽典錄云漢世祖時張意為
驃騎將軍其子齊芳歴中書郎嘗隠於此故以為名俗
呼為馬鞍山乃州之後坐山也
闞峰縣東北二里吳太子太傅闞澤居其下取其姓以
名之
香山舊名大蓬山又名達蓬山縣東北三十五里山峰
有巖高四五丈狀如削成有石穴深三丈其巖有三
佛跡或云上多香草故以為名又云秦始皇至此欲
自此入蓬山故號達蓬(山下冇智度寺石湖范居士嘗有詩云抖擻軒裳一閧塵
任教空翠滴烏巾老身已到篮輿上處處青山是故人)
桑㠗山縣北六十五里
東向山縣北六十里
黃牛山縣北六十里
筭嶼山縣北六十里
若㠗山縣北六十里
浪港山縣北六十里
石塘山縣北四十五里
向頭山縣西北八十里海濱亦名西龍尾東望伏龍山
與龍頭邇龍頭以東屬定海龍尾以西屬餘姚各有
海塘塘每為潮所損二山扞潮其中漲塗漸與山相
接古有海塘閘柱屹然中存今盡為漁鹽之地已成
畎畝者禾黍菽麥彌望昔以海邑之衝欲於此置寨
屯兵尋以舟楫難於出入故寢
鳴鶴山縣西北六十里耆老相傳云昔有鶴栖於此山
一旦飛鳴冲天而去
漁溪山縣西北五十里
五磊山縣西北三十五里上有五峰磊磊相比如聚米
所成人謂五磊雲興則雨常以為候
朱墓山縣西六十里宋台州刺史朱夔葬此山
埋馬山縣西六十里夏侯曾先地志云秦始皇遊海至
此馬斃埋之故以為名
雨微山縣西五十五里舊名龍山上有雲氣即降雨澤
邑人常以此為候或云本是雨徵山避廟諱故改徵
為微
夜飛山縣西四十五里其山生甘草仙藥耆老相𫝊云
此山自蜀夜飛而來蜀客見而識之因以為名
鳳凰山縣西四十五里丈亭之東其形如鳳與龍山對
峙
龜子山縣西四十里山形似龜
城門山縣西三十里宋城門校尉會稽從事陳詠葬此
山因以為名
虎胛山縣西三十里山形聳踞如虎胛隋大業中嘗令
鑿山西南斷跡猶存
鳳巖山縣西三十里山形似鳳
仙雞山縣西二十五里夏侯曾先地志云上有石并石
床又有銅瓶皆非人力所能舉旁有石雞俗云是扶
桑雞飛下因以為名
赭山縣西八里土色正赤故曰赭山
叙水(渠堰碶閘橋梁津渡附)
水
慈谿縣南三十里與大隠山接本曰大隠溪里有董黯
生後漢時性篤孝母寢疾好飲此溪水每思之恐不
常得黯遂築室溪濱板輿就養厥疾乃痊因名溪曰
慈溪後乃以名縣
江源于紹興餘姚之太平山東來至丈亭乃分為二大
江由鹹池歴西渡經府治之北入海小江貫縣申出
東郭至西渡又與大江會率隨潮進退大江乘潮多
風險故舟行每由小江
文溪縣東北十五里受衆山之水色清有文故以為名
溪上有小市舟行通定海
漁溪縣西四十五里舊說有清潭虛澗竹木連繞清澄
徹底鱗介不能潜其形漁者利之故名
藍溪縣西南六十里自發源流出江際夾岸藤蘿色深
可染因以名之
普濟湖縣東北一里唐開元令房琯開鑿之以溉民田
吳太子太傅闞澤德潤居之謂之德潤湖近歲寳謨
閣學士楊簡敬仲居之謂之慈湖
花墅湖縣東南一十里古有小塘瀦水唐正元十年刺
史任侗勸民修築灌溉田疇中有小墅春花明媚多
於衆山故名湖多魚及蓴菱並湖之人資以為利
姜湖縣東南十里本姜氏捨田一頃以為湖民資灌溉
孫湖縣東南一十五里西嶼鄉溉田頗多或謂湖多香
蓀故名蓀湖訛而為孫
杜湖縣西北六十里古有湖趾唐刺史任侗重加浚築
鳴鶴一鄉之田仰灌溉俗號第二重天皇朝慶元初
主簿周常募衆開築湖岸修治碶閘為利尤博著作
郎倪思記之
白洋湖在鳴鶴鄉唐景龍中餘姚縣令張辟強修築
雞鳴湖在金川鄉昔又謂之仙雞湖任侗修築今廢為
田
雲湖在金川鄉任侗修築今廢為田
鳳凰湖在金川鄉今廢
永明湖縣西二里今廢
大寳泉縣西二里永明寺西山下水性輕清味甘色白
宜烹茶大旱不涸新昌石麟之嘗銘其異代郡畢仲
筍篆書字畫竒古為時所重
永昌潭舊名黃茂潭縣西南四十里至道宫之上唐天
寳二年明皇遣使投金龍密以朱筆記其左肋繼而
雨降明皇目覩行雨龍左肋下有朱畫及有大寳永
昌四字謂臣寮曰此四明山所投之龍暨使回奏投
潭之始即泛出黑漆木板尺餘有金書大寳永昌四
字遂賜宫名大寳潭名永昌(餘見至道宫)潭之北五里有
獅子潭禱雨必應上有石屋一所有獅子足跡并仙
人藥臼潭下有石臺三層高數丈鄉名石臺以此
湍水巖潭在石臺鄉溪上近白巖院曩因旱禱雨未獲
有老父坐水濱石上語行人曰曷不於此祈請令張
義和亟禱之得小蛇以歸雨隨至其後縣家禱祈多
應遂建龍王祠有記
北雪潭縣之德門鄉去縣三十里
烏石潭縣之西嶼鄉去縣十里
白龍潭縣東南七里花墅湖上水出山石間
天井潭縣西北二十里以上諸潭皆禱雨靈應之所
渠堰碶閘
金墪堰沈忠堰前莊堰
茆風堰風林堰方盈堰
新堰丁堰齊拱堰
唐支堰王沙堰里溪堰
里溪閘倪家堰梅林堰
李家浦堰猪欄堰清林堰
&KR2340;浦堰大杜湖堰虞莊堰
詹家堰胡卿堰小杜湖堰
祝家浦堰塘頭堰
李溪閘瀦文溪香山之水以溉民田隳廢歲久紹熙四
年通判陳耆夀邑簿胡大猷募民重建為利甚博尚
書汪大猷記之
右德門鄉
彭山閘彭山堰縣之西北有水出羣山間迤而東來未
至縣五里所抵彭山而入于江瀕江有閘瀦水以備
旱霖潦則泄之歲久閘廢水無所蓄潮入河淤淳熙
十三年主簿趙汝積勸率鄕人凡田于西者畝出錢
三百徹故閘址悉以石為之長十有一尋廣四尋中
闊丈有二尺扁以層版使便啟閉西鄉之田受利既
博復修斗門比舊基有加焉通下流貫邑中因舊河
而浚之廣一丈五尺深七丈中廣二丈六尺深如之
舟楫通行邑下之田亦資灌溉
横山堰梨木堰抱子閘
胡家港閘上下南洋閘虞氏白洋堰
沈家堰門家堰孔家堰
岑徑堰徐家堰戴家堰
枝浦堰徐洋閘磚窑堰
馬家堰洪家堰壇林堰
陳童堰梁家橋堰茅砧碶
右西嶼鄉
沈婆閘沈婆堰麻車閘
石□閘謝家堰薛家堰
新河堰朱童堰樁浦堰
邵徑堰應堰葛塔堰
金家堰蜆浦堰東堰
則水新堰余家堰廊墅堰
鳥山堰張押直堰洪家堰
周家堰楊家堰牛欄堰(十五都)
沈家堰施虎廟堰沈家渡堰
牛欄堰(十六都)茶浦堰蔡家堰
朴木閘茭徑堰洪莊堰
下洋西堰戴家堰
右石臺鄉
西□閘新界堰
右金川鄉
古窑閘
雙河塘鳴鶴鄉與餘姚之上林鄉同一河上林之水泛
溢則流入鳴鶴每年苦澇乾道九年里人曹閌捐錢
二千緡倡率鄉豪益以二千緡創建雙河界塘六百
餘丈自是截斷西流鳴鶴之田遂為膏腴
大理渠縣南五里通積水灌高鄉之田
戴鄰堰元在花墅湖
海塘石碶閘濱海為塘以禦風潮雨水泛溢則決之於
海既決復塞民費且勞皇朝嘉祐二年縣令游烈尉
成立率民為閘瀦泄以時民得耕稼自是一鄉無復
水旱之患
右鳴鶴鄉
橋梁
騘馬橋(有屋三間在縣南一里唐開元二十六年令房琯建琯先是為監察御史故邑人以是名之皇
朝治平三年令于存修建炎燬于兵紹興十六年令張光重建後復摧圯近歲邑人募衆修飾如舊觀)
德星橋(縣西南一里半有屋二間南北有亭唐正元九年建以密邇大寳山名大寳橋後改今名皇朝
熙寧元年令于存修建炎燬于兵紹興十四年令張光再建復圯紹熙元年沈氏尼重修如初)
無擇橋(縣之金川鄉招義村唐孝子張無擇廬父墓日建後人因以名之今呼為吳石橋聲之訛也)
開禧橋(舊名夾田在縣東南三里接驛路往來之衝皇朝皇祐二年建紹興八年令林定重建邑士李
瑞民記久復圯開禧元年令趙希觀易而大之遂即改元之號以為名)
鮑約橋(縣之德門村五代末有鮑侍中約居此建橋後人因以為名)
王子橋(縣西十里金川鄉雲山里故老相傳後漢王脩之子建遂以為名)
津渡
黃墓渡(縣西南石臺鄕去縣三十里)
李溪渡(縣東南德門鄉去縣四十里)
青林渡(縣東南德門鄉去縣三十五里)
任家渡(縣東南西嶼鄉去縣二十五里)
鸛浦渡(縣南西嶼鄉去縣一十五里)
赭山渡(縣南西嶼鄕去縣一十五里)
沈家渡(縣西南石臺鄉去縣三十五里)
丈亭渡(縣西南金川鄉去縣五十里)
吳翁渡(縣西南金川鄉去縣五十五里)
蜀山渡(縣西南金川鄉去縣六十里)
東南渡(鄞縣西渡續江相距十五里)
城山渡(縣西南十五里)
車廏渡(縣西南四十里)
叙産(巳具郡志)
寳慶四明志卷十六
