欽定四庫全書
四明續志卷六
宋梅應𤼵劉錫同撰
三郡隘船
明為左馮翊而州瀕於海䲔波吐吞渺無津涯商舶之
往來於日本高麗蕃舟之出沒於山東淮北撐表拓
裏此為重鎮嘉熙間制置使司調明溫台三郡民船
防定海戍淮東京口歲以為常而船之在籍者垂二
十年或為風濤所壊或為盗賊所得名存實亡每按
籍科調吏並緣不䘏有無民苦之寳祐五年七月大
使丞相吳公慨然曰人心固則天險固根本動摇奚
恃無恐乃立為義船法白于朝下之三郡令所部縣
邑各選鄉之有材力者以主團結如一都歲調三舟
而有舟者五六十家則衆辦六舟半以應命半以自
食其利有餘貲俾蓄以備來歲用凡丈尺有則印烙
有文調用有時井然著為成式且添置幹辦公事三
員分涖其事三郡之民無科抑不均之害忻然以從
船自一丈以上共三千八百三十三隻以下一萬五
千四百五十四隻入下而不堪充軍需者或謂飄忽
去來於滄溟汗漫之中呼儔嘯侣亦得以貽吾憂併
為之印籍陰寓防閑公先事而慮銷患未形至是無
遺筭矣
省劄
本司自嘉熙年間凖朝廷指揮團結溫台慶元三郡民
船數千隻分為十番歲起船三百餘隻前來定海把
隘及分撥前去淮東鎮江戍守夫以百姓營生之舟
而拘之使從征役已非人情之所樂使行之以公加
之以不擾則民猶未為大害柰何所在邑宰非貪即
昏受成吏手各縣有所謂海船案者恣行賣弄其家
地富厚真有巨艘者非以賂囑胥史隠免則假借形
勢之家拘占惟貧而無力者則被科調其二十年前
已籍之船或以遭風而損失或以被盗而陷沒或以
無力修葺而低沉或以全身老朽而弊壊往往不與
銷籍歲歲追呼以致典田賣産貨妻鬻子以應官司
之命甚則弃捐鄉井而逃自經溝瀆而死其無賴者
則流為海寇每歲遇夏初則海船案已行檢舉不論
大船小船有船無船並行根括一次文移遍於村落
乞取竭於雞犬環三郡二三千里之海隅民不堪命
日不聊生待至起到舟隻則大抵舊弊破漏不及丈
尺貢具則疎略梢火則脆弱亦姑以具文塞責而已
民被實擾官虧實用且天險之防以人心為本而先
使百姓憔悴根本動摇脫有緩急何恃而亡恐臣已
結為義船法謂如一都每歲合發三舟而有船者五
六十家則令五六十家自以事力厚薄辦船六隻船
身必堅耐貢具必齊整梢火必強壯歲發三舟而以
三舟在家營生一歲所得之息則以充次年修船辦
貢具招梢火之用立以程限守以信必每歲遇當把
隘之日則如期駕發以至軍港聽候調遣於是有船
者無倖免之理無船者無科抑之患永絶姦胥猾吏
賣弄乞覓之苦永銷濱海居民破家蕩産之憂人心
固則天險固三郡邊海之人莫不欣然聽從行將就
緒實為海道無窮之利朝廷照得義船結約若果民
戸樂從則速與行下但船久則有損弊民戸它日寧
無貧富不齊須與入細立為經久不廢之規使官司
民戸兩便方可行聖旨依劄送沿海制置大使司關
牒施行
慶元府六縣共管船七千九百一十六隻
一丈以上一千七百二十八隻
一丈以下六千一百八十八隻
鄞縣六百二十四隻
一丈以上一百四十隻
一丈以下四百八十四隻
定海縣一千一百九十一隻
一丈以上三百八十七隻
一丈以下八百單四隻
象山縣七百九十六隻
一丈以上一百二十八隻
一丈以下六百六十八隻
奉化縣一千六百九十九隻
一丈以上四百一十一隻
一丈以下一千二百八十八隻
慈溪縣二百八十二隻
一丈以上六十五隻
一丈以下二百一十七隻
昌國縣三千三百二十四隻
一丈以上五百九十七隻
一丈以下二千七百二十七隻
溫州四縣共管船五千八十三隻
一丈以上一千九十九隻
一丈以下三千九百八十四隻
永嘉縣一千六百單六隻
一丈以上二百五十九隻
一丈以下一千三百四十七隻
平陽縣八百單九隻
一丈以上三百隻
一丈以下五百單九隻
樂清縣一千六百八十六隻
一丈以上三百七十一隻
一丈以下一千三百一十五隻
瑞安縣九百八十二隻
一丈以上一百六十九隻
一丈以下八百一十三隻
台州三縣共管船六千二百八十八隻
一丈以上一千單六隻
一丈以下五千二百八十二隻
寧海縣二千八百單九隻
一丈以上二百八十八隻
一丈以下二千五百二十一隻
臨海縣一千九百七十四隻
一丈以上五百五十二隻
一丈以下一千四百二十二隻
黃巖縣一千五百單五隻
一丈以上一百六十六隻
一丈以下一千三百三十九隻
出戍
祖宗時内而三衙外而諸指揮皆禁旅也南渡初新置
江上諸都統内不充三衙之數外不損諸指揮之額
於是禁軍之在諸郡豢養驕侈坐縻厚稍而三衙乃
間有出戍者大使丞相吳公深病之故凡出鎮藩閫
每欲昭明此意及制置沿海三年無日不申儆之至
寳祐六年密院調遣之初諸郡至有相顧&KR0787;眙者獨
慶元曾不移時如漢合節翕然報應了無稽違迨其
還歸終始就律遂為諸郡之冠蓋公信義素著恩威
兼行固有不疾而速不行而至者于今邊戍未撤甲
兵之問日至廟堂是不可不詳紀以詔來者
寳祐六年八月凖密劄節文勘會近京湖沿江副制司
之兵節次遣調戍廣戍蜀戍沅靖動數萬計竊恐沿
江防守單弱權宜於内地禁軍量摘内慶元府選揀
五百人時内郡紀綱積弛尺籍積驕弓矢干戈積廢
不治獨慶元自大使丞相吳公開藩以來撫御閱習
紀律素嚴淬礪繕修器甲素備命下不兩日點集遣
發軍容整肅命計議洪易簡部之自越而昇見者莫
不起色若軍裝則隊身衣甲五百副紅布衲襖五百
領皮束帶五百條抓角頭巾五百頂雨&KR0987;五百柄䩺
鞋五百䩫若軍器則滴油箭一萬二千隻長鎗一百
二十八條腰刀一百七十柄弩二百枝腰斧三百柄
短鎗三十條麻札刀一十柄箭葫蘆一百二十筒油
絹弩袋一百二十箇小陣鼓一十二面鑼四面梆子
四條若旗幟則慶元府將兵旗一面轉光旗三十面
長鎗旗一百八十面攔前後旗二面擁隊押隊旗二
十四面額外管押訓練肅靜旗三面令牌二面隊教
頭旗一十面若火隊器具則鐵鍋六口水桶一十二
隻羹桶一十二隻飯籮一十二隻飯升六隻爪籬木
杓一十二副飯栲栳二百九十八箇撈米箕二十隻
鋤頭一十二柄鍬一十二柄盛米布袋四十隻匾擔
六十條麻彈索四十條此役也總轄官劉永犒三百
貫攔前後將官二員各一百貫本部將官二員每員
各八十貫撥發訓練官五員每員各七十貫合干人
七十七人每名各六十貫隊身官兵四百二十七名
各五十貫外科軍醫一名一百貫方脉醫人一百貫
扛令牌軍兵四名白直二名每名各二十貫帶行白
直一十二名每名各一十五貫遣𤼵次再奉鈞旨出
戍軍兵恐或病患支二千貫專充收贖藥餌(續又𤼵一千貫
賫赴戍所)差雇烏頭船二十隻乘載官兵衣甲軍器錢粮
等物至西興每隻照例支雇錢一百五十貫共三千
貫又自北關門雇大航船二十隻至鎮江府每隻昭
例支雇錢五百貫共一萬貫其間出戍死亡之人奉
鈞判各家優支家粮五月併給春衣更支一百貫追
薦津送續戍兵已滿一季又復存留再奉鈞旨等第
支犒共官會一萬三千九百三十五貫賫赴戍所至
仲冬嚴寒大使丞相深念采薇之戍必動鄉蓴之思
專差將校賫官會五千五百四十五貫江䘁一千四
十九箇郎君魚五百六十五斤石首鮝五百六十五
斤分犒戍所官兵總轄官劉永三百貫部轄將佐二
員各五十貫江䘁二箇半石首鮝二斤郎君魚二斤
撥發官一員一十五貫江䘁二箇半石首鮝二斤郎
君魚二斤訓練官一十員各一十五貫江䘁二箇半
石首鮝二斤郎君魚二斤押擁隊壕塞官至諸項職
掌人共三十九名各一十三貫江䘁二箇半石首鮝
二斤郎君魚二斤官兵四百五十九人各一十貫江
䘁二箇石首鮝一斤郎君魚一斤職醫二人兩相交
替共三貫江䘁一箇石首鮝二斤郎君魚二斤兵士
激烈恩遇以至感泣蓋說以使之忘其死矣開慶元
年四月二十日劉永自鄴回戍犒一千貫酒一十瓶
副部官董偉犒一百貫酒四瓶撥發壕寨司屬訓練
官擁押隊四十人各犒六十貫酒六升錢粮火隊司
押教諸色教頭二十三人各犒五十貫酒五升隊教
頭旗頭隊司五十人各犒四十五貫酒三升隊身官
兵三百八十二人各支四十貫酒二升共計支錢二
萬三千六百八十貫酒四百三十七瓶
水閱
舟師東南長技自紹興二年沿海置司以來蒐練之術
甚疎然用之懾伏海盗尚足為當道之老熊也淳祐
間始遣戍上流而兵備分於是委樓艓艘艎廢而不
理而主兵者方日以掊剋苞苴為事大使丞相加意
團結瀕海諸郡既藉以增壯遂於三江合兵民船共
閱之蛟龍在淵網罟不施東盡遼海一目無際公之
意遠矣
寳祐六年十月十二日奉大使判府大觀文丞相樞使
國公批牌鈞判朝廷日嚴海道之防但調遣兵船猶
不暇給内地豈容空虚又凖朝旨一面團結溫台明
越巨舟以助官司之所不及今差人抄劄到自來商
販上戸之家出等大船二十二隻送專行司只今差
官拘點每船以五十人為率每名本府月支錢五十
貫米一石二斗上項船專留江下不時輪番下海巡
逴以鎮壓鼠狗之盗限一日條具合行事件申未及
奉行而船戶莫不響應各以保護鄉井為心競出大
舟分泊府岸於是得大料船共二十四隻分為兩部
又招募到駕船水手一千二百人給口劵養之自十
月朔為始至明年三月晦終焉首尾五月總支錢二
十五萬貫文自團結以至放散其間不時激犒約十
萬貫共用錢三十五萬貫文米六千石其錢本司自
行撙節措辦惟米無所從出竊考前權郡余通判元
借朝廷義倉米七千石見行拘監填補遂申尚書省
乞就以此米應副水手支用十月二十九日三省同
奉聖旨特依遂差本司計議官洪易簡充提督帳前
水軍統領充錢粮官并各支撥官錢鼎造軍器旗號
及水手軍裝亦用錢十餘萬緡繼檄定海統制邢子
政選駕軍船一十隻並赴府港赤馬白鷂在焉以十
二月三日大使丞相就下卸門外江館按眎教閱先
一日雨徹旦翌曉晴霽迨午風起雲揚潮勢增壯舟
船上下旗幟精明砲擊檣衝觀者如堵以為自有沿
海制司所未見也復就委邢統制統率上項軍民船
於次日出海上至澉浦下至神前石衕迤邐出放大
洋巡逴至二十三日自海回府仍擺府岸環海聞之肅
懾已申密院照會續以邊報未靖至四月中方行放
散水手頭目以下等第支犒約三萬緡其民船二十
三隻並令從便惟王紹祖一船面闊三丈五尺元係
獻助防海嘗申朝廷奉省劄行下拘樁本司聽候聖
旨差撥
作院
除戎器戒不虞聚而有防也大使丞相吳公既建武藏
以藏兵&KR3124;乃甲胄敿乃干無敢不弔遂以慶元府甲
仗庫帳前庫應管軍器並改隸制置大使司院十有
三作曰大爐作曰小爐作曰穿聯作曰磨鋥作曰磨
擦結裹作曰頭魁作曰熟皮作曰頭魁衣子作曰弓
弩作曰箭作曰漆作曰木弩樁作曰木鎗作日役軍
民匠人軍匠日支錢三百文米二升酒一升民匠一
貫五百文諸軍子弟匠五百文米酒視軍匠之數以
民匠勞逸不均則下定海奉化鄞縣照籍輪差每四
十日一替起程錢各五貫回程十貫繇是人皆樂赴
其役軍需物料官給直無取於民院有受給庫而又
有子庫以受日造之物凡創造到諸色軍器衣裝等
物總十一萬九千五百件繕修者不與焉鶴膝犀渠
武庫森列蓋百年之所未見孟明之言曰鄭有備矣
其斯之謂與訓工程作於寶祐六年之十月迄開慶
元年五月支過錢
鐵甲頭魁披膞壹阡伍伯單肆副
紅槍叄阡陸伯叄拾㭍條
紅衲襖并腿裙壹阡副計貳阡件
黃布衫玖伯領
黃布軟纏伍伯肆拾伍領
紅布衫㭍伯肆拾貳領
皮條壹阡壹伯陸拾肆條
頭巾伍百單伍枚
吞項壹伯肆拾肆箇
雜色旗幟陸伯捌拾捌面
朱紅笠頭伍伯肆拾玖頂
黑漆筋角弩壹伯枝弦索全
黑漆筋角弓貳伯張弓絲弦壹伯條
木弓壹伯張并弦
木弩叄伯枝弦索全
弓箭叄阡隻
白皮箭靫伍伯玖拾伍箇
滴油箭貳萬壹阡叄伯隻
滴油箭盝肆伯捌拾玖箇
遮箭牌叄拾面
雜色义肆伯貳拾管
雜色鎗壹伯㭍拾㭍條
梭木棒叄伯肆拾叄條
刀鞘捌伯捌拾玖箇
弩樁肆伯貳拾壹口
腰刀壹阡肆伯叄拾玖柄
斧頭肆伯伍拾貳柄
雜色弓弩箭頭㭍萬伍阡陸伯伍拾隻
划車弩樁伍拾捌口
木槍桿叄伯肆拾玖條
鎗鑽頭壹伯捌拾貳管
戰鼓壹拾肆面
陣鼓貳拾面
鑼壹拾肆面
皮馬甲壹副
黑漆光羹桶伍拾副
紅油水桶伍拾隻
紅油吊水桶貳拾伍隻
鐵鍋伍拾口
紅油飯&KR1237;伍拾隻
米斗貳拾隻
米升貳拾隻
飯升篦貳拾隻
瓜籬叄拾箇
船艣壹拾伍條
雨傘壹伯肆拾伍頂
隔箭布條肆片
武藏
武藏即甲仗庫也先是置於設廳前三廡之閣上下眎
為文具歴三十年無一器一甲之增暇日閱之矢無
鏃鎗無□鼠穴蟲蠧積塵幾尺蓋作院之政不修悠
悠汩汩狃於宴安其號為脩治者又不過困於科斂
兵食諉其水軍而已大使丞相九開藩閫所至繕甲
治兵其來鄞也日討而申儆之未幾所積既富日贍
月衍遂度地酒庫之北教場之南東阻郡圃西抵子
城為樓屋二十四間大門七間隨廊十間並棧之以
閣櫺窗疎明半板半簟風日迥透而蒸醭不侵分為
六庫庫各有目榜之曰武藏藏之為言藏也蓋公以
文事必有武備又不欲暴之羣目睽睽之所故欲人
不得其門而入而藏諸此且世之玩愒時日懵不知
修車馬偹器械者固不足道至有經意於此者率皆
表襮夸詡眎古人藏武不用者則又有逕庭公之備
也豫而公之藏也密吁旨哉武藏大扁乃公所自題
而所藏兵器舊既無管今具載作院新造之目云
小教場
小教場舊志書射亭在九經堂後而限桃源洞於北每
習射無以遏憧憧往來開慶改元春庶政咸理乃遷
舊圃於府堂後而取蒼雲堂之北為小教場然後自
府堂而郡圃自郡圃而教場各適其便教場門不易
舊而取徑以達則大人堂門在徑之東新桃源門在
徑之西自大人堂接閱武廳為屋十三間以處士卒
而前為廊廡名類箭所教場之内東為閱武廳三間
軒峙其下後居以室屏刻師卦西為霸王臺前棲鵠
焉武藏之門實居其南教場東西相距五十五丈墻
高一丈九尺視舊觀開廣明敞矣時帳前多江淮將
校步驟其中意若矜壯焉
帳前撥發壕寨官舍
撥發以授師律壕寨以飭頓舍所在制府必先之蓋所
以重元戎也沿海設垣左馮承平時議不及兵凡軍
政皆相安簡陋而已大使丞相建閫以來中權振厲
武備修明部曲秩然分隸戲下迺即儀門外之東西
創添撥發壕寨以次官舍十有八間凡器具無一不
備於是油幢氣象益嚴肅焉
東廊
都撥發官房五間軒屋一間
撥發官房一間撥發司房一間
押教房一間教頭房一間
金鼓教頭房一間雜職房一間
西廊
都壕寨官房三間軒屋一間
壕寨房一間壕寨司一間
制司將佐房一間局兵房一間
四明續志卷六
