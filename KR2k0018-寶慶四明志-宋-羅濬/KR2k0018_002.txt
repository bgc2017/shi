欽定四庫全書
寳慶四明志卷二
宋羅濬撰
郡志二
叙郡中
營室先宗廟制服先祭服作器先祭器教敬也有
土有守矣宜以祀典之大者次之
社稷
社為司土之神勾龍配之稷為司稼之神棄配之不屋
而壇受天陽也風雨雷師附焉唐天寳三載詔社稷升
為大祀四載詔風伯雨師升入中祀風伯壇置社之東
雨師壇置社之西各稍北三數十步卑小於社壇風伯
用立春後丑祀雨師用立夏後申祀五載詔逐州祭雨
師宜以雷師同壇共牲别置祭器(見會要)國朝用此制大
觀元年議禮局以國家祈報社稷用法服郡邑用常服
非是詔以衣服制度頒之使州郡自製政和六年江東
提舉沈延嗣奏州縣社稷壇壝皆不如法乞按式作圖
鏤板頒下仍於壇壝之外别為大牆圍之外建一門常
加封鎖於齋聽立石刊刻增立法制守令上之三日躬
詣壇按圖修治從之詔立州縣社稷風雨雷師壇之式
頒圖于天下(政和五禮新儀州縣社壇方二丈五尺高三尺四出陛稷壇如社之制四門同一壝
二十五步風師雨師雷師壇皆卑小於社四出陛四門皆一壝二十五步燎壇於神壇之左壝之外稍高於神
壇瘞坎壇之北壬地南出陛方深取足容納)府社稷壇在子城西南一里齋
宫在壇之北舊遇祠祭率假器服于學宫嘉定六年提
刑程覃攝守器服始備籍藏于有司寳慶二年守胡榘
重修壇壝齋宫淳祐六年夏制帥集撰龍溪顔公頥仲
謂郡之祀典社稷為重壇壝蕪圮齋宫傾欹殊失崇祀
之意乃授通判府事張公琥以經畫成規卜吉鼎造又
謂門逕狹陋編戶汙雜復造木為梁取道通衢以便齋
宫往來尚嚴潔也
祭器
酒罇四(坫同)罍洗各二(坫同)
爵一十二(杓四)籩三十二
豆三十二俎一十六
簠一十六(㔶同)簋一十六(㔶同)
篚三祝板四(坫同)
神位牌四冠冕三
青玄衣三朱裳三
白中單三朱芾三
大帶綬三革帶三
佩三緋襪三
鞋三
城隍
古者諸侯既立社稷又為國立五祀曰司命曰中霤曰
國門曰國行曰公厲鄭氏謂國門為城門則今之城隍
是也社稷為一州境土最尊之神城隍為一城境土最尊
之神聘禮使者必釋幣於門而後行可謂重矣府城隍
廟在子城西南五十步梁貞明二年刺史沈承業建俗
傳神姓紀名信漢高帝死事之臣也嘉定九年兩浙轉
運司備攝守程覃奏賜廟額曰靈佑嘉定十三年火守
俞建重建
太守民之師帥也豈曰道之以政齊之以刑而已
化民成俗其必由學而洪範八政則以祀先司徒
故祀典之後學校次之
學校(鄉飲酒禮及貢舉附)
唐州縣皆有學開元二十六年明始置州學宜隨州立矣
寳應廣德間州燬于袁晁之亂王密謂裴儆殿邦而茨
塾興(見紀德碑)豈兵革搶攘之後姑以茨屋為學乎貞元四
年守王沐始建夫子廟太和七年守于季友以開元襃
封文宣王冊文刻之石(貞元大和碑碣具存)聖朝天禧二年李夷
庚移學于子城之東北一里半建炎兵燬先聖殿巋然
獨存治平中所鑄鐵香爐及殿之前後古柏六皆無恙
前韶州司戶曹事林暐郡人也首捐金錢數十萬草創
黌宇紹興七年守仇悆成之直殿之後為明倫堂(林桷書)
翼以兩廡東廡之東齋曰上達曰廣譽曰造道西廡之
西齋曰登賢曰成已曰時升三門之外會於一門以出
於是講肄有所矣十九年徐守琛即明倫堂之後建稽
古堂(徐琛篆書)亦舊址也堂之上舊有五經閣(郡人樓郁有五經高閣倚
雲開之句)閣毁經亡高宗皇帝累頒御書經史乃崇奉于新
堂之上則曰御書閣二十七年守姜師仲重修七年所
建守張津乾道三年重修六年守趙伯圭又修之久益
圮淳熙十三年岳甫守郡周粹中領校官協謀改貫郡
捐錢二百萬鄉之達尊尚書汪大猷侍郎史彌大勸激
士類鳩材效功自閣之外堂廡重門皆為一新增置成
德齋於上達之後(林士衡命名)越二年林士衡繼周董職又徹新其
六齋創冷齋於稽古堂之西(後改曰養正齋以處小學諸生今小學諸生則分隸諸齋矣)嘉定
十六年守趙師嵒復修御書閣且捐緡錢七百修諸齋寶慶
改元校官方萬里猶以泮橋湢室公厨未新為恨謁之守倅
攝守齊碩給緡錢千石米百倅蔡範亦以舶務之贏助緡錢
如州家之數今守胡榘又給緡錢一千黌宇輪奐遂甲東州郡
之先進楊公適杜公醇王公致樓公郁王公說以義理
之學淑士風者也忠肅陳公瓘始攝郡倅晚著尊堯集
于此以忠節著聞天下者也清敏豐公稷侍郎高公閌
侍郎林公保尚書汪公大猷皆此邦之顯者也郡守李
公夷庚仇公悆趙公伯圭岳公甫程公覃趙公師嵒校
官周公粹中皆有功於儒宫者也士咸宗之故列祠焉
嘉熙間奉旨升濂溪横渠明道伊川晦菴諸先生從祀
先聖淳祐五年冬制帥集撰龍溪顔公頤仲祠南軒張
宣公東萊吕成公象山陸文安公于明倫堂之左復以
郡人有得三先生之傳者曰廣平舒公璘定川端憲沈
公煥慈湖文元楊公簡絜齋正獻袁公燮列祠于堂之
右
祭器
犧尊三(羃勺坫同)象尊三(羃坫同)
罍二(羃勺坫同)洗二(巾同)
籩八十六(巾同)豆八十六(㔶同)
簠五十二(㔶同)簋五十二(㔶同)
爵九十一(坫同)俎七十
祝板坫三篚四
右嘉定七年攝守程覃置
犧尊三(銅造各重九斤一十兩)象尊三(銅造各重一十斤)
龍勺八(銅造各重一斤)爵十九(銅造各重一斤)
罍二(銅造各重一十二斤)洗二(銅造各重八斤八兩)
俎三十四籩五十
篚三豆五十
簠十六簋十六
祝坫三尊坫六
爵坫十九
右紹定六年教授陳松龍遵紹熙頒降朱文公儀
式製造
祭服七副
冕冠七頂(内三頂係金裹綾)朱履鞋七兩
青玄衣七領白中單七領
大帶綬七條(内三條有二銀鐶)朱芾七段
纁裳七腰腰帶七條
袱七條箱子七片
右嘉定七年攝守程覃置
御書
中庸篇一軸(天字匣)
周官書一軸(天字匣)
文宣王贊一軸(地字匣)
樂毅論一軸(地字匣)
孝經一軸(玄字匣)
羊祜傳一軸(玄字匣)
周易三軸(黃字匣)
尚書三軸(宇字匣)
毛詩四軸(宙字匣)
論語二軸(洪字匣)
孟子五軸(荒字匣)
春秋五軸(日字匣)
春秋五軸(月字匣)
春秋五軸(盈字匣)
法帖十軸(昃字匣)
宣聖七十二賢贊像三軸(辰字匣)
樂章一軸(辰字匣)
學記一軸(辰字匣)
損齋記一軸(宿字匣)
右紹興以來累次頒降
損齋記一軸(溪字長匣)
奬諭沈該御筆一軸(雲字長匣)
右守臣沈該恭藏
神宗皇帝賜臺官滕元發手詔一軸(雲字匣)
徽宗皇帝御覽龍德太乙宫詩一軸(雲字匣)
戒約士風手詔一軸(漢字長匣)
賜忠勇李寳一軸(漢字長匣)
禁約苞苴手詔一軸(漢字長匣)
廷尉手詔一軸(雲字長匣)
損齋記二軸(雲字長匣)
玉堂一軸(雲字長匣)
右守臣趙伯圭恭藏
幸學手詔一軸(雲字長匣)
不許折苗手詔一軸(雲字長匣)
右皇子魏王恭藏
臨帖五冊
詔書一軸
右守臣趙師䕫恭藏
寳慶訓敕士風詔書一軸
右守臣胡榘恭藏
賜書
經一百一十五部計五百八十一冊(傳解釋文等在内)
史七十九部計一千三百四十三冊(說史者在内)
子一十五部計四十五冊
文集一百七十一部計一千二百五十冊
雜書九十五部計七百二十八冊
御書臨帖五冊(已入御書類)
宸翰詔書一軸(已入御書類)
右皇子魏王判州藏書四千九十二冊一十五軸
淳熙七年有旨就賜明州於是守臣范成大奉藏
于九經堂之西偏繼又恐典司弗虔乃奉藏于御
書閣列為十厨嘉定十七年校官臣徐介點檢略
有散失其所存者如此
官書
經四十二部計一百六十七冊
史四十部計五百七十九冊
子一十四部計二十九冊
文集三十七部計一百五十九冊
雜書一十一部計一百一十九冊
右元管舊數
川本石經書籍一十四部計一百一冊
右嘉定六年攝守程覃置
六經正義正本通鑑史記兩漢唐書諸史提要八朝
言行錄大事記各七部
右嘉定六年攝守程覃置分七齋各一部
書板
四明尊堯集一百板
了齋先生親筆二十板(紹定四年教授陳松龍置)
通鑑要覽五百五十板
洪範講義四十五板
崔宫教文集四百三十八板
分毫韻略二百四十板(紹定五年制帥尚書鄭損置)
文公大學章句一十八板(紹定五年教授陳松龍置)
文公中庸章句一十六板(教授陳松龍置)
太極圖解一十七板(教授陳松龍置)
西銘解一十一板(教授陳松龍置)
近思錄一百八十板(教授陳松龍置)
續近思錄一百五十板(教授陳松龍置)
己丑廷對二十板(教授陳松龍置)
傳習錄一百六十五板(教授陳松龍置)
明學編類文公釋奠禮三十三板(教授陳松龍置)
文公小學書二百板(淳祐六年制帥集撰龍溪顔公頤仲置)
陳忠肅公言行錄三十板(制帥集撰顔公頤仲置)
北谿先生字義一百十五板(制帥集撰顔公頤仲置)
禮詩二十八板(制帥集撰顔公頤仲置)
諭俗編五十二板(制帥集撰顔公頤仲置)
四明續志三百三十幅(大使吳丞相置)
班馬字類二百五十幅(制使李相公置)
讀書法二百三十板
性理字訓三十板
濓洛論語六十八板(制帥集撰劉公黻置)
問梅小槀八十板(制帥集撰劉公黻置)
四明續志四十五板(制帥集撰劉公黻置)
濟民莊始末四十五板(制帥集撰劉公黻置)
射圃
熙寧中行三舍法武學附選有圃以習射舍法罷武
學廢圃亦廢淳熙元年孝宗皇帝頒射義于天下皇
子魏王判州三年冬度地築圃于學宫之前凡六畝
四十一步三分三釐五毫有亭曰觀德校官虞汝翼
記于石嘉定三年亭之南北建屋二十三間收僦居
之租寳慶二年校官方萬里恐地久寖失彊界計其
丈尺埋石以識之紹定四年教授陳松龍申府復故
址建牆宇規撫為之一新大丞相申國鄭公清之題扁
表揭
嘉熙三年鄉帥資政殿學士趙善湘屬教授黃一震
依式礱石植三表揭于儀門
錢糧
鄞縣
田二千九百八十畝二十三步
湖田六百六十六方計七萬四百畝有奇
地八十三畝三十八步有奇
河塗地二百一十三畝三角一步
水池一畝四十步
山一萬一千七十二畝五十四步半
奉化縣
田四百一十三畝一角五十七步
地六畝一角
山一百八十九畝二角三十二步
慈溪縣
田六百七畝一角七步半
地二角一十三步
山八十三畝三角一十四步
定海縣
田池地山共三百一十二畝三角三十二步有奇
右除本學舊業外係累任守仇悆秦棣李景和
程準程覃齊碩胡榘相繼撥到沒官物産或輟
錢買置(建炎兵火之後郡人林戶曹暐嘗捐私田半頃入學養士)
昌國縣
石弄山砂岸
右皇子魏惠憲王奏請撥賜令本學自擇砂主
秀山砂岸
右拘入徐榮等物産
以上歲收
白米七百四十七碩八斗七升三合八勺
湖田糙米一千六百二石一斗五升九合
穀二千二百一十五碩二斗七升九合九勺
河塗錢二百二十貫五百九十一文(省陌錢會中半)
租地錢一百二十貫五百六十三文(省陌錢會中半)
四明山租錢二百八十貫文(省陌錢三分官會七分)
石弄山砂岸租錢五千二百貫文(省陌錢二分半官會
七分半)
秀山砂岸租錢二百貫文(官會)
東安鄉屋錢日掠三十九文(足陌)
石弄山砂岸及續撥到諸處砂岸淳祐六年制帥集撰
顔公頤仲申省并在外官民戶砂岸一例蠲除弛利予
民使當地民船團結保伍(有石刻并須知無)各以保護鄉井為
念仍截撥錢歲償府學養士元額及昌國縣官俸省劄
附于下方(照應淳祐六年二月二十三日準尚書省劄子備朝議大夫右文殿修撰知慶元軍府事
兼沿海制置副使顔頤仲狀竊謂古者關市不征澤梁無禁小民牧養猶慮不周今乃非關市而横征託
砂岸而苛禁傷聖朝愛養之本奪小民衣食之源詎可視之而不問耶照得本府瀕海細民素無資産以
漁為生所謂砂岸者即其衆共漁業之地也數十年來壟斷之夫假包佃以為名㗖有司以微利挾趕辦
官課之說為漁取細民之謀始為脱給文憑久則視同已業或立狀投獻於府第或立契典買於豪家倚
勢作威恣行刻剥有所謂艚頭錢有所謂下□錢有所謂曬地錢以至竹木薪炭莫不有征豆麥果蔬亦
皆不免名為抽解實則攫拏猶且計口輸金下及醫卜工匠剏名色以苛取皆官司之所無凡海民生生
一孔之利竟不得以自有輸之官者幾何誅之民者無藝利入私室怨歸公家已非一日甚至廣布爪牙
大張聲勢有坡主有專櫃有牙秤有攔脚數十為羣邀截衝要強買物貨掗托私鹽受妄狀而詐欺抑農
民而採捕稍或不從便行羅織私置停房甚於囹圄拷掠苦楚非法厲民含冤吞聲無所赴愬鬭毆殺傷
時或有之又其甚者羅致惡少招約刑餘揭府第之榜旗為逋逃之淵藪操戈挾矢撾鼓鳴鉦儵方出沒
於波濤俄復伏藏於窟穴強者日以滋熾聚而為姦弱者迫於侵漁淪而為盜薄人于險靡所不為他人
之舟即已之舟他人之物即已之物兵卒不得而呵官府不得而詰曩者永嘉之寇蓋亦萌蘖於斯由其
恃有憑依所以肆無忌憚頃歲廷紳奏請欲令品官之家不得開抱砂岸蓋慮法不能禁則姦宄百出貽
禍無窮且謂貴勢之家與國相為休戚國苟不寧已何利焉思患預防辭意激切然戒飭雖詳而占據自
若頤仲嘗推究其故亦緣州縣利及歲入之額致使豪強藉為漁奪之媒若欲此令行先自有司始頤仲
濫分海閫甫六閱月蠲積賦減折價浚河渠損征額苟可利民未嘗靳吝如砂岸之為民害見於詞訴者
愈多州郡豈敢較此數萬緡坐視海民困苦而不救今查本府有歲收砂岸錢二萬三貫二百文制置司
有歲收砂岸錢二千四百貫文府學有歲收砂岸錢三萬七百七十九貫四百文通計五萬三千一百八
十二貫六百文十七界欲截自淳祐六年正月為始悉行蠲放却將別項窠名撥助府學養士及縣官俸
料支遣州郡既率先捐以予民則形勢之家亦何忍肆虐以專利應是砂岸屬之府第豪家者皆日下聽
令民戶從便漁業不得妄作名色復行占據其有占據年深脱給不照或請到承佃榜據因而立契典賣
者並不許行用欲乞公朝特為敷奏頒降指揮著為定令或有違戾許民越訴不以蔭贖悉坐違制之罪
庶幾海島之民可以安生樂業府第豪戶不得倚勢為姦非惟為聖朝推廣惠下之仁亦不至異日激成
為盜之患委非小補伏候指揮旨依)
府學石弄山砂岸
石壇砂岸
秀山砂岸
蝦辣砂岸
鱟塗砂岸
大嵩砂岸
淳祐六年制帥集撰顔公頤仲申省蠲除仍截
撥府庫錢三萬七百七十九貫四百文十七界
分作上下半年償學養士元額永為定例
昌國縣砂岸
淳祐六年制帥集撰顔公頤仲申省蠲除仍截
撥版帳錢四千餘貫充縣官俸料錢
鄉飲酒禮
舊俗以歲之元日或冬至太守率鄉之士大夫釋菜
于先聖先師而後會拜堂上長幼有序登降有儀擯
介有數倣古鄉飲禮建炎學燬禮廢紹興七年學重
建守仇悆復舉故事益以酒三行後三年仇公復來
置田百有六畝支其費又三年郡人林保為比部郎
聞于朝遂取其式頒行天下行雖不久猶聽州縣從便
故明州行之如初而仇公所置田移以養士酒禮遂
輟乾道中秘閣張津守郡至撥沒官之産以補之王
伯庠記諸石産段刻于碑隂嘉定七年提刑程覃攝
守禮行尤盛且輟楮劵二千緡附定海水軍庫歲責
稱貸之息侑費厥後歲雖會拜無復舊典寳慶三年
冬十二月尚書胡榘守郡議行禮於人日括贏錢止
八百緡郡出七百緡助之貳車蔡範助百緡鄉人厲
氏助五十緡戶部尚書郎何炳董之日會耆俊參訂
同異潤色綿蕞六邑風動驩願齒列凡一千五百餘
人昔者升歌合樂之儀未皇蒐舉於是依鹿鳴等詩之聲
節以合止獻籌交錯古意頓還淳祐六年制帥集撰
龍溪顔公頤仲蒐舉舊典增造禮器以人日行禮盍
簪酬酢者三千餘人資政殿大學士正奉大夫陳公
卓首賓席儀文視前彌煥為費五萬四千七百七十
貫有奇出於府帑禮成制帥賦詩(王春人日喜隂晴文物衣冠萃四明
禮樂幾年今一見主賓百拜酒三行人心天理須興起士習民風悉變更太守自慚才德薄網維全賴老
先生)大夫士賡和盈帙
水田三百一畝一角一十九步七分
山一百九十二畆三角四十六步半
地八十畝二角二十步
屋二十間半七厦一舍外賃屋九間一舍
以上石刻元載歲收
穀五百二十九碩七斗一升八合
拘沒史侁冒占徐和東屋基係樓店務地坐
落鄞縣武康鄉開明坊日收賃錢一百二十
文足
寳慶三年管催數
鄞縣租穀二百二十一碩七十五升三合五
勺
租錢一十二貫二百一文(省陌錢會中半)
奉化縣租穀二十六碩
昌國縣吉祥院折穀錢二百二十貫文(省陌錢會
中半)
定海縣水軍庫官會二千貫文收息二分大
約一歲收四百貫文(官會)
貢舉
宣和罷舍法復科舉三歲一試解一十二名紹興二
十六年兼西北流寓通解一十四名舊無貢院士亦
不過數百率寓試于行衙又于府學西妙音院院為
之廢建炎元年移其額于定海四年燬于兵士寓試
于譙樓之上或于開元寺試者日衆乾道五年守張
津始即妙音院廢地建院以容之糜金錢一千萬東
西重廊凡一百四十楹立聽事於其北位考官於其
後執事之舍悉備(侍御王伯庠記)其後又不足以容有司每
借府學之冷齋以居嘉定六年提刑程覃攝守葺治
之南增屋數十間作封彌謄錄所又於學地立牆以
障之限隔始嚴紹定元年守胡榘重修謄錄屋圮重
建
教授
聽事學之東南
續增貢舉額
端平元年被旨增解額一十四名(賦十名經四名)通前共二
十八名
寳慶四明志卷二
