欽定四庫全書
寳慶四明志卷九
宋羅濬撰
郡志九
叙人中
先賢事迹下
張邵字才彦歴陽人建炎二年使金國誓不辱命拘縶
於密州柞山寨土牢者半年劉豫逼以偽命不從又
囚繋東平府獄踰歲轉徙燕北饑寒瀕死移書撻攬
告以天意人心嚮背之所在又寓書阿盧五以勤兵
遠戰非金人之利紹興十三年始得歸與時宰忤投
閑于鄞没葬桃源鄉烏石山子孝曾字主叔以大理
少卿没于中山府姪孝祥字安國生鄞縣方廣院之
僧房紹興二十四年為進士第一終顯謨閣學士孝
伯字伯子隆興元年進士終參知政事
高閌字抑崇唐宰相智周後世家廣陵高祖贊襄始居
鄞閌幼穎悟不凡八歲誦經史通其義或問得時則
駕出何書閌曰非史記老子𫝊乎客驚異之謂其父
欽臣曰此兒當興君門戶弱冠入辟雍繼升太學初
課試文格尚對偶閌特變為古文一時文格遂復元
豐元祐之舊建炎初中上舍優等紹興改元賜進士
第釋褐諸公方欲薦引丁内外憂服闋執政交章稱
閌議論簡正明於治體可居經筵勸講之地五年令
内殿引見改左承奉郎除正字論薦舉之弊與天下
之勢最急者在機會又請止賜新進士中庸篇而儒
行篇雖間與聖人意合實出漢儒雜記非聖人格言
乞勿賜又請預嚴水戰之備皆蒙聽納後攝禮部外
郎因上殿奏事論及和氣上曰朕見士大夫議論以
為輕徭薄賦安民心寬民力可以召和閌曰臣以為
此召和氣之一事耳而其本乃在人君有以感之心
正則氣正氣正則天地之和氣應矣上是其說後自
浙東參謀除國子司業引見奏曰陛下復興太學此
帝王盛德事上曰太學興復欲得學問淵源德行純
正者為師表故命卿因言臣在京師見太學辟雍皆
有御書閣今當依祖宗例建閣以藏御書願時灑宸
翰加惠多士上許之其任司成論事為最詳兼權中
書起居二舍人迺除禮部侍郎以忤秦檜意出為筠
州遂請掛冠居鄉每對士大夫惟舉前言往行可師
法者未嘗及時政得失人物臧否泛觀經史諸子百
家而絶意榮進不戚戚於阨窮年五十七終(見舊志)
史浩字真翁鄞人祖父詔以孝友睦婣任恤中和之行
舉于朝不就浩少卓犖有大志敏悟絶人力學至忘
飢渴寒暑叔父木優於學浩以為師朝夕質問疑義
反覆切到讀書一經目終身不忘自經史百家至浮
圖老子之書靡不通貫年四十登紹興十五年進士
第為餘姚尉有黠賊聚黨剽劫出没不常監司名捕
之六年弗獲浩設計擒其魁黨九人詣縣令怪其不
言親獲浩曰捕盜職也彼戮而我受賞吾心安乎令
歎曰處心如此其不待舉主改官必矣任滿詣行在
時仲父才為右諫議大夫給事中林一飛来致宰相
秦檜意言已留國子監書庫官擬令姪矣浩白仲父
曰秦似難與同處且浩以省試前十名於法令當受
教官可不安分乎明年檜薨又明年仲父罷簽書樞
密院事又明年浩以中書舍人吳秉信薦自温州教
授召為太學正再遷國子博士輪對高宗皇帝器之
温顔訪問浩乃言曰小臣敢冒萬死畢愚忠聞兩郡
王皆聰明臣謂宜取其最賢者寖别異之以繋人望
上頷首兩王者普安王(孝宗皇帝)及恩平王璩也上方遴
選輔翼之人遂遷祕書郎間三日命兼二王府教授
大臣奏王府教授必召對乃除上曰朕已見其人矣
浩常力勉二王以孝每詣府講書普安王必召三王
子入閤側聽(長莊文太子愭次魏惠憲王愷季光宗皇帝)上書蘭亭序二
本賜二王批其後曰依此進五百本浩曰此趙鞅書
訓戒之辭之意也謂二王君父之命不可不敬從數
日問普安王曰見書浩曰能溢其數尤見順承之意
又以問恩平王曰未暇浩驚曰郡王朝參之外何日
非暇而至違命乎已而普安王書七百本上之璩卒
無進一日上賜二王宮女各十人浩又謂二王曰是
皆平日供事上前者以庶母之禮禮之不亦善乎月
餘浩問普安王曰如教授言又問恩平王不應上尋
召諸宮人入具言普安王加禮如此恩平王無不昵
之者上由是益賢普安王詔立為皇子封建王以浩
為司封員外郎建王府直講建王以内知客龍大淵
曾覿善飲酒多置酒會之浩因講周官酒正曰周官
一書大抵於財無不會者獨於膳羞曰惟王及后世
子不會及酒則曰惟王及后不會不言世子蓋世子
之飲亦在所會也何者酒所以為禮亦所以為禍世
子奉君則當忠奉親則當孝苟以狂藥動蕩其心於
忠孝能勿愆乎彼方求其主鬯以奉宗廟元良以正
四方酒正於此安得不節之以數而會之於歲終也
建王瞿然起曰謹受教自此節飲大淵覿由是銜怒
上以浩輔導皇子裨益良多特遷宗正少卿完顔亮
侵淮上議親征建王上奏請將兵為前驅浩方疾作
聞之驚超亟具衣冠趨府取左氏春秋里克論申生
及漢書四皓論孝惠將兵事為建王讀之且舉唐肅
宗事言艱難之時父子豈可跬步相捨建王大感悟
即使草奏痛咎前失又以劄子上皇后上大喜語大
臣曰史浩真王府官也未幾亮死上幸江上視師建
王從行浩與之俱駕還建王為太子浩遷起居郎兼
太子右庶子高宗尋下内禪詔孝宗踐阼四日遷浩
中書舍人又六日兼侍讀上問今設施何先浩對莫
如保固邊鄙收拾人才頃秦檜輔政妬賢嫉能所廢
黜多名士今以禮召之士氣必伸而得其用治斯舉
矣張浚已召張燾辛次膺皆執政材也上從之浩又
言周葵任古胡銓張戒王十朋請悉召之尋遷浩翰
林學士張浚以召至浚位特進爵和國公上將以為
江淮宣撫使拜少保浩曰浚名重當世久為秦檜所
抑既大用之恩禮宜加厚乃進少𫝊升魏國公於是
上有經略中原之意浩草浚制云誦宣王任賢使能
之詩朕喜得將明之助鑒光武略地屠城之戒公宜
以安集為先意欲令先固邊疆無浪戰也上語浩中
外臣僚朕不能徧識卿疏其所長以待選用浩疏三
十四人後上每有除授皆於是乎取多至宰相執政
侍從岳飛忤秦椿死於棘寺藁葬牆角浩請追復元
官以禮改葬錄用其後又奏趙鼎李光前朝望臣以
無罪竄貶而卒請盡復職名且官厥後上悉從之浩
參知政事上皇使内侍召至賜食諭曰卿在皇帝潜
藩備殫忠力皇帝孝愛卿輔導之功也今得卿為輔
弼吾亦安心又曰卿皇帝親臣凡事宜直前規正不
可回忌尚書戶部員外郎馮方見浩曰上命修玉津
園浩即坐作奏恐損恭儉之德上即批賜已令臨安
府不得修造方猶在坐共嘆上從諫之美方曰以方
所見此等小事且放過無害恐久必厭倦浩曰人君
一嚬一笑繋天下休戚子必待天下進花石如宣政
間乎浩則不然若信吾說無小無大不貳此心苟不
見信一旦逐去予心無憾矣江淮沿邊諸郡競招誘
山東人皆高其官爵厚其錢粟以来之朝廷竟日為
之換授官資撥給禄賜無巳時浩上奏大略謂湯文
得天下之心非謂天下之民先歸湯文之國也使民
先歸其國則七十里之亳百里之豐何以容四方之
人而亳與豐之地方且疲於贍養日益窮蹙又何暇
修文德以格遠人哉今北兵日為姦謀以撓我日縱
流民以困我沿邊守臣由之不知日以招来為事自
去冬用兵以来歸正之官已滿五百皆高官大爵動
欲添差現闕歸正之民不知其數皆竭民膏血惟恐
廩之不至駸駸不已布滿東南蠶食既多國用益乏
已来者不獲優恤必有悔心方来者待之苟薄必有
怨心終亦何所濟今說者必曰不如是不足以繋中
原人心夫内修政事教化既明風俗既厚百姓家給
人足使彼之士民願立於朝願為之氓而不可得然
後一旦興師恢復土宇皆為王臣則其心乃大悦如
湯之后来其蘇武王之一怒而安也苟吾之政化未
施財力先屈國尚未可保安能繋中原之心乎臣聞
棄實而務名捨近而謀遠見利而忘害此三者天下
之大弊古今之至戒也夫自淮泗之北燕趙以南幅
員萬里皆我故疆乘中原愛戴之心一舉而取之天
下孰敢以為非今既未能乃區區招集逋逃之人以
為繋中原人心此臣所謂棄實而務名一弊也自去
歲北兵擾亂之後兩淮蕩然驅逐殺戮不可勝計慟
哭之聲至今未巳此皆當如飢渴如焚溺日夜圖之
者今未見大有措畫而廟堂之上率嘗以大半日力
整會歸正人宣撫司沿邊諸軍帥司州郡又可知矣
此臣所謂舍近而謀遠二弊也北人初来扶老攜幼
莫不皆言去虎狼歸父母嗚咽流涕以手加額不知
者觀之真若可喜然廩給禄賞少不厭其無涯之心
則怨詈並作未必不刺取國事歸報敵境况其間往
往本心有為間探而来者此臣所謂見利而忘害三
弊也願陛下密飭沿邊守臣其有至者諭以久遠之
計曰國家議戰與和皆為汝輩久此陷没欲圖拯濟
若為戰計則他日得我故地汝皆吾民又何必舍墳
墓棄親戚而来若為和計則干戈既戢汝等無戰争
徭役之苦四海一家往来無礙朝廷亦豈遂忘汝等
宜各安本土以俟議定則彼將無所怨而敵聞之亦
知我國有人矣自是葺藩籬保形勢寬民力以固邦
本募勇士以益軍籍政修而教興國富而兵彊機會
之来豈有窮巳一舉而得中原大開明堂受朝賀此
成湯文王已試之明效也浩之在翰林也議於瓜洲
宣化采石為城塢堡塞以防敵騎衝突置軍人妻女
於塢中屯戰艦其下使事急有勢援賊不得遽窺大
江既參政事復伸前說且為轉般倉上以馮方為提
舉修築之浩又議開運渠自瓜洲通揚州自采石通
和州皆以其土積北旁植榆柳以障敵騎他日可以
運糧又議於沿江淮及上游荆襄久任守臣以山水
寨總首為兵官各扞禦一郡凡有要害併力設險以
守之各舉所親之有材勇者以為異日用且徙其家
城中以僕御為防守不假有司資糧惟每歲春秋大
閱厚加賞賜仍許以他日有警止守一州不必出境
臨戰庶幾固守藩籬藩籬既固乃遣王師攻討四出
為掎角之勢首尾相應則我諸軍出戰如蛟龍乘虚
空而上苟不如欲則退居所築城堡如九重之淵上
深然之命方就治其事既而張浚辟方為督府參議
官事遂寢浚奏請進兵取山東浩兼知樞密院力陳
不可事少止隆興元年正月拜尚書右僕射同中書
門下平章事兼樞密使浚以樞密使都督江淮軍馬
復有山東之請浩以兵力未盛民力未蘇財力未足
遽舍内以事外未見其利宜徐召張浚来議上從之
四月浚至乙亥與陳康伯及浩俱在上前浚請上即
日降詔幸建康上顧康伯康伯無語乃顧浩浩曰萬
乘一動有名則可以臣觀之其動有三一曰親征二
曰勞軍三曰移蹕臣謂今日皆未可也名曰親征則
敵必以大軍應我無故而招致數十萬人寇邊何以
應之謂之勞軍則用度當如上皇時上皇曩歲之行
帑藏耗費郡縣供億諸司諸軍往来饋遺蓋費緍錢
數百千萬姑計内藏一庫所出已千四百萬緍他可
知已今復為是六軍聞之必喜苟所賜不能盡如前
日之數必皆怨望是可已而不已者若曰移蹕其於
進取固為順便第在今日則又有未安者更須熟議
上不悦曰移蹕只是移蹕又復何議浩曰未審陛下
自與六宮往亦奉上皇以俱若奉上皇則建康未有
德夀行宮又未知上皇行止之意若何臣料上皇未
必肯行也上皇不行陛下安得與六宮往儻陛下自
行乃是親征非移蹕也若今親征俟有功乃回乎不
待有功而即歸乎必俟有功功不可必則卒未有回
鑾之期苟無功而還則與上皇視師之行無以異亦
復何益以是思之三者皆未可也抑臣聞之古人不
以賊遺君父今必俟上臨陳乃能成功安用都督哉
况留上皇於此而陛下遠適千里之外不得朝夕侍
左右敵以一騎犯淮則此間騷然少有奔竄上皇能
不動心乎陛下父子慈孝如此今日豈可跬步相離
上始悟謂浚曰都督姑先臨邊俟有功緒朕何敢憚
行今未須下詔浚曰陛下當以馬上成功豈可懷安
以失事機浩曰今日陛下事體與漢祖以匹夫創業
之時不同既退浚問何謂不同浩曰漢高帝崛起草
野以圖帝業得之則為天子失之則為匹夫何顧藉
之有上皇以祖宗二百年天下授之上當出萬全豈
可嘗試而圖徼倖欲為漢高輕易之舉一有蹉跌悔
何及哉間六日浚奏欲取山東浩問浚曰不知江上
之兵今有幾何曰二十萬浩曰以幾人守江淮以幾
人之山東浚曰留其半以其半行浩曰陸行乎舟行
乎浚曰用舟浩曰若捨舟遵陸必棄其舟苟不棄舟
須兵守之當幾人乎浚曰一二萬浩曰因糧於敵乎
使人運糧乎浚曰運糧浩曰舟既不可棄運糧之人
復當幾何浚曰一二萬浩曰如是則攻伐之師止六
萬人敵必不以為恐且淄青齊鄆等州雖盡取之未
傷於敵敵若犯兩淮荆襄為牽制則江上之危如累
卵矣都督是時在山東乎在江上乎警急應援所用
何人若無其人則雖留十萬之衆亦無益也明日復
奏對未決又明日浚奏督府乏用浩問頃日何以取
辦浚曰第取之民間如燕山錢免夫錢之類皆舊例
也可令長吏諭之爾曹不捐財助邊敵至皆為所有
不如以與國家還以保庇爾民民見利害豈得不從
康伯與浩同奏曰必欲取於民臣等皆當丐退上知
不可乃給空名告身五百俾之鬻爵自是連日奏對
一日浩與浚對坐待漏院幕次康伯以病告不至浩
謂浚曰今日銳意欲用兵豈非以祖宗大讎未復必
欲一舉空朔庭以洗中外積年之憤然而醫人之國
當觀其時審其勢方今上新即位内政未立而遽動
干戈於邊鄙則財用必竭人心易搖是徒慕復讎之
名初無其實也莫若先為不可勝以待敵之可勝浚
曰此言良是但浚老矣浩曰晉滅吳杜預之功也而
當時歸功於羊太傅以叔子立規模而元凱成其功
也相公若為後人立規模使後人藉是以有成則亦
相公之功何必身自為之及奏對浚不復言邊事尋
内引朝辭乃力請於上曰臣早間再與史浩議其意
已不可回恐失機會惟陛下英斷上由是不由三省
樞密院徑以金書牌自命諸將出兵外廷莫之知也
浚乃還建康上一日謂浩曰兵當以義為先今朕為
二聖不共戴天之讎而舉義莫大於此者當無不克
浩曰為此舉兵誰不曰義然以臣愚見當更兼德與
力言之譬有人焉鄰家侵奪其先人之田廬為子若
孫義固當復然彼得之者益富我失之益弱而吾之
德既未盛力又不彊苟欲取之不惟無成恐復有損
爾泰誓有云同力度德同德度義蓋力同始可度德
德同始可度義左傳謂犯五不韙而伐人為喪師之
宜實以不度德不量力為首然則又焉能克哉故雖
文王猶曰大邦畏力小邦懷德况其餘乎今彼於德
義固不足力則有餘故敗盟犯順如此我若以不共
戴天之故不暇益厥德不待壯其力而冒昧以往誓
不俱生此匹夫之報仇也五月戊戌浩得邵宏淵狀
言準御前金字牌奉聖旨擇日進兵謹具知禀事大
驚始知是月甲午師巳渡淮矣以示康伯曰國之大
事在祀與戎今出兵巳數日吾人俱以宰相兼樞密
事而不得與聞將焉用相乃見上求罷政力請再三
不從先是龍大淵曾覿積怒於浩金安節周必大又
繳其知閤門事詞頭二人皆浩所薦大淵覿愈憾浩
以情告上始有允意問曰丞相每言不可用兵兵固
不可用乎對曰非不可也乃未可耳自紹興和戎天
下咸謂假和以為戰計耳然日觀朝廷之上凡所施
為有制禮作樂文飾太平之事無枕戈嘗膽圖報大
讎之心二十年間苟且度日内外宴安上下逸樂遂
成徒和矣將何以上回天意下感人心乎今陛下新
立奈何亦無所施設遽欲成不世之大功於一旦哉
臣料今日之師必不克也上默然浩乃拜辭而退又
三上表乃除觀文殿大學士知紹興府又辭得提舉
洞霄宮浩罷十有四日符離失利大軍十三萬人一
夕奔潰死者不可勝數資糧器械委棄殆盡六月浚
上表自劾上哀痛之降詔罪巳浩上表張浚忠義有
餘今此小挫出於不度彼已然其心惓惓忠於為國
古人不以一𤯝掩大德陛下若抆拭用之責其後效
自此必詳諦熟審不敢妄𤼵也乾道四年除浩知紹
興府六年丐祠丁太夫人憂八年判福州淳熙元年
丐祠四年召為侍讀上在位寖久多閱士大夫論奏
往往熟爛疎漏少當上心者近習窺指益毁儒生因
勸上以右武浩獨深言其不可於是進讀三朝寳訓
一日讀至太祖皇帝開寳五年命侯陟董淳周渭劉
商英往京東京西四路相度田稼檢察公事四人者
小臣皆儒士故太祖特舉而用之浩因奏曰五代惟
專用武朝無儒者故相尚為威虐敗亂接踵及太祖
皇帝英武開國獨降意屈於儒士夫二帝三王之道
固不寄於長槍大劍之人必講於圓冠方屨之士自
戰國秦漢聖人之道不𫝊而治道益卑千有餘年然
後道術復明文治熙洽實我太祖崇儒重道之力上
自是不復有厭薄儒者之意矣開府儀同三司曾覿
鄭藻輩頗為縉紳所指目遂漸興朋黨之說浩極論
姦邪欲陷正人不為朋黨之說則無以盡逐之人主
於聽納之際不可不察上大悟黨論遂沮浩常言吾
無以報國獨知薦賢耳在經筵援故樞密直學士陳
襄為講官薦士故事舉石&KR1488;陳仲諤汪義端石斗文
沈銖等皆疎遠下士上皆召用之五年三月拜右丞
相故事大臣每進擬得旨退即批付諸曹施行自龔
茂良罷政曾覿言其進熟多挾私以脱取上旨上乃
令以所得旨審奏事多留滯浩曰此非祖宗舊規是
明示天下以不信大臣爾大臣不足用何不退斥而
直為此形迹也上然之免審奏於是四方士大夫待
除授求見者八百人浩日見百客八日而畢不兩月
八百人皆去十月樞密院以殿前司軍籍闕請使自
招人三千以充之由是諸軍競掠人於市人皆奔竄
行都騷然被掠者往往斷指以示不可用會百官以
會慶節詣明慶寺祝夀市人遮道言者數千浩奏已
掠者請悉縱遣衆乃散而北關之郊掠人猶未已軍
人秦忠楊忠因聚衆擅入民家劫取財物民既争護
又有奪軍人旗桿者得之送大理寺明日上命軍中
勿復招人棘寺迎合樞密院意以為市人陸慶童者
非被掠而助百姓謝三六敺軍人十一月上欲以秦
忠楊忠陸慶童皆從軍法處斬浩曰諸軍掠人而奪
其財故至於閧則起此釁者軍人也固當以軍法施
行若陸慶童者特抵拒之人耳可同罰乎况百姓自
有常刑豈可一旦律之以軍法必欲重其罪流之其
猶庶幾也上大怒不可浩曰陛下惟恐諸軍有怨言
故必欲兩平其罪以安其心不思百姓不得其平其
出怨言亦可畏也陳勝吳廣言等死死國可乎此豈
軍人語上變色震怒厲聲曰如是則以朕比秦二世
也浩曰自古百姓怨其君者非一如時日曷喪予及
汝皆亡豈特秦二世為然上拂袖起入徑降旨密院
施行浩力求去位復以醴泉觀使兼侍讀其後有言
陸慶童之冤者上亦悟曰史浩當時力爭朕不用其
言甚悔之八年八月罷侍讀辭歸上燕之内殿浩因
言時務八事又露章薦鄞縣主簿薛叔似等十五人
十年八月以太保魏國公致仕浩再罷相在經帷嘗
書車攻詩序陳述孟軻乘勢待時之說以贊恢復之
圖又書唐太宗語治安中國而四夷自服豈非上策
復陳其說願以治安中國為本則復中原如運諸掌
既歸有示以張浚行狀者浩曰此心天實知之主上
實知之不恤後世之無聞也光宗即位進位太師紹
興五年薨諡文惠寧宗即位追封會稽郡王以其子
彌遠實贊更化又兩追封越王更諡忠定配享孝宗
廟庭長子彌大字方叔登乾道五年進士第賢肖其
父終禮部侍郎次彌正字端叔終浙東提刑今丞相
彌遠字同叔寳文閣學士彌堅字固叔其第三第四
子也木字繼道與薦書貢辟廱建炎三年金人至木
載其姑姉妹凡五族百餘口逃于海傾資給之悉免
于難平陽縣主簿王敏著隂騭記浩為立石其後取
科第登仕版駸駸方盛云
魏杞字南夫自焦山徙居于鄞以祖鉌致仕恩補官中
紹興十二年第知常州晉陵宣州涇縣皆有能聲歴
官至宗正少卿隆興初金人聲言南牧而意在尋盟
丞相湯思退薦杞有專對材假禮部尚書充使杞母
向氏既老勉以盡節行次盱眙金遣趙秀恭等於境
上往復商㩁杞於言辭稱謂凡關國體者必致毫釐
之辨未幾北兵數十萬驟至杞竟護禮物舡抵高郵
金復索信使面議杞復奉命北行北兵脅之於道不
為動比至朔庭乃絶供具以困之杞慷慨陳義卒定
和議正敵國之禮歲幣損五之一乾道元年使還除
起居舍人累遷給事中(闕)陳居仁(闕)論幸臣曾覿龍大
淵怙寵孝宗曰只為文臣太勝要當扶而正之又奏聖慮甚
至但又不可過恐復致偏勝攝禮部郎中嘗奏論臺閣宜
多用明習典故之士上曰知名之士試舉一二居仁
奏如周必大洪邁久在禁林不在臣言李燾莫濟豈
應棄之侯國上欣納丐外得徽州還朝入對上褒諭
曰新安之政甚好從臣臺諫屢為朕言除戶部右曹
遷樞密檢詳諸房公事歴左右司中書門下省檢正
諸房公事淳熙十一年借吏部尚書賀金國生辰還
除起居郎明年兼權中書舍人察官奏旅櫬之殯寺
院及十年無子孫祭省者許自與焚爇居仁繳納請
增為二十年必經涉郡邑為之勘驗得實方許埋葬
仍標識以待其家尋訪上大悦從之曰臺諫給舍多
成一律如此方見和而不同前郊祀四日為真奏論
上有恩惠而小民不與名為寬逋負足以惠頑民耳
名為赦有罪足以惠姦民爾願盡放天下五等戶身
丁四等戶一半從之一日面對謂陛下親細故而忽
遠猶事末節而紊大體願深思漢明帝黃老養性之
言俯從唐劉洎多記多言之諫舉綱要以御臣下省
智慮以頥精神上嘉之次日語輔臣居仁之言甚忠
卿等相與持守簿書細故可省即省不必繁瑣自今
亦當少降指揮中書務清方是朝廷之體卿等熟復
其言可也嘗兼直學士院上臨朝曰官欲擇人信非
虚語向来中書或用三人今内外制獨陳居仁當之
略不見其難十五年丁内艱去國服闋歴知鄂州建
寧府鎮江府福州凡典五郡皆有惠政慶元三年召
赴行在疾作以華文閣直學士奉祠而歸卒今中書
舍人卓其子也
趙粹中字叔達世家密州諸城父左朝散大夫濬始居
會稽卒葬于鄞遂為鄞人粹中與弟大猷同登紹興
二十四年進士第歴官至太常寺主簿進恢復機密
十論制狄權鑑四十卷富強要策十卷給舍看詳云
學問淵源議論詳確遷太府丞累遷吏部侍郎出知
池州湖州奉祠年六十四卒先是孝宗皇帝在位之
十三年粹中謂廟議未定考三代六經之制旁引漢
魏晉唐之規參訂本朝名臣奏議萃而成編上之謂
太祖當居第一之室永為不祧之祖太宗當居第二
之室永為不祧之宗遇祫享當奉太祖居中東嚮昭
穆旁列未果行遺表猶曰推藝祖肇造之功早正東
嚮之位念中原沈淪之久無忘北伐之功後八年定
廟議如其制始發之者粹中也有文集十卷奏議二
卷梅堂雜誌五卷史評五卷(見宣獻公樓鑰所撰行狀墓碑)子竴字
立之六歲而孤事所生母孝以父遺澤補官授永豐
主簿改南康戶曹每恨禄不及親期至皆不赴該慶
寳登極恩不願循轉安恬養素篤志好古諸子百家
之書無不淹貫文章自成一家家儉約而䘏孤賑貧
無吝色郡守胡榘雅敬之合郡人之辭聞于朝乞旌
擢以厲風俗寳慶三年十一月有旨特循一資竟不
受年四十七終
趙彦逾字德老登紹興三十年進士第仕至工部尚書
晚以資政殿大學士典鄉郡召除提舉萬夀觀兼侍
讀進觀文殿學士以年乞身開禧三年薨年七十八
累贈太師吉國公(本家未𤼵到行狀今用壙誌修入)
鄭鍔字剛中自福州徙鄞躬孝友之行該貫羣經旁通
子史百家文備衆體尤以詞賦得名開門授徒来者
雲委登紹興三十年進士第仕至屯田郎官寧宗在
英邸兼小學教授嘗進勸戒元龜後特加贈且官其
子沅
揚王休字子美象山人肄業蓬莱山僧庵中至雪積其
背而不自覺登乾道二年進士第為黃巖尉鋤治姦
豪人稱鐵面少府歴知洋州金州除利路轉運判官
成都路憲漕二使以戶部郎為湖廣總領入朝累遷
至禮部侍郎以華文閣待制致仕在金州創西津浮
梁平鬼愁灘罷茶場鬻茶引分西城漢隂平利三邑
綱馬損均敷之數在利路舉行荒政修棧閣由益昌
至大安軍二千餘間在成都伐石為眉山堰漢嘉西
門石梁所至民德之今工部尚書燁其子也
李子列奉化人官修武郎才智卓絶慷慨好義建炎三
年冬金兵至明年正月已未破明州諸縣悉遭焚燬
子列率義勇援兵社夫凡一千一百八十四人拒敵
庚申乙丑丁亥三戰于泉口招賢等路敵不敢進奉
化獨全敵去兵罷犒給之費餘萬緡皆子列身任之
事定虚張功伐冒賞者甚衆子列獨不言士大夫常
誦其事蔡文懿公幼學云渡江之初帥守弃城者相
踵也而子列獨以身捍一邑然則安危之勢豈不以
其人哉推是而言士之抱負愈偉則功名之所及愈
大觀子列之事亦可以興起矣敵方盛時有王從侍
二親避地南来聞義勇所聚投之衆見其北音以為
姦細將殺焉子列察其士族曰無害善良問知其為
三槐家益善遇之從後知信州每語人微子列吾家
無噍類矣子列事親孝父嘗慶夀百客皆集壻劉氏
獨不至問之則以逋租三數百萬繋有司子列即如
數載錢輸官取壻以歸其宏略類如此今其家資産
不逮前而顯達駸駸元白其孫以稱以制其曾孫也
沈煥字叔晦世家定海後徙鄞年二十四舉于鄉補國
子監為選首居太學不苟同每語人曰天子學校當
隆師親友循規蹈矩以倡郡國慕臨川陸九齡之賢
從而學焉乾道五年省試第二調官歴餘姚尉揚州
教授八年召為太學錄以昔所躬行者淑諸人蚤暮
延見學者孜孜誨誘長貳同僚忌其立異會充殿試
考官唱名日序立庭下孝宗偉其儀觀遣内侍問姓
名衆滋忌之或勸其姑營職道未可行也煥曰道與
職二乎適私試發策引孟子立乎人之本朝而道不
行恥也言路以為訕已請黜之在職纔八旬得高郵
軍教授而去後充浙東帥屬高宗山陵充修奉官移
書御史請明示喪紀本意使貴近哀戚之心生則茇
舍菲食自安不煩彈劾而須索絶矣於是治並緣為
姦者追償率歛者支費頓減歲旱常平使者分擇官
屬振䘏煥得上虞餘姚二縣無復流殍諸司交薦十
五年用嘗格改宣教郎知徽州婺源縣三省類薦書
以聞上猶簡記特許升擢遂通判舒州歸徯官期益
篤為已之學奉親孝自疑性剛大書戴記深愛和氣
愉色婉容於寢室其存心養性率類此史忠定王浩
創義田於會稽凡仕族有親喪之不能舉孤女之不
能嫁者佽助有差煥白王率好義者行之鄉里得田
數百畆月增歲益遂為無窮之利雖病猶不廢書拳
拳以人才國事為念年五十三卒周文忠公必大聞
之曰追思立朝不能推賢揚善予愧叔晦益者三友
叔晦不予愧也昔曾子論弘毅之士仁為已任死而
後已孟子謂明善以誠身誠身以悦親悦親以信於
友乃獲於上若吾叔晦所謂任重道遠誠其身以獲
乎上者非耶序而銘之忠定王悼之尤切一時名賢
親炙其言行者多誌之以𫝊世稱之曰沈先生有文
集五卷嘉定十六年寧宗官其子省曾今天子即位
追贈朝奉大夫直華文閣諡曰端憲煥之祖子霖字
澤夫貢辟廱調惠州博羅縣主簿無仕進意號逍遙
翁父銖任承務郎簽書鎮東軍節度判官廳公事俱
以明經為鄉里師表銖嘗問道於焦先生義方之訓
尤嚴故諸子皆修飭有聞少子炳字季文年未四十
棄去場屋師象山陸九淵務窮性理趙忠定公汝愚
以遺逸舉之史忠定王浩使子弟師之固窮終其身
楊簡字敬仲慈溪人登乾道五年進士第慕象山陸九
淵九淵長二歲簡師事之自為一家之學施之政事
人笑其迀而自信益篤趙忠定公汝愚去國狡者造
無端語文致其罪國子祭酒李祥抗章辯之簡時為
博士請列劄不許遂上書言昨者危急變駭不可具
道軍民將潰社稷將傾陛下所親見汝愚冒萬死易
危為安人情妥定汝愚之忠陛下所深知不必深辯
臣為祭酒屬日以義訓諸生若見利忘義畏害忘義
臣恥之亦斥去嘉定元年召除祕書郎累遷將作少
監出知温州以駕部外郎召歴將作監丐祠累加寳
謨閣學士寳慶二年薨簡居德潤湖濱以湖在慈邑
易名慈湖宗其學者不稱其官皆稱曰慈湖先生淳
祐壬寅秋郡守陳塏出公帑錢六十萬米二十斛命
邑令曹邰建祠于學得隙地成德堂右為堂三間泊
水過廊各三間像設有嚴為慈湖之學者有鄉校肄
業士論韙之
高元之字端叔韓武烈王裔其父始著籍于鄞元之少
貧借書以讀凡天文地理稗官小說隂陽方技之書
靡不究極佛氏大藏經五千卷讀再過尤邃於春秋
采諸儒所長凡三百餘家刪會為一書間出巳意號
義宗專務明經自三𫝊而下不盡可工文苦吟嘗
謂離騷之學幾亡為九篇曰愍畸志曰臣薄才曰惜来
日曰感回波曰力敶曰危衷曰悲嬋娟曰古誦曰繹
思讀者嘆其精深悲其志事親孝浣濯炊爨必躬教
授鄉里置田不半頃割十畆遺親黨輕財如此父葬
奉化之察廉結廬墓側在萬竹間著萬竹先生𫝊五
上春官特恩不就年五十六慶元三年卒宣獻公樓
鑰銘之有義宗一百五十卷易論詩說論語後漢歴
志解各一卷揚子發揮三卷詩三千雜著五百號荼
甘甲乙藁藏于家
舒璘字元質舊字元(缺)六世祖居明之奉化父黻登紹興
庚辰進士第終通直郎璘弱冠捧鄉書入太學時張
宣公官中都璘每請益有所開警繼與兄琥弟琪從
象山陸文安公遊琥琪頓有省悟璘則曰吾非能一
蹴而入其域也吾惟朝於斯夕於斯刻苦磨厲改過
遷善日有新功亦可以弗畔云爾朱文公及吕成公
兄弟相與講切旨意合同嘗徒步之金華謁文安公
中途寓書于家曰敝牀疏席總是佳趣櫛風沐雨反
為美境其所養可知乾道八年以上舍賜第兩授郡
學官不赴繼為江西漕屬或忌璘所學望風心議及
與璘處了無疑間分教新安士習頓革是邦大比詩
久不預賓送而學幾無𫝊璘作詩禮講解家𫝊人習
自是其學浸盛丞相留公正謂璘為當今第一教官
尚書汪公逵為司業首欲薦璘或謂璘舉員巳足逵
曰吾職當舉教官舍新安將誰先卒剡薦之璘雖受
知於人未嘗徇俗稱門生暨宰平陽邑大事殷酬應
亹亹嘗曰蒙雜而著時郡政頗苛及璘以民病告辭
嚴義正守為改容秩滿授宜州倅致仕卒年六十有
四璘姿禀粹和學術正大嘗自言淵源所自曰南軒
開端象山洗滌老楊先生(謂文元公父庭顯)琢磨璘融會諸
公之學且樂於教人嘗曰師道尊嚴璘不如叔晦(端憲
沈公煥)若啓迪後進則璘不敢多遜嘉定初朝廷革文
弊選前輩程文以範後學璘文實冠編首正獻袁公
燮謂璘篤實不欺無毫髮矯偽文元楊公簡謂璘不
失聖門忠信之主本宣獻樓公鑰謂璘之於人如熙
然之陽春其為諸公欽服如此徽學有祠而祠於鄉
者惟奉川淳祐五年冬制帥集撰龍溪顔公頥仲訪
璘遺像迺合端憲文元正獻三公祠于泮水是為四
先生祠(詳見楊簡素變所撰墓誌祠堂記)
烈女
冀國夫人葉氏父家慈溪歸鄞邑史簡年二十五而寡
四壁蕭然有弱子幼女未幾子又喪夫人日夜抱幼
女泣曰天乎天乎夫何使我至此極耶尚冀幸遺腹
生男子庶幾有託果如所欲於是毅然有不可奪之
志或謂夫人曰生事窘甚一襁褓之子遽可保乎夫
人曰固也非不知可以再嫁而再嫁者非女所宜寧
死耳非所願也况吾熟視兒眉目精爽異日當起家
萬一不育而終無所依吾豈不安於命哉惡衣菲食
杜門自守俾女組績教子讀書人不堪其憂夫人蓋
自若也逮其子長勉從鄉先生游夫人每戒之曰縱
觀聖賢之書而操筆作語為士者孰不能要當慕古
人行已為貴爾其子愈自刻勵遂以問學德業為士
大夫稱道夫人年彌高資産寖饒衍而益務儉約待
妯娌和而有禮御僕妾嚴而有恩賙人之急無吝惜
鞠養遺女凡數人使各得所歸年八十六政和八年
卒子名詔字升之以孝友睦婣任恤忠和之行舉于
朝不就孫才曾孫浩五世孫彌大彌遠彌忠彌悆彌
遜彌謹彌忞彌應彌鞏六世孫巖之嵩之佺之皆登
進士第才終簽書樞密院浩終右丞相彌遠今為右
丞相其餘位侍從卿監任監司郡守者方盛而未艾
人皆謂夫人守義積善之報以孫曾贈典凡十八封
至冀國
安人邵氏名道沖字用之武經郎林延齡之室家定海
母朱氏方娠夢丹雲金篆在霄漢間生而敏慧未齓
知書少長觀漢書資治通鑑至成誦歸于林姑嫠居
亡愛子斥匳具營喪葬無靳色姑疾經年醫禬備至
人稱其孝延齡仕不進一閑十三年邵安之觴詠琴
奕以相娛從宦四方覽西湖荆溪秦淮之勝及親賓
往還隨事賦長短句脱略脂粉氣習殊無滯思又喜
繙内典手書法華圓覺金剛等經閱𫝊燈錄有所省
輒贊以偈頌子謙會稡所作成編藏于家
孝行
韓退之作鄠人對以毁傷肢體為害義而待制仇
公悆守四明錄楊慶之事其說曰匹夫單人身隔
草莽軌訓之理未宏汲引之徒多闕而乃行成於
内倩𤼵自天使稍知詩書禮義之說推其所存出
身事主臨難伏節死義豈減介之推安金藏哉蓋
退之所責謂不可以訓世而仇公則嘉其心耳今
得如楊慶者又五人童女之孝亦出天性故附見
焉
楊慶鄞人父病貧不能召醫迺剔股肉啖之良巳其後
父母每病輒以為常自紹聖至宣和刲肝割乳以為
饋親者凡五最後母病不能食慶取右乳焚之以灰
和藥進焉入口遂差久之乳復生如故每勝日輒以
筍輿載其母行數十里禱于阿育王山佛祠年六十
餘視聽聰明負擔行遠如四十許人宣和三年守樓
异嘗以其事聞于朝不報姑名其坊曰崇孝紹興七
年守仇悆申前請十二年有旨旌表門閭蠲免賦税
紹熙初守林栗為一新其門臺
孫之翰字文舉慈溪金川鄉之雞鳴山人少志乎學母
疾革刲體取肝為粥以進越夕母如醉自醒乃底于
寧守趙伯圭將聞于朝文舉曰本心救親他無所覬
守不奪其志年六十六卒於嘉泰二年葬五磊山
張超昌國縣狀元橋東人家鬻素食為業超自幼孝年
十九父榮患氣疾寖篤醫藥禱禳俱無效超乃對佛
炷香刲脇取肝煮粥以進不踰日父病愈實乾道二
年十二月二十六日也守趙伯圭舉楊慶例命縣厚
加優恤趙師夔岳甫皆嘗申賞賚焉其後父母以夀
終葬富都鄉第六都之虞家嶴嘉泰四年令葛洪援
赦令與免一切科賦徭役仍封植其父母墓禁採樵
者
吳璿定海人父璋以邊功補副尉璋妻宋氏病璿刲股
療之而愈年九十三乃終璿與妻楊氏更病男安禮
安時皆刲股以進安禮療其母且至再焉璿七十九
乃終楊氏尚在年八十九矣前守李沐以聞于朝嘉
泰三年有旨長吏常切存䘏府命縣令王百揆建崈
孝門以旌之後令商逸卿趙汝□重修
童八娘鄞之通遠鄉建嶴人居小溪朱氏崇孝庵之側
一日虎㘅其祖母女手曳虎尾祈以身代虎為釋祖
母㘅女以去時侍郎林栗侍親官于此目擊兹事既
而来守以聞于朝未報而奉祠去(土人曰八娘)
僊釋(非郡人而事跡著于郡者附見)
朱棣字彦誠鄞人初本江南士子靖康初攜家逃難伏
林莽冒谿谷行抵明越之界萬山嵯峨望一石室壁
立千仞規舍其中忽有老父曰此聖公巖也神人居
之上每有金鼓聲且毒蛇猛獸守其窟烏可往棣不
顧曰吾止平地而遇寇必無幸者匿此中未必犯於
是棄擔持糒沿崖魚貫而進居旬有五日絶無可怖
者而岡嶺秀出泉石清洗真僊者所居殆忘其歸望
巖竇數有異光心頗疑之因梯竹以上得一黑匣緘
鐍甚圄一劍横其外啓之中有書與印言役鬼治病
之術寇退奉之以去設壇而事之自是役鬼物如反
掌最異者能追魂胗脈人有病妻則胗其夫父則胗
其子有祟則以法治之無祟吞符亦安合沙鄭瓉嘗
伺其作法往觀焉見其據案而坐運指於袖噀水於
口以桃茢麾使而鬼物自至訊鞫論報若官府然問
曰此何法也棣曰非法也周天大數也大衍斫為成
變化而行鬼神也夫天地日月五星列宿與夫山川
草木飛潜動植之屬不逃乎是况於人乎况於鬼神
乎儒者知成變化之數而行鬼神之數未之知也成
變化者數之方也行鬼神者數之圓也棣妻戴氏姙
幼子神降于奉化張氏家言上帝使續棣法某日則
生戴亦夢一道士顙有珠曰上帝使為而子代天行
法俄入于懷如期不血而生皮髮指甲猶三易其名
曰定鄭瓉摭其實記之蓋乾道七年也
僧本如明州人姓林住台州白蓮院號神照大師卒夢
所居梁木盡壞體聞異香人見雲端有一衲子比葬
發函如生爪髮俱長矣塔近地一日生蓮花趙清獻
公抃為作行業記
僧奉真鄞人善醫熙寧中名聞東都沈存中筆談載其
一事云天章閣待制許元為江淮發運使奏課于京
師時欲入對而其子疾亟瞑而不食惙惙欲逾宿矣
使奉真視之曰脾已絶不可治死在明日元曰觀其
疾勢固知不可救今方有事須陛對能延數日之期
否奉真曰如此似可諸臟皆已衰唯肝臟獨過脾為
肝所勝其氣先絶一臟絶則死若急瀉肝氣令肝氣
衰則脾少緩可延三日過此無術也乃投之藥至晚
遂能張目稍稍復啜粥明日漸蘇而能食元極喜奉
真笑曰此不足喜肝氣暫舒耳無能為也越三日果
卒奉真之為醫也其胗視之妙不差銖分沈公不妄
許可其所錄如此則奉真殆和緩之流亞歟奉真號
善濟其法𫝊之元覺元覺𫝊之法琮及了初皆能續
其焰馳聲一時相𫝊蓋三世活人無慮千百數侍郎
高閌嘗跋沈公筆談後亦叙其𫝊受之大略云
顛僧明州人不得其名佯狂頗言人災福王君儀年弱
冠寓陸佃門下力學工文至忘寢食一日顛僧来託
宿佃曰王秀才雖設榻不曾睡可就歇息明日僧夙
興見君儀猶挾策窗下一燈熒然睥而言曰若要官
須四十九歲君儀聞之頗不懌其後累應書不偶直
至年四十八又夢顛僧笑而謂曰明年做官矣時顛
僧遷化已久而来年又非唱第之年君儀叵測明年
佃入與大政首薦君儀遂除湖州教授君儀嘗謂予
念欲游四明求僧遺事為作𫝊以報之而未能
僧普交鄞縣之萬齡鄉畢氏子也幼穎悟未冠從釋初
往錢塘南屏山聽天台教觀因修懴悔佛事遇道人
於途問曰師之懴罪為自懴耶為懴他耶若自懴罪
罪從何来若懴他罪他罪非汝烏能懴之交不能對
歸語南屏亦不能決遂憤然辭去乃造泐潭泐潭知
其為法器見入門即訶之擬問則杖之交不敢復進
一日忽呼曰我有古人公案要與商量何不自室中
来交擬進泐潭喝之交豁然有省即以偈呈曰有人
問我解何宗一喝須教兩耳聾滿杓黃虀飽喫了生
涯只在鉢盂中自是機辯迅發學徒争歸之歸隱天
童山八年偶寺闕主僧郡僚邀之甚力交不得遁居
之宣和六年三月二日沐浴留偈辭衆而逝後七日
開龕如生闍維獲五色舍利交修持清苦履行孤潔
嗣法者三十餘人皆能𫝊交之道而闡揚于時忠肅
公陳瓘嘗贊之曰拶破黃龍第四關世人猶問生緣
法有塔銘中書舍人黃龜年撰
僧法忠鄞縣之萬齡鄉姚氏子也母初夢神僧託宿于
家覺而有孕既生兩足有文若篆書之木字父母竒
之生不茹葷七歲依州之崇教院道英和尚出家博
識強記出乎天性諸部經論默究其義或笑其憨而
試之以隱奥辯駁瀾翻旨趣超卓咸以忠虎子名之
將歴訪諸方有挽而止之者曰達磨之門真吾所行
之地子休矣乃參天童交和尚交見而喜曰子吾宗
之法器也俾往謁雪峯需和尚後抵舒州龍門佛眼
和尚佛眼稱之曰將知他日蓋天蓋地老朽之所不
及忠掩耳而去自是耆德改觀而語句大播叢林游
南嶽卜築于妙高峯下庵之左有石如卧牛榜其居
曰牧菴述宗教正心論十卷補寒山詩三百篇元談
漁父並行於世蓋已自利而利他也藩帥争邀致之
復住南木雪蓋公安二聖大潙黃龍凡六處禪學輻
湊奔走如市随其根器方便接誘最後在黃龍遺囑
徒衆并書頌曰六十六年遊夢幻中浩歌歸去撒手
長空咄跏趺而逝葬寺東之香源洞平日持一木斧
以垂接人於是同瘞焉號曰聯光之塔
僧正覺姓李氏隰州人年十一得度十四受戒具十八
遊方至汝州香山成枯木一見器重之復造丹霞淳
禪師忽有悟入向公子諲請住泗州普照寺向時漕
淮南嘗夢僧導至一古寺金其榜曰隰州及覺至問
其里曰隰州也悟所夢大敬之自此七坐道場名振
叢林建炎三年應請住天童未幾北兵犯明境内諸
寺皆散遣雲游覺獨曰明日敵至寺將一空幸其尚
為我有可不與衆共之乎已而敵至登塔嶺以望若
有所見遂歛兵而退秋毫無所犯人皆歎以為神助
天童衆舊不滿二百覺之来其徒爭湊如飛走之宗
麟鳳乃踰千二百主事者以糧不繼告覺曰人各有
口非汝憂言未既閽人報嘉禾錢氏船粟千斛及門
矣紹興八年被旨住靈隱尋復還舊山二十七年十
月六日示寂葬東谷塔詔諡宏智禪師塔曰妙光參
政周公葵銘之覺善為文初若不經意下筆即成中
書舍人潘公良貴請銘大用菴親書之石曰與三祖
信心銘相先後矣有語錄真贊諸集𫝊其徒
僧智連字文秀姓杜氏鄞之龍山人賜號覺雲法師年
十八受戒具時目為僧中鳳雛從圓照授天台教義
徙從智湧頓悟圓宗年三十為延慶第一座始開講
席辯才宏放落落風生四衆聳服更主五刹類皆碎
于兵燼之餘卒化瓦礫為寳所在延慶十年施利山
積一毫不以自奉其所創立雲棟雪脊傑然城隅望
之如帝釋天宮然每曰此有為功德耳要當洪宣祖
道張大法門故雖事興建而講貫不休一時名勝多
樂與游丞相史越忠定王嘗與劇談見其貫穿禪律
纚纚不倦驚曰師禪律並通連曰冰泮雪消同一水
耳又問華嚴般若似過於繁荅曰支離所以為簡易
也於是肅然敬異之相與往来尤厚丞相沈公該来
鎮謂可表正一方紀綱諸刹遂處以僧職革易宿弊
徐而不暴沙彌受戒費省什九至今德之隆興癸未
十二月十八日示寂葬城南祖塔之側參政樓公鑰
時為永嘉學官評之曰師之所存心大而行密體卑
而道尊恭而不勞博而不雜寂用之涯不可測也
僧宗杲賜號佛日大師自稱妙喜菴紹興辛酉忤秦檜
勒返初服竄南中丙子檜死被旨北歸還其僧械乃
受請住育王參學之人數常千百叢林之盛無與為
比常募緣及捐衣盂合緡錢十萬築海塘創塗田以
養其徒號般若莊至今賴之其住世行業接物機緣
有語錄塔碑在此不備載
僧德光姓彭氏臨江軍新喻縣人生而骨相竒厖伏犀
貫腦袁州木平山妙應大師伯華者善相謂此子他
時空門棟梁也紹興辛酉大慧南遷光年二十一望
見曰此古佛吾安得事之後二年出家徧參諸禪研
究宗旨一日見饒州天寧應庵曇華送化主頌曰此
真臨濟種草亟往依之雖箭鋒相直然礙膺未決丙
子歲聞大慧住阿育王山喜曰緣法在兹矣已而果
大徹慧示以贊曰有德必有光其光無間隔名實要
相稱非青黃赤白慧歸徑山光奉事益虔遇其說法
坐不爭執筆抄錄光一歴耳根終身不忘有問輒舉
其慧解蓋天資也自號拙庵曰吾平生多得拙力慧
入寂光分座仰山後佳台州鴻福光孝二寺孝宗皇
帝雅聞其名淳熙三年春詔開堂靈隱遣中使賜香
是冬詔入觀堂留五晝夜數問佛法大意光敷奏直
截上大悦賜號佛照禪師贈以御頌明年再對進宗
門直指以都下勞應接丐閒山林是年夏上用仁宗
待懷璉故事亦以育王處之逮移御重華趣令入覲
漏下十刻乃退紹興四年改涖徑山光力辭孝宗曰
欲時相見耳慶元元年許還育王歸老東庵嘉定三
年三月十三日示寂賜諡普慧宗覺大禪師塔名圜
鑑丞相周益公必大為之銘餘事參見阿育王山廣
利寺條中嗣法者遍滿四方而師瑞最著
法平字元衡姓(缺)氏嘉禾人初受席即參妙喜師為書
記後居天童時號平書記工文能詩孫尚書覿朱郎
中希真皆許可之受請住象山延壽院復自蘆山移
仗錫文號怡雲野人嘗以偈呈史越忠定王王酬其
偈有云團團璧月印寒潭時有清風埽碧嵐照見山
人方隱几灑然無物自沈酣又云白鷺棲煙一點明
皎然壓倒語全清莫言後代無人繼仗錫行將擅此
名編修陸游尤重之寄詩云放翁久矣無此客闖戶
皃童皆動色寒泉不食人暍死素綆銀瓶我心惻千
金易得一士難晚途淹泊眼愈寒豈知一旦乃見子
傑語豪筆無僧酸門前清谿天作底細細風吹縠紋
起倚闌一笑誰得知愛子數詩如此水江湖安得常
相從浩歌相蹋卧短蓬功名渠自有人了留我鏡中
雙頰紅又寄怡雲詩云東華軟塵飛撲帽黃金絡馬
人看好渠儂胷中誰得知畏禍憂讒鬢先老舉世輸
與平元衡青山白雲過一生出門曳杖便千里白雲
不約常同行長安歸来雪沒屨劇談未竟還東去到
山分我一片雲併遣春風吹好句有語錄集藁二卷
留山中
僧寳曇字少雲姓許氏蜀嘉定龍游人幼從鄉先生授
五經習章句業已而棄家捨須髮從一時經論老師
游挈包来南從大惠於育王徑山又從東林卐庵蔣
山應庵遂出世住四明仗錫山歸蜀葬親又往無為
寺復来明太師史越忠定王深敬之築橘洲使居焉
工文辭有橘洲集十卷行叢林始為蜀士時師慕東
坡後游東南敬山谷故文章簡古高妙有前輩風又
倣太史法著大光明藏以西方七佛為紀達磨以降
諸祖師則𫝊之未絶筆故不𫝊然每自謂於第一義
諦心有得人謂我以文詞鳴是未知我者慶元三年
四月二十日辭世臨行頌曰平生灑灑落落末後哆
哆啝啝殷勤覓一把火莫教辜負澄波
僧師瑞姓謝氏九江人周歲試晬獨拈金剛經族親異
之十歲膽氣逸羣不受世羈勒遂出家十五默誦法
華經不脱一字一日語耆年云謗斯經者獲罪如是
未審經在何處耆年驚歎二十一薙髮受具徧參諸
宿遂入拙庵德光之室受請住舒州興化寺光送以
偈曰直截全提向上機從教佛祖浪頭低如今已是
難藏掩三脚驢兒解弄蹄遷浮山投子學徒雲集光
自育王應徑山請難其繼被旨以瑞補其處在育王
九年槌拂之下常六千指法席之盛不減拙庵嘉泰
六年蜕院居西塔時拙庵居東塔四方訪道者交武
於其父子間拙庵順寂瑞復住投子者七年又住華
藏未幾還西塔德臘既高務謝絶學者掩扉静坐而
衲子蟻慕戶外之屨常滿嘉定十六年八月二十二
日忽書偈曰大地無寸土秀巖大事畢大事畢摩訶
般若波羅蜜謝衆而逝秀巖其自號也葬烏石山妙
智塔之左添差鎮江通判樓昉銘之且叙曰惟臨濟
之道宏矣六𫝊至楊歧而始分楊歧四𫝊至佛日而
始大至拙庵而愈盛而瑞繼之三百年間楊歧正脈
流通布濩拙庵與瑞之功為多云
寳慶四明志卷九
