欽定四庫全書
四明續志卷五
宋梅應發劉錫同撰
新建諸寨
夜飛山永平寨
介明粤之間有山曰夜飛東距慈溪西接餘姚舟行之
衝也大江派分一支繇慈溪至丈亭四十五里江面狹
而居民稠丈亭十五里而蜀山又五里而夜飛山又十
里而咸池則間無聚落蒲葦之儔於焉出没輔以逋藪
過者病焉先是鄕民告于郡欲自大江之北慈溪西亭
浚横經運河迂道夜飛山後出餘姚之桐下湖以避江
行大府俾制幕趙若㙚涖其事且咨之里父老相厥宜
以度土功至則淤沙斷港知必為畚鍤費且曲折迂迴
亦匪利涉既而得淳熙間慈溪尉趙汝明墨刻載制帥
參政范公(戒大)嘗於其地置邏舍十所籍丁壯四百舟
六十舍以三人直夜邏然更迭煩擾久竟廢於是制置
大使丞相吳公精思熟籌惟民是便市地創寨為屋二
十餘楹遣戍置屯為軍五十輩統以偏校餉以生劵給
以軍艦漁戶之瀕江者有籍漁舟之助廵者有番守衛
專而行旅無敓攘之虞規模定而里社無煩苛之擾一
洗前人簡陋之弊可以為悠久無窮之利矣
一寨基
買徐再七徐再二元買應以敬應宥說水田二畝
一角二十七步
一寨屋
門三間廳三間堂三間
中亭一間廊房十二間廚屋四間
制府撥錢三千貫令兩都義役主事起造毫髮
不許科擾仍支錢二百五十貫做造床榻什物
以開慶元年三月十七日入寨寨以永平為名
一軍兵
定海水軍每季輪差五十名仍撥為光化字號戰
船三隻以將佐一員轄之
一軍兵生劵
每名月添支米七斗五升錢一十貫歲計米四百
五十石錢六千貫文並係制府創支
一巡船
八都共團結漁戸船四百二十八隻每夜輪五船
巡邏置牌五面就丈亭咸池兩處置局夜潮生則
自丈亭局請牌發船次旦納牌於咸池局夜潮落
則自咸池局請牌次早納牌於丈亭局仍免官司
諸色差科大槩一季僅當一夜巡警之勞却可免
州縣不時之役
向頭寨
中興駐驆錢塘恃險為衛然所以為衛者不于天于其
人於是平江有許浦水軍嘉興有澉浦水軍慶元有定
海水軍皆創自先朝者也大使丞相吳公守嘉興日又
創金山水軍為澉浦外拓今以舊弼建大閫于鄞綢繆
牖戸益既乃心謂定海水軍防制倭麗則有餘屏蔽京
師則不足周爰咨詢有地名曰向頭近在定海之裏其
面勢與金山相直南抵錢塘東接温台西通蘇秀北達
青齊海舟胥此焉出聞于上即其地置屯又謂鳴鶴巡
檢司距海二十里於警捕非宜併移戍其傍聯絡聲援
京師左右前後之衛始益密矣迺委本司屬官趙若㙚
水軍統制邢子政踏逐地段起造兩寨共三百三十六
間經始於寳祐六年之二月竣事於八月續因軍民之
請以向頭三面鯨波有泥塗二三里南與渭河接自渭
河三四里始通外河居焉者陸運薪米以給日用勞且
費今新寨成生聚益衆不宜使之負戴於道路復劄統
領吳雄浚新河八百九十九丈築東西海塘自石人頭
山至瓜誓山九百七十四丈自贍軍庫至龍尾山四百
八十丈堰瀦有規原防有町舟楫流通咸便之凡一竹
木之直一夫役之費尺地寸土之市易連營列竈之遷
移官給錢各有差工匠雜色錢六萬二千五百六十二
貫七百八十文米四百一十石五斗九升二合五勺雇
夫輦運竹木錢七千貫水軍寨兵般家錢一萬五百一
十貫兩寨基地交易錢一千三百一十貫浚河築塘錢
九千八百貫
奏狀
臣聞防江海之險與防平陸之險不同防平陸之險專
以人力防江海之險專以人謀盖賊雖有千艘萬艢纔
一開岸則為風水所使散漫四出決不能成䑸合伴并
力於我我但得精卒三千人堅好之舟三十隻屯泊于
賊所必經之地一舟過則殺一舟自可使之無復遺類
此機六韜三略之不載而前史□牒之所未詳也臣竊
惟自中興南渡立國錢塘所以創許浦水軍于平江創
澉浦水軍于嘉興創定海水軍于慶元無非為京師左
右前後門戶之防但許浦枕揚子江而置司去京師為
遠惟澉浦去京師為近而不知澉浦之外又有所謂金
山乃應干舟楫所必經從梢泊之地臣二紀之前假守
嘉興適逆全有窺海之意臣遂具申朝廷創招水軍千
人於金山又為澉浦之外拓至今人以為宜今定海水
軍雖得控扼之地然於防制倭麗則有餘而於遮護京
師則不足若曰山東之賊欲送死鯨波則自膠西放洋
遶淮東料角諸沙之外自有徑截洪道直達前所謂嘉
興之金山不必更放大洋不測之淵而至定海也故曰
定海之屯於防制倭麗則有餘而於遮護京師則不足
臣今體訪定海之裏有地名曰向頭至錢塘江只一潮
汛乃應干舟楫所必經從上渾之處與嘉興之金山亡
以異而形勢則過之且有地可以建寨有山可以藏舟
臣所招刺闕額水軍五百人人人必皆選士就彼屯駐
設有緩急則增兵占守可以萬舉萬全而京師有金湯
之固矣昔高廟朝御史中丞沈與求嘗奏云議者皆欲
於向頭置屯使賊至此巳是入吾腹心之地蓋是時登
萊海密尚與本朝相聞而高麗亦羈縻未絶故或者猶
有不肯宴安江沱之意而與求之論所以欲向外下工
夫今時異事殊臣所以舉此一節者欲乞證向頭置屯
先朝諸臣固嘗言之非臣之苟言也
營寨酒車屋
一水軍分戍營共二百一間定海水軍分撥一百五
十名在下居止
門屋三間天王堂三間
將官廨舍廳堂軒屋等二十三間
寨後門屋一間教場亭三間
軍房一百六十八間計二十八號每號六間
一土軍移戍寨共一百二十九間鳴鶴巡檢司移屯
九十七名在下居止
門屋三間天王堂三間
巡檢廨舍廳軒堂屋等一十九間
寨後門一間教場亭三間
軍房一百間計二十六號内二十二號各四間四
號各三間
一瞻軍酒軍屋六間
營寨基地
趙萬一住草屋兩間兩厦及種麥四片三畝二角
其地係官塗草蕩支般移錢五十貫種子錢三十
貫
翁再十七六畝二角二十步支錢三百二十九貫
一百七十文住瓦屋三間一厦支般移錢五十貫
翁再十四三畝二角四十八步支錢一百八十五
貫住瓦屋五間一厦支般移錢五十貫
陳大琳二畝三十步支錢一百六貫二百五十文
方千三一畝三角二十步支錢九十一貫六百七
十文
戎九四一畝一角一十二步支錢六十五貫
虞四乙一畝三角支錢八十七貫五百文
姜萬五一畝一角二十步支錢六十六貫六百七
十二文
翁左三三角支錢三十七貫五百文
虞從一一畝支錢五十貫
翁晉卿二角支錢二十五貫
翁千六官人翁千六三官人三畝一角支錢一百
六十二貫五百文
翁三十官人二畝支錢一百貫
九寨巡檢
沿海九寨曰鮚崎大嵩管界海内白峯岱山三姑岑江
螺頭寨官舊差軍班部史任子軍無政直棘門覇上之
兒戲耳脫有緩急俾壯聲援可乎寳祐五年七月大使
丞相請于朝以九寨隸制司許從選辟紀律整嚴脉絡
融貫實軍政之一助(詳具奏篇)
省劄
照對本司恭準樞密院劄子備奉宣諭指揮令本司條
具海道事宜務在整齪舟師訓習水軍繕治器械凡有
緊切衝要去處作急措置嚴為關防務要上下接連聲
勢聯絡常切探望往來巡逴以防出没衝突無或玩愒
時日以致稍有疎虞本司恭稟繼即行下定海水軍詳
度利害逐一條具以憑施行今據本軍申到事理粗為
詳悉謹備錄在前但其間尚有開㭊未盡及合區處項
目本司謹具件劃奏申如后數内一項此邦沿海凡九
寨曰鮚﨑大嵩管界海内白峯岱山三姑本江螺頭計
土軍一千四百八十三人朝廷剏立本欲與定海水軍
相為犄角肅清海道承平既久寨無可用之卒卒無可
用之舟半是買閑半是占借教練不習擊刺不閑兼九
寨巡檢多係軍班部吏任子並不諳所謂海道事宜目
不曾接風濤足未嘗履海岸惟循常襲故掊剋自肥而
巳故此一千四百八十餘人之土軍徒費國家錢糧衣
賜無具甚矣區區欲望朝廷將九寨巡檢向去遇有滿
替之人許從制司選辟曾從軍伍諳熟海道慣會船水
之人充巡檢職事庶幾頭目之人以漸更易衆聽不驚
而寨卒亦漸可訓齊教習以無用為有用仍遇有盜賊
許令定海水軍主兵官會合調遣一應功賞並與水軍
一體施行實為海道悠久利便右七月二十四日奉聖
旨依所乞將九寨巡檢遇滿替日本司自行選辟慣習
海道曾經管軍人其土軍仍聽節制教閱劄送沿海制
置大使司關牒施行
烽燧
烽燧列於荆淮百年矣義士目擊而痛心焉浙左股肱
郡耳不有金草烽燧奚為哉論者固為海道之防爾
指揮本末
寳祐六年秋九月準樞密院劄子勘會邊聲日急敵謀
窺伺海道意向叵測所合嚴行措置巳火速劄諸練海
道主兵官相眎險要把截水路嚴密關防并劄許浦澉
浦金山於本軍地分書夜往來巡逴仍自金山以至徘
徊頭剏立烽燧接連澉浦聲勢并劄本司行下定海水
軍一體措置聯絡聲援遂專委官同統制按眎險要均
布地界置立烽燧分為三路皆發軔於招寳山其在海
洋者自招寳山至海道壁下山共十二鋪其抵向頭者
自招寶山至沿海向頭寨共九鋪其達府城者自招寶
山至沿江本府看教亭共五鋪鋪用兵五名合干人一
名往來照管巡轄及招寳山一鋪增差合干人一名沿
海以至向頭沿江以至府城亦如之鋪兵口劵每半月
一番支給每夜發更時自看教亭賫號火平安牌至帳
前傳入押教報覆蓋法當於奉國軍樓置立一鋪相映
以内郡耳目易駭遂從看教亭密傳一牌竟達轅帳而
沿江沿海號火疾馳觀者竦懾惟海洋十二鋪脫遇雲
霧四塞日不堪舉旗夜不堪舉火則以響砲為號具見
申省狀中兹不盡載云
一海洋自招寶山至石衕壁下山共十二鋪
招寶山至烈港山一鋪(一名獵港)
招寳山帶東北取烈港山約一潮可到傍近雖
有七里嶼鐵杵山俱是小山每有風潮海浪皆
衝激而上不可置立烽燧若天氣清明煙旗火
號僅可相應或遇海氣冥濛霧露遮蔽風雨
晦暝皆難應號
烈港山至五嶼山一鋪
烈港山有人煙西北取五嶼山約一潮可到傍
近别無以次山嶼若天氣清明煙旗火號僅可
相應或遇海氣冥濛霧露遮蔽風雨晦暝皆難
應號
五嶼山至宜山一鋪
五嶼山無人煙東北取宜山約一潮可到傍近
别無以次山嶼若天氣清明煙旗火號僅可相
應或遇海氣冥濛霧露遮蔽風雨晦暝皆難應
號
宜山至三姑山一鋪
宜山有人煙西北取三姑山約兩潮可到傍近
别無以次山嶼緣相隔稍遠不問晴明隂晦煙
旗火號皆難相應
三姑山至下干山一鋪
三姑山有人煙東北取下干山水路約一十五
里若天氣清明煙旗火號皆可相應或遇海氣
冥濛霧露遮蔽風雨晦暝皆難應號
下千山至徐公山一鋪
下干山無人煙東北取徐公山約一潮可到傍
近别無以次山嶼若天氣清明煙旗火號僅可
相應或遇海氣冥濛霧露遮蔽風雨晦暝皆難
應號
徐公山至鷄鳴山一鋪
徐公山有人煙帶西北取鷄鳴山約四潮可到
傍近别無以次山嶼緣相去隔遠不問晴明隂
晦煙旗火號皆難相應
雞鳴山至北砂山一鋪
鷄鳴山有人煙直東取北砂山隔一港煙旗火
號皆可相應
北砂山至絡華山一鋪
北砂山有人煙直北取絡華山約一潮可到傍
近别無以次山嶼若天氣清明煙旗火號僅可
相應或遇海氣冥濛霧露遮蔽風雨晦暝皆難
相應
絡華山至石衕山一鋪
絡華山東北取壁下山直西取石衕山皆有人煙
風水順便半潮可到風水稍逆便用一潮傍近
别無以次山嶼若天氣清明煙旗火號僅可相
應或遇海氣冥濛霧露遮蔽風雨晦暝皆難應
號
石衕山至壁下山一鋪
自石衕山東北以至西北别無山嶼皆是深洋
大海浩浩無垠
壁下山一鋪
一沿海自招寶山至向頭共九鋪
招寶山二十里至陶家酒店一鋪
陶家店約十八里至貝千念五家前一鋪
貝千念五家前約二十餘里至澥浦山正覺寺前
一鋪
澥浦山頭約一十五里至沙角頭陳亞三家前一
鋪
沙角山頭約一十餘里至伏龍山尾徐亞三家前
一鋪
伏龍山尾約一十五餘里至施公山王友二家前
一鋪
施公山約一十八里至周家塘鹽場周太家前一
鋪
周家塘鹽場約二十里至下澤山頭林太家前一
鋪
下澤山頭約一十餘里至向頭山分戍營外翁太
家前一鋪
向頭山分戍營一鋪
一沿江自招寳山至府城五鋪
招寳山約一十五里至石橋渡沈季二太家前一
鋪
石橋渡約一十五里至馬阻匯徐鹽戶家前一鋪
馬阻匯約一十里至路林楊再八太家前一鋪
路林約一十二里至白沙王太家前一鋪
白沙約八里至本府看教亭一鋪
本府看教亭一鋪
申省狀
照對本司連準密劄備奉宣論據白劄子内所陳海道
事宜分為上中下三屯將台温明越四郡民船屯泊於
岱山本江三姑山烈港四處仍發定海水軍岑江三姑
巡檢司土軍能弓弩手者敷攤逐處民船置烽燧水遞
互相應援等事潛除巳分委官屬親往各州同守臣鄉
官從公集議將去歲巳行義船規約并將應干海舟團
結外竊照潛素於四方山川江海水陸險要頗知大略
二年備數瀛閫尤得其詳凡海道當行事宜固巳一一
粗舉今者邊遽之急適當因任之初潛朝夕思惟幾忘
寢食尤不敢以紙上具文塞責所有烽燧一事巳檄上
定海水軍統制指授圖冊令其將帶撥發壕寨合干人
等親涉海島相度地勢日舉煙旗夜舉火號審試的實
排比次第共烽燧二十六鋪自定海水軍招寳山至烈
港山自烈港山至五嶼山自五嶼山至宜山自宜山至
三姑山自三姑山至下干山自下干山至徐公山自徐
公山至鷄鳴山自鷄鳴山至北砂山自北砂山至絡華
山自絡華山至石衕山自石衕山至壁下山此大海洋
之中十二鋪也又自招寶山至陶家店自陶家店至貝
念五家前自貝念五家前至澥浦山頭自澥浦山頭至
沙角山頭自沙角山頭至伏龍山尾自伏龍山尾至施
公山自施公山至周家塘自周家塘至下澤山頭自下
澤山頭至新建向頭山水軍土軍兩寨此自定海水軍
至向頭山之九鋪也自招寳山至石橋渡自石橋渡至
馬阻匯自馬阻匯至路林自路林至白沙自白沙至本
府看教亭此自定海水軍至慶元府城下之五鋪也巳
一面造辦鋪屋分差鋪兵悉用邊淮規模措置經理矣
所有分屯一事巳照密劄差委本司添差制幹劉錫前
往撞點各於戍所批歷為照專俟三郡團結公定番次
舟隻南自烏﨑頭北自石衕中自三姑山至大七小七
與夫神前礁嶴馬跡朐山長塗岑江岱山烈港及近準
行下洋山等處分布擺泊矣但烽燧雖當置而立烽燧
於海洋之中者不容不慮分屯雖當備而求分屯於海
洋之外者尤所當憂且長淮烽燧相隔十里此舉彼應
速於置郵今前所謂海洋十二鋪如石衕壁下者孤立
海中四無畔岸雲氣昏塞風雨晦暝覿面之間猶無所
覩而何以責其號火之相應兼海寇切齒水軍今以數
人置之孤嶼脫有盜至直机上肉又往來經商之舟常
與賊舟混殽遇夜停泊亦是舉火今雜然無别何以取
證潛固已為之處遇旗煙號火不可覩望之時則以舉
砲為號是雲氣昏塞不足以隔我之應號也至於每夜
舉火為號必以五起五落為準待彼相應方始住火是
商舟舉火不足以亂我之應號也它如孤嶼數兵慮遭
賊手則於海山諸處增其人數選其膂力授之兵器使
之可以相衛是盜賊之患亦可無慮所謂立烽燧於海
洋之中潛固巳悉為之處矣然置烽立屯規模措置與
近日密劄坐下澉浦所置烽燧之處及許浦所申隄防
捍禦之處皆不過在吾境數百里海洋之間而巳迺若
巨浸滔天茫茫無際目力之所不接兵力之所不及固
當防之於藩籬之外如待其入吾腹心而圖之則晚矣
且以敵人自新舊海州入海言之則其所經由者有三
路所謂三路者敵欲侵擾淮東則自舊海發舟直入贑
口羊家寨迤邐轉料至青龍江揚子江此裏洋也若欲
送死浙江則自舊海發舟直出海際緣贑口之東杜苗
沙野沙外沙姚劉諸沙以至徘徊頭金山澉浦此外洋
也若欲送死四明則外洋之外自舊海放舟由新海界
分東陬山之表望東行使復轉而南直逹昌國縣之石
衕關嶴然後經岱山岑江三姑以至定海此大洋也凡
此三洋其源頭皆自新海東西陬山之表裏所謂防之
於藩籬之外者或其在此上下乎惟是潛職分所在責
在大洋所以擺布悉從定海而始但目今軍分出戍既
多在寨無幾又前此主兵官不得其人如軍器之類無
一旗一矢之藏方此兩年旋為之備一番調遣又覺單
虚潛自當極力䟎補不敢縷陳私復惟念敵若不由大
洋以窺定海則或轉料從裏洋而窺揚子江否則由外
洋徑窺浙江其由轉料從裏洋而窺揚子江則有許浦
水軍其由外洋而窺浙江則有澉浦金山水軍但轉料
一說恐非敵人行軍之徑路蓋海商乘使巨艘滿載財
本慮有大洋外洋風濤不測之危所以緣趁西北大岸
尋覓洪道而行每於五六月間南風潮長四分行船至
潮長九分即便抛泊留此一分長潮以避砂淺此路每
日止可行半潮期程以為保全財貨之計若敵舟窺伺
叵測豈肯曠日持久迂回緩行使人知而避之此轉料
從裏洋入揚子江一路潛以為决不出此然則稍減料
角一帶之備而䟎出三兩層增加東西陬上下一帶之
備以遏其源頭夫亦可為愚者千慮之一乎若論二洋
形勢則外洋尤緊此潛所以新置向頭一寨與金山澉
浦相接實為行朝密布第二重門戶蓋巳在邊遽未急
之先矣并陳梗槩須至申者
探望
定海水軍舊例月差軍兵出洋其目有三曰三洋巡逴
曰北事探望曰港口守把異時差卒不多率應故事不
支口劵俾就食本身月請居者需贍給行者仰資糧皇
皇無所愬諉曰港口守把者去寨近更番歸哺不過勞
□而巳若巡逴則自烈港轉蘇州大洋遠至許浦若探
望則自神前等處遠至海驢礁脫阻風迴程不可期糧
且乏絶何暇悉心國事大使丞相分閫以來各項差兵
倍撥人數且不問遠邇每兵令項月給生劵錢七貫米
七斗三項凡三百七十六人歲支錢三萬一千五百八
十四貫文米三千一百五十八石四斗皆於措置酒息
錢及外郡糴到米内支撥士飽而歌人百其勇竭勞巡
覈奸慝汛清三年之間滄溟晏然蒲葦不驚其利弘矣
四明續志卷五
