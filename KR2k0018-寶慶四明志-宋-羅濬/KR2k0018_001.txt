欽定四庫全書
寳慶四明志卷一
宋羅濬撰
郡志一
叙郡上
㳂革表
㳂革論
慶元府禹貢揚州之域秦會稽郡句章鄞鄮三縣地也
初夏后禹東巡狩至大越朝諸侯上苗山大會計更名其山
曰會稽崩而葬焉少康封庶子無餘(一名夫餘)於其地以奉
廟祀是為越國句章鄞鄮隷焉邑采未著名也歴商及
周二十餘世至勾踐結怨於吳吳擊之敗保會稽使大
夫種行成吳復封之地廣百里東至於鄞(事見國語)既返國
坐卧仰膽拊循士民期以報吳卒滅之欲置吳王甬東
君百家則今昌國是已由是境土大拓號稱霸王七世
至無疆(一曰無彊)為楚所滅楚盡取故吳地至浙江江之東
南越子孫尚分有之秦滅楚降越君置會稽郡句章鄞
鄮始建縣漢初劉賈劉濞更王則縣隷荆吳吳國除乃
復隸會稽郡順帝永建四年分浙江以北置吳郡而句
章鄞鄮隸會稽自若也三國鼎峙孫氏首據會稽略平
江東間命功曹或丞行會稽太守事每以蕭何關中之
任屬之歴晉宋齊梁陳會稽或為國或為郡而三縣未
有更革隋開皇九年始併餘姚鄞鄮入句章隷會稽郡
大業初隷越州三年復隷會稽郡唐武德四年析句章
置姚州鄞州七年廢姚州入餘姚八年廢鄞州為鄮縣
並隷越州開元二十六年七月十三日從採訪使齊澣
之請以鄮縣置明州蓋揚州之山鎮曰會稽而四明山
乃會稽之别此州所以得名也天寳元年正月二十日
改餘姚郡至德二年十二月十五日復為明州大抵郡
曰太守州曰刺史名異實同刺史之權非復如漢之部
刺史置州之時名郡曰奉化則以備封爵又非太守所
稱郡也州治鄮縣古鄮縣在阿育王山之西鄮山之東
自鄞州廢為鄮縣乃在今州治非古鄮治矣(唐書地理志鄮縣注
曰小江湖在南二里廣德州在西十二里仲夏堰在西南四十里所謂小江湖即今日湖又曰細湖其地實為
小江里蓋自析句章為鄞州時已治此後乃廢州為鄮縣舊志謂大歴六年州始移治于此未之考也)長
慶元年刺史韓察欲移州城以白浙東觀察使薛戎戎
上言明州北臨鄞江地形卑隘請移明州於鄮縣置而
以州舊城近南高處置縣從之(見唐會要及移城記)州初置時領
縣四曰鄮曰翁山曰奉化曰慈溪要不出秦三縣之境
雖郡號餘姚而餘姚縣則仍隷越州廣德二年益以象
山縣大歴六年省翁山海壖舊置望海鎮元和十四年
從薛戎言不隷明州(唐會要元和十四年八月浙東觀察使薛戎奏准勑諸道所管支郡
别置鎮遏守捉兵馬者宜並屬刺史其邊徼溪峒接連蠻夷之處特建城鎮者則不在此限今當道望海鎮去
明州七十餘里俯臨大海與新羅日本諸蕃接界請據勅文不隷屬明州許之)錢鏐奄有吳越
以明州為節鎮置望海軍又更望海鎮曰靜海鎮尋置望
海縣梁之開平三年也未幾改縣曰定海鄮縣亦改為
鄞漢乾祐二年錢俶命其弟億判明州聖宋受命建隆
元年陞為奉國軍授億為節度使(會要載建隆二年改奉國軍按崔仁冀撰
錢億墓碑云建隆元年勑公為奉國軍節度使碑文成於乾德五年乃吳越未納土之時也首末甚詳當以碑
文為據高閌撰九經堂記云藝祖受命紀元建隆錢俶首奉表稱臣職既又以其弟億守四明積十二年為之
請命有詔寵以奉國軍號命億為節度使誤也)開寳八年又命俶子惟治領之
(見通鑑)太平興國二年吳越王納土歸圖籍十有三州而
明居其一朝廷改授惟治鎮國軍節度使自是始用文
臣為知州熙寧六年析鄞東之海中洲富都等三鄉剏
立昌國縣而明之屬縣凡六矣在唐為上郡大觀元年
始陞為望曾任監司郎官卿少以上乃得調守(見會要)重
之也高宗皇帝駐蹕吳會明婺俱為要郡(見會要)而明州
控扼海道紹興三年置㳂海制置使以鎮之然置罷猶
不常(詳見官僚門)隆興元年始為定制從臣以上知州皆領
使職散官知州則兼㳂海制置司公事温台明越其屬
也國初有以知州兼管内觀察使者(印言熙寧四年重鑄則熙寧以前固
有之但不常置爾)中興以來有兼管内安撫使者有兼兩浙東
路兵馬鈐轄者特一時權宜奉國軍節度使又兼觀察
處置等使(見會要)吳越納土之後率遙領政和以來又置
承宣使皆非知州所帶銜也寧宗皇帝在藩邸領明州
觀察使既登寳位先改元之年十一月二十四日降旨
陞州為府以所以改元者名之曰慶元而守曰知軍府
事凡支郡必有總會自漢分十三部以刺史察郡句章
鄞鄮隷會稽郡則屬揚州宋齊以來或屬東揚州隋初
改吳州總管既而復置揚州刺史唐或屬越州總管或屬
都督或屬江南道最後浙東觀察使實領明越諸州以屬
江南東道採訪使錢氏稱王則明為吳越屬州國朝諸監
司廢置不常今有轉運使有提點刑獄有提舉常平茶鹽
而安撫使治越州為浙東會府自宣和二年始也
境土
東至海岸一百四里自海岸二百五十里方出海洋至
石馬山凡兩潮約六百里為本州之界
西至本州界一百二十里以慈溪縣之西金川鄉桐下
浦為界自界首至紹興府一百九十五里
南至本州界一百四十六里以奉化縣南松林鄉柵墟
嶺為界自界首至台州二百四十里
北至海岸六十二里自海岸至蘇州洋二百二十里其
分界處係大海即無地里相距自界首至平江府一千
五百里
東南到海岸一百十二里自海岸汎大海八百三十八
里至海中鋸門山為本州之界
西南到本州界一百三十六里以奉化縣松林鄉杉木
嶺為界自界首至台州寧海縣七十里
東北到海岸七十二里自海岸汎大海一千二十八里
為本州之界
西北到本州界一百五里以慈溪縣鳴鶴鄉雙河為界
自界首至紹興府二百五十五里
本州在東京之東南以九域志考之至東京一千六百
八十里今自本州迎恩驛挨排沿路經過州縣驛程
至東京都亭驛實計二千五百二十八里二百四十
有五步
分野
周禮保章氏以星土辨九州之地所封封域皆有分星
以視吉凶班固志地理謂吳地斗分壄既以會稽為吳
分矣又云粤地牽牛婺女之分壄其君禹後少康之庶
子封于會稽後漢志曰自斗十一度至婺女七度一名
須女曰星紀之次于辰為丑吳越分壄晉天文志曰自南
斗十二度至須女七度為星紀於辰為丑吳越分屬揚
州大抵越與吳同壤故論封域者率總言之漢永嘉中
歲星熒惑太白聚牛女之間識者以為吳越之分其後
孫策孫權實有江左晉太元間苻堅將入寇石越對曰
今歲在吳分天道不順已而堅果敗去及陳叔寳將亡
有星孛於牽牛若以此考之牛女之分吳越固同之矣
然按左傳昭公三十二年夏吳伐越史墨曰不及四十
年越其有吳乎越得歲而吳伐之必受其凶是越之與
吳又自有異分也晉志又曰會稽入牛一度春秋元命
包曰牽牛流為揚州分為越國虞翻曰會稽上應牽牛
之宿當少陽之位明為會稽之東部亦應牽牛之宿者
歟
風俗
輿地廣記曰淮海惟揚州人性輕揚而尚鬼好祀(晉地理志
曰江南之地躁勁厥性輕揚亦曰州界多水水波揚也)會稽志曰其民勤於身儉
於家奉祭祀力溝洫有禹之遺風焉漢地理志曰吳粤
之君皆好勇故其民至今好用劒輕死易發宋書史臣
曰會土帶海傍湖良疇數十萬頃膏腴上地畝直一金
鄠杜之間不能比也隋地理志曰會稽數郡川澤沃衍
有海陸之饒珍異所聚故商賈並湊其人君子尚禮庸
庶淳龐故風俗澄清而道教隆洽亦其風氣所尚也孫
策命虞翻以功曹為吾蕭何守會稽晉元帝亦謂諸葛
恢曰今之會稽昔之關中其富實槩可知矣明得會稽
郡之三縣三面際海帶江匯湖土地沃衍視昔有加古
鄮縣乃取貿易之義居民喜游販魚鹽頗易抵冒而鎮
之以靜亦易為治南通閩廣東接倭人北距高麗商舶
往來物貨豐溢出定海有蛟門虎蹲天設之險實一要
會也高宗駐蹕吳山明為甸畿孝宗命元子保釐禮俗
日盛家詩戶書科第取數既多且間占首選衣冠文物
甲于東南記曰廣谷大川異制民生其間異俗俗誠異
也轉移之則繋乎人爾
瀕海多颶風南越志云颶者具四方之風也常以五六
月發未至時雞犬為之不鳴嶺表錄云秋夏間有暈如
虹者謂之颶母必有飃風小坡蘇過叔黨賦云斷霓飲
海而北指赤雲夾日而南翔此颶之漸也發則排戶破
牖殞瓦擗屋礧擊巨石揉拔喬木勢翻浡澥響振坤軸
鼓千尺之清瀾翻百仞之陵谷濟之以雨尤為可畏禾
已花實而值之則闔境絶穗俗之所當備也
有土此有守宰制之權教化之樞于是乎屬既列
郡之㳂革及境土分野風俗宜以守次之
郡守
唐(舊志不載)
秦舜昌(開元置州首為刺史見會要)
吕延之(自明州遷越州刺史見會稽志)
裴儆(大歷六年刺史八年罷王密撰紀德碣詞曰皇唐御神器一百四十二載海隅小寇結亂甌越
句章罹災逾苦井邑焚爇道骸積而不掩生民僅有存者天子哀之乃命長安令河東裴儆殿兹邦
一年而驚逋復田疇闢茨塾興然後以禮義利物之教教之三年俗為鄒魯長幼各得其宜碣詞李
陽冰書字最奇古建炎三年燬于兵紹興間守仇悆得諸榛莽重刻之開禧間守李景和又重刻今
在設廳按袁晁陷明州以廣德二年伏誅唐興一百四十二載當乾元二年未有袁晁之亂也考慈
溪香山寺碑裴儆為請寺額在大歴八年而崔殷記董孝子祠亦是大歷八年則裴與崔乃以此年
相授受逆計之裴當以大歷六年到郡矣四十二合作五十四碣文重刻失其真也)
崔殷(大歷八年刺史記董孝子祠)
王密(大歷中刺史冇惠政民到今思之李舟為碑記竟失其𫝊公以大歷十四年自湖州刺史授越
州刺史兼浙東節度副使乃撰裴儆紀德之碣云余忝躡高蹤則必承崔殷之後碣文謂海裔難理
裴公中庸清靜之德感人也深以公之稱裴如此其為政可知矣)
趙(闕)
李長(兩刺史並見慈溪香山智度寺真歷大師行狀碑)
王沐(綝之曾孫正元四年刺史立夫子廟見廟碑)
任侗(正元九年刺史增修廣德湖溉田四百頃見地理志)
韓察(滉之孫長慶元年刺史易縣治為州治徹舊城築新城功大而民不知役費廣而用不厲民見
韓杍材所撰移城記)
應彪(長慶三年刺史建浮橋跨江五十五丈)
李文孺(太和三年刺史修浮橋見曾從龍所撰浮橋記)
于季友(太和六年刺史築仲夏堰溉田數千頃見地理志)
張次宗(會昌中刺史見所撰鮑郎廟碑)
李敬方(大中初刺史請復開元寺)
殷僧辯(建開元寺千佛殿)
李休古(大中間刺史銜命除賊安民十四年除比部郎中兼侍御史記府學見文宣王廟碑側)
李伉(咸通六年刺史建五龍堂)
崔琪(咸通十五年刺史見所撰心鏡大師塔銘)
劉文(中和二年刺史自台改授見赤城志)
羊僎(黃晟墓碑作羊吳越備史作揚)
鍾季文
黃晟(佐理推忠去偽功臣鎮東節度行軍司馬金紫光禄大夫檢校太子太傅持節
明州諸軍事守明州刺史兼御史大夫上柱國江夏縣開國子食邑五百戶晟鄞人也僖昭之間盜賊螽起晟結羣
豪拒外盜郡守羊僎授以鄞塘鎮遏使尋遷奉化都護防遏兼佽飛都副兵馬使羊沒鍾季文繼之
鍾沒衆乃戴晟攝守討平隣寇保護鄉井是時董昌錢鏐更王晟皆善事之表奏為真創策羅郭浮
橋燬于寇復新之境内以安歴年二十終于梁之開平三年正月與母齊氏妻周氏俱葬于鄮縣之
隱學山事見墓碑)
五代(舊志不載)
沈承業(梁貞明二年刺史建城隍廟)
錢鏵(吳越王鏐之弟)
錢元㺷(鏐之子貞明三年刺史勑贊正安國功臣鎮海軍上右廳子等都指揮使兼土客諸軍安
撫使金紫光禄大夫檢校司徒)
錢鑺(鏐之弟唐同光二年刺史有惠政卒于官)
錢元珦(鏐之子以順化軍節度為刺史同光四年罷)
仰詮(以鎮海軍興武開道諸軍都指揮使檢校太子少傅為刺史晉天福四年加同平章事充宣州
寧國軍節度使)
闞燔(開運二年刺史以上六刺史並見吳越備史)
錢億(吳越王俶之弟漢乾祐二年五月判明州諸軍事見碑銘)
國朝
錢億(建隆元年以節度使持節明州事請于朝浚廣德湖築塘岸周回一萬一千八百七十一丈它
山堰損若不可收跪請于神增築全固乾德五年二月丁卯卒官謚康憲葬奉化白石里)
錢惟治(吳越王俶之子開寳八年以節度使持節太平興國三年遷鎮國軍節度使)
王素(太平興國五年太中大夫行太子中允權知見雪竇山瀑布禪院立事石刻舊志不載)
徐休復(太平興國六年見會要舊題名不載)
趙易知(太子贊善大夫太平興國年石碑名易之)
錢象先(太常博士雍熙年)
陳矜(侍御史端拱中)
孫扶(吏部郎中端拱年)
丘崇元(淳化年復廣德湖)
陳充(殿中丞淳化年)
胡旦(祕書監淳化年)
凌景陽(度支員外郎淳化年)
鮑當(職方員外郎至道年)
徐繼宗(司封員外郎至道年)
丁顧年(庫部員外郎咸平年石碑名顧言)
王膺(虞部員外郎大中祥符年)
蘇耆(戶部員外郎大中祥符年)
范諷(祠部員外郎直史館大中祥符中)
康孝基(太常博士大中祥符年)
劉綽(太常博士大中祥符中)
李夷庚(吏部員外郎直史館天禧年知浚東錢湖廣德湖移建州學)
燕肅(司封員外郎天聖中)
曾會(朝奉大夫尚書刑部郎中充集賢殿修撰知軍州兼市舶管内勸農事上護軍賜紫金魚袋天
聖二年到任見葛周所撰慈溪香山寺十方碑前守曰鄭不得其名)
劉賡(司封員外郎天聖年)
張交(司封員外郎明道年)
李照(刑部員外郎明道年)
林殆庶(屯田郎中集賢校理景祐中)
徐起(太常少卿景祐年)
張弇(司封員外郎景祐年)
席平(太常少卿景祐年)
李制(侍御史寳元年)
鮑亞之(兵部郎中康定中)
錢延年(工部郎中秘閣校理慶歷年)
陸軫(工部郎中直史館慶歷年石碑名&KR4446;)
王周(司封郎中慶歷年知土人也)
范思道(戶部郎中直龍圖閣慶歷中)
沈扶(祠部員外郎慶歷中)
孫沔(皇祐三年以龍圖閣直學士知見通鑑長編及王坡公所撰墓誌舊志不載沔世家奉化縣後
徙會稽時母喪新除起為陜西都轉運使沔未欲遠去墳墓丏知明州許之尋徙徐州)
安稹(度支郎中秘閣校理皇祐中)
吕昌齡(金部郎中皇祐中)
沈同(工部郎中至和中)
齊廓(兵部郎中秘閣校理嘉祐中)
鮑軻(工部員外郎嘉祐中)
錢公輔(太常博士祕閣校理嘉祐中)
郎玘(工部郎中嘉祐中)
李思道(兵部郎中治平年)
俞昌年(兵部郎中治平年)
苗振(光禄卿熙寧初以知明州致仕以官場餘材為堂舟載歸鄆州且多置田産王達作詩曰田從
汶上天生出堂自明州地架來句傳京師王安石當國白遣御史王子韶廉其事明州起獄治之振
竟貶斥事見續通鑑)
王罕(衛尉卿熙寧三年以歲饑多盗乞降度牒修城王安石當國以非急務不許)
趙諴(太常少卿熙寧五年坐所舉李守蒙監秀州海鹽監以贓敗奪一官勒停)
李綎(戶部郎中秘閣校理熙寧六年)
李定(集賢殿修撰熙寧八年)
曾鞏(度支員外郎直龍圖閣元豐元年)
王誨(曾任宗正少卿元豐五年)
馬珫(曾任左司員外郎元豐七年)
王汾(直龍圖閣元祐三年)
韓宗道(曾任司農少卿元祐年)
李萃(曾任兵部郎中元祐年)
李閌(曾任虞部郎中元祐年)
王子淵(曾任光禄少卿元祐年)
張脩(曾任太府少卿元祐年)
劉淑(曾任戶部郎中元祐二年)
吕溫卿(曾任軍器少監元祐年)
姚勔(寳文閣待制紹聖年)
王子韶(集賢殿修撰紹聖年)
劉珵(曾任戶部郎中紹聖年)
葉濤(曾任起居舍人紹聖年)
韋驤(曾任戶部郎中元符年)
陸傅(曾任戶部員外郎建中靖國年)
王資深(集賢殿修撰崇寧年)
葉棣(曾任吏部員外郎崇寧年)
吕昌齡(朝奉郎尚書金部員外郎知軍州兼市舶務管内勸農事上護軍借紫大觀三年
在任重刻張次宗所撰鮑君祖廟記舊志不載)
彭休(曾任吏部員外郎大觀年)
白同(曾任刑部郎中大觀年)
錢景逢(曾任本路提刑就差大觀年)
宋康年(曾任戶部郎中大觀年)
陸傅(曾任祠部郎中大觀年)
檀宗旦(曾任太僕少卿大觀年)
蔡肇(顯謨閣待制政和年)
李圖南(顯謨閣待制政和年)
吕淙(曾任軍器少監政和年)
周秩(集英殿修撰政和年)
周邦彦(直龍圖閣政和五年)
毛友(顯謨閣待制政和六年)
樓异(徽猷閣待制政和七年知异明人也任滿命再睦寇猖獗蹂踐鄰郡异備禦有方六邑無犯)
李友聞(直龍圖閣宣和四年)
蔣彝(直秘閣宣和四年)
蔣猷(徽猷閣直學士宣和四年)
趙億(右文殿修撰宣和六年)
魏憲(顯謨閣直學士宣和七年)
李弼孺(直秘閣宣和八年)
李友聞(集英殿修撰宣和八年)
蘇攜(直龍圖閣建炎元年)
金受(直秘閣建炎二年)
沈晦(集英殿修撰建炎三年)
張汝舟(直顯謨閣兼管内安撫使建炎四年)
劉洪道(建炎四年金兵至棄城遁兵退返斸民間窖藏以獻貶秩罷詳見叙遺)
向子忞(直秘閣兼管内安撫使建炎四年)
吳懋(直秘閣兼兩浙東路兵馬鈐轄建炎四年八月初四日到任)
陳戩(寳文閣待制兼兩浙東路兵馬鈐轄紹興元年十二月十五日到任)
陸長民(直秘閣兼兩浙東路兵馬鈐轄紹興二年八月十五日到任)
李承造(直龍圖閣紹興三年三月初二日到任)
郭仲荀(檢校少傅慶遠軍節度使兼㳂海制置使紹興三年十月十三日到任)
仇悆(徽猷閣待制兼沿海制置使紹興五年八月十五日到任兵火之餘首復州學與鄉士大夫行
鄉飲之禮)
周綱(直龍圖閣兼主管管内安撫司公事紹興八年二月十三日到任)
潘良貴(集英殿修撰兼主管内安撫司公事紹興九年六月初九日到任)
仇悆(徽猷閣待制兼㳂海制置使紹興十年六月十八日到任)
梁汝嘉(寳文閣學士兼浙東沿海制置使紹興十一年八月十三日到任十二年十一月除提舉
江州太平觀)
莫將(敷文閣學士左朝請郎紹興十二年十二月二十四日到任十四年十一月除提舉江州太平
觀)
秦棣(敷文閣待制紹興十五年正月初二日到任十七年四月除知宣州)
徐琛(右中奉大夫充敷文閣待制紹興十七年四月二十六日到任二十年四月初十日除知平江府)
曹泳(右朝請大夫直徽猷閣紹興二十年五月初三日到任二十二年六月十九日除知紹興府)
韓璡(右奉直大夫提舉兩浙路市舶兼權知明州紹興二十二年七月初三日到任二十三年三月
初七日除兩浙運判)
李莊(右中奉大夫直顯謨閣紹興二十三年四月初二日到任十二月十二日差提舉台州崇道觀)
王會(敷文閣直學士右朝請郎紹興二十四年六月二十七日到任二十五年五月初十日改除兵
部侍郎)
李㳘(右朝請大夫紹興二十五年六月二十九日到任七月二十五日致仕)
方滋(右朝請大夫直敷文閣紹興二十五年九月二十八日到任十二月初一日罷任)
王俁(左朝議大夫紹興二十五年十二月二十六日到任二十六年九月十八日赴召)
姜師仲(左朝請大夫直秘閣紹興二十六年十二月十四日到任二十八年八月二十六日差主
管台州崇道觀)
趙善繼(右朝散大夫直祕閣紹興二十八年十月初八日到任二十九年六月二十六日罷任)
張偁(右中奉大夫充秘閣修撰紹興二十九年七月十一日到任三十年六月初五日除提舉台州
崇道觀)
沈該(特進觀文殿大學士紹興三十年七月十三日到任三十二年閏二月十三日致仕)
韓仲通(敷文閣直學士右正議大夫紹興三十二年閏二月二十三日到任隆興元年五月二十
九日除知紹興府)
趙子潚(龍圖閣直學士左通議大夫兼㳂海制置使隆興元年六月初三日到任二年六月初八
日除知福州)
趙伯圭(敷文閣直學士右奉議郎兼沿海制置使隆興二年十月十八日到任至乾道二年十二
月十八日再任三年三月二十四日丁母憂罷任)
張津(右朝散大夫直秘閣兼主管㳂海制置司公事乾道三年五月十三日到任五年五月十五日
被命再任)
趙伯圭(龍圖閣學士右朝請郎兼㳂海制置使乾道五年十月初五日到任八年三月十三日再
任淳熙元年十一月初九日改除宫觀)
皇子魏王(永興成德軍節度使雍州牧開府儀同三司兼㳂海制置使淳熙元年十二月十七
日到任七年二月初七日薨背)
范成大(中大夫兼㳂海制置使淳熙七年三月二十一日到任八年三月二十一日除端明殿學
士知建康府)
趙益(武德大夫文州刺史浙東提點刑獄公事獲旨兼權淳熙八年閏三月初五日到任四月十一
日交割回司)
謝師稷(朝散大夫祕閣修撰兼主管沿海制置司公事淳熙八年四月十一日到任九年十月十
三日赴召)
楊獬(以司農少卿除直顯謨閣淳熙九年十一月二十三日到任十一年四月二十一日知寧國府)
趙師䕫(朝奉郎充敷文閣待制兼沿海制置使淳熙十一年十月十三日到任十三年七月初九
日改差知平江府)
耿秉(朝奉郎祕閣修撰兼主管沿海制置司公事淳熙十三年八月初十日到任九月二十七日請
朝假)
延璽(武功大夫高州刺史權兩浙東路提點刑獄公事被旨兼權淳熙十三年十月十六日到任十
二月二十三日交割回司)
岳甫(朝奉郎兼主管沿海制置司公事淳熙十三年十二月二十四日到任以本路提舉常平司除
十五年十一月二十五日除尚左郎中十六年三月二十七日交割起𤼵)
林栗(中奉大夫集英殿修撰兼沿海制置使淳熙十六年三月二十七日到任在任除煥章閣待制
紹熙元年八月二十五日差提舉江州太平興國宫)
程大昌(寳文閣直學士宣奉大夫兼沿海制置使紹熙元年十一月初三日到任初八日除宫觀)
林枅(朝請大夫直煥章閣兼主管沿海制置司公事紹熙二年正月十六日到任十月内除直徽猷
閣知福州)
虞儔(朝奉大夫權兩浙東路提點刑獄公事被旨兼權紹熙二年十二月初二日到任二十九日交
割回司)
高䕫(朝散大夫右文殿修撰紹熙二年十二月二十九日到任三年十二月初八日改除邊郡)
朱恮(中奉大夫直徽猷閣兼沿海制置司公事紹熙四年二月二十二日到任)
何澹(煥章閣學士太中大夫兼沿海制置任紹熙四年十二月十二日到任轉至通奉大夫慶元元
年六月十六日赴召)
林大中(朝散大夫煥章閣待制知慶元軍府兼沿海制置使慶元元年八月十三日到任二年十
一月初七日滿)
李大性(朝散大夫兩浙東路提點刑獄公事被旨兼權慶元二年十一月十七日到任三年二月
初九日交割回司)
吳琚(太尉鎮安軍節度使兼沿海制置使慶元三年二月初九日到任十月二十三日赴行在奏事)
鄭興裔(保靜軍承宣使兼沿海制置使慶元四年三月十七日到任五年四月初五日乞致仕奉
旨除武泰軍節度使依所乞)
俞豐(朝請大夫直秘閣兩浙東路提點刑獄公事被旨兼權慶元五年七月十七日到任八月十七
日交割回司)
陳杞(太中大夫徽猷閣待制兼沿海制置使慶元五年八月十七日到任嘉泰元年三月十七日改
知建寧府)
趙不迹(朝議大夫華文閣待制兼沿海制置使嘉泰元年四月初三日到任九月二十六日改知
潭州)
李沐(徽猷閣學士朝議大夫兼沿海制置使嘉泰元年十月二十三日到任次年十一月初九日改
知建寧府)
黃由(寳謨閣學士通奉大夫兼沿海制置使嘉泰元年閏十二月初八日到任四年二月初一日赴
召)
趙彦逾(土人也資政殿大學士太中大夫兼沿海制置使嘉泰四年四月二十三日到任次年三
月三日除宫觀)
李景和(中大夫充寳謨閣待制兼沿海制置使開禧元年五月初十日到任)
趙善堅(通奉大夫兼沿海制置使開禧二年四月二十六日到任七月内除寳謨閣待制十二月
十八日除工部侍郎兼知臨安府)
傅伯成(朝議大夫直龍圖閣兼沿海制置司公事開禧二年十二月十八日到任嘉定元年三月
二十一日赴召)
俞烈(中奉大夫兼沿海制置使嘉定元年三月二十一日到任十月十六日除集英殿修撰改知鎮
江府)
魯幵(朝散大夫提舉兩浙東路常平茶鹽公事兼權兼沿海制置司公事嘉定元年十月十六日到
任二年二月二十一日解任)
程準(朝請大夫直秘閣兼沿海制置司公事嘉定二年六月初七日到任四年七月九日除直煥章
閣令再任)
王介(朝奉大夫集英殿修撰兼沿海制置司公事嘉定四年十一月十八日到任次年九月十一日
因疾丐祠得請宫觀)
程覃(朝奉大夫提舉兩浙東路常平茶鹽公事被旨兼權兼沿海制置司公事嘉定六年二月二十
二日到任東錢湖它山堰灌溉甚溥每患湮圮覃始置田租以所收歲給浚導者慮畫最遠撥錢及
田造器服以勸學蠲海錯果蓏之征以惠民城郭戎器倉場橋道以至公府與鄉飲酒之器具纖悉
留意人服其整)
韓元禮(承議郎提舉兩浙東路常平茶鹽公事被旨兼權嘉定八年六月十七日到任九月初九
日除刑部郎官十月初四日除直秘閣知兼沿海制置司公事十年九月十一日轉朝奉郎再任十
二年十月初二日除大理少卿候正官到日前來供職十三年四月五日交割)
俞建(朝請大夫直徽猷閣兼主管沿海制置司公事嘉定十三年四月初五日到任十四年九月十
八日被旨赴行在奏事)
章良朋(朝奉郎提舉兩浙東路常平茶鹽公事被旨兼權嘉定十四年十月初十日到府十五年
正月初十日寳慶赦恩轉朝散郎十二月九日以調度兵將獲賊海道肅清特轉朝請郎當月十四
日除尚左郎官候正官到日前來供職十六年四月二十日交割)
趙師嵒(檢校少傅安德軍節度使兼沿海制置使嘉定十六年四月二十日到任十七年六月二
十七日被旨召赴行在七月十六日除開府儀同三司充萬壽觀使嗣秀王八月十二日交割)
齊碩(奉議郎提舉兩浙東路常平茶鹽公事被旨兼權嘉定十七年八月十二日到府十月十七日
覃恩轉承議郎寳慶元年十一月初一日除金部郎官候正官到日前來供職二年二月二十二日
交割)
胡榘(以兵部尚書除煥章閣學士通議大夫知兼沿海制置使寳慶二年二月二十二日到任紹定
元年十二月轉授通奉大夫紹定二年正月十一日除顯謨閣學士充沿海制置使兼知慶元府二
月十一日視事七月初九日除龍圖閣學士正奉大夫致仕)
鄭損(以太中大夫試工部尚書除煥章閣學士沿海制置使兼知慶元府紹定二年十一月二十三
日到任次年九月十一日召赴行在交割離任當年十一月十九日除徽猷閣學士依舊沿海制置
使兼知慶元府再於十二月十二日到任端平元年正月初四□奉祠)
牛大年(以朝請大夫直華文閣浙東路提點刑獄公事被旨兼權於端平元年六月十四日到任
當年七月二十八日乞免兼回司)
游九功(以中大夫司農少卿兼樞密副都承旨除秘閣修撰知慶元軍府事兼沿海制置司公事
於端平元年十月十一日到任次年五月初四日除守司農卿兼知慶元軍府事兼沿海制置使當
年十二月十一日御筆除權刑部侍郎於端平三年正月闕日交割)
王定(朝奉大夫直徽猷閣知慶元府兼沿海制置副使端平三年三月十九日到任當年五月一日
準省劄除宫觀)
趙與□(以中奉大夫直寳謨閣兩浙轉運判官於端平三年五月闕日除直煥章閣知慶元軍府事
兼主管沿海制置使司公事六月初八日朝辭奏事當日奉聖旨除司農少卿知慶元軍府事兼沿
海制置副使於當年七月十三日到任嘉熙元年六月十五日準省劄除宫觀)
陳晐(顯謨閣學士宣奉大夫沿海制置使兼知慶元軍府事嘉熙元年十二月二十一日到任於次
年三月十五日準入内内侍省逓到御前金字牌奉御筆召赴行在)
趙善湘(以資政殿大學士銀青光禄大夫提舉臨安府洞霄宫除四川宣撫使兼知成都府疾速
前來奏事訖之任辭免間於嘉熙二年三月十三日準入内内侍省逓到御前金字碑奉御筆依舊
資政殿大學士除沿海制置使時暫兼知慶元府於三月十八日交割當月二十五日準省劄三省
同奉御筆依元降指揮疾速前來奏事在任準三月二十五日聖旨指揮依舊資政殿大學士銀青
光禄大夫知紹興府浙東安撫使已於當年閏四月初二日交割)
趙以夫(嘉熙二年三月二十五日以朝奉大夫守宗正少卿兼樞密副都承旨除右文殿修撰樞
密都承旨兼知慶元府主管沿海制置司公事四月十九日朝辭除集英殿修撰知慶元府兼沿海
制置副使閏月初二日到任三年正月以職事修舉轉朝散大夫以都司賞轉朝請大夫二月召赴
行在三月再任四年正月一日除太常少卿四月十七日仍舊職除樞密都承旨十月十七日準省
劄交割與通判張公亮日下前來供職二十二日交割離任)
余天錫(嘉熙四年六月内奉御筆除資政殿大學士知慶元府兼沿海制置使累辭不允於當年
十二月三日到任至次年十月以疾乞生前致仕十二月四日除觀文殿學士特轉兩官依所乞)
陳塏(以中大夫秘閣修撰知慶元府兼沿海制置副使於淳祐元年十二月二十七日交印三年正
月初五日除大理卿十二日除右文殿修撰知平江府兼兩淮浙西𤼵運副使節制滸浦水軍)
黃壯猷(淳祐三年正月以中奉大夫守太府卿除祕閣修撰知慶元府兼沿海制置副使當年二
月初十日到任四年六月日奉旨除右文殿修撰轉一官依所乞致仕)
趙綸(以中奉大夫起居舍人兼國史院編修官實錄院檢討官除右文殿修撰知慶元府兼沿
海制置副使於淳祐四年八月初七日交制司印當月十二日交割府事五年四月日準省劄奉祠)
顔頤仲(以朝請大夫右文殿修撰知慶元府兼沿海制置副使於淳祐五年六月二十七日到任
當年八月十日磨勘轉朝議大夫當年十二月一日加食邑三百戶六年四月十八日以職事修舉
除集英殿修撰再任七年四月二十五日再以職事修舉除寳章閣待制再任陞制置使八月十五
日奉聖旨金帶許令服繋八年五月十一日因版曹比較增羨特轉中奉大夫當年十月九日奉御
筆除兵部侍郎日下前來供職)
章大醇(以朝請郎直華文閣兩浙轉運副使於淳祐八年十月九日除太府卿知慶元府兼沿海
制置副使當年十一月二十二日到任十年四月十一日準省劄除右文殿修撰再任當年十月十
七日準省劄以淘湖濬河竣事特轉一官於當年十一月十六日準告轉朝奉大夫四月三日準省
劄以居官不擾海道肅謐水利興修職事振舉除集英殿修撰仍特轉一官因任當年七月闕日準告該
磨勘轉朝散大夫當年十月初十日準省劄三省同奉御筆别與差遣)
馬天驥(以朝請大夫秘閣修撰知紹興府浙東安撫使兼提舉淳祐十一年十月内凖省劄三省
同奉御筆除權兵部侍郎日下供職當月闕日再奉御筆依舊權兵部侍郎知慶元府兼沿海制置使
於當年閏十月二十一日到任)
蔡節(淳祐十二年三月十八日準尚書省劄子備奉聖旨依舊集英殿修撰知慶元軍府兼沿海制
置使已於當年六月二十七日到任交割兩司職事續凖寳祐元年正月六日省劄備奉正月一日
聖旨召赴行在)
趙與懽(寳祐元年正月一日以皇兄安德軍節度使開府儀同三司萬壽觀使奉御筆除沿海制
置使兼知慶元府當年二月三日交割制府職事三月三日奉御筆特轉行一官令學士院擇日宣
鎖降制當月十日準制書可特授少保依前皇兄安德軍節度使沿海制置使兼知慶元府加食邑
實封仍令所司擇日備禮冊命五月一日奉御筆屢疏丐辭懇陳甚力特從所請以遂雅懷當月六
日祗受省劄當月七日將牌印交割以次官解罷職事當月八日奉御筆依前萬壽觀使免奉朝請
俸給人從依舊)
趙汝暨(寳祐元年五月二十九日凖尚書省劄子五月二十一日備奉聖旨直華文閣知慶元府主
管沿海制置使司公事已於當年八月二十九日到任交割制府兩司職事寳祐二年十一月初三
日準省劄十月二十六日備奉聖旨召赴行在奏事)
厲文翁(以朝奉郎集英殿修撰知紹興軍府浙東安撫使在任準尚書省劄子寳祐二年十月二
十六日三省同奉聖旨依舊集英殿修撰知慶元府兼沿海制置使於當年十一月二十七日交制
置使印十二月二十七日交府印至寳祐三年三月闕日準尚書省劄子備奉聖旨别與州郡差遣)
陳昉(寳祐三年四月十九日奉聖旨依舊集英殿修撰知慶元軍府兼沿海制置使七月二十八日
到任四年四月二十二日奉聖旨召赴行在)
吳潛(以寳祐四年四月二十三日奉御筆依舊觀文殿大學士沿海制置大使判慶元軍府巳於九
月初九日到任交割兩司職事至五年正月初六日奉御筆吳潛特轉一官職任依舊當年四月闕
日蒙恩予告還里當月十五日起離至閏月二十六日備奉聖旨指揮比以海閫重地付吳潛彈壓
威惠所浹鯨波晏然今已及假滿之期所合申趣還之命可令寧國府守臣宣諭就道具起𤼵日時聞
奏已於五月初三日祗拜恩命及承守臣趙采到家宣諭指揮即已遵奉聖旨涓五月十二日起離
寧國府迤邐回任至當月二十一日抵慶元府交領兩司牌印續於寳祐六年九月初三日備奉御
筆吳潛分閫四明已書再考郡綱振飭海道肅清可特轉一官令再任累辭不獲於當月十七日望
闕祗受誥命至開慶元年八月十七日再疏乞歸田里奉御筆吳潛三年海閫備竭勤勞累疏丐歸
高節可尚可依舊觀文殿大學士判寧國府特進封崇國公令學士院日下降制於當月二十八日
離任)
余晦(以開慶元年十月五日準省劄備奉聖旨余晦特與叙復元官依舊職差知慶元府兼沿海制
置使具辭免備奉聖旨不允已於當年十一月初一日交割兩司職事續於當年閏十一月二十六
日準省劄備奉聖旨余晦特暫兼浙東提舉已於十二月十三日交割職事至景定元年五月初一
日準省劄備奉聖旨余晦除顯謨閣待制知鎮江府兼浙西都大兵船兼淮東總領於當月闕日離仕
間又於當月十一日準省劄備奉御筆余晦除戶部侍郎兼知臨安府浙西安撫使)
姚希得(景定元年四月三十日奉聖旨陞煥章閣待制知慶元府兼沿海制置使以避曾祖諱特
陞敷文閣待制六月十八日到任十月十一日奉聖旨以宣閫結局轉通議大夫十一月十六日準
尚書省劄子奉聖旨賜金帶一條許令服繋景定二年五月二十一日凖告以郊恩進封郪縣開國
子加食邑二百戶七月十六日奉聖旨召赴行在)
厲文翁(景定二年七月十五日奉御筆除資政殿學士沿海制置使兼知慶元府八月十六
日交割制置使印二十九日交割府事至三年八月十九日奉御筆在任及考職事修舉除資
政殿大學士職任依舊繼奉聖旨特與照現執政例轉中大夫至當年閏九月日離任)
馬天驥(以資政殿大學士知福州景定三年閏九月日準内批依舊資政殿大學士沿海制
置使兼知慶元府於當年十二月十四日交割使印當月二十一日到任交割府事至四年十
月日準省劄備奉聖旨馬天驥到任將及一考職事修舉可除觀文殿學士依舊任五年三月闕
日奉御筆依舊職差充平江府辭免間再準省劄備奉聖旨依舊職任四月日奉御筆予祠)
李曾伯(景定五年四月二十四日奉御筆依舊觀文殿學士知慶元府沿海制置使六月二
十二日交制置司印當月二十六日到任交割府事至咸淳元年正月以病未痊乞守本官致仕
當月二十日降詔不允再奏二月二日奉御筆不允别與州郡差遣遂申離任闕月十九日準省
劄二月十五日奉聖旨令交割以次官離任於當日解任)
葉夢鼎(咸淳元年四月闕日奉御筆資政殿學士知慶元府兼沿海制置使以當年八月初十
日就所部台州寧海縣交制置司印至當月二十五日交府印二年二月闕日供準告命以穆陵
竣役特轉金紫光禄大夫八月十二日奉御筆除資政殿大學士依舊知慶元府沿海制置使
三年正月四日御筆除參知政事兼提舉編修勅令兼提舉經武要略繼具辭免奉聖旨降詔
不允續具申諗二月初一日準省劄令交割與以次官離任)
謝予強(以中大夫華文閣待制知紹興府浙東安撫使兼提舉咸淳三年十一月六日三省同奉
聖旨依舊華文閣待制知慶元府沿海制置使兩具辭免再準省劄備奉聖旨依已降指揮不允令
疾速前去之任十二月二十四日正月六日具奏申乞守本官生前致仕)
范東叟(咸淳四年三月十八日三省同奉聖旨除華文閣直學士知慶元府兼沿海制置使累具
辭免再準省劄備奉内批不允令疾速前去之任不得更有陳請具已起發日時奏申已於四月二
十四日就所部紹興府蕭山縣交領沿海制置使牌印於五月初一日到慶元府交領府事至十一
月十三日乞守本官職生前致仕當月二十二日準内批特陞除龍圖閣直學士轉一官依所乞致仕)
洪燾(咸淳四年十一月十九日準省劄三省同奉聖旨依舊敷文閣學士改差知慶元府兼沿海制置使
五年二月二十七日至所部紹興府山隂縣界交割司印三月初九日到慶元府領府事六年五月
初一日特陞顯謨閣學士仍舊任八月朔日力疏祈閑初五日三省同奉聖旨除寳文閣學士依所
乞予宫觀十六日將兩司牌印交割與以次官離任)
劉黻(咸淳六年閏十月初五日準省劄三省同奉聖旨除集英殿修撰知慶元府主管沿海制置司
公事兩具辭免奉聖旨不允仍免回避續準勘會指揮十一月二十七日奉聖旨免朝辭疾速前去
之任具已起𤼵日時奏申至十二月初八日起𤼵就所部瑞安府樂清縣界交割沿海制置司牌印
續於當月二十一日到慶元交領府事咸淳七年闕月闕日準告該磨勘轉承議郎當年十一月十
五日準省劄十一月十一日三省同奉御筆除權刑部侍郎日下前來供職尋具辭免十一月二十
四日準省劄三省同奉聖旨不允續準省劄令候正官交割訖前來供職至咸淳八年正月初三日
準省劄備奉正月一日御筆兼侍講又準省劄備奉内批差兼修玉牒官並日下前來供職已兩具
控辭奉聖旨不允再具申審闕月闕日準省劄令交割與以次官離任前來供職)
寳慶四明志卷一
