欽定四庫全書
寳慶四明志卷六
宋羅濬撰
郡志六
敘賦下
市舶
漢揚州交州之域東南際海海外雜國時候風潮
賈舶交至唐有市舶使揔其征皇朝因之置務于
浙于閩于廣浙務初置杭州淳化元年徙明州六
年復故咸平二年杭明二州各置務其後又增置
于秀州温州江隂軍在浙者凡五務光宗皇帝嗣
服之初禁賈舶至澉浦則杭務廢寧宗皇帝更化
之後禁賈舶泊江隂及温秀州則三郡之務又廢
凡中國之賈高麗與日本諸蕃之至中國者惟慶
元得受而遣焉初以知州為使通判為判官既而
知州領使如勸農之制通判兼監而罷判官之名
元豐三年令轉運兼提舉大觀元年專置提舉官
三年罷之領以常平司而通判主管焉政和三年
再置提舉建炎元年再罷歸之于轉運使二年復
置乾道三年乃竟罷之而委知通知縣監官同行
檢視轉運司提督寳慶三年尚書胡榘守郡捐幣
以屬通判蔡範重建市舶務且記之謂凡官府之
治無非理吾地也而此則以徠遠人凡法度之修
無非齊吾民也而此則以觀四國惟清其心如水
之澄公其手如衡之平昭其見如燭之明而又濟
之以能勤行之以近恕則觀感之餘彼當自化鯨
波萬里如履坦途襍貨瑰寳將日陳於斯庭而帑
藏無一之不充矣先是尚書嘗請於朝示招誘優
䘏之意嚴收支綜覈之法劄子附見於下(照得本府僻處
海濱全靠海舶住泊有司資回税之利居民有貿易之饒契勘舶務舊法應商舶販到物貨内細色
五分抽一分麄色物貨七分半抽一分後因舶商不來申明戸部乞行優潤續凖戶部行下不分麄
細優潤抽解高麗日本船綱首雜事十九分抽一分餘船客十五分抽一分起發上供每年遇舶船
至舶務必一申明蒙戶部行下令凖條抽解施行竊見舊例抽解之時各人物貨分作一十五分舶
務抽一分起發上供綱首抽一分為船脚糜費本府又抽三分低價和買兩倅廳各抽一分低價和
買共已取其七分至給還客旅之時止有其八則幾於五分取其二分故客旅寧冒犯法禁透漏不
肯將出抽解榘自到此灼知抽解之害重困舶商鏤榜沿海招誘明諭以本府斷不和買分文抽解
上供之外即行給還客旅舶舟方次第而來其通判蔡奉議亦能奉承本府招誘優恤之意舶舟纔
至即約守倅同下務公平抽解更無留滯並不強買即行給還以故舶貨之價頓减而商舶往來流
通今年抽解最輕誠為僥倖惟是舶務一司自乾道二年因臣寮奏罷提舉市舶專官且言祖宗舊
制有市舶處知州帶提舉市舶通判帶主管官當時已降指揮委知通同行檢視漕司提督今漕司
令倅為主管官專出納之任本府不過月一押簿歷而不預其收支之事其本務抽到物貨如細色盡
行起發如麄貨及板木則存本五分充綱脚糜費未免間有贏餘以起上下觀望前乎此廉者資以
為餽送之資不廉者則為席卷之計實為弊事要當更革所合具申朝廷欲乞劄下本府令守倅常
切同共點檢收支簿書文歷遇有出納收支並具禀長官判押方許施行庶幾稍革弊源免累倅貳
既塞侵踰之害稍裕公上之供其抽解分數只準逓年例十五分抽一綱首雜事十九分抽一以為
招誘商舶之計其海南船及諸蕃船只準年例抽解伏望特賜劄下以憑遵守施行寳慶二年尚書
省劄付慶元府從所申事理施行準此)
高句麗國在唐及五代皆有𫝊本扶餘别種以高為氏
今其王曰王氏王氏之先曰建高麗大族也高氏政衰
國人以建賢共立為君長後唐長興三年稱知國事請
命於明宗乃拜建元莵州都督充大義軍使封高麗王
建卒子武立武卒子昭立皇朝建隆三年遣使來朝賜
以功臣之號仍加食邑開寳九年昭卒子伷立遣使請
命復錫舊封自是世襲每請封爵修職貢或臣于契丹
則職貢闕大中祥符七年王詢大破契丹請正朔于皇
朝朝議難之止賜封冊大抵來不拒去不追間遣使加
恩不以為中國重輕也熙寧二年前福建路轉運使羅
拯言據泉州商人黃慎所具状慎嘗以商至高麗高麗
舍之禮賓省見其情意欣慕聖化兼云祖彌以來貢奉
朝廷天聖遣使之後久違述職便欲遣人與慎同至恐
非儀例未敢發遣兼得禮賓省文字具在乞詳酌行時
拯已除發運使詔拯諭慎許之高麗欲因慎由泉州路
入貢詔就明潤州發來自是王徽王運王熙修職貢尤
謹朝廷遣使亦密往來率道于明來乘南風去乘北風
風便不逾五日即抵岸明州始困供頓元祐二年高麗
僧義天至明州上䟽乞徧歷叢林傳法受道有詔朝奉
郎楊傑館伴所至吳中諸刹迎餞如王臣禮惟金山僧
了元床坐受其大展謂楊曰義天亦貴國僧爾叢林規
繩不可易朝廷聞之以了元知大體蘇文忠軾有送楊
傑詩云三韓王子西求法(韓有三種曰馬韓曰辰韓曰弁韓皆高麗也義天自謂棄
王位出家)鑿齒彌天兩勍敵過江風急浪如山寄語舟人好
看客政和七年郡人樓异除知隨州陛辭建議於明置
高麗司曰來遠局創二巨航百畫舫以應辦三韓歲使
且請墾州之廣德湖為田收歲租以足用既對改知明
州復請移温之船場於明以便工役創高麗使行館今
寳奎精舍即其地也金國既盛高麗乃禀金正朔紹興
三十二年綱首徐德榮至明州言本國欲遣賀使有旨
令守臣韓仲通許之殿中侍御史吳芾言高麗與金人
接壤為其所役紹興丙寅常使金稚圭入貢至明州朝
廷懼其為間亟遣之回方兩國交兵德榮之情可疑今
若許之使其果來則懼有意外之虞萬一不至即取笑
於夷狄乃詔止之孝宗皇帝朝始復通使嘉定十七年
高麗乃棄金正朔以甲子紀年歷法與中國等其宗廟
社稷城邑州閭官稱冠服率髣髴中國曰樂浪府者昔
新羅也是為東京曰金州者昔百濟也曰鎬州者昔平
壤也是為西京地多大山深谷而少平衍俗不敢有私
田略如丘井之制隨官吏民兵秩序高下而授之國母
王妃世子王女而下皆有湯沐田每一百五十步為一
結民年八歲投狀射田結數有差國官以下兵吏士工
無事則服田惟戍邊則給米地宜黃粱黑黍寒粟胡麻
二麥其米有粳而無糯粒大而味甘中國賈人至其地
風候逆或二三歲不可返因室焉返則禁其妻若子不
得從再至有室如初本府與其禮賓省以文牒相酬酢
皆賈舶通之襍貨具於左
細色
銀子
人參(其幹特生在在有之春州者最良亦有生熟二等生者色白而虚入藥則味全然涉夏損
蠧不若經湯釜而熟者可久留舊傳形匾者謂麗人以石壓去汁作煎今詢之非也乃參之熟
者積塛而致爾其作煎當自有法也昔國使至麗館中日供食菜謂之沙參形大而脆美非藥
中所宜用)
麝香紅花茯苓蠟
麤色
大布小布
毛絲布(俗種苧麻人多衣布絶品者謂之絁潔白如玉而窘邊幅王與貴人皆衣之至府者
乃其麄也)
紬(俗本不善蠶桑其絲綫織紝皆仰賈人自山東閩浙來然頗善織花綾有文羅緊絲錦罽後得
北朝降卒工技益巧染色又勝於前曰紬乃其麄也)
松子松花(松有二種惟五葉者乃結實羅州道亦有之不若廣揚永三州之富方其始生
謂之松房狀如木瓜青潤緻密得霜乃拆其實始成而房乃作紫色國俗雖果肴羹胾亦用之
不可多食令人嘔吐)
栗(大者如桃今至府者皆栗肉小而堅烝煮乃可食)棗肉
榛子榧子杏仁細辛
山茱萸白附子蕪荑甘草
防風牛膝白术遠志
茯苓薑黃香油紫菜
螺頭螺鈿皮角翎毛
虎皮漆(出新羅最宜飾鑞器如金色)青器
銅器(近年禁不出)雙瞰刀蓆
合蕈
日本即倭國地極東近日所出最宜木率數歲成圍俗
善造五色牋銷金為闌或為花中國所不逮也多以寫
佛經銅器尤精於中國賈舶乘東北風至襍貨具於左
細色
金子砂金珠子藥珠
水銀鹿茸茯苓
麤色
硫黃螺頭合蕈
松板(文細密如刷絲而瑩潔最上品也)杉板
羅板
海南占城西平泉廣州船(不分綱首雜事梢工貼客水手例以一十分抽一分般販
鐵船二十五分抽一分)
細色
麝香箋香沉香丁香
檀香山西香龍涎香降真香
茴香沒藥胡椒㯽榔
蓽澄茄紫礦畫黃蠟
□魚皮
麤色
暫香速香香脂生香
麤香黃熟香雞骨香斬剉香
青桂頭香藿香鞋面香
烏里香斷白香包袋香水盤頭
紅荳蓽撥良薑益智子
縮砂蓬莪术三賴子海桐皮
桂皮大腹子丁香皮桂花
薑黃黃蘆木鱉子茱萸
香柿磕藤子瓊菜相思子
大風油京皮石蘭皮獸皮
苧麻生苧布木錦布吉布
吉貝花驢鞭釵藤白藤
赤藤藤棒藤篾窊木
射木蘇木椰子花梨木
水牛皮牛角螺殼蚜螺
條鐵生鐵
外化蕃船(遇到申上司候指揮抽解)
細色
銀子鬼谷珠硃砂珊瑚
琥珀玳瑁象牙沉香
箋香丁香龍涎香蘇合香
黃熟香檀香阿香烏里香
金顔香上生香天竺香安息香
木香亞濕香速香乳香
降真香麝香加路香茴香
腦子木札腦白篤耨黑篤耨
薔薇水白荳蔲蘆薈沒藥
沒石子㯽榔胡椒鵬砂
阿魏腽肭臍藤黃紫礦
犀角葫蘆瓢紅花蠟
麤色
生香修割香香纏札麤香
暫香香頭斬剉香香脂
雜香盧甘石窊木射木
茶木蘇木射檀木椰子
赤藤白藤皮角□皮
絲簟
牙契(有正限納者有放限納者分隸不同慶元多大家典買田宅投印者甚少今以嘉定
十七年所收記之)
正限五千四百二十六貫七百九十六文
諸司四千七百三貫七百六十六文
本府七百二十三貫三十文
放限七萬二千四貫八百五十七文
諸司三萬七千六百二十一貫六百一十七文
本府三萬四千三百八十三貫二百四十文
雜賦
免役錢兩科共計七萬七千九百二十一貫四百八十
四文
六縣截支吏役錢三萬四千七百九十三貫七百一
十六文
本府八千一百六十三貫七十六文(解發減省人吏錢在京官員雇
錢及支府吏錢並在内)
經緫制司錢三萬一千七百五十一貫七百四十八
文(通判廳催)
官戸不減半錢二千八百八十三貫九百二十文(常平
司通判廳催)
奉化慈溪昌國三縣頭子錢三百二十九貫二十四
文(提舉司)
茶租錢一千九百九貫五百五十文(舊額二千二百八貫九百八十四文
今除奉化縣逃絶戸四分錢有此額)
水脚錢八千九百貫文
昌國縣砂岸錢四千餘貫文
樓店務錢約二千貫文(隸公使庫)
鄞定海慈溪河塗租堰錢三千三貫七百八十文(隸公使庫)
鄞定海慈溪城基房廊錢二百三十一貫二百四十文(隸公使庫)
截補身丁錢七千貫文(五代時東南割地分國者率計口算緡故有身丁錢一丁有歲
納數百者皇朝累經減放大中祥符四年詔兩浙福建荆湖南北路身丁錢並特放除而州縣奉行
不虔慶元五年中書舍人陳傅良因進故事及之本府元催身丁錢一萬八千七十八貫六百二十
二文内四分充糴本六分充係省支遣開禧元年十二月十九日御筆方今大計在寬民力睠茲二
浙實拱行都尤當優恤以厚根本况承平歲久生齒日繁程其賦租之餘重以身丁之斂吏弗加省
民輸益艱中夜以思靡遑安處非不知國用所繁儲積宜豐顧寧損於縣官以少紓於百姓爰敷曠
澤庸示至懷其兩浙路身丁錢可自開禧二年永與除放本府續申朝廷蒙行下每年於合解上供
折帛錢截七千貫補助支遣)
僧道免丁錢一萬一百一十六貫六百文(隨帳狀催發歲無定額)
河渡錢一千八百五十八貫四百三十九文(通判廳催)
鄞縣桃花渡每界額錢三千四百二十五貫有竒定海
江南渡每界額錢一千三十七貫有竒淳祐六年冬
制帥集撰顔公頥仲以兩渡為往來民旅之害申朝
省撥府帑代輸常平司免拘渡錢以便民仍籍定民
船輪載人收二錢省劄付于下方(尚書省劄子備據本府申本府管屬
有桃花渡在鄞縣之東有定海渡在本縣之南其水交匯其涂四達近通六邑遠出大洋是為民旅
往來之衝農牧出入之地轎馬籮檐朝夕不絶每一歲兩渡共拘錢一千四百八十七貫有竒錢會
中半十數年來府第買撲歸私置場設肆於收錢外凡所以為征取計者殆將百出又有一等兇悍
不逞無藉之人入為梢工篙手相助為虐輕則毁辱衣巾損壞器物或加捶縛不幸而驚覆則又有
性命之虞其為民害囂矣復與裏商外賈漁戶販夫衷私掩蔽共為般拱銀錢隠漏税貨之事而官
又被其害焉頥仲到任之初首聞砂岸與官渡均為四明之害竊計所管課額散在他司用度所關
未易除罷乃撙節浮費先措置五萬餘貫代納砂岸和錢而一害先去固嘗具申得蒙從請再辦此
一千四百餘貫錢會欲代輸兩渡常平窠名未施行間忽據白剳子陳述謂此渡之為民害者四為
官害者二載詳其言若不可一朝居者豈容坐視而不與之區處遂令財賦司供具所管錢數牒通
判東廳免拘此兩渡錢每月仍於本府照數撥與庶幾二害盡去而海邦之民永拜無窮之惠狀申
尚書省指揮行下照得桃花定海渡拘錢之弊委為一府往來民旅之害今本府免拘此錢一從民
便實為永久之利劄付慶元府照應施行詳見兩渡碑刻)
湖田
初高麗使朝貢每道于明供億繁夥政和七年郡
人樓异因陛辭赴隨州請墾廣德湖為田收歲租
以足用有旨改知明州俾經理之明年湖田成及
高麗罷使歲起發上供自水軍駐劄定海江東兩
寨朝廷科撥專充粮米
糙米四萬六千二百七碩六升五合四勺
職田
咸平二年七月宰相張齊賢與三館秘閣參定職
田之制兩京大藩府四十頃次藩三十五頃防團
州三十頃中上刺史州二十頃下州及軍監十五
頃邊遠小州上縣十頃中縣八頃下縣七頃為三
十等轉運副使許於管内給十頃其諸州給外刹
者許均給兵馬都監監押寨主釐務官錄事參軍
判司等其頃畝多少比類通判幕職之數以官莊
及遠年逃田充悉免税及差徭所得租課均分如
鄉原例州縣長吏給十之五自餘差給詔從之天
聖七年言者謂職田有無不均吏或不良往往多
取以殘細民詔晏殊等參議遂停罷官收其入以
所直均給未即行九年二月上閱天下所上獄多
以賄敗者詔復故慶歷三年九月參政范仲淹等
以有無多寡不同乞行均給乃更定田限藩府二
十頃節鎮十五頃餘州十頃通判六頃判官四頃
幕職官三頃縣令萬戶以上六頃簿尉給半五千
戸以上令五頃簿尉二頃五十畝不滿五千戸又
殺之無田或頃畝不足且不可耕者三年内檢括
官荒田并戸絶地土及五年以上逃田充靖康元
年詔在州見任官職田權借一年變易輕貨輸内
藏庫建炎元年五月詔罷住職田令提刑司收樁
具數申省紹興三年七月勅選人七階以舊祿比
今物價恐不能贍給其家可將無職田選人并親
民小使臣每員月支茶湯錢一十貫内職田不及
此數者補足自此選人小使臣有茶湯錢之制而
職田或給或收隆興元年六月權借一年乾道元
年七月權拘三年今本州公租存者僅如左方
米五千四百八碩
官員宗室諸軍俸料舊來支十七界舊會淳祐五年七
月制帥集撰顔公頥仲並支十八界新會歲增錢七十
六萬四千六百六十貫(牓示云照得本府財賦有限量入為出僅可支吾前此累政皆
有增收創置誠可嘉羨近據僉廳具呈見任寄居官員宗室軍兵俸料多用舊會酒米綿絹紬布折
價為數未登因念制祿以任官必須寬融而後可責其奉公守節制賦以養兵必須優潤而後可勉
其趨事赴功並合全支新會仍添折價錢緣當職到任之始已將諸縣淳祐三年拖下官錢九十四
萬餘貫並行徵催府計頗慳除諸軍先與純給新會外應見任寄居官員宗室並從次第增改公庫
省務酒額太高專知等人徒被監繋仍前拖欠合與減額兩府判廳起綱支粮頗有欠闕合與添助
二税折納太重合與減價倘得年榖屢豐加以均節歲計或有贏餘則增收創置之事續議區處須
至曉示)
常平倉
淳化二年詔置常平倉歲熟增價糴歲歉減價糶用賑
貧民本李悝平糴之法其後以收沒官田租入或賣屋
地坊場河渡以其錢糴入或州縣寬剰錢米入凡老疾
貧丐者圄梏者流徙者率以是濟之本府素無樁積朝
廷間撥降度牒糴米賑濟隨糴隨支無定額
義倉
康定二年置紹興六年緫制司申明大觀指揮每碩納
一斗至今民戶納正苖米一碩即納義倉米一斗一斗
即納一升本隋社倉之法使民舉粒米狼戾之贏以備
水旱者也故著令惟許賑給不得它用縣遇災傷當職
官體量自第四等以下闕食戸給散若放税及七分以
上通第三等給並預申提舉審度行訖奏紹興七年戶
部侍郎王俁奏常平六事其二曰封樁義倉斛米故義
倉米率附常平倉
制置使司平糴倉
國朝沿唐舊州縣各置常平義倉所以備水旱救凶荒
也然常平置使自專一司州縣發斂皆禀命焉雖河内
有飢民不容以便宜從事此制置司所以自創平糴倉
盖有以也然必以制司名倉者州郡不得以支移他司
無與也制置知府祕撰陳公塏有見於此淳祐二年正
月開藩二月即疏聞於朝乞俟本府支衣大閱後凡省
庫公庫纔有所積即取撥令項樁管委兩通判專掌此
錢為平糴本未及期年積劵已及八十五萬復申請於
朝乞免解前政任内借撥農寺十八界會子三萬貫準
省劄行下略云聞陳制置見議剏平糴倉以利民要得
此錢以充糴本捐此以助四明利民之事從申銷豁十
八界一準十七界五展計十五萬劵湊及百萬之數大
要欲糴米穀各二萬斛(文思院斛)米糴於吳榖糴於鄞數或
不及樁留餘劵以俟續糴度地城西得醋庫餘基不足
則買民田給官鏹易鄰寺之荒畦凡建屋二十六間曰
廳曰泊水曰中門曰大門各三曰倉十四分為六厫以
豐年亦有高廪名扁大門曰制置使司平糴之倉四周
以牆三面環水前後有水步鳩工於四月丁卯迄事於
十月甲子提督措置營造則通判尤煓添差通判趙體
要路分傅端倘役水軍而給劵物和買而給錢無一字
文移下諸邑故不擾而辦倉有提督於制司屬官選監
倉於本府職曹選門官則差水軍將佐月各添給歲以
正月委官覈實城内外之合糴者濟者給歷以二月初
糴濟年豐榖賤則不須舉行又有新陳相易之法米糶
則錢在錢出則米歸制帥交承則登載帳冊上其數於
朝每歲六月一申歲終再申亦如之詳見制置司幹辦
公事林元晉所編規約附以倉圖記則觀文殿大學士
鄭申公作帥守陳公又自作平糴銘銘曰
千斛在市物價自平其平伊何持衡有人
願歲常豐榖石錢五此倉之設姑備先具
三年春公以大理卿召未行易鎮吳門又念糴價雖平
而寒窶之民在所當濟久之必虧糴本遂再捐三十萬
為賑濟之助悉以聞於上
制置使司平糴南倉
倉以南名别西倉也西倉已儲粟二萬一千餘碩淳祐
四年制帥殿撰趙公綸以官地兩易延慶寺西蔬圃建
南倉儲五年六月以後續添之數規橅視西倉益閎詳
見提督官司戶黃縉所具條約緇徒規復蔬圃外臺遣
屬僚詣郡審處制帥集撰顔公頥仲力主為民之議而
前政成規迄以無撓輿論韙之
樁積倉
淳祐四年制帥殿撰趙公綸撥錢五十二萬三千貫糴
米一萬九千五百碩有零剏此倉附平糴南倉敖
新樁積倉
淳祐(缺)年制帥集撰顔公頥仲剏已糴到米一萬碩有
竒附省倉西倉暑往字敖
朝廷窠名(共七色)
(銀絹紬綿綾鹽鈔紙錢)
銀一千兩(每兩折錢三貫三百文省)
聖節五百兩
大禮年分五百兩
絹一萬四千五十七匹
夏税和買四千八百五十七匹
歲幣八千二百匹(元遣金國歲幣於夏税絹内起發朝廷既罷歲幣指揮折錢特優䘏
下四等五等人戶每匹止折納錢四貫文有司不體朝廷優䘏之意每歲多是大家以錢折納
寳慶二年守胡榘視事始根究必從指揮施行)
聖節五百匹
大禮年分解發左藏庫五百匹
紬二千七百二十四匹
綿一萬八千五十三兩
綾二十匹(唐國要圖云貢交梭綾貞元十道錄云貢吳綾元和國計圖云貢吳綾乾山藥唐書云貢
吳綾交梭綾海味山藥附子十道四蕃志云舊貢紅鰕鮓大鰕米九域志云貢綾十四匹烏鰂
骨五斤乾山藥一十五斤今止歲貢大花綾一十匹)
鹽鈔紙七萬九千三百幅(歲支錢一千一十九貫五百六十八文錢會各半行下奉
化象山鄞縣收買赴太府寺交引庫其錢會於軍資庫係省錢鹽倉别納袋息錢各交一半)
錢
折帛錢一十七萬六千七百二十五貫文(内截留七千貫文補
放免身下錢)
無額上供錢三千九百九十貫文
御膳羊錢五千五百九十五貫七百四十四文
供給錢八百貫文
起發七分酒息錢一萬五千三百九十六貫一百八
十五文(紹興七年始贍軍庫起發)
糴本錢四萬三千八百貫文(宣和五年始舊經額九萬六千九百七十八貫
四百三十九文内於酒務係省錢撥出四分簇到三萬八百六十七貫二百九十三文餘錢係
諸税場以日生收到錢分撥及村坊買撲認納并人戶身丁錢湊足赴行在省倉和糴場交納
其後減罷税場及開禧二年放免身丁錢額頓虧戸部司農寺歲實催發錢五萬八千七百二
十六貫三百三十八文繼此酒場減造米斛頓定八年旱蝗相繼村坊多有改闕關停十三年
火災朝廷放免竹木税錢累年止催解四萬六百貫文十六年十七年解四萬二千貫文寳慶
二年解四萬三千八百貫文其逐年所虧錢數部寺每行下照例流水登帶補發至郊赦釋放)
僧道免丁錢一萬一百一十六貫六百文(紹興十五年始歲無
常額以括實帳狀多少為數)
經緫制錢(熙寧十年初置經制熙河路邊防財利司宣和三年因陳亨伯在陜西河北措置有
條遂推行於東南始有經制兩浙江東路財用司靖康初罷建炎三年臣僚言邊事未寧理財
最急與其暴斂於倉卒何若取之於細微今除不便於民如納免行錢減罷曹官役人錢鈔旁
定貼錢院虞候充獄子重祿錢牛畜等契息錢契白紙錢不可施行外所有權添酒錢量添賣
糟錢人戸典賣田宅增添牙税錢官員等請俸頭子錢樓店增添三分房錢共五項欲令東南
八路州軍收充經制錢從之於是戸部領經制司紹興五年參知政事孟庾提領措置財用以
緫制司為名措置經畫窠名轉運司移用錢勘合朱墨錢出賣係官田錢人戶典賣田宅牛畜
等於赦限内陳首投税印契税錢進獻貼納錢㖈戸長雇錢抵當四分息錢人戶典賣田業收
納得産人勘合錢常平司七分錢見在金銀茶鹽司袋息等錢樁還舊欠裝運司代發斛斗錢
收納頭子錢官戶不減半民戸增三分役錢見樁數二税畸零剩數折納價錢免役一分等剰
錢並充緫制司錢其後經制緫制皆歸戸部州縣往往以兩項窠名混而為一諸縣委縣丞無
縣丞委主簿諸州軍委通判無通判委發判拘收提刑司檢察本府歲額具如左)
正額錢二十一萬五千三百七貫九百三十文(舊經
年額四十一萬八百二十五貫六百六十八文内經制錢二十一萬一千七百七十三貫
四百九十一文緫制司一十九萬九千五十二貫一百七十七文其錢出於屬縣給納二
税頭子勘合耆戸長免役裏外酒税并人戸典賣田宅税契窠名等拘收自後酒場沽賣
不行減造額米商税少有客旅興販二税内有坍江事故出豁歲復一歲虧收元額累年
止緫趁及二十餘萬貫朝廷比較多是居殿嘉定四年提刑程覃攝守究極源流申請豁
無額經緫制錢二十六萬貫蒙朝廷行下戸部先與理豁一十六萬三千三百一十三貫
七百六十二文而尚有無額之錢竟無可催移東補西僅湊今額)
經制九萬四百五十四貫八百五十文
緫制一十萬五千三百二十二貫二十八文
添收頭子五千二百一十三貫三百六十九文
增收勘合二千五百四十五貫六百二十五文
改撥牙契七千四百二十六貫五百五十一文
無額四千三百四十五貫五百七文
右本府歲於軍資庫撥錢六萬五千一百九
十八貫付通判廳(商税一萬二千六百二十九貫生煮酒二萬九千三
百六十九貫諸倉頭子二萬三千二百貫)餘錢並係通判廳於六
縣及倉庫場務自行拘催然常催不及額内
水軍官兵宣限劵食春冬衣錢共一十五萬
七千八百二貫文及韶王府香火官茶湯俸
料錢史越忠定王府宣借人春冬衣錢並就
截文尚且不足餘經緫制錢五萬緡解發赴
戸部每無可解本府不免於交承錢内兑借
應副通判廳起發次年於合撥倉場庫務錢
内消還消未足而又借致本府交承錢常掛
欠五六萬緡積習巳久弊不可革守尚書胡
榘嘗申省乞減下本府歲所解戸部經緫制
五萬緡以寬州郡朝廷下戸部勘當戸部難
其請不報
内藏庫錢一萬三千貫文(大中祥符間始有坊場正名錢元豐勅諸場務每年
從本寺於諸路那移一百萬貫赴内藏庫寄帳封樁本府舊額一萬五千貫逓年止解七八千
貫或止五千貫嘉定十七年攝守齊碩備申朝廷定今額逐年係通判廳催發)
左藏庫錢
坊場七分寬剰錢一萬二千九百六十六貫一百
六十六文(初降指揮坊場淨利錢除認發内藏外餘為七分寬剰三分州用紹
興元年買撲坊場價上增添淨利錢五分十六年本州拘發七分寬剰錢三萬四千餘貫
五分淨利錢二萬四千餘貫官錢既重坊場由是沽賣不行多是停閉二十三年勅令坊
場敗闕税務停罷内庫錢猶不敷安得寬剰本州將敗闕去處出榜召賣入價者皆不及
元額照常平免役令供價雖高不及舊界承買人錢數者依出賣法再榜一次無人投狀
即給前項人乾道四年申戸部行下提舉司覈實乾道五年七分寬剰錢發及二萬九千
餘貫五分淨利錢發及二萬一千餘貫繼此又多敗闕淳熙八年勅今後諸州不許未敷
内庫正額先納寬剰十一年九月十四日勾提舉申請將敗闕關停無人送納官錢去處
依條免納五分錢外正名課利錢元額減退五分出榜召諸色人投狀通產不問官民戸
有無諸般違礙並許承買全無屋宇去處免納官錢一年有屋宇可以造酒者免納半年
自後每年開具實催起發數目夾細帳狀申戸部符下提舉司行下本州措置興復本州
不住出榜召賣拘納價錢起發慶元六年知府陳杞點最高年分定今額然逓年坊場又
多敗闕歲虧錢二千八百貫文本府撥降助通判廳起發)
坊場五分淨利錢八千三百二十七貫五百六十
八文(慶元六年知府陳杞點最高年分為額一萬三百二十五貫文嘉定六年通判
章良朋以坊場敗闕關停處多具實催細帳申朝省起發七千三百七十三貫九百一十
一文嘉定十三年提舉司準朝省行下委婁提幹前來覈實管發七千五百七十五貫八
百五十一文嘉定十六年戸部行下措置興復增添諸縣申到坊戸二十五所定今額係
通判廳催發)
官戸不減半役錢二千八百六十九貫八文(乾道二年
始係通判廳催發)
聖節折銀價錢八百二十五貫文
大禮年分折銀價錢一千三百二十貫文(二項折銀錢通
判催坊場河渡錢起發)
減省人吏雇錢一千六百二十二貫文(宣和三年始)
在京官員雇錢二百二十五貫文(紹聖九年始舊經一百五十貫
文二項並係本府催縣役錢起發)
監司窠名
轉運司錢三萬四千一十四貫六百八十八文(舊經月解等錢
三萬四千八百一十六貫八百二十八文移用降本錢一萬八千八百九十三貫六百五十三文通
為錢五萬三千七百一十貫四百九十一文内有無指擬錢一萬三千五百貫文每年戸部及轉運
司改撥别處州軍取發而本府裏外場務沽賣不行減造糯米尚有無催錢六千一百九十五貫八
百三文嘉定十三年備前件曲折申轉運司以此年無旱傷最高額催發此數)
月解通計二萬六千貫文(每月發二千一百六十六貫六百六十八文)
移用降本七千貫文
殿步司馬草三千貫文
重華宫糯米二千貫文
御酒庫糯米二千貫文
寬餘耗剰米五百貫文
行下支撥官吏茶湯食錢及雜支等錢五百一十四
貫六百八十八文
提刑司
聖節抛降銀二百五十兩計八百二十五貫文
贓賞錢二百貫文
常平司
應内藏左藏庫錢並隸常平司
鹽課
崇寧三年始行鈔法罷兩浙淮南官般官賣鹽聽
客人鋪戸任便興販先於𣙜貨務入納鈔引錢二
十四貫省别於主管司納窠名錢請鹽一袋三百
斤本府舊止七場開禧以來又創建七場二場置
台州支發不行乃撥隸本府鳴鶴運鹽又隸本府
於是官吏始繁矣守胡榘請於朝乞從福州例置
歷拘收出剰敖底所賣鹽貨支官吏俸給劄子附
見於下(照得本府經常所入有限而支用日增只如寄居官及宗室官月俸一項前此各立
三十員為額昨因寳賞覃恩二次宗室出官人數頓添目即額外各已添放數十員源源而來未已
無策何以措置添收財用深思有以略加撙節竊見慶元府台州兩郡諸鹽場官計一十九員職事
與本府一毫不相干涉却乃月就本府幫支請給緫計一千一百餘緡其俸米衣絹在外考之諸鹽
場收支鹽課最為豐羨除買發提鹽司額錢之外本場有出剰敖底鹽貨每月不下收二三百千其
場官公廉者多以應副遊謁干求之用其貪沓者悉為席卷之計昨來福州趙丞相忠定為帥曰應
本路漕司監鹽官在福州境内者每月視其官資幫旁發下各場令將每月所收出剰敖底所賣鹽
貨置歷拘收自支各場官吏俸給皆以為便諸場亦無辭說今來本府不敢自便合具申朝廷乞賜
劄下令本府從福州上件體例施行其於提鹽司别無相妨庶可少寬本府郡計實為至幸)
舊七場管額鹽五萬一千九百二十袋九碩九升六合
三勺
昌國監額一萬二十六袋一石九斗九升二合五抄
岱山場額一萬四千六十袋一碩一斗
東江場額一萬二十六袋一碩一斗九升六合二勺
五抄(以上並屬昌國縣)
玉泉場額五千二百二十袋(象山縣)
大嵩場額二千六百八十袋五碩六斗四合(鄞縣)
清泉場額四千九百八袋(定海縣)
長亭場額五千袋(台州)
創建七場管額鹽二萬三百三袋六碩
龍頭場額一千八百七十七袋二碩(開禧元年於定海縣創置)
穿山場額三千袋(乾道中立為清泉子場分太立海晏兩鄉隸焉開禧二年改為正場)
高南亭場額三千六百袋(高亭南亭二甲元隸岱山場相阻一嶺舟行則經大
洋嘉定元年立為正場)
杜瀆場額四千一百六十六袋四碩(場屬台州支發不行嘉定元年
撥隸本府鹽倉寄賣)
玉女溪場一千六十袋(本玉泉子場以監官往來迂遠嘉定四年立為正場)
長山場額三千袋(元隸清泉場亭戸以涉嶺路遥紹興三年率錢就長山買地置衙屋
號長山場請清泉運鹽官及時前來買納嘉定四年立為正場移建石湫碶下)
蘆花場額三千六百袋(本昌國西監子場名曰東監月額二百二十五袋嘉定四
年提鹽司差官相視增為三百袋五年立為正場)
窠名官錢
貼納錢每袋六貫三百六十文二分錢會各半
鹽本錢四貫八百文發下諸場買鹽
雇船水脚錢四百一十文充諸場運鹽船梢水脚
貼收水脚錢一百三十八文上下半年解發𣙜貨
務
袋本錢二百三十八文充支造袋局蓆本錢
袋本剰錢六十二文上下半年解發𣙜貨務
三分錢二百五十文四季解發封樁庫
别納袋息錢四百四十文專充官吏食錢
封頭物料錢一文三分做造鹽袋封頭
封頭錢九分月解提鹽司
雜收錢二十文月解提鹽司
鹽倉凡遇支遣每貫除頭子錢四十文五分
經緫制司三十三文
提鹽司七文五分
客請封樁私鹽每袋收三百五十文
袋本錢三百文
充私鹽賞錢五十文
寳慶四明志卷六
