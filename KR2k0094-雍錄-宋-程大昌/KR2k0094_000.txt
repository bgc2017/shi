雍錄地理類七(古蹟之屬)
提要
(臣)等謹案雍錄十卷宋程大昌撰大昌有古
周易占法禹貢圖說演繁露北邊備對諸書
皆别著錄是編考訂關中古跡以三輔黃圖
唐六典宋敏求長安志吕大防長安圖記及
紹興秘書省圖(案書中稱閣圖者即秘書省圖)諸書互相考
証於宫殿山水都邑皆有圖有說謂三輔黃
圖由唐人增續初非親生漢時目覩漢事故
隨事立辨不以其名古而不敢置議長安志
最為明悉然亦時有駁複吕大防圖凡唐世
邑屋宫苑已自不存特其山川地望悉是親
見今故本而言之若與古記不合亦復訂正
其參校亦可謂勤矣今考其書如函谷關參
都邑之中太子宫序職官之次地圖之後忽
列書目數條都邑之前突出山名一處驟然
尋之不得端緒體例稍為叢襍又西京舊地
金石至繁乃自獵碣以外罕登記載亦未免
於疎漏然其蒐羅既富辨證亦詳在輿記之
中固為最善之本也明代陜西諸志皆號有
法其亦以是數書者在前歟考大昌之時關
中已為金土而隔越江表為隣國著書殊為
無謂蓋孝宗銳思恢復有志中原大昌所作
北邊備對一書即隠寓經略西北之意此書
猶此志焉耳第五卷中特剏漢唐用兵攻取
守避要地一圖其圖說多舉由蜀入秦之迹
與李文子蜀鑑所謂由漢中取關陜者大旨
相合其微意固可見矣乾隆四十三年六月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
