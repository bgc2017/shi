雍錄卷四宋程大昌撰
延英殿
高宗初剏蓬萊宫諸門殿亭皆巳立名至上元二年延
英殿當御座生玉芝則是初有大明即有延英殿顧召
對宰臣則始於代宗耳代宗以苖晉卿年老蹇甚聽入
閤不趨為御延英此優禮也案六典宣政殿前西上閤
門之西即為延英門門之左即延英殿故陽城欲救陸
贄約拾遺王仲舒守延英殿閤上䟽伏閤不去也案朝
于宣政即名入閤而延英又便殿之在西偏者無閤可
伏也其曰守閤者西上閤之西即是延英殿門故守此
之閤乞開延英以受其對也至會要所記則直曰城等
數人守延英門上疏也史家必言伏閤者以入延英之
路言之也錢希白南部新書記唐制曰凡内有公事商
量即降宣付閤門開延英即此可見凡對延英必自閤
門而入也長安志曰延英在紫宸殿東吕圖引李庚賦
為據曰東則延英耽耽因謂延英當在殿東而反詆六
典謂在西者為誤此失之矣予案會要元和十五年詔
於西上閤門西廊内開便門以通宰臣自閤中赴延英
路則延英不在紫宸殿東亦巳審矣六典會要皆唐人
自記唐制其為可信豈不愈於李庚之一賦也哉或者
失攷六典會要致有此悞也至於長安志者宋敏求自
言其書皆本諸長安圖經又夲諸梁載言十道志則志
之𫝊信豈如六典會要之審也僖宗時嘗易延英之名
以為靈芝其必因上元所産之芝而制為美名也及自
蜀還仍名延英
延英召對
代宗召苖晉卿對延英晉卿宰相也羣臣初無許預之
例貞元七年詔每御延英令諸司官長奏夲司事則百
官許對延英矣八年葛洪夲正衙奏私事德宗詔今後
有陳奏宜延英門請對勿令正衙奏事則羣臣亦得乞
對延英矣故憲宗時元稹為拾遺乞於延英訪問也其
後諸州刺史遇開延英即入延英陛辭則是外官亦得
詣延英辭也(會要開成敇)元和四年御史臺奏延英開日羣
臣皆不得前知遇陛下坐時方進状請對則是凡開延
英初無定日直俟御宣政紫宸臨時奏請也錢希白之
言曰凡内有公事商量即降宣付閤門開延英閤門飜
宣申中書并牓正衙門則臨時不可預擬其日矣至天
祐元年詔今後每月許一五九開延英如有大叚公事
中書門下具牓子奏請開延英不計日數則是天祐後
方定一旬三開延英之制前此未也若宰臣奏開延英
其來久矣韓臯為御史中丞常有所陳必於紫宸未嘗
詣便殿上謂之曰我與卿言不盡可來延英與卿從容
則是特許其對也元和五年義武軍節度使張茂昭舉
族歸朝故事雙日不坐是日特開延英十五年十月下
元假召宰臣對於延英議邊事也唐文宗紀贊曰唐制
天子以隻日眎朝乃命輟朝放朝皆用雙日此之雙日
假日皆特引對是有為為之非常制也
長生殿
二張受誅之地通監云在迎仙宫長生殿唐五王傳則
言在迎仙宫集仙殿未知孰是也長安志有長生殿但
云肅宗終於此殿而不指言此殿之在大明或大極也
東宫有集仙殿後為麗正集賢是東宫一宫固在太極
宫城之内矣(詳見東宫)當高宗時大明宫巳成武后擅國不
應猶在東宫養病予故謂當在大明正宫也太子之巳
誅二張也入后所寝長生殿白之后謂之曰孺子誅可
還宫夫天后既自長生殿遣太子還宫則可以見長生
殿之與東宫不同一宫矣肅宗不豫張后召越王係授
甲長生殿使討李輔國肅宗在長生殿使使者逼張后
下殿則長生也者必寝殿也其位置與事為可想而知
也麗山别有寝殿亦名長生在華清不在大明也(詳見華清)
(宫下)故東宫麗山之集仙殿者皆非武后寝疾之地也
凌煙閣
南部新書曰凌煙閣在西内三清殿側畫功臣皆北面
閣中有中隔内面北寫功高侯王隔外面次第功臣案
西内者太極宫也太宗時建閣畫功臣在宫内也畫皆
北向者閣中凡設三隔以為分際三隔内一層畫功高
宰輔外一層寫功高侯王又外一層次第功臣此三隔
者雖分内外其所畫功臣象貌皆面北者恐是在三清
殿側故以北面為恭耶
上陽宫
武后既巳𫝊位徙居上陽宫中宗率百官詣觀風殿起
居諸家無言上陽何在者獨長安志内苑有上陽橋不
知此橋即為上陽之橋耶不敢主定也崔皎䟽曰則天
在西宫人心猶有附會則上陽宫必在大明之西矣德
宗建中十二年高力士養女偽為帝母沈太后上發宫
人百餘人齎乘輿御物迎入上陽宫就供奉高氏自言
是后驗視者走馬入奏上受百官賀巳而事覺以牛車
載高氏還家按此既遣宫女就上陽供奉則與德宗所
御之宫自是不為一地矣驗視者走馬入奏又足以見
其來自宫外也夫姜皎指為西宫而此又迎之宫外予
故疑其在大明之西也大明之西若不在禁苑必在西
内苑矣洛陽有上陽宫在洛城外此之所言皆長安也
不可以參論
望賢宫
在咸陽縣東數里元宗幸蜀還京肅宗至望賢宫奉迎
德宗西幸又自望賢宫出奉天也
光範門
光範門在大明宫含元殿之西而含元殿西廊有棲鳳
閣閣下即朝堂有登聞鼓一如承天之制皆在承天門
内(即宫城門也)夫既有登聞鼓即外人可得而進故韓愈上
宰相書得以伏光範門外以宰相退朝路必出此也(長安)
(志)漢制入司馬門内方是禁中凡至司馬門者皆省按
有籍方得入而光範門尚在含元殿外承天門内故外
人得至也
唐翰苑位置(少陽院麟德殿)(結隣樓三殿)(欝儀樓九仙門)
(金鑾殿複門)(寝殿)
李肇記曰翰林院在少陽院南(長慶元年於門下省東少陽院築牆及樓觀此)
(院自在宫東非此之少陽院)其東當三院結鄰樓欝儀樓即三院之
東西廊也其西北並禁軍營韋執誼則曰任銀臺門内
麟德殿西重廊之後又曰北苑之置尤為近切左接寝
殿右瞻彤樓會此數說而求之則其方鄉尚略可攷也
三殿者麟德殿也一殿而有三面故名三殿也三院即
三殿也李絳為中書舍人嘗言為舍人踰月不得賜對
有詔明日對三殿也不獨此也凡蕃臣外夷來朝率多
設宴于此至臣下亦多召對于此也結鄰樓即三殿之
西廊也欝儀樓即三殿之東廊也欝儀又東即寝殿矣
欝儀結鄰皆是重廊(見韋執誼記)翰林院學士院皆在三殿
西廊之外其廊既為重廊其門必為重門也自翰苑穿
廊而趨宣召必由重門而入故謂複門之召也李肇便
以學士院胡門定為複門者誤也寝殿既在翰苑之左
而金鑾殿又在學士院之左則金鑾益近寝殿矣自有
金鑾殿後宣對多在金鑾則知其謹並寝殿矣以其近
也德宗既巳上僊召學士鄭絪至金鑾殿立憲宗為太
子當如此倉卒學士遽能入至金鑾殿則可見矣翰林
院又北則近内苑其宫城垂轉北處城之西北角有九
仙門文宗引入鄭注即自此門也又門外即列禁軍營
順宗之為太子也德宗已上僊矣太子有疾仍紫衣麻
鞋力疾出九仙門召見諸軍以示不病即此地也(通鑑)惟
其與寝殿相切近故可以如此也凡此所攷皆大明宫
銀臺門翰林院及兩學士院位置也若駕在大内則於
明福門置院駕在興慶宫則於金明門内置院(在勤政樓東北)
亦名翰林院與此大明宫制不同
結鄰鬱儀樓
麟德殿東廊有鬱儀樓西廊有結鄰樓學士院即在西
樓重廊之外李肇韋執誼所記皆書結鄰為結麟此恐
誤也道書登真隱訣曰上真之道七鬱儀奔日文為最
結鄰奔月文為次盖鬱儀者羲和也結鄰者常娥也九
真中經曰西玄山下洞臺中有鬱儀結鄰兩書也古宫
殿皆取天象物瑞以為之名日華月華亦其義也則此
之二樓者其必取諸奔日奔月之仙也安得改鄰為麟
也況兩樓之中有殿巳自名為麟德則結鄰之名必不
贅以麟名也
大明宫右銀臺門翰林院學士院說
翰林院在大明宫右銀臺門内稍退北有門榜曰翰林
之門其制高大重複號為胡門(或疑此是複門)門盖東向(韋執誼曰)
(開元學士院在翰林之南别戸東向)入門直西為學士院院有兩廳南北
相呇而各自為門旁有板廊自南廳可通北廳(李肇曰南北兩)
(廳皆設鈴待詔者撼鈴為信若是同為一門不必各設鈴索)又皆南向院各五間北
廳從東來第一間常為承旨閣餘皆學士居之廳前階
砌花磚為道(花磚别有說)南廳夲駙馬張垍為學士時以居
公主此其畫堂也後皆以居學士其東西四間皆為學
士閣中一閣不居(並李肇記)北廳又北則為翰林院初未有
學士時凡為翰林待詔供奉者皆處其中後雖有學士
而技能雜術與夫有學可備詢訪之人仍亦居之故王
叔文王伾軰以書棋得入也翰林院又北則為少陽院
南北學士
唐世嘗預草制而真為學士者其别有三太宗之弘文
館玄宗之麗正集賢開元二十六年以後之翰林此三
地者皆置學士則是實任此職真踐此官者也若夫乾
封間號為北門學士者第從翰林院待詔中選取能文
之士特使草制故借學士之名以為雅稱其實此時翰
林未置學士未得與弘文集賢齒也故曰北門學士言
其居處在弘文集賢之北也其曰北者大明一宫皆在
太極東北而翰林院又在大明宫之北觀其地位謹並
北苑墻南則其入内雖自西銀臺入而皆在弘文集賢
之北也開元巳後雖於翰林院南别置學士院正以學
士名官而西院仍在翰林院南夲弘文集賢而求其方
亦在大明之北故言翰苑者亦以北冠之亦是因仍乾
封間所名也
學士出入禁門
李肇記曰學士下直出門相謔謂之小三昧出銀臺乘
馬謂之大三昧三昧者釋氏語也言其去纏縛而自在
也用此言之則學士自出院門而至右銀臺門則皆步
行(夲朝名步行學士亦夲此)直至巳出宫城銀臺門外乃得乘馬也
然此亦學士未為承旨者體制如此耳若為承旨則有
别禮故元稹自言為承旨時得從内朝乘馬扈從又有
詩自言得於太液池邊乘馬以行此則承旨特禮也為
學士者無之(詳見罘罳下)
學士宣召
沈氏筆談曰唐制自宰相而下初命無宣召之禮惟學
士宣召盖學士院在禁中非内臣宣召無因得入予按
學士宣召特禮也開元前北門夲無學士亦無職守如
李白軰供奉翰林乃以其能文特許入翰林不曰以某
官供奉也俗傳白衣入翰林者此也又曰上數欲命白
以官為中宫所捍而止是白在開元竟無官也後至二
十六年剏置學士院乃始制為官稱是為翰林學士此
時得為學士者固與前此白身供奉者不同然向來尚
以詔召之禮加乎無官之士則今之在院而明命以為
學士者安得獨廢特召之禮也然此之宣召乃是院中
熟例而不可輙減耳非為院在禁中乃加宣召也按銀
臺門内直紫宸殿西固在禁中然而中書門下兩省官
分居日華月華門其日華月華亦在宣政殿之東西廊
是亦同在禁中矣若謂學士體重當加宣召耶為學士
而得知制誥又滿年乃遷中書舍人不應職任輕時加
宣召以為禮及其進官位望益重反無宣召也故予謂
宣召之禮自待詔無官時有之其後循襲不復減殺耳
沈氏又曰唐翰林院在禁中乃人主燕居之所玉堂承
明金鑾殿皆在其間此又失也承明玉堂皆漢殿耳唐
無此名也沈氏又曰學士院北扉者為其在浴堂之南便
於應召此又誤也學士院在紫宸蓬萊殿之西浴堂殿
自在紫宸之東不在學士院南也(詳在浴堂下)
北廳花塼
李肇曰學士院北廳前有花塼道冬中日及五塼為入
直之候李程性懶好晚入常過八塼乃至衆呼為八塼
學士(唐書語略難曉故詳具也)
浴堂殿
唐學士多對浴堂殿李綘之極論中官柳公權之濡紙
繼燭皆其地也然自六典以及吕圖皆無此之一殿石
林葉氏曰學士院北扉者浴堂之南便於應召此恐未
審也學士院之北為翰林院翰林院之北為少陽院設
或浴堂在此亦為寝殿三殿之所間隔不容有北門可
以與之相屬矣館夲唐圖則有浴殿而殿之位置乃在
綾綺殿南也綾綺者長安志曰在蓬萊殿東也而呼學
士院者自在蓬萊正西也東西既巳相絶中間多有别
殿無由有門可以相為南北也矣長安志嘗記浴堂門
浴堂殿浴堂院矣且曰文宗嘗於此門召對鄭注而於
浴堂殿對學士焉又别有浴堂院亦同一處可以知其
必在大明矣而不著其正在何地故予意館圖所記在
綾綺殿南者是矣而元稹承旨廳記又有可證者其說
曰乘輿奉郊廟則承旨得乘廐馬自浴殿由内朝以從
若外賓客進見於麟德則止直禁中以俟夫内朝也者
紫宸殿也唐之郊廟皆在都城之南人主有事郊廟若
非自丹鳳門出必由承天門出決不向後迂出西銀臺
門也則浴堂之可趨内朝也内朝之必趨丹鳳門也其
理固巳可必矣又謂殿在蓬萊殿東即與紫宸殿相屬
又可必矣然則館圖位置其與元稹所記殆相發揮大
可信也至於外賓客見于麟德則麟德謹並學士院東
故不待班從而可居院以待也合二語以想事宜則浴
堂也者必在紫宸殿東而不在其西也
金鑾坡(龍首山形勢太液池附)
金鑾坡者龍首山之支隴隱起平地而坡陀靡迤者也
其上有殿既名之為金鑾殿矣故殿旁之坡亦遂名曰
金鑾坡也此在唐雖無記載而其形勢可推也大明宫
自南而北為含元殿又北為宣政又北而為紫宸前後
相沓皆在山脊至紫宸又北而為蓬萊殿則殿有大池
宗楚客之詩曰太液天為水則可見其廣矣若此殿地
勢猶高與含元紫宸同在山上則接天之水從何激導
而能如此逆上也以此推之則龍首山勢至蓬萊而夷
於平地無可疑也(詳見前螭頭下)金鑾殿者在蓬萊山正西微
南也龍首山坡隴之北至此餘勢猶高故殿西有坡德
宗即之以造東學士院而明命其實為金鑾坡也韋執
誼故事曰置學士院後又置東學士院於金鑾殿之西
李肇志亦曰德宗移院於金鑾坡西也石林葉氏曰俗
稱翰林學士為坡盖德宗時嘗移學士院於金鑾坡故
亦稱坡此其說是也而不言金鑾何以名坡於事未白
予故詳言也若夫諸家謂為移院者則亦失實盖德宗
造院於金鑾坡上是即此之坡而别建一院耳以其在
開元學士院之東故命為東翰林院而夫開元剏立之
院在右銀臺門内者元不曾廢也即諸家謂移院者皆
誤也
複門
複門亦無的載李肇曰翰林之門重複高大號為胡門
此或為複門也耶韋執誼記曰院在銀臺門内麟德殿
重廊之後複門也者即重廊而每廊各設一門者也此
即在院得召自西重廊複門而入對乎麟德者也石林
曰學士院在禁中非内臣宣召無因得入故院設複門
所以通禁庭也石林此語不知何出若指初入院時宣
召以為湏召乃入則自是由宫城之外而得入宫城之
門耳此之宫門即右銀臺門矣而銀臺門不聞嘗設複
門也若以院内自有複門湏召乃得入對則凡宿直者
身雖得在禁中苟無詔皆不輙見不止學士院限隔複
門也反覆求之不皆可合故予亦未敢主信也
興慶宫說
大興京城東南角有坊名隆慶中有明皇為諸王時故
宅宅有井井溢成池中宗時數有雲龍之祥帝亦數幸
以厭當之後引龍首堰水注池池面益廣即龍池也明
皇開元二年七月以宅為宫既取隆慶坊名以為宫名
而帝之二名其一為隆故改隆為興是為興慶宫也其
曰南内者在太極宫東南也寧薛諸王宅地皆並此宫
遂獻入之故玄宗曰大兄遜朱邸以成花萼相輝之美
(會要)十六年始移仗於興慶宫聽政(會要三十)諸王既獻宫地
仍别建第宅環宫而居帝於宫隅為二樓西則花萼相
輝南則勤政務夲西樓以燕兄弟而南樓以修政事也
開元二十年築夾城通芙蓉園自大明宫夾東羅城複
道由通化安興門次經春明門延喜門又可以達曲江
芙蓉園而外人不知也玄宗自蜀回居此宫其南樓下
臨通衢故李輔國云可通外人恐或有變也
興慶池
帝王之興悉著符瑞理固有之然而傅會者多也玄宗
之名與隆慶坊舊宅相符固可命以為瑞矣六典所記
曰宅有井忽湧為小池周袤十數丈常有雲氣或黃龍
出其中至景雲間潛復出水其沼浸廣里中人悉移居
遂鴻洞為龍池焉開元初以為離宫後又增廣遂為南
内其正殿名大同殿殿之東北即有龍池殿盖主此池
以為之名也(巳上並六典)然予詳而攷之長安志曰龍池在
躍龍門南夲是平地自垂拱初載後因雨水流潦成小
流後又引龍首渠波分溉之日以滋廣至景龍中彌亘
數頃深至數丈常有雲龍之祥後因謂之龍池志又曰
龍首渠者隋城外東南角有龍首堰隋文帝自北堰分
滻水北流至長樂陂西北分為二渠其西渠自永嘉坊
西南流經興慶宫吕圖亦著滻水入興慶池路則是興
慶之能變平地以為龍池者實引滻之力也人力勝而
舊池改故始時數尺久乃數頃不難也至六典所紀乃
言初時井溢(通鑑云民王純家井溢)巳乃泉生合二水以成此池
則全沒導滻之實而專以歸諸變化也六典者中書令
張九齡之所領撰巳上而罷令李林甫繼之仍加注以
奏(詳見六典下)凡此掩飾增損實皆注文而夲文無之則是
謟辭皆出林甫而非九齡之得知也以其人想之則飾
虚成有自可見矣唐事誕妄固有類此者武后改新豐
縣為慶山縣其說曰后時嘗因雷雨湧出一山故取以
為名也而其何以輙湧也者不言其以也此即在位小
人共加傅會也至兩京道里志則言其詳矣曰慶山踴
出初時六七尺漸高至三百尺則非一旦驟為三百尺
也自六七尺日日絫增至三百尺是積力為之非一夜
雷雨頓能突兀如許也此為人力所成大不難見也其
時有給事中魏叔璘者竊為戲言曰此平地生骨堆耳
后聞賜叔璘死夫近臣竊議尚且見殺則役人施工者
安敢誦言其以乎以國力之盛為人所不敢竊議之役
則雖一夜穿井至深百尺尚其可能則平地絫土為山
及二十丈豈其難耶南部新書曰天后時有獻三足雞
者左右或言一足偽耳天后笑曰但令史冊書之安用
察其真偽雞之多足即山之踴出者也書其事者皆唐
臣安敢明證其偽也此古今符瑞之凡也
温泉
温湯在臨潼縣南一百五十步(新豐慶山皆其地)在麗山西北
十道志曰泉有三所其一處即皇堂石井後周宇文護
所造隋文帝又修屋宇并植松柏千餘株貞觀十八年
詔閻立德營建宫殿御湯谷湯泉宫太宗臨幸製碑咸
亨三年名温泉宫(唐年小錄曰開元十年置實錄與元和志則曰開元十一年置)天寳
六載改為華清宫於驪山上益治湯井為池臺殿環列
山谷開元間明皇每歲十月幸歲盡乃歸以新豐縣去
泉稍遠天寳四載置會昌縣即於湯所置百司及公卿
邸第焉華清宫東北向(正北門外有左右朝真門)正門曰津陽門(宫北)
(門之内曰津陽門門外有洪文館以下見津陽門詩注及今所存之迹)東面曰開陽門西
面曰望京門(此兩京字必有悞)南面曰望京門津陽門之東曰
瑶光樓(南有少陽)其南曰飛霜殿(寢殿也白少傅以長生殿為寝非也)御湯九
龍殿(在飛霜殿之南)亦名蓮花湯(明皇雜錄曰玄宗幸華清宫新廣湯制作宏麗安禄山於)
(范陽以白玉石為魚龍鳬鴈仍以石梁及蓮花同獻彫鐫巧妙殆非人功上大悦命陳於湯中仍以石梁横亘)
(湯上而蓮花纔出於水際上至其所解衣將入而魚龍鳬鴈皆若奮鱗舉翼状欲飛動上恐遽命撤去而蓮花)
(至今猶存又嘗於宫中置長湯數十間屋皆周回甃以文石為銀&KR0866;漆船及白木香船寘於其中至於楫棹皆)
(飾以珠玉又於湯中累瑟瑟及沉香為山以状瀛洲方丈津陽門詩注曰宫内除供奉兩湯外内更有湯十六)
(所長湯每賜諸嬪御其修廣與諸湯不侔甃以文瑶密石中央有玉蓮花捧湯泉噴以成池又縫綴錦繡為鳬)
(鴈寘於水中上時於其間泛鈒鏤小舟以嬉游焉次西曰太子湯又次西少陽湯又次西尚食湯又次西宜春)
(湯又次西長湯十六所今維太子少陽二湯存焉)玉女殿(今名星痕湯玉石甕湯所出也)七聖
殿(殿在宫中自神堯至睿宗昭成肅明皇后皆衣禮衣立侍繞殿石榴皆太真所植)宜春亭(在開)
(陽門外)重明閣(今四聖殿北臨高有重明閣倚欄北瞰縣境如在諸掌)四聖殿長生
殿(齋殿也有事於朝元閣即齋沐此殿)集靈臺朝元閣(天寳七載玄元皇帝見于朝元閣即)
(改名降聖閣)老君殿(朝元閣之南玉石為老君像制作精絶)鐘樓(在朝元閣之東)明珠
殿(長生殿之南近東也)筍殿(殿側有魏温泉堂碑其石瑩見人形影宫中號玻瓈碑)觀風樓
(樓在宫外東北隅屬夾城而達于内臨池道周視山川大歷中魚朝恩毁拆以修章敬寺)鬭雞殿(在觀)
(風樓之南)按歌臺(在鬭雞殿之南臺高臨東繚牆)毬場(宜春亭之北門外)連理木飲
鹿槽丹霞泉(在朝元閣之南)羯鼓樓(朝元閣東近南繚牆之外)禄山亂後罕
復遊幸唐末遂皆隳廢
温泉說
温泉在麗山與帝都密邇自秦漢隋唐人主皆嘗遊幸
惟玄宗特侈盖即山建宫百司庶府皆行各有寓止自
十月往至歲盡乃還宫又緣楊妃之故其奢蕩特為章
著大抵宫殿包裹麗山一山而繚墻周徧其外觀風樓
下又有夾城可通禁中白居易追咎其事作歌以為後
監世喜傳誦然詩多不得其實也華清宫者夲太宗温
泉宫也天寳六載始名華清而楊妃入宫以太真得幸
巳在三載則華清未名而妃巳先幸今曰春寒賜浴華
清池始是初承恩幸時此巳誤矣而又記其欵昵則曰
七月七日長生殿華清宫固有長生殿矣而其地乃齋
宿禮神之所夲非寢殿帝又未嘗以七月至麗山則白
歌皆不審也杜牧詩亦曰一騎紅塵妃子笑無人知道
荔枝來玄宗亦未嘗以六七月幸華清宫則逓進荔枝
亦不在幸山時也案樂天集長恨歌不自為敘以陳鴻
所𫝊麗山事為叙樂天所歌謂妃得幸在賜浴華清之
時及方士𫝊道妃語皆夲鴻𫝊以為之說也歌之作也
在元和元年冬盖王質夫用鴻說勸樂天為之而鴻自
言亦謂得之傳聞非玄宗夲紀所載也則樂天之誤出
於陳鴻也然而事有不可專執故常者觀風殿有複道
可以潜通大明則微行間出亦不必正在十月矣唐志
記荔枝香曲所起曰貴妃生日燕長生殿南方適進荔
枝因以荔枝香為曲則荔枝熟時亦自可幸麗山也故
予謂不可執守故常也凡左方所錄宫殿方向長安志
率取津陽詩注為據津陽詩者鄭愚之所作也
長春宫
長春宫在同州朝邑縣十道志曰周武帝保定五年宇
文護築大業十三年高祖起義自河東引兵而西濟河
至朝邑舍於長春宫殆三數月休甲養士仍資永豐倉
粟為用迄後此宫不廢揆之商周其殆西亳偃師之類
歟(詳見予書譜)武德二年嘗命太宗鎮此
大安宫
又有大安宫者高祖以秦王功高立宅以居之名洪義
宫至貞觀三年高祖為上皇徙而居之改名大安宫在
宫城外西偏而太子宫中乃有顯德弘文麗正等殿皆
在太極宫城之内故馬周致議以為不倫也太宗嘗獵
昆明獻獲于大安宫盖自昆明東歸之路也(詳見大明宫下)
龍躍宫
宫在高陵縣西十里店神堯舊宅也夲名通義宫武德
六年名龍躍宫以通義監為龍躍寺德宗改為修真觀
内有神堯真容至朱梁其宫廢
唐宫雜名
玉華宫
在坊州宜君縣貞觀二十一年造
九成宫
在鳳翔府麟遊縣夲隋仁夀宫文帝以避暑每歲春往
冬還文帝竟終於此宫太宗欲以宫奉高祖高祖惡之
不往貞觀五年太宗自修繕以備清暑改名九成宫(高宗)
(永徽元年改為萬年宫)
仁智宫
武德七年造在宜州宜君縣
秦蘭池宫
秦於蘭池側造宫至唐猶在太宗出征高祖至此宫餞
之(或云漢宫)
興德宫
在同州馮翊縣南義旗初起嘗駐此
永安宫
貞觀八年置在麟遊縣西
太清宫(紫微宫帝紫極宫玄元皇廟)
開元二十九年詔兩京及諸州各置玄元皇帝廟一所
後改為太清宫東都為紫微宫諸州各為紫極宫太清
以白石為玄元皇帝真像衮冕之服當扆南向玄宗肅
宗真容立侍左右則皆朱衣朝服張巡起兵率吏哭玄
元皇帝祠者凡郡皆有紫極宫也
慶善宫(披香殿)
夲名武功高祖舊第也在武功縣渭水北太宗誕生於
此貞觀六年改慶善宫上賦詩吕才被之管紘名慶善
樂(有披香殿)
翠微宫
武德八年造名太和在終南山貞觀二十一年改翠微
宫寝名含風殿蘇文忠詩曰植立含風廣殿用此也太
宗於此宫上僊楊大年談苑曰宫在麗山絶頂太宗常
避暑于此後為寺寺亦廢有遊者題云翠微寺夲翠微
宫樓閣亭臺數十重天子不來僧又去樵夫時倒一株
松
魚藻宫
禁苑池中有山山上建魚藻宫王建宫詞曰魚藻宫中
鎻翠娥先皇幸處不曾過而今池底休鋪錦菱角雞頭
積漸多先皇德宗也池底張錦引水被之令其光艷透
見也德宗亦巳奢矣故横取厚積如大盈之類豈獨為
供軍之用也若非王建得之内侍外人安得而知
十六宅(百孫院)
在安國寺東(寺在朱雀街東第五街)附苑城為大宅分處十王謂
慶忠棣鄂榮儀台穎永濟也後盛夀陳豐常涼六王又
就封入内宅是為十六宅後以諸孫成長又置百孫院
雍錄卷四
