雍錄卷八宋程大昌撰
職官
清臺
漢志武帝造太初歴即上林清臺課候惟太初歴密是
其處也則清臺也者蓋在上林苑中矣黃圖曰漢靈臺
在長安西北八里漢始曰清臺後更名曰靈臺郭延生
述征記曰長安宫南有靈臺者高十五仞上有張衡所制
渾儀相風銅烏又有銅表題云太初四年造吕圖曰漢
舊城外有靈臺北與未央宫對水經亦曰城南漕渠有
漢靈臺故延生書其所見亦曰在宫之南也然則漢世
城西之上林城南之漕渠皆有候景之臺也或曰清臺
或曰靈臺名稱不一耳然銅表之立既在太初即是武
帝定歴之初矣至銅渾儀則云張衡所造衡之所造地
&KR0978;儀在後漢順帝陽嘉元年其時帝都不在長安或者
衡儀已成亦分置長安候臺耶
西京太學
晉灼釋曲臺曰西京無太學故於曲臺行大射禮儒林
傳公孫弘舉制書請置博士弟子員凡民在京師而選
補及郡國貢送來入京師皆隸太常夫惟選貢弟子皆
隸太常則灼謂西京無太學者信矣然史贊武帝明曰
作明堂興太學則安得謂西京爲無太學也若太學雖
嘗建置而隸屬太常則不可知耳儒林傳載成帝時或
有言者今天子太學弟子少於孔子之三千人則是太
學嘗有弟子員矣弟子有員則安得全無區舍也夫班
固明以爲有而晉灼乃遂云無者何也當是太學生員
送補教養奏用皆屬奉常可由末以推本也漢之博士
皆隸太常而不以太學冠銜則可見矣儒林傳又言昭
宣元帝皆增弟子員以用度不足更爲設員千人既曰
用度不足則又嘗給之日食矣至王莽乃始大治區舍
於城南外郭故吕圖漕渠南亦有太學而非武帝時太
學矣上林别有槐市士以土物來者皆即市以鬻
藁街(都亭驛)
武帝斬南越王傅介子斬樓蘭王皆垂其首北闕北闕
未央北門也陳湯斬郅支單于上疏乞垂之藁街蠻夷
邸間諸家無言藁街之在何地者唐都亭驛即蠻夷邸
矣在朱雀街西與鴻臚寺近
吏部選院
尚書省在朱雀門北正街之東自占一坊六部附隸其
旁吕圖及長安志尚書省之南别有吏部選院與禮部
選院皆出尚書省六曹治所之外也長安志曰以在尚
書省之南亦曰吏部南院選人看牓之所也六典吏部
員外郎掌選院謂之南曹注云其曹在選曹之南故謂
之南曹也唐世選法不似今時日日引選每遇四時當
受選時别出本曹治廨之外於南院引集焉選事正舉
時却云選門閉者閉門以防請託也黜陟既定院以無
事却曰選門開者事竟而禁弛也故語有選門開閉之
異也院外别有列牓之所告以留黜也故其所亦謂之
看牓
禮部南院(貢院)
禮部既附尚書省矣省前一坊别有禮部南院者即貢
院也長安志曰四方貢舉所會其說是也今世淡墨書
進士牓首列爲四字曰禮部貢院者唐世遺則也則唐
世已嘗名南院以爲貢院矣有試其中而賦詩曰才到
第三條燭盡南宫風月畫難成則以試所爲南宫也或
謂尚書省六部皆在北省之南故禮部郎爲南宫舍人
也唐初試進士皆屬考功後因員外郎李昂爲舉子所
辱朝廷以考功權輕改用禮部侍郎典之即南院是其
考選之地矣若正用禮部侍郎典試其結銜則曰知貢
舉或委它官為之則其結銜曰權知貢舉言此本禮部
侍郎職任而它官來典者皆為攝事也有列牓之地如
吏部
諫坡一
唐制自諫議大夫進遷始為給事中而其龍尾道上兩
省供奉官之立班也諫議顧在給事中上故裴吉之為
諫議也(吉本名從人從吉)供奉班中共謔之曰饒伊上坡却須
下坡言今為諫議雖驟班給事之上及其遷為給事班
反在下也吉喻其謔則曰以我不可何不拽下拽者挽
之使居給事之下言班雖退下一等而其職位却是遷
進也(因話錄)今世通呼諫議為諫坡蓋起於此坡者含元
殿前龍尾道坡陀而高者也唐制散騎常侍中書門下
侍郎諫議給舍兩史遺闕通事官皆名兩省而其職則
供奉也此之兩省供奉也者常在人主左右侍奉宣傳
掌執應對不可暫闕故每御含元則宰相及兩省官於
未索扇前立欄檻之内及扇開便侍立於香案之前取
其先上而備供奉於事便也此其立班所以皆在坡上
也上坡下坡即以班列高下爲言也(見會要貞元二年中書門下省奏)
諫坡二
等之其爲兩省焉高下固有定序而立班之時諫議在
給事上者有爲爲之也會昌二年牛僧孺等奏曰六典
諫議在隋從五品下今正五品上自大歴間升門下中
書侍郎為正三品兩省遂闕四品望升諫議為正四品
以補其闕詔從其奏則是諫議班乎給事之上者偶因
大歴間四品闕官而從五品越取諫議充入四品以補
其闕也以品叙班故諫議越立給事之上也然而班雖
暫上而其進遷之序猶仍舊不改於是方為諫議則班
乎給事之上以其嘗從五品而升補四品故也及其進
遷則諫議復在給事之下以其官品同在五品而位序
在下故也此上坡下坡之詳也至周顯德五年敕諫議
依舊正五品上班在給事下其說曰諫議雖升班給事
之上及其遷拜官雖叙遷位則降等故改正焉則諫議
升班降班其首末悉昭然矣
蛾眉班
沈括筆談曰唐制兩省供奉官東西對立謂之蛾眉班
國初供奉班於百官前横列王溥罷相為東宫一品班
在供奉班之後太祖見之以為不倫遂降命令供奉班
依舊等叙立慶歴賈安公爲中丞以東西班對拜爲非
禮復令横行至今初叙班則分立百官班定乃轉班横
行參罷復分立百官班退乃出者采用舊制也予惟人
臣會朝不對黼扆拜君而東西自相對拜誠為非禮然
而究尋其初則有以矣會要曰會昌二年中書門下奏
元日御含元殿百官就列惟宰相及兩省官皆未索扇
前立於欄檻之内及扇開便侍立於御前三朝大慶百
官稱賀惟宰相侍臣同介胄武夫不拜至尊酌於禮意
事未得中臣等請御殿日昧爽宰相兩省官對班於香
案前俟扇開通事贊兩省官再拜拜訖升殿侍立從之
案此則兩省官為供奉者自會昌以前每朝叙班則對
立龍尾道上欄檻之内俟駕坐則遂升殿立侍元不曾
拜自會昌立儀定制之後其兩班對立者乃始再拜而
其拜元不離位故班既東西對立而拜亦東西相向也
此所以不面扆坐而蛾眉其偶也世人但見己行之制
而不知立制之因故於東西自相對拜共覺其異而於
東西自相對立不知䆒其本所以異也本朝距唐中隔
五代此之因革不能詳傳故賈安公雖訝對拜之不倫
而不能知對拜之所起故能究正拜禮而不敢全廢對
立所謂不揣其本而齊其末者也宜其無據以伸折衷
也供奉官之立名以其所從執掌者(如唾壺筆槖殿上扶掖版奏嚴辨)
皆人主出入起居之所首須故視朝之初它官未及接
侍而此之供奉亟上聽命也故對班之初不立平地而
立乎龍尾道之上者取其升殿蚤疾也
侍從一
漢世之謂侍從者以其職掌近君也行幸則隨從在宫
則陪侍故總撮凡最而以侍從名之也武帝之詔嚴助
曰君厭直承明之廬勞侍從之事助時為中大夫是之
謂中朝臣中朝臣者唐以來名内諸司也謂其職任得
在内朝故皆冠以中字也郭舍人愬東方朔曰朔詆天
子從官武帝謂竇太主曰但恐羣臣從官多為主費司
馬遷曰文史星歴近乎卜祝之間固主上之所戲弄也
此在漢世雖皆以侍從名之特以常在左右如前所云
耳皆非今世之謂侍從者也今世侍從漢之九卿也張
安世持槖簪筆事孝武皇帝十數年者此即今世侍從
之事也蓋安世嘗為光禄勲後又有大司馬車騎將軍
也若摘漢語以稱今世侍從則筆槖正其事矣今時侍
從又名兩制兩制者分掌内外兩制也内制為翰林學
士外制為中書舍人在元祐未置權侍郎以前自中書
舍人己上方為侍從也故率内外制而名其官所以别
乎漢世之侍從而未為九卿者也今制七寺卿既為庶
官若以九卿爲侍從則輕重晦雜非一見可了故别名
兩制也漢語又有法從者出揚雄傳曰成帝時趙昭儀
方幸每上甘泉常法從屬車豹尾中故雄為賦以風師
古曰法從者言以法當從也又一說曰從法駕也二說
皆似可通言而實不然也
侍從二
蔡邕獨斷曰天子出車駕次第謂之鹵簿有大駕有小
駕有法駕大駕則公卿奉引屬車八十一乘在長安時出
祠天於甘泉備之百官有其儀注名曰甘泉鹵簿中興以
來希用之法駕公卿不在鹵簿中惟河南尹執金吾洛
陽令奉引屬車三十六乘小駕祠宗廟則用之案邕此
記則惟郊天甘泉乃是大駕大駕行則公卿皆從若用
法駕已下則公卿不從矣然則凡泛引漢法從語以言
今時兩制侍從者似未安也蓋公卿不從法駕而從大
駕故也若夫趙昭儀之謂法從者慮鹵簿中有後宫焉
人或非之故立為之名而曰法從也言天子在行則其
宫貴皆當以法得從也揚雄見之果設卻妃之諷則其
預立此名蓋以自文本非公卿扈行正語也若司馬遷
謂從上上雍者九卿固多在行而九卿不盡在法駕之
内也遷與任安書曰卿者僕亦嘗厠下大夫之列臣瓚
曰漢太史令千石故比下大夫然以其得在鹵簿中故
武帝上雍亦得名為從上焉耳服虔曰屬車八十一乘
作三行尚書御史乘之最後一乘垂豹尾已前皆為省
中虔之此言即蔡邕所載漢制也扈從在豹尾以前者
得與今侍從比而他官非也唐世鹵簿正用漢制其行
列先後品列在儀衞志甚詳
唐兩省
東坡云元祐元年余為中書舍人時執政患本省事多
漏泄欲於舍人廳後作露籬禁同省往來余白諸公應
須簡要清通何必栽籬插棘諸公笑而止明年竟作之
暇日讀樂天集有云西省北院新作小亭種竹開忩東
通騎省與李常侍隔忩小飲作詩乃知唐時得西掖作
忩以通東省而今日本省不得往來可嘆也予按樂天
西掖詩云結託白鬚伴因依青竹叢題詩新壁上過酒
小忩中其謂開忩過酒者是從本省之地開忩以通本
省右常侍之直而隔忩對飲非能自西掖開忩以與東
省之左常侍對飲也按六典宣政殿前有兩廡兩廡各
自有門其東曰日華日華之東則門下省也以其地居
殿廡之左故又曰左省也凡兩省官繫銜以左者如左
散騎左諫議給事中皆其屬也西廊有門曰月華月華
之西即中書省也凡繫銜為右者如右諫議右常侍中
書舍人則其屬也故東西兩省皆有騎省為其各分左
右而常侍亦分左右也樂天之為舍人也雖嘗自西掖
北院開窗以通騎省而其所通者本省散騎之直非東
省常侍之直也東騎省自在日華門之東而西騎省亦
在月華門之西日華月華門内有宣政殿據間其中而
兩省又遂分處日華月華之外無由止隔一忩而可以
度酒對飲也其曰開忩通東騎省者當是右騎省直舍
在舍人院東其南面有戸而北面無之故樂天遂於省
北剏亭而鑿右騎省牖以過酒巵也凡此所引皆宣政
殿下東西兩省位置也别有中書門下外省者又在承
天門外兩省官亦分左右各為廨舍而承天門前有朱
雀街東省則處街左西省則處街右中間正隔通衢愈
無鑿壁過酒之理也老杜詩曰退朝花底散歸院柳邊
迷其曰散者分班而出東西各歸其廨也然則東坡所
謂西掖可通騎省者恐别有所見也
政事堂
政事堂在東省屬門下自中宗後徙堂於中書省則堂
在右省也按裴炎傳故事宰相於門下省議事謂之政
事堂故長孫無忌為司空房玄齡為僕射魏徵為太子
太師皆知門下省事至中宗時裴炎以中書令執政事
筆故徙政事堂於中書省杜甫為左拾遺作紫宸殿退
朝詩云宫中每出歸東省會送䕫龍集鳳池鳳池者中
書也左省官方自宫中退朝而出則歸東省者以本省
言也已又送䕫龍集於鳳池者殆東省官集政事堂白
六押事耶杜之為左拾遺也在中宗後肅宗時則政事
堂已在中書矣故出東省而集於西省者就政事堂見
宰相也爲其官於東省而越至西省故文昌錄於此闕
疑也岑參為右補闕與杜同時故杜答參詩曰窈窕清
禁闥罷朝歸不同言分東西班各退歸本省也又曰君
隨丞相後我往日華東則是宰相罷朝由月華門出而
入中書凡西省官亦隨丞相出西也若左省官仍自東
出故曰我往日華東也
待制次對
閣本圖待制有院在宣政殿之東少陽院之西蓋放漢
世待詔立此官稱也武后名曌(音照)故凡詔皆改為制而
待詔亦為待制也永徽六年許敬宗以洪文舘學士每
日待制於武德殿西門此之名為待制者亦追用改制
後事以為稱呼耳高宗永徽時未名待制也顯慶四年
李巢等待詔洪文尚稱待詔至文明元年以京官五品
為之則名待制(文明武后年號)即待詔待制之分其時之先後
可攷也正元七年詔每御延英令諸司長官二人奏本
司事俄又令常參官每日引見二人訪以政事謂之廵
對則是待制之外又别有廵對也於是正為待制者即
諸司長官也上文以二人奏本司事者是也至其名為
廵對者未為長官而在常參之數亦得更迭引對者也
其曰次對者即廵對官許亞次待制而俟對者也則次
對不得正為待制矣元和元年武元衡奏曰正衙已有
待制官兩員正元七年又有次對難議兩置詔今後每
坐日兩人待制正衙退後於延英候對中書門下御史
臺官依故事並不待制則是自正衙兩人待制以外凡
德宗所置次對皆罷矣夫謂兩人待制者諸司長官也
中書門下御史臺官則是未為長官而預常參者也自
此兩等不可混合今人作文凡言待制者皆以次對名
之則恐未審也然其稱謂既熟雖唐人亦自不辨開成
中敕今後遇入閣日次對官未要隨班出並於東階松
木下立侍宰臣奏事退令齊至香案前各奏本司公事
左右史待次對官奏事訖同出按此所言則嘗以諸司
長官之待制者名為次對矣若䆒其始則實誤以待制
為次對也
待漏院
故事建福門(在大明宫丹鳳門東)望仙門(在丹鳳門西)昏而閉五更五
點而啓至德中有吐蕃自金吾仗亡命因敕晚開宰相
待漏太僕寺車坊元和元年初置百官待漏院各據班
品為次在建福門外候禁門啓入朝
郎官印匱
南部新書曰二十四司印故事悉納直廳每郎官交印
時吏人繫之於臂以相授頗覺為煩楊虞卿任吏部員
外郎始置匱加鐍以貯之人人以為便至今不改按古
者居此官即佩此印印有組常繫腰垂之一日去官即
解印而上諸有司故漢語所謂丈二之組方寸之印者
是也組所以繫也銀青金紫亦其事也後世當官不佩
印故始時付之典吏而又加匱封貯以取便逸失古遠
矣
軍制
漢南北軍及畿内軍制
漢有南北軍循其名而思之知其扈衛屯營决相南北
矣而史家不嘗分别其地何在也按漢制有衞尉總掌
宫中衞士故百官表曰掌宫門衛屯兵也又曰長樂甘
泉建章各有衞尉而不常置則知表之所叙衞尉也其
職掌官屬皆指未央衞尉也表書其職既曰掌宫衞屯
兵則凡未央一宫衞士不問在南在北皆當入其統隸
矣然以武帝兵制考之八屯之中有中壘校尉者專掌
北軍壘門内事則是衞兵之在宫北者自屬中壘校尉
不屬衞尉也予於是得南北分軍之以而武帝以前兵
制亦可推求也吕后紀周勃以節得入北軍軍皆左袒
為劉氏則吕禄之軍見奪於勃者是為北軍矣紀又曰
勃已入北軍尚有南軍乃使劉章監軍門而别遣平陽
侯吉衞尉毋納吕産殿門故劉章得以殺産於未央殿
門之外也夫惟未得南軍而使衛尉毋納吕産則衛尉
所掌是為南軍矣又使劉章往監軍門而吕産不得遂
入未央殿門則劉章所監之門亦南軍之門也然則吕
后之時未有中壘校尉已有北軍矣北軍已為周勃所
奪而南軍尚不及知足以見高祖立制之初分名南北
不使專隸一官其所隄防深矣特至武帝乃始明立中
壘之名使為北軍主帥焉耳此外都城之内别有金吾
(即中尉)司隸羽林期門虎賁城門校尉皆典兵官而非宫
中衛兵也其八屯校尉(實有九屯胡騎不常置)惟中壘(已見上文)射聲
虎賁屯騎當在城中而四屯悉在城外故步兵校尉掌
上林苑門之兵越騎校尉掌越人内附之騎長水校尉
則掌胡騎之在長水宣曲者也軍騎校尉則掌胡騎之
在池陽者也總都城而言所屯之方則上林在城西南
長水宣曲在城東南胡騎在城北渭水之外是為漢家
都城兵制之大略也(宣曲固在城東而城西昆明池旁亦有宣曲然而長水校尉所掌必)
(在城東為其與長水相附並也)
唐南北軍
唐制凡曰禁軍者總南北衙言之也南衙即諸衙之屯
于宫南者也北衙即北軍之在禁苑者也此之列屯吕
圖載之甚明蓋諸衛營在太極宫前朱雀門内而北軍
左右兩軍皆在苑内左軍在内東苑之東大明宫苑東
也右軍在九仙門之西九仙門在内西苑東北角凡此
諸衞皆調關内府兵以供役使故府兵分為十道無事
則散處關内有急則號召為用諸衞官皆得領之故號
南衙也北軍之衆亦從衞兵中選用其法剏於太宗之
飛騎其後羽林龍武神策神威之類皆北軍也此其大
略也五王之誅二張玄宗之平韋氏皆資北軍為用肅
宗以後名制多所增廢惟羽林龍武神策神威最盛總
號曰左右十軍邊將此軍出戌給賜比它軍皆多三倍
緣此諸將皆請遥隸神策上行營亦皆統諸中人矣僖
宗時田令孜為左右神策十軍兼十二衞觀軍容使則
南北衛兵皆統故其勢大盛遂至於不可制御也李揆
之在貞元中嘗因李輔國選羽林以為徼廵固嘗預言
其禍矣曰漢以南北軍相制故周勃以北軍安劉氏朝
廷置南北衙以相俟今用羽林代金吾警有非常何以
制之其議遂寢嗚呼此正唐末倒持之禍之所從始也
揆能先事而言揆賢也哉
左右龍武軍
睿宗時置即太宗時飛騎也衣五色袍乘六閑駮馬武
皮韉武者虎也唐祖諱虎故曰龍武龍武者龍虎也言
其人材質服飾有似龍虎也初置惟以從獵其地最為
親密固已易於寵狎矣又其軍皆中官主之廩給賞賜
比他處特豐事力重伎藝多故杜甫曰龍武新軍深駐
輦芙蓉别殿謾焚香言其初時擬幸芙蓉已遂留駐龍
武也甫之此言蓋有譏也唐自中葉以後天下多事凡
有土木興作多於北軍取辦焉而它秘戲耽樂外人不
知者尚多此其親狎之由也
神策軍
哥舒翰破吐蕃磨環川即其地置神策軍禄山反神策
故地淪没其軍人有寓屯陜州者號神策軍後遂統於
觀軍容使自此迭以中官領之分左右廂大歴中凡兵
屯京兆鳳翔七縣者皆隸神策正元改左右廂為左右
神策
南牙北門
王同皎之謂南牙北門者本指南北禁軍而言耳宇文
士及謂太宗曰南衙羣臣面折陛下則此已云南牙蓋
指朝臣之預正衙朝者也德宗初張涉薛邕以贓敗宦
官武將得以藉口曰南牙文臣贓動至巨萬而謂我曹
濁亂天下豈非欺乎此南牙北司之分也其後北軍皆
以中官典領故禁軍在苑北者皆為北司也
飛龍厩
後苑有驥德院禁馬所在韋后入飛龍厩為衛士斬首
蓋自玄武門出宫入厩也
廟陵
始皇陵
關中記曰麗山之陵雖高大亦不足役七十萬人積年
之功為其徙移水勢本北流者皆西北之又此土無石
取大石於渭北諸山其費功由此甚也此說是矣而不
究其實也驪山阿房兩役並興未論他事且計八十里
閣道其土木之費工力之大自應廣調而久役矣史記
及賈山疏皆言阿房始皇所造獨黃圖言阿房一名阿
城惠文已造而始皇廣之此恐不然也始皇明言朝廷
小不足容衆故渡渭而南以營朝宫則其剏意營造出
於始皇不出前人也
漢陵廟
太上皇陵在櫟陽東北二十五里
廟在長安城香街南又在酒池北
高帝吕后
長陵在咸陽縣東三十里
高廟
在長安城中安門裏
惠帝
安陵在咸陽縣東北二十里
廟在高祖廟西
文帝
覇陵在白鹿原亦名霸上也
顧成廟在長安城南又方輿志在金塢北大道南
景帝
陽陵在咸陽縣東四十里
德陽宫不言廟諱言之也
武帝
茂陵在興平縣北十七里
龍淵宫在茂陵東
昭帝
平陵在咸陽西北二十里
廟號徘徊
宣帝
杜陵在長安東南二十里
樂遊廟在杜縣曲池北因苑為名
元帝
渭陵在咸陽縣西北七里
長壽宫
成帝
延陵在咸陽縣西北十三里
池陽廟
哀帝
義陵在咸陽縣西北八里
平帝
康陵在咸陽縣西北九里
高廟(複道世遊衣冠後漢祖廟)(前漢十一帝廟)
漢書高廟晉灼曰三輔黃圖云在長安城中安門裏大
道東又在桂宫北關中記在長安城中安門裏三輔故
事在長安城門街東太常街南長安志在西四里按此
數者世遠聞見殊而各以所得言之固不齊一然其可
必者决在未央之南也何以知其然也水經載安門者
漢長安城南面之中門也既名安門亦名鼎路門也高
廟在此門内則於方固為南矣而唐長安縣之西亦漢
未央之西南也高廟既在城南而高寢乃在桂宫桂宫
者未央之北也(晉灼引舊黃圖云)漢法祖宗衣冠各藏其寢每
月具威儀出而游之於廟游已復歸藏之於寢是名月
遊衣冠也高寢在未央宫之北而高廟在城之南武庫
在未央之東如當衣冠出遊必經武庫然後可以自北
達南故武庫之道遂為遊衣冠之道也惠帝之自未央
而朝長樂也亦是自西而東每行必經武庫故於武庫
之南築複道以達長樂初時止欲免民間避蹕之勞耳
而此之複道正臨武庫故孫叔通曰子孫柰何乘宗廟
道上行也夫謂宗廟道也者即指武庫遊衣冠之路也
亦猶言及人主而轉為乘輿也惠帝既聞通語則遂别
作原廟於渭北渭北既有原廟則高寢衣冠不游城南
正廟而向北以游原廟故複道不在衣冠道上也此通
之巧設曲計也若夫黃圖既曰高廟在安門矣而又曰
亦在桂宫則城内遂有兩廟矣是殆因桂宫之有高寢
而誤認為廟焉耳游衣冠之制至元帝乃罷
蔡邕廟寢遊衣冠說
蔡邕獨斷曰宗廟之制古學以為人君之居前有朝後
有寢終則前制廟以象朝後制寢以象寢廟以藏主列
昭穆寢有衣冠几杖象生之具總謂之宫月令曰先薦
寢廟詩云公侯之宫頌曰寢廟奕奕言相連也是皆故
制也古不墓祭至秦始皇起寢於墓側漢因而不改(武衡)
(儒議曰韓臯引漢儀古不墓祭臣據周禮冢人之職凡祭墓則為之尸古亦墓祭安得無哉出會要)居西
都時高帝以下每帝各立其廟備法駕遊衣冠又未定
迭毁之禮元帝時丞相匡衡御史大夫貢禹乃以經義
處正罷遊衣冠毁先帝親盡之廟高帝為太祖孝文為
太宗孝武為世宗孝宣為中宗祖宗廟皆世世奉祠其
餘惠景以下皆毁五年而稱殷祭猶古之禘祫也殷祭
則及諸毁廟非殷祭則祖宗而已光武中興都洛陽乃
合高祖以下至平帝為一廟藏十一帝主於其中(或云十二)
(帝)元帝於光武為禰故雖非宗而不毁也後嗣承之遂
常奉祀光武有天下以再受命復漢祚更起廟稱世祖
明章二帝園陵皆自起廟孝明曰顯宗孝章曰肅宗是
後踵前孝和曰穆宗孝安曰恭宗孝順曰敬宗孝桓曰
威宗唯殤冲質三少帝皆以在位不踰一年不列於宗
廟四時就陵上祭寢而已(已上並蔡邕本文)三輔舊事曰光武
之興宗廟為墟乃聚十二廟合於高廟作十二室太常
卿一人别治長安主知高廟事則是西都十二帝始各
有廟至此合為一廟仍在長安不在洛陽也唐會要大
中三年楊發等議廟則曰光武都洛遣鄧禹入關奉高
祖已下
五陵七遷
班孟堅西都賦曰南望杜霸北眺五陵李善曰宣帝葬
杜陵文帝霸陵惠帝安陵景帝陽陵武帝茂陵昭帝平
陵又曰三選七遷謂選三等之人而遷處七陵至元帝
乃始不遷凡善此之所引皆漢實也然七帝七陵亦嘗
遷其人而獨曰北眺五陵者劉良曰高惠景武昭五陵
在北其說是也在北者在渭之北也若霸陵則在渭南
矣杜霸則言南望而五陵皆言北眺也後世言陵邑之
盛人物之衆但曰五陵者語順也劉裕入關父老言之
曰五陵聯絡是君家墳墓蓋從稱謂便者謂之非有去
取也
七太子廟
天寳間以隱太子等七太子立廟于永崇坊
雍錄卷八
