中吴紀聞卷四宋龔明之撰
太公避地處
常熟海隅山有石室十所昔太公避紂居之孟子謂太
公避紂居東海之濱者此也常熟去東海止六十七里
故謂之海濱楊備郎中嘗作詩紀其事
范忠宣公
范純仁字堯夫為人寬厚長者文正嘗使至鄉還至京
口見石曼卿數喪未舉盡以麥舟與之蘇黃門稱其為
佛地位中人觀此亦可以見矣元祐初自慶帥召為給
事中遂執政柄未幾拜右僕射凛然有父風烈為宰相
一年出知潁昌府既而復入相坐元祐黨散官安置元
符三年徽宗即位復欲召為相尋即下世遺表有云蓋
嘗先天下而憂期不負聖人之學此先臣所以教子而
微臣所以事君後御筆題其墓碑云世濟忠直之碑子
正平字子夷正思字子默學行亦為士林所稱
滕章敏公結客
滕章敏公慷慨豪邁不拘小節少嗜酒浮湛里市與鄭
獬毅夫為忘形友議論風采照映一世嘗與毅夫及楊
繪元素同試京師自謂必魁天下與二公約若其言不
騐當厚致其罰已而鄭居榜首楊次之公在第三二公
責所約之金答曰一人解一人會吾安得不居第三俱
一笑而散公平生不妄交遊嘗作結客詩云結客結英
豪休同兒女曹黃金裝箭鏃猛獸畫旗旄北闕芒星落
中原王氣高終令賀蘭賊不著赭黃袍其立志可見矣
思賢堂
郡齋後舊有思賢堂以祠韋白劉三太守後更名三賢
紹興末洪内相景嚴為郡益以唐王常侍仲舒本朝范
文正之像復號為思賢堂今參政范公作記(郡庠亦有三賢堂繪)
(文正范公并安定胡先生及光禄朱公像於其中)
顧學正
顧襄字公甫為太學上舍生名聲藉甚士流皆推之登
熙寧元年第調潤州丹徒尉召還為太學正元豐五年
卒於京師時二親猶在鄭逹夫太宰與公甫為同舍生
以詩挽之云可惜病相如(公病渴而卒)誰尋封禪書雙親千
里外一葉九秋餘風露翻歸旐塵埃鎖故廬虎丘山下
路會葬有鄉車廣文官舍冷如冰幾歎朝衫脫未能忽
買春田埋玉地猶懸綘帳讀書燈佳名空綴仙都石妙
偈争𫝊海寺僧一幅粉旌春水漫惜君誰不涕奔騰
鄭希尹
鄭景平字希尹居帶城橋為人剛正不詭隨蒞官有廉
聲嘗為大理每有疑獄中夜焚香露拜蘄得其情以故
人無冤死者既而請老家居朝廷以其精力有餘落職
致仕守鄱陽到官未半歲拂袖而歸先君與公厚善因
問其故答曰天子命景平為郡守當以撫字為職乃不
得行其志今日須金幾百兩明日須銀幾千兩枯骨頭
上打不出也景平後世要人身其志竟不可奪也時朱
勔用事勢可炙手士大夫俛節從之者甚多惟公終始
無阿附意子絪字天和
執㸑詩
程光禄自幼穎悟年五六歲時戲劇竈下家奴嫚之曰
汝能狹劣爾豈解為文章耶公怒曰吾豈不能家奴曰
試為我吟一燒火詩即應聲曰吹火櫻脣歛投柴玉腕
斜回看煙裏面恰似霧中花甫冠登第
王元之畫像
虎丘御書閣下有王黃州畫像東坡過蘇日見之自謂
想其遺風餘烈願為執鞭而不可得因為之作贊今猶
書其上
雙蓮堂
䨇蓮堂在木蘭堂東舊芙蓉堂是也至和初光禄吕大
卿濟叔以䨇蓮花開故易此名楊備郎中有詩云雙蓮
倒影面波光翠蓋風摇紅粉香中有畫船鳴鼔吹瞥然
驚起兩鴛鴦政和中盛密學季文作守亦産雙蓮范無
外賦木蘭花詞云美蘭堂晝永晏清暑晚迎凉控水檻
風簾千花競擁一朵偏雙銀塘盡傾醉眼訝湘娥倦倚
兩霓裳依約凝情鑑裏竝頭宫面高粧蓮房露臉盈盈
無語處恨何長有翡翠憐紅鴛鴦妒影俱斷柔腸凄凉
芰荷暮雨褪嬌紅換𬗋結秋房堪把丹青對寫鳳池歸
去携將
孫若虚滑稽
孫實字若虚早年英聲藉甚性好滑稽郡庠有同舍生
牛其姓者因作牛秀才賦嘲之云腰帶頭垂尚有田單
之火幞頭脚上猶聞寗戚之歌又作書語集句譏一老
生云孜孜為善雞鳴起先王之道斯為美四十五十無
聞焉斯亦不足畏也巳時樂圃先生為教授知之命其
父訓敕孫由此發憤游太學不數歲登第而歸嘗入朝
為寺丞後守台州卒
慧感夫人
慧感夫人舊謂之聖姑或以為大士化身靈異甚著祝
安上通守是邦事之尤謹每有水旱惟安上禱祈立騐
後以剡薦就除台守既至錢唐詰旦欲渡江夢一白衣
婦人告之曰来日有風濤之險既覺頗異之卒不渡至
午颶風倏起果覆舟數十獨安上得免一夕盗入祠中
竊取其旛平旦廟史入視之見一人以旛纏其身環走
殿中因執以問答曰某實盗也夜半幸脫巳踰城至家
矣今不知潜制於此神之威靈使然敢不伏辜建炎間
金兵將至城下有一居民平昔謹於奉事夢中告之曰
城將陷矣速為之所謹勿以此告人佛氏所謂劫數之
說不可逃也不數日兵果至其它神驗不一後加封慧
感顯祐善利夫人今參政范公為作記
元少保
元綘字厚之居第在帶城橋登天聖五年進士甲科初
任金陵幕官尋即進用屢為藩郡帥時有𫝊儂智高餘
黨寇二廣者遂以公知廣州而所𫝊乃妄因改知越州
公謝上表云忽聞羽檄之音謂有龍編之警横水明光
之甲得自虚聲雲中赤白之囊倡為危事横水明光之
甲乃唐時誤𫝊寇至事見李德裕獻替記人服其工公
在金陵時王荆公之父益為通守與公厚甚荆公既相
神宗一日欲謹選翰林學士公久在外老於從官荆公
對曰有真翰林學士但恐陛下不能用爾况巳作龍圖
閣學士難下遷知制誥遂自外遷翰林學士中外大驚
既就列有稱職之譽公最長於四六多取古今𫝊記佳
語為之神宗友愛嘉岐二王不許出閣二王固辭後因
改封先召公謂之曰可於麻詞中勿令更辭公遂草制
其略云列第環宫彌聳開元之盛側門通禁共承長樂
之顔神宗甚愛之自是二王不復辭未幾參大政元豐
中罷政知潁州時以藩邸升為順昌軍節度公作謝表
云燾土立社是開王者之風乘龍御天厥應聖人之作
按圖雖舊錫命惟新又曰興言駿命之慶基宜升中軍
之望府謂文武之德順而聖唐虞之道明而昌合為嘉
名以侈舊服士大夫皆傳誦之後以太子少保致仕歸
吴中公既還鄉與程光禄諸公為九老會日以詩酒自
娛年七十餘卒有玉堂集三十卷初公知荆南嘗夢至
仙府與三人連書名旁有告之曰君三人蓋兄弟也覺
而思之不知所謂既入翰林為學士韓持國維楊元素
繪在院一日因書奏列名三人偏傍皆從糸始悟夢中
兄弟之意既而持國元素皆補外公亦尹京兆後三年
復與元素還職而鄧文約綰相繼為直院則三人之名
又皆從糸蓋始終皆同以此知升沉進退決非偶然者
許大夫選嘗作四翰林詩紀其事公和云聯名適似三
珠樹𫝊玩驚看五朵雲此亦一時之異也
仲殊
仲殊字師利承天寺僧也初為士人嘗與鄉薦其妻以
藥毒之遂棄家為僧工於長短句東坡先生與之往来
甚厚時時食蜜觧其藥人號曰蜜殊有寳月集行於世
慧聚寺詩僧孚草堂以其喜作艷詞嘗以詩箴之云大
道久陵遲正風還陊隳無人整頽綱目亂空傷悲卓有
出世士蔚為人天師文章通造化動與王公知囊括十
洲香名翼四海馳肆意放山水灑脫無羈縻雲輕三事
衲缾錫天下之詩曲相間作百紙頃刻為藻思洪泉瀉
翰墨清且竒惜哉大手筆胡為幽柔詞願師持此才奮
起革澆漓騖彼東山崗圖祖進豐碑再續輔教編高步
凌丹墀他日僧史上萬世為蓍龜迦葉聞琴舞終被習
氣隨伊予浮薄人贈言增忸怩倘能循我言佛日重光
離老孚之言雖苦口殊竟莫之改一日造郡中接坐之
間見庭下有一婦人投牒立於雨中守命殊詠之口就
一詞云濃潤侵衣暗香飄砌雨中花色添憔悴鳳鞋溼
透立多時不言不語厭厭地眉上新愁手中文字因何
不倩鱗鴻寄想伊只訴薄情人官中誰管閑公事後殊
自經於枇杷樹下輕薄子更之曰枇杷樹下立多時不
言不語厭厭地
如村
胡嶧字仲達五柳之子文與行皆能繼其父與方子通
為忘年交後以年格推調安遠尉非其志也乃取老
杜諸孫貧無事宅舍如荒村之句自號如村老人治圃
築室遺外聲利自放於閑適而終不出仕有文集二十
卷號如村冗藁唯室先生及參政周公葵皆為作序子
伯能登進士第
鄭毅夫吴江橋詩
鄭豸字毅夫嘗作吴江橋詩寄劉孜叔懋云三百闌干
鎻畫橋行人波上踏靈鼇插天螮蝀玉腰闊跨海鯨鯢
金背高路直鑿開元氣白影寒壓破大江豪此中自與
銀河接不必仙槎八月濤劉時為吳江尉亦有和篇皆
刻之石鄭詩題云寄同年叔懋祕校劉於詩前具位加
榜下二字於其上乃原父之弟也
張幾道挽詩
張僅字幾道居萬夀寺橋與顧棠叔思皆為王荆公門
下士荆公修三經義二公與焉幾道登第未幾捐館方
子通作挽詩云吴郡聲名顧與張龍門當日共升堂青
衫始見登華省丹旐俄聞入故鄉含淚孤兒生面垢斷
腸慈母滿頭霜嗟君十載人間事不及南柯一夢長至
今誦其詩者為之出涕吴人目子通為方挽詞幾道官
至著作郎
范文正不取燒煉方
范文正少養於朱氏朱南京人文正幼年肄業京學同
舍有病者親為調藥以病亟屬文正曰吾無以報子平
生有一術遊遠方未嘗窮乏者用此術也今以遺子因
授藥一囊方書一小册文正不得巳留之未嘗取視後
二十餘年得其子還之封記如故
夜航船
夜航船唯浙西有之然其名舊矣古樂府有夜航船之
曲皮日休答陸龜蒙詩云明朝有物充君信㰂酒三瓶
寄夜航
俗語
吴人呼来為釐始於陸德明詒我来牟棄甲復来皆音
釐蓋德明吴人也又吴人言罷則以休繼之始於吴王
昔吴王語孫武曰將軍罷休亦吴語也
方子通詩誤入荆公集
方子通一日謁荆公未見作詩云春江渺渺抱牆流烟
草茸茸一片愁吹盡柳花人不見春旗催日下城頭荆
公親書方冊間因誤載臨川集後人不知此詩乃子通
作也
盧發運
公諱秉擢皇祐元年進士第元豐中為發運使其父太
中公退老公每歲上計得請歸鄉後帥涇原懇辭歸養
特賜手詔慰勉時以為榮
大雲翁
林宓字德祖旦之子擢進士第為常州教授在職六年
學者益信服大觀二年大比試決科者四十餘人於是
賜詔曰閱前日賓興之數較其試中多寡惟常州為最
苟依常格推恩非古人進賢受上賞之意特改宣德郎
郡守因以進賢揭坊名於學之南郡人榮之後除河北
路提舉學事任滿除開封府左司錄居數月浩然有歸
志優詔如所請公既勇退屏置朝服足不踐州縣舊隐
在大雲坊因自號大雲翁卒年六十六葬博士塢平生
好古嗜學有大雲集一百卷神宗皇帝聖訓錄一十卷
花客詩
張敏叔嘗以牡丹為貴客梅為清客菊為夀客瑞香為
佳客丁香為素客蘭為幽客蓮為淨客酴醿為雅客桂
為仙客薔薇為野客茉莉為遠客芍藥為近客各賦一
詩吴中至今𫝊播
中吴
平江本吴國在秦屬會稽郡東漢分會稽置吳郡陳為
吳州隋為蘇州大業末復為吳郡唐武德中復為蘇州
乾寧中錢氏據錢塘蘇湖之南悉其奄有後唐為中吴
軍節度皇朝興國中置平江軍節度又復謂之蘇州嘗
為徽宗潜藩遂陞為府
祖姑教子登科
予之祖姑適知泉州德化縣李處道祖姑甚有文讀書
通大義賦詩書字皆過人其子援登進士第乃祖姑所
親教也晚而事佛誦蓮經皆千過嘗問法於圓照禪師
師名之曰守安年幾七十而卒既得疾即屛藥餌書佛
頂呪焚灰九之并以然燈法授援曰我死置灰丸懷中
然燈如法也因起坐誦大士名號久之而化既小殮視
其手指屈結皆成印相佛徒歎服以為不可及張文潜
學士為墓誌首記其事
范祕丞
范世京字延祖龍圖公之子登皇祐五年進士第調應
天府柘城簿和州歴陽令時龍圖公出守四明公亟走
膝下曰人子者事親之日少而事君之日多豈忍曠年
失定省邪既而龍圖公捐館扶喪歸里垢面跣足晝夜
哀號不絶行道之人莫不嗟惻服除知秀州海鹽縣勸
民孝友睦婣及耕桑之事治聲動浙右熙寧初朝廷銳
意改作召公管勾湖北廣惠倉至京論事不合乃辭歸
舊治海旁之民聞公復来驩呼鼓抃巳而有疾乞以本
官歸田里乃下詔授祕書丞致仕享年四十一公居鄉
與樂圃先生甚厚有文集若干卷藏于家
徐朝議
徐師閔字聖徒仕至朝議大夫退老于家日治園亭以
文酒自娱樂時太子少保元公絳正議大夫程公師孟
朝議大夫閭丘公孝終亦以安車歸老因相與繼會昌
洛中故事作九老會章岵為郡守大置酒合樂會諸老
於廣化寺又有朝請大夫王珫承議郎通判蘇湜與焉
公賦詩為倡諸公皆屬而和之以為吴門盛事元公少
保和篇云五日佳辰郡政閑延賓談笑豁幽關閶門歌
舞尊罍上林屋烟霞指顧間德應華星臨潁尾年均皓
髮下商顔名花美酒疎鐘永坐見斜暉隠半山方子通
亦有和篇云使君瀟灑上賓閑金地無人晝敞關風静
簫聲来世外日長仙境在人間詩成郢客争揮翰曲罷
吴姬一破顔此際東南無此會高名千古映湖山章守
以五日開宴故二詩皆及之
顔夫子
顔長民登元豐二年進士第三子采為孚亦相繼擢高
科采字君用終提舉常平為字仲謙終嚴陵守孚字端
中崇觀間有聲於太學士行甚美每試必居前列皆目
之為顔夫子人欲識其面而不可得既登第滕樞密康
許嫁以女尋即下世
信義縣
崑山在蕭梁時分婁置縣號信義屬信義郡大同初分
信義置崑山縣華亭舊亦為蘇之屬邑或云嘗割崑山
之境以縣華亭今華亭亦有崑山時人嘗以片玉比機
雲兄弟而以此為北崑山縣舊有城古圖經云在縣東
三百步今謂之東城者是也近歲耕者於薦嚴寺田中
得城磚甚多及箭鏃以銅為之識者疑其為春秋時物
今縣之西二十里許有村曰信義如婁縣之存舊名也
俗遂訛為鎮義汴人龔猗仕至殿中侍御史居於是村
之南因插銀杏枝活時人異之目為遇仙云
李無悔
李無悔名行中本霅川人徙居淞江高尚不仕獨以詩
酒自娱晚治園亭號醉眠東坡先生與之游從嘗以詩
贈之無悔有書顔魯公碑詩云平生肝膽衛長城至死
圖回色不驚世俗不知忠義大百年空有好書名又賦
佳人嗅梅圖云蠶眉鴉鬢縷金衣折得梅花第幾枝嗅
盡餘香不回面思量何事立多時其詩意尚深遠大率
類此
蟹
吴之出蟹舊矣吴越春秋云稲蟹無遺種又陸魯望集
有蟹志云漁者緯蕭承其流而障之曰蟹斷又曰稻之
登也率執一穗以朝其魁然後縱其所之今吴人謂之
輸芒
大本錢王後身
圓照在靈巖時有一藍縷道人自號同水客徑造其室
中守門者莫能遏既而圓照屏侍者與語有竊聽之者
聞圓照末後一語云汝今幾甲子矣答曰八萬四千恒
河沙數甲子圓照云八萬四千恒河沙數甲子以前又
作麽生道人拂袖而出云錢大錢大又待瞞人也當時
疑圓照為吴越後身道人為洞賓
郟正夫失鶴詩
正夫在童丱時作失鶴詩云久鎻沖天鶴金籠忽自開
無心戀池沼有意出塵埃鼓翼離幽砌凌雲上紫臺應
陪鸞鳳侣僊島任徘徊其志巳不凡矣
黃姑織女
崐山縣東三十六里地名黃姑古老相傳云嘗有織女
牽牛星降于此地織女以金篦劃河河水湧溢牽牛因
不得渡今廟之西有水名百沸河鄉人異之為之立祠
按荆楚歲時記黃姑者河鼓也牽牛謂之河鼓後人訛
其聲為黃姑潘子直云亦猶桑落之語轉呼為索郎耳
鄉人因以名其地見於題詠甚衆古樂府云東飛伯勞
西飛燕黃姑織女時相見李太白詩云黃姑與織女相
去不盈尺李後主詩云迢迢牽牛星杳在河之陽粲粲
黃姑女耿耿遙相望劉筠内翰詩云伯勞東翥燕西飛
又報黃姑織女期其他不能盡載雖非指此黃姑然得
名之由亦可類推也祠中舊列二像建炎兵火時士大
夫多避地東岡有范姓者經從祠下題於壁間云商飈
初至月埋輪烏鵲橋邊綽約身聞道佳期唯一夕因何
朝暮對斯人鄉人遂去牽牛像今獨織女存焉禱祈之
間靈跡甚著每遇七夕人皆合錢為青苖會所收之多
寡持环珓問之無毫釐不驗一方甚敬之舊有廟記今
不復存矣
孫積中
孫載字積中其曾祖漢英仕錢氏嘗為蘇州崑山鎮防
遏使故為崑山人公幼岐嶷如成人既學為師友所推
譽治平二年進士及第為河中府戶曹更三守皆立威
嚴者公獨與之争曲直矯矯不少下終以此見知或稱
薦之中書檢正官察訪關中辟公為官屬公務佽助之
亦不苟與之合乾祐縣去永興最遠青苗法行乾祐獨
不以予民察訪怒移其令檄公往案之公還言邑小民
貧其徒歲以禾麥博易為生且立法之初民未知稱貸
於公家為利令無罪宜復其任公用薦者遷官知湖州
德清縣公聽斷精明不專任刑罰開說其是非出於至
誠訟有累年不決者聞公一言感悟相捨而去熙寧八
年吴越饑獨縣中熟公勸大家乘時倍糴得米十餘萬
斛明年春米價騰踊公平其直使糶賴以全活者不可
數計其他便民者别有數十事德清人至今德公又用
薦者遷官知考城縣官制行換奉議郎其治考城如德
清於方田也以最聞縣四鄰皆重法地素饒盗公明賞
格嚴保伍姦無所囊槖一日都監與尉来告盗集境上
將以上元掠近郭至期公張燈與其僚樂飲許民嬉游
不禁夜如故事盜叵測遂遁去迄公受代亦無復鼠竊
者府界提點薦公于朝他使者亦相繼上公治狀神宗
出名氏付中書蓋欲用公矣未幾除廣東路常平召見
便殿以遣之二廣使者春夏例簡出公至則犯隆暑徧
行所部宣布德意哲宗即位轉承議郎諸路常平官廢
公赴吏部授通判陜州移廣東轉運判官於是公去嶺
南五年矣吏有嘗不快於公者頗欲棄官公聞而慰留
之乃舉焉紹聖初復諸路常平官除公河北西路改知
海州巳而除沂州興學養士走書幣招禮宿儒為學者
師表治務大體遷朝奉大夫知婺州移河東路轉運判
官又移淮西路提點刑獄徽宗即位遷朝請大夫知亳
州言者謂公嘗附薦元祐黨人得提舉杭州洞霄宫即
歸崐山日與親戚閭里置酒棋奕道故舊為樂任且滿
本路使者等言孫某先朝所選擢名在循吏年雖高精
力幸未衰願使再任以示優老之意詔從之大觀中遷
朝議大夫未幾公亦自上章乞守本官致仕公體素無
疾先一月至其先人墳壠徧謁嘗所往来者若將别然
既亟呼妻子與訣屬以後事問日早晏盥手焚香即寢
而逝享年七十有五葬高景山公天資樂易於吏治尤
所長使四路典三大郡咸著循跡每遇物無忮害所至
汲引其屬士大夫受薦者至四百餘人多知名且貴顯
於世者自少喜讀易慕唐人為詩著易釋解五卷文集
五十卷藏于家
王主簿
王仲甫字明之岐公之猶子風流翰墨名著一時後客
于吴門嘗有所愛往京師為岐公強留之逾時不返因
作詩云黃金零落大刀頭玉筯歸期劃到秋紅錦寄魚
風逆浪碧簫吹鳳月當樓伯勞知我經春别香蠟窺人
一夜愁好去渡江千里夢滿天梅雨是蘇州此詩效古
樂府藁砧今何在體人皆愛其巧其殁也丁永州注葆
光祭之有云爽秀英拔出於天資談經咏史博識周知
文華自得不務競時古格近體率意一揮金玉鏘揚組
繡陸離世俗所得特其歌辭又云生習華貴不見艱巇
徘徊鴟閣出入鳳池乘興南游曠逹不羈朝賞夕宴選
勝搜竒擺脫冠裳郤去輪蹄不驚榮辱不罣是非擾擾
萬緒付于一巵頽然終日去智忘機王之為人於此可
見矣
著作王先生
著作王先生程門高弟諱蘋字信伯世居福之福清父
仲舉徙平江政和元年卒葬吳縣横山桃花塢誌其墓
者江公望書其誌者陳瓘也先生為人清純簡易達於
從政有憂時愛君之心有開物成務之學高宗駐蹕平
江守臣孫佑薦於朝賜對前後所上疏劄類切于時宜
聖諭以通儒目之賜進士出身除秘書省正字兼史館
校勘遷著作佐郎受勅正朱墨史官至左朝奉郎與門
人陳長方楊邦弼講道于震澤如楊龜山尹和靖胡文
定皆深推讓吳中道學之傳莫盛于先生紹興二十三
年卒于家葬湖州長興縣和平鎮茅栗山門人章憲撰
誌吳中閩中皆祠于學其子大本兩浙安撫司參議先
生平生所註論語集解古今語說著作文集并高宗所
賜勅及遺像震澤記善錄至今藏于家子孫世守府城
德慶坊故居云
中吳紀聞卷四
