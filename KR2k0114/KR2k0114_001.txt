中吳紀聞卷一宋龔明之撰
范文正公
天聖五年范文正公居母喪上書宰執請擇郡守舉縣
令斥游惰去冗僭遴選舉崇教育養將材實邊備保直
臣斥佞臣使朝廷無過生靈無怨以杜奸雄凡萬餘言
時王文正公曾為相見而偉之服滿薦充館職由此為
人主所知不次擢用慶歴三年九月拜參知政事上開
天章閣訪以治道公條陳當世急務十條一曰明陟黜
二曰抑僥倖三曰精貢舉四曰擇官長五曰均公田六
曰厚農桑七曰修武備八曰覃恩信九曰重命令十曰
減徭役上嘉納之一歲之間次第舉行無或遺者公初
上宰相書即受知於王文正後陳十事即見聽於仁宗
雖曰抱負竒偉不容不見於施設自非聖君賢相委曲
信任之亦安能行其所學邪
許洞
許洞太子洗馬仲容之子(洗馬墳在城西)登咸平三年進士第
平生以文章自負所著詩篇甚多當世皆知其名歐陽
文忠公嘗稱其為俊逸之士所居惟植一竹以表特立
之操吳人至今稱之曰許洞門前一竿竹真廟祠汾隂
時洞為均州參軍在路獻文章令召試中書(予之族妹適洞之曾)
(孫見其家藏洞之敕牒三四紙)
洞與潘閬錢易為友狂放不羈閬坐盧多遜黨亡命
乃變姓名僧服入中條山洞密贈之詩曰潘逍遙平
生才氣如天高倚天大笑無所懼天公嗔汝口呶呶
罰教臨老頭補衲歸中條我願中條山山神鎮長在
駈雷叱電依前趕出這老怪
丁陳范謝
錢武肅王鏐之子廣陵王元璙廣陵王之子威顯王文
奉皆為中吳軍節度使開府於蘇時有丁陳范謝四人
者同在賓幕丁諱守節陳諱贊明范諱夢齡謝諱崇禮
職中吳軍節度推官俱以長者稱守節者丞相謂之祖
贊明者屯田之竒字虞卿之曾祖夢齡者參政仲淹之
曾祖崇禮者太子賓客濤之父其子孫又皆登高科躋
膴仕足見慶源深厚矣
辟疆園
吳中舊𫝊池館林木之勝惟辟疆園為第一辟疆姓顧
氏晉人見於題咏者甚衆李太白云柳深陶令宅竹暗
辟疆園陸羽云辟疆舊林園怪石紛相向陸龜蒙云吳
之辟疆園在昔勝槩敵皮日休云㪅葺園中景應為顧
辟疆近世如張伯玉亦云于公門館碎疆園放蕩襟懷
水石間今莫知其遺跡所在
鬭百草
吳王與西施嘗作鬭百草之戲故劉禹錫詩云若共吳
王鬭百草不如應是欠西施
陳君子
陳之竒字虞卿鄉人以其有賢德故以君子稱之初登
第為鄱易尉後為丹徒泰興令李瑋尚秦國大長公主
下國子監舉通經術有行義者為教授遂以公充選未
幾乞致仕遷太子中允時年未五十俄除平江軍節度
掌書記復以為教授詔裝錢促遣之力辭不赴公道德
著於鄉雖閭巷小兒亦知愛敬有爭訟久不決者跨蹇
驢至其家以大義感動之皆為之革心自掛冠後閑居
十八年熙寧初卒葬花山王岐公為作誌題之曰陳君
子墓銘始公之謝事也蔣堂侍郎語人曰舉天下皆知
有富貴而虞卿獨以知止易衆人之心吾喜林下有人
矣因為賦詩曰寵秩拜春坊歸休識慮長掃門卑魏勃
設醴謝元王一水蓴鱸國群山橘柚鄉喜君添老社煙
駕共徜徉張伯玉郎中亦贈之詩曰東吳王孫歸掛冠
玉絲紅鱠滿雕盤狂吟但覺日月久醉舞不知天地寬
小圃移花山客瘦夜窗搗藥橘童寒新書近日成多少
且告先生旋借看
梅聖俞與僧良玉詩
崑山慧聚寺良玉字蘊之僧行甚高旁通文史之學又
善書工琴棋因游京師梅聖俞見而喜之以姓名聞于
朝賜以紫衣其東歸也聖俞以詩送之曰來衣茶褐袍
歸變椹色服扁舟洞庭去落日松江宿水煙晦琴徽山
月上巖屋野童遙相迎風葉鳴橡槲後潛遁故山專以
講經為務號所居曰雨花堂
半夜鐘
唐張繼宿楓橋詩云月落烏啼霜滿天江楓漁火對愁
眠姑蘇城外寒山寺夜半鐘聲到客船昔人謂鐘聲無
半夜者詩話嘗辨之云姑蘇寺鐘多鳴於半夜予以其
說為未盡姑蘇寺鐘唯承天寺至夜半則鳴其它皆五
更鐘也(此張繼詩王氏學林新編誤以為溫庭筠)
白樂天
白樂天為郡時嘗擕容滿蟬態等十妓夜游西武丘寺
嘗賦紀游詩其末云領郡時將久游山數幾何一年十
二度非少亦非多可見當時郡政多暇而吏議甚寬使
在今日必以罪去矣
六經閣記
姑蘇自景祐中范文正公典藩方請建學其後富郎中
嚴繼之又建六經閣張伯玉公達嘗為郡從事遂命為
之記今但𫝊其篇首數句聞見錄又誤載其始末予家
偶藏公達所著蓬萊集恐後人不復見全文也因具載
之六經閣子史在焉不書尊經也吳郡州學始由高平
范公經緝之其後天章蔣公待制中書柳舍人史館昭文張
陸二學士行郡事殿中丞李仲塗先生之猶子中臺柳
兵曹今尚書富郎中十年更八政仁賢繼志學始大成
六經閣又建先時書籍草創未暇完緝厨之後廡澤地
汙晦日滋散脫觀者惻然非古人藏象魏拜六經之意
至是富公始與吳邑長洲二大夫以學本之餘錢僦之
市材直公堂之南臨泮池建層屋起夏六月乙酉止秋
八月甲申凡旬有七浹計庸千有二百作楹十有六楝
三架霤八桷三百八十有四二戶六牖梯衝楶梲圬墁
陶甓稱是祈於久故爽而不庳酌於道故文而不華經
南嚮史西嚮子集東嚮標之以油素揭之以油黃澤然
區處如蛟龍之鱗麗如日月之在紀不可得而亂大抵
天地之極致皇王之高道生人之紀律盡在是矣古者
聖賢之設教也知函夏之至廣生齒之至衆不可以頤
解耳授故教之有方導之有源乃本庠序之風師儒之
說始於邦達於鄉至於室莫不有學烜之以文物聳之
以聲明先用警策其耳目然後清發其靈府故其習之
也易其得之也深其教不肅而成不煩而治敺元元入
善域優而柔之使自得之萬世之後尊三王四代法者
無他焉教化之本末馴善也然則觀是閣者知六經之
在則知有聖人之道知有聖人之道則知有朝廷之化
知有朝廷之化則嚮方之心日懋一日禮義之澤流于
外絃誦之聲格于内其為惡也無所從其為善也有所
歸雖不欲徙善遠罪納諸大和不可召康公之詩曰豈
弟君子來游來歌子思之說云布在方策人存則政舉
凡百君子由斯道治斯民暢皇極序彝倫者捨此而安
適得無盡心焉諸儒謂伯玉嘗從事此州游學滋久宜
刊樂石庶幾永永無忽
唐郎官題名
唐郎官題名碑承平時在學舍中堂之後巳漸刓缺兵
火後不復存矣序文乃張長史楷書長史以草聖得名
未嘗作楷字世尤愛之題名之人雖不一亦盡得古筆
法唐世崇尚字學用此以取人凡書皆可觀今所𫝊止
序文爾長史蘇人故立碑於此
丁晉公(祖守節吳越中吳軍節度推官)
公諱謂字謂之家世於冀其祖仕錢氏遂為吳人公少
負才名先叔祖端公在鼎州日公嘗贄文求見因贈之
詩曰膽怯何由戴鐵冠祗緣昭代奬孤寒曲肱未遂違
前志直指無聞是曠官三署每𫝊朝客說五溪閑凭郡
樓看祝君早得文場雋況值天階正舞干淳化三年公
登進士科名在第四與孫何俱有聲當時王黃州有詩
云三百年來文不振直從韓柳到孫丁如今便合教修
史二子文章似六經祥符中為參知政事上問唐酒價
幾何公曰每斗三百按杜甫詩速宜相就飲一斗恰有
三百青銅錢又侍宴賞花釣魚公詩云鸎驚鳳輦穿花
去魚畏龍顔上釣遲上賞詠再三群臣皆以為不及天
禧中拜相仁宗即位進司徒兼侍中後為章聖山陵使
擅移陵域貶將仕郎崖州司戶參軍公自遷謫日賦一
詩號知命集後因奏表叙策立之功有云雖遷陵之罪
大念立主之功多因徙雷州移道州復祕書監光州居
住貶竄十五年鬚髮無斑白者人皆服其量臨終半月
不食焚香危坐誦佛書以沈香煎湯時呷而巳至光州
謝執政啓有云三十年門館從游不無事契一萬里風
波往復盡出生成在海上對客問天下州郡孰大客曰
唯京師公曰朝廷宰相只作崖州司戶則崖州為大衆
皆大笑歸葬華山所居在大郎橋號晉公坊堂宇甚古
有層閣數間臨其後予嘗至其第與公之孫德隅游從
德隅善篆亦工於四六
解額
姑蘇自祥符間定制秋舉以四人為額慶歴中就舉者
止二百人范貫之龍圖嘗作送錢正叔赴舉序巳言四
人之額視他藩為最寡熙寧元豐間應舉者漸多增為
六人三舍既行罷去科舉法歲貢四人舍法罷乃合三
年之數為十二人紹興丙子又增流寓一名今終場者
幾二千人其額又不勝其窄矣
紅蓮稻
紅蓮稻從古有之陸魯望别墅懷歸詩云遙為晚花吟
白菊近炊香稻識紅蓮至今以此為佳種
陸宣公
唐書云陸贄蘇州嘉興人按武德中蘇州所管七縣而
嘉興本號長水縣後改為由拳又改為嘉禾吳赤烏中
方易今名也
太一宮
太平興國六年方士言五福太一在吳越分太一天之
貴神也行度所至之國民受其福故令蘇州建太一宮
後以地遠不便於禱祀遂於京城蘇村建之今天慶觀
乃其舊址鄉人尚有以宮巷宮前稱者
孫百篇
吳士孫發嘗舉百篇科故皮日休贈以詩云百篇宮體
喧金屋一日官銜下玉除陸龜蒙亦云直應天授與詩
情百咏唯消一日成其見推於當時如此此科不知創
於何代國初亦無定制惟求應者即命試太平興國五
年有趙昌國願試此科帝御殿出四句詩為題詩云松
風雪月天花竹鶴雲煙詩酒春池雨山僧道柳泉每題
五篇篇四韻至晚僅成數十首方欲激勸後學特賜及
第仍詔今後有應此科約此題為式
蘇子美
蘇舜欽字子美易簡參政之孫慷慨有大志工為古文
聲名與歐陽公相上下天聖七年玉清昭應宮災子美
以太廟齋郎詣登聞上疏謂天以此垂戒願陛下恭默
自省語甚切直時年方二十登景祐元年進士第俄有
詔戒越職言事者子美又上書極論其不可慶歴四年
授大理評事集賢校理監進奏院當時用事者以子美
乃范文正所薦而杜正獻之壻也因鬻故紙會客事誣
奏之遂除名勒停嘉祐初韓魏公為請於朝追復元官
卒年四十一山谷先生嘗有觀祕閣蘇子美題壁詩曲
盡其平生大節真蹟藏汪玉山家今集中不載故見之
於此仁祖康四海本朝盛文章蘇郎如虎豹孤嘯翰墨
場風流映海岱俊鋒不可當學書窺法窟當代見崔張
銀鈎刻琬琰蠆尾㢠廻縑緗擢登群玉府臺閣自生光春
風吹細雨禁直夢滄浪人聲市朝遠簾影花竹涼秋河
湔筆硯怨句挾風霜不甘老天祿試欲呌未央小臣膽
如斗侏儒俸一囊請提師十萬奉辭問邊疆歸鞍飲月
支伏背笞中行人事喜乖忤南遷浮夜航此時調玉燭
日行中道黃柄臣似牛李傾奪謀未臧薄酒圍邯鄲老
龜禍枯桑兼官百郡邸報賽用歲常招延青雲士共醉
椒醑觴俗客避白眼徵歌舞紅裳謗書動宸極牢戶繫
桁楊一網收冠盖九衢人走藏庖丁提刀立滿志無四
旁論罪等饕餮囚衣禦方良姑蘇麋鹿疃風月有書堂
永無湔祓期山鬼共幽篁萬戶封侯骨今成狐兔岡邇
來四十年我亦挍書郎雄文終膾炙妙墨見垣牆高山
仰豪氣崢嶸乃不亡張侯開詩卷詞意尚軒昂草書十
餘紙雨漏古屋廊誠知千里馬不服萬乘箱遂令駕鼓
車此豈用其長事往飛鳥過九原色莽蒼敢告大鈞手
才難幸扶將子泌字進之任湖北運使(先殿院之女適參政公之子宿)
(宿乃耆之弟於子美為叔父)
紅梅閣
吳感字應之以文章知名天聖二年省試為第一又中
天聖九年書判拔萃科仕至殿中丞居小市橋有侍姬
曰紅梅因以名其閣嘗作折紅梅詞曰喜輕澌初泮微
和漸入芳郊時節春消息夜來陡覺紅梅數枝爭發玉
溪仙館不是箇尋常標格化工别與一種風情似勻點
臙脂染成香雪重吟細閱比繁杏夭桃品流真别只愁
共彩雲易散冷落謝池風月憑誰向說三弄處龍吟休
咽大家留取倚闌干問有花堪折勸君須折其詞𫝊播
人口春日郡宴必使倡人歌之吳死其閣為林少卿所
得兵火前尚存子純字晦叔文行亦高鄉人呼為吳先
生(楊元素本事集誤以為蔣堂侍郎有小鬟號紅梅吳殿丞作此詞贈之)
先高祖
先高祖諱識給事中諱慎儀之子登端拱三年第大中
祥符間用翰林學士李宗諤薦權監察御史屬真宗東
封護蹕還都遷殿中侍御史兼左廵使時年四十有二
本朝承襲唐制御史不專言職至是始擇學術醇正操
履端方可以紀綱朝廷者俾入臺言事得之至難故被
選者實為不世之榮先高祖任職踰年遽抱目疾累表
乞退遂除檢校司封郎官平江軍節度副使
先高祖登第時金花帖子尚存其制用塗金黃紙大
書姓名下有兩知舉花押仍用白紙作一大帖貯之
亦題姓名於上近吳南英於周參政處模寫王扶盛
京二帖子名士題跋甚衆皆以為今世所罕見者予
因歸而視其所藏適與王扶同此一榜規模無毫髮
不相似但多白紙為護爾今所謂榜帖者盖起於此
趙霖水利
政和六年莊徽待制為郡守中使以金字牌奉御筆云
訪聞平江府三十六浦内自古置閘隨潮啓閉泄放水
勢歲久堙塞遂致積年為患今差本府戶曹趙霖躬親
具逐浦相度經久利害繪圖赴尚書省指說既被旨因
徧歴諸縣遂得其利害霖意不過三說一開治港浦二
置閘啓閉三築圩褁田遂條析其事合成一書奏之後
略施行霖所建明與郟正夫差異霖專主置閘之說正
夫則屬意於開縱浦横塘使水趨於江而巳竊謂二公
之論與今日又不同往時所在多積水故所治之法如
此今所以有水旱之患者其弊在於圍田由此水不得
停蓄旱不得流注民間遂有無窮之害捨此不治而欲
興水利難矣
黃氏三夢
建寧黃氏乃名族也因游宦遂徙居于吳黃氏有三子
皆勤於學問其父夢捷夫持榜帖報黃顔者遂以名其
長子巳而果第久之其夢如初乃拆偏旁名仲子以彦
彦復掇高科後數年其夢亦如初黃甚怪之又以頡名
其季頡既第顔即死矣
崑山編
唐人劉綺莊為崑山尉研窮古今緗帙所積甚富嘗分
類應用事注釋于下如六帖之狀號崑山編今其書尚
存
臯橋詩
臯橋者漢臯伯通所居之地梁鴻娶孟光同至吳居伯
通廡下為人春役後伯通察而異之乃舍之於家皮日
休嘗賦詩云臯橋依舊綠楊中閭里猶生隱士風唯我
到來居上館不知何道勝梁鴻陸龜蒙詩云横絶春流
架斷虹凭闌猶想五噫風今來未必非梁孟卻是無人
繼伯通
謝賓客
公諱濤字濟之其先三世仕吳越公幼而竒敏嘗講學
于陽山澄照寺之西廡時王翰林禹偁宰長洲羅拾遺
處約宰吳縣皆器重之自此顯名於時登淳化三年第
知益州華陽縣通判夀州知興國軍真宗即位銳意任
人一日中出朝士姓名有治狀者凡二十四人付中書
門下令驛召至闕公在選中命知曹州有兇人趙諫者
交權勢結豪俠務乘人之弊以告訐公奏之朝廷斬于
都市乃下詔凡民非干已事無得告言遂著于令為兩
川安撫還除三司度支判官出守海陵新安二郡俄召
試直史館出為兩浙轉運使還判司農寺兼侍御史知
雜事知越州任滿拜太常少卿判登聞檢院又得請權
西京留司御史臺就拜祕書監遂分司洛下朝廷嘉其
恬退遷太子賓客其子既入臺閣迎侍于京師景祐元
年卒年七十五贈禮部尚書子絳女適梅堯臣聖俞孫
景初景溫公始以文學中進士上第而子孫世踐其科
又父子更直館殿出處僅二十餘年皆衣冠之盛事公
分務洛下悉屏去外累於筆硯歌詩素所躭嗜亦不復
為曰佚我以老也數年間惟日看舊史一編以代賓話
一日因假寐夢中作讀史一絶云百年竒特幾張紙千
古英雄一窖塵惟有炳然周孔教至今仁義浹生民越
一夕捐館范文正為記其事
張子野吳江詩
張子野宰吳江日嘗賦詩云春後銀魚霜下鱸遠人曾
到合思吳欲圖江色不上筆靜覓鳥聲深在蘆落日未
昏聞市散青天都淨見山孤橋南水漲虹垂影清夜澄
光合太湖為當時之絶唱
春申君
姑蘇城隍廟神乃春申君也按史記春申君初相楚後
請封於江東考烈王許之因城故吳墟以為都邑吳地
志亦云春申君嘗造蛇門以禦越軍其廟食於此也固
宜(越絶書云吳伐楚封春申君於吳其說又似不同要當以史記之言為正)
蔣密學
蔣堂字希魯嘗兩守此郡後既謝事因家焉自號曰遂
翁所居曰靈芝坊作園曰隱圃圃之内如巖扄水月菴
煙蘿亭風篁亭香巖峰皆極登臨之勝公喜賓客時為
燕會日以詩篇為樂范貫之龍圖嘗賦詩云勇退人難
事明公識慮長波濤濟舟楫霜雪見松篁林下開前圃
花間撤亞槍二疏良宴會老杜好篇章道向清來勝機
於靜處忘當除印如斗試一較閑忙
丁晉公拜老郁先生
祥符中丁晉公自參知政事拜平江軍節度使知昇州
時建節鉞者出入必陳其儀度既還鎮鄉人為之改觀
公在童齠時嘗從老郁先生學(先生居光盪巷師孟之父戶部師淳之伯父予)
(嘗從師孟學)至是首入陋巷詣先生之居以兩朱衣掖之拜
于其下先生惶懼大聲呼之曰拜殺老夫矣既坐話舊
極款密且云小年狹劣荷先生教誨痛加夏楚使某得
成立者皆先生之賜也先生愈不自安不數月果卒公
遣吏為辦棺斂葬埋之物甚厚吳人至今以為美譚
李璋
李璋(忘其字)居盤門内為人不羈王荆公甚愛其才嘗有
送行詩云湖海聲名二十年尚隨鄉賦巳華顛卻歸甫
里無三徑擬傍胥山就一㕓朱轂風塵休悵望青鞋雲
水且留連故人亦見如相問為道方尋木雁篇又有公
下第詩云浩蕩宮門白日開君王高拱試群才學如吾
子何憂失命屬天工不可猜意氣未宜輕感慨文章尤
忌數悲哀男兒獨患無名爾將相誰云有種哉由此聲
譽益著後以特恩補官孫益字彦中擢高科歴監察御
史徙居常熟
公素好譏謔有一故相遠派在吳中嘗於嬉遊之地
書其壁曰大丞相再從妷某嘗遊公因題其傍曰混
元皇帝三十七代孫李璋繼至嘗赴特奏恩語同試
者云廷唱日必不以名見呼止稱某排第耳衆皆不
以為然厚與之約巳而進狀云因在京師有遠族相
遇譜系亦有以璋名者欲以玖易之它日殿下果唱
李玖盖公排第九也
木蘭堂詩
木蘭堂多為太守燕遊之地范文正公作守時嘗賦詩
云堂上列歌鍾多慚不如古却羨木蘭花曾見霓裳舞
白樂天在蘇嘗教倡人為此舞也(堂之前後皆植木蘭榦極高大兵火後不)
(存)
林大卿買宅
州民有宅一區多出變怪無有售之者林顔大卿獨求
買之既徙入中夜據廳事獨坐以示其不恐忽見一白
衣婦人縱其所如俄至一處所潛伏不見詰朝使人穿
其地得銀百餘鋌其上皆䥴一林字此無異尉遲敬德
事也
富祕監
富祕監嚴丞相忠文公之叔父也登大中祥符四年第
慶歴中以刑部郎中守鄉郡嘉祐中守祕書監致仕退
居于家未嘗一造府治終年無毫髮干請士大夫皆賢
之皇朝類苑嘗載其事卒贈司徒葬寶華山有子臨娶
先都官之女(祕監與都官聘書今尚存)飽學能文終池陽守鈞洵元
衡擢進士第皆祕監公之曾孫也
智積菩薩
靈巖寺乃智積開山之地智積當東晉末自西土來此
剙立伽藍泗州僧伽持鉢江南至常之無錫聞智積在
蘇即回曰彼處巳有人矣由此名遂顯有一貧嫗慕其
行嘗持角黍為獻智積受之嫗因得度至今上巳日號
智積誕日聚數百嫗為角黍會
三江口
松江之側有小聚落名三江口酈善長云松江自湖東
北逕七十里至江水分流謂之三江口吳越春秋云范
蠡去越乘舟出三江之口入五湖中皆謂此也三江即
禹貢所指者
楊惠之塑天王像
慧聚寺有毘沙門天王像形模如生乃唐楊惠之所作
惠之初學畫見吳道子藝甚高遂更為塑工亦能名天
下徐稚山侍郎以此像得塑中三昧嘗記其事謂其傍
二侍女尤佳且戒後人不可妄加塗飾近為一俗工修
治遂失初意
王贄運使減租
初錢氏國除而田稅尚仍其舊畞稅三斗浙人苦之太
宗乃遣王贄為轉運使(轉運衙舊在姑蘇州治之西偏)均兩浙雜稅贄
悉令畞稅一斗使還大臣有責其增減賦額者贄謂畞
稅一斗天下之通法兩浙既巳為王民豈可復循偽國
之制上從其說浙人至今便之
鬭鴨
陸魯望有鬭鴨一欄頗極馴養一旦驛使過焉挾彈斃
其尤者魯望曰此鴨善人言見欲附蘇州上進使者奈
何斃之使者盡以囊中金以窒其口使徐問其語之狀
魯望曰能自呼其名爾使者憤且笑拂袖上馬復召之
還其金曰吾戲耳
中吳紀聞卷一
