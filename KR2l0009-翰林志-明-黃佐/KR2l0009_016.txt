翰林記卷十六明黃佐撰
車駕幸館閣
太宗皇帝初定内難四方之事方殷内閣七人者旦夕
承顧問受旨退治職務且兼稽古纂述殆不虚寸晷上
時步至閣中親閱其勞且視其所治無弗稱旨者乃喜
必有厚賚或時至閣閱諸學士暨庶吉士應制詩文詰
問評論以為樂宣德四年十月癸未車駕臨幸文淵閣
周視大學士楊榮等寓直之所命增益屋宇兼賜飲饌
器用榮等次日具表謝恩已而復至賜榮等詩各一章
及寳鈔酒饌學士李時勉等皆與焉七年某月駕過史
館有作併賦招隠之歌是時天氣清明聖心悅豫懷賢
覽古天趣之高見於吟詠侍讀學士錢習禮等迎謁俱
被賜賚其過史館六言詩云蕩蕩堯光四表巍巍舜德
重華祖考萬年垂統乾坤六合為家真聖王氣象也
車駕幸私第
洪武初編修羅復仁者上喜其誠樸車駕一日忽幸其
私第復仁方操塗具完壁不虞上之至也呼妻以凳坐
上上與語良久嘆息而去即命工部賜第城南門外尋
以為弘文館學士及乞致仕從之賜以大布之衣謂曰
表爾樸也宣德中上微行幸大學士楊士竒私第語在
第八卷
賜讌
洪武中學士詹同宋濓等暨諸儒臣每燕見必賜燕日
以為常永樂初萬夀聖節學士侍讌奉天殿近侍及修
史官宴中左門若正旦元宵端午重陽冬至臘日等節
序往往燕于禁庭皇后皇太子千秋節亦如之若御三
殿筵宴奏事於内閣學士尤隆至或有撤御筵玉食以
遺其父母者十八年閏正月丙子命行在學士兼右庶
子楊榮學士兼右諭德金幼孜並為文淵閣大學士兼
學士特賜讌于禮部此陛擢賜讌之始也二十年九月
己巳以榮與幼孜扈從之勞特命讌坐前列食上殽此
賞勞賜讌之始也宣德二年九月少傅楊士竒三載考
滿降勅奬諭賜宴于禮部此考滿賜宴之始也五年四
月丙申召大學士楊士竒楊榮等賜燕文華殿上親待
焉賜鈔一萬貫六年二月甲辰萬夀聖節賜士竒榮等
宴乙巳復賜宴内庭特賜詩一章褒嘉之此又出於特
恩者也八年七月丁丑吏部奏少傅楊榮滿三載上禮
之如士竒自後内閣大臣考滿遂為例正統以後萬夀
聖節皇太后千秋等節及節序本院官同羣臣通宴于
午門外而燕見奏事特恩賜燕者遂無聞焉若初開經
筵及脩書進呈殿會試等燕俱有定規脩實錄成例宴
于禮部獨水樂初宴于奉天門宣德五年宴于中府正
統三年宴于西苑為不同云
賜飲饌
洪武三年二月學士宋濓待制兼編修王禕等奉詔預
教大本堂每召對殿廷必賜坐久則賜飲膳禕一日在
史局渴甚謂濓曰得昨上所賜梨漿飲之吾渴濟矣中
貴人竊聞之言于上即命齎賜之永樂五年五月學士
楊榮奉命往甘肅規畫軍務七月還京奏對武英殿上
大悅時盛暑命取瓜親剖賜之且遣中官賜以羊酒勑
使休息十一年十二月學士宋濓既致仕來朝以勑勞
之賜米酒十二年十二月復至賜亦如之十八年四月
丙辰上在西内圓殿特召都督薛禄尚書吕震李慶學
士楊榮金幼孜至殿外命坐賜食其羹糜蓋出於御前
調和珍異非常且復有上尊熟食酪漿櫻桃之賜所賜
上尊封識皆有墨印洞庭春色四字復用朱印篆書御
用二字以蓋其上蓋是時上嚮用勲戚侍從之臣多所
頒賚上尊珍饌無日不有此特其可紀者也宣宗初即
位召侍講學士王英入便殿謂曰洪武中學士有宋濓
吴沈朱善劉三吾永樂初則解縉胡廣俱有重名今汝
當講經史陳道義以啓沃朕心罔俾前人獨專其美賜
内醖及鈔千緡命入内閣參中秘自是英與曾棨王直
等屢被御酒珍饌之賜宣德二年十一月乙未皇太子
生大學士楊榮入見上親酌酒賜榮飲仍賜白金鈔幣
鈒金器十二月召榮等至東苑訪政務賜酒饌銀鑲椰
桮二年二月辛酉賜同遊萬歲山諸臣椰子各一枚七
月辛酉遊内苑賜以金銀綵幣玉杯酒饌等物蓋自是
同遊禁苑所至必有飲饌之賜殆不可盡紀四年八月
賜楊榮等枸杞湯令中官吴誠諭旨曰服此可以延年
益夀可以祛諸疾正統以後莫考惟丁巳臘月望後大
雪三日聖情悅懌賜大學士楊溥等黃封内珍成化中
憲宗一日於内庫得古帖斷爛不可讀命中使持至内
館使理之適檢討傅瀚在直次為韻語須臾而成授中
使以復上大悅有珍饌法酒之賜
賜冠帶衣服器用
洪武十四年三月賜本院官羅衣各一襲尋以儒士董
倫為右贊善賜以冠帶又賜侍書楊崧等襲衣靴韈二
十三年以四川永川縣知縣王佐為侍讀賜衣及靴韈
是年高麗貢玳瑁筆分賜學士劉三吾侍講學士葛均
等二十九年六月癸夘以編修張顯宗為太常寺丞左
僉都御史辛彦德為詹事各賜衣一襲三十年賜學士
宋訥衣帽壬午六月賜内閣七人金織羅衣永樂二年
九月上召内閣七人謂曰朕即位以來爾朝夕在左右
敬慎弗懈然恒情保初易保終難朕常思保全之道爾
亦宜益謹厥終庶兩盡其美皆曰臣等猥蒙委任敢不
勉圖報稱上大悅賜象笏幞頭公服尋賜二品金織紵
絲衣七人者入謝直言恩禮太過上曰卿在朕左右幾
務所屬贊翊之功不在尚書下故特賜二品服以示旌
異豈為過哉三年自正月至于九月時召七人者評議
諸司事宜稱旨賜二品金織紗羅衣自是勞賞出使扈
從多賜襲衣有差十八年復賜榮等二品金織襲衣靴
韈是冬連賜士竒榮等織金紵絲表裏鈔米柴炭等物
其後多密加賞賚他人弗與焉十九年四月辛丑賜榮
銀酒鍾古銅器各一鈔千錠酧其護救圖籍之勞也事
見第十二卷宣德初内閣學士楊士竒楊榮等被賜玉
帶瑪瑙鶴頂龜筒琥珀花犀合香諸帶及龍骨等繋腰
皮裘黑貂銀鼠帽少詹事兼侍讀學士曾棨王直賜寳
帶少詹事兼侍讀學士王英賜金鑲琥珀麒麟帶各有
差或有五品賜金帶者七年十一月丙寅皇太子千秋
節賜内閣綵繡麒麟襲衣十年十一月丁丑以聖節賜
内閣綵繡雲鶴襲衣寳帶本院官各有差自是以為常
正統初賜大學士楊士竒金織紗羅襲衣金鑲玳瑁等
帶大婚禮成賜學士錢習禮等紗衣紗帽金鑲香帶有
差二年六月己巳賜内閣錦繡雲鶴紗衣十一月辛巳
賜金織紵絲襲衣天順中賜大學士李賢陳文等玉帶
通政司參議兼學士吕原等金帶暨玉杯梭服貂帽之
賚歲無虚月成化中學士王獻掌院事賜金帶侍讀學
士彭華攝詹事府事亦賜金帶故事學士非典密務侍
日請者不與是賜蓋異數也正德四年吏部左侍郎兼
學士白鉞賜玉帶尤前此所未有者
賜鈔幣羊酒
聖祖最慎於賞必有功勞者乃賚以鈔幣之屬惟文學
近侍多有匪頒洪武初學士宋濓等恒受是賜十六年
正月以右贊善董倫為左春坊大學士賜文綺六疋鈔
五十錠十七年三月賜學士宋訥文綺帛各二疋鈔十
錠尋又賜訥子安鈔十錠二十九年三月賜本院官人
各高麗布一疋永樂初内閣解縉等七人者嘗拜鈔帛
之賜六年正月賜綵幣白金鈔米七年七月楊榮議事
歸自甘肅賜米鈔十一月復還自甘州復命陳邊境便
宜十事上嘉納之賜以襲衣鈔幣宣德元年以後大學
士楊士竒等議事稱旨屢賜白金文綺鈔幣四年九月
甲辰朔賜内閣白金珍珠鈔幣白磁器蘇合香丸等物
十二月朔霜寒甚上命光禄賜在廷文臣侍讀學士錢
習禮等羊酒以禦寒曰皇祖考在位每旦常有賜今朕
多事忘之汝勿忘辛巳賜内閣白金鈔幣羊酒等物四
年七月大學士曾棨顧問稱旨屢賜白金文綺鈔幣使
直文淵閣五年正月賜内閣大學士人各鈔一萬貫并
猪羊海魚等物四月丁巳皇太后千秋節賜内閣大學
士人各鈔三貫正統元年三月賜讀卷官羊酒遂以為
常其後惟内閣考滿賞勞問疾給假遣中官以鈔幣羊
酒賚之而五年二月丙戌楊榮以展墓行賜白金紵絲
鈔幣及上尊羊豕諸饌稱是且命内侍阮江伴行最為
盛典
賜藥餌
洪武中編修王釐患頭風上賜所御藥酒飲之而愈壬
午六月太宗賜解縉等七人香藥永樂四年二月諭德
楊榮得寒疾不能造朝上聞之亟遣中官偕御醫蔣用
文視之還奏賜藥物且命用文守視時時奏報至痊乃
已及榮入謝上慰賚之仍令休息旬餘乃出學士黃淮
留守以疾在告仁宗為太子亦遣中官偕用文賫藥視
之手書略曰卿其勉進藥食蚤獲安康以慰予懷侍讀
學士王直侍上東宫嘗賜扇及藥正統九年二月楊士
竒疾賜醫藥寳鈔酒饌及璽書慰之成化初大學士李
賢疾上遣中官偕醫賜藥餌所以問慰之者甚厚五年
至十一年大學士彭時累以病在告上輙命醫視疾遣
内臣致猪羊鷄鵝酒米之賜并賚以藥餌踰月不出則
必再遣焉弘治五年五月大學士丘濬以目疾辭位上
遣醫賜藥詔今後凡大風雨雪俱免早朝七年十月又
辭詔痊可之日免朝參進來辦事使就醫藥其後大學
士謝遷等稍有疾輙遣醫饋藥候問之使相踵於道
賜居第
太祖太宗時嘗賚近侍以居第如羅復仁輩見前卷宣
德中楊溥有賜第在東安門外天順元年冬賜大學士
李賢甲第一區賢上章懇辭上曰聞卿舊宅去朝頗遠
特賜近居以便宣召所辭不允遷居之後上及皇太子
皆有落成之賚按洪熙元年二月賜楊士竒田二頃懇
辭許之則是先朝厚賚非特居第而已
賜宸翰
吴元年上聞侍講學士朱升家構書樓成御書梅花初
月樓五大字以寵之而宋濓等嘗拜宸翰之賜尤多洪
武三十一年七月御書怡老堂三大字賜禮部侍郎兼
學士董倫并髹几玉鳩杖各一倫具表謝恩宣德初上
嘗親御翰墨作春山竹石牧牛三圖題詩其上以賜大
學士楊榮并賜端硯御用筆墨及白磁酒器茶鍾瓦罐
香爐之類侍讀沈粲嘗獲賜御筆竹菊圖則是時近侍
霑賜者不止一二人也
賜御製詩文
洪武六年五月戊辰上御武樓學士承旨詹同備顧問
因及於竹同謂晉戴凱之所譜至五十餘種惟吴越山
中有方竹可為笻若有廉隅不可犯之色因以一枝進
於是親御翰墨草方竹記一通始言品物之夥中序格
致之難及其末也謂同為人俊偉氣象且以豪俊稱之
同趨拜稱謝上笑曰卿頭童齒豁矣何以謝學士宋濓
嘗獲賜醉學士楚辭一章黃馬白馬等歌而本院官與
賜者如張美和輩尤不可盡記略見前卷仁宗在東宫
喜為詩文贊善王汝玉徐善述梁潛等多被賜宣德初
内閣大學士楊士竒等恒賜詩章七年七月屢賜御製
祖德詩招隱歌猗蘭操九年七月南京禮部尚書張英
迎復入見上特書製詩詞并緡錢二千緡賜之英退陳
於堂語人曰此吾稽古之力也大學士楊士竒黃淮等
被賜尢多其後列聖多用故事製詩章以寵詞臣正德
初賜御製寫懷等詩及蟠龍諸詩然未敢必其果出於
宸衷也今載祖宗御製數章於此直所謂昭回之光下
飾萬物者用以侈詞林之榮云洪武八年七日午時書
賜醉贊善大夫宋濓西風颯颯兮金張特會儒臣兮舉
觴目蒼柳兮裊嫋閱澄江兮水洋洋為斯悅而再酌弄
清波兮流光玉海盈而馨透泛瓊斝兮銀漿宋生微飲
兮蚤醉忽周旋兮步趨蹌蹌美秋景兮共樂但有益於
彼兮何傷永樂中冬至仁宗時監國賜贊善徐好古清
朝盛文治輔德資儒耆念彼筋力倦趨朝諒非宜賦詩
有佳致納誨多良規起予得深趣歡懷浩無涯新陽屇
初復况此承平時酧勞見樽酒庶以勞期頥宣德五年
御製贈大學士致仕黃淮歸永嘉天香蚤折仙桂枝筆
花五綵開鳳池蓬萊芝山直奎壁近侍九重天咫尺永
樂聖人臨御初鞠躬稽首陳嘉謨仁皇監國文華殿左
右謀猷共羣彦朕承大寳君萬方相與共理資賢良傾
心寫情任舊老而卿引疾先還鄉五歴星霜復相見霜
鬢蕭蕭秋滿面是時朝旭光升紫殿明相對清言良慰
情留之累月未盡意歸心又欲東南行太液清泠涵碧
藻楊柳芙蓉相映好鳬鷖鸂鶒弄澄波紫霧紅雲拂瓊
島芳殽在俎酒在壺工歌鹿鳴續白駒君臣大義士所
重心須廷闕身江湖鴈蕩峯高青不極中有謝公舊遊
迹採芝斸苓可長年應在天南憶天北九年十一月甲
戌朔御製詩歌賜大學士楊榮武夷巍峩青插天建溪碧水
相連延扶輿旁礴之所産往昔奮起多名賢只今繼續
揚華芬漢清白吏有遠孫明經策第登詞垣皇祖承天
御天下竭職論思靡餘暇懷忠秉誠履堅貞臨事果達
智識明禁中頗牧材卓犖風雲驥足千里輕顧予菲德
嗣天位旰食宵衣急圖治普天之下率土之濱安危休
戚繋于一人大厦之興藉梁柱為邦必資輔弼臣卿事
文祖兼仁考歴年固多身未老方茲倚重傅與保士有
大抱負堯舜其君民勖哉弼違補闕輔吾仁齊芳昔賢
耀千春
賜門帖
吳元年陶安為學士凡國家制度禮文之事多所擬定
御製門帖賜之曰國朝謀略無雙士翰苑文章第一家
賜圖書
永樂二十二年九月仁宗命範白金為圖書四枚其文
曰繩愆糾繆以賜師傅五人尚書兼詹事蹇義尚書夏
原吉大學士楊士竒楊榮金幼孜也而榮與幼孜同受
其一上諭之曰朕有過舉卿即具疏用此封識進來蓋
責望臣輔之切如此士竒連上五章皆見嘉納洪熙元
年四月有進言太平之政者上召義等以其章示之且
謂曰去年各與繩愆糾繆圖書蹇三人皆無一言豈朝
政果皆無闕生民果皆安乎三人皆頓首有慙色既退
復召義諭曰爾與士竒吾監國舊輔事有未當皆須直
言勿有疑諱後又朝退召義與士竒至奉天殿出二&KR0897;
二印賜二人義得忠貞印士竒得貞一印諭曰使後世
知吾三人同心一誠也&KR0897;皆加奬二人皆拜受而退宣
德二年二月上御文華殿召大學士楊榮賜以鍍金銀
圖書五曰方直剛正曰忠孝流芳曰關西後裔曰建安
楊榮曰楊氏勉仁而楊士竒所得者曰清方貞靖云
賜書籍翰墨
洪武八年三月上御乾清宫召學士宋濓問前御史中
丞劉基行期在何日蓋基時告歸故也因扣其詳步出
宫門濓從後至丹墀上忽顧内使張淵曰汝往取新刊
文集一部賜濓濓叩頭謝訖淵引至典禮紀察司與司
副李彬言記濓氏名于籍始頒授焉時受賜者惟太師
李善長右丞相胡惟庸及濓三人而已永樂十三年七
月學士楊士竒等侍文華殿上出趙孟頫所書滕王閣
序賜之其後列聖每刊刻書籍成必頒於大臣惟景泰
二年賜修撰柯潛五倫書及五經四書成化二年十月
賜本院官人各貞觀政要一部為異數餘不能悉計然
記聖祖賜宋濓事獨詳者以見國初君臣相與之情藹
然無間如此也
賜遊觀
永樂七年三月車駕至京命學士胡廣諭德楊榮金幼
孜修撰王英等從遊萬歲山榮以母憂辭弗與特召之
行皆賜賚之宣德三年十二月大學士楊榮等扈駕兩
遊南海子賜羊酒及鈔八年四月二十六日上以時清
氣和特命勲舊輔導文學之臣遊西苑翰林惟少傅楊
士竒楊榮少詹事王英王直侍讀學士李時勉錢習禮
時少保黃淮來自退休與焉自成國公朱勇而下凢十
五人敕中官導自西安門入聽乘輿馬及太液池而步
遂得同覽竒勝首至新構圓殿殿臨太液池池之中多
嘉魚殿之左右多名花東去數十步又有嘉菜竒果上
每躬自採摘以奉聖母皇太后甘旨繼至清暑殿此亦
奉聖母遊覽之所規制宏敞巧妙天然花木森鬱實非
世間所有既而登萬歲山池水環之如璧磴道逶迤竒
石森列千形萬狀莫可備述山之中有三殿正曰仁智
左曰介福右曰延和稍上則有玉虹金露方壺瀛洲四
亭而廣寒殿在其頂瑶臺玉砌畫棟雕甍蒼松翠栢盤
鬱垂蔭恍然如在蓬萊仙境也良久退坐山下勑賜内
庖酒饌皆珍竒之品莫不醉飽而歸榮記其詳如此學
士楊溥嘗得賜觀九龍池其詳莫考可齋雜記云天順
己夘四月六日有旨賜諸大臣遊西苑命中貴人引大
學士李賢吏部尚書王翺與時等數人往苑在宫垣西
中有太液池周十餘里池中架橋梁以通往來橋東為
圓臺臺上為圓殿殿前有古松數株其北即萬歲山山
皆太湖石堆成上有殿亭六七所最高處乃廣寒殿也
池西南又有一山如之最高處為鏡殿此皆金元時所
造其餘殿亭皆今制而西稍南曰南臺則宣廟常幸處
也是日賜宴於此皆霑醉而歸或有醉失儀者而學士
李紹執禮逾恭時與賢皆記其事明年如之又明年亦
如之又云是年七月賜尚書王翺馬昂并内閣學士三
人遊南城中有宫殿樓閣十餘所此宣廟與上遊幸處
也是秋新作行殿一所東為蒼龍門南為丹鳳門中為
龍德殿左右曰崇仁廣智殿之北有橋橋皆白石雕水
族於其上南北有飛虹戴鰲二牌樓東西有天光雲影
二亭又北疊石為山曰秀巖山上有圓殿曰乾運其東
西二亭曰凌雲御風山後為佳麗門又後為永明殿最
後為圓亭引流水繞之曰環碧移植花木青翠蔚然如
夙成者既畢工乃命時與學士李賢吕原往觀焉受命
頒行者太監裴當也宴畢乃回南城即東苑見前卷
賜觀燈
永樂十八年正月甲寅元宵節上御午門觀燈賜百官
宴并示御製詩學士胡廣楊榮等奉和以進上覽而悅
之賜以羊酒鈔幣自是車駕駐兩京皆賜觀燈于午門
以為例宣德三年正月戊戌元宵節賜文武大臣觀燈
於萬歲山命中官侍宴學士楊榮進元宵賦賞鈔三千
貫侍讀錢習禮等賦詩以進咸賜鈔有差五年正月丙
辰元旦大學士楊士竒等奉命觀燈於萬歲山賜宴各
以詩進賞鈔各六千錠七年正月乙亥元宵節賜觀燈
於内苑仍賜内閣白金綵幣遣中官送于其第蓋自宣
宗即位以來凡遇時節必賜侍臣以詩章及内醖珍羞
果而元宵為尤盛云英憲二朝尚或舉行成化十一年
侍講程敏政元夕觀燈應制詩有曰五朝故事傳來久
樂與民同上元酒想像先皇得衆心尚有燈詞播人口
則是英廟曾製燈詞也
賜觀擊毬射柳
太宗朝端午賜觀擊毬射柳宣宗時踵行之學士楊榮
等咸以詩詞進宣德四年端午賜扇及五色長命縷繋
腰等物榮復為詩識之自天順辛巳迄成化戊子凡遇
端午輙賜牙骨聚扇上有御製清暑歌解愠歌及諸家
繪畫金織扇袋五色圓夀絲縷虎頭條畫艾虎學士柯
潛等受賜多為詩以志其榮焉而所謂毬射之戲漸不
復舉豈走驃騎即其流耶
賜重陽宴物
宣德四年重陽節賜宴及御製詩一章七年亦如之仍
賚以内醖珍羞大學士楊士竒等皆識其事
賜冬至臘日衣被
冬至臘日例賜衣被宣德二年臘日賜内閣繡衣各二
襲此尤異數也
賜觀走驃騎
天順三年三月五日賜文武觀走驃騎于後苑其制一
人馳馬執旗引于前一人馳馬繼出呈藝于馬上或上
或下或左或右騰擲趫捷人馬相得如此者數百騎後
至乃為番服臂鷹走犬圍獵狀終場俗名曰走解而不
知所自始豈金元之遺俗歟今歲一舉之蓋以訓武也
觀畢賜宴于回廊大學士彭時識其事如此
賜校獵獐兔
天順二年十月十日扈駕校獵南海子海子距城南二
十里方百六十里闢四門繚以崇墉中有水泉三處獐
鹿雉兔不可計籍海戸千餘家守視每獵則海戸合圍
縱騎士馳騎于中亦所以訓武也是日扈從官皆蒙頒
賜獐兔而内閣李賢等三人比諸人差厚云
賜觀閱騎射
天順三年十月二十一日上御西苑閱將臣騎射召大
學士李賢彭時等侍是日所閱皆侯伯都督都指揮隸
三營把總管操者總兵官會昌侯孫繼宗廣寧侯劉安
懷寧伯孫鏜都督趙輔具名籍進呈令逐一騎馬射箭
以三箭為率上親按籍記中否有中二箭者中一箭者
其中有不中而引弓發矢可觀者比中例試畢賜鈔有
差而總兵暨賢等五人各賜鈔一千貫十二月閱御馬
監勇士騎射亦如之先次有二三人畏避不赴者罪黜
之自是將士咸感德畏威知所奮勵云
賜姓名
洪武九年三月癸未以火爾赤為翰林蒙古編脩賜姓
名曰霍莊水樂十六年三月上策會試士以李馬為進
士第一御筆賜名騏臚傳三唱無敢應者上曰即李馬
也乃出受詔二十二年三月上策進士内閣奏以孫曰
恭為狀元上以曰恭名近暴字乃擢邢寬第一而改邢
為刑志仁愛也寬後復之
賜賞功金牌
正德五年寧夏平賜内閣大學士賞功金牌而詹事府
事學士白鉞暨日講官皆預焉前此所未有也
翰林記卷十六
