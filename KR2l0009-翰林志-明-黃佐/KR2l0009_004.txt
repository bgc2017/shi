翰林記卷四明黃佐撰
文華堂肄業
洪武六年開文華堂禁中以為儲材蓄德之所鄉
貢舉人至京師詔免會試擇年少俊異者俾肄業
其中正月甲寅有司以河南第一人張唯等名上
召見便殿親命題俾賦詩詩成稱旨唯及王輝李
端張翀皆擢編修蕭韶為秘書監直長賜帶冠衣
服又明日以山東第三人王璉等見召試如之璉
及張鳳任敬馬亮陳敏皆擢編修賜予之受命入
堂讀書詔詞林名臣分教之太子贊善大夫宋濓
太子正字桂彦良等與焉上謂曰昔許魯齋諸生多
為宰輔卿其勉之于是聽政之暇輙幸堂中取其文
親評優劣命光禄寺日給酒饌每食皇太子親王迭
為之主唯等侍食左右冬夏賜衣時賜白金弓矢鞍
馬寵錫甚厚濓輩雖司啟迪顧諸生皆上所親教不
敢以師道自居一日侍燕間詢及肄業孰進益濓對曰
無如張唯者因備述其雋才請錄為弟子員上笑而許
之盖同時進者凡十有七人又選成均之秀入武英堂
俾練習政事方徵彭通宋善王惟吉等皆拜給事中禮
遇雖不及唯等然侍從車駕應制備顧問未始異也其
後多至執政有聲光云
文淵閣進學
永樂三年正月壬子先是太宗命學士兼右春坊大學
士解縉等新進士中選材質美敏者俾就文淵閣進學
至是縉等選修撰曾棨編修周述周孟簡庶吉士楊相
王訓王直吾紳彭汝器劉子欽余學䕫童朴盧翰熊直
王道羅汝敬沈升柴廣敬王英全鼎楊流洪順段民楊
勉章敞李時勉倪維哲陳敬宗袁添禄二十八人入見
上諭勉之曰人須立志志立則功就天下古今之人未
有無志而能建功成事者汝等簡拔於千百人中為進
士又簡拔於進士中至此固皆今之英俊然當立志遠
大不可安於小成為學必造道德之微必具體用之全
為文必並驅班馬韓歐之間如此立心日進不已未有
不成者古之文學之士豈皆天成亦積功所至也汝等
勉之朕不任爾以事文淵閣古今載籍所萃爾各食禄
日就閣中恣爾玩賞務實得於已庶國家將來皆得爾
用不可自怠以孤朕期待之意時庶吉士周忱自陳年
少願進學上喜曰有志之士也命增忱為二十九人遂
命司禮監月給筆墨紙光禄寺給朝暮膳禮部月給膏
燭鈔人三錠工部擇近第宅居之且命縉領其事數召
至便殿問以經史諸子故實或至抵暮方退五日一休
沐使内臣道之校尉備騶從人莫不歆其榮豔上時搜
竒書僻事以驗所學棨等多對誦如流上甚喜之多所
奬賚恒顧羣臣曰秀才輩性子直可親近縉嘗以鍾山
蟠龍詩試諸人甚稱彭汝器所作一日上問捕蛇者說
汝器即朗誦於前上竒其才王訓以大江遶金陵賦進
上最稱之且程試課業大嚴賞罰之典而王英王直尤
為儕輩所推讓云盖是時庶吉士隸本院者尚多如孫
子良洽順李昌祺蕭省身江銕張宗璉田忠等無慮數
十人皆不得與其與者皆被選者也後上嘗親征廵狩
雖有庶吉士之選詔如甲申例車駕不及親莅焉宣廟
末年銳志儲材合臨御以來三科進士數百人拔其尤
者凡二十八人以應二十八宿時癸丑丙辰諸進士發
各衙門觀政或既奉使出外矣詔追還選之皆入文淵
閣進學其優禮給賜一循永樂甲申之制仍賜御製詩
以示勸勵
東閣進學
景帝興自藩邸議者謂與太宗同故在御恒思復太宗
之舊景泰二年詔選庶吉士并首甲柯潛等二十八人
命進學於東閣賜居第給大官酒饌及膏燭紙費命内閣
大臣典領之盖不别立師不出就外公署一如永樂初
科故事然車駕未嘗親莅教也五年亦選庶吉士暨首
甲孫賢等十八人遂遵正統時例矣
公署教習
庶吉士在外公署教習始自正統初年大明會典云凡
庶吉士内閣奏請學士等官二員教習本院仍行戶部
給燈油錢兵部撥皂隸刑部給紙劄工部撥房屋順天
府給筆墨光禄寺給酒飯内閣按月考試俟有成效送
吏部銓注本院并除各衙門職事竊謂庶吉士教習寖
與文華堂文淵閣時舊規不同其所撥給第虛應故事
耳本院不以上請朝廷曷由知之自今宜依祖宗時入
禁中侍燕屢承顧問上以儲才蓄德而為教則下亦必
涵養進脩而自勖不惟人才造就而君德贊輔有攸賴
焉若不得已就外教習領其事者宜奏請專使校讐中
秘書日令有所撰述以為九重之獻暇則演習經筵講
章日久與之討論古今商確經史同異得失且究竟名
理歸諸身心以行誼相砥勵務得真儒以為國家之用
若其學業高下宜默識之其或求見邀名則斥而退之
勿收匪人以招物議則非惟育材有成效抑亦奉祖宗
之遺訓也苟舍大綱而先末藝以詩文記誦為學而道
德政學則忽棄焉授受之際既近於學究而乃設會簿
稽勤惰惟嚴聲厲色以督責之亦淺乎哉其待士矣正
統以來在公署讀書者大都從事詞章内閣所謂按月
考試則詩文各一篇第其高下俱揭帖開列名氏發本
院立案以為去留之地致使卑陋者多至奔競有志者
甚或謝病而去不能去者多稱病不往將近三年則紛
然計議邀求解館最可笑也弘治癸丑學士李東陽程
敏政教庶吉士至院閱會簿悉注病假而去乃賦一絶
云回廊寂寂鎖齋居白日都消病歴餘竊食大官無寸
補綠隂庭上看醫書其流弊一至於此又聞之前輩云
天順甲申庶吉士次年相率入内閣求解館大學士李
賢謂曰賢輩教養未久奈何遽欲入仕計禮抗聲對曰今
日比永樂時何等教養且老先生從何處教養來賢稍
責之即曰吾輩教習雖例該三年已燒却一年矣謂癸
未春闈災故也賢怒甚明日請旨各授職罰禮觀政刑
部又數月拜南京刑部主事禮之言雖近不恭然不可
謂無稽者觀此則教法不復祖宗之舊其能服英俊之
心乎作人秉鈞者宜加之意
庶寮召試
聖祖時南昌縣學訓導朱善以學行聞本府以名上於
朝陞教授洪武八年起取天下教職曾被薦擢者赴京
師上廷試之擢善第一除修撰十六年十月東昌府學
教授馮獻考最召試稱旨除左贊善二十年十一月戊
子以河南府學訓導葛鈞為侍講學士鈞學行著聞上
召試之果不謬故有是命三十年六月召試行人司副
陳性善行人陳成稱旨皆擢檢討他如傅藻袁渙雎稼唐
肅等擢應奉孫蕡等擢典籍皆起自州縣庶寮召試云
壬午太祖聞桐城知縣胡儼有文學召試之稱旨改除
檢討仁宣以後無聞焉惟正統四年進士錢溥由楷書
得為檢討自云召試非其實也
文華殿考藝
永樂中召試庶吉士文藝多在文華殿宣德八年冬宣
宗御文華殿召諸庶吉士詣文淵閣試以諸葛孔明可
與興禮樂論親第其高下取十三人翰林以徐珵為首
賜寳鏹百錠餘有差盖因永樂之舊也已而别選尹昌
等六人蕭鎡等二人及齋宫所選者八人以足二十八
人之數時多需次於家及在諸司觀政俱得召試云正
統元年詔以前二十八人分等第官中外復宣德故事
於新科進士百人中選十四人補其處而考藝則大臣
司之自是遂為例
齋宫考藝
宣德五年三月詔取庶吉士三十人分隸近侍諸衙門
如洪武乙丑之制次日引入齋宫御試與進士九十七
人命題出取士何以得真材論止選八人入翰林薩琦
為首次第皆上親裁在前列者賜白金五兩紵幣五十
緡餘有差其隸六科為庶吉士者有廖莊之屬楊寧等
令歸鄉讀書至八年復合前後科進士二十八人入翰
林焉正統後庶吉士止隸翰林然考藝出於當宁者自
是罕矣
幼童教習
會典云凡各處舉到幼童奉旨送本院讀書習字者月
給米食内閣稽考課業俟有成效奏請擢用其願科舉
出身者聽按竒童被薦入翰林讀中秘書者始自英宗
朝兵部尚書程信之子敏政後以本院秀才中順天府
鄕試第二名成化丙戌進士及第第二人繼而雲南竒
童楊一清亦以薦為本院秀才中成化辛卯順天府鄉
試高等明年登進士第成化末崇仁洪鍾七歲善書有
司以竒童薦憲宗召見嘉嘆命入翰林充秀才讀中秘
書弘治己酉中順天府鄉試第六明年舉進士授中書
舍人時年十八云
選充秀才
秀才之選始自太祖時然未始隸翰林也英宗時始選
竒童及善書者充本院秀才天順時有姜立剛之屬
俸糧
凡本院官吏及帶俸官俸糧舊於禮部帶支後奏准本
院自行收支學士正五品月支米十六石歲該一百九
十二石侍讀學士侍講學士從五品月支米十四石歲
該一百六十八石侍讀侍講正六品月支米十石歲該
一百二十石修撰從六品月支米八石歲該九十六石
編修正七品月支米七石五斗歲該九十石檢討從七
品月支米七石歲該八十四石五經博士正八品月支
米六石五斗歲該七十八石典籍從八品月支米六石
歲該七十二石侍書正九品月支米五石五斗歲該六
十六石待詔從九品月支米五石歲該六十石其内閣
大臣隨所帶職銜支俸不在此例洪武中俱給全俸其
後始有折色永樂十九年以行在衙門裁革令隨從在
京官員一品至五品三分米七分鈔六品至九品四分
米六分鈔而本院官有被特恩全支本色者二十年始
定每司給米一石於折鈔内扣除餘以椒米折鈔若南
京翰林院官吏俸糧與本院同宣德六年始有折絹之
令七年始有贓罰庫物件折俸之令正統七年始定仍
給本色之令天順元年始定照舊於南京本色之令七
年始定折絹為四月五月之數成化四年令折色俸錢
鈔兼支三分鈔四分錢錢二文准鈔一貫十六年折俸
錢折支三梭布每一疋折米二十石弘治十年始定三
分四分本色俸自後每石折銀七錢而凡在任患病三
月者住俸公差無家小者明白開報回日補支詹事府
春坊司經局官吏俸糧景泰三年始令於本衙門收放
詳見會典
供需
會典云凡内閣官光禄寺日逐給料物撥厨役製造酒
飯司禮監撥匠作裝製書籍紙劄工部輪撥班匠供役
本院官酒飯俱於光禄寺支給宣德以前講讀史官歲
撥班匠一名其後寢凡内閣合用筆墨及雌黃硃墨俱
於司禮監關給紙劄本監及刑部關給木炭惜薪司及
工部關給南京翰林院合用匠役於南京工部撥給詹
事府合用紙劄每月於刑部關給筆墨印色順天府買
辦送用若食鹽每日例支一觔乃祖設各衙門以來常
例本院該吏於各官處先各領銀三錢送戶部折鈔謂
之扛擡費
兼職支俸
國朝設官有兼職者如本院學士承旨兼吏部尚書之
類其俸皆二職兼支洪熙初元楊士竒黃淮楊榮金幼
孜皆以三孤或太子三少兼尚書及大學士三俸例皆
兼支始士竒固辭尚書不拜上厲色曰黃淮楊榮金幼
孜皆三職卿獨二職人將謂何卿勿辭因請辭俸上曰
卿於朕勞勤二十年故賙以此禄何用辭士竒曰尚書
月俸六十石可養壯士六十人臣受二俸已過分安敢
復加時尚書蹇義在側言宜聽士竒辭學士俸士竒言
辭禄當辭厚何用取虛名上曰朕成卿志及聽辭顧義
謂曰廉貪之風士竒有焉於是黃淮亦辭戸部尚書俸
其後内閣大學士帶銜三孤仍兼太子三師與尚書凡
四俸兼支或止支二俸用士竒故事也其本院官與詹
事府坊局互兼職者支俸或兼或否悉取自上裁
分俸養親
洪武四年詔許中外官員有父母者分俸於原籍供奉
養仁宗即位詔復因之遂為令時大學士黃淮父性進
封少保奏請分俸於鄉如例上從之宣德初侍講學士
王英奏乞分俸養母於家上亦從之自是多所祈允不
能悉記
辦事帶俸
本院辦事帶俸官以書辦為職起自内閣三楊用事時
於制詔制勅二房聽用多由秀才儒士譯字生舉任始
授鴻臚寺序班稍遷至中書舍人陞授大理寺卿正寺
副評事尚寳司卿少卿司丞太常寺卿少卿寺丞各部
左右侍郎郎中員外主事等職至三品而止獨華亭沈
度善書馳聲永樂時自典籍累遷學士景泰中中書舍
人趙昂陞編修進通政司參議為特異其後亦有由官
生及舉人進士入者弘治中林章官至三品遇恩加勲
階至榮禄大夫前此未有也
吏役
本院司吏一名由在外州與縣司撥詹事府令史二名
由在外府司吏撥左右春坊司吏各一名經局司吏一
名其由撥俱與本院同辦事舊制以三年為限後遞減
至二年若急辦撥與本院及詹事府坊局各官者不限
在外府州縣司典或多至五六人以一年為限有互相
借用者其在内閣則又益多矣庶吉士及本院辦事帶
俸官每員止撥一名
皂隸
皂隸之役出自兵部撥送宣德間令隨從皂隸係不願
應當者每名月辦柴薪銀一兩說者謂出於大學士楊
士竒所建議正統間定五品六品四名七品至九品二
名内本院編修檢討中書舍人係近侍官各加一名本
院譯字官一名其後奏准庶吉士欽與一名本院直堂
十五名詹事府左春坊直堂各八名右春坊直堂五名
司經局直堂六名詹事府主簿廳直廳一名制勅房看
朝房皂隸四名若内閣大臣則隨所帶銜撥與非復本
院例也成化初修撰羅倫獨不受皂隸柴薪銀嘗論咎
楊東里之失或謂出自君命受之無害於義然或有署
印互争直堂至成隙者有之其視倫賢不肖抑又遠矣
輿馬
本院官皆乘馬遷至三品例乘肩輿獨掌署南京院印
者與三品同盖舊規也前輩質朴庶吉士多步行或有
乘驢者若途次相遇洪武中學士遇公侯引馬却避四
品引馬側立三品分道而行永樂以後本院雖六品以
下官惟前輩在内閣官尊者引馬側立餘舉手而已成
化中有史官遇尚書為所呵内閣聞而使人讓之謝過
乃已盖本院職雖卑而倚任則重故與公卿抗禮而不
避自太宗時始也雖然行脩名彰足為輿衛誰敢侮之
若過自貶損怯媚權勢則不可爾
翰林記卷四
