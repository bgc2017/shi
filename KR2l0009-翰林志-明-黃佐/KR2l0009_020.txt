翰林記卷二十明黃佐撰
館閣題詠
太宗朝内閣七人者在館閣相與倡和有直閣即事諸
詩侍講胡儼嘗有句云清曉朝回秘閣中坐看宫樹露
華濃綠窗朱戸圖書滿人在蓬萊第一峯楊溥直弘文
閣詩曰千載絲綸屬翰林西清𤨏闥晝沈沈地嚴徒有
交游念恩篤難忘犬馬心玉漏聲高三殿近彤庭日轉
八磚隂幾回欲寫封章進只恐迂疎論未深時長史金
寔召入西掖纂述以偹顧問和溥韻曰自昔聲華藹禁
林幾年出處嘆浮沈漢文未許馮唐老鮑叔應知管仲
心賜食每當瓊署曉退朝長傍落花隂眼中親舊無多
在白髮相看意轉深餘各見所著集今不能廣採也
公署題詠
公署題詠多不可考惟正統中公署落成時本院諸同
官有志喜詩歌學士楊溥詩曰都邑羣工和會日朝家
三殿慶成時經營翰苑勞宸慮珍重斯文職論思畫棟
雲飛翔鳳閣玉河冰出濯龍池精勤喜有賢中貴冰雪
情懷檜栢姿
國史硯
宋濓修國史時遂以官名其硯勒銘于隂曰誕敷帝制宣
人文赤光如虹燭乾坤後千百年𫝊愈新
劉井
劉井學士劉定之所浚在公署後堂之左
柯亭
柯亭學士柯潛捐俸所建在公署後堂之右前後二間
凡八楹
院中竹
學士黃淮有憶院中竹寄楊士竒學士詩曰一别詞垣
數月餘娟娟脩竹近何如夢回還想林間醉詩就誰從
節下書翠色凝烟春院寂清隂籠月夜窗虚料得同袍
能愛護平安莫遣信音疎今公署無竹蓋南京舊院也
學士栢
公署後堂有二栢亦柯潛所種潛教庶吉士時李東陽
承詔受業及東陽復教庶吉士出學士栢為題汪俊有
一日百匝行樹底之句悵然感之因衍為一篇曰我行
樹隂日千匝雨葉風枝自蕭颯惟有諸生識我情旁人
不解空嘲狎我見先生種樹年我身尚短樹及肩枝蟠
江山地可縮手斡造化天無權瓊臺翠閣何森爽院柳
庭花敢爭長芘蔭長留六月隂盤迴直與孤雲上材堪
五鳳難為用根到九泉終不枉零落青袍幾故人琤琮
玉佩空遺響當時院長文安公柯亭劉井相西東百年
遺愛豈獨此此樹欲比人中龍栢猶如此我何似已愧
斑白非兒童名收榱桷有先後夀比金石無終窮下堂
再拜想顔色仰面正拂長髯風於是倡和成卷以遺潛
之子使藏焉蓋潛能汲引後進令人不忘如此
賞花倡和
景泰中内閣賞芍藥賦黃字韻詩本院官皆和之有玉
堂賞花集盛行於時成化末少傅徐溥在内閣賞芍藥
賦吟扉二韻次年又有詩二韻本院官亦皆和之正德
中大學士梁儲楊一清賞芍藥倡和則用東冬清青為
韻人各四首云按宣德八年十一月本院諸寮有文淵
閣賞雪詩蓋詞林紀事多有題詠不特賞花而已
節會倡和
永樂七年中秋之夕學士胡廣合同院之士會于北京
城南公宇之後酒酣分韻賦詩成卷學士王景為之序
此節會倡和之始也天順甲申庶吉士同館者修撰羅
璟輩為同年讌會定春會元宵上已夏會端午秋會中
秋重陽冬會長至叙會以齒每會必賦詩成卷上會者
序之以藏于家非不得已而不赴會與詩不成者俱有
罰有宴集文會錄行于時
聚奎堂宴集
大學士楊榮家于長安東門之内宣德三年三月學士
楊溥掌院事率寮友迎首甲馬愉等三人宴其中楊士
竒因名其堂曰聚奎為文以識之衆皆賦詩自是遂為
例不知何時此禮遂廢然館閣相與宴集猶謂之聚奎
宴蓋自此始也
杏園雅集
正統二年三月館閣諸人過楊榮所居杏園燕集賦詩
成卷楊士竒序之且繪為圖題曰杏林雅集預者三楊
二王錢習禮李時勉周述陳循與錦衣千戶謝庭循也
榮復題其後人藏一本亦洛社之餘韻云
瀛洲雅會
弘治中南京吏部尚書倪岳吏部侍郎楊守阯戸部侍
郎鄭紀禮部侍郎董越祭酒劉震學士馬廷用皆發身
翰林者相與醵飲倡為瀛洲雅會會必序齒正德二年
七月吏部尚書王華侍郎黃珣禮部尚書劉忠侍郎馬
廷用戶部尚書楊廷和祭酒王敕司業羅欽順學士石
珤太常少卿羅玘復繼之皆倡和成卷以梓行于時
翰林記卷二十
