翰林記卷一明黃佐撰
官制因革
聖祖高皇帝定天下之初首闡人文建翰林院吳
元年五月己亥設本院學士正三品侍講學士正
四品直學士正五品修撰典簿正七品編修正八
品洪武三年正月戊申定本院學士承旨正三品
學士從三品侍講學士正四品侍讀學士從四品
直學士正五品典簿正七品屬官待制從五品修
撰正六品應奉正七品編修正八品典籍從八品
九年閏九月癸巳詔定百官品級承旨與六部尚
書俱正三品學士從三品侍講學士從四品十三年
八月己卯增設檢閱從九品十四年五月癸未改正
五品衙門設學士一人侍講學士二人侍讀學士二
人孔目一人屬官侍講二人侍讀二人五經博士五
人典籍二人侍書二人待詔六人史官修撰三人編
修四人檢討四人革承旨直學士待制應奉檢閱典簿
十八年三月丁丑命吏部定正官學士一人正五品侍
讀學士侍講學士各二人從五品首領官孔目一人未
入流屬官侍讀侍講各二人正六品五經博士五人正
八品典籍二人從八品侍書二人正九品待詔六人從
九品史官修撰三人從六品編修四人正七品檢討四
人從七品又定華盖殿武英殿文華殿文淵閣東閣設
大學士各一人俱正五品班在本院學士上其後簡用
取自上裁官無定員而侍讀先侍講則始於此革除年
間更易官制仍設正官學士承旨一員在學士之上改
侍讀學士侍講學士俱為文學博士設文翰文史二館
文翰館以居侍讀侍講侍書五經博士典籍待詔其侍
書陞正七品文史館以居修撰編修檢討改孔目為典
簿創置典簿廳而革中書舍人改為侍書以隸翰林又
增設文淵閣待詔及拾遺補闕等官永樂初皆復舊制
即洪武十八年所定者也尋命編修等官於文淵閣參
預機務謂之内閣漸陞至學士及詹事府諸職洪熙元年
以輔導任重加陞至師保及尚書侍郎卿使仍兼學士大
學士自後因之或止以侍讀等官入預閣事其入閣者雖
登穹秩朝旨公移止稱翰林院焉永樂七年以順天府
為北京本院官扈從者稱行在翰林院後定北京為京
師遂革行在之稱既建今衙門遂以舊署之在留都者
為南京翰林院其南京翰林院止設學士一員掌之遇
有員缺從内閣推舉其後侍講以上官皆得往掌院事
仍設孔目一人掌文案若修撰等官或因事始添設焉
列銜
凡列銜學士正五品初授奉議大夫陞授奉政大夫勲
曰修正庶尹侍讀學士侍講學士從五品初授奉訓大
夫陞授奉直大夫勲曰協正庶尹侍讀侍講正六品初
授承直郎陞授承德郎修撰從六品初授承務郎陞授
儒林郎編修正七品初授承事郎陞授文林郎檢討從
七品初授從仕郎陞授徵仕郎五經博士正八品初授
廸功郎陞授修職郎典籍從八品初授廸功佐郎陞授
修職佐郎侍書正九品初授將仕郎陞授登仕郎待詔
從九品初授將仕佐郎陞授登仕佐郎凡給授之時本
院行吏部該司開報奏聞每僉押卷啓止書職名以品
級為次序惟纂修及進呈書籍試錄等始書散官勲階
凡書必繫於職名之下者以所職乃宸翰國史示有尊
也若以他職兼本院官則否
職掌
學士之職凡贊翊皇猷敷&KR0993;人文論思獻納修纂制誥
書翰等事無所不掌侍讀學士之職凡遇上習讀經史
則侍左右以偹顧問帥其屬以從侍講學士之職凡遇
上講究經史亦如之侍讀侍講視侍讀學士侍講學士
凡入侍其職亦如之五經博士之職掌易者一人掌書
者一人掌詩者一人掌春秋者一人掌禮記者一人人
各專門明經同異得失究其指歸以偹講讀典籍之職
掌四庫書籍守扄鑰以伺上命侍書之職明習六書之
法凡遇上習書則侍左右以備考訂點畫音聲待詔之
職凡遇上宣問文義以備呼召編摩謄寫等事亦如之史
官之職修撰掌撰述編修掌纂輯檢討掌檢閱凡史事
俾專掌焉孔目以首領為職掌言語趨走會計簿書之
事竊惟國家置本院以來官不必偹以待儒學之臣必
如所謂明仁義禮樂通古今治亂文章議論可以决疑
定策論道經邦者始可以處之故洪武永樂宣德間雖
待詔孔目不輕授人凡居是職者咸知自重若遽謂官
雖有異名其實無異職諰諰焉而有出位之圖殊失聖
祖命官之意也若乃國史不别置院者嘗攷周官掌王
之八柄之法以詔王治凡命諸侯及孤卿大夫則策命
之丘濬曰八柄詔於冡宰内史復掌以詔王盖史官公
論之所出爵禄廢置殺生予奪之柄有所不公直以筆
之吳澂謂内史為翰林之職盖以命諸侯大夫公卿則
策命之猶今學士之掌制詔也然謂之史乃掌文書贊
治之名今制併史館於翰林其亦此意歟然則聖祖命
官之意正與成周嫓隆非徒遠過唐宋而已
詹事府
洪武初建大本堂延名儒以教皇太子親王此東宫輔
導之始也後乃設東宫官屬有同知詹事院事副詹事
左右詹事詹事丞左右率府使副使同知左右率府事
諭德贊善文學中舍正字侍正洗馬庶子等官皆以勲
舊大臣兼之不别設府僚又改贊善為贊善大夫設贊
讀洪武三年十二月禮部尚書陶凱請選人專任東宫
官屬罷兼領者庶於輔導有所責成上諭以父子一體
君臣一心之意遂止十年置通事司令司丞十四年三
月丁未設左右司直郎十五年設左右二春坊又設司
經局二十二年置詹事院以統屬之二十四年七月丁
未改院為府定設詹事一人正三品少詹事二人正四
品丞二人正六品首領官主簿一人從七品錄事二人
正九品二十九年十一月壬戍增設屬官通事舍人二
人從九品其堂上官與本院官互兼職事而凡講讀纂
修考試等事皆與本院同坊局雖各有印然事則詹事
府統之南京詹事府今不設官止設主簿一員盖詹之
為義省也給也謂省給太子之家也詹事之職於内外
衆務無所不掌少詹事則貳之丞則掌文書以贊之通
事舍人掌通謁賓贊禁令之事主簿掌勾稽錄事掌傳
遞云
左右春坊
洪武初置春坊以為東宫輔道侍從之臣官無定員十
五年四月丙申更定春坊為左右春坊置左春坊大學
士一人正五品左庶子一人正五品左諭德一人從五
品左中允二人正六品左贊善二人左司直郎二人俱
從六品右春坊同二十九年十一月壬戍增設左春坊
左清紀郎一人從八品左司諫二人從九品右春坊同
亦與本院互兼職事盖二坊之設猶館閣也大學士綜
勸學輔德文翰記注之事庶子掌宫中并諸王之適子
及支庶版籍行則負璽護駕拜則左右扶掖之諭德掌
侍從贊諭中允掌侍從禮儀駮正啓奏并監藥理刑贊
善掌侍從翊養司直掌彈劾繩紏皆漢唐以來舊制清
紀掌伺察司諫掌諫諍過失其設也則自本朝始
司經局
洪武十五年四月丙申置司經局設洗馬二人校書二
人正字二人二十三年六月命定司經局隸禮部考唐
制言太子司經局洗馬從五品校書正九品正字從九
品其餘職官禄各有差本朝禄增多於唐宜從裁減詔
自洗馬而下官秩依唐制其俸禄則從本朝二十四年
七月丁未定司經局官品秩俱仍其舊按典經局始置
自南梁其後隨改司經局唐為桂坊洗馬洗之言先也
太子出則前驅導威儀也掌圖籍經史之事校書掌讐
校經籍正字掌刊正文字與本院互兼職事正字或中
書科兼之
御製誥詞
國初百官除授各有誥勑循宋制也吳元年授翰林侍
講學士朱升制有曰備顧問於内廷參密命於翰苑又
曰議禮作樂郊廟所資脩已及人國家所尚擢登玉署
侍講彤闈鳳池兼掌於絲綸麟史仍參於筆削地天交
泰有資翊贊之功雲漢昭回共致文明之治洪武元年
正月庚子授翰林學士陶安誥有曰國家之立必有一
心之臣尊戴匡輔用能張其紀綱植其表儀正其名位
善其辭命基圖以大國家以安又曰開翰苑以崇文治
立學士以冠儒英重道尊賢莫先於爾是用擢居宥密
俾職論思兹特賜以寵章用昭國典尚其勤於獻納贊
我皇猷綜理人文以臻至治其眷注隆重如此嘗攷翰
林之名昉於揚雄所為賦學士大夫亦漢人稱謂之常
爾雖唐人始以命官所謂待詔供奉北門學士與學士
院亦惟以言語文字為職未見其為國家輕重也宋元
因之至我朝而任益崇凡議禮制度考文之大柄一以
付之論道經邦之輔由此其選而政之樞要史之權衡
皆所綜焉二誥命詞有足徵者矣又按永樂末仁宗即
位華盖殿大學士楊士竒等進陞少保本院以士竒等
所授誥進呈上取筆親增二語曰勿謂崇高而難入勿
以有所從違而或怠顧士竒等曰此實朕心卿其勉之
士竒對曰聖德能容臣等敢不勉昔富弼有言願不以
同異為喜怒不以喜怒為用舍成湯改過不吝所以為
聖人願陛下常以古人為法於戲觀於此則上下之交
真若元首股肱相須而成一體者又聖子神孫萬世之
所當鑑也
御製箴
宣宗章皇帝宣德七年六月賜御制翰林院箴其文曰
廷有司言自周則然後世襲用愈密而重策命所出講
學所資機務之嚴于度于咨代有賢哲博聞明識克勵
翼之用光厥職咨爾儒臣朝夕左右必端乃志必慎乃
守啓沃之言惟義與仁堯舜之道鄒孟以陳詞尚典實
浮薄是戒謀議所屬出毖于外心存大公罔役于私昔
人四禁汝惟勵之獻納論思以匡以益以匹前休欽哉
無斁於戱聖言嘉彰萬世守官者之所敬遵也今揭於
院之後堂朱髹榜字用金塗之
公署
公署盖為聽事而設國朝建官以本院為近侍衙門故
公署雖在外而僚屬相聚恒在館閣洪武初建翰林院
於皇城内學士而下晩朝即宿其中扁之曰詞林其後
兼考唐宋制度詔改建於皇城東南宗人府之後詹事
府居其次洪武二十六年十月興工至二十七年十月
辛巳告成詔皆賜宴落之今為南京翰林院永樂中行
在本院官仍在禁内供奉不别立公署正統七年八月
有詔復建於京師長安左門外玉河西岸鑾駕庫之右
而東岸則為詹事府焉命中官陳姓者督工踰年落成
正堂三間中設大學士侍讀學士侍講學士公座左為
史官堂右為講讀堂首領官房在儀門之外之右學士
楊濟輩為詩紀其事然同僚相與每常朝畢本院官立
東閣前竢大學士至入閣中講讀史官皆序立圜揖而
退五經博士而下揖於閣外出復序立於史館前亦圜
揖揖畢各書公會乃入館修書史待宣召日昃而出公
署惟履任齋宿始一至若掌印官查公移收放俸糧則
莅院視事按唐制翰林院在銀臺之北後復建東翰林
院於金鑾殿之西因曰鑾坡盖隨乘輿所在而遷取其
便耳正廳曰玉堂中設視草臺每草制則具衣冠據臺
而坐後以車駕經幸不復如此但存空臺而已玉堂云
者出於道家之說李肇翰林志言居翰苑者皆謂凌玉
清遡紫霄豈止於登瀛洲哉亦曰登玉堂焉然未有榜
至宋太宗乃以紅羅飛白玉堂之署四字賜之今則雖
不盡符然私記往往猶曰玉堂視草用故事也
朝房
本院朝房在午門外右第六區每候朝則殿閣大學士
本院學士講讀官史官皆在焉詹事府朝房在午門外
右第十八區每候朝則詹事少詹事府丞左右春坊官
司經局官皆在焉鼓初嚴各詣左掖棕篷下序坐俟鼓
終嚴而入其後本院學士候朝亦在詹事府朝房盖以
儕輩相與之慣故也又有外朝房在長安右門外以待
漏云
史館
聖祖初建吳國重史事設起居注甲辰年十月以宋濓
為之日侍左右紀言動繼濓者王禕樂韶鳳即大位後
吳琳魏觀劉季道由明經任郭傳由翰林應奉任范常
由直學士任蔣學閻鈍蔣子杰由舉人任熊鼎由考功
博士任陳敬由編修任未幾革之洪武十四年九月己
丑詔復置起居注秩從七品以儒士單仲祐任焉二十
四年詹同猶為起居注其後竟廢令本院史官專之每
朝則立班紀事入館則載筆以從書動以為日歷書言
以為寳訓永樂中王直在翰林猶從事於記注宣德後
寖以廢矣今史館凡十所在東閣之右中藏列聖實錄
古今書史每被命修書則本院官日聚集焉常時公會
後恒扄鑰之無復載筆於其間者成化弘治中臣僚累
建言欲復起居注之舊或欲即命史官記時政於其中
如宋朝政房之制皆未舉行夫世之門生故吏於其所
尊事者猶編有語錄談記而矧聖明盛德大業焜燿如
日星而可以無述乎在洪武時日歷寳訓常勤刪述其
舊跡猶有可尋者於戱聖祖之制所當復也
印信
本院印信係銅鑄方二寸四分厚四分五釐九叠篆文
其在南京者則加南京二字詹事府亦銅印方二寸七
分厚六分左右春坊司經局銅印制度俱與本院同文
淵閣别有印其印銀鑄方一寸七分厚六分其文玉箸
篆文也各衙門印皆用於行移中獨内閣印惟機密文
宗鈐封進呈御前開折始用之近世訛傳此印為司禮
監所奪甚或形諸章奏歸咎三楊盖不考之過一至於
此
文移
本院公文凡行六部用呈三品衙門用平關應有行移
俱由該部轉行其呈關俱有定式見大明會典其他常
務則用手本如官吏職役銓注給授散官勲階則行吏
部俸粻則行戶部領朝參牙牌則行禮部關皂隸柴薪
則行兵部之類俱用本院印若左右二春坊司經局每
事惟呈行詹事府然後轉行云
序秩
本院官與詹事府坊局官多互兼職事以品秩尊卑為
序若非兼職而同品秩者先書本院官然後及詹事府
坊局官如學士則序於春坊大學士及庶子之上侍讀
學士侍講學士則序於諭德之上侍讀侍講則序於府
丞中允之上修撰則序於贊善司直之上典籍先清紀
待詔先司諫錄事通事舍人盖亦然也此為脩書考試
等事書職名而言若平居相與則惟序齒
公私聚會序坐
公朝侍坐公讌序坐本院官及詹事府坊局官皆以品
級論若候朝入館閣則學士自為一類講讀官自為一
類史官自為一類皆尚齒東宫官僚亦以其類相參尚
齒亦如之見於彭時所記盖天順以前為然其後座主
門生私會皆相賓主李東陽嘗曰今之諸曹百執事各
有長屬以法相視事有禀白可不可則唯唯而退以事
當出立受約束於庭已輒俛首去不敢漫及他語其勢
分懸絶固然莫怪也惟館閣以道德文字為事雖師保
耆宿位尊而望重亦與後進之士相賓主下上論議誾
誾侃侃各中其度情交而義達喜有慶行有餞周旋乎
禮樂而發越乎文章倡和聯屬亹亹而不厭所以汲引
成就之意甚厚此詞林之盛事也嗟乎勢位重則道誼
輕而獻諛干進之人至矣然則為後進者盍亦自重乎
哉
翰林記卷一
