翰林記職官類一(官制之屬)
提要
(臣)等謹案翰林記二十卷原本不著撰人名
氏專載有明一代翰林掌故始自洪武迄於
正德嘉靖間每事各有標目凡二百二十六
條本末賅具首尾貫穿叙次頗為詳悉如所
紀殿閣卿寺轉銜與明會典諸書互有同異
又會議繕寫諸條制度甚詳均足以備考核
其十七十八兩卷具列館閣題名尤足以見
一代人材升降之概案明史藝文志載黃佐
有翰林記二十卷而廖道南殿閣詞林記序
有與泰泉黃佐纂翰林雜記之語則是書為
出佐手無疑蓋道南與佐同年進士又同在
詞垣故九卷以後多採佐書以足成之而以
此本互相檢核則其文不盡相合蓋道南又
有所點竄惟此為佐原本較為完贍以繼李
肇程俱陳騤王士點諸人所作而唐宋以來
詞林故事乃略備矣佐字才伯香山人正德
辛巳進士改庶吉士授編修歷官詹事府少
詹事諡文裕事蹟具明史文苑𫝊所著有樂
典諸書俱别著錄云乾隆四十三年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
