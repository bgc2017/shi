大唐開元禮卷一百四十七唐蕭嵩等撰
凶禮
六品以下喪之二
將葬
陳車位陳器用
進引舉柩
柩在庭位祖奠
柩出升車遣奠
遣車器行序
諸孝從柩序郭外親賓歸
諸孝乘車宿止
宿處哭位行次奠
親賓致賵
墓上進止
塋次到墓
陳明器下柩哭序
入墓墓中置器序
掩壙祭后土
反哭虞祭
將葬
陳車位
將啟之日納柩車於大門之内當門南向進靈車於柩
車之右内外所乘之車陳於大門外丈夫之車門西婦人
之車門東俱服重者在上(以近門外北方為上)女子子妻妾之車
以木爲之不漆飾無者以籧篨衣車以蒲纏轅轂若白
土堊之以布為&KR0008;㡘(布如服布)周大功之車以白土堊之或
衣籧篨皆以布為&KR0008;㡘(其布如服)掌事者預於宿所張吉凶
帷幕凶帷在西吉帷在東俱南向設靈座於吉帷下如
常式
陳器用
啟之夕發引前五刻陳布吉凶儀式魌頭誌石大棺車(八品以下)
(設魌頭之車魌頭兩)及明器以下陳於柩車之前引二披二鐸
二畫翣二(引者引柩車索也披者繫於柩車四周在傍執之以備傾覆鐸者以銅為之所以節挽者)
(翣者以木為筐廣二尺高二尺四寸其形方兩角高衣以白布柄長五尺畫翣者内及四緣皆畫雲氣庶人無)
(引披鐸翣也)
進引
二刻頃掌事者徹啟奠以出初徹奠内外俱興立哭於
位執紼者皆入掌事者徹帷持翣者升即以翣障柩執
鐸者入夾西階立掌事者取重出倚於門外之東執旌
者立於西階南北面(諸執紼鐸旌翣者皆布深衣介幘)陳布將訖進靈
車於内門外南向祝以腰輿詣靈座前(内喪則婦人執腰輿)祝於
輿右西向跪昭告曰孤子某(母云哀子)謹用吉辰奉歸先兆
(若新卜塋域宜曰奉遷幽兆)靈車就引神道紆迴惟以荒寥無任哽
絶興立少頃腰輿出降自西階威儀從者如平生詣靈
車後少頃輿退
舉柩
將舉柩執鐸者俱振鐸柩降就階間南向初柩動及進
止執鐸者皆振鐸每振先搖之搖訖三振之其持翣者恒以
翣障柩柩降階執旌者漸而南柩止則迴北向立主人以下以
次從柩而降主婦又次其後降
柩在庭位
柩在庭(庭内先施席以置柩)主人及諸子以下立哭於柩東西向南上
祖父以下立哭於柩東北南向北上異姓之丈夫立哭於主
人東南西面北上婦人以次後降妻妾女子子以下立哭於柩
西東向南上祖母以下立哭於柩西北南向東上異姓之婦
人立哭於主婦西南東面北上内外之際障以行帷(帷用如服布)
祖奠
庭位既定祝帥執饌者設祖奠於柩東如大斂之儀祝酌訖
進奠南北面跪曰永遷之禮靈神不留謹奉柩車式遵祖
道尚饗興少頃徹之
柩出升車
柩動旌先主人以下從哭於柩後婦人次哭於後柩出中門外
到轜車設帷障於柩後執紼執披者如常遂升柩於車内外
哭位如在庭之儀
遣奠
既升柩祝與執饌者設遣奠於柩東如祖奠之儀祝酌奠於
饌前少頃徹之
遣車
既遣奠掌事者以遣蒲葦苞牲體下節二苞以繩束之
盛以盤載以車列於旌前
器行序
徹遣奠靈車動從者如常先靈車後次魌頭車次誌石車次大
棺車(誌石與大棺若先設者不入陳布次)次明器輿次下帳輿次米輿(五穀米實以五筲各)
(斗二升羃用疏布)次酒脯醢輿(酒實二壺各五斗羃用功布醢實於二甕各三斗羃用疏布)次苞牲
輿次食輿(食輿盤椀具足)次銘旌次鐸(鐸分爲左右也)次柩車
諸孝從柩車序
主人及諸子縗服絰杖徒跣哭(秃者袤巾加絰)徒跣哭從諸丈夫婦
人各以服之精麤爲序從哭出門内外尊行者皆乘車馬
哭不絶聲
郭外親賓歸
出郭親賓還權停車馬内外尊行者皆下柩車依
服之親疎為序立哭如式相者引親賓以次就柩車之
左向柩立哭盡哀卑者再拜而退婦人亦如之
諸孝乘車
親賓還内外乘車馬(若墓遠及病不堪步者雖無親賓還主人及諸子亦乘堊車去塋三)
(百步皆下)
宿止
靈車到帷門外迴南向進腰輿於靈車後威儀從者如常
禮少頃輿入詣靈座前少頃降出遂進常食於靈座若
食頃徹之(每至停宿之所於室設靈座進食皆如初)柩車到入凶帷停西廂
南轅祝設几席於柩車東
宿處哭位
初至宿處内外皆就柩車所主人及諸子以下於柩車
之東西面南上妻妾女子子婦人於柩車之西東面南
上祖父以下於柩車東北南面西上異姓有服者於柩
車東南西面北上祖母以下於柩車西北南向東上異族
婦人又於柩車西南東向北上俱立哭
行次奠
凡停宿進酒脯之奠於柩東如朝奠之儀既設奠内外各
還次迭哭不絶聲及夕内外就柩車所哭進夕奠如朝
奠之儀訖迭哭如常厥明又就位哭進朝奠亦如之若
食頃徹之吉凶威儀依式發引内外從哭如初儀
親賓致賵
賓有贈禮在主人設祖奠之時賓立於大門外西廂東
西從者以篚奉玄纁立於賓西南俱東面牽馬者以馬
陳於賓東南北首西上相者入告遂詣主人之左北面
受命出到賓前西面曰敢請事賓曰某敢贈相者入告
出曰孤某須矣賓之從者坐奠篚取幣興詣賓前西面
以授賓退復位相者引賓入牽馬者先以馬入陳於柩
南北首西上賓入由馬西當柩車南北面立内外權止
哭賓曰某諡封若某位將歸幽宅敢贈辭畢而哭内外
皆哭主人拜稽顙賓止哭相者引賓進柩東西面奠幣
相者引賓又由柩前以西而出初賓出掌事者由主人
右詣柩東西面舉幣以東(東藏之也)受馬者由前旋牽者後適
其右受之牽者由前以西而出賓將出主人稽顙再拜
送之
墓上進止
塋次
前一日之夕掌事者豫於墓門道西張帷幕設靈如初
到墓
乘車者卑行望墳而下尊行及塋而下序哭盡哀靈車
至帷門外迴車南向祝以腰輿詣靈車後少頃入詣靈
座前少頃以輿降出遂設酒脯之奠如初柩車至壙前
迴南向丈夫婦人之位如遣奠之儀
陳明器
掌事者陳明器於壙東南西向北上
下柩哭序
布席於柩車之後張帷下柩丈夫柩東婦人柩西以次進
憑柩哭盡哀各退復位内外卑者再拜辭訣相者又引
主人以下哭於羨道東西面北上妻及女子子以下婦
人障以行帷哭於羨道西東面北上
入墓
施席於壙戶内之西遂下柩於壙戶内席上北首覆以
夷衾
墓中置器序
持翣者入倚翣於壙内兩廂遂以下帳張於柩東南向
米酒脯於下帳東北食盤設於下帳前苞牲置於四隅
醯醢陳於食盤之南藉以版明器設於壙内之左右
掩壙
掌事者以玄纁授主人主人授祝祝奉以入奠於靈座
主人拜稽顙施銘誌石於壙門之内置設訖掩戶設關
鑰遂覆土三主人以下稽顙哭盡哀退俱就靈所哭掌
儀者設后土祭於墓左如後儀
祭后土
預於墓左除地為祭所柩車到祝吉服鋪后土氏神席
北方南向設酒樽於神座東南北向設洗於酒樽東南
北向罍水在洗東篚在洗西南肆以巾爵實於篚既覆
土告者吉服(告者親賓充之)相者引告者與祝及執樽罍篚者
俱立於罍洗東南重行西面以北為上立定俱再拜祝
與執樽罍篚者俱就樽罍篚之後相者進告者之左北
面曰請行事掌饌者以饌入祝迎引設於神座前置設
訖掌饌者出相者又引告者詣罍洗爵相者引告者詣酒
樽所執樽者舉羃告者酌酒進跪奠於神座前俛伏興
少退北向立祝持版進於神座之右東面跪讀祝文曰
維年月朔日子某官姓名敢昭告於后土之神某官封
諡窆茲幽宅神其保佑俾無後艱謹以犧齊粢盛庶品
明薦於后土之神尚饗祝興告者再拜祝進跪奠版於
靈座還尊所相者引告者退復位再拜相者引告者出
祝以下俱復位再拜徹饌席以出
反哭
既掩墓内外就靈所哭徹酒脯之奠進靈車於帷外陳
布儀式如來儀又進腰輿入詣靈座前少頃出詣靈車
後少頃輿退靈車行内外從哭如初儀出墓門尊行乘
車馬去墓百步卑者乘車馬以哭從靈車到第内外皆
下車馬靈車入西階前迴南向祝以腰輿詣靈車後少
頃升入詣靈座前主人以下從升立於靈座東西面南
上少頃腰輿降出内外俱升諸祖父以下哭於帷東北
壁下南面西上妻及女子子以下婦人哭於靈西東面
南上諸祖母以下哭於帷西北壁下南面東上外姻哭
於南廂丈夫於帷東北面西上婦人於帷西北面東上
有親賓弔者升堂西面向靈哭如常其弔於庭者稱痛
當奈何餘如常儀哭盡一哀相者引主人以下降各還
次沐浴以俟虞(斬衰者沐而不櫛齊衰者俱櫛)
虞祭
柩既入壙祝先歸修虞事牢饌則如殷奠器用烏漆具饌
於堂東靈車將至掌事者預施靈座於寢堂室戶内西
東向於靈車之南北設帷東出戶(若室内窄則設靈座於堂)掌事者
設洗於西階西南北向東西當西榮南北以堂深罍水
在洗西篚在洗東南肆篚實爵一巾一加羃設瓦甒二
於靈座之左北墉下醴酒在東羃用絺加勺南柄既沐
浴主人及諸子諸妻妾女子子内外詣靈所主人及諸
子倚杖於室戶外應拜者哭於靈東西如初内外皆哭
祝與執樽罍篚者各就樽罍篚所立執饌者以饌入俱升
自東階陳設如殷奠之儀訖掌饌者出相者引主人降自
西階詣罍洗主人止哭執罍洗者酌水主人盥手執篚
者取巾於篚興授主人拭手訖受巾奠於篚又取爵興
以授主人執罍洗者又酌水主人洗廢爵(爵無足者)執篚者
又授巾主人拭爵訖受巾奠於篚相者引主人升自西
階詣酒樽所執樽者舉羃主人酌醴相者引主人進詣
靈座前西面跪奠於饌前俛伏興少退西面立祝以祝
版進立於神座之右北面内外皆止哭祝跪讀祝文曰
維某年月朔日子哀子某(孫稱哀孫此爲母及祖母所稱父祖則稱孤子孤孫也)
敢昭告於考某官封諡(妣則云妣夫人某氏孫爲喪主則稱祖妣)日月遄速
奄及反虞叩地號天五情縻潰謹以潔牲剛鬛嘉薦普
淖明齊溲酒哀薦祫事於考某官封諡尚饗祝興主人
哭再拜内外應拜者皆哭再拜祝進跪奠版於靈座興
出復位盡哀相者引主人以下出杖降自西階各就次
妻妾女子子以下各還别室祝闔戶與執樽罍者降出
少頃祝與掌饌者入開戶徹饌闔戶以出掌事者埋重
於門外道左間日再虞後日三虞禮皆與初虞同又間
日爲卒哭祭其虞祝辭再虞云哀薦虞事三虞云哀
薦成事
大唐開元禮卷一百四十七
