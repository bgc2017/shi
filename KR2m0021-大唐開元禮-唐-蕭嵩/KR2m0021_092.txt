大唐開元禮卷九十二唐蕭嵩等撰
嘉禮
皇帝加元服下謁太廟
會羣臣羣臣上禮
謁太廟
將謁太廟有司卜日如别儀前一日皇帝清齋於太極
殿太尉以下清齋於廟所近侍之官應從入廟者各於
本司清齋一宿諸衛令其屬晡後一刻各以其方器服
守衛廟門與太樂工人俱清齋一宿前三日尚舍直長
設大次於太廟南門之外道西東向尚舍奉御鋪御坐
守宫設文武侍臣次於大次之後文官在左武官在右
俱東向設太尉以下次於齋坊之内設三師次於侍臣
次之東西向前二日太樂令設宫懸之樂於廟庭東方
西方磬&KR1206;起北鐘&KR1206;次之南方北方磬&KR1206;起西鐘&KR1206;次
之設十二鎛鐘於編懸之間各依辰位樹路鼓於北懸
之内道之左右植建鼓於四隅置柷敔於懸内柷在左
敔在右設歌鐘歌磬於廟堂之上前楹之間北向磬&KR1206;
在西鐘&KR1206;在東其匏竹者立於階間重行北向相對為
首(凡懸皆展而編之)諸工人各於懸後東方西方以北為上南
方北方以西為上右校清掃内外前一日奉禮設御位
於樂懸之南道西北向設太尉以下及御史等位於内
外並如常儀設酒樽之位於廟堂上前楹間各於室戶
之左北向每室雞彛一鳥彛一犧樽二山罍二皆加勺
羃皆西上各有坫焉(以置瓉爵)設洗於東階東南北向罍水
在洗東篚在洗西南肆(篚實以珪瓉巾爵也)執樽罍篚羃者各位
於樽罍篚羃之後太廟令整拂神幄又帥府史齋郎以
樽坫罍洗篚羃入設於位其日未明十五刻太官令帥
宰人以鸞刀割牲於厨謁日未明三刻太尉以下各服
其服太官令良醖令各帥其屬實樽罍(雞彛犧樽之上樽皆實以明水)
(山罍之上樽實以玄酒鳥彛實以欝鬯犧樽實以醴齊山罍實以清酒)太官令帥進饌者
實諸籩豆簠簋等未明二刻奉禮帥贊者先入就位贊
引引御史以下入行掃除如常儀訖各就位未明一刻
贊引引太廟令太祝宫闈令入自東門當階間重行北
面以西為上立定奉禮曰再拜贊者承傳(凡奉禮有詞贊者皆承傳)
太廟令以下皆再拜升自東階入開塪室奉出獻祖以
下神主各置於坐如常儀訖各就位質明謁者引太尉
以下俱就門外位太樂令帥工人次就位(其升堂者皆脱屨于階)
(下降納如常)謁者引太尉以下贊引引執事者次入就位立
定奉禮曰再拜太尉以下皆再拜(其先拜者不拜)謁者進太尉
之左白有司謹具請行事退復位協律郎跪俛伏舉麾興
(凡取物者皆跪俛伏而取以興奠物則奠訖跪俛伏而興)鼓柷奏永和之樂乃以黃
鐘為宫大吕為角太蔟為徵應鐘為羽樂九成(黃鐘三奏大吕)
(太蔟應鐘各再奏)偃麾戛敔樂止(凡樂皆協律舉麾工鼓柷而後作偃麾戛敔而後止)奉
禮曰再拜衆官在位者皆再拜謁者引太尉詣罍洗太
尉盥手洗瓉升自阼階詣獻祖尊彛所執樽者舉羃太
尉酌欝鬯訖登歌作肅和之樂乃以圜鐘之均(自後登歌皆歌)
(圜鐘)詣者引太尉入詣獻祖坐前北向跪以鬯祼地奠之
俛伏興謁者引出戶北向再拜訖謁者引太尉詣懿祖
樽彛所執樽者舉羃太尉取瓉於坫醴欝鬯謁者引太
尉入詣懿祖神坐前北面跪以鬯祼地奠之如常儀俛
伏興謁者引太尉出戶北向再拜謁者引太尉次祼太
祖次祼代祖次祼高祖次祼太宗次祼高宗次祼中宗
次祼睿宗皆如上儀訖登歌止謁者引太尉降復位初
太尉既升祼太官令帥進饌者奉饌陳於東門之外謁
者引司徒出詣饌所司徒奉獻祖之俎初太尉既至位
太官令引饌入自正門爼初入門雍和之樂作(自後酌獻皆作雍和)
以無射之均(自後接神之樂堂下皆奏無射)饌至階樂止饌升諸太祝
迎引於階上各設於神坐前(籩豆盖羃徹之如式)設訖謁者引司
徒以下降復位諸祝各還樽所謁者引太尉詣罍洗盥
手洗爵訖升自阼階詣獻祖酒樽所執樽者舉羃太尉
酌醴齊訖樂作謁者引太尉入詣獻祖神坐前北面跪
奠爵俛伏興出戶北向立樂止太祝持版進於室戶外
之右東向跪讀祝文曰維某年歲次月朔日子孝曾孫
皇帝某(太祖以下稱臣某)謹遣太尉封臣名敢昭告於獻祖宣
皇帝祖妣某氏敬遵恒典禮加元服以今吉辰祗見謹
以一元大武明粢薌合薌萁嘉蔬嘉薦醴齊尚饗訖興
太尉再拜初讀祝文訖樂作太祝進跪奠版於神坐俛
伏興還樽所太尉拜訖樂止謁者引太尉以次獻皆如
獻祖之儀(唯不盥洗)遍獻訖謁者引太尉詣東序西向立諸
祝各以爵酌罍福酒合置一爵一太祝持爵進太尉之
左北向太尉再拜受爵跪祭酒啐酒奠爵興諸祝各帥
齋郎進俎减神前胙肉加於俎上又以籩取稷黍飯興
以胙肉共置一爼以飯共置一籩先以飯授太尉太尉
受以授齋郎又以胙肉授太尉太尉受以授齋郎太尉跪
取爵遂飲卒爵太祝進受爵復於坫太尉興再拜訖謁
者引太尉降復位贊引引御史太祝及執樽罍篚羃者
俱就執事位重行西面立以俟皇帝既謁廟出門太祝
等升復位訖登歌作雍和之樂諸祝各進入室徹豆還
樽所(徹者籩豆各一少移於故處)登歌止奉禮曰賜胙贊者唱再拜
在位者皆再拜(太尉不拜)樂作奉禮又曰再拜在位者皆再
拜樂一成止謁者進太尉之左白禮畢遂引太尉出贊
引引執事者以次出贊引引御史太祝以下俱復執事
位立定奉禮曰再拜御史以下皆再拜贊引引出工人
以次出其祝版燔於齋坊太尉令太祝宫闈令納神主
如常儀
親謁
前出宫三日本司宣攝内外各共其職前一日守宫設
羣臣五品以上次於東西朝堂如常謁日晝漏上水三
刻鑾駕出宫發引前七刻搥一鼓為一嚴(三嚴時節前一日左相奏)
(裁)發引前五刻搥二鼓為再嚴侍中版奏請中嚴奉禮
設羣官五品以上位於東西朝堂如常文武官五品以上
俱集朝堂就次各服其服所司依圖陳小駕鹵簿發引
前二刻搥三鼓為三嚴諸衛之屬各督其隊與鈒戟以
次入陳於殿庭謁者引文武羣官各就位諸侍衛之官
各服其器服侍中中書令以下俱詣閤奉迎(侍中奉寳如式)乘
黃令進金輅於西閤外南向千牛將軍一人執長刀立
於輅前北向黃門侍郎一人在侍臣之前贊者二人又
在黃門侍郎之前侍中版奏外辦太僕令奮衣而升正
立執轡皇帝服衮乘輿以出警蹕侍衛如常儀千牛將
軍前執轡皇帝升輅太僕卿立授綏侍中中書令以下
夾侍如常黃門侍郎進當鑾駕前跪奏稱黃門侍郎臣
某言請鑾駕引發俛伏興退復位(凡黃門侍郎奏請皆進鑾駕前跪奏稱具)
(官臣某言訖俛伏興)鑾駕動又稱警蹕黃門侍郎與贊者夾引以
出千牛將軍夾路而趨駕出承天門至侍臣上馬所黃
門侍郎奏稱請鑾駕權停勅侍臣上馬侍中前承制退
稱制曰可黃門侍郎退稱侍臣上馬贊者承傳文武侍
臣皆上馬諸侍衛之官各督其屬左右翊駕在黃麾内
符寳郎奉六寳與殿中監後從侍中中書令以下夾侍
於路前贊者在供奉官人内侍臣上馬畢黃門侍郎奏
稱請勅車右升侍中前承制退稱制曰可黃門侍郎退
復位千牛將軍升訖黃門侍郎奏稱請鑾駕發引退復位
鑾駕動稱警蹕鼓傳音如常不鳴鼓吹不得諠譁駕過
通事舍人引文武羣官不從者退就次以俟謁廟駕至
大次逥輅東向千牛將軍降立扵輅右侍中進當鑾駕前跪
奏稱侍中臣某言請降輅俛伏興還侍位皇帝降路乘
輿之大次繖扇華盖侍衛如常儀通事舍人引三師各
就便坐各服其服出立於大次門外太常博士引太常
卿立於大次門外當門西向侍中版奏外辦皇帝出次
華盖侍衛如常儀(侍中負寳陪從如式)博士引太常卿太常卿引
皇帝(凢太常卿前導皆博士先引也)至廟門外殿中監進鎮珪皇帝執
鎮珪華盖仗衛停於門外三師迎侍者從入如常皇帝
初入太和之樂作至版位北向立樂止太常卿與博士
退立於左太常卿前奏稱請再拜皇帝再拜少頃太常
卿又奏稱請再拜皇帝又再拜訖太常博士引太常卿
太常卿引皇帝出還大次初行樂作出門樂止皇帝出
門殿中監前受鎮珪華盖侍衛如常儀皇帝還大次侍
中版奏請解嚴(將士不得輒離部伍)皇帝停大次一刻頃搥一鼓
為一嚴轉仗衛於還塗如來儀三刻頃搥二鼓為再嚴
將士布隊仗侍中版奏請中嚴皇帝改著通天冠絳紗
袍五刻頃搥三鼓為三嚴文武侍臣詣大次奉迎乘黃
令進金輅於大次門外東向千牛將軍立於輅右侍中
版奏外辦太僕卿升執轡皇帝乘輿出次警蹕侍衛如
常儀皇帝升輅太僕卿立授綏黃門侍郎奏稱請鑾駕
發引俛伏興退復位鑾駕動警蹕如常儀黃門侍郎贊
引夾引千牛將軍夾輅而趨至侍臣上馬所黃門侍郎
奏稱請鑾駕權停勅侍臣上馬侍中前承制退稱制曰
可黃門侍郎退稱侍臣上馬贊者承傳文武侍臣皆上
馬畢黃門侍郎奏稱請勅車右升侍中承前制退稱制
曰可黃門侍郎退復位千牛將軍升訖黃門侍郎奏稱
請鑾駕發引俛伏興退復位鼓傳音鑾駕動鼓吹振作
而還文武群官導從如來儀駕將至通事舍人引文武
群官進就位以近駕為上駕至侍臣下馬所鑾駕權停
文武侍臣皆下馬千牛將軍降立於輅右侍臣下馬訖
鑾駕動千牛將軍夾輅而趨駕至横街北當東上閤迴
路南向侍中進當鑾駕前跪奏稱侍中臣某言請降路
俛伏興還侍位皇帝降輅乘輿以入侍臣從至閤初皇
帝入承天門舍人承旨勅羣官還皇帝既入閤侍中版
奏請解嚴叩鉦將士各還本所
會羣臣
皇帝見廟之明日會羣臣如元會之儀其上壽詞云具
官臣某言伏惟皇帝陛下吉辰元服禮偹樂和臣等不
勝大慶謹上千萬歲壽
羣臣上禮
前一日守宫量設次於東朝堂如常儀其日應上禮之
官依時刻各集於次服朝服奉禮先設上禮之官位於
東朝堂之前近南文東武西重行北面相對為首又設
中書舍人位於吏部官之北南向設奉禮位於文官東
北贊者二人在南差退俱西向通事舍人引應上禮之
官就位立定令史二人對舉表案禮部郎中引就中書
舍人前取表授舍人訖引案退奉禮唱再拜贊者承傳
在位者皆再拜中書舍人奉表入進通事舍人引在位
者退
大唐開元禮卷九十二
