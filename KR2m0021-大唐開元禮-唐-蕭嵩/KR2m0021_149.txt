大唐開元禮卷一百四十九唐蕭嵩等撰
凶禮
六品以下喪之四
改葬
卜宅啟請
開墳舉柩
奠升柩車
斂奠
設靈筵進引
告遷哭柩車位
設遣奠轜車發
宿止到墓
虞祭
改葬
卜宅
將改葬者吉服筮宅兆其餘如葬筮宅兆之儀
啟請
預於𡑞所隨地之宜張白布帷羃南向開戶其日内外
諸親應集者皆至墓所各就便次主人衆主人妻妾女
子子俱緦服餘周親以下皆素服丈夫於墓東西向婦
人於墓西東向北上婦人障以行帷俱立哭盡哀卑者
再拜
開墳
祝立於羨道南北向内外皆哭止祝三聲噫嘻啟以改
葬之故(其意叙葬之故不可預定)内外又哭盡哀權就别所
舉柩
掌事者開墳訖内外又就位哭如初掌事者設席於幕
下舉柩出置於席上内外俱從柩哭於幕所主人以下
柩東西面主婦以下柩西東面俱南上丈夫周親以下
於主人東北南面西上婦人周親以下於主婦西北南
面東上外姻丈夫於主人東南北面西上婦人於主婦
西南北面東上(尊者坐)
奠
祝以功布拭棺改加新楮設洗於幕西南隅罍水在洗
西加勺羃篚在洗東南肆實巾二爵一於篚加羃設席
於柩東設啟奠於席上設醴酒之樽於饌南主人詣&KR2498;
洗盥手洗爵進酌酒於席前興少退西面再拜内外卑
者俱再拜少頃徹奠
升柩車
既奠進柩車於帷門外南向掌事者升柩於柩車遂詣
施設所内外俱哭從掌事者預設牀於羃下有枕席周
設帷柩車至帷門外丈夫於柩東婦人於柩西俱立哭
掌事者舉柩入設於牀東(若於墓所即斂初奠訖不進柩車設牀於柩東而加枕席)
(遂舉尸以斂之)舉尸出設置於牀南首柩初入定内外就位哭
如墓所之儀
斂
陳斂衣於羃之東帷内明衣裳及上服各一稱西領南
上弁若冠各具導簮纓在北内喪則花釵衾一(衾以黃為表素)
(為裏)具饌於幕東兩甒醴酒柩初至幕下舉尸於牀主人
衆主人稍退仍西向妻妾女子子稍退仍東向遂斂丈
夫加弁若冠婦人以花釵又覆以衾主人衆主人妻妾
女子子憑哭斂將訖掌事者以棺入設於西廂藉以席初
棺入内外皆止哭置棺定乃哭舉者四人入舉牀男女
從奉之舉尸斂於棺乃加蓋覆以衾設帷於棺東内外
就位哭如初
奠
既斂祝執几席入設於柩東右几加以巾掌事者設
罍洗於幕西南隅如初祝以饌升設於席前施設訖執
饌者降出相者引主人盥手酌酒進奠於席前興少退
西面再拜内外卑者皆再拜訖主人以下各退就位俱
坐哭
設靈筵
既斂設靈筵於吉帷内羃下西廂東向施床帷屏几服飾
以時上膳羞及湯沐皆如平常
進引
前一日之夕掌事者進柩車於凶帷之外當門南向(其下帷明)
(器及苞牲等俱陳於柩車前少西東向)其日發引前量時刻陳靈車儀仗
如常(在陳車篇)少頃侍靈車者俱詣靈所腰輿威儀入陳如
常進靈車於帷外南向少頃掌事者入徹饌以出内外
皆興立哭於位掌事者徹帷持翣者以翣障柩執鐸者
各入夾於柩前東西相向執銘旌者立於柩前近南北面
(諸執披紼鐸旌者皆布深衣介幘)
告遷
祝帥腰輿入詣靈座前西面告曰以今吉辰奉即宅兆
少頃輿出詣靈車後少頃退(若内喪女祝迎)將舉柩執鐸者皆振鐸每振
鐸先搖之搖訖三振之其持翣者恒以翣障柩及柩動執鐸者
夾左右每曲及進止皆振鐸内外俱從柩出到柩車後
執紼者如常設帷幛於柩之後掌事者升柩
哭柩車位
丈夫俱立哭於柩車東重行西面婦人哭於柩車西重
行東面俱南上外姻丈夫哭於柩車東南重行北面以
西為上婦人哭於柩車西南重行北面以東為上立定
設遣奠
設遣奠之饌於柩車東置設訖相者引主人酌酒進奠
於席前興少退西面哭再拜内外皆哭卑者再拜若食
頃徹之以蒲葦苞牲體下節二苞載於輿以之墓
轜車發
既徹奠吉凶威儀依式進引主人衆主人以下皆以次
步從哭於柩車後妻妾女子子以下皆步從哭於丈夫
之後障以行帷柩車去停所三百步親賓有還者弔哭
如别儀辭訖進引尊者乘車馬從柩者更哭不絶聲
宿止
掌事者預於宿所張吉凶帷幕吉帷在左凶帷在右將
至宿所尊者俱下車馬步哭靈車到帷門外迴南向祝
帥腰輿詣車之後少頃輿入詣坐前少頃輿出進常食
於靈座若食頃徹之柩至於凶帷内外哭於柩車所其
位如初掌饌者進酒脯之奠於靈柩東席上既設奠内
外各還次更哭不絶聲及墓内外俱就位哭進夕奠如
初訖内外皆還次迭哭終夜及明内外又就位哭進
朝奠於柩東進常食於靈座若食頃徹之迎靈發引尊
者乘車馬哭從如上儀
到墓
到墓尊者俱下車馬靈車到帷門外迴南向祝帥腰輿
詣車後少頃輿入詣靈座前少頃輿退設酒脯之奠柩車
至壙前迴南向内外哭位如遣奠之儀掌事者張帷布席
於柩車後下柩於席上主人以下妻妾女子子各前撫
柩哭盡哀退復位周親以下又前撫哭盡哀退復位俱
再拜辭掌事者下柩於壙柩既入壙親賓先還者弔哭
如别儀掌事者奉玄纁束帛授主人主人受以授祝主
人稽顙再拜祝奉以入奠於柩東持翣者入倚翣於壙
内兩廂執事者以下帳明器苞牲酒米等物入置於壙
内皆藉以版施銘旌誌石於壙戶内置設訖掌事者掩
壙戶加關鑰覆土既覆土内外俱就靈所哭墓左祭后
土如始葬之儀
虞祭
初下柩於墓掌事者具虞祭之饌設洗罍篚於靈羃西南
如常内外既就靈所哭掌饌者進虞祭之饌於靈座相
者引主人盥洗酌酒進奠於席前興少退西面立内外
皆止哭祝持版進立於靈座之右北面跪讀祝文曰維
年月朔日子孝子某敢昭告於考某官封諡(妣云某氏)改遷
幽宅禮極終虞攀號永遠無所逮及謹以潔牲剛鬛嘉
薦普淖明齊溲酒薦虞事於考某官封諡尚饗主人哭
再拜内外皆哭卑者再拜盡哀相者引主人以下出就
别所釋衰服著素服而還掌饌者徹饌掌事者徹靈座
大唐開元禮卷一百四十九
