大唐開元禮卷二十五唐蕭嵩等撰
吉禮
春分祀日於東郊有司攝事
齋戒陳設
奠玉帛進熟
齋戒
前祀五日諸預祀之官散齋三日致齋二日(散齋皆扵正寢致齋)
(一日于本司一日于祀所其無本司者並于祀所)凡散齋理事如舊惟不弔喪
問疾不作樂不判署刑殺文書不行刑罰不預穢惡致
齋惟祀事得行其餘悉斷其祀官已齋而闕者通攝行
事光祿卿監取明水火(太官令取水于隂鍳取火于陽燧火以供爨水以實樽)前
祀一日諸衛令其屬未後一刻各以其方器服守衛壝
門與太樂工人俱清齋一宿
陳設
前祀三日衛尉設祀官公卿以下次于東壝之外道南
北向西上陳饌幔于内壝東門之外道南北向太樂令
設宫懸之樂于壇南内壝之内東方西方磬簴起北鐘
簴次之南方北方磬簴起西鐘簴次之設十二鎛鐘于
編懸之閒各依神位樹雷鼓于北懸之内道之左右植
建鼓于四隅置柷敔于懸内(柷在左敔在右)設歌鐘歌磬于壇
上近南北向磬簴在西鐘簴在東其匏竹者立于壇下
重行北向相對為首(凡懸皆展而編之)諸工人各位于懸後東
方西方以北為上南方北方以西為上右校掃除壇之
内外郊社令積柴于燎壇(其壇于神壇之左内壝之外)方八尺高一
丈開上南出戶方三尺前祀一日奉禮設祀官公卿位
于内壝東門之内道北執事位于道南每等異位俱重
行西面以北為上設望燎位當柴壇之北南向設御
史位于壇上正位于東南隅西向副位于西南隅東向
令史各陪其後于壇下設奉禮位于樂懸東北贊者二
人在南差退俱西向又設奉禮贊者位于燎壇東北西
向北上設恊律郎位于壇上南陛之西東向設太樂令
位扵北懸之間當壇北向設祀官公卿以下門外位于
東壝之外道南每等異位重行北面西上設酒樽之位
太樽二著樽二山罍一在壇上于東南隅北向(尊皆置于坫加勺羃)
(設爵于尊下)設洗于壇南陛東北向罍水在洗東篚在洗西
南肆(篚實以巾爵)執樽罍篚羃者各于樽罍篚羃之後設玉
幣之篚于壇上樽坫之所晡後謁者引光禄卿詣厨視
溉濯又謁者引諸祀官詣厨省饌具訖俱還齋所祀日
未明十刻太官令帥宰人以鸞刀割牲祝史以豆取毛
血置于饌所遂烹牲(青牲一)未明五刻太史令郊社令升
設大明神坐于壇上北方南向席以藁秸設神位于坐
首
奠玉帛
祀日未明三刻諸祀官各服其服郊社令良醖令各帥
其屬入實樽罍玉幣(凢尊之次太尊為上實以醴齊著尊次之實以盎齊罍尊實以清酒)
(其玄酒各實于上尊罍尊無玄酒禮神之玉以圭璧其幣以青)太官令帥進饌者實諸
籩豆簠簋入設于内壝東門之外饌幔内未明二刻奉
禮帥贊者先入就位贊引引御史博士太祝及令史祝
史與執樽罍篚羃者入自東門當壇南重行北面西上
(凢𨗳引者每曲一逡巡)立定奉禮曰再拜贊者承傳(凡奉禮有詞贊者皆承傳)
御史以下皆再拜訖執樽者升自東陛立于樽所壇下
執樽罍篚冪者各就位贊引引御史太祝詣壇東陛升
行掃除于上令史祝史行掃除于下訖引降就位未明
一刻太樂令帥工人二舞次入就位文舞入陳于懸内
武舞立于懸南道西謁者引司空入就位立定奉禮曰
再拜司空再拜訖謁者引司空詣壇東陛升行掃除于
上降行樂懸于下訖還本位初司空入謁者引祀官贊
引引執事者俱就壝外位司空行掃除訖謁者贊引各
引祀官以次入就位立定奉禮曰衆官再拜衆官在位
者皆再拜(其先拜者不拜)謁者進太尉之左白有司謹具請行
事退復位恊律郎跪俯伏舉麾(凢取物皆跪俛伏而取以興奠物則奠訖俛伏)
(而興)後鼓柷奏豫和之樂乃以圜鐘之均文舞之舞樂舞
六成偃麾戛敔樂止(凡樂皆協律郎舉麾工鼔柷而後作偃麾戛敔而後止)奉禮
曰衆官再拜衆官在位者皆再拜太祝取玉幣于篚立
于樽所謁者引太尉詣壇升自南陛北向立太祝加玉於
幣東向授太尉太尉受玉幣登歌作肅和之樂乃以大
呂之均謁者引太尉進北面跪奠于大明神坐俛伏興
謁者引太尉少退北向再拜訖登歌止謁者引太尉降
自南陛還本位衆官拜訖祝史奉毛血之豆立扵門外
扵登歌止祝史奉毛血入升自南陛太祝迎取扵壇上
進奠于神坐太祝與祝史退立于樽所
進熟
太尉既升奠玉帛太官令出帥饌者奉饌陳于内壝門
外謁者引司徒出詣饌所司徒奉俎太祝既奠毛血太
官令引饌入俎初入門雍和之樂作(自後酌獻皆奏雍和之樂)饌至
陛樂止祝史進徹毛血之豆降自東陛以出饌升南陛
太祝迎引于壇上設于神坐前(籩豆盖羃先徹乃升簠簋既奠却其盖于下)
設訖謁者引司徒以下降自東陛復位太祝還樽所謁
者引太尉詣罍洗盥手洗匏爵訖謁者引太尉升自南
陛詣酒樽所執樽者舉羃太尉酌醴齊訖樂作謁者引
太尉進大明神坐前北向跪奠爵興謁者引太尉少退
北向立樂止太祝持版進于神坐之右東面跪讀祝文
曰維某年歲次月朔日子嗣天子臣某謹遣太尉封臣
名敢昭告于大明惟神宣布太陽照臨下土動植咸頼
幽隠無遺時惟仲春敬遵常禮謹以玉帛犧齊粢盛庶
品祗祀于神尚饗訖興太尉再拜初讀祝文訖樂作太
祝進奠版于神坐還樽所太尉拜訖樂止太祝以爵酌
罍福酒進太尉之右西向立太尉再拜受爵跪祭酒啐
酒奠爵興太祝帥齋郎進俎太祝減神前胙肉加于俎
太祝持俎授太尉太尉受以授齋郎太尉取爵遂飲卒
爵太祝進受爵復于坫太尉興再拜謁者引太尉降復
位文舞出鼓柷作舒和之樂出訖戛敔樂止武舞入鼓
柷作舒和之樂立定戛敔樂止初太尉獻將畢謁者引
太常卿詣罍洗盥手洗匏爵訖謁者引太常卿自東陛
升壇詣著樽所執尊者舉羃太常卿酌盎齊武舞作謁
者引太常卿進大明神坐前北向跪奠爵興謁者引太
常卿少退北向再拜訖太祝以爵酌罍福酒進太常卿
之右西向立太常卿再拜受爵跪祭酒遂飲卒爵太祝
進受爵復扵坫太常卿興再拜謁者引太常卿降復位
初太常卿獻將畢謁者引光祿卿詣罍洗盥手洗匏爵
升酌盎齊終獻如亞獻之儀訖謁者引光祿卿降復位
武舞六成樂止舞獻俱畢太祝進徹豆還樽所(徹者籩豆各一)
(少移于故處)奉禮曰賜胙贊者唱衆官再拜衆官在位者皆
再拜(已飲福受胙者不拜)豫和之樂作奉禮曰衆官再拜衆官在
位者皆再拜樂一成止謁者進太尉之左白請就望燎
位謁者引太尉就望燎位南向立于衆官將拜太祝執
篚進神坐前跪取玉幣祝版齋郎以俎載牲醴稷黍飯
及爵酒降自南陛經懸南行當柴壇南東行自陛南登
柴壇以玉幣祝版饌物置于柴上戶内訖奉禮曰可燎
東西面各四人以炬燎火半柴謁者進太尉之左白禮
畢謁者引太尉出又謁者贊引各引祀官以次出贊引
引御史以下俱復執事位立定奉禮曰再拜御史以下
皆再拜贊引引出工人二舞以次出
大唐開元禮卷二十五
