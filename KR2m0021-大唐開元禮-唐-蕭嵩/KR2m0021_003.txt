大唐開元禮卷三唐蕭嵩等撰
序例下
衣服齋戒
祈禱雜制
衣服
凡大裘(以黑羔皮為之)冕無旒金飾玉簮導以組為纓色如其
綬白紗中單革帶玉鈎䚢大帶鹿盧玉具劔火珠鏢
首白玉雙佩玄組雙大綬六采朱韈赤舄祀天地神祇
則服之衮冕垂白珠十二旒黈纊充耳玉簮導元衣纁
裳十二章白紗中單革帶大帶劍玉佩綬韈與上同舄
加金飾享廟謁廟及朝遣上將征還飲至踐阼加元服
納后若元日受朝及臨軒册拜王公則服之鷩冕服七
章餘同衮冕有事遠至則服之毳冕服五章餘同鷩冕
祭海岳則服之絺冕服三章餘同毳冕祭社稷先農
則服之玄冕服三章餘同絺冕蜡祭百神朝日夕月則
服之通天冕加金博山附蟬十二首施珠翠黑介幘組
纓翠緌玉犀簮導綘紗袍白紗中單白裙襦綘紗蔽膝
白假帶方心曲領其革帶劍珮綬與上同白韈黑舄諸
祭還及冬至受朝元旦朝會則服之武弁金附蟬平巾
幘餘同前服講武出征四時蒐狩大射禡類宜社賞祖
罰社纂嚴則服之弁服十有二&KR0722;玉簮導絳紗衣素裳
革帶白玉雙珮鞶龍小綬白韈烏皮履朔日受朝則服
之黑介幘白紗單衣白裙襦革帶素韈烏皮履拜陵則
服之白紗帽白裙襦白韈烏皮履視朝聽訟及宴見賓
客則服之平巾幘金寳飾導簮冠支皆以玉紫褶白袴
玉具装真珠寳鈿帶靴乘馬則服之翼善冠其常服及
白練裙襦通著之若服袴褶則與平巾幘通著之
皇后服首飾花十二樹(小花如大花之數并兩博鬢)褘衣素紗中單蔽膝
大帶青衣革帶青襪舄白玉雙珮元組雙大綬受册助
祭朝會諸大事則服之鞠衣黃羅為表其蔽膝大帶及
衣革帶舄並隨衣色餘與褘衣同唯無翟親蠶則服之
鈿釵禮衣十二鈿服通用雜色制與上同加以雙珮小
綬(去舄加履)宴見賓客則服之
皇太子衮冕垂珠(通典亦作垂白珠)九旒青纊充耳犀簮導元
衣纁裳九章白紗中單革帶金鈎䚢大帶玉具劍瑜玉
雙珮朱組雙大綬朱韈赤舄侍從祭祀及謁廟加元服
納妃則服之具服遠遊三梁冠加金附蟬九首施珠翠
黑介幘髮纓翠緌犀簮導綘紗袍白紗中單白裙襦白
假帶方心曲領綘紗蔽膝其革帶劍珮與上同白韈黑
舄未冠則雙童髻空頂黑介幘雙玉導加寳飾謁廟還
宫元日冬至朔日入朝釋奠則服之(其朔日入朝通服袴褶五日常朝亦)
(准此)公服遠遊冠(簮導以上並同前)綘紗單衣白裙襦革帶金鈎䚢
假帶瑜玉雙珮方心紛鞶囊白韈烏皮履五日常朝元
日冬至受朝則服之烏紗帽白裙襦白韈烏皮履視事
及宴見賓客則服之弁服犀簮導組纓玉&KR0722;九綘紗衣
素裳革帶鞶囊小綬雙珮白韈烏皮履朔日及視事則
兼服之平巾幘金飾犀簮導紫褶白袴玉梁珠鈿帶靴
乘馬則服之進德冠九&KR0722;加金飾其常服及白練裙襦
通著之若服袴褶則與平巾幘通著之
皇太子妃首飾花九樹(小花如大花之數并兩博鬢)䄖翟素紗中單
蔽膝大帶青衣革帶青韈舄瑜玉雙珮純朱雙大綬受
册助祭朝會諸大事則服之鞠衣黃羅為表其蔽膝大
帶革帶並隨衣色餘與䄖衣同唯無翟從蠶則服之鈿
釵禮衣九鈿服通用雜色制與上同加雙珮小綬(去舄加履)
宴見賓客則服之
羣官服衮冕垂青珠九旒以組為纓青纊充耳角簮導
青衣纁裳服九章白紗中單革帶鈎䚢大帶金玉飾劍
山玄玉珮綠綟綬朱韈赤舄第一品服之(親王朱綬)鷩冕
八旒服七章水蒼玉珮紫綬金飾劍餘同衮冕第二品
服之毳冕七旒服五章水蒼玉珮紫綬金飾劍餘同衮
冕第三品服之絺冕六旒服三章水蒼玉珮青綬金飾
劍餘同衮冕第四品服之元冕五旒衣無章裳刺黻一
章水蒼玉珮黑綬金飾劍餘同衮冕第五品服之爵弁
色同爵無旒無章元纓簮導青衣纁裳白紗中單革帶
鈎䚢大帶爵韠韈赤履九品以上服之凡冕服及爵弁
服助祭及親迎則服之若私家祭祀三品已上及褒聖
侯祭孔宣父服玄冕五品已上服爵弁六品已下服進賢
冠遠遊冠三梁黑幘青緌(几文官皆青緌)諸王服之親王即
加金附蟬進賢冠三品已上三梁五品已上兩梁九品
已上一梁三公太子三師三少五等爵尚書省秘書省
諸寺監太子詹事府三寺及散官親王傅友文學若諸
州縣關津岳瀆等流内九品已上服之武弁平巾幘武
官及中書門下省殿中省内侍省諸衛及太子諸坊諸
率府及鎮戌流内九品已上服之若侍中中書令左右
散騎常侍則加貂蟬侍左者左珥侍右者右珥法冠
一名獬豸冠一角為獬豸之形御史大夫已下監察御
史已上服之高山冠内侍省内謁者監内謁者服之却
非冠亭長門僕服之凡應冠而未冠者並雙童髻空頂
幘五品已上雙玉導金飾三品已上加寳飾六品已下
無飾朝服亦名具服冠幘纓簮導絳紗單衣白紗
中單白裙襦革帶鈎䚢假帶曲領方心絳紗蔽膝韈
舄劍雙綬一品已下五品已上陪祭朝享拜表大
事則服之六品已下去劍珮綬餘並同公服亦
名從省服冠幘纓簮導絳紗單衣白裙襦赤裙衫
革帶鈎䚢假帶方心韈履紛鞶囊雙珮一品已下
五品已上朔望朝謁見東宫則服之其六品已下
去紛鞶囊雙珮餘並同若致仕官以理去官被召
謁見皆服前冠從省服弁服弁以鹿皮為之通用
烏紗牙簮導(五品以上通用犀)纓玉&KR0722;朱衣素裳革帶鞶
囊小綬雙珮白韈烏皮復(一品九&KR0722;二品八&KR0722;三品七&KR0722;四品六&KR0722;五品)
(五&KR0722;六品以下去&KR0722;及鞶囊綬珮)文官職事九品已上尋常公事服
之泥雨則通著常服平巾幘簮導(五品已上通用犀六品已下通用角)
冠支皆金飾(五品已上通用玉)紫褶(五品已上緋褶七品已上綠褶九品已上碧褶)
並白大口袴起梁帶(三品已上玉梁寳鈿五品已上金梁寳鈿六品已上金飾隠起)烏
皮靴武官及衛官尋常公事服之文官乘馬又通服之
武官陪位大仗加騰蛇裲襠進德冠五品以上附山雲
&KR0722;數准弁以金飾梁及花靴三品以上加金絡内外百
官文武九品已上十月以後二月已前常服及白練裙
襦通著之五品已上行六品已下冠去&KR0722;珠若服袴褶
非陪位大仗則與平巾幘者通着(袴褶五品已上通用細綾及羅六品已下)
(服小綾)凡典謁武弁綘公服學生黑介幘青襟服齋郎介
幘綘褠服自外品子等皆平巾幘緋衫大口袴朝集從
事則服之若外官拜表受制皆朝服凡職事官三品已
上有公爵者嫡子婚聽假以四品冕服若五品以下子
孫九品以上子及五等爵皆聽假以爵弁服若庶人婚
聽假以綘公服若刻漏生漏童服青袴褶總角之服
内外命婦花釵(施兩博鬢寳鈿飾一品九樹二品八樹三品七樹四品六樹五品五樹寳鈿准)
(花樹)翟衣青質(羅為之繡為翟編次於衣及裳一品翟九等二品八等三品七等四品六等五品五)
(等)並素紗中單蔽膝大帶以青衣革帶青韈舄珮綬内
命婦受册從蠶朝會則服之其外命婦嫁及受册從蠶
大朝會亦准此鈿釵(一品九鈿二品八鈿三品七鈿四品六鈿五品五鈿)禮衣通
用雜色制與上同加雙珮小綬内命婦尋常參見外命
婦朝參辭見及禮會則服之六尚寳林御女采女及女
官等服禮衣通用雜色制與上同唯無首飾珮綬七品
已上有大事則服之尋常供奉則公服(公服去中單蔽膝大帶)九
品已上大事及尋常供奉並公服東宫准此女史則半
袖裙襦凡公主王妃珮綬同諸郡縣主内命婦各准品
服外命婦各從夫及子而加邑號者亦准此品花釵(覆笄)
(而已并兩博鬢装以金銀雜寳飾)大袖連裳青質素紗中單蔽膝大帶
以青革帶韈履六品已下九品已上妻及九品已上女
嫁則服之花釵(以金銀塗瑠璃等飾)連裳青質以青衣革帶韈
履庶人女嫁則服之凡百官女嫁聽服母服廟見本生
蔭高者准兄弟凡王公已下及婦人服飾等級上得兼
下下不得僭上
齋戒
凡大祀齋官皆祀前七日平明集尚書省受誓戒其致
齋日三公於都省安置所司鋪舍其餘官皇城内有本
司者致齋於本司無本司者於太常郊社太廟齋坊安
置皆日出前到齋所至祀前一日各從齋所晝漏上水
三刻向祀所仍令平明清所行之路道次不得見諸凶穢
縗絰過訖任行其哭泣之聲聞於祭所者權斷訖事凡
大祀散齋四日致齋三日中祀散齋三日致齋二日小
祀散齋二日致齋一日若散齋之日晝理事如舊夜宿
止于家正寝不得弔喪問疾不判署刑殺文書不决罰
罪人不作樂不預穢惡之事致齋唯祀事得行其餘悉
斷非應散齋致齋者唯清齋一宿於本司及祠所凡散
齋有大功已上喪致齋有周以上喪並聽赴即居緦麻
已上喪者不得預宗廟之事其在齋坊病者聽還若死于齋
所同房不得行事凡大祀中祀接神齋官前一日皆沐浴九
品以上皆官給明衣齋郎升壇行事亦權給潔服凡齋
官皆須行禮臨時闕者通攝行事致齋之日先不食公
糧及無本司者太官准品給食其於本司致齋祀前
一日赴祀所及祈告一日清齋者設食如之
祈禱
凡京都孟夏已後旱則祈岳鎮海瀆及諸山川能興雲
雨者於北郊望而告之又祈社稷又祈宗廟每七日一
祈不雨還從岳瀆如初旱甚則修雩秋分已後不雩初
祈後一旬不雨即徙市禁屠殺斷繖扇造土龍雨足則
報祀祈用酒脯醢報用常祀皆有司行事已齋未祈而
雨及所經者皆報祀凡州縣旱則祈雨先社稷又祈界
内山川能興雲雨者餘准京都例若岳鎮海瀆州則刺
史上佐行事其餘山川判司行事縣則令丞行事祈用
酒脯醢報以少牢凡霖雨不已禜京城諸門門别三日
每日一禜不止乃祈山川岳鎮海瀆三日不止祈社稷
宗廟若州縣禜城門祀界内山川及社稷三禜一祈皆
准京都例並用酒脯醢國城門報用少牢州縣城門用
特牲
雜制
皇帝天子(夷夏通稱)陛下(對揚咫尺上表通稱之)至尊(臣下内外通稱之)乘輿
(服御所稱)車駕(行幸所稱赴車駕所曰赴行在所)皇太子以下率土之内於
皇帝皆稱臣皇后以下率土之内於皇帝太皇太后皆
稱妾六宫以下率土婦人於皇后同稱妾百官上疏於
太皇太后皇太后皇后稱殿下自稱皆曰臣百官及東
宫官對皇太子皆曰殿下百官自稱名宫官自稱臣凡
京文武官一品以下九品以上朔望日朝五品以上及
供奉官員外郎監察御史每日參昭文崇文國子生及
諸縣令每季參若雨霑服失容及泥濘並停凡車駕巡
幸每月朔兩京文武官職事五品以上表參起居州界
去行所在三百里内者刺史遣使起居若車駕從比州
及州境過刺史朝見巡幸還去京三百里内刺史遣使
起居皇太子欲行未發前一日在京文武官職事五品
以上詣宫奉辭還日明朝詣宫奉參凡京文武職事五
品已上假使者去皆奉辭還皆奉見六品以下奉勅差
使亦如之凡踐祚加元服册皇后皇太子及元日并巡
狩親征封禪拜郊及諸大禮諸州刺史都督及京官五
品以上在外者並奉表疏賀禮部為奏每年二時遣三
公分行諸陵太常卿為副太陽虧有司預奏其日置五
鼓五兵于太社皇帝不視事凡百官各守本司不理務
過時乃罷月蝕則擊鼓于所司救之五岳四瀆崩竭皇
帝本服大功已上親及外祖父母皇后父母百官一品
喪皇帝皆不視事三日國忌日皇帝本服小功緦麻親
百官五品以上喪皇帝皆不視事一日祥瑞依圖書
合大瑞者隨列表奏百官詣闕上表奉賀告廟攽下自
外諸瑞並申所司元日以聞凡版位皇帝位方一尺二
寸厚三寸題云皇帝位皇太子方九寸厚二寸題云皇
太子位百官一品已下方七寸厚一寸半題云某品位
凡藉田所收九榖納於神倉以擬粢盛及五齊三酒有
餘藳秸供飼犧牲凡大祀養牲在滌九旬中祀三旬小
祀一旬其牲方色難備者任以純色代之大小依禮告
祈之牲不養凡祭祀犧牲不得捶扑損傷死則埋之有
瘡病者與替凡祭器祭服有破敝不任滌理者與替訖
器則埋之服則燒之凡祭天神皆焚柴祭地祇皆瘞埋
祭山皆庋懸祭川皆沉浮皆以祀祭訖乃焚埋之若埋
訖皆令所在官司差人守當六十日止若埋幣者以火
稍焚破者則不守凡祭事訖均胙肉則貴者不重賤者
不虚謂貴者取貴骨賤者取賤骨(前貴于後上貴于下)凡天地郊
祀及太廟祝版欲至享祭日所司准程預進版取署令
人送往若臨時卒急並令附驛其版仍令預支一年所
用數若署版以後祭官有故即削除題所替行事人凡
五陵皆朔望上食歲冬至寒食日各設一日祭如節祭
共朔望日忌日相逢依節祭料若橋陵除此日外每日
進半口羊食凡圜丘五郊諸壇等差側近人等守當凡
王公已下郊廟合祭若臨時遇雨霑服失容即以常服
從事若已行事遇雨即不脱祭服凡立春前兩京及諸
州縣門外並造土牛耕人各隨方色凡季冬晦行儺大
内六隊東宫二隊凡文武官三品已下拜正一品東宫
官拜三師四品已下拜三少自餘内外屬官於本司四
品拜二品五品拜三品六品拜四品七品拜五品八品
拜六品九品拜七品衛判曹拜長史局署丞拜令助教
拜博士諸州别駕長史鎮將縣令拜刺史縣丞拜縣令
其准品應致敬而非相統屬則不拜凡致敬者若非連
屬應敬之官相見或貴賤懸隔或有長幼親戚者任隨
私禮凡文武官二品已上祠四廟五品已上祠三廟(三品)
(已上不須兼爵四廟外有始封祖者通祠五廟)牲皆用少牢六品已下逹於庶
人祭祖禰于正寝用特牲(縱祖父官有高下皆用子孫牲)凡行路巷街
賤避貴少避老輕避重去避來凡百官身亡者三品已
上稱薨五品已上稱卒六品以下逹于庶人稱死凡百
官葬墓田一品方九十步墳高一丈八尺二品方八十
步墳高一丈六尺三品方七十步墳高一丈四尺四品
方六十步墳高一丈二尺五品方五十步墳高一丈六
品已下方二十步墳不得過八尺其域及四隅四品已
上築闕五品已上立土堠餘皆封塋而已凡立碑五品
已上螭首龜趺高不得過九尺七品已上立碣圭首
方趺上高四尺其石獸等三品已上六事五品已上四
事凡四品已上用方相七品已上用魌頭五品已上纛
竿九尺六品已下長五尺凡明器三品已上不得過九
十事五品已上六十事九品已上四十事四神駞馬及
人不得過一尺餘音樂鹵簿等不過七寸三品已上帳
高六尺方五尺女子等不過三十人長八寸園宅方五
尺奴婢等不過二十人長四寸五品已上帳高五尺五
寸方四尺五寸音樂僕從二十五人長七寸五分園宅
方四尺奴婢等十六人長三寸六品已下帳高五尺方
四尺音樂僕從二十人長七寸園宅方三尺奴婢十二
人長二寸若三品已上優厚料則有三果帳蚊幬帳婦
人洗梳帳並准此凡斬衰三年齊衰三年者並解官齊
衰杖周及為人後者為其父母若庶子為其母亦解
官申其心喪(皆為生已者)若嫡繼慈改嫁或歸宗三年已上
斷絶者及父為長子夫為妻並不解官假同齊衰周凡
齊衰周給假三十日葬五日除服三日齊衰三月五月
大功九月並給二十日葬三日除服二日小功五月給
假十五日葬二日除服一日緦麻三月給假七日出降
者三日葬及除服各一日無服之殤本品周已上給假
五日大功三日小功二日緦麻一日若聞喪舉哀其假
三分減一師經受業者喪給假三日冠給假三日婚給
假九日除程周親婚給假五日大功三日小功一日周
已下百里内除程凡私忌日給假一日忌前之夕聽還
凡内外官三年一給定省假三十日五年一給拜墓假
十五日並除程凡遭喪被起者以服内忌日給假三日
大小祥各七日&KR0941;五日每月朔望各一日祥禫給程凡
私家祔廟給五日四時祭給四日
大唐開元禮卷三
