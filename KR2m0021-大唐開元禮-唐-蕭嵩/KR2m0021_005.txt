大唐開元禮卷五唐蕭嵩等撰
吉禮
冬至祀圜丘有司攝事
齋戒陳設
省牲器奠玉幣
進熟
齋戒
前祀七日平明太尉誓百官于尚書省曰某月某日祀
昊天上帝于圜丘各揚其職不供其事國有常刑凡預
祀之官散齋四日致齋三日(散齋皆於正寝致齋二日於本司一日于祀所其無)
(本司者則二日于郊社署)散齋理事如舊唯不吊喪問疾不作樂不
判署刑殺文書不行刑罰不預穢惡致齋唯祀事行其
餘悉斷其祀官已齋而闕者通攝行事諸祀官致齋之
日給酒食及明衣各習禮於齋所光禄卿監取明水火
(太官令取水于隂鑒取火于陽燧火以供爨水以實尊也)前祀二日太尉告高祖神
堯皇帝廟如常儀(告以配神作主之意)前祀一日諸衛令其屬未
後一刻各以其方器服守衛壝門(每門二人每隅一人)與太樂工
人俱清齋一宿
陳設
前祀三日守宫設祀官公卿以下次于東壝之外道南
北向西上設陳饌幔于内壝東門西門之外道北南向
南門北門之外道西東向(壇上及東方南方午陛之東饌陳于東門外西方及南方)
(午陛之西饌陳于西門外北方之饌陳于北門之外)前祀二日太樂令設宫懸之
樂于壇南中壝之内東方西方磬簴起北鐘簴次之南
方北方磬簴起西鐘簴次之設十二鎛鐘于編懸之間
各依辰位樹雷鼓于北懸之内道之左右植建鼓于四
隅置柷敔于懸内(柷在左敔在右)設歌鐘歌磬于壇上近南北
向磬簴在西鐘簴在東其匏竹者立于壇下重行北向
相對為首(凡懸皆展而編之)諸工人各位于懸後東方西方以北
為上南方北方以西為上右校掃除壇之内外郊社令
積柴於燎壇方一丈高一丈二尺開上南出戶方六尺
前祀一日奉禮設祀官公卿位于内壝東門之外道南
分獻之官于公卿之南執事者位于其後每等異位俱
重行西向北上設望燎位當柴壇之北南向設御史位
于壇下一位于東南西向一位于西南東向設奉禮位
于樂懸東北贊者二人在南差退俱西向又設奉禮贊
者位于燎壇東北西向皆北上設協律郎位于壇上南
陛之西東向設太樂令位于北懸之間當壇北向又設
祀官公卿以下門外位皆于東壝之外道南每等異位
重行北面西上設牲牓于東壝之外當門西向蒼牲一
居前又蒼牲一青牲一赤牲一在北皆少退南上黃牲
一白牲二玄牲二(上卷作白牲一玄牲一)在南皆少退北上設廩
犧令位于牲西南祝史陪其後俱北向設諸太祝位于
牲東各當牲後祝史陪其後俱西向設太常卿省牲位
于牲前近北又設御史位于太常卿之西俱南向設酒
尊之位上帝太尊二著尊二犧尊二山罍二在壇上東
南隅北向象尊二壺尊二山罍四在壇下南陛之東北
向俱西上設配帝著尊二犧尊二象尊二山罍二在壇上於
上帝酒尊之東北向西上五方帝日月各太尊二在第一
等内官每陛間各象尊二在第二等中官每陛間各壺
尊二在第三等外官每道間各概尊二于壇下衆星每
道間各散尊二于内壝之外凡尊各設于神座之左而
右向(尊皆加勺羃五帝日月以上之尊皆有坫以置爵内官以下尊皆藉以席設爵于尊下)設洗
于午陛東南北向罍水在洗東篚在洗西南肆設分獻
罍洗篚羃各于其方陛道之左俱内向(篚實以中爵)執尊罍
篚羃者各于尊罍篚羃之後各設玉幣之篚於壇上下
尊坫之所晡後一刻太史令郊社令各常服帥其屬升
設昊天上帝神坐于壇上北方南面席以藁秸設高祖
神堯皇帝神座於東方西向席以莞設五方帝日月神坐
于壇第一等青帝于東陛之北赤帝于南陛之東黃帝
于南陛之西白帝于西陛之南黑帝于北陛之西大明
于東陛之南夜明于西陛之北席皆以藁秸又設五星
十二辰河漢及内官五十五座于第二等十有二陛
之間各依方面凡座皆内向其内官有北辰坐于東陛
之北曜魄寳于北陛之西北斗于南陛之東天乙太乙
皆在北斗之東五帝内座于曜魄寳之東並差在行位
前又設二十八宿及中官一百五十九座于第三等其
二十八宿及帝座七公日星帝席太角攝提太微太子
明堂軒轅三台五車諸王月星織女建星天紀等一
十七座並差在行位前又設外官一百五座于内
壝之内又設衆星三百六十座于内壝之外各依
方次十有二道之間席皆以莞設神位各於座首(昊天上帝及配)
(帝五座日月之坐設訖却收至祀日未明五刻郊社令太史令各服其服升壇重設之其内官中官外官衆星)
(等設定不收也)
省牲器
省牲之日午後十刻去壇二百步所諸衛之屬禁斷行
人晡後二刻郊社令丞帥府史三人及齋郎以尊坫罍
洗篚羃入設于位(凡陞陛者各由其陛)晡後三刻謁者贊引引祀
官公卿已下俱就東壝門外位諸太祝令與廩犧令以
牲就牓位謁者引司空贊引引御史入詣壇東陛升行
掃除于上降行樂懸於下訖出還本位初司空將升又
謁者引太常卿贊引引御史入詣壇東陛升視滌濯(凡導)
(引者每曲一逡巡于視濯執尊者皆舉羃告潔)訖引降就省牲位南向立廩犧
令少前曰請省牲退復位太常卿省牲廩犧令又前北
面舉手曰腯還本位諸太祝各循牲一匝西向舉手曰
充俱還本位諸太祝與廩犧令以次牽牲詣厨授太官
謁者引光禄卿詣厨省鼎鑊申視濯溉謁者贊引各引
祀官御史詣厨省饌具訖俱還齋所祀日未明十五刻
太官令帥宰人以鸞刀割牲祝史以豆取毛血各置於
饌所遂烹牲
奠玉帛
祀日未明三刻諸祀官各服其服郊社令良醖令各帥
其屬入實尊罍玉幣(凡六尊之次太尊為上實以汎齊著尊次之實以醴齊犧尊次之實)
(以盎齊象尊次之實以醍齊壺尊次之實以沈齊山罍為下實以清酒配帝著尊為上實以汎齊犧尊次之實)
(以醴齊象尊次之實以盎齊山罍為下實以清酒五帝日月俱以太尊實以汎齊其内官之象尊實以醴齊)
(中官之犧尊實以盎齊外官之象尊實以醍齊皆加明水酒皆加玄酒各實于上尊禮神之玉昊天上帝以蒼)
(璧青帝以青珪赤帝以赤璋黃帝以黃琮白帝以騶以虞黑帝以玄璜日月以珪璧昊天上帝及配帝之幣)
(蒼五方上帝日月與内官以下之幣皆從方包凡幣皆長一丈八尺)太祝以玉幣置于篚
太官令帥進饌者實諸籩豆簋簠等皆設於饌幔内未
明二刻奉禮帥贊者先入就位贊引引御史博士諸太
祝及令史祝史與執尊罍篚羃者入自東門當壇
南重行北面西上立定奉禮曰再拜贊者承傳(凡奉禮有詞贊)
(者皆承傳)御史以下皆再拜訖執尊罍篚羃者各就位贊引
引御史諸太祝詣壇東陛升行掃除於上令史祝史行
掃除于下訖引就位未明一刻謁者贊引各引祀官公
卿已下俱就門外位太樂令帥工人二舞次入就位文
舞入陳于懸内武舞立于懸南道西(其升壇者皆脫屨于下降納如)
(常)謁者引司空入就位立定奉禮曰再拜司空再拜訖
謁者引司空詣壇東陛升行掃除于上降行樂懸于下
引復位謁者贊引各引祀官公卿以下入就位立定奉
禮曰再拜衆官在位者皆再拜(其者先拜不拜)謁者進太尉之
左白有司謹具請行事退復位協律郎跪俛伏舉麾(凡取)
(物者皆跪俛伏而取以興奠物則跪奠訖俛伏而後興)鼓柷奏豫和之樂乃以圜
鐘為宫黃鐘為角太簇為徵姑洗為羽作文舞之舞樂
舞六成(圜鐘三奏黃鐘太簇姑洗各一奏)偃麾戛敔樂止(凡樂皆協律郎舉麾工鼔)
(柷而後作偃麾戛敔而後止)奉禮曰衆官再拜衆官在位者皆再拜
正座配座太祝跪取玉及幣於篚各立于尊所諸太祝
俱取玉及幣亦各立於尊所謁者引太尉詣壇升自南陛
北向立正座太祝加玉于幣東向授太尉受玉幣(凡授物者)
(搢笏跪奠訖執笏俛伏興)登歌作肅和之樂以大吕之均謁者引太
尉進北面跪奠于昊天上帝神座俛伏興謁者引太尉
少退北向再拜訖謁者引太尉立于西方東向配座太
祝以幣北向授太尉太尉受幣謁者引太尉進東向跪
奠於高祖神堯皇帝神座俛伏興謁者引太尉少退東
向再拜訖登歌止謁者引太尉自南陛還本位初太尉
將奠配帝之幣諸太祝及諸星坐獻官各奉玉幣進跪
奠于神座訖興還尊所初衆官拜訖夜明以上祝史各
奉毛血之豆立於門外登歌止祝史奉毛血入各由其陛
升諸太祝迎取於壇上俱進奠於神坐前諸太祝與祝史
退立於尊所
進熟
太尉既升奠玉幣太官令出帥饌者奉饌各陳於内壝門外
謁者引司徒出詣饌所司徒奉昊天上帝之爼諸太祝既奠
毛血太官令引饌入爼初入門奏雍和之樂(自後酌獻皆奏雍和之樂)以
黃鐘之均(自後壇下之樂皆奏黃鐘)饌各至其陛樂止祝史俱進跪徹毛
血之豆降自東陛以出(上帝之饌升自午陛配帝之饌升自夘陛青帝之饌升自寅陛赤帝)
(之饌升自已陛黃帝之饌升自未陛白帝之饌升自酉陛黑帝之饌升自子陛大明之饌升自長陛夜明之饌升自)
(戍陛其内官中官諸饌各隨便而升)諸太祝迎引饌於壇上各設於神座前
(籩豆蓋羃先徹乃升簋簠既奠却其蓋於下也)設訖謁者引司徒太官令帥進饌
者俱降自東陛以出司徒復位諸太祝各還尊所又進設
外官衆星之饌相次而畢初壇上設饌訖謁者引太尉詣
罍洗盥手洗拭匏爵訖謁者引太尉升自南陛詣昊天
上帝太尊所執尊者舉羃太尉酌汎齊訖樂作謁者引
太尉進昊天上帝神座前北向跪奠爵俛伏興謁者引
太尉少退北向立樂止太祝持版進于神座之右東向跪
讀祝文曰維某年歲次月朔日子嗣天子臣某謹遣太
尉封某臣名敢昭告于昊天上帝大明南至長晷初升
萬物權輿六氣資始謹遵彛典慎修禮物敬以玉帛犧
齊粢盛庶品備兹禋燎祗薦潔誠高祖神堯皇帝配神
作主尚饗訖興太尉再拜初讀祝文訖樂作太祝進跪
奠版于神座興還尊所太尉再拜訖樂止謁者引太尉
詣配帝著尊所取爵于坫執尊者舉羃太尉酌汎齊訖
樂作謁者引太尉進高祖神堯皇帝神座前東向跪奠
爵俛伏興謁者引太尉少退東向立樂止太祝持版進
于神坐之左北向跪讀祝文曰維某年歲月朔日子孝
曾孫開元神武皇帝臣某謹遣太尉封某臣名敢昭告
于高祖神堯皇帝履長伊始肅事郊禋用致燔祀于昊
天上帝伏惟慶流長發德冠思文對越昭升永言配
命謹以制幣犧齊粢盛庶品式陳明薦侑神作主尚饗
訖興太尉再拜初讀祝文訖樂作太祝進跪奠版于神
座興還尊所太尉拜訖樂止謁者引太尉進昊天上帝
神座前北向立太祝各以爵酌罍福酒合置一爵一太
祝持爵進太尉之右西向立太尉再拜受爵跪祭酒啐
酒奠爵俛伏興太祝各帥齋郎進俎太祝减神坐前胙
肉(皆取前脚第二骨也)加于俎以胙肉共置一俎上太祝持俎西
向授太尉太尉受以授齋郎太尉跪取爵遂飲卒爵太
祝進受虚爵復于坫太尉俛伏興再拜謁者引太尉降
復位文舞退鼓柷作舒和之樂退訖戛敔樂止武舞入
鼓柷作舒和之樂立定戛敔樂止初太尉將復位謁者
引太常卿詣罍洗盥手拭匏爵訖謁者引太常卿自東
陛升壇詣昊天上帝著尊所執尊者舉羃太常卿酌醴
齊訖武舞作謁者引太常卿進昊天上帝神坐前北向
跪奠爵興謁者引太常卿少退北向再拜訖謁者引太
常卿詣配帝犧尊所取爵于坫執尊者舉羃太常卿酌
醴齊訖謁者引太常卿進高祖神堯皇帝神坐前東向
跪奠爵興謁者引太常卿少退東向再拜訖謁者五人
引五方上帝之太祝各詣酒尊所酌醴齊進奠於神座
前訖還尊所謁者引太常卿進昊天上帝神座前北向
立太祝各以爵酌罍福酒合置一爵一太祝持爵進太
常卿之右西向立太常卿再拜受爵跪祭酒遂飲卒爵
太祝進受虚爵復於坫太常卿興再拜訖謁者引太常
卿降復位初太常卿獻將畢謁者先引光禄卿詣罍洗
盥手洗拭匏爵升酌盎齊獻正座配座終獻如亞獻之
儀訖謁者引光禄卿降復位初太常卿將升獻謁者七
人分引五方帝及大明夜明等獻官詣罍洗盥洗拭匏
爵訖各由其陛升俱酌汎齊訖各進跪奠於神坐前興
各引降還本位初第一等獻官將升謁者五人次引獻
官各詣罍洗盥手洗訖引各由其陛升壇詣第二等内
官酒罇所俱酌醍齊各進跪奠於内官首座興餘座皆
祝史齋郎助奠相次而畢謁者各引獻官還本位初第
二等獻官將升謁者四人次引俱詣罍洗盥洗各由其
陛升壇詣第三等中官酒尊所俱酌盎齊以獻贊引四
人次引獻官詣罍洗盥洗詣外官酒尊所俱酌醍齊以
獻其贊引四人次引獻官詣罍洗詣衆星酒尊所俱酌
汎齊以獻其祝史齋郎酌酒助奠皆如内官之儀訖謁
者贊引各引獻官還本位諸獻俱畢武舞止上下諸祝
各進跪徹豆興還尊所(徹者籩豆各一少移故處)奉禮曰賜胙贊者
唱衆官再拜衆官在位者皆再拜樂作一成止謁者進
太尉之左白請就望燎位謁者引太尉就望燎位南向
立於衆官將拜上下諸祝各執篚進神坐前取玉幣祝
版日月已上齋郎以爼載牲體稷黍飯及爵酒各由其
陛降壇南行折而東又南行經柴壇西過壇東行自南
陛登柴壇以玉帛祝版饌物置於柴上戸内諸太祝獻
官以内官已下之幣皆從燎奉禮曰可燎東西面各六
人以炬燎火半柴謁者引前白禮畢謁者引太尉出又
謁者贊引祀官以次出贊引引御史太祝以下俱復執
事位立定奉禮曰再拜御史以下皆再拜訖贊引引出
工人二舞以次出凡有司攝事祝版應御署者進御署
訖皇帝北面再拜侍臣奉版授郊社令受遂奉以出
大唐開元禮卷五
