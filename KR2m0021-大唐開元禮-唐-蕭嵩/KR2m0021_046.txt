大唐開元禮卷四十六唐蕭嵩等撰
吉禮
皇帝孟春吉亥享先農耕籍
齋戒陳設
鑾駕出宫饋享
耕籍鑾駕還宫
勞酒
齋戒
前祀五日皇帝散齋三日於别殿致齋二日一日於太
極殿一日於行宫前致齋一日尚舍奉御設御幄於太
極殿西序及室内俱東向尚舍直長張帷於前楹下致
齋之日質明諸衛勒所部屯門列仗晝漏上水一刻侍
中版奏請中嚴諸衛之屬各督其隊入陳於殿庭如常
儀尚舍引文武五品以上袴褶陪位如常式諸近侍之
官各服其噐服諸侍臣並結珮俱詣閣奉迎侍中版奏
外辦上水三刻皇帝服通天冠絳紗袍結珮乘輿出自
西房曲直華盖警蹕侍衛如常儀皇帝即御坐東向坐
侍中夾侍如常一刻頃侍中前跪奏稱侍中臣某言請
降就齋室俛伏興還侍位皇帝降坐入室文武侍臣各
還省直衛者如常儀舍人引陪位者以次出凡預享之
官散齋三日致齋二日(散齋皆於正寝致齋一日於本司一日於享所其無本司者則)
(一日於郊社署)近侍之官應從升者及從享羣官諸方客使各
於享所俱清齋一宿散齋理事如舊唯不弔喪問疾不
作樂不判署刑殺文書不行刑罰不預穢惡致齋唯享
事得行其餘悉斷其享官已齋而闕者通攝行事諸享
官致齋之日給酒食及明衣各習禮於齋所光禄卿監
取明水火(太官令取水於隂鍳取火於陽燧火以供㸑水以實尊)前享一日諸衛
令其屬未後一刻各以其方器服守衛壝門(每門二人每隅一人)
與太樂工人俱清齋一宿
陳設
前享三日尚舍直長施大次於外壝東門之内道北南
向尚舍奉御鋪御坐守宫設文武侍臣次於大次之後
文官在左武官在右俱南向設諸享官次於東壝之外
道南從享文官九品以上於享官之東東方南方朝集
使於文官之東東方南方蕃客又於其東俱每等異位
北向西上介公酅公於西壝之外道南武官九品已上於介
公酅公之西西方北方朝集使於武官之西西方北方蕃客
又於其西俱每等異位北向東上(其褒聖侯於文官三品之下諸州使人分)
(方位於朝集使之後)設饌幔於内壝東門之外道南北向前享二
日太樂令設宫懸之樂於壇南内壝之内東方西方磬
簴起北鐘簴次之南方北方磬簴起西鐘簴次之設十
二鎛鐘於編懸之間各依辰位樹路鼓於北懸之内道
之左右植建鼓於四隅置柷敔於懸内柷在左敔在右
設歌鐘歌磬於壇上近南北向磬簴在西鐘簴在東其
匏竹者立於壇下重行北向相對為首(凡懸皆展而編之)諸工
人各位於懸後東方西方以北為上南方北方以西為
上右校掃除壇之内外又為瘞埳於壇之壬地外壝之
内方深取足容物南出陛前享一日奉禮設御坐於壇
之東南西向設望瘞位於壇西南當瘞北向設享官公
卿位於内壝東門之内道南執事者位於其後每等異
位俱重行西向北上設御史位於壇下一位於東南西
向一位於西南東向令史各陪其後設奉禮位於樂懸
東北贊者二人在南差退俱西向又設奉禮贊者位於
瘞西南東面設協律郎位於壇上南陛之西東向設太
樂令位於北懸之間當壇北向設從享之官位文官九
品以上於執事之南東方南方朝集使於文官之南東
方南方蕃客又於其南俱每等異位重行西面北上酅
公介公位於南壝西門之内道南武官九品已上於酅
公介公之後西方北方朝集使於武官之南西方北方
蕃客又於其南俱每等異位重行東面北上(其褒聖侯於文官三)
(品之下諸州使人分方位于朝集使之後)又設享官及從享羣官等門外位
於東西壝門之外道南皆如設次之式又設御耕籍位
於外壝南門之外十步所南向設從耕位三公諸王諸尚書
諸卿位於御坐東南重行西向各依推數為列其公王
尚書卿等非耕者位於耕者之東重行西向俱北上酅
公介公位於御坐西南東向以北為上尚舍設御耒席
於三公之北少西南向奉禮又設司農卿位於御耒席東
少南西向廩犧令於司農卿之南少退諸執耒耜者位
於公卿耕者之後非耕者之前西向(御耒耜一具三公耒耜三具諸王尚)
(書卿各正位三人合耒耜九具以下耒太常各令籍田農人執之)設酒尊之位於壇上
神農氏犧尊二象尊二山罍二在東南隅北向后稷氏
犧尊二象尊二山罍二在神農氏酒樽之東俱北向西上(尊皆加勺)
(羃有坫以置爵)設御洗於壇南陛東南亞獻之洗於東陛之南
俱北向執尊罍篚羃者各位於尊罍篚羃之後設幣篚於
壇上各於尊坫之所晡後郊社令帥齋郎以尊坫罍洗
篚羃入設於位(升壇者自東陛)謁者引光禄卿詣厨視濯溉(凡導)
(引者每曲一逡巡)贊引引御史詣厨省饌具(光禄卿以下每事訖各還齋所)享
日未明十五刻太官令帥宰人以鸞刀割牲祝史以豆
取毛血各置於饌所遂烹牲未明五刻太史令郊社令
各服其服升設神農氏神坐於壇上北方南向設后稷
氏神坐於東方西向席皆以莞設神坐於坐首
鑾駕出宫
前出三日本司宣攝内外各供其職尚舍設行宫於壇
南東向隨地之宜守宫設從享官五品以上次於承天
門外東西朝堂如常前二日太樂令設宫懸之樂於殿
庭如常儀(駕出懸而不作)其日晝漏上水五刻鑾駕發引發引
前七刻搥一鼔為一嚴(三嚴時節前一日侍中奏裁)前五刻搥二鼓
為再嚴侍中版奏請中嚴奉禮設從享群官五品以上
位於東朝堂之前西向武官於西朝堂之前東向俱重
行北上從享群官五品以上依時刻俱集朝堂次各服
其服(其六品以下及酅公介公褒聖侯朝集使諸方客使等並依駕出之日赴享所)所司陳大
駕鹵簿前二刻搥三鼔為三嚴諸衛之屬各督其隊與
鈒戟以次入陳於殿庭謁者引從享群官各就朝堂前
位諸侍衛之官各服其器服侍中中書令以下俱就西
階奉迎(侍中負實如式)乘黃令進耕根車於太極殿西階之前
南向千牛將軍一人執長刀立於車前北面黃門侍郎
一人在侍臣之前贊者二人又在黃門侍郎之前侍中
版奏外辦太僕卿奮衣而升正立執轡皇帝齋服乘輿
以出降自西階稱警蹕如常儀千牛將軍前執轡皇帝
升車太僕卿立授綏侍中中書令以下夾衛如常乘黃
令進耒耜太僕卿受之載於御者之間黃門侍郎進當
鑾駕前跪奏稱黃門侍郎臣某言請鑾駕發引俛伏興
退復位(凡黃門侍郎奏請皆進鑾駕前跪奏稱某官臣某言訖俛伏興)鑾駕動又稱
警蹕黃門侍郎與贊者夾引以出千牛將軍夾車而趨
駕出承天門至侍臣上馬所黃門侍郎奏稱請鑾駕權
停勅侍臣上馬侍中前承制退稱制曰可黃門侍郎退稱侍
臣上馬贊者承傳文武侍臣皆上馬諸侍衛之官各督其屬
左右翊駕在黃麾内符寳郎奉六寶與殿中監後部從
在黃鉞内侍中中書令以下夾侍於車前贊者在供奉
官人内侍臣上馬畢黃門侍郎奏稱請勅車右升侍中
前承制退稱制曰可黃門侍郎退復位千牛將軍升訖
黃門侍郎奏鑾駕發引退復位鑾駕動稱警蹕鼔傳音
如常不鳴鼔吹不得喧嘩其從享之官在玄武隊後如
常儀駕將至諸享官俱朝服結珮謁者引立於次前重
行北面西上駕過引下還齋所駕至行宫南門外迴車
南向將軍降立於車右侍中進當鑾駕前跪奉稱臣侍
中臣某言請降車俛伏興還侍位皇帝降車乘輿入
繖扇華盖侍衛警蹕如常儀宿衛如式乘黃令受耒
耜掌之謁者贊引從享官通事舍人分引文武群官五
品以上集行宫朝堂前文左武右舍人承旨勅羣官等
各還次
饋享
享日未明三刻諸享官及從享之官各服其服郊社令
良醖令帥其屬入實尊罍及幣(犧尊實以醴齊象尊實以盎齊山罍實以清酒)
(齊皆加明水酒皆加玄酒各實於上尊祀神幣皆以青色)太官令帥進饌者實諸籩
豆簠簋等入設饌幔内未明二刻奉禮帥贊者先入就
位贊引引御史諸太祝及令史祝史與執尊罍篚羃者入
自東門當壇南重行北面西上立定奉禮曰再拜贊者
承傳(凡奉禮有詞贊者皆承傳)御史以下皆再拜訖執尊罍篚羃者
各就位贊引引御史諸太祝詣壇東陛升行掃除於上
令史祝史行掃除於下訖引降就位未明一刻謁者贊
引各引享官及從享羣官客使等俱就門外位太樂令
帥工人二舞次入就位文舞入陳於懸内武舞立於懸
南道西(其升壇者皆脱履于下降納如常)謁者引司空入就位立定奉
禮曰再拜司空再拜訖謁者引司空詣壇東陛升行掃
除於上降行樂懸於下訖引復位初司空行樂懸謁者
贊引各引享官及從享官客使等次入就位初未明三
刻諸衛列大駕仗衛陳設如式侍中版奏請中嚴乘黃
令進耕根車於行宫南門外迴車南向(若行宫壇相遠嚴警如式)未
明一刻侍中版奏外辦質明皇帝服衮冕乘輿以出
繖扇華盖侍衛如常儀(侍中負璽陪從如式)皇帝升車訖乘黃令
進耒耜太僕受載如初黃門侍郎奏請鑾駕發引還侍
位鑾駕動稱警蹕如常千牛將軍夾車而趨(若行宫去壇遠奏升)
(車如式)駕至大次門外迴車南向侍中進當鑾駕前跪奏
稱侍中臣某言請降車俛伏興還侍位皇帝降車乘輿
之大次繖扇華盖侍衛如常儀郊社令以祝版進御署
訖近臣奉出郊社令受各奠於坫初皇帝降車訖乘黃
令受耒耜授廩犧令而横執之左其耜之耕所置於
席遂守之(凡執耒耜皆横之授則先其耒後其耜)皇帝停大次半刻頃太
常博士引太常卿立於大次門外當門北向侍中版奏
外辦皇帝出次華盖侍衛如常儀博士引太常卿太常
卿引皇帝(凡太常卿前導皆博士先引)至内壝門外殿中監進大珪
尚衣奉御又以鎮珪授殿中監殿中監受進皇帝搢大
珪執鎮珪華盖仗衛停於門外近侍省衛從入如常儀皇
帝至版位西向立(每立定太常與博士退立于左)太常卿前奏稱請再
拜退復位皇帝再拜奉禮曰衆官再拜衆官在位者皆
再拜(其先拜者不拜)太常卿前奏有司謹具請行事退復位協
律郎跪俛伏興舉麾(凡取物者皆跪俛伏取以興奠物則奠訖俛伏而後興)鼓柷
奏永和之樂以姑洗之均(自後壇下接神之樂皆奏姑洗)作文舞之舞
樂舞三成偃麾戛敔樂止(凡樂皆恊律郎舉麾工鼓柷而後作偃麾戞敔而後止)太
常卿前奏稱請再拜退復位皇帝再拜奉禮曰衆官再
拜衆官在位者皆再拜太祝俱取幣於篚各立於尊所
太常卿引皇帝太和之樂作(皇帝每行皆作太和之樂)皇帝詣壇升
自南陛侍中中書令以下及左右侍衛量人從升(以下皆如)
(之)皇帝升壇北向立樂止太祝以幣授侍中侍中受幣
東向進皇帝搢鎮珪受幣(凡受物皆搢鎮珪奠訖執鎮珪俛伏興)登歌作
肅和之樂以南吕之均太常卿引皇帝進北面跪奠於
神農氏神坐俛伏興太常卿引皇帝少退北向再拜訖
太常卿引皇帝又立於西方東向又太祝以幣授侍中
侍中受幣北向進皇帝受幣太常卿引皇帝進東面跪
奠於后稷氏神坐俛伏興太常卿引皇帝少退東面再
拜訖登歌止太常卿引皇帝樂作皇帝降自南陛還版
位西向立樂止初羣官拜訖祝史奉毛血之豆立於門
外登歌止祝史奉毛血入升自南陛配坐升自東陛太
祝迎取於壇上進奠於神坐前太祝與祝史退立於尊
所皇帝既升奠幣太官令出帥進饌者奉饌陳於内壝
門外謁者引司徒出詣饌所司徒奉神農之俎皇帝
既至版位樂止太官令引饌入俎初入門雍和之樂作
饌至陛樂止祝史進跪徹毛血之豆降自東陛以出神
農氏之饌升自南陛配坐之饌升自東陛太祝迎引於
壇上各設於神坐前(籩豆盖羃先徹乃升簋簠既奠却其盖於下)設訖謁者
引司徒以下降自東陛復位太祝各還樽所太常卿引
皇帝詣罍洗樂作皇帝至罍洗樂止侍中跪取&KR1250;興沃
水又侍中跪取盤興承水皇帝盥手黃門侍郎跪取巾
於篚興進皇帝帨手訖黃門侍郎受巾跪奠於篚興進
爵皇帝受爵倚中酌罍水又侍中奉盤皇帝洗爵黃門
侍郎又授巾皆如初皇帝拭爵訖侍中奠盤&KR1250;黃門侍
郎受巾奠於篚皆如初太常卿引皇帝樂作皇帝詣壇
升自南陛樂止謁者引司徒升自東陛立於尊所齋郎
奉俎從升立於司徒之後太常卿引皇帝詣神農氏酒
樽所執尊者舉羃侍中贊酌醴齊訖夀和之樂作(皇帝每酌)
(獻及飲福皆作夀和之樂)太常卿引皇帝進神農氏神坐前北向
跪奠爵俛伏興太常卿引皇帝少退北面立樂止太
祝持版進於神坐之右東面跪讀祝文曰維某年歲
次月朔日子嗣開元神武皇帝某敢昭告於帝神農氏
獻春伊始東作方興率由典則恭事千畆謹以制幣犧
齊粢盛庶品肅備恒祀陳其明薦以后稷配神作主尚
饗訖興皇帝再拜初讀祝文訖樂作太祝進跪奠版於
神坐興還尊所皇帝拜訖樂止太常卿引皇帝詣后稷
氏酒樽所執樽者舉羃侍中取爵于坫進皇帝受爵
侍中贊酌醴齊訖樂作太常卿引皇帝進后稷氏神
坐前東向跪奠爵俛伏興太常卿引皇帝少退東向
立樂止太祝持版進於神坐之左北向跪讀祝文曰
維某年歲次月朔日子嗣開元神武皇帝某敢昭告
于后稷氏土膏覛起爰循耕籍用薦恒祀于帝神
農氏惟神功叶稼穡實允昭配謹以制幣犧齊
粢盛庶品式陳明薦作主侑神尚饗訖興皇帝再拜
初讀祝文訖樂作太祝進跪奠版於神坐前俛伏興還
尊所皇帝拜訖樂止太常卿引皇帝進神農氏神坐前
北面立樂作太祝各以爵酌上尊福酒合置一爵一太
祝持爵授侍中侍中受爵西向進皇帝再拜受爵跪祭
酒啐酒奠爵俛伏興太祝帥齋郎進俎太祝減神農前
三牲胙肉(皆取前脚第二骨)各置一俎上又以籩豆取稷黍飯
共置一籩太祝先以飯籩授司徒司徒受西向進皇帝
受以授左右又以胙肉授司徒司徒受俎以次進皇帝
每受以授左右謁者引司徒降復位皇帝跪取爵遂飲卒爵
侍中進受爵以授太祝太祝受爵復於坫皇帝俛伏興
再拜樂止太常卿引皇帝樂作皇帝降自南陛還版位
西向立樂止文舞出鼓祝作舒和之樂出訖戛敔樂止
武舞入鼓柷奏舒和之樂立定戞敔樂止皇帝將復位
謁者引太尉詣罍洗盥手洗爵謁者引太尉自東陛升
壇詣神農氏象尊所執尊者舉羃太尉酌盎齊武舞作
謁者引太尉進神農氏神坐前北向跪奠爵興謁者引
太尉少退北向再拜謁者引太尉詣后稷氏象尊所取
爵於坫執尊者舉羃太尉酌盎齊謁者引太尉進后稷
氏神坐前東面跪奠爵興謁者引太尉少退東向再拜
謁者引太尉進神農神座前北向立太祝各以尊
酌罍酒合置一爵一太祝持爵進大尉之右西向立太
尉再拜受爵跪祭酒遂飲卒爵太祝進受爵復於坫太
尉興再拜謁者引太尉降復位初太尉獻將畢謁者引
光禄卿詣罍洗盥手洗爵升酌盎齊終獻如亞獻之儀
訖謁者引光禄卿降復位武舞止諸太祝各進跪徹豆
興還尊所(徹者籩豆各一少移於故處)奉禮曰賜胙贊者唱衆官再
拜衆官在位者皆再拜(已飲福者不拜)永和之樂作太常卿前
奏稱請再拜退復位皇帝再拜奉禮曰衆官再拜衆官
在位者皆再拜樂一成止太常卿前奏請就望瘞位奉
禮帥贊者就瘞埳西南位太常卿引皇帝太和之樂作
皇帝就望瘞位北向立樂止於群官將拜太祝各執篚
進神坐前取幣各由其陛䧏壇詣埳以幣置於埳訖奉
禮曰可瘞埳東西廂各四人寘土半埳太常卿前奏禮
畢請就耕籍位太常卿引皇帝樂作皇帝詣耕位南向
立樂止初白禮畢奉禮帥贊者還本位
耕籍
皇帝將詣望瘞位謁者引三公及應從耕侍耕者各就
耕位司農先就位諸執耒者皆就位皇帝初詣耕位廪
犧令進詣御耒席南北面跪俛伏搢笏解韜出耒執耒
起少退北面立司農卿進受耒以授侍中侍中奉耒進
皇帝受以三推侍中受耒耜反於司農司農反於廪犧
令訖還本位廩犧令復耒於韜執耒起復位立皇帝
初耕執耒者以耒耜各授侍耕者皇帝耕訖三公諸王
五推尚書卿九推訖執耒者前受耒耜退復位侍中前
奏禮畢退復位太常卿引皇帝自南門還大次樂作皇
帝出内壝東門殿中監前受鎮珪以授尚衣奉御殿中
監又前受大珪華盖侍衛如常儀皇帝入次樂止謁者
贊引各引享官及從享群官諸方客使以次出贊引各
引御史太祝以下俱復執事位立定奉禮曰再拜御史
以下皆再拜贊引引出工人二舞以次出太常卿帥其
屬以次耕於千畆其祝版燔於齋坊
鑾駕還宫
皇帝既還大次侍中版奏請解嚴(將軍不得輙離部伍)皇帝停大
次一刻頃搥一鼓為一嚴轉仗衛於還塗如來儀三刻
頃槌二鼔為再嚴將士布隊仗侍中版奏請中嚴皇帝通天
冠綘紗袍諸享官服朝服五刻頃搥三鼓為三嚴通事
舍人各引羣官客使序立於大次之前近南文武侍臣
詣大次門外南向千牛將軍立於車右侍中版奏外辦
太僕卿升執轡皇帝乘輿出次繖扇侍衛警蹕如常儀
皇帝升車太僕卿立授綏黃門侍郎奏稱請鑾駕發引
退復位鑾駕動稱警蹕如常儀黃門侍郎贊引夾引千
牛將軍夾車而趨至侍臣上馬所黃門侍郎奏稱請鑾
駕權停勅侍臣上馬侍中前承制退稱制曰可黃門侍
郎退稱侍臣上馬贊者承傳文武侍臣皆上馬畢黃門
侍郎奏稱請勅車右升侍中稱制曰可黃門侍郎退復
位千牛將軍升訖黃門侍郎奏稱請鑾駕發引退復位
鼔傳音鑾駕動鼓吹振作而還文武羣官皆從如來儀
諸方客使便還館駕至承天門外侍臣下馬所鑾駕權
停文武侍臣皆下馬千牛將軍降立於車右訖鑾駕動
千牛將軍夾車而趨駕入嘉德門太樂令撞蕤賓之鐘
左五鐘右五鐘皆應鼓柷奏采茨之樂至太極門戛敔
樂止入太極殿鼔柷奏太和之樂駕至横街北當東上
閤迴車南向侍中進當鑾駕前跪奏稱侍中臣某言請
降車俛伏興還侍位皇帝降車乘輿以入繖扇侍衛警
蹕如常儀侍臣從至閤戞敔樂止初文武群臣至東朝
堂通事舍人承旨勅群官並還皇帝既入侍中版奏請
觧嚴叩鉦將士各還其所
勞酒
車駕還宫之明日設會於太極殿如元會之儀(唯不賀不上夀)
(為異)
大唐開元禮卷四十六
