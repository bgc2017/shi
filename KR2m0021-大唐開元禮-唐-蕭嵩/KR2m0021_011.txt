大唐開元禮卷十一唐蕭嵩等撰
吉禮
季冬大享於明堂有司攝事
齋戒陳設
省牲器薦玉帛
進熟
齋戒
將祀有司卜日如别儀前祀七日平明太尉誓百官於尚書
省曰某月某日祀昊天上帝於明堂各揚其職不供其事國
有常刑凡預祀之官散齋四日致齋三日(散齋皆於正寢致齋二日於本司一)
(日於祀所其無本司者則皆於祀所)散齋理事如舊唯不弔喪問疾不作樂不
判署刑殺文書不行刑罰不預穢惡致齋唯祀事得行其餘
悉斷其祀官已齋而闕者通攝行事諸祀官致齋之日給酒
食及明衣各習禮於齋所光禄卿監取明水火(太官令取水於隂鑒取火)
(於陽燧火以供爨水以實罇)前祀二日太尉告睿宗大聖真皇帝廟如常
祀一日諸衛令其屬未後一刻各以其方器服守衛明
堂四門(每門二人每隅一人)與太樂工人俱清齋一宿
陳設
前祀三日守宮設祀官公卿以下次于璧水東門之外
道南北向以西為上設陳饌幔于璧水東門之内道北
南向前祀二日太樂令設宫懸之樂於明堂前庭東方
西方磬簴起北鐘簴次之南方北方磬簴起西鐘簴
次之設十二鎛鐘于編懸之間各依辰位樹雷鼔于北
懸之内道之左右植建鼓于四隅置柷敔于懸内柷在
左敔在右設歌鐘歌磬于堂上前楹下北向磬簴在西
鐘簴在東其匏竹者立于堂下重行北向相對為首(凡懸)
(皆展而編之)諸工人各位于懸後東方西方以北為上南方
北方以西為上右校清掃明堂内外郊社令積柴于燎
壇(其壇于樂懸之間)方一丈二尺開上南出戶方六尺前祀一
日奉禮設祀官公卿位于堂之東南執事者位又于公
卿東南每等異位俱重行西面北上設御史位于堂下
一位于東南西向一位于西南東向令史各陪其後設
奉禮位于樂懸東北贊者二人在南差退俱西向又設
協律郎位于堂上午陛之西東向設太樂令位於北懸之
間設望燎位于柴壇之北南向設祀官公卿以下門外
位皆于東門之外道南每等異位重行北面西上設牲
牓于東門之外當門西向南上蒼牲一居前又蒼牲一
少退又青牲二黃牲二白牲二元牲二皆在北少退設
廩犧令位于牲西南史陪其後俱北向設諸太祝位于
牲東各當牲後祝史陪其後設太常卿省牲位于牲前
近北又設御史位于太常卿之西俱南向設酒樽之位
于堂之上下昊天上帝太樽二著樽二山罍二在室内
神坐之左象樽二壺罇二山罍二在堂下東南西向配
帝著尊二犧尊二象尊二山罍二在堂上于神坐之左五
方帝各太樽二著尊二犧尊二山罍二各于神坐之左内
向五帝著尊二亦于神坐之左俱内向五官各象樽二
在階下並于神坐之左俱右向(堂上之尊皆置于坫階下之樽皆藉以席俱加)
(羃勺設爵于尊下)設洗于東階東南亞獻之洗又于東南北向
罍水在洗東篚在洗西南肆(篚實以巾爵)設五官罍洗篚羃
各于酒樽之左俱右向其執尊罍篚羃者各位于其後
各設玉幣之篚于堂上下樽坫之間祀日未明五刻太
史令郊社令升設昊天上帝神坐于明堂太室之内中
央南向席以藁秸設睿宗大聖真皇帝神坐于上帝之
左西向設青帝于木室西向赤帝于火室北向黃帝于
太室南戶之西北向白帝于金室東向黑帝于水室南
向席皆以藁秸設太昊炎帝軒轅少昊顓頊之坐各于
五方帝之左俱内向差退(若非明堂五室亦如雩祀圜丘設座之禮)設五官
神坐于明堂之庭各依其方内向席皆以莞設神坐各
于坐首
省牲器
省牲之日午後十刻去明堂三百步所諸衛之屬禁斷行人
晡後三刻郊社令帥府史二人及齋郎以樽坫罍洗篚羃入
設于位(升堂者即夘陛)晡後三刻諸太祝與廩犧令以牲就牓
位謁者引太常卿贊引引御史入詣夘陛升堂視滌濯
(凡導引者每曲一逡巡于視濯執樽者皆舉羃告潔)訖引降就省牲位南向立廩
犧令少前曰請省牲退復位太常卿省牲廩犧令又前
北面舉手曰腯還本位諸太祝各循牲一匝西面舉手
曰充俱還本位諸太祝與廩犧令以次牽牲詣厨授太官
謁者引光禄寺詣厨省鼎鑊申視濯溉贊引引御史詣
厨省饌具(太常卿以下每事訖各還齋所)祀日未明十五刻太官令帥
宰人以鑾刀割牲祝史以豆取毛血各置于饌所遂烹
牲
薦玉帛
祀日未明三刻諸祀官各服其服郊社令良醖令各帥
其屬入實樽罍及玉幣(凡六尊之次太尊為上實以汎齊著尊次之實以醴齊犧樽次)
(之實以盎齊象尊次之實以醍齊壺尊次之實以沈齊山罍為下實以清酒五方帝太樽為上實以汎齊著尊次之)
(實以醍齊犧尊次之實以盎齊山罍為下實以清酒配帝著尊為上實以汎齊犧尊次之實以醴齊象尊次之實以)
(盎齊五帝之著尊實以醴齊玉官之象尊實以醍齊玄酒各實于五齊之上尊禮神之玉昊天上帝以四圭有邸青)
(帝以青圭赤帝以赤璋黃帝以黃琮白帝以騶虞黑帝以元璜天帝配帝之幣皆以蒼五方帝五帝各從本方色禮)
(幣皆長一丈有八尺)諸太祝以玉帛置于篚太官令帥進饌者
實諸籩豆等皆設于饌幔内未明二刻奉禮帥贊者先
入就位贊引引御史博士諸太祝及令史祝史與執尊
罍篚羃者入自東門當午陛之南重行北面西上立定奉
禮曰再拜贊者承傳(凡奉禮有詞贊者皆承傳)御史以下皆再拜訖
執樽罍篚羃者各就位贊引引御史諸太祝詣堂夘陛
升行掃除于上令史祝史行掃除于下訖引降就位未
明一刻謁者贊引各引祀官俱就門外位太樂令帥工
人二舞次入就位文舞入陳于懸内武舞立于懸南道
西(其升堂者皆脱履于下降納如常)謁者引司空入就位立定奉禮曰
再拜司空再拜謁者引司空詣堂夘陛升行掃除于上
降行樂懸于下訖引復位謁者贊引各引祀官次入就
位立定奉禮曰衆官再拜衆官在位者皆再拜(其先拜者不拜)
謁者進太尉之左白有司謹具請行事退復位協律郎
跪伏舉麾(凡取物者皆跪俛伏而取以興奠物則奠訖俛伏而後興)鼓柷奏豫和之
樂乃以圜鐘之均作文舞之舞樂舞六成(林鍾三奏黃鍾太蔟姑洗)
(各一奏)偃麾戛敔樂止(凡樂皆協律郎舉麾工鼔柷而後作偃麾戛敔而後止)奉禮
曰衆官再拜衆官在位者皆再拜謁者引諸助奠者俱
詣東陛升堂立于罇所太祝與諸助奠者皆跪取玉幣
于篚立于東南隅西向北上配帝太祝立于西南隅東
向北上五方上帝五帝太祝又取幣于篚立于尊所訖
謁者引太尉詣南陛升北向立太祝加玉于幣東向授
太尉太尉受玉幣(凡受物皆搢笏跪奠訖執笏俛伏興)登歌作肅和之樂
以大吕之均謁者引太尉進北向跪奠于昊天上帝神
坐前訖俛伏興謁者引太尉少退北向立謁者五人引
五方帝之太祝各奉玉幣奠於神坐訖還樽所太尉再
拜訖配帝之太祝又以幣授太尉太尉受幣謁者引太
尉進東向跪奠于睿宗大聖真皇帝神坐前俛伏興謁
者引太尉少退東向立又謁者引五帝之獻官亦各以
幣奠于其神坐前五官之祝亦各以幣奠神坐訖太尉
再拜訖謁者引太尉降就位登歌止初衆官再拜訖諸
祝史各奉毛血之豆立于堂下于登歌止祝史奉毛血
入各由其陛升諸太祝迎取于壇上俱進奠于神坐諸
太祝與祝史退立于樽所
進熟
太尉既升奠玉幣大官令出帥進饌者各奉饌陳于門外謁
者引司徒出詣饌所司徒奉天帝之俎諸太祝既奠毛
血太官令引饌入俎初入門奏雍和之樂(自後酌獻皆奏雍和之樂)
皆以黃鐘之均(自後堂下之樂皆奏黃鐘)饌各至階樂止祝史俱進
徹毛血之豆降自東陛以出天帝之饌升自午陛配帝
之饌升自夘陛五方上帝五帝之饌各由其陛諸太祝
迎引于堂上各設于神坐前(籩豆盖羃先徹乃升簋簠既奠却其盖于下)設
訖謁者司徒太官令帥進饌者降自東陛以出司徒復
位諸太祝各還樽所又進設五官之饌相次而畢初壇
上設饌訖謁者引太尉升自午陛詣天帝酒尊所執樽
者舉羃太尉酌汎齊訖樂作謁者引太尉入詣天帝神
坐前北面跪奠爵興謁者引太尉少退北向立五方帝
諸太祝取匏爵于坫酌汎齊各進奠于神坐前訖還尊
所樂止太祝一人持版進于神坐之右東面跪讀祝文
曰維某年歲次月朔日子嗣天子臣某謹遣太尉封
臣名敢昭告于昊天上帝惟神覆燾羣生陶甄庶類不
言而信普博無私謹擇元辰祗率恒禮敬以玉帛犧齊
粢盛庶品肅恭禋祀式展誠敬皇考睿宗大聖真皇帝
配神作主尚饗訖興太尉再拜初讀祝文訖樂作太祝
進版于天帝神坐還樽所太尉再拜訖樂止謁者引太
尉詣配帝酒樽所取爵於坫執樽者舉羃太尉酌汎齊
訖樂作謁者引太尉進睿宗大聖真皇帝坐前東向跪
奠爵俛伏興太尉少退東向立謁者五人引五方帝之
太祝俱取爵于坫酌汎齊各進奠于其神坐前訖還樽
所樂止太祝一人持版進于神坐之右北面跪讀祝文
曰維某年歲次月朔日子孝子開元神武皇帝臣某謹
遣太尉封臣名敢昭告于皇考睿宗大聖真皇帝祗率
舊章肅若恒禮致敬禋祀昊天上帝惟皇考德光宇宙
道叶乾元申錫無疆實膺嚴配謹以制幣犧齊粢盛庶
品肅恭明薦侑神作主尚饗訖興太尉再拜初讀祝文
訖樂作太祝進奠版于神坐訖還樽所立太尉再拜訖
樂止謁者引太尉少退北向立樂作諸太祝各以爵酌
罍福酒合置一爵一太祝持爵進太尉之右西向立太
尉再拜受爵跪祭酒啐酒奠爵興諸太祝各帥齋郎進
俎太祝減神前胙肉(皆取前脚第二骨)加于俎以胙肉共置一
俎上太祝持俎西向授太尉太尉受以授齋郎太尉跪
取爵遂飲卒酌太祝進受爵復于坫太尉興再拜謁者
引太尉降復位文舞出鼔柷作舒和之樂出訖戛敔樂
止武舞入鼓柷作舒和之樂立定戛敔樂止初太尉將
復位謁者引太常卿詣罍洗盥手洗匏爵訖謁者引太
常卿自夘陛升堂詣天帝著樽所執尊者舉羃太常卿
酌醴齊舞作謁者引太常卿進昊天上帝神坐前北向
跪奠爵興謁者引太常卿立于南方北向再拜訖謁者
引太常卿詣配帝酒樽所取爵于坫執樽者舉羃太常
卿酌醴齊謁者引太常卿進睿宗大聖真皇帝神坐前
東向跪奠爵興五方帝之太祝亦各取爵于坫酌醴齊
俱進奠于其神坐訖謁者引太常卿立于南方北向再
拜訖諸太祝各以爵酌罍福酒合置一爵一太祝持爵
進於太常卿之右西向立太常卿再拜受爵跪祭酒遂飲
卒爵太祝進受爵復于坫太常卿再拜興謁者引太常
卿降復位初太常卿獻將畢謁者引光禄卿詣罍洗匏
爵升酌盎齊獻正坐配坐五方帝之祝亦各酌盎齊獻
神座訖終獻皆如亞獻之儀謁者引光禄卿降復位初太
常卿將升獻謁者五人分引五帝之獻官詣罍洗盥洗
匏爵各由其陛俱酌醴齊各跪奠于帝太昊氏神坐餘
坐齋郎助奠訖各還本位五帝獻將畢謁者引獻官詣
罍洗盥手洗爵訖各進酌醍齊跪奠于勾芒氏神坐前
餘坐齋郎助奠訖各還本位及終獻畢武舞六成樂止
諸祝各進跪徹豆興還樽所(徹者籩豆各一少移故處)奉禮曰賜胙
贊者唱衆官再拜(已飲福受胙者不拜)豫和之樂作奉禮曰衆官再
拜衆官在位者皆再拜樂一成止謁者進太尉之左白請就
望燎位謁者引太尉就望燎位南向立于衆官將拜諸祝史
執篚進神前取玉帛祝版齋郎以俎載牲體稷黍飯各由其
陛降壇南行經懸内當柴壇南東行自南陛登柴壇以
玉帛祝版饌物置于柴上戶内奉禮曰可燎東西面各
六人以炬燎火半柴謁者曰禮畢遂引太尉出謁者贊
引各引祀官以次出贊引引御史太祝以下俱復執事
位立定奉禮曰再拜御史以下皆再拜贊引引出工人二
舞以次出
大唐開元禮卷十一
