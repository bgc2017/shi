大唐開元禮卷一百十五唐蕭嵩等撰
嘉禮
親王納妃
納采問名納吉納徵
請期冊妃
親迎同牢
妃朝見婚會
饗丈夫送者饗婦人送者
納采
前一日主人設使者次於大門之外道右南向其日大
昕使者公服乘犢車備儀仗至於妃氏大門外掌次者
延入次(凡賓主及行事者公服)主人受其禮於廟(無廟者受于正寝)掌事者布
神席於室戸外之西莞筵紛純加藻席畫純南向右雕
几使者出次謁者引之立於大門外之西東面主人立
於東階下西面儐者立於主人之左北面受命出於大
門外之東西面曰敢請事使者曰某公貺室某王(謂皇帝弟)
(皇帝子也)某王率由先典使某也請納采(某王主婚者也某也使者名)儐
者入告主人曰某之子蠢愚又弗教某王命之某不
敢辭(某王亦謂主婚者也)儐者出告掌畜者以鴈授使者退立於
後使者左手執之儐者引主人迎於大門外之東西面
再拜使者不答拜主人揖入使者從入主人入門而右
使者入門而左至於廟門主人又揖入每曲揖至内霤
將曲揖當階揖使者皆不答主人曰請吾子升使者曰
某敢辭主人曰固請吾子升使者曰某敢固辭主人曰
終請吾子升使者曰某敢終辭主人升自東階當阿(阿棟)
(也)西面使者升西階當阿東面使者曰敢納采主人阼
階上北面再拜進立於楹間南面使者進立於主人之
西俱南面使者授鴈降自西階以出
問名
使者既出立於廟門外之西東面主人還阼階東左右
受鴈於序端主人降立於阼階下西面儐者進受命出
請事使者曰某既受命將加諸卜敢請女為誰氏儐者
入告主人曰某王有命再以備數而擇之某不敢辭儐
者出告掌畜者以鴈授使者退立於後儐者引主人迎
於廟門外之東西面揖使者以入主人入門而右使者
入門而左二揖至階三讓如初主人升阼階當阿西面
使者升西階當阿東面使者曰敢問名主人阼階上北
面再拜進立於楹間南面使者進入於主人之西俱南
面使者授鴈還立於西階上東面主人還阼階上西面
立曰某第某女某氏出使者降出立於大門外之西東
面主人還阼階東左右受鴈於序端主人降立於阼階
下西南儐者進受命出請事使者曰禮畢儐者入告主
人曰吾子為事乃至於某室某有先人之禮請禮從者
儐者出告使者曰某既得將事敢辭儐者入告主人曰
先人之禮敢固以請儐者出告使者曰某辭不得命敢
不從儐者入告遂引主人升立於序端掌事者徹几改
筵東上(筦筵紛純加藻席繢純雕几)設罇甒醴於東房西墉下加勺
羃坫在樽北實觶一角柶一加羃籩豆在坫北實以脯醴設
洗於東房近北罍水在洗西篚在洗東北肆篚實以巾
加勺羃施設訖儐者引主人降迎使者於廟門外之東
西面主人揖使者使者報揖主人入使者從入至階一
讓升主人於阼階上北面再拜旋立於階東西面賓於
西階上北面答拜旋立於階西東面主人受几於序端
掌事者内拂几三奉两端西北向進主人東南向外拂
几三振袂内執進之北向使者迎受於筵前東南向以
俟主人還阼階上北面再拜送西面立使者以几避進
北面坐設於坐左興退於西階上北面答拜旋立於階
東西面贊者盥手洗觶酌醴加柶於觶覆之面葉出房
南面立主人受醴面柄進筵前北面立使者西階上北
面一拜進筵前東南面受醴復西階上位主人復阼階
上北面一拜送贊者薦脯醢於筵前使者進升筵坐左
執觶右取脯擩於醢祭於籩豆之間以柶祭醴三始扱
一祭又扱再祭興以柶兼諸觶上獵筵於西階上北面
坐啐醴建柶奠觶遂拜執觶興主人答拜使者進升筵
坐奠觶於薦東降筵立於西階上東面掌事者牽两馬
入於陳門内三分庭一在南北首西上又掌事者奉篚
幣升自東階主人受於序端進西面立使者西階上北
面再拜主人進楹間南面立使者立於主人之西俱南
面主人以篚幣授使者使者退立於西階上東面主人
還阼階上北面拜送使者降自西階從者迓受幣使者
揖馬以出牽馬者從之使者出大門之西東面立從者
迓受馬主人出門東西面拜送使者退主人入立於阼
阼下西面儐者告於主人曰賓不顧矣主人乃還於寢
納吉
前一日主人設使者次如常其日大昕使者至妃氏大
門外贊禮者延入次掌事者設几筵如初使者出次謁
者引立於主人大門外西東面主人立於阼階下西面
儐者進受命出請事使者曰某公有貺命加諸卜占曰
吉某王使某也敢告(某王主婚者)儐者入告主人曰某之子
弗教唯恐弗堪某王有吉某與在焉某不敢辭儐者出
告掌畜者以鴈授使者退立於後儐者引主人迎於大
門外之東西面再拜使者不答拜主人揖入使者從入
主人入門而右使者入門而左至於内門主人揖入二
揖至階三讓如初主人升於阼階當阿西面使者升自
西階當阿東面使者曰敢納吉主人阼階上北面再拜
進立於楹間南面使者進立於主人之西俱南面使者
授鴈降自西階以出立於廟門外之西東面主人還阼
階東左右受鴈於序端主人降立於阼階下西面儐者
進受命出請事使者曰禮畢其禮賓如問名之儀
納徵
前一日主人設使者次如常其日大昕使者至妃氏大
門外掌次者延入次掌事者入布羃於廟門之外玄纁
束陳於羃上乘馬在羃南北面西上掌事者奉璋以匵
俟於羃東西面主人掌事者設几筵如初使者出次謁
者引立於大門外之西東面主人立於東階下西面儐
者進受命出請事使者曰某公有嘉命貺室某王率由
先典使某也以玉帛乘馬請納徵儐者入告主人曰某
王順先典貺某以重禮某敢不承命儐者出告又儐者
引主人出迎立於大門外之東西面再拜使者不答拜
主人揖入使者從入主人入門而右使者入門而左至
於内門主人立於門東西面使者立於門西東面掌事
者坐啓匱取璋加於玄纁上興以授使者退復位使者
奉玉帛主人揖與使者俱入牽乘馬者從入陳於庭三
分庭一在南北首西上主人揖入二揖至階三讓如初
主人升阼階當阿西面使者升西階當阿東面使者曰
敢納徵主人阼階上北面再拜進立於楹間南面使者
進立於主人之西俱南面使者授玉帛降自西階出立
於内門外之西東面主人還阼階東左右受玉帛於序
端主人降立於阼階下西面主人受玉帛受馬者自左
受之以東牽馬者既授馬自門西而出儐者進受命出
請事使者曰禮畢其禮賓如問名之儀
請期
前一日主人設使者次如常其日大昕使者至妃氏大
門外贊禮者延入次掌事者設几筵如初使者出次謁
者引立於大門外之西東面主人立於東階下西面儐
者進受命出請事使者曰某公有賜既申受命矣某王
使某也請吉日儐者入告主人曰既前受命矣惟命是
聽儐者出告使者曰某王命聽命於某公儐者入告主
人曰某惟命是聽儐者出告使者曰某王使某受命於
某公公不許某敢不告期曰某日儐者入告主人曰某敢
不敬須儐者出告掌畜者以鴈授使者退立於後儐者
引主人迎於門外之東西面再拜使者不答拜主人揖
入使者從入主人入門而右使者入門而左至於内門
主人又揖入二揖至階三讓如初主人升阼階當阿西
面使者升西階當阿東面使者曰敢告期主人阼階上
北面再拜進立於楹間南面使者進立於主人之西俱
南面使者授鴈降自西階出立内門外之西東面主人
還阼階東左右受鴈於序端主人降立於阼階下西面
儐者進受命出請事使者曰禮畢其禮賓如納徵之儀
冊妃
前一日主人設使者次如常其日大昕妃氏親屬咸集
使者公服乘輅備儀仗至妃氏大門之外贊禮者延入
次使主副以下俱公服使者出次典謁引使者持節者
前導立於門西東面持節者立於使者之北少退使副
立於使者西南史二人對舉册案立於使副之南少退
俱東面主人公服以出贊禮者引立於東階東南諸宗
人立於主人東南俱西面外姻立於西方東面皆北上
妃嚴於别室以俟姆服禮衣立於其右(保傅各一人)女相者
綵禮衣帥女贊者二人綵禮衣立於内寢東階東南西
面北上贊禮者公服引主人出門東西面再拜使者不
答典謁引使者持節者前導入門而左使副以下從之
主人立於閤外之東西面典謁引使者入閤立於内寢
階間南面持節者立於使者之東少南西面使副立於
使者西南持册案者又立於使副之南少退俱東面女
相者引妃出障以行帷其侍從提絜如式姆左右以相
進當使者南北面立持節者脱節衣又女相者引宗人外姻之
婦人序位於東西廂俱北上(宗人在東外姻在西)立定史舉案詣使副前使
副受冊史以案退復位使副奉冊進授使者退復位使者稱有
制女相者曰再拜女贊者承傳妃再拜使者讀冊訖女相者再
拜女贊者承傳妃再拜訖女相者引妃少前傅姆進受冊以退
其羽儀依式俱進持節者加節衣典謁引使者持節者前導以
出俱復門外位主人拜送於門外使者還主人入初使
者出女相者引妃入
親迎
前一日主人設賓次如常其日大昕妃父服其服告於
禰廟(以酒脯告之一獻無廟者告於寢)初昏王著衮冕之服乘輅備儀
仗從者乘車後部從詣妃第王將至主人布席於室戸
外之西西上右几又席於戸内南向設樽甒醴於東房
東北隅加勺羃篚在樽南實觶一角柶一脯醢在篚南
王至妃氏大門外降輅贊禮者引王停次妃著花釵䄖
衣纁&KR0008;入於房即席南向立姆禮衣立於右從者陪於
後主人升自阼階立於房戶外之東西内贊者詣醴尊
所以觶勺醴加柶覆之面柄進妃筵前北面妃降席西
南面再拜受觶内贊者薦脯醢於席前妃升席跪左執
觶右取脯擩於醢祭於籩豆之間遂以柶祭醴三始扱
一祭又扱再祭興筵末跪啐祭醴建柶奠觶於薦東降
筵西南面再拜就席坐内贊者徹薦觶主人降立於東
階東南西面贊禮者贊王出次立於門西東面左右羽儀及
執燭者如常儐者進受命出於門東西面曰敢請事王曰以
兹初昏使某將請承命儐者入告主人曰某固敬具以須儐
者出告又儐者引主人迎於大門外之東西面拜王答拜主
人逡巡主人揖王報揖主人入掌畜者以鴈進王受鴈左手
執之以入及内門主人曰請王入王曰某弗敢以先主人又
曰固請王入王曰某固弗敢以先主人揖王報揖王與主
人俱入左右從者如常主人揖入及内霤將曲揖當階揖
王皆報至階主人曰請王升王曰某敢辭主人曰固請
王升王曰某敢固辭主人曰終請王升王曰某敢終辭
主人升阼階西面立王升西階進當房戶前北面跪奠
鴈興再拜降出主人不降送初王入門母出立於房戶
外之西南面於王拜訖姆導妃出於母左父少進西面
戒之必有正焉若衣若筓命之曰戒之敬之夙夜無違
命母戒於西階上施衿結帨戒之曰勉之敬之夙夜無
違命庶母及門内施鞶申之以父母之命命之曰敬恭聽
父母之言夙夜無愆視諸衿鞶(鞶囊也婦人鞶絲所以盛帨巾之属)妃出
至車後王授綏姆辭不受曰未教不足與為禮妃乘以
几從者二人坐相對持之姆加幜王乃馭輪三周馭者
代之王出大門乘輅還第如來儀妃鹵簿次從而行
同牢
初昏掌事者設洗於東階東南東西當東霤南北以堂深罍
水在洗東篚在洗西南肆(篚實二巾二爵)設妃洗於東房近北罍水
在洗西篚在洗東北肆皆加巾勺羃設饌於東房西墉下障
以帷籩豆各十六簠簋各二豋各二皆加勺盖爼三羊豕
及腊羊豕皆節折尊坫於室内北墉下玄酒在西加羃
勺皆面柄(羃夏用絺冬用組)又設尊於房戶外之東加勺羃無
玄酒坫在南實四爵合巹加羃王至降輅車以俟妃至
降車北面立王南面揖妃以入及寢門又揖以入贊者
徹尊羃酌玄酒三注於尊妃從者設席於奥東向王導
妃升自西階入於室即席東面立妃入立於尊西南面
王盥於南洗妃從者沃之妃盥於北洗王從者沃之盥
訖王及妃俱復位立贊者以饌入設於席前贊者設醬
於席前葅醢在其北俎三入設於豆東腊特於俎北(豆東)
(葅醢之東)設黍於醬東稷稻粱在東設湇於醬南設對醬於
東(對醬婦醬也設之當特俎)葅醢在其南北上設黍於腊北其西稷
稻粱設湇於醬北司饌啟會㕁於簠簋之南對簠簋之
北(啟發也)皆加匕箸王從者布隊對席於饌東贊者西
面告饌具王揖妃妃即對席西面皆坐贊者皆授箸各
以葅擩於醢皆祭於豆間又皆祭黍贊者各取肺皆
絶末以授皆祭贊者以肺加於俎(凡祭與食皆贊者贊之)贊者各移黍置
於席上授肺脊皆食以湇醬三飯卒食贊者二人俱洗爵於房
酌於室内之樽詣饌南北面以酳王及妃皆興再拜受爵贊者
北面答拜王及妃皆坐祭酒贊者以肝從皆奠爵取肝振祭嚌
之贊者皆受實於俎豆各取爵皆飲訖執爵興贊者受爵王及
妃皆再拜贊者以爵復於坫王及妃俱坐贊者又以爵酌再
酳王及妃受爵不祭而飲卒爵贊者受爵復於坫三酳
用巹如再酳贊者皆降東階洗爵升酌於戶外尊入詣
饌南北面俱跪奠爵興再拜皆坐取爵祭酒遂飲卒爵
遂拜執爵興降奠爵於篚王出妃退立於尊西南
面贊者徹饌設於東房内如初又徹室内酒尊以出王
脫冕服於房妃從者受之妃脫服於室王從者受之姆
授巾王從者衽於奥妃從者衽良席在東皆有枕北趾
王入燭出妃從者餕王之餘王從者餕妃之餘贊者酌
戶外樽酳之(王從者皆婦人)妃從者侍於戶外呼則聞
妃朝見
其日依時刻諸衛勒所部屯門列仗妃夙興沐浴著花
釵服䄖衣乘厭翟車以出侍從如常入至降車所妃下車
司賓引妃立於閤外近臣入奏皇帝即御座南向坐近
侍如常妃奉笲棗栗司賓引妃入立於庭北面妃再拜
司嬪引妃升自西階進北面跪奠於皇帝前興皇帝撫
之尚食進徹以東司賓引妃降復位又再拜尚儀前承
勅降詣妃西北東面稱勅旨妃再拜宣勅訖妃又再拜司
賓引妃妃出遂詣皇后所御之殿立於閤外妃奉笲腶
脩六尚以下各服其服俱詣閣奉迎尚儀入奏皇后即御座南
向坐近侍如常司賓引妃入立於庭北面再拜司賓引妃升自
西階進北面跪奠於皇后前興皇后撫之尚食進徹以
東司賓引妃降復位又再拜尚儀前承令降詣妃西北
東面稱令旨妃再拜宣令旨訖妃又再拜司賓引妃出
閤侍從如常妃乘車還第如來儀
婚會
主人及賓俱公服饌以籩豆簠簋俎鉶尊爵巾坫其日
主人至於賓大門外之西東面立賓立於東階下西面
儐者進於賓左北面受命出立於門外之東西面曰敢
請事主人曰某有嘉禮請公有顧(王者稱王以下准此)儐者入告
遂引賓出大門外之東西面再拜主人答拜主人曰某
有嘉禮請公有顧賓曰敢辭主人曰敢固請賓曰辭不
得命敢不敬從主人拜賓答拜主人還賓遂與諸親從
之掌事者預鋪賓席於堂上楹間近北南面設賓之宗
室席位於賓席西南賓之異姓席位於宗室之南又於
西廊下設異姓席位皆重行東向以北為上設主人席
位於東階上西向設主人宗室席位於主人東北設異
姓席位於宗室之北皆重行西向以南為上又設主人
異姓席位於東廊下重行西向以南為上賓至主人大
門外之西東面賓之宗室立於賓西南異姓立於宗室
之南俱重行東北以北為上儐者引主人出立於大門外之東
西面主人諸親立於大門内之東重行西面以南為上立定主人
西面再拜賓東面答拜主人揖賓賓報揖儐者引主人以入
又儐者引賓以入賓之諸親以次從入至門内主人諸親從
入如常至階主人揖賓報揖賓主及諸親以次升各立
於席後其在庭者亦如之立定賓主及諸親俱坐執觴
者酌酒升自東階酒升堂賓主及諸親皆起執觴者以
酒授主人儐者引主人進詣賓席前西北向立賓自席
西進東向南受酒儐者引主人退復位賓還席後賓
主及諸親俱坐執觴者又以酒授主人及諸親賓主俱
祭而飲諸親不祭而飲觴行一周食升堂賓主及諸親
皆起掌食者以醢醬豆授主人儐者引主人進設於賓
席前賓曰請公無辱主人曰不敢忘禮儐者引主人復
位執饌者以饌進設於賓主席前加以匕箸執饌者又
以饌設於衆賓以下置設訖賓主及諸親皆坐賓主皆
祭而食諸親不祭而食於賓祭主人辭曰疏食不足
祭賓主俱食三飯而止主人曰請公食賓更飯食畢進
庶羞觴行如常會畢賓主及諸親興儐者各引賓主以
下降出賓主及賓之諸親皆復門外位主人諸親復門
内位主人再拜送賓退儐者引主人入
婦人禮會
賓乘車入至下車所内儐者引入主人送迎於閤内相
稱之辭各准其夫餘如丈夫之禮
饗丈夫送者
其日掌事者鋪賓席於堂上楹間近北南向又鋪主人
席於阼階上西向又設衆賓之席於賓席西南設從者
席於西廊下俱重行東向以北為上儐者引賓以下立
於主人門東西面主人揖賓賓報揖儐者各引賓主以
下入至階主人揖賓賓報揖賓主以下俱升立於席後
立定賓主以下俱坐遂進酒設食如婚會之儀會畢賓
主以下俱興儐者引賓立於西階上東面主人掌事者牽
乘馬入陳於門内三分庭一在南北首西上又掌事者
奉束帛之篚升授主人主人執篚西面立賓西階上北
面再拜主人進立於楹間南面賓進立於主人之右俱
南面主授篚賓受之退立於西階上東面主人還阼階
上北面再拜送儐者引賓以下降自西階從者迓
受篚賓及庭東面揖左馬以出牽馬者從之在庭者
以次出俱復門外位從者迓受馬初賓降儐者引主
人降自東階出門東西面拜送賓退主人入
饗婦人送者
其日女贊者鋪賓席於堂上楹間近北南向又鋪主人
席於阼階上西向又設衆賓之席於賓西南設從者席
位於西廊下俱重行東向以北為上女相者引賓以下
立於主人門外之西重行東面以北為上立定女相者
引主人出立於門内之東西面女相者引賓入衆賓以
下從入賓入門西東面立定賓主以次進至階升各立
席後上下立定俱坐遂進酒設食如婚會之儀會畢賓
主上下俱興女相者引賓立於西階上東面女相贊者
奉束錦之篚升以授主人主人執篚進於楹間南面立
女相者引賓進立於主人之右俱南面主人授幣訖女
相者引賓降出從者迓受篚衆賓以下從出初賓降女
相者引主人降送於門内賓出女相者引主人入
大唐開元禮卷一百十五
