大唐開元禮卷八十一唐蕭嵩等撰
軍禮
皇帝親征類於上帝纂嚴
齋戒陳設
鑾駕出宫薦玉帛
進熟鑾駕還宫
纂嚴
纂嚴前一日本司承制宣攝内外諸司各隨職備辦尚
舍奉御施御幄坐于太極殿北壁下南向如常守宫設
羣官文武次于東西朝堂如常儀典儀設羣官位于殿
庭文東武西每等異位重行北向相對為首乘黃令陳
革輅及玉輅以下及車旗之屬如常未明一刻開諸宫
門諸衛勒所部列黃麾仗于門及陳于殿庭如常儀其
日平明留從之官悉集朝堂次侍臣服平巾幘袴褶其將
帥等及從行之官亦平巾幘袴褶留守之官公服上水
五刻侍中版奏請中嚴鈒戟近仗以次列于殿庭上水
三刻通事舍人引羣官以次就位諸侍臣俱詣閤奉迎
侍中版奏外辦皇帝服武弁之服御馬以出曲直華盖侍
衞警蹕如常即御坐南向坐典儀唱再拜羣官在位者
皆再拜訖中書令承旨勅百寮訖通事舍人以次引羣
官出侍臣跪奏禮畢俛伏興皇帝降坐御馬入自東房
侍臣從至閤如常禮
齋戒
將告有司卜日如别儀前一日皇帝清齋于太極殿諸
預告之官清齋于告所侍從之官應從升者及羣官客
使等各于本司及公館諸軍將各于正寢俱清齋一宿
(若在營者齋于軍幕)晡後一刻諸衞令其屬各以其方器服守衞
壝門與太樂工人俱清齋一宿
陳設
前告三日尚舍直長施大次於外壝東門之内道北南
向尚舍奉御鋪御坐守宫設文武侍臣次于大次之後
文官在左武官在右俱南向又設告官及從駕羣官次各
於常所設軍將次於外壝南門之外道東西向以北為上
設陳饌幔於内壝東門之外道南北向前二日太樂令設
宫懸之樂於壇南設登歌及舉麾位於壇上並如常儀右
校掃除壇之内外郊社令積柴於燎壇方一丈高一丈二
尺開上南出戶方四尺前一日奉禮設御位於壇之東南
西向設望燎位於柴壇之北南向設告官及從駕羣官版
位於内外如常儀設軍將位于懸南每等異位重行北面
以西為上設軍將門外位於南壇之外道東每等異位重
行西向北上郊社令帥府史與齋郎以尊坫罍洗篚羃入
設於位並如常儀執樽罍篚羃者各位於樽罍篚羃之後
告日未明十五刻太官令帥宰人烹牲於厨(牲二一正座一配座)未
明四刻太史令郊社令各服其服升設昊天上帝神坐於
壇上北方南向席以藁秸設神坐於坐首
鑾駕出宫
皇帝武弁乘革輅備大駕及嚴鼔時刻奏請進發内外器
服皆如常儀前後備六軍(諸軍鼓嚴一准大駕)
薦玉帛
其日未明二刻諸告官各服其服郊社令良醖令各帥
其屬入實樽罍及玉(天帝太樽二實以汎齊明水實于上樽山罍二一實玄酒為上)
(一實清酒次之玉幣以蒼)太祝以玉帛置於篚太官令帥進饌者
實籩豆簠簋等皆設於饌幔内未明一刻奉禮帥贊
者先入就位贊引引御史博士太祝以下及執事者入
行掃除如常儀訖各就位駕將至謁者贊引各引告官
以下及從告羣官客使先至者俱就門外位駕至大次
門外廽輅南向千牛將軍降立輅右侍中進當鑾駕前
跪奏稱侍中臣某言請降輅俛伏興還侍位皇帝降輅
之大次郊社令以祝版進署如常謁者贊引各引從駕
羣官就門外位太樂令帥工人以次入就位(其升壇者皆脱履于)
(下降納如常)謁者贊引各引告官及從告羣官客使諸將軍
次入就位皇帝停大次半刻頃太常博士引太常卿立
于大次門外當門北向侍中版奏外辦皇帝出次華盖
侍衞如常儀(侍中負寳陪從如式)博士引太常卿太常卿引皇帝
(凡太常卿前導皆博士先引)至内壝門外殿中監進鎮珪華盖仗衞
停于門近侍者從入如常皇帝至版位西向立(每立定太常卿)
(與博士退立于左)太常卿前奏請再拜退復位皇帝再拜奉禮
曰衆官再拜贊者承傳(凡奉禮有詞贊者皆承傳)衆官在位者皆再
拜太常卿前奏有司謹具請行事退復位協律郎跪俛
伏舉麾(凡取物皆跪俛伏而取以興奠物則奠訖俛伏而後興)鼔柷奏豫和之樂
以圜鐘為角太蔟為徵姑洗為羽樂六成偃麾戛敔樂
止(凡樂皆協律郎舉麾工鼔柷而後作偃麾戛敔而後止)太常卿前奏請再拜退
復位皇帝再拜奉禮曰衆官再拜衆官在位者皆再拜
太祝取玉幣于篚立于樽所太常卿引皇帝太和之樂
作(皇帝每行皆作太和之樂)皇帝詣壇升自南陛近侍者從升如常
儀皇帝升壇北向立樂止太祝以玉授侍中奉玉東向
進皇帝搢鎮珪(凡授物則搢鎮珪奠訖執珪俛伏興受)受玉幣登歌作肅和
之樂以大吕之均太常卿引皇帝北面跪奠于昊天上帝
神坐俛伏興太常卿引皇帝少退北向立再拜訖登歌
止太常卿引皇帝樂作皇帝降自南陛還版位西向立樂止
進熟
皇帝既升奠玉帛太官令出帥進饌者奉饌陳於内壝東
門之外謁者引司徒出詣饌所司徒奉天帝之俎初皇帝既
至位樂止太官令引饌入俎初入門奏雍和之樂以黃鐘之
均(自後接神之樂皆奏黃鐘之均)至陛樂止饌升自午陛太祝迎引于壇
上各設於神坐前(籩豆蓋羃徹之如式)謁者引司徒以下降自東陛復
位諸執事各還樽所太常卿引皇帝詣罍洗樂作皇帝至罍洗
樂止侍中跪取匜興沃水又侍中跪取盤興承水皇帝盥手黃
門侍郎跪取巾於篚興皇帝帨手訖黃門侍郎受巾跪奠於篚黃
門侍郎又取匏爵於篚興進皇帝受爵侍中酌罍水又侍中奉
盤承水皇帝洗爵黃門侍郎又授巾如初皇帝拭爵訖侍中
奠盤匜黃門侍郎受巾奠於篚皆如常太常卿引皇帝樂作
皇帝詣壇升自南陛訖樂止謁者引司徒升自東陛立於樽所
齋郎奉俎從升立於司徒之後太常卿引皇帝詣天帝酒樽所
執樽者舉羃侍中贊酌汎齊訖壽和之樂作(皇帝每酌獻兩飲福酒皆作壽)
(和之樂)太常卿引皇帝進天帝神坐前北面跪奠爵俛伏興太常卿
引皇帝少退北向立樂止太祝持版進於神坐之右東面跪讀祝
文(祝文臨時撰)訖興皇帝再拜初讀祝文訖樂作太祝進跪奠版於神
坐興還樽所皇帝拜訖樂止太常卿引皇帝進天帝神坐前北面
立樂作太祝以爵酌上樽福酒合置一爵一太祝持爵以授侍中
侍中受爵西向進皇帝再拜受爵跪祭酒啐酒奠爵俛伏興
諸祝各帥齋郎進俎太祝减神前胙肉如常太祝以俎授司徒奉
俎西向進皇帝受以授左右皇帝跪取爵遂飲卒爵侍中進
受爵以授太祝太祝受爵復於坫太常卿引皇帝樂作皇帝
降自南陛還版位西向立樂止謁者引司徒降復位皇帝既
降壇謁者引諸軍將詣壇東陛升立於天帝神坐前北向西
上初軍將升太祝帥齋郎以爵酌罍福酒進立於軍將之
西東面北上軍將俱再拜受爵跪祭酒啐酒奠爵興太祝
各帥齋郎進俎减神前胙肉以次授軍將受以授齋郎
軍將俱跪取爵遂飲卒爵太祝帥齋郎受爵復於坫
軍將俱興再拜謁者引軍將降復位諸祝各進跪徹豆
興還樽所(徹者籩豆各一少移于故處)奉禮曰賜胙贊者唱衆官再
拜衆官在位者皆再拜(已飲福者不拜)豫和之樂作太常卿前
奏稱請再拜退復位皇帝再拜奉禮曰衆官再拜衆官
在位者皆再拜樂一成止太常卿前奏請就望燎位太
常卿引皇帝樂作皇帝就望燎位南向立樂止于羣官
將拜太祝各執篚進神坐前取玉幣祝版齋郎以爼載
牲體稷黍飯及酒爵各由陛登壇南行經懸内當柴壇
南東行自南陛登柴壇以玉幣祝版饌物置于柴上戶
内訖奉禮曰可燎東西面各六人以炬火燎半柴太常卿
前奏禮畢太常卿引皇帝還大次樂作皇帝出内壝門
殿中監前受鎮珪華盖侍衞如常儀皇帝入次樂止謁
者引告官及從駕羣官客使等與諸軍將以次出贊引
引御史太祝以下俱復執事位立定奉禮曰再拜御史
以下皆再拜贊引出工人二舞以次出其祝版燔于齋所
鑾駕還宫如郊社之儀
大唐開元禮卷八十一
