大唐開元禮卷一百二十唐蕭嵩等撰
嘉禮
四品五品庶子冠
將冠筮賓如嫡子之儀前二日主人戒賓及贊冠者先一
日掌事者設次於大門外之右南向其日夙興贊者設洗
於正寢阼階東南東西當東霤南北以堂深罍水在洗東加
勺羃篚在洗西南肆實巾一爵一於篚加羃席於東房内西
牖下(無房者張帷為之)陳服於席東領北上冕服青衣纁裳(四品綉冕服三)
(章一章在衣粉米二章在裳黼黻玄冕衣無章裳刺黻一章)白紗中單青領褾襈裾革帶
鈎䚢大帶(素帶紕其垂外以玄内以黃紉約皆用青組)黻(繡冕山一章玄冕無章)劍(飾以金)雙
綬(四品青綬三綵青白紅青純質長一丈四尺一百四十首廣七寸五品以黑綬二綵青紺純紺質長一丈二尺一百)
(首廣六寸有小雙綬長二尺六寸色同大綬而首半之)朱韈赤舄進賢冠服絳紗單衣
白紗中單皂領褾襈裾白裙襦(赤裙衫)革帶鈎䚢假帶曲領方
心絳紗蔽膝白韈黑舄劍雙綬緇布冠服青衣素裳素鞸(中單)
(革帶大帶劍佩與冕服同韈舄與進賢冠同)緇纚櫛簮同箱在服南(纚今用皂巾方約有六寸屬帶)
(於前兩隅)蒲筵三緇布純加萑席三玄帛純又在南樽於房戶
外之西兩甒玄酒在西加勺羃設篚於樽東置二爵加羃
饌陳於服北(饌用少牢及腊三俎六籩六豆牲體節折加離肺籩實脯棗之屬豆實葅醢之類)質
明賓贊至於主人大門外掌次者引之次賓贊公服諸行
事者各服其服執樽罍篚者皆就位綉冕垂青珠四旒以
組為纓色如其綬青纊充耳角導玄冕三旒餘同綉冕服
進賢冠兩梁纓青緌犀導緇布冠青組纓冠冕各一箱各
一人執之待於西階之西東面北上設主人之席於阼
階上西面賓席於西階上東面冠者席於房戶外之西
南面(房外謂尊東)主人公服立於阼階下當東序西面諸親
公服非公服者常服立於罍洗東南西面北上(尊者停别室)
儐者公服立於門内道東北面將冠者雙童髻玉導金
飾綵袴褶錦紳烏皮履立於房内南面主人贊冠者公
服立於房内戶東西面賓及贊冠者出次立於門西贊
冠者少退俱東面北上儐者進於主人之左北面受命
出立於門東西面曰敢請事賓曰某子有嘉禮命某執
事儐者入告主人迎賓於大門外之東西面再拜賓答
拜(凡賓主拜揖入出皆贊禮相導)主人揖贊冠者贊冠者報揖主人又
揖賓賓報揖主人入賓及贊冠者次入及門内主人揖
賓賓報揖主人與賓入贊冠者從之至内霤將曲揖賓
報揖至階主人立於階東西面賓立於階西東面主人
曰請吾子升賓曰某備將事敢辭主人曰固請吾子升
賓曰某敢固辭主人曰終請吾子升賓曰某敢終辭主
人升自阼階立於席東西向賓升自西階立於席西東
向贊冠者及筵盥洗升自阼階入於東房立於主人贊
冠者之南俱西面主人贊冠者取纚櫛簮箱跪奠於冠
者筵東端興席東少北南面立賓揖將冠者賓主俱即
席坐將冠者進升席西面坐賓之贊冠者進筵前北面
跪脫䨇童髻於箱櫛畢設纚興復位立賓主俱興賓降
盥主人從降賓東面辭曰請吾子不降主人曰吾子降
辱敢不從降賓至罍洗盥手訖詣西階賓主一揖一讓
升主人立於席後西面賓立於西階上東面執緇布冠
者升賓降一等受之右執頂左執前進將冠者筵前北
向跪冠興復西階上席後東面立賓之贊冠者進冠者
北面跪結纓興復位冠者興賓揖冠者適房賓主俱坐
冠者著青衣素裳之服出房立於戶西南面賓主俱興
賓揖冠者冠者進立於席後南面賓降盥主人從降辭
對如初賓盥手跪取爵於篚興洗訖詣西階賓主一揖一
讓升主人立於席後西面賓詣酒樽所酌酒進冠者筵
前北向立祝曰旨酒既清嘉薦亶時始加元服兄弟具
來孝友時格永乃保之冠者筵西拜受爵賓復西階上
東面答拜執饌者薦籩豆於冠者筵前冠者升筵坐左
執爵右取脯擩於醢祭於籩豆之間祭酒興筵末坐啐
酒執爵興降筵西跪奠爵再拜執爵興賓答拜冠者升筵
跪奠爵於薦東興立於筵西南向坐賓之贊冠者跪脫緇
布冠置於箱櫛畢設纚興復位賓降二等受進賢冠右
執頂左執前進冠者筵前北向跪冠興復位賓之贊冠
者坐設簮結纓興復位冠者興賓揖冠者適房賓主俱
坐冠者著綘紗服出房立於戶西南面賓主俱興賓揖冠
者進立於席後南面賓詣酒樽所取爵酌酒進冠者筵
前北向立祝曰旨酒既湑嘉薦伊脯乃申爾服禮儀有
叙祭此嘉爵承天之祐冠者筵西拜受爵賓復西階上
東面答拜執饌者薦豆冠者升筵坐左執爵右祭脯醢
祭酒興筵末坐啐酒執爵興降筵西奠爵再拜執爵興賓
答拜冠者升筵坐奠爵於薦東興立於筵西南面執饌
者徹薦爵賓揖冠者冠者進升席南面坐賓之贊冠者
跪脫進賢冠置於箱櫛畢設纓興復位賓降三等受冕
右執頂左執前進冠者筵前北向跪冠興復位賓之贊冠
者跪設簮結纓興復位冠者興賓揖冠者冠者適房賓
主俱坐主人贊冠者徹櫛箱入於房冠者著冕服出房
立於戶西南面賓主俱興賓揖冠者冠者進立於席後
南面賓詣酒樽所取爵酌酒進冠者筵前北面立祝曰
旨酒令芳籩豆有楚咸加爾服肴升折俎承天之慶受
福無疆冠者筵西拜受爵賓復位東面答拜執饌者薦
籩豆設俎於籩豆之南冠者升筵坐左執爵右祭脯醢
贊冠者取肺一以授冠者冠者奠爵於薦西興受㕁左
手執本坐右絶末以祭上左手嚌之興加於爼冠者坐
帨手執爵祭酒筵末坐啐酒興降筵西南面坐奠爵再
拜執爵興賓答拜冠者升筵坐奠爵於薦東興降席北
面跪取脯降自西階入見母進奠脯於席前退再拜出
冠者母不在則使人受脯於西階下初冠者入見母賓
主俱興賓降當西序東面立主人降當東序西面立冠
者既見母出立於西階之東南面賓少進字之曰禮儀
既備令月吉日昭告爾字爰字孔嘉髦士攸宜宜之於
嘏永受保之曰孟某甫仲叔季惟其所當冠者曰某雖
不敏夙夜袛奉賓出主人送於内門外主人西面請賓
曰吾子辱執事請禮從者賓曰某既得將事敢辭主人
曰敢固以請賓曰某辭不得命敢不從賓就次主人入
初賓出冠者東面見諸親諸親拜之冠者答拜冠者西南面
拜賓之贊冠者贊冠者答拜訖見諸尊於别室賓主既
釋服改席訖賓興衆賓俱出次立於門西東面主人出
門東西面主人揖賓賓報揖主人先入賓及衆賓從之
至階讓升各就位後立定俱興賓坐會訖賓主俱立於西階
上東面主人立於東階上西面衆賓降立於西階下東
面掌事者以幣篚升授主人於序端賓北面再拜主人
進立於楹間南面賓進立於主人之右俱南面賓受篚
退復東面位主人還阼階上北面拜送賓降自西階從者
迓受幣賓出主人送於大門外之東西面再拜賓退主
人入孤子則諸父諸兄戒賓冠之日主人髻而迎賓拜
揖讓如冠主冠醮禮賓拜送皆如上儀
大唐開元禮卷一百二十
