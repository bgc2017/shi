大唐開元禮卷四十一唐蕭嵩等撰
吉禮
皇帝禘享於太廟
齋戒陳設
省牲器鑾駕出宫
晨祼饋食
祭七祀功臣配享
鑾駕還宫
齋戒
宗廟五年一禘以孟夏將享有司卜日如别儀前享七
日平明太尉誓百官於尚書省曰某月某日禘享於太
廟各揚其職不供其事國有常刑皇帝散齋四日於别
殿致齋三日於太極殿前致齋一日尚舍奉御設御幄
於太極殿西序及室内東向尚舍直長張幃於前楹下
致齋之日質明諸衛勒所部屯門列仗晝漏上水一刻
侍中版奏請中嚴諸衛之屬各督其隊入陳於殿庭如
常儀通事舍人引文武五品以上袴褶陪位如式諸侍
衞之官各服其器服諸侍臣並結珮俱詣閤奉迎侍中
版奏外辦上水三刻皇帝服通天冠絳紗袍結珮乘輿
出自西房曲直華盖警蹕侍衞如常儀皇帝即御座東
向坐侍臣夾侍如常一刻頃侍中前跪奏稱侍中臣
某言請降就齋室俯伏興復侍位皇帝降座入室文武
侍臣各還省直衞者如常通事舍人引陪位者以次出
凡預享之官散齋四日致齋三日(散齋皆於正寢致齋二日於本司一日於)
(齋所其無本司者皆扵享所)近侍之官應從升者及從享羣官諸方
客使各於本司及公館九廟子孫各於其第俱清齋一
宿(無本司者皆於正寢)散齋理事如舊惟不弔喪問疾不作樂不
判署刑殺文書不行刑罰不預穢惡致齋惟享事得行
其餘悉斷其享官已齋而闕者通攝行事諸享官致齋
之日給酒食及明衣各習禮於齋坊光禄卿監取明水
火(太官令取水於陰鑒取火於陽燧火以供爨水以實尊)前享一日諸衛令其屬
未後一刻各以其方器服守衛廟門(每門二人每隅一人)與太樂
工人俱清齋一宿
陳設
前享三日上舍直長施大次於廟東門之外道北南向
尚舍奉御鋪御座守宫設文武侍臣次於大次之後文
官在左武官在右俱南向設諸享官次於齋坊之内九
廟子孫於齋坊内近南西向北上文官九品以上於齋
坊之内東方南方蕃客又於其南俱每等異位重行西
向北上介公酅公於廟西門之外近南武官九品以上於
介公酅公之南西方北方蕃客又於其南俱每等異位重
行東向北上(其褒聖侯于文官三品之下若有諸州使人分方位於文武官之後)前享二
日太樂令設宫懸之樂於廟庭東方西方磬簴起北鐘
簴次之南方北方磬簴起西鐘簴次之設十二鏄鐘於
編懸之間各依辰位樹路鼓於北懸之内道之左右植
建鼓於四隅置柷敔於懸内(柷在左敔在右)設歌鐘歌磬於廟
堂之上前楹間北向磬簴在西鐘簴在東其匏竹者立
於階間重行北向相對為首(凡懸皆展而編之)諸工人各位於
懸後東方西方以北為上南方北方以西為上右校清
掃内外前享一日奉禮設御位於廟堂東階東南西向
設享官公卿位於東門之内道南執事者位於其後每
等異位俱重行西向以北為上設御史位於廟堂之下
一位於東南西向一位於西南東向令史各陪其後設
奉禮位於樂懸東北贊者二人在南差退俱西面設恊
律郎位於廟堂之上前楹之間近西東向設太樂令位
於北懸之間北向設從享之官位九廟之子孫於享官
公卿之南昭穆異位(雖有貴者以齒)文官九品以上位於子孫
之南東方南方蕃客又於其南俱每等異位重行西面
北上介公酅公位西門之内道南武官九品以上於介公酅
公之南少西當文官西方北方藩客又於其南俱每等
異位重行東面北上(其褒聖侯位於文官三品之下若有諸州使人分方位于文武官之)
(後)設門外位享官公卿以下皆於東門之外道南每等
異位重行北面西上子孫之位於享官公卿之東少南
文官九品以上於子孫之東東方南方蕃客又於其東俱
每等異位重行北面西上設介公酅公位於西門之外道
南武官九品以上於介公酅公之西少南西方北方蕃客又
於其西俱每等異位重行北面東上(其褒聖侯位於文官三品之下若有)
(諸州使人分方位於文武官之後)設牲牓於東門之外當門西向以南
為上設廩犧令位於牲牓西南史陪其後俱北向設
諸太祝位於牲東各當牲後祝史各陪其後俱西向設
太常卿省牲位於牲前近北又設御史位於太常卿之
西俱南向設樽彛之位於廟堂之上下每座雞彛一鳥
彛一犧樽二象樽二著樽二壺樽二山罍二在堂上皆
於神座之左獻祖太祖高祖高宗樽彛在前楹間北向
懿祖代祖太宗中宗睿宗樽彛在戶外南向各有坫焉
(以置瓚爵)其壺樽二太樽二山罍四皆在堂下階間北向西
上設簋簠鈃登籩豆之位於堂上俱東側階之北每座四
簋居前四簠次之次以六登次以六鈃籩豆為後每座
異之皆以南為上屈陳而下設御洗於東陛東南亞獻
之洗又於東南俱北向罍水在洗東篚在洗西南肆(篚實)
(以珪瓉巾爵)執樽罍篚羃各位於樽罍篚羃之後享日未明
五刻太廟令服其服布昭穆之座於戶外自西序以東
獻祖太祖高祖高宗座皆在北廂南面懿祖代祖太宗
中宗睿宗座皆南廂北面每座皆設黼扆莞席紛純藻
席畫純次席黼純左右几
省牲器
省牲之日午後十刻廟所諸衛之屬禁斷行人太廟令
整拂神幄座晡後二刻太廟令丞帥府史三人及齋郎以
樽坫罍洗篚羃及籩豆簋簠鈃入設於位加以巾盖(諸器)
(物皆濯而陳之其升堂者自東階)晡後三刻諸太祝與廩犧令以牲就
牓位謁者引太常卿贊引引御史詣東陛升遍視滌濯
於上(凡導引者每曲一逡巡於視濯執尊者皆舉羃告潔)訖引降就省牲位南向
立廪犧令少前曰請省牲退復位太常卿省牲廪犧令
又前北面舉手曰腯還本位諸太祝巡牲一匝西面舉手
曰充俱還本位諸太祝與廩犧令以次牽牲就厨授太
官謁者引光禄卿詣厨省鼎鑊申視濯溉贊引引御史
就厨省饌具(太常卿以下每事訖各還齋所)進饌者入徹籩豆簋鈃以
出享日未明十五刻太官令帥宰人以鸞刀割牲祝史
各取毛血每座共實一豆遂烹牲祝史洗肝於鬱鬯又
取膟膋每坐共實一豆俱置於饌所(膟膋腸間脂也)
鑾駕出宫
前出宫三日本司宣攝内外各供其職守宫設從享羣
官五品以上次於承天門外東西朝堂如常前二日太
樂令設宫懸之樂於殿庭如常儀(駕出懸而不作)享日未明七
刻搥一鼓為一嚴(三嚴時節前一日侍中奏裁)侍中奏開宫殿門及
城門未明五刻搥二鼓為再嚴侍中版奏請中嚴奉禮
設從享羣官五品以上位文官於東朝堂之前西向武
官於西朝堂之前東向俱重行北上從享官五品以上
俱集朝堂次各服其服(其六品以下及介公酅公九廟子孫褒聖侯諸方客使等並駕)
(發之前預赴享所俱就次各服其服)所司陳大駕鹵簿如别儀未明二刻
搥三鼓為三嚴諸衛之屬各督其隊與鈒戟以次入陳
於殿庭謁者引從享羣官各就朝堂前位諸侍衛之官
各服其器服侍中中書令以下俱詣西階奉迎(侍中負璽如式)
乘黃令進玉輅於太極殿西階之前南向千牛將軍一
人執長刀立於輅前北向黃門侍郎一人在宫臣之前
贊者二人又在黃門侍郎之前侍中版奏外辦太僕卿
奮衣而升正立執轡皇帝衮冕乘輿以出降自西階稱
警蹕如常儀千牛將軍前執轡皇帝升路太僕卿立授
綏侍中中書令以下夾侍如常黃門侍郎進當鑾駕前
跪奏稱黃門侍郎臣某言請鑾駕發引俯伏興退復位
(黃門侍郎奏請皆進當鑾駕前跪奏稱某官臣某言訖俯伏興)鑾駕動稱警蹕黃門侍
郎與贊者夾引以出千牛將軍夾輅而趨駕出承天門
至侍臣上馬所黃門侍郎奏稱請鑾駕權停勅侍臣上
馬侍中前承制退稱制曰可黃門侍郎退稱侍臣上馬
贊者承傳文武侍臣皆上馬諸侍衛之官各督其屬左
右翊駕在黃麾内符寳郎奉六寳與殿中監後部從在
黃鉞内侍中中書令以下夾侍於輅前贊者在供奉官
人内侍臣上馬畢黃門侍郎奏稱請勒車右升侍中前承
制退稱制曰可黃門侍郎退復位千牛將軍升訖黃門侍
郎奏稱請鑾駕發引退復位鑾駕動稱警蹕鼓傳音如
常不鳴鼓吹不得諠譁其從享之官在玄武隊後如常
儀
晨祼
享日未明四刻諸享官各服其服太廟令良醖令各帥
其屬入實樽罍(雞彜及諸齊之上樽皆實以明水山罍之上樽實以玄酒鳥彝實以鬱鬯犧樽實以汎齊)
(象樽實以醴齊著樽實以盎齊壺樽實以醍齊太樽實以沈齊山罍實以清酒也)太官令帥進饌者
實諸籩豆簋簠未眀三刻奉禮帥贊者先入就位贊引引
御史博士太廟令太祝宫闈令及令史祝史與執樽罍篚
羃者入自東門當階間重行北面西上立定奉禮曰再
拜贊者承傳(凡奉禮有詞贊者皆承傳)御史以下皆再拜訖執樽罍
篚冪者各就位贊引引御史諸太祝詣東階各就位太
廟令帥其屬陳瑞物於廟庭太階之西上瑞為前列次
瑞次之下瑞為後列又陳伐國所得寳器上次先後亦
如之皆北面西上俱藉以席(所司皆各守之)未明二刻陳腰輿
於東階之東每室各二皆西向北上立定贊引引御史
太廟令太祝宫闈令帥内外執事者以腰輿自東陛升
詣獻祖室入開埳室太祝宫闈令奉出神主各置於輿
出詣座前奉神主置於位訖引太廟令以下次奉出懿
祖次奉出太祖次奉出代祖次奉出高祖次奉出太宗
次奉出高宗次奉出中宗次奉出睿宗神主置於座如
獻祖之儀(皇祖妣以下神主皆宫闈令奉出俱並座處右)訖引太廟令以下降復
位駕將至謁者贊引各引享官通事舍人分别九廟子
孫及從祀羣官諸方客使先至者俱就門外位駕至大
次門外迴輅南向將軍降立於輅右侍中進當鑾駕前
跪奏稱侍中臣某言請降輅俯伏興還侍位皇帝降輅
乘輿之大次繖扇華盖侍衛如常儀太祝令以祝版進
御署訖近臣奉出太廟令受各奠於坫謁者引文武五
品以上從享之官皆就門外位太樂令帥工人二舞入就位
文舞入陳於懸内武舞立於懸南道西(其升堂者脱屨於下降納如常)謁者
引司空入就位立定奉禮曰再拜司空再拜訖謁者引
詣東陛升堂行掃除於上降行樂懸於下訖引復位初
司空行樂懸謁者贊引各引享官及九廟子孫從享羣
官諸方客使次入就位皇帝停大次半刻頃太常博士
引太常卿立於大次門外當門北向侍中版奏外辦皇
帝出次華盖侍衛如常儀(侍中負璽陪從如式)博士引太常卿太
常卿引皇帝(凡太常卿前導皆博士先引)至廟門外殿中監進鎮珪
皇帝執鎮珪華盖仗衛停於門外近侍者從入如常皇
帝至版位西向立(每立定太常卿與博士退立於左)太常卿前奏稱請再拜
退復位皇帝再拜奉禮曰衆官再拜衆官在位者皆再
拜(其先拜者不拜)太常卿前奏有司謹具請行事退復位恊律
郎跪俯伏舉麾(凡取物者皆跪俯伏而取以興奠物則奠訖而後興)鼓柷奏永和
之樂乃以黃鐘為宫大吕為角太蔟為徵應鐘為羽作
文德之舞樂舞九成(黃鍾三奏大吕太蔟應鍾各再奏)偃麾戛敔樂止(凡樂皆協)
(律郎舉麾工鼓柷而後作偃麾戛敔而後止)太常卿前奏稱請再拜退復位
皇帝再拜奉禮曰衆官再拜衆官在位者皆再拜太常
卿引皇帝詣罍洗太和之樂作(皇帝每行皆作太和之樂)皇帝至罍
洗樂止侍中跪取&KR1250;興沃水又侍中跪取盤承水皇帝
搢鎮珪(凡受物則搢鎮珪奠訖執珪俯伏興)皇帝盥手黃門侍郎跪取巾
於篚興進皇帝&KR0868;手訖黃門侍郎受巾跪奠於篚黃門
侍郎又取瓚於篚興進皇帝受瓚侍中酌罍水又侍中
奉盤皇帝洗拭瓚訖侍中奠盤&KR1250;黃門侍郎受巾奠於
篚皆如常太常卿引皇帝樂作皇帝升自阼階樂止侍
中中書令以下及左右侍衛量人從升(以下皆如之)太常卿
引皇帝詣獻祖樽彛所執樽者舉羃侍中贊酌鬱鬯酒
訖登歌作肅和之樂以圜鐘之均(自後登歌皆歌圜鐘)太常卿引
皇帝詣獻祖神坐前北面跪以鬯祼地奠之俯伏興太
常卿引皇帝少退北面再拜訖太常卿引皇帝詣懿祖
樽彛所執樽者舉羃侍中取瓚於坫進皇帝受瓚侍中
贊酌鬱鬯酒訖太常卿引皇帝詣懿祖神座前南向跪
以鬯祼地奠之俯伏興太常卿引皇帝少退南向再拜
訖太常卿引皇帝次祼太祖次祼代祖次祼高祖次祼
太宗次祼高宗次祼中宗次祼睿宗皆如上儀登歌止太常
卿引皇帝樂作皇帝降自阼階還版位西向立樂止初羣官
再拜訖祝史各奉毛血之豆及肝膋之豆立於東門外齋郎
奉爐炭蕭稷黍各立於肝膋之後於登歌止祝史奉毛血肝
膋與奉爐炭蕭稷黍者以次入自正門升自泰階諸太祝各
迎取毛血肝膋於階上俱入奠於神座前祝史太祝立於樽
所齋郎奉爐炭皆置於室戶外之左其蕭稷黍各置於爐炭
下降自阼階以出諸太祝俱取肝出戶燔於爐炭還樽所
饋食
皇帝既升祼太官令出帥進饌者奉饌陳於東門之外重行
西向以南為上謁者引司徒出詣饌所司徒奉獻祖之俎初
皇帝既至位樂止太官令引饌入自正門俎初入門雍和之
樂作以無射之均(自後接神之樂堂下皆奏無射)饌至泰階樂止祝史俱進
徹毛血之豆降自阼階以出饌升諸太祝迎引於陛上各設
於神座前(籩豆盖羃先徹乃升簋簠既奠却其蓋於下)設訖謁者引司徒以下降
自阼階復位諸太祝各取蕭稷黍擩於脂燔於爐炭還樽所
太常卿引皇帝詣罍洗樂作皇帝至罍洗樂止皇帝盥手
洗爵侍中黃門侍郎贊洗如晨祼之儀訖太常卿引皇帝樂
作皇帝升自阼階訖樂止太常卿引皇帝詣獻祖樽彛所執
樽者舉羃侍中取爵於坫進前皇帝受爵侍中贊酌汎齊
訖光大之舞作太常卿引皇帝詣獻祖神座前北向跪奠爵
少東俯伏興太常卿又引皇帝取爵於坫酌汎齊訖太常卿
引皇帝詣神座前北向跪奠爵少西訖太常卿引皇帝少退
北向立樂止太祝持版進於神座之右東面跪讀祝文曰維
某年歲次月朔日子孝曾孫開元神武皇帝某敢昭告於獻
祖宣皇帝祖妣宣莊皇后張氏晷度環周歲序云及永懷追
慕伏增遠感謹以一元大武柔毛剛鬛明粢薌合薌萁嘉蔬
嘉薦泛齊肅雍明獻祗薦禘事尚饗(餘室祝文准此太祖以下稱臣)訖興皇
帝再拜訖初讀祝文訖太祝進奠版於神座出還樽所皇帝
拜訖樂止太常卿引皇帝詣懿祖樽彛所執樽者舉羃侍中
取爵於坫進前皇帝受爵侍中贊酌汎齊訖長發之舞作太
常卿引皇帝詣懿祖神座前南向跪奠爵少西俯伏興太常
卿又引皇帝出取爵於坫酌汎齊訖太常卿引皇帝詣神
座前南向跪奠爵少東興太常卿引皇帝少退南向立樂
止太祝持版進於座右西面跪讀祝文訖興皇帝再拜訖
又再拜初讀祝文訖樂作太祝進奠版於神座還樽所太
常卿引皇帝詣太祖樽彛所執樽者舉羃侍中取爵於坫
進前皇帝受爵侍中贊酌汎齊訖太常卿引皇帝詣神座
前北向跪奠爵少東俯伏興太常卿又引皇帝取爵於坫
酌汎齊訖太常卿引皇帝詣神座前北向跪奠爵少西訖
興太常卿引皇帝少退北向立樂止太祝持版進於座右東
面讀祝文訖興皇帝再拜訖又再拜初讀祝文訖樂作太祝
持版奠於神座出還樽所皇帝拜訖樂止太常卿引皇帝詣
代祖樽彛所執樽者舉羃侍中取爵於坫進前皇帝受爵侍
中贊酌汎齊訖大成之舞作太常卿引皇帝詣代祖神座前
南向跪奠爵少西俯伏興太常卿又引皇帝取爵於坫酌
汎齊訖太常卿引皇帝進詣神座前南向跪奠爵少東訖
興太常卿引皇帝少退南向立樂止太祝持版進於座右
西向跪讀祝文訖興皇帝再拜訖又再拜初讀祝文訖
樂作太祝進奠版於神座還樽所皇帝拜訖樂止太常
卿引皇帝詣高祖樽彛所執樽者舉羃侍中取爵於坫
進前皇帝受爵侍中贊酌汎齊訖大明之舞作太常卿引
皇帝詣高祖神座前北面跪奠爵少東俯伏興太常卿
引皇帝取爵於坫酌汎齊訖太常卿引皇帝進詣神座
前北向跪奠爵少西訖興太常卿引皇帝少退北向立
樂終八節止太祝持版進於座右東面跪讀祝文訖興
皇帝再拜訖又再拜初讀祝文訖樂作太祝進奠版於
神座還樽所皇帝拜訖曲終樂止太常卿引皇帝詣太
宗樽彛所執樽者舉冪侍中取爵於坫進前皇帝受爵
侍中贊酌汎齊訖崇德之舞作太常卿引皇帝進詣太
宗神座前南向跪奠爵少西俯伏興太常卿引皇帝出
取爵於坫酌汎齊訖太常卿引皇帝進詣神座前南向
跪奠爵少東訖興太常卿引皇帝少退南向立樂終八
節止太祝持版進於座右西面跪讀祝文訖興皇帝再
拜訖又再拜初讀祝文訖樂作太祝進奠版於神座還
樽所皇帝拜訖曲終樂止太常卿引皇帝詣高宗樽彛
所執樽者舉冪侍中取爵於坫進前皇帝受爵侍中贊酌
汎齊訖鈞天之舞作太常卿引皇帝進高宗神座前北
向跪奠爵少東俯伏興太常卿又引皇帝取爵於坫酌
汎齊訖太常卿又引皇帝進神座前北向跪奠爵少西
俯伏興太常卿引皇帝少退北向立樂終八節止太
祝持版進於座右東向跪讀祝文訖興皇帝再拜訖又
再拜初讀祝文訖樂作太祝進奠版於神座還樽所皇
帝再拜訖樂止太常卿引皇帝詣中宗樽彛所執樽者
舉冪侍中取爵於坫進前皇帝受爵侍中贊酌汎齊訖文
和之舞作太常卿引皇帝進中宗神座前南面跪奠爵
少西俯伏興太常卿引皇帝取爵於坫酌汎齊訖太常
卿引皇帝進神座前南向跪奠爵少東俯伏興太常卿
引皇帝少退南向立樂終八節止太祝持版進於座右
西向跪讀祝文訖興皇帝再拜訖又再拜初讀祝文訖
樂作太祝進奠版於神座還樽所皇帝拜訖曲終樂止
太常卿引皇帝詣睿宗樽彛所執樽者舉羃侍中取爵
於坫進前皇帝受爵侍中贊酌汎齊訖景雲之舞作太常
卿引皇帝進睿宗神座前南向跪奠爵少西俯伏興太
常卿又引皇帝取爵於坫酌汎齊訖太常卿引皇帝進
神座前南向跪奠爵少東俯伏興太常卿引皇帝少退南
向立樂終八節止太祝持版進於神座之右西面跪讀
祝文訖興皇帝再拜訖又再拜初讀祝文訖興樂作太祝
進奠版於神座還樽所皇帝拜訖曲終樂止太常卿引
皇帝詣東序西向立夀和之樂作皇帝獻將畢謁者引
司徒詣東階升立於前楹間北面東上皇帝獻訖諸
太祝各以爵酌上樽福酒合置一爵一太祝持爵授
侍中侍中受爵北向進皇帝再拜受爵跪祭酒啐
酒奠爵俯伏興諸太祝各帥齊郎持爼進太祝減神前
三牲胙肉(各取前脚第二骨)加於俎又以籩取稷黍飯還樽所
以胙肉各共置一俎上以飯共置一籩以飯授司徒司
徒奉進皇帝受以授左右太祝又以胙肉授司徒司徒受俎
以次進皇帝每受以授左右贊引謁者引司徒降復位皇
帝跪取爵遂飲卒爵侍中進受虚爵以授太祝復於坫
皇帝俯伏興再拜樂止太常卿引皇帝樂作皇帝降自
阼階還版位西向立樂止文舞出鼓柷作舒和之樂出
訖戛敔樂止武舞入鼓柷作舒和之樂立定戞敔樂止
初皇帝將復位謁者引太尉詣罍洗盥手洗爵訖謁者
引太尉升自阼階詣獻祖樽彛所執樽者舉羃太尉酌
醴齊武舞作謁者引太尉詣獻祖神座前北向跪奠爵
少東興謁者引太尉北向再拜謁者又引太尉取爵於
坫酌醴齊訖謁者引太尉詣神座前北向跪奠爵少西
訖興謁者引太尉少退北面再拜訖謁者引太尉次詣
懿祖樽彛所取爵於坫執樽者舉羃太尉酌醴齊訖謁
者引太尉詣懿祖神座前南向跪奠爵少西興謁者引
太尉少退南向再拜謁者又引太尉取爵於坫酌醴齊
訖謁者引太尉詣神座前南向跪奠爵少東訖興謁者
引太尉少退南面又再拜訖謁者又引太尉次獻太祖
次獻代祖次獻高祖次獻太宗次獻高宗次獻中宗次
獻睿宗並如上儀訖謁者引太尉詣東序西向立諸太祝各
以爵酌罍福酒合置一爵一太祝持爵進太尉之左北向立
太尉再拜受爵跪祭酒遂飲卒爵太祝進受虚爵復於坫太
尉興再拜謁者引太尉降復位初太尉獻將畢謁者引光禄
卿詣罍洗盥洗升酌盎齊終獻如亞獻之儀訖引光禄卿降
復位武舞止登歌作雍和之樂諸太祝各入室徹豆還
樽所(徹者籩豆各一少移於故處)登歌止奉禮曰賜胙贊者唱衆官
再拜衆官在位者皆再拜(已飲福者不拜)永和之樂作太常卿
前奏稱請再拜退復位皇帝再拜奉禮曰衆官再拜衆
官在位者皆再拜樂一成止太常卿前奏禮畢太常卿
引皇帝還大次樂作皇帝出門樂止殿中監前受鎮珪
華盖侍衛如常儀謁者贊引各引享官九廟子孫及從
享羣官諸方客使以次出贊引引御史太祝以下俱復
執事位立定奉禮曰再拜御史以下皆再拜贊引引出
工人二舞以次出太廟令與太祝宫闈令納神主如常
儀其祝版燔於齋坊
祭七祀(其日總祀如臘享)
功臣配享(如祫享儀)
鑾駕還宫
皇帝既還大次侍中版奏請解嚴(將士不得輙離部位)皇帝停大
次一刻頃搥一鼓為一嚴轉仗衛於還塗如来儀三刻
頃搥二鼓為再嚴將士布隊仗侍中版奏請中嚴皇帝
服通天冠綘紗袍諸享官服朝服五刻頃搥三鼓為三
嚴謁者贊引各引享官客使序立於大次前近南文武
近臣詣大次奉迎乘黃令進金輅於大次門外南向千
牛將軍立於路右侍中版奏外辦太僕卿升執轡皇帝
乘輿出次繖扇侍衛警蹕如常儀皇帝升輅太僕卿立
授綏黃門侍郎奏稱請鑾駕發引退復位鑾駕動稱警
蹕如常儀黃門侍郎贊者夾引千牛將軍夾路而趨至
侍臣上馬所黃門侍郎奏稱請鑾駕權停勅侍臣上馬
侍中前承制退稱制曰可黃門侍郎退稱侍臣上馬贊
者承傳文武侍臣皆上馬畢黃門侍郎奏稱請勅車右
升侍中稱制曰可黃門侍郎退復位千牛將軍升訖黃
門侍郎奏稱請鑾駕發引退復位鼓傳音鑾駕動鼓吹
振作而還文武羣官皆從如来儀諸方客使便還館駕
至承天門至侍臣下馬所鑾駕權停文武侍臣皆下馬
千牛將軍降立於輅右訖鑾駕動千牛將軍夾路而趨
駕入嘉德門太樂令令撞蕤賓之鐘左右五鐘皆應鼓
柷奏采茨之樂至太極門戛敔樂止入太極門鼓柷奏
太和之樂駕至横街北當東上閤廽輅南向侍中進當
鑾駕前跪奏稱侍中臣某言請降輅俯伏興還侍位皇
帝降輅乘輿以入繖扇侍衛警蹕如常儀侍臣從至閤
戞敔樂止初文武羣官至東朝堂通事舍人承旨勅羣
官並還皇帝既入侍中版奏請解嚴叩鉦將士各還其
所
大唐開元禮卷四十一
