大唐開元禮卷一百十四唐蕭嵩等撰
嘉禮
親王冠
前三日本司率其属筮日筮賓於廳事前二日主人至
賓第掌次者引之次主人公服出立於大門外之西東
面賓公服立於阼階下西面儐者公服進於賓之左北
面受命出立於門東西面曰敢請事主人曰皇子某王
將加冠請某教之儐者入告賓出立於門左西面再拜
主人答拜主人曰皇子某王將加冠願某公教之賓曰
某不敏恐不能供事敢辭主人曰某猶願某人教之賓
曰王重有命某敢不從主人再拜賓答拜主人還賓拜
送主人命使者戒贊冠者使者至贊冠者大門外掌次
者引之次使者公服出立於門西東面儐者出請事入
告贊冠者出門左西面再拜使者荅拜使者少進曰
王子某王將加冠某王使某請某位教之贊冠者曰某
不敏恐不能供事敢辭使者曰某王使某敢固以請贊
冠者曰王重有命某敢不從使者再拜贊冠者答拜使
者退贊冠者拜送前一日掌次者設次於大門外之右
南向其日夙興掌事者設洗於阼階東南東面當東霤
南北以堂深罍水在洗東加勺羃篚在洗西南肆(篚實巾一)
(爵一加羃)席於東房西墉下陳衣於席東領北上衮冕服青
衣纁裳九章(五章在衣山龍華蟲火宗彝四章在裳藻粉米黼黻)白紗中單黼領
青縹襈裾革帶鈎䚢大帶(青帶紕其外上以朱下以綠紉約用組)朱黻二
章山火劍飾以珠玉山玄玉䨇珮纁朱䨇綬四綵赤黃
縹紺純朱質纏文織長一丈八尺二百四十首廣九寸
(小雙綬長二尺六寸色同大綬而首半之間施二玉環)朱韈赤舄遠遊冠服絳紗單
衣白紗中單皂領褾襈裾白裙襦(赤裙衫)假帶曲領方心
綘紗蔽膝白韈黑舄其革帶劍佩與衮服同緇布冠服
青衣素裳白紗中單青領褾襈裾素鞸(其革帶大帶劍佩綬與冕服同)
(韈舄與遠遊冠服同)緇纚(其纚用皂巾方六寸屬於前兩隅)犀簮櫛實於箱在
服南莞筵三紛純加藻席三緇純在南樽於房戶外之
西兩甒玄酒在西加勺羃設坫於樽東置二爵加羃豆十籩
十在服北俎三在籩豆之北(凡牲體節析加雜肺俎實羊豕及腊籩實脯棗之類豆實葅醢)
(之屬)設洗於東房近北罍水在洗西篚在洗東北肆實以巾質
明賓贊至於主人大門外掌次者引之次儐贊俱公服諸行
事者各服其服執樽罍篚者皆就位冕青珠九旒青纊充耳犀
簮導組纓色如其綬遠遊冠三梁金附蟬黑介幘纓青緌犀導
緇布冠青組纓冠冕各一箱各一人執之待於西階之東西北上
設主人之席於阼階上西面賓席於西階上東面皇子席於房
戶之西南面(房外尊東)俱下莞上藻主人公服立於阼階當東序西南
諸親公服非公服者常服立罍洗東南西面北上(尊老者隔别室)儐者公
服立於門内道東北面皇子䨇童髻空頂幘䨇玉導金寳飾綵
袴褶錦紳烏皮履立於房内南面主人贊冠者公服立於房内戶
東西面賓及贊冠者出次立於門西贊冠者少退俱東面北
上儐者進於主人之左北面受命出立於門東西面曰敢請
事賓曰皇子某王將加冠某謹應命儐者入告主人迎賓於
大門外之東西面再拜賓答拜(凡賓主拜揖入出皆贊禮者相導之)主人揖
贊冠者贊冠者報揖主人又揖賓賓報揖主人入賓入
贊冠者次入及内門主人揖賓賓入贊冠者從之至内
霤將曲揖賓報揖至階主人立於階東西面賓立於階
西東面主人曰請公升賓曰某備將事敢辭主人曰固
請公升賓曰某敢固辭主人曰終請公升賓曰某敢終
辭主人升自阼階立於席東西面賓升自西階立於席
西東向贊冠者及庭盥於洗升自阼階入於東房立於
主人贊冠者之南俱西面主人贊冠者引皇子出立於
房戶外之西南面賓之贊冠者取纚櫛簮箱跪奠於皇
子筵東端興席東少北南面立賓揖皇子賓主俱即坐
皇子進升席南面坐賓之贊冠者進筵前北面
跪脱雙童髻置于箱櫛畢設纚興復位立賓主
俱興賓降盥主人從降賓東面辭曰願王不降
主人曰公降辱敢不從賓降至罍洗盥手訖詣
西階賓主一揖一譲升主人立于席後西面賓
立于西階上東執緇布冠者升賓降一等受之
右執頂左執前詣皇子筵前北面跪冠興復西
階上席後東面立賓之贊冠者進筵前北面跪
頍結纓興復位皇子興賓揖皇子適房賓主俱坐皇子
著青衣素裳之服出房戶西南面立賓主俱興賓揖皇
子進立於席後南面賓降盥主人從降辭對如初賓盥
手跪取爵於篚興洗訖詣西階賓主一揖一讓升主人
立於席後西面賓詣酒尊所酌酒進皇子筵前北面立
祝曰旨酒既清嘉薦亶時始加元服兄弟俱來孝友時
格永乃保之皇子筵西拜受爵賓復西階上東面答拜
執饌者薦豆籩於皇子筵前皇子升筵坐左執爵右取
脯擩於醢祭於籩豆之間祭酒興筵末坐啐酒執爵興
降筵西跪奠爵再拜執爵興賓答拜冠者升筵跪奠爵
於薦東興立筵西南面執饌者徹薦爵賓揖皇子皇子
進升筵南面坐賓之贊冠者跪脫緇布冠置於箱櫛畢
設纚興復位賓降二等受遠遊冠右執頂左執前詣皇
子筵前北面跪冠興復位賓之贊冠者坐設簮結纓興
復位皇子興賓揖皇子皇子適房賓主俱坐皇子著朝
服出房戶西南面立賓主俱興賓揖皇子進立席後南
面賓詣酒尊所取爵酌酒進皇子筵前北面立祝曰旨
酒既湑嘉薦伊脯乃申其服禮儀有序祭此嘉爵承天
之祜皇子筵西拜受爵賓復西階上東面答拜執饌者
進籩豆皇子升筵坐左執爵右祭脯醢祭酒興筵末坐
啐酒執爵興降筵西跪奠爵再拜執爵興賓荅拜皇子升筵坐
奠爵於薦東興立於筵西南面執饌者徹薦爵賓揖皇子進升
席南面坐賓之贊冠者跪脫進賢冠置於箱櫛畢設纚
興復位賓降三等受冕右執頂左執前詣皇子筵前北
面跪冠興復位賓之贊冠者坐設簮結纓興復位皇子
興賓揖皇子適房賓主俱坐主人贊冠者徹櫛箱入於
房皇子著衮冕之服出房戶西南立賓主俱興賓揖皇
子皇子進立於席後南面賓詣酒尊所取爵酌酒進皇子
筵前北面立祝曰旨酒令芳籩豆有楚咸嘉其服肴升
折俎承天之慶受福無疆皇子筵西拜受爵賓復位東面荅
拜執饌者薦籩豆設俎於籩豆之南皇子升筵左執爵
右祭脯醢贊冠者取脯一以授皇子奠爵於薦西興受
却左手執本坐右絶末以祭上左手嚌之興加於俎皇
子坐帨手執爵祭酒興筵末坐啐酒興降筵西南面坐
奠爵再拜執爵興賓答拜皇子升坐奠爵於薦東興贊
冠者引皇子降立於西階之東南面初皇子降賓降自
西階直西序東面主人降自東階直東序西面立賓少
進字之曰禮儀既備令月吉日昭告爾字爰字孔嘉君
子攸宜宜之於嘏永受保之曰孟某甫仲叔季唯其所
當皇子曰某雖不敏夙夜袛奉賓出主人送於内門之
外主人西面請賓曰公辱執事請禮從者賓曰某既得
將事敢辭主人曰敢固以請賓曰某辭不得命敢不
從賓就次主人入初賓出皇子東面見諸親諸親拜之
皇子答拜皇子入見内外諸尊於賓所賓主既釋服改
設席訖賓贊俱出次立於門西東面主人出門東西面
主人揖賓賓報揖主人先入賓贊從之至階一揖一讓
升各就坐後立定俱坐會訖賓主俱興賓立於西
階上贊冠者在北少退俱東面主人立於東階上西面
掌事者奉束帛之篚升授主人於序端主人執篚少進
西面立又掌事者奉幣篚升立於主人之後於幣篚升
牽馬者牽两馬入陳於門内三分庭一在南北首西上
賓還西階北面贊冠者立於賓左少退俱北面再拜主
人進立於楹間南面贊進立於主人之右俱南面東
上主人授幣賓受之退復東面位於主人授幣掌事者
又以幣篚授贊者退復位主人還阼階上北面拜送賓
贊降自西階從者迓受幣賓當庭實東面揖出牽馬
者從出從者迓受馬於門外賓降主人降送賓於大門
外西面再拜賓退主人入皇子詣闕至次著朝服通事
舍人引皇子入詣皇帝所御之殿至闕閤近臣入奏皇
帝即坐南向坐近臣出引皇子入立於階間北面再拜
近臣引出皇子至皇后殿閤外近臣附奏皇后即御坐
南向坐司言至閤引皇子入立於階間北面再拜司言
引出閤皇子出還第如來儀
大唐開元禮卷一百十四
