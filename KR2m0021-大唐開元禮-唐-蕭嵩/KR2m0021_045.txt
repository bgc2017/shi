大唐開元禮卷四十五唐蕭嵩等撰
吉禮
皇帝拜五陵皇后拜五陵
太常卿行諸陵
皇帝拜五陵
將拜陵所司承制内外宣攝隨職供辦前發二日太尉
告太廟如常儀將作預修理拜謁之所及寢宫務極潔
敬不得喧雜尚舍直長去陵十里所設行宫奉御鋪御
座齋室如常儀守宫設從駕百官及皇親諸親客使位
及次如常儀尚舍又於謁拜陵所之道西量設小次又
於寢宫前之西南設大次東向御座如常儀守宫量設
侍臣次於御次西南又設羣官等應陪位者次於侍臣
之西南隨地之宜皆東向以北為上文官在北武官在
南朝集使於武官之南尚食預備太牢之饌珍羞庶品
務極豐潔(太常滌棧牲牢及粢盛光禄司農及掌祠人供辦如式)拜謁前一日皇
帝至行宫詣齋室仗衛如式陵令以玉册進御署訖近
臣奉出陵令受訖奉禮設御位於陵東南隅西向(其有山谷)
(隱暎則隨地設位望陵而拜)又設位於寢宫之内寢殿東階之東南
西向又設百官位於陵所行從官及皇親諸親客使等分方位
於神道之左右相對為首又設百官位於寝宫所大次之前
分方序立如常並隨地之宜拜謁日未明五刻諸衛量
設黃麾大仗於陵寢陳布(諸陵寢舊宿衛人各依本職掌不得移動)未明三
刻從行百官及皇親五等以上諸親三等已上并客使
等應陪者俱就位侍中版奏請中嚴(其布位及進嚴典儀相贊設之)近
仗就陳如常未明一刻侍中版奏外辦皇帝素服乘馬
以出勅侍臣上馬曲直華盖繖扇侍衛如常儀詣陵西
南小次所控馬以入少頃侍中版奏外辦皇帝步出
次博士引太常卿太常卿前導皇帝至位立太常卿前
奏請再拜(博士與太常卿退立於後)皇帝再拜太常卿又前奏請
再拜皇帝又再拜(有泣無哭)奉禮曰再拜贊者承傳陪位者
皆再拜又再拜訖(凡贊引進退皆通事舍人贊相以後准此)少頃太常卿前奏請
辭皇帝再拜又再拜奉禮曰奉辭贊者承傳陪位者再拜
又再拜太常卿引皇帝還小次乘馬出次勅侍臣上馬儀
仗侍衛詣寢宫皇帝從陵迴詣大次乘馬以入其仗衛等
各立以俟其行從百官及皇親諸親并客使等並依位序
立於大次之前所司嚴潔具酒饌侍中版奏外辦皇帝步
出大次博士引太常卿太常卿前導皇帝至寢宫南門仗
衛停於門外(其應從入之官臨時奏聽進止)博士引太常卿太常卿前導
皇帝入内門取東廊進至寢殿東階之東南西向立定太
常卿前奏再拜訖引皇帝升東階當神座前北面再拜訖又
當皇后神座前再拜訖入進省服翫拂拭床帳勅所司進太
牢之饌加備珍羞陳設(若有太子諸王公主陪葬栢城内者並於寢殿東廊下所司致祭功)
(臣陪葬者於東廊下各奠饌布位量定獻官行事)太常卿引皇帝出詣酒樽所酌
酒進(其樽坫陳於堂戶外之東南如常儀)皇帝入奠酒三爵訖當神座前北
面立太祝二人對持玉册於室戶外之右東向一太祝東
向跪讀祝文訖皇帝再拜又再拜若更薦奠服翫即躬自執
陳訖太常卿引皇帝出戶當神座前北面立太常卿奏請
辭皇帝再拜又再拜訖太常卿引皇帝出中門太常卿
前奏請權停(其從官及行事官並出大門外奉候)其守宫使内侍官引内
官帥寢宫内人謁見皇帝出侍衛如常儀還大次少頃
若猶宿即乘馬還行宫若更向前陵即於大次便進發
(皆近侍預奏取進止與仗衛計會)
皇后拜五陵
所司預設大次於寢宫之東隨地之宜東向鋪御座如
常又設先朝妃嬪次於大次之南守宫設大長公主長公主及
諸親婦人命婦等次於妃嬪之南皆東向及拜謁之處
皆障以行帷前一日内謁者設中宫御座於寢宫東大
次前近東東向又設先朝妃嬪以下位於御位西南各
於其次之東皆重行東面以北為上又設司贊位於妃
嬪東北東面掌贊二人在南差退皇帝發行宫後
皇后乘四望車如常行之式之大次改服假髻白練
單衣服内典引各引妃嬪以下就位立訖内侍版奏外
辦司言引尚宫尚宫引皇后(每尚宫前導皆司言先引)出就位(尚服負琮)
(寳以從如式)立定尚儀前奏再拜退復位皇后再拜司贊曰再拜
掌贊承傳諸陪位者皆再拜少頃尚儀又前奏請再拜
辭皇后再拜司贊曰再拜掌贊承傳諸陪位者皆再拜
尚宫引皇后還大次謁寢宫如常儀皇后初還大次内
典引各引陪位者退皇后拜陵訖於寢宫東大次改服
鈿釵禮衣(若服常服臨時聽進止)乘輿詣寢宫尚服負琮寳以從
侍衛如常先朝妃嬪大長公主長公主陪從如常式至
寢宫北門降輿入大次皇帝既入寢宫尚宫引皇后侍
從如常詣寢殿前西階之西東面立其妃嬪公主等陪
從位於皇后之西南皆東面北上又設司贊位於妃嬪東北
東面掌贊二人在南差退在位者立定尚儀前奏再拜
皇后再拜司贊曰再拜掌贊承傳妃嬪以下皆再拜訖
尚宫引皇后升自西階入室(妃嬪公主等仍立於階下)詣先帝神座
前北面再拜訖尚宫又引皇后詣先帝皇后神座前北
面再拜訖尚宫引皇后進省先后服翫訖引退西廂東
面立進食訖皇帝出尚宫引皇后從出降自西階復階
下位尚儀奏再拜辭皇后再拜訖司贊曰再拜掌贊承
傳諸陪位妃嬪等皆再拜尚宫引皇后之大次更衣妃
嬪以下皆更衣皇帝過皇后出寢宫北門乘四望車
還行宫侍從如来儀
太常卿行諸陵
所司預擇吉日行日之朝車府令具軺車駕一馬清道
青衣團扇曲盖繖扇俱詣太常寺門布列以俟守宫預
於陵南百步道東設次西向北上右校令具翦除利器
以備洒埽太常卿公服乘車奉禮以下公服陪從到次
降車停便座奉禮設卿位於兆門外之左西向陵官在
卿位東南執事官又於其南俱西面北上設奉禮位於
陵官之西西面贊者二人在南少退謁者引太常卿次出
就位贊引引諸官以次就位立定奉禮曰再拜贊者承
傳在位者俱再拜謁者引太常卿贊引引諸官以次入
奉行畢謁者引復位奉禮曰再拜贊者承傳在位者皆
再拜謁者引太常卿贊引引諸官各就便座少頃乘車
發引次詣諸陵奉行如上儀若應須洒埽及芟薙修理
皆即隨事處分
大唐開元禮卷四十五
