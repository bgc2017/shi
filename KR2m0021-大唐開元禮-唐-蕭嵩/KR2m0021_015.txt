大唐開元禮卷十五唐蕭嵩等撰
吉禮
立夏祀赤帝於南郊有司攝事
齋戒陳設
省牲器奠玉帛
進熟
齋戒
前祀七日平明太尉誓百官於尚書省曰某月某日祀
赤帝於南郊各揚其職不供其事國有常刑凡預祀之
官散齋四日致齋三日(散齋各於正寢致齋二日於本司一日於祀所其無本司者皆)
(於祀所)散齋理事如舊唯不弔喪問疾不作樂不判署刑
殺文書不行刑罰不預穢惡致齋唯祀事得行其餘悉
斷其祀官已齋而闕者通攝行事光禄卿監取明水火
(太官令取水於隂鑒取火於陽燧火以供爨水以實樽)前祀一日諸衛令其屬未
後一刻各以其方器仗守衛壝門與太樂工人俱清齋
一宿
陳設
前祀三日諸衛設祀官公卿以下次於東壝之外道南
北向西上設陳饌幔於内壝東門之外道南北向前祀二
日太樂令設宫懸之樂於壇南内壝之内東方西方磬
簴起北鐘簴次之南方北方磬簴起西鐘簴次之設十
二鎛鐘於編懸之間各依辰位樹雷鼓於北懸之内道
之左右植建鼔於四隅置柷敔於懸内(柷在左敔在右)設歌鐘
歌磬於壇上近南北向磬簴在西鐘簴在東其匏竹者
立於壇下重行北向相對為首(凡懸皆展而編之)工人各位於
懸後東方西方以北為上南方北方以西為上右校掃
除壇之内外郊社令積柴於燎壇(其壇於神壇之左内壝之外)方一
丈高一丈二尺開上南出戸方六尺前祀一日奉禮郎
設祀官公卿位於内壝東門之内道北執事位於道南
每等異位俱重行西向北上設望燎位當柴壇之北南
向設御史位於壇上正位於東南隅西向副位於西南
隅東向令史各陪其後於壇下設奉禮位於樂懸東北
贊者二人在南差退俱西向又設奉禮贊者位於燎壇
東北西向皆北上設協律郎位於壇上南陛之東西向設
太樂令位於北懸之間當壇北向設祀官公卿已下門
外位皆於東壝之外道南每等異位重行北向西上設
牲牓於東壝之外當門西向配帝牲牓少退南上設廩
犧令位於牲西南史陪其後俱北向設諸太祝位於牲
東各當牲後祝史陪其後俱西向設太常省牲位於牲
前近北南向設赤帝酒樽於壇之上下太樽二著樽二
犧樽二山罍二在壇上於東南隅北向象樽二壺樽二山
罍二在壇下南陛之東北向俱西上設配帝著樽二犧樽
二象樽二罍二在壇上於赤帝酒樽之東北向西上熒
惑星三辰祝融氏俱象樽二各設於神坐之左皆右向
七宿壺樽二設於神坐之右而左向(赤帝配帝之樽置於坫星辰以下之)
(樽俱藉以席皆加勺羃設爵於樽下)設洗於壇南陛東南北向罍水在洗東
篚在洗西南肆(篚實以巾爵)設星辰以下罍洗篚羃各於其
方陛道之左俱内向執樽罍篚幂者各於樽罍篚幂之
後又設玉幣之篚於壇上下樽坫之所祀日未明五刻
太史令郊社令升設赤帝赤熛怒神坐於壇北方南向席
以藁秸設帝神農氏神坐於東方西向席以莞設熒惑
星三辰之坐於壇之東北七宿之坐於壇之西北各於
其壇下南向相對為首設祝融氏之坐於壇之東南西
向席皆以莞設神位各於坐首
省牲器
省牲之日午後十刻去壇二百步所諸衛之屬禁斷行
人晡後二刻諸行事之官各服其服郊社令帥府史二
人及齋郎以樽坫罍洗篚羃入設於位晡後三刻諸太
祝與廩犧令以牲就牓位謁者引太常卿贊引引御
史詣壇東陛升視滌濯於上(於視濯執樽者舉幂告潔)訖引太常卿
降復位謁者進太尉之左白請就門外位謁者贊引各
引祀官以下就門外位謁者引太常卿就省牲位南向
立廪犧令少前曰請省牲退復位太常卿省牲廪犧令
又前北面舉手曰腯還本位諸太祝循牲一匝西面舉
手曰充俱還本位諸太祝與廩犧令以次牽牲詣厨授
太官令謁者引光禄卿詣厨省鼎鑊申視滌濯謁者
贊引各引祀官御史就厨省饌具訖俱還齋所祀日未
明十五刻太官令帥宰人以鸞刀割牲祝史以豆取毛血
各置於饌所遂烹牲
奠玉帛
祀日未明三刻諸祀官各服其服郊社令良醖令帥其
屬入實樽罍玉幣(凡六樽之次太樽為上實以汎齊著樽次之實以醴齊犠樽次之實以盎齊象)
(樽次之實以醍齊壺樽次之實以沈齊山罍爲下實以清酒配帝著樽爲上實以汎齊犧樽次之實以醴齊象樽次)
(之實以盎齊山罍爲下實以清酒其熒惑三星祝融氏之象樽俱實以醍齊七宿之壺樽實以沈齊玄酒各實於五)
(齊之上樽禮神之玉以赤璋幣用赤色)太官令帥進饌者實諸籩豆簠簋入
設於内壝東門之外饌幔内未明二刻奉禮帥贊者先入
就位贊引引御史博士諸太祝及令史與執樽罍篚羃者
入自東門當壇南重行北面西上立定奉禮曰再拜贊者
承傳(凡奉禮有辭贊者皆承傳)御史以下皆再拜訖執樽罍篚羃者各
就位贊引引御史諸太祝詣壇東陛升行掃除於上令
史祝史行掃除於下訖各引就位未明一刻太樂令帥
工人二舞以次入就位文舞入陳於懸内武舞立於懸
南道西謁者引司空入行掃除如常儀初司空入謁者
引祀官贊引引執事者俱就門外位司空行掃除訖謁
者贊引各引祀官次入就位立定奉禮曰衆官再拜衆官
在位者皆再拜(其先拜者不拜)謁者進太尉之左白有司謹具
請行事退復位協律郎跪俛伏舉麾(凡取物者皆跪俛伏而取興奠物既)
(奠訖俛伏而後興)鼓柷奏徵音乃以黃鐘之均文舞之舞樂舞
六成偃麾戞敔樂止(凡樂皆協律郎舉麾工鼓柷而後作偃麾戛敔而後止也)奉禮
曰衆官再拜衆官在位者皆再拜上下諸太祝俱取玉
幣於篚各立於樽所謁者引太尉詣南陛升壇北向立
太祝加玉於幣東向授太尉太尉受玉幣登歌作肅和
之樂乃以大吕之均謁者引太尉進北面跪奠於赤帝
赤熛怒神坐前興謁者引太尉少退北向再拜訖謁者
引太尉立於西方東向又太祝奉幣北向授太尉太尉
受幣謁者引太尉進東向跪奠於帝神農氏神坐興謁
者引太尉少退東向再拜訖登歌止謁者引太尉降自
南陛還本位初太尉奠配帝之幣星辰以下諸祝各以
幣進奠於神坐還樽所初衆官拜訖祝史各奉毛血之
豆立於門外於登歌止祝史奉毛血之豆入各由其陛
升諸太祝迎取於壇上俱進奠於神坐前諸太祝與祝
史退立於樽所
進熟
太尉既升奠玉幣太官令出帥進饌者奉饌陳於内壝
門外謁者引司徒出詣饌所司徒奉赤帝之俎諸太祝
既奠毛血太官令引饌入俎初入門雍和之樂作饌至
階樂止祝史俱進徹毛血之豆降自東陛諸太祝迎引
於壇上各設於神坐前(籩豆盖羃先徹乃升簋簠既奠却其盖於下)設訖謁
者引司徒太官令帥進饌者俱降自東陛以出司徒復
位諸太祝各還樽所又進設星辰以下之饌相次而畢
謁者引太尉詣罍洗盥手洗匏爵訖謁者引太尉升自
南陛詣赤帝酒樽所執樽者舉羃太尉酌汎齊訖樂作
謁者引太尉進赤帝赤熛怒神坐前北向跪奠爵興謁
者引太尉少退北向立樂止太祝持版進於神坐之右
東面跪讀祝文曰維某年歲次月朔日子嗣天子臣某
謹遣太尉封臣名敢昭告於赤帝赤熛怒朱明戒序長
贏馭節庶品蕃碩用遵恒典敬以玉帛犧齊粢盛庶品
恭備禋祀肅昭養德帝神農氏配神作主尚饗訖興太
尉再拜訖樂止謁者引太尉詣配帝酒樽所取爵於坫
執樽者舉羃太尉酌汎齊訖樂作謁者引太尉進帝神農
氏神坐前東向跪奠爵興謁者引太尉少退東向立樂止太
祝持版進於神坐之右北面跪讀祝文曰維某年歲次
月朔日子嗣天子開元神武皇帝臣某謹遣太尉封臣
名敢昭告於帝神農氏惟時孟夏火德方融用致明禋
於赤帝赤熛怒惟帝表功協德允斯作對謹以制幣犧
齊粢盛庶品式陳明薦作主配神尚饗訖興太尉再拜
初讀祝文訖樂作太祝進跪奠版於神坐興還樽所太
祝各以爵酌罍福酒合置一爵一太祝持爵進太尉之右
西向立太尉再拜受爵跪祭酒啐酒奠爵興太祝各帥齋郎
進俎太祝減神前胙肉加於俎以胙肉共置一俎上太祝
持俎東向授太尉太尉受以授齋郎太尉跪取爵遂飲
卒爵太祝進受爵復於坫太尉興再拜謁者引太尉降
復位文舞出鼓柷作舒和之樂出訖戛敔樂止武舞入
鼔柷作舒和之樂立定戞敔樂止初太尉獻將畢謁者
引太常卿詣罍洗盥手洗匏爵訖謁者引太常卿自東
陛升壇詣赤帝著樽所執樽者舉羃太常卿酌醴齊訖
武舞作謁者引太常卿進赤帝赤熛怒神坐前北面跪
奠爵興謁者引太常卿少退北面再拜訖謁者引太常
卿詣配帝犧樽所取爵於坫執樽者舉幂太常卿酌醴
齊訖謁者引太常卿進帝神農氏神坐前東向跪奠爵
興謁者引太常卿少退東向再拜訖謁者引太常卿進
赤帝赤熛怒神坐前北向立太祝各以爵酌罍福酒合
置一爵一太祝持爵進太常卿之右西向立太常卿再
拜受爵跪祭酒遂飲卒爵太祝進受爵復於坫太常卿
再拜謁者引太常卿降復位初太常卿獻將畢謁者引
光禄卿詣罍洗盥手洗匏爵升酌盎齊終獻如亞獻之
儀訖謁者引光禄卿降復位初太常卿將升獻贊引三人各
引獻官以次詣罍洗盥手洗爵一獻熒惑三辰一獻祝融氏
一獻七宿各詣酒樽所俱酌酒進奠於坐首餘坐皆祝
史助奠相次而畢贊引各引獻官還本位武舞六成樂
止舞獻俱畢上下諸祝各進徹豆還樽所(徹者籩豆各一少移於故)
(處)奉禮曰賜胙贊者唱衆官再拜衆官皆再拜(已飲福受胙者)
(不拜)樂作奉禮曰衆官再拜衆官在位者皆再拜樂作一
成止謁者進太尉之左白請就望燎位謁者引太尉就
望燎位南向立於衆官將拜上下諸祝各執篚進神坐
前取玉帛祝版齋郎以俎載牲體黍稷飯及爵酒各由
其陛降壇南行經懸内當柴壇南東行自南陸登柴
壇以玉幣祝版饌物置於柴上戶内諸祝又以星辰以
下之禮幣皆從燎奉禮曰可燎東西面各六人以炬
燎火半柴謁者進太尉之左白禮畢謁者引太尉出謁
者贊引各引祀官以次出贊引引御史以下俱復執事
位立定奉禮曰再拜御史以下皆再拜贊引引出工人
二舞以次出
大唐開元禮卷十五
