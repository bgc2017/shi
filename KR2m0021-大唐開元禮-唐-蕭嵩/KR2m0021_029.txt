大唐開元禮卷二十九唐蕭嵩等撰
吉禮
皇帝夏至日祭方丘(祭后土禮同)
齋戒陳設
省牲器鑾駕出宫
奠玉帛進熟
鑾駕還宮
齋戒
前祭七日平明太尉誓百官于尚書省曰某月某日祭
皇地祗于方丘各官各揚其職不供其事國有常刑皇
帝散齋四日于别殿致齋三日二日于太極殿一日于
行宫前致齋一日尚舍奉御設御幄于太極殿西序及
室内俱東向尚舍直長惟于前楹下致齋晝漏上水一刻
侍中版奏請中嚴諸衛之屬各督其隊入陳于殿庭如
常儀通事舍人引文武官五品以上陪位如式諸侍衛
之官各服其服諸侍臣並結珮俱詣閣奉迎(凡齋者則結珮)皇
帝服衮冕結珮出自西房曲直華盖警蹕侍衛如常儀
皇帝即御座東向坐侍臣夾御衛侍如常一刻頃侍中
前跪奏稱侍中臣某言請降就齋室俛伏興還侍位皇
帝降座入室文武侍臣各還本司直衛如常凡預祭之
官散齋四日致齋三日(散齋皆于正寢致齋二日于本司一日于祭所其無本司者皆)
(于郊社及祭所)近侍之官應從升者及從祭羣官諸方客使各
于本司及公館清齋一宿散齋理事如舊惟不弔喪問
疾不作樂不判署刑殺文書不行刑罰不預穢惡致齋
惟祭事得行其餘悉斷其祭官已齋而闕者通攝行事
凡祭官致齋之日給酒食明衣各習禮于齋所光祿卿
監取明水火(太官令取水于隂鑒取火于陽燧火以供爨水以實尊)前祭二日太
尉告高祖神堯皇帝廟如常告之儀(告以配神作主)前祭一日
諸衛令其屬未後一刻各以其方器服守衛壝門(每壝門二)
(人每隅一人)與太樂工人俱清齋一宿
陳設
前祭三日尚舍直長施大次于外壝東門之内道北南
向尚舍奉御鋪座衛尉設文武大臣次于大次之後文
官在左武官在右俱南向設諸祭官次于東壝之外道
南北向西上三師于南壝之外道東諸王於三師之南
俱西向北上文官九品以上于祭官之東北向西上介
公酅公于南壝之外道西東向諸州使人東方南方于
王東南西向西方北方于介公酅公西南東向皆北上諸國
之客東方南方于諸州使人之南西向西方北方于諸
州使人之南東向皆北上武官三品以下七品以上于
西壝之外道南北向東上(其褒聖侯若在朝于文官三品以下)設陳饌幔
于内壝東門西門之外道北南向(壇上及諸神東方南方之饌陳于東門外西向西方北方)
(之饌陳于西門外東向神州無西門之饌)前祭二日太樂令設宫懸之樂于壇南
内壝之外東方西方磬簴起北鐘簴次之南方北方磬簴起
西鐘簴次之設十二鎛鐘于懸編之間各依辰位𣗳雷
鼓于北懸之内道之左右植建鼔于西隅置柷敔于懸
内(柷在左敔在右)設歌鐘歌磬于壇上近南北向磬簴在東鐘
簴在西其匏竹者立于壇下重行北向相對為首(凡懸皆展)
(而編之)諸工人各位于懸後東方西方以北為上南方北
方以西為上右校埽除壇之内外又為瘞埳于壇之壬
地内壝之外方深取足容物南出陛前祭一日奉禮設
御位于壇之東南西向設望燎位于壇之西南當瘞埳
北向設祭官公卿位于内壝東門之外道南分獻之官
于公卿之南執事者位于其後每等異位俱重行西向
北上設御史位于東南隅西向副位于西南隅東向設
奉禮位于樂懸東北贊者二人在南差退俱西向北上
設奉禮贊者位于瘞埳西南東向南上設恊律郎位于
壇上南陛之西東向設太樂令位于北懸之間當壇北
向設從祭之官位三師位于懸南道東諸王位于三師之
東俱北向西上介公酅公位于道西北向東上文官從
一品以下九品以上位于執事之南每等異位重行西
向武官三品以下九品以上位于西方當文官每等異
位重行東向皆北上諸州使人位東方南方于諸王東
南重行北面西上西方北方于介公酅公西南重行北面東
上設諸國客使位于内壝南門之外東方南方于諸州使
人之東每國異位重行北面西上西方北方于諸州使
人之西每國異位重行北面東上設門外位祭官公卿
以下于東壝之外道南每等異位重行北面西上三師
位于南壝之外道東諸王于三師之南俱西向介公酅
公位於道西東向皆北上文官從一品以下九品以
上位在東壝之外祭官之南每等異位重行北面西上
武官三品以下九品以上位于西壝之外道南每等異
位重行北面東上諸州使人位東方南方于諸王東南
重行西面西方北方于介公酅公西南重行東面俱北上設
諸國客使位東方南方于諸州使人之南每國異位重行
西面西方北方于諸州使人之南每國異位重行東面
皆北上牲牓于東壝之外當門西向黃牲一居前又黃
牲一在北少退玄牲一在南少退設廩犧令位于牲西
南祝史陪其後俱北向設諸太祝位于牲東各當牲後
祝史陪其後俱西向設太常卿省牲位于牲前近北南
向設皇地祗酒樽于壇之上下太樽二著樽二犧樽二
山罍一在壇上東南隅北向象樽二壺樽二山罍四在壇
下皆于南陛之東北向俱西上設配帝著樽二犧樽二
象樽二山罍二在壇上皆于皇地祗酒樽之東北向西上
神州太樽二在第一等每方岳鎮海瀆俱山樽二山川
林澤俱蜃樽二丘陵墳衍原隰井泉俱概樽二凡樽各
設于神座之左而右向(神州以上之尊置于坫以下之尊俱藉以席皆加勺羃設爵于)
(尊下)設御洗于壇南陛東南亞獻之洗又于東南俱北向
罍水在洗東篚在洗西南肆設罍洗篚羃各于其方陛
道之左俱内向執樽罍篚冪者各于樽罍篚冪之後各
設玉幣之篚于壇之上下樽坫之所祭日未明五刻太
史令郊社令各服其服帥其屬升設皇地祗神坐于壇
上北方南向設席以藁秸設高祖神堯皇帝座于東方
西向席以莞設神州地祗神坐第一等東南方席以藁
秸又設岳鎮海瀆以下之坐于内壝之内各依其方皆
有原隰丘陵墳衍之坐又設中岳以下之坐于壇之西
南俱内向自神州以下六十八位席皆以莞席神位各
于坐首
省牲器
省牲之日午後十刻去壇二百步所諸衛之屬禁斷行
人晡後一刻諸行事之官郊社令令史及府史齋郎以
樽坫罍洗篚羃入設于位晡後二刻謁者贊引各引祭
官御史以下就位立定太祝與廩犧令以牲就牓位謁
者引御史太常卿升壇視滌濯行埽除于上降行樂懸
于下御史太常卿降復位謁者進太尉之左白請就門
外位謁者贊引各引祭官以下就門外位謁者引太常
卿就省牲位南向立廪犧令少前白請省牲退復位太
常卿省牲廩犧令又前北向舉手曰腯還本位諸太祝
各循牲一匝西向舉手曰充俱還本位諸太祝與廪犧
令以次牽牲詣厨授太官謁者引光祿卿詣厨省鼎鑊
由視濯溉謁者贊引各引祭官詣厨省饌具訖俱還齋所
祭日未明十五刻太官令帥宰人以鸞刀割牲祝史以豆
取毛血各置于饌所遂烹牲
鑾駕出宫
前三日本司宣攝内外各供其職尚舍設行宫于壇東
南向隨地之宜衛尉設從祭官次于朝堂前二日太常
令設宫懸之樂于殿庭如常儀(駕出懸而不作)祭日從祭羣官
六品以下諸州使人諸方客使俱先至並就次各服其
服祭日未明七刻槌一鼓爲一嚴(三嚴時節前一日侍中奏裁)侍中
奏開宫殿門及城門未明五刻槌二鼓為再嚴侍中版
奏請中嚴奉禮引從祭羣官五品以上文官位于東朝
堂前西向武官位于西朝堂前東向俱重行北上從祭
羣官俱集朝堂就次各服其服所司陳大駕鹵簿未明
二刻槌三鼔爲三嚴諸衛之屬各督其隊與鈒戟以次
入陳于殿庭通事舍人引從祭羣官各就朝堂前位諸
侍衛之官各服其服侍中中書令以下俱詣西階奉迎
(侍中負寳如式)乘黃令進玉輅于太極殿西階之前南面千牛
將軍一人執長刀立于輅前北向黃門侍郎一人在侍
臣之前贊者二人又在黃門之前侍中版奏外辦太僕
卿奮衣而升正立執轡皇帝服衮冕乘輿以出降自西階
稱警蹕如常儀千牛將軍前執轡皇帝升輅太僕卿立
授綏侍中中書令以下夾侍如常黃門侍郎當鑾駕前
跪奏稱黃門侍郎臣某言請鑾駕進發俛伏興退復位
(凡黃門侍郎奏請皆進鑾駕前跪奏稱某官臣某言訖俯伏興也)鑾駕動又稱警蹕黃
門侍郎與贊者夾引以出千牛將軍夾輅而趨駕出承
天門至侍臣上馬所黃門侍郎奏稱請鑾駕權停勑侍
臣上馬侍中稱制曰可黃門侍郎退稱侍臣上馬贊者承
傳文武侍臣皆上馬諸侍衛之官各督其屬左右翼駕
在黃麾內符寳郎奉六寳與殿中監後部從在黃鉞内
侍中中書令以下夾侍于輅前贊者在供奉官人内侍臣
上馬畢黃門侍郎奏稱請勑車右升侍中稱制曰可黃
門侍郎退復位千牛將軍升訖黃門侍郎奏稱請鑾駕
發退復位鑾駕動稱警蹕如常不鳴鼓吹不得喧譁其
從祀之官在玄武隊如常儀(若湏先署則聽臨時節度)
奠玉帛
祭日未明三刻諸祭官各服其服郊社令良醖令各帥
其屬入實樽罍玉幣(凡六尊之次太尊為上實以汎齊著尊次之實以醴齊犧尊次之實)
(以盎齊象樽次之實以醍齊壺樽次之實以沈齊山罍為下實以清酒配帝著尊為上實以汎齊犧尊次之實以醴齊象尊次)
(之實以盎齊山罍為下實以清酒神州太尊實以汎齊五方岳鎮海瀆之山尊實以醍齊山川林澤之蜃尊實以沈齊)
(丘陵以下之散尊實以清酒玄酒各實于五齊之上尊禮神之玉皇地祗以黃琮其幣以黃配帝之幣亦如之)
(神州之玉以兩珪有邸其幣以玄五方岳鎮以下之幣各從方色)太官令帥進饌者實
諸簋簠各設于饌幔内未明二刻奉禮帥贊者先入就位贊
引引御史博士諸太祝及令史與執樽罍篚羃者入自
東門當壇南重行北面西上立定奉禮曰再拜贊者承
傳(凡奉禮有詞贊者皆承傳)御史以下皆再拜訖執樽罍篚羃者各
就位贊引引御史諸太祝詣東陛升行埽除于上令史
祝史行埽除于下訖引降就位駕至大次門外迴輅南
向將軍降立于輅右侍中進當鑾駕前跪奏稱侍中臣
某言請降輅俛伏興還侍位五品以上從祭之官皆就
壝外位太樂令帥工人二舞次入就位文舞入陳于懸
内武舞立于懸南道西謁者引司空入行埽除訖出復
位皇帝停大次半刻頃謁者贊引各引祀官通事舍人
分引從祀羣官介公酅公諸方客使皆先入就位太常
博士引太常卿立于大次門外當門北向侍中版奏外
辦皇帝服衮冕出次華蓋侍衛如常儀(侍中負寳陪從如式)博士
引太常卿太常卿引皇帝(凡太常卿前導皆博士先導)至中壝門外
殿中監進大珪尚衣奉御又以鎮珪授殿中監受進皇
帝搢大珪執鎮珪華蓋仗衛停于門外近侍者從入
謁者引禮部尚書太常少卿陪從如常儀皇帝至版
位西向立(每立定太常卿與博士退立于左)太常卿前奏稱請冄拜退
復位皇帝冄拜奉禮曰衆官再拜衆官在位者皆冄拜
(其先拜者不拜)太常卿前奏有司謹具請行事退復位協律郎
跪俛伏舉麾(凡取物皆跪俛伏而取以興奠物皆奠訖俛伏而後興)鼓柷奏順和
之樂乃以林鐘為宫太蔟為角姑洗爲徵南吕為羽作
文舞之舞樂舞八成(林鍾太蔟姑洗南吕皆再成)偃麾戛敔樂止(凡樂皆協)
(律郎舉麾工鼓柷而後作偃麾戛敔而後止)太常卿前奏稱請冄拜退復位
皇帝再拜奉禮曰衆官冄拜衆官在位者皆再拜上下
諸祝俱取玉幣于篚各立于樽所太常卿引皇帝太和
之樂作(皇帝每行皆奏太和之樂)皇帝詣壇升自南陛侍中中書令
以下及左右侍衛量人從升(以下皆如之)皇帝升壇北向立
樂止太祝取玉于幣以授侍中侍中奉玉幣東向進皇
帝搢鎮珪受玉幣(凡受皆搢鎮珪跪奠訖俛伏興)登歌作肅和之樂以
應鐘之均太常卿引皇帝進北向跪奠于皇地祗神坐
俛伏興太常卿引皇帝少退北向再拜訖太常卿引皇
帝立于東方西面又太祝以幣授侍中侍中北向進皇
帝受幣太常卿引皇帝進東向跪奠于高祖神堯皇帝
神坐俛伏興太常卿引皇帝少退東向再拜訖登歌止
太常卿引皇帝樂作皇帝降自南陛還版位西向立樂
止初皇帝將奠配帝之幣諸太祝奉玉幣各進奠于神
坐諸太祝還樽所初羣官拜訖祝史各奉毛血之豆立
于門外登歌止祝史奉毛血(正坐升自南陛配坐升自東陛其神州之坐升自已)
(陛)諸太祝迎取于壇上各進奠于神坐前諸太祝與祝
史退立于樽所
進熟
皇帝既升奠玉幣太官令出帥進饌者奉饌各陳于内
壝門外謁者引司徒出詣饌所司徒奉皇地祗之俎初
皇帝既至位樂止太官令引饌入俎初入門雍和之樂
作以太蔟之均(自後接神之樂皆用太蔟)饌至陛樂止祝史俱進跪
徹毛血之豆降自東陛以出(皇地祗之饌升自南陛配帝之饌升自東陛神州之)
(饌升自已陛)諸太祝迎取于壇上各設于神坐前(籩豆蓋冪先徹乃升)
(簋簠既奠却其蓋于下)設訖謁者引司徒太官令帥進饌者降自
東陛以出司徒復位諸太祝還樽所又進設岳鎮以下之饌
相次而畢太常卿引皇帝詣罍洗樂作皇帝至罍洗樂止侍
中跪取匜興沃水又侍中跪取盤興承水皇帝盥手黃門侍郎
跪取巾于篚興進皇帝帨手訖黃門侍郎受巾跪奠于
篚黃門侍郎又取匏爵于篚興進皇帝受爵侍中酌罍
水又侍中奉盤皇帝洗爵黃門侍郎又授巾皆如初皇
帝拭爵訖侍中奠盤匜黃門侍郎受巾奠于篚皆如常
太常卿引皇帝樂作皇帝詣壇升自南陛樂止謁者引
司徒升自東陛立于樽所齋郎奉俎從升立于司徒之
後太常卿引皇帝詣皇地祗酒樽所執樽者舉羃侍中
贊酌汎齊訖壽和之樂作(皇帝每酌獻及飲福皆作夀和之樂)太常卿引
皇帝進皇地祗神坐前北向跪奠爵俛伏興太常卿引
皇帝少退北向立樂止太祝持版進于神坐之右東向
跪讀祝文曰維某年歲次月朔日子嗣天子臣某敢昭
告于皇地祗乾道運行日躔北至景風應序離氣效時
嘉承至和肅若舊典敬以玉帛犧齊粢盛庶品備兹祗
瘞式表誠慤高祖神堯皇帝配神坐主尚饗太祝俛伏
興皇帝再拜初讀祝文訖樂作太祝進跪奠版于神坐興
還樽所皇帝拜訖樂止太常卿引皇帝詣配帝酒樽所
執樽者舉羃侍中取爵于坫進皇帝受爵侍中贊酌汎
齊訖樂止太常卿引皇帝進高祖神堯皇帝神坐前東
向跪奠爵俛伏興太常卿引皇帝少退東向立樂止太
祝持版進于神坐前之左北向跪讀祝文曰維某年歲次
月朔日子孝曾孫開元神武皇帝臣某敢昭告于高祖
神堯皇帝時維夏至肅恭典訓用致祗祭于皇地祗惟
高祖德恊二儀道兼三統禮膺光配敢率舊章謹以制
幣犧齊粢盛庶品肅雍明薦作主侑神尚饗太祝俛伏
興皇帝再拜初讀祝文訖樂作太祝進奠版于神坐興
還樽所皇帝拜訖樂止太常卿引皇帝進皇地祗神坐
前北向立樂作太祝各以爵酌上樽福酒合置一爵一
太祝持爵授侍中侍中受爵西向進皇帝再拜受爵跪
祭酒啐酒奠爵俛伏興太祝各率齋郎進俎太祝減神
坐前胙肉加于俎以胙肉共置一俎太祝持俎以授司
徒司徒奉俎西向進皇帝受以授左右謁者引司徒降
復位皇帝跪取爵遂飲卒爵侍中進受爵以授太祝太
祝受爵復于坫皇帝再拜興樂止太常卿引皇帝
樂作皇帝降自南陛還版位西向立樂止文舞入鼓柷
作舒和之樂出訖戛敔樂止武舞入鼓柷作舒和之樂
立定戛敔樂止皇帝獻將畢謁者引太尉詣罍洗盥手
洗匏爵訖謁者引太尉自東陛升壇詣皇地祗著樽所
執樽者舉羃太尉酌醴齊訖武舞作大合六律六同謁
者引太尉進皇地祗神坐前北向跪奠爵興謁者引太
尉少退北向再拜訖謁者引太尉詣配帝犧樽所取爵
于坫執樽者舉羃太尉酌醴齊訖謁者引太尉進高祖
神堯皇帝神坐前東向跪奠爵興謁者引太尉少退東
向冄拜訖謁者引太尉進皇地祗神坐前北向立太祝
各以爵酌罍福酒合置一爵一太祝持爵進太尉之右
西向立太尉再拜受爵跪祭酒遂飲卒爵太祝進受爵復
于坫太尉興再拜訖謁者引太尉降復位初太尉獻將
畢謁者引光祿卿詣罍洗盥手洗匏爵升酌盎齊終
獻如亞獻之儀謁者引光祿卿降復位初太尉將升獻
謁者一人引獻官詣罍洗盥手洗匏爵訖升自已陛詣
酒樽所執樽者舉羃酌汎齊進奠于神州坐前引降還
本位謁者五人次引獻官各詣罍洗盥洗訖各詣酒樽
所俱酌醍齊訖引獻官各進奠爵于諸方岳鎮海瀆首
坐餘坐皆祝史助奠相次而畢引還本位又贊引五人
各引獻官詣罍洗盥洗詣酒樽所酌沈齊獻山川林澤
如岳鎮之儀訖又引獻官詣罍洗盥洗訖詣酒樽所俱
酌清酒獻丘陵以下及齋郎助奠如上儀訖各引還本位
武舞六成樂止舞獻俱畢上下諸祝各進徹豆還樽所
(徹者籩豆各一少移于故處)奉禮曰賜胙贊者唱衆官再拜衆官在
位者皆冄拜(已飲福受胙者不拜)順和之樂作太常卿前奏稱請
再拜退復位皇帝再拜奉禮曰衆官再拜衆官在位者
皆再拜樂一成止太常卿前奏請就望瘞位太常卿引
皇帝樂作皇帝就望瘞位北向立樂止於羣官將拜上
下諸祝各執篚進神坐前取玉帛齋郎以俎載神州以
上牲體稷黍飯爵酒各由其幣降壇北行當瘞埳西行
諸太祝以玉帛饌物置于埳諸祝又以岳鎮以下之禮
幣及牲體皆從瘞奉禮曰可瘞埳東西廂各六人寘土
半埳太常卿前奏禮畢太常卿引皇帝還大次樂作皇
帝出中壝門殿中監前受鎮珪以授尚衣奉御殿中監
又前受大珪華蓋侍衛如常儀皇帝入次樂止謁者贊
引引祭官通事舍人分引從祭羣官諸方客使以次出
贊引引御史以下俱復執事位立定奉禮曰再拜御史
以下皆再拜贊引引出工人二舞以次出其祝版燔于
齋所
鑾駕還宫
皇帝既還大次侍中版奏請解嚴(將士不得輒離部伍)皇帝停大
次一刻頃槌一鼓為一嚴轉仗衛于還途如来儀三刻
頃槌二鼓為再嚴將士布隊仗侍中版奏請中嚴皇帝
服通天冠絳紗袍諸祭官服朝服五刻頃槌三鼓為三
嚴通事舍人贊引各引羣官客使序立于次前文武侍
臣詣大次奉迎乘黃令進金輅于大次門外南向千牛
將軍立于輅右侍中版奏外辦太僕卿升執轡皇帝出
次警蹕侍衛如常儀皇帝升輅太僕卿立授綏黃門侍
郎奏稱請鑾駕發引退復位鑾駕動稱警蹕如常儀黃
門侍郎夾引以出千牛將軍夾輅而趨至侍臣上馬所
黃門侍郎奏稱請鑾駕權停勑侍臣上馬贊者承傳唱
侍臣上馬文武侍臣皆上馬上畢黃門侍郎奏稱請勑
車右升侍中稱制曰可黃門侍郎退復位千牛將軍升
黃門侍郎奏稱請鑾駕發引退復位駕動鼓吹振作而
還文武羣官皆從如來儀諸方客使便還館駕至承天
門外至侍臣下馬所鑾駕權停文武侍臣皆下馬千牛
將軍降立于輅右侍臣下馬訖鑾駕動千牛將軍夾輅
而趨駕入嘉德門太樂令撞蕤賓之鐘左五鐘皆應鼓
柷奏采茨之樂至太極門戛敔樂止入太極門鼓柷奏
太和之樂駕至横街北東當東上閤迴輅南向侍中進
當鑾駕前跪奏稱侍中臣某言請降輅俛伏興還侍位
皇帝降輅入侍臣從至閤戛敔樂止初文武羣官至承
天門外通事舍人承旨勑羣臣並還皇帝既入侍中版
奏請解嚴叩鉦將士各還其所
大唐開元禮卷二十九
