大唐開元禮卷九十唐蕭嵩等撰
軍禮
合朔伐鼓合朔諸州伐鼔
大儺諸州縣儺
合朔伐鼔(二分二至即否)
其日合朔前三刻郊社令及門僕各服赤幘絳衣守四
門令巡門監察鼔吹令平巾幘袴褶帥工人以方色麾
旒分置四門屋下龍蛇鼔随設于左東門者立于北塾
南面南門者立于東塾西面西門者立于南塾北面北
門者立于西塾東面(門側堂曰塾麾杠各長一丈旒以方色各長八尺)隊正一
人著平巾幘袴褶執刀帥衞士五人執五兵立于鼔外矛
處東戟在南斧鉞在西矟在北郊社令立攅于社壇四
隅以朱絲繩縈之太史官一人赤幘赤衣立于社壇北向
日觀變黃麾次之龍鼔一面次之在北弓一張矢四鍭
次之諸工鼓静立候日有變史官曰祥有變工人齊
舉麾龍鼔齊發聲如雷史官稱止工人罷鼔其日廢務
百官守本司日有變皇帝素服避正殿百官以下府史
以上皆素服各于聽事之前重行每等異位向日立明
復而止
合朔諸州伐鼔
其日見日有變則廢務所司置鼓于刺史聽事之前刺
史州官及九品以上俱素服立于鼓後重行每等異位
向日立刺史先擊鼔執事代之明復俱止
大儺
大儺之禮前一日所司奏聞選人年十二以上十六以
下為侲子著假面衣赤布袴褶二十四人為一隊六人作
一行執事者十二人著赤幘褠衣執鞭工人二十二人其
一人方相氏著假面黃金四目蒙熊皮玄衣朱裳右執
戈左執楯其一人為唱師著假面皮衣執捧鼓角各十合
為一隊隊别鼓吹令一人太卜令一人各監所部巫師二人
(令已下皆服平巾幘袴褶)以逐惡鬼扵禁中有司預備每門雄雞及酒擬
于宫城正門皇城諸門磔禳設祭太祝一人齋郎三人
右校為瘞塪各于皇城中門外之右方深稱其事前一
日之夕儺者赴集所具其器服依次陳布以待事其日
未明諸衞依時勒所部屯門列仗近仗入陳于階下如
常儀鼓吹令帥儺者各集于宫門外内侍詣皇帝所御殿
前奏侲子備請逐疫訖出命寺伯六人分引儺者于長
樂門永安門以入至左右上閣鼓譟以進方相氏執戈
揚楯唱率唱侲子和曰甲作食&KR1223;胇胃食疫雄伯食魅騰簡
食不祥覽諸食咎伯竒食夢強梁祖明共食磔死寄生
委隨食觀錯斷食巨窮竒騰根共食蠱凡使一十二神
追惡鬼凶赫汝軀拉汝幹節解汝肌肉抽汝肺腸汝不急
去後者為糧周呼訖前後鼔譟而出諸隊各趨順天門
以出分詣諸城門出郭而止儺者將出祝布神席當
中門南向出訖宰手齋郎疈牲匈磔之神席之西藉以
席北首齋郎酌酒太祝受奠之祝史持版于坐右跪讀
祝文曰維某年歲次月朔日天子遣太祝臣姓名敢昭
告于太隂之神玄冬已謝青陽馭節惟神屏除凶厲俾
無後艱謹以清酌敬薦扵太隂之神尚享訖興奠版於席乃
舉牲并酒瘞於埳訖退其内寺伯導引出順天門外止
諸州縣儺
方相四人俱執戈楯唱率四人(戈今以小戟方相唱率俱以雜職充之)侲
子(都督及上州六十人中下州四十人縣皆二十人其方相唱率縣皆二人)取人年十五以
下十三以上雜職八人四人執鼔四人執鞭前一日之
夕所司帥領宿于州府門外(其縣門亦如之)未辨色所司白刺
史請引儺者入(其縣令則所司白縣令)將辨色宦者二人出門各
執青麾引儺者入(無宦者外人引導)于是儺者擊鼔俱譟呼鼔
鞭擊戈揚楯而入唱率唱侲子和曰甲作食&KR1223;胇胃食
疫雄伯食魅騰簡食不祥覽諸食咎伯竒食夢強梁祖
明共食&KR2285;死寄生委隨食觀錯斷食巨窮竒騰根共食
蠱凡使一十二神逐惡鬼凶赫汝軀拉汝幹節解汝肌肉
抽汝肝腸汝不急去後者為糧宦者引之遍索諸室及
門巷訖宦者引出中門所司接引出仍鼓譟而出出大
門外分為四部各趣城四門出郭而止初儺者入祝
五人各帥執事者以酒脯各詣州門及城四門(其縣門亦准此)
儺者出便酌酒奠脯于門右禳祝而止乃舉酒脯埋于
西南(酒以爵脯以籩)其祝文曰維某年歲次月朔日祝姓名敢
昭告于太隂之神寒往暑來隂陽之恒度惟神無泆其
道以屏&KR1223;厲謹以酒脯之奠敬薦于神尚饗
大唐開元禮卷九十
