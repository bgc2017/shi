大唐開元禮卷三十九唐蕭嵩等撰
吉禮
皇帝祫享於太廟
齋戒陳設
省牲器鑾駕出宫
晨祼饋食
祭七祀功臣配享
鑾駕還宫
齋戒
宗廟三年一祫以孟冬將享有司卜日如别儀前享七
日平明太尉誓百官於尚書省曰某月某日祫享於太
廟各揚其職不供其事國有常刑皇帝散齋四日於别
殿致齋三日于太極殿前致齋一日尚舍奉御設御幄
於太極殿西序及室内俱東向尚舍直長張帷于前楹
下致齋之日質明諸衛勒所部屯門列仗晝漏上水一
刻侍中版奏請中嚴諸衛之属各督其隊入陳於殿庭
如常儀通事舍人引文武五品以上袴褶陪位如式諸
侍衞之官各服其器服諸侍臣並結珮俱詣閤奉迎侍
中版奏外辦上水三刻皇帝服通天冠絳紗袍結珮乘
輿出自西房曲直華盖警蹕侍衞如常儀皇帝即御坐
東向坐侍臣夾侍如常一刻頃侍中前跪奏稱侍中臣
某言請降就齋室俯伏興還侍位皇帝降坐入室文武
侍臣各還省直衛者如常通事舍人引陪位者以次出
凡預享之官散齋四日致齋三日(散齋皆于正寢致齋二日于本司一日于)
(祀所其無本司者皆于祀所)近侍之官應從升者及從享羣官諸方
客使各於本司及公館清齋一宿九廟子孫各於其第
清齋一宿(無本司者皆于正寢)散齋理事如舊惟不弔喪問疾不
作樂不判署刑殺文書不行刑罰不預穢惡致齋惟享
事得行其餘悉斷其享官已齋而闕者通攝行事諸享
官致齋之日給酒食及明衣各習禮於齋所光禄卿監
取明水火(太官令取水于陰鑑取火于陽燧火以供㸑水以實尊)前享一日諸衛
令其屬未後一刻各以其方器服守衞廟門(每門二人每隅一人)
與太樂工人俱清齋一宿
陳設
前享三日尚舍直長施大次於廟東門之外道北南向
尚舍奉御舖御座守宫設文武侍臣次於大次之後文
官在左武官在右俱南向設諸享官次於齋坊之内九
廟子孫於齋坊内近南西向北上文官九品以上於齋
坊之南東方南方蕃客又於其南俱每等異位重行西
向北上介公酅公於廟西門之外近南武官九品以上於
介公酅公之南西方北方藩客又於其南俱每等異位重
行東向北上(其褒聖侯於文官三品之下若有諸州使人分方位于文武官之後)前享二
日太樂令設宫懸之樂於廟庭東方西方磬簴起北鐘
簴次之南方北方磬簴起西鐘簴次之設十二鏄鐘於
編懸之間各依辰位樹路鼓於北懸之内道之左右植
建鼓於四隅置柷敔於懸内柷在左敔在右設歌鐘歌
磬於廟堂之上前楹間北向磬簴在西鐘簴在東其匏
竹者立於陛間重行北向相對為首(凡懸皆展而編之)諸工人
各位於懸後東方西方以北為上南方北方以西為上
右校清掃内外前享一日奉禮設御位於廟堂東陛東
南西向設享官公卿位於東門之内道南執事者位於
其後每等異位俱重行西向以北為上設御史位於廟
堂之下一位於東南西向一位於西南東向令史各陪
其後設奉禮位於樂懸東北贊者二人在南差退俱
西面設恊律郎位於廟堂上前楹之間近西東向設太
樂令位於北懸之間北向設從享之官位九廟子孫於
享官公卿之南昭穆異位(雖有貴者以齒)文官九品以上位於
子孫之南東方南方蕃客又於其南俱每等異位重行
西面北上介公酅公位於西門之内道南武官九品以上
於介公酅公之南少西當文官西方北方蕃客又於其南
俱每等異位重行東面北上(其褒聖侯于文官三品之下若有諸州使人分方位)
(于文武官之後)設牲牓於東門之外當門西向以南為上設廩
犧令位於牲西南史陪其後俱北向設諸太祝位於牲
東各當牲後祝史各陪其後俱西向設太常卿省牲位
於牲前近北又設御史位於太常卿之西俱南向設尊
彛之位於廟堂之上下每座斝彛一黃彛一犧尊二象
尊二著尊二山罍二在堂上皆於神座之左獻祖太祖
高祖高宗尊彛在前楹間北向懿祖代祖太宗中宗睿
宗尊彛在戸外南向各有坫焉(以置瓉爵)其壺尊二太尊二
山罍四皆在堂下階間北向西上設簋簠鈃籩豆之位
於廟堂之上俱東側階之北每坐四簋居前四簠次之
次以六豋次以六鈃籩豆為後每座異之皆以南為上
屈陳而下設御洗於東陛東南亞獻之洗又於東南俱
北向罍水在洗東篚在洗西南肆(篚實以珪瓉巾爵)執尊罍篚
羃者各位於尊罍篚羃之後享日未明五刻太廟令服
其服布昭穆之坐於戶外自西序以東皇八代祖獻祖
宣皇帝皇六代祖太祖景皇帝皇高祖高祖神堯皇帝皇祖高
宗天皇大帝坐北廂南面皇七代祖懿祖光皇帝皇五代祖代
祖元皇帝皇曾祖太宗文武聖皇帝皇伯孝中宗孝和皇帝
皇考睿宗大聖真皇帝坐南廂北面每坐皆設黼扆莞
席紛純藻席畫純次席黼純左右几
省牲器
省牲之日午後十刻廟所諸衞之屬禁斷行人晡後二
刻太廟令丞帥府史三人及齋郎以尊坫罍洗篚羃
及籩豆簋簠鈃入設於位加以巾盖(諸器物皆濯而陳之其升堂者自東)
(階)晡後三刻諸太祝與廩犧令以牲就牓位謁者引太
常卿贊引引御史入詣東階升遍視滌濯於上(凡導引者每曲)
(一逡巡於視濯執尊者皆舉羃告潔)訖引降就省牲位南向立廩犧令少
前曰請省牲退復位太常卿省牲廩犧令又前北面舉
手曰腯還本位諸太祝各循牲一匝西面舉手曰充俱
還本位諸太祝與廩犧令以次牽牲詣厨授太官謁者
引光禄卿詣厨省鼎鑊申視濯溉贊引引御史就厨省
饌具(太常以下每事訖各還齋所)進饌者入徹籩豆簋鈃以出享日
未明十五刻太官令帥宰人以鸞刀割牲祝史各取毛血
每坐共實一豆遂烹牲祝史洗肝於鬱鬯又取膟膋每
坐共實一豆俱置於饌所
鑾駕出宫
前出宫三日本司宣攝内外各供其職守宫設從享羣
官五品以上次於承天門外東西朝堂如常前三日太
樂令設宫懸之樂於殿庭如常儀(駕出懸而不作)享日未明七
刻搥一鼓為一嚴(三嚴時節前一日侍中奏裁)侍中奏開宫門及城
門未明五刻搥二鼓為再嚴侍中版奏請中嚴奉禮郎
設從享羣官五品以上位文官於東朝堂之前西向武
官於西朝堂之前東向俱重行北上從享羣官五品以
上俱集朝堂次各服其服(其六品以下及介公酅公褒聖侯九廟子孫諸方客使等)
(並駕發之前預赴享所俱就次各服其服)所司陳大駕鹵簿如别儀未明二
刻搥三鼓為三嚴諸衛之屬各督其隊與鈒戟以次入
陳於殿庭通事舍人引從享羣官各就朝堂前位諸衛
侍之官各服其器服侍中中書令以下俱詣西階奉迎
(侍中負寳如式)乘黃令進玉輅於太極殿西階之前南向千牛
將軍一人執長刀立於輅前北向黃門侍郎一人在侍
臣之前贊者二人在黃門之前侍中版奏外辦太僕卿
奮衣而升正立執轡皇帝衮冕乘輿以出降自西階稱
警蹕如常儀千牛將軍前執轡皇帝升輅太僕卿立授
綏侍中中書令以下夾侍如常黃門侍郎進當鑾駕前
跪奏稱黃門侍郎臣某言請鑾駕進發俯伏興退復位
(凡黃門侍郎奏請皆當鑾駕前跪奏具官臣某言訖俛㐲興)鑾駕動又稱警蹕黃門
侍郎與贊者夾引以出千牛將軍夾輅而趨駕出順天
門至侍臣上馬所黃門侍郎奏稱請鑾駕權停勅侍臣
上馬侍中前承制退稱制曰可黃門侍郎退稱侍臣上
馬贊者承傳文武侍臣皆上馬諸侍衛之官各督其屬
左右翊駕在黃麾内符寳郎奉六寳與殿中監後部從
在黃鉞内侍中中書令以下夾侍於路前贊者在供奉
官人内侍臣上馬畢黃門侍郎奏稱請勅車右升侍中
前承制退稱制曰可黃門侍郎退復位千牛將軍升訖
黃門侍郎奏稱請鑾駕進發退復位鑾駕動稱警蹕鼓
傳音如常不鳴鼓吹不得諠譁其從享之官在玄武隊
後如常儀
晨祼
享日未明四刻諸享官各服其服太廟令良醖令各帥
其屬入實尊罍(斝彛及五齊之上尊皆實以明水山罍之上尊皆實以玄酒黃彛實以鬱鬯犧)
(尊實以汎齊象尊實以醴齊著尊實以盎齊壺尊實以醍齊太尊實以沈齊山罍實以清酒)太官令
帥進饌者實諸籩豆簠簋未明三刻奉禮帥贊引者
先入就位贊引引御史博士宫闈令太祝及令史祝史
與執尊罍篚羃者入自東門當階間重行北面西上立
定奉禮曰再拜贊者承傳(凡奉禮有詞贊者皆承傳)御史以下皆再
拜訖執尊罍篚羃者各就位贊者贊引引御史諸太祝
詣東陛升堂行掃除於上令史祝史行掃除於下訖引
就位立定太廟令帥其屬陳瑞物於廟庭泰階之西上
瑞為前列次瑞次之下瑞為後列又陳伐國所得寳器
上次先後亦如之皆北向西上俱藉以席(所司各守之)未明
二刻陳腰輿於東階之東每室各二皆西向北上立定
贊引引太廟令太祝宫闈令内外執事者以腰輿自東
陛升堂詣獻祖室入開埳室太祝宫闈令奉出神主各
置於輿出詣坐前奉神主置于座訖引太廟令以下次
奉出懿祖次奉出太祖次奉出代祖次奉出高祖次奉
出太宗次奉出高宗次奉出中宗次奉出睿宗神主於
座如獻祖之儀(皇祖妣以下神主俱宫闈令奉出並坐處右位)訖引太廟令以
下各復位駕將至謁者贊引各引享官通事舍人分引
從享羣官九廟子孫諸方客使先至者皆就門外位駕
至大次門外迴路南向將軍降立於路右侍中進當鑾
駕前跪奏稱侍中臣某言請降輅俛伏興還侍位皇帝
降輅乘輿之大次繖扇華盖侍衞如常儀太廟令以祝
版御署訖近臣奉出太廟令受各奠於坫通事舍人引
文武五品以上從享之官皆就門外位太樂令帥工人
二舞次入就位文舞入陳於懸内武舞立於懸南道西
(其升堂者皆脫屨于下降納如常)謁者引司空入就位立定奉禮曰
再拜司空再拜訖謁者引詣東陛升堂行掃除於上降行
樂懸于下訖引復位初司空行樂懸謁者贊引各引享
官通事舍人分引九廟子孫從享羣官諸方客使入就
位皇帝停大次半刻頃太常博士引太常卿立於大次
門外當門北向侍中版奏外辦皇帝出次華盖侍衛如
常儀(侍中負寳陪從如式)博士引太常卿太常卿引皇帝(凡太常卿前導皆博士先引)
至廟門外殿中監進鎮珪皇帝執鎮珪華盖仗衛停於
門外近侍者從入如常皇帝至版位西向立(每立定太常卿與博)
(士退立于左)太常卿前奏稱請再拜退復位皇帝再拜奉禮
曰衆官再拜衆官在位者皆再拜(其先拜者不拜)太常卿前奏
有司謹具請行事退復位恊律郎跪俛伏舉麾(凡取物者皆跪)
(俛㐲而取以興奠物則奠訖俛伏而後興)鼓柷奏永和之樂乃以黃鐘為宫
大吕為角太蔟為徵應鐘為羽作文舞之舞樂舞九成
(黃鐘三奏大吕太蔟應鐘各再奏)偃麾戛敔樂止(凡樂皆協律郎舉麾工鼓柷而後作偃麾)
(戛敔而後止)太常卿前奏稱請再拜退復位皇帝再拜奉禮
曰衆官再拜衆官在位者皆再拜太常卿引皇帝詣罍
洗太和之樂作(皇帝每行皆作大和之樂)皇帝至罍洗樂止侍中跪
取匜興沃水又侍中跪取盤興承水皇帝搢鎮珪(凡受物皆)
(搢鎮珪奠訖執珪俛㐲興)皇帝盥手黃門侍郎跪取巾於篚興進皇
帝&KR0868;手黃門侍郎受巾跪奠於篚黃門侍郎又取瓉於
篚興進皇帝受瓉侍中酌罍水又侍中奉盤皇帝洗瓉
黃門侍郎又授巾皆如初皇帝拭瓉訖侍中奠盤&KR1250;黃
門侍郎受巾奠於篚皆如常太常卿引皇帝樂作皇
帝升自阼階樂止侍中中書令以下及左右侍衞量人
從升(以下皆如之)太常卿引皇帝詣獻祖尊彛所執尊者舉
羃侍中贊酌鬱鬯訖登歌作肅和之樂以圜鐘之均(自後)
(登歌皆歌圜鐘)太常卿引皇帝進獻祖神座前北向跪以鬯祼
地奠之俯伏興太常卿引皇帝少退北向再拜訖太常
卿引皇帝詣懿祖尊彛所執尊者舉羃侍中取瓉於坫
進皇帝受瓉侍中贊酌鬱酒訖太常卿引皇帝進懿祖
神座前南向跪以鬯祼地奠之俛伏興太常卿引皇帝
少退南向再拜訖太常卿引皇帝次祼太祖次祼代祖
次祼高祖次祼太宗次祼高宗次祼中宗次祼睿宗並
如上儀訖登歌止太常卿引皇帝樂作皇帝降自阼階
還版位西向立樂止初羣官拜訖祝史各奉毛血及肝
膋之豆立於東門外齋郎奉爐炭蕭稷黍各立於肝膋
之後於登歌止祝史奉毛血肝膋與奉爐炭蕭稷黍者
以次入自正門升自泰階諸太祝各迎取毛血肝膋於
階上俱進奠於神座前祝史退立於尊所齋郎奉爐炭
皆置於神座之左直神座間其蕭稷黍各置於爐炭下
降自阼階以出諸太祝俱取肝膋燔於爐炭還尊所
饋食
皇帝既升祼太官令出帥進饌者奉饌陳於東門之外
重行西向以南為上謁者引司徒出詣饌所司徒奉獻
祖之俎初皇帝既至位樂止太官令引饌入自正門俎
初入門雍和之樂作以無射之均(自後接神樂堂上皆奏無射)饌至
泰階樂止祝史俱進徹毛血之豆降自阼階以出饌升
諸太祝迎引於階上各設於神座前(籩豆盖羃先徹乃升簋簠既奠却其)
(盖於下)設訖謁者引司徒降自阼階復位諸太祝各取蕭
稷黍擩於脂燔於爐炭還尊所太常卿引皇帝至罍洗
樂作皇帝至罍洗樂止皇帝盥手洗爵侍中黃門侍郎
贊洗如晨祼之儀訖太常卿引皇帝樂作皇帝升自阼
階訖樂止太常卿引皇帝詣獻祖尊彛所執尊者舉羃侍中取
爵於坫進皇帝受爵侍中贊酌汎齊訖光大之舞作太常卿引
皇帝進獻祖神坐前北向跪奠爵少東俛伏興太常卿引又皇
帝取爵於坫酌汎齊訖太常卿引皇帝進神座前北向跪奠爵
少西訖興太常卿引皇帝少退北向立樂止太祝持版
進於神座之右東面跪讀祝文曰維某年歲次月朔日
子孝曾孫開元神武皇帝某敢昭告於獻祖宣皇帝祖
妣莊宣皇后張氏晷度環周歲序云及永懷追慕伏增
遠感謹以一元大武柔毛剛鬛明粢薌合薌萁嘉蔬嘉薦
汎齊肅雍明獻恭備祫享尚饗(餘室祝文准此太祖以下稱臣)訖興皇
帝再拜訖又再拜初讀祝文訖樂作太祝進奠版於神
座還尊所皇帝拜訖樂止太常卿引皇帝詣懿祖尊彛
所執尊者舉羃侍中取爵於坫進皇帝受爵侍中贊酌
汎齊訖長發之舞作太常卿引皇帝進懿祖神坐前南
向跪奠爵少西俛伏興太常卿又引皇帝取爵於坫酌
汎齊訖太常卿引皇帝進神座前南向跪奠爵少東訖
興太常卿引皇帝少退南向立樂止太祝持版進於神
座之右西向跪讀祝文訖興皇帝再拜訖又再拜初讀
祝文訖樂作太祝進奠版於神座還尊所皇帝拜訖樂
止太常卿引皇帝詣太祖尊彛所執尊者舉羃侍中
取爵於坫進皇帝受爵侍中贊酌汎齊訖大政之舞作
太常卿進引皇帝詣太祖神座前北向跪奠爵少東俛
伏興太常卿又引皇帝取爵于坫酌汎齊訖太常卿引
皇帝進神座前北向跪奠爵少西訖興太常卿引皇帝
少退北向立樂止太祝持版進於神座之右東面跪讀
祝文訖興皇帝再拜訖又再拜初讀祝文訖樂作太祝
進奠版於神座還尊所皇帝拜訖樂止太常卿引皇帝
詣代祖尊彛所執尊者取羃侍中取爵于坫進皇帝受
爵侍中贊酌汎齊訖大成之舞作太常卿引皇帝進代
祖神座前南向跪奠爵少西俛伏興太常卿又引皇帝
取爵於坫酌汎齊訖太常卿引皇帝進神座前南向
跪奠爵少東俛伏興太常卿引皇帝少退南向立樂
終八節止太祝持版進於神座之右西向跪讀祝文
訖興皇帝再拜訖又再拜初讀祝文訖樂作太祝進
奠版於神座還尊所皇帝拜訖曲終樂止太常卿引
皇帝詣高祖尊彜所執尊者舉羃侍中取爵於坫進
皇帝受爵侍中贊酌汎齊訖大明之舞作太常卿引
皇帝進高祖神座前北向跪奠爵少東俛伏興太常
引皇帝取爵於坫酌汎齊訖太常卿引皇帝進神座
前北向跪奠爵少西興太常卿引皇帝少退北向立
樂止太祝持版進於神座之右東面跪讀祝文訖興
皇帝再拜訖又再拜初讀祝文訖樂作太祝進奠版
於神座還尊所皇帝拜訖樂止太常卿引皇帝詣太
宗尊彝所執尊者舉羃侍中取爵於坫進皇帝受爵
侍中贊酌汎齊訖崇德之舞作太常卿引皇帝進太
宗神座前南向跪奠爵少西俛伏興太常卿又引皇
帝取爵於坫酌汎齊訖太常卿引皇帝進神座前南
向跪奠爵興太常卿引皇帝少退南向立樂止太祝
持版進於神座之右西面跪讀祝文訖興皇帝再拜
訖又再拜初讀祝文訖樂作大祝進奠版於神座還
尊所皇帝拜訖樂止太常卿引皇帝詣高宗尊彝所
執尊者舉羃侍中取爵於坫進皇帝受爵侍中贊酌
汎齊鈞天之舞作太常卿引皇帝進高宗神座前北
向跪奠爵少東俛伏興太常卿又引皇帝取爵於坫
酌汎齊訖太常卿又引皇帝進神座前北向跪奠爵少
西俛伏興太常卿引皇帝少退北向立樂終八節止太
祝持版進於神座之右東向跪讀祝文訖興皇帝再拜
訖又再拜初讀祝文訖樂作太祝進奠版於神座還尊
所皇帝拜訖曲終樂止太常卿引皇帝詣中宗尊彛所
執尊者舉羃侍中取爵於坫進皇帝受爵侍中贊酌汎
齊訖太和之舞作太常卿引皇帝進中宗神座前南向
跪奠爵少西俛伏興太常卿又引皇帝取爵於坫酌汎
齊訖太常卿引皇帝進神座前南向跪奠爵少東俛伏
興太常卿引皇帝少退南向立樂終八節止太祝持版
進於神座之右西向跪讀祝文訖興皇帝再拜訖又再
拜讀祝文訖樂作太祝進奠版於神座還尊所皇帝拜
訖曲終樂止太常卿引皇帝詣睿宗尊彛所執尊者舉
羃侍中取爵於坫進皇帝受爵侍中贊酌汎齊訖景雲
之舞作太常卿引皇帝進睿宗神座前南向跪奠爵少
西俛伏興太常卿又引皇帝取爵於坫酌汎齊太常卿
引皇帝進神座前南向跪奠爵少東俛伏興太常卿引
皇帝少退南向立樂終八節止太祝持版進於神座之
右西向跪讀祝文訖興皇帝再拜訖又再拜讀祝文訖
樂作太祝進奠版於神座還尊所皇帝拜訖曲終樂止
太常卿引皇帝詣東序西向立夀和之樂作皇帝將獻
訖奉禮引司徒詣阼階升立於前楹間北面東上皇
帝獻訖諸太祝各以爵酌上尊福酒合置一爵一太祝
持爵授侍中侍中受爵北向進皇帝再拜受爵跪祭酒
啐酒奠爵俛伏興諸太祝各帥齋郎進俎太祝減神前
三牲胙肉(各取前脚第二節)加於俎又以籩取稷黍飯興還尊
所以胙肉共置一俎上以飯共置一籩以飯授司徒
司徒奉進皇帝受以授左右太祝又以胙肉授司徒司
徒受俎以次進皇帝每受以授左右謁者引司徒降復
位皇帝跪取爵遂飲卒爵侍中進受爵以授太祝太祝
受爵復於坫皇帝俛伏興再拜樂止太常卿引皇帝樂
作皇帝降自阼階還版位西向立樂止文舞出鼓柷作
舒和之樂出訖戛敔樂止武舞入鼓柷作舒和之樂立
定戛敔樂止初皇帝將復位謁者引太尉詣罍洗盥手
洗爵訖謁者引太尉升自阼階詣獻祖尊彛所執樽者
舉羃太尉酌醴齊訖武舞作謁者引太尉進獻祖神坐
前北向跪奠爵少東興謁者引太尉少退北向再拜謁
者又引太尉取爵於坫酌醴齊訖謁者引太尉進神座
前北向跪奠爵少西訖興謁者引太尉北向少退再拜
訖謁者引太尉次詣懿祖樽彛所執樽者舉羃太尉酌
醴齊訖謁者引太尉進懿祖神座前南向跪奠爵少西
興謁者引太尉少退南向再拜謁者又引太尉取爵於
坫酌醴齊訖謁者引太尉進神座前南向跪奠爵少東
訖興謁者引太尉少退南向再拜謁者引太尉次獻太
祖次獻代祖次獻高祖次獻太宗次獻高宗次獻中宗
次獻睿宗並如上儀訖謁者引太尉詣東序西向立諸
太祝各以爵酌罍福酒合置一爵一太祝持爵進太尉
之左北向立太尉再拜受爵跪祭酒遂飲卒爵太祝進
受爵復於坫太尉興再拜謁者引太尉降復位初太尉
獻將畢謁者引光禄卿詣罍洗盥手洗爵升酌盎齊終
獻如亞獻之儀訖引光禄卿降復位武舞止登歌作雍
和之樂諸太祝各進徹豆還樽所(徹者籩豆各一少移於故處)登歌
止奉禮曰賜胙贊者唱衆官再拜衆官在位者皆再拜
(已飲福者不拜)永和之樂作太常卿前奏稱再拜退復位皇帝
再拜奉禮曰衆官再拜衆官在位者皆再拜樂一成止
太常卿前奏禮畢太常卿引皇帝還大次樂作皇帝出
門樂止殿中監前受鎮珪華盖侍衛如常儀通事舍人
謁者贊引各引享官九廟子孫及從享羣官諸方客使
以次出贊引引御史太祝以下俱復執事位立定奉禮
曰再拜御史以下皆再拜贊引引出工人二舞以次出
太廟令與太祝宫闈令帥腰輿升納神主如常儀其祝
版燔於齋坊
祭七祀(其日總祭如臘享)
功臣配享
享日未明一刻太廟令布功臣神座於太廟庭吏部尚書贈
司空鄖國公殷開山光禄卿渝國公劉政會開府儀同
三司淮安靖王神通禮部尚書贈司空河間元王孝恭
右配享高祖廟庭泰階之東少南西向以北為上
司空贈太尉梁國文昭公房玄齡特進贈司空鄭國文貞
公魏徵洛州都督贈尚書左僕射蔣國忠公屈突通開
府儀同三司贈司徒申國文獻公高士廉
右配享太宗廟庭少南西向以北為上
司空太子師贈太尉英國貞武公李勣中書令贈尚書
右僕射高唐縣公馬周尚書左僕射兼太子少傅北平
縣公張行成
右配享高宗廟庭少南西向以北為上
侍中譙國公桓彦範侍中平陽郡公敬暉中書令兼吏
部尚書漢陽郡公張柬之特進博陵郡公崔玄暐中書令
南陽郡公袁恕已
右配享中宗廟庭少南西向以北為上
尚書左僕射太子少傅贈司空許國文貞公蘇瓌尚書
左丞相太子少保徐國公劉幽求
右配享睿宗廟庭少南西向以北為上
諸座各設版於座首(其版文各具題官爵姓名)每座各設壺樽二於左
北上玄酒在西加勺羃置爵於樽下設洗於終獻罍洗東
南北向太廟令與良醖令以齊實樽如常堂上設饌訖
太官令帥進饌者出奉饌入祝迎引於座左各設於座
前太官令以下出祝還樽所亞獻將畢贊引引獻官詣
罍洗盥手洗爵詣尊所執樽者舉羃獻官酌酒諸助奠者
皆酌酒訖贊引引獻官進詣首座前東面奠爵贊引引
還本位於獻官進奠諸助奠者各進奠於座還樽所於
堂上徹豆祝進首座前徹豆還樽所
鑾駕還宫
皇帝既還大次侍中版奏請解嚴(將士不得輒離部位)皇帝停大
次一刻頃搥一鼓為一嚴轉仗衞還塗如来儀三刻搥
二鼓為再嚴將士布隊仗侍中版奏請中嚴皇帝服通
天冠絳紗袍諸享官服朝服五刻頃搥三鼓為三嚴謁
者贊引各引侍臣詣大次奉迎乘黃令進輅於大次門
外南向千牛將軍立於輅右侍中版奏外辦太僕卿升
執轡皇帝乘輿出繖扇侍衞警蹕如常儀皇帝升路太
僕卿立授綏黃門侍郎奏稱請鑾駕進發退復位鑾駕
動稱警蹕如常儀黃門侍郎贊者夾引千牛將軍夾輅
而趨至侍臣上馬所黃門侍郎奏稱請鑾駕權停勅
侍臣上馬侍中前承制退稱制曰可黃門侍郎退稱侍
臣上馬贊者承傳文武侍臣皆上馬畢黃門侍郎奏稱
請勅車右升侍中稱制曰可黃門侍郎退復位千牛將軍
升訖黃門侍郎奏稱請鑾駕進發退復位鼓傳音鑾駕
動鼔吹振作而還文武羣官皆從如来儀諸方客使便
還館駕至承天門外侍臣下馬所鑾駕權停文武侍臣皆
下馬千牛將軍降立於輅右訖鑾駕動千牛將軍夾輅
而趨駕入嘉德門太樂令令撞蕤賓之鐘左五鐘皆應
鼓柷奏采茨之樂至太極門戛敔樂止入太極門鼓柷
奏太和之樂駕至横街北當上閣門廻輅南向侍中進
當鑾駕前跪奏稱侍中臣某言請降輅俯伏興還侍立
皇帝降輅乘輿以入繖扇侍衞警蹕如常儀侍臣從至
閤戛敔樂止初文武羣官至東朝堂通事舍人承旨勅
羣官並還皇帝既入侍中版奏請嚴叩鉦將士各還其
所
大唐開元禮卷三十九
