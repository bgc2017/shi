大唐開元禮卷七十三唐蕭嵩等撰
吉禮
諸縣祈社稷諸縣祈諸神
諸縣禜城門
諸縣祈社稷
前二日本司埽除壇之内外又為瘞塪于壇北如常儀
設縣丞以下次于社壇西門之外道北隨地之宜前一
日諸祈官皆于祭所清齋一日掌事者饌酒脯醢設縣
丞位于稷壇西北掌事以下位于西門之内道北俱重
行東向以南為上設贊唱者位于縣丞東北東面南上
設望瘞位于塪北南向設縣丞以下門外位于西門之
外道南俱重行北面以東為上其日夙興本司帥其屬
守社壇四門去壝七十步所禁斷行人掌事入設神席
樽坫罍洗篚羃如常祭之儀(每坐各籩一豆一篚實巾二爵二配坐皆爵一置于)
(坫)質明縣丞以下各服其服本司帥掌事者入實樽罍
祝以祝版各置于坫又以幣各置于篚設于饌所(其幣各長)
(一丈八尺)贊禮者引縣丞以下俱就門外位贊唱者先入就
位祝與執樽罍篚者入當社壇北重行南向以東為上
立定贊唱者曰冄拜祝以下皆冄拜執樽者各升自西
陛立于樽所執罍篚者各就位諸祝詣社壇升自西陛
行埽除降又詣稷壇升行埽除訖諸祝奉幣篚入就瘞
塪北位贊禮者引縣丞以下入就位立定贊唱者曰冄
拜縣丞以下皆冄拜贊禮者進縣丞之左白請行事還
本位祝升詣酒樽所立贊唱者曰冄拜縣丞以下皆冄
拜初白請行事掌饌者帥執饌者奉饌陳于西門之外
祝以幣北向授祈官祈官奉幣自北陛登社壇南向跪
奠于社神前訖興少退冄拜訖復位又祝以幣授祈官
祈官受幣升稷壇跪奠如社壇之儀訖掌饌者引饌入
社稷之饌升自北陛配坐之饌升自西陛諸祝迎引于
壇上各設于神坐前訖掌饌者降自西陛復位諸祝各
還樽所贊禮者引縣丞詣罍洗盥手洗爵自社壇北陛
升詣社神酒樽所執樽者舉羃縣丞酌酒進詣社神坐
前南向跪奠爵興少退南向立祝持版進神坐之左西
向跪讀祝文曰維某年歲次月朔日子縣令姓名謹遣
具位姓名敢昭告于社神久闕時雨黎元惟懼惟神哀
此蒼生邀降靈液謹以制幣清酌脯醢明薦于社神以
后土勾龍氏配神作主尚饗訖縣丞冄拜祝進跪奠版
于神坐興還樽所縣丞拜訖贊禮者引縣丞詣配坐酒
樽所取爵于坫執樽者舉羃縣丞酌酒進詣后土氏神
坐前西向跪奠爵興少退西向立祝持版進于神坐之
左南面跪讀祝文曰維某年歲次月朔日子縣令姓名
謹遣具位姓名敢昭告于后土氏久闕時雨黎元惟懼
惟神哀此蒼生邀降靈液謹以制幣清酌脯醢明薦于
后土氏尚饗訖興縣丞冄拜祝進跪奠版于神坐興還
樽所縣丞拜訖贊禮者引縣丞詣罍洗盥手洗爵詣稷
壇北陛升獻如社壇之儀(稷神及后稷氏祝文與上同)獻訖贊禮者
引縣丞降復位諸祝各進神坐前跪徹豆興還樽所贊
唱者曰再拜縣丞以下皆再拜贊禮者進縣丞之左白請就望
瘞位贊禮者引縣丞就望瘞位南向立祝取幣及血寘于埳東西
面各二人寘土半埳贊禮者進縣丞之左白禮畢遂引出諸執
事者以次出諸祝與執樽罍篚者降復執事位贊唱者
曰冄拜祝以下俱冄拜以出其祝版燔于齋所得雨報
祠以羊豕其祭器之數及飲福受胙瘞幣血皆與正祭
同祝文曰維某年歲次月朔日子縣令姓名謹遣具位
姓名敢昭告于社神往以久闕時雨式陳情禱惟神鍳
佑降兹嘉液品物霑洽蒼生咸賴謹以制幣犧齊粢盛
庶品明薦于社神以后土勾龍氏配神作主尚饗維某
年歲次月朔日子縣令姓名謹遣具位姓名敢昭告于
后土氏往以久闕時雨式陳誠禱惟神鍳佑降兹嘉液
品物霑洽蒼生咸賴謹以制幣犧齊粢盛庶品明薦于
后土氏尚饗(稷神后稷祝文同)
諸縣祈諸神
前一日本司設縣丞以下次于祈所隨地之宜又為瘞
塪于神坐之南方深取足容物諸祈官皆于祈所清齋
一日掌事者饌酒脯醢(每坐籩豆各一)祈日質明去祈所五十
步禁止行人縣丞以下各服其服祝帥掌事者入設神
坐于北廂南向(若更有詣坐則以西為上)贊禮者帥執樽者設尊于
神坐之左北向設洗于酒樽東南北向罍水在洗東篚
在洗西南肆(篚實以巾爵)執樽罍篚者各位于樽罍篚之後
設縣丞以下位于神坐東南重行西向以北為上設贊
唱者位于縣丞西南向設望瘞位于瘞塪之南北向設
縣丞以下門外位于東門之外道南北向西上掌事者
入實樽罍祝以版置于坫又以幣置于饌所(其幣各長一丈八尺)
贊禮者引縣丞以下俱就門外位贊唱者先入就位祝
與執樽罍篚者入當神坐前重行北面西上立定贊唱
者曰冄拜祝以下皆冄拜執樽罍篚者各就位祝進神
坐前行埽除訖贊禮者引縣丞以下入就位立定贊唱
者曰冄拜縣丞以下皆冄拜贊禮者進縣丞之左白請
行事還本位祝升詣酒樽所立定贊唱者曰冄拜縣丞
以下皆冄拜初白請行事掌饌者帥執饌者奉饌陳于
西門之外祝以幣授縣丞縣丞奉幣跪奠于神坐訖興
少退冄拜掌饌者引饌入祝迎引于坐首各設于神坐
前訖執饌者退復位祝還樽所贊禮者引縣丞詣罍洗
盥手洗爵訖詣酒樽所執樽者舉羃縣丞酌酒贊禮者
引縣丞詣神坐前北向跪奠爵興少退北向立祝持版
進于神坐之右東向跪讀祝文曰維某年歲次月朔日
子縣令姓名謹遣具位姓名敢昭告于某神爰以久闕
時雨黎元惟懼惟神哀此蒼生敷降靈液謹以制幣清
酌脯醢明薦于某神尚饗訖興縣丞冄拜祝進跪奠版
于神坐興還樽所(若更有諸坐祈官酌獻皆如上儀惟不盥洗其祝文並同)贊禮者
引縣丞還本位祝進神坐前跪徹豆興還樽所贊唱者
曰冄拜縣丞以下皆冄拜贊禮者進縣丞之左白請就
望瘞位縣丞就望瘞位祝以幣血寘諸塪東西面各二
人寘土半塪贊禮者進縣丞之左白禮畢遂引縣丞以
下出祝與執樽罍篚者俱復執事位贊唱者曰冄拜祝
以下皆冄拜以出其祝版燔于齋所若祈海瀆等其幣
沉之設奉幣位各向所祈之水沉之儀節一與祠同若
祈先代帝王其瘞幣如正祭之禮得雨報祠牢饌飲福
受胙(若非岳鎮海瀆及先代帝王惟飲福不受胙)瘞幣血皆同祭社之禮(其瘞)
(塪之位仍依祈禮若海瀆等沉幣又並沉血其奉幣血位及沉之儀節皆准祈沉之禮若報祠先代帝王其幣)
(與祈同)餘皆與祈禮同祝文曰維某年歲次月朔日子縣
令姓名謹遣具位姓名敢昭告于某神往以久闕時雨
式陳誠禱惟神鍳佑降兹嘉液庶品霑洽蒼生咸賴謹
以制幣犧齊粢盛庶品明薦于某神尚饗
諸縣禜城門(報祠禮同)
若霖雨不止禜祭城門設神坐皆内向設瓢齊之樽各
于神坐之左設罍洗及篚于其後皆于酒樽之左俱内
向設縣尉位于罍洗之左而右向執事者位于其後皆
以近神為上贊禮者贊拜無幣不為瘞塪餘與祈諸神
同祝文曰維某年歲次月朔日子縣令姓名謹遣具位
姓名敢昭告于城門霖雨淹久害于百榖惟靈降福應
時開霽謹以清酌嘉薦明告于城門尚饗若雨止報祠
用特牲飲福餘與禜禮同祝文曰維某年歲次月朔日
子縣令姓名謹遣具位姓名敢昭告于城門前以霖雨
式陳誠禱惟靈降祉應時開霽謹以清酌特牲粢盛庶
品明薦于城門尚饗
大唐開元禮卷七十三
