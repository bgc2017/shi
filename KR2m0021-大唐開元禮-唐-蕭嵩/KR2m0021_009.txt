大唐開元禮卷九唐蕭嵩等撰
吉禮
孟夏雩祀圜丘有司攝事
齋戒陳設
省牲器薦玉帛
進熟
齋戒
將祀有司卜日如前儀前祀七日平明太尉誓百官于
尚書省曰某月某日雩祀昊天上帝于圜丘各揚其職
不供其事國有常刑凡預祀之官散齋三日致齋三日
(散齋皆于正寝致齋二日于本司一日于祀所其無本司者則于郊社署)散齋理事如舊唯
不吊喪問疾不作樂不判署刑殺文書不行刑罰不預
穢惡致齋唯祀事得行其餘悉斷其祀官已齋而闕者
通攝行事諸祀官致齋之日給酒食及明衣各習禮於齋
所光禄卿監取明水火(太官令取水于隂鍳取火于陽燧火以供㸑水以實尊)前
祀二日太尉告太宗文武聖皇帝廟如常告之儀(告以配神)
(作主之意)前祀一日諸衛令其屬未後一刻各以其方器服
守衛壝之門(每門二人每隅一人)與太樂工人俱清齋一宿
陳設
前祀三日守宫設祀官公卿以下次于東壝之外道南
北向西上設陳饌慢于内壝東門之外道南北向前祀
二日太樂令設宫懸之樂于壇南内壝之内東方西方
磬簴起北鐘簴次之南方北方磬簴起西鐘簴次之設
十二鎛鐘于編懸之間各依辰位樹雷鼓于北懸之内
道之左右植建鼔于四隅置柷敔于懸内柷在左敔在
右設歌鐘歌磬於壇上近南北向磬簴在西鐘簴在東其
匏竹者立于壇下重行北向相對為首(凡懸皆展而編之)諸工
人各位于懸後東方西方以北為上南方北方以西為
上右校掃除壇之内外郊社令積柴于燎壇(其壇于樂懸之南外)
(壝之内)方一丈高一丈二尺開上南出戶方六尺前祀一
日奉祀設祀官公卿位于内壝東門之内道北執事位
于道南每等異位俱重行西面北上設望燎位于柴壇
之北南向設御史位于壇下一位于東南西向一位于
西南東向令史陪其後設奉禮位于樂懸東北贊者二
人在南差退俱西向設協律郎位于壇上南陛之西東
向設太樂令位于北懸之間北向設祀官公卿以下門
外位皆于東壝之外道南每等異位重行北面西上設
牲牓于東壝之外當門西向蒼牲一居前青牲一少退
又青牲二赤牲二黃牲二白牲二黝牲二皆南上又設
廩犧令位于牲西南史陪其後俱北向設諸太祝位于
牲東各當牲後俱西向設太常卿省牲位于牲前近北
又設御史位于太常卿之西俱南向設酒樽之位于壇
之上下天帝太尊二著尊二犧尊二山罍二在壇上東南
隅北向象尊二壺尊二山罍二在壇下南陛之東北向
俱西上設配帝著樽二犧尊二象尊二山罍二在壇上
於天帝酒尊之東北向西上五方帝各太樽二犧尊二山罍
一在第一等五帝各犧尊二在第二等五官各象樽二在壇
下皆設于神坐之左而右向(尊皆加勺羃五帝已上之尊皆有坫以置爵五官之)
(尊藉以席設爵于尊下也)設洗于壇午陛東南北向罍水在洗東篚
在洗西南肆(篚實以巾爵)設五官罍洗篚羃于酒尊之西俱
北向執尊罍篚羃者于尊罍篚羃之後各設玉幣之篚
于壇之上下尊坫之所祀日未明五刻太史令郊社令
升設昊天上帝神坐于壇之中央南向席以藁秸設太
宗文武聖皇帝神坐于東方西向席以莞設五方帝之
坐于第一等青帝于東陛之北赤帝于南陛之東黃帝
于南陛之西白帝于西陛之南黑帝于北陛之西皆席
以藁秸又設五帝之坐于第二等如五方帝之陛位又
設五官之坐于壇下之東南西向北上皆席以莞設神
位于坐首
省牲器
省牲之日午後十刻去壇二百步所諸衛之屬禁斷行
人晡後二刻郊社令帥府史二人及齋郎以尊坫罍洗
篚羃入設于位(升壇者自東陛)晡後三刻諸太祝與廩犧令以
牲就牓位謁者引太尉常卿贊引引御史入詣壇東陛
升視滌濯(凡導引者每曲一逡巡於視濯執尊者皆舉幕告潔)訖引降就省牲位
南向立廩犧令又前北面舉手曰腯還本位諸太祝各
循牲一匝西面舉手曰充還本位諸太祝與廪犧令以次
牽牲詣厨授太官謁者引光禄卿詣厨省鼎鑊申視濯
溉贊引引御史詣厨省饌具(太常以下每事訖各還齊所)祀日未明
十五刻太官令帥宰人以鸞刀割牲祝史以豆取毛血
各置于饌所遂烹牲
薦玉帛
祀日未明三刻諸祀官各服其服郊社令良醖令各帥
其屬入實尊罍及玉幣(凡六尊之次太尊為上實以汎齊著尊次之實以醴齊犧尊次)
(之實以盎齊象尊次之實以醍齊壺尊次之實以沈齊山罍為下實以清酒配帝著尊為上實以汎齊犧尊次)
(之實以醴齊象尊次之實以盎齊山罍為下實以清酒五方帝之太尊實以汎齊犧尊次之實以醴齊山罍次)
(之實以盎齊五帝之犧尊實以醴齊五官之象尊實以醍齊元酒各實于五齊之上尊禮神之玉昊天上帝以)
(蒼璧青帝以青珪赤帝以赤璋黃帝以黃琮白帝以騶虞黑帝以元璜天帝配帝之幣皆以蒼五方帝五帝各)
(從方色凡幣皆一丈有八尺)太祝以玉帛置于篚太官令帥進饌者
實諸籩豆簠簋等各設饌于幔内未明五刻奉禮帥
贊者先入就位贊引引御史博士諸太祝及令史與執
尊罍篚羃者入自東門當壇南重行北面西上立定奉
禮曰再拜贊者承傳(凡奉禮有詞贊者皆承傳)御史以下皆再拜執尊
罍篚羃者各就位贊引引御史諸太祝詣壇東陛升行掃
除于上令史祝史行掃除于下訖皆就位未明一刻謁者贊
引各引祀官俱就門外位太樂令帥工人二舞次入就位文舞
入陳于懸内武舞立于懸南道西(其升壇者皆脫履于下降納如常)謁者
引司空入就位立定奉禮曰再拜司空再拜謁者引司
空詣壇東陛升行掃除于上降行樂懸于下訖引復位
奉禮曰再拜衆官在位者皆再拜(其先拜者不拜)謁者進太尉之
左白有司謹具請行事退復位協律郎跪俛伏舉麾(凡取物者)
(皆跪俛伏而取以興奠物則奠訖俛伏而後興)興鼔柷奏豫和之樂乃以圜鐘
為宫黃鐘為角太簇為徵姑洗為羽作文舞之舞樂舞
六成(圜鍾三奏黃鍾太蔟姑洗各一奏)偃麾戛敔樂止(凡樂皆協律郎舉麾工鼓柷而後)
(作偃麾戛敔而後止)奉禮曰衆官再拜衆官在位者皆再拜太祝
取玉于篚立於尊所謁者引太尉詣南陛升壇北向立
太祝加玉於幣東向授太尉太尉受玉幣登歌作肅和
之樂以大吕之均謁者引太尉進北面跪奠於天帝神
坐前俛伏興謁者引太尉立於南方北面再拜訖太祝
以幣東向授太尉太尉受幣謁者引太尉東向跪奠於
太宗神坐俛伏興謁者引太尉立於西方東面再拜初
太尉將奠配帝之幣五方帝五帝之太祝各奠玉幣於
神坐前相次而畢五官之獻官亦奠幣於神坐訖各還
本位及太尉再拜訖登歌止謁者引太尉降自南陛還
本位初衆官拜訖祝史各奉毛血之豆立於門外於登
歌止祝史奉毛血入各由其陛升諸太祝迎取於壇上
俱進奠於神坐前太祝與祝史退立於尊所
進熟
太尉既升奠玉幣太官令出帥進饌者奉饌陳於内壝
門外謁者引司徒出詣饌所司徒奉天帝之俎諸太祝
既奠毛血太官令引饌入俎初入門奏雍和之樂(自後酌獻)
(皆奏雍和之樂)以黃鐘之均(自後壇下之樂皆奏黃鐘)饌各至陛樂止祝史
俱進徹毛血之豆降自東陛以出天帝之饌升自午陛
配帝之饌升自夘陛五方帝之饌各由其陛諸太祝迎
引于壇上各設于神座前(籩豆盖羃先徹乃升簠簋既奠却其蓋于下)設訖
謁者引司徒太官令帥進饌者俱降自東陛以出司徒
復位諸太祝各還尊所又進設五官之饌相次而畢初
壇上設饌訖謁者引太尉詣罍洗盥手洗匏爵訖謁者
引太尉升自南陛詣天帝酒尊所執尊者舉羃太尉酌汎
齊訖樂作謁者引太尉進天帝神坐前北向跪奠爵興
謁者引太尉立于南方北面太祝持版進于神座之右
東面跪讀祝文曰維某年歲次月朔日子嗣天子臣某
謹遣太尉封臣名敢昭告于昊天上帝爰兹孟夏龍見
紀辰方資長育式遵常禮敬以玉帛粢盛庶品恭致燔
祀表其寅肅以太宗文武聖皇帝侑神作主尚饗訖興
太尉再拜初讀祝文訖樂作太祝進跪奠版於天帝神座興
還罇所太尉拜訖樂止謁者引太尉詣配帝坐酒尊所
取爵于坫執尊者舉羃太尉酌汎齊訖樂作謁者引太
尉進詣太宗神座前東向跪奠爵興謁者引太尉少退
東向立五方帝之太祝亦各酌汎齊俱進于神坐前
訖還尊所配帝之太祝持版進于神座之左北面跪讀
祝文曰維某年歲次月朔日子孝曾孫開元神武皇帝
臣某謹遣太尉臣某敢昭告于皇曾祖考太宗文武聖
皇帝時惟正陽式遵恒典用致祀于昊天上帝伏惟道
叶乾元德施品物永言配命對越昭升謹以制幣犧齊
粢盛庶品式陳明薦侑神作主尚饗訖興太尉再拜初
讀祝文訖樂作太祝進跪奠版于神坐興還罇所太尉
拜訖樂止謁者引太尉進昊天上帝神坐前北面立太
祝各以爵酌罍福酒合置一爵一太祝持爵進太尉之右
西向立太尉再拜受爵跪祭酒啐酒奠爵興太祝各帥
齋郎進俎太祝減神前胙肉(皆取前脚第二骨)加于俎以胙肉
共置一俎上太祝持俎西向授太尉太尉受以授齋郎
太尉跪取爵遂飲卒爵太祝進受爵復于坫太尉興再
拜謁者引太尉降復位文舞之舞出鼓柷舒和之樂作
出訖戛敔樂止武舞入鼔柷舒和之樂作立定戛敔樂
止初太尉獻將畢謁者引太常卿詣罍洗盥手洗匏爵
訖謁者引太常卿自東陛升壇詣天帝酒罇所執尊者
舉羃太常卿酌醴齊訖武舞作謁者引太常卿進天帝
神坐前北向跪奠爵興再拜訖謁者引太常卿詣配帝酒
尊所取爵于坫執尊者舉羃太常卿酌醴齊訖謁者引
太常卿進太宗神坐前東向跪奠爵興再拜謁者引太
常卿立于南方北向五方帝之太祝亦各酌醴齊俱
進于神坐前訖還尊所諸太祝各以爵酌罍福酒各置
一爵一太祝持爵進太常卿之右西向立太常卿再拜
受爵跪祭酒遂飲卒爵太祝進受爵復于坫太常卿興
再拜謁者引太常卿降復位初太常卿獻將畢謁者引
光禄卿詣罍洗盥手洗匏爵酌盎齊獻正坐配坐及五
方帝之座終獻如亞獻之儀訖謁者引光禄卿降復位
初太常卿將升獻贊引引五帝之獻官各詣罍洗盥手
洗爵酌醴齊進奠於太昊氏神坐前餘坐各齋郎助奠
訖還本位五帝獻將畢五官之獻官詣罍洗酌醍齊進
奠於勾芒氏神坐前餘坐皆祝史助奠訖獻官還本位
舞六成樂止舞獻俱畢上下諸祝各進跪徹豆興還尊
所(徹者籩豆各一少移於故處)奉禮曰賜胙贊者唱衆官再拜衆官
在位者皆再拜(已飲福者不拜)預和之樂作奉禮曰衆官再拜
衆官在位者皆再拜樂一成止謁者進太尉之左白請
就望燎位别太尉就望燎位南向立於衆官將拜諸祝
各執篚進神坐取玉帛祝版齋郎以俎載牲體稷黍飯
爵酒各由其陛降壇南行經懸内當柴壇南東行自南
陛登柴壇以玉幣祝版饌物置於柴上戶内諸祝又以
五官之禮幣俱從燎奉禮曰可燎東西面各六人以炬
燎半柴謁者進太尉之左白禮畢謁者引太尉出謁者
贊引各引祀官以出贊引引御史以下俱復執事位立
定奉禮曰再拜御史以下皆再拜贊引引出工人二舞
以次出
大唐開元禮卷九
