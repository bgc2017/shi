大唐開元禮卷一百二十八唐蕭嵩等撰
嘉禮
正齒位
每年季冬之月縣令為主人鄉之老人年六十以上有德望
者一人為賓次一人為介又其次為三賓又其次為衆賓其
日質明設賓席於楹間近北南向設主人席於阼階上西向
設介席於西階上東向設三賓席三於賓席之西各南向皆
不屬焉又設衆賓席於楹間近南北面東上設兩壺於賓席
之東北少退玄酒在西加勺羃置篚於壺南東肆實以爵觶
設贊者位於階東南西向北上賓介及三賓至立於廳事大
門外之右衆賓立於賓之後俱東向北上執事者俱就於位
主人迎賓於大門外之左西面拜賓賓荅拜又西南面拜介
介荅拜又西南面揖衆賓衆賓報揖主人又揖賓賓報揖主
人先入門而右西面賓入門而左東面介及三賓序入立於
賓西南衆賓立於三賓之後俱北面東上(凡賓主拜揖周旋皆有贊相)主
人將進揖當階又揖賓皆報揖至階主人曰請吾子
升賓曰某敢辭主人曰固請吾子升賓曰某敢固辭主
人曰終請吾子升賓曰某敢終辭主人升自阼階賓升
自西階當楣北面立執樽者徹羃主人適篚跪取爵興
適樽實之進賓席前西北面獻賓賓西階上北面立主
人少退賓進於席前受爵退復西階上北面立主人退
於阼階上北面拜送爵賓少退贊者薦葅醢於賓席前
(賓以下年六十者三豆七十者四豆八十者五豆九十者及主人皆六豆)賓自西方升席南
面跪左執爵右取葅擩於醢祭於豆間遂祭酒啐酒(啐嘗)
(也)興降席東適西階北面跪卒爵執爵興適樽實之進主
人席前東南面酢主人主人於阼階上北面立賓退復
西階上北面拜送爵贊者薦脯醢於主人席主人由席
東自北方升席跪左執爵右執脯醢遂祭酒啐酒興自南
方降席復阼階上北面跪卒爵執爵興跪奠爵於東序
端興適篚跪取觶實之以酬賓復阼階上北面跪奠觶
遂拜執爵興賓西階上答拜跪祭飲卒觶興適樽實之
進賓前北面賓拜主人少退賓既拜主人跪奠觶於薦
西興復阼階上位賓遂進席前北面跪取觶興復西階
上位主人北面拜送賓賓進席前北面跪奠觶於薦東
興復西階上位(酬酒不舉者君子不盡人之歡以全交也)主人北面揖遂降
立於阼階下西面賓降立於西階當西序東面(主人將與介為)
(禮故賓不居堂上位)主人進延介主人揖介介報揖至階一讓升
主人升阼階介升西階當楣北面立主人詣東序端跪
取爵興適樽實之進於介席前西南面獻於介介西階
上北面拜主人少退介進北面受爵退復位主人於介
之右北面拜送爵介少退主人立於西階之東贊者薦
爼醢於介席前介進自北方升席跪左執爵右祭爼醢
遂祭酒執爵興自南方降席北面跪卒爵執爵興介授主
人爵主人適樽實之以酢於西階上立於介右北面跪
奠爵遂拜執爵興介答拜主人跪祭遂飲卒爵執爵興
進跪奠爵於西楹南還阼階上揖降介降立於賓南主
人於阼階前西南揖衆賓遂升適西楹南跪取爵興適
樽實之進於西階南面獻衆賓三賓之長升西階上北
面拜受爵主人於三賓長之右北面拜送贊者薦爼醢
於其席前三賓之長升席跪左執爵右祭爼醢祭酒執
爵興退於西階上立飲訖授主人爵降復位主人又適
樽實之進於西階南面獻三賓之次者如獻三賓之禮
又次一人升飲亦如之主人適樽實酒進於西階上南
面獻衆賓衆賓每一人升受爵跪祭立飲贊者遍薦爼
醢於其位訖主人受爵奠於篚主人興賓一揖一讓升
賓介衆賓序升即席設工席於堂廉西階之東北面東
上(側邊曰廉)工四人入先二瑟後二歌工持瑟升自西階就
位坐工歌鹿鳴卒歌笙入立於堂下北面奏南陔訖乃
間歌南有嘉魚笙崇丘(間代也謂一歌則一吹也)乃合樂周南關雎召南鵲
巢(合謂歌與衆聲俱作也樂無工人則闕毋得作淫聲不雅之曲)樂正告賓曰正歌備告訖司正
升自西階(司正謂主人之贊禮者禮樂之正既成將留賓為有懈惰立司正以監之)跪取觶於篚
興適樽實之降自西階詣階間右還北面跪奠觶拱手
少立跪取觶遂飲卒觶奠觶再拜賓降席跪取觶於篚
適樽實之詣阼階上北面酬主人主人降席進於賓東(初起旅酬)
(也凡旅酬者少長以齒)賓跪奠觶遂拜執觶興主人答拜賓立飲
卒觶適樽實之進阼階上東南面授主人主人再拜賓
少退主人受觶賓於主人之西北面拜送(旅酬同階禮殺)賓揖
復席主人進西階上北面酬介介降席自南方進立於
主人之西北面主人跪奠觶遂拜執觶興介答拜主人
立飲卒觶適樽實之進西階上西南面立介拜主人少
退介受觶主人於介東北面拜送主人揖復席司正升
自西階近西北面立相旅曰某子受酬受酬者降席自
西方進北面立於介右(旅序也於是介酬衆賓衆賓又以次序相酬也某者衆賓姓也同姓)
(則以伯仲别之又同則以其字别之受酬者由介東尊介使不失故位也)司正退立於序端
東面(避受酬者又便其贊上贊下)介跪奠觶遂升執觶興某子答拜
介立飲卒觶適樽實之進西階上西南面授某子某子
受觶介立於某子之左北面揖復席司正曰某子受酬
受酬者降席自西方立於某子之左北面某子跪奠觶
遂拜執觶興受酬者答拜某子立飲卒觶適樽實之
進西階上南面授之受酬者受觶某子立於受酬者之
右揖復席次一人及衆賓受酬亦如之卒受酬者以觶
跪奠於篚興復位司正適阼階上東面受命於主人曰
請坐於賓司正逥北面告於賓曰請賓坐賓曰唯命(賓主)
(之辭皆司正傳請)賓主各就席坐(若賓主俱公服者則皆降脫履階下主人先左賓先右禮)
(畢降納如常)司正適篚跪取觶興進立於楹間北面乃揚觶
而言曰朝廷率由舊章敦行禮教凡我長幼各相勸勖
忠於國孝於親内睦於閨門外比於鄉黨無或愆惰以
忝所生賓主以下皆再拜司正跪奠觶再拜跪取觶飲卒觶興
賓主以下皆坐司正適篚跪奠觶興降復位無筭爵(筭數)
(也賓主燕飲爵行無數醉而止三賓以上贊者二人行爵以下取足而已也)無筭樂(燕樂亦無數或)
(間或合盡歡而止也)主人之贊者皆與焉燕訖賓主俱興賓以下
降自西階主人降自東階賓以下出立於門外之西東
北上主人送於門外之東西面再拜賓介逡巡而退
大唐開元禮卷一百二十八
