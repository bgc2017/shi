大唐開元禮卷二十唐蕭嵩等撰
吉禮
皇帝立冬祀黑帝於北郊
齋戒陳設
省牲器鑾駕出宫
奠玉帛進熟
鑾駕還宫
齋戒
前祀七日平明太尉誓百官於尚書省曰某月某日祀
黑帝於北郊各揚其職不供其事國有常刑皇帝散齋
四日致齋三日如圜丘之儀凡預祀之官散齋四日致
齋三日(散齋皆於正寢致齋二日於本司一日於祀所其無本司者皆於祀所)近侍之官
應從升者及從祀羣官諸方客使各於本司及公館清
齋一宿(無本司者各於正寢)凡散齋理事如舊惟不弔喪問疾不作
樂不判署刑殺文書不行刑罰不預穢惡致齋惟祀事
得行其餘悉斷其祀官已齋而闕者通攝行事諸祀官
致齋之日給酒食及眀衣各習禮於齋所光禄卿監取
眀水火(太官令取水於隂鑒取火於陽燧火以供爨水以實樽)前祀一日諸衛令
其屬未後一刻各以其方器守衛壝門與太樂工人俱
清齋一宿
陳設
前祀三日尚舍直長施大次於外壝東門之内道北南
向尚舍奉御鋪御座尉衛設陳饌幔於内壝東門之外
道南北向設文武侍臣次又設祀官及從祀羣官諸州
使人蕃客等次前祀二日太樂令設宫懸之樂於壇南
内壝之内設歌鐘磬鐘於壇上各如圜丘之儀右校埽
除壇之内外郊社令積柴於燎壇(其壇於樂懸之内外壝之内)方一
丈高一丈二尺開上南出戸六尺前祀一日奉禮設御
位於壇之東南西向設望燎位於柴壇北南面設祀官
公卿位於内壝東門之外道南分獻之官於公卿之南
執事者位於其後每等異位俱重行西向北上設御史
位於壇下一位在東南西向一位在西南東向令史祝
史各陪其後設奉禮位於樂懸東北贊者二人在南差
退俱西向設協律郎位於壇上南陛之西東向設太樂
令位於北懸之間北向設從祀之官文官九品以上於
執事之南東方南方蕃客又於其南俱每等異位重行
西向北上酅公介公位於内壝西門之外道南武官九
品以上於酅公介公之後西方北方蕃客又於其南俱
每等異位重行東面北上(其褒聖侯於文官三品之下諸州使人分方各位於)
(其後)又設祀官及從祀羣官等門外位於東西壝門之外道
南皆如設次之式設牲牓於東壝之外當門西向配帝
牲牓少退南上設廩犧令位於牲西南史陪其後俱北
向設諸太祝位於牲東各當牲後祝史陪其後俱西向設
太常卿省牲位於牲前近北南向設黑帝酒樽於壇之
上下太樽二著樽二犧樽二山罍二在壇上於東南隅
北向象樽二壺樽二山罍二在壇下皆於南陛之東北
向西上設配帝著樽二犧樽二象樽二山罍二在壇上於
黑帝酒樽之東北向西上辰星三辰玄冥氏俱象樽二
各設於神坐之右而左向(黑帝配帝之樽置於坫星辰以下樽藉以席皆加勺羃設)
(爵於樽下)設御洗於壇南陛東南亞獻之洗又於東南俱北
向罍水在洗東篚在洗西南肆(篚實以中爵)設星辰以下罍
洗篚羃各於其方陛道之左俱内向執樽罍篚羃者各
位於其後設玉幣之篚於壇之上下樽坫之所祀日未
眀五刻太史令郊社令升設黑帝叶光紀神坐於壇上
北方南向席以藁秸設帝顓頊氏神坐於東方西向席
以莞設辰星三辰之坐於壇之東北七宿之坐於壇之
西北各於其壇下南向相對為首設玄冥氏之坐於壇
之東南西向席皆以莞設神位各於坐首
省牲器
省牲之日午後十刻去壇二百步所諸衛之屬禁斷行
人晡後二刻諸行事之官各服常服郊社令帥府史二
人及齋郎以樽坫罍洗篚羃入設於位晡後三刻諸太
祝廩犧令以牲就牓謁者引太常卿贊引引御史詣壇
東陛升視濯溉於上(於視濯執樽者舉羃告潔)訖引太常卿降復位
謁者進太尉之左白請就門外位謁者贊引各引祀官
以下就門外位謁者引太常卿就省牲位南向立廩犧
令少前曰請省牲退復位太常卿省牲廩犧令又前北
面舉手曰腯還本位諸太祝各循牲一匝西面舉手曰
充俱還本位諸太祝與廩犧令以次牽牲詣厨授太官
謁者引光禄卿詣厨省鼎鑊申視溉濯謁者贊引各引
祀官御史就厨省饌具訖俱還齋所祀日未明十五刻
太官令帥宰人以鸞刀割牲祝史以豆取毛血各置於饌所
遂烹牲
鑾駕出宫如圜丘之儀
奠玉帛
祀日未明三刻諸祀官各服其服郊社令良醖令各率其屬入
實樽罍玉幣(凡六樽之次太樽為上實以汎齊著樽次之實以醴齊犧樽次之實以盎齊象樽次之實以醍齊壺)
(尊次之實以沈齊山罍為下實以清酒配帝著樽為上實以汎齊犧樽次之實以醴齊象樽次之實以盎齊山罍為下實以清)
(酒其辰星玄冥氏之象樽俱實以醍齊七宿之壺樽實以沈齊玄酒各實於五齊之上尊禮神玄玉以玄璜其幣皆用玄)太
官令帥進饌者實諸籩豆簠簋入設於内壝東門之外
饌幔内未眀二刻奉禮帥贊者入就位贊引引御史博
士諸太祝及令史祝史與執樽罍篚羃者入自東壝門
當壇南重行北面西上立定奉禮曰再拜贊者承傳(凡奉)
(禮有詞贊者皆承傳)御史以下皆再拜訖執樽罍篚羃者各就位
贊引引御史諸太祝詣壇東陛升行掃除於上令史
行掃除於下訖各引就位駕將至謁者贊引引祀官通
事舍人分引從祀羣官諸方客使先至者就門外位駕
至大次門外迴輅南向將軍䧏立於輅右侍中進當鑾
駕前跪奏稱侍中臣某言請降輅俛伏興訖還本位皇
帝降輅之大次通事舍人各引文武五品以上從祀之
官皆就壝外位太樂令帥工人二舞次入就位文舞入
陳於懸内武舞立於懸南道西謁者引司空入行掃除
訖出復位皇帝停大次半刻頃通事舍人贊引各引從
祀羣官介公酅公諸方客使先入就位太常博士引
太常卿立於大次門當門北面侍中版奏外辦皇帝服
大裘而冕出次華盖侍衛如常儀博士引太常卿太常
卿引皇帝(凡太常卿前導皆博士先引)至内壝門外殿中監進大珪
尚衣奉御又以鎮珪授殿中監殿中監受進皇帝搢大
珪執鎮珪華盖仗衛停於門外近侍者從入如常謁者
引禮部尚書太常少卿陪從如常儀皇帝至版位西向立
(每立定太常卿與博士皆退立於左)謁者贊引各引祀官次入就位立定
太常卿前奏稱在位官再拜退復位皇帝再拜奉禮曰衆
官再拜衆官皆再拜(其先拜者不拜)太常卿前奏有司謹具請行
事退復位協律郎跪俛伏舉麾(凡取物者皆跪俛伏而取以興奠物既奠俛伏)
(而興)鼓柷奏羽音乃以黃鍾之均文舞之舞樂舞六
成偃麾戛敔樂止太常卿前奏稱請再拜退復位皇
帝再拜奉禮曰衆官再拜衆官皆再拜上下諸太祝俱
取玉幣於篚各立於樽所太常卿引皇帝太和之樂作
皇帝詣壇升自南陛侍中中書令以下左右侍衛量人
從升壇皇帝升壇北向立樂止太祝加玉於幣以授侍
中侍中奉玉帛東向進皇帝搢鎮珪受玉幣登歌作肅
和之樂以大吕之均太常卿引皇帝進北面跪奠於黑帝
叶光紀神坐俛伏興太常卿引皇帝少退北向再拜訖
太常卿引皇帝立於西方東向又太祝以幣授侍中侍
中奉幣北向進皇帝受幣太常卿引皇帝進東向跪奠
於帝顓頊氏神坐俛伏興太常卿引皇帝少退東向再
拜訖登歌止太常卿引皇帝樂作皇帝降自南陛還版
位西向立樂止皇帝初奠配帝之幣星辰以下諸太祝
各以幣進奠於神坐還樽所初羣官拜訖祝史各奉毛
血之豆立於門外於登歌止祝史奉毛血入各由其陛
升諸太祝迎取於壇上俱進奠於神坐前諸太祝與祝
史退立於樽所
進熟
皇帝既升奠玉幣太官令出帥進饌者奉饌陳於内壝
門外謁者引司徒出詣饌所司徒奉黑帝之俎初皇帝
既至位樂止太官令引饌入俎初入門雍和之樂作以
黃鐘之均饌至陛樂止祝史俱進跪徹毛血之豆降自
東陛以出黑帝之饌升自南陛配帝之饌升自東陛諸
太祝迎引於壇上各設於神坐前(籩豆盖羃先徹乃升簠簋既奠却其盖於)
(下)設訖謁者引司徒太官令帥進饌者俱降自東陛以
出司徒復位諸太祝各還樽所又進設星辰以下饌相
次而畢太常卿引皇帝詣罍洗樂作皇帝至罍洗樂止
侍中跪取匜興沃水又侍中跪取盤興承水皇帝盥手
黃門侍郎跪取巾於篚興進皇帝帨手訖黃門侍郎受巾跪
奠於篚遂取匏爵於篚興進皇帝受爵侍中酌罍水又侍中
奉盤皇帝洗爵黃門侍郎又授巾皆如初皇帝拭爵訖
侍中奠盤匜黃門侍郎受巾奠於篚皆如常太常卿引
皇帝樂作皇帝詣壇升自南陛樂止謁者引司徒升自
東陛立於撙所齋郎奉俎從升立於司徒之後太常卿
引皇帝詣黑帝酒樽所執樽者舉羃侍中贊酌汎齊訖
夀和之樂作太常卿引皇帝進黑帝叶光紀神坐前北
向跪奠爵俛伏興太常卿引皇帝少退北向立樂止太
祝持版進於神坐之右東向跪讀祝文曰維某年歲次
月朔日子嗣天子臣某敢昭告於黑帝叶光紀玄英式
序庶類安寧資此積藏祗率恒典敬以玉帛犧齊粢盛
庶品肅恭燔祀順兹誠德帝顓頊氏配神作主尚饗訖
興皇帝再拜初讀祝文訖樂作太祝進跪奠版於神坐
前興還樽所皇帝拜訖樂止太常卿引皇帝詣配帝酒
樽所執樽者舉幂侍中取爵於坫進皇帝受爵侍中贊
酌汎齊訖樂作太常卿引皇帝進帝顓頊氏神坐前東
向跪奠爵俛伏興太常卿引皇帝少退東向立樂止太
祝持版進神坐之左北面跪讀祝文曰維某年歲次月
朔日子嗣開元神武皇帝臣某敢昭告於帝顓頊氏時
惟立冬水德在馭用致禋燎於黑帝叶光紀惟帝道合
乾元允兹升配謹以制幣犧齊粢盛庶品式陳眀薦作
主侑神尚饗訖興皇帝再拜初讀祝文訖樂作太祝進
跪奠版於神坐興還樽所皇帝拜訖樂止太常卿引皇
帝進黑帝神坐前北向立樂作太祝各以爵酌上樽福
酒合置一爵一太祝持爵授侍中侍中受爵西向進皇
帝再拜受爵訖跪祭酒啐酒奠爵俛伏興太祝帥齋郎
進俎太祝减神前胙肉加於俎以胙肉共置一俎上
太祝持俎以授司徒司徒奉俎西向進皇帝受以授左
右謁者引司徒降復位皇帝跪取爵遂飲卒爵侍中受
爵以授太祝太祝受爵復於坫皇帝俛伏興再拜樂止
太常卿引皇帝樂作皇帝降自南陛還版位西向立樂
止文舞出鼓柷作舒和之樂出訖戛敔樂止武舞入鼓
柷作舒和之樂立定戛敔樂止皇帝獻將畢謁者引太
尉詣罍洗盥手洗匏爵訖謁者引太尉自東陛升壇詣
黑帝著樽所執樽者舉羃太尉酌醴齊武舞作謁者引
太尉進黑帝神坐前北向跪奠爵興謁者引太尉少退
北向再拜謁者引太尉詣配帝犧樽所取爵於坫執樽
者舉幂太尉酌醴齊謁者引太尉進帝顓頊氏神坐前
東向跪奠爵興謁者引太尉少退東向再拜謁者引太
尉進黑帝神坐前北向立太祝各以爵酌罍福酒合置
一爵一太祝持爵進太尉之右西向立太尉再拜受爵
跪祭酒遂飲卒爵太祝進受爵復於坫太尉興再拜謁
者引太尉降復位初太尉獻將畢謁者引光禄卿詣罍
洗盥手洗匏爵升酌盎齊終獻如亞獻之儀訖謁者引光
禄卿復位初太尉將升獻贊引三人各引獻官以次詣
罍洗盥手洗爵一獻辰星三辰一獻玄冥一獻七宿各
詣酒樽所俱酌酒進跪奠於坐首興餘坐皆祝史助奠
相次而畢贊引各引獻官還本位武舞六成樂止舞獻
俱畢上下諸祝各進跪徹豆興還樽所(徹者籩豆各一少移於故處)
奉禮曰賜胙贊者唱衆官再拜衆官皆再拜(已飲福受胙者不拜)
豫和之樂作太常卿前奏稱請再拜退復位皇帝再拜
奉禮曰衆官再拜衆官皆再拜樂一成止太常卿前奏
請就望燎位太常卿引皇帝樂作皇帝就望燎位南向
立樂止於羣官將拜上下諸祝各執篚進神坐前跪取
玉帛祝版齋郎以俎載牲體稷黍飯及酒爵興各自其
陛降壇南行經懸内當柴壇南東行自南陛登柴壇以
玉幣祝版饌物置於柴上戶内諸祝史又以星辰以下
之禮幣皆從燎奉禮曰可燎東西面各六人以炬燎
火半柴太常卿前奏禮畢太常卿引皇帝還大次樂作
皇帝出内壝門殿中監前受鎮圭以授尚衣奉御殿中
監前受大珪華盖侍衛如常儀皇帝入次樂止謁者贊
引各引祀官通事舍人分引從祀羣官諸方客使以次
出贊引引御史以下俱復執事位立定奉禮曰再拜御
史以下皆再拜贊引引出工人二舞以次出
鑾駕還宫如圜丘之儀
大唐開元禮卷二十
