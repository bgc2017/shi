大唐開元禮卷五十六唐蕭嵩等撰
吉禮
皇帝廵狩告於圜丘
齋戒陳設鑾駕出宫
親告鑾駕還宫
齋戒
將告有司卜日如别儀前一日皇帝齋於太極殿如郊祀
之儀凡預告之官清齋於告所近侍之官應從升者各於本
司清齋一宿諸衛令其屬晡後一刻各以其方器服守衛壝
門清齋一宿
陳設
前告三日尚舍直長設大次於外壝東門之外道北南向尚舍
奉御鋪御坐衛尉設文武侍臣次於大次之後文官在左
武官在右俱南向又設告官及從駕羣官次各於常所設
陳饌幔於内壝東門之内道南北向前二日太樂令設宫懸
之樂於壇南設登歌舉麾位於壇上並如常儀前一日右校掃
除壇之内外郊社令積柴於燎壇壇方一丈二尺開上南出戶
高四尺奉禮設御位於壇之東南西向(將告奉禮一人守之在版位西南五步西向)設
望燎位當柴壇之北南向設告官及從駕羣官版位於内外如常
儀郊社令帥府史一人及齋郎以樽坫罍洗篚羃及玉帛之篚入設
於位並如常儀執樽罍篚羃者各位於樽罍篚羃之後告日未明
五刻太史令郊社令升設昊天上帝坐於壇上北方南向席以藳秸設
神位於坐首告日未明十刻太官令帥宰人以鸞刀烹牲於厨
鑾駕出宫
皇帝服衮冕之服乘玉輅備大駕及嚴鼓時刻奏請進發
内外器服皆如常儀
親告
其日未明三刻諸告官各服其服郊社令良醖令各帥其
屬入實樽罍玉幣(太尊寔以汎齊凡尊皆二其玄酒各寔于上尊禮神之玉以蒼璧其)
(幣亦蒼)太官令帥進饌者寔籩豆簠簋入設於内壝之東
門外饌幔内未明二刻奉禮率贊者先入就位贊引引
御史太祝以下入行掃除如常儀訖各引就位駕將至
謁者贊引各引告官以下及從告羣臣客使先至者俱
就門外位駕至大次門外迴輅南向千牛將軍降立
於輅右侍中進當鑾駕前跪奏稱侍中臣某言請降輅
俛伏興還侍位皇帝降輅之大次協律郎太樂令帥工
人各入就位(凡升壇者皆脱履於下降納如常)皇帝停大次半刻謁者
贊引各引從駕羣官入就位太常博士引太常卿立於
大次門外當門北向侍中版奏外辦皇帝服大裘而冕出
次華盖侍衛如常儀(侍中負寳陪從如常)博士引太常卿太常卿
引皇帝(凡太常卿前導皆博士先引)至内壝門外殿中監進鎮珪華
蓋仗衛停於大門外近侍者從入如常謁者引禮部尚
書太常少卿陪從如常皇帝至版位西向立通事舍人
各引從告官及諸王介公酅公諸方客使以次入就位
立定太常卿前奏稱請再拜退復位皇帝再拜奉禮曰
衆官再拜贊者承傳(凡奉禮有詞贊者皆承傳)衆官在位者皆再拜
太常卿前奏有司謹具請行事退復位協律郎跪俛伏
興舉麾鼓柷奏豫和之樂乃以圜鐘之均奏文舞之舞
六成偃麾戛敔樂止(凡樂皆協律郎舉麾工鼔柷而後作偃麾戛敔而後止)太常
卿前奏稱請再拜退復位皇帝再拜奉禮曰衆官再拜
衆官皆再拜諸太祝俱取玉幣於篚各立於尊所太常卿引皇
帝太和之樂作皇帝詣壇升自南陛近侍者從升如常儀皇帝
升壇北向立樂止太祝加玉於幣以授侍中侍中奉玉幣東
向進皇帝受玉帛登歌作肅和之樂太常卿引皇帝進
北向跪奠於天帝神坐俛伏興太常卿引皇帝稍退北
向再拜訖登歌止樂作皇帝降自南陛還版位西向立
樂止初羣官拜訖謁者引司徒太官令出帥進饌者奉
饌陳於内壝東門之外司徒奉天帝之俎皇帝既至位
樂止太官令引饌入俎初入門雍和之樂作饌至階樂
止饌升於南陛太祝迎引於壇上各設於神坐前設訖
謁者引司徒以下降自東陛復位諸太祝各還尊所太
常卿引皇帝詣罍洗樂作皇帝至罍洗樂止侍中跪取
匜興沃水又侍中跪取盤興承水皇帝盥手黃門侍郎
取巾於篚興進皇帝帨手訖受巾跪奠於篚遂取匏爵
於篚興進皇帝受爵侍中酌罍水又侍中奉盤皇帝
洗爵黃門侍郎又授巾皆如初皇帝拭爵訖侍中奠盤
匜黃門侍郎受巾奠於篚皆如常太常卿引皇帝樂作
皇帝詣壇升自南陛樂止近侍者從升如常謁者引司
徒升自東陛立於樽所齋郎奉俎從升立於司徒之後太
常卿引皇帝詣天帝酒樽所執樽者舉羃侍中贊酌汎
齊訖夀和之樂作(皇帝每酌獻及飲福酒皆作夀和之樂)皇帝進天帝神
坐前北向跪奠爵俛伏興太常卿引皇帝少退北向立
樂止太祝持版進於神坐之右東向跪讀祝文(祝文臨時撰)
訖興皇帝再拜初讀祝文訖樂作太祝進奠版於神坐
還樽所太常卿引皇帝進天帝座前北向立樂作太祝以爵
酌罍福酒合置一爵一太祝持爵以授侍中侍中受爵西向
進皇帝再拜受爵跪祭酒奠爵俛伏興諸太祝各帥齋郎進俎
太祝减神前胙肉加於俎興以胙肉共置一俎上授司徒司徒
奉俎西向進皇帝受以授左右皇帝跪取爵遂飲卒爵侍中進
受爵以授太祝太祝受爵復於坫皇帝俛伏興再拜樂
止太常卿引皇帝樂作皇帝降自南陛還版位西向立
樂止謁者引司徒降復位太祝各進徹豆還樽所奉禮
曰賜胙贊者唱衆官再拜衆官在位者皆再拜樂作太
常卿前奏稱再拜退復位皇帝再拜奉禮曰衆官再拜
衆官皆再拜樂一成止太常卿前奏請就望燎位太常卿
引皇帝樂作皇帝至望燎位南向立樂止於羣官將拜諸
太祝各以篚進神坐前取玉帛祝版齋郎以俎載牲體
稷黍飯爵酒興各自其陛降壇南行當柴壇南東行自
南陛登柴壇以玉幣饌物置於柴上訖奉禮曰可燎東
西面各四人炬燎火半柴太常卿前奏禮畢太常卿引
皇帝出内壝門殿中監前受鎮珪華盖侍衛如常儀皇
帝入次樂止謁者贊引各引從告官及從駕群官諸方
客使以次出贊引引御史以下俱復執事位立定奉禮曰
再拜御史以下皆再拜贊引引出工人以下以次出
鑾駕還宫
皇帝既還大次侍中版奏請解嚴(將士不得輒離部伍)皇帝改服
通天冠絳紗袍乘金輅鼓吹振作奏請還宫如常儀
大唐開元禮卷五十六
