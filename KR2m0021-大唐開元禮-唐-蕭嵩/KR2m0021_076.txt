大唐開元禮卷七十六唐蕭嵩等撰
吉禮
三品以上祫享其廟三品以下禘享其廟
三品以上祫享其廟
前享五日筮于廟門之外齋及設位牲牓祭器省牲皆
如時享之儀掌事者以樽坫入設于廟堂之上皆于神
坐之左昭坐之樽在前楹北向始祖及穆坐之尊在戶
外南向俱以近神為上皆加勺羃(若始祖在曾祖以下則設尊依親廟之式)
(其坐首爵一餘皆爵四各置于坫)設祭器于東序西向每坐簋在前簠
次之登次之鉶次之籩次之豆次之爼在後每坐異之
皆以南為上屈陳而下設洗於東階東南東西當東霤南
北以堂深罍水在洗東加勺羃篚在洗西南肆實爵三
巾二于篚加羃(凡器皆濯而陳之)執尊罍篚羃者各位于尊罍
篚羃之後享日未明烹牲于厨夙興掌饌者實祭器(牲體)
(皆載右胖前三節節一叚肩臂臑皆載之後三節節一段下去一節載上肫胳二節又取正脊脡脊横脊短脅)
(正脅代脅各二骨以並餘皆不設簋實稷黍簠實類稻粱籩實石鹽乾脯棗栗之屬豆實醢醬虀葅之)掌廟
者設祫坐于廟堂之上自西序以東始祖坐于西序東
向昭坐于始祖東北南向穆坐于東南北向俱西上(若始封者)
(仍在曾祖之下則空東面之坐依昭穆南北設之每坐皆有屏几禮席設趺匵如式)主人以下各
服其服掌事者入實尊罍(每室四尊一實醴齊為上一實盎齊次之玄酒各實于上)
(尊玄酒者重古陳而不酌)祝版各置于坫諸祝與奄者入立于庭北
面西上掌事者持腰輿從入立于東階下西面北上立
定祝與奄者皆再拜訖帥腰輿升自東階詣始祖廟入開
塪室出神主置于輿出詣坐以主置于座以次出神主
如上儀(夫人之主奄人奉出俱並而處右)質明贊禮者引亞獻以下及
子孫俱就門外位贊唱者先入就位諸祝與執尊罍者
入就于庭北面西上立定贊唱者曰冄拜祝以下皆冄
拜各就位掌事者帥執饌者奉饌陳于門外贊禮者引
主人入就位又贊者引亞獻以下及子孫以次入就位
立定贊唱者曰冄拜主人以下皆冄拜贊禮者進主人
之左白請行事退復位掌饌者引饌入升自東階祝迎
引于階上各設于神坐前(籩居右豆居左鈃登簋簠居其間羊豕二俎横陳重于右)
(腊俎于左)執爐炭蕭稷黍膟膋者從其俎特并設于神坐之左
少後其蕭稷各置于爐炭下于施設訖掌饌以下降出
諸祝各取蕭稷擩于脂燔于爐炭還樽所贊禮者引主
人詣罍洗執罍者酌水執洗者跪取盤興承水主人盥
手執篚者跪取巾于篚興進主人拭手執篚者受巾跪
奠于篚遂取爵興以進主人受爵執罍者酌水主人洗
爵執篚者又跪取巾于篚興進主人拭爵訖受巾跪奠
于篚奉盤者跪奠盤興(凡取物者皆跪俛伏而取以興奠物則奠訖俛伏而後興)贊
禮者引主人自東階升堂詣始祖酒樽所執樽者舉羃
主人酌醴齊贊禮者引主人進詣始祖神坐前西向跪
奠爵興少退西向立祝持版進于神坐之右北面跪讀
祝文曰維某年歲次月朔日子孝曾孫封某官敢昭告
于祖考某諡封歲序推移伏增遠念謹以柔毛剛鬛明
粢薌合薌萁嘉蔬嘉薦醴齊敬薦祫事于始祖考某謚
封始祖妣夫人某氏配尚饗(祖考及子孫依尊卑稱號其祝文同)訖興主
人冄拜祝進跪奠版于神坐興還尊所贊禮者引主人
依昭穆酌獻如上儀(唯不盥洗)訖贊禮者引主人詣東序西
向立諸祝各以爵酌福酒合置一爵一祝持爵進主人
之左北向立主人冄拜受爵祭酒啐酒奠爵興諸祝各
帥執饌者以爼進减神前胙肉各置一爼上又以籩遍
取稷黍飯共置一籩祝先以飯籩進主人受以授左右
祝又以俎以次進主人每受以授左右訖主人跪取爵
遂飲卒爵祝進受爵復于坫主人興冄拜贊禮者引主
人降自東階還本位西向立主人獻將畢贊禮者引亞
獻詣罍洗盥手洗爵升自東階詣始祖酒尊所執尊者
舉羃亞獻酌盎齊贊禮者引亞獻進詣始祖神坐前西
面跪奠爵少退西向冄拜贊禮者引亞獻以次酌獻如
上儀訖贊禮者引亞獻詣東序西向立諸祝各以爵酌
福酒合置一爵一祝持爵進亞獻之左北向立亞獻冄
拜受爵跪祭酒遂引卒爵祝進受爵復于坫亞獻興冄
拜贊禮者引亞獻降復位又贊禮引終獻詣罍洗盥洗
升獻如亞獻之儀訖降復位諸祝皆進神坐前跪徹豆
興還樽所(徹者籩豆各一少移于故處)贊唱者曰冄拜非飲福受胙
者皆冄拜贊唱者又曰冄拜主人以下皆冄拜贊禮者
進主人之左白禮畢遂引主人出贊禮者引亞獻以下
及子孫以次出諸祝與執樽罍篚者俱復執事位立定
贊唱者曰冄拜諸祝以下皆冄拜執尊罍篚者出諸祝
與奄者匵神主置于輿納于塪室如常儀
三品以下禘享其廟
前享五日筮于廟門之外齋及設位牲牓祭器皆如時
享之儀掌事者以樽坫入設于廟堂皆于神坐之左昭
坐之尊在前楹間北向始祖及穆坐之尊在戸外南向
俱以近神為上未毁廟之尊坫于前楹下各于室内之
東北向西上皆加勺羃(其首坐爵一餘坐皆爵四各置于坫)設祭器于東
序西向每坐簋在前簠次之登次之鉶次之籩次之豆
次之俎在後每坐異之皆以南為上屈陳而下設洗于
東階東南東西當東霤南北以堂深罍水在洗東加勺
羃篚在洗西南肆實爵三巾二篚加羃(凡器皆濯面陳之)執尊
罍篚羃者各位于樽罍篚羃之後享日未明烹牲于厨
夙興掌饌者實祭器(牲體皆載右胖前脚三節節一叚肩臂臑皆載之後脚三節節一叚)
(去下一節載上肫胳二節又取正脊脡脊横脊短脅正脅代脅各二骨以並餘皆不設簋實黍稷簠實稻粱籩)
(實塩脯棗栗之屬豆實醢醬韲菹之類)掌廟者設神坐于廟堂之上自西
序以東始祖坐于西序東向昭坐于始祖東北南向穆坐
于始祖東南北向俱西上其未毁廟之主各于其室如
時享(若始封者仍在即各于其室如時享)主人以下各服其服掌事者入
實尊罍(每室四尊一實醴齊為上一實盎齊次之玄酒各實于上尊設玄酒者重古設而不酌者也)祝
版各置于坫諸祝與奄者入立于庭北面西上掌事者
持腰輿從入立于東階下西面立定祝與奄者皆冄拜
訖帥腰輿升自東階詣始祖廟入開塪室出神主置于
輿出詣坐前以主置于坐以次出毁廟神主如常儀未
毁廟主出置于室内之坐如時享(夫人之主奄人奉出俱並而處右)訖
出還齋所質明贊禮者引亞獻以下及子孫俱就門外
位贊唱者先入就位諸祝與執樽罍者入立于庭北面
西上立定贊唱者曰冄拜祝以下皆冄拜各就位掌饌
者奉饌陳于門外贊禮者引主人就位又贊禮者引亞
獻以下及子孫以次入就位立定贊唱者曰冄拜主人
以下皆冄拜贊禮者進主人之左白請行事退復位掌
饌者引饌入升自東階諸祝迎引于階上各設于神坐
前(籩居左豆居右簋簠登鉶居其間羊豕二爼横陳重于右腊俎特于左)執爐炭蕭稷黍
膟膋者從其爼升設于神坐之左少後其蕭稷各置于
爐炭下施設訖掌饌以下降出諸祝各取蕭稷擩于脂
燔于爐炭還樽所贊禮者引主人詣罍洗執罍者酌水
執洗者跪取盤興承水主人盥手執篚者跪取巾于篚
興進主人拭手執篚者受巾跪奠于篚遂取爵興以進
主人受爵執罍者酌水主人洗爵執篚者又跪取巾于
篚興進主人拭爵訖受巾跪奠于篚奉盤者跪奠盤興
(凡取物者跪俛伏而取以興奠物則奠訖俛伏而後興)贊禮者引主人自東階升
堂詣始祖酒尊所執尊者舉羃主人酌醴齊贊禮者引
主人詣始祖神坐前西向跪奠爵興少退西向立祝持
版進于神坐之右北面跪讀祝文曰維某年歲次月朔
日子孝曾孫某官封敢昭告于始祖考某謚祖妣夫人
某氏歲序推移伏增遠感謹以柔毛剛鬛明粢薌合薌
萁嘉蔬嘉薦醴齊祗薦禘享于始祖考某謚尚享(祖考及子)
(孫各依尊卑稱號祝文同)訖興主人冄拜祝進跪奠版于神坐興還
樽所贊禮者引主人依昭穆入室酌獻如上儀(惟不盥洗)贊
禮者引主人詣東序西向立諸祝各以爵酌福酒合置
一爵一祝持爵進主人之左北向立主人冄拜受爵跪
祭酒啐酒奠爵興諸祝各帥執饌者以俎進减神前胙
肉各共置一俎上又以籩遍取稷黍飯共置一籩祝先
以飯籩進主人受以授左右祝又以俎以次進主人每
受以授左右訖主人跪取爵遂飲卒爵祝進受爵復于
坫主人興冄拜贊禮者引主人降自東階還本位西向
立初主人獻將畢贊禮者引亞獻詣罍洗爵升自東階
詣始祖酒尊所執尊者舉羃亞獻酌盎齊贊禮者引亞
獻進詣始祖神坐前西向跪奠爵興少退西向冄拜贊
禮者引亞獻以次酌獻如上儀訖贊禮者引亞獻詣東
序西向立諸祝各以爵酌福酒合置一爵一祝持爵進
亞獻之左北向立亞獻冄拜受爵跪祭酒遂飲卒爵祝
進受爵復于坫亞獻興冄拜贊禮者引亞獻降復位又
贊禮者引終獻詣罍洗盥洗升獻如亞獻之儀訖降復
位諸祝皆進神坐前跪徹豆興還尊所(徹者籩豆各一少移于故處)
贊唱者曰冄拜非飲福受胙者皆冄拜贊唱者又曰冄
拜主人以下皆冄拜贊禮者進主人之左白禮畢遂引
主人出贊禮者引亞獻以下及子孫以次出諸祝與執
樽罍篚者俱復執事位立定贊唱者曰冄拜諸祝以下
皆冄拜執樽罍篚者出諸祝與奄者匵神主置于輿納
于塪室如常儀
大唐開元禮卷七十六
