大唐開元禮卷一百二唐蕭嵩等撰
嘉禮
皇帝於明堂讀孟冬令
皇帝於明堂讀仲冬令
皇帝於明堂讀季冬令
皇帝於明堂讀孟冬令
陳設
禮部尚書先讀令三日奏讀月令承以宣告前三日尚舍
直長施大次於玄武門外道西東向尚舍奉御設御坐守宫
設文武侍臣於大次之後文官在左武官在右俱東向設羣
官次於壁水北門之外文官在東武官在西俱南上前一日
尚舍奉御設御幄坐於玄堂左个近南北向守宫設三品以上及
諸司長官坐於堂上文官於御坐西北東向武官於御坐東北
西向俱重行南上(無長官者次官一人升判官不合)設刑部郎中讀令坐於御坐
東北西向有案設文官解劔席於戍陛之左設武官解劔席於
子陛之右皆内向太樂令展宫懸於玄堂左个之庭設舉麾位
於堂上亥陛之東西向一位於樂懸西北東向典儀設三品以上
應升坐者位於懸北文左武右俱重行南向相對為首設非升坐
者位文官四品五品位於懸西六品以下於其北絶位俱東向武
官四品五品於懸東六品以下於其北當文官俱西向皆重行南
上設典儀位於懸之西南贊者二人在北差退俱東向奉禮
設門外位各於次前俱每等異位重行相向南上
鑾駕出宫
前出宫三日本司宣攝内外各供其職守宫設從駕之
官五品以上次於承天門外東西朝堂如常前二日太樂
令設宫懸之樂於殿庭如常儀其日未明七刻搥一鼔
為一嚴(三嚴時節前一日侍中奏裁)侍中奏開宫殿門及城門未明
五刻搥二鼔為再嚴侍中版奏請中嚴奉禮設從駕羣
官五品以上位文官於東朝堂之前西向武官於西朝
堂之前東向俱重行北上從駕羣官五品以上俱集朝
堂次各服其服(其六品以下並駕發之前預赴明堂所俱就次各服其服也)所司陳
小駕鹵簿未明二刻搥三鼓為三嚴諸衞之屬各督其
隊與鈒戟以次入陳于殿庭謁者引從駕群官各就朝
堂位諸侍衞之官各服其器服侍中中書令以下俱詣
西閤奉迎(侍中負寳如式)乘黃令進金輅于西閤外南向千牛
將軍一人執長刀立于輅前北向黃門侍郎一人在侍臣
之前贊者二人又在黃門之前侍中版奏外辦太僕卿
奮衣而升正立執轡皇帝服通天冠黑紗袍佩玄玉御
輿以出曲直華盖警蹕侍衞如常儀皇帝將出仗動太
樂令令撞黃鐘之鐘右五鐘皆應協律郎跪俛伏舉麾
鼔柷奏太和之樂千牛將軍前執轡皇帝升輅太僕卿
立授綏侍中中書令以下夾侍如常儀黃門侍郎進當
鑾駕前跪奏稱黃門侍郎臣某言請鑾駕發引俛伏興退
復位(凡黃門侍郎奏請皆進當鑾駕前跪奏稱具官臣某言訖俛伏興)鑾駕動又稱警
蹕黃門侍郎與贊者夾引以出千牛將軍夾輅而趍駕
至太極門偃麾戛敔樂止出太極門鼓柷奏采茨之樂
出嘉德門戛敔樂止(凡樂皆協律郎舉麾工鼓柷而後作偃麾戛敔而後止)至承
天門外侍臣上馬所黃門侍郎奏稱請鑾駕權停勅侍
臣上馬侍中前承制退稱制曰可黃門侍郎退稱侍臣
上馬贊者承傳文武侍臣皆上馬諸侍衞之官各督其
屬左右翊駕在黃麾内符寳郎奉六寳與殿中監後部
從侍中中書令以下夾侍于輅前贊者在供奉官人内
侍臣上馬畢黃門侍郎奏稱請勅車右升侍中前承制
退稱制曰可黃門侍郎退復位千牛將軍升訖黃門侍
郎奏稱請鑾駕發引退復位鑾駕動稱警蹕鼓傳音如
常鼓吹振作而行其從駕之官在玄武隊後如常儀
讀令
其日依時刻諸衞勒所部屯門列仗及玄堂左个之庭
如常先至羣官俱集次各服其服駕將至通事舍人各
引先至羣官俱就門外位駕至大次門外廻輅東向千
牛將軍降立于輅右侍中進當鑾駕前跪奏稱侍中臣
某言請降輅俛伏興還侍位皇帝降路御輿之大次繖
扇華盖侍衞警蹕如常儀通事舍人引文武五品以上
從駕之官皆就門外位太樂令帥工人入就位協律郎
入就舉麾位典儀帥贊者先入就位通事舍人引羣官
非升坐者入就位刑部郎中以月令置于案覆以帕令
史二人俱絳公服對舉案立于武官五品東北郎中立
于案後西面侍中版奏外辦皇帝御輿出次直曲華盖
侍衞警蹕如常儀入自玄武門皇帝初入門太樂令令
撞𬎼賓之鐘左五鐘皆應鼓柷奏太和之樂皇帝升自
亥陛入即御坐北向坐符寳郎奉寳置于御坐侍臣夾
侍如常儀戛敔樂止典儀一人升立于左个西向東面
通事舍人引公王以下入就南面位公初入門舒和之
樂作(凡公行皆作舒和之樂)公至位樂止羣官立定典儀曰再拜贊
者承傳(凡典儀有詞贊者皆承傳)在位者皆再拜侍中前跪奏稱侍
中臣某言請延公王等升俛伏興又侍中稱制曰可侍
中詣左个西北東面稱制延公王等升堂上典儀承傳
堂下贊者又承傳在位者皆再拜通事舍人以次引南
面位者各詣其陛公初行樂作至觧劔席樂止公以下
俱升席跪觧劔俛伏興脱舄通事舍人各引升立于坐
後刑部郎中引案進立於子陛下侍中跪奏請讀月令俛
伏興又侍中稱制曰可侍中退復位刑部郎中再拜就
觧劔席跪觧劔俛伏興脱舄取令持案者仍立于下通
事舍人引刑部郎中奉令升自子陛詣席東西向跪置
令于案俛伏興立于席後堂上典儀唱就坐公王以下
及刑部郎中並就坐俛伏興坐刑部郎中讀令每句一絶使
言聲可了讀令訖堂上典儀唱可起公王以下皆起通
事舍人引公王以下及刑部郎中俱降刑部郎中以令
置于案與羣官俱跪佩劔俛伏興納舄通事舍人引各
還本位公初行樂作至位樂止立定典儀曰再拜在位
者皆再拜通事舍人引南面位者出公初行樂作出門
樂止侍中跪奏稱侍中某臣言禮畢俛伏興還侍位皇
帝興太樂令令撞黃鐘之鐘右五鐘皆應太和之樂作
皇帝降坐御輿以出之便次警蹕侍衛如來儀出門樂
止通事舍人引東西面位者以次出
孟冬令
孟冬之月日在尾昏危中旦七星中其日壬癸其帝顓
頊其神玄冥其蟲介其音羽律中應鍾其數六其味鹹
其臭朽其祀行水始冰地始凍雉入大水為蜃虹藏不
見食黍與彘其器閎以奄是月也以立冬先立冬七日禮部奏
曰某日立冬盛德在水皇帝乃齋立冬之日皇帝親帥
百官迎冬于北郊還賞死事恤孤寡是月也察阿黨則
罪無有掩蔽天氣上騰地氣下降天地不通閉塞而成
冬命百官謹盖藏命有司循行積聚毋有不斂坯城郭
戒門閭修鍵閉慎管籥固封疆備邊境完要塞謹關梁
塞蹊徑飭喪紀辯衣裳審棺槨之厚薄塋丘壟之大小
高卑薄厚之度貴賤之等級是月也命工師效功陳祭
器案度程毋或作為淫巧以蕩上心物勒工名以考其
誠功有不當必行其罪以窮其情是月也乃命虞司收
水泉池澤之賦毋或敢侵削衆庶其有若此者行罪毋
赦孟冬行春令則凍閉不密地氣上洩人多流亡行夏
令則國多暴風方冬不寒蟄蟲復出行秋令則霜雪不
時小兵時起土地侵削
鑾駕還宫
皇帝既還大次侍中版奏請觧嚴(將士不得輒離部伍)皇帝停大
次一刻頃搥一鼓為一嚴轉仗衞於還塗如來儀三刻
頃搥二鼓為再嚴將士布隊仗侍中版奏請中嚴五刻
頃搥三鼓為三嚴謁者贊引各引群官序立於次前文
武侍臣詣大次奉迎乘黃令進金輅于大次門外東向
千牛將軍立于輅右侍中版奏外辦太僕卿升執轡皇帝
御輿出次繖扇侍衞警蹕如常儀皇帝升輅太僕卿立
授綏黃門侍郎奏稱請鑾駕發引退復位鑾駕動稱警
蹕如常儀黃門侍郎贊者夾引千牛將軍夾輅而趍至
侍臣上馬所黃門侍郎奏稱請鑾駕權停勅侍臣上馬
侍中前承詔退稱制曰可黃門侍郎退稱侍臣上馬贊
者承傳文武侍臣皆上馬畢黃門侍郎奏稱請勅車右
升侍中稱制曰可黃門侍郎退復位千牛將軍升訖黃
門侍郎奏稱請鑾駕發引退復位鼔傳音鑾駕動鼓吹振作
而還文武羣官皆從如來儀駕至承天門外侍臣下馬所鑾
駕權停文武侍臣皆下馬千牛將軍降立於路右訖鑾駕動
千牛將軍夾輅而趨駕入嘉德門太樂令令撞蕤賓之鐘左
五鐘皆應鼓柷奏采茨之樂至太極門戛敔樂止入太極門
鼓柷奏太和之樂駕至横街北當東上閤廻輅南向侍中
進當鑾駕前跪奏稱侍中臣某言請降輅俛伏興還侍位皇
帝降輅御輿以入繖扇侍衛警蹕如常儀侍臣從至閤戛
敔樂止初文武羣官至東朝堂通事舍人承旨勅羣官並
還皇帝既入侍中版奏請解嚴叩鉦將士各還其所
皇帝於明堂讀仲冬令
陳設
尚舍奉御設御幄坐於玄堂太廟設文官解劔席於亥陛之
左武官解劔席於丑陛之右太樂令展宫懸於玄堂太廟
之庭設舉麾位於玄堂上子陛之東餘並如孟冬陳設之儀
鑾駕出宫
右並如孟冬出宫之儀
讀令
其日諸衛列仗於玄堂太廟之庭皇帝升自子陛典儀
一人升立於玄堂太廟西北侍中詣玄堂太廟西北稱
制刑部郎中升自丑陛餘並如孟冬讀令之儀
仲冬令
仲冬之月日在斗昏東壁中旦軫中其日壬癸其帝顓
頊其神玄冥其蟲介其音羽律中黃鐘其數六其味鹹
其臭朽其祀行冰益壯地始坼鶡旦不鳴食黍與彘其
器閎以奄飭死事命有司土事毋作毋發室屋及起大
衆以固而閉地氣沮洩是謂發天地之房諸蟄則死人
必疾疫是月也命内侍申宫令審門閭謹房室必重閉
省婦事毋得淫巧雖有貴賤近習無有不禁乃命良醖
秫稻必齊麴蘖必時湛熾必潔水泉必香淘器必良火
齊必得兼用六物毋有差貸是月也日短至隂陽争諸
生蕩君子齋戒處必掩身身欲寧去聲色禁嗜慾安形
性事欲静以待隂陽之所定芸始生荔挺出蚯蚓結麋
角解水泉動日短至則伐木取竹箭是月也可以罷官
之無事去器之無用者塗闕庭門閭築囹圄以助天地
之閉藏是月也皇帝親講武以習五戎仲冬行夏令則
其國乃旱氛霧冥冥雷乃發聲行秋令則天時雨汁瓜
瓠不成國有大兵行春令則蝗蟲為敗水泉咸竭人多
疥癘
鑾駕還宫
右並如孟冬還宫之儀
皇帝於明堂讀季冬令
陳設
尚舍奉御設御幄坐於玄堂右个設文官解劔席於子
陛之左設武官解劔席於寅陛之右太樂令展宫懸於
玄堂右个之庭設舉麾位於堂上丑陛之東餘並如仲
冬陳設之儀
鑾駕出宫
右並如孟冬出宫之儀
讀令
其日諸衛列仗於懸堂右个之庭皇帝升自丑陛典儀
一人升立於玄堂右个西北侍中詣玄堂右个西北稱
制刑部郎中升自寅陛餘並如仲冬讀令之儀
季冬令
季冬之月日在婺女昏婁中旦氐中其日壬癸其帝顓
頊其神玄冥其蟲介其音羽律中大吕其數六其味鹹
其臭朽其祀行雁北鄉鵲始巢雉呴雞乳食黍與彘其
器閎以奄命有司大儺征鳥厲疾是月也命漁師始漁
皇帝乃嘗魚先薦宗廟冰方盛水澤腹堅命取冰命衆
庶出五種計耦事修耒耜具田器命太常大合吹習衆
樂命有司收秩薪柴以供郊廟及百祀之薪燎是月也
日窮於次月窮於紀星迴於天數將幾終歲且更始專
而農人毋有所使皇帝乃與有司共飭國典論時令以
待來歲之宜季冬行秋令則白露早降介蟲為妖四鄙
入保行春令則胎夭多傷國多固疾命之曰逆行夏令
則水潦敗國時雪不降冰凍消釋
鑾駕還宫
右並如孟冬還宫之儀
大唐開元禮卷一百二
