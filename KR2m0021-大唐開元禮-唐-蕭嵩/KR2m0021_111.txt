大唐開元禮卷一百十一唐蕭嵩等撰
嘉禮
皇太子納妃臨軒命使
納采問名
納徵告期
告廟册妃
臨軒醮戒親迎同牢
妃朝見會羣臣
臨軒命使
將行納采制命使者吏部承以戒之前一日尚舍奉御
設御幄於太極殿北壁下南向衛尉設羣官位於東西朝
堂太樂令展宫懸於殿庭並如常儀其日典儀設文官
一品以下五品以上位於横街之北西面北上朝集使
五品以上合班六品以下位於横街南朝集使六品以
下合班蕃客又於其南皆西面北上設武官五品以上
位於横街北朝集使五品以上合班諸親位於其南六
品以下位於横街南朝集使六品以下蕃客等又在南
皆東面北上設典儀位於懸之東北贊者二人在南少
退俱西向設舉麾位於殿上西階之西東面設使者受
命位於横街南道東北面西上奉禮設門外位文官一
品以下五品以上位於順天門外道東每等異位俱重行
西面武官三品以下位於門西每等異位俱重行以北為
上未明二刻諸衛勒所部屯門布黃麾半仗入陳於殿庭
如常儀羣官依時刻集朝堂俱就次各服朝服侍中
量時刻版奏請中嚴鈒戟近仗就陳於閤外太樂令以
下帥工人入就位諸侍衛之官各服其器服侍中中書
令以下諸侍臣俱詣閤奉迎典儀帥贊者先入就位吏
部兵部贊羣官出次典謁各引就門外位侍中版奏外
辦皇帝服衮冕乘輿以出曲直華蓋侍衛警蹕如常儀
皇帝出自西房即御坐南向坐符寳郎奉寳置於御
坐如常儀通事舍人引羣官以次入就位立定典儀曰
再拜贊者承傳羣官在位者皆再拜吏部與禮部侍郎贊
使主副出典謁引就受命位侍中前承制降詣使者西北
東向稱有制使主副俱再拜侍中宣制訖使主副又再
拜侍中還侍位典謁引使者主副出初使者將出典儀
曰再拜贊者承傳羣官在位者皆再拜通事舍人引羣
官出侍中前跪奏稱侍中臣某言禮畢俛伏興還侍位
皇帝降坐入自東房侍衛警蹕如來儀侍臣從至閤使
主副乘輅備儀仗而行從者乘輿以從
納采
前一日主人設使者次於大門之外道右南向其日大
昕使者公服至於妃氏大門外掌次者延入次(凡賓主及行事)
(者皆公服)主人受其禮於廟(無廟者受於正寢)掌事者布神席於室
戶外之西莞筵粉純加藻席畫純南向右彫几使者出
次謁者引立於大門外之西東面主人立於大門内西面儐
者立於主人之左北面受命出立於門東西面曰敢請事
使者曰奉制作儷儲宫允歸令德率由舊章使某納采
儐者入告主人曰臣某之子不教若如人既蒙制訪某
不敢辭儐者出告掌畜者以鴈授使副使副進授使者退復
位使者左手執之儐者引主人迎於大門外之南北面
再拜使者不答拜謁者引使者入門而左主人入門而
右使者升自西階立於楹間俱南面西上主人升自東階
進使者前北面使者曰某奉制納采主人降詣階間北
面再拜稽首升進北面受鴈退立於東階上西面使者
降自西階以出
問名
使者既出立於門外之西東面初使者降左右受鴈於
序端主人降立於内門東廂西面儐者進受命出請事
使者曰某將加卜筮奉制問名儐者入告主人曰制以
某之子備數於儲宫臣某不敢辭儐者出告掌畜者以
鴈授使副使副進授使者退復位儐者引主人迎於内
門外之南北面再拜使者升自西階立於楹間俱南面
西上主人升自東階進使者前北面使者曰某奉制問
名將加諸卜筮主人降詣階間北面再拜稽首升進北
面受鴈少退仍北面曰臣某第幾女某氏出使者降自
西階出立於門内外之西東面初使者降主人退立於
阼階東左右受鴈於序端主人降立於内門東廂西面
儐者進受命出請事使者曰禮畢儐者入告主人曰某
公為事故至於某之室某有先人之禮請禮從者儐者
入告使者曰某既得將事敢辭儐者入告主人曰先人之
禮敢固以請儐者出告使者曰某辭不得命敢不從儐
者入告遂引主人升立於序端掌事者徹几設二筵東上(各用)
(莞筵繢純加藻席紛純)設甒醴於東房西墉下加勺設羃篚在樽南實
觶二角柶二各籩一豆一實以脯醢在篚南又設洗於東階
東南如常施設訖儐者引主人降迎使者於内門外之東
西面揖使者先入使者入門而左主人入門而右三揖使
者皆不報至階主人曰請某位升使者曰某敢辭主人又
曰固請某位升使者揖主人使者升自西階北面東上
主人升自東階北面再拜使者西階上北面答拜主人
受几於序端掌事者内拂几三奉兩端西北向以進主
人東南向外拂几三振袂内執之掌事者一人又執几
以從主人進西北向使者序進迎受於筵前東南向以俟主人
還東階上北面拜送西南立使者以几進北面跪各設於坐差
退於西階上北面東上各拜送答再拜立於階西東面南上贊
者二人俱升取觶降盥手洗觶升實醴加柶於觶覆之
面葉出房南面主人受醴面柄進使者筵前西北面主
人贊者執觶以從使者西階上北面各一拜序進筵前
東南面主人又以次授醴使者受俱復西階上位主人退復
東階上北面一拜送掌事者以次進脯醢於筵前使者各進
升延皆坐左執觶右取脯擩於醢祭於籩豆之間各以
柶祭醴三始扱一祭又扱再祭興各以柶兼諸觶上臘降延
於西階上北面坐俱啐醴建柶各奠觶遂拜執觶興主人
答拜使者進升筵坐各奠觶於薦東降筵序立於西階
上東面南上掌事者牽乘馬入陳於門内三分庭一在
南北首西上又掌事者奉幣篚升自東階以授主人主人受
於序端進西位掌事者一人又奉幣篚立於主人之後
使者西階上俱再拜主人進詣楹間南面立使者序進
立於主人之西俱南面主人以幣授使者使者受退立於西
階上東面執幣者又以幣篚授主人主人受以授使副使副受
之退立於使者之北俱東面主人還東階上北面拜送使者降
自西階從者迓受幣使者當庭實揖馬以出牽馬者從
出使者出大門外之西東面立從者迓受馬主人出門
東西面再拜送使者退主人入立於東階下西面儐者
告於主人曰賓不顧矣主人反於寢
納吉
前一日主人設使者次如常其日大昕使者至妃氏大
門外掌次者延入次掌事者設几筵如常使者出次謁
者引立於大門之西東面主人於大門内西面儐者進
受命出請事使者曰加諸卜筮占曰恊從制使某也納吉
儐者入告主人曰臣某之女弗教唯恐不堪龜筮曰吉
臣預在焉臣某謹奉典制儐者出告掌畜者以鴈授使
副使副進授使者退復位使者左手執之儐者引主人
迎於門外之南北面再拜使者不答拜謁者引使者入
門而左主人入門而右使者升自西階立於楹間南面
西上主人升自東階進使者前北面使者曰某奉制納吉主
人降階北面再拜稽首升進北面受鴈使者降自西階
以出立於大門外之西東面初使者降主人還阼階東
左右受鴈於序端主人降立於内門内西面儐者進受
命出請事使者曰禮畢其賓使者如問名之儀
納徵
前一日主人設使者次如常儀其日大昕使者至妃氏
大門外掌次者延入次執事者設布羃於内門之外
玄纁束帛陳於羃上乘馬陳於羃南北首西上執事者
奉穀圭以匵俟於羃東西面主人掌事者設几筵如常
使者出次謁者引立於大門外之西東面主人立於大
門内西面儐者進受命出請事使者曰制使某以玉帛
乘馬納徵儐者入告主人曰奉制賜臣以重禮臣某祗
奉典制儐者出告又儐者引主人迎於門外之南北面
再拜使者不答拜謁者引使者入門而左主人入門而右至於
内門使者立於門西東面北上主人立於門東西面執事者坐
啓匵取珪加於玄纁上興以授使副使副進授使者退
復位使者受玉帛謁者引使者入門而左主人入門而
右牽乘馬者從入三分庭一在南北首西上使者升自西階
立於楹間俱南面西上主人升自東階進使者前北面
使者曰某奉制納徵主人降詣階間北面再拜稽首升
進北面受玉帛使者降自西階出立於内門外之西東
面初使者降主人還阼階東左右受玉帛於序端主人
降立於内門内西面於主人受玉帛受馬者自左受之
以東牽馬者既授馬自前西面出儐者進受命出請事
使者曰禮畢其賓使者如納吉之儀
告期
前一日主人設使者次如常其日大昕使者至於妃氏
大門外掌次者延入次掌事者設几筵如常使者出次
謁者引立於大門外之西東面主人立於門内西面儐
者進受命出請事使者曰詢於龜筮於某月某日吉制
使某告期儐者入告主人曰臣某謹奉制儐者出告掌
畜者以鴈授使副使副進授使者退復位使者左手執
之儐者引主人迎於門外之南北面再拜使者不答拜
謁者引使者入門而左主人入門而右使者升自西階
立於楹間俱南面西上主人升自東階進使者前北面使者曰
某奉制告期主人降詣階間北面再拜稽首升進北面
受鴈退位于東階上西面使者降自西階以出立於内
門外之西東面初使者降主人還阼階東左右受鴈於
序端主人降立於内門内西面儐者進受命出請事使
者曰禮畢其賓使者如納徵之儀
告廟
有司以特牲告如常禮(祝文臨時撰)
册妃
前一日主人設使者次如常設宫人次於使者面南俱
東面障以行帷其日奉禮設使者位於大門外之西東
向使副及内侍位於使者之南舉冊案及璽綬命服者在
南差退俱東向設主人位於門南北面設使者以下及
主人位於内門外又如之設典内位於内門外主人南
西面設宫人位於門外於使者之後俱重行東向
以北為上障以行帷設贊者二人位於東階東南西向
典内預設一案於閤外近限使者主副朝服乘輅持節
備儀仗鼔吹備而不作至妃氏大門外使者降輅掌次
者延入次宫人等各之次掌嚴奉䄖翟衣及首飾内廐
尉進厭翟車於大門之外道西東向以北為上諸衛率其
屬布妃儀仗如常使者出次典謁引使者以下持節者
前導及宫人典内各就位持節者立於使者之北少退
俱東向主人朝服出迎於大門外之東西面立定少頃
北面再拜使者不答拜典謁引使者持節者前導入門而
左持案以下從之主人入門而右至内門外各就位立
定奉冊寳奉案者進當使副前使副受册寳案者退復位
使副以册寳進授使者退復位内侍進使者前西面
受册寳東面授典内退復位典内持册寳入立於閤外
之西東面跪置冊寳於案典内俛伏興奉衣服及侍衛
者從入皆立於典内之南俱東面北上傅姆贊妃出引
立於庭中北面掌書進跪取玉寳興進立於妃前南向
掌嚴奉首飾及䄖翟與諸宫官侍衛者以次入侍衛如
常典内還復位司則前贊妃再拜還侍位妃再拜司則
進掌書前北面受册寳進妃前南向授妃妃受以授司閨
司則又前贊妃再拜還侍位妃又再拜訖司則前請妃
升坐還侍位司閨引妃升坐南向坐宫官以下俱降立
於庭重行北面以西為上立定贊唱者曰再拜宫官以
下皆再拜訖諸應侍衛者各升立於侍位司則前啓禮
畢妃降坐司閨引妃入於室主人賓使者如禮賓之儀
使者乘輅而還
臨軒醮戒
前三日本司宣攝内外各供其職前一日衛尉設次於
東朝堂之北西向又設宫官次於重明門外如常儀其
日前三刻宫官俱集於次各之次皆服其服諸衛各勒
其所部依圖陳設左庶子奏請中嚴内僕進金輅於西閤
外南向内率一人執刀立於輅前北向前二刻諸衛之
官各服其器服以次詣閣奉迎右庶子負璽如式宫
官應從者各出次立於門外文東武西重行相向北上
左庶子奏外辦太僕奮衣而升執轡皇太子著衮冕之服
以出左右侍衛如常儀皇太子乃升僕立授綏車驅左
庶子以下夾侍如常出門車權停令車右升輅陪乘宫
臣上馬畢皇太子車動鼔吹振作如式文武官皆乘馬
以從如常至承天門下車所迴輅南向左庶子進當路
前跪奏稱左庶子臣某言請降輅俯伏興還侍位皇太
子降輅典謁引舍人舍人引皇太子就次侍衛如常儀
前一日尚舍奉御整設御坐於太極殿阼階上西向衛
尉設羣官次於朝堂太樂令展宫懸於殿庭乘黃令陳
車輅並如常儀其日尚舍直長鋪皇太子席位於戸牖
間南向(其席莞筵紛純加藻席繢純)尚食奉御設酒尊於東序下有
坫加勺設羃實爵一又陳籩脯一豆醢一在尊西晡前
三刻典儀設羣官版位於内奉禮設版位於外如朝禮
諸衛勒所部屯門布仗立仗入陳於殿庭羣官依時刻
集朝堂俱就次各服其服侍中版奏請中嚴鈒戟近仗
就陳於閤外太樂令帥工人入就位晡前一刻諸侍衛
之官各服其器服侍中中書令以下俱詣閤奉迎典儀
帥贊者先入就位吏部兵部贊羣官俱出次通事舍人
各引就門外位侍中版奏外辦皇帝服通天冠綘紗袍
乘輿以出曲直華盖警蹕侍衛如常儀皇帝出自西房
即御坐西向坐符寳郎奉寳置於御坐如常儀通事舍
人引羣官以次入就位羣官立定典儀曰再拜贊者承傳羣
官在位者皆再拜初羣官入訖典謁引舍人舍人引皇
太子入(侍從如常式皇太子每行事左庶子執儀贊相)至懸南北面立典儀曰
再拜贊者承傳皇太子再拜典儀引舍人舍人引皇太
子詣西階皇太子脫舄舍人引升就席西南面立尚食
奉御酌酒於序進詣皇太子西南東面立皇太子再拜
受爵尚食直長又薦脯醢於席前皇太子升薦坐左執
爵右執脯擩於醢祭於籩豆之間右祭酒興降席西南
面坐啐酒奠爵再拜執爵興奉御受虛爵直長徹薦還於
房舍人引皇太子進當御坐前東面立皇帝命之曰往
哉爾相承我宗事勖率以敬皇太子曰臣謹奉制旨遂再拜
舍人引皇太子降自西階納舄訖典謁引舍人舍人引皇太
子出門典儀曰再拜贊者承傳羣官在位者皆再拜通事舍
人引羣官以次出侍中前跪奏稱侍中臣某言禮畢俛伏興
還位皇帝降坐入自東房警蹕侍衛如来儀侍臣從至閤
親迎
前一日侍衛設皇太子次於妃氏大門之外道西南向
設侍衛羣官次於皇太子次西南東向北上皇太子既
受命遂適妃第執燭前馬鼓吹振作如式侍從如常皇
太子車至妃氏大門外次前迴輅南向左庶子進當路
前跪奏左庶子臣某言請降輅俛伏興還侍位皇太子
降輅之次車將至主人設几筵如常禮女如别儀妃服
䄖翟花釵立於東房侍從如常主婦衣禮衣鈿釵出立
於房戸外之西南向主人公服出立於大門之内西面
(在廟則主人以下著祭服)儐者公服立於主人之左北面左庶子前
跪奏稱左庶子臣某言請就位俛伏興還侍位皇太子
出次立於門西東面侍衛如常儀儐者進受命出門東
西面曰敢請事左庶子承傳進跪奏如常皇太子曰以
茲初婚某奉制承命左庶子俛伏興傳於儐者入告主
人曰某謹敬具以須儐者出傳於左庶子左庶子進奏
如初儐者入引主人迎於門外之東西面再拜左庶子
前跪奏稱左庶子臣某言請答拜俛伏興還侍位皇太
子答拜主人揖皇太子先入掌畜者以鴈授左庶子左
庶子進東南向奉授皇太子既執鴈進入侍衛者量入
侍從及内門主人讓曰請皇太子入皇太子曰某弗敢
先主人又曰固請皇太子入皇太子又曰某固勿敢先
主人揖入皇太子從入皇太子入門而左主人入門而
右及内門主人揖入及内霤將曲揖當階揖皇太子皆
報揖至於階主人曰請皇太子升皇太子曰某敢辭主
人曰固請皇太子升皇太子又曰某敢固辭主人又曰
終請皇太子升皇太子又曰某敢終辭主人揖皇太子
報揖主人升立於阼階上西面皇太子升進當房戸前
北面跪奠鴈俛伏興再拜降出主人不降送内厩尉進
厭翟於内門外𫝊姆導妃司則前引出於母左師姆在
右保姆在左(執燭及侍從如式)父少進西面戒之必有正焉若
衣若笄命之曰戒之敬之夙夜無違命母戒之西階上施
衿結帨命之曰勉之敬之夙夜無違命庶母及門内施鞶
申之以父母之命命之曰敬恭聽宗父母之言夙夜無
愆視諸衿鞶妃既出内門至輅後皇太子授綏姆辭不
受曰未教不足與為禮妃升輅乘以几姆加幜皇太子
乃馭輪三周馭者代之皇太子出大門乘輅還宫侍衛
如來儀妃儀仗次於後主人使其属送妃以次族從
同牢
其日司閨設妃次於東閤内道東南向掌筵鋪褥席將
夕司閨設皇太子御幄於殿室内西廂東向鋪地席重
裀施屏障設同牢之席於室内皇太子之席西廂東向
妃東廂西向(席皆莞筵紛純加藻席繢純)席間量容牢饌典膳監設
洗於東階東南東西當東霤南北以堂深罍水在洗東
篚在洗西(篚實以二巾二爵)設妃洗於東房近北罍水在洗西南肆
篚在洗東北肆皆加勺巾羃典膳監預饌於東房西牖下豆
各二十簋簠各二鈃各三瓦登一皆加巾盖俎三尊在室内
北牖下玄酒在西皆加羃勺南柄(羃夏用絺冬用組)又設尊於房
戶外之東無玄酒篚在南實四爵合巹(其器皆烏漆惟㽅以陶巹以瓢)
皇太子車至侍臣下馬所車權停文武侍臣皆下馬車
右降立於輅左車動車右夾輅而趨車至左閤迴輅南
向左庶子進當輅前奏稱左庶子臣某言請降輅俛伏
興還侍位皇太子降輅入俟於内殿門外之東西面侍
衛如常儀庶子以下皆退妃至宫門鹵簿仗衛停於門
外近侍者從如常入至左閤外迴輅南向司則進當路
前啓請妃降輅掌筵依式執扇前後執燭並如常儀妃
降輅就次整飾司閨引妃詣内殿門西東面皇太子揖
妃以入又司閨前引升自西階姆從升執扇燭者陳於
東西階内皇太子即席東向立妃即席西向立司饌進
詣階間北面跪奏稱司饌妾姓言請具牢饌興司則承
令曰諾司饌帥其屬升奉饌入設於皇太子及妃坐前
醬在席前爼醢在其北俎三入設於豆東豕俎特於俎北
(豆在俎醢之東)司饌設黍於醬東稷在東設湇於醬南(饌要方也)設
對醬於東(對醬婦醬也設之當特俎)葅醢在其南北上設黍於豕爼
北其西稷稻粱設湇於醬北司饌啟會却於簠簋之南
對簠簋於北(啟發也豆盖徹於房内)各加匕箸施設訖司饌北
面跪奏饌具興皇太子及妃俱坐司饌跪取脯擩於醢
取韭葅擩醢授皇太子又司饌跪取脯擩於醢取韭葅擩
醢授妃皇太子及妃俱受祭於上豆之間司饌興跪取
黍實於左手遍取稷反於右手授皇太子又司饌取黍
實於左手遍取稷反於右手授妃皇太子及妃各受祭
於葅醢之間司饌俱興各立取肺皆絶未跪授皇太子
及妃俱受又祭於葅醢之間司饌俱以肺加於俎掌嚴
授皇太子巾又掌嚴授妃巾皇太子及妃俱&KR0868;手以柶
扱上鈃遍擩之祭於上豆之間司饌品嘗太子饌又司饌
品嘗妃饌司饌各移黍置於席上以次跪授肺脊皇太
子及妃皆食以湇醬三飯卒食司饌北面跪奏稱司饌
妾姓言請進酒司則承令曰依奏興司饌二人俱盥手
洗爵於房入室詣酒尊所酌酒進北面立皇太子及妃
俱興再拜一人進授爵皇太子一人以爵授妃皇太子
及妃俱受爵司饌俱退北面答再拜皇太子及妃俱坐
皇太子及妃俱祭酒舉酒司饌各以肝從司則俱進受
虚爵奠於篚司饌又俱洗爵酌酒再酳皇太子及妃受
爵俱飲司則進受虚爵奠於篚三酳用巹如禮再拜皇
太子及妃立於席後司則俱降東階洗爵升酌於戶外
尊進北面俱奠爵興再拜皇太子及妃俱答拜司則俱
坐取爵祭飲遂飲卒爵奠遂拜執爵興降奠爵於篚還
侍位司饌北面奏稱司饌妾姓言牢禮畢司則承令曰
諾司饌徹饌設於房司則前跪奏稱司則妾姓言請殿下
入俛伏興還侍位皇太子入於東房釋冕服著袴褶司
則啟妃入幃幄皇太子及妃乃入室媵餕皇太子之饌
御餕妃之饌
妃朝見
其日晝漏上水一刻所司設皇帝御坐於所御殿阼階
上西面(其席莞筵紛純加藻席畫純次席黻純左右玉几)所司設皇后御坐於
室戶外之西近北南向尚食帥司饌設酒樽於房
内東壁下有坫加勺羃(尊用瓦甒實以醴齊)籩一豆一實以脯醢
設於尊北又設洗於東房近北罍水在洗西篚在洗東
北肆(篚實以巾羃觶一角柶一)其日夙興妃沐浴司則啟請妃内嚴
質明諸衛帥其屬陳布儀仗如常儀近仗入陳於寢門
外内厩尉進厭翟於正寢西階之前南向司則啟外辦
妃服䄖翟加首飾以出降自四階升輅侍衛如常至降
車所司則贊妃降輅司言引妃入仗衛停於閤外障扇
侍從如常妃至寢門之外立於西廂東面諸衛勒所部屯門
布仗近仗入陳於所御殿閤外如常侍中奏内嚴尚儀
又奏請皇后内嚴妃既至寢門侍中版奏外辦皇帝服
通天冠綘紗袍以出升自阼階即御坐西向坐侍衛如
常儀尚儀又奏皇后外辦皇后禕衣首飾司言引尚宫
尚宫引皇后出即御坐向南侍從如常妃奉笲棗栗司
饌又執奉笲腶脩以從司言引妃入立於庭北面再拜
司賓引妃升自西階進東面跪奠笲於御坐前皇帝撫
之尚食進徹以東司言引妃自西階降復北面位奉笲
腶脩再拜司言引妃升進北面跪奠笲於皇后坐前皇
后撫之尚食進徹以東司言引妃退立於西序東面又
再拜司設設妃席於戶牖之間近北南面司言引妃立
於席西南向尚食入東房盥手洗觶酌醴齊加柶面柄出進
詣妃席前向北立妃進東面拜受醴尚食薦脯醢於席
前妃升席坐左執觶右取脯擩於醢祭於籩豆之間以
柶祭醴三始扱一祭又扱再祭降席進東面跪啐醴建
柶奠觶興東面再拜跪取觶興即席坐奠觶於薦東興
降席司賓引妃降自西階出閤外既出閤乘車還宫障
扇侍從如來儀
會羣臣
皇帝會羣臣於太極殿如正至之儀惟上夀辭云皇太
子嘉聘禮成克崇景祚臣某等不勝慶忭謹上千萬歲
夀
大唐開元禮卷一百十一
