大唐開元禮卷五十七唐蕭嵩等撰
吉禮
巡狩告圜丘有司攝事
將告有司卜日如别儀前二日守宫設告官以下次各依
常所設陳饌幔於内壝東門之外道北南向右校掃除
壇之内外郊社令積柴於燎壇前一日諸告官清齋於
告所諸衛令其屬晡後一刻各以其方噐服守衛壝門
奉禮設版位内外並如常儀郊社令帥其屬以樽坫罍
洗篚羃入設皆如常儀執樽罍篚羃者各位於樽罍篚
羃之後太官令預饌酒脯醢告日未明四刻太史令郊
社令各服其服升設神位席如常未明三刻諸告官各
服其服郊社令良醖令之屬入實樽罍及玉幣(天帝太尊二著尊二一實)
(以明水為上一實以醴齊次之山罍各二一實以玄酒為上一實清酒次之玉以蒼璧幣以蒼)太祝以玉帛
置於篚設於饌所未明二刻奉禮帥贊者先入就位贊
引引御史太祝以下入行掃除如常儀訖各就位未明
一刻謁者引告官以下俱就門外位立定又謁者引告
官贊引引執事者次入就位立定奉禮曰再拜贊者承
傳(凡奉禮有詞贊者皆承傳)告官以下皆再拜謁者進告官之左白
有司謹具請行事奉禮曰再拜在位者皆再拜初謁者
白請行事太官令出帥饌者奉饌陳於東門之外初太
官令出太祝跪取玉於篚興立於樽所謁者引告官升
自午陛北向立太祝以玉東向授告官受玉進北面跪
奠於天帝神座俛伏興少退北向再拜謁者降還本位太祝
還樽所太官令引饌入自午陛太祝迎引於壇上設於
神坐前(籩豆盖羃徹之如式)設訖太官令以下降自東陛復位諸
太祝各還樽所謁者引告官詣罍洗盥手洗爵訖升自
南陛詣天帝酒樽所執樽者舉冪告官酌醴齊謁者引
告官詣天帝神坐前北向跪奠爵俛伏興少退北向
立太祝持版進於神坐之右東向跪讀祝文(祝文臨時撰)
訖興告官再拜太祝進跪奠版於神坐興還樽所告官
拜訖謁者引告官進天帝神坐前北向立太祝以爵酌
罍福酒合置一爵一太祝持爵進告官之右西向立告官
再拜受爵跪祭酒遂飲卒爵太祝進受爵復於坫告官俛
伏興再拜訖謁者引告官降復位太祝各進跪徹豆俛伏
興還樽所奉禮曰再拜告官及再位者皆再拜謁者進
告官之左白請就望燎位謁者引告官就望燎位南向
立初衆官將拜太祝取玉幣及祝版置於柴上戶内柴
東西各四人以炬燎火半柴謁者進告官之左白禮畢
謁者引告官贊引引執事者以次出御史以下俱復執
事位立定奉禮曰再拜御史以下皆再拜贊引引出
大唐開元禮卷五十七
