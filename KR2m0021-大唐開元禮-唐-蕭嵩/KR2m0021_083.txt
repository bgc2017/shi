大唐開元禮卷八十三唐蕭嵩等撰
軍禮
皇帝親征告于太廟齋戒
陳設鑾駕出宫
晨祼饋食
鑾駕還宫凱旋獻俘
解嚴
齋戒
將告有司卜日如别儀前一日皇帝清齋於太極殿凡
預告之官清齋於廟所近侍之官應從升者及羣官客
使等各于本司及公館清齋一日諸軍將亦各于正寢
清齋一宿(若在營者齋于軍幕)諸衞令其屬晡後一刻各以其方
器服守衞廟門與太樂工人俱清齋一宿
陳設
前告三日尚舍直長施大次于廟東門之外道北南向
尚舍奉御鋪御坐守宫設文武侍臣次于大次之後文
官在左武官在右俱南向設告官及從駕羣官次各如
常儀設軍將次于南門之外道東西向以北為上前二
日太樂令設宫懸之樂于廟庭設登歌及舉麾位于殿上並如
常儀右校清掃内外前一日奉御設御坐于東陛東南西向
告官及從駕羣官版位設于内外如常儀設軍將位于懸南
每等異位重行北面以西為上設軍將門外位於南門
之外道東每等異位重行西面北上設酒樽之位于堂
上前楹間各于室戶之左北向春夏每室雞彛一鳥彛一
犧尊二山罍二秋冬斝彛一黃彛一著樽二山罍二皆加
勺羃俱西上各有坫焉(以置瓉爵)設罍洗篚羃於常所(篚實以巾)
(爵珪瓉)執樽罍篚羃者各位于樽罍篚羃之後太廟令整
拂神幄又帥府史齋郎以樽坫罍洗篚羃入設于位告
日未明十五刻太官令帥宰人以鸞刀割牲於厨(每室各櫝一)
鑾駕出宫如圜丘之儀
皇帝服武弁乘革輅前後備六軍嚴鼔並准大駕
晨祼
其日未明三刻諸預告之官各服其服太廟令良醖令
各帥其屬入實樽罍(雞彛斝彛犧尊著尊之上尊皆實以明水山罍之上尊實以玄酒鳥彜黃)
(彛實以鬱鬯犧尊著尊實以醴齊山罍實以清酒)太官令帥進饌者實諸籩豆
簠簋等未明二刻奉禮帥贊者先入就位未明一刻贊引引
御史博士太廟令太祝宫闈令及令史當祝史執樽罍篚幕
者陛間北面西上立定奉禮曰再拜贊者承傳(凡奉禮有詞贊)
(者皆承傳)太廟令以下皆再拜升自東階入開埳室奉出九
室神主各置于坐如常儀訖引就位駕將至謁者贊引
各引告官以下通事舍人分引從告羣官諸方客使先
至者俱就門外位駕至大次門外廻輅南向千牛將軍
降立于輅右侍中進當鑾駕前跪奏稱侍中臣某言請
降輅俛伏興還侍位皇帝降輅乘輿之大次太廟令以祝版
進署如常儀謁者贊引各引告官及從駕羣官俱就門外
位協律郎太樂令帥工人次入就位(其升堂者皆脱履于下降納如常)
謁者贊引各引告官通事舍人分引從告羣官客使諸
軍將等次入就位皇帝停大次半刻頃太常博士引太
常卿立大次當門北向侍中版奏外辦皇帝出次華盖侍
衞如常儀太常博士引太常卿太常卿引皇帝(凡太常卿前導)
(皆博士先引)至廟門外監中殿進鎮珪華盖仗衞停於門外
近侍者從入如常皇帝至版位西向立(每立定太常卿博士退立于左)
太常卿前奏稱請再拜退還位皇帝再拜奉禮曰衆官再拜衆
官在位者皆再拜(其先拜者不拜)太常卿前奏有司謹具請行事退復
位協律郎跪俛伏舉麾(凡取物者皆跪俛伏而取以興奠物則奠訖俛伏而後興)鼔
柷奏永和之樂乃以黃鐘之均樂舞九成偃麾戛敔樂
止太常卿前奏稱請再拜退復位皇帝再拜奉禮曰衆
官再拜衆官在位者皆再拜太常卿引皇帝詣罍洗太
和之樂作皇帝至罍洗樂止侍中跪取匜興沃水又侍
中跪取盤興承水皇帝搢鎮珪(凡受物則搢鎮珪奠訖執珪俛伏興)皇帝
盥手黃門侍郎跪取巾于篚興進皇帝帨手訖黃門侍
郎受巾跪奠于篚黃門侍郎又取瓉于篚進皇帝受瓉
侍中酌罍水又侍中奏盤皇帝洗瓉黃門侍郎又授巾
皆如前皇帝拭瓉訖侍中奠盤匜黃門侍郎受巾奠于篚皆
如常太常卿引皇帝樂作皇帝升自阼階樂止侍中中書令
以下及左右侍衛量人從升太常卿引皇帝詣獻祖尊彛所
執樽者舉羃侍中贊酌鬱酒訖登歌作肅和之樂以圜鐘之
均(自後登歌皆歌圜鐘)太常卿引皇帝入詣獻祖神坐前北向跪以鬯
祼地奠之俛伏興太常卿引皇帝出戶北向再拜訖太常卿
引皇帝詣懿祖尊彜所執樽者舉羃侍中取瓉于坫進皇帝
受瓉侍中贊酌鬱酒訖太常卿引皇帝入詣懿祖神坐前北
向跪以鬯祼地奠之俛伏興太常卿引皇帝出戶北向再拜
訖太常卿引皇帝次祼太祖次祼代祖次祼高祖次祼太宗
次祼高宗次祼中宗次祼睿宗並如上儀訖登歌止太常卿
引皇帝樂作皇帝降自阼階至版位西向立樂止
饋食
皇帝既升祼太官令出帥進饌者奉饌陳于東門之外謁者
引司徒出詣饌所遂奉獻祖之俎初皇帝既至位樂止太官
令引饌入自正門俎初入門雍和之樂作以無射之均饌至
泰階樂止諸太祝迎引于階上各于神坐前設訖謁者引司
徒降復位諸太祝各還樽所太常卿引皇帝詣罍洗樂作皇
帝至罍洗樂止皇帝盥手洗爵侍中黃門侍郎贊洗皆如晨
祼之儀訖太常卿引皇帝樂作皇帝升自阼階訖樂止太常
卿引皇帝詣獻祖樽彜所執樽者舉羃侍中贊酌醴齊訖夀
和之樂作太常卿引皇帝入詣獻祖神坐前北向跪奠爵俛
伏興太常卿引皇帝出戶北向立樂止太祝持版進于室戶
外之右東向跪讀祝文(祝文臨時撰告以親征意)訖興皇帝再拜又再拜
初讀祝文訖樂作太祝入奠版于神坐出還樽所皇帝拜訖
樂止太常卿引皇帝次詣懿祖太祖代祖高祖太宗高宗中
宗睿宗樽彜所酌獻跪讀祝文再拜皆如獻祖之儀(惟不盥手)訖
太常卿引皇帝詣東序西向立樂作皇帝獻將畢謁者引司
徒升自東階立于前楹之間北面諸太祝各以爵酌上樽福
酒合置一爵一太祝持爵以授侍中侍中受爵北向進皇帝
再拜受爵跪祭酒啐酒奠爵俛伏興諸太祝各帥齋郎持俎
進太祝減神前胙肉又以籩取黍稷飯皆如常還樽所以黍
稷飯共置一籩以胙肉共置一俎上先以飯授司徒司徒
進皇帝受以授左右又以俎授司徒司徒奉進皇帝受以
授左右皇帝跪取爵遂飲卒爵侍中進受爵以授太祝太
祝受爵復于坫皇帝俛伏興再拜樂止太常卿引皇帝樂
作皇帝降自阼階還版位西向立樂止謁者引司徒降復
位皇帝既降謁者引諸軍將自東階進立于皇考睿宗大
聖真皇帝室戶前北向西上初軍將升諸太祝各帥齋郎
以爵酌罍福酒進立于軍將之東西向北上軍將俱再拜
受爵跪祭酒啐酒奠爵興諸太祝各帥齋郎受爵復于坫
軍將興俱再拜謁者引軍將降復位登歌作諸祝各入室
徹豆出還樽所(徹者籩豆各一少移于故處)奉禮曰賜胙贊者唱衆官
再拜衆官在位者皆再拜(已飲福者不拜)樂作太常卿前奏稱請
再拜退復位皇帝再拜奉禮曰衆官再拜衆官在位者皆
再拜樂一成止太常卿前奏禮畢太常卿引皇帝還大次
樂作皇帝出門樂止殿中監前受鎮圭華盖侍衛如常
儀皇帝入次謁者贊引各引在位者以次出贊引引御
史太祝以下俱復執事位立定奉禮曰再拜御史以下
皆再拜贊引引出工人以次出太廟令太祝宫闈令納
神主如常儀其祝版燔于齋坊
鑾駕還宫
皇帝既還大次侍中版奏請解嚴(將士不得輒離部位)皇帝仍武
弁乘革輅鼓吹振作奏請還宫如常儀
凱旋獻俘
凱旋告日陳俘馘于南門之外北面西上軍實陳于後
其告奠之禮皆與告禮同
解嚴
未解嚴前一日本司各隨職供辦尚舍奉御鋪御幄坐
于太極殿中楹之間南向如常守宫設文武百官次于
東西朝堂奉禮于東西朝堂設文武百官版位如初典
儀設位于殿庭文東武西皆重行北向相對為首設典
儀位于東階東南贊者二人在南差退乘黃令陳革輅
旌旗之屬于殿庭其日平明諸衞各勒所部屯門列仗
百官服袴褶督將服戎服皆集朝堂次晝漏上水五刻
侍中版奏請中嚴鈒戟以次列于殿庭上水七刻典謁
引羣官以次入就位上水十刻應迎奉之官詣西閣奉
迎侍中版奏外辦皇帝服通天冠絳紗袍御輿以出曲
直華盖警蹕如常儀皇帝出自西方即御座侍臣夾侍
如常儀典儀稱再拜贊者承傳羣官皆再拜通事舍人
以次引羣官出侍中跪奏禮畢俛伏興還侍位皇帝降
坐御輿入自東房侍臣從至閤如常
大唐開元禮卷八十三
