大唐開元禮卷十六唐蕭嵩等撰
吉禮
皇帝季夏土王日祀黃帝於南郊
齋戒陳設
省牲器鑾駕出宫
奠玉帛進熟
鑾駕還宫
齋戒
前祀七日平明太尉誓百官於尚書省曰某月某日祀
黃帝於南郊各揚其職不供其事國有常刑皇帝散齋
四日致齋三日如圜丘之儀凡預祀之官散齋四日致
齋三日(散齋皆於正寢致齋二日於本司一日於祀所若無本司皆於祀所)近侍之官應
從升者及從祀羣官諸方客使各於本司及公館清齋
一宿凡散齋理事如舊唯不弔喪問疾不作樂不判署
刑殺文書不行刑罰不預穢惡致齋唯祀事得行其餘
悉斷其祀官已齋而闕者通攝行事諸祀官致齋之日
給酒食及明衣各習禮於齋所光禄卿監取明水火(太官)
(令取水於隂鍳取火於陽燧火以供爨水以實樽)前祀一日諸衛令其屬未後
一刻各以其方器守衛壝門與太樂工人俱清齋一宿
陳設
前祀三日尚舍直長施大次於外壝東門之内道北南
向尚舍奉御鋪御坐衛尉陳饌㡢於内壝東門之外道
南北向設文武侍臣次又設祀官及從祀羣官諸州使
人蕃客等次前祀二日太樂令設宫懸之樂於壇南内
壝之内設歌鐘歌磬於壇上各如圜丘之儀右校掃除
壇之内外郊社令積柴於燎壇(其壇於樂懸之南外壝之内)方一丈
高一丈二尺開上南出戶六尺前祀一日奉禮設御位
於壇之東西向設望燎位於柴壇之北南向設祀官公
卿位於内壝東門之外道南分獻之官於公卿之南執
事者位於其後每等異位重行西向北上設御史位於
壇下一位在東南西向一位在西南東向令史各陪其
後設奉禮位於樂懸東北贊者二人在南差退俱西向
設協律郎位於壇上南陛之西東向設太樂令位於北
懸之間北向設從祀之官文官九品已上於執事之南
東方南方蕃客又於其南俱每等異位重行西向北
上酅公介公位於内壝西門之外道南武官九品已上
於酅公介公之後西方北方蕃客位於其南俱每等異
位重行東向北上(其褒聖侯於文官三品之下諸州使人分方各位於其後)又設祀
官及從祀羣官等門外位於東西壝門之外道南皆如
設次之式設牲牓於東壝之外當門西向配帝牲牓少
退南上設廩犧令位於牲西南史陪其後俱北向設諸
太祝位於牲東各當牲後祝史陪其後俱西向設太常
卿省牲位於牲前近北南向設黃帝酒樽於壇之上下
太樽二著樽二犧樽二山罍二在壇上於東南隅北向
象樽二壺樽二山罍二在壇下皆於南陛之東北向西上
設配帝著樽二犧樽二象樽二山罍二在壇上於黃帝之
酒樽東北向西上鎮星后土氏俱象樽二各設於神坐
之左皆右向(黃帝配帝之樽置於坫星辰以下樽藉以席皆加勺幂設爵於樽下)設御洗
於壇南陛東南亞獻之洗又於東南俱北向罍水在洗
東篚在洗西南肆(篚實以巾爵)設星辰以下罍洗篚幂各於
其方陛道之左俱内向執樽罍篚幂者各位於其後又
設玉幣之篚於壇之上下樽罍之所祀日未明五刻太
史令郊社令升設黃帝含樞紐神坐於壇上北方南向
席以藁秸設帝軒轅氏神坐於東方西向席以莞設鎮
星三辰之坐於東北設后土氏之坐於壇之東南西向
席皆以莞設神位各於坐首
省牲器
省牲之日午後十刻去壇二百步所諸衛之屬禁斷行
人晡後二刻郊社令帥府史二人及齋郎以樽坫罍洗
篚幂入設於位晡後三刻諸太祝與廩犧令以牲就牓
位謁者引太常卿贊引引御史詣壇東陛升視滌濯於
上(於視濯執樽者皆舉羃告潔)訖引太常卿降復位謁者進太尉之
左白請就門外位謁者贊引各引祀官以下就門外位
謁者引太常卿就省牲位南向立廪犧令少前曰請省
牲退復位太常卿省牲廪犧令又前北面舉手曰腯還
本位諸太祝各循牲一匝西向舉手曰充俱還本位諸
太祝與廪犧令以次牽牲詣厨授太官令謁者引光禄
卿詣厨省鼎鑊申視濯溉謁者贊引各引祀官御史就
厨省饌具訖還齋所祀日未明十五刻太官令帥宰人
以鸞刀割牲祝史以豆取毛血各置於饌所遂烹牲
鑾駕出宫如圜丘之儀
奠玉帛
祀日未明三刻諸祀官各服其服郊社令良醖令各率
其屬入實樽罍玉幣(凡六樽之次太樽為上實以汎齊著樽次之實以醴齊犧樽次之實)
(以盎齊象樽次之實以醍齊壺樽次之實以沈齊山罍為下實以清酒配帝著樽為上實以汎齊犧樽次之實以醴齊象)
(樽次之實以盎齊山罍為下實以清酒其鎮星后土氏之象樽俱實以醍齊玄酒各實於五齊之上樽禮神之玉以黃琮)
(其幣各以黃)太官令帥進饌者實諸籩豆簠簋入設於内壝
東門之外饌幔内未明二刻奉禮帥贊者先入就位贊
引引御史博士諸太祝及令史祝史與執樽罍篚幂者
入自東門當壇南重行北面西上立定奉禮曰再拜贊
者承傳(凡奉禮有辭贊者皆承傳)御史以下皆再拜訖執樽罍篚幂
者各就位贊引引御史諸太祝詣壇東陛升行掃除於上
令史祝史行掃除於下訖各引就位駕將至謁者贊引
各引祀官通事舍人分引從祀諸官諸方客使先至者
就門外位駕至大次門外迴輅南向將軍降立於輅右
侍中進當鑾駕前跪奏稱侍中臣某言請降輅俛伏興
還侍位皇帝降輅之大次通事舍人各引文武五品以
上從祀之官皆就壝外位太樂令帥工人二舞次入
就位文舞入陳於懸内武舞立於懸南道西謁者引司
空入行掃除訖出復位皇帝停大次半刻頃通事舍人
贊引各引從祀羣官介公酅公諸方客使先入就位太
常博士引太常卿立於大次門當門北向侍中版奏外
辦皇帝服大裘而冕出次華盖侍衛如常儀博士引太
常卿太常卿引皇帝(凡太常卿前導皆博士先引)至内壝門外殿中監進大
珪尚衣奉御又以鎮珪授殿中監殿中監受進皇帝搢大珪執
鎮珪華盖仗衛停於門外近侍者從入如常謁者引禮
部尚書太常少卿陪從如常皇帝至版位西向立(每立定太)
(常卿博士即退立於左)謁者贊引各引祀官次入就位立定太常
卿前奏稱請再拜退復位皇帝再拜奉禮曰衆官再拜
衆官在位者皆再拜(其先拜者不拜)太常卿前奏有司謹具請
行事退復位協律郎跪俛伏興舉麾(凡取物者皆跪俛伏而取以興奠物)
(則奠訖俛伏而後興)鼓柷奏宫音乃以黃鐘之均文舞之舞樂六
成偃麾戞敔樂止太常卿前奏再拜退復位皇帝再拜
奉禮曰衆官再拜衆官在位者皆再拜上下諸太祝俱
取玉幣於篚各立於樽所太常卿引皇帝太和之樂作
皇帝詣壇升自南陛侍中中書令以下左右衛量人從
升壇皇帝升壇北向立樂止太祝加玉於幣以授侍中
侍中奉玉帛東向進皇帝搢鎮圭受玉帛登歌作肅和
之樂以大吕之均太常卿引皇帝進北面跪奠於黃
帝含樞紐神坐前俛伏興太常卿引皇帝少退北向再
拜訖太常卿引皇帝立於西方東向又太祝以幣授侍
中侍中奉幣北面進皇帝受幣太常卿引皇帝進東面
跪奠於帝軒轅氏神坐俛伏興太常卿引皇帝少退東
向再拜訖登歌止太常卿引皇帝樂作皇帝降自南陛
還版位西向立樂止皇帝初奠配帝之幣星辰以下諸
祝各以幣進奠於神坐還樽所初羣官拜訖祝史各奉
毛血之豆立於門外於登歌止祝史奉毛血入各由其
陛升諸太祝迎取於壇上俱進奠於神坐前諸太祝與
祝史退立於樽所
進熟
皇帝既升奠玉帛太官令出帥進饌者奉饌陳於内壝
門外謁者引司徒出詣饌所司徒奉黃帝之俎初皇帝
既至位樂止太官令引饌入俎初入門雍和之樂作以黃鍾
之均饌至階樂止祝史俱進跪徹毛血之豆降自東陛以出
黃帝之饌升自南陛配帝之饌升自東陛諸太祝迎引於壇
上各設於神坐前(籩豆盖羃先徹乃升簠簋既奠却盖於下)設訖謁者引司徒太
官令帥進饌者俱降自東陛以出司徒復位諸太祝各還
樽所又進設星辰以下之饌相次而畢太常卿引皇帝
詣罍洗樂作皇帝至罍洗樂止侍中跪取匜興沃水又
侍中跪取盤興承水進皇帝盥手黃門侍郎跪取巾於篚興進
皇帝帨手訖黃門侍郎受巾跪奠於篚遂取匏爵於篚興皇帝
受爵侍中酌罍水侍中奉盤皇帝洗爵黃門侍郎又授巾皆如
初皇帝拭爵訖侍中奠盤匜黃門侍郎受巾奠於篚皆如常
太常卿引皇帝樂作皇帝詣壇升自南陛樂止謁者引司徒
升自東陛立於樽所齋郎奉俎從升立于司徒之後太
常卿引皇帝詣黃帝酒樽所執樽者舉羃侍中贊酌汎
齊訖夀和之樂作太常卿引皇帝進黃帝含樞紐神坐
前北向跪奠爵俛伏興太常卿引皇帝少退北向立樂
止太祝持版進於神坐之右東向跪讀祝文曰維某年
歲次月朔日子嗣天子臣某敢昭告於黃帝含樞紐爰
兹溽暑實惟土潤戊巳統位黃鐘在宫敬以玉帛犧齊
粢盛庶品恭備燔祀式虔厚德帝軒轅氏配神作主尚
饗訖興皇帝再拜初讀祝文訖樂作太祝進跪奠版於
神坐前興還樽所皇帝拜訖樂止太常卿引皇帝詣配
帝酒樽所執樽者舉羃侍中取爵於坫進皇帝受爵侍
中贊酌汎齊訖樂作太常卿引皇帝進帝軒轅氏神坐
前東向跪奠爵俛伏興太常卿引皇帝少退東向立樂
止太祝持版進神坐之右北面跪讀祝文曰維某年歲
次月朔日子嗣開元神武皇帝臣諱敢昭告於帝軒轅
氏時維季夏位膺土德式奉明禋於黃帝含樞紐惟帝
功施厚地道合上玄謹以制幣犧齊粢盛庶品肅陳明
薦作主配神尚饗訖興皇帝再拜初讀祝文訖樂作太
祝進跪奠版於神坐興還樽所皇帝拜訖樂止太常卿
引皇帝進黃帝神坐前北向立樂作太祝各以爵酌上
樽福酒合置一爵一太祝持爵授侍中侍中受爵西向
進皇帝再拜受爵跪祭酒啐酒奠爵俛伏興太祝各帥
齋郎進俎太祝减神前胙肉加於俎以胙肉共置一
俎上太祝持俎以授司徒司徒奉俎面向進皇帝受以
授左右謁者引司徒降復位皇帝跪取爵遂飲卒爵侍
中受爵以授太祝太祝受爵復於坫皇帝俛伏興再拜
樂止太常卿引皇帝樂作皇帝降自南陛還版位西向
立樂止文舞出鼓柷作舒和之樂出訖戛敔樂止武舞
入鼓祝作舒和之樂立定戛敔樂止皇帝獻將畢謁者
引太尉詣罍洗盥手洗匏爵訖謁者引太尉自東陛升
壇詣黃帝著樽所執樽者舉羃太尉酌醴武舞作謁者
引太尉進黃帝神坐前北向跪奠爵興謁者引太尉少
退北向再拜謁者引太尉詣配帝犧樽所取爵於坫執
樽者舉羃太尉酌醴齊謁者引太尉進帝軒轅氏神坐
前東向跪奠爵興謁者引太尉少退東向再拜謁者引
太尉進黃帝神坐前北面立太祝各以爵酌罍福酒合
置一爵一太祝持爵進太尉之右西向立太尉再拜受
爵跪祭酒遂飲卒爵太祝進受爵復於坫太尉興再拜
謁者引太尉復位初太尉獻將畢謁者引光禄卿詣罍
洗盥手洗匏爵升酌盎齊終獻如亞獻之儀訖謁者引
光禄卿復位初太尉將升獻贊引二人各引獻官以次
詣罍洗盥手洗爵一獻鎮星一獻后土氏各詣酒樽所
俱酌進跪奠於坐首興餘坐皆祝史助奠相次而畢贊
引各引獻官還本位武舞六成樂止舞獻俱畢上下諸
祝史各進跪徹豆興還樽所(徹者籩豆各一少移於故處)奉禮曰賜
胙贊者唱衆官再拜衆官在位者皆再拜(已飲福受胙者不拜)豫
和之樂作太常卿前奏稱請再拜退復位皇帝再拜奉
禮曰衆官再拜衆官在位者皆再拜樂一成止太常卿
前奏請就望燎位太常卿引皇帝樂作皇帝就望燎位
南向立樂止於羣官將拜上下諸祝各執篚進神坐前
跪取玉帛祝版齋郎以爼載牲體黍稷飯及酒爵興各
自其陛降壇南行經懸内當柴壇南東行自南陛登柴
壇以玉帛祝版饌物置於柴上戶内諸祝又以星辰以
下之禮幣皆從燎奉禮曰可燎東西面各六人以炬燎火
半柴太常卿前奏禮畢太常卿引皇帝還大次樂作皇
帝出内壝門殿中鹽前受鎮珪以授尚衣奉御殿中鹽
前受大珪華盖侍衛如常儀皇帝入次樂止謁者贊引
引祀官通事舍人引從祀羣官諸方客使以次出贊引
引御史以下俱復執事位立定奉禮曰再拜御史以下
皆再拜贊引引出工人二舞以次皆出
鑾駕還宫如圜丘之儀
大唐開元禮卷十六
