大唐開元禮卷四十九唐蕭嵩等撰
吉禮
季春吉已享先蠶於公桑有司攝事
齋戒陳設
饋享
齋戒
前享五日諸預享官散齋五日各於其寝致齋二日一
日於其寢一日於享所散齋理事如舊惟不弔喪問疾
不作樂不判署刑殺文書不行刑罰不預穢惡致齋唯
享事得行其餘悉斷其享官已齋而闕者通攝行事凡
預享之官致齋之日給酒食及明衣各習禮於齋所光
禄卿監取明水火(太官令取水於隂鍳取火於陽燧火以供爨水以實尊)前享一
日諸衛令其屬未後一刻各以其方器服守衛壝門(每門)
(二人每隅一人)享日未明給使代執與女工人俱清齋一宿
陳設
前享三日守宫設享官次於東壝之内道南北向以西為
上設陳饌幔于内壝東門之外道南北向前享三日太樂
令設宫懸之樂於壇南内壝之内東方西方磬簴起北鐘
簴次之南方北方磬簴起西鐘簴次之設十二大磬於編懸
之間各依辰位置柷敔於懸内柷在左敔在右設歌鐘歌磬
於壇上近南北向磬簴在西鐘簴在東其匏竹者立於壇
下重行北向相對為首(凡懸皆展而編之)諸女工人各位於懸後東
方西方以南為上南方北方以西為上右校掃除壇之内
外又為瘞埳於壇之壬地内壝之外方深取足容物南出
陛前享一日内謁者設三獻位於内壝東門之内道北執
事位于道南每等異位皆重行西向以北為上又設望瘞位
於壇之東北當瘞埳道西向又設典正位于壇下一位於東
南西向一位於西南東向女史各陪其後(糾察違失)設掌贊位於
樂懸東北女史二人在南差退俱西向又設掌贊女史位于
瘞埳西南東向南上設典樂舉麾位於壇上南陛之西東
向設司樂位於北懸之間當壇北向設三獻以下門外位
於東壝之外道南向每等異位重行北面西上設酒尊
之位於壇上東南隅北向西上犧樽二象尊二山罍二
(尊皆加勺羃有坫以置爵)設洗於壇南陛東南北向罍水在洗東篚
在洗西南肆執樽罍篚羃者各位於樽罍篚羃之後設
幣篚於壇上樽坫之所晡後内謁者帥其屬以樽罍篚
羃入設於位(升壇者自東陛)享日未明十五刻太官令帥宰人以
鸞刀割牲祝史以豆取毛血置于饌所(其神厨及諸司供事便次守宫)
(與金吾相之量于壇東張設)享日未明五刻司設服其服升設先蠶
氏神座于壇上北方南向席以莞設神位于坐首
饋享
享日未明三刻諸享官各服其服女史及司醖各帥其
屬入實樽罍及幣(犧尊寔以醴齊象尊寔以盎齊山罍寔以清酒齊加明水酒加玄酒各寔)
(于上尊其幣以黑)太官令寔諸籩豆簠簋俎等内謁者帥其
屬詣厨奉饌入設於饌幔内(内侍之屬與司膳等守掌之其三牲之肉不上神俎)
(者亦太官付内謁者同時進入以供頒胙自餘享之物並諸司前一日預進)質明女相者引
享官以下就壝外位(女相者皆以尚儀下女史充)掌贊帥女史先入
就位女相者引典正女祝及女史女祝史(女祝以典贊下充女祝史以典)
(正下充之)與女執尊罍篚羃者入自東門當壇南北面西上立
定掌贊曰再拜女史承傳(凡掌贊有詞女史皆承傳)典正以下皆再拜
典正以下各就位司樂帥女工人入就位女相者各引享
官入就位立定掌贊曰再拜在位者皆再拜女相者進尚
宫之左白有司謹具請行事退復位典樂跪舉麾(凡取物者亦跪)
(而取以典奠物皆跪奠訖而後興)鼔柷奏永和之樂以姑洗之均(自後壇下之樂)
(皆奏姑洗)三成偃麾戛敔樂止(凡樂皆典樂舉麾工鼔柷而後作偃麾戛敔而後止)掌贊
曰再拜在位者皆再拜女祝跪取幣於篚興立于尊所女
相者引尚宫詣壇升自南陛北面立女祝奉幣東向進尚
宫受幣登歌作肅和之樂以南吕之均女相者引尚宫進
北向跪奠於神坐興女相者引尚宫少退北向再拜訖登
歌止女相者引尚宫降自南陛還本位初享官以下拜訖
女祝史奉毛血之豆立於内壝東門外於登歌止女祝史
奉毛血入升自南陛女祝迎引於壇上進跪奠於神坐
前興女祝史退立於尊所尚宫既升奠幣司膳出帥女
進饌者奉饌陳於内壝東門之外尚宫既降復位司膳
引饌入俎初入門雍和之樂作(自後酌獻皆奏雍和)饌至陛樂止
女祝史進跪徹毛血之豆降自東陛以出饌升自南陛
女祝迎引於壇上設於神坐前(籩豆盖羃先徹乃升簠簋既奠却其盖於下)
設訖司膳帥女進饌者䧏自東陛復位女祝還尊所女
相者引尚宫詣罍洗盥手洗爵訖女相者引尚宫升自
南陛詣犧尊所執尊者舉羃尚宫酌醴齊樂作女相者
引尚宫進先蠶氏神坐前北向跪奠爵興女相者引尚
宫少退北向立樂止女祝持版進于神坐之右東向跪
讀祝文曰維某年歲次月朔日子皇后某氏謹遣某官
妾姓敢昭告于先蠶氏惟神肇興蠶織功濟黔黎爰擇
嘉時式遵令典謹以制幣犧齊粢盛庶品明薦于神尚
饗訖興尚宫再拜初讀祝文訖樂作女祝進跪奠版于
神坐興還尊所尚宫再拜訖樂止女祝以爵酌罍福酒
進於尚宫之右西向立尚宫再拜受爵跪祭酒啐酒奠
爵興女史帥女進饌者持籩俎進女祝減神坐前三牲
胙肉(皆取前脚第二骨)各置一俎又以籩取稷黍飯共置一籩
女祝先以飯籩西向進尚宫受以授女進饌者女祝又
以胙俎以次進尚宫每受以授女進饌者尚宫跪取爵
遂飲卒爵女祝進受爵復於坫尚宫興再拜女相者引
尚宫降復位初尚宫獻將畢女相者引尚儀詣罍洗盥
手洗爵訖升自東陛詣象尊所執尊者舉羃尚儀酌盎
齊女相者引進神坐前北面跪奠爵興女相者引尚儀
少退北向再拜女祝以爵酌罍福酒持進尚儀之右西
向立尚儀再拜受爵跪祭酒遂飲卒爵女祝進受爵復於坫尚
儀再拜女祝等引自東陛降復位初尚儀獻將畢又女相引尚
食詣罍洗盥手洗爵升酌盎齊終獻皆如亞獻之儀訖女相者
引降復位女祝進跪徹豆興還樽所(徹者籩豆各一少移于故處)掌贊曰賜
胙女史唱衆官再拜衆官在位者皆再拜(已飲福受胙者不拜)永和之樂
作掌贊曰再拜在位者皆再拜訖樂一成止女相者進尚宫之
左白請就望瘞位女相者引尚宫就望瘞位掌贊女史轉就瘞
埳西南位東向立於衆官將拜女史執篚進神座前跪取幣興降
西南位東向立於衆官將拜女史執篚進神坐前跪取
幣興降自南陛西行詣瘞埳以幣置於埳訖掌贊曰可
瘞埳東西各四人寘土半埳女相者進尚宫之左白禮
畢女相者引尚宫出又女相者引享官以次出初白禮
畢掌贊帥女史還本位典正女史以下俱復執事位立
定掌贊曰再拜典正以下皆再拜訖引出女工人以次
出其祝版燔于齋所其祝版郊社令預送付内侍享前
一日内侍進御署訖皇后北面再拜近侍奉版出授内
侍送享所享前之平明女祝以版奠於坫
大唐開元禮卷四十九
