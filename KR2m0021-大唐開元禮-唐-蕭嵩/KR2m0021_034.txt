大唐開元禮卷三十四唐蕭嵩等撰
吉禮
仲春仲秋上戊祭太社有司攝事(蜡禮同)
齋戒陳設
薦玉帛進熟
齋戒
前祭五日諸預祭之官散齋三日致齋二日(散齋皆於正寢致齋)
(一日於本司一日於祭所其無本司者皆於祭所)散齋理事如舊惟不弔喪問
疾不作樂不判署刑殺文書不行刑罰不預穢惡致齋
惟祭事得行其餘悉斷其祭官已齋而闕者通攝行事
諸祭官致齋之日給酒食及眀衣各習禮於齋所光
禄卿監取明水火(太官令取水于隂鑒取火于陽燧火以供爨水以實尊)前祭一日
諸衛令其屬未後一刻各以其方器服守衛社宫門(每門)
(二人每隅一人)與太樂工人俱清齋一宿
陳設
前祭三日守宫設祭官公卿以下次於齋坊之内前祭
二日太樂令設大懸之樂於壇北東方西方磬簴(起南鐘&KR1206;)
次之南方北方磬簴起東鐘&KR1206;次之設十二鎛鐘於編
懸之間各依辰位樹靈鼔於南懸之内道之左右植建
鼔於四隅置柷敔於懸内(祝在左敔在右)設歌鐘歌磬各於壇
上近北南向皆磬簴在東鐘簴在西其匏竹者各立
於壇下重行南向相對為首(凡懸皆展而編之)諸工人各位於
懸後東方西方以南為上南方北方以西為上右校清
掃内外又為埋坎於樂懸之北方深取足容物北出陛
前祭一日奉禮設祭官公卿位於西門之内道北執事
位於其後少北每等異位俱重行東面南上設御史位
於太社壇東北西向一位於太社壇西北東向令史各
陪其後設奉禮位於樂懸西北贊者二人在北差退俱
東面設協律郎位各於壇上之東北隅俱西面設太樂
令位於南懸之間設祭官公卿以下門外位道南每等
異位重行北向以東為上設酒樽之位太社太尊二著
樽二山罍一在壇上西北隅南向后土氏象樽二著樽
二山罍一在太社酒樽之西俱南向東上(尊皆加勺羃有坫以置酒)
設太稷后稷酒樽於其壇上如太社后土之儀設洗於
太社壇北陛西北南向罍水在洗西篚在洗東北肆(篚實)
(以巾爵)又設洗於稷壇西北亦如之執樽罍篚羃者各位
於樽罍篚羃之後各設玉帛之篚扵樽坫之所晡後郊
社令帥齋郎以樽坫洗篚羃入設於位(升壇者各自西陛)謁者
引光禄卿詣厨視濯溉(凡導引者每曲一逡廵)贊引引御史詣厨
省饌具(司宰以下每事訖還齋所)祭日未明十五刻太官令率宰人
以鸞刀割牲齋郎以豆取毛血置於饌所遂烹牲(三牲用)
(黝色)未明五刻大史令郊社令各服其服升設太社太稷
神座各於壇上近南北向設后土氏神座於太社神座
之左后稷氏神座於太稷神座之左俱東向席以莞設
神位各於座首
奠玉帛
祭日未明三刻諸祭官各服其服郊社令良醖令各帥
其屬入實樽罍玉幣(太尊為上實以醴齊著樽次之實以盎齊山罍為下實以清酒配坐)
(之尊亦如之齊加明水酒加玄酒各實於上尊祭神之玉太社太稷俱以雨珪有邸帛以玄)太官令
帥進饌者實諸籩豆簠簋皆設於神厨未明二刻奉禮
帥贊者先入就位贊引引御史諸太祝與執樽罍篚羃
者入自西門當太社壇北重行南面東上立定奉禮曰
再拜贊者承傳(凡奉禮有詞贊者皆承傳)御史以下皆再拜訖執樽
罍篚羃者各就位贊引引御史諸太祝詣太社壇西陛
升行掃除於上令史祝史行掃除於下降又詣太稷壇
行掃除如太社之儀訖引就位未明一刻謁者贊引各
引祭官俱就門外位太樂令帥工人二舞次入就位文舞
入陳於懸内武舞立於懸北道東(其升壇者皆脱履於下降納如常)謁
者引司空入就位立定奉禮曰再拜司空再拜訖謁者
引司空詣壇西陛升行掃除於上升稷壇亦如之降行
樂懸於下訖引復位謁者贊引各引祭官次入就位立
定奉禮曰衆官再拜衆官在位者皆再拜(其先拜者不拜)謁者
進太尉之左白有司謹具請行事退復位恊律郎跪俛
伏舉麾(凡取物者皆跪俛伏而取以興奠物則奠訖俛伏而後興)鼔柷奏順和之樂
以函鍾之均(自後壇下之樂皆奏太蔟)作文舞之舞樂舞八成偃麾
戛敔樂止(凡樂皆協律郎舉麾工鼔柷而後作偃麾戛敔而後止也)奉禮曰衆官再
拜衆官在位者皆再拜諸太祝取玉幣於篚各立於樽
所謁者引太尉詣太社壇升自北陛南向立太祝以玉
幣西向授太尉太尉受玉幣登歌作肅和之樂以應鐘
之均謁者引太尉進南向跪奠於太祖神座俛伏興謁
者引太尉少退南向再拜訖太祝以幣授太尉太尉受
幣東向跪奠於后土氏神座前謁者引太尉少退東向
再拜訖登歌止謁者引太尉降自北陛詣太稷壇升奠
玉幣如太社后土之儀謁者引太尉降還本位初衆官
拜訖祝史各奉毛血之豆立於門外於登歌止祝史奉
毛血入各由其陛升諸太祝迎取於壇上俱進奠於神
座前諸太祝與祝史退立於樽所
進熟
太尉既升奠玉帛太官令出帥進饌者奉饌陳於西門
神座還樽所太尉拜訖樂止謁者引太尉詣后土氏酒
樽所取爵於坫執樽者舉羃太尉酌醴齊樂作謁者引
太尉進后土氏神座前西向跪奠爵興謁者引太尉少
退西向立樂止太祝持版進於神座之左南面跪讀祝
文曰維某年歲次月朔日子嗣開元神武皇帝某謹遣太
尉封名敢昭告於后土氏爰兹仲春(仲秋)厥日惟戊敬
修恒事薦於太社惟神功著水土平易九州昭配之義
實惟通典謹以犧齊粢盛庶品式陳明薦作主侑神尚饗
訖興太尉再拜初讀祝文訖樂作太祝進奠版於神座
還樽所太尉拜訖樂止謁者引太尉進太社神座前南
向立太祝各以爵酌罍福酒合置一爵一太祝持爵進太
尉之右東向立太尉再拜受爵跪祭酒啐酒奠爵興太
祝帥齋郎進俎太祝減太社前三牲胙肉(皆取前脚第二骨)各
置一俎上太祝持俎以次授太尉太尉每受以授齋郎
太尉跪取爵遂飲卒爵太祝進受爵復於坫太尉再拜謁
者引太尉降自北陛詣罍洗盥手洗爵謁者引太尉詣
太稷壇升自北陛詣太稷酒樽所執樽者舉羃大尉酌醴
齊訖樂作謁者引太尉進太稷神坐前南向跪奠爵興謁
者引太尉少退南向立樂止太祝持版進於神座之右西
向跪讀祝文曰維某年歲次月朔日子嗣天子某謹遣太
尉封名敢昭告於太稷惟神播生百穀首茲八政用而不
匱功濟萌黎敬以玉帛犧齊粢盛庶品祗奉舊章備修瘞
禮以后稷契配神作主尚饗訖興太尉再拜初讀祝文訖
樂作太祝進奠版於神座還樽所太尉拜訖樂止謁者引
太尉詣后稷氏酒樽所取爵於坫執樽者舉羃太尉酌
醴齊訖樂作謁者引太尉進后稷氏神座前西向跪奠
爵興謁者引太尉少退西向立樂止太祝持版進於神座
之左南面跪讀祝文曰維某年歲次月朔日子嗣天子某
謹遣太尉封名敢昭告於后稷氏爰以仲春(仲秋)式揀吉辰
敬修恒禮薦於太稷惟神功叶稼穡闡修農政允茲從祀
用率舊章謹以犧齊粢盛庶品式陳明薦作主配神尚
饗訖興太尉再拜初讀祝文訖樂作太祝進奠版於神
座還樽所太尉拜訖樂止謁者引太尉進太稷神座前
南向立飲福受胙如太社之儀訖謁者引太尉降還本
位文舞出鼓柷作舒和之樂出訖戛敔樂止武舞入鼓
柷作舒和之樂立定戛敔樂止太尉將復位謁者引太
常卿詣罍洗盥手洗爵訖謁者引太常卿自西陛升壇詣
太社酒樽所執樽者舉羃太常卿酌盎齊武舞作謁者
引太常卿進太社神座前南向跪奠爵興謁者引太常
卿少退南向再拜訖謁者引太常卿詣后土氏酒樽所
取爵於坫執樽者舉羃太常卿酌盎齊訖謁者引太常
卿進后土氏神座前西向跪奠爵興謁者引太常卿少
退西向再拜訖謁者引太常卿進太社神座近北南向
立太祝各以爵酌罍福酒合置一爵一太祝持爵進太
常卿之右東向立太常卿再拜受爵祭酒遂飲卒爵太祝
進受爵復於坫太常卿興再拜謁者引太常卿降自西
陛詣罍洗盥手洗爵詣太禝壇升獻如太社之儀訖謁
者引太常卿降復位初太常卿獻后土將畢謁者引光
禄卿盥洗升酌盎齊終獻如亞獻之儀訖謁者引光禄
卿降復位武舞止諸太祝各進徹豆還樽所(徹者籩豆各一少移)
(於故處)奉禮曰賜胙贊者唱衆官再拜衆官在位者皆再
拜(已飲福受胙者不拜)順和之樂作奉禮曰衆官再拜衆官在位
者皆再拜樂一成止謁者進太尉之右白請就望瘞位
謁者引太尉就望瘞位南向立於衆官將拜太祝執篚進
神座前取玉幣齋郎以俎載牲體稷黍飯酒爵各由其
陛降壇南行當瘞埳西行諸太祝以玉幣饌物置於埳
訖奉禮曰可瘞埳東西各以四人寘土半埳謁者進太
尉之左白禮畢遂引太尉出謁者贊引各引祭官以
次出贊引引御史太祝以下俱復執事位立定奉禮曰再
拜御史以下皆再拜贊引引出工人二舞以次出其祝
版燔於齋坊季冬蜡太社皆如春秋時祭之儀太社祝
文曰維某年歲次月朔日子嗣天子某謹遣太尉封名
敢昭告於太社惟神降祐百榖時登謹以玉幣犧齊粢
盛庶品敬薦於太社以后土勾龍氏配神作主尚饗后
土氏祝文曰維某年歲次月朔日子嗣開元神武皇帝某謹
遣太尉封名敢昭告於后土氏今時和年登敬薦蜡祀
於太社惟神功恊水土作主配神謹以犧齊粢盛庶品
薦於后土氏尚饗太稷祝文曰維某年歲次月朔日子
嗣天子某謹遣大尉封名敢昭告於太稷惟神主兹百
榖粒此黎元謹率恒禮敬以玉幣犧齊粢盛庶品明薦
於太稷以后稷弃配神作主尚饗后稷氏祝文曰維某
年歲次月朔日子嗣開元神武皇帝某謹遣太尉封名敢
昭告於后稷氏今時和年登敬薦蜡祀於太稷惟神功
恊稼穡作主配神謹以犧齊粢盛庶品敬薦於后稷氏
尚饗
大唐開元禮卷三十四
