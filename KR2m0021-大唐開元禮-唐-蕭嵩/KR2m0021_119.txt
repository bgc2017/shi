大唐開元禮卷一百十九唐蕭嵩等撰
嘉禮
四品五品嫡子冠
將冠筮於廟門之外主人(謂將冠者之父兄)公服立於門東西
面掌事者各服其服立於門西東面北上布筮席於闑
西閾外西面筮者開匵出策兼執之東面受命於主人
主人曰為嫡子某某日加冠庶乎從之筮者曰諾進就
筮席西面以韇擊策遂述曰假爾泰筮有常某為嫡子
某某日加冠庶乎從之乃釋韇坐筮訖興降席東面稱占
曰從筮者退若不吉則筮遠日如初儀贊禮者進主人之
左告禮畢掌事徹筮席前三日筮賓如求日之儀(筮賓筮其可使)
(冠子者)前三日主人戒賓及贊冠者主人至賓大門外掌次
者引之次主人公服出次立於門外之西東面賓公服立
於阼階下西面儐者公服進於賓之左北面受命出立於
門東西南曰敢請事主人曰某之子某將加冠請某子教之
(相稱各隨官爵)儐者入告賓出立於門東西面再拜主人答拜
主人曰某之子某將加冠願吾子教之賓曰某不敏恐
不能供事以辱吾子敢辭主人曰某猶願吾子教之賓
曰吾子重有命某敢不從主人再拜賓答拜主人還賓
送主人戒贊冠者亦如之(亦通使子弟戒之)前一日掌事者設
次於大門外之右南向其日夙興贊者設洗於正寢阼
階東南東西當東霤南北以堂深罍水在洗東加羃篚
在洗西南肆實巾一於篚加羃席於東房内西牖下
(無房者張帷為之)陳服於席東領北上冕服青衣纁裳(四品繡冕服三)
(章一章在衣粉米二章在裳黼黻五品玄冕衣無章裳刺黼一章)白紗中單青領褾襈
裾革帶鈎䚢大帶(素帶紕其垂外以玄組内以黃紉約皆用青)黻(綉冕山一章玄冕無章)
劍(飾以金)雙珮(水蒼玉)雙綬(四品青綬三綵青白紅純青質長一丈四尺一百三十首廣七)
(寸五品黑綬二綵青紺純紺質長一丈三尺一百首廣六寸皆有小雙綬長二尺六寸色同大綬而首半之)朱
韈赤舄進賢冠服綘紗單衣白紗中單皂領褾襈裾白
裙襦(赤裙衫)革帶鈎䚢假帶曲領方心綘紗蔽膝白韈黑
舄劍珮雙綬緇布冠服青衣素裳素鞸(中單革帶劍珮綬與冕服同韈)
(屬與進賢冠同)緇纚櫛簮同箱在服南(纚今用皂巾六寸属帶於前兩隅)蒲筵
四緇布純加萑席四玄帛純又在南側樽甒醴在北加
勺羃設篚在樽側北實角觶角柶各一加羃饌陳於篚
北(柶以角為之狀如匕饌用少牢及腊三俎籩六豆六牲體節折加離肺籩實棗栗豆實葅醢之屬)設洗於東
房近北罍水在洗西篚在洗東北肆實以巾質明賓贊至於主
人大門外掌次者引之次賓贊公服諸行事者各服其服執樽
罍篚者皆就位綉冕垂青珠四旒以組為纓色如其綬青纊充
耳角導玄冕三旒餘皆同綉冕進賢冠兩梁纓青緌
犀導繢布冠青組纓冠冕各一箱各一人執之待於西階之
西東面北上設主人之席於阼階上西面賓席於西階
上東面冠者席於主人東北西面主人公服立於阼階
下當東序西面諸親公服非公服者常服立於罍洗東
南西面北上(尊者停别室)儐者公服立於門内道東北面將
冠者䨇童髻䨇玉導金飾綵袴褶錦紳烏皮履立於房
内南面主人之贊冠者公服立於房内戶東西面賓及
贊冠者出次立於門西贊冠者少退俱東面北上儐者
進於主人之左北面受命出立於門東西面曰敢請事
賓曰某子有嘉禮命某執事儐者入告主人迎賓於大
門外之東西面再拜賓答拜(凡賓主拜揖出入皆贊禮者相導)主人揖
贊冠者贊冠者報揖主人又揖賓賓報揖主人揖入賓
及贊冠者次入及内門主人揖賓賓報揖主人與賓入
贊冠者從之至内霤將曲揖賓報揖至階主人立於階東西
面賓立於階西東面主人曰請吾子升賓曰某備將事
敢辭主人曰固請吾子升賓曰某固固辭主人曰終請吾
子升賓曰某敢終辭主人升自阼階立於席東西向
賓升自西階立於席西東向贊冠者及庭盥於洗升自
西階入於東房立於主人贊冠者之南俱西面主人贊
冠者引將冠者出立於房戶外之西南面賓之贊冠者
取纚櫛簮箱跪奠於冠者筵南端興席北少東西面立
賓揖將冠者賓主俱即席坐將冠者進升席西面坐賓
之贊冠者進筵前東面跪脫䨇童髻置於箱櫛畢設纚
興復位立賓降盥主人從降賓東面辭曰願吾子不降
主人曰吾子降辱敢不從賓降至罍洗盥手訖詣西階
賓主一揖一讓升主人立於席後西面賓立於西階上
東面執緇布冠者升賓降一等受之右執頂左執前進
將冠者筵前東向立祝曰令月吉日始加元服弃爾幼
志順爾成德壽考維祺介爾景福乃跪冠興復西階上
席後東面立賓之贊冠者進筵前東面跪結纓興復位
冠者興賓揖冠者冠者適房賓主俱坐冠者著青衣素
裳之服出房戶西南面賓主俱興賓揖冠者冠者進升
席西向坐賓之贊冠者跪脫緇布冠置於箱櫛畢設纚
興復位賓降二等受進賢冠右執頂左執前進冠者筵
前東向立祝曰吉月令日乃申爾服敬爾威儀淑慎爾
德眉壽萬年永受胡福乃跪冠興復位賓之贊冠者坐設
簮結纓興復位冠者興賓揖冠者冠者適房賓主俱坐
冠者著綘紗服出房戶西南面立賓主俱興賓揖冠者
冠者進升席西向坐賓之贊冠者跪脱進賢冠置於箱櫛畢
設纚興復位賓降三等受冕右執頂左執前進冠者筵
前東向立祝曰以歲之正以月之令咸加爾服兄弟具
在以成厥德黃耉無疆受天之慶乃跪冠興復位賓之
贊冠者跪設簮結纓興復位冠者興賓揖冠者冠者適
房賓主俱坐主人贊冠者徹纚櫛簮箱及筵入於房又
筵於室戶西向冠者著冕服出房戶西南面立賓主俱
興主人贊冠者盥手洗觶於房酌醴加柶覆之面葉出
房南面立賓揖冠者冠者就筵西南面立賓進受醴於室
戶東加柶面柄進冠者筵前北面立祝曰甘醴惟厚嘉薦
令芳拜受祭之以定爾祥承天之休壽考不㤀冠者筵
西拜受觶賓復西階上東面答拜執饌者奉饌薦於冠
者筵前冠者升筵坐左執觶右取脯擩於醢祭於籩豆
之間贊冠者取肺一以授冠者冠者奠觶於薦西興受
㕁左手執本坐右絶末以祭上左手嚌之興以授贊冠
者加於俎冠者坐帨手取觶以柶祭醴加柶於觶面葉
興筵末跪啐醴建柶興降筵西南面跪奠觶再拜執觶
興賓答拜賓主俱坐冠者升筵跪奠觶於薦東興進北面
跪取脯降自西階入見母進奠脯於席前退再拜以出
冠者母不在則使人受脯於西階下初冠者入見母賓
主俱興賓降當西序東面立主人降當東序西面立冠
者既見母出立於西階之東南面賓少進字之曰禮儀
既備令月吉日昭告爾字爰字孔嘉髦士攸宜宜之於
嘏永受保之曰伯某甫冠者曰某雖不敏夙夜祗奉之
賓出主人送於内門外主人西面謂賓曰吾子辱執事
請禮從者賓曰某既得將事敢辭主人曰敢固以請賓
曰某辭不得命敢不從賓就次主人入初賓出冠者東
面見諸親諸親拜之冠者答拜冠者西面拜賓之贊冠
者賓之贊冠者答拜見諸尊於别室賓主既釋服改席訖興
衆賓俱出次立於門西東面主人出門東西面主人揖賓賓報
揖主人先入賓及衆賓從之至階一揖升各就坐後立
定俱升坐會訖賓主俱興賓立於西階上東面主人立
於東階上西面衆賓降立於西階下東面掌事者以幣
篚升授主人於序端賓北面再拜主人進立於楹間南
面賓進立於主人之右俱南面賓受幣退復東面位
主人還阼階上北面拜送賓降自西階從者迓受幣賓
出主人送賓於大門外之東西面再拜賓退主人入孤
子則諸父諸兄戒賓冠之日主人髻而迎賓拜揖讓如
冠主冠於阼醴之及禮賓拜送如上儀明日見廟冠者
朝服質明贊禮者引入廟南門中庭道西北面贊再拜
訖引出
大唐開元禮卷一百十九
