大唐開元禮卷一百四十四唐蕭嵩等撰
凶禮
四品五品喪之三
卒哭祭小祥祭
大祥祭禫祭
祔廟
卒哭祭
前一日之夕掌事者改廬翦屏柱楣塗廬不塗見面(塗廬裏不)
(塗外見面也)翦蒲為席不緣以木為枕牢饌如虞祭其日夙興
祝入燭先升自阼階入于室祝整拂几筵以出掌事者
設洗於西階西南北向東西當西霤南北以堂深罍水
在洗西篚在洗東南肆篚實爵一巾一加冪設瓦甒二於
靈座前之左北墉下醴酒在東冪用絺加勺南柄掌事
者具饌于堂東祝與執樽罍篚者先入立於樽罍篚之
後内外衰服俱升主人及其諸子倚杖於室戶外俱立
於靈座東西面南上妻妾女子子立於靈座西東面南上
内外就位坐哭(應拜者立)掌饌者以饌升入設於靈座前相
者引主人降自西階詣罍洗主人止哭盥手洗爵相者
引主人升自西階入詣酒樽所主人酌醴相者引主人
進跪奠於靈座前俛伏興少退西面立應拜者陪於後
祝持祝版入立於靈座之南北面内外止哭祝跪讀祝
文曰維某年月日辰子哀子(今儀父亡稱孤子)某敢昭告於考
某官封諡(妣則郡縣鄉君各從其稱)日月不居奄及卒哭追慕永往
攀號無逮謹以潔牲柔毛剛鬛嘉薦普淖明齊溲酒哀
薦成事於考某官封諡尚饗主人以下哭再拜内外應
拜者皆再拜哭祝興進跪奠版於靈座興還樽所(祝讀版訖興跪)
(進版與主人哭拜同時)相者引主人退復位哭盡哀内外各還次
祝闔戶與執樽罍者降出少頃祝與執饌者入開尸徹
饌祝闔戶以降自卒哭之後朝一哭夕一哭蔬食飲水
周而小祥
小祥祭
前一日之夕毁廬為堊室設蒲席周喪堊室者除之設
地席陳練冠於次主人及諸子俱沐浴櫛爪翦牢饌及
器如卒哭之禮其日夙興祝入燭先升自阼階入於室
整拂几筵以出掌事者設罍篚於西階南面如初篚實
爵一巾一加冪設瓦甒二於靈座之左北墉下醴酒在
東冪用絺加勺南柄具饌於堂東祝與執樽罍篚者先
入立於樽罍篚之後内外衰服主人倚杖於階下俱升
就位(應拜者立)哭盡哀相者引降主人杖就次婦人以下各
就次主人諸子除首絰著練冠妻妾女子子除腰絰周
服者皆除之丈夫素服吉冠履婦人素服吉屨相者引
主人及諸子倚杖如初内外俱升就位哭掌饌者以饌
升自東階入設於靈座前設訖掌饌者降自西階以出
相者引主人降自西階詣罍洗主人止哭盥手洗爵
相者引主人升自西階入詣酒樽所酌醴進跪奠於靈
座前俛伏興少退西面立祝持版進立於靈座之右北
面向内外皆止哭祝跪讀祝文曰維年月朔日哀子某
(父殁稱孤子)某敢昭告於考官封諡(妣則郡縣鄉君各從其稱)歲月遄迫
奄及小祥攀慕永遠重增屠裂謹以潔牲柔毛剛鬛嘉
薦普淖明齊溲酒祗薦祥事於考某官封諡尚饗主人
哭再拜内外應拜者再拜哭祝興進跪奠版於靈座興
還樽所(主人哭拜與祝興奠版同時)相者引主人就位哭盡哀内外
各還次(主人杖如式)祝闔戶與執樽罍者降出少頃祝與進
饌者入開戶徹饌闔戶以降自小祥之後止朝夕之哭
哭無時(哀至則哭)始食菜果飯蔬食飲冰漿無鹽酪不能食
食鹽酪可又周而大祥
大祥祭
前一日之夕除堊室張帷又備内外受服(謂大祥之服)各於
其次主人及諸子俱沐浴櫛爪翦牢饌及器如小祥之
禮其日夙興内外各服其衰服並於次哭盡哀應除服
者著除服訖又哭盡哀止昧爽前祝入燭先升自阼階
入於室祝整拂几筵以出掌事者設罍洗篚於西階西
南如初篚實爵一巾一加冪設瓦甒二於靈座之右北
墉下醴酒在東冪用絺加勺南柄又具饌於堂東祝
與執樽罍者先入立於樽罍之後内外俱升就位哭掌
饌者以饌升自東階入設於座前置設訖掌饌者降自
西階以出相者引主人降自西階詣罍洗主人止哭盥
手洗爵相者引主人升自西階詣酒樽所酌醴進跪奠
於靈前俛伏興少退西面立祝持版進立於靈之右北
面内外止哭祝跪讀祝文曰維年月朔日子孤子某敢
昭告於考某官封諡(妣則郡縣鄉君各隨其稱)日月逾邁奄及大祥
攀慕永遠無任荒踣謹以潔牲柔毛剛鬛嘉薦普淖明
齊溲酒祗薦祥事於考某官封諡尚饗主人哭再拜應
拜者再拜哭祝興進跪奠版於靈座興還樽所相者引
主人就位哭盡哀主人以下各還外寢妻妾女子子以
下還寢祝闔戶與執樽罍者降出少頃掌饌者入開
戶徹饌掌事者除靈座祝闔戶以降間月而禫自大祥
之後外無哭者食有醢醬
禫祭
前一日掌事者預備内外禫服各陳於别所主人及諸
子俱沐浴櫛爪翦仍宿於外寢牢饌及器如大祥之禮
其日夙興祝入燭先升設几席於奠掌事者設罍洗篚
於東階東南如常篚實爵一巾一加冪設瓦甒二於座
之左北墉下醴酒在東冪用絺加勺南柄具饌於堂東
祝與執樽罍篚者入立於樽罍篚之後主人及諸子妻
妾女子子仍祥服(為長子三年者亦祥服)内外俱升就位哭盡哀降
釋祥服應禫服者著禫服相者引主人以下俱升就位
哭掌饌者以饌入升設於座前訖執饌者出相者引主
人降自東階詣罍洗盥手洗爵相者引主人升自東階
詣酒樽所酌醴進跪奠於座前俛伏興少退西面立祝
持版進立於座之右北面内外皆止哭祝跪讀祝文曰
維年月朔日子孤子某敢昭告於考某官封諡(妣則郡縣鄉君)
(各隨其稱)禫制有期追慕無及謹以潔牲柔毛剛鬛嘉薦普
淖明齊溲酒祗薦禫事於考某官封諡尚饗主人哭再
拜應拜者皆再拜内外皆哭祝興跪進奠版於座還樽所
相者引主人以下還於寢祝闔戶與執樽罍者降出少頃
掌饌者入開戶徹饌以出祝收几筵以出祔廟如别儀
自禫之後内無哭者始飲醴酒食乾肉
祔廟
將祔筮日如常儀前三日主人及亞獻終獻及諸執
事者俱散齊二日致齊一日前一日掌事者清掃廟
之内外其廟應遞遷者並設座主人以酒脯醢告遷訖
遂移床幄又奠酒脯醢以安神少頃掌饌者徹饌以出
掌廟者設考之祔座於曾祖室内東壁下西向右几(妣則)
(祔于曾祖姑設坐亦如之言曾祖及曾祖姑者皆據孝子于之言于亡者祖及祖姑也祔于曾祖則曾祖妣配者有事)
(尊可及卑者也)設主人位於東階東南西向設子孫位於南門
内道東北面西上設亞獻終獻位於主人東南設掌饌
以下位於終獻東南俱西面北上(亞獻終獻以國官僚佐若無以親賓充之)
設贊唱者位於主人西南西面設酒樽於堂上室戶之
東南北向西上設洗于阼階東南北向東西當東
霤南北以堂滐罍水在洗東篚在洗西南肆篚實
爵三巾二加冪(其爵每廟三事)祔日内外夙興掌饌者預具少
牢之奠二坐各俎三簋二簠二鈃二酒樽二其樽皆一
實玄酒為上一實清酒次之(上尊加玄酒者重古)六籩六豆主人
及行事者各服其祭服執樽罍篚者入就位主人以下
皆入就位(諸婦人停於門外周以行帷俟祭訖而還)立定贊者唱曰再拜在
位者皆再拜掌饌者引饌入升自東階入于室各于神座前
施設訖掌饌以下降出相者引主人詣罍洗盥手洗
爵升自東階詣酒樽所執樽者舉冪主人酌酒相者引
主人入室進北面跪奠爵於曾祖神座前俛伏興相者
引主人出詣酒樽所取爵酌酒入室進東面跪奠於神
座前俛伏興出戶北面立(羣祖及考皆如之)祝持祝版進於室
戶外之右東向跪讀祝文曰維某年月朔日子孝曾孫
某官封某敢昭告於曾祖某官封諡(若無官封者但云曾祖之靈若祔母)
(但云曾祖妣某氏不告曾祖)祖某官封諡(若祔母云祖妣母某氏以下無官封者但云考妣之)
(靈)考某官封諡(若祔母云妣某氏如父在不可遽遷祖妣先宜於廟東北堂别立一室藏其主)
(待考同祔)某罪積不滅歲及免喪宗廟上遷昭穆繼序先王
制禮不敢不至是用適於皇考封諡隮祔孫某封諡(無官)
(封者但云以適遷於祖隮祔某孫若母同祔則云適遷於祖妣夫人某氏以隮祔孫婦夫人某氏各隨其稱無)
(官封者但云適遷於祖姑某氏以隮祔孫婦某氏)謹以潔牲剛鬛嘉薦普淖明
齊溲酒祗薦於曾祖某官封諡曾祖妣某氏配祖某官
封諡祖妣某氏配考某官封諡(若祔母則云曾祖妣某氏祖妣某氏)尚饗
祝興主人再拜祝進入奠版於曾祖神座興還樽所相
者引主人入室立於西壁下東面再拜相者引主人出
降還本位主人初獻將畢相者引亞獻詣罍洗盥手洗
爵升詣酒樽所酌酒入進北面跪奠於曾祖座前俛伏
興相者引亞獻詣酒樽所取爵酌酒入進東面跪奠於祖
座前俛伏興出戶北面再拜訖(考亦如之)又入室立於西
壁下東面再拜相者引出降復位亞獻將畢相者引
終獻詣罍洗盥手升酌終獻如亞獻之儀訖相者引終
獻降復位祝入徹豆還樽所贊唱曰再拜在位者皆
再拜相者引主人出又相者引在位子孫以下出掌饌
者入徹饌以出進酒脯之奠於座前少頃徹之齊衰三
年其虞卒哭祥禫變除之節與斬衰同父在為母為妻
當二祥及禫日月之期雖異其儀節則同周服以下變除依
其月算各以其日之晨備衰服升就位哭盡哀降詣别
室釋衰服著素服又就位哭盡哀出就别室終日異門
者至夕各還其家
大唐開元禮卷一百四十四
