大唐開元禮卷三十三唐蕭嵩等撰
吉禮
皇帝仲春仲秋上戊祭大社
齋戒陳設
鑾駕出宫奠玉幣
進熟鑾駕還宫
齋戒
皇帝散齋三日致齋二日如方丘之儀凡預祭之官散
齋三日致齋二日(散齋皆於正寢致齋一日於本司一日於祭所其無本司者皆於祭所)
近侍之官應從升者及從祭羣官諸方客使各於本司
及公館俱清齋一宿(無本司者各於正寢)散齋理事如舊惟不弔
喪問疾不作樂不判署刑殺文書不行刑罰不預穢惡
致齋惟祭事得行其餘悉斷其祭官已齋而闕者通攝
行事光禄卿監取明水火(太官令取水于陰鍳取火于陽燧火以供爨水以實尊)
前祭一日諸衛令其属未後一刻各以其方器服守衛
社宫門與太樂工人俱清齋一宿
陳設
前祭三日尚舍直長施大次於社宫西門之外道北南
向尚舍奉御設御座衛尉設文武侍臣次於大次之後
文官在左武官在右俱南向設諸祭官次於齋坊之内
三師於北門之外道西諸王於三師之北俱東向南上文官
從一品已下九品已上於齋坊南門之外重行東向北上介
公酅公於北門之外道東西向以南為上諸州使人東方南
方於諸王西北東面西方北方於介公酅公東北西面俱重
行南上武官三品以下九品以上於東門之外道北南向以
西為上諸國之客於東門之外東方南方於武官東北南向
西方北方於道南北向俱以西為上前祭二日太樂令
設宫懸之樂於壇北東方西方磬簴起南鐘簴次之南
方北方磬簴起東鐘簴次之設十二鎛鐘於編懸之間
各依辰位樹靈鼓於南懸之内道之左右植建鼔於四隅
置柷敔於懸内(柷在左敔在右)設歌鐘歌磬各於壇上近北南
向皆磬簴在東鐘簴在西其匏竹者各於壇下重行南
向相對為首(凡懸皆展而編之)諸工人各於懸後東方西方以
南為上南方北方以東為上右校清掃内外又為瘞埳
二於南門之内於稷壇西南方深取足容物北出陛前
祭一日奉禮設御位北門之内當社壇之北南向(將祭奉禮)
(郎一人守之在位版東北五步所南向)又設望瘞位西門之内當瘞埳南
向祭官公卿位於西門之内道北執事位於其後少北
每等異位俱重行東面以南為上設御史位於壇上正
位於太社壇東北隅西向副位於太稷壇西北隅東
向設奉禮位於樂懸西北贊者二人在北差退俱東面
南上又設奉禮贊者位於瘞埳西北東向北上設恊律
郎位各於壇之上東北隅俱西向設太樂令位於南懸
之間南向設從祭之官位三師位於北門之内道西諸
王位於三師之西俱南面東上設介公酅公位於道東
南面西上文官從一品以下九品以上位於執事之
北每等異位重行東向武官三品以下九品以上位於
東方值文官每等異位重行西向皆以南為上諸州使
人位東方南方於北門之内道西於諸王西北重行南
向以東為上西方北方於道東於介公酅公東北重行
南向以西為上設諸蕃客位於北門之内東方南方於
諸州使人之西每國異位俱重行南面以東為上西方
北方於諸州使人之東每國異位俱重行南面以西為
上設門外位祭官公卿以下皆於西門之外道南每等
異位重行北向以東為上三師位於北門之外道西諸
王於三師之北俱東向介公酅公位於道東西向皆以南
為上文官從一品以下九品以上位於西門之外祭官之
南每等異位重行北面以東為上武官三品以下九品以
上位於東門之外道北每等異位重行南面以西為上諸
州使人東方南方於諸王西北重行東面西方北方於介
公酅公東北西面俱南上設諸國客位東方南方於武官
東北每國異位俱重行南向西方北方於道南每國異位
重行北向皆以西為上設酒樽之位太社太樽二著樽二
山罍一在檀上西北隅南向設后土氏象樽二著樽二山罍
一於太社酒樽之西俱南向東上各置於坫皆加勺羃(爵皆置於)
(尊下)設太稷后稷酒樽於其壇上如太社后土之儀設御洗各
於太社太稷壇之西北南向亞獻之洗又各於西北俱南向
罍水在洗西篚在洗東北肆(篚實以巾爵)執樽罍篚羃者位於樽
罍篚羃之後各設玉幣之篚於壇上樽坫之所晡後謁者
引光禄卿詣厨省饌具訖還齋所祭日未明十五刻太官令
帥宰人以鸞刀割牲祝史以豆取毛血置饌所遂烹牲未明
五刻太史令郊社令升設太社太稷神坐各於壇上近南北
向設后土氏神坐於太社神坐之左后稷氏神坐於太稷神
坐之左俱東向席皆以莞設神位各於坐首
鑾駕出宫如方丘之儀
奠玉帛
祭日未明三刻諸祭官各服其服郊社令良醖令各帥其屬
入實樽罍玉幣(太樽為上實以醴齊著樽次之實以盎齊山罍為下實以清酒配坐之尊亦如之玄酒各)
(實於五齊之上尊禮神之玉太社太稷俱以兩珪有邸幣皆以玄也)太官令帥進饌者實諸籩
豆簠簋皆設於神厨未明二刻奉禮帥贊者先入就位贊
引引御史諸太祝及令史祝史與執樽罍篚羃者入自西
門當太社壇北重行南面以東為上(凡引導者每曲一逡廵)立定奉
禮曰再拜贊者承傳(凡奉禮有詞贊者皆承傳)御史以下皆再拜訖執
樽者各升自西陛立於樽所執罍洗篚羃者各就位贊引
引御史諸太祝詣太社壇西陛升行掃除於上令史祝史
行掃除於下降又詣太稷壇行掃除如太社之儀訖各引
就位駕將至謁者贊引各引祭官通事舍人分引從祭羣
官客使先至者俱就門外位駕至大次門外迴輅南向
將軍降立於輅右侍中進當鑾駕前跪奏稱侍中臣某言
請降輅俛伏興還侍位皇帝降輅之大次謁者引文武五
品以上從祭之官皆就門外位太樂令帥工人二舞次入
就位文舞入陳於懸内武舞立於懸北道東謁者引司空
入就位立定奉禮曰再拜司空再拜訖謁者引司空詣壇
西陛升行掃除於上升太稷壇亦如之訖降行樂懸於下
訖引就門外位皇帝停大次半刻頃謁者贊引各引祭
官通事舍人分引從祭文武羣官介公酅公諸國客使
先就位太常博士引太常卿立於大次門外當門北向
侍中版奏外辦皇帝服黼冕出次華盖侍衛如常儀(侍中)
(負璽陪從如式)博士引太常卿太常卿引皇帝(凡太常卿前導皆博士先引)至
社宫西門外殿中監進大珪尚衣奉御又以鎮珪授殿中
監殿中監受進皇帝搢大珪執鎮珪華盖仗衛停於門
外近侍者從入如常謁者引禮部尚書太常少卿陪從
如常皇帝至版位南向立(每立定太常卿與博士退立於左)謁者贊引各
引祭官以次就位立定太常卿前奏稱請再拜退復位
皇帝再拜奉禮曰衆官再拜衆官在位者皆再拜(其先拜者)
(不拜)太常卿前奏有司謹具請行事退復位恊律郎跪俛
伏舉麾(凡取物者皆跪俛伏而取以興奠物則跪奠訖俛伏而後興)鼓柷奏順和之
樂乃以函鍾之均文舞八成偃麾戛敔樂止(凡樂皆協律郎舉麾鼓柷)
(而後作偃麾戛敔而後止)太常前奏稱請再拜退復位皇帝再拜奉
禮曰衆官再拜衆官在位者皆再拜諸太祝俱取玉幣
於篚各立於樽所太常卿引皇帝太和之樂作(皇帝每行皆作)
(太和之樂)皇帝詣太社壇升自北陛侍中中書令以下及左
右侍衛量人從升(以下皆如之)皇帝升壇南向立樂止太祝
加玉於幣以授侍中侍中奉玉幣西向進皇帝搢鎮
珪受玉帛(凡受物皆搢鎮珪奠訖執珪俛伏興)登歌作肅和之樂乃以
應鐘之均太常卿引皇帝進南向跪奠於太社神坐
俛伏興太常卿引皇帝少退南向再拜訖太常卿引
皇帝立於東方西向又太祝以幣授侍中侍中奉幣
南向進皇帝受幣太常卿引皇帝西向進跪奠於后
土氏神坐俛伏興太常卿引皇帝少退西向再拜訖
登歌止太常卿引皇帝降自北陛樂作太常卿引皇
帝詣太稷壇升自北陛南向立樂止太祝加玉於幣以
授侍中侍中受玉帛西向進皇帝受玉帛登歌作太常
卿引皇帝進南向跪奠於太稷神坐俛伏興太常卿引
皇帝少退南向再拜訖太常卿引皇帝立於東方西向
又太祝以幣授侍中侍中奉幣南向進皇帝受幣太常
卿引皇帝進西向跪奠於后稷氏神坐俛伏興太常卿
引皇帝少退西向再拜訖登歌止太常卿引皇帝降自北陛
樂作皇帝還版位南向立樂止初羣官拜訖祝史各奉
毛血之豆立於門外登歌止祝史奉毛血入各由其陛
升諸太祝迎取於壇上俱進奠於神坐前諸太祝與祝
史退立於尊所
進熟
皇帝既升奠玉帛太官令出帥進饌者奉饌陳於西門
外謁者引司徒出詣饌所司徒奉太社之俎初皇帝既
至位樂止太官令引饌入太社太稷之饌入自正門配坐
之饌入自左闥爼初入門雍和之樂作以太蔟之均饌
至陛樂止祝史各進徹毛血之豆降自西陛以出太社太稷
之饌升自北陛配座之饌升自西陛諸太祝迎取於壇上各
設於神坐前(籩豆盖羃先徹乃升簠簋既奠却其盖於下)設訖謁者引司徒以下降
自西陛復位諸太祝還樽所太常卿引皇帝詣罍洗樂作皇
帝至罍洗樂止侍中跪取&KR1250;興沃水又侍中跪取盤興
承水皇帝盥手黃門侍郎跪取巾於篚興進皇帝帨手
訖黃門侍郎受巾跪奠於篚黃門侍郎又取爵於篚興
進皇帝受爵侍中酌罍水又侍中奉盤皇帝洗爵黃門
侍郎又授巾皆如初皇帝拭爵訖侍中奠盤&KR1250;黃門侍
郎受巾奠於篚皆如常太常卿引皇帝樂作皇帝詣太
社壇升自北陛樂止謁者引司徒升自西陛立於樽所
齋郎奉俎從升立司徒之後太常卿引皇帝詣太社酒
樽所執樽者舉羃侍中贊酌醴齊夀和之樂作(皇帝每酌獻及)
(飲福皆作夀和之樂)太常卿引皇帝進太社神前南向跪奠爵俛
伏興太常卿引皇帝少退南向立樂止太祝持版進於
神坐之右西面跪讀祝文曰維某年歲次月朔日子嗣
天子某敢昭告於太社惟神德兼博厚道著直方載生
品物含弘庶類謹因仲春(仲秋)祗率常禮敬以玉帛一
元大武柔毛剛鬛明粢薌合薌萁嘉蔬嘉薦醴齊偹兹禋
瘞用申報本以后土勾龍氏配神作主尚饗訖興皇帝
再拜初讀祝文訖樂作太祝進奠版於神坐還樽所皇
帝拜訖樂止太常卿引皇帝詣后土氏酒樽所執樽者
舉羃侍中取爵於坫進皇帝受爵侍中贊酌醴齊樂作
太常卿引皇帝進后土氏神坐前西向跪奠爵俛伏興
太常卿引皇帝少退西向立樂止太祝持版進於神座
之左南面跪讀祝文曰維某年歲次月朔日子嗣開元神
武皇帝某敢昭告於后土氏爰兹仲春(仲秋)揆日惟吉
敬修恒事薦於太社惟神功著水土平易九州昭配之
義實惟通典謹以制幣一元大武柔毛剛鬛明粢薌合
薌萁嘉蔬嘉薦醴齊旅於表位作主侑神尚饗訖興皇帝再
拜初讀祝文訖樂作太祝進奠版於神座還樽所皇帝
拜訖樂止太常卿引皇帝進太社神坐前南向立樂作
太祝各以爵酌上罇福酒合置一爵一太祝持爵授侍
中侍中受爵東向進皇帝再拜受爵跪祭酒啐酒奠爵
俛伏興太祝帥齋郎進俎太祝減太社神座前三牲胙
肉置一爼上太祝以爼授司徒司徒持俎東向以次進皇
帝每受以授左右皇帝跪取爵遂飲卒爵侍中進受爵
以授太祝太祝受爵復於坫皇帝俛伏興再拜樂止太
常卿引皇帝樂作皇帝降自北陛詣罍洗樂止謁者引
司徒䧏壇西陛以從皇帝至罍洗盥手洗爵侍中
黃門侍郎贊洗如常訖太常卿引皇帝樂作皇帝詣太
稷壇升自北陛樂止謁者引三公與齋郎奉俎升自西
陛立於樽所皇帝詣太稷酒樽所執樽者舉羃侍中贊
酌醴齊樂作太常卿引皇帝進太稷神坐前南向跪奠
爵俛伏興太常卿引皇帝少退南向立樂止太祝持版
進於神座之右西面跪讀祝文曰維某年歲次月朔日子
嗣天子某敢昭告於太稷維神播生百榖首兹八政用
而不匱功濟萌黎兹惟仲春(仲秋)敬以玉帛一元大武
柔毛剛鬛明粢薌合薌萁嘉蔬嘉薦醴齊式陳瘞祭備修
常秩以后稷配神作主尚饗訖興皇帝再拜初讀祝文訖
樂作太祝進奠版於神座還樽所皇帝拜訖樂止太常
卿引皇帝詣后稷氏酒樽所執樽者舉羃侍中取爵於
坫進皇帝受爵侍中贊酌醴齊樂作太常卿引皇帝進
后稷氏神座前西向跪奠爵俛伏興太常卿引皇帝少
退西向立樂止太祝持版進神座之左南面跪讀祝文
曰維某年歲次月朔日子嗣開元神武皇帝某敢昭告
於后稷氏爰以仲春(仲秋)式揀吉辰敬修恒禮薦於太稷惟
神功叶稼穡闡修農政允茲從祀用率舊章謹以制幣一
元大武柔毛剛鬛明粢薌萁嘉蔬薦醴齊陳於表位作主
配神尚饗訖興皇帝再拜初讀祝文訖樂作太祝進奠服
於神座還樽所皇帝拜訖樂止太常卿引皇帝進太稷
神坐前南向立樂作皇帝飲福受胙如太社之儀訖樂
止太常卿引皇帝樂作皇帝降自北陛還版位南向立
樂止謁者引司徒降自西陛復位文舞出鼔柷作舒和
之樂出訖戛敔樂止武舞入鼔柷作舒和之樂立定戛
敔樂止皇帝獻后上氏將畢謁者引太尉詣罍洗盥手
洗爵訖太尉自西陛升壇詣太社酒樽所執樽者舉羃
太尉酌盎齊武舞作謁者引太尉進太社神座前南向
跪奠爵興謁者引太尉少退南向再拜謁者引太尉詣
后土氏酒樽所取爵於坫執樽者舉羃太尉酌盎齊謁
少退南向再拜謁者引太尉詣后土氏酒樽所取爵於坫執
樽者舉羃太尉酌盎齊謁者引太尉進后土氏神座前西向
跪奠爵興謁者引太尉少退西向再拜訖謁者引太尉進太
社神座前南向立太祝各以爵酌罍福酒合置一爵一太祝
持爵進太尉之右東向立太尉再拜受爵跪祭酒遂飲卒爵
太祝進受爵復於坫太尉興再拜謁者引太尉降自西陛詣
罍洗盥手洗爵詣太稷壇升獻如太社之儀訖引䧏復位初
太尉獻后土將畢謁者引光禄卿詣罍洗盥手洗爵升酌盎
齊終獻如亞獻之儀訖謁者引光禄卿䧏復位武舞六成樂
止舞獻俱畢詣太祝各進徹豆還尊所(徹者籩豆各一少移于故處)奉禮曰
賜胙贊者唱衆官再拜衆官在位者皆再拜(已飲福受胙者不拜)順和
之樂作太常卿前奏稱請再拜退復位皇帝再拜奉禮曰衆
官再拜衆官在位者皆再拜樂一成止太常卿前奏請就望
瘞位太常卿引皇帝樂作皇帝就望瘞位南向立樂止於羣
官將拜諸太祝各執篚進神座前取玉幣齋郎以俎載牲醴
黍稷飲爵酒各由其陛降壇南行當瘞埳西行諸太祝以玉
幣饌物置於埳訖奉禮曰可瘞埳東西各四人寘土半
埳太常卿前奏禮畢太常卿引皇帝還大次樂作皇帝
出門殿中監前受鎮珪以授尚衣奉御殿中監又前受
大珪華盖侍衛如常儀皇帝入次樂止謁者贊引各引祭
官通事舍人分引從祭羣官諸方客使以次出贊引引
御史以下俱復執事位立定奉禮曰再拜御史以下皆
再拜訖贊引引出工人二舞以次出其祝版燔於齋坊
鑾駕還宫如方丘之儀
大唐開元禮卷三十三
