大唐開元禮卷八十九唐蕭嵩等撰
軍禮
祀馬祖享先牧
祭馬社祭馬步
仲春祀馬祖
將祀有司卜日如别儀前祀三日諸預祀之官散齋二
日致齋一日(散齋于正寢致齋于祀所)散齋理事如舊惟不弔喪問
疾不作樂不行刑罰不判署刑殺文書不預穢惡致齋
惟祀事得行其餘悉斷其祀官已齋而闕者通攝行事
前二日守宫設祀官次于東壝之外道南北向以西為
上設陳饌幔于内壝之外郊社令積柴于燎壇方五
尺高五尺南出戶太官令具特牲之饌其日未明二刻
太史郊社令升設馬祖神坐于壇上近北南向席以莞
設神位於坐首奉禮設獻官位于壇東南西向執事位于
獻官東南俱西向北上設奉禮位于獻官西南贊者二
人在南差退又設奉禮贊者位于燎壇東北俱西向北
上設望燎當柴壇之北南向設祀官以下門外位于東
壝之外道南每等異位重行北向以西為上郊社令設
酒樽于壇上東南隅北向設洗于壇東南北向罍水在
洗東篚在洗西南肆(篚實巾爵)執樽罍篚羃者各位于樽罍
篚羃之後設幣篚于樽坫之所未明一刻太祝獻官以
下各服其服郊社與良醖之屬入實樽罍及幣質明謁
者引獻官以下俱就門外位奉禮帥贊者先入就位
贊引引太祝與執樽罍篚羃者入當壇南重行北面以
西為上立定奉禮曰再拜贊者承傳(凡奉禮有詞贊者皆承傳)太祝
以下皆再拜太祝與執樽者升自東階立于樽所執罍
洗篚羃者各就位謁者引獻官以下入就位立定奉禮
曰再拜在位者皆再拜謁者進獻官之左白有司謹具
請行事退復位太官令出詣饌所太祝跪取幣于篚興
立于樽所謁者引獻官詣神坐前北向立太祝奉幣東
向授獻官受幣進北面跪奠于神坐俛伏興少退北向
再拜謁者引獻官還本位太官令引饌入升自南陛太
祝迎引于壇上設于神坐前設訖太官令以下降復位
太祝還樽所謁者引獻官詣罍洗盥手洗爵訖謁者引
獻官升自南陛詣酒樽所執樽者舉羃獻官酌醴齊謁
者引獻官進神坐前北向跪奠爵俛伏興少退北向立
太祝持版進于神坐之右東面跪讀祝文曰維某年歲
次月朔日天子謹遣具官臣姓名告于馬祖天駟之神
爰以春季遊牝于牧祗薦制幣犧齊粢盛庶品明薦于
馬祖天駟之神尚享訖興獻官再拜太祝進跪奠版于
神坐俛伏興還樽所太祝以爵酌福酒進獻官之右西
向立獻官再拜受爵跪祭酒遂飲卒爵太祝進受爵復
于坫獻官俛伏興太祝帥齋郎進爼太祝减神前胙肉
興以授獻官受以授齋郎謁者引獻官降自南陛還本
位太祝進跪徹豆俛伏興還樽所(徹者籩豆各一少移于故處)奉禮
曰再拜在位者皆再拜(已飲福受胙者不拜)奉禮又曰再拜在位
者俱再拜謁者進獻官之左白請就望瘞位謁者引
獻官就望瘞位南向立奉禮又帥贊者退立于燎壇東
北位太祝進神坐前取制幣祝版爵酒又以爼載牲體
稷黍飯興降自南陛南行當柴壇東南行自南陛登柴
壇以幣酒祝版饌置柴上訖奉禮曰可燎東西面各二
人以炬燎火起以炬投壇上火半柴謁者進獻官之左
白禮畢遂引獻官以下出奉禮帥贊者還本位贊引引
太祝以下俱復執事位立定奉禮曰再拜太祝以下皆
再拜贊引引出
仲夏享先牧
將享有司筮日如别儀前享三日預享之官散齋二日
于正寢致齋一日于享所右校掃除壇之内外又為
瘞埳于壇之壬地方深取足容物衛尉設享官次于
東壝之外道南北向以西為上太官令具特牲之饌其
日未明二刻太史令郊社令設升先牧神坐于壇上近
北南向席以莞設神位于坐首奉禮設獻官位于壇東
南西向執事位于獻官東南俱西向北上設奉禮位于
獻官西南贊者二人在南差退俱西向北上又設奉禮
贊者位于瘞塪西南東面南上設望燎位于壇之西南
北向設享官以下門外位于東壝之外道南每等異位
重行北向以西為上郊社令設酒樽于壇上東南隅北
向設洗于壇東南北向罍水在洗東篚在洗西南肆(篚實)
(巾爵)執樽罍篚羃者各位于樽罍篚羃之後設幣篚于尊
坫之所未明一刻享官以下各服其服郊社令太官令
與良醖之屬入實樽罍及幣質明謁者引獻官以下俱
就門外位奉禮帥贊者先入就位贊引引太祝與執樽罍
篚羃者入當壇南重行北面以西為上立定奉禮曰再
拜贊者承傳(凡奉禮有詞贊者皆承傳)太祝以下俱再拜祝與執事
者升自東陛立于樽所執樽罍篚羃者各就位謁者引
獻官以下入就位立定奉禮曰再拜在位者皆再拜謁
者進獻官之左白有司謹具請行事退復位太官令出
詣饌所太祝跪取幣于篚興立于尊所謁者引獻官詣
神坐前北向立太祝奉幣東向授獻官受幣進北面跪
奠於神坐俛伏興少退北向再拜謁者引獻官還本位
太官令引饌入升自南陛太祝迎引於壇上設於神坐
前設訖太官令以下降復位祝還樽所謁者引獻官詣
罍洗盥手洗爵訖謁者引獻官升自南陛詣酒樽所執
樽者舉羃獻官酌酒謁者引獻官進先牧神坐前北向
跪奠爵俛伏興少退北向立太祝持版進神坐之右東
向跪讀祝文曰維某年歲次月朔日子嗣開元神武皇
帝遺具官臣姓名敢昭告於先牧之神惟神肇開牧養
厥利無窮式因頒馬爰以制幣犧齊粢盛庶品明薦於
先牧之神尚享訖興獻官再拜太祝進跪奠版於神坐
俛伏興還樽所太祝以爵酌福酒進獻官之右西向立
獻官再拜受爵跪祭酒遂飲卒爵祝進受爵復於坫獻
官俛伏興太祝帥齋郎進俎太祝减神前胙肉以授獻
官獻官受以授齋郎謁者引獻官降自南陛還本位太祝
進跪徹豆俛伏興還樽所(徹者籩豆各一少移於故處)奉禮曰再拜
在位者皆再拜(已飲福受胙者不拜)奉禮曰再拜在位者俱再拜
謁者進獻官之左白請就望瘞位謁者引獻官就望瘞
位北向立奉禮帥贊者又就瘞塪西南位太祝進神坐
前跪取幣爵酒又以俎載牲體稷黍飯興降自南陛北
行當瘞塪西行至塪以幣酒饌置於坎訖奉禮曰可瘞
東西面各二人寘土半塪謁者進獻官之左白禮畢遂
引獻官以下出奉禮帥贊者還本位贊引引太祝俱復
執事位立定奉禮曰再拜太祝以下皆再拜贊引引出
其祝版焚於齋坊
仲秋祭馬社
薦享之儀並與先牧同其祝文曰維某年歲次月朔日
子嗣開元神武皇帝遣具官姓名敢昭告於馬社之神
惟神肇教人乘用頼於今式因肆僕爰以制幣犧齊粢
盛庶品明薦於馬社之神尚饗
仲冬祭馬步
薦享之儀並與先牧同其祝文曰維某年歲次月朔日
開元神武皇帝謹遣具官姓名敢昭告於馬步之神惟
神為國所重在於閑牧神其屏兹凶慝使無有害載因
獻校爰以制幣犧齊粢盛庶品明薦於馬步之神尚饗
大唐開元禮卷八十九
