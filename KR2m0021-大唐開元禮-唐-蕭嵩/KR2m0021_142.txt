大唐開元禮卷一百四十二唐蕭嵩等撰
凶禮
四品五品喪之一
初終復
設牀奠
沐浴襲
唅赴闕
勅使弔銘
重陳小斂衣
奠小斂
斂髮奠
陳大斂衣奠
大斂奠
廬次成服
朝夕哭奠賓弔
親故哭州縣官長弔
刺史遣使弔親故遣使致賻
殷奠卜宅兆
卜葬日啟殯
贈諡親賓致奠
初終
有疾者丈夫婦人各齋於正寢北墉下東首(墉牆也東首生氣也)
養者皆齋親飲藥子先嘗之疾困去故衣加新衣(謂人來穢)
(惡也)徹樂清掃内外(爲賓客來問也)分禱所祀(盡孝子之情所祀中霤門戸竈行)
侍者四人坐持手足(爲不能自屈伸内喪則婦人持之也)遺言則書之屬
纊以候氣(纊新綿置於口鼻也)氣絶廢床寢於地(人始生在地庶其生氣反)主人
啼餘皆哭(哀有淺深)男子易以白布衣披髮徒跣婦人青縑
衣披髮不徒跣女子子亦然(父爲長子及爲人後者爲本生父母皆素冠不徒䟲女子)
(子嫁者髽)齊衰以下丈夫素冠婦人去首飾(謂齊衰婦人)内外皆素
服(素服謂有服者白布十五升無服者不服列綵服常服素衣)主人坐於床東啼踊無
數衆主人在主人之後兄弟之子以下又在其後俱西向
南上哭妻坐於床西妾及女子子在妻之後哭踊無數
兄弟之女以下又在其後俱東面南上藉藁坐哭内外之
際隔以行帷(帷堂内門西南北隔之)祖父以下於帷東北壁下南向
西上祖母以下於帷西北壁下南面東上皆舒席坐一哭外
姻丈夫於戶外之東北面西上婦人於主婦西南北面東上皆
舒席坐哭(若舍窄則宗親丈夫在外戶之東北面西上外姻丈夫在戶外之西北面東上)諸内喪則
尊行丈夫及外親丈夫席坐位於前堂若戶外之左右俱南面
宗親戶東西上外親戶西東上凡喪皆以服精麤爲序國官
位於門内之東重行北面以西爲上俱袤巾帕頭舒藁薦坐哭
參佐位於門内之西重行北面以東為上俱素服舒席坐哭斬
衰三日不食齊衰二日不食大功一日不食小功緦麻再不食
復(始死則復)
復於正寢復者二人皆常服(復謂招魂復魄)以死者之上服左荷之
升自前東霤當屋履危北面西上(危棟也)左執領右執腰招以
左每招長聲呼某復(男子女子稱字及伯仲婦人稱姓其復者人數依其夫)三呼而止以
衣投於前承之以篋升自阼階入以覆尸(若得魂魄返然)復者徹舍
(因徹西北扉若云此室凶不可居然自是行死事取徹扉之薪以充煑沐浴也)復衣不以襲斂
(浴則去之)乃設牀
設牀
設牀於室戶之西去脚舒簟設枕施幄去裙遷尸於牀南
首覆用斂衾去死衣(斂衾大斂所用之衾黃表素裏也死衣病時所加新衣)楔齒用
角柶(為將含也)綴足以燕几校在南(綴拘也校几脛也尸南首几脛在南以拘足則)
(不使辟戾也)侍者坐持之其内外哭位如始死之儀乃奠
奠
奠以脯醢酒用吉器無巾柶升自阼階奠於尸東當腢
(鬼神無象故設奠以憑依之也)内喪内贊者受於戶外而設之(凡内喪皆内贊)
(者行事)既奠贊者降出帷堂(初氣絶室内隨事設帷至此事小訖故設帷堂)乃赴
於闕(赴禮在此下章含禮後為與勅使弔章宜相附近故也)
沐浴(自沐浴下至於設重其事皆可同時而興)
掌事者掘埳於階間近西南順廣尺長二尺深三尺高
其壤為塊竈於西牆下東向以俟煑沐新盆盤瓶四䰛皆
濯之陳於西階下(新此器者重死事盆以盛水盤以盛濡濯瓶以汲也䰛瓦罌受二升有蓋)
(濯謂滌溉)沐巾一浴巾二用絺若綌實於笲(巾所以拭也浴巾二者上體下體異)
(絺細葛也綌麤葛也)櫛實於箱若簟浴衣實於篋(浴衣已浴所衣之衣其制今之)
(眠帕)皆具西序下南上水淅稷米取潘煑之又汲為湯以
俟浴以盆盛潘及沐盤升自西階授沐者執潘及盤入
内外皆出戶外(象平生沐浴子孫不在旁主人出而袒簀謂牀簣去席)主人以下
於内尸東北面西上主婦以下於戶西北面東上俱
立哭其尊行者丈夫於主人之東北面西上婦人於主
婦之西北面東上俱坐哭婦人權障以帷主人以下既
出乃沐櫛(櫛梳)束髮用組挋用巾(挋晞也清也)浴則四人抗衾
二人浴拭用巾挋用浴衣設床於尸東祍下莞上簟(祍臥)
(席)浴者舉尸易牀設枕翦鬚斷爪如平常鬚髮爪盛以
小囊大斂内於棺浴巾皆埋於埳寘之著明衣裳以方
巾覆面仍以大斂之衾覆之訖内外入就位哭乃襲
襲
是時陳襲事於房内襲衣三稱西領南上(朝服一稱常服二稱凡陳)
(衣者實之箱篋承以席)明衣裳(今用生絹裩衫)舄一帛巾一方尺八寸充
耳用白纊面衣用玄方尺纁裏組繫握手用玄纁裏長
尺二寸廣五寸削約於内旁寸著以綿組繫(握手手所握者面衣)
(及握皆通用餘色)庶襚繼陳不用(庶衆也不用不龍也多陳之為榮少納之為貴)
將襲具牀蓆於西階西内外皆出哭於尸外其位如沐
時襲者以牀升入設於尸東布枕席如初執服者陳襲
衣於席祝去巾加面衣設充耳著握手納舄若履(凡衣死者)
(左衽不紐將襲辟奠既襲則設也)既襲乃覆以大斂之衾内外俱入復
位坐哭(諸尊者於卑幼之喪及嫂叔兄姑弟婦相哭朝晡之間非有事則休於别室也)乃含
含
含贊者奉盤水及笲(笲竹器)飯用稷含用璧升堂含者盥
手於戶外贊者沃盥含者洗稷璧實於笲執以入祝從
入北面徹枕楔受笲奠於尸東含者坐於牀東西面鑿
巾(巾先覆面將含當口鑿之)納稷璧於尸口既含主人復位楔齒之
柶與浴巾同埋於坎乃奠
赴闕
若遣使赴於闕使者進立于西階東面南上主人詣使者
前北面曰臣某之父某官臣某死(若母若妻各隨其稱)謹遣某官
臣姓某奏聞訖再拜使者出主人哭入復位
勅使弔
勅使弔使者公服入於寢門外之西東面相者入告主
人迎於寢門外見賓不哭先入立於門右北面内外皆
止哭開帷(開帷堂之帷事畢則下之)使者立升入西階上東面進主
人立於階下北面使者稱有勅主人再拜使者宣勅
云某封喪逝(無封者稱姓位)情以惻然如何不淑主人哭拜稽
顙内外皆哭使者出主人拜送於大門外親故為使弔
者既出易服入向尸立哭十數聲止降出主人候勅使
出升降自西階(主人升降自西階者親始死末忍當主位)
銘(銘明旌也)
為銘帛以絳廣終幅長八尺龍首韜杠(杠銘旌竿杠之長準其絳也)
書曰某官封之柩(在棺曰柩無封者云某姓官之柩婦人其夫有官封者云某官封夫人姓)
(之柩郡縣鄉君各隨其稱稱之也)置於宇西階上
重
重木刊鑿之長七尺横者半之置於庭三分庭一在南
(刊鑿之為懸䰛孔也)以沐之米為粥實於䰛既實以疎布蓋其口
繫以竹䈼懸於重木覆用葦席北向屈兩端交於後西
端在上綴以䈼祝取銘置於重殯堂前楹下夾以葦蓆
簾門以布又設葦帳於庭
陳小斂衣
小斂之禮喪之明日各陳其斂衣一十九稱(無者各隨所辦)朝
服一稱其餘皆常服陳於東房西領北上笏一凡斂非
正色不入絺綌不入乃奠
奠
饌於東堂下(凡奠尊器皆素)瓦甒二實醴及脯酒觶二角柶一
少牢及腊三俎籩豆各六(籩實鹽脯棗栗之屬豆實醢醬韲葅之類)設盆盥
於饌東布巾(為奠者設盥喪事略故無洗)贊者辟脯醢之奠於尸牀西
南乃斂
小斂
將小斂具牀席於堂西又設盆盥於西階之西如東方
(為舉尸者盥)斂者設盥訖與執服者以斂衣入主人以下少退
西面主人婦以下少退東面内外俱哭斂者斂訖覆以
夷衾設牀於堂上楹間祍(尸卧之席)下莞上簟有枕卒斂開
帷主人以下西面憑哭(凡憑哭父母先妻子後)主婦以下面東憑
哭俱南上訖退乃斂髮
斂髮
男子斂髮而袤巾帕頭女人斂髮而髽主人以下立哭
於尸東西面南上主婦以下立哭於尸西東面南上祖父
母以下仍哭於位各如初外姻丈夫婦人哭於位各
如初斂者舉尸男女從奉之遷於堂仍覆以夷衾(棺衣)哭
位皆如室内乃奠
奠
奠贊者盥手奉饌至階豆去盖籩俎去巾羃升奠
于尸東醴酒奠于饌南西上訖其俎祝受巾巾之
奠者徹襲奠自西階降出下帷内外俱坐有國官僚佐
者以官代哭無者以親賓為之夜則燎於庭厥明滅燎
乃大斂
陳大斂衣
大斂之禮以小斂之明日其日夙興陳衣於序東三十
稱(無者各隨所辦)各具上服一稱西領南上其餘皆常服冕具
導簪纓在北内喪花釵衾一(衾以黃為表素為裏也)乃奠
奠
奠於堂東階下兩甒醴及酒醴在南各加勺篚在東
南肆實角觶二木柶一豆在甒北籩次之牢饌如小斂
籩豆俎皆羃以功布有簟席素几功布巾在饌北殯於
西階之上(喪從外來者殯於兩楹之間)乃斂
大斂
將大斂棺入内外皆止哭升棺於殯所棺之中具灰炭
枕席之類皆預設於棺内置棺定内外皆哭熬糓六筐
黍稷粱各二皆加魚腊(熬榖所以惑蚍蜉令不至棺旁)燭俟於饌東設
盆盥於東階東南祝盥訖升自阼階徹巾授執巾者執
巾者降待於阼階下祝與贊者徹小斂之饌降自西階設
於序西南當西霤如設於堂上(堂上設尸東凡尊設於序西者畢事而去之)
乃適於東階下新饌所帷堂内外皆少退立哭御者斂
丈夫加冕婦人加花釵覆以衾斂訖開帷主人以下西
面憑哭主婦以下東面憑哭(凡憑尸父母先妻子後)退復位次諸
親憑哭訖斂者四人舉棺男女從奉之奉尸斂於棺乃
加蓋覆以夷衾内外皆復位如初設熬糓首足各一筐
傍各二筐以木覆棺上仍塗之施帟於殯上(帟柩上承塵也)祝
取銘置於殯所乃奠
奠
將奠執巾几席者升自阼階入設于室之西南隅東面右
几加以巾贊者以饌升入室西面設于席前祝受巾巾俎
奠者降自西階以出下帷内外皆就位哭如初既殯設靈
座于下室西間東向施牀几案屏帳服飾以時上膳羞及
湯沐皆如平常殷奠之日不饋于下室(下室謂燕寢無下室者則設靈座于殯)
(東朝夕進常食之具於靈前如平常也)
廬次
將成服掌事者預為廬於殯堂東廊下近南北戶設苫
凷於廬内(諸子各一廬凡之廬五品以上營)齊衰於廬南累墼為堊室俱
北戶翦蒲為席不緣(父兄不次於殯所各在其正寢之東為廬堊室祖為嫡孫居堊室寢)
(有牀皆南面西出戶)父不為衆子次於外(於庶子略自若居寢)大功於堊室
之南張帷席以蒲小功緦麻於大功之南設牀席以蒲
婦人次於西房若殯後施下牀殯堂無房者次於後若别
室
成服
三日成服(皆除去死日數)内外各哭盡哀内外俱降就次著衰
服無服者仍素服相者引主人以下俱杖(三日而後食杖而後能起)
(衆子皆杖以病故也童子婦人不能病故不杖亦不居廬不著菲屨若嫡子雖童亦杖幼不能自杖人代執之)
(所謂當室杖者也自此以後唯嫡子及有爵之庶子皆杖在位其庶子之無爵者杖于他所不杖在位矣凡)
(正寢戸内曰室戶外曰堂虞杖不入室祔杖不升堂以今言之即靈堂戶之内外也周人祔在卒哭今之百日)
(也哀衰敬生故其杖不升靈寢之堂前其衰服及杖皆致之于盧内應杖者朝夕哭則杖之若孝子出無異適惟向殯及墳墓而已)
(遠則乘車近則使人代執杖)升立哭于殯東西面南上齊衰以下就位婦人
升詣殯西位若殯逼西壁婦人皆位于殯北則南面東上(尊行者坐)
内外皆哭盡哀諸子孫就祖父及諸父前跪哭皆撫哭
盡哀就祖母及諸母前哭亦如之女子子對祖母及諸
母哭遂就祖父前哭如男子之儀唯諸父不撫之耳訖
各復位伯叔母以下就主婦哭亦如之(始遭親喪孝子荒迷三日而食)
(服及成矣是以尊卑内外聚哭展哀也)諸尊者降出還次主人以下降立
於阼階下外姻在南少退俱西面北上哭盡哀各還次
闔戶小功以下各歸其家自成服之後諸尊者及婦人
於諸親男子之喪有事則哭於殯所無事有時須哭者
或在正寢則於北壁下舒席南面坐哭父母喪食粥朝
米四合暮米四合不能食粥則以米為飯婦人皆以米
為飯
朝夕哭奠(朝奠日出夕奠逮日)
每日預具朝奠於東階下(瓦甒二實以醴及酒觶杓疏布羃角觶一木柶一籩一豆)
(一實以脯醢也)内外夙興各衰服(凡言衰服應杖者皆杖以下准此)男子就東
階下位(若升哭於殯東其位如始成服之式)婦人升詣殯西位内外皆哭
(凡朝夕哭皆開帷)質明掌事者皆升自阼階入徹奠出置於序
西南如殯東之儀又以朝奠入至阼階豆去蓋籩甒去巾
羃升阼階入設於室如初執饌者出降自西階日出後
少頃内外皆止哭各還次朝夕之間主人及諸子妻妾
女子子哭於其次無時至夕内外俱就位哭徹朝奠進
夕奠如初儀日入後内外俱止哭各還次哭者出闔戶
自是以後至於啟殯每朝夕如上儀既殯大功以下異
門者歸於家
賓弔(親故同)
賓至掌次者引之次賓著素服相者入告内外衰服相
者引主人以下立哭於阼階下婦人哭於殯所相者引
賓入立於庭北面西上為首者一人進當主人東面立
云如何不淑主人哭再拜稽顙為首者復北面位弔者俱
哭十餘聲相者引出少頃相者引主人以下各還次
親故哭
若有親故哭殯者内外俱升就殯堂位尊者坐(若賓敵體以上)
(賓初入則起賓坐則坐賓起亦起)内外俱哭相者引賓入升堂立於殯
東西面南上尊者坐俱哭盡哀尊者起相者引入卑者
再拜訖乃就主人前稍南東北面執慰相者引以次出
(恩滐者賓拜訖又哭盡哀或就孝子撫哭盡哀而出也)少頃相者引主人以下降還次
州縣官長弔
若刺史哭其所部(縣令同)主人設席於柩東西面刺史素
服將到相者引主人去杖立於門内之右北面刺史降
入升自西階即坐西面坐哭盡哀將起主人降復階下
位刺史降出主人拜送於大門外杖哭而入
刺史遣使弔
刺史遣使弔使者至掌次者引就次内外俱衰服主人
以下就階下位婦人就堂上位内外俱哭使者素服執
書相者引入門而左立於階間東面使者致辭主人拜
稽顙相者引主人進詣使者前西面受書退復位左右
進受書主人拜送於位相者引使者出若自入弔哭
如上弔儀客出少頃内外止哭各就位
親故遣使致賻
親故遣使致賻使者立於大門外之西東面從者以篚
奉玄纁束帛立於使者西南俱東面(凡賻通以貨財使者隨執其物不限以玄)
(纁)相者入告遂引主人立哭相者進主人前東面受命
出詣使者前西面曰敢請事使者從者以篚進詣使者
前西面以授使者退復位使者曰某封若某官(無官封者稱某)
(字)使某賻相者入告出曰孤某須矣相者引使者入立
於内門外之西東面主人止哭使者少進東面曰某封
若某官使某賻主人哭再拜使者少進坐委之興復位
掌事者進坐舉之興以東(東藏也)相者引使者出主人
拜送使者致物若不以器掌事者迓受之不委於地(其餘)
(賻物從使者執之立于使者東南北面西上掌事者受之以東)
殷奠
每朔朢具殷奠饌於東堂下瓦甒二實以醴及酒角觶
二角柶一少牢及腊三俎二簠二簋二鈃六籩六豆設
盆盥於饌東布巾(為奠者盥)其日内外夙興衰服升就位哭
質明執饌者徹宿奠遂以饌入至阼階去巾蓋升入室
設於席前酌奠訖冪俎以巾執饌者降自西階以出少
頃内外各還次既出闔戶及夕執饌者徹殷奠進夕奠
如常禮若有薦新如朔奠(薦五糓若時物新出者薦之)其日不饋於
下室(不饋於下室者為殷奠有黍稷)
卜宅兆
既度宅兆掘四隅外其壤掘中南其壤(宅葬居也兆塋域也南其壤者)
(為葬北其首故也)既朝哭主人遂哭出乘堊車詣宅兆所出國
門止哭掌事者預設主人以下次於宅兆東南將到主
人又哭至宅兆所主人停於次止哭莅卜者一人(國官若諸)
(僚佐之長莅之無者親賓代為之也)緇布冠不緌布深衣因喪屨(莅卜者非國官)
(則吉冠素服也)祝及卜師凡行事者皆吉冠素服掌事者布卜
席於兆南北向西上相者引莅卜者及祝立於卜席西
南東面南上卜師立於祝南東面北上相者引主人詣
卜席南十五步許當内壤北向相者立於主人之左少
南俱北向親賓及從者立於筮席東南重行西面諸親
北上諸賓南上立定相者少進東面稱事其退復位主
人免首絰左擁之莅卜者進立於主人東北西面卜師
抱龜筮師開韇(韇藏策器)執韇以擊策(擊之以動其神)進立於莅卜
前東面南上莅卜者命曰孤子姓名為其父某官封某
甫(今儀祖父稱孤子孤孫母祖母稱哀子哀孫下皆准此)度兹幽宅無有後艱(某甫)
(父字也無封者去封宅居也度謀也言為其父卜葬居今謀此以為幽冥居域之處得無其後有艱難乎謂有)
(非常崩壊若内喪云為某母夫人某氏也)卜師曰諾遂述命右旋就席北
面坐命龜曰假爾太龜有常指中封遂卜訖興以龜東
面稱占曰從還本位主人絰哭從者哭盡哀止相者進
主人之左東面稱禮畢相者遂引主人退立於東南隅
西面又相者引卜者立於主人之後掌事者徹卜席當
安墓處立一標又於四隅各立一標當南門兩廂各立
一標祝帥掌事者入鋪后土氏神席於墓左南向設酒
樽於神座東南加勺羃設洗於酒樽東南罍水在洗東
篚在洗西南肆(篚實以巾爵加羃)相者引告者及祝與執樽罍
篚羃者俱立於罍洗東南重行西面以北為上(國官若僚佐之)
(長告無僚佐者親賓及主人告之主人告俱去絰杖)立定俱再拜祝與執樽罍篚
者先立於樽罍篚之後執饌者以脯醢跪設於神座前
興還本位相者引告者詣罍洗盥手洗爵詣酒樽所酌
酒進跪奠於神座前興少退北向立祝持版進於神座
之右東面跪讀祝文曰維年月朔日子某官姓名(若主人自)
(告父稱孤子母稱哀子姓名)敢昭告於后土之神今為某官姓名(若主)
(人自告云為父某官封某甫母太夫人某君某氏隨官稱之也)營建宅兆神其保佑俾
無後艱謹以清酌脯醢祗薦於后土之神尚饗訖興告
者再拜相者引告者還本位西向再拜相者引出掌事
者以下俱復位再拜遂徹饌席樽罍以出主人哭還去
墓三里許止哭及國門又哭内外升哭於位主人入升
詣殯前北面哭盡哀止西面再拜降就次(有國官僚佐從主人入就)
(門内哭主人拜俱再拜主人降就次各就次)若不從又卜擇地如初儀
卜葬日
既朝哭主人及諸子以下出立於殯門之外東壁下西
面北上國官若僚佐之長莅卜(無國官僚佐者親賓為之)行事者俱
吉服於門西東面南上卜師抱龜在其南東面闔門東
扇主婦立於其内設卜席於閾外闑西相者詣主人前
東面告事具遂引主人立於門内北面相者立於主人
之左少退俱北面主人免首絰左擁之莅卜者進立於
主人東北西面卜師少進莅卜前東面受命莅卜命曰
哀子某來日謀卜葬其父某官封某甫(母云為某母太夫人某氏卜也)
(父稱孤子)考降無有近悔(考登也降下也言卜此日葬惟神上下得無近於咎悔也)卜師曰
諾遂述命訖左旋進就席西面坐命龜曰假爾太龜有
常乃作龜訖興以龜退東面稱占曰從主人絰與諸子
以下哭盡哀相者告於主婦哭入遂使人告於親賓(諸親)
(僚友卜日不來者)卜師以龜退掌事者徹卜席相者進告禮
畢主人與諸子以下入升詣殯前北面立哭内外俱哭
盡哀内外各還次若不從又卜擇如初儀
啟殯
葬有期前一日之夕掌事者除葦障備啟奠(具饌如大斂)
設賓次於大門外右南向内外夕哭如常儀啟之日内
外夙興衰服主人及諸子皆去冠以衺巾帕頭(國官亦以衺巾)
(帕頭)内外升階就位哭(尊行者坐國官及僚佐就下位哭)祝衰服執功布
(功布長五尺)升自東階詣殯南北向内外止哭祝三聲噫嘻
乃曰謹以吉辰啟殯既告内外皆哭盡哀内外各還次
祝降與執饌者升徹宿奠如常祝取銘置於重掌事者
升徹殯塗訖設席於柩東升柩於席上又設席於柩東
祝執功布升以拂柩覆用夷衾降出周設帷東西開戶
相者引主人以下升哭於帷東西向妻妾女子子以下
哭於帷西東向俱南上諸祖父以下哭於帷東北壁下
南面西上諸祖母以下哭於帷西北壁下南面東上(尊者)
(坐)内外俱哭祝與進饌者各以奠升設於柩東席上祝
酌醴奠之内外俱哭於位如未成服之禮親賓致奠如
别儀有國官僚佐者以官代哭無者以親疎為之晝夜
不絶聲
贈諡
告贈諡於柩(無贈者設啟奠訖即告諡)其日主人入升立於饌東西
面祝持贈諡文升自東階進立於柩東南北向内外皆
止哭祝少進跪讀祝文訖興主人哭拜稽顙内外應拜
者皆再拜祝進跪奠贈諡文於柩東興退復位内外皆就
位坐哭
親賓致奠
啟之日親賓致奠於主人設啟奠後諸奠者入立於寢
門之外東面(謂卑幼者其有故則遣使)祭具陳於奠者東南北向西
上相者入告内外卑者皆興立哭於位又相者引奠者
入升當柩東西面奠者哭祭具從升陳於柩東奠者之
西西向南上設饌訖執饌者降出奠者止哭詣酒樽所
取爵酌酒跪奠於柩東興少退西面立内外皆止哭奠者
曰某封若某位伯叔(各隨官爵稱之)將歸幽宅謹奉奠若異姓
各從其稱若使者云某封若某姓位聞某封若某官
將歸幽宅使某奉辭奠畢應拜者皆再拜内外皆哭主
人哭拜稽顙奠者哭盡哀止相者引出執事者以次徹
饌而去
大唐開元禮卷一百四十二
