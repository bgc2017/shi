大唐開元禮卷六十六唐蕭嵩等撰
吉禮
時旱祈岳鎮於郊(報祠禮同)
將祈有司筮日如别儀前二日守宫設祈官以下次於
東壝之外道南北向以西為上設陳饌幔於内壝東門
之外道北南向右校掃除壇之内外又為瘞塪於壇之
壬地方深取足容物南出陛前一日諸祈官清齋於祈
所諸衛令其屬晡後一刻各以其方器服守衛壝門俱
清齋一宿奉禮設祈官位於内壝東門之内道北執事
位於道南每等異位俱重行西向以北為上設御史位
於壇下西南東向令史陪其後設奉禮位於祈官西南
贊者二人次之少退俱西向又設祈官門外位於東壝
之外道南每等異位重行北向以西為上郊社令以酒
樽入設岳鎮海瀆各山樽二山川各蜃樽二每方皆扵神
座之左皆右向(俱有坫以置爵)設罍洗篚羃各於其方陛道之
左俱内向執樽罍篚羃者各於其樽罍篚羃之後祭日
未明二刻太史令郊社令各服其服設岳鎮海瀆及諸山
川神坐各依其方俱内向席皆以莞設神位各於坐首
未明一刻諸祈官以下各服其服郊社令與良醖令之
屬入實樽罍(山罍實以醴齊蜃樽實以沈齊明水各實於上尊)太祝以幣置於
篚設扵饌所(岳鎮海瀆皆有幣各依其方色各長一丈八尺)太史令帥進饌者實
籩豆入設於内壝東門之外饌幔内奉禮帥贊者先入
就位贊引引御史太祝以下與執樽罍篚羃者入詣南
方山川之西南當門重行北面以西為上立定奉禮曰
再拜贊者承傳(凡奉禮有詞贊者皆承傳)御史以下皆再拜執樽罍
篚羃者各就位贊引引御史以下行掃除如常儀訖出
還齋所奉禮以下次還齋所質明謁者引獻官以下俱
就門外位奉禮帥贊者先入就位贊引引御史以下入
就位謁者引獻官贊引引執事者次入就位立定奉禮
曰再拜獻官以下皆再拜謁者進獻官之左白有司謹
具請行事退復位奉禮曰再拜在位者皆再拜太祝各
取幣於篚以授獻官獻官受幣詣東岳座諸太祝各奠
幣扵諸岳鎮海瀆之座謁者引獻官再拜訖降還本位扵獻官
初受幣太官令帥進饌者奉饌陳於東門之外獻官奠
幣再拜訖太官令引饌入諸太祝迎引於坐首各奠於
神座前太官令以下還本位諸太祝各還樽所謁者引
獻官詣罍洗盥手洗爵詣東岳酒樽所執樽者舉羃獻
官酌醴齊謁者引獻官進於東岳神座前東向跪奠爵
興少退東向立初獻官進奠祝史以爵酌酒助奠東鎮
以下還樽所太祝持版進於神座之右西面跪讀祝文
曰維某年歲次月朔日子嗣天子某謹遣具官姓名敢
昭告於東方岳鎮海瀆久闕時雨黎元惟懼惟神哀救
蒼生敷降嘉液謹以制幣清酌脯醢明薦於東方岳鎮
海瀆尚饗太祝興獻官再拜太祝進跪奠版於神座興
還樽所獻官拜訖謁者引獻官以次獻諸方岳鎮海瀆
如東方之儀(諸方祝文並同)訖謁者引獻官還本位初獻東岳
贊引次引獻官詣罍洗盥手洗爵訖詣東方山川酒樽
所執樽者舉羃獻官酌酒訖贊引引獻官進詣東方山
川首座前跪奠爵興少退東向立初獻官奠酒齋郎酌
酒助奠訖還樽所太祝持版進於神座之右南面跪讀
祝文曰維某年歲次月朔日子嗣天子某謹遣具官姓
名敢昭告於東方山川久闕時雨黎元惟懼惟神哀救
蒼生敷降嘉液謹以清酌脯醢明薦於東方山川尚饗
祝興獻官再拜祝跪奠版於神座興還樽所獻官拜訖
贊引引獻官以次獻諸方山川如東方之儀(諸方祝文皆同)訖
贊引引獻官還本位諸祝各進跪徹豆興還尊所(徹者少移)
(於故處)奉禮曰再拜獻官以下皆再拜謁者進獻官之左
白請就望瘞位謁者引獻官就望瘞位西向立於在位
者將拜諸太祝各進神座前跪取幣置於埳奉禮曰可
瘞東西廂各二人置土半坎謁者進初獻官之左白禮
畢遂引獻官出贊引引執事者以次出御史太祝以下
俱復執事位立定奉禮曰再拜御史以下皆再拜贊引
引出祝版燔於齋所報祠用牲幣飲福受胙於東方岳
鎮山川首坐之前(其山川惟飲福不受胙)埋幣血與正祭同餘與
祈禮同其祝文曰維某年歲次月朔日子嗣天子某謹
遣具位姓名敢昭告於東方岳鎮海瀆往以久闕時雨
敢陳誠禱惟神昭祐降兹嘉液九土霑洽蒼生咸頼謹
以制幣犧齊粢盛庶品明薦於東方岳鎮海瀆尚饗(諸方)
(祝文同)山川祝文曰維某年歲次月朔日子嗣天子某謹
遣具位姓名敢昭告於東方山川往以久闕時雨式陳
誠禱惟神昭祐降兹嘉液九土霑洽蒼生咸頼謹以犧
齊粢盛庶品明薦於東方山川尚饗(諸方祝文皆同)
大唐開元禮卷六十六
