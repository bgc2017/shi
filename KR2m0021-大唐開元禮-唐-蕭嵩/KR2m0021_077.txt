大唐開元禮卷七十七唐蕭嵩等撰
吉禮
四品五品時享其廟
前享五日筮于廟門之外主人公服立于門東西面掌
事者各服其服立于門西東面北上設筮席于闑西閾
外西面筮者開韇出策兼執之東面受命于主人主人
曰孝曾孫某來日丁亥祗享于廟尚饗(非必丁亥也直舉一日以言之)
(己亥辛亥苟有亥焉可也)筮者曰諾進就筮席西面以韇擊筮遂述
曰假爾太筮有常孝曾孫某來日丁亥祗享于廟尚饗
乃釋韇坐筮訖興降席東面稱占曰從筮者退若不吉
則筮遠日如初儀贊禮者進主人之左告禮畢掌事者
徹筮席先享三日主人及亞獻終獻並執事者各散齋
二日于正寢致齋一日于廟所(同官僚佐之長為亞獻其次為終獻無則親賓)
(為之)子孫及凡入廟者各于家清齋一宿散齋不弔喪
問疾不作樂不行刑罰不預穢惡致齋惟祭事得行其
餘悉斷其享官已齋而闕者通攝行事前一日之夕清
掃内外掌廟者整拂神幄贊禮者設主人之位於東階東南
西向亞獻終獻位于主人東南掌事者位于終獻東南
俱重行西向北上設子孫之位于庭重行北面西上設
贊唱者位于終獻西南西向設亞獻以下門外位于門
外之東執事者在南差退俱西向設牲牓于南門北向
以西為上掌牲者位于牲西北東向諸祝位于牲後俱
北向設亞獻省牲位于牲前近東西向祭器之數每室
尊二簋二簠二登二鉶二爼二籩六豆六掌事者以尊
入設于前楹下各于室戶之東北向西上皆加勺羃(首坐)
(爵一餘坐爵四置于尊下)設祭器于東序西向每坐簋在前簠次之
登次之鉶次之籩次之豆次之爼在後每坐異之皆以
南為上屈陳而下設洗於東階東南東西當東霤南北以堂
深罍水在洗東篚在洗西南肆實爵三巾二于篚加羃
(凡器皆濯而陳之)執樽罍洗篚者各位于樽罍洗篚之後掌事
者以牲就牓位贊禮者引亞獻入詣東階升堂遍視滌
濯(于視濯執尊者皆舉羃告潔)訖引降就省牲位亞獻省牲掌牲者
前東面舉手曰腯還本位諸祝各循牲一匝北向舉手
曰充還本位諸祝與掌牲者以次牽牲付厨贊禮引終
獻詣厨省鼎鑊視濯溉(亞獻以下每事訖各還齋所)執饌者入徹簋
簠籩豆豆鉶以出享日未明烹牲于厨夙興掌饌者實
祭器(牲體皆載右胖前脚三節節一叚肩臂臑皆載之後脚三節節一叚去下一節載上肫胳二節又取)
(正脊脡脊横脊短脅正脅代脅各二骨以並餘皆不設簋實黍稷簠實稻粱籩實塩脯棗栗之屬豆實醢醬虀)
(菹之類)主人以下各服其服掌事者入實尊罍(每尊二一實玄酒為)
(上一實醴齊次之)祝版各置于尊所諸祝入立于庭北面西上
立定皆再拜訖升自東階整拂几筵訖出還齋所質明
贊禮者引亞獻以下及子孫俱就門外位贊禮者先入
就位諸祝與執尊者入立于庭北面西上立定贊唱者
曰再拜祝以下皆再拜各就位掌饌者奉饌陳于門外
贊禮者引主人入就位又贊禮者引亞獻以下及子孫
以次入就位立定贊唱者曰再拜主人以下皆再拜贊
禮者進主人之左白請行事退復位掌饌者引饌入升
自東階諸祝迎引于階上各設于神坐前(籩居左豆居右簋簠登鉶)
(居其間羊豕二爼横陳重于右腊爼特于左)執爐炭蕭稷膟膋者各從其爼
升置于堂戶外之左其蕭稷各置于爐炭下施設訖掌
饌以下降出諸祝各取蕭稷擩于脂燔于爐炭還尊所
贊禮者引主人詣罍洗執罍者酌水執洗者跪取盤興
承水主人盥手執篚者跪取巾于篚興進主人拭手執
篚者受巾跪奠于篚遂取爵興以進主人受爵執罍者
酌水主人洗爵執篚者又跪取巾于篚興進主人拭爵
訖受巾跪奠于篚奉盤者跪奠盤興(凡取物者跪俛伏而取以興奠物則)
(奠訖俛伏而後興)贊禮者引主人自東階升堂詣某祖酒尊所
執尊者舉羃主人酌酒贊禮者引主人進詣某祖神坐
前北面跪奠爵興出戸北向立祝持版進戶外之右東
面跪讀祝文曰維某年歲次月朔日子孝曾孫某封官
(無封者但稱官)敢昭告于某祖考某諡封時惟仲春(夏云仲夏秋云仲秋)
(冬云仲冬)伏增遠感謹以柔毛剛鬛嘉薦普淖醴齊敬薦祠
(其礿嘗蒸各随時言)于某祖考某諡封某祖妣夫人某氏配尚饗
(祖考及子孫各依尊卑稱號祝文同)訖興主人再拜祝進跪奠版於神坐興還
尊所贊禮者引主人以次酌獻如上儀(惟不盥洗)訖贊禮者
引主人詣東序西向立諸祝各以爵酌福酒合置一爵
一祝持爵進主人之左北向立主人再拜受爵跪祭酒
啐酒奠爵興諸祝各帥執饌者以爼入减神前胙肉各
共置一爼上又以籩遍取稷黍飯共置一籩祝先以飯
籩進主人受以授左右又以爼授主人每受以授左右
訖主人跪取爵遂飲卒爵祝進受爵復尊所主人興再
拜贊禮者引主人降自東階還本位西向立初主人獻
將畢贊禮者引亞獻詣罍洗盥手洗爵升自東階詣某
祖酒尊所執尊者舉羃亞獻酌酒贊禮者引亞獻進某
祖神坐前北向跪奠爵興出戸北向再拜贊禮者引亞
獻以次酌獻如上儀訖贊禮者引亞獻詣東序西向立
諸祝各以爵酌福酒合置一爵一祝持爵進亞獻之左
北向立亞獻再拜受爵跪祭酒遂飲卒爵祝進受爵復
于尊所亞獻興再拜贊禮者引亞獻降復位又贊禮者
引終獻詣罍洗盥手升獻如亞獻之儀訖降復位諸祝
皆進神坐前跪徹豆興還尊所(徹者籩豆各一少移于故處)贊唱者
曰再拜非飲福受胙者皆再拜贊唱者又曰再拜主人
以下皆再拜贊禮者進主人之左白禮畢遂引主人出
贊禮者引亞獻以下及子孫以次出諸祝與執尊罍篚
者俱復執事位立定贊唱者曰再拜諸祝以下皆再拜
與執尊罍篚者出
大唐開元禮卷七十七
