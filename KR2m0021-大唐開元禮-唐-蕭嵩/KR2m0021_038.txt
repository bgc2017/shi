大唐開元禮卷三十八唐蕭嵩等撰
吉禮
時享於太廟有司攝事
齋戒陳設
省牲器晨祼
饋食祭七祀
齋戒
凡一歲五享於太廟(四時孟月及臘)將享有司卜日如别
儀前享七日平明太尉誓百官於尚書省曰某月
某日時享於太廟各揚其職不供其事國有常刑凡預
享之官散齋四日致齋三日(散齋皆於正寢致齋二日於本司一日於享所其無本)
(司者皆於享所)散齋理事如舊惟不弔喪問疾不作樂不判署
刑殺文書不行刑罰不預穢惡致齋惟享事得行其餘
悉斷其享官已齋而闕者通攝行事諸享官致齋之日
官給酒食及明衣各習禮於齋坊所光禄卿監取明水
火(太官令取水於隂鑒取火於陽燧火以供㸑水以實尊)前享一日諸衛令其屬未後一刻
各以其方器服守衛廟門(每門二人每隅一人)與太樂工人俱清齋一宿
陳設
前享三日右校清掃内外守宫設享官公卿以下次於齋坊之内
前享二日太樂令設宫懸之樂於廟庭東方西方磬簴起北鐘簴
次之南方北方磬簴起西鐘簴次之設十二鎛鐘於編懸之間
各依辰位樹路鼓於北懸之内道之左右植建鼓於四隅置柷
敔於懸内柷在左敔在右設歌鐘歌磬於廟堂之上前
楹間北向磬簴在西鐘簴在東其匏竹者立於階間重
行北向相對為首(凡懸皆展而編之)諸工人各位於懸後東方
西方以北為上南方北方以西為上前享一日奉禮設
享官公卿位於東門之内道北執事位於道南每等異
位俱重行西面以北為上設御史位於廟堂之下一位
於東南西向一位於西南東向令史各於其後設奉禮
位於樂懸東北贊者二人在南差退俱西面設恊律郎
位於廟堂之上前楹間近西東向設太樂令位於北懸之
間北向設門外位享官公卿以下皆於東門之外道南
每等異位重行北面西上設牲牓於東門之外當門西
向以南為上設廩犧令位於牲西南史陪其後俱北向
設諸太祝位於牲東各當牲後祝史各陪其後俱西向
設太常卿省牲位於牲前近北又設御史位於太常卿
之西俱南向設尊彛之位於廟堂上前楹間各於室戸
之左北向春夏每室雞彛一鳥彛一犧尊二象尊二山
罍二秋冬每室斝彛一黃彛一著尊二壺尊二山罍二
皆加勺羃(凡宗廟羃皆以黼)皆西上各有坫(以置瓉爵)設簋鈃登籩
豆之位于廟堂之上俱東側階之北每坐四簋居前四
簠次之次以六登次以六鈃籩豆為後每坐異之皆以
南為上屈陳而下設洗於東階東南北向罍水在洗東
篚在洗西南肆(篚實以珪瓉巾爵)執尊罍篚羃者位於尊罍篚
羃之後
省牲器
省牲之日午後十刻廟所諸衛之屬禁斷行人太廟令
整拂神座幄晡後二刻太廟令帥府史二人及齋郎以
尊坫罍洗篚羃及籩豆鈃豋入設於位加以巾盖(諸器物皆)
(濯而陳之)晡後三刻諸太祝與廩犧令以牲就牓位謁者引
太常卿贊引引御史入詣東階升遍視滌濯於上(凡導引者)
(每曲一逡巡於視滌濯執尊者皆舉羃)訖引降就省牲位南向立廩犧令
少前請省牲退復位太常卿省牲廩犧令又前北面舉
手曰腯還本位諸太祝各循牲一匝西面舉手曰充俱
還本位諸太祝與廩犧令以次牽牲詣厨授太官謁者
引光禄卿詣厨省鼎鑊申視濯溉贊引引御史就厨省
饌(太常卿已下每事訖各還齋所)進饌者入徹籩豆簠簋鈃豋以出
享日未明十五刻太官令帥宰人以鑾刀割牲祝史各
取毛血洗肝於鬱鬯又取膟膋每座共實一豆俱置於
饌所(膟膋腸間脂)
晨祼
享日未明四刻諸享官各服其服太廟令良醖令各帥
其属入實尊罍(雞彛斝彛及犧尊象尊壺尊上尊皆實以明水山罍之上尊實以玄酒鳥彛黃)
(彛實以鬱鬯犧尊實以醴齊象尊壺尊實以盎齊山罍實以清酒)太官令帥進饌者實
諸籩豆享日未明三刻奉禮帥贊者先入就位贊引引
御史博士太廟令宫闈令諸太祝及令史祝史與執尊罍
篚羃者入自東門當階間重行北面西上立定奉禮曰
再拜贊者承傳(凡奉禮有詞贊者皆承傳)御史以下皆再拜訖執尊
罍篚羃者各就位贊引引御史諸太祝詣東陛升堂行
掃除於上令史祝史行掃除於下訖引就位未眀二刻贊
引引太廟令太祝宫闈令自東陛升堂詣獻祖室入開
塪室太祝宫闈令奉出神主置於座訖引太廟令太祝
以下次奉出懿祖次奉出太祖次奉出代祖次奉出高
祖次奉出太宗次奉出高宗次奉出中宗次奉出睿宗
神主置於座如獻祖之儀(皇祖妣以下神主皆宫闈令奉出俱同坐並列而處右)
訖引太廟令以下降復位未明一刻謁者贊引各引享
官俱就東門外位太樂令帥工人二舞次入就位文舞
入陳於懸内武舞立於懸南道西(其升堂者皆脫履於下降納如常)謁
者引司空入就位立定奉禮曰再拜司空再拜訖謁者
引司空詣東陛升堂行掃除於上降行樂懸於下訖引
復位初司空行樂懸謁者贊引各引享官以下次入就
位立定奉禮曰衆官再拜衆官在位者皆再拜(其先拜者不拜)
謁者進太尉之左白稱有司謹具請行事退復位恊律
郎跪俛伏舉麾(凡取物者皆跪俛伏而取以興奠物則奠訖俛伏而後興)鼓柷奏永
和之樂乃以黃鐘之均作文舞之舞樂舞九成(黃鐘三奏大吕太蔟)
(應鐘各再奏)偃麾戛敔樂止(凡樂皆恊律郎舉麾工鼓柷而後作偃麾戛敔而後止)奉
禮曰衆官再拜衆官皆再拜謁者引太尉詣罍洗盥手
洗瓉訖謁者引太尉升自東陛詣獻祖尊彛所執尊
者舉羃太尉酌鬱酒訖登歌作肅和之樂以圜鐘之均
(自後登歌皆歌圜鐘)謁者引太尉入詣獻祖神座前北向跪以鬯
祼地奠訖興謁者引太尉出戸北向再拜訖謁者引太
尉以次祼懿祖次祼太祖次祼代祖次祼高祖次祼太宗
次祼高宗次祼中宗次祼睿宗並依上儀訖登歌止謁
者引太尉降復位初衆官拜訖祝史各奉毛血及肝膋
之豆立於東門外齋郎奉爐炭蕭稷黍各位於肝膋之
後於登歌止祝史奉毛血肝膋與奉爐炭蕭稷黍者以次
入自正門升自泰階諸太祝各迎毛血肝膋於陛上俱
入奠於神座前祝史退立於尊所齋郎奉爐炭皆置於
室戸外之左其蕭稷黍各置於爐炭下降自阼階以出
諸太祝俱取肝膋出戸燔於爐炭還尊所
饋食
太尉既升祼太官令出帥進饌者奉饌陳於東門之外
重行西向以南為上謁者引司徒出詣饌所司徒奉獻祖
之俎初太尉既至位太官令引饌入自正門俎初入門
雍和之樂作以無射之均(自後接神之樂堂下皆奏無射)饌至泰階樂
止祝史俱進徹毛血之豆降自阼階以出饌升諸太祝
迎引於陛上各設于神座前(籩豆盖羃先徹乃升簠簋既奠却其盖於下)設訖
謁者引司徒以下降自阼階復位諸太祝各取蕭稷黍
擩肝燔於爐炭還尊所謁者引太尉詣罍洗盥手洗爵
訖謁者引太尉升自阼階詣獻祖尊彛所執尊者舉羃
太尉酌醴齊訖光大之舞作謁者引太尉入詣獻祖神
座前北向跪奠爵少東興謁者又引太尉取爵于坫酌
醴齊訖謁者引入詣神座前北向跪奠爵少西興謁者引
太尉出戸北向立樂止太祝持版進于室戸外之右東
面跪讀祝文曰維某年歲次月朔日子孝曾孫開元神
武皇帝某謹遣太尉封臣名敢昭告於獻祖宣皇帝祖
妣宣莊皇后張氏氣序流邁時惟孟春(孟夏孟秋孟冬)永懷罔
極伏增遠感謹以一元大武柔毛剛鬛明粢薌合薌萁
嘉蔬嘉薦醴齊敬修時享以申追慕尚饗(餘室祝文准此太祖以下)
(稱臣)訖興太尉再拜訖又再拜初讀祝文訖樂作太祝入
奠版於神座出還尊所太尉拜訖樂止謁者引太尉詣
懿祖尊彛所取爵於坫執尊者舉羃太尉酌醴齊訖長
發之舞作謁者引太尉入詣懿祖神座前北向跪奠爵
少東興謁者又引太尉出取爵於坫酌醴齊訖謁者引
入詣神座前北向跪奠爵少西興謁者引太尉出戸外向
北立樂止太祝持版進於室戶外之右東面跪讀祝文訖
興太尉再拜訖又再拜初讀祝文訖樂作太祝入奠版
於神座出還尊所太尉拜訖樂止謁者引太尉詣太祖
尊彛所取爵於坫執尊者舉羃太尉酌醴齊訖大政之
舞作謁者引太尉入詣太祖神座前北向跪奠爵少東
興謁者又引太尉出取爵於坫酌醴齊訖謁者引入詣
神座前北向跪奠爵少西興謁者引太尉出戸北向立
樂止太祝持版進於室戸外之右東面跪讀祝文訖興
太尉再拜訖又再拜初讀祝文訖樂作太祝入奠版於
神座出還尊所太尉拜訖樂止謁者引太尉詣代祖尊
彛所取爵於坫執尊者舉羃太尉酌醴齊訖大成之舞
作謁者引太尉入詣代祖神座前北向跪奠爵少東興
謁者又引太尉出取爵於坫酌醴齊訖謁者引入詣神
座前北向跪奠爵少西興謁者引太尉出戸北向立樂止
太祝持版進於室戸外之右東面跪讀祝文訖興太尉
再拜訖又再拜初讀祝文訖樂作太尉拜訖樂止謁者
引太尉詣高祖尊彛所取爵於坫執尊者舉羃太尉酌
醴齊訖大明之舞作謁者引太尉入詣高祖神座前北
向跪奠爵少東興謁者又引太尉出取爵於坫酌醴齊
訖謁者引入詣神座前北向跪奠爵少西興謁者引太尉
出戸北向立樂終八節止太祝持版進於室戸外之右
東面跪讀祝文訖興太尉再拜訖又再拜初讀祝文訖
樂作太祝入奠版於神座出還尊所太尉拜訖曲終樂
止謁者引太尉詣太宗尊彛所取爵於坫執尊者舉羃
太尉酌醴齊訖崇德之舞作謁者引太尉入詣太宗神
座前北向跪奠爵少東興謁者又引太尉出取爵於坫
酌醴齊訖謁者引入詣神座前北向跪奠爵少西興謁者
引太尉出戸北面立樂終八節止太祝持版進於戸外
之右東面跪讀祝文訖興太尉再拜訖又再拜初讀祝
文訖樂作太祝入奠版於神座還尊所太尉拜訖曲終
樂止謁者引太尉詣高宗尊彛所取爵於坫執尊者舉
羃太尉酌醴齊訖鈞天之舞作謁者引太尉入詣高宗
神座前北面跪奠爵少東興謁者又引太尉出取爵於
坫酌醴齊訖謁者引入詣神座前北向跪奠爵少西興謁
者引太尉北向立樂終八節止太祝持版進於戸外之
右東向跪讀祝文訖興太尉再拜訖又再拜初讀祝文訖
樂作太祝入奠版於神座還尊所太尉拜訖曲終樂止
謁者引太尉詣中宗尊彛所取爵於坫執尊者舉羃太
尉酌醴齊訖文和之舞作謁者引太尉入詣中宗神座
前北向跪奠爵少東興謁者又引太尉出取爵於坫酌
醴齊訖謁者引入詣神座前北向跪奠爵少西興謁者
引太尉出戶北向立樂終八節止太祝持版進於戸外
之右東面跪讀祝文訖興太尉再拜訖又再拜初讀祝
文訖樂作太祝入奠版於神座還尊所太尉拜訖曲終
樂止謁者引太尉詣睿宗尊彛所取爵于坫執尊者舉
羃太尉酌醴齊訖景雲之舞作謁者引太尉入詣睿宗
神座前北面跪奠爵少東興謁者又引太尉出取爵于
坫酌醴齊訖謁者引入詣神座前北面跪奠爵少西興謁
者引太尉出戸北向立樂終八節止太祝持版進於戸
外之右東向跪讀祝文訖興太尉再拜訖又再拜初讀
祝文訖樂作太祝入奠版於神座出還尊所太尉拜訖
曲終樂止謁者引太尉詣東序西向立諸太祝各以爵
酌罍福酒合置一爵一太祝進太尉之左北向立太尉
再拜受爵跪祭酒啐酒奠爵興諸祝史各帥齋郎進俎
大祝減神前三牲胙肉(皆取前脚第二骨)加於俎又以籩取
稷黍飯還尊所以胙肉共置一俎上以飯共置一
籩以飯授太尉太尉以授齋郎又以三牲胙肉以次授
太尉太尉受以授齋郎太尉跪取爵遂飲卒爵太祝進受
爵復於坫太尉興再拜謁者引太尉降復位文舞出鼓
柷作舒和之樂出訖戛敔樂止武舞入鼓柷作舒和之
樂立定戛敔樂止太尉將復位謁者引太常卿詣罍洗
盥手洗爵訖謁者引太常卿升自阼階詣獻祖尊彛所
執尊者舉羃太常卿酌盎齊武舞作謁者引太常卿入
詣獻祖座前北面跪奠爵少東興謁者引太常卿出戸
北向再拜訖謁者又引太常卿取爵於坫酌盎齊訖謁
者引入詣神座前北向跪奠爵少西訖興謁者引太常
卿出戶北面再拜訖謁者引太常卿次詣懿祖尊彛
所取爵於坫執尊者舉羃太常卿酌盎齊訖謁者引太
常卿入詣懿祖神座前北向跪奠爵少東興謁者引太
常卿出戸北向再拜訖謁者又引太常卿取爵於坫酌
盎齊訖謁者引入詣神座前北向跪奠爵少西訖興謁
者引太常卿出戶北面再拜謁者引太常卿次獻太
祖次獻代祖次獻高祖次獻太宗次獻高宗次獻中宗
次獻睿宗並如上儀訖謁者引太常卿詣東序西向立
諸太祝各以爵酌罍福酒合置一爵一太祝持爵進太
常卿之左北向立太常卿再拜受爵跪祭酒遂飲卒爵
太祝進受爵復於坫太常卿興再拜訖謁者引太常卿
降復位太常卿獻將畢謁者引光禄卿詣罍洗盥洗升
酌盎齊終獻如亞獻之儀訖光禄卿降復位武舞止登
歌作雍和之樂諸太祝各入室徹豆還尊所(徹者籩豆各一少移)
(于故處)登歌止奉禮曰賜胙贊者唱衆官再拜衆官在位
者皆再拜(已飲福受胙者不拜)永和之樂作奉禮曰衆官再拜衆
官在位者皆再拜樂一成止謁者進太尉之左白禮畢
謁者贊引各引享官以次出贊引引御史太祝以下俱
復執事位立定奉禮曰再拜御史以下皆再拜贊引引
出工人二舞以次出太廟令與太祝宫闈令納神主如
常儀其祝版燔於齋坊
祭七祀禮(各因時享祭之惟中霤季夏)
司命戸以春竈以夏門厲以秋行以冬祭日未明一刻
太廟丞帥其屬入布神席於廟庭西門之内道南東向
以北為上席皆以莞設神位各於座首設酒尊於神座
東南設洗於酒尊東南俱北向罍水在洗東篚在洗西
南肆(篚實以巾爵)太廟令與良醖令之屬入實尊罍如常其執
尊罍篚者各位於尊罍篚之後初太祝以下入祝史與
執尊罍篚者次入就位遂於堂上設饌太官丞引饌入
祝史迎引于座首各設於神座前於光禄卿將升獻贊
引引獻官詣罍洗盥洗詣酒尊所執尊者舉羃獻官酌
酒贊引引獻官進西面跪奠於司命神座少退西向立
祝史持版進神座之右北面跪讀祝文曰維某年歲次
月朔日子嗣開元神武皇帝遣具位姓名敢昭告於司命
三陽煦物四序惟始式遵常禮以犧齊粢盛庶品明薦
於司命尚饗戸云時惟歲首升陽贊滯竈云時惟夏始
盛陽作統門云時惟孟秋升隂紀物厲云時屬實沉氣
序方肅行云時惟冬首盛隂作紀讀祝文訖興獻官再
拜祝史進奠版於神座還尊所(其七祀祝版祝史一人讀之)獻官再
拜贊引引獻官詣酒尊所酌酒獻戸如上儀訖贊引引
還本位於堂上徹豆祝史進徹豆還尊所臘享祭文維
某年歲次月朔日子孝曾孫開元神武皇帝某謹遣太
尉封臣名敢昭告于皇祖某諡祖妣某氏肅承靈祐錫
兹介福時和年登率遵彛典謹以一元大武柔毛剛鬛
明粢薌合薌萁嘉蔬嘉薦醴齊虔恭齋慄備兹清醴尚
饗(餘室祀文准此太祖以下稱臣)臘享祭七祀文維某年歲次月朔日子
嗣開元神武皇帝遣其位姓名敢昭告於司命戸竈中霤
門厲行今時和年豐式遵常禮謹以犧齊粢盛庶品明
薦於司命戸竈中霤門厲行尚饗獻官惟獻司命餘座
齋郎助奠行事如上儀
大唐開元禮卷三十八
