大唐開元禮卷六十三唐蕭嵩等撰
吉禮
皇帝封祀於泰山
鑾駕進發齋戒
制度陳設
省牲器鑾駕上山
薦玉帛進熟
封玉册燔燎
鑾駕還宫
鑾駕進發
皇帝將有事於泰山有司卜日如别儀告昊天上帝太廟
太社皆如廵狩之禮(告太廟高祖祝文加封祀配神作主之意告睿宗祝文加禪祭配神作主之意)皇
帝出宫備大駕鹵簿軷於國門祭所過山川古先帝名臣
烈士皆如廵狩之禮通事舍人承制門百年所經州縣刺史
縣令先待於境至泰山下柴告昊天上帝於圜丘壇如廵
狩告至之禮(有司攝事)前祀所司以太牢祭扵泰山神如常式
齋戒
前祀七日平明太尉誓百官於尚書省曰某月某日皇
帝有事於泰山各揚其職不供其事國有常刑皇帝散
齋於行宫後殿四日致齋於前殿三日前致齋一日尚
舍奉御設御幄於前後西序及室内俱東向尚舍直長
張帳於前楹下致齋之日質明諸衛勒所部屯門列仗
晝漏上水一刻侍中版奏請中嚴諸衛之屬各督其隊
入陳於殿庭如常儀通事舍人分引五品以上陪如式
(文官朝服武官袴褶)諸侍衛之官各服其器服諸侍臣並結珮俱
詣閣奉迎上水二刻侍中版奏外辦皇帝服衮冕結珮
出自西房曲直華盖警蹕侍衛如常儀皇帝即御坐東
向坐侍臣夾侍如式一刻頃侍中前跪奏稱侍中臣某
言請降就齋室俛伏興還侍位侍臣等各退出皇帝
降坐入室文武侍臣各還省直衛者如常凡預祭之官
散齋四日致齋三日(散齋皆於正寢致齋二日於本司一日於杞所其無本司者皆於祀)
(所)近侍之官應從升者及從祀羣官諸方客使各於本
司及公館清齋一宿散齋理事如舊唯不弔喪問疾不
作樂不判署刑殺文書不行刑罰不預穢惡致齋唯祀
事得行其餘悉斷其祀官已齋而闕者通攝行事凡祀
官致齋之日給酒食給明衣各習禮於齋所光禄卿監
取明水火(太官令取水於隂鍳取火於陽燧火以供爨水以實尊)前祀一日諸衞
令其屬未後一刻各以其方器服守衛壝門(每門二人每隅一人)
與太樂工人清齋一宿
制度
將作大匠預領徒於泰山上立圓臺廣五丈高九尺土
色各依方色又於圓臺上起方壇廣一丈二尺高九尺
其臺壇四面各為一陛玉牒長一尺三寸廣五寸厚
五分刻牒為字以金填之用金匱盛(其玉牒文中書門下奏取進止其文)
(請内鎸其石檢等並如後制)郊社令積柴為燎壇於山上圓臺之東
南量地之宜柴高一丈二尺方一丈開上南出戶方六
尺又為圓壇於山下三成十二陛如圜丘之制隨地之
宜壇上飾以玄四面依方色壇外為三壝郊社令又積
柴於壇南燎如山上之儀又為玉册皆以金繩連編玉
牒為之每牒長一尺二寸廣一寸二分厚三分刻玉填
金為字(少府監量文多少為字)又為玉匱一長一尺三寸並檢方
五寸當纏繩篆刻為五道當封寳篆刻深二分方取容
受命寳印以藏正坐玉册制度如玉匱又為黃金䋲以纏玉
匱金匱各五周為金泥以封玉匱金匱又為石䃭以藏
玉匱用方石再累各方五尺厚一尺從鑿石中廣深
令容玉匱䃭旁施檢篆皆刻深三寸三分闊一尺南北
各二東西各三去隅皆七寸纏繩篆皆刻深三分闊一
寸五分為石檢十枚以檢石䃭皆長三尺闊一尺厚七
寸皆刻為三道廣一寸五分深四寸當封篆大小取容
寳印深二寸七分皆有小石盖制與封刻篆相應以檢
檝封印其檢立於䃭旁當刻篆又為金繩三以纏石䃭
各五周徑三分為石泥以封石撼(以石末和方色土為之其封玉匱金匱石)
(撼用受命寳并所司量時預奏請出)為距石一十二枚皆闊二尺厚一尺
長一丈斜刻其首令與䃭隅相應分距撼四隅皆再累
為五色土圓封以封石䃭上徑一丈二尺下徑三丈九尺
陳設
前祀三日衛尉設文武侍臣次於山下封祀壇外壝東
門之内道北階間文官在左武官在右俱南向設諸祀官
次於東壝之外道南北向西上三師南壝之外道東諸
王於三帥之南俱西向北上文官從一品以下九品以
上於祀官之東皇親五等以上諸親三等以上於文官
之東東方諸州刺史縣令又於文官之東俱北向西上
介公酅公扵南壝之外道西東向諸州使人扵介公酅公
之西東向諸方之客東方南方扵諸王東南西向西方北
方扵介公酅公西南東向皆以北為上武官三品以下九
品以上於西壝之外道南北向東上設陳饌幔於内壝
東門西門之外道北南向北門之外道東西向(壇上及東方之)
(饌陳于東門外南方及西方之饌外陳於西門外北方之饌陳於北門)前祀二日太樂令
設宫懸之樂於山下封祀壇之南内壝之外東方西方
磬簴起北鐘簴次之南方北方磬簴起西鐘簴次之設
十二鎛鐘於編懸之間各依辰位樹雷鼓於北懸之内
道之左右植建鼓於四隅置柷敔於懸内(柷在左敔在右)設歌
鐘歌磬於壇上近南北向磬簴在西鐘簴在東其匏竹
者立於壇下重行北向相對為首(凡懸皆展而編之)諸工人各
位於懸後東方西方以北為上南方北方以西為上右
校掃除壇之内外前祀一日奉禮郎設祀官公卿位扵山
下封祀壇内壝東門之外道南分獻之官於公卿之南
執事者位於其後每等異位重行西面北上設御史位
於東陛之東南向設奉禮位扵樂懸東北贊者二人
在南差退俱西向設協律郎位於壇上南陛之西東向
設太樂令位於北懸之間當壇北向設從祀之官位三
帥位於懸南道東諸王位於三師之東俱北面西上介
公酅公位於道西北面東上文官從一品以下九品以
上位於執事之南東方諸州刺之縣令又於文官之南
每等異位重行西向俱以北為上武官三品以下九品
以上位於西方值文官皇親五等以上諸親三等以下
於武官之南每等異位重行東向諸州使人位於内壝
南門之外道西重行東面皆以北為上設諸國客使位於
内壝南門之外東方南方扵諸王東南每國異位重行北面
以西為上西方北方扵介公酅公西南每國異位重行北面
以東為上(其褒聖侯位於文官三品以下)設牲牓於山下封祀壇之外
當門西向蒼牲一居前(正座)又蒼牲一(配座)青牲一在北少
退南上次赤牲一次黃牲一次白牲一次玄牲一(以上五方)
(帝座)又青牲一(大明)又白牲一(夜明)設廪犧令位於牲西南令
史陪其後俱北向設太祝位於牲東各當牲後祝史陪
其後俱西向設太常卿省牲位於牲前近北又設御史
位於太常卿之西俱南向設昊天上帝酒樽位於圓臺
壇之上下太樽二著樽二犧樽二山罍二在壇上於東南
隅北向象樽二壺樽二山罍四在壇下皆於南陛之東
北向西上設配帝著樽二犧樽二象樽二山罍二在壇上
皆於昊天酒樽之東北向西上其山下封祀壇設五帝
日月俱太尊二在神座之左其内官每陛間各象樽二在
第二等中官每陛間各壺樽二在第三等外官每陛間各
概樽二於内壝之内衆星每道間各散樽二於内壝之外凡
樽各設於神坐之左而右向(五帝日月以上之尊置於坫内官以下之尊俱藉以席皆加勺羃設爵于)
(尊下)設罍洗各於壇南陛東南亞獻之洗又於東南俱北向罍水
在洗東篚在洗西南肆(篚實以巾爵)設分獻罍洗篚羃各於其方
陛道之左俱内向執樽罍篚羃者各於樽罍篚羃之後各設
玉幣之篚於壇之上下樽坫之所祀日未明五刻太史令郊社令
各服其服升設昊天上帝神坐於山上圓臺之上北方南向以三
脊茅為神藉設高祖神堯皇帝神坐於東方西向席以莞設神
坐皆於坐首又太史令郊社令設五方帝日月神坐於山下封祀
壇之上青帝於東陛之北赤帝於南陛之東黃帝於南陛之西
白帝於西陛之南黑帝於北陛之西大明於東陛之南夜
明於西陛之北皆以藳秸設五星十二辰河漢及内官之
坐於第二等十有二陛之間各依方面几席皆内向其内
官中有北斗北辰位於南陛之内差在行位前設二十八
宿及中官之座於第三等亦如之布外官席位於内壝之
内衆星席位於内壝之外各依方次席皆以莞設神坐各
於坐首所司陳異寳及嘉瑞等於樂懸之北東西廂
省牲器
省牲之日午後十刻去壇二百步所諸衛之屬禁斷行人
晡後二刻郊社令丞帥府史三人及齋郎以樽坫罍洗篚
羃入設於位(凡升壇者各由其陛)贊引引御史諸太祝詣壇東陛御史
二人升行掃除於上太祝七人與祝史行掃除於下訖引降
還齋所奉禮以下還齋所晡後三刻諸太祝與廩犧令以牲
就版位贊者引太常卿贊引引御史入詣壇東陛升視滌濯
及玉(凡導引者每曲一逡廵於視滌濯執尊者舉羃告潔)訖引降就省牲位南向立廩
犧令少前曰請省牲退復位太常卿省牲犧牲令又前北面
舉手曰腯還本位諸太祝各循牲一匝西面舉手曰充俱還
本位諸太祝與廩犧令以次牽牲詣厨授太官其五星以下
羊豕所司各依令預備如常儀謁者引光禄詣厨省鼎鑊申
視濯溉謁者贊引各引御史祀官就厨省饌及五齊三酒訖
俱還齋所祀日未明十五刻太官令帥宰人以鸞刀割
牲祀史以豆取毛血各置於饌所遂烹牲
鸞駕上山
前祀三日本司宣攝内外各供其職衛尉設祀官羣官
五品以上便次於行宫朝堂如常儀前祀二日尚舍直
長施大次於圓臺東門外道北又於山中道設止息大
次俱南向尚舍奉御鋪御坐衛尉設從駕文武羣官及
諸方使應從升者次於圓臺南門之外文東武西並如
常儀郊社令設御洗圓臺南陛之東北向罍水在洗東
篚在洗西南肆(設布羃)其日奉禮設御位於圓臺南當壇
北向設群官五品以上版位於御位之南文東武西重
行北向相對為首設東方諸州刺史縣令位於文官之
東諸州使人位於武官之西設蕃客位東方南方於文
官東南每國異位北面西上西方北方於武官西南每
國異位北面東上設御史位於圓臺東西如祀禮設奉
禮贊者位於群官東北西面設執事位於東門之内道
南西面皆北上前祀一日未明七刻搥一鼔為一嚴(三嚴)
(時節祀前一日節侍中奏裁)未明二刻搥二鼓為再嚴侍中版奏請
中嚴從祀官五品以上俱就次各服其服所司陳大駕
鹵簿未明二刻搥三鼓為三嚴諸衛之屬各督其隊與
鈒戟以次陳於行宫門外謁者贊引各引祀官通事舍
人分引從祀羣官諸侍臣結珮俱詣行宫門外奉迎(侍中)
(負寳如式)乘黃令進輦於行宫門外侍中版奏請登山皇帝
服衮冕乘輦以出警蹕如常儀黃門侍郎進當駕前跪
奏稱黃門侍郎臣某言請鑾駕進發俛伏興退復位鑾
駕動又稱警蹕黃門侍郎侍中中書令以下夾引以出千
牛將軍夾輦而趨駕至侍臣上馬所黃門侍郎奏請鑾
駕權停勅侍臣上馬侍中前承制退稱制曰可黃門侍
郎退稱侍臣上馬贊者承傳文武侍臣皆上馬諸侍衛之
官各督其屬左右翊駕在黃麾内符寳郎奉六寳與殿
中監後部從在黃鉞内侍臣上馬畢黃門侍郎奏稱鑾
駕進發退復位鑾駕動稱警蹕如常鼔吹不鳴不得喧
譁從祀官在玄武隊後如常(若須先置則聽臨時節度)車輅鼓吹待扵山
下御史大夫刺史縣令前導如式至中道止息大次前廽輦
南向侍中奏請降輦如常皇帝降輦之大次羣官皆隨便而
舍停大次三刻頃侍中奏請皇帝出次升輦進發如初駕至
臺東門外大次前廽輦南向侍中進當駕前跪奏稱侍中臣
某言請降輦俛伏興還侍位皇帝降輦之大次如常儀通事
舍人承旨勅從祀羣官退就門外位
奠玉幣
祀日未明三刻諸祀官各服其服郊社令帥其屬以玉
幣及玉册置於山上圓臺壇上坫所(禮神之玉以蒼幣以蒼幣配坐)
(之幣亦如之)又以玉匱金匱金繩金泥盛於篚置於石䃭
之側良醖令帥其屬各入實樽&KR2498;玉幣(凡六尊之次太尊為上實)
(以汎齊著尊次之寔以醴齊犠尊次之寔以盎齊象尊次之寔以醍齊壺尊次之寔以沈齊山罍為下寔以清)
(酒配帝著尊為上寔以汎齊犠尊次之寔以醴齊象尊次之寔以盎齊山&KR2498;為下寔以清酒其玄酒各寔於五)
(齊之上尊禮神之玉旲天上帝以蒼璧上帝及配帝之幣以蒼)太官令帥進饌者寔諸
籩豆簋簠各於饌幔内未明二刻奉禮帥贊者先入就
位贊引引御史以下入行掃除如常儀未明一刻謁者
贊引各引文官五品以上從祀之官皆就圓臺南位謁
引司空入行掃除訖出復位侍中版奏外辦皇帝服
大裘而冕出次華盖侍衛如常儀(侍中負寳陪從如式)博士引太
常卿太常卿引皇帝(凡太常卿前導皆博士先引)入自東門殿中監
進大珪尚衣奉御又以鎮珪授殿中監殿中監受進皇
帝搢大珪執鎮珪繰藉華盖仗衛停於門外近侍者從
入如常謁者引禮部尚書太常少卿陪從如常(大珪如搢不便)
(請預定近侍承捧)皇帝至版位北向立(每立定太帝卿與博士退立於左)謁者
贊引各引祀官次入就位立定太常卿前奏稱請再拜
退復位皇帝再拜奉禮曰再拜衆官在位者皆再拜太
常卿前奏有司謹具請行事退復位正座配座太祝取
玉幣於篚各立於樽所太常卿引皇帝詣壇升自南陛
侍中中書令以下及左右侍衛量人從升(以下皆如之)皇帝
升壇北向立太祝加玉於幣以授侍中侍中奉玉幣東向進
皇帝搢鎮珪受玉幣(凡受物皆搢鎮珪奠訖執鎮珪俛伏興)登歌作肅和
之樂以大吕之均太常卿引皇帝進北面跪奠於昊天
上帝神坐俛伏興太常卿引皇帝少退北向再拜訖太
常卿引皇帝立於西方東向又太祝以幣授侍中侍中
奉幣北向進皇帝受幣太常卿引皇帝進東面跪奠於
高祖神堯皇帝神坐俛伏興太常卿引皇帝少退東向
再拜訖登歌止太常卿引皇帝樂作皇帝降自南陛還
版位西向立樂止諸太祝還樽所
山下封祀壇(其日自山下五步立一人直至下壇逓呼萬歲以為節候)
祀日未明三刻諸祀官各服其服郊社令帥其屬以五
帝及日月中外官以下之玉幣各置於坫所(五帝之玉以四圭有)
(邸日月以珪璧幣各以方色)良醖令帥其屬各入實樽罍玉幣(五帝俱以)
(太尊皆實以汎齊日月之尊實以醴齊内官之象尊實以醍齊中官之壺尊實以沈齊外官之概尊實以清酒)
(衆星之散尊實以旨酒其玄酒各實於五齊之上尊禮神之玉青帝以青珪赤帝以赤璋黃帝以黃琮白帝以)
(騶虞黑帝以玄璜日月以珪邸天帝日月以下幣皆從方色)太官令帥進饌者實籩
豆簋簠各設於饌幔内未明二刻奉禮帥贊者先入就位
贊引引御史以下入行掃除如常儀未明一刻謁者贊
引各引祀官皆就位太樂令帥工人二舞次入文舞入
陳於懸内武舞立於懸南道西謁者引司空入行掃
除訖出復位於皇帝奠玉幣封祀壇謁者贊引各引
祀官入就位立定奉禮曰衆官再拜衆官在位者皆
再拜(其先拜者不拜)協律郎跪俛伏舉麾(凡取物者皆跪俛伏而取以興)
(奠物則奠訖俛伏而後興)鼓柷奏豫和之樂乃以圜鐘為宫黃
鐘為角太蔟為徵姑洗為羽(圜鐘三奏黃鐘太蔟姑洗各一奏)舞文舞
之舞樂舞六成偃麾戛敔樂止(凡樂皆協律郎舉麾工鼔柷而後作偃麾)
(戛敔樂止)奉禮曰衆官再拜衆官在位者皆再拜謁者
七人各引獻官及諸太祝奉玉幣各進奠於神座
如常儀將進奠登歌作肅和之樂以大吕之均餘
星座幣亦如之進奠訖各還本位初羣官拜訖夜
明以上祝史各奉毛血之豆立於門外登歌止祝史
奉毛血入壇上各由其陛升壇下毛血各詣其座諸
太祝俱迎受各奠於神座前諸太祝與祝史退立於
樽所
進熟
皇帝既升奠玉幣太官令出帥進饌者奉饌各陳於内
壝門外謁者引司徒出詣饌所司徒奉昊天上帝之俎初皇
帝既至位樂止太官令引饌入俎初入門雍和之樂作以黃
鍾之均(自後接神之樂皆用雍和)饌至陛樂止祝史俱進跪徹毛血之豆
降自東陛以出昊天上帝之饌升自午陛配帝之饌自夘升
陛諸太祝迎引各設扵神座前(籩豆盖羃徹之如式)設訖謁者引司
徒太官令帥進饌者俱降自東陛以出司徒復位諸太
祝各還樽所太常卿引皇帝詣罍洗樂作皇帝至罍洗
樂止侍中跪取&KR1250;興沃水又侍中跪取盤盂承水皇帝
盥手黃門侍郎跪取巾於篚興進皇帝帨手訖黃門侍
郎受巾跪奠於篚黃門侍郎又取匏爵於篚興進皇帝
受爵侍中酌罍水又侍中奉盤皇帝洗爵黃門侍郎又
授巾皆如初皇帝拭爵訖侍中奠盤&KR1250;黃門侍郎受巾
奠於篚皆如初太常卿引皇帝樂作皇帝詣壇升自南
陛訖樂止謁者引司徒升自東陛立於樽所齋郎奉俎
從升立於司徒之後太常卿引皇帝詣昊天上帝酒樽
所執樽者舉羃侍中贊酌汎齊訖夀和之樂作(皇帝每酌獻及)
(飲福皆作夀和之樂)太常卿引皇帝進昊天上帝神坐前北向跪
奠爵俛伏興太常卿引皇帝少退北向立樂止太祝二
人持玉册進於神坐之右東面跪又太祝一人跪讀玉
册文訖俛伏興(册文中書門下撰進少府監刻文)皇帝再拜初讀祝文
訖樂作太祝進奠册於神坐還樽所皇帝拜訖樂止太
常卿引皇帝詣配帝酒樽所執樽者舉羃侍中取爵於
坫進皇帝受爵侍中贊酌汎齊訖樂作太常卿引皇帝進
高祖神堯皇帝神坐前東向跪奠爵俛伏興太常卿引
皇帝少退東向立樂止太祝二人持玉册進於神坐之
在北面跪又太祝一人跪讀册文訖俛伏興皇帝再拜
初讀册文訖樂作太祝進奠册於神坐還樽所皇帝拜
訖樂止太常卿引皇帝進昊天上帝神坐前北向立樂
作太祝各以爵酌上樽酒合置一爵一太祝持爵授侍
中侍中受爵西向進皇帝再拜受爵跪祭酒啐酒奠爵
俛伏興太祝各帥齋郎進俎太祝減神前胙内(皆取前脚第二)
(骨)共置一俎上太祝持俎以授司徒司徒奉俎西向進
皇帝受以授左右謁者引司徒降復位皇帝跪取爵遂
飲卒爵侍中進受爵以授太祝太祝受爵復於坫皇帝
俛伏興再拜樂止太常卿引皇帝樂作皇帝降自南陛
還版位西向立樂止皇帝獻將畢謁者引太尉詣罍洗
盥手洗匏爵訖謁者引大尉自東陛升壇詣昊天上帝
著樽所執樽者舉羃太尉酌醴齊謁者引太尉進昊天
上帝神坐前北向跪奠爵興謁者引太尉少退北面再
拜謁者引太尉詣高祖神堯皇帝神坐犧樽所取尊於
坫執樽者舉羃太尉酌醴齊謁者引太尉進高祖神堯
皇帝神座前東向跪奠爵興謁者引太尉少退東向再
拜謁者引太尉進昊天上帝神座前北向立太祝以
爵酌罍福酒合置一爵一太祝特爵進太尉之右西
向立太尉再拜訖受爵跪祭酒遂飲卒爵太祝進受爵
復於坫太尉興再拜謁者引太尉降復位初太尉獻將
畢謁者引光禄卿詣罍洗盥手洗匏爵升酌盎齊終獻如
亞獻之儀訖謁者引光禄卿降復位初皇帝將升獻太官令
引饌入其山下封祀壇五帝日月以下之饌亦相次而入俎初
入門雍和之樂作以黃鐘之均饌至陛樂止祝史俱進跪徹
毛血之豆降自東陛以出木帝之饌升自寅陛火帝之饌升
自己陛土帝之饌升自未陛金帝之饌升自酉陛水帝之饌
升自子陛太明之饌升自辰陛夜明之饌升自戌陛其内官
中官衆星之饌所由師長皆先陳布設訖謁者引司徒太
官令帥進饌者俱降自東陛以出司徒復位諸太祝各還樽
所於山上太尉之亞獻也封祀壇謁者七人分引五方帝及
大明夜明等獻官詣罍洗盥手洗匏爵訖各由其陛升詣第
一等俱酌汎齊訖各跪奠於神座前興各引降還本位初第一
等獻官將獻謁者五人次引獻官各詣罍洗盥洗訖各由其陛
升詣第二等内官酒樽所俱酌醴齊各進跪奠爵於内官首座
興餘坐皆祝史齋郎助奠相次而畢謁者各引獻官還本位初第
二等獻官將獻謁者四人次引獻官俱詣罍洗盥洗各由其
陛升壇詣第三等中官酒樽所俱酌盎齊以獻贊引四人
次引獻官詣罍洗盥洗訖詣外官酒樽所俱酌醴齊以獻
贊引四人次引獻官詣罍洗詣衆星酒樽所俱酌沈齊以
獻其祝史齋郎酌酒助奠皆如内官之儀訖謁者贊引各
引獻官還本位武舞六成樂止舞獻俱畢上下諸祝各進
跪徹豆興還樽所(徹者籩豆各一少移於故處)奉禮曰賜胙贊者唱衆
官再拜衆官在位者皆再拜樂作一成止
燔燎
終獻將畢侍中前跪奏曰請就望燎位太常卿引皇帝就
望燎位太祝奉玉幣等就柴壇置於柴上戶内訖奉禮曰
可燎東西面各六人以炬燎火半柴侍中跪奏禮畢太常
卿引皇帝出贊引引祀官以下皆出其山下封祀壇獻官獻畢
奉禮曰請就望燎位諸獻官俱就望燎位諸太祝各取玉
幣等就柴壇自南陛升於柴上戶内訖奉禮曰可燎東西
面各六人以炬燎火半柴訖奉禮曰禮畢獻官以下皆出
封玉冊
燔燎畢侍中前跪奏稱具官臣某言請封玉冊太常卿
引皇帝自南陛升壇北向立(近侍者從升如式少府監具金繩金泥等并所用物)
(立於御側符寳郎奉側受命寳立扵侍中之)謁者引太尉進昊天上帝神坐前
跪取玉冊置於案進皇帝受玉冊跪疊之納扵玉匱中纏
以金繩封以金泥侍中取受命寳跪以進皇帝取寳以印
玉匱訖興侍中受寳以授符寳郎通事舍人引太尉進
皇帝跪捧玉匱授太尉太尉跪受皇帝興太尉退復位
側身奉玉匱太常卿前奏請再拜皇帝再拜訖入次如
常儀太尉奉玉匱之案於石䃭南北向立執事者發石
盖太尉奉玉匱跪藏於石䃭内執事者覆石盖檢以石
檢纏以金繩封以石泥訖太尉以玉寳遍印訖引降復
位將作帥執事者以石距封固又以五色土圜封後續
令畢功其配座玉牒封於金匱皆如封玉匱之儀訖太
尉奉金匱從降俱復位(封禅還以金匱内太廟藏於高祖神堯皇帝之右室如别儀)
太常卿前奏禮畢(若有祥瑞則太史監跪奏訖侍臣奉賀再拜三稱萬歲内外皆稱萬嵅訖)
(又再拜)太常卿引皇帝還大次樂作皇帝還大次出東門
殿中監前受鎮珪以授尚衣奉御殿中監又受大珪華
盖侍衛如常皇帝入次樂止謁者贊引各引祀官通事
舍人分引從祀羣官以次出復位立定奉禮曰再拜衆
官在位者皆再拜訖贊引引出工人二舞以次出
鑾駕還宫
皇帝既還大次侍中版奏請解嚴(將士不得輙離部位)轉仗衛於
還途如来儀二刻頃侍中版奏請中嚴皇帝冠通天冠
絳紗袍諸祀官服朝服三刻頃謁者贊引各引祀官通
事舍人分引從祀羣官侍臣詣大次奉迎乘黃令進輦
於大次門外南向領左右千牛將軍立扵輦右侍中
版奏外辦皇帝出次升輦降山千牛將軍夹輦而趨警
蹕導從如常皇帝下至圓臺所權停乘黃令進玉輅太
僕升執轡侍中進當駕前跪奏稱侍中臣某言請降輦
升輅俛伏興還侍位皇帝降輦升輅太僕立授綏文武
侍臣皆上馬皇帝勅車右升領左右將軍升輅陪乘侍
臣上馬畢黃門侍郎跪奏請鑾駕進發退復位鑾駕動
侍衛警蹕如常駕至行宫門外逥輅南向領左右將軍
降立於輅右侍臣下馬訖侍中進當鑾駕前跪奏稱侍
中臣某言請降輅俛伏興還侍位皇帝降輅入侍臣從至
閣通事舍人承旨勅羣官并還皇帝既入侍中版奏請
解嚴叩鉦將士各還其所
大唐開元禮卷六十三
