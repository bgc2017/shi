大唐開元禮卷八十六唐蕭嵩等撰
軍禮
皇帝射於射宫皇帝觀射於射宫
皇帝射於射宫
前一日太樂令設宫懸之樂鼓吹令設十二案於射殿之
庭以當月之調登歌各以其合東懸在東階東西面西懸
在西階西東面南北二懸各登歌廣開中央(廣開中央羣射位)張
熊侯去殿九十步設乏於侯西十步北十步(乏侯邊避矢物以革)
(為之高廣七尺先有垜為之則不須更設)設五楅庭前少西(楅長七尺博三寸厚一寸半龍首蛇)
(身所以委矢)布侍射者位於西階前東西北上布司馬位於侍
射位之南東面布獲者位於乏東東面布侍射射位於殿
階下當御前少西横布南面侍射者弓矢俟於西門外陳賞物於
東階下少東置罰豐於西階下少西(豐者所以承罰爵形似豆大而卑)設罰尊於
西階西南北以堂深設篚於尊西南肆實爵加羃其日質明御
服武弁出樂作警蹕及文武侍衛皆如常儀文武官俱公服典
樂作及會並如元會之儀酒三遍侍中奏稱有司既具
請射又侍中前承制退稱制曰可王公以下皆降文官
立於東階下西面北上武官立西階下於射位之後東
面北上持鈒戟隊羣立於兩邊千牛備身二人横奉御弓
及矢立於東階上西面執弓者在北設坫於執弓者之
前又置御决拾笥于其上(决今之射沓拾今之射垾)獲者持旌自乏
南行當侯東行至侯負侯北面立(負侯謂背侯向内立令衆射者見侯與旌)
(垜有志于中)侍射者出西門外取弓矢兩手奉弓搢乘矢于
帶(搢插乘矢四矢)入立于殿下射位西東面司馬奉弓自西階
升當西楹前南面揮弓命獲者去侯獲者以旌去侯西
行十步北行至乏止司馬降自西階復位千牛郎將一
人奉决拾以笥千牛將軍奉弓又千牛郎將奉矢進立于
御榻東少南西面郎將跪奠笥於御榻前少東遂拂以巾
取决興贊設决訖千牛郎將又跪取拾興贊設拾訖以笥退
奠于坫上復位千牛將軍北面張弓以袂順左右隈上
再下一(弓左右隈謂弓上面下面以衣袂摩拭上面再下面一度)西面左執弣右執
簫以進御訖退立于御榻東少後千牛郎將以巾拂矢
進十一供御皇帝欲射協律郎舉麾先奏鼓吹兩奏樂騶
虞五節御乃射第一矢與第六節相應第二矢與第七
節相應以至九節協律郎偃麾樂止千牛將軍以矢行
奏中曰獲下日留上日揚左日左方右日右方(留謂矢短不及)
(侯揚謂矢過侯左右謂矢偏不正)御射訖千牛將軍于御坐東西面受
弓退付千牛于東階上千牛郎將以笥受决拾退奠于
坫上復位侍射者進升射席北面立左旋東面張弓南
面挾矢協律郎舉麾乃作樂不作鼔吹奉樂貍首三節
然後發矢若侍射者多則齊發第一發與第四節相應第
二發與第五節相應以至七節協律郎偃麾樂止弓右
旋東面弛弓北面立乃退復西階下位(其射人多少臨時聽進止若九品以)
(上俱蒙賜射則六品以下後日引射所司監之)司馬升自西階楹前南面揮弓
命取矢司馬降復位取矢者以御矢付千牛郎將於東階下
侍射者矢加于楅北括侍射者釋弓于庭前北面東上
所司奏請賞侍射中者罰不中者侍中稱制曰可所司
立楅之東西面監唱取矢取矢者各唱中者姓名中者
立于東階下西面北上不中者立于西階下東面北上
俱再拜所司於東階下以陳賞物受訖退復西面位酌者於
罰尊西東面酌進北面跪奠於豐上退立於豐南少西不中
者進豐南北面跪取豐上爵立飲卒爵跪奠豐下退復
東面位酌者北面跪取虚爵酌奠如初不中者以次進
飲皆如初飲訖典謁引王公以下及侍射者皆庭前北
面相對為首再拜訖引出持鈒戟隊復位御入奏樂警
蹕如常儀所司以弓矢出中門外付侍射者引出若御射
無侍射之人則不設楅不陳賞物不設罰尊若御燕遊
小射則常服不陳樂懸不行會禮王公以下事訖出無北
面再拜之儀
皇帝觀射于射宫
前一日太樂令設宫懸之樂及登歌如親射之儀張麋
侯去殿九十步設之于侯西十步設第一楅于庭前少
西設第二楅于第一楅南二步以次五楅(楅所以承矢楅皆龍首蛇)
(身長七尺博三寸厚一寸半)陳賞物于東階下少東置罰豐于西階
下少西設罰尊于西階南北以堂深設篚于尊西肆實
爵加羃布王公以下釋弓矢席位于中門外左右俱北
上布三品以上會席會于殿上如常儀布四品五品會
席位于西階南在樂懸内東廂者西面北上西廂者東
面北上(若殿上人少四品五品亦升之)布六品以下會席位于東西樂
懸南俱北上(若四品五品升殿則在懸内)布王公以下將射位于東
西階前俱北上布左右司射位于王公將射位前右者西
面右者東面俱北上布司馬位于右司射之南東面布
三品以上及左供奉官射席于御座東楹間少前又布
三品以下及右供奉官射席于御座西楹間少前(席各横布)
(各容六人)布四品以下射席于殿階下如殿上之儀布獲者
位於乏東東面取矢者在獲者之南俱東面(獲者謂看矢疎密者)置
左右司射各三人司馬二人其日質明王公以下俱公
服持弓矢分為左右引入至中門外位御服武弁服出
樂作警蹕如常儀(凡射先行會禮)酒三遍所司奏請賜王公以下
射侍中前承詔退稱制曰可王公以下將射者皆降庭
前北面相對為首再拜訖典謁引出復中門外位跪取
弓矢興兩手奉弓搢乘矢(搢插乘矢四矢)典謁引入復將射位
左右司射及司馬及獲者皆就位執罰尊者立于尊南
執篚者立于篚南皆北面酌者立于尊東西面獲者
持旌自乏南行十步當侯東行至侯負侯北面立(負侯謂背)
(侯内向立令衆射者見侯與旌垜有志於中)左右司射各一人先導射皆
搢乘矢於帶以兩手奉弓左者從東階右者從西階
至階左者西面右者東面相顧立定俱升進各當席前
北面俱進升射席立定左廂者右旋西面張弓右廂者左旋
東面張弓俱南面挟一箇(挟謂置矢于弓)司馬執弓自西階升當右
射之前左旋南面揮弓命獲者去侯獲者持旌去侯西
行十步當乏北行至乏止乃射左司射一發右司射一
發更迭射訖左司射右旋西面弛弓右司射左旋東
面弛弓俱北面立定俱少退各從東西階降于階
下相向立定乃退復位左右司射各于王公位前北面
次比王公從首六人引從東西階升如司射之儀至射
席相對為首北面立左者右旋西面張弓右者左旋東
面張弓俱南面挾一個所司奏請以射樂樂王公以下
(若兩番射則每番惟射取中侯未須作樂相應)侍中前承制退稱制曰可通事舍
人承傳西向告太常卿太常卿於西懸内東面命樂正
曰奏樂門若一(言奏七節節門疎數如一)司射自西階升當御前少
西東向誓曰無射獲無獵獲(不得射侯邊獲者又不得獵過獲者之旁)射者
俱逡巡司射退降復位司射又自西階升誓曰不鼓不釋
(不與鼔節相應雖中不釋筭)射者又逡巡司射退降復位協律郎舉
麾作狸首之樂奏樂至第三節訖左右俱一發使與第
四節相應左右又一發使與第五節相應以至第七節
射訖協律郎偃麾樂止左廂射者左旋西向弛弓右廂
射者右旋東面弛弓俱北面立少退從東西階降立于
階下相向北上立定乃退左右司射各以次取六人俱
升射如初與樂節相應如初射訖退降如初四品以下
射于殿下即射席升降及射與樂相應如殿上儀射訖
者三品以下及近侍之官釋弓于下升復會位四品以
下皆復會位坐其未射者皆立繼射如初射總訖司馬
自西階升殿揮弓命取矢取矢者上中下矢各一人持其不
中者矢亦使人持至庭前其第一矢跪加第一楅北括
其下以次加楅訖其取矢者各立楅南北面王公已下
各降執弓庭前北面立所司奏請賞射中者罰不中者
侍中前承制退稱制曰可所司立楅之西東面監唱取
矢者各唱中者姓名中者立東階下西面北上依射中
疎密為序其不中者(謂四矢俱不中侯者)立于西階下東面北上
依品為序東西俱再拜所司東階下以次付賞物受訖
者退復西面位(若賜多且置于位待御入持出中門外付之)酌者于罰尊西東
面酌進北面跪奠豐上立于豐南少西不中者豐南北
面横奠弓跪取爵立飲卒爵跪奠爵豐下取弓退復東
面位酌者繼酌奠于豐不中者以次飲皆如初若更射
則取矢者以矢就東西面位付射者付訖左右司射各
從首取王公以下六人升射如初始作樂與樂相應如
上儀其賞罰皆如初訖典謁者引中者及不中者及不
射者皆庭前北面各依品相對再拜訖出復中門外位
持鈒戟者復位御入樂作稱警蹕如常儀所司持矢出中
門外付射者訖引出若御不親觀射則不設樂懸王公
以下各執弓矢入庭前北面拜訖通事舍人宣勅賜王
公以下食王公等皆再拜典謁引王公以下就東西廊
下食訖舍人又宣勅賜王公以下射王公以下在位者
皆再拜左右司射引王公以下射皆如御前之儀射訖王公
以下皆北面相對立通事舍人宣勅云射中者依算賜
物不中者罰酒王公等皆再拜其受賞及罰皆如御前
之儀北面再拜取矢訖引出
大唐開元禮卷八十六
