大唐開元禮卷一百二十六唐蕭嵩等撰
嘉禮
朝集使於尚書省禮見(并辭)
任官初上相見(諸州上佐同)
京兆河南牧初上(諸州刺史都督同)
萬年長安河南洛陽令初上(諸縣令同)
朝集使於尚書省禮見(并辭)
其日奉禮預布版位於尚書省都堂之前京官九品
以上位在東每等異位朝集使位在西亦如之皆以北
為上(京官及朝集使俱常服)謁者絳公服先引京官入就位又謁
者引諸方朝集使等入就位奉禮立於朝集使之北差
退贊者陪其後京官及朝集使序立訖奉禮曰再拜贊者
承傳朝集使等俱再拜京官等逡廵揖避再拜訖京官
等俱答拜朝集使等逡廵揖避再拜訖謁者贊稱禮畢
羣官等各以次退朝集使亦退其辭禮亦如之
任官初上相見(諸州上佐同)
應册命之官受冊訖朝服乘輅備儀鳴鐃吹詣太廟南
門至下車所鐃吹止受冊者降輅謁者引入立於廟廷
北面西上立定再拜訖又再拜辭謁者引出乘輅鳴鐃
而還(若先受制書者發第備儀仗謁詣太廟如上儀)遂詣本司將至卑官先引
俱公服俟於别席所初上者至降輅贊禮者引入停於
後堂改著公服儀仗陳於廳事之前贊禮者引卑官俱
位於内門之外西向每等異位重行東面以北為上初
卑官就門外位贊禮者引初上者立於廳事東階東南
西面贊禮者引卑官以次入立於西階西南重行東面
以北為上立定卑官俱再拜初上者答再拜贊禮者引
卑官出贊禮者引初上者就後堂卑官俱更衣訖贊禮
者引應坐者入立於廳事東西階下其應致敬者立於
門外東西俱北上贊禮者引初上者出升堂就榻後應
坐者俱升詣坐後立定初上者升坐應坐者各依其班
而坐其應致敬者入立於東西階下俱以北為上諸流
外官入立於庭重行北面西上再拜訖就東階下品官之
後本司以印及職掌置於案本司引入升詣坐前本司
取印及職掌以次進置於坐上之案訖本司引案降出
諸司以次諮判三條事訖俱興立於坐後贊禮者引初
上者還後堂以外降出設會如常儀官卑不合拜廟者
徑詣上所下判官者禮見而已若六品以下初上皆常
服若先任者尊及官位等者先任者俟於東階下西面
新任者入立於西階下東面再拜先任者答再拜訖新
任者還於廳事立於東階下與卑官相見如上儀(諸州長史)
(縣丞以下初上准此)
京兆河南牧初上(諸州刺史都督初上禮附)
其日州牧備儀仗至州停於後堂兵曹設儀仗於廳事
門庭如常儀本司設牧位於廳事楹間近北南向設州
官長史司馬位於堂下東方西向設錄事參軍以下位
於司馬之南重行西向皆以北為上設諸縣官位庭中
近西諸鄉望位於縣官之東每等異位俱重行北面相
對為首(州助教縣博士助教依鄉望班)長史以下集於州南門之外州
官在東縣官在西鄉望在州官東南各有次俱服公服
鄉望常服司功整次紙名入諮贊禮者引牧出於廳
事東階東南西向左右侍從如常贊禮者立於牧南少
退俱西向贊者引州官入就位次引縣令以下入門而
左又引鄉望入門而右俱入就位立定贊禮者引牧升
自東階即位南面立又引縣令及鄉望五品以上自西
階升堂進當牧前重行北面位如在庭之儀立定上下
俱再拜牧答再拜上下在位者皆逡廵避位贊禮者引
縣令以下及鄉望俱出贊禮者引牧降入贊禮者引長
史以下次出俱更衣本司量設牧坐於堂上訖贊禮者
引縣令及鄉望俱就西階下又引長史以下入立於東
階下俱北上贊者引牧出升堂就榻後長史以下并縣令
及職事五品以上應升坐者合班俱升詣坐後立定牧
升坐諸應坐者俱坐州縣佐史以下入庭中重行北面
西上州縣學生位於其後俱再拜訖就阼階品官之後
立錄事以印及職掌置於案錄事一人引入升詣坐前
錄事以印及職掌以次進置於牧案訖錄事引案降出
諸司以次諮判三條事訖坐者俱興贊禮者贊牧興引
還後堂長史以下降出設會如常儀(諸州刺史初上准此其鄉望文武官)
(七品以上及德行有聞者皆升堂)
萬年長安令初上(河南洛南縣令禮同諸縣令初上禮同)
其日令停於後堂設令位於廳事楹間近北南向設鄉
望位於南方重行北向以西為上其勲官依出身班博
士助教依鄉望班又設丞位於東方西向設主簿及尉
位於丞南少退西向北上鄉望以下俱集於縣南門外
之西各有次司功整次紙名入諮贊禮者引令出立於
廳事東階東南西向侍從如常儀贊禮者立於令之南
少退俱西向贊禮者引丞以下入就位次引鄉望入就
位贊禮者引令升自東階即位南向立贊禮者引鄉望
文武官五品以上升自西階當進令前重行北面以西
為上立定上下在位者俱再拜令答再拜上下在位者
皆逡廵避位贊禮者引鄉望降自西階以出鄉望在庭者
繼出贊禮者引令降自東階以入又引丞以下以次出
本司量設牀坐於堂上訖贊禮者引鄉望入立於廳事
西階下丞以下立於門外道西東面俱北上贊禮者引
令出升堂就榻後又贊禮者引丞入及鄉望文武官五
品以上俱升詣坐後立又贊禮者引主簿及尉入立於
東階下立定令升坐諸應坐者俱坐錄事及佐史以下
入立於庭中北面西上學生位於其後俱再拜訖就東
階下縣尉後立錄事以印及職掌置於案錄事一人引入
升詣坐前錄事取印及職掌以次進置於令案訖錄事
引案降諸司以次諮判三條事訖丞及鄉望俱興贊禮
者贊令興引還後堂鄉望降出設會如常儀(諸縣令初上准此其)
(鄉望文武官七品以上及德行有聞者皆升堂)
大唐開元禮卷一百二十六
