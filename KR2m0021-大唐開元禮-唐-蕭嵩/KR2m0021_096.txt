大唐開元禮卷九十六唐蕭嵩等撰
嘉禮
皇帝元正冬至受皇太子妃朝賀
皇后元正冬至受皇太子妃朝賀
皇帝元正冬至受皇太子妃朝賀
其日依時刻諸衞率各勒所部陳布妃儀仗如常内廏尉
進車於閤外司測量時刻啟外辦妃服首飾褕衣乘車
以出侍衞如常入至下車所妃降車侍從如常内侍所
司引詣閤外皇帝即御坐南向近侍如常司嬪引妃升
自西階進當御坐前北面跪賀稱元正首祚景福惟新
伏惟開元神武皇帝陛下與天同休(冬至賀云天正長至伏惟陛下如日)
(之升)賀訖起司嬪引降復位妃再拜訖尚儀前承勅降詣
妃西北東面稱有勅妃再拜宣勅訖又再拜司嬪引妃
還宫
皇后元正冬至受皇太子妃朝賀
皇太子妃朝皇帝訖詣皇后所御之殿立於閤外六尚以下
各服其服俱詣皇后内閤奉迎如常皇后出即御坐南向
坐近侍如常司嬪引妃入立於庭北面立定再拜司嬪引
妃升自西階進當御坐前北面跪賀稱元正首祚景福
惟新伏惟皇后殿下與時同休(冬至賀云伏惟殿下如日之升)賀訖起
司嬪引降復位妃再拜訖尚儀前承令降詣妃西北東
面稱令旨妃再拜宣令訖又再拜司嬪引妃出乘車還
宫如來儀若諸王妃奉勅同朝則各服其服預至皇太
子妃下車所侍隨入位在皇太子妃南北面西上唯不
升於階外與皇太子妃同若别朝亦准皇太子妃式
大唐開元禮卷九十六
