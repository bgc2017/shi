大唐開元禮卷二十七唐蕭嵩等撰
吉禮
秋分祀月於西郊有司攝事
齋戒陳設
奠玉帛進熟
齋戒
前祀五日諸預祀之官散齋三日致齋二日(散齋皆于正寢致齋)
(一日于本司一日于祀所其無本司者並于祀所)凡散齋理事如舊惟不弔喪
問疾不作樂不判署刑殺文書不行刑罰不預穢惡致
齋惟祀事得行其餘皆斷其祀官已齋而闕者通攝行
事諸祀官致齋之日給酒食及明衣各習禮扵齋所光
祿卿監取明水火(太官令取水于隂鑒取火于陽燧火以供爨水以實尊)前祀一
日諸衛令其屬未後一刻各以其方器服守衛壝門(每門)
(二人每隅一人)與太樂工人俱清齋一宿
陳設
前祀三日守宫設祀官公卿以下次於東壝之外道南北
向以西為上設陳饌幔于内壝東門之外道南北向前
祀二日太樂令設宫懸之樂于壇南内壝之内東方西
方磬&KR1607;起北鐘簴次之南方北方磬簴起西鐘簴次之
設十二鎛鐘于編懸之間各依辰位樹雷鼓于北懸之
内道之左右植建鼓于西隅置柷敔于懸内(柷在左敔在右)設
歌鐘歌磬于壇上近南北向磬簴在西鐘簴在東其匏
竹者立于壇下重行北向相對為首(凡懸皆展而編之)諸工
人各位于懸後東方西方以北為上右校埽除壇之内
外郊社令積柴于燎壇(其壇于神壇之左外壝之内)方八尺高一丈
開上南出戶方三尺前祀一日奉禮設祀官公卿位于
内壝東門之内道北執事位于道南每等異位俱重行
西向北上設御史位于壇外一位于東南西向一位于
西南東向令史各陪其後設奉禮位于樂懸東北贊者
二人在南差退俱西向設恊律郎位于壇外南陛之西
東向設太樂令位于北懸之間設祀官公卿以下門外
位皆于東壝之外道南每等異位重行北面西上設酒樽之
位太樽二著樽二山罍一在壇上東南隅北向(樽皆置于坫加勺羃設爵于樽)
(下)設洗于壇南陛東南北向罍水在洗東篚在洗西南肆(篚實)
(以巾爵)執樽罍篚羃者各于樽罍篚冪之後設玉幣之篚
于壇上樽坫之所晡後謁者引光祿卿詣厨視濯溉贊
引引御史詣厨省饌具(光祿卿以下每事訖各還齋所)祀日未明十五刻
太官令帥宰人以鸞刀割牲祝史以豆取毛血置于饌
所遂烹牲(白牲一)未明五刻太史令郊社令各服其服升
設夜明神坐于壇上北方南向席以藁秸設神坐于坐
首
奠玉帛
祀日未後三刻諸祀官各服其服郊社令良醖令各帥
其屬入實樽罍及玉幣(凡尊之次太尊為上實以醴齊著尊次之實以盎齊山罍為下)
(實以清酒齊皆加明水酒加玄酒各實于上尊祀神之玉以珪璧其幣以白長一丈八尺)太官令
帥進饌者實諸籩豆簋簠等皆設于饌幔内未後四刻
奉禮帥贊者先入就位贊引引御史博士太祝及令史祝史
與執樽罍篚羃者入自東門當壇南重行北面西上(凡引導者每曲)
(一逡廵)立定奉禮曰再拜贊者承傳(凡奉禮有詞贊者皆承傳)御史以下皆
再拜訖執樽者升自東陛立於樽所壇下執樽罍篚羃者各
就位贊引引御史太祝詣壇東陛升行埽除於上太史祝史
行埽除於下訖引降就位未後五刻太樂令帥工人二舞次
入就位文舞入陳於懸内武舞立於懸南道西(其升壇者皆脱履於下降納如)
(常)謁者引司空入就位立定奉禮曰再拜司空再拜訖謁者
引司空詣壇東陛升行埽除於上降行樂懸於下訖引復位
初司空入謁者引祀官贊引引執事者俱就壝外位司空行
埽除訖謁者贊引各引祀官以次入就位立定奉禮曰衆官
再拜衆官在位者皆再拜(其先拜者不拜)謁者進太尉之右贊有司
謹具請行事退復位協律郎跪俛伏舉麾(凡取物者皆跪俛伏而取以興奠物)
(則奠訖俛伏而後興)鼓柷奏豫和之樂乃以圜鐘之均(自後壇下之樂皆奏圜鐘)文
舞之樂樂舞六成偃麾戛敔樂止(凡樂皆協律郎舉麾工鼔柷而後作偃麾戛敔而後止)
奉禮曰衆官再拜衆官在位者皆再拜太祝取玉幣於篚立
於樽所謁者引太尉詣壇升自南陛北向立太祝以玉幣東向
授太尉太尉受玉幣登歌作肅和之樂乃以大吕之均
謁者引太尉進北面跪奠于夜明神坐俛伏興謁者引
太尉少退北向再拜訖登歌止謁者引太尉降自南陛
還本位初衆官拜訖祝史奉毛血之豆立于門外于登
歌止祝史奉毛血入升自南陛太祝迎取于壇上進奠
于神坐前太祝與祝史退立于樽所
進熟
太尉既升奠玉帛太官令出帥進饌者奉饌陳于内壝
門外謁者引司徒出詣饌所司徒奉俎太祝既奠毛血
太官令引饌入俎初入門雍和之樂作以黃鐘之均饌
至陛樂止祝史進徹毛血之豆降自東陛以出饌升南
陛太祝迎引于壇上設于神座前(籩豆盖羃先徹乃升簋簠既奠却其盖于)
(下)設訖謁者引司徒以下降自東陛復位太祝還樽所
謁者引太尉詣罍洗盥手洗匏爵訖謁者引太尉升自
南陛詣酒樽所執樽者舉冪太尉酌醴齊訖樂作謁者
引太尉進夜明神坐前北向跪奠爵興謁者引太尉少
退北向立樂止太祝持版進于神坐之右東面跪讀祝
文曰維某年歲次月朔日子嗣天子臣某謹遣太尉臣
封臣名敢昭告于夜明惟神昭著懸象煇燿隂精班歴授
時仰觀取則爰兹秋仲用率恒禮謹以玉帛犧齊粢盛
庶品祗祀于神尚饗訖興太尉再拜初讀祝文訖樂作
太祝進奠版于神坐還樽所太尉拜訖樂止太祝以爵
酌罍福酒進太尉之右西向立太尉再拜受爵跪祭酒
啐酒奠爵興太祝帥齋郎進爼太祝减神前胙肉(取前脚第)
(二骨)加于俎太祝持俎西向授太尉太尉受以授齋郎太
尉跪取爵遂飲卒爵太祝進受爵復于坫太尉興再拜
謁者引太尉降復位文舞出鼓柷作舒和之樂出訖戛
敔樂止武舞入鼓柷作舒和之樂立定戛敔樂止初太
尉將復位謁者引太常卿詣罍洗盥手洗匏爵訖謁者
引太常卿東陛升壇詣著樽所執樽者舉羃太常卿酌
盎齊武舞作謁者引太常卿進夜明神坐前北向跪奠
爵興謁者引太常卿少退北向再拜訖太祝以爵酌罍
福酒進太常卿之右西向立太常卿再拜受爵跪祭酒
遂飲卒爵太祝進受爵復于坫太常卿興再拜謁者引
太常卿降復位初太常卿獻將畢謁者引光禄卿詣罍
洗盥手洗匏爵升酌盎齊終獻如亞獻之儀訖謁者引
光禄卿降復位武舞止太祝進徹豆還樽所(徹者籩豆各一少移)
(于故處)奉禮曰賜胙贊者唱衆官再拜衆官在位者皆再
拜樂一成止謁者進太尉之左白請就望燎位謁者引
太尉就望燎位南向立于衆官將拜太祝執篚進取玉
幣祝版齋郎以俎載牲體稷黍飯爵酒降自南陛經懸
内南行當柴壇南東行自南陛登柴壇以玉帛祝版饌
物置于柴上戶内訖奉禮曰可燎東西兩面各四人以
炬燎火半柴謁者進太尉之左白禮畢謁者引太尉出
又謁者贊引各引祀官以次出贊引引御史太祝以下
俱復執事位立定奉禮曰再拜御史以下皆再拜贊引
引出工人二舞以次出
大唐開元禮卷二十七
