大唐開元禮卷一百十二唐蕭嵩等撰
嘉禮
皇太子元正冬至受羣臣賀(幷會)
前二日本司宣攝内外各供其職前一日典設設皇太子幄
坐於正殿東序西向守宫設羣官等次於東宫朝堂伶官帥
展軒懸於殿庭以姑洗之均又設三鎛鐘姑洗夷則大吕各
依其位設登歌以南吕之均又設麾於殿上並如常儀典設
郎鋪羣官牀坐於殿上文官三品以上於皇太子西南重行
北向武官三品以上於皇太子西北重行南向俱以東為上
朝集使三品以上及都督刺史各分於文武官之下設不升
殿者坐席於殿庭東西廂文官四品五品於懸東六品以下
於横街之南每等異位俱重行西向北上武官四品五品於
懸西六品以下於横街之南當文官每等異位俱重行東
向北上朝集使非升殿者分方各於文武官當品之下諸
州使人分方各於集朝使之下亦如之諸親於四品
五品之下(宗親在東異姓親在西掌儀仍各設版位)奉禮設門外位於東宫
朝堂之前文官在東武官在西俱每等異位重行相向
北上諸親位於文武四品五品之下(宗親在東異姓親在西)設諸
州朝集使位東方南方於宗親之南每等異位重行西
面西方北方於異姓親之南每等異位重行東面俱以
北為上典膳郎設尊於西廊下近北設不升殿者酒尊
各於其坐之南皆有坫羃俱障以帷其日質明諸衛率
各勒所部屯門列仗文武羣官依時刻集朝堂次各服
公服左庶子量時刻版奏請中嚴近仗就陳於閤外諸
侍衛之官各服其器服俱詣閤奉迎伶官帥工人二舞
入就位又伶官率一人升就舉麾位掌設贊者入就位
吏部兵部戶部贊羣官俱出次通事舍人各引就門外
位又舍人引羣官等非升殿者先入就位左庶子版奏
外辦皇太子著從省服(未冠則雙童髻)以出侍衛如常伶官帥
舉麾奏永和之樂皇太子即坐西向坐偃麾樂止(凡樂皆伶)
(官帥舉麾鼔柷而後作偃麾戛敔而後止)掌儀一人升就西階上東面立贊者
二人立於階下通事舍人引羣官以次入就位公初入
門舒和之樂作左庶子前跪奏稱左庶子臣某言請殿
下為公至興俛伏興還侍位皇太子降立於坐後(若有三公)
(諸伯叔則降立於東階下西面公至階則升立於坐後皇太子升降伶官帥舉麾樂作止如式)公至階
樂止公以下升坐者俱脫履於階下(所司預設脫履席)通事舍
人接引羣官升就位立定掌儀唱再拜贊者承傳羣官
上下皆再拜訖通事舍人引羣官為首一人進皇太子
前東面立賀稱元正首祚景福惟新伏惟皇太子殿下
與時同休(冬至賀云天正長至仗惟殿下與時同休)賀訖退復位皇太子答
再拜左庶子前承令進宣令訖羣官上下皆再拜左庶子前跪
奏稱左庶子臣某言請坐俛伏興還侍位皇太子坐掌儀唱就
坐贊者承傳羣官上下皆就坐俛伏坐伶官帥引歌者及琴
瑟至階脫履於下升就位坐其笙管者詣階間北面立
典膳郎進酒至階掌儀唱酒至興贊者承傳羣官上下
皆俛伏興立席後左庶子到階省酒典膳郎奉酒進皇
太子舉酒食官令又行羣官酒酒至掌儀唱再拜贊者承
傳羣官上下皆再拜(若皇太子遣停拜則止)羣官皆搢笏受觶掌儀
唱就位贊者承傳上下皆就位俛伏興坐飲皇太子初
舉酒登歌作昭和之樂典膳郎進受虚觶復於坫豋
歌訖降復位觴行三周典膳郎進食食升階左庶子到
階省案掌儀唱食至興贊者承傳羣官上下俛伏興立
坐後典膳郎品嘗食訖以次進置皇太子前食官令又
行羣官案(皇太子若不食及宫臣案先下訖不須興)設食訖掌儀唱就坐贊
者承傳羣官上下皆就坐俛伏坐皇太子乃飯奏休和
之樂羣官上下俱飯皇太子食畢樂止仍行酒遂設庶
羞伶官帥二舞以次入作酒行九遍會畢掌儀唱可起
贊者承傳羣官上下皆俛伏起立席後左庶子前跪奏
稱左庶子臣某言請殿下降坐俛伏興還侍位皇太子
降立於坐後掌儀唱再拜贊者承傳羣官上下皆再拜
皇太子答再拜通事舍人引羣官降納履以出公初
降樂作(若有三公諸伯叔皇太子升降伶官帥舉麾樂作止如式)公出門樂止左庶子
前跪奏稱左庶子臣某言請殿下升坐俛伏興還侍
位樂作皇太子升坐樂止羣官出畢(非升殿者仍立於殿庭)左庶
子前跪奏稱左庶子臣某言禮畢俛伏興還侍位皇太
子興樂作皇太子降坐以入侍衛如來儀侍臣從至閤
樂止又通事舍人引侍殿庭者以次出皇太子若服袴褶
羣官及宫臣皆袴褶朝集使公服(升坐者脫履如式)若設四部
樂則去樂懸無警蹕伶官帥四部伎立於左右嘉善門
外羣官初坐伶官帥四部伎聲作而入各就坐以次作
如式
大唐開元禮卷一百十二
