大唐開元禮卷八十唐蕭嵩等撰
賓禮
皇帝宴蕃國主皇帝宴蕃國使
皇帝宴蕃國主
前一日尚舍奉御整設御幄于所御之殿北壁南向尚食
奉御太官令各具饌守宫設次太樂令設登歌位于殿
上展宫懸于殿庭設舉麾位于上下鼔吹令設十二案
乘黃令陳車輅尚輦奉御陳輿輦並如常儀其日尚舍
奉御鋪蕃主牀座于御座西南蕃國諸官應升殿者坐
于蕃主之後設不升殿者坐于西廊下俱東面北上尚
食奉御設御酒樽太官令設蕃主以下酒樽並如常儀
典儀設蕃主版位于懸南又設蕃國諸官之位于蕃主
之後俱重行北向西上設典儀位于懸之東北如常儀
諸衞各勒所部列黃麾仗屯門陳于殿庭太樂令帥工
人二舞入就位協律郎入就舉麾位所司迎引蕃主至
承天門外通事舍人引入次(凡蕃客出入升降皆掌客監引)所司入奏
鈒戟近仗入陳如常典儀帥贊者先入就位侍中版奏
請中嚴侍衞之官各服其器服符寳郎奉寳俱詣閤奉
迎蕃主服其國服出次通事舍人引立于閤外西廂東
面蕃國諸官各服其國服立于蕃主之後俱東面北上
侍中版奏外辦皇帝服通天冠絳鈔袍乘輿以出曲直
華盖警蹕侍衞如常儀皇帝將出仗動太樂令令撞黃
鐘之鐘右五鐘皆應協律郎舉麾鼔柷奏太和之樂鼔
吹振作(凡樂皆協律郎舉麾工鼔柷而後作偃麾戛敔而後止)皇帝出自西房即
御座南向坐符寳郎奉寳置於御座侍衛如常儀典儀
一人升立於東階上贊者二人立於階下俱西面通事舍
人引蕃主入國諸官從入蕃主入門舒和之樂作蕃主
至位樂止其有獻物則從入陳于蕃主之前以西為上
立定典儀曰再拜贊者承傳蕃主及蕃國諸官皆再拜
侍中承旨降勅蕃主升坐蕃主再拜蕃主奉贄(其贄隨其國所)
(有一以輕者為之)曰某國蕃臣某敢獻壌奠侍中升奏又侍中
承旨曰朕其受之侍中降于蕃主東北西向稱有制蕃
主再拜宣制訖蕃主又再拜訖以贄授侍中侍中以贄
授所司又所司受其餘幣俱以東舍人承旨奉勅蕃國
諸官等坐蕃國諸官俱再拜通事舍人引蕃主又通事舍人
引蕃國諸官應升殿者詣西階蕃主初行樂作至階樂止通
事舍人各引升立于座後初蕃國諸官詣西階其不升
殿者通事舍人分引立于廊下席後立定殿上典儀唱
就坐階下贊者承傳蕃主以下皆就位俛伏坐太樂令
引歌者及琴瑟至階脫履於下升就坐位其笙管者就
階間北面立尚食奉御進酒至階殿上典儀唱酒至興
階下贊者承傳蕃主以下皆俛伏興立坐後殿中監到
階省酒尚食奉御奉酒進皇帝舉酒良醖令又行酒殿
上典儀唱再拜階下贊者承傳蕃主以下皆再拜搢笏
受觶殿上典儀唱就坐階下贊者承傳蕃主以下皆就
坐俛伏坐飲皇帝初舉酒登歌作昭和三終尚食奉御
進受虚觶奠于坫登歌訖降復位觴行三周尚食奉御
進御食食升于階殿上典儀唱食至興階下贊者承傳
蕃主以下皆執笏俛伏興立座後殿中監到階省案尚食
奉御品嘗食訖以次進置御前太官令又行蕃主以下食
案設訖殿上典儀唱就坐階下贊者承傳蕃主以下皆就
坐俯伏坐皇帝乃飯休和之樂作蕃主以下皆飯御食畢
樂止蕃主以下食訖尚食太官俱徹案又行酒遂設庶羞
二舞以次入作若賜酒舍人前承旨詣受賜者前蒙賜者
執笏俛伏起立坐後舍人稱賜酒蒙賜者再拜酒至蒙賜
者搢笏受觶就席俛伏飲卒觶俯伏起立授虚觶又再拜
就席俛伏坐會畢通事舍人贊蕃主興蕃主以下皆俛伏
興立座後通事舍人引降樂作復懸南位樂止其廊下者
通事舍人引復懸南位立定典儀曰再拜贊者承傳蕃主
以下皆再拜若有筐篚舍人前承旨降宣勅蕃主以下皆
再拜太府帥其屬以衣物以次授之訖蕃主以下又再拜
通事舍人引出樂作出門樂止侍中前跪奏稱侍中臣某
言禮畢俛伏興還侍位皇帝興太樂令令撞𬎼賓之鐘左
五鐘皆應奏太和之樂鼓吹振作皇帝降坐乘輿入自
東房侍衛警蹕如常儀侍臣從至閤樂止
皇帝宴蕃國使
前一日尚舍奉御設御幄于殿之北壁南向太官令具
饌守宫設使者次太樂令展宫懸于殿庭設舉麾位于
上下並如常儀(若大蕃中使小蕃大使等以下則不設樂及黃麾仗)其日尚舍奉
御鋪使者牀于御座西南設不升殿者座席于西廂下
俱東面北上典儀設使者位于懸南重行北向東上設
典儀贊者位于懸之東北如常儀諸衞各勒所部列黃
麾半仗屯門及陳于殿庭太樂令帥工人二舞入就位
所司迎引使者至承天門外通事舍人引就次所司入
奏鈒戟近仗入陳如常典儀帥贊者先入就位侍中版奏
請中嚴諸侍衞之官各服其器服詣閤蕃使以下服其
國服出次通事舍人引立于閤外西廂東面從者立于
使者之後重行東面北上侍中版奏外辦皇帝服通天
冠絳鈔袍(不設樂者則常服)乘輿以出曲直華盖侍衞警蹕如
常儀皇帝將出仗動太樂令令撞黃鐘之鐘右五鐘皆
應協律郎舉麾鼓柷奏太和之樂(凡樂皆協律郎舉麾工鼔柷而後作偃麾)
(戛敔而後止)皇帝出自西房即御座西向坐符寳郎奉寳置
于御座侍衞如常儀樂止典儀一人升立于東階上贊
者二人立于階下俱西面典儀引使者以下入就懸南
位使者初入門作舒和之樂至位樂止立定典儀曰再
拜贊者承傳使者以下皆再拜舍人前承旨降勅使者
升坐使者以下皆再拜通事舍人引應升殿者詣西階
樂止如常通事舍人引立于座後其不升殿者分引詣
廊下席後上下立定殿上典儀唱就座階下贊者承傳
上下諸客各就座俛伏坐酒至階殿上典儀唱酒至興
階下贊者承傳上下諸客皆俛伏興立座後太官令行
酒殿上典儀唱再拜階下贊者承傳上下諸客皆再拜
搢笏受觶殿上典儀唱就坐階下贊者承傳蕃使以下
諸客皆就坐俛伏坐飲觴行三周食升階殿上典儀唱
食至興階下贊者承傳上下諸客皆執笏俛伏興立座
後太官令行諸客案設食訖殿上典儀唱就坐階下贊
者承傳上下諸客皆就坐俛伏坐上下諸客皆飯諸客
食訖太官令俱徹案又行酒遂設庶羞二舞以次入作若賜
酒舍人前承旨詣受賜者前蒙賜者執笏俛伏起立座後舍
人稱賜酒蒙賜者再拜搢笏受觶就席俛伏飲卒觶俛伏興立
授虚觯又再拜就席俛伏坐會畢通事舍人贊使者興
上下諸客皆俛伏興立座後通事舍人引使者降樂作
復懸南位樂止其廊下者分引復位立定典儀曰再拜
贊者承傳使者以下皆再拜若有筐篚舍人前承旨降
宣勅使者以下又皆再拜太府帥其屬以次授之訖使
者以下又再拜通事舍人引出樂作出門樂止侍中前
跪稱侍中臣某言禮畢俛伏興還侍位皇帝興太樂令
令撞蕤賓之鐘左五鐘皆應奏太和之樂皇帝降坐乘
輿入自東房侍衛警蹕如常儀侍臣從至閤樂止
大唐開元禮卷八十
