大唐開元禮卷一百四十八唐蕭嵩等撰
凶禮
六品以下喪之三
卒哭祭小祥祭
大祥祭禫祭
祔祭
卒哭祭
前一日之夕掌事者翦屏柱楣塗廬不塗見面(塗廬裏不塗廬)
(外)翦蒲為席不緣以木為枕牢饌如虞祭其日夙興祝
入燭先升自阼階入於室祝整拂几筵以出掌事者設洗
於西階西南北向東西當西榮南北以堂深罍水在洗
西篚在洗東南肆篚實爵一巾一加羃設瓦甒二於靈
座之左北墉下醴酒在東幕用絺加勺南柄掌事者
具饌於堂東祝與執樽&KR2498;篚者先入立於樽罍篚之後
内外衰服俱升主人及諸子倚杖室戶外俱立於靈座
之東西面南上妻妾女子子立於靈西東面南上内外
各就位坐哭(應拜者立)掌饌者以饌升入設於靈座前相者
引主人降自西階詣罍洗主人止哭盥手洗爵相者引
主人升自西階入詣酒樽所主人酌醴相者引主人進跪
奠於靈座前俛伏興少退西面立應拜者陪於後祝持版
入立於靈座之南北面内外止哭祝跪讀祝文曰維
年月朔日子哀子(今儀為父稱孤子)某敢昭告於考某官封諡
(妣則云妣某氏)日月不居奄及卒哭追慕永往攀號無逮謹以
潔牲剛鬛嘉薦普淖明齊溲酒哀薦成事於考某官封
諡尚饗主人以下哭再拜内外應拜者皆再拜哭祝興
進跪奠版於靈座興還樽所(讀祝文訖起跪奠版與主人哭拜同時也)相者
引主人退復位哭盡哀内外各還次祝闔戶與執樽罍
者降出少頃祝與掌饌者入開戶徹饌祝闔戶以降自
卒哭之後朝一哭夕一哭疏食飲水周而小祥
小祥祭
前一日之夕毁廬為堊室設蒲葦席周喪堊室者除之
設地席陳練冠於次主人及諸子俱沐浴櫛爪翦牢饌
及器如卒哭之禮其日夙興祝入燭先升自阼階入於
室整拂几筵以出設瓦甒二於靈座之左北墉下醴酒在
東羃用絺加勺南柄具饌於堂東祝與執樽罍篚者先
入立於樽罍篚之後内外衰服主人倚杖於階東俱升
就位(應拜者立)哭盡哀相者引降主人杖就次主婦以下各
就次主人及諸子降首絰著練冠妻妾女子子除腰絰
周服者皆除之丈夫素服吉冠履婦人素服吉履相者引
主人及諸子倚杖如初内外俱升就位哭掌饌者以饌
升自東階入設於靈座前設訖掌饌者降自西階以出
相者引主人降自西階詣罍洗主人止哭盥手洗爵相者
引主人升自西階入詣酒樽所酌醴進跪奠於靈座前
俛伏興少退西面立祝持版進立於靈座之右北面内
外皆止哭祝跪讀祝文曰維年月朔日子哀子某敢昭
告於考某官封諡(妣云妣某氏)歲月警迫奄及小祥攀慕永
往重增屠裂謹以潔牲剛鬛嘉薦普淖明齊溲酒祇薦
祥事於考某官封諡尚饗主人哭再拜内外應拜者再
拜哭祝興進跪奠版於靈座興還樽所(主人哭拜與祝興奠版同時也)
相者引主人就位哭盡哀内外各還次(主人杖如式)祝闔戶
與執樽罍者降出少頃祝與進饌者入開戶徹饌祝闔
戶以降自小祥之後止朝夕之哭哭無時(哀至則哭)始食菜
菓飯素食飲水漿無鹽酪不能食食鹽酪可又周而大
祥
大祥祭
前一日之夕除堊室張帷又備内外受服(大祥之服)各於其
次主人及諸子俱沐浴櫛爪翦牢饌及器如小祥之禮
其日夙興内外各服其衰服並於次哭盡哀應除服者除服訖
又哭盡哀止夙興祝入燭先升自阼階入於室祝整拂
几筵以出掌事者設罍洗篚於西階西南如初篚實爵
一巾一加羃設瓦甒二於靈座之左北墉下醴酒在東
羃用絺加勺南柄具饌於堂東祝與執樽罍者先入立
於樽罍之後内外俱升就位哭掌饌者以饌升自東階
入設於座前置設訖掌饌者降自西階以出相者引主
人降自西階詣罍洗主人止哭盥手洗爵相者引主人
升自西階詣酒樽所酌醴進跪奠於靈前俛伏興少退
西面立祝持祝版進立於座之右北面内外皆止哭祝
跪讀祝文曰維年月朔日子哀子(父喪稱孤子)某敢昭告於
考某官封諡(妣云妣某氏)日月逾邁奄及大祥攀慕永遠無
任荒踣謹以潔牲剛鬛嘉薦普淖明齊溲酒祇薦祥事
於考某官封諡尚饗主人哭再拜應拜者再拜哭祝興
進跪奠版於座興還樽所相者引主人就位哭盡哀主
人以下各還外寢妻妾女子子以下還於寢祝闔戶與
執樽罍者降出少頃掌饌者入開戶徹饌掌事者除靈
座祝闔戶以降間月而禫自大祥之後外無哭者食有
醢醬
禫祭
前一日掌事者預備内外禫服各陳於别所主人及諸
子俱沐浴櫛爪翦仍宿於外寢牢饌及器如大祥之禮
其日夙興祝入燭先升設几席於奠掌事者設罍洗篚
於東階東南如常篚實爵一巾一加羃又設瓦甒二於座
之左北墉下醴酒在東羃用絺加勺南柄具饌於堂
東祝與執樽&KR2498;篚者先入立於樽&KR2498;篚之後主人及諸
子妻妾女子子仍祥服(為長子三年者亦祥服)内外俱升就位哭
盡哀降釋祥服應禫服者著禫服相者引主人以下俱
升就位哭掌饌者以饌入升設於座前訖執饌者出相
者引主人降自東階詣&KR2498;洗盥手洗爵相者引主人升
自東階詣酒樽所酌醴進跪奠於座前俛伏興少退西
面立祝持祝版進立於座之右北面内外皆止哭祝跪
讀祝文曰維年月朔日子孤子某敢昭告於考某官封
諡(妣云妣某氏)禫祭有期追遠無及謹以潔牲剛鬛嘉薦普
淖明齊溲酒祗薦禫事於考某官封諡尚饗祝興主人
哭再拜應拜者皆再拜内外皆哭祝興跪進奠版於座
還樽所相者引主人以下出降自東階還寢内相者引
妻妾女子子以下降自西階側還於寢祝闔戸與執樽
罍者降出少頃掌饌者入開戶徹饌祝收几筵以出自
禫之後内無哭者始飲醴酒食乾肉
祔祭
將祔筮日如常儀前三日主人及亞獻終獻及諸執
事者俱散齊二日致齊一日前一日掌事者清掃正
寢之内外其日未明掌事者設曾祖之座於正寢室内
之奥東向又設祖之座於曾祖之座東南北面又設考
之座於祖之南北面皆右几(妣則設曾祖姑座及祖妣之祔座亦如之)
(言曾祖及曾祖姑者皆據孝子之言於亡者祖及祖姑也祔於曾祖則曾祖妣配有事於尊可以及卑者)設
主人位於東階東南西向設子孫位於庭北面西上設
亞獻終獻位於主人東南俱西面北上(亞獻終獻以親賓充之也)設
贊唱者位於主人西南西面設酒樽於堂上室内之東
南北向西上設洗於阼階東南北向東西當東榮南北
以堂深罍水在洗東篚在洗西南肆篚實爵三巾二加羃(其爵數每)
(廟二)祔日内外夙興掌饌者預具特牲之饌二座各俎一簋二簠
二鈃二酒樽二其樽皆一實玄酒為上一實清酒次之(上樽加玄酒者)
(重古)四籩四豆主人及行事者各服祭服執樽罍篚者入
就位主人以下皆入就位(諸婦人位於西階西南障以行惟)立定贊唱
者曰再拜在位者皆再拜掌饌者引饌入升自東階入於
室各設於神座前施設訖掌饌者以下降出相者引主
人詣罍洗盥手洗爵升自東階詣酒樽所執樽者舉羃
主人酌酒相者引主人入室進西面跪奠爵於曾祖神
座前俛伏興相者引主人出詣酒樽所取爵酌酒入室
進北面跪奠於祖座前俛伏興相者又引主人出詣酒
樽所取爵酌入室南面跪奠於考前俛伏興退當曾祖
座前近東西面立祝持版進於曾祖神座之右北向跪
讀祝文曰維某年某月朔日子孝曾孫某官封某敢昭
告於曾祖某官封諡(若無官封者但云曾祖之靈若祔母但云曾祖妣某氏不告曾祖)
祖某官封諡(若祔母云祖妣某氏以下無官封者但云考妣之靈)考某官封諡(若祔)
(母云妣某氏如父在不可遞遷祖妣宜先於廟東北别立一室藏其主侍考同祔)某罪積不滅
歲及免喪宗廟上遷昭穆繼序先王制禮不敢不至
是用適於皇考封諡以遷主考封諡隮附孫某封諡(無官)
(封者但云以適於祖隮祔孫某若母同祔則云適於祖姑夫人某氏以隮祔孫婦夫人某氏各隨其稱無官封)
(者但云以適於祖姑某氏以隮祔孫婦某氏)謹以潔牲剛鬛嘉薦普淖明齊
溲酒祗薦於曾祖某官封諡曾祖妣某氏配祖某官封
諡祖妣某氏配考某官封諡(若祔母則云妣某氏配)尚饗祝興主
人再拜祝奠版於曾祖神座興還樽所相者引主人當
祖座前北面再拜考亦如之相者引主人出降還本位
主人初獻將畢相者引亞獻詣罍洗盥手洗爵升詣酒
樽所酌酒入進西面跪奠於曾祖座前俛伏興相者引
亞獻詣酒樽所取爵酌酒入進北面跪奠於祖神座前
俛伏興考亦如之當曾祖座前西面再拜訖又當祖座
前北面再拜考座前南面再拜相者引出降復位亞獻
將畢相者引終獻詣罍洗盥手升酌終獻如亞獻之儀訖
相者引終獻復降位祝入徹豆還樽所贊唱曰再拜在位
者皆再拜相者引主人出相者又引在位子孫以下出
掌饌者入徹饌掌事者徹几筵以出齊衰三年其虞卒
哭祥禫變降之節與斬衰同父在為母為妻當二祥及
禫日月之期雖異其儀節則同周服以下變除依其月
算各以其日之晨備衰服升就位哭盡哀降詣别室釋衰
服著素服又就位哭盡哀出就别室終日異門者至夕
各還其家
大唐開元禮卷一百四十八
