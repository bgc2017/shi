大唐開元禮卷四唐蕭嵩等撰
吉禮
皇帝冬至祀圜丘
齋戒陳設
省牲器鑾駕出宫
奠玉幣進熟
鑾駕還宫
齋戒
前祀七日平明太尉誓百官於尚書省曰某月某日祀
昊天上帝於圜丘各揚其職不供其事國有常刑皇帝
散齋四日於别殿致齋三日其二日於太極殿一日於行
宫前致齋一日尚舍奉御設御幄於太極殿西序及室
内俱東向尚舍直長張幃於前楹下致齋之日質明諸
衛勒所部屯門列仗晝漏上水一刻侍中版奏請中嚴
諸衛之屬各督其隊入陳於殿庭如常儀通事舍人引
文武五品已上袴褶陪位如式諸侍衛之官各服其器
服諸侍臣並結珮(凡齋者則結珮)俱詣閤奉迎上水二刻侍中版
奏外辦上水三刻皇帝服衮冕結珮乘輿出自西房曲直
華蓋警蹕侍衛如常儀皇帝即御坐東向坐侍臣夾侍如
常一刻頃侍中前跪奏稱侍中臣某言請降就齋室俛伏
興還侍位皇帝降坐入室文武侍臣各還本司直衛者如
常通事舍人分引陪位者以次出凡預祀之官散齋四日
致齋三日(散齋皆於正寢致齋二日於本司一日於祀所其無本司則皆於祀所)近侍之官
應從升者及從祀羣官諸方客使各於本司及公館清齋
一日(無本司者各於正寢)散齋理事如舊不弔喪問疾不作樂不判
署刑殺文書不行刑不預穢惡致齋唯祀事得行其餘悉
斷其祀官已齋而闕者通攝行事諸祀官致齋之日給酒
食及明衣各習禮於齋所光禄卿監取明水火(太官令取水於隂鑒取火)
(於陽燧火以供爨水以實尊)前祀二日太尉告高祖神堯皇帝廟如常
告之儀(告以配神坐主)前祀一日諸衛令其屬未後一刻各以其
方器服守衛壝門(每門二人每隅一人)與大樂工人俱清齋一宿
陳設
前祀三日尚舍直長施大次于外壝東門之内道北南
向尚舍奉御鋪御座衛尉設文武侍臣次於大次之前
文官在左武官在右俱相向設諸祀官次於東壝之外
道南從祀文官九品已上於祀官之東東方南方朝集
使於文官之東東方南方蕃客又於其東俱重行每等
異位北向西上介公酅公於西壝之外道南武官九品
已上于介公酅公之西西方北方朝集使于武官之西
西方北方蕃客又于其西俱重行每等異位北向東上
(其褒聖侯若在朝位於文官三品之下)陳設饌幔於内壝東門西門之外
道北南向南門北門之外道東西向(壇上及東方午陛之東饌陳于東門)
(外西方及南方午陛之西饌陳于西門外北方之饌陳于北門外)前祀二日太樂令設
宫懸之樂於壇南内壝之外東方西方磬簴起北鐘簴
次之南方北方磬簴起西鐘簴次之設十二鎛鐘於編
懸之間各依辰位樹雷鼓於北懸之内道之左右植建
鼓於四隅置柷敔於懸内(柷在左敔在右)設歌鐘歌磬于壇上
近南北向磬簴在西鐘簴在東其匏竹者立于壇下重
行北向相對為首(凡懸皆展而編之)諸工人各位於懸後東方西
方以北為上南方北方以西為上右校掃除壇之内外
郊社令積柴於燎壇(其壇于神壇之景地内壝之外景通典作壬案景即丙字唐諱丙丙)
(南方壬北方未知誰屬也)方一丈高一丈二尺開上南出戶方六尺
前祀一日奉禮設御位於壇之東南西向設望燎位當
柴壇之北南向設祀官公卿位於内壝東門之外道南
分獻之官于公卿之南執事者位於其後每等異位俱
重行西向北上設御史位于壇下一位於東南西向一
位於西南東向設奉禮位於樂懸東北贊者二人在南
差退俱西向又設奉禮贊者位于燎壇東北西向皆北
上設協律郎位于壇上南陛之西東向設太樂令位于
北懸之間當壇北向設從祀文官九品已上位於執事
之南東方西方朝集使於文官之南東方南方蕃客又
於其南俱每等異位重行西向北上介公酅公位中壝
西門之内道南武官九品已上位于介公酅公之南西
方北方朝集使于武官之南西方北方蕃客又於其南
俱每等異位重行東向北上(其褒聖侯於文官三品之下諸州使人各分方位于)
(朝集使之後)又設祀官及從祀羣官等門外位于東西壝門
之外如設次之式設牲牓于東壝之外當門西向蒼牲
一居前又蒼牲一又青牲一在北少退南上次赤牲一
次黃牲一白牲一元牲一又赤牲一白牲一在南皆少
退以北為上又設廩犧令位于牲西南史陪其後俱北
向設諸太祝位於牲東各當牲後祝史陪其後俱西向
設太常卿位省牲位於牲前近北又設御史位於太常
卿之西俱南向設酒樽之位上帝太樽二著樽二犧樽
二山罍二在壇上東南隅北向象樽二壺樽二山罍四
在壇下南陛之東北向俱西上設配帝著樽二犧樽二
象樽二山罍二在壇上於上帝酒樽之東北向西上五
帝日月各太樽二在第一等内官每陛間各象樽二在
第二等中官每陛間各壺樽二在第三等外官每道間
各概樽二於壇下衆星每道間各散樽二於内壝之外
凡樽各設于神座之左而右向(樽皆如勺羃五帝日月以上皆有坫以置爵)
設御洗於午陛東南亞獻終獻同洗於夘陛之南俱北
向罍水在洗東篚在洗西南肆(篚實以巾爵)設分獻罍洗篚
羃各於其方陛道左俱内向執樽罍篚羃者各于樽罍
篚羃之後設玉幣之篚于壇上下樽坫之所祀前一日
晡後太史令郊社令各常服帥其屬升設昊天上帝神
座于壇上北方南向席以藁秸設高祖神堯皇帝神
座于東方西向席以莞設五方帝日月神座於壇第一
等青帝于東陛之北赤帝於南陛之東黃帝于南陛之
西白帝于西陛之南黑帝于北陛之西大明于東陛之
南夜明于西陛之北席皆以藁秸又設五星十二辰河
漢及内官五十五座於第二等十有二陛之間各依方
面凡席皆内向其内官有北辰座於東陛之北曜魄寳
於北陛之西北斗於南陛之東天乙太乙皆在北斗之
東五帝内座於曜魄寳之東並差在行位前又設二十
八宿及中官一百五十九座于第三等其二十八宿及
帝座七公日星帝席太角攝提太微太子明堂軒轅三
台五車諸王月星織女建星天紀等一十七座並差在
行位前又設外官一百五座于内壝之内又設衆星官
星三百六十座於内壝之外各依方次十有二道之間
席皆以莞設神位各于坐首所司陳異寳及嘉瑞等于
樂懸之北東西廂(昊天上帝及配帝五帝日月之座設訖却收至祀日未明五刻郊社令各)
(服其服升壇重設之其内官中官外官衆星等詣坐一設定不收也)
省牲器
省牲之日午後十刻去壇二百步所諸衛之屬禁斷行
人晡後二刻郊社令丞帥府史三人及齋郎以樽坫罍
洗篚羃入設于位(凡升壇者各由其陛)晡後三刻謁者贊引各引
祀官公卿已下俱就東壝門外位諸太祝與廩犧令以
牲就牓位謁者引司空贊引引御史入詣壇東陛升行
掃除於上樂懸于下訖出還本位初司空將升又謁者
引太常卿贊引引御史入詣壇東陛升視滌濯(於視濯溉執尊)
(者皆舉羃告潔)訖引降就省牲位南向立廩犧令少前曰請省
牲退復位太常卿省牲廩犧令又北面舉手曰腯還本
位諸太祝各循牲一匝西向舉手曰充俱還本位諸太
祝廩犧令以次牽牲詣厨授太官謁者引光禄卿詣厨
省鼎鑊申視濯溉謁者贊引各引祀官御史詣厨省饌
具訖俱還齋所祀日未明十五刻太官令帥宰人以鸞刀
割牲祝史以豆取毛血各置於饌所遂烹牲
鑾駕出宫
前出宫三日本司宣攝内外各供其職尚舍設行宫于
壇東南向隨地之宜守宫設從祀官五品以上次於朝
堂如常儀前二日太樂令設宫懸之樂於殿庭如常儀
(駕出懸而不作)其日晝漏上水五刻鑾駕發前七刻搥一鼔為
一嚴(三嚴時節前一日侍中奏裁也)侍中奏開宫殿門及城門未明五
刻搥二鼓為再嚴侍中版奏請中嚴奉禮郎設從祀羣
官五品已上位文官於東朝堂之前西向武官於西朝
堂之前東向俱重行北上酅公介公位於武官北東向
從祀羣官五品已上依時刻俱集朝堂次各服其服所
司陳大駕鹵簿於朝堂發前二刻搥三鼓為三嚴諸衛
之屬各督其隊與鈒戟以次入陳於殿庭通事舍人引
從祀羣官各就朝堂前位諸侍衛之官各服其器服侍
中中書令以下皆詣西階奉迎(侍中負寳如式)乘黃令進玉輅
於太極殿西階之前南向千牛將軍一人執長刀於輅
前北向黃門侍郎一人在侍臣之前贊者二人又在黃
門之前侍中版奏外辦太僕卿攝衣而升正立執轡皇
帝服衮冕乘輿以出降自西階稱警蹕如常儀千牛將
軍前執轡皇帝升輅太僕卿立授綏侍中中書令以下
夾侍如常黃門侍郎進當鑾駕前跪奏稱黃門侍郎臣
某言請鑾駕進發俛伏興退復位(凡黃門侍郎奏請皆進鑾駕前跪奏稱某)
(官臣某言訖俛伏興)鑾駕動又稱警蹕黃門侍郎與贊者夾引以
出千牛將軍夾輅而趍駕出承天門至侍臣上馬所黃
門侍郎奏稱請鑾駕權停勅侍臣上馬侍中前承制退
稱制曰可黃門侍郎退稱侍臣上馬贊者承傳文武侍
臣皆上馬諸侍衛之官各督其屬左右翊駕在黃麾内
符寳郎奉六寳與殿中監後部從在黃鉞内侍中中書
令以下夾侍於輅前贊者在供奉官人内侍臣上馬畢
黃門侍郎奏稱請勅車右升侍中前承制退稱制曰可
黃門侍郎退復位千牛將軍升訖黃門侍郎奏稱請鑾
駕進發退復位鑾駕動稱警蹕鼓傳音如常不鳴鼓吹
不得諠譁其從祀官在元武隊後如常儀駕將至諸祀
官俱朝服結珮謁者引立於次前重行北向西上駕至
行宫南門外逥輅南向將軍降立於輅右侍中進當鑾
駕前跪奏稱侍中臣某言請降輅俛伏興還侍位皇帝
降輅乘輿入行宫繖扇華盖侍衛警蹕如常儀宿衛如
式謁者贊引各引祀官通事舍人分引文武羣官集行
宫朝堂文左武右舍人承旨勅羣官等各還次
奠玉帛
祀日未明三刻諸祀官及從祀之官各服其服郊社令
良醖令各帥其屬入實樽罍玉幣(凡六樽之次太樽為上實以汎齊著尊次)
(之實以醴齊犧尊次之實以盎齊象尊次之實以醍齊壺尊次之實以沈齊山罍為下實以清酒配帝著尊為)
(上實以汎齊犧尊次之實以醴齊象尊次之實以盎齊山罍為下實以清酒五帝日月俱以太尊實以汎齊其)
(内官之象尊實以醴齊中官之犧尊實以盎齊外官之概尊實以清酒衆星之散尊實以清酒齊皆加明水酒)
(皆加玄酒各實于上尊玉上帝以蒼璧青帝以青珪赤帝以赤璋白帝以騶虞黑帝以玄璜黃帝以黃琮日月以珪璧昊)
(天上帝及配帝之幣以蒼五天帝日月内官以下各從方色各長一丈八尺)太祝以玉幣置於
篚太官令帥進饌者實諸籩豆簠簋等各設于饌幔内
未明二刻奉禮帥贊者先入就位贊引引御史博士諸
太祝及令史祝史與執尊罍篚羃者入自東門當壇南
重行北面西上立定奉禮曰再拜贊者承傳(凡奉禮有詞贊者皆)
(承傳)御史以下皆再拜訖執尊罍篚羃者各就位贊引引
御史諸太祝詣壇東陛御史一人太祝二人升行掃除於
上及第一等御史一人太祝七人升行掃除于下訖各
引就位未明一刻謁者贊引各引祀官及從祀羣官客
使等俱就門外位太樂令帥工人二舞次入就位文舞入
陳于懸内武舞立于懸南道西(其升壇坐者皆脫履於下降納如常)謁者
引司空入就位立定奉禮曰再拜司空再拜訖謁者引司空
詣壇東陛升行掃除於上降行樂懸於下訖引復位謁者贊
者各引祀官及從祀羣官客使等次入就位初未明三
刻諸衛列大駕仗衛陳設如式侍中版奏請中嚴乘黃
令進玉輅于行宫南門外迴輅南向(若行宫去壇稍遠嚴警如武)未
明一刻侍中版奏外辦皇帝服衮冕乘輿以出繖扇華
盖侍衛如常儀(侍中負寳陪從如式)皇帝升輅如初黃門侍郎奏
請鑾駕進發還侍位鑾駕動稱警蹕如常千牛將軍夾
輅而趍(若行宫去壇稍遠奏升輅如式)駕至大次外迴輅南向(若將軍升輅即)
(降立於輅左)侍中進當鑾駕前奏侍中臣某言請降輅俛伏
興還侍位皇帝降輅乘輿之大次繖扇華盖侍衛如常
儀郊社令以祝版進御署訖近臣奉出郊社令受各奠
於坫皇帝停大次半頃通事舍人各引從祀文武羣官
介公酅公諸方客使皆先入就位太常博士引太常卿
立于大次門外當門北向侍中版奏外辦質明皇帝改
服大裘而冕出次華盖侍衛如常儀(侍中負寳陪從如式)博士引
太常卿太常卿引皇帝(凡太常卿前導皆博士先引)至中壝門外殿
中監進大圭尚衣奉御又以鎮圭授殿中監殿中監受
進皇帝搢大圭執鎮圭華蓋仗衛停于門外禮部尚書
與近侍者陪從如常儀(大珪如搢不便請預定近侍承捧)皇帝至版位
西向立(每立定太常卿與博士退立于左)太常卿前奏稱請再拜退復
位皇帝再拜奉禮曰衆官再拜衆官在位者皆再拜(其先)
(拜者不拜)太常卿前奏有司謹具請行事退復位協律郎跪
俛伏興舉麾(凡取物者皆跪伏而取以興奠物則跪奠俛伏訖而後退)鼓柷奏豫和
之樂乃以圜鐘為宫黃鐘為角太簇為徵姑洗為羽作文
舞之舞樂舞六成(圜鐘三奏黃鐘太簇姑洗各一奏)偃麾戛敔樂止(凡樂)
(皆協律郎舉麾工鼓柷而後作偃麾戛敔而後止)太常卿前奏稱請再拜退復
位皇帝再拜奉禮曰衆官再拜衆官在位者皆再拜正
座配座太祝跪取玉幣於篚各立于樽所諸太祝俱取
玉及幣亦各立于尊所太常卿引皇帝太和之樂作(皇帝)
(每行皆作太和之樂)皇帝詣壇升自南陛侍中中書令以下及左
右侍衛量人從升(以下皆如之)皇帝升壇北向立樂止正座
太祝加玉于幣以授侍中侍中奉玉幣東向進皇帝搢
鎮圭受玉幣(凡受物者皆搢鎮圭跪奠訖執圭俛伏興)登歌作肅和之樂以
大吕之均太常卿引皇帝進北向跪奠於昊天上帝神
坐俛伏興太常卿引皇帝少退北面再拜訖太常卿引
皇帝立于西方東向配坐太祝以幣授侍中侍中受幣
北向進皇帝受幣太常卿引皇帝進東向跪奠于高祖
神堯皇帝神座俛伏興太常卿引皇帝少退東向再拜
訖登歌止太常卿引皇帝樂作皇帝降自南陛還版位
西向立樂止于皇帝將奠配帝之幣謁者七人各分引
獻官奉玉幣俱進跪奠于第一等神座餘星座之幣謁
者贊引各引分獻官進幣於首坐餘皆祝史齋郎助奠
訖引還復位初衆官拜訖祝史各奉毛血之豆立于門
外于登歌止祝史奉毛血入者各由其陛升諸太祝迎
取于壇上俱奠于神座前太祝與祝史退立于尊所
進熟
皇帝既升奠玉幣太官令出帥進饌者奉饌各陳于内
壝門外謁者引司徒出詣饌所司徒奉昊天上帝之俎
初皇帝既至位樂止太官令引饌入俎初入門奏雍和
之樂以黃鐘之均(自後接神之樂皆奏黃鐘)饌各至其陛樂止祝史
俱進跪徹毛血之豆降自東陛以出(上帝之饌升自午陛配帝之饌升自)
(邜陛青帝之饌升自寅陛赤帝之饌升自巳陛黃帝之饌升自未陛白帝之饌升自酉陛黑帝之饌升自子陛)
(大明之饌升自辰陛夜明之饌升自戌陛其内官中官諸饌各隨便而升)諸太祝迎引饌于
壇上各設于神座前(籩豆盖羃先徹乃升簠簋既奠却其盖于下)設訖謁者
引司徒太官令帥進饌者俱降自東陛以出司徒復
位諸太祝各還尊所又進設外官衆星之饌相次而畢
太常引皇帝詣罍洗樂作皇帝至罍洗樂止侍中跪取
&KR1250;興沃水又侍中跪取盤興承水皇帝盥手黃門侍郎
跪取巾于篚興進皇帝悅手訖黃門侍郎跪受巾跪奠
于篚黃門侍郎又取匏爵于篚興進皇帝受爵侍中酌
罍水又侍中奉盤皇帝洗爵黃門侍郎又授巾如初皇
帝拭爵訖侍中奠盤&KR1250;黃門侍郎受巾奠于篚皆如常
太常卿引皇帝樂作皇帝詣壇升自南陛訖樂止謁者
引司徒升自東陛立于尊所齋郎奉俎從升立于司徒
之後太常卿引皇帝詣上帝尊所執尊者舉羃侍中贊
酌汎齊訖壽和之樂作(皇帝每酌獻及飲福皆作壽和之樂)太常卿引皇
帝詣昊天上帝神座前北向跪奠爵俛伏興太常卿引
皇帝少退北向立樂止太祝持版進于神坐之右東向
跪讀祝文曰維某年歲次月朔日子嗣天子臣某敢昭
告于昊天上帝大明南至長晷初昇萬物權輿六氣資
始謹遵彛典慎修禮物敬以玉帛犧齊粢盛庶品備茲
禋燎祗薦潔誠高祖神堯皇帝配神作主尚饗訖興皇
帝再拜初讀祝文訖樂作太祝進跪奠版于神座興還尊
所皇帝拜訖樂止太常卿引皇帝詣配帝酒尊所執尊
者舉羃侍中取爵於坫進皇帝受爵侍中贊酌汎齊訖
樂作太常卿引皇帝進高祖神堯皇帝神座前東向跪
奠爵俛伏興太常卿引皇帝少退東向立樂止太祝持
版進於神座之左北向跪讀祝文曰維某年歲次月朔
日子孝曾孫開元神武皇帝臣某敢昭告于高祖神堯
皇帝履長伊始肅事郊禋用致燔祀于昊天上帝伏惟
慶流長發德冠思文對越昭升永言配命謹以制幣犧
齊粢盛庶品式陳明薦侑神作主尚饗訖興皇帝再拜
初讀祝文訖樂作太祝進跪奠版于神座興還尊所皇
帝拜訖樂止太常卿引皇帝進昊天上帝神座前北向
立樂作太祝各以爵酌上尊福酒合置一爵一太
祝持爵授侍中侍中受爵西向進皇帝再拜受爵
跪祭酒啐酒奠爵俛伏興太祝各帥齋郎進俎
太祝减神前胙肉(皆取前脚第三節通典作第二骨)加于俎以胙肉共
置一俎上太祝持俎以授司徒司徒奉俎西向進皇帝
受以授左右謁者引司徒降復位皇帝跪取爵遂飲卒
爵侍中進受虚爵以授太祝太祝受爵復于坫皇帝俛
伏興再拜樂止太常卿引皇帝樂作皇帝降自南階還
版位西向立樂止文舞退鼓柷作舒和之樂退訖戛敔
樂止武舞入鼓柷作舒和之樂立定戛敔樂止初皇帝
將復位謁者引太尉詣罍洗盥手洗匏爵訖謁者引太
尉自東陛升壇詣昊天上帝著尊所執尊者舉羃太尉酌
醴齋訖武舞作謁者引太尉進昊天上帝神坐前北向
跪奠爵興謁者引太尉少退復北向再拜訖謁者引太尉詣
配帝犠尊所取爵於坫執尊者舉羃太尉酌醴齋訖謁者引
太尉進高祖神堯皇帝神座前東向跪奠爵興謁者引太尉
少退東向再拜訖謁者引太尉進昊天上帝神坐前北向立
諸太祝各以爵酌罍福酒合置一爵一太祝持爵進太尉之
右西向立太尉再拜受爵跪祭酒遂飲卒爵太祝進受虚
爵復於坫太尉興再拜訖謁者引太尉降復位初太尉獻將
畢謁者引光禄卿詣罍洗盥手洗拭匏爵升酌盎齊獻正座
配座終獻如亞獻之儀訖謁者引光禄卿降復位初太尉將
升獻謁者七人分引五方帝及大明夜明等獻官詣罍洗盥
手洗拭匏爵訖各由其陛升俱酌汎齊訖各進跪奠於神座
前興各引降還本位初第一等獻官將升謁者五人次引獻
官各詣罍洗盥訖引各由其陛升壇詣第二等内官酒尊所
俱酌醍齊各進跪奠爵於内官首座興餘皆祝史齋郎助奠
相次而畢謁者各引獻官還本位初第二等獻官將升謁者
四人次引獻官俱詣罍洗盥手各由其陛升壇詣第三等中
官酒尊所俱酌清酒沈齊以獻贊引四人次引獻官詣罍洗
盥洗詣外官酒尊所俱酌清酒以獻贊引四人次引獻官詣
罍洗盥洗詣外官酒尊所俱酌清酒以獻贊引四人次引獻
官詣罍洗盥洗詣衆星酒尊所酌旨酒以獻其祝史齋郎
酌酒助奠皆如内官之儀訖謁者贊引各引獻官還本位諸
獻俱畢武舞止上下諸祝各進跪徹豆興還尊所(徹者籩豆各一少移)
(於故獻處)奉禮曰賜胙贊者唱衆官再拜衆官在位者皆再拜(已飲)
(福者不拜)豫和之樂作太常卿前奏稱再拜退復位皇帝再拜奉
禮曰衆官再拜衆官在位者皆再拜樂一成止太常卿前奏
請就望燎位太常卿引皇帝樂作皇帝就望燎位南向立樂
止於羣官將拜上下諸祝各執篚進神座前取玉幣祝版
日月以上齋郎以爼載牲體稷黍飯及爵酒各由其陛降
壇南行經柴壇西過壇東行自南陛登柴壇以玉幣祝版
饌物置於柴上戶内諸祝又以内官已下之禮幣皆從燎
奉禮曰可燎東西面各六人以炬燎火半柴太常卿前奏
禮畢太常卿引皇帝還大次樂作皇帝出中壝門殿中鹽
前受鎮珪以授尚衣奉御殿中監又前受大圭華蓋
侍衛如常儀皇帝入次樂止謁者贊引祀官通事舍人
分引從祀羣官諸方客使以次出贊引引御史太祀以
下俱復執事位立定奉禮曰再拜御史以下皆再拜贊
引引出工人二舞以次出
鑾駕還宫
皇帝既還大次侍中版奏請解嚴(將士不得輙離部伍)皇帝停大
次一刻頃搥一鼔為一嚴轉仗衛于還途如來儀三刻
頃搥二鼓為再嚴將士布隊仗侍中版奏請中嚴皇帝
服通天冠綘紗袍諸祀官朝服(乘馬者服袴褶)五刻頃搥三鼓
為三嚴通事舍人分引羣官客使等序立於大次之前
近南文武侍臣詣大次奉迎乘黃令進金輅於大次門
外南向千牛將軍立于輅右侍中版奏外辦太僕卿升
執轡皇帝乘輿出次繖扇侍衛警蹕如常儀皇帝升輅
太僕卿立授綏黃門侍郎奏稱請鑾駕進發退復位鑾
駕動稱警蹕如常儀黃門侍郎贊者夾引千牛將軍夾
輅而趍至侍臣上馬所黃門侍郎奏稱請鑾駕權停勅
侍臣上馬侍中前承制退稱制曰可黃門侍郎退稱侍
臣上馬贊者承傳文武侍臣皆上馬畢黃門侍郎奏稱
請勅車右升侍中前承制退稱制曰可黃門侍郎復位
千牛將軍升訖黃門侍郎奏稱請鑾駕進發退復位鼔
傳音鑾駕動鼓吹振作而還文武羣官導從如來儀諸
方客使便還館駕至承天門外侍臣下馬所鑾駕權停
文武侍臣皆下馬千牛將軍降立于輅右訖鑾駕動千
牛將軍夾輅而趨駕入嘉德門太樂令令撞蕤賓之鐘左
五鐘皆應鼓柷奏采茨之樂至太極門戛敔樂止入太
極門鼔柷奏太和之樂駕至横街北當東上閣迴輅南
向侍中進鑾駕前跪奏稱侍中臣某言請降輅俛伏興
還侍位皇帝降輅乘輿以入繖扇侍衛警蹕如常儀侍
臣從至閣戛敔樂止初文武羣官至承天門外通事舍
人承旨勅羣官並還皇帝既入侍中版奏請解嚴叩鉦
將士各還其所
大唐開元禮卷四
