大唐開元禮卷一百三十五唐蕭嵩等撰
凶禮
中宫太皇太后皇太后皇后
舉哀
為父母祖父母為外祖父母
為諸王妃主為内命婦
為宗戚
成服
為父母祖父母為外祖父母
奔喪
奔父母祖父母喪
臨喪
臨外祖父母喪臨内命婦喪
除服
除父母祖父母喪服除外祖父母喪服
遣使弔
弔外祖父母喪弔諸王妃主喪
弔宗戚喪
舉哀
為父母祖父母舉哀
中宫為父母祖父母舉哀本司散下其禮所司隨職供
辦訖舉哀前三刻尚寢於後别殿東壁下設薦為舉哀位
西向為祖父母則北壁下南向前二刻内謁監於别殿
前幔下設六宫哭位重行北向西上其六宫並集列於
閤外次司贊一人升立於殿上東楹之南掌贊二人立
於階下並西面前一刻尚儀版奏外辦至時引后出升
殿侍衛如常内侍版奏訃尚儀傳奏稱某官(若某夫人)以某
月日辰薨后啼若哭(父母啼祖父母哭)六宫從哭盡一哀后問
故又哭盡哀乃變素服六宫皆素服哭不絶聲又盡哀
司賓引六宫入各就班位司贊稱再拜掌贊承傳(凡司贊有)
(詞掌贊皆承傳)六官在位者皆再拜司贊稱哭六宫在位者皆哭
十五舉聲司贊稱止六宫在位者皆止司贊稱哭再拜六
宫在位者皆再拜司贊稱下司賓引六宫退尚儀跪奏請
哭止后止從臨者皆止后退舍别次六宫以下侍衛如
初於閤哭臨如常禮其日晡臨晡前二刻奏嚴六宫赴
集一刻奏辦至時引后就哭位餘如常尚儀跪奏請哭
后哭六宫從臨者皆哭十五舉聲司贊稱哭止六宫在
位者皆止但無復拜其他贊引如初自後奔赴如别禮若
有疾故未及奔喪則自後朝晡赴集奏引即位哭及於
閤臨皆如初以至成服而後奔喪后為父母之舉哀也
其有在宫公主(為外祖父母小功者)亦服素服引升即位於戶内
之東北面與后俱哭臨於六宫等退也贊止引退其有
曾祖高祖父母薨舉哀與為祖父母同
為外祖父母舉哀
右與為祖父母舉哀禮同其異者扵别宫次其日晡後
臨凡三朝哭臨而止
為諸王妃主舉哀
右與為外祖父母舉哀禮同其本服大功者其日晡哭
而止其本服小功以下者一舉哀而止
為内命婦舉哀
右與為諸王妃主舉哀禮同其九嬪以下一舉哀而止
為宗戚舉哀
右與為諸王妃主舉哀禮同
成服
為父母祖父母成服(后聞喪有奔喪之禮故成服篇在舉哀之後)
三日成服本司散下其禮所司隨職供辦尚寢先於后
舉哀别殿東壁設素褥牀席為后成服位西向為祖父
母則北壁下南向尚服先製后齊衰周之服又製六宫
之服亦如之其日成服前三刻尚儀版奏請中嚴其别
殿上女侍臨者代哭如初成服前二刻司贊於别殿前
幰下整設六宫哭位如初又扵殿上后位前設席為奉慰位
六宫並如初服集列扵閤外次女侍者各以篋奉其衰服進
授仍贊變服變服已掌贊一人升立扵殿上東楹之南掌贊
二人立於階下俱西面尚服以篋奉衰服升東階北面
立成服前一刻尚儀版奏外辦至時后仍初服即位六
尚以下侍衞如初尚儀跪奏請哭后哭從臨者皆哭十
五舉聲尚儀跪奏請哭止成服后止尚服以篋奉衰服
進跪授興仍贊變服焉(於變服則權設步障已而去之)變服已尚儀跪
奏請哭后哭司賓引六宫入即班位立定司贊稱拜六
宫在位者皆再拜司贊稱哭六宫在位者皆哭十五舉
聲司贊稱止六宫在位者皆止司賓引六宫行首一人
升詣后前跪奉慰興司賓引降還本位司贊稱拜六宫在
位者皆再拜訖司賓引六宫退尚儀跪奏請止哭后止
從臨者皆止后退舍别殿六尚以下侍衛如初扵閤哭
臨如初其日晡臨晡前二刻奏嚴六宫赴集一刻奏辦
引即位哭如初其有公主應從成服者則製小功五
月之服引即哭位如初與后俱哭成服臨哭先拜慰如
六宫之儀於六宫退贊止引退自後朝晡哭臨如初以
至卒哭(若公除如别禮)其為曾祖高祖父母則與六宫成齊
衰三月之服如常禮
為外祖父母成服
右與為祖父母成服禮同其異者六宫俱成小功五月之
服其日内外應交慰者赴集奏引即上下位次哭臨撫
尉心及拜哭奉慰如常禮自後皆然外命婦及百官三品
以下並無服諸親等亦赴集奉慰如常自後皆然其諸
王妃主以下喪則舉哀之日奉慰
奔喪
后奔父母祖父母喪本司散下其禮所司隨職供辦尚
舍先設行宫便殿於主人大門外之右南向又於便殿
之後及左右廂量設六宫以下陪從者便次又於喪寢
前設障幰為六宫以下拜哭次主人五屬之親於車駕
未至之前並集列於主人第其日出宫前四刻尚儀
版奏請中嚴出宫前三刻諸衛等備列常行仗衛鹵簿
於所出宫門外内如常儀出宫前二刻内謁者監於主
人第喪寢尸西(若殯西)設薦席為后哭位東向(其奔祖父母喪則戶)
(内之西南廂北面)又於喪庭寢幰下北面重行設六宫以下拜
哭位次北向西上以下從者各素服鴻臚於喪寢北張
幃幕為主人五屬婦人哭位其六宫以下從者各素服
集列以候陪從如常式(已成服則服衰服)内僕進堊車其仗衛
之屬應充鹵簿者並以次整列於所出宫門内外如常儀
未出宫前一刻其六尚以下應陪從者並以次進迎如
常式小輿進於中庭時至尚儀版奏外辦后仍舉哀之
服升輿出(已成服則服衰服)三面周以白布行幃至閤外后降
輿升堊車内僕執御其内侍以下前導夾引與六尚以
下乘車陪從如常儀六宫等應從者乘車以次序從如
常仗衛夾引后哭從臨者隨哭不絶聲於后未至之前
司儀贊主人内外五屬之親各出就前堂哭位五属婦人
出就後幕下位俱如喪寢之儀内謁者監一人升立於
喪寢東楹之東南内給使二人扵階下並西面后
至主人第降車所尚儀跪奏請降車入后降車仍
哭入自闈門三面周以行幃從臨者仍哭從不絶
聲六尚以下哭從如初侍者夾扶主人降詣東階之
南仍立哭(其奔祖喪則主人仍立哭以待)衆主人並降立於主人之後
西面北上立哭(以服精粗為序)后至喪寢庭主人哭止再拜仍
立哭女侍者扶引后哭升自西側階進尸西跪憑尸撫
心哭從臨者皆哭於后之升也内謁者監及司賓引六
宫引以下從奔者各權舍於便次其仗衛鹵簿屯列於
外内如常式主人以下應升者各即位哭后哭盡一哀
仍扶引即位哭從臨者仍哭(若已殯則先引進靈前跪憑靈哭盡哀奏引退西面)
(再拜乃即位而哭)内謁者監及司賓引六宫以下入即班位内
謁者監稱拜給使承傳唱可拜(凡内謁者監有詞給使皆氶傳)六宫以
下皆再拜内謁者監稱哭六宫以下在位者皆哭十五
舉聲内謁者監稱止六宫以下在位者皆止(若已成服則引行首)
(升拜慰如常禮)内謁者監稱拜六宫以下在位者皆再拜内謁
者監及司賓引六宫以下退還便次尚儀跪奏請哭止
后止從臨者皆止后降即便殿内侍版奏解嚴(將士仍不得輒)
(離部伍)其成服已則百官應奉慰者皆赴奉慰如常禮自
後后依時哭臨如常禮(其為父若祖父喪則自後奏引哭於後寢次)其未成
服而奔則至成服日即與主人俱成服其奔父母之喪
則成服而還宫其有别勅令還宫則隨旨期其未即還
宫也則鹵簿仗衛及六宫以下應還者先還其六宫已
下之留者與后依時哭臨及成服如后之禮於后還宫
之朝諸應奉迎之官及仗衛鹵簿等並赴主人第奉迎
如式於還宫日車從未發前三刻尚儀版奏請中嚴諸
衛整列鹵簿於還途如來儀至時尚儀版奏外辦后哭
拜訖六尚夾引后降出常侍從者夾引左右如初主人
拜送如常儀后出内門奏止哭升車從臨者皆止三面
周以行幃六宫以下各乘其車序從如初至閤外尚儀
跪奏請降入后降車升輿入内侍以下陪從至閤如初内
侍版奏解嚴諸列鹵簿者各還其所自後赴葬及練祥
則出入如初禮皇太后皇后於父母若祖父母之喪比
葬以還而不赴葬則於啟日之朝與六宫以下服衰服
奏引各即上下位次哭臨拜慰如初若父在祖父在為
母若祖母之喪十一月而小祥則與六宫以下扵位
次行變除之禮易以練總除腰絰哭臨受慰如常禮
其禀旨行公除之禮則十三日而除其行除禮如别
條
臨喪
臨外祖父母喪
右與奔祖父母喪禮同其異者乘犢車其仗衛羽儀之
屬則如平常而位於喪寢中間之西北壁下南面即位
乃哭其主人内外五屬之親並哭於前堂婦人哭於後
庭應升者待令乃升皇太后皇后每出臨若須嚴鼓並
須准所臨遠近及鹵簿備略禀旨在於當時
臨内命婦喪
后臨内命婦喪本司散下其禮所司隨職供辦降臨前
二刻尚儀版奏請中嚴尚寢先於命婦以下喪寢中間
北廂設素褥牀席為后哭位南向小輿進於内庭降臨
前一刻尚儀版奏外辦后服素服升輿出常侍從者侍
衛如常式至内命婦以下喪寢降輿即位哭侍衛如常
式於后之將至也女侍者啟引亡者所生皇子降東階
之東南西面再拜(已成服則去杖)又女侍者啟引亡者所生皇
女出北戶降寢北面南再拜引並升復位哭如初尚儀
跪奏請哭后哭從臨者皆哭十五舉聲尚儀跪奏請哭
止撫慰皇子等后止女侍者引皇子就后前跪哭后撫
慰皇子興再拜仍立哭又引皇女進后撫慰如撫慰皇
子之禮尚儀跪奏請還后升輿引降還侍衛如初於后
之降也侍者啟引皇子降拜引升復位哭女侍者啟引
皇女降拜引升復位哭並如初
除服
除父母祖父母喪服
后除父母祖父母喪服本司散下其禮所司隨職供辦
尚服先製后及六宫以下素服内謁者監先於别殿閣
外整設六宫以下便次如初又於别殿前整設障幔為
六宫以下拜哭次如初以十三日而除服於除服前之
夕后晡臨已有司除其故位次而設新下牀席焉其日
平明後而除服於除服前三刻尚儀版奏請中嚴(六宫以下)
(各其本司啟嚴)女侍臨者升列於别殿上哭臨如初除服前
二刻司贊於别殿前幔下整設六宫以下位次如初又
於堂上后位前設席為跪奉慰位如初六宫以下仍衰
服集列於閣外便次女侍者以篋奉素服進授仍贊變除
焉司贊一人升立於堂上東楹之南掌贊二人升立於
堂下並西面尚服以篋奉素服升東間北面立前一刻
尚儀版奏外辦后仍服衰服出升即位次侍衛如初后哭
從臨者皆哭十五舉聲尚儀跪奏請哭止從禮制除服后
止尚服以篋奉素服進跪授興仍贊變除焉(於變服則權設)
(步障已而去之其從臨者亦從變除)變除已尚儀又跪奏請哭后哭司賓
引六宫以下入即班位司贊稱拜掌贊唱可拜(凡司贊有詞掌)
(贊皆承傳)六宫以下在位者皆再拜司贊稱哭六宫以下在位
者皆哭十五舉聲司贊稱止六宫以下在位者皆止司
賓引六宫行首一人升進后前席位跪奉慰興司賓引
降還本位司贊稱拜六宫以下在位者皆再拜司賓引
六宫以下出各還宫寢如常尚儀跪奏請哭止還后哭
止從臨者皆止后降還内寢侍衛如初
除外祖父母喪
右與除祖父母喪服禮同其異者行公除之禮則五日
而除
遣使弔
弔外祖父母喪
弔外祖父母喪本司散下其禮所司隨職供辦内給事
二人為使者守宫先於主人第大門外之右設使者次
南向其日使至掌次者延入次内外衰服司儀引主人
以下俱立哭於東階下婦人立哭於殯所如常儀使者
素服出次内典引引使者立於大門之西東面内給使
二人以案奉令書立於使者之南差退俱東面司儀入
告主人去杖免絰司儀引出門止哭迎於大門外見賓
先入立扵門右北面内典引引使者以下入内外止哭使
者入門而左立扵階間南面持案者立於使者之西南東
面司儀引主人進當使者前北面内給使以案進詣使
者前使者取弔書持案者退復位使者稱有令稱弔主
人哭拜稽顙内外皆哭司儀引主人進受弔書退立於
東階下西面哭内典引引使者以下出復門外位主人
以弔書授左右司儀引主人出中門止哭拜送於大門
外使者還主人杖哭而入取弔書於階下升奠於柩東
其使者須私弔則通名引入弔如常禮引出
弔諸王妃主喪弔宗戚喪
右皆與遣使弔外祖父母喪禮同凡葬及練祥使弔之
禮並同
大唐開元禮卷一百三十五
