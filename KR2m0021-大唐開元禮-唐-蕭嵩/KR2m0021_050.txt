大唐開元禮卷五十唐蕭嵩等撰
吉禮
有司享先代帝王
前享五日諸享官各散齋三日於正寢致齋二日於其廟
所(無廟者祭於壇其壇制准州社壇)散齋理事如舊唯不弔喪問疾不作樂
不判署刑殺文書不行刑罰不預穢惡致齊唯享事得行
其餘悉斷其祭官已齋而闕者通攝行事(其祭官以當州長官充以次通取)
諸享官致齋之日給酒食及明衣各習禮於齋所前一日所
管縣官清掃内外整拂神坐(無廟者享日未明縣官帥其屬入詣壇東陛升設神坐于壇上)
(近北南向席以莞已後陳設行事皆依准在廟之位)設配坐於神坐東南西向席以
莞又為瘞坎于廟後壬地方深取足容物贊禮者設初獻位
於東階東南亞獻終獻位於初獻之南少退俱西面北上設
掌事者位于終獻東南重行西向以北為上設贊唱者位於
終獻西南西向北上設望瘞位於廟堂東北西向又設贊唱者
位於瘞埳東北南向東上設享官以下位於南門之外道
東重行西向以北為上(無廟者即設享官以下位於壇東壝門之外道南重行北向西)
(上)祭器之數每坐樽六籩十豆十簋二簠二鈃三俎三
縣官帥其屬升設尊於廟堂上前楹間室戶之外北向
正坐之樽在西配坐之樽在東(樽皆加勺羃有坫以置爵正坐爵一配坐爵四)
設幣篚於樽所設洗於東階東南北向東西當東霤南
北以堂深罍水在洗東篚在洗西南肆實爵三巾二在
篚加勺羃執尊罍洗篚者各位於尊罍洗篚之後享日
未明烹牲於厨夙興掌饌者實祭器(牲體牛羊豕皆載右胖前脚三節節)
(一段皆載之後脚三節節一段去上節載下二節又取正脊脡脊横脊正脅代脅短脅各二骨以並餘皆不設簋實)
(稷黍簠實稻梁籩十實石鹽乾魚棗栗榛菱芡鹿脯白餅黑餅豆十實韭葅醘醢菁葅鹿醢芹葅兔醢笋俎魚醢脾)
(析葅豚胉若土無者各以其類充之)諸享官以下各服祭服(三品毳冕四品絺冕五品玄冕)
(六品以下爵弁)縣官帥其屬入實樽罍及幣(每坐之尊一實醴齊一實盎齊一實清酒)
(其玄酒各實於上尊幣用帛長一丈八尺色用白)祝版各置於坫贊唱者先就
位祝與執尊罍篚者入立於庭重行北面以西為上立
定贊唱者曰再拜祝以下俱再拜執尊者升自東階(壇則)
(升自東陛以後准此)立於尊所執尊罍篚者各就位升自東階行掃
除於上降行掃除於下訖各引就位質明贊禮者引享
官以下俱就門外位少頃贊禮者引享官以下以次入
就位立定贊唱者曰再拜在位者皆再拜贊禮者進初
獻之左白有司謹具請行事退復位祝跪取幣於篚各
立於尊所(凡取物者皆俛伏跪取而後興奠物則跪奠訖俛伏而後興)掌饌者帥執
饌者奉饌陳於南門之外(壇則奉饌陳於東壝門外)贊禮者引初獻
升自東階(壇則升自南陛已後初獻升降皆准此)進當神坐前北面立祝
以幣東向進初獻受幣祝還尊所贊禮者引初獻入跪
奠於神坐興出戶北向再拜贊禮者引初獻入當配坐
西壁下東面立祝以幣北向進初獻受幣祝還樽所贊
禮者引初獻進東面跪奠於配坐興退復位東面再拜
贊禮者引初獻降復位掌饌者引饌入升自東階(壇則升自)
(南陛)祝迎引於階上各設於神坐前掌饌者帥執饌者各
復本位祝還尊所贊禮者引初獻詣罍洗盥手洗爵升
自東階詣酒尊所執尊者舉羃初獻酌醴齊贊禮者引
初獻入詣神坐前北向跪奠爵興出戶北向立祝持版
進於神坐之右東面跪讀祝文訖興初獻再拜祝進跪
奠版於神坐興還尊所贊禮者引初獻詣配坐酒尊所
取爵於坫執尊者舉羃初獻酌醴齊贊禮者引初獻入
東面跪奠於配坐前興退立於西壁下東面立祝持版
入立於配坐之左北面跪讀祝文訖興初獻再拜祝進
跪奠版於配坐興還尊所贊禮者引初獻出戶北向立
各以爵酌清酒合置一爵一祝持爵進初獻之右西向
立初獻再拜受爵跪祭酒啐酒奠爵興祝各帥執饌者
以俎跪减神坐前三牲胙肉(各取前脚第二骨)共置一俎上以
授初獻初獻受以授掌饌者初獻跪取爵遂飲卒爵祝
受爵復於坫初獻興再拜贊禮者引初獻降復位於初
獻飲福贊禮者引亞獻詣罍洗盥手洗爵升自東階詣
酒尊所執尊者舉羃亞獻酌盎齊贊禮者引亞獻入詣
神坐前北向跪奠爵興出戶北向再拜贊禮者引亞獻
詣配坐酒尊所取爵於坫執尊者舉羃亞獻酌盎齊
贊禮者引亞獻入詣配坐前東面跪奠爵興退於西壁
下東面再拜出戶北向立祝各以爵酌清酒合置一爵
一祝持爵進于亞獻之右西面立亞獻再拜受爵跪
祭酒遂飲卒爵祝受爵復於坫亞獻興再拜贊禮者引
亞獻降復位初亞獻獻將畢贊禮者引終獻盥洗升獻
飲福如亞獻之儀訖贊禮者引終獻降復位祝各進神
坐前跪徹豆興還樽所(徹者籩豆各一少移于故處)贊唱者曰再拜
(非飲福受胙者皆再拜)再拜訖贊唱者又曰再拜獻官已下皆再
拜贊禮者進初獻之左白請就望瘞位贊禮者引初獻就
望瘞位西向立贊唱者轉立於望瘞東北位初獻官拜
訖祝各進神坐前跪取幣興降自西階(壇則降自南陛)詣瘞埳
北南面以幣置於坎贊唱曰可瘞埳東西面各二人寘
土半埳贊禮者進初獻之左白禮畢遂引初獻以下出
贊唱者還本位祝與執尊罍者俱復執事位立定贊唱
者曰再拜祝以下皆再拜以出祝版焚於齋所帝嚳祭
文維某年歲次月朔日子嗣開元神武皇帝諱謹遣具官
姓名敢昭告于帝高辛氏惟帝能序三辰功施萬物式
遵祠典敬以犧齊粢盛庶品祗薦于帝高辛氏尚饗
帝堯祝文維某年歲次月朔日子嗣開元神武皇帝諱謹
遣具官姓名敢昭告于帝陶唐氏惟帝則天行化光被
四表式遵祠典敬以制幣犧齊粢盛庶品祗薦于帝陶
唐氏尚饗配坐祝文維某年歲次月朔日子嗣開元皇帝
遣官姓名敢昭告于唐司徒惟公敬敷五教弘贊彝倫率由
舊章配享於帝陶唐氏敬以制幣犧齊粢盛庶品明薦于唐
司徒公尚饗帝舜祝文維某年歲次月朔日子嗣開元神
武皇帝諱謹遣具官姓名敢昭告于帝有虞氏惟帝道
光七政績宣五典式遵故實敬以制幣犧齊粢盛庶品祗
薦于帝有虞氏尚饗配坐祝文維某年歲次月朔日
子嗣開元神武皇帝諱謹遣具官姓名敢昭告于臯陶
氏伏惟爰定五刑載敷九德率由舊典配享于帝有虞
氏敬以制幣犧齊粢盛庶品明薦于臯陶氏尚饗夏王
禹祝文惟某年歲次月朔日子嗣開元神武皇帝諱謹遣
具官姓名敢昭告于夏王禹惟王克平九土功施萬代
式遵故實敬以制幣犧齊粢盛庶品祗薦于夏王禹尚
饗配坐祝文維某年歲次月朔日子嗣開元神武皇帝諱
謹遣具官姓名敢昭告于伯益氏惟公贊敷下土克蕃庶
物率由舊章配享于夏王禹祗以犧齊粢盛庶品明薦
于伯益氏尚饗殷王湯祝文維某年月朔日子嗣開元神武
皇帝諱謹遣具官姓名敢昭告于殷王湯惟王革命黜
暴功濟天下式遵祠典敬以制幣犧齊粢盛庶品祇薦
于殷王湯尚饗配坐祝文維某年歲次月朔日子嗣開元
神武皇帝謹遣具官姓名敢昭告于伊尹氏惟公弼諧
政道功格天地率由故實配享於殷王湯敬以制幣犧
齊粢盛庶品明薦于伊尹氏尚饗周文王祝文維某年歲
次月朔日子嗣開元神武皇帝諱謹遣具官姓名敢昭告于
周文王維王受命作周經緯天地式遵祠典敬以制幣
犧齊粢盛庶品祗薦于周文王尚饗配坐祝文維某年歲
次月朔日子嗣開元神武皇帝遣具官姓名敢昭告于齊太
公惟公純德孔明翼成周室率由舊典配享于周文王敬
以制幣犧齊粢盛庶品明薦于齊太公尚饗周武王祝文
維某年歲次月朔日子嗣開元神武皇帝謹遣具官姓名敢
昭告于周武王惟王應天順人克定禍亂式遵祠典敬
以制幣犧齊粢盛庶品祗薦于周武王尚饗配坐祝文維
某年歲次月朔日子嗣開元神武皇帝遣具官姓名敢昭告
于周文公召康公惟公道克十亂功著分陜率由舊典
配享於周武王敬以制幣犧齊粢盛庶品明薦于周文
公召康公尚饗漢高帝祝文維某年歲次月朔日子嗣開元神
武皇帝諱謹遣具官姓名敢昭告于漢高帝惟帝神武
應期載安區夏式遵祠典敬以制幣犧齊粢盛庶品祗薦
于漢高帝尚饗配坐祝文維某年歲次月朔日子嗣開元神武
皇帝遣具官姓名敢昭告于蕭相國惟公翼成漢業厥
功惟茂率由舊章配享于漢高祖敬以制幣犧齊粢盛
庶品明薦于蕭相國尚饗
大唐開元禮卷五十
