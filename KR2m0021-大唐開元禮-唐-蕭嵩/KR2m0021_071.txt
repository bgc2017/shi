大唐開元禮卷七十一唐蕭嵩等撰
吉禮
諸縣祭社稷諸里祭社稷
諸縣祭社稷
前三日縣令散齋于别寢二日致齋于廳事一日亞獻
以下與祭之官散齋二日各于正寢致齋一日皆于壇
所(丞為亞獻主簿及尉通為終獻若縣令以下有故以次差攝縣官不足以州佐及比縣官充)散齋
理事如舊唯不弔喪問疾不作樂不判署刑殺文書不
行刑罰不預穢惡致齋惟祭事得行其餘悉斷諸從祭
之官各清齋于公館一宿(從祭之官于縣令未出之前預赴于祭所)前二日本
司預修除壇之内外(其壇方二丈五尺高三尺四出陛三等)為瘞塪二于
壇北方深取足容物南出陛設縣令次于社壇西門之
外道北南向設祭官以下次于縣令次西北俱南向以
東為上前一日晡後本司帥其屬守社壇四門去壝七
十步所禁止行人本司設縣令位于北門之内道西南
向(若縣令有故攝祭初獻位于亞獻之前東向)設亞獻終獻位于稷壇西北
設掌事者位于西門之内道北俱每等異位東向南上
設贊唱者位于終獻東北東向南上設從祭之官位于掌事之
北俱重行東向以南為上設望瘞位于埳北南向東上設門外
位祭官以下於西門之外道南縣官於祭官之南俱重行北向
以東為上祭器之數每坐樽二籩八豆八簠二簋二俎三(羊豕及腊各一俎)
掌事者以樽坫升自西陛各設于壇上西北隅配坐之
樽在西俱南向東上皆加勺羃社稷皆爵一配坐皆爵
四各置于坫設洗于社稷北陛之西去壇三步所南向
罍水在洗西加勺羃篚在洗東北肆實爵六巾二于篚
加羃執樽罍洗篚者各于樽罍洗篚之後祭日未明烹
牲于厨(祝以豆二取牲血)夙興掌饌者實祭器(牲體羊豕皆載右胖前脚三節)
(臂膊臑節一叚皆載之後脚三節一叚去下一節載上肫胳二節又取正脊脡脊横脊短脅正脅代脅各二)
(骨以並餘皆不設簠實黍稷簋實稻粱籩實石塩乾魚棗栗榛菱芡鹿脯豆實虀葅醯醢菁爼鹿醢芹爼兔醢)
(笋爼魚醢其土無者各以類充)本司帥掌事者以席入自西門詣壇西
陛升設社稷神坐各于壇上近南北向又設后土氏神
坐于社神之左后稷氏神坐于稷神之左俱東向席皆
以莞質明諸祭官及從祭之官各服其服(祭官服祭服從祭之官應)
(公服者公服非公服者常服)本司帥掌事者入實樽罍(每坐二尊一實玄酒為上)
(一實醴齊次之)祝版各置于坫祝以幣各置于篚與血豆俱設
于樽所(社稷之幣皆用黑各長一丈八尺)贊唱者先入就位諸祝與執
樽罍者入自西門當社稷北重行南向以東為上立定
贊唱者曰冄拜祝以下皆冄拜執樽者各升自西陛立
于樽所執罍篚者各就位諸祝詣社壇升自西陛行埽
除訖降詣稷壇升行埽除如社壇之儀降行埽除于下
訖出還齋所贊唱者次還齋所縣令將至贊禮者引祭
官及從祭之官與掌事俱就門外位縣令至贊禮者引
之次贊唱者先入就位縣令停于次少頃服祭服出次
贊禮者引縣令入自西門就位南向立贊禮者立于縣
令之東少退南向贊禮者引祭官以下及從祭之官以
次入就位(凡導引者每曲一逡廵)立定贊唱者曰冄拜縣令以下
皆冄拜贊禮者少進縣令之左西面白請行事退復位
贊唱者曰冄拜縣令以下皆冄拜初贊禮白請行事本
司帥執饌者奉饌陳于西門之外祝以幣授縣令贊者
引縣令自北陛升社壇南向跪奠于社神前訖興少退
冄拜祝又以幣授縣令縣令升稷壇如社壇之儀訖贊
者引縣令降復位本司引饌入社稷之饌升自北陛配
坐之饌升自西陛諸祝迎引于壇上各設于神坐前(籩豆)
(盖羃先徹乃升簋簠既奠却其盖于下籩在左豆在右簠簋居其中羊豕二俎横而重于右腊俎特于左)本
司與執饌者降自西陛復位諸祝各還樽所贊禮者引
縣令詣罍洗執罍者酌水執洗者跪取盤興承水縣令
盥手執篚者跪取巾于篚興進縣令帨手訖執篚者受
巾跪奠于篚遂取爵興進縣令受爵執罍者酌水縣令
洗爵執篚者又跪取巾于篚興進縣令拭爵訖受巾奠
于篚奉盤者跪奠盤興贊禮者引縣令自社壇北陛升
詣社神酒樽所執樽者舉羃縣令酌醴齊贊禮者引縣
令詣社神坐前南向跪奠爵興少退南向立祝持版進
于神坐之右西面跪讀祝文曰維某年歲次月朔日子
具位姓名敢昭告于社神惟神德兼博厚道著直方載生
品物含飬庶類謹因仲春(仲秋)祗率常禮敬以制幣犧齊
粢盛庶品備兹明薦用申報本以后土氏勾龍配神作
主尚饗祝興縣令冄拜祝進跪奠版于神坐興還樽所
縣令冄拜訖贊禮者引縣令詣配坐酒樽所縣令取爵
于坫執樽者舉羃縣令酌醴齊贊禮者引詣后土氏神
坐前西面跪奠爵興少退西向立祝持版進于神坐之
左南向跪讀祝文曰維某年歲次月朔日子具位姓名
敢昭告于后土氏爰兹仲春(仲秋)厥日惟戊敬修恒禮薦
于社神惟神功著水土平易九州昭配之儀實通祀典
謹以犧齊粢盛庶品式陳明薦作主侑神尚饗祝興縣
令冄拜祝進跪奠版于神坐興還樽所縣令拜訖贊禮
者引縣令進當社神坐前南向立祝各以爵酌福酒合
置一爵一祝持爵進于縣令之右東向立縣令冄拜受
爵跪祭酒啐酒奠爵興祝帥執饌者以俎進跪减社神
前胙肉(各取前脚二骨)共置一俎上興祝持俎東向進縣令受
以授左右縣令跪取爵遂飲卒爵祝進受爵復于坫縣
令興冄拜贊禮者引縣令降自北陛詣罍洗盥手洗爵
自稷壇北陛升詣稷神酒樽所執樽者舉羃縣令酌醴
齊贊禮者引縣令詣稷神坐前南向跪奠爵興少退南
向立祝持版進于神坐之右西向跪讀祝文曰維某年
歲次月朔日子具位姓名敢昭告于稷神惟神播生百
榖首兹八政用而不匱功濟氓黎敬以制幣犧齊粢盛
庶品祗奉舊章備兹瘞禮以后稷氏配神作主尚饗祝
興縣令冄拜祝進跪奠版于神坐興還樽所縣令拜訖
贊禮者引縣令詣配坐酒樽所縣令取爵于坫執樽者
舉羃縣令酌醴齊贊禮者引縣令詣后稷氏神坐前西
向跪奠爵興少退西向立祝持版進于神坐之左南面
跪讀祝文曰維某年歲次月朔日子具位姓名敢昭告
于后稷氏爰以仲春(仲秋)敬修恒禮薦于稷神惟神功叶
稼穡闡修農政允兹從祀敬率舊章謹以犧齊粢盛庶
品式陳明薦作主配神尚饗祝興縣令冄拜祝進跪奠
版于神坐興還樽所縣令拜訖贊禮者引縣令詣稷神
坐前南向立飲福受胙如社壇之儀訖贊禮者引縣令
降自北陛還本位初縣令獻將畢贊禮者引亞獻詣社
壇西陛升詣社神酒樽所執樽者舉羃亞獻酌醴齊贊
禮者引亞獻詣社神坐前南向跪奠爵興少退南向冄
拜贊禮者引亞獻詣后土氏酒樽所取爵于坫執樽者
舉羃亞獻酌醴齊贊禮者引亞獻詣后土氏神坐前西
向跪奠爵興少退西向冄拜贊禮者引亞獻詣當社神
坐前南向立祝各以爵酌福酒合置一爵祝持爵進于
亞獻之右東向立亞獻冄拜受爵跪祭酒遂飲卒爵祝
進受爵復于坫亞獻興冄拜贊禮者引亞獻降自西陛
詣罍洗盥手洗爵詣稷壇升獻飲福如社壇之儀訖降
復位初亞獻將畢贊禮者引終獻詣罍洗盥洗升酌終
獻如亞獻之儀訖降復位諸祝各進神坐前跪徹豆興
還樽所(徹者籩豆各一少移于故處)贊唱者曰賜胙冄拜非飲福受
胙者皆冄拜贊唱者又曰冄拜縣令以下皆冄拜贊禮
者少進縣今之左西面白請就望瘞位贊禮者引縣令
就望瘞位南向立柷于神前取幣及血寘于埳贊禮者
曰可瘞埳東西面各二人寘土半坎贊禮者少進縣令
之左白禮畢遂引縣令出還次贊禮者引祭官以下以
次出諸祝及執樽罍篚者降復位贊唱者曰再拜祝以
下皆再拜以次出其祝版燔于齋所
諸里祭社稷
前一日社正及諸社人與祭者各清齋一宿于家之正
寢(正寢者謂家之前堂待賓之所)應設饌之家預修理神樹之下又為
瘞塪于神樹之北方深取足容物掌事者設社正位于
稷坐西北十步所東面諸社人位于其後東面南上設
祝奉血豆位于瘞塪之北南向祭器之數酒樽二並勺
一以巾覆之俎一籩二豆二爵二簠二簋二(無禮器量以餘)
(器兖之)祭日未明烹牲于厨(惟以特豕祝以豆取牲血置于饌所)夙興掌饌
者實祭器(牲體載右胖前脚三節節一叚肩臂臑皆載之後脚三節節一叚去下節載上肫胳二節)
(又取正脊横脊短脅正脅代脅各二骨以並分載之二俎餘皆不設其樽一實玄酒為上一實清酒次之籩實)
(棗栗豆實葅醢簠實黍稷簋實稻粱)掌事者以席入社神之席設于神樹下稷
神之席設于神樹西俱北向質明社正以下各常服掌
事者以盥水器入設于神樹北十步所加勺一巾二爵
于其下盛以箱又以酒樽入設于神樹北近西社神之
樽在東稷神之樽在西俱東上南向(置爵二及祝版于尊下)執樽
者立于樽後掌事者實樽酒訖祝及執樽者(其祝以社人有學識)
(者充)入當社神北南向以東為上皆冄拜訖執酒樽者各
就樽後立其執盥者就器後立贊禮者引社正以下俱
就位立定贊禮者贊冄拜社正以下皆冄拜祝詣樽所
贊禮者贊冄拜社正以下皆冄拜掌事者以饌入各設
于神坐前(葅醢居前左右廂黍稷在其間俎居其外)訖掌事者出贊禮者引
社正詣盥器所執盥器者酌水社正洗手取巾拭手訖
洗爵訖贊禮者引社正詣社神酒樽所酌酒訖贊禮者
引社正詣社神坐前跪奠爵于饌右興少退南向立祝
持版進社神坐東西向跪讀祝文曰維某年歲次月朔
日子某坊(村即云某村以下准此)社正姓名合社若干人敢昭告
于社神惟神載育黎元長兹庶物爰以仲春(仲秋)日惟吉
戊謹率恒禮敬以特牲清酌粢盛庶品祗薦于社神尚
饗祝興社正以下及社人等俱冄拜贊禮者引社正詣
稷神酒樽所取爵酌酒訖贊禮者引社正詣稷神饌前
南向跪奠酒于饌右興少退南向立祝持版進于稷神
饌西東向跪讀祝文曰維某年歲次月朔日子某坊社
正姓名合社若干人等敢昭告于稷神惟神主茲百榖
粒此羣黎今當仲春吉戊(秋云仲秋)謹率恒禮敬以特牲清
酌粢盛庶品祗薦于稷神尚饗祝興社正以下及社人
俱冄拜贊禮者引社正立于社神坐前南向祝以爵酌
社神及稷神福酒合置一爵進社正之右社正冄拜受
酒訖跪祭酒遂飲卒爵祝受爵還樽所社正興丹拜贊
禮者引社正還本位立定贊禮者贊冄拜社正及社人
俱冄拜訖祝以血寘于塪塪東西各一人寘土半坎贊
禮者少前白禮畢引社人等出祝與執樽者復社神位
冄拜訖出其餘饌社人等俱于此餕如常會之儀其祝
版燔于祭所
大唐開元禮卷七十一
