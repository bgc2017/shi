大唐開元禮卷六十五唐蕭嵩等撰
吉禮
時旱祈於太廟時旱祈於太社
時旱祈於太廟
將祈有司卜日如别儀前二日守宫設祈官以下次各
於常所右校掃除内外為瘞塪於北門之内道西方深
取足容物前一日諸告官清齋於廟所諸衛令其屬晡
後一刻各以其方器服守衛廟門奉禮設版位於内外
並如常儀設望瘞位於堂之東北當瘞塪西向設奉禮
位於瘞塪東北南向贊者二人在西少退太廟令拂拭
神幄又帥其屬以樽坫罍洗篚羃制幣篚入設皆如常
儀執樽罍篚羃者各位於樽罍篚羃之後太官令預饌
酒脯醢告日未明三刻諸告官以下各服其服太廟令
良醖令之属入實樽罍及幣(每室春夏用兩犧尊秋冬用兩著尊一實以明水為上一)
(實以醴齊次之山罍二一實以玄酒為上一實以清酒次之幣以帛各長一丈八尺)未明二刻奉禮帥
贊者先入就位贊引引御史博士太廟令宫闈令太祝
以下入當階北面西上立定奉禮曰再拜贊者承傳(凡奉)
(禮有詞贊者皆承傳)御史以下皆再拜訖升行掃除於上太廟令
已下升自東階入開塪室奉出獻祖以下九室神主各
置於坐如常儀訖各引就位質明謁者引祈官以下俱
就門外位謁者引祈官贊引引執事者次入就位立定
奉禮曰再拜祈官以下皆再拜謁者進祈官之左白有
司謹具請行事退復位太官令出帥進饌者奉饌陳於
東門之外初太官令出諸太祝俱取幣於篚各立於樽
所謁者引祈官升自東階詣獻祖廟室戶前北向立太
祝以幣東向授祈官祈官受幣進北向跪奠於獻祖神
座俛伏興出戶北向再拜訖謁者引祈官次進幣於懿
祖以下九室皆如上儀訖謁者引還本位各太祝各還
樽所太官令引饌入升自太階諸太祝各引迎於階上
各設於神座前訖太官令以下降復位諸太祝各還於
樽所謁者引祈官詣罍洗盥手洗爵訖升自東階詣獻
祖酒樽所執樽者舉羃祈官酌醴齊訖謁者引祈官入
詣獻祖神座前北向跪奠爵俛伏興出戶北向立太祝
持版進於戶外之右東向跪讀祝文(其文為水旱癘疫各蝗蟲及征伐四夷)
(臨時制之)訖興祈官再拜太祝進跪奠版於神座俛伏興還
樽所謁者引祈官次詣懿祖太祖代祖高祖太宗高宗
中宗睿宗神座酌獻讀祝皆如獻祖之儀(唯不盥洗)訖謁者
引祈官詣東序西向立諸太祝各以爵酌罍福酒合置
一爵一太祝持爵進祈官之左北向立祈官再拜受爵
跪祭酒遂飲卒爵太祝受爵復於坫祈官俛伏興再拜
訖謁者引祈官降復位諸太祝各入室跪徹豆興還樽
所(徹者籩豆各一少移於故處)奉禮曰再拜在位者皆再拜(已飲福者不拜)
奉禮曰再拜祈官以下皆再拜訖謁者進祈官之左白
請就望瘞位奉禮贊者轉就瘞位東北謁者引祈官就
望瘞位西向立於祈官將拜諸太祝各持篚進神座前
跪取幣興降自太階詣瘞塪以制幣置於塪訖奉禮曰
可瘞東西各四人寘土半坎謁者進祈官之左白禮畢
奉禮贊者還本位御史太祝以下俱復執事位奉禮曰
再拜御史以下俱再拜贊引引出太廟太祝宫闈令納
神主如常儀其祝版燔於齋坊若得所祈報祠用太牢
受胙與時享同餘與告禮同祭文臨時制
時旱祈扵太社
將祈有司卜日如别儀其行事進止與巡狩告社稷禮
並同太社祝文曰惟某年歲次月朔日子嗣天子某謹
遣具位姓名敢昭告於太社爰以農要久闕時雨惟神
哀此蒼生敷降靈液謹以玉帛清酌脯醢明薦於太社
以后土勾龍氏配神作主尚饗(太稷文同)后土氏祝文曰維
某年歲次月朔日子嗣皇帝某謹遣具位姓名敢昭告
於后土氏爰以農要久闕時雨惟神哀此蒼生敷降靈
液謹以清酌脯醢明薦於后土氏尚饗(后稷文同)得雨報祠
用太牢瘞幣血飲福受胙與正祭同餘與告禮同太社
祝文曰維某年歲次月朔日子嗣天子某謹遣具位姓
名敢昭告於太社往以久闕時雨敢陳誠情惟神昭祐
降兹嘉液率土霑洽蒼生咸頼謹以玉帛犧齊粢盛庶
品明薦於太社以后土勾龍氏配神作主尚饗(太稷祝文同)
后土氏祝文曰維某年歲次月朔日子嗣皇帝某謹遣
具位姓名敢昭告於后土氏往以久闕時雨敢陳誠情
惟神昭祐降兹嘉液率土霑洽蒼生咸頼謹以犧齊粢
盛庶品明薦於后土氏尚饗(后稷祝文同)
大唐開元禮卷六十五
