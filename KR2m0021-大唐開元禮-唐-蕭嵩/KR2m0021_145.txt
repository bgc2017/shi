大唐開元禮卷一百四十五唐蕭嵩等撰
凶禮
四品五品喪之四
改葬
卜宅啟請
開墳舉柩
奠升柩車
斂奠
設靈筵進引
告遷哭柩車位
設遣奠轜車發
宿止到墓
虞祭
改葬
卜宅
將改葬者吉服卜宅兆其餘如葬卜宅兆之儀預於隧所隨
地之宜張白布帷幕南向開戶
啟請
其日内外諸親應集者皆至墓所各就便次主人衆主人妻妾
女子子俱緦麻服餘周親以下皆素服丈夫於墓東西向婦人
於墓西東向皆北上婦人障以行帷俱立哭盡哀卑者再拜
開墳
祝立於羡道南北向内外皆止哭祝三聲噫嘻啟以開墳改
葬之故(其意叙改葬所由之事隨時為之)内外又哭盡哀權就别所掌事者
開墳訖内外又就位哭如初
舉柩
掌事者設席於幕下舉柩出置於席上内外俱從柩哭於幕
所主人以下柩東西面主婦以下柩西東面俱南上丈夫周
親以下於主人東北南面西上婦人周親以下於主婦西
北南面東上外姻丈夫於主人東南北面西上婦人於主
婦西南北面東上(尊者坐)國官於帷門外之東北面西上僚
佐於帷門外之西北面東上皆舒席爲位
奠
祝以功布拭棺改加新楮設洗於幕西南隅罍水在洗
西加勺羃篚在洗東南肆實巾二爵一於篚加羃設席
於柩東設啟奠於席上設醴酒之樽於奠南主人詣罍
洗盥手洗爵進酌酒奠於席前興少退西面再拜内外
卑者俱再拜少頃徹奠
升柩車
既奠進轜車於帷門外南向掌事者升柩於轜車遂詣
施設所内外俱哭從掌事者預設牀於幕下有枕席周
設帷柩車至帷門外丈夫於柩東婦人於柩西俱立哭
掌事者舉柩入設於牀東(若於墓所即斂初奠訖不進轜車設牀於柩東而加枕席)
(遂舉尸而斂之)舉尸出置於牀南首柩初入定内外就位哭如
墓所之儀
斂
陳衣於幕東帷内明衣裳及上服各一稱西領南上冕
具導簮纓在北内喪則花釵衾一(衾以黃為表素為裏)具饌於幕
東兩甒醴酒柩初至幕下舉尸於牀主人衆主人稍退
仍西向妻妾女子子稍退仍東向遂斂丈夫加冕婦人
以花釵又覆以衾主人衆主人及妻妾女子子憑哭斂
將訖掌事者以棺入設于西廂藉以席於棺入内外皆
止哭置棺定乃哭舉者四人入舉牀男女從奉之舉尸
斂于棺乃加盖覆以衾設帷于棺東内外就位哭如初
奠
既斂祝執巾几席入設於柩東右几加以巾掌事者設
罍洗於幕西南隅如初祝以饌升設於席前設施訖執
饌者降出相者引主人盥洗酌酒進奠於席前興少退
西面再拜内外卑者皆再拜訖主人以下各就位俱坐
哭
設靈筵
既斂設靈筵於吉帷内幕下西廂東向施牀帷屏几服飾以
時上饍羞及湯沐浴如平常
進引
前一日之夕掌事者進轜車於凶帷外當門南向(其下帳明)
(器及苞牲等俱陳於轜車前少西東向也)其日進引前量時刻槌一鼓爲一
嚴陳靈車儀仗如常(在陳車篇)少頃搥二鼓爲再嚴侍靈者
俱詣靈所腰輿威儀入陳如常進靈車於帷外南向少
頃搥三鼓爲三嚴掌事者入徹饌以出内外皆興立哭
於位執紼者入掌事者徹帷持翣者入以翣幛柩執披
紼者各進執鐸者各入夾於柩前東西相向執纛者立
於鐸南執銘旌者又立於纛南北面(諸執披紼鐸旌纛者皆布深衣介幘)
告遷
三嚴訖祝帥腰輿入詣靈座前西面告曰以今吉辰奉
即宅兆少頃輿出詣靈車後少頃退(若内喪女祝迎)將舉柩執
鐸者皆振鐸每振鐸先搖之搖訖三振之其持翣者恒
以翣障柩柩動執鐸者夾左右每曲及進止皆振鐸内
外俱從柩後柩出到轜車後執披紼者如常設帷障於
柩後掌事者升柩
哭柩車位
丈夫俱立哭於轜車東重行西面婦人哭於轜車西重
行東面俱南上外姻丈夫俱哭於轜車東南重行北面
以西爲上婦人哭於轜車西南重行北面以東爲上國
官哭於外姻之東北面西上僚佐哭於國官之西北面
東上立定
設遣奠
設進奠之饌於轜車東置設訖相者引主人酌酒進奠
於席前興少退西面哭再拜内外皆哭卑者再拜若食
頃徹之以蒲葦苞牲體下節五苞載於輿以之墓
轜車發
既設奠吉凶儀仗依式進引靈車動鼓吹振作而行主
人衆主人以下皆以次步從哭於柩車後妻妾女子子
以下皆步從哭於丈夫之後障以行帷轜車去停所三
百步親賓有還者弔哭如别儀辭訖進引尊者乘車
馬從柩者更哭不絶聲
宿止
掌事者先於宿所張吉凶帷幕吉帷在左凶帷在右將
至宿所尊者俱下車馬步哭靈車到帷門外迴車南向
祝師腰輿詣車後少頃輿入詣靈座前少頃輿出進常
食於靈座若食頃徹之柩車至於凶帷内外哭於柩車
所其位如初掌饌者進酒脯之奠於柩車東席上既設
奠内外各還次更哭不絶聲及墓内外俱就位哭進夕
奠如初訖内外各還次迭哭終夜及明嚴鼓内外又就
位哭進朝奠於柩東進常食於靈座若食頃徹之迎靈
發引尊者乘車馬哭從如上儀
到墓
到墓尊者俱下車馬靈車到帷門外迴車南向祝帥腰
輿詣車後少頃入詣靈前少頃輿退設酒脯之奠柩車至
壙前迴車南向外哭位如遣奠之儀掌事者布席張帷
於柩車後下柩於席上主人以下妻妾女子子各前撫柩
哭盡哀退復位周親以下又前撫柩盡哀退復位俱再
拜辭掌事者下柩於壙柩既入壙親賓有還者弔如别
儀國官之長奉玄纁束帛授主人主人受以授祝主人稽
顙再拜祝奉以入奠於柩東持翣者入倚翣於壙内兩
廂執事者以下帳明器苞牲酒米等物入置於壙内皆
藉以版施銘旌誌石於壙戶内置訖掌事者掩壙戶加
關鑰覆土既覆土内外俱就靈所哭墓左祭后土如始
葬之儀
虞祭
初下柩於墓掌事者具虞祭之饌設罍洗篚於靈幕西
南如常内外既就靈所哭掌饌者進虞祭之饌於靈座
相者引主人盥洗酌酒進奠於座前興少退西面立内
外皆止哭祝持版進立於靈座之右北面跪讀祝文曰
維年月朔日子孤子某敢昭告於考某官封諡(妣郡縣鄉君某)
(氏各隨其稱也)改遷幽宅禮極虞祭攀號永遠無所逮及謹以
潔牲柔毛剛鬛嘉薦普淖明齊溲酒祗薦虞事於考某
官封諡尚饗主人哭再拜内外皆哭卑者再拜盡哀相
者引主人以下出就别所釋衰服著素服而還掌饌者
徹饌掌事者徹靈座
大唐開元禮卷一百四十五
