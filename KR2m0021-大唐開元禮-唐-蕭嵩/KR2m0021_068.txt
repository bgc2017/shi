大唐開元禮卷六十八唐蕭嵩等撰
吉禮
諸州祭社稷
前三日刺史散齋於别寢二日致齋於廳事一日亞獻
以下與祭之官散齋二日各於正寢致齋一日於壇所
(上佐為亞獻錄事參軍及判司通為終獻若刺史及上佐有事故並以次差攝)散齋理事如舊
唯不弔喪問疾不作樂不判署刑殺文書不行刑罰不
預穢惡致齋惟祭事得行其餘悉斷諸從祭之官各清
齋於公館一日(從祭官刺史未出之前䂊赴祠所)前二日本司豫修除
壇之内外(其壇方二丈五尺高三尺四陛三等)為瘞埳二於壇西門之外
道北南向設刺史次於社壇西門之外道北南向設
祭官以下次於刺史次西北俱南向以東為上前一日
晡後本司帥其屬守社壇四門去壝九十步所禁止行
人本司設刺史位於北門之内道西南向(若刺史有故攝祭初獻位於亞)
(獻之前東向)設亞獻終獻位於稷壇西北設掌事者位於西
門之内道北俱每等異位東向南上設贊唱者位於終
獻東北南向西上設州官位於祭官掌事之北東面府
官位於東方當州官西面俱重行南上設望瘞位於塪
北南向東上設門外位祭官以下於西門之外道南州
官於祭官之南俱重行北面以東為上府官於東門之
外道南重行北面以西為上祭器之數每座樽二籩八
豆八簋二簠二俎三(羊豕脾腊各一俎)掌事者以樽坫升自西
階各設於壇上西北隅配座之樽在西俱南向東上皆
加勺羃社稷皆爵一配座皆爵四置於坫設洗於社壇
北陛之西去壇三步所南向罍水在洗西加勺羃篚在
洗東北肆實爵六巾二於篚加羃執樽罍洗篚者各於樽
罍洗篚之後祭日未明烹牲於厨(祝以豆二取牲血)夙興掌饌
者實祭器(牲體羊豕皆載右胖前脚三節肩膊臑節一段皆載之後脚三節一段去下一節載上肫)
(胳二節又取正脊脡脊横脊短脅正脅代脅共各二骨以並餘皆不設簋實黍稷簠實稻粱邊實石鹽乾魚棗)
(栗榛菱芡鹿脯豆實虀葅醢醢菁葅鹿醢芹葅兔醢笋葅魚醢若土無者以其類充之)本司帥掌
事者以席入自西門詣壇西階升設社稷神座各於壇
上近南北向又設后土氏神座於社神之左后稷氏神
座於稷神之左俱東向席皆以莞質明諸祭官及從祭
之官各服其服(祭官服祭服從祭之官應公服者公服非公服者常服)本司帥掌
事者入實樽罍(每坐二尊一實玄酒為上一實醴齊次之)祝版各置於坫祝
以幣各置於篚與血豆俱設於饌所(社稷之幣皆用黑各長一丈八尺)
贊唱者先入就位諸祝與執樽罍篚者入自西門當社
壇北重行南向以東為上立定贊唱者曰冄拜祝以下
皆冄拜執樽者各升自西階立於樽所執罍篚者各就
位祝詣社壇升自西階行埽除訖降詣稷壇升行埽除
如社壇之儀行埽除於下訖皆就位刺史將至贊禮者
引祭官及從祭之官與掌事者俱就門外位刺史至參
軍事引之次贊唱者先入就位刺史停於次少頃服祭
服出次參軍事引刺史入自西門就位南向立參軍事
立於刺史之東少退南向贊禮者引祭官以下及從祭
之官以次入就位(凡導引者每曲一逡廵)立定贊唱者曰冄拜刺
史以下皆冄拜參軍事少退刺史之左西面白請行事
退復位本司帥執饌者奉饌陳於西門之外祝以幣授
刺史參軍引刺史自北階升社壇南向跪奠幣于社神
座前訖興少退冄拜祝又以幣授刺史參軍引刺史升
稷壇南向跪奠幣於稷神座如社壇之儀訖參軍引刺
史降復位本司引饌入社稷之饌升自北階配坐之饌
升自西階諸祝迎引於壇上設於神座前(籩豆盖羃先徹乃升簋簠)
(既奠却其盖於下籩居左豆居右簋簠居其間羊豕二俎横而重於右腊俎特于左)本司與執饌
者降自西階復位諸祝史各還樽所參軍事引刺史詣
罍洗執罍者酌水執洗者跪取盤興承水刺史盥手執
篚者跪取巾於篚興進刺史帨手訖執篚者受巾跪奠
於篚遂取爵興進刺史受爵執罍者酌水刺史洗爵執
篚者又跪取巾於篚興進刺史拭爵訖授巾奠於篚奉
盤者跪奠盤興參軍引刺史自社壇北階升詣社神
酒樽所執樽者舉羃刺史酌醴齊參軍引刺史詣社神
座前南向跪奠爵興少退南向立祝持版進於神座之
右西向跪讀祝文曰維某年歲次月朔日子具位姓名
敢昭告於社神惟神德兼博厚道著直方載生品物含
飬庶類謹因仲春(仲秋)祗率常禮敬以制幣犧齊粢盛庶
品備兹明薦用申報本以后土勾龍氏配神作主尚饗
祝興刺史冄拜祝進跪奠版於神座還樽所刺史拜訖
參軍事引刺史詣配座酒樽所執樽者舉羃刺史酌醴
齊訖參軍事引刺史詣后土氏神座前西向跪奠爵興
少退西向立祝持版進於神座之左南面跪讀祝文曰
維某年歲次月朔日子具位姓名敢昭告於后土氏爰
以仲春(仲秋)厥日惟戊敬修恒事薦於社神惟神功著水
土平易九州昭配之義實通祠典謹以犧齊粢盛庶品
式陳明薦作主侑神尚饗訖興刺史冄拜祝進跪奠版
於神座興還樽所刺史拜訖參軍事引刺史進當社神
座南向立祝史各以爵酌罍福酒合置一爵一祝持爵
進於刺史之右東向立刺史冄拜受爵跪祭酒啐酒奠
爵祝帥執饌者以俎進減社神前胙肉(各取前脚第二骨)共置
一俎上興祝持俎東向進刺史受以授左右刺史跪取
爵遂飲卒爵祝進受爵復於坫刺史興冄拜參軍事引
刺史降自北階詣罍洗爵自稷壇北階升詣稷神酒樽
所執樽者舉羃刺史酌醴齊參軍事引刺史詣稷神座
前南向跪奠爵少退南向立祝持版進於神座之右西
面跪讀祝文曰維某年歲次月朔日子具位姓名敢昭
告於稷神惟神播生百榖首兹八政用而不匱功濟甿
黎敬以制幣犧齊粢盛庶品祗奉舊章備兹瘞禮以后
稷弃配神作主尚饗祝興刺史冄拜祝進跪奠版於神
座前興還樽所刺史拜訖參軍事引刺史詣配座酒樽
所刺史取爵於坫執樽者舉羃刺史酌醴齊參軍事引
刺史詣后稷氏神座前西向跪奠爵興少退西向立祝
持版進於神座之左南面跪讀祝文曰維某年歲次月
朔日子具位姓名敢昭告於后稷氏爰以仲春(仲秋)敬修
恒禮薦於稷神惟神功叶稼穡闡修農政允兹從祀用
率舊章謹以犧齊粢盛庶品式陳明薦作主配神尚饗
祝興刺史冄拜祝進跪奠版於神座興還樽所刺史拜
訖參軍事引刺史詣稷神座前南向立飲福受胙如社
壇之儀訖參軍事引刺史降自北階還本位初刺史獻
將畢贊禮者引亞獻詣罍洗盥手洗爵訖贊禮者引亞
獻自社壇西階升詣社神座前南向跪奠爵興少退南
向冄拜贊禮者引亞獻詣后土氏酒樽所取爵於坫執
樽者舉羃亞獻酌醴齊贊禮者引亞獻詣后土氏神座
西面跪奠爵興少退西向冄拜贊禮者引亞獻進當社
神座前南面立祝各以爵酌福酒合置一爵祝持爵進
於亞獻之右東向立亞獻冄拜受爵跪祭酒遂飲卒爵
祝受爵復於坫亞獻興冄拜贊者引亞獻降自西階詣
罍洗盥手洗爵詣稷壇升獻飲福如社壇之儀訖降復
位初亞獻將畢贊禮者引終獻詣罍洗盥洗升酌終獻
如亞獻之儀訖降復位諸祝各進神座跪徹豆興還樽
所(徹者籩豆各一少移于故處)贊唱曰賜胙再拜非飲福受胙者皆
再拜贊唱者又曰再拜刺史以下皆再拜參軍事少進
刺史之左白請就望瘞位參軍事引刺史就望瘞位南
向立祝於神前取幣及血寘於埳贊唱曰可瘞埳東西
面各二人寘土半坎參軍事少進刺史之左西面白禮
畢遂引刺史還次贊禮者引祭官以下以次出諸祝及
執樽罍篚者降復掌事位贊唱者曰再拜祝以下皆再
拜以次出其祝版燔於齋所
大唐開元禮卷六十八
