唐書卷七
宋翰林學士歐陽修撰
本紀第七
德宗神武聖文皇帝諱适代宗長子也母曰睿真皇太
后沈氏初沈氏以開元末選入代宗宮安祿山之亂玄
宗避賊于蜀諸王妃妾不及從者皆為賊所得拘之東
都之掖廷代宗克東都得沈氏留之宮中史思明再陷
東都遂失所在肅宗元年建丑月封德宗奉節郡王代
宗即位史朝義據東都乃以德宗為天下兵馬元帥進
封魯王八月徙封雍王寳應元年十月屯于陜州諸將
進擊史朝義敗之朝義走河北遂克東都十一月史朝
義死幽州守將李懷仙斬其首来獻河北平以功兼尚
書令與功臣郭子儀李光弼等皆賜鐵劵圖形凌煙閣
廣德二年二月立為皇太子大歷十四年五月辛酉代
宗崩癸亥即皇帝位于太極殿閏月甲戌貶常衮為河
南少尹以河南少尹崔祐甫為門下侍郎同中書門下
平章事丙子罷諸州府及新羅渤海貢鷹鷂戊寅罷山
南貢枇杷江南甘橘非供宗廟者辛巳罷邕府歲貢奴
婢癸未罷梨園樂工三百人劒南貢生春酒甲申郭子
儀為尚父兼太尉中書令丙戌罷獻祥瑞貢器以金銀
飾者還之丁亥出宮人放舞象三十有二于荆山之陽
六月己亥大赦賜文武官階爵民為戶者古爵一級減
乘輿服御士庶田宅車服踰制者有司為立法度禁百
官置邸販鬻武德至德將相有功者子孫予官庚子進
封子宣城郡王誦為宣王封子謨為舒王諶通王諒虔
王詳肅王謙資王乙巳封弟迺為益王迅隋王遂蜀王
丙午詔六品以上清望官日二人待制癸丑命皇族五
等以上居四方者家一人赴山陵己未罷揚州貢鏡幽
州貢麝癸亥舉可刺史京令者七月戊辰朔日有食之
庚午弛邕州金坑禁辛卯罷榷酤八月甲辰道州司馬
楊炎為門下侍郎懷州刺史喬琳為御史大夫同中書
門下平章事乙巳還吐蕃俘十月丁酉吐蕃雲南蠻寇
黎茂文扶四州鳳翔節度使朱泚金吾衞大將軍曲環
敗之于七盤城己酉葬睿文孝武皇帝于元陵戊午罷
九成宮貢立獸炭襄州蔗蒻工辛酉以沙苑豢豕三千
給貧民十一月壬午喬琳罷十二月乙卯立宣王誦為
皇太子丙寅晦日有食之
建中元年正月丁卯改元羣臣上尊號曰聖神文武皇
帝己巳朝獻于太清宮庚午朝享于太廟辛未有事于
南郊大赦賜文武官階勲爵遣黜陟使于天下賜子為
父後者勲兩轉二月丙申初定兩稅四月乙未四鎮北
庭行軍别駕劉文喜反于涇州伏誅己亥地震六月甲
午崔祐甫薨七月丙寅王國良降己丑殺忠州刺史劉
晏八月丁巳遥尊母沈氏為皇太后九月己卯雷庚寅
睦王述為奉迎皇太后使是冬無雪黃河滹沱易水溢
二年正月戊辰成德軍節度使李寳臣卒其子惟岳自
稱留後幽州盧龍軍節度使朱滔討之魏博節度使田
悦反神策都虞候李晟河東節度使馬燧昭義軍節度
使李抱真河陽節度副使李芃討之永平軍節度使李
勉為汴滑陳懷鄭汝陜河陽三城宋亳潁節度都統二
月乙巳御史大夫盧杞為門下侍郎同中書門下平章
事乙卯振武軍亂殺其使彭令芳及監軍劉惠光丁巳
發兵屯關東誓師于望春樓山南東道節度使梁崇義
反五月京師雨雹庚申置待詔官三十人六月熒惑太
白鬭于東井癸巳淮寧軍節度使李希烈為漢南漢北
兵馬招討使以討梁崇義辛丑郭子儀薨七月庚申楊
炎罷檢校尚書右僕射侯希逸為司空前永平軍節度
使張鎰為中書侍郎同中書門下平章事侯希逸薨癸
未馬燧李抱真及田悦戰于臨洺敗之八月劒南西川
節度使張延賞東川節度使王叔邕山南東道節度使
賈耽荆南節度使李昌巙陳少游討梁崇義以李希烈
為諸軍都統辛卯平盧軍節度使李正已卒其子納自
稱留後壬子梁崇義伏誅九月李納陷宋州李惟岳將
張孝忠以易定二州降壬戌賜立功士卒帛稟死事家
三歲十月戊申李納將李洧以徐州降十一月辛酉納
寇徐州宣武軍節度使劉洽敗之于七里溝丁丑馬燧
及田悦戰于雙岡敗之甲申李納將王涉以海州降十
二月丁酉馬萬通以密州降馬燧為魏博招討使是歲
殺崖州司馬楊炎
三年正月丙寅朱滔成德軍節度使張孝忠及李惟岳
戰于束鹿敗之辛未減常膳及太子諸王食物復榷酤
癸未李納陷海密二州閏月乙未李惟岳將康日知以
趙州降甲辰惟岳伏誅其將楊榮國以深州降庚戌馬
燧及田悦戰于洹水敗之是月悦將李再春以博州降
田昂以洺州降二月戊午李惟岳將楊政義以定州降
甲戌給復易定深趙恒冀六州三年赦吏民為李惟岳
迫脅者己卯震通化門四月戊午李納將李士真以德
棣二州降甲子借商錢甲戌昭義軍節度副使盧玄卿
為魏博澶相招討使戊寅張鎰罷壬午殺殿中侍御史
鄭詹是月朱滔反陷德棣二州五月辛卯朔方軍節度
使李懷光討田悦六月甲子京師地震恒冀觀察使王
武俊反辛巳李懷光馬燧李芃李抱真及朱滔王武俊
田悦戰于連箧山敗績七月壬辰殿中丞李雲端謀反
伏誅癸巳停借商錢令八月癸丑演州司馬李孟秋峰
州刺史皮岸反伏誅九月丁亥初稅商錢茶漆竹木十
月丙辰吏部侍郎關播為中書侍郎同中書門下平章
事李希烈反丙子肅王詳薨
四年正月丁亥鳳翔節度使張鎰及吐蕃尚結贊盟于
清水庚寅李希烈陷汝州執刺史李元平戊戌東都汝
行營節度使哥舒曜討李希烈二月丁卯克汝州三月
辛卯李希烈寇鄂州刺史李兼敗之丁酉荆南節度使
張伯儀及李希烈戰于安州敗績四月庚申李勉為淮
西招討處置使哥舒曜副之張伯儀為淮西應援招討
使賈耽江南西道節度使嗣曹王臯副之甲子京師地
震生毛丙子哥舒曜及李希烈戰于潁橋敗之五月辛
巳京師地震乙酉潁王璬薨乙未劉洽為淄靑兖鄆招
討制置使六月庚戌稅屋間架算除陌錢丁卯徙封逾
為丹王遘簡王七月馬燧為魏博澶相節度招討使壬
辰盧杞關播李忠臣及吐蕃區頰贊盟于京師八月丁
未李希烈宼襄城乙卯希烈將曹季昌以隋州降庚申
有星隕于京師九月丙戌神策軍行營兵馬使劉德信
及李希烈戰于扈澗敗績庚子舒王謨為荆襄江西沔
鄂節度諸軍行營兵馬都元帥徙封普王十月涇原節
度使姚令言反犯京師戊申如奉天朱泚反庚戌泚殺
司農卿段秀實及左驍衞將軍劉海賓鳳翔後營將李
楚琳殺其節度使張鎰自稱留後癸丑李希烈陷襄城
宣武軍兵馬使高翼死之甲寅朱泚殺涇原節度都虞
候何明禮乙卯殺尚書右僕射崔寧丁巳戸部尚書蕭
復為吏部尚書吏部郎中劉從一為刑部侍郎京兆府
戸曹參軍翰林學士姜公輔為諫議大夫同中書門下
平章事朱泚犯奉天禁軍敗績于城東辛酉靈鹽節度
留後杜希全鄜坊節度使李建徽及朱泚戰于漠谷敗
績癸亥劉德信及泚戰于思子陵敗之甲子行在都虞
候渾瑊及泚戰于城下敗之左龍武軍大將軍呂希倩
死之乙丑將軍高重傑死之是月商州軍亂殺其刺史
謝良輔十一月劒南西川兵馬使張朏逐其節度使張
延賞朏伏誅癸巳李懷光及朱泚戰于魯店敗之懷光
為中書令朔方邠寧同華陜虢河中晉絳慈隰行營兵
馬副元帥十二月朱泚陷華州壬戌貶盧杞為新州司
馬庚午李希烈陷汴鄭二州
興元元年正月癸酉大赦改元去聖神文武號復李希
烈田悦王武俊李納官爵赴奉天收京城將士有罪減
三等子孫減二等在行營者賜勲五轉賜文武官階勲
爵罷間架竹木茶漆税及除陌錢給復奉天五年城中
十年關播罷丙戌吏部侍郎盧翰為兵部侍郎同中書
門下平章事戊子蕭復為山南東西荆湖淮南江西鄂
岳浙江東西福建嶺南宣慰安撫使戊戌劉洽為汴滑
宋亳都統副使二月甲子李懷光為太尉懷光反丁卯
如梁州懷光將孟庭保以兵來追左衞大將軍侯仲莊
敗之于驛店三月李懷光奪鄜坊京畿金商節度使李
建徽神策軍兵馬使楊惠元兵惠元死之癸酉魏博兵
馬使田緒殺其節度使田悦自稱留後甲戌李懷光殺
左廂兵馬使張名振右武鋒兵馬使石演芬丁亥李晟
為京畿渭北鄜坊丹延節度招討使神策行營兵馬使
尚可孤為神策京畿渭南商州節度招討使壬辰次梁
州丁酉劉洽權知汴滑宋亳都統兵馬事己亥渾瑊為
朔方邠寧振武永平奉天行營兵馬副元帥四月李懷
光陷坊州甲辰李晟為京畿渭北商華兵馬副元帥甲
寅姜公輔罷涇原兵馬使田希鑒殺其節度使馮河清
自稱留後乙丑渾瑊及朱滔戰于武亭川敗之丁卯義
王玼薨是月坊州刺史竇覦克坊州五月癸酉涇王侹
薨丙子李抱真王武俊及朱滔戰于京城敗之壬辰尚
可孤及朱泚戰于藍田之西敗之乙未李晟又敗之于
苑北戊戌又敗之于白華復京師六月癸卯姚令言伏
誅甲辰朱泚伏誅己酉李晟為司徒中書令癸丑以梁
州為興元府給復一年耆老加版授甲寅渾瑊為侍中
乙巳給復洋州一年加給興元一年免鳳州今歲稅父
老加版授七月丙子次鳳翔免今歲秋稅八十以上版
授刺史餘授上佐丁丑葬宗室遇害者壬午至自興元
丁亥李懷光殺宣慰使孔巢父辛卯大赦賜百官將士
階勲爵收京城者升八資給復京兆府一年是月嗣曹
王臯及李希烈戰于應山敗之八月癸卯李晟為鳳翔
隴右諸軍涇源四鎮北庭行營兵馬副元帥馬燧為晉
慈隰諸軍行營兵馬副元帥渾瑊為河中同綘陜虢諸
軍行營兵馬副元帥丙午渾瑊兼朔方行營兵馬副元
帥己酉延王玢隋王迅薨十月辛丑李勉檢校司徒同
中書門下平章事閏月戊子李希烈將李澄以滑州降
十一月癸卯劉洽邠隴行營節度使曲環及李希烈戰
于陳州敗之戊午克汴州乙丑蕭復罷十二月乙酉渾
瑊及李懷光戰于乾坑敗績是歲陳王珪薨
貞元元年正月丁酉大赦改元罷榷稅三月李懷光殺
步軍兵馬使田仙浩都虞候呂鳴岳丁未李希烈陷鄧
州殺唐鄧隋招討使黃金岳是春旱四月乙丑徙封誼
為舒王壬午渾瑊及李懷光戰于長春宮敗之丙戌馬
燧渾瑊為河中招撫使六月己丑幽州盧龍軍節度使
朱滔卒涿州刺史劉怦自稱留後辛卯劒南西川節度
使張延賞為中書侍郎同中書門下平章事戊子馬燧
及李懷光戰于陶城敗之七月灞滻竭庚子大風拔木
八月襲封配饗功臣子孫甲子以旱避正殿減膳甲戌
李懷光伏誅己卯給復河中同絳二州一年馬燧為侍
中張延賞罷丙戌李希烈殺宣慰使顔真卿九月辛亥
劉從一罷庚申幽州盧龍軍節度使劉怦卒其子濟自
稱留後是秋雨木冰十一月癸卯有事于南郊大赦賜
奉天興元扈從百官收京將士階勲爵
二年正月丙申詔減御膳之半賙貧乏者授以官壬寅
盧翰罷吏部侍郎劉滋為左散騎常侍給事中崔造中
書舍人齊映同中書門下平章事二月癸亥山南東道
節度使樊澤及李希烈戰于泌河敗之四月丙寅希烈
伏誅甲戌雨土甲申給復淮西二年五月李希烈將李
惠登以隨州降己酉地震六月癸未滄州刺史程日華
卒其子懷直自稱觀察留後是月淮西兵馬使吳少誠
殺其節度使陳仙奇自稱留後七月李希烈將薛翼以
唐州降侯召以光州降八月丙子大雨雹丙戌吐蕃寇
邠寧涇隴四州九月乙巳寇好畤李晟敗之于汧陽十
月癸酉邠寧節度使韓游瓌又敗之于平川十一月甲
午立淑妃王氏為皇后丁酉皇后崩辛丒吐蕃陷鹽州
十二月丁巳陷夏州馬燧為綏銀麟勝招討使庚申崔
造罷甲戌以吐蕃寇邊避正殿
三年正月壬寅尚書左僕射張延賞同中書門下平章
事壬子劉滋罷貶齊映為夔州刺史兵部侍郎柳渾同
中書門下平章事二月己卯華州潼關節度使駱元光
克鹽夏二州甲申葬昭德皇后于靖陵三月丁未李晟
為太尉辛亥馬燧罷副元帥五月揚州江溢吳少誠殺
申州刺史張伯元殿中侍御史鄭常閏月辛未渾瑊及
吐蕃盟于平涼吐蕃執會盟副使兵部尚書崔漢衡殺
判官殿中侍御史韓弇戊寅太白晝見六月吐蕃寇鹽
夏二州丙戌馬燧為司徒前陜虢觀察使李泌為中書
侍郎同中書門下平章事七月甲子朔方節度使杜希
全為朔方靈鹽豐夏綏銀節度都統壬申張延賞薨八
月辛巳朔日有食之己丑柳渾罷戊申吐蕃寇青石嶺
隴州刺史蘇清沔敗之庚戌禁大馬出蒲潼武關九月
丁巳吐蕃寇汧陽丙寅陷華亭及連雲堡十月甲申寇
豐義韓游瓌敗之乙酉寇長武城城使韓全義敗之壬
辰射生將韓欽緒謀反伏誅十一月己卯京師東都河
中地震十二月庚辰獵于新店
四年正月庚戌朔京師地震大赦刺史予一子官增戶
墾田者加階縣令減選九品以上官言事壬申劉玄佐
為四鎮北庭行營涇原節度副元帥是月金房二州地
震江溢山裂雨木冰于陳留四月河南淮海地生毛己
亥福建軍亂逐其觀察使吳詵大將郝誡溢自稱留後
五月吐蕃寇涇邠寧慶鄜五州六月己亥封子謜為邕
王七月庚戌渾瑊為邠寧慶副元帥癸丑寧州軍亂邠
寧都虞候楊朝晟敗之己未奚室韋寇振武是月河水
黑八月灞水溢九月庚申吐蕃寇寧州邠寧節度使張
獻甫敗之冬築夾城是歲京師地震二十
五年正月甲辰朔日有食之二月庚子大理卿董晉為
門下侍郎御史大夫竇參為中書侍郎同中書門下平
章事三月甲辰李泌薨夏吐蕃寇長武城韓全義敗之
于佛堂原九月丙午劒南西川節度使韋臯敗吐蕃于
臺登北谷克巂州十月嶺南節度使李復克瓊州
六年春旱閏四月乙卯詔常參官畿縣令言事免京兆
府夏稅八月辛丑殺皇太子妃蕭氏十一月戊辰朝獻
于太清宮己巳朝享于太廟庚午有事于南郊賜文武
官階爵降囚罪徒以下原之葬戰亡暴骨者是歲吐蕃
陷北庭都護府節度使楊襲古奔于西州
七年正月己巳襄王僙薨四月安南首領杜英翰反伏
誅五月甲申端王遇薨九月回鶻殺楊襲古十一月戊
戌睦王述薨是冬無雪
八年二月庚子雨土三月甲申宣武軍節度使劉玄佐
卒其子士寧自稱留後四月吐蕃寇靈州丁亥殺左諫
議大夫知制誥吳通玄乙未貶竇參為郴州别駕尚書
左丞趙憬兵部侍郎陸贄為中書侍郎同中書門下平
章事五月己未大風發太廟屋瓦癸酉平盧軍節度使
李納卒其子師古自稱留後六月淮水溢吐蕃冠連雲
堡大將王進用死之九月丁巳韋臯及吐蕃戰于維州
敗之十一月壬子朔日有食之庚午山南西道節度使
嚴震及吐蕃戰于黑水堡敗之是月幽州盧龍軍節度
使劉濟及其弟瀛州刺史澭戰于瀛州澭敗奔于京師
十二月甲辰獵于城東
九年正月癸卯復稅茶四月辛酉關輔河中地震五月
甲辰義成軍節度使賈耽為尚書右僕射尚書右丞盧
邁同中書門下平章事丙午董晉罷八月庚戌李晟薨
十一月癸未朝獻于太清宮甲申朝享于太廟乙酉有
事于南郊大赦十二月丙辰宣武軍將李萬榮逐其節
度使劉士寧自稱留後
十年正月壬辰南詔蠻敗吐蕃于神川來獻捷四月癸
卯朔赦京城戊申地震癸丑又震是月太白晝見六月
丙寅韋臯敗吐蕃克峨和城自春不雨至于是月辛未
雨大風拔木七月西原蠻叛八月陷欽横潯貴四州十
月昭義軍節度留後王虔休及攝洺州刺史元誼戰于
雞澤敗之十二月丙辰獵于城南壬戌貶陸贄為太子
賓客
十一年四月丙寅奚寇平州劉濟敗之于青都山五月
庚午中書門下慮囚八月辛亥馬燧薨九月横海軍兵
馬使程懷信逐其兄節度使懷直自稱留後十月朗蜀
二州江溢十二月戊辰獵于苑中
十二年二月己卯吐蕃冠巂州刺史曹高仕敗之三月
丙辰韶王暹薨四月庚午魏博節度使田緒卒其子季
安自稱留後六月己丑宣武軍節度使李萬榮卒其子
迺自稱兵馬使伏誅七月戊戌韓王迥薨八月己未朔
日有食之丙戌趙憬薨九月吐蕃宼慶州十月甲戌右
諫議大夫崔損給事中趙宗儒同中書門下平章事
十三年正月壬寅吐蕃請和四月辛酉以旱慮囚壬戌
雩于興慶宮五月壬寅吐蕃宼巂州曹高仕敗之庚戌
義寧軍亂殺其將常楚客七月乙未京師地震九月己
丑盧邁罷
十四年三月丙申鳳翔監軍使西門去奢殺其將夏侯
衍五月己酉始雷閏月辛亥有星隕于西北辛酉長武
城軍亂逐其使韓全義六月丙申歸化堡軍亂逐其將
張國誠涇原節度使劉昌敗之七月壬申趙宗儒罷工
部侍郎鄭餘慶為中書侍郎同中書門下平章事九月
丁卯杞王倕薨十二月壬寅明州將栗鍠殺其刺史盧
雲以反是冬無雪京師饑
十五年正月甲寅雅王逸薨壬戌郴州藍山崩二月乙
酉宣武軍亂殺節度行軍司馬陸長源宋州刺史劉逸
淮自稱留後三月甲寅彰義軍節度使吳少誠反陷唐
州守將張嘉瑜死之四月乙未栗鍠伏誅九月乙巳陳
許節度留後上官涗及吳少誠戰于臨潁敗績丙午少
誠寇許州庚戌宣武軍節度使劉全諒卒都知兵馬使
韓弘自稱留後丙辰宣武河陽鄭滑東都汝成德幽州
淄青魏博易定澤潞河東淮南徐泗山南東西鄂岳軍
討吳少誠十月己丑邕王謜薨十一月丁未山南東道
節度使于頔及吳少誠戰于吳房敗之陳許節度使上
官涗又敗之于柴籬辛亥安黃節度使伊慎又敗之于
鍾山十二月庚午壽州刺史王宗又敗之于秋柵辛未
渾瑊薨乙未諸道兵潰于小溵河
十六年正月乙巳易定兵及吳少誠戰敗績二月乙酉
鹽夏綏銀節度使韓全義為蔡州行營招討處置使上
官涗副之四月丁亥黔中宴設將傅近逐其觀察使吳
士宗五月庚戌韓全義及吳少誠戰于廣利城敗績壬
子徐泗濠節度使張建封卒其子愔自稱知軍事七月
丁巳伊慎及吳少誠戰于申州敗之己未韓臯克吐蕃
末恭城丙寅韓全義及吳少誠戰于五樓敗績八月劉
濟及其弟涿州刺史源戰于涿州源敗執之己丑殺遂
州别駕崔位韋臯克吐蕃顒城九月庚戌貶鄭餘慶為
郴州司馬庚申太常卿齊抗為中書侍郎同中書門下
平章事十月辛未殺通州别駕崔河圖是歲京師饑
十七年二月丁酉大雨雹己亥霜乙巳韋臯及吐蕃戰
于鹿危山敗之戊申大雨雹震電庚戌大雪雨雹五月
壬戌朔日有食之六月丙申寧州軍亂殺其刺史劉南
金己亥浙西觀察使李錡殺上封事人崔善貞丁巳成
德軍節度使王武俊卒其子士真自稱留後七月隕霜
殺菽戊寅吐蕃寇鹽州己丑陷麟州刺史郭鋒死之九
月乙亥韋臯敗吐蕃于雅州克木波城是歲嘉王運薨
十八年七月乙亥罷正衙奏事十二月環王陷驩愛二
州
十九年二月己亥安南將王季元逐其經略使裴泰兵
馬使趙均敗之三月壬子淮南節度使杜佑檢校司空
同中書門下平章事七月己未齊抗罷自正月不雨至
于是月甲戌雨閏十月庚戌鹽州將李庭俊反伏誅丁
巳崔損薨十二月庚申太常卿高郢為中書侍郎吏部
侍郎鄭珣瑜為門下侍郎同中書門下平章事
二十年二月庚戌大雨雹七月癸酉大雨雹冬雨木冰
二十一年正月癸巳皇帝崩于會寧殿年六十四
順宗至德弘道大聖大安孝皇帝諱誦德宗長子也母
曰昭德皇后王氏始封宣城郡王大歴十四年六月進
封宣王十二月乙卯立為皇太子為人寬仁喜學藝善
隸書禮重師傅見輙先拜從德宗幸奉天常執弓矢居
左右郜國公主以蠱事得罪太子妃其女也德宗疑之
幾廢者屢矣賴李泌保護乃免後侍宴魚藻宮張水嬉
綵艦宮人為擢歌衆樂間發德宗驩甚顧太子曰今日
何如太子誦詩好樂無荒以為對及裴延齡韋渠牟用
事世皆畏其為相太子每候顔色陳其不可故二人者
卒不得用貞元二十年太子病風且瘖二十一年正月
不能朝是時德宗不豫諸王皆侍左右惟太子卧病不
能得見德宗悲傷涕泣疾有加癸巳德宗崩丙申即皇
帝位于太極殿二月癸卯朝羣臣于紫宸門辛亥吏部
侍郎韋執誼為尚書左丞同中書門下平章事甲子大
赦罷宮市民百歲版授下州刺史婦人郡君九十以上
上佐婦人縣君乙丑罷鹽鐵使月進三月庚午放後宮
三百人癸酉放後宮及教坊女妓六百人癸巳立廣陵
郡王純為皇太子四月壬寅封弟諤為欽王諴珍王進
封子建康郡王經郯王洋川郡王緯均王臨淮郡王縱
溆王弘農郡王紓莒王漢東郡王綱密王晉陵郡王總
郇王高平郡王約邵王雲安郡王結宋王宣城郡王緗
集王德陽郡王絿冀王河東郡王綺和王封子絢為衡
王纁會王綰福王紘撫王緄岳王紳袁王綸桂王繟翼
王戊申以冊皇太子降死罪以下賜文武官子為父後
者勲兩轉七月辛卯横海軍節度使程懷信卒其子執
恭自稱留後乙未皇太子權句當軍國政事太常卿杜
黃裳為門下侍郎左金吾衞大將軍袁滋為中書侍郎
同中書門下平章事鄭珣瑜高郢罷
永貞元年八月庚子立皇太子為皇帝自稱曰太上皇
辛丑改元降死罪以下立良娣王氏為太上皇后元和
元年正月皇帝率羣臣上尊號曰應乾聖壽太上皇是
月崩于咸寧殿年四十六諡曰至德大聖大安孝皇帝
大中三年增諡至德弘道大聖大安孝皇帝
憲宗昭文章武大聖至神孝皇帝諱純順宗長子也母
曰莊憲皇太后王氏貞元四年六月己亥封廣陵郡王
二十一年三月立為皇太子永貞元年八月順宗詔立
為皇帝乙巳即皇帝位于太極殿丁未始聽政庚戌罷
獻祥瑞癸丑劒南西川節度使韋臯卒行軍司馬劉闢
自稱留後戊午天有聲于西北己未袁滋為劒南西川
山南西道安撫大使癸亥尚書左丞鄭餘慶同中書門
下平章事九月己巳罷教坊樂工正員官十月丁酉為
曾太皇太后舉哀賈耽薨戊戌舒王誼薨袁滋罷己酉
葬神武聖文皇帝于崇陵十一月己巳袝睿真皇后于
元陵寢宮壬申貶韋執誼為崖州司馬夏綏銀節度留
後楊惠琳反十二月壬戌中書舍人鄭絪為中書侍郎
同中書門下平章事
元和元年正月丁卯大赦改元賜文武官階勲爵民高
年者米帛羊酒癸未長武城使高崇文為左神策行營
節度使率左右神策京西行營兵馬使李元奕山南西
道節度使嚴礪劒南東川節度使李康以討劉闢甲申
太上皇崩劉闢陷梓州執李康三月丙子高崇文克梓
州辛巳楊惠琳伏誅四月丁未杜佑為司徒壬戌邵王
約薨初令尚書省六品諸司四品以上職事官太子師
傅賓客詹事王府傅日二人待制五月辛卯尊母為皇
太后六月癸巳降死罪以下賜百姓有父母祖父母八
十以上者粟二斛物二段九十以上粟三斛物三段丙
申大風拔木丁酉高崇文及劉闢戰于鹿頭柵敗之癸
卯嚴礪又敗之于石碑谷閏月壬戌平盧軍節度使李
師古卒其弟師道自稱留後七月壬寅葬至德大聖大
安孝皇帝于豐陵癸丑高崇文及劉闢戰于玄武敗之
八月丁卯進封子平原郡王寧為鄧王同安郡王寬澧
王延安郡王宥遂王彭城郡王察深王高密郡王寰洋
王文安郡王寮綘王封子審為建王九月丙午嚴礪及
劉闢戰于神泉敗之辛亥高崇文克成都十月甲子減
劒南東西川山南西道今歲賦釋脅從將吏葬陣亡者
廩其家五歲戊子劉闢伏誅十一月庚戌鄭餘慶罷是
歲召王偲薨
二年正月己丑朝獻于太清宮庚寅朝享于太廟辛卯
有事于南郊大赦賜文武官勲爵文宣公二王後三恪
公主諸王一子官高年米帛羊酒加版授乙巳杜黃裳
罷己酉御史中丞武元衡為門下侍郎中書舍人李吉
甫為中書侍郎同中書門下平章事二月己巳罷兩省
官次對癸酉邕管經略使路恕敗黃洞蠻執其首領黃
承慶九月乙酉密王綢薨十月鎮海軍節度使李錡反
殺留後王澹乙丑淮南節度使王鍔為諸道行營兵馬
招討使以討之丁卯武元衡罷癸酉鎮海軍兵馬使張
子良執李錡己卯免潤州今歲稅十一月甲申李錡伏
誅十二月丙寅劒南西川節度使高崇文為邠寧節度
京西諸軍都統
三年正月癸巳羣臣上尊號曰睿聖文武皇帝大赦罷
諸道受代進奉錢三月癸巳郇王總薨四月壬申大風
壞含元殿西闕檻六月西原蠻首領黃少卿降七月辛
巳朔日有食之九月庚寅山南東道節度使于頔為司
空同中書門下平章事丙申戸部侍郎裴垍為中書侍
郎同中書門下平章事戊戌李吉甫罷
四年正月壬午免山南東道淮南江西浙東湖南荆南
今歲稅戊子簡王遘薨二月丁卯鄭絪罷給事中李藩
為門下侍郎同中書門下平章事三月乙酉成德軍節
度使王士真卒其子承宗自稱留後閏月己酉以旱降
京師死罪非殺人者禁刺史境内榷率諸道旨條外進
獻嶺南黔中福建掠良民為奴婢者省飛龍廐馬己未
雨丁卯立鄧王寧為皇太子七月癸亥吐蕃請和八月
丙申環王寇安南都護張舟敗之十月辛巳成德軍節
度使王承宗反執保信軍節度使薛昌朝癸未左神策
軍護軍中尉吐突承璀為左右神策河陽浙西宣歙鎮
州行營兵馬招討處置使以討之戊子承璀為鎮州招
討宣慰使癸巳降死罪以下賜文武官子為父後者勲
兩轉十一月己巳彰義軍節度使吳少誠卒其弟少陽
自稱留後
五年正月己巳左神策軍大將軍酈定進及王承宗戰
死之三月甲子大風拔木四月丁亥河東節度使范希
朝義武軍節度使張茂昭及王承宗戰于木刀溝敗之
七月丁未赦王承宗乙卯幽州盧龍軍節度使劉濟卒
其子總自稱留後九月丙寅太常卿權德輿為禮部尚
書同中書門下平章事十月張茂昭以易定二州歸于
有司辛巳義武軍都虞候楊伯玉反伏誅是月義武軍
兵馬使張佐元反伏誅十一月甲辰會王纁薨庚申裴
垍罷
六年正月庚申淮南節度使李吉甫為中書侍郎同中
書門下平章事二月壬申李藩罷己丑忻王造薨三月
戊戌有星隕于鄆州十二月己丑戸部侍郎李絳為中
書侍郎同中書門下平章事閏月辛卯辰溆州首領張
伯靖反寇播費二州辛亥皇太子薨
七年正月癸酉振武河溢毁東受降城四月癸巳詔民
田畮樹桑二六月癸巳杜佑罷七月乙亥立遂王宥為
皇太子八月戊戌魏博節度使田季安卒其子懷諫自
稱知軍府事九月京師地震十月乙未魏博軍以田季
安之將田興知軍事庚戌降死罪以下賜文武官子為
父後者勲兩轉是月魏博節度使田興以六州歸于有
司十一月辛酉赦魏博貝衞澶相六州給復一年賜高
年孤獨廢疾粟帛賞軍士
八年正月辛未權德輿罷二月丁酉貶于頔為恩王傅
三月甲子劒南西川節度使武元衡為門下侍郎同中
書門下平章事四月己亥黔中經略使崔能討張伯靖
五月癸亥荆南節度使嚴綬討伯靖丁丑大隗山崩六
月辛卯渭水溢辛丑出宮人七月己巳劒南東川節度
使潘孟陽討張伯靖八月辛巳湖南觀察使柳公綽討
伯靖丁未伯靖降十二月庚寅振武將楊遵憲反逐其
節度使李進賢
九年二月癸卯李綘罷三月丙辰巂州地震丁卯隕霜
殺桑五月乙丑桂王綸薨癸酉以旱免京畿夏稅六月
壬寅河中節度使張弘靖為刑部尚書同中書門下平
章事閏八月丙辰彰義軍節度使吳少陽卒其子元濟
自稱知軍事九月丁亥山南東道節度使嚴綬忠武軍
都知兵馬使李光顔壽州團練使李文通河陽節度使
烏重胤討之十月太白晝見丙午李吉甫薨甲子嚴綬
為申光蔡招撫使十一月戊子罷京兆府獵獻狐兔十
二月詔刑部大理官朔望入對戊辰尚書右丞韋貫之
同中書門下平章事
十年正月乙酉宣武軍節度使韓弘為司徒二月甲辰
嚴綬及吳元濟戰于磁丘敗績自冬不雨至于是月丙
午雪壬戌河東戍將劉輔殺豐州刺史燕重旰伏誅三
月庚子忠武軍節度使李光顔及吳元濟戰于臨潁敗
之四月甲辰又敗之于南頓五月丙申又敗之于時曲
六月癸卯盗殺武元衡戊申京師大索乙丑御史中丞
裴度為中書侍郎同中書門下平章事七月甲戌王承
宗有罪絶其朝貢八月己亥朔日有食之丁未李師道
將訾嘉珍反于東都留守呂元膺敗之乙丑李光顔及
吳元濟戰于時曲敗績九月癸酉韓弘為淮西行營兵
馬都統十月地震十一月壬申李光顔烏重胤及吳元
濟戰于小溵河敗之丁丑李文通又敗之于固始戊寅
盜焚獻陵寢宮十二月甲辰武寧軍都押衙王智興及
李師道戰于平隂敗之是歲丹王逾薨
十一年正月己巳張弘靖罷乙亥幽州盧龍軍節度使
劉總及王承宗戰于武彊敗之癸未免鄰賊州二歲稅
甲申盜斷建陵門戟二月庚子王承宗焚蔚州乙巳中
書舍人李逢吉為門下侍郎同中書門下平章事乙丑
地震三月庚午皇太后崩四月庚子李光顔烏重胤及
吳元濟戰于凌雲柵敗之乙卯劉總及王承宗戰于深
州敗之己未免京畿二歲逋稅五月丁卯宥州軍亂逐
其刺史駱怡夏綏銀節度使田縉敗之丁亥雲南蠻寇
安南六月密州海溢甲辰唐鄧節度使高霞寓及吳元
濟戰于鐵城敗績七月壬午韓弘及元濟戰于郾城敗
之丙戌免淮西鄰賊州夏稅八月甲午渭水溢壬寅韋
貫之罷戊申西原蠻陷賓巒二州己未昭義軍節度使
郗士美及王承宗戰于栢鄉敗之庚申葬莊憲皇太后
于豐陵十一月乙丑邕管經略使章悦克賓巒二州甲
戌元陵火十二月丁未翰林學士工部侍郎王涯為中
書侍郎同中書門下平章事己未西原蠻陷巖州是冬
桃李華
十二年正月丁丑地震戊子有彗星出于畢四月辛卯
唐鄧隋節度使李愬及吳元濟戰于嵖岈山敗之乙未
李光顔又敗之于郾城五月辛酉李愬又敗之于張柴
七月丙辰裴度為淮西宣慰處置使戸部侍郎崔羣為
中書侍郎同中書門下平章事八月癸亥烏重胤及吳
元濟戰于賈店敗績九月丁未李逢吉罷甲寅李愬及
吳元濟戰于吳房敗之十月癸酉克蔡州甲戌淮南節
度使李鄘為門下侍郎同中書門下平章事甲申給復
淮西二年免旁州來歲夏稅葬戰士稟其家五年十一
月丙戌吳元濟伏誅甲午恩王連薨是歲容管經略使
陽旻克欽横潯貴四州
十三年正月乙酉大赦免元和二年以前逋負賜高年
米帛羊酒三月戊戌御史大夫李夷簡為門下侍郎同
中書門下平章事李鄘罷己酉横海軍節度使程權以
滄景二州歸于有司權朝于京師四月甲寅王承宗獻
德棣二州庚辰赦承宗六月癸丑朔日有食之癸亥給
復德棣滄景四州一年辛未淮水溢七月乙酉宣武魏
博義成横海軍討李師道辛丑李夷簡罷八月壬子王
涯罷九月甲辰戸部侍郎皇甫鎛諸道鹽鐵轉運使程
异為工部侍郎同中書門下平章事十月壬戌吐蕃寇
宥州靈武節度使杜叔良敗之于定遠城十一月丁亥
命山人柳泌為台州刺史以求藥十二月庚戌迎佛骨
于鳳翔
十四年正月丙午田弘正及李師道戰于陽穀敗之二
月戊午師道伏誅四月辛未程异薨丙子裴度罷七月
戊寅韓弘以汴宋亳潁四州歸于有司弘朝于京師己
丑羣臣上尊號曰元和聖文神武法天應道皇帝大赦
賜文武官階勳爵遣黜陟使于天下辛卯沂海將王弁
殺其觀察使王遂自稱留後丁酉河陽節度使令狐楚
為中書侍郎同中書門下平章事八月己酉韓弘為中
書令九月戊寅王弁伏誅十月壬戌安南將楊清殺其
都護李象古以反癸酉吐蕃寇鹽州十一月辛卯朔方
將史敬奉及吐蕃戰于瓠蘆河敗之十二月乙卯崔羣
罷
十五年正月宦者陳弘志等反庚子皇帝崩年四十三
諡曰聖神章武孝皇帝大中三年加諡昭文章武大聖
至神孝皇帝
贊曰德宗猜忌刻薄以彊明自任恥見屈于正論而忘
受欺於姦諛故其疑蕭復之輕已謂姜公輔為賣直而
不能容用盧杞趙贊則至於敗亂而終不悔及奉天之
難深自懲艾遂行姑息之政由是朝廷益弱而方鎮愈
彊至於唐亡其患以此憲宗剛明果斷自初即位慨然
發憤志平僭叛能用忠謀不惑羣議卒收成功自吳元
濟誅彊藩悍將皆欲悔過而效順當此之時唐之威令
幾於復振則其為優劣不待較而可知也及其晚節信
用非人不終其業而身罹不測之禍則尤甚於德宗嗚
呼小人之能敗國也不必愚君暗主雖聰眀聖智苟有
惑焉未有不為患者也昔韓愈言順宗在東宮二十年
天下隂受其賜然享國日淺不幸疾病莫克有為亦可
以悲夫
唐書卷七
唐書卷七考證
德宗紀貞元元年八月丙戌李希烈殺宣慰使顔真卿
(臣酉)按舊書在元年正月本傳在興元元年八月
憲宗紀元和九年閏八月丙辰吳少陽卒其子元濟自
稱知軍事九月丁亥山南東道節度使嚴綬忠武軍
都知兵馬使李光顔壽州團練使李文通河陽節度
使烏重胤討之(臣酉)按本傳少陽之死亦在九月
且討淮西之詔在十月甲子不應九月先命將也新
書少陽之死在閏八月及此丁亥命嚴綬之文疑皆
誤
唐書卷七考證
