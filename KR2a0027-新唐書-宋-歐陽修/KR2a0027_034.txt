唐書卷三十四
宋翰林學士歐陽修撰
志第二十四
五行志
萬物盈於天地之間而其為物最大且多者有五一曰
水二曰火三曰木四曰金五曰土其用於人也非此五
物不能以為生而闕其一不可是以聖王重焉夫所謂
五物者其見象於天也為五星分位於地也為五方行
於四時也為五德禀於人也為五常播於音律為五聲
發於文章為五色而總其精氣之用謂之五行自三代
之後數術之士興而為災異之學者務極其說至舉天
地萬物動植無大小皆推其類而附之於五物曰五行
之屬以謂人禀五行之全氣以生故於物為最靈其餘
動植之類各得其氣之偏者其發為英華美寔氣臭滋
味羽毛鱗介文采剛柔亦皆得其一氣之盛至其為變
怪非常失其本性則推以事類吉凶影響其說尤為委
曲繁密蓋王者之有天下也順天地以治人而取材於
萬物以足用若政得其道而取不過度則天地順成萬
物茂盛而民以安樂謂之至治若政失其道用物傷夭
民被其害而愁苦則天地之氣沴三光錯行隂陽寒暑
失節以為水旱蝗螟風雹雷火山崩水溢泉竭雪霜不
時雨非其物或發為氛霧虹蜺光怪之類此天地災異
之大者皆生於亂政而考其所發驗以人事往往近其
所失而以類至然時有推之不能合者豈非天地之大
固有不可知者邪若其諸物種類不可勝數下至細微
家人里巷之占有考於人事而合者有漠然而無所應
者皆不足道語曰迅雷風烈必變蓋君子之畏天也見
物有反常而為變者失其本性則思其有以致而為之
戒懼雖微不敢忽而已至為災異之學者不然莫不指
事以為應及其難合則旁引曲取而遷就其說蓋自漢
儒董仲舒劉向與其子歆之徒皆以春秋洪範為學而
失聖人之本意至其不通也父子之言自相戾可勝歎
哉昔者箕子為周武王陳禹所有洪範之書條其事為
九類别其說為九章謂之九疇考其說初不相附屬而
向為五行傳乃取其五事皇極庶證附於五行以為人
事皆屬五行歟則至於八政五紀三德稽疑福極之類
又不能附至俾洪範之書失其倫理有以見所謂旁引
曲取而遷就其說也然自漢以来未有非之者又其祥
眚禍痾之說自其數術之學故略存之庶幾深識博聞
之士有以考而擇焉夫所謂災者被於物而可知者也
水旱螟蝗之類是已異者不可知其所以然者也日食
星孛五石六鷁之類是已孔子於春秋記災異而不著
其事應蓋慎之也以謂天道遠非諄諄以諭人而君子
見其變則知天之所以譴告恐懼脩省而已若推其事
應則有合有不合有同有不同至於不合不同則將使
君子怠焉以為偶然而不懼此其深意也蓋聖人慎而
不言如此而後世猶為曲說以妄意天此其不可以傳
也故考次武德以来略依洪範五行傳著其災異而削
其事應云
五行傳曰田獵不宿飲食不享出入不節奪民農時及
有姦謀則木不曲直謂生不暢茂多折槁及為變怪而
失其性也又曰貌之不恭是謂不肅厥咎狂厥罰常雨
厥極凶時則有服妖時則有龜孽時則有雞禍時則有
下體生上之痾時則有青眚青祥鼠妖惟金沴水木不
曲直武德四年亳州老子祠枯樹復生枝葉老子唐祖
也占曰枯木復生權臣執政睦孟以為有受命者九年
三月順天門樓東柱已傾毁而自起占曰木仆而自起
國之災永徽二年十一月甲申隂霧凝凍封樹木數日
不解劉向以為木少陽貴臣象此人將有害則隂氣脅
木先寒故得雨而冰也亦謂之樹介介兵象也顯慶四
年八月有毛桃樹生李李國姓也占曰木生異實國主
殃麟德元年十二月癸酉氛霧終日不解甲戍雨木冰
儀鳳三年十一月乙未昏霧四塞連夜不解丙申雨木
冰垂拱四年三月雨桂子于台州旬餘乃止占曰天雨
草木人多死長壽二年十月萬象神宮側檉杉皆變為
栢栢貫四時不改柯君子之操檉杉柔脆小
人性也象小人君子之位延載元年十月癸酉白霧
木冰景龍四年三月庚申雨木冰景雲二年高祖故第
有柿樹自天授中枯死至是復生開元二十一年蓬州
枯楊生李枝有寔與顯慶中毛桃生李同二十九年亳
州老子祠枯樹復榮是年十一月己巳寒甚雨水冰數
日不解永泰元年三月庚子夜霜木有冰大歴二年十
一月紛霧如雪草木冰九年晉州神山縣慶唐觀枯檜
復生興元元年春亳州真源縣有李樹植已十四年其
長尺有八寸至是枝忽上聳高六尺周廻如蓋九尺餘
李國姓也占曰木生枝聳國有宼盗是歲中書省枯柳
復榮貞元元年十二月雨木冰四年正月雨木于陳留
十里許大如指長寸餘中空所下者立如植木生于下
而自上隕者上下易位之象碎而中空者小人象如植
者自立之象二十年冬雨木冰元和十五年九月己酉
大雨樹無風而摧者十五六近木自拔也占曰木自拔
國將亂長慶三年十一月丁丑雨木冰成都栗樹結寔
食之如李寳歴元年十一月丙申雨木冰大和三年成
都李樹生木瓜空中不實七年十二月丙戍夜霧木冰
開成四年九月辛丑雨雪木冰十月己巳亦如之會昌
元年十二月丁丑雨木冰四年正月己酉雨木冰庚戌
亦如之咸通十四年四月成都李寔變為木瓜時人以
為李國姓也變者國奪於人之象廣明二年春眉州有
檀樹已枯倒一夕復生常雨武德六年秋關中久雨少
陽曰暘少隂曰雨陽德衰則隂氣勝故常雨貞觀十五
年春霖雨永徽六年八月京城大雨顯慶元年八月霖
雨更九旬乃止開元二年五月壬子久雨禜京城門十
六年九月關中久雨害稼天寳五載秋大雨十二載八
月久雨十三載秋大霖雨害稼六旬不止九月閉坊市
北門蓋井禁婦人入街市祭玄冥太社禜明德門壞京
城垣屋殆盡人亦乏食至德二載三月癸亥大雨至甲
戍乃止上元元年四月雨訖閠月乃止二年秋霖雨連
月渠竇生魚永泰元年九月丙午大雨至于丙寅大歴
四年四月雨至于九月閉坊市北門置土臺臺上置壇
立黃幡以祈晴六年八月連雨害秋稼貞元二年正月
乙未大雨雪至于庚子平地數尺雪上黃黑如塵五月
乙巳雨至于丙申時大飢至是麥將登復大雨霖衆心
恐懼十年春雨至閏四月間止不過一二日十一年秋
大雨十九年八月己未大霖雨元和四年四月册皇太
子寕以雨霑服罷十月再擇日冊又以雨霑服罷近常
雨也六年七月霖雨害稼十二年五月連雨八月壬申
雨至于九月戊子十五年二月癸未大雨八月久雨閉
坊市北門宋滄景等州大雨自六月癸酉至于丁亥廬
舍漂没殆盡寳歴元年六月雨至于八月大和四年夏
鄆曹濮等州雨壞城郭廬舍殆盡五年正月庚子朔京
城隂雪彌旬開成五年七月霖雨葬文宗龍輴䧟不能
進大中十年四月雨至于九月咸通九年六月久雨禜
明德門乾符五年秋大霖雨汾澮及河溢流害稼廣明
元年秋八月大霖雨天復元年八月久雨服妖唐初宫
人乘馬者依周舊儀著羃羅全身障蔽永徽後乃用帷
帽施裙及頸頗為淺露至神龍末羃䍦始絶皆婦人預
事之象太尉長孫無忌以烏羊毛為渾脱氊帽人多效
之謂之趙公渾脱近服妖也高宗嘗内晏太平公主紫
衫玉帶皂羅折上巾具紛礪七事歌舞于帝前帝與武
后笑曰女子不可為武官何為此裝束近服妖也武后
時嬖臣張易之為母臧作七寳帳有魚龍鸞鳳之形仍
為象牀犀簟安樂公主使尚方合百鳥毛織二裙正視
為一色傍視為一色日中為一色影中為一色而百鳥
之狀皆見以其一獻韋后公主又以百獸毛為韀面韋
后則集鳥毛為之皆具其鳥獸狀工費巨萬公主初出
降益州獻單絲碧羅籠裙縷金為花鳥細如絲髮大如
黍米眼鼻觜甲皆備瞭視者方見之皆服妖也自作毛
裙貴臣富家多效之江嶺竒禽異獸毛羽採之殆盡韋
后妹嘗為豹頭枕以辟邪白澤枕以辟魅伏熊枕以宜
男亦服妖也景龍三年十一月郊祀韋后為亞獻以婦
人為齋娘以祭祀之服執事近服妖也中宗賜宰臣宗
楚客等巾子樣其制高而踣即帝在藩邸時冠也故時
人號英王踣踣顛仆也開元二十五年正月道士尹愔
為諫議大夫衣道士服視事亦服妖也天寳初貴族及
士民好為胡服胡帽婦人則簮步摇釵衿袖窄小楊貴
妃常以假鬢為首飾而好服黃裙近服妖也時人為之
語曰義髻抛河裏黃裙逐水流元和末婦人為圓鬟椎
髻不設鬢飾不施朱粉惟以烏膏注脣狀似悲啼者圓
鬟者上不自樹也悲啼者憂恤象也文宗時吳越間織
高頭草履織如綾縠前代所無履下物也織草為之又
非正服而被以文飾蓋隂斜闒茸泰侈之象乾符五年
雒陽人為帽皆冠軍士所冠者又内臣有刻木象頭以
裏幞頭百官效之工門如市度木斫之曰此斫尚書頭
此斫將軍頭此斫軍容頭近服妖也僖宗時内人束髮
極急及在成都蜀婦人效之時謂為囚髻唐末京都婦
人梳髮以兩鬢抱面狀如椎髻時謂之抛家髻又世俗
尚以琉璃為釵釧近服妖也抛家流離皆播遷之兆云
昭宗時十六宅諸王以華侈相尚巾幘各自為制度都
人效之則曰為我作某王頭識者以為不祥龜孽大足
初虔州獲龜六眼一夕而失肅宗上元二年有鼉聚于
掦州城門上節度使鄧景山以問族弟珽對曰鼉介物
兵象也貞元三年潤州魚鼈蔽江而下皆無首大和三
年魏博管内有蟲狀如龜其鳴晝夜不絶近龜孽也秦
宗權在蔡州州中地忽裂有石出高五六尺廣袤丈餘
正如大龜雞禍垂拱三年七月冀州雌雞化為雄永昌
元年正月明州雌雞化為雄八月松州雌雞化為雄景
龍二年春滑州匡城縣民家雞有三足京房易妖占曰
君用婦言則雞生妖玄宗好鬭雞貴臣外戚皆尚之貧
者或弄木雞識者以為雞酉屬帝生之歲也鬭者兵象
近雞禍也大中八年九月考城縣民家雄雞化為雌伏
子而雄鳴化為雌王室將卑之象反雌伏也漢宣帝時
雌雞化為雄至元帝而王氏始萌蓋馴致其禍也咸通
六年七月徐州彭城民家雞生角角兵象雞小畜猶賤
類也下體生上之痾咸通十四年七月宋州襄邑有獵
者得雉五足三足出背上足出于背者下干上之象五
足者衆也青眚青祥貞觀十七年四月立晉王為太子
有青氣繞東宫殿始册命而有祲不祥十八年六月壬
戍有青黑氣廣六尺貫于辰戍其長亘天太和九年鄭
注篋中藥化為蠅數萬飛去注始以藥術進化為蠅者
敗死之象近青眚也乾元三年六月昏西北有青氣三
鼠妖武德元年秋李密王世充隔洛水相拒密營中鼠
一夕渡水盡去占曰鼠無故皆夜去邑有兵貞觀十三
年建州鼠害稼二十一年渝州鼠害稼顯慶三年長孫
無忌第有大鼠見於庭月餘出入無常後忽然死龍朔
元年十一月洛州貓鼠同處鼠隠伏象盗竊貓職捕嚙
而反與鼠同象司盗者廢職容姦弘道初梁州倉有大
鼠長二尺餘為貓所嚙數百鼠反嚙貓少選聚萬餘鼠
州遣人捕擊殺之餘皆去景雲中有蛇鼠鬭于右威衞
營東街槐樹蛇為鼠所傷鬭者兵象景龍元年基州鼠
害稼開元二年韶州鼠害稼千萬為羣天寳元年十月
魏郡貓鼠同乳同乳者甚于同處大歴十三年六月隴
右節度使朱泚於兵家得貓鼠同乳以獻太和三年成
都貓鼠相乳開成四年江西鼠害稼咸通十二年正月
汾州孝義縣民家鼠多銜蒿芻巢樹上鼠穴居去穴登
木賤人將貴之象乾符三年秋河東諸州多鼠穴屋壞
衣三月止鼠盗也天戒若曰將有盗矣乾寧末陕州有
蛇鼠鬭于南門之内蛇死而鼠亡去金沴木武德元年
八月戊戌突厥始畢可汗衙帳無故自壊中宗即位金
雞竿折樹雞竿所以肆赦始發大號而雞竿折不祥神
龍中有羣狐入御史大夫李承嘉第其堂無故壊又秉
筆而管直裂易之又裂開元五年正月癸卯太廟四室
壊天寳十四載十二月哥舒翰帥師守潼關前軍啓行
牙門旗至坊門觸落槍刃衆以為不祥永泰二年三月
辛酉中書敇庫壊貞元四年正月庚戌朔德宗御含元
殿受朝賀質明殿階及欄檻三十餘間自壊衞士死者
十餘人含元路寢大朝會之所御也正月朔一歲之元
王者之事天所以儆者重矣太和九年鄭注為鳳翔節
度使將之鎮出開遠門旗竿折光啓初掦州府署門屋
自壞故隋之行臺門也制度甚宏麗云
五行傳曰棄法律逐功臣殺太子以妾為妻則火不炎
上謂火失其性而為災也京房易傳曰上不儉下不節
盛火數起燔宫室蓋火主禮云又曰視之不明是謂不
哲厥咎舒厥罰常燠厥極疾時則有草妖時則有羽蟲
之孽時則有羊禍時則有目痾時則有赤眚赤祥惟水
沴火火不炎上貞觀四年正月癸巳武德殿北院火十
三年三月壬寅雲陽石燃方丈晝則如灰夜則有光投
草木則焚歴年乃止火失其性而沴金也二十三年三
月甲弩庫火永徽五年十二月乙巳尚書司勲庫火顯
慶元年九月戊辰恩州吉州火焚倉廪甲仗民居二百
餘家十一月己巳饒州火證聖元年正月丙申夜明堂
火武太后欲避正殿徹樂宰相姚璹以為火因人非天
災也不宜貶損后乃御端門觀酺引建章故事復作明
堂以厭之是歲内庫災燔二百餘區萬歲登封元年三
月壬寅撫州火久視元年八月壬子平州火燔千餘家
景龍四年二月東都凌空觀災開元五年十一月乙卯
定陵寢殿火是歲洪州潭州災延燒州署州人見有物
赤而&KR1680;&KR1680;飛来旋即火發十五年七月甲戌興教門樓
柱災是年衡州災延燒三百餘家州人見有物大如甕
赤如燭籠所至火即發十八年二月丙寅大雨雪俄而
雷震左飛龍廐災占曰天火燒廐兵大起十月乙丑東
都宫佛光寺火天寳二年六月東都應天門觀災延燒
左右延福門經日不滅京君不思道天火燔
其宫室九載三月華岳廟災時帝將封西嶽以廟災乃
止十載八月丙辰武庫災燔兵器四十餘萬武庫甲兵
之本也寳應元年十二月己酉大府左藏庫火廣德元
年十二月辛卯夜鄂州大風火發江中焚舟三千䑹延
及岸上民居二千餘家死者數千人大歴十年二月莊
嚴寺浮圖災初有疾風震電俄而火從浮圖中出貞元
元年江陵度支院火焚江東租賦百餘萬十三年正月
東都尚書省火十九年四月家令寺火二年七月洪州
火燔民舍萬七千家元和七年六月鎮州甲仗庫災主
吏坐死者百餘人八年江陵大火十一年十一月甲戌
元陵火李師道起宫室於鄆州將謀亂既成而火太和
二年十一月甲辰禁中昭德寺火延至宣政東垣及門
下省宫人死者數百人三年十月癸丑仗内火四年三
月陳州許州火燒萬餘家十月浙西火十一月揚州海
陵火八年三月揚州火皆燔民舍千區五月己巳飛龍
神駒中廐火十月揚州市火燔民舍數千區十二月禁
中昭成寺火開成二年六月徐州火延燒民居三百餘
家四年十二月乙卯乾陵火丁丑晦掦州市火燔民舍
數千家會昌元年五月潞州市火三年六月西内神龍
寺火萬年縣東市火焚廬舍甚衆六年八月葬武宗辛
未靈駕次三原縣夜大風行宫幔城火乾符四年十月
東都聖善寺火大順二年六月乙酉幽州市樓災延及
數百步七月癸丑甲夜汴州相國寺佛閣災是日暮微
雨震電或見有赤塊轉門譙藤網中周而火作頃之赤
塊北飛轉佛閣藤網中亦周而火作既而大雨㬥至平
地水深數尺火益甚延及民居三日不滅常燠天寳元
年冬無冰先儒以為隂失節也又曰知罪不誅其罰燠
夏則暑殺人冬則物華實蓋當寒反燠象宜刑而賞之
也貞元十四年夏大燠元和九年六月大燠長慶二年
冬少雪水不冰凍草木萌荑如正月廣明元年十一月
暖如仲春草妖武德四年益州獻芝草如人狀占曰王
德將衰下人將起則有木生為人狀草亦木類也景龍
二年岐州郿縣民王上賓家有苦蕒莱高三尺餘上廣
尺餘厚二分近草妖也三年内出蒜條上重生蒜蒜惡
草也重生者其類衆也四年京畿藍田山竹實如麥占
曰大饑開元二年終南山竹有華寔如麥嶺南亦然竹
並枯死是歲大饑民採食之占曰國中竹栢枯不出三
年有喪十七年睦州竹寔天寳初臨川郡人李嘉胤屋
柱生芝草狀如天尊像上元二年七月甲辰延英殿御
座上生白芝一莖三花白喪象也太和九年冬鄭注之
金帶有菌生近草妖也開成四年六月襄州山竹有寔
成米民採食之光啓元年七月河中解永樂生草葉自
相樛結如旌旗之狀時人以為旗子草二年七月鳳翔
麟游草生如旗狀占曰其野有兵羽蟲之孽武德初隋
將堯君素守蒲州有鵲巢其砲機貞觀十七年春齊王
祐為齊州刺史好畜鴨有貍嚙鴨頭斷者四十餘是歲
四月丙戌立晉王為太子雌雉集太極殿前雄雉集東
宫顯德殿前太極三朝所會也永徽四年宋州人蔡道
基舍傍有獸高丈餘頭類羊一角鹿形馬蹄牛尾五色
有翅占曰鳥如畜形者有大兵五年七月辛巳萬年宫
有小鳥如雀生子大如鳲鳩調露元年鳴鵽羣飛入塞
相繼蔽野至二年正月還復北飛至靈夏北悉墮地而
死視之皆無首文明後天下屢奏雌雞化為雄或半化
者景龍四年六月辛巳朔烏集太極殿梁驅之不去開
元十二年十一月戊子雄雉馴飛泰山齋宫内封禪所
以告成功祀事無重於此者而野鳥馴飛不忌禁衛不
祥二十五年四月濮州兩烏兩鵲兩鸜鵒同巢隴州鵲
哺慈烏二十八年四月庚辰慈烏巢宣政殿栱辛巳又
巢宣政殿栱天寳十三載葉縣有鵲巢於車轍中不巢
木而巢地失其所也至德二載三月安禄山將武令珣
圍南陽有鵲巢于城中砲機者三雛成乃去大歴八年
九月武功獲大鳥肉翅狐首四足有爪長四尺餘毛赤
如蝙蝠羣鳥隨而噪之近羽蟲孽也十三年五月左羽
林軍有鸜鵒乳鵲二貞元四年三月中書省梧桐樹有
鵲以泥為巢鵲巢知歲次於羽蟲為有知今以泥露巢
遇風雨壞矣是歲夏鄭汴境内烏皆羣飛集魏博田緒
淄青李納境内銜木為城高二三尺方十里緒納惡而
焚之信宿又然烏口皆流血九年春許州鵲哺烏雛十
年四月有大鳥飛集宫中食雜骨數日獲之不食死六
月辛未晦水鳥集左藏庫十三年十月懷州&KR2857;鵊巢内
有黃雀往来哺食十四年秋有異鳥色青類鳩鵲見於
宋州郊外所止之處羣鳥翼衛朝夕嗛稻粱以哺之睢
陽人適野聚觀者旬日十八年六月烏集徐州之滕縣
嗛柴為城中有白烏一碧烏一元和元年常州鵲巢于
平地四年十二月羣烏夜集于太行山上十三年春淄
青府署及城中鳥鵲互取其雛各以哺子更相搏擊不
能禁寳歴元年十一月丙申羣烏夜鳴開成元年閠五
月丙戌烏集唐安寺逾月散雀集玄法寺鷰集蕭望之
冡二年三月真興門外鵲巢於古冡鵲巢知避歲而古
占又以高下卜水旱今不巢于木而穴于冡不祥秋突
厥烏自塞北羣飛入塞五年六月有禿鶖羣飛集禁苑
鶖水鳥也會昌元年潞州長子有白頸烏與鵲鬭大中
十年三月舒州吳塘堰有衆禽成巢闊七尺高一尺水
禽山鳥無不馴狎中有如人面綠毛紺爪觜者其聲曰
甘人謂之甘蟲占曰有鳥非常来宿于邑中國有兵人
相食咸通七年涇州靈臺百里戍有雀生鷰至太俱飛
去京房易傳曰賊臣在國厥妖鷰生雀雀生鷰同說十
一年夏雉集河内縣署咸通中吳越有異鳥極大四目
三足鳴山林其聲曰羅平占曰國有兵人相食乾符四
年春廬江縣北鵲巢于地六年夏鴟雉集于偃師南樓
及縣署劉向說野鳥入處宫室將空廣明元年春絳州
翼城縣有鵂鶹鳥羣飛集縣署衆鳥逐而噪之光啓元
年二月復如之鵂鶹一名訓狐中和元年三月陳留有
烏變為鵲二年有鵲變為烏古者以烏卜軍之勝負烏
變為鵲民從賊之象鵲復變為烏賊復為民之象三年
新安縣吏家捕得雉飬之與雞馴月餘相與鬭死四年
臨淮漣水民家鷹化為鵝而弗能游鷹以鷙而擊武臣
象也鵝雖毛羽清潔而飛不能遠無摶擊之用充庖厨
而已光啓元年十二月陕州平陸集津山有雉二首向
背而連頸者棲集津倉廡後數月羣雉數百来鬭殺之
二年正月閺鄉湖城野雉及鳶夜鳴七月中條山鵲焚
其巢三年七月鵲復焚巢京房易傳曰人君暴虐鳥焚
其巢三年十月慈州仵城梟與鴟鬭相殺光化二年幽
州節度使劉仁恭屠貝州去夜有鵂鶹鳥十數飛入帳
中逐去復来昭宗時有秃鶖鳥巢寢殿隅帝親射殺之
天復二年帝在鳳翔十一月丁巳日南至夜驟風有鳥
數千迄明飛噪數日不止自車駕在岐常有鳥數萬棲
殿前諸樹岐人謂之神鴉三年宣州有鳥如雉而大尾
有火光如散星集于戟門明日大火曹局皆盡惟兵械
存羊禍義寕二年三月丙辰麟游縣有羔生而無尾是
月乙丑太原獻羖羊無頭而不死開元二年正月原州
獻肉角羊二年三月富平縣有肉角羊會昌二年春代
州崞縣羊生二首連頸兩尾占曰二首上不一也咸通
三年夏平陶民家羊生羔如犢乾符三年洛陽建春門
外因暴雨有物墮地如羖羊不食頃之入地中其跡月
餘不滅或以為雨工也占曰當旱赤眚赤祥武德七年
河間王孝恭征輔公袥宴羣帥于舟中孝恭以金盌酌
江水將飲之則化為血孝恭曰盌中之血公袥授首之
祥武德初突厥國中雨血三日光宅初宗室岐州刺史
崇真之子横杭等夜宴忽有氣如血腥武后時来俊臣
家井水變赤如血井中夜有吁嗟嘆惋聲俊臣以木棧
之木忽自投十步外長安中并州晉祠水赤如血中宗
時成王千里家有血點地及奩箱上有血淋瀝腥聞數
步又中郎將東夷人毛婆羅炊飯一夕化為血景龍二
年七月癸巳赤氣際天光燭地三日乃止赤氣血祥也
天寳六載少陵原楊慎矜父墓封域内草木皆流血慎
矜令浮屠史敬思禳之退朝裸而桎梏於叢棘間如是
數旬而流血不止十二載李林甫第東北隅每夜火光
起或有如小兒持火出入者近赤祥也寳應元年八月
庚午夜有赤光亘天貫紫微漸移東北彌漫半天大歴
十三年二月太僕寺有泥像左臂上有黑汗滴下以紙
承之血也貞元二年十一月壬午日没有赤氣五出于
黑雲中亘天十二年九月癸卯夜有赤氣如火見北方
上至北斗十七年福州劒池水赤如血二十一年正月
甲戌雨赤雪于京師元和十四年二月鄆州從事院門
前地有血方尺餘色甚鮮赤不知所從来人以為自空
而墮也長慶元年七月戊午河水赤三日止寳歴元年
十二月乙酉夜西北有霧起須臾遍天霧止有赤氣或
淺或深久而乃散大和元年四月庚戌北方有赤氣中
有數白氣間之六月乙卯夜西北有赤氣八月癸卯京
師見赤氣滿天二年閏三月乙卯北方有赤氣如血咸
通七年鄭州永福湖水赤如凝血者三日乾符六年中
書政事堂忽旦有死人血汚滿地不知主名又御井水
色赤而腥渫之得一死女子腐爛近赤祥也中和二年
七月丙午夜西北方赤氣如絳際天光啓元年正月潤
州江水赤凡數日水沴火幽州坊谷地常有火長慶三
年夏遂積水為池近水沴火也
唐書卷三十四
