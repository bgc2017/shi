唐書卷二十二
宋翰林學士歐陽修撰
志第十二
禮樂志
自周陳以上雅鄭淆雜而無别隋文帝始分雅俗二部
至唐更曰部當凡所謂俗樂者二十有八調正宫高宫
中吕宫道調宫南呂宫仙呂宫黃鍾宫為七宫越調大
食調高大食調雙調小食調歇指調林鍾商為七商大
食角高大食角雙角小食角歇指角林鍾角越角為七
角中吕調正平調高平調仙吕調黃鍾羽般涉調高般
涉為七羽皆從濁至清迭更其聲下則益濁上則益清
慢者過節急者流蕩其後聲器寖殊或有宫調之名或
以倍四為度有與律吕同名而聲不近雅者其宫調乃
應夾鍾之律燕設用之絲有琵琶五絃箜篌筝竹有觱
篥簫笛匏有笙革有杖鼓第二鼓第三鼓腰鼓大鼓土
則附革而為鞚木有拍板方響以體金應石而備八音
倍四夲屬清樂形類雅音而曲出於胡部復有銀字之
名中管之格皆前代應律之器也後人失其傳而更以
異名故俗部諸曲悉源於雅樂周隋管絃雜曲數百皆
西涼樂也鼔舞曲皆龜兹樂也唯琴工猶傳楚漢舊聲
及清調蔡邕五弄楚調四弄謂之九弄隋亡清樂散缺
存者纔六十三曲其後傳者平調清調周房中樂遺聲
也白雪楚曲也公莫舞漢舞也巴渝漢高帝命工人作
也君漢元帝時作也君漢鞞舞曲也鐸舞漢曲
也白鳩吳拂舞曲也白紵吳舞也子夜晉曲也前溪晉
車騎將軍沈珫作也團扇晉王珉歌也懊儂晉隆安初
謠也長史變晉司徒左長史王廞作也丁督護晉宋間
曲也讀曲宋人為彭城王義康作也烏夜啼宋臨川王
義慶作也石城宋臧質作也莫愁石城樂所出也襄陽
宋隋王誕作也烏夜飛宋沈攸之作也估客樂齊武帝
作也楊叛北齊歌也驍壺投壺樂也常林歡宋梁間曲
也三洲商人歌也採桑三洲曲所出也玉樹後庭花堂
堂陳後主作也泛龍舟隋煬帝作也又有吳聲四時歌
雅歌上林鳳雛平折命嘯等曲其聲與其辭皆訛失十
不傳其一二蓋唐自太宗高宗作三大舞雜用於燕樂
其他諸曲出於一時之作雖非絶雅尚不至於滛放武
后之禍繼以中宗昏亂固無足言者玄宗為平王有散
樂一部定韋后之難頗有預謀者及即位命寧王主藩
邸樂以亢太常分兩朋以角優劣置内教坊於蓬萊宫
側居新聲散樂倡優之伎有諧謔而賜金帛朱紫者酸
棗縣尉袁楚客上疏極諫初帝賜第隆慶坊坊南之地
變為池中宗常泛舟以厭其祥帝即位作龍池樂舞者
十有二人冠芙蓉冠躡履備用雅樂唯無磬又作聖夀
樂以女子衣五色繡襟而舞之又作小破陣樂舞者被
甲胄又作光聖樂舞者鳥冠畫衣以歌王迹所興又分
樂為二部堂下立奏謂之立部伎堂上坐奏謂之坐部
伎太常閱坐部不可教者隷立部又不可教者乃習雅
樂立部伎八一安舞二太平樂三破陣樂四慶善樂五
大定樂六上元樂七聖夀樂八光聖樂安舞太平樂周
隋遺音也破陣樂以下皆用大鼓雜以龜兹樂其聲震
厲大定樂又加金鉦慶善舞顓用西涼樂聲頗閑雅每
享郊廟則破陣上元慶善三舞皆用之坐部伎六一燕
樂二長夀樂三天授樂四鳥歌萬歲樂五龍池樂六小
破陣樂天授鳥歌皆武后作也天授年名鳥歌者有鳥
能人言萬歲因以制樂自長夀樂以下用龜茲舞唯龍
池樂則否是時民間以帝自潞州還京師舉兵夜半誅
韋皇后製夜半樂還京樂二曲帝又作文成曲與小破
陣樂更奏之其後河西節度使楊敬忠獻霓裳羽衣曲
十二遍凡曲終必遽唯霓裳羽衣曲將畢引聲益緩帝
方寖喜神仙之事詔道士司馬承禎製玄真道曲茅山
道士李會元製大羅天曲工部侍郎賀知章製紫清上
聖道曲太清宫成太常卿韋縚製景雲九真紫極小長
夀承天順天樂六曲又製商調君臣相遇樂曲初隋有
法曲其音清而近雅其器有鐃鈸鐘磬幢簫琵琶琵琶
圓體修頸而小號曰秦漢子蓋弦鼗之遺製出於胡中
傳為秦漢所作其聲金石絲竹以次作隋煬帝厭其聲
澹曲終復加解音玄宗既知音律又酷愛法曲選坐部
伎子弟三百教於棃園聲有誤者帝必覺而正之號皇
帝棃園弟子宫女數百亦為棃園弟子居宜春北院棃
園法部更置小部音聲三十餘人帝幸驪山楊貴妃生
日命小部張樂長生殿因奏新曲未有名會南方進荔
枝因名曰荔枝香帝又好羯鼓而寧王善吹横笛逹官
大臣慕之皆喜言音律帝嘗稱羯鼓八音之領褏諸樂
不可方也蓋夲戎羯之樂其音太蔟一均龜茲高昌疏
勒天竺部皆用之其聲焦殺特異衆樂開元二十四年
升胡部於堂上而天寳樂曲皆以邊地名若涼州伊州
甘州之類後又詔道調法曲與胡部新聲合作明年安
禄山反涼州伊州甘州皆陷吐蕃唐之盛時凡樂人音
聲人太常雜戶子弟隷太常及鼓吹署皆番上總號音
聲人至數萬人玄宗又嘗以馬百匹盛飾分左右施三
重榻舞傾杯數十曲壯士舉榻馬不動樂工少年姿秀
者十數人衣黃衫文玉帶立左右每千秋節舞於勤政
樓下後賜宴設酺亦會勤政樓其日未明金吾引駕騎
北衙四軍陳仗列旗幟被金甲短後繡袍太常卿引雅
樂每部數十人間以胡夷之技内閑廄使引戲馬五坊
使引象犀入場拜舞宫人數百衣錦繡衣出帷中擊雷
鼓奏小破陣樂歲以為常千秋節者玄宗以
生因以其日名節而君臣共為荒樂當時流俗多傳其
事以為盛其後巨盜起陷兩京自此天下用兵不息而
離宫苑囿遂以荒堙獨其餘聲遺曲傳人間聞者為之
悲涼感動蓋其事適足為戒而不足考法故不復著其
詳自肅宗以後皆以生日為節而德宗不立節然止於
羣臣稱觴上夀而已代宗繇廣平王復二京棃園供奉
官劉日進製寳應長寧樂十八曲以獻皆宫調也大歴
元年又有廣平太一樂涼州曲夲西涼所獻也其聲夲
宫調有大遍小遍貞元初樂工康崑崙寓其聲於琵琶
奏於玉宸殿因號玉宸宫調合諸樂則用黃鍾宫其後
方鎮多製樂舞以獻河東節度使馬燧獻定難曲昭義
軍節度使王虔休以德宗誕辰未有大樂乃作繼天誕
聖樂以宫為調帝因作中和樂舞山南節度使于頔又
獻順聖樂曲將半而行綴皆伏一人舞於中又令女伎
為佾舞雄健壯妙號孫武順聖樂文宗好雅樂詔太常
卿馮定采開元雅樂製雲韶法曲及霓裳羽衣舞曲雲
韶樂有玉磬四虡琴瑟筑簫篪籥跋膝笙竽皆一登歌
四人分立堂上下童子五人繡衣執金蓮花以導舞者
三百人階下設錦筵遇内宴乃奏謂大臣曰笙磬同音
沈唫忘味不圖為樂至於斯也自是臣下功高者輙賜
之樂成改法曲為仙韶曲會昌初宰相李德裕命樂工
製萬斯年曲以獻大中初太常樂工五千餘人俗樂一
千五百餘人宣宗每宴羣臣備百戲帝製新曲教女伶
數千百人衣珠翠緹繡連袂而歌其樂有播皇猷之曲
舞者高冠方履褒衣博帶趍走俯仰中於規矩又有葱
嶺西曲士女蹹歌為隊其詞言葱嶺之民樂河湟故地
歸唐也咸通間諸王多習音聲倡優雜戲天子幸其院
則迎駕奏樂是時藩鎮稍復舞破陣樂然舞者衣畫甲
執旗旆纔十人而已蓋唐之盛時樂曲所傳至其末年
往往亡缺周隋與北齊陳接壤故歌舞雜有四方之樂
至唐東夷樂有高麗百濟北狄有鮮卑吐谷渾部落稽
南蠻有扶南天竺南詔驃國西戎有高昌龜兹疏勒康
國安國凡十四國之樂而八國之伎列于十部樂中宗
時百濟樂工人亡散岐王為太常卿復奏置之然音伎
多闕舞者二人紫大褎裙襦章甫冠衣履樂有筝笛桃
皮觱篥箜篌歌而已北狄樂皆馬上之聲自漢後以為
鼓吹亦軍中樂馬上奏之故隷鼓吹署後魏樂府初有
北歌亦曰真人歌都代時命宫人朝夕歌之周隋始與
西涼樂雜奏至唐存者五十三章而名可解者六章而
已一曰慕容可汗二曰吐谷渾三曰部落稽四曰鉅鹿
公主五曰白淨王六曰太子企喻也其餘辭多可汗之
稱蓋燕魏之際鮮卑歌也隋鼓吹有其曲而不同貞觀
中將軍侯貴昌并州人世傳北歌詔隷太樂然譯者不
能通歲久不可辨矣金吾所掌有大角即魏之簸邏回
工人謂之角手以備鼓吹南蠻北狄俗斷髮故舞者以
繩圍首約髮有新聲自河西至者號胡音龜兹散樂皆
為之少息扶南樂舞者二人以朝霞為衣赤皮鞋天竺
伎能自斷手足刺腸胃高宗惡其驚俗詔不令入中國
睿宗時婆羅門國獻人倒行以足舞仰植銛刀俯身就
鋒歴臉下復植於背觱篥者立腹上終曲而不傷又伏
伸其手二人躡之周旋百轉開元初其樂猶與四夷樂
同列貞元中南詔異牟尋遣使詣劒南西川節度使韋
臯言欲獻夷中歌曲且令驃國進樂臯乃作南詔奉聖
樂用黃鍾之均舞六成工六十四人贊引二人序曲二
十八疊執羽而舞南詔奉聖樂字曲將終雷鼓作於四
隅舞者皆拜金聲作而起執羽稽首以象朝覲每拜跪
節以鉦鼓又為五均一曰黃鍾宫之宫二曰太蔟商之
宫三曰姑洗角之宫四曰林鍾徵之宫五曰南吕羽之
宫其文義繁雜不足復紀德宗閱於麟德殿以授太常
工人自是殿庭宴則立奏宫中則坐奏十七年驃國王
雍羌遣弟悉利移城主舒難陁獻其國樂至成都韋臯
復譜次其聲又圖其舞容樂器以獻凡工器二十有二
其音八金貝絲竹匏革牙角大抵皆夷狄之器其聲曲
不隷於有司故無足采云
唐書卷二十二
唐書卷二十二考證
禮樂志十二及清調蔡邕五弄楚調四弄舊書作清
調瑟調蔡邕雜弄
唐書卷二十二考證
