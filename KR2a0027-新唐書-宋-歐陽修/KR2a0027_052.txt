唐書卷五十二
宋翰林學士歐陽修撰
食貨志第四十二
租庸調之法以人丁為本自開元以後天下戶籍久不
更造丁口轉死田畝賣易貧富升降不實其後國家侈
費無節而大盗起兵興財用益屈而租庸調法弊壞自
代宗時始以畝定税而歛以夏秋至德宗相楊炎遂作
兩税法夏輸無過六月秋輸無過十一月置兩税使以
總之量出制入戶無主客以居者為簿人無丁中以貧
富為差商賈税三十之一與居者均役田税視大歴十
四年墾田之數為定遣黜陟使按比諸道丁産等級免
鰥寡惸獨不濟者敢有加斂以枉法論議者以租庸調
高祖太宗之法也不可輕改而德宗方信用炎不疑也
舊戶三百八十萬五千使者按比得主戶三百八十萬
客戶三十萬天下之民不土斷而地著不更版籍而得
其虛實歲斂錢二千五十餘萬緡米四百萬斛以供外
錢九百五十餘萬緡米千六百餘萬斛以供京師税法
既行民力未及寬而朱滔王武俊田悅合從而叛用益
不給而借商之令出初太博士韋都賓陳京請借富
商錢德宗以問度支杜佑以為軍費裁支數月幸得商
錢五百萬緡可支半歲乃以戶部侍郎趙贊判度支代
佑行借錢令約罷兵乃償之京兆少尹韋楨長安丞薛
萃搜督甚峻民有不勝其冤自經者家若被盗然總京
師豪人田宅奴婢之估裁得八十萬緡又取僦櫃納質
錢及粟麥糶於市者四取其一長安為罷市市民相率
遮邀宰相哭訴盧杞疾驅而過韋楨懼乃請錢不及百
緡粟麥不及五十斛者免而所獲裁二百萬緡淮南節
度使陳少游增其本道税錢每緡二百因詔天下皆增
之自太宗時置義倉及常平倉以備凶荒高宗以後稍
假義倉以給他費至神龍中略盡玄宗即位復置之其
後第五琦請天下常平倉皆置庫以畜本錢至是趙贊
又言自軍興常平倉廢垂三十年凶荒潰散餧死相食
不可勝紀陛下即位京城兩市置常平官雖頻年少雨
米不騰貴可推而廣之宜兼儲布帛請於兩都江陵成
都揚汴蘇洪置常平輕重本錢上至百萬緡下至十萬
積米粟布帛絲麻貴則下價而出之賤則加估而收之
諸道津會置吏閱商賈錢每緡税二十竹木茶漆税十
之一以贍常平本錢德宗納其策屬軍用迫蹵亦隨而
耗竭不能備常平之積是時諸道討賊兵在外者度支
給出界糧每軍以臺省官一人為糧料使主供億士卒
出境則給酒肉一卒出境兼三人之費將士利之逾境
而屯趙贊復請稅間架算除陌其法屋二架為間上間
錢二千中間一千下間五百匿一間杖六十告者賞錢
五萬除陌法公私貿易千錢舊算二十加為五十物兩
相易者約直為率而民益愁怨及涇源兵反大謼長安
市中曰不奪爾商戶僦質不税爾間架除陌矣於是間
架除陌竹木茶漆鐵之税皆罷朱泚平天下戶口三耗
其二貞元四年詔天下兩税審等第高下三年一定戶
自初定兩税貨重錢輕乃計錢而輸綾絹既而物價愈
下所納愈多絹匹為錢三千二百其後一匹為錢一千
六百輸一者過二雖賦不增舊而民愈困矣度支以税
物頒諸司皆增本價為虛估給之而繆以濫惡督州縣
剥價謂之折納復有進奉宣索之名改科役曰召雇率
配曰和市以巧避微文比大歴之數再倍又癘疫水旱
戶口減秏刺史析戶張虚數以寬責逃死闕税取於居
者一室空而四鄰亦盡戶版不緝無浮游之禁州縣行
小惠以傾誘鄰境新收者優假之唯安居不遷之民賦
役日重帝以問宰相陸贄贄上疏請釐革其甚害者大
略有六其一曰國家賦役之法曰租曰調曰庸其取法
遠其斂財均其域人固有田則有租有家則有調有身
則有庸天下法制均壹雖轉徙莫容其姦故人無摇心
天寳之季海内波蕩版圖隳於避地賦法壞於奉軍賦
役舊法行之百年人以為便兵興供億不常誅求隳制
此時弊非法弊也時有弊而未理法無弊而已更兩税
新制竭秏編甿日日滋甚陛下初即位宜損上益下嗇
用節財而摘郡邑驗簿書州取大歴中一年科率多者
為兩税定法此總無名之暴賦而立常規也夫財之所
生必因人力兩税以資産為宗不以丁身為本資産少
者税輕多者税重不知有藏於襟懷囊篋物貴而人莫
窺者有場圃囷倉直輕而衆以為富者有流通蕃息之
貨數寡而日收其贏者有廬舍器用價高而終歲利寡
者計估算緡失平長偽挾輕費轉徙者脫傜税敦本業
者困斂求此誘之為姦敺之避役也今傜賦輕重相百
而以舊為準重處流亡益多輕處歸附益衆有流亡則
攤出已重者愈重有歸附則散出已輕者愈輕人嬰其
弊願詔有司與宰相量年支有不急者罷之廣費者節
之軍興加税諸道權宜所增皆可停税物估價宜視月
平至京與色樣符者不得虚稱折估有濫惡罪官吏勿
督百姓每道以知兩税判官一人與度支參計戶數量
土地沃瘠物産多少為二等州等下者配錢少高者配
錢多不變法而逋逃漸息矣其二曰播殖非力不成故
先王定賦以布麻繒纊百榖勉人功也又懼物失貴賤
之平交易難準乃定貨泉以節輕重蓋為國之利權守
之在官不以任下然則榖帛人所為也錢貨官所為也
人所為者租税取焉官所為者賦斂捨焉國朝著令税
出榖庸出絹調出繒纊布麻曷嘗禁人鑄錢而以錢為
賦今兩税效算緡之末法估資産為差以錢榖定税折
供雜物歲目頗殊所供非所業所業非所供增價以市
所無減價以貨所有耕織之力有限而物價貴賤無常
初定兩税萬錢為絹三匹價貴而數不多及給軍裝計
數不計價此税少國用不充也近者萬錢為絹六匹價
賤而數加計口蠶織不殊而所輸倍此供稅多人力不
及也宜令有司覆初定兩税之歲絹布定估為布帛之
數復庸調舊制隨土所宜各修家技物甚賤所出不加
物甚貴所入不減且經費所資在錢者獨月俸資課以
錢數多少給布廣鑄而禁用銅器則錢不乏有糴鹽以
入直榷酒以納資何慮無所給哉其三曰廉使奏吏之
能者有四科一曰戶口增加二曰田野墾闢三曰税錢
長數四曰率辦先期夫貴戶口增加詭情以誘姦浮苛
法以析親族所誘者將議薄征則遽散所析者不勝重
税而亡有州縣破傷之病貴田野墾闢率民殖荒田限
年免租新畝雖闢舊畬蕪矣人以免租年滿復為汚萊
有稼穡不增之病貴税錢長數重困疲羸捶骨瀝髓苟
媚聚斂之司有不恤人之病貴率辦先期作威殘人絲
不容織粟不暇舂貧者奔迸有不恕物之病四病繇考
覈不切事情之過驗之以實則租賦所加固有受其損
者此州若增客戶彼郡必減居人增處邀賞而稅數加
減處懼罪而税數不降國家設考課之法非欲崇聚斂
也宜命有司詳考課績州税有定傜役有等覆實然後
報戶部若人益阜實税額有餘據戶均減十三為上課
減二次之減一又次之若流亡多加税見戶者殿亦如
之民納租以去歲輸數為常罷據額所率者增闢勿益
租廢耕不降數定戶之際視雜産以校之田既有常租
則不宜復入兩税如此不督課而人人樂耕矣其四曰
君不厚所資而害所飬故先人事而借其暇力家給
然後斂餘財今督收迫促蠶事方興而輸縑農功未艾
而斂榖有者急賣而秏半直無者求假費倍定兩税之
初期約未詳屬征役多故率先限以收宜定税期隨風
俗時候務於紓人其五曰頃師旅亟興官司所儲唯給
軍食凶荒不遑賑救人小乏則取息利大乏則鬻田廬
歛穫始畢執契行貸饑歲室家相棄乞為奴僕猶莫之
售或縊死道途天災流行四方代有税茶錢積戶部者
宜計諸道戶口均之榖麥熟則平糴亦以義倉為名主
以廵院時稔傷農則優價廣糴榖貴而止小歉則借貸
循環斂散使聚榖幸災者無以牟大利其六曰古者百
畝地號一夫蓋一夫授田不得過百畝欲使人不廢業
田無曠耕今富者萬畝貧者無容足之居依託彊家為
其私屬終歲服勞常患不充有田之家坐食租税京畿
田畝税而私家收租畝一石官取一私取十穡者
安得足食宜為占田條限裁租價損有餘優不足此安
富恤窮之善經不可捨也贄言雖切以讒逐事無施行
者十二年河南尹齊抗復論其弊以為軍興國用稍廣
隨要而税吏擾人勞陛下變為兩稅督納有時貪暴無
容其姦二十年間府庫充牣但定税之初錢輕貨重故
陛下以錢為税今錢重貨輕若更為税名以就其輕其
利有六吏絶其姦一也人用不擾二也靜而獲利三也
用不乏錢四也不勞而易知五也農桑自勸六也百姓
本出布帛而税反配錢至輸時復取布帛更為三估計
折州縣升降成姦若直定布帛無估可折蓋以錢為税
則人力竭而有司不之覺今兩税出於農人農人所有
唯布帛而已用布帛處多用錢處少又有鼓鑄以助國
計何必取於農人哉疏入亦不報初德宗居奉天儲畜
空窘嘗遣卒視賊以苦寒乞襦袴帝不能致剔親王帶
金而鬻之朱泚既平於是帝屬意聚斂常賦之外進奉
不息劒南西川節度使韋臯有日進江西觀察使李兼
有月進淮南節度使杜亞宣歙觀察使劉贊鎮海節度
使王緯李錡皆徼射恩澤以常賦入貢名為羡餘至代
易又有進奉當是時戶部錢物所在州府及廵院皆得
擅留或矯密旨加斂謫官吏刻禄稟增稅通津死人及
蔬果凡代易進奉取於税入十獻二三無敢問者常州
刺史裴肅鬻薪炭案紙為進奉得遷浙東觀察使刺史
進奉自肅始也劉贊卒于宣州其判官嚴綬傾軍府為
進奉召為刑部員外郎判官進奉自綬始也自裴延齡
用事益為天子積私財而生民重困延齡死而人相賀
是時宫中取物於市以中官為宮市使兩市置白望數
十百人以鹽估敝衣絹帛尺寸分裂酬其直又索進奉
門戶及脚價錢有齎物入市而空歸者每中官出沽漿
賣餅之家皆徹肆塞門諫官御史數上疏諫不聽人不
堪其弊戶部侍郎蘇弁言京師游手數千萬家無生業
者仰宫市以活奈何罷帝悅以為然京兆尹韋湊奏小
人因宫市為姦眞偽難辨宜下府縣供送帝許之中官
言百姓頼宮市以養者也湊反得罪順宗即位乃罷宮
市使及鹽鐵使月進憲宗又罷除官受代進奉及諸道
兩税外榷率分天下之賦以為三一曰上供二曰送使
三曰留州宰相裴垍又令諸道節度觀察調費取於所
治州不足則取於屬州而屬州送使之餘與其上供者
皆輸度支是時因德宗府庫之積頗約費用天子身服
澣濯及劉闢李錡既平訾藏皆入内庫山南東道節度
使于頔河東節度使王鍔進獻甚厚翰林學士李絳嘗
諫曰方鎮進獻因緣為姦以侵百姓非聖政所宜帝喟
然曰誠知非至德事然兩河中夏貢賦之地朝覲久廢
河湟䧟没烽候列於郊甸方刷祖宗之恥不忍重斂於
人也然獨不知進獻之取於人者重矣及討淮西判度
支楊於陵坐饋餫不繼貶以司農卿皇甫鎛代之由是
益為刻剝司農卿王遂京兆尹李翛號能聚歛乃以為
宣歙浙西觀察使予之富饒之地以辦財賦鹽鐵使王
播言劉晏領使時自按租庸然後知州縣錢榖利病虚
實乃以副使程异廵江淮覈州府上供錢榖异至江淮
得錢百八十五萬貫其年遂代播為鹽鐵使是時河北
兵討王承宗於是募人入粟河北淮而者自千斛以上
皆授以官度支鹽鐵與諸道貢獻尤甚號助軍錢及賊
平則有賀禮及助賞設物羣臣上尊號又有獻賀物穆
宗即位一切罷之兩税外加率一錢者以枉法贓論然
自在藩邸時習見用兵之弊以謂戎臣武卒法當姑息
及即位自神策諸軍非時賞賜不可勝紀已而幽州兵
囚張弘靖鎮州殺田弘正兩鎮用兵置南北供軍院而
行營軍十五萬不能亢兩鎮萬餘之衆而饋運不能給
帛粟未至而諸軍或彊奪於道蓋自建中定兩税而物
輕錢重民以為患至是四十年當時為絹二匹半者為
八匹大率加三倍豪家大商積錢以逐輕重故農人日
困末業日增帝亦以貨輕錢重民困而用不充詔百官
議革其弊而議者多請重挾銅之律戶部尚書楊於陵
曰王者制錢以權百貨貿遷有無變通不倦使物無甚
貴甚賤其術非他在上而已何則上之所重人必從之
古者權之於上今索之於下昔散之四方今藏之公府
昔廣鑄以資用今減鑪以廢功昔行之於中原今洩之
於邊裔又有閭井送終之唅商賈貸舉之積江湖壓覆
之耗則錢焉得不重貨焉得不輕開元中天下鑄錢七
十餘鑪歲盈百萬今纔十數鑪歲八十五萬而已大歴
以前淄青太原魏博雜鉛鐵以通時用嶺南雜以金銀
丹砂象齒今一用泉貨故錢不足今宜使天下兩税榷
酒鹽利上供及留州送使錢悉輸以布帛榖粟則人寬
於所求然後出内府之積收市廛之滯廣山鑄之數限
邊裔之出禁私家之積則貨日重而錢日輕矣宰相善
其議由是兩稅上供留州皆易以布帛絲纊租庸課調
不計錢而納布帛唯鹽酒本以榷率計錢與兩税異不
可去錢文宗太和九年以天下回殘錢置常平義倉本
錢歲增市之非遇水旱不增者判官罰俸書下考州縣
假借以枉法論文宗嘗召監倉御史崔虞問太倉粟數
對曰有粟二百五十萬石帝曰今歲費廣而所畜寡奈
何乃詔出使郎官御史督察州縣壅遏錢榖者時豪民
侵噬産業不移戶州縣不敢傜役而征税皆出下貧至
於依富為奴客役罰峻於州縣長吏歲輙遣吏廵覆田
税民苦其擾武宗即位廢浮屠法天下毁寺四千六百
招提蘭若四萬籍僧尼為民二十六萬五千人奴婢十
五萬人田數千萬頃大秦穆護祅二千餘人上都東都
每街留寺二每寺僧三十人諸道留僧以三等不過二
十人腴田鬻錢送戶部中下田給寺家奴婢丁壯者為
兩税戶人十畝以僧尼既盡兩京悲田飬病坊給寺田
十頃諸州七頃主以耆壽自會昌末置備邊庫收度支
戶部鹽鐵錢物宣宗更號延資庫初以度支郎中判之
至是以屬宰相其任益重戶部歲送錢帛二十萬度支
鹽鐵送者三十萬諸道進奉助軍錢皆輸焉懿宗時雲
南蠻數内寇徙兵戍嶺南淮北大水征賦不能辦人人
思亂及龐勛反附者六七萬自關東至海大旱冬蔬皆
盡貧者以蓬子為麫槐葉為虀乾符初大水山東饑中
官田令孜為神策中軍怙權用事督賦益急王仙芝黃
巢等起天下遂亂公私困竭昭宗在鳳翔為梁兵所圍
城中人相食父食其子而天子食粥六宫及宗室多饑
死其窮至於如此遂以亡初乾元末天下上計百六十
九州戶百九十三萬三千一百二十四不課者百一十
七萬四千五百九十二口千六百九十九萬三百八十
六不課者千四百六十一萬九千五百八十七減天寳
戶五百九十八萬二千五百八十四口三千五百九十
二萬八千七百二十三元和中供歲賦者浙西浙東宣
歙淮南江西鄂岳福建湖南八道戶百四十四萬比天
寳纔四之一兵入於官者八十三萬加天寳三之一通
以二戶飬一兵京西北河北以屯兵廣無上供至長慶
戶三百三十五萬而兵九十九萬率三戶以奉一兵至
武宗即位戶二百一十一萬四千九百六十會昌末戶
增至四百九十五萬五千一百五十一宣宗既復河湟
天下兩税榷酒茶鹽錢歲入九百二十二萬緡歲之常
費率少三百餘萬有司遠取後年乃濟及羣盜起諸鎮
不復上計云
唐書卷五十二
