唐書卷四
宋翰林學士歐陽修撰
本紀第四
則天順聖皇后武氏諱曌并州文水人也父士彠官至
工部尚書荆州都督封應國公后年十四太宗聞其有
色選為才人太宗崩后削髮為比丘尼居于感業寺高
宗幸感業寺見而悦之復召入宮久之立為昭儀進號
宸妃永徽六年高宗廢皇后王氏立宸妃為皇后高宗
自顯慶後多苦風疾百司奏事時時令后決之常稱旨
由是參豫國政后旣專寵與政乃數上書言天下利害
務收人心而高宗春秋高苦疾后益用事遂不能制高
宗悔隂欲廢之而謀洩不果上元元年高宗號天皇皇
后亦號天后天下之人謂之二聖弘道元年十二月高
宗崩遺詔皇太子即皇帝位軍國大務不決者兼取天
后進止甲子皇太子即皇帝位尊后為皇太后臨朝稱
制大赦賜九品以下勲官一級庚午韓王元嘉為太尉
霍王元軌為司徒舒王元名為司空甲戌劉仁軌為尚
書左僕射裴炎為中書令劉齊賢為侍中同中書門下
三品戊寅郭待舉魏玄同岑長倩同中書門下三品癸
未郭正一罷
光宅元年正月癸未改元嗣聖癸巳左散騎常侍韋弘
敏為太府卿同中書門下三品二月戊午廢皇帝為廬
陵王幽之己未立豫王旦為皇帝妃劉氏為皇后立永
平郡王成器為皇太子大赦改元為文明賜文武官五
品以上爵一等九品以上勲兩轉老人版授官賜粟帛
職官五品以上舉所知一人皇太后仍臨朝稱制庚申
廢皇太孫重照為庶人殺庶人賢于巴州甲子皇帝率
羣臣上尊號于武成殿丁卯冊皇帝丁丑太常卿王德
眞為侍中中書侍郎劉禕之同中書門下三品庚辰贈
玉清觀道士大中大夫王遠知金紫光祿大夫三月丁
亥徙封上金為畢王素節葛王四月丁巳滕王元嬰薨
辛酉徙封上金為澤王素節許王癸酉遷廬陵王于房
州丁丑又遷于均州五月癸巳以大喪禁射獵閏月甲
子禮部尚書武承嗣為太常卿同中書門下三品七月
戊午廣州崑崙殺其都督路元叡乙丑突厥寇朔州左
武衛大將軍程務挺敗之辛未有彗星出于西方八月
庚寅葬天皇大帝于乾陵丙午武承嗣罷九月甲寅大
赦改元旗幟尚白易内外官服青者以碧大易官名改
東都為神都追尊老子母為先天太后丙辰左威衛大
將軍程務挺為單于道安撫大使以備突厥己巳追尊
武氏五代祖克己為魯國公妣裴氏為夫人高祖
居常為太尉北平郡王妣劉氏為王妃曾祖儉為太尉
金城郡王妣宋氏為王妃祖華為太尉太原郡王妣趙
氏為王妃考士彠為太師魏王妣楊氏為王妃丁丑柳
州司馬李敬業舉兵于揚州以討亂貶韋弘敏為汾州
刺史十月癸未楚州司馬李崇福以山陽安宜鹽城三
縣歸于敬業甲申左玉鈐衞大將軍梁郡公孝逸為揚
州道行軍大總管左金吾衛大將軍李知十為副率兵
三十萬以拒李敬業丁亥左肅政臺御史大夫騫味道
檢校内史同鳳閣鸞臺三品鳳閣舍人李景諶同鳳閣
鸞臺平章事壬辰李敬業克潤州丙申殺裴炎追諡五
代祖魯國公曰靖高祖北平郡王曰恭肅曾祖金城郡
王曰義康祖太原郡王曰安成考魏王曰忠孝丁酉曲
赦揚楚二州復敬業姓徐氏貶劉齊賢為辰州刺史李
景諶罷右君諒著作郎崔詧為正諫大夫同鳳閣
鸞臺平章事十一月辛亥左鷹揚衛大將軍黑齒常之
為江南道行軍大總管庚申右監門衛將軍蘇孝祥及
徐敬業戰于阿谿死之乙丑徐敬業將王那相殺敬業
降丁卯郭待舉罷鸞臺侍郎韋方質為鳳閣侍郎同鳳
閣鸞臺平章事十二月戊子遣御史察風俗癸卯殺程
務挺
垂拱元年正月丁未大赦改元庚戌騫味道守内史戊
辰劉仁軌薨二月乙巳春官尚書武承嗣秋官尚書裴
居道右肅政臺御史大夫韋思謙同鳳閣鸞臺三品突
厥寇邊左玉鈐衛中郎將淳于處平為陽曲道行軍總
管以擊之君諒罷三月崔詧罷丙辰遷廬陵王于房
州辛酉武承嗣罷辛未頒垂拱格四月丙子貶騫味道
為青州刺史癸未淳于處平及突厥戰于忻州敗績五
月丙午裴居道為納言丁未流王德眞于象州己酉冬
官尚書蘇良嗣守納言封皇帝子成義為恒王壬戌以
旱慮四壬申韋方質同鳳閣鸞臺三品六月天官尚書
韋待價同鳳閣鸞臺三品九月丁卯揚州地生毛十一
月癸卯韋待價為燕然道行軍大總管以擊突厥
二年正月辛酉大赦賜酺三日内外官勳一轉二月辛
未朔日有食之三月戊申作銅匭四月庚辰岑長倩為
内史五月丙午裴居道為内史六月辛未蘇良嗣同鳳
閣鸞臺三品己卯韋思謙守納言十月己巳有山出于
新豐縣改新豐為慶山赦囚給復一年賜酺三日十二
月免并州百姓庸調終其身是冬無雪
三年閏正月丁卯封皇帝子隆基為楚王隆範衞王隆
業趙王二月己亥以旱避正殿減膳丙辰突厥寇昌平
黑齒常之擊之三月乙丑韋思謙罷四月辛丑追號孝
敬皇帝妃裴氏曰哀皇后葬于泰陵癸丑以旱慮囚命
京官九品以上言事壬戌裴居道為納言五月丙寅夏
官侍郎張光輔為鳳閣侍郎同鳳閣鸞臺平章事庚午
殺劉褘之七月丁卯冀州雌雞化為雄乙亥京師地震
雨金于廣州八月壬子魏玄同兼檢校納言交趾人李
嗣仙殺安南都護劉延祐據交州桂州司馬曹玄靜敗
之是月突厥寇朔州燕然道行軍大總管黑齒常之敗
之九月己卯虢州人楊初成自稱郎將募州人迎廬陵
王于房州不果見殺十月庚子右監門衛中郎將爨寳
璧及突厥戰敗績十二月壬辰韋待價為安息道行軍
大總管安西大都護閻溫古副之以擊吐蕃是歲大饑
四年正月甲子增七廟立高祖太宗高宗廟于神都庚
午毁乾元殿作明堂三月壬戌殺麟臺少監周思茂四
月戊戌殺太子通事舍人郝象賢五月庚申得寳圖于
洛水乙亥加尊號為聖母神皇六月丁亥朔日有食之
得瑞石于氾水七月丁巳大赦改寳圖為天授聖圖洛
水為永昌洛水封其神為顯聖侯加特進禁漁釣改嵩
山為神岳封其神為天中王太師使持節大都督賜酺
五日戊午京師地震八月戊戌神都地震丙午博州刺
史瑯邪郡王沖舉兵以討亂遣左金吾衛大將軍丘神
勣拒之戊申沖死之庚戌越王貞舉兵于豫州以討亂
辛亥曲赦博州九月丙辰左豹韜衛大將軍麴崇裕為
中軍大總管岑長倩為後軍大總管以拒越王貞張光
輔為諸軍節度削越王貞及瑯邪郡王沖屬籍改其姓
為虺氏貞死之丙寅赦豫州殺韓王元嘉魯王靈䕫范
陽郡王靄黃國公譔東莞郡公融及常樂公主皆改其
姓為虺氏丁卯左肅政臺御史大夫騫味道夏官侍郎
王本立同鳳閣鸞臺平章事十月辛亥大風拔木十一
月辛酉殺濟州刺史薛顗及其弟駙馬都尉紹十二月
乙酉殺霍王元軌江都郡王緒及殿中監裴承光大殺
唐宗室流其幼者于嶺南己亥殺騫味道己酉拜洛受
圖辛亥改明堂為萬象神宮大赦
永昌元年正月乙卯享于萬象神宮大赦改元賜酺七
日丁巳舒王元名為司徒戊午布政于萬象神宮頒九
條以訓百官己未朗州雌雞化為雄二月丁酉尊考太
師魏忠孝王曰周忠孝太皇置崇先府官戊戌追諡妣
楊氏曰周忠孝太后太原郡王曰周安成王妣趙氏為
王妃金城郡王曰魏義康王妃宋氏為王妃北平郡王
曰趙肅恭王妃劉氏為王妃五代祖魯國公曰太原靖
夫人裴氏為王妃三月甲子張光輔守納言癸酉天
官尚書武承嗣為納言張光輔守内史四月甲辰殺汝
南郡王瑋鄱陽郡公諲廣漢郡公謐汶山郡公蓁零陵
郡王俊廣都郡公璹徙其家于嶲州己酉殺天官侍郎
鄧玄挺五月丙辰韋待價及吐蕃戰于寅識迦河敗績
己巳白馬寺僧薛懷義為新平道行軍大總管以擊突
厥七月丁巳流紀王慎于巴州改其姓為虺氏丙子流
韋待價于繡州殺閻溫古戊寅王本立同鳳閣鸞臺三
品八月癸未薛懷義為新平道中軍大總管以擊突厥
甲申殺張光輔洛州司馬弓嗣業洛陽令弓嗣明陜州
參軍弓嗣古流人徐敬真乙未松州雌雞化為雄辛丑
殺陜州刺史郭正一丁未殺相州刺史弓志元蒲州刺
史弓彭祖尚方監王令基九月庚戌殺恒山郡王承乾
之子厥閏月甲午殺魏玄同夏官侍郎崔詧戊申殺彭
州長史劉易從十月癸丑殺梁州都督李光誼丁巳殺
陜州刺史劉延景戊午殺右武威衛大將軍黑齒常之
右鷹揚衛將軍趙懷節己未殺嗣鄭王璥丁卯春官尚
書范履冰鳳閣侍郎邢文偉同鳳閣鸞臺平章事
天授元年正月庚辰大赦改元曰載初以十一月為正
月十二月為臘月來歲正月為一月以周漢之後為二
王後封舜禹湯之裔為三恪周隋同列國封其嗣乙未
除唐宗室屬籍臘月丙寅殺劉齊賢一月戊子王本立
罷邢文偉為内史岑長倩武承嗣同鳳閣鸞臺三品鳳
閣侍郎武攸寧為納言甲午流韋方質于儋州二月丁
卯殺地官尚書王本立三月乙酉以旱減膳丁亥蘇良
嗣薨五月戊子殺范履冰己亥殺梁郡公孝逸六月戊
申殺汴州刺史柳明肅七月辛巳流舒王元名于和州
頒大雲經于天下壬武殺豫章郡王亶丁亥殺澤王上
金許王素節甲午赦永昌縣癸卯殺太常丞蘇踐言八
月辛亥殺許王素節之子璟曾江縣令白令言甲寅殺
裴居道壬戌殺將軍阿史那惠右司郎中喬知之癸亥
殺尚書右丞張行廉泰州刺史杜儒童甲子殺流人張
楚金戊辰殺流人元萬頃苗神客辛未殺南安郡王潁
鄅國公昭及諸宗室李直李敞李然李勳李策李越李
黯李玄李英李志業李知言李玄貞九月乙亥殺鉅鹿
郡公晃麟臺郎裴望及其弟司膳丞璉壬午改國號周
大赦改元賜酺七日乙酉加尊號曰聖神皇帝降皇帝
為皇嗣賜姓武氏皇太子為皇孫丙戌立武氏七廟于
神都追尊周文王曰始祖文皇帝妣姒氏曰文定皇后
四十代祖平王少子武曰睿祖康皇帝妣姜氏曰康惠
皇后太原靖王曰嚴祖成皇帝妣曰成莊皇后趙肅恭
王曰肅祖章敬皇帝妣曰章敬皇后魏義康王曰烈祖
昭安皇帝妣曰昭安皇后周安成王曰顯祖文穆皇帝
妣曰文穆皇后忠孝太皇曰太祖孝明高皇帝妣曰孝
明高皇后追封伯父及兄弟之子為王堂兄為郡王諸
姑姊為長公主堂姊妹為郡主司賓卿史務滋守納言
鳳閣侍郎宗秦客檢校内史給事中傅游藝為鸞臺侍
郎同鳳閣鸞臺平章事十月丁巳給復并州武興縣百
姓子孫相承如漢豐沛甲午貶宗秦客為遵化尉丁卯
殺流人韋方質己巳殺許王素節之子瑛琪琬瓚瑒瑗
琛唐臣辛未貶邢文偉為珍州刺史置大雲寺封周公
為襃德王孔子為隆道公改唐太廟為享德廟以武氏
七廟為太廟
二年正月甲戌改置社稷旗幟尚赤戊寅殺雅州刺史
劉行實及其弟渠州刺史行瑜尚衣奉御行感兄子左
鷹揚衛將軍虔通戊子武承嗣為文昌左相庚寅賜酺
乙未殺丘神勣左豹韜衛將軍衛蒲山庚子殺史務滋
臘月己未始用周臘四月壬寅朔日有食之丙午大赦
五月丁亥大風折木岑長倩為武威道行軍大總管以
擊吐蕃六月庚戌左肅政臺御史大夫格輔元為地官
尚書鸞臺侍郎樂思晦鳳閣侍郎任知古同鳳閣鸞臺
平章事七月庚午徙關内七州尸以實神都八月戊申
武攸寧罷夏官尚書歐陽通為司禮卿兼判納言事庚
申殺右玉鈐衛大將軍張虔勖九月乙亥殺岐州刺史
雲弘嗣壬辰殺傅游藝癸巳左羽林衛大將軍武攸寧
守納言冬官侍郎裴行本洛州司馬狄仁傑為地官侍
郎同鳳閣鸞臺平章事十月己酉殺岑長倩歐陽通格
輔元壬戌殺樂思晦左衛將軍李安靜
長壽元年正月戊辰夏官尚書楊執柔同鳳閣鸞臺平
章事庚午貶任知古為江夏令狄仁傑彭澤令流裴行
本于嶺南乙亥殺右衛大將軍泉獻誠庚辰司刑卿李
游道為冬官尚書同鳳閣鸞臺平章事二月戊午秋官
尚書袁智弘同鳳閣鸞臺平章事四月丙申朔日有食
之大赦改元如意五月洛水溢七月又溢八月甲戌河
溢壊河陽縣戊寅武承嗣武攸寧楊執柔罷秋官侍郎
崔元綜為鸞臺侍郎夏官侍郎李昭德為鳳閣侍郎權
檢校天官侍郎姚璹為文昌左丞檢校地官侍郎李元
素為文昌右丞營繕大匠王璿為夏官尚書司賓卿崔
神基同鳳閣鸞臺平章事九月戊戌大霧庚子大赦改
元改用九月社賜酺七日癸卯以并州為北都癸丑流
李游道袁智弘王璿崔神基李元素于嶺南十月丙戌
武威道行軍總管王孝傑敗吐蕃克四鎮
二年臘月癸亥殺皇嗣妃劉氏德妃竇氏丁卯降封皇
孫成器為壽春郡王恒王成義衡陽郡王楚王隆基臨
淄郡王衛王隆範巴陵郡王趙王隆業彭城郡王一月
庚子夏官侍郎婁師德同鳳閣鸞臺平章事甲寅殺尚
方監裴匪躬内常侍范雲仙三月己卯殺左衛員外大
將軍阿史那元慶白潤府果毅薛大信五月乙未殺冬
官尚書蘇幹相州刺史來同敏癸丑河溢棣州九月丁
亥朔日有食之乙未加號金輪聖神皇帝大赦賜酺七
日作七寳庚子追尊烈祖昭安皇帝曰渾元昭安皇帝
顯祖文穆皇帝曰立極文穆皇帝太祖孝明高皇帝曰
無上孝明高皇帝辛丑姚璹罷文昌右丞韋巨源同鳳
閣鸞臺平章事秋官侍郎陸元方為鸞臺侍郎同鳳閣
鸞臺平章事司賓卿豆盧欽望守内史
延載元年臘月甲戌突厥默啜寇靈州右鷹揚衛大將
軍李多祚敗之一月甲午婁師德為河源積石懷遠等
軍營田大使二月庚午薛懷義為伐逆道行軍大總管
領十八將軍以擊默啜乙亥以旱慮囚己卯武威道大
總管王孝傑及吐蕃戰于冷泉敗之三月甲申鳳閣舍
人蘇味道為鳳閣侍郎同鳳閣鸞臺平章事李昭德檢
校内史薛懷義為朔方道行軍大總管擊默啜昭德為
朔方道行軍長史味道為司馬四月壬戌常州地震五
月甲午加號越古金輪聖神皇帝大赦改元賜酺七日
七月癸未嵩嶽山人武什方為正諫大夫同鳳閣鸞臺
平章事八月什方罷戊辰王孝傑為瀚海道行軍總管
己巳司賓少卿姚璹守納言左肅政臺御史大夫楊再
思為鸞臺侍郎洛州司馬杜景佺檢校鳳閣侍郎同鳳
閣鸞臺平章事戊寅流崔元綜于振州九月壬午朔日
有食之壬寅貶李昭德為南賓尉十月壬申文昌右丞
李元素為鳳閣侍郎右肅政臺御史中丞周允元檢校
鳳閣侍郎同鳳閣鸞臺平章事嶺南獠寇邊容州都督
張玄遇為桂永等州經略大使癸酉雨木冰
天冊萬歲元年正月辛巳加號慈氏越古金輪聖神皇
帝改元證聖大赦賜酺三日戊子貶豆盧欽望為趙州
刺史韋巨源鄜州刺史杜景佺溱州刺史蘇味道集州
刺史陸元方綏州刺史丙申萬象神宮火丙午王孝傑
為朔方行軍總管以擊突厥二月己酉朔日有食之壬
子殺薛懷義甲子罷慈氏越古號三月丙辰周允元薨
四月戊寅建大周萬國頌德天樞七月辛酉吐蕃寇臨
洮王孝傑為肅邊道行軍大總管以擊之九月甲寅祀
南郊加號天冊金輪大聖皇帝大赦改元賜酺九日以
崇先廟為崇尊廟
萬歲通天元年臘月甲戌如神岳甲申封于神岳改元
曰萬歲登封大赦免今歲租税賜酺十日丁亥禪于少
室山己丑給復洛州二年登封告成縣三年癸巳復于
神都一月甲寅婁師德為肅邊道行軍副總管以擊吐
蕃己巳改崇尊廟為太廟二月辛巳尊神岳天中王為
神岳天中黃帝天靈妃為天中黃后三月壬寅王孝傑
婁師德及吐蕃戰于素羅汗山敗績丁巳復作明堂改
曰通天宮大赦改元賜酺七日四月癸酉檢校夏官侍
郎孫元亨同鳳閣鸞臺平章事庚子貶婁師德為原州
都督府司馬五月壬子契丹首領松漠都督李盡忠歸
誠州刺史孫萬榮䧟營州殺都督趙文翽乙丑左鷹揚
衛將軍曹仁師右金吾衛大將軍張玄遇左威衛大將
軍李多祚司農少卿麻仁節等擊之七月辛亥春官尚
書武三思為榆關道安撫大使納言姚璹為副以備契
丹八月丁酉張玄遇曹仁師麻仁節等及契丹戰于黃
麞谷敗績執玄遇仁節九月庚子同州刺史武攸宜為
清邊道行軍大總管以擊契丹丁巳吐蕃寇凉州都督
許欽明死之庚申并州長史王方慶為鸞臺侍郎殿中
監李道廣同鳳閣鸞臺平章事十月辛卯契丹寇冀州
刺史陸寳積死之甲午慮囚
神功元年正月壬戌殺李元素孫元亨洛州錄事參軍
綦連耀箕州刺史劉思禮知天官侍郎事石抱忠劉竒
給事周譒鳳閣舍人王勮前涇州刺史王勔太子司議
郎路敬淳司門員外郎劉順之右司員外郎宇文全志
來庭縣主簿柳璆癸亥突厥默啜寇勝州平狄軍副使
安道買敗之甲子婁師德守鳳閣侍郎同鳳閣鸞臺平
章事二月乙巳慮囚三月庚子王孝傑及孫萬斬戰于
東硤石谷敗績孝傑死之戊申赦河南北四月戊辰置
九鼎于通天宮癸酉前益州大都督府長史王及善為
内史癸未右金吾衛大將軍武懿宗為神兵道行軍大
總管及右豹韜衛將軍何迦密以擊契丹五月癸卯婁
師德為清邊道行軍副大總管右武衛將軍沙吒忠義
為清邊中道前軍總管以擊契丹六月丁卯殺監察御
史李昭德司僕少卿來俊臣己卯尚方少監宗楚客同
鳳閣鸞臺平章事戊子特進武承嗣春官尚書武三思
同鳳閣鸞臺三品辛卯婁師德安撫河北七月丁酉武
承嗣武三思罷八月丙戌姚璹罷九月壬寅大赦改元
賜酺七日庚戌婁師德守納言十月甲子給復徇忠立
節二縣一年閏月甲寅檢校司刑卿幽州都督狄仁傑
為鸞臺侍郎司刑卿杜景佺為鳳閣侍郎同鳳閣鸞臺
平章事
聖歴元年正月甲子大赦改元賜酺九日丙寅宗楚客
罷丁亥李道廣罷三月己巳召廬陵王于房州戊子廬
陵王至自房州四月庚寅赦神都及河北辛丑婁師德
為隴右諸軍大使檢校河西營田事五月庚午禁屠六
月乙卯大風拔木七月辛未杜景佺罷八月突厥寇邊
戊子左豹韜衞將軍閻知微降于突厥寇邊甲午王方
慶罷庚子春官尚書武三思檢校内史狄仁傑兼納言
司屬卿武重規為天兵中道大總管沙吒忠義為天兵
西道前軍總管幽州都督張仁亶為天兵東道總管左
羽林衛大將軍李多祚右羽林衛大將軍閻敬容為天
兵西道後軍總管以擊突厥癸丑突厥寇蔚州乙卯寇
定州刺史孫彦高死之九月甲子夏官尚書武攸寧同
鳳閣鸞臺三品戊辰突厥寇趙州長史唐波若降于突
厥刺史高璿死之突厥寇相州沙吒忠義為河北道前
軍總管將軍陽基副之李多祚為後軍總管大將軍富
福信為竒兵總管以禦之壬申立廬陵王顯為皇太子
大赦賜酺五日甲戌皇太子為河北道行軍元帥以擊
突厥戊寅狄仁傑為河北道行軍副元帥檢校納言辛
秋黃河溢十月丁亥吐蕃首領贊婆來
久視元年正月戊午貶吉頊為琰川尉壬申武三思罷
臘月辛巳封皇太子之子重潤為邵王庚寅陸元方罷
司禮卿阿史那斛瑟羅為平西軍大總管丁酉狄仁傑
為内史庚子文昌左相韋巨源為納言乙巳如嵩山一
月丁卯如汝州温湯戊寅復于神都作三陽宮二月乙
未豆盧欽望罷三月癸丑夏官尚書唐奉一為天兵中
軍大總管以備突厥四月戊申如三陽宮五月己酉朔
日有食之癸丑大赦改元罷天冊金輪大聖號賜酺五
日給復告成縣一年閏七月戊寅復于神都己丑天官
侍郎張錫為鳳閣侍郎同鳳閣鸞臺平章事李嶠罷丁
酉吐蕃寇涼州隴右諸軍州大使唐休璟敗之于洪源
谷八月庚戌魏元忠為隴右諸軍州大總管以擊吐蕃
庚申歛天下僧錢作大像九月辛丑狄仁傑薨十月辛
亥魏元忠為蕭關道行軍大總管以備突厥甲寅復唐
正月大赦丁巳韋巨源罷文昌右丞韋安石為鸞臺侍
郎同鳳閣鸞臺平章事丁夘如新安隴澗山曲赦壬申
復于神都十二月甲寅突厥寇隴右
長安元年正月丁丑改元大足二月己酉鸞臺侍郎李
懷遠同鳳閣鸞臺平章事三月丙申流張錫于循州四
月丙午大赦癸丑姚元崇檢校并州以北諸軍州兵馬
五月乙亥如三陽宮丁丑魏元忠為靈武道行軍大總
管以備突厥丙申天官侍郎顧琮同鳳閣鸞臺平章事
六月庚申夏官侍郎李迥秀同鳳閣鸞臺平章事辛未
赦告成縣七月甲戌復于神都乙亥揚楚常潤蘇五州
地震壬午蘇味道按察幽平等州兵馬甲申李懷遠罷
九月壬申殺邵王重潤及永泰郡主主壻武延基十月
壬寅如京師辛酉大赦改元給復關内三年賜酺三日
丙寅魏元忠同鳳閣鸞臺三品十一月壬申武三思罷
戊寅改含元宮為大明宮
二年正月突厥寇鹽州三月丙戌李迥秀安置山東軍
馬檢校武騎兵庚寅突厥寇并州雍州長史薜季昶持
節山東防禦大使以備之七月甲午突厥寇代州八月
辛亥劒南六州地震九月乙丑朔日有食之壬申突厥
寇忻州己夘吐蕃請和十月甲辰顧琮薨戊申吐蕃寇
悉州茂州都督陳大慈敗之甲寅姚元崇同鳳閣鸞臺
平章事蘇味道韋安石李迥秀同鳳閣鸞臺三品十一
月甲子相王旦為司徒戊子祀南郊大赦賜酺三日十
二月甲午魏元忠為安東道安撫使
三年三月壬戌朔日有食之四月庚子相王旦罷吐蕃
來求婚乙巳以旱避正殿閏月庚午成均祭酒李嶠同
鳳閣鸞臺平章事己卯李嶠知納言事七月壬寅正諫
大夫朱敬則同鳳閣鸞臺平章事庚戌檢校凉州都督
唐休璟為夏官尚書同鳳閣鸞臺平章事八月乙酉京
師大雨雹九月庚寅朔日有食之丁酉貶魏元忠為高
要尉十月丙寅如神都十二月丙戌天下置關三十
四年正月丁未作興泰宮壬子天官侍郎韋嗣立為鳳
閣侍郎同鳳閣鸞臺三品二月癸亥貶李迥秀為廬州
刺史壬申朱敬則罷三月丁亥進封皇孫平恩郡王重
福為譙王己亥夏官侍郎宗楚客同鳳閣鸞臺平章事
貶蘇味道為坊州刺史四月壬戌韋安石知納言事李
嶠知内史事丙子如興泰宮赦壽安縣給復一年五月
丁亥大風拔木六月辛酉姚元之罷乙丑天官侍郎崔
玄暐為鸞臺侍郎同鳳閣鸞臺平章事丁丑李嶠同鳳
閣鸞臺三品壬午相王府長史姚元之兼知夏官尚書
同鳳閣鸞臺三品七月丙戌左肅政臺御史大夫楊再
思守内史甲午復于神都貶宗楚客為原州都督八月
庚申唐休璟兼幽營二州都督安東都護九月壬子姚
元之為靈武道行軍大總管十月辛酉元之為靈武道
安撫大使甲戌判秋官侍郎張柬之同鳳閣鸞臺平章
事壬午懷州長史房融為正諫大夫同鳳閣鸞臺平章
事十一月丁亥天官侍郎韋承慶行鳳閣侍郎同鳳閣
鸞臺平章事李嶠罷十二月丙辰韋嗣立罷
五年正月壬午大赦庚寅禁屠癸卯張柬之崔玄暐及
左羽林衛將軍敬暉檢校左羽林衛將軍桓彦範司刑
少卿袁恕已左羽林衛將軍李湛薛思行趙承恩右羽
林衛將軍楊元琰左羽林衛大將軍李多祚職方郎中
崔泰之庫部員外郎朱敬則司刑評事冀仲甫檢校司
農少卿兼知總監翟世言内直郎王同皎率左右羽林
兵以討亂麟臺監張易之春官侍郎張昌宗汴州刺史
張昌期司禮少卿張同休通事舍人張景雄伏誅丙午
皇帝復于位丁未徙后于上陽宮戊申上后號曰則天
大聖皇帝十一月崩諡曰大聖則天皇后唐隆元年改
為天后景雲元年改為大聖天后延和元年改為天后
聖帝未幾改為聖后開元四年改為則天皇后天寳八
載加諡則天順聖皇后
中宗大和大聖大昭孝皇帝諱顯高宗第七子也母曰
則天順聖皇后武氏高宗崩以皇太子即皇帝位而皇
太后臨朝稱制嗣聖元年正月廢居于均州又遷于房
州聖歴二年復為皇太子太后老且病神龍元年正月
張柬之等以羽林兵討亂甲辰皇太子監國大赦改元
丙午復于位大赦賜文武官階爵民酺五日免今歲租
賦給復房州三年放宮女三千人相王旦為安國相王
太尉同鳳閣鸞臺三品庚戌張柬之袁恕己同鳳閣鸞
臺三品崔玄暐守内史敬暉為納言桓彦範守納言二
月甲寅復國號唐貶韋承慶為高要尉流房融于高州
楊再思同中書門下三品姚元之罷甲子皇后韋氏復
于位大赦賜酺三日復宗室死于周者官爵丙寅太子
賓客武三思為司空同中書門下三品貶譙王重福為
濮州刺史丁夘右散騎常侍駙馬都尉武攸暨為司徒
辛未安國相王旦罷甲戌太子少詹事祝欽明同尚書
門下三品韋安石罷進封子義興郡王重俊為衛王北
海郡王重茂溫王丁丑武三思武攸暨罷三月甲申詔
文明後破家者昭洗之還其子孫蔭己丑袁恕己守中
書令四月辛亥桓彦範為侍中袁恕己為中書令丁夘
高要尉魏元忠為衛尉卿同中書門下平章事辛未敬
暉為侍中甲戌魏元忠崔玄暐刑部尚書韋安石為吏
部尚書太子右庶子李懷遠為左散騎常侍涼州都督
唐休璟為輔國大將軍同中書門下三品乙亥張柬之
為中書令五月壬午遷武氏神主于崇恩廟乙酉立太
廟社稷于東都戊子復周隋二王後壬辰進封兄成紀
郡王千里為成王甲午敬暉桓彦範張柬之袁恕己崔
玄暐罷韋安石兼檢校中書令魏元忠兼侍中甲辰唐
休璟為尚書左僕射特進豆盧欽望為尚書右僕射同
中書門下三品六月壬子左驍衛大將軍裴思諒為靈
武道行軍大總管以備突厥癸亥韋安石為中書令魏
元忠為侍中楊再思檢校中書令豆盧欽望平章軍國
重事七月辛巳太子賓客韋巨源同中書門下三品甲
辰洛水溢八月戊申給復河南洛陽二縣一年壬戌追
冊妃趙氏為皇后乙亥祔孝敬皇帝于東都太廟皇后
見于廟丁丑幸洛城南門觀鬭象九月壬午祀天地于
明堂大赦賜文武官勲爵民為父後者古爵一級酺三
日癸巳韋巨源罷十月癸亥幸龍門乙丑獵于新安辛
未魏元忠為中書令楊再思為侍中十一月戊寅上尊
號曰應天皇帝皇后曰順天皇后壬午及皇后享于太
廟大赦賜文武官階勲爵民酺三日己丑幸洛城南門
觀潑寒胡戲壬寅皇太后崩廢崇恩廟
二年正月戊戌吏部尚書李嶠同中書門下三品中書
侍郎于惟謙同中書門下平章事閏月丙午公主開府
置官屬二月乙未禮部尚書韋巨源為刑部尚書同中
書門下三品丙申遣十道廵察使三月甲辰韋安石罷
戶部尚書蘇瓌守侍中戊申唐休璟罷庚戌殺光祿卿
駙馬都尉王同皎是月置員外官四月己丑李懷遠罷
己亥雨毛于鄮縣辛丑洛水溢五月庚申葬則天大聖
皇后六月戊寅貶敬暉為崖州司馬桓彦範瀧州司馬
袁恕己竇州司馬崔玄暐白州司馬張柬之新州司馬
七月戊申立衛王重俊為皇太子丙寅魏元忠為尚書
右僕射兼中書令李嶠守中書令辛未左散騎常侍致
仕李懷遠同中書門下三品流敬暉于嘉州桓彦範于
瀼州袁恕己于環州崔玄暐于古州張柬之于瀧州八
月丙子貶祝欽明為申州刺史九月戊午李懷遠薨十
月癸巳蘇瓌為侍中戊戌至自東都十一月乙巳大赦
賜行從官勳一轉十二月己夘靈武軍大總管沙吒忠
義及突厥戰于鳴沙敗績丙戍以突厥寇邊京師旱河
北水減膳罷土木工蘇瓌存撫河北丙申魏元忠為尚
書左僕射
景龍元年正月丙辰以旱慮囚二月丙戌復武氏廟陵
置令丞守戶如昭陵甲午襃德廟榮先陵置令丞四月
庚寅赦雍州五月戊戌右屯衛大將軍張仁亶為朔方
道行軍大總管以備突厥丙午假鴻臚卿臧思言使于
突厥死之以旱避正殿減膳六月丁夘朔日有食之庚
午雨土于陜州戊子吐蕃及姚州蠻寇邊姚嶲道討擊
使唐九徵敗之七月辛丑皇太子以羽林千騎兵誅武
三思不克死之癸夘大赦壬戌李嶠為中書令八月丙
戌上尊號曰應天神龍皇帝皇后曰順天翊聖皇后魏
元忠罷九月丁酉吏部侍郎蕭至忠為黃門侍郎兵部
尚書宗楚客左衛將軍兼太府卿紀處訥同中書門下
三品于惟謙罷庚子大赦改元賜文武官階勳爵辛亥
楊再思為中書令韋巨源紀處訥為侍中蘇瓌罷十月
戊寅殺習藝舘内教蘇安恒壬午有彗星出于西方十
二月乙丑朔日有食之丁丑雨土
二年二月癸未有星隕于西南庚寅大赦進五品以上
母妻封號二等無妻者授其女婦人八十以上版授郡
縣鄉君七月癸巳朔方道行軍大總管張仁亶同中書
門下三品丁酉有星孛于胃昴十一月庚申西突厥寇
邊御史中丞馮嘉賓使于突厥死之己夘大赦賜酺三
日癸未安西都護牛師奬及西突厥戰于火燒城死之
是歲皇后妃主昭容賣官行墨勅斜封
三年二月己丑及皇后幸玄武門觀宮女拔河為宮市
以嬉壬寅韋巨源為尚書左僕射楊再思為右僕射同
中書門下三品壬子及皇后幸太常寺三月戊午宗楚
客為中書令蕭至忠守侍中太府卿韋嗣立守兵部尚
書同中書門下三品中書侍郎兼檢校吏部侍郎崔湜
守兵部侍郎趙彦昭為中書侍郎同中書門下平章事
戊寅禮部尚書韋溫為太子少保同中書門下三品太
常少卿鄭愔守吏部侍郎同中書門下平章事五月丙
戌貶崔湜為瀼州刺史鄭愔江州司馬六月癸巳太白
畫見庚子以旱避正殿減膳撤樂詔括天下圖籍壬寅
慮囚癸夘楊再思薨七月丙辰西突厥娑葛降辛酉許
婦人非緣夫子封者蔭其子孫癸亥慮囚庚辰澧水溢
八月乙酉李嶠同中書門下三品特進韋安石為侍中
壬辰有星孛于紫宮九月戊辰吏部尚書蘇瓌為尚書
左僕射同中書門下三品十一月乙丑有事于南郊以
皇后為亞獻大赦賜文武官階爵入品者減考免關内
今歲賦賜酺三日甲戌豆盧欽望薨十二月壬辰前宋
國公致仕唐休璟為太子少師同中書門下三品甲午
如新豐溫湯甲辰赦新豐給復一年賜從官勳一轉乙
巳至自新豐
四年正月丙寅及皇后微行以觀燈遂幸蕭至忠第丁
夘微行以觀燈幸韋安石長寧公主第己夘如始平二
月壬午赦咸陽始平給復一年癸未至自始平庚戌及
后妃公主觀三品以上拔河三月以河源九曲予吐蕃
庚申雨木冰井溢五月辛酉封嗣虢王邕為汴王丁夘
殺許州司兵參軍燕欽融丁丑剡縣地震六月皇后及
安樂公主散騎常侍馬秦客反壬午皇帝崩年五十五
諡曰孝和皇帝天寳十三年加諡大和大聖大昭孝皇
帝
贊曰昔者孔子作春秋而亂臣賊子懼其於弑君簒國
之主皆不黜絶之豈以其盜而有之者莫大之罪也不
没其實所以著其大惡而不隱歟自司馬遷班固皆作
高后紀呂氏雖非簒漢而盜執其國政遂不敢没其實
豈其得聖人之意歟抑亦偶合于春秋之法也唐之舊
史因之列武后于本紀蓋其所從來遠矣夫吉凶之於
人猶影響也而為善者得吉常多其不幸而罹于凶者
有矣為惡者未始不及于凶其幸而免者亦時有焉而
小人之慮遂以為天道難知為善未必福而為惡未必
禍也武后之惡不及於大戮所謂幸免者也至中宗韋
氏則禍不旋踵矣然其親遭母后之難而躬自蹈之所
謂下愚之不移者歟
唐書卷四
唐書卷四考證
則天紀五代祖克己高祖居常舊書外戚傳五代祖
名居常高祖名克己
久視元年正月戊午貶吉頊為琰川尉頊本傳貶在
是年十月(臣酉)按表久視元年三月甲戌吉頊加左
控寉内供奉若正月已貶不應三月猶加官也當以
本傳為是
長安元年十一月壬申武三思罷沈炳震曰按三思
久視元年正月已罷矣此重出誤
唐書卷四考證
