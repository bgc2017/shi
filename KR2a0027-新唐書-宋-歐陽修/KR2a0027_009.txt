唐書卷九
宋翰林學士歐陽修撰
本紀第九
懿宗昭聖恭惠孝皇帝諱漼宣宗長子也母曰元昭皇
太后鼂氏始封鄆王宣宗愛䕫王滋欲立爲皇太子而
鄆王長故久不決大中十三年八月宣宗疾大漸以䕫
王屬内樞密使王歸長馬公儒宣徽南院使王居方等
而左神策護軍中尉王宗實副使丌元實矯詔立鄆王
爲皇太子癸巳即皇帝位于柩前王宗實殺王歸長馬
公儒王居方庚子始聽政癸卯令狐綯為司空尊皇太
后曰太皇太后九月庚申追尊母為皇太后十月辛卯
大赦賜文武官階勳爵耆老粟帛十一月戊午蕭鄴罷
十二月甲申翰林學士承旨兵部侍郎杜審權同中書
門下平章事丁酉令狐綯罷荆南節度使白敏中為司
徒兼門下侍郎同中書門下平章事是歲雲南蠻䧟播
州
咸通元年正月浙東人仇甫反安南經略使王式為浙
江東道觀察使以討之二月丙申葬聖武獻文孝皇帝
于貞陵五月京師地震袁王紳薨七月封叔&KR2300;為信王
八月衛王灌薨己卯仇甫伏誅九月戊申白敏中為中
書令十月安南都護李鄠克播州己亥夏侯孜罷戶部
尚書判度支畢諴為禮部尚書同中書門下平章事閏
月乙亥朝獻于太清宮十一月丙子朝享于太廟丁丑
有事于南郊大赦改元是月慶王沂薨十二月戊申雲
南蠻寇安南癸亥福王綰為司空
二年二月白敏中罷尚書左僕射判度支杜悰兼門下
侍郎同中書門下平章事福王綰薨六月鹽州刺史王
寬為安南經略招討使八月雲南蠻寇邕州九月寇巂
州
三年正月庚午羣臣上尊號曰睿文明聖孝德皇帝大
赦是月蔣伸罷二月庚子杜悰為司空是月棣王惴薨
湖南觀察使蔡襲為安南經略招討使三月戊寅歸義
軍節度使張義潮克涼州七月武寧軍亂逐其節度使
溫璋劒南西川節度使夏侯孜為尚書左僕射兼門下
侍郎同中書門下平章事九月嶺南西道軍亂逐其節
度使蔡京十月丙申封子佾為魏王侹涼王佶蜀王杜
悰為司徒十一月封叔祖緝為蘄王叔㥽榮王雲南蠻
寇安南丙寅降囚罪免徐州秋税十二月翼王繟薨
四年正月戊辰朝獻于太清宮己巳朝享于太廟庚午
有事于南郊大赦雲南蠻䧟安南蔡襲死之庚辰撫王
紘為司空二月拜十六陵秦州經略使高駢為安南經
略招討使四月畢諴罷五月己巳翰林學士承旨兵部
侍郎楊收同中書門下平章事戊子杜審權罷閏六月
杜悰罷兵部侍郎判度支曹確同中書門下平章事七
月辛卯朔日有食之免安南戸税丁錢二歲弛廉州珠
池禁八月䕫王滋薨十二月乙酉昭義軍亂殺其節度
使沈詢
五年正月丙午雲南蠻寇巂州三月寇邕州四月兵部
侍郎判戸部蕭寘同中書門下平章事五月丁酉瘞邕
巂州死事者己亥有彗星出于婁八月丁卯夏侯孜為
司空十月貞陵隧䧟十一月戊戌夏侯孜罷壬寅翰林
學士承旨兵部侍郎路巖同中書門下平章事
六年三月蕭寘薨四月劒南東川節度使高璩為兵部
侍郎同中書門下平章事五月高駢及雲南蠻戰于邕
州敗之六月高璩薨御史大夫徐商為兵部侍郎同中
書門下平章事七月封子侃為郢王十二月晉絳二州
地震壬子太皇太后崩
七年二月戊申免河南府同華陜虢四州一歲税湖南
及桂邕容三管岳州夏秋税之半三月成德軍節度使
王紹懿卒其兄子景崇自稱留後閏月吐蕃寇邠寧五
月甲辰葬孝明太皇太后于景陵之園六月魏博節度
使何弘敬卒其子全皥自稱留後八月辛卯晝晦十月
壬申楊收罷是月高駢克安南十一月辛亥大赦免咸
通三年以前逋負賜文武官階勳爵
八年正月丁未河中府晉絳二州地震五月丙辰以不
豫降囚罪出宮人五百縱神策五坊飛龍鷹鷂禁延慶
端午節獻女口七月雨湯于下邳壬寅蘄王緝薨乙巳
懷州民亂逐其刺史劉仁規甲子兵部侍郎諸道鹽鐵
轉運使于琮同中書門下平章事十一月辛丑疾愈避
正殿賜民年七十而痼疾及軍士戰傷者帛十二月信
王&KR2300;薨
九年正月彗星出于婁胃七月武寧軍節度糧料判官
龐勛反于桂州十月庚午䧟宿州丁丑䧟徐州觀察使
崔彦曾死之十一月䧟濠州刺史盧望回死之右金吾
衛大將軍康承訓為徐泗行營兵馬都招討使神武大
將軍王晏權為北面招討使羽林將軍戴可師為南面
招討使十二月龐勛䧟和滁二州滁州刺史高錫望死
之壬申戴可師及龐勛戰于都梁山死之是月前天雄
軍節度使馬舉為南面招討使泰寧軍節度使曹翔為
北面招討使
十年二月殺驩州流人楊收三月徙封侃為威王四月
殺鎮南軍節度使嚴譔康承訓及龐勛戰于柳子敗之
六月神策軍將軍宋威為西北面招討使戊戌以蝗旱
理囚癸卯徐商罷翰林學士承旨戶部侍郎劉瞻同中
書門下平章事八月有彗星出于大陵九月癸酉龐勛
伏誅十月戊戌免徐宿濠泗四州三歲税役十二月壬
子雲南蠻寇嘉州
十一年正月甲寅羣臣上尊號曰睿文英武明德至仁
大聖廣孝皇帝大赦雲南蠻寇黎雅二州及成都二月
甲申劒南西川節度副使王建立及雲南蠻戰于城北
死之甲午劒南東川節度使顔慶復及雲南蠻戰于新
都敗之三月曹確罷四月丙午翰林學士承旨兵部侍
郎韋保衡同中書門下平章事八月殺醫待詔韓宗紹
魏博軍亂殺其節度使何全皥其將君雄自稱留後
九月丙辰劉瞻罷十一月辛亥禮部尚書判度支王鐸
同中書門下平章事
十二年四月癸卯路巖罷五月庚申理囚十月兵部侍
郎諸道鹽鐵轉運使劉鄴為禮部尚書同中書門下平
章事
十三年二月丁巳于琮罷刑部侍郎判戸部趙隱為戸
部侍郎同中書門下平章事幽州盧龍軍節度使張允
伸卒其子簡會自稱留後三月癸酉平州刺史張公素
逐簡會自稱留後四月庚子浙江東西道地震封子保
為吉王傑壽王倚睦王五月乙亥殺國子司業韋殷裕
十一月王鐸為司徒韋保衡為司空
十四年正月沙陀寇代北三月迎佛骨于鳳翔癸巳雨
土四月并州民産子二頭四手壬寅大赦六月不豫王
鐸罷七月辛巳皇帝崩于咸寧殿年四十一
僖宗惠聖恭定孝皇帝諱儇懿宗第五子也母曰惠安
皇太后王氏始封普王名儼咸通十四年七月懿宗疾
大漸左右神策護軍中尉劉行深韓文約立普王為皇
太子辛巳即皇帝位于柩前八月癸巳始聽政丁未追
尊母為皇太后乙卯韋保衡為司徒九月貶保衡為賀
州刺史十月乙未尚書左僕射蕭倣為中書侍郎同中
書門下平章事十二月震電癸卯大赦免水旱州縣租
賦罷貢鷹鶻雲南蠻寇黎州
乾符元年二月甲午葬昭聖恭惠孝皇帝于簡陵癸丑
降死罪以下趙隱罷華州刺史裴坦為中書侍郎同中
書門下平章事四月辛卯以旱理囚五月乙未裴坦薨
刑部尚書劉瞻為中書侍郎同中書門下平章事八月
辛未瞻薨兵部侍郎判度支崔彦昭為中書侍郎同中
書門下平章事十月劉鄴罷吏部侍郎鄭畋為兵部侍
郎翰林學士承旨戸部侍郎盧攜同中書門下平章事
十一月庚寅改元羣臣上尊號曰聖神聰睿仁哲明孝
皇帝是月蕭倣為司空魏博節度使韓允中卒其子簡
自稱留後十二月党項回鶻寇天德軍雲南蠻寇黎雅
二州河西河東山南東道東川兵伐雲南
二年正月己丑朝獻于太清宮庚寅朝享于太廟辛卯
有事于南郊大赦賜文武官階勳爵文宣王及二王後
三恪一子官雲南蠻請和四月庚辰太白晝見浙西突
陣將王郢反五月右龍武軍大將軍宋皓討之蕭倣薨
六月濮州賊王仙芝君長䧟曹濮二州河南諸鎮兵
討之吏部尚書李蔚為中書侍郎同中書門下平章事
幽州將李茂勳逐其節度使張公素自稱留後七月以
蝗避正殿減膳十一月震電
三年二月丙子以旱降死罪以下三月葬暴骸平盧軍
節度使宋威為指揮諸道招討草賊使檢校左散騎常
侍曾元裕副之募能捕賊三百人者官以將軍幽州盧
龍軍節度使李茂勳立其子可舉為留後五月庚子以
旱理囚免浙東西一歲税昭王汭薨六月乙丑雄州地
震撫王紘為太尉七月辛巳雄州地震鎮海軍節度使
裴璩及王郢戰敗之鄂王潤薨九月乙亥朔日有食之
避正殿丙子王仙芝䧟汝州執刺史王鐐十一月䧟郢
復三州十二月京師地震王仙芝䧟申光廬壽通舒六
州忠武軍節度使崔安潛為諸道行營都綂宮苑使李
琢為諸軍行營招討草賊使右威衛上將軍張自勉副
之是冬無雪
四年正月丁丑降死罪以下二等流人死者聽牧葬崔
彦昭為司空二月王仙芝䧟鄂州閏月崔彦昭罷昭義
軍亂逐其節度使高湜宣武軍節度使王鐸檢校司徒
兼門下侍郎同中書門下平章事三月宛句賊黃巢陷
鄆沂二州天平軍節度使薛崇死之四月壬申朔日有
食之是月陜州軍亂逐其觀察使崔碣江西賊柳彦璋
䧟江州執其刺史陶祥高安制置使鍾傳䧟撫州五月
有彗星避正殿減膳六月王鐸為司徒庚寅雄州地震
八月黃巢䧟隋州執刺史崔休徵九月沙陀寇雲朔二
州鹽州軍亂逐其刺史王承顔十月河中軍亂逐其節
度使劉侔十一月君長降宋威殺之十二月安南戍
兵亂逐桂管觀察使李瓚江州刺史劉秉仁及柳彦璋
戰敗之
五年正月丁酉王仙芝䧟江陵外郛壬寅曾元裕及王
仙芝戰于申州敗之元裕為諸道行營招討草賊使張
自勉副之宋威罷招討使二月癸酉雲中守捉使李克
用殺大同軍防禦使叚文楚己卯克用寇遮虜軍是月
王仙芝伏誅其將王重隱䧟饒州刺史顔標死之江西
賊徐唐莒䧟洪州三月黃巢䧟濮州寇河南崔安潛罷
都綂張自勉為東西面行營招討使湖南軍亂逐其觀
察使崔瑾四月饒州將彭令璋克饒州自稱刺史徐唐
莒伏誅五月丁酉鄭畋盧攜罷翰林學士承旨戸部侍
郎豆盧瑑為兵部侍郎吏部侍郎崔沆為戸部侍郎同
中書門下平章事是日雨雹大風拔木八月大同軍節
度使李國昌䧟岢嵐軍黃巢䧟杭州九月李蔚罷吏部
尚書鄭從讜為中書侍郎同中書門下平章事黃巢䧟
越州執觀察使崔琢鎮海軍將張潾克越州十月昭義
軍節度使李鈞幽州盧龍軍節度使李可舉討李國昌
十一月丁未河東宣慰使崔季康為河東節度代北行
營招討使十二月甲戌黃巢䧟福州庚辰崔季康李鈞
及李克用戰于洪谷敗績是歲天平軍節度使張裼卒
衙將君裕自知州事
六年正月鎮海軍節度使高駢為諸道行營兵馬都綂
魏王佾薨二月京師地震藍田山裂出水河東軍亂殺
其節度使崔季康四月庚申朔日有食之涼王侹薨王
鐸為荆南節度使南面行營招討都綂五月泰寧軍節
度使李係為湖南觀察使副之黃巢䧟廣州執嶺南東
道節度使李迢䧟安南八月甲子東都留守李蔚為河
東節度代北行營招討使閏十月黃巢䧟潭澧二州澧
州刺史李絢死之十一月丙辰兩日並出而鬭戊午河
東節度使康傳圭爲代北行營招討使辛酉黃巢䧟江
陵殺李迢丁丑山南東道節度使劉巨容及黃巢戰于
荆門敗之十二月壬辰克江陵是月貶王驛為太子賓
客分司東都兵部尚書盧攜為門下侍郎同中書門下
平章事是歲淄州刺史曹全晸克鄆州殺君裕黃巢
䧟鄂宣歙池四州朗州賊周岳䧟衡州逐其刺史徐顥
荆南將雷滿䧟朗州刺史崔翥死之石門蠻向瓌䧟澧
州權知州事呂自牧死之桂陽賊陳彦謙䧟郴州刺史
董岳死之
廣明元年正月乙卯改元免嶺南荆湖河中河東税賦
十之四戊寅荆南監軍楊復光泰寧軍將叚彦謩殺其
守將宋浩以常滋為節度留後淮南將張潾及黃巢戰
于大雲倉敗之二月丙戌李國昌寇忻代二州戊戍河
東軍亂殺其節度使康傳圭壬子鄭從讜罷為河東節
度使代北行營招討使三月辛未以旱避正殿減膳四
月甲申京師東都汝州雨雹大風拔木丁酉太府卿李
琢為蔚朔招討都綂壬寅張潾克饒州五月汝州防禦
使諸葛爽為蔚朔招討副使泰寧軍將劉漢宏反張潾
及黃巢戰于信州死之六月巢䧟睦婺宣三州江華賊
蔡結䧟道州宿州賊魯景仁䧟連州七月黃巢䧟滁和
二州辛酉天平軍節度使曹全晸爲東面副都綂辛未
劉漢宏降李可舉及李國昌戰于藥兒嶺敗之八月辛
卯昭義軍亂殺其節度使李鈞癸卯榮王㥽為司空是
月㥽薨九月忠武軍將周岌殺其節度使薛能牙將秦
宗權自稱權知蔡州事十月黃巢䧟申州十一月河中
都虞候王重榮逐其節度使李都黃巢䧟汝州壬戌幸
左神策軍閱武護軍中尉田令孜為諸道兵馬都指揮
制置招討使忠武軍監軍楊復光副之丁卯東都留守
劉允章叛附于黃巢壬申巢䧟虢州田令孜為汝洛晉
絳同華都綂十二月壬午黃巢䧟潼關甲申貶盧攜為
太子賓客分司東都翰林學士承旨尚書左丞王徽為
戸部侍郎翰林學士戶部侍郎裴澈為工部侍郎同中
書門下平章事行在咸陽丙戌左金吾衛大將軍張直
方率武官叛附于黃巢巢䧟京師辛卯次鳳翔丙申河
陽節度使諸葛爽叛附于黃巢丁酉次興元庚子廣德
公主豆盧瑑崔沆尚書左僕射劉鄴右僕射于琮太子
少師裴諗御史中丞趙濛刑部侍郎李溥京兆尹李湯
死于黃巢是歲雨血于靖陵
中和元年正月壬子如成都壬申兵部侍郎判度支蕭
遘為工部侍郎同中書門下平章事丁丑次成都二月
己卯敕劒南三川太子少師王鐸為司徒兼門下侍郎
同中書門下平章事淮南節度使高駢為京城四面都
統邠寧節度使李存禮討黃巢鳳翔節度使鄭畋及巢
戰于龍尾坡敗之邠寧將王玫䧟邠州戊戌清平鎮使
陳晟執睦州刺史韋諸自稱刺史三月辛亥黃巢䧟鄧
州執刺史趙戎辛酉鄭畋為京城西面行營都綂甲子
畋及涇原節度使程宗楚天雄軍經略使仇公遇盟于
鳳翔是月王徽罷諸葛爽以河陽降四月戊寅王玫伏
誅程宗楚朔方軍節度使唐弘夫及黃巢戰于咸陽敗
之壬午巢遯于灞上丁亥復入京師弘夫宗楚死之是
月赦李國昌及其子克用以討黃巢五月丙辰克用寇
太原振武軍節度使契苾璋敗之辛酉大風雨土是月
劉巨容為南面行營招討使楊復光克鄧州六月鄮賊
鍾季文䧟明州辛卯邠寧節度副使朱玫及黃巢戰于
興平敗績戊戌鄭畋為司空兼門下侍郎同中書門下
平章事京城四面行營都統丙午李克用䧟忻代二州
七月丁巳大赦改元庚申翰林學士承旨兵部侍郎韋
昭度同中書門下平章事丙寅神策軍將郭琪反伏誅
辛未田令孜殺左拾遺孟昭圖義武軍節度使王處存
為東南面行營招討使八月感化軍將時溥逐其節度
使支詳自稱留後昭義軍節度使高潯及黃巢戰于石
橋敗績其將成麟殺潯入于潞州己丑衆星隕于成都
九月丙午鄜延節度使李孝章夏綏銀節度使拓拔思
恭及黃巢戰于東渭橋敗績臨海賊杜雄䧟台州辛酉
封子震為建王己巳昭義軍戍將孟方立殺成麟自稱
留後永嘉賊朱襃䧟溫州是秋河東霜殺禾十月鳳翔
行軍司馬李昌言逐其節度使鄭畋十一月李昌言為
鳳翔節度行營招討使鄭畋裴澈罷遂昌賊盧約䧟處
州十二月安南戍將閔頊逐湖南觀察使李裕自稱留
後是歲霍丘鎮使王緒䧟壽光二州
二年正月辛亥王鐸為諸道行營都都綂承制封拜太
子少師崔安潛副之高駢罷都統辛未王處存為京城
東面都統李孝章為北面都統拓拔思恭為南面都綂
二月甲戌黃巢䧟同州己卯太子少傅分司東都鄭畋
為司空兼門下侍郎同中書門下平章事丙戌李昌言
為京城西面都統邠寧節度使朱玫為河南都綂諸谷
防遏使三月邛州蠻阡能叛西川部將楊行遷討之李
克用䧟蔚州六月朱玫為京城西北面行營都綂楊行
遷及阡能戰于乾溪敗績己亥荆南監軍朱敬玫殺其
節度使叚彦謩少尹李燧自稱留後七月保大軍節度
留後東方逵為京城東面行營招討使撫州刺史鍾傳
䧟洪州江西觀察使高茂卿奔于江州八月丁巳東方
逵為京城東北面行營都綂拓拔思恭為京城四面都
綂魏博節度使韓簡䧟孟州九月丙戌黃巢將朱溫以
同州降己亥溫為右金吾衛大將軍河中行營招討副
使是月太原桃李實嶺南西道軍亂逐其節度使張從
訓平盧軍將王敬武逐其節度使安師儒自稱留後十
月嵐州刺史湯羣以沙陀反韓簡寇鄆州天平軍節度
使曹全晸死之部將崔用自稱留後諸葛爽䧟孟州十
一月荆南軍亂牙將陳儒自稱留後丙子湯羣伏誅是
歲關中大饑南城賊危全諷䧟撫州危仔倡䧟信州廬
州將楊行密逐其刺史郎幼復和州刺史秦彦逐宣歙
觀察使竇潏
三年正月鴈門節度使李克用為京城東北面行營都
統乙亥王鐸罷二月魏博軍亂殺其節度使韓簡其將
樂彦禎自稱留後己未建王震為太保三月天有聲于
浙西壬申李克用及黃巢戰于零口敗之四月甲辰又
敗之于渭橋丙午復京師五月鄭畋為司徒東都留守
檢校司空鄭從讜為司空同中書門下平章事淮南將
張瓌䧟復州奉國軍節度使秦宗權叛附于黃巢七月
宣武軍節度副大使朱全忠為東北面都招討使鄭畋
罷兵部尚書判度支裴澈同中書門下平章事八月黃
巢秦宗權寇陳州淮南將韓師德䧟岳州九月武寧軍
節度使時溥為東面兵馬都綂是秋晉州地震十月全
椒賊許勍䧟滁州李克用䧟潞州刺史李殷銳死之十
一月壬申劒南西川行軍司馬高仁厚及阡能戰于卭
州敗之十二月忠武軍將鹿晏弘逐興元節度使牛勖
自稱留後是歲天平軍將曹存實克鄆州石鏡鎮將董
昌逐杭州刺史路審中
四年正月婺州將王鎮執其刺史黃碣叛附于董昌二
月鎮伏誅浦陽將蔣瓌䧟婺州舒州賊吳迥逐其刺史
高澞三月甲子劒南東川節度副大使楊師立反西川
節度使陳敬瑄為西川東川山南西道都指揮招討使
前杭州刺史路審中䧟鄂州五月辛酉朱全忠及黃巢
戰敗之辛未河東節度使李克用及巢戰于宛句敗之
癸酉高仁厚為劒南東川節度使以討楊師立壬午福
建團練副使陳巖逐其觀察使鄭鎰自稱觀察使六月
乙卯赦劒南三川瘞京畿骸骨七月辛酉楊師立伏誅
壬午黃巢伏誅九月山南西道節度使鹿晏弘反十月
蕭遘為司空十一月鹿晏弘䧟許州殺節度使周岌自
稱留後十二月甲午荆南行軍司馬張瓌逐其節度使
陳儒自稱留後盜殺義昌軍節度使王鐸是歲關中大
饑濮州刺史朱宣逐天平軍節度使曹存實自稱留後
武昌軍將杜洪䧟岳州
光啟元年正月庚辰荆南軍將成汭䧟歸州是月王緒
䧟汀漳二州南康賊盧光稠䧟虔州三月丁卯至自成
都己巳大赦改元時溥為蔡州四面行營兵馬都綂蕭
遘為司徒韋昭度為司空四月吳迥伏誅秦宗權䧟襄
州山南東道節度使劉巨容奔于成都武當賊馮行襲
䧟均州逐其刺史呂燁五月羣臣上尊號曰至德光烈
皇帝六月幽州盧龍軍亂殺其節度使李可舉其將李
全忠自稱留後壬戌秦宗權䧟東都七月義昌軍亂逐
其節度使楊全玫牙將盧彦威自稱留後八月光州賊
王潮執王緒甲寅殺右補闕常濬樂彦楨殺洺州刺史
馬爽九月河中節度使王重榮反邠寧節度使朱玫討
之十月癸丑朱全忠及秦宗權戰于雙丘敗績十一月
河東節度使李克用叛附于王重榮重榮及克用寇同
州刺史郭璋死之十二月癸酉朱玫及王重榮李克用
戰于沙苑敗績乙亥克用犯京師丙子如鳳翔
二年正月辛巳鎮海軍將張郁陷常州戊子如興元癸
巳朱玫叛寇鳳翔二月鄭從讜為太傅三月壬午山南
西道節度使君涉奔于鳳翔遂州刺君雄䧟漢
州丙申次興元戊戌御史大夫孔緯翰林學士承旨兵
部尚書杜讓能為兵部侍郎同中書門下平章事是春
成都地震鳳翔女子化為丈夫四月乙卯朱玫以嗣襄
王熅入于京師五月丙戌有星孛于箕尾武寧軍將丁
從實䧟常州逐其刺史張郁六月淮西將黃皓殺欽化
軍節度使閔頊衡州刺史周岳䧟潭州自稱節度使七
月秦宗權䧟許州忠武軍節度使鹿晏弘死之八月王
潮䧟泉州刺史廖彦若死之幽州盧龍軍節度使李全
忠卒其子匡威自稱留後九月有星隕于揚州戊寅静
難軍將王行瑜䧟興鳳二州十月丙午嗣襄王熅自立
為皇帝尊皇帝為太上元皇聖帝朱全忠䧟滑州執義
成軍節度使安師儒丙辰杭州刺史董昌攻越州浙東
觀察使劉漢宏奔于台州是月河陽節度使諸葛爽卒
其子仲方自稱留後神策行營先鋒使滿存克興鳳二
州感義軍節度使楊晟䧟文州武寧軍將張雄䧟蘇州
十一月庚子秦宗權䧟鄭州十二月魏州地震丙子台
州刺史杜雄執劉漢宏降于董昌昌自稱浙東觀察使
丙辰朱玫伏誅丁巳熅伏誅秦宗權䧟孟州諸葛仲方
奔于汴州是歲天平軍將朱瑾逐泰寧軍節度使齊克
讓自稱留後湘隂賊鄧進思䧟岳州杜洪䧟鄂州自稱
武昌軍節度留後
三年三月癸未蕭遘裴澈兵部侍郎鄭昌圖有罪伏誅
壬辰如鳳翔鄭從讜罷韋昭度為司徒癸巳鎮海軍將
劉浩逐其節度使周寳度支催勘使薛朗自稱知府事
四月甲辰六合鎮遏使徐約䧟蘇州逐其刺史張雄甲
子淮南兵馬使畢師鐸䧟揚州執其節度使高駢是月
維州山崩五月甲戌宣歙觀察使秦彦入于揚州癸未
秦宗權䧟鄭州六月䧟孟州河陽將李罕之入于孟州
張全義入于東都己酉鳳翔節度使李昌符反庚戌犯
大安門不克奔于隴州壬子武定軍節度使李茂貞為
隴州招討使丁巳護國軍將常行儒殺其節度使王重
榮其兄重盈自稱留後壬戌亳州將謝殷逐其刺史宋
衮七月丁亥降死罪以下貞觀開元建中興元功臣後
予一子九品正員官减常膳三之一賜民九十以上粟
帛七月李昌符伏誅八月韋昭度為太保壬寅謝殷伏
誅朱全忠䧟亳州壬子䧟曹州刺史丘弘禮死之九月
戸部侍郎判度支張濬為兵部侍郎同中書門下平章
事秦彦殺高駢十月丁未朱全忠䧟濮州甲寅封子陞
為益王杭州刺史錢鏐陷常州丁卯鏐殺周寳是月秦
宗權將孫儒寇揚州十一月壬申廬州刺史楊行密䧟
揚州秦彦畢師鐸奔于孫儒十二月癸巳淮西將趙德
諲䧟江陵荆南節度使張瓌死之朱全忠為東南面招
討使饒州刺史陳儒䧟衢州上蔡賊馮敬章䧟蘄州
文德元年正月甲寅孫儒殺秦彦畢師鐸癸亥朱全忠
為蔡州四面行營都綂丙寅薛朗伏誅錢鏐䧟潤州二
月乙亥不豫己丑至自鳳翔庚寅謁于太廟大赦改元
是月魏博軍亂殺其節度使樂彦禎其將羅弘信自稱
權知留後三月戊戌朔日有食之既壬寅疾大漸立壽
王傑為皇太弟知軍國事癸卯皇帝崩于武德殿年二
十七
贊曰唐自穆宗以來八世而為宦官所立者七君然則
唐之衰亡豈止方鎮之患蓋朝廷天下之本也人君者
朝廷之本也始即位者人君之本也其本始不正欲以
正天下其可得乎懿僖當唐政之始衰而以昏庸相繼
乾符之際歲大旱蝗民愁盜起其亂遂不可復支蓋亦
天人之會歟
唐書卷九
唐書卷九考證
懿宗紀咸通四年十二月乙酉昭義軍亂殺其節度使
沈詢(臣酉)按舊書是年正月河東節度盧簡求致
仕以昭義節度劉潼代三月以李㡦為昭義節度是
潼之後㡦㡦之後詢矣而新書沈傳師傳乃云詢遇
害潼代為節度誅害詢者豈潼本在詢後耶當是年
月傳誤耳
七年六月何弘敬卒其子全皥自稱留後舊書在十
年十月(臣酉)按舊書十年正月書弘敬赴行營十二
月書起復何全皥其前後記載歴歴不宜有譌或是
新書傳誤耳
十月壬申楊收罷舊書在八年(臣酉)按新書本傳收
相凡五年自四年入相至八年始為五年當以舊書
為是
僖宗紀廣明元年八月辛卯昭義軍亂殺其節度使李
鈞舊書乾符五年鈞與沙陀戰于洪合王師大敗
鈞中流矢而卒新書為下所殺舊書没于陣且相去
二年未知孰是
是歲雨血于靖陵沈炳震曰靖陵僖宗陵名靖字誤
(臣酉)按德宗紀貞元三年二月甲申葬昭德皇后于
靖陵則唐時原有兩靖陵此所記者乃昭德皇后之
陵耳沈似失考
中和元年正月壬子如成都舊書在七月乙未幸成
都未知孰是
唐書卷九考證
