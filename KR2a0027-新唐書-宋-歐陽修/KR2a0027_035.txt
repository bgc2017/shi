唐書卷三十五
宋翰林學士歐陽修撰
志第二十五
五行志
五行傳曰治宫室飾臺榭内淫亂犯親戚侮父兄則稼
穡不成謂土失其性則有水旱之災草木百榖不熟也
又曰思心不睿是謂不聖厥咎霧厥罰常風厥極凶短
折時則有脂夜之妖時則有華孽臝蟲之孽時則有牛
禍時則有心腹之痾時則有黃眚黃祥時則有木火金
水沴土稼穡不成貞觀元年關内饑總章二年諸州四
十餘饑關中尤甚儀鳳四年春東都饑調露元年秋關
中饑永隆元年冬東都饑永淳元年關中及山南州二
十六饑京師人相食垂拱三年天下饑大足元年春河
南諸州饑景龍二年春饑三年三月饑先天二年冬京
師岐隴幽州饑開元十六年河北饑乾元三年春饑米
斗錢千五百廣德二年秋關輔饑米斗千錢永泰元年
饑京師米斗千錢貞元元年春大饑東都河南河北米
斗千錢死者相枕二年五月麥將登而雨霖米斗千錢
十四年京師及河南饑十九年秋關輔饑元和七年春
饑八年廣州饑九年春關内饑十一年東都陳許州饑
長慶二年江淮饑太和四年河北及太原饑六年春劔
南饑九年春饑河北尤甚開成四年溫台明等州饑大
中五年冬湖南饑六年夏淮南饑海陵高郵民於官河
中漉得異米號聖米九年秋淮南饑咸通三年夏淮南
河南饑九年秋江左及關内饑東都尤甚乾符三年春
京師饑中和二年關内大饑四年關内大饑人相食光
啓二年二月荆襄大饑米斗三千錢人相食三年揚州
大饑米斗萬錢大順二年春淮南大饑天祐元年十月
京師大饑常風武德二年十二月壬子大風拔木易巽
為風重巽以申命其及物也象人君誥命其鼓動於天
地間有時飛沙揚塵怒也發屋拔木者怒甚也其占大
臣專恣而氣盛衆逆同志君行蒙暗施於事則皆傷害
故常風又飄風入宫闕一日再三若風聲如雷觸地而
起為兵將興貞觀十四年六月乙酉大風拔木咸亨四
年八月己酉大風落太廟鴟尾永隆二年七月雍州大
風害稼弘道元年十二月壬午晦宋州大風拔木嗣聖
元年四月丁巳寧州大風拔木垂拱四年十月辛亥大
風拔木永昌二年五月丁亥大風拔木神龍元年三月
乙酉睦州大風拔木崔玄暐封博陵郡王也大風折其
輅蓋二年六月乙亥滑州大風拔木景龍元年七月郴
州大風發屋拔木八月宋州大風拔木壞廬舍二年十
月辛亥滑州暴風發屋三年三月辛未曹州大風拔木
開元二年六月京師大風發屋大木拔者十七八四年
六月辛未京師陜華大風拔木九年七月丙辰揚州潤
州暴風雨發屋拔木十四年六月戊午大風拔木發屋
端門鴟尾盡落端門號令所從出也十九年六月乙酉
大風拔木二十二年五月戊子大風拔木天寳十一載
五月甲子東京大風拔木十三載三月辛酉大風拔木
永泰元年三月辛亥大風拔木大歴七年五月乙酉大
風拔木十年五月甲寅大風拔木貞元元年七月庚子
大風拔木六年四月甲申大風雨八年五月己未暴風
發太廟屋瓦毁門闕官署廬舍不可勝紀十年六月辛
未大風拔木十四年八月癸未廣州大風壊屋覆舟元
和元年六月丙申大風拔木三年四月壬申大風毁含
元殿欄檻二十七間占為兵起四年十月壬午天有氣
如煙臭如燔皮日昳大風而止五年三月丙子大風毁
崇陵上宫衙殿鴟尾及神門戟竿六壞行垣四十間八
年六月庚寅京師大風雨毁屋飄瓦人多壓死者丙申
富平大風拔棗木千餘株十二年春青州一夕暴風自
西北天地晦冥空中有若旌旗狀屋瓦上如蹂躒聲有
日者占之曰不及五年兹地當大殺戮長慶二年正月
己酉大風霾十月夏州大風飛沙為堆高及城堞三年
正月丁巳朔大風昏霾終日四年六月庚寅大風毁延
喜門及景風門太和八年六月癸未暴風壞長安縣署
及經行寺塔九年四月辛丑大風拔木萬株墮含元殿
四鴟尾拔殿廷樹三壞金吾仗舍發城門樓觀内外三
十餘所光化門西城十數雉壞開成三年正月戊辰大
風拔木五年四月甲子大風拔木五月壬寅亦如之七
月戊寅亦如之會昌元年三月黔南大風飄瓦咸通六
年正月絳州大風拔木有十圍者十一月己卯晦潼關
夜中大風山如吼雷河噴石鳴羣烏亂飛重關傾側十
二月大風拔木乾符五年五月丁酉大風拔木廣明元
年四月甲申京師及東都汝州雨雹大風拔木四年六
月乙巳太原大風雨拔木千株害稼百里光化三年七
月乙丑洛州大風拔木發屋天復二年昇州大風發屋
飛大木夜妖太和九年十一月戊辰晝晦咸通七年九
月辛卯朔天闇乾符二年二月宣武境内黑風雨土天
祐元年閏四月乙未朔大風雨土華孽延載元年九月
内出棃華一枝示宰相萬木搖落而生華隂陽黷也傳
曰天反時為災又近常燠也神龍二年十月陳州李有
華鮮茂如春元和十一年十二月桃杏華太和二年九
月徐州滑州李有華實可食會昌三年冬沁源桃李華
廣明元年冬桃李華山華皆發中和二年九月太原諸
山桃杏華有實景福中滄州城壍中冰有文如盡大樹
華葉芬敷者時人以為其地當有兵難近華孽也臝蟲
之孽貞觀二十一年八月莱州螟開元二十二年八月
榆關虸蚄蟲害稼入平州界有羣雀来食之一日而盡
二十六年榆關虸蚄蟲害稼羣雀来食之三載青州紫
蟲食田有鳥食之廣德元年秋虸蚄蟲害稼關中尤甚
米斗千錢貞元十年四月江西溪澗魚頭皆戴蚯蚓長
慶四年絳州虸蚄蟲害稼太和元年秋河東同虢等州
虸蚄蟲害稼開成元年京城有蟻聚長五六十步闊五
尺至一丈厚五寸至一尺者四年河南黑蟲食田牛禍
調露元年春牛大疫京房易傳曰牛少者榖不成又占
曰金革動長安中有獻牛無前膊三足而行者又有牛
膞上生數足蹄甲皆具者武太后從姊之子司農卿宗
晉卿家牛生三角神龍元年春牛疫二年冬牛大疫先
天初洛陽市有牛左脇有人手長一尺或牽之以乞丐
開元十五年春河北牛大疫大歴八年武功櫟陽民家
牛生犢二首貞元二年牛疫四年二月郊牛生犢六足
足多者下不一郊所以奉天七年關輔牛大疫死者十
五六咸通七年荆州民家牛生犢五足十五年夏渝州
江陽有水牛生騾駒駒死光啓元年河東有牛人言其
家殺而食之二年延州膚施有牛死復生黃青黃祥貞
觀七年三月丁卯雨土二十年閏三月己酉有黃雲闊
一丈東西際天黃為土功永徽三年三月辛巳雨土景
龍元年六月庚午陜州雨土十二月丁丑雨土天寳十
三載二月丁丑雨黃土大歴七年十二月丙寅雨土貞
元二年四月甲戌雨土八年二月庚子雨土太和八年
十月甲子土霧晝昏至于十一月癸丑開成元年七月
乙亥雨土咸通十四年三月癸巳雨黃土中和二年五
月辛酉大風雨土天復三年二月雨土天地昏霾天祐
元年閏四月甲辰大風雨土木火金水沴土武德二年
十月乙未京師地震陰盛而反常則地震故其占為臣
彊為后妃專恣為夷犯華為小人道長為宼至為叛臣
七年七月嶲州地震山摧壅江水噎流貞觀七年十月
乙丑京師地震十二年正月壬寅松叢二州地震壞廬
舍二十年九月辛亥靈州地震有聲如雷二十三年八
月癸酉朔河東地震晉州尤甚壓殺五十餘人乙亥又
震十一月乙丑又震永徽元年四月己巳朔晉州地震
己卯又震六月庚辰又震有聲如雷二年十月又震十
一月戊寅定襄地震帝始封晉王初即位而地屢震天
下將由帝而動搖象也儀鳳二年正月庚辰京師地震
永淳元年十月甲子京師地震垂拱三年七月乙亥京
師地震四年七月戊午又震八月戊戌神都地震延載
元年四月壬戍常州地震大足元年七月乙亥楊楚常
潤蘇五州地震二年八月辛亥劍南六州地震景龍四
年五月丁丑剡縣地震景雲三年正月甲戌并汾絳三
州地震壞廬舍壓死百餘人開元二十二年二月壬寅
秦州地震西北隱隱有聲拆而復合經時不止壞廬舍
殆盡壓死四千餘人二十六年三月癸巳京師地震至
德元載十一月辛亥朔河西地震裂有聲䧟廬舍張掖
酒泉尤甚至二載三月癸亥乃止大歴二年十一月壬
申京師地震自東北来其聲如雷者三年五月丙戍又
震十二年恒定二州地大震三日乃止束鹿寕晉地裂
數丈沙石隨水流出平地壞廬舍壓死者數百人建中
元年四月己亥京師地震三年六月甲子又震四年四
月甲子又震五月辛巳又震貞元二年五月己酉又震
三年十一月丁丑夜京師東都蒲陕地震四年正月庚
戍朔夜京師地震辛亥壬子丁卯戊辰庚午癸酉甲戍
乙亥皆震金房二州尤甚江溢山裂屋宇多壞人皆露
處二月壬午京師又震甲申乙酉丙申三月甲寅己未
庚午辛未五月丙寅丁卯皆震八月甲午又震有聲如
雷甲辰又震九年四月辛酉又震有聲如雷河中關輔
尤甚壞城壁廬舍地裂水涌十年四月戊申京師地震
癸丑又震侍中渾瑊第有樹湧出樹枝皆戴蚯蚓十三
年七月乙未又震元和七年八月京師地震草樹皆搖
九年三月丙辰嶲州地震晝夜八十壓死百餘人地䧟
者三十里十年十月京師地震十一年二月丁丑又震
十五年正月穆宗即位戊辰始朝羣臣於宣政殿是夜
地震太和二年正月壬申地震七年六月甲戌又震九
年三月乙卯京師地震屋瓦皆墜戸牖間有聲開成元
年二月乙亥又震二年十一月乙丑夜又震四年十一
月甲戌又震會昌二年正月癸亥宋亳二州地震十二
月癸未京師地震大中三年十月辛巳上都及振武河
西天德靈武鹽夏等州地震壞廬舍壓死數十人十二
年八月丁巳太原地震咸通元年五月上都地震六年
十二月晉絳二州地震壞廬舍地裂泉湧泥出青色八
年正月丁未河中晉絳三州地大震壞廬舍人有死者
十三年四月庚子朔浙東西地震乾符三年六月乙丑
雄州地震至七月辛巳止州城廬舍盡壞地䧟水涌傷
死甚衆是月濮州地震十二月京師地震有聲四年六
月庚寅雄州地震六年二月京師地震有聲如雷藍田
山裂水湧中和三年秋晉州地震有聲如雷光啓二年
春成都地震月中數十占曰兵饑十二月魏州地震乾
寕二年三月庚午河東地震山摧貞觀八年七月隴右
山摧山者高峻自上而隕之象也垂拱二年九月己巳
雍州新豐縣露臺鄉大風雨震電有山湧出高二十丈
有池周三百畝池中有龍鳳之形米麥之異武后以為
休應名曰慶山荆州人俞文俊上言天氣不和而寒暑
隔人氣不和而贅疣生地氣不和而堆阜出今陛下以
女主居陽位反易剛柔故地氣隔塞山變為災陛下以
為慶山臣以為非慶也宜側身脩德以答天譴不然恐
災禍至后怒流于嶺南永昌中華州赤水南岸大山晝
日忽風昏有聲隱隱如雷頃之漸移東數百步擁赤水
壓張村民三十餘家山高二百餘丈水深三十丈坡上
草木宛然金縢曰山徙者人君不用道禄去公室賞罰
不由君佞人執政政在女主不出五年有走王開元十
七年四月乙亥大風震電藍田山摧裂百餘步畿内山
也國主山川山摧川竭亡之證也占曰人君德消政易
則然大歴九年十一月戊戌同州夏陽有山徙于河上
聲如雷十三年郴州黃芩山摧壓死者數百人建中二
年霍山裂元和八年五月丁丑大隗山摧十五年七月
丁未苑中土山摧壓死二十人光啟三年四月維州山
崩累日不止塵坌亘天壅江水逆流占曰國破山鳴武
德二年三月太行山聖人崖有聲占曰有宼至開元二
十八年六月吐蕃圍安戎城斷水路城東山鳴石坼湧
泉二土為變怪垂拱元年九月淮南地生毛或白或蒼
長者尺餘遍居人牀下揚州尤甚大如馬鬛焚之臭如
燎毛占曰兵起民不安長夀中東都天宫寺泥像皆流
汗霡霂天寳十一載六月虢州閺鄉黃河中女媧墓因
大雨晦冥失其所在至乾元二年六月乙未夜瀕河人
聞有風雷聲曉見其墓湧出下有巨石上有雙柳各長
丈餘時號風陵堆占曰塜墓自移天下破十三載汝州
葉縣南有土塊鬭中有血出數日不止大歴六年四月
戊寅藍田西原地陷建中初魏州魏縣西四十里地數
畝忽長崇數尺四年四月甲子京師地生毛或黃或白
有長尺餘者貞元四年四月淮南及河南地生毛元和
十二年四月吳元濟郾城守將鄧懷金以城降城自壞
五十餘步太和六年二月蘇州地震生白毛長慶中新
都大道觀泥人生須數寸拔之復生咸通五年十月貞
陵隧道摧䧟神策軍有浮屠像懿宗嘗跪禮之像没地
四尺
五行傳曰好攻戰輕百姓飾城郭侵邊境則金不從革
謂金失其性而為變怪也又曰言之不從是謂不乂厥
咎僭厥罰常暘厥極憂時則有詩妖訛言時則有毛蟲
之孽時則有犬禍時則有口舌之痾時則有白眚白祥
惟水沴金金不君素為隋守蒲州兵器夜皆有
光如火火爍金金所畏也敗亡之象劉武周據并州兵
勢甚盛城上矟刃夜每有火光貞觀十七年八月涼州
昌松縣鴻池谷有石五青質白文成字曰高星海出多
子李元王八十年太平天子李世民千年太子李治書
燕山人士樂大國主尚汪譂奬文仁邁千古大王五王
六王七王十風毛才子七佛八菩薩及上界佛田天子
文武貞觀昌大聖延四方上不治示孝仙戈八為善太
宗遣使祭之曰天有成命表瑞貞石文字昭然歴數惟
永既旌高廟之業又錫眇身之祚迨于皇太子治亦降
貞符具紀姓氏甫惟寡薄彌增寅懼昔魏以土德代漢
涼州石有文石金類以五勝推之故時人謂為魏氏之
妖而晉室之瑞唐亦土德王石有文事頗相類然其文
初不可曉而後人因推已事以驗之蓋武氏革命自以
為金德王其佛菩薩者慈氏金輪之號也樂太國主則
鎮國太平公主安樂公主皆以女亂國其五王六王七
王者唐世十八之數垂拱三年七月魏州地出鐡如船
數十丈廣州雨金金位正秋為刑為兵占曰人君多殺
無辜一年兵災于朝開元二十三年十二月乙巳龍池
聖德頌石自鳴其音清遠如鍾磬石與金同類春秋傳
怨讟動于民則有非言之物言石鳴近石言也天寳十
載六月乙亥大同殿前鍾自鳴占曰庶雄為亂至德二
載昭陵石馬汗出昔周武帝之克晉州也齊有石像汗
流濕地此其類也乾元二年七月乙亥晝渾天儀有液
如汗下流上元二年楚州獻寳玉十三曰玄黃天符形
如笏長八寸有孔云辟兵疫曰玉雞毛白玉也曰榖璧
亦白玉也粟粒自然無雕鐫迹曰西王母白環二曰如
意寳珠大如雞卵曰紅靺鞨大如巨粟曰琅玕珠二形
如玉環四分缺一曰玉印大如半手理如鹿陷入印中
曰皇后採桑鉤如箸屈其末曰雷公石斧無孔其一闕
凡十三寘之日中白氣連天元和中文水武士彠碑失
其龜頭翰林院有鈴夜中文書入則引之以代傳呼長
慶中河北用兵夜輒自鳴與軍中息耗相應聲急則軍
事急聲緩則軍事緩資州有石方丈走行數畝大和三
年南蠻圍成都毁玉晨殿為礧有吼聲三乃止四年五
月己卯通化南北二門鏁不可開鑰入如有持之者破
其管門乃啟又浙西觀察使王璠治潤州城隍中得方
石有刻文曰山有石石有玉玉有瑕瑕即休廣明元年
華岳廟玄宗御製碑隱隱然有聲聞數里間浹旬乃止
近石言也光化三年冬武德殿前鍾聲忽嘶嗄天復元
年九月聲又變小常暘武德三年夏旱至于八月乃雨
四年自春不雨至于七月雨少陰之氣其氣毁則不雨
少隂者金也金為刑為兵刑不辜兵不戢則金氣毁故
常為旱火為盛陽陽氣彊悍故聖人制禮以節之禮失
則僭而驕炕以導盛陽火勝則金衰故亦旱於五行土
實制水土功興則水氣壅閼又常為旱天官有東井主
水事天漢天江亦水祥也水與火仇而受制于土土火
謪見若曰蝕過分而未至與七曜循中道之南皆旱祥
也七年秋關内河東旱貞觀元年夏山東大旱二年春
旱三年春夏旱四年春旱自太上皇傳位至此而比年
水旱九年秋劍南關東州二十四旱十二年吳楚巴蜀
州二十六旱冬不雨至于明年五月十七年春夏旱二
十一年秋陜絳蒲夔等州旱二十二年秋開萬等州旱
冬不雨至于明年三月永徽元年京畿雍同絳等州大
旱二年九月不雨至于明年二月四年夏秋旱光婺滁
潁等州尤甚顯慶五年春河北州二十二旱總章元年
京師及山東江淮大旱二年七月劍南州十九旱冬無
雪咸亨元年春旱秋復大旱儀鳳二年夏河南河北旱
三年四月旱永隆二年關中旱霜大饑永淳元年關中
大旱饑二年夏河南河北旱永昌元年三月旱神功元
年黃隋等州旱久視元年夏關内河東旱長安二年春
不雨至于六月三年冬無雪至于明年二月神龍二年
冬不雨至于明年五月京師山東河北河南旱饑太極
元年春旱七月復旱開元二年春大旱十二年七月河
東河北旱帝親禱雨宫中設壇席暴立三日九月蒲同
等州旱十四年秋諸道州十五旱十五年諸道州十七
旱十六年東都河南宋亳等州旱二十四年夏旱永泰
元年春夏旱二年關内大旱自三月不雨至于六月大
歴六年春旱至于八月建中三年自五月不雨至于七
月興元元年冬大旱貞元元年春旱無麥苗至于八月
旱甚㶚滻將竭井皆無水六年春關輔大旱無麥苗夏
淮南浙西福建等道大旱井泉竭人暍且疫死者甚衆
七年楊楚滁夀澧等州旱十四年春旱無麥十五年夏
旱十八年夏申光蔡州旱十九年正月不雨至七月甲
戍乃雨永貞元年秋江浙淮南荆南湖南鄂岳陳許等
州二十六旱元和三年淮南江南江西湖南廣南山南
東西皆旱四年春夏大旱秋淮南浙西江西江東旱七
年夏揚潤等州旱八年夏同華二州旱十五年夏旱寳
歴元年秋荆南淮南浙西江西湖南及宣襄鄂等州旱
太和元年夏京畿河中同州旱六年河東河南關輔旱
七年秋大旱八年夏江淮及陜華等州旱九年秋京兆
河南河中陜華同等州旱開成二年春夏旱四年夏旱
浙東尤甚會昌五年春旱六年春不雨冬又不雨至明
年二月大中四年大旱咸通二年秋淮南河南不雨至
于明年六月九年江淮旱十年夏旱十一年夏旱廣明
元年春夏大旱中和四年江南大旱饑人相食景福二
年秋大旱光化三年冬京師旱至于四年春詩妖竇建
德未敗時有謠曰豆入牛口勢不得久貞觀十四年交
河道行軍大總君集伐高昌先是其國中有童謠
曰高昌兵馬如霜雪漢家兵馬如日月日月照霜雪回
首自消滅永徽後民歌武媚娘曲調露初京城民謠有
側堂堂撓堂堂之言大常丞李嗣真曰側者不正撓者
不安自隋以来樂府有堂堂曲再言堂者唐再受命之
象永淳九年七月東都大雨人多殍殕先是童謠曰新
禾不入箱新麥不入場迨及八九月狗吠空垣墻高宗
自調露中欲封嵩山屬突厥叛而止後又欲封以吐蕃
入宼遂停時童謠曰嵩山凡幾層不畏登不得但恐不
得登三度徵兵馬傍道打騰騰永徽末里歌有桑條韋
也女時韋也樂龍朔中時人飲酒令曰子母相去離連
臺拗倒俗謂杯盤為子母又名盤為臺又里歌有突厥
鹽永淳後民歌曰楊柳楊柳漫頭駝垂拱後東都有契
苾兒歌皆淫豔之詞契苾張易之小字也如意初里歌
曰黃麞黃麞草裏藏彎弓射爾傷其後王孝傑敗於黃
麞谷神龍以後民謠曰山南烏鵲窠山北金駱駝䥥柯
不鑿孔斧子不施柯山南唐也烏鵲窠者人居寡也山
北胡也金駱駝者虜獲而重載也安樂公主於洛州造
安樂寺童謠曰可憐安樂寺了了樹頭懸景龍中民謠
曰黃牸犢子挽紖斷兩足踏地鞵斷城南黃牸犢子
韋又有阿緯娘歌時又謠曰可憐聖善寺身著綠毛衣
牽来河裏飲踏殺鯉魚兒玄宗在潞州有童謠曰羊頭
山北作朝堂天寳中有術士李遐周於玄都觀院廡間
為詩曰燕市人皆去函關馬不歸人逄山下鬼環上繫
羅衣而人皆不悟近詩妖也又祿山未反時童謠曰燕
燕飛上天天上女兒鋪白氈氈上有千錢時幽州又有
謠曰舊来誇戴竿今日不堪看但看五月裏清水河邊
見契丹德宗時或為詩曰此水連涇水雙眸血滿川青
牛逐朱虎方號太平年近詩妖也朱泚未敗前兩月有
童謠曰一隻筯兩頭朱五六月化為䏣元和初童謠曰
打麥打麥三三三乃轉身曰舞了也天中末京師小兒
疊布漬水紐之向日謂之曰拔暈咸通七年童謠曰草
青青被嚴霜鵲始後看顛狂十四年成都童謠曰咸通
癸巳出無所之蛇去馬来道路稍開頭無片瓦地有殘
灰是歲歲陰在已明年在午巳蛇也午馬也僖宗時童
謠曰金色蝦蟆爭努眼翻却曹州天下反乾符六年童
謠曰八月無霜寒草青將軍騎馬出空城漢家天子西
巡狩猶向江東更索兵中和初童謠曰黃巢走泰山東
死在翁家翁訛言貞觀十七年七月民訛言官遣棖棖
殺人以祭天狗云其来也身衣狗皮鐵瓜每於闇中取
人心肝而去於是更相震怖每夜驚擾皆引弓劍自防
無兵器者剡竹為之郊外不敢獨行太宗惡之令通夜
開諸坊門宣旨慰諭月餘乃止武后時民飲酒謳歌曲
終而不盡者謂之族鹽開元二十七年十月改作東都
明堂訛言官取小兒埋明堂下以為厭勝村野兒童藏
于山谷都城騷然或言兵至玄宗惡之遣使慰諭久之
乃止天寳三載二月辛亥有星如月墜于東南墜後有
聲京師訛言官遣棖棖捕人取肝以祭天狗人頗恐懼
畿内尤甚遣使安諭之與貞觀十七年占同天寳後詩
人多為憂苦流寓之思及寄興于江湖僧寺而樂曲亦
多以邊地為名有伊州甘州涼州等至其曲遍繁聲皆
謂之入破又有胡旋舞本出康居以旋轉便捷為巧時
又尚之破者蓋破碎云建中三年秋江淮訛言有毛人
食其心人情大恐朱泚既僭號名其舊第曰潛龍宫移
内府珍貨以實之占者以為易稱潛龍勿用此敗祥也
太和九年京師訛言鄭注為上合金丹生取小兒心肝
密旨捕小兒無筭往往陰相告曰某處失幾兒矣方士
言金丹可致神仙蓋誕妄不經之語或信而服之則發
熱多死如有所戒云小兒無辜者取其心肝將有殺戮
象劉從諫未死時潞州有狂人折腰於市曰石雄七千
人至矣從諫捕斬之咸通十四年秋成都訛言有㹫母
鬼夜入人家民皆恐夜則聚坐或曰某家見鬼眼晃然
如燈熖民益懼黃巢未入京師時都人以黃米及黑豆
屑蒸食之謂之黃賊打黑賊僖宗時里巷鬭者激怒言
任見右廂天子毛蟲之孽永徽中河源軍有狼三晝入
軍門射之斃永淳中嵐勝州兔害稼千萬為羣食苗盡
兔亦不復見開元三年有熊晝入楊州城乾元二年十
月詔百官上勤政樓觀安西兵赴陜州有狐出于樓上
獲之大歴四年八月己卯虎入京師長夀坊宰臣元載
家廟射殺之虎西方之屬威猛吞噬刑戮之象六年八
月丁丑獲白兔于太極殿之内廊占曰國有憂白喪祥
也建中三年九月己亥夜虎入宣陽里傷人二詰朝獲
之貞元二年二月乙丑有野鹿至于含元殿前獲之壬
申又有鹿至于含元殿前獲之占曰有大喪四年三月
癸亥有鹿至京師西市門獲之開成四年四月有麞出
于太廟獲之犬禍武德三年突厥處羅可汗將入宼夜
聞犬羣嘷而不見犬武后初酷吏丘神勣家狗生子皆
無首當項有孔如口晝夜鳴吠俄失所在神功元年安
國獻兩首犬首多者上不一也天寳十一載李林甫晨
起盥飾將朝取書囊視之中有物如鼠躍于地即變為
狗壯大雄目張牙視林甫林甫射之中殺然有聲隨箭
没貞元七年趙州栢鄉民李崇貞家黃犬乳犢會昌三
年定州深澤令家狗生角大中初狗生角京房曰執政
失將害之君子危䧟則狗生角咸通中會稽有
狗生而不能吠擊之無聲狗職吠以守禦其不能者象
鎮守者不能禦宼之兆成汭為荆南節度使城中犬皆
夜吠日者向隱以為城郭將丘墟中和二年秋丹徒狗
與彘交占曰諸侯有謀害國者白眚白祥調露元年十
一月壬午泰州神亭治北霧開如日初耀有白鹿白狼
見近白祥也神龍二年四月己亥雨毛于越州之鄮縣
占曰邪人進賢人遁大歴二年七月甲戌日入時有白
氣亘天九月戊午夜白霧起西北亘天五年五月甲申
西北有白氣亘天貞元二十年九月庚辰甲夜有白氣
入東西際天太和三年八月西方有白氣如柱七年十
月己酉西方又有白氣如柱者三光啟二年四月有白
氣頭黑如髮自東南入于揚州滅光化二年三月乙巳
日中有白氣亘天自西南貫于東北天復元年八月己
亥西方有白雲如履底中出白氣如匹練長五丈上衝
天分為三彗頭下垂占曰天下有兵白者戰祥也木沴
金神龍中東都白馬寺鐡像頭無故自落於殿門外天
寳五載四月宰臣李適之常列鼎具膳羞中夜鼎躍出
相鬭不解鼎耳及足皆折
唐書卷三十五
