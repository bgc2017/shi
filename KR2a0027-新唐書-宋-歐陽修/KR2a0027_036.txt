唐書卷三十六
宋翰林學士歐陽修撰
志第二十六
五行志
五行傳曰簡宗廟不禱祠廢祭祀逆天時則水不潤下
謂水失其性百川逆溢壊鄉邑溺人民而為灾也又曰
聽之不聰是謂不謀厥咎急厥罰常寒厥極貧時則有
鼓妖時則有豕禍時則有耳痾時則有雷電霜雪雨雹
黑眚黑祥惟火沴水水不潤下貞觀三年秋貝譙鄆泗
沂徐濠蘇隴九州水水太隂之氣也若臣道顓女謁行
夷狄彊小人道長嚴刑以逞下民不堪其憂則隂類勝
其氣應而水至其謫見於天月及辰星與列星之司水
者為之變若七曜循中道之北皆水祥也四年秋許戴
集三州水七年八月山東河南州四十大水八年七月
山東江淮大水十年關東及淮海旁州二十八大水十
一年七月癸未黃氣際天大雨糓水溢入洛陽宫深四
尺壊左掖門毁官寺十九洛水漂六百餘家九月丁亥
河溢壊陕州之河北縣及太原倉毁河陽中潬十六年
秋徐戴二州大水十八年秋糓襄豫荆徐梓忠緜宋亳
十州大水十九年秋沁易二州水害稼二十一年八月
河北大水泉州海溢驩州水二十二年夏瀘越徐交渝
等州水永徽元年六月新豐渭南大雨零口山水暴出
漂廬舍宣歙饒常等州大雨水溺死者數百人秋齊定
等州十六水二年秋汴定濮亳等州水四年杭夔果忠
等州水五年五月丁丑夜大雨麟游縣山水衝萬年宫
玄武門入寝殿衛士有溺死者六月河北大水滹沱溢
損五千餘家六年六月商州大水秋冀沂密兖滑汴鄭
婺等州水害稼洛州大水毁天津橋十月齊州河溢顯
慶元年七月宣州涇縣山水暴出平地四丈溺死者二
千餘人九月括州暴風雨海水溢壊安固永嘉二縣四
年七月連州山水暴出漂七百餘家麟德二年六月鄜
州大水壊居人廬舍總章二年六月括州大風雨海溢
壊永嘉安固二縣溺死者九千七十人冀州大雨水平
地深一丈壊民居萬家咸亨元年五月丙戌大雨山水
溢溺死五千餘人二年八月徐州山水漂百餘家四年
七月婺州大雨山水暴漲溺死五千餘人上元三年八
月青州大風海溢漂居人五千餘家齊淄等七州大水
永隆元年九月河南河北大水溺死者甚衆二年八月
河南河北大水壊民居十萬餘家永淳元年五月丙午
東都連日澍雨乙卯洛水溢壊天津橋及中橋漂居民
千餘家六月乙亥京師大雨水平地深數尺秋山東大
雨水大饑二年七月己巳河溢壊河陽橋八月恒州滹
沱河及山水暴溢害稼文眀元年七月温州大水漂千
餘家括州溪水暴漲溺死百餘人如意元年四月洛水
溢壊永昌橋漂居民四百餘家七月洛水溢漂居民五
千餘家八月河溢壊河陽縣長夀二年五月棣州河溢
壊居民二千餘家是歲河陽州十一水萬歲通天元年
八月徐州大水害稼神功元年三月括州水壊民居七
百餘家是歲河南州十九水聖歴二年七月丙辰神都
大雨洛水壊天津橋秋水溢懷州漂千餘家三年三月
辛亥鴻州水漂千餘家溺死四百餘人久視元年十月
洛州水長安三年六月寧州大雨水漂二千餘家溺死
千餘人四年八月瀛州水壞居民數千家神龍元年四
月雍州同官縣大雨水漂民居五百餘家六月河北州
十七大水七月甲辰洛水溢壞民居二千餘家二年四
月辛丑洛水壞天津橋溺死數百人八月魏州水景龍
三年七月灃水溢害稼九月密州水壞民居數百家開
元三年河南河北水四年七月丁酉洛水溢沈舟數百
䑹五年六月甲申瀍水溢溺死者千餘人鞏縣大水壞
城邑損居民數百家河南水害稼八年夏契丹寇營州
發關中卒援之宿澠池之闕門營榖水上夜半山水暴
至萬餘人皆溺死六月庚寅夜榖洛溢入西上陽宫宫
人死者十七八畿内諸縣田稼廬舍蕩盡掌閑衞兵溺
死千餘人京師興道坊一夕䧟為池居民五百餘家皆
沒不見是年鄧州三鴉口大水塞谷或見二小兒以水
相沃湏臾有蛇大十圍張口仰天人或斫射之俄而暴
雷雨漂溺數百家十年五月辛酉伊水溢毁東都城東
南隅平地深六尺河南許仙豫陳汝唐鄧等州大水害
稼漂沒民居溺死者甚衆六月博州棣州河决十二年
六月豫州大水八月兖州大水十四年秋天下州五十
水河南河北尤甚河及支川皆溢懷衞鄭滑汴濮人或
巢或舟以居死者千計潤州大風自東北海濤沒瓜步
十五年五月晉州大水七月鄧州大水溺死數千人洛
水溢入鄜城平地丈餘死者無算壞同州城市及馮翊
縣漂居民二千餘家八月澗榖溢毁澠池縣是秋天下
州六十三大水害稼及居人廬舍河北尤甚十七年八
月丙寅越州大水壞州縣城十八年六月壬午東都瀍
水溺揚楚等州租船洛水壞天津永濟二橋及民居千
餘家十九年秋河南水害稼二十年秋宋滑兖鄆等州
大水二十二年秋關輔河南州十餘水害稼二十七年
三月澧袁江等州水二十八年十月河南郡十三水二
十九年七月伊洛及支川皆溢害稼毁天津橋及東西
漕上陽宫仗舍溺死千餘人是秋河南河北郡二十四
水害稼天寳四載九月河南淮陽睢陽譙四郡水十載
廣陵大風駕海潮沈江口船數千䑹十三載九月東都
瀍洛溢壞十九坊廣德元年九月大雨水平地數尺時
吐蕃寇京畿以水自潰去二年五月東都大雨洛水溢
漂二十餘坊河南諸州水大歴元年七月洛水溢二年
秋湖南及河東河南淮南浙東西褔建等道州五十五
水灾七年二月江州江溢十年七月杭州海溢十一年
七月戊子夜澍雨京師平地水尺餘溝渠漲溢壞民居
千餘家十二年秋京畿及宋亳滑三州大雨水害稼河
南尤甚平地深五尺河溢建中元年幽鎮魏博大雨易
水滹沱横流自山而下轉石折樹水高丈餘苗稼蕩盡
貞元二年六月丁酉大風雨京城通衢水深數尺有溺
死者東都河南荆南淮南江河溢三年三月東都河南
江陵汴揚等州大水四年八月灞水暴溢殺百餘人八
年秋自江淮及荆襄陳宋至于河朔州四十餘大水害
稼溺死二萬餘人漂沒城郭廬舍幽州平地水深二丈
徐鄭涿薊檀平等州皆深丈餘八年六月淮水溢平地
七尺沒泗州城十一年十月朗蜀二州江溢十二年四
月福建二州大水嵐州暴雨水深二丈十三年七月淮
水溢于亳州十八年春申光蔡等州大水永貞元年夏
朗州之熊武五溪溢秋武陵龍陽二縣江水溢漂萬餘
家京畿長安等九縣山水害稼元和元年夏荆南及夀
幽徐等州大水二年六月蔡州大雨水平地深數尺四
年十月丁未渭南暴水漂民居二百餘家六年十月鄜
坊黔中水七年正月振武河溢毁東受降城五月饒撫
虔吉信五州暴水虔州尤甚平地有深至四丈者八年
五月陳州許州大雨大隗山摧水流出溺死者千餘人
六月庚寅大風毁屋揚瓦人多壓死京師大水城南深
丈餘入明德門猶漸車輻辛卯渭水漲絶濟時所在百
川發溢多不由故道滄州水潦浸鹽山等四縣九年秋
淮南及岳安宣江撫袁等州大水害稼十一年五月京
畿大雨水昭應尤甚衢州山水害稼深三丈毁州郭溺
死百餘人六月密州大風雨海溢毁城郭饒州浮梁樂
平二縣暴雨水漂沒四千餘戶潤常朝陳許五州及京
畿水害稼八月甲午渭水溢毁中橋十二年六月乙酉
京師大雨水含元殿一柱傾市中水深三尺毁民居二
千餘家河南河北大水洺邢尤甚平地二丈河中江陵
幽澤潞晉隰蘇台越州水害稼十三年六月辛未淮水
溢十五年秋洪吉信滄等州水長慶二年七月河南陳
許蔡等州大水好畤山水漂民居三百餘家處州大雨
水平地深八尺壞城邑桑田大半四年夏蘇湖二州大
雨水太湖決溢睦州及夀州之霍山山水暴出鄆曺濮
三州雨水壞州城民居田稼略盡襄均復郢四州漢水
溢決秋河南及陳許二州水害稼寳歴元年秋鄜坊二
州暴水兖海華三州及京畿奉天等六縣水害稼太和
二年夏京畿及陳滑二州水害稼河陽水平地五尺河
決壞棣州城越州大風海溢河南鄆曺濮淄青齊德兖
海等州並大水三年四月同官縣暴水漂沒二百餘家
宋亳徐等州大水害稼四年夏江水溢沒舒州太湖宿
松望江三縣民田數百戶鄜坊水漂三百餘家浙西浙
東宣歙江西鄜坊山南東道淮南京畿河南江南荆襄
鄂岳湖南大水皆害稼五年六月玄武江漲高二丈溢
入梓州羅城淮西浙東浙西荆襄岳鄂東川大水害稼
六年二月蘇湖二州大水六月徐州大雨壞居民九百
餘家七年秋浙西及揚楚舒廬夀滁和宣等州大水害
稼八年秋江西及襄州水害稼蘄州湖水溢滁州大水
溺萬餘戸開成元年夏鳳翔麟遊縣暴雨水毁九成宫
壞民舍數百家死者百餘人七月鎮州滹沱河溢害稼
三年夏河決浸鄭滑外城陳許鄜坊鄂曺濮襄魏博等
州大水江漢漲溢壞房均荆襄等州民居及田産殆盡
蘇湖處等州水溢入城處州平地八尺四年秋西川滄
景淄青大雨水害稼及民廬舍德州尤甚平地水深八
尺五年七月鎮州及江南水會昌元年七月江南大水
漢水壞襄均等州民居甚衆大中十二年八月魏博幽
鎮兖鄆滑汴宋舒夀和潤等州水害稼徐泗等州水深
五丈漂沒數萬家十三年夏大水咸通元年潁州大水
四年閏六月東都暴水自龍門毁定鼎長夏等門漂溺
居人七月東都許汝徐泗等州大水傷稼九月孝義山
水深三丈破武牢關金城門汜水橋六年六月東都大
水漂壞十二坊溺死者甚衆七年夏江淮大水秋河南
大水害稼十四年八月關東河南大水乾符三年關東
大水光化三年九月浙江溢壞民居甚衆乾寧三年四
月河圯于滑州朱全忠決其堤因為二河散漫千餘里
常寒顯慶四年二月壬子大雨雪方春少陽用事而寒
氣脅之古占以為人君刑法暴濫之象近常寒也咸亨
元年十月癸酉大雪平地三尺人多凍死儀鳳三年五
月丙寅高宗在九成宫霖雨大寒兵衛有凍死者開耀
元年冬大寒久視元年三月大雪神龍元年三月乙酉
睦州暴寒且冰開元二十九年九月丁卯大雨雪大木
偃折大歴四年六月伏日寒貞元元年正月戊戌大風
雪寒丙午又大風雪寒民饑多凍死者十二年十二月
大雪甚寒竹栢柿樹多死占曰有德遭險厥灾暴寒十
九年三月大雪二十年二月庚戍始雷大雨雹震電大
雨雪既雷則不當雪隂脅陽也如魯隠公之九年元和
六年十二月大寒八年十月東都大寒霜厚數寸雀鼠
多死十二年九月己丑雨雪人有凍死者十五年八月
己卯同州雨雪害稼長慶元年二月海州海水冰南北
二百里東望無際太和六年正月雨雪踰月寒甚九年
十二月京師苦寒會昌三年春寒大雪江左尤甚民有
凍死者咸通五年冬隰石汾等州大雨雪平地深三尺
景福二年二月辛巳曺州大雪平地二尺天復三年三
月浙西大雪平地三尺餘其氣如煙其味苦十二月又
大雪江海冰天祐元年九月壬戌朔大風寒如仲冬是
冬浙東浙西大雪吴越地氣常燠而積雪近常寒也鼓
妖武德三年二月丁丑京師西南有聲如崩山近鼓妖
也說者以為人君不聦為衆所惑則有聲無形不知所
從生天授元年九月檢校内史宗秦客拜日無雲而雷
震近鼓妖也貞元十三年六月丙寅天晦街鼓不鳴中
和二年十月西北方無雲而雷天復三年十月甲午有
大聲出于宣武節度使廳事近鼓妖也魚孽如意中濟
源路敬淳家水碾柱將壞易之為薪中有鮎魚長尺餘
猶生近魚孽也開元四年安南都護府江中有大蛇首
尾横出兩岸經日而腐寸寸自斷數日江魚盡死蔽江
而下十十五五相附著江水臭神龍中渭水有蝦蟆大
如鼎里人聚觀數日而失是歲大水元和十四年二月
晝有魚長尺餘墜於鄆州市良久乃死魚失水而墜于
市敗滅象也開成二年三月壬申有大魚長六丈自海
入淮至濠州招義民殺之近魚孽也乾符六年汜水河
魚逆流而上至垣曲平陸界魚民象逆流而上民不從
君令也光啟二年揚州雨魚占如元和十四年蝗武德
六年夏州蝗蝗之殘民若無功而祿者然皆貪撓之所
生先儒以為人主失禮煩苛則旱魚螺變為蟲蝗故以
屬魚孽貞觀二年六月京畿旱蝗太宗在苑中掇蝗祝
之曰人以榖為命百姓有過在予一人但當蝕我無害
百姓將吞之侍臣懼帝致疾遽以為諫帝曰所冀移灾
朕躬何疾之避遂吞之是歲蝗不為灾三年五月徐州
蝗秋德戴廓等州蝗四年秋觀兖遼等州蝗二十一年
秋渠泉二州蝗永徽元年夔絳雍同等州蝗永淳元年
三月京畿蝗無麥苗六月雍岐隴等州蝗長夀二年台
建等州蝗開元三年七月河南河北蝗四年夏山東蝗
蝕稼聲如風雨二十五年貝州蝗有白鳥數千萬羣飛
食之一夕而盡禾稼不傷廣德二年秋蝗關輔尤甚米
斗千錢興元元年秋螟蝗自山而東際于海晦天蔽野
草木葉皆盡貞元元年夏蝗東自海西盡河隴羣飛蔽
天旬日不息所至草木葉及畜毛靡有孑遺餓殣枕道
民蒸蝗曝颺去翅足而食之永貞元年秋陳州蝗元和
元年夏鎮冀等州蝗長慶三年秋洪州螟蝗害稼八萬
頃開成元年夏鎮州河中蝗害稼二年六月魏博昭義
淄青滄州兖海河南蝗三年秋河南河北鎮定等州蝗
草木葉皆盡五年夏幽魏博鄆曹濮滄齊德淄青兖海
河陽淮南虢陳許汝等州螟蝗害稼占曰國多邪人朝
無忠臣居位食䘵如蟲與民爭食故比年蟲蝗會昌元
年七月關東山南鄧唐等州蝗大中八年七月劒南東
川蝗咸通三年六月淮南河南蝗六年八月東都同華
陕虢等州蝗七年夏東都同華陕虢及京畿蝗九年江
淮關内及東都蝗十年夏陕虢等州蝗不絀無德虐取
於民之罰乾符二年蝗自東而西蔽天光啟元年秋蝗
自東方来羣飛蔽天二年荆襄蝗米斗錢三千人相食
淮南蝗自西来行而不飛浮水緣城入揚州府署竹樹
幢節一夕如翦幢幟畫像皆齧去其首撲不能止旬日
自相食盡豕禍貞觀十七年六月司農寺豕生子一首
八足自頸分為二貞元四年二月京師民家有豕生子
兩首四足首多者上不一也是歲宣州大雨震雷有物
墮地如豬手足各兩指執赤班蛇食之頃之雲合不復
見近豕禍也元和八年四月長安西市有豕生子三耳
八足自尾分為二足多者下不一也咸通七年徐州蕭
縣民家豕出圂舞又牡豕多將隣里羣豕而行復自相
噬齧乾符六年越州山隂民家有豕入室内壊器用䘖
按缶置於水次廣明元年絳州稷山縣民一豕生如人
状無眉目耳髮占為邑有亂雷電貞觀十一年四月甲
子震乾元殿前槐樹震耀天之威怒以象殺戮槐古者
三公所樹也證聖元年正月丁酉雷雷者陽聲出非其
君柄之象長安四年五月丁亥震雷大風拔木
人有震死者延和元年六月河南偃師縣李材村有震
電入民家地震裂闊丈餘長十五里深不可測所裂處
井厠相通或衝冢墓柩出平地無損李國姓也震電威
刑之象地隂類也永泰元年二月甲子夜震霆自是無
雷至六月甲申乃雷大歴十年四月甲申雷電暴風拔
木飄瓦人有震死者京畿害稼者七縣建中元年九月
己卯雷四年四月丙子東都畿汝節度使哥舒曜攻李
希烈進軍至穎橋大雨震電人不能言者十三四馬驢
多死貞元十四年五月己酉夏至始雷元和十一年冬
雷長慶二年六月乙丑大風震電落太廟鴟尾破御史
臺樹大和八年三月辛酉定陵臺大雨震廡下地裂二
十有六步占曰士庶分離大臣專恣不救大敗會昌三
年五月甲午始雷咸通四年十二月震雷乾符二年十
二月震雷雨雹乾寧四年李茂貞遣將符道昭攻成都
至廣漢震雷有石隕于帳前霜貞觀元年秋霜殺稼京
房易傳曰人君刑罰妄行則天應之以隕霜三年北邊
霜殺稼永徽二年綏延等州霜殺稼調露元年八月邠
涇寧慶原五州霜證聖元年六月睦州隕霜殺草吴越
地燠而盛夏隕霜昔所未有四年四月延州霜殺草四
月純陽用事象人君當布惠于天下而反隕霜是無陽
也開元十二年八月潞綏等州霜殺稼十五年天下州
十七霜殺稼元和二年七月邠寧等州霜殺稼九年三
月丁卯隕霜殺桑十四年四月淄青隕霜殺惡草及荆
棘而不害嘉榖寳歴元年八月邠州霜殺稼太和三年
秋京畿奉先等八縣早霜殺稼大中三年春隕霜殺桑
中和元年春霜秋河東早霜殺稼雹貞觀四年秋丹延
北永等州雹顯慶二年五月滄州大雨雹中人有死者
咸亨元年四月庚午雍州大雨雹二年四月戊子大雨
雹震電大風折木落則天門鴟尾三先儒以為雹者陰
脅陽也又曰人君惡聞其過抑賢用邪則雹與雨俱信
讒殺無罪則雹下毁瓦破車殺牛馬永淳元年五月壬
寅定州大雨雹害麥禾及桑天授二年六月庚戌許州
大雨雹證聖元年二月癸卯滑州大雨雹殺燕雀神功
元年媯綏二州雹聖歴元年六月甲午曺州大雨雹久
視元年六月丁亥曺州大雨雹長安三年八月京師大
雨雹人畜有凍死者神龍元年四月壬子雍州同官縣
大雨雹殺鳥獸景龍元年四月己巳曺州大雨雹二年
正月己卯滄州雨雹如鷄卵開元八年十二月丁未滑
州大雨雹二十二年五月戊辰京畿渭南等六縣大風
雹傷麥大歴七年五月乙酉雨雹貞元二年六月丙子
大雨雹十七年二月丁酉雨雹己亥霜戊申夜震霆雨
雹庚戍大雨雪而雹五月戊寅好畤縣風雹害麥十八
年七月癸酉大雨雹元和元年鄜坊等州雹十年秋鄜
坊等州風雹害稼十二年夏河南雨雹中人有死者十
五年三月京畿興平醴泉等縣雹傷麥長慶四年六月
庚寅京師雨雹如彈丸大和四年秋鄜坊等州雹五年
夏京畿奉先渭南等縣雨雹開成二年秋河南雹害稼
四年七月鄭滑等州風雹五年六月濮州雨雹如拳殺
人三十六牛馬甚衆會昌元年秋登州雨雹文登尤甚
破瓦害稼四年夏雨雹如彈丸乾符六年五月丁酉宣
授宰臣豆盧瑑崔沆制殿庭氛霧四塞及百官班賀于
政事堂雨雹如鳬卵大風雷雨拔木廣明元年四月甲
申朔汝州大雨風拔街衢樹十二三東都有雲起西北
大風隨之長夏門内表道古槐樹自拔者十五六宫殿
䲭尾皆落雨雹大如杯鳥獸殪於川澤黑眚黑祥大歴
二年十二月戊戍黑氣如塵彌漫于北方黑氣隂沴也
貞元四年七月自陜至河隂河水黑流入汴至汴州城
下一宿而復近黑祥也占曰法嚴刑酷傷水性也五行
變節隂陽相干氣色繆亂皆敗亂之象十四年潤州有
黑氣如隄自海門山横亘江中與北固山相峙又有白
氣如虹自金山出與黑氣交將旦而沒太和四年正月
壬寅黑氣如帶東西際天咸通十四年七月僖宗即位
是日黑氣如盤自天屬含元殿庭火沴水武德九年二
月蒲州河清襄楷以為河諸侯象清陽明之效也貞觀
十四年二月陕州泰州河清十六年正月懷州河清十
七年十二月鄭州滑州河清二十三年四月靈州河清
永徽元年正月濟州河清二年十二月衛州河清五年
六月濟州河清十六里調露二年夏豐州河清長安初
醴泉坊太平公主第井水溢流又并州文水縣猷水竭
武氏井溢神龍二年二月壬子洛陽城東七里地色如
水樹木車馬歴歴見影漸移至都月餘乃滅長安街中
往往見水影昔符堅之將死也長安嘗有是景龍四年
三月庚申京師井水溢占曰君凶又曰兵將起開元二
十二年八月清夷軍黃帝祠古井湧浪二十五年五月
淄州棣州河清二十九年亳州老子祠九井涸復湧乾
元二年七月嵐州合河關河三十里清如井水四日而
變寳應元年九月甲午太州至陕州二百餘里河清澄
澈見底大歴末深州束鹿縣中有水影長七八尺遥望
見人馬往來如在水中及至前則不見水建中四年五
月乙巳滑州濮州河清十四年閏五月乙丑滑州河清
貞元二十一年夏越州鏡湖竭是歲朗州熊武五溪水
鬭占曰山崩川竭國必亡又曰方伯力政厥異水鬭開
成二年夏旱揚州運河竭大中八年正月陕州河清咸
通八年七月泗州下邳雨湯殺鳥雀水沸于火則可以
傷物近火沴水也雨者自上而降鳥雀民象中和三年
秋汴水入于淮水鬭壞船數䑹廣明元年夏汝州峴陽
峯龍池涸近川竭也五行傳曰皇之不極是謂不建厥
咎眊厥罰常隂厥極弱時則有射妖時則有龍蛇之孽
時則有馬禍時則有下人伐上之痾時則有日月亂行
星辰逆行謂木金火水土沴天也常隂長安四年自九
月霖雨隂晦至于神龍元年正月貞元二十一年秋連
月隂霪元和十五年正月庚辰至于丙申晝常隂晦微
雨雪夜則晴霽占曰晝霧夜晴臣志得申咸通十四年
七月靈州隂晦乾符六年秋多雲霧晦冥自旦及禺中
乃觧光啟元年秋河東大雲霧明年夏晝隂積六十日
二年十一月淮南隂晦雨雪至明年二月不觧景福二
年夏連隂四十餘日霧長夀元年九月戊戌黃霧四塞
霧者百邪之氣為隂冐陽夲于地而應于天黃為土土
為中宫神龍二年三月乙巳黃霧四塞景龍二年八月
甲戌黃霧昏濁不雨三年正月丁卯黃霧四塞十一月
甲寅日入後昏霧四塞經二日乃止占曰霧連日不觧
其國昏亂開元五年正月戊辰昏霧四塞天寳十四載
冬三月常霧起昏暗十步外不見人是謂晝昏占曰有
破國至德二載四月賊將武令珣圍南陽白霧四塞上
元元年閏四月大霧占曰兵起貞元十年三月乙亥黃
霧四塞日無光咸通九年十一月龐勛圍徐州甲辰大
霧昏塞至于丙午光化四年冬昭宗在東内武德門内
煙霧四塞門外日色皎然虹蜺武德初隋將堯君素守
蒲州有白虹下城中唐隆元年六月戊子虹蜺亘天蜺
者斗之精占曰后妃隂脅王者又曰五色迭至照于宫
殿有兵延和元年六月幽州都督孫佺帥兵襲奚將入
賊境有白虹垂頭于軍門占曰其下流血至德二載正
月丙子南陽夜有白虹四上亘百餘丈元和十三年十
二月丙辰有白虹闊五尺東西亘天會昌四年正月己
酉西方有白虹咸通元年七月己酉朔白虹横亘西方
九年七月戊戌白虹横亘西方光啟二年九月白虹見
西方十月壬辰夜又如之天復三年三月朔日有曲虹
在日東北龍蛇孽貞觀八年七月隴右大蛇屢見蛇女
子之祥大者有所象也又汾州青龍見吐物在空中光
眀如火墮地地䧟掘之得玄金廣尺長七寸顯慶二年
五月庚寅有五龍見于岐州之皇后泉先天二年六月
京師朝堂塼下有大蛇出長丈餘有大蝦蟆如盤而目
赤如火相與鬭俄而蛇入于大樹蝦蟆入于草蛇蝦蟆
皆隂類朝堂出非其所也開元四年六月郴州馬嶺山
下有白蛇與黑蛇鬭白蛇長六七尺吞黑蛇至腹口眼
血流黑蛇長丈餘頭穿白蛇腹出俱死天寳中洛陽有
巨蛇高丈餘長百尺出芒山下胡僧無畏見之曰此欲
決水瀦洛城即以天竺法呪之數日蛇死十四載七月
有二龍鬭於南陽城西易坤上六龍戰於野文言曰隂
疑於陽必戰至德元載八月朔成都丈人廟有肉角蛇
見二載三月有蛇鬭於南陽門之外一蛇死一蛇上城
建中二年夏趙州寧晉縣沙河北有棠樹甚茂民祠之
為神有蛇數百千自東西來趨北岸者聚棠樹下為二
積留南岸者為一積俄有徑寸龜三繞行積蛇盡死而
後各登其積野人以告蛇腹皆有瘡若矢所中刺史康
日知圖其事奉三龜來獻四年九月戊寅有龍見于汝
州城壕龍大人象其潛也淵其飛也矢城壕失其所也
貞元末資州得龍丈餘西川節度使韋臯匣而獻之百
姓縱觀三日為煙所薰而死太和二年六月丁丑西北
有龍鬭三年成都門外有龍與牛鬭開成元年宫中有
衆蛇相與鬭光化三年九月杭州有龍鬭于浙江水溢
壞民廬舍占同天寳十四載光啟二年冬鄜州洛交有
蛇見于縣署復見于州署蛇冬則蟄易曰龍蛇之蟄以
存身也馬禍義寧二年五月戊申有馬生角長二寸末
有肉角者兵象武德三年十月王世充偽左僕射韋霽
馬生角當頂永隆二年監牧馬大死凡十八萬匹馬者
國之武偹天去其備國將危亡文明初新豐有馬生駒
二首同項各有口鼻生而死又咸陽牡馬生石大如升
上微有綠毛皆馬禍也開元十二年五月太原獻異馬
駒兩肋各十六肉尾無毛二十五年濮州有馬生駒肉
角二十九年三月滑州刺史李邕獻馬肉鬉鱗臆嘶不
類馬日行三百里建中四年五月滑州馬生角大和九
年八月易定馬飲水因吐珠一以獻開成元年六月揚
州民明齊家馬生角長一寸三分會昌元年四月桂州
有馬生駒三足能隨羣于牧咸通三年郴州馬生角十
一年沁州綿上及和川牡馬生子皆死京房易傳曰方
伯分威厥妖牡馬生子乾符二年河北馬生人中和元
年九月長安馬生人京房易傳曰諸侯相伐厥妖馬生
人一曰人流亡二年二月蘇州嘉興馬生角光啟二年
夏四月僖宗在鳳翔馬尾皆咤蓬如篲咤怒象文德元
年李充用獻馬二肘膝皆有鬛長五寸許蹄大如七寸
甌人痾武德四年太原尼志覺死十日而蘇貞觀十九
年衛州人劉道安頭生肉角隠見不常因以惑衆伏誅
角兵象肉不可以觸者永徽六年淄州高苑民吴威妻
嘉州民辛道護妻皆一産四男凡物反常則為妖亦隂
氣盛則母道壮也顯慶二年普州有人化為虎虎猛噬
而不仁儀鳳三年四月涇州獻二小兒連心異體初鶉
觚縣衛士胡萬年妻吴生一男一女其胷相連餘各異
體乃析之則皆死又産復然俱男也遂育之至是四歲
以獻于朝永隆元年長安獲女魃長尺有二寸其状怪
異詩曰旱魃為虐如惔如焚是歲秋不雨至于眀年正
月永隆二年九月萬年縣女子劉凝静衣白衣從者數
人升太史令廳問比有何災異令執之以聞是夜彗星
見太史司天文歴候王者所以奉若天道恭授民時者
非女子所當問載初中涪州民范端化為虎神功元年
二月庚子有人走入端門又入則天門至通天宫閽及
仗衛不之覺時來俊臣婢産肉塊如器剖之有赤
蟲湏臾化為蜂螫人而去久視二年正月成州有大人
跡見長安中郴州佐史因病化為虎欲食其㛮擒之乃
人也雖未全化而虎毛生矣太極元年狂人段萬謙潛
入承天門登太極殿升御牀自稱天子且言我李安國
也人相我年三十二當為天子開元二十三年四月冀
州獻長人李家寵八尺有五寸大歴十年二月昭應婦
人張産一男二女貞元八年正月丁亥許州人李狗兒
持杖上含元殿擊欄檻伏誅十年四月恒州有巨人跡
見十五年正月戊申狂人劉忠詣銀臺稱白起令上表
天下有火災十七年十一月翰林待詔戴少平死十有
六日而蘇是歲宣州南陵縣丞李嶷死已殯三十日而
蘇元和二年商州洪崖冶役夫將化為虎衆以水沃之
不果化長慶四年三月民徐忠信潛入浴堂門寳歴二
年十二月延州人賀文妻一産四男太和二年十月狂
人劉德廣入含元殿咸通七年渭州有人生角寸許占
曰天下有兵十三年四月太原晉陽民家有嬰兒兩頭
異頸四手聯足此天下不一之妖是歲民皇甫及年十
四暴長七尺餘長啜大嚼三倍如初歲餘死乾符六年
秋蜀郡婦人尹生子首如豕目在脽下占曰君失道光
啟元年隰州温泉民家有死者既葬且半月行人聞聲
呼地下其家發之則復生歲餘乃死二年春鳳翔郿縣
女子未齓化為丈夫旬日而死京房易傳曰茲謂隂昌
賊人為王大順元年六月資州兵王全義妻如孕覺物
漸下入股至足大拇痛甚折而生珠如彈丸漸長大如
杯天祐二年五月潁州汝隂民彭文妻一産三男疫貞
觀十年關内河東大疫十五年三月澤州疫十六年夏
榖涇徐戴虢五州疫十七年夏澤濠廬三州疫十八年
廬濠巴普郴五州疫二十二年卿州大疫永徽六年三
月楚州大疫永淳元年冬大疫兩京死者相枕於路占
曰國將有恤則邪亂之氣先被于民故疫景龍元年夏
自京師至山東河北疫死者千數寳應元年江東大疫
死者過半貞元六年夏淮南浙西福建道疫元和元年
夏浙東大疫死者大半太和六年春自劒南至浙西大
疫開成五年夏福建台眀四州疫咸通十年宣歙兩浙
疫大順二年春淮南疫死者十三四天鳴天寳十四載
五月天鳴聲若雷占曰人君有憂貞元二十一年八月
天鳴在西北中和三年三月浙西天鳴聲如轉磨無雲
而雨元和十二年正月乙酉星見而雨占曰無雲而雨
是謂天泣隕石永徽四年八月己亥隕石于同州馮翊
十八光耀有聲如雷近星隕而化也庶民惟星在上而
隕民去其上之象一曰人君為詐妄所蔽則然
唐書卷三十六
