唐書卷五十一
宋翰林學士歐陽修撰
食貨志第四十一
古之善治其國而愛養斯民者必立經常簡易之法使
上愛物以養其下下勉力以事其上上足而下不困故
量人之力而授之田量地之産而取以給公上量其入
而出之以為用度之數是三者常相須以濟而不可失
失其一則不能守其二及君庸主縱其佚欲而苟且
之吏從之變制合時以取寵於其上故用於上者無節
而取於下者無限民竭其力而不能供由是上愈不足
而下愈困則財利之說興而聚斂之臣用記曰寧畜盗
臣盜臣誠可惡然一人之害爾聚斂之臣用則經常之
法壊而下不勝其弊焉唐之始時授人以口分世業田
而取之以租庸調之法其用之也有節蓋其畜兵以府
衞之制故兵雖多而無所損設官有常員之數故官不
濫而易祿雖不及三代之盛時然亦可以為經常之法
也及其弊也兵冗官濫為之大蠧自天寳以来大盜屢
起方鎮數叛兵革之興累世不息而用度之數不能節
矣加以驕君昏主姦吏邪臣取濟一時屢更其制而經
常之法蕩然盡矣由是財利之說興聚斂之臣進蓋口
分世業之田壊而為兼并租庸調之法壊而為兩税至
於鹽鐵轉運屯田和糴鑄錢括苗榷利借商進奉獻助
無所不為矣蓋愈煩而愈弊以至於亡焉唐制度田以
步其闊一步其長二百四十步為畝百畝為頃凡民始
生為黃四歲為小十六為中二十一為丁六十為老授
田之制丁及男年十八以上者人一頃其八十畝為口
分二十畝為永業老及篤疾廢疾者人四十畝寡妻妾
三十畝當戸者增二十畝皆以二十畝為永業其餘為
口分永業之田樹以榆棗桑及所宜之木皆有數田多
可以足其人者為寬鄉少者為狹鄉狹鄉授田減寬鄉
之半其地有薄厚歲一易者倍授之寬鄉三易者不倍
授工商者寬鄉減半狹鄉不給凡庶人徙鄉及貧無以
葬者得賣世業田自狹鄉而徙寬鄉者得幷賣口分田
已賣者不復授死者收之以授無田者凡收授皆以歲
十月授田先貧及有課役者凡田鄉有餘以給比鄉縣
有餘以給比縣州有餘以給近州凡授田者丁歲輸粟
二斛稻三斛謂之租丁隨鄉所出歲輸絹二匹綾絁二
丈布加五之一綿麻三斤非蠶鄉則輸銀
謂之調用人之力歲二十日閏加二日不役者日為絹
三尺謂之庸有事而加役二十五日者免調三十日者
租調皆免通正役不過五十日自王公以下皆有永業
田太皇太后皇太后皇后緦麻以上親内命婦一品以
上親郡王及五品以上祖父兄弟職事勲官三品以上
有封者若縣男父子國子太學四門學生俊士孝子順
孫義夫節婦同籍者皆免課役凡主戸内有課口者為
課戸若老及男廢疾篤疾寡妻妾部曲客女奴婢及視
九品以上官不課凡里有手實歲終具民之年與地闊
陿為鄉帳鄉成於縣縣成於州州成於戸部又有計帳
具来歲課役以報度支國有所須先奏而斂凡税斂之
數書于縣門村坊與衆知之水旱霜蝗耗十四者免其
租桑麻盡者免其調田耗十之六者免租調耗七者諸
役皆免凡新附之戸春以三月免役夏以六月免課秋
以九月課役皆免徙寬鄉者縣覆於州出境則覆于戸
部官以間月逹之自畿内徙畿外自京縣徙餘縣皆有
禁四夷降戸附以寬鄉給復十年奴婢縱為良人給復
三年沒外蕃人一年還者給復三年二年者給復四年
三年者給復五年浮民部曲客女奴婢縱為良者附寬
鄉貞觀中初税草以給諸閑而驛馬有牧田太宗方銳
意於治官吏考課以鰥寡少者進考如增戸法失勸導
者以減戸論配租以斂穫早晚險易遠近為差庸調輸
以八月發以九月同時輸者先遠民皆自槩量州府歲
市土所出為貢其價視絹之上下無過五十匹異物滋
味口馬鷹犬非有詔不獻有加配則以代租賦其凶荒
則有社倉賑給不足則徙民就食諸州尚書左丞戴胄
建議自王公以下計墾田秋熟所在為義倉歲凶以給
民太宗善之乃詔畝税粟麥秔稻隨土地所宜寬
鄉斂以所種狹鄉據青苗簿而督之田耗十四者免其
半耗十七者皆免之商賈無田者以其戸為九等出粟
自五石至于五斗為差下下戸及夷獠不取焉歲不登
則以賑民或貸為種子則至秋而償其後洛相幽徐齊
并秦蒲州又置常平倉粟藏九年米藏五年下溼之地
粟藏五年米藏三年皆著于令貞觀初戸不及三百萬
絹一匹易米一斗至四年米斗四五錢外戸不閉者數
月馬牛被野人行數千里不齎糧民物蕃息四夷降附
者百二十萬人是歲天下斷獄死罪者二十九人號稱
太平此高祖太宗致治之大略及其成效如此高宗承
之海内乂安太尉長孫无忌等輔政天下未見失德數
引刺史入閤問民疾苦即位之歲增戸十五萬及中書
令李義府侍中許敬宗既用事役費並起永淳以後給
用亦不足加以武后之亂紀綱大壊民不勝其毒玄宗
初立求治蠲徭役者給蠲符以流外及九品京官為蠲
使歲再遣之開元八年頒庸調法于天下好不過精惡
不至濫闊者一尺八寸長者四丈然是時天下戸未嘗
升降監察御史宇文融獻策括籍外羡田逃戸自占者
給復五年每丁税錢千五百以攝御史分行括實陽翟
尉皇甫憬上書言其不可玄宗方任用融乃貶憬為盈
川尉諸道所括得客戸八十餘萬田亦稱是州縣希旨
張虚數以正田為羡編戸為客歲終籍錢數百萬緡十
六年乃詔每三歲以九等定籍而庸調折租所取華好
州縣長官勸織中書門下察濫惡以貶官吏精者褒賞
之二十二年詔男十五女十三以上得嫁娶州縣歲上
戸口登耗採訪使覆實之刺史縣令以為課最初永徽
中禁買賣世業口分田其後豪富兼并貧者失業於是
詔買者還地而罰之先是揚州租調以錢嶺南以米安
南以絲益州以羅紬綾絹供春綵因詔江南亦以布代
租中書令李林甫以租庸丁防和糴春綵税草無定法
歲為旨符遣使一告費紙五十餘萬條目既多覆問踰
年乃與採訪朝集使議革之為長行旨以授朝集使及
送旨符使歲有所支進畫附驛以逹每州不過二紙凡
庸調租資課皆任土所宜州縣長官涖定麤良具上中
下三物之樣輸京都有濫惡督中物之直二十五年以
江淮輸運有河洛之艱而關中蠶桑少菽粟常賤乃命
庸調資課皆以米凶年樂輸布絹者亦從之河南北不
通運州租皆為絹代關中庸課詔度支減轉運明年又
詔民三歲以下為黃十五以下為小二十以下為中又
以民門戸高丁多者率與父母别籍異居以避征戍乃
詔十丁以上免二丁五丁以上免一丁侍丁孝者免傜
役天寳三載更民十八以上為中男二十三以上成丁
五載詔貧不能自濟者每鄉免三十丁租庸男子七十
五以上婦人七十以上中男一人為侍八十以上以令
式從事是時海内富實米斗之價錢十三青齊間斗纔
三錢絹一匹錢二百道路列肆具酒食以待行人店有
驛驢行千里不持尺兵天下歲入之物租錢二百餘萬
緡粟千九百八十餘萬斛庸調絹七百四十萬匹綿百
八十餘萬屯布千三十五萬餘端天子驕於佚樂而用
不知節大抵用物之數常過其所入於是錢榖之臣始
事朘刻太府卿楊崇禮句剝分銖有欠折漬損者州縣
督選歴年不止其子慎矜專知太府次子慎名知京倉
亦以苛刻結主恩王鉷為戸口色役使歲進錢百億萬
緡非租庸正額者積百寳大盈庫以供天子燕私及安
祿山反司空楊國忠以為正庫物不可以給士遣侍御
史崔衆至太原納錢度僧尼道士旬日得百萬緡而已
自兩京陷沒民物耗弊天下蕭然肅宗即位遣御史鄭
叔清等籍江淮蜀漢富商右族訾畜十收其二謂之率
貸諸道亦税商賈以贍軍錢一千者有税於是北海郡
錄事參軍第五琦以錢榖得見請於江淮置租庸使吳
鹽蜀麻銅冶皆有税市輕貨繇江陵襄陽上津路轉至
鳳翔明年鄭叔清與宰相裴冕建議以天下用度不充
諸道得召人納錢給空名告身授官勲邑號度道士僧
尼不可勝計納錢百千賜明經出身商賈助軍者給復
及兩京平又於關輔諸州納錢度道士僧尼萬人而百
姓殘於兵盜米斗至錢七千鬻籺為糧民行乞食者屬
路乃詔能賑貧乏者寵以爵秩故事天下財賦歸左藏
而太府以時上其數尚書比部覆其出入是時京師豪
將假取不能禁第五琦為度支鹽鐵使請皆歸大盈庫
供天子給賜主以中官自是天下之財為人君私藏有
司不得程其多少廣德元年詔一戸二丁者免一丁凡
畝税男子二十五為成丁五十五為老以優民而
彊宼未夷民耗歛重及吐蕃逼京師近甸屯兵數萬百
官進俸錢又率戸以給軍糧至大歴元年詔流民還者
給復二年田園盡則授以逃田天下苗一畝税錢十五
市輕貨給百官手力課以國用急不及秋方苗青即征
之號青苗錢又有地頭錢每畝二十通名為青苗錢又
詔上都秋税分二等上等畝税一斗下等荒田畝
税五年始定法夏上田畝税下田畝秋
上田畝税下田畝荒田如故青苗錢畝加一
倍而地頭錢不在焉初轉運使掌外度支使掌内永泰
二年分天下財賦鑄錢常平轉運鹽鐵置二使東都畿
内河南淮南江東西湖南荆南山南東道以轉運使劉
晏領之京畿關内河南劒南山南西道以京兆尹判度
支第五琦領之及琦貶以戸部侍郎判度支韓滉與晏
分治時回紇有助收西京功代宗厚遇之與中國婚姻
歲送馬十萬匹酬以縑帛百餘萬匹而中國財力屈竭
歲負馬價河湟六鎮既陷歲發防秋兵三萬戍京西資
糧百五十餘萬緡而中官魚朝恩方恃恩擅權代宗與
宰相元載日夜圖之及朝恩誅帝復與載貳君臣猜間
不協邊計兵食置而不議者幾十年而諸鎮擅地結為
表裏日治兵繕壘天子不能繩以法顓留意祠禱焚幣
玉寫浮屠書度支稟賜僧巫歲以鉅萬計然帝性儉約
身所御衣必浣染至再三欲以先天下然生日端午四
方貢獻至數千萬者加以恩澤而諸道尚侈麗以自媚
朝多留事經歲不能遣置客省以居上封事不足采者
蕃夷貢獻未報及失職未敘者食度支數千百人德宗
即位用宰相崔祐甫拘客省者出之食度支者遣之歲
省費萬計
唐書卷五十一
唐書卷五十一考證
食貨志一絹二匹綾絁二丈舊書皆二丈
唐書卷五十一考證
