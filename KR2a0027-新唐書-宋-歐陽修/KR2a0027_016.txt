唐書卷十六
宋翰林學士歐陽修撰
禮樂志第六
二曰賓禮以待四夷之君長與其使者蕃國主來朝遣
使者迎勞前一日守宫設次於館門之外道右南向其
日使者就次蕃主服其國服立於東階下西面使者朝
服出次立於門西東面從者執束帛立於其南有司出
門西面曰敢請事使者曰奉制勞某主(稱其國名)有司入告
蕃主迎於門外之東西面再拜俱入使者先升立於西
階上執束帛者從升立於其北俱東向蕃主乃升立於
東階上西面使者執幣曰有制蕃主將下拜使者曰有
後制無下拜蕃主旋北面再拜稽首使者宣制蕃主進
受命退復位以幣授左右又再拜稽首使者降出立於
門外之西東面蕃主送於門之外西面止使者揖以俱入
讓升蕃主先升東階上西面使者升西階上東面蕃主
以主物儐使者使者再拜受蕃主再拜送物使者降出
蕃主從出門外皆如初蕃主再拜送使者還蕃主入鴻
臚迎引詣朝堂依方北面立所司奏聞舍人承敕出稱
有敕蕃主再拜宣勞又再拜乃就館皇帝遣使戒蕃主
見日如勞禮宣制曰某日某主見蕃主拜稽首使者降
出蕃主送蕃主奉見前一日尚舍奉御設御幄於太極
殿南向蕃主坐於西南東向守宫設次太樂令展宫縣
設舉麾位於上下鼓吹令設十二案乘黃令陳車輅尚
輦奉御陳輿輦典儀設蕃主立位於縣南道西北面蕃
國諸官之位於其後重行北面西上典儀位于縣之東
北贊者二人在南差退俱西面諸衛各勒部屯門列黃
麾仗所司迎引蕃主至承天門外就次本司入奏鈒戟
近仗皆入典儀帥贊者先入就位侍中版奏請中嚴諸
侍衛之官及符寳郎詣閣奉迎蕃主及其屬各立於閣
外西廂東面侍中版奏外辦皇帝服通天冠絳紗袍乘
輿以出舍人引蕃主入門舒和之樂作典儀曰再拜蕃
主再拜稽首侍中承制降詣蕃主西北東面曰有制蕃
主再拜稽首乃宣制又再拜稽首侍中還奏承制降勞
敕升座蕃主再拜稽首升坐侍中承制勞問蕃主俛伏
避席將下拜侍中承制曰無下拜蕃主復位拜而對侍
中還奏承制勞還館蕃主降復縣南位再拜稽首其官
屬勞以舍人與其主俱出侍中奏禮畢皇帝興若蕃國
遣使奉表幣其勞及戒見皆如蕃國主庭實陳於客前
中書侍郎受表置於案至西階以表升有司各率其屬
受其幣焉其宴蕃國主及其使皆如見禮皇帝已即御
坐蕃主入其有獻物陳於其前侍中承制降敕蕃主升
坐蕃主再拜奉贄曰某國蕃臣某敢獻壤奠侍中升奏
承旨曰朕其受之侍中降於蕃主東北西面稱有制蕃
主再拜乃宣制又再拜以贄授侍中以授有司有司受
其餘幣俱以東舍人承旨降敕就坐蕃國諸官俱再拜
應升殿者自西階其不升殿者分别立於廊下席後典
儀曰就坐階下贊者承傳皆就坐太樂令引歌者及琴
瑟至階脱履升坐其笙管者就階間北面立尚食奉御
進酒至階典儀曰酒至興階下贊者承傳皆俛伏興立
殿中監及階省酒尚食奉御進酒皇帝舉酒良醖令行
酒典儀曰再拜階下贊者承傳皆再拜受觶皇帝初舉
酒登歌作昭和三終尚食奉御受虚觶奠于坫酒三行
尚食奉御進食典儀曰食至興階下贊者承傳皆興立
殿中監及階省案尚食奉御品嘗食以次進太官令行
蕃主以下食案典儀曰就坐階下贊者承傳皆就坐皇
帝乃飯蕃主以下皆飯徹案又行酒遂設庶羞二舞以
次入作食畢蕃主以下復位于縣南皆再拜若有筐篚
舍人前承旨降宣敕蕃主以下又再拜乃出其三曰軍
禮皇帝親征纂嚴前期一日有司設御幄於太極殿南
向文武羣官次於殿庭東西每等異位重行北向乘黃
令陳革輅以下車旗於庭其日未明諸衛勒所部列黃
麾仗平明侍臣將帥從行之官皆平巾幘袴褶留守之
官公服就次上水五刻侍中版奏請中嚴鈒戟近仗列
于庭三刻羣官就位諸侍臣詣閤奉迎侍中版奏外辦
皇帝服武弁御輿以出即御座典儀曰再拜在位者皆
再拜中書令承旨敕百寮羣官出侍中跪奏禮畢皇帝
入自東房侍臣從至閤乃禷于昊天上帝前一日皇帝
清齋於太極殿諸豫告之官侍臣軍將與在位者皆清
齋一日其日皇帝服武升乘革輅備大駕至于壇所其
牲二及玉幣皆以蒼尊以太尊山罍各二其獻一皇帝
已飲福諸軍將升自東階立于神座前北向西上飲福
受胙將軍之次在外壝南門之外道東西向北上其即
事之位在縣南北面每等異位重行西上其奠玉帛進
熟飲福望燎皆如南郊其宜于社造于廟皆各如其禮
而一獻軍將飲福于太稷廟則皇考之室其凱旋則陳
俘馘於廟南門之外軍實陳于其後其解嚴皇帝服通
天冠絳紗袍羣臣再拜以退而無所詔其餘皆如纂嚴
若禡于所征之地則為壝再重以熊席祀軒轅氏兵部
建兩旗于外壝南門之外陳甲胄弓矢于神位之側植
矟于其後尊以犧象山罍各二饌以特牲皇帝服武弁
羣臣戎服三獻其接神者皆如常祀瘞而不燎其軍將
之位如禷其軷于國門右校委土於國門外為軷又為
瘞塪於神位西北太祝布神位於軷前南向太官令帥
宰人刳羊郊社之屬設尊罍篚羃於神左俱右向置幣
於尊所皇帝將至太祝立於罍洗東南西向再拜取幣
進跪奠於神進饌者薦脯醢加羊於軷西首太祝盥手
洗爵酌酒進跪奠於神興少退北向立讀祝太祝再拜
少頃帥齋郎奉幣爵酒饌宰人舉羊肆解之太祝并載
埋於塪執尊者徹罍篚席駕至權停太祝以爵酌酒授
太僕卿左併轡右受酒祭兩軹及軌前乃飲授爵駕轢
軷而行其所過山川遣官告以一獻若遣將出征則皆
有司行事賊平而宣露布其日守宫量設羣官次露布
至兵部侍郎奉以奏聞承制集文武羣官客使於東朝
堂各服其服奉禮設版位於其前近南文東武西重行
北向又設客使之位設中書令位於羣官之北南面吏
部兵部贊羣官客使謁者引就位中書令受露布置於
案令史二人絳公服對舉之以從中書令出就南面位
持案者立於西南東面中書令取露布稱有制羣官客
使皆再拜遂宣之又再拜舞蹈又再拜兵部尚書進受
露布退復位兵部侍郎前受之中書令入羣官客使各
還次仲冬之月講武於都外前期十有一日所司奏請
講武兵部承詔遂命將帥簡軍士除地為場方一千二
百步四出為和門又為步騎六軍營域左右廂各為三
軍北上中間相去三百步立五表表間五十步為二軍
進止之節别墠地於北廂南向前三日尚舍奉御設大
次於墠前一日講武將帥及士卒集於墠所建旗為和
門如方色都墠之中及四角皆建五采牙旗旗鼓甲仗
大將以下各有統帥大將被甲乘馬教習士衆少者在
前長者在後其還則反之長者持弓矢短者持戈矛力
者持旌勇者持鉦鼓刀楯為前行持矟者次之弓箭者
為後使其習見旌旗金鼓之節旗臥則跪旗舉則起講
武之日未明十刻而嚴五刻而甲步軍為直陣以俟大
將立旗鼓之下六軍各鼔十二鉦一大角四未明七刻
鼔一嚴侍中奏開宫殿門及城門五刻再嚴侍中版奏
請中嚴文武官應從者俱先至文武官皆公服所司為
小駕二刻三嚴諸衛各督其隊與鈒戟以次入陳於殿
庭皇帝乘革輅至墠所兵部尚書介胄乘馬奉引入自
北門至兩步軍之北南向黃門侍郎請降輅乃入大次
兵部尚書停於束廂西向領軍減小駕騎士立於都墠
之西周侍臣左右立於大次之前北上九品以上皆公
服東西在侍臣之外十步所重行北上諸州使人及蕃
客先集於北門外東方南方立於道東西方北方立於
道西北上駕將至奉禮曰可拜在位者皆再拜皇帝入
次謁者引諸州使人鴻臚引蕃客東方南方立於大次
東北西方北方立於西北觀者立於都墠騎士仗外四
周然後&KR0688;武吹大角三通中軍將各以鞞令鼓二軍俱
擊鼔三鼓有司偃旗步士皆跪諸帥果毅以上各集於
其中軍左廂中軍大將立於旗鼓之東西面諸軍將立
於其南右廂中軍大將立於旗鼓之西東面諸軍將立
於其南北面以聽大將誓左右三軍各長史二人振鐸
分循諸果毅各以誓詞告其所部遂擊鼓有司舉旗士
衆皆起行及表擊鉦乃止又擊三鼓有司偃旗士衆皆
跪又擊鼓有司舉旗士衆皆起驟及表乃止東軍一鼓
舉青旗為直陣西軍亦鼓舉白旗為方陣以應次西軍
鼔舉赤旗為銳陣東軍亦鼓舉黑旗為曲陣以應次東
軍鼓舉黃旗為圜陣西軍亦鼔舉青旗為直陣以應次
西軍鼓舉白旗為方陣東軍亦鼓舉赤旗為銳陣以應
次東軍鼓舉黑旗為曲陣西軍亦鼔舉黃旗為圜陣以
應凡陣先舉者為客後舉者為主每變陣二軍各選刀
楯五十人挑戰第一第二挑戰迭為勇怯之狀第三挑
戰為敵均之勢第四第五挑戰為勝敗之形每將變陣
先鼓而直陣然後變從餘陣之法既已兩軍俱為直陣
又擊三鼓有司偃旗士衆皆跪又聲鼓舉旗士衆皆起
騎馳徒步左右軍俱至中表相擬擊而還每退至一行
表跪起如前遂復其初侍中跪奏請觀騎軍承制曰可
二軍騎軍皆如步軍之法每陣各八騎挑戰五陣畢大
擊鼓而前盤馬相擬擊而罷遂振旅侍中跪奏稱侍中
臣某言禮畢乃還皇帝狩田之禮亦以仲冬前期兵部
集衆庶修田法虞部表所田之野建旗於其後前一日
諸將帥士集於旗下質明弊旗後至者罰兵部申田令
遂圍田其兩翼之將皆建旗及夜布圍闕其南面駕至
田所皇帝鼓行入圍鼓吹令以鼓六十陳於皇帝東南
西向六十陳於西南東向皆乘馬各備簫角諸將皆鼓
行圍乃設驅逆之騎皇帝乘馬南向有司斂大綏以從
諸公王以下皆乘馬帶弓矢陳於前後所司之屬又斂
小綏以從乃驅獸出前初一驅過有司整飭弓矢以前
再驅過有司奉進弓矢三驅過皇帝乃從禽左而射之
每驅必三獸以上皇帝發抗大綏然後公王發抗小綏
驅逆之騎止然後百姓獵凡射獸自左而射之逹於右
腢為上射逹右耳本為次射左脾逹於右䯚為下射羣
獸相從不盡殺己被射者不重射不射其面不翦其毛
凡出表者不逐之田將畢虞部建旗於田内乃雷擊駕
鼓及諸將之鼓士從譟呼諸得禽獸旗下致其左耳大
獸公之小獸私之其上者供宗廟次者供賓客下者充
庖厨乃命有司饁獸於四郊以獸告至於廟社射前一
日太樂令設宫縣之樂鼔吹令設十二案於射殿之庭
東面縣在東階東西面縣在西階西南北二縣及登歌
廣開中央避射位張熊侯去殿九十步設之於侯西十
步北十步設五楅庭前少西布侍射者位於西階前東
面北上布司馬位於侍射位之南東面布獲者位之東
東面布侍射者射位於殿階下當前少西横布南面侍
射者弓矢俟於西門外陳賞物於東階下少東置罰豐
於西階下少西設罰尊於西階南北以殿深設篚於尊
西南肆實爵加羃其日質明皇帝服武弁文武官俱公
服典謁引入見樂作如元會之儀酒二徧侍中一人奏
稱有司謹具請射侍中一人前承制退稱制曰可王公
以下皆降文官立於東階下西面北上武官立於西階
下於射之後東面北上持鈒隊羣立於兩邊千牛備身
二人奉御弓及矢立於東階上西面執弓者在北又設
坫於執弓者之前又置御決拾笥於其上獲者持旌自
乏南行當侯東行至侯負侯北面立侍射者出西門外
取弓矢兩手奉弓搢乘矢帶入立於殿下射位西東面
司馬奉弓自西階升當西楹前南面揮弓命獲者以旌
去侯西行十步北行至乏止司馬降自西階復位千牛
中郎一人奉決拾以笥千牛將軍奉弓千牛郎將奉矢
進立於御榻東少南西向郎將跪奠笥於御榻前少東
遂拂以巾取決興贊設決又跪取拾興贊設拾以笥退
奠於坫千牛將軍北面張弓以袂順左右隈上再下一
(弓左右隈謂弓面上下以衣袂摩拭上面再下面一)西面左執弣右執簫以進千
牛郎將以巾拂矢進一一供御欲射協律郎舉麾先奏
鼓吹及奏樂騶虞五節御及射第一矢與第六節相應
第二矢與第七節相應以至九節協律郎偃麾樂止千
牛將軍以矢行奏中曰獲下曰留上曰揚左曰左方右
曰右方(留謂矢短不及侯揚謂矢過侯左右謂矢偏不正)千牛將軍於御座東
西面受弓退付千牛於東階上千牛郎將以笥受決拾
奠於坫侍射者進升射席北面立左旋東面張弓南面
挟矢協律郎舉麾乃作樂不作鼓吹樂奏貍首三節然
後發矢若侍射者多則齊發第一發與第四節相應第
二發與第五節相應以至七節協律郎偃麾樂止弓右
旋東西弛弓如面立乃退復西階下立司馬升自西階
自西楹前南面揮弓命取矢取矢者以御矢付千牛於
東階下侍射者釋弓於位庭前北面東上有司奏請賞
罰侍中稱制曰可有司立楅之西東面監唱射矢取矢
者各唱中者姓名中者立於東階下西面北上不中者
立於西階下東面北上俱再拜有司於東階下以付賞
物酌者於罰尊西東面跪奠爵於豐上不中者進豐南
北面跪取爵立飲卒爵奠豐下酌者北面跪取虚爵酌
奠不中者以次繼飲皆如初典謁引王公以下及侍射
者皆庭前北面相對為首再拜訖引出持鈒隊復位皇
帝入奏樂警蹕有司以弓矢出中門外侍射者出若特
射無侍射之人則不設楅不陳賞罰若燕遊小射則常
服不陳樂縣不行會禮不合朔伐鼓其日前二刻郊社
令及門僕赤幘絳衣守四門令廵門監察鼓吹令平巾
幘袴褶帥工人以方色執麾旒分置四門屋下設龍蛇
鼓於右東門者立於北塾南面南門者立於東塾西面
西門者立於南塾北面北門者立於西塾東面隊正一
人平巾幘袴褶執刀帥衛士五人執五兵立於鼓外矛
在東戟在南斧鉞在西矟在北郊社令立䂎於社壇四
隅以朱絲䋲縈之太史一人赤幘赤衣立於社壇北向
日觀變黃麾次之龍鼔一次之在北弓一矢四次之諸
兵鼔立侯變日有變史官曰祥有變工人舉麾龍鼓發
聲如雷史官曰止乃止其日皇帝素服避正殿百官廢
務自府史以上皆素服各於其廳事之前重行每等異
位向日立明復而止貞元三年八月日有食之有司將
伐鼓德宗不許太常卿董晉言伐鼓所以責陰而助陽
也請聽有司依經伐鼔不報由是其禮遂廢大儺之禮
選人年十二以上十六以下為侲子假面赤布袴褶二
十四人為一隊六人為列執事十二人赤幘赤衣麻鞭
工人二十二人其一人方相氏假面黃金四目蒙熊皮
黑衣朱裳右執楯其一人為唱帥假面皮衣執棒鼓角
各十合為一隊隊别鼔吹令一人太卜令一人各監所
部巫師二人以逐惡鬼于禁中有司預備每門雄雞及
酒擬於宫城正門皇城諸門磔禳設祭太祝一人齋郎
三人右校為瘞塪各於皇城中門外之右前一日之夕
儺者赴集所具其噐服以待事其日未明諸衛依時刻
勒所部屯門列仗近仗入陳於階鼓吹令帥儺者各集
於宫門外内侍詣皇帝所御殿前奏侲子備請逐疫出
命寺伯六人分引儺者於長樂門永安門以入至左右
上閤鼓譟以進方相氏執戈揚楯唱侲子和曰甲作食
&KR1223;胇胃食虎雄伯食魅騰簡食不祥攬諸食咎伯奇食
夢彊梁祖明共食磔死寄生委隨食觀錯斷食巨窮奇
騰根共食蠱凡使一十二神追惡凶赫汝軀拉汝幹節
解汝肉抽汝肺腸汝不急去後者為糧周呼訖前後鼓
譟而出諸隊各趨順天門以出分詣諸城門出郭而止
儺者將出祝布神席當中門南向出訖宰手齋郎疈牲
匈磔之神席之西藉以席北首齋郎酌清酒太祝受奠
之祝史持版於坐右跪讀祝文曰維某年歲次月朔日
天子遣太祝臣姓名昭告于太陰之神興奠版于席乃
舉牲并酒瘞於塪
唐書卷十六
唐書卷十六考證
禮樂志六蕃主入門舒和之樂作沈炳震曰按通典
皇帝將出仗動大樂令撞黃鐘之鐘右五鐘皆應協
律舉麾擊柷奏太和之樂及姑洗之音皇帝即御座
偃麾戞敔樂止皇帝出入奏樂新書雖發凡于樂志
然于此節而存舒和之樂文則似皇帝即座不作樂
而蕃主入門始作樂矣理似未長(臣酉)按此志賓禮
所重在蕃主入門作樂至皇帝出入奏樂已發凡于
樂志矣去彼存此史體乃合炳震之說未可從
立楅之西東面通典作東西面
唐書卷十六考證
