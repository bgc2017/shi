唐書卷三十九
宋翰林學士歐陽修撰
志第二十九
地理志
河東道盖古冀州之域漢河東太原上黨西河鴈門代
郡及鉅鹿常山趙國廣平國之地河中絳晉慈隰石太
原汾忻潞澤沁遼為實沈分代雲朔蔚武新嵐憲為大
梁分為府二州十九縣百一十其名山雷首介霍五臺
其大川汾沁丹潞厥賦布襺厥貢布席豹尾熊鞹鵰羽
河中府河東郡赤本蒲州上輔義寧元年治桑泉武德
三年徙治河東開元八年置中都為府是年罷都復為
州乾元三年復為府土貢氊麰扇龍骨棗鳳棲梨戸七
萬八百口四十六萬九千二百一十三縣十三(有府三十三曰)
(興樂德義胡壁龍亭清源永和陶城霍山瀵水首陽夀貴歸仁長渠虞城通閏實鼎鹽海歸淳大陽永安奉信)
(永興右威汾隂甘泉平川安保石門綏化壇道安邑崇義六軍又有耀德軍乾元二年置廣德二年廢)河
東(次赤有芳醖監汲河以釀武德三年置貞觀十年廢南有風陵關聖歴元年置有歴山)河西(次赤)
(開元八年析河東置尋省乾元三年更同州之朝邑曰河西來屬大歷五年復還同州析朝邑河東别置有蒲)
(津關一名蒲坂開元十三年鑄八牛牛有一人策之牛下有山皆鐡也夾岸以維浮梁十五年自朝邑徙河瀆)
(祠于此)臨晉(次畿夲桑泉武德三年析置温泉縣九年省天寳十三載更名)解(次畿本虞鄕武德元)
(年更名貞觀十七年省以地入虞鄉二十二年復置有鹽池又有女鹽池有紫泉監乾元元年置有銅穴十二)
猗氏(次畿有孤山)虞鄉(次畿武德元年别置貞觀二十二年省以地入觧天授二年復置北十五)
(里有涑水渠貞觀十七年刺史薛萬徹開自聞喜引凁水下入臨晉)永樂(次畿武德元年置本隷芮州州)
(廢隷鼎州貞觀八年來屬後又隷虢州神龍元年復故有雷首山)安邑(次畿義寧元年以安邑虞鄉夏)
(置安邑郡武德元年曰虞州又析置桐鄉縣三年析安邑置興樂縣貞觀元年省十七年州廢省桐鄉入聞喜)
(以安邑觧來屬至德二載更安邑曰虞邑乾元元年隷陜州大歷四年復故名元和三年來屬有龍池宫開元)
(八年置有鹽池與觧為兩池大歷十二年生乳鹽賜名寳應慶靈池有銀鹽)寳鼎(次畿夲汾隂義寧元)
(年以汾隂龍門置汾隂郡武德元年曰泰州州廢來屬開元十年獲寶鼎更名有后土祠)襄陵(緊本隷晉)
(州元和十四年隷絳州太和元年來屬)稷山(上本隷絳州唐末來屬有稷山)萬泉(上本隷泰州武)
(德三年析稷山安邑猗氏汾隂龍門置州廢隷絳州大順二年來屬有介山)龍門(次畿武德二年徙泰)
(州來治五年析置萬春縣貞觀十七年州廢省萬春入龍門隷絳州元和初來屬有龍門關有高祖廟貞觀中)
(置北三十里有瓜谷山堰貞觀十年築東南二十三里有十石壚渠二十三年縣令長孫恕鑿溉田良沃畝收)
(十石西二十一里有馬鞍塢渠亦恕所鑿有龍門倉開元二年置)
晉州平陽郡望本臨汾郡義寧二年更名土貢蠟燭有
平陽院礬官戶六萬四千八百三十六口四十二萬九
千二百二十一縣八(有府十五曰神山平陽豐寧冀城安信萬安益昌英臺岳陽仁夀高)
(陽臨汾晉安白澗高華仁德)臨汾(望東北十里有高梁堰武德中引高梁水溉田入百金泊貞觀十三)
(年為水所壞永徽二年刺史李寬自東二十五里夏柴堰引&KR4159;水溉田令陶善鼎復治百金泊亦引潏水溉田)
(乾封二年堰壊乃西引晉水有姑射山)洪洞(望本揚義寧二年更名武德元年析洪洞臨汾置西河縣)
(貞觀十七年省入臨汾)神山(中本浮山武德二年析襄陵置東南有羊角山四年以老子祠更名)岳
陽(中東有府城關有鐡)霍邑(上義寧元年以霍邑趙城汾西靈石置霍山郡武德元年曰呂州貞觀十)
(七年州廢以靈石隷汾州霍邑趙城汾西來屬有西北鎮霍山祠)趙城(上義寧元年析霍邑置)汾
西(中有鐡)冀氏(中)
絳州絳郡䧺土貢白縠粱米梨墨蠟燭防風戸八萬二
千二百四口五十一萬七千三百三十一縣七(有府三十三曰)
(新田太平正平武城長社大鄉垣城涑川絳川盖松鳳亭延光平原高涼神泉桐鄉萬泉翼城皮氏董澤零原)
(石池延福永康景山周陽夏臺古亭崇樂絳邑長平武陽蒲邑)正平(望西有武平故關)太平(緊有)
(太平關貞觀七年置)曲沃(望東北三十五里有新絳渠永徽元年令崔翳引古堆水溉田百餘頃南十三)
(里山有銅)翼城(望義寧元年以翼城絳置翼城郡并置小鄉縣武德元年曰澮州二年曰北澮州四年州)
(廢縣皆來屬九年省小鄉入翼城天祐二年更曰澮川有銅源翔臯錢坊二有澮高山有銅有鐡)絳(望有)
(鐡)聞喜(望武德元年置有銅冶東南三十五里有沙渠儀鳳二年詔引中條山水于南城下西流經十)
(六里溉涑隂田)垣(上義寧元年以垣王屋置邵原郡又置清廉亳城二縣武德元年曰邵州二年置長泉縣)
(是年以長泉隷懷州後省五年省亳城入垣貞觀元年州廢省清廉入垣來屬龍朔三年隷洛州長安二年復)
(舊貞元三年隷陜州元和三年復舊)
慈州文城郡下本汾州武德五年曰南汾州貞觀八年
更名土貢白蜜蠟燭戶萬一千六百一十六口六萬二
千四百八十六縣五(有府三曰仵城吉昌平昌)吉昌(中有鐡)文城(中天祐中)
(更曰屈邑有孟門山石鼓山)昌寧(中有鐡)呂香(中本平昌義寧元年析仵城置貞觀元年更名)
仵城(中有雞山)
隰州大寧郡下本龍泉郡天寳元年更名土貢胡女布
蜜蠟燭戶萬九千四百五十五口十二萬四千四百二
十縣六(有府六曰隰川大義孝敬修善玉城屈産)隰川(中)蒲(中武德二年以縣置昌州并置)
(仵城常安昌原三縣貞觀元年州廢省昌原仵城常安以蒲來屬西南有常安原)大寧(中夲仵城武德)
(二年更名是年置中州并置大義白龍二縣貞觀元年州廢省大義白龍以大寧來屬有孔山西有馬鬭關)
永和(中武德二年置東和州六年析置樓山縣貞觀二年州廢省樓山以永和來屬西北有永和關)石
樓(中武德二年以縣置西德州并置長夀臨河二縣貞觀元年州廢省長夀臨河以石樓隷東和州州廢來)
(屬北有上平津)温泉(中武德三年置北温州并置新城高唐二縣貞觀元年州廢省新城高唐以温泉來)
(屬有鐡)
北都天授元年置神龍元年罷開元十一年復置天寳
元年曰北京上元二年罷肅宗元年復為北都(晉陽宫在都之)
(西北宫城周二千五百二十步崇四丈八尺都城左汾右晉潛丘在中長四千三百二十一步廣三千一百二)
(十二步周萬五千一百五十三步其崇四文汾東曰東城貞觀十一年長史李勣築兩城之間有中城武后時)
(築以合東城宫南有大明城故宫城也宫城東有起義堂倉城中有受瑞壇唐初高祖使子元吉留守獲瑞石)
(有文曰李淵萬吉築壇祠以少年)
太原府太原郡本并州開元十一年為府土貢銅鏡鐡
鏡馬鞍梨蒲萄酒及煎玉粉屑龍骨柏實人黃石鉚甘
草人葠礬石礜石戶十二萬八千九百五口七十七萬
八千二百七十八縣十三(有府十八曰興政復化寧静洞渦五泉昌寧志節汾陽静)
(智信童晉原聞陽清定豐川竹馬攘胡西胡文谷城中有天兵軍開元十一年廢)太原(赤井苦不可飲)
(貞觀中長史李勣架汾引晉水入東城以甘民食謂之晉渠)晉陽(赤有號令堂高祖誓義師於此西北)
(十五里有講武臺飛閣顯慶五年築有龍山)太谷(畿武德三年以太谷祁置太州六年州廢二縣來屬)
(東南八十里馬嶺上有長城自平城至于魯口三百里貞觀元年廢)祁(畿)文水(畿武德三年隷汾州)
(六年來屬七年又隷汾州貞觀元年復舊天授元年更名武興神龍元年復故名西北二十里有柵城渠貞觀)
(三年民相率引文谷水溉田數百頃西十里有常渠武德二年汾州刺史蕭顗引文水南流入汾州東南五十)
(里有甘泉渠二十五里有蕩沙渠二十里有靈長渠有千畝渠俱引文谷水傳溉田數千頃皆開元二年令戴)
(謙所鑿)榆次(畿)盂(畿武德三年以盂受陽置受州貞觀元年省并州之烏河縣入焉有銅有鐡東)
(北有白馬故關)夀陽(畿本受陽武德六年徙受州來治又以遼州之石艾樂平隷之貞觀八年州廢縣皆)
(來屬十一年更名有方山)樂平(畿)廣陽(畿本石艾天寳元年更名東有井陘故關東北有槃石故)
(關葦澤故關)清源(畿武德元年置)交城(畿先天二年析置靈川縣開元二年省有鐡)陽曲
(畿夲陽直武德三年析置汾陽縣七年省陽直更汾陽曰陽曲仍析置羅隂縣貞觀元年省六年以蘇農部落)
(置燕然縣隷順州八年僑治陽曲十七年省有赤塘關天門關)
汾州西河郡望本浩州武德三年更名土貢鞍面氊龍
鬚席石膏消石戶五萬九千四百五十口三十二萬二
百三十縣五(有府十二曰嘉善六壁崇德華夏靈扶五柳京陵介休賈胡寧固開遠清勝)西
河(望本隰城肅宗上元元年更名)孝義(望本永安貞觀元年更名有隠泉山)介休(望義寧元年以)
(介休平遥置介休郡武德元年曰介州貞觀元年州廢以二縣來屬有雀鼠谷有介山)平遥(望)靈
石(上有賈胡堡宋金剛拒唐兵高祖所次西南有隂地關又有長寧關)
沁州陽城郡下夲義寧郡義寧元年置天寳元年更郡
名土貢龍鬚席弦麻戶六千三百八口三萬四千九百
六十三縣三(有府二曰延雙安樂)沁源(中武德二年析置招遠縣三年省有柴店關)和
川(中義寧元年析沁源置)綿上(中有鐡)
遼州樂平郡下武德三年析并州之樂平遼山平城石
艾置六年徙治遼山八年曰箕州先天元年避玄宗名
曰儀州中和三年復曰遼州土貢人葠蠟戶九千八百
八十二口五萬四千五百八十縣四(有府三曰遼城清谷龍城)遼山
(中)榆社(中本隷太原郡義寧元年析上黨之鄉置武德元年隷韓州三年以縣及并州之平城置榆州)
(又析置偃武縣六年州廢省偃武以榆社平城來屬)平城(中)和順(中武德三年析置義興縣六年)
(省)
嵐州樓煩郡下本東會州武德六年更名土貢熊鞹麝
香戶萬六千七百四十八口八萬四千六縣四(有府一曰嵐山)
(有守捉兵)宜芳(中本嵐城武德四年更名析置豐閏合會二縣五年省豐閏六年省合會)静樂(中武)
(德四年置管州仍析置汾陽六度二縣五年曰北管州六年州廢省汾陽六度以静樂來屬有天池祠有管涔)
(山北有樓煩關有隋故汾陽宫)合河(中本臨泉武德三年曰臨津四年隷東會州九年省太和縣入焉貞)
(觀元年更名三年復置太和八年又省北有合河關東有蔚汾關)嵐谷(中長安三年析宜芳置神龍二)
(年省開元十二年復置有岢嵐軍永淳二年以岢嵐鎮為柵長安三年為軍景龍中張仁亶徙其軍於朔方留)
(者號岢嵐守捉隷大同)
憲州下本樓煩監牧嵐州刺史領之貞元十五年别置
監牧使龍紀元年李克用表置州領縣三樓煩(下)玄池
(下有鐡)天池(下有鴈門關)
石州昌化郡下本離石郡天寳元年更名土貢胡女布
龍鬚席蜜蠟燭莁荑戶萬四千二百九十四口六萬六
千九百三十五縣五(有府二曰離石昌化)離石(中)平夷(中有孝文山)定
胡(中武德三年置西定州貞觀二年州廢來屬又析置孟門縣七年省西有孟門關)臨泉(中夲太和)
(武德三年更名置北和州别析置太和縣四年以太和隷東會州貞觀三年州廢以臨泉來屬)方山(中武)
(德二年以縣置方州三年州廢來屬)
忻州定襄郡下本新興郡義寧元年以樓煩郡之秀容
置土貢麝香豹尾戶萬四千八百六口八萬二千三十
二縣二(有府四曰秀容高城漳源定襄有守捉兵)秀容(上貞觀五年以思結部落於縣境置懷化)
(縣隷順州十二年以懷化隷代州後省有擊舟山有鐡)定襄(上武德四年析秀容置有石嶺關)
代州鴈門郡中都督府土貢蜜青碌彩麝香豹尾白鵰
羽戶二萬一千二百八十口十萬三百五十縣五(有府三曰)
(五臺東冶鴈門有守捉兵其北有大同軍夲大武軍調露二年曰神武軍天授二年曰平狄軍大足元年復更)
(名其西有天安軍天寳十二載置又有代北軍永秦元年置)鴈門(上有東徑關西陘關)五臺(中柏)
(谷有銀有銅有鐡有五臺山)繁畤(中)崞(中有石門關)唐林(中本武延證聖元年析五臺峙)
(置唐隆元年更名)
雲州雲中郡下都督府貞觀十四年自朔州北定襄城
徙治定襄縣永淳元年為默啜所破徙其民於朔州開
元十八年復置土貢犛牛尾鵰羽戶三千一百六十九
口七千九百三十縣一(有雲中樓煩二守捉城東有牛皮關)雲中(中本馬邑郡雲)
(内之恒安鎮武德元年置北恒州七年廢貞觀十四年復置曰定襄縣永淳元年廢開元十八年復置更名有)
(隂山道青坡道皆出兵路)
朔州馬邑郡下本治善陽建中中節度使馬燧徙治馬
邑後復故治土貢白鵰羽豹尾甘草戶五千四百九十
三口二萬四千五百三十三縣二善陽(中武德四年省常寧縣入焉)
馬邑(中開元五年析善陽於大同軍城置)
蔚州興唐郡下夲安邊郡隋鴈門郡之靈丘上谷郡之
飛狐縣地唐初沒突厥武德六年置州并置靈丘飛狐
二縣僑治陽曲七年僑治繁畤八年僑治秀容故北恒
州城貞觀五年破突厥復故地還治靈丘開元初徙治
安邊至德二載更郡名復故治土貢熊鞹豹尾松實戶
五千五十二口二萬九百五十八縣三(東北有横野軍乾元元年徙天)
(成軍合之而廢横野軍西有清塞軍夲清塞守捉城貞元十五年置)靈丘(中有直谷關其北有孔嶺關有)
(太安鎮)飛狐(中初僑治易州之遂城遥隷蔚州貞觀五年復故地有三何銅冶有錢官)興唐(中本)
(安邊開元十二年置治横野軍至德二載更名)
武州(闕)領縣一文德
新州(闕)領縣四永興礬山龍門懷安
潞州上黨郡大都督府土貢貲布人葠石蜜墨戶六萬
八千三百九十一口三十八萬八千六百六十一縣十
(有府一曰戡黎)上黨(望有啟聖宫本飛龍玄宗故第開元十一年置後又更名有湍閣有五龍山馬駒山)
壺關(上武德四年析上黨置)長子(緊)屯留(上有三嵕山)潞城(上天祐二年更曰潞)
(子)襄坦(上武德元年以襄垣黎城涉銅鞮鄉置韓州貞觀十七年州廢縣皆來屬東有井谷故關)黎
城(上天祐二年更曰黎亭有銅山東有壺口故關)涉(中有鐡)銅鞮(上武德三年析置甲水縣隷韓)
(州九年省永徽六年隷沁州顯慶四年來屬)武鄉(中本鄉武后更名武鄉神龍元年復故名尋又曰武)
(鄉北有昂車關)
澤州高平郡上夲長平郡治濩澤武德八年徙治端氏
貞觀元年徙治晉城天寳元年更郡名土貢人葠石英
野雞戶二萬七千八百二十二口十五萬七千九十縣
六(有府五曰丹川永固安平沁水白澗)晉城(上夲丹川武德元年置建州三年析丹川置晉城以隷之)
(六年州廢隷盖州徙盖州來治九年省丹川盖城入晉城貞觀元年州廢以晉城高平陵川來屬天祐二年更)
(曰丹川南有天井關一名太行關)端氏(中有隗山)陵川(中)陽城(中夲濩澤天寳元年更名)
(天祐二年更曰濩澤有銅有錫有鐡)沁水(中)高平(上夲隋長平郡武德元年曰盖州領高平丹川)
(陵川三縣并析置盖城縣以隷之有泫水一曰丹水貞元元年令眀濟引入城號甘泉有省冤谷本殺谷玄宗)
(幸潞州過之因更名北有長平關)
右河東採訪使治蒲州
河北道盖古幽冀二州之境漢河内魏渤海清河平原
常山上谷涿漁陽右北平遼西真定中山信都河間廣
陽等郡國又參有東郡河東上黨鉅鹿之地孟懷澶衛
及魏博相之南境為娵訾分邢洺惠貝冀深趙鎮定及
魏博相之北境為大梁分滄景德為玄枵分瀛莫幽易
涿平媯檀薊營安東為析木津分為州二十九都護府
一縣百七十四其名山林慮白鹿封龍井陘碣石常岳
其大川漳淇呼陀厥賦絲絹綿厥貢羅綾紬紗鳳翮葦
席
孟州望建中二年以河南府之河陽河清濟源温租賦
入河陽三城使又以汜水租賦益之會昌三年遂以五
縣為州土貢黃魚䱹縣五(有河陽軍建中四年置)河陽(望武德四年析懷州)
(之河陽集城温於河陽宫置盟州八年州廢省集城入河陽温隷懷州顯慶二年隷洛州有河陽關有回洛故)
(城有池永徽四年引濟水漲之開元中以畜黃魚)汜水(望夲隷鄭州武德四年析置成臯縣貞觀元年)
(省顯慶二年隷洛州垂拱四年曰廣武神龍元年復故名有虎牢關東南有成臯故關西南有旋門故關有牛)
(口渚西一里伏龜山有昭武廟會昌三年置)河隂(望開元二十二年析汜水滎澤武陟置隷河南府領)
(河隂倉會昌三年來屬有梁公堰在河汴間開元二年河南尹李傑因故渠濬之以便漕運)温(望武德四)
(年隋令周仲隠以縣去王世充來降置平州名縣城曰李城是年州廢隷懷州顯慶二年隷洛州)濟源
(望武德二年王世充將丁伯德以縣來降置西濟州又析置溴陽蒸川邵源三縣四年州廢省溴陽蒸川邵源)
(以濟源隷懷州貞觀元年省懷州之軹縣入焉顯慶二年隷洛州有坊口堰太和五年節度使温造浚古渠溉)
(濟源河内温武陟田五千頃有濟瀆祠北海祠西有故軹關)
懷州河内郡雄武德二年沒王世充僑治濟源之柏崖
城四年世充平還舊治土貢平紗平紬枳殼茶牛膝戶
五萬五千三百四十九口三十一萬八千一百二十六
縣五(有府二曰丹水吴澤)河内(望武德三年析置太行忠義紫陵三縣析河陽置榖旦縣四年皆省)
(有太行山有丹水開元十一年更名懷水)武德(望夲安昌武德二年更名是年置北義州四年州廢來屬)
(北百里有大斛故關在太行山)獲嘉(望武德四年以獲嘉武陟修武新鄉共城置殷州并置博望縣貞觀)
(元年州廢以獲嘉武陟修武來屬新鄉共城博望隷衛州)武陟(望貞觀元年省懷縣入焉)修武(緊武)
(德二年河内民李厚德以濁鹿城來降置陟州並置修武縣四年徙縣治故修武更修武曰武陟别置修武縣)
(是年州廢隷殷州西北二十里有新河自六真山下合黃丹泉南流入吴澤陂大中年令杜某開)
魏州魏郡大都督府䧺本武陽郡龍朔二年更名冀州
咸亨三年復曰魏州天寳元年更郡名土貢花紬綿紬
平紬絁絹紫草戶十五萬一千五百九十六口百一十
萬九千八百七十三縣十四貴鄉(望有西渠開元二十八年刺史盧暉徙永)
(濟渠自石灰窠引流至城西注魏橋以通江淮之貨)元城(望貞觀十七年省入貴鄉聖歴二年復置)魏
(望武德四年置漳隂縣貞觀元年省入焉)舘陶(望武德五年以舘陶冠氏及博州之堂邑貝州之臨清清)
(水置毛州并析臨清置沙丘縣貞觀元年州廢省清水入冠氏省沙丘入臨清餘縣皆還故屬)冠氏(望)
莘(上武德五年以莘臨黃武陽博州之武水置莘州貞觀元年州廢縣還故屬)朝城(緊夲武陽貞觀)
(十七年省入臨黃莘永昌元年復置曰武聖開元七年更名元和中隷澶州後復來屬天祐三年更曰武陽又)
(以武陽莘河外地入鄆州)昌樂(望武德五年置貞觀十八年省繁水入焉)臨河(上武德二年隷黎州)
(貞觀十七年省澶水縣入焉澶水夲澶淵避高祖名更州廢隷相州天祐三年來屬)洹水(上本隷相州天)
(祐三年來屬)成安(上本隷相州天祐二年更名斥丘三年來屬)内黃(緊夲隷相州武德四年析)
(置繁陽縣隷黎州貞觀元年省天祐三年來屬)宗城(望本隷貝州武德四年以宗城經城及冀州之南宫)
(斌疆置宗州析經城置府城縣九年州廢省府城入經城省斌疆入清河餘縣皆還故屬天祐三年曰廣宗是)
(歲來屬)永濟(上本隷貝州大歴七年田承嗣析魏州之臨清置天祐三年來屬)
博州博平郡上武德四年以魏州之聊城武水堂邑高
唐置土貢綾平紬戶五萬二千六百三十一口四十萬
八千二百五十二縣六聊城(緊武德四年析置茌平縣又析魏州之華置華亭縣)
(貞觀元年皆省天祐三年更曰聊邑又以聊邑博平高唐武水之河外地入鄆州東南有四口故關)博平
(上武德三年析置靈泉縣四年省貞觀十七年省博平入聊城天授二年復置)武水(上)清平(上武)
(德四年置)堂邑(上)高唐(上長夀二年曰崇武神龍元年復故名)
相州鄴郡望本魏郡天寳元年更名土貢紗絹隔布鳳
翮席花口瓢知母胡粉戶十萬一千一百四十二口五
十九萬一百九十六縣六(有昭義軍大歴元年置)安陽(緊武德四年省零泉)
(縣五年省相縣入焉西二十里有高平渠刺史李景引安陽水東流溉田入廣潤陂咸亨三年開)鄴(緊南)
(五里有金鳳渠引天平渠下流溉田咸亨三年開有鐡)湯隂(上本蕩隂武德四年析安陽置蕩源縣隷)
(衛州六年來屬貞觀元年省更蕩隂曰湯隂)林慮(上武德二年以縣置巖州五年州廢來屬有鐡有林)
(慮山)堯城(上天祐三年更曰永定北四十五里有萬金渠引漳水入故齊都領渠以溉田咸亨三年開)
臨漳(上南有菊花渠自鄴引天平渠水溉田屈曲經三十里又北三十里有利物渠自滏陽下入成安并)
(取天平渠水以溉田皆咸亨四年令李仁綽開)
衞州汲郡望本治衞貞觀元年徙治汲土貢綾絹綿胡
粉戶四萬八千五十六口二十八萬四千六百三十縣
五汲(緊武德元年以汲新鄉置義州四年州廢以汲來屬新鄉隷殷州)衛(緊貞觀十七年省清淇縣)
(入焉長安三年復置清淇縣神龍元年又省御水有石堰一貞觀十七年築有蘇門山)共城(上武德元)
(年以縣置其州并析置凡城縣四年州廢省凡城以其城隷股州六年省博望縣入焉有白鹿山)新鄉
(望東北有故臨清關東南有故延津關)黎陽(上武德二年以縣置黎州尋沒竇建德四年建德平復以)
(黎陽臨河内黃澶水魏州觀城頓丘相州之蕩隂置是年以頓丘觀城還隷魏州蕩隂還隷相州貞觀十七年)
(州廢省澶水以黎陽來屬内黃臨河隷相州有白馬津一名黎陽關有大岯山一名黎陽山有新河元和八年)
(觀察使田弘正及鄭滑節度使薛平開長十四里闊六十步深丈有七尺浹河注故道滑州遂無水患)
貝州清河郡望本治清河武德六年徙治歴亭八年復
故治土貢絹氊覆鞍氊戶十萬一十五口八十三萬四
千七百五十七縣八清河(緊)清陽(緊武德四年析置夏津縣九年省)武
城(上)經城(望西南四十里有張甲河神龍三年姜師度因故瀆開)臨清(望大歴七年隷瀛州)
(貞元末來屬)漳南(上)歴亭(上)夏津(上本鄃天寳元年更名)
澶州上武德四年析黎州之澶水魏州之頓丘觀城置
貞觀元年州廢縣還故屬大歴七年田承嗣表以魏州
之頓丘臨黃復置土貢角弓鳳翮席胡粉縣四頓丘(望)
清豐(上大歴七年析頓丘昌樂置以孝子張清豐名)觀城(緊貞觀十七年省入昌樂臨黃大歴七年)
(復置)臨黃(緊東南有盧津關一名高陵津)
邢州鉅鹿郡上本襄國郡天寳元年更名土貢絲布磁
器刀文石戶七萬一百八十九口三十八萬二千七百
九十八縣八龍岡(上武德元年析龍岡内丘置青山縣開成五年省入焉)沙河(上武)
(德元年置温州四年州廢來屬有鐡)南河(緊武德元年置和州四年州廢來屬)鉅鹿(上武德元年置)
(起州并析置白起縣四年州廢省白起以鉅鹿隷趙州貞觀元年來屬有大陸澤有鹹泉煮而成鹽)平鄉
(上武德元年置封州四年州廢來屬貞元中刺史元誼徙漳水自州東二十里出至鉅鹿北十里入故河)任
(中武德四年置)堯山(上本柏仁武德元年置東龍州四年州廢隷趙州五年來屬天寳元年更名)内
丘(上武德四年隷趙州五年來屬有鐡)
洺州廣平郡望夲武安郡天寳元年更名土貢絁綿紬
油衣戶九萬一千六百六十六口六十八萬三千二百
八十縣六永年(望)平恩(上)臨洺(緊武德元年以臨洺武安肥鄉邯鄲置紫州四)
(年州廢縣皆隷磁州六年以臨洺肥鄉來屬狗山有太宗故壘討劉黑闥于此)雞澤(上武德四年置有普)
(樂縣武德初置後陷竇建德遂廢有漳洺南隄二沙河南隄一永徽五年築)肥鄉(上州又領清漳池水)
(二縣會昌三年省清漳入肥鄉池水入曲周)曲周(上武德四年置)
惠州上夲磁州武德元年以相州之滏陽臨水成安置
貞觀元年州廢滏陽成安還隷相州永泰元年昭義節
度使薛嵩表復以相州之滏陽洺州之邯鄲武安置天
祐三年以磁慈聲一更名土貢紗磁石縣四滏陽(望)邯
鄲(上貞觀元年隷洺州)武安(上武德六年隷洺州有錫)昭義(上本臨水武德六年省永泰元年復)
(置更名有鐡)
鎮州常山郡大都督府夲恒州恒山郡治石邑義寧元
年析隋高陽郡置武德四年徙治真定天寳元年更郡
名十五載曰平山尋復為恒山元和十五年避穆宗名
更土貢孔雀羅瓜子羅春羅梨戸五萬四千六百三十
三口三十四萬二千一百三十四縣十一(有恒陽軍開元中置)真
定(望武德六年析置恒山縣貞觀元年省載初元年曰中山神龍元年復故名)稾城(緊義寧元年置)
(鉅鹿郡并析置柏肆新豐宜安三縣武德元年曰廉州四年以趙州之鼓城定州之毋極冀州之鹿城隷之省)
(柏肆新豐宜安入稾城貞觀元年州廢以鹿城隷深州鼓城毋極隷定州稾城來屬天祐二年更曰稾平)石
邑(緊)九門(上義寧元年置九門郡并析置新市信義二縣武德元年曰觀州五年州廢省信義新市)
(以九門來屬)行唐(中武德四年置玉城縣五年省滋陽縣入焉長夀二年曰章武神龍元年復故名大)
(歴三年以縣置泜州又以靈夀及定州之恒陽隷之九年州廢縣還故屬)井陘(中義寧元年置井陘郡又)
(析置葦澤縣武德元年曰井州後又領鹿泉及房山蒲吾靈夀貞觀元年省蒲吾入房山鹿泉葦澤入井陘十)
(七年州廢縣皆來屬有鐡有離隔山)平山(中本房山義寧元年置房山郡又置蒲吾縣武德元年曰嶽州)
(四年州廢縣皆隷并州天寳十五載更名有鐡有白馬關有房山)獲鹿(中本鹿泉天寳十五載更名有)
(故井陘關一名上門關東北十里有大唐渠自平山至石邑引太白渠溉田有禮教渠總章二年自石邑西北)
(引太白渠東流入真定界以溉田天寳二年又自石邑引太唐渠東南流四十三里入太白渠有抱犢山)靈
夀(中義寧元年以縣置燕州四年州廢隷并州)鼓城(中夲隷定州大歷三年來屬)欒城(中本)
(隷趙州大歴二年來屬天祐二年更名欒氏)
冀州信都郡上夲治信都武德六年徙治下博貞觀元
年復故治龍朔二年更名魏州咸亨三年復故名土貢
絹綿戶十一萬三千八百八十五口八十三萬五百二
十縣九信都(望天祐二年更曰堯都東二里有葛榮陂貞觀十一年刺史李興公開引趙照渠水)
(以注之)南宫(望西五十九里有濁漳隄顯慶元年築有通利渠延載元年開)堂陽(上西南三十里)
(有渠自鉅鹿入縣境下入南宫景龍元年開西十里有漳水隄開元六年築)棗彊(上)武邑(上武)
(德四年析置昌亭縣貞觀元年省北三十里有衡漳右隄顯慶元年築)衡水(上南一里有羊令渠載初)
(中令羊元珪引漳水北流貫城注隍)阜城(望天祐二年更曰漢阜)蓚(上夲隷德州永泰元年來屬)
武彊(望貞觀元年隷深州州廢來屬後復隷深州開元二年來屬永泰元年復隷深州唐末來屬)
深州饒陽郡上夲武德四年以定州之安平瀛之饒陽
置尋徙治饒陽貞觀十七年州廢縣還故屬先天二年
以瀛州之饒陽冀州之鹿城下博武彊定州之安平復
置土貢絹戶萬八千八百二十五口三十四萬六千四
百七十二縣七陸澤(上先天二年析饒陽鹿城置)饒陽(望武德四年析置無蔞縣)
(貞觀元年省)束鹿(上夲鹿城天寳十五年更名)安平(上)博野(望本隷蒲州武德五年以)
(博野清苑定州之義豐置蠡州八年州廢縣還故屬九年復以博野清苑置貞觀元年州廢以博野清苑隷瀛)
(州永泰中以博野來屬元十年復隷瀛州後又來屬)樂夀(緊本隷瀛州大歴中來屬元和十年復隷)
(瀛州後又來屬)下博(上夲隷冀州貞觀元年來屬州廢還隷冀州後又來屬開元二年隷冀州永泰元年)
(復來屬有永寧軍貞元十年置)
趙州趙郡望武德初治柏鄉四年徙治平棘五年更名
欒城貞觀初復故名土貢絹戶六萬三千四百五十四
口三十九萬五千二百三十八縣八平棘(上東二里有廣潤陂引太)
(白渠以注之東南二十里有畢泓皆永徽五年令弓志元開以畜洩水利)寧晉(緊本癭陶天寳元年更名)
(地旱鹵西南有新渠上元中令程處默引洨水入城以溉田經十餘里地用豐潤民食乃甘)昭慶(望本)
(大陸武德四年曰象城天寳元年更名西南二十里有建初陵啓運陵二陵共塋城下有灃水渠儀鳳三年令)
(李玄開以溉田通漕)柏鄉(上西有千金渠萬金堰開元中令王佐所浚築以疏積潦)高邑(中)臨
城(中夲房子天寳元年更名天祐二年更曰房子)贊皇(中)元氏(上有靈山封龍山)
滄州景城郡上夲渤海郡治清池武德元年徙治饒安
六年徙治胡蘇貞觀元年復治清池土貢絲布柳箱葦
簟糖蟹鱧鮬戶十二萬四千二十四口八十二萬五千
七百五縣七(西南有横海軍開元十四年置天寳後廢大歴元年復置)清池(緊西北五十五)
(里有永濟隄二永徽二年築西四十五里有明溝河隄二西五十里有李彪淀東隄及徒駭河西隄皆三年築)
(西四十里有衡漳隄二顯慶元年築西北六十里有衡漳東隄開元十年築東南二十里有渠注毛氏河東南)
(七十里有渠注漳並引浮水皆刺史姜師度開西南五十七里有無棣河東南十五里有陽通河皆開元十六)
(年開南十五里有浮河隄陽通河隄又南三十里有永濟北隄亦是年築有甘泉二十年令毛某母老苦水鹹)
(無以養縣舍穿地泉湧而甘民謂之毛公井有鹽)鹽山(緊武德四年置東鹽州五年以景州之清池并)
(析鹽山置浮水縣以隷之貞觀元年州廢省浮水以清池鹽山來屬有鹽)長蘆(上夲隷瀛州武德四年以)
(長蘆平舒魯城及滄州之清池置景州貞觀元年州廢以平舒還隷瀛州長蘆魯城來屬)樂陵(上本隷棣)
(州武德八年來屬太和二年又隷棣州尋復來屬)饒安(上武德四年析置鬲津縣貞觀元年省入樂陵)
無棣(上貞觀元年省入陽信八年復置太和二年隷棣州尋來屬有無棣溝通海隋末廢永徽元年刺史)
(薛大鼎開)乾符(上本魯城乾符元年生野稻水榖二千餘頃燕魏饑民就食之因更名)
景州上貞元三年析滄州之弓高東光臨津置長慶元
年州廢縣還滄州二年復以弓高東光臨津南皮景城
置太和四年州又廢縣還滄州景福元年復置土貢葦
簟縣四弓高(上夲隷德州武德四年以弓高及胡蘇東光冀州之阜城蓚安陵觀津置觀州并析)
(東光置安陵縣析蓚置觀津縣六年以胡蘇隷滄州貞觀元年省觀津復以胡蘇隷觀州十七年州廢以弓高)
(東光胡蘇隷滄州蓚安陵隷德州阜城還隷冀州)東光(上南二十里有靳河自安陵入浮河開元中開)
臨津(上本胡蘇天寳元年更名)南皮(上古毛河自臨津經縣入清池開元十年開有唐昌軍貞元二)
(十一年置)
德州平原郡上土貢絹綾戶八萬三千二百一十一口
六十五萬九千八百五十五縣六安德(緊)長河(上東南有張公)
(故關)平原(上大和二年隷齊州三年來屬)平昌(上貞觀十七年省般縣入焉大和二年隷齊州三年)
(來屬有馬頰河久視元年開號新河)將陵(望)安陵(望景福元年隷景州尋復來屬)
定州博陵郡上本高陽郡天寳元年更名土貢羅紬細
綾瑞綾兩窠綾獨窠綾二包綾熟線綾戶七萬八千九
十口四十九萬六千六百七十六縣十(有義武軍建中四年置西有北)
(平軍開元中置)安喜(緊本鮮虞武德四年更名)義豐(緊萬歲通天二年以拒契丹更名立節神龍元)
(年復故名)北平(上萬歲通天二年以拒契丹更名徇忠神龍元年復故名西北有安陽故關)望都
(上武德四年置)曲陽(上夲恒陽元和十五年更名是年又更恒岳曰鎮岳有岳祠)陘邑(中夲隋昌)
(武德四年曰唐昌天寳元年更名)唐(上有銅有鐡西北有八度故關倒馬故關北有委粟故關)新樂
(中東南二十里有木刀溝有民木刀居溝傍因名之)無極(上無本作毋萬歲通天二年更有無極山景福)
(二年節度使王處存以縣及深澤表置祁州)深澤(中)
易州上谷郡上土貢紬綿墨戶四萬四千二百三十口
二十五萬八千七百七十九縣六(有府九曰遂城安義修武德行新安古亭)
(武遂長樂龍水有高陽軍)易(上)容城(上本道武德五年以容城及幽州之固安歸義置北義州貞觀)
(元年州廢縣還故屬聖歴二年以拒契丹更名全忠神龍二年復故名天寳元年又更名)遂城(上)淶
水(上)滿城(中本永樂天寳元年更名有郎山有永清軍貞元十五年置)五回(中下開元二十)
(三年析易置并置樓亭板城二縣天寳後省)
幽州范陽郡大都督府本涿郡天寳元年更名土貢綾
綿絹角弓人葠栗戶六萬七千二百四十二口三十七
萬一千三百一十二縣九(有府十四曰吕平涿城德聞潞城樂上清化洪源良鄉開)
(福政和停驂柘河良杜咸寧城内有經略軍又有約降軍本納降守捉城故丁零川也西南有安塞軍有赫連)
(城有宗王乾澗殄寇三鎮城石堆車坊蒿城河旁四戍)薊(望天寳元年析置廣寧縣三載省有鐵有故隋)
(臨朔宫)幽都(望本薊縣地隋於營州之境汝羅故城置遼西郡以處粟末靺鞨降人武德元年曰燕州)
(領縣三遼西瀘河懷遠土貢豹尾是年省瀘河六年自營州遷于幽州城中以首領世襲刺史貞觀元年省懷)
(遠開元二十五年徙治幽州北桃谷山天寳元年曰歸德郡戶二千四十五口萬一千六百三建中二年為朱)
(淊所滅因廢為縣)廣平(上天寳元年析薊置三載省至德後復置)潞(上武德二年自無終徙漁陽郡)
(於此置玄州領潞漁陽并置臨泃縣貞觀元年州廢省臨泃無終以潞漁陽來屬)武清(上本雍奴天寳)
(元年更名)永清(緊本武隆如意元年析安次置景雲元年曰會昌天寳元年更名)安次(上)良
鄉(望聖歴元年曰固節神龍元年復故名有大防山)昌平(望北十五里有軍都陘西北三十五里有)
(納款關即居庸故關亦謂之軍都關其北有防禦軍古夏陽川也有狼山)
涿州上大歴四年節度使朱希彩表析幽州之范陽歸
義固安置縣五范陽(望本涿武德七年更名)歸義(上武德五年置貞觀元年省八)
(年復置景雲二年隷鄭州是年還隷幽州)固安(上)新昌(上大歴四年析固安置)新城(上太)
(和六年以故督亢地置)
瀛州河間郡上土貢絹戶九萬八千一十八口六十六
萬三千一百七十一縣五河間(望武德五年置武垣縣貞觀元年省入焉西北)
(百里有長豐渠二十一年刺史朱潭開又西南五里有長豐渠開元二十五年刺史盧暉自束城平舒引滹沌)
(東入淇通漕溉田五百餘頃)高陽(上武德四年以高陽及鄚博野清苑置滿州五年以博野清苑隷蠡)
(州貞觀元年州廢以鄚高陽來屬)平舒(上)束城(上)景城(上本隷滄州武德四年來屬貞)
(觀元年隷滄州大歴七年復舊後隷鄂州尋又來屬)
莫州文安郡上本鄭州景雲二年以瀛州之鄚任丘文
安清苑唐興幽州之歸義置開元十三年以鄭鄭文相
類更名土貢絹綿戶五萬三千四百九十三口三十三
萬九千九百七十二縣六(有唐興軍開元十四年置北又有渤海軍)莫(緊本鄚開)
(元十三年更有九十九淀)清苑(上)文安(上貞觀元年省豐利縣入焉)任丘(上武德五年分)
(鄚置有通科渠開元四年令魚思賢開以洩陂淀自縣南五里至城西北入滱得地二百餘頃)長豐(中本)
(利豐開元十年析文安任丘置是年更名)唐興(上夲武興如意元年析河間置長安四年隷易州是年還)
(隷瀛州神龍元年更名)
平州北平郡下初治臨渝武德元年徙治盧龍土貢熊
鞹蔓荆實人葠戶三千一百一十三口二萬五千八十
六縣三(有府一曰盧龍有盧龍軍天寳一載置又有柳城軍永泰元年置有温溝白望西狹石東狹石)
(綠疇米磗長楊黃花紫蒙白狼昌黎遼西等十二戍愛川周夔二鎮城東北有明垤關鶻湖城牛毛城)盧
龍(中本肥如武德二年更名又置撫寧縣七年省)石城(中本臨渝武德七年省貞觀十五年復置萬歲)
(通天二年更名有臨渝關一名臨閭關有大海關有碣石山有温昌鎮)馬城(中古海陽城也開元二十)
(八年置以通水運東北有千金冶城東有茂鄉鎮城)
媯州媯川郡上本北燕州武德七年平高開道以幽州
之懷戎置貞觀八年更名土貢樺皮胡禄甲榆&KR1076;矢麝
香戶二千二百六十三口萬一千五百八十四縣一(有府)
(二曰密雲白檀有清夷軍垂拱中置有堆北白陽度雲治廣邊四鎮兵有横河柴城二戍有陽門城有永定窯)
(子二關又有懷柔軍在媯蔚二州之境)懷戎(上天寳中析置媯川縣尋省媯水貫中北九十里有長城)
(開元中張說築東南五十里有居庸塞東連盧龍碣石西屬太行常山實天下之險有鐵門關西有寧武軍又)
(北有廣邊軍故白雲城也)
檀州密雲郡本安樂郡天寳元年更名土貢人葠麝香
戶六千六十四口三萬二百四十六縣二(有威武軍萬歲通天元年)
(置本漁陽開元十九年更名又有鎮遠軍故黑城川也有三叉城横山城米城有大王北來保要鹿故赤城邀)
(虜石子䴚七鎮有臨河黃崖二戍)密雲(中有隗山)燕樂(中東北百八十五里有東軍北口二守捉)
(北口長城口也又北八百里有吐護真河奚王衙帳也)
薊州漁陽郡下開元十八年析幽州置土貢白膠戶五
千三百一十七口萬八千五百二十一縣三(有府二曰漁陽臨渠)
(南二百里有静塞軍本障塞軍開元十九年更名乂有雄武軍故廣漢川也東北九十里有洪水守捉又東北)
(三十里有鹽城守捉又東北渡灤河有古盧龍鎮又有斗陘鎮自古盧龍北經九荆嶺受米城張洪隘度石嶺)
(至奚王帳六百里又東北行傍吐護真河五百里至奚契丹衙帳又北百里至室韋帳)漁陽(中神龍元)
(年隷營州開元四年還隷幽州有平虜渠傍海穿漕以避海難又其北漲水為溝以拒契丹皆神龍中滄州刺)
(史姜師度開)三河(中開元四年析潞置北十二里有渠河塘西北六十里有孤山陂溉田三千頃)玉
田(中本無終武德二年置貞觀元年省乾封二年復置萬歲通天元年更名神龍元年隷營州開元四年還)
(隷幽州八年隷營州十一年又隷幽州有壕門米亭三谷礓石方公白楊等七戍)
營州柳城郡上都督府本遼西郡萬歲通天元年為契
丹所陷聖歴二年僑治漁陽開元五年又還治柳城天
寳元年更名土貢人葠麝香豹尾皮骨&KR1633;戸九百九十
七口三千七百八十九縣一(有平盧軍開元初置東有鎮安軍本燕郡守捉城貞)
(元二年為軍城西四百八十里有渝關守捉城又有汝羅懷遠巫閭襄平四守捉城)柳城(中西北接奚北)
(接契丹有東北鎮醫巫閭山祠又東有碣石山)
安東上都護府總章元年李勣平高麗國得城百七十
六分其地為都督府九州四十二縣一百置安東都護
府於平壤城以統之用其酋渠為都督刺史縣令上元
三年徙遼東郡故城儀鳳二年又徙新城聖歴元年更
名安東都督府神龍元年復故名開元二年徙于平州
天寳二年又徙于遼西故郡城至德後廢土貢人葠(有安)
(東守捉有懷遠軍天寳二載置又有保定軍)
右河北採訪使治魏州
唐書卷三十九
唐書卷三十九考證
地理志三河東道絳州絳郡䧺(臣酉)按此郡不記何
年置當是缺文
武州新州舊書俱無
河北道孟州舊書屬河南道
唐書卷三十九考證
