唐書卷五
宋翰林學士歐陽修撰
本紀第五
睿宗玄真大聖大興孝皇帝諱旦高宗第八子也始封
殷王領冀州大都督單于大都護長而温恭好學通詁
訓工草隸書徙封豫王又封冀王累遷右金吾衞大將
軍洛州牧徙封相王復封豫王武后廢中宗立為皇帝
其改國號周以為皇嗣居于東宮中宗自房州還復為
皇太子武后封皇嗣為相王授太子右衞率累遷右羽
林衞大將軍并州牧安北大都護諸道元帥中宗復位
進號安國相王
景雲元年六月壬午韋皇后弑中宗矯詔立温王重茂
為皇太子以刑部尚書裴炎工部尚書張錫同中書門
下三品吏部尚書張嘉福中書侍郎岑羲吏部侍郎崔
湜同中書門下平章事發諸府兵五萬屯京師以韋温
總知内外兵馬甲申乃發喪又矯遺詔自立為皇太后
皇太子即皇帝位以睿宗參謀政事大赦改元曰唐隆
太后臨朝攝政罷睿宗參謀政事以為太尉封嗣雍王
守禮為邠王壽春郡王成器宋王丁亥温王妃陸氏為
皇后壬辰紀處訥張嘉福岑羲持節巡撫關内河南北
庚子臨淄郡王隆基率萬騎兵入北軍討亂誅韋氏安
樂公主及韋巨源馬秦客駙馬都尉武延秀光祿少卿
楊均辛丑睿宗奉皇帝御安福門大赦賜文武官階勳
爵免天下歲租之半進封隆基為平王朝邑尉劉幽求
為中書舍人苑總監鍾紹京為中書侍郎參知機務壬
寅紹京及黃門侍郎李日知同中書門下三品紀處訥
韋温宗楚客將作大匠宗晉卿司農卿趙履温伏誅貶
汴王邕為沁州刺史蕭至忠許州刺史韋嗣立宋州刺
史趙彦昭絳州刺史崔湜華州刺史癸卯太白晝見平
王隆基同中書門下三品鍾紹京行中書令張嘉福伏
誅甲辰安國相王即皇帝位于承天門大赦長流長任
及流人未達者還之賜内外官階爵復重茂為温王乙
巳鍾紹京罷丙午太常少卿薛稷為黃門侍郎參預機
務丁未立平王隆基為皇太子復則天大聖皇后號曰
天后戊申許州刺史姚元之為兵部尚書同中書門下
三品韋嗣立蕭至忠為中書令趙彦昭為中書侍郎崔
湜為吏部侍郎同中書門下平章事七月庚戌進封衡
陽郡王成義為申王巴陵郡王隆範岐王彭城郡王隆
業薛王癸丑兵部尚書崔日用為黃門侍郎參預機務
丁巳洛州長史宋璟檢校吏部尚書同中書門下三品
岑羲罷壬戌貶蕭至忠為晉州刺史韋嗣立許州刺史
趙彥昭宋州刺史張錫絳州刺史崔湜罷丙寅貶李嶠
為懷州刺史姚元之兼中書令蘇瓌為尚書左僕射丁
卯唐休璟張仁亶罷己巳大赦改元賜内外官及子為
父後者勳一轉崔日用薛稷罷乙亥廢崇恩廟昊陵順
陵追廢皇后韋氏為庶人安樂公主為勃逆庶人八月
庚寅譙王重福及汴州刺史鄭愔反伏誅癸巳罷墨勑
斜封官貶裴炎為蒲州刺史九月辛未太子少師致仕
唐休璟為朔方道行軍大總管以備突厥十月乙未追
號天后曰大聖天后癸卯出義宗于太廟十一月戊申
姚元之為中書令己酉葬孝和皇帝于定陵壬子蘇瓌
韋安石罷宋王成器為尚書左僕射丁卯赦靈駕所過
己巳宋王成器為司徒
二年正月己未太僕卿郭元振中書侍郎張說同中書
門下平章事甲子徙封重茂為襄王乙丑追冊妃劉氏
竇氏為皇后二月丁丑皇太子監國甲申貶姚元之為
申州刺史宋璟楚州刺史丙戌太子少保韋安石為侍
中劉幽求罷復墨勑斜封官辛卯禁屠三月癸丑作金
仙玉真觀四月甲申韋安石為中書令宋王成器罷辛
卯李日知為侍中壬寅大赦賜文武官階勳爵民酺三
日甲辰作玄元皇帝廟五月庚戌復昊陵順陵置官屬
壬戌殿中監竇懷貞為左御史臺大夫同中書門下平
章事八月乙卯大赦賜酺三日丁巳皇太子釋奠于國
學庚午韋安石為尚書左僕射同中書門下三品九月
乙亥竇懷貞為侍中十月甲辰吏部尚書劉幽求為侍
中右散騎常侍魏知古太子詹事崔湜為中書侍郎同
中書門下三品中書侍郎陸象先同中書門下平章事
韋安石李日知郭元振竇懷貞張說罷十二月丁未作
潑寒胡戲
先天元年正月辛未享于太廟甲戌并汾絳三州地震
辛巳有事于南郊戊子耕籍田己丑大赦改元曰太極
賜内外官階爵民酺五日版授九十以上下州刺史八
十以上上州司馬辛卯幸安福門觀酺三日夜壬辰陸
象先同中書門下三品乙未戸部尚書岑羲左御史臺
大夫竇懷貞同中書門下三品二月丁巳皇太子釋奠
于國學是春旱五月戊寅有事于北郊辛巳大赦改元
曰延和賜内外官陪禮者勳一轉民酺五日六月癸丑
岑羲為侍中乙卯追號大聖天后為天后聖帝辛酉刑
部尚書郭元振為朔方道行軍大總管以伐突厥甲子
幽州都督孫佺左武衞將軍李楷洛左威衞將軍周以
悌及奚戰于冷陘山敗績七月辛未有彗星入于太微
兵部尚書李迥秀為朔方道後軍大總管乙亥竇懷貞
為尚書右僕射平章軍國重事己卯幸安福門觀樂三
日而止丙戌以旱減膳八月庚子立皇太子為皇帝以
聽小事自尊為太上皇以聽大事壬寅追號天后聖帝
為聖后甲辰大赦改元賜内外官及五品以上子為父
後者勳爵民酺五日丁未立皇太子妃王氏為皇后戊
申封皇帝子嗣直為剡王嗣謙郢王己酉宋王成器為
司徒庚戌竇懷貞為尚書左僕射劉幽求守尚書右僕
射同中書門下三品魏知古為侍中崔湜檢校中書令
戊午流劉幽求于封州九月丁卯朔日有食之甲午封
皇帝子嗣昇為陜王十月辛卯獵于驪山十一月丁亥
誥遣皇帝巡邊甲午幽州都督宋璟為左軍大總管并
州長史薛訥為中軍大總管兵部尚書郭元振為右軍
大總管
二年正月乙亥吏部尚書蕭至忠為中書令二月追作
先天元年酺六日辛丑以雨霖避正殿減膳丙辰郭元
振同中書門下三品七月甲子大赦乙丑誥歸政于皇
帝開元四年六月崩于百福殿年五十五諡曰天聖真
皇帝天寳十三載增諡玄真大聖大興孝皇帝
玄宗至道大聖大明孝皇帝諱隆基睿宗第三子也母
曰昭成皇后竇氏性英武善騎射通音律歴象之學始
封楚王後為臨淄郡王累遷衞尉少卿潞州别駕景龍
四年朝于京師遂留不遣庶人韋氏已弑中宗矯詔稱
制玄宗乃與太平公主子薛崇簡尚衣奉御王崇曄公
主府典籖王師虔朝邑尉劉幽求苑總監鍾紹京長上
折衝麻嗣宗押萬騎果毅葛福順李仙鳬道士馮處澄
僧普潤定策討亂或請先啓相王玄宗曰請而從是王
與危事不從則吾計失矣乃夜率幽求等入苑中福順
仙鳬以萬騎兵攻玄武門斬左羽林將軍韋播中郎將
高嵩以徇左萬騎由左入右萬騎由右入玄宗率總監
羽林兵會兩儀殿梓宫宿衞兵皆起應之遂誅韋氏黎
明馳謁相王謝不先啓相王泣曰頼汝以免不然吾且
及難乃拜玄宗殿中監兼知内外閑廐檢校隴右羣牧
大使押左右萬騎進封平王同中書門下三品睿宗即
位立為皇太子景雲二年監國聽除六品以下官延和
元年星官言帝坐前星有變睿宗曰傳德避災吾意決
矣七月壬辰制皇太子宜即皇帝位太子惶懼入請睿
宗曰此吾所以答天戒也皇太子乃御武德殿除三品
以下官八月庚子即皇帝位先天元年十月庚子享于
太廟大赦
開元元年正月辛巳皇后親蠶七月甲子太平公主及
岑羲蕭至忠竇懷貞謀反伏誅乙丑始聽政丁卯大赦
賜文武官階爵庚午流崔湜于竇州甲戌毁天樞乙亥
尚書右丞張說檢校中書令庚辰陸象先罷八月癸巳
劉幽求為尚書右僕射知軍國大事壬寅宋王成器為
太尉申王成義為司徒邠王守禮為司空九月丙寅宋
王成器罷庚午劉幽求同中書門下三品張說為中書
令十月姚嶲蠻宼姚州都督李蒙死之己亥幸温湯癸
卯講武于驪山流郭元振于新州給事中唐紹伏誅免
新豊来歲稅賜從官帛甲辰獵于渭川同州刺史姚元
之為兵部尚書同中書門下三品乙巳至自渭川十一
月乙丑劉幽求兼侍中戊子羣臣上尊號曰開元神武
皇帝十二月庚寅大赦改元賜内外官勲改中書省為
紫微省門下省為黃門省侍中為監甲午吐蕃請和己
亥禁潑寒胡戲壬寅姚崇兼紫微令癸丑劉幽求罷貶
張說為相州刺史甲寅黃門侍郎盧懷慎同紫微黃門
平章事
二年正月壬午以關内旱求直諫停不急之務寬繫囚
祠名山大川葬暴骸甲申并州節度大使薛訥同紫微
黃門三品以伐契丹二月壬辰避正殿減膳徹樂突厥
宼北庭都護郭虔瓘敗之己酉慮囚三月己亥磧西節
度使阿史那獻執西突厥都擔四月辛未停諸陵供奉
鷹犬五月辛亥魏知古罷六月京師大風拔木甲子以
太上皇避暑徙御大明宫七月乙未焚錦繡珠玉于前
殿戊戌禁采珠玉及為刻鏤器玩珠繩帖縚服者廢織
錦坊庚子薛訥及奚契丹戰于灤河敗績丁未襄王重
茂薨追冊為皇帝八月壬戌禁女樂乙亥吐蕃寇邊薛
訥攝左羽林軍將軍為隴右防禦大使右驍衞將軍郭
知運為副以伐之九月庚寅作興慶宮丁酉宴京師侍
老于含元殿庭賜九十以上几杖八十以上鳩杖婦人
亦如之賜于其家戊申幸温湯十月戊午至自温湯甲
子薛訥及吐蕃戰于武階敗之十二月乙丑封子嗣真
為鄫王嗣初鄂王嗣玄鄄王
三年正月丁亥立郢王嗣謙為皇太子降死罪流以下
原之賜酺三日癸卯盧懷慎檢校黃門監二月辛酉赦
囚非惡逆造偽者四月庚申突厥部三姓葛邏祿来附
右羽林軍大將軍薛訥為源州鎮軍大總管涼州都督
楊執一副之右衞大將軍郭虔瓘為朔州鎮軍大總管
并州長史王晙副之以備突厥五月丁未以旱錄京師
囚戊申避正殿減膳七月庚辰朔日有食之十月辛酉
嶲州蠻寇邊右驍衛將軍李玄道伐之壬戌薛訥為朔
方道行軍大總管太僕卿呂延祚靈州刺史杜賓客副
之癸亥如郿赦所過徒罪以下賜侍老九十以上及篤
疾者物甲子如鳳泉湯戊辰降大理繫囚罪十一月己
卯至自鳳泉湯乙酉幸溫湯丁亥相州人崔子嵒反伏
誅甲午至自溫湯乙未禁白衣長髮會十二月乙丑降
鳳泉湯所過死罪以下
四年正月戊寅朝太上皇于西宮二月丙辰幸溫湯辛
酉吐蕃寇松州廓州刺史蓋思貴伐之丁卯至自溫湯
癸酉松州都督孫仁獻及吐蕃戰敗之六月甲子太上
皇崩辛未京師華陜二州大風拔木癸酉大武軍子將
郝靈佺殺突厥默啜七月丁丑吐蕃請和丁酉洛水溢
八月辛未奚契丹降十月庚午葬大聖眞皇帝于橋陵
十一月己卯盧懷愼罷丁亥遷中宗于西廟丙申尚書
左丞源乾曜為黃門侍郎同紫微黃門平章事十二月
乙卯定陵寢殿火丙辰幸溫湯乙丑至自温湯閠月己
亥姚崇源乾曜罷刑部尚書宋璟為吏部尚書兼黃門
監紫微侍郎蘇頲同紫微黃門平章事
五年正月癸卯太廟四室壞遷神主于太極殿素服避
正殿輟視朝五日己酉享于太極殿辛亥如東都戊辰
大霧二月甲戌大赦賜從官帛給復河南一年免河南
北蝗水州今歲租三月丙寅吐蕃請和四月甲申毁拜
洛受圖壇己丑子嗣一卒五月丙辰詔公侯子孫襲封
七月壬寅隴右節度使郭知運及吐蕃戰敗之九月壬
寅復紫微省為中書省黃門省為門下省監為侍中十
月戊寅祔神主于太廟甲申命史官月奏所行事
六年正月辛丑突厥請和二月壬辰朔方道行軍大總
管王晙伐突厥六月甲申瀍水溢八月庚辰以旱慮囚
十月癸亥賜河南府懷汝鄭三州父老帛十一月辛卯
至自東都丙申享于太廟元皇帝以上三柤枝孫失官
者授五品京官皇祖妣家子孫在選者甄擇之免知頓
及旁州供承者一歲租稅乙巳改傳國璽曰寶是月突
厥執單于副都護張知運
七年五月己丑朔日有食之素服徹樂減膳中書門下
慮囚六月戊辰吐蕃請和閠七月辛巳以旱避正殿徹
樂減膳甲申慮囚八月丙戌慮囚九月甲戌徙封宋王
憲為寧王十月作義宗廟于東都辛卯幸溫湯癸卯至
自溫湯十一月乙亥皇太子入學齒胄賜陪位官及學
生帛
八年正月辛巳宋璟蘇頲罷京兆尹源乾曜為黃門侍
郎幷州都督府長史張嘉貞為中書侍郎同中書門下
平章事二月戊戌子敏卒三月甲子免水旱州逋負給
復四鎮行人家一年五月丁卯源乾曜為侍中張嘉貞
為中書令六月庚寅洛瀍榖水溢九月突厥寇甘源涼
州都督楊敬述及突厥戰敗績丙寅降京城囚罪杖以
下原之壬申契丹寇邊王晙檢校幽州都督節度河北
諸軍大使黃門侍郎韋抗為朔方道行軍大總管以伐
之甲戌中書門下慮囚十月辛巳如長春宮壬午獵于
下邽庚寅幸溫湯十一月乙卯至自溫湯
九年正月括田丙寅幸溫湯乙亥至自温湯二月丙戌
突厥請和丁亥免天下七年以前逋負四月庚寅蘭池
胡康待賓寇邊五月庚午原見囚死流罪隨軍效力徒
以下未發者七月己酉王晙執康待賓八月蘭池胡康
願子寇邊九月乙巳朔日有食之癸亥天兵軍節度大
使張說為兵部尚書同中書門下三品十一月庚午大
赦賜文武官階爵唐隆先天實封功臣坐事免若死者
加贈賜民酺三日十二月乙酉幸溫湯壬辰至自溫湯
是冬無雪
十年正月丁巳如東都二月丁丑次望春頓賜從官帛
四月己亥張說持節朔方軍節度大使五月戊午突厥
請和辛酉伊汝水溢閏月壬申張說廵邊六月丁巳河
決博棣二州七月庚辰給復遭水州丙戌安南人梅叔
鸞反伏誅九月張說敗康願子于木盤山執之己卯京
兆人權梁山反伏誅癸未吐蕃攻小勃律北庭節度使
張孝嵩敗之十月甲寅如興泰宮獵于上宜川庚申如
東都十二月突厥請和
十一年正月丁卯降東都囚罪杖以下原之己巳如幷
州降囚罪徒以下原之賜侍老物庚辰次潞州赦囚給
復五年以故第為飛龍宮辛卯次幷州改幷州為北都
癸巳赦太原府給復一年下戶三年元從家五年版授
侍老八十以上上縣令婦人縣君九十以上上州長史
婦人郡君百歲以上上州刺史婦人郡夫人二月乙酉
貶張嘉貞為幽州刺史壬子如汾隂祠后土賜文武官
階勲爵帛癸亥張說兼中書令三月辛未至自汾隂免
所過今歲稅赦京城四月甲子張說為中書令吏部尚
書王晙為兵部尚書同中書門下三品五月乙丑復中
宗于太廟己丑王晙持節朔方軍節度大使辛卯遣使
分廵天下六月王晙巡邊八月戊申追號宣皇帝曰獻
祖光皇帝曰懿祖十月丁酉幸溫湯作溫泉宮甲寅至
自溫湯十一月戊寅有事于南郊大赦賜奉祠官階勲
爵親王公主一子官高年粟帛孝子順孫終身勿事天
下酺三日京城五日十二月甲午如鳳泉湯戊申至自
鳳泉湯庚申貶王晙為蘄州刺史
十二年四月壬寅詔傍繼國王禮當廢而屬近者封郡
王七月己卯廢皇后王氏為庶人十月庶人王氏卒十
一月庚午如東都庚辰溪州首領覃行章反伏誅辛巳
申王撝薨閏十二月丙辰朔日有食之
十三年正月戊子降死罪流以下原之遣使宣慰天下
壬子葬朔方隴右河西戰亡者三月甲午徙封郯王潭
為慶王陜王浚忠王鄫王洽棣王甄王滉榮王封子涺
為光王濰儀王澐潁王澤永王清壽王洄延王沐盛王
溢濟王九月丙戌罷奏祥瑞十月辛酉如兗州庚午次
濮州賜河南北五百里内父老帛十一月庚寅封于泰
山辛卯禪于社首壬辰大赦賜文武官階勲爵致仕官
一季禄公主嗣王郡縣主一子官諸蕃酋長來會者一
官免所過一歲兗州二歲租賜天下酺七日丙申幸孔
子宅遣使以太牢祭其墓給復近墓五戶丁酉賜徐曹
亳許仙豫六州父老帛十二月己巳如東都
十四年二月邕州獠梁大海反伏誅四月丁巳戶部侍
郎李元紘為中書侍郎同中書門下平章事庚申張說
罷丁卯岐王範薨六月戊午東都大風拔木壬戌詔州
縣長官言事七月癸未瀍水溢八月丙午河決魏州九
月己丑磧西節度使杜暹檢校黃門侍郎同中書門下
平章事十月甲寅太白晝見庚申如廣成湯己巳如東
都十二月丁巳獵于方秀川
十五年正月辛丑河西隴右節度使君&KR0930;及吐蕃戰
于青海敗之七月甲戌震興教門觀災庚寅洛水溢己
亥降都城囚罪徒以下原之八月澗穀溢毁澠池縣己
巳降天下死罪嶺南邊州流人徒以下原之九月丙子
吐蕃寇瓜州執刺史田元獻閏月庚子寇安西副大都
護趙頥貞敗之庚申回紇襲君&KR0930;死之十月己
卯至自東都十一月丁卯獵于城南十二月乙亥幸溫
泉宮丙戌至自溫泉宮
十六年正月壬寅趙頥貞及吐蕃戰于曲子城敗之乙
卯瀧州首領陳行範反伏誅庚申許徒以下囚保任營
農三月辛丑免營農囚罪七月吐蕃寇瓜州刺史張守
珪敗之乙巳隴右節度使張志亮河西節度使蕭嵩克
吐藩大莫門城八月辛卯及吐蕃戰于祁連城敗之九
月丙午以久雨降囚罪徒以下原之十月己卯幸溫泉
宫己丑至自溫泉宮十一月癸巳蕭嵩為兵部尚書同
中書門下平章事甲辰弛陂澤禁戊申幸寧王憲第庚
戌至自寧王憲第十二月丁卯幸温泉宮丁丑至自溫
泉宮
十七年二月丁卯嶲州都督張審素克雲南昆明城鹽
城三月戊戌張守珪及吐蕃戰于大同軍敗之四月癸
亥降死罪流以下原之乙亥大風震藍田山崩六月甲
戌源乾曜杜暹李元紘罷蕭嵩兼中書令戶部侍郎宇
文融為黃門侍郎兵部侍郎裴光庭為中書侍郎同中
書門下平章事九月壬子貶宇文融為汝州刺史十月
戊午朔日有食之十一月庚寅享于太廟丙申拜橋陵
赦奉先縣戊戌拜定陵己亥拜獻陵壬寅拜昭陵乙巳
拜乾陵戊申至自乾陵大赦免今歲稅之半賜文武官
階爵侍老帛旌表孝子順孫義夫節婦終身勿事唐隆
兩營立功三品以上予一子官免供頓縣今歲稅賜諸
軍行人勲兩轉十二月辛酉幸溫泉宮壬申至自溫泉
宮是冬無雪
十八年正月辛卯裴光庭為侍中二月丙寅大雨雷震
左飛龍廐災辛未免囚罪杖以下四月乙卯築京師外
郭五月己酉奚契丹附于突厥六月甲子有彗星出于
五車癸酉有星孛于畢昴乙亥瀍水溢丙子忠王浚為
河北道行軍元帥壬午洛水溢九月丁巳忠王浚兼河
東道諸軍元帥十月戊子吐蕃請和庚寅如鳳泉湯癸
卯至自鳳泉湯十一月丁卯幸溫泉宮丁丑至自溫泉
宮
十九年正月殺瀼州别駕王毛仲丙子耕于興慶宮己
卯禁捕鯉魚四月壬午降死罪以下丙申立太公廟六
月乙酉大風拔木七月癸丑吐蕃請和八月辛巳以千
秋節降死罪流以下原之十月丙申如東都十一月乙
卯次洛城南賜從官帛是歲揚州穭稻生
二十年正月乙卯信安郡王禕為河東河北道行軍副
元帥以伐奚契丹二月甲戌朔日有食之壬午降囚罪
徒以下原之三月己巳信安郡王禕及奚契丹戰于薊
州敗之五月戊申忠王浚俘奚契丹以獻六月丁丑浚
為司徒八月辛未朔日有食之九月乙巳渤海靺鞨寇
登州刺史韋俊死之左領軍衛將軍蓋福愼伐之戊辰
以宋滑兖鄆四州水免今歲稅十月壬午如潞州丙戌
中書門下慮巡幸所過囚辛卯赦潞州給復三年賜高
年粟帛十一月辛丑如北都癸丑赦北都給復三年庚
申如汾隂祠后土大赦免供頓州今歲稅賜文武官階
勲爵諸州侍老帛武德以來功臣後及唐隆功臣三品
以上一子官民酺三日十二月辛未至自汾隂
二十一年正月丁巳幸溫泉宮二月丁亥至自溫泉宮
三月乙巳裴光庭薨甲寅尚書右丞韓休為黃門侍郎
同中書門下平章事閏月癸酉幽州副總管郭英傑及
契丹戰于都山英傑死之四月乙卯遣宣慰使黜陟官
吏決繫囚丁巳寧王憲為太尉薛王業為司徒五月戊
子以皇太子納妃降死罪流以下原之七月乙丑朔日
有食之九月壬午封子沔為信王泚義王漼陳王澄豐
王潓恒王漩涼王滔深王十月庚戌幸溫泉宫己未至
自温泉宫十二月丁巳蕭嵩韓休罷京兆尹裴耀卿為
黃門侍郎中書侍郎張九齡同中書門下平章事
二十二年正月己巳如東都二月壬寅秦州地震給復
壓死者家一年三人者三年四月甲辰降死罪以下甲
寅北庭都護劉渙謀反伏誅五月戊子裴耀卿為侍中
張九齡為中書令黃門侍郎李林甫為禮部尚書同中
書門下三品是日大風拔木六月壬辰幽州節度使張
守珪俘奚契丹以獻七月己巳薛王業薨十一月甲戌
免關内河南八等以下戶田不百畝者今歲租十二月
戊子朔日有食之乙巳張守珪及契丹戰敗之殺其王
屈烈
二十三年正月乙亥耕籍田大赦侍老百歲以上版授
上州刺史九十以上中州刺史八十以上上州司馬賜
陪位官勲爵征防兵父母年七十者遣還民酺三日八
月戊子免鰥寡惸獨今歲稅米十月戊申突騎施寇邊
閏十一月壬午朔日有食之是冬東都人劉普會反伏
誅
二十四年正月丙午北庭都護蓋嘉運及突騎施戰敗
之四月丁丑降死罪以下五月丙午醴泉人劉志誠反
伏誅八月甲寅突騎施請和乙亥汴王璥薨十月戊申
京師地震甲子次華州免供頓州今歲稅賜刺史縣令
中上考降兩京死罪流以下原之丁卯至自東都十一
月辛丑東都地震壬寅裴耀卿張九齡罷李林甫兼中
書令朔方軍節度副大使牛仙客為工部尚書同中書
門下三品十二月戊申慶王琮為司徒
二十五年三月乙酉張守珪及契丹戰于捺祿山敗之
辛卯河西節度副大使崔希逸及吐蕃戰于青海敗之
四月辛酉殺監察御史周子諒乙丑廢皇太子瑛及鄂
王瑶光王琚為庶人皆殺之十一月壬申幸溫泉宮乙
酉至自溫泉宮十二月丙午惠妃武氏薨丁巳追冊為
皇后
二十六年正月甲戌潮州刺史陳思挺謀反伏誅乙亥
牛仙客為侍中丁丑迎氣于東郊降死罪流以下原之
以京兆稻田給貧民禁王公獻珍物賜文武官帛壬辰
李林甫兼隴右節度副大使二月乙卯牛仙客兼河東
節度副大使三月丙子有星孛于紫微癸巳京師地震
吐蕃宼河西崔希逸敗之鄯州都督杜希望克其新城
四月己亥有司讀時令降死罪流以下原之五月乙酉
李林甫兼河西節度副大使六月庚子立忠王璵為皇
太子七月己巳大赦賜文武九品以上及五品以上子
為父後者勲一轉侍老粟帛加版授免京畿下戶今歲
租之半賜民酺三日九月丙申朔日有食之庚子益州
長史王昱及吐蕃戰于安戎城敗績十月戊寅幸溫泉
宮壬辰至自溫泉宮
二十七年正月壬寅榮王琬廵按隴右二月己巳羣臣
上尊號曰開元聖文神武皇帝大赦免今歲稅賜文武
階官爵版授侍老百歲以上下州刺史婦人郡君九十
以上上州司馬婦人縣君八十以上縣令婦人鄉君賜
民酺五日八月乙亥磧西節度使蓋嘉運敗突騎施于
賀邏嶺執其可汗吐火仙壬午吐蕃寇邊河西隴右節
度使蕭炅敗之十月丙戌幸溫泉宮十一月辛丑至自
溫泉宮
二十八年正月癸巳幸溫泉宮庚子至自溫泉宮三月
丁亥朔日有食之壬子益州司馬章仇兼瓊敗吐蕃克
安戎城五月癸卯吐蕃寇安戎城兼瓊又敗之十月甲
子幸溫泉宫以壽王妃楊氏為道士號太真戊辰以徐
泗二州無蠶免今歲稅辛巳至自温泉宫十一月牛仙
客罷朔方河東節度副大使
二十九年正月癸巳幸溫泉宫丁酉立玄元皇帝廟禁
厚葬庚子至自溫泉宫五月庚戌求明道德經及莊列
文子者降死罪流以下原之七月乙亥伊洛溢九月丁
卯大雨雪十月丙申幸溫泉宫戊戌遣使黜陟官吏十
一月庚戌邠王守禮薨辛酉至自溫泉宫己巳雨木冰
辛未寧王憲薨追冊為皇帝及其妃元氏為皇后十二
月癸未吐蕃陷石堡城
天寳元年正月丁未大赦改元詔京文武官材堪刺史
者自舉賜侍老八十以上粟帛九品以上勲兩轉甲寅
陳王府參軍田同秀言玄元皇帝降于丹鳳門通衢二
月丁亥羣臣上尊號曰開元天寶聖文神武皇帝辛卯
享玄元皇帝于新廟甲午享于太廟丙申合祭天地于
南郊大赦侍老加版授賜文武官階爵改侍中為左相
中書令為右相東都為東京北都為北京州為郡刺史
為太守七月癸卯朔日有食之辛未牛仙客薨八月丁
丑刑部尚書李適之為左相十月丁酉幸温泉宮十一
月己巳至自温泉宮十二月戊戌隴右節度使皇甫惟
眀及吐蕃戰于青海敗之庚子河西節度使王倕克吐
蕃漁海遊奕軍朔方軍節度使王忠嗣及奚戰于紫乾
河敗之遂伐突厥是冬無冰
二年正月乙卯作昇仙宮丙辰加號玄元皇帝曰大聖
祖三月壬子享于玄元宮追號大聖祖父周上御大夫
敬曰先天大皇咎繇曰德眀皇帝涼武昭王曰興聖皇
帝改西京玄元宮曰太清宮東宮曰太微宮四月己卯
皇甫惟明克吐蕃洪濟城六月甲戌震東京應天門觀
災十月成寅幸温泉宮十一月乙卯至自溫泉宮十二
月壬午海賊吳令光寇永嘉郡是冬無雪
三載正月丙申改年為載降死罪流以下原之辛丑幸
温泉宮辛亥有星隕于東南二月庚午至自温泉宮丁
丑河南尹裴敦復晉陵郡太守劉同昇南海郡太守劉
巨鱗討吳令光閏月令光伏誅三月壬申降死罪流以
下原之八月丙午拔悉蜜攻突厥殺烏蘇米施可汗來
獻其首十月甲午幸温泉宮十一月丁卯至自温泉宮
十二月癸丑祠九宮貴神于東郊大赦詔天下家藏孝
經賜文武官階爵侍老粟帛民酺三日
四載正月丙戌王忠嗣及突厥戰于薩河内山敗之三
月壬申以外孫獨孤氏女為靜樂公主嫁于契丹松漠
都督李懷節楊氏女為宜芳公主嫁于奚饒樂都督李
延寵八月壬寅立太真為貴妃九月契丹奚皆殺其公
主以叛甲申皇甫惟明及吐蕃戰于石堡城副將褚誗
死之十月戊戌幸温泉宫十二月戊戌至自温泉宫
五載正月乙亥停六品以下員外官三月丙子遣使黜
陟官吏四月庚寅李適之罷丁酉門下侍郎陳希烈同
中書門下平章事五月壬子朔日有食之七月殺括蒼
郡太守韋堅播川郡太守皇甫惟明十月戊戌幸温泉
宮十一月乙巳至自温泉宮十二月甲戌殺贊善大夫
杜有鄰著作郎王鄫左驍衛兵曹參軍柳勣左司禦率
府倉曹參軍王脩己右武衞司戈盧寧左威衞參軍徐
徵
六載正月辛巳殺北海郡太守李邕淄川郡太守裴敦
復丁亥享于太廟戊子有事于南郊大赦流人老者許
致仕停立仗鋜賜文武官階爵侍老粟帛民酺三日三
月甲辰陳希烈為左相七月乙酉以旱降死罪流以下
原之十月戊申幸華清宫十一月丁酉殺戸部侍郎楊
慎矜及其弟少府少監慎餘洛陽令慎名十二月癸丑
至自華清宮是歲安西副都護高仙芝及小勃律國戰
敗之
七載五月壬午羣臣上尊號曰開元天寳聖文神武應
道皇帝大赦免來載租庸以魏周隋為三恪賜京城父
老物人十叚七十以上版授本縣令婦人縣君六十以
上縣丞天下侍老百歲以上上郡太守婦人郡君九十
以上上郡司馬婦人縣君八十以上縣令婦人鄉君賜
文武官勲兩轉民酺三日十月庚戌幸華清宮十二月
辛酉至自華清宮
八載四月殺咸寧郡太守趙奉璋六月乙卯隴右節度
使哥舒翰及吐蕃戰于石堡城敗之閏月丙寅謁太清
宮加上玄元皇帝號曰聖祖大道玄元皇帝增祖宗帝
后諡羣臣上尊號曰開元天地大寳聖文神武應道皇
帝大赦男子七十婦人七十五以上皆給一子侍賜文
武官階爵民為戸者古爵酺三日十月乙丑幸華清宮
是月特進何履光率十道兵以伐雲南十一月丁巳幸
御史中丞楊釗莊
九載正月己亥至自華清宮丁巳詔以十一月封華嶽
三月辛亥華嶽廟災關内旱乃停封五月庚寅慮囚九
月辛卯以商周漢為三恪十月庚申幸華清宮太白山
人王玄翼言玄元皇帝降于寳仙洞十二月乙亥至自
華清宮是歲雲南蠻䧟雲南郡都督張虔陀死之
十載正月壬辰朝獻于太清宮癸巳朝享于太廟甲午
有事于南郊大赦賜侍老粟帛酺三日丁酉李林甫兼
朔方軍節度副大使安北副大都護己亥改傳國寳為
承天大寳戊申安西四鎮節度使高仙芝執突騎施可
汗及石國王四月壬午劒南節度使鮮于仲通及雲南
蠻戰于西洱河大敗績大將王天運死之陷雲南都護
府七月高仙芝及大食戰于怛邏斯城敗績八月范陽
節度副大使安祿山及契丹戰于吐護真河敗績乙卯
廣陵海溢丙辰武庫災十月壬子幸華清宮十一月乙
未幸楊國忠第
十一載正月丁亥至自華清宮二月庚午突厥部落阿
布思宼邊三月乙巳改尚書省八部名四月乙酉戸部
郎中王銲京兆人邢縡謀反伏誅丙戌殺御史大夫王
鉷李林甫罷安北副大都護五月戊申慶王琮薨甲子
東京大風拔木六月壬午御史大夫兼劒南節度使楊
國忠敗吐蕃于雲南克故洪城十月戊寅幸華清宫十
一月乙卯李林甫薨庚申楊國忠為右相十二月丁亥
至自華清宮
十二載五月己酉復魏周隋為三恪六月阿布思部落
降八月中書門下慮囚九月庚寅葛邏祿葉護執阿布
思十月戊寅幸華清宮
十三載正月丙午至自華清宮二月壬申朝獻于太清
宮加上玄元皇帝號曰大聖祖高上大道金闕玄元天
皇大帝癸酉朝享于太廟增祖宗諡甲戌羣臣上尊號
曰開元天地大寳聖文神武證道孝德皇帝大赦左降
官遭父母喪者聽歸賜孝義旌表者勳兩轉侍老百歲
以上版授本郡太守婦人郡夫人九十以上郡長史婦
人郡君八十以上縣令婦人縣君太守加賜爵一級縣
令勲兩轉民酺三日丁丑楊國忠為司空是日雨土三
月隴右河西節度使哥舒翰敗吐蕃復河源九曲辛酉
大風拔木五月壬戌觀酺于勤政樓北庭都護程千里
俘阿布思以獻六月乙丑朔日有食之劔南節度留後
李宓及雲南蠻戰于西洱河死之八月丙戌陳希烈罷
文部侍郎韋見素為武部尚書同中書門下平章事是
秋瀍洛水溢十月乙酉幸華清宮十二月戊午至自華
清宮
十四載三月壬午安祿山及契丹戰于潢水敗之五月
天有聲于浙西八月辛卯降死罪流以下原之免今載
租庸半賜侍老米十月庚寅幸華清宮十一月安祿山
反䧟河北諸郡范陽將何千年殺河東節度使楊光翽
壬申伊西節度使封常清為范陽平盧節度使以討安
祿山丙子至自華清宫九原郡太守郭子儀為朔方軍
節度副大使右羽林軍大將軍王承業為太原尹衞尉
卿張介然為河南節度採訪使右金吾大將軍程千里
為上黨郡長史以討安祿山丁丑榮王琬為東討元帥
高仙芝副之十二月丁亥安祿山䧟靈昌郡辛卯䧟陳
留郡執太守郭納張介然死之癸巳安祿山䧟滎陽郡
太守崔無詖死之丙申封常清及安祿山戰于甖子谷
敗績丁酉䧟東京留守李憕御史中丞盧奕判官蒋清
死之河南尹達奚珣叛降于安祿山己亥恒山郡太守
顔杲卿敗何千年執之克趙鉅鹿廣平清河河間景城
樂安博平博陵上谷文安信都魏鄴十四郡癸卯封常
清高仙芝伏誅哥舒翰持節統領處置太子先鋒兵馬
副元帥守潼關甲辰郭子儀及安祿山將高秀巖戰于
河曲敗之戊申榮王琬薨壬子濟南郡太守李隨單父
尉賈賁濮陽人尚衡以兵討安祿山是月平原郡太守
顔真卿饒陽郡太守盧全誠司馬李正以兵討安祿山
十五載正月乙卯東平郡太守嗣吳王袛以兵討安祿
山丙辰李隨為河南節度使以討安祿山壬戌祿山陷
恒山郡執顔杲卿袁履謙陷鄴廣平鉅鹿趙上谷博陵
文安魏信都九郡癸亥朔方軍節度副使李光弼為河
東節度副大使以討祿山甲子南陽郡太守魯炅為南
陽節度使率嶺南黔中山南東道兵屯于葉縣乙丑安
慶緒宼潼關哥舒翰敗之丁丑真源令張巡以兵討安
祿山二月己亥嗣吳王祗及祿山將謝元同戰于陳留
敗之李光弼克恒山郡郭子儀出井陘會光弼及安祿
山將史思眀戰敗之庚子賈賁戰于雍丘死之三月顔
真卿克魏郡史思明寇饒陽平原乙卯張巡及安祿山
將令狐潮戰于雍丘敗之丙辰殺戶部尚書安思順太
僕卿安元貞乙丑李光弼克趙郡四月乙酉北海郡太
守賀蘭進明以兵救平原丙午太子左贊善大夫來瑱
為潁川郡太守兼招討使五月丁巳魯炅及安祿山戰
于滍水敗績奔于南陽戊辰嗣虢王巨為河南節度使
六月癸未顔真卿及安祿山將袁知泰戰于堂邑敗之
賀蘭進明克信都丙戌哥舒翰及安祿山戰于靈寳西
原敗績是日郭子儀李光弼及史思眀戰于嘉山敗之
辛卯蕃將火拔歸仁執哥舒翰叛降于安祿山遂陷潼
關上洛郡甲午詔親征京兆尹崔光遠為西京留守招
討處置使丙申行在望賢宮丁酉次馬嵬左龍武大將
軍陳玄禮殺楊國忠及御史大夫魏方進太常卿楊暄
賜貴妃楊氏死是日張巡及安祿山將翟伯玉戰于白
沙堝敗之己亥祿山陷京師辛丑次陳倉閑廐使任沙
門叛降于祿山丙午次河池郡劔南節度使崔圓為中
書侍郎同中書門下平章事七月甲子次普安郡憲部
侍郎房琯為文部尚書同中書門下平章事丁卯皇太
子為天下兵馬元師都統朔方河東河北平盧節度使
御史中丞裴冕隴西郡司馬劉秩副之江陵大都督永
王璘為山南東路黔中江南西路節度使盛王琦為廣
陵郡都督江南東路淮南道節度使豐王珙為武威郡
都督河西隴右安西北庭節度使庚午次巴西郡以太
守崔渙為門下侍郎同中書門下平章事韋見素為左
相庚辰次蜀郡八月壬午大赦賜文武官階爵為安祿
山脅從能自歸者原之癸巳皇太子卽皇帝位于靈武
以聞庚子上皇天帝誥遣韋見素房琯崔渙奉皇帝冊
于靈武十一月甲寅憲部尚書李麟同中書門下平章
事十二月甲辰永王璘反廢為庶人至德二載正月庚
戌誥求天下孝悌可旌者甲子劔南健兒賈秀反伏誅
三月庚午通化郡言玄元皇帝降五月庚申誥追册貴
嬪楊氏為皇后七月庚戌行營健兒李季反伏誅庚午
劒南健兒郭千仞反伏誅十月丁巳皇帝復京師以聞
誥降劒南囚罪流以下原之十二月丁未至自蜀郡居
于興慶宮三載上號曰太上至道聖皇天帝上元元年
徙居于西内甘露殿元年建巳月崩于神龍殿年七十
八
贊曰睿宗因其子之功而在位不久固無可稱者嗚呼
女子之禍於人者甚矣自高祖至于中宗數十年間再
罹女禍唐祚既絶而復續中宗不免其身韋氏遂以滅
族玄宗親平其亂可以鑒矣而又敗以女子方其勵精
政事開元之際幾致太平何其盛也及侈心一動窮天
下之欲不足為其樂而溺其所甚愛忘其所可戒至於
竄身失國而不悔考其始終之異性習之相遠也至於
如此可不慎哉可不慎哉
唐書卷五
唐書卷五考證
玄宗紀天寳三載正月辛亥有星隕于東南舊書作
閏月辛亥天文志亦作閏月今作正月似誤
十五載三月丙辰殺戸部尚書安思順舊書在二月
(臣酉)按二月無丙辰當從新書
唐書卷五考證
