唐書卷四十三上
宋翰林學士歐陽脩撰
志第三十三上
地理志
嶺南道蓋古揚州之南境漢南海鬱林蒼梧珠崖儋耳
交趾合浦九眞日南等郡韶廣康端封梧藤羅雷崖以
東為星紀分桂柳鬱林富昭蒙龔繡容白羅而西及安
南為鶉尾分為州七十有三都護府一縣三百一十四
其名山黃嶺靈洲其大川桂鬱厥賦蕉紵落麻厥貢金
銀孔翠犀象綵藤竹布
廣州南海郡中都督府土貢銀藤簟竹席荔支鼊皮鼈
甲蚺蛇膽石斛沈香甲香詹餹香戸四萬二千二百三
十五口二十二萬一千五百縣十三(有府二日綏南番禺有經略軍屯門)
(鎮兵)南海(上有南海祠山峻水深民不井汲都督劉巨麟始鑿井四有牛鼻鎮兵有赤崖紫石二戌有靈)
(洲山在鬱水中)番禺(上)增城(中)四會(中武德五年以四會化蒙二縣置南綏州幷析置新)
(招化注化穆三縣貞觀元年省新招化注以廢威州之懷集廢齊州之洊安隷之八年更名湞州十三年州廢)
(省化穆以四會化蒙懷集洊安來屬)化蒙(中有鉛穴一)懷集(中武德五年置威州幷析置興平霍)
(清威成三縣貞觀元年州廢省興平霍清威成入懷集開元二年省永固縣入焉有驃山有鐵)洊水(中本)
(洊安武德五年置齊州幷析置宣樂宋昌二縣貞觀元年州廢省宣樂宋昌入洊安至德二載更名)東莞
(中本寳安至德二載更名有鹽有黃嶺山)清遠(中武德六年省政賓縣入焉)浛洭(中武德五年以)
(浛洭眞陽二縣置洭州幷析置翁源縣貞觀元年州廢以翁源隷韶州浛洭真陽來屬)湞陽(中本真陽)
(貞觀元年更名有鐵西南有洭浦故關)新會(中武德四年以南海郡之新會義寧二縣置岡州新會郡)
(以地有金岡故名州并析置封平封樂二縣貞觀十三年州廢省封平封樂以新會義寧來屬是年復以新會)
(義寧置岡州又析義寧置封樂縣後省封樂開元二十三年州廢以新會義寧復來屬有鹽)義寧(中)
韶州始興郡下本番州武德四年析廣州之曲江始興
樂昌翁源置尋更名東衡州貞觀元年又更名土貢竹
布鍾乳石斛戶三萬一千口十六萬八千九百四十八
縣六曲江(上武德四年置臨瀧良化二縣貞觀八年省)始興(下有大庾嶺新路開元十六年)
(詔張九齡開東北有安遠鎮兵)樂昌(下)翁源(下)仁化(下本隷廣州垂拱四年析曲江置後)
(來屬)湞昌(下光宅元年析始興置)
循州海豐郡下本龍川郡天寳元年更名土貢布五色
藤盤鏡匣蚺蛇膽甲煎鮫革荃臺綬草戶九千五百二
十五縣六歸善(中下貞觀元年省龍川縣入焉)博羅(中下貞觀元年省羅陽縣入焉)河
源(中下武德五年析置石城縣貞觀元年省)海豐(中下武德五年析置陸安縣貞觀元年省)興寧
(貞觀元年省齊昌縣入焉)雷鄉(中下天授二年置)
潮州潮陽郡下本義安郡土貢蕉鮫革甲香蚺蛇膽龜
石井銀石水馬戸四千四百二十口二萬六千七百四
十五縣三海陽(中下有鹽)潮陽(中下永徽初省先天初復置)程鄉(中下)
康州晉康郡下本南康州武德六年析端州之端溪置
九年州廢貞觀元年復置十一年又廢十二年復置更
名康州土貢金銀戸萬五百一十口萬七千二百一十
九縣四端溪(下武德五年析端州之博林置撫納縣後省)晉康(下本遂安至德二載更名)
悦城(下本樂城隷端州武德五年來屬後更名)都城(下)
瀧州開陽郡下本永熙郡天寳元年更名土貢銀石斛
戸三千六百二十七口九千四百三十九縣四瀧水(下武)
(德四年析置正義縣幷領懷德縣後省正義以懷德隷竇州)開陽(下武德四年析瀧水置)鎮南
(下本安南武德四年置南建州以永熙郡之安遂永熙永業三縣隷之五年析瀧水置安南縣貞觀八年更南)
(建州曰藥州十八年州廢省安遂永業以永寧安南來屬至德二載更名)建水(下本永熙武德五年曰永)
(寧天寳元年復更名以建水在西也)
端州高要郡下本信安郡天寳元年更名土貢銀柑戸
九千五百口二萬一千一百二十縣二高要(下貞觀十三年省博)
(林縣入焉東有青岐鎮)平興(下武德七年析置清泰縣貞觀十三年省)
新州新興郡下本新昌郡武德四年以端州之新興置
土貢金銀蕉戸九千五百縣二新興(下武德四年析置索盧新昌單牒永)
(順四縣後省新昌單牒乾元後又省索盧)永順(下)
封州臨封郡下本廣信郡天寳元年更名土貢銀鮫革
石斛戸三千九百口萬一千八百二十七縣二封川(下武)
(德四年析置封興縣後省)開建(下武德四年置)
潘州南潘郡下本南宕州南巴郡武德四年以合浦郡
之南昌定川置本治南昌貞觀元年徙治定川八年更
名後徙治茂名後廢地入高州永徽元年復以茂名南
巴毛山三縣置土貢銀戸四十三百口八千九百六十
七縣三茂名(下本隷高州以茂名水名貞觀元年來屬)潘水(下武德五年置以潘水名又析)
(南昌定川置陸川思城温水宕川四縣貞觀八年省思城後以定川宕川隷牢州陸川温水隷禺州又省南昌)
(二十三年析潘水置毛山縣以毛山名其後省潘水縣開元二年改毛山曰潘水南有博畔鎮)南巴(下本)
(隷高州武德五年置永徽元年來屬)
春州南陵郡下本陽春郡武德四年以高涼郡之陽春
置天寳元年更郡名土貢銀鍾乳石斛戸萬一千二百
一十八縣二陽春(下武德四年并置流南縣五年又置西城縣後皆省有鉛)羅水(下天)
(寳後置)
勤州雲浮郡下本銅陵郡武德四年析春州置五年州
廢萬歲通天二年復置長安中復廢開元十八年平春
瀧等州首領陳行範餘黨保銅陵北山廣州都督耿仁
忠奏復置州治富林洞因以為縣乾元元年徙治銅陵
土貢金銀石斛戸六百八十二口千九百三十三縣二
銅陵(下本隷端州武德五年隷春州後來屬有銅)富林(下武德四年析銅陵置州廢隷春州後縣)
(亦廢乾元元年復置)
羅州招義郡下本石城郡武德五年以高涼郡之石龍
吳川置六年徙治石城土貢銀孔雀鸚鵡戸五千四百
六十口八千四十一縣四廉江(下本石城以石城水名武德五年析石龍吳川)
(置南河石城招義零綠石龍陵羅龍化羅辯慈廉羅肥十縣後以石龍而下六縣隷南石州天寳元年更名大)
(歴八年以南河隷順州)吳川(下)幹水(下本石龍武德五年曰招義天寳元年更名以幹水名)
零綠(下以零綠水名)
辯州陵水郡下本南石州石龍郡武德六年以羅州之
石龍陵羅龍化羅辯慈廉羅肥置貞觀九年更名天祐
元年朱全忠以辯汴聲近表更名勲州土貢銀竹鞵戸
四千八百五十八口萬六千二百九縣二石龍(下貞觀元年省)
(慈廉羅肥二縣入焉)陵羅(下)
高州高涼郡下武德六年分廣州之電白連江置本治
高涼貞觀二十三年徙治良德大歴十一年徙治電白
土貢銀蚺蛇膽戸萬二千四百縣三電白(下)良德(下本隷瀧)
(州武德中來屬)保寧(下本連江開元五年曰保寧至德二載更名)
恩州恩平郡下本齊安郡貞觀二十三年以高州之西
平齊安杜陵置大順二年徙治恩平土貢金銀戸九千
縣三(有清海軍)恩平(下本海安武德五年曰齊安至德二載更名有西平縣本高涼州武德五年更)
(名後省)杜陵(下本杜源武德五年更名)陽江(下有銀)
雷州海康郡下本南合州徐聞郡武德四年以合浦郡
之海康隋康鐵杷置貞觀元年更名東合州八年又更
名土貢絲電斑竹孔雀戸四千三百二十口二萬五百
七十二縣三海康(中)遂溪(下本鐵杷椹川二縣後併省更名)徐聞(下本隋康)
(貞觀二年更名)
崖州珠崖郡下土貢金銀珠玳瑁高良薑戸八百一十
九縣三舍城(下以舍城水名西南有勤連鎮兵有顔城縣本顔盧貞觀元年更名開元後省)澄
邁(下)文昌(下本平昌武德五年置貞觀元年更名)
瓊州瓊山郡下都督府貞觀五年以崖州之瓊山置自
乾封後沒山洞蠻貞元五年嶺南節度使李復討復之
土貢金戸六百四十九縣五瓊山(下貞觀十三年析置曾口顔羅容瓊三縣)
(貞元七年省容瓊有鹽)臨高(下本臨機隷崖州貞觀五年來屬州沒隷崖州開元元年更名)曾口
(下)樂會(下顯慶五年置)顔羅(下)
振州延德郡下本臨振郡又曰寧遠郡天寳元年更名
土貢金五色藤盤斑布食單戸八百一十九口二千八
百二十一縣五寧遠(下以寧遠水名有鹽)延德(下以延德水名)吉陽(下貞觀二)
(年析延德置)臨川(下)落屯(下天寳後置)
儋州昌化郡下本儋耳郡隋珠崖郡治天寳元年更名
土貢金餹香戸三千三百九縣五義倫(下有鹽)昌化(下貞觀元)
(年析置吉安縣乾元後省)感恩(下)洛埸(下乾元後置)富羅(下本毗善武德五年更名)
萬安州萬安郡下龍朔二年以崖州之萬安置開元九
年徙治陵水至德二載更名萬全郡貞元元年復治萬
全後復故名土貢金銀戸二千九百九十七縣四萬安
(下本隷瓊州貞觀五年析文昌置幷置富雲博遼二縣十三年隷崖州後來屬至德二載曰萬全後復故名)
陵水(下本隷振州後來屬)富雲(下)博遼(下)
邕州朗陵郡下都督府本南晉州武德四年以隋鬱林
郡之宣化置貞觀八年更名土貢金銀有金坑戸二千
八百九十三口七千三百二縣七(有經略軍)宣化(中下武德五年析置)
(武緣晉興朗寧横山四縣乾元後省横山鬱水自蠻境七源州流出州民常苦之景雲中司馬呂仁引渠分流)
(以殺水勢自是無沒溺之害民乃夾水而居)武緣(中下西有都稜鎮)晉興(中下)朗寧(中下)
思籠(中下乾元後開山洞置)如和(中下本隷欽州武德五年析南賓安京置景龍二年來屬)封
陵(中下乾元後開山洞置)
澄州賀水郡下本南方州武德四年以鬱林郡之嶺方
地置貞觀八年更名土貢金銀戸千三百六十八口八
千五百八十縣四上林(下武德四年析嶺方縣地置無虞琅邪思干上林止戈五縣)
無虞(下)止戈(下)賀水(下本隷柳州武德四年析馬平置八年來屬)
賓州嶺方郡下本安城郡貞觀五年析南方州之嶺方
思干琅邪南尹州之安城置至德二載更名土貢藤噐
戸千九百七十六口八千五百八十縣三嶺方(中下貞觀十二)
(年省思干縣)琅邪(中下)保城(中下本安城至德二載更名)
横州寧浦郡下本簡州武德四年以鬱林郡之寧浦樂
山置六年曰南簡州貞觀八年更名土貢金銀戸千九
百七十八口八千三百四十二縣三寧浦(中下武德四年析置蒙澤)
(縣五年以貴州之嶺山來屬貞觀十二年省蒙澤入焉後又省嶺山)從化(中下本淳風武德四年析寧浦)
(置永貞元年更名)樂山(下)
潯州潯江郡下貞觀七年以鷰州之桂平大賓置十三
年州廢縣隷龔州後復置土貢金銀戸二千五百口六
千八百三十六縣三桂平(下木隷貴州武德五年隷鷰州七年置陵江縣十二年省)
(入焉)皇化(下本隷繡州貞觀七年來屬)大賓(下)
巒州永定郡下本淳州武德四年以故秦桂林郡地置
永貞元年更名土貢金銀戸七百七十口三千八百三
縣三永定(下)武羅(下)靈竹(下)
欽州寧越郡土貢金銀翠羽高良薑戸二千七百口萬
一百四十六縣五欽江(下東南有西零戍)保京(下本安京至德二載更名)内
亭(下武德五年以内亭遵化二縣置南亭州貞觀二年州廢二縣來屬)遵化(中下)靈山(下本南賓)
(貞觀十年更名)
貴州懷澤郡下本南定州鬱林郡武德四年曰南尹州
貞觀八年曰貴州天寳元年更郡名土貢金銀鉛噐紵
布戸三千二十六口九千三百縣四(有府一曰龍山)鬱林(中下)懷
澤(下武德四年置)潮水(下武德四年析鬱林置)義山(下武德四年更馬嶺縣曰馬度貞觀後省)
(天寳後更置曰義山)
龔州臨江郡下貞觀七年以鷰州故治析潯州之武林
鷰州之泰川置後徙治南平土貢銀戸九千口二萬一
千縣五平南(下貞觀七年置又置西平歸政大同三縣十二年省泰川入平南又省歸政西平)
武林(下本隷藤州武德七年來屬)隋建(下本隷藤州貞觀十三年來屬)大同(下)陽川
(下本陽建後更名)
象州象郡下本桂林郡武德四年以始安郡之陽夀桂
林置以象山為州名貞觀十三年徙治武化大歴十一
年復治陽夀土貢銀藤噐戶五千五百口萬八百九十
縣三陽夀(下武德四年析桂林置武德西寧武仙三縣貞觀十二年省西寧入武德天寳元年省武)
(德入陽夀)武仙(下乾封元年省桂林縣入焉)武化(下武德四年析桂州之建陵置本隷封州後隷)
(晏州又析陽夀置長風縣隷晏州州廢縣皆來屬大歴十一年省長風入焉)
藤州感義郡下本永平郡天寳元年更名土貢銀戸三
千九百八十縣四鐔津(中下初州治永平無鐔津又有隋安賀川寧人等縣皆貞觀後)
(省併更置而寧人隷容州永平隷昭州有鉛)感義(下本淳民武德中更名)義昌(下本安昌至德)
(二載更名)寧風(下武德五年以縣置鷰州以桂州之桂平隷之貞觀三年又以藤州之大賓隷之增領長)
(恭泰川池陽龍陽四縣治長恭五年置新樂寧風梁石羅風四縣七年更名泰州徙治寧風更池陽曰承恩復)
(以藤州之安基隷之以梁石羅風隷藤州省長恭縣八年徙治安基復為鷰州十二年省龍陽承恩二縣十八)
(年州廢以寧風來屬後省新樂安基梁石羅風)
巖州常樂郡下調露二年析横貴二州置以巖岡之北
因為名天寳元年曰安樂郡至德二載更名土貢金戸
千一百一十縣四常樂(下本安樂蕭銑分興德縣置貞觀元年省乾封元年復置隷鬱)
(林州永隆元年來屬至德二載更名)恩封(下本㐲龍洞當牢宜二州之境調露二年與高城石巖同置)
高城(下以高城水名)石巖(下)
宜州龍水郡下唐開置本粤州乾封中更名有銀丹沙
戸千二百二十口三千二百三十縣四龍水(下)崖山(下)
東璽(下)天河(下)邕管所領又有顯州武州沈州後皆廢
省
瀼州臨潭郡下貞觀十二年清平公李弘節開夷獠置
戸千六百六十六縣四瀼江(下)波零(下)鵠山(下)弘遠(下貞)
(元後州縣名存而已)
籠州扶南郡下貞觀十二年李弘節招慰生蠻置戸三
千六百六十七縣七武勤(下)武禮(下)羅籠(下)扶南(下)龍
額(下)武觀(下)武江(下)
田州横山郡下開元中開蠻洞置貞元二十一年廢後
復置戸四千一百六十八縣五都救(下)惠佳(下)武龍(下)
横山(下)如賴(下)
環州整平郡下貞觀十二年李弘節開拓生蠻置縣八
正平(下)福零(下)龍源(下)饒勉(下)思恩(下)武石(下)歌良(下)
都蒙(下)
桂州始安郡中都督府至德二載更郡曰建陵後復故
名土貢銀銅器麖皮鞾簟戸萬七千五百口七萬一千
一十八縣十一(有經略軍)臨桂(上本始安武德四年置福禄縣貞觀八年省入焉更名有)
(相思埭長夀元年築分相思水使東西流又東南有回濤堤以捍桂水貞元十四年築有候山)理定(中本)
(興安武德四年置宣風縣貞觀十二年省入焉至德二載更名西十里有靈渠引離水故秦史袂所鑿後廢寳)
(歴初觀察使李渤立斗門十八以通漕俄又廢咸通九年刺史魚孟威以石為鏵隄亘四十里植大木為斗門)
(至十八重乃通巨舟)靈川(中龍朔二年析始安置)陽朔(中下武德四年置歸義縣貞觀元年省入)
(焉)荔浦(中下武德四年以始安郡之荔浦建陵隋化三縣置荔州又析置崇仁純義東區三縣五年以)
(隋化東區隷南恭州貞觀元年以建陵隷晏州十二年州廢以荔浦崇仁來屬崇仁後省純義隷蒙州)豐
水(中下本永豐隷昭州武德四年析陽朔置後來屬長慶三年更名)脩仁(中下本建陵貞觀元年置)
(晏州并置武龍武化長風三縣十二年州廢省武龍以武化長風隷象州建陵來屬長慶二年更名)恭化
(中下本純化武德四年析始安置永貞元年更名)永福(中下武德四年析始安置)全義(中下本臨)
(源武德四年析始安置大歴三年更名)古(乾寧二年析慕化置)
梧州蒼梧郡下武德四年以静州之蒼梧豪静開江置
土貢銀白石英戸千二百九縣三蒼梧(下貞觀八年以賀州之綏越來)
(屬十二年省豪静其後又省綏越而開江復隷富州)戎城(下本隷藤州永徽中來屬光化四年馬殷表以)
(縣隷桂州)孟陵(下本猛陵隷藤州蕭銑置貞觀八年來屬更名光化中馬殷表以縣隷桂州)
賀州臨賀郡下本綏越郡武德四年以始安郡之富川
熙平郡之桂嶺零陵郡之馮乘蒼梧郡之封陽置土貢
銀戸四千五百五十二口二萬五百七十縣六臨賀(下武)
(德四年置東有銅冶在橘山)桂嶺(下朝岡程岡皆有鐵)馮乘(下有荔平關有錫冶三)封陽
(下貞觀元年省九年復置)富川(下有富水天寳中更名富水後復故名有錫有鍾乳穴三)蕩山(下天)
(寳後置)
連州連山郡下本熙平郡天寳元年更名土貢赤錢竹
紵練白紵細布鍾乳水銀丹沙白蠟戸三萬二千二百
一十口十四萬三千五百二十三縣三桂陽(上有桂林山本靈山)
(天寳八載更名有銀有鐵)陽山(中下有鐵有故秦湟溪關)連山(中有金有銅有鐵)
柳州龍城郡下本昆州武德四年以始安郡之馬平置
是年更名南昆州貞觀八年又以地當柳星更名土貢
銀蚺蛇膽戸二千二百三十二口萬一千五百五十縣
五馬平(下武德四年析置新平文安賀水歸德四縣尋更名歸德曰脩德文安曰樂沙八年以賀水隷)
(澄州貞觀七年省樂沙九年置崖山縣十二年省新平其後又省崖山以脩德隷嚴州)龍城(下武德四)
(年置龍州并置柳嶺縣貞觀七年州廢省柳嶺以龍城來屬)象(下本隷桂州後來屬)洛漕(下本洛封)
(元和十三年更名)洛容(下貞觀中置)
富州開江郡下本静州龍平郡武德四年以始安郡之
龍平豪静蒼梧郡之蒼梧置貞觀八年更名土貢銀斑
布戸千四百六十口八千五百八十六縣三龍平(下武德四)
(年析置博勞歸化安樂開江四縣尋以蒼梧豪静開江隷梧州九年省安樂歸化博勞)思勤(下天寳後)
(置)馬江(下本開江後隷梧州又復隷柳州長慶三年更名)
昭州平樂郡下本樂州武德四年以始安郡之平樂置
貞觀八年更名土貢銀戸四千九百一十八口萬二千
六百九十一縣三平樂(下以平樂水名之有鍾乳穴三武德四年析置沙亭縣貞觀七)
(年省沙亭)恭城(下蕭銑置有鍾乳穴十二在銀帳山)永平(下本隷藤州後來屬)
蒙州蒙山郡下本南恭州武德五年析荔州之隋化置
貞觀八年更名土貢麩金銀戶千五十九口五千九百
三十三縣三立山(下本隋化武德五年更名又析置欽政縣貞觀十二年省)東區(下武)
(德五年析立山置貞觀六年隷鷰州十年來屬)正義(下本純義隷鷰州十年來屬永貞元年更名)
嚴州循德郡下乾封二年招致生獠以秦故桂林郡地
置土貢銀戶千八百五十九口七千五十一縣三來賓
(下乾封二年置)循德(下本隷柳州後來屬)歸化(下乾封二年置)
融州融水郡下武德四年析始安郡之義熙置土貢金
桂心戶千二百三十二縣二融水(下本義熙武德四年析置臨牂黃水安脩)
(三縣六年更名貞觀十三年省安脩入臨牂)武陽(下天寳初併黃水臨牂二縣更置)
思唐州武郎郡下永隆二年析龔蒙象三州置開元二
十四年為羈縻州建中元年為正州土貢銀戸百四十
一縣二武郎(下)思和(下本平原長慶三年更名)
古州樂興郡下貞觀十二年李弘節開夷獠置土貢蠟
戸二百八十五縣三樂山(本樂預寳應元年更名)古書(下)樂興(下)
容州普寧郡下都督府本銅州武德四年以合浦郡之
北流普寧置貞觀八年更名元和中徙治普寧土貢銀
丹沙水銀戸四千九百七十口萬七千八十五縣六(有經)
(略軍)普寧(下)北流(下武德四年析置豪石岩昌南流陵城新安五縣貞觀十一年省新安後又省)
(豪石岩昌北三十里有鬼門關兩石相對中闊三十步)陵城(下)渭龍(下武德四年析普寧置)
欣道(下本寧人隷藤州貞觀二十三年更名來屬)陸川(下本隷東峩州唐末來屬)
牢州定川郡下本義州武德二年以巴蜀徼外蠻夷地
置貞觀十一年以東北有牢石因更名徙治南流後廢
乾封三年將軍王杲平蠻獠復置土貢布銀戸千六百
四十一口萬一千七百五十六縣三南流(下本隷容州武德四年析)
(北流置南流定川牢川三縣以南百步有南流江名之乾封三年皆來屬)定川(下本隷潘州因定川水名)
(之)宕川(下本隷潘州因瀘宕水名之)
白州南昌郡下本南州武德四年以合浦郡之合浦地
置六年更名土貢金銀珠戸二千五百七十四口九千
四百九十八縣四博白(下武德四年置幷置朗平周羅龍豪淳良建寧五縣貞觀六年)
(以廉州之大都隷之十二年省朗平淳良後又省大都大歴八年以龍豪隷順州西南百里有北成灘咸通中)
(安南都護高駢募人平其險石以通舟檝)建寧(下)周羅(下)南昌(下本隷潘州後來屬)
順州順義郡下大歴八年容管經略使王翃析禺羅辯
白四州置土貢銀戶五百九縣四龍化(下武德四年置以西有龍化水)
(名之六年隷辯州)温水(下本隷禺州)南河(下武德五年析石龍置隷羅州)龍豪(武德四年)
(析合浦置隷白州)
繡州常林郡下本林州武德四年以鬱林郡之阿林縣
及鬱平縣地置六年更名土貢金戶九千七百七十三
縣三常林(中武德四年置又置羅繡皇化歸誠三縣貞觀七年以皇化隷潯州省歸誠)阿林
(中下)羅繡(下武德四年析置廬越縣貞觀六年縣廢入焉)
鬱林州鬱林郡下本鬱州麟德二年析貴州之石南興
德鬱平置乾封元年更名土貢布戸千九百一十八口
九千六百九十九縣四鬱平(下本隷貴州後來屬)興業(下麟德二年析石南)
(置建中二年省石南入焉)興德(下蕭銑析石南置尋廢武德四年析鬱平復置)潭栗(下)
黨州寧仁郡下本鬱林州地永淳元年開古黨洞置土
貢金銀戸千一百四十九口七千四百四縣八撫安(下古)
(西甌地)善勞(中下)善文(下)寧仁(下)容山(下本安仁永淳二年析黨州置平琴州平)
(琴郡領安仁懷義福陽古符四縣垂拱三年廢神龍三年復置至德中更安仁曰容山建中二年州廢縣皆來)
(屬)懷義(下)福陽(下)古符(下)
竇州懷德郡下本南扶州武德四年以永熙郡之懷德
置以獠叛僑治瀧州後徙治信義貞觀元年州廢以縣
隷瀧州二年復置五年又廢以縣隷瀧州六年復置八
年更名土貢銀戸千一十九口七千三百三十九縣四
信義(中下武德四年置并析置潭峩縣五年又析置特亮縣)懷德(中下)潭峩(下)特亮
(下)
禺州温水郡下本東峩州乾封三年將軍王杲奏析白
辯竇容四州置總章二年更名土貢銀戸三千一百八
十縣四峩石(下總章二年析白州之温水置以南有峩石名之)羅辯(下本陸川隷辯州後)
(更名本羅辯洞地)扶萊(下武德五年析信義縣置隷竇州以扶萊水名之貞觀中省後復置)宕昌
(下本隷容州)
廉州合浦郡下本合州武德四年曰越州貞觀八年更
名以本大廉洞地土貢銀戸三千三十二口萬三千二
十九縣四合浦(中下武德五年置安昌高城大廉大都四縣貞觀六年置珠池縣後以大都隷)
(白州十二年省珠池安昌入焉)封山(下武德五年置姜州并置東羅蔡龍二縣貞觀十年州廢以封山東)
(羅蔡龍來屬後省東羅)蔡龍(下以蔡龍洞名之貞觀十二年省高城縣入焉)廉(下)
義州連城郡下本南義州武德五年以永熙郡之永業
縣地置貞觀元年州廢以縣隷南建州二年復置五年
又廢以縣隷南建州六年復置後第名義州土貢銀戸
千一百一十口七千三百三縣三岑溪(下本龍城武德五年置并置安)
(義義城二縣至德中更龍城曰岑溪其後又省義城有郡山)永業(下本安義至德中更名)連城
(下武德五年析瀧州之正義置)
安南中都護府本交趾郡武德五年曰交州治交趾調
露元年曰安南都護府至德二載曰鎮南都護府大歴
三年復為安南寳歴元年徙治宋平土貢蕉㯽榔鮫革
蚺蛇膽翠羽戸二萬四千二百三十口九萬九千六百
五十二縣八(有經略軍)宋平(上武德四年置宋州并置弘教南定二縣五年析置交趾懷德)
(二縣隷交州六年曰南宋州貞觀元年州廢省弘教懷德徙交趾于故南慈州來屬)南定(木隷宋州武德)
(四年析宋平置五年隷交州大歴五年省貞元八年復置)太平(中下本隆平武德四年置以縣置隆州并)
(置義廉封溪二縣治義廉六年曰南隆州貞觀元年州廢省義廉以封溪縣隷峯州隆平來屬先天元年更名)
交趾(中下武德四年置慈州并置慈廉烏延武立三縣以慈廉水因名之六年曰南慈州貞觀元年州廢)
(省三縣更置)朱鳶(上武德四年置鳶州并置高陵定安二縣貞觀元年州廢省高陵定安以朱鳶來屬)
龍編(中下武德四年置龍州并置武寧平樂二縣貞觀元年州廢省武寧平樂以龍編隷仙州州廢來屬)
平道(中下武德四年置道州并置昌國縣六年曰南道州是年更名仙州貞觀十年州廢省昌國以平道)
(來屬)武平(中下本隷道州武德五年來屬)
陸州玉山郡下本玉山州武德五年以寧越郡之安海
玉山置貞觀二年州廢縣隷欽州高宗上元二年復置
更名土貢銀玳瑁鼊皮翠羽甲香尸四百九十四口二
千六百七十四縣三烏雷(下)華清(下本玉山天寳中更名)寧海(下本)
(安海武德四年又置海平縣貞觀十二年省至德二載更名)
峯州承化郡下都督府武德四年以交趾郡之嘉寧置
土貢銀藤噐白蠟蚺蛇膽豆蔻戸千九百二十縣五嘉
寧(下武德四年置新昌安仁竹格石堤四縣又領封溪縣貞觀元年省石堤封溪入嘉寧後又省安仁)承
化(下)新昌(下貞觀元年省竹格縣入焉)高山(元和後置)珠綠(元和後置)
愛州九真郡下土貢紗絁孔雀尾戶萬四千七百縣六
九真(下武德五年置松源楊山安預三縣貞觀元年省楊山安預九年省松源有金有石磬)安順
(下武德五年置順州并析置東河建昌邊河三縣貞觀元年州廢省三縣入安順來屬)崇平(下本隆安)
(武德五年置安州并置教山建道都握三縣又置山州并置岡山真潤古安西安建初五縣貞觀元年廢安州)
(省教山建道都握入隆安來屬又廢山州省岡山真潤古安西安入建初來屬八年省建初先天元年更隆安)
(曰崇安至德二載又更名)軍寧(下本軍安武德五年以縣置永州十年曰都州貞觀元年州廢隷南陵州)
(至德二載更名)日南(下武德五年置積州又置積善津梧方載三縣又以移風縣地置前真州并置九臯)
(建正真寧三縣又以胥浦縣置胥州并置攀龍如侯博櫝鎮星四縣九年更積州曰南陵州貞觀元年日後真)
(州是年廢前真州省九臯建正真寧以移風隷南陵州又廢胥州省攀龍如侯博犢鎮星以胥浦隷南陵州十)
(年州亦廢以軍安日南移風胥浦來屬天寳中省移風胥浦)長林(下本無編)
驩州日南郡下都督府本南德州武德八年曰德州貞
觀元年又更名土貢金金薄黃屑象齒犀角沉香斑竹
戸九千六百一十九口五萬八百一十八縣四九德(中下)
(武德五年置安遠曇羅光安三縣是年以光安置源州又置水源安銀河龍長江四縣貞觀八年更名阿州十)
(三年州廢省水源河龍長江以光安安銀來屬安遠曇羅光安安銀後皆省)浦陽(下)越裳(下武)
(德五年置明州并置萬安明弘明定三縣又以日南郡之文谷金寧二縣置智州并置新鎮闍員二縣貞觀元)
(年更曰南智州省新鎮闍員十三年廢明州省萬安明弘明定入越裳隷智州後廢智州省文谷金寧入越裳)
(來屬初以隋林邑郡置林州北景郡置七州又更名七州曰南景州貞觀二年綏懷林邑乃僑治驩州之南境)
(領北景朱吾二縣并置由文縣八年第名景州九年置林州亦寄治驩州之南境領林邑金龍海界三縣又置)
(山州領龍池盆山二縣有浦陽戍戸千三百二十口五千二百後為龍池郡皆貞元末廢)懷驩(下本咸歡)
(武德五年置驩州并置安人扶演相景西源四縣治安人貞觀元年更名演州十三年省相景十六年州廢省)
(安人扶演西源以咸驩來屬後更咸歡曰懷驩)
長州文楊郡下唐置土貢金戸六百四十八縣四文陽
(下)銅蔡(下)長山(下)其常(下)
福禄州唐林郡下本福禄郡總章二年智州刺史謝法
成招慰生獠昆明北樓等七千餘落以故唐林州地置
大足元年更名安武州至德二載更郡曰唐林乾元元
年復州故名土貢白蠟紫鉚戸二百一十七縣三柔遠
(本安遠至德二載更名)唐林(唐初以唐林安遠二縣置唐林州後州縣皆廢更置)福禄(下)
湯州湯泉郡下唐以故秦象郡地置土貢金縣三湯泉
(下)綠水(下)羅韶(下)
芝州忻城郡下唐置戸千二百口五千三百縣七忻城
(下)富川(下)平西(下)樂光(下)樂豔(下)多雲(下)思龍(下)
武峩州武峩郡下唐置戸千八百五十口五千三百二
十縣七武峩(下)如馬(下)武義(下)武夷(下)武緣(下)武勞(下)
梁山(下)
演州龍池郡下本忠義郡又曰演水郡貞觀中廢廣德
二年析驩州復置土貢金戸千四百五十縣七忠義(下)
懷驩(下)龍池(下)思農(下)武郎(下)武容(下)武金(下)
武安州武曲郡下土貢金朝霞布戸四百五十縣二武
安(下)臨江(下)開元中安南所領有龐州土貢孔雀尾紫
鉚又有南登州後皆廢省
右嶺南採訪使治廣州
唐書卷四十三上
唐書卷四十三上考證
地理志七上嶺南道瀧州開陽郡建水注本永寧天寳
元年復更名(臣酉)按舊書永寧達水别為一縣非
永寧改建水故領縣五新書合二縣為一故領縣四
唐書卷四十三上考證
唐書卷四十三下
宋翰林學士歐陽修撰
第三十三下
地理志
羈縻州
唐興初未暇於四夷自太宗平突厥西北諸蕃及蠻夷
稍稍内屬即其部落列置州縣其大者為都督府以其
首領為都督刺史皆得世襲雖貢賦版籍多不上戶部
然聲教所暨皆邊州都督都護所領著于令式今錄招
降開置之自以見其盛其後或臣或叛經制不一不能
詳見突厥回紇党項吐谷渾隷關内道者為府二十九
州九十突厥之别部及奚契丹靺鞨降胡高麗隷河北
者為府十四州四十六突厥回紇党項吐谷渾之别部
及龜兹于闐焉耆疏勒河西内屬諸胡西域十六國隷
隴右者為府五十一州百九十八羌蠻隷劔南者為州
二百六十一蠻隷江南者為州五十一隷嶺南者為州
九十三又有党項州二十四不知其隷屬大凡府州八
百五十六號為羈縻云
關内道
突厥州十九府五
定襄都督府(貞觀四年析頡利部為二以左部置僑治寧朔)領州四(貞觀二十三年分諸)
(部置州二)阿德州(以阿史德部置)執失州(以執失部置)蘇農州(以蘇農部置)拔
延州
右隷夏州都督府
雲中都督府(貞觀四年析頡利右部置僑治朔方境)領州五(貞觀二十三年分諸部置)
(州三)舍利州(以舍利吐利部置)阿史那州(以阿史那部置)綽州(以綽部置)思壁
州白登州(貞觀末隷燕然都護後復來屬)
桑乾都督府(龍朔三年分定襄置僑治朔方)領州四(貞觀二十三年分諸部置州三)郁
射州(以郁射施部置初隷定襄後來屬)藝失州(以多地藝失部置)卑失州(以卑失部)
(置初隷定襄後來屬)叱略州
呼延都督府(貞觀二十年置)領州三(貞觀二十三年分諸部置州三)賀魯州(以賀)
(魯部置初隷雲中都督後來屬)葛邏州(以葛邏挹怛部置初隷雲中都督後來屬)&KR0932;跌州(初為)
(都督府隷北庭後為州來屬)
右隷單于都護府
新黎州(貞觀二十三年以車鼻可汗之子羯漫陀部置初為都督府後為州)渾河州(永徽元年)
(以車鼻可汗餘衆歌邏禄之烏德鞬山左廂部落置)狼山州(永徽元年以歌邏禄右廂部落置為都督)
(府隷雲中都護顯慶三年為州來屬)
堅毘都督府(貞觀二十三年以沙鉢羅葉護部落置)
右隷安北都護府
回紇州十八府九(貞觀二十二年分回紇諸部落置)
燕然州(以多濫葛部地置初為都督府及雞鹿雞田燭龍三州隷燕然都護開元元年來屬僑治回樂)
雞鹿州(以奚結部置僑治回樂)雞田州(以阿跌部置僑治回樂)東臯蘭州(以渾)
(部置初為都督府并以延陀餘衆置祁連州後罷都督又分東西州永徽三年皆廢後復置東臯蘭州僑治鳴)
(沙)燭龍州(貞觀二十三年析瀚海都督之掘羅勿部置僑治温池)燕山州(僑治温池)
右隷靈州都督府
逹渾都督府(以延陀部落置僑治寧朔)領州五姑衍州步訖若
州嵠彈州(永徽中收延陀散亡部落置)鶻州低粟州
安化州都督府(僑治朔方)
寧朔州都督府(僑治朔方)
僕固州都督府(僑治朔方)
右隷夏州都督府
榆溪州(以契苾部置)寘顔州(以白霫部置)居延州(以白霫别部置)稽落州
(本高闕州以斛薩部置永徽元年廢高關州更置稽落州後又廢三年以阿特部復置)余吾州(本玄)
(闕州貞觀中以骨利幹部置龍朔中更名)浚稽州仙萼州(初隷瀚海都護後來屬)
瀚海都督府(以回紇部置)
金微都督府(以僕固部置)
幽陵都督府(以拔野古部置)
龜林都督府(貞觀二年以同羅部落置)
堅昆都督府(以結骨部置)
右隷安北都護府
党項州五十一府十五(貞觀三年酋長細封步頼内附其後諸姓酋長相率亦内附皆)
(列其地置州縣隷松州都督府五年又開其地置州十六縣四十七又以拓拔赤詞部置州三十二乾封二年)
(以吐蕃入寇廢都流厥調湊般匐器邇鍠率嗟等十二州咸亨二年又廢蠶黎二州禄山之亂河隴陷吐蕃乃)
(徙党項州所存者于靈慶銀夏之境)清塞州歸德州(僑治銀州境)
蘭池都督府
芳池都督府
相興都督府
永平都督府
旭定都督府
清寧都督府
忠順都督府
寧保都督府
静塞都督府
萬吉都督府
樂容州都督府領州一東夏州
静邊州都督府(貞觀中置初在隴右後僑治慶州之璄)領州二十五布
州北夏州思義州思樂州昌塞州吳州(天授)
(二年置吳朝歸浮等州)朝州(朝一作彭)歸州(歸一作陽)浮州祐州(貞觀四年置領)
(縣三廓川歸定)卑州西歸州嶂州(貞觀四年置縣四洛平顯川桂川顯平)餝
州開元州歸順州(本在山南之西寳應元年詣梁州刺史内附)淳州(貞觀)
(十二年以降戸置于洮州之境并置索恭烏城二縣開元中廢後為羈縻)烏籠州恤州
嵯州(貞觀五年置縣一相雞相雞本隷西懷州貞觀十年來屬)蓋州(本西唐州貞觀四年置八年更)
(名縣四湘水河唐曲嶺祐川)悦州廻樂州烏掌州諾州(貞觀五年)
(置縣三諾川德歸籬渭)
右隷靈州都督府
芳池州都督府(僑治懷安皆野利氏種落)領州九寧静州種州
玉州(貞觀五年置縣二玉山帶河)濮州林州尹州位州(貞觀四年)
(置縣二位豐西使)長州寳州
宜定州都督府(本安定後更名)領州七党州橋州(貞觀六年置)
烏州西戎州(貞觀五年以拓拔赤詞部落置初為都督府後為州來屬)野利州
米州還州
安化州都督府領州七永和州威州旭州莫
州西滄州(貞觀六年置八年更名臺州後復故名)琮州儒州(本西鹽州貞觀)
(五年以拓拔部置治故後魏洪和郡之藍川縣地八年更名開元中廢後為羈縻)
右隷慶州都督府
吐谷渾州二
寧朔州(初隷樂容都督府代宗時來屬)
右隷夏州都督府
渾州(儀鳳中自凉州内附者處於金明西境置)
右隷延州都督府
河北道
突厥州二
順州順義郡(貞觀四年平突厥以其部落置順佑化長四州都督府于幽靈之境又置北開北寧)
(北撫北安等四州都督府六年順州僑治營州南之五柳戍又分思農部置燕然縣僑治陽曲分思結部置懷)
(化縣僑治秀容隷順州後皆省祐化長及北開等四州亦廢而順州僑治幽州城中歲貢麝香縣一賓義)瑞
州(本威州貞觀十年以烏突汗逹干部落置在營州之境咸亨中更名後僑治良鄉之廣陽城縣一来遠)
右初隷營州都督府及李盡忠陷營州以順州
隷幽州都督府徙瑞州于宋州之境神龍初北
還亦隷幽州都督府
奚州九府一
鮮州(武德五年析饒樂都督府置僑治潞之古縣城縣一賓從)崇州(武德五年析饒樂都督府之可)
(汗部落置貞觀三年更名北黎州治營州之廢陽師鎮八年復故名後與鮮州同僑治潞之古縣城縣一昌黎)
順化州(縣一懷遠)歸義州歸德郡(總章中以新羅戸置僑治良鄉之廣陽城縣一歸義)
(後廢開元中信安王禕降契丹李詩部落五千帳以其衆復置)
奉誠都督府(本饒樂都督府唐初置後廢貞觀二十二年以内屬奚可度者部落更置并以别帥)
(五部置弱水等五州開元二十三年更名)領州五弱水州(以阿會部置)祁黎州
(以處和部置)洛瓌州(以奥失部置)太魯州(以度稽部置)渴野州(以元俟析部置)
契丹州十七府一
玄州(貞觀二十年以紇主曲據部落置僑治范陽之魯洎村縣一静蕃)威州(本遼州武德二年以)
(内稽部落置初治燕支城後僑治營州城中貞觀元年更名後治良鄉之石窟堡縣一威化)昌州(貞觀)
(二年以松漠部落置僑治營州之静蕃戍七年徙于三合鎮後治安次之故常道城縣一龍山)師州(貞觀)
(三年以契丹室韋部落置僑治營州之廢陽師鎮後僑治良鄉之東閭城縣一陽師)帶州(貞觀十年以乙)
(矢革部落置僑治昌平之清水店縣一孤竹)歸順州歸化郡(本彈汗州貞觀二十二年以内)
(屬契丹别帥析紇便部置開元四年更名縣一懷柔)沃州(載初中析昌州置萬歲通天元年沒于李盡忠)
(開元二年復置後僑治薊之南回城縣一濱海)信州(萬歲通天元年以乙失活部落置僑治范陽境縣一)
(黃龍)青山州(景雲元年析玄州置僑治范陽之水門村縣一青山)
松漠都督府(貞觀二十二年以内屬契丹窟哥部置其别帥七部分置峭落等八州李盡忠叛後)
(廢開元二年復置)領州八峭落州(以逹稽部置)無逢州(以獨活部置)羽
陵州(以芬問部置)白連州(以突便部置)徒何州(以芮奚部置)萬丹州(以墜)
(斤部置)疋黎州(以伏部置)赤山州(以伏部分置)
歸誠州
靺鞨州三府三
慎州(武德初以涑沫烏素固部落置僑治良鄉之故都鄉城縣一逢龍)夷賓州(乾符中以愁思)
(嶺部落置僑治良鄉之古廣陽城縣一來蘇)黎州(載初二年析慎州置僑治良鄉之故都鄉城縣一新)
(黎)
黑水州都督府(開元十四年置)
渤海都督府
安静都督府
右初皆隷營州都督李盡忠陷營州乃遷玄州
于徐宋之境威州于幽州之境昌師帶鮮信五
州于青州之境崇慎二州于淄青之境夷賓州
于徐州之境黎州于宋州之境在河南者十州
神龍初乃使北還二年皆隷幽州都督府
降胡州一
凛州(天寳初置僑治范陽境)
右隷幽州都督府
高麗降戶州十四府九(太宗親征得蓋牟城置蓋州得遼東城置遼州得白崖城置巖)
(州及師還拔蓋遼二州之人以歸高宗滅高麗置都督府九州四十三後所存州止十四初顯慶五年平百濟)
(以其地置熊津馬韓東明金連德安五都督府并置帶方州麟德後廢)南蘇州蓋牟州
代那州倉巖州磨米州積利州黎山州延
津州木底州安市州諸北州識利州拂湼
州拜漢州
新城州都督府
遼城州都督府
哥勿州都督府
衛樂州都督府
舍利州都督府
居素州都督府
越喜州都督府
去旦州都督府
建安州都督府
右隷安東都督府
隴右道
突厥州三府二十七臯蘭州(貞觀二十二年以阿史德特健部置初隷燕然)
(都護後來屬)
興昔都督府
右隷涼州都督府
特伽州雞洛州(開元中又有火拔州葛祿州後不復見)
濛池都護府(貞觀二十三年以阿史那賀魯部落置瑤池都督府永徽四年廢顯慶二年禽賀魯)
(分其地置都護府二都督府八其役屬諸胡皆為州)
毘陵都護府
匐延都督府(以處木昆部置)
嗢鹿州都督府(以突騎施索葛莫賀部置)
潔山都督府(以突騎施阿利施部置)
雙河都督府(以攝舍提暾部置)
鷹娑都督府(以鼠尼施處半部置)
鹽泊州都督府(以胡禄屋闕部置)
隂山州都督府(顯慶三年分葛邏禄三部置三府以謀落部置)
大漠州都督府(以葛邏禄熾侯部置)
玄池州都督府(以葛邏禄踏實部置)
金附州都督府(析大漠州置)
輪臺州都督府
金滿州都督府(永徽五年以處月部落置為州隷輪臺龍朔二年為府)
咽麫州都督府(初玄池咽麪為州隷燕然長安二年為都督府隷北庭)
鹽禄州都督府
哥係州都督府
孤舒州都督府
西鹽州都督府
東鹽州都督府
叱勒州都督府
迦瑟州都督府
憑洛州都督府
沙陀州都督府
答爛州都督府
右隷北庭都護府
回紇州三府一
蹛林州(以思結别部置)金水州賀蘭州
盧山都督府(以思結部置)
右初隷燕然都護府總章元年隷涼州都督府
党項州七十三府一縣一
馬邑州(開元十七年置在秦成二州山谷間寳應元年徙于成州之鹽井故城)
右隷秦州都督府
保塞州
右隷臨州都督府
密恭縣(高宗上元三年為吐蕃所破因廢後復置)
右隷洮州
叢州(貞觀三年置縣三寧遠臨泉臨河)崌州(貞觀元年以降戶置縣二江源落稽)奉州(本西)
(仁川貞觀元年置八年更名縣三奉德思安永慈)巖州(本西金州貞觀五年置八年更名縣三金池甘)
(松丹巖)遠州(本西懷州貞觀四年置八年更名縣二羅水小部川)麟州(本西麟州貞觀五年置八)
(年更名縣七峽川和善劔具硤源三交利恭東陵)可州(本西義州貞觀四年置八年更名縣三義誠清)
(化静方)闊州(貞觀五年置縣二闊源落吳)彭州(本洪州貞觀三年置七年更名縣四洪川歸遠)
(臨津歸正)直州(本西集州貞觀五年置更名縣二集川新川)肆州(貞觀五年置縣四歸唐芳叢鹽)
(水磨山)序州(貞觀十年置)静州(咸亨三年以内附部落置)
軌州都督府(貞觀二年以細封步賴部置縣四玉城金原俄徹通川)以上有版
研州探那州忋州毗州河州
幹州瓊州犀州龕州陪州
如州麻州覇州䃹州光州
至涼州曄州思帝州統州榖卬州
逹違州萬卑州慈州融洮州執州
答針州税河州吳洛州齊帝州苗州
始目州悉多州質州兆州求易州
託州志德州延避州略州索京州
柘剛州明桑州白豆州瓚州酋和州
和昔州祝州索川州拔揭州鼓州
飛州索渠州目州寳劔州津州
柘鍾州紀州徽州以上無版
右初隷松州都督府肅宗時懿蓋嵯諾祐臺橋
浮寳玉位儒歸恤及西戎西滄樂容歸德等州
皆内徙餘皆没于吐蕃
乾封州歸義州順化州和寧州和義州
保善州寧定州羅雲州朝鳳州(以上寳應元年内附)
永定州(永泰元年以永定等十二州部落内附析置州十五)宜芳州(餘闕)
右(闕)
吐谷渾州一
閤門州
右隷涼州都督府
四鎮都督府州三十四(咸亨元年吐蕃陷安西因罷四鎮長夀二年復置)
龜兹都督府(貞觀二十年平龜兹置)領州九(闕)
毗沙都督府(本于闐國貞觀二十二年内附初置州五高宗正元二年置府析州為十)領州
十(闕)
焉耆都督府(貞觀十八年滅焉耆置有碎葉城調露元年都護王方翼築四面十二門為屈曲隱)
(出伏没之狀云)
疏勒都督府(貞觀九年疏勒内附置)領州十五(闕)
河西内屬諸胡州十二府二
烏壘州和墨州温府州蔚頭州遍城州
耀建州寅度州豬拔州逹滿州蒲順州
郢及滿州乞乍州
嬀塞都督府
渠黎都督府
西域府十六州七十二(龍朔元年以隴州南由令王名遠為吐火羅道置州縣使自于)
(闐以西波斯以東凡十六國以其王都為都督府以其屬部為州縣凡州八十八縣百一十軍府百二十六)
月支都督府(以吐火羅葉護阿緩城置)領州二十五藍氏州(以鉢勃城)
(置)大夏州(以縛叱城置)漢樓州(以俱禄犍城置)弗敵州(以烏邏氈城置)沙律
州(以咄城置)嬀水州(以羯城置)盤越州(以忽婆城置)忸密州(以烏羅渾城置)伽
倍州(以摩彦城置)粟特州(以阿捺臘城置)鉢羅州(以蘭城置)雙泉州(以悉計密)
(悉帝城置)杞惟州(以昏磨城置)遲散州(以悉密言城置)富樓州(以乞施巘城置)丁
零州(以泥射城置)薄知州(以析面城置)桃槐州(以阿臘城置)大檀州(以頰)
(厥伊城具關逹官部落置)伏盧州(以播薩城置)身毒州(以乞澀職城置)西戎州(以突)
(厥施怛駃城置)蔑頡州(以騎失帝城置)疊仗州(以發部落城置)苑湯州(以拔特山城置)
大汗都督府(以厭逹部活路城置)領州十五附墨州(以弩那城置)
奄蔡州(以胡路城置)依耐州(以婆多楞薩逹健城置)犂州(以少俱部落置)榆令
州(以烏漠言城置)安屋州(以遮瑟多城置)罽陵州(以數始城置)碣石州(以迦沙紛)
(遮城置)波知州(以羯澇支城置)烏丹州(以烏捺斯城置)諾色州(以速利城置)迷
密州(以順問城置)盻頓州(以乍城置)宿利州(以頌施谷部落置)賀那州(以汗)
(矅部落置)
條支都督府(以訶逹羅攴國伏寳瑟顛城置)領州九細柳州(以護聞城置)
虞泉州(以贊候瑟顛城置)犂蘄州(以據瑟部落置)崦嵫州(以遏忽部落置)巨雀
州(以烏離難城置)遺州(以遺蘭部落置)西海州(以郝薩大城置)鎮西州(以活恨部落置)
乾陀州(以縛狼部落置)
天馬都督府(以解蘇國數瞞城置)領州二洛那州(以忽論城置)束離
州(以逹利薄紇城置)
高附都督府(以骨咄施沃沙城置)領州二五翎州(以葛邏犍城置)休蜜
州(以烏斯城置)
修鮮都督府(以罽賓國遏紇城置)領州十毗舍州(以羅漫城置)隂米
州(以賤那城置)波路州(以和藍城置)龍池州(以遺恨城置)烏弋州(以塞奔你)
(羅斯城置)羅羅州(以濫犍城置)檀特州(以半製城置)烏利州(以勃迸城置)漠
州(以鶻換城置)懸度州(以布路犍城置)
寫鳳都督府(以帆延國羅爛城置)領州四嶰谷州(以肩捺城置)泠淪
州(以俟麟城置)悉萬州(以縛時伏城置)鉗敦州(以未臘薩旦城置)
悅般州都督府(以石汗那國豔城置)領雙靡州(以俱蘭城置)
竒沙州都督府(以護時犍國遏密城置)領州二沛隷州(以漫山城置)
大秦州(以叡密城置)
姑墨州都督府(以怛沒國怛没城置)領栗弋州(以弩羯城置)
旅獒州都督府(以烏拉喝國摩喝城置)
崑墟州都督府(以多勒建國低寳那城置)
至拔州都督府(以俱密國禇瑟城置)
鳥飛州都督府(以護密多國摸逵城置)領鉢和州(以娑勒色訶城置)
王庭州都督府(以久越得犍國步師城置)
波斯都督府(以波斯國疾陵城置)
右隷安西都護府
劔南道
諸羌州百六十八
西雅州(貞觀五年置縣三新城三泉石龍)蛾州(貞觀五年置縣二常平那川)拱州(顯慶)
(元年以鉢南伏浪恐部置)劔州(永徽五年以大首領凍就部落置)
右隷松州都督府
塗州(武德元年以臨塗羌内附置領臨塗端源婆覧三縣貞觀元年州廢縣亦省二年析茂州之端源戍)
(復置縣三端源臨塗悉隣)炎州(本西封州貞觀三年開生羌置八年更名縣三大封慕仙義川)徹州
(貞觀六年以西羌董洞貴部落置縣三文徹俄耳文進)向州(貞觀五年以生羌置縣二貝左向貳)冉
州(本西冉州貞觀六年以徼外歛才羌地置八年更名九年第為冉州縣四冉山磨山玉溪金水)穹州
(本西博州貞觀五年以生羌置八年更名縣五小川徹當壁川當博恭耳)笮州(本西恭州貞觀七年以白)
(狗羌戸置八年更名縣三蓬都亭勸比思)蓬魯州(永徽二年特浪生羌董悉奉求辟惠生羌卜檐莫等)
(種落萬餘戸内附又析置州三十二)姜州恕州葛州
勿州鞮州占州達州浪州
邠州斂州補州頼州那州
舉州多州爾州射州鐸州
平祭州時州箭州婆州浩州
質州居州可州宕州歸化州
柰州竺州卓州
右隷茂州都督府
思亮州杜州初漢州孚川州渠川州
邱盧州祐州計州龍施州月亂州
浪彌州月邊州團州櫃州威川州
米羌州
右隷嶲州都督府
當馬州(此下二十一州天寳前置)林波州中川州林燒州
鉗矢州會野州當仁州金林州東嘉梁州
西嘉梁州東石乳州西石乳州
涉卭州汶東州費林州徐渠州彊雞州
長臂州楊常州羅巖州(初隷黎州都督後來屬)雉州
椎梅州(此下三十六州開元後置)三井州束鋒州名配州
鉗恭州斜恭州畫重州羅林州籠羊州
龍逢州敢川州驚川州楇眉州作燭州
當品州嚴城州昌磊州鉗并州木重州
楇林州三恭州布嵐州欠馬州羅蓬州
論川州讓川州遠南州卑廬州夔龍州
耀川州金川州鹽井州涼川州夏梁州
甫和州橛查州
右隷雅州都督府
奉上州(此下二十二州開元前置)輒榮州劇川州合欽州
蓬口州博盧州明川州胣䏢州蓬矢州
大渡州米川州木屬州河東州甫嵐州
昌明州歸化州(初隷嶲州後來屬)象川州叢夏州
和良州和都州附樹州東川州上貴州(此下二十)
(八州開元十七年置)滑川州比川州吉川州雨萼州
北地州蒼榮州野川州卭凍州貴林州
牒珍州浪彌州郎郭州上欽州時蓬州
儼馬州卭川州護卭州脚川州開望州
上蓬州比蓬州剝重州久護州瑤劔州
明昌州護川州索古州(此下三州大和以前置)諾柞州
栢坡州
右隷黎州都督府
諸蠻州九十二(皆無城邑椎髻皮服惟來集于都督府則衣冠如華人焉)
南寧州(漢夜郎地武德元年開南中因故同樂縣置治味四年置總管府五年僑治益州八年復治味)
(更名郎州貞觀元年罷都督開元五年復故名天寳未沒于蠻因廢唐末復置州于清溪鎮去黔州二十九日)
(行縣七味同樂升麻同起新豐隴堤泉麻)昆州(本隋置隋亂廢武德元年開南中復置土貢牛黃縣)
(四益寧晉寧安寧秦臧有滇地在晉寧其秦臧則故臧漢地也)黎州(本西寧州武德七年析南寧州二縣)
(置貞觀八年更名北接昆州縣二梁水絳)匡州(本南雲州武德七年置貞觀八年更名漢永昌郡也縣二)
(勃弄匡川)髳州(本西濮州武德四年置貞觀十一年更名漢越嶲郡地南接姚州縣四濮水青蛉岐星銅)
(山)尹州(武德四年置北接髳州縣五馬邑天池鹽泉百泉涌泉)曾州(武德四年置西接匡州縣)
(五曾三部神泉龍亭長和)鉤州(本南龍州武德七年置貞觀十一年更名東北接昆州縣二望水唐封)
裒州(武德七年置本弄棟地南接姚州縣二楊被樂彊)宗州(本西宗州武德七年置貞觀十一年)
(更名宗州北接姚州縣三宗居石㙮河西)微州(本西利州武德七年置貞觀十一年更名北接縻州縣二)
(深利十部)縻州(本西豫州武德七年置貞觀三年更名南接姚州初為都督府督縻望謻羅三州後罷都)
(督縣二磨豫七部)望州(貞觀末以諸蠻内附與傍州同置初隷郎州都督後來屬)謻羅州
盤州(本西平州武德四年置貞觀八年更名故興古郡地其南交州縣三附唐平夷盤水)麻州(貞觀)
(二十二年析郎州置)英州聲州勤州傍州(貞觀二十三年諸蠻末徒莫抵)
(儉望二種落内附置傍望求邱覽五州)求州邱州覽州咸州瀘
慈州歸武州嚴州湯望州武德州奏龍州
武鎮州(本武恒避穆宗名改)南唐州連州(縣六當為都寧邏遊羅龍加平清坎)南
州(析盈州置縣三播政百榮洪盧)德州(析志州置縣二羅連萬嚴)為州(析扶德州置縣二扶僧羅)
洛州(析鏡州置縣四臨津賓夷曾城葱藥)移州(析悦州置縣三移當臨河湯陵)悦州(縣六甘泉)
(青賓臨川悦水夷鄰胡璠)鏡州(縣六夷郎賓唐溪琳琮連池臨野并)筠州(縣八鹽水筠山羅余臨居)
(澄瀾臨崑唐川尋源)志州(志一作總縣四浮萍雞惟夷賓河西)盈州(縣四盈川塗賽播陵施燕)武
昌州(縣七洪武羅虹琅林夷朗來賓羅新綺婆)扶德州(縣三宋水扶德阿隂)播朗州(析鞏)
(州置縣三播勝從顔順化)信州居州炎州馴州(縣五馴禄天池方陀羅蔵)
(播騁)騁州(縣二斛木羅相)浪川州(貞元十三年節度使韋臯表置縣五郎浪郎逹何度郎仁因閤)
協州(本隋置隋亂廢武德元年開南中復置縣三東安西安胡津)靖州(析協州置縣三靖川分協)
曲州(本恭州隋置隋亂廢武德元年開南中復置八年更名故朱提郡北接協州縣二朱提唐興朱提本)
(安上武德七年更名)播陵州(析盈州置)鉗州(析開邊縣置)哥靈州滈州(縣三)
(拱平掃宮羅谷)切騎州(縣四柳池奏禄縻託通識)品州(縣三八秤松花牧)從州(縣六從化)
(昆池武安羅林梯山南寧)牱連州(縣三牱連羅名新戍)碾衛州(縣三麻金碾衛涪麻)
右隷戎州都督府
于州(武德四年以古滇王國民多姚姓因置姚州都督并置州十三)異州五陵州
䄂州和往州舍利州范鄧州野共州
洪郎州日南州眉鄧州澄備州洛諾州
右隷姚州都督府
納州都寧郡(儀鳳二年開山洞置縣八羅圍播羅施陽都寧羅當羅藍都胡茂先天二年與薩晏)
(鞏皆降為羈縻)薩州黃池郡(儀鳳二年招生獠置縣二黃池播陽)晏州羅陽郡(儀鳳)
(二年招生獠置縣七思峩牱隂新賓扶來思晏哆罔羅陽)鞏州因忠郡(儀鳳二年開山洞置縣五)
(哆樓都檀波婆比求播郎)奉州(儀鳳二年開山洞置縣二牱里邏逢)浙州(儀鳳二年開山洞置縣四)
(浙源越賓洺川鱗山)順州(載初二年置縣五曲水順山靈巖來猿龍池)思峩州(天授二年置縣)
(二多溪洺溪)淯州(久視元年置縣四新定湇川固城居牢)能州(大定元年置縣四長寧來銀菊)
(池猿山)高州(縣三牱巴移甫徒西)宋州(縣四牱龍牱支宋水盧吾)長寧州(縣四婆員波居)
(青盧龍門)定州(縣二支江扶德)
右隷瀘州都督府
江南道
諸蠻州五十一
牂州(武德三年以牂牱首領謝龍羽地置四年更名牱川後復故名初牂琰莊充應矩六州皆為下川開)
(元中降牂琰莊為羈縻天寳三載又降充應矩為羈縻縣三建安賓化新興建安本牂牱武德二年更名新興)
(與州同置)琰州(貞觀四年置縣五武侯望江應江始安東南貞觀中又領隆昆琰川二縣後省)莊州
(本南夀州貞觀三年以南謝蠻首領謝彊地置四年更名十一年為都督府景龍二年罷都督故隋牂牱郡地)
(南百里有桂嶺關縣七石牛南陽輕永多樂樂安石城新安貞觀中又領清蘭縣後省)充州(武德三年)
(以牂牱蠻别部置縣七平蠻東停韶明牂牱東陵辰水思王)應州(貞觀三年以東謝首領謝元深地置)
(縣五都尚婆覽應江陁隆羅恭)矩州(武德四年置)明州(貞觀中以西趙首領趙唐酋地置)蔿
州勞州羲州福州揵州䢴州清州峩
州蠻州(縣一巴江)州(一作鼓)濡州琳州(縣三多梅古陽多奉)鸞州
令州那州暉州都州總州(咸亨三年昆明十四姓率戸二萬内)
(屬分置)敦州(咸亨三年析内屬昆明部置縣六武寧溝水古質昆川叢燕孤雲)殷州(咸亨三年)
(析昆明部置後廢開元十五年分戎州復置後又廢貞元二年節度使韋臯表復置故南漢之境也縣五殷川)
(東公龍原韋川賓川初與敦州皆隷戎州都督後來屬)候州晃州樊州稜
州添州普寧州功州亮州茂龍州延州
訓州卿州(貞觀十五年置)雙城州整州懸州撫水州
(縣四撫水古勞多蓬京永)思源州逸州南平州勲州襲州
寶州(萬歲通天二年以昆明夷内附置)姜州鴻州(縣五樂鴻思翁都部新庭臨川)
右隷黔州都督府
嶺南道
諸蠻州九十二
紆州(縣六東區吉陵賓安南山都邦紆質)歸思州思順州(縣五羅遵履博都思吉南)
(許水)蕃州(縣三審水都伊思寮)温泉州溫泉郡(土貢金縣二溫泉洛富)述昆州
(土貢桂心縣五夷蒙夷水古桂臨山都隴)格州
右隷桂州都督府
椳州(縣八正平富平龍源思思饒勉武招都象歌良)歸順州(本歸淳元和初更名)
思剛州侯州歸誠州倫州石西州
思恩州思同州思明州(縣一顯川)萬形州
萬承州上思州談州思琅州波州
員州功饒州萬德州左州思誠州
州歸樂州青州得州七源州
右隷邕州都督府
德化州(永泰二年以林覩符部落置縣二德化歸義)郎茫州(永泰二年以林覩符部落分置)
(縣二郎茫古勇)龍武州(大歴中以潘歸□部落置縣二龍邱福宇)歸化州(縣四歸朝洛都落回)
(落巍)郡州(上貢白蠟孔雀尾縣二郡口樂安)萬泉州(縣一陸水)思農州(縣三武郎武容)
(武全)為州(縣三都龍漢會武零)西原州(縣三羅和古林羅淡)林西州(縣二林西甘橘)思
廓州(縣三都寧昆陽羅方)武寧州(縣三文葛甘郎蘇物)新安州(縣三歸化賓陽安德)金
廓州(縣三羅嘉文龍禄榮)提上州(縣三長賓提頭朱綠)甘棠州(縣一忠誠)武定州
(縣三福禄柔遠康林)都金州(縣四温泉嘉陵甘陽都金)諒州(縣二武興古都)武陸州(開成)
(三年都護馬植表以武陸縣置)平原州(開成四年析都金州之平原館置縣三龍石平林龍當)龍
州武定州眞州信州思陵州禄州(中宗時有單樂)
(縣後省)南平州西平州門州餘州巋州金隣
州(儀鳳元年置)暑州羅伏州儋陵州樊德州金龍
州哥富州(貞元十二年置)尚思州(貞元十二年置)安德州(貞元十二年置)
右隷安南都護府
蜀爨蠻州十八(貞元七年領州名逸)
右隷峯州都護府
唐置羈縻諸州皆傍塞外或寓名於夷落而四夷之與
中國通者甚衆若將臣之所征討勅使之所慰賜宜有
以記其所從出天寳中玄宗問諸蕃國遠近鴻臚卿王
忠嗣以西域圖對纔十數國其後貞元宰相賈耽考方
域道里之數最詳從邊州入四夷通譯于鴻臚者莫不
畢紀其入四夷之路與關戍走集最要者七一曰營州
入安東道二曰登州海行入高麗渤海道三曰夏州塞
外通大同雲中道四曰中受降城入回鶻道五曰安西
入西域道六曰安南通天竺道七曰廣州通海夷道其
山川聚落封略遠近皆槩舉其目州縣有名而前所不
錄者或夷狄所自名云
營州西北百里曰松陘嶺其西奚其東契丹距營州北
四百里至湟水營州東百八十里至燕郡城又經汝羅
守捉渡遼水至安東都護府五百里府故漢襄平城也
東南至平壤城八百里西南至都里海口六百里西至
建安城三百里故中郭縣也南至鴨淥江北泊汋城七
百里故安平縣也自都護府東北經古蓋牟新城又經
渤海長嶺府十五百里至渤海王城城臨忽汗海其西
南三千里古肅慎城其北經德理鎮至南黑水靺鞨千
里
登州東北海行過大謝島龜歆島淤島烏湖島三百里
北渡烏湖海至馬石山東之都里鎮二百里東傍海壖
過青泥浦桃花浦杏花浦石人汪橐駝灣烏骨江八百
里乃南傍海壖過烏牧島貝江口椒島得新羅西北之
長口鎮又過秦王石橋麻田島古寺島得物島千里至
鴨淥江唐恩浦口乃東南陸行七百里至新羅王城自
鴨渌江口舟行百餘里乃小舫泝流東北三十里至泊
汋口得渤海之境又泝流五百里至九都縣城故高麗
王都又東北泝流二百里至神州又陸行四百里至顯
州天寳中王所都又正北如東六百里至渤海王城
夏州北渡烏水經賀麟澤拔利干澤過沙次内横剗沃
野泊長澤白城百二十里至可朱渾水源又經故陽城
澤横剗北門突紇利泊石子嶺百餘里至阿頽泉又經
大非苦鹽池六十六里至賀蘭驛又經庫也干泊彌鵝
泊榆禄渾泊百餘里至地頽澤又經步拙泉故城八十
八里渡烏那水經胡洛鹽池紇伏干泉四十八里度庫
結沙一曰普納沙二十八里過横水五十九里至十賁
故城又十里至寧遠鎮又涉屯根水五十里至安樂戍
戍在河西壖其東壖有古大同城今大同城故永濟柵
也北經大泊十七里至金河又經故後魏沃野鎮城傍
金河過古長城九十二里至吐俱麟川傍水行經破落
汗山賀悅泉百三十一里至步越多山又東北二十里
至纈特泉又東六十里至賀人山山西磧口有詰特犍
泊吐俱麟川水西有城城東南經拔厥那山二百三十
里至帝割逹城又東北至諾真水汊又東南百八十七
里經古可汗城至鹹澤又東南經烏咄谷二百七里至
古雲中城又西五十五里有綏遠城皆靈夏以北蕃落
所居
中受降城正北如東八十里有呼延谷谷南口有呼延
柵谷北口有歸唐柵車道也入回鶻使所經又五百里
至鸊鵜泉又十里入磧經麚鹿山鹿耳山錯甲山八百
里至山鷰子井又西北經密粟山達旦泊野馬泊可汗
泉横嶺綿泉鏡泊七百里至回鶻衙帳又别道自鸊鵜
泉北經公主城眉間城怛羅思山赤崖鹽泊渾義河爐
門山木燭嶺千五百里亦至回鶻衙帳東有平野西據
烏德鞬山南依嗢昆水北六七百里至仙娥河河北岸
有富貴城又正北如東過雪山松樺林及諸泉泊千五
百里至骨利幹又西十三日行至都播部落又北六七
日至堅昆部落有牢山劔水又自衙帳東北渡仙娥河
二百里至室韋骨利幹之東室韋之西有鞠部落亦曰
祴部落其東十五日行有俞折國亦室韋部落又正北
十日行有大漢國又北有骨師國骨利幹都播二部落
北有小海冰堅時馬行八日可度海北多大山其民狀
貎甚偉風俗類骨利幹晝長而夕短回鶻有延姪伽水
一曰延特勒泊曰延特勒郍海烏德鞬山左右嗢昆河
獨邏河皆屈曲東北流至衙帳東北五百里合流泊東
北千餘里有俱輪泊泊之四面皆室韋
安西西出柘厥關渡白馬河百八十里西入俱毗羅磧
經苦井百二十里至俱毗羅城又六十里至阿悉言城
又六十里至撥換城一曰威戎城曰姑墨州南臨思渾
河乃西北渡撥換河中河距思渾河北二十里至小石
城又二十里至于闐境之胡蘆河又六十里至大石城
一曰于祝曰温肅州又西北三十里至粟樓烽又四十
里度拔逹嶺又五十里至頓多城烏孫所治赤山城也
又三十里渡真珠河又西北渡乏驛嶺五十里渡雪海
又三十里至碎卜戍傍碎卜水五十里至熱海又四十
里至凍城又百一十里至賀獵城又三十里至葉支城
出谷至碎葉川口八十里至裴羅將軍城又西四十里
至碎葉城城北有碎葉水水北四十里有羯丹山十姓
可汗每立君長於此自碎葉西四十里至米國城又三
十里至新城又六十里至頓建城又五十里至阿史不
來城又七十里至俱蘭城又十里至税建城又五十里
至怛羅斯城自撥換碎葉西南渡渾河百八十里有濟
濁館故和平舖也又經故達幹城百二十里至謁者舘
又六十里至據史德城龜兹境也一曰鬱頭州在赤河
北岸孤石山渡赤河經岐山三百四十里至葭蘆舘又
經達漫城百四十里至疏勒鎮南北西三面皆有山城
在水中城東又有漢城亦在灘上赤河來自疏勒西葛
羅嶺至城西分流合于城東北入據史德界自撥換南
而東經崑崗渡赤河又西南經神山睢陽鹹泊又南經
疎樹九百三十里至于闐鎮城于闐西五十里有葦關
又西經渤海西北渡繄舘河六百二十里至郅支滿城
一曰磧南州又西北經苦井黃渠三百二十里至雙渠
故羯飯舘也又西北經半城百六十里至演渡州又北
八十里至疏勒鎮自疏勒西南入劔末谷青山嶺青嶺
不忍嶺六百里至葱嶺守捉故羯盤陀國開元中置守
捉安西極邊之戍有寧彌故城一曰達德力城曰汗彌
國曰拘彌城于闐東三百九十里有建德力河東七百
里有精絶國于闐西南三百八十里有皮山城北與姑
墨接凍凌山在于闐東西南七百里又于闐東三百里
有坎城鎮東六百里有蘭城鎮南六百里有胡弩鎮西
二百里有固城鎮西三百九十里有吉良鎮于闐東距
且末鎮千六百里自焉耆西五十里過鐵門關又二十
里至于術守捉城又二百里至榆林守捉又五十里至
龍泉守捉又六十里至東夷僻守捉又七十里至西夷
僻守捉又六十里至赤岸守捉又百二十里至安西都
護府又一路自沙州夀昌縣西十里至陽關故城又西
至蒲昌海南岸千里自蒲昌海南岸西經七屯城漢伊
修城也又西八十里至石城鎮漢樓蘭國也亦名鄯善
在蒲昌海南三百里康豔典為鎮使以通西域者又西
二百里至新城亦謂之弩支城豔典所築又西經特勒
井渡且末河五百里至播仙鎮故且末城也高宗上元
中更名又西經悉利支井祅井勿遮水五百里于闐東
蘭城守捉又西經移杜堡彭懷堡次城守捉三百里至
于闐
安南經交趾太平百餘里至峯州又經南田百三十里
至恩樓縣乃水行四十里至忠城州又二百里至多利
州又三百里至朱貴州又四百里至丹棠州皆生獠也
又四百五十里至古湧步水路距安南凡千五百五十
里又百八十里經浮動山天井山山上夾道皆天井間
不容跬者三十里二日行至湯泉州又五十里至禄索
州又十五里至龍武州皆爨蠻安南境也又八十三里
至儻遲頓又經八平城八十里至洞澡水又經南亭百
六十里至曲江劔南地也又經通海鎮百六十里渡海
河利水至絳縣又八十里至晉寧驛戎州地也又八十
里至柘東城八十里至安寧故城又四百八十里至靈
南城又八十里至白崖城又七十里至蒙舍城又八十
里至龍尾城又十里至太和城又二十五里至羊苴咩
城自羊苴咩城西至永昌故郡三百里又西渡恕江至
諸葛亮城二百里又南至樂城二百里又入驃國境經
萬公等八部落至悉利城七百里又經突旻城至驃國
千里又自驃國西度黑山至東天竺迦摩波國千六百
里又西北渡迦羅都河至奔那伐檀那國六百里又西
南至中天竺國東境恒河南岸羯朱嗢羅國四百里又
西至摩羯陀國六百里一路自諸葛亮城西去騰充城
二百里又西至彌城百里又西過山二百里至麗水城
乃西渡麗水龍泉水二百里至安西城乃西渡彌諾江
水千里至大秦婆羅門國有西渡大嶺三百里至東天
竺北界箇沒盧國又西南千二百里至中天竺國東北
境之奔那伐檀那國與驃國往婆羅門路合一路自驩
州東二日行至唐林州安遠縣南行經古羅江二日行
至環王國之檀洞江又四日至朱崖又經單補鎮二日
至環王國城故漢日南郡地也自驩州西南三日行度
霧温嶺又二日行至棠州日落縣又經羅倫江及古朗
洞之石密山三日行至棠州文陽縣又經漦漦澗四日
行至文單國之算臺縣又三日行至文單外城又一日
行至内城一曰陸真臘其南水真臘又南至小海其南
羅越國又南至大海
廣州東南海行二百里至屯門山乃帆風西行二日至
九州石又南二日至象石又西南三日行至占不勞山
山在環王國東二百里海中又南二日行至陵山又一
日行至門毒國又一日行至古笪國又半日行至奔陀
浪洲又兩日行到軍突弄山又五日行至海硤蕃人謂
之質南北百里北岸則羅越國南岸則佛逝國佛逝國
東水行四五日至訶陵國南中洲之最大者又西出硤
三日至葛葛僧祗國在佛逝西北隅之别島國人多鈔
暴乘舶者畏憚之其北岸則箇羅國箇羅西則哥谷羅
國又從葛葛僧祗四五日行至勝鄧洲又西五日行至
婆露國又六日行至婆國伽籃洲又北四日行至師子
國其北海岸距南天竺大岸百里又西四日行經沒來
國南天竺之最南境又西北經十餘小國至婆羅門西
境又西北二日行至拔䫻國又十日行經天竺西境小
國五至提䫻國其國有彌蘭大河一曰新頭河自北渤
崑國來西流至提䫻國北入于海又自提䫻國西二十
日行經小國二十餘至提羅盧和國一曰羅和異國國
人於海中立華表夜則置炬其上使舶人夜行不迷又
西一日行至烏刺國乃大食國之弗利刺河南入于海
小舟泝流二日至末羅國大食重鎮也又西北陸行千
里至茂門王所都縳逹城自婆羅門南境從沒來國至
烏刺國皆緣海東岸行其西岸之西皆大食國其西最
南謂之三蘭國自三蘭國正北二十日行經小國十餘
至設國又十日行經小國六七至薩伊瞿和竭國當海
西岸又西六七日行經小國六七至沒巽國又西北十
日行經小國十餘至拔離謌磨難國又一日行至烏刺
國與東岸路合西域有陀拔恩單國在疏勒西南二萬
五千里東距勃達國西至湼滿國皆一月行南至羅刹
支國半月行北至海兩月行羅刹支國東至都槃國半
月行西至沙蘭國南至大食國皆二十日行都槃國東
至大食國半月行南至大食國二十五日行北至勃達
國一月行勃達國東至大食國兩月行西北至岐蘭國
二十日行北至大食國一月行河沒國東南至陀拔國
半月行西北至岐蘭國二十日行南至沙蘭國一月行
北至海兩月行岐蘭國西至大食國兩月行南至湼滿
國二十日行北至海五日行湼滿國西至大食國兩月
行南至大食國一月行北至岐蘭國二十日行沙蘭國
南至大食國二十五日行北至湼滿國二十五日行石
國東至拔汗那國百里西南至東米國五百里罽賓國
在疏勒西南四千里東至俱蘭城國七百里西至大食
國千里南至婆羅門國五百里北至吐火羅國二百里
東米國在安國西北二千里東至碎葉國五千里西南
至石國千五百里南至拔汗那國千五百里史國在疏
勒西二千里東至俱密國千里西至大食國二千里南
至吐火羅國二百里西北至康國七百里
唐書卷四十三下
唐書卷四十三下考證
地理志七下羈縻州關内道雲中都督府注析頡利右
部置舊書党項部落置
賀魯州葛邏州&KR0932;跌州右隷單于都護府舊書皆屬
夏州都督府
唐書卷四十三下考證
