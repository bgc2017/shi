唐書卷四十八
宋翰林學士歐陽修撰
志第三十八
百官志
御史臺大夫一人正三品中丞三人正四品下大夫掌
以刑法典章紏正百官之罪惡中丞為之貳其屬有三
院一曰臺院侍御史隷焉二曰殿院殿中侍御史隷焉
三曰察院監察御史隷焉凡冤而無告者三司詰之三
司謂御史大夫中書門下也大事奏裁小事專逹凡有
彈劾御史以白大夫大事以方幅小事署名而已有制
覆囚則與刑部尚書平閱行幸乘輅車為導朝會則率
其屬正百官之班序遲明列於兩觀監察御史二人押
班侍御史顓舉不如法者文武官職事九品以上及二
王後朝朔望文官五品以上及兩省供奉官監察御史
員外博士日參號常參官武官三品以上三日
一朝號九參官五品以上及折衝當番者五日一朝號
六參官弘文崇文館國子監學生四時參凡諸王入朝
及以恩追至者日參九品以上自十月至二月袴褶以
朝五品以上有珂蕃官及四品非清官則否凡朝位以
官職事同者先爵爵同以齒致仕官居上職事與散官
勲官合班則文散官居職事之下武散官次之勲官又
次之官同者異姓為後親王嗣王任文武官者從其班
官卑者從王品郡王任三品以下職事者居同階品之
上非任文武官者嗣王居太子太保之下郡王次之國
公居三品之下郡公居從三品之下縣公居四品之下
侯居從四品之下伯居五品之下子居從五品之上男
居從五品之下以前官召見者居本品見任之上以理
解者居同品之下本司參集者以職事為上下文武三
品非職事官者朝參名簿皆稱曰諸公凡出不踰四面
關則不辭見都督刺史都護既辭候旨於側門左右僕
射侍中中書令初拜以表讓中書門下五品以上及諸
司長官謝於正衙復進狀謝於側門兩班三品以朔望
朝就食廊下殿中侍御史二人為使涖之(高宗改治書侍御史中丞)
(以避帝名龍朔二年改御史臺曰憲臺大夫曰大司憲中丞曰司憲大夫武后文明元年改御史臺曰肅政臺)
(光宅元年分左右臺左臺知百司監軍旅右臺察州縣省風俗尋命左臺兼察州縣兩臺歲再發使八人春曰)
(風俗秋曰廉察以四十八條察州縣兩臺御史有假有檢校有員外有試至神龍初皆廢景雲三年以兩臺望)
(齊紏舉苛察百僚厭其煩乃廢右臺延和元年復置歲中以尚書省隷左臺月餘而右臺復廢至德後諸道使)
(府參佐皆以御史為之謂之外臺復有檢校裏行内供奉或兼或攝諸使下官亦如之會昌初升大夫中丞品)
(東都留臺有中丞一人侍御史一人殿中侍御史二人監察御史三人元和後不置中丞以侍御史殿中侍御)
(史監察御史主留臺務而三院御史亦不常備)
侍御史六人從六品下掌紏舉百寮及入閤承詔知推
彈雜事凡三司理事與給事中中書舍人更直朝堂若
三司所按而非其長官則與刑部郎中員外郎大理司
直評事往訊彈劾則大夫中丞押奏大事法冠朱衣纁
裳白紗中單小事常服久次者一人知雜事謂之雜端
殿中監察職掌進名遷改及令史考第臺内事顓决亦
號臺端次一人知公廨次一人知彈分京城諸司及諸
州為東西次一人知西推贓贖三司受事號副端次一
人知東推理匭等有不紏舉者罸之以殿中侍御史第
一人同知東推蒞太倉出納第一人同知西推蒞左藏
出納號四推御史隻日臺院受事䨇日殿院受事次侍
御史一人分司東都臺凡御史以下遇長官於路去戴
下馬長官斂轡止之出入行止殿中以下視以為法先
後有罰入朝則與殿中侍御史隨仗分入東則居侍中
黃門侍郎給事中之次西則居中書令侍郎舍人之次
各居中丞大夫下每一人東嚮承詔五日有旨召御史
不呼名則承詔者出樂彦瑋為大夫以嘗召兩御史乃
加副承詔一人闕則殿中承乏監察御史分日直朝堂
入自側門非奏事不至殿庭正門無籍天授中詔側門
置籍得至殿庭開元七年又詔隨仗入閤分左右巡紏
察違失左巡知京城内右巡知京城外盡雍洛二州之
境月一代將晦即巡刑部大理東西徒方金吾縣獄蒐
狩則監圍察斷絶失禽者其後以殿中掌左右巡尋以
務劇選用京畿縣尉又置御史裏行使侍御史裏行使
殿中裏行使監察裏行使以未為正官無員數唐法殿
中侍御史遷拜及職事與侍御史鈞開元以降權屬侍
御史而殿中兼知庫藏宮門内事故事御史臺不受訟
有訴可聞者略其姓名託以風聞其後御史嫉惡者少
通狀壅絶十四年乃定授事御史一人知其日劾狀題
告事人姓名其後宰相以御史權重建議彈奏先白中
丞大夫復通狀中書門下然後得奏自是御史之任輕
矣建中元年以侍御史分掌公廨推彈自是雜端之任
輕矣元和八年命四推御史受事周而復始罷東西分
日之限(隋末廢殿内侍御史義寧元年丞相府置察吏掾二人武德元年改曰殿中侍御史龍朔元年)
(置監察御史裏行武后文明元年置殿中裏行後亦顓以裏行名官長安二年置内供奉)
主簿一人從七品下掌印受事發辰覈臺務主公廨及
戸奴婢勲散官之職錄事二人從九品下(有主事二人臺院有令史)
(七十八人書令史二十五人亭長六人掌固十一人殿院有令史八人書令史十八人察院有計史三十四人)
(令史十人掌固十二人)
殿中侍御史九人從七品下掌殿庭供奉之儀京畿諸
州兵皆隷焉正班列於閤門之外紏離班語不肅者元
日冬至朝會則乘馬具服戴黑豸升殿巡幸則往来門
旗之内檢校文物虧失者一人同知東推監太倉出納
二人同知西推監左藏出納二人為廊下食使二人分
知左右巡三人内供奉
監察御史十五人正八品下掌分察百寮巡按州縣獄
訟軍戎祭祀營作太府出納皆蒞焉知朝堂左右廂及
百司綱目凡十道巡按以判官二人為佐務繁則有支
使其一察官人善惡其二察戸口流散籍帳隱沒賦役
不均其三察農桑不勤倉庫減耗其四察妖猾盜賊不
事生叢為私蠧害其五察德行孝悌茂才異等藏器晦
跡應時用者其六察黠吏豪宗兼并縱暴貧弱冤苦不
能自申者凡戰伐大克獲則數俘馘審功賞然後奏之
屯田鑄錢嶺南黔府選補亦視功過紏察決囚徒則與
中書舍人金吾將軍莅之國忌齋則與殿中侍御史分
察寺觀莅宴射習射及大祠中祠視不如儀者以聞初
開元中兼巡傳驛至二十五年以監察御史檢校兩京
館驛大歴十四年兩京以御史一人知館驛號館驛使
監察御史分察尚書省六司繇下第一人為始出使亦
然興元元年以第一人察吏部禮部兼監察使第二人
察兵部工部兼館驛使第三人察戸部刑部歲終議殿
最元和中以新人不出使無以觀能否乃命顓察尚書
省號曰六察官開元十九年以監察御史二人莅太倉
左藏庫三院御史皆初領繁劇外府推事其後以殿中
侍御史上一人為監太倉使第二人為監左藏庫使凡
諸使下三院御史内供奉其班居正臺監察御史之上
太常寺卿一人正三品少卿二人正四品上掌禮樂郊
廟社稷之事總郊社太樂鼓吹太醫太卜廪犠諸祠廟
等署少卿為之貳凡大禮則贊引有司攝事則為亞獻
三公行園陵則為副大祭祀省牲器則謁者為之導小
祀及公卿嘉禮命謁者贊相凡巡幸出師克獲皆擇日
告太廟凡藏大享之器服有四院一曰天府院藏瑞應
及伐國所獲之寶禘祫則陳于廟庭二曰御衣院藏天
子祭服三曰樂縣院藏六樂之器四曰神廚院藏御廪
及諸器官奴婢(初有衣冠署令正八品上貞觀元年署廢高宗即位改治禮郎曰奉禮郎以避)
(帝名龍朔二年改太常寺曰奉常寺九寺卿皆曰正卿少卿曰大夫武后光宅元年復改太常寺曰司常寺)
丞二人從五品下掌判寺事凡享太廟則修七祀于西
門之内主簿二人從七品上
博士四人從七品上掌辨五禮按王公三品以上功過
善惡為之謚大禮則贊卿導引
大祝六人正九品上掌出納神主祭祀則跪讀祝文卿
省牲則循牲告充牽以授太官
奉禮郎二人從九品上掌君臣版位以奉朝會祭祀之
禮宗廟則設皇帝位於庭九廟子孫列焉昭穆異位去
爵從齒凡樽彛勺冪篚坫簠簋登銒籩豆皆辨其位凡
祭祀朝會在位拜跪之節皆贊導之公卿巡行諸陵則
主其威儀鼓吹而相其禮
協律郎二人正八品上掌和律呂錄事二人從九品上
八寺錄事品同(有禮院脩撰檢討官各一人府十一人史二十三人謁者十人贊引二十人贊)
(者四人祝史六人贊者十六人太常寺禮院禮生各三十五人亭長八人掌固十二人)
兩京郊社署令各一人從七品下丞各一人從八品上
令掌五郊社稷明堂之位與奉禮郎設樽罍篚冪而太
官令實之立燎壇積柴合朔有變則巡察四門以俟變
過明則罷(有府二人史四人典事五人掌固五人門僕八人齋郎百一十人齋郎掌供郊廟之役太)
(廟九室室有長三人以主樽罍篚冪鎖鑰又有罍洗二人郊壇有掌座二十四人以主神御之物皆禮部奏補)
(凡室長十年掌座十二年皆授官祭饗而員少兼取三館學生皆絳衣絳幩更一番者戸部下蠲符歲一申考)
(諸署所擇者太常以十月申解於禮部如貢舉法帖論語及一大經中第者錄奏吏部注冬集散官否者番上)
(如初六試而絀授散官唐初以郊社太樂鼓吹太醫太官左藏乘黃典廐典客上林太倉平凖常平典牧左尚)
(右尚為上署鉤盾右藏織染掌治為中署珍羞良醖掌醖守官武器車府司儀崇玄導官甄官河渠弩坊甲坊)
(舟楫太卜廪犠中校左校右校為下署)
大樂署令二人從七品下丞一人從八品下樂正八人
從九品下令掌調鐘律以供祭饗凡習樂立師以教而
歲考其師之課業為三等以上禮部十年大校未成則
五年而校以番上下有故及不任供奉則輸資錢以充
伎衣樂器之用散樂閏月人出資錢百六十長上者復
繇役音聲人納資者歲博士教之功多者為上
第功少者為中第不勤者為下第禮部覆之十五年有
五上考七中考者授散官直本司年滿考少者不敘教
長上弟子四考難色二人次難色二人業成者進考得
難曲五十以上任供奉者為業成習難色大部伎三年
而成次部二年而成易色小部伎一年而成皆入等第
三為業成業成行脩謹者為助教博士缺以次補之長
上及别教未得十曲給資三之一不成者隷鼓吹署習
大小横吹難色四番而成易色三番而成不博士
有讁内教博士及弟子長教者給資錢而留之武德後
置内教坊于禁中武后如意元年改曰雲韶府以中官
為使開元二年又置内教坊于蓬莱宫側有音聲博士
第一博士第二博士京都置左右教坊掌俳優雜
技自是不隷太常以中官為教坊使(唐改太樂為樂正有府三人史六人)
(典事八人掌固六人文武二舞郎一百四十人散樂二百八十二人仗内散樂一千人音聲人一萬二十七人)
(有别教院開成三年改法曲所處院曰仙韶院)
鼓吹署令二人從七品下丞二人從八品下樂正四人
從九品下令掌鼓吹之節合朔有變則帥工人設五鼓
于太社執麾旒于四門之塾置龍牀有變則舉麾擊鼓
變復而止馬射設掆鼓金鉦施龍牀大儺帥鼓角以助
侲子之唱(有府三人史六人典事四人掌固四人唐并清商鼓吹為一署增令一人)
太醫署令二人從七品下丞二人醫監四人並從八品
下醫正八人從九品下令掌醫療之法其屬有四一曰
醫師二曰針師三曰按摩師四曰呪禁師皆教以博士
考試登用如醫師醫正醫工療病書其全之多
少為考課歲給藥以防民疾凡陵寢廟皆儲以藥尚藥
太常醫各一人受之宫人患坊有藥庫監門莅出給醫
師醫監醫正番别一人莅坊凡課藥之州置採藥師一
人京師以良田為園庶人十六以上為藥園生業成者
為師凡藥辨其所出擇其良者進焉(有府二人史四人主藥八人藥童二)
(十四人藥園師二人藥園生八人掌固四人醫師二十人醫工百人醫生四十人典藥一人針工三十人針生)
(二十人按摩工五十六人按摩生十五人呪禁師二人呪禁工八人呪禁生十人)
醫博士一人正八品上助教一人從九品上掌教授諸
生以本草甲乙脉經分而為業一曰體療二曰瘡腫三
曰少小四曰耳目口齒五曰角法
針博士一人從八品上助教一人針師十人並從九品
下掌教針生以經脉孔穴教如醫生
按摩博士一人按摩師四人並從九品下掌教導引之
法以除疾損傷折跌者正之
呪禁博士一人從九品下掌教呪禁袚除為厲者齋戒
以受焉
太卜署令一人從七品下丞二人從八品下博士
各二人從八品下掌卜筮之法一曰龜二曰五兆三曰
易四曰式祭祀大事率卜正卜日示高於卿退而命龜
既灼而占先上旬次中旬次下旬小祀小事者則卜正
示高命龜作而太卜令佐莅之季冬帥侲子堂贈大儺
天子六隊太子二隊方相氏右執戈左執楯而導之唱
十二神名以逐惡鬼儺者出磔雄雞于宫門城門(有卜助教)
(二人卜師二十人巫師十五人卜筮生四十五人府一人史二人掌固二人)
廪犧署令一人從八品下丞二人正九品下掌犧牲粢
盛之事祀用太牢者三牲加酒脯醢與太祝牽牲就牓
位卿省牲則北面告腯以授太官籍田則供耒于司農
卿卿以授侍中籍田所收以供粢盛五齊三酒之用以
餘及稾飼犠牲(有府一人史二人典事二人掌固二人)
汾祠署令一人從七品下丞一人從八品上掌享祭灑
掃之制(有府二人史四人廟幹二人開元二十一年置署)
三皇五帝以前帝王三皇五帝周文王周武王漢高祖
兩京武成王廟令一人從六品下丞一人正八品下掌
開闔灑掃釋奠之禮(有錄事一人府二人史四人廟幹二人掌固四人門僕八人神龍二)
(年兩京置齊太公廟署其後廢開元十九年復置天寳三載初置周文王廟署六載署三皇五帝廟署七載置)
(三皇五帝以前帝王廟署九載置周武王漢高祖廟署上元元年改齊太公署為武成王廟署朱全忠曰武明)
光祿寺卿一人從三品少卿二人從四品上丞二人從
六品上主簿一人從七品上掌酒醴膳羞之政總大官
珍羞良醖掌醢四署凡祭祀省牲鑊濯溉三公攝祭則
為終獻朝會享則節其等差錄事二人(龍朔二年改光禄寺曰司宰寺)
(武后光宅元年曰司膳寺有府十一人史二十二人亭長六人掌固六人)
太官署令二人從七品下丞四人從八品下掌供祠宴
朝會膳食祭日令白卿詣厨省牲鑊取明水明火帥宰
人割牲取毛血實豆遂烹又實簠簋設于饌幕之内(有府)
(四人史八人監膳十人監膳史十五人供膳二千四百人掌固四人)
珍羞署令一人正八品下丞二人正九品下掌供祭祀
朝會賓客之庶羞榛栗脯脩魚鹽菱芡之名數(武后垂拱元年)
(改肴藏署曰珍羞署神龍元年復舊開元元年又改有府三人史六人典書八人錫匠五人掌固四人)
良醞署令二人正八品下丞二人正九品下掌供五齊
三酒享太廟則供鬱鬯以實六彜進御則供春暴秋清
酴醾桑落之酒(有府三人史六人監事二人掌醖二十人酒匠十三人奉觶百二十人掌固四)
(人)
掌醢署令一人正八品下丞二人正九品下掌供醢醯
之物一曰鹿醢二曰兔醢三曰羊醢四曰魚醢宗廟用
葅以實豆賓客百官用醯醬以和羹(有府二人史二人主醢十人醬匠二)
(十三人酢匠十二人豉匠十二人葅醯匠八人掌固四人)
衛尉寺卿一人從三品少卿二人從四品上丞二人從
六品上掌器械文物總武庫武器守宫三署兵器入者
皆籍其名數祭祀朝會則供羽儀節鉞金鼓帷帟茵席
凡供宫衛者歲再閱有敝則脩於少府主簿二人從七
品上錄事一人(龍朔二年改曰司衛寺武后光宅元年又改有府六人史十一人亭長四人掌)
(固六人)
丞掌判寺事辨器械出納之數大事承制勅小事則聽
於尚書省
兩京武庫署令各二人從六品下丞各二人從八品下
掌藏兵械有赦建金雞置鼓宫城門之右大理及府縣
囚徒至則擊之監事各一人正九品上諸署監事品同
(有府各六人史各六人典事各二人掌固各五人開元二十五年東都亦置署)
武器署令一人正八品下丞二人正九品下掌外戎器
祭祀巡幸則納於武庫給六品以上葬鹵簿棨戟凡戟
廟社宫殿之門二十有四東宫之門一十八一品之門
十六二品及京兆河南太原尹大都督大都護之門十
四三品及上都督中都督上都護上州之門十二下都
督下都護中州下州之門各十衣幡壊者五歲一易之
薨卒者既葬追還監事二人(有府二人史六人典事二人掌固四人貞觀中東都)
(亦置署)
守宫署令一人正八品下丞二人正九品下掌供帳帟
祭祀巡幸則設王公百官之位吏部兵部禮部試貢舉
人則供帷幕王公婚禮亦供帳具京諸司長上官以品
給其牀罽供蕃客帷帟則題歲月席夀三年氈夀五年
褥夀七年不及期而壊有罰監事二人(有府二人史四人掌設六人幕)
(士八十人掌固四人)
宗正寺卿一人從三品少卿二人從四品上丞二人從
六品上掌天子族親屬籍以别昭穆領陵臺崇玄二署
凡親有五等先定於司封一曰皇帝周親皇后父母視
三品二曰皇帝大功親小功尊屬太皇太后皇太后皇
后周親視四品三曰皇帝小功親緦麻尊屬太皇太后
皇太后皇后大功親視五品四曰皇帝緦麻親袒免尊
屬太皇太后皇太后皇后小功親五曰皇帝袒免親太
皇太后小功卑屬皇太后皇后緦麻親視六品皇帝親
之夫婦男女降本親二等餘親降三等尊屬進一等降
而過五等者不為親諸王大長公主長公主親本品嗣
王郡王非三等親者亦視五品駙馬都尉視諸親祭祀
册命朝會陪位襲封者皆以簿書上司封主簿二人從
七品上知圖譜官一人修玉牒官一人知宗子表疏官
一人錄事二人(武德二年置宗師一人後省龍朔二年改宗正寺曰司宗寺武后光宅元年曰)
(司屬寺有府五人史五人亭長四人掌固四人京都太廟齋郎各一百三十人門僕各三十三人主簿錄事各)
(二人)
諸陵臺令各一人從五品上丞各一人從七品下建初
啓運興寧永康陵令各一人從七品下丞各一人從八
品下掌守衞山陵凡陪葬以文武分左右子孫從父祖
者亦如之宫人陪葬則陵戶成墳諸陵四至有封禁民
葬唯故墳不毁(開元二十四年以宗廟所奉不可名以署太常少卿韋縚奏廢太廟署以少卿)
(一人知太廟事二十五年濮陽王徹為宗正卿恩遇甚厚建議以宗正司屬籍乃請以陵寢宗廟隷宗正天寳)
(十二載駙馬都尉張垍為太常卿得幸又以太廟諸陵署隷太常十載改獻昭乾定橋五陵署為臺升令品永)
(康興寧二陵稱署如故至德二年復以陵廟隷宗正永泰元年太常卿姜慶初復奏以陵廟隷太常大歴二年)
(復舊陵臺有錄事各一人府各二人史各四人主衣主輦主藥各四人典事各三人掌固各二人陵戸各三百)
(人昭陵乾陵橋陵增百人諸陵有錄事各一人府各一人史各二人典事各二人掌固各二人陵戶各百人)
諸太子廟令各一人從八品上丞各一人正九品下錄
事各一人令掌灑掃開闔之節四時享祭焉(有府各一人史各二)
(人典事各二人掌固各一人)
諸太子陵令各一人從八品下丞各一人從九品下錄
事各一人(有府各一人史各二人典事各二人掌固各一人陵戶各三十人太常舊有太廟署令一)
(人從七品下丞二人從七品下齋郎二十四人)
崇玄署令一人正八品下丞一人正九品下掌京都諸
親名數與道士帳籍齋醮之事新羅日本僧入朝學問
九年不還者編諸籍道士女冠僧尼見天子必拜凡止
民家不過三夜出踰宿者立案連署不過七日路遠者
州縣給程天下觀一千六百八十七道士七百七十六
女冠九百八十八寺五千三百五十八僧七萬五千五
百二十四尼五萬五百七十六兩京度僧尼道士女冠
御史一人涖之每三歲州縣為籍一以留縣一以留州
僧尼一以上祠部道士女冠一以上宗正一以上司封
(有府二人史三人典事六人掌固二人崇玄學博士一人學生百人隋以署隷鴻臚又冇道場玄壇唐置諸寺)
(觀監隷鴻臚寺每寺觀有監一人貞觀中廢寺觀監上元二年置漆園監尋廢開元二十五年置崇玄學於玄)
(元皇帝廟天寳元年兩京置博士助教各一員學生百人每祠享以學生代齋郎二載改崇玄學曰崇賢館博)
(士曰學士助教曰直學士置大學士一人以宰相為之領兩京玄元宫及道院改天下崇玄學為博士)
(曰道德博士未幾而罷寳應永泰間學生存者亡幾大歴三年復增至百人初天下僧尼道士女冠皆隷鴻臚)
(寺武后延載元年以僧尼隷祠部開元二十四年道士女冠隷宗正寺天寳二載以道士隷司封貞元四年崇)
(玄館罷大學士後復置左右街大功德使東都功德使修功德使總僧尼之籍及功役元和二年以道士女冠)
(隷左右街功德使會昌二年以僧尼隷主客太清宫置玄元館亦有學士至六年廢而僧尼復隷兩街功德使)
太僕寺卿一人從三品少卿二人從四品上丞四人從
六品上主簿二人從七品上錄事二人卿掌廐牧輦輿
之政總乘黃典廐典牧車府四署及諸監牧行幸供五
路屬車凡監牧籍帳歲受而會之上駕部以議考課(永徽)
(中太僕寺曰司馭寺武后光宅元年改曰司僕寺有府十七人史三十四人獸醫六百人獸醫博士四人學生)
(百人亭長四人掌固六人)
乘黃署令一人從七品下丞一人從八品下掌供車路
及馴馭之法凡有事前期四十日率駕士調習尚乘隨
路色供馬前期二十日調習於内侍省(有府一人史二人駕士一百四)
(十人羊車小史十四人掌固六人)
典廐署令二人從七品下丞四人從八品下掌飼馬牛
給養雜畜良馬一丁中馬二丁駑馬三丁乳駒乳犢十
給一丁(有府四人史八人主乘六人典事八人執馭百人駕士八百人掌固六人)
典牧署令三人正八品上丞六人從九品上掌諸牧雜
畜給納及酥酪脯腊之事羣牧所送羊犢以供廪犧尚
食監事八人(有府四人史八人典事十六人主酪七十四人駕士百六十人掌固四人)
車府署令一人正八品下丞一人正九品下掌王公以
下車路及馴馭之法從官三品以上昏葬給駕士凡路
車之馬牛率馭士調習(有府一人史二人典書四人馭士百七十五人掌固六人)
諸牧監上牧監監各一人從五品下副監各二人正六
品下丞各二人正八品上主簿各一人正九品下中牧
監監正六品下副監從六品下丞從八品上主簿從九
品上下牧監監從六品下副監正七品下丞正九品上
主簿從九品下中牧監副監丞減上牧監一員南使西
使丞各三人從七品下錄事各一人從九品下北使鹽
州使丞各二人從七品下掌羣牧孳課凡馬五千為上
監三千為中監不及為下監馬牛之羣有牧長有尉馬
之駑良皆著籍良馬稱左駑馬稱右每歲孟秋羣牧使
以諸監之籍合為一以仲秋上於寺送細馬則有牽夫
識馬小兒獸醫等凡馬游牝以三月駒犢在牧者三歲
别羣孳生過分有賞死耗亦以率除之歲終監牧使巡
按以功過相除為考課(上牧監有錄事各一人府各三人史各六人典事各八人掌固)
(各四人中牧監減府一人史典事各減二人下牧監典事掌固減三人南使西使錄事史各一人府各五人史)
(各九人北使鹽州使錄事以下員數及品如南使麟德中置八使分總監坊秦蘭原渭四州及河曲之地凡監)
(四十有八南使有監十五西使有監十六北使有監七鹽州使有監八嵐州使有監二自京師西屬隴右有七)
(馬坊置隴右三使領之又有沙苑樓煩天馬監沙苑監掌畜隴右諸牧牛羊給宴祭及尚食所用每歲與典牧)
(署供焉自監以下品數如下牧監至開元二十三年廢監)
東宫九牧監丞二人正八品上錄事一人從九品下掌
牧養馬牛以供皇太子之用(有錄事史各一人府三人史六人初監有監副監丞)
(主簿錄事各一人府二人史四人典事四人掌固二人自監以下品同下牧監又有馬牧使有丞以下官)
大理寺卿一人從三品少卿二人從五品下掌折獄詳
刑凡罪抵流死皆上刑部覆於中書門下繫者五日一
慮(龍朔二年改曰詳刑寺武后光宅五年改曰司刑寺中宗時廢獄丞有府二十八人史五十六人司直史)
(十二人評事史二十四人獄史六人亭長四人掌固十八人問事百人)
正二人從五品下掌議獄正科條凡丞斷罪不當則以
法正之五品以上論者莅决巡幸則留總持寺事
丞六人從六品上掌分判寺事正刑之輕重徒以上囚
則呼與家屬告罪問其服否
主簿二人從七品上掌印省署鈔目句檢稽失凡官吏
抵罪及雪免皆立簿私罪贖銅一斤公罪二斤皆為一
負十負為一殿每歲吏部兵部牒覆選人殿負錄報焉
獄丞二人從九品下掌率獄史知囚徒貴賤男女異獄
五品以上月一沐暑則置漿禁紙筆金刃錢物杵梃入
者囚病給醫藥重者脱械鎖家人入侍
司直六人從六品上評事八人從八品下掌出使推按
凡承制推訊長吏當停務禁錮者請魚書以往錄事二
人
鴻臚寺卿一人從三品少卿二人從四品上丞一人從
六品上掌賓客及凶儀之事領典客司儀二署凡四夷
君長以蕃望高下為簿朝見辨其等位第三等居武官
三品之下第四等居五品之下第五等居六品之下有
官者居本班御史察食料二王君長襲官爵者
辨嫡庶諸蕃封命則受册而往海外諸蕃朝賀進貢使
有下從留其半於境繇海路朝者廣州擇首領一人左
右二人入朝所獻之物先上其數於鴻臚凡客還鴻臚
籍衣齎賜物多少以報主客給過所蕃客奏事具至日
月及所奏之宜方别為狀月一奏為簿以副藏鴻臚獻
馬則殿中太僕寺涖閱良者入殿中駑病入太僕獻藥
者鴻臚寺驗覆少府監定價之高下鷹鶻狗豹無估則
鴻臚定所報輕重凡獻物皆客執以見駝馬則陳于朝
堂不足進者州縣留之皇帝皇太子為五服親及大臣
發哀臨弔則卿贊相大臣一品葬以卿護二品以少卿
三品以丞皆司儀示以禮制主簿一人從七品上錄事
二人(龍朔二年改鴻臚寺曰同文寺武后光宅元年改曰司賓寺有府五人史十人亭長四人掌固六人)
典客署令一人從七品下丞三人從八品下掌二王後
介公酅公之版籍及四夷歸化在藩者朝賀宴享送迎
皆預焉酋渠首領朝見者給禀食病則遣醫給湯藥喪
則給以所須還蕃賜物則佐其受領教拜謝之節(有典客十)
(三人府四人史八人掌固二人)
掌客十五人正九品上掌送迎蕃客顓莅舘舍
司儀署令一人正八品下丞一人正九品下掌凶禮喪
葬之具京官職事三品以上散官二品以上祖父母父
母喪職事散官五品以上都督刺吏卒于京師及五品
死王事者將葬祭以少牢率齋郎執爼豆以往三品以
上贈以束帛黑一纁二一品加乘馬旣引遣使贈於郭
門之外皆有束帛一品加璧五品以上葬給營墓夫(有司)
(儀六人府二人史四人掌設十八人齋郞三十人掌固四人幕士六十人)
司農寺卿一人從三品少卿二人從四品上掌倉儲委
積之事總上林太倉鉤盾䆃官四署及諸倉司竹諸湯
宫苑鹽池諸屯等監凡京都百司官吏祿禀朝會祭祀
所須皆供焉藉田則進耒耜
丞六人從六品上總判寺事凡租及藁秸至京都者閱
而納焉官戶奴婢有技能者配諸司婦人入掖庭以類
相偶行宫監牧及賜王公公主皆取之凡孳生雞彘以
戶奴婢課養俘口則配輕使始至給稟食主簿二人從
七品上錄事二人(龍朔二年改司農寺曰司稼寺有府三十八人史七十六人計史三人亭)
(長九人掌固七人)
上林署令二人從七品下丞四人從八品下掌苑囿園
池植果蔬以供朝會祭祀及尚食諸司常料季冬藏冰
千叚先立春三日納之冰井以黑牡秬黍祭司寒仲春
啓冰亦如之監事十人(有府七人史十四人典事二十四人掌固五人)
太倉署令三人從七品下丞五人從八品下監事八人
掌廪藏之事(有府十人史二十人典事二十四人掌固八人)
鈎盾署令二人正八品上丞四人正九品上監事十人
掌供薪炭鵝鴨蒲藺陂池藪澤之物以給祭祀朝會饗
燕賓客(有府七人史十四人典事十九人掌固五人)
䆃官署令二人正八品下丞四人正九品上監事十人
掌䆃擇米麥凡九榖皆隨精麤差其耗損而供焉(有府八人)
(史十六人典事二十四人掌固五人初有御細倉督麯麵倉督貞觀中省)
太原永豐龍門等倉每倉監一人正七品下丞二人從
八品上掌倉廪儲積凡出納帳籍歲終上寺(有錄事一人府三人)
(史六人典事八人掌固六人龍門等倉減府一人史典事掌固各減二人)
司竹監一人從六品下副監一人正七品下丞二人正
八品上掌植竹葦供宫中百司簾篚之屬歲以筍供尚
食(冇錄事一人府二人史四人典事三十人掌固四人葦園匠一百人)
慶善石門溫泉湯等監每監監一人從六品下丞一人
正七品下掌湯池宫禁防堰及偫粟芻脩調度以備供
奉王公以下湯舘視貴賤為差凡近湯所潤瓜蔬先時
而熟者以薦陵廟(有錄事一人府一人史二人掌固四人)
京都諸宫苑總監監各一人從五品下副監各一人從
六品下丞各二人從七品下主簿各二人從九品上掌
苑内宫舘園池禽魚果木凡官屬人畜出入皆有籍(有錄)
(事各二人府各八人史各十六人亭長各四人掌固各六人獸醫各五人)
京都諸園苑監苑四面監監各一人從六品下副監各
一人從七品下丞各二人正八品下掌完葺苑面宫館
園池與種蒔蕃養六畜之事(顯慶二年改青城宫監曰東都苑北面監明德宫監)
(曰東都苑南面監洛陽宫農圃監曰東都苑東面監倉貨監曰東都苑西面監有錄事各一人府各三人史各)
(六人典事各六人掌固各六人)
九成宫總監監一人從五品下副監一人從六品下丞
一人從七品下主簿一人從九品上掌脩完宫苑供進
鍊餌之事(有錄事一人府三人自監以下品同宫苑武德初改隋仁夀宫監曰九成宫監)
諸鹽池監監一人正七品下掌鹽功簿帳(有錄事一人史二人)
諸屯監一人從七品下丞一人從八品下掌營種屯田
句會功課及畜産帳簿以水旱蝝蝗定課屯主勸率營
農督斂地課(有錄事一人府一人史二人典事二人掌固四人每屯主一人屯副一人主簿一人)
(錄事一人府三人史五人)
太府寺卿一人從三品少卿二人從四品上掌財貨廪
藏貿易總京都四市左右藏常平七署凡四方貢賦百
官俸秩謹其出納賦物任土所出定精麤之差祭祀幣
帛皆供焉(龍朔二年改太府寺曰外府寺武后光宅元年改曰司府寺中宗即位復曰太府寺有府)
(二十五人史五十人計史四人亭長七人掌固七人)
丞四人從六品上掌判寺事凡元日冬至以方物陳于
庭者受而進之會賜及别勅六品以下賜者給於朝堂
以一人主左右藏署帳凡在署為簿在寺為帳三月一
報金部
主簿二人從七品上掌印省鈔目句檢稽失平權衡度
量歲以八月印署然後用之錄事二人
兩京諸市署令一人從六品上丞二人正八品上掌財
貨交易度量器物辨其真偽輕重市肆皆建標築土為
候禁榷固及參市自殖者凡市日中擊鼓三百以會衆
日入前七刻擊鉦三百而散有果毅廵迣平貨物為三
等之直十日為簿車駕行幸則立市于頓側互市有衛
士五十人以察非常(有錄事一人府三人史七人典事三人掌固一人)
左藏署令三人從七品下丞五人從八品下監事八人
掌錢帛雜綵天下賦調卿及御史監閱(有府九人史十八人典事十二)
(人掌固八人)
右藏署令二人正八品上丞三人正九品上監事四人
掌金玉珠寳銅鐵骨角齒毛綵畫(有府五人史十二人典事七人掌固十人)
常平署令一人從七品上丞二人從八品下監事五人
掌平糴倉儲出納(冇府四人史八人典事五人掌固六人顯慶三年置署武后時東都亦置)
(署)
國子監祭酒一人從三品司業二人從四品下掌儒學
訓導之政總國子太學廣文四門律書算凡七學天子
視學皇太子齒胄則講義釋奠執經論議奏京文武七
品以上觀禮凡授經以周易尚書周禮儀禮禮記毛詩
春秋左氏傳公羊傳榖梁傳各為一經兼習孝經論語
老子歲終考學官訓導多少為殿最
丞一人從六品下掌判監事每歲七學生業成與司業
祭酒莅試登第者上於禮部
主簿一人從七品下掌印句督監事七學生不率教者
舉而免之錄事一人從九品下(武德初以國子監曰國子學隷太常寺貞觀二)
(年復曰監龍朔二年改國子監曰司成館祭酒曰大司成司業曰少司成咸享元年復曰監垂拱元年改國子)
(監曰成均監有府七人史十三人亭長六人掌固八人)
博士五人正五品上掌教三品以上及國公子
孫從二品以上曾孫為生者五分其經以為業周禮儀
禮禮記毛詩春秋左氏傳各六十人暇則習隷書國語
說文字林三倉爾雅每歲通兩經求仕者上於監秀才
進士亦如之學生以長幼為序習正業之外教吉凶二
禮公私有事則相儀(龍朔二年改博士曰宣業有大成十人學生八十人典學四人廟幹)
(二人掌固四人東都學生十五人)
助教五人從六品上掌佐博士分經教授
直講四人掌佐博士助教以經術講授
五經博士各二人正五品上掌以其經之學教國子周
易尚書毛詩左氏春秋禮記為五經論語孝經爾雅不
立學官附中經而已
太學博士六人正六品上助教六人從七品上掌教五
品以上及郡縣公子孫從三品曾孫為生者五分其經
以為業每經百人(有學生七十人典學四人掌固六人東都學生十五人)
博士四人助教二人掌領國子學生業進士者
(有學生六十人東都十人天寳九載置廣文館有知進士助教後罷知進士之名)
四門館博士六人正七品上助教六人從八品上直講
四人掌教七品以上侯伯子男子為生及庶人子為俊
士生者(有學生三百人典學四人掌固六人東都學生五十人)
律學博士三人從八品下助教一人從九品下掌教八
品以上及庶人子為生者律令為顓業兼習格式法例
(隋律學隷大理寺博士八人武德初隷國子監尋廢貞觀六年復置顯慶三年又廢以博士以下隷大理寺龍)
(朔二年復置有學生二十人典學二人元和初東都置學生五人)
書學博士二人從九品下助教一人掌教八品以下及
庶人子為生者石經說文字林為顓業兼習餘書(武德初廢)
(書學貞觀二年復置顯慶三年又廢以博士以下隷秘書省龍朔二年復有學生十人典學二人東都學生三)
算學博士二人從九品下助教一人掌教八品以下及
庶人子為生者二分其經以為業九章海島孫子五曹
張丘建夏侯陽周髀五經算綴術緝古為顓業兼習記
遺三等數凡六學束脩之禮督課試舉皆如國子學助
教以下所掌亦如之(唐廢算學顯慶元年復置三年又廢以博士以下隷太史局龍朔二)
(年復有學生十人典學一人東都學生二人)
少府監一人從三品少監二人從四品下掌百工技巧
之政總中尚左尚右尚織染掌冶五署及諸冶鑄錢互
市等監供天子器御后妃服餙及郊廟圭玉百官儀物
凡武庫袍𥜗皆識其輕重乃藏之冬至元日以給衛士
諸州市牛皮角以供用牧畜角筋腦革悉輸焉細鏤之
工教以四年車路樂器之工三年平漫刀矟之工二年
矢鏃竹漆屈柳之工半焉冠冕弁幘之工九月教作者
傳家技四季以令丞試之歲終以監試之皆物勒工名
丞六人從六品下掌判監事給五署所須金石齒革羽
毛竹木所入之物各以名數州土為籍工役衆寡難易
有等差而均其勞逸主簿二人從七品下錄事二人從
九品上(武德初廢監以諸署隷大府寺貞觀元年復置龍朔二年改曰内府監武后垂拱元年曰尚方)
(監有府二十七人史十七人計史三人亭長八人掌固六人短蕃匠五千二十九人綾錦坊巧兒三百六十五)
(人内作使綾匠八十三人掖挺綾匠百五十人内作巧兒四十二人配京都諸司諸使雜匠百二十五人)
中尚署令一人從七品下丞二人從八品下掌供郊祀
圭璧及天子器玩后妃服餙彫文錯綵之制凡金木齒
革羽毛任土以時而供赦日樹金雞於仗南竿長七丈
有雞高四尺黃金餙首銜絳幡長七尺承以綵盤維以
絳繩將作監供焉擊掆鼓千聲集百官父老囚徒坊小
兒得雞首者官以錢購或取絳幡而已歲二月獻牙尺
寒食獻毬五月獻綬帶夏至獻雷車七月獻鈿針臘日
獻口脂唯筆琴瑟絃月獻金銀曁紙非旨不獻製魚袋
以給百官蕃客賜寳鈿帶魚袋則授鴻臚寺丞主簿監
作四人從九品下凡監作皆同品(有府九人史十八人典事四人掌固四人)
(唐改内尚方署曰中尚方署武后改少府監曰尚方監而中左右尚方織染方掌冶方五署皆去方以避監自)
(是不改矣有金銀作坊院)
左尚署令一人從七品下丞五人從八品下掌供翟扇
蓋繖五路五副七輦十二車及皇太后皇太子公主王
妃内外命婦王公之車路凡畫素刻鏤與宫中蠟炬雜
作皆領之監作六人(有府七人史二十人典事十八人掌固十四人)
右尚署令二人從七品下丞四人從八品下掌供十二
閑馬之轡每歲取於京兆河南府加飾乃進凡五品三
部之帳刀劒斧鉞甲胄紙筆茵席履舄皆儗其用皮毛
之工亦領焉監作六人(有府七人史二十人典事十三人掌固十人)
織染署令一人正八品上丞二人正九品上掌供冠冕
組綬及織紝色染錦羅紗縠綾紬絁絹布皆廣尺有八
寸四丈為疋布五丈為端綿為屯絲為絇麻
三斤為綟凡綾錦文織禁示於外高品一人專莅之歲
奏用度及所織每掖庭經錦則給酒羊祭杼
監作六人(有府六人史十四人典事十一人掌固五人)
掌冶署令一人正八品上丞二人正九品上掌范鎔金
銀銅鐵及塗飾琉璃玉作銅鐵人得採而官收以稅唯
鑞官市邊州不置鐵冶器用所湏皆官供凡諸冶成器
上數于少府監然後給之監作二人(有府六人史十二人典事二十三人)
(掌固四人)
諸冶監令各一人正七品下丞各一人從八品上掌鑄
兵農之器給軍士屯田居民唯興農冶顓供隴右監牧
監作四人(有錄事一人府一人史一人典事二人掌固四人大原冶减監作二人)
諸鑄錢監監各一人副監各二人丞各一人以所在都
督刺史判焉副監上佐丞以判司監事以參軍及縣尉
為之監事各一人(有錄事各一人府各三人史各四人典事各五人凡鑄錢冇七監會昌中)
(增至八監每道置鑄錢坊一大中初三監廢)
互市監每監監一人從六品下丞一人正八品下掌蕃
國交易之事(隋以監隷四方館唐隷少府貞觀六年改交市曰互市監副監曰丞武后垂拱元年)
(曰通市監有錄事一人府二人史四人價人四人掌固八人)
將作監監二人從三品少監二人從四品下掌土木工
匠之政總左校右校中校甄官等署百工等監大明興
慶上陽宫中書門下六軍仗舍閑廄謂之内作郊廟城
門省寺臺監十六衛東宫王府諸廨謂之外作自十月
距二月休冶功自冬至距九月休土功凡治宫廟太常
擇日以聞
丞四人從六品下掌判監事凡外營繕大事則聽制勅
小事則湏省符功有長短役有輕重自四月距七月為
長功二月三月八月九月為中功自十月距正月為短
功長上匠州率資錢以酬雇軍器則勒歲月與工姓名
(武德初改令曰大匠少令曰少匠龍朔二年改將作監曰繕工監大匠曰大監少匠曰少監咸亨元年繕工監)
(曰營繕監天寳十一載改大匠曰大監少匠曰少監有府十四人史二十八人計史三人亭長四人掌固六人)
(短蕃匠一萬二千七百四十四人明資匠二百六十人)
主簿二人從七品下掌官吏糧料俸食假使必由之諸
司供署監物有闕舉焉錄事二人從九品上
左校署令二人從八品下丞一人正九品下掌梓匠之
事樂縣簨簴兵械喪葬儀物皆供焉宫室之制自天子
至士庶有等差官脩者左校為之監作十人(有府六人史十二人)
(監作十二人)
右校署令二人正八品下丞三人正九品下掌版築塗
泥丹堊匽厠之事有所湏則審其多少而市之監作十
人(有府五人史十人典事二十四人)
中校署令一人從八品下丞三人正九品下掌供舟車
兵械雜器行幸陳設則供竿柱閑廏繫秣則供行槽禱
祀則供棘葛内外營作所湏皆取焉監牧車牛有年支
芻豆則受之以給車坊監事四人(武后時改曰營繕署垂拱元年復舊尋廢)
(開元初復置有府二人史六人典事八人掌固二人)
甄官署令一人從八品下丞二人正九品下掌琢石陶
土之事供石磬人獸碑柱碾磑瓶缶之器勅葬則供明
器監作四人(有府五人史十人典事十八人)
百工就谷庫谷斜谷太隂伊陽監監各一人正七品下
副監一人從七品下丞一人正八品上掌采伐材木監
作四人(武德初置百工監掌舟車及營造雜作有監少監各一人丞四人主簿一人又置就谷庫谷斜)
(谷太隂伊陽五監貞觀中廢百工監高宗置百工署掌東都土木瓦石之功開元十五年為監有錄事二人府)
(一人史三人典事二十人)
軍器監監一人正四品上丞一人正七品上掌繕甲弩
以時輸武庫總署二一曰弩坊二曰甲坊主簿一人正
八品下錄事一人從九品下(武德初有武器監一人正八品下掌兵仗廏牧少監)
(一人丞二人主簿一人七年廢軍器監八年復置九年又廢貞觀六年廢武器監開元以前軍器皆出左尚署)
(三年置軍器監十一年復廢為甲弩坊隷少府十六年復為監有府八人史十二人亭長二人掌固四人)
弩坊署令一人正八品下丞一人正九品下掌出納矛
矟弓矢排弩刃鏃雜作及工匠監作二人(有府二人史五人典事二)
(人貞觀六年改弓弩署為弩坊署甲鎧署為甲坊署)
甲坊署令一人正八品下丞一人正九品下掌出納甲
胄綅繩筋角雜作及工匠監作二人(有府二人史五人典事二人)
都水監使者二人正五品上掌川澤津梁渠堰陂池之
政總河渠諸津監署凡漁捕有禁溉田自遠始先稻後
陸渠長斗門長節其多少而均焉府縣以官督察
丞二人從七品上掌判監事凡京畿諸水因灌溉盜費
者有禁水入内之餘則均王公百官
主簿一人從八品下掌運漕漁捕程會而糾舉之(武德初廢)
(都水監為署貞觀六年復為監改令曰使者龍朔二年改都水監曰司津監使者曰監武后垂拱元年改都水)
(監曰水衡監使者曰都尉開元二十五年不隷將作監有錄事一人府五人史十人亭長一人掌固四人初貞)
(觀六年置舟楫署有令一人正八品下掌舟楫運漕漕正一人府三人史六人監漕一人漕史一人典事六人)
(掌固八人上元二年置丞二人正九品下掌運漕隐失開元二十六年署廢)
河渠署令一人正八品下丞一人正九品上掌河渠陂
池隄堰魚醢之事凡溝渠開塞漁捕時禁皆顓之饗宗
廟則供魚鮍祀昊天上帝有司攝事則供腥魚日供尚
食及給中書門下歲供諸司及東宫之冬藏渭河三百
里内漁釣者五坊捕治之供祠祀則自便橋至東渭橋
禁民漁三元日非供祠不採魚(唐有河隄使者貞觀初改曰河隄謁者有府三)
(人史六人典事三人每渠及斗門有長一人掌固三人魚師十三人初有監漕十人從九品上大歷後省興成)
(五門六門龍首涇堰滋隄凡六堰皆有丞一人從九品下府一人史二人典事一人掌固二人貞觀六年皆廢)
河隄謁者六人正八品下掌完隄堰利溝瀆漁捕之事
涇渭白渠以京兆少尹一人督視
諸津令各一人正九品上丞二人從九品下掌天下津
濟舟梁灞橋永濟橋以勲官散官一人莅之天津橋中
橋則以衛士拚掃凡舟渠之備皆先儗其半袽塞竹&KR2460;
所在供焉(唐改津尉曰令有錄事一人府一人史二人典事三人津吏五人橋丁各三十人匠各八)
(人京兆河南諸津隷都水監便橋渭橋萬年三橋有丞一人從九品下府一人史七人典事二人掌固二人貞)
(觀中廢)
唐書卷四十八
唐書卷四十八考證
百官志三御史臺大夫一人正三品舊書作從三品
監察御史十五人正八品下舊書作正八品上
唐書卷四十八考證
