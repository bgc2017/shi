唐書卷四十七
宋翰林學士歐陽修撰
志第三十七
百官志
門下省侍中二人正二品掌出納帝命相禮儀凡國家
之務與中書令參總而顓判省事下之通上其制有六
一曰奏鈔以支度國用授六品以下官斷流以下罪及
除免官用之二曰奏彈三曰露布四曰議五曰表六曰
狀自露布以上乃審其餘覆奏畫制可而授尚書省行
幸則負寶以從版奏中嚴外辦還宮則請降輅解嚴皇
帝齋則請就齋室將奠則奉玉幣盥則奉匜取盤酌罍
水贊洗酌泛齊受虚爵進福酒皆左右其儀饗宗廟進
瓉而贊酌鬱酒既祼贊酌醴齊籍田則奉耒四夷朝見
則承詔勞問臨軒命使册皇后皇太子則承詔降宣命
慰問聘召則涖封題發驛遣使則給魚符凡官爵廢置
刑政損益授之史官既書復涖其記注職事官六品以
下進擬則審其稱否而進退之(武德元年改侍内曰納言三年曰侍中龍朔二)
(年改門下省曰東臺侍中曰左相武后光宅元年曰納言垂拱元年改門下省曰鸞臺開元元年曰黃門省侍)
(中曰監天寶元年曰左相)
門下侍郎二人正三品掌貳侍中之職大祭祀則從盥
則奉巾既帨奠巾奉匏爵贊獻元日冬至奏天下祥瑞
侍中闕則涖封符劵給傳驛(龍朔二年改黃門侍郎曰東臺侍郎武后垂拱元年)
(曰鸞臺侍郎天寶元年曰門下侍郎乾元元年曰黃門侍郎大歴二年復舊)
左散騎常侍二人正三品下掌規諷過失侍從顧問(隋廢)
(散騎常侍貞觀元年復置十七年為職事官顯慶二年分左右隷門下中書省皆金蟬珥貂左散騎與侍中為)
(左貂右散騎與中書令為右貂謂之八貂龍朔二年曰侍極)
左諫議大夫四人正四品下掌諫諭得失侍從贊相武
后垂拱二年有魚保宗者上書請置匭以受四方之書
乃鑄銅匭四塗以方色列于朝堂青匭曰延恩在東告
養人勸農之事者投之丹匭曰招諫在南論時政得失
者投之白匭曰伸冤在西陳抑屈者投之黑匭曰通玄
在北告天文祕謀者投之以諫議大夫補闕拾遺一人
充使知匭事御史中丞侍御史一人為理匭使其後同
為一匭天寶九載玄宗以匭聲近鬼改理匭使為獻納
使至德元年復舊寶應元年命中書門下擇正直清白
官一人知匭以給事中中書舍人為理匭使建中二年
以御史中丞為理匭使諫議大夫一人為知匭使投匭
者使先驗副本開成三年知匭使李中敏以為非所以
廣聰明而慮幽枉也乃奏罷驗副封(武德元年置諫議大夫龍朔二年曰)
(正諫大夫貞元四年分左右)
給事中四人正五品上掌侍左右分判省事察弘文舘
繕寫讎校之課凡百司奏抄侍中既審則駮正違失詔
勅不便者塗竄而奏還謂之塗歸季終奏駮正之目凡
大事覆奏小事署而頒之三司詳決失中則裁其輕重
發驛遣使則與侍郎審其事宜六品以下奏擬則校功
狀殿最行藝非其人則白侍中而更焉與御史中書舍
人聽天下冤滯而申理之門下省有錄事四人從七品
上主事四人從八品下(有令史二十二人書令史四十三人甲庫令史十三人能書一)
(人傳制二人亭長六人掌固十四人脩補制勅匠五人裝潢一人起居郎領令史三人贊者六人武德三年改)
(給事郎曰給事中)
左補闕六人從七品上左拾遺六人從八品上掌供奉
諷諫大事廷議小則上封事(武后垂拱元年置補闕拾遺左右各二員)
起居郎二人從六品上掌錄天子起居法度天子御正
殿則郎居左舍人居右有命俯陛以聽退而書之季終
以授史官貞觀初以給事中諫議大夫兼知起居注或
知起居事每仗下議政事起居郎一人執筆記錄于前
史官隨之其後復置起居舍人分侍左右秉筆隨宰相
入殿若仗在紫宸内閣則夾香案分立殿下直第二螭
首和墨濡筆皆即㘭處時號螭頭高宗臨朝不決事有
所奏唯辭見而已許敬宗李義府為相奏請多畏人之
知也命起居郎舍人對仗承旨仗下與百官皆出不復
聞機務矣長壽中宰相姚璹建議仗下後宰相一人錄
軍國政要為時政紀月送史舘然率推美讓善事非其
實未幾亦罷而起居郎猶因制勅稍稍筆削以廣國史
之闕起居舍人本記言之職唯編詔書不及它事開元
初復詔修史官非供奉者皆隨仗而入位於起居郎舍
人之次及李林甫專權又廢太和九年詔入閣日起居
郎舍人具紙筆立螭頭下復貞觀故事(有令史三人贊者六人貞觀三)
(年置起居郎廢舍人龍朔二年曰左史天授元年亦如之)
典儀二人從九品下掌贊唱及殿中版位之次侍中版
奏中嚴外辦亦贊焉(隋謁者臺有典儀武德五年復置隷門下省)
城門郎四人從六品上掌京城皇城宮殿諸門開闔之
節奉管鑰而出納之開則先外後内闔則先内後外啓
閉有時不以時則詣閣覆奏(有令史二人書令史二人武德五年置門僕八百人)
(番上送管鑰)
符寶郎四人從六品上掌天子八寶及國之符節有事
則請於内既事則奉而藏之大朝會則奉寶進于御座
行幸則奉以從焉大事出符則藏其左而班其右以合
中外之契兼以勅書小事則降符函封使合而行之凡
命將遣使皆請旌節旌以顓賞節以顓殺(有令史二人書令史三人)
(主寶二人主符四人主節四人武后延載元年改符璽郎曰符寶郎開元元年亦曰符寶郎)
弘文舘學士掌詳正圖教授生徒朝廷制度㳂革禮
儀輕重皆參議焉(武德四年置修文舘于門下省九年改曰弘文舘貞觀元年詔京官職事)
(五品已上子嗜書者二十四人隷館習書出禁中書法以授之其後又置講經博士儀鳳中置詳正學士校理)
(圖籍武德後五品以上曰學士六品以上曰直學士又有文學直館皆它官領之武后垂拱後以宰相兼領館)
(務號館主給事中一人判館事神龍元年改弘文館曰昭文館以避孝敬皇帝之名二年曰修文館景龍二年)
(置大學士四人以象四時學士八人以象八節直學士十二人以象十二時景雲中減其員數復為昭文館開)
(元七年曰弘文館置校書郎又有校理讎校錯誤等官長慶三年與詳正學士講經博士皆罷顓以五品以上)
(曰學士六品以下曰直學士未登朝為直館)
校書郎二人從九品上掌校理典籍刊正錯謬凡學生
教授考試如國子之制(有學生三十八人令史二人楷書十二人供進筆二人典書二)
(人榻書手三人筆匠三人熟紙裝潢匠八人亭長二人掌固四人)
中書省中書令二人正二品掌佐天子執大政而總判
省事凡王言之制有七一曰册書立皇后皇太子封諸
王臨軒册命則用之二曰制書大賞罰赦宥慮囚大除
授則用之三曰慰勞制書襃勉贊勞則用之四曰發勅
廢置州縣增減官吏發兵除免官爵授六品以上官則
用之五曰勅旨百官奏請施行則用之六曰論事勅書
戒約臣下則用之七曰勅牒隨事承制不易於舊則用
之皆宣署申覆然後行焉大祭祀則相禮親征纂嚴則
戒飭百官臨軒册命則讀册若命於朝則宣授而已册
太子則授璽綬凡制詔文章獻納以授記事之官(武德三年)
(改内書省曰中書省内書令曰中書令龍朔元年改中書省曰西臺中書令曰右相光宅元年改中書省曰鳳)
(閣中書令曰内史開元元年改中書省曰紫微省中書令曰紫微令天寶元年曰右相至大歴五年紫微侍郎)
(乃復為中書侍郎)
侍郎二人正三品掌貳令之職朝廷大政參議焉臨軒
册命為使則持册書授之四夷來朝則受其表疏而奏
之獻贄幣則受以付有司
舍人六人正五品上掌侍進奏參議表章凡詔旨制勅
璽書册命皆起草進畫既下則署行其禁有四一曰漏
洩二曰稽緩三曰違失四曰忘誤制勅既行有誤則奏
改之大朝會諸方起居則受其表狀大捷祥瑞百寮表
賀亦如之册命大臣則使持節讀册命將帥有功及大
賓客則勞問與給事中及御史三司鞫冤滯百司奏議
考課皆預裁焉以久次者一人為閣老判本省雜事又
一人知制誥顓進畫給食于政事堂其餘分署制勅以
六員分押尚書六曹佐宰相判案同署乃奏唯樞密遷
授不預姚崇為紫微令奏大事舍人為商量狀與本狀
皆下紫微令判二狀之是否然後乃奏開元初以它官
掌詔勅策命謂之兼知制誥肅宗即位又以它官知中
書舍人事兵興急于權便政去臺閣決遣顓出宰相自
是舍人不復押六曹之奏會昌末宰相李德裕建議臺
閣常務州縣奏請復以舍人平處可否先是知制誥率
用前行正郎宣宗時選尚書郎為之主書四人從七品
上主事四人從八品下(有令史二十三人書令史五十人能書四人蕃書譯語十人乘)
(驛二十人傳制十人亭長十八人掌固二十四人裝制勅匠一人修補制勅匠五十人掌函掌案各二十人)
右散騎常侍二人右諫議大夫四人右補闕六人右拾
遺六人掌如門下省
起居舍人二人從六品上掌修記言之史錄制誥德音
如記事之制季終以授國史(有楷書手四人典二人)
通事舍人十六人從六品上掌朝見引納殿庭通奏凡
近臣入侍文武就列則導其進退而贊其拜起出入之
節蠻夷納貢皆受而進之軍出則受命勞遣既行則每
月存問將士之家視其疾苦凱還則郊迓(有令史十人典謁十人亭)
(長十八人掌固二十四人武德四年廢謁者臺改通事謁者曰通事舍人)
集賢殿書院學士直學士侍讀學士修撰官掌刊緝經
籍凡圖書遺逸賢才隱滯則承旨以求之謀慮可施於
時著述可行於世者考其學術以聞凡承旨撰集文章
校理經籍月終則進課於内歲終則考最於外(開元五年乾元)
(殿寫四部書置乾元院使有刊正官四人以一人判事押院中使一人掌出入宣奏領中官監守院門知書官)
(八人分掌四庫書六年乾元院更號麗正修書院置使及檢校官改修書官為麗正殿直學士八年加文學直)
(又加修撰校理刊正校勘官十一年置麗正院修書學士光順門外亦置書院十二年東都明福門外亦置麗)
(正書院十三年改麗正修書院為集賢殿書院五品以上為學士六品以下為直學士宰相一人為學士知院)
(事常侍一人為副知院事又置判院一人押院中使一人玄宗嘗選耆儒日一人侍讀以質史籍疑義至是置)
(集賢院侍講學士侍讀直學士其後又增修撰官校理官待制官留院官知檢討官文學直之員募能書者為)
(書直及寫御書人其後亦以前資常選三衞散官五品以上子孫為之又置畫直至十九年以書直畫直榻書)
(有官者為直院至德二年置大學士貞元初置編錄官四年罷大學士八年罷校理置校書四人正字二人元)
(和二年復置集賢校理罷校書正字四年集賢御書院學士直學士皆用五品如開元故事以學士一人年高)
(者判院事非登朝官者為校理餘皆罷初太宗即位命京官五品以上更宿中書門下兩省以備訪問永徽中)
(命弘文館學士一人日待制于武德殿西門文明元年詔京官五品以上清官日一人待制于章善明福門先)
(天末乂命朝集使六品以上二人隨仗待制永泰時勲臣罷節制無職事皆待制于集賢門凡十三人崔祐甫)
(為相建議文官一品以上更直待制其後著令正衙待制官日二人)
校書四人正九品下正字二人從九品上(有中使一人孔目官一人)
(專知御書檢討八人知書官八人書直寫御書手九十人畫直六人裝書直十四人造筆直四人榻書六人典)
(四人)
史舘修撰四人掌修國史(貞觀三年置史舘於門下省以它官兼領或卑位有才者)
(亦以直舘稱以宰相涖修撰又於中書省置祕書内省修五代史開元二十年李林甫以宰相監修國史建議)
(以為中書切密之地史官記事隷門下省疏遠於是諫議大夫史舘修撰尹愔奏徙于中書省天寶後它官兼)
(史職者曰史舘修撰初入為直舘元和六年宰相裴垍建議登朝官領史職者為修撰以官高一人判舘事未)
(登朝官皆為直舘大中八年廢史舘直舘二員增修撰四人分掌四季有令史二人楷書十二人寫國史楷書)
(十八人楷書手二十五人典書二人亭長二人掌固四人熟紙匠六人)
祕書省監一人從三品少監二人從四品上丞一人從
五品上監掌經籍圖書之事領著作局少監為之貳(武德)
(四年改少令曰少監龍朔二年改祕書省曰蘭臺監曰太史少監曰侍郎丞曰大夫祕書郎曰蘭臺郎武后垂)
(拱元年祕書省曰麟臺太極元年曰祕書省有典書四人楷書十人令史四人書令史九人亭長六人掌固八)
(人熟紙匠十人裝潢匠十人筆匠六人)
祕書郎三人從六品上掌四部圖籍以甲乙丙丁為部
皆有三本一曰正二曰副三曰貯凡課寫功程皆分判
校書郎十人正九品上正字四人正九品下掌讎校典
籍刊正文章
著作局郎二人從五品上著作佐郎二人從六品上校
書郎二人正九品上正字二人正九品下著作郎掌撰
碑誌祝文祭文與佐郎分判局事(武德四年改著作曹曰局龍朔元年曰司)
(文局郎曰郎中佐郎曰司文郎有楷書五人書令史一人書吏二人掌固四人)
司天臺監一人正三品少監二人正四品上丞一人正
六品上主簿二人正七品上主事一人正八品下監掌
察天文稽歴數凡日月星辰風雲氣色之異率其屬而
占有通玄院以藝學召至京師者居之凡天文圖書器
物非其任不得與焉每季錄祥眚送門下中書省紀于
起居注歲終上送史舘歲頒歴于天下(武德四年改太史監曰太史局)
(隷祕書省七年廢監候龍朔二年改太史局曰祕書閣局令曰祕書閣郎中武后光宅元年改太史局曰渾天)
(監不隷麟臺俄改曰渾儀監置副監及丞主簿改司辰師曰司辰長安二年渾儀監復曰太史局廢副監及丞)
(隷麟臺如故改天博士曰靈臺博士曰保章正景龍二年改太史局曰太史監不隷祕書省復置丞景)
(雲元年又為局隷祕書省踰月為監歲中復為局二年改曰渾儀監開元二年復曰太史監改令為監置少監)
(十四年太史監復為局以監為令而廢少監天寶元年太史局復為監自是不隷祕書省乾元元年曰司天臺)
(藝術人韓穎劉恒建議改令為監置通玄院及主簿置五官監候及五官禮生十五人掌布諸壇神位五官楷)
(書手五人掌寫御書有令史五人天文觀生九十人天文生五十人歴生五十五人初有天博士二人正八)
(品下歴博士一人從八品上司辰師五人正九品下裝書歴生掌候天文掌教習天文氣色掌寫御歴後皆省)
春官夏官秋官冬官中官正各一人正五品上副正各
一人正六品上掌司四時各司其方之變異冠加一星
珠以應五緯衣從其方色元日冬至朔望朝會及大禮
各奏方事而服以朝見(乾元三年置五官正及副正)
五官保章正二人從七品上五官監候三人正八品下
五官司歴二人從八品上掌歷法及測景分至表準
五官靈臺郎各一人正七品下掌候天文之變五官挈
壺正二人正八品上五官司辰八人正九品上漏刻博
士六人從九品下掌知漏刻凡孔壺為漏浮箭為刻以
考中星昏明更以擊鼓為節點以擊鐘為節(武后長安二年置挈)
(壺正乾元元年與靈臺郎保章正司歴司辰皆加五官之名有漏刻生四十人典鐘典鼓三百五十人初有刻)
(漏視品刻漏典事掌知刻漏檢校刻漏後皆省)
殿中省監一人從三品少監二人從四品上丞二人從
五品上監掌天子服御之事其屬有六局曰尚食尚藥
尚衣尚乘尚舍尚輦少監為之貳凡聽朝率屬執繖扇
列于左右大朝會祭祀則進爵行幸則侍奉仗内驂乘
百司皆納印而藏之大事聽焉有行從百司之印左右
仗廄左曰奔星右曰内駒兩仗内又有六廄一曰左飛
二曰右飛三曰左萬四曰右萬五曰東南内六曰西南
内園苑有官馬坊每歲河隴羣牧進其良者以供御六
閑馬以殿中監及尚乘主之武后萬歲通天元年置仗
内六閑一曰飛龍二曰祥麟三曰鳳苑四曰鵷鸞五曰
吉良六曰六羣亦號六廄以殿中丞檢校仗内閑廄以
中官為内飛龍使聖歴中置閑廄使以殿中監承恩遇
者為之分領殿中太僕之事而專掌輿輦牛馬自是宴
游供奉殿中監皆不豫開元初閑廄馬至萬餘匹駱駞
巨象皆養焉以駝馬隷閑廄而尚乘局名存而已閑廄
使押五坊以供時狩一曰鵰坊二曰鶻坊三曰鷂坊四
曰鷹坊五曰狗坊侍御尚醫二人正六品上主事二人
從九品上(武德元年改殿内監曰殿中省龍朔二年曰中御府監曰大監丞曰大夫有令史四人書)
(令史十二人左右仗千牛各十人掌固亭長各八人舊有天藏府開元二十二年省)
進馬五人正七品上掌大陳設戎服執鞭居立仗馬之
左視馬進退(天寶八載罷南衙立仗馬因省進馬十二載復置乾元後又省大歴十四年復)
尚食局奉御二人正五品下直長五人正七品上諸奉
御直長品皆如之食醫八人正九品下奉御掌儲供直
長為之貳進御必辨時禁先嘗之饗百官賓客則與光
祿視品秩而供凡諸陵月享視膳乃獻(龍朔二年改尚食局曰奉膳局)
(諸局奉御皆曰大夫有書令史二人書吏五人主食十六人主膳八百四十人掌固八人)
尚藥局奉御二人直長二人掌和御藥診視凡藥供御
中書門下長官及諸衞上將軍各一人與監奉御涖之
藥成醫佐以上先嘗疏本方具歲月日涖者署奏餌日
奉御先嘗殿中監次之皇太子又次之然後進御太常
每季閱送上藥而還其朽腐者左右羽林軍給藥飛騎
萬騎病者頒焉(龍朔二年改尚藥局曰奉醫局有按摩師四人咒禁師四人書令史二人書吏)
(四人直官十人主藥十二人藥童三十人合口脂匠一人掌固四人)
侍御醫四人從六品上掌供奉診候
司醫五人正八品下醫佐十人正九品下掌分療衆疾
(皆貞觀中置)
尚衣局奉御二人直長四人掌供冕服几案祭祀則奉
鎮圭於監而進於天子大朝會設案(龍朔二年改尚衣局曰奉冕局有書)
(令史三人書吏四人主衣十六人掌固四人)
尚舍局奉御二人直長六人掌殿庭祭祀張設湯沐燈
燭汎掃行幸則設三部帳幕有古帳大帳次帳小次帳
小帳凡五等各三部其外則蔽以排城大朝會設黼扆
施躡席薰鑪朔望設幄而已(龍朔二年改尚舍局曰奉扆局有書令史三人書吏)
(七人掌固十人幕士八十人舊有給使百二十人掌供御湯沐燈燭雜使貞觀中省)
尚乘局奉御二人直長十人掌内外閑廄之馬左右六
閑一曰飛黃二曰吉良三曰龍媒四曰騊駼五曰駃騠
六曰天苑凡外牧歲進良馬印以三花飛鳳之字飛龍
廄日以八馬列宮門之外號南衙立仗馬仗下乃退大
陳設則居樂縣之北與象相次(龍朔二年改尚乘局曰奉駕局有書令史六人)
(書吏十四人直官二十人習馭五百人掌閑五千人典事五人獸醫七十人掌固四人習馭掌調六閑之馬掌)
(閑掌飼六閑之馬治其乘具鞍轡典事掌六閑芻粟太宗置司廩司庫高宗置習馭獸醫)
司廩司庫各一人正九品下掌六閑藁秸出納奉乘十
八人正九品下掌飼習御馬
尚輦局奉御二人直長三人尚輦二人正九品下掌輿
輦繖扇大朝會則陳于庭大祭祀則陳于廟皆繖二翰
一扇一百五十有六既事而藏之常朝則去扇左右留
者三(龍朔二年改尚輦局曰奉轝局有書令史二人書吏四人七輦主輦各六人掌扇六十人掌翰三十)
(人掌輦四十二人奉轝十五人掌固六人掌扇掌翰掌執繖扇紙筆硯雜供奉之事掌輦掌率主輦以供其事)
(高宗置掌翰)
内侍省監二人從三品少監二人内侍四人皆從四品
上監掌内侍奉宣制令其屬六局曰掖庭宮闈奚官内
僕内府内坊少監内侍為之貳皇后親蠶則升壇執儀
大駕出入為夾引(武德四年改長秋監曰内侍監内承奉曰内常侍内承直曰内給事龍朔)
(二年改監為省武后垂拱元年曰司宮臺天寶十三年置内侍監改内侍曰少監尋更置内侍有高品一千六)
(百九十六人品官白身二千九百三十二人令史八人書令史十六人)
内常侍六人正五品下通判省事
内給事十人從五品下掌承旨勞問分判省事凡元日
冬至百官賀皇后則出入宣傳宮人衣服費用則具品
秩計其多少春秋宣送于中書主事二人從九品下
内謁者監十人正六品下掌儀法宣奏承勅令及外命
婦名帳凡諸親命婦朝會者籍其數上内侍省命婦下
車則導至朝堂奏聞(唐廢内謁者局置内典引十八人掌諸親命婦朝參出入導引有内)
(亭長六人掌固八人)
内謁者十二人從八品下掌諸親命婦朝集班位分涖
諸門
内侍伯六人正七品下掌糺察宮内不法歲儺則莅出
入
寺人六人從七品下掌皇后出入執御刀冗從
掖庭局令二人從七品下丞三人從八品下掌宮人簿
帳女工凡宮人名籍司其除附公桑養蠶會其課業供
奉物皆取焉婦人以罪配没工縫巧者隷之無技能者
隷司農諸司營作須女工者取於戸婢(有書令史四人書吏八人計史)
(二人典事十人掌固四人計史掌料工程)
博士二人從九品下掌教習宮人書算衆藝(初内文學)
(館隷中書省以儒學者一人為學士掌教宮人武后如意元年改曰習藝館又改曰萬林内教坊尋復舊有内)
(教博士十八人經學五人史子集綴文三人楷書二人莊老太一篆書律令吟詠飛白書并碁各一人開兀末)
(館廢以内教博士以下隷内侍省中官為之)
監作四人從九品下掌監涖雜作典工役
宮闈局令二人從七品下丞二人從八品下掌侍宮闈
出入管籥凡享太廟皇后神主出入則帥其屬輿之總
小給使學生之籍給以糧稟(有書令史三人書吏六人内閽史二十人内掌扇十)
(六人内給使無常員小給使學生五十人掌固四人凡無官品者號曰内給使掌諸門進物之歴内閽使掌承)
(傳諸門出納管籥内掌扇掌中宮繖扇)
奚官局令二人正八品下丞二人正九品下掌奚隷工
役宮官之品宮人病則供醫藥死給衣服各視其品陪
陵而葬者將作給匠戶衞士營冡三品葬給百人四品
八十人五品六十人六品七品十人八品九品七人無
品者歛以松棺五釘葬以犢車給三人皆監門校尉直
長涖之内命婦五品以上無親戚者以近冡同姓中男
一人主祭于墓無同姓者春秋祠以少牢(有書令史三人書吏六人)
(典事藥直掌固各四人)
内僕局令三人正八品下丞二人正九品下掌中宮車
乘皇后出則令居左丞居右夾引(有書令史二人書吏四人駕士百四十人)
(典事八人掌固八人駕士掌習御車輿雜畜)
内府局令二人正八品下丞二人正九品下掌中藏寶
貨給納之數及供燈燭湯沐張設凡朝會五品已上及
有功將士蕃酋辭還皆賜於庭(有書令史二人書吏典史掌固各四人典事六)
(人)
太子内坊局令二人從五品下丞二人從七品下掌東
宮閣内及宮人糧稟坊事五人從八品下(初内坊隷東宮開元二十)
(七年隷内侍省為局改典内曰令置丞坊事及導客舍人六人掌序導賓客閣帥六人掌帥閽人内給使以供)
(其事内閽人八人掌承諸門出入管籥内繖扇燈燭内廄尉二人掌車乘有錄事一人令史三人書令史五人)
(典事二人駕士三十人亭長掌固各二人)
典直四人正九品下掌宮内儀式導引通傳勞問糺劾
非違察出納
内官貴妃惠妃麗妃華妃各一人正一品掌佐皇后論
婦禮於内無所不綂(唐因隋制有貴妃淑妃德妃賢妃各一人為夫人正一品昭儀昭容)
(昭媛修儀修容修媛充儀充容充媛各一人為九嬪正二品婕妤九人正三品美人四人正四品才人五人正)
(五品寶林二十七人正六品御女二十七人正七品采女二十七人正八品六尚亦曰諸尚書正三品二十四)
(司亦曰諸司事正四品二十四典亦曰諸典事正六品二十四掌亦曰諸掌事龍朔二年置贊德二人正一品)
(宣儀四人正二品承閨五人正四品承旨五人正五品衞仙六人正六品供奉八人正七品侍櫛二十人正八)
(品侍巾三十人正九品咸亨復舊開元中玄宗以后妃四星一為后有后而復置四妃非典法乃置惠妃麗妃)
(華妃以代三夫人又置六儀美人才人增尚宮尚儀尚服三局諸司諸典自六品至九品而止其後復置貴妃)
淑儀德儀賢儀順儀婉儀芳儀各一人正二品掌教九
御四德率其屬以贊后禮
美人四人正三品掌率女官修祭祀賓客之事
才人七人正四品掌叙燕寢理絲枲以獻歲功
宮官尚宮局尚宮二人正五品六尚皆如之掌導引中
宮總司記司言司簿司闈凡六尚事物出納文籍皆涖
其印署(有女史六人掌執文書)
司記二人正六品二十四司皆如之掌宮内文簿入出
錄為抄目審付行焉牒狀無違然後加印典記佐之
典記二人正七品二十四典皆如之
掌記二人正八品二十四掌皆如之
司言典言各二人掌承勅宣付别鈔以授司閽傳外
掌言二人掌宣傳外司附奏受事者奏聞承勅處分則
錄所奏為案記(有女史四人)
司簿典簿掌簿各二人掌女史以上名簿稟賜則品别
條錄為等(有女史六人)
司闈六人掌諸閤管鑰
典闈掌闈各六人掌分涖啓閉(有女史四人)
尚儀局尚儀二人掌禮儀起居總司籍司樂司賓司贊
司籍典籍掌籍各二人掌供御經籍分四部部别為目
以時暴涼教學則簿記課業供奉几案紙筆皆預偫焉
(有女史十人)
司樂典樂掌樂各四人掌宮縣及諸樂陳布之儀涖其
閱習(有女史二人)
司賓典賓掌賓各二人掌賓客朝見受名以聞宴會則
具品數以授尚食有賜物與尚功涖給(有女史二人)
司贊典贊掌贊各二人掌賓客朝見宴食贊相導引會
日引客立于殿庭司言宣勅坐然後引即席酒至起再
拜食至亦起皆相其儀
彤史二人正六品(有女史二人)
尚服局尚服二人掌供服用采章之數總司寶司衣司
飾司仗
司寶二人掌神寶受命寶六寶及符契皆識其行用記
以文簿
典寶掌寶各二人凡出付皆旬别案記還則朱書注入
(有女史四人)
司衣典衣掌衣各二人掌宮内御服首飾整比以時進
奉(有女史四人)
司飾典飾掌飾各二人掌湯沐巾櫛凡供進識其寒温
之節(有女史二人)
司仗典仗掌仗各二人掌仗衞之器凡立儀衞尚服率
司仗等供其事(有女史二人)
尚食局尚食二人掌供膳羞品齊總司膳司醖司藥司
饎凡進食先嘗
司膳二人掌烹煎及膳羞米麫薪炭凡供奉口味皆種
别封印
典膳掌膳各四人掌調和御食温涼寒熱以時供進則
嘗之(有女史四人)
司醖典醖掌醖各二人掌酒醴酏飲以時進御(有女史二人)
司藥典藥掌藥各二人掌醫方凡藥外進者簿案種别
(有女史二人)
司饎典饎掌饎各二人掌給宮人餼食薪炭皆有等級
受付則旬别案記(有女史四人)
尚寢局尚寢二人掌燕見進御之次叙總司設司輿司
苑司燈
司設典設掌設各二人掌牀帷茵席鋪設久故者以狀
聞凡汎掃之事典設以下分視(有女史四人)
司輿典輿掌輿各二人掌輿輦繖扇文物羽旄以時暴
涼典輿以下分察(有女史二人)
司苑典苑掌苑各二人掌園苑蒔植蔬果典苑以下分
察之果熟進御(有女史二人)
司燈典燈掌燈各二人掌門閤燈燭晝漏盡一刻典燈
以下分察(有女史二人)
尚功局尚功二人掌女功之程總司製司珍司綵司計
司製典製掌製各二人掌供御衣服裁縫(有女史二人)
司珍典珍掌珍各二人掌珠珍錢貨(有女史六人)
司綵典綵掌綵各二人掌錦綵縑帛絲枲有賜用則旬
别案記(有女史二人)
司計典計掌計各二人給衣服飲食薪炭(有女史二人)
宮正一人正五品司正二人正六品典正二人正七品
宮正掌戒令糺禁讁罰之事宮人不供職者司正以牒
取裁小事決罰大事奏聞(有女史四人阿監副監視七品)
太子内官良娣二人正三品良媛六人正四品承徽十
人正五品昭訓十六人正七品奉儀二十四人正九品
司閨二人從六品三司皆如之掌導引妃及宮人名簿
總掌正掌書掌筵
掌正三人從八品九掌皆如之掌文書出入管鑰糺察
推罰(有女史三人)
掌書三人掌符契經籍宣傳啓奏教學稟賜紙筆(有女史三)
(人)
掌筵三人掌幄帟牀褥几案輿繖汎掃鋪設
司則二人掌禮儀參見總掌嚴掌縫掌藏
掌嚴三人掌首飾衣服巾櫛膏沐服玩仗衞(有女史三人)
掌縫三人掌裁紉織績(有女史三人)
掌藏三人掌財貨珠寶縑綵
司饌二人掌進食先嘗總掌食掌醫掌園(有女史四人)
掌食三人掌膳羞酒醴燈燭薪炭器皿(有女史四人)
掌醫三人掌方藥優樂(有女史二人)
掌園三人掌種植蔬果(有女史二人)
唐書卷四十七
唐書卷四十七考證
百官志二内侍省監二人從三品舊書作正三品
唐書卷四十七考證
