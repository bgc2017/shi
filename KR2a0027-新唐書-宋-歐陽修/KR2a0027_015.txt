唐書卷十五
宋翰林學士歐陽修撰
禮樂志第五
皇后歲祀一季春吉已享先蠶遂以親桑散齋三日於
後殿致齋一日於正寢一日於正殿前一日尚舍設御
幄於正殿西序及室中俱東向致齋之日晝漏上水一
刻尚儀版奏請中嚴尚服帥司仗布侍衛司賓引内命
婦陪位六尚以下各服其服詣後殿奉迎尚儀版奏外
辦上水二刻皇后服鈿釵禮衣結佩乘輿出自西房華
蓋警蹕皇后即御坐六尚以下侍衛一刻頃尚儀前跪
奏稱尚儀妾姓言請降就齋室皇后降坐乘輿入室散
齋之日内侍帥内命婦之吉者使蠶於蠶室諸預享者
皆齋前享三日尚舍直長設大次於外壝東門之内道
北南向命婦及六尚以下次於其後俱南向守宫設外
命婦次大長公主長公主公主以下於南壝之外道西
三夫人以下在其南重行異位東向北上陳饌幔於
内壝東門之外道南北向前享二日大樂令設宫縣之
樂於壇南内壝之内諸女工各位於縣後右校為采桑
壇於壇南二十步所方三丈高五尺四出陛尚舍量施
帷障於外壝之外四面開門其東門足容厭翟車前享
一日内謁者設御位於壇之東南西向望瘞位於西南
當瘞塪西向亞獻終獻位於内壝東門之内道南執事
者位於其後重行異位西向北上典正位於壇下一位
於東南西向一位於西南東向女史各陪其後司贊位
於樂縣東北掌贊二人在南差退西面又設司贊掌贊
位於埋塪西南東面南上典樂舉麾位於壇上南陛之
西東向司樂位於北縣之間當壇北向内命婦位於終
獻之南絶位重行異位西向北上外命婦位於中壝南
門之外大長公主以下於道東東西當内命婦差退太
夫人以下於道西去道遠近如公主重行異位相向北
上又設御采桑位於壇上東向内命婦采桑位於壇下
當御位東南北向西上執御鉤筐者位於内命婦之西
少南西上内外命婦執鉤筐者位各於其采桑位之後
設門外位享官於東壝之外道南從享内命婦於享官
之東北面西上從享外命婦於南壝之外道西如設次
設酒尊之位於壇上東南隅北向西上御洗於壇南陛
東南亞獻之洗又於東南俱北向幣筐於壇上尊坫之
所晡後内謁者帥其屬以尊坫罍洗篚羃入設於位升
壇者自東陛享日未明十五刻太官令帥宰人以鸞刀
割牲祝史以豆取毛血置於饌所遂烹牲五刻司設升
設先蠶氏神座於壇上北方南向前享一日金吾奏請
外命婦等應集壇所者聽夜行其應采桑者四人各有
女侍者進筐鉤載之而行其日未明四刻搥一鼓為一
嚴二刻搥二鼔為再嚴尚儀版奏請中嚴一刻搥三鼓
為三嚴司賓引内命婦入立於庭重行西面北上六尚
以下詣室奉迎尚服負寳内僕進厭翟車於閤外尚儀
版奏外辦馭者執轡皇后服鞠衣乘輿以出華蓋侍衛
警蹕内命婦從出門皇后升車尚功進鉤司製進筐載
之内命婦及六尚等乘車從諸翊駕之官皆乘馬駕動
警蹕不鳴鼓角内命婦宫人以次從其日三刻尚儀及
司醖帥其屬入實尊罍及幣太官令實諸籩豆簠簋俎
等内謁者帥其屬詣廚奉饌入設於饌幔内駕將至女
相者引享官内典引引外命婦俱就門外位駕至大次
門外廻車南向尚儀進車前跪奏稱尚儀妾姓言請降
車皇后降車乘輿之大次華盖繖扇尚儀以祝版進御
署出奠於坫尚功司製進受鉤筐以退典贊引亞獻及
從享内命婦俱就門外位司贊帥掌贊先入就位女相
者引尚儀典正及女史祝史與女執尊罍筐羃者入自
東門當壇南北向西上司贊曰再拜掌贊承傳尚儀以
下皆再拜就位司樂帥女工人入典贊引亞獻終獻女
相者引執事者司賓引内命婦内典引引外命婦入就
位皇后停大次半刻頃司言引尚宫立於大次門外當
門北向尚儀版奏外辦皇后出次入自東門至版位西
向立尚宫曰再拜皇后再拜司贊曰衆官再拜在位者
皆再拜尚宫曰有司謹具請行事樂三成尚宫曰再拜
皇后再拜司贊曰衆官再拜在位者皆再拜壇上尚儀
跪取幣於篚興立於尊所皇后自壇南陛升北面立尚
儀奉幣東向進皇后受幣進北向跪奠於神座少退再
拜降自南陛復于位初内外命婦拜訖女祝史奉毛血
之豆立於内壝東門之外皇后已奠幣乃奉毛血入升
自南陛尚儀迎引於壇上進跪奠於神座前皇后既升
奠幣司膳出帥女進饌者奉饌陳於内壝東門之外皇
后既降復位司膳引饌入至階女祝史跪徹毛血之豆
降自東陛以出饌升自南陛尚儀迎引於壇上設於神
座前皇后詣罍洗尚儀跪取匜興沃水司言跪取盤興
承水皇后盥司言跪取巾於篚進以&KR0868;受巾跪奠於篚
乃取爵於篚興進受爵尚儀酌罍水司言奉盤皇后洗
爵司言授巾皆如初皇后升自壇南陛詣酒尊尚儀贊
酌醴齊進先蠶氏神座前北向跪奠爵興少退立尚儀
持版進於神座之右東面跪讀祝文皇后再拜尚儀以
爵酌上尊福酒西向進皇后再拜受爵跪祭酒啐酒奠
爵興尚儀帥女進饌者持籩俎進神前三牲胙肉各置
一俎又以籩取稷黍飯共置一籩尚儀以飯籩胙俎西
向以次進皇后每受以授左右乃跪取爵遂飲卒爵興
再拜降自南陛復於位初皇后獻將畢典贊引貴妃詣
罍洗盥手洗爵自東陛升壇酌盎齊於象尊進神座前
北向跪奠爵興少退再拜尚儀以爵酌福酒進貴妃再
拜受爵跪祭遂飲卒爵再拜降自東陛復位昭儀終獻
如亞獻尚儀進神座前跪徹豆司贊曰賜胙掌唱曰衆
官再拜在位者皆再拜尚宫曰再拜皇后再拜司贊曰
衆官再拜在位者皆再拜尚宫請就望瘞位司贊帥掌
贊就瘞塪西南位皇后至望瘞位西向立尚儀執篚進
神座前取幣自北陛降壇西行詣瘞塪以幣置於塪司
贊曰可瘞塪東西各四人實土半塪尚宫曰禮畢請就
采桑位尚宫引皇后詣采桑壇升自西陛東向立初皇
后將詣望瘞位司賓引内外命婦采桑者執鉤筐者皆
就位(内外命婦一品各二人二品三品各一人)皇后既至尚功奉金鉤自北
陛升進典製奉筐從升皇后受鉤采桑典製以筐受之
皇后采三條止尚功前受鉤典製以筐俱退皇后初采
桑典製等各以鉤授内外命婦皇后采桑訖内外命婦
以次采女史執筐者受之内外命婦一品采五條二品
采九條止典製等受鉤與執筐者退復位司賓各引内
外命婦采桑者以從至蠶室尚功以桑授蠶母蠶母切
之以授婕妤食蠶灑一&KR2170;止尚儀曰禮畢尚宫引皇后
還大次内外命婦各還其次尚儀典正以下俱復執事
位司贊曰再拜尚儀以下皆再拜出女工人以次出其
祝版燔於齊所車駕還宫之明日内外命婦設會於正
殿如元會之儀命曰勞酒其有司歲所常祀者十有三
立春後丑日祀風師立夏後申日祀雨師立秋後辰日
祀靈星立冬後亥日祀司中司命司人司禄季夏土王
之日祭中霤孟冬祭司寒皆一獻祝稱天子謹遣其中
春中秋釋奠於文宣王武成王皆以上丁上戊國學以
祭酒博士三獻樂以軒縣前享一日奉禮郎設三
獻位於東門之内道北執事位於道南皆西向北上學
官館官位於縣東當執事西南西向學生位於館官之
後皆重行北上觀者位於南門之内道之左右重行北
面相對為首設三獻門外位於東門之外道南執事位
於其後每等異位北向西上館官學官位於三獻東南
北向西上設先聖神座於廟室内西楹間東向先師於
先聖東北南向其餘弟子及二十一賢以次東陳南向
西上其餘皆如常祀皇子束修束帛一篚五匹酒一壺
二斗脩一案五脡其日平明皇子服學生之服(其服青衿)至
學門外博士公服執事者引立學堂東階上西面相者
引皇子立於門東西面陳束帛篚壺酒脯案於皇子西
南當門北向重行西上將命者出立門西東面曰敢請
就事皇子少進曰某方受業於先生敢請見將命者入
告博士曰某也不德請皇子無辱(若已封王則云請王無辱)將命者
出告皇子固請博士曰某也不德請皇子就位某敢見
將命者出告皇子曰某不敢以視賓客請終賜見將命
者入告博士曰某辭不得命敢不從將命者出告執篚
者以篚東面授皇子皇子執篚博士降俟於東階下西
面相者引皇子執事者奉壺酒脩案以從皇子入門而
左詣西階之南東面奉酒脩者立於皇子西南東面北
上皇子跪奠篚再拜博士答再拜皇子還避遂進跪取
篚相者引皇子進博士前東面授幣奉壺酒脩案者從
奠於博士前博士受幣執事者取酒脩幣以東相者引
皇子立於階間近南北面奉酒脩者出皇子拜訖相者
引皇子出其學生束帛酒脩以見如皇子武德二年始
詔國子學立周公孔子廟七年高祖釋奠焉以周公為
先聖孔子配九年封孔子之後為襃聖侯貞觀二年左
僕射房玄齡博士朱子奢建言周公尼父俱聖人然釋
奠扵學以夫子也大業以前皆孔子為先聖顔回為先
師乃罷周公升孔子為先聖以顔回配四年詔州縣學
皆作孔子廟十一年詔尊孔子為宣父作廟於兖州給
戸二十以奉之十四年太宗觀釋奠於國子學詔祭酒
孔穎達講孝經二十一年詔左邱明卜子夏公羊高榖
梁赤伏勝高堂生戴聖毛萇孔安國劉向鄭衆賈逵杜
子春馬融盧植鄭康成服虔何休王肅王弼杜預范寗
二十二人皆以配享而尼父廟學官自祭之博士
某昭告于先聖州縣之釋奠亦以博士祭中書侍郎許
敬宗等奏禮學官釋奠于其先師鄭氏謂詩書禮樂之
官也四時之學將習其道故釋奠各以其師而不及先
聖惟春秋合樂則天子視學有司總祭先聖先師秦漢
釋奠無文魏則以太常行事晉宋以學官主祭且國學
樂以軒縣尊俎湏於官非臣下所可專也請國學釋奠
以祭酒博士為三獻辭稱皇帝謹遣州學以刺史
上佐博士三獻縣學以令丞主簿若尉三獻如社祭給
明衣會皇太子釋奠自為初獻以祭酒張後胤亞獻光
州刺史攝司業趙弘智終獻永徽中復以周公為先聖
孔子為先師顔回左邱明以降皆從祀顯慶二年太尉
長孫無忌等言禮釋奠于其先師若禮有高堂生樂有
制氏詩有毛公書有伏生又禮始立學釋奠于先聖鄭
氏註若周公孔子也故貞觀以夫子為先聖衆儒為先
師且周公作禮樂當同王者之祀乃以周公配武王而
孔子為先聖總章元年太子弘釋奠于學贈顔回為太
子少師曾參少保咸亨元年詔州縣皆營孔子廟武后
天授元年封周公為襃德王孔子為隆道公神龍元年
以鄒魯百戸為隆道公采邑以奉歲祀子孫世襲襃聖
侯睿宗太極元年以兖州隆道公近祠戸三十供灑掃
加贈顔回太子太師曾參太子太保皆配享玄宗開元
七年皇太子齒冑於學謁先聖詔宋璟亞獻蘇頲終獻
臨享天子思齒胄義乃詔三獻皆用胄子祀先聖如釋
奠右散騎常侍褚无量講孝經禮記文王世子篇明年
司業李元瓘奏先聖廟為十哲象以先師顔子配則配
象當坐今乃立侍餘弟子列象廟堂不豫享而范寗䓁
皆從祀請釋奠十哲享於上而圖七十子於壁曾參以
孝受經於夫子請享之如二十二賢乃詔十哲為坐象
悉豫祀曾參特為之象坐亞之圖七十子及二十二賢
於廟壁二十七年詔夫子既稱先聖可諡曰文宣王遣
三公持節冊命以其嗣為文宣公任州長史代代勿絶
先時孔廟以周公南面而夫子坐西牖下貞觀中廢周
公祭而夫子位未改至是二京國子監天下州縣夫子
始皆南向以顔淵配贈諸弟子爵公侯子淵兖公子騫
費侯伯牛鄆侯仲弓薛侯子有徐侯子路衛侯子我齊
侯子貢黎侯子游吳侯子夏魏侯又贈曾參以降六十
七人參成伯顓孫師陳伯澹臺滅明江伯宓子賤單伯
原憲原伯公冶長莒伯南官适郯伯公晳哀郳伯曾點
宿伯顔路杞伯商瞿蒙伯高柴共伯漆雕開滕伯公伯
竂任伯司馬牛向伯樊遲樊伯有若卞伯公西赤邵伯
巫馬期鄫伯梁鱣梁伯顔柳蕭伯冉儒郜伯曹䘏豐伯
伯虔鄒伯公孫龍黃伯冉季産東平伯秦子南少梁伯
漆雕斂武城伯顔子驕琅邪伯漆雕徒父湏句伯壤駟
赤北徵伯商澤睢陽伯石作蜀郈邑伯任不齊任城伯
公夏首亢父伯公良孺東牟伯后處營邱伯秦開彭衙
伯奚容箴下邳伯公肩定新田伯顔襄臨沂伯鄡單銅
鞮伯句井疆淇陽伯罕父黑乘邱伯秦商上洛伯申黨
召陵伯公祖子之期思伯榮子旗雩婁伯縣成鉅野伯
左人郢臨淄伯燕伋漁陽伯鄭子徒滎陽伯秦非汧陽
伯施常乘氏伯顔噲朱虚伯步叔乘淳於伯顔之僕東
武伯原亢籍莱蕪伯樂欬昌平伯廉潔莒父伯顔何開
陽伯叔仲會瑕邱伯狄黑臨濟伯邽巽平陸伯孔忠汶
陽伯公西與如重邱伯公西蒧祝阿伯於是二京之祭
牲太牢樂宫縣舞六佾矣州縣之牲以少牢而無樂二
十八年詔春秋二仲上丁以三公攝事若會大祀則用
中丁州縣之祭上丁上元元年肅宗以歲旱罷中小祀
而文宣之祭至仲秋猶祠之於太學永泰二年八月修
國學祠堂成祭酒蕭昕始奏釋奠宰相元載杜鴻漸李
抱玉及常參官六軍將軍就觀焉自復二京惟正會之
樂用宫縣郊廟之享登歌而已文武二舞亦不能具至
是魚朝恩典監事乃奏宫縣於論堂而雜以教坊工伎
貞元九年季冬貢舉人謁先師日與親享廟同有司言
上丁釋奠與大祠同即用中丁乃更用日謁於學元和
九年禮部奏貢舉人謁先師自是不復行矣開元十九
年始置太公尚父廟以留侯張良配中春中秋上戊祭
之牲樂之制如文宣出師命將發日引辭於廟仍以古
名將十人為十哲配享天寳六載詔諸州武舉人上省
先謁太公廟乾元元年太常少卿于休烈奏秋享漢祖
廟旁無侍臣而太公乃以張良配子房生漢初佐高祖
定天下時不與太公接古配食廟庭皆其佐命太公人
臣也誼無配享請以張良配漢祖廟上元元年尊太公
為武成王祭典與文宣王比以歴代良將為十哲象坐
侍君白起漢淮隂侯韓信蜀丞相諸葛亮唐尚
書右僕射衛國公李靖司空英國公李勣列於左漢太
子少傅張良齊大司馬田穰苴吳將軍孫武魏西河守
吳起君樂毅列於右以良為配後罷中祀遂不
祭建中三年禮儀使顔真卿奏治武成廟請如月令春
秋釋奠其追封以王宜用諸侯之數樂奏軒縣詔史館
考定可配享者列古今名將凡六十四人圖形焉越相
國范蠡齊將孫臏君廉頗秦將王翦漢相國平
陽侯曹參左丞相絳侯周勃前將軍北平太守李廣大
司馬冠軍侯霍去病後漢太傅高密侯鄧禹左將軍膠
東侯賈復執金吾雍奴侯寇恂伏波將軍新息侯馬援
太尉槐里侯皇甫嵩魏征東將軍晉陽侯張遼蜀前將
軍漢夀亭侯關羽吳偏將軍南郡太守周瑜丞相婁侯
陸遜晉征南大將軍南城侯羊祜撫軍大將軍襄陽侯
王濬東晉車騎將軍康樂公謝玄前燕太宰錄尚書太
原王慕容恪宋司空武陵公檀道濟梁太尉永寧郡公
王僧辯北齊尚書右僕射燕郡公慕容紹宗周大冢宰
齊王宇文憲隋上柱國新義公韓擒虎柱國太平公史
萬歲唐右武候大將軍鄂國公尉遲敬德右武衛大將
軍郉國公蘇定方右武衛大將軍同中書門下平章事
韓國公張仁亶兵部尚書同中書門下三品中山公王
晙夏官尚書同中書門下三品朔方大總管王孝傑齊
相管君田君趙奢大將軍君李
牧漢梁王彭越太尉條侯周亞夫大將軍長平侯衛青
後將軍營平侯趙充國後漢大司馬廣平侯吴漢征西
大將軍夏陽侯馮異建威大將軍好畤侯耿弇太尉新
豐侯叚熲魏太尉鄧艾蜀車騎將軍西鄉侯張飛吳武
威將軍南郡太守孱陵侯呂蒙大司馬荆州牧陸抗晉
鎮南大將軍當陽侯杜預太尉長沙公陶侃前秦丞相
王猛後魏太尉北平王長孫嵩宋征虜將軍王鎮惡陳
司空南平公吴明徹北齊右丞相咸陽王斛律光周太
傅大宗伯燕國公于謹右僕射鄖國公韋孝寬隋司空
尚書令越國公楊素右武侯大將軍宋國公賀若弼唐
司空河間郡王孝恭禮部尚書聞喜公裴行儉兵部尚
書同中書門下三品代國公郭元振朔方節度使兼御
史大夫張齊邱太尉中書令尚父汾陽郡王郭子儀貞
元二年刑部尚書關播奏太公古稱大賢下乃置亞聖
義有未安而仲尼十哲皆當時弟子今以異時名將列
之弟子非類也請但用古今名將配享去亞聖十哲之
名自是唯享武成王及留侯而諸將不復祭矣四年兵
部侍郎李紓言開元中太公廟以張良配以太常卿少
卿三獻祝文曰皇帝遣某敢昭告至上元元年贈太公
以王爵祭典同文宣有司遂以太尉獻祝版親署夫太
公周之太師張良漢之少傅今至尊屈禮於臣佐神何
敢歆且文宣百世所宗故樂以宫縣獻以太尉尊師崇
道也太公述作止六韜勲業著一代請祝辭不進署改
昭告為敬祭留侯為致祭獻官用太常卿以下百官議
之多請如紓言左司郎中嚴涗䓁議曰按紓援典訓尊
卑之節當矣抑猶有未盡夫大名徽號不容虚美而太
公兵權竒計之人耳當殷之失德諸侯歸周遂為佐命
祀典不云乎法施於人則祀之如仲尼祖述堯舜憲章
文武刪詩書定禮君君臣臣父父子子皆宗之法
施於人矣貞觀中以太公兵家者流始令磻溪立廟開
元漸著上戊釋奠禮其進不薄矣上元之際執事者苟
意於兵遂封王爵號擬文宣彼於聖人非倫也謂宜去
武成王號復為太公廟奠享之制如紓請刑部員外郎
陸淳等議曰武成王殷臣也紂暴不諫而佐周傾之夫
尊道者師其人使天下之人入是廟登是堂稽其人思
其道則立節死義之士安所奮乎聖人宗堯舜賢夷齊
不法桓文不贊伊尹殆謂此也武成之名與文宣偶非
不刊之典也臣愚謂罷上元追封立廟復磻溪祠有司
以時享斯得矣左領軍大將軍令狐建等二十四人議
曰兵革未靖宜右武以起忠烈今特貶損非勸也且追
王爵以時祠為武教主文武竝宗典禮已久改之非也
乃詔以將軍為獻官餘用紓奏自是以上將軍大將軍
將軍為三獻其五岳四鎮歲一祭各以五郊迎氣日祭
之東岳岱山於兖州東鎮沂山於沂州南岳衡山於衡
州南鎮會稽於越州中岳嵩高於河南西岳華山於華
州西鎮吳山於隴州北岳恒山於定州北鎮醫無閭於
營州東海於莱州淮於唐州南海於廣州江於益州西
海及河於同州北海及濟於河南
唐書卷十五
唐書卷十五考證
禮樂志五内命婦采桑位於壇下此下通典有當御
位東北南向西上外命婦采桑位於壇下十八字此
係脫文
唐書卷十五考證
