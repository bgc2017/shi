唐書卷十七
宋翰林學士歐陽修撰
禮樂志第七
四曰嘉禮皇帝加元服有司卜日告于天地宗廟前一
日尚舍設席於太極殿中楹之間莞筵紛純加藻席緇
純加次席黼純有司設次展縣設案陳車輦設文官五
品以上位於縣東武官於縣西六品以下皆於横街之
南北上朝集使分方於文武官當品之下諸親位於四
品五品之下皇宗親在東異姓親在西藩客分方各於
朝集使六品之南諸州使人於朝集使九品之後又設
太師太尉位於横街之南道東北面西上典儀於縣東
北贊者二人在南少退俱西向又設門外位於東西朝
堂如元日其日侍中版奏請中嚴太樂令鼓吹令帥工
人入就位有司設罍洗於阼階東南設席於東房内近
西張帷於東序外殿中監陳衮服於内席東領緇纚玉
簮及櫛三物同箱在服南又設莞筵一紛純加藻席緇
純加次席黼純在南尚食實醴尊於東序外帷内坫在
尊北實角觶柶各一饌陳於尊西籩豆各十二俎三在
籩豆之北設罍洗於尊東衮冕玉導置於箱太博士
一人立於西階下東面諸侍衛之官俱詣閤奉迎典儀
帥贊者及羣官以次入就位太博士引太常卿升西
階立於西房外當戸北向侍中版奏外辦皇帝服空頂
黑介幘絳紗袍出自西房即御座立太師太尉入就位
典儀曰再拜贊者承傳在位者皆再拜太師升自西階
立於東階上東面太尉詣阼階下罍洗盥手升自東階
詣東房取纚櫛箱進跪奠於御座西端太師詣御座前
跪奏曰坐皇帝坐太尉當前少左跪脱幘置於箱櫛畢
設纚興少西東面立太師降盥受冕右執頂左執前升
自西階當前少左祝曰令月吉日始加元服夀考惟褀
以介景福乃跪冠興復西階上位太尉前少左跪設簪
結纓興復位皇帝興適東房殿中監徹櫛纚箱以退皇
帝衮服出即席南向坐大殿詣序外帷内盥手洗觶酌
醴加柶覆之面葉立於序内南面太師進受醴面柄前
北向祝曰甘醴唯厚嘉薦令芳承天之休夀考不忘退
降立於西階下東面將祝殿中監率進饌者奉饌設於
前皇帝左執觶右取脯擩於醢祭於籩豆之間太尉取
胏一以進皇帝奠觶於薦西受胏舒左執本右絶末以
祭止左手嚌之授太尉太尉加於俎降立於太師之南
皇帝帨手取觶以柶祭醴啐醴建柶奠觶於薦東太師
太尉復横街南位典儀曰再拜贊者承傳在位者皆再
拜太師太尉出侍中前跪奏禮畢皇帝興入自東房在
位者以次出皇太子加元服有司豫奏司徒一人為賓
卿一人為贊冠吏部承以戒之前一日尚舍設御幄於
太極殿有司設羣官之次位展縣設案陳車輿皆如皇
帝之冠設賓受命位於横街南道東贊冠位於其後少
東皆北面又設文武官門外位於順天門外道東西其
日侍中奏請中嚴羣官有司皆就位賓贊入立於太極
門外道東西面黃門侍郎引主節持幡節中書侍郎引
制書案立於樂縣東南西面北上侍中奏外辦皇帝服
通天冠絳紗袍乘輿出自西房即御座賓贊入就位典
儀曰再拜在位皆再拜侍中及舍人前承制侍中降至
賓前稱有制公再拜侍中曰將加冠於某之首公其將
事公少進北面再拜稽首辭曰臣不敏恐不能供事敢
辭侍中升奏又承制降稱制旨公其將事無辭公再拜
侍中舍人至卿前稱敕旨卿再拜侍中曰將加冠於某
之首卿宜贊冠卿再拜黃門侍郎執節立於賓東北西
面賓再拜受節付于主節又再拜中書侍郎取制書立
賓東北西面賓再拜受制書又再拜典儀曰再拜贊者
承傳在位皆再拜賓贊出皇帝降坐入自東房在位者
以次出初賓贊出門以制書置於案引以幡節威儀鐃
吹及九品以上皆詣東宫朝堂冠前一日衞尉設賓次
於重明門外道西南向贊冠於其西南又設次於門内
道西以待賓贊又設皇太子位於閤外道東西向三師
位於道西三少位於其南少退俱東向又設軒縣於庭
皇太子受制位於縣北解劔席於東北皆北面冠日平
明宫臣皆朝服其餘公服集於重明門外朝堂宗正卿
乘車侍從詣左春坊權停左右二率各勒所部屯門列
仗左庶子版奏請中嚴羣官有司入就位設罍洗於東
階東南設冠席於殿上東壁下少南西向賓席於西階
上東向主人席於皇太子席西南西向三師席於冠席
南張帷於東序内設褥席於帷中又張帷於序外具饌
内直郎陳服於帷内東領北上衮冕金飾象笏遠游冠
緇布冠服玄衣素裳素韠白紗中單青領褾襈裾履襪
革帶大帶笏緇纚犀簪二物同箱在服南櫛實於箱又
在南莞筵四藻席四又在南良醖令實側尊甒醴於序
外帷内設罍洗於尊東實巾一角觶柶各一太官令實
饌豆九籩九於尊西俎三在豆北衮冕遠游三梁冠黑
介幘緇布冠青組纓屬於冠冠冕各一箱奉禮郎三人
各執立於西階之西東面北上主人贊冠者(宗正卿為主人庶子)
(為贊冠)升詣東序帷内少北戸東西立典謁引羣官以次
入就位初賓贊入次左庶子版奏外辦通事舍人引三
師等入就閤外道西位東面立皇太子空頂黑介幘雙
童髻綵衣紫袴褶織成褾領綠紳烏皮履乘輿以出洗
馬迎於閤門外左庶子請降輿洗馬引之道東位西向
立左庶子請再拜三師三少答拜乃就階東南位三師
在前三少在後千牛二人夾左右其餘仗衛列於師保
之外皇太子乃出迎賓至阼階東西面立宗正卿立於
門東西面賓立於西東面宗正卿再拜賓不答拜賓入
主人從入立於縣東北西面賓入贊冠者從賓詣殿階
間南面贊冠者立於賓西南東面節在賓東少南西面
制案在贊冠西南東面賓執制皇太子詣受制位北面
立主節脱節衣賓稱有制皇太子再拜宣詔曰有制皇
太子某吉日元服率由舊章命太尉某就宫展禮皇太
子再拜少傅進詣賓前受制書以受皇太子付于庶子
皇太子升東階入于東序帷内近北南面立賓升西階
及宗正卿各立席後初賓升贊冠者詣罍洗盥手升自
東階帷内於主人冠贊之南俱西面主人贊冠者引皇
太子出立於席東西面賓贊冠者取纚櫛二箱坐奠於
筵皇太子進升筵西面坐賓之贊冠者東面坐脫幘置
於箱櫛畢設纚興少北南面立冠緇布冠升賓降一等
受之右執頂左執前進東向立祝曰令月吉日始加元
服棄厥幼志慎其成德夀考惟褀以介景福乃跪冠興
復位皇太子東面立賓揖皇太子贊冠者引適東序帷
内服玄衣素裳之服以出立於席東西面賓揖皇太子
升筵西向坐賓之贊冠者進跪脫緇布冠置於箱興復
位賓降二等受遠游冠右執頂左執前進祝曰吉月令
辰乃申嘉服克敬威儀式昭厥德眉夀萬歲永夀胡福
乃跪冠興復位皇太子興賓揖皇太子贊冠者引適東
序帷内朝服以出立於席東西面賓揖皇太子升筵坐
賓之贊冠者跪脫遠游冠興復位賓降三等受冕右執
頂左執前進祝曰以歲之正以月之令咸加其服以成
厥德萬夀無彊承天之慶乃跪冠興復位每冠皆贊冠
者跪設簪結纓皇太子興賓揖皇太子適東序服衮冕
之服以出立於席東西面贊冠者徹纚櫛箱以入又取
筵入於帷内主人贊冠者又設醴皇太子席於室戸西
南向下莞上藻賓之贊冠者於東序外帷内盥手洗觶
典膳郎酌醴加柶覆之面柄授贊冠立於序内南面賓
揖皇太子就筵西南面立賓進受醴加柶面柄進北向
立祝曰甘醴唯厚嘉薦令芳拜受祭之以定厥祥承天
之休夀考不忘皇太子拜受觶賓復位東面答拜贊冠
者與進饌者奉饌設於筵前皇太子升筵坐左執觶右
取脯擩於醢祭於籩豆之間贊冠者取韭葅遍擩於豆
以授皇太子又祭於籩豆之間贊冠者取胏一以授皇
太子皇太子奠觶於薦西興受胏郤左手執本坐繚右
手絶末以祭止左手嚌之興以授贊冠者加於俎皇太
子坐帨手取觶以柶祭醴三始扱一祭又扱再祭加柶
於觶面葉興筵末坐啐醴建柶興降筵西南面坐奠觶
再拜執觶興賓答拜皇太子降立於西階之東南面賓
降立於西階之西少南贊冠隨降立於賓西南皆東面
賓少進字之祝曰禮儀既備令月吉日昭告厥字君子
攸宜宜之於嘏永受保之奉敕字某皇太子再拜曰某
雖不敏敢不祗奉及再拜洗馬引太子降阼階位三師
在南北面三少在北南面立皇太子西面再拜三師等
各再拜以出典儀曰再拜贊者承傳在位者皆再拜左
庶子前稱禮畢皇太子乘輿以入侍臣從至閤賓贊及
宗正卿出就會皇子冠前三日本司帥其屬筮日筮賓
於聽事前二日主人至賓之門外次東面賓立於阼階
下西面儐者進於左北面受命出立於門東西面曰敢
請事主人曰皇子某王將加冠請某公教之儐者入告
賓出立於門左西面再拜主人答拜主人曰皇子某王
將加冠願某公教之賓曰某不敏恐不能共事敢辭主
人曰某猶願某公教之賓曰王重有命其敢不從主人
再拜而還賓拜送命贊冠者亦如之冠之日夙興設洗
於阼階東南席於東房内西牖下陳衣於席東領北上
衮冕遠游冠緇布冠緇纚犀簪櫛實於箱在服南莞筵
藻席各三在南設尊於房戸之外西兩甒玄酒在西加
勺羃設坫於尊東置二爵於坫加羃豆十籩十在服北
爼三在籩豆之北質明賓贊至於主人大門外之次遠
游三梁緇布冠各一箱各一人執之侍於西階之西東
面北上設主人之席於阼階上西面賓席於西階上東
面皇子席於室戸東房戸西南面俱下莞上藻主人立
於阼階下當東房西面諸親立於罍洗東南西面北上
儐者立於門内道南北面皇子雙童髻空頂幘綵袴褶
錦紳烏皮履立於房内南面主人贊冠者立於房内戸
東西面賓及贊冠者出立於門西贊冠者少退俱東面
北上儐者受命於主人出立於門東西面曰敢請事賓
曰皇子某王將加冠某謹應命儐者入告主人出迎賓
西面再拜賓答拜主人揖贊冠者贊冠者報揖主人又
揖賓賓報主人入賓贊冠者以次入及内門主人揖賓
賓入贊冠者從之至内霤將曲揖賓報揖至階主人立
於階東西面賓立於階西東面主人曰請公升賓曰某
備將事敢辭主人曰固請公升賓曰某敢固辭主人曰
終請公升賓曰某敢終辭主人升自阼階立於席東西
向賓升自西階立於席西東向贊冠者及庭盥於洗升
自西階入於東房立於主人贊冠者之南俱西面主人
贊冠者引皇子出立於房戸外西南面賓之贊冠者取
纚櫛簪箱跪奠於皇子筵東端興席東少北南面立賓
揖皇子賓主俱即坐皇子進升席南面坐賓之贊冠者
進筵前北面跪脫雙童髻置於箱櫛畢設纚賓降盥主
從降賓東面辭曰願主不降主人曰公降辱敢不從降
賓既盥詣西階賓主一揖一讓升主人立於席後西面
賓立於西階上東執緇布冠者升賓降一等受之右執
頂左執前北面跪冠興復西階上席後東面立皇子興
賓揖皇子適房賓主俱坐皇子服青衣素裳之服出房
戸西南面立賓揖皇子皇子進立於席從南面賓降盥
主人從降辭對如初賓跪取爵於篚興洗詣西階賓主
一揖一讓升坐主人立於席後西面賓詣酒尊所酌酒
進皇子筵前北向立祝曰旨酒既清嘉薦亶時始加元
服兄弟具來孝友時格永乃保之皇子筵西拜爵賓復
西階上東面答拜執饌者薦籩豆於皇子筵前皇子升
座左執爵右執脯擩於醢祭於籩豆之間祭酒興筵末
坐啐酒執爵興降筵奠爵再拜執爵興賓答拜冠者升
筵跪奠爵於薦東興立於筵西南面執饌者徹薦爵賓
揖皇子皇子進升筵南向坐賓之贊冠者跪脫緇布冠
置於箱賓降二等受遠游冠冠之皇子興賓揖皇子適
房賓主俱坐皇子服朝服出房戸西南面立賓主俱興
賓揖皇子皇子進立於席後南面賓詣尊所取爵酌酒
進皇子筵前北向立祝曰旨酒既湑嘉薦伊脯乃申其
服禮儀有序祭此嘉爵承天之祜皇子筵西拜受爵祭
饌如初禮賓揖皇子進升席南面坐賓之贊冠者跪脫
進賢冠賓降三等受冕冠之每冠皆贊冠者設簪結纓
皇子興賓揖皇子適房服衮冕以出房戸西南面賓揖
皇子進立於席後南面賓詣酒尊所取爵酌酒進皇子
祝曰旨酒令芳籩豆有楚咸加其服殽升折爼承天之
慶受福無疆皇子筵西拜受爵執饌者薦籩豆設爼於
其南皇子升筵坐執爵祭脯醢贊冠者取胏一以授皇
子皇子奠爵於薦西興受坐祭左手嚌之興加於爼皇
子坐涗手執爵祭酒興筵末坐啐酒降筵西南面坐奠
爵再拜執爵興賓答拜皇子升筵坐奠爵於薦東興贊
冠者引皇子降立於西階之東南面初皇子降賓降自
西階直西序東面立主人降自東階直東序西面立賓
少進字之曰禮儀既備令月吉日昭告其字爰字孔嘉
君子攸宜宜之于嘏永受保之曰孟某甫仲叔季唯其
所當皇子曰某雖不敏夙夜祗奉賓出主人送於内門
外主人西面請賓曰公辱執事請禮從者賓曰某既得
將事敢辭主人曰敢固以請賓曰某辭不得命敢不從
賓就次主人入初賓出皇子東面見諸親拜之皇子答
拜皇子入見内外諸尊於别所賓主既釋服改設席訖
賓贊俱出次立於門西主人出揖賓賓報揖主人先入
賓贊從之至階一揖一讓升坐俱坐會訖賓立於西階
上贊冠者在北少退俱東面主人立於東階上西面掌
事者奉束帛之篚升授主人於序端主人執篚少進西
面立又掌事者奉幣篚升立於主人後幣篚升牽馬者
牽兩馬入陳於門内三分庭一在南北首西上賓還西
階上北面再拜主人進立於楹間贊冠者立於賓左少
退俱北面再拜主人南面賓贊進立於主人之右俱南
面東上主人授幣賓受之退復位於主人授幣掌事者
又以幣篚授贊冠者主人還阼階上北面拜送賓贊降
自西階從者訝受幣賓當庭實東面揖出牽馬者從出
從者訝受馬於門外賓降主人降送賓於大門西面再
拜若諸臣之嫡子三加皆祝而冠又祝而酌又祝而字
庶子三加既加然後酌而祝之又祝而字其始冠皆緇
布再加皆進賢其三加一品之子以衮冕二品之子以
鷩冕三品之子以毳冕四品之子以絺冕五品之子以
玄冕六品至于九品之子以爵弁其服從之其即席而
冠也嫡子西面庶子南面其筮日筮賓贊遂戒之及其
所以冠之禮皆如親王
唐書卷十七
唐書卷十七考證
禮樂志七加藻席緇純緇通典作繢
侍中此下通典有退字
侍中曰沈炳震曰當作舍人曰
卿再拜此句下通典有舍人退三字
唐書卷十七考證
