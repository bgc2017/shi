唐書卷四十五
宋翰林學士歐陽修撰
志第三十五
選舉志
凡選有文武文選吏部主之武選兵部主之皆為三銓
尚書侍郎分主之凡官員有數而署置過者有罰知而
聽者有罰規取者有罰每歲五月頒格于州縣選人應
格則本屬或故任取選解列其罷免善惡之狀以十月
會于省過其時者不叙其以時至者乃考其功過同流
者五五為聯京官五人保之一人識之刑家之子工賈
異類及假名承偽隱冐升降者有罰文書粟錯隱倖者
駮放之非隱倖則不凡擇人之法有四一曰身體貌豐
偉二曰言言辭辯正三曰書楷法遒美四曰判文理優
長四事皆可取則先德行德均以才才均以勞得者為
留不得者為放五品以上不試上其名中書門下六品
以下始集而試觀其書判已試而銓察其身言已銓而
注詢其便利而擬已注而唱不厭者得反通其辭三唱
而不厭聽冬集厭者為甲上于僕射乃上門下省給事
中讀之黃門侍郎省之侍中審之然後以聞主者受旨
而奉行焉謂之奏受視品及流外則判補皆給以符謂
之告身凡官已受成皆廷謝凡試判登科謂之入等甚
拙者謂之藍縷選未满而試文三篇謂之宏辭試判三
條謂之拔萃中者即授官凡出身嗣王郡王從四品下
親王諸子封郡公者從五品上國公正六品上郡公正
六品下縣公從六品上侯正七品上伯正七品下子從
七品上男從七品下皇帝緦麻以上親皇太后期親正
六品上皇太后大功皇后期親從六品上皇帝袒免皇
太后小功緦麻皇后大功親正七品上皇后小功緦麻
皇太子妃期親從七品上外戚皆以服屬降二階叙娶
郡主者正六品上娶縣主者正七品上郡主子從七品
上縣主子從八品上凡用蔭一品子正七品上二品子
正七品下三品子從七品上從三品子從七品下正四
品子正八品上從四品子正八品下正五品子從八品
上從五品及國公子從八品下凡品子任雜掌及王公
以下親事帳内勞满而選者七品以上子從九品上叙
其任流外而應入流内叙品卑者亦如之九品以上及
勲官五品以上子從九品下叙三品以上蔭曾孫五品
以上蔭孫孫降子一等曾孫降孫一等贈官降正官一
等死事者與正官同郡縣公子視從五品孫縣男以上
子降一等勲官二品子又降一等二王後孫視正三品
凡秀才上上第正八品上上中第正八品下上下第從
八品上中上第從八品下明經上上第從八品下上中
第正九品上上下第正九品下中上第從九品下進士
明法甲第從九品上乙第從九品下弘文崇文館生及
第亦如之應入五品者以聞書算學生從九品下叙凡
弘文崇文生皇緦麻以上親皇太后皇后大功以上親
一家聽二人選職事二品以上散官一品中書門下正
三品同三品六尚書等子孫并姪功臣身食實封者子
孫一蔭聽二人選京官職事正三品同中書門下平章
事供奉官三品子孫京官職事從三品中書黃門侍郎
并供奉三品官帶四品五品散官子一蔭一人凡勲官
選者上柱國正六品叙六品而下遞降一階驍騎尉武
騎尉從九品上叙凡居官必四考四考中中進年勞一
階叙每一考中上進一階上下二階上中以上及計考
應至五品以上奏而别叙六品以下遷改不更選及守
五品以上官年勞歲一叙給記階牒考多者準考累加
凡醫術不過尚藥奉御隂陽卜筮圖畫工巧造食音聲
及天文不過本色局署令鴻臚譯語不過典客署令凡
千牛備身備身左右五考送兵部試有文者送吏部凡
齋郎太廟以五品以上子孫及六品職事并清官子為
之六考而滿郊社以六品職事官子為之八考而滿皆
讀兩經粗通限年十五以上二十以下擇儀狀端正無
疾者武選凡納課品子歲取文武六品以下勲官三品
以下五品以上子年十八以上每州為解上兵部納課
十三歲而試第一等送吏部第二等留本司第三等納
資二歲第四等納資三歲納已復試量文武授散官若
考滿不試免當年資遭喪免資無故不輸資及有犯者
放還之凡捉錢品子無違負滿二百日本屬以簿附朝
集使上於考功兵部滿十歲量文武授散官其視品國
官府佐應停者依品子納課十歲而試凡一歲為一選
自一選至十二選視官品高下以定其數因其功過而
增損之初武德中天下兵革新定士不求禄官不充員
有司移符州縣課人赴調遠方或賜衣續食猶辭不行
至則授用無所點退不數年求者寖多亦頗加簡汰貞
觀二年侍郎劉林甫言隋制以十一月為選始至春乃
畢今選者衆請四時注擬十九年馬周以四時選為勞
乃復以十一月選至三月畢太宗嘗謂攝吏部尚書杜
如晦曰今專以言辭刀筆取人而不悉其行至後敗職
雖刑戮之而民已敝矣乃欲放古令諸州辟召會功臣
行世封乃止它日復顧侍臣曰致治之術在於得賢今
公等不知人朕又不能徧識日月其逝而人遠矣吾將
使人自舉可乎而魏徵以為長澆競又止初銓法簡而
任重高宗總章二年司列少常伯裴行儉始設長名榜
引銓注法復定州縣升降為八等其三京五府都護都
督府悉有差次量官資授之其後李敬玄為少常伯委
事於員外郎張仁禕仁禕又造姓歴改狀樣銓歴等程
式而銓總之法密矣然是時仕者衆庸愚咸集有偽主
符告而矯為官者有接承它名而參調者有遠人無親
而置保者試之日冐名代進或旁坐假手或借人外助
多非其實雖繁設等級遞差選限增譴犯之科開糾告
之令以遏之然猶不能禁大率十人競一官餘多委積
不可遣有司患之謀為黜落之計以僻書隱學為判目
無復求人之意而吏求貨賄出入升降至武后時天官
侍郎魏玄同深嫉之因請復古辟署之法不報初試選
人皆糊名令學士考判武后以為非委任之方罷之而
其務收人心士無賢不肖多所進奬長安二年舉人授
拾遺補闕御史著作佐郎大理評事衞佐凡百餘人明
年引見風俗使舉人悉授試官高者至鳳閣舍人給事
中次員外郎御史補闕拾遺校書郎試官之起自此始
時李嶠為尚書又置員外郎二千餘員悉用勢家親戚
給俸祿使釐務至與正官争事相毆者又有檢校勅攝
判知之官神龍二年嶠復為中書令始悔之乃停員外
郎官釐務中宗時韋后及太平安樂公主等用事於側
門降墨勅斜封授官號斜封官凡數千員内外盈溢無
廳事以居當時謂之三無坐處言宰相御史及員外郎
也又以鄭愔為侍郎大納貨賂選人留者甚衆至逆用
三年員闕而綱紀大潰韋氏敗始以宋璟為吏部尚書
李乂盧從愿為侍郎姚元之為兵部尚書陸象先盧懷
慎為侍郎悉奏罷斜封官量闕留人雖資高考深非才
實者不取初尚書銓掌七品以上選侍郎銓掌八品以
下選至是通其品而掌焉未幾璟元之等罷殿中侍御
史崔涖太子中允薛昭希太平公主意上言罷斜封官
人失其所而怨積於下必有非常之變乃下詔盡復斜
封别勅官玄宗即位厲精為治左拾遺内供奉張九齡
上疏言縣令刺史陛下所與共理尤親於民者也今京
官出外乃反以為斥逐非少重其選不可又曰古者或
遥聞辟召或一見任之是以士脩名行而流品不雜今
吏部始造簿書以備遺忘而反求精於案牘不急人才
何異遺劒中流而刻舟以記於是下詔擇京官有善政
者補刺史歲十月按察使校殿最自第一至第五校考
使及戶部長官總覈之以為升降凡官不歴州縣不擬
臺省已而悉集新除縣令宣政殿親臨問以治人之策
而擢其高第者又詔員外郎御史諸供奉官皆進名勅
授而兵吏部各以員外郎一人判南曹由是銓司之任
輕矣其後戸部侍郎宇文融又建議置十銓乃以禮部
尚書蘇頲等分主之太子左庶子吳兢諫曰易稱君子
思不出其位言不侵官也今以頲等分掌吏部選而天
子親臨決之尚書侍郎皆不聞參議者以為萬乘之君
下行選事帝悟遂復以三銓還有司開元十八年侍中
裴光庭兼吏部尚書始作循資格而賢愚一槩必與格
合乃得銓授限年躡級不得踰越於是久淹不收者皆
便之謂之聖書及光庭卒中書令蕭嵩以為非求材之
方奏罷之乃下詔曰凡人年三十而出身四十乃得從
事更造格以分寸為差若循新格則六十未離一尉自
今選人才業優異有操行及遠郡下寮名迹稍著者吏
部隨材甄擢之初諸司官兼知政事者至日午後乃還
本司視事兵部吏部尚書侍郎知政事者亦還本司分
闕注唱開元以來宰相位望漸崇雖尚書知政事亦於
中書決本司事以自便而左右相兼兵部吏部尚書者
不自銓總又故事必三銓三注三唱而后擬官季春始
畢乃過門下省楊國忠以右相兼吏部尚書建議選人
視官資書判狀迹功優宜對衆定留放乃先遣吏密定
員闕一日會左相及諸司長官於都堂注唱以誇神速
由是門下過官三銓注官之制皆廢侍郎主試判而已
肅代以後兵興天下多故官員益濫而銓法無可道者
至德宗時試太常寺協律郎沈既濟極言其敝曰近世
爵禄失之者久其失非他四太而已入仕之門太多世
胄之家太優禄利之資太厚督責之令太薄臣以為當
輕其禄利重其督責夫古今選用之法九流常叙有三
科而已曰德也才也勞也而今選曹皆不及焉且吏部
甲令雖曰度德居任量才授職計勞升叙然考校之法
皆在書判簿歴言辭俯仰之間侍郎非通神不可得而
知則安行徐言非德也空文善書非才也累資積考非
勞也苟執不失猶乖得人況衆流茫茫耳目有不足者
乎蓋非鑒之不明非擇之不精法使然也王者觀變以
制法察時而立政按前代選用皆州府察舉至于齊隋
署置多由請託故當時議者以為與其率私不若自舉
與其外濫不若内收是以罷州府之權而歸於吏部此
矯時懲弊之權法非經國不刊之常典今吏部之法蹙
矣不可以坐視刓弊臣請五品以上及羣司長官宰臣
進叙吏部兵部得參議焉六品以下或僚佐之屬聽州
府辟用則銓擇之任委於四方結奏之成歸於二部必
先擇牧守然後授其權高者先署而後聞卑者聽版而
不命其牧守將帥或選用非公則吏部兵部得察而舉
之聖主明目達聰逖聽遐視罪其私冐不慎舉者小加
譴黜大正刑典責成授任誰敢不勉夫如是則接名偽
命之徒菲才薄行之人貪叨賄貨懦弱姦宄下詔之日
隨聲而廢通大數十去八九矣如是人少而員寬事覈
而官審賢者不奬而自進不肖者不抑而自退或曰開
元天寶中不易吏部之法而天下砥平何必外辟方臻
于理臣以為不然夫選舉者經邦之一端雖制之有美
惡而行之由法令是以州郡察舉在兩漢則理在魏齊
則亂吏部選集在神龍景龍則紊在開元天寶則理當
其時久承升平御以法術慶賞不軼威刑必齊由是而
理匪用吏部而臻此也況以此時用辟召之法則理不
益久乎天子雖嘉其言而重於改作訖不能用初吏部
歲常集人其後三數歲一集選人猥至文簿紛雜吏因
得以為姦利士至蹉跌或十年不得官而闕員亦累歲
不補陸贄為相乃懲其弊命吏部據内外員三分之計
闕集人歲以為常是時河西隴右没于虜河南河北不
上計吏員大率減天寶三之一而入流者加一故士人
二年居官十年待選而考限遷除之法寖壞憲宗時宰
相李吉甫定考遷之格諸州刺史次赤府少尹次赤令
諸陵令五府司馬上州以上上佐東宮官詹事諭德以
下王府官四品以上皆五考侍御史十三月殿中侍御
史十八月監察御史二十五月三省官諸道勅補檢校
五品以上及臺省官皆三考餘官四考文武官四品以
下五考凡遷尚書省四品以上文武官三品以上皆先
奏唐取人之路蓋多矣方其盛時著於令者納課品子
萬人諸館及州縣學六萬三千七十人太史歴生三十
六人天文生百五十人太醫藥童針呪諸生二百一十
一人太卜卜筮三十人千牛備身八十人備身左右二
百五十六人進馬十六人齋郎八百六十二人諸衞三
衞監門直長三萬九千四百六十二人諸屯主副千九
百八人諸折衝府錄事府史一千七百八十二人校尉
三千五百六十四人執仗執乘每府三十二人親事帳
内萬人集賢院御書手百人史館典書楷書四十一人
尚藥童三十人諸臺省寺監軍衞坊府之胥史六千餘
人凡此者皆入官之門戶而諸司主禄已成官及州縣
佐史未叙者不在焉至於銓選其制不一凡流外兵部
禮部舉人郎官得自主之謂之小選太宗時以歲旱穀
貴東人選者集于洛州謂之東選高宗上元二年以嶺
南五管黔中都督府得即任土人而官或非其才乃遣
郎官御史為選補使謂之南選其後江南淮南福建大
抵因歲水旱皆遣選補使即選其人而廢置不常選法
又不著故不復詳焉
唐書卷四十五
