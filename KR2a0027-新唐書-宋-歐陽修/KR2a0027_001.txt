唐書卷一
宋翰林學士歐陽修撰
本紀第一
高祖神堯大聖大光孝皇帝諱淵字叔德姓李氏隴西
成紀人也其七世祖暠當晉末據秦涼以自王是為涼
武昭王暠生歆歆為沮渠蒙遜所滅歆生重耳魏弘農
太守重耳生熙金門鎮將戍于武川因留家焉熙生天
賜為幢主天賜生虎西魏時賜姓大野氏官至太尉與
李弼等八人佐周代魏有功皆為柱國號八柱國家周
閔帝受魏禪虎已卒乃追錄其功封唐國公諡曰襄襄
公生昞襲封唐公隋安州總管柱國大將軍卒諡曰仁
仁公生高祖於長安體有三乳性寬仁襲封唐公隋文
帝獨孤皇后高祖之從母也以故文帝與高祖相親愛
文帝相周復高祖姓李氏以為千牛備身事隋譙隴二
州刺史大業中歴岐州刺史滎陽樓煩二郡太守召為
殿内少監衛尉少卿煬帝征遼東遣高祖督運糧於懷
遠鎮楊玄感將反其兄弟從征遼者皆逃歸高祖先覺
以聞煬帝遽班師以高祖為弘化留守以禦玄感詔關
右諸郡兵皆受高祖節度是時隋政荒天下大亂煬帝
多以猜忌殺戮大臣嘗以事召高祖高祖遇疾不時謁
高祖有甥王氏在後宫煬帝問之王氏對以疾煬帝曰
可得死否高祖聞之益懼因縱酒納賂以自晦十一年
拜山西河東慰撫大使擊龍門賊毋端兒射七十發皆
中賊敗去而歛其尸以築京觀盡得其箭於其尸又擊
絳州賊柴保昌降其衆數萬人突厥犯塞高祖與馬邑
太守王仁恭擊之隋兵少不敵高祖選精騎二千為遊
軍居處飲食隨水草如突厥而射獵馳騁示以閒暇别
選善射者伏為奇兵虜見高祖疑不敢戰高祖乘而擊
之突厥敗走十三年拜太原留守擊高陽歴山飛賊甄
翟兒於西河破之是時煬帝南遊江都天下盗起高祖
子世民知隋必亡陰結豪傑招納亡命與晉陽令劉文
靜謀舉大事計已決而高祖未之知欲以情告懼不見
聽高祖留守太原領晉陽宫監而所善客裴寂為副監
世民陰與寂謀寂因選晉陽宫人私侍高祖高祖過寂
飲酒酒酣從容寂具以大事告之高祖大驚寂曰正為
宫人奉公事發當誅為此爾世民因亦入白其事高祖
初陽不許欲執世民送官已而許之曰吾愛汝豈忍告
汝邪然未有以發而所在盗賊益多突厥數犯邊高祖
兵出無功煬帝遣使者執高祖詣江都高祖大懼世民
曰事急矣可舉事已而煬帝復馳使者赦止高祖其事
遂已是時劉武周起馬邑林士弘起豫章劉元進起晉
安皆稱皇帝朱粲起南陽號楚帝李子通起海陵號楚
王邵江海據岐州號新平王薛舉起金城號西秦霸王
郭子和起榆林號永樂王竇建德起河間號長樂王王
須拔起恒定號漫天王汪華起新安杜伏威起淮南皆
號吳王李密起鞏號魏公王德仁起鄴號太公左才相
起齊郡號博山公羅藝據幽州左難當據涇馮盎據高
羅皆號總管梁師都據朔方號大丞相孟海公據曹州
號錄事周文舉據淮陽號柳葉軍高開道據北平張長
愻據五原周洮據上洛楊士林據山南徐圓朗據兖州
楊仲逹據豫州張善相據伊汝王要漢據汴州時德叡
據尉氏李義滿據平陵綦公順據青萊淳于難據文登
徐師順據任城蔣弘度據東海王薄據齊郡蔣善合據
鄆州田留安據章丘張青特據濟北君相據海州殷
恭邃據舒州周法明據永安苗海潮據永嘉梅知巖據
宣城鄧文進據廣州俚酋楊世略據循潮冉安昌據巴
東甯長真據鬱林其别號諸盗往往屯聚山澤而劉武
周攻汾陽宫高祖乃集將吏告曰今吾為留守而賊據
離宫縱賊不誅罪當死然出兵必待報今江都隔遠後
期奈何將吏皆曰國家之利可專者公也高祖曰善乃
募兵旬日間得衆一萬副留守虎賁郎將王威虎牙郎
將高君雅見兵大集疑有變謀因禱雨晉祠以圖高祖
高祖覺之乃隂為備五月甲子高君雅視事開
陽府司馬劉政會告威君雅反即坐上執之丙寅突厥
犯邊高祖令軍中曰人告威君雅召突厥今其果然遂
殺之以起兵遣劉文静使突厥約連和六月己夘傳檄
諸郡稱義兵開大將軍府置三軍以子建成為隴西公
左領軍大都督左軍隷焉世民為燉煌公右領軍大都
督右軍隷焉元吉為姑臧公中軍隷焉裴寂為長史劉
文静為司馬石艾縣長殷開山為掾劉政會為屬長孫
順德王長諧劉弘基竇琮為統軍開倉庫賑窮乏七月
壬子高祖杖白旗誓衆於野有兵三萬以元吉為太原
留守癸丑發太原甲寅遣將張綸徇下離石龍泉文城
三郡丙辰次靈石營於賈胡堡隋虎牙郎將宋老生屯
於霍邑以拒義師丙寅隋鷹揚府司馬李軌起武威號
大涼王八月辛巳敗宋老生於霍邑丙戌下臨汾郡辛
夘克綘郡癸巳次龍門突厥來助隋驍衛大將軍屈突
通守河東絶津梁壬寅馮翊賊孫華土門賊白玄度皆
具舟以來逆九月戊午高祖領太尉加置僚佐以少牢
祀河乃濟甲子次長春宫丙寅隴西公建成劉文靜屯
永豐倉守潼關燉煌公世民自渭北徇三輔從父弟神
通起兵於鄠柴氏婦高祖女也亦起兵於司竹皆與世
民會郿賊丘師利李仲文盩厔賊何潘仁向善思宜君
賊劉炅等皆來降因略定鄠杜壬申高祖次馮翊乙亥
燉煌公世民屯阿城隴西公建成自新豐趨霸上丙子
高祖自下邽以西所經隋行宫苑籞悉罷之出宫女還
其家十月辛巳次長樂宫有衆二十萬隋留守衛文昇
等奉代王侑守京城高祖遣使諭之不報乃圍城下令
曰犯隋七廟及宗室者罪三族丙申隋羅山令蕭銑自
號梁公十一月丙辰克京城命主符郎宋公弼收圖籍
約法十二條殺人劫盗背軍叛者死癸亥遥尊隋帝為
太上皇立代王為皇帝大赦改元義寧甲子高祖入京
師至朝堂望闕而拜隋帝授高祖假黃鉞使持節大都
督内外諸軍事大丞相錄尚書事進封唐王以武德殿
為丞相府下教曰令視事於虔化門十二月癸未隋帝
贈唐襄公為景王仁公為夫人竇氏為唐國妃諡
曰穆以建成為唐國世子世民為唐國内史徙封秦國
公元吉為齊國公丞相府置長史司錄以下官趙郡公
孝恭徇山南甲辰雲陽令詹俊徇巴蜀二年正月丁未
隋帝詔唐王劍履上殿入朝不趨贊拜不名加前後羽
葆鼓吹戊午周洮降戊辰世子建成為左元帥秦國公
世民為右元帥徇地東都二月己夘太常卿鄭元璹定
樊鄧使者馬元規徇荊襄三月己酉齊國公元吉為太
原道行軍元帥乙夘世民徙封趙國公丙辰隋右屯衛
將軍宇文化及弑太上皇於江都立秦王浩為皇帝吳
興郡守沈法興據丹陽自稱江南道總管樂安人盧祖
尚據光州自稱刺史戊辰隋帝進唐王位相國總百揆
備九錫唐國置丞相等官立四廟四月己夘張長愻降
辛巳停竹使符班銀菟符五月乙巳隋帝命唐王冕十
有二旒建天子旌旗出警入蹕甲寅王德仁降戊午隋
帝遜於位以刑部尚書蕭造司農少卿裴之隱奉皇帝
璽紱於唐王三讓乃受武德元年五月甲子即皇帝位
於太極殿命蕭造兼太尉告於南郊大赦改元賜百官
庶人爵一級義師所過給復三年其餘給復一年改郡
為州太守為刺史庚午太白晝見隋東都留守元文都
及左武衛大將軍王世充立越王侗為皇帝六月甲戌
趙國公世民為尚書令裴寂為尚書右僕射知政事劉
文静為納言隋民部尚書蕭瑀丞相府司錄參軍竇威
為内史令丙子太白晝見己夘追諡皇高祖曰宣簡公
皇曾祖曰懿王皇祖曰景皇帝廟號太祖祖妣梁氏曰
景烈皇后皇考曰元皇帝廟號世祖妣獨孤氏曰元貞
皇后妃竇氏曰穆皇后庚辰立世子建成為皇太子封
世民為秦王元吉齊王癸未薛舉宼涇州秦王世民為
西討元帥劉文静為司馬太僕卿宇文明逹招慰山東
乙酉奉隋帝為酅國公詔曰近世時運遷革前代親族
莫不夷絶歴數有歸實惟天命興亡之效豈伊人力前
隋蔡王智積等子孫皆選用之癸巳禁言符瑞者辛丑
竇威薨黃門侍郎陳叔逹判納言將作大匠竇抗兼納
言七月壬子劉文静及薛舉戰於涇州敗績乙夘郭子
和降庚申廢隋離宫八月壬申劉文静除名戊寅約功
臣恕死罪辛巳薛舉卒壬午李軌降甲申巖州刺史王
德仁殺招慰使宇文明逹以反己丑秦王世民為西討
元帥以討薛仁杲庚子贈隋太常卿高熲上柱國郯國
公上柱國賀若弼杞國公司隷大夫薛道衡上開府臨
河縣公刑部尚書宇文㢸上開府平昌縣公左翊衛將
軍董純柱國狄道公右驍衛將軍李金才上柱國申國
公左光禄大夫李敏柱國觀國公諸遭隋枉殺而子孫
被流者皆還之九月乙巳慮囚始置軍府癸丑改銀菟
符為銅魚符甲寅秦州總管竇軌及薛仁杲戰敗績辛
未宇文化及殺秦王浩自稱皇帝十月壬申朔日有食
之己夘李密降壬午朱粲䧟鄧州刺史呂子臧死之乙
酉邵江海降己亥盗殺商州刺史泉彦宗辛丑大閱是
月竇抗罷十一月竇建德敗王湏拔於幽州湏拔亡入
於突厥乙巳凉王李軌反戊申禁獻侏儒短節小馬庳
牛異獸竒禽者己酉秦王世民敗薛仁杲執之癸丑行
軍總管趙慈景攻蒲州隋刺君素拒戰執慈景癸
亥秦王世民俘薛仁杲以獻十二月壬申世民為太尉
丙子蒲州人殺堯君素立其將王行本辛巳鄭元璹及
朱粲戰於商州敗之乙酉如周氏陂丁亥至自周氏陂
庚子光禄卿李密反伏誅是歲高開道䧟漁陽號燕王
二年正月甲子陳叔逹兼納言詔自今正月五月九月
不行死刑禁屠殺丙寅張善相降己巳楊士林降二月
乙酉初定租庸調法令文武官終喪丙戌州置宗師一
人甲午赦幷浩介石四州賈胡堡以北繫囚閠月竇建
德䧟邢州執總君賓辛丑竇建德殺宇文化及於
聊城朱粲降壬寅皇太子及秦王世民裴寂廵於畿縣
乙巳御史大夫段確勞朱粲於菊潭庚戌微行察風俗
乙夘以穀貴禁關内屠酤左屯衛將軍何潘仁及山賊
張子惠戰於司竹死之丁巳慮囚庚申驍騎將軍趙欽
王娑羅及山賊戰於盩厔死之丁夘王世充䧟殷州陟
州刺史李育德死之三月甲戌王薄降庚辰蔣弘度徐
師順降丁亥竇建德䧟趙州丁酉李義滿降四月綦公
順降庚子幷州總管齊主元吉及劉武周戰於榆次敗
績辛丑朱粲殺段確以反乙巳王世充廢越王侗自稱
皇帝癸亥䧟伊州執總管張善相五月庚辰涼州將安
脩仁執李軌以降癸未曲赦涼甘瓜鄯肅會蘭河廓九
州六月王世充殺越王侗戊戌立周公孔子廟於國子
監庚子竇建德䧟滄州丁未劉武周䧟介州癸亥裴寂
為晉州道行軍總管離石胡劉季貞叛䧟石州刺史王
儉死之七月壬申徐圓朗降八月丁酉酅國公薨甲子
竇建德䧟洺州執總管袁子幹九月辛未殺戸部尚書
劉文静李子通自稱皇帝沈法興自稱梁王丁丑杜伏
威降裴寂及劉武周戰於介州敗績右武衛大將軍姜
寳誼死之庚辰竇建德䧟相州總管吕珉死之辛巳劉
武周䧟幷州庚寅太白晝見竇建德䧟趙州執總管張
志昂乙未京師地震梁師都宼延州鄜州刺史梁禮死
之十月己亥羅藝降乙夘如華陰赦募士背軍者壬戌
劉武周宼晉州永安王孝基及工部尚書獨孤懷恩陜
州總管于筠内史侍郎唐儉討之甲子祠華山是月夏
縣人呂崇茂反秦王世民討劉武周十一月丙子竇建
德䧟黎州執淮安王神通總管李世勣十二月丙申獵
於華山永安王孝基及劉武周戰於下邽敗績壬子大
風拔木
三年正月己巳獵於渭濱戊寅王行本降辛巳如蒲州
癸巳至自蒲州二月丁酉京師西南地有聲庚子如華
陰甲寅獨孤懷恩謀反伏誅辛酉檢校隰州總管劉師
善謀反伏誅三月庚午改納言為侍中内史令為中書
令甲戌中書侍郎封德彝兼中書令乙酉劉季真降四
月丙申祠華山壬寅至自華陰癸夘禁關内諸州屠甲
寅秦王世民及宋金剛戰於雀鼠谷敗之辛酉王世充
䧟鄧州總管雷四郎死之壬戌秦王世民及劉武周戰
於洺州敗之武周亡入於突厥克幷州五月壬午秦王
世民屠夏縣六月丙申赦晉隰潞幷四州癸夘詔隋帝
及其宗室柩在江都者為營窆置陵廟以故宫人守之
丙午慮囚封子元景為趙王元昌魯王元亨酆王己酉
出宫女五百人賜東征將士有功者甲寅顯州長史田
瓚殺行臺尚書令楊士林叛附於王世充乙夘瘞州縣
暴骨七月壬戌秦王世民討王世充甲戌皇太子屯於
蒲州以備突厥丙戌梁師都導突厥稽胡宼邊行軍總
管段德操敗之八月庚子慮囚甲辰時德叡降九月癸
酉田瓚降己丑給復陜鼎熊穀四州二年十月戊申高
開道降己酉楊仲逹降己未有星隕於東都十二月己
酉瓜州刺史賀拔行威反
四年正月辛巳皇太子伐稽胡二月竇建德䧟曹州執
孟海公己丑車騎將軍董阿興反於隴州伏誅乙巳太
常少卿李仲文謀反伏誅丙午慮囚丁巳赦代州總管
府石嶺之北三月進封宜都郡王泰為衛王庚申慮囚
乙酉竇建德䧟管州刺史郭志安死之四月壬寅齊王
元吉及王世充戰於東都敗績行軍總君諤死之
戊申突厥宼幷州執漢陽郡王瓌太常卿鄭元璹左驍
騎衛大將軍長孫順德甲寅封子元方為周王元禮鄭
王元嘉宋王元則荆王元茂越王丁巳左武衛將軍王
君廓敗張青特執之五月壬戌秦王世民敗竇建德於
虎牢執之乙丑赦山東為建德所詿誤者戊辰王世充
降庚午周法明降六月庚寅赦河南為王世充所詿誤
者戊戌蔣善合降庚子營州人石世則執其總管晉文
衍叛附於靺鞨乙夘君相降七月甲子秦王世民俘
王世充以獻丙寅竇建德伏誅丁夘大赦給復天下一
年陜鼎函虢虞芮豳七州二年甲戌劉黑闥反於貝州
辛巳戴州刺史孟噉鬼反伏誅八月丙戌朔日有食之
丁亥皇太子安撫北境丁酉劉黑闥䧟鄃縣魏州刺史
權威貝州刺史戴元祥死之癸夘突厥宼代州執行軍
總管王孝基丁未劉黑闥䧟歴亭屯衛將軍王行敏死
之辛亥深州人崔元遜殺其刺史裴晞叛附於劉黑闥
兖州總管徐圓朗反九月盧祖尚降乙夘淳于難降甲
子汪華降是秋䕫州總管趙郡王孝恭率十二總管兵
以討蕭銑十月己丑秦王世民為天策上將領司徒齊
王元吉為司空庚寅劉黑闥䧟瀛州執刺史盧士叡又
䧟觀州癸夘毛州人董燈明殺其刺史趙元愷乙巳趙
郡王孝恭敗蕭銑於荆州執之閠月乙夘如稷州己未
幸舊墅壬戌獵於好畤乙丑獵於九嵏丁夘獵於仲山
戊辰獵於清水谷遂幸三原辛未如周氏陂壬申至自
周氏陂十一月甲申有事於南郊庚寅李子通降丙申
子通謀反伏誅壬寅劉黑闥䧟定州總管李玄通死之
庚戌杞州人周文舉殺其刺史王孝矩叛附於黑闥十
二月乙夘黑闥䧟冀州總管麴稜死之甲子左武候將
軍李世勣及黑闥戰於宋州敗績丁夘秦王世民齊王
元吉討黑闥己巳黑闥䧟邢州庚午䧟魏州總管潘道
毅死之辛未䧟業州壬申徙封元嘉為徐王
五年正月乙酉劉黑闥䧟相州刺史房晃死之丙戌殷
恭邃降丁亥濟州别駕劉伯通執其刺史竇務本叛附
於徐圓朗庚寅東鹽州治中王才藝殺其刺史田華叛
附於劉黑闥丙申相州人殺其刺史獨孤徹以其州叛
附於黑闥己酉楊世略劉元進降二月王要漢降己巳
秦王世民克邢州丁丑劉黑闥陷洺水總管羅士信死
之戊寅汴州總管王要漢敗徐圓朗於杞州執周文舉
三月戊戌譚州刺史李義滿殺齊州都督王薄丁未秦
王世民及劉黑闥戰於洺水敗之黑闥亡入於突厥蔚
州總管高開道反宼易州刺史慕容孝幹死之四月梁
州野蠶成繭冉安昌降己未甯長真降戊辰釋流罪以
下穫麥壬申代州總管李大恩及突厥戰死之戊寅鄧
文進降五月田留安降庚寅瓜州人王幹殺賀拔行威
以降乙巳賜荆州今歲田租六月辛亥劉黑闥與突厥
宼山東車騎將軍元韶為瓜州道行軍總管以備突厥
癸丑吐谷渾宼洮旭疊三州岷州總管李長卿敗之乙
夘淮安郡王神通討徐圓朗七月甲申作弘義宫甲午
淮陽郡王道玄為河北道行軍總管討劉黑闥貝州人
董該以定州叛附於黑闥丙申突厥殺劉武周於白道
遷州人鄧士政反執其刺史李敬昂丁酉馮盎降八月
辛亥葬隋煬帝甲寅吐谷渾宼岷州益州道行臺左僕
射竇軌敗之乙夘突厥宼邊庚申皇太子出豳州道秦
王世民出秦州道以禦突厥己巳吐谷渾䧟洮州幷州
總管襄邑郡王神符及突厥戰於汾東敗之戊寅突厥
䧟大震關九月癸巳靈州總管楊師道敗之於三觀山
丙申洪州總管宇文歆又敗之於崇岡壬寅定州總管
雙士洛驃騎將軍魏道仁又敗之於恒山之陽丙午領
軍將軍安興貴又敗之於甘州劉黑闥䧟瀛州刺史馬
匡武死之東鹽州人君德以其州叛附於黑闥十月
己酉齊王元吉討黑闥癸丑貝州刺史許善護及黑闥
戰於鄃縣死之甲寅觀州刺君會叛附於黑闥乙
丑淮陽郡王道玄及黑闥戰於下博死之己巳林士弘
降十一月庚辰劉黑闥䧟滄州甲申皇太子討黑闥丙
申如宜州癸夘獵於富平北原十二月丙辰獵於萬夀
原戊午劉黑闥䧟恒州刺史王公政死之庚申至自萬
夀原壬申皇太子及劉黑闥戰於魏州敗之甲戌又敗
之於毛州
六年正月己夘黑闥將葛德威執黑闥以降壬午巂州
人王摩娑反驃騎將軍魏彦討之庚寅徐圓朗䧟泗州
二月劉黑闥伏誅庚戌幸温湯壬子獵於驪山甲寅至
自温湯丙寅行軍總管李世勣敗徐圓朗執之三月苗
海潮梅知巖左難當降乙巳洪州總管張善安反四月
己酉吐蕃䧟芳州己未以故第為通義宫祭元皇帝元
貞皇后於舊寢赦京城賜從官帛辛酉張善安䧟孫州
執總管王戎丁夘南州刺史龐孝泰反䧟南越州壬申
封子元璹為蜀王元慶漢王癸酉裴寂為尚書左僕射
蕭瑀為右僕射封德彝為中書令吏部尚書楊恭仁兼
中書令檢校涼州諸軍事五月庚寅吐谷渾党項宼河
州刺史盧士良敗之癸夘高開道以奚宼幽州長史王
說敗之六月丁夘突厥宼朔州總管高滿政敗之曲赦
朔州七月丙子沙州别駕竇伏明反殺其總管賀若懷
廓己亥皇太子屯於北邊秦王世民屯於幷州以備突
厥八月壬子淮南道行臺左僕射輔公祏反乙丑趙郡
王孝恭討之九月壬辰秦王世民為江州道行軍元帥
丙申渝州人張大智反十月丙午殺廣州都督劉世讓
戊申降死罪流以下原之己未如華陰張大智降庚申
獵於白鹿原壬戌右虞候率杜士遠殺高滿政以朔州
反丁夘突厥請和十一月壬午張善安襲殺黃州總管
周法明丁亥如華陰辛夘獵於沙苑丁酉獵於伏龍原
十二月壬寅朔日有食之癸夘張善安降庚戌以奉義
監為龍躍宫武功宅為慶善宫甲寅至自華陰
七年正月庚寅鄒州人鄧同穎殺其刺史李士衡二月
丁巳釋奠於國學己未漁陽部將張金樹殺高開道以
降三月戊戌趙郡王孝恭敗輔公祏執之己亥孝恭殺
越州都督闞稜四月庚子大赦班新律令給復江州道
二年揚越一年五月丙戌作仁智宫六月辛丑如仁智
宫壬戌慶州都督楊文幹反七月己巳突厥宼朔州總
管秦武通敗之癸酉慶州人殺楊文幹以降甲午至自
仁智宫巂州地震山崩遏江水閏月己未秦王世民齊
王元吉屯於豳州以備突厥八月己巳吐谷渾宼鄯州
驃騎將軍彭武傑死之戊寅突厥宼綏州刺史劉大俱
敗之壬辰突厥請和丁酉裴寂使於突厥十月丁夘如
慶善宫辛未獵於鄠南癸酉幸終南山丙子謁樓觀老
子祠庚寅獵於圍川十二月丁夘如龍躍宫戊辰獵於
高陵庚午至自高陵太子詹事裴矩檢校侍中
八年二月癸未慮囚四月甲申如鄠獵於甘谷作太和
宫丙戌至自鄠六月甲子如太和宫七月丙午至自太
和宮丁巳秦王世民屯於蒲州以備突厥八月壬申幷
州行軍總管張瑾及突厥戰於太谷敗績鄆州都督張
德政死之執行軍長史温彦博甲申任城郡王道宗及
突厥戰於靈州敗之丁亥突厥請和十月辛巳如周氏
陂獵於北原壬午如龍躍宫十一月辛夘如宜州獵於
西原裴矩罷庚子講武於同官天策府司馬宇文士及
權檢校侍中辛丑徙封元璹為吳王元慶陳王癸夘秦
王世民為中書令齊王元吉為侍中癸丑獵於華池北
原十二月辛酉至自華池庚辰獵於鳴犢泉辛巳至自
鳴犢泉
九年正月甲寅裴寂為司空二月庚申齊王元吉為司
徒壬午有星孛於胃昴丁亥孛於卷舌三月庚寅幸昆
明池習水戰壬辰至自昆明池丙午如周氏陂乙夘至
自周氏陂丁巳突厥宼涼州都督長樂郡王幼良敗之
四月辛巳廢浮屠老子法六月丁巳太白經天庚申秦
王世民殺皇太子建成齊王元吉大赦復浮屠老子法
癸亥立秦王世民為皇太子聽政賜為父後者襲勲爵
赤牒官得為真免民逋租宿賦己夘太白晝見庚辰幽
州都督廬江郡王瑗反伏誅癸未赦幽州管内為瑗所
詿誤者七月辛夘楊恭仁罷太子右庶子高士廉為侍
中左庶子房玄齡為中書令蕭瑀為尚書左僕射癸巳
宇文士及為中書令封德彝為尚書左僕射辛亥太白
晝見甲寅太白晝見八月丙辰突厥請和丁巳太白晝
見壬戌吐谷渾請和甲子皇太子即皇帝位貞觀三年
太上皇徙居大安宫九年五月崩於垂拱前殿年七十
一諡曰太武廟號高祖上元元年改諡神堯皇帝天寳
八載諡神堯大聖皇帝十三載增諡神堯大聖大光孝
皇帝
贊曰自古受命之君非有德不王自夏后氏以來始傳
以世而有賢有不肖故其為世數亦或短或長論者乃
謂周自后稷至於文武積功累仁其來也遠故其為世
尤長然考於世本夏商周皆出於黃帝夏自鯀以前商
自契至於成湯其間寂寥無聞與周之興異矣而漢亦
起於亭長叛亡之徒及其興也有天下皆數百年而後
已由是言之天命豈易知哉然考其終始治亂顧其功
德有厚薄與其制度紀綱所以維持者何如而其後世
或寖以隆昌或遽以壊亂或漸以陵遲或能振而復起
或遂至於不可支持雖各因其勢然有德則興無德則
絶豈非所謂天命者常不顯其符而俾有國者兢兢以
自勉耶唐在周隋之際世雖貴矣然烏有所謂積功累
仁之漸而高祖之興亦何異因時而特起者歟雖其有
治有亂或絶或微然其有天下年幾三百可謂盛哉豈
非人厭隋亂而蒙德澤繼以太宗之治制度紀綱之法
後世有以憑藉扶持而能永其天命歟
唐書卷一
唐書卷一考證
高祖紀元吉為姑臧公中軍隷焉舊書無此句當以
新書為正
武德二年閏月辛丑竇建德殺宇文化及於聊城舊
書在二月丁丑
五年正月丙申相州人殺其刺史獨孤徹以其州叛附
於黑闥(臣酉)按上文乙酉劉黑闥已䧟相州矣此
州名疑有誤
六年二月丙寅李世勣敗徐圓朗執之(臣酉)按圓朗
傳云夜亡為野人所殺今云執之似誤
四月封子元璹為蜀王(臣酉)按高祖諸王傳漢王元
軌是年封蜀王元璹當作元軌
九年四月辛巳舊書作五月沈炳震曰按六月丁巳
朔則五月不應有辛巳當從新書
年七十一舊書作七十沈炳震曰自周天和元年丙
戌至貞觀九年乙未止七十當從舊書
唐書卷一考證
