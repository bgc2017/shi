唐書卷十九
宋翰林學士歐陽修撰
禮樂志第九
皇帝元正冬至受羣臣朝賀而會前一日尚舍設御幄
於太極殿有司設羣官客使等次於東西朝堂展縣置
桉陳車輿又設解劒席於縣西北横街之南文官三品
以上位於横街之南道東襃聖侯位於三品之下介公
酅公位於道西武官三品以上位於介公之西少南文
官四品五品位於縣東六品以下位於横街之南又設
諸州朝集使位都督刺史三品以上位於文武官三品
之東西四品以下分方位於文武官當品之下諸州使
人又於朝集使之下諸親於四品五品之南設諸蕃方
客位三等以上東方南方在東方朝集使之東西方北
方在西方朝集使之西每國異位重行北面四等以下
分方位於朝集使六品之下又設門外位文官於東朝
堂介公酅公在西朝堂之前武官在介公之南少退每
等異位重行諸親位於文武官四品五品之南諸州朝
集使東方南方在宗親之南使人分方於朝集使之下
諸方客東方南方在東方朝集使之南西方北方在西
方朝集使之南每國異位重行其日將士填諸街勒所
部列黃麾大仗屯門及陳於殿庭羣官就次侍中版奏
請中嚴諸侍衛之官詣閤奉迎吏部兵部主客戶部贊
羣官客使俱出次通事舍人各引就朝堂前位引四品
以下及諸親客等應先置者入就位侍中版奏外辦皇
帝服衮冕冬至則服通天冠絳紗袍御輿出自西房即
御座南向坐符寳郎奉寳置於前公王以下及諸客使
等以次入就位典儀曰再拜贊者承傳在位者皆再拜
上公一人詣西階席脱舄跪解劔置於席升當御座前
北面跪賀稱某官臣某言元正首祚景福維新伏惟開
元神武皇帝陛下與天同休(冬至云天正長至伏惟陛下如日之昇)乃降
階詣席跪佩劔俛伏興納舄復位在位者皆再拜侍中
前承詔降詣羣官東北西面稱有制在位者皆再拜宣
制曰履新之慶與公等同之(冬至云履長)在位者皆再拜舞
蹈三稱萬歲又再拜初羣官將朝中書侍郎以諸州鎮
表别為一桉俟於右延明門外給事中以祥瑞桉俟於
左延明門外侍郎給事中俱就侍臣班初入戶部以諸
州貢物陳於太極門東東西廊禮部以諸蕃貢物可執
者蕃客執入就位其餘陳於朝堂前上公將入門中書
侍郎給事中皆降各引其桉入詣東西階下立上公將
升賀中書令黃門侍郎俱降各立取所奏之文以次升
上公已賀中書令前跪奏諸方表黃門侍郎又進跪奏
祥瑞俱降置所奏之文於桉侍郎與給事中引桉退至
東西階前桉出初侍中已宣制朝集使及蕃客皆再拜
戶部尚書進詣階間跪奏稱戶部尚書臣某言諸州貢
物請付所司侍中前承制退稱制曰可禮部尚書以次
進詣階間跪奏稱禮部尚書臣某言諸蕃貢物請付所
司侍中前承制退稱制曰可太府帥其屬受諸州及諸
蕃貢物出歸仁納義門執物者隨之典儀曰再拜通事
舍人以次引北面位者出侍中前跪奏稱侍中臣某言
禮畢皇帝降坐御輿入自東房侍臣從至閤引東西面
位者以次出蕃客先出冬至不奏祥瑞無諸方表其會
則太樂令設登歌於殿上二舞入立於縣南尚舍設羣
官升殿者座文官三品以上於御座東南西向介公酅
公在御座西南東向武官三品以上又於其後朝集使
都督刺史蕃客三等以上座如立位設不升殿者座各
於其位又設羣官解劔席於縣之西北横街之南尚食
設夀尊於殿上東序之端西向設坫於尊南加爵一太
官令設升殿者酒尊於東西廂近北設在庭羣官酒尊
各於其座之南皆有坫羃俱障以帷吏部兵部戶部主
客贊羣官客使俱出次通事舍人引就朝堂前位又引
非升殿者次入就位侍中版奏外辦皇帝改服通天冠
絳紗袍御輿出自西房即御座典儀一人升就東階上
通事舍人引公王以下及諸客使以次入就位侍中進
當御座前北面跪奏稱侍中臣某言請延諸公王等升
又侍中稱制曰可侍中詣東階上西面稱制延公王等
升殿上典儀承傳階下贊者又承傳在位者皆再拜應
升殿者詣東西階至解劔席脱舄解劔升上公一人升
階少東西面立於座後光禄卿進詣階間跪奏稱臣某
言請賜羣臣上夀侍中稱制曰可光禄卿退升詣酒尊
所西向立上公詣酒尊所北面尚食酌酒一爵授上公
上公受爵進前北面授殿中監殿中監受爵進置御前
上公退北面跪稱某官臣某等稽首言元正首祚(冬至云天)
(正長至)臣某等不勝大慶謹上千秋萬歲夀再拜在位者
皆再拜立於席後侍中前承制退稱敬舉公等之觴在
位者又再拜殿中監取爵奉進皇帝舉酒在位者皆舞
蹈三稱萬歲皇帝舉酒訖殿中監進受虚爵以授尚食
尚食受爵於坫初殿中監受虚爵殿中典儀唱再拜階
下贊者承傳在位者皆再拜上公就座後立殿中典儀
唱就座階下贊者承傳俱就座歌者琴瑟升座笙管立
階間尚食進酒至階殿上典儀唱酒至興階下贊者承
傳坐者皆俛伏起立於席後殿中監到階省酒尚食奉
酒進皇帝舉酒太官令又行羣官酒酒至殿上典儀唱
再拜階下贊者承傳在位者皆再拜搢笏受觶殿上典
儀唱就座階下贊者承傳皆就座皇帝舉酒尚食進受
虚爵復於坫觴行三周尚食進御食食至階殿上典儀
唱食至興階下贊者承傳坐者皆起立座後殿中監到
階省桉尚食品嘗食訖以次進置御前太官令又行羣
官桉設食訖殿上典儀唱就座階下贊者承傳皆就座
皇帝乃飯上下俱飯御食畢仍行酒遂設庶羞二舞作
若賜酒侍中承詔詣東階上西面稱賜酒殿上典儀承
傳階下贊者又承傳坐者皆起再拜立受觶就席坐飲
立授虚爵又再拜就座酒行十二遍會畢殿上典儀唱
可起階下贊者承傳上下皆起降階佩劔納舄復位位
於殿庭者仍立於席後典儀曰再拜贊者承傳在位者
皆再拜若有賜物侍中前承制降詣羣官東北西面稱
有制在位者皆再拜侍中宣制又再拜以次出侍中前
跪奏稱侍中臣某言禮畢皇帝興御輿入自東房東西
面位者以次出皇帝若服翼善冠袴褶則京官袴褶朝
集使公服設九部樂則去樂縣無警蹕太樂令帥九部
伎立於左右延明門外羣官初唱萬歲太樂令即引九
部伎聲作而入各就座以次作臨軒冊皇太子有司卜
日告於天地宗廟前一日尚舍設御幄於太極殿有司
設太子次於東朝堂之北西向又設版位於大横街之
南展縣設桉陳車輿及文武羣官朝集蕃客之次位皆
如加元服之日其日前二刻宮官服其器服諸衛率各
勒所部陳於庭左庶子奏請中嚴侍衛之官奉迎僕進
金路内率一人執刀贊善奏發引令侍臣上馬庶子承
令其餘略如皇帝出宮之禮皇太子遠遊冠絳紗袍三
師導三少從鳴鐃而行降路入次亦如鑾駕其日列黃
麾大仗侍中請中嚴有司與羣官皆入就位三師三少
導從皇太子立於殿門外之東西向黃門侍郎以冊寳
綬桉立於殿内道北西面中書侍郎立桉後侍中乃奏
外辦皇帝服衮冕出自西房即御座皇太子入就位典
儀曰再拜皇太子再拜又曰再拜在位者皆再拜中書
令降立於皇太子東北西向中書侍郎一人引冊一人
引寳綬桉立於其東西面以冊授之中書令曰有制皇
太子再拜中書令跪讀冊皇太子再拜受冊左庶子受
之侍郎以璽綬授中書令皇太子進受以授左庶子皇
太子再拜在位者皆再拜侍中奏禮畢皇帝入自東房
在位者以次出皇帝御明堂讀時令孟春禮部尚書先
讀令三日奏讀月令承以宣告前三日尚舍設大次於
東門外道北南向守宮設文武侍臣次於其後之左右
設羣官次於璧水東之門外文官在北武官在南俱西
上前一日設御座於青陽左个東向三品以上及諸司
長官座於堂上文官座於御座東北南向武官座於御
座之東北向俱重行西上設刑部郎中讀令座於御座
東南北向有桉設文官解劔席於丑陛之左武官於夘
陛之右皆内向太樂令展宮縣於青陽左个之庭設舉
麾位於堂上寅階之西北向其一位於樂縣東北南向
典儀設三品以上及應升座者位於縣東文左武右俱
重行西向非升座者文官四品五品位於縣北六品以
下於其東絶位俱南向武官四品五品於縣南六品以
下於其東俱北向皆重行西上設座儀位於縣之西北
贊者二人在東差退俱南向奉禮設門外位各於次前
俱每等異位重行相向西上其日陳小駕皇帝服青紗
袍佩蒼玉乘金路出宮至於大次文武五品以上從駕
之官皆就門外位太樂令工人協律郎典儀帥贊者皆
先入羣官非升座者次入就位刑部郎中以月令置於
桉覆以帊立於武官五品東南郎中立於桉後北面侍
中版奏外辦皇帝御輿入自青龍門升自寅階即座符
寳郎置寳於前典儀升立於左个東北南向公王以下
入就西面位典儀曰再拜贊者承傳在位者皆再拜侍
中前跪奏稱侍中臣某言請延公王等升又侍中稱制
曰可侍中詣左个東北南向稱詔延公王等升典儀傳
贊者承傳在位者皆再拜西面位者各詣其階解劔脱
舄升立於座後刑部郎中引桉進立於夘階下侍中跪
奏請讀月令又侍中稱制曰可刑部郎中再拜解劔俛
脱舄取令升自夘階詣席南北向跪置令於桉立於席
後堂上典儀唱就座公王以下及刑部郎中並就座刑
部郎中讀令每句一絶使言聲可了讀訖堂上典儀唱
可起王公以下皆起刑部郎中以令置於桉與羣官佩
劔納舄復於位典儀曰再拜在位者皆再拜西面位者
出侍中跪奏稱侍中臣某言禮畢皇帝降座御輿出之
便次南北面位者以次出自仲春以後每月各居其位
皆冠通天服玉之色如其時若四時之孟月及季夏土
王讀五時令於明堂亦如之皇帝親養三老五更於太
學所司先奏三師三公致仕者用其德行及年高者一
人為三老次一人為五更五品以上致仕者為國老六
品以下致仕者為庶老尚食具牢饌前三日尚舍設大
次於學堂之後隨地之宜設三老五更次於南門外之
西羣老又於其後皆東向文官於門外之東武官在羣
老之西重行東西向皆北上前一日設御座於堂上東
序西向莞筵藻席三老座於西楹之東近北南向五更
座於西階上東向國老三人座於三老西階不屬焉皆
莞筵藻席衆國老座於堂下西階之西東面北上皆蒲
筵緇布純加莞席太樂令展宮縣於庭設登歌於堂上
如元會典儀設文武官五品以上位於縣東西六品以
下在其南皆重行西向北上蕃客位於其南諸州使人
位於九品之後學生分位於文武官之後設門外位如
設次又設尊於東楹之西北向左玄酒右坫以置爵其
日鑾駕將至先置之官就門外位學生俱青衿服入就
位鑾駕至太學門回輅南向侍中跪奏請降輅降入大
次文武五品以上從駕之官皆就門外位太樂令工人
二舞入羣官客使以次入初鑾駕出宮量時刻遣使迎
三老五更於其第三老五更俱服進賢冠乘安車前後
導從其國老庶老則有司預戒之鑾駕既至太學三老
五更及羣老等俱赴集羣老各服其服太常少卿贊三
老五更俱出次引立於學堂南門外之西東面北上奉
禮贊羣老出次立於三老五更之博士引太常
卿升立於學堂北戶之内當戶北面侍中版奏外辦皇
帝出戶殿中監進大珪皇帝執大珪降迎三老於門内
之東西面立侍臣從立於皇帝之後太博士退
立於左三老五更皆杖各二人夾扶左右太常少卿引
導敦史執筆以從三老五更於門西東面北上奉禮引
羣老隨入立於其後太常卿前奏請再拜皇帝再拜三
老五更去杖攝齊答拜皇帝揖進三老在前五更從仍
杖夾扶至階皇帝揖升俱就坐後立皇帝西面再拜三
老三老南面答拜皇帝又西向肅拜五更五更答肅拜
俱坐三公授几九卿正履殿中監尚食奉御進珍羞及
黍稷等皇帝省之遂設於三老前皇帝詣三老座前執
爵而饋乃詣酒尊所取爵侍中贊酌酒皇帝進執爵而
酳尚食奉御以次進珍羞酒食於五更前國老庶老等
皆坐又設酒食於前皆食皇帝即座三老乃論五孝六
順典訓大綱格言宣於上惠音被於下皇帝乃虚躬請
受敦史執筆錄善言善行禮畢三老以下降筵太常卿
引皇帝從以降階逡廵立於階前三老五更出皇帝升
立於階上三老五更出門侍中前奏禮畢皇帝降還大
次三老五更升安車導從而還羣官及學生等以次出
明日三老詣闕表謝州貢明經秀才進士身孝悌旌表
門閭者行鄉飲酒之禮皆刺史為主人先召鄉致仕有
德者謀之賢者為賓其次為介又其次為衆賓與之行
禮而賓舉之主人戒賓立於大門外之西東面賓立於
東階下西面將命者立於賓之左北面受命出立於門
外之東西面曰敢請事主人曰某日行鄉飲酒之禮請
吾子臨之將命者入告賓出立於門東西面拜辱主人
答拜主人曰吾子學優行高應兹觀國某日展禮請吾
子臨之賓曰某固陋恐辱命敢辭主人曰某謀於父師
莫若吾子賢敢固以請賓曰夫子申命之某敢不敬須
主人再拜賓答拜主人退賓拜送其戒介亦如之辭曰
某日行鄉飲酒之禮請吾子貳之其日質明設賓席於
楹間近北南向主人席於阼階上西向介席於西階上
東向衆賓席三於賓席之西南向皆不屬又設堂下衆
賓席於西階西南東面北上設兩壺於賓席之東少北
玄酒在西加勺羃置篚於壺南東肆實以爵觶設贊者
位於東階東西向北上賓介及衆賓至位於大門外之
右東面北上主人迎賓於門外之左西面拜賓賓答拜
又西南面拜介介答拜又西南面揖衆賓衆賓報揖主
人又揖賓賓報揖主人先入門而右西面賓入門而左
東面介及衆賓序入立於賓西南東面北上衆賓非三
賓者皆北面東上主人將進揖當階揖賓皆報揖及階
主人曰請吾子升賓曰某敢辭主人曰固請吾子升賓
曰某敢固辭主人曰終請吾子升賓曰某敢終辭主人
升自阼階賓升自西階當楣北面立執尊者徹羃主人
適篚跪取爵興適尊實之進賓席前西北面獻賓賓西
階上北面拜主人少退賓進於席前受爵退復西階上
北面立主人退於阼階上北面拜送爵賓少退贊者薦
脯醢於賓席前賓自西方升席南面立贊者設折俎賓
跪左執爵右取脯擩於醢祭於籩豆之間遂祭酒啐酒
興降席東適西階上北面跪卒爵執爵興適尊實之進
主人席前東面酢主人主人於阼階上北面拜賓少退
主人進受爵退阼階上北面立賓退復西階上北面拜
送爵贊者薦脯醢於主人席前主人由席東自北方升
席贊者設折俎主人跪左執爵右祭脯擩於醢祭於籩
豆之間遂祭酒啐酒興自南方降席復阼階上北面跪
卒爵執爵興跪奠爵於東序端興適篚跪取觶實之以
酬復阼階上北面跪奠觶遂拜執觶興賓西階上答拜
主人跪酒祭遂飲卒觶執觶興適尊實之進賓席前北
面賓拜主人少退賓既拜主人跪奠觶於薦西興復阼
階上位賓遂進席前北面跪取觶興復西階上位主人
北面拜送賓進席前北面跪奠觶於薦東興復西階上
位主人北面揖降立阼階下西面賓降立於階西東面
主人進延介揖之介報揖至階一讓升主人升阼階介
升西階當楣北面立主人詣東序端跪取爵興適尊實
之進於介席前西南面獻介介西階上北面拜主人少
退介進北面受爵退復位主人於介右北面拜送爵介
少退主人立於西階之東贊者薦脯醢於介席前介進
自北方升席贊者設折俎介跪左執爵右祭脯醢遂祭
酒執爵興自南方降席北面跪卒爵執爵興介授主人
爵主人適尊實之酢於西階上立於介右北面跪奠爵
遂拜執爵興介答拜主人跪祭遂飲卒爵執爵興進跪
奠爵於西楹南還阼階上揖降介降立於賓南主人於
阼階前西南揖衆賓遂升適西楹南跪取爵興適尊實
之進於西階上南面獻衆賓之長升西階上北面拜受
爵主人於衆賓長之右北面拜送贊者薦脯醢於其席
前衆賓之長升席跪左執爵右祭脯醢祭酒執爵興退
於西階上立飲訖授主人爵降復位主人又適尊實之
進於西階上南面獻衆賓之次者如獻衆賓之長又次
一人升飲亦如之主人適尊實酒進於西階上南面獻
堂下衆賓每一人升受爵跪祭立飲贊者遍薦脯醢於
其位主人受爵尊於篚主人與賓一揖一讓升賓介衆
賓序升即席設工人席於堂廉西之東北面東上工四
人先二瑟後二歌工持瑟升自階就位坐工鼓鹿鳴卒
歌笙入立於堂下北面奏南陔乃間歌歌南有嘉魚笙
崇丘乃合樂周南關雎召南鵲巢司正升自西階(司正謂主)
(人贊禮者禮樂之正既成將留賓為有懈惰立司正以監之)跪取觶於篚興適尊實
之降自西階詣階間左還北面跪奠觶拱手少跪取觶
遂飲卒觶奠再拜賓降席跪取觶於篚適尊實之詣阼
階上北面酬主人主人降席進立於賓東賓跪奠觶遂
拜執觶興主人答拜賓立飲卒觶適尊實之阼階上東
南授主人主人再拜賓少退主人受觶賓於主人之西
北面拜送賓揖復席主人進西階上北面酬介介降席
自南方進立於主人之西北面主人跪奠觶遂拜執觶
興介答拜主人立飲卒觶適尊實之進西階上西面立
介拜主人少退介受觶主人於介東北面拜送主人揖
復席司正升自西階近西北面立相旅曰某子受酬受
酬者降席自西方進北面立於介右司正退立於序端
東面避受酬者介跪奠觶遂拜執觶興某子答拜介立
飲卒觶適尊實之進西階上西南面授某子某子受觶
介立於某子之左北面揖復席司正曰某子受酬受酬
者降席自西方立於某子之左北面某子跪尊觶遂拜
執觶興受酬者答拜某子立飲卒觶適尊實之進西階
上西南面授之受酬者受觶某子立於酬者之右揖復
席次一人及堂下衆賓受酬亦如之卒受酬者以觶跪
奠於篚興復階下位司正適阼階上東面請命於主人
主人曰請坐於賓司正回北面告於賓曰請賓坐賓曰
唯命賓主各就席坐若賓主公服者則降脱履主人先
左賓先右司正降復位乃羞肉胾醢賓主燕飲行無算
爵無算樂主人之贊者皆興焉已燕賓主俱興賓以下
降自西階主人降自東階賓以下出立於門外之西東
面北上主人送於門外之東西面再拜賓介逡廵而退
季冬之月正齒位則縣令為主人鄉之老人年六十以
上有德望者一人為賓次一人為介又其次為三賓又
其次為衆賓年六十者三豆七十者四豆八十者五豆
九十者及主人皆六豆賓主燕飲則司正北面請賓坐
賓主各就席立司正適篚跪取觶興實之進立於楹間
北面乃揚觶而戒之以忠孝之本賓主以下皆再拜司
正跪奠觶再拜跪取觶飲卒觶興賓主以下皆坐司正
適篚跪奠觶興降復位乃行無算爵其大抵皆如鄉飲
酒禮
唐書卷十九
