唐書卷五十七
宋翰林學士歐陽修撰
藝文志第四十七
自六經焚於秦而復出於漢其師傳之道中絶而簡編
脫亂訛闕學者莫得其本真於是諸儒章句之學興焉
其後傳注箋觧義疏之流轉相講述而聖道麤明然其
為說固已不勝其繁矣至於上古三皇五帝以来世次
國家興滅終始僭竊僞亂史官偹矣而傳記小說外暨
方言地理職官氏族皆出於史官之流也自孔子在時
方修明聖經以絀繆異而老子著書論道德接乎周衰
戰國遊談放蕩之士田駢慎到列莊之徒各極其辯而
孟軻荀卿始專修孔氏以折異端然諸子之論各成一
家自前世皆存而不絶也夫王迹熄而詩亡離騷作而
文辭之士興歴代盛衰文章與時高下然其變態百出
不可窮極何其多也自漢以来史官列其名氏篇第以
為六藝九種七略至唐始分為四類曰經史子集而藏
書之盛莫盛於開元其著錄者五萬三千九百一十五
卷而唐之學者自為之書者又二萬八千四百六十九
卷嗚呼可謂盛矣六經之道簡嚴易直而天人備故其
愈久而益明其餘作者衆矣質之聖人或離或合然其
精深閎博各盡其術而怪竒偉麗往往震發於其間此
所以使好竒愛博者不能忘也然凋零磨滅亦不可勝
數豈其華文少實不足以行遠歟而俚言俗說猥有存
者亦其有幸不幸者歟今著於篇有其名而亡其書者
十盖五六也可不惜哉初隋嘉則殿書三十七萬卷至
武德初有書八萬卷重複相糅王世充平得隋舊書八
千餘卷太府卿宋遵貴監運東都浮舟泝河西致京師
經砥柱舟覆盡亡其書貞觀中魏徵虞世南顔師古繼
為祕書監請購天下書選五品以上子孫工書者為書
手繕寫藏於内庫以宫人掌之玄宗命左散騎常侍昭
文館學士馬懷素為修圖書使與右散騎常侍崇文館
學士褚无量整比會幸東都乃就乾元殿東序檢校无
量建議御書以宰相宋璟蘇頲同署如貞觀故事又借
民間異本傳錄及還京師遷書東宫麗正殿置修書院
於著作院其後大明宫光順門外東都明福門外皆創
集賢書院學士通籍出入既而太府月給蜀郡麻紙五
千番季給上谷墨三百三十六丸歲給河間景城清河
博平四郡兔千五百皮為筆材兩都各聚書四部以甲
乙丙丁為次列經史子集四庫其本有正有副軸帶帙
籖皆異色以别之安禄山之亂尺簡不藏元載為宰相
奏以千錢購書一卷又命拾遺苗發䓁使江淮括訪至
文宗時鄭覃侍講進言經籍未偹因詔祕閣搜採於是
四庫之書復完分藏於十二庫黃巢之亂存者盖尠昭
宗播遷京城制置使孫惟晟斂書本軍寓教坊於祕閣
有詔還其書命監察御史韋昌範䓁諸道求購及徙洛
陽蕩然無遺矣
甲部經錄其類十一一曰易類二曰書類三曰詩類四
曰禮類五曰樂類六曰春秋類七曰孝經類八曰論語
類九曰䜟緯類十曰經觧類十一曰小學類凡著錄四
百四十家五百九十七部六千一百四十五卷不著錄
一百一十七家三千三百六十卷
連山十卷司馬膺注歸藏十三卷周易卜商傳二卷孟
喜章句十卷京房章句十卷費直章句四卷馬融章句
十卷荀爽章句十卷鄭元注周易十卷劉表注五卷董
遇注十卷宋忠注十卷王肅注十卷王弼注七卷又大
衍論三卷虞飜注九卷陸績注十三卷姚信注十卷荀
輝注十卷蜀才注十卷王廙注十卷干寳注十卷又爻
義一卷黃穎注十卷崔浩注十卷崔覲注十三卷何胤
注十卷盧氏注十卷傅氏注十四卷王又玄注十卷王
凱沖注十卷荀氏九家集觧十卷馬鄭二王集觧十卷
王弼韓康伯注十卷二王集觧十卷張璠集觧十卷又
略論一卷謝萬注繋辭二卷桓玄注繋辭二卷荀諺注
繋辭二卷荀柔之注繋辭二卷宋褰注繋辭二卷宋明
帝注義疏二十卷張該䓁羣臣講易疏二十卷梁武帝
大義二十卷又大義疑問二十卷蕭偉發義一卷又幾
義一卷蕭子政義疏十四卷又繋辭義二卷張譏&KR0688;疏
三十卷何妥講疏十三卷褚仲都講疏十六卷梁蕃文
句義疏二十卷又開題論序疏十卷釋序義三卷劉瓛
繋辭義疏二卷又乾坤義疏一卷鍾會周易論四卷范
氏周易論四卷應吉甫明易論一卷鄒湛統略論三卷
阮長成阮仲容難荅論二卷宋處宗通易論一卷宣聘
通易象論一卷欒肇通易象論一卷袁宏略譜一卷楊
乂卦序論一卷沈熊周易譜一卷雜音三卷任希古注
周易十卷周易正義十六卷(國子祭酒孔穎逹顔師古司馬才章王恭太學博士)
(馬嘉運太學助教趙乾叶王談于志寕等奉詔撰四門博士蘇德融趙弘智覆審)陸德明周易
文句義疏二十四卷文外大義二卷隂弘道周易新傳
疏十卷(顥子臨渙令)薛仁貴周易新注夲義十四卷王勃周
易發揮五卷玄宗周易大衍論三卷李鼎祚集注周易
十七卷東鄉助周易物象釋疑一卷僧一行周易論(卷亡)
又大衍玄圖一卷義决一卷大衍論二十卷崔良佐易
忘象(卷亡)元載集注周易一百卷李吉甫注一行易(卷亡)衛
元嵩元包十卷(蘇源明傳李江注)高定周易外傳二十二卷(郢子)
(京兆府參軍)裴通易書一百五十卷(字又玄士淹子文宗訪以易義令進所撰書)
盧行超易義五卷(字孟起大中六合丞)陸希聲周易傳二卷
右易類七十六家八十八部六百六十五卷(失姓名一家李)
(鼎祚以下不著錄十一家三百二十九卷)
古文尚書孔安國傳十三卷謝沈注十三卷王肅注十
卷又釋駮五卷范寗注十卷李顥集注十卷又新釋二
卷要略二卷姜道盛集注十卷徐邈注逸萹三卷伏勝
注大傳三卷又暢訓一卷劉向洪範五行傳論十一卷
馬融傳十卷王肅孔安國問答三卷鄭玄注古文尚書
九卷又注釋問四卷(王粲問田瓊韓益正)呂文優義注三卷伊說
釋義四卷顧歡百問一卷巢猗百釋三卷又義疏十卷
費甝義疏十卷任孝恭古文大義二十卷蔡大寳義疏
三十卷劉焯義疏二十卷顧彪古文音義五卷又文外
義五卷劉炫述義二十卷王儉音義四卷王玄度注尚
書十三卷今文尚書十三卷(開元十四年玄宗以洪範無偏無頗聲不協詔改為)
(無偏無陂天寳三載又詔集賢學士衛包改古文從今文)尚書正義二十卷(國子祭酒孔穎)
(逹太學博士王德韶四門助教李子雲䓁奉詔撰四門博士朱長才蘇德融太學助教隋德素四門助教王士)
(雄趙弘智覆審太尉揚州都督長孫無忌司空李勣左僕射于志寕右僕射張行成吏部尚書侍中高季輔吏)
(部尚書褚遂良中書令柳奭弘文館學士谷那律劉伯莊太學博士賈公彦范義頵齊威太博士柳士宣孔)
(志約四門博士君贊右内率府長史弘文館直學士薛伯珍國子助教史士宏太學助教鄭祖玄周玄逹四)
(門助教李玄植王貞儒與王德詔隋德素䓁刊定)王元感尚書紏繆十卷穆元
休洪範外注十卷陳正卿續尚書(纂漢至唐十二代詔策章疏歌頌符檄論)
(議成書開元末上之卷亡)崔良佐尚書演範(卷亡)
右書類二十五家三十三部三百六卷(王元感以下不著錄四家)
(二十卷)
韓詩卜商序韓嬰注二十二卷又外傳十卷卜商集序
二卷又翼要十卷毛萇傳十卷鄭玄箋毛詩詁訓二十
卷又譜三卷王肅注二十卷又雜義駮八卷問難二卷
葉遵注二十卷(號葉詩)崔靈恩集注二十四卷義注五卷
劉楨義問十卷王基毛詩駮五卷毛詩雜荅問五卷雜
義難十卷孫毓異同評十卷愓乂毛詩辯三卷陳統難
孫氏詩評四卷又表隠二卷元延明誼府三卷張氏義
疏五卷陸璣草木鳥獸魚蟲疏二卷謝沈釋義十卷劉
氏序義一卷劉炫述義三十卷魯世逹音義二卷鄭玄
䓁諸家音十五卷王玄度注毛詩二十卷毛詩正義四
十卷(孔穎逹王德韶齊威䓁奉詔撰趙乾叶四門助教賈普曜趙弘智䓁覆正)許叔牙毛詩
纂義十卷成伯璵毛詩指說一卷又斷章二卷毛詩草
木蟲魚圖二十卷(開成中文宗命集賢院修撰并繪圖象大學士楊嗣復學士張次宗上之)
右詩類二十五家三十一部三百二十二卷(失姓載名三家)
(許叔牙以下不著錄三家三十三卷)
大戴德禮記十三卷又喪服變除一卷鄭玄注小戴聖
禮記二十卷又禮議二十卷禮記音三卷(曺耽觧)三禮目
錄一卷注周官十三卷音三卷注儀禮十七卷喪服變
除一卷注喪服紀一卷盧植注小戴禮記二十卷馬融
周官傳十二卷又注喪服記一卷王肅注小戴禮記三
十卷又注周官十二卷注儀禮十七卷音二卷喪服要
記一卷注喪服紀一卷鄭小同禮記義記四卷袁凖注
儀禮一卷孔倫注一卷陳銓注一卷蔡超宗注二卷田
僧紹注二卷傅玄周官論評十二卷(陳邵駮)杜預喪服要
集議三卷賀循喪服譜一卷又喪服要記五卷(謝微注)干
寳注周官十二卷又荅周官駮難五卷(孫略問)李軌小戴
禮記音二卷尹毅音二卷徐邈音三卷徐爰音二卷司
馬伷周官寧朔新書八卷又禮記寕朔新書二十卷(並王)
(懋約注)戴顒月令章句十二卷又中庸傳二卷緱氏要鈔
六卷王逡之注喪服五代行要記十卷徐廣禮論問答
九卷范寗禮問九卷又禮論荅問九卷射慈小戴禮記
音二卷又喪服天子諸侯圖一卷崔游喪服圖一卷蔡
謨喪服譜一卷喪服要難一卷(趙成問袁祈荅)伊說注周官十
卷孫炎注禮記三十卷葉遵注十二卷董勛問禮俗十
卷劉雋禮記評十卷吳商雜禮義十一卷何承天禮論
三百七卷顔延之禮逆降議三卷任預禮論條牒十卷
又禮論帖三卷禮論鈔六十六卷庾蔚之禮記略觧十
卷又注喪服要記五卷禮論鈔二十卷王儉禮儀荅問
十卷又禮雜荅問十卷喪服古今集記三卷荀萬秋禮
雜鈔略二卷傅隆禮議一卷梁武帝禮大義十卷周捨
禮疑義五十卷何佟之禮記義十卷又禮荅問十卷戚
夀雜禮義問荅四卷賀瑒禮論要鈔一百卷賀述禮統
十二卷崔靈恩周官集注二十卷又三禮義宗三十卷
元延明三禮宗略二十卷皇侃禮記&KR0688;疏一百卷又義
疏五十卷喪服文句義十卷沈重周禮義疏四十卷又
禮記義疏四十卷熊安生義疏四十卷劉芳義證十卷
沈文阿喪服經傳義疏四卷又喪服發題二卷夏侯伏
朗三禮圖十二卷禮記隠二十六卷禮類聚十卷禮儀
雜記故事十一卷禮統郊祀六卷禮論要鈔十三卷區
分十卷禮論鈔略十三卷禮記正義七十卷(孔穎逹國子司業朱)
(子奢國子助教李善信賈公彦柳士宣范義頵魏王參軍事張權䓁奉詔撰與周玄逹君贊王士雄趙弘智)
(覆審)賈公彦禮記正義八十卷又周禮疏五十卷儀禮疏
五十卷魏徵次禮記二十卷(亦曰類禮)王玄度周禮義决三
卷又注禮記二十卷元行冲類禮義疏五十卷御刊定
禮記月令一卷(集賢院學士李林甫陳希烈徐安貞直學士劉光謙齊光乂陸善經修撰官史)
(玄晏待制官梁令瓉䓁注觧自第五易為第一)成伯璵禮記外傳四卷王元感
禮記䋲愆三十卷王方慶禮經正義十卷禮雜問荅十
卷李敬玄禮論六十卷張鎰二禮圖九卷陸質類禮二
十卷韋彤五禮精義十卷丁公著禮志十卷禮記字例
異同一卷(元和十二年詔定)丘敬伯五禮異同十卷孫玉汝五
禮名義十卷杜肅禮略十卷張頻禮粹二十卷
右禮類六十九家九十六部一千八百二十七卷(失姓)
(名七家元行冲以下不著錄十六家二百九十五卷)
桓譚樂元起二卷又琴操二卷孔衍琴操一卷苟勖太
樂雜歌辭三卷又太樂歌辭二卷樂府歌詩十卷謝靈
運新錄樂府集十一卷信都芳刪注樂書九卷留進管
絃記十二卷凌秀管絃志十卷公孫崇鐘磬志二卷梁
武帝樂社大義十卷又樂論三卷沈重鐘律五卷釋智
匠古今樂錄十三卷鄭譯樂府歌辭八卷又樂府聲調
六卷蘇䕫樂府志十卷李玄楚樂經三十卷元慇樂略
四卷又聲律指歸一卷翟子樂府歌詩十卷又三調相
和歌辭五卷劉氏周氏琴譜四卷陳懷琴譜二十一卷
漢魏吳晉鼓吹曲四卷琴集歴頭拍簿一卷外國伎曲
三卷又一卷論樂事二卷歴代曲名一卷推七音一卷
十二律譜義一卷鼓吹樂章一卷李守真古今樂記八
卷蕭吉樂譜集觧二十卷武后樂書要錄十卷趙邪利
琴叙譜九卷張文收新樂書十二卷劉貺太學令壁記
三卷徐景安歴代樂儀三十卷崔令欽教坊記一卷吳
兢樂府古題要觧一卷郗昂樂府古今題觧三卷(一作王昌)
(齡)叚安節樂府雜錄一卷(文昌孫)竇璡正聲樂調一卷玄
宗金風樂一卷蕭祐無射商九調譜一卷趙惟暕琴書
三卷陳拙大唐正聲新址琴譜十卷呂渭廣陵止息譜
一卷李良輔廣陵止息譜一卷李約東杓引譜一卷(勉子)
(兵部員外郎)齊嵩琴雅略一卷王大力琴聲律圖一卷陳康
士琴譜十三卷(字安道僖宗時人)又琴調四卷琴譜一卷離騷
譜一卷趙邪利琴手勢譜一卷南卓羯鼓錄一卷
右樂類三十一家三十八部二百五十七卷(失姓名九家張)
(文收以下不著錄二十家九十三卷)
左丘明春秋外傳國語二十卷董仲舒春秋繁露十七
卷春秋榖梁傳十五卷(尹更始注)春秋公羊傳五卷(嚴彭祖述)賈
逵春秋左氏長經章句二十卷又觧詁三十卷春秋三
家訓詁十二卷董遇左氏經傳章句三十卷王肅注三
十卷又國語章句二十二卷王朗注左氏十卷士爕注
春秋經十一卷杜預左氏經傳集觧三十卷又釋例十
五卷音三卷鄭衆牒例章句九卷潁容釋例七卷劉寔
條例十卷方範經例六卷何休左氏膏盲十卷(鄭玄箴)又
公羊觧詁十三卷春秋漢議十卷(麋信注鄭玄駮)公羊條傳一
卷墨守一卷(鄭玄發)榖梁廢疾三卷(鄭玄釋張靖成)服虔左氏觧
誼三十卷又膏盲釋痾五卷春秋成長說七卷塞難三
卷音隠一卷駮何氏春秋漢議十一卷王玢逹長義一
卷孫毓左氏傳義注三十卷又賈服異同略五卷梁簡
文帝左氏傳例苑十八卷干寳春秋函傳十六卷序論
一卷殷興左氏釋滯十卷何始真春秋左氏區别十二
卷張冲春秋左氏義略三十卷嚴彭祖春秋圖七卷吳
略春秋經傳詭例疑隠一卷京相璠春秋土地名三卷
王延之旨通十卷顧啓期大夫譜十一卷李謐叢林十
二卷崔靈恩立義十卷申先儒傳例十卷沈宏經傳觧
六卷又文苑六卷嘉語六卷沈文阿義略二十七卷劉
炫攻昧十二卷又規過三卷述議三十七卷高貴鄉公
左氏音三卷曹耽荀訥音四卷李軌音三卷孫邈音三
卷王元規音三卷孔氏公羊集觧十四卷王愆期注公
羊十二卷又難荅論一卷(庾翼難)高襲傳記十二卷荀爽
徐欽荅問五卷劉寔左氏牒例二十卷又公羊違義三
卷(劉晏注)王儉音二卷春秋榖梁傳叚肅注十三卷唐固
注榖梁十二卷又注國語二十一卷糜信注榖梁十二
卷又左氏傳說要十卷張靖集觧十一卷程闡經傳集
注十六卷孔衍訓注十三卷范寗集注十二卷徐乾注
十三卷徐邈注十二卷又傳義十卷音一卷沈仲義集
觧十卷蕭邕問傳義三卷劉兆三家集觧十一卷韓益
三傳論十卷胡訥集撰三傳經觧十一卷又三傳評十
卷潘叔度春秋成集十卷又合三傳通論十卷江熙公
羊榖梁二傳評三卷李鉉春秋二傳異同十二卷虞飜
注國語二十一卷韋昭注二十一卷孔鼂觧二十一卷
春秋辨證明經論六卷左氏音十二卷左氏鈔十卷春
秋辭苑五卷雜義難五卷左氏杜預評二卷春秋正義
三十六卷(孔穎逹楊士勛朱長才奉詔撰馮嘉運王德韶蘇德融與隋德素覆審)楊士勛
穀梁疏十二卷王玄度注春秋左氏傳(卷亡)盧藏用春秋
後語十卷高重春秋纂要四十卷(字文明士廉五代孫文宗時翰林侍&KR0688;學)
(士帝好左氏春秋命重分諸國各為書别名經傳要略歴國子祭酒)許康佐䓁集左氏傳
三十卷(一作文宗御集)徐文遠左傳義疏六十卷又左傳音三
卷隂弘道春秋左氏傳序一卷李氏三傳異同例十三
卷(開元中右威衛錄事參軍失名)馮伉三傳異同三卷劉軻三傳指要
十五卷韋表微春秋三傳總例二十卷王元感春秋振
要二十卷韓滉春秋通一卷陸質集注春秋二十卷又
集傳春秋纂例十卷春秋微旨二卷春秋辨疑七卷樊
宗師春秋集傳十五卷春秋加减一卷(元和十二年國子監修定)李
瑾春秋指掌十五卷張傑春秋圖五卷又春秋指元十
卷裴安時左氏釋疑七卷(字適之大中江陵少尹)第五泰左傳事
類二十卷(字伯通青州益都人咸通鄂州文學)成玄榖梁總例十卷(字又玄咸)
(通山陽令)陸希聲春秋通例三卷陳岳折衷春秋三十卷(唐末)
(鍾傳江西從事)郭翔春秋義鑑三十卷柳宗元非國語二卷
右春秋類六十六家一百部一千一百六十三卷(失姓)
(名五家王玄度以下不著錄二十二家四百三卷)
古文孝經孔安國傳一卷劉邵注一卷孝經王肅注一
卷鄭玄注一卷韋昭注一卷孫熙注一卷蘇林注一卷
謝萬注一卷虞&KR0777;佐注一卷孔光注一卷殷仲文注一
卷殷叔道注一卷徐整默注二卷車胤&KR0688;孝經義四卷
荀勖&KR0688;孝經集觧一卷皇侃義䟽三卷何約之大明中
皇太子&KR0688;義疏一卷梁武帝疏十八卷太史叔明發題
四卷劉炫述義五卷張士儒演孝經十二卷應瑞圖一
卷賈公彦孝經疏五卷魏克己注孝經一卷任希古越
王孝經新義十卷今上孝經制旨一卷(玄宗)元行冲御注
孝經疏二卷尹知章注孝經一卷孔穎逹孝經義疏(卷亡)
王元感注孝經一卷李嗣真孝經指要一卷平貞眘孝
經議(卷亡)徐浩廣孝經十卷(浩稱四明山人乾元二年上授校書郎)
右孝經類二十七家三十六部八十二卷(失姓名一家尹知章)
(以下不著錄六家一十三卷)
論語鄭玄注十卷又注論語釋義一卷論語篇目弟子
一卷王弼釋疑二卷王肅注論語十卷又注孔子家語
十卷李充注論語十卷梁顗注十卷孟釐注九卷袁喬
注十卷尹毅注十卷張氏注十卷何晏集觧十卷孫綽
集觧十卷盈氏集義十卷江熙集觧十卷徐氏古論語
義注譜一卷虞喜贊鄭玄論語注十卷暢惠明義注十
卷宋明帝補衛瓘論語注十卷欒肇論語釋十卷又駮
二卷崔豹大義觧十卷繆播旨序二卷郭象體略二卷
戴詵述議二十卷劉炫章句二十卷皇侃疏十卷褚仲
都講疏十卷義注隠三卷雜義十三卷剔義十卷徐邈
音二卷孔叢七卷王勃次論語十卷賈公彦論語疏十
五卷韓愈注論語十卷張籍論語注辨二卷
右論語類三十家三十七部三百二十七卷(失姓名三家韓)
(愈以下不著錄二家十二卷)
宋均注易緯九卷注詩緯十卷注禮緯三卷注樂緯三
卷注春秋緯三十八卷注論語緯十卷注孝經緯五卷
鄭玄注書緯三卷注詩緯三卷
右讖緯類二家九部八十四卷
劉向五經雜義七卷又五經通義九卷五經要義五卷
許慎五經異義十卷(鄭玄駮)譙周五經然否論五卷楊方
五經鉤沈十卷楊思五經咨疑八卷元延明五經宗略
四十卷劉炫五經正名十二卷沈文阿經典玄儒大義
序錄十卷班固䓁白虎通義六卷鄭玄六藝論一卷鄭
志九卷鄭記六卷王肅聖證論十一卷梁武帝孔子正
言二十卷簡文帝長春義記一百卷樊文深七經義綱
略論三十卷又質疑五卷張譏游玄桂林二十卷謚法
三卷(荀覬演劉熙注)沈約諡例十卷賀琛諡法三卷集天名稱
三卷陸德明經典釋文三十卷顔師古匡謬正俗八卷
趙英五經對訣四卷(英龍朔中汲令)劉迅六說五卷劉貺六經
外傳三十七卷張謐五經微旨十四卷韋表微九經師
授譜一卷裴僑卿微言注集二卷(開元中鄭縣尉)高重經傳要
略十卷王彦威續古今諡法十四卷慕容宗夲五經類
語十卷(字泰初幽州人大中時)劉氏經典集音三十卷(鎔字正範絳州正平)
(人咸通晉州長史)
右經觧類十九家二十六部三百八十一卷(失姓名二家趙)
(英以下不著錄十家一百二十七卷)
爾雅李廵注三卷樊光注六卷孫炎注六卷沈璇集注
十卷郭璞注一卷又圖一卷音義一卷江灌圖贊一卷
又音六卷李軌觧小爾雅一卷揚雄别國方言十三卷
劉熙釋名八卷韋昭辯釋名一卷李斯䓁三蒼三卷(郭璞)
(觧)杜林蒼頡訓詁二卷張益廣雅四卷又埤蒼三卷三
蒼訓詁三卷雜字一卷古文字訓二卷樊恭廣蒼一卷
史游急就章一卷(曺夀觧)顔之推注一卷司馬相如凡將
篇一卷班固在昔萹一卷太甲篇一卷蔡邕聖草章一
卷又勸學萹一卷今字石經論語二卷崔瑗飛龍萹篆
草勢合三卷許慎說文觧字十五卷呂忱字林七卷楊
承慶字統二十卷馮幹括字苑十三卷賈魴字屬篇一
卷葛洪要用字苑一卷戴規辨字一卷僧寳誌文字釋
訓三十卷周成觧文字七卷王延雜文字音七卷王氏
文字要說一卷阮孝緒文字集略一卷彭立文字辨嫌
一卷王愔文字志三卷顧野王玉篇三十卷李登聲類
十卷呂靜韻集五卷陽休之韻略一卷又辨嫌音二卷
夏侯詠四聲韻略十三卷張諒四聲部三十卷趙氏韻
篇十二卷陸慈切韻五卷郭訓字旨萹一卷古文竒字
二卷衛宏詔定古文字書一卷虞龢法書目錄六卷衛
恒四體書勢一卷蕭子雲五十二體書一卷庾肩吾書
品一卷顔之推茟墨法一卷僧正度雜字書八卷何承
天纂文三卷顔延之纂要六卷又詰幼文三卷張推證
俗音三卷顔愍楚證俗音略一卷李虔續通俗文二卷
李少通俗語難字一卷諸葛穎桂苑珠叢一百卷朱嗣
卿幼學篇一卷項峻始學篇十二卷王羲之小學篇一
卷楊方少學集十卷顧凱之啓疑三卷蕭子範千字文
一卷周興嗣次韻千字文一卷演千字文五卷黃初篇
一卷吳章篇一卷音隠四卷難要字三卷覽字知源三
卷字書十卷叙同音三卷桂苑珠叢略要二十卷古今
八體六文書法一卷古来篆隷詁訓名錄一卷茟墨法
一卷鹿紙筆墨疏一卷篆書千字文一卷今字石經易
篆三卷今字石經尚書本五卷今字石經鄭玄尚書八
卷三字石經尚書古篆三卷今字石經毛詩三卷今字
石經儀禮四卷三字石經左傳古篆書十二卷今字石
經左傳經十卷今字石經公羊傳九卷蔡邕今字石經
論語二卷曹憲爾雅音義二卷又博雅十卷文字指歸
四卷劉伯莊續爾雅一卷顔師古注急就章一卷武后
字海一百卷(凡武后所著書皆元萬頃范履冰苖神客周思茂胡楚賓衛業䓁撰)李嗣真
書後品一卷徐浩書譜一卷古跡記一卷張懷瓘書斷
三卷(開元中翰林院供奉)又評書藥石論一卷張敬玄書則一卷
(貞元中處士)褚長文書指論一卷張彦遠法書要錄十卷(弘靖)
(孫乾符初大理卿)裴行儉草書雜體(卷亡)荆浩茟法記一卷(浩稱洪谷)
(子)二王張芝張昶䓁書一千五百一十卷(太宗出御府金帛購天下)
(古本命魏徵虞世南褚遂良定真偽凡得羲之真行二百九十紙為八十卷又得獻之張芝䓁書以貞觀字為)
(印章跡命遂良楷書小字以影之其古夲多梁隋官書梁則滿騫徐僧權沈熾文朱异隋總姚察署記帝令魏)
(褚卷尾名署名開元五年敕陸玄悌魏哲劉懷信檢校分益卷秩玄宗自書開元自為印)王方慶寳
章集十卷又王氏八體書範四卷王氏工書狀十五卷
玄宗開元文字音義三十卷張參五經文字三卷唐玄
慶九經字樣一卷(文宗時待詔)顔元孫干禄字書一卷歐陽
融經典分毫正字一卷李騰說文字源一卷(陽冰從子)僧慧
力像文玉篇三十卷蕭鈞韻音二十卷孫愐唐韻五卷
武元之韻銓十五卷玄宗韻英五卷(天寳十四載撰詔集賢院寫付諸道)
(採訪使傳布天下)顔真卿韻海鏡源三百六十卷李舟切韻十
卷僧猷智辨體補修加字切韻五卷
右小學類六十九家一百三部七百二十一卷(失姓名二)
(十三家徐浩以下不著錄二十三家二千四十五卷)
唐書卷五十七
唐書卷五十七考證
藝文志部經錄其類十一舊書作十二
右禮類注二百九十五卷沈炳震曰按上止二百六
十五卷作九十五卷誤
唐書卷五十七考證
