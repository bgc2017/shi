唐書卷二
宋翰林學士歐陽修撰
本紀第二
太宗文武大聖大廣孝皇帝諱世民高祖次子也母曰
太穆皇后竇氏生而不驚方四歲有書生謁高祖曰公
在相法貴人也然必有貴子及見太宗曰龍鳳之姿天
日之表其年幾冠必能濟世安民書生已辭去高祖懼
其語泄使人追殺之而不知其所往因以為神乃採其
語名之曰世民大業中突厥圍煬帝鴈門煬帝從圍中
以木繫詔書投汾水而下募兵赴援太宗時年十六往
應募隷將軍雲定興謂定興曰虜敢圍吾天子者以為
無援故也今宜先後吾軍為數十里使其晝見旌旗夜
聞鉦鼓以為大至則可不擊而走之不然知我虛實則
勝敗未可知也定興從之軍至崞縣突厥候騎見其軍
来不絶果馳告始畢可汗曰救兵大至矣遂引去高祖
擊歴山飛䧟其圍中太宗馳輕騎取之而出遂奮擊大
破之太宗為人聰明英武有大志而能屈節下士時天
下已亂盗賊起知隋必亡乃推財養士結納豪傑長孫
順德劉弘基等皆因事亡命匿之又與晉陽令劉文静
尤善文静坐李密事繫獄太宗夜就獄中見之與圖大
事時百姓避賊多入城城中幾萬人文静為令久知其
豪傑因共部署計已定乃因裴寂告高祖高祖初不許
已而許之高祖已起兵建大將軍府太宗率兵徇西河
斬其郡丞高德儒拜右領軍大都督封燉煌郡公唐兵
西將至霍邑會天久雨糧且盡高祖謀欲還兵太原太
宗諫曰義師為天下起也宜直入咸陽號令天下今還
守一城是為賊爾高祖不納太宗哭於軍門高祖驚召
問之對曰還則衆散於前而敵乘於後死亡須臾所以
悲爾高祖寤曰起事者汝也成敗惟汝時左軍已先返
即與隴西公建成分追之夜半太宗失道入山谷棄其
馬步而及其兵與俱還高祖乃將而前遲明至霍邑宋
老生不出太宗從數騎傅其城舉鞭指麾若將圍之者
老生怒出背城陣高祖率建成居其東太宗及柴紹居
其南老生兵薄東陣建成墜馬老生乘之高祖軍却太
宗自南原馳下坂分兵斷其軍為二而出其陣後老生
兵敗走遂斬之進次涇陽擊胡賊劉鷂子破之唐兵攻
長安太宗屯金城坊攻其西北遂克之義寧元年為光
禄大夫唐國内史徙封秦國公食邑萬戶薛舉攻扶風
太宗擊敗之斬首萬餘級遂略地至隴右二年為右元
帥徙封趙國公率兵十萬攻東都不克而還設三伏於
三王陵敗隋將段達兵萬人武德元年為尚書令右翊
衛大將軍進封秦王薛舉寇涇州太宗為西討元帥進
位雍州牧七月太宗有疾諸將為舉所敗八月太宗疾
間復屯於高墌城相持六十餘日已而舉死其子仁杲
率其衆求戰太宗按軍不動久之仁杲糧盡衆稍離叛
太宗曰可矣乃遣行軍總管梁實栅淺水原仁杲將宗
羅㬋擊實太宗遣將軍龐玉救實玉軍幾敗太宗率兵
出其後羅睺敗走太宗追之至其城下仁杲乃出降師
還高祖遣李密馳傳勞之於豳州密見太宗不敢仰視
退而歎曰真英主也獻捷太廟拜右武候大將軍太尉
使持節陕東道大行臺尚書令詔蒲陕河北諸總管兵
皆受其節度二年正月鎮長春宫進拜左武候大將軍
涼州總管是時劉武周據幷州宋金剛陷滄州王行本
據蒲州而夏縣人呂崇茂殺縣令以應武周高祖懼詔
諸將棄河東以守關中太宗以為不可棄願得兵三萬
可以破賊高祖於是悉發關中兵益之十一月出龍門
關屯於柏壁三年四月擊敗宋金剛於柏壁金剛走介
州太宗追之一日夜馳二百里宿於雀鼠谷之西原軍
士皆饑太宗不食者二日行至浩州乃得食而金剛將
尉遲敬德尋相等皆来降劉武周懼奔於突厥其將楊
伏念舉并州降高祖遣蕭瑀即軍中拜太宗益州道行
臺尚書令七月討王世充敗之於北邙四年二月竇建
德率兵十萬以援世充太宗敗建德於虎牢執之世充
乃降六月凱旋太宗被金甲陳鐵騎一萬介士三萬前
後鼓吹獻俘於太廟高祖以謂太宗功高古官號不足
以稱乃加號天策上將領司徒陕東道大行臺尚書令
位在王公上增邑戶至三萬賜衮冕金輅䨇璧黃金六
千斤前後鼓吹九部之樂班劔四十人五年正月討劉
黑闥於洺州敗之黑闥既降已而復反高祖怒命太子
建成取山東男子十五以上悉阬之毆其小弱婦女以
實關中太宗切諫以為不可遂已加拜左右十二衛大
將軍七年突厥寇邊太宗與遇於豳州從百騎與其可
汗語乃盟而去八年進位中書令初高祖起太原非其
本意而事出太宗及取天下破宋金剛王世充竇建德
等太宗功益高而高祖屢許以為太子太子建成懼廢
與齊王元吉謀害太宗未發九年六月太宗以兵入玄
武門殺太子建成及齊王元吉高祖大驚乃以太宗為
皇太子八月甲子即皇帝位於東宮顯德殿遣裴寂告
於南郊大赦武德流人還之賜文武官勲爵免關内及
蒲芮虞泰陕鼎六州二歲租給復天下一年民八十以
上賜粟帛百歲加版授廢潼關以東瀕河諸關癸酉放
宫女三千餘人丙子立妃長孫氏為皇后癸未突厥寇
便橋乙酉及突厥頡利盟於便橋九月壬子禁私家妖
神滛祀占卜非龜易五兆者十月丙辰朔日有食之癸
亥立中山郡王承乾為皇太子庚辰蕭瑀陳叔達罷十
一月庚寅降宗室郡王非有功者爵為縣公十二月癸
酉慮囚是歲進封子長沙郡王恪為漢王宜陽郡王祐
楚王
貞觀元年正月乙酉改元辛丑燕郡王李藝反於涇州
伏誅二月丁巳詔民男二十女十五以上無夫家者州
縣以禮聘娶貧不能自行者鄕里富人及親戚資送之
鰥夫六十寡婦五十婦人有子若守節者勿彊三月癸
巳皇后親蠶丙午詔齊僕射崔季舒黃門侍郎郭遵尚
書右丞封孝琰以極言蒙難季舒子剛遵子雲孝琰子
君遵並及淫刑宜免内侍褒叙以官閏月癸丑朔日有
食之四月癸巳涼州都督長樂郡王幼良有罪伏誅五
月癸丑敕中書令侍中朝堂受訟辭有陳事者悉上封
六月辛丑封德彜薨甲辰太子少師蕭瑀為尚書左僕
射是夏山東旱免今歲租七月壬子吏部尚書長孫無
忌為尚書右僕射八月河南隴右邊州霜宇文士及檢
校涼州都督戊戌貶高士廉為安州大都督九月庚戌
朔日有食之辛酉遣使諸州行損田賑問下戶御史大
夫杜淹檢校吏部尚書參議朝政宇文士及罷辛未幽
州君廓奔於突厥十月丁酉以歲饑減膳十一
月己未許子弟年十九以下隨父兄之官所十二月壬
午蕭瑀罷戊申利州都督李孝常右武衛將軍劉德裕
謀反伏誅
二年正月辛亥長孫無忌罷兵部尚書杜如晦檢校侍
中總監東宫兵馬事癸丑吐谷渾寇岷州都督李道彦
敗之丁巳徙封恪為蜀王泰越王祐燕王庚午刑部尚
書李靖檢校中書令二月戊戌外官上考者給禄三月
戊申朔日有食之壬子命中書門下五品以上及尚書
議决死罪壬戌李靖為關内道行軍大總管以備薛延
陀己巳遣使廵關内出金寳贖饑民鬻子者還之庚午
以旱蝗責躬大赦癸酉雨四月己夘瘞隋人暴骸壬寅
朔方人梁洛仁殺梁師都以降六月甲申詔出使官禀
食其家庚寅以子治生賜是日生子者粟辛夘辰州刺
史裴虔通以弑隋煬帝削爵流驩州七月戊申莱州刺
史牛方裕絳州刺史薛世良廣州長史唐奉儀虎牙郎
將高元禮以宇文化及之黨皆除名徙於邊八月甲戌
省冤獄於朝堂辛丑立二王後廟置國官九月壬子以
有年賜酺三日十月庚辰杜淹薨戊子殺瀛州刺史盧
祖尚十一月辛酉有事於南郊十二月壬辰黃門侍郎
王珪守侍中癸巳禁五品以上過市
三年正月丙午以旱避正殿癸丑官得上下考者給禄
一年戊午享於太廟癸亥耕籍田辛未裴寂罷二月戊
寅房玄齡為尚書左僕射杜如晦為右僕射尚書右丞
魏徵為秘書監參預朝政三月己酉慮囚四月乙亥太
上皇徙居於大安宫甲午始御太極殿戊戌賜孝義之
家粟五斛八十以上二斛九十以上三斛百歲加絹二
匹婦人正月以来產子者粟一斗五月乙丑周王元方
薨六月戊寅以旱慮囚己夘大風拔木壬午詔文武官
言事八月己巳朔日有食之丁亥李靖為定襄道行軍
大總管以伐突厥九月丁巳華州刺史柴紹為勝州道
行軍總管以伐突厥十一月庚申并州都督李世勣為
通漠道行軍總管華州刺史柴紹為金河道行軍總管
任城郡王道宗為大同道行軍總管幽州都督衛孝節
為恒安道行軍總管營州都督薛萬淑為暢武道行軍
總管以伐突厥十二月癸未杜如晦罷閏月癸丑為死
兵者立浮屠祠辛酉慮囚是歲中國人歸自塞外及開
四夷為州縣者百二十餘萬人
四年正月丁夘朔日有食之癸巳武德殿北院火二月
己亥幸温湯甲辰李靖及突厥戰於隂山敗之丙午至
自温湯甲寅大赦賜酺五日御史大夫温彥博為中書
令王珪為侍中民部尚書戴胄檢校吏部尚書參豫朝
政太常卿蕭瑀為御史大夫與宰臣參議朝政丁巳以
旱詔公卿言事三月甲午李靖俘突厥頡利可汗以獻
四月戊戌西北君長請上號為天可汗六月乙夘發卒
治洛陽宫七月甲子朔日有食之癸酉蕭瑀罷甲戌太
上皇不豫廢朝辛夘疾愈賜都督刺史文武官及民年
八十以上孝子表門閭者有差八月甲寅李靖為尚書
右僕射九月庚午瘞長城南隋人暴骨己夘如隴州壬
午禁芻牧於君賢臣烈士之墓者十月壬辰赦岐
隴二州免今歲租賦降咸陽始平武功死罪以下辛夘
獵於貴泉谷甲辰獵於魚龍川獻獲於大安宫乙夘免
武功今歲租賦十一月壬戌右衛大將軍君集為兵
部尚書參議朝政甲子至自隴州戊寅除鞭背刑十二
月甲辰獵於鹿苑乙巳至自鹿苑是歲天下斷死罪者
二十九人
五年正月癸酉獵於昆明池丙子至自昆明池獻獲於
大安宫二月己酉封弟元裕為鄶王元名譙王靈夔魏
王元祥許王元曉密王庚戌封子愔為梁王貞漢王惲
郯王治晉王慎申王囂江王簡代王四月壬辰代王簡
薨五月乙丑以金帛購隋人沒於突厥者以還其家八
月甲辰遣使高麗祭隋人戰亡者戊申殺大理丞張藴
古十一月丙子有事於南郊十二月丁亥詔决死刑京
師五覆奏諸州三覆奏其日尚食毋進酒肉壬寅幸温
湯癸夘獵於驪山賜新豐高年帛戊申至自温湯癸丑
赦關内
六年正月乙夘朔日有食之癸酉静州山獠反右武衛
將軍李子和敗之三月君集罷戊辰如九成宫丁丑
降雍岐豳三州死罪以下賜民八十以上粟帛五月魏
徵檢校侍中六月己亥酆王元亨薨辛亥江王囂薨七
月己巳詔天下行鄉飲酒九月己酉幸慶善宫十月侯
君集起復乙夘至自慶善宫十二月辛未慮囚縱死罪
者歸其家是歲諸羌内屬者三十萬人
七年正月戊子斥宇文化及黨人之子孫勿齒辛丑賜
京城酺三日二月丁夘雨土三月戊子王珪罷庚寅魏
徵為侍中五月癸未如九成宮六月辛亥戴胄薨八月
辛未東西洞獠寇邊右屯衛大將軍張士貴為龔州道
行軍總管以討之九月縱囚来歸皆赦之十月庚申至
自九成宫乙丑京師地震十一月壬辰開府儀同三司
長孫無忌為司空十二月甲寅幸芙蓉園丙辰獵於少
陵原戊午至自少陵原
八年正月辛丑張士貴及獠戰敗之壬寅遣使循省天
下二月乙巳皇太子加元服丙午降死罪以下賜五品
以上子為父後者爵一級民酺三日三月庚辰如九成
宫五月辛未朔日有食之是夏吐谷渾寇涼州左驍衛
大將軍叚志玄為西海道行軍總管左驍衛將軍樊興
為赤水道行軍總管以伐之七月隴右山崩八月甲子
有星孛於虛危十月作永安宫甲子至自九成宫十一
月辛未李靖罷己丑吐谷渾寇涼州執行人鴻臚丞趙德
楷十二月辛丑特進李靖為西海道行軍大總君集
為積石道行軍總管任城郡王道宗為鄯善道行軍總管
膠東郡公道彦為赤水道行軍總管涼州都督李大亮為
且末道行軍總管利州刺史高甑生為鹽澤道行軍總管
以伐吐谷渾丁夘從太上皇閱武於城西九年正月党項
羌叛二月長孫無忌罷三月庚辰洮州羌殺刺史孔長秀
附於吐谷渾壬午大赦乙酉高甑生及羌人戰敗之閏四
月丙寅朔日有食之五月長孫無忌起復庚子太上皇崩
皇太子聽政壬子李靖及吐谷渾戰敗之七月庚子鹽
澤道行軍副總管劉德敏及羌人戰敗之十月庚寅葬
太武皇帝於獻陵十一月壬戌特進蕭瑀參豫朝政
十年正月甲午復聽政癸丑徙封元景為荆王元昌漢
王元禮徐王元嘉韓王元則彭王元懿鄭王元軌霍王
元鳳虢王元慶道王靈夔燕王恪吴王泰魏王祐齊王
愔蜀王惲蔣王貞越王慎紀王三月癸丑出諸王為都
督六月壬申温彥博為尚書右僕射太常卿楊師道為
侍中魏徵罷為特進知門下省事參議朝章國典己夘
皇后崩十一月庚寅葬文德皇后於昭陵十二月蕭瑀
罷庚辰慮囚
十一年正月丁亥徙封元裕為鄧王元名舒王庚子作
飛仙宫乙夘免雍州今歲租賦二月丁巳營九嵕山為
陵賜功臣密戚陪塋地及祕噐甲子如洛陽宫乙丑給
民百歲以上侍五人壬午獵於鹿臺嶺三月丙戌朔日
有食之癸夘降洛州囚見徒免一歲租調辛亥獵於廣
成澤癸丑如洛陽宫六月甲寅温彥博薨丁巳幸明德
宫己未以諸王為世封刺史戊辰以功臣為世封刺史
己巳徙封元祥為江王七月癸未大雨水榖洛溢乙未
詔百官言事壬寅廢明德宫之玄圃院賜遭水家丙午
給亳州老子廟兖州孔子廟戸各二十以奉享復凉武
昭王近墓戶二十以守衛九月丁亥河溢壊陕州河北
縣毁河陽中潭幸白司馬坂觀之賜瀕河遭水家粟帛
十月癸丑賜先朝謀臣武將及親戚亡者塋陪獻陵十
一月辛夘如懷州乙未獵於濟源麥山丙午如洛陽宫
十二年正月乙未叢州地震癸夘松州地震二月癸亥
如河北縣觀底柱甲子巫州獠反夔州都督齊善行敗
之乙丑如陕州丁夘觀鹽池庚午如蒲州甲戌如長春
宫免朝邑今歲租賦降囚罪乙亥獵於河濱閏月庚辰
朔日有食之丙戌至自長春宫七月癸酉吏部尚書高
士廉為尚書右僕射八月壬寅吐蕃君集為
當彌道行軍大總管率三總管兵以伐之九月辛亥闊
水道行軍總管牛進逹及吐蕃戰於松州敗之十月己
夘獵於始平賜高年粟帛乙未至自始平鈞州山獠反
桂州都督張寳德敗之十一月己巳明州山獠反交州
都督李道彥敗之十二月辛巳壁州山獠反右武候將
軍上官懷仁討之是歲滁豪二州野蠶成繭
十三年正月乙巳拜獻陵赦三原及行從免縣人今歲
租賦賜宿衛陵邑郎將三原令爵一級丁未至自獻陵
二月庚子停世封刺史三月乙丑有星孛於畢昴四月
戊寅如九成宫甲申中郎將阿史那結社率反伏誅壬
寅雲陽石然五月甲寅以旱避正殿詔五品以上言事
減膳罷役理囚賑乏乃雨六月丙申封弟元嬰為滕王
八月辛未朔日有食之十月甲申至自九成宫十一月
辛亥楊師道為中書令戊辰尚書左丞劉洎為黃門侍
郎參知政事十二月壬君集為交河道行軍大總
管以伐高昌乙亥封子福為趙王壬辰獵於咸陽癸巳
至自咸陽是歲滁州野蠶成繭
十四年正月庚子有司讀時令甲寅幸魏王泰第赦雍
州長安縣免延康里今歲租賦二月丁丑觀釋奠於國
學赦大理萬年縣賜學官高第生帛壬午辛温湯辛夘
至自温湯乙未求梁皇偘禇仲都周熊安生沈重陳沈
文阿周弘正張譏隋何妥劉焯劉炫之後三月羅竇二
州獠反廣州總管党仁弘敗之五月壬寅徙封靈夔為
魯王六月滁州野蠶成繭乙酉大風拔木八月庚午作
襄城宫癸酉君集克高昌九月癸夘赦高昌部及士
卒父子犯死朞犯流大功犯徒小功緦麻犯杖皆原之
閏十月乙未如同州甲辰獵於堯山庚戌至自同州十
一月甲子有事於南郊十二月君集俘高昌王
以獻賜酺三日癸夘獵於樊川乙巳至自樊川
十五年正月辛巳如洛陽宫次温湯衛士崔卿刁文懿
謀反伏誅三月戊辰如襄城宫四月辛夘詔以来歲二
月有事於泰山乙未免洛州今歲租還戶故給復者加
給一年賜民八十以上物惸獨鰥寡疾病不能自存者
米二斛慮囚六月己酉有星孛於太微丙辰停封泰山
避正殿減膳七月丙寅宥周隋名臣及忠烈子孫貞觀
以後流配者十月辛夘獵於伊闕壬辰如洛陽宫十一
月癸酉薛延陀寇邊兵部尚書李世勣為朔州道行軍
總管右衛大將軍李大亮為靈州道行軍總管涼州都
督李襲譽為涼州道行軍總管以伐之十二月戊子至
自洛陽宫庚子命三品以上嫡子事東宫辛丑慮囚甲
辰李世勣及薛延陀戰於諾真水敗之乙巳贈戰亡將
士官三轉
十六年正月乙丑遣使安撫西州戊辰募戍西州者前
犯流死亡匿聽自首以應募辛未徙天下死罪囚實西
州中書舍人岑文夲為中書侍郎專典機密六月戊戌
太白晝見七月戊午長孫無忌為司徒房玄齡為司空
十一月丙辰獵於武功壬戌獵於岐山之陽甲子賜所
過六縣高年孤疾氊衾粟帛遂幸慶善宫庚午至自慶
善宫十二月癸夘幸温湯甲辰獵於驪山乙巳至自温
湯
十七年正月戊辰魏徵薨代州都督劉蘭謀反伏誅二
月己亥慮囚戊申圖功臣於凌煙閣三月壬子禁送終
違令式者丙辰齊王祐反李世勣討之甲子以旱遣使
覆囚决獄乙丑齊王祐伏誅給復齊州一年四月乙酉
廢皇太子為庶人漢王君集等伏誅丙戌立晉
王治為皇太子大赦賜文武官及五品以上子為父後
者爵一級民八十以上粟帛酺三日丁亥楊師道罷己
丑特進蕭瑀為太子太保李世勣為太子詹事同中書
門下三品庚寅謝承乾之過於太廟癸巳降封魏王泰
為東莱郡王六月己夘朔日有食之壬辰葬隋恭帝甲
午以旱避正殿減膳詔京官五品以上言事丁酉高士
廉同中書門下三品平章政事閏月丁巳詔皇太子典
左右屯營兵丙子徙封泰為順陽郡王七月丁酉房玄
齡罷八月庚戌工部尚書張亮為刑部尚書參豫朝政
十月丁未建諸州邸於京城丁巳房玄齡起復十一月
己夘有事於南郊壬午賜酺三日以涼州獲瑞石赦涼
州十二月庚申幸温湯庚午至自温湯
十八年正月乙未如鍾官城庚子如鄠壬寅幸温湯二
月己酉如零口乙夘至自零口丁巳給復突厥高昌部
人隷諸州者二年四月辛亥如九成宫七月甲午營州
都督張儉率幽營兵及契丹奚以伐高麗八月壬子安
西都護郭孝恪為西州道行軍總管以伐焉耆甲子至
自九成宫丁夘劉洎為侍中岑文本為中書令中書侍
郎馬周守中書令九月黃門侍郎褚遂良參豫朝政辛
夘郭孝恪及焉耆戰敗之十月辛丑朔日有食之癸夘
宴雍州父老於上林苑賜粟帛甲寅如洛陽宫己巳獵
於天池十一月戊寅慮囚庚辰遣使廵問鄭汝懷澤四
州高年宴賜之甲午張亮為平壤道行軍大總管李世
勣馬周為遼東道行軍大總管率十六總管兵以伐高
麗十二月壬寅庶人承乾卒戊午李思摩部落叛
十九年二月庚戌如洛陽宫以伐高麗癸丑射虎於武
德北山乙夘皇太子監國於定州丁巳賜所過高年鰥
寡粟帛贈比干太師謚忠烈三月壬辰長孫無忌攝侍
中吏部尚書楊師道攝中書令四月癸夘誓師於幽州
大饗軍丁未岑文本薨癸亥李世勣克盖牟城五月己
巳平壤道行軍總管程名振克沙卑城庚午次遼澤瘞
隋人戰亡者乙亥遼東道行軍總君乂有罪伏誅
丁丑軍至馬首山甲申克遼東城六月丁酉克白巖城
州賜高年鰥寡粟帛丙戌踰隴山關次瓦亭觀牧馬丁
亥許陪陵者子孫從葬九月辛夘遣使廵察嶺南甲辰
鐵勒諸部請上號為可汗辛亥靈州地震十月貶蕭瑀
為商州刺史丙戌至自靈州十一月己丑詔祭祀表疏
藩客兵馬宿衛行魚契給驛授五品以上官及除解决
死罪皆以聞餘委皇太子
二十一年正月壬辰高士廉薨丁酉詔以来歲二月有
事於泰山甲寅以鐵勒諸部為州縣賜京師酺三日慮
囚降死罪以下二月丁丑皇太子釋菜於太學三月戊
子左武衛大將軍牛進逹為青丘道行軍大總管李世
勣為遼東道行軍大總管率三總管兵以伐高麗四月
乙丑作翠微宫五月戊子幸翠微宫壬辰命百司决事
於皇太子庚戌李世勣克南蘇木底城六月丁丑遣使
鐵勒諸部購中國人陷沒者七月乙未牛進逹克石城
丙申作玉華宫庚戌至自翠微宫八月泉州海溢壬戌
停封泰山九月丁酉封子明為曹王十月癸丑禇遂良
罷十一月癸夘進封泰為濮王十二月戊寅左驍衛大
將軍契苾何力為崑丘道行軍大總管率三總管兵以
伐龜兹
二十二年正月庚寅馬周薨戊戌幸温湯己亥中書舍
人崔仁師為中書侍郎參知機務丙午左武衞大將軍
薛萬徹為青丘道行軍大總管以伐高麗長孫無忌檢
校中書令知尚書門下省事戊申至自温湯二月褚遂
良起復乙夘見京城父老勞之蠲今歲半租畿縣三之
一丁夘詔度遼水有功未酬勲而犯罪者與成官同乙
亥幸玉華宫己夘獵於華原流崔仁師於連州三月丁
亥赦宜君給復縣人自玉華宫苑中遷者三年四月丁
巳松州蠻叛右武候將軍梁建方敗之六月丙寅張行
成存問河北從軍者家令州縣為營農丙子薛萬徹及
高麗戰於泊灼城敗之七月甲申太白晝見壬辰殺華
州刺君羡癸夘房玄齡薨八月己酉朔日有食之
辛未執失思力伐薛延陀餘部於金山九月庚辰崑丘
道行軍總管阿史那社尒及薛延陀餘部處月處密戰
敗之己亥禇遂良為中書令壬寅眉卭雅三州獠反茂
州都督張士貴討之十月癸丑至自玉華宫己巳阿史
那社尒及龜兹戰敗之十二月辛未降長安萬年徒罪
以下閏月癸巳慮囚
二十三年正月辛亥阿史那社尒俘龜兹王以獻三月
己未自冬旱至是雨辛酉大赦丁夘不豫命皇太子聽
政於金液門四月己亥幸翠微宫五月戊午貶李世勣
為疉州都督己巳皇帝崩于含風殿年五十三庚午奉
大行御馬輿還京師禮部尚書于志寧為侍中太子少
詹事張行成兼侍中高季輔兼中書令壬申發喪諡曰
文上元元年改諡文武聖皇帝天寳八載諡文武大聖
皇帝十三載增諡文武大聖大廣孝皇帝
贊曰甚矣至治之君不世出也禹有天下傳十有六王
而少康有中興之業湯有天下傳二十八王而其甚盛
者號稱三宗武王有天下傳三十六王而成康之治與
宣之功其餘無所稱焉雖詩書所載時有闕略然三代
千有七百餘年傳七十餘君其卓然著見於後世者此
六七君而已嗚呼可謂難得也唐有天下傳世二十其
可稱者三君玄宗憲宗皆不克其終盛哉太宗之烈也
其除隋之亂比迹湯武致治之美庶幾成康自古功德
兼隆由漢以来未之有也至其牽於多愛復立浮圖好
大喜功勤兵以遠此中材庸主之所常為然春秋之法
常責偹於賢者是以君子之欲成人之美者莫不
歎息於斯焉
唐書卷二
唐書卷二考證
太宗紀年五十三舊書作五十二(臣酉)按太宗生于
隋開皇十八年戊午至是年己酉乃五十二當從舊
書
唐書卷二考證
