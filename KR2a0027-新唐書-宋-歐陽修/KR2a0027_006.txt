唐書卷六
宋翰林學士歐陽修撰
本紀第六
肅宗文明武德大聖大宣孝皇帝諱亨玄宗第三子也
母曰元獻皇后楊氏初名嗣昇封陕王開元四年爲安
西大都護性仁孝好學玄宗尤愛之遣賀知章潘肅呂
向皇甫彬郉璹等侍讀左右十五年更名浚徙封忠王
爲朔方節度大使單于大都護十八年奚契丹寇邊乃
以肅宗爲河北道行軍元帥遣御史大夫李朝隱等八
總管兵十萬以伐之居二歲朝隱等敗奚契丹於范陽
北肅宗以統帥功遷司徒二十三年又更名璵二十五
年皇太子瑛廢死明年立爲皇太子有司行冊禮其儀
有中嚴外辦其服絳紗太子曰此天子禮也乃下公卿
議太師蕭嵩左丞相裴耀卿請改外辦爲外偹絳紗衣
爲朱明服乃從之二十八年又更名紹天寳三載又更
名亨安䘵山來朝太子識其有反相請以罪誅之玄宗
不聽禄山反十五載玄宗避賊行至馬嵬父老遮道請
留太子討賊玄宗許之遣壽王瑁及内侍高力士諭太
子太子乃還六月丁酉至渭北便橋橋絶募水濱居民
得三千餘人涉而濟遇潼關散卒以爲賊與戰多傷旣
而覺之收其餘以涉後軍多没者夕次永壽縣吏民稍
持牛酒來獻新平郡太守薛羽保定郡太守徐㲄聞賊
且至皆棄城走己亥太子次保定捕得羽㲄斬之辛丑
次平凉郡得牧馬牛羊兵始振朔方留後支度副使杜
鴻漸六城水陸運使魏少游節度判官崔漪支度判官
崔簡金關内鹽池判官李涵河西行軍司馬裴冕迎太
子治兵于朔方庚戌次豐寧見大河之險將保之會天
大風迴趨靈武七月辛酉至于靈武壬戌裴冕等請皇
太子即皇帝位甲子即皇帝位于靈武尊皇帝曰上皇
天帝大赦改元至德賜文武官階勲爵版授侍老太守
縣令裴冕爲中書侍郞同中書門下平章事甲戌安禄
山寇扶風太守薛景仙敗之八月辛卯張廵及安禄山
將李廷望戰于雍邱敗之十月辛巳朔日有食之癸未
次彭原郡詔御史諫官論事勿先白大夫及宰相始鬻
爵度僧尼房琯爲招討西京防禦蒲潼兩關兵馬元帥
兵部尚書王思禮副之南軍入于宜壽中軍入于武功
北軍入于奉天辛卯河南節度副使張廵及令狐潮戰
于雍邱敗之辛丑房琯以中軍北軍及安禄山之衆戰
于陳濤斜敗績癸卯琯又以南軍戰敗績是月遣永王
璘朝上皇天帝于蜀郡璘反丹徒郡太守閻敬之及璘
戰于伊婁埭死之十一月辛卯河西地震戊午崔渙爲
江南宣慰使郭子儀率回紇及安禄山戰于河上敗之
史思明宼太原十二月安禄山陷魯東平濟隂三郡戊
子給復平原郡二載安禄山陷潁川執太守薛愿及長
史龐堅是歲吐蕃陷巂州嶺南溪獠梁崇牽陷容州
二載正月永王璘陷鄱陽郡乙卯安慶緒弑其父禄山
丙寅河西兵馬使孟庭倫殺其節度使周佖以武威郡
反乙亥安慶緒將尹子奇寇睢陽郡張廵敗之二月戊
子次于鳳翔李光弼及安慶緒之衆戰于太原敗之丁
酉關西節度兵馬使郭英乂及安慶緒戰于武功敗績
慶緒陷馮翊郡太守蕭賁死之慶緒將蔡希德寇太原
戊戌庶人璘伏誅庚子郭子儀及安慶緒戰于潼關敗
之壬寅河西判官崔偁克武威郡孟庭倫伏誅甲辰郭
子儀及安慶緒戰于永豐倉敗之大將李韶光王祚死
之三月辛酉韋見素裴冕罷憲部尚書致仕苗晉卿爲
左相四月戊寅郭子儀爲關内河東副元帥壬午瘞陣
亡者庚寅郭子儀及安慶緒將李歸仁戰于劉運橋敗
之五月癸丑子儀及慶緒將安守忠戰于清渠敗績丁
巳房琯罷諫議大夫張鎬爲中書侍郞同中書門下平
章事六月癸未尹子奇寇睢陽丁酉南充郡民何滔執
其太守楊齊曾以反劒南節度使盧元裕敗之七月己
酉太白經天丁巳安慶緒將安武臣䧟陜郡八月丁丑
焚長春宮甲申崔渙罷張鎬兼河南節度使都綂淮南
諸軍事靈昌郡太守許叔冀奔于彭城癸巳大閱閏月
甲寅安慶緒寇好畤渭北節度使李光進敗之丁卯廣
平郡王俶爲天下兵馬元帥郭子儀副之以朔方安西
回紇南蠻大食兵討安慶緒辛未京畿採訪宣慰使崔
光遠及慶緒戰于駱谷敗之行軍司馬王伯倫戰于苑
北死之九月丁丑慶緒陷上黨郡執節度使程千里壬
寅廣平郡王俶及慶緒戰于灃水敗之癸卯復京師慶
緒奔于陜郡尚書左僕射裴冕告太清宮郊廟社稷五
陵宣慰百姓十月戊申廣平郡王俶及安慶緒戰于新
店敗之克陜郡壬子復東京慶緒奔于河北興平軍兵
馬使李奐及慶緒之衆戰于武關敗之克上洛郡吐蕃
陷西平郡癸丑安慶緒陷睢陽太守許遠及張廵鄆州
刺史姚誾左金吾衛將軍南霽雲皆死之癸亥給復鳳
翔五載版授父老官遣太子太師韋見素迎上皇天帝
于蜀郡丁卯至自靈武饗于太廟哭三日己巳關内節
度使王思禮及安慶緒戰于絳郡敗之十一月丙子張
鎬率四鎮伊西北庭行營兵馬使李嗣業陜西節度使
來瑱河南都知兵馬使嗣吳王祗克河南郡縣庚子作
九廟神主告享于長樂殿十二月丙午上皇天帝至自
蜀郡甲寅苗晉卿爲中書侍郞同中書門下平章事戊
午大赦靈武元從蜀郡扈從官三品以上予一子官四
品以下一子出身瘞陣亡者致祭之給復其家二載免
天下租庸來歲三之一禁珠玉寳鈿平脱金泥刺繡復
諸州及官名以蜀郡爲南京鳳翔郡爲西京西京爲中
京給復潞州五載并鄧許滑宋五州雍邱好畤奉先縣
二載益州三載賜文武官階勲爵父老八十以上版授
加緋衣銀魚民酺五日廣平郡王俶爲太尉進爵楚王
苗晉卿爲侍中崔圓爲中書令李麟同中書門下三品
進封子南陽郡王係爲趙王新城郡王僅彭王潁川郡
王僴兗王東陽郡王侹涇王封子僙爲襄王倕杞王偲
召王佋興王侗定王乙丑史思明降壬申達奚珣等伏
誅
乾元元年正月戊寅上皇天帝御宣政殿授皇帝傳國
受命寳符冊號曰光天文武大聖孝感皇帝乙酉出宮
女三千人庚寅大閱二月癸卯安慶緒將能元皓以淄
青降以元皓爲河北招討使乙巳上上皇天帝冊號曰
聖皇天帝丁未大赦改元贈死事及拒僞命者官成都
靈州扈從三品以上予一子官五品以上一子出身六
品以下叙進之免䧟賊州三歲税賜文武官階爵三月
甲戌徙封俶爲成王戊寅立淑妃張氏爲皇后四月辛
亥祔神主于太廟甲寅朝享于太廟有事于南郊乙卯
大赦賜文武官階勲爵天下非租庸毋輒役使有能賑
貧窮寵以官爵京官九品以上言事二王三恪予一子
官史思明殺范陽節度副使烏承恩以反五月戊子張
鎬罷乙未崔圓李麟罷太常少卿王璵爲中書侍郞同
中書門下平章事七月党項羌寇邊九月丙子招討党
項使王仲昇殺拓拔戎德庚寅郭子儀率李光弼李嗣
業王思禮淮西節度使魯炅興平軍節度使李奐滑濮
節度使許叔冀平盧兵馬使董秦鄭蔡節度使季廣琛
以討安慶緒癸巳大食波斯寇廣州十月甲辰立成王
俶爲皇太子大赦賜文武官階爵五品以上子爲父後
者勳兩轉舉忠正孝友堪東宮官者十一月壬申王思
禮及安慶緒戰于相州敗之十二月庚戌戸部尚書李
峘都綂淮南江東江西節度使丁卯史思明陷魏州
二年正月己巳羣臣上尊號曰乾元大聖光天文武孝
感皇帝郭子儀及安慶緒戰于愁思岡敗之丁丑祠九
宮貴神戊寅耕籍田二月壬戌中書門下慮囚三月己
巳皇后親蠶壬申九節度之師潰于滏水史思明殺安
慶緒東京留守崔圓河南尹蘇震汝州刺史賈至奔于
襄鄧郭子儀屯于東京丁亥以旱降死罪流以下原之
流民還者給復三年甲午兵部侍郎呂諲同中書門下
平章事乙未苗晉卿王璵罷京兆尹李峴爲吏部尚書
中書舍人李揆爲中書侍郎戶部侍郎第五琦同中書
門下平章事丙申郭子儀爲東畿山南東河南等道諸
節度防禦兵馬元帥四月庚子王思禮及史思明戰于
直千嶺敗之壬寅詔減常膳服御武德中尚作坊非賜
蕃客戎祀所須者皆罷之五月辛巳貶李峴爲蜀州刺
史七月辛巳趙王係爲天下兵馬元帥李光弼副之辛
卯呂諲罷八月乙巳襄州防禦將康楚元張嘉延反逐
其刺史王思政九月甲子張嘉延陷荆州丁亥太子少保
崔光遠爲荆襄招討山南東道處置兵馬使庚寅史思
明陷東京及齊汝鄭滑四州十月乙巳李光弼及史思
明戰于河陽敗之壬戌呂諲起復十一月庚午貶第五
琦爲忠州刺史十二月乙巳康楚元伏誅史思明寇陜
州神策軍將衛伯玉敗之
上元元年三月丙子降死罪流以下原之四月戊申山
南東道將張維瑾反殺其節度使史翽丁巳有彗星出
于婁胃己未來瑱爲山南東道節度使以討張維瑾閏
月辛酉有彗星出于西方甲戌徙封係爲越王己夘大
赦改元賜文武官爵追封太公望爲武成王復死刑三
覆奏是月大饑張維瑾降五月丙午太子太傅苗晉卿
爲侍中壬子呂諲罷六月乙丑鳳翔節度使崔光遠及
羌渾党項戰于涇隴敗之乙酉又敗之于普潤李光弼
及史思明戰于懷州敗之七月丁未聖皇天帝遷于西
内十一月甲午揚州長史劉展反陷潤州丙申陷昇州
壬子李峘淮南節度使鄧景山及劉展戰于淮上敗績
是歲吐蕃陷廓州西原蠻寇邊桂州經略使邢濟敗之
二年正月甲寅降死罪流以下原之乙卯劉展伏誅二
月己未奴刺党項羌寇寳雞焚大散關寇鳳州刺史蕭
&KR1957;死之鳳翔尹李鼎敗之戊寅李光弼及史思明戰于
北邙敗績思明陷河陽癸未貶李揆爲袁州長史河中
節度使蕭華爲中書侍郎同中書門下平章事乙酉來
瑱及史思明戰于魯山敗之三月甲午史朝義宼陜州
神策軍節度使衛伯玉敗之戊戌史朝義殺其父思明
李光弼罷副元帥四月己未吏部侍郎裴遵慶爲黃門
侍郎同中書門下平章事乙亥青密節度使尚衡及史
朝義戰敗之丁丑兗鄆節度使能元皓又敗之壬午劒
南東川節度兵馬使叚子璋反陷綿州遂州刺史嗣虢
王巨死之節度使李奐奔于成都五月甲午史朝義將
令狐彰以滑州降戊戌平盧軍節度使侯希逸及史朝
義戰于幽州敗之庚子李光弼爲河南道副元帥劒南
節度使崔光遠克東川段子璋伏誅七月癸未朔日有
食之八月辛巳殿中監李國貞都統朔方鎮西北庭興
平陳鄭河中節度使九月壬寅大赦去乾元大聖光天
文武孝感號去上元號稱元年以十一月爲歲首月以
斗所建辰爲名賜文武官階勲爵版授侍老官先授者
叙進之停四京號元年建子月癸巳曹州刺史常休明
及史朝義將薛㟧戰敗之己亥朝聖皇天帝于西内丙
午衛伯玉及史朝義戰于永寧敗之己酉朝獻于太清
宮庚戌朝享于太廟及元獻皇后廟建丑月辛亥有事
于南郊己未來瑱及史朝義戰于汝州敗之乙亥侯希
逸及朝義將李懷仙戰于范陽敗之
寳應元年建寅月甲申追冊靖德太子琮為皇帝妃竇
氏為皇后乙酉葬王公妃主遇害者丙戌盗發敬陵惠
陵甲辰李光弼克許州吐蕃請和戊申史朝義陷營州
建卯月辛亥大赦賜文武官階爵五品以上清望及郎
官御史薦流人有行業情可矜者停貢鷹鷂狗豹以京
兆府為上都河南府為東都鳳翔府為西都江陵府為
南都太原府為北都壬子羌渾奴刺寇梁州癸丑河東
軍亂殺其節度使鄧景山都知兵馬使辛雲京自稱節
度使乙丑河中軍亂殺李國貞及其節度使荔非元禮
戊辰淮西節度使王仲昇及史朝義將謝欽讓戰于申
州敗績庚午郭子儀知朔方河中北庭潞儀澤沁節度
行營興平定國軍兵馬副元帥壬申鄜州刺史成公意
及党項戰敗之建辰月壬午大赦官吏聽納贓免罪左
降官及流人罰鎮效力者還之甲午奴刺寇梁州戊申
蕭華罷戶部侍郎元載同中書門下平章事建巳月庚
戌史朝義寇澤州刺史李抱玉敗之壬子楚州獻定國
寳玉十有寅聖皇天帝崩乙丑皇太子監國大赦
改元年爲寳應元年復以正月為歲首建巳月為四月
丙寅閑廄使李輔國飛龍廄副使程元振遷皇后于别
殿殺越王係兗王僴是夜皇帝崩于長生殿年五十二
代宗睿文孝武皇帝諱豫肅宗長子也母曰章敬皇后
吳氏玄宗諸孫百餘人代宗最長為嫡皇孫聰明寬厚
喜慍不形于色而好學強記通易象初名俶封廣平郡
王安禄山反玄宗幸蜀肅宗留討賊代宗常從于兵間
肅宗已即位郭子儀等兵討安慶緒未克肅宗在岐至
德二載九月以廣平郡王為天下兵馬元帥率朔方安
西回紇南蠻大食等兵二十萬以進討百官送于朝堂
過闕而下步出木馬門然後復騎以安西北庭行營節
度使李嗣業為前軍朔方河西隴右節度使郭子儀為
中軍關内行營節度使王思禮為後軍屯于香積寺敗
賊將安守忠斬首六萬級賊將張通儒守長安聞守忠
敗棄城走遂克京城乃留思禮屯于苑中代宗率大軍
以東安慶緒遣其將嚴莊拒于陜州代宗及子儀嗣業
戰陜西大敗之安慶緒奔于河北遂克東都肅宗還京
師十二月進封楚王
乾元元年三月徙封成王四月立為皇太子初太子生
之歲豫州獻嘉禾於是以為祥乃更名豫肅宗去上元
三年號止稱元年月以斗所建辰爲名元年建巳月肅
宗寢疾乃詔皇太子監國而楚州獻定國寳十有三因
曰楚者太子之所封今天降寳於楚宜以建元乃以元
年為寳應元年肅宗張皇后惡李輔國欲圖之召問太
子太子不許乃與越王係謀之肅宗疾革四月丁卯皇
后與係將召太子入宮飛龍副使程元振得其謀以告
輔國輔國止太子無入率兵入殺係及兗王僴幽皇后
于别殿是夕肅宗崩乃迎太子見羣臣於九仙門明日
發喪己巳即皇帝位于柩前癸酉始聽政甲戌奉節郡
王适爲天下兵馬元帥郭子儀罷副元帥乙亥進封适
為魯王五月壬午李輔國為司空庚寅追尊母為皇太
后丙申李光弼及史朝義戰于宋州敗之丁酉大赦刺
史予一子官賜文武官階爵子為父後者勲一轉免民
逋租宿負進封子益昌郡王邈為鄭王延慶郡王迥韓
王追復庶人王氏為皇后瑛瑤琚皆復其封號六月辛
亥追廢皇后張氏越王係兗王僴皆為庶人七月乙酉
殺山南東道節度使裴茂癸巳劒南西川兵馬使徐知
道反八月己未知道伏誅辛未台州人袁鼂反乙亥徙
封适為雍王九月戊子鳳州刺史呂日將及党項羌戰
于三嗟谷敗之丙申回紇請助戰壬寅大閱癸卯袁鼂
陷信州十月乙卯䧟溫明二州詔浙江水旱百姓重困
州縣勿輙科率民疫死不能葬者為瘞之辛酉雍王适
討史朝義壬戌盜殺李輔國癸酉雍王适克懷州甲戌
敗史朝義于橫水克河陽東都史朝義將張獻誠以汴
州降十一月丁亥朝義將薛嵩以相衛洺邢四州降丁
酉朝義將張忠志以趙定深恒易五州降己亥朔方行
營節度使僕固懷恩為朔方河北副元帥十二月己酉
太府左藏庫火戊辰瘞京城内外㬥骨甲戌李光弼及
袁鼂戰于衢州敗之是歲舒州人楊昭反殺其刺史劉
秋子西原蠻叛吐蕃寇秦成渭三州
廣德元年正月癸未京兆尹劉晏為吏部尚書同中書
門下平章事甲申史朝義自殺其將李懷仙以幽州降
田承嗣以魏州降壬寅山陵使山南東道節度使來瑱
有罪伏誅三月甲辰山南東道兵馬使梁崇義自南陽
入于襄州丁未李光弼及袁鼂戰敗之辛酉葬至道大
聖大明孝皇帝于泰陵甲子党項羌寇同州郭子儀敗
之于黃堆山庚午葬文明武德大聖大宣孝皇帝于建
陵六月同華節度使李懷讓自殺七月壬寅羣臣上尊
號曰寳應元聖文武孝皇帝壬子大赦改元免民逋負
戸三丁免其一庸調給復河北三年回紇行營所經免
今歲租賜内外官階勲爵給功臣鐵劵藏名于太廟圖
形于凌煙閣吐蕃䧟隴右諸州八月僕固懷恩反九月
壬寅裴遵慶宣慰僕固懷恩于汾州乙丑涇州刺史高
暉叛附于吐蕃十月庚午吐蕃䧟邠州辛未寇奉天武
功京師戒嚴壬申雍王适爲關内兵馬元帥郭子儀副
之癸酉渭北行營兵馬使呂日將及吐蕃戰于盩厔敗
之乙亥又戰于盩厔敗績丙子如陜州丁丑次華隂豐
王珙有罪伏誅戊寅吐蕃䧟京師立廣武郡王承宏為
皇帝辛巳次陜州癸巳吐蕃潰郭子儀復京師南山五
谷人高玉反十一月壬寅廣州市舶使呂太一反逐其
節度使張休十二月辛未劉晏宣慰上都甲午至自陜
州乙未苗晉卿裴遵慶罷檢校禮部尚書李峴為黃門
侍郎同中書門下平章事丙申放承宏于華州吐蕃䧟
松維二州西原蠻䧟道州
二年正月丙午詔舉堪御史諫官刺史縣令者乙卯立
雍王适為皇太子癸亥劉晏李峴罷右散騎常侍王縉
為黃門侍郎太常卿杜鴻漸為兵部侍郎同中書門下
平章事郭子儀兼河東副元帥二月辛未僕固懷恩殺
朔方軍節度留後渾釋之癸酉朝獻于太清宮甲戌朝
享于太廟乙亥有事于南郊己丑大赦賜内外官階爵
武德功臣子孫予一人官成都靈武元從三品以上加
賜爵一級餘加一階寳應功臣三品以上官一子仍賜
爵一級餘加階勲兩轉五品以上為父後者勲兩轉三
月辛丑給復河南府二年甲子盛王琦薨四月甲午禁
鈿作珠翠五月洛水溢六月丁卯有星隕于汾州七月
庚子初税青苗己酉李光弼薨八月丙寅王縉為侍中
都綂河南淮南山南東道節度行營事壬申王縉罷侍
中癸巳吐蕃寇邠州邠寕節度使白孝德敗之于宜禄
九月己未劒南節度使嚴武及吐蕃戰于當狗城敗之
是秋有&KR0558;十月丙寅吐蕃寇邠州丁卯寇奉天京師戒
嚴庚午嚴武克吐蕃鹽川城辛未朔方兵馬使郭晞及
吐蕃戰于邠西敗之是月突厥寇豐州守將馬望死之
十一月乙未吐蕃軍潰京師解嚴河西節度使楊志烈
及僕固懷恩戰于靈州敗績癸丑袁鼂伏誅免越州今
歲田租之半給復溫台明三州一年十二月乙丑高玉
伏誅丙寅衆星隕是歲西原蠻䧟邵州
永泰元年正月癸巳大赦改元是月歙州人殺其刺史
龐濬二月戊寅党項羌寇富平庚辰儀王璲薨三月庚
子雨木冰庚戌吐蕃請和辛亥大風拔木四月己巳自
春不雨至于是而雨是夏盩厔穭麥生七月辛卯平盧
淄青兵馬使李懷玉逐其節度使侯希逸八月庚辰王
縉為河南副元帥僕固懷恩及吐蕃回紇党項羌渾奴
刺寇邊九月庚寅命百官觀浮屠象于光順門辛卯太
白經天甲辰吐蕃寇醴泉奉天党項羌寇同州渾奴刺
寇盩厔京師戒嚴己酉屯于苑郭子儀屯于涇陽丁巳
同華節度使周智光及吐蕃戰于澄城敗之智光入于
鄜州殺其刺史張麟遂焚坊州十月沙陀殺楊志烈己
未吐蕃至邠州與回紇寇邊辛酉寇奉天癸亥寇同州
乙丑寇興平丁卯回紇党項羌請降癸酉郭子儀及吐
蕃戰于靈臺敗之京師解嚴閏月辛卯朔方副將李懷
光克靈州辛亥劒南西山兵馬使崔旴反寇成都節度
使郭英乂奔于靈池普州刺史韓澄殺之癸丑歛民貲
作浮屠供
大歴元年二月吐蕃遣使來朝壬子杜鴻漸為山南西
道劒南東西川邛南西山等道副元帥三月癸未劒南
東川節度使張獻誠及崔旴戰于梓州敗績七月癸酉
洛水溢九月辛巳吐蕃䧟原州十一月甲子大赦改元
給復流民歸業者三年十二月己亥有彗星出于瓠瓜
癸卯周智光反殺虢州刺史龐充是冬無雪鄭王邈為
天下兵馬元帥
二年正月丁巳郭子儀討周智光己未同華將李漢惠
以同州降甲子周智光伏誅淮西節度使李忠臣入于
華州戌寅給復同華二州二年八月壬寅殺駙馬都尉
姜慶初九月甲寅吐蕃寇靈州乙卯寇邠州郭子儀屯
于涇陽京師戒嚴乙丑晝有星流于南方是秋桂州山
獠反十月戊寅朔方軍節度使路嗣恭及吐蕃戰于靈
州敗之京師解嚴十一月辛未雨木冰壬申京師地震
三年二月癸巳商州兵馬使劉洽殺其刺史殷仲卿三
月乙巳朔日有食之五月乙卯追號齊王倓為皇帝興
信公主女張氏為皇后癸亥地震六月壬寅幽州兵馬
使朱希彩殺其節度使李懷仙自稱留後閏月庚午王
縉兼幽州盧龍軍節度使七月壬申瀘州刺史楊子琳
反䧟成都劒南節度留後崔寬敗之克成都子琳殺夔
州别駕張忠戊寅吐蕃遣使來朝八月己酉吐蕃寇靈
州丁卯寇邠州京師戒嚴戊辰邠寧節度使馬璘及吐
蕃戰敗之庚午王縉兼河東節度使九月丁丑濟王環
薨壬午吐蕃寇靈州朔方將白元光敗之壬辰又敗之
于靈武戊辰京師解嚴十二月辛酉涇原兵馬使王童
之謀反伏誅
四年正月甲戌殺潁州刺史李岵二月乙卯杜鴻漸罷
副元帥丙辰京師地震三月遣御史税商錢甲戌免京
兆今歲税五月丙戌京師地震六月戊申王縉罷副元
帥都統七月癸未降死罪流以下原之十月丁巳大霧
十一月辛未禁畿内弋獵壬申杜鴻漸罷癸酉元載權
知門下省事甲戌吐蕃宼靈州朔方軍節度留後常謙
光敗之丙子左僕射裴冕同中書門下平章事癸巳裴
冕兼河南淮西山南東道副元帥十二月戊戌裴冕薨
是歲廣州人馮崇道桂州人朱濟時反容管經略使王
翃敗之
五年正月辛卯鳳翔節度使李抱玉為河西隴右山南
西道副元帥三月癸酉内侍監魚朝恩有罪自殺丙戌
以昭陵皇堂有光赦京兆關輔四月庚子湖南兵馬使
臧玠殺其團練使崔灌己未有彗星出于五車五月己
卯有彗星出于北方六月己未以彗星滅降死罪流以
下原之錄魏徵王珪李靖李勣房玄齡杜如晦之後是
歲湖南將王國良反及西原蠻寇州縣
六年二月壬寅李抱玉罷山南西道副元帥三月王翃
敗梁崇牽克容州四月戊寅藍田西原地䧟禁大&KR3075;竭
鑿六破錦及文紗吳綾為龍鳳麒麟天馬辟邪者五月
戊申殺殿中侍御史陸珽成都府司錄參軍事李少良
大理評事韋頌
七年二月庚午江州江溢五月乙酉大雨雹大風拔木
乙未以旱大赦減膳撤樂是秋幽州盧龍將李懷瑗殺
其節度使朱希彩經略軍副使朱泚自稱留後十月乙
亥以淮南旱免租庸三之二十一月庚辰免巴蓬渠集
壁充通開八州二歲租庸十二月丙寅雨土有長星出
于參
八年正月甲辰詔京官三品以上及郎官御史歲舉刺
史縣令一人五月辛卯鄭王邈薨壬寅赦京師癸卯降
死罪流以下原之八月己未吐蕃寇靈州郭子儀敗之
于七級渠甲子廢華州屯田給貧民九月壬午循州刺
史哥舒晃反殺嶺南節度使呂崇賁戊子詔京官五品
以上兩省供奉官郎官御史言事十月庚申吐蕃宼涇
邠丙寅朔方兵馬使渾瑊及吐蕃戰于宜禄敗績涇原
節度使馬璘及吐蕃戰于潘原敗之
九年二月辛未徐州兵亂逐其刺史梁乘四月壬辰大
赦十月壬申信王瑝薨乙亥涼王璿薨壬辰降京師死
罪流以下原之
十年正月丁酉昭義軍兵馬使裴志清逐其節度使薛
㟧叛附于田承嗣壬寅壽王瑁薨戊申田承嗣反癸丑
承嗣䧟洺州乙卯劒南西川節度使崔寧及吐蕃戰于
西山敗之二月乙丑田承嗣䧟衛州刺史薛雄死之辛
未封子述為睦王逾郴王連恩王遘鄜王造忻王暹韶
王運嘉王遇端王遹循王通恭王逵原王逸雅王丙子
河陽軍亂逐三城使常休明三月甲午陜州軍亂逐其
觀察使李國清四月癸未河東節度使薛兼訓等討田
承嗣給復昭義五州二年甲申大雨雹大風拔木五月
乙未魏博將霍榮國以礠州降甲寅大雨雹大風拔木
震闕門六月甲戌成德軍節度使李寳臣及田承嗣戰
于冀州敗之七月己未杭州海溢八月己丑田承嗣寇
礠州九月壬寅降京師死罪流以下原之壬子吐蕃寇
臨涇癸丑寇隴州丙辰李抱玉敗之于義寧丁巳馬璘
又敗之于百里城十月辛酉朔日有食之甲子昭義軍
節度使李承昭及田承嗣戰于清水敗之丙寅貴妃獨
孤氏薨丁卯追冊為皇后十一月丁酉魏博將吳希光
以瀛州降丁未嶺南節度使路嗣恭克廣州哥舒晃伏
誅
十一年正月庚寅田承嗣降辛亥崔寧及吐蕃戰敗之
五月汴宋都虞候李靈耀反殺濮州刺史孟鑒七月庚
寅田承嗣寇滑州永平軍節度使李勉敗績八月甲申
淮西節度使李忠臣河陽三城使馬燧及李勉討李靈
耀閏月丁酉大白晝見九月乙丑李忠臣馬燧及李靈
耀戰于鄭州敗績十月乙酉戰于中牟敗之壬辰忠臣
又敗之于西梁固壬寅淮南節度使陳少遊及李靈耀
戰于汴州敗之丙子田承嗣以兵援靈耀李忠臣敗之
于匡城甲寅靈耀伏誅
十二年三月庚午赦田承嗣辛巳元載有罪伏誅貶王
縉為括州刺史四月壬午太常卿楊綰為中書侍郎禮
部侍郎常衮為門下侍郎同中書門下平章事癸巳詔
諫官獻封事勿限時側門論事者隨狀面奏六品以上
官言事投匭者無勒副章丁酉吐蕃寇黎雅二州崔寧
敗之是月金州人卓英璘反六月乙巳英璘伏誅給復
金州二年丁未以旱降京師死罪流以下原之七月己
巳楊綰薨丙子詔尚書御史大夫左右丞侍郎舉任刺
史者九月庚午吐蕃寇坊州是秋河溢十一月壬子山
南西道節度使張獻恭及吐蕃戰于岷州敗之十二月
丁亥崔寧及吐蕃戰于西山敗之是歲恒定趙三州地
震冬無雪
十三年正月戊辰回紇寇并州癸酉河東節度留後鮑
防及回紇戰于陽曲敗績二月庚辰代州刺史張光晟
及回紇戰于羊虎谷敗之四月甲辰吐蕃寇靈州常謙
光敗之十月己丑禁京畿持兵器捕獵是歲郴州黃芩
山崩
十四年二月癸未魏博節度使田承嗣卒其兄子悦自
稱留後三月丁未汴宋將李希烈逐其節度使李忠臣
自稱留後五月辛酉不豫詔皇太子監國是夕皇帝崩
于紫宸内殿年五十三
贊曰天寳之亂大盜遽起天子出奔方是時肅宗以皇
太子治兵討賊眞得其職矣然以僖宗之時唐之威德
在人紀綱未壞孰與天寳之際而僖宗在蜀諸鎮之兵
糺合勠力遂破黃巢而復京師由是言之肅宗雖不即
尊位亦可以破賊矣蓋自高祖以來三遜于位以授其
子而獨睿宗上畏天戒發于誠心若高祖玄宗豈其志
哉代宗之時餘孽猶在平亂守成蓋亦中材之主也
唐書卷六
唐書卷六考證
代宗紀乾元元年八月乙亥徙封适爲雍王舊書作
九月丁丑朔(臣酉)按德宗紀當從新書
廣德元年正月甲申史朝義自殺其將李懷仙以幽州
降舊書在寳應元年十一月
唐書卷六考證
