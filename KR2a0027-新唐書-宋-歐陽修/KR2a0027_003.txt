唐書卷三
宋翰林學士歐陽修撰
本紀第三
高宗天皇大聖大弘孝皇帝諱治字為善太宗第九子
也母曰文德皇后長孫氏始封晉王貞觀七年遙領并
州都督十七年太子承乾廢而魏王泰次當立亦以罪
黜乃立子治為皇太子太宗嘗命皇太子遊觀習射太
子辭以非所好願得奉至尊居膝下太宗大喜乃營寝
殿側為别院使太子居之太宗每視朝皇太子常侍觀
決庶政二十三年太宗有疾詔皇太子聽政於金液門
四月從幸翠微宮太宗崩以羽檄發六府甲士四千衛
皇太子入于京師六月甲戍卽皇帝位于柩前大赦賜
文武官勲一轉民八十以上粟帛給復雍州及比歲供
軍所一年癸未長孫無忌為太尉癸巳檢校洛州刺史
李勣為開府儀同三司參掌機密八月癸酉河東地震
乙亥又震庚辰遣使存問河東給復二年賜壓死者人
絹三匹庚寅葬文皇帝于昭陵九月甲寅荆王元景為
司徒吳王恪為司空乙卯李勣為尚書左僕射同中書
門下三品十一月乙丑晉州地震左翊衞郎將高偘伐
突厥是冬無雪
永徽元年正月辛丑改元丙午立妃王氏為皇后張行
成為侍中二月辛卯封子孝為許王上金杞王素節雍
王四月己巳晉州地震五月己未太白晝見六月高偘
及突厥戰于金山敗之庚辰晉州地震詔五品以上言
事七月辛酉以旱慮囚八月戊辰給五品以上解官充
侍者半禄加賜帛庚午降死罪以下九月癸卯高偘俘
突厥車鼻可汗以獻十月戊辰李勣罷左僕射十一月
己未貶禇遂良為同州刺史十二月庚午琰州獠寇邊
梓州都督謝萬歲死之
二年正月戊戌開義倉以賑民乙巳黃門侍郎宇文節
中書侍郎柳奭同中書門下三品乙卯瑶池都督阿史
那賀魯叛四月乙丑命有司毋進肉食訖于五月七月
丁未賀魯寇庭州左武衞大將軍梁建方右驍衞大將
軍契苾何力為弓月道行軍總管以伐之八月己巳高
季輔為侍中于志寧為尚書左僕射張行成為右僕射
同中書門下三品己卯白水蠻寇邊左領軍將軍趙孝
祖為郎州道行軍總管以伐之九月癸卯以同州苦泉
牧地賜貧民十月辛卯晉州地震十一月辛酉有事于
南郊癸酉禁進犬馬鷹鶻戊寅忻州地震甲申雨木冰
是月竇州義州蠻寇邊桂州都督劉伯英敗之趙孝祖
及白水蠻戰于羅仵候山敗之十二月乙未太白晝見
壬子處月朱邪孤注殺招慰使單道惠叛附于賀魯是
冬無雪
三年正月癸亥梁建方及處月戰于牢山敗之甲子以
旱避正殿減膳降囚罪徒以下原之己巳禇遂良為吏
部尚書同中書門下三品丙子享于太廟丁亥耕籍田
三月辛巳雨土宇文節為侍中柳奭守中書令四月庚
寅趙孝祖及白水蠻戰敗之甲午彭王元則薨是月兵
部侍郎韓瑗為黃門侍郎同中書門下三品五月庚申
求齊侍中崔季舒給事黃門侍郎裴澤隋儀同三司豆
盧毓御史中丞游楚客子孫官之七月丁巳立陳王忠
為皇太子大赦賜五品以上子為父後者勳一轉民酺
三日九月丙辰求周司沐大夫裴融尚書左丞封孝琰
子孫官之是月中書侍郎来濟同中書門下三品十二
月癸巳濮王泰薨
四年二月甲申駙馬都尉房遺愛薛萬徹柴令武高陽
巴陵公主謀反伏誅殺荆王元景吳王恪乙酉流宇文
節于桂州戊子廢蜀王愔為庶人己亥徐王元禮為司
徒李勣為司空四月壬寅以旱慮囚遣使決天下獄減
殿中太僕馬粟詔文武官言事甲辰避正殿減膳六月
己丑太白晝見八月己亥隕石于馮翊十有八九月壬
戍張行成薨甲戌禇遂良為尚書右僕射十月庚子幸
溫湯甲辰赦新豊乙巳至自温湯戊申睦州女子陳碩
真反婺州刺史崔義玄討之十一月庚戌陳碩真伏誅
癸丑兵部尚書崔敦禮為侍中丁巳柳奭為中書令十
二月庚子高季輔薨
五年正月丙寅以旱詔文武官朝集使言事三月戊午
如萬年宫乙丑次鳳泉湯辛未赦岐州及所過徒罪以
下六月癸亥柳奭罷丙寅河北大水遣使慮囚八月己
未詔免麟游岐陽今歲課役岐州及供頓縣半歲九月
丁酉至自萬年宫十月癸卯築京師羅郭起觀于九門
六年正月壬申拜昭陵赦醴泉及行從免縣今歲租調
陵所宿衞進爵一級令丞加一階癸酉以少牢祭陪葬
者甲戊至自昭陵庚寅封子弘為代王賢潞王二月乙
巳皇太子加元服降死罪以下賜酺三日五品以上為
父後者勲一轉乙丑營州都督程名振左衞中郎將蘇
定方伐高麗五月壬午及高麗戰於貴端水敗之癸未
左屯衞大將軍程知節為蔥山道行軍大總管以伐賀
魯壬辰韓瑗為侍中来濟為中書令七月乙酉崔敦禮
為中書令是月中書舍人李義府為中書侍郎參知政
事九月庚午貶禇遂良為潭州都督乙酉洛水溢十月
齊州黃河溢己酉廢皇后為庶人乙卯立宸妃武氏為
皇后丁巳大赦賜民八十以上粟帛十一月己巳皇后
見于太廟戊子停諸州貢珠癸巳詔禁吏酷法及為隱
名書者是冬皇后殺王庶人
顯慶元年正月辛未廢皇太子為梁王立代王弘為皇
太子壬申大赦改元賜五品以上子為父後者勲一轉
民酺三日八十以上粟帛丙戌禁胡人為幻戲者甲午
放宫人三月辛巳皇后親蠶丙戌戶部侍郎杜正倫為
黃門侍郎同中書門下三品四月壬寅詔五品以上老
疾不以罪者同致仕壬子矩州人謝無零反伏誅七月
癸未崔敦禮為太子少師同中書門下三品八月丙申
崔敦禮薨辛丑程知節及賀魯部歌邏禄處月戰于榆
慕谷敗之九月庚辰括州海溢癸未程知節及賀魯戰
于怛篤城敗之十一月乙丑以子顯生賜京官朝集使
勳一轉自八月霜且雨至於是月是歲龜兹大將羯獵
顛附于賀魯左屯衞大將軍楊胄伐之
二年閏正月壬寅如洛陽宫庚戍右屯衞將軍蘇定方
為伊麗道行軍總管以伐賀魯二月癸亥降洛州囚罪
徒以下原之免民一歲租調賜百歲以上氈衾粟帛庚
午封子顯為周王壬申徙封素節為郇王三月戊申禁
舅姑拜公主父母拜王妃癸丑李義府兼中書令五月
丙申幸明德宫七月丁亥如洛陽宫八月丁卯貶韓瑗
為振州刺史来濟為台州刺史辛未衞尉卿許敬宗為
侍中九月庚寅杜正倫兼中書令十一月戊戍如許州
甲辰遣使慮所過州縣囚乙巳獵于滍南壬子講武于
新鄭赦鄭州免一歲租賦賜八十以上粟帛其嘗事高
祖任佐史者以名聞十二月乙卯如洛陽宫丁巳蘇定
方敗賀魯于金牙山執之丁卯以洛陽宫為東都
三年正月戊申楊胄及龜兹羯獵顚戰于泥師城敗之
二月甲戍至自東都戊寅慮囚六月壬子程名振及高
麗戰于赤烽鎮敗之十一月乙酉貶杜正倫為横州刺
史李義府普州刺史戊子許敬宗權檢校中書令甲午
蘇定方俘賀魯以獻戊戍許敬宗為中書令大理卿辛
茂將兼侍中
四年三月壬午崐陵都護阿史那彌射及西突厥真珠
葉護戰于雙河敗之四月丙辰于志寧為太子太師同
中書門下三品乙丑黃門侍郎許圉師同中書門下三
品戊辰流長孫無忌于黔州于志寧罷五月己卯許圉
師為中書侍郎同中書門下三品丙申兵部尚書任雅
相度支尚書盧承慶參知政事戊戍殺涼州都督長史
趙持滿七月己丑以旱避正殿壬辰慮囚八月壬子李
義府為吏部尚書同中書門下三品十月丙午皇太子
加元服大赦賜五品以上子孫為父祖後者勲一轉民
酺三日閏月戊寅如東都皇太子監國辛巳詔所過供
頓免今歲租賦之半賜民八十以上氈衾粟帛十一月
丙午許圉師為左散騎常侍檢校侍中戊午辛茂將薨
癸亥賀魯部悉結闕俟斤都曼寇邊左驍衛大將軍蘇
定方為安撫大使以伐之盧承慶同中書門下三品
五年正月癸卯蘇定方俘都曼以獻甲子如并州己巳
次長平賜父老布帛二月丙戍赦并州及所過州縣義
旗初嘗任五品以上葬并州者祭之加佐命功臣食别
封者子孫二階大將軍府僚佐存者一階民年八十以
上版授刺史縣令賜酺三日甲午祠舊宅三月丙午皇
后宴親族隣里于朝堂會命婦于内殿賜從官五品以
上并州長史司馬勳一轉婦人八十以上版授郡君賜
氈衾粟帛己酉講武于城西辛亥左武衛大將軍蘇定
方為神兵道行軍大總管新羅王金春秋為嵎夷道行
軍總管率三將軍及新羅兵以伐百濟四月癸巳如東
都五月辛丑作八關宫戊辰定襄都督阿史德樞賓為
沙磚道行軍總管以伐契丹六月庚午朔日有食之七
月乙巳廢梁王忠為庶人丁卯盧承慶罷八月庚辰蘇
定方及百濟戰敗之壬午左武衛大將軍鄭仁泰及悉
結拔也固僕骨同羅戰敗之癸未赦神兵道大總管以
下軍士及其家賜民酺三日十一月戊戌蘇定方俘百
濟王以獻甲寅如許州十二月辛未獵于安樂川己卯
如東都壬午左驍衛大將軍契苾何力為浿江道行軍
大總管蘇定方為遼東道行軍大總管左驍衛將軍劉
伯英為平壌道行軍大總管以伐高麗阿史德樞賓及
奚契丹戰敗之
龍朔元年正月戊午鴻臚卿蕭嗣業為扶餘道行軍總
管以伐高麗二月乙未改元赦洛州四月庚辰任雅相
為浿江道行軍總管契苾何力為遼東道行軍總管蘇
定方為平壌道行軍總管蕭嗣業為扶餘道行軍總管
右驍衛將軍程名振為鏤方道行軍總管左驍衛將軍
龐孝泰為沃沮道行軍總管率三十五軍以伐高麗甲
午晦日有食之六月辛巳太白經天八月甲戌蘇定方
及高麗戰于浿江敗之九月癸卯及皇后幸李勣許圉
師第壬子徙封賢為沛王十月丁卯獵于陸渾戊辰獵
于非山癸酉如東都鄭仁泰為鐡勒道行軍大總管蕭
嗣業為仙㟧道行軍大總管左驍衛大將軍阿史那忠
為長岑道行軍大總管以伐鐡勒
二年二月甲子大易官名甲戌任雅相薨戊寅龐孝泰
及高麗戰于蛇水死之三月庚寅鄭仁泰及鐵勒戰于
天山敗之乙巳如河北縣辛亥如蒲州癸丑如同州四
月庚申至自同州辛巳作蓬萊宫六月癸亥禁宗戚獻
纂組雕鏤七月戊子以子旭輪生滿月大赦賜酺三日
右威衛將軍孫仁師為熊津道行軍總管以伐百濟戊
戌李義府罷八月壬寅許敬宗為太子少師同東西臺
三品九月丁丑李義府起復十月丁酉幸温湯皇太子
監國丁未至自温湯庚戌西臺侍郎上官儀同東西臺
三品十一月辛未貶許圉師為虔州刺史癸酉封子旭
輪為殷王是歲右衛將軍蘇海政為䫻海道行軍總管
以伐龜兹海政殺崑陵都督阿史那彌射
三年正月乙丑李義府為右相二月减百官一月俸賦
雍同等十五州民錢以作蓬莱宫乙亥殺駙馬都尉韋
正矩庚戌慮囚四月戊子流李義府于嶲州五月壬午
柳州蠻叛冀州都督長史劉伯英以嶺南兵伐之六月
吐蕃攻吐谷渾涼州都督鄭仁泰為青海道行軍大總
管以救之八月癸卯有彗星出于左攝提戊申詔百寮
言事遣按察大使于十道九月戊午孫仁師及百濟戰
于白江敗之十月辛巳詔皇太子五日一至光順門監
諸司奏事小事決之十一月甲戍雨木冰十二月庚子
改明年為麟德元年降京師雍州諸縣死罪以下壬寅
安西都護高賢為行軍總管以伐弓月
麟德元年二月戊子如福昌宫癸卯如萬年宫四月壬
午道王元慶薨五月戊申許王孝薨丙寅以旱避正殿
七月丁未詔以三年正月有事于泰山八月己卯幸舊
第降萬年縣死罪以下壬午至自萬年宫丁亥司列太
常伯劉祥道兼右相大司憲竇德玄為司元太常伯檢
校左相十二月丙戌殺上官儀戊子殺庶人忠劉祥道
罷太子右中護樂彦瑋西臺侍郎孫處約同知軍國政
事是冬無雪
二年二月壬午如東都三月甲寅司戎太常伯姜恪同
東西臺三品戊午遣使慮京師諸司及雍洛二州囚閏
月癸酉日有食之是春疎勒弓月吐蕃攻于闐西州都
督崔智辯左武衛將軍曹繼叔救之四月丙午赦桂廣
黔三都督府丙寅講武于邙山之陽戊辰左侍極陸敦
信檢校右相孫處約樂彦瑋罷七月己丑鄧王元裕薨
十月壬戍帶方州刺史劉仁軌為大司憲兼知政事丁
卯如泰山大有年
乾封元年正月戊辰封于泰山庚午禪于社首以皇后
為亞獻壬申大赦改元賜文武官階勳爵民年八十以
上版授下州刺史司馬縣令婦人郡縣君七十以上至
八十賜古爵一級民酺七日女子百戶牛酒免所過今
年租賦給復齊州一年半兖州二年辛卯幸曲阜祠孔
子贈太師二月己未如亳州祠老子追號太上玄元皇
帝縣人宗姓給復一年四月甲辰至自亳州庚戍陸敦
信罷六月壬寅高麗泉男生請内附右驍衛大將軍契
苾何力為遼東安撫大使率兵援之左金吾衛將軍龐
同善營州都督高偘為遼東道行軍總管左武衛將軍
薛仁貴左監門衛將軍李謹行為後援七月乙丑徙封
旭輪為豫王庚午劉仁軌兼右相八月辛丑竇德玄薨
丁未殺始州刺史武惟良淄州刺史武懷運九月龐同
善及高麗戰敗之十二月己酉李勣為遼東道行臺大
總管率六總管兵以伐高麗
二年正月丁丑以旱避正殿減膳慮囚二月丁酉涪陵
郡王愔薨辛丑禁工商乘馬六月乙卯西臺侍郎楊武
戴至德東臺侍郎李安期司烈少常伯趙仁本同東西
臺三品東臺舍人張文瓘參知政事七月己卯以旱避
正殿減膳遣使慮囚八月己丑朔日有食之辛亥李安
期罷九月庚申以餌藥皇太子監國辛未李勣及高麗
戰于新城敗之是歲嶺南洞獠陷瓊州
總章元年正月壬子劉仁軌為遼東道副大總管兼安
撫大使浿江道行軍總管二月丁巳皇太子釋奠于國
學戊寅如九成宫壬午李勣敗高麗克扶餘南蘇木底
蒼巖城三月庚寅大赦改元四月乙卯贈顔回太子少
師曾參太子少保丙辰有彗星出於五車避正殿減膳
撤樂詔内外官言事庚申以太原元從西府功臣為二
等第一功後官無五品者授其子若孫一人有至四品
五品者加二階有三品以上加爵三等第二功後官無
五品者授其子若孫從六品一人有至五品者加一階
六品者二階三品以上爵一等辛巳楊武薨八月癸酉
至自九成宫九月癸巳李勣敗高麗王高藏執之十二
月丁巳俘高藏以獻丁卯有事于南郊甲戍姜恪檢校
左相司平太常伯閻立本守右相
二年二月辛酉右肅機李敬玄為西臺侍郎張文瓘為
東臺侍郎同東西臺三品三月丙戌東臺侍郎郝處俊
同東西臺三品癸巳皇后親蠶四月己酉如九成宫六
月戊申朔日有食之七月癸巳左衛大將軍契苾何力
為烏海道行軍大總管以援吐谷渾九月庚寅括州海
溢壬寅如岐州乙巳赦岐州賜高年粟帛十月丁巳至
自岐州十一月丁亥徙封旭輪為冀王改名輪十二月
戊申李勣薨是冬無雪
咸亨元年正月丁丑劉仁軌罷二月戊申慮囚丁巳東
南有聲若雷三月甲戍大赦改元壬辰許敬宗罷四月
癸卯吐蕃陷龜兹撥換城廢安西四鎮己酉李敬玄罷
辛亥右威衛大將軍薛仁貴為邏娑道行軍大總管以
伐吐蕃庚午如九成宫雍州大雨雹高麗酋長鉗牟岑
叛寇邊左監門衛大將軍高偘為東州道行軍總管右
領軍衛大將軍李謹行為燕山道行軍總管以伐之六
月壬寅朔日有食之七月甲戍以雍華蒲同四州旱遣
使慮囚減中御諸厩馬戊子李敬玄起復薛仁貴及吐
蕃戰于大非川敗績八月庚戍以穀貴禁酒丁巳至自
九成宫甲子趙王福薨丙寅以旱避正殿減膳九月丁
丑給復雍華同岐邠隴六州一年閏月癸卯皇后以旱
請避位甲寅姜恪為涼州道行軍大總管以伐吐蕃十
月庚辰詔文武官言事乙未趙仁本罷十二月庚寅復
官名是歲大饑
二年正月乙巳如東都皇太子監國二月辛未遣使存
問諸州四月戊子大風雨雹六月癸巳以旱慮囚九月
地震丙申徐王元禮薨十月丙子求明禮樂之士十一
月甲午朔日有食之庚戍如許州遣使存問所過疾老
鱞寡慮囚十二月癸酉獵于昆陽丙戍如東都是歲姜
恪為侍中閻立本為中書令
三年正月辛丑姚州蠻寇邊太子右衛副率梁積夀為
姚州道行軍總管以伐之二月己卯姜恪薨四月壬申
校旗于洛水之隂九月癸卯徙封賢為雍王十月己未
皇太子監國十一月戊子朔日有食之甲辰至自東都
十二月金紫光禄大夫致仕劉仁軌為太子左庶子同
中書門下三品
四年正月丙辰鄭王元懿薨四月丙子如九成宫閏五
月丁卯禁作簺捕魚營圈取獸者八月辛丑以不豫詔
皇太子聽諸司啓事己酉大風落太廟鴟尾十月壬午
閻立本薨乙未以皇太子納妃赦岐州賜酺三日乙巳
至自九成宫
上元元年二月壬午劉仁軌為鷄林道行軍大總管以
伐新羅三月辛亥朔日有食之己巳皇后親蠶八月壬
辰皇帝稱天皇皇后稱天后追尊六代祖宣簡公為宣
皇帝妣張氏曰宣莊皇后五代祖懿王為光皇帝妣賈
氏曰光懿皇后增高祖太宗及后諡大赦改元賜酺三
日十一月丙午如東都己酉獵于華山曲武原十二月
癸未蒋王惲自殺
二年正月己未給復雍同華岐隴五州一年辛未吐蕃
請和二月劉仁軌及新羅戰于七重城敗之三月丁巳
天后親蠶四月辛巳天后殺周王顯妃趙氏丙戍以旱
避正殿減膳撤樂詔百官言事己亥天后殺皇太子五
月戊申追號皇太子為孝敬皇帝六月戊寅立雍王賢
為皇太子大赦七月辛亥𣏌王上金免官削封邑八月
庚寅葬孝敬皇帝于恭陵丁酉詔婦人為宫官者歲一
見其親庚子張文瓘為侍中郝處俊為中書令劉仁軌
為尚書左僕射戴至德為右僕射十月庚辰雍州雨雹
壬午有彗星出于角亢
儀鳳元年正月壬戍徙封輪為相王丁卯納州獠寇邊
二月丁亥如汝州溫湯遣使慮免汝州輕繫三月癸卯
黃門侍郎来恒中書侍郎薛元超同中書門下三品甲
辰如東都免汝州今歲半租賜民八十以上帛閏月己
巳吐蕃寇鄯廓河芳四州左監門衛中郎將令孤智通
伐之乙酉周王顯為洮河道行軍元帥領左衛大將軍
劉審禮等十二總管相王輪為涼州道行軍元帥領契
苾何力等軍以伐吐蕃四月戊申至自東都甲寅中書
侍郎李義琰同中書門下三品戊午如九成宫六月癸
亥黃門侍郎高智周同中書門下三品七月丁亥有彗
星出于東井乙未吐蕃寇疊州八月庚子避正殿減膳
撤樂損食粟馬慮囚詔文武官言事甲子停南北中尚
梨園作坊減少府雜匠是月青州海溢十月乙未至自
九成宫丙午降封郇王素節鄱陽郡王十一月壬申大
赦改元庚寅李敬玄為中書令十二月戊午来恒薛元
超為河南河北道大使
二年正月乙亥耕籍田庚辰京師地震四月太子左庶
子張大安同中書門下三品五月吐蕃寇扶州八月辛
亥劉仁軌為洮河軍鎮守使十月壬辰徙封顯為英王
更名哲十二月乙卯募關内河東猛士以伐吐蕃是歲
西突厥及吐蕃寇安西冬無雪
三年正月丙子李敬玄為洮河道行軍大總管以伐吐
蕃癸未遣使募河南河北猛士以伐吐蕃四月丁亥以
旱避正殿慮囚戊申大赦改明年為通乾元年癸丑涇
州民生子異體連心五月壬戌如九成宫大雨霖九月
辛酉至自九成宫癸亥張文瓘薨丙寅李敬玄劉審禮
及吐蕃戰于青海敗績審禮死之十月丙申停劔南隴
右歲貢丙午密王元曉薨閏十一月丙申雨木冰壬子
来恒薨十二月癸丑罷通乾號
調露元年正月戊子如東都庚戍戴至德薨四月辛酉
郝處俊為侍中五月丙戍皇太子監國戊戍作紫桂宫
六月辛亥大赦改元吏部侍郎裴行儉伐西突厥九月
壬午行儉敗西突厥執其可汗都支十月突厥溫傳奉
職二部寇邊單于大都護府長史蕭嗣業伐之十一月
戊寅高智周罷甲辰禮部尚書裴行儉為定襄道行軍
大總管以伐突厥
永隆元年二月癸丑如汝州溫湯丁巳如少室山乙丑
如東都三月裴行儉及突厥戰于黑山敗之四月乙丑
如紫桂宫戊辰黃門侍郎裴炎崔知溫中書侍郎王德
真同中書門下三品五月丁酉太白經天七月己卯吐
蕃寇河源辛巳李敬玄及吐蕃戰于湟川敗績左武衛
將軍黑齒常之為河源軍經略大使丙申江王元祥薨
突厥寇雲州都督竇懷哲敗之八月丁未如東都丁巳
貶李敬玄為衡州刺史甲子廢皇太子為庶人乙丑立
英王哲為皇太子大赦改元賜酺三日己巳貶張大安
為普州刺史九月甲申王德真罷十月壬寅降封曹王
明為零陵郡王戊辰至自東都十一月壬申朔日有食
之
開耀元年正月乙亥突厥寇原慶二州辛巳賜京官九
品以上酺三日癸巳裴行儉為定襄道行軍大總管以
伐突厥己亥減殿中太僕馬省諸方貢獻免雍岐華同
四州二歲税河南河北一年調二月丙午皇太子釋奠
于國學三月辛卯郝處俊罷五月乙酉常州人劉龍子
謀反伏誅丙戍定襄道副總管曹懷舜及突厥戰于横
水敗績己丑黑齒常之及吐蕃戰于良非川敗之六月
壬子永嘉郡王晫有罪伏誅七月己丑以太平公主下
嫁赦京師甲午劉仁軌罷左僕射閏月丁未裴炎為侍
中崔知温薛元超守中書令庚戍以餌藥皇太子監國
庚申裴行儉及突厥戰敗之八月丁卯以河南河北大
水遣使賑乏絶室廬壞者給復一年溺死者贈物人三
叚九月丙申有彗星出于天市壬戍裴行儉俘突厥温
傅可汗阿史那伏念以獻乙丑改元赦定襄軍及諸道
緣征官吏兵募十月丙寅朔日有食之十一月癸卯徙
庶人賢于巴州
永淳元年二月癸未以孫重照生滿月大赦改元賜酺
三日是月突厥車薄咽麪寇邊三月戊午立重照為皇
太孫四月甲子朔日有食之丙寅如東都皇太子監國
辛未裴行儉為金牙道行軍大總管率三總管兵以伐
突厥安西副都護王方翼及車薄咽麪戰于熱海敗之
丁亥黃門侍郎郭待舉兵部侍郎岑長倩祕書員外少
監郭正一吏部侍郎魏玄同與中書門下同承受進止
平章事五月乙卯洛水溢六月甲子突厥骨咄禄寇邊
嵐州刺史王德茂死之是月大蝗人相食七月作萬泉
宫己亥作奉天宫庚申零陵郡王明自殺九月吐蕃寇
柘州驍衞郎將李孝逸伐之十月甲子京師地震丙寅
黃門侍郎劉齊賢同中書門下平章事
弘道元年正月甲午幸奉天宫二月庚午突厥寇定州
刺史霍王元軌敗之三月庚寅突厥寇單于都護府司
馬張行師死之庚子李義琰罷丙午有彗星出于五車
癸丑崔知溫薨四月己未如東都壬申郭待舉郭正一
同中書門下平章事甲申綏州部落稽白鐡余寇邊右
武衞將軍程務挺敗之五月乙巳突厥寇蔚州刺史李
思儉死之七月甲辰徙封輪為豫王改名旦薛元超罷
八月乙丑皇太子朝于東都皇太孫留守京師丁卯滹
沱溢己巳河溢壞河陽城九月乙丑以太平公主子生
赦東都十月癸亥幸奉天宫十一月戊戍右武衞將軍
程務挺為單于道安撫大使以伐突厥辛丑皇太子監
國丁未如東都戊申裴炎劉齊賢郭正一兼於東宫平
章事十二月丁巳改元大赦是夕皇帝崩于貞觀殿年
五十六諡曰天皇大帝天寳八載改諡天皇大聖皇帝
十三載增諡天皇大聖大弘孝皇帝
贊曰小雅曰赫赫宗周襃姒滅之此周幽王之詩也是
時幽王雖亡而太子宜臼立是為平王而詩人乃言滅
之者以為文武之業於是蕩盡東周雖在不能復興矣
其曰滅者甚疾之之辭也武氏之亂唐之宗室戕殺殆
盡其賢士大夫不免者十八九以太宗之治其遺德餘
烈在人者未遠而幾於遂絶其為惡豈一襃姒之比邪
以太宗之明昧於知子廢立之際不能自決卒用昏童
高宗溺愛袵席不戒履霜之漸而毒流天下貽禍邦家
嗚呼父子夫婦之間可謂難哉可不慎哉
唐書卷三
唐書卷三考證
高宗紀顯慶二年三月癸丑李義府兼中書令舊書
作甲子沈炳震曰按是月無甲子當從新書
咸亨三年十月己未皇太子監國十一月甲辰至自東
都(臣酉)按二年正月如東都皇太子監國至是月
甲辰始書至自東都則自去年至此皆皇太子監國
也此處例不應複書豈因舊書之譌未及删去耶
唐書卷三考證
