唐書卷二十一
宋翰林學士歐陽修撰
志第十一
禮樂志
聲無形而樂有器古之作樂者知夫器之必有敝而聲
不可以言傳懼夫器失而聲遂亡也乃多為之法以著
之故始求聲者以律而造律者以黍自一黍之廣積而
為分寸一黍之多積而為龠合一黍之重積而為銖兩
此造律之本也故為之長短之法而著之於度為之多
少之法而著之於量為之輕重之法而著之於權衡是
三物者亦必有時而敝則又總其法而著之於數使其
分寸龠合銖兩皆起於黃鍾然後律度量衡相用為表
裏使得律者可以制度量衡因度量衡亦可以制律不
幸而皆亡則推其法數而制之用其長短多少輕重以
相參考四者既同而聲必至聲至而後樂可作矣夫物
用於有形而必敝聲藏於無形而不竭以有數之法求
無形之聲其法具存無作則已苟有作者雖去聖人於
千萬歲後無不得焉此君子知物之終始而憂世
之慮深其多為之法而丁寧纖悉可謂至矣三代既亡
禮樂失其夲至其聲器有司之守亦以散亡自漢以来
歴代莫不有樂作者各因其所學雖清濁高下時有不
同然不能出於法數至其所以用於郊廟朝廷以接人
神之歡其金石之響歌舞之容則各因其功業治亂之
所起而夲其風俗之所由自漢魏之亂晉遷江南中國
遂沒於夷狄至隋滅陳始得其樂器稍欲因而有作而
君褊廹不足以堪其事也是時鄭譯牛弘辛彦之何
妥蔡子元于普明之徒皆名知樂相與撰定依京房六
十律因而六之為三百六十律以當一歲之日又以一
律為七音音為一調凡十二律為八十四調其說甚詳
而終隋之世所用者黃鍾一宫五夏二舞登歌房中等
十四調而已記曰功成作樂蓋王者未作樂之時必因
其舊而用之唐興即用隋樂武德九年始詔太常少卿
祖孝孫協律郎竇璡等定樂初隋用黃鍾一宫惟擊七
鍾其五鍾設而不擊謂之啞鍾唐協律郎張文收乃依
古斷竹為十二律高祖命與孝孫吹調五鍾叩之而應
由是十二鍾皆用孝孫又以十二月旋相為六十聲八
十四調其法因五音生二變因變徵為正徵因變宮為
清宮七音起黃鍾終南呂迭為綱紀黃鍾之律管長九
寸王於中宫土半之四寸五分與清宫合五音之首也
加以二變循環無間故一宫二商三角四變徵五徵六
羽七變宫其聲繇濁至清為一均凡十二宫調皆正宫
也正宫聲之下無復濁音故五音以宫為尊十二商調
調有下聲一謂宫也十二角調調有下聲二宫商也十
二徵調調有下聲三宫商角也十二羽調調有下聲四
宫商角徵也十二變徵調居角音之後正徵之前十二
變宮調在羽音之後清宫之前雅樂成調無出七聲夲
宫遞相用唯樂章則随律定均合以笙磬接以鍾鼓樂
既成奏之太宗謂侍臣曰古者聖人㳂情以作樂國之
興衰未必由此御史大夫杜淹曰陳將亡也有玉樹後
庭花齊將亡也有伴侣曲聞者悲泣所謂亡國之音哀
以思以是觀之亦樂之所起帝曰夫聲之所感各因人
之哀樂將亡之政其民苦故聞以悲今玉樹伴侣之曲
尚存為公奏之知必不悲尚書右丞魏徵進曰孔子稱
樂云樂云鍾鼔云乎哉樂在人和不在音也十一年張
文收復請重正餘樂帝不許曰朕聞人和則樂和隋末
喪亂雖改音律而樂不和若百姓安樂金石自諧矣文
收既定樂復鑄銅律三百六十銅斛二銅秤二銅甌十
四秤尺一斛左右耳與臋皆方積十而登以至於斛與
古玉尺玉斗同皆藏於太樂署武后時太常卿武延秀
以為竒玩乃獻之及將考中宗廟樂有司奏請出之而
秤尺已亡其跡猶存以常用度量校之尺當六之五量
衡皆三之一至肅宗時山東人魏延陵得律一因中官
李輔國獻之云太常諸樂調皆下不合黃鍾請悉更制
諸鍾磬帝以為然乃悉取太常諸樂器入于禁中更加
磨剡凡二十五日而成御三殿觀之以還太常然以漢
律考之黃鍾乃太蔟也當時議者以為非是其後黃巢
之亂樂工逃散金奏皆亡昭宗即位將謁郊廟有司不
知樂縣制度太博士殷盈孫按周法以算數除鎛鍾
輕重高卭黃鍾九寸五分倍應鍾三寸三分半凡四十
八等圖上口項之量及徑衡之圍乃命鑄鎛鍾十二編
鍾二百四十宰相張濬為修奉樂縣使求知聲者得處
士蕭承訓等校石磬合而擊拊之音遂諧唐為國而作
樂之制尤簡高祖太宗即用隋樂與孝孫文收所定而
已其後世所更者樂章舞曲至于昭宗始得盈孫焉故
其議論罕所發明若其樂歌廟舞用於當世者可以考
也樂縣之制宫縣四面天子用之若祭祀則前祀二日
太樂令設縣於壇南内壝之外北嚮東方西方磬虡起
北鐘虡次之南方北方磬虡起西鐘虡次之鎛鐘十有
二在十二辰之位樹雷鼔於北縣之内道之左右植建
鼓於四隅置柷敔於縣内柷在右敔在左設歌鐘歌磬
於壇上南方北向磬虡在西鐘虡在東琴瑟筝筑皆一
當磬虡之次匏竹在下凡天神之類皆以雷鼓地祗之
類皆以靈鼓人鬼之類皆以路鼓其設於庭則在南而
登歌者在堂若朝會則加鐘磬十二虡設鼓吹十二案
於建鼓之外案設羽葆鼓一大鼓一金錞一歌簫笳皆
二登歌鐘磬各一虡節鼓一歌者四人琴瑟筝筑皆一
在堂上笙和簫箎塤皆一在堂下若皇后享先蠶則設
十二大磬以當辰位而無路鼔軒縣三面皇太子用之
若釋奠于文宣王武成王亦用之其制去宫縣之南面
判縣二面唐之舊禮祭風伯雨師五嶽四瀆用之其制
去軒縣之北面皆植建鼔於東北西北二隅特縣去判
縣之西面或陳於階間有其制而無所用凡植者為簨
横者為虡虡以縣鐘磬皆十有六周人謂之一堵而唐
人謂之一虡自隋以前宫縣二十虡及隋平陳得梁故
事用三十六虡遂用之唐初因隋舊用三十六虡高宗
蓬萊宫成增用七十二虡至武后時省之開元定禮始
依古著為二十虡至昭宗時宰相張濬已修樂縣乃言
舊制太清宫南北郊社稷及諸殿廷用二十虡而太廟
含元殿用三十六虡濬以為非古而廟廷狹隘不能容
三十六乃復用二十虡而鐘虡四以當甲丙庚壬磬虡
四以當乙丁辛癸與開元禮異而不知其改制之時或
說以鐘磬應隂陽之位此禮經所不著凡樂八音自漢
以來惟金以鍾定律吕故其制度最詳其餘七者史官
不記至唐獨宫縣與登歌鼔吹十二案樂器有數其餘
皆略而不著而其物名具在八音一曰金為鎛鐘為編
鐘為歌鐘為錞為鐃為鐲為鐸二曰石為大磬為編磬
為歌磬三曰土為壎為嘂嘂大壎也四曰革為雷鼓為
靈鼔為路鼔皆有鼗為建鼓為鼗鼔為縣鼔為節鼔為
拊為相五曰絲為琴為瑟為頌瑟頌瑟筝也為阮咸為
筑六曰木為柷為敔為雅為應七曰瓠為笙為竽為巢
巢大笙也為和和小笙也八曰竹為簫為管為虎為笛
為舂牘此其樂器也初祖孝孫已定樂乃曰大樂與天
地同和者也製十二和以法天之成數號大唐雅樂一
曰豫和二曰順和三曰永和四曰肅和五曰雍和六曰
夀和七曰太和八月舒和九曰昭和十曰休和十一曰
正和十二曰承和用於郊廟朝廷以和人神孝孫已卒
張文收以為十二和之制未備乃詔有司釐定而文收
考正律吕起居郎吕才叶其聲音樂曲遂備自高宗以
後稍更其曲名開元定禮始復遵用孝孫十二和其著
于禮者一曰豫和以降天神冬至祀圜丘上辛祈榖孟
夏雩季秋享明堂朝日夕月廵狩告于圜丘燔柴告至
封祀太山類于上帝皆以圜鍾為宫三奏黃鍾為角太
蔟為徵姑洗為羽各一奏文舞六成五郊迎氣黃帝以
黃鍾為宫赤帝以函鍾為徵白帝以太蔟為商黑帝以
南吕為羽青帝以姑洗為角皆文舞六成二曰順和以
降地祗夏至祭方丘孟冬祭神州地祗春秋社廵狩告
社宜于社禪社首皆以函鍾為宫太蔟為角姑洗為徵
南吕為羽各三奏文舞八成望于山川以蕤賓為宫三
奏三曰永和以降人鬼時享禘祫有事而告謁于廟皆
以黃鍾為宫三奏大吕為角太蔟為徵應鍾為羽各二
奏文舞九成祀先農皇太子釋奠皆以姑洗為宫文舞
三成送神各以其曲一成蜡兼天地人以黃鍾奏豫和
蕤賓姑洗太蔟奏順和無射夷則奏永和六均皆一成
以降神而送神以豫和四曰肅和登歌以奠玉帛于天
神以大吕為宫于地祗以應鍾為宫于宗廟以圜鍾為
宫祀先農釋奠以南吕為宫望於山川以函鍾為宫五
曰雍和凡祭祀以入俎天神之俎以黃鍾為宫地祗之
俎以太蔟為宫人鬼之俎以無射為宫又以徹豆凡祭
祀俎入之後接神之曲亦如之六曰夀和以酌獻飲福
以黃鍾為宫七曰太和以為行節亦以黃鍾為宫凡祭
祀天子入門而即位與其升降至于還次行則作止則
止其在朝廷天子將自内出撞黃鍾之鐘右五鍾應乃
奏之其禮畢興而入撞蕤賓之鐘左五鍾應乃奏之皆
以黃鍾為宫八曰舒和以出入二舞及皇太子王公羣
后國老若皇后之妾御皇太子之宫臣出入門則奏之
皆以太簇之商九曰昭和皇帝皇太子以舉酒十曰休
和皇帝以飯以肅拜三老皇太子亦以飯皆以其月之
律均十一曰正和皇后受册以行十二曰承和皇太子
在其宫有會以行若駕出則撞黃鍾奏太和出太極門
而奏采茨至于嘉德門而止其還也亦然初隋有文舞
武舞至祖孝孫定樂更文舞曰治康武舞曰凱安舞者
各六十四人文舞左籥右翟與執纛而引者二人皆委
貌冠黑素絳領廣褏白絝革帶烏皮履武舞左干右戚
執旌居前者二人執鼗執鐸皆二人金錞二輿者四人
奏者二人執鐃二人執相在左執雅在右皆二人夾導
服平冕餘同文舞朝會則武弁平巾幘廣褏金甲豹文
絝烏皮鞾執干戚夾導皆同郊廟凡初獻作文舞之舞
亞獻終獻作武舞之舞太廟降神以文舞每室酌獻各
用其廟之舞禘祫遷廟之主合食則舞亦如之儀鳳二
年太常卿韋萬石定凱安舞六變一變象龍興參墟二
變象克定關中三變象東夏賓服四變象江淮平五變
象獫狁伏從六變復位以崇象兵還振旅初太宗時詔
祕書監顔師古等撰定弘君至高祖太武皇帝六
廟樂曲舞名其後變更不一而自獻祖而下廟舞略可
見也獻祖曰光大之舞懿祖曰長發之舞大祖曰大政
之舞世祖曰大成之舞高祖曰大明之舞太宗曰崇德
之舞高宗曰鈞天之舞中宗曰太和之舞睿宗曰景雲
之舞玄宗曰大運之舞肅宗曰惟新之舞代宗曰保大
之舞德宗曰文明之舞順宗曰大順之舞憲宗曰象德
之舞穆宗曰和寧之舞敬宗曰大鈞之舞文宗曰文成
之舞武宗曰大定之舞昭宗曰咸寧之舞其餘闕而不
著唐之自製樂凡三大舞一曰七德舞二曰九功舞三
曰上元舞七德舞者本名秦王破陣樂太宗為秦王破
劉武周軍中相與作秦王破陣樂曲及即位宴會必奏
之謂侍臣曰雖發揚蹈厲異乎文容然功業由之被於
樂章示不忘夲也右僕射封德彜曰陛下以聖武戡難
陳樂象德文容豈足道哉帝矍然曰朕雖以武功興終
以文德綏海内謂文容不如蹈厲斯過矣乃製舞圖左
圓右方先偏後伍交錯屈伸以象魚麗鵝鸛命吕才以
圖教樂工百二十八人被銀甲執戟而舞凡三變每變
為四陣象擊刺往來歌者和曰秦王破陣樂後令魏徵
與員外散騎常侍褚亮員外散騎常侍虞世南太子右
庶子李百藥更製歌辭名曰七德舞舞初成觀者皆扼
腕踊躍諸將上夀羣臣稱萬歲蠻夷在庭者請相率以
舞太常卿蕭瑀曰樂所以美盛德形容而有所未盡陛
下破劉武周薛舉竇建德王世充願圖其狀以識帝曰
方四海未定攻伐以平禍亂製樂陳其梗槩而已若備
寫禽獲今將相有嘗為其臣者觀之有所不忍我不為
也自是元日冬至朝會慶賀與九功舞同奏舞人更以
進賢冠虎文袴螣蛇帶烏皮鞾二人執旌居前其後更
號神功破陣樂九功舞者夲名功成慶善樂太宗生於
慶善宫貞觀六年幸之宴從臣賞賜閭里同漢沛宛帝
歡甚賦詩起居郎吕才被之管絃名曰功成慶善樂以
童兒六十四人冠進德冠紫袴褶長裳漆髻屣履而舞
號九功舞進蹈安徐以象文德麟德二年詔郊廟享宴
奏文舞用功成慶善樂曳履執紼服袴褶童子冠如故
武舞用神功破陣樂衣甲持戟執纛者被金甲八佾加
簫笛歌鼔列坐縣南若舞即與宫縣合奏其宴樂二舞
仍别設焉上元舞者高宗所作也舞者百八十人衣畫
雲五色衣以象元氣其樂有上元二儀三才四時五行
六律七政八風九宫十洲得一慶雲之曲大祠享皆用
之至上元三年詔惟圓丘方澤太廟乃用餘皆罷又曰
神功破陣樂不入雅樂功成慶善樂不可降神亦皆罷
而郊廟用治康凱安如故儀鳳二年太常卿韋萬石奏
請作上元舞兼奏破陣慶善二舞而破陣樂五十二徧
著于雅樂者二徧慶善樂五十徧著于雅樂者一徧上
元舞二十九徧皆著于雅樂又曰雲門大咸大㲈大夏
古文舞也大濩大武古武舞也為國家者揖讓得天下
則先奏文舞征伐得天下則先奏武舞神功破陣樂有
武事之象功成慶善樂有文事之象用二舞請先奏神
功破陣樂初朝會常奏破陣舞高宗即位不忍觀之乃
不設後幸九成宫置酒韋萬石曰破陣樂舞所以宣揚
祖宗盛烈以示後世自陛下即位寢而不作者久矣禮
天子親揔干戚以舞先祖之樂今破陣樂久廢羣下無
所稱述非所以發孝思也帝復令奏之舞畢歎曰不見
此樂垂三十年追思王業勤勞若此朕安可忘武功邪
羣臣皆稱萬歲然遇饗燕奏二樂天子必避位坐者皆
興太博士裴守真以謂奏二舞時天子不宜起立詔
從之及高宗崩改治康舞曰化康以避諱武后毁唐太
廟七德九功之舞皆亡唯其名存自後復用隋文舞武
舞而已燕樂高祖即位仍隋制設九部樂燕樂伎樂工
舞人無變者清商伎者隋清樂也有編鐘編磬獨絃琴
擊琴瑟奏琵琶卧箜篌筑箏節鼓皆一笙笛簫箎方饗
跋膝皆二歌二人吹葉一人舞者四人幷習巴渝舞西
涼伎有編鐘編磬皆一彈箏搊箏卧箜篌豎箜篌琵琶
五絃笙簫觱篥小觱篥笛横笛腰鼓齊鼓檐鼔皆一銅
鈸二貝一白舞一人方舞四人天竺伎有銅鼔羯鼓都
曇鼓毛員鼔觱篥横笛鳳首箜篌琵琶五絃貝皆一銅
鈸二舞者二人高麗伎有彈箏搊箏鳳首箜篌卧箜篌
竪箜篌琵琶以蛇皮為槽厚寸餘有鱗甲楸木為面象
牙為捍撥畫國王形又有五絃義觜笛笙葫蘆笙簫小
觱篥桃皮觱篥腰鼔齊鼔檐鼔龜頭鼔鐡版貝大觱篥
胡旋舞舞者立毬上旋轉如風龜兹伎有彈筝豎箜篌
琵琶五絃横笛笙簫觱篥答臘鼔毛員鼔都曇鼔侯提
鼔雞婁鼔腰鼔齊鼔檐鼔貝皆一銅鈸二舞者四人設
五方師子高丈餘飾以方色每師子有十二人畫衣執
紅拂首加紅袜謂之師子郎安國伎有豎箜篌琵琶五
絃横笛簫觱篥正鼔和鼓銅鈸皆一舞者二人疏勒伎
有豎箜篌琵琶五絃簫横笛觱篥答臘鼔羯鼔侯提鼔
腰鼓雞婁鼓皆一舞者二人康國伎有正鼓和鼓皆一
笛銅鈸皆二舞者二人工人之服皆從其國隋樂每奏
九部樂終輙奏文康樂一曰禮畢太宗時命削去之其
後遂亡及平高昌收其樂有豎箜篌銅角一琵琶五絃
横笛簫觱篥答臘鼔腰鼔雞婁鼔羯鼔皆二人工人布
巾袷袍錦襟金銅帶畫袴舞者二人黃袍褏練襦五色
絛帶金銅耳璫赤鞾自是初有十部樂其後因内宴詔
長孫無忌製傾杯曲魏徵製樂社樂曲虞世南製英雄
樂曲帝之破竇建德也乘馬名黃騘驃及征高麗死於
道頗哀惜之命樂工製黃騘疊曲四曲皆宫調也五絃
如琵琶而小北國所出舊以木撥彈樂工裴神符初以
手彈太宗悅甚後人習為搊琵琶高宗即位景雲見河
水清張文收采古誼為景雲河清歌亦名燕樂有玉磬
方響搊箏筑卧箜篌大小箜篌大小琵琶大小五絃吹
葉大小笙大小觱篥簫銅鈸長笛尺八短笛皆一毛員
鼔連鞉鼔桴鼔貝皆二每器工一人歌二人工人絳袍
金帶烏鞾舞者二十人分四部一景雲舞二慶善舞三
破陣舞四承天舞景雲樂舞八人五色雲冠錦袍五色
袴金銅帶慶善樂舞四人紫袍白袴破陣樂舞四人綾
袍絳袴承天樂舞四人進德冠紫袍白袴景雲舞元會
第一奏之高宗以琴曲寖絶雖有傳者復失宫商令有
司修習太常丞吕才上言舜彈五絃之琴歌南風之詩
是知琴操曲弄皆合於歌今以御雪詩為白雪歌古今
奏正曲復有送聲君唱臣和之義以羣臣所和詩十六
韻為送聲十六節帝善之乃命太常著于樂府才復譔
琴歌白雪等曲帝亦製歌詞十六皆著樂府帝將伐高
麗燕洛陽城門觀屯營教舞按新征用武之勢名曰一
戎大定樂武者百四十人被五采甲持槊而舞歌者和
之曰八紘同軌樂象高麗平而天下大定也及遼東平
行軍大揔管李勣作夷來賓之曲以獻調露二年幸洛
陽城南樓宴羣臣太常奏六合還淳之舞其容制不傳
高宗自以李氏老子之後也於是命樂工製道調
唐書卷二十一
唐書卷二十一考證
禮樂志十一有伴侣曲(臣酉)按通典云齊將亡也為
伴侣行路難則行路難亦齊曲也而新書無之舊書
又缺難字
秤尺一(臣酉)按上文銅斛二銅秤二銅甌十四則此
常為銅尺一秤字必是銅字之訛但南北監本及閣
本俱作秤未敢遽改
唐書卷二十一考證
