唐書卷三十一
宋翰林學士歐陽修撰
志第二十一
天文志
昔者堯命羲和出納日月考星中以正四時至舜則曰
在璿璣玉衡以齊七政而已雖二典質略存其大法亦
由古者天人之際推候占測為術猶簡至於後世其法
漸密者必積衆人之智然後能極其精微哉蓋自三代
以来詳矣詩人所記婚禮土功必候天星而春秋書日
食星變傳載諸國所占次舍伏見逆順至於周禮測景
求中分星辨國妖祥察候皆可推考而獨無所謂璿璣
玉衡者豈其不用於三代耶抑其法制遂亡而不可復
得耶不然二物者莫有知其為何器也至漢以後表測
景晷以正地中分列境界上當星次皆略依古而又作
儀以候天地而渾天周髀宣夜之說至於星經歴法皆
出於數術之學唐興太史李淳風浮圖一行尤稱精博
後世未能過也故採其要說以著于篇至於天象變見
所以譴告人君者皆有司所宜謹記也貞觀初淳風上
言舜在璿璣玉衡以齊七政則渾天儀也周禮土圭正
日景以求地中有以見日行黃道之驗也暨于周末此
器乃亡漢洛下閎作渾儀其後賈逵張衡等亦各有之
而推驗七曜竝循赤道按冬至極南夏至極北而赤道
常定於中國無南北之異蓋渾儀無黃道久矣太宗異
其說因詔為之至七年儀成表裏三重下據凖基狀如
十字末樹鼇足以張四表一曰六合儀有天經雙規金
渾緯規金常規相結於四極之内列二十八宿十日十
二辰經緯三百六十五度二曰三辰儀圓徑八尺有璿
璣規月遊規列宿距度七曜所行轉於六合之内三曰
四游儀玄樞為軸以連結玉衡游筩而貫約矩規又玄
樞北樹北辰南矩地軸傍轉於内玉衡在玄樞之間而
南北游仰以觀天之辰宿下以識器之晷度皆用銅帝
稱善置於凝暉閣用之測候閣在禁中其後遂亡開元
九年一行受詔改治新歴欲知黃道進退而太史無黃
道儀率府兵曹參軍梁令瓚以木為游儀一行是之乃
奏黃道游儀古有其術而無其器昔人潛思皆未能得
今令瓚所為日道月交皆自然契合於推步尤要請更
鑄以銅鐵十一年儀成一行又曰靈臺鐵儀後魏斛蘭
所作規制朴略度刻不均赤道不動乃如膠柱以考月
行遲速多差多或至十七度少不減十度不足以稽天
象授人時李淳風黃道儀以玉衡旋規别帶日道傍列
二百四十九交以攜月游法頗難術遂寢廢臣更造游
儀使黃道運行以追列舍之變因二分之中以立黃道
交於奎軫之間二至陟降各二十四度黃道内施白道
月環用究隂陽脁朒動合天運簡而易從可以制器垂
象永傳不朽於是玄宗嘉之自為之銘又詔一行與令
瓚等更鑄渾天銅儀圓天之象具列宿赤道及周天度
數注水激輪令其自轉一晝夜而天運周外絡二輪綴
以日月令得運行每天西旋一周日東行一度月行十
三度十九分度之七二十九轉有餘而日月會三百六
十五轉而日周天以木櫃為地平令儀半在地下晦明
朔望遲速有準立木人二於地平上其一前置鼓以候
刻至一刻則自擊之其一前置鍾以候辰至一辰亦自
撞之皆於櫃中各施輪軸鉤鍵關鏁交錯相持置於武
成殿前以示百官無幾而銅鐵漸澀不能自轉遂藏於
集賢院其黃道游儀以古尺四分為度旋樞雙環其表
一丈四尺六寸一分縱八分厚三分直徑四尺五寸九
分古所謂旋儀也南北科兩極上下循規各三十四度
表裏畫周天度其一面加之銀釘使東西運轉如渾天
游旋中旋樞軸至兩極首内孔徑大兩度半長與旋環
徑齊玉衡望筩長四尺五寸八分廣一寸二分厚一寸
孔徑六分衡旋於軸中旋運持正用窺七曜及列星之
闊狭外方内圓孔徑一度半周日輪也陽經雙環表一
丈七尺三寸裏一丈四尺六寸四分廣四寸厚四分直
徑五尺四寸四分置於子午左右用八柱八柱相固亦
表裏畫周天度其一面加之銀釘半出地上半入地下
雙間使樞軸及玉衡望筩旋環於中也隂緯單環外内
廣厚周徑皆凖陽經與陽經相銜各半内外俱齊面平
上為天下為地横周陽環謂之隂渾也平上為兩界内
外為周天百刻天頂單環表一丈七尺三寸縱廣八尺
厚三分直徑五尺四寸四分直中國人頂之上東西當
卯酉之中稍南使見日出入令與陽經隂緯相固如鳥
殼之裏黃南去赤道三十六度去黃道十二度去北極
五十五度去南北平各九十一度強赤道單環表一丈
四尺五寸九分横八分厚三分直徑四尺五寸八分赤
道者當天之中二十八宿之位也雙規運動度穿一穴
古者秋分日在角五度今在軫十三度冬至日在牽牛
初今在斗十度隨穴退交不復差謬傍在卯酉之南上
去天頂三十六度而横置之黃道單環表一丈五尺四
寸一分横八分厚四分直徑四尺八寸四分日之所行
故名黃道太陽陟降積歲有差月及五星亦隨日度出
入古無其器規制不知準的斟酌為率疎闊尤甚今設
此環置於赤道環内仍開合使運轉出入四十八度而
極畫兩方東西列周天度數南北列百刻可使見日知
時上列三百六十策與用卦相準度穿一穴與赤道相
交白道月環表一丈五尺一寸五分横八分厚三分直
徑四尺七寸六分月行有迂曲遲速與日行緩急相反
古亦無其器今設於黃道環内使就黃道為交合出入
六度以測每夜月離上畫周天度數度穿一穴擬移交
會皆用鋼鐵游儀四柱為龍其崇四尺七寸水槽及山
崇一尺七寸半槽長六尺九寸高廣皆四寸池深一寸
廣一寸半龍能興雲雨故以飾柱柱在四維龍下有山
雲俱在水平槽上皆用銅其所測宿度與古異者舊經
角距星去極九十一度亢八十九度氐九十四度房百
八度心百八度尾百二十度箕百一十八度南斗百一
十六度牽牛百六度湏女百度虚百四度危九十七度
營室八十五度東壁八十六度奎七十六度婁八十度
胃昴七十四度畢七十八度觜觽八十四度參九十四
度東井七十度輿鬼六十八度柳七十七度七星九十
一度張九十七度翼九十七度軫九十八度今測角九
十三度半亢九十一度半氐九十八度房百一十度半
心百一十度尾百二十四度箕百二十度南斗百一十
九度牽牛百四度湏女百一度虛百一度危九十七度
營室八十三度東壁八十四度奎七十三度婁七十七
度胃昴七十二度畢七十六度觜觽八十二度參九十
三度東井六十八度輿鬼六十八度柳八十度半七星
九十三度半張百度翼百三度軫百度又舊經角距星
正當赤道黃道在其南今測角在赤道南二度半則黃
道復經角中與天象合虛北星舊圖入虛今測在女須
九度危北星舊圖入危今測在虛六度半又奎誤距以
西大星故壁損二度奎增二度今復距西南大星即奎
壁各得本度畢赤道十六度黃道亦十六度觜觽赤道
二度黃道三度二宿俱當黃道斜虛畢尚與赤道度同
觜觽總二度黃道損加一度蓋其誤也今測畢十七度
半觜觽半度又柳誤距以第四星今復用第四星張中
央四星為朱鳥嗉外二星為翼北距以翼而不距以膺
故張增二度半七星減二度半今復以膺為距則七星
張各得本度其他星舊經文昌二星在輿鬼四星在東
井北斗樞在七星一度琁在張二度機在翼二度權在
翼八度衡在軫八度開陽在角七度杓在亢四度天關
在黃道南四度天尊天椁在黃道北天江天高狗國外
屏雲雨虛梁在黃道外天囷土公吏在赤道外上台在
東井中台在七星建星在黃道北半度天苑在昴畢王
良在壁外屏在觜觽雷電在赤道外五度霹靂在赤道
外四度八魁在營室長垣羅堰當黃道今測文昌四星
在柳一星在輿鬼一星在東井北斗樞在張十三度琁
在張十二度半機在翼十三度權在翼十七度太衡在
軫十度半開陽在角四度少杓在角十二度少天關天
尊天椁天江天高狗國外屏皆當黃道雲雨在黃道内
七度虚梁在黃道内四度天囷當赤道土公吏在赤道
内六度上台在柳中台在張建星在黃道北四度半天
苑在胃昴王良四星在奎一星在壁外屏在畢雷電在
赤道内二度霹靂四星在赤道内一星在外八魁五星
在壁四星在營室長垣在黃道北五度羅堰在黃道北
黃道春分與赤道交於奎五度太秋分交於軫十四度
少冬至在斗十度去赤道南二十四度夏至在井十三
度少去赤道北二十四度其赤道帶天之中以分列宿
之度黃道斜運以明日月之行乃立八節九限校二道
差數著之歴經蓋天之說李淳風以為天地中高而四
隤日月相隱蔽以為晝夜遶北極常見者謂之上規南
極常隱者謂之下規赤道横絡者謂之中規及一行考
月行出入黃道為圖三十六究九道之增損而蓋天之
狀見矣削篾為度徑一分其厚半之長與圖等穴其正
中植鍼為樞令可環運自中樞之外均刻百四十七度
全度之末旋為外規規外太半度再旋為重規以均賦
周天度分又距極樞九十一度少半旋為赤道帶天之
紘距極三十五度旋為内規乃步冬至日躔所在以正
辰次之中以立宿距按渾儀所測甘石巫咸衆星明者
皆以篾横考入宿距縱考去極度而後圖之其赤道外
衆星䟽密之狀與仰視小殊者由渾儀去南極漸近其
度益狹而蓋圖漸遠其度益廣使然若考其去極入宿
度數移之於渾天則一也又赤道内外其廣狹不均若
就二至出入赤道二十四度以規度之則二分所交不
得其正自二分黃赤道交以規度之則二至距極度數
不得其正當求赤道分至之中均刻為七十二限據每
黃道差數以篾度量而識之然後規為黃道則周天咸
得其正矣又考黃道二分二至之中均刻為七十二候
定隂陽歴二交所在依月去黃道度率差一候亦以篾
度量而識之然後規為月道則周天咸得其正矣中晷
之法初淳風造歴定二十四氣中晷與祖沖之短長頗
異然未知其孰是及一行作大衍歴詔太史測天下之
晷求其土中以為定數其議曰周禮大司徒以土圭之
法測土深日至之景尺有五寸謂之地中鄭氏以為日
景於地千里而差一寸尺有五寸者南戴日下萬五千
里地與星辰四游升降於三萬里内是以半之得地中
今潁川陽城是也宋元嘉中南征林邑五月立表望之
日在表北交州影在表南三寸林邑九寸一分交州去
洛水陸之路九千里蓋山川回折使之然以表考其弦
當五千乎開元十二年測交州夏至在表南三寸三分
與元嘉所測略同使者大相元太言交州望極纔高二
十餘度八月海中望老人星下列星粲然明大者甚衆
古所未識廼渾天家以為常没地中者地大率去南極
二十度已上之星則見又鐵勒回紇在薛延陀之北去
京師六千九百里其北又有骨利幹居澣海之北北距
大海晝長而夜短既夜天如曛不暝夕胹羊髀纔熟而
曙蓋近日出没之所太史監南宫說擇河南平地設水
準䋲墨植表而以引度之自滑臺始白馬夏至之晷尺
五寸七分又南百九十八里百七十九步得浚儀岳臺
晷尺五寸三分又南百六十七里二百八十一步得扶
溝晷尺四寸四分又南百六十里百一十步至上蔡武
津晷尺三寸六分半大率五百二十六里二百七十步
晷差二寸餘而舊說王畿千里影差一寸妄矣今以句
股校陽城中晷夏至尺四寸七分八釐冬至丈二尺七
寸一分半定春秋分五尺四寸三分以覆矩斜視極出
地三十四度十分度之四自滑臺表視之極高三十五
度三分冬至丈三尺定春秋分五尺五寸六分自浚儀
表視之極高三十四度八分冬至丈二尺八寸五分定
春秋分五尺五寸自扶溝表視之極高三十四度三分
冬至丈二尺五寸五分定春秋分五尺三寸七分上蔡
武津表視之極高三十三度八分冬至丈二尺三寸八
分定春秋分五尺二寸八分其北極去地雖秒分微有
盈縮難以目校大率三百五十一里八十步而極差一
度極之遠近異則黃道軌景固隨而變矣自此為率推
之比歲武陵晷夏至七寸七分冬至丈五寸三分春秋
分四尺三寸七分半以圖測之定氣四尺四寸七分按
圖斜視極高二十九度半差陽城五度三分蔚州横野
軍夏至二尺二寸九分冬至丈五尺八寸九分春秋分
六尺四寸四分半以圖測之定氣六尺六寸二分半按
圖斜視極高四十度差陽城五度三分凡南北之差十
度半其徑三千六百八十八里九十步自陽城至武陵
千八百二十六里七十六步自陽城至横野千八百六
十一里二百十四步夏至晷差尺五寸三分自陽城至
武陵差七寸三分自陽城至横野差八寸冬至晷差五
尺三寸六分自陽城至武陵差二尺一寸八分自陽城
至横野差三尺一寸八分率夏至與南方差少冬至與
北方差多又以圖校安南日在天頂北二度四分極高
二十度四分冬至晷七尺九寸四分定春秋分二尺九
寸三分夏至在表南三寸三分差陽城十四度三分其
徑五千二十三里至林邑日在天頂北六度六分彊極
高十七度四分周圓三十五度常見不隱冬至晷六尺
九寸定春秋分二尺八寸五分夏至在表南五寸七分
其徑六千一百一十二里若令距陽城而北至鐵勒之
地亦差十七度四分與林邑正等則五月日在天頂南
二十七度四分極高五十二度周圓百四度常見不隱
北至晷四尺一寸三分南至晷二丈九尺二寸六分定
春秋分晷五尺八寸七分其没地纔十五餘度夕没亥
西晨出丑東校其里數已在回紇之北又南距洛陽九
千八百一十五里則極長之晝其夕常明然則骨利幹
猶在其南矣吳中常侍王蕃考先儒所傳以戴日下萬
五千里為句股斜射陽城考周徑之率以揆天度當千
四百六里二十四步有餘今測日晷距陽城五十里已
在戴日之南則一度之廣皆三分減二南北極相去八
萬里其徑五萬里宇宙之廣豈若是乎然則蕃之術以
蠡測海者也古人所以恃句股術謂其有證於近事顧
未知目視不能及遠遠則微差其差不已遂與術錯譬
游於太湖廣袤不盈百里見日月朝夕出入湖中及其
浮于巨海不知幾千萬里猶見日月朝夕出入其中矣
若於朝夕之際俱設重差而望之必將大小同術無以
分矣横既有之縱亦宜然又若樹兩表南北相距十里
其崇皆數十里置大炬於南表之端而植八尺之木於
其下則當無影試從南表之下仰望北表之端必將積
微分之差漸與南表參合表首參合則置炬於其上亦
當無影矣又置大炬於北表之端而植八尺之木於其
下則當無影試從北表之下仰望南表之端又將積微
分之差漸與北表參合表首參合則置炬於其上亦當
無影矣復於二表間更植八尺之木仰而望之則表首
環屈相合若置火炬於兩表之端皆當無影矣夫數十
里之高與十里之廣然猶斜射之影與仰望不殊今欲
憑晷差以指遠近高下尚不可知而况稽周天里步於
不測之中又可必乎十三年南至岱宗禮畢自上傳呼
萬歲聲聞於下時山下夜漏未盡自日觀東望日已漸
高據歴法晨初迨日出差二刻半然則山上所差凡三
刻餘其冬至夜刻同立春之後春分夜刻同立夏之後
自岳趾升泰壇僅二十里而晝夜之差一節設使因二
十里之崇以立句股術固不知其所以然况八尺之表
乎原古人所以步圭影之意將以節宣和氣輔相物宜
不在於辰次之周徑其所以重歴數之意將欲恭授人
時欽若乾象不在於渾蓋之是非若乃述無稽之法於
視聽之所不及則君子當闕疑而不議也而或者各守
所傳之器以術天體謂渾元可任數而測大象可運算
而闚終以六家之說迭為矛楯誠以為蓋天邪則南方
之度漸狹果以為渾天邪則北方之極寖高此二者又
渾蓋之家盡智畢議未能有以通其說也則王仲任葛
稚川之徒區區於異同之辨何益人倫之化哉凡晷差
冬夏不同南北亦異先儒一以里數齊之遂失其實今
更為覆矩圖南自丹穴北暨幽都每極移一度輒累其
差可以稽日食之多少定晝夜之長短而天下之晷皆
協其數矣昭宗時太子少詹事邊岡修歴術服其精粹
以為不刊之數也初貞觀中淳風譔法象志因漢書十
二次度數始以唐之州縣配焉而一行以為天下山河
之象存乎兩戒北戒自三危積石負終南地絡之隂東
及太華逾河並雷首底柱王屋太行北抵常山之右乃
東循塞垣至濊貊朝鮮是謂北紀所以限戎狄也南戒
自岷山嶓冡負地絡之陽東及太華連商山熊耳外方
桐栢自上洛南逾江漢攜武當荆山至于衡陽乃東循
嶺徼達東甌閩中是謂南紀所以限蠻夷也故星傳謂
北戒為胡門南戒為越門河源自北紀之首循雍州北
徼達華隂而與地絡相會並行而東至太行之曲分而
東流與涇渭濟瀆相為表裏謂之北河江源自南紀之
首循梁州南徼達華陽而與地絡相會並行而東及荆
山之陽分而東流與漢水淮瀆相為表裏謂之南河故
於天象則弘農分陜為兩河之會五服諸侯在焉自陜
而西為秦涼北紀山河之曲為晉代南紀山河之曲為
巴蜀皆負險用武之國也自陜而東三川中岳為成周
西距外方大伾北至于濟南至于淮東達鉅野為宋鄭
陳蔡河内及濟水之陽為鄁衛漢東濱淮水之隂為申
隨皆四戰用文之國也北紀之東至北河之北為邢趙
南紀之東至南河之南為荆楚自北河下流南距岱山
為三齊夾右碣石為北燕自南河下流北距岱山為鄒
魯南涉江淮為吳越皆負海之國貨殖之所阜也自河
源循塞垣北東及海為戎狄自江源循嶺徼南東及海
為蠻越觀兩河之象與雲漢之所始終而分野可知矣
於易五月一隂生而雲漢潛萌于天稷之下進及井鉞
間得坤維之氣隂始達於地上而雲漢上升始交於列
宿七緯之氣通矣東井據百川上流故鶉首為秦蜀墟
得兩戒山河之首雲漢達坤維右而漸升始居列宿上
觜觽參伐皆直天關表而在河隂故實沈下流得大梁
距河稍遠涉隂亦深故其分野自漳濱郤負恒山居北
紀衆山之東南外接髦頭地皆河外隂國也十月隂氣
進踰乾維始上達于天雲漢至營室東壁間升氣悉究
與内規相接故自南正達於西正得雲漢升氣為山河
上流自北正達于東正得雲漢降氣為山河下流陬訾
在雲漢升降中居水行正位故其分野當中州河濟間
且王良閣道由紫垣絶漢抵營室上帝離宫也内接成
周河内皆豕韋分十一月一陽生而雲漢漸降退及艮
維始下接于地至斗建間復與列舍氣通於易天地始
交泰象也踰析木津隂氣益降進及大辰升陽之氣究
而雲漢沈潛於東正之中故易雷出地曰豫龍出泉為
解皆房心象也星紀得雲漢下流百川歸焉析木為雲
漢末派山河極焉故其分野自南河下流窮南紀之曲
東南負海為星紀自北河末派窮北紀之曲東北負海
為析木負海者以其雲漢之隂也唯陬訾内接紫宫在
王畿河濟間降婁玄枵與山河首尾相遠隣顓頊之墟
故為中州負海之國也其地當南河之北北河之南界
以岱宗至于東海自鶉首踰河戒東曰鶉火得重離正
位軒轅之祗在焉其分野自河華之交東接祝融之墟
北負河南及漢蓋寒燠之所均也自析木紀天漢而南
曰大火得明堂升氣天市之都在焉其分野自鉅野岱
宗西至陳留北負河濟南及淮皆和氣之所布也陽氣
自明堂漸升遠于龍角曰夀星龍角謂之天關於易氣
以陽決隂夬象也升陽進踰天關得純乾之位故鶉尾
直建巳之月内列太微為天庭其分野自南河以負海
亦純陽地也夀星在天關内故其分野在商亳西南淮
水之隂北連太室之東自陽城際之亦巽維地也夫雲
漢自坤抵艮為地紀北斗自乾攜巽為天綱其分野與
帝車相直皆五帝墟也究咸池之政而在乾維内者降
婁也故為少昊之墟叶北宫之政而在乾維外者陬訾
也故為顓頊之墟成攝提之政而在巽維内者壽星也
故為太昊之墟布太微之政而在巽維外者鶉尾也故
為列山氏之墟得四海中承太階之政者軒轅也故為
有熊氏之墟木金得天地之微氣其神治於季月水火
得天地之章氣其神治於孟月故章道存乎至微道存
乎終皆隂陽變化之際也若微者沈潛而不及章者高
明而過亢皆非上帝之居也斗杓謂之外廷陽精之所
布也斗魁謂之會府陽精之所復也杓以治外故鶉尾
為南方負海之國魁以治内故陬訾為中州四戰之國
其餘列舍在雲漢之隂者八為負海之國在雲漢之陽
者四為四戰之國降婁玄枵以負東海其神主於岱宗
歲星位焉星紀鶉尾以負南海其神主於衡山熒惑位
焉鶉首實沈以負西海其神主於華山太白位焉大梁
析木以負北海其神主於恒山辰星位焉鶉火大火壽
星豕韋為中州其神主於嵩丘鎮星位焉近代諸儒言
星土者或以州或以國虞夏秦漢郡國廢置不同周之
興也王畿千里及其衰也僅得河南七縣今又天下一
統而直以鶉火為周分則疆場舛矣七國之初天下地
形雌韓而雄魏魏地西距高陵盡河東河内北固漳鄴
東分梁宋至於汝南韓據全鄭之地南盡潁川南陽西
達虢略距函谷固宜陽北連上地皆綿亘數州相錯如
繡考雲漢山河之象多者或至十餘宿其後魏徙大梁
則西河合於東井秦拔宜陽而上黨入於輿鬼方戰國
未滅時星家之言屢有明效今則同在畿甸之中矣而
或者猶據漢書地理志推之是守甘石遺術而不知變
通之數也又古之辰次與節氣相係各據當時歴數與
歲差遷徙不同今更以七宿之中分四象中位自上元
之首以度數紀之而著其分野其州縣雖改隷不同但
據山河以分爾湏女虛危玄枵也初湏女五度餘二千
三百七十四秒四少中虛九度終危十二度其分野自
濟北東踰濟水涉平隂至于山茌循岱岳衆山之隂東
南及高密又東盡莱夷之地得漢北海千乘淄川濟南
齊郡及平原渤海九河故道之南濱于碣石古齊紀祝
淳于莱譚寒及斟尋有過有鬲蒲姑氏之國其地得陬
訾之下流自濟東達于河外故其象著為天津絶雲漢
之陽凡司人之星與羣臣之錄皆主虚危故岱宗為十
二諸侯受命府又下流得婺女當九河末派比于星紀
與吳越同占營室東壁陬訾也初危十三度餘二千九
百二十六秒一太中營室十二度終奎一度自王屋太
行而東得漢河内至北紀之東隅北負漳鄴東及館陶
聊城又自河濟之交涉滎波濱濟水而東得東郡之地
古邶鄘衛凡胙䢴雍共微觀南燕昆吾豕韋之國自閣
道王良至東壁在豕韋為上流當河内及漳鄴之南得
山河之會為離宫又循河濟而東接玄枵為營室之分
奎婁降婁也初奎二度餘千二百一十七秒十七少中
婁一度終胃三度自蛇丘肥城南届鉅野東逹梁父循
岱岳衆山之陽以負東海又濱泗水經方輿沛留彭城
東至于吕梁乃東南抵淮竝淮水而東盡徐夷之地得
漢東平魯國琅邪東海泗水城陽古魯薛邾莒小邾徐
郯鄫鄅邳邿任宿湏句顓臾牟遂鑄夷介根牟及大庭
氏之國奎為大澤在陬訾下流當鉅野之東陽至于淮
泗婁胃之墟東北負山蓋中國膏腴地百榖之所阜也
胃得馬牧之氣與冀之北土同占胃昴畢大梁也初胃
四度餘二千五百四十九秒八太中昴六度終畢九度
自魏郡濁漳之北得漢趙國廣平鉅鹿常山東及清河
信都北據中山真定全趙之分又北逾衆山盡代郡鴈
門雲中定襄之地與北方羣狄之國北紀之東陽表裏
山河以蕃屏中國為畢分循北河之表西盡塞垣皆髦
頭故地為昴分冀之北土馬牧之所蕃庶故天苑之象
存焉觜觽參伐實沈也初畢十度餘八百四十一秒四
之一中參七度終東井十一度自漢之河東及上黨太
原盡西河之地古晉魏虞唐耿揚霍冀黎郇與西河戎
狄之國西河之濱所以設險限秦晉故其地上應天闕
其南曲之隂在晉地衆山之陽南曲之陽在秦地衆山
之隂隂陽之氣并故與東井通河東永樂芮城河北縣
及河曲豐勝夏州皆東井之分參伐為戎索為武政當
河東盡大夏之墟上黨次居下流與趙魏接為觜觽之
分東井輿鬼鶉首也初東井十二度餘二千一百七十
二秒十五太中東井二十七度終柳六度自漢三輔及
北地上郡安定西自隴坻至河右西南盡巴蜀漢中之
地及西南夷犍為越嶲益州郡極南河之表東至牂牁
古秦梁豳芮豐畢駘杠有扈密須庸蜀羌髳之國東井
居兩河之隂自山河上流當地絡之西北輿鬼居兩河
之陽自漢中東盡華陽與鶉火相接當地絡之東南鶉
首之外雲漢潛流而未達故狼星在江河上源之西弧
矢犬雞皆徼外之備也西羌吐蕃吐谷渾及西南徼外
夷人皆占狼星柳七星張鶉火也初柳七度餘四百六
十四秒七少中七星七度終張十四度北自滎澤滎陽
竝京索暨山南得新鄭密縣至外方東隅斜至方城抵
桐栢北自宛葉南暨漢東盡漢南陽之地又自雒邑負
北河之南西及函谷逾南紀達武當漢水之隂盡弘農
郡以淮源桐栢東陽為限而申州屬夀星古成周虢鄭
管鄶東虢密滑焦唐隨申鄧及祝融氏之都新鄭為軒
轅祝融之墟其東鄙則入夀星柳在輿鬼東又接漢源
當商洛之陽接南河上流七星係軒轅得土行正位中
岳象也河南之分張直南陽漢東與鶉尾同占翼軫鶉
尾也初張十五度餘千七百九十五秒二十二太中翼
十二度終軫九度自房陵白帝而東盡漢之南郡江夏
東達廬江南郡濱彭蠡之西得長沙武陵又逾南紀盡
鬱林合浦之地自沅湘上流西達黔安之左皆全楚之
分自富昭象龔繡容白廉州已西亦鶉尾之墟古荆楚
鄖鄀羅權巴䕫與南方蠻貊之國翼與咮張同象當南
河之北軫在天關之外當南河之南其中一星主長沙
逾嶺徼而南為東甌青丘之分安南諸州在雲漢上源
之東陽宜屬鶉火而柳七星張皆當中州不得連負海
之地故麗于鶉尾角亢夀星也初軫十度餘八十七秒
十四少中角八度終氐一度自原武管城濱河濟之南
東至封丘陳留盡陳蔡汝南之地逾淮源至于弋陽西
涉南陽郡至于桐栢又東北抵嵩之東陽中國地絡在
南北河之間首自西傾極于陪尾故隨申光皆豫州之
分宜屬鶉火古陳蔡許息江黃道栢沈頼蓼須頓胡防
弦厲之國氐涉夀星當洛邑衆山之東與亳土相接次
南直潁水之間曰太昊之墟為亢分又南涉淮氣連鶉
尾在成周之東陽為角分氐房心大火也初氐二度餘
千四百一十九秒五太中房二度終尾六度自雍丘襄
邑小黃而東循濟隂界于齊魯右泗水達于呂梁乃東
南接太昊之墟盡漢濟隂山陽楚國豐沛之地古宋曹
郕滕茅郜蕭葛向城偪陽申父之國商亳負北河陽氣
之所升也為心分豐沛負南河陽氣之所布也為房分
其下流與尾同占西接陳鄭為氐分尾箕析木津也初
尾七度餘二千七百五十秒二十一少中箕五度終南
斗八度自渤海九河之北得漢河間涿郡廣陽及上谷
漁陽右北平遼西遼東樂浪玄菟古北燕孤竹無終九
夷之國尾得雲漢之末派龜魚麗焉當九河之下流濱
于渤碣皆北紀之所窮也箕與南斗相近為遼水之陽
盡朝鮮三韓之地在吳越東南斗牽牛星紀也初南斗
九度餘千四十二秒十二太中南斗二十四度終女四
度自廬江九江負淮水南盡臨淮廣陵至于東海又逾
南河得漢丹陽會稽豫章西濱彭蠡南涉越門訖蒼梧
南海逾嶺表自韶廣以西珠崖以東為星紀之分也古
吳越羣舒廬桐六蓼及東南百越之國南斗在雲漢下
流當淮海間為吳分牽牛去南河濅遠自豫章迄會稽
南逾嶺徼為越分島夷蠻貊之人聲教所不暨皆係于
狗國云
唐書卷三十一
