平定準噶爾方略前編卷三十
雍正十年夏五月甲子
命張體義赴肅州辦理運糧事務
上諭大學士等曰趙之垣著來京張體義著給與按察
使銜前往肅州與副將馬龍一同辦理運糧事務
丁卯
命曉諭陜西甘肅二省官民等
上諭大學士等曰秦省民風醇樸朕所素知第因近年
以來有一二匪類捏造浮言妄冀鼓動衆聽誠恐無
知愚民一時不察被其迷惑是以特遣大臣官員等
開誠布公宣諭化導從前陜甘二省民人深知感戴
國家教養之恩今復悉西陲不得已用兵之處聆受
諭旨各皆開悟踴躍朕心深為嘉悅但軍興日久轉
粟飛芻不可再擾民力其輓運之價朕已屢次加添
近聞路逕僻遠之地尚有不敷又或採辦草豆等項
時價低昂不等是該督撫等尚不洞達朕意矣向後
著悉心體察有應行奏聞者即據實陳奏朕自加恩
不使官民等有賠累之苦著將此旨曉諭陜甘二省
官民等共知之
戊辰
命以護軍統領阿思哈為前鋒統領赴西路軍營管轄
滿洲兵以侍郎武格為揚武將軍赴巴里坤統
轄巴里坤滿洲兵伊禮布為參贊協同武格辦
事以總督劉世明為副將軍統轄巴里坤綠旗
兵與武格馬會伯商酌辦理事務
命加賞巴里坤出征兵丁冬衣
上諭辦理軍機大臣等曰巴里坤出征之西安滿洲兵
三千名寧夏兵一千名出口已將二年冬衣不無敝
損應行加恩添補查莊浪現有存貯皮袍褂三千套
皮帽三千頂著署督查郎阿巡撫許容再於蘭州添
製皮衣一千套皮帽一千頂俱於秋間解送軍營賞
給西安寧夏滿洲兵以示朕格外加恩之至意
庚午
命停撤赴巴里坤京城驍勇官兵
上諭辦理軍機大臣等曰去年遣往巴里坤軍營之京
城驍勇官兵一百名巴爾虎一百名原令於襲擊烏
魯木齊旋師之後即行撤回此兵俱係精銳軍營現
資差遣暫停撤回每人著再賞銀三十兩以為整理
衣服等物之用
丙子
議察哈爾移居蒙古等編設佐領事宜
散秩大臣塞楞等奏言臣等至察哈爾會同各
總管遵
旨查明八旗諸王大臣官員等所進蒙古及移居就食
蒙古計八百餘戶選其諳練騎射可充健兵者
共五百七十餘名請五十名編一佐領共十一
佐領分充護軍領催驍騎給以月餉令操練騎
射鳥鎗等項其製備軍器馬匹銀兩照例給與
其中正黃旗原任侍衛阿喇卜坦所進蒙古人
數自足編一佐領其佐領員缺請即於其子弟
中選授許為世管佐領其餘佐領並集各處蒙
古編隸應為公中佐領於察哈爾閒散官廕生
護軍校驍騎校中揀選補授其護軍校驍騎校
員缺於察哈爾前鋒護軍領催中選補至所選
兵外其餘閒丁無可依賴生計維艱應照厄魯
特佐領下閒丁例每名月給銀五錢再察哈爾
貧苦兵丁請每戶賞銀十兩每名賞布二疋其
牧場蒙古每名賞布二疋辦理軍機大臣等議
覆均如所請奏入
上從之
戊寅
命袞濟扎卜等率所領兵赴圖爾賽等臺站處駐劄撤
土默特兵五百還歸化城
上諭辦理軍機大臣等曰科爾沁台吉衮濟扎卜等帶
領扎薩克兵丁七百名駐劄昂古里地方今口外無
事令赴圖爾賽錫爾塔臺站處駐劄管束到日著圖
爾賽等於從前帶去歸化城土默特一千兵内撤五
百名令回歸化城
庚辰
命議䘏北路陣亡大臣官兵等
上諭兵部曰去年六月準噶爾賊夷犯我北路弁兵奮
勇進𠞰遂致失利其效力之官員兵丁已降旨軍營
著優加賞賚至於陣亡之大臣官員兵丁今據大將
軍順承親王詳查造冊送部此陣亡人等皆荷國家
歴年養育朕原欲伊等建立偉功以膺國家重賚伊
等世受國恩篤思報效勇往直前以致身陷疆場雖
誤入危機而致命效忠誠切可憫朕自聞報以來至
今中心悽惻難釋於懷著交該部按冊詳查應加贈
廕及祭葬賞䘏之處照例分别詳議具奏
侍衛噶查爾圖等𠞰賊於鄂隆吉
命賞賚有差
護寧遠大將軍岳鍾琪奏言據駐劄魯克察克
總兵官王廷瑞報有蒙古兵納圖里等自賊營
脫歸云烏魯木齊之北奇蘭所在聚賊三萬欲
來犯阿爾台臣即遣侍衛噶查爾圖守備郎建
業等率滿洲兵五十名巴爾虎兵五十名蒙古
兵一百名綠旗兵一百名往探還言哨探賊蹤
行至鄂隆吉遇賊殺賊四人擒賊春丕勒達爾
扎等八人到營臣嚴訊擒者並供云烏魯木齊
附近積木薩處有兵三千台吉塞卜騰統之分
路遣人哨探一走塞必特已遇大兵擒𠞰一走
洮賚烏克克嶺等處小策零敦多卜現在奇蘭
聚兵三萬俟秋深馬肥欲往阿爾台侵犯喀爾
喀游牧那親哈什哈率兵一千往魯克察克大
策零敦多卜之子納木扎爾達什等率兵一萬
赴哈薩克部出兵臣復遣噶查爾圖等率兵趨
吳爾圖抄截賊人歸路一面飛檄總兵官王緒
級副將花天立率兵一千五百在洮賚一帶搜
山𠞰捕奏入得
旨侍衛噶查爾圖等遇見賊衆𠞰殺生擒甚屬可嘉噶
查爾圖賞銀一百兩郎建業賞銀六十兩滿漢蒙古
兵丁等賞銀一千兩分别賞賚以示奬勵
辛巳
諭順承親王等備賊事宜
上諭辦理軍機大臣等曰據岳鍾琪奏稱賊人小策零
敦多卜在奇蘭地方聚兵三萬欲侵犯喀爾喀游牧
我兵宜嚴加防備著將岳鍾琪奏摺錄寄順承親王
馬爾賽達爾濟令伊等偵探信息賊人若以全力來
犯應如何防禦若分路以輕兵來犯應如何截殺豫
行詳細定議務期妥協不可輕率
閏五月甲午
諭八旗官員人等
上諭曰昔人云和氣致祥乖氣致異此天人相感之至
理古今不爽朕以此訓導天下臣民至詳且悉矣去
夏今春京師亢旱地猶微動未息朕戒慎恐懼思過
省愆幸邀
上天慈恩錫以霖雨不致大為災患然所以垂象示儆
必有由來朕留心體察於旗人得一二事似有抑鬱
不舒之氣以致上干
天怒朕不得自寬衆亦各應自省也如用兵準噶爾一
節八旗將士遠役於外父母妻子愁望於家或者以
為朝廷不恤士卒有此可已而不已之舉不知準噶
爾賊夷狡獪兇頑世濟其惡擾害我臣服之蒙古窺
伺我西北之邊疆若不加創懲則蒙古不獲安居邊
塞不能寧謐我八旗之人尚得優游燕處度外置之
乎是知
皇考經理於前朕紹述於後皆出於萬不得已並非窮
兵黷武欲拓地開疆而疲勞將士於沙漠窮荒之地
也觀近日賊夷跳梁之狀以我朝大兵駐劄邊境而
猶心懷覬覦敢肆狂逞則從前雖欲棄置不問以圖
息事寧人其可得乎我滿洲八旗人等素有忠義之
心勇敢之氣爾等祖父自從龍入關以及各處征討
削平寇亂皆以捐軀致命為榮以老死牖下為恥今
乃承平日久習於宴安因數年之征戍即生愁怨之
心而忘乃祖乃父之勞績何志氣隳惰自暴自棄一
至於此乎從來急公殉難者享千古不朽之榮名而
奏凱獻功者膺國家寵褒之爵賞豈但出征弁兵當
勇往爭先即其父母妻子亦當深知大義遏抑私情
務其遠大則忠君報國之悃誠必蒙
上天垂鑒默加福祐大功可以立成凡列在戎行者均
受國家逾格之恩澤矣又如催追虧空一節聞八旗
人等亦以為苦累獨不思居官之人侵盜國帑剝蝕
民膏律以國法皆在不赦之列朕以習染既久人數
衆多不忍加戮特從寬典勒追還項以儆將來使知
侵盜横取之物不足以長子孫庶可以止奸貪而厲
廉恥此朕之苦心實欲為人心風俗計也若云朕為
財物計而為此綜核之事獨不思十年以來朕之減
除正賦蠲免積逋與夫興修工程賑濟賞賚加惠於
官弁兵民者所費不下數千萬曾無吝惜豈有惟與
旗人較量錙銖之理哉且雍正三年以前之舊欠朕
已令該旗大臣等查奏酌免矣朕之意旨旗人既未
能悉知該管官員又不能宣布開示每於催追之時
過於嚴刻甚且牽累無辜此庸劣不忠之大臣奉行
不善而更隠示以奉朕意旨致令若輩心懷怨懟朕
旨果如是乎夫獲罪而不知悔沐恩而不知感此皆
乖戾之氣均足上干
天和用是再頒諭旨通行曉諭倘八旗人等果能遵朕
訓誨洗滌肺腸共矢愛君親上之懷永絶昧理欺公
之習不但朕之沛澤施恩必先自旗人始而
上天福祐善良諸事吉慶亦可預信其必然矣
乙未
命議增駐劄兵丁口糧及調遣時加賞羊價
上諭辦理軍機大臣等曰前因西路軍營兵丁行走攻
擊之時從前所定口糧不敷朕已加恩增給今思兵
丁駐劄之時亦應使之口糧寬裕以鼓勤勞其如何
酌量加增之處爾等妥議具奏尋議曰駐劄之兵與
行走坐卡之兵並十日給米一斗十日給麪十
二觔半則口糧皆可充裕奏入得
旨依議兵丁等遇有調遣行走之時每月著再加賞羊
價銀七錢
丙申
賊人來犯喀喇和卓參將劉廷琰等擊敗之
護寧遠大將軍岳鍾琪奏言據駐劄魯克察克
總兵官王廷瑞報賊人宰桑額爾克得松率兵
二千分東西兩路來犯喀喇和卓城參將劉廷
琰遊擊李英等分兵迎敵殺賊賊走劉廷琰等
率兵追𠞰賊人大奔遇黑霧大風不便窮追撤
兵回城臣等仍飛檄總兵王廷瑞晝夜嚴防時
加哨探奏入報
聞
戊戌
固原提督樊廷懇請前赴軍營領兵效力
許之
上諭大學士等曰固原提督樊廷來京陛見懇求前往
軍營領兵效力朕勉從其請令伊暫回固原之任李
繩武著馳驛來京面請訓旨仍回固原署理提督印
務
戊申
命吹扎卜協理喀爾喀車臣汗部落事務
上諭理藩院曰喀爾喀車臣汗策卜登拜音珠爾年幼
料理部落事務恐有遺悞著多羅郡王吹扎卜協同
辦理
己酉
命改定赴木壘駐劄兵啟行日期
護寧遠大將軍岳鍾琪奏言甘涼肅州安西兵
於五月啟行而軍營馬匹至自長途未經歇息
恐多疲瘦擬令暫牧休息於六月二十間啟行
赴木壘奏入得
旨官兵移駐木壘從軍營起程吉期京中原擇六月初
四及六月二十七日今岳鍾琪奏稱馬匹應暫休養
於六月二十間啟行朕思大軍遷移駐劄之際務令
諸事從容方為有益著即定期六月二十七日起程
邊地雖早寒然七八月間建築城工地土諒不至凝
凍也
六月丁卯
命曉諭軍前喀爾喀等奮勇擊賊
護寧遠大將軍岳鍾琪奏言鄂爾多斯參領阿
玉錫自賊營脫歸云噶爾丹策零令小策零敦
多卜率兵三萬來犯北路賊兵隊中有降賊之
公巴濟達什達爾扎貝子茂海台吉策凌協理
台吉盆蘇克戴青等五人引路欲以大隊搶掠
察罕廋爾附近居住喀爾喀等直至克爾倫巴
濟并獻計與噶爾丹策零云喀爾喀等人悉懦
弱可以搶掠謹據供繕奏奏入得
旨巴濟等有負國恩實當誅戮伊並不以投順賊人為
恥反欲取信於賊妄稱喀爾喀懦弱易於搶掠殊屬
可惡喀爾喀等一聞此語自必痛心切齒奮勇爭先
矣著行文順承親王曉諭軍前喀爾喀等知之
戊辰
命仍給出征大臣官員等家中隨甲銀米
上諭辦理軍機大臣等曰前派往西北兩路出征之滿
洲蒙古漢軍大臣官員等於起程之時朕令寬裕給
與跟隨人數其家中隨甲銀米仍留為該員家口養
贍之資並未令其裁革頃聞戶部於本年三月間行
文各處以各員在外既有隨甲則家中不應重領銀
米將各員隨甲銀米停其支領且自雍正七年大兵
起程之日為始凡家中領過銀米於本人應領俸銀
俸米之内照數坐扣還項該部因慎重錢糧之意並
未請旨遽爾通行甚屬錯謬殊非朕體卹出征人員
之本意今特頒諭旨凡軍前之大臣官員等家中已
領之隨甲銀米不必扣還其應領之項照常給與並
將此旨通行各處軍營知之
辛未
命發遣人犯赴北路軍營屯種效力
上諭辦理軍機大臣等曰從前應行發遣黑龍江等處
罪犯曾改發扎克拜達里克彼時所有罪人跟隨官
兵守護城垣竭力捍禦甚屬可憫朕已加思除其罪
名令充綠旗兵丁入伍效力續據順承親王等奏稱
伊等深知感戴朕恩共思黽勉可見有罪之人予以
自新之路仍可望其改惡從善若發往黑龍江三姓
諸處不過終身為人奴僕而已朕意嗣後將應發黑
龍江等處人犯遣往北路軍營附近可耕之地令其
開墾效力在伊身可以努力自新而於屯種亦甚有
益其如何遣發安置之處爾等詳議具奏
甲戌
靖邊大將軍順承親王錫保等奏豫防賊人來
犯事宜
錫保等奏言據自賊營脫歸之喀爾喀根都爾
什等供稱小策零敦多卜率兵會於奇蘭一自
布拉罕發兵一萬五千一自和通呼爾哈發兵
一萬五千兩路來犯阿爾台於七月間進兵臣
等詳思賊性奸狡或從一路來或分路前進未
定今於特斯路豫發精兵一萬擇水草處駐劄
外再將軍達爾濟所領兵丁尚未到伯格爾范
毓馪所運米至伯格爾者已三千餘石應加防
守臣等現令原任提督周瑛何祥書等率綠旗
兵三千赴伯格爾駐劄又調副都御史阿成阿
所領家選兵二千臣處黑龍江兵一千内扎薩
克兵一千喀爾喀兵二千同駐台西里山以三
千綠旗兵為翼駐伯格爾深溝高壘嚴排鹿角
防守糧米既可以要賊人來路且策應達爾濟
遠來之兵奏入報
聞
辛巳
命追封策勒克為輔國公令其子米什克襲爵
辦理軍機大臣等遵
旨議奏言喀爾喀扎薩克一等台吉策勒克身率四十
餘人與準噶爾賊人連戰二次奮勇殺賊以致
陣亡屬人悉被賊搶擄其子米什克亦為賊擒
去十日脫歸現在其母處
皇上軫念策勒克等實心效力特沛恩膏賞策勒克妻
銀五百兩緞十疋其屬下人等各賞銀十兩緞
一疋被傷者加賞銀五十兩順承親王已行文
扎薩克圖汗親王策旺扎卜遵
旨頒給至策勒克之一等台吉其子米什克或可蒙
恩加等承襲恭候
欽定奏入得
旨台吉策勒克奮勇陣亡可憫可嘉策勒克著追封輔
國公令伊子米什克世襲罔替伊等家產牲畜著順
承親王豐裕賞給以圖永久
秋七月丙申
護寧遠大將軍岳鍾琪奏移駐木壘事宜
岳鍾琪奏言移駐木壘官兵臣等遵
旨於六月二十七日辰時分兩路啟行臣同副將軍常
賚統兵一萬二千名由科舍圖大路直進副將
軍張廣泗同署鎮安將軍卓鼐統兵七千餘名
由鄂隆吉之北約洛圖一路前進兩路官兵約
於科舍圖會合更撥官兵四千餘名委副將譚
定邦馮廷雄總理糧運護送車輛駝隻分為四
運而進又委總兵岳含奇帶領湖廣官兵殿後
凡應行事宜統俟師抵木壘之後次第料理奏
入報
聞
丁酉
命少保大學士伯鄂爾泰督巡陜甘經略一應軍務頒
給印信
戊戌
命岳鍾琪回京以署陜西總督查郎阿署理寧遠大將
軍印務
上諭辦理軍機大臣等曰西路軍營事務岳鍾琪辦理
總不妥協著回京其寧遠大將軍印務著署陜西總
督查郎阿署理副將軍張廣泗暫行護理查郎阿年
來辦理軍務事事合宜克勝大將軍之任但肅州路
遠未便來京請訓今特命大學士鄂爾泰馳驛前往
肅州傳朕訓諭查郎阿著先期料理並賞給公用銀
一萬兩陜西總督印務及所辦軍需事著直隸總督
劉於義前往署理賞銀五千兩朕有訓諭劉於義之
處亦著大學士鄂爾泰傳旨許容范時捷俱著在肅
等候查郎阿起身時著知會提督樊廷一同出口
己亥
命大學士鄂爾泰赴肅州傳
旨署將軍傅泰等
上諭内閣曰朕命大學士鄂爾泰前赴肅州計議軍務
署將軍傅泰著即在寧夏等候西安將軍秦布侍郎
署巡撫馬爾泰著於八月内到肅等候大學士有面
傳之諭旨秦布起身時將軍印務著侍郎杭奕祿暫
行署理
敕諭吏部尚書署寧遠大將軍查郎阿
敇諭曰奉天伐罪治世之常經鋤暴除兇安邊之遠略
逆賊噶爾丹策零狂悖冥頑父子濟惡妄欲侵凌我
屬國窺伺我邊陲包藏逆心狡焉思逞朕以此賊不
除終為衆蒙古之巨患是以命將興師聲罪致討乃
數年以來岳鍾琪調度無方制防鮮術運籌決勝並
舛機宜為將士之所輕致軍心之不振深負任使有
忝元戎兹特命爾署寧遠大將軍印務統領陜西等
處大兵一切事宜爾與副將軍常賚張廣泗酌定方
略公同計議而行勿謂已能而不納衆論勿當事會
而猶復遲回勝算期於萬全神機定於方寸整衆須
如山嶽之重撻伐以奮雷霆之威彭勵戎行申明紀
律遠偵密探先事預防各路大兵及蒙古兵丁聽爾
調遣凡遇有警即遣發官兵應援撲𠞰賊中有情急
來歸者加意撫恤其不抗拒官兵者毋加殺戮凡遇
駐劄之處加謹約束兵將所過地方申明軍令毋得
騷擾百姓毋得淫人婦女毋得離散人之父子夫妻
毋得損壞人之墳墓室廬毋得強取貨物毋得驅役
平民以副朕戡亂靖逆安民綏衆之意其或有臨戰
退縮貽誤擾亂軍機者爾會同商議文官四品以下
武官三品以下即以軍法示衆官兵有犯小過者會
同商議逕行處治毋泯没戎行之勞績毋寬縱違法
之弁兵法紀務極嚴明賞罰悉期公當一切機宜爾
商酌調遣有應知會北路靖邊大將軍者即行知會
一同辦理爾其殫乃心力敷厥謀猷克奏膚功永綏
邊徼欽哉故敇
命詳核傅爾丹等失機之罪
上諭辦理軍機大臣等曰據靖邊大將軍順承親王錫
保奏稱七月十四日賊衆來侵烏遜珠爾處傅爾丹
等接戰數次敗賊前隊及賊兵後隊全至盡力衝突
我師失利還歸大營等語烏遜珠爾處傅爾丹領兵
萬餘既已破賊前隊則後隊自應敗去如何我師遂
被衝散回營用兵失機罪在不赦去歲傅爾丹冒昧
進𠞰損傷官兵迨回科卜多時尚能整頓軍旅邀截
賊衆是以特恩寬免其罪理應竭力報效冀雪前恥
何以又致僨事倘因賊衆我寡恐有疎失相機回營
尚屬可原若係輕躁懦弱以致失機即應革職嚴加
議處或官兵内有見敵先潰者即應正法示衆著大
將軍順承親王秉公詳查據實陳奏
丁未
命侍郎杭奕禄赴寧夏候
旨
上諭内閣曰侍郎杭奕祿著由西安前赴寧夏等候大
學士鄂爾泰有面傳之旨其西安所辦軍需事件著
内閣學士德齡協同左都御史史貽直辦理
八月乙卯
靖邊大將軍順承親王錫保奏發兵赴奔博圖
山嶺禦賊
錫保奏言目今準噶爾賊人前赴額得爾河源
處臣等偵探已確酌議於奔博圖山嶺發兵堵
截共派滿洲蒙古兵一萬八千名令王丹津多
爾濟總統額駙策凌王羅卜藏喇什桑里達貝
子特古斯羅卜藏公羅卜藏參贊查克旦塔爾
岱前鋒統領塔爾瑪善副都御史阿成阿副都
統阿那布瑚習禮額爾勤烏察喇王常哲庫訥
阿思哈布爾沙貝勒僧衮扎卜公羅卜藏策卜
登沙津達賴等分派督率於七月二十一日起
程奏入報
聞
庚申
命發盛京等處兵赴達里剛愛豫備調遣
上諭辦理軍機大臣等曰前經降旨令盛京等處備兵
以候調遣今派盛京吉林黑龍江兵一萬其盛京兵
著護軍統領扣婁副都統白爾赫圖率領吉林兵著
領侍衛内大臣薩穆哈率領黑龍江兵著盛京侍郎
和善内閣學士吳金率領俱於目下起程至達里剛
愛過冬以便來年青草發時各處調遣
癸亥
命撤駐劄木壘兵還巴里坤
先是西路副將軍張廣泗等奏言臣等自巴里
坤起程七月十一日直抵木壘竊見木壘地處
兩山之間築城其中形同釡底又兩山蔓延叢
雜受敵甚易據守甚難實非屯兵進取之地按
巴里坤地處平原南北兩山南山綿亘數千里
直至伊犁北山漸折而西南至科舍圖與南山
鎖合實為巴里坤之關鍵再西出烏蘭烏蘇口
則北山已斷南山之北即屬沙磧是以康熙五
十四年間大兵屯駐巴里坤即於科舍圖派兵
駐守今請於科舍圖駐劄重兵科舍圖以西之
烏蘭烏蘇口南山一帶之洮賚烏克克嶺北山
一帶之小科舍圖塞必特鄂隆吉察罕哈瑪爾
鏡兒泉及糧運臺站經由之噶順吳爾圖哈畢
爾噶等處俱各安駐兵丁則與巴里坤大營形
勢通聯可免賊人窺伺但此事宜迅速舉行交
冬降雪則沙磧地面賊人肆意出没萬難籌畫
矣奏入得
旨所奏甚為明晰著速即辦理並傳諭大學士鄂爾泰
署大將軍查郎阿目下撤兵之後如何防範進𠞰並
吐魯番回衆作何安插之處詳悉酌議辦理張廣泗
又奏言臣抵木壘之後身親閱歴見大將軍岳
鍾琪調度兵馬籌運糧餉以及統馭將士之處
多屬乖方不敢不據實列奏一木壘兵丁除滿
洲蒙古外其綠旗多步兵而日行站程悉五六
十里至七十餘里不等路徑崎嶇身負口糧器
械炎日奔走沿途困&KR0629;迨行抵木壘全無布置
及探有賊騎窺覷岳鍾琪倉皇忙迫令闔營官
兵沿山架梁兩三晝夜不得休息其派發兵丁
旋派旋移略無寧所一木壘城工未就駐劄營
盤關係甚重臣與副將軍常賚兩營所駐正當
西北要衝乃派兵止二三百人或百餘人即岳
鍾琪營盤亦僅兵丁數百人倘遇有警將何以
抵禦至於部曲隊伍自有一定統束岳鍾琪每
值調撥槩於各營分攤在兵丁則為雜凑在官
弁則非本管且如鎮協以至千把所屬兵丁一
經抽撥即應以該管官帶往餘留者竟乏統束
猝遇另有調撥不得不另委將弁官與兵素不
相識徒滋紛亂一準噶爾賊人專資馬力我兵
制敵必須馬步兼用而岳鍾琪立意用車查車
戰利在平原今自巴里坤至木壘沿途溝塹崎
嶇或紆道繞過沙磧情勢總不相合至馬步兵
丁除弓箭鳥鎗外止令各帶木棍一根大刀長
戟等械全無豫備官兵莫不竊議一岳鍾琪堅
執木壘地方可以牧放駝馬今經細勘並無牧
放之處倒斃甚多因令綠旗兵留馬二千匹餘
悉趕赴烏蘭烏蘇科舍圖一帶牧放按烏蘭烏
蘇科舍圖祇駐二千餘兵差使繁多何能分管
牧馬且距木壘甚近萬一賊人窺伺勢難兩顧
殊屬可虞一木壘駐兵數萬糧運最為緊要岳
鍾琪初謂車行甚易加以駝運至九月可運貯
十萬石不致缺誤今詢車路多亂山大嶺必須
繞從沙磧正屬賊人出没要衝難於防護兼之
岳鍾琪一聞賊信不論虚實輒令停止糧車似
此遲緩轉瞬冰雪在地運送更艱數萬之衆何
所託命一岳鍾琪罔恤士卒號令不明鎮將大
員時加呵斥參遊以下日事鞭箠平時議論風
生或聞小警張皇失措性復剛愎不喜人言題
奏事件奉到
諭旨數月不宣臨事突然傳示令人莫測誠偽諸事怪
僻難以悉數臣雖力圖規正無奈置若罔聞軍
務重大不敢代為徇隠伏祈
皇土乾斷奏入報
聞至是
上諭辦理軍機大臣等曰據副將軍張廣泗等奏稱木
壘形勢四面受敵必不可以駐劄大兵牧厰運道正
在可虞交冬下雪之後賊人無處不可出没甚難籌
畫等語上年據岳鍾琪奏稱巴里坤屢被賊人侵擾
木壘形勢實為萬全之地願以全家性命保其有益
無害是以廷議允其所請今張廣泗等所奏如此則
岳鍾琪欺罔之罪擢髮難數矣目今賊人聞知木壘
駐兵之信必悉力前來阻撓侵擾惟是賊衆現在盤
踞北路未必更有多人分向西路我兵速乘此時撤
回巴里坤乃第一要策也不必更有遲回至所稱科
舍圖烏蘭烏蘇等處各分别駐兵等語伊等身在地
方必有真知灼見聽其酌定就近辦理務期妥協至
於吐魯番回民年來輸誠向化情甚可憫我兵既撤
之後回民應如何料理或酌留官兵在彼防護或將
頭目緊要之人安插近地著張廣泗等就近商議辦
理
命免故兵所領月餉并賞給本年秋季餉銀
上諭辦理軍機大臣等曰聞北路所派四省綠旗官兵
數年以來有陸續在軍前病故者今年七月間該管
將弁始接到部文而各兵家口從前所領月餉例應
從病故之日追出歸入截曠項内朕思國家養育兵
丁加恩優渥而出征身故之兵丁尤朕所格外矜憫
者其未奉文之先家口所領月餉悉著加恩免追再
今年七月間該提鎮等始接部文而所轄協營道路
遠近不齊奉文先後不等其秋季餉銀必有已經散
給者著將各兵應扣秋季之項無論已領未領一槩
賞給以示朕恩恤故兵之至意
平定準噶爾方略前編卷三十
