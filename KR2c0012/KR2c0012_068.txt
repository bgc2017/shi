平定準噶爾方略正編卷十四
乾隆二十年夏六月戊午
定北將軍班第等疏奏追擒達瓦齊情形
班第等奏言達瓦齊逃竄後臣等由兩路哨探
兵内派參贊大臣青滚雜卜等相繼分路追擒
復派參贊大臣阿蘭泰等帶兵由别路堵禦青
滚雜卜等至達瓦齊游牧處將伊妻叔家口及
喇嘛等六千餘人並游牧附近人等俱行收獲
達爾黨阿等追逐達瓦齊至奎魯克嶺見達瓦
齊已入布魯特境内我兵馬匹俱乏口糧不繼
旋經撤回看得奎魯克嶺外有通回子城及布
魯特部落之路達瓦齊亡命遁走或入布魯特
之境或向回子城或在偏僻處所藏匿俱未可
定隨派親王策凌烏巴什等帶兵八百名前往
偵探仍選侍衞台吉等向回子布魯特各處曉
諭利害令擒達瓦齊來獻投誠人等恭宣
聖旨善為安撫其有游牧較遠尚未來降如伯什阿
噶什等台吉古爾班和卓並大小宰桑得木齊
等俱遣人分路前往招服此次收獲達瓦齊游
牧時其新降無知之厄魯特兵丁不無竊掠財
物之事而達瓦齊所屬人内亦有乘閒互行搶
奪者臣等一面遣人查明給還原物一面遍行
曉諭衆部落之鄂拓克嚴行禁止再達瓦齊之
叔班株爾帶領伊子來降人甚庸懦今雖來降
終係賊黨應否免其治罪量給人十戶資其養
贍出自
聖恩其助達瓦齊為虐之宰桑衮布吞圖布並皆擒
獲衮布患病身故吞圖布現在看守其餘恩克
博羅特等亦已遣人往拿奏入
上諭軍機大臣曰班第等奏稱達爾黨阿策布登扎
布等追擒達瓦齊至奎魯克嶺見其已入布魯特
境内現在遣人曉諭利害令其擒獻等語此次進
兵無折矢遺鏃之勞衆俱降服不應使達瓦齊反
得逃遁大兵追賊至切近之時誠能奮勇前進自
必就擒何至令其兔脫此係官兵不能鼓勇所致
乃謂因中途馬乏撤回獨不思達瓦齊脫逃時伊
之馬匹盡能不乏乎若論伊等不能極力追捕即
應治罪但念平定伊犁伊等與有勞績姑從寬免
著傳諭班第阿睦爾撒納薩喇爾等務將達瓦齊
擒獲此時達瓦齊或藏匿山林或遁入回子部落
皆易於搜獲阿蘭泰額爾登額等既豫先領兵堵
禦或即將達瓦齊擒獲亦未可定如果遠逃至布
魯特地方班第等遣人索取務應詞嚴義正責其
擒獻斷不可少示怯懦之形使布魯特不以為事
仍將派出之人奏聞再我大兵深入甫定伊犁理
應示以寬仁慰撫新降人衆今厄魯特兵丁等妄
行搶掠大干法紀將軍等即應嚴行查拿治以軍
法以示警戒乃僅傳檄禁止伊等安知畏懼但事
屬既往姑毋庸深究著班第阿睦爾撒納薩喇爾
等留心體察如有似此者嚴加懲治毋得稍事姑
息
定北將軍班第等疏奏派定厄魯特王公及投
誠台吉宰桑等分班入
覲
班第等奏言臣等前奉
諭旨將應令入覲之台吉宰桑等派定起程并將人
數職名於何時起程何時可到之處豫行奏聞臣
等伏思現今大功告成所有入
覲人等即應派定及早起程但達瓦齊尚未拿獲新
降人内有誠心歸順者亦有畏懼兵威懾服者
人心尚在未定且哈薩克及布魯特各部落諸
事尚未全竣其防守地方約束兵丁應酌留大
員經理臣等公同酌議派親王策凌策凌烏巴
什訥默庫等同去年未經入
覲之親王班珠爾等五人前赴熱河入
覲其都爾伯特貝勒剛多爾濟及策凌孟克等暫留
管轄兵丁新降之台吉宰桑内量其能辦事如
台吉唐古特察滚及散秩大臣阿巴噶斯宰桑
約蘇圖等留營辦事其餘品級較大形跡可疑
如噶爾藏多爾濟等台吉十員厄爾錐音等宰
桑十三員作為第一起派親王策凌及郡王扎
拉豐阿帶領起程其第二起派親王班珠爾等
及阿睦爾撒納之兄台吉伊什丹津等十二人
並宰桑噶都爾等十三人令參贊大臣阿蘭泰
帶領起程向後伯什阿哈什等大台吉若能趕
至臣等亦令起程附入第二起前進如日久不
到俟明年令其入
覲現在第一起人等於六月初旬起程九月下旬可
至熱河第三起人等於六月二十内起程中途
略加趲行亦可與第一起一同前至熱河瞻仰
天顔奏入
上諭軍機大臣曰班第等將今年應來入覲之台吉
宰桑等列名具奏朕交軍機大臣查核有從前未
經具奏之人現在派出亦有從前奏聞經朕加恩
賞給爵秩之人未經派出者再朕曾特行降旨令
其前來之霍集占烏爾古勒濟勒約蘇圖喀喇巴
圖魯阿玉錫等二十五人俱未列入單内著傳諭
班第等此次未曾派出入覲人員共有若干此外
新降之人又有若干明年能全令來京與否如果
不能再分作兩年以次入覲詳悉奏聞再摺内所
稱品級較大形跡可疑之人俱已派出前來並著
詢問班第所謂可疑者幾人其如何可疑之處遇
便亦即奏聞
定北將軍班第密奏阿睦爾撒納情形
班第奏言五月二十二日奉到
諭旨因阿睦爾撒納前請籌辦接濟兵丁口糧事宜
奉
旨訓示實明見其肺腑臣加意慎密不露形迹凡事
仍公同商酌冀其默化惟額駙色布騰巴爾珠
爾不免墮其術中於臣所行之事每多阻止以
順其意阿睦爾撒納漸至相習無忌又與薩喇
爾瑪木特俱不和睦每事與薩喇爾牴牾一切
要務並不上緊辦理以致遲悞臣自到伊等隊
内竭力調劑惟仰藉
聖主威福成就大事今阿睦爾撒納漸成驕縱又利
慾薰心伊所屬人等沿途搶奪有經首告者並
不懲治且自言不能禁止經臣屢加提警始將
游牧内彼此搶奪之處曉諭查禁臣惟有欽遵
諭旨盡心竭力與鄂容安密商協力共濟奏入得
旨仍照朕從前所降諭旨令其速回但此旨一到即
行催促又致易生疑懼諸凡惟在汝持重辦理諒
伊亦不敢滋事也
己未
叛犯羅卜藏丹津巴朗孟克特穆爾等解送至
京遣官告祭
太廟
社稷
諭定西將軍永常籌辦撤兵事宜
上諭軍機大臣曰永常議奏撤回兵丁摺内稱哲里
木兵丁及各處兵丁編作行隊至嘉峪關肅州分
隊遣回又稱哲里木兵丁若自烏魯木齊赴博羅
塔拉由阿爾台一路遣回稍覺紆廻不若令其回
至巴里坤由北路順便遣回等語永常此奏前後
矛盾殊不可解哲里木兵丁回至巴里坤時即由
近日策凌等所走阿濟必濟等處遣回游牧甚覺
便捷著永常即照此辦理但伊摺内既稱至嘉峪
關肅州分隊遣回又云至巴里坤由北路遣回究
竟作何行走著永常即速奏聞再綠旗兵丁不必
存留莽阿納帶往健銳營滿洲兵一千名令駐劄
巴里坤朕已降旨即遵照前旨行其哨探隊内兵
丁俟薩喇爾辦理外所有别項兵丁著照伊所奏
俟薩喇爾等移咨撤兵時即行辦理
庚申
上御午門樓行受俘禮巴朗孟克特穆爾
命刑部即行正法羅卜藏丹津交軍機大臣等審訊
命議處郡王青滚雜卜追擒巴朗不力罪
上諭軍機大臣曰上年巴朗逃遁策楞等派兵令青
滚雜卜努三等前往追擒在和通鄂博堵截後聞
巴朗等由額林哈畢爾噶遁走即行撤回今審訊
巴朗原係由哈卜塔克拜塔克逃去青滚雜卜努
三等領兵在彼並不能實力追擒均屬不合努三
已經治罪青滚雜卜並著交部議處
辛酉
命定邊右副將軍薩喇爾領兵赴布魯特部落追擒
達瓦齊
上諭軍機大臣曰班第等拿獲達瓦齊宰桑策凌多
爾濟等訊問口供知達瓦齊現逃往布魯特境内
我大兵深入平定伊犁阿睦爾撒納薩喇爾等若
果輕騎掩襲達瓦齊即可擒獲乃將軍等因伊犁
既定稍覺大意以致達瓦齊脫逃伊等原奏内稱
達瓦齊帶領百餘人逃遁今又稱帶領千餘人其
脱逃日期前後亦不相符此時務須併力擒獲現
在班珠爾阿蘭泰等領兵追擒尚未回營若果已
為班珠爾等擒獲甚善倘尚未擒獲達瓦齊必已
入布魯特班第等量已遵朕旨遣人曉諭索取布
魯特遵諭擒獻則已如不即日擒獻大兵現集伊
犁即著副將軍薩喇爾帶領精兵數千名至布魯
特邊界駐劄以振聲威揀選強幹人員遣往布魯
特剴切曉諭如敢稍為觀望即進兵擊取務期擒
獲達瓦齊此事關係甚要斷不可再失機會薩喇
爾宜加意奮勉不得稍有怠忽班第阿睦爾撒納
暫駐伊犁辦理事務仍將薩喇爾進兵情形隨時
速奏又
諭曰班第等奏稱擒獲達瓦齊宰桑策凌多爾濟摩
羅等請旨作何辦理等語策凌多爾濟摩羅皆被
獲之人並非誠心歸順雖不應施恩亦可無庸治
罪將來似此者尚多著班第等仍將策凌多爾濟
摩羅留於原游牧處居住伊等若有管轄之人亦
即查明給與四品總管職銜仍著伊等管轄
定北將軍班第等疏奏撤兵事宜
班第等奏言準噶爾全部平定遵奉
諭旨令臣等籌議撤兵事宜臣等伏思達瓦齊尚未
擒獲其路遠之大鄂拓克宰桑尚有未經投降
者數人再將略有可疑之台吉宰桑等派入第
一起甫經起程入
覲若將大兵全行撤回殊有關係臣等公議將已至
伊犁兵丁暫令駐劄其後隊續到兵丁内有未抵
博羅塔拉者全行遣回其已抵博羅塔拉者即
在彼處牧放馬匹暫行存留再西路應行遣
回之索倫巴爾虎察哈爾各扎薩克蒙古兵丁
若令與北路一併同行則沿途水草恐有不敷
且伊等前來時牲隻行李等項俱留於巴里坤
今應仍令伊等由額林哈畢爾噶至巴里坤向
阿濟必濟卡倫邊外行走各回游牧其辦理接
濟西路兵丁口糧現咨薩喇爾并將軍永常於
現運茶封内酌量接濟其北路續到之兵原領
口糧三個月臣等酌議所有未至額爾齊斯即
行撤回之兵應毋庸再給口糧如已過額爾齊
斯自察罕呼濟爾等處撤回者三人合給牛一
頭若已至博羅塔拉等處撤回者二人合給牛
一頭以資接濟奏入報
聞
定北將軍班第疏奏派兵招服烏梁海事宜
班第奏言和托輝特郡王青滚雜卜遵
旨領兵收服汗哈屯等處居住烏梁海人等與額駙
色布騰巴爾珠爾定期於五月二十六日起程
據阿睦爾撒納告稱不必令青滚雜卜前往惟
遣使將凖噶爾全部底定曉諭伊等自必歸降
領兵前去轉恐畏懼逃避是以暫令青滚雜卜
停止起程及商議遣使前往阿睦爾撒納派出
新降宰桑圖布慎并伊屬下舊在烏梁海處之
達巴霍爾又囑令烏梁海宰桑等前赴伊犁俟
見伊之後再由此入
覲臣思烏梁海等從前未經歸降不過觀望準噶爾
情形今準噶爾業已底定烏梁海等可毋庸加
兵自然歸順此理勢所必然但觀阿睦爾撒納
之意深欲要結烏梁海且歸功於已是以臣仍
令青滚雜卜前往并告以此次帶兵收服原係
回途乘便並無勞費如恐烏梁海等畏懼祗於
兵到之先遣人剴切曉諭伊等來降即行安慰
拊循其未降順者再進兵收服至新降宰桑等
即由彼處就抵烏里雅蘇台赴京入
覲不致遲延時日毋庸令其前赴伊犁更為妥協奏
入
上諭軍機大臣曰據班第密奏阿睦爾撒納不欲遣
青滚雜卜招降汗哈屯居住之烏梁海等惟派令
新投宰桑圖布慎等曉諭招降班第未經允從仍
遵前旨辦理等語甚屬持正得體從前曾疑阿睦
爾撒納有希冀儌倖之心今觀此事阿睦爾撒納
雖萌妄念班第能果斷定奪阿睦爾撒納亦並不
敢有異詞似此遵行當亦無可疑慮嗣後班第惟
凡事據理直行逆折其計阿睦爾撒納雖有私心
班第若將正言開示料伊亦不敢故違伊係狡黠
之人若過於防維日久必露形跡轉覺於事無益
著密諭班第知之
命免準噶爾人等本年貢賦
上諭軍機大臣曰準噶爾全部底定理應加恩撫綏
除各台吉屬下應征貢賦皆台吉等自行辦理毋
庸另議其無台吉之宰桑等所轄人等貢賦前此
諒必俱向達瓦齊交納如舊日所存尚多足敷養
贍喇嘛之用著將今年伊等貢賦概行寬免若不
敷用祗將養贍喇嘛之數徵收其餘即行寬免將
此通行曉諭準噶爾人等仍交班第等將準噶爾
人等每年應交貢賦數目多寡自明年為始令如
何交納之處查議具奏
壬戌
命免治羅卜藏丹津罪
上諭軍機大臣曰羅卜藏丹津背恩叛逃理應從重
治罪但伊入準噶爾年久又率伊二子迎接大兵
隨同前進朕特施恩將羅卜藏丹津父子免其死
罪羅卜藏丹津著留京賞給房屋一所居住不許
擅出伊二子著入正黃旗蒙古旗分授為藍翎侍
衛在司轡上行走並著班第等查明羅卜藏丹津
家屬及所屬二十戸不必遷移仍令在原處居住
羅卜藏丹津二子於此處另行賞給妻室
命查明噶爾丹策零所屬戶口數目並加
恩茂海策凌等子姓
上諭軍機大臣曰薩喇爾等奏投降人數摺内稱克
勒特宰桑那嚴泰二千六百戶烏魯特宰桑和爾
和岱耨特勒齊杭吉勒圖托克托博羅特錫克錫
爾格共五千戶等語伊等戸口數目甚多原係噶
爾丹策零屬下宰桑彼處似此者尚多不得併入
别部落應俱照瑪木特等人衆之例辦理著班第
阿睦爾撒納薩喇爾查明此等戸口共有若干奏
聞辦理再茂海策凌係叛往準噶爾之人理應從
重治罪今俱身死伊子皆率彼處居住屬下人衆
迎接大兵投降前來茂海之子齊默特多爾濟又
帶兵追拏達瓦齊所有茂海策凌子姓俱著從寬
免其治罪其屬下人等仍令在準噶爾居住班第
等明白曉諭伊等知之
命嚴緝搶劫運糧商人賊匪
上諭軍機大臣曰據山西廵撫恒文奏稱運糧商人
張祿宣交糧回至第二十六臺於扎薩克林丕勒
所屬鄂倫淖爾地方遇賊人搶去衣服銀兩並駝
馬各項等語以運送官米之人膽敢結黨搶劫目
無法紀似此要犯不得照尋常盜案完結著交該
部派唐喀祿嚴飭所屬扎薩克人等務令即速擒
獲以示懲儆毋得遲延推諉
癸亥
命賞都爾伯特等被災人等米石
上諭軍機大臣曰納穆扎爾奏稱都爾伯特訥默庫
等十旗人於去冬今春連遭霜雪牲隻多有傷損
所種地畝秋間始行收穫生計稍艱等語此項人
等投誠後屢次賞給牲隻口糧以資接濟今牲隻
既已被傷生計拮据著加恩再賞米五百石以示
體䘏
甲子
定北將軍班第等密奏阿睦爾撒納圖占伊犁
情形
班第等奏言臣等自入準噶爾邊境以來悉心
察訪部落人衆習尚狡詐惟圖私利罔知恩義
數年來生計貧乏攘奪相尋今大兵駐劄尚有
掠取站馬搶奪行人之事雖交該宰桑得木齊
等緝拏遲延未到將來大兵既撤勢必益加怠
玩况臣等同辦軍務之人不能秉公竭力共勷
國事但借辦公之名濟其私欲如阿睦爾撒納者
其初尚知感戴
皇恩臣等見其貪利妄行力為勸阻伊即聽從尚有
勉力速冀成功之意自入塔本集賽游牧以來
仰仗
天威所至迎降伊漸志足意滿惟知尋獲被搶人口
攫取牲隻為務有意遷延致誤會集博羅塔拉
日期又妄自誇張謂凡來歸之衆俱係為伊投
誠及入伊犁益無忌憚凡伊兄弟暨所屬人等
肆行劫奪不行禁止及得達瓦齊游牧所收牲
隻財物多方隠匿貝勒策布登扎布曾言伊搶
奪鄂勒錐宰桑游牧處駝馬各千餘羊至二萬
餘此外更不知凡幾伊素性貪忍意圖占據準
噶爾地方凡有讐隙者任意殺害是以衆心怨
恨伊欲擁衆自衛不願大兵撤回臣等時為催
促推諉觀望且云巴里坤額爾齊斯二處仍須
各留精兵五千駐防過冬語益堅執明係仗我
師力威服準夷以遂私計全不知感戴
皇恩籌辦善後事宜至奉曉諭哈薩克
勅書時阿睦爾撒納故意猶豫欲待伊先行遣使文
内又有伊領蒙古漢兵在此駐劄之語策布登
扎布向納噶查爭論謂爾等何不將身受
大皇帝之恩帶兵前來據實告知竟若自行前來者
納噶查始終不遵經臣等力指其非始令侍衛
順德訥同伊使奉
勅前往再收取達瓦齊游牧時伊意不欲查明一切
牲隻財物數目後臣等派人同瑪木特往查仍
百計阻撓至今尚未清晰至查辦牧場及遣人
收服四路之事至今亦並未辦理一意遷延惟
與各宰桑頭目私行往來行蹤詭秘即如各部
前往熱河入
覲之人並不即為派定催促再四始行開送又屢行
更換及至起程仍不免舛誤凡有傳行事件並
不用印信仍倣達瓦齊私用小紅鈐記臣等節
次理諭終不遵行動即揚言此處人衆欲叛視
薩喇爾如仇敵潛行猜忌看來阿睦爾撒納圖
據伊犁戀戀不已仰懇
特降諭旨令其速行入
覲早定四部封汙之事以杜非分之想至納噶查居
心詭詐惟知附和阿睦爾撒納已在
聖明洞鑒之中此間衆論亦以納噶查前在策妄多
爾濟那木扎爾時阻撓挾詐共相怨恨並懇降
旨將納噶查調往青海駐防以散其黨再阿睦爾撒
納揚言此處喇嘛等謀叛臣等請將濟隆胡土
克圖速行遣往令其宣諭衆庶安輯人心若阿
睦爾撒納久在此處致伊等互相猜疑必至生
變或因欲實其言潛行鬼蜮故生事端俱不可
不先事豫防奏入
上諭軍機大臣曰班第鄂容安將阿睦爾撒納妄行
覬覦阻撓事務及貪取牲隻各情形密行陳奏班
第鄂容安留心察看阿睦爾撒納居心行事據實
奏聞甚屬可嘉但初覽伊奏似事端已成再四詳
閱仍係阿睦爾撒納希圖徼倖貪得牲隻什物耳
並無圖占準噶爾確據阿睦爾撒納自投誠以來
疊受朕恩事事出於望外至朕辦理庶政一惟秉
公執法之處伊未經身試是以志氣驕盈希圖徼
倖亦事所必有班第等即據實陳奏深得防微杜
漸之意今朕於阿睦爾撒納奏摺内溫旨批諭令
伊即行入覲班第等亦婉言曉諭使其起程前來
毋致驚疑此時班第鄂容安再悉心察看如阿睦
爾撒納占據僭越之形果有實據即行密奏朕另
行定奪如並未至於此極不過希圖肥已亦不必
過於苛求倘伊稍有知覺轉於事無益著班第鄂
容安密與薩喇爾詳細商議公同體察奏聞若無
確據而過甚其詞亦不能逃朕洞鑒班第等務宜
詳密毋得稍有洩漏又
諭曰阿睦爾撒納此次辦理諸事動合機宜朕甚嘉
悅且修軫念想阿睦爾撒納亦必急思入覲瞻仰
朕躬昨雖已降諭旨達瓦齊或往投布魯特著薩
喇爾帶兵往擒班第阿睦爾撒納駐劄伊犁此特
欲其協理伊犁事務今思伊犁亦無重大事務即
使薩喇爾帶兵前往布魯特班第鄂容安現在伊
犁足資辦理著阿睦爾撒納遵朕從前所降之旨
即行馳赴熱河朕俟阿睦爾撒納到後施恩將四
衛喇特分封四汗賞功策勲用奬勞績著即傳諭
班第阿睦爾撒納知之
命凱旋京兵一千名駐劄巴里坤軍營
上諭大學士曰此番凱旋兵丁除索倫哲里木等兵
由口外游牧行走其由西路行走之京兵一千名
現議令駐劄巴里坤軍營所有經由之甘陜河南
直隸等省臺站車馬均可不必籌辦
定北將軍班第等疏奏遣使曉諭哈薩克事宜
班第等奏言臣等接奉
皇上頒發哈薩克諭旨敬謹繙譯蒙古文派侍衞順
德訥宰桑巴桑策凌前往曉諭臣等復行文哈
薩克云嗣後爾等與準噶爾人等應恪遵
大皇帝諭旨仍前和好所有彼此互行搶奪之物俱
各給還如願歸誠承受
天朝恩澤即遣明白曉事陪臣前來當即代為陳奏
奏入
上諭軍機大臣曰班第等奏稱派侍衛順德訥宰桑
巴桑策凌齎奉勅書前往哈薩克曉諭其行文有
從前攘奪之物各行給還仍前和好等語班第等
此言甚屬錯謬伊等從前互相劫奪係達瓦齊喇
嘛達爾扎時事與現在無涉止應將準噶爾地方
全行底定汝等從前之事俱不深究嗣後毋許再
行搶掠方合事宜其措詞殊未允協此際想已遣
往俟順德訥等回時將哈薩克言語情形即速奏
聞再阿睦爾撒納之兄巴特瑪車凌究在何處有
無信息一併具奏
定北將軍班第等疏奏遵
旨定擬賞給鄂哲特頭等侍衛職銜并派定入
覲人等事宜
班第等奏言臣等接奉
諭旨公同商議宰桑鄂哲特本非誠心來降乃畏懼
兵威始行歸順若給與散秩大臣職銜似無區
别蒙
皇上睿鑒令臣等酌議或授散秩大臣或授頭等侍
衛擬將鄂哲特授為頭等侍衛已沐
聖主格外殊恩且與伊分相當現在派入第一次入
覲人員内業經起程至喀什噶爾霍集占之兄波羅
泥都即係西路所收回人之和卓木弟兄二人
内應留一人照管游牧其波羅泥都現已派入
第二次入
覲人員内再和通額默根之弟格勒克雅喇木丕勒
因伊兄已派定入
覲應即將格勒克雅喇木丕勒亦暫留游牧照管奏
入報
聞
丁卯
定北將軍班第等疏奏留兵駐劄尼楚滚地方
事宜
班第等奏言薩喇爾奏善後事宜一摺蒙
恩指示於功成後令大臣等駐劄伊犁一二年辦理
事務其應留兵若干令臣等公同議奏臣薩喇
爾原奏烏魯木齊魯克齊木等處駐兵游牧係
指種地而言摺内未經詳悉聲明今伊犁地方
既令大臣駐劄辦事誠不可不留兵駐守以備
差遣應照原議駐兵五百名派察哈爾兵三百
名喀爾喀兵二百名現在達瓦齊雖未就擒諸
事業經大定伊犁毋庸大兵久駐應遵
諭旨撤回臣等亦遷渡伊犁河於尼楚滚地方駐劄
辦理事務其凱旋兵丁分作三隊相繼起程現
在博羅塔拉之兵業經移咨遣回所有北路凱
旋兵丁由察罕呼濟爾額爾齊斯青吉爾布拉
罕等處至巴顔珠爾克卡倫酌給口糧一個月
至烏里雅蘇台時各量游牧遠近再行辦給西
路凱旋之索倫巴爾虎察哈爾扎薩克各處蒙
古兵丁由額林哈畢爾噶抵巴里坤至阿濟必
濟卡倫亦酌給口糧一個月至推河時亦計各
游牧遠近再行辦給其健銳營西安寧夏涼莊
阿拉善綠旗等兵丁俱由原路行走其酌給口
糧馬匹等項俱令將軍永常遵議辦理奏入
上諭軍機大臣曰班第等奏稱大兵陸續撤回留察
哈爾兵三百名喀爾喀兵二百名駐劄尼楚滚地
方以資差遣防守等語所辦甚是朕前降諭旨令
在巴里坤烏里雅蘇台兩處駐劄官兵將前往西
路健銳營兵一千名留駐巴里坤命策楞三格駐
劄辦事今又於尼楚滚地方駐兵三處聲勢聯絡
互成犄角之勢務宜同心協力彼此商酌辦理以
期公事有益策楞已派辦巴里坤事務著即起程
前往所有應辦事務悉心籌畫俟辦理已有端緒
永常即領後隊兵丁前來其帶領入覲台吉宰桑
人等現有扎拉豐阿玉保二人烏里雅蘇台事務
著阿蘭泰留辦俟伊到後莫爾渾即帶領入覲人
等前來再巴里坤有無可種地畝及駐劄大兵或
應在巴里坤或應在烏魯木齊並著班第等詳議
奏聞
命舒赫德仍留烏里雅蘇台以章京效力行走
上諭軍機大臣曰從前因策楞舒赫德辦理錯誤特
將伊等革職令在軍前效力今大功已成朕原欲
一體施恩與以奮勉之路策楞人本糊塗諸事皆
聽舒赫德指使已賞給都統職銜領兵駐劄巴里
坤以觀後效至舒赫德遇事毫無定見且未免退
有後言今查其筆札雖無怨望之詞然以滿洲世
僕漸染漢人習氣每日記事作詩即不必治罪亦
不宜加恩此乃伊之自誤著仍留烏里雅蘇台以
章京效力行走嗣後務宜痛自改悔若仍蹈前轍
朕必重治其罪
戊辰
定北將軍班第等疏奏擒獲達瓦齊
班第等奏言從前達瓦齊敗走時臣阿睦爾撒
納即令屬人朗蘇巴朗同回人阿卜都哈里克
等向阿克蘇圖爾璊回人等曉諭倘達瓦齊逃
避前去務即擒獲解送今於六月十三日朗蘇
巴朗同圖爾璊之阿竒木霍集斯伯克遣人至
軍營告知達瓦齊已被挐獲並呈霍集斯伯克
之書内稱遵照來使傳語於各嶺隘口俱設卡
倫瞭望本月初八日達瓦齊在喀什噶爾交界
處駐劄即遣我弟擕帶酒馬迎接並稱我因病
不能前來爾今欲往何處并需用何物我自當
豫備何不即來我處暫住達瓦齊因遣圖巴回
答有汝既有誠心我即應前去之言我因伏兵
林内將伊擒獲現帶兵二百名將達瓦齊解赴
軍營伊子羅卜扎宰桑愛爾齊丹津達爾巴蓋
烏巴什敦多克摩羅木色克色德克吹索諾木
額木齊圖巴等七十人全行擒獲懇即遣兵一
隊前來木素爾口迎接等語臣等即派索倫兵
三百名喀爾喀厄魯特兵二百名令副都統額
爾登額喀爾喀公策登薩木丕勒等於十四日
起程前往木素爾迎接令將達瓦齊嚴行看守
解送並遣人前往告知回人霍集斯伯克令其
一同監送前來奏入得
旨下部知之
定北將軍班第等密奏阿睦爾撒納擅自調兵
情形
班第等奏言據喀爾喀貝勒策布登扎布呈稱
阿睦爾撒納指稱防守哈薩克布魯特調兵九
千名分駐二處此事曾否會商已定密行咨詢
臣等以阿睦爾撒納並未先行會商面加詰問
伊始告稱傳問薩哈克有前來之信布魯特亦
有搶奪邊境之語是以由博羅塔拉等鄂拓克
集兵五千名擬在博羅呼濟爾地方防守哈薩
克保護游牧由阿里瑪圖等鄂拓克集兵四千
名擬在布敦阿璊地方令其駐防等語臣等詰
以哈薩克布魯特何敢輙行侵犯至各處調兵
有無滋擾游牧人等且豫備應至何時而止阿
睦爾撒納云哈薩克布魯特前來如好言遣回
則已若妄行劫擒有此豫備之兵既易於邀擊
而游牧人等亦可照常耕牧生理不致驚擾且
不過豫備兩三月俟遣使回時即可撤回臣等
隨公同商定派兵豫備次日正欲鈐印行文伊
稱業用伊圖記發行臣等諭以一切行文俱當
用
皇上欽頒印信不得擅用圖記恐奸人從中假冒嗣
後若非印信文移諸事不准遵行違者治罪現
在通行傳飭遵行奏入報
聞
定北將軍班第等疏奏派波羅泥都招服回衆
事宜
班第等奏言據阿克蘇回人頭目阿奇木阿卜
都伯克等呈稱
大皇帝撫綏準夷遣兵平定俾羣生樂業今聞葉爾
羌喀什噶爾將欲興兵而包沁奇卜察克和碩
齊等又欲會合搶擄阿克蘇圖爾璊多蘭賽里
木人衆如果前來此處兵少力弱難與抵敵求
酌量發兵將我舊伯克和卓木一併遣來拯救
等語臣等查和卓木即交阿巴噶斯游牧照管
之波羅泥都霍集占兩路大兵前進時伊兄弟
相繼投誠業經遵
旨將波羅泥都派令入
覲其霍集占留管游牧伊等原係喀什噶爾回人頭
目因葉爾羌喀什噶爾人沁所服是以懇求前
往阿克蘇城招服葉爾羌喀什噶爾人衆臣等
公同商酌即照所請令往阿克蘇招服回衆俟
事俊再令赴京入
覲奏入報
聞
命宥茂海巴濟等子孫罪
上諭軍機大臣曰班第等奏稱從前叛逃之茂海巴
濟等皆陸續死亡現在祗存巴濟之弟達什達爾
扎噶爾丹達爾扎另行拿解赴京其餘所有子孫
或係幼時逃往或即在彼處生長應作何辦理之
處具奏請旨等語罪人子弟理應治罪但伊等父
兄俱已死亡姑從寬免伊等皆由喀爾喀叛逃今
應仍令在喀爾喀居住但所屬戶口甚多著於伊
等台吉内令其大者准帶三十戶次者二十戶小
者十戶先移至喀爾喀居住其餘戶口俟諸事辦
竣後再行酌量辦理伊等台吉仍遣至熱河令其
入覲
平定準噶爾方略正編卷十四
