平定準噶爾方略正編卷三十五
乾隆二十一年冬十二月戊寅
定邊左副將軍成衮扎布奏報擒獲逆賊青滚
雜卜
上諭大學士曰據成衮扎布等奏稱參贊大臣納穆
扎爾帶兵追捕叛賊和托輝特青滚雜卜於十一
月二十八日追至俄羅斯交界杭哈將噶斯地方
擒獲現在派委官兵押解來京等語和托輝特青
滚雜卜乃喀爾喀部落之人自其祖父以來世受
本朝厚恩即此次用兵準噶爾亦專為保護伊等
游牧久遠之計伊既奉派出師自應倍加奮勉力
圖報效乃與阿逆私相交結竟自軍營逃歸伊部
將所有卡倫臺站悉行撤回復敢散布流言多方
引誘朕早洞鑒伊一人負恩背叛不過自取誅滅
其衆喀爾喀等必不致為其煽惑但此等逆賊若
不即行擒拏伊得竄身遠颺致稽顯戮亦何以彰
國憲而昭烱成邪是以即命親王成衮扎布仍為
副將軍董衆討罪而親王成衮扎布等奉命進𠞰
實心協力迅速奏功深屬可嘉親王成衮扎布著
加恩賞給黃帶封伊子一人為世子以奬忠勤參
贊大臣納穆扎爾帶兵追擒一聞逆賊所在疾馳
前進立為掩獲不致兔脱甚為勇往出力著加恩
封為一等伯世襲罔替其在事大臣官員及蒙古
王公台吉等俱著交部從優議敘又
諭喀爾喀王公等曰前因逆賊青滚雜卜負恩叛逆
散布流言爾喀爾喀王公等間有擅回游牧者經
朕降旨宣諭爾等旋知悔悟各奉職守不致墮賊
術中今逆賊已經擒獲其前此黨同附賊人等應
分别治罪以彰國法第念喀爾喀王公等為國家
臣僕百餘年誤聽浮言致干罪戾並非有心附賊
俱著施恩免其查究嗣後益宜仰體朕恩湔滌前
愆約束所屬各安本業永受太平之福倘再罹法
網朕亦不能曲為寬宥勉之
命額外郎中蘇章阿管理達什達瓦所屬游牧事務
上諭軍機大臣曰富森經理達什達瓦游牧事務俱
未妥協著調往烏里雅蘇台辦理糧餉事務蘇章
阿著授為額外郎中遇缺即補前往達什達瓦所
屬游牧地方駐劄辧理
己卯
命參贊大臣納穆扎爾查辦車臣汗部落事務
上諭軍機大臣曰青滚雜卜已經擒獲軍營無應辦
之事所有車臣汗部落屬人齊木齊格特等及該
部落肆竊為匪人衆伊等與俄羅斯接壤易生事
端前已派瑚圖靈阿多爾濟等前往查辦著再派
納穆扎爾前往會同巴扎爾什第德木楚克等即
將此項人等嚴行辦理並著納穆扎爾帶侍衛四
五員或於現在所撤索倫巴爾虎兵内調取五百
名或照前旨調呼倫貝爾兵丁五百名聽其酌量
納穆扎爾到日留濟福同辦事務瑚圖靈阿多爾
濟俱著回京辦事
辛巳
命安西提督傅魁領兵應援額敏和卓
上諭軍機大臣曰據黃廷桂奏稱額敏和卓遣子素
賚滿至哈密請兵救援伊保護游牧與賊相拒静
候大兵前往等語額敏和卓拒賊固守甚可嘉予
著加恩封授貝子伊子素賚滿著賞給公品級以
示奬勵現在傅魁已抵哈密馬得勝亦陸續領兵
至彼即著傅魁選兵五百名帶同素賚滿馳赴額
敏和卓游牧應援務將莽噶里克設法擒拏倘兵
力不足即著額敏和卓帶領屬人同傅魁回至哈
密俟大兵至彼再行辧理
命奬賞喀爾喀貝勒車木楚克扎布等
上諭軍機大臣曰此次擒拏青滚雜卜喀爾喀貝勒
車木楚克扎布奮勇效力其和托輝特貝勒旺布
多爾濟公多爾濟策登率領屬人奮力追捕俱屬
可嘉貝勒車木楚克扎布著加恩晉封郡王品級
旺布多爾濟多爾濟策登俱賞戴雙眼孔雀翎以
示優眷仍俟成衮扎布造冊到日交部議敘
壬午
申諭安西提督傅魁領兵速進事宜
上諭軍機大臣曰昨降旨令傅魁帶兵赴援額敏和
卓並與額敏和卓密商辧理莽噶里克事宜今據
雅爾哈善奏稱莽噶里克發兵二百名往助額敏
和卓等語又與昨黃廷桂所奏情形不同但素賚
滿來時並未言及莽噶里克助兵之事或因伊子
白和卓未遣歸巢故有此舉實則首鼠兩端難以
遽信著傳諭傅魁俟見額敏和卓時密與酌量情
形如莽噶里克易於擒拏仍遵前旨辦理即助兵
屬實亦係因救子起見且伊於和起被困時情罪
可惡不得少為寬假若果有效順之心尚可暫為
羈縻俟大兵至彼再為辦理惟聽額敏和卓相機
酌定傅魁接到此旨迅速前往毋得遲悞致失機
宜
命侍衛順德訥領兵先赴巴里坤
上諭軍機大臣曰内大臣博爾奔察赴烏里雅蘇台
㨂選索倫兵丁前往西路進兵著先派兵五百名
交與侍衛順德訥即速馳赴巴里坤聽候調遣
癸未
命副都統唐喀禄等分駐地方督辦事務
上諭軍機大臣曰北路軍營大臣應分駐地方辧理
事務科卜多地方著唐喀禄阿桂駐劄辦事並著
郡王品級車木楚克扎布同往辦理舒明阿蘭泰
著隨同副將軍成衮扎布在烏里雅蘇台軍營辦
事
恩擢驛站效力人員
上諭軍機大臣曰據唐喀禄奏稱驛站委署主事哈
琳等行走奮勉請旨加恩等語哈琳著授為主事
遇缺即補滿泰著授為委署主事來京引見再降
諭旨阿玉錫著賞給孔雀翎俟有參領缺出即行
補授
甲申
申諭將軍大臣等前後疎縱逆賊罪状
上諭大學士曰逆賊阿睦爾撒納脱逃策楞玉保等
畏縮推諉原欲拏至京師審明情節明正其罪乃
俱於途次遇賊被害今扎拉豐阿到京伊原係定
邊右副將軍續改授參贊與策楞玉保同事因將
策楞玉保致脱阿逆各情節面加詢問據伊奏稱
玉保前進時即慮及不能拏獲阿逆向策楞商問
策楞令伊先行隨後即領兵策應後知阿逆已經
兔脱彼時營内只餘四五日兵糧馬匹亦少諒力
不能追及是以回至伊犂等語玉保係領兵追捕
之參贊大臣理宜竭力奮勇務期必獲乃於未去
之先預存退縮觀望之意其不肯勇往前進已可
槩見至策楞身為將軍當聞阿逆兔脱時自宜兼
程追捕豈有反置之不問復回伊犂之理其意蓋
以追及阿逆而不能成擒獲罪滋大若僅不能追
及罪尚可諉其居心不良朕早已洞鑒又以拏獲
額林沁為足以委卸其罪不復奮勇前進即以額
林沁而論伊係阿逆黨羽年已衰邁設欲用彼力
以擒阿逆則當用計安慰如無可用之處應即行
正法收其游牧以濟兵力外此更無他策而策楞
等心懷怯懦不敢犯其游牧復將伊誘至軍營詐
稱擒獲實屬無恥再烏爾登乃領隊大臣與策楞
玉保同在軍營經朕召伊來京面詰據稱聞阿逆
脱逃之信即請發兵五百追擒玉保策楞俱以伊
妄希僥倖置之不理後伊隨同玉保前進復請兵
追拏玉保止發兵五十名伊同額爾登額追至庫
爾默圖嶺僅餘二十八人所騎駝隻又俱疲乏而
阿逆於伊起行之日已經過嶺竄入哈薩克境内
等語詢之扎拉豐阿據稱屬實核其情由阿睦爾
撒納初時之得以遠颺者皆由策楞玉保等存心
不良罔顧國事互相推諉所致至於此次兩路進
兵哈薩克追擒阿逆當分兵各進時尚知奮勉迨
至兩路會合每至牴牾更由伊等心存畛域不以
國事為重以致辧理一切俱失機宜種種悖繆不
勝枚舉又核計其由哈薩拉克至伊什勒椿集地
方進兵時行走至五十日迨至撤回則又甚速是
追擒逆賊反從容緩進如彼撤兵回日又迅速遄
行如此所謂勤勞王事者固如是乎至於兩路大
兵屢敗哈薩克之後㨂選兵馬前往擒拏阿逆時
北路派出喀爾喀郡王策布登扎布西路派出阿
里衮彼時達爾黨阿哈達哈扎拉豐阿策楞等俱
在一處皆係將軍乃四人内曾無一人同往即或
於參贊内派出亦當派諳練蒙古情形通曉蒙古
言語之富德唐喀禄等若阿里衮不惟於蒙古地
方不能諳練且不通曉蒙古言語乃令其與策布
登扎布前往是誠何心是明知阿逆業已遠颺斷
不能擒獲故令阿里衮一往以圖了事夫以朕所
信用之將軍大臣乃如此行事朕實憤懣再達爾
黨阿聞被擄臺兵逃出告知阿逆在前伊並不竭
力追擒及遇哈薩克兵時隊内忽有人來告阿逆
現在此處俟阿布賚到時即行擒獻之語達爾黨
阿即信而不疑不即進兵久之賊衆分散始覺其
詐追趕已屬無及設當遣人來告之時不為所愚
速行進擊阿逆未必不可就縛何竟受人欺誆至
於此極乎至哈達哈在後隊守護輜重營内報稱
有賊人形迹哈達哈即遣巴圖魯侍衛奇徹布往
追據奇徹布報稱已見賊形即催大隊兵丁前進
而哈達哈並不星速前往遲久始進設彼時哈達
哈能帶兵追及一同攻戰擒獲阿布賚亦可與哈
薩克换取阿逆此又坐失事機之一端也在達爾
黨阿哈達哈等兩次攻戰時朕亦非苛責其必能
擒獲阿布賚與阿逆也但機有可乘而伊等才力
不逮存心不堅以致屢失機宜朕實惜之又伊等
奏請在哈薩拉克地方過冬明年派兵一萬及馬
匹數萬駝隻數千等語伊等寧不知如許馬駝不
能一時即赴縱使遄行趲運而經歷長途能保其
必不疲瘦而故為此謬奏邪蓋欲表伊等並無撤
兵之意第以所需軍行駝馬不能運送不得已而
撤兵與伊等毫無干涉耳伊等俱係朕加恩授為
將軍參贊之人揆其伎倆即能和衷共濟事之成
否尚在未定似此不以國事為要懷私岐視各占
地步又安望其奏功策楞玉保罪孽滿盈致干天
譴達爾黨阿哈達哈等此次遠赴哈薩克地方亦
屬勤苦使伊等協力辦理即不能擒獲阿逆朕亦
必酌量加恩乃各挟已私深負委任兹以其行走
之勞抵其應得之罪不另加譴責已屬朕格外施
恩將此通行曉諭中外知之
丙戌
定邊左副將軍成衮扎布疏奏安插厄魯特人
等事宜
成衮扎布等奏言臣奉
諭旨因阿逆未經拏獲所有來投厄魯特等未便遣
回原處致滋擾動仰見
睿慮周詳但此等人既不便盡遣至察哈爾安插若
留在烏里雅蘇台當差則又未識道路不知法
紀亦屬無益請於察罕廋爾巴顔布拉克地方
令其耕種派員管轄毋許滋事如蒙
俞允懇賞給籽種二百石分給伊等以廣
皇仁奏入
上諭軍機大臣曰成衮扎布辦理安插厄魯特事宜
甚屬妥協第念此等人窮蹙来投是以加恩安插
果安静無事則應給與籽種令其耕種自給倘稍
有可疑著成衮扎布即行𠞰滅或賞給喀爾喀等
為奴毋得姑息滋事
命免治貝勒策卜登罪
上諭軍機大臣曰據成衮扎布奏貝勒策卜登從前
擅回游牧及擒賊青滚雜卜時又托病未往效力
甚屬可惡請革去貝勒其應襲公爵亦不准伊子
承襲等語策卜登係喀爾喀舊人年亦老邁前曾
著有勞績若按律治罪有所不忍著加恩免其拏
解來京治罪并免其革去貝勒至伊子齊旺多爾
濟或尚可造就仍著賞給公爵以觀後效
丁亥
命派哈密貝子玉素富屬人應援額敏和卓
上諭軍機大臣曰雅爾哈善等奏稱哈密貝子玉素
富遵諭遣人寄信額敏和卓令其相機辧理等語
玉素富甚屬可嘉賞縀四端以示鼓勵朕前命傅
魁領兵五百名前往額敏和卓游牧如兵尚不足
著即派玉素富屬人二三百名同往伊等既通語
言且識路徑較綠旗兵丁有益著雅爾哈善等遵
旨辦理
己丑
命授烏爾登三等侍衛仍著在乾清門行走
恩擢軍營效力侍衛濟塞布等
上諭軍機大臣曰二等侍衛濟塞布等此次效力軍
營甚屬奮勇著加恩授濟塞布頭等侍衛賞給清
巴圖魯名號奎瑪岱璊綽爾圖老格俱著授為三
等侍衛奎瑪岱賞給伊德爾巴圖魯名號璊綽爾
圖賞給固濟爾巴圖魯名號老格賞給博克巴圖
魯名號並各賞銀一百兩海林泰占丕納瑪格俱
著授為三等侍衛賞銀三十兩
命議敘遇賊奮勇副前鋒章京旺保禄等
上諭軍機大臣曰雅爾哈善等奏副前鋒章京旺保
禄及護軍校艮音泰海福等解送軍營口糧回至
哈布塔克拜塔克地方遇賊五百餘人斬馘二十
餘人突圍而回等語旺保禄等遇賊奮勇甚屬可
嘉著交部議敘並著查明此次陣亡被傷人員交
部一體議卹旺保禄即馳赴來京詢問情形
命免治圖謝圖汗雅木丕勒多爾濟等罪
上諭軍機大臣曰圖謝圖汗雅木丕勒多爾濟當衆
喀爾喀擾亂之時既不督令扎薩克等效力伊子
旺親多爾濟復帶兵擅回游牧均應按律治罪第
念雅木丕勒多爾濟年已衰邁前已將盟長副將
軍革退著加恩仍留王爵旺親多爾濟著革去台
吉發往軍營效力
庚寅
申諭辦理莽噶里克事宜
上諭軍機大臣曰據黃廷桂奏額敏和卓呈稱莽噶
里克送到噶爾藏多爾濟印文令與呢嗎等同赴
羅克倫商謀叛逆莽噶里克並未前往等語此不
過因伊子白和卓未回謬為恭順之詞未可輕信
已令傅魁領兵會同額敏和卓密商辦理仍著傳
諭傅魁俟見莽噶里克時即諭知伊子現在肅州
並未加罪伊或親赴肅州即行拏解來京候朕辦
理至噶爾藏多爾濟印文俟奏到時查勘圖記或
係扎那噶爾布等捏造或實係噶爾藏多爾濟謀
為不軌立可查騐彼時另行降旨
辛卯
定邊左副將軍成衮扎布等疏奏安插和托輝
特部衆事宜
成衮扎布等奏言臣奉
諭旨著將青滚雜卜及策登扎卜屬人賞給臣及臣
弟策布登扎布暨桑寨多爾濟等管轄臣等不
勝感激查和托輝特所屬有葉克和托輝特巴
罕和托輝特明噶特哈柳沁斯奢集努特等
六鄂拓克並烏梁海十六鄂拓克此等皆屬無
知聽從逆賊後聞大兵將至即時解散尚知感
戴
皇恩倘蒙施恩仍歸入和托輝特四旗之内自必益
加感戴查旺布多爾濟係博貝嫡嗣公多爾濟
策登亦係博貝之姪伊等並未附和逆賊又和
托輝特台吉達什彭楚克亦係博貝之姪遣人
報知逆賊背叛情由尤屬誠心效力請將和托
輝特人等交與伊等管轄至策登扎卜往投逆
賊時其台吉諾爾布率衆至烏里雅蘇台報知
又在各臺站供應馬駝尚屬黽勉請將諾爾布
授為扎薩克台吉管轄策登扎卜屬人如此辦
理則伊等不致分離而旺布多爾濟等愈感
聖恩自必嚴加約束奏入
上諭軍機大臣曰從前命將青滚雜卜等屬人賞給
成衮扎布策布登扎布等管轄因伊等辧理諸務
俱合機宜用示奬賞今據成衮扎布奏請交與旺
布多爾濟多爾濟策登達什彭楚克等編設佐領
補授扎薩克嚴加約束一切安插事宜更屬妥協
著照所奏辦理
壬辰
駐劄巴里坤辦事大臣雅爾哈善等疏奏擒𠞰
沙克都爾曼濟情形
雅爾哈善等奏言臣等遵
旨詳察沙克都爾曼濟情形見其向内地設立卡倫
又屢遣人探聽巴里坤兵馬情形其屬人普爾
普首伊與扎那噶爾布等潛通信息並令伊前
赴巴里坤託病不至種種可疑顯有叛逆形跡
隨於十二月十六日派兵至伊游牧擒𠞰共斬
賊衆四千餘人以杜後患其赴京支領俸餉之
摩羅等尚未扺巴里坤已檄知沿途地方查拏
所有博爾和津等應解往肅州或應解京又巴
里坤地方尚有布庫努特得木齊多爾濟所屬
戶口二百餘人應否送至察哈爾安插俱候
諭旨遵行奏入
上諭軍機大臣曰雅爾哈善等察出沙克都爾曼濟
背叛情形即領兵前往擒𠞰辦理甚屬奮往雅爾
哈善前已補授内大臣此次著同李繩武錫特庫
一併交部照軍功議敘丑達遇有總兵缺出即用
其副將員缺即著參將閻相師補授其餘效力官
員查明一體交部議敘博爾和津及摩羅等俱著
解送來京多爾濟等戶口俱照所奏送往察哈爾
安插
駐劄巴里坤辦事大臣雅爾哈善等疏奏遣兵
應援額敏和卓情形
雅爾哈善等奏言據額敏和卓之子素賚滿告
知莽噶里克等謀叛情形亟應發兵應援復詳
詢素賚滿知莽噶里克琿齊二人游牧與魯克
察克毗連兵力無多可以即時擒𠞰惟巴雅爾
游牧地方路徑稍險應先擒滅莽噶里克等再
行辧理臣即派副將丑達參將閻相師等領兵
一千名於十二月二十四日起程前往魯克察
克一切與額敏和卓相機辦理奏入
上諭軍機大臣曰雅爾哈善等據素賚滿告知賊人
情形即派兵前往應援額敏和卓所辦甚合機宜
昨傳諭令傅魁帶兵五百名前往今丑達等即帶
兵一千名赴援更屬有益其傅魁所領兵丁應否
仍行遣往聽雅爾哈善等酌量辦理丑達等會同
額敏和卓辦理莽噶里克之後即令駐劄吐魯番
防守毋庸進𠞰巴雅爾倘巴雅爾領兵前來即行
奮力擒拏至此項兵丁大半皆係綠旗究之不宜
深入即使擒獲巴雅爾亦令伊等駐劄過冬一切
事宜仍俟明春大兵前往辦理
乾隆二十二年春正月甲午
命成衮扎布為定邊將軍
上諭軍機大臣曰現在齊集大兵前赴巴里坤定期
三月内進𠞰將軍重任甚難其人成衮扎布熟悉
蒙古事務且深感朕恩誠心報效著授為定邊將
軍即帶領索倫兵丁二三百名由阿濟必濟前往
巴里坤並著賞給整装銀五千兩其子弟内有願
帶往者聽其奏聞帶往北路事務亦屬緊要伊弟
策布登扎布才情幹練著暫行署理定邊左副將
軍印務此次進兵非初定伊犂可比現在賊勢窮
蹙擒𠞰甚易成衮扎布勤勞已久應示體卹俟進
兵擒獲首惡之日即速來京陛見毋庸久駐行間
一切善後事宜朕另派大臣等辦理舒赫德富德
鄂實俱著授為參贊大臣色布騰巴爾珠爾阿里
衮明瑞額爾登額及侍衛舒布圖鎧巴圖魯奇徹
布等俱著在領隊大臣上行走
命傳諭都爾伯特汗策凌等防守游牧事宜
上諭軍機大臣曰大兵由西路進𠞰哈薩克錫喇等
勢窮力竭或逃往哈薩克亦未可定著傳諭都爾
伯特汗策凌等及内大臣阿克巴集賽宰桑達什
策凌各派兵防守游牧並通哈薩克地方隘口嚴
加堵禦倘遇賊人逃竄即行擒獻此特為保護伊
等游牧起見並非令其出兵會𠞰著副都統唐喀
禄親往策凌等游牧宣諭並派員明白曉諭達什
策凌知之
乙未
諭添派兵丁駐劄科卜多
上諭軍機大臣曰成衮扎布籌辦派兵防守各地方
事宜俱屬妥協惟科卜多派兵五百名駐劄尚屬
不敷彼處距阿爾台甚近各厄魯特等游牧相離
不遠著於控圭扎卜堪等處所駐兵丁内派出五
百名共兵一千名駐劄科卜多以資彈壓現命策
布登扎布署理定邊左副將軍印務即著策布登
扎布遵照辦理
丁酉
恩擢軍前效力侍衛英額爾圖等
上諭軍機大臣曰二等侍衛英額爾圖三等侍衛六
格奉恩將軍松年前鋒校扎爾畢善虚銜藍翎春
布禮等俱久在軍前效力英額爾圖著授為頭等
侍衛六格著授為二等侍衛松年著授為護軍參
領扎爾畢善春布禮俱著授為藍翎侍衛
戊戌
命侍衛圖倫楚等領兵先赴伊犂
上諭軍機大臣曰據雅爾哈善奏稱有自伊犂前來
之察哈爾阿什達等告稱聞阿巴噶斯等屬人及
布庫努特扎哈沁人等與副將軍兆惠交戰賊衆
力不能敵等語此信既確亟宜遣兵赴兆惠處應
援昨雅爾哈善等奏派侍衛圖倫楚等帶兵八百
名先往因兵數不多是以降旨停止仍令俟大兵
齊集同進今據阿什達所稱不過窮蹙賊衆原易
𠞰滅再得圖倫楚等領兵協助甚合機宜著即照
雅爾哈善等前奏辦理毋庸停止
内大臣博爾奔察等疏奏選派兵丁駝馬事宜
博爾奔察等奏言臣等於十二月二十二日至烏
里雅蘇台傳
諭索倫副都統鄂博什等選派兵丁據稱現在所領
兵丁酌量揀選尚不足二千名其派往擒拏青
滚雜卜兵一千二百餘名正月初旬可到俟到
時即照數派往其現經揀選兵丁已給與口糧
器械即日啓行前赴巴里坤再軍營所有馬匹
尚不敷用已商同普慶阿思哈等令親王得親
扎卜遣員赴附近各部落揀選應用給予價值
令其即速解送奏入報
聞
己亥
命授哈達哈為參贊大臣駐劄科卜多地方辦理事
務
諭綽羅斯汗噶爾藏多爾濟協擒逆賊事宜
上諭噶爾藏多爾濟曰巴雅爾哈薩克錫喇及回人
莽噶里克等負恩背叛莽噶里克等供稱與爾同
謀朕知爾受恩深重必無從逆之事今據雅爾哈
善等奏聞知爾於哈薩克錫喇等擾亂之前即遣
人往諾爾布處轉告知將軍兆惠有身受國恩斷
不從賊之言爾能深明大義輸誠報效深堪嘉尚
已令爾從前來使固穆扎卜隨將軍大臣前往遣
赴爾游牧地方現在大兵前進擒拏巴雅爾哈薩
克錫喇等爾能遣派所屬人等協助將軍大臣擒
拏逆賊朕自加以厚恩並明白曉諭爾游牧内人
衆毋為逆賊煽惑自取罪戾勉之毋忽
命額林泌多爾濟之兄根扎卜多爾濟承襲貝子
上諭軍機大臣曰額林沁多爾濟貽悮軍務應革去
王爵不准承襲第念其祖父舊勲著加恩將伊王
爵降為貝子令伊兄根扎卜多爾濟承襲仍授為
扎薩克
庚子
諭定邊將軍成衮扎布等軍營事宜
軍機大臣等奏言臣等遵
旨將現在進兵事宜悉心籌議恭請
皇上訓示後錄交臣舒赫德帶往巴里坤會同將軍
成衮扎布妥協籌辦查軍行馬駝等項已屢次
傳諭黃廷桂解送巴里坤將軍成衮扎布等抵
巴里坤時所調北路索倫兵二千名及吉林察
哈爾兵各一千名阿拉善兵五百名陸續可到
以此兵力擒𠞰逆賊已足敷用但賊衆或在一
處游牧或散處額林哈畢爾噶等處尚應臨時
確查辦理如同在一處遵
旨令參贊大臣富德領隊大臣阿里衮先行哨探將
軍成衮扎布統兵前進若散處各地方自應分
兵進𠞰現在調兵共四千五百名更派巴里坤
駐劄健銳營兵丁及察哈爾兵五百名每路用
兵二千五百名更屬有益副將軍兆惠現在領
兵二千名俟與大兵會合時應令成衮扎布兆
惠分為兩路帶同參贊大臣等併力進𠞰務期
掃穴犂庭以靖邊疆兆惠處如有實心協力隨
大兵擊賊之厄魯特等臨時查明將伊屬人作
何安插之處會同成衮扎布奏明辦理再查各
臺站從前兼派厄魯特等在臺差委此次進兵
將在臺滋事各厄魯特盡行𠞰滅嗣後惟應派
察喀爾或兼用綠旗兵丁在臺差委方為妥協
又今春伊犂種地應派綠旗兵丁即令巴里坤
現駐綠旗兵二千名隨同大兵前進既可以聫
絡聲勢並一路照看臺站俟至種地地方即酌
行存留秋收後運糧至大兵駐劄地方支給糧
餉其厄魯特賊人𠞰滅後所餘老幼人等悉照
從前安插無庸補放圖什墨勒扎爾呼齊及得
木齊收楞額各員伊等所有馬駝盡行收取惟
給與牛羊度日或派令索倫兵丁管轄編作旗
分佐領至駐劄大兵應在額林哈畢爾噶安濟
哈雅等處臨時相機辦理俾馬匹得以休息明
年再往擒拏阿逆其各回部事宜酌量遣人亦
於今年前往辦理奏入
上諭曰所奏甚屬詳悉俱應如所議行第軍機須相
時而動非可豫定惟在將軍大臣等和衷共濟奮
勇成功兆惠領兵前來若與成衮扎布同路進兵
辦理事宜俱應以成衮扎布為首倘需兩路進兵
則兆惠專領前往哈寧阿永貴等俱著在參贊大
臣上行走但此時籌辦情形兆惠等俱未深悉著
鄂實會同兆惠辦理其兆惠所領兵丁已久在行
間應添派兵一二千名交額爾登額率領隨同兆
惠等進發至所議索倫兵丁前往新疆管轄厄魯
特事宜毋論遠道遷移事屬未便且索倫素屬驍
勇若與厄魯特聚處勢必梁其餘習將來漸不可
用甚屬無益其厄魯特賊人餘衆應俱分賞綠旗
兵丁其實力協助大兵擊賊之人仍加恩令其管
轄所屬不必更設圖什墨勒扎爾呼齊等員酌量
賞給總管品級至前此厄魯特等擅行搶掠臺站
皆由派伊等同管臺站所致嗣後不必令伊等同
在臺站當差應指定地方令其游牧倘有潛入臺
站地方之人即行查拏究治其辦理各回部事宜
現在阿敏道尚在葉爾羌未回軍營著將軍等會
同額敏和卓詳細商酌或應再遣員前往曉諭即
派前次托倫泰五十六前往其波羅泥都霍集占
二人看來波羅泥都尚屬恭順霍集占奸詐異常
應留心防範相機辦理著將此旨抄寄成衮扎布
務期與軍營大臣等同心共勉迅奏膚功
恩擢軍營效力鄂里克塔等為侍衛
上諭軍機大臣曰此次隨同達爾黨阿等進兵之鄂
里克塔寧固禮滿柱永安畢拉爾海俱著授為三
等侍衛鄂里克塔著賞給哈朗圭巴圖魯名號滿
柱著賞給布哈巴圖魯名號每人仍賞銀一百兩
辛丑
諭駐劄巴里坤辦事大臣雅爾哈善等確詢副將軍
兆惠情形
上諭軍機大臣曰據雅爾哈善等奏稱遣往策應兆
惠之參將邁斯漢回營擒獲叛賊得木齊納遜及
厄魯特齊巴克默騰巴朗額色木拜等四人咸供
兆惠現在被圍是以仍令圖倫楚等前往策應等
語雅爾哈善等辦理甚合機宜唯是邁斯漢等領
兵前往既經守備高天喜𠞰殺噶勒雜特哈薩克
錫喇游牧人衆并收獲駝馬等物邁斯漢即應更
换駝馬徑赴厄卜推齊爾噶朗等處迎接兆惠乃
一聞被圍妄言即行退回殊屬懦怯著將邁斯漢
革職其參將員缺即令奮勇效力之高天喜陞授
至納遜供稱哈薩克錫喇於十一月十五日已圍
將軍營盤之語看來竟屬子虚計和起與哈薩克
錫喇交鋒乃十一月初七日之事曾未一旬伊何
能即至彼處至巴朗所供尤屬荒唐著雅爾哈善
再行嚴加刑訊務究實在情形一面奏聞一面即
將納遜等正法
壬寅
命拏解莽噶里克逆黨阿舒爾瑪特等來京治罪
上諭軍機大臣曰雅爾哈善等奏拏獲莽噶里克偵
探信息回人阿舒爾瑪特并同來之三達色等語
阿舒爾瑪特為莽噶里克偵探消息已屬可惡三
達色身係滿洲乃亦隨從探信尤堪駭異著傳諭
黃廷桂將阿舒爾瑪特三達色并莽噶里克之子
白和卓即速解送來京治罪前已命傅魁帶兵會
同額敏和卓辦理莽噶里克着再傳諭傅魁令其
迅速辦理斷不得稍存姑息
平定準噶爾方略正編卷三十五
