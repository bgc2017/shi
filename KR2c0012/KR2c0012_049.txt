平定準噶爾方略前編卷四十九
乾隆十一年春正月甲戌
命郡王頗羅鼐保奏一子承襲封爵
上諭軍機大臣等曰西藏郡王頗羅鼐素效忠誠勤
勞懋著自朕御極以來一心靖共凡事俱竭力奮
勉辦理妥協殊屬可嘉著加特恩將伊子内封一
長子長子係日後襲王爵總理彼處事務之人關
係緊要著諭知駐藏辦事之副都統傅清將朕此
旨曉諭頗羅鼐在伊二子内擇一才堪繼續悅服
衆心禆益公務者保奏候朕降旨
乙未
定議辦理投誠夷人事宜
甘肅巡撫黃廷桂奏言向來沿邊蒙古及哈密
瓜州回民并準夷人等投誠或令本處團聚或
於别處安插今聞噶爾丹策零病故恐其部落
内亂致生事端嗣後辦理投誠夷人應請少加
分别如蒙古番回原非準夷所屬仍照前例辦
理若有準夷頭目率衆來欵應請
旨定奪如不過一二無關緊要夷人前來歸命或羈
管哈密候夷使進
貢曉諭帶往或即於卡倫外賞給口糧令自行回
巢奉
旨軍機大臣議奏尋議查噶爾丹策零病故與否未
有確信如彼處有事酋目率衆欵關投誠應如
所奏請
旨定奪至尋常投誠之人仍照舊例辦理無庸令夷
使帶回及令自行回巢致失懷遠之義奏入
上從之
二月辛丑
北路軍營參贊大臣拉布敦烏爾登期滿以護
軍統領塔爾瑪善副都統銜努三代之
三月乙亥
夷使哈柳至京進表請
安並貢方物
準噶爾台吉策妄多爾濟那木扎爾謹奏
大皇帝蒙
大皇帝加恩我父内外和好我父因仰體
大皇帝宣揚黃教奠定蒼生之意恭順遵循今我父
已故竊欲勉繼父志照舊行事以承
恩典現擬遣人往西藏念經為我父修行善事循例
先遣數人輕騎前往懴悔獻茶而回繼令念大
經人衆進藏以宣黃教伏祈
大皇帝睿鑒謹遣使臣恭請
萬安並貢貂皮四十一張奏入報
聞
壬午
賜準噶爾使臣哈柳等宴
上召見哈柳諭之曰朕覽爾新台吉奏章欲效法伊
父體朕宣揚黃教奠定蒼生之意冀承恩典朕甚
嘉悅爾老台吉比年以來甚屬恭順遵循朕旨是
以屢加恩眷今已病故深為軫惜爾新台吉又為
伊父懇請遣人往西藏念經行善事乃理所應為
朕自當准其所請但作為兩次前往事覺繁瑣且
爾等進藏之人艱於跋踄當已深悉不若作一次
前往為妥朕仍加恩照前賞給牲畜口糧中途資
助且為爾老台吉作布施禮及施恩賞賚之處現
交大臣等查辦豫備俟爾回時齎往哈柳跪奏
大皇帝之旨大人等先經曉諭今又面聆
聖訓俟回時當告知我台吉敬謹遵行
上特賜玉如意一枝謂哈柳曰此名如意乃克遂心
願之謂特賜與爾新台吉者爾可齎往並
命賞哈柳玉如意亦一枝哈柳叩頭祗領
上親賜酒三爵哈柳跪飲而退
癸未
命提督李繩武巡閱邊界接見夷使
上諭軍機大臣等曰據李繩武奏夷使哈柳來時向
都司閻相師云此次回去時求與將軍一見等語
李繩武自調補安西提督以來尚未奏請巡閱邊
界可傳諭令伊約計夷使回巢之時前往哈密等
處巡視哈柳回巢經過欲求見面不妨與之相見
備飯欵待酌量給與物件一切相見儀節務存體
統不可草率從事
甲申
賜準噶爾台吉策妄多爾濟那木扎爾勅書
奉
天承運
皇帝詔曰朕總理天下無分内外一視同仁惟期普
天生靈各得其所台吉爾奏稱遵照爾父仰體朕
廣教安生之意朕甚嘉悦前爾父仰知朕意定界
以來敬謹遵奉諭旨朕屢次加恩體恤今聞溘逝
深為軫惜爾奏稱遣人往西藏諷經先輕騎減從
前往懴悔熬茶回時令諷大經人等續往諷經等
語為爾父懴悔諷經理所當行豈有不准但分作
二次徒覺繁瑣爾之人行走艱難爾亦知之當一
次全往為妥朕仍照前施恩派人照看賞賜牲畜
路費又為爾父作布施禮特恩賞銀滿達茶桶茶
喇各一紅黃香一百束交與使臣哈柳帶往又大
手帕百條小手帕千條茶葉千包令爾諷經之人
往藏時由邊界支取應往人數何時起程何日可
至邊界先期豫行報明又爾使臣哈柳口奏延請
西藏喇嘛及今年例應來京貿易之人祈就近在
肅州貿易二事延請西藏喇嘛前據爾父奏請時
朕即以不便准行明白降旨矣至今歲貨物欲於
肅州隨便貿易此可行之事准爾所請交與該地
方官照看貿易台吉爾一切事務惟當遵照爾父
仰體朕廣教安生之意敬慎奉行互相和好愈敦
信實俾邊氓永享安樂持勅交使臣哈柳齎回隨
勅賜爾各色緞十端蟒緞粧緞各八端玻璃磁器
琺瑯器皿十八事爾其祇領
閏三月丁酉
夷使哈柳自京起程還部
辛酉
安西提督李繩武奏報貿易夷人賚木瑚里等
入境
丙午
甘肅巡撫黃廷桂疏奏豫備夷人貿易事宜
黃廷桂奏言向例準噶爾夷人於子辰申年在
肅貿易寅午戌年在京貿易今歲例當在京貿
易經夷使哈柳奏懇將夷貨在肅就近貿易得
旨准行查向年夷貨在肅貿易派委參將及知州等
員照看并飭委肅州鎮道臣督率稽查今照例
委肅州鎮臣許仕盛甘肅道鈕廷彩等就近照
看又經臣等奏明動銀一萬五千兩往江南採
辦紬緞已抵蘭州現在夷貨將到將此項紬緞
交商人李永祚先行交易扣價還官俟伊自製
商貨運到再與夷人兌換庶夷人不致稽遲回
巢時日奏入報
聞
夏四月辛未
命封郡王頗羅鼐次子朱爾默特那木扎爾為長子
上諭内閣曰前以西藏郡王頗羅鼐一心肫誠奮勉
特施恩於伊二子内封一長子令伊指出具奏今
據頗羅鼐以伊長子珠爾瑪特策卜登已屬殘疾
次子朱爾默特那木扎爾堪以奮勉出力伊兄弟
互相遜讓並無爭競即彼處噶卜倫第巴大喇嘛
等亦皆心服等因具奏應如所請將朱爾默特那
木扎爾封為長子珠爾瑪特策卜登因從前帶兵
在邊境出力曾施恩封為輔國公今雖有殘疾不
能效力並著加恩封為鎮國公該部知道
壬午
安西提督李繩武疏奏籌辦夷人貿易事宜
李繩武奏言查此次貿易夷人賚木瑚里等到
境言語恭順而策妄多爾濟那木扎爾來文亦
屬詞婉意和但此次帶來牲畜較上年之數甚
多該夷等懇求在哈密變賣不但有違定例且
口外實無商賈臣前接肅州鎮道等札商因肅
屬牧厰狹小請於嘉峪關外之花海子等處地
方牧放俟商人講定價值再為趕入接收臣現
在巡查親歴花海子各處地方遼闊逼近赤靖
等處營汛南通青海各路北即接連北路卡倫
及往準噶爾之大北路實有不便留牧之處已
將緣由札覆肅州鎮道臣思肅州既無寬展牧
厰且時届夏初正田畝長發之時而該夷等亦
知牲畜衆多即口外路上水草亦屬有限恐損
傷過多是以求在哈密售賣臣輾轉籌計行令
哈密副將瑚寶將馬駝貨物令其先為起行赴
肅其牛羊暫留卡外牧放臣現在札詢肅州鎮
道上年貿易夷人牛羊在肅售變價值數目或
應先在哈密講定價值豫先差員領商出口迎
收抑或商人必須親自出口途中講價之處統
俟覆到飛飭辦理庶不致該夷等稽延時日而
於内外民田既無擾攘之虞亦與該夷實有禆
益奏入報
聞
乙亥
準噶爾部人博克等來降
命賞給安插如例
五月壬子
安西提督李繩武奏報接見夷使情形
李繩武奏言臣於四月十五日巡邊至哈密夷
使哈柳於二十二日自京回程亦抵哈密二十
四日至公所與臣接見據哈柳告稱我此次進
京因奏
聞我台吉噶爾丹策零病故之事荷蒙
大皇帝待我等恩典極重
賜噶爾丹策零銀滿達茶桶茶喇藏香尚有大小手
帕茶葉著在邊界上支領又
賜我策妄多爾濟那木扎爾各色粧蟒緞疋玻璃磁
器琺瑯器皿臣向哈柳云因汝台吉噶爾丹策
零並策妄多爾濟那木扎爾兩世俱在
大皇帝前恭順歸向是以加汝
大恩
大皇帝是普天之下
聖主所下吉祥
旨意即如汝等朝見活佛得好話一般向後常常恭
順自能常受
恩典哈柳又告稱此次
大皇帝復准我等帶領三百人往藏熬茶我等不敢
違例多帶人去臣向哈柳云既蒙
恩准汝熬茶汝等起身赴藏時即豫差人送信以便
豫備護送汝等相見禮畢哈柳等於二十六日
起身回部訖奏入報
聞
六月丁亥
定邊副將軍額駙策凌疏奏暫停輪派參贊大
臣閱看喀爾喀四部落兵丁
策凌奏言喀爾喀四部落游牧處所備揚威兵
每年應各該副將軍察看軍營參贊大臣兩年
内閱看一次今歲應派軍營參贊大臣前往閱
看但查四部落内在戈壁居住之扎薩克等遊
牧處所因雨水不調至今青草未發牲畜尚未
養好向例俱於七月内閱看完畢游牧遠者乘
時趕回馬牛牲畜尚可肥壯若遲至八九月間
始行閱看實於牲畜無益應請今年暫行停止
閱看交各副將軍盟長等令其就近在各游牧
處自行查閱展至明年仍派參贊大臣前往奏
入
上從之
庚寅
定議添設哈密卡倫
安西提督李繩武奏言哈密三堡之西南西喇
淖爾地方其西係通準夷魯克察克闢展之來
路從前原有卡倫後因該處水草不便盛夏馬
多倒斃奏請裁撤自裁撤之後準夷多有從此
潛過被獲者防範布置不可不周況盛夏人馬
難以存住之時準夷亦不能行走而春秋冬三
時自可派兵守望以收扼要之益且據哈密貝
子玉素富情願供辦馬草復與鎮臣王能愛商
酌意見相同又巴達什地方為貝子玉素富牧
放之厰西北二十餘里即係烏拉臺卡倫烏拉
臺卡倫正北五十里有畢柳大坂一處畢柳大
坂溝底係走鹽池通哈喇溪落等處之路而烏
拉臺卡倫止能瞭望畢柳大坂溝口不能瞭望
畢柳大坂溝底通出之路若於畢柳大坂安設
一卡則與烏拉臺一卡並巴達什厰彼此聲氣
相通遇警可早得信奉
旨軍機大臣議奏尋議應如所奏西喇淖爾地方准
其添設一卡派兵二名間以纏頭三名每年八
月至次年四月止坐守瞭望其畢柳大坂地方
亦准其安設一卡派兵三名間以纏頭二名坐
守瞭望以資策應奏入
上從之
辛卯
命還俄羅斯逃人
定邊副將軍額駙策凌將自準噶爾投來之俄
羅斯人伊番解京得
旨軍機大臣議奏尋議向與俄羅斯定議不相容留
逃人前雍正十二年俄羅斯婦人伊納博克投
至本境奉
旨從前準噶爾擄去我國二人投至俄羅斯曾經彼處
送還應將伊納博克亦送交俄羅斯邊上頭目今請
照此例令理藩院行文俄羅斯并派員將伊番
解送至恰克圖地方交與俄羅斯守邊頭目奏
入
上從之
秋七月己酉
命派青海扎蕯克等更替巡守卡倫
辦理青海事務副都統銜衆佛保奏言准理藩
院咨稱青海扎薩克台吉達瑪林塞卜騰色特
爾布木巡守卡倫偵探邊境行走數年皆自備
資斧實屬勤愼伊等原為青海各蒙古游牧起
見其餘扎薩克亦應更替行走今青海扎薩克
大員内長子索諾木丹津貝子丹巴年力已壯
人俱明白去年木蘭隨圍王衮楚克達什策凌
喇卜坦公那木扎爾策凌雖係年幼人亦明白
俱蒙
皇上教養令在
乾清門行走宜令其輪班行走亦可以服習勤勞
應令衆佛保於今年會盟時將索諾木丹津等
與應派扎薩克一併揀派如何更替行走之處
定議具奏得
旨依議移咨到臣臣隨於會盟之日明白曉諭傳
旨與衮楚克達什策凌喇卜坦索諾木丹津丹巴那
木扎爾策凌據伊等五人懽忭跪稱我等累世
受
皇上殊恩俱以少年承襲顯秩數年來瞻仰
天顔蒙
恩挑取
乾清門侍衞親隨學習正欲得一效力之處稍圖
報效今蒙
賞給效力不勝懽忭等語再會盟處齊集各扎薩克
聽知揀派差遣無不跪求效力除達瑪林塞卜
騰色特爾布木二人原係防禦卡倫之人蒙
恩奬賞伊二人以行走熟練請願照常派入不敢稍
懈復據薩喇衮布喇布坦塔爾濟塞卜騰三台
吉叩請揀派出於至誠且人皆明白應將此五
人與衮楚克達什等五人共派十人分作五班
行走五年之内始輪一班在伊等自可從容行
走並將得卜特爾伊克柴達木二路與伊等游
牧處何旗近便之處令其自行定議續據伊等
分派已定巡查前路得卜特爾卡倫派長子索
諾木丹津衮布喇卜坦扎薩克台吉色特爾布
木塔爾濟塞卜騰薩喇五人行走巡查北路伊
克柴達木伊遜察汗齊老圖卡倫派王衮楚克
達什策凌喇卜坦貝子丹巴公那木扎爾策凌
扎薩克台吉達瑪林塞卜騰五人行走每年輪
流巡查又據派出之衮楚克達什等叩稱前奉
諭旨青海派兵二千各在旗分處豫備如有帶領行
走之處著達瑪林塞卜騰色特爾布木二人帶
領今我等八人既蒙補派如有帶兵之時亦請
一同帶兵以效微勞又稱此項派出豫備兵丁
業已十年恐有因循廢弛之弊我等各於所分
備兵旗分游牧處查明軍需器械分别等第呈
報察核於三年舉行一次等語似應俱如所請
辦理奏入得
旨下部知之
八月丁卯
恩賞駐防軍營官兵緞布有差
定邊副將軍額駙策凌奏言軍營駐防之宣化
大同二處官兵計六百名居住五年其看守城
垣倉庫巡查街市以及一切差務俱無貽悞甚
屬勤勞出力臣等仰體
皇上軫念至意請將庫内存貯備賞緞布鞋内動用
賞賜參將遊擊官素縀各一端守備花線緞一
端千把總彭縀各一端兵丁每名布各四疋鞋
二雙以示鼓勵奏入
報可
壬辰
甘肅巡撫黃廷桂奏報貿易夷人賚木瑚里等
自肅州起程還部
九月乙未
命展放喀爾喀游牧地方
定邊副將軍額駙策凌奏言乾隆五年遵
旨議定將喀爾喀游牧自安設内卡之齊克濟扎卜
堪哈薩克圖庫克嶺等處以内三四百里所有
鄂爾海地方為中南至博羅椿集塔爾拉布喀
岱罕淖爾登努勒台特穆爾哈巴西喇布魯圖
竒齊格納之阿魯通金鄂倫淖爾岱拉突魯北
至額得爾齊得爾之伯勒齊爾準蜀麻爾台桑
金達賴喀喇塔爾阿勒坦噶達蘇等處為外界
此内游牧居住各按指定之界不得踰越現今
戈壁地方連年少雨水草甚乏在戈壁等處游
牧者俱移居杭愛地狹人稠水草愈覺不足蒙
古生計甚屬拮据請將喀爾喀游牧少加展放
令在安設内卡之扎卜堪等處内約計百里之
遙游牧居住仍飭駐劄烏里雅蘇台參贊大臣
不時巡查奏入得
旨軍機大臣議奏尋議從前大兵在北路駐劄時將
喀爾喀游牧曾經移進在翁金鄂爾昆之烏歸
淖爾等處為界至乾隆三年因與準噶爾定界
頒賜勅書指定厄魯特游牧不得過阿爾台山梁喀
爾喀游牧不得過扎卜堪等處至乾隆五年又
奉
上諭從前喀爾喀四部落游牧之地原有指定之界
今允準噶爾求和將喀爾喀游牧不得過扎卜堪
等處但各部落游牧之界若不指明恐喀爾喀不
知以為所定不過扎卜堪等處遂任意妄行游牧
亦未可定著額駙策凌等會同喀爾喀之副將軍
自扎卜堪以内將各住游牧之界相度指明不准
妄越之處核議以聞旋議定南至博羅椿集等處
北至額得爾齊得爾之伯勒齊爾等處為外界
今據額駙策凌奏為蒙古生計拮据請將喀爾
喀游牧少加展放在安設内卡之扎卜堪等處
百里游牧仍在原定界内應如所請令額駙策
凌與喀爾喀副將軍等將喀爾喀游牧指定何
處起止不許踰界仍令烏里雅蘇台參贊大臣
不時巡查遇有越界游牧者查出從重治罪令
將地名造冊存在軍營以備稽查并移咨該部
查核奏入
上從之
壬子
定邊副將軍額駙策凌奏報巡查邊境情形
策凌奏言往南路略地之二等侍衞棟樑於八
月十二日出喀勒占和碩卡倫前往尋蹤瞭望
見巴顔珠爾克地方有厄魯特扎勒巴克泰告
稱我八人現在察罕布爾噶蘇地方坐卡我小
台吉烏勒木濟帶領一百兵在察罕郭勒地方
駐劄棟樑責以此非爾等地方不當在此居住
扎勒巴克泰對以即刻移去又差協理台吉喇
嘛扎卜等帶兵前往尋去年所埋木記至敦達
都沙扎海見厄魯特得木齊索諾木塔克巴與
圖魯孟克等喇嘛扎卜告以不當近我境居住
索諾木塔克巴等應諾棟樑等埋換新木記而
回往中路略地之藍翎前鋒布勒善協理台吉
丹津參領索爾蘇前往尋蹤至花蘇魯克及沙
喇努魯等處遇見厄魯特烏梁海在彼打牲丹
津等斥責其非烏梁海等應諾而去丹津等埋
換新木記而回並無别事奏入報
聞
癸丑
準噶爾部人巴桑等來降
命賞給安插如例
冬十月丙寅
賜勅密諭西藏郡王頗羅鼐
上諭頗羅鼐曰達賴喇嘛看茶之綏綳喇嘛扎克巴
達顔將爾鎮壓經書寫人桑寨拿獲爾從傅清之
言將此事如同無事從輕完結經傅清奏聞扎克
巴達顔係達賴喇嘛服役之人惟恐關係達賴喇
嘛如此辦理甚合機宜達賴喇嘛係執掌闡揚西
方佛教之人爾係約束管理藏内人衆之人爾二
人同心協力以安地方使土伯特向化一應事務
皆賴爾等辦理朕視爾二人俱屬一體從無畸重
畸輕之見若爾二人稍有不合以致地方不寧甚
負朕信任期望之恩再朕知鎮壓左道斷不能有
損於人即以近事而論扎克巴達顔四五年前將
爾鎮壓此時朕先將爾子封為長子又加恩封長
子為鎮國公並施爾恩典甚重豈非不能鎮壓之
明效大驗乎觀此爾可以無疑矣爾平日感激朕
恩勉力報效克副委任朕所深信是以並未明降
諭旨特手書此勅密諭開示爾其知之
辛未
甘肅巡撫黃廷桂奏報準噶爾夷人在肅州貿
易情形
先是黃廷桂奏言夷目賚木瑚里帶領夷人及
牛馬貨物於六月十六七等日陸續到肅俱已
安頓居住其原來羊隻於夷目等未曾進關之
前即委文武員弁帶領商販出口迎買講明每
綿羊一百隻内搭山羊五隻仍照往例每隻價
銀一兩一錢以貨易貨夷人樂從於六月初八
初九兩日收買完竣各項皮張牲畜約共值銀
六萬餘兩夷人索價甚高又要四成現銀臣現
在遵循往例止令許給二成現銀若任其所欲
添給四成恐致夷人將來引為成例難以拒絶
奏入報
聞至是黃廷桂又奏言據肅州鎮臣許仕盛甘肅道
鈕廷彩禀稱夷人各項皮張貨物俱經收買完
畢伊等所需銀貨亦已交兑明白臣查此次夷
人擕來牛羊馬匹皮張等項貨物共價銀九萬
五千九百二十餘兩惟貂狐豹三項皮張内搭
給二成現銀九千五百四十餘兩其餘俱以内
地紬緞等貨抵兑交易該夷等事竣現在回巢
訖又安西提督李繩武奏言貿易夷人自肅起
身經肅州鎮臣許仕盛派肅標官兵伴送至橋
灣臣即派靖逆協標都司錢璽昭例帶兵前往
橋灣臣標中營守備陳文現帶兵前往坡子泉
接遞護送據夷目賚木瑚里告稱此次買賣原
係應進京年分荷蒙
大皇帝天恩准在肅州就近貿易甚為便益我等衆
人仰戴
大皇帝恩德實屬感激不盡等語奏入俱報
聞
乙酉
準噶爾部人達什哈來降如例
賞給發往青州隨其弟西喇口安插
十一月壬寅
命准準噶爾貢使赴肅貿易
安西提督李繩武奏言準噶爾夷使瑪木特於
十月二十三日到境據稱帶冇馬匹貂皮等物
欲赴
大皇帝前請
安進
貢但擕帶駝䭾牲畜貨物甚多查定例進
貢夷人不準擕帶買賣其從前進
貢夷人所帶牲畜貨物准其赴肅交易者實由我
皇上柔懷遠人恩施格外此次夷使瑪木特帶來駝
䭾牲畜甚多到哈密後勢必復懇到肅州交易
其可否准照所請之處理合請
旨遵行奏入得
旨彼從遠路而來可告以朕恩所擕貨物姑准前赴
肅州貿易以後似此多帶不准交易之處俟夷使
到京當令大臣面諭該夷使等遵行也
十二月丙寅
準噶爾部人巴爾布達什來降
命賞給安插如例
命自準噶爾脱回内扎薩克蒙古人等不必解送京
師
辦理軍機大臣等奏言近年辦理準噶爾脱回
之喀爾喀人等經將軍詢明情節即由軍營解
回各游牧安置其内扎薩克蒙古人等俱解送
京師交臣等詢問仍送回各游牧查内扎薩克
各旗俱在口外離軍營甚近今解送來京復行
解回各游牧徒多往返之勞應將脱回之内扎
薩克蒙古人等令額駙策凌詢明情節無庸解
送京師亦照喀爾喀之例由軍營解回本游牧
安置奏入
上從之
癸未
夷使瑪木特等至京進表請
安並貢方物
準噶爾台吉策妄多爾濟那木扎爾謹奏
大皇帝使者哈柳等前來奉
大皇帝恩旨無分内外一視同仁但願普天之下生
靈各得安生因爾父遣人赴藏念經懴悔於理甚
宜朕仍照從前施恩派人照管資助牲畜盤費並
特恩賞銀滿達茶桶茶喇紅黃香一百束并大手
帕一百件小手帕一千件茶葉一千包令在邊界
領取感戴
鴻恩歡欣無既今念經人三百名約於明年九月十
五日前後可到哈集爾等處但前往唐古忒地
方人内有帶去貨物俟貨賣後始往念經者有
即將貨物帶往念經者其將貨物帶往念經之
人懇令同在哈集爾得卜特爾過冬俟貿易人
由東科爾貿易回歸在哈集爾得卜特爾會齊
一同前往念經以廣黃教以安生靈伏乞
大皇帝睿鑒其繁瑣言語令來使口奏謹具馬二疋
椀一隻貂皮四十張聊申微悃奏入報
聞復
命尚書海望等訊問來使所欲口奏何語據瑪木特
禀稱我等前往西藏一切舉行善事念經之人
其施恩照管及賞助牲畜之處伏乞憐念再念
經之事需銀甚要我等前往東科爾貿易之人
交易時乞飭令内地商人以銀收買伏祈轉奏
海望等言我
大國交易之例聽商自便難用官法抑勒從前已
經曉諭爾等今爾台吉以念經之事需銀甚多
復行懇求俟轉奏候
旨奏入報
聞
乙酉
召見夷使瑪木特等於
雍和宫大和齋並令觀步踏
上諭之曰爾台吉奏疏朕已覽閱一切事宜皆遵奉
朕諭旨辦理看來如此恭順必能安伊屬人禆益
部落朕甚嘉悦再爾口奏之事特為乞求照看爾
等念經之人資助牲畜盤費此事自照前次賞賜
之例加恩賞給再懇求貿易時用銀收買爾等貨
物此事止可隨商賈之便朕不便降旨於商人此
次現派侍郎玉保前往照看爾等爾等與玉保商
議酌量凡事屬可行者會議具奏瑪木特等瞻仰
行禮
賜茶跪領祇聆
聖訓畢退出翊日
上復命尚書海望等宣諭瑪木特等曰爾等意欲頗
羅鼐資助念經人等頗羅鼐雖係承受朕封號之
人究係别部落不比内地臣民彼資助與否朕不
便降旨應聽伊自願故特諭爾等知之
己丑
侍郎玉保疏奏酌議夷使赴藏貿易事宜
玉保奏言據夷使瑪木特告稱
大皇帝恩旨藏内貿易事務著與玉保商酌辦理故
我等特來與大人商酌我等明年九月十五前
後至哈集爾得卜特爾卡倫若在卡倫即準貿
易得帶銀兩入藏於事有益前歲我進藏人等
於夏間由噶斯一路而來因遇蚊蠛馬畜倒斃
甚多此次前來過蚊蠛時計九月十五前後至
哈集爾得卜特爾卡倫前往東科爾貿易往返
計需三月所以奏明懇在彼處過冬若在哈集
爾得卜特爾貿易得銀十月十五前後未知可
否進藏臣告之云汝等在卡倫貿易只云帶銀
前往除銀之外有無應買手帕茶葉緞匹等物
以便傳我貿易人等豫備貿易據瑪木特云銀
兩之外别無應買物件臣告之云汝等於九月
十五前後至哈集爾得卜特爾貿易十月進藏
亦可但據我看來汝等與其九月十五前後前
來不若於八月初十内外至哈集爾得卜特爾
貿易帶銀於九月初間進藏未至大雪於汝等
有益瑪木特云我台吉已經奏明我等難以專
主容我歸告台吉若如我等所議則四月間差
人至哈密送信若仍如原奏即不復差人等語
奏入報
聞
平定準噶爾方略前編卷四十九
