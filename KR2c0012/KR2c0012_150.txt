平定準噶爾方略續編卷十一
乾隆二十六年夏四月戊寅
諭參贊大臣舒赫德等酌增伊犂屯田回人事宜
上諭軍機大臣曰阿桂奏稱葉爾羌喀什噶爾阿克
蘇烏什等城有舊在伊犂耕種回人二三千名今
聞開設屯田願來效力者甚多若添駐回人即可
裁減綠旗兵丁但該伯克等或以錢粮缺額為詞
惟停止協助之費并照𣲖出回人戶口減其糧額
則衆皆樂從等語所奏甚是伊犂再增回人千餘
生齒更覺繁盛亦于伊等生計有益且裁減綠旗
兵丁既省内地之力而回人田作亦較勝綠旗兵
可將阿桂奏摺錄寄舒赫德等閱看定議具奏
命奬賞哈密貝勒玉素富等
上諭軍機大臣曰永寧等奏稱遵旨將安插移往塔
勒納沁屯田兵丁添蓋房間僱覓回人工作傳諭
玉素富據稱情願𣲖伊所屬供役不敢領受工價
等語玉素富年來甚屬奮勉此次急公趨事尤見
悃誠深可嘉尚著加恩賞大縀四端大荷包一對
小荷包二對至修造兵房回人即不領公價亦當
加給口糧著永寧等從優酌辦
命賞原任巡撫阿思哈三品頂帶往烏魯木齊辦事
己卯
命更換西路辦事大員
上諭軍機大臣曰西路駐劄大員有辦事數年者應
行更換著伊勒圖更換伊柱旌額理更換安泰阿
思哈更換定長溫敏更換五吉鄂寳更換書山達
桑阿更換納世通伊犂既有阿桂豐納亨伊勒圖
至日伊柱即行來京安泰定長五吉書山納世通
各有承辦事務著俟派往大員接辦一月交代明
白後再行起程
議瑪納斯等處屯田安臺事宜
御前侍衛副都統安泰等奏言臣等酌議瑪納斯庫
爾喀喇烏蘇晶河等處在伊犂烏魯木齊之間
地可屯田應設立村堡三處以次經理來春先
派兵五百名往瑪納斯以一百名起蓋倉厫房
舍四百名屯田續派兵五百名往庫爾喀喇烏
蘇即以瑪納斯餘糧辦給其晶河亦照此續辦
再由烏魯木齊至伊犂道遠地廣若安設臺站
以馬兵五百名往來巡查則外藩貿易人等觀
瞻既肅於牲隻亦有禆益查烏魯木齊有索倫
兵三百名來春辦理瑪納斯屯田時請先派索
倫兵五十名同往分卡巡查奏入得
旨軍機大臣議奏尋議本年三月舒赫德奏請派綠
旗兵一千名於羅克倫以外瑪納斯等三處屯
田今安泰等所奏相符應將派兵撥餉給與籽
種農具等項令其通融酌辦再安泰等前有自
伊犂至烏魯木齊安設二十四臺站之奏臣等
因伊犂駐兵屯田事宜俱在阿克蘇辦理議未
准行今瑪納斯等處既開設屯田則所奏現有
索倫兵三百名應如何添派合為馬兵五百名
往來巡查其安臺處所每臺用滿洲馬兵綠旗
兵若干辦給馬匹牲隻俱交安泰等會同阿桂
永貴酌辦奏入
上從之
辛巳
命領隊大臣副都統公豐安往伊犂效力
上諭軍機大臣曰舒赫德等奏稱葉爾羌領隊大臣
公豐安因有派往伊犂馬兵三百四十名懇請帶
往效力若蒙俞允現在喀什噶爾有護軍統領德
爾素富虎俱係副都統職銜請簡一員領隊其派
往伊犂綠旗兵一千名請照阿桂咨調交副將國
柱帶領等語豐安既願在伊犂效力著照所請前
往葉爾羌領隊員缺著德爾素調補其派赴伊犂
綠旗兵亦准令國柱帶領約束前往
命以官墾餘田賞給吐魯番回人
上諭軍機大臣曰舒赫德奏稱吐魯番回人向無租
賦自安西移駐以來借官糓一千石為籽種每年
交榖四千石因與官兵分種故榖石未能足額今
官兵既經遷移請將吐魯番展闢等處屯田酌足
留兵之用其餘賞給回人令將榖石照數交納等
語昨據德爾格奏將此項地畝賞給回人未將從
前曾借官榖之處聲明朕以闢展等處屯田係官
為開墾不便無故賞給著舒赫德查辦今既查有
應交糓石著加恩將闢展托克三喀喇和卓等處
遷移兵丁閒曠地畝除酌留足用外餘俱賞給吐
魯番回人耕種其數年來所缺官榖理應照數補
還但恐有妨伊等生計亦著加恩豁免仍宣諭回
人嗣後官榖四千石務宜如數交納不可似前虧
缺俱著傳諭知之
申諭參贊大臣舒赫德等安插布魯特額穆爾比事
宜
上諭軍機大臣曰舒赫德奏稱希克察克布魯特額
穆爾比從霍罕來投恐霍罕額爾德尼伯克有使
人前來如但索伊所給額穆爾比回人即查出給
還若額穆爾比在霍罕有為匪情事又經來文叙
及似未便安插辦理等語前據海明奏額穆爾比
遣使歸誠朕即降旨嘉奬賞給頂翎令與散秩大
臣阿奇木一處游牧以伊並非霍罕屬人不過因
回部擾亂暫時依倚今西域蕩平俱為臣僕其在
霍罕與來喀什噶爾相同額爾德尼伯克果遣人
索取即當以此曉示舒赫德所奏其意蓋不欲如
此辦理在準噶爾未亡時尚可藉口今視霍罕亦
如準噶爾乎此特漢人恐啟邊釁之習氣由今觀
之有何邊釁之可啟耶著傳諭舒赫德等仍遵前
旨將額穆爾比令與阿奇木一處游牧所領回人
内果有霍罕所屬自當查核發還但不可聽一面
之辭即行給付若額爾德尼伯克遣使索取額穆
爾比則諭以額爾德尼伯克與額穆爾比俱屬輸
誠内附並無分别如額爾德尼伯克欲投來内地
亦即加恩安插俱著遵照辦理
癸未
諭陜甘總督楊應琚籌酌糧運事宜
上諭軍機大臣曰楊應琚奏哈密巴里坤二處尚存
糧七萬餘石可敷二千官兵暨過往員役六七年
供支此外附近哈密屯田歲收糧數千石又可接
濟至安西官兵向來止撥本色數百石現在各該
縣倉糧充裕有備等語前諭該督等籌運糧石原
為哈密巴里坤等處官兵接濟之計今既稱充裕
即停運闢展等處餘糧亦無不可而該督復有嗣
後各回部往來貿易寧使多為運貯之語又未免
因前降諭旨意存遷就朕辨理庶務惟以隨事制
宜用歸實際為要初不拘執成見如果内地需糧
接濟即當輓運屯田餘積若本不需用而必強符
前說致糜運費又何如即留之本處不必官為經
理之尤得乎楊應琚所奏安西折價一摺現令軍
機大臣議奏此摺所奏亦未甚明晰著一併傳諭
該督知之
甲申
定效力贖罪大臣歲支養廉之例
上諭軍機大臣曰西路辦事大臣議給養廉原俾伊
等公私寬裕至獲罪發往效力人員並無支給之
例伹伊等既駐劄辦事仍帶大臣品級著加恩將
所定養廉等項減半支給此次鄂寳阿思哈應得
各項即遵照辦理著為令
議派回部各城官兵移駐伊犂事宜
參贊大臣舒赫德等奏言臣等欽奉
諭旨酌將葉爾羌等城官兵移駐伊犂本年已派阿
克蘇等處馬兵一百五十名綠旗兵四百名前
往俟麥收後將葉爾羌等城馬兵移駐三百四
十名以足一千五百之額來年再于各城選派
綠旗兵一千名前往其各城仍應留兵以資防
守查葉爾羌馬兵六百八十七名酌派官四員
兵一百八十名喀什噶爾兵五百名酌派官二
員兵一百名英噶薩爾兵一百六十名酌派官
一員兵六十名通計派出滿洲兵四十名索倫
兵一百名察哈爾兵二百名前往伊犂其阿克
蘇馬兵三百名厄魯特兵四十三名僅足差遣
毋庸派撥又查綠旗兵丁葉爾羌九百四十名
喀什噶爾八百四十一名俱酌留六百名英噶
薩爾三百八十六名和闐三百名俱酌留二百
名餘兵八百六十七名尚不足兵一百三十三
名酌將烏什兵二百五十名派出一百名庫車
兵三百名派出三十三名發往伊犂其阿克蘇
綠旗兵六百餘名賽里木拜一百五十餘名毋
庸派撥其馬兵騎䭾牲隻之例官給馬三匹駝
一隻兩兵合給馬三匹三兵合給駝一隻至葉
爾羌等處補額馬匹請將巴里坤送馬二千匹
調撥一千匹前往又續調之綠旗兵所需軍裝
䭾載請于各城餘糧内購辦并雇覓協濟其行
糧既有臺站預備仍酌給羊隻自可不需裹帶
奏入得
旨軍機大臣議奏尋議葉爾羌等城回人自歸附以
來尚屬守分安生無需多兵駐劄應就近調往
伊犂今舒赫德欽遵
諭旨酌量抽調所有撥給馬駝調取補額馬匹等事
俱應如所奏辦理惟原議調往綠旗兵一千名
近據阿桂奏請若多調回人一千即可減綠旗
兵之額現交舒赫德等酌議仍俟議奏到日請
旨奏入
上從之
丙戌
諭陜甘總督楊應琚確核應賠倒斃羊隻
上諭軍機大臣曰據永寧等查奏千總張文學等解
送羊隻倒斃情由一摺前據楊應琚奏稱此項倒
斃羊隻因永寧淑寳未曾截留牧放應著落賠補
朕即謂所送羊隻四萬俱已前行僅剰千餘隻即
不令留牧亦未為過今據查奏張文學等不知道
路將羊驅往鹻地牧放以致生癩倒斃則理應著
落解員賠補伊等俱係楊應琚等派出之員當令
何人賠補作何治罪之處著楊應琚核明定議具
奏
戊子
諭參贊大臣舒赫德等酌籌撥用各城餘糧事宜
上諭軍機大臣曰據書山等奏庫車沙雅爾每年交
納官糧及官借籽種所收糧數共三千一百四十
餘石除支給官兵口糧飼秣臺站馬駝外尚餘一
千餘石以備接濟往來官兵之用等語庫車既有
餘糧諒各城亦自不少雖有往來官兵亦未必需
用如許與其存貯虚耗或酌量減價折給官兵鹽
菜銀兩既于伊等日用有益而官糧亦不致陳積
朕意伊犂回部各駐劄大臣俱當照此辦理若該
處情形不便亦即據實陳奏著傳諭舒赫德通籌
各處情形是否可行酌議具奏
庚寅
申諭陜甘總督楊應琚再籌闢展糧運事宜
上諭軍機大臣曰楊應琚請停運闢展等處餘糧一
事並未計及哈密巴里坤等處官兵口食及將來
接濟之法僅援引安西駐防一處折價運費較短
絜長辦理全未中窽軍機大臣已經議駁今又據
納世通奏哈喇沙爾一年收獲米穀九千餘石除
支用外可餘四千餘石請照烏魯木齊例僱覓回
空商駝運送巴里坤等語是裒屯田之糧節内地
之費實為一舉兩得而楊應琚所奏則授綠旗兵
折價二兩二錢之例欲議概行停運試問哈密等
處辦事大臣官兵豈可盡照綠旗兵例專給折色
乎將來安西官兵移駐巴里坤若從内地裹帶前
往此二兩二錢之數是否半本半折抑係全給折
價并合之借給購辦孳生牲隻每石合價若干且
向據地方官奏報糧價肅州安西等處每石不下
五六兩有竒今折給之數不及三之一此數年來
官兵等但恃此不足糴食之折價亦豈能支此處
朕殊不解且與其令伊等向内地糴買拮据何若
就便於闢展等處轉運之為得乎楊應琚所奏全
未明晰著再行傳諭令其詳悉確核具奏
辛夘
議鑄給新疆印記事宜
參贊大臣舒赫德等奏言回部新定辦理一切
事務文移俱宜鈐用印記查阿克蘇葉爾羌喀
什噶爾業蒙
賞給欽差大臣關防其闢展哈喇沙爾庫車烏什和
闐英噶薩爾六處請交該部鑄給印記以昭體
制而杜弊端奏入得
旨軍機大臣議奏尋議鑄給印記用昭信守實為新
疆要務臣等近奉
諭旨鑄給新疆駐劄大臣印信用清漢篆文及回字
謹酌議鑄給辦理伊犂等處事務大臣之印一
顆其烏魯木齊葉爾羌喀什噶爾阿克蘇同辦
理闢展等處事務圖記一顆其哈喇沙爾庫車
烏什和闐英噶薩爾同共計印五顆圖記六顆
所有印信圖記大小分數交該部照例酌辦俟
鑄成給發後將現在所用關防因便恭繳如各
城有自刻鈐記俱行銷毁謹擬寫各印記三樣
字體恭呈
御覽奏入
上從之
壬辰
諭闢展辦事郎中德爾格停運屯田餘糧
上諭軍機大臣曰據德爾格奏僱覓回空商駝運送
米麫六百餘石至巴里坤等語前因德爾格籌運
闢展餘糧經軍機大臣議比較肅州運費節省三
分之二是以行文交辦嗣據楊應琚奏哈密巴里
坤糧石充裕又經行文停止著傳諭德爾格嗣後
不必運送遵照續降諭旨減價扣抵官兵鹽菜銀
兩其或不便亦即據實具奏
諭參贊大臣阿桂等辦理伊犂回人事宜
上諭軍機大臣曰據阿桂奏護送伊犂屯田回人之
阿克蘇回人頗拉特等事竣後行至濟爾哈朗河
脱逃已行文嚴緝但準噶爾舊例伊犂逃出回人
嚴挐治罪回人逃來伊犂即行安插若頗拉特係
仍至伊犂可否照舊辦理等語伊犂既向有此例
著照前辦理但此内有從回地犯罪逃來伊犂者
仍當究明嚴懲不可姑息容留并傳諭舒赫德等
知之
乙未
參贊大臣舒赫德疏奏葉爾羌等城應辦事宜
舒赫德奏言葉爾羌喀什噶爾為回部大城外
藩要路兩城之間有英噶薩爾城距拔達克山
隘口甚近布魯特散秩大臣阿奇木及阿奇木
伯克素勒坦和卓俱能熟悉外藩情形其葉爾
羌所屬沙爾呼勒附近之布魯特等俱係阿竒
木舊管兩城聲息相通不可自分畛域尋常該
管事宜猶可自行辦理再為知會其關係外藩
事務或委員或移文宜會同商酌至事體較重
則兩城大臣應會於英噶薩爾虛衷商確再喀
什噶爾與布魯特接壤而冲噶巴什希卜察克
二部落尤為切近嗣後當欽遵
聖諭有似阿瓦勒比之守分效力者加以奬勸有似
烏默爾比之盗竊為匪者加以懲創庶賞罰嚴
明人知懷畏又如外藩貿易一事既有裨回人
生計兼可得各處信息惟減免稅課禁止盗竊
則來者益多而物價自平人心益附其阿克蘇
烏什相近之布魯特頭目車里克齊明伊勒哈
亦請給印文往喀什噶爾貿易應一體辦理現
在車里克齊來見述及入
覲時欽奉
諭旨奬其歸誠最早戒以守分安生數年來敬謹遵
奉其明伊勒哈年已七十情願入
覲懇為代奏奏入報
聞
五月壬寅
諭參贊大臣舒赫德等停止續派屯田回人
上諭軍機大臣曰舒赫德奏稱阿桂咨送奏稿請派
舊居伊犂回人一千戶可減綠旗兵丁一千名查
從前所派回人雖已陸續起程尚未完畢若再行
增加恐不無勉強從事者轉啟新附人等猜疑請
飭各城阿奇木等隨其所願不必定以年限等語
所奏甚是昨據阿桂請添派回人朕意伊等既願
來伊犂屯田自可省内地兵力命舒赫德酌定今
按奏内情形知回人等甫經安集不盡情願遷移
阿桂亦未能深悉著將奏派回人停其前往仍令
該伯克等查有願往屯田者隨時遣發其原派伊
犂綠旗兵一千名仍照舊辦理
戊申
諭庫車辦事按察使納世通審訊阿卜都賚求索所
部情節
上諭軍機大臣曰阿桂奏稱哈喇沙爾派出屯田回
人係總管阿卜都賚帶領前來今准納世通移文
現被屬人首告隨派員押回該處併將阿卜都賚
所具訴呈譯奏等語阿卜都賚係玉古爾總管阿
奇木其有無勒索情弊自當秉公究審倘係所屬
誣告亦應嚴行治罪以遏刁風若所告屬實則阿
卜都賚係庫車回人不便留於本處酌量發往葉
爾羌阿克蘇等處安置併將所訴呈詞錄寄以便
質詢
己酉
定邊左副將軍成衮扎布等疏奏解送伊犂牲
隻起程
成衮扎布等奏言臣等前奏解送伊犂駝一千
隻牛三千隻羊二萬隻欽奉
諭旨即派貝子品級公額爾克沙喇公扎木禪等挑
選牧羣及喀爾喀游牧賠補牲隻照奏定數目
於四月二十八日起程由阿爾台等處擇水草
之地過夏緩行前往復將烏里雅蘇台所貯各
色布五萬六千匹茶葉四萬四千觔駝屉八百
副酌量馱載并將原價知會伊犂駐劄大臣查
原派解送牲隻官兵三百八名續因照管什物
添派喀爾喀兵一百名前往奏入得
旨派出各官兵著一體照例賞給
癸丑
葉爾羌辦事都統新柱等疏奏添建兵房事宜
新柱等奏言查大兵凱旋後所留葉爾羌之滿
洲索倫綠旗兵丁除看守城垣倉庫及辦事處
差遣兵役外餘俱於城外駐劄後因帳房日久
損壞分居城内逃走回人房屋遇有差務一時
不能齊集今年派兵移駐伊犁其數愈減臣等
酌議現在辦事公署大門内地面寬闊可以添
建房舍請於附近山林伐木造筏由河水順流
放至城下以備物料其工役交總兵定柱糧餉
同知圖桑阿等承辦奏入報
聞
甲寅
諭參贊大臣舒赫德查辦羅卜淖爾等處回人事宜
上諭軍機大臣曰舒赫德奏稱從前阿里衮收服羅
卜淖爾回人千餘戶及安插闢展附近之沙呼里
回人百餘戶又莽噶里克所屬回人均請交與德
爾格選派幹員帶領吐魯番回人二名前往查辦
等語德爾格甫經任事恐未能諳悉情形著舒赫
德仍于歸途之便前往辦理即此時德爾格已經
起程辦有端緒舒赫德仍須再加查核妥議具奏
己未
諭烏魯木齊辦事
御前侍衛副都統安泰等辦理傷害哈薩克之嗎哈
沁事宜
上諭軍機大臣曰安泰奏據貿易哈薩克頭目禀稱
上年伊等部落二十人行圍遇嗎哈沁百餘人被
害又烏魯木齊貿易三次内有一次來人歸途亦
曾被害伊等欲率衆追捕阿布賚云此等恐係内
地逃人當順便請示隨告以内地並無逃人爾等
所遇即宜勦捕等語阿布賚情詞甚屬恭順嗣後
伊等若再及此事仍行明白曉示令其隨遇即行
𠞰捕若擒獲即解送駐劄大臣處質審再伊等頭
目云曾告知烏里雅蘇台官員布達勒但成衮扎
布未經具奏併傳諭令其附便奏聞
壬戌
諭參贊大臣舒赫德通查駐劄臺站兵馬錢糧及應
需駝隻
上諭軍機大臣曰現在烏魯木齊至伊犂烏里雅蘇
台至烏魯木齊及回部所有臺站俱經酌量遷移
設立其官兵馬匹牲隻歲需錢糧若干較之從前
有無減省仍合之伊犂等處所駐兵丁共需錢糧
若干較之哈密巴里坤安西駐兵防邊之時孰多
孰少著傳諭舒赫德于歸途之便親行查核其各
路亦俱行查彙奏俟伊到京時與軍機大臣等會
核具奏再據五吉等奏報採買駝隻數目今新疆
所用駝隻不過運送什物且成衮扎布又辦駝千
餘隻解送伊犂牧放孳息自屬有餘併著舒赫德
查核各項駝隻足用與否若不須採買即行文巴
里坤烏魯木齊哈密辦事大臣等停其辦理
甲子
命查辦西路保題綠旗官弁與内地一體陞用
上諭大學士曰此次西路隨將軍等出兵之綠旗將
弁其中有奮勉效力保列一等者自應與内地保
薦人員一體陞擢以示鼓勵今將軍等俱已回京
而將弁等或留駐新疆或撤回内地難以分别遴
選所有現在葉爾羌等處副將參將遊擊都司守
備等官著交與駐劄各該處大臣將列入一等人
員按其原定考語逐一查核送部引見如已撤回
内地營伍交與該督楊應琚亦照此查辦候朕酌
量簡用
丙寅
諭參贊大臣阿桂擒解逆賊塞卜騰
上諭軍機大臣曰阿桂奏稱搜捕嗎哈沁之參將素
尼勒圖侍衛烏魯木等至巴柴河之素魯圖伯勒
齊爾挐獲嗎哈沁博卓壘等十三人據供在阿勒
坦特卜什隨頭目塞卜騰居住查塞卜騰若果係
戕害德舒之賊甚關緊要即令伊柱領兵一百三
十名前往搜捕至博卓壘並未拒捕且係烏魯木
舊屬請免其正法酌量歸併安插等語阿桂聞塞
卜騰藏匿處所即派兵往捕所辦甚是烏魯木亦
屬奮勉著加恩授為頭等侍衛仍傳諭阿桂若能
擒獲塞卜騰即嚴拏解京博卓壘等俱照例安插
參贊大臣舒赫德等疏奏查辦波羅泥都藏匿
子嗣情形
舒赫德等奏言臣等風聞波羅泥都逃入拔達
克山時曾將幼子三人擕往今據素勒坦和卓
贖回之葉爾羌回人台里卜和卓密告臣額敏
和卓云波羅泥都三子一名和卓阿什木一名
阿卜都哈里克一名和卓巴哈敦現在拔達克
山居住所有照管養育之人俱甚窮苦且慮傷
害臣等詳議若向素勒坦沙索取恐伊藉端居
竒正在籌議間適奉到養育薩木薩克之
恩旨臣額敏和卓即密傳台里卜和卓詢得實情隨
飭親信屬人什丕同葉爾羌伯德爾格回人數
名前往因貿易之便通知養育波囉泥都三子
之回人等宣示
聖恩令其帶領來投再經過霍罕部落之要隘亦行
文該處阿哈拉克齊密爾莽蘇爾令其照管前
來一切俱以臣額敏和卓之意為詞其台里卜
和卓等俱酌加奬許令其相機辦理奏入報
聞
平定準噶爾方略續編卷十一
