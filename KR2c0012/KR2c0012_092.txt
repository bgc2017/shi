平定準噶爾方略正編卷三十八
乾隆二十二年春三月癸卯
訓諭將軍大臣等和衷集事
上諭軍機大臣曰此次將軍成衮札布副將軍兆惠
參贊大臣舒赫德等分路進兵伊等承辦事務雖
俱有專責仍宜彼此互商斟酌辦理其兩路大兵
會合後成衮扎布即應統領諸大臣公同商辦方
於公事有濟即哨探隊内大臣等領兵前往與大
兵相離較遠其一應事宜自當責令專辦至會合
一處仍宜各按品級統以將軍事權始歸畫一倘
領兵大臣稍分彼此或互相推諉殊非仰體朕委
任之意著傳諭成衮扎布兆惠舒赫德富德等當
以前次將軍大臣為戒務宜和衷共濟迅奏膚功
朕實有厚望焉
乙巳
諭參贊大臣唐喀禄等辦理安插厄魯特人衆事宜
上諭軍機大臣曰唐喀祿等奏稱喀爾喀地方現有
扎哈沁特楞古特竒爾吉斯烏爾罕濟蘭及輝特
存留人衆約計萬人此等均非善類日久不免滋
事請將扎哈沁人等令在卡倫内居住特楞古特
竒爾吉斯烏爾罕濟蘭人等賞給東三省官兵為
奴其上年輝特部落遷移時存留七百餘人詢問
策卜登多爾濟普爾普等如不願歸併同居亦照
例分賞為奴等語唐喀祿等所奏甚是但不應將
輝特存留人衆更向策卜登多爾濟等詢問方行
分賞現在輝特人等形跡可疑其應行辦理之處
已降旨令伊等悉心查察此時策卜登多爾濟普
爾普等如稍有可疑應即先行勦滅並將其所留
人等一併酌辦若未辦伊等而先辦其所留人衆
恐伊等轉藉為口實再扎哈沁人等此時並無别
情暫令遷至卡倫内居住事屬可行至特楞古特
竒爾吉斯烏爾罕濟蘭人等著即照古爾班和卓
屬人之例一體賞給索倫官兵為奴其應如何遣
往之處會同策布登扎布酌量辦理
命革副都統扎爾杭阿職
上諭軍機大臣曰從前自軍營回京大臣奏稱扎爾
杭阿告稱哈達哈於𠞰滅古爾班和卓時收獲賊
人珍珠等物朕以其言無據飭令密查今據舒赫
德查奏哈達哈並無其事明係扎爾杭阿與哈達
哈素不相能故為此傾陷之計朕辦理諸務一本
至公豈肯以一空言而即治人之罪且哈達哈之
罪並不在此伊身為將軍帶領大兵任意遲延以
致阿布賚脫逃是亦罪有應得扎爾杭阿不以此
具奏而反以全無影響之事有意傾軋此風斷不
可長扎爾杭阿著革職在粘桿處行走朕簡用大
臣寄以閫外重任原期同心協力共奏膚功果有
應行參奏之事自當據實陳奏若彼此相傾全不
以國事為重辜恩溺職斷難姑容著傳諭軍營大
臣等知之
丙午
諭定邊將軍成衮扎布等籌辦𣲖兵耕種事宜
上諭軍機大臣曰現在大兵前進賊衆諒無不知厄
魯特等勢窮力竭必竄入哈薩克境内惟是大兵
撤回後伊等仍復占據巢穴終非一勞永逸之計
著即於進兵時召幕回人墾種地畝並將帶往綠
旗兵丁派令耕種不特秋成之後可資軍食且使
賊人無可歸之路哈薩克勢不能久資養贍必至
自相戕賊庶可以永絶根株著傳諭成衮扎布兆
惠舒赫德等將作何派令耕種及防守額林哈畢
爾噶一帶地方堵禦賊人之處公同酌議一面奏
聞一面即領兵前往
諭黑龍江將軍綽爾多等查辦齊木齊格特人等事
宜
上諭軍機大臣曰齊木齊格特人等係喀爾喀車臣
汗部落所屬因伊等肆行搶掠派兵查辦今據納
穆扎爾奏稱齊木齊格特人等俱因懼罪逃往呼
倫貝爾地方彼處係黑龍江將軍所轄著傳諭綽
爾多等務即遣兵查拏將賊首解送京師治罪其
情罪較重者即在彼處正法餘俱賞給索倫巴爾
虎等為奴斷不得少事姑息再呼倫貝爾地方人
内或有賊等戚屬私行藏留者並著嚴切曉諭責
令擒獻倘敢容隠查出一併從重治罪
戊申
諭定邊將軍成衮扎布等籌辦𠞰滅噶勒雜特人等
上諭軍機大臣曰據成衮扎布等奏稱哈薩克錫喇
等帶領噶勒雜特百餘戶遷往額爾齊斯前已有
旨令唐喀祿堵禦逃竄賊衆若噶勒雜特等逃向
齋爾地方唐喀祿即可就近辦理等語第噶勒雜
特人等如不逃向齋爾應作何辦理之處尚未籌
及從前命唐喀祿前往策凌等游牧會同策凌等
𠞰滅噶勒雜特人等伊等自能遵旨辦理倘賊衆
仍在額爾齊斯則應另行籌辦因思大兵進𠞰後
即應將喀爾喀兵丁撤回與其回至巴里坤再行
遣回不若即於撤兵時遣往額爾齊思𠞰滅賊衆
再由彼處遣回各游牧較為便捷如喀爾喀兵丁
不敷調遣現有應撤索倫兵丁亦同喀爾喀一併
遣往俟將賊人辦竣即由彼處遣回路亦較便著
傳諭成衮扎布等遵照辦理
定邊將軍成衮扎布等疏奏大兵起程進𠞰日
期
成衮扎布等奏言臣等領兵七千名一路由朱
爾都斯前進一路由額林哈畢爾噶前進臣成
衮扎布隊内派兵一千四百名令富德博爾奔
察諾爾卜扎卜鄂穆布等帶領為哨探隊又派
索倫兵八百名令明瑞色布騰巴爾珠爾管理
吉林兵二百五十名令滿福管理察哈爾兵二
百五十名令敏珠爾多爾濟管理喀爾喀兵五
百名令旺布多爾濟齊旺多爾濟管理綠旗兵
四百名令明瑞兼管臣成衮扎布舒赫德總統
督率哨探隊於二月初十日起程大隊於十一
日起程臣兆惠隊内派兵一千五百名令額爾
登額鄂卜什達體善順德訥等帶領為哨探隊
又派索倫兵七百名令三格圖倫楚竒撤布管
理察哈爾兵六百名令端濟布管理吉林兵三
百名令愛隆阿管理阿拉善兵四百名令羅卜
藏多爾濟管理綠旗兵四百名令三格兼管臣
兆惠鄂實永貴總統督率哨探隊於三月初十
日起程大隊兵亦於十一日起程臣等同心協
力務期迅奏膚功仰副我
皇上簡任之意又現在巴里坤駐劄喀爾喀台吉噶
勒桑兵丁敏珠爾等八十三人或自臺站撤回
或由伊犁被圍脫出僉稱情愿效力甚屬奮勉
内年老有疾人員遣回各部落其餘官員兵丁
六十七人臣成衮扎布帶往效力奏入報
聞
庚戌
諭參贊大臣哈達哈等擒𠞰輝特部落事宜
上諭軍機大臣曰哈達哈特奏稱據輝特部落護衛
阿齊呈首策卜登多爾濟差人潛通阿逆並謀逃
竄隨即調兵前往辦理其留駐塔米爾衆輝特等
亦移咨策布登扎布派員擒拏分賞喀爾喀等語
輝特人衆本與阿逆同謀前曾降旨令策布登扎
布等加意防範相機辦理今阿齊既將賊情首告
哈達哈即領兵進𠞰甚合機宜至留駐塔米爾衆
輝特等亦不應俱行分賞著將丁壯人等悉行誅
滅其婦女酌量分賞喀爾喀方為妥協又策布登
扎布奏達什達瓦人衆現在鄂爾昆與塔米爾密
邇應將分賞輝特人衆事宜曉諭伊等使其不妄
生疑懼已令布林託言此項輝特人衆牲隻無多
是以令其歸入哈爾哈地方分駐等語策布登扎
布辦理甚謬厄魯特生性猜疑若不將實在情形
曉諭反啟伊等疑懼著即將策布登多爾濟等背
叛情由及領兵前往擒𠞰之處明白曉諭達什達
瓦人等知悉
諭貝子額敏和卓防範回人唐噶塔爾等
上諭軍機大臣曰成衮扎布等奏和據額敏和卓呈
報噶爾藏多爾濟所屬回人唐噶塔爾沙呼里等
帶領回人一百餘戶現住魯克察克地方應如何
安插侯旨遵行等語此等回人即交與額敏和卓
管理但伊等久為噶爾藏多爾濟所屬倘有潜通
噶爾藏多爾濟之事或乘閒潜逃葉爾羌喀什噶
爾等處俱未可定著傳諭額敏和卓加意防範如
尚屬安靜令其種地謀生形跡稍有可疑即奏聞
請旨辦理
辛亥
諭陜甘總督黃廷桂等籌辦接濟馬匹事宜
上諭軍機大臣曰西路大兵現已進𠞰馬匹必須多
為豫備巴里坤地方應再備馬三四千匹以資調
撥方為妥協著傳諭黃廷桂速為籌辦母致臨期
有悞送到馬匹阿里衮務須派兵加意牧養以備
不時之需再大兵進𠞰厄魯特等自必畏罪投誠
如有前赴巴里坤者即將伊等頭目先行送赴京
師所屬人衆亦隨即移至内地俟過巴里坤後其
應行𠞰滅者即行𠞰滅所餘妻子酌量分賞官兵
毋得稍存姑息
壬子
命授兆垣三等侍衛官達色藍翎侍衛
上諭軍機大臣曰副將軍兆惠等遣至行在備朕詢
問之副護軍校兆坦奬賞藍翎官達色俱隨兆惠
等沿途𠞰賊奮勉行走兆坦兩次前往噶爾藏多
爾濟游牧尤屬勇往著加恩授兆坦三等侍衛官
達色藍翎侍衛
乙夘
諭定邊將軍成衮扎布等拏解賊人事宜
上諭軍機大臣曰據將軍成衮扎布等奏稱此次兩
路進兵務期擒拏賊首其厄爾錐音等如赴軍營
投誠暫行安撫俟凱旋後解送京師等語所奏甚
合機宜衆厄魯特内惟吞圖布並未從逆尚可寬
恕其餘俱不得稍存姑息再噶爾藏多爾濟所屬
宰桑達什林沁沙喇沁屯圖卜三人情更可惡務
將此三人拏獲同噶爾藏多爾濟扎那噶爾布尼
瑪哈薩克錫喇等一併解送來京倘陣前受傷已
重即在彼正法以彰國憲
己未
甘肅巡撫吳達善疏奏撥貯巴里坤糧餉事宜
吳達善奏言巴里坤存貯糧二萬五千七百七
十餘石現在支給進𠞰官兵及駐防屯田各兵
口糧籽種僅存九千餘石伏思此次進𠞰賊衆
易如拉朽摧枯將來官兵凱旋及駐防屯田各
兵丁需糧甚多臣擬在哈密倉貯内酌撥糧二
萬石於四月内運至巴里坤其哈密倉儲仍陸
續撥運以備支給奏入報
聞
辛酉
命議敘陜甘總督黃廷桂
上諭大學士曰據黃廷桂奏辦解巴里坤軍營馬駝
已於各官兵未起程之前全數解到經領兵大臣
公同挑騐臕壯堪以乘騎等語黃廷桂此次解送
馬駝妥協迅速辦理甚屬可嘉著交部議敘其管
解各員弁著查明一併咨部議敘
四月壬戌朔
命原任總兵丒達仍馳驛往巴里坤聽候調遣
癸亥
署安西提督傅魁解至
行在審明正法
上諭軍機大臣曰向來綠營將弁懦怯取巧好為張
大是以此番用兵從未委以專任知其不足集事
也上年額敏和卓奏莽噶里克附和尼瑪等為逆
傅魁現領兵在彼伊久在營行由總兵署理提督
自當感激圖報其所領綠旗兵國家豢養有年遇
事驅策亦足鼔舞士衆因即命伊帶兵一千會同
額敏和卓辦理吐魯番事務適莽噶里克自行投
來相遇於鹽池途次乃伊並不將莽噶里克擒獲
審明實情以正國法竟並其所帶二十人盡行𠞰
滅其辦理悖謬若此因即拏解行在朕親加鞫訊
前後情節伊俯首無辭惟稱莽噶里克已自來降
如僅拏解軍營無以見已之功並令同伊進兵之
丒達對質當時曾勸伊不可遽殺伊亦毫無可辯
夫以一千之兵遇數十來投之賊何難就擒非若
猝遇賊衆臨陣對敵不能别白首從之可比乃必
盡殺無遺是誠何心且原報殺賊三十人而丒達
在彼所親見者僅二十人其十人則莽噶里克投
來時所殺之厄魯特也傅魁以他人所殺掩為已
功其欺誑邀功情罪甚為可惡綠營習氣惡劣如
此不可不嚴加懲創傅魁著即處斬並將此通行
曉諭提鎮各標營以此為鑒力除從前惡習以肅
軍紀
命免治原任參將邁斯漢罪
上諭軍機大臣曰原任參將邁斯漢奉派領兵前往
探取副將軍兆惠等信息中途並未奮勉行走輕
聽訛言遽爾回營其恇怯退縮律以軍法罪不容
誅然尚非傅魁之欺誑邀功者可比邁斯漢著從
寬别其深罪仍查明伊隊内有無陣亡之人奏聞
另降諭旨
甲子
命查拏千總策卜登治罪
上諭軍機大臣曰先經副將軍兆惠具奏千總策卜
登陷入賊中未經脫出嗣據侍衛兆坦供稱策卜
登在噶爾藏多爾濟游牧更換厄魯特服色已降
旨將伊妻子拏交刑部今復詢軍營前來人等俱
稱上年策楞進兵時策卜登已更換厄魯特服色
此皆係策楞疎縱之罪而策卜登以蒙古世僕甘
心從賊罪無可逭著即嚴行查拏獲日照例凌遲
處死並著將伊父雙柱革退侍衛及伊親屬人等
俱拏交刑部按律定擬治罪
乙丒
命侍郎雅爾哈善為軍營參贊大臣留侍郎阿里衮
駐劄巴里坤辦理事務
上諭軍機大臣曰前降旨令阿里衮暫留巴里坤代
雅爾哈善辦理事務俟雅爾哈善回至巴里坤阿
里衮仍赴軍營辦事今大兵已經前進巴里坤無
緊要事務阿里衮承辦已有端緒而雅爾哈善赴
行在面聆訓諭軍營一切事宜俱已詳悉指示著
即前往軍營在參贊大臣上行走事竣之日成衮
扎布兆惠舒赫德等俱著遵旨來京定邊右副將
軍印信即交雅爾哈善掌管留彼辦事其巴里坤
現在應辦事務即著阿里衮駐劄辦理
署理定邊左副將軍印務策布登扎布疏奏分
賞籽糧事宜
策布登扎布奏言前因輝特人等在烏蘭古木
等處耕種奉
旨賞給籽種二百石今策布登多爾濟等潜謀背叛
現經臣哈達哈等領兵辦理此項籽種無庸賞
給查烏梁海内大臣察達克等向蒙
皇上施恩賞給口糧伊等感激奮勉著有勞績現在
奉
旨令伊等遷回舊游牧地方懇於此項籽種内賞給
一百石俾得從容播種以資生理再上年自巴
里坤前來之台吉噶爾丹達爾扎普爾普策凌
及扎薩克圖汗部落公旺親扎卜等俱由準噶
爾地方甫回生計稍艱並請將籽種一百石均
勻分賞噶爾丹達爾扎普爾普策凌旺親扎卜
所屬等令其種地自給奏入報
聞
大學士管陜甘總督黃廷桂疏奏塔勒納沁屯
種情形
黃廷桂奏言前經臣奏請派兵二百名赴塔勒
納沁開墾屯種本年春間經署鎮臣祖雲龍派
委都司王麟帶兵乘時墾種今臣往回哈密復
行飭查據該鎮稟稱塔勒納沁地方從前約有
地三千餘畝自乾隆七年停種之後歷今十五
六載渠道淤塞開挖修築在在須費人工現在
上緊開闢止可種地一千五六百畝佈種青稞
一百五六十石餘地至明歲再行辦理臣查邊
屯有裨兵丁創始未免稍艱今塔勒納沁荒廢
地畝既已開墾一千餘畝一二年内自可次第
修復並飭承辦弁員乘此春深極力墾種隨時
查報奏入報
聞
丙寅
命拏解輝特賊人策卜登多爾濟等來京
上諭軍機大臣曰哈達哈唐喀祿等分路帶兵擒𠞰
輝特人等唐喀祿擒獲策卜登多爾濟並將其屬
人𠞰滅哈達哈阿桂僅將普爾普等游牧收取首
賊普爾普德濟特克什克等俱已脫逃唐喀禄著
交部議敘哈達哈阿桂俱著交部議處具奏策卜
登多爾濟等即派委幹員押解來京其未經拏獲
之普爾普等務即嚴加搜捕毋致兔脱所有厄魯
特屬人等即照伊等奏請分賞烏梁海内大臣察
達克等以示鼔勵喀爾喀台吉齊巴克扎卜此次
甚屬奮勉著加恩賞帶孔雀翎至投赴科卜多地
方之葉克明安公巴桑扎薩克阿卜達什克什克
特等原非輝特族類且並無背叛情形著交與策
布登扎布派人管理令其自備資斧遷至通背呼
裕爾地方居住
命參贊大臣納穆扎爾赴科卜多駐劄辦事
上諭軍機大臣曰昨納穆扎爾奏稱齊木齊格特人
等聞領兵往拏之信俱逃避呼倫貝爾等處地方
伊等領兵追擒朕亦降旨令黑龍江將軍綽爾多
等嚴行查辦此事即可完竣北路科卜多地方關
係緊要哈達哈在彼駐劄聞輝特人等背叛情形
領兵往擒而首犯已皆脫逃殊屬疎忽著傳諭納
穆扎爾即將齊木齊格特人等事務交與同往之
喀爾喀王巴扎爾什第等上緊查辦伊即速赴科
卜多籌辦事務俟納穆扎爾到日哈達哈即回至
烏里雅蘇台辦事
己巳
命查辦喀爾喀各部落應繳馬匹牲隻
上諭軍機大臣曰據策布登扎布等奏稱遵旨豫備
馬匹牲隻已遣員赴庫倫恰克圖等處購買馬四
千匹駝數百隻所有喀爾喀部落應行追繳馬匹
牲隻雖經檄摧尚未能如期送到等語此奏辦理
含糊上年因衆喀爾喀等誤聽青滚雜卜煽惑將
卡倫臺站所有馬匹牲隻遽行帶回各游牧嗣經
擒拏青滚雜卜令將馬匹牲隻如數繳還免治其
罪已屬朕格外加恩此項馬匹牲隻何得任其延
挨至今未繳應即重治其罪若係平日交與各部
落牧養之項或有倒斃責令賠補尚可少緩其期
著策布登扎布等詳悉查明奏聞請旨
署理定邊左副將軍印務策布登扎布疏奏辦
理伯什阿噶什游牧
策布登扎布奏言臣等遵
旨將伯什阿噶什游牧劫奪侍衛佛保之為首賊人
交瑚爾起帶兵擒𠞰其餘人分賞喀爾喀即行
文唐喀禄辦理旋據藍翎侍衛齊凌扎卜等拏
獲造言惑衆之護衛孟克柴巴岱緣孟克柴與
巴岱同居情密倡言達什達瓦人衆俱已𠞰滅
我等不如逃走致厄魯特沙賴古勒等搶掠牲
隻伊等又欲驅趕喀勒占和碩之牧羣經巴岱
之兄和錐勸阻不從有厄魯特達聞之之向綽
爾濟喇嘛長史博和勒岱處首告因報知侍衛
等擒獲解送軍營巴岱於途中病故臣等訊據
孟克柴等知臺台達巴都噶爾曾奪佐領塞卜
騰牲隻又責懲數次塞外騰因與孟克柴等糾
衆搶其牲隻以致達巴都噶爾屬人困窮劫奪
侍衛佛保巴岱業經病故將其子女賞給喀爾
喀孟克柴正法梟示塞外騰里應正法但尚無
倡逃情事此次又同侍衛等擒獲賊人應請解
送到京巴岱之兄和錐曾經力阻厄魯特達啓
即行首告俱送往察哈爾旗分安插其伯什阿
噶什幼女三人現交喇嘛及長史等看守臣等
酌量支給口糧請
旨遵行所餘五十一戶大小二百四十餘口分賞喀
爾喀至臣等前次奉
旨賞給伯什阿噶什貝子伍巴什牲隻應請停止解
送奏入得
旨伯什阿噶什之幼女及看守人等俱著解送來京
庚午
參贊大臣哈達哈等疏奏擒獲輝特賊人普爾
普
哈達哈等奏言輝特賊人普爾普等逃竄臣等
領兵擒拏據察克克所屬烏梁海巴松等拏獲
厄魯特一名詢知普爾普藏匿山内臣即率兵
追緝立時擒獲并伊子格楚勒僕人十餘名俱
經擒拏俟拏獲德濟特克什克等一併解京奏
入報
聞
壬申
命議敘參贊大臣納穆扎爾等
上諭軍機大臣曰納穆扎爾等奏稱齊木齊格特賊
人什第等逃至呼倫貝爾游牧之西默爾根哈瑪
爾地方盡行擒獲其應正法者即已正法餘俱遣
往黑龍江打牲處安插等語辦理俱甚妥協著照
所奏行納穆扎爾瑚圖靈阿多爾濟濟福伊柱德
爾森保瑪尼巴達喇巴扎爾什第德木楚克格勒
克巴木丕勒等俱著交部議敘其侍衛官員及喀
爾喀台吉内有行走奮勉者著納穆扎爾等查明
奏聞交部議敘兵丁酌量賞給錢糧以示鼔勵
甲戌
命移都爾伯特汗策凌等游牧於烏蘭古木地方
上諭軍機大臣曰據唐喀禄奏稱都爾伯特汗策凌
等因向與哈薩克厄魯特等有仇今聞伊等背叛
請移游木於鳥蘭古木地方等語策凌等自輸誠
以來感激朕恩約束屬人甚屬安静深堪嘉予今
因叛賊扎那噶爾布哈薩克錫喇等肆行猖獗懇
將游牧内移其内附之心益堅唐喀禄即前往料
理亦甚妥協著照所請准其赴烏蘭古木游牧并
賞給籽種令其耕種至伯什阿噶什之子博東齊
等雖與都爾伯特同族歸併居住或仰藉策凌等
養贍殊屬未便著將博東齊等送至烏里雅蘇台
交策布登扎布等酌量移往通肯呼裕爾或呼倫
貝爾地方居住再侍衛佛保奉差赴都爾伯特游
牧途中沙克都爾曼濟之弟桑濟擾亂奮力交戰
甚屬勇往佛保已施恩補授頭等侍衛其三等侍
衛烏林泰著加恩補授二等侍衛虛銜藍翎伊靈
阿副護軍校鄂多俱著補授藍翎侍衛其受傷及
陣亡兵丁俱著查明賞䘏策凌策凌烏巴什第聞
知桑濟之信即派貝子瑪什巴圖帶兵奮擊甚屬
可嘉著頒賜策凌策凌烏巴什瑪什巴圖等御用
荷包以示優眷至都爾伯特台吉布圖庫班珠爾
乃新降之人在卡倫派出馬匹接應佛保亦應奬
賞俟伊等移往呼倫貝爾時赴烏里雅蘇台軍營
各加恩賞給緞匹著傳諭策布登扎布遵照辦理
定邊將軍成衮扎布等疏奏派兵屯種闢展地
方事宜
成衮扎布等奏言臣等奉
旨於進兵之時先應勘定地方派兵屯種以濟軍食
並令厄魯特等無從退回復踞舊地
睿慮周詳切中窽要臣等詳看吐魯番地方直通伊
犁兼以各處回城聲息相通應即于吐魯番派
兵屯種現在額敏和卓已駐劄此處尚有闢展
地方地勢寬展可資屯種即將臣等所帶綠旗
兵丁派令屯田交與副將閻相師督率管轄並
令額敏和卓父子嚴密防範地方管束屬人與
閻相師協同辦理奏入報
聞
乙亥
諭定邊將軍成衮扎布等籌辦回部事宜
上諭軍機大臣曰據成衮扎布奏前遣侍衛五十六
托倫泰帶同霍集占使人沙呢雅斯至回城曉諭
因中途阻滯仍回至魯克察克地方現令伊等隨
營行走遇便再行遣回先請行文波羅泥都霍集
占責令前來投順等語所辦尚合機宜第波羅泥
都霍集占俱極狡詐而霍集占為尤甚伊等不即
前來投順明係别生異心即應派兵擒拏特因厄
魯特等尚未辦竣而伊等亦並無附和厄魯特之
事倘行文深責伊等畏罪生變或反依附厄魯特
轉致更生事端不若暫行停止俟辦理厄魯特諸
務完竣仍令沙呢雅斯前往曉諭波羅泥都等如
親身來歸亦即擒拏解京否則即派兵前往𠞰滅
成衮扎布等務宜詳慎籌辦
丙子
命參贊大臣唐喀禄等領兵駐防額爾齊斯聲援西
路
署理定邊左副將軍策布登扎布等奏言賊人
哈薩克錫喇等聞已逃向額爾齊斯地方應於
阿爾台山梁等處駐劄兵丁邀截賊人臣於副
都統瑚爾起所領兵内派三百名並派出科卜
多駐劄兵丁五百名令郡王品級車木楚克扎
布帶領前往參贊大臣唐喀禄現在都爾伯特
游牧地方無應辦之事應令唐喀禄前往統領
再額爾齊斯等處都爾伯特人等熟悉情形並
令唐額禄詢問策凌等酌派兵一二百名一體
帶往奏入
上諭軍機大臣曰策布登扎布等籌辦派兵應援西
路事宜甚屬妥協此項兵丁即派車木楚克扎布
會同唐喀禄統領駐劄邀截賊衆但須直逼賊人
逃竄處所方足以資策應如赴額爾齊斯已遇賊
人蹤跡即奮力𠞰捕或更應深入亦不得退縮中
止唐喀禄等務宜奮勇辦理其官兵所帶口糧不
妨多為豫備著裹帶口糧四箇月前往至唐喀禄
所辦都爾伯特游牧事務現在伊等甚屬安靜原
無所事倘有應行呈報事件即傳諭策凌等就近
呈報駐劄科卜多大臣等查辦並著策布登扎布
派出喀爾喀大員一人赴都爾伯特游牧管理事
務
丁丒
命奬賞軍營效力人員
上諭軍機大臣曰據副將軍兆惠等奏稱現在進兵
兩次擒拏賊衆詢問賊人蹤跡奮勇前往等語此
兩次效力人等著查明賞給銀兩其有奮勇争先
者準其帶翎陣亡人員亦著查明具奏賜䘏
命安插達什達瓦部落喇嘛於熱河
上諭軍機大臣曰據策布登扎布奏達什達瓦部落
人衆生計稍艱等語達什達瓦人衆現在加恩撫
綏其部落内所有喇嘛等著遷至熱河寺内居住
有願將伊父母兄弟同來者悉聽其便
平定準噶爾方略正編卷三十八
