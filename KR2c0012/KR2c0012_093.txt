平定準噶爾方略正編卷三十九
乾隆二十二年夏四月己夘
命郎中三寶前往烏里雅蘇台軍營辦理糧餉事務
調内閣學士阿思哈回京供職
辛巳
命奬賞擒獲輝特賊人德濟特克什克等之烏梁海
内大臣察達克等
上諭軍機大臣曰輝特賊人德濟特克什克等懼罪
逃竄經官兵分道擒拏俱已弋獲察達克感戴朕
恩奮勇效力深堪嘉予前已授為内大臣著加恩
將伊子塔斯呼勒補授藍翎侍衞並賞緞六端茶
葉二十封圖布愼赤倫烘郭等亦各著有勞績如
有未經賞翎者准其戴翎並各賞緞五端茶葉十
五封扎薩克台吉齊巴克扎卜著賞給公品級頭
等台吉德勒克丕勒索倫佐領瓦濟爾等俱著賞
給孔雀翎以示奬勵其首告策卜登多爾濟潛通
阿逆之厄魯特尼瑪根敦扎卜及遣赴軍營報信
之阿齊俟伊等到京酌量加恩所有尼瑪根敦扎
卜阿齊等親屬戸口俱著編入察哈爾旗分安插
哈達哈阿桂前因疎縱首賊飭部分别議處今既
經擒獲著加恩寬免
參贊大臣哈達哈等疏奏解送厄魯特尼瑪赴
京
哈達哈等奏言厄魯特尼瑪原係阿睦爾撒納
之兄沙克都爾宰桑因阿逆謀害沙克都爾尼
瑪逃避伊犂上年參贊大臣富德進兵時因其
熟悉哈薩克地方帶往嚮導與其子們都行走
甚勤是以令歸入策卜登多爾濟游牧居住此
次首告策卜登多爾濟潛通阿逆之事尼瑪根
敦扎卜等公同商議遣阿齊赴軍營報知臣等
倉猝帶兵尼瑪被擒聲訴緣由始行釋放是以
將伊妻孥等五十一名存留並將尼瑪同策卜
登多爾濟等解送京師以備質對奏入報
聞
壬午
諭參贊大臣唐喀祿等嚴緝阿逆蹤跡
上諭軍機大臣曰昨哈達哈等奏策卜登多爾濟等
遣人潛通阿逆約期逃竄阿逆聞知未必不親身
迎赴現在唐喀祿車木楚克扎布等領兵前往沿
途務期加意緝訪一遇賊蹤立即擒拏並著傳諭
哈達哈嚴飭各卡倫派兵巡緝再策卜登多爾濟
等遣往之人自必回至游牧務即弋獲解京倘任
其脫逃大有關係哈達哈等務宜詳愼辦理
甲申
命授都統巴祿副都統哈寧阿為參贊大臣
上諭軍機大臣曰昨經降旨兩路大兵𠞰滅賊黨後
將軍成袞扎布副將軍兆惠參贊大臣舒赫德等
俱著回京其定邊右副將軍印務交雅爾哈善管
理現在巴祿哈寧阿俱赴行在面聆指示著仍回
至軍營授為參贊大臣協同雅爾哈善辦事
戊子
諭定邊將軍成袞扎布等會兵擊賊事宜
上諭軍機大臣曰副將軍兆惠奏據巴圖魯侍衞竒
徹布等拏獲賊人詢知哈薩克錫喇巴雅爾等由
額爾齊斯逃向伊犂等語賊人等若徑赴哈薩克
則追擒尚需時日今逃入伊犂不日應即遇大兵
掩襲朕意一路由朱爾都斯一路由闥勒竒前往
至伊犂附近地方會合一處擒𠞰甚易著傳諭成
袞扎布兆惠等現在兩路大兵約於何地會合務
期籌畫妥協迅速辦理
參贊大臣阿桂疏奏赴烏里雅蘇台辦事日期
阿桂奏言臣前奉
諭旨令赴烏里雅蘇台協同署將軍策布登扎布辦
理事務因有擒拏輝特賊人之事經臣奏請會
同參贊大臣哈達哈辦理今賊人德濟特克什
克等俱經拏獲臣即遵
旨由科卜多前赴烏里雅蘇台辦事奏入報
聞
己丑
定邊右副將軍兆惠等疏奏扎那噶爾布襲殺
噶爾藏多爾濟情形
兆惠等奏言四月初八日臣等領兵至呼圖畢
遇從前坐臺之察哈爾鄂達木禀稱本月初一
日尼瑪攜帶羊酒慫惥扎那噶爾布殺死噶爾
藏多爾濟及其親屬人等聞扎那噶爾布即往
博羅塔拉坐台吉床又聞衆喇嘛云尼瑪又欲
謀害扎那噶爾布往迎阿睦爾撒納令其管理
準噶爾地方現在扎那噶爾布自安濟哈雅起
行未久等語看來賊人逃竄未久尚未知大兵
前來之信迅速追擒不難弋獲但大兵一近賊
尾賊必潰散應先派兵數百名繞出前途邀截
夾攻方不虞其漏網隨行文哨探隊内參贊大
臣富德等豫為堵截續於初九日至哈齊克地
方據參贊大臣富德咨稱初七日總管端濟布
等先至瑪納斯地方生擒得木齊鄂羅斯並收
獲男女三百餘人馬駝牛羊約計二千有餘詢
知扎那噶爾布移往博羅塔拉尼瑪移往朱爾
都斯扎哈沁游牧移往濟爾哈朗等語伏思賊
人蹤跡現已偵探確實臣等惟有乘其内亂攻
其不備奮力進𠞰以副
皇上委任之至意奏入報
聞
諭定邊將軍成袞扎布籌辦回部及防範阿逆事宜
上諭軍機大臣曰據兆惠奏扎那噶爾布遣人糾合
回部為霍集占等所拒等語看來回人波羅泥都
霍集占等原未附和厄魯特特徘徊觀望未即前
來投順此時若仍遣五十六等帶領伊來使沙呢
雅斯前往招撫如將阿敏道等送回則彼處情形
皆可洞悉第波羅泥都等生性狡猾即使歸降亦
不得仍居葉爾羌喀什噶爾等處著於吐魯番巴
里坤二處酌量指給一地令其遷移稍有推托仍
行拏解來京著傳諭成袞扎布等遵照辦理再阿
逆一聞噶爾藏多爾濟被殺或脅從哈薩克人等
乘機前來亦未可定伊若自投天網大兵相値正
可立即掩獲或聞大兵已抵伊犂中途逃竄尤當
豫為堵截如上年伊脱逃時經過之阿勒坦額默
勒嶺及伊犂附近之闥勒竒一帶地方務須派兵
加意堵禦成袞扎布等其悉心籌酌辦理
庚寅
諭定邊將軍成袞扎布等協擒阿逆事宜
上諭軍機大臣曰兆惠富德等先後奏到阿逆與哈
薩克不睦回至準噶爾搶掠扎那噶爾布游牧富
德帶兵追襲𠞰滅賊黨甚衆阿逆不敢迎敵望風
而遁追至噶順地方遣兵豫堵逃入俄羅斯去路
兆惠亦即領兵同追等語此次兆惠富德奮勇追
捕俱協機宜但兆惠所奏整頓後隊兵丁先辦哈
丹等游牧事竣再同將軍成袞扎布併力辦理等
語尚屬未協現在兩路分兵前進特為𠞰滅厄魯
特賊衆若豫知阿逆前來則當并為一隊方合機
宜今蒙
上天眷佑使賊自投天網適遇大兵理應先擒首賊其
他厄魯特等皆可從容辦理著即傳諭成袞扎布
等兩路大兵剋期會合務躡阿逆逃竄縱跡併力
擒獲並傳諭衆厄魯特等有能擒獻阿逆者不特
寬宥其罪更當加以重賞反覆開導令伊等擒賊
自效以贖前愆至阿逆逃竄之路不過哈薩克俄
羅斯二處如逃入俄羅斯則自可申明成例向彼
索取若哈薩克既與阿逆不睦將軍等領兵赴彼
曉諭利害自必速為擒獻成袞扎布等遇此機會
務宜奮勇辦理迅奏膚功
五月辛夘朔
命安插伯格里妻室屬人等於察哈爾
上諭軍機大臣曰達什達瓦之弟伯格里妻室已係
孀居無可依恃懇請移入内地情殊可憫著加恩
准其攜帶屬人赴察哈爾正黃旗居住
命議䘏坐臺人員
上諭軍機大臣曰昨據兆惠等奏稱上年托多克古
爾圖二處坐臺人員在額卜圖地方遇賊戕害筆
帖式二員等語此等人員雖非陣亡可比情亦可
憫應酌量加恩著將軍成袞扎布等查明咨部照
例議䘏
壬辰
申諭參贊大臣唐喀祿等領兵擒賊事宜
上諭軍機大臣曰昨兆惠具奏富德領兵擊敗阿逆
現在追擒並派鄂博什帶兵二百名赴額爾齊斯
納林郭勒等處擒𠞰阿逆存留之烏梁海等語現
在唐喀祿等領兵赴額爾齊斯地方協同西路擒
𠞰逆賊計唐喀祿等由北路抵額爾齊斯路途較
近應在鄂博什未到之前領兵先赴從前不過因
哈薩克錫喇尼瑪等逃竄至彼令唐喀祿等協力
擒拏今阿逆自投天網復遇大兵擊敗無路奔竄
或亦逃入額爾齊斯納林郭勒等處均未可定著
即傳諭唐喀祿等迅速前往先將阿逆所留烏梁
海等盡行𠞰滅仍加意偵探阿逆蹤跡奮勇堵截
務期弋獲再上年辦理烏梁海時尚多脱逃此時
有潛入俄羅斯及藏匿山谷者唐喀祿鄂博什等
陸續到彼並將沿途所有烏梁海等悉力搜捕毋
令脱逃
甲午
訓諭定邊右副將軍兆惠等
上諭軍機大臣曰覽兆惠節次具奏伊並未前往擒
拏阿逆惟責令富德一人實屬非是兆惠係領兵
將軍即應隨富德哨探隊後奮勇前往賊人聞將
軍親赴必加畏懼且可與富德併力協擒方為妥
協阿逆情形已蹙正可乘此機會殱滅首惡至於
其餘賊衆儘可從容辦理昨因兆惠有俟將軍成
袞扎布大兵到日商同辦理之語已傳旨曉諭令
其迅速前往毋致後期乃伊尚遷延未行即或尚
有應行擒𠞰賊衆不過派一二人搜捕或移咨成
袞扎布辦理俱屬可行且伊又移咨富德令留額
爾登額端濟布二人更不可解從前擒拏阿逆時
策楞未經親身接應玉保朕即重治其罪兆惠寧
不知之耶著傳旨申飭並著傳諭成袞扎布舒赫
德等此時伊等兩路大兵應已會合即多選兵丁
馬匹速行接應富德務期擒拏首賊毋稍遲回觀
望迅奏膚功
乙未
定邊將軍成袞扎布等疏奏遣員曉諭回人事
宜
成袞扎布等奏言從前奉
旨遣往回城之五十六托倫泰等經臣等帶至軍營
酌量遣往今於四月初五日領兵至阿勒輝河
據沙喇斯宰桑三都克懇請隨營效力查沙喇
斯瑪呼斯兩鄂拓克人衆並未從賊而三都克
甚屬黽勉是以准其隨營所有遣往曉諭回人
之員即令其從三都克等游牧處起程赴庫車
等處據三都克稟稱路徑甚便且請派人護送
前往即於初六日令托倫泰五十六等帶領霍
集占來使沙呢雅斯等前赴回城曉諭奏入報
聞
諭駐劄巴里坤辦事大臣阿里袞巡查臺站事宜
上諭軍機大臣曰據阿里袞奏稱巴哈庫蘇臺站遇
賊搶掠已遣員前往安設等語此等賊人非沙克
都爾曼濟逃竄屬人即係附近之嗎哈沁等現在
巴里坤無應辦事務即著阿里袞選派兵丁數百
名往來巡查搜捕臺站自可肅清俟雅爾哈善哈
寧阿等到日交與伊等辦理阿里袞仍回至巴里
坤辦理事務
丙申
命遷移都爾伯特汗策凌等游牧於和通呼爾哈淖
爾地方
上諭軍機大臣曰哈達哈等奏稱都爾伯特汗策凌
等懇請移游牧於和通呼爾哈淖爾等語前因策
凌等生計未能充裕曾賞給籽種並令赴烏里雅
蘇台支領口糧三月以示體䘏今請移住和通呼
爾哈淖爾游牧著即照所請行策凌烏巴什如願
同往居住或就近在科卜多布延圖游牧亦從其
便伊等遷移後已逾耕種之期前次所賞籽種著
即作口糧賞給如尚需接濟即於科卜多等處存
貯糧餉内酌量賞給
命免治逆賊青滾雜卜幼子巴里等罪
上諭軍機大臣曰據策布登扎布等遣員押解逆賊
青滾雜卜幼子巴里及伊媳二人來京伊等皆係
逆賊親屬律應正法第念青滾雜卜祖母原封貝
勒博貝之妻巴勒津年逾八旬孤苦無依博貝亦
曾著勞績不忍令其絶嗣著加恩將巴里等免其
正法仍著策布登扎布傳諭巴勒津如情願赴京
即將伊孫及孫媳等交伊同住以示格外優䘏之
意
戊戌
諭定邊將軍成袞扎布等安插厄魯特投誠效力人
等
上諭軍機大臣曰據成袞扎布等奏烏魯特宰桑錫
克錫爾格屬人等稟稱錫克錫爾格及巴圖爾烏
巴什等知阿逆現在博羅塔拉擬即領兵擒獻大
兵亦即迅速前進等語成袞扎布等聞錫克錫爾
格等有擒賊自效情形即日領兵前進甚合機宜
逆賊窮蹙已極官兵到彼自可立即擒獲若俟錫
克錫爾格等擒賊來獻則伊等係效力之人應行
加恩不便一體辦理但亦不得仍歸原地方居住
俱著遷至内地安插以杜後患即三都克亦並未
從賊今復在軍營效力俟事竣後亦令伊等屬人
遷入内地或在通肯呼裕爾或在察哈爾酌量安
插其老幼人等不必悉令遷移著同内地派往駐
劄兵丁同住酌量授總管職銜一二員約束毋庸
照從前留各鄂拓克舊名及補放宰桑等職銜成
袞扎布等即遵照辦理
命奬賞藍翎伍山赴西路軍營
上諭軍機大臣曰奬賞藍翎伍山熟悉準噶爾情形
著賞銀五十兩馳驛前往西路軍營交將軍成袞
扎布差委效力
壬寅
諭定邊將軍成袞扎布等沿途𠞰賊事宜
上諭軍機大臣曰昨據成袞扎布奏稱巴圖爾烏巴
什等欲擒阿逆呈獻今據兆惠奏巴圖爾烏巴什
自稱係噶爾丹策零之壻帶領集賽人等前往伊
犂等語前後所奏情節不同著將兆惠摺錄寄成
袞扎布閱看伊等兩路大兵自當會合即確探阿
逆逃竄處所奮勇擒拏毋致疎縱巴圖爾烏巴什
既前往伊犂必與大兵相遇成衮扎布即詳察情
形辦理不得因其有擒賊自效之言輙行寬縱如
果擒獻阿逆即遵照昨降諭旨令其遷移内地斟
酌辦理再兆惠摺内稱扎那噶爾布等煽惑克勒
特烏魯特各鄂拓克令尾隨大兵之後搶掠臺站
等語克勒特烏魯特等俱在朱爾都斯一帶游牧
並著成袞扎布就近發兵先行𠞰滅
定邊右副將軍兆惠等疏奏擒𠞰賊人鄂勒錐
等
兆惠等奏言據副都統鄂博什報稱四月二十
一日領兵至喀喇烏蘇遇庫圖齊訥爾宰桑原
任散秩大臣鄂勒錐等帶領三十餘戸大兵交
戰斬賊一百二十餘人鄂勒錐及伊妻子俱經
擒獲旋因鄂勒錐受傷身死呈獻首級臣查驗
屬實奏入報
聞
駐劄巴里坤辦事大臣阿里袞等疏奏吐魯番
屯種情形
阿里袞等奏言吐魯番屯種事宜臣等酌派副
將閻相師經理今據報稱該處所種大小米二
種小米約於四月中旬耕種大米約於五月初
旬耕種現在自四月初九日至二十三日已種
小米二千三百四十畝此後再行接種大米又
據定邊將軍成袞扎布等將新附回人沙呼里
伯克托克托等留於吐魯番種地亦請給發籽
種令其耕種臣即飭交哈密辦糧官員照數運
往奏入報
聞
癸夘
命定邊將軍成袞扎布等遣員曉諭左右哈薩克
上諭軍機大臣曰昨據兆惠奏阿逆窮竄情形自可
計日就俘惟左右哈薩克地方應豫行遣人曉諭
已降旨令成袞扎布等遣員赴阿布賚處開示利
害令其擒獻三等侍衞布袞藍翎明嘉薩爾熟悉
彼處情形著馳驛前往軍營交與成袞扎布等選
派侍衞數員帶領前往阿布賚有欲圖阿逆之意
此時未必再行逃往其右部哈薩克特柳克或尚
容留阿逆亦未可定第遣員徑赴右部哈薩克恐
伊等墮入賊計飾辭容隱著布袞等先赴阿布賚
游牧明白曉諭即令阿布賚遣人同往右部俾知
阿逆反覆無常斷難容留致貽後悔仍諭以天朝
威德如果擒獻自當格外加恩一面帶兵前往索
取成袞扎布等務宜妥協辦理又兆惠奏稱喀喇
沁鄂勒錐之子敦多克戕殺伊父同土爾扈特舍
楞遷往庫克烏蘇喀喇塔拉等語敦多克情罪可
惡大兵到彼務即拏解來京毋得任其兔脱
諭駐劄巴里坤辦事大臣阿里袞等籌辦厄魯特賊
衆事宜
上諭軍機大臣曰阿里袞等奏稱投至巴里坤之厄
魯特孟克濟等六名即帶至奎蘇地方正法等語
厄魯特等反覆狡詐飾詞投順旋即生變是以降
旨令阿里袞等嚴行辦理毋事姑息第奎蘇地方
離巴里坤甚近現在止辦理數人尚屬可行倘遇
大隊賊衆即在彼處正法保無一二逃竄之人洩
漏其事賊衆勢必畏懼不前殊未妥協著傳諭阿
里袞等嗣後如有此等投至賊人或由軍營解到
之厄魯特等俱委員解送至嘉峪關内再行分别
辦理沿途仍飭委員等小心防範毋致脱逃亦不
得任其洩漏
丙午
定邊將軍成袞扎布等疏奏𠞰滅烏魯特宰桑
錫克錫爾格等
成袞扎布等奏言臣等遣烏魯特得木齊濟木
巴等傳宰桑錫克錫爾格前來詎錫克錫爾格
將濟木巴等看守臣等即派兵三百名交總管
溫布侍衞老格等往擒共殺烏魯特等六十餘
人俘獲八十餘人駝馬牛羊甚多復曉諭濟木
巴等擒獻錫克錫爾格隨據濟木巴及孟克濟
爾噶爾羅卜寨巴顔哈什哈等四人殺死錫克
錫爾格呈獻首級驗明屬實臣等復遣侍衞哈
清阿將錫克錫爾格母妻幼子及屬人等俱行
正法查詢烏魯特等惟錫克錫爾格帶兵往迎
阿逆因此抗拒其餘尚未從賊至得木齊濟木
巴孟克濟爾噶爾甚屬奮勉請授濟木巴為總
管孟克濟爾噶爾為副總管其應帶往軍營者
酌量帶往奏入
上諭軍機大臣曰宰桑錫克錫爾格已為其屬人所
殺成袞扎布等即將得木齊濟木巴等分别授為
總管副總管尚屬妥協惟是厄魯特等生性兇殘
互相戕賊斷不可少事姑息前命將軍等進𠞰各
鄂拓克時務將賊衆𠞰滅其餘老幼人等暫行安
撫酌量擇其人尚可信者授為總管副總管以資
約束不得照從前留各鄂拓克舊名仍授為宰桑
收楞額等名目屢次降旨甚明今成袞扎布等所
奏原不過一時暫為權宜事竣仍當分别辦理即
如錫克錫爾格詭稱帶兵擒獻阿逆乃反與阿逆
同謀情罪可惡今雖為其屬人所殺而濟木巴等
又安能保其不生他變成袞扎布等務宜加意防
範稍有可疑即行正法至現在軍營之三都克令
其回至游牧辦理亦妥仍須留心體察果否實心
效力毋墮奸計
署理定邊左副將軍印務策布登扎布等疏奏
拏解擅離臺站之阿扎喇等來京
策布登扎布等奏言從前擅離臺站人等奉
旨解京治罪查伊勒巴爾和碩臺站喀爾喀巴特瑪
等七人烏蘭烏蘇阿克他斯臺站巴爾什貴等
九人均應拏解今據貝勒旺布多爾濟旗内查
出阿扎拉一名郡王品級車木楚克扎布旗内
查出巴爾什貴信敦孟克根克濟爾噶爾共六
名臣即派員解送赴京餘俟陸續拏獲再行解
送再聽從逆賊青滾雜卜擅離卡倫之巴爾達
納達木巴伊達瑪等一併解送京師治罪奏入
報
聞
署理定邊左副將軍印務策布登扎布等疏奏
遴選公米什克管理都爾伯特游牧事務
策布登扎布等奏言臣等遵
旨令派喀爾喀扎薩克一員管理都爾伯特游牧事
務查扎薩克公米什克人甚歴練應請派往管
理其所管喀爾喀臺站事務請交與公達什管
理奏入報
聞
丁未
定邊將軍成袞扎布等疏奏回部情形
成袞扎布等奏言臣等帶兵至袞昭哈辦理克
勒特烏魯特游牧四月二十七日據差往葉爾
羌等處之五十六托倫泰報稱我等至瑪呼斯
沙喇斯等游牧易換馬駝欲往庫爾勒城沙喇
斯辦事得木齊根丕勒等呈報兩和卓木背叛
將差往之副都統及兵丁百人俱行殺害等語
我等不信其言因起程至海都之拜甡圖住宿
有庫爾勒回人等告稱現在葉爾羌等處回人
俱叛殺害官兵我等係伯克托克托屬人感激
大皇帝天恩故來告知斷不可前去等語雖與根丕
勒等所報相合未可遽信為實隨於沙喇斯等
游牧派兵往布古爾等處捉生詢問再行呈報
等因併將回人薩替阿克薩噶等送至軍營臣
等詢問薩替阿克薩噶據供兩和卓木將副都
統阿敏道等一百餘人在庫車城看守今年三
月間有庫車城伯克呼岱巴爾氐伯克呢雅斯
聞兩和卓木欲害官兵暗行通信阿敏道等遂
步行脱出殺回人三十餘兩和卓木即遣三百
人追及阿敏道等盡行殺害今聚衆二千人欲
拒大兵其通信之呼岱巴爾氐亦俱被殺等語
臣等伏思兩和卓木若果殺害官兵固屬罪無
可逭即拘留不遣亦當𠞰滅但臣等現於伊犂
特克斯等處辦理厄魯特等不能即往回部俟
厄魯特辦定時再行進𠞰似屬有益查庫車城
與沙喇斯等游牧相近沙喇斯散秩大臣三都
克現隨軍營行走頗為效力臣等擬將三都克
遣回游牧令五十六托倫泰等暫行同住探取
回部信息再兩和卓木現已背叛則遣來之沙
呢雅斯不可致令脱逃亦交與五十六等嚴加
防守奏入
上諭軍機大臣曰成袞扎布等奏稱聞回人霍集占
等擾亂戕害副都統阿敏道俟大兵至伊犂即前
往回城𠞰滅等語所奏非是此次進兵專為𠞰滅
厄魯特賊衆其回部事宜俟蕩平伊犂之後原可
從容辦理至於擒拏阿逆原議定明歲再行進兵
豈料逆賊自投羅網由哈薩克逃回適遇大兵擊
敗率衆數十人奔竄此正機會可乘時不宜失現
在兩路大兵應已會合即當極力搜捕明正典刑
其餘賊衆尚可徐徐辦理何論回人縱回人妄逞
鴟張俟平定厄魯特後再行辦理亦有何難成袞
扎布等所奏殊不識事體輕重若以阿逆逃竄之
路正係兆惠等進兵地方竟委其事於兆惠而伊
等以專辦回部自任尤屬非是現在富德等領兵
追擒阿逆兆惠逡巡未進朕尚屢次切責若兩路
大兵互分彼此更豈朕簡用之意成袞扎布幼習
軍旅自能奮勇爭先此等意見必出自舒赫德伊
赴軍營時朕訓誡至再至三何得遲疑觀望一至
於是且現在阿逆情形與上年迥不相同伊前與
阿布賚交結甚深今已成嫌隙勢不能再行逃往
至右部哈薩克特柳克之容留與否尚在未定且
上年策楞等帶兵追擒並未深入伊料此次大兵
亦復如是必潛身於險僻處所苟延殘喘俟大兵
撤回仍復竄入勢所必然此時惟確探逆賊逃竄
處所派富德等帶領精兵多給馬匹務期徹底搜
捕擒拏首惡以彰國憲其餘賊衆不必即行辦理
至霍集占使人沙呢雅斯已派員送還回部如恐
其漏洩軍情則即行正法其五十六托倫泰等亦
即追回毋庸遣至回部成袞扎布等即遵照妥協
辦理
定邊右副將軍兆惠等疏奏拏解賊人巴桑等
送京治罪
兆惠等奏言據侍衞竒徹布報稱領兵至古爾
班呼斯坦地方拏獲宰桑巴桑得木齊普爾普
達瓦蘇珠克圖等嚴訊阿逆逃竄處所知往巴
爾達穆特游牧地方即移知富德會兵前往擒
拏並將普爾普達瓦帶往軍營作為嚮導解巴
桑蘇珠克圖二人至營查巴桑前歲在伊犂擾
亂後蒙
恩寬宥授為内大臣蘇珠克圖係哈薩克錫喇得木
齊曾授為二等侍衞今復背叛從賊俱係要犯
臣即派員押赴巴里坤轉送京師治罪奏入報
聞
己酉
命奬賞都爾伯特汗策凌等
上諭軍機大臣曰哈達哈等奏稱都爾伯特汗策凌
等因哈薩克錫喇遣得木齊巴圖濟爾噶爾至伊
游牧即行拏解軍營等語策凌等諸事誠心效順
甚屬可嘉今因哈薩克錫喇等背叛即將所遣屬
人拏送軍營深明大義著加恩賞給策凌等緞疋
荷包以示優眷
原任千總策卜登正法
上諭軍機大臣曰千總策卜登派往臺站辦事當厄
魯特擾亂之時叛入噶爾藏多爾濟游牧改易厄
魯特服色甘心從賊情罪可惡著即凌遲處死
參贊大臣納穆扎爾疏奏前赴布延圖辦事日
期
納穆扎爾奏言臣于五月初七日抵烏里雅蘇
台遵
旨前往布延圖地方駐劄辦事更替參贊大臣哈達
哈回至烏里雅蘇台辦事奏入報
聞
庚戌
拏獲擅離卡倫賊人達什等正法
上諭軍機大臣曰據索諾木喇卜坦等奏協理台吉
諾爾津扎卜阿喇卜坦等領兵至瑪塔斯瑪塔干
將擅離卡倫賊人達什等拏獲請旨正法等語達
什等乃派守卡倫之人擅自逃回復肆行搶掠情
罪可惡著將現在拏獲之三十七人即行正法並
行文喀爾喀王桑寨多爾濟等轉行傳諭各卡倫
人等俾知儆戒協理台吉諾爾津扎卜阿喇卜坦
領兵擒拏甚屬奮勉著加恩賞給緞疋兵丁等每
名各賞銀三兩以示鼓勵
平定準噶爾方略正編卷三十九
