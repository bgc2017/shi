平定準噶爾方略正編卷六十一
乾隆二十三年九月甲申朔
奬諭定邊將軍兆惠
上諭大學士曰據兆惠奏稱遵旨令伊前赴庫車察
看情形再行回京當即領兵八百名速進一抵庫
車即與雅爾哈善協心𠞰賊斷不肯半道回京有
靦顔面等語所奏肫誠勇往深得領兵大臣之體
軍旅為國家重務以滿洲大臣身膺簡畀統率戎
行正當踴躍自效公爾忘私我朝簡策所垂忠勤
代著遠軼前古乃近来漸染惡習或至因循選懦
臨事心懷觀望或聞撤兵慶若更生曾不知奉公
體國之義謂何此風深可痛恨朕慎守國憲不得
不力為整頓今兆惠奉到前次回京之旨不肯苟
且了事毅然以𠞰賊自任其器識實出諸臣之右
且計其具奏時並未知有雅爾哈善失機僨事不
堪任用令伊往代之旨乃如此陳奏豈揣摩而得
者朕方幸得一急公任事之大臣深為嘉悦彼畏
首畏尾之徒聞此而不愧汗交集其何以自列於
臣子耶兆惠著加恩賞戴雙眼孔雀翎以示優奬
朕於諸臣賞功罰罪一本至公毫無成見惟在諸
臣之自取耳著通行傳諭知之又
諭軍機大臣曰兆惠奏稱現在領兵一千擇其馬力
有餘者八百名前往回部餘俱由烏魯木齊遣回
游牧等語前因索倫察哈爾等兵在西路軍營年
久已降旨派撥更换今據奏軍營兵丁又復前往
回部是今歲不能即回游牧著加恩再行給賞一
次其發回兵丁由烏魯木齊巴里坤肅州資送至
京再回游牧著傳諭永貴阿里衮黃廷桂等照例
辦理
定邊將軍兆惠疏奏擒獲賊黨衛諾克正法
兆惠奏言臣等派副都統温布侍衛扎延保領
兵搜捕逸賊據報署參領哲野勒圖等詢知輝
特台吉巴圖宰桑多木布綽和爾宰桑衛諾克
等百餘戶在阿勒坦呼斯坦游牧七月十八日
行至其地遇賊百餘人據山結壘官兵奮擊賊
始奔竄擒獲多木布之妻供稱伊夫被殺巴圖
棄其幼女潛逃衛諾克向阿勒坦呼斯坦嶺逃
去温布因馬蹶傷脛伊子格森泰肩脇被鎗傷
重身故令扎延保等往追將衛諾克擒獲計𠞰
賊百餘人臣等擬於前往回部時便道搜捕其
哲野勒圖奮勉出力已給與備賞孔雀翎所有
得功官兵及陣亡得傷者應請
旨交部酌量議叙議卹查衛諾克曾蒙
恩授以侍衛職銜乃附和昂吉岱等拒守又為賊糾
合黨衆罪不可逭因其傷重即行正法奏入得
旨温布𠞰殺輝特綽和爾等鄂拓克賊衆奮勉效力
著賞銀一百兩伊子格森泰受傷身故著加恩賞
給世職令伊孫承襲其效力及陣亡得傷官兵俟
兆惠冊報時該部即照例議叙議卹
乙酉
諭辦理屯田侍郎永貴等查核收成分數
上諭軍機大臣曰據永貴奏稱將兆惠所議屯田收
成分數每人墾田二十五畆所收穀石可給八九
人之食詢問官兵等俱稱必係成熟之地一家有
四五人助力方如前數若一人墾田即盡力不過
十四五畆可食三四人等語此特據綠旗官兵等
飾說遂以為實不但與兆惠所奏不符即以内地
情形而論四民之中農居其一尚能積貯有餘流
通出糶永貴等豈未聞知或因初墾之地收成歉
薄若將来由近及遠以漸增加仍執此定數安足
以給軍食可傳諭永貴等加意勸課兵丁務如農
民治田不留餘力視其所收分數再行定議具奏
諭定邊右副將軍策布登扎布等暫回游牧休息
上諭軍機大臣曰昨諭策布登扎布富德擒獲哈薩
克鍚喇回抵伊犁即取道前往阿克蘇今思辦理
回部已有兆惠納穆扎爾等自易竣事策布登扎
布在軍前效力年久撤兵後即回游牧休息來年
再至熱河扈從行圍郡王品級羅卜藏多爾濟效
力有年亦著回游牧富德仍遵旨前赴兆惠軍營
丙戌
上幸木蘭行圍
駐蹕布扈圖口布魯特使臣車里克齊等来朝
賜宴
命扈從王公大臣等皆預宴
上以西域諸部降附来朝自乙亥丁丑戊寅三年皆
適會於布扈圖口地靈佳兆若有神異
賜名曰伊綿峪
命更代軍前侍衛等回京
上諭軍機大臣曰侍衛瑪瑺圖倫楚等軍前效力年
久自應更换現在派送牛馬之侍衛瑚什科普薩
額爾登額蒙郭勒等至巴里坤交收後阿里衮即
照例給與整装銀兩令其前赴兆惠軍營兆惠酌
將軍前侍衛似瑪瑺圖倫楚行走年久者揀選四
五人調回京師其員缺即以瑚什等補用
命内閣學士五吉馳驛前往哈密隨同吳達善辦事
己丑
以雅爾哈善奏報情節
申諭定邊將軍兆惠
上諭軍機大臣曰雅爾哈善奏稱領兵至賽里木正
值麥熟現在速行收穫候兆惠信息即前往阿克
蘇等語所奏更為不解此時前途禾稼被野何處
不可取給自應領兵速進而量留後隊收穫以裕
軍食所得豈不更多但伊等業已如此朕亦不復
諄諭可傳諭兆惠速將雅爾哈善拏解来京前曾
降旨以順德訥若擒獲阿卜都克勒木尚可寬宥
今既不能自應治罪如已遵旨正法則己否則一
同拏解派德爾森保沿途防送不可致令自戕又
據奏拏獲固原逃兵等訊係馬得勝所轄而專管
之把總宋林匿不禀報等語馬得勝失機僨事罪
不可逭著與把總宋林俱於軍營正法綠旗陋習
最宜整頓兆惠其留意辦理又
諭曰閱雅爾哈善所奏各摺全無端緒即如把總周
彦恒因攻取庫車被鎗落水所攜礮位亦同沈溺
為賊所得適游擊伍靈阿被傷未曾禀報克城後
回人等獻出礮位始補行參奏不思礮位若果倉
卒遺失自不妨即時禀報大槩因遇賊退怯遂為
所奪及回人獻出知不可隠始行舉首耳總兵五
福遊擊伍靈阿俱著交部嚴加察議仍著兆惠查
訊明確具奏又所奏遣厄魯特侍衛察罕庫本通
信兆惠豈軍前侍衛無一可用且即遣德爾森保
亦何不可之有數年用兵以來將軍大臣如策楞
玉保等雖經獲罪未有如雅爾哈善之甚者所奏
已無庸批示可錄寄兆惠閱看當深以為戒仍將
現至何處情形若何作速奏聞
庚寅
以詢問疎脱霍集占情形
申諭定邊將軍兆惠
上諭軍機大臣曰護軍校瑚圖禮解送伯克阿里來
京朕詢以霍集占入庫車城將軍等果否聞知及
逃脱時作何辦理據奏六月十六日霍集占敗走
時雖見有賊纛入城實不知為何人及收兵後衆
人即傳說霍集占入城之信且平日賊衆不敢出
戰而入城次日即分路衝突衆人益以為實隨經
伯克鄂對請於鄂根河增兵堵截迨霍集占夤夜
逃出時侍衛噶布舒報知順德訥而順德訥必俟
天曉往追賊已據橋斷後等語是疎脱霍集占實
順德訥之罪然雅爾哈善哈寧阿等並未親身督
戰惟恃一順德訥所司何事况鄂根河堵截之兵
鄂對已經籌及何以疎懈如前令賊得先為之備
愈可憤恨雅爾哈善等情罪俟拏解来京時再行
研訊可傳諭兆惠以朕詢問軍前情節始知額敏
和卓鄂對等盡心效力深用為慰特予嘉奬用示
鼔勵其雅爾哈善等辦理乖繆之處或有續行查
出者亦即奏聞
參贊大臣富德疏奏右部哈薩克圖里拜及塔
什罕回人圖爾占歸誠
富德奏言臣等遣蒙固勒岱赫善等前往右部
哈薩克索取哈薩克錫喇又聞塔什罕回衆與
右部哈薩克相攻令其曉示息兵同来歸附臣
就近進兵距莽格特城兩站駐候七月二十四
日蒙固勒岱等報稱詢知右部哈薩克頭目圖
里拜輝格勒德薩薩克拜等俱在塔什罕城與
回人爭戰特柳克已經病故伊子雅木巴拉克
游牧亦相去不遠隨傳喚到營詢知薩薩克拜
等所在亦率四十餘人来迎據稱右部哈薩克
係阿比里斯汗為首其塔什罕係莫勒多薩木
什沙達圖爾占分管惟圖爾占與哈薩克爭戰
七月十三日薩薩克拜引導與阿比里斯等相
會問以哈薩克錫喇蹤跡俱稱不知須候圖里
拜来時商議十五日見圖里拜十六日阿比里
斯等集衆来見告稱我右部薩薩克久欲歸誠
因被準噶爾隔絶今聞大兵平定準噶爾我左
部哈薩克阿布賚歸誠受
大皇帝隆恩又聞布魯特相繼歸附我等欣聞招撫
情願入
覲因年老不能遠行議遣圖里拜之子卓蘭輝格勒
德之族弟博索爾璊代往謹
進馬三匹並參贊大臣贄見馬一匹等語隨於備
帶縀疋内分别給賞仍示云爾等已經歸誠尚
與回人争戰不如乘此解散據圖里拜告稱與
塔什罕回人向無嫌隙因圖爾占逐我所用伯
克莫勒多薩木什是以交惡今情願息兵遂遣
索倫領催圖魯遜吉林領催留保馬甲額森特
德赫布等二十一人前往正值哈薩克塔什罕
之衆拒河排列争水放鎗於是高聲宣諭大國
使臣特為息汝等爭鬭而来因為陳說利害喚
出圖爾占與圖里拜相見伊等亦情願自此息
兵一同歸順
大皇帝其回人等仍舊供哈薩克賦役至水道仍給
與塔什罕圖爾占不勝感激議定遣人入
覲遂帶領哈薩克所遣之卓蘭博索爾璊莫勒多薩
木什所遣之默泥雅斯前来其圖爾占使人尚
未曾到看得右部哈薩克及塔什罕事務俱係
圖里拜辦理等語二十九日所遣使人来至軍
營臣詳悉曉示並將護送来京之官兵跟役酌
量派調又蒙固勒岱等在莫勒多薩木什處查
出阿睦爾撤納親兄巴特瑪車凌之子伊什扎
卜一併交蒙固勒岱等沿途看守於八月初四
日起程赴京所有圖里拜等奏章謹齎呈
御覽奏入得
旨富德久在軍營奮勉效力今又招撫西哈薩克著
加恩交部議叙給與世職蒙固勒岱赫善等俟帶
領来使入覲時再加恩賞所有從行官兵著富德
酌量加賞有應行議叙者即造冊送部尋
命譯進圖里拜等表文其文曰右部哈薩克臣圖里
拜等跪奏
大皇帝伏念臣者久思内附遠處邊末與左部阿布
賚各長一方為準噶爾阻絶末由自通近聞左
部輸服被
恩優渥恭惟
天使惠来祇領
宸訓得均隸臣僕誠歡誠忭謹遣臣子弟卓蘭等入
覲瞻仰
天顔如天覆育之
聖人在上臣願竭衰駑奮勉自效永無二心倍於左
部伏祈
睿鑒又莫勒多薩木什表文曰塔什罕回人臣莫勒
多薩木什跪奏
大仁至聖普昌羣生大皇帝伏惟
天使惠臨臣土臣等不勝歡躍奉承
諭旨願為臣僕所有買得之厄魯特伊什扎卜亦願
獻
闕下謹遣臣弟恭聆
聖諭回歸游牧宣示臣等全部但恐陳奏之詞不能
達意實深惶悚謹奏奏入俱得
旨下部知之
前鋒校瑚圖禮以解送回人伯克阿里至京
授藍翎侍衛
辛夘
上駐蹕烏蘭哈達布魯特使臣舒庫爾来朝
賜宴
命扈從王公大臣等皆預宴
諭定邊右副將軍策布登扎布等索取哈薩克錫喇
等事宜
上諭軍機大臣曰昨據富德奏報西哈薩克部落歸
誠詢無哈薩克錫喇信息前聞哈薩克之額爾類
曾與交通已屢諭向彼索取計此時富德策布登
扎布俱陸續前往如哈薩克錫喇實在額爾類處
萬一遲延不行縳獻即先示以進兵搜捕若仍復
支吾不妨耀我軍威務期擒獲但信息稍有不實
仍宜酌量不可輕舉滋事至伊等行糧最關緊要
策布登扎布既經行文永貴若業已運送即與富
德通融接濟再成衮扎布奏稱烏爾都里克臺站
牲隻被賊搶奪其蹤跡向阿勒坦額默勒前去等
語策布登扎布等回兵時當留心搜捕毋致漏網
侍衛上行走烏爾登託倫泰帶領布魯特使人
等来京
授烏爾登仍為三等侍衛託倫泰為藍翎侍衛
壬辰
諭都爾伯特親王策凌烏巴什等協心辦理游牧
上諭軍機大臣曰朕念已故都爾伯特汗策凌抒忱
效力加恩准伊子索羅木衮布襲汗名號仍授為
盟長但盟長辦理全部事務所係甚重聞伊襲封
以後時有疾病今授伊弟巴桑為副盟長巴桑亦
係年少恐未更事親王策凌烏巴什貝子瑪什巴
圖等誼關同族自應視如一體可傳諭伊等悉心
協助加意辦理不可存彼我之見
癸巳
定邊將軍兆惠疏奏起程日期
兆惠奏言臣於八月十九等日奉到節次
諭旨以雅爾哈善等攻圍庫車失機僨事今臣速往
辦理臣前於古爾班濟爾哈朗途次得協助雅
爾哈善之
旨已於本月初九日起程此時雅爾哈善應已攻取
庫車前抵阿克蘇臣擬進兵夾攻行至阿勒坦
呼斯坦嶺雪盛路險臣與官兵等牽馬步行兩
晝夜現在領兵四百名輕騎先進近據雅爾哈
善遣来厄魯特侍衛察罕庫本告稱本月初六
日已得庫車霍集占收集餘衆不過戀守巣穴
豈能遠遁若雅爾哈善未得阿克蘇臣即作速
攻取直抵葉爾羌喀什噶爾務擒霍集占中途
所得各城以綠旗官兵駐守至臣受
恩深重屢蒙寬宥即如濟爾哈朗之圍若非
聖主督勅應援早已被賊戕害中心感激無能報稱
何敢稍存家室之思乘此軍聲大振各城回衆
膽寒惟期大功速竣凱旋京師事
君養親永承
恩澤奏入
上諭軍機大臣曰兆惠奉到辦理回部諭旨奮勉前
進立志可嘉應無難擒獲逆賊但所奏霍集占不
過逃往喀什噶爾朕意逆賊未必如此或仍在阿
克蘇等處觀望此時計納穆扎爾三泰亦將會合
兆惠惟偵知霍集占所在并力圍𠞰而分兵招撫
諸城告以霍集占窮蹙不日就縛爾等脅從之衆
降者無罪賊黨離心成功自速頃據吳達善奏稱
自哈密運糧至闢展每石運費六兩三錢有竒等
語較之自歸化城運至烏里雅蘇台雖減三分之
一然以肅州至庫車計之則更覺加增可見僱值
甚昂兆惠宜收穫回人穀石加意撙節以省内地
供億之勞俱著傳諭知之
諭護軍統領努三等酌量守候哈薩克貿易
上諭軍機大臣曰現在時屆季秋哈薩克貿易人等
久應到来迄今尚無信息不便在彼守候著豫備
貿易人等各回原處努三仍暫時駐劄如哈薩克
人等到来而我豫備貿易者歸程未遠亦可喚回
若為時既久努三即令臺砧人等於哈薩克經過
時以伊等行走遲滯有渝定約致商人不能守候
委曲曉示即與永德同往庫車在兆惠軍營行走
甲午
議備𠞰官兵就近支餉事宜
甘肅廵撫吳達善奏言准永貴咨阿里衮移送
奏摺内稱派往軍營之索倫察哈爾官兵由阿
濟必濟前往烏魯木齊自該處給於口糧查本
處向未承准廷寄即當據咨速辦但哈密巴里
坤運到糧石俱在闢展距烏魯木齊九砧需駝
甚多應於哈密所僱商駝加價轉運但商人等
憚於遠行必派官兵約束今屯田正當收穫應
請另行選派又運糧商駝若本處遽行截留未
免口糧不足且亦無項可動等語臣即行咨明
阿里衮嗣據覆稱巴里坤駝隻存剰無多商民
車騾亦不常有今哈密糧運往来又有夾山一
路較為便易應聽酌量辦理等語查哈密運送
闢展糧餉約萬餘石今官兵等兩月口糧只一
千六七百石應請即於闢展截留運糧駝隻送
往烏魯木齊其口糧草豆亦於闢展借給臣又
解銀一萬兩交與永貴以充僱值仍俟阿里衮
派出官兵遣赴闢展護送糧運奏入得
旨軍機大臣速議具奏尋議此次索倫察哈爾官兵
原議派往烏魯木齊再赴庫車因該地有哈薩
克貿易馬匹一事必須照管今貿易人等尚無
信息自應以進𠞰回部為要若紆道烏魯木齊
則兵丁無事遠行虚糜運費應請行文永貴將
官丁口糧即令在闢展支給徑往回部一面行
文領兵副都統福禄等由阿濟必濟就近前往
闢展支給口糧奏入
上諭曰覽吳達善所奏伊與永貴阿里衮互相推諉
情節顯然况從前令派出官兵前往烏魯木齊係
照彼時情形酌定永貴等身在地方自當就現在
機宜通融籌辦且如兵丁等行走兩月餘即已到
烏魯木齊再多行九砧至闢展裹帶口糧有何不
可以多行數日之故紛紛文移往復互相推諉並
不從公事籌畫而各為其身計近来大臣辦事往
往如此永貴阿里衮吳達善俱著傳旨嚴行申飭
永貴係承辦之人尤為非是著將軍機大臣所議
交永貴等遵照辦理前因永貴在軍營有年派書
山往代恐伊初到不諳事體永貴不必急於来京
俟辦理軍務竣事再行請旨
丙申
雅爾哈善等疏奏阿克蘇回衆乞降
雅爾哈善等奏言八月二十日卡倫侍衛奎瑪
岱等送到阿克蘇回人圖拉克圖拉克拜呈獻
頭目摩羅阿舒爾等降文隨將来文譯出云謹
呈
天朝領兵將軍等自阿克蘇城之摩羅阿舒爾阿琿
等及管領千人之伯克大小共聞數年来霍集
占凌虐回人勉聽役使今大兵来臨正我等之
幸昨因與霍集占離隔以致被攻若大兵不来
必遭其害為此謹呈等語臣等奬以言語給以
飲食詳加詢問據稱霍集占從庫車逃往阿克
蘇時將拜城回人移往和闐烏什復集葉爾羌
等處回衆三千五百合阿克蘇烏什之衆一千
起程向賽里木再援庫車伊之哨探人等望見
大兵行塵報知霍集占頗為惶恐領衆回阿克
蘇暫駐欲將阿克蘇回人亦移往烏什久皆閉
城不從霍集占怒於本月十七日率衆攻城城
中放鎗拒敵殺十數人用事之伯克瑪瑪第畢
里野木亦在其内霍集占逃往烏什等語臣等
撫慰圖拉克給以印文令其先回又卡倫侍衛
達克塔納送到阿克蘇回人瑪瑪特呼里稱係
總管色梯巴勒氐一族隨經識認據稱霍集占
乘怒殺瑪瑪特呼里之兄弟三人伊以逃避獲
免乞降屬實臣等派兵五百名令端濟布等同
伯克鄂對等於二十一日起程本日據遣往兆
惠軍前之厄魯特侍衞察罕庫本同兆惠遣来
侍衞成果到營告稱兆惠於二十六日可至拜
城共期成事奏入
上諭軍機大臣曰阿克蘇回人當霍集占敗逃即已
閉城拒敵斯時雅爾哈善若早為進兵不特回城
久已降附而逆賊方與回衆争鬭乘機𠞰殺即擒
獲亦未可定此次乞降豈雅爾哈善之力可傳諭
兆惠仍遵前旨將雅爾哈善拏問看来回衆俱懷
二心我兵所至自必相繼迎降兆惠其迅速前進
遵照節次諭旨奮勉辦理又
諭曰雅爾哈善遣赴兆惠軍前之厄魯特侍衛察罕
庫本行走甚為迅速著傳諭兆惠查伊現在侍衛
等次加陞一級俟軍務告竣將伊戶口查出令其
完聚安插
命叙卹郡王車木楚克扎布所領得功陣亡被傷官
兵
上諭軍機大臣曰據扎隆阿奏稱郡王車木楚克扎
布往追恩克沿途𠞰殺賊衆看恩克蹤跡渡哈屯
河藏匿原游牧亦未可定請暫回吹阿勒和碩支
給口糧俟冬季雪後追捕等語車木楚克扎布甚
屬奮勉即照伊所請辦理所領官兵内有得功及
陣亡被傷者查明酌量送部議叙議䘏
丁酉
申諭定邊將軍兆惠等會兵速平回部
上諭軍機大臣曰現在阿克蘇城已經歸附看来各
城自必相繼迎降可傳諭將軍納穆扎爾參贊大
臣三泰帶領索倫察哈爾及健銳營官兵之副都
統福禄侍衛訥齊訥豐安等速行前進與兆惠會
合仍諭永貴等將官兵糧餉速為辦給既合兩路
大兵又益以三隊勁旅聲勢倍加雄壮回衆聞風
震懼今歲可考成功朕佇待伊等捷奏兆惠專膺
閫寄其率先奮勉以副睠懷又
諭曰昨以阿克蘇乞降諭布魯特使臣等據奏波羅
泥都霍集占等從前得脱回巣以阿卜都瓜卜為
葉爾羌伯克其長子阿卜都薩塔爾亦為阿克蘇
伯克等語查雅爾哈善原奏無阿卜都薩塔爾之
名摩羅阿舒爾等是否將伊殺戮及拏獲送京兆
惠即查詢具奏
戊戌
諭大學士管陜甘總督黃廷桂等辦給口糧駝隻等
事宜
上諭軍機大臣曰據黃廷桂奏稱踏勘運糧道路若
由巴里坤有博爾圖等處山徑險阻車不能行等
語大兵進𠞰糧運攸關緊要但昨據雅爾哈善奏
軍行已至賽里木計田野收穫可得七千兵三月
之糧尚不至窘廹可傳諭黃廷桂軍營糧餉固宜
陸續接濟亦不必過於張皇既據稱哈密一路可
以運往祇須酌量情形源源轉運又所奏塔勒納
沁試種豌豆已有成效塔勒納沁既可種豆由此
推之闢展吐魯番托克三烏魯木魯等處想皆可
以試種若得成熟於牧養更為有益可傳諭永貴
等將闢展等處節候地氣測騐確實即於明春佈
種所需籽粒即向黃廷桂咨取照數辦給又
諭曰黃廷桂奏於安西甘肅各營孳生駝隻内㨂得
四百有竒送往哈密巴里坤應用現在供應大兵
尚無貽悞俟直隸山西購解到日即行㨂送等語
看来所有駝隻祗足逓運糧餉器械而進𠞰兵丁
則不敷派撥是以黃廷桂請於官兵額支馬匹外
再給駝馬一匹此次進𠞰回部沿途城堡可居非
若與準噶爾等野戰必須䭾載帳房器什也况回
人等乞降相繼官兵到彼自可立奏膚功尤應輕
装速進以從便捷領隊大臣侍衛等至闢展支給
馬匹不必拘泥成例俱著傳諭知之
諭定邊將軍兆惠豫籌駐防事宜
上諭軍機大臣曰覽黃廷桂奏摺有將来平定回部
仍應駐兵之語於回地情形尚未深悉回部與伊
犁不同伊犁入我版圖控制遼闊不得不駐兵彈
壓至回部平定後不過㨂選頭目統轄城堡總歸
伊犁軍營節制即從前準噶爾之於回人亦祗如
此可傳諭兆惠將来辦理回部惟於歸順人内擇
其有功而可信者授以職任管理貢賦等事具奏
請旨至伊犁則必需大兵駐防現在作何籌畫且
由近及遠以次屯田俱著於平定後一併詳悉妥
議具奏其駐防伊犁大臣即兼理回部事務
己亥
命賞給都爾伯特貝勒等銀兩
上諭軍機大臣曰此次隨扈木蘭之都爾伯特貝勒
巴桑貝子額爾德尼各賞銀二百兩貝子竒塔扎
薩克台吉策登策伯克各賞銀一百五十兩扎哈
沁公扎木禪烏梁海散秩大臣圖布慎各賞銀一
百兩總管莽噶拉克賞銀五十兩都統和通賞銀
三十兩
辛丑
命暫寬刑部侍郎永貴等議處
上諭軍機大臣曰永貴等追捕盗竊車需賊人未能
擒獲因命交部察議經該部議以分别降革但伊
等委員擒拏竊賊未獲尚非軍營失機可比永貴
著帶所降之級仍留刑部侍郎任定長納世通現
辦屯田事務若照部議革任及帶所降之級留於
軍營恐不足資彈壓著仍以現在品級辦事俟事
竣回京該部再行請旨
壬寅
諭分派辦理屯田事務大員
上諭軍機大臣曰前以永貴在軍營年久命書山前
往更换今因屯田漸次開闢添派副都統滿泰舒
景阿二員可傳諭永貴等將現在屯田酌分兩處
滿泰與書山為一處舒景阿與納世通為一處以
便稽察以專責成永貴起程時將印信交與定長
所有兩處屯田事務令其總理
平定準噶爾方略正編卷六十一
