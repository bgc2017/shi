平定準噶爾方略前編卷四十七
乾隆七年十二月戊子
敕諭準噶爾台吉噶爾丹策零
奉
天承運
皇帝詔曰爾遣吹納木喀等請安進貢盡知爾屬下
人謊言妄行之事聲明認罪恭順奏請朕深嘉予
爾稱前次奏章並非抗激因本處言語不同之故
乞加寬宥朕本不以此介意也再爾前次奏請使
人入藏熬茶朕加恩准行爾使半途回去今又請
使人入藏從噶斯路去本不應允許但爾為父誦
經作好事兼奏請之辭極其恭順朕特加恩准爾
所請仍用三百人入藏并准路由噶斯但前去之
人若分兩起一起先由噶斯那木罕入藏一起由
多巴西寧貿易事畢方去不但我國官兵難以照
看即爾國使人亦難分道而行朕已面諭吹納木
喀爾等既欲往西寧貿易三百人可仍作一起同
至西寧貿易事畢即由多倫鄂羅木入藏朕酌量
於途間賞給牲畜路費并命大員護送爾使於本
處何時起程先期須報知我邊界大臣再爾奏稱
巡視者直至喀勒占卡倫係我人錯會大皇帝前
既准我巡視科卜多今遵照此旨每年至托爾輝
而止觀爾所言仍疑我於彼處駐兵耳朕既降旨
息兵豈復食言必欲巡視可遣二三十人來令我
守卡之人帶領巡察但須嚴飭來人無得生事再
爾奏稱貿易之人不准由歸化城等處者由内地
心疑之故既經和好豈敢妄行等語而來使吹納
木喀亦懇請不拘人數年期併所往之處亦從其
便倘如所請恐下人必起争端小事漸成大事欲
永遠和好必使信約彌堅方為有益豈可但計一
時之利而數改已定之議乎朕為大君於理可行
即准行若不可行雖再三奏請亦終不允若必如
此借端何如不通商之為得也爾宜酌其輕重仍
遵定議而行為此特頒敇書交吹納木喀齎往隨
敇賜各色緞十端磁器十二事加賞蟒緞八端並
鷹犬各二
己丑
準噶爾部人達爾濟率親屬十六人來降
命賞給安插如例
庚寅
賜吹納木喀等筵宴傳
旨賜噶爾丹策零御用朝珠并
賞給吹納木喀等銀緞磁器有差
辛夘
準噶爾部人特古斯率親屬九人來降
命賞給安插如例
甲辰
恩免哈密等處兵丁應賠馬匹銀兩
上諭内閣曰據駐防哈密安西提督永常奏稱乾隆
三年十一月十八日接辦理軍機大臣議定防所
倒斃駝馬每年分欵按額准銷之文迄今俱遵照
辦理惟有自乾隆二年八月十五日以後至三年
十一月十八日接奉定例以前此年餘間哈密赤
金厰内共倒馬八百二十六匹因俱在未定額數
之前屢經提臣援例寬免送部請銷部覆按例准
銷五百九十七匹其餘二百二十九匹乃逾額之
項非奏明之項可比應令著賠臣查經管弁兵久
已換班回營其中不無陞遷事故若逐一行催勢
必累及妻子可否邀恩准銷等語此項例前逾額
之馬雖例不准銷然邊地弁兵力量艱難朕所軫
念著格外加恩准其一體報銷以示優恤該部可
即行文該督撫等知之
辛亥
奏定定邊副將軍與將軍都統等文移儀注
定邊副將軍額駙策凌奏言臣蒙
皇上施恩授定邊左副將軍印信令酌量調遣綏遠
城右衞歸化城游牧察哈爾内扎薩克兵丁凡
將軍大臣等遇有事故調遣其如何行文儀注
乞交部定議經辦理軍機大臣等議奏前撤兩
路大兵留兵駐防邊境不復用大將軍北路以
額駙策凌為總統授定邊左副將軍印信鎮守
萬一有警綏遠城右衞等皆豫備副將軍調遣
其職任事權去大將軍不遠請副將軍行文綏
遠城將軍歸化城都統副都統等用咨伊等用
咨呈行文總管用劄伊等用呈其調至軍營俱
定副將軍指示遵行奏入得
旨額駙之副將軍乃大將軍之副將軍也一切俱應
如大將軍儀注所議甚是
癸丑
命侍衞達賚等護送夷使入蔵
辦理軍機大臣等奏言準噶爾熬茶人進蔵應
派熟練之侍衞章京等四員護送前往去年已
揀選正黃旗頭等侍衞達賚班布禮護軍參領
滿晉泰鑲白旗護軍副參領來格四員引
見准其派往嗣因齊默特等即自東科爾回巢達賚
等亦並回京來年照管熬茶來使可否仍用此
四人奏入得
旨即著此四人前往
禁王貝勒等額外徵取貉皮
定邊副將軍額駙策凌奏言烏梁海向來供給
屬主貂皮前奉
世宗憲皇帝諭旨烏梁海人衆因伊等屬主取供貂皮
過重恐其生計艱難酌量裁減照數另行施恩賞給
臣等會同王塞布騰旺布貝勒博貝議定每人
原供貂皮五張内減去二張止供三張照數賞
給王貝勒等乳牛母羊每年孳生抵償此項今
聞伊等仍取供五張應請禁止經議政王大臣
議奏請將厄魯特王塞布騰旺布和托輝特貝
勒青滾雜卜交理藩院察議仍嚴飭伊等嗣後
照例遵行如再私取逾額定行從重治罪奏入
上從之
更定軍營派撥看守綠旗兵五年一次換班
定邊副將軍額駙策凌奏言原撥種地綠旗兵
六百名今派令看守城池倉庫定限三年一換
為期太近往返徒勞請此番更換之後改為五
年限滿方行替換辦理軍機大臣等議覆應如
所請奏入
上從之
乾隆八年春正月己未
定議準夷挈眷投誠者改發寧古塔安插
定邊副將軍額駙策凌奏言向例準噶爾投誠
人等其隻身來者俱發内地安插其帶領眷屬
來者俱發察哈爾安插嗣因人數漸多察哈爾
地窄難容故亦改發内地竊思其中婦女嬰孩
大抵未經出痘不習内地水土仰懇
皇仁嗣後攜眷投誠者均發東三省凉爽之地分住
庶令伊等益遂其生經辦理軍機大臣等議奏
盛京諸處現在行查無業游民不准編籍勒回本
地不便乂令準噶爾人混處至黑龍江所屬與
俄羅斯接壤又與北路相近亦不便令伊等居
住惟寧古塔三姓與渾春之地在
盛京之東既與邊外遙遠又屬風土凉爽應如所
請凡攜眷同來者該部照例給賞發往寧古塔
安插奏入
上從之
丙寅
準噶爾部人額勒伯克率子諾海博羅特率弟
庫勒沁俱來降
命賞給安插如例
辛巳
上諭内閣曰北路軍營參贊大臣著副都統拉布敦
前往更換阿岱烏爾登給與副都統銜前往更換
塔爾瑪善
二月己亥
準噶爾部人阿必達鄂勒錐各率屬六人來降
命賞給照新例發寧古塔安插
戊申
巴圖爾婦人鄂勒錐來降如例賞給發往江寧
隨夫巴圖爾安插
三月壬申
訓飭貝勒青滚雜卜
上諭軍機大臣等曰聞喀爾喀副將軍和托輝特貝
勒青滾雜卜凡事怠惰並不在軍營效力去年查
閱伊屬下兵丁器械指稱有病不前又將伊本身
開入軍營行走之例希圖雙俸經額駙策凌查出
除名嚴行訓誡喀爾喀副將軍有承辦全部落之
責係衆蒙古表率豈可稍有怠玩苟且青滚雜卜
世受國恩並不實心報效殊屬不合著額駙策凌
查明具奏嗣經傳詢俱供認不諱額駙策凌奏請
治罪奉
旨青滾雜卜既自知其罪姑行寬貸嗣後當加意奮
勉效力贖罪著將此旨諭令知之
夏四月甲辰
準噶爾部人巴圖博羅特夫婦來降
命賞給安插如例
閏四月癸亥
駐防哈密提督永常摺奏酌辦夷目貿易羊隻
事宜
永常奏言噶爾丹策零令巴布等至境報稱進
藏熬茶仍遣吹納木喀等於四月初旬起程前
來巴布等帶有馬羊求貨臣諭以今非貿易之
年與定例不符該夷甚為悔懼哀懇再三求將
疲乏不能驅回者變賣臣查視馬匹雖有疲乏
尚可行走羊則擦掌乏弱者甚多察其言詞懇
切而羊隻實難以驅回令馬匹仍留卡倫外止
將羊隻二千餘與兵民交易仍諭以嗣後非貿
易之年羊亦不許攜帶巴布等俱欣喜叩謝即
日起身回巢奏入報
聞
辛未
準噶爾部人阿喇卜扎扎木蘇等各率屬來降
命賞給安插如例
五月戊子
準噶爾部人博爾博來降
命賞給安插如例
庚寅
署川陜總督馬爾泰摺奏酌辦塔勒納沁官弁
移駐三堡事宜
馬爾泰奏言前安西改設提督案内所有駐防
哈密兵二千名分撥塔勒納沁駐兵三百名用
遊擊一員統之三堡駐兵三百名用都司一員
統之賽布什達里雅駐兵二百名用守備一員
統之其餘一千二百名俱留駐哈密城臣抵哈
密以來相度形勢知塔勒納沁原非極衝之地
城内又無倉庫錢糧應行防守而三堡一城實
係哈密與準夷往來要路又聮接烏克爾等處
卡倫居五堡之中平時既可坐鎮彈壓萬一有
警又可收聚各卡塘兵丁在一城防守請將塔
勒納沁三百名兵酌量更換卡塘之用以千把
總一員統之其餘俱併歸三堡即將駐塔勒納
沁遊擊移三堡駐防其原設都司撤回哈密辦
事在塔勒納沁城自無可虞而三堡實隠然成
一重鎮足以固守軍機大臣等議覆應如所請
奏入
上從之
丙申
定邊副將軍額駙策凌奏言查閱喀爾喀四部
落軍容器械向經臣處派參贊大臣二員前往
今年實屆比丁審事大盟會之期既經盟會又
派大臣前往查閱衆蒙古須兩次豫備不勝勞
費請查閱軍容即交四部落之副將軍與盟主
辦理分别優劣具報無容另遣大臣奏入
上從之
策凌又奏言據副將軍輔國公巴蘇呈稱扎薩
克台吉格勒克怠玩公事前因閱視軍容伊屬
下器械不修兵數短少經參贊大臣等嚴行訓
飭格勒克並不悛改應備大營需用駝馬屢次
嚴催全不交納容隠奸拐在逃之厄鱗經貝勒
旺扎爾在伊旗下拿獲格勒克又強行奪取甚
屬不法請加懲治經臣查訪屬實奏入得
旨交部議處
癸卯
侍郎玉保奏報熬茶夷使吹納木喀巴雅斯瑚
朗等入境
乙巳
準噶爾部人達什林沁來降
命賞給安插如例
己酉
命賞拉達克汗策卜登那木扎爾
上諭軍機大臣等曰拉達克汗策卜登那木扎爾將
自準噶爾脱出之馬甲卓鼐辦給口糧馬匹送至藏
内朕甚嘉予著賞給各色緞八端玻璃磁器八事
六月甲戌
命辦理夷使速行進藏
上諭軍機大臣等曰據侍郎玉保所奏噶爾丹策零
此次遣使進藏熬茶其詞貌俱極恭順且請將所
攜貨物先在東科爾貿易朕之恩准夷使入藏者
因噶爾丹策零懇請為伊父修行善事故特允之
前次來使因貿易羈留遂至過時不能前進半道
空回此次所攜貨物並無從前羚羊角綠蔔萄等
項止係皮張尚易於變易著行文甘肅巡撫黃廷
桂令其即往西寧將夷使交易之事速行料理俾
得即日起程若復遷延過時不能入蔵將來又須
另為辦理此次一切俱令寬裕施恩籌辦妥協速
竟其事著玉保將朕加恩接濟并令即行進蔵之
故曉諭夷使等知之
丙子
奬賞貝子旺扎爾旗分協理台吉旺扎爾扎卜
定邊副將軍額駙策凌奏言貝子旺扎爾旗分
協理台吉旺扎爾扎卜向因屢此資助軍營牲
畜部議授為頭等台吉兹以豫備游牧兵護視
哲卜尊丹巴胡土克圖伊念本旗貧乏於本分
應辦外請每年更為代辦一百名牲畜口糧甚
屬急公理合奏
聞奏入得
旨旺扎爾扎卜著加恩奬賞該部議奏
秋七月辛丑
賞給喀爾喀官備駝馬牛羊一十四萬有竒
辦理軍機大臣等奏言喀爾喀各扎薩克旗分
所存官駝二萬五千有餘馬四萬有餘牛一千
有餘山羊八萬有餘自置買以來並未應用今
蒙
聖諭此項駝馬牛羊常令蒙古收管牧放恐倒斃賠
補或滋擾累可給賞伊等為業資其蕃息于生計
有益臣等遵
旨請交額駙策凌均勻給賞尋策凌奏請留駝一萬
馬二萬羊二萬以備軍營之用軍機大臣等請
仍令遵
旨辦理奏入
上從之
九月壬午
夷使吹納木喀等自哈丹和碩起程進藏侍郎
玉保等傳
旨加賞口糧換給駝馬
癸未
訓飭哲卜尊丹巴胡土克圖
辦理軍機大臣等奏言據侍衞常吉圖等報稱
胡土克圖欲往額爾得尼招寺廟禮拜職等告
以理應奏
聞俟
命下遵行伊言諸事已備前往無妨即於八月十六
日自庫倫起程臣等查胡土克圖年少無職任
意而行其徒楚揚托音及圖謝圖汗敦丹多爾
濟既不阻止又不具報均屬不合請交部察議
奏入得
旨胡土克圖欲往額爾得尼招禮拜應候朕旨若果
奏請朕自必准行乃並不具奏又不納侍衞等規
勸之言急行前往甚屬錯誤著飭行餘依議
戊戌
準噶爾部人額勒伯克夫婦來降
命賞給安插如例
冬十月甲戌
安西提督永常奏報準噶爾進
貢使臣圖爾都等入境
十一月辛巳
自準噶爾脱出經拉達克送歸之馬甲卓鼐奉
旨引
見授為護軍並賞銀五十兩
戊子
準噶爾部人額爾竒沙喇率弟烏蘇都姪和尼
青來降並
命賞給安插如例
安西提督永常奏報貿易夷人圖卜濟爾哈朗
等入境
丙申
恩免那克素番民應納銀兩
上諭内閣曰據副郎都統拜奏稱那克素三十九部
番民豫備馬匹牲畜為接濟護送夷使官弁之用
因官弁等其力尚堪自給並未動用番民所備等
語此次雖未經應用但伊等番民生長邊末感激
國恩黽勉急公甚屬可嘉應施特恩將伊等明年
應納錢糧盡行寬免以示鼓勵
十二月甲寅
侍郎玉保等奏報夷使吹納木喀等自藏起程
還部
癸亥
命準噶爾回藏之喇嘛羅卜藏丹怎來京安置
將軍烏赫圖等奏言夷使吹納木喀帶回藏地
之喇嘛羅卜藏丹怎經臣等詢問係從前策妄
阿喇布坦留下未經遣回之人居住二十六年
今因熬茶之便懇求回藏並無别情請照上年
喇嘛噶津林沁之例留於羅倫布廟居住交與
郡王頗羅鼐善為防範奏入得
旨羅卜藏丹怎係在準噶爾久居之人不可深信若
令在藏居住恐有私行送信之事著索拜將羅卜
藏丹怎及從前回藏之噶津林沁等俱送至京師
寺廟安置
甲子
夷使圖爾都等至京進表謝
恩並貢方物
準噶爾台吉噶爾丹策零謹奏
大皇帝使臣吹納木喀得從噶斯路進藏補給口糧
並准每年遣二三十人查閱托爾輝又至肅州
貿易人等不論何時一聽其便來京貿易者若
畏京城路遠即在甘州凉州蘭州西安等處貿
易皆蒙降
旨允行甚為感戴懽悦謹使圖爾都等謝
恩恭請
大皇帝萬安貢玉碗一隻馬二匹貂皮三十張奏入
報
聞
丙寅
準噶爾部人那木喀濟木扎率屬十人來降
命賞給安插如例
丁丑
賜圖爾都等入
覲乾清宫并令進觀步踏
上諭圖爾都等曰朕本欲眀年召見爾等賜予筵宴
因爾等求觀步踏故今日即令瞻仰噶爾丹策零
疏内稱前往西藏之人准由噶斯路賜助牲畜每
年准派二三十人巡閱托爾輝等處故遣爾謝恩
請安朕深為欣慰一應進藏所加恩典吹納木喀
回巢時自然詳悉告知爾台吉查閱托爾輝乃係
朕諭旨但疏内又稱貿易之人不論何時皆可前
來來京貿易者在甘凉等處任便皆准貿易並非
朕之原旨朕大臣等奏言此係噶爾丹策零巧詐
以圖僥倖朕言噶爾丹策零未必如此巧詐蓋伊
使者禀告之誤也昨朕大臣向爾訊問果係爾等
誤告之故大凡為使之人往返勞頓詞語繁多隻
言片語保無錯誤朕亦不追咎爾等但爾等歸時
須詳告噶爾丹策零知悉貿易之人於限定年
分或春夏或秋冬總在一年之内不論何時皆准
進邊貿易非不分年限無論何年皆可前來也若
來京貿易亦應在定限來京之年但爾等貨物皆
係自備脚力原屬艱難京師道遠力不能前即在
肅州貿易亦屬可行肅州與爾游牧相近尚可獲
利若在甘凉等處實屬不便朕並非以爾等為外
夷不令留頓甘凉也爾等來時並從彼處經行其
地皆屬褊小商販無多爾等貨物到彼若貨賣不
盡將䭾載回歸耶抑久住以待售耶勢必反至失
利於爾等何益肅州亦屬褊小不比京師因前既
與爾國議定先期傳集商人至彼與爾貿易若無
指定之處商人豈能各處豫備耶如欲來京貿易
於定限年分仍來京不然即在肅州亦可朕此等
籌畫皆與爾等有益爾明告噶爾丹策零知之夷
使圖爾都叩謝奏言
大皇帝諭旨甚是所稱貿易無論何時與甘凉等處
皆可貿易之語
大皇帝敕書内實未開載我等來時曾向中國大臣
言及意謂已經許可誤行禀告噶爾丹策零遂
據我等之言寫入疏内乃我等之過非噶爾丹
策零有意如此也
上諭曰偶爾錯誤朕不責備想噶爾丹策零亦未必
歸咎於爾爾等可勿疑懼惟以朕敕書開載者為
憑自屬妥協但一切事宜既經議定自當永遠遵
守今初次舉行即便反覆可乎不惟於事無益衆
人觀瞻亦屬不雅朕前降旨甚明豈有即行更改
之理可傳諭噶爾丹策零其善體朕意圖爾都奏
稱一切事宜
大皇帝皆已降
旨敬謹記憶回時詳告噶爾丹策零知之
乾隆九年春正月壬午
賜凖噶爾使臣圖爾都等宴
先是辦理軍機大臣等奏言準噶爾使臣圖爾
都奉
旨於豐澤園設帳殿筵宴請照從前筵宴吹納木喀
之例具儀以
聞奏入
報可至是
命尚書班第等預引圖爾都於
聖駕未臨之前立首班大臣末齊跪迎
駕
上陞座引進行禮傳
旨諭圖爾都以爾極其誠敬
皇上特加恩寵不以外國異視與中國臣工一體行
禮夷使叩謝入宴復傳
諭旨因爾台吉噶爾丹策零恭順遣爾來請朕安爾
亦誠敬可嘉故特加恩賜宴爾於宴所可隨意醉
飽以盡爾懽勿以大禮所在致生拘束所演各藝
爾詳細觀看俟回時告知爾噶爾丹策零可也
上親賜大臣酒時召圖爾都近前跪
賜飲三爵並傳
旨賞噶爾丹策零粧緞漳絨寧紬各二端玻璃器六
事琺瑯器四事使臣圖爾都大緞四端玻璃器四
事白銀二百兩
庚寅
駐藏副都統索拜奏報熬茶夷使在藏言語情
形
索拜奏言據郡王頗羅鼐告稱上年十月初四
日夷使喇嘛尚卓特巴宰桑吹納木喀至大小
廟拜佛謂頗羅鼐曰我噶爾丹策零聞拉達克
人言土伯特黃教盛興今我等到此黃教果覺
興旺比前不同頗羅鼐答曰我土伯特地方不
特黃教日興民生亦日安樂此皆
大皇帝廣興黃教撫輯羣生所致十月二十二日尚
卓特巴吹納木喀又謂頗羅鼐曰噶勒招穆倫
河邊之策地方原是温都遜喇嘛等坐禪之廟
聞此廟破壊我噶爾丹策零令我等攜帶銀兩
而來欲煩王子代為修廟令温都遜衆喇嘛照
常坐禪頗羅鼐答曰我仰賴
大皇帝洪恩豈不能修一廟宇但喇嘛坐禪常在山
上蓋房所以策地方不必重修况汝台吉噶爾
丹策零並未奏請在彼處脩廟我未奉
大皇帝諭旨何敢擅行十一月二十六日第巴喇嘛
與宰桑巴雅斯瑚朗謂頗羅鼐曰我等到大小
各寺廟熬茶留心細看宗喀巴佛之黃教實屬
比前興旺衆喇嘛亦覺齊整甘珠爾經丹珠爾
經甚是靈應乞王子將汝誠心扶助黃教所行
一切事體寫明付我等攜歸與噶爾丹策零觀
看頗羅鼐答曰我本土伯特地方一微小台吉
蒙
大皇帝隆恩拔至郡王振興黃教成就甘珠爾丹珠
爾經以安土伯特之人此皆仰賴
大皇帝之恩非我力所能成就若將我如何振興黃
教之處寄與噶爾丹策零我自愧無能不敢矜
誇此事亦不可行第巴喇嘛宰桑巴雅斯瑚朗
又曰我準噶爾地方並無好額木齊噶爾丹策
零分付我等熬茶事畢將好額木齊與通經好
大喇嘛延請一位帶回乞王子即為給發前去
頗羅鼐答曰汝等欲請好額木齊及通經好喇
嘛並未奏請
大皇帝既未奉
大皇帝諭旨此事我何敢專主自夷使至藏後言語
情形稍有關繫者只此數項理合奏明奏入得
旨所奏俱悉頗羅鼐所辦一切事務俱極得體甚屬
可嘉著傳旨奬諭
辛夘
川陜總督慶復奏報貿易夷人圖卜濟爾哈朗
等至肅州
甲午
召諭夷使圖爾都
上召圖爾都入見於
圓明園
賜觀煙火
諭之曰朕召見爾等三四次矣爾貿易事竣即可啟
行歸告爾台吉噶爾丹策零一切事宜總憑朕所
降謄黃諭旨為定和好之事以信為本既已議定
永遠奉行不爽使内外羣生均得安樂不亦善乎
辛丑
命恩賞郡王頗羅鼐
上諭内閣曰此次準噶爾之人入藏熬茶所有賞給
路費口糧雖係動用帑項豫備而郡王頗羅鼐實
心效力凡來使所用之物一切俱辦理妥協甚屬
可嘉著加恩賞蟒緞二端大緞四端即交與來使
齎往
壬寅
賜準噶爾台吉噶爾丹策零勅書
奉
天承運
皇帝詔曰爾奏疏内稱據使者吹納木喀歸奉到諭
旨我屬前赴西藏之人准由噶斯路行走賜助牲
畜盤費托爾輝地方每年遣派二三十人前往查
閱是以遣使者圖爾都具奏恭請聖安朕欣悦嘉
納又奏稱曾經奉旨來肅州貿易之人無論何時
乘便而來來京貿易之人願赴京者聽其來京若
以京師遙遠准在甘州凉州蘭州西安等處聽其
所願貿易其貿易時與通事同往街市購買需用
貨物等語此則與朕原降諭旨迥異故我國大臣
向爾使者圖爾都訊問據云大皇帝諭旨内原未
諭及兹事吹納木喀等曾向大人言及以為大人
業已允行是以歸而誤告噶爾丹策零噶爾丹策
零誤以為大皇帝諭旨故寫入奏疏等語大凡使
者往返行走語言繁多隻言片語豈無舛錯朕亦
不咎既係爾使者誤告爾宜仍照朕前旨遵行其
來肅州貿易之人於應來年分無論何時隨到皆
可准其進邊貿易至來京貿易之年爾等以京師
遥遠難以前來欲在肅州貿易亦可若甘州凉州
等處地方褊小商賈聚集無多與爾等交易無益
朕為大皇帝事若可行則施恩准行和好之事必
慮久遠既已議定永遠遵守不爽始為有信今特
頒詔旨付爾使者齎回隨勅賜佛二尊並賞各色
緞十端錦緞粧緞各八端玻璃磁器十五事
乙巳
準噶爾使臣圖爾都自京起程還部
二月庚戌
命傳
旨奬諭郡王頗羅鼐
駐藏副都統索拜奏言郡王頗羅鼐告臣等云
準噶爾來使第巴喇嘛吹納木喀等於啓行先
一日過我辭别據吹納木喀云自今以往我台
吉噶爾丹策零於
大皇帝前永矢恭順闡揚黃教不但兵弋永息羣生
亦皆樂業不知如何始得結信於
大皇帝可以永久不渝我答以
大皇帝包容四海以天地為心與日月並明中外並
無岐視諸部之人悉皆一體同仁即如爾等至
藏熬茶
大皇帝格外加恩賞給馬駝路費俾極充裕爾等將
還又加
恩賜爾熬茶之事得以完善者悉由爾台吉於
大皇帝前恭順有加誠心懇請之所致也聞爾台吉
素奉黃教自今以後惟有恭敬釋迦佛常如臨
之在上虔心供奉事
大皇帝恭謹彌篤一切悉遵
諭旨訓誨必得厚福我土伯特雖為黃教藏地前此
初無如此蕃盛唐古忒人亦從無如此安樂後
因
大皇帝廣闡黃教休養衆生是以自五世達賴喇嘛
班禪額爾德尼至我頗羅鼐悉予印授封疊荷
隆恩有加無已人物愈加庶富此蒙古唐古忒人所
共知者爾歸將我言告知爾台吉噶爾丹策零
是否任其自擇吹納木喀等皆以為然彼又云
聞前入藏人言此地唐古忒人不能乘馬兵械
亦不完備今我至喀喇烏蘇時爾子扎薩克台
吉珠密納木扎爾率兵迎接將軍侍郎觀爾地
之人乘騎兵械亦甚可觀我答以此乃興黃教
之地素不以武備為事因爾前台吉起兵襲藏
我唐古忒始重武備悉加意練習且
大皇帝加恩令我統轄藏事我悉力簡閱甲兵繕治
軍械他部即有以兵犯我邊圉者亦久已有備
蒙古唐古忒兵藉
大皇帝天威足資抵禦等語吹納木喀等唯唯而退
奏入得
旨頗羅鼐與夷使應答言語極為得體此皆伊平日
感朕厚恩實心報效是以所言皆合朕意實屬可
嘉著傳諭頗羅鼐知之
三月丙戌
恩賞在藏熬茶辦理夷使郡王頗羅鼐子公朱爾默
特策卜登等緞疋有差
上諭内閣曰此次準夷進藏熬茶郡王頗羅鼐之子
公朱爾默特策卜登等感戴朕恩管轄兵丁暗中
防範各處卡哨出力報效殊屬可嘉應加特恩賞
給頗羅鼐長子公朱爾默特策卜登次子扎薩克
頭等台吉珠密納木扎爾辦理噶卜倫事務公班
第達蟒緞各二端大緞各二端賞給噶卜倫扎薩
克頭等台吉策凌旺扎爾布隆燦色玉特塞卜騰
扎薩克頭等台吉齊旺多爾濟大緞各一端官用
緞各二端再賞給岱綳羅卜藏達爾扎章魯占巴
達顔台吉巴扎爾鼐大縀官用緞各一端以示鼓勵
己丑
駐防軍營參贊大臣副都統慶泰期滿以副都
統保德代之
庚寅
駐藏副都統索拜疏奏酌議安置準噶爾回藏
喇嘛噶津林沁及解送羅卜藏丹怎來京事宜
索拜奏言上年十二月内奏
諭旨令臣於準夷熬茶事竣將自準噶爾回藏之喇
嘛羅卜藏丹怎及噶津林沁等一併送至京師
寺廟安置臣當即傳諭郡王頗羅鼐據云喇嘛
羅卜藏丹怎噶津林沁俱在準噶爾久居人不
可信但噶津林沁乃拉達克人幼為班禪額爾
德尼弟子居扎什倫布廟我猶及見今自準噶
爾回藏後我留意訪察不惟無偵探消息行間
搆釁之事於班禪額爾德尼實亦誠信敬奉今
若移送京師拉達克人必得聞知若失其意後
此探報準噶爾消息恐致阻礙且噶津林沁年
已七十餘病腫衰殘餘生無幾我令可信人時
嚴防範必不致有啟釁之事我意噶津林沁不
必赴京止將羅卜藏丹怎解送京師似為妥協
等語臣思噶津林沁為拉達克人未入版圖而
年老病廢移送京師彼或以老病為詞請將羅
卜藏丹怎遣員解送京師噶津林沁候
旨定奪奏入得
旨著照頗羅鼐所請行惟防範之事頗羅鼐宜益加
勸勉為善
甲辰
川陜總督慶復疏奏籌辦準夷肅州貿易事宜
慶復奏言肅州鎮道呈報準噶爾甲子年貿易
夷人於正月十三日到肅所攜貨物俟派出商
人李永祥至肅交易其羊二萬三千餘隻路遠
羸瘦水草不宜夷人急於求售李永祥尚未至
肅且為數甚多亦難悉售之近地應倣安西之
例於公帑給值以羊分予提鎮標兵扣餉償帑
但夷人索價甚昂尚未議定臣查夷人無知索
值但當從容開示以釋其疑至今年已定以貨
易貨之例雖前在哈密曾給現銀今在肅必將
羊價議定併入諸貨之内令商人以内地貨物
互易至商人到肅不能牽羊遠售分予各兵以
餉抵值此係内地自行變通辦理之道但期於
兵有益議亦可行復准甘肅撫臣黃廷桂手札
及肅州鎮道呈報云准夷貿易方經定例以貨
易貨夷人所攜貨物羊與馬駝計值銀四萬兩
有竒因聞肅州地少巨價必招商異地夷人殊
窘迫求售及聞以貨易貨則云上年東科爾全
數給銀固為
大皇帝格外深仁而俄羅斯各處我部曾有人往彼
見其與内地交易有貨物有金銀何以今年肅
州概不給發若盡以貨易我輩寧攜歸貨物此
事所關頗重倘夷人於以貨易貨之外仍不免
索銀應如何辦理囑臣札復臣復札云準夷年
來貿易獲利數倍今當恪遵
諭旨堅持易貨始可遏其無厭之心該夷今年所攜
皮貨甚少而羊與馬駝值銀不過數萬彼攜回
原貨之說亦狡獪之詞然因時制宜亦不必遽
令觖望蓋示以以貨易貨之常例可杜日久無
己之貪心今若稍以銀互市再為申明定例堅
其後約亦為兩得然必須文武曉諭俟商人熟
察夷情詳定價值如果感服公平方稍為給銀
一面辦理一面奏
聞始覺周密惟當仰體
聖主撫戢萬方之意審其輕重妥協辦理奏入報
聞
平定準噶爾方略前編卷四十七
