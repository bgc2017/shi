平定準噶爾方略正編卷六十八
乾隆二十四年二月丙辰
議購買俄羅斯馬匹事宜
喀爾喀親王桑寨多爾濟奏言查内地商民於
恰克圖購買俄羅斯皮張等物又於布里雅特
以布疋茶葉换易馬匹牲隻似於軍需有益應
請
旨交與管理貿易司員或以官銀令商民承辦或仍
令商民置買每年可得馬一二千匹奏入得
旨軍機大臣議奏尋議收買俄羅斯馬匹牲隻事屬
可行但必須遴選幹員前往查理藩院員外郎
佛禄曾在恰克圖辦事頗悉該處情形戶部郎
中范清注習於貿易張家口恰克圖等處又有
伊商夥臣等酌議派令前往遣人詢訪俄羅斯
馬匹實價再動支官銀購買仍不露官辦形迹
俟交易後派員送至張家口將騸馬彌補牧羣
欠數騍馬兒馬交總管等歸入牧羣孳生於軍
需備用自有禆益奏入
上從之
戊午
諭四川總督開泰等接濟甘省錢文
上諭軍機大臣曰甘省連年承辦軍需錢價未免昂
貴西安鼓鑄爐座無多從前已屢次協撥現存無
幾四川為産銅之區添爐鼓鑄錢文必多若由水
路運至略陽轉送甘省即增添運費較之甘省現
在錢價尚當减省著𫝊諭開泰查明該省存局餘
錢儘其所得撥出數萬串委員陸續運至略陽交
陜省委員轉運甘肅一帶視錢文之多寡酌定成
數搭放兵餉以每銀一兩折錢八百文為率如有
贏餘即設局减價兑换并計其兌换銀數報部於
撥解甘省協餉時照數扣除改撥川省抵餉以省
往返運送之煩并傳諭明德知之
壬戌
賜哈薩克阿布勒巴木比特等
勅書
皇帝勅諭哈薩克汗阿布勒巴木比特阿布賚阿布
勒比斯等昨據將軍等具奏爾等遣俄羅斯蘇爾
統等代請朕安由烏里雅蘇台伴送至京朕嘉爾
等誠悃疊申宴賚念爾阿布勒巴木比特等遠在
外藩若照内地扎薩克授以爵秩恐爾等有拘職
守前阿布賚等遣使入覲時已𫝊諭及此爾阿布
勒巴木比特亦各依舊俗安居游牧庶無擾累爾
等如遣使輸忱朕亦不靳恩賞其賜爾阿布勒巴
木比特等縀疋器什茶葉若干使臣歸日爾等其
各祇受又賜來使等衣物銀兩若干及使臣隨僕
等縀疋銀兩俱諭爾等知之又昨准俄羅斯部落
來文有爾等哈薩克舊係伊屬之語朕命所司傳
諭云前大兵進𠞰厄魯特抵哈薩克邊界伊等慕
化投誠我大國之體自當撫納非若汝外邦動以
威力相加與之約誓責其貢賦亦未嘗禁其服屬
他國也嗣後爾等即與俄羅斯往來亦所不校其
勉輸誠悃永享無窮之福特諭
諭定邊左副將軍成袞扎布等辦理哈薩克來使歸
途事宜
上諭軍機大臣曰哈薩克請安使臣歸途仍令納旺
照管據伊等奏稱沿途貿易及買蒙古人口請旨
遵行朕諭以貿易之事係爾等私情不便𫝊諭至
蒙古等皆朕臣僕與爾等一體而喀爾喀尤服屬
年久自不肯售賣人口或新附之都爾伯特扎哈
沁等部落有此舉動只得聽其自便亦不能預為
期約再伊等稟告軍機大臣欲將留於軍營休息
之人一體賞賜恐此次伴送伊等又復言及亦當
明白曉示以此等人並未入覲例不應賞念其久
住客邸推廣仁恩每人賞縀一端再此等哈薩克
使人等所擕賞物頗多駝隻不足必請添補當告
以向無官辦之例或自行僱覓我等仰體皇仁代
為𫝊集尚屬可行即以伊等賞項辦理若再三懇
求亦止此次酌量辦給後不為例其駝隻仍交納
旺帶回斷不可曲順其情致伊等習以為常無所
限制
癸亥
宣諭哈寧阿罪狀
上諭大學士曰哈寧阿以軍行失律解京鞫訊據其
詞與雅爾哈善相符且將雅爾哈善種種謬戾乖
張失機僨事情節指陳如繪是雅爾哈善雖已伏
法實不足以蔽其辜夫雅爾哈善既為將軍而哈
寧阿即其參贊以將軍罪狀如此為參贊者自當
以軍國之計為重據實參奏乃隱忍貽悞又從而
附和之滿洲世僕豈宜出此且哈寧阿又非他人
可比自伊父哈達哈獲罪經朕加恩矜宥并予以
自效之途伊苟有人心念及伊父亦將倍加感奮
矧軍旅重寄三軍之命繋焉顧因循玩視可乎核
哈寧阿之罪正與雅爾哈善等應即正典刑以肅
軍紀第以參贊究屬相助為理之人前哈寧阿曾
隨將軍兆惠由濟爾哈朗力戰而出雖現在所犯
情罪斷難稍貸仍念伊前勞暫緩正法著監候秋
後處决以示寬典朕用人行政事無鉅細一秉虚
公自問信賞必罰毫無偏倚若事關軍務尤期法
在必行然使其人尚有微績可錄亦不忍竟没臨
時必量予加恩此中權衡輕重實可下對天下臣
民今將哈寧阿留候秋讞著通諭中外俾衆共知
之
甲子
定邊右副將軍富德等疏奏大敗賊衆於呼爾
璊
富德等奏言臣舒赫德等於十二月初四日從
阿克蘇領兵三千五百餘名馬一千七百餘匹
途次牽趕牧放前至巴爾楚克臣富德領兵三
百餘名於十二月二十五日相會一面遣人催
送馬匹二十九日臣等捉生詢問據供霍集占
聞知大兵來援現在并力攻取將軍兆惠營寨
等語臣等即將平常兵丁及一切行李俱酌量
存留令進𠞰兵丁乘騎駝隻前進正月初六日
至呼爾璊逆賊霍集占領騎賊五千餘迎戰臣
富德臣舒赫德將中軍兩翼馬兵六百餘名令
努三愛隆阿帶領又參贊大臣福祿領隊大臣
永慶
乾清門侍衞瑪瑺瑚什公特通額額訥愼訥齊訥
正黃旗額爾登額塔爾海正白旗額爾登額科
普薩烏爾圖納遜棟保蒙固勒伊達木扎卜巴
圖魯侍衞老格占頗圖伍岱瑪呼占丕納福永
永德豐訥亨豐安等各按部伍排列鎗礮其索
倫察哈爾善射步兵分列兩翼從已至申與賊
相持合戰十餘次賊始敗潰提督豆斌領中軍
鎗礮攻奪賊人所據高岡臣富德努三領左翼
兵奪取逆賊帳房及旗纛鎗礮等物臣舒赫德
愛隆阿領右翼兵將據溝為營之賊衆擊敗數
次計追奔十五里𠞰賊百餘人受傷者甚衆我
兵多係步行所有馬匹多因疲乏及中鎗礮倒
斃僅存百餘不能馳驟是晚收兵覓水安營次
晨領兵前進途遇戈壁賊衆又踞高阜迎戰臣
等以鎗礮攻擊賊即退避步兵不能追及相持
一晝夜初八日賊知我兵乏馬四面進攻官兵
奮勇迎敵擊退數次多有𠞰殺賊恃其衆仍合
圍拒守臣等與各官兵因駐兵砂磧兩晝夜無
冰吞咽零星冰塊人馬俱乏惟望解送馬匹計
日應到臣等是夜布列方陣覓有水之地安營
一面遣人往迎臣阿里衮通信行未十里聞賊
在後施放鎗礮我殿後之侍衞額爾登額豐訥
亨豐安領健銳營兵接戰賊遂敗退及我兵起
行賊復來挑戰天曉至沁達勒河賊又奪我渡
口即整兵嚴守賊不能奪相持一晝夜臣等計
議逆賊知我馬力不足敢於侵擾若不奮勇𠞰
殺無以示威軍營尚有可用之馬五十餘匹給
與精壯兵丁乘騎再派健步兵丁二百名往襲
賊營初九日夜月落後行至卡倫適臣阿里衮
已遇臣等通信之人即挑選馬駝趲行與襲賊
兵會合臣阿里衮鄂博什分兩翼奮呼衝突盡
力𠞰殺初十日黎明領兵回營聞擊敗賊人尚
有吹角招集逃衆者臣努三鄂博什等領兵從
右攻擊臣阿里衮愛隆阿自左夾攻臣富德居
中追𠞰殺賊數百人收獲鳥鎗長槍及疲乏馬
匹無算詢問俘獲人口據稱賊人被𠞰者千餘
受傷者甚衆交鋒之初波羅泥都鳥鎗傷脇舁
入城中旋回喀什噶爾又所殺巴圖爾十五人
大伯克數十人等語計自正月初六至初十日
五日四夜領隊大臣侍衞官兵等俱奮勉𠞰賊
至健銳營兵丁訓練有年火器精利爭先殺賊
陣亡者二十餘名得傷者七十餘名滿洲吉林
索倫察哈爾綠旗兵丁陣亡七十餘名其大臣
官兵内得傷者如提督豆斌脅前總管三都卜
唇上侍衞額訥慎腰間塔爾海肩背占丕納手
指俱中鳥鎗傷侍衞瑪瑺腮頰齒牙項臂受傷
數處老格肩骨及左腿中槍未損此次奮勉官
兵内酌量奬賞孔雀翎藍翎與陣亡得傷官兵
分别造册送部臣等復詢知將軍兆惠等堅守
待援正欲通信適兆惠營中聞臣等鎗礮之聲
已知援兵俱集遣索倫兵二名伯克霍集斯所
屬回人二名賫文知會臣等云上年十月十三
日領兵至通古斯魯克遇馬步賊衆二萬餘人
我官兵千餘人内渡河者僅五百餘名雖有斬
獲而馬力疲乏被賊遮圍暫行據守賊亦掘濠
立寨相持閱今三月晝夜攻戰賊人初引水灌
營我兵即掘濠宣洩又以葦埽蔽體來犯即用
火焚燒又掘溝伏身前進即乘高擊退本年正
月初八日遥聞北面有鎗礮之聲想援兵已至
即乘夜選兵千餘名製備雲梯兩路衝突燒燬
賊營陣斬千餘人生擒五百餘人獲旗纛軍器
無算即欲會同𠞰賊奈步賊雖敗而騎賊尚於
遠處偵伺未敢輕動因遣回人畢齊起等間道
宵行移咨將軍大臣等現在何處及𠞰賊情形
并作何籌畫來援會𠞰現在軍營人等俱安好
無恙等語臣等即當定期夾攻備文付來人賷
回今臣阿里衮送到馬一千匹駝四百隻臣等
乘賊敗潰整兵往援仰賴
聖主天威務期擒獲渠魁以告成功奏入
上諭大學士曰據富德等奏報正月初六日統領官
兵行至呼爾璊逆酋霍集占等率賊騎五千抗拒
官軍奮勇轉戰至初九日我兵因馬匹行遠力乏
不能悉行斬獲是夜月落後適參贊阿里衮送馬
已到正遇分遣𠞰賊官兵即與鄂博什分為兩翼
讙呼馳突陣戮賊衆甚夥至初十日天曉收兵回
營計五日四夜殺賊千餘及中傷者無算初六日
交戰時逆酋波羅泥都脅間中鳥鎗傷甚劇賊舁
之入城旋回喀什噶爾計陣戮賊巴圖爾十五名
大伯克數十名至將軍兆惠在營中固守聞鎗礮
聲知援兵已至即遣索倫兵回人等賫文通信等
語覽奏深為感慰此皆
上蒼默垂眷佑諸大臣以及官兵等忠誠敵愾所致富
德數年來宣力勤勞此次奮勇督勦厥功懋著著
加恩封為三等伯爵舒赫德雖屢經獲罪今知奮
勉自贖亦屬可嘉阿里衮前雖未著成勞今送馬
濟軍如期集事且會同𠞰賊擊殺甚多朕心深為
奬許計此次𠞰賊有功自領隊大臣以上人人踴
躍自效提督豆斌率中軍鎗礮鼓勇前進奪取賊
營脅受鎗傷著加恩一體議叙并各賞給世職所
有陣亡及效力之侍衞官員兵丁等俟兆惠富德
查明造册報部到日一并照例優加敘䘏富德等
摺奏及兆惠咨文併發又
諭曰覽富德等捷奏甚屬奮勉伊從前奏請趲行前
進及舒赫德催督各隊兵馬陸續進發俱甚合機
宜若不如此辦理焉能𠞰殺賊衆通信軍營朕心
深為嘉悦但逆賊霍集占等喪胆之餘惟有逃遁
今各城回衆皆降自必慮其縛獻惟大兵追𠞰後
北路駐兵甚少伊曾住伊犂熟其道路或就彼往
投俄羅斯亦未可定兆惠富德等宜籌堵截之策
且伊二人既會兵一處足以辦事而阿克蘇駐劄
需人著舒赫德即回阿克蘇辦事明瑞亦遵前旨
馳驛來京至舒赫德駐劄阿克蘇時有烏什回人
托克托默特來投據告稱將軍等於營中掘得窖
粟及得馬千匹駝千隻波羅泥都已回喀什噶爾
等語今覽兆惠咨文伊等並未收獲馬駝而富德
又奏稱波羅泥都臨陣負傷舁入城中是托克托
默特所言盡屬子虚或係霍集占等遣來詐降以
懈我軍心自應嚴加窮詰著永貴玉素富等查明
托克托默特現在何處即嚴拿送往軍營交與兆
惠審理俱著𫝊諭知之又
諭曰此次應援軍營雖𠞰賊甚多而逆賊等巢穴尚
存自必勉強支吾萬一負嵎固守而我馬力尚未
甚足仍須駐候前曾諭及我兵若回阿克蘇則多
勞往返即就近駐劄和闐方妥惟是駐兵之後一
切糧運自必由烏什一路行走倘逆賊等窺我北
路兵少由間道抄截亦未可定故阿克蘇地方最
要己諭舒赫德速回辦事矣至官兵亦不必俱聚
和闐或分駐阿克蘇則糧運易集而聲援亦接若
業已擒獲渠魁即無庸置議總之伊等身在軍前
惟宜相機辦理固不必拘泥朕旨亦不可坐失事
會也者將辦理情形作速奏聞
乙丑
諭定邊將軍兆惠等酌調布魯特兵丁事宜
上諭軍機大臣曰據清馥奏稱遵旨詢問布魯特使
臣車里克齊等以派兵協𠞰逆回一事據稱行至
游牧後情願量力出兵協助將軍大臣等語前經
舒赫德奏稱侍衞布占泰等見車里克齊之弟言
及派兵伊等以游牧事務係明伊勒哈管理復因
天寒雪盛布占泰暫行回營今雖據伊等懇請自
效但所言亦恐無定惟視我之情形我兵力精銳
則踴躍隨行或稍覺平常即從中觀望此亦外藩
情勢之必然者伊等既有此言若果踐前約兆惠
等亦酌量奬賞調用如可以不需自當相機發遣
著因便𫝊諭知之
恩授總管噶岱默特為頭等侍衞
上諭軍機大臣曰富德等奏稱回人噶岱默特經將
軍兆惠派同愛隆阿駐防要隘後同回阿克蘇又
隨軍前進熟習沿途情形頗得其力等語噶岱默
特著加恩授為頭等侍衞有回城伯克缺出即令
其管理
命巴圖魯侍衞瑪瑺等來京
上諭軍機大臣曰昨諭明瑞遵前旨馳驛來京詢問
軍前情形今思侍衞瑪瑺老格等此次甚屬效力
且得傷可念自應來京休息而新派之侍衞等似
老格得傷者尚有幾人著兆惠等查明令其分起
來京
丁卯
申諭侍衞官長保等趲送馬匹事宜
上諭軍機大臣曰清馥奏稱詢知侍衞官長保等帶
領達什達瓦兵丁由烏里雅蘇台哈布塔克拜塔
克直抵烏魯木齊因將伊等應得錢糧送至烏魯
木齊辦給又達爾黨阿等自巴里坤至烏魯木齊
需用熟識水草之嚮導等已於索倫察哈爾厄魯
特等兵丁内派出二百餘名等語所辦尚是從前
諭官長保等由巴里坤會同達爾黨阿等行走原
以厄魯特等頗悉沿途情事今既就近前往自無
庸議若伊等接得前旨仍回巴里坤更為妥協但
厄魯特等雖稱熟識水草而我兵豈遂無歴練之
人可𫝊諭達爾黨阿等自巴里坤前往務嚴飭新
派官兵沿途加意照看并𠞰殺嗎哈沁等或葉爾
羌喀什噶爾等處有厄魯特及回人逃來即行𠞰
殺以清臺路庶馬匹不致被竊而渠魁亦難漏網
矣
命選派俄羅斯送出之索倫察哈爾等來京
上諭軍機大臣曰據喀爾喀親王齊巴克雅喇木丕
勒等奏報俄羅斯將舍楞等帶往之察哈爾佐領
巴彦察克等十八人查出送至恰克圖等語可𫝊
諭成衮扎布等巴彦察克等十八人被陷得脱殊
可軫念伊等至烏里雅蘇台即於索倫察哈爾厄
魯特内擇其明白曉事者各一人賞給行裝馳驛
來京以備詢問餘十五人酌量賞給令其各回游
牧其來京之人不必派員照管
戊辰
諭阿克蘇辦事侍郎永貴派兵防送糧運
上諭軍機大臣曰永貴奏稱現在派駝二百五十隻
將回人所交米麪及弓箭火藥鉛丸酌分䭾載又
趕送羊一千五百隻前往軍營等語接濟軍需甚
關緊要此時將軍等正與逆賊相持恐有賊黨乘
間搶刦可𫝊諭永貴於起運時多派官兵沿途防
護免致疎虞
諭辦理屯田副都統定長酌派聽調之綠旗兵丁
上諭軍機大臣曰定長奏稱新派綠旗兵丁五千名
駐吐魯番聽候調遣已會同總兵楊寧將老弱者
撤回其名糧於屯田兵丁内充補仍飭該管官嚴
加約束等語此次派出綠旗兵前諭聽候兆惠行
文或調令進𠞰或留派屯田今時值春耕與其坐
糜糧餉莫若先事耕作可𫝊諭定長即將兵丁五
千名分發吐魯番附近屯田處所令其開墾庶伊
等不致閒住滋事於屯務亦有禆益
己巳
定邊將軍兆惠等疏奏擊敗賊衆與援兵會合
兆惠等奏言臣等自上年十月十三日被圍賊
人屢次侵犯俱為我兵擊退賊因掘塹築臺彼
此相持此三月内賊引水灌營我兵即决濠宣
洩或以葦埽蔽體及掘溝潛伏俱為我兵焚燒
截殺狡計百出卒不得逞且於帳房附近拾得
賊人鎗礮鉛丸數萬即以擊賊仰賴
聖主洪福惟侍衞富紹等數人陣亡其餘官兵中傷
者尚少賊見不能獲利因遣人於營外告稱從
前我等擒獻達瓦齊遣人入
覲至今未回今年
天朝因何發兵征討猝圍庫車現在大和卓木自喀
什噶爾前來並不知小和卓木抗拒大兵之事
祈將軍遣使同我等入
覲等語臣答云
天朝大兵特為聲討霍集占負恩之罪及追拏自伊
犂逃竄之逆回厄魯特等與波羅泥都無涉
大皇帝早已洞鑒奉有
諭旨因不知波羅泥都所在是以未經頒給今既到
此即應欽遵
諭旨將伊弟霍集占及阿卜都克勒木等并自伊犂
同來助惡回人沙喇斯瑪呼斯厄魯特等一併
擒獻隨恭捧
諭旨設於案上令回人等捧去逆賊計窮並無回信
今年正月初八日遙聞北面鎗礮聲知援兵已
集臣等遂於是夜架豎雲梯挑兵千餘名分為
兩翼奮力衝出奪取賊人營壘燒燬高臺𠞰賊
千餘人生擒五十餘人收獲鳥鎗長槍旗纛等
軍器無算即欲往會援兵而步賊雖敗騎賊仍
於遠處窺伺因遣索倫奈圖善伯圖等夤夜繞
道通信臣富德等領兵進𠞰於十四日早離臣
等所駐二十里臣等即帶兵按隊相迎現在合
兵一處除此次在事奮勉效力之大臣侍衞官
兵遵
旨詳查具奏外其如何整兵再進擒獲賊首𠞰殺逆
黨之處公同酌議續奏奏入報
聞
定邊右副將軍富德等疏奏擊敗賊衆與將軍
等會合
富德等奏言臣等於正月初六日在呼爾璊遇
賊轉戰五日初十日得兆惠咨文即令來人轉
覆十二日伊等復回據稱賊人卡倫火光甚大
不能前進臣等即於十三日整兵二鼓起程五
鼓至葉爾羌河岸偵探兆惠軍營相距二十里
望見賊營烟火即行駐兵與領隊大臣侍衞等
分定中軍兩翼排列整齊十四日黎明前進約
行六七里左翼見有賊兵直前攻擊賊並不接
戰會入賊人右隊而去時我兵右翼臣阿里衮
愛隆阿即領侍衞伍岱營總金集噶爾等以鎗
礮接戰敗賊數次餘賊仍依蘆葦放鎗臣富德
舒赫德同侍衞瑚什老格領左翼兵急進賊遂
渡河而逃計𠞰賊二三百人我兵陣亡者二人
得傷者十餘人又防範城内賊人突出夾攻臣
富德舒赫德福祿領中軍自右翼以次進攻但
未知兆惠軍營附近有無賊衆因一面令左隊
之護軍統領努三副都統鄂博什各領馬兵堵
截賊人尋覓將軍營盤告知援兵已到將軍之
兵應於首隊排列以示聲威且可𠞰殺逸賊旋
據努三等告稱我等直抵將軍營内自將軍大
臣以至官兵俱各無恙因無馬匹是以明瑞由
屯温布端濟布等領步兵向我首隊排列前來
等語臣等一面追賊渡河一面辦理官兵乘騎
馬駝令努三等迎接將軍兆惠等官兵現在臣
等兩路官兵會合一處是晚起行行三十里十
五日行二十餘里雖遠見賊人覘望形跡總因
屢敗不敢來犯現派帶領馬兵之努三鄂博什
由屯温布等為殿以回阿克蘇其奮勉效力及
陣亡得傷官兵謹列單具奏奏入報
聞
恩諭陞賞將軍大臣侍衞官兵等
上諭軍機大臣曰據軍營奏報將軍兆惠富德等聲
援既接分領官兵奮勇𠞰賊合軍一處整頓兵馬
再行進𠞰覽奏殊為欣慰此實
上天眷佑之恩朕不勝欽感至將軍大臣侍衞官兵等
奮勉效力允宜優叙以示奬勸適據兆惠奏辭封
爵及所賜章服從前因伊被圍固守是以特加寵
錫今果全師制勝何必固辭前固富德迅速應援
屢敗賊衆已封為三等伯今又領兵力戰與將軍
會合厥功懋著著加恩晉封一等成勇伯兆惠軍
營之侍郎公明瑞副都統由屯温布總管端濟布
富德軍營之護軍統領努三副都統鄂博什默爾
根巴圖魯瑪瑺散秩大臣永慶俱交部議叙給與
世職二等侍衞瑚什卓里克圖巴圖魯額訥愼訥
齊訥伯克巴圖魯老格福永俱著授為頭等侍衞
三等侍衞傅靈安克丑巴圖魯諾爾本庫爾察巴
圖魯扎延保額爾克巴圖魯海蘭察鄂畢達達克
塔納瑪格莽喀察公特通額豐安豐訥亨額爾登
額永德塔爾海科晉薩塔蘇爾海巴圖魯占頗圖
哈坦巴圖魯瑪呼克爾齊克衣巴圖魯占丕納默
爾根巴圖魯伍岱俱著授為二等侍衛正黃旗三
等侍衞額爾登額著補授二等侍衞賜號噶畢雅
圖巴圖魯仍賞銀一百兩藍翎侍衞烏爾登永泰
滿柱烏爾圖納遜蒙固勒棟保伊達木扎卜奬賞
孔雀翎之藍翎侍衞塔尼布侍衞上行走之護軍
校福保奬賞孔雀翎之索倫驍騎校巴勒琿俱著
授為三等侍衞奬賞孔雀翎之察哈爾護軍署參
領茂海賽音伯勒克著授為防禦在參領上行走
索倫協領安提木保著賞給副都統職銜副總管
阿爾哈爾沁著補授總管吉林佐領布爾哈著補
授協領署前鋒章京觀音保前鋒侍衞常保柱俱
著准其實授索倫驍騎校雅卜唐阿著授為防禦
喀爾喀公朗衮扎卜著授為鎮國公賞戴雙眼翎
阿拉善輔國公衮楚克著授為鎮國公又
諭曰兆惠奏稱侍讀學士温福從軍勦賊面中鳥鎗
傷手中槍傷且諸事奮勉效力等語温福著加恩
補授内閣學士又奏稱乾清門二等侍衞富紹𠞰
賊陣亡富紹年來甚屬效力今又臨陣捐軀甚屬
可憫著交部照例議䘏給與世職此次陣亡得傷
官兵等俱著查明送部照例叙䘏又
諭曰富德等奏稱提督豆斌總管三都卜俱以負傷
身故等語甚屬可憫豆斌著加恩照旗員一品大
臣例交部議䘏給與世職三都卜著照陣亡例議
䘏豆斌所遺提督員缺著閻相師補授所遺總兵
員缺著五福補授遊擊職銜榮保隨富德立功著
加恩授為總兵
參贊大臣巴祿等疏奏領兵策應軍營
巴祿等奏言臣等於正月二十二日駐兵巴爾
楚克得富德擊敗賊衆之信離兆惠軍營僅四
五十里計此時應已會合一處恐賊人窮蹙以
死抗拒必須多兵協助臣等所領兵一千二百
餘名俱係精銳現有送到馬匹一千有竒分給
兵丁惟哨探攻𠞰始行乘騎臣巴祿阿桂巴圖
濟爾噶爾瑚爾起即於本日起程又准永貴咨
稱和闐等城被賊侵犯急需馬兵二三百名協
助等語臣等伏思策應軍營更關緊要即令派
往和闐又須轉回阿克蘇恐徒勞往返是以未
能應付奏入報
聞
阿克蘇辦事侍郎永貴疏奏策應和闐情形
永貴奏言正月十九日准侍衞齊凌扎卜散秩
大臣伯克鄂對等遣回人呢雅斯呈稱逆回賊
黨鄂斯璊阿卜都克勒木阿卜達哈里克遣塞
頗爾等統衆六百於十一月二十六日來犯額
里齊哈喇哈什肆行搶刦兩城僅有馬兵五十
餘名綠旗兵五百名分守侍衞納爾布於十一
月二十一日抵哈喇哈什即派滿洲通事哲勒
順等先往克勒底雅守禦不意二十六日賊人
鄂斯璊統衆前往克勒底雅有本城回人默默
里提卜鄂斯璊哈子二人誘守城人飲醉夤夜
開門放入哲勒順被害現在兩城糧草甚乏人
心搖動賊人不時發書廹脅恐生内變請速發
精壯馬兵數百名於正月内趲來救援等語臣
等前因齊凌扎卜等請發兵馬隨將阿里衮所
留之馬及回人處買來馬匹派兵一百名前往
今復據請兵救援自應速為辦理適有預備調
用馬二百餘匹到營隨派吉林察哈爾等病痊
兵丁六十名挑選跟役四十名又伯克鄂對之
妻及衆伯克等派回人五十名自備行糧馬匹
一同起程一面咨商巴祿將伊等所領兵丁内
派出二三百名尚未准咨覆倘有可通融亦陸
續發往奏入報
聞
諭定邊將軍兆惠等堵截賊衆及應援和闐事宜
上諭軍機大臣曰將軍兆惠等現在合兵自應整頓
前進今馬匹口糧俱陸續渾送此時宜催督各城
堡及時耕種以資接濟至賊人不耕則無食如耕
則未熟之前我兵即前往蹂躪自必困憊就擒惟
是霍集占等知我必整兵再進恐被擒獲預籌逃
匿之地亦勢所必然計葉爾羌喀什噶爾附近皆
哈薩克布魯特人等游牧素有釁隙必畏其縛獻
不敢逃往伊等曾久住伊犂等處或向北投入俄
羅斯兆惠富德等應留心防範堵截預為辦理昨
巴祿奏稱接永貴咨調馬兵二三百名救援和闐
伊以策應將軍等為要俟到軍營後再議等語是
時伊惟聞富德與賊交戰尚未知兩隊會合想此
時當相機分兵耳但永貴奏稱齊凌扎卜等呈報
賊攻甚急自應作速往援且和闐地廣糧多又當
賊人向東南逃走之路我兵會合則人數衆多且
葉爾羌距彼亦近即著巴祿領兵數百前往策應
庶地方可保亦可減阿克蘇之糧餉兆惠等酌議
具奏再富德曾有從巴勒琿嶺前取喀什噶爾之
奏昨派出西安滿兵二千達什達瓦兵五百由額
林哈畢爾噶趕送馬匹富德如欲於巴勒琿嶺進
兵即著帶滿洲索倫兵迎回與西安滿兵等會合
亦屬妥便伊等相機辦理不必拘泥朕旨俱著傳
諭知之又
諭曰將軍兆惠富德等兩隊會合整兵再進逆賊霍
集占等將來若計窮逃匿想未必投往哈薩克布
魯特或從伊犂向北往投俄羅斯已諭兆惠等籌
備堵截但回部通伊犂路多著傳諭將軍成衮扎
布等將布延圖烏里雅蘇台兵丁酌派一千名給
與口糧以策布登扎布為副將軍福祿車木楚克
扎布為參贊於靑草萌生後越阿爾台西行巡查
額爾齊斯塔爾巴噶台巴勒喀什淖爾等處搜捕
嗎哈沁凡通俄羅斯路徑俱派兵瞭望堵截逆賊
自無所逃策布登扎布其加意奮勉若能擒獲渠
魁於超勇之名更增光寵若派兵不足或派扎哈
沁扎木禪兵丁一二百名照例賞給整裝前往亦
可
平定準噶爾方略正編卷六十八
