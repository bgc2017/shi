平定準噶爾方略前編卷七
康熙五十八年冬十月丙寅
訓飭議政大臣
先是督理軍餉侍郎敦稗疏言臣等於康熙五
十六年八月中收都統圖思海等先後運到米
三萬五百石已散給官兵一萬七千二百五十
餘石存米一萬三千二百四十餘石足支八月
但道遠不可不預為儲備請明年仍輓送如故
靖逆將軍富寧安復疏言都爾博勒津歷年所
收穀令滿洲蒙古綠旗官兵自運至軍圖古里
克官種所收穀用駱駝以次運至軍並未支用
正帑今主事達理等捐種青稞一千八百餘石
當自輓運至軍乃止送哈密復動支帑銀七千
二百餘兩始運至營請令侍郎海夀責達理等
如數繳納富寧安又疏言自哈密至巴里坤今
已成通衢當減自哈密輓糧至軍脚價計糧一
石減銀五錢額敏在塔勒納沁所種青稞輓送
哈密計一石減銀三錢自哈密輓運至營計一
石減銀五錢凡減銀四千四百兩有奇今當給
銀三萬九百兩有奇請令甘肅巡撫綽奇如數
速解令侍郎海夀運哈密所貯糧及額敏於塔
勒納沁所種青稞至軍其在圖古里克諸處捐
種人等應納穀令侍郎海夀使人自輓運至軍
議政大臣議悉如所請至是
上諭議政大臣等曰爾等皆係議政大臣凡議政諸事
並不留心俱草率議奏聞自備運米人員親身並未
前往將官駝所運米石以為本身運到竟邀議叙自
備種地人員並未種地交糧而管理種地之人希圖
利益捏稱交糧入倉亦邀議叙現今倉内米石已致
缺乏所以侍郎敦稗等奏請明歲運米應作速運到
以補缺乏爾等於諸事不甚留心草率議奏之處朕
已屢降諭旨嗣後爾等須加意恪遵
十二月丙辰
命議政大臣及大將軍等詳議進藏軍務
議政大臣軍前召至大臣九卿等集議進藏一
事奏入得
旨此議尚未周詳只議西地進兵並未議及阿爾台巴
里坤兩路之兵兩路兵會合取吐魯番若烏魯木齊
難以堵塞看守應將兩路之兵會合襲擊或各減騎
進入震懾從呼爾逹爾之處襲擊則彼必畏懼自然
棄此牧放牲畜之處而去再聞知西地大兵進勦並
兩路兵襲擊不但驚惶無措亦且首尾不能相顧矣
額駙阿寶所屬厄魯特兵五百名察哈爾兵四百名
令帶往取藏此柴達木所有之兵亦令前往取藏大
將軍留駐穆魯烏蘇三千兵内令派兵一千前進大
將軍處之兵若少將京師每佐領下派出護軍二名
馬兵一名於二月内起程前往西寧今新瑚畢勒罕
奏稱各處俱有禪牀皆可安設若為我興兵實關係
衆生此或是新瑚畢勒罕之意或是青海台吉等畏
懼策妄阿喇布坦密囑新瑚畢勒罕奏亦難預知倘
新瑚畢勒罕與青海台吉等意同此新瑚畢勒罕不
可往送青海台吉等若無此意必將新瑚畢勒罕送
往安設禪牀廣施法教令土伯特之衆誠心歸向則
策零敦多卜自畏勢逃遁我師進藏定立法教之後
或留兵一二千暫行看守或久住則土伯特之衆即
如我兵縱策妄阿喇布坦策零敦多卜發兵前來伊
係勞苦之兵我則安逸之兵即可勦滅朕意如此事
關重大不可急迫從容周詳定議為是今若照衆大
臣議惟行看守自西寧至四川雲南内外土番雜居
一處西藏之人皆係土番伊等俱是一類倘藏地被
策零敦多卜占據則藏兵即是彼之兵丁而邊疆土
番豈能保全爾等暫且看守之議不合著另行周詳
定議具奏尋議覆曰護送新瑚畢勒罕兵止八千勢
稍弱當益兵四千令額駙阿寶親率厄爾特兵
五百副都統常齡率察哈爾兵四百更於柴達
木駐防都統阿爾納所屬兵二千中撥千五百
人令侍衛阿齊圖等率之大將軍留駐穆魯烏
蘇兵三千中撥兵千六百人與俱凡兵萬二千
遣大臣一人授以將軍印勅令統諸軍進發封
新瑚畢勒罕為達賴喇嘛應給印勅名號令所
司議奏都統延信楚宗公策旺諾爾布侍讀學
士常授等還時令與大將軍集議青海台吉等
若誠心護送即令新瑚畢勒罕與馬兵同發若
必俟事定日送往令暫居滚穆布木廟中先遣
大兵攻取藏地令阿寶所領兵五百及察哈爾
兵四百滿漢兵二千青海兵二千並駐劄防守
更令都統法喇等酌量統兵由巴爾喀木一路
進令噶爾弼年羹堯撥兵二千赴法喇軍於都
統武格所統兵中選滿兵一千綠旗兵二千滿
兵令都統武格副都統吳訥哈統之綠旗兵令
總兵官趙坤馬會伯統之與法喇軍會軍當於
何日發及會於何地令大將軍檄諸軍定奪更
於阿爾台三萬兵中選兵一萬五千令持三月
糧於六月杪自布拉罕布魯爾兩路進若策妄
阿喇布坦無備即深入襲擊若彼覺之即引兵
還於巴里坤一萬三千兵中選兵一萬令三千
人輕騎襲吐魯番二千輕騎襲擊烏魯木齊餘
兵五千徐徐前進令於襲擊烏魯木齊軍後策
應軍中人悉持二月糧於七月初與阿爾台兵
約期同進其襲擊兵及駐劄兵當以何人統之
進藏兵於軍前諸大臣中以何人為將軍及西
寧等處提督總兵官中遣何人往伏候
諭旨奏入得
旨此議甚詳事務關係重大著行令大將軍等與青海
台吉等公同定議具奏
戊午
運大同府倉米一萬石至軍
山西巡撫蘇克濟疏言兵部行文來年仍運瑚
坦和碩米一萬石至軍臣按往者運米至大同
購募夫車赴瑚坦和碩所需駱駝及鞍屉等物
費銀萬餘若以大同府大有倉所貯米由得勝
路輓運道里既近且省夫車之費議政大臣等
議如所請奏入
上從之
己未
都爾伯特固山貝子阿金卒以其子巴圖襲爵
庚申
調古北口宣化二鎮兵赴西寧
上諭議政大臣等曰古北口宣化二鎮兵丁壯健著每
處各派兵五百名發往西寧爾等議奏尋議曰令古
北宣化二鎮各撥兵五百古北口兵令副將韓
良輔率之宣化兵令副將陳棟率之並於二月
啟行赴西寧奏入
上從之
辛酉
蠲免陜西沿邊州縣衛所來年田賦
上諭戶部曰朕惟治天下之要務首以乂安民生為先
故自御極以來於閭閻疾苦無不博諮廣詢渙敷庥
澤其有動民力之處尤惻然軫念刻不能忘蓋六十
年如一日也比年因策妄阿喇布坦狂逞跳梁興兵
征勦遠歷邊陲其沿邊數處師旅屯駐一切雖皆支
用正項錢糧而協辦轉輸行齎運送之事民力勞瘁
朕心時切憫念曾將陜西甘肅所屬康熙五十八年
額徵地丁銀一百八十八萬兩零歷年舊欠銀四萬
兩零特沛恩綸悉行蠲免而沿邊各州縣衛所軍行
既多飛輓之勞辦賦復滋催科之擾若非格外加恩
小民恐致失業所有沿邊一帶陜西所屬府谷神木
安塞綏德米脂安定吳堡保安榆林保寧常樂雙山
魚河歸德響水波羅懷遠威武清平葭州龍川鎮靖
鎮羅寧塞靖邊柳樹澗安邊磚井定邊饒陽水堡高
家堡甘肅所屬山丹高臺古浪莊浪西寧肅鎮寧夏
左屯中屯平羅中衛靈州寧州平涼衛固原州鎮戎
西安阜城甜水河州蘭州洮州寧夏前衛平涼縣固
原衛河州衛蘭州衛慶陽涼州衛永昌衛鎮番衛甘
州左衛右衛肅州衛鎮彝所等六十六州縣衛所堡
康熙五十九年錢糧米豆草束俱宜蠲免但目今係
有軍務之時除米豆草束外將康熙五十九年額徵
銀九萬八千一百兩零盡行蠲免爾部行文該督撫
通行曉諭實心奉行務俾均沾德惠以副朕曲軫邊
民之至意倘或借端科派澤不下究該督撫嚴察指
參從重治罪爾部即遵諭行
壬戌
撥在京滿洲兵赴西寧
議政大臣等遵
旨議奏京城滿洲兵每佐領撥鳥鎗護軍一名護軍一
名鳥鎗馬兵一名以護軍統領一人副都統二
人領之每旗遣護軍參領一人每翼遣鳥鎗護
軍參領一人驍騎營所屬火器營各遣參領一
人為長即赴西寧所遣大臣等官給五年俸兵
丁給二年錢糧驍騎營兵為一隊以副都統一
人領之護軍為一隊以護軍統領一人副都統
一人領之悉於明歲二月啟行再前者令山西
大同平陽等處綠旗步兵一千在甘州備調今
發兵萬二千人進藏明年若送達賴喇嘛登禪
榻即令甘州兵一千前赴防衛奏入
上從之
康熙五十九年春正月壬申
誥諭滿漢大臣
上諭議政大臣等曰
太祖
太宗時滿洲兵凡遇征戰馬匹口糧自備行走所向立
功並無遲悞今官兵行走處馬匹口糧器械等俱給
帑置辦且以為不足而怨咨生焉此皆由該管官不
行嚴飭之故也朕辦理軍務閱歷甚多向時攻取岳
州但從陸路抵禦許久不克朕諭令於洞庭湖務備
船隻以水路遏賊貝勒察尼奏湖中風浪甚大船不
能行恐有礙於兵丁請撤戰船朕諭以岳州城已被
困不久即下若將戰船撤回賊得由水道往來何能
有得岳州之期哉於是不撤船兵嚴飭看守未幾而
岳州下矣再征討雲南時滿漢官兵合計四十餘萬
貝子章泰等離雲南城四十里安營一面臨湖一面
抵山並未設兵湖中斷其水路致賊寇米糧照舊運
行城内並無危急後趙良棟率寧夏兵至云我等大
兵連營四布不就近速戰迨至日久米糧不繼滿兵
無妨綠旗兵何以存立耶章泰云皇上豢養之滿洲
豈可輕進委之於敵且爾兵遠來亦宜休養何可令
其傷損趙良棟不從章泰之言自率標兵前往力戰
奪取得勝橋而趙良棟之兵亦瘁甚矣章泰又向趙
良棟云爾兵已瘁應暫撤回令總督蔡毓榮率兵看
守趙良棟云我死戰所得之地肯交與他人看守乎
因此章泰亦進軍圍城賊兵被逼而出在桂花寺地
方與我兵接戰大敗之吳世璠等倉皇失措無所逃
匿乃自殺餘賊獻城投降此亦由決於進戰乃得成
功也再出征烏蘭布通時阿密達因天晩撤兵云皇
上必不以撤兵故遂殺我等將兵撤退索額圖明珠
選勇士數百人近身防護勇士云挑選我輩原擬或
戰或追詎意止令防護共生忿怨後中路出兵時令
大臣官員等會議進兵之處衆皆謂不可獨朕與費
揚古以兵為可進決意進兵及至科圖地方衆皆不
欲前發大臣等勸朕撤兵朕諭以祭告
天
地
太廟
社稷親統兵前來不見賊蹤如何驟行撤去不允所請
將兵前進噶爾丹聞我兵威甚是驚懼鼠竄而去朕
選兵令馬思喀為將軍尾追噶爾丹又遇西路兵攻
擊大敗之朕將中路初次運到之米遣明珠速送至
費揚古軍前二次米亦即令續送三次米内朕但留
十八日口糧餘俱送西路軍前是以西路兵丁未至
饑饉得保全而回彼時若輕信大臣等言中道撤兵
則兩路兵丁安得立功奏凱耶今觀領兵大臣官員
等祗為保身之計不以國事為重内存私意彼此爭
論不和又向兵丁等沽名市恩多取口糧及不能䭾
載至於抛棄全無珍惜之意如此居心行事可乎朕
之滿洲兵俱極精練全在領兵者將國家之事專心
辦理不圖安逸賞罰嚴明則斷無錯悞進兵西藏時
色楞不候衆人獨自前往額倫特亦隨後追至為國
家奮不顧身雖至失機豈可論伊等進兵太速乎今
策旺諾爾布係差往策應之兵而遲延不前雖伊所
統兵丁善全而歸伊屬下之兵固然感念於國事有
何禆益惟西路陣亡兵丁朕甚為憐憫當分别加恩
至大臣官員等在部院衙門亦能清廉自守若行軍
大事义非僅清廉自守者能勝任也朕年少時每於
講武練兵等事違命者必懲以法内外大小悉知儆
惕由此觀之訓練之事不可疎忽也兹衆喀爾喀及
青海等俱服朕之風化而策妄阿喇布坦之人覇占
藏地毁其寺廟散其番僧青海台吉理應棄命忘身
奮勇致討乃伊等口稱維持黃教却無實心效力之
人策零敦多卜領兵在藏以我兵隔遠不能往救朕
思伊等兵步行一年有餘忍饑帶餒尚能到藏我兵
顧不能至乎今滿漢大臣咸謂不必進兵朕思此時
不進兵安藏賊寇無所忌憚或煽惑沿邊諸番部將
作何處置耶故特諭爾等安藏大兵決宜前進
(臣)等謹按夏后恭行天罰實賞用命文王赫
怒整旅以篤周祜夫命之所出決之一心而
其祜及於世世聖人所稱我戰則克者也伏
覩我
聖祖仁皇帝於西藏之役既
命將軍等出師擊賊至是復
諭中外大臣以決策進兵之意詳舉下岳州討雲南征
烏蘭布通及中路進兵一切大功之成並由
獨斷且申言色楞額倫特等之力戰可嘉而
策旺諾爾布之遲緩全師為無益於事洋洋
聖謨所以作三軍之氣而為萬世長久之計者何其至
也於時自六月出師以後八月甲辰將軍富
寧安以擒賊之台吉垂木拍爾聞癸亥將軍
祁里德以降其宰桑塞卜騰等聞甲子富寧
安又以收闢展城及吐魯番部聞九月壬午
將軍傅爾丹以擒賊之宰桑貝肯等聞十月
庚戌將軍噶爾弼奏克西藏乙夘撫遠大將
軍允禵亦奏將軍延信敗賊入藏揆厥所由
惟我
聖祖先幾默運既命靖逆將軍富寧安振武將軍傅爾
丹征西將軍祁里德分軍三道並進以擊策
妄阿喇布坦邊境令賊驚擾首尾不能自顧
然後定西將軍噶爾弼一軍自拉里入平逆
將軍延信一軍自青海入不數月間克有藏
地收復疆圉式廓昄章成功之捷為自古所
未有夫藏地西直厄爾特南帶諸番形勢互
為犄角固勝算所必爭由是而平青海戡準
夷定回部恭逢
今日肅清西極之閎規實啟於此而推溯
當年用兵始末則
廟謨之神速
貽謀之宏遠不皆於此可覩歟
丁酉
命撫遠大將軍允禵率前鋒統領弘曙移駐穆魯烏蘇
管理進藏軍務糧餉
授都統宗室延信為平逆將軍率兵進藏以公策旺諾
爾布副都統阿琳寶額駙阿寶隨印侍讀學士
常授提督馬見伯總兵官李麟參贊軍務
調西安將軍宗扎卜駐防西寧平郡王訥爾素駐防古
木等地
調出征和碩裕親王保泰子廣善和碩簡親王雅爾江
阿子永謙固山貝子魯賓護國將軍敬順回京
准原任西安將軍席柱赴軍效力
席柱呈請自備鞍馬赴軍前戴罪效力議政大
臣等議如所請發往阿爾台軍前效力奏入
上從之
二月癸丑
以護軍統領噶爾弼為定西將軍
上諭大學士等曰總督年羹堯自軍興以來盡心效力
訓練川兵甚是整齊可速行文與年羹堯令伊帶領
兵丁進藏授為將軍如有能署理總督事務於地方
不致生事者令年羹堯奏聞署理如地方緊要不得
署理之人著護軍統領噶爾弼為將軍帶領雲南四
川兩處兵馬前進定西將軍印速行送往尋年羹堯
奏言四川總督印務一時無可署理者請授噶
爾弼為定西將軍給以印信令率兵進藏并調
都統法喇於打箭爐駐劄防守奏
上從之
命封新瑚畢勒罕為弘法覺衆第六世達賴喇嘛遣兵
送往西藏
先是撫遠大將軍允禵奏言臣遵
旨傳集青海王台吉等議進兵及送新瑚畢勒罕往藏
青海王台吉等皆同心協力願率兵從征并請
封新瑚畢勒罕護持黃教至是
命封新瑚畢勒罕為弘法覺衆第六世達賴喇嘛發滿
漢及青海兵送之西行其四十九旗扎薩克及
喀爾喀哲卜尊丹巴胡土克圖等亦令遣使護
送
三月己丑
雲南都統武格奏報率兵赴藏
都統武格疏言雲南一路滿漢官兵奉調赴巴
爾喀木與將軍噶爾弼合兵進藏臣等於二月
十二日自雲南啟行又麗江土知府木興請出
兵效力臣選其土兵五百令木興之子率之從
征奏入報
聞
丙申
靖逆將軍富寧安征西將軍祁里德奏報分路
進兵
富寧安疏言今歲議發大兵進勦西藏其阿爾
台巴里坤兩路兵亦相約進擊準噶爾邊境令
賊擾亂可以相機行事臣請率兵三千自烏魯
木齊路進分兵四千自吐魯番路進其領兵大
臣請
旨命往又兩路進兵後請更發兵三千策應餘兵留者
暫令副都統雅圖侍郎海夀等管轄奏入得
旨令議政大臣等議奏尋議應如所奏其分路襲擊吐
魯番兵令散秩大臣阿喇衲率之進發奏入
上從之祁里德疏言臣請將阿爾台路兵七千由布魯
爾路進將軍傅爾丹將八千人由布拉罕路進
襲擊準噶爾邊境餘兵請更遣大臣統轄奏入
得
旨令議政大臣等議奏尋議應如所奏其兵留者應令
將軍顔夀都統穆賽等統轄擇形勝地駐劄奏
入
上從之
夏四月壬寅
以巴塘里塘暫歸四川省管轄
四川總督年羹堯疏言近者雲貴督臣蔣陳錫
請以巴塘里塘地歸麗江土知府管轄臣按巴
塘里塘舊為西藏侵據臣宣示
聖主恩威招撫投順雖歸蜀歸滇莫非王土但四川現
值用兵一切運糧調遣道經巴塘里塘地關扼
要撥歸土司則呼之不應移文滇省則往返遲
延請仍歸四川管轄以利軍行又都統武格移
文云雲南進藏兵當接運三月口糧山高路狹
難以輓運請以四川所運米支給按今滇蜀兩
省並進兵而蜀省發兵七千滇省發兵三千多
寡相懸恐蜀省所運米不足供滇省用議政大
臣等議曰應如年羹堯所奏令雲南督撫速運
米以濟雲南兵如武格等所領兵已與噶爾弼
軍會或雲南運米未到暫撥四川餘糧支給即
以雲南所運米如數補還其巴塘里塘地當暫
歸四川統轄俟竣事日如原議改隸雲南奏入
上從之
丙寅
命靖逆將軍富寧安即軍中簡署副都統管轄駐營滿
洲兵
富寧安疏言巴里坤現駐西安滿洲兵二千八
百令都統晏布副都統鄧其章統轄晏布雖大
臣西安非其所轄鄧其章為漢軍副都統事竣
後兵丁還西安不知孰為有功孰為無功至未
親行陣者更或濫舉邀賞請於西安滿洲協領
中每翼以一人委署副都統稽察可杜一切弊
竇如蒙
俞允請於軍中西安滿洲協領中選列銜名候
旨簡用奏入得
旨令議政大臣等議奏尋議應如所請西安滿洲兵應
以西安滿洲協領委署副都統轄之即令富寧
安選委奏入
上從之
五月辛巳
命議政大臣等行文傳
諭各路將軍
上諭議政大臣等曰今歲稍旱應速行文與各路將軍
或營中亢旱馬匹未肥或進兵之路甚旱水草不敷
俱未可定勿謂既經議定進兵不敢復以亢旱為辭
奏請停止朕念軍務所關甚大從前屢諭爾等及領
兵大臣凡軍機之事有今日定議明日又改者未可
拘執要在相其機變而行朕於用兵之事必熟思而
後頒發旨意若無旨意又恐軍中之大臣難以奉行
也然軍中或因亢旱而無水草馬匹倒斃則兵丁如
何前進如何回旋明年又如何進兵耶總之雨水及
時牧草果好前進自無艱阻應即行進兵倘或亢旱
馬匹疲瘦雨水不調牧草不堪則即以不宜進兵之
處令軍中之大臣等定議具奏斷不可以今歲若不
進兵來年亦可再進作游移之語陳奏也路途遥遠
恐發去文書遲延遺失亦未可定須於明日行文一
次續後再行文一次有一處不可進兵即著將此一
處奏請停止
壬申
命調右衛副都統覺羅圖喇參贊振武將軍傅爾丹軍
務
以征西將軍祁里德軍前副都統穆克登署前
鋒統領事
戊寅
以成都徵糧支給駐防滿洲兵月米
年羹堯疏言向例蜀省兵米以銀抵給聽兵自
購今成都駐防滿洲兵需米甚多年歲豐歉不
一恐一時買食增值請令成都近地州縣有水
路者田糧勿以銀代悉令輸米酌給運費載赴
成都作滿洲兵月米議政大臣等議如所請奏
入
上從之
六月癸夘
靖逆將軍富寧安等奏報進兵日期
靖逆將軍富寧安振武將軍傅爾丹征西將軍
祁里德疏報巴里坤阿爾台兩路駐兵之處雨
水調和兵馬騰壯又偵探沿途並有水草當如
原議進擊賊境巴里坤兵於七月初一日啟行
阿爾台兵於六月十六日啟行奏入報
聞
秋七月乙亥
命漕運總督施世綸赴陜西勘視黃河運道
上諭大學士等曰朕先巡幸陜西曾問黃河水路由河
南通至陜西之處地方官回奏不能行走朕思上古
大禹鑿龍門通濬水道漢唐之時俱經輓運豈有不
能行船之理故特遣皇子允祉往勘允祉乘騎渡黃
河至砥柱龍門查看竟可行船由龍門至黃河直通
渭河可至西安北門從絳州汾河可至山西太原彼
時山西陜西河南將軍督撫等亦曾令會看今總漕
施世綸居官素優歷年漕船俱催趲全完並無遲悞
本年漕船已經過淮更無他事漕運印務著暫交與
總河趙世顯署理施世綸速赴豫省將河南府至西
安黃河輓運路徑勘明具奏陜西現存穀石數目亦
著查奏今陜西正值軍需之際施世綸暫留陜西令
協同鄂海辦理糧餉事務
八月甲辰
靖逆將軍富寧安奏報敗賊擒其酋都爾伯特
台吉垂木拍爾
富寧安疏言臣於七月初一日率襲擊兵七千
啟行初二日駐廋集選精兵一千輕騎趨烏爾
圖晝伏夜行初六日黎明兵抵烏蘭烏蘇之源
及烏蘭烏蘇口托和木圖諸處悉無賊哨四向
搜捕亦無蹤跡初七日駐兵烏蘭烏蘇口内比
暮令一等侍衛哲爾德等率兵赴阿克塔斯二
等侍衛克什圖一等侍衛阿玉錫等率兵赴伊
勒布爾和碩分擊賊哨頻行時臣密囑哲爾德
等烏蘭烏蘇與阿克塔斯相距七十里與伊勒
布爾和碩相距百餘里爾等至阿克塔斯近地
潛兵以待度克什圖兵已至伊勒布爾和碩即
發兵合擊之慎勿急進令賊人覺又與克什圖
等約令沿戈壁邊界進兵於天未明時即抵伊
勒布爾和碩圍擊賊哨臣率署前鋒統領法瑙
副都統常夀等繼進初八日侍衛哲爾德等擊
阿克塔斯賊哨賊懼甚望風走我師急追之獲
一賊餘入深山潰散侍衛克什圖等擊伊勒布
爾和碩賊哨見賊有馬在谷中阿玉錫率十餘
騎入谷奪賊馬百餘匹而還賊以我兵掩至據
高山險絶處藏身樹石間發鎗抵拒克什圖等
率兵奮擊阿玉錫衝入賊中手刃三人我兵殺
賊三十餘人生擒二十四人所獲馬匹器械臣
即以分犒官兵奮勇者擒獲賊酋都爾伯特台
吉垂木拍爾以身負重傷暫送巴里坤副都統
雅圖營俟師還即檻送垂木拍爾至京餘賊檻
送與否請
旨定奪奏入得
旨將軍富寧安圍擊賊哨生擒賊二十餘人著行文副
都統雅圖派兵送來京師沿途嚴加看守勿致逃亡
其垂木拍爾暫停起解俟瘡痍愈後再行解京
癸丑
征西將軍祁里德奏報敗賊降其宰桑塞卜騰
等
祁里德疏言臣率官兵進襲恐厄魯特烏梁海
等賊邀我師後路即分兵千二百人留阿保喀
卜沁防厄魯特賊人往來及索烏梁海賊人潛
伏山谷中蹤跡擒厄魯特烏梁海賊四百餘人
復於七月二十九日率兵自鏗格爾河進偵厄
魯特宰桑塞卜騰等率賊衆赴鏗格爾河據山
守險臣遣人招降賊恃險拒敵我師分兩道夾
擊之賊衆大潰竄守山麓次日復遣人往宣布
聖主威德宰桑塞卜騰等率二千餘人降所獲馬駝牛
羊萬餘隻其宰桑塞卜騰等俟師還遣官兵解
送京師奏入得
旨此次擒獲之人及投降之宰桑塞卜騰等派官兵解
送時著喀爾喀協濟先送至歸化城將其中頭目數
人驛送至京其餘烏梁海之人交與公博貝等設法
護視勿致逃竄
甲子
靖逆將軍富寧安奏降賊衆及闢展城吐魯番
部
富寧安疏言散秩大臣阿喇衲等於七月初八
日兵進齊克塔木遇賊兵據營擊破之擒殺二
十餘人賊衆悉降初十日至闢展城有回子兵
守城官兵進擊擒回部一人即遣歸令諭衆回
人輩我師為征勦策妄阿喇布坦而來與爾無
涉若速歸順即赦勿誅否則破城悔無及矣是
日闢展城回部酋長率三百餘人來降十三日
大兵至吐魯番吐魯番部阿克蘇爾坦及總管
酋目沙克扎拍爾等悉率衆降凡獲鳥鎗五百
五十桿駝四十隻馬五百匹阿喇衲等於七月
十六日率沙克扎拍爾等及官兵凱旋奏入得
旨將軍富寧安所奏著發抄京城傳諸王滿漢大臣等
公同閱看
九月壬申
靖逆將軍富寧安奏報凱旋回營
富寧安疏言臣於七月十八日至烏魯木齊不
見賊哨即遣兵遍索亦無蹤跡有烏魯木齊及
喀什噶爾諸處逃出回人先後來降詢以策妄
阿喇布坦消息據言若等乃哈密屬人為賊所
掠是月十一日賊目徹格爾得自伊勒布爾和
碩奔還云
天兵已至台吉垂木拍爾所率兵勦殺無遺以故烏魯
木齊所居垂木拍爾屬人及厄魯特衆各震駭
奔竄若等乘間逃出來降又言烏魯木齊今年
旱牲畜死者甚多臣遣人詳悉偵探與回人言
無異其阿喇衲襲擊吐魯番兵先於七月二十
四日至烏蘭烏蘇臣所領兵於八月初二日亦
至烏蘭烏蘇初三日合兵凱旋初十日抵巴里
坤奏入得
旨令議政大臣知之
戊寅
罷雲南總督蔣陳錫雲南巡撫甘國璧
蔣陳錫甘國璧奏都統武格將軍噶爾弼自察
木多啟行撥用四川雲南二省糧餉奏入得
旨蔣陳錫甘國璧皆係地方大臣雲南進藏之兵各項
糧餉應預先料理如期運送今蔣陳錫甘國璧於糧
餉之事並不留心料理幾至遲悞及大兵進藏之後
伊等方以運送米糧之事繕摺奏聞四川之米若不
到雲南之兵從何就食蔣陳錫甘國璧顯然有悞軍
機俱著革職令自備口糧運米進藏若遲悞不能抵
藏即行正法其雲南貴州總督事務著貴州提督張
文煥署理雲南巡撫事務著貴州布政使楊名時署
理貴川提督事務著河南南陽總兵官張致署理南
陽總兵官事務著河南巡撫楊宗義於本省副將内
揀選一人題請署理伊等俱著速行赴任
壬午
振武將軍傅爾丹奏報敗賊擒其宰桑貝肯等
傅爾丹疏言臣率兵至格爾額爾格厄魯特人
聞大兵即至委棄行帳什物四路奔潰臣等分
兵進勦於七月二十一日追及之殺賊二百餘
人擒宰桑貝肯等百餘人招降三百餘人獲馬
駝器械無算又偵知烏蘭呼濟爾為厄魯特人
屯聚耕種之所臣親率兵躪之焚其所積糧草
一空整隊而還賊尾我師來襲我師截擊之賊
大敗遁請以宰桑貝肯等檻送京師奏入得
旨將軍傅爾丹所奏著抄發京城傳諸王文武大臣公
同看閱
平定準噶爾方略前編卷七
