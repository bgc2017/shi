平定準噶爾方略正編卷二十四
乾隆二十一年春正月庚午
傳
諭喀爾喀王公等
上諭軍機大臣曰自辦理準噶爾以来喀爾喀王公
等朕或施恩加封或按律治罪皆視其功過斟酌
至當初不因喀爾喀係舊日臣僕有意苛求亦未
嘗任其希圖僥倖非分加恩也喀爾喀部落素有
怯懦退縮之心從前初議進兵曾經降旨訓勉冀
其各自振作嗣喀爾喀王公等皆知仰承朕意平
定伊犁時人皆奮勉效力是以將和托輝特郡王
青滚雜卜等優叙晉封而額林沁多爾濟身為扎
薩克親王參贊軍務將軍班第特派伊監視阿睦
爾撒納同行先經齊木庫爾密告逆賊叛跡已露
而扎薩克林丕勒多爾濟等又復屢次言及理宜
相機擒治乃額林沁多爾濟並不速辦反以阿睦
爾撒納係雙親王伊係單親王難以辦理為辭逡
巡觀望以致阿逆乘間脫逃次日始帶兵追逐勢
已無及試思此何等事而額林沁多爾濟有意貽
誤致使逆賊兔脫其心尚可問乎核其情罪萬無
可逭朕是以即將伊治罪而桑寨多爾濟尚屬幼
年一聞阿逆遠竄即能奮身追捕巴扎爾什第等
𠞰殺包沁勇往可嘉朕皆加恩封賞策布登扎布
效力軍營克繼伊父勞績又將阿逆謀叛之意屢
次密告將軍班第是以朕格外施恩由公爵封至
貝勒以是鼔勵至額駙色布騰巴爾珠爾與和托
輝特郡王青滚雜卜原係阿睦爾撒納同隊之人
逆賊負恩背叛形迹顯然伊等豈無所知且朕曾
經密諭色布騰巴爾珠爾令其小心防範乃全不
經心反為逆賊所惑與班第等意見不和經朕降
旨令色布騰巴爾珠爾来京並將青滚雜卜調辦
汗哈屯事務孰意色布騰巴爾珠爾到京並未在
朕前奏及阿睦爾撒納一語在色布騰巴爾珠爾
身為額駙位列藩王不但伊無附賊之理即青滚
雜卜世受國恩亦斷不至與逆賊通謀朕原可以
深信第色布騰巴爾珠爾年幼無知一至於此朕
實不勝憤懣已降旨將伊王爵革退嚴加禁錮至
青滚雜卜亦係御前行走之人非他人可比且去
歲進兵甚屬奮勉其罪不過與逆賊共事之時稍
為附和耳朕念伊往日勤勞姑從寬免嗣後益當
痛改前非勉力報效朕用人行政一秉至公信賞
必罰功罪皆由人自取毫無畸重畸輕之見可告
天下後世恐伊等不知妄生疑惑著將此通行曉
諭喀爾喀王公等知之
辛未
定邊左副將軍哈達哈疏奏阿睦爾撒納奏摺
哈達哈奏言十二月十七日從前遣往哈薩克
之侍衛順德訥帶同傳
旨曉諭阿睦爾撒納之厄魯特兆齊回至軍營稟稱
阿睦爾撒納遣回伊等時有奏摺一件令交軍
營大臣轉奏據阿睦爾撒納奏稱臣受
皇上天高地厚之恩諸事遵循
訓示仰賴
威福將達瓦齊及宰桑等擒獻
闕下又將準噶爾全部歸附
天朝第班第薩喇爾諸事暴急曾令額駙色布騰巴
爾珠爾陳奏臣又向伊等商議四衛喇特人衆
應遵
皇上諭旨收其離散憫其窮蹙一切如噶爾丹策零
時令其安全今若辦理不善伊等性情剽悍必
生變亂且恐哈薩克布魯特聞風附和班第等
不能聽從至臣遵
旨入
覲行至烏隆古地方聞有擒拏之信不得已潛避所有
頒給印信不敢棄置交與額林沁多爾濟帶回其班
第薩喇爾如何陳奏之處自蒙
皇上洞鑒又班第薩喇爾乘馬直入喇嘛經堂將馬
繫於柱上伊等並坐大喇嘛之上薩喇爾無忌
妄談言四衛喇特人衆皆伊管理並於各鄂拓
克内選擇婦女為妻復肆行擄掠宰桑克什木
巴雅爾拉虎等衆皆切齒是以於臣未到伊犁
之前忽生變亂前奉到
皇上令遣使曉諭哈薩克之旨即派順德訥等及臣
宰桑前往今阿布賚等共言與臣同盟結好斷
不背約亦欲如臣一體沾
恩此順德訥所親聞者臣現擬將四衛喇特游牧整
理並令回人布魯特塔什罕哈薩克等臣服
天朝將臣游牧與伊等會合同住斷不敢萌背叛之
心接到
諭旨不勝感激悚惶伏祈
賞給臣管轄四衛喇特印信勉力報效等語奏入
上諭軍機大臣曰朕閱哈達哈等轉奏阿睦爾撒納
所奏托忒字一摺顯係窮蹙無歸故為此搖尾乞
憐之狀以圖僥倖於萬一然其叛逆之跡百喙難
辭現在伊犁喇嘛宰桑等前往擒挐將軍策楞亦
經進兵會𠞰自可計日就擒明正其罪以伸國法
至伊摺内所奏班第薩喇爾各情節雖未可盡信
但阿睦爾撒納中途逃竄並未前抵伊犂而該處
之喇嘛人等遂至倉皇生變則班第等之辦理不
善亦可概見適與朕前降之旨相符將此宣示中
外知之
授努三為三等侍衛同左都御史何國宗前往伊犂
測量地理
定邊左副將軍哈達哈等疏奏遣使哈薩克及
阿睦爾撒納現在情形
哈達哈等奏言據侍衛順德訥稟稱七月二十
八日前往哈薩克阿布賚所住額卜圖淖爾地
方宣示
勅諭阿布賚不勝懽忭告稱今準噶爾全部俱歸附
天朝蒙
皇上不棄荒裔遣使曉諭實出望外今遣托克錫里
鄂圖里達瑚等三人齎捧奏章同往入
覲並遣我弟岳勒博羅斯帶領屬人通使軍營大臣
又我尚有進
獻馬匹恐路遠易致疲瘦當緩期送赴阿睦爾撒納
處轉為呈
獻等語並於八月二十五日至阿布賚之弟汗巴巴
處宣示
勅諭訖至十月十六日至博羅塔拉地方見阿睦爾
撒納始知其背叛情由留住月餘因軍營遣往
曉諭之厄魯特兆齊到彼阿睦爾撒納繕寫奏
摺給與駝馬一併遣回阿睦爾撒納現在游牧
地方患病死傷者甚衆人亦窮困肆行搶掠計
其兵丁不過二千有餘同伊在彼者係額林沁
伊什丹津巴特馬車凌達瓦占布根敦扎卜策
伯克敦多克舍楞敦多克曼集索薩賚布林巴
圖濟爾噶爾鄂博什固穆扎卜巴桑塞克塞烏
勒木濟等十餘人其餘俱不能認識看来事勢
窮蹙阿逆必逃入哈薩克境内現將阿布賚等
遣来入
覲之人俱留於彼處等語又據遣往曉諭阿睦爾撒
納之兆齊稟稱十月二十九日前往阿睦爾撒
納處宣示
諭旨阿睦爾撒納屏人密問伊游牧人衆現在何處
我告以奉
旨將爾游牧人衆移住塔米爾地方之内並未殺戮
爾妻子已往内地乞恩於
聖主之前現亦無恙爾所遣宰桑阿睦爾濟爾噶爾
等已經挐獲審訊又詳察阿睦爾撒納屬人等
均因家室離散人人含怨約計伊游牧内馬匹
不過千餘駝隻不及一千牛羊等項已屬無餘
生計甚窘等語奏入報
聞
壬申
命原任厄魯特散秩大臣賽音綽克托之弟賽音伯
勒克為散秩大臣
甲戌
命安插布圖庫人衆
上諭軍機大臣曰據和起等奏稱從前投誠之布圖
庫等原在額爾齊斯阿塔瑪里地方居住懇請歸
伊游牧等語現在準夷平定額爾齊斯阿塔瑪里
一帶盡入版圖即令其仍回原處未始不可但現
在天氣尚寒行走稍艱暫令在巴里坤居住俟擒
獲阿逆後再令伊等由額爾哈畢爾噶一路遷回
原處居住
參贊大臣達爾黨阿疏奏普爾普懇請派兵效
力情形
達爾黨阿奏言據普爾普告稱荷蒙
皇上天恩補授散秩大臣急圖報效現在自巴里坤
起程至我游牧地方不過五六日之程游牧内
有戸口一千有餘可選兵一千名懇先派一人
偕往游牧若我弟鄂爾竒木濟已領兵前進我
再選派兵三四百名由薩爾海地方會合大兵
一同進𠞰擒挐逆賊等語臣等即與彼約定令
藍翎兆垣偕普爾普起程前往奏入報
聞
丁丑
參贊大臣玉保疏奏進𠞰阿巴噶斯情形
玉保奏言臣帶領哨探信兵於十二月十九日
抵哈齊克地方據輝特台吉諾爾布告稱聞阿
睦爾撒納現在博羅塔拉居住納木竒在烏蘭
烏蘇納林居住哈丹額林沁等在阿睦爾撒納
附近晶河托多克等處居住近月間阿巴噶斯
曾獨往安集哈雅博木地方居住近因往来人
少未得確信至阿巴噶斯之五得秦人等現在
烏蘭烏蘇西喇特克等處游牧大兵前行指日
可到等語臣與尼瑪等商議如兩路整兵前往
將納木竒阿巴噶斯部落分路攻擊相隔遥遠
軍勢稍分現在一面遣人招降納木竒一面先
將阿巴噶斯之五得秦人等𠞰滅收其馬匹牲
隻換給官兵再抵安集哈雅博木地方擒挐阿
巴噶斯更為迅速奏入報
聞
戊寅
命賞散秩大臣布林銀一百兩衣一襲授伊犂台吉
諾爾布敦多克等来使鄂爾竒木濟烏特巴拉
韋諾克鄂斯庫齊木伯勒等為三等侍衛各賞
銀五十兩衣一襲
己夘
命郡王品級塞卜騰之子巴桑承襲貝勒
上諭軍機大臣曰據阿蘭泰奏稱郡王品級貝勒塞
卜騰前赴軍營中途病故等語塞卜騰自入覲以
来深知感戴朕恩遇事誠心效力人亦明白今聞
身故深堪憫惻著賞銀一千兩經理喪事其貝勒
職銜即著伊子巴桑承襲
辛巳
命賞内大臣尼瑪世職
上諭軍機大臣曰内大臣尼瑪深感朕恩伊回游牧
時即將該鄂拓克内派撥兵丁馳赴軍營甚屬奮
勉著加恩賞給騎都尉世職即於伊子内指名具
奏令其承襲
壬午
命授厄魯特忒克錫卓竒克三雅布達勒等為藍翎
侍衛
甲申
命授厄魯特兆齊為侍衛
上諭軍機大臣曰從前北路軍營遣往阿睦爾撒納
傳諭之厄魯特兆齊今與侍衛順德訥同回著加
恩授為藍翎侍衛並著哈達哈等將伊妻子查出
給還令在察哈爾居住
丁亥
定西將軍策楞等疏奏進𠞰阿巴噶斯游牧
策楞等奏言臣等領兵至和洛霍澌地方聞阿
巴噶斯得木齊班咱游牧在嗎呢圖山中隨帶
兵前進遇阿巴噶斯得木齊哈丹西喇布爾古
特收楞額得勒克恩克等投誠前来臣等公同
詢問據哈丹等告稱我等受
大皇帝厚恩各安生業不意宰桑阿巴噶斯與阿睦
爾撒納同惡相濟肆行叛逆我等被脅服從今
天兵已到情願投誠其餘得木齊等亦俱在山林叢
密中紛紛逃避至宰桑阿巴噶斯前月内為阿
睦爾撒納傳往哈丹聞大兵已至帶附近游牧
兵丁三四百名不知遷徙何處其衆得木齊等
若蒙寬宥即當送信前往俱来投誠並擒送哈
丹贖罪又阿睦爾撒納現在博羅塔拉昨阿巴
噶斯遣人告稱伊犂喇嘛宰桑等請阿睦爾撒
納於本月十七日坐台吉牀等語臣等伏思逆
賊阿巴噶斯屬人理宜全行誅戮但我兵一到
即行投誠情尚可恕隨令曉諭各得木齊等共
擒哈丹免其誅滅如果出力事成後奏明加
恩臣等即帶領前進其班咱游牧已經收取并將伊
弟喇嘛達什藏布擒挐所有家口牲隻盡行收
獲奏入報
聞
己丑
命封内大臣尼瑪公爵
定西將軍策楞等奏言十二月二十八日投誠
之收楞額恩克帶領由哈丹處前来之阿克蘇
告稱哈丹在游牧居住聞知大兵將到正思逃
避忽阿巴噶斯處遣人前来告稱現在伊犂喇
嘛宰桑等會同將軍薩喇爾前往伊犂阿底斯
巴克地方擒挐阿睦爾撒納特令哈丹前去哈
丹即帶阿巴噶斯妻子二十餘口連夜逃往等
語臣等竊思哈丹棄置游牧僅攜數口奔竄明
係與阿巴噶斯約定逃避應即遣兵追挐正擬
派員前往内大臣尼瑪情願領兵追𠞰臣等即
選精兵一百名令阿敏道同伊速往搜捕奏入
上諭軍機大臣曰據策楞奏稱哈丹攜帶阿巴噶斯
妻子脫逃内大臣尼瑪領兵前往追捕等語尼瑪
自到軍營以来頗著勞績今又能勇往任事殊屬
可嘉尼瑪原係布魯古特台吉之裔著施恩晉封
公爵仍辦理圖什墨勒事務
庚寅
諭定西將軍策楞等偵探阿逆實在情形
上諭軍機大臣曰朕覽策楞所奏伊犂台吉宰桑等
在阿底斯巴克地方圍困阿睦爾撒納一事此言
尚屬可疑闥勒竒嶺博羅布爾噶蘇台兩處隘口
皆設兵堅守阿睦爾撒納勢不能越至阿底斯巴
克地方詢之現在京師之布林鄂齊爾等俱言似
非實在情形此必係阿逆勢窮力竭揚言伊在彼
被圍使我軍聞信不往博羅塔拉擒挐伊得乘間
兔脫以為緩軍之計著傳諭策楞等悉心偵探究
竟阿逆潛蹤何處領兵直入尼瑪玉保等俱已前
進並即速知會伊等務須探問明確前往追捕毋
為浮言所惑
諭參贊大臣玉保等進兵事宜
玉保奏言臣於十二月二十九日行至鄂什默
特河聞有阿巴噶斯屬人三十餘戸在彼居住
即派兵前往𠞰滅並收獲其牲隻除得木齊哈
丹得勒克已經投順其得木齊班咱等得秦人
衆藏匿山内並行搜捕其餘阿巴噶斯屬人聞
俱在大小安集哈雅兩處居住俟到彼時乘機
辦理奏入
上諭軍機大臣曰現在我兵既已深入而尼瑪又同
阿敏道行走則後隊續進兵丁為數無多策楞玉
保理應同行方為妥協今據玉保奏稱𠞰滅阿巴
噶斯人衆則玉保又與策楞分兵前進伊等但因
賊人散處遂各分兵前往然此際自應以擒挐首
惡阿睦爾撒納及阿巴噶斯哈丹等為要著傳諭
策楞玉保伊二人務須併力前進相機籌畫速期
成功以副朕委任之意
辛夘
命革富德參贊大臣
上諭軍機大臣曰據富德奏稱現在催令噶爾藏多
爾濟作速進兵並稱巴雅爾未經遣人赴額林沁
去等語此奏未諳事機噶爾藏多爾濟因伊子病
故傷悼成疾乃情理之常朕尚降旨令其善為調
攝至巴雅爾因馬匹不敷亦係實情况現在伊犂
喇嘛宰桑等出兵追挐阿睦爾撒納是噶爾藏多
爾濟之兵已可不遣至和通鄂勤曾經途遇布林
則巴雅爾未遣使於額林沁想已知布林前来之
信耳富德不論事之輕重惟恐與伊前奏不符喋
喋陳奏所見殊屬鄙小富德著革去參贊大臣仍
留副都統職銜專管台站事務一切軍營事宜毋
得干預
甲午
命參贊大臣哈薩克錫之子額爾德尼莽鼐鼐承襲
騎都尉世職
定西將軍策楞等疏稱分兵進𠞰事宜
策楞等奏言據内大臣尼瑪等將哈丹於弟庫
圖齊投誠前来送至軍營臣等詳細詢問據稱
去年十月間我與烏克圖及伊犂喇嘛等議定
與將軍薩喇爾公丹拜等協同擒挐阿睦爾撒
納約於十一月初一日在博羅布爾噶蘇台闥
勒竒嶺兩路會齊我與公丹拜約蘇圖錫克錫
爾格等帶兵二千名於初三日到博羅布爾噶
蘇台守候十日並無諾爾布敦多克與將軍薩
喇爾同来之信因暫回游牧以圖再舉後至諾
爾布敦多克處詢問知伊發兵稍遲未得會合
又因敦多克曼集之弟將我等密商之事告知
阿睦爾撒納豫為防備十二月十五日將軍薩
喇爾及諾爾布敦多克錫克錫爾格等在伊犂
諾羅斯哈濟拜甡地方與阿睦爾撒納相遇十
五十六兩日彼此對敵衝殺阿睦爾撒納與回
人和卓木連合共計兵四千有餘其勢頗盛遂
各四散正欲前来投誠適内大臣尼瑪遣人傳
諭遂即前来現在錫克錫爾格等因未得成事
各懷疑懼看来未必復能聚兵等語臣等伏思
伊犂喇嘛宰桑等感戴
皇恩協同擒挐阿逆贖罪心甚誠篤但事機不密兵
力不齊未得集事今錫克錫爾格既帶領游牧
與薩喇爾等一同由朱爾都斯前来或復整兵
威以圖再舉亦未可定今阿睦爾撒納已入伊
犂宜仍遵前
旨兩路進兵併力搜捕計危爾錐音等日内可抵軍
營仍令伊等帶兵三千名由朱爾都斯一路前
進臣等仍領兵𠞰滅阿巴噶斯等游牧直抵伊
犂並將現在辦理情形遣人知會薩喇爾錫克
錫爾格等以期會合再阿逆已入伊犂且與和
卓木連合我兵兩路夾攻賊勢窮困勢必逃往
回人地方亦應仍遵前
旨令納噶查等往阿克蘇城曉諭擒挐又據參贊大
臣哈薩克錫喇等報稱領兵至瑪納斯地方聞
有台吉達什帶領百餘人居住即派兵前往收
服隨據達什帶領伊子賽音伯勒克等前来投
誠情願出兵效力至和洛霍澌河地方擒獲阿
睦爾撒納信用之宰桑察衮並伊子巴朗及屬
人等現派侍衛布瞻泰解送来京其阿巴噶斯
屬下得木齊逹什巴圖等在大小安集哈雅地
方經臣玉保等將達什巴圖三百戸俱已𠞰滅
奏入
上諭軍機大臣曰策楞等奏稱據庫圖齊告知伊犂
現在情形伊等即與厄爾錐音等分路進兵等語
策楞等聞知此信即議分路前進甚合機宜朕意
庫圖齊所言尚屬可疑未必非阿逆詭謀冀緩大
兵前進之計今策楞等不為所惑分道夾攻計日
自可就獲至阿逆雖已前往伊犂其所居塔爾巴
噶台博羅塔拉等處應尚有存留之人著派尼瑪
帶兵數百名前往𠞰滅以分賊勢其阿巴噶斯哈
丹二人雖力窮来降亦斷不宜寬貸伊等早經歸
順乃助阿逆為亂情甚可惡如果知罪將阿逆擒
獻来降不特免其誅戮尚當加恩如僅束身来降
仍即行正法以彰國憲著曉諭庫圖齊令其轉告
阿巴噶斯知之至察衮亦係助惡之人今既擒獲
即嚴加看守押解来京治罪伊妻係都爾伯特汗
策凌之女著加恩寬宥策楞等即交哈薩克錫喇
安置甚屬妥協俟事竣後策凌等移住舊游牧時
仍令與策凌同住再厄爾錐音係準噶爾舊人甚
屬幹練今既領兵由朱爾都斯進發著加恩照將
軍體制統領辦事以鄂實為參贊大臣遵照前旨
諸事聽其措畫悉心辦理朕意再派吞圖布偕厄
爾錐音同行更屬有益此旨接到若厄爾錐音已
經前進吞圖布亦毋庸更往仍令隨策楞等辦事
現據鄂實奏稱遵將軍檄文即在特納格爾軍營
整齊兵馬剋期前進等語伊等領兵前往遇見薩
喇爾即將加恩厄爾錐音統領大兵之處詳悉諭
知因厄爾錐音曾在準部辦理圖什墨勒事務招
降人衆易於集事若薩喇爾乃係受恩最久之人
自能仰承朕意與厄爾錐音會晤時一切事宜俱
應從厄爾錐音指示和衷共濟惟期迅奏膚功以
副委任其納噶查等即遵前降諭旨輕騎前往阿
克蘇城曉諭衆回人等如遇阿逆逃竄往彼即行
擒獻
諭定邊左副將軍哈達哈等進兵事宜
上諭軍機大臣曰策楞厄爾錐音等現在分路進兵
所有北路兵丁前經哈達哈等奏請前往博爾塔
拉協挐逆賊繼又停止進發今已值春令上年此
時即已進發著傳諭哈達哈等帶領現在兵丁緩
行至阿爾台以外不必深入揀選水草充足地方
牧放馬匹使賊聞知西北兩路進兵進退無措中
途遇各部落人衆應行擒𠞰安撫分别辦理倘阿
逆迫於西路之兵逃避前来即行擒挐哈達哈等
務宜悉心籌畫妥協辦理
乙未
參贊大臣達爾黨阿等疏奏會同副將軍薩喇
爾進兵事宜
達爾黨阿等奏言副將軍薩喇爾帶領衆宰桑
台吉等由朱爾都斯一路前来已遣喀爾喀公
恭格敦丹宰桑巴桑錫克錫爾格侍衛敦多克
旺扎爾喀爾喀協理台吉博爾綽對等於正月
十三日至軍營懇發兵至塔什罕地方接應薩
喇爾現離軍營不過三日之程臣等即派副都
統職銜瑚爾起帶兵速行往迎其此處現有兵
丁作速豫備前進各路未到之兵亦即飛行催
䟎現在策楞處辦事之人甚多而朱爾都斯一
路僅令厄爾錐音鄂實前往恐索倫厄魯特兵
丁管轄難周臣等擬俟薩喇爾到時臣達爾黨
阿富德哈寧阿瑚爾起等陸續按隊由朱爾都
斯一路前進奏入
上諭軍機大臣曰達爾黨阿等奏稱薩喇爾領兵由
朱爾都斯前来已遣喀爾喀公恭格敦丹等先至
俟其到時即會同前進擒𠞰逆賊等語薩喇爾帶
領喀爾喀王公等辦事伊犂原無重兵駐劄一旦
中賊詭謀被圍受困朕甚深軫念今能奮身歸来
不特不加罪譴俟阿逆擒獲後尚當格外施恩著
將此明白曉諭薩喇爾等此時現在同来者若干
人其尚留彼處者若干人並陣亡及病故者俱交
與薩喇爾查明奏聞分别加恩薩喇爾錫克錫爾
格巴桑俱遠道前来將来又即領兵深入俱著加
恩各賞銀三百兩錫克錫爾格巴桑並授為散秩
大臣諾爾布敦多克前已降旨封授公爵其同来
之喀爾喀察哈爾厄魯特等俱著酌量賞賜令其
製裝仍往軍營效力所有定邊右副將軍印原係
薩喇爾掌管今應仍行給與昨命厄爾錐音由朱
爾都斯進兵伊在準部原辦圖什墨勒事務人甚
歷練是以令其統領大兵照將軍體制辦事且其
年較薩喇爾為長今與薩喇爾同隊其定邊右副
將軍印著伊二人公同掌管其奏事列名應以厄
爾錐音為首扎拉豐阿此時已應與策楞同在一
處即著在參贊大臣上行走不必更用副將軍印
伊等務期屏去形迹和衷共濟方為無負任使前
據哈達哈等奏稱將回人阿底斯等遣往西路效
力即交與厄爾錐音等帶領前往以便招服各部
落回人但此内有與阿逆同謀者不可不加意覺
察如有形迹可疑之人即行正法現據錫克錫爾
格等告稱彼處回人附從逆賊甚屬可惡且能資
給阿逆馬匹進兵時即將回人等牲隻收取亦可
以增我兵力再特訥格爾一帶現有臺站事務富
德不必同達爾黨阿等進兵仍著駐劄彼處辦事
頃兆惠亦知薩喇爾前来之信奏請帶兵由吐魯
番往迎已降旨停其前往著即前赴特訥格爾會
同富德辦理臺站事務
諭定西將軍策楞等進兵伊犂事宜
上諭軍機大臣曰現聞阿逆已底伊犂大兵應速行
進發所有各處兵丁俱已齊集即陸續繼至之兵
亦絡繹奔赴策楞等此時若少為延緩則賊勢愈
固殊於機宜未為允協逆賊自博羅塔拉遷至伊
犁伊犁雖與博羅塔拉形勢不殊然究為準噶爾
總滙之地阿逆在彼施其奸計衆人易於脅從益
增黨羽大兵速進即不能一時擒獲將伊脅從之
人先行𠞰滅亦足以張軍威或將阿逆逐出伊犁
使其窮無所歸自可計日就俘倘伊堅拒自守我
兵即踞形勝之地將伊圍困日久内變自生必有
擒獻軍門邀恩封賞者此等情形皆可豫料策楞
等務期加意辦理從前伊犁喇嘛等皆稱擒賊贖
罪朕即降旨令將伊等寬宥免其誅戮大兵前進
喇嘛等如果即時迎降著仍遵前旨辦理若又順
從阿逆則反覆無常斷不容恕應即嚴行𠞰滅其
額林沁巴特瑪車凌等如能擒獻逆賊束身来歸
策楞即准其来降以分賊勢倘執迷不悟至事勢
窮蹙方来乞命著即將伊等正法毋得少為姑息
從前存貯伊犁緞疋銀兩聞係宰桑巴朗管理策
楞等到彼巴朗若能將原物交出即奏聞加恩以
示鼓勵再前議令沙克都爾曼濟之子圖們等帶
兵協擒阿逆今沙克都爾曼濟量已抵策楞軍營
應即設法通信圖們等派兵擒挐使逆賊無所逃
遁何以並未籌及此時惟在早抵伊犁則諸事皆
可就緒策楞等其仰體朕心奮勉從事毋稍逡巡
觀望坐失事機
丙申
定西將軍策楞等疏奏兩路大兵會合進𠞰事
宜
策楞等奏言臣等遵
旨派厄爾錐音等帶兵由朱爾都斯一路進發十二
月初七日厄爾錐音逹什策凌拉蘇隆鄂卓特
皆抵軍營公同商議據厄爾錐音告稱現在烏
魯特克勒特綽和爾等鄂拓克俱已歸順
天朝我等再𣲖兵三千協同辦理可以剋期告捷擒
獻逆賊但我部落中可派之兵甚少其别部鄂
拓克之兵又恐呼應不靈現在巴雅爾帶兵四
百名前来可否即令巴雅爾統領我盡心協助
於事實有禆益等語臣等即照伊所請一面差
人往迎巴雅爾會同前進其臣等所領兵丁現
在扎拉豐阿已起程前来軍營並行文富德將
續到兵丁催趲速至共計五千名分路進發與
厄爾錐音等約定日期併力擒𠞰奏入
上諭軍機大臣曰策楞等與厄爾錐音等分路進兵
令巴雅爾統領現在進發但觀伊等約定日期稍
覺遲滯蓋伊等尚未知薩喇爾前来之信是以如
此商議此時應已知悉而朕昨所降諭旨策楞等
接到後自當遵照辦理大兵早抵伊犁則諸事早
得就緒策楞等亦無庸俟兵至五千始行進發現
在繼進兵丁亦陸續可到前後原可策應惟在迅
速趨赴方合機宜朱爾都斯進發之兵派巴雅爾
統領原屬可行今既有達爾黨阿會同進發不若
竟交達爾黨阿統領達爾黨阿係協辦大學士更
兼公爵軍中以公大學士帶領兩副將軍為名則
阿逆聞之必以為大學士公傅恒前往傅恒荷朕
倚任為阿逆所素知伊當窮蹙之時或求傅恒代
為乞恩全其身命亦未可定如遣人先至達爾黨
阿宜隨機應變使其不覺若束身前来即行擒挐
解送京師第阿逆詭詐百端達爾黨阿等須加意
防範並將此曉諭厄爾錐音薩喇爾等一體留心
商酌辦理仍將兩路大兵何時可抵伊犁之處即
行奏聞
丁酉
定西將軍策楞等疏奏遣厄爾錐音曉諭烏魯
特等
策楞等奏言臣等公同會商伊犁喇嘛宰桑等
悔罪輸誠發兵擒賊第人心渙散未得集事今
宜急遣一人前往撫慰衆心厄爾錐音係準噶
爾舊人從前噶爾丹策零曾給以調遣衆鄂拓
克兵馬印記伊情願先至烏魯特地方將大兵
前来擒討逆賊緣由通行曉諭喇嘛宰桑等並
相機行事離其黨羽即由烏蘭烏蘇小路起程
前往奏入報
聞
參贊大臣達爾黨阿疏奏進兵日期
達爾黨阿等奏言臣等會同噶爾藏多爾濟商
議現在進兵闥勒竒博羅布爾噶蘇台二嶺雪
大路窄阿逆以據伊犁必守此二嶺今由朱爾
都斯前往至烏魯特游牧即調集伊等兵丁併
力速進較為妥協再此時若待巴里坤兵馬調
齊不免遲滯是以臣達爾黨阿富德即帶索倫
兵八百名於正月十五日起程往迎副將軍薩
喇爾噶爾藏多爾濟亦即帶兵起程約於十七
日在積水薩地方會集奏入
上諭軍機大臣曰達爾黨阿富德等不俟薩喇爾迎
来即帶領現在所有兵丁向朱爾都斯進發甚合
機宜富德前因辦事乖張令其不必在參贊大臣
上行走駐劄特訥格爾專管臺站事務今既已進
兵意尚勇往著仍授為參贊大臣毋庸回至特訥
格爾辦事其臺站事務著兆惠會同莽阿納辦理
戊戌
定西將軍策楞疏奏𠞰滅阿巴噶斯游牧人衆
策楞奏言據參贊大臣玉保報稱數日内𠞰戮
阿巴噶斯所屬達什巴顔等五得秦三百餘戸
又據參贊大臣尼瑪等報稱共降阿巴噶斯所
屬九得秦人衆等語臣即行文尼瑪等將投誠
人等俱令居住原處收其馬匹牲隻以資兵力
仍令酌量出兵隨同效力並飭交庫圖齊嚴行
約束并據玉保等送到四項牲隻俱已分給官
兵奏入報
平定準噶爾方略正編卷二十四
