平定準噶爾方略正編卷七十七
乾隆二十四年八月辛丑
定邊右副將軍富德等䟽奏大敗逆賊霍集占
等於伊西洱庫爾淖爾
富德等奏言臣等敗賊於阿勒楚爾乘勢追逐
日行百餘里至七月初十日薄暮追至布隆庫
勒稍息馬匹據巴圖濟爾噶爾報稱見一大淖
爾沿岸有賊蹤跡臣等遂詢之布魯特嚮𨗳據
稱此名伊西洱庫爾淖爾係拔達克山界山高
石險雖山足有路僅容單騎過一大嶺與拔達
克山之村莊相近其北大山内亦有一路可通
拔達克山安集延等語臣等公議既經追及逆
賊應乘其未入别部落先行堵截俾首尾受敵
賊必自亂臣阿里衮達爾黨阿由屯官長保瑚
什等領兵五百在淖爾以西通拔達克山要隘
堵截伊柱鄂博什温布巴圖濟爾噶爾鄂齊爾
等領兵八百在山後堵截臣富德巴禄明瑞阿
桂領隊大臣傅景瑚爾起等領馬步兵千有餘
名尾隨賊蹤至伊西洱庫爾淖爾望見賊人先
據山麓於淖爾路口施放鎗礮其輜重家口有
由山後攀援而上者有擁擠於淖爾沿岸者我
兵欲向上衝擊緣賊據山峯石多而險臣等整
隊齊進連發大神威遠等礮自己至未賊以死
拒臣等於健銳營吉林索倫厄魯特等各營内
挑選鳥鎗精利者四十餘人派前鋒參領喀木
齊布厄魯特侍衛齊里克齊奬賞藍翎錫勒畢
善領步兵自山北而上令巴圖魯侍衛額爾登
額老格領兵策應攻擊一面令霍集斯鄂對阿
什默特等竪立回纛高呼諭降至酉刻回衆數
千人率其家口馱載同聲願降從山奔下逆賊
霍集占猶在山頭攔阻殺死多人而降者益多
直至日暮我兵防賊逃竄臣明瑞哈達哈瑞濟
布愛隆阿領兵二百餘名堵截北山令伊柱等
策應臣富德巴祿阿桂傅景瑚爾起額爾登額
老格各領兵一百名在東山一帶分地設伏令
侍衛烏三泰蒙固勒特通額傅靈安等往來廵
查臣阿里衮復領兵由淖爾之南堵截因未抵
嶺前時賊已據淖爾北山竪立回纛南面無徑
可通不可令賊人竊據一面攻奪山峰一面𠞰
殺沿岸賊人取其家口輜重十二日黎明嶺上
賊人俱逃其北面被我兵放鎗截住回人二千
餘懇乞投誠臣阿里衮將為首伯克喚至訊問
僉稱霍集占兄弟既敗無分晝夜逃至此地恐
被大兵追及波羅泥都先期領兵二百來據此
嶺霍集占據守伊西洱庫爾淖爾迤東山險以
拒大兵旋因回衆投降不能攔阻奪取馬匹逃
至淖爾之岸夜繞山峰過嶺尋兄我等早欲投
誠因被廹無奈今懇祈活命臣等共計收獲賊
衆一萬二千餘人軍器二千餘件駝騾牛羊萬
餘臣阿里衮選兵二百餘名於十二日過嶺尋
蹤追𠞰臣富德詢據俘獲人口所供逆賊餘黨
不過四五百人酌留公鄂對散秩大臣阿什默
特員外郎留保住閒散效力拕穆齊圖併侍衛
兵丁等管束降回臣富德巴祿阿桂傅景瑚爾
起即領馬步兵四百餘名亦於十二日起程策
應阿里衮臣等至拔達克山境内查勘蹤跡先
行曉諭該部落人等令其將逆賊兄弟速行縛
獻奏入得
旨下部知之
(臣)等謹案霍集占兄弟棄窟擕孥跳而遠遁
誠為讋我先聲望風自潰而狡謀所蓄未嘗
不姑以二城為餌冀我兵或懈窮追則釡底
游魂尚圖復返我
皇上握機决勝謂二酋一日不獲則軍務一日不竣
於是師武臣稟承
睿算間道躡蹤雖駾走已及兩旬而飇馳不淹俄頃
參贊大臣明瑞一蹙之於霍斯庫魯克以九
百人潰賊數千騎副將軍富德再襲之於阿
勒楚爾復𠞰賊千餘殱其黨阿卜都克勒木
等當是時二酋益褫魄墮膽鋌走弗擇矣迨
至伊西洱庫爾淖爾賊勢危在呼吸遂據險
以延殘喘將軍等决計禽獮以阻嶔限淖單
騎僅通之地而衝突無前電掣霆轟迅如摧
朽已而樹纛受降鋪崖麕至逆酋持刃遏之
衆輙倒戈相向僅以四百餘人竄入拔達克
山殆如窮猨之縶焚林枯魚之依涸澤不待
都丸獻馘而早有以制其命矣昔周之逐玁
狁也其詩以為一月三捷而箋疏家卒不能
舉其人其地以實之豈若
今日棱威遠播震蕩絶域應機赴節三戰定勲而
天筆勒銘大書深刻炳耀於雪山蔥嶺以西又豈采
薇篇什掦厲虛詞者所能髣髴萬一哉
定邊將軍兆惠等疏奏辦理葉爾羌等城事宜
兆惠等奏言臣等前以辦理喀什噶爾等城事
宜條議具奏今臣等行抵葉爾羌查所屬二十
七城村計三萬戸十萬餘口謹繪圖呈
覽其葉爾羌貢賦從前噶爾丹策零時每年交納
十萬騰格内計白米二百六十一帕特瑪有奇
米五千八百三十九帕特瑪棉花一千七百十
五察喇克紅花四百二十八察喇克共折錢二
萬七千二百八十騰格有奇各項匠役納錢五
萬四千七百八十騰格有奇城邨酒肆園林碾
磨金銀税共一萬七千九百騰格有奇此外有
金税貿易緞布牲隻等稅喇嘛氊罽果園葡萄
雖按則徵收而全完者少霍集占入城雖止徵
二萬四千騰格雜糧二千一百九十帕特瑪及
折徵牛羊税九百騰格而額外科斂衣服牲隻
不時擾累供應稍遲即行抄没以致回人日困
臣等查辦之際有大小回人等跪呈亥年間霍
集占圍城三月餘及此次逃竄又行搶掠生計
甚屬艱難等語臣等察看葉爾羌城村情形與
喀什噶爾不同現在本年七月起交雜糧一千
四百帕特瑪各項謀生人等交一萬二千騰格
嗣後勉力耕作次年加增一倍外交黃金四十
兩葡萄一千觔至辛巳年再行定議餘照喀什
噶爾之例其隨賊逃竄人等地畝計籽種五百
二十七帕特瑪除踐踏之處計已種者一百九
十帕特瑪請與房屋園林一併交收入官至葉
爾羌之大伯克等多為霍集占所殺或挾之同
竄現在人等惟授為密喇卜之托克托和卓人
尚奮勉餘俱平常霍什克伯克舊為葉爾羌等
城阿奇木伊叔素賚璊亦久為商伯克臣兆惠
臣額敏和卓公議將霍什克伯克署理葉爾羌
之阿奇木事務素賚璊辦理商伯克事務可否
委用請
旨遵行奏入得
旨如所請行
命定邊將軍兆惠來京
上諭軍機大臣曰富德等追賊至拔達克山界收其
游牧逆賊霍集占以數百人遁走已遣使往拔達
克山索取若拔達克山縛獻賊首則已或有遲疑
則來年進兵仍令富德明瑞等前往此時兆惠在
葉爾羌辦理已竣即著來京其回部大伯克等俟
擒獲霍集占時再率同入覲俱著傳諭知之
諭駐劄闢展副都統定長等解送軍營馬匹
上諭軍機大臣曰富德等追賊抵拔達克山遣使諭
令縛獻萬一未能即獲則來年進兵馬匹最為緊
要昨諭將烏魯木齊所易哈薩克馬千餘匹送往
軍營著再行傳諭將此項馬匹即由庫車送赴富
德軍營
諭駐劄庫車布政使德舒等辦理庫車事宜
上諭軍機大臣曰德舒奏稱庫車沙雅爾兩處回衆
從前被厄魯特搶掠霍集占擾害所餘戸口無多
除糧石外絶無什物但地土頗肥回人等不善耕
種若以兵丁參雜可望豐收將來接濟伊犁較内
地實為省便等語甚屬留心辦理昨諭德舒往阿
克蘇辦事德文接辦庫車事務德舒與德文交代
時務將辦理情形詳悉告知庶有禆益所奏署筆
帖式前鋒德福馬甲永保效力有年俱著加恩賞
給驍騎校職銜俟凱旋後遇缺即補
定邊右副將軍富德等疏奏𠞰撫沙喇斯瑪呼
斯餘賊
富德等奏言臣明瑞與哈達哈端濟布愛隆阿
領兵二百名截賊人向北逃路派副都統伊柱
鄂博什温布鄂齊爾巴圖濟爾噶爾齊凌扎卜
豐安等策應七月十二日薄暮伊柱等來告云
有賊衝突我等截住賊上山結寨等語詢之降
回等云此即厄魯特沙喇斯瑪呼斯因令厄魯
特等高呼俾其擒霍集占以贖罪賊衆不應臣
富德前行追襲臣明瑞等駐守竟夜見賊結寨
峰頭排列鳥鎗端濟布即越嶺阻截臣等領兵
步行上山鎗矢競發𠞰賊二百餘人尚存賊四
百餘勢不能支有宰桑雅璊得木齊丹巴來投
遂俱納降端濟布亦𠞰賊十餘人收降十餘人
獲駝礮八位及上年所失威遠礮二位查沙喇
斯瑪呼斯怙惡難逭請暫為撫納俟追賊事竣
再行查明正法奏入報
聞
壬寅
諭定邊右副將軍富德等辦理逸賊及降人事宜
上諭軍機大臣曰昨富德等以霍集占等逃入拔達
克山業經遣使索取具奏但賊蹤已近不行速追
殊與機宜未合伊等招降賊衆萬餘即馬匹甚乏
揀選數百斷無不得之理而賊衆止三四百人經
過甫二日窮追自必成擒或以拔達克山為外藩
不便驚擾但果秋毫無犯伊等亦何辭以拒從前
阿睦爾撒納投入哈薩克策楞等初尚不敢遣使
而後來長驅直入阿布賚即畏懼乞降皆富德所
深悉者乃勞瘁多時而稍一遲疑渠魁即失殊為
可惜至所奏收獲回人厄魯特萬餘口亦須辦理
妥協此等賊黨與葉爾羌喀什噶爾回人俱有讐
怨將安插於何地即令在他處安插不過徒糜養
贍况渠魁未獲兆惠又即來京富德若不加意防
範萬一與霍集占等相通更滋事端今思烏沙克
等人衆隨逆賊世居伊犁必相依戀斷不可信且
沙喇斯瑪呼斯人等又係暫留日後辦理時伊等
必生疑懼此外實係從阿克蘇沙雅爾庫車等處
迫脅同行者自可遣回本處安插可傳諭富德詳
加查詢委霍集斯等先將伊等家口安插舊地計
烏沙克等男丁應亦無多看其情形稍有變動即
相機辦理非不欲加以仁愛乃事機所迫不得已
也若二賊業已就擒即不必如此辦理
癸夘
申諭定邊右副將軍富德等賊衆逃匿情形
上諭軍機大臣曰富德奏據拔達克山部落人等告
稱霍集占搶掠伊等牲隻欲逃他處其言更不可
信賊人逃入伊等境内必且哀乞容留何敢加以
騷擾看來伊等早與賊通不過令其潛匿耳至賊
人去已二日前路有大戈壁等語特欲懈我疾追
之心否則賊人挈其家口行李應較追兵遲滯何
以迅速若此又求我兵稍為遠駐俱屬欺飾之詞
即如從前阿睦爾撒納入俄羅斯森博羅特圖喇
既已送交伊頭目尚以溺斃為詞與此等情節相
似再所得降人萬餘若盡收其馬匹不但益我軍
資亦可消其妄動之念或拔達克山稍有推諉又
可整兵進取總之先難後獲事理之常此時殊為
厪念現在辦理情形若何作速奏聞
諭甘肅總督楊應琚籌辦馬匹事宜
上諭軍機大臣曰副將軍富德等追𠞰逆賊霍集占
兄弟收其大隊賊衆僅餘數百逃入拔達克山現
在傳示令其縛獻萬一稍稽時日尚需進兵索取
計軍營糧餉已有回人儲積可以取資惟馬匹最
關緊要自應先期辦理接濟近經軍機處議覆吳
達善將莊浪滿營馬三千二百餘匹送往巴里坤
備用此外各標營或尚有馬匹堪以挑選者俱可
酌量調撥但甘省因旱間成偏災恐芻豆購辦不
易則飼秣不能妥協雖前督臣黃廷桂著有章程
而天時非去歲可比朕深為厪念著傳諭楊應琚
約計該省可得馬匹若干將本地芻豆足敷若干
匹出關之用先行定數具奏以便降旨照阿里衮
解送馬匹之例派員前往至此次所辦馬匹特因
索取逋逃非又事軍興徵發楊應琚務通行曉示
官民不得稍涉張皇總以有濟軍行而不累民生
為要至各營摘缺馬匹此時且不必亟籌補額既
暫省内地芻糧而將來凱旋在即亦無難徐議歸
補該督其悉心籌畫辦理具奏
甲辰
命御前侍衛署副都統安泰查審副都統滿泰等參
案
上諭軍機大臣曰定長等參奏滿泰貪婪敗檢范時
綬役兵漁利各欵伊等俱特派前往辦事之人竟
敢肆意妄行若此深為可駭自應查審明確重治
其罪著派安泰馳驛前往會同定長等審訊滿泰
范時綬如係實情即將伊二人在彼正法或事屬
子虛及獲罪有因安泰亦即據實查奏
乙巳
諭内閣學士清馥回巴里坤辦解馬匹
上諭軍機大臣曰據努三奏稱八月初四日厄魯特
嚮𨗳蒙克津等在雪山松林内尋獲嗎哈沁訥克
衣蹤跡盡俘其家口惟訥克衣隻身逃出等語現
在偷竊牧羣之賊已有努三追襲清馥可不必前
往即回巴里坤昨已諭楊應琚辦解馬匹除派出
侍衛外仍令清馥監看此時即於巴里坤官兵内
選熟悉道路留心牧養之人在哈密豫備照上年
阿里衮送馬之路行走但從前係急需應援此次
特為來年進兵之用祗宜加意牧養緩行不可致
令疲乏
諭甘肅總督楊應琚揀送軍營馬匹
上諭軍機大臣曰昨諭楊應琚辦解車營馬匹今扎
拉豐阿阿蘭泰解送甘肅之馬有一萬一千餘匹
因思此項馬匹合之各標營所有為數愈多内地
芻豆更為糜費莫若及時挑選送至葉爾羌等處
以濟軍行則祗須沿途飼秣似此通融調劑災民
既不致拮据而軍營亦資實用但解甘馬匹恐長
途疲乏應先將在甘牧養之馬辦送為宜其自哈
密至軍營已派清馥及乾清門侍衛等照管著再
行傳諭知之
丙午
恩准送馬滿兵納清泰等歸旗
上諭大學士曰據楊應琚奏准將軍兆惠咨稱前次
派解馬匹之納清泰等三十四人行走俱屬黽勉
等語伊等前從準噶爾脫出暫補綠旗名糧今既
效力行走著加恩各歸本旗令其照舊當差以示
鼔勵
丁未
命議敘追𠞰賊衆之大臣官兵等
上諭軍機大臣曰富德奏追𠞰逆賊霍集占奮勉效
力之大臣官員等功次俱著加恩交部議敘此内
達爾黨阿哈達哈等又效力出衆達爾黨阿哈達
哈著俱授為二等侍衛巴圖濟爾噶爾鄂齊爾喀
爾喀台吉額林沁阿拉善台吉達瓦各賞銀一百
兩若未經賞翎即著賞給扎拉豐阿賜號錫朗阿
巴圖魯塔瑪鼐賜號哈朗圭巴圖魯其巴圖魯侍
衛德爾森保額爾登額俱授為頭等侍衛額爾登
額賜號鄂爾楚克巴圖魯伊達木扎卜賜號西爾
古齊巴圖魯碩通授為二等侍衛巴圖魯侍衛老
格賞銀五十兩仍將伊等交部議敘其新賞巴圖
魯號者照例賞銀一百兩又
諭曰據富德奏稱伯克霍集斯之兄弟諸子多為霍
集占戕害深可憫惻伊此次亦屬奮勉自效著加
恩晉封貝勒仍賞緞十端富德等即傳諭撫慰
命革乾清門頭等侍衛官長保職留軍營效力贖罪
上諭軍機大臣曰覽富德奏此次進兵官長保未曾
奮勉效力深負朕恩著革職留軍營效力贖罪
諭定邊將軍兆惠等酌辦來京及駐劄事宜
上諭軍機大臣曰富德等奏稱伊西洱庫爾所收回
衆萬餘軍前不及察核派兵五百名委齊凌扎卜
等逆回英噶薩爾交將軍兆惠查辦等語此等回
人内如烏沙克伯德爾格等衆俱久住伊犁為霍
集占所親信兆惠等當留心防範稍有可疑即相
機辦理其阿克蘇沙雅爾庫車等回衆仍行安插
舊地前已屢降諭旨兆惠等遵照辦理後即遵旨
來京兩將軍之印仍留該處著舒赫德等以參贊
大臣護理駐葉爾羌辦事其奏摺列名以舒赫德
為首前屢諭來年進兵應先將軍營現有馬匹加
意牧養今又諭楊應琚酌量内地可得馬匹若干
解送軍營兆惠富德舒赫德等勿因内地又辦馬
匹遂不加籌畫所有軍營牧養馬匹及向布魯特
回人等换易購買事宜仍盡心辦理將軍等起程
即交舒赫德接辦富德等奉到此旨可將現在情
形及如何辦理之處作速奏聞又
諭曰圖倫楚達禮善久在軍營留保住係部院司員
亦不甚有承辦之事敦察年齒已老傅靈安在軍
營亦近三年著俱隨兆惠等來京
九月戊申朔
諭定邊將軍兆惠等查辦逆黨及裁汰冗兵
上諭軍機大臣曰據富德奏查出波羅泥都已出妻
室供稱英噶薩爾等處尚有波羅泥都出妻二人
隨行文兆惠查辦等語從前明瑞奏稱捉生詢問
喀什噶爾有人為逆賊通信是否即此兩婦抑係
伊等親族著兆惠詳加查訊若情罪確實即重懲
示衆倘非若輩亦不必有意附會又
諭曰擒獲逆賊一事歲内若未能就緒軍營所有滿
洲索倫蒙古兵内如有老邁患病及負傷無用之
人即查明裁汰發回綠旗兵亦甚多當酌量留用
其餘遣赴庫車屯田兆惠富德即商辦奏聞
申諭内閣學士清馥辦解馬匹事宜
上諭軍機大臣曰昨命楊應琚將所辦馬匹解至哈
密交清馥轉解軍營此次管解馬匹與春季達爾
黨阿等情形不同伊等既經由上年阿里衮送馬
之路一切俱查照辦理阿里衮係由巴里坤前往
帶有索倫兵丁清馥亦揀選該處現有兵丁及跟
役等帶往倘不敷用即於玉素富所屬回人内酌
量揀選賞給口糧遵前旨緩行解送仍將現辦情
形奏聞
諭甘肅總督楊應琚辦解軍營駝隻
上諭軍機大臣曰前令山西辦駝四千五百餘隻解
赴肅州轉解軍營未知已全解否倘尚有留肅餧
養者即乘解馬之便酌量搭解不必留存備用將
來大兵凱旋時一切俱可易辦不若此時之有禆
實用也倘現無可解亦不必勉強從事
己酉
諭定邊將軍兆惠等務期擒獲逆回及查拏厄魯特
逆黨
上諭軍機大臣曰兆惠等以得旨議敘奏謝并及霍
集占等窮蹙逋逃拔達克山部落素稱馴謹自必
不敢容留但慮逆賊改裝乞食逃赴痕都斯坦等
處或途次為人殺害事跡難明等語所奏殊有息
事之心兆惠不宜出此昨富德追賊未曾深入朕
曾降旨訓示蓋逆賊等負恩抗拒情罪難逭若聽
其竄伏苟活則回衆仍懷觀望必滋事端現在糧
餉馬匹俱已籌辦拔達克山若仍未縛獻逆賊來
年必領兵進𠞰再富德等招降沙喇斯瑪呼斯人
衆有無誘害滿福之敦多克哈什哈等在内若一
經查獲即嚴行押解送京
定邊將軍兆惠等疏奏移駐臺站事宜
兆惠等奏言本年六月臣等從阿克蘇進兵烏
什一路安設臺站將來冬寒雪盛於牲隻無益
今既在葉爾羌辦事應仍將臺站移於巴爾楚
克至葉爾羌共十臺每臺察哈爾兵八名綠旗
兵四名回兵三名派侍衛福保等前往安設自
巴爾楚克至阿克蘇應設臺站若干行文舒赫
德等辦理至巴爾楚克一路葦草甚多如每臺
添騾數頭可省馬力其臺站人等糧餉麥豆或
造船由葉爾羌河運送或以車輛裝載再為酌
辦所有烏什一路臺站即行撤回至喀什噶爾
葉爾羌中間臺站仍留以遞送事件奏入報
聞
辛亥
命陞賞進𠞰得功之大臣官員等爵秩有差
上諭軍機大臣曰富德等奏貝勒品級伯克霍集斯
公品級鄂對散秩大臣阿什默特頭等侍衛噶岱
默特於阿勒楚爾伊西洱庫爾等處奮勇𠞰賊布
魯特比阿奇木響𨗳大軍亦屬效力員外郎赫倫
留保住筆帖式金保屢經戰陣且盡心辦事又藍
翎侍衛賽神保伊什收降布魯特厄魯特佐領阿
薩克擒獲埋伏回人俱奬賞孔雀翎署筆帖式五
十五久從兆惠立功此次亦屬奮勉因係另記檔
案之人聲明請旨等語大臣官員等𠞰賊奮勉殊
屬可嘉除伯克霍集斯已封貝勒外著加恩封鄂
對為貝子阿什默特噶岱默特俱封為公比阿奇
木授為散秩大臣赫倫金保以應陞之缺即用留
保住著交部議敘賽神保伊什俱授為三等侍衛
阿薩克賜號塔蘇爾海巴圖魯賞銀一百兩五十
五著加恩作為另戸准其實授筆帖式
命革職效力之圖倫楚等復爵授職有差
上諭軍機大臣曰富德奏革職效力之圖倫楚等追
𠞰賊衆頗著勞績等語圖倫楚等自知罪愆效力
行走著加恩授圖倫楚為頭等侍衛達禮善為二
等侍衛敏珠爾多爾濟給還公爵拕穆齊圖授為
主事留軍營辦事俟戸部主事缺出令其坐補
恩賞𠞰賊官兵等銀兩緞疋
上諭軍機大臣曰富德等奏阿勒楚爾等處擊敗賊
衆奪取纛礮之參領喀爾庫等官四員兵十四名
著加恩分别賞給銀兩緞疋仍於應陞處記名陞
用以示鼓勵
定邊右副將軍富德等疏奏招撫沙爾呼勒等
回衆
富德等奏言臣等會兵喀喇烏蘇時將沿途馬
匹及選剰綠旗兵丁交總兵楊寧管轄令其招
撫沙爾呼勒等回人今據送到回人阿布勒海
森布魯特阿勒達什告稱我等沙爾呼勒原有
五百戸交納葉爾羌金五十兩今僅存一百十
餘戸四百餘人頭目穆喇特伯克已查明戸口
田土數目特來求見等語又布魯特阿勒達什
等告稱我等哈喇薩達克哈咱拉雅克布魯特
共七十戸雖舊屬葉爾羌而無貢賦惟承辦博
洛爾拔達克山痕都斯坦各路往來差使聞沙
爾呼勒歸降特來求見願為
大皇帝臣僕等語臣等加以撫慰令候葉爾羌等城
賦役定議之日一併辦理阿布勒海森等俱歡
欣叩首辭去奏入報
聞
壬子
申諭定邊將軍兆惠等拔達克山支飾情形
上諭軍機大臣曰富德等奏稱拔達克山衮都村伯
克沙莽蘇爾等遣人告稱霍集占兄弟所領約三
四百人搶掠經過伊等會集四五十人尾追霍集
占等且戰且走高呼云我係回部之汗前往默克
禮佛並不曾擾累爾等為何追掠等語此言果實
則富德等前此愈宜窮追即如賊衆三四百人家
口在其内拔達克山人等即已追及我兵豈獨不
能至謂不曾擾累則伊等前所云賊人入境搶掠
牲隻因登山避匿與此次所告不符亦當詳加詰
問且逆賊等高呼前往默克亦係支吾之語默克
地方在布哈爾果欲前往亦何必預為宣播細核
情詞顯係伊部落容留賊衆飾詞欺誑意圖漸息
事端富德等當必不為所惑總以來年進兵為要
俟將軍等回程時再降諭旨此諭即作速覆奏
命賞敘軍營揀選之效力侍衛官兵等
上諭軍機大臣曰富德等將軍營效力人員分别揀
選共九十人此内成果等十一人尤為奮勉應加
恩賜巴圖魯號二等侍衛成果著賜號布林巴圖
魯三等侍衛英德訥賜號特穆爾巴圖魯達什達
瓦厄魯特三等侍衛齊里克齊賜號布哈巴圖魯
藍翎侍衛愛普薩賜號波羅特巴圖魯厄魯特藍
翎侍衛克什克圖賜號多克慎巴圖魯藍翎署前
鋒長沙爾呼善賜號多什欣巴圖魯委署筆帖式
前鋒海祿賜號噶卜什海巴圖魯齊齊哈爾委署
參領鄂勒多喀賜號哈爾察海巴圖魯呼倫貝爾
領催玉勒古内賜號伊克巴圖魯打牲記名領催
部委防禦都倫賜號阿穆爾巴圖魯俱照例賞銀
一百兩仍賞戴孔雀翎達什達瓦厄魯特副管旗
章京密舍里甲喇巴圖賞戴孔雀翎領催額齊克
森賞戴藍翎俱著記名以該旗應陞之缺補用杜
爾巴集賽厄魯特托博彦和托木巴克等俱授為
護軍賞給錢糧仍賞戴藍翎其餘七十四人内侍
衛藍翎侍衛俱加一級官兵人等俱以應陞之缺
補用仍交部議敘又
諭曰軍營效力之侍衛官兵等已降旨分别加恩尚
有救援圖倫楚之兵丁喀爾喀救援英德訥之克
車德衣諾科敦察等四人可酌量賞賜以示鼓勵
命議敘護軍統領努三等
上諭軍機大臣曰努三等奏搜捕瑪哈沁訥克衣等
盡行拏獲即將賊首和通哈喇阿岳正法訥克衣
和通策凌喇嘛椿丕勒扎木蘇送至烏魯木齊嚴
加看守俟餘黨盡𠞰將訥克衣正法餘犯解京等
語努三此次辦理甚合機宜著加恩交部議敘隨
行官兵人等俱著查明送部議敘努三從前專辦
哈薩克貿易事務其烏魯木齊屯田即著兼管前
諭擒獲訥克衣解京今照所請即在彼正法其喇
嘛椿丕勒扎木蘇仍行解送
平定準噶爾方略正編卷七十七
