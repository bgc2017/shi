平定準噶爾方略前編卷二十
雍正八年春二月戊辰
命緩安西沙州等處屯田陞科
上諭陜西總督巡撫等曰安西沙州等處招民屯墾原
為惠養邊民之計是以累年以来備極籌畫經營期
其得所今從雍正六年民戶到齊之日計算至辛亥
年例當輸賦之期但念小民甫經安插公私兼顧為
難著寬期二年於癸丑年陞科俾民力寬裕俯仰有
資以副朕格外加恩之至意
三月甲戌
命西藏辦事内閣學士僧格率兵一千五百至騰格里
淖爾駐防
五月丁丑
召西北兩路大將軍等赴京籌議軍務
上諭大學士等曰準噶爾噶爾丹策零藏匿負罪潛逃
之羅卜藏丹津抗違國法因特發兩路大兵聲罪致
討期於今年進發直搗伊犁今噶爾丹策零遣使特
磊奉表陳奏謂已將羅卜藏丹津解送天朝因聞進
兵之信暫行中止若天朝俯念愚昧赦其已往即將
羅卜藏丹津解送等語朕欲將特磊遣回并差大員
至準噶爾諭以受封定界敦族睦隣速將逃匿送出
伊若一一聽命朕當寬宥其罪其進兵之期暫緩一
年俟特磊起身之後著寧遠大將軍岳鍾琪靖邊大
將軍傅爾丹參贊大臣陳泰蘇圖来京其靖邊大將
軍印務著副將軍巴賽護理并令署振武將軍順承
郡王錫保就近協理所有應行事宜著馬爾賽張廷
玉蔣廷錫等詳議具奏尋議曰靖邊大將軍傅爾丹
至京約在九十月間應令行文寧遠大將軍岳
鍾琪先後偕来會同籌議奏入得
旨兩路大將軍於九月間起身来京則到京之期已在
冬底未免太遠著兩路大將軍在九月十五日前後
到京現今差侍郎杭奕祿衆佛保同特磊往諭準噶
爾岳鍾琪俟特磊回過軍營之後即將起程日期知
會傅爾丹酌定起程靖邊大將軍印務已命副將軍
巴賽等護理寧遠大將軍印務應令何人護理著岳
鍾琪奏聞其陳泰所統官兵著查克旦署理蘇圖所
統官兵著舒楞額署理再著副都統圖克善黑色前
往軍營交與傅爾丹酌量派管軍營事務
乙未
命各路兵擇所在便宜駐劄
上諭理藩院曰前往岳鍾琪處額駙阿寳帶領該旗兵
五百名目今行至何處著行文阿寳即於彼處駐劄
候旨綽本帶領鄂爾多斯兵五百名亦著行文綽本
就近揀水草佳處駐劄候旨此一千兵著行文詢問
大將軍岳鍾琪或今年調往巴里坤或俟明年進兵
之前調往二者孰為有益並兵丁錢糧足與不足俱
著大將軍岳鍾琪定議具奏再派往噶斯之京城兵
歸化城兵共五百名此時將及到彼著格默勒帶領
在噶斯駐劄富寧亦著前往噶斯與格默勒一併管
理達鼐著來西寧仍與鼐滿岱辦理事務所有扎薩
克蒙古等兵著交與達鼐管理或在西喇塔拉地方
或在從前額駙阿寳奏請駐劄之烏蘭穆倫等處相
視形勢駐劄俟明年文到之日前往噶斯其青海之
一千五百兵相近噶斯今年只在各游牧處預備亦
俟明年文到之日前往噶斯達鼐既到噶斯管理之
後富寧著回西寧辦理事務
秋七月壬申
調鄂爾多斯青海蒙古兵一千赴軍
寧遠大將軍岳鍾琪遵
旨議奏請調鄂爾多斯青海蒙古兵撥往牧馬者一千
人於今年赴軍營大學士等議覆應如所請奏
入
上從之
戊寅
暫撤學士僧格等巡防兵
議政王大臣等議奏學士僧格貝子頗羅鼐所
領巡防兵應令於降雪後撤回俟明年進兵仍
往騰格里淖爾駐劄奏入得
旨今年大兵既停進發著行文與僧格等令伊等酌量
於未降雪之前撤回明年著僧格仍舊帶往其綠旗
官兵照今年賞給之例賞給再發銀一萬兩著頗羅
鼐明年酌量賞給唐古忒等之兵
八月甲辰
寧遠大將軍岳鍾琪奏報赴京日期
岳鍾琪奏言奉使大臣杭奕祿等於八月初四
日擕特磊至軍臣遵
旨責以大義惕以軍威觀特磊等情狀若誠心感悟者
即於八月初六日遣特磊還所有寧遠大將軍
印務遵
旨交提督紀成斌護理隨印侍郎顧魯協辦臣於初八
日就道赴京已咨會靖邊大將軍傅爾丹奏入
報
聞是冬岳鍾琪與傅爾丹並入京
陛見
壬申
喀爾喀扎薩克多羅郡王旺扎爾遲悞軍需駝
隻
命黜其爵
丁亥
上諭兵部曰周瑛著發往北路大將軍傅爾丹軍營效
力贖罪
北路軍營總兵官魏麟約束不嚴
命罷之
冬十月己亥
寧遠大將軍岳鍾琪奏報巴里坤圖古里克等
處屯田收穫青稞凡一萬一千六百石有竒奏
入得
旨下部知之
辛丑
賞吐魯番效力回人
上諭内閣曰據寧遠大將軍岳鍾琪奏稱吐魯番回目
額敏和卓屯田種地恭順效力甚屬可嘉朕聞之深
為喜悦額敏和卓賞緞二十疋其種地效力之回民
賞銀二千兩著提督紀成斌差遣弁員前往吐魯番
會同額敏和卓秉公賞給以示朕加恩外番之至意
癸卯
命總理西路軍需尚書查弼納来京
上諭大學士等曰尚書查弼納著馳驛来京西路軍需
著查郎阿前往肅州辦理仍兼理川陜總督印務秦
布著回西安將軍之任護軍統領宗室哈爾吉著前
往凉州代秦布統領兵丁仍著鄂善協理
乙巳
寧遠大將軍岳鍾琪奏報哈密塔勒納沁等處
屯田收穫麥青稞凡四千六百石奏入得
旨下部知之
己酉
命原久辦軍需各員之小過應劾者
上諭内閣曰辦理軍需必得熟練之員方為有益陜甘
二省州縣官員備辦軍需有經手數年者有經手一
二年者似此熟練人員若因細過微瑕即行參革則
接任之員初辦軍務未免生疎或至遲悞嗣後陜甘
地方辦理軍需之州縣官員若無大過其所犯情有
可原者著該督撫撥情度理量加寬宥若錢糧微有
不清而事屬因公者統俟大軍凱旋之後查核明白
以定功過
辛亥
命兵部尚書查弼納為北路副將軍
上諭大學士等曰兵部尚書查弼納著為副將軍命往
北路與靖邊大將軍傅爾丹副將軍巴賽辦理軍務
副都統德祿著往北路軍前與隨印之内閣學士永
國辦事副都統馬爾薩著授為内大臣與陳泰蘇圖
海蘭參贊軍務戴豪衮泰石禮哈不必參贊軍務舒
楞額不必来京著前往振武將軍處代馬爾薩辦事
黑色圖克善俟大將軍到營著令来京石禮哈不暗
滿州軍營事務著管綠旗兵丁但不可膺統轄之任
著大將軍等酌量派委
壬子
命酌留帑銀貯府州庫以備軍需
上諭内閣曰向因大興宛平二縣近在輦轂之下常有
速辦之公事不得不那移庫銀以濟用而上司察知
每以虧空題參至於罷斥治罪實為可憫用沛特恩
於大宛二縣各發庫銀一萬兩存貯該縣倘遇有速
辦之公事准其詳明府尹動支應用此朕體恤有司
之至意也近思辦理軍需之州縣其急切應付之處
不容刻緩而該州縣並無存貯備用之項若擅動公
帑又干嚴譴有司實處兩難不可不為籌及朕意欲
於辦理軍需及事務繁劇之州縣亦倣大宛之例酌
留帑銀以備急切公事之用其如何舉行俾辦公有
賴而弊竇不生著大學士會同大將軍岳鍾琪總督
高其倬悉心定議具奏尋議曰嗣後辦理軍需之省
計其事之繁簡留銀三十萬或二十萬兩其事
簡而地饒者留銀十五萬或十萬兩令督撫布
政使發各府及直隸州貯庫所屬州縣有軍務
急需即時請給其相距遼闊而事不容緩者許
一面申請一面先於本庫支用俟給發後補還
仍令按事報銷督撫布政使嚴為稽核奏入
上從之
丁巳
命舉陜西出征將佐署任者
上諭内閣曰陜西副將參將等官派令出征者甚多其
員缺俱須另員署理而本省弁員各有辦理之事難
以兼顧著大將軍岳鍾琪於直隸山西兩省參將遊
擊内有平日知其才具可用者舉出具奏候朕酌量
命往陜西以備委署之用其直隸山西之缺著該上
司遞行委署再將来引見武弁時著兵部奏明有可
勝陜西之任者朕酌量命往
壬戌
以正紅旗護軍統領宗室哈爾吉為右翼前鋒
統領仍留凉州辦理軍務
十一月丙子
振武將軍順承郡王錫保奏報鄂爾昆圖拉濟
爾瑪台等處屯田收穫大麥小麥糜子凡六千
六百五十石有竒奏入得
旨下部知之
壬午
改設近邊郡縣
寧遠大將軍岳鍾琪奏言設立近邊郡縣事宜
一陜西延安府屬榆林靖邊神木三廳轄沿邊
三十堡除神木同知所轄東十堡已改屬州縣
外其榆林同知所轄中十堡靖邊同知所轄西
十堡番漢雜居必用大吏彈壓請改榆林廳為
府以知府領之府屬設照磨一員并設榆林靖
邊定邊懷遠四縣縣設知縣典史各一員改榆
林衛教授為府教授榆林靖邊衛訓導為縣訓
導其定邊懷遠二縣學即以綏德膚施二縣訓
導改設並隸榆林府一榆林既增置郡縣足資
分理其舊設榆林靖邊同知及波羅州同知威
武鎮靖巡檢榆林廣育倉大使悉請汰之惟留
神木同知以司糧捕一榆林道舊轄延安綏德
鄜州等處今榆林既改為府請改神木道為延
綏道移駐綏德州轄延安綏德鄜州等處其新
設榆林府及延綏道所屬直隸葭州吴堡府谷
神木諸州縣悉改隸榆林道吏部議覆悉如所
請奏入
上從之
壬辰
軍營八旗兵請仍留駐防許之
署振武將軍順承郡王錫保奏八旗駐防官兵
具言軍營效力兩年一切巡牧諸事皆已習練
願仍留駐防以俟大兵凱旋不必三年更代如
例奏入得
旨此奏甚屬可嘉著照官兵所請行種地綠旗官兵仍
照舊更換
十二月丁酉
靖邊大將軍傅爾丹自京赴北路軍營
戊戌
命增給嘉峪關營汛兵丁折支米豆草束銀兩
上諭兵部曰前因口外用兵哈密為軍需往来之地特
准大將軍岳鍾琪之請將駐防兵丁口糧鹽菜加恩
增給又准署總督查郎阿之請將肅鎮兵丁折支米
豆草束銀兩各行增給總以肅州哈密一帶地方兵
馬往来物價未免昂貴故加於常格之外也今思嘉
峪關在肅州哈密之間其地苦寒所需兵糧皆從肅
州轉運事屬一體其營汛兵丁折支米豆草束之價
俱著照肅鎮之例米豆每石加銀五錢每草一束加
銀一分其加增之期亦照肅鎮補行給發以示朕軫
恤之至意
壬寅
寧遠大將軍岳鍾琪自京赴西路軍營
乙卯
準噶爾賊人潛入科舍圖卡倫盗駝馬我西路
兵擊敗之
命北路並嚴防禦
護理寧遠大將軍印務紀成斌奏報準噶爾賊
人率醜類二萬餘乘我西路不備犯科舍圖卡
倫来盗駝馬總兵官樊廷副將冶大雄等率兵
二千轉戰七晝夜力保兩卡倫與總兵官張元
佐等合擊殺賊無算盡奪還所盗馬駝奏入得
旨所奏逆夷盗趕駝馬情形大學士等可傳諭靖邊大
將軍傅爾丹參贊陳泰蘇圖令其行文副將軍巴賽
等駐牧和博克薩里之逆夷或遣賊衆至北路卡倫
偷盗駝馬亦未可定宜小心防範不可疎忽亦不可
聞信矜張務宜鎮静嚴密萬全無弊傅爾丹等亦速
馳赴軍營斟酌妥辦
丁巳
命以撫遠大將軍印授岳鍾琪於途中辦理軍務
上諭大學士等曰大將軍岳鍾琪從西安由肅州前赴
軍營途中有調撥兵丁辦理軍務之處須用印信行
文前所頒寧遠大將軍印信留在軍營今特將撫遠
大將軍之印遣員賫送交與大將軍岳鍾琪領受大
將軍未到軍營以前一切行文俱用撫遠大將軍印
既到軍營以後仍用寧遠大將軍印將撫遠大將軍
印繳回并著大將軍岳鍾琪接到諭旨印信之日通
行所屬知之
撥各路兵赴凉肅等處
上諭大學士等曰凉州駐防滿洲兵丁一千名著右翼
前鋒統領宗室哈爾吉原任都統鄂善帶領前往肅
州再著西安將軍秦布在西安駐防滿洲兵丁内挑
選一千名交與副都統僧保張正文帶領前往凉州
駐劄再撥凉州綠旗兵丁一千名令山西太原總兵
王緒級馳驛前往帶領赴肅州太原總兵印務著李
如栢署理宣化總兵印務著三屯營副將高宏棨署
理固原提標兵丁或撥一千名或撥二千名令大將
軍岳鍾琪酌量調撥京營副將張存孝著加總兵銜
馳驛前往肅州聽大將軍委署統理寧夏將軍印務
著刑部侍郎常賚署理寧夏兵丁著預備一千名俟
有調撥之處著副都統卓鼐統領前往此各路所派
弁兵及統領之員俱聽大將軍岳鍾琪調度節制其
辦理軍需署肅州總兵印務馬會伯亦聽大將軍派
委張存孝著賞内庫銀二千兩僧保張正文卓鼐王
緒級各賞銀一千兩其調撥西安凉州滿洲及固原
提標凉州鎮標各官弁照例賞給二年俸銀馬兵每
名賞銀三十兩步兵每名賞銀二十兩寧夏官兵若
有調撥之處亦照例賞給
戊午
選募勇健
上諭大學士等曰固原甘凉等處兵丁有調撥派遣之
用沿邊地方所關緊要著大將軍岳鍾琪署總督查
郎阿作速行令各該提鎮於固原凉州甘州寧夏西
寧等處人民内挑選漢仗勇健弓馬嫻習者招募充
補兵額其衝要之處於原額之外各添設數百名以
備調遣
命撥諸路兵調提督副都統等官赴陜西駐防
上諭大學士等曰噶斯地方現有滿洲及歸化城兵丁
五百名格默勒等帶領防守其從前派出之青海兵
丁一千五百名亦著前往令格默勒等分派駐劄於
額爾貢穆柴達木等處其扎薩克之官兵著移駐額
駙阿寳駐牧相近之處聽阿寳管轄如有準噶爾信
息力能進𠞰著阿寳帶領前進倘力稍不足即著進
邊協同綠旗官兵防守又
諭曰直隸古北口提督范時捷著署理陜西固原提督
即速来京請訓馳驛前往福建陸路提督石雲倬廣
東潮州總兵馬紀勲著前往陜西肅州到大將軍岳
鍾琪處有辦理之事又
諭曰江寧將軍鄂彌達在滿洲駐防兵丁内揀選一千
名令副都統阿克山帶領前駐西安駐防再著副都
御史二格由京前往統領之此派出兵丁著該督撫
動支公用銀每人賞給三十兩其應派官員著鄂彌
達酌量派出每員各賞給一年俸銀於司庫動用銀
兩支給二格著賞内庫銀三千兩阿克山著該省督
撫於公用銀兩内各行寬裕幫給再撥河南滿洲駐
防兵五百名著副都統職銜城守尉白清格帶領前
往西安駐防撥山西太原滿洲駐防兵三百名著城
守尉覺羅察庫帶領前往寧夏駐防此二省派出官
員每人各賞給一年俸銀其兵丁各賞給銀三十兩
於司庫支給官員等照例給與馬匹兵丁等於每人
給三馬之外酌量增給其河南城守尉印務著總督
田文鏡兼管另派參領一員轄理兵丁太原城守尉
印務著巡撫石麟兼管白清格察庫啓程該督撫各
行寬裕幫給
辛酉
定調撥兵馬糧運事宜
上諭大學士等曰據查郎阿奏報肅州存營馬兵祇三
百名守兵祇四百名協防之兵更不可少已飛咨都
統鄂善於凉州駐防滿洲兵内派兵五百名遴委協
理一員統領星赴肅州駐劄再甘凉提鎮二標馬步
兵丁除原派出兵并現調應援外存營兵丁亦有汛
防之責如或另有調遣不便再於二標派撥等語查
郎阿於凉州駐防滿洲兵丁僅撥五百名者想因未
見朕另撥西安駐防滿洲兵丁一千名之旨所以不
敢全撥應仍遵前旨令哈爾吉鄂善作速帶領兵丁
前往肅州其凉州綠旗兵丁俟王緒級到後方行帶
往此時諒未起程今或仍可將凉州前派之兵令王
緒級帶領往肅或於查郎阿調甘待撥之寧夏兵丁
内令王緒級帶領一千名往肅著大將軍岳鍾琪署
督查郎阿酌量妥辦至查郎阿所奏摘撥馬匹陜甘
各處營馬雖有一萬八千餘匹可供摘撥然營馬亦
屬緊要著將上駟院之馬一千七百匹解送至西安
交與巡撫武格分發喂養其摘撥四省營馬與採買
之馬著岳鍾琪查郎阿先酌定應交與何處收牧即
速行文知會各省文到之日再行解送至所指之處
交收再查郎阿奏請西寧糧米撥運肅州一條西寧
地方實關緊要存貯米粟不可輕動可令查郎阿知
之將爾等所議馬匹糧運一摺查郎阿三摺俱錄寄
大將軍岳鍾琪令其斟酌而行將此傳諭大將軍岳
鍾琪總督查郎阿知之
壬戌
命西北兩路軍營議築城駐兵
上諭大學士等曰準噶爾乘我不意傾其賊衆盗趕馬
駝狡獪凶惡罪無可赦但西路所存駝馬不無疲乏
是從前所議直搗伊犁之計尚非萬全之道朕意欲
於西路巴里坤北路之卡倫外各築一城以重兵駐
劄時出遊兵以掩擊其衆擒擄其人畜賊兵必撤其
游牧之所遠行藏退我當更進數百里擇地築城開
墾屯種以資軍食駝馬牛羊無事牧放有事則盡收
入城賊衆既無所獲我軍一出可以襲取其輜重且
賊必不敢踰我軍駐劄之城而東矣著岳鍾琪詳悉
定議北路傅爾丹處亦詳細密商之
甲子
命停喀爾喀兵往卡倫
上諭大學士等曰自有軍務以来喀爾喀等甚為出力
來歲大兵進𠞰之時所有派在卡倫預備之二千名
喀爾喀兵丁不必前往俾其得以照管牲收著派出
内扎薩克之兵二千名前往卡倫駐劄令科爾沁部
王羅卜藏喇錫翁牛特貝子羅卜藏敖漢公羅卜藏
總統管理此所派出之官兵照例加與恩賞
防護阿濟必濟卡倫
北路大將軍傅爾丹遵
旨議奏曰臣等閱紀成斌所奏慮準噶爾賊人或分兵
來犯阿濟必濟卡倫擾喀爾喀公通摩克及輝
特公巴濟游牧臣行文副將軍巴賽等選精兵
二千令前鋒統領丁夀統之率副都統馬爾齊
喇錫等以察哈爾喀爾喀兵現駐庫卜克爾者
一千三百人往伊克斯淖爾附近駐劄防護阿
濟必濟卡倫等處並令王格勒克雅木丕勒公
通摩克達什達爾扎等率兵一千協丁夀駐劄
令副都統阿三公達福率兵二千駐庫卜克爾
以為應援奏入報
聞
平定準噶爾方略前編卷二十
