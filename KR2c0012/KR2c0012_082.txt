平定準噶爾方略正編卷二十八
乾隆二十一年夏五月癸酉
命尚書阿里衮同前派副都統職銜公明瑞前往軍
營在領隊大臣上行走
訓飭定西將軍策楞等
上諭軍機大臣曰策楞等奏先派玉保往哈薩克其
帶往兵丁令尼瑪烏爾登等帶回登努勒台牧放
馬匹等語謬誤已極從前降旨令玉保先往哈薩
克特因玉保係專任追擒阿逆之人致令脱逃是
以責令前往彼時策楞等俱已回至固勒扎即就
近更至登努勒台牧放原無不可及策楞等接到
此旨奏稱玉保等已於前月初旬起程向哈薩克
乃行已數日復旨令將兵丁撤回看此情節伊等
並未進發特為此飾詞誆奏耳否則玉保帶兵前
進無故忽行撤回有是理乎如謂朕旨如此指示
何以擒賊之事伊等並不遵旨辦理在玉保尚自
知罪愆勉力前往而策楞轉欲令之獨行是誠何
心若謂撤兵回至登努勒台可以牧放則乘此夏
令曠野何地無草又或因玉保先行可以疾馳前
進則玉保去後策楞何以不相繼隨行以為策應
顧於人則令之獨行在已則逍遙安住朕實不解
著傳旨申飭並傳諭達爾黨阿不得因策楞行文
遽行撤回即著隨玉保奮勇前進迅奏膚功
命奬賞内大臣哈薩克錫喇
上諭軍機大臣曰此次進兵哈薩克錫喇甚屬奮勉
即如厄爾錐音至今尚留游牧並未前抵軍營而
哈薩克錫喇諸事實心深堪嘉予此時如伊已領
兵同進回時著歸伊游牧休息如尚未進兵亦暫
令到伊游牧看視再至軍營當亦不至遲悮並著
賞給荷包鼻煙壺各一件以示奬勵
甲戌
宣諭定西將軍策楞等貽誤軍務之罪
上諭大學士曰據策楞等奏現駐登努勒台將馬匹
牧放並咨會達爾黨阿令其撤兵回駐并將玉保
所帶之兵亦令撤回牧放馬匹等語達爾黨阿接
到咨會隨以伊現已帶兵前進且兵糧足敷至七
月下旬無庸撤回一面咨覆一面具奏達爾黨阿
所見甚合機宜從來用兵之道有進無退況追擒
叛逆期在必獲斷無兵已進發復令撤退故使往
返稽頓之理朕前降旨令玉保帶領索倫兵五六
十名先往哈薩克索取阿逆隨令達爾黨阿帶兵
繼進策楞亦即帶兵尾隨節次諭旨甚明乃策楞
等不惟不能尅期前進反將玉保所帶之兵亦行
調回止令玉保以數十人先進豈不更為可駭信
如伊等所辦則是以追擒叛賊之事僅委之玉保
數十人而伊等安坐軍營且并欲奪其兵力而置
之危地此何心耶伊等身為將軍將佐功罪皆其
功罪玉保倘有僨事策楞等能脱然事外乎至前
諭令將馬匹在登努勒台牧放原因大兵未經進
發彼時策楞等觀望遷延藉口於馬力疲乏朕實
不勝憤懣是以令將未用馬匹牧放脿壯即行進
發先令玉保輕騎前進以期速達耳令達爾黨阿
業經帶兵前進策楞不即行續進已屬大謬乃轉
稱遵旨將馬匹牧放且將達爾黨阿已進之兵行
令撤回幸而達爾黨阿能知事勢輕重不肯隨聲
附和使竟聽其言聞調即行撤回將成何事體耶
此次追擒叛逆在庸懦無識之人未必不謂策楞
等坐失機宜實由馬力疲乏口糧不繼所致試思
經旬已進之兵旋復調撤何不即以此回程馬力
用之前進乎豈前進則疲乏而撤回則甚易乎如
此進而復退馬力豈不更加疲乏乎至於隨帶口
糧策楞等前赴軍營較達爾黨阿由北路起程先
期二十餘日何以據達爾黨阿所奏尚可敷數月
之用而策楞等則早稱缺乏且巴里坤續運口糧
俱已起運在途而策楞等輙行文停止及至臨期
需用乃向各鄂拓克索取伊等資生牲隻以致坐
候不前又令玉保且行且待是伊等現在所奏馬
力口糧之語均不可信不過以是藉口掩其怯懦
之罪耳策楞等乖張謬誤種種不堪特借購集馬
駝接濟牲隻為遷延之地其罪復何所逭耶用將
此通行傳諭知之
命達爾黨阿為定西將軍兆惠為定邊右副將軍加
永貴副都統職銜在參贊大臣上行走
上諭軍機大臣曰策楞等辦理軍務種種謬妄已降
旨宣諭中外策楞著努解來京治罪伊子特通額
著革職交與達爾黨阿令在軍前效力贖罪扎拉
豐阿本應同策楞一體治罪念伊係蒙古人從寬
革去郡王并副將軍令其回至巴里坤自備資斧
赴伊游牧玉保此時如已帶兵向哈薩克即無庸
拏解若仍在達爾黨阿隊内即遵旨拏解來京治
罪達爾黨阿著補授定西將軍兆惠著補授定邊
右副將軍永貴著加恩賞給副都統職銜在參贊
大臣上行走此旨著交阿里衮齎往俟至軍營遇
見策楞玉保等時再行宣諭
諭定西將軍達爾黨阿進兵機宜
上諭軍機大臣曰達爾黨阿不聽策楞撤兵之言徑
向哈薩克前進似此奮勉出力朕心甚為嘉許夫
以策楞身為將軍諸凡逡巡畏縮實堪髮指已降
旨將伊治罪但軍行宜計萬全方合機宜若一意
勇往不量情形所關非小今達爾黨阿帶兵前進
應詳探賊人形勢或用計襲或用力攻或待接濟
兵到并力擒𠞰慎勿冒昧輕試朕非阻止達爾黨
阿勇銳之氣恐伊有鑒於策楞等退縮不前之罪
矯往過正轉失之於太銳著將此旨交阿里衮帶
往轉諭達爾黨阿令其仰體朕意相機辦理以副
委任
諭定邊左副將軍哈達哈等進兵哈薩克事宜
上諭軍機大臣曰哈達哈等奏稱辦理烏梁海事竣
即前至哈薩克索取阿逆如不即擒獻暫且毋庸
進兵掠伊邊界人等增我兵力等語現在西路達
爾黨阿業已帶兵前進哈達哈應即速將烏梁海
辦畢前往哈薩克斷不可稍涉觀望再伊等有預
備馬匹口糧以為將來用兵之語是其心存畏怯
並不思一舉成功殊屬非是現在策楞因辦理軍
務種種謬誤已將伊拏解治罪哈達哈想未聞知
著將朕旨及策楞等原奏鈔寄閱看舒赫德現在
哈達哈軍營伊從前與策楞同獲重譴加恩寬宥
此次意見若出自舒赫德朕必將伊同策楞一體
治罪哈達哈務宜奮勇争先毋蹈覆轍再大兵進
發理應分為兩隊今哈達哈等領兵不過三四千
毋庸分隊且清滚扎卜策布登扎布俱係蒙古今
伊等帶兵前行管轄恐不能周若與哈達哈同隊
進發伊等熟悉情形一切事宜俱可商辦哈達哈
等即遵照辦理
命封巴圖爾額默根為扎薩克頭等台吉
上諭軍機大臣曰巴圖爾額默根上年投誠時未經
入覲朕曾施恩封伊子和通鄂勤為扎薩克頭等
台吉今巴圖爾額默根當阿逆擾亂之時並未附
和管轄屬人安居游牧甚屬可嘉亦著加恩封為
扎薩克頭等台吉
丙子
命西北兩路領兵速赴哈薩克
上諭軍機大臣曰據侍衛中秋奏稱詢問自阿逆處
逃出之厄魯特巴顔告稱阿逆惟同喇嘛及哈薩
克屬人三十餘人現在招摩多地方離阿布賚游
牧路止三站等語看此情形隨阿逆逃竄之人俱
各離散力甚窮蹙誠能迅速追逐早應擒獲今已
不免遲誤著傳諭達爾黨阿即照巴顔所供逆賊
逃往之路帶兵前進途中遇見阿逆離散藏匿之
人即行𠞰滅直入阿布賚游牧悉力搜捕務期弋
獲從前諭令領兵至哈薩克邊界勒取阿逆毋庸
進兵因尚不知阿逆果否逃往自不便即加以兵
威今偵探既確而哈薩克若不即遵諭擒獻則是
有心容隠應即將哈薩克辦理達爾黨阿等務大
振軍威勿稍示怯亦毋庸拘泥從前之旨已令中
秋將巴顔解往達爾黨阿軍營可詳細詢問情形
帶領前往再巴顔供阿逆處現止烏勒木濟同行
並未言及阿巴噶斯哈丹等阿巴噶斯等或已回
至游牧或在中途隠匿達爾黨阿沿途留心查訪
一并擒拏解京治罪並傳諭哈達哈等即將烏梁
海事辦竣領兵徑赴阿布賚游牧會同西路大兵
奮力𠞰捕毋得少有遲誤
命授普爾普為散秩大臣
上諭軍機大臣曰前命策楞等至伊犂時查拏阿睦
爾撒納之姊扣肯今據奏稱已為普爾普擒獲現
在解送前來等語普爾普著加恩授為散秩大臣
遇有宰桑員缺仍奏聞請旨補授
己卯
諭西北兩路將軍等進兵哈薩克機宜
上諭軍機大臣曰據達爾黨阿奏現已領兵前往哈
薩克不俟巴里坤解到馬匹等語所奏甚合機宜
阿逆素性奸詐必須迅速進兵出其不意方為有
益從前遣達永阿等由西路前往順德訥等由北
路前往降旨曉諭哈薩克今達爾黨阿哈達哈率
兵至哈薩克邊界若候達永阿順德訥等信息始
行前進倘伊等在阿布賚處少為稽留以致淹遲
時日反失機會且達永阿順德訥等孑身奉使亦
不可無兵力接應著傳諭達爾黨阿哈達哈等至
哈薩克邊界時即帶兵深入所過地方告以但為
擒拏逆賊毫無侵擾令其各安居游牧伊等若無
抗拒情形應嚴禁我兵不得滋擾其或托詞阻撓
即加以兵威無少示怯第恐我兵既進哈薩克等
或從後掩襲亦不可不豫為防範達爾黨阿等務
期相度機宜迅奏膚功
命授三等侍衛巴圖濟爾噶爾為頭等侍衛賞銀一
百兩馳驛前往達爾黨阿軍營聽候調遣
命授宰桑密瑪克等官爵
上諭軍機大臣曰據達爾黨阿奏達什達瓦宰桑密
瑪克得木齊布圖庫等懇請隨軍營效力擒拏阿
逆等語密瑪克等誠心懇請甚屬可嘉著加恩授
密瑪克為管旗章京布圖庫為佐領俱賞給翎頂
以示鼓勵
庚辰
命調扎卜堪駐劄兵丁前赴哈薩克
上諭軍機大臣曰據舒明等奏將扎卜堪駐劄兵二
千餘名内調撥五百名交侍衛三都卜帶領往布
延圖等處駐防等語著照所奏辦理扎卜堪駐劄
兵丁尚有一千五百餘名現在哈達哈辦理烏梁
海事竣即由彼赴哈薩克此項兵丁與其在扎卜
堪閒往不若揀選一千名隨哈達哈等陸續進發
則兵勢益盛著傳諭舒明等將扎卜堪所餘兵丁
内挑選一千名辦給馬匹口糧前赴哈薩克並於
栢起三都卜二人内酌派一人帶領若唐喀禄已
到軍營即領其帶領前進
訓諭定邊左副將軍哈達哈等擒賊事宜
上諭軍機大臣曰哈達哈奏北路所帶馬匹牲隻不
能肥壯現在勉力行走等語此不過留為日後推
卸之地耳前令伊等由烏梁海進兵哈薩克原因
辦理烏梁海之後取其牲隻馬匹以增兵力更易
集事伊等若因阿逆係由伊犂脱逃擒拏之責應
專委之西路北路相距遼遠又越烏梁海而行以
此藉口逡巡觀望不但不能副朕委任直是自取
罪戾耳哈達哈等如果奮勇自效朕必加以殊恩
倘一味退縮雖多方支飾亦豈能逃朕洞鑒況現
在西路止帶兵二千餘名北路兵丁已及四千今
又派扎卜堪駐劄兵丁一千名隨後策應以兵力
多寡較之北路應更加出力方為勇往任事哈達
哈等惟當速期成功不得稍存岐視
辛巳
命查拏阿逆遣往回部人等
上諭軍機大臣曰策楞等奏回人伯克噶岱默特稟
稱曾遇阿逆差往回部之人將伊砍傷今與伯克
烏第同來投誠等語阿逆詭計百端各回部地方
必潛遣人前往煽惑若不嚴行查拏恐致妄生事
端著傳諭策楞等速即行文知會前次遣往葉爾
羌喀什噶爾人員曉諭各回人等所有阿逆遣往
之人盡行查拏治罪毋令脱逃
命策楞等確勘古爾班和卓情形
上諭軍機大臣曰玉保等奏稱竒爾吉斯宰桑古爾
班和卓等帶領戶口渡伊犂河隨派扎薩克達克
巴等擒其屬人詢問情形旋據古爾班和卓等遣
人禀稱並非往投阿逆懇求移至阿爾台地方等
語扎薩克達克巴差委效力奮勉可嘉著施恩賞
給孔雀翎並傳諭策楞等確堪古爾班和卓等如
果移往阿爾台地方俟其至時另行安插若在伊
犂觀望顯有從賊情形策楞等即會同尼瑪滚楚
克扎卜等所領兵丁奮力𠞰捕取其馬匹牲隻以
助大兵進𠞰之用
癸未
命派兵隨達爾黨阿後續赴哈薩克
上諭軍機大臣曰據達爾黨阿奏稱現領索倫兵六
百餘名前進等語看來達爾黨阿帶兵甚少必需
續為進發已令巴禄速行繼進其海福所領兵丁
亦即速前往再策楞所帶索倫等兵一千餘名即
日趕赴尼瑪令其帶往俟遇達爾黨阿特仍將索
倫察哈爾等兵丁交與管轄策楞仍遵前旨回至伊
犂駐劄辦事
甲申
命寧夏鎮總兵官李中楷駐防哈密
大學士管陜甘總督黃廷桂奏言哈密東距安
西一千餘里西距巴里坤三百餘里地處適中
安西巴里坤既各駐有大員哈密似可無需專
員駐劄但現在辦理軍需之際一切管理臺站
彈壓官兵豢養馬駝轉運糧餉各事宜均須大
員料理遵
旨於陜甘兩省總兵内揀選得寧夏鎮總兵官李中
楷屢次出兵熟悉軍務堪以駐劄辦理奏入報
聞
乙丒
宣示策楞玉保等擒賊不力罪狀
上諭大學士曰玉保奏稱據從哈薩克逃回之巴布
噶津告稱阿逆逃至哈薩克界内納喇巴圖等計
圖擒獻協力追捕已將叛賊所隨人衆𠞰滅現只
帶兩三人逃竄阿布賚處等語與侍衛中秋詢問
巴顔所供阿逆擕帶三四十人逃竄之語正相符
合特中秋未向巴顔詳悉詰問緣由未得哈薩克
𠞰殺叛賊實在情形故有三四十人之說耳阿逆
負恩背叛反覆詭詐伎倆人人共知朕早料哈薩
克不肯容納必至竄匿無歸今果止擕二三人奔
逸可見策楞等若早能振作軍聲疾馳前進則叛
賊早已就擒軍務當早經告竣而乃畏縮不前坐
失事機即如前此諭令遴選將弁曉諭哈薩克而
策楞等輒恐其羈留我使致開釁端遷延觀望仍
不即時遣往今觀哈薩克之恭順如此逆賊之窮
蹙如此一一不出朕所夙料而策楞玉保二人全
無領會動輒後時所賴者
上天默佑朕惟有額手敬承益加兢惕耳若如伊等之
步步瞻顧縱賊遠颺閫外之任將何賴焉再玉保
奏稱即日前往哈薩克乃明知叛賊孑身無助始
敢直前追逐仍係取巧故智不然何前此恇怯之
至幾於草木皆兵而今則一似勇敢任事毫無疑
慮者此亦何能逃朕洞鑒耶將此宣諭中外知之
命參贊大臣富德等進兵哈薩克
上諭軍機大臣曰富德等此次追緝唐古忒沿途擊
敗哈薩克各事宜甚屬奮勉富德莽阿納竒徹布
並伯什阿噶什之子博東齊散秩大臣達什策凌
都噶爾宰桑烏爾古勒濟勒卓特巴伯克孟克等
俱著賞給荷包鼻煙壺以示奬勵仍加恩授達什
策凌為内大臣烏爾古勒濟勒卓特巴為散秩大
臣聞伯什阿噶什遭哈薩克擾亂遷徙他往著博
東齊前往尋覓遇見即行奏聞倘有不測朕自加
恩於博東濟其游牧即准在額爾齊斯地方居住
並著伊宰桑諾斯海等悉心善為保護至達什達
瓦宰桑訥默庫曼集於一切差委事宜甚屬奮勉
著加恩授為三品總管賞戴孔雀翎侍衛蘇珠克
圖著授為二等侍衛得木齊三都克博貝厄爾欽
哈什哈勞章津巴等俱著授為藍翎侍衛傳旨奬
諭頃據玉保奏聞阿逆僅於兩三人投往哈薩克
阿布賚處玉保已領兵前往索取富德等接到此
旨不必追緝唐古忒即由彼處前赴哈薩克協力
擒拏逆賊莽阿納達什策凌俱著在參贊大臣上
行走一同帶兵速進此時各路兵丁應已齊集富
德等會同前往兵勢益盛務期協助達爾黨阿等
擒獻逆賊迅奏膚功歸途之便仍將唐古忒擒拏
治罪
丁亥
命蠲免甘涼肅等處本年應徵各項錢糧
上諭大學士曰甘省一應軍需多於甘涼肅等府州
縣就近採辦雖一絲一粟皆取給公帑即輓運轉
輸之事亦必計丁給值不以派累閭閻但此數郡
小民急公趨事較之他屬倍覺勤苦出力朕心深
為軫念著加恩將甘省之甘凉肅等府州縣民戶
屯戶及番民等本年應徵各項錢糧米豆草束一
概蠲免其有已經完納者按數扣出准作來年正
供
戊子
命辦解達爾黨阿軍營口糧
上諭軍機大臣曰據黃廷桂奏達爾黨阿處兵丁口
糧尚可支給三月惟策楞處兵糧現在急須接濟
等語策楞進兵不過先達爾黨阿一月之期何以
達爾黨阿處尚有三月之糧而策楞等已需接濟
領兵將帥果能與士卒同甘苦諸事加意整飭不
獨糧糈一項不至糜費何者不可得力策楞全不
以為事一任兵丁耗用方至告匱今達爾黨阿帶
兵深入哈薩克自應接濟糧餉資其食用倘策楞
以達爾黨阿軍營尚有三月之糧將送往口糧盡
留伊處則斷無是理著傳諭策楞糧到之日先儘
解達爾黨阿處其餘酌留伊軍營支給
命奬賞擒拏逆賊唐古忒之烏魯木等
上諭軍機大臣曰據巴禄奏稱散秩大臣輝特宰桑
烏魯木生擒逆賊唐古忒并𠞰滅伊屬人等烏魯
木現已移至阿爾台地方等語烏魯木深感朕恩
奮勉效力甚屬可嘉著傳諭舒明阿蘭泰等俟其
移至阿爾台時傳旨奬諭賞銀一百兩酌量指與
地方安插至陣亡之得木齊特古斯墨爾根哈什
哈及兵丁三十餘人亦屬可憫著交烏魯木查明
特古斯墨爾根哈什哈如有子嗣仍授為得木齊
並賞銀三十兩其陣亡兵丁三十餘名俱各賞銀
十兩
己丒
以達什達瓦宰桑訥默庫曼集自軍營逃回游
牧
命巴里坤辦事大臣和起等擒拏正法示衆
上諭軍機大臣曰達什達瓦宰桑訥默庫曼集在富
德軍營行走昨因其奮勉效力加恩授為三品總
管乃不遵守法令私自逃回游牧殊屬可惡若不
從重治罪無以示懲著傳諭和起等俟訥默庫曼
集回至游牧即行擒拏將伊不遵約束私自逃回
情罪曉諭鄂齊爾布林托里等並達什達瓦部衆
人等知悉即行正法其所屬兵丁不過聽從指使
情尚可原著免其治罪
諭輝特台吉巴雅爾
上諭巴雅爾曰覧爾奏並請將所屬人等戶口照都
爾伯特台吉策楞等所屬編次旗分佐領永圖生
聚朕實嘉之爾既向化歸誠率屬内附所有編次
旗分佐領之事不必急於辦理爾即於所屬宰桑
内擇其才具可用者奏明授為管旗章京副管旗
章京及參領佐領之屬使之善為約束安分謀生
即無異内地臣僕朕於沙克都爾曼濟之奏亦如
此降旨上年平定準噶爾全部之時原為爾等籌
畫安全俾共登之袵席不意阿逆背叛滋擾不特
爾之所屬生計拮据即全部二十一昂吉亦皆不
得寧居朕是以復命將興師殱除逆賊俟阿逆擒
獲後朕降旨曉諭哈薩克部落各守邊界毋得少
有侵犯爾等自可耕種牧養各務本業數年之後
生計日見豐裕朕實不勝厚望爾惟仰體朕心管
轄部衆嚴禁盜賊以副朕一視同仁之意寄賞爾
縀疋荷包爾其祗受
辛卯
命籌辦北路軍營糧石
上諭軍機大臣曰昨據永貴奏稱北路軍營現存米
十二萬一千餘石可敷一萬兵丁四年之用等語
此惟計算儲備軍需共賞給各部落屬人口糧一
項未經籌及都爾伯特輝特人等明歲雖各歸游
牧但現在伯什阿噶什之子博東齊及達什策凌
烏爾古勒濟勒等俱將游牧移至阿爾台地方尚
須賞賚著傳諭普慶阿思哈等約計從前賞賚都
爾伯特輝特人等每年應須糧石若干所有現存
糧石足支辦給軍需並賞賚新來歸降人等幾年
之用詳悉具奏至賞給厄魯特口糧原因其饔飱
不給暫為補助並非定為成例即如伯什阿噶什
之子博東齊等前來之時其中果有並無牲隻不
能度日者即酌量資給若現在可以餬口不得俱
照策凌等之例一概賞給並著傳諭舒明阿蘭泰
等遵照辦理
癸巳
申諭定邊左副將軍哈達哈領兵速赴哈薩克
上諭軍機大臣曰據哈達哈等奏稱領兵至哈屯河
水勢甚大將已經渡河兵六七百名令青滚雜卜
帶領輕騎前往其餘兵丁一千餘名製造小船更
番渡河令策布登扎布帶領繼進等語哈達哈身
為將軍理應身先士卒奮勉直前不得稍存觀望
之意今青滚雜卜策布登扎布俱已輕騎前進而
哈達哈獨駐河干何以督率將領若似此遲延未
知何日始抵哈薩克必致貽誤大事關係非淺觀
其所奏河水情形不過山水下流一時陡漲數日
間即可減退且覓其淺處未嘗不可徑渡何至如
此張皇從前朕已察其有遲疑之狀是以屢經降
旨訓諭今計此旨到日哈達哈自當已抵哈薩克
境内務宜加意奮勉斷不得稍存畏葸自取罪戾
以達什達瓦宰桑烏達瑚們都自軍營私逃
命巴里坤辦事大臣和起等一并正法示衆
上諭軍機大臣曰前因宰桑訥默庫曼集自軍營私
回游牧已降旨交和起等擒拏正法今據富德奏
稱尚有宰桑烏達瑚們都亦同訥默庫曼集私回
著將烏達瑚們都一同拏獲正法餘仍照前旨辦
理
丙申
諭策楞等擒拏古爾班和卓
上諭軍機大臣曰據策楞等奏稱古爾班和卓已經
擊敗收其馬匹牛羊前赴哈薩克等語策楞等此
舉蓋因從前朕屢責其不能擒拏阿逆始少加振
作耳然首犯現已脱逃且奏稱古爾班和卓共帶
八千餘人官兵奮擊斬首二千餘級餘衆鼠竄潛
逃等語其所陳奏情形尚屬可疑古爾班和卓果
有八千之衆雖𠞰殺二千餘人尚餘六千非甚窮
蹙何以遽行逃竄如其人已無多自可無庸置念
若果如所奏向有六千餘衆則或潛伏一隅俟我
兵經過後尾隨邀截皆未可定不可不豫為防範
現在伊犂辦事乏人策楞接到朕旨即回伊犂不
必前赴哈薩克惟傳諭各鄂托克人等協力擒拏
古爾班和卓一經緝護即押解來京治罪此次疎
脱古爾班和卓咎在將軍大臣官兵尚屬奮勉侍
衛瑚集圖率五十餘人奮勇争先尤屬可嘉著加
恩授為頭等侍衛其餘著有勞積及中傷陣亡官
兵等策楞即查明具奏候朕加恩並寄交策楞等
藍翎二十枝查明奮勉人員酌量賞給
命封扎薩克達克巴公爵
上諭軍機大臣曰此次擊敗古爾班和卓扎薩克達
克巴甚著勞績著加恩封授公爵以示鼓勵
命授台吉昆都斯車克爾為扎薩克
軍機大臣奏言據策楞等奏稱從前台吉昆都
斯車克爾等投降時查有所領戶口甚多奏請
加
恩奉
旨封昆都斯車克爾等公爵今據哈薩克錫喇告稱
昆都斯車克爾兄弟所領戶口雖多皆係台吉
貝克管轄今授以公爵稍覺過優所有前奉
諭旨尚未宣示等語奉
旨令臣等議奏查策楞等從前未經查明昆都斯車
克爾等係閒散台吉但據其所領戶口奏
聞是以
授為公爵今應照加
恩閒散台吉之例將昆都斯車克爾等俱授為扎薩
克奏入
上從之
定議西北兩路准通商販事宜
大學士管陜甘總督黃廷桂疏奏西北兩路請
准照舊通商事宜一摺得
旨軍機大臣議奏尋議雍正年間北路軍營與西路
哈密巴里坤一帶俱有大兵駐劄彼此商販原
許流通貿易迨撤兵之後設有卡倫不許擅行
出入乃專指赴準噶爾之路非赴哈密内地之
路也是以歷年商販俱仍照舊貿易迨乾隆十
九年北路鼐曼明安卡倫侍衛差人赴哈密置
買食物前任提督王進泰行文左副將軍將侍
衛等參革一切交易人等不許出入辦理原屬
未善往年西路軍營所需牛羊多借資於北路
商辦今巴里坤為軍營駐劄之地而一應牛羊
等物秪專由肅州一帶購販前往路途遼遠難
資接濟是以價值騰貴且伊犂平定以後與從
前應行防範情形廻異兩路商販自應准其流
通應如黃廷桂等所奏行文軍營大臣即速曉
諭兩路官民商販凡有載運牛羊貨物往來交
易者許向該管大臣請給印票照驗放行至守
卡官兵就近向巴里坤哈密置買食物者亦仍
聽其自便奏入
上從之
六月戊戌
命通瑪木特幼子沙津巴圖承襲散秩大臣
上諭軍機大臣曰通瑪木特之子賽音伯勒克現在
病故所有散秩大臣職銜著加恩將通瑪木特幼
子沙津巴圖承襲
己亥
命達什策凌等補授扎爾呼齊
上諭軍機大臣曰策楞等揀選堪以補授扎爾呼齊
之宰桑等開列請旨左翼扎爾呼齊員缺著達什
策凌補授右翼扎爾呼齊二缺著克勒特宰桑巴
桑伊克巴爾達穆特宰桑圖布慎補授
辛丒
命授噶勒雜特宰桑根敦為佐領
上諭軍機大臣曰據舒明等奏噶勒雜特宰桑根敦
得木齊巴圖孟克率所屬九十餘戸投誠等語根
敦等被烏梁海等刦掠率屬來歸甚屬可憫著加
恩授根敦為佐領賞縀二疋暫與丹畢游牧同居
前聞噶勒雜特宰桑止哈薩克錫喇都噶爾特克
勒德克等三人根敦或係宰桑子弟或係得木齊
誤稱為宰桑均未可定今暫授為佐領俟詢明哈
薩克錫喇等具奏到日應授何職銜再降諭旨並
著舒明傳諭根敦等現在伊犂平定與内地無異
伊等或歸故土或在此地游牧悉從其便此時念伊
等遠道前來復被烏梁海刦掠暫為休息再圖遷
徙至奏請來京入覲現今天時暑熱根敦或尚未
出痘且無庸令其前來至有所稱途中遇刦之烏
梁海等現在逃赴阿逆處等語著傳諭達爾黨阿
哈達哈等沿途留心遇此等投赴阿逆之烏梁海
等即行𠞰滅並將為首之人拏解來京治罪
壬寅
命授索倫佐領由屯為協領
上諭軍機大臣曰據達爾黨阿奏管領索倫兵丁佐
領由屯上年進兵在哨探隊内行走甚屬奮勉此
次後多勞績等語由屯著加恩授為協領遇缺即
補仍賞戴孔雀翎以示鼓勵
癸卯
諭定邊左副將軍哈達哈等速赴哈薩克
上諭軍機大臣曰據哈達哈等奏辦理烏梁海等事
已將竣惟首犯鄂木布呼圖克郭勒卓輝等尚未
拏獲等語前哈達哈帶兵渡哈屯河時止令青滚
雜卜策布登扎布等先行而伊獨逗留河干朕已
降旨申飭哈達哈身為將軍理應身先士卒何故
逡巡不前今辦理烏梁海事雖多所斬獲而首犯
脱逃皆伊不能督率用命之故此時亦毋庸深究
著即將烏梁海辦畢速赴哈薩克緝拏逆賊毋得
仍前玩誤舒赫德隨同哈達哈辦事甚屬無益不
必前赴哈薩克著即回至烏里雅蘇台辦理糧餉
事務
命賞都爾伯特親王策凌烏巴什等屬人米石
上諭軍機大臣曰據舒明等奏策凌烏巴什巴圖博
羅特及達瑪林等屬人生計稍艱請旨賞賚等語
策凌烏巴什等遠移游牧生計不能充裕前已加
恩賞給籽種現在播種未屆收獲之期著再加恩
賞米六百石分給接濟以示體卹
甲辰
宣諭達什達瓦宰桑訥默庫等帶兵擅回游牧罪狀
上諭軍機大臣曰和起等將達什達瓦所屬宰桑訥
默庫曼集烏達瑚們都等帶兵擅回之處訊明復
以伊等係新降之人未諳法律陳奏殊屬謬誤達
什達瓦屬人歸誠以來疊施厚恩昨派赴軍前效
力又與内地兵丁一體賞給製裝銀兩乃訥默庫
曼集等不遵法令擅自回至游牧情罪甚屬可惡
昨經和起等奉到朕即降旨令將訥默庫曼集等
正法其兵丁係聽從指揮加恩寬免所以不將兵
丁一併治罪者特因伊等係新降之人故從寬典
至宰桑乃領兵之人豈得曲從寬宥現在將伊等
移往阿爾台安插若如此藐法誤公不示儆戒何
以申明國憲和起等審訊既確而復為此陳奏其
意惟恐訥默庫曼集等正法後致達什達瓦屬衆
心懷疑貳妄生事端果有此情正當使知法律森
嚴不容輕犯豈得苟且姑容以示怯懦料和起尚
不至此此必出於錫特庫之意著傳旨申飭訥默
庫曼集烏達瑚們都仍著即行正法
丙午
參贊大臣巴禄疏奏擒獲賊黨阿巴噶斯哈丹
等解送京師
巴禄奏言五月二十三日據宰桑庫圖齊遣賽
音伯勒克查得阿巴噶斯等藏匿博羅和里雅
地方臣即帶領庫圖齊等星夜馳赴率領驍騎
校音達爾錫護軍校衮布齊里木護軍三濟等
將阿巴噶斯哈丹和津等三人拏獲并獲跟隨
之烏魯木濟等六人派侍衛根敦色楞將賊黨
阿巴噶斯哈丹和津等解送京師奏入
上諭軍機大臣曰據巴禄奏阿巴噶斯等匿處博羅
和里雅山中帶兵前往將阿巴噶斯哈丹和津及
其隨從六人全行拏獲等語巴禄一聞阿巴噶斯
等藏匿地方信息即能率兵前拏俾無漏網甚屬
奮勉可嘉著賞給荷包鼻煙壺以示奬勵宰桑庫
圖齊著賞縀六疋其探信之賽音伯勒克著授為
三等侍衛賞縀三疋擒拏阿巴噶斯哈丹之驍騎
校音達爾錫護軍校衮布齊里木俱授為三等侍
衛擒拏和津之護軍三濟授為藍翎侍衛每員各
賞銀二十兩其渡河淹没之人照陣亡例恩卹所
有跟隨阿巴噶斯等烏魯木濟等六人即著賞給
庫圖齊為奴又
諭曰昨據策楞奏庫本諾雅特台吉特古斯們都阿
道齊投至軍營訴稱阿巴噶斯因伊弟至庫克烏
魯木地方患病不能行走遂不與阿睦爾撒納同
行潛往特古斯們都處居住現在嚴檄擒拏今據
巴禄奏到聞阿巴噶斯藏匿博羅和里雅地方即
親率官兵一晝夜兼行倍道前至該處已拏獲阿
巴噶斯及伊弟哈丹和津等語阿巴噶斯首先附
和阿逆助惡相濟為之羽翼後隨同奔逸今乃率
其兄弟三人潛歸伊游牧地方觀此則其窮蹙情
形之阿逆衆叛親離毫無倚賴之狀昭然可見巴
禄聞知阿巴噶斯所在即能帶領官兵踰山涉水
星馳疾掩應時擒獲可見此等逋逃餘孽我官兵
果能鼓勇窮追自必就獲而當阿逆逃竄之時距
我軍營甚近乃玉保策楞妄生疑阻坐令遠颺由
今日阿巴噶斯之就擒觀之則前日阿逆之兔脱
豈不令人憤懣耶且如辦里額林沁一事在策楞
等方且自以為功殊不知額林沁挺身前赴軍營
原有歸順之意若能善加撫馭令為前驅未必不
為我用即不然則當速行𠞰取伊之輜重藉其牲
隻之力前進捕賊乃一無計畫以致額林沁人衆
疑畏徘徊任其四散僅得一老憊之額林沁亦旋
即病斃於事何濟又如辦理古爾班和卓則僅得
其牲隻老弱而渠魁仍復竄逸伊等身任戎行種
種乖謬貽誤如此罪將奚逭豈達爾黨阿巴禄所
將之兵皆勇夫所騎之馬皆肥壯所裹之糧皆足
數而策楞身為將軍所有兵馬糧石反不如人耶
巴禄及在事官兵辦理妥協甚屬可嘉已另降旨
并將此宣諭中外知之
命仍授鄂勒椿洪郭爾等為台吉
上諭軍機大臣曰據阿敏道三格奏稱烏魯木台吉
薩喇爾業經正法其妻孥僕人什物等亦俱查明
伊兄鄂勒椿弟洪郭爾等現在看守俟扎那噶爾
布到時轉交等語此奏甚屬含糊薩喇爾係獲罪
之人理應治罪其妻孥家産著遵旨賞給扎那噶
爾布至伊兄弟並無罪犯不應一律辦理著傳諭
兆惠阿敏道三格等將鄂勒椿洪郭爾仍授為台
吉其所屬戶口並著給還
命尚書阿里衮副都統職銜公明瑞領兵協同前進
達爾黨阿奏言頭等侍衛海福帶兵三百餘名
於五月十九日至古爾圖喀喇烏蘇地方病故
此項兵丁並兆惠所領兵一千名除駐劄安濟
哈雅五百名外尚餘五百名共兵八百名應派
大員帶領近奉到
諭旨命副都統職銜公明瑞前赴軍營效力請俟明
瑞到時即交與帶領奏入得
旨著阿里衮明瑞協同帶領此項兵丁前進
平定準噶爾方略正編卷二十八
