平定準噶爾方略前編卷三十六
雍正十二年秋七月丁丑
命籌拒賊及撤兵事宜
上諭辦理軍機大臣等曰爾等行文平郡王賊人如犯
軍營令我兵酌量拒敵若目前無事仍撤回科卜多
擇形勝處駐劄休養馬匹其哨探兵丁俱著撤回如
有應設之處務揀選幹員防守
戊寅
命選直隸等四省綠旗兵赴北路軍營更代
上諭辦理軍機大臣等曰從前直隸山東山西河南四
省派往北路出征之綠旗兵丁在外已經數年應另
派兵丁前往更換著四省督撫提督每省選派精兵
一千名一切衣裝等項於存公銀兩内動支應用豫
備齊全候諭旨到日起程
癸巳
命王公滿漢文武大臣等會議軍務
上諭辦理軍機大臣等曰西北兩路用兵已經數年將
士效力戎行久在邊外朕心深為不忍再四思維或
應乘此兵力盛強直進賊境俾軍務早完以息將士
或應遣使往彼諭以利害俾其醒悟二者未能遽定
特召北路副將軍額駙策凌西路署大將軍查郞阿
來京與辦理軍機之大臣悉心計議伊等意見亦不
畫一朕思軍務關係重大應博採衆論詳慎籌畫著
王公滿漢文武大臣公同會議各抒己見據實具奏
命達賴喇嘛等還藏
上諭辦理軍機大臣等曰從前令達賴喇嘛移駐泰寧
原因彼時藏中有阿爾布巴等事恐準噶爾逆賊乘
間來犯是以令其移至近邊地方以便照看其隨來
之弟子人等久離鄉土未免懷歸今貝勒頗羅鼐實
心效力將唐古忒厄魯特之兵操練精熟各處緊要
隘口俱已嚴固防守藏中晏然無事班禪額爾德尼
年邁有疾應令達賴喇嘛回藏著果親王允禮前往
泰寧與達賴喇嘛相見章嘉胡土克圖亦令同去并
著都統鼐格前往料理伊等起身副都統福壽等沿
途照看
命果親王赴泰寧沿途閱兵
上諭辦理軍機大臣等曰朕命果親王前往泰寧地方
沿途經過之直隸山西陜西四川等處駐防滿洲官
兵並督撫提鎮標營綠旗官兵俱令順便閱看
命致祭陣亡官兵於和通呼爾哈
上諭辦理軍機大臣等曰爾等傳諭大將軍平郡王令
其未撤兵以前酌量於和通呼爾哈處遣人將陣亡
官兵遺骸收瘞動用軍中錢糧致祭
命查郞阿等量撤兵丁并分别效力未效力官兵等次
報部
上諭辦理軍機大臣等曰額駙策凌署大將軍查郞阿
回至軍營時令其酌量留兵防守邊界其餘兵丁查
無弟兄子姪之孤身及從前久在軍營行走者或此
次立有勞績被傷者俱行撤回再將官弁效力行走
之處分為三等造冊咨部其效力超卓者為一等以
應陞之缺即用照常效力者為二等酌量加恩未經
效力者以三等註冊各該管大臣官員等務須從公
分别等次若有徇情挾私顛倒失實者後經查出定
行加倍治罪
戊戌
命遣使往諭噶爾丹策零撤兵駐察罕廋爾
和碩康親王巴爾圖等遵
旨議奏言準噶爾賊夷世濟其惡屢次興戎噶爾丹策
零狂悖兇頑較伊父策妄阿喇布坦更甚我
皇上為安逸生靈計欲特賜包容遣使前往開陳利害
但賊人狡詐性成恐難遽信目今兩路大兵駐
劄邊境賊夷之地勢情形俱已深悉且糧糗馬
駝軍裝器械無不預備整齊宜乘此時於北路
發兵三萬西路發兵二萬約會齊進並力殱除
如賊果知畏懼悔禍乞
恩我
皇上再寬其罪戾議定邊界又大學士張廷玉等遵
旨議奏言噶爾丹策零擾害生靈早應發遣大兵立加
屠滅惟是我
聖祖仁皇帝如天之仁於策妄阿喇布坦狂悖妄行猶
復曲賜包容不加誅戮我
皇上以
聖祖之心為心屢示
恩諭俾息紛爭恐伊孟浪輕舉騷擾蒙古是以駐兵邊
地以為防範仍諭兩路大將軍停止進𠞰仰見
天心仁愛原非必欲毁其巢穴滅其醜類也今賊人自
額爾得尼招大敗之後勢窮力竭本年春間我
兵從北路襲擊直越額爾齊斯賊夷驚惶不敢
迎戰但罔識
聖心之寬大自以負罪深重不可復逭因此迷而不悟
日益冥頑若蒙特遣大臣前往曉以利害寬其
已往之愆予以更新之路噶爾丹策零審度勢
力實不能支諒必誠心悔過俯首求和若仍執
迷不悟則是伊自速滅亡再議征討更覺事易
功倍奏入得
旨準噶爾一部落習尚貪殘世濟其惡策妄阿喇布坦
狡獪非常當其跳梁之時我
皇考聖祖仁皇帝審觀形勢洞悉機宜曾密諭曰彼地
遼遠我往則我師徒勞彼來則彼師受困是以經理
八九年惟令兩路將軍陳師邊境以待之即將軍富
寧安傅爾丹之屢次襲擊亦欲誘之使來便於邀擊
而賊究不至富寧安等亦未多獲而歸此當日之情
形也及朕即位之初籌畫邊事敬佩
皇考之明訓確知策妄阿喇布坦之姦頑持重不肯輕
舉且以將弁兵丁等久役于外勤勞可念因將兩路
兵馬撤回暫令休息中間緣清畫疆界一事遣人曉
諭再三朕則開誠布公彼則支吾巧詐朕仍包容寬
宥之未幾策妄阿喇布坦身故伊子噶爾丹策零繼
領部落朕慮有侵擾衆蒙古之舉不得不預為防範
又以其人孟浪無知剽輕任性必率賊衆冐昧前來
是以仍于兩路駐劄大兵至於命將一事岳鍾琪久
在西陲習於軍旅伊亦踴躍從事因命為西路大將
軍北路大將軍傅爾丹朕恐其才具不勝重任爰允
廷臣之推舉並遣查弼納為副將軍伊陛辭之時朕
諄諄詳諭令部署完密度勢審機務策萬全實冀專
閫之大臣戮力同心不負簡用也乃噶爾丹策零輕
舉妄動果不出朕之所料於雍正八年冬月發兵侵
犯西路此正我師乘時擊賊之機會而岳鍾琪來京
陛見請將大將軍印務交與紀成斌署理前此岳鍾
琪身在軍營全無布置將駝馬牲畜十數萬置於賊
人來路之旁供其掠取紀成斌庸懦不堪于賊人來
犯之時畏縮驚惶一籌莫展致賊人得志而去次年
賊以全力向我北路初北路領兵大臣與喀爾喀等
皆懷賊人斷不敢來犯之心一切軍需又未預為完
備傅爾丹查弼納等復誤聽俘虜誑言並不奏聞領
兵輕進彼時朕即向廷臣言之賊人恐有詭詐我師
此進甚不妥協未幾奏至果墮術中雍正十年正月
賊人僅以七千之衆來犯西路深入哈密塔勒納沁
地方此又易於大創之機會而岳鍾琪身處軍營調
度乖舛坐令入網之獸復得駭逸此西路軍營人人
切齒痛恨者于是賊志愈驕肆無忌憚傾其醜類以
向北路越過察罕廋爾軍營直至額爾得尼招地方
副將軍額駙策凌等奮勇擊殺殱其精銳將及萬人
餘賊喪膽乘夜遁逃經由扎克拜達里克一帶此地
朕預設重兵萬有四千以遏賊歸路似此殘敗之賊
誠如釜底遊魂但遣兵數千人遮擊便可使隻騎不
返乃馬爾賽坐守空城一旅不發賊至不擊賊去不
追俾餘孽猶存邊氛未息馬爾賽之罪誠擢髮難數
也總之朕之籌畫於事先者雖未有爽而臣工之失
機於臨事者則不一而足矣今賊人自額爾得尼招
大創之後畏我兵威遷徙遠去看此情形兩路軍務
一時難以告竣特召兩路領兵將軍來京與辦理軍
機之大臣悉心計議北路副將軍額駙策凌西路署
大將軍查郞阿力主進𠞰朕以軍務關係重大復令
在朝王公滿漢文武大臣公同集議兹覧所奏意見
亦不畫一據兩路將軍皆言兵力有餘士氣奮勇賊
勢窮蹙人心離散似此則遣兵進討未嘗不可但
皇考當年聖意與朕本心俱不欲勞師遠涉而駐兵防
守邊界又未免時日耽延將士久勞朕心不忍朕意
且遣使臣前往準噶爾面諭噶爾丹策零曉以利害
示以寬大之恩旨開其迷誤從此畫清邊界彼此不
得逾越著北路大將軍平郡王將進駐科卜多之大
兵仍撤回察罕廋爾以釋賊人疑懼之心若噶爾丹
策零聞朕諭旨果有悔心之萌一一遵行則大路大
兵俱可徐徐議撤倘仍執迷怙惡自取滅亡俟使臣
回京之日别作計議
辛丑
命加恩青海蒙古等
上諭辦理軍機大臣等曰朕聞青海蒙古生計甚艱著
傳諭馬爾泰等加意施恩方於伊等生計有益
命傳諭平郡王福彭撤兵事宜
上諭辦理軍機大臣等曰爾等傳諭大將軍平郡王現
今調兩路將軍來京商議軍營事宜將來進𠞰科卜
多之兵或仍撤回察罕廋爾其由烏里雅蘇台運往
科卜多之米糧馬匹等項有應行停止撥回之處著
預為辦理撤兵時平郡王領兵居中塔爾岱常德領
兵殿後其前隊之兵酌量𣲖委大臣帶領
八月丙午
命侍郞傅鼐額外内閣學士阿克敦副都統羅密赴準
噶爾傳
諭噶爾丹策零
上諭曰從前爾遣使特磊奏聞爾父亡故彼時朕即召
入特磊面降諭旨詳加開導令將羅卜藏丹津送至
越二三載並無回奏故於兩路駐兵防守邊界爾乃
遣特磊奏稱已將羅卜藏丹津拏送至途間聞有兵
至故暫停解送特遣人懇求指示伏願廣興黃教愛
惜生靈等語朕即遣使臣杭奕禄衆佛保同特磊前
往巴里坤軍營與爾商議諸事因朕躬違和故未將
特磊召見令部臣傳旨遣回即有疑難不便之處亦
當彼此遣使議和豈有輕動兵戈之理特磊乃卑賤
之人未免捏詞告爾以圖僨事爾若果無動兵之心
為生靈黃教起見則當向我國使臣懇切陳奏乃並
未接見使臣猝然發兵侵我巴里坤軍營搶去馬匹
又發兵阿爾台地方彼時我國將軍大臣未行請旨
忽略輕動致爾得利未幾爾兵侵我卡倫我兵於蘇
克阿勒達呼地方迎戰爾遂收兵退去次歲爾復協
力來擾喀爾喀游牧被我師輕騎掩殺戰於額爾得
尼招地方爾兵大敗今春我哨探兵丁至額爾齊斯
地方時爾游牧處人俱行遁匿烏魯木齊駐劄之人
亦行移去我兩路將軍大臣即欲盡驅雄兵乘勢進
𠞰朕悉諭令停止朕為天下元后惟以好生為本並
無將準噶爾必行𠞰滅之意况得爾國土地人民於
我大國亦何補之有爾若執迷不息干戈則我師更
換駐防毫無缺乏之慮不過稍費糧餉耳但如此相
持日久彼此相勞非徒士卒苦累而馬匹牲畜亦多
損傷是以朕心深為惻然今特遣使臣侍郞傅鼐學
士阿克敦副都統羅密等前來宣諭朕意與爾商議
愛惜生靈彼此罷兵之事若我大兵仍在游牧附近
處駐劄恐爾心生疑貳今巴里坤軍兵因使臣由彼
處遣往故暫令守候駐劄其北路已抵阿爾台軍兵
俱撤至察罕廋爾爾果欲遵旨罷兵同享安逸即與
遣往之大臣明白定議朕已將一切事務面諭大臣
爾宜詳思如誠心知過痛改前愆樂遵朕旨則朕將
往事盡行寬宥斷不食言至於是非利害爾宜酌定
欲搆兵欲止戈欲安逸衆庶欲殘害生靈亦惟爾擇
而行之特諭
癸丑
命李如栢率直隸等四省更代兵赴北路
辦理軍機大臣等議奏言有
旨命議選直隸山東山西河南四省兵赴北路軍營更
代其統領綠旗兵丁河北總兵官胡傑應一體
更代請
欽命一人率兵赴軍奏入得
旨總統四省綠旗兵丁著署山西大同總兵李如栢前
往
甲寅
命革滿珠錫禮職軍前效力贖罪
上諭辦理軍機大臣等曰滿珠錫禮自朕簡用副都統
以來有意敗壊國政伊身係宗室且並非愚昩無能
之人乃明知故為情殊可惡著革職交與馬蘭泰令
其隨披甲隊内在軍前效力贖罪如乖謬之性仍不
悛改著馬蘭泰即行參奏
丙辰
議量撤北路軍營防戍等兵
辦理軍機大臣等議奏言北路軍營現有滿洲
蒙古綠旗兵共六萬餘今年科卜多兵撤還烏
里雅蘇台請於防戍兵及傅爾丹率往兵丁中
其著有勞績或家惟單身無依者京師滿洲兵
量撤五百奉天吉林黑龍江兵量撤一千寧夏
右衛暨翁牛特内扎薩克等處兵悉撤之分别
給與車馬餘兵暫留駐劄奏入
上從之尋定邊大將軍平郡王福彭奏言北路軍營遵
旨量撤兵丁臣已令都統祖秉衡率漢軍官兵營總等
率防戍兵及寧夏右衛等兵於八月十九日自
軍營啟行其擕帶家口察哈爾土默特兵一千
令副都統職銜色爾古楞率赴歸化城俟安插
畢令色爾古楞赴京奏入報
聞
九月壬辰
命議叙鄂隆吉大坂𠞰賊功
西路副將軍張廣泗等奏言九月初四日偵知
烏爾圖河地方有賊數百臣即飛檄副都統班
第達什原任總兵官張元佐遊擊郞建業於初
五日五鼓悉赴哈洮以南蘆草溝一帶又飛檄
固原提督樊廷率兵赴鹻泉子分路搜𠞰果於
哈洮遇賊潛伏我兵奪據山梁深入賊隊屢敗
之遂越噶順直抵鄂隆吉大坂斬賊四百餘生
擒者三十六人所獲馬匹器械糧物無算復追
擊百八十里餘賊悉負傷遠遁奏入得
旨張廣泗調度分遣悉協機宜在事將弁兵丁等俱各
奮勇直前得獲全勝甚屬可嘉著從優議叙賞賚署
大將軍查郞阿雖奉調來京然自統兵以來與張廣
泗同心協力整飭戎行鼓勵士氣此番克捷亦由查
郞阿平日訓練整頓之所致著一併交部從優議叙
丁酉
定邊大將軍平郡王福彭奏北路撤兵事宜
福彭奏言北路兵進𠞰者臣等遵
旨撤還九月初六日臣率奉天兵二千吉林兵一千黑
龍江兵一千自科卜多啟行令副都統王常率
右衛兵一千前行副將軍塔爾岱常德等率餘
兵殿並遠設卡倫瞭望防範行至察罕鄂羅木
分兵三隊臣率一隊由空圭中路仍令塔爾岱
等居後又令公根丕勒哨兵居後殿參贊阿岱
率一隊由扎卜堪路以公敏珠爾哨兵殿副都
統哲庫訥率一隊由空圭北路以貝勒成衮扎
布哨兵殿分道撤還俟大軍齊集過冬所在酌
令察哈爾厄魯特兵索倫兵並内大臣哈達哈
等所領黑龍江兵副都統富昌等所領吉林兵
副都統額爾勤等所領奉天兵分駐魯約蘇圖
蒙固勒烏拉克沁等處京城八旗兵寧夏兵察
哈爾土默特兵並參贊阿岱所領奉天兵副都
統布爾沙等所領黑龍江兵分駐布爾哈雅鏗
格爾格等處家選兵駐劄濟斯布隆集魯穆會
盟兵四子部落兵駐劄扎卜堪河都統諾爾琿
等所領漢軍兵五百並駐烏里雅蘇台兵一千
五百合為一營駐劄察罕廋爾城中歸化城土
默特兵綠旗兵烏蘭察卜會盟兵並副都統白
爾赫圖所領奉天兵悉在烏里雅蘇台城外附
近有水草處駐劄再喀爾喀游牧所在遼遠酌
令喀爾喀兵丁在大軍迤東駐劄其哨探兵分
三路每路撥滿洲及内扎薩克兵二百五十喀
爾喀兵二百五十所有各處卡倫減撤一半自
卡倫至大營仍分三路設立臺站如故以資聲
援俟大軍駐定後再酌量辦理奏入報
聞尋福彭奏言臣自科卜多撤兵分三路行至空圭河
擇附近有水草處將臣所率奉天吉林黑龍江
兵各一千駐劄過冬其察罕鄂羅木所貯米石
量給探哨官兵餘悉運至空圭河機達渾處留
綠旗兵三千守之又令前鋒統領塔爾瑪善即
統前鋒兵八百於機達渾附近彈壓其王羅卜
藏等所率内扎薩克兵及貝勒成衮扎布等所
率喀喇沁土默特兵並相接駐劄臣率右衛兵
一千奉天兵一千於十月初一日抵烏里雅蘇
台軍營奏入報
聞
冬十月丁未
命察勘撫恤甘肅歉收州縣
上諭内閣曰數年以來甘肅等處地方辦理軍需民人
等輓輸效力朕心深為軫念已屢加恩澤以示嘉奬
前據督撫等奏報今年禾麥收成俱好朕心甚慰今
聞秋間有雨少之州縣如階州靖遠環縣數處收成
不足民食稍艱或他處有似此者亦未可定著劉於
義許容確加訪查所有歉收之處或應蠲免或應停
徵其乏食之民如何撫恤一面定議奏聞一面即行
辦理若西安所屬有秋田歉薄之州縣著史貽直碩
色亦即確查奏聞照此辦理
壬子
議叙西路庫爾默圖官兵𠞰賊功陜西凉州鎮
標中營遊擊郞建業等加銜有差兵丁等賞賚
如例
十一月戊寅
命總管覺和托協同總管五十四辦理阿爾台軍臺事
務
戊子
命額駙興德赴達里剛愛軍營
上諭辦理軍機大臣等曰額駙興德著給與十年俸銀
前往達里剛愛軍營協同散秩大臣四格等操演蒙
古兵丁效力行走
壬辰
命北路副將軍常德來京
庚子
命議酌賞哈密回民地畆事宜
上諭辦理軍機大臣等曰據哈密貝子額敏奏稱所屬
回民等有可種四百石榖之地現在軍營屯田界内
願將此作為官地等語哈密地方悉皆朕土無俟伊
等獻納且大兵既撤之後此地皆可留與哈密亦斷
無因其獻地另行安置民人之理但此地現與官地
交錯若不允其所請照舊令回民耕種難免互相争
角倘收為官地又係回民生計所資朕意或另賞伊
等地畆及牛具籽種或每歲將應得穀石折給銀兩
之處著署大將軍查郞阿等就近查議
十二月壬寅朔
議叙西路哈洮等處𠞰賊功署寧遠大將軍查
郞阿等加級晉銜有差
辛酉
定邊大將軍福彭奏報鄂爾昆濟爾瑪台等處
屯田穫大麥小麥穈子一萬九千七百石有奇
奏入得
旨下部知之
命罷進𠞰卓子山碁子山官弁議叙
兵部以進𠞰卓子山碁子山及青海南北西三
川等處功奏請議叙奏入得
旨軍功議敘乃國家賞功之大典必至公至確始足以
表章勞績鼓勵軍心從前卓子山碁子山征𠞰一案
乃年羹堯岳鍾琪張大其事有意捏成者即在事效
力官弁亦不過以伊等私心任意開入冊内冀邀議
敘並無功績可紀應不准議叙從前有已經議敘者
著該部查明註銷其南北西三川青海效力人員仍
准其議叙
雍正十三年春二月乙巳
命博第赴喀爾喀
上諭辦理軍機大臣等曰管轄呼倫貝爾兵丁之都統
博第著赴喀爾喀地方會同查克旦查辦丹津多爾
濟多收駝隻事件事竣即著回京北路軍營裁撤索
倫兵丁起程時著領侍衛内大臣哈達哈帶領前往
呼倫貝爾協同永福管轄
壬戌
議酌定邊境駐防事宜
辦理軍機大臣等遵
旨議奏言現今準噶爾逆賊敗遁又經使臣前往宣
諭諒賊夷輸欵非遙我軍班師在即應預行酌定邊境
駐防事宜除漢中一府地居腹裏不必添駐外
查凉州為甘肅咽喉通省關鍵請駐兵二千名
西寧地處邊隅逼近青海請駐兵一千名此添
駐兵丁俱於西安駐防滿洲蒙古兵内挑選西
安兵缺俟現駐凉州西寧兵丁撤回時於養育
兵暨餘丁内挑補其新駐兵丁請設將軍一員
統領駐劄凉州所有應設協領佐領防禦驍騎
校筆帖式等官令將軍秦布酌議具奏理事同
知通判等官暨一切修理城垣營署軍裝等項
令總督劉於義等詳議具奏預行辦理俟撤兵
後再行派撥駐劄奏入
上從之
丁卯
議撤原駐沙州凉鎮安西兵
署陜西總督劉於義奏言沙州協標出征兵已
撤還沙州足資防範其原撥往沙州凉鎮兵五
百安西兵六百請悉撤還本鎮每年夏秋撥沙
州兵四十赴巴顔布拉克看守墩臺冬春撥安
西兵三百赴推默勒圖等處駐防辦理軍機大
臣等議覆如所請奏入
上從之
三月丙子
命額駙策凌密議定界事宜
上諭辦理軍機大臣等曰據遣往準噶爾使臣傅鼐等
奏稱噶爾丹策零請將哲爾格西喇呼魯蘇地方為
我喀爾喀游牧地界等語朕意伊既如此懇求若堅
執不允恐使臣徒勞往返終無完結之日但朕無由
懸定此係喀爾喀等游牧處額駙策凌素所深知著
將傅鼐等奏摺并地圖密寄額駙策凌令其細閱噶
爾丹策零所請應否准行如不可行或於我原定地
方之内伊原定地方之外另有何處可定邊界暨定
邊界之後其中空閒地方應否禁止彼此打牲之處
俱著詳悉定議事關重大務期永遠有益著於噶爾
丹策零使臣吹納木喀等未到之前具奏尋定邊左
副將軍額駙策凌議奏言噶爾丹策零請以哲
爾格西喇呼魯蘇為我喀爾喀遊牧地界往者
我喀爾喀游牧尚未至此應即如所請行但我
卡倫原設在阿爾台迤東額貝和碩和通鄂博
布廷圖科卜多托爾和烏蘭等處此並在哲爾
格西喇呼魯蘇界外應定議安設卡倫如故至
厄魯特游牧應以額爾齊斯為止否則必以阿
爾台嶺為界不得越哈巴博爾濟阿里克台清
吉勒等處至中間錯壤之處彼此毋得打牲嗣
後阿台迤東令我人巡邏迤西令彼巡巡邏如
此庶争端可以永息昔策妄阿喇布坦在時其
游牧舊在霍博克薩里察罕呼濟爾迤西數年
以來漸越額爾齊斯賊性狡詐反覆無常若彼
游牧逼近防守實難斷勿令過阿爾台嶺方為
善策奏入報
聞
辛巳
命塔爾岱回黑龍江將軍任
上諭辦理軍機大臣等曰定邊右副將軍塔爾岱在北
路軍營歷有多年且身被傷痍現在軍營無事著回
黑龍江將軍任所給假一年調理病症其將軍事務
仍著那蘇圖署理
平定準噶爾方略前編卷三十六
