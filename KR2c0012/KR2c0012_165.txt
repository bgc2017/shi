平定準噶爾方略續編卷二十六
乾隆二十九年秋七月癸丑
陜甘總督楊應琚等疏奏哈密等營改隸巴里
坤鎮標管轄
楊應琚等奏言查巴里坤提督與烏魯木齊總
兵互相更調經將軍臣明瑞等會議請於本年
十一月初旬先令提督起程移駐荷蒙
俞允臣伏思提督原轄之哈密沙州等一十四營俱
在巴里坤之東應就近改歸巴里坤總兵管轄
仍屬烏魯木齊提督統轄節制奏入
上從之
甲子
議伊犂添設同知等官事宜
伊犂將軍明瑞等奏言現在伊犂挈眷官兵跟
役與商民雜處必有詞訟交涉事件請於兵丁
全到之後設立理事同知一員或從甘肅等處
簡缺裁調或照各駐劄大臣所屬管理糧餉官
員三年更換其内地八旗蒙古律例等書附請
給發以便查照遵行奏入得
旨軍機大臣議奏尋議查各省駐防旗民雜處之地
例設理事同知或通判一員承辦審理詞訟今
伊犂所駐滿洲蒙古綠旗兵丁及商民回人尤
為錯雜詞訟案件必多應如明瑞等所奏設立
理事同知一員但地方新定員缺緊要必須明
白敏練熟習滿洲蒙古言語之員始可勝任應
請於各部院滿洲蒙古主事及保送頭等筆帖
式内揀選發往三年稱職照苗疆例題調所給
俸廉似應較内地從優并添設吏役各事宜均
請交楊應琚會同明瑞酌核具奏所請律例等
書亦由各該衙門查取給發至將軍衙門似應
照各省駐防之例設立左右司分印房管理糧
餉倉庫等官并令明瑞酌議具奏奏入
上從之
乙丑
諭參贊大臣納世通等嚴飭素勒坦沙
副都統揚桑阿等奏言六月初八日拔達克山
素勒坦沙遣使霍濟克蘭呈稱喀什噶爾所屬
和爾罕莊有果園一所係呢雅斯索丕故業今
伊安插京城其妻子仍在拔達克山請以此園
給還等語詢之噶岱默特據稱園業屬實但現
已入官無給還之例臣等因素勒坦沙希圖僥
倖行文飭駁謹一并錄呈
御覽奏入
上諭軍機大臣曰揚桑阿等奏因素勒坦沙請將喀
什噶爾果園一所給還呢雅斯索丕妻子隨行文
飭駁等語所辦尚是但書詞稍弱素勒坦沙貪鄙
無恥非嚴加斥責不能杜其僥倖之心著改撰書
稿交納世通令其曉示素勒坦沙嗣後伊若妄有
請求務宜嚴行斥責不可稍事姑息
丙寅
宣諭逆回阿卜都喇伊木罪案并議敘議處在事各
官
侍郎五吉等奏言臣等遵
旨審訊逆犯阿卜都喇伊木通書霍罕謀叛情節緣
阿卜都喇伊木向係喀什噶爾伯克自歸附以
來因未授為阿竒木心懷背叛常與額爾德尼
致書通問乾隆二十七年冬令伊親屬摩羅郭
帕和卓致書額爾德尼告以索取鄂斯游牧一
事並未用兵將來遣使到日不必遠迎并約為
内應同取喀什噶爾詢之郭帕和卓及伊親信
家人哈勒默特呢雅斯薩木薩克等各供無異
詰問阿卜都喇伊木亦據實供吐臣等查阿卜
都喇伊木本係逆賊霍集占等親信之人因大
兵迫近獻城請降乃心懷叵測通信霍罕謀為
叛逆若僅予斬决不足蔽辜應請將阿卜都喇
伊木凌遲梟示伊子阿卜都瓜里擬斬立决郭
帕和卓哈勒默特雖未起意同謀但聽從寄書
情節可惡均擬斬立决呢雅斯薩木薩克知情
不首應給與厄魯特為奴至員外郎拕穆齊圖
二等侍衛鼐庫納奉差同往霍罕於此等謀逆
通信之人失於防範覺察伊勒圖雖調往伊犂
但從前並未同永貴慎選幹員咎亦難辭俱應
交部分别察議奏入
上諭軍機大臣曰阿卜都喇伊木係逆賊霍集占黨
與本應從坐因其舉城迎降既免誅戮復加恩授
為伊沙噶伯克乃不知感戴反交通外藩希圖叛
逆情節可惡阿卜都喇伊木著即凌遲梟示伊子
俱著處斬妻女及兄弟之妻俱送京備賞所有財
産查明入官餘依議又
諭曰噶岱默特首發逆謀著加恩賞緞十端納世通
著交部議敘拕穆齊圖失於防範情尚可原但與
額爾德尼相見時不能察其情形有異及伊未曾
出迎之處並不告知駐劄大臣等希圖省事甚屬
怯懦著摘去所戴孔雀翎仍交部嚴加議處永貴
等著交部察議
以阿卜都喇伊木罪狀
敕諭霍罕額爾德尼伯克
皇帝敕諭霍罕額爾德尼伯克從前喀什噶爾駐劄
大臣遣章京拕穆齊圖率同伊沙噶伯克阿卜都
喇伊木諭爾給阿濟北鄂斯之地阿卜都喇伊木
潛遣其親信郭帕和卓等致書於爾謂回部和卓
木等皆見誅戮惟爾尚存此次索還侵地來使不
過數人未曾派兵爾但示以不懼勿出迎候且喀
什噶爾等城留兵甚少爾當領衆前來我為内應
等語爾亦權詞相答謂現與丕色勒搆難俟可行
時再相約會此等情節皆經發覺審訊明確故將
阿卜都喇伊木等立寘重典家口亦皆從坐大臣
等以爾心懷叵測請發兵問罪朕思阿卜都喇伊
木向隨霍集占等為逆本應誅戮因其獻城納欵
是以加恩錄用今負恩謀叛孽由自作爾歸附以
來頗知恭順此次一得逆書若即行首出必重加
恩賞原爾之情蓋恐阿卜都喇伊木或仍狡辯致
生事端是以未敢出首姑緩言相復則與逆犯結
約原非爾本心朕觀爾行止尚屬曉事設爾竟如
所約襲取喀什噶爾豈不思葉爾羌阿克蘇和闐
皆有官兵伊犂有將軍大兵駐劄爾能守喀什噶
爾乎恐大兵一至霍罕安集延盡皆殄滅悔之何
及爾蓋籌計及此故數月以來並未私遣一信知
爾不敢負朕恩而罪尚可逭也今已諭駐劄大臣
等不必進兵爾荷朕包荒大度當益加恭順恪守
藩服以期永保福禄於無窮倘有不逞之徒以叛
逆之事誘脅爾者即據實以聞勿為所愚特諭
庚午
諭陜甘總督楊應琚查核安西牧羣
上諭軍機大臣曰辦理軍需以來安西孳生馬羣内
騸馬多撥征兵乘騎其兒騍馬匹亦有兼備食用
者現在軍務告竣業經數載該處既於牧放為宜
前此撥用所餘之馬曾否孳生蕃庶足以補設馬
羣及此時該督作何籌辦之處著傳諭楊應琚令
其查明具奏
戊寅
命副都統五岱駐劄塔爾巴噶台
上諭軍機大臣曰明瑞奏稱塔爾巴噶台初駐兵丁
一切事宜必得歴練之人方可勝任五岱久在軍
營稽察防範素所熟悉若令其駐劄該處於諸事
有益至其家口似應暫停擕帶等語五岱著駐劄
塔爾巴噶台但起程尚需時日著仍挈眷前往伊
犁俟應行駐劄之日即由伊犂起程
阿克蘇辦事副都統卞塔海等疏奏酌購伊犂
羊隻
卜塔海等奏言查本年四月臣德福奏稱阿克
蘇食羊共一千四百餘隻計支給官兵一年及
各項公用約需三千六百餘隻尚不敷用請採
買羊六千隻内須得牝羊千餘隻以便孳生續
准明瑞行知伊犂有貿易之哈薩克等羊隻頗
多每隻價銀八錢臣等以伊犁羊多價賤可以
節省經費咨覆明瑞先購一千餘隻俟河水消
減送至阿克蘇再購二千隻陸續解送臣等更
於貿易回人等羊隻内視其價賤多為購買務
足六千之數庶孳生日多而公用無缺奏入報
聞
八月辛巳
恩免甘肅臯蘭等處本年地丁錢糧
上諭大學士曰甘省鞏昌府屬前此雨水未足時厪
朕懷今據楊應琚奏六月間連次得雨田禾仍屬
有秋惟臯蘭等州縣廳屬不及補種秋禾應查勘
辦理等語該處緣邊土瘠雨澤未徧歲事歉收朕
心深為軫念該督其速飭所屬悉心察勘實力奉
行無使災黎失所因念西陲辦理軍務時歲歲加
恩蠲除止賦兹大功告竣已閱數載於甘民未沛
特恩今秋成既有歉收民力未免拮据著加恩將
被災較重之臯蘭等十二州縣廳稍輕之河州等
十八州縣廳及靈州中衛縣屬之被災旱地所有
本年應徵地丁錢糧概予蠲免該督其董率有司
妥協辦理毋致胥役人等中飽侵漁副朕加惠元
元至意
諭陜甘總督楊應琚籌酌新疆接壤居民遷移開墾
上諭軍機大臣曰楊應琚奏甘省臯蘭等三十二州
縣廳均有被災之處已降旨查勘賑恤並加恩蠲
免額賦厚示撫綏因念該處現在收成歉薄緣邊
瘠土之民生計未免拮据年來新疆屯政屢豐如
烏魯木齊等處糧儲甚為饒裕且其地泉甘土沃
並無旱潦之虞如令該省接壤居民量其道里近
便遷移新屯各處則内地資生既廣而邊陲曠土
愈開實為一舉兩得著傳諭楊應琚令其悉心體
察隨民情所願設法開導善為經理仍一面熟籌
詳議奏聞
乙酉
諭葉爾羌參贊大臣額爾景額等辦理博洛爾等游
牧事宜
上諭軍機大臣曰額爾景額等奏稱博洛爾伯克沙
瑚沙默特之弟阿玉卜至葉爾羌告稱齊特喇爾
邁瑪特什丕與海魯蘭相約掠其村莊請兵復讐
伊等行文詰問仍令各吐實情再為辦理務服其
心等語看來邁瑪特什丕與阿玉卜等俱係兄弟
生隙自相搶掠尚非大事額爾景額等止當如此
辦理或伊等將來再有文移應嚴詞斥責若能完
局更善即尚須辦理亦第遣伯克薩里等知其性
習之人前往曉示若阿玉卜等仍有請兵之語當
諭以大兵不可輕動一動則經過各部落妄生驚
恐豈有爾兄弟不和致發大兵俾霍罕拔達克山
等處驚恐之理此事斷不可行則伊等自無詞復
請俱著傳諭知之
丙戌
議伊犂設立理事同知事宜
陜甘總督楊應琚奏言准將軍明瑞咨送奏稿
設立伊犂理事同知查該同知承辦旗民事務
自應專設實缺查涼州莊浪官兵俱移駐伊犂
其西安移駐兵數無多止須於涼州設理事通
判一員其涼州理事同知即請裁移伊犂但現
任同知長禄未通曉蒙古語言應請在部揀選
至伊犂事務較繁一切公費請照烏魯木齊同
知之例支給奏入得
旨軍機大臣議奏尋議伊犂為新疆要地兵民雜處
必須專設理事人員以清案牘今該督請將莊
浪通判移駐涼州涼州同知移駐伊犂應准其
裁移改設由各部院衙門揀選通曉蒙古語言
之主事等官補授照邊缺三年應陞之例陞用
其養廉公費既較内地加增應令該督等會同
將軍明瑞辦理奏入
上從之
葉爾羌參贊大臣額爾景額疏奏查辦和闐税
務事宜
額爾景額等奏言近因阿竒木伯克鄂對查出
葉爾羌貿易回人二百餘名照舊例交二千騰
格錢文其和闐亦飭和成詳查據報伊沙噶伯
克古爾班和卓等呈編查六城貿易回人共八
十五名除上年派往屯田外所餘五十六名亦
願照葉爾羌例酌交五百騰格錢文但伊等因
從前辦理和闐田賦時已有應交正項錢糧且
俱以耕織為生不似葉爾羌回人之專於貿易
自不便重徵其税若將應交錢文攤派各城回
衆雖屬無多亦覺稍有擾累臣等愚見似應豁
免仍令專交正項錢糧以裕回人生計奏入報
聞
癸巳
命允回人酌助屯田資裝仍照例給賞
上諭軍機大臣曰額爾景額等奏稱由葉爾羌和闐
派往伊犂回人五百戸原議官辦資裝起程而阿
竒木伯克鄂對等再三懇請照舊捐助已曉示鄂
對等將回人現有零星什物准其協助至衣服路
費仍由官給等語各城資送回人朕惟恐稍有擾
累諭令概從官辦今額爾景額等既據回衆情詞
感恩圖報即照所請量行協助其衣服路費自應
動支帑項至協助之回人等著查明照例給賞以
示體恤
戊戌
恩免阿卜都喇伊木緣坐親屬阿卜都克勒木等正
法
上諭軍機大臣曰納世通等奏稱阿卜都喇伊木之
弟阿卜都克勒木等俱係叛逆親屬應行緣坐之
犯擬以斬决候旨正法等語阿卜都克勒木等按
律自應正法但與阿卜都喇伊木誼屬兄弟尚非
子嗣可比著加恩免死送至京師賞給王大臣等
為奴仍傳諭回衆知之
庚子
命領隊大臣伊勒圖等分駐伊犂雅爾等城
軍機大臣奏言伊犂等處駐劄大臣前奉
欽定參贊大臣二缺領隊大臣四缺又經奏准將五
岱派往塔爾巴噶台其駐劄烏魯木齊大臣綽
克托訥蘇懇伍彌泰李景高等四員移駐雅爾
城但雅爾事務不繁無須多人辦理伊犂現有
參贊大臣一缺或就此四員内揀選補授前往
塔爾巴噶台或將愛隆阿派往伏候
欽定奏入
上諭軍機大臣曰伊犂雅爾等處設領隊大臣四員
尚覺不足著增為六員伊犂酌派四員雅爾酌派
二員伊勒圖鄂津觀音保勒克著駐劄伊犂五岱
訥蘇懇著駐劄雅爾綽克托著授為參贊大臣駐
劄塔爾巴噶台伍彌泰李景高仍留烏魯木齊同
五福辦理屯田貿易事務奏事時伍彌泰列名在
前綠旗兵事務著五福管理俱聽伊犂將軍節制
伍彌泰李景高或一處駐劄或分駐庫爾喀喇烏
蘇著該將軍議奏
丁未
諭定邊左副將軍成衮扎布停送伊犂羊隻
上諭軍機大臣曰成衮扎布等奏稱解送伊犂羊三
萬隻應令派往厄魯特及錫伯兵丁分領前往其
烏里雅蘇台需用羊隻處頗多據台吉羅卜藏齊
旺願進羊三千隻可否收受或另行採買等語伊
犂駐劄官兵雖需羊頗多而哈薩克布魯特等不
時前來貿易所市羊隻尚可敷用著默諭成衮扎
布等祇須辦羊一萬五千隻交厄魯特等解送錫
伯兵丁不諳牧養其餘羊即留烏里雅蘇台應用
羅卜藏齊旺所進亦不必收受併諭明瑞等知之
九月庚申
諭喀什噶爾參贊大臣納世通等辦理霍罕事宜
上諭軍機大臣曰納世通等奏厄魯特博羅齊等自
瑪爾噶朗逃來告稱額爾德尼伯克所居城外仍
有厄魯特千餘人又今春遣使霍罕後額爾德尼
伯克領衆往侵和濟雅特丕色勒中途忽行撤回
據伊屬人互相傳說恐大兵前來厄魯特必然歸
附莫若先行擒殺我等聞風逃走現在遣親信回
人潛入霍罕偵探如無他故即將博羅齊等送往
伊犂等語額爾德尼伯克撤兵防範厄魯特等不
過因阿卜都喇伊木交通事覺恐大兵問罪欲為
守禦計耳豈敢圖謀喀什噶爾如果有此心則從
前阿卜都喇伊木潛通信息時何不統衆相應朕
昨以阿卜都喇伊木罪狀勅諭額爾德尼伯克伊
得旨知已免其加兵自然安守游牧若納世通等
以全無影響之事偵探張皇恐喀什噶爾回衆聞
之轉啓猜疑著傳諭納世通等將此事姑置之不
必遣人往探
伊犂將軍明瑞等疏奏查辦邊界哈薩克等情
形
明瑞等奏言此次察哈爾總管達克塔納領兵
五百解送羊隻中途馬甲朋蘇克等俱迷蹤未
回臣等正在察詢忽朋蘇克與厄魯特男婦五
人同來告稱因馬乏落後入哈薩克托克托郭
勒等所居被其拘留復乘間與厄魯特等商謀
脱出臣等派兵一百名往拏所供之哈薩克等
并收其牧羣旋據全行拏獲又查出察哈爾車
卜騰因馬乏病卧有哈薩克哈藏哈卜起意欲
買車卜騰役使以銀付同行之彦扎卜彦扎卜
貪利允從次日遂以病故報知該管官查彦扎
卜貪利無恥應請傳集哈薩克人等將伊正法
示衆車卜騰重責枷號滿日發往葉爾羌給官
兵為奴哈藏哈卜重責釋放托克托郭勒起意
拘留官兵應請正法示衆收其馬匹入官其餘
人馬匹仍給還原主朋蘇克因病被拘旋行脱
出仍令照舊差操其該管官達克塔納等請交
部分别嚴加議處奏入得
旨所辦甚是如所請行
辛未
諭科卜多參贊大臣雅郎阿確查屯田歉收情形
上諭軍機大臣曰雅郎阿奏稱科卜多屯田計各項
籽種一千二百石共收穫四千二百石等語看來
所收分數僅三分以上即使土性寒冷耕種已經
數載何以歉收若此著將實在情形及上年分數
若干查明具奏
諭陜甘總督楊應琚查辦巴里坤孳生馬匹
上諭軍機大臣曰楊應琚覆奏厰地孳生馬匹一摺
該督前因巴里坤厰地寬廣水草豐美是以將安
西等處存剰馬匹改撥巴里坤牧放該處自立厰
以來節年孳生自應日就蕃庶何以綜計各處所
報為數僅及萬匹因思烏魯木齊貿易馬匹尚多
巴里坤厰地既佳何不陸續趕赴牧養此處應與
綽克托等會商至奏内所稱本標暨附近各營陸
續撥用一節亦未詳明標營馬匹缺額合例者准
其買補過多者另應著賠斷無營馬數虧徑將厰
馬抵數之理或者甘省向例如此亦應詳悉聲明
此後何以廣為孳生設法妥辦之處著傳諭該督
令其再行詳查覆奏
諭陜甘總督及江浙巡撫織造等申嚴辦解貿易緞
疋處分
上諭軍機大臣曰楊應琚奏原任杭州織造赫達色
解到貿易紬緞内有霉&KR0008;二百餘疋請發回著落
經手承辦人員賠補并請嗣後各織造起發時俱
令委員騐同包裹一摺所奏甚是哈薩克久經内
屬貿易緞疋雖物料稍次亦不敢過為爭執但國
家嘉惠遠人所給之物自必令其可以適用斷無
一任承辦人員便宜減省致所入不償所出之理
況前此傳諭不啻再三該織造自當遵照辦理何
得潦草塞責以致霉&KR0008;二百餘疋之多此項即著
解員帶回令原辦人員按數賠補嗣後各織造所
辦紬緞一面移明督撫令派出解員公同點騐封
解其到甘時楊應琚係總滙之處務須詳悉查檢
如騐有質地紕薄丈尺短少以及霉&KR0008;等弊該督
即嚴行駁回著落原辦人員賠補並將公同點騐
之員交部議處如騐係中途水漬擦損即著落解
員賠補還項以專責成可將此傳諭各該督撫織
造等知之
壬申
喀什噶爾參贊大臣納世通等疏奏詢問霍罕
等處貿易回人情形
納世通等奏言近據卡倫報稱霍罕有貿易回
人七名前來臣等查看貨物甚少恐係偵探信
息因令噶岱默特等設法詢問據稱我伯克常
向和濟雅特之丕色勒争戰今春正在領衆前
往因聞伊沙噶伯克阿卜都喇伊木通信事發
遂即撤回再瑪爾噶朗有厄魯特五人脱逃額
爾德尼伯克即欲將餘人盡戮恐内地聞信不
果但收其馬匹軍器今霍罕所部俱傳說有大
兵前來又聞上年赫舍勒巴什之伯克岱音沙
報愛烏罕愛哈默特沙之讐取其九城今年又
取兩城愛哈默特沙力甚窮乏等語臣等查噶
岱默特遣親信回人偵探未歸今將詢得霍罕
來人之言先行具奏奏入報
聞
丙子
諭伊犂將軍明瑞等毋庸偵探霍罕等處信息
上諭軍機大臣曰明瑞等奏自哈薩克來投之厄魯
特等禀稱霍罕額爾特尼伯克與哈薩克阿布賚
等遣使往來恐有勾通情事似應潛遣間諜令其
彼此相猜至喀什噶爾地近霍罕布魯特已行文
納世通等偵探信息即行知會等語昨據納世通
等以額爾德尼伯克往攻和濟雅特丕色勒聞有
大兵來信撤回游牧已遣回人往探具奏朕即謂
伊等不過聞阿卜都喇伊木叛情發覺倉卒守禦
耳斷無窺伺喀什噶爾之意業經勅諭額爾德尼
伯克伊奉勅後自必心安明瑞等所聞亦不可信
以為實哈薩克阿布賚等尚不能約束所部何敢
與霍罕合謀藉令相合又誰為主而誰為僕哉且
伊犁駐兵甚多亦復何慮著傳諭明瑞等不必潛
遣間諜祇以無事處之稍有張皇反啓内地厄魯
特回人等疑懼此時無論伊合謀與否惟加意練
兵積榖為要可將節次諭旨錄寄明瑞等閱看此
後或别有見聞仍即具奏毋因此旨遂一切置之
不問也又
諭曰明瑞等以所得霍罕哈薩克勾通信息知會納
世通朕前諭納世通之旨已錄寄明瑞矣此時納
世通得明瑞知會不必張皇辦理再前所降額爾
德尼伯克勅諭命納世通派員賷往但所遣必須
幹練之員若似拕穆齊圖之怯懦隱匿實情則於
事無益著傳諭納世通將派何人賷勅前往及回
報情形若何即行具奏
以審明索倫官兵情罪未經陳奏
飭諭定邊左副將軍成衮扎布等
上諭軍機大臣曰明瑞等奏稱帶領第二起索倫兵
之副總管署營總色爾默勒圖查出兵丁内有將
家口重報遺漏及多領馬銀緣由至烏里雅蘇台
告知將軍成衮扎布等審明移咨黑龍江將軍又
令伊等至伊犁時即行禀報除將伊等浮支銀兩
口糧撤出分别應行補給及交還庫項外應將此
等辦理率混之官兵分别斥責行文將軍富僧阿
照例辦理等語此次派往索倫兵所報家口不符
及支給俸餉種種錯繆皆起程時辦理不善所致
著照明瑞等所奏行但色爾默勒圖等既經告知
成衮扎布審明咨辦自應即行具奏似此應奏不
奏該將軍及參贊大臣所司何事著傳諭申飭
戊寅
以辦理霍罕事宜過於疑懼
飭諭喀什噶爾參贊大臣納世通等
上諭軍機大臣曰納世通等奏稱據遣往霍罕偵探
回人所告與從前來投之厄魯特及霍罕貿易回
人之言相似專候奉到勅諭即派員外郎四十七
藍翎侍衛官長保等賫往等語此事伊等初奏時
朕即鑒及額爾德尼伯克不過倉皇自守何敢有
窺伺之意屢降諭旨甚明納世通等何過於疑懼
若此至賷送勅諭必擇明白信實尚知自愛之人
四十七久歴外任並未習熟蒙古風俗亦拕穆齊
圖之流豈能辦事官長保性最怯懦前進勦厄魯
特時曾經獲咎遣伊同往徒為外藩所輕舒常鄂
蘭現俱在彼何為不遣耶著速傳諭納世通等額
爾德尼伯克斷不敢來窺伺惟謹遵朕旨静以鎮
之如四十七等業經起程則已若尚未則派舒常
前往昨明瑞等奏額爾德尼伯克與阿布賚通和
遣使已知會納世通等語想納世通等一聞此信
必至於張皇失措并著傳旨申飭毋得仍前疑懼
平定準噶爾方略續編卷二十六
