平定準噶爾方略正編卷六十三
乾隆二十三年冬十月癸亥
申諭定邊將軍兆惠辦理回部事宜
上諭軍機大臣曰兆惠奏稱伯克霍集斯將烏什所
屬之布魯特頭目噶第喚至軍營據告稱從前霍
集占領衆三千經過隨行人等俱甚困憊有毁棄
軍器宰殺馬駝者怨聲載道等語賊黨俱已離心
大功自可立奏至從賊人内有霍集斯之兄姪此
時若自拔來歸應加恩賞即或後時降附亦為寬
貸惟阿卜都克勒木斷不可宥至前諭庫車阿克
蘇等處分兵駐劄原為護視回人起見並無勞敝
伊等之處恐風聞妄生疑懼可𫝊諭兆惠等務宜
明白曉示再此兩處駐防有無裨益或暫行一二
年或可垂之永久俱著悉心籌畫其屯戍貢賦等
事亦即酌定仍遵旨來京交納穆扎爾等辦理
甲子
以預備軍營馬匹及移駐官兵等事
諭定邊將軍兆惠等
上諭軍機大臣曰兆惠等軍營馬匹俱長途䟦涉若
功成奏凱乘騎疲乏於回衆觀瞻非體已𫝊諭阿
里衮永貴在巴里坤牧養馬内挑選二千匹送至
庫車備兆惠等行文調取亦使回人知我兵力若
非迎降相繼自必陸續調撥斷不中止至所派官
兵駐防庫車阿克蘇等處仍遵前旨惟伊犂駐防
兵二千塔爾巴噶台一千此時且不必前往或就
近在吐魯番闢展或巴里坤過冬俟來年再行進
發既便於糧運而官兵亦得少為休息併傳諭黃
廷桂知之又
諭曰昨據兆惠奏稱伊等度阿勒坦呼斯坦嶺時官
兵有中滚石身死者又伊犂河水漲時騎牽馬駝
浮渡亦有溺斃數人等語官兵急公殞命深屬可
憫著照陣亡例議敘此次兆惠所領官兵行走殊
屬奮勉從前議照進兵例減半賞給著加恩給以
全賞即將大臣侍衞官員等職名開列具奏
命副都統范時綬前往屯田處協同定長辦事
丙寅
諭參贊大臣巴祿等議敘搜勦逸賊官兵仍另派索
倫兵勦賊
上諭軍機大臣曰巴祿奏稱領兵分路搜勦嗎哈沁
等至扎木巴拉布拉克之源探有賊蹤署筆帖式
四逹色奮勇衝擊勦殺五十餘人計陣亡兵三名
得傷兵二名又喀喇沁參領賽圖於圖爾根察罕
烏蘇勦賊四十餘人計陣亡官一員兵六名得傷
兵十名察哈爾護軍錫喇卜現未回營覓尸無獲
等語此二次搜勦嗎哈沁陣亡得傷官兵俱著交
部議卹議敘四逹色原係健銳營前鋒著加恩授
為護軍校遇缺即補其賽圖等效力官兵俱著造
冊送部議敘仍𫝊諭巴祿伊所領兵丁久應更換
若未能即殱逸賊可回抵烏魯木齊照富德兵丁
例賞給遣回現在辦理回部將竣新派索倫兵尚
未效力巴祿即選派五百名每人給馬三匹裹糧
前往凡蔵匿之嗎哈沁及哈丹阿巴噶斯餘賊盡
行搜捕勦除併𫝊諭永貴阿里衮知之
戊辰
諭定邊將軍兆惠等會同進兵事宜
上諭軍機大臣曰兆惠奏稱從卡倫擒獲回人等據
供霍集占將多倫回衆移往葉爾羌等處隨將橋
道燒燬伊等逃至舊地掘埋蔵糧食以度日等語
當此冬寒水涸時橋梁雖毁我兵或浮渡或拴筏
無不可者兆惠宜努力前行乘回衆離心渠魁目
當就縛昨已促富德前往會合兆惠惟酌量行文
調取至回人多有窖藏糧食者軍行所至須留心
誘詰以資接濟又所奏巴爾楚克為葉爾羌喀什
噶爾要路恐兵抵葉爾羌後賊衆乘隙擾我臺站
已留兵駐防等語富德須沿途訪問若兆惠尚未
成功即由巴爾楚克領兵攻取喀什噶爾俾賊見
兩路有兵自然瓦解成功愈速矣俱著𫝊諭知之
諭大學士管陜甘總督黃廷桂酌派屯田差遣官兵
上諭軍機大臣曰據永貴奏行文黃廷桂派參將遊
擊等官二三員千把總等官四五員以備差委并
酌派應差兵役二三百名又闢展同知伊星阿一
人管理收支等事未免竭蹷請添派諳習糧務同
知二員雜職二員協辦等語屯田伊始差務頗繁
所需官員自不可少至聽差兵役等則現在屯田
兵丁未必日事耕作自可通融調換何必多為添
派可𫝊諭黃廷桂永貴所需文武官員照數發往
再派兵一百名以備差遣
命陞賞署章京逹爾扎桑等
上諭軍機大臣曰永貴奏喀喇沁臺站署章京逹爾
扎桑隨兆惠西路出兵奉委巡查臺站節次勦殺
嗎哈沁頗屬奮勉等語逹爾扎桑著加恩授為藍
翎侍衛伊招降之厄魯特收楞額巴泰亦著有勞
績又屯田副將張兆潘署把總戴謹等拏獲逃兵
馬順正法俱著永貴酌量賞給以示鼔勵
己巳
諭大學士管陜甘總督黃廷桂等酌辦伊犂屯田事
宜
上諭軍機大臣曰閱黃廷桂所奏伊犂屯田一摺未
免有竭蹷從事情形如請將駐防官兵及烏魯木
齊屯田兵丁於今冬由哈密起程前往方可無悞
春耕等語果能如此自屬有益倘實難猝辦則隨
時籌畫朕亦必不以從事稍緩遽加督責但不得
因此遂生作輟之意耳現在烏魯木齊屯田漸廣
所獲糓石酌量運送伊犂接濟可省甘肅給密等
處轉運之煩黃廷桂惟辦給烏魯木齊屯田籽種
其伊犂屯田則從回部凱旋綠旗兵丁自可留用
此外或酌派回人同往庶人不勞而事易集墾得
一畝即收一畝之用總之辦理屯務惟在該管大
臣相度事勢次第辦理如烏魯木齊人力有餘自
可量為抽調或不足亦不必勉強前諭所云由近
及遠意正在此無取過為周章也又
諭曰黃廷桂籌議伊犁屯田之奏辦理甚覺周章已
諭令隨時酌量不必竭蹷從事矣但伊犂現議駐
兵兆惠納穆扎爾等辦理回部事竣即可調綠旗
兵及回人等酌量派出籽種前往伊犂耕作以濟
軍食即籽種無多亦就其足敷應用者施功若仍
未能設措亦不必拘泥可𫝊諭伊等令其作速奏
聞
命厄魯特侍衛碩通在參贊大臣阿桂隊内行走
上諭軍機大臣曰阿桂奏稱厄魯特侍衛碩通在軍
營殊屬奮勉今仍懇隨往西路等語著准其所請
碩通既於布延圖候與妻子相見可𫝊諭扎隆阿
將伊妻子查出酌量辦給資装發往察哈爾居住
伊安插家屬後仍即來京再赴阿桂隊内行走西
路現無急應前往之事該總管等亦不必過於催
迫併𫝊諭知之
命侍衛奎薩等撤回本處休息
上諭軍機大臣曰西路所有舊兵現俱更換隨阿桂
前來之侍衛奎薩索倫兵亨申禪新俱久在軍前
行走著賞銀各二十兩馳驛回至本處休息仍𫝊
諭綽爾多遇有驍騎校缺出即將亨申禪新補用
辛未
諭參贊大臣富德酌量策應兆惠巴禄等
上諭軍機大臣曰據富德奏稱奉到前往阿克蘇諭
旨即領兵速進一抵烏魯木齊先選健兵數百名
策應兆惠餘兵及後隊疲乏者行文永貴辦給馬
匹口糧陸續進發等語現届寒冬冰雪之時自不
便由穆素爾嶺行走即從烏魯木齊取道亦可但
前諭云若兆惠大功已成富德即來京現在𫝊聞
阿巴噶斯哈丹餘賊回博洛和羅蔵匿若領兵掩
襲自可盡殱已𫝊諭巴祿於新到兵丁内酌派五
百名前往搜捕富德若得兆惠成功之信亦酌派
新兵策應巴祿事竣即可回京不過紆迴一兩月
程期其舊兵交與永貴等沿途辦給資装各回本
處富德其悉心奮勉勿以伊母為念朕適從圓明
園進宫伊母迎駕甚屬康健曾加恩賜併著𫝊諭
知之
參贊大臣富德疏奏查獲叛賊吞圖布首級梟
示
富德奏言臣於九月初三日領兵至扎哈喀喇
烏蘇擒獲布庫努特之塞塔爾等據供去年隨
吞圖布逃走與同行六人謀殺吞圖布欲投大
兵適遇巴圖爾烏巴什之游騎即將吞圖布首
級裏以馬皮埋於中察罕烏蘇後巴圖爾烏巴
什欲殺我等我乘間脱逃等語隨派侍衛額爾
登額帶塞塔爾等前往照所指之地掘出頭骨
一具係馬皮包裏即於衝要路口樹上懸牌梟
示仍將塞塔爾送往巴里坤以備詢問奏入報
聞
壬申
申諭定邊將軍兆惠等分辦屯田事務
上諭軍機大臣曰適因黃廷桂咨商兆惠永貴辦理
屯田朕已諭令專辦烏魯木齊籽種其伊犂屯田
事務交與兆惠等於回部酌派籽種農器運往矣
伊犂屯田原為駐防兵丁糧餉起見伊等乘騎馬
匹稍為休息自可助耕如有不足則輔以人力但
回人甫經平定派出籽種時或即抵應納之貢賦
至農器則給以官價若仍有未便亦從容籌畫不
可勉強從事
癸酉
定邊左副將軍成衮扎布疏奏擒獲逃犯和里
木
成衮扎布奏言前因安插呼倫貝爾之明噶特
得木齊和里木等脱逃隨派奬賞孔雀翎托爾
蘇岱等領兵追捕臣復領兵親往十月初二日
據參贊大臣莽古賚等報稱總管莽噶拉克之
子扎巴罕等於九月三十日在伊勒登鄂岳克
將和里木擒獲初四日解至軍營據供因口糧
斷絶起意往阿爾台鳥梁海處就食帶男婦十
六口同逃沿途有兵追捕俱以行術致雨迷蹤
得脱并拏獲所遇人等訪問馬羣處所偷竊更
換沿途殺害多人惟導引者仍行釋放行至努
肯穆倫遇莽噶拉克之子領數人追捕是時同
行只餘四人俱已投降遂被擒置馬上中途縛
解逃匿山谷旋思無地可往遂就擒獲等語謹
將和里木嚴加看守派藍翎侍衛素魯克沁等
押解送亰其奮勉擒賊係莽噶拉克之子扎巴
罕哈克圖之子巴雅爾圖及其從弟瑪爾扎克
章亰索濟克烏巴等俱酌賞縀疋效力兵丁二
十七名各賞給布茶煙草奏入
上諭軍機大臣曰成衮扎布此次追捕逃犯和里木
等甚合機宜素魯克沁托爾蘇岱俱授為三等侍
衛扎巴罕巴雅爾圖著賞戴孔雀翎加賞縀二端
索濟克烏巴瑪爾扎克亦加賞縀二端效力兵丁
等加賞銀各五兩仍以恩旨𫝊諭伊等俾知鼔勵
乙亥
飭諭提督豆斌前赴兆惠軍營
上諭軍機大臣曰豆斌巡查臺站搜捕餘賊已踰一
載前後所報拏獲嗎哈沁不過一二無關輕重之
人即如所奏特伯爾古臺站既有厄魯特盗馬之
事乃並不親身查辦僅委侍衛五恰守備馬守全
等前往搜緝甚屬無能豆斌著遵照前旨即速前
往軍營帶領綠旗官兵聽將軍兆惠調遣
丙子
命哈密辦事巡撫吳逹善等各回本任
上諭軍機大臣曰前因哈密有健銳營官兵經過及
運送糧餉等事命吳逹善德舒等前往辦理德舒
於官兵經過後即隨往庫車辦事今官兵既已經
過而糧餉亦皆運送德舒即遵旨前往庫車吳逹
善著回原任五吉前往巴里坤隨阿里衮辦事其
哈密事務仍令巴里坤大臣等兼管
丁丒
諭巴里坤辦事副都統阿里衮將厄魯特降人巴泰
等送亰
上諭軍機大臣曰永貴奏稱喀喇沁署章京逹爾扎
桑招降厄魯特巴泰巴魯及伊等妻子俟送至巴
里坤時照例辦理等語巴泰等降附後隨逹爾扎
桑搜捕嗎哈沁效力行走伊等至巴里坤時著阿
里衮酌量資給送亰
己卯
命議叙送馬官兵及量賠倒斃牛隻
上諭軍機大臣曰扎拉豐阿等奏稱護送軍需馬牛
羊隻至巴里坤查得商都逹卜遜淖爾等牧羣送
馬六千匹全數交收上駟院所送馬匹及牧羣羊
隻雖有倒斃不及原定一成之數惟牧羣所送牛
六千三百隻染疫倒斃踰額一千五百九十有竒
應著落解送官兵賠補等語此項解送軍需馬匹
羊隻或全數無虧或倒斃不及分數牧羣官兵殊
屬勤慎著查明議敘至倒斃牛隻踰額雖云染疫
究係牧養疎忽自應照所奏賠補但獲咎尚屬有
因著加恩作為二成准其銷算其餘應賠牛隻無
多事關軍需未便概行豁免著寬限三年令副牧
長額林沁等及牧羣兵丁分賠完項似此從寬辦
理特念伊等效力行走之故可𫝊諭知之
命吐魯番公素賚璊回游牧休息
上諭軍機大臣曰前因臺路未清派素賚璊領回兵
巡查搜捕今已派敏珠爾等前往則回兵可以不
需可𫝊諭永貴即令素賚璊領兵回伊游牧伊等
往來頗久仍酌量賞給俾得專治耕作之事
辛巳
辦理屯田侍郎永貴等疏奏秋收分數
永貴等奏言本年闢展等五處屯田兵三千六
百名今届收穫之期看得地有肥磽榖分豐歉
米麥合算通計寔屯田三萬三千五百四十五
畝每畝收獲一石九斗至一石四斗不等共收
榖三萬七千三百四十餘石以去年每畝一石
四斗計之增出五升至三斗六升不等共多收
六千七十餘石所收糓石次年自闢展至哈喇
沙爾烏魯木齊新舊兵丁又烏魯木齊附近額
林哈畢爾噶羅克倫昌吉至西托摩楚克等處
新兵共需籽種一千五百二十石餘糓三萬五
千八百二十六石碾米一萬七千九百十三石
共敷官兵跟役九千一百九十人口糧七個月
有竒其不足之數次年所種小麥青稞六月内
即可收穫以資接濟奏入
上諭軍機大臣曰永貴等所奏闢展等處屯田收穫
分數看來祗敷屯兵口糧其伊犂駐防官兵仍需
籌畫可𫝊諭兆惠遵照節次諭旨辦理至從前屢
諭永貴等確查收成分數除新舊屯田兵丁外尚
足敷幾千人之食伊等遲久方奏微覺難於籌辦
不思内地農民何以畝有餘糧蓋由家長善於勸
課且食用撙節毫無欺隠耳兵民雖異其理則同
永貴其悉心經畫於軍需自有裨益
壬午
申飭提督豆斌
上諭軍機大臣曰豆斌奏稱派員從北山一帶巡查
賊人蹤跡於西大山溝内搜得馬匹行至山嶺天
降大雪無處尋覓等語所奏甚屬謬誕搜捕逸賊
係豆斌專責既得被搶之馬即此便是賊蹤急宜
盡力追襲雖遇大雪賊又豈能飛行絶跡乃稱䟦
涉瞭望全無影響是必待賊人自來束手就縛耶
向來綠旗惡習專以欺謊文其選愞豆斌受任以
來申飭不啻再三總未見努力辦理一事即如奏
内情形是賊既窮蹙而猶致令遠颺其自述無能
之狀可謂曲盡矣可見此事不應付之若輩也豆
斌著𫝊旨嚴行申飭
癸未
諭黑龍江將軍綽爾多酌辦明噶特等戸口
上諭軍機大臣曰據擒獲逃犯和里木供稱伊所屬
九十餘人除無食餓斃及賣身與人外尚有七十
餘人伊母妻亦在内等語著𫝊諭綽爾多查明和
里木母妻及同逃人等家口若分賞官兵即嚴加
管束如未賞即解送來亰給與王大臣等為奴至
所供逃走之二十餘人外尚有四十餘人若忍饑
待死殊屬可憫宜酌量施恩稍為賑濟仍曉示伊
等因其不敢妄動故蒙恩䘏若似和里木逃走早
已正法嗣後各謀生理安分度日稍可自給即無
庸縻費
十一月甲申朔
上駐蹕南苑右部哈薩克使臣卓蘭等來朝
賜宴
命扈從王公大臣等與宴
索倫奬賞藍翎林保厄魯特奬賞藍翎齊里克
齊以護送哈薩克使臣來亰俱
授為三等侍衛
乙酉
諭辦理屯田侍郎永貴等巡查闢展至阿克蘇臺站
上諭軍機大臣曰永貴等奏稱健銳營索倫等兵於
十月二十等日經過闢展等語新兵既已經過屯
榖亦皆收穫惟兆惠軍前奏報二旬未到或因臺
站稍有羈遲可𫝊諭永貴揀派兵丁由闢展至哈
喇沙爾庫車阿克蘇一路稽察臺站中途遇有軍
營捷音作速馳奏仍即轉回
侍衛蒙古勒岱解送逆賊阿睦爾撤納之姪伊
什扎卜至亰
命免其緣坐仍隨嗒什罕使臣回給與買主并賞伊
主縀一端
辦理屯田侍郎永貴等疏奏預備穆壘等處屯
田事宜
永貴等奏言來年自額林哈畢爾噶之穆壘羅
克倫昌吉等處屯田要在先興水利水之多寡
又視泉源之高下強弱本年托克三哈喇沙爾
二處因無熟悉水利之人殊費經畫查穆壘至
庫爾竒勒十六處俱係努三等率道員薩瀚原
任道員成德詳勘來春屯田兵丁耕作時請派
出一員前往指示又舊居穆壘等處今賞給肅
州一帶官兵之厄魯特等有能識泉源者請揀
發數人以備差遣更有裨益至屯田八百餘里
用兵萬人收支所穫榖石請揀發同知通判二
員雜職四員分司出入仍以原任布政司拕穆
齊圖兼管又闢展等處文移多兼蒙古字理藩
院署主事察喜納頗屬諳練請以辦理行文事
件仍於西安凉州等處送馬官兵内酌留十數
名繕寫清文其書山滿泰舒景阿等到日即遵
旨分地駐劄辦理奏入報
聞
戊子
上於南苑大閱八旗官兵哈薩克使臣卓蘭等皆從
觀
定邊將軍兆惠等疏奏進兵葉爾羌情形
兆惠等奏言臣等領兵向葉爾羌進發十月初
三日至輝齊阿里克離城四十里派侍衛璊綽
爾圖領兵哨探夤夜紆道潛至城下擒賊卡倫
入城取糧回人一名卡倫人來奪見發矢逃走
城内有二三百騎衝出亦不敢遠追臣等詳加
詢問據供名們都拜係布魯特人生長伊犂備
陳阿克蘇烏什投誠後霍集占領回衆三千入
喀什噶爾城一宿駐雅普爾噶四日聞波羅泥
都深怨霍集占妄動定約各守一城相為聲援
波羅泥都領馬步萬餘人於離喀什噶爾城一
站之當噶勒齊駐劄霍集占移村莊回衆糧草
入葉爾羌城令舍勒默特摩羅噶里卜領衆五
十人於布爾吉博斯屯安設卡倫又訊以現在
城内兵馬若干霍集占信任何人衆心何如曾
往喀什噶爾通信否又葉爾羌之伯克阿卜都
瓜卜何在據供城内厄魯特布魯特伊犂回人
有馬者五千餘名步行人甚多與霍集占相結
者伯克阿卜都克勒木阿卜都哈里克呢雅斯
索丕阿什噶伊朗和里布坤等數人餘皆含怨
霍集占詭衆云大兵盡勦回人伯克霍集斯已
被殺至霍集占曾否通信伊兄實未聞知但伊
既收沙雅爾人口牲隻又將阿卜都瓜卜及其
子弟俱籍沒監禁又烏什賽里木移來回衆三
百餘口殺害已經六日等語臣等兵臨城下未
見賊衆迎敵或避我之銳固守待援即應近城
攻取但此城較庫車甚大四面共十二門所領
馬步兵四千餘祇足圍其一面且自烏什前來
行戈壁一千五百里馬一千餘匹甚屬疲乏若
圍城則兵力單弱賊將衝突逃走計賊若逃走
惟向南路之痕都斯坦拔逹克山喀喇土伯特
等處擬於此等要隘駐兵堵截臣等仍領兵攻
擊誘賊出戰又分遣兵馬搜括村莊發掘窖粟
及山谷牛羊斷其芻牧樵採伊等自生内變至
兵丁馬匹均須接濟所有駐劄庫車賽里木拜
等處綠旗兵丁應請調赴軍前併送馬三千匹
但巴里坤等處程期兩月有餘長途必致疲之
請於馬匹至阿克蘇時令舒赫德騐看若不能
前進即存留牧放俟草青時解送方為有濟奏
入
上諭軍機大臣曰兆惠等章奏日久未來朕深為厪
念今據奏兵抵葉爾羌情形賊衆暫未出戰而我
兵馬以遠行疲乏朕亦深悉勿以未即攻克致生
急遽惟加意偵探多方誘致以協機宜波羅泥都
既怨霍集占自應持原降勅書往諭至霍集占以
伯克霍集斯被殺飭詞惑衆亦應明白曉示或令
回衆等目覩又如斷其樵汲擾其村落皆屬善策
所奏解送馬匹亦𫝊諭駐劄辦事之大臣侍衛等
矣再索倫察哈爾等兵已過闢展兆惠之盡調綠
旗兵因未得信息耳至賊人可逃之路宜嚴為堵
截倘其北走則無地可逃必就俘獲兆惠等宜奮
勉辦理併傳諭富德速往策應
己丑
命辦理屯田侍郎永貴暫駐阿克蘇
上諭軍機大臣曰昨兆惠以兵扺葉爾羌急需馬匹
接濟已傳諭舒赫德查照軍營咨文辦理矣可傳
諭永貴伊現在巡查臺站前至阿克蘇時即行暫
駐同舒赫德辦理一切運送馬匹糧餉事務
巴里坤辦事副都統阿里衮疏奏親解馬匹前
赴軍營
阿里兖奏言十月二十五日准兆惠咨送奏稿
内稱軍營兵丁雖有四千餘名但馬匹不足若
再得三千匹方有裨益等語臣昨奉
諭旨預備軍營凱旋馬二千匹送至闢展聽候調撥
已遣存泰前往哈密催辦今兆惠奏取馬匹關
係緊要務宜妥速送往若委之官兵恐有遲悞
臣蒙
皇上天恩進兵數次於地方形勢水草有無尚識大
概臣即赴哈密同吳逹善等將内地送到馬匹
除先行挑選二千外再選一千匹仍酌備餘馬
親身帶領俟到闢展與永貴等商議催督照看
又兆惠咨行永貴取駝七百隻臣慮運糧之駝
不無疲之併於哈密挑選帶往因係軍營要務
臣一面具奏即行起程奏入
上諭軍機大臣曰據阿里衮奏准兆惠咨調馬三千
匹即往哈密酌量多為挑選親身送至軍營等語
所辦甚合機宜馬匹固應趕送而沿途亦須加意
牧放不致疲乏送至軍營時如尚未成功阿里衮
著以參贊大臣行走現在巴里坤辦事著吳逹善
署理俟阿里衮事竣轉回仍回甘肅巡撫任
諭大學士管陜甘總督黃廷桂等運送軍營糧餉
上諭軍機大臣曰從前兆惠以回地可得口糧行文
巴里坤等處駐劄大臣而各處所送糧餉亦已敷
用是以諭令暫行停止今兆惠兵扺葉爾羌一切
尚須辦理糧餉所關最要不妨稍為寬裕已諭永
貴阿里衮等酌量運送可𫝊諭黃廷桂吳逹善照
常籌辦
申諭定邊將軍兆惠取城擒賊事宜
上諭軍機大臣曰昨覽兆惠奏頗望送馬接濟即諭
永貴舒赫德等加意辦理今日阿里兖奏親送軍
營馬匹則程期自必迅速可𫝊諭兆惠勿以為念
此時但當籌畫取城擒獲渠魁毋使逃逸至霍集
占將阿卜都瓜卜等拘禁可見霍集斯從前降附
之心甚誠著兆惠𫝊旨撫慰仍加恩賞縀六端軍
營一切事宜向伊商辦以收其用又運送糧餉亦
已諭知黃廷桂吳逹善等諸事有備即目前不能
奏效來春辦理亦覺易為仍將現在情形作速奏
聞
諭參贊大臣富德等令副都統巴圖濟爾噶爾留捕
逸賊
上諭軍機大臣曰昨諭富德策應兆惠但搜捕厄魯
特逸賊亦不可疏懈已圖濟爾噶爾原在富德隊
中不必隨往葉爾羌即同巴禄領兵搜捕哈丹阿
巴噶斯餘賊及沿途所遇嗎哈沁等凡奏事行文
列名於次不必受巴祿節制巴祿與巴圖濟爾噶
爾當和衷協力以期集事若能盡勦餘孽併獲哈
薩克錫喇則真伊二人之福也
庚寅
諭參贊大臣富德分别留遣本隊官兵
上諭軍機大臣曰富德奏稱本隊官兵在軍前年久
者遵旨遣回游牧其未及二年者或留或遣又有
補授藍翎侍衛之索倫五員亦未便照年久兵丁
之例俱請旨遵行等語所奏年久官兵即著遣回
游牧其年分尚淺及已授侍衛等人員仍留軍前
隨富德行走俟凱旋撒兵時各隊官兵或應留用
或應遣回游牧再為分别酌定
命總兵楊寧馳驛前赴軍營分管綠旗兵丁
辛卯
三等侍衛蒙郭勒岱驍騎校署參領赫善以招
撫右部哈薩克護送使臣等至亰
授蒙郭勒岱為二等侍衛赫善為本旗佐領遇缺即
補
壬辰
諭大學士管陜甘總督黃廷桂籌辦馬駝事宜
上諭軍機大臣曰黃廷桂所奏馬匹駝隻二摺所見
正與朕意相合看來阿克蘇等處回城業經歸附
若能即取葉爾羌則此項馬駝特為預備伊犂屯
田之用固無庸急遽辦理即軍營尚須接濟而兆
惠咨到時亦當在來春正二月間青草漸生自可
從容運送庶臕分不致頓減不必於冬間趲辦一
切總候兆惠來咨隨時應付為妥併將原奏錄寄
兆惠閱看
甲午
諭副都統職銜定長總辦屯田事務
上諭軍機大臣曰近因阿克蘇辦事需人已命永貴
前往計此時巳得旨起程其闢展等處屯田事務
著定長總辦
丙申
申諭參贊大臣富德等策應兆惠事宜
上諭軍機大臣曰富德見兆惠調取馬匹之咨隨行
文永貴等於新派四千兵内先到之索倫一千名
暫行駐候將健銳營察哈爾兵丁乘騎之馬揀選
三千匹交照看索倫兵大臣等送至阿克蘇伊仍
帶舊兵之有馬者二千人過巴爾渾嶺徑攻喀什
噶爾富德籌辦機宜頗屬盡心竭力但阿里衮業
經送馬起程新兵亦過闢展富德仍遵旨趲行與
兆惠會合攻克葉爾羌再取喀什噶爾亦可至運
送糧餉長途頗屬不易前諭永貴舒赫德等或於
阿克蘇等處回人取用給以價值事若可行即寬
裕預備又
諭曰富德將副都統鄂博什瑚爾起等懇請隨往回
部之處陳奏伊等及索倫官兵效力西路有年今
既新派官兵毋庸前往仍著鄂博什瑚爾起帶領
各回游牧
命賞擒勦嗎哈沁之護軍統領努三等官兵
上諭軍機大臣曰努三等奏稱偵知博羅托海有嗎
哈沁賊衆蔵匿蘆葦中即領官兵往勦巴圖魯侍
衛老格自策布登扎布隊内前來即領兵協助擒
獲賊衆收取馬匹等語伊等此次行走殊屬效力
努三著賞縀三端永德老格賞縀各二端索倫署
營總固寧保署參領阿卜逹察署防禦綽勒頗勒
圖原任協領革職效力之扎庫齊察哈爾署驍騎
校布顔圖厄魯特嚮導巴桑賞縀各一端其隨往
兵丁各賞一月錢糧
軍機大臣疏奏安插軍營送亰之厄魯特等
軍機大臣奏言副將軍策布登扎布派員將布
庫察罕之子特克庫本諾雅特台吉衮布之子
庫勒爾德孫阿格拉克由巴里坤送亰查布庫
察罕業經正法伊子年甫七歲應請
賞給王大臣等又查將軍兆惠等將兖布之子舒倫
哈什哈庫勒爾德作為嚮導頗屬效力舒倫哈
什哈於前次送亰奉
旨授為三等侍衛賞銀五十兩在亰居住庫勒爾德
留於策布登扎布軍營效力今於送特克之便
來亰應令與伊兄同居其酌量加
恩之處請
旨遵行奏入得
旨庫勒爾德著授為三等侍衛賞銀五十兩特克著
賞給傅恒
平定準噶爾方略正編卷六十三
