平定準噶爾方略正編卷八
乾隆二十年春二月丙寅
命定北將軍班第等嚴審參贊大臣努三烏爾登等
推諉隱匿之罪
先是有
旨以努三烏爾登領兵收服扎哈沁後未即擒拏逃
犯巴朗諸事退諉交班第阿睦爾撒納審訊並
命策楞兆惠查明努三等收取牲畜等項有無隱匿
一併具奏至是班第等審訊具奏
上諭曰據班第等訊問努三烏爾登等供詞一切推
諉俱卸過於薩喇爾一人夫薩喇爾歸順未久從
前收獲烏梁海人衆時即有搶擄之事以伊舊染
準夷習俗初到未知法度是以姑為寬容若努三
烏爾登乃滿洲世僕亦效準夷之所為是尚可寬
宥乎且烏爾登收服烏梁海時未將逃人巴爾報
出努三擒獲包沁逃人特赫拜哈都理應正法乃
並未奏聞請旨俱屬舛謬策楞所查努三之事尚
未奏到著傳諭班第阿睦爾撒納即將努三烏爾
登併案嚴審定擬具奏若班第等已經進兵即交
駐劄烏里雅蘇台大臣訊問仍報將軍等定罪奏
聞再烏爾登將現有馬匹牲畜什物開單呈報伊
至軍營已三四年何能將歷年所有一一登記顯
係豫得消息將馬匹牲畜隱匿各處少開數目希
圖卸罪或兆惠未行詳查亦未可定班第等務徹
底嚴查毋得任其狡飾
丁夘
諭定北將軍班第密奏班珠爾等情形
上諭軍機大臣曰朕前以納噶查誤記朕旨有事成
後移居青海之語令傳諭班第等明白曉諭班珠
爾納噶查想班珠爾等此時已至軍營伊等一聞
曉諭情形若何并有何言語之處著班第密奏毋
泄
諭安設軍營臺站事宜
上諭軍機大臣曰據劉統勲等奏口外文報臺站從
前軍營舊路由橋灣直抵巴里坤路徑久廢並無
人煙請仍由安西哈密一路安至軍營口外馳送
軍營文報安設臺站惟在路徑直捷方免遲滯何
必定有人煙之地若由安西哈密一路必致紆遠
此蓋綠旗將弁安常習故憚於遷移而不顧軍務
奏報之遲悞也現在軍營臺站自當仍照舊路由
橋灣一路安設其哈密安西軍臺亦不必盡撤著
酌留十之三四以備偶有哈密安西各處文報往
來之用
議定沿邊驛站添設馬匹事宜
協辦陜甘總督劉統勲奏言陜甘安設臺站備
給官兵係在南路其沿邊一帶為甘省北路臣
因兵行南路大臣官員亦必俱從南路而行未
將沿邊各站設法籌辦每站止設馬自四匹至
三四十匹不等差務絡繹實屬不敷供應現在
軍務未竣正資往來且大兵指日凱旋北路赴
京既近將來大臣官兵等自必仍由北路行走
請將沿邊各驛俱照寧夏在城驛之例一律設
馬六十匹俟南路各臺驛馬兵過捲撤時即酌
調分安北路軍務告竣仍裁歸原額奏入得
旨軍機大臣議奏尋議查官兵經過甘省南路安設
臺站尖宿俱有定程按站預備至奉差之大臣
官員等自應就近從沿邊一帶驛路行走原非
俱由南路前往沿邊各驛額設馬匹不敷自當
急為籌備應如所請照寧夏在城驛之例一律
設馬六十匹俟南路各臺兵過捲撤時即行酌
調安設仍於軍務告竣後裁歸原額但南路各
站馬匹既俟兵過捲撤分安北路則大兵凱旋
所需站馬亦須另行調撥是否不致此盈彼絀
應仍交該署督隨時籌畫俾軍臺驛站兩無貽
悞方為妥協奏入
上從之
命議處遊擊高志武等
協辦陜甘總督劉統勲奏言甘州提標應解出
口馬駝經提臣王進泰派委遊擊高志武管押
原派將弁并兵丁一千三百餘名出口近聞該
處解送駝馬兵丁有回至肅州者隨經查明遊
擊高志武行至長流水地方止帶兵七百餘名
前行留兵六百六十一名令其在彼等候至二
月初三日未見信息口糧將斷俱行回至肅州
查選派兵丁原為牽送馬駝豈容中途留頓任
意回營應請將高志武交部嚴加議處又甘肅
道公泰等稟稱查驗涼莊解到戰馬三千七百
餘匹内可用者二千六百餘匹嗣因寧夏滿兵
騎來馬匹臕好者居多酌量更換擇其疲乏者
一千九百餘匹將涼莊馬匹換給其換下之馬
遵照原奏交肅州鎮標以補營馬摘缺之數旋
聞涼莊解馬兵目有與寧夏滿兵私自騰挪之
弊緣該處馬匹平常不能盡數交納見寧夏滿
兵騎來馬匹臕壯遂將解來疲弱之馬換給寧
夏交官私借寧夏好馬呈驗仍換給寧夏滿兵
騎往公泰等親赴馬棚查出弊竇解馬協領明
德等毫無覺察實屬疎縱奏入得
旨該部分别議處具奏
己已
定邊左副將軍阿睦爾撒納疏奏預籌擒獲達
瓦齊事宜
阿睦爾撒納奏言臣接奉
諭旨令籌辦擒獲達瓦齊事宜查陸續投降人等俱
言準噶爾情形窮蹙已極誠如
聖鑒巴特瑪車凌係臣近族若伊能擒達瓦齊自必
俘獻
聖朝冀受
殊恩倘達瓦齊為哈薩克巴朗所擒不特巴特瑪車
凌不肯俯首屈服且巴朗並非噶爾丹策零之
弟亦斷不能撫有準噶爾人衆臣意無論何人
但來歸誠俱廣布
天恩准其投順如或抗違即當領兵進𠞰雖巴特瑪
車凌臣亦不敢以私情稍為寬恕現在兵已起
程俟到噶勒雜特等處自當探取信息相機而
行奏入報
聞
命移郡王訥默庫等游牧
上諭軍機大臣曰據班第奏郡王訥默庫貝勒剛多
爾濟等告稱現在所居塔楚地方喀爾喀厄魯特
人等出痘伊等屬下疾病者多請將游牧移至拜
達里克之北自扎卜堪河源博羅喀卜齊爾至鄂
爾海西拉烏蘇等處俟大功成後仍移歸舊游牧
亦甚近便訥默庫等現在軍前效力其游牧既有
病人即著移往於所請之處班第可曉諭伊等惟
努力成功勿以游牧為念再從前訥默庫等游牧
與親王策凌等游牧相近故交舒明就近照管今
所移游牧既與阿睦爾撒納游牧相近其訥默庫
剛多爾濟屬下都爾伯特人等即著那木扎爾兼
管
申諭定北將軍班第密奏班珠爾等情形
上諭軍機大臣曰班第所奏曉諭班珠爾納噶查等
一摺觀納噶查所告尚屬含糊前伊奏居青海時
朕原諭以事定後或居原處或居青海悉從其便
並未令其必居青海也今稱將伊等屬下由巴里
坤遷移安插亦與原旨未符其安插伊等於青海
之語納噶查曾否告知唐喀祿亦未聲明再諭以
將班珠爾封為和碩特汗及伊等或居青海悉聽
其便之旨伊等意見如何究係願居青海或仍願
居準噶爾地方著傳諭班第據實密奏
壬申
諭定邊右副將軍薩喇爾等
上諭軍機大臣曰據薩喇爾等詢問蘇珠克圖告稱
哈薩克巴朗並非噶爾丹策零之弟朕前曾降旨
詢問阿睦爾撒納據奏在哈薩克時留心察訪知
係冒稱巴朗名色不足為據合之薩喇爾所奏其
為假冒無疑再降人齊倫曾言哈薩克兵現為達
瓦齊擊敗使哈薩克力量稍強能擒達瓦齊則進
兵時須豫籌所以備禦之道今並未占據伊犂早
已敗退我兵進𠞰尤為便捷况兩路哨探兵會合
一處已逾萬數乘機前進儘可迅奏膚功薩喇爾
務加意奮勉仰副朕懷至擒獲達瓦齊後應如何
辦理哈薩克事務會同班第阿睦爾撒納等詳籌
妥辦
諭協辦陜甘總督劉統勲等查參沿途遲悞驛站官
員
上諭軍機大臣曰薩喇爾扎拉豐阿奏前赴軍營沿
途驛站馬匹缺少遲悞之處著傳諭劉統勲陳弘
謀恒文等將各該處地方官查明參處
癸酉
定北將軍班第密奏遵
旨曉諭班珠爾等
班第奏言臣接奉
密諭令臣曉諭班珠爾納噶查緣由仰見我
皇上先幾坐照杜漸防微之至意臣觀納噶查狡而
好事且自恃才能外雖承順阿睦爾撒納而心
實藐視即伊兄班珠爾人甚朴拙亦為其所輕
適奉
旨以伊誤記前次面奉
諭旨甚覺惶恐即將伊告知唐喀禄之言不行承認
臣隨加訓飭嗣後諸事留心不令其任意乖張
並將平定準噶爾後分封四衛喇特為汗各管
其屬之處明白曉諭班珠爾等又與阿睦爾撒
納等聚會時亦不時提及使之熟聞阿睦爾撒
納人尚明白一經開導即知悔悟兼之額駙色
布騰巴爾珠爾深知其性每於言論之時化其
私心俾其無所希冀臣等唯同心協力黽勉成
功其善後事宜臣與鄂容安留心商辦俟阿睦
爾撒納帶領哈薩克人衆入
覲後臣等即同薩喇爾酌定具奏斷不許其稍有欺
罔擅專事權再哈薩克游牧舊在伊犂西北後
漸移至東北者甚多現在額爾齊斯之北亦有
與阿睦爾撒納游牧接壤之處奏入報
聞
諭定北將軍班第等豫籌大功告成善後事宜
上諭軍機大臣曰據投降人等均稱哈薩克兵及巴
特瑪車凌等為達瓦齊所敗雖其虛實未定然亦
須豫為籌畫庶臨時不致周章著傳諭班第阿睦
爾撒納於大功告成後若哈薩克人等投誠前來
將伊大頭目酌量赴京入覲賞給官爵其所屬之
人仍於原游牧處安插不必遷移倘竟不歸誠亦
不必用兵攻取其如何設立防範或應乘機辦理
之處阿睦爾撒納既深知其情勢可與班第定議
辦理巴特瑪車凌係阿睦爾撒納之兄今既敗走
倘聞大兵一到即來投順朕必為之加恩即或伊
不能來亦當遣人迎取豈有伊弟受朕重恩而令
其兄遠棄於哈薩克之理乎此皆成功以後事宜
但既至伊犂則相隔尤遠倘臨期再為奏辦未免
稽遲是以先行曉諭惟在班第等相機集事
三月甲戌朔
上諭軍機大臣曰班第奏新獲烏梁海博爾貝告稱
達瓦齊現派兵四千會同哈薩克兵三千向阿爾
台前來烏梁海宰桑布珠庫亦同領兵前進並有
令察達克赤倫車根等探信之語其意欲令致疑
察達克等不為我兵遣用博爾貝所告全屬虛妄
此係必無之事布珠庫乃達瓦齊信任之人故作
謊言虛張聲勢冀少緩我大兵前進之意且不論
其言之虛偽即使果實亦於我兵前進全無關礙
達瓦齊誠帶兵前來正値阿睦爾撒納等鼓勇深
入成功愈可迅速阿睦爾撒納深知彼處情形博
爾貝所告之語其眞偽自必了然但布珠庫既為
達瓦齊出力則遣往之赤倫或被伊戕害亦屬可
慮赤倫感激朕恩輸誠效力其意深屬可嘉如果
有受困之事阿睦爾撒納就近即派兵救援現在
察達克亦在彼處或即派察達克前往亦可阿睦
爾撒納一面酌量辦理一面仍帶大兵前進斷勿
少為疑惑博爾貝係車根屬下人而聽布珠庫之
指使妄言惑衆復致傷我兵丁情甚可惡著阿睦
爾撒納詳細詢明即於軍前正法又
諭曰阿睦爾撒納詢明博爾貝奏稱布珠庫之言或
恐我兵威所至不准投順或係達瓦齊恐各處烏
梁海悉行歸降設計安慰均未可定現在扎拉圖
所駐之兵毋庸撤回杭吉爾察克地方應添兵駐
防已移咨班第辦理並令察達克前來面同博爾
貝質對其言之眞偽使投順之烏梁海等勿致生
疑俟質對後即將博爾貝正法以彰國憲阿睦爾
撒納辦理甚合機宜與朕昨所降旨脗合即著照
此辦理此必布珠庫捏造謊言冀緩我軍並使我
致疑於初降之烏梁海等不復遣用耳阿睦爾撒
納令察達克前來面同博爾貝質問明白不特衆
烏梁海俱可安心察達克亦全無疑懼自當愈感
任用之恩出力報效朕意博爾貝所言哈薩克三
千兵會同達瓦齊兵四千前來之語哈薩克之兵
或即從前降人庫綳所稱哈薩克巴朗及巴特瑪
車凌所領之兵耳果爾則巴特瑪車凌乃阿睦爾
撒納之兄豈有反與達瓦齊會合之理其言全不
足據於我兵亦毫無關礙招摩多等處駐兵防守
亦可即不駐兵亦無不可此時惟赤倫前往事稍
可慮如果須應援阿睦爾撒納即遵朕前旨留心
辦理否則俟大兵平定伊犂後此等烏梁海自必
歸降此時原不必分兵前往也現已令察達克前
來俟其到時即可詢知赤倫現在情形察達克如
恐赤倫在彼或中布珠庫詭計伊欲帶兵策應即
照伊所請給兵前往如不需策應亦即停止
臣等謹案軍前間諜之言最足動搖觀聽如
博爾貝妄稱達瓦齊會同哈薩克領兵前來
之語其意蓋欲離間新降之烏梁海察達克
等不復遣用耳於此稍涉顧慮何以祛衆惑
而靖人心我
皇上坐照如神灼然斷其必無是事
申諭將軍等鼓勇深入設令達瓦齊尚有兵力中途
一遇
天兵勢同摧枯拉朽尤
聖漠所洞燭靡遺者至察達克等甫經輸誠自效之
人不因影響流言遂加隄備並令將軍等質
對明白俾一時疑慮全消即一無知之烏梁
海猶不憚推心置腹委曲成全又以宵小鼓
煽為奸且
念及遣往之赤倫或被戕害則凡為國宣力之人誰
不感激奮勉益仰見我
皇上之策勵戎行無遠弗周無微弗至也
命定北將軍班第籌辦運帶軍糧事宜
上諭軍機大臣曰班第奏帶領察哈爾兵丁於二月
二十日起程續進令永貴將後隊官兵口糧辦理
支給外所有餘剰駝隻酌量攜帶糧餉跟隨大兵
相繼前進俟辦定再為奏聞此奏殊未明晰現在
大兵鼓勇直入成功指日可期官兵已攜帶口糧
四個月又何須額外帶往預備此或係預備賞賚
之用或從前議帶兩月口糧後復定為四個月而
於官兵起程時未及滿支四個月之數今特為之
補運均未聲明如係帶往預備賞賚之用尚屬可
行若官兵已攜帶四個月口糧今復多行裹帶接
續前進萬餘兵丁應備口糧若干需用駝隻若干
中途保護既分兵丁之力且防意外之虞殊未妥
協著傳諭班第查明如係必需之項一面計數奏
聞一面辦理尋班第奏言現在前隊哨探兵六千
名俱攜帶四個月口糧臣帶領察哈爾兵二千
名亦攜帶三個月口糧並無減半留存須俟續
運者特備賞之項從前未經攜帶現計衆兵進
發後馬駝尚有餘剰臣意酌帶軍餉不特大兵
有需用之處可以接濟而平定準噶爾後一切
賞項亦可動支且此次解餉兵丁即接續大兵
前進照看亦易似可無意外之虞惟現在所餘
馬駝尚難定數應交與駐劄烏里雅蘇台大臣
等量臣等前進之兵成功遲速及所餘馬駝實
在數目再行詳悉籌辦奏入報
聞
乙亥
密諭定北將軍班第
上諭軍機大臣曰班第陳奏阿睦爾撒納情形一摺
有不時留心防範之語前因納噶查有承順阿睦
爾撒納之意是以降旨令班第善為曉諭俾其妄
念不生今看阿睦爾撒納一應事宜尚屬奮往亦
不宜稍存形跡致令疑懼著傳諭班第嗣後向阿
睦爾撒納勿遽露防範之意並將朕節次所降密
旨即行封固繳回
丙子
定西將軍永常等奏報領兵起程日期
永常等奏言臣等於二月十九日至巴里坤查
驗各處兵丁俱已到齊惟原派和托輝特公額
林沁兵二百名丹拜兵一百名尚在未到俟到
時即行帶領前往否則即於鄂容安帶來哈密
安西肅州兵内揀選共足六千名之數擬遵原
奉
諭旨於二月二十八日起程今聞有葉克明安巴雅
爾一人帶領一千戸口移至額林哈畢爾噶地
方前來投順俟到彼處辦理招降亦須數日今
擬於二月二十五日由巴里坤領兵前進一路
探取北路大兵信息會合辦理奏入報
聞
戊寅
申諭定北將軍班第等派兵防守卡倫事宜
上諭軍機大臣曰班第據博爾貝告稱有布珠庫現
在帶兵四百名來至卡倫外招摩多地方之語現
在派兵往各卡倫防守並移咨駐劄烏里雅蘇台
大臣嚴行防範烏梁海等乃無用之人從前進兵
時伊等但知聞風遠遁未敢侵犯現已大半聲威
收服布珠庫一人豈有反敢侵犯之理此言不過
布珠庫虛張聲勢冀緩我師耳原可置之不理朕
已詳悉諭知班第令勿因此而分所進之兵力今
此奏仍不免過於小心如為防範去年所收之烏
梁海則伊等受朕厚恩安居度日不但不肯逃避
即使偶有逃避之人平定伊犂後自必仍來歸附
能向何處遠颺竟可無庸派兵防守况駐劄烏里
雅蘇台大臣現止兆惠舒赫德等數人倘因此稍
事張皇辦理未善則喀爾喀必生畏懼即新降之
烏梁海等亦易生疑種種殊未詳愼但班第既已
派往且兵亦不多姑無庸深論班第惟專心辦理
進兵之事不必以博爾貝之言為慮並傳諭駐劄
烏里雅蘇台大臣等知之
庚辰
命治烏梁海宰桑都塔齊教唆逃人之罪
上諭軍機大臣曰班第奏烏梁海恩克什等十八戸
潛逃請交與宰桑都塔齊嚴挐務獲侍衛六格等
應交部議處宰桑都塔齊班珠爾應交與該扎薩
克嚴懲治罪恩克什等逃遁明係都塔齊從前有
覬覦管轄之意後將伊等歸與察達克管理未遂
其意從中教唆所致班第即交與都塔齊查拏辦
理甚合如能拏獲尚可贖伊等之罪倘致脱逃必
當從重治罪此時且無庸交該扎薩克懲究六格
追趕時未曾給與多人尚屬可恕著免其交部現
在辦理進兵之事甚屬緊要班第惟當奮勉前往
恩克什等數人即使逃遁亦無關係况平定伊犂
後伊等更向何處遠颺惟都塔齊人甚奸詐俟事
定後斷不可留班第將來駐劄伊犂可告知阿睦
爾撒納於伊回來時酌量辦理尋班第奏言據管
理烏梁海郡王品級貝勒青滚雜卜告稱恩克
什等十八戸係久經投順之人潛行逃竄皆由
都塔齊不能嚴行約束反從中指使所致且逃
竄後都塔齊僅報出入戸隱瞞十戸其中更有
可疑如此不可信之人若仍留於巴爾楚克地
方將來新來投順人衆必為其所愚且日久自
恐敗露必致逃竄理應將都塔齊正法以為衆
烏梁海之戒據阿睦爾撒納亦以青滚雜卜之
言為是臣即交與青滚雜卜令其遣派妥人將
都塔齊拏至卡倫數其罪惡即日正法以昭炯
戒仍曉諭衆烏梁海等不得效尤亦不相牽累
以安衆心奏入
上從之
申諭定西將軍永常協辦陜甘總督劉統勲等
上諭軍機大臣曰劉統勲奏辦理馬駝糧運情形摺
内稱挑出瘦小不堪用及疲乏駝隻俱係上年秋
間查報堪用永常奏明收槽喂養者此處顯有推
諉情弊永常係該省總督又命為將軍一切事務
原係分所應辦即來京請訓往還亦僅數月該省
辦理情形豈得諉為不知設使不令劉統勲前往
寧能不辦耶此永常之無可推諉也至劉統勲以
軍機大臣朕特派往協同辦理則永常所辦之事
皆伊之事彼此本無可分設使永常獨力能辦亦
不必派伊協辦矣此劉統勲之無可推諉也二者
之中永常之責較重而其不應存彼此之見則一
耳况辦理此等重大事務其中小有未協惟當隨
宜籌酌令於事有濟此番進兵原議在四月内今
於二月先進數千尅期部署已無悞先行進𠞰之
期若僅如肉乾等項運送稍遲不過將承辦屬員
照例參處足矣豈可以此各存意見有負朕鄭重
委任之意著詳悉傳諭伊等倘再蹈前轍朕必重
治其罪
癸未
申諭定西將軍永常
上諭軍機大臣曰劉統勲奏稱前奉諭旨以先進之
兵約滿二千即帶領前進又准廷議續進官兵俱
以二千為一起今綠旗官兵久駐軍營即應遵旨
料理進發所謂先進之兵約滿二千即行前進者
指索倫及滿洲京兵而言如係綠旗兵丁只可令
供臺站等用若令前隊進發殊不足恃著傳諭永
常不得將綠旗官兵帶領先進且永常此番安分
自量不妄作主張尚可邀受恩典倘因薩喇爾已
有就緒永常急遽單身前往則必為薩喇爾等所
笑將不能承受朕恩又為永興之續矣至馬駝等
項永常劉統勲彼此照應辦理無致意見參差自取
罪戾又
諭曰永常奏稱帶領現在所有綠旗及回子兵於三
月初九日繼前隊哨探兵進發永常辦事一味草
率其急欲進兵意以事成時伊亦在彼處同有勞
績耳此等意見愚而且鄙昨已降旨令伊不得僅
帶綠旗官兵前進如已起程接旨後即在中途等
候俟各處兵丁齊集再行進發永常係總辦軍務
大臣凡一切應辦應催之事皆係其職分朕令劉
統勲前往不過協辦伊任内事耳伊理應將一切
事務籌畫周詳乃諸事推諉於劉統勲今急欲帶
兵前進意以業已進兵則愈於伊無涉不思劉統
勲一人不但不能辦理今又將鄂昌之事交與劉
統勲豈能兼顧永常接到此旨即將帶往綠旗官
兵交與額林沁多爾濟帶領伊即回至肅州將陸
續所到之兵辦給一切糧餉馬駝全行妥協起程
有日伊然後尾行前進少有違悞斷不寬宥再策
凌等此次行走奮勉朕是以加恩令於中途賞給
羊隻或用肉乾此亦鼓勵戎行之意若使伊等口
糧充裕而羊尚未到即為少緩再給亦無不可而
永常輙議令將羊隻折銀賞給試思以二千人而
賞給一千餘兩之銀作何分給且現已進兵銀兩
亦何所用之永常之辦理種種未協即此可見現
在解往之折價銀兩既行分給不必置議仍遵原
旨辦理羊隻及肉乾等項作速解往即行分給永
常務遵旨辦理
參贊大臣哈達哈等疏奏防守卡倫事宜
哈達哈等奏言大兵前進之後各處卡倫理應
嚴加防守臣等現於哈喇阿濟爾罕等處撤回
兵内揀選一千名派喀爾喀扎薩克台吉根敦
帶領五百名往海喇圖庫列圖哈道里科卜多
布延圖各處駐劄防守復派喀爾喀公品級諾
爾布扎卜領兵五百名往烏哈爾和碩等處駐
劄防守令其時常派兵哨探並管理新舊烏梁
海游牧以及接收來降人衆奏入報
聞
乙酉
命定西將軍永常籌運接濟軍營馬駝糧餉
上諭軍機大臣曰班第奏請續運馬駝糧餉以備接
濟大兵之用朕已交軍機大臣議覆准行其西路
哨探兵已於二月二十五日進發官兵各攜帶兩
個月口糧並乘騎馬駝外亦應照北路預籌接濟
著傳諭永常於軍營現在所有馬駝糧餉無論何
項惟量其所有酌量運往以備接濟
丁亥
諭定邊左副將軍阿睦爾撒納
上諭軍機大臣曰朕因阿睦爾撒納領兵先進途中
如有應奏事件令阿睦爾撒納一面具奏一面知
會班第已經降旨傳諭蓋欲早聞伊等前途捷音
耳今閱班第所奏都塔齊一事仍係阿睦爾撒納
轉報因阿睦爾撒納尚未接到諭旨此等本非甚
緊要之事即或咨報具奏猶屬可行第思嗣後向
前更進其信息尤欲急聞且地方情形阿睦爾撒
納自較班第熟悉若必待合詞具奏不免紆迴著
再傳諭阿睦爾撒納如有必須會商具奏者仍照
舊辦理其有應行速為奏聞者即一面陳奏一面
移咨班第庶一切事宜不致稍有遲滯
定北將軍班第疏奏驗看補放扎哈沁佐領事
宜
班第奏言前遣員外郎納蘇圖等編定扎哈沁
人等旗分佐領其應放佐領人員令内大臣總
管瑪木特保送驗看今臣經過扎卜堪地方據
喀喇巴圖魯阿玉錫將擬放佐領之瑪什賽音
嘉納巴克等二人送驗其餘現在軍前者俱咨
行阿睦爾撒納驗看另報又據瑪木特保送從
前總理九得秦事務之阿勒巴齊唐古忒一員
請比佐領優加一等仍令照舊總理各佐領事
務阿勒巴齊唐古忒既為瑪木特信任之人應
令其仍照舊管理事務可否賞給四品參領職
銜之處出自
聖恩臣隨諭令將扎哈沁游牧事務令阿勒巴齊唐
古忒等會同臣等派出之協理台吉策凌旺舒
克公同辦理加意管束奏入報
聞
戊子
上諭軍機大臣曰納默庫班珠爾齊木庫爾俱同阿
睦爾撒納領兵前進伊等俱係大員著施恩賞給
訥默庫班珠爾三眼翎齊木庫爾雙眼翎和托輝
特郡王品級貝勒青滚雜卜原係多年扎薩克近
亦在軍前效力再西路進兵之策凌策凌烏巴什
行走並屬奮勉俱著賞給三眼翎永遠服用以示
奬勵
命定邊左副將軍阿睦爾撒納沿途籌辦投降人等
事宜
上諭軍機大臣曰阿睦爾撒納奏來降之巴第阿咱
特等告稱哈薩克錫喇帶領伊屬下向額林哈畢
爾噶遷移其屬下數得秦人等及收楞額巴爾沁
等俱有來降之信看來相繼來降之人必多此等
望風納欵即應加恩優䘏但現値進兵之時無暇
辦理賞賚事務著阿睦爾撒納於沿途投降人等
詳悉記明在何處投降即令其住居原處不必遷
徙並將功成後即行施恩之處明白曉諭此内如
有大頭目等應帶往軍前者即行帶往其輝特都
爾伯特和碩特各部落及達瓦齊所屬人等亦必
陸續來降達瓦齊屬下人應另行分别辦理其輝
特等所屬人應如何辦理即當預為籌畫庶臨時
易於安插阿睦爾撒納即遵旨妥辦並傳諭班第
及西路薩喇爾等轉諭策凌等知之
定邊左副將軍阿睦爾撒納疏奏詢問副都統
察達克情形
阿睦爾撒納奏言臣等審訊烏梁海博爾貝摺
内請將副都統察達克傳至軍前與博爾貝當
面質對後即將博爾貝正法嗣因博爾貝瘡口
復發於察達克未到之前已經病故臣等仍將
博爾貝戮屍梟首外察達克前來臣等將博爾
貝前後供詞明白曉諭據察達克告稱博爾貝
係車根所屬之人原係不可信之小人其言俱
屬荒唐現在準噶爾内亂無存身之地布珠庫
斷不能出兵即所言來至招摩多四百之兵亦
係布珠庫等為瞭望蹤跡安置之數人並非敢
來迎烏梁海等之兵且烏梁海等投順以來身
受
天朝重恩安居樂業即車根赤倫之人我不能深信
若我屬下之人俱可保其必無異志現在將軍
既於扎拉圖杭吉爾察克等要害之處駐兵防
守即使有一二不肖之徒亦於事無礙餘俟赤
倫到日俱可詳悉實在情形奏入報
聞
定邊左副將軍阿睦爾撒納疏奏揀派達什敦
多卜等領兵先進事宜
阿睦爾撒納等奏言臣等於二月十二日自烏
里雅蘇台軍營起程因厄魯特兵未經全到且
沿途養息馬力緩行至二十四日抵庫卜克爾
支放馬匹於三月初一日至齊齊克淖爾現在
支放各處兵丁馬匹口糧即出卡倫前往其達
什敦多卜察達克圖倫楚等臣等帶領行走俟
至布拉罕察罕托輝地方遵
旨令其先進惟期早獲逃犯巴朗復派喀爾喀貝子
策卜登厄魯特貝子得濟特協同前往奏入報
聞
平定準噶爾方略正編卷八
