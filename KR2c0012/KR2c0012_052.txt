平定準噶爾方略前編卷五十二
乾隆十四年夏四月庚申
準噶爾部人羅卜藏等來降
命賞給安插如例
秋七月壬子
議準夷貿易事宜
陜甘總督尹繼善奏言前督黃廷桂奏請將交
易之事照前官辦惟令商人領變以所得餘利
歸公查交易之事惟商人素所熟習凡置辦紬
縀變賣皮貨等物俱能籌畫無遺及講價交換
裒多益寡均須通盤計算方不至大有虧折若
在官承辦不特官與夷錙銖較量有關體制而
貲本價值亦必不能如商人之斟酌減省且所
得羡餘歸公商人毫無所利亦非情理之平應
仍令商辦而官為統攝照看庶為妥協又夷人
三年之内交易兩次若以一商承辦貲本難於
轉輸請派兩商輪值以次接濟至熬茶等年額
外交易之事仍交官辦而以貨交商領銷奏入
上命軍機大臣議奏尋議應如所請
上從之已而尹繼善以明年貿易期近一時艱於募
商奏請暫准官辦一次得
旨允行並
諭軍機大臣曰尹繼善覆奏準夷交易一摺著照所
請暫准動項官辦一次向來夷人於交易年分之
外借端不時往來希圖獲利其無厭之求固當少
為節制然以字小之恩宏懷遠之略使邊庭息警
疆宇寧謐所全實多尹繼善固不可輕信屬員多
糜帑項亦不必過求贏餘以益官帑而使夷人觖
望有失輕重之宜也著傳諭尹繼善知之
冬十月丙戌
準噶爾部人鄂倫楚克等來降
命賞給安插如例
丙申
訓飭駐藏副都統紀三加提督傅清都統銜赴藏辦
事
上諭軍機大臣曰據紀三奏稱到藏以來留心訪察
朱爾默特那木扎爾看來情性乖張屬下俱懷怨
望且伊又有疑忌達賴喇嘛之心恐日久衆怨愈
深達賴喇嘛亦不能忍致生事端請將伊兄朱爾
默特策卜登移取來藏協同辦事以分其權並將
達賴喇嘛自藏移至泰寧安駐等語此奏甚屬舛
謬朕前降旨紀三特令其察看朱爾默特那木扎
爾見朕諭旨時是否真切感畏伊之行止能效法
伊父頗羅鼐否或應教導或應防範俱著留心體
察並非即有辦理之意紀三但當將此等情迹據
實奏聞至日後生事與否本難逆料況又欲將達
賴喇嘛移至泰寧安駐此事尤不可行看來紀三
見識甚謬伊係駐藏大臣凡事宜果斷其於朱爾
默特那木扎爾應教導者即為教導應防範者即
為防範惟視事之輕重隨機辦理豈可顯露情形
轉致起土伯特疑心乎將此寄飭紀三知之又
諭軍機大臣曰從前藏地常派大臣二員駐劄辦事
後乃裁去一員朕思藏地關係甚要彼處應辦事
件有二人相商較為有益且换班先後更替有一
舊人尤覺妥當固原提督傅清從前曾經在藏彼
處事體諒屬稔知著賞給都統銜前往與紀三公
同辦事其欽差大臣關防著傅清收掌不必來京
可即由彼馳驛赴藏將此傳諭傅清知之
戊戌
命賞拿獲逃人之台吉旺布多爾濟等
額駙策凌奏言台吉額林沁旗下有厄魯特巴
黨伊爾格特蒙古烏常巴圖等潛約同逃經烏
勒木濟告知羅對羅對轉告額林沁之子旺布
多爾濟旺布多爾濟隨即領兵追至貢贊伯勒
齊爾地方全行拿獲查旺布多爾濟此事雖屬
奮勉但巴黨等本係交與伊父額林沁安插之
人因不能撫綏始致逃走應將旺布多爾濟擒
獲之功抵罪其隨旺布多爾濟追獲逃人之台
吉宰桑巴都虎博第蘇等與送信之烏勒木濟
羅對等請照例賞給奏入得
旨策凌所奏將旺布多爾濟之功抵罪固是但旺布
多爾濟聞信即追將逃人盡獲尚屬勇往著加恩
賞給粧縀一匹大縀一疋烏勒木濟並不入逃人
之黨又即時送信甚屬可嘉著加一倍賞給餘依
議
十二月乙酉
西藏郡王朱爾默特那木扎爾與其兄公朱爾
默特策卜登搆兵降
勅訓諭並
申諭駐藏副都統紀三
紀三奏言郡王朱爾默特那木扎爾告稱伊兄
朱爾默特策卜登聚兵征取伊駐防阿里地方
之果弼柰等并聞有發兵進藏之信該郡王因
調兵豫備達賴喇嘛亦告稱朱爾默特策卜登
曾將征取果弼柰之事寄字與達賴喇嘛及班
禪額爾得尼等語奏入
勅諭朱爾默特策卜登曰爾父子受朕恩深重爾所
素知爾今無故發兵征取果弼柰是出何意若果
如此是爾既負朕恩又玷辱爾父矣朕聞爾兄弟
稍有不睦但爾於兄弟之間素敦和好爾父王爵
尚肯讓爾弟承襲今乃轉欲搆兵取罪乎如果兄
弟間有不和之處宜親身赴藏以實情告知辦事
大臣與達賴喇嘛今計不出此擅自發兵殊屬糊
塗朕此旨一到爾即欽遵親赴藏地在辦事大臣
達賴喇嘛前聲明其故俟伊等奏到朕自另簡大
臣將爾兄弟之事分剖明白務令永遠和睦如爾
有欲奏之言亦即具奏朕自有措置所有諭爾弟
勅旨一併抄寄知之又
勅諭朱爾默特那木扎爾曰爾父頗羅鼐在時誠心
為國故朕叠次加恩由台吉封至郡王深加信用
又准其所請將王爵令爾襲封辦理藏地事務今
爾兄弟間自生猜嫌爾兄發兵征取果弼柰等朕
已降旨詰問其起兵之由爾可即派土伯特賢員
隨同紀三處派出之傳旨章京前往爾兄如即遵
朕諭來藏朕遣大臣將爾兄弟不睦情由分剖明
白務令永遠和睦如爾兄有難以來藏之處亦即
令其將實情具呈入奏朕覽其呈詞另為裁斷若
抗旨不來藏地又不具呈詞是顯有異心爾即發
兵酌量辦理爾惟當感激朕恩用心保守地方斷
不可滋事若因兄弟稍有不和即藉端生事是將
爾父一生忠誠奮勉之處俱掩没矣爾可度量事
理輕重而行所有諭爾兄勅旨一併抄寄知之又
諭紀三曰朕思頗羅鼐父子受朕恩深重朱爾默特
策卜登何以遽有搆兵妄動之事或者朱爾默特
那木扎爾意欲傾陷伊兄設此譎計亦未可知惟
當察其實情秉公辦理不可忽略稍致偏袒被欺
朕今降旨詰問朱爾默特策卜登起兵情由爾可
即派章京齎此旨揀選内地兵丁隨從率同土伯
特人前往傳旨若朱爾默特策卜登有難以來藏
之處亦即令據實具呈爾速行代奏候朕覽後再
為裁斷此派去傳旨之章京務令將朱爾默特策
卜登如何舉動如何言語之處詳細察看爾一併
速行具奏
丁亥
諭都統傅清體察西藏事宜
上諭軍機大臣曰昨將紀三所奏藏地搆兵等摺及
朕所降諭旨俱寄知傅清計此時傅清尚未赴藏
接到現在既有朱爾默特策卜登起兵攻取果弼
柰之信可速寄信傅清藏地關係甚要事之真偽
今雖不能即定然不可不為留意朱爾默特那木
扎爾年幼躁急性好生事外貌雖依紀三教導其
實紀三轉被欺蒙亦未可知使伊本無生事之心
伊兄實欲進兵來藏是特其兄弟間互相侵犯辦
理尚易若伊兄並無此事而伊造言誣搆藉端生
事則伊即係不可存留之人速宜辦理然土伯特
人賦性狡詐此事之起或因朱爾默特那木扎爾
嚴刻屬下乘伊兄弟不和從中離間更未可定此
處傅清務須留心沿途細訪倘朱爾默特那木扎
爾不願派大臣駐藏藉端設計以陷紀三斷不可
忽略以致墮其術中如有見聞即行具奏朕自有
措置再紀三過於拘謹遇事每無定見是以特命
傅清前往協同辦事今藏内又添駐藏大臣一員
彼處之人不無猜疑傅清凡事當與紀三妥商務
期有裨勿因彼此意見不同自生猜疑致土伯特
人疑惑諸事細心辦理勉之愼之
壬辰
準噶爾部人沙喇克等來降
命賞給安插如例
壬寅
命侍郎拉布敦往代紀三駐藏辦事
乾隆十五年春正月壬子
準噶爾使臣尼瑪等入貢
準噶爾台吉策妄多爾濟那木扎爾奏言前者
使臣唵集敦多卜等回述
大皇帝諭旨令我永守和好又蒙
恩准我處貿易人增加百名為二百名不勝感激伏
念
大皇帝施恩我父以興黃教安羣生為念永敦和好
是以准我處通貢貿易至今今惟有益矢恭敬
遵行不違以副
大皇帝施恩和好之至意至前蒙
大皇帝准我處遣人在唐古忒地方念經二次具荷
鴻慈深加矜憫但我處由唐古忒請來喇嘛今大半
亡故為此恭懇
聖恩准我處每次差二三十人往唐古忒地方二博
克達四大廟及黃教各廟請安伏乞
大皇帝睿鑒施行仍令使臣尼瑪等口奏奏入報
聞
甲寅
賜尼瑪等宴於豐澤園
戊午
賜準噶爾台吉策妄多爾濟那木扎爾勅書
奉
天承運
皇帝詔曰據台吉奏肅州貿易之人蒙恩加增百名
感戴陳謝殊屬敬順朕甚嘉之至奏稱所有唐古
忒喇嘛已多亡故懇每次差數十人往唐古忒二
博克達四大廟黃教各廟請安等語爾使臣尼瑪
等亦經口奏及此朕為天下主可行之事斷無不
允行不可行者雖懇求亦不許昨爾奏來肅貿易
人少不足照看朕即照所請准加百名從前爾父
噶爾丹策零奏請為爾祖策妄阿喇卜坦差人三
百名往西藏熬茶朕特加恩派大臣官兵照看并
賞沿途牲畜路費至藏完成此事續又據爾奏請
為爾父噶爾丹策零差人三百名熬茶朕亦准爾
照前辦理似此應行大事朕一一俯從若非此等
事則斷不准行從前降旨甚明今爾又奏請每年
差二三十人在唐古忒地方行走是以斷不可行
之事來奏也爾意以已准爾等往藏熬茶兩次未
必再准前往是以妄生冀倖殊不知果有前此大
事朕原未嘗禁止往藏今無故每年令二三十人
前往不惟事有不可即照爾所請日後又必言人
少請多增人數矣將每年必派官兵照看爾往來
之人可乎况從前往藏熬茶時藏内郡王朱爾默
特那木扎爾曾奏請停止準噶爾人往藏朕若准
爾所請則朱爾默特那木扎爾所奏豈竟置之不
問乎爾等即不用朕官兵照看以己力竊往藏地
朱爾默特那木扎爾亦安肯容納乎但今爾地所
有自藏延請喇嘛大半亡故誠恐黃教日泯朕方
欲廣演黃教豈肯令爾地之教日就澌滅今為爾
詳度朕中國大廟有名胡土克圖藏内挑取有德
行喇嘛及各處有學業喇嘛皆住持其中爾可將
喇嘛内聰穎者挑選十名或二十名送至京師在
大廟勤學三四年令其回去即可助行黃教但此
學經喇嘛須擇年少之人學成時可以行教三四
十年自後不得每年差來必俟人數將完方准再
行挑送學習此特恐爾處黃教漸廢是以多方為
爾籌畫非必欲令爾處喇嘛赴京也爾若不願送
喇嘛來學即可中止如復以差人至藏為請則斷
不許爾惟當感戴朕恩永圖承受勿妄生他念勉
之尋又降
旨嗣後準噶爾貢使攜帶貨物如在尼瑪數目以内
准其貿易倘逾此數即行駁回著諭尼瑪令其回
時傳諭台吉知之
二月己丑
定邊左副將軍額駙超勇親王策凌卒
上諭軍機大臣曰前因參贊大臣穆克登額等奏稱
額駙策凌患病朕特令額駙之子策布登扎布與
蘇巴什里帶領太醫馳驛前往朕意額駙偶然抱
病當即痊可後穆克登額等又奏額駙病重朕即
特遣乾清門侍衞得山前往看視續又遣貝勒羅
卜藏前去不意伊等未到而穆克登額等奏額駙
已於二月初五日病故額駙自
皇祖時至今始終竭誠宣力忠勤匪懈功在國家今聞
溘逝朕心不勝憫悼世子成衮扎布又奏稱伊父
遺言身故之後乞附葬公主園寢即此一節身後
尚不忘戀闕其一生實心為國可知著照所請即
令得山與成衮扎布一同護送進口並賞銀一萬
兩辦理喪事俟到京之日朕親往奠酒所有應行
䘏典與在京親王一體加恩其左副將軍印務暫
令貝勒羅卜藏署理又
諭内閣曰額駙策凌有名台吉又係近親在
皇祖時即宣力邊陲懋著勲績
皇考益加寵倚封為親王專任以邊事身先血戰勦滅
猾賊大功昭著彌矢忠勤朕念王為
兩朝勲舊用益加優眷倚為屏藩今聞溘逝深為憫惻
所有齊集祭祀諸典禮已有旨照内地親王一體
加恩但古之勲戚多有從祀者如王之功允宜配
享
太廟雖本朝未有有親之蒙古王配享而朕念王勲著
國家名顯史冊委任既久殊寵宜膺著加恩配享
廟庭並賜祀賢良祠以示朕酬庸展親之至意
三月丙寅
命達爾扎策凌為頭等台吉
先是紀三奏報朱爾默特策卜登於上年十二
月十八日病故朱爾默特那木扎爾懇請收葬
其屍并養育其子
上特降旨允行並准朱爾默特那木扎爾親赴薩海
等處安輯被兵驚擾之人至是紀三又奏稱朱
爾默特那木扎爾請將伊子達爾扎策凌駐劄
阿里地方奏入得
旨朱爾默特那木扎爾為防守地方欲遣伊子達爾
扎策凌前往阿里駐劄所請甚是但達爾扎策凌
現無職銜恐不足以統轄兵衆著加恩將達爾扎
策凌授為扎薩克頭等台吉
己巳
喀爾喀副將軍公巴蘇卒
賞䘏如例
夏四月戊寅
命副統班第往代拉布敦駐藏辦事
先是
上命拉布敦赴藏更換紀三至是以朱爾默特策卜
登已故藏内無事而拉布敦自藏甫回復經派
往是以降
旨令辦理青海事務副都統班第往換拉布敦回京
其青海事務即令紀三前往辦理尋又
諭紀三進京請訓再往青海班第俟紀三到日再行
赴藏
壬午
副都統班第奏西寧所屬四十部番目照例會
盟
癸巳
諭安西提督永常等辦理夷使貿易事宜
永常奏言夷使尼瑪回至哈密懇求變賣乏弱
駝馬購買貨物總兵張世偉恐堅拒啟釁遂悉
准其請奏入
上諭軍機大臣曰此事尼瑪固屬卑鄙小見而張世
偉亦未免過於姑息似此因循怯懦將來或恐貽
笑外夷難令其彈壓邊境伊前在西寧辦理喂駝
一節尚屬盡心或於内地營務相宜已令其來京
陛見酌量另補其員缺令吕瀚補授此旨不必告
知張世偉俟吕瀚到鎮凡夷使分内應得些小利
益之處仍照常聽其交易以示懷柔若例外干求
當示之節制以杜無厭之望著傳諭永常可逐一
詳悉告知吕瀚令其審度輕重妥協辦理
五月丙午
諭駐藏都統傅清侍郎拉布敦察奏朱爾默特那木
扎爾回藏舉動情形
先是傅清未進藏時奏朱爾默特策卜登搆兵
之信恐未必確或係朱爾默特那木扎爾欲并
據伊兄之地捏詞以起兵端臣至藏察看情形
如機有可乘即將朱爾默特那木扎爾辦理旋
奉
諭旨朱爾默特那木扎爾乖戾詭譎留之終必生事
或乘伊與兄搆兵令四川總督策楞等帶兵以助
戰為名相機擒賊或俟明年
萬壽遣章嘉胡土克圖赴藏熬茶派川督帶兵護送至
彼伺間殱除二者孰為利便傅清至藏後可察看
情形熟籌具奏至是傅清抵藏朱爾默特策卜登
已故朱爾默特那木扎爾以曾經奏准親往薩
海地方安輯人衆遂調取部落兵丁運帶砲位
前往傅清拉布敦奏
聞
上諭軍機大臣曰此或朱爾默特那木扎爾以伊兄
雖死其部衆未必皆服是以調兵自護抑或因弟
兄啟釁懼朕問罪妄意離其巢穴即可苟免亦未
可定然此皆其畏懼之心所致也苐自去冬不知
紀三何以使之疑惑如此其後派傅清前往駐劄
又令拉布敦往換紀三因連遣大臣到彼益生疑
懼亦不能無但今春伊遣人入貢時朕叠加恩賞
又令與青海親王結親亦可以解其疑惑此時想
未接到諭旨如果接到當喜出望外可以不疑著
傳諭傅清拉布敦此時惟應靜以鎮之待其自起
自止在我原無治罪之心則伊亦不生猜疑之念
勿因急欲解其疑心轉生一番忙亂俟其回藏後
將如何舉動之處再行奏聞可也
六月丙子
命扎薩克親王成袞扎布為定邊左副將軍
上諭軍機大臣曰額駙策凌為國家竭誠宣力是以
皇考加恩封至親王授以定邊左副將軍重任額駙謀
勇之名準夷莫不懾伏訓兵飭備使喀爾喀寧靜
無事實為國家勲戚重臣不意患病溘逝其定邊
左副將軍之任甚屬緊要簡任務在得人伊長子
扎薩克和碩親王成袞扎布前在軍營著有勞績
其才具實堪勝任雖左副將軍非世襲之職而因
才器使有所不拘著將成袞扎布授為定邊左副
將軍成袞扎布其務矢忠勤效法伊父訓練兵衆
安靖地方以副朕任用之意
辛卯
議準夷貿易章程
陜甘總督尹繼善奏言今歲係準夷貿易之年
現據報夷目諾落素等已到哈密但準夷自交
易以來貨物日漸增多内地愈難銷售允宜示
以節制今歲夷貨業已遠來臣已諄諭肅州鎮
道俟夷人到肅責其違例不准全數交易如果
情詞恭順再行酌量辦理至嗣後章程必宜定
議應令商人倣照節次交易數目將牛馬羊隻
皮張等項一一與之議定並言明内地商人止
照此數備貨若違例多來不准全入交易併不
准全入交界奏入得
旨所見甚是軍機大臣議奏尋議應如所請
上從之
丁酉
命副都統保德為北路軍營參贊大臣
秋七月壬子
準噶爾部人伊拉袞博羅勒岱等來降
命賞給安插如例
九月甲辰
準噶爾部人達鼐來降
命賞給安插如例
丙午
駐藏都統傅清侍郎拉布敦劾奏郡王朱爾默
特那木扎爾
傅清拉布敦奏言朱爾默特那木扎爾往後藏
時將噶卜倫第巴布隆贊等誣搆抄没其家分
給親愛之人又將朱爾默特策卜登之子朱爾
默特旺扎爾遣逐在外凡頗羅鼐所用舊人殺
害抄没黜革者甚多臣等遣人往後藏問候班
禪額爾得尼回稱訪聞朱爾默特策卜登病故
後其子彭蘇克旺布或云逃去或云尚在阿里
地方至朱爾默特旺扎爾係奉
旨交與朱爾默特那木扎爾養育之人今在扎什倫
布為喇嘛朱爾默特那木扎爾現在帶兵二千
餘名在前藏後三百餘里達木地方游牧奏入
得
旨此皆朱爾默特那木扎爾乖張悖戾但道路遼遠
可暫聽之如果關係者大再行籌畫
丁未
授侍郎拉布敦為左都御史
庚戌
準噶爾部人敦多克等來降
命賞給安插如例
辛酉
準噶爾宰桑薩喇爾率所屬來降報準噶爾台
吉策妄多爾濟那木扎爾為其下所弑
先是沙喇克來降時稱策妄多爾濟那木扎爾
昏暴不理政事日以殺狗為戲其姊烏蘭巴雅
爾代管諸務又為策妄多爾濟那木扎爾所疑
送往回地羈禁等語及敦多克等來降又稱策
妄多爾濟那木扎爾自知凶暴滛亂懼衆人謀
害可代伊立為台吉者惟喇嘛達爾扎一人欲
託言至沙喇擘勒行圍將喇嘛達爾扎謀害有
台吉賽音伯勒兄與為首宰桑厄爾錐音袞布
鄂勒吹鄂羅什瑚巴哈曼集那木扎多爾濟博
和爾岱商謀乘策妄多爾濟那木扎爾行圍即
將伊擒住另立喇嘛達爾扎為台吉經小策零
敦多卜之子達什達瓦密告其謀策妄多爾濟
那木扎爾聚兵將厄爾錐音拿獲袞布等聞知
隨即領兵將厄爾錐音奪回復將策妄多爾濟
那木扎爾擒住矐其兩目併達什達瓦俱送往
阿克蘇囚禁遂立喇嘛達爾扎為台吉等語至
是薩喇爾來降據辦理青海番夷事務副都統
班第具奏將薩喇爾送京經軍機大臣詢問據
稱策妄多爾濟那木扎爾疑忌其姊夫賽音伯
勒克賽音伯勒克遂與宰桑厄爾錐音等同謀
將策妄多爾濟那木扎爾殺害立其兄喇嘛達
爾扎因我台吉達什達瓦為策妄多爾濟那木
扎爾所信任亦遂擒拿又拘喚大策零敦多卜
之孫達瓦齊達瓦齊不肯前往喇嘛達爾扎以
其人衆地險亦未敢相迫至我台吉被拿後又
欲將我等戶口分賞各宰桑是以我等來降等
語軍機大臣具奏並請將薩喇爾等照例安插
賞給畜產等項編設佐領即令薩喇爾管理奏
入
命安插於察哈爾尋
授薩喇爾為散秩大臣
冬十一月甲寅
四川總督策楞奏報朱爾默特那木扎爾伏誅
都統傅清左都御史拉布敦為逆黨所害
命策楞暨提督岳鍾琪進藏綏輯侍郎那木扎爾赴
藏辦事
先是傅清等奏朱爾默特那木扎爾謀為不軌
逆跡漸形請相機擒戮
上密諭策楞岳鍾琪調兵預備進𠞰應援至是策楞
等奏言先據西藏糧務通判常明禀稱朱爾默
特那木扎爾謀為不軌告其屬下有我已設計
撤回漢兵四百餘名其餘若不知機早回必盡
行誅滅等語又拉里糧務州同董恭禀稱朱爾
默特那木扎爾行令沿途凡一切漢土兵民以
及文書俱不許往來出入等語兹據駐藏外委
王廷斌等禀稱朱爾默特那木扎爾潛謀不軌
駐藏傅拉二大人於十月十三日誘至通司岡
衙門接
旨遂將伊誅戮詎逆黨羅卜藏扎什等聞信當即率
衆數千圍署施放鎗砲周圍放火達賴喇嘛隨
遣衆僧救護不能得入拉大人被亂刀砍害傅
大人身被槍傷立即自盡所有文武官員多係
被難並糧務衙門被刦庫銀八萬五千餘兩十
四日羅卜藏扎什帶兵潛逃十五日達賴喇嘛
始令公班第達暫理藏王事務附近喇嘛番衆
等俱已歸順逃難各兵民皆係達賴喇嘛現在
養活等語隨又據管領臺站遊擊殷瑞禀稱十
月十八等日達賴喇嘛傳令各塘照舊應付官
兵不得違抗并探知達賴喇嘛在藏内傳令各
番不得傷害漢人等語又據通判常明禀稱十
月二十三等日據公班第達稱逆賊已經擒獲
過半其餘亦不難擒拿搶去餉銀現在查追已
得二萬餘兩其四面緊要路口亦派人把守等
語又據臺站官遞到達賴喇嘛公班第達奏摺
二函臣等看此情形朱爾默特那木扎爾伏誅
已屬確實其逆黨亦據達賴喇嘛公班第達次
第查拘但羅卜藏扎什等敢率衆傷害大臣不
法已極應即進兵擒戮且恐餘孽未盡日後又
將滋事臣等酌議帶兵星即赴打箭爐相機分
别進𠞰應援現差幹員沿途曉諭番民并將進
兵擒拿逆犯緣由寄知達賴喇嘛公班第達以
安藏内之心再副都統班第現由青海赴藏聞
祇帶兵役二十名達賴喇嘛等或未知赴藏緣
由臣等一併寄知達賴喇嘛等令其遣人接護
奏入
上諭内閣曰駐藏都統傅清左都御史拉布敦前因
朱爾默特那木扎爾潛謀不軌情跡顯著奏請相
機剪除凶逆朕以伊等孤懸藏地未可輕舉並令
俟班第到彼察看情形降旨辦理乃傅清等未及
奉到諭旨以機有可乘遂爾便宜行事逆渠已經
授首而傅清拉布敦旋為逆黨所害為國捐軀深
用憫惜除另頒旨加恩優恤外其隨二人捐軀弁
兵著策楞岳鍾琪查明照陣亡例優恤目今藏地
雖已撫輯寧謐但善後事宜不可不專遣大臣前
往辦理著四川總督策楞提督岳鍾琪統領官兵
赴藏綏輯地方搜除逆黨總兵董芳隨後統兵策
應尹繼善著就近馳驛前往四川料理一應糧餉
軍機侍郎那木扎爾著賞銀一千兩整裝即馳驛
前往與班第一同駐藏該部遵諭速行
丙辰
命侍郎兆惠赴藏偕四川總督策楞等辦理善後事
宜
己未
命公班第達管理噶卜倫事務
先是班第達本朱爾默特那木扎爾妹夫為朱
爾默特那木扎爾所惡抄没家產分散妻子傅
清曾遣人密與謀誅逆酋通司岡之變傅清遣
人傳班第達救護班第達以力不能救奔告達
賴喇嘛及事稍定達頼喇嘛隨令班第達暫理
藏王事務查捕逆黨綏輯人衆至是與達賴喇
嘛各具摺入奏
上命班第達以公管理噶卜倫事務又
諭軍機大臣曰西藏經此番舉動正是措置轉關一
大機會若辦理得當則可永遠寧謐稍有滲漏數
十年後又滋事端朱爾默特那木扎爾敢懷逆萌
由於地廣力強事權專一是以潛圖不軌自今藏
地應多立頭目以分殺其勢可傳諭策楞抵藏後
與班第等通盤籌畫務期辦理得宜為一勞永逸
之計至班第達不能救護駐藏大臣念其勢孤力
弱尚屬無過然亦無功可錄但不附逆黨猶知尊
向天朝應俟徐加恩賜策楞到藏可以此意告之
以安其心而用其力
十二月癸未
諭陜甘總督尹繼善辦理準夷貿易事宜
上諭軍機大臣曰據員外郎甘布報稱本年辦理準
夷交易共銀一十八萬餘兩此次夷人貨物較上
屆原多理應按額裁減念該夷遠來復再三懇請
是以從寬交易但銀數至一十八萬有餘此内雖
有兌給物件而銀數已屬過多以間歲一至計之
其數益當不貲夫外夷所增之數即内地所減之
數且内地得貨而旋用旋敝外夷得銀則日積日
贏不可不為深慮著傳諭尹繼善令其查照軍機
大臣從前議准酌定章程劃清界限之處留心熟
籌隨宜節制以為防微杜漸之計亦不得因此而
過為裁抑輕議更張致駭夷人觀聽總期寓駕馭
之意於柔遠之中無濫無苛妥協辦理可也
戊子
副都統班第自青海至藏
壬辰
西藏逆黨羅卜藏扎什等伏誅
駐藏副都統班第奏言臣於十二月二十一日
至藏傳集現存之官員兵丁等查訊起事情形
備知十月十三日傅清拉布敦將朱爾默特那
木扎爾傳至寓中上樓相見時傅清拔刀刴殺
朱爾默特那木扎爾并殺其隨從四五人羅卜
藏扎什聞信即跳樓而下往喚同黨聚兵圍樓
施放鎗砲傅清遣人往傳班第達救護班第達
因力薄不能救護奔告達賴喇嘛達賴喇嘛隨
使人攔阻賊黨並不聽從放火燒房傅清身中
三傷立即自盡拉布敦中傷更多為賊所害主
事策塔爾參將黃元龍亦皆自盡筆帖式齊誠
自刎未死通判常明亦中矢石之傷陣亡千總
二員兵四十九名家人商民七十七人所有官
庫帑銀俱被搶奪羅卜藏扎什等乘間逃走次
日達賴喇嘛收聚餘兵安撫衆人公班第達擒
獲賊犯羅卜藏扎什等十三人牢固監禁臣嚴
加刑訊又供出夥賊德什奈等十四人查各逆
犯聚衆為亂殺害大臣刦奪帑銀兇悖已極應
即立正國法隨於二十五日將為首之羅卜藏
扎什與領衆放火搶奪帑銀之阿喇卜坦吹木
札特殺死多人之車臣哈什哈放鳥鎗弓箭打
傷大臣之達爾汗雅遜巴特馬古爾濟椿丕勒
妄介俱凌遲處死聽從賊首殺人運草放火先
行上樓助惡之尚卓特巴拉扎卜曾本旺扎爾
曼金得什鼐等俱斬決隨從作亂之通使扎什
喇卜坦等俱絞決懼罪自盡之杯隴沙克巴監
斃之拉克袞布俱行戮尸與各磔犯一併碎骨
仍各梟首示衆餘黨分别發遣家產變價歸帑
奏入報
聞
平定準噶爾方略卷五十二
