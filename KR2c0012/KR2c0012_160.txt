平定準噶爾方略續編卷二十一
乾隆二十八年三月戊午朔
葉爾羌辦事尚書都統新柱等疏奏拔達克山
素勒坦沙獻波羅泥都屍骸及其妻子
新柱等奏言臣等節次欽奉
諭旨辦理拔達克山素勒坦沙及霍罕額爾德尼伯
克之事隨於正月十七日據派往拔達克山之
薩里阿布拉三等呈稱上年十二月十九日至
拔達克山將所奉訪聞波羅泥都屍骸潛瘞於
牌租阿巴特及寄書素勒坦沙速令呈獻等情
節再三開導素勒坦沙於二十三日遣密爾咱
阿達里卜等同到埋瘞波羅泥都屍骸處所眼
同掘出併將伊妻一名珠賚哈係回人生子和
卓阿斯瑪一名巴特瑪係厄魯特人生子阿卜
都哈里克一名額爾克揚係布魯特人生子和
卓巴哈敦俱全行查交又照看伊等之摩羅密
爾努魯斯摩羅巴喇特等九名口情願隨來内
地遂於二十六日起程等語查散秩大臣阿竒
木之姊濟爾噶勒係波羅泥都屬人波羅泥都
之妻俱係素識本年正月二十五日臣等將波
羅泥都之妻三人令濟爾噶勒及葉爾羌舊伯
克等識認僉稱確實又詰問密爾咱阿達里卜
云從前素勒坦沙曾言波羅泥都之屍係伊親
隨伊里雅斯等盜往琿都斯塔爾罕部落埋於
伊瑪瑪拉今從拔達克山牌祖阿巴特掘出恐
未確實據稱前將軍等索取時未知盜去原委
是以不能查出續因和卓木幼女身故前往埋
葬其時正値貿易聚集之期凡波羅泥都舊屬
俱於是夜潛往祭奠我等俱經目擊此次掘屍
時因摩羅巴喇特不肯直供經薩里等持刀欲
殺始指掘一幼女之屍復行嚴訊往掘凡舊隨
波羅泥都人等意俱慘沮等語臣等伏思波羅
泥都負
恩叛逆部滅身亡其屍骸妻子雖無關輕重但有此
餘孽仍留回部保無借端滋事搖惑衆心以致
善良被擾今全行獻出回人共見共聞邊陲益
為寧帖臣等不勝慶幸謹將逆屍盛匣封固及
其妻子屬人派員一同解送再素勒坦沙恭進
表文及致臣等書信謹一併進呈
御覽奏入得
旨下部知之尋繹出所進表文云拔達克山伯克臣
素勒坦沙謹奏請
聖鑒自為臣僕受
大皇帝深恩實出衆伯克之上今布哈爾烏蘇伯克
等皆以臣殺害波羅泥都霍集占等結怨興兵
臣雖勉力支持然别無可倚賴所幸為
大皇帝臣僕實心效力整頓部落即身故之日亦必
囑咐子孫無改臣在日恭順至臣地所埋波羅
泥都屍骸及其妻子僕人蒙葉爾羌駐劄大臣
等遣使查取臣不敢遲悞即遣臣親隨密爾咱
阿達里卜等呈獻并令入覲
天顔謹奏
命議敘葉爾羌辦事尚書都統新柱等及辦理齊特
喇爾事宜
上諭軍機大臣曰新柱等奏稱素勒坦沙呈獻波羅
泥都屍骸及其妻子遣使入覲惟伊侵掠之齊特
喇爾尚在致書自辦未即付還仍行嚴飭令薩里
等同密爾咱阿達里卜前往等語新柱額敏和
所辦拔達克山事宜甚屬妥協著交部議敘仍各
賞御用荷包鼻煙壺薩里等著賞給緞疋以示鼔
勵覽傳至素勒坦沙書詞稍覺嚴厲伊進表致書
頗屬恭順此次往問侵掠齊特喇爾之事應加以
撫慰但業已發行亦自無礙若素勒坦沙盡還侵
掠固善其或尚有遲疑推托亦不必遽示兵威即
作速奏聞候旨
庚申
命吐魯番郡王額敏和卓暫留葉爾羌辦事
上諭軍機大臣曰前命玉素富往代額敏和卓因有
辦理拔達克山事宜仍令暫留葉爾羌今素勒坦
沙既將波羅泥都屍骸及其妻子獻出則額敏和
卓原可遵諭起程但現在索還侵掠齊特喇爾游
牧又遣薩里等前往拔達克山額敏和卓不若俟
此事辦理妥協後再回吐魯番休息著𫝊諭額敏
和卓及玉素富知之
辛未
命議敘帶領察哈爾兵丁之侍衛齊里克特納旺等
上諭軍機大臣曰齊里克特納旺奏稱帶領挈眷駐
防之察哈爾兵丁已抵烏魯木齊等語齊里克特
納旺照管妥協著交部議敘
命以原任副都統佟福柱為三等侍衛仍留烏魯木
齊效力
上諭軍機大臣曰旌額理等奏稱原任副都統佟福
柱自到烏魯木齊以來頗知奮勉今三年期滿又
懇請多留數年效力應請再留二年等語佟福柱
著加恩授為三等侍衛仍留烏魯木齊效力行走
壬申
喀什噶爾辦事尚書永貴等疏奏霍罕額爾德
尼伯克查還阿濟比土地戶口
永貴等奏言二月十五日據差往霍罕之員外
郎拕穆齊圖侍衛鼐庫納伊沙噶伯克阿卜都
喇伊木等報稱遣人將額德格訥阿濟比所告
鄂斯地方為霍罕額爾德尼所據奉委行文申
飭令其查還隨經面見額爾德尼開陳利害詳
悉曉示額爾德尼聽從即將額德格訥之原駐
鄂斯等處屯種水利全行讓還又令安集延之
阿竒木伯克隨同起程面見阿濟比指給并具
有呈文頗為恭順等語臣等擬俟拕穆齊圖等
回至喀什噶爾詳詢情節謹將遣使霍罕情形
先行馳奏並咨會明瑞新柱等一體酌量辦理
奏入報
聞
癸酉
訓諭參贊大臣納世通辦理外藩事宜
上諭軍機大臣曰永貴等奏稱拕穆齊圖等前往霍
罕以利害曉示額爾德尼伯克即謹遵約束將所
侵阿濟比之鄂斯等處交還指給等語額爾德尼
伯克頗屬恭順伊將來若常能如此可以永荷朕
恩著納世通𫝊諭伊來使等知之再納世通在京
奏對曾有永貴新柱等所辦拔達克山霍罕事體
稍覺過當之語今看伊等辦理如此妥協可見駕
馭外藩若一味姑息伊等必至驕肆自當恩威並
用俾先知所懼則其感益深足以預弭滋事之端
并傳諭納世通伊至喀什噶爾時遇此等事當慎
持大體加意辦理不可苟且塞責
命奬賞拔達克山伯克素勒坦沙
上諭軍機大臣曰素勒坦沙遵奉傳飭送出波羅泥
都屍骸及其妻子所進奏章頗為恭順朕深嘉悦
著加恩賞素勒坦沙緞八端交伊使賷往并著新
柱納世通等將朕鑒悉素勒坦沙悃忱加恩賞賚
之處傳諭知之
丁丑
諭葉爾羌辦事尚書都統新柱等俟辦理齊特喇爾
事竣交代回京
上諭軍機大臣曰新柱久駐葉爾羌應派員更换著
副都統額爾景額從容由驛前往此時新柱有遣
使拔達克山索取齊特喇爾游牧一事若素勒坦
沙遵約查還新柱即與額爾景額交代起程其或
仍有候辦情形新柱仍暫行駐劄會同商辦
議伊犂挈眷索倫察哈爾兵丁事宜
伊犂將軍明瑞等奏言欽奉
諭旨派出索倫察哈爾兵丁挈眷移駐伊犂所有給
與産業預備牲隻口糧等項謹分列五條會奏
請
旨一索倫察哈爾兵二千名挈眷移駐伊犂除帶來
馬駝准其存留外仍應給與孳生牲隻請按現
在牛羊數目每戶派給羊二十五隻二三戶合
給牛一隻每羊十隻歲交孳生羊三隻牛十隻
交孳生牛二隻其採買辦送候定議遵行一兵
丁至伊犂後應支鹽菜銀兩一年屆滿即行停
給惟支舊額錢糧兼賞給籽種令其開墾地畝
收穫之前仍准給與口糧一伊犂現有遷移察
哈爾厄魯特兵共一千八百名應分為二昂吉
舊有厄魯特兵千餘名應作一昂吉各設總管
副總管佐領驍騎校等官每佐領下領催四名
所轄以二百人為率其實授官員不敷以領催
委署一察哈爾厄魯特既編設昂吉補授官員
一切辦理案件應賞給關防鈐記以昭信守一
厄魯特兵千餘名食餉者僅一百二十名伊等
有前隨將軍等進兵效力者有自布魯特哈薩
克來投者請再增食餉兵八十名合之察哈爾
兵丁共為二千名以符餉額奏入得
旨軍機大臣議奏尋議查辦給索倫察哈爾等牛羊
以裕生計其孳生定額應如所奏辦理除伊犂
現存羊隻外已議令巴爾品於牧羣辦送四萬
隻又成衮扎布奏現有牛五百八十隻及喀爾
喀折抵應交馬匹計牛四千隻來年可抵伊犂
其鹽菜銀兩一年内應准支給收穫以前口糧
大口日給八合三勺小口減半至所議編設昂
吉補授官員俱按照該處情形其索倫兵一千
名與察哈爾事同一體均請如所奏辦理仍給
與總管昂吉關防佐領鈐記擬定字樣交禮部
鑄給再厄魯特等兵丁食餉者少亦應增加以
示鼓勵奏入
上從之
癸未
命核定隨征及駐守各兵丁脱逃之例
上諭大學士曰向來出征兵丁有自中途及軍營逃
回者即與正法所以懲逗撓肅軍紀也若各省營
兵在伍脱逃舊例拏獲之日不過除去軍籍加之
重杖蓋其情本輕則罪亦薄惟派往伊犂等處換
防屯田兵丁較之身列行陣者雖有不同而新疆
駐守攸關又與尋常營伍食糧初逃未攜軍器者
有間繩以軍法固覺過嚴若僅照營兵之例子以
責革亦不足以示儆前次所定條例殊未周晰著
該部將出征及在伍脱逃二項并派往新疆駐守
兵丁遇有脱逃應作何分核情罪輕重之處詳悉
定議具奏尋議臣等查隨征兵丁有自中途及軍
營脱逃者擬斬立决應仍照舊例外其派往新
疆駐防種地之滿漢各兵遇有脱逃應請於緝
獲日發遣原派地方枷責遊營充當苦差十年
無過該將軍等查明具奏准回旗籍再犯者立
行正法至京外在伍綠營兵丁脱逃原律或杖
九十或杖八十亦未畫一應無論京外俱杖一
百枷號一月永遠不准入伍其在京八旗及各
省駐防兵脱逃俱仍照舊例辦理奏入
上從之
丙戌
命伊犂屯田厄魯特等照常酌給籽種
上諭軍機大臣曰明瑞等奏稱伊犂屯田之厄魯特
等已給與籽種二百三十石請核計來歲收穫以
前食用需糧若干若所餘足敷本年籽種即停其
官給等語厄魯特等甫經安插生計未裕不便停
給籽種著𫝊諭明瑞等來年播種之時照常官為
給發
夏四月戊子朔
以徇庇參員哈尚德
訓飭巴里坤辦事原任巡撫鐘音等
上諭軍機大臣曰據鐘音等奏參革副將哈尚德應
賠倒斃羊隻尚欠銀一萬二千九十餘兩將伊枷
號嚴催至五年之久又分釐未完請交部嚴審一
并行查原籍照例辦理等語哈尚德屢經獲罪朕
加恩寬宥用至總兵伊又以&KR0034;贓革職仍賞給副
將職銜效力乃解送羊隻全不經意照管至倒斃
一萬五千餘隻之多即應重治其罪朕尚恐購辦
官員以疲瘦充數致有屈抑特命黃廷桂行查據
奏此項羊隻俱係伊揀選收領始令革職枷號賠
補力不能完即永遠枷號亦所應得今鐘音等奏
請解部審理不思解部之後該部又將加之刑訊
耶若訊無欺隱情節即將伊正法耶此特欲設法
送回大概出鐘音之意鐘音歴任巡撫凡事苟且
因循乃駐劄巴里坤以來一味沽名今又徇庇哈
尚德濫行具奏甚屬不合溫敏隨同附和亦屬非
是著將哈尚德未完銀一萬二千九十餘兩令鐘
音賠補八千兩溫敏賠補二千兩其二千餘兩仍
令哈尚德賠補
己丑
諭陜甘總督楊應琚等查勘貯備火藥及採辦硝磺
事宜
上諭軍機大臣曰鐘音奏現在巴里坤所餘火藥二
萬四千餘觔據提督五福咨明楊應琚定議駐防
巴里坤中左右三營預備三年火藥即於巴里坤
現存火藥内支取已全交五福以備兵丁操演等
語此項火藥從前楊應琚照部議存貯備用而鐘
音又云支取以備操演所奏殊未明晰邊陲要地
儲備火藥自應充裕此項既供操演又將以何項
為儲備耶著𫝊諭楊應琚等查明據實具奏再巴
里坤移駐提督需用火藥較多其附近處所有無
出産硝磺足資採辦者該督等可彼此咨商廣為
察勘以省内地輓運之煩并𫝊諭該督撫提督等
知之
議駐防索倫兵丁中途換給馬駝事宜
伊犂將軍明瑞等奏言臣等准軍機處議挈眷
駐防之索倫察哈爾兵抵伊犂時將乘騎馬駝
即給為産業查索倫等處距伊犂甚遠原來乘
騎不無倒斃應請將索倫兵一千名抵烏里雅
蘇台時交成衮扎布派員照看原來馬匹有疲
乏者即行易換庶程途無滯於伊犂生計亦屬
有益奏入得
旨軍機大臣議奏尋議索倫察哈爾挈眷兵丁道路
遠近不同辦理自難畫一今明瑞奏請索倫兵
至烏里雅蘇台換易馬駝既可遄行無滯而分
給為業亦有益生計但當視其原來牝牡照數
酌換其所留疲乏馬駝又可牧放備用奏入
上從之
癸巳
命酌派西安滿洲蒙古兵丁移駐凉州莊浪
上諭大學士曰凉州莊浪駐防滿洲兵丁二千二百
餘戶現在移駐伊犂凉州莊浪雖係内地不必定
設駐防但係西陲要路其城署營房俱修葺未久
竟令空閒頽廢於觀瞻未協且西安官兵駐防已
久生齒日繁若酌量移駐於伊等生計亦有裨益
著派西安滿洲兵丁二千名駐劄涼州莊浪兵數
無多不必仍設將軍管轄凉州留一副都統莊浪
設一城守尉足矣其移駐事宜著楊應琚嵩椿定
議具奏
丁酉
命議敘奬賞喀什噶爾辦事尚書都統永貴等及辦
理霍罕事宜
上諭軍機大臣曰永貴等奏拕穆齊圖等向霍罕額
爾德尼索還所侵阿濟比之鄂斯等處額爾德尼
即遵約付還等語永貴伊勒圖辦理妥協著加恩
交部議敘員外郎拕穆齊圖侍衛鼐庫納亦著議
敘同往之伯克阿卜都喇伊木著酌量奬賞緞疋
又
諭曰永貴等奏稱聞得愛烏罕遣賽特伯克來霍罕
問額爾德尼内附情事額爾德尼亦遣使往報不
可無疑應留心訪察詢問等語額爾德尼係外藩
新附之人不知内地法度且隣邦通使亦伊等來
往之常無庸深究果有結連愛烏罕窺伺回部情
形必難掩覆原可直截辦理此時預為意料於事
無益著傳諭永貴等知之
喀什噶爾辦事尚書都統永貴等疏奏新城房
屋工竣
永貴等奏言臣等奏派楊寧固世衡於賽爾們
修建新城工竣後將舊城官房折卸及回人捐
備木料興工修造於本年三月全行告竣合計
七百餘間所用銀兩在收税項下動撥造冊送
部請銷其加給工役口糧即用收放盈餘糧石
再附近所有水泉冬季枯涸惟以池塘接濟殊
覺不便臣等令於城内西北角試行掘井幸獲
泉脈其味頗甘現在修砌以供汲飲官兵回人
無不歡幸奏入報
聞
戊申
諭伊犂將軍明瑞等酌定撤回官兵道路事宜
上諭軍機大臣曰明瑞等奏稱葉爾羌應撤之索倫
兵若於八九月起程自當在伊犂過冬或夏令即
已遄行則度車克納克嶺由朱爾都斯一路經過
烏魯木齊至烏里雅蘇台回抵游牧已行文新柱
海明旌額里等語各回城撤回索倫察哈爾兵由
伊拉里克至烏魯木齊路多戈壁故皆於伊犂過
冬今明瑞等所奏係從阿克蘇以東赫色勒河上
游過嶺水草頗饒道路亦近嗣後撤回之索倫察
哈爾官兵若値有水草之時自當行走此地即起
程稍遲亦不必往伊犂過冬現在各城有積貯糧
石隨其所至足資憩息並當取道於此以免紆迴
著𫝊諭明瑞及各駐劄大臣等知之
陜甘總督楊應琚疏奏駐劄烏魯木齊酌請改
設總兵官事宜
楊應琚奏言查烏魯木齊為新疆衝要之區現
在召募内地貧民攜眷開墾又設副將一員酌
分安西提標前後二營及各標情願挈眷前往
兵丁共一千八百餘名而原議駐兵四千名尚
須陸續調撥查各省營制每營轄兵不過數百
名經該處辦事大臣旌額理訥蘇懇與臣往復
扎商擬再設一營以符體制規模既大似副將
一員不足以資統轄應請改為總兵添設鎮標
中營及城守營合原設之左右二營共成四營
統聽巴里坤提督節制將來烏魯木齊以東巴
里坤以西應行屯種之處其綠旗官兵即責成
總兵就近督率辦理而巴里坤提臣東有哈密
沙州西有烏魯木齊居中調度形勢允合如蒙
俞允所設總兵另行請
旨補授其添設二營之將備千把外委各官即於陜
甘二省閒僻營分酌量移改續議具奏奏入得
旨如所請行
五月己未
命送厄魯特台吉巴朗歸都爾伯特游牧
上諭軍機大臣曰明瑞等奏哈薩克來投之厄魯特
台吉巴朗交侍衛永平送京或安插京城或在伊
母舅策凌烏巴什游牧居住等語巴朗既係策凌
烏巴什之甥即著在彼處游牧居住不必送京
癸亥
議核銷伊犂牲隻事宜
伊犂將軍明瑞等奏言伊犂烏魯木齊俱有屯
田其牲隻奏銷事同一例所有每年倒斃之數
馬騾驢准銷三分牛准銷一分五釐踰額者著
落賠補其牧放騸馬及作為口糧之牛隻每百
准銷六分至口糧羊隻除孳生者交官外似尚
有盈餘可補應不准其倒斃備用駝隻雖不便
照軍臺准銷三分之例應請每年開銷一分踰
額亦著落賠補奏入得
旨軍機大臣議奏尋議從前烏魯木齊核銷倒斃牲
隻各屬開報不符部議准以每百八釐開銷本
年二月旌額理等奏稱散牧水草之牲隻與飼
秣者不同請將馬騾驢每年准銷三分牛准銷
一分五釐今明瑞所奏相符應准其照數核銷
其牧放之羊及備用駝隻俱如所奏辦理奏入
上從之
乙丑
諭陜甘總督楊應琚等籌畫營伍兼併添設事宜
上諭軍機大臣曰鄂弼奏查閱營伍一摺内稱各標
營額設弁兵有分派防守及調任新疆屯田之事
而副將參將遊擊都司守備等亦多係遞行委署
之員不能實力訓練等語前此有事西陲自必調
撥官兵以濟急用今駐防屯田規模大定則内地
營伍亦應加意整頓鄂弼所奏情形亦前此有不
能兼顧之勢可不必深究但西安如此則甘肅可
知倘仍不為整頓將來漸至廢弛著𫝊諭楊應琚
鄂弼將各該標營現在情形悉心體察或有應行
兼併管轄及另議添設之處務收實用不必稍存
撙節之見俱著詳議具奏
丙寅
命回城需用馬匹由伊犂等處調撥
上諭軍機大臣曰永貴等奏稱喀什噶爾購馬二百
七十九匹用銀二千七百六十三兩有竒計每匹
銀十兩以内等語伊犂烏魯木齊貿易哈薩克馬
匹甚多嗣後各回城有需馬之處俱著奏請調撥
停其購買馬匹
喀什噶爾辦事尚書都統永貴等疏奏興修水
利事宜
永貴等奏言回部地畝俱收資於溝渠據伯克
噶岱默特稟稱灌溉全部地畝之河一名赫色
勒河出喀什噶爾之西喀卜喀山中灌溉東南
一帶托古斯恰特賽爾們喀什噶爾哈喇刻爾
多羅特巴克阿爾巴特牌租阿巴特等大小村
莊過巴爾楚克歸於羅卜淖爾一名托庸河出
喀什噶爾西北托庸山中灌溉東南玉斯屯阿
喇圖什阿喇古霍爾干阿斯騰阿喇圖什伯什
克勒木等大小村莊與赫色勒河合流過巴爾
楚克一名圖巴里克河出喀什噶爾西南吉斯
嶺及西邊烏帕勒山中東流會於圖捫此河上
流向東浚渠引水灌溉汗河里克提斯衮赫色
勒布伊等三村莊下流向東北與赫色勒河合
流過巴爾楚克俱滙於羅卜淖爾一名庫森提
斯衮河出喀什噶爾西南英噶薩爾城西羌琿
山中灌溉東北英噶薩爾之各村地畝散流於
戈壁惟赫色勒布伊提斯衮汗阿里克三處分
引圖巴里克一河水不足用臣等詳加相度自
赫色勒河東南浚渠四十餘里引水入赫色勒
布伊村又托庸河水湍急所種地畝多被衝刷
臣等酌派伯克等添建土石堤壩并鑿山石以
弱水勢仍飭令時加修葺保固期收實效奏入
報
聞
壬申
議補授回城伯克事宜
軍機大臣奏言據永貴等議奏回部伯克有應
行請
旨調補及由各本城奏補一摺欽奉
諭旨交臣等議奏查上年三月奉
旨嗣後伯克等有陞遷降革等事五品以上著各該
大臣專摺具奏六品以下著年終彙奏本年正月
奉
旨六品以下小伯克擬定正陪具奏補放其各城之
阿竒木等缺出將應放之人列名具題俱著有定
例至大城阿竒木等向由各城調補其小伯克
等即坐補本城之缺所以别等威而示體恤查
所奏喀什噶爾葉爾羌阿克蘇和闐烏什庫車
沙雅爾庫爾勒玉古爾英噶薩爾塞里木拜哈
喇哈什克勒底雅塔克玉隴哈什齊爾拉等城
之三四品阿竒木伊沙噶伯克缺出開列具奏
及六品以下之伯克等年終彙奏俱無庸另議
其喀什噶爾所屬之牌租阿巴特塔什密里克
阿斯騰阿喇圖什葉爾羌所屬之巴爾楚克阿
克蘇所屬之克勒品烏什所屬之魯克察克托
克三喀喇和卓闢展洋赫等城村之阿竒木伯
克十四員雖係四五品俱歸大城兼管不必將
各城會同調補應即坐補本處員缺惟沙爾呼
勒竒盤二城地處邊遠山僻其阿竒木等仍由
本處揀補餘俱照各城辦理奏入
上從之
丙戌
命副都統額爾景額往葉爾羌辦事
上諭軍機大臣曰副都統額爾景額派往葉爾羌辦
事照納世通之例授為參贊大臣
喀什噶爾辦事尚書都統永貴等疏奏阿克蘇
伊沙噶伯克頗拉特不職請革任解京
永貴等奏言阿克蘇伊沙噶伯克頗拉特賦性
愚拗素與阿竒木色梯巴勒氐不和遇事每多
掣肘臣等屢戒不悛今據所屬回人呈告頗拉
特隱匿巴林回人九十戶未辦差糧等語臣等
飭查屬實又伊子七品都管伯克梯尼恃勢強
占回人田地馬匹俱經呈告臣等齊集大小伯
克摘取頗拉特梯尼頂翎并將伊應帶戶口交
派侍衛驍騎校等解送京師其頗拉特員缺查
賽里木伊沙噶伯克密爾頗拉特人明白辦事
奮勉應請調署阿克蘇伊沙噶伯克事務伊子
員缺一併揀選補放年終彙奏奏入報
聞
平定準噶爾方略續編卷二十一
