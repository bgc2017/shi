平定準噶爾方略前編卷四十三
乾隆二年春正月壬子
命殷扎那等率駐防兵赴北路更代
總理王大臣等奏言前者臣等議乾隆二年撥
赴北路換班兵二千五百名其察哈爾兵一千
五百名應遣京城副都統一員率之索倫達呼
里兵一千名應遣黑龍江副都統一員率之謹
開列職名伏候
欽命其兵丁應給口糧馬匹請照例支給奏入得
旨著殷扎那圖那去餘依議
二月己未朔
命暫留換班兵協力防秋
上諭王大臣等曰去年七月内準賊侵我卡倫掠去
喀爾喀二人今秋宜嚴加防範現在派往換班察
哈爾兵一千五百名黑龍江兵一千名令於五月
初間由本處起程七月初間務到軍營著行文額
駙策凌等俟換班兵到日將換回兵丁暫行留駐
協力加謹防範俟過七八月緊要之時再將伊等
發回今年準夷若復侵我卡倫應令額駙策凌將
明年應如何防範之處先期定議具奏再西路應
如何豫備之處亦行文大學士查郎阿令其先事
詳議具奏
辛酉
恩免西寧等鎮官兵應追銀兩
上諭内閣曰據劉於義奏稱西寧鎮有原調援𠞰撤
回官兵二百三十九名於雍正十二年并乾隆元
年節次派撥出口所有原領俸賞銀兩似應准其
抵算又大通鎮撤回未經續派兵丁七十七名領
過賞銀一千七百兩前曾另行派調將賞銀追給
頂派各兵查頂替之兵遠役塞外俱經製辦行裝
費用無存可否加恩免其追繳等語征兵借支銀
兩前已降旨盡與豁免今西寧大通官兵應追銀
兩著照劉於義所請一體加恩免其追繳
癸酉
準噶爾部人恭格來降
命賞給安插如例
三月乙卯
額駙策凌奏請明年東三省兵二千名牧厰兵
五百名當代還者亦令於防秋後九月遣還奏
入
上從之
夏四月壬午
命額駙策凌移書曉諭噶爾丹策零
定邊副將軍額駙策凌奏言據貝勒青滚雜卜
報三月初十日噶爾丹策零遣人送還去秋被
掠津巴鄂羅思且有致車臣汗等書一通送至
軍營臣等譯來書言前
大皇帝賜書令我等游牧不得過阿爾台其蒙古屬
人居住如故如此則遣使不如此則不必遣使
想非出
大皇帝旨特喀爾喀台吉等疑我逼處阿爾台有害
爾等游牧慫恿部院大人為此耳竊思阿爾台
乃我祖父所貽故難讓給自今和好後彼此雜
處何妨若欲興兵搆怨雖遠亦可至也前此相
爭爾我兩傷用兵何益况
大皇帝為爾出兵爾喀爾喀自當供應即我兵至時
口糧亦不免取給於爾去年因爾等卡倫逼近
阿爾台我邊界人遂生疑惑擒爾二人嗣後爾
等卡倫宜稍内撤無近阿爾台游牧或致生事
爾蒙古台吉等當告知内地部院大臣奏聞
大皇帝惟以廣行黃教休逸羣生為意爾若以書覆
我可於秋九月發來又據津巴言去年七月初
八日我與鄂羅思為賊所掠至伊犁今年正月
初九日見噶爾丹策零給書一通令致車臣汗
給衣一襲并還前所掠馬駝器械撥十人護送
即日起程二月二十日至薩里鄂羅思道病死
我於三月十四日至博托和尼和羅卡倫臣等
詳察噶爾丹策零掠我二人今又送還蓋因
勅書所諭甚明不便復遣使來藉此致書於臣冀得
奏聞
皇上書中所言仍欲得阿爾台似應覆與一書或以
臣等奏
聞更降
勅諭或竟作臣等意見覆書開示伏候
睿鑒總理王大臣等議覆日準夷此舉大有窮廹向
化之意但阿爾台斷不可與前此
勅書業已詳備無庸再給應令額駙策凌作書答之
臣等恭擬呈
覽奏入
上從之尋進所擬額駙策凌與準夷書曰固倫額駙
策凌致書準噶爾台吉今年四月津巴來得台
吉書云我欲取阿爾台台吉尚未曉
大皇帝之意我果有取阿爾台之心大兵豈肯盡撤
我撤大兵即可知
大皇帝之意矣阿爾台乃天定交界爾父渾台吉時
阿爾台以南原無厄魯特游牧自滅噶爾丹博
什克圖以來我等建城駐兵其地衆所共知其
不令爾衆游牧者原欲以阿爾台為閒地兩不
相取彼此隔遠庶永相和好不起爭端耳今台
吉反云難以讓給試思阿爾台果係誰地誰能
讓給
大皇帝據理諭爾剖斷甚明台吉尚爾飾說是不願
休息衆生也論說滋多空勞往返總之阿爾台
可以給爾與否台吉宜再詳思不可偏執利己
之見也又謂逼處則有害我等游牧彼此相持
誰受其害尚在未定
大皇帝洞鑒留作隙地正欲廣教安民耳台吉若欲
如前者首禍興兵是勞苦衆生皆爾之故於我
無涉也來書又言興兵搆怨遠亦可至我
大皇帝諭令分畫疆界原欲爾我自此息兵爾誠遵
旨定議我兵必不為禍始亦不復向科卜多居住倘
爾復造釁端我惟坐待其來並不煩内地兵惟
盡我喀爾喀之力上報
主恩孰是孰非孰好生孰不好生自有
天鑒我部惟體
大皇帝仁育之心防邊居守勿為禍始勞苦士馬而
已台吉其知之又謂我卡倫逼近阿爾台故爾
生疑擒此二人自今卡倫宜向内撤按我等現
在卡倫乃
聖祖仁皇帝時設立至今並未外移即議定地界卡倫
豈可不立今欲令我内撤是強以難行之事也
又謂毋近阿爾台游牧或致生事台吉果遵
大皇帝諭旨止議定界於理甚合於爾亦無甚難行
今反言生事是猶意在興兵也惟末云當告知
部院大臣奏聞
大皇帝以廣黃教以安衆生知台吉雖多飾辭仍意
在求和耳我已舉大略奏
聞欽奉
大皇帝諭旨噶爾丹策零遣吹納木喀來時諸事俱
經降旨曉諭何彼尚未深悉朕意彼既行文於爾
爾可再以朕意曉諭之書至台吉其詳審是非利
害遣使達誠如爾難於遣使我當代奏令爾使
赴京共成和好若仍牽率借端於事何益奏入
報
聞
甲申
命種地綠旗兵毋庸再撥
額駙策凌等奏言前令卓鼐等往勘鄂爾昆可
耕地畝實可給三千人耕種即以今年換班綠
旗兵六百再另撥一千九百共二千五百名令
一千五百名擇地耕種令一千名分駐塔米爾
鄂爾昆兩處防守城池倉庫其種地事務即令
總兵官管理暇時仍令操演訓練遇有撥遣可
成勁兵一隊矣總理王大臣等議覆據奏除駐
防兵外當用一千五百人耕種今軍營綠旗兵
六百并罪人計一千有餘不必更撥兵丁前往
又現在遵
旨議運軍糧不必另議撥兵種地奏入
上從之
五月丁未
命内扎薩克等防秋兵丁在本處備調
總理王大臣等奏言臣等以理藩院所報内扎
薩克等沿戈壁防兵及游牧處備兵之數具奏
得
旨觀内扎薩克王等所報沿戈壁防秋駐兵所需馬
匹糗糧俱伊等自辦但此兵止令其豫備用與不
用尚介兩可若每年如此則蒙古等不勝其累倘
必須遠駐人畜並困於往返宜如何加賞與其每
年虛糜帑項與出兵無異不若令其在游牧處豫
備以候調遣遇有調遣之處倍加賞賚辦理啓行
著詳議具奏并移咨詢問額駙策凌此兵在游牧
處豫備有益與否令據所見奏聞臣等伏思内扎
薩克兵沿戈壁駐防雖聲援稍近但六盟長下
三千兵分駐六處相距數百里力弱勢單即歲
加
恩賞未必得收其用不但虚糜帑項而蒙古等往返
如織勞費殊甚若令三千兵亦在游牧處豫備
於聲援不致遲悞而伊等亦不甚勞苦應行文
扎薩克等令防秋兵暫停啓行與游牧處豫備
兵八千名同聽調遣即於本處駐劄其兵丁馬
畜軍器整理儲備聞調即行無悞時刻又查前
次調遣内扎薩克蒙古官兵賞王貝勒俸一年
各台吉銀一百五十兩章京銀一百二十兩副
都統銀一百兩參領銀八十兩佐領銀六十兩
驍騎校銀四十兩兵丁銀二十兩其鹽茶口糧
及僕從人役悉分等支給此兵若有調遣請如
前例賞給至移咨額駙策凌令其具奏俟奏到
再議奏入得
旨依議速行尋策凌等奏言游牧處所撥防秋兵丁
應令各游牧所在豫備每年六月該管盟長扎
薩克等各令兵丁整頓器械候京城遣賢能大
員七月初間往勘再令六盟長屬下撥兵分二
隊每隊以大銜扎薩克一人統之以西林郭勒
烏蘭察卜伊克招三盟長兵為首隊招烏達哲
里木卓索圖三盟長兵為次隊緩急有事一面
具
奏一面調遣令統領之人迅速率往其每隊由某
路入援之處臣等臨時酌定而行王大臣等議
覆應如所請其請遣大臣往勘每隊應遣大臣
一員章京一員俟臨期令部臣開列侍郎副都
統等職名奏請奏入得
旨内扎薩克等游牧處豫備兵丁最為緊要著今年
即派大臣官員等往勘餘依議尋
命永興等前往查勘
六月甲戌
命移呼倫貝爾駐兵家屬於鄂木博齊等處屯種
將軍額爾圖奏言駐防呼倫貝爾之索倫達呼
里巴爾虎兵向賴糧米度日而其地並無可耕
又道通俄羅斯所關緊要若令悉撤但以新兵
守邊未協機宜臣等令參領那木求等相度附
近并詢問衆兵並言惟興安山嶺之陽鄂木博
齊及雅爾河鼐等處地勢寬平水草肥美既可
屯駐兼宜耕種若使我等移居其地每年往呼
倫貝爾更番駐防甚便臣等議得呼倫貝爾兵
二千名已撥赴軍營僅餘一千駐防不便更令
他移請以三千兵丁之妻子盡移鄂木博齊等
處居住耕種令總管一員率兵千人至呼倫貝
爾防守俟軍營二千人撤還時仍令更代駐防
總理王大臣議覆應如所請奏入得
旨著仍派塞楞額總管餘依議
秋九月辛卯
命哈岱來京
上諭總理王大臣等曰軍營參贊大臣哈岱頗著勞
績年老無子著調回京師其員缺著護軍統領馬
尼補授前往更換
癸巳
準噶爾回民米爾阿書爾來降
命賞給安插如例
閏九月丙辰
命侍郎杭奕祿等仍留駐西藏
副都統納蘇泰奏言侍郎杭奕祿請撤駐藏兵
奉
旨觀杭奕祿所奏貝勒頗羅鼐等深以内地之兵在
藏駐劄於伊等有益前
皇考特憫念唐古忒人衆恐内地之兵久經駐藏或有
累伊等思欲撤回若果有益數百兵丁所費糧餉
幾何著將此駐防與臺站兵暫停撤回照舊換班
駐劄俟一二年再定副都統納蘇泰往駐日久著
回京杭奕祿仍留藏與總兵官周起鳳一同駐劄
辦事其應換部員筆帖式著該部派遣更替臣謹
遵
旨於八月十五日即以印交杭奕祿九月初一日起
程奏入報
聞
壬申
命覺和托總管阿爾台軍臺白泰協同辦事
辛巳
準噶爾部人達什來降
命賞給安插如例
冬十月丁未
準噶爾部人策凌古爾巴納來降
命賞給安插如例
庚戌
命籌辦設厰牧馬事宜
上諭總理王大臣等曰國家馬政最關緊要必平時
牧養蕃息斯緩急可以備用從前用兵之時需用
馬匹俱發帑採買為數甚多且諸王等俱有進獻
之馬近既撤兵此項馬匹未見下落即云每年有
倒斃者亦不過百匹中數匹而已其應有之馬作
何詳查辦理夫牧養馬匹必須經理得宜俾孳生
繁庶日見其多方為有益然以無事之時而頻年
飼養不特糜費國帑且恐畜養過多草料騰貴於
兵民均有未便現今籌議馬政必經費有節而又
孳生繁盛乃為策之善者其如何分設厰地牧放
俾永遠有益之處著總理事務王大臣會同八旗
大臣該部詳悉妥議具奏至於京師亦須用馬匹
而厰地多在口外未免離京稍遠即如本年八月
朕躬詣
泰陵兵部奏請將京城八旗出厰馬匹調回應用夫以
口外馬匹調至京城用後仍須發回則往返之間
已致疲乏又豈能濟一時之用乎附近京師如密
雲熱河諸處有可安設馬厰者亦宜酌議安設則
調用更屬近便令諸王大臣等一併會議具奏
十一月戊午
定邊副將軍額駙策凌奏報鄂爾昆等處秋成
收糧共五千四百四十五石有零得
旨下部知之
壬戌
準噶爾回民薩特竒率親屬五人來降
命賞給安插如例
命額駙策凌及台吉額默根來京
先是額駙策凌令台吉額默根等持答噶爾丹
策凌書一通至準夷界上有達什敦多卜等接
見同至卓索圖和碩見台吉德齊特宰桑孟克
博羅特告以來意德齊特等即撥三十餘人令
送往伊犁額默根告以奉命只令致書不便前
往會噶爾丹策零已先期遣博巴來迎遂於九
月初七日至伊犁初九日見噶爾丹策零致書
閏九月初四日噶爾丹策零告額默根云有奏
大皇帝一書又與車臣汗一書我遣宰桑達什博吉
爾二人為使二十四人為從與爾同行遂於初
五日起程十月二十日至布拉罕之察罕托輝
額默根馳驛先至軍營額駙策凌以
聞且奏言前者與噶爾丹策零書原有如難於遣使
當為代奏令爾使入京之語觀此次遣大宰桑
前來定有求和之意可否令夷使進京又臣以
年例當入
覲夷使到時可否告以臣已奉
旨赴京即令使者來京如蒙
俞允軍營印信應暫令何人署理伏候
欽命奏入得
旨著額駙策凌率台吉額默根馳驛來京副將軍印
務暫令海蘭護理夷使達什等勿令窺伺軍營及
蒙古游牧處導彼從口外行走并護送來京
丙寅
準噶爾部人策凌回民古爾巴勒來降
命賞給安插如例
辛未
命大學士鄂爾泰等仍辦理軍機事務
上諭内閣曰昨莊親王等請裁總理事務辭意懇切
朕無奈允行但西北兩路軍務尚未完竣朕日理
萬幾有時命就近交辦事件從前
皇考時辦理軍機事務曾特派大臣今著大學士鄂爾
泰張廷玉公訥親尚書海望侍郎那延泰班第照
舊辦理
十二月丙午
酌定準噶爾使臣達什等至京事宜
大學士鄂爾泰等奏言此次準噶爾來使達什
博濟爾等到時請即引至
圓明園宫門跪伏理藩院閱受表文幷貢物繙譯
呈
覽引來使至吏部朝房列坐
賜食畢館之於聖化寺道經額駙策凌寓即令其遞
送噶爾丹策零與額駙書所有給與來使食物
器用夫役驛馬請悉如吹納木喀例令各處支
給辦理奏入得
旨著台吉額默根并派理藩院官一員馳驛前往迎
問達什來情伊等如係特差奏疏之人即照爾等
所議接受奏疏如係差向額駙策凌處送書之人
到時即帶往額駙策凌住處呈遞來書額駙策凌
看過所與伊書再接受奏疏轉奏餘依議
乾隆三年春正月丁丑
準噶爾使臣達什等至京進表
先是辦理軍機大臣等奏言達什等至京其致
額駙策凌書係答額駙前書之語謹先繙繹進
呈至噶爾丹策零所上表文及貢物請於本月二
十四日令達什等恭進奏入報
聞至是理藩院導達什等至
圓明園大門跪進額駙策凌受之繙繹轉奏表文
曰準噶爾台吉噶爾丹策零具奏恭進
大皇帝聖明雍正年間
世宗憲皇帝與我父當日情事
大皇帝既盡知之不敢復瀆陳近者屢欲遣使恭請
聖安因前歲吹納木喀齎回
勅書内有爾誠遵
皇考前旨定界則遣使來不然亦無庸復遣之
諭竊思遵照
大皇帝諭旨我屬下人不得至阿爾台山實有未便
倘冒昧陳請又恐有乖
諭旨勢不得已暫爾停遣去秋我邊界人言蒙古在
我境内安設卡倫携二人來因念既不得遣使
事又不容中止不若即藉此二人致書車臣汗
令其轉達車臣汗報書令我繕奏遣使一切情
事當代為詳悉具陳故今復遣達什等入奏向
來阿爾台山本係我部游牧之地若盡令移住
山陰恐地窄不能容納多人請嗣後喀爾喀與
厄魯特各照現在駐牧無相掣肘庶幾彼此兩
安以廣黃教以息羣生伏祈
大皇帝鑒憫隨表進貂皮三十一張奏入報
聞
命侍郎阿克敦等使準噶爾議界
上諭軍機大臣等曰閱準噶爾噶爾丹策零遣使求
額駙策凌轉奏之疏甚屬恭順其事有易竟之機
可遣使齎勅前往與噶爾丹策零將定界之事定
議完結著侍郎阿克敦充正使御前三等侍衞旺
扎爾乾清門頭等台吉額默根充副使將應議事
件皆明悉曉諭之即與準噶爾來使一同起程其
帶領來使瞻仰之事應如何辦理幷著詳議具奏
尋
命阿克敦等各賞銀一千兩整裝
命曉諭準噶爾使臣達什等
上諭辦理軍機大臣等曰照看準噶爾來使仍派常
明海望應賞物件著賞給曉諭來使前因爾等致
書額駙策凌且稱另有奏摺是以令爾等至京照
例給與口糧等物派章京等照看今據額駙策凌
將噶爾丹策零表文轉奏大皇帝覽畢嘉與噶爾
丹策零恭順故又特派大臣照看爾等
戊寅
命賞副都統達爾佳等
辦理軍機大臣等奏言喀爾喀台吉額默根與
副都統達爾佳佐領烏巴什由額駙策凌處率
兵丁十二人差往準噶爾部還額默根已蒙
恩授頭等台吉其達爾佳及各兵丁等應否量加賞
給奏入
命賞達爾佳等銀縀有差
命和托克等率兵赴鄂爾昆更代
辦理軍機大臣等奏言駐防鄂爾昆東三省兵
去年已代其半餘兵二千五百今年當代應撥
東三省兵二千牧厰兵五百前往東三省兵應
以京城護軍統領等官二員率之牧厰兵應以
奉天等處副都統一員率之謹開職名進
呈奏入得
旨著和托克博秀管轄東三省兵和義管轄牧厰兵
二月丙戌
拉達克汗德忠那木扎爾上表進貢
命頒勅加賞以示奬勤
駐藏侍郎杭奕祿等奏言貝勒頗羅鼐以額納
特可克部落拉達克汗德忠那木扎爾所上表
文及貢物交臣轉奏查拉達克汗德忠那木扎
爾乃尼瑪那木扎爾之子父子並感
國厚恩凡得準噶爾消息輙附頗羅鼐以
聞自
聖祖仁皇帝
世宗憲皇帝數加恩賚今復進表貢物若更頒予
勅命量施
恩澤拉達克汗德忠那木扎爾當益勸勉内向傾心
矣辦理軍機大臣等議覆應如所請奏入
命賜德忠那木扎爾勅書一道加賞緞匹磁器有差
甲午
準噶爾使臣達什等入
覲
先是辦理軍機大臣等奏言噶爾丹策零使臣
達什等請於本月初九日令其瞻仰
天顏奏入得
旨報
聞至是
上御正大光明殿令達什博濟爾等入
覲
上諭達什等曰定界之事朕前降旨甚明今以額駙
策凌奏請故許見爾等噶爾丹策零奏章朕已觀
覽其與額駙策凌書亦經奏聞奏内稱喀爾喀與
厄魯特請悉駐牧如故彼此兩安庶幾推廣黃教
休養羣生伏乞大皇帝鑒憫觀噶爾丹策零此次
奏言極其恭順有誠心求和之意朕甚嘉之爾等
舉止亦謹慎可嘉但於分界之處仍未指明尚屬
朦混蒙古游牧無常冬夏隨時遷徙若不指定山
河為界日後邊人寧保無争乎必彼此各守其界
無得踰越庶可永固和好若噶爾丹策零未嘗明
諭爾等爾等自不敢擅議朕當另遣大臣前往與
噶爾丹策零詳悉定議又爾等曾告額駙策凌乞
我國卡倫稍向内移卡倫之設由來已久於今豈
得議移且噶爾丹策零奏中並未及此據爾等私
見陳請不惟與噶爾丹策零所奏不符亦非爾等
分所宜言也達什奏言此係噶爾丹策零口囑不
然使臣等何敢妄言今
大皇帝既許遣使自可與噶爾丹策零面議而定
上諭曰爾漫云噶爾丹策零口囑便爾瀆陳若朕遣
使至爾部彼不過遵旨而言何敢於勅諭之外復
增一言朕於中外共主無分喀爾喀與厄魯特咸
一體視之並無欲益喀爾喀損厄魯特之意今噶
爾丹策零請邊界人居住如故此事尚可俯允若
乞我卡倫内徙殊未合理爾部邊界人且不肯移
徙我
聖祖暨
皇考時舊設卡倫反可動耶朕於厄魯特尚無異視之
心豈肯曲從爾意轉騷擾我喀爾喀乎凡事合於
理朕無不允不然雖百請亦不允也朕即日遣使
噶爾丹策零其遵旨定議以固信好朕面諭之言
爾等詳悉記憶歸告噶爾丹策零爾等臨行時朕
尚有勅書付朕使者頒示噶爾丹策零知悉尋
賜達什等銀兩緞布有差
甲辰
命甘肅提督李繩武赴哈密駐防
三月辛酉
命海蘭管理烏里雅蘇台駐兵
護定邊副將軍印海蘭奏報阿成阿病卒奏入
得
旨烏里雅蘇台駐防兵丁即著海蘭管理俟額駙策
凌到軍營日即起程前往
戊辰
賜準噶爾台吉噶爾丹策零勅書
奉
天承運
皇帝詔曰諭準噶爾台吉噶爾丹策零前歲爾遣吹
納木喀來朕以廣教安民之故欲與爾議定疆界
罷息干戈在朕寧有食言之理爾誠遵我
皇考諭旨以阿爾台山為分界止請喀爾喀游牧稍令
移徙勿動原設卡倫朕尚可俯允降旨指明喀爾
喀游牧所止之處乃爾並不遵
旨反請以哲爾格西喇呼魯蘇為爾邊界如此則遣使
何益故朕復諭以遵我
皇考前旨則遣使不然則無庸復遣使降旨甚明此次
爾令達什來致書額駙策凌又有進朕奏章乞額
駙轉奏朕故召爾使入見又閱爾奏内云請令喀
爾喀與厄魯特游牧俱照現在居住無相牽掣彼
此兩安言亦近正但分界地名未經指明蒙古游
牧無常冬夏隨時遷徙若不指定山河為界地日
邊境細人或起紛争仍難要久以爾奏言恭順故
朕特命大臣前來朕使到時爾與酌合機宜必使
分界之事此次即得定議若仍不揆情理偏執己
見托故推諉則於事無益即往復遣使亦徒然耳
朕為天下共主凡各部民人皆欲令其安生並無
彼此異視之意果事屬兩便朕無不允若有一不
便任誰奏請總無偏聽之理為此特降勅書命侍
郎阿克敦侍衞旺扎爾台吉額默根同爾使達什
等前往隨勅賜各色采緞十端
命額駙策凌亦致書答噶爾丹策零隨書用各色采
緞四端
辛未
恩䘏駐防哈密提督樊廷
上諭内閣曰固原提督樊廷領兵多年效力邊疆威
勇素著前因駐防哈密身患痰疾奏請解任調理
朕心軫念令回固原之任并賞給參藥命太醫馳
往診視冀其痊可今見遺摺知病已不起而伊彌
留之際猶於邊防事宜諄切陳奏披覽之下實不
勝憫惻著大學士查郎阿經理其喪將柩送回内
地并賞帑金五千兩為辦喪葬之用其應得䘏典
該部從優議奏所有一等輕車都尉即令伊子樊
經文承襲嗣後子孫仍准照世次襲職又伊奏稱
父葬成都母葬涼州祖塋今一子年幼扶柩拮据
難以遠赴成都懇請恩准葬於母墓之側等語著
大學士查郎阿與伊子熟商如成都舊有產業或
將伊母送往合葬如不願遠赴成都即將伊父骸
骨移至涼州葬於一處一切費用著大學士查郎
阿於恩賜銀兩外另行賞給樊廷所奏邊防事宜
著辦理軍機大臣定議具奏
平定凖噶爾方略前編卷四十三
