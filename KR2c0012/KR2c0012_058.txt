平定準噶爾方略正編卷四
乾隆十九年秋九月辛巳
定邊左副將軍班第等奏報派兵收服烏梁海
日期
先是將軍策楞等奏言臣等商同阿睦爾撒納
擬派喀爾喀兵五千五百名阿睦爾撒納訥默
庫及策凌等兵各五百名共兵七千名於九月
二十日内齊集烏里雅蘇台十月内到科卜多
探取信息辦理烏梁海若遇阿睦爾撒納之兄
及伊屬人等即迎接前來若烏梁海遠遁請在
哈道里海喇圖等處等候相機辦理奏入得
旨策楞等前後所奏總不相符前稱七月内發兵辦
理烏梁海回時恐為雪所阻推諉悞事今又奏稱
於九月二十日齊集前往何以與前互相矛盾且
辦理烏梁海是何大事何必用兵至七千名之多
種種錯悞殊堪髮指此時若已遲悞不如竟俟至
明年大兵進𠞰時辦理著傳諭班第等熟籌妥辦
嗣經班第等奏稱參贊大臣薩喇爾等業已率
領所派兵丁出卡前往計此時正與賊游牧臨
近之時若再往諭令其撒回恐賊衆知覺轉來
堵截殊多未便現在薩喇爾等於八月二十四
日領兵前進臣等亦於二十五日自烏里雅蘇
台起程前往卓克索接應奏入報
聞
癸未
定邊左副將軍班第等疏奏牧放馬匹事宜
班第等奏言明歲進兵所需駝馬牛羊等項現
在陸續送到時際冬春湏擇水草好處善為牧
放以備臨時應用現奉
特旨派出舒赫德經理臣等復公同商議仍令額林
沁多爾濟率同貝勒旺親扎卜等各帶本部落
官兵前往翁金達什和碩地方查收送到馬匹
牲畜護送緩行其牧放地方查扎卜堪空圭等
處冬令温暖水草充足應令在該處牧放以收
實用奏入報
聞
丙申
侍郎玉保等奏報帶領新降台吉阿睦爾撒納
等自軍營起程前赴熱河入
覲
丁酉
定邊左副將軍班第等奏報辦理烏梁海情形
班第等奏言九月初二日有準噶爾烏梁海赤
倫屬下烏拉克榜博羅索克孔鄂洪胡四人到
卡倫告稱我台吉達瓦齊令我宰桑察達克車
根圖布慎雅爾都四人帶領一千餘戶在索郭
克察罕烏蘇索郭圖博羅布爾噶蘇等處居住
宰桑赤倫帶領二百餘戶在吹地方居住今宰
桑遣我等前來懇求仍令我等往舊游牧沙畢
勒沙扎海淖爾沙扎海地方居住等語查現在
參贊大臣薩喇爾努三帶兵來卡倫時應將此
烏梁海嚴加看守不致洩漏消息並將烏拉克
榜等送交薩喇爾等以備詢問薩喇爾努三即
會同貝勒青滚雜卜班珠爾等商議帶兵連夜
前往經行博托和尼溝地方至初八日分為兩
路薩喇爾同貝子車木楚克扎布公策布登扎
布厄魯特台吉扎木參齊木庫爾德濟特帶領
兵一千八百名在察罕烏蘇地方往擊四宰桑
游牧努三同貝勒青滚雜卜台吉班珠爾普爾
普帶領兵一千名在吹阿勒和碩地方往擊宰
桑赤倫游牧查此烏梁海等性最狡詐今春驅
逐伊等誆言投順實未歸誠又同瑪木特擄掠
阿睦爾撒納之妻子並堵截投順
天朝人衆之路尚思仍居舊日游牧情殊可惡理應
大加懲創以示軍威臣當即諭令薩喇爾努三
疾速進兵奮擊掠其游牧如遇阿睦爾撒納家
口即行奪回伊等果畏威投順再行相機酌辦
奏入報
聞
己亥
命派健銳營兵丁一千往西路調遣
上諭軍機大臣曰前將新降厄魯特兵一千名派往
西路已降旨令於原派綠旗兵一萬名内裁減三
千此外著添派健銳營滿洲兵一千名命往西路
再將綠旗兵裁減一千其所派官弁毋庸裁減照
舊遣往以備調遣
冬十月丙午
定邊左副將軍班第等奏報𠞰捕準噶爾烏梁
海情形
班第等奏言九月初九日參贊公策布登扎布
等自科卜多河見有烏梁海蹤跡即分兵前進
擒宰桑車根等屬人三十餘口即率兵追捕獲
宰桑車根及其二子厄魯特台吉齊木庫爾德
濟特宰桑烏勒木濟伯勒克和特等又擒獲二
十餘人續據參贊大臣烏爾登亦於九月初九
日帶兵於索郭克地方接應參贊大臣薩喇爾
薩喇爾先已得勝計擒男婦老少四五十人獲
馬匹牛羊甚夥又據參贊大臣努三青滚雜卜
班珠爾普爾普等帶兵於初八日至喀喇莽鼐
地方分兵前進於初九日至赤倫所居吹地方
奮力往捕宰桑赤倫及其所屬四得木齊家口
俱行擒獲又將雅爾都所屬一得秦家口擒獲
詢問瑪木特蹤跡據稱八月間往額爾齊斯等
語現今所得烏梁海戶口約計一千數百口四
項牲畜共有數萬臣等伏思此次官兵直抵烏
梁海巢穴將賊人頭目戶口牲畜擒獲無算仰
賴
天威奏功迅速臣等即行文薩喇爾努三等令將科
卜多河源巴斯庫斯等處居住之烏梁海乘勝
𠞰捕仍探聽瑪木特巴朗等信息即行擒拏外
將現獲之烏梁海等解送内地其恭順投降者
留其妻子給與度日牲畜居住搶獲子女牲畜
俱行送入卡倫其阿睦爾撒納屬下被擄子女
今奪回者即行給與奏入報
聞
庚申
命喀爾喀副將軍額林沁多爾濟為西路參贊大臣
暫回游牧馳驛來京面領
指授前往辦事
癸酉
定邊左副將軍班第等奏報擒獲準噶爾宰桑
瑪木時等
班第等奏言據參贊大臣薩喇爾等報稱十月
十二日遣人哨探得兩瑪木特在布拉罕察罕
托輝之下游諾海克卜特爾地方居住並知庫
克新瑪木特家産牲畜俱被通瑪木特掠去應
先擒通瑪木特再將庫克新瑪木特從前釋放
背
恩之處一一聲罪曉諭俾知畏服薩喇爾同班珠爾
等率領官兵繞出烏蘭山之後奮勇直入即將
通瑪木特擒獲并查拏得伊屬下人約計百名
即尋獲庫克新瑪木特令伊屬下得木齊等招
撫所部人衆俱各收服參贊大臣努三等帶領
官兵前至額里音淖爾喀喇烏蘇地方共擒獲
扎哈沁包沁噶勒雜特兵一百五十餘人領兵
居住為首之達什敦多卜亦被擒獲薩喇爾等
遵照
諭旨歷數庫克新瑪木特之罪據伊告稱從前原欲
投順
天朝已遣人告知卡倫侍衛後因節次有事為達瓦
齊差遣未得其便且我子又在達瓦齊處是以
未果今正欲將通瑪木特游牧搶奪由竒蘭遷
至布拉罕進内投誠反被通瑪木特設計將我
擒拏如果無投降之意如何往搶通瑪木特急
遷至布拉罕今我等不便在此居住懇請移入
卡倫等語遂將兩瑪木特派員解送軍營將伊
等戶口及牲畜等項俱移至庫卜克爾克勒地
方安置臣等伏思此次收獲烏梁海之後即欲
前進擒拏兩瑪木特緣附近庫列圖嶺雪大難
行惟索勒畢嶺一帶路徑尚無大雪可以行走
惟恐瑪木特等聞知烏梁海信息逃避遠遁正
在商量行止適聞瑪木特移往索勒畢嶺之附
近布拉罕察罕托輝地方之信即行進兵而我
兵未進之先庫克新瑪木特已被通瑪木特擒
拏其所屬扎哈沁人等俱已離心毫無準備我
兵前進如履無人之地將兩瑪木特並行擒獲
此皆仰賴
聖主威福故能尅期集事而準噶爾之背逆相仍不
煩兵力明歲大兵莅止成功早可預卜奏入
上諭大學士曰班第自到軍營以來辦理諸事俱合
機宜奮勇果斷是以先經進兵擒獲阿爾台以内
居住之準噶爾烏梁海宰桑三人收戶口千餘今
復遣兵由彼越索勒畢嶺進至布拉罕之察罕托
輝額貝和碩地方將準噶爾宰桑庫克新瑪木特通
瑪木特悉行擒獲收厄魯特兵一百五十餘名我
兵並未傷損一人此皆班第實心奮勉調遣合宜
所致深屬可嘉班第著賞給世襲子爵補授正黃
旗領侍衛内大臣仍賞銀一千兩薩喇爾感戴朕
恩遇事奮勇效力此次皆由伊首先進取克成此
功尤當加以殊恩薩喇爾亦著賞給世襲子爵補
授正白旗領侍衛内大臣又
諭曰此次辦理烏梁海及擒拏瑪木特諸事因策楞
舒赫德有心畏縮阻繞軍務是以將伊等革職伊
子俱交刑部監禁無知之徒尚有以幼兒為可憫
者今班第到軍營以來遵朕諭旨相度機宜奮勉
進兵收獲烏梁海二千餘戶詢知兩瑪木特居址
奮勇衝寒而進不致一名漏綱俱被擒獲則二人
從前畏縮無能種種悖謬之處愈覺可恨伊二人
之罪俟班第審明具奏時再行定奪外策楞之子
特英額著發往莊浪時勝額發往江寧特清額發
往杭州特成額發往西安特松額發往青州舒赫
德之子舒寧發往涼州舒安發往成都披甲效力
贖罪
甲戌
宣諭中外用兵事宜
上諭大學士曰準噶爾本元朝臣僕竄處西北恃其
荒遠憑陵番部我
皇祖聖祖仁皇帝三次
親征肅清沙漠
皇考世宗憲皇帝時策妄阿喇布坦父子濟惡仍肆跳
梁是用
命將出師聲罪致討及朕嗣統當
皇考降旨撤兵之後而噶爾丹策零遵守定界遣使請
安求通貿易朕特加恩俯准以示懷柔迨噶爾丹
策零物故其子策妄多爾濟那木扎爾為孽兄喇
嘛達爾扎所殺而喇嘛達爾扎復為達瓦齊所弑
在喇嘛達爾扎雖承緒不正尚屬噶爾丹策零之
子至達瓦齊則簒竊亂臣耳乃今年夏間遣使來
京仍請赴藏熬茶靦然以噶爾丹策零自處試思
堂堂大清中外一統而夷部亂臣妄思視同與國
此其逆天悖理為何如耶上年都爾伯特台吉策
凌策凌烏巴什等率衆來降今秋輝特台吉阿睦
爾撒納等又舉部内附斯均窮蹙來歸之人朕為
天下共主兼覆並載既無拒而不納之理而喀爾
喀内地俾此輩數萬衆仰食聚處將來滋生蕃庶
亦豈久安善策朕於達瓦齊初無興師問罪之意
而事會所至揆之理勢實有不得不從長經理者
昔
皇考初議撤兵籌畫尚在未定予蒙
召同果毅親王等及軍機大臣
咨度再三並諭以此時不罷兵則成功尚未可期此時
若速罷又恐後人以為隳已勞之功彼時予議以
當罷為請
聖意乃定二十年來邊圉晏然甲兵不試固朕初心即
策凌等始至時朕尚無意及此奈達瓦齊衆叛親
離叩關踵至此皆
上蒼默佑有不期然而然者我滿洲舊俗尚義急公一
聞用兵無論老壯咸以不得與為耻承平日久習
於晏安擐甲執兵衝鋒陷陣不免視為畏途然以
應行之事值可乘之時而牽於浮論坐失機宜朕
亦斷斷不肯出此也從前策楞舒赫德辦理北路
軍務乖張怯懦種種不合皆由存畏難之見思以
退縮自全是以重治其罪今班第奉命前往奮勇
果斷旬月之間收獲鳥梁海數千戶口牲畜甚多
又將準噶爾宰桑庫克新瑪木特通瑪木特悉行
擒獲又得戶口牲畜無算使策楞舒赫德於七八
月間即能如此其成功豈不更為迅速亦必有不
僅止於此者班第薩喇爾已俱授為領侍衛内大
臣並各賞給世襲子爵以為大臣實心任事者勸
策楞舒赫德應得之罪俟班第議奏到日另行降
旨其在京諸子及歲者俱發往各省駐防披甲當
差朕辦理政務信賞必罰一秉至公毫無成見亦
並不為悠悠之論所奪特將此番用兵始末及在
事諸臣功罪宣示中外知之
十一月丁丑
命侍郎吳達善查看自京至哈密臺站事務
上諭大學士曰明年派往西路官兵經行臺站關係
緊要已令各督撫派委司道大員於本省專司其
事但自京抵哈密路經七十餘站必得大臣經理
届期著派侍郎吳達善往來查看以專責成
己卯
命續來投誠之台吉阿卜逹什歸阿睦爾撒納部内
居住
上諭軍機大臣曰據班第等奏稱同兩瑪木特來歸
之克爾努特台吉阿卜達什原同伊弟巴圖爾帶
領戶口前來因被哈薩克錫喇人等搶擄暫居扎
哈沁地方今因擒獲瑪木特前來歸誠等語阿卜
達什原與阿睦爾撒納等同來投順因馬力疲乏不
前中途又被劫掠今既輸誠欵附亦當加恩著傳
諭班第酌賞阿卜達什縀疋並照扎薩克台吉職
銜辦給行糧牲畜歸於阿睦爾撒納部内一并居
住
癸未
命寬免策楞舒赫德等治罪仍留軍營效力
上諭軍機大臣曰策楞舒赫德俱係身受重恩之人
乃自到軍營以來畏懦退縮辦事乖謬朕原降諭
旨令班第取具伊二人供詞奏到日再行治罪今
覽班第奏摺伊二人自認重罪俯首無辭若論軍
法當即在軍營正法示衆但朕念其平日差遣奮
勉在内廷行走有年著格外施恩免其正法仍留
軍前效力贖罪至於明歲大兵進征之時策楞舒
赫德俱不必同往所有糧餉事務著派永貴温福
隨同辦理
丁亥
新降輝特台吉阿睦爾撒納等入
覲於熱河
避暑山莊
賜宴賞賚有差
戊子
命加輝特台吉阿睦爾撒納等封號
上諭大學士曰輝特台吉阿睦爾撒納都爾伯特台
吉訥默庫和碩特台吉班珠爾等皆準噶爾渠帥
嚮慕德化率領二萬餘衆傾心來歸甚屬可嘉應
施恩賞給封號以示懷柔至意阿睦爾撒納封為
親王訥默庫班珠爾封為郡王都爾伯特台吉剛
多爾濟巴圖博羅特輝特台吉扎木參齊木庫爾
封為貝勒都爾伯特台吉布圖克森額爾德尼羅
壘雲丹輝特台吉德濟特普爾普克什克封為貝
子輝特台吉根敦扎卜固木扎卜都爾伯特台吉
布顔特古斯孟克博羅特和碩特台吉納噶查封
為公都爾伯特台吉烏巴什伯勒克輝特台吉伊
什克什克特封為頭等台吉均授為扎薩克管轄
所部人戶其如何編次旗分佐領補授官職之處
著該部照例辦理阿睦爾撒納等受朕恩育務將
各該屬人等慎加約束教養勉供厥職安分謀生
爾等果能仰副朕心遵循訓旨則永沐朕恩於無
既矣慎之毋怠
己丑
命陜甘兩省出征官兵預行支給廉餉
上諭大學士曰劉統勲奏請將陜甘兩省出征滿漢
官兵明年秋季應得養廉月餉移於夏季起程之
前支領著照所請准其預行支給以裕戎行
新降厄魯特台吉阿卜達什請在軍前效力
許之
辛卯
命安插隨同巴朗潛逃之沙拜等
上諭軍機大臣曰據班第奏收服扎哈沁人内查出
隨同巴郎潛逃之沙拜等二十五名已咨送納穆
扎爾令同策凌等查明辦理沙拜等既已投誠又
同巴郎潛逃情殊可惡亦不必查問即著押解來
京發往廣東福建炎熱地方安插
壬辰
命侍衛圖倫楚帶同新降宰桑察達克領兵追捕逃
人巴朗
上諭軍機大臣曰逃人巴朗所在地方詢問新降宰
桑察達克據稱離我前者進兵之地甚近若未避
去給兵五百情愿前往擒拏巴郎於進兵時未必
不遠避今我兵已回必仍回至原地著派侍衛圖
倫楚帶回察達克馳驛前往由軍營揀派兵丁急
速前進務期擒獲巴朗以彰國法著傳諭班第等
就近選派精兵五百名多給馬匹駝隻再派瑪木
特屬下兵二百名預為整備俟圖倫楚察達克到
日即行帶領起程
命收服扎哈沁人等不必遷移内地居住
上諭軍機大臣曰班第等奏請將收服之扎哈沁人
等遷至内地扎卜堪庫克嶺等處居住此事斷不
可行伊等如此辦理者特慮扎哈沁人内有存二
心之人潛行逃竄又慮噶勒雜特哈薩克錫喇兵
來搶奪之故此皆未審事之機宜所慮殊屬過當
我兵未收服烏梁海扎哈沁之前或恐新降人等
逃往送信理宜防範今策凌阿睦爾撒納俱已來
降又將烏梁海扎哈沁人等收服準夷全部早有
見聞不但一二不足信之人逃往原不足惜即使
洩漏信息彼知我收其屬部明年兩路進兵大加
征𠞰不過愈加驚怯耳更有何慮若恐其遣兵搶
奪即達瓦齊發兵前來若人數不多我兵以逸待
勞儘堪𠞰滅即能以大力搶回扎哈沁不過如我
未收扎哈沁而已於我未為傷損而轉可以試看
達瓦齊之力量明年易於進兵今方欲辦理準夷
若將投誠之人均如此遷居内地明年進大兵時
收服各部又將何以辦理乎著班第等將扎哈沁
人等仍令居住齋拉罕地方斷不必移至内地
庚子
訓飭劉統勲鄂昌等
上諭軍機大臣曰劉統勲等奏酌帶賞需一摺内稱
準噶爾頭目如果有交納軍器實心向化者應酌
予賞賚等語所奏非是準夷投誠人衆所帶軍器
若令其一一交納則是激以使反拒之使不來既
阻其向化之心復啟其疑貳之漸焉有如此辦理
之法若果應行奬賞則當其率衆歸誠朕自格外
加恩如近日北路之阿睦爾撒納等來降何嘗不
厚加寵錫如以其投降交納軍器即行議賞則是
以幣賄誘之來降幾似利其所有而為之矣此從
前岳鍾琪等辦理錯繆豈可復踵前弊劉統勲原
係漢人軍務非所諳練鄂昌外任年久乃亦漸染
綠營惡習為此陳奏甚屬不合著飭行
十二月丁未
命釋放擒獲噶勒雜特包沁人等
定邊左副將軍班第奏言參贊大臣薩喇爾隊
内擒獲準噶爾噶勒雜特包沁人等一百五十
餘人臣等遵
旨賞給口糧牲畜令參贊大臣努三曉諭釋放噶勒
雜特包沁人等叩謝
天恩告稱我等原係被擄之人今蒙
大皇帝格外隆恩放歸回時遍告衆人情願同來歸
順隨派人加意照看放出卡倫奏入報
聞
戊申
頒發將軍班第等印信
上諭大學士曰班第著給與定北將軍印信其現有
定邊左副將軍印信著給與阿睦爾撒納永常著
給與定西將軍印信其新鑄定邊右副將軍印信
著給與薩喇爾
癸丑
定北將軍班第等奏報安插烏梁海及扎哈沁
人等事宜
班第等奏言臣等派扎薩克一等台吉三都卜
多爾濟等照看新收烏梁海遷移居住共計新
收烏梁海四百四十五戶一千六百七十八口
據三都卜多爾濟文稱於十一月初一日行至
特斯鄂衣渾等處游牧交於和托輝特貝勒青
滚雜卜旗内照看居住之台吉班扎喇克察等
用心照看令住於特斯鄂衣渾等處其新收扎
哈沁人等共六百二十二戶二千三百五口亦
參贊大臣努三照看安插奏入報
聞
甲寅
命議敘收服烏梁海等軍營效力人員
先是奉
旨此次收服烏梁海等效力行走之王公台吉大臣
官員兵丁等著將軍班第查明請旨議敘其派出
之察哈爾喀爾喀和托輝特兵丁亦著班第等酌
量賞賜尋班第等議奏得
旨著賞給班珠爾銀一千兩扎木參齊木庫爾各五
百兩德濟特普爾普各三百兩其餘小台吉等各
賞給一百兩其厄魯特宰桑察哈爾總管喀爾喀
和托輝特台吉等俱分别賞給縀疋銀兩有差復
奉
旨加青滚雜卜郡王品級車木楚克扎布貝勒品級
策布登扎布貝子品級阿敏道副都統品級烏爾
登努三喀爾喀公恭格敦丹等俱從優議敘
丙辰
喀爾喀郡王桑寨多爾濟請在軍前效力
許之
丁巳
定北將軍班第赴京
陛見
命額駙色布騰巴爾珠爾前赴軍營會同阿睦爾撒
納辦理事務
甲子
命劉統勲等籌辦馬匹軍糧事宜
上諭軍機大臣曰現議明歲大兵進𠞰之前於二月
下旬先遣精銳五六千人輕騎前往略地第思兵
行馬匹最關緊要現在採買餵養及各營馬匹内
臕分壯健足供馳騁者共有若干可否得二萬之
數再駝隻臕壯者可得若干著傳諭劉統勲令其
密速查明即行馳奏至軍糧一項前令該督暫貯
安西一帶以進𠞰之期尚遠而哈密防兵恐不足
恃也今既尅期進𠞰亦著陸續速行運赴軍營以
備支給裹帶之用並
命總督鄂容安馳赴西路協同劉統勲等公同辦理
乙丑
命減派西路領兵綠營官員
上諭軍機大臣曰西路領兵大員前經派出豆斌等
四人今綠營兵已經裁減統領無需多員總兵李
中楷著停其派往其副將以下各員應隨兵數減
撤者亦著一併減撤
定議出征滿洲蒙古各項兵丁畫一辦給口糧
事宜
定北將軍班第等遵
旨將出征滿洲蒙古各項兵丁應給口糧酌議畫一辦
理具奏得
旨軍機大臣議奏尋議班第等查核從前廪給之數
較今給與察哈爾之項大略相仿惟喀爾喀和
托輝特之兵因去游牧近比從前較少今應俟
明年各路調兵前來無論滿洲蒙古索倫巴爾
虎喀爾喀厄魯特俱一例按照定例給與廪給
令其携帶炒米炒麵牛羊乾肉並鹽菜銀兩其
初到軍營守候之時亦照定例每兵一名每月
支給二十日米一斗六升六合羊一隻鹽菜銀
一兩五錢至明年進兵時止議給兩月乾糧少
覺不足現在於二月内先遣哨探兵前往應令
其帶四月乾糧以資口食其現在軍營之察哈
爾兵每月應給羊三隻查軍營米石甚裕應裁
去二隻每月給二十日米羊一隻喀爾喀兵仍
支給羊價銀二兩一錢其聲援之喀爾喀兵丁
既不進𠞰仍給羊價銀七錢俱應如班第所奏
行並行文西路將軍等亦照此畫一辦理奏入
上從之
庚午
命寬免出征察哈爾兵丁應賠馬匹
上諭軍機大臣曰察哈爾出征兵丁倒斃馬匹甚多
理應查明著落賠補今據薩喇爾奏稱察哈爾此
次辦理烏梁海擒拏瑪木特等事往來行走奮勉
效力著有勞績若喀爾喀去伊游牧甚近行走尚
易且擄掠生畜内不無暗行偷竊以抵倒斃之項
其察哈爾離伊游牧甚遠擄掠牲畜不敢絲毫隠
匿且倒斃俱屬實情著將察哈爾應行賠補馬匹
施恩寬免後不得援以為例
辛未
定議各路官兵起程日期
軍機大臣奏言臣等原議派往西路之京城滿
洲兵定於明年正月十五日以前起程其索倫
巴爾虎哲里木等兵俱隨後接續起程發往北
路之京城滿洲兵定於明年二月初起程其黑
龍江兵亦隨後接續起程兹據管理順天府府
尹劉綸等文稱索倫巴爾虎兵於明年正月初
間即到京城且現議先遣哨探兵前往臣等酌
議索倫巴爾虎頭隊兵五百名即於正月初三
日起程每間二日起行一隊其派往西路之京
城滿洲兵及哲里木兵共二千分作四隊俱接
索倫巴爾虎兵之後起程前往派往北路之京
城滿洲兵一千名黑龍江兵二千名分作六隊
自二月初三日起至十八日止亦間兩日一隊
陸續起程其在張家口預備分給北路官兵馬
駝事務現止達松阿一人不敷辦理請再派大
臣一員前往奏入得
旨張家口備辦馬駝事務著派副都統鄂實前往餘
依議速行
癸酉
定北將軍班第疏奏大兵進𠞰事宜
班第奏言本月十五日臣自烏里雅蘇台軍營
起程行至推河見阿睦爾撒納將軍營應辦事
宜悉行曉示并將明年二月間往額爾齊斯等
處種地兵丁事宜與之商酌據阿睦爾撒納云
明春往額爾齊斯種地應先遣兵一萬占據地
方種地牧馬探聽信息觀其形勢如易於進取
即進和博克等處居住分種地人一半帶往彼
處種地續遣兵二萬在後跟隨乘勢即可前進
當準噶爾馬畜疲乏之際不能抗拒易於成功
倘俟夏秋進兵彼處馬畜壯健牛乳充足成功
稍難臣告以現在派出征𠞰之兵已到軍營及
附近調取可以如期而至者僅六千有餘其索
倫察哈爾等兵俱定於四月内方到馬匹乾糧
等項亦不能一時備辦量準噶爾伎倆已窮衆
心已叛即率兵數千號稱數萬亦無不可且如
近日擒拏瑪木特時不過二三千人彼即驚惶
無措可見明年進兵自屬易於成功據阿睦爾
撒納云各路所調之兵一時既不能齊集但先
領兵一萬帶往種地察看情形如易於進取則
乘機而行否則駐額爾齊斯地方牧馬以俟後
隊然畢竟後隊之兵可以接續乘機進取更為
妥協再額爾齊斯等處地方原係都爾伯特巴
玉特等耕種之地取用何處水泉伊等深知應
令策凌策凌孟克屬下派宰桑一員種地人各
五十名將兵丁一同帶往教以耕種臣等公同
商議種地兵丁應先遣往一萬名其後隊續進
之兵二萬名亦即隨後整頓遣往方為有益現
在察哈爾喀爾喀厄魯特兵六千餘名及喀爾
喀聲援兵内調取一二千名再請於喀爾喀王
公等自請帶往效力之兵酌量帶往既無庸官
為辦理而一萬之數亦已具足奏入報
聞
平定準噶爾方略正編卷四
