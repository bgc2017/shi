平定準噶爾方略正編卷八十五
乾隆二十五年二月丙子朔
賜拔達克山霍罕額德格訥博洛爾齊里克等部落
勅書
奉
天承運
皇帝勅諭拔達克山素勒坦沙爾遠處邊陲誠心向
化擒戮逆賊霍集占波羅泥都呈獻尸首願以全
部為朕臣僕又遣額穆爾克克巴圖爾伯克入覲
恭順之忱深可嘉尚今來使等俱安善至京朕加
恩召見頻申宴賚以爾擒賊有勞特賜蟒縀文綺
衣服器什若干筵宴時申賜有加爾其祇受并賞
來使及從人等服飾器用銀兩有差從前準噶爾
侵擾爾等部落今既為朕臣僕自必加恩撫恤其
循爾舊俗以安生理約束所部永享無疆之福至
來使奏稱爾部落人等恐以霍集占之故致啓釁
鄰封等語夫霍集占負恩悖逆遠邇咸知况已就
擒戮諒鄰部亦未敢妄動爾向來若與鄰封有隙
當自行辦理或果因霍集占啓釁可呈報駐劄葉
爾羌大臣俟其查奏辦理護送爾使之明仁等仍
有面傳諭旨爾其知悉特諭又
勅諭霍罕額爾德尼伯克爾遠處邊陲聞大兵平定
回城逆賊逃竄信息即慕化歸誠請擒賊自效遣
使入覲深可嘉尚來使等俱安善至京朕加恩召
見頻申宴賚賜爾縀疋器什若干爾其祗受又賞
來使及從人等服飾器用銀兩有差覽爾奏内有
未盡之詞俾使人面陳等語今來使等並無所請
朕故未有他諭但爾部落素被準噶爾侵擾今既
為朕臣僕自必加恩撫恤爾其納束所部永享無
疆之福護送爾使之索諾木車凌等仍有面傳諭
旨特諭其
勅諭額德格訥阿濟比略同又
勅諭博洛爾沙呼沙默特爾遠處邊陲聞大兵平定
回部拔達克山呈獻逆賊尸首即慕化歸誠遣使
沙伯克入覲深可嘉尚今來使安善至京朕加恩
召見頻申宴賚賜爾縀疋器什若干爾其祗受又
賞來使及從人等服飾器用銀兩有差爾部落素
被準噶爾侵擾今既為朕臣僕自必加恩撫恤爾
其約束所部永享無疆之福再代爾入覲之沙伯
克諸凡妥協爾其知之當加以愛惜特諭其
勅諭齊里克兆瑪喇特比略同
丁丑
命賑濟扎薩克圖汗部落
上諭軍機大臣曰據扎薩克圖汗部落公拉沁蘇隆
巴爾桑扎薩克台吉根敦三都卜呈稱伊等四旗
因值災歉生計艱難懇借俸五年以贍貧人等語
該部落被災自應官為經理若借俸以賑則伊等
養贍無資著派副都統富鼐支領庫銀五千兩馳
驛前往會同該扎薩克等酌量辦賑以示體恤
庚辰
諭陜甘總督楊應琚等籌議營馬補額事宜
上諭軍機大臣曰閻相師奏甘肅各鎮備戰馬匹及
兵丁營馬因陸續撥解軍營率多缺乏購覓維艱
請將哈薩克馬匹買補足額等語西陲大功告竣
内地營馬將來無須調撥而伊犁闢展一帶現議
駐兵屯田皆需馬匹是以經畫市易務令有餘其
甘肅各營額缺原可徐為補足不必汲汲於此今
閻相師所奏或因哈薩克屢來貿易遂為籌補營
馬起見抑或該督撫等催令各營補額未為官兵
熟計不知内地馬匹原以儲備調撥今新疆既不
需接濟與其收槽充數又不若立厰孳生若急於
購補馬價昂貴兵丁必多賠累即足額後終年飼
秣徒耗芻豆何如即水草以善牧養於公私均有
裨益著傳諭楊應琚吳達善據現在情形妥議速
奏併傳諭閻相師知之
授吉林領催得寶為三等侍衛賞給巴圖魯號
上諭軍機大臣曰吉林領催奬賞藍翎得寶此次軍
前甚屬奮勉而喀喇烏蘇之圍力護將軍懋著勞
績著加恩授為三等侍衛賜號布林巴圖魯仍賞
銀一百兩
辛巳
命護軍統領德爾素領兵駐劄回城
上諭軍機大臣曰現在葉爾羌喀什噶爾等處領隊
大臣頗多著德爾素馳驛前往同豐訥亨領兵駐
劄
回部公額色尹之弟帕爾薩和卓扎薩克台吉
瑪穆特之子巴巴和卓至京
授帕爾薩和卓為三等台吉巴巴和卓為四等台吉
壬午
諭定邊將軍兆惠等借給安插回人口糧事宜
上諭軍機大臣曰書山等奏准兆惠等行文將齊凌
扎卜所送回人經過哈喇沙爾借給口糧一百石
照吐魯番素賫滿所請於來年收穫時由伊處
交還等語辦理殊屬錯悞兆惠等亦未能籌及蓋
齊凌扎卜解送回人若經過素賚滿所駐之地偶
值缺乏伊願為接濟尚屬可行至哈喇沙爾距吐
魯番甚遠且以官項給發回人而令素賚滿償還
以專責伊等供應於理不合此等回人既官為安
插一切自當於公項報銷著傳諭齊凌扎卜等即
以奉旨官給口糧曉諭各降回仍傳諭兆惠素賚
滿知之
癸未
諭參贊大臣舒赫德覆奏伊犁派兵屯田事宜
上諭軍機大臣曰阿桂等奏稱伊犁屯田原議今歲
派兵五百名回人三百戸前往今與楊應琚相見
始知將軍等酌議派兵四五千名回人一千戸但
阿克蘇回人業經豫備而庫爾勒等處所派尚未
辦理仍俟楊應琚到葉爾羌時與舒赫德定議等
語伊犁向為準夷腹地加意經畫故穡事頗修今
歸我版圖若不駐兵屯田則相近之哈薩克布魯
特等乘機游牧又煩驅逐大臣等自當辦理妥協
不可苟且塞責以圖早歸看來駐兵屯田惟當漸
次擴充今歲且照原議派兵五百名回人三百戸
或并此俱行停止來年再為舉行則我兵既得休
息而回人生計亦稍寬裕又可量為添派以漸增
多此事朕惟責之舒赫德伊不過於用兵時退縮
至於辦事心細朕所深知若果盡心自能辦理今
雖命新柱前往協辦究未熟悉舒赫德惟視若己
事辦理妥協方准其更換此時應作何辦理伊前
奏多派兵丁回人及河船糧運經朕訓飭何以尚
未覆奏俱著傳諭知之
命駐劄烏魯木齊大臣等會辦屯田貿易事宜
上諭軍機大臣曰安泰奏稱永德現在遵旨回京其
哈薩克貿易事宜請令副都統伊勒圖協辦等語
此奏無庸置議屯田貿易皆屬公事伊等駐劄一
處自應會同辦理若謂未經請旨即不當辦事乃
推諉拘泥之陋習假令彼地有嗎哈沁等生發則
與屯田貿易俱無干涉遂可置之不問乎抑必待
請旨而後辦乎安泰伊勒圖著傳旨訓飭昨諭伊
勒圖前往阿克蘇永瑞仍駐烏魯木齊即遵前旨
行嗣後屯田貿易事宜俱著會同辦理
丙戌
諭參贊大臣阿桂等𠞰捕嗎哈沁事宜
上諭軍機大臣曰五吉奏稱派往阿克蘇之馬二千
二百餘匹伊親行解送於正月二十八日自巴里
坤起程等語以阿克蘇現有馬匹駝隻合之新到
馬匹自足敷用著傳諭阿桂伊柱豐訥亨伊三人
即選派官兵給以馬匹搜捕嗎哈沁務期一舉盡
𠞰亦不必過於急迫惟酌量馬力奮勉行走
丁亥
宣諭清馥罪狀
上諭軍機大臣曰據同德等將清馥招降嗎哈沁斗
齊半途脱逃囑令護送人等不得據實稟報捏稱
斗齊打牲他往未經搜獲各實情審明參奏斗齊
乃誑誘官兵馬匹之賊清馥並未親往追捕經降
旨申飭伊始行前往今詳閱各供則清馥仍未前
進不過於巴里坤相距二三程坐候耳伊前曾奏
稱不獲斗齊不回朕方謂清馥畏罪窮追固所宜
然但無端勞苦官兵朕實惜之復諭以前行已二
三月口糧殆盡伊即當枵腹從事斷不得累及官
兵若能獲賊固善否即將官兵撤回此特據伊所
奏情辭確鑿是以諄諄訓及今觀同德等奏伊僅
離巴里坤不遠遷延觀望則前此所云不獲賊人
不回之語非有心欺謾乎甚至囑令厄魯特等將
賊人半途逃脱情節諱匿不報罪無大於此者今
大功雖成各處駐劄大臣甚多若似此效尤何以
集事著將同德等奏摺錄寄舒赫德阿桂等閱看
前諭將清馥革職交舒赫德差遣委用今著就伊
所至之地審訊明白伊若服罪即於該處正法或
妄行狡辯可派員看守解送來京所有行裝查明
入官同德淑寶審理此案據實參奏毫無瞻徇深
屬可嘉俱著交部議叙仍傳諭各處駐劄辦事大
臣等知之
諭參贊大臣阿桂辦送霍集斯家口事宜
上諭軍機大臣曰阿桂奏稱辦送霍集斯之子呼岱
伯爾氏同其家口來京應否將霍集斯兄弟家口
一同辦送等語著傳諭阿桂霍集斯家口起程時
將伊兄弟之家口及同族皆毋庸辦送
戊子
諭參贊大臣舒赫德等曉示回人及派兵彈壓各事
宜
上諭軍機大臣曰阿桂奏稱辦送漠咱帊爾兄弟等
來京時體察阿克蘇回人伯克等稍生疑懼業經
出示安慰等語所見甚是今仍降旨宣諭著舒赫
德等通行曉示各城再阿桂奏遵旨派索倫兵三
百名前往烏魯木齊酌於二月初旬起程等語阿
克蘇等處索倫兵既行派出而阿桂等巡查伊犁
又必領兵前往則阿克蘇之索倫兵益少現在回
人不無疑懼亦須彈壓著與舒赫德酌議或調葉
爾羌索倫兵二三百名駐劄阿克蘇或令安泰選
索倫兵一百名由烏魯木齊前往伊犁阿桂等由
穆素爾嶺與安泰會合亦甚有益伊等宜會商妥
協一面辦理一面具奏不必候旨至阿克蘇辦事
甚要阿里衮現在起程回京可就便暫駐阿克蘇
俟阿桂巡查回日再行起程現令新柱往葉爾羌
協辦著海明即至阿克蘇阿里衮俟海明到日再
行回京俱著舒赫德阿桂酌議具奏
申諭禁止各城回人不得妄行告訐
上諭軍機大臣傳
諭駐劄各城辦事大臣曉示回衆人等曰昨因烏什
回人等訐告霍集斯父子苦累部衆侵漁貢賦經
辦事大臣等具奏朕以霍集斯輸誠效力所有過
失皆從前陋習若遽行治罪心有不忍但仍令其
管轄所屬則上下猜嫌必不能相安無事即如準
噶爾人等亦因聚斂成讐上既凌虐下亦憤恨互
相侵噬以底滅亡可為明鑒因將霍集斯父子優
其廩祿安插京師而各城頭目亦自知所懲創悛
改舊習但恐愚頑無識之徒因此遂長刁風摭拾
已往之事公行告訐或伊沙噶等圖得阿竒木之
缺或所屬人等妄生事端挾制該管大干法紀嗣
後有似此者非但不行辦理仍究明情節重治其
罪斷不寬宥爾等知此惟期上下相安勤於生業
勉為良善永享昇平尚其敬聽毋忽特諭
命核減添設臺站馬匹
上諭軍機大臣曰吳達善奏現在官兵凱旋軍臺文
報及欽差來往較前簡少所有口外各臺站續行
增添馬匹酌量減撤解赴哈密牧放等語已降旨
如所議行甘省既如此辦理則陜西山西直隸等
省從前添設臺站馬匹自應一體核減俾歸實用
著傳諭各該督撫等令其各就本處情形查辦具
奏
辛卯
諭定邊左副將軍成衮扎布等確查搶掠烏梁海賊
人情形
上諭軍機大臣曰成衮扎布等奏稱額爾克沙喇莫
尼扎卜等詢問被掠脱出之烏梁海等稱係哈薩
克之巴魯克巴圖魯統衆搶掠未知果否確實即
同察達克圖布慎等領兵抵哈薩克邊界捉生詢
問等語搶掠烏梁海一事須查詢確實不可輕舉
妄動即如俄羅斯訛傳哈薩克統衆三萬前來至
今毫無影響固情節可疑而烏梁海等又稱係巴
魯克巴圖魯則又是哈薩克而非俄羅斯矣朕前
諭謂或係俄羅斯或係哈薩克不出所指四端要
於務得實信今覽額爾克沙喇等報文内稱與朕
所指俄羅斯情節相近等語若稍有附會或拘泥
辦理必至歧誤著傳諭額爾克沙喇等知之昨諭
莫尼扎卜於查確後前來奏對仍著察達克同來
朕既可悉彼處情形而伊等亦得承訓示易於辦
理
壬辰
命陞賞三等侍衛塔尼布
上諭軍機大臣曰三等侍衛塔尼布在軍前奮勉效
力著加恩授為二等侍衛賜號特古斯巴圖魯仍
賞銀一百兩
癸巳
諭參贊大臣舒赫德等和衷集事毋得推諉貽悞
上諭軍機大臣曰舒赫德奏阿克蘇現有索倫兵二
百六十餘名又於齊凌扎卜所領新索倫兵内揀
選三十餘名發往烏魯木齊等語阿克蘇地方緊
要今所有索倫兵既全往烏魯木齊而阿桂又領
兵巡查伊犁自應派兵防範乃舒赫德未見奏及
若謂伊所駐葉爾羌之兵不便撥補阿克蘇則甚
屬錯謬伊係總辦各城事務之人自當視同一體
不可稍分彼此至阿桂亦未奏明巡查伊犁係派
何處之兵而阿克蘇以何處兵丁駐劄自宜辦理
妥協再烏什雖與阿克蘇相近仍需大員駐劄辦
事著舒赫德等酌量辦理阿桂亦不得因總理有
人遂生推諉當與舒赫德和衷商㩁以期集事倘
互相推諉以致貽悞朕不獨責備一人也俱著傳
諭知之
甲午
諭參贊大臣阿桂等酌補烏什阿竒木事宜
上諭軍機大臣曰阿桂等奏准永慶呈報烏什之阿
琿伯克等列欵控告霍集斯并稱葉爾羌噶雜納
齊薩里行走奮勉若授為烏什之阿竒木殊屬妥
協隨示以薩里縱可委用䆒係本城之人豈此外
無可勝任者且補授阿竒木我等尚不敢專擅爾
輩何得薦舉等語阿桂所奏曉示回人之處甚是
薩里曾控告霍集斯若即授為阿竒木則奸險之
徒羣以䧟人奪缺為得計伊果行走奮勉應再行
酌量加恩至所奏噶岱默特可勝阿竒木之任伊
現隨將軍等來京俟召見後再降諭旨
諭定邊左副將軍成衮扎布等辦理哈薩克搶掠烏
梁海事宜
上諭軍機大臣曰成衮扎布奏據探信侍衛阿扎喇
稟稱扎木禪多岳特詢問貿易人等知哈薩克之
巴魯克巴圖魯搶掠烏梁海又有哈巴木拜屬人
亦稱巴魯克巴圖魯遇逃走之烏梁海等掠其馬
匹牲隻等語是搶掠烏梁海係哈薩克之人無疑
已傳諭納旺令其見阿布賚時責令拏送巴魯克
巴圖魯即阿布賚不能擒獲亦即在哈薩克確訪
其游牧處所作速奏聞若帶領新派之索倫兵一
千名直入擒拏自可弋獲著傳諭成衮扎布等候
旨遵行
乙未
諭管陜甘總督甘肅巡撫吳達善等辦理降回及緝
拿逃犯事宜
上諭軍機大臣曰齊凌扎卜奏稱伊解送之伯德爾
格塔里雅沁烏沙克回人等由阿克蘇至庫爾勒
中間脱逃男丁十六名又在吐魯番闢展等處落
後行走之男婦三十一名口據素賚滿咨現在拿
獲二十人由哈密遞解今解至肅州者共七百九
十餘名口已交與吳達善等語此等逃走回人務
期拏獲即於本處正法令回人等觀看其已經解
送者亦即於所到之地正法併傳諭自哈密至阿
克蘇辦事大臣等知之其解至肅州回人吳達善
即遵旨分賞官兵毋令聚集一處
申飭參贊大臣阿桂等辦理霍集斯屬人事宜
上諭軍機大臣曰定長等奏准阿桂咨查霍集斯有
留於吐魯番之人差遊擊達興阿嚴加看守安插
魯克察克又漠咱帊爾從前差往闢展購買什物
之人亦行文書山納世通詳查具奏等語大臣等
於應辦要務往往畏難而此等毫無關係事件輒
𤨏屑搜求甚覺過當定長即准咨辦理俱未曉事
霍集斯效力軍營尚欲加恩錫爵其安插京師者
特恐仍居故地為人所累原以曲示保全故賞給
廩祿務從豐厚何必羈其屬人查其什物耶且辦
理此事當明白曉示以霍集斯被人告訐大皇帝
念功宥罪安插京師即伊存留之人疑懼逃竄不
妨聽其所往而代伊市買之人縱有侵漁亦何必
過問阿桂定長俱著傳旨申飭仍降旨曉諭回人
等其霍集斯所留之人可自備資斧來京至所查
霍集斯家産力能自運則已或有不能則官為帮
辦阿桂等即遵照辦理
丙申
諭喀爾喀副將軍策布登扎布辦理哈薩克搶掠烏
梁海事宜
上諭軍機大臣曰昨據額爾克沙喇莫尼扎卜議於
額爾齊斯解凍之前速往哈薩克邊界捉生詢問
又據貿易人等告稱搶掠烏梁海係巴魯克巴圖
魯等語已諭成衮扎布俟索倫兵至日令策布登
扎布帶領前往辦理但巴魯克巴圖魯不過小醜
妄行蠢動所調官兵不必急行富德亦無庸同往
著策布登扎布於七月初旬以副將軍統兵瑪瑺
車木楚克扎布為參贊大臣相機擒𠞰此時仍俟
額爾克沙喇等偵探確實不可拘泥辦理
己亥
授定邊將軍兆惠副將軍富德俱為
御前大臣
命兆惠富德及參贊大臣明瑞阿里衮舒赫德俱於
紫禁城内乘馬
辛丑
諭陜甘總督楊應琚等查奏解馬兵丁借欠銀兩
上諭軍機大臣曰據莊浪副都統噶隆阿奏稱軍興
以來莊浪兵丁解送馬匹等項所借銀兩分作六
年十年扣還者仍分年坐扣外又有原任副都統
佛倫接濟兵力及補買缺額並添餧馬匹尚應還
銀一萬六千二百餘兩懇恩展限扣還等語甘省
兵丁餧解馬匹借欠銀兩曾經黃廷桂查明具奏
降旨分别豁免展扣今噶隆阿既有此奏恐尚不
止莊浪一處為然從前黃廷桂如何辦理吳逹善
自必悉其原委著傳諭楊應琚吳達善將甘省各
營出兵解馬兵丁借欠銀兩已經豁免者若干現
在分年扣還者若干未經查奏者若干逐一查明
據實具奏
壬寅辰刻定邊將軍兆惠定邊右副將軍富德
參贊大臣明瑞巴祿等振旅凱旋先是
上命築壇於良鄉城南將行郊勞禮二月丙申
啓蹕恭謁
泰陵禮成
駐蹕黃新莊將軍兆惠副將軍富德遣
乾清門侍衛等齎摺恭請
聖安隨
御製詩一章並
御筆畫幅
賜兆惠富德至是
親詣行禮鹵簿大駕前導軍士鳴螺鐃歌樂作壇上
列纛
上御吉服登壇拜
天行三跪九叩禮將軍參贊隨征將士等皆甲胄及王
公滿漢文武大臣俱隨行禮禮畢
上御黃幄將軍參贊等行禮以次趨進
御座前跪行抱見禮
上撫勞之以
御用朝珠
親賜兆惠富德傳
旨賜坐將軍參贊等列坐西幄在京王公大臣列坐
東幄
賜茶又
賜兆惠富德
御馬各一匹乘騎隨行凱歌樂作
駕還行宫將軍等易禮服
賜將軍參贊隨征將士新附回部諸伯克及王公大
臣等宴禮成
御製詩章勒石紀事
命巴圖魯頭等侍衛海蘭察莽喀察巴圖魯二等侍
衛瑪格諾爾本厄魯特巴圖魯侍衛齊里克齊
巴圖魯藍翎侍衛錫喇庫勒厄魯特藍翎侍衛
瑪勒占俱在
乾清門行走
授巴圖魯三等侍衛烏勒德克為二等侍衛巴圖魯
藍翎侍衛伊登古那木扎爾俱為三等侍衛厄
魯特三等侍衛庫庫濟克為二等侍衛藍翎侍
衛碩通為三等侍衛
參贊大臣舒赫德等疏奏酌定臺站事宜
舒赫德等奏言大兵進𠞰回部安設臺站馳遞
事件務在迅速時有大員巡查俱知勤勉今各
城平定自應酌量緩急俾不糜帑項亦不悞公
事查自葉爾羌至闢展俱有回人居住伊等善
於步遞請每臺派回人十戸兼綠旗兵五名識
字之健銳營前鋒或西安兵一名以六品頂帶
署筆帖式管理每臺馬十五匹駝四隻四月至
九月牧放十月至三月由各城支給芻豆其官
兵等二年一換酌量保送以示鼓勵回人等一
體給與口糧及鹽菜銀兩於十戸中派出首領
一人以七品頂帶管理仍令耕種臺站附近之
地冬春馬草即令其收割庶馬駝得以休息餽
運亦皆節省其葉爾羌至喀什噶爾和闐亦請
照此辦理奏入得
旨如所請行
癸卯
諭參贊大臣阿桂等酌辦屯田𠞰賊事宜
上諭軍機大臣曰據阿桂奏稱伊犁所派屯田回人
及阿克蘇應調之兵俱已辦理但須兼辦嗎哈沁
而五吉所送馬匹未到若坐候則悞農時是以每
兵給馬一匹先行起程等語阿桂此次辦事甚屬
勇往可嘉此時自以屯田為要俟五吉送馬至日
再辦嗎哈沁亦不為遲舒赫德此時亦抵阿克蘇
即接收馬匹派大員加意護送毋為賊所盗竊交
阿桂牧放至秋間搜𠞰嗎哈沁等著伊柱達爾黨
阿帶領阿桂不必前往惟專辦耕作營造事宜務
使兵丁回人樂於從事昨諭安泰領兵三百名與
阿桂會合著即沿途安設臺站搜捕逸賊併傳諭
知之
諭管陜甘總督甘肅巡撫吳達善等酌辦官兵俘獲
人口事宜
上諭軍機大臣曰舒常奏據鄂齊爾告稱官兵陣前
俘獲男婦共二百七十餘人等語此等人口係官
兵俘獲不應一體辨給口糧著傳諭吳達善等如
鄂齊爾請為支給即明白曉示以定例所無不便
奏銷爾等即自行通融養贍如不能亦不妨售賣
或該處有願買者即酌為定價併傳諭舒常知之
甲辰
上御正大光明殿
召哈密扎薩克郡王品級貝勒玉素富郡王品級貝
勒霍集斯貝勒品級貝子鄂對等四十六人入
見
親加慰問
賜章有差
恩免德卜特爾卡倫撤回官兵多支餉銀之半
上諭軍機大臣曰據多爾濟奏稱由噶斯路通伊犁
之德卜特爾卡倫官兵奉旨撤回計多領口糧銀
三千兩有竒已行文該扎薩克追繳等語官兵多
領口糧雖應交還當具奏請旨遽令追繳殊屬不
合著加恩寬免其半即諭各扎薩克知之
乙巳
申飭請開甘賑事例之布政使蔣炳等
上諭大學士曰蔣炳明德奏甘省近年間被偏灾請
暫開甘賑事例一摺所奏非是現在大功告成承
辦軍需竣事其内地歉收各屬節次加恩蠲賑平
糶不惜帑金億萬多方撫恤辦理就緒何必於此
時為此權宜之計即地方實有應行通融籌畫事
宜亦當聽督撫等據實陳奏候朕裁酌蔣炳等竟
不量事體之應行與否輒冐昧凟請所奏不必行
著傳旨申飭
三月丁未
諭參贊大臣阿桂等辦理伊犁屯田事宜
上諭軍機大臣曰阿桂奏稱伊犁河以南有地名海
努克與固勒扎相隔一日程途水土沃衍請於此
處先行屯種相其形勢分立村莊等語所辦甚是
俱依議行果能實心奮勉次第辦理則屯田一事
當錄伊經始之功也至村莊居住回人需兵防護
非尋常屯田處所可比必固其堡寨勤其瞭望庶
藏匿之嗎哈沁及哈薩克等不敢滋事至所奏起
程以前派回人修理穆素爾嶺道路及將來安設
臺站行知舒赫德酌辨等語從前準噶爾與回人
往來俱由穆素爾嶺一路今既屯田伊犁自應時
加修理其酌派回人及安設臺站俱傳諭舒赫德
知之
諭御前侍衛署副都統安泰等辦理烏魯木齊屯田
事宜
上諭軍機大臣曰安泰等奏屯田以漸開擴直通伊
犁自烏魯木齊至羅克倫擇水土饒裕之地立四
村莊每莊屯兵八百餘名委遊擊一員都司一員
分派雜職等督課耕種等語所見甚是可即勉力
善為經理至設立村莊尢宜防範盜賊不可輕忽
所奏官兵四五千人間有疾病乞賞給醫士及藥
材等語著傳諭吳達善於甘肅選良醫二名并各
種藥材送至烏魯木齊備用
命原任巡撫圖爾炳阿駐劄庫車辦事
戊申
上御豐澤園幄次
賜將軍兆惠副將軍富德參贊大臣明瑞巴祿及新
附諸回部并王公滿漢文武大臣等宴自將軍
至隨征將士
賞賚銀幣有差
軍機大臣奏言臣等遵
旨開列應行賞賚之將軍大臣侍衛及回人等進
呈荷蒙
欽定計賞將軍兆惠緞六十端銀六千兩副將軍富
德緞五十端銀四千兩參贊大臣明瑞阿里衮
舒赫德郡王額敏和卓俱緞二十端銀一千兩
參贊大臣巴祿阿桂郡王品級玉素富霍集斯
貝勒品級鄂對俱緞十六端銀七百兩領隊大
臣副都統愛隆阿由屯温布鄂博什巴圖濟爾
噶爾瑚爾起端濟布副都統傅景内閣學士温
福公噶岱默特阿什默特散秩大臣阿竒木副
都統豐訥亨伊柱豐安永慶俱緞十二端銀五
百兩護軍統領努三侍郎永貴厄魯特公衮楚
克俱緞十端銀二百五十兩巴圖魯侍衛扎拉
豐阿塔瑪鼐海蘭察諾爾本瑪格占頗圖那本
查爾俱緞十端銀一百八十兩巴圖魯侍衛德
爾森保額爾登額沙津察烏勒德克哈爾吉納
和巴勒圖富彦保英德訥西爾庫爾伊登固伊
薩穆莽喀察鄂里克塔巴爾琿五十保羅托愛
普薩滿珠瑪虎達什齊里克齊克什克圖及賞
巴圖魯號戴孔雀翎藍翎官兵三十六名俱緞
八端銀一百二十兩
御前侍衛敦察圖倫楚
乾清門侍衛傅靈安瑚什達禮善烏三泰科普薩
孟郭勒伊達木扎布二等侍衛達爾黨阿署侍
讀學士和倫及藍翎侍衛五十六員戴孔雀翎
官兵二十五名回部二品三品伯克三員玉素
富霍集斯子弟俱緞六端銀一百兩參領署參
領佐領四員員外郎一員主事三員回部四品
五品伯克十五員及伯克子弟俱緞六端銀六
十兩奬賞藍翎官兵一百十名防禦一員遊擊
二員筆帖式二員奬賞藍翎六品頂帶回人九
名護軍校驍騎校十五員署護軍校驍騎校筆
帖式十三員把總一員俱緞五端銀四十兩前
鋒護軍領催馬甲供事等八十三名俱緞四端
銀二十兩其遵
旨酌賞緞疋之大臣官員額駙色布騰巴爾珠爾緞
六十端貝子扎拉豐阿緞四十端内大臣博爾
奔察薩拉爾俱緞二十端護軍統領瑪瑺緞十
二端副都統烏爾登額爾登額散秩大臣噶布
舒俱緞八端侍衛伍岱額訥慎額爾登額索倫
總管諾璊察三等侍衛烏爾衮保回人鄂斯璊
俱緞六端又賞給將軍大臣官員等荷包各有
差奏入報
聞
(臣)等謹按西師
大功告蕆為伊古未有之
盛烈我
皇上神機獨斷以數萬里之遙㒺不呼吸立應
睿謨宏遠臣下莫能仰窺萬一而所以收羣策羣力
之效者
握要所存惟以信賞必罰為兢兢故當露布初傳疏
封錫胙之
殊恩應時立沛下此如克一城獲數級自列校以逮
偏伍成勞可錄纖𤨏弗遺至策勲飲至時早
已屢晉崇班頻膺懋賞矣迨乎告成
天
祖親莅
郊壇
茂禮崇隆
榮施懿鑠一時臣民額手藩部傾心咸以為杕杜之
勞還彤弓之覺報莫能逮焉若夫勸忠褒節
酬功䘏勞誼篤藎臣仁周陪隸
彛章燦舉無一不可以昭示萬世程法臣等遭逢
聖明極盛之時備職館垣得以揄揚末簡不勝至幸
嗣是新疆善後事宜謹依次第條系彙著續
編如左
平定準噶爾方略正編卷八十五
