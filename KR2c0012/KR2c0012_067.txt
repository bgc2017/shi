平定準噶爾方略正編卷十三
乾隆二十年夏五月乙未
命凱旋將軍暨新降台吉等赴熱河
避暑山莊
覲
上諭大學士曰本年七月十六日朕恭奉
皇太后鑾輿廵幸木蘭計回鑾至熱河時新附之台吉
噶爾藏多爾濟暨各宰桑等前來入覲正可召見
撫諭以慰其瞻仰之忱阿睦爾撒納策凌策凌烏
巴什等功成奏凱亦宜宴賞以示酬庸仍照上年
之例駐驆山莊優加饗賚舉行盛典所有一切應
行豫備事宜著各該衙門照例豫備
定西將軍永常疏奏西路兵丁分隊進發情形
永常奏言西路兵統計一萬六千名内派入哨
探兵隊内六千餘名臣帶領駐劄烏魯木齊兵
二千餘名其索倫兵三千分為三隊副都統額
爾登額帶領頭隊參贊大臣親王額林沁多爾
濟總管畢里衮帶領二隊副都統三格帶領三
隊俱於四月初九日至二十八日陸續前進其
副都統莽阿納所帶健銳營兵一千名公品級
拉里達等所帶哲里木兵一千名西安將軍都
賚三等侍衛公豐安所帶西安滿洲兵一千二
百五十名自五月初三日至初五日陸續抵烏
魯木齊軍營尚有西安滿洲兵一千二百五十
名數日内亦可全到現據副將軍薩喇爾等文
稱前隊哨探兵已入伊犂邊境至登努勒台地
方會北路大兵於四月三十日一同進發所有
三隊索倫兵丁仍令陸續前往策應其餘兵丁
即令在烏魯木齊衡要地方駐劄聲援臣伏思
天威遠播平定伊犁大功指日告成臣即帶領續到
兵丁在烏魯木齊駐劄俟奏凱後再行籌辦撤
兵事宜奏入報
聞
戊戌
諭定北將軍班第等速解巴朗赴京
上諭軍機大臣曰據班第奏逃犯巴朗已經擒獲交
喀爾喀協理台吉圖巴扎卜宰桑烏勒木濟觧送
前來巴朗係背恩脫逃重犯應即速解來京此時
量已起程著傳諭班第等轉飭圖巴扎卜等小心
監押即速赴京仍將何時可到之處先行奏聞
庚子
定北將軍班第密奏阿睦爾撒納言語情形
班第奏言據阿睦爾撒納密行告稱若以噶爾
藏多爾濟為綽羅斯汗衆心多有不服準噶爾
風俗素稱強悍喜生事端心所不服者雖威力
挾制不久必更滋事不若於事定之時齊集各
宰桑得木齊等廣為諮訪現今噶爾丹策零雖
無嫡嗣於伊親戚中不論何姓擇其衆心誠服
能禦哈薩克布魯特者公同保舉奏請
皇上施
恩俾領其衆則輿情既協事後可以永遠寧帖臣告
以奉
旨封四衛喇特各為一汗令自管轄屢奉
諭旨甚明輝特和碩特都爾伯特已將爾及班珠爾
策凌等加
恩分封獨準噶爾一部若另選别姓管轄不獨未合
聖意即準噶爾衆心亦豈能允服阿睦爾撒納復稱
我蒙
皇上重恩已極尊榮將來帶領屬人在阿爾台附近
地方游牧生理於願已足復有何求但我等四
衛喇特與喀爾喀不同若無總統之人恐人心
不一不能外禦諸敵又生變亂然此亦非急務
俟與額駙公同商酌再為陳請臣即密行知會
額駙色布騰巴爾珠爾豫為留心再自收服塔
本集賽以來凡有投降人衆俱云皆聞阿睦爾
撒納而來又屢次聲言準噶爾衆心無論何姓
惟能安撫大衆捍禦外患乃其所願伊此時惟
以糾合從前失散之人圖立産業牲畜為急務
又常言帶領鄂拓克投降之宰桑索薩賚等原
係伊輝特部落之人種種虚張聲勢其希冀僥
倖之心已經畢露俟大功告成臣與薩喇爾鄂
容安等惟悉心遵
旨辦理不使稍萌妄念再内大臣瑪木特退後每摘
發阿睦爾撒納之短而覿面又多迎合似屬年
老昏憒不可深恃奏入
上諭軍機大臣曰班第奏阿睦爾撒納言語情形一
摺阿睦爾撒納不無希冀僥倖之心班第答以準
噶爾地方四衛喇特封為四汗之處業已降旨斷
不可改持論甚為得體若止封阿睦爾撒納為汗
則辦理準噶爾一事全為伊一人集事矣然伊即
潛萌覬覦之念班第惟以奉有諭旨不敢妄行陳
奏正詞相拒料伊亦不敢遽爾妄行但此念既萌
久留彼處於事無益若即促其來京使之疑懼亦
有未便俟達瓦齊就擒之時將伊同衆台吉遣回
固可安然無事但從前原有留伊駐劄辦事之旨
班第恐急遽遣回致伊頓起猜嫌不若仍遵前旨
行班第惟酌量情形善為籌畫不必拘泥朕旨
至瑪木特原係一狡猾之人其行為更可不必深
論從前薩喇爾亦曾將衆人不願封噶爾藏多爾
濟為汗之處奏聞朕曾傳諭玉保令其暫停降旨
今阿睦爾撒納又為此言看來衆心果有不願亦
未可定班第留心訪問並察看噶爾藏多爾濟如
果不足服衆即由噶爾丹策零近族内揀選一人
封為綽羅斯汗之處作為己意密與阿睦爾撒納
商議具奏若其人尚屬可用即不必商辦總俟伊
入覲後再行定奪將此密諭班第知之
諭定北將軍班第等酌留駐劄伊犁兵丁
上諭軍機大臣曰據班第奏稱伊犁河北從前原有
存貯米糧縀疋等物上年為哈薩克搶掠所餘馬
匹牲畜俱經達瓦齊携往特克斯地方厄魯特回
人等生計艱難不足以供應大兵口糧等語準噶
爾地方數年以來屢遭兵革又為哈薩克搶掠現
在居住之厄魯特回人等生計自屬拮据若於伊
犁多駐大兵深屬未便從前薩喇爾等奏請停止
伊犁駐兵經朕傳諭班第等令其酌留兵丁一二
百名為駐劄大臣差遣委用今功已告成大兵即
宜陸續撤回班第等現在自當即為辦理若尚未
議撤即遵旨妥恊籌辦其應酌留兵丁一併詳議
奏聞
辛丑
命詳查派遣曉諭達瓦齊之噶勒雜特得木齊拜伯
勒克等加
恩優卹
上諭軍機大臣曰班第奏稱據投降之哈爾噶齊沙
津禀稱薩喇爾遣赴達瓦齊處曉諭之人因繞道
前往雖尚未見達瓦齊聞達瓦齊欲將所遣噶勒
雜特之人用刑訊問等語薩喇爾等從前遣人至
達瓦齊處曉諭原係彼時酌量事機辦理但以噶
勒雜特甫經歸順之人即令為使前往如果受達
瓦齊刑訊甚屬可憫著傳諭薩喇爾等所遣噶勒
雜特得木齊拜伯勒克等若僅止於受刑即酌量
加恩賞賚萬一為達瓦齊戕害即將伊子嗣查明
奏聞朕從優加恩賞給世職將此一併曉諭哈薩
克錫喇知之
定邊右副將軍薩喇爾等疏奏堪布喇嘛等率
衆來降
薩喇爾等奏言臣等分兵兩路渡伊犁河追躡
達瓦齊於四月三十日起程五月初三日抵伊
犁河岸適副都統額爾登額帶領索倫兵一千
名前來於五月初五日至初七日陸續渡河前
行互為聲援一同前進軍威丕振近河居住之
宰桑得木齊等自五月初一日至初七日陸續
來降堪布喇嘛所屬得木齊鄂咱爾圖都布根
都什厄魯特三百戶回人一百戸達瓦齊之親
隨兵烏克圖哈什哈等二十餘戸伊犁居住回
人伯克默美特等二千餘戶楚爾和特宰桑圖
布慎等五十一戶烏魯特宰桑烏勒木濟等二
十四戶烏魯特宰桑和通等十九戶回人伯克
默美特尼默爾等一千六百戶都爾伯特扎薩
克台吉達什敦多卜之弟垂羅克三戶喀什噶
爾伯克賽音烏蘇卜等四十九戶共四千一百
六十六戶俱奬勵賞賚安插各原處居住其投
降之達什達瓦所屬人等二千餘戶内酌撥兵
六百名現在隨營效力臣等復遣人前往招服
伊犁河原居住之朱爾都斯空格斯哈什等處
烏魯特克勒特一萬餘戶人衆亦漸次來歸再
臺站關係甚要擬將烏蘭烏蘇至烏魯木齊派
侍衛海福管理自烏魯木齊至博羅塔拉道路
較遠所係尤重派貝勒塞卜騰管理自博羅塔
拉以外派總管巴禄管理復將新降回人伯克
默美特派出恊同巴祿等辦理奏入報
聞
六月癸卯朔
諭定北將軍班第等曉諭準噶爾全部人衆
上諭軍機大臣曰準噶爾部落自策妄多爾濟那木
扎爾以來互相戕殺内亂頻仍至達瓦齊愈行肆
虐所屬人衆皆不聊生朕憫念彼處生靈特遣兩
路大兵往平準噶爾全部出水火而登袵席今伊
犁已定所有投誠衆台吉等並感戴朕恩懇求入
覲朕亦欲令伊等來京瞻仰慰諭撫綏施恩賞賚
但現在軍行甫經平定彼處又與哈薩克布魯特
各部落連界須酌留辦事之人不必俱令前來入
覲著傳諭班第阿睦爾撒納等將應行入覲台吉
等派定遣來外仍於每部落酌留堪任辦事之人
在各游牧稽查彈壓俟下次再令更番前來方為
允協將軍大臣等暫留駐劄亦因準噶爾地方初
定現有應辦事宜俟一二年後諸事俱定即行撤
回再將彼處各台吉酌量勞績及所屬人數衆寡
分别加恩封為汗貝勒貝子公等爵雖各項爵秩
視汗自有等差其為辦理各該旗事務職任維均
至本部落各扎薩克等事務即不歸其統轄向來喀
爾喀内扎薩克等體制皆然朕視準噶爾衆台
吉與喀爾喀諸部落無異凡事俱一體辦理四衛
喇特台吉亦應照喀爾喀每部落設立盟長副將
軍各一員遇有應奏事件即報明駐劄大臣轉奏
至大臣等回京後即著報部轉奏所有應放盟長
及副將軍之人俟伊等到熱河入覲後朕量其人
才再降諭旨班第等可即通行傳諭準噶爾全部
人等知之
丙午
定邊左副將軍阿睦爾撒納等疏奏官兵擊敗
達瓦齊情形
阿睦爾撒納等奏言臣等於五月初五日渡伊
犁河領兵前進據散秩大臣阿巴噶斯等報稱
伊等於達瓦齊未到之先前往華諾海地方保
護游牧達瓦齊自格登地方復移至尚圖斯居
住等語臣等隨領兵趲行與西路大兵連絡聲
勢初十日至華諾輝圖西里見有賊人蹤跡隨
赴西路副將軍薩喇爾等營定議兩路並進迨
至哈新烏蘇身親察勘則達瓦齊擁衆將及萬
人後負格登山崖前臨泥淖駐營固守正在相
度間據哨探人等將自達瓦齊營内脱出來投
之莽漢們都二人一併俘送臣等訊據供稱係
明阿特鄂拓克之人在特穆爾圖淖爾居住近
為達瓦齊調取前來今見大兵情願投誠至達
瓦齊自特穆爾圖淖爾帶兵來此住歇軍械不
整馬匹亦疲伊之情形雖不能深悉看其現在
帶兵來迎未必即有歸降之意然衆心離散願
投
天朝者甚多此時所有兵力己屬搜括無遺外此别
無可調之兵等語臣等竊思達瓦齊雖尚率衆
固守而氣衰力竭斷難久持且人心渙散日後
願降若竟領兵掩殺既非所以仰體
聖主拯救準噶爾衆生塗炭至意即投誠人等亦不
無因此遲疑却顧臣等詳察地利於十四日兩
軍各據形勝整陣以待並示欲掠游牧之勢將
誘出達瓦齊乘機執縛是夜派翼領喀喇巴圖
魯阿玉錫厄魯特章京巴圖濟爾噶爾並新降
宰桑察哈什等帶兵二十二名往探達瓦齊果
否在營而阿玉錫等奮勇突入賊營衝擊出其
不意放鎗呐喊賊衆驚潰紛奔自相蹂躪達瓦
齊僅率二千餘人竄去比黎明將餘衆一一收
服並獲其台吉二十人宰桑四人宰桑等子弟
二十五人及達瓦齊親隨兵五百餘名又各處
派調兵四千餘名併收取達瓦齊所居大蒙古
包一架礟六位而還臣等一面安撫人衆一面
令郡王青滚雜卜訥默庫班珠爾貝勒剛多爾
濟那木扎爾車蘇隆貝子策布登扎布沙克都
爾扎卜普爾普額爾德尼公布顔特古斯參贊
大臣公達爾黨阿等率領官兵分路追躡臣等
亦統兵繼進收取達瓦齊妻子家屬伏念達瓦
齊雖暫因夤夜兔脫仰賴
聖主威福自可不日就擒奏入
上諭軍機大臣曰阿睦爾撒納等帶領官兵至達瓦
齊駐營之地指示調度列陣揚威所派喀喇巴圖
魯阿玉錫等帶兵僅止二十二名即能賈勇無前
使賊衆驚潰敗走招撫數千餘人深屬可嘉喀喇
巴圖魯阿玉錫巴圖濟爾噶爾察哈什等遵令乘
夜翻營一鼓先登所向披靡尤為實力奮勉俱著
加恩授為散秩大臣仍加賞男爵准其世襲並賜
銀三百兩兵丁二十二名俱著授三等侍衞仍各
賜銀一百兩喀喇巴圖魯阿玉錫在軍營已及一
年現亦無事著即馳驛赴熱河到時朕仍從重加
恩遣回游牧居住其投誠之厄魯特莽漢們都原
係達瓦齊調取之兵傾心歸順將賊情詳悉禀告
亦堪嘉予著阿睦爾撒納等即酌量賞賚以示奬
勵
臣等謹案勇士臨陣果能中誠激發義不返
顧則一以當百無堅不摧固不在徒旅之衆
也
皇上鼓勵人材
恩深感切阿玉錫等一降人耳以其材可驅策
特命效力戎行備膺
寵遇果能邁往直前以二十二人深入賊營所向辟
易招服至數千餘人之多非簡練精銳豫養
士氣焉能殺敵致果若是及其攻破賊營即
命加顯秩厚賚且
寵錫嘉名圖形臺閣重示褒勸凡在疆場之人有不
踴躍爭先者乎
命賞賚投誠台吉塞卜騰諾爾布等
上諭軍機大臣曰阿睦爾撒納等奏從前達瓦齊遣
台吉塞卜騰諾爾布同宰桑竒塔特領兵往禦哈
薩克塞卜騰諾爾布聞大兵到彼即殺宰桑竒塔
特前來投誠甚屬可嘉塞卜騰諾爾布著各賞給
貂帽一頂數珠一盤台吉伊什丹津係阿睦爾撒
納胞兄台吉諾爾布丹津係阿睦爾撒納同族台
吉巴特瑪車凌之弟伊等皆克殫誠心協力自效
以冀同沐朕恩著各賞給貂帽一頂數珠一盤帶
領所屬二百戶以上之台吉巴桑和碩特台吉圖
克進各賞給皮帽一頂荷包一對帶領三千戶來
降之綽和爾鄂拓克宰桑約蘇圖著授為散秩大
臣並賞給衣帽帶領百戶來降之得木齊巴爾達
穆特著授為三等侍衛所賞衣帽等物著派侍衛
濟福齎往並曉諭伊等俟入覲時仍加恩從優賞
賚再台吉諾爾布即令於此次前赴熱河入覲又
諭曰阿睦爾撒納等奏噶勒雜特宰桑特克勒得克
帶領得木齊四人前來投誠特克勒得克上年即
欲投誠因遇逹瓦齊搶掠中止今聞大兵將到即
行歸順應施恩賞給職銜但所帶戶口數目未經
奏明著班第等即行確查特克勒得克所有戶口
數目或應授為散秩大臣或應授為何等侍衛之
處公同酌定傳旨加恩再帶領十三人來降之烏
爾古濟爾係宰桑錫喇丹津之孫其年甚幼且伊
祖母現已年邁冀得歸附受恩情尤可憫著賞給
皮帽一頂俟赴熱河入覲再行加恩海爾圖納沁
之孫約蘇圖亦令於此次前來入覲
命定北將軍班第等分别辦理自準噶爾來歸之滿
洲蒙古綠旗兵丁
上諭軍機大臣曰阿睦爾撒納等將從前出兵為準
噶爾所獲之滿洲蒙古綠旗兵丁等現在陸續來
歸作何辦理之處奏聞請旨滿洲兵丁出征被獲
既不能歸又不識死綏之義靦顔視息安居異地
至數年之久恬不為恥此等斷不宜仍令回至故
土前此策凌阿睦爾撒納等帶來内地之人朕仍
令賞給伊等今大兵前進陸續來歸之兵丁等應
仍照前旨辦理但準噶爾全部業已平定此等皆
係内地人民永遠棄置心有不忍將來事定後巴
里坤仍須駐兵防守著傳諭班第等將陸續來歸
之滿洲蒙古綠旗人等逐一查明若係兵丁俱遣
往巴里坤居住如蒙古喀爾喀兵丁其中有願歸
原游牧居住者准其遣回其不願者仍留巴里坤
若係大臣官員即行奏聞明正典刑以彰國憲
丁未
定北將軍班第等疏奏擒獲達瓦齊家屬
班第等奏言達瓦齊携帶殘兵蒼黃竄去經兩
路官兵追躡隨據官兵將達瓦齊所携二千餘衆
内有流離散失者一路盡行收服餘隨達瓦
齊逃奔偷息者僅止百餘人不敢復歸游牧遶
道由奎魯克嶺向布魯特地方竄走臣青滚雜
卜訥默庫扎拉豐阿鄂容安等即赴達瓦齊游
牧處將達瓦齊之叔及妻子家口並喇嘛六千
餘人及附近部屬人衆盡行收服達瓦齊雖一
時苟延殘喘而追躡之參贊大臣阿蘭泰王班
珠爾策凌烏巴什等悉力尾追勢難漏網况布
魯特與達瓦齊素有仇隙即欲往投亦斷不肯
為之容隠臣等即遣使明切曉諭自當即日就
擒臣班第阿睦爾撒納薩喇爾現已會集一處
一切應行籌辦之事謹遵
諭旨體察厄魯特情形次第辦理奏入
上諭軍機大臣曰班第等奏達瓦齊遺棄妻子身帶
百餘人逃往布魯特地方阿蘭泰等領兵尾追不
日自當俘獲達瓦齊簒逆暴亂斷不可任其兔脱
倘或逃入布魯特境内班第等即選派幹練人員
遣往彼處明白開示務令將達瓦齊擒獻但止為
索取達瓦齊無庸帶兵前往不過遣一妥員經理
足矣阿睦爾撒納薩喇爾既深知彼處情形著與
班第悉心斟酌籌辦務期必就擒獲現在準噶爾
全部俱已底定惟餘達瓦齊一人未獲所有應行
前來入覲人員即當派定著阿睦爾撒納等將派
定人數及何日起程何日可到之處速行奏聞其
此次收取達瓦齊家屬奮勉行走官兵著將軍班
第等查明奏聞分别議叙賞賚
命授定邊右副將軍薩喇爾子玉魯斯為三等侍衛
上諭軍機大臣曰侍衛濟福回京奏稱薩喇爾聞知
伊子信息惟以追擒達瓦齊為事並未遣人往尋
等語薩喇爾出力奮勉不以私事廢公實能明曉
大義朕心深為嘉予此時伊子諒已回至游牧著
加恩授為三等侍衛此朕因薩喇爾實心效力特
加優眷將此傳諭薩喇爾知之
己酉
上諭大學士曰平定準噶爾捷聞以數十年逋寇迅
就廓清荒服敉寧中外蒙福迺我國家無疆之庥
緬維
皇祖聖祖仁皇帝削平三孽於康熙二十三年陬吉
東巡
親祭闕里
武功文德彪炳簡冊朕仰承
先烈集此大勛保泰持盈彌深兢業親告成功於
太廟
郊
社嶽瀆諸祀次第遣官敬謹舉行以昭茂典維
先師孔子闕里理應恪循
成憲躬詣行禮用申誠敬且自瞻謁
林泉已逾六載仰止之念時切於懷擬於明歲春月
敬奉
皇太后安輿自京啓鑾恭詣曲阜翠華所經亦以體察
吏治清問閭閻行慶施惠稱朕法
祖尊
師至意所有應行豫備事宜該部詳議以聞
命查核和通呼爾哈淖爾出征議叙世職人員
上諭大學士曰國家賞功酬庸予以錄叙所以激勵
戒行典至重也準噶爾一事從前我
皇祖
皇考屢申撻伐而彼部落藩籬完固未得機會是以暫
議撤兵邇年來喇嘛達爾扎達瓦齊等互相爭殺
内亂頻仍其台吉策凌策凌烏巴什阿睦爾撒納
等欵塞内附先後踵至朕為天下共主兼覆並幬
自當為之經理游牧以計長久而又適當達瓦齊
衆叛親離勢同瓦解此正機有可乘之時因議及
兩路進兵而人心狃於久安挾畏難之見者多而
具奮迅之衷者百無一二今賴
上天默佑克集大勲計軍需所費較之從前纔及十之
一二耳以機會所迫一舉可成之功猶多苟安懦
怯徘徊觀望倘更有艱鉅過於此者尚安冀其勇
往從事乎滿洲舊俗一聞用兵無不人人踴躍以
不與為恥不意承平日久漸成畏葸之習至於如
此是以朕於此大功克就遠夷歸化之時不為之
喜而為之寒心策楞舒赫德之畏蕙既已屢降明
旨矣此次進勦命班第為北路將軍永常為西路
將軍在班第領兵前進亦不過遵朕所授機宜黽
勉無悞已邀爵賞然此爵賞非策楞舒赫德之所
應得者乎使永常但效班第豈不同膺寵錫之榮
乎乃伊自受事以來強欲自用又以不能預前進
之例更沾沾以接濟兵糧為必不可緩之事以見
己之長且曰自二月十二日裹兩月之糧今已將
盡矣獨不思按月齎糧原祗就大概通融計算若
一一計口授食則人之食量不齊有日食一盂者
亦有增至數倍者以食多者一月之用即可為食
少者數月之儲乃欲比量而差等之有是理乎且
因糧於敵亦從來軍行勝算永常又何獨明於彼
而暗於此也今大兵已集成功迅速何常有軍糧
不足之事設如伊所奏辦理將輾轉輓運動逾數
旬豈遂能接濟大兵之遄行耶况用兵於萬里之
外斷難斤斤以餽運為事永常所見仍兵行糧隨
漢人論兵故套而實昧於機宜不但此也此次功
成實賴
上天篤佑新附之人深感朕恩是以迅速集事耳若稍
有相持情形而永常糧絶之言中於人心其害尚
可問乎在永常罪且難逭何得尚與有功者一體
錄叙耶至於昔年和通呼爾哈淖爾進兵時岱豪
等既不能殱賊立功又不能奮身拒敵束手受困
徒以自盡了事夫果有捐軀之志何不死於矢石
之間蹈此婦人女子之為乎對敵之際而領兵之
人相率自盡豈不先折士氣似此怯懦無能之人
損威失重即自行引决猶當將伊子孫議罰尚何
功之可錄乎且併有乘他人之勝轍將已繫頸之
賊射死以示威者以今觀之豈不大可笑耶即阿
岱等亦曾失悞軍機僅以身歷行間倖邀議叙此
等世職勸懲攸關朕久欲查辦因西隅之事未竟
隠忍未經降旨現在大功既奏荒服敉寧有功諸
臣俱已特加懋賞其前此冒濫邀功者亦不可不
加釐剔以昭平允所有和通呼爾哈淖爾等處用
兵所得世職人員著交軍機大臣及該部詳悉查
明如有冒濫應行裁革者奏明請旨用副覈實奬
厲之道
庚戌
詔諭準噶爾全部台吉宰桑等
奉
天承運
皇帝詔曰爾準噶爾自台吉噶爾丹策凌時恭順天
朝尊崇黃教部屬人衆俱得安生朕是以施恩准
其遣使往來歲通貿易嗣策妄多爾濟那木扎爾
繼立互相戕殺内亂頻仍達瓦齊更加暴虐所有
準噶爾全部人衆俱受荼毒朕為天下共主念噶
爾丹策凌之舊不忍坐視汝衆生於塗炭而各部
落台吉等相繼欵關來降扶擕戶口數萬朕憫其
窮蹙為之經理游牧以計久長是以特派將軍大
臣等恭行天討命兩路大兵進勦驅除殘暴安輯
生靈爾衆台吉等去逆效順感戴朕恩輸誠納欵
朕心深為嘉予今準噶爾全部底定仍將爾四衛
喇特台吉等施恩封為汗貝勒貝子公爵令各管
轄屬人安居樂業爾台吉宰桑等俱宜仰體朕一
視同仁之意約束所屬人等安静謀生勿因睚眦
小嫌互相搆釁亦毋得將所屬人殘虐衆屬人等
亦並遵守條教畜牧耕種各勤職業以共享太平
之福爾等僻處遐荒朕自當示以懷柔之道如喀
爾喀内扎薩克一體辦理自不以内地法度相繩
再爾準噶爾人等向知尊崇佛法朕特為廣布黃
教在伊犁設立庫倫宣誦經典俾羣生咸知敬奉
爾等其善體朕心皈依佛法永遠遵守爾等自受
達瓦齊凌虐衆不聊生今朕如此加恩爾四衞喇
特俱為天朝臣僕實屬厚幸務宜洗滌舊習永受
朕恩再哈薩克人等向與爾準噶爾有隙彼此時
相搶掠朕已降旨哈薩克令其毋得仍前侵越釐
定邊界勿相擾害爾等亦宜恪遵此旨不得將哈
薩克人衆肆行搶掠爾等其善體之
副都統納穆扎爾疏奏辦理輝特和碩特都爾
伯特各部落游牧事宜
納穆扎爾奏言臣同喀爾喀王得親扎卜帶領
阿睦爾撒納班珠爾等游牧人衆於四月十七
日自塔米爾起程至五月二十二日陸續抵古
爾班舒魯克等處喀爾喀公齊旺亦帶領都爾
伯特納默庫等十旗游牧人衆於五月十二日
抵鄂爾海西喇烏蘇等處臣等將游牧地方俱
照阿睦爾撒納訥默庫等奏請所有輝特和碩
特十三旗人令在古爾班舒魯克等處游牧都
爾伯特十旗人令在鄂爾海西喇烏蘇等處游
收俱各指界限令其居住仍安放卡倫以資防
範奏入報
聞
癸丑
上諭大學士曰此次大兵進勦所有從前雍正年間
自青海畔逃之羅卜藏丹津及上年潛逃之都爾
伯特台吉巴朗孟克特穆爾等俱已就擒即日押
解來京所有獻俘典禮著該部察例具奏擇吉舉
行
命賞策楞都統職銜同副都統三格駐巴里坤辦事
上諭軍機大臣曰巴里坤管轄兵丁辦理事務不可
無大員專任策楞既知前愆此次在哨探兵隊内
行走尚屬奮勉著施恩賞給都統職銜同副都統
三格駐劄巴里坤辦理事務
命授投誠宰桑圖布慎等為散秩大臣
上諭軍機大臣曰薩喇爾等奏宰桑圖布慎鄂勒雖
等率衆來降圖布慎鄂勒錐俱著加恩授為散秩
大臣賞給翎帽衣服其帶領一千五百餘戶來降
之回人伯克錫里卜帕三著賞給貂帽一頂數珠
一盤其餘來降人等著傳諭班第等有應行賞賚
者查明具奏如應派令前來入覲俟至熱河時另
行加恩並將此先諭伊等知之
命陞授藍翎侍衛塔竒圖等
上諭軍機大臣曰薩喇爾奏前遣往曉諭達瓦齊之
藍翎侍衛塔竒圖等已回軍營塔竒圖等行走甚
屬奮勉塔竒圖著授為三等侍衛前鋒策凌授為
藍翎侍衛佐領孟克賞給藍翎其巴朗拜伯勒克
被達瓦齊戕害深堪憫惻著薩喇爾等查明伊等
有無子嗣併其族人歸入察哈爾旗内居住
乙卯
命郡王青滾雜卜貝勒策布登扎布管理新降烏梁
海事務
上諭軍機大臣曰新降烏梁海等現已編次旗分佐
領補放總管翼領等員足資管轄但係新降之人
必須大員統理和托輝特郡王青滚雜卜稔知烏
梁海情形即著管理烏梁海人衆貝勒策布登扎
布此次在軍前行走奮勉並著一同管理現在青
滚雜卜辦理烏梁海布珠庫等事務如未起程即
令策布登扎布同往查辦若青滚雜卜業已起程
策布登扎布自軍前回至伊游牧後班第等即速
飭知令伊前往會同青滚雜卜商酌辦理
丁巳
命定北將軍班第等酌議查辦副將軍阿睦爾撒納
等前經被擄人口事宜
上諭軍機大臣曰永常奏副將軍阿睦爾撒納因查
取伊去年被擄之人遣驍騎校賽孟阿宰桑和通
向各處尋查伊等上年所失牲畜等項僅將阿睦
爾撒納兄之女媳給令帶往其餘並未給還永常
所奏甚是此等人口皆係阿睦爾撒納來降時中
途被擄若準噶爾未經平定進兵時自尋伊等台
吉前來或以軍威收服理應清查辦理今各處台
吉宰桑等俱冀受朕恩輸誠歸順但向伊等索取
被擄之人尚屬可行掠及牲畜豈朕撫綏衆人之
意現今準噶爾全部底定一切人衆俱係朕之臣
僕豈可使一人從中滋擾且被擄者亦不止阿睦
爾撒納所屬之人策凌策凌烏巴什訥默庫班珠
爾之人諒亦皆有俟大功告成此項被擄人等班
第等逐一查明歸併各部管轄此次必因阿睦爾
撒納尋取伊兄女媳所遣之賽孟阿和通等辦理
不善以致滋擾新降人衆必非出自阿睦爾撒納
之意著將永常所奏交班第阿睦爾撒納薩喇爾
等閱看此等業經被擄人等俟諸務告竣查明應
作何辦理之處議奏請旨
平定準噶爾方略正編卷十三
