平定準噶爾方略前編卷十三
雍正元年十二月戊申
議叙軍前效力蒙古人等功
封厄魯特多羅貝勒額駙阿寶為多羅郡王台
吉沙畢多爾濟為固山貝子喀喇沁一等塔布
囊噶爾瑪色楞札薩克一等台吉沙克都爾扎
卜並為輔國公餘各擢賞有差
己酉
靖逆將軍富寧安奏報巴里坤屯田收穫青稞
二萬一千六十石有奇奏入得
旨下部知之
癸丑
安插察罕丹津等屬人來歸者
撫遠大將軍年羹堯奏言王察罕丹津屬下額
爾克扎爾固齊阿勒達爾和碩齊拉布木三人
共殺羅卜藏丹津之守者率其戶口千餘來歸
貝勒塞卜騰扎爾率青海左翼公策凌之弟台
吉巴爾珠爾等及其屬人二千來歸臣即宣布
皇仁赦其脅從之罪安插於西川口外尋又奏言察罕
丹津之壻喇卜坦宰桑巴圖等屬下千四百餘
戶及丹衷屬下七百餘戶並自羅卜藏丹津處
脱身來歸仍令歸其所部奏入報
聞
戊午
撫遠大將軍年羹堯奏請訊勘墨爾根戴青拉
察卜父子及誅堪布諾們汗
年羹堯奏言墨爾根戴青拉察卜二子察罕喇
卜坦旺舒克喇卜坦率衆來投云我父墨爾根
戴青拉察卜聞大兵來已脫奔巴爾喀木矣又
堪布諾們汗亦率所屬來臣以墨爾根戴青拉
察卜嘗助羅卜藏丹津刦掠察罕丹津有罪已
令其子遣人招之到日勘實請
旨堪布諾們汗乃近邊塔兒寺喇嘛且察罕丹津之姪
也既煽羅卜藏丹津為叛又敢令喇嘛與我兵
戰勢窮來投罪不可貸到日即正法奏入報
聞
辛酉
命賞給諸路軍前兵丁行糧一月
撫遠大將軍年羹堯奏敗賊於布隆吉爾進勦
郭密諸部
年羹堯奏言賊兵三千餘人來侵布隆吉爾參
將孫繼宗遊擊孫超節率兵迎戰兵既交副將
潘至善以兵至併力擊賊殺傷甚衆所獲器械
無算尋又奏言西寧一帶番賊已勦滅惟南川
口外郭密九部肆行刦掠臣先招下其沙克都
爾阿喇卜坦等三部餘部肆掠如故其呈庫和
爾嘉二部暴横尤甚岳鍾琪所率瓦斯雜谷兵
熟習山路臣前令岳鍾琪往歸德堡於上寺東
策卜下寺東策卜賊番助惡者或勦或撫各已
安插即移師進勦郭密番賊搜其巢穴呈庫一
部攻殺略盡和爾嘉諸部首惡已誅餘衆悉降
奏入報
聞
雍正二年甲辰春正月丙子朔
策妄阿喇布坦使臣根敦等隨班朝賀行禮
上命賜宴
丁丑
諭免烏梁海民借餉
上諭理藩院曰朕問貝勒博貝管轄之烏梁海人民近
時何以資生據奏在將軍祁里德處借餉一萬八千
五百六十兩買牲分給各得産業今勝於昔其所借
餉銀伊將俸銀逐年抵補等語朕思博貝歴年宣力
勲績卓然且烏梁海等衆均係朕之百姓豈有養育
朕之百姓而借餉於朕之理所借銀兩不必扣還著
行文將軍祁里德知之
命治侍郎常授罪議叙筆帖式多爾濟
先是千總馬超羣從侍郎常授往羅卜藏丹津
處超羣還言羅卜藏丹津與常授約於察罕托
羅海會議常授行至和爾處會日暮有賊二三
千人突至刦常授及輜重去筆帖式多爾濟憤
激抽刃自刎常授被執在堪布廟中至是撫遠
大將軍年羹堯奏言十二月十三日羅卜藏丹
津送侍郎常授回營并呈奏章一函筆帖式多
爾濟仗節捐軀請予優䘏奏入得
旨侍郎常授乃簡任西寧辦理青海事務之員伊並不
將羅卜藏丹津謀叛情形奏聞一切軍務悉推諉於
年羹堯又擅棄西寧輕往青海為羅卜藏丹津所獲
及羅卜藏丹津將伊釋放復靦顔生還溺職已甚著
將常授拿解西安監禁至筆帖式多爾濟被賊擒獲
不屈身死甚屬可嘉著交部照殉節例議叙仍著大
將軍年羹堯照例予祭
戊寅
命撫遠大將軍年羹堯申討羅卜藏丹津及其同謀逆
黨
上諭年羹堯曰朕前曾降旨羅卜藏丹津被困時必將
常授送回請罪今果將常授送回矣羅卜藏丹津從
此又以甘言巧懇阻滯吾兵亦未可定羅卜藏丹津
乃辜負國恩與吾兵對敵之叛賊國法斷不可宥不
得因伊曾封王爵稍存疑慮再與羅卜藏丹津同謀
之王貝勒貝子公等既經背叛其爵即宜削除伊等
或來歸順或被擒獲不必更論其先曾封爵但論其
行事之輕重可寬者從寬應治罪者治罪辦理奏聞
甲申
勅諭中外喇嘛
上諭理藩院曰西海逆賊羅卜藏丹津一事喇嘛等理
宜將叛亂之人善言開導令其和輯不致起事戕害
生命是為維持佛教如其不能亦應呈明該將軍等
各自閉戶安居豈意反助西海悖逆之人竟糾合數
千喇嘛手持兵刃公然抗拒官兵及至潰敗猶不降
順入廟固守以致追殺覆滅有玷佛教甚矣欽惟
太宗文皇帝時第五輩達賴喇嘛遣使入覲極為恭順
及
世祖章皇帝時將第五輩達賴喇嘛延至京師封為瓦
齊喇達喇達賴喇嘛蒙被殊禮百年以來法教興隆
皆我朝之恩賜也前者準噶爾寇犯招地殺戮僧徒
折毁寺廟
聖祖仁皇帝遣發大軍恢復招地俾達賴喇嘛重安法
座佛教復興如此隆恩喇嘛並不感激反助悖逆之
人凶惡已極於佛門之教尚可謂遵受奉行者乎將
朕此旨遍諭各處寺廟喇嘛并住居蒙古扎薩克處
之大小喇嘛等知之
丙戍
賞給巴里坤滿洲察哈爾綠旗種地兵丁銀兩有差
丁亥
授四川提督岳鍾琪為奮威將軍
戊子
封喀爾喀鎮國公策旺諾爾布為固山貝子
辛夘
命賞副將孫繼宗破青海賊功
上諭兵部曰副將孫繼宗領兵在布隆吉爾等處同遊
擊潘至善大敗青海逆賊孫繼宗著賞給總兵官職
銜俟有陜西總兵缺出題補
壬辰
命鑲白旗蒙古都統武格總管殺虎口至阿爾台一路
軍臺事務
癸巳
上諭總理事務王大臣等曰額駙策凌奏稱伊自阿爾
台軍營來時副都統勒欽圖原任將軍席柱年俱衰
邁原爵公德瞻在軍營患病請將此三人撤回等語
席柱勒欽圖著撤回德瞻係前往效力贖罪之人俟
軍務告竣再令伊回京
甲午
撫遠大將軍年羹堯奏破喇嘛於郭隆寺
年羹堯奏言章嘉胡土克圖瑚畢勒罕住西寧
東北郭隆寺所屬喇嘛甚衆與羅卜藏丹津阿
喇卜坦温布隂相結好今年正月郭隆寺喇嘛
忽羣聚演兵臣方行禁止而寺中喇嘛號召東
山一帶番人約於十一日拒戰臣見反狀已露
即遣提督岳鍾琪會同前鋒統領蘇丹副都統
覺羅伊禮布等統兵進勦兵未到郭隆寺而賊
衆已於十二日駐營哈喇直溝迎戰我軍直前
衝擊斬賊數千據其三領焚其十寨副將宋可
進總兵官吳正安黃喜林等各有斬獲沿途又
焚其七寨及所居屋七十餘所次日抵郭隆寺
外繞寺並山谷伏賊千餘望見我軍悉入洞逃
匿我兵鎗礟並發益薪縱火焚之賊盡熏死計
前後殺賊六千餘燬郭隆寺并詰問章嘉胡土
克圖瑚畢勒罕消息諸喇嘛已先期挾之往大
通河西雜隆處矣臣即取達克瑪瑚土克圖斬
之此次效力官兵及陣亡被傷者核實咨部奏
入得
旨效力官兵俟事竣議叙其勞績尤著之官弁俱著加
銜二等
辛丑
封喀爾喀一等台吉衮布扎卜為輔國公
癸夘
喀爾喀多羅貝勒恭額喇卜坦卒封其子佛保
為固山貝子
二月丙午
喀爾喀扎薩克多羅貝勒吹扎木粲卒以其子
納木扎爾車素隆襲爵
壬子
撫遠大將軍年羹堯請分路進勦羅卜藏丹津
年羹堯奏言青海貝勒羅卜藏察罕貝子濟克
濟扎卜台吉衮布色卜騰納罕伊什來歸羅卜
藏察罕之母率諸部妻屬及貝勒策零敦多卜
之姊悉至西寧隨給予茶葉大麥等物令往口
外駐劄臣思羅卜藏丹津欲威脅諸部以益兵
力衆心未服若不乘機進兵則來投之人勢難
保全臣令提督岳鍾琪總兵官吳正安黃喜林
侍衛逹鼐副將王嵩宋可進紀成斌等率兵六
千分路進勦前鋒統領蘇丹留西寧軍營辦事
奏入報
聞
戊午
命議阿爾台撤兵駐防事宜
上諭總理事務王大臣等曰青海之事不日告竣而策
妄阿喇布坦亦屬恭順其撤回各路之兵及固守地
方之事應預行定議額駙策零貝勒博貝俱在阿爾
台駐劄年久地方情形皆所悉知現皆在京可詳詢
阿爾台一路兵丁如何撤回及駐防兵丁應於何處
安設之處確議具奏尋議曰策妄阿喇布坦以使臣
吹納木喀既還中心悦服遣使復來意甚恭順
然永固邊陲之策不可不預為籌畫方今阿爾
台一路振武將軍𫝊爾丹軍中兵三千八十二
人征西將軍祁里德軍中兵六千九十八人並
應撤回前奉
聖祖仁皇帝諭旨喀爾喀邊疆係與策妄阿喇布坦及
俄羅斯接壌交將軍及喀爾喀王等會議時議以茂
岱察罕廋爾扎克拜達里克二地並要害宜駐
兵已即其地築城後以烏蘭古木地廣土肥可
以屯田乃遣哨兵治城屯駐但烏蘭古木直抵
阿爾台山與茂岱察罕廋爾扎克拜達里克及
喀爾喀游牧所在相隔千里不便請罷之仍於
茂岱察罕廋爾扎克拜達里克兩處撥滿洲兵
二千防守四年而代蒙古兵二千永駐其地滿
滿兵於京城佐領下選一千七百四十二人不
足則以八旗漢軍&KR0008;手充補蒙古兵於八旗游
牧察哈爾佐領下選一千人右衛佐領下選七
百人不足則以歸化城土默特佐領下兵丁撥
補凡兵四千令一將軍一副都統領之將軍駐
劄察罕廋爾副都統駐劄扎克拜達里克令所
司鑄給將軍印信其察哈爾右衛歸化城蒙古
兵二千設總管等管轄令於兩城左右游牧駐
劄阿爾台軍前現有喀爾喀扎薩克兵二千請
暫留駐令王丹津多爾濟額駙策凌貝勒博貝
等統領調遣丹津多爾濟應鑄給管轄喀爾喀
左翼兵丁副將軍印信策凌應鑄給管轄喀爾
喀中路兵丁副將軍印信博貝應鑄給管轄喀
爾喀右翼兵丁副將軍印信軍營一切鎧仗令
兵部工部製給俸餉馬駝等物令戶部支賞京
城滿洲兵於明年四月啟行令將軍副都統率
之出張家口由中路察喀爾右衛歸化城兵令
總管率之擇便宜游牧而前其兩地屯田俟將
軍到撥兵耕種令官商范毓馪等輓輸米石以
備支給口糧之用其屯種事務奏遣大臣一人
辦理鑄給辦理茂岱察罕廋爾扎克拜逹里克
兩處兵餉關防更四年與將軍俱代再請令傅
爾丹於阿爾台兩路選兵五千留駐其餘令征
西將軍祁里德於今年七八月統領撤回并上
征西將軍印敇至阿爾台所設軍台道路荒僻
且戈壁遼闊水草不佳查張家口去珠勒輝翁
吉推河甚近水草充裕請遣大臣一人從此路
移設臺站庶於兵丁畜牧均有禆益奏入得
旨爾等所議令傅爾丹處暫留兵五千名阿爾台既有
喀爾喀之兵著留四千名餘依議并行文大將軍年
羹堯知之
撫遠大將軍年羹堯奏獲阿喇卜坦温布等賊
年羹堯奏言據岳鍾琪報二月初八日率兵出
口聞巴爾珠爾阿喇卜坦在烏蘭博爾克即分
兵三路進勦比到賊已遁去遂令總兵官吳正
安由北路總兵官黃喜林副將宋可進由中路
岳鍾琪侍衛達鼐由南路率兵追賊副將王嵩
紀成斌各率兵搜山岳鍾琪追至伊克喀爾吉
阿喇卜坦温布竄入哈爾吉山中我兵入山獲
之黃喜林亦擒獲巴爾珠爾阿喇卜坦及其叔
伊克喇卜坦趣令追賊首羅卜藏丹津勿脱即
攜所擒獲阿喇卜坦温布等三賊進勦并收撫
逃散部落奏入報
聞
己未
予陣亡原任湖廣總督額倫特祭葬諡忠勇
先是
上命兵部議叙總督額倫特兵部議奏應給騎都尉兼
一雲騎尉額倫特前以招摩多功已給雲騎尉
應并為三等輕車都尉令其長子愛三承襲請
諡忠勇至是予諡
特賜祭葬且
命入昭忠祠
甲子
撫遠大將軍年羹奏擒阿岡部落賊番
年羹堯奏言羅卜藏丹津背叛阿岡部落賊番
輒探取内地信息報之臣令凉莊道蔣泂等率
兵四路進勦斬獲人口牲畜無算即取賊首阿
岡嚢蘇正法奏入得
旨蔣泂著加按察使銜
丙寅
中甸番夷内附
雲貴總督高其倬疏言中甸故屬麗江後為青
海所據嘗受逆賊羅卜藏丹津偽劄臣遵
旨令提督郝玉麟率兵駐其地番夷悉上所受偽劄歸
誠納土現在安撫其人清理疆界奏入得
旨郝玉麟遵旨率兵至中甸揚威駐劄宣布德意中甸
番夷頭目歡忭感激率衆三千五百戶男婦一萬七
千五百名喇嘛一千十四人投誠納土高其倬復遣
官安撫殊屬可嘉俟青海事竣之日議叙具奏
撫遠大將軍年羹堯奏擒吹喇克諾木齊屬下
都喇勒宰桑及扎什敦多卜之母
年羹堯奏言據岳鍾琪報二月十四日兵至西
爾哈羅色知吹喇克諾木齊在天城察罕哈達
即進兵擒獲人口牲畜甚衆吹喇克諾木齊於
十四日夜以三百人遁走噶斯其屬下都喇勒
宰桑及扎什敦多卜之毋將其所屬人馬竄走
台吉盆蘇克旺扎爾等獲之來獻即各賞予銀
縀令率蒙古兵五百往噶斯路追擒吹喇克諾
木齊并令守備劉廷彦率兵與俱諜知羅卜藏
丹津仍居故所大兵約於十九日直抵賊所在
進勦奏入報
聞
撫遠大將軍年羹堯奏勦喇嘛番賊於石門寺
年羹堯奏言據涼莊道蔣泂報石門寺喇嘛琿
嚢蘇山丹等所屬多卜藏瑪嘉諸部落詭辭降
我潛與謝勒蘇額勒布兩部逃人倚石門寺為
巢穴往來劫掠臣即令蔣泂率綠旗土司及民
兵分五路薄石門寺奮勇齊發擊殺喇嘛番賊
六百搜獲寺内盔甲五千刀鎗撤袋諸物無算
即火其寺而還奏入報
聞
癸酉
命巴里坤管理屯種事務原任江西巡撫王企靖回籍
以正紅旗蒙古副都統雅圖總理屯種事務
楚克賴納木扎爾内附
撫遠大將軍年羹堯奏言楚克賴納木扎爾率
其子策零敦多卜及屬下一千餘戶來歸(臣)給
予茶葉大麥諸物仍令往伊克烏蘭和碩等處
居住奏入報
聞
三月己夘
喀爾喀扎薩克輔國公策凌逹什卒以其子敦
多卜額林沁襲爵
癸未
平定青海
撫遠大將軍川陜總督年羹堯奏言二月初八
日遣奮威將軍岳鍾琪率大軍進勦青海逆賊
羅卜藏丹津由布爾哈屯直抵賊巢額穆訥布
隆吉爾處分兵一千到北路柴達木斷賊走噶
斯路岳鍾琪率兵出南路尾賊後二十日諜知
賊衆逃往烏蘭穆和爾我兵跡之賊復逃往柴
逹木又分兵一千追賊大軍隨之進擊擒獲羅
卜藏丹津之母阿勒泰喀屯及其妹夫格勒克
濟農藏巴濟扎卜等并人口牛羊無算二十二
日軍至柴達木羅卜藏丹津率二百餘人逃匿
即分兵至烏蘭白克擒獲吹喇克諾木齊扎什
敦多卜盡收其人戶駝馬其助亂之八台吉等
悉擒之羅卜藏丹津母及賊黨阿喇卜坦温布
等八人並降者盆蘇克旺扎爾等四人俱檻送
軍前青海部落悉平奏入報
聞
甲申
命策平定青海功賞賚官兵有差
上諭總理事務王大臣等曰青海逆賊羅卜藏丹津之
事大將軍年羹堯奮威將軍岳鍾琪以及兵丁皆奮
勇殺賊於十五日内即能將逆賊勦滅平定殊為可
嘉年羹堯著授為一等公再賞一子爵岳鍾琪授為
三等公凡效力官兵俱加優恩策勲外著戶部動用
錢糧二十萬兩送至大將軍年羹堯處分别官兵效
力等次賞給以示格外加恩之意
封大將軍年羹堯之父年遐齡為一等公加太
傅銜賜縀九十疋
乙酉
命原任將軍宗扎卜總管殺虎口至阿爾台一路軍臺
並辦理遷置臺站事務
丁亥
以平定青海
命詳定告功
祀典
裕親王保泰等遵
旨議曰平定青海應如平定吳逆噶爾丹例遣官告祭
天
地
宗廟
社稷
永陵
福陵
昭陵
暫安奉殿
孝陵
孝東陵
景陵并
奉先殿奏入得
旨是尋各遣官所在告祭如禮
命内閣學士鄂賴自藏至西寧辦理蒙古事務
壬辰
勅諭策妄阿喇布坦
上勅諭準噶爾台吉策妄阿喇布坦曰爾前者無故侵
擾我哈密疆界罪在不赦
皇考聖意止令於邊地防守雖各路發兵原無勦滅準
噶爾之意也其後哲卜尊丹巴胡土克圖為爾奏懇
皇考欲施恩寬宥所以遣使楚揚託音等諭爾前年爾
所遣吹納木喀布窄等至哲卜尊丹巴胡土克圖處
轉至總督年羹堯軍前送至京師朕定爾平生功罪
開示大義面諭遣回今爾深省前非歸誠請罪遣使
根頓同楚揚託音前來奏辭恭順得遂
皇考初心朕意嘉悅爾所奏稱惟祈休養生靈闡揚正
教為第一要務等語爾台吉不過準噶爾一部落之
主尚欲休養生靈闡揚正教何况朕為四海臣民之
主普天之下皆朕土率土之濱皆朕臣乎用是特遣
御前總管京城喇嘛班第副扎薩克大喇嘛達爾漢
楚揚託音内閣學士衆佛保副都統扎什喇嘛錫喇
卜格楚爾等宣諭若台吉果欲輯寧爾國尚其誠一
乃心與朕所遣大臣等申定疆圻諸事循理妥議歸
於和順朕必施恩軫念永加眷顧仍前通市使命往
來爾台吉誠能以鮮終為戒其必惟和惟順無貳無
疑披瀝悃忱以期永好不特克協於朕休養生靈至
意爾台吉游牧地方亦永永無虞安居樂業矣特此
諭示並賜各色縀二十七疋爾其祗承
撫遠大將軍年羹堯奏擊敗阿喇卜坦蘇巴泰
等
年羹堯奏言據副將軍阿喇納報阿喇卜坦蘇
巴泰等要路刦奪急當殱除臣令總兵官孫繼
宗喀爾喀扎薩克通摩克等率兵抵喀喇淖爾
聞賊逃往阿魯巴爾虎即進兵及之推默爾賊
兵拒戰為我兵所擊敗盡棄牛羊率其妻子遁
去奏入報
聞
命議防邊八事
撫遠大將軍年羹堯遵
旨議奏曰防守邊口八事一大兵駐巴里坤吐魯番地
久今策妄阿喇布坦恭順遣使事雖未竟而兵
可暫罷臣請於巴里坤吐魯番兵中選滿洲蒙
古綠旗兵二千人於巴里坤駐劄一千五百人
於吐魯番駐劄再令綠旗兵二千人駐劄哈密
餘兵悉罷之一布隆吉爾築城為駐兵防守之
界請令一總兵官統兵五千駐劄分為五營其
遊擊守備以下等官增設如例沙州去伊遜察
罕齊老圖口相近最要害應分兵設一營駐劄
哈密地隘容兵無多請於巴里坤吐魯番所駐
兵撤後撥鎮標遊擊一人千總一人把總二人
兵五百人防守每年更代其駐兵新城乞
欽定嘉名以垂永久一布隆吉爾去嘉峪關五百餘里
口外募兵一時難集請以甘凉肅三州所罷兵
即駐其地其眷屬官為給路費遣往如兵缺以
營中餘丁選補一布隆吉爾駐劄官兵俸餉由
内地轉輸多費不便前者赤金衛柳溝所等處
嘗募人種地今請於每營撥餘丁二百每丁官
給牛二頭籽種四石口糧三石次年給半三年
但給籽種之半嗣後勿給其田即為耕者恒産
無論米麥青稞計收三石以為兵丁月糧一布
隆吉爾沙州請設官以理民事赤金靖逆二衛
舊設通判同知應令通判兼管二衛更於布隆
吉爾增設一衛守備沙州增設一千總令專管
種地事務其靖逆衛同知令移駐布隆吉爾並
屬肅州道統轄一肅州總兵官四營有兵三千
二百肅州居口内今大兵已駐劄布隆吉爾肅
州兵止於口内分守臺站事少應撥肅州鎮標
兵一營八百人往布隆吉爾再撥柳溝所兵一
百靖逆衛兵一百往益布隆吉爾軍靖逆衛設
一都司赤金及柳溝各設一千總並屬布隆吉
爾總兵官管轄一布隆吉爾沙州故蒙古地赤
金衛柳溝所嘗為蒙古部人游牧所出入方大
兵在外我軍士向已耕種駐劄其地若兵撤後
仍聽諸蒙古游牧往來或且争競生事今布隆
吉爾南山中多隙地應遣大臣一人率賢能章
京往山中分地居之庶令内外地界明晰一寧
夏地廣土肥舊設總兵官駐劄遇哈密有事輒
自内撥滿洲兵赴之道遠甚無益按寧夏阿拉
善山外去哈密逼近宜令滿洲兵駐防寧夏其
駐兵若干及設官人數俟西寧事畢臣當審視
詳悉定議再奏奏入得
旨此事甚鉅著議政大臣等各抒己見詳加定議具奏
尋議曰撫遠大將軍年羹堯所奏八事詳晰俱
應如所請奏入
上從之
辛丑
議行慶賀
禮部議曰青海搆逆天兵致勦二旬定之邊陲
安輯大軍凱旋應如諸王大臣所請
皇上擇日陞殿行慶賀禮奏入得
旨此次平定青海實由我
皇考簡用將帥之得宜豢養弁兵之有素伊等感恩效
力克奏膚功此皆
謨烈貽留豈可為朕有乎朕纘承
前烈守而弗違應行典禮勉從所請俟告祭
陵寢後擇日具奏
癸夘
撫遠大將軍年羹堯奏擒斬嘉木燦堪布等
年羹堯奏言據侍衛達鼐報三月初三日與副
將紀成斌等搜勦羅卜藏丹津屬人諜知嘉木
燦堪布喇嘛竄匿布代山後恐由西藏一路遁
去遣人往調台吉濟木巴等撥蒙古兵於西藏
邀截即率兵抵索羅穆逼之嘉木燦堪布等拒
戰敗走我兵隨後勦殺濟木巴等間道迎賊擒
斬嘉木燦堪布吹扎木素二人𫝊首軍營奏入
報
聞
平定準噶爾方略前編卷十三
