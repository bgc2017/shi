平定準噶爾方略續編卷五
乾隆二十五年秋七月丙寅
諭參贊大臣舒赫德等查辦聚衆搶掠回人以示懲
誡
上諭軍機大臣曰據永慶奏稱有喀什噶爾所屬阿
喇古卡倫佐領羅頗里等被阿喇古村回人喀喇
和卓聚衆三百餘搶掠隨經脫出又遇回人二百
餘圍守三晝夜領催格尼德未經脫出馬甲遜濟
勒圖輝布爾賽卓巴圖爾奎蘇木保卓哈六人陣
亡賊仍急追奮力相拒始至烏什等語此等回人
肆行滋擾其中必有渠魁為之謀主舒赫德等務
將倡亂之人盡行弋獲嚴加辦理俾衆知懲誡從
前厄魯特等虐使回人乃染其習氣轉相倣效大
抵回人等威之則懼撫之則驕不可徒事姑息此
次阿里衮所辦甚妥但現在來京海明旣視為大
事心存恇法而舒赫德又若為無事意在消弭俱
屬非是著傳諭知之
丁卯
諭參贊大臣舒赫德等辦理布魯特游牧事宜
上諭軍機大臣曰舒赫德奏豐訥亨報稱布魯特人
等應否准其在阿克巴什游牧臣因查閱富德所
繪特穆爾圖淖爾地圖并無阿克巴什之名詢之
厄魯特等云此地係布魯特納林郭勒之西山從
前準噶爾曾奪取為沙喇斯游牧似非越界隨咨
行阿桂於巡查之便再行質詢明白等語舒赫德
旣查閱地圖阿克巴什原係布魯特游牧雖經準
噶爾占據而離伊犂甚遠即應以無庸辦理具奏
何必再行質詢伊乃總理回部大臣豈得自比豐
訥亨不敢徑行决斷今詢據富德奏稱阿克巴什
相離甚遠從前繪圖時即未採入等語著傳諭舒
赫德嗣後事有應行决斷者不可存推諉瞻顧之
見
諭參贊大臣阿里衮查辦搶臺賊匪等事宜
上諭軍機大臣曰阿里衮奏伊親領官兵抵阿喇古
阿斯騰阿喇圖什等處查核被害官兵及附和邁
喇木等為逆回人將官馬官駝俱行收取於布魯
特交界卡倫添設回人防範沿途曉諭安撫始回
喀什噶爾等語阿里衮此次辦理甚屬可嘉著加
恩賞給大小荷包鼻烟壺其擒獲邁喇木之索倫
領催署章京鄂勒濟圖著賞戴藍翎仍加恩授為
防禦擒獲呢雅斯之吐魯番回人瑪瑪特克勒木
除已賞藍翎外仍賞銀五十兩尋蹤獲犯之索倫
領催署章京拉塔木保著賞戴藍翎吐魯番佐領
嘉帊爾著賞戴孔雀翎陣亡得傷之官兵等俱著
交部議䘏至回人墨墨氐敏前聞其不肯於逆書
鈐印圖記曾諭酌量奬賞今又供稱圖記為呢雅
斯奪去難保其必無别情著再行審詢定奪邁喇
木供阿斯騰阿喇圖什等處俱曾散給逆書亦著
密查若接得時即行出首者酌量奬賞或隱匿不
舉甚至附和妄行即酌量送京及奏請正法又永
慶奏佐領羅頗里等告稱喀喇和卓將伊等搶掠
今喀喇和卓又供見羅頗里被搶助伊以口糧指
路令往烏什阿克蘇情詞互異著查訊明確不可
偏袒官兵其搶掠臺站傷害官兵之明伯克薩哈
和卓頗羅特和卓俱著嚴拏務獲以伸國憲
命優䘏提督董孟所遺員缺以次遞補
上諭軍機大臣曰阿里衮奏稱駐劄喀什噶爾提督
董孟病故殊堪憫惻應得䘏典著該部議奏所遺
員缺著駐劄英噶薩爾總兵楊寧補授楊寧員缺
著頭等侍衛富永補授
戊辰
健銳營前鋒章京艮音太以軍前效力
賜特固爾得爾巴圖魯號仍賞銀一百兩
八月癸酉
命議叙擒獲賊匪官兵回人
上諭軍機大臣曰海明等奏稱隨豐安等擒獲搶臺
賊匪奈納克和卓官兵及葉爾羌伯克等俱屬奮
勉除吐魯番藍翎侍衛阿璊密喇卜葉爾羌商伯
克托克托和卓之子邁邁咱爾和卓阿卜都尼咱
爾俱酌賞藍翎六品頂吐魯番驍騎校阿舒爾等
酌賞布疋皮張外其奮勉效力之護軍校署章京
通吉布等開列功次具奏等語通吉布等俱著交
部議叙托克托和卓亦酌量奬賞收得逆書即行
呈報之伊沙噶伯克阿卜都喇伊木前已加恩奬
賞仍著記名以阿奇木伯克用遇缺即補又
諭曰海明等奏請續頒奬賞翎頂已如數發往但所
賞孔雀翎藍翎較之帽頂更宜愼重必實係效力
行間超羣出衆者方足以示鼓勵而昭榮寵若稍
能黽勉即行賞給則伊等轉視為尋常不知寳貴
矣著傳諭舒赫德等知之
乙亥
諭參贊大臣舒赫德籌議貿易物價事宜
上諭軍機大臣曰舒赫德奏内地所用銀兩攜至外
藩交易有發無收將來恐致耗散請將紬緞多為
解送較原價酌增運費則銀兩亦可漸次收回等
語所見甚是著傳諭楊應琚等籌酌辦理但所估
價値只增運費則未免太廉即如紬緞亦内地所
貴重行至外藩自當酌量物情以定價値若初次
價賤則奸商回人等私行興販徒為伊等之利著
舒赫德隨時籌畫酌量定價行之數年再為平減
亦可惟不得任商販私行攜帶減價售賣内地商
販無多亦易於稽查禁止也
丙子
命安置阿喇古阿奇木伯克察拉瑪於京師
上諭軍機大臣曰阿里衮奏阿喇古阿奇木伯克察
拉瑪之弟呢雅斯子摩羅和卓俱賊首邁喇木之
黨察拉瑪現往京師不便仍留該處等語從來叛
逆親屬俱行緣坐但察拉瑪以入覲來京或不知
情著從寬免其治罪仍留本身品級但令其居住
原處伊亦不能自安可行文沿途駐劄大臣於察
拉瑪經過時即派妥員并其家口解送來京仍將
格外加恩之處曉示察拉瑪及回衆知之
己卯
諭參贊大臣阿桂辦理嗎哈沁事宜
上諭軍機大臣曰阿桂奏稱追捕戕害德舒賊人塞
卜騰和濟格爾等至塔爾巴噶台賊已經過戈璧
亦未見哈薩克游牧蹤跡等語此等餘孽逋逃求
活前往古爾班察爾想投向俄羅斯朕昨諭阿桂
來年領兵巡察額爾齊斯等處當偵探此等賊人
藏匿之處以大兵掩襲不可驚散或投入俄羅斯
即以不匿逃人之例曉示并云入境追擒於爾等
毫無損害若能擒獻即可回兵著傳諭知之
壬午
諭總督管甘肅巡撫吳達善暫停扣還官兵欠項
上諭軍機大臣曰前因噶隆阿奏莊浪副都統佛倫
有接濟兵力及買補缺額馬匹等欠項一萬六千
餘兩請展限扣還朕因陜甘各省未扣銀兩當不
止莊浪一處諭令該督等查明具奏今軍機大臣
會同督臣楊應琚議奏吳達善摺内查明各項未
扣銀兩俱經現在辦理佛倫所奏應俟查辦到日
請旨酌量展扣等語但該營此時恐仍照例扣還
兵力未免拮据著暫行停扣俟各案查明奏到後
再行分别降旨
癸未
諭參贊大臣阿桂查訊臺站被擒脱出兵丁
上諭軍機大臣曰據永慶奏稱伊犂察卜沁臺員報
稱牧放馬匹兵丁六名夜間遇二十餘賊被擒者
四人天明脱回告稱被賊帶至特克斯河釋放等
語此四人已被賊擒豈肯釋回使我知其蹤跡著
傳諭阿桂親往查訊若情節不實則因疎防一二
嗎哈沁而妄言賊勢衆多致駭觀聽此風斷不可
長即以軍法從事此等賊人諒亦不能遠颺著派
伊柱領兵百餘名從伊犂至穆素爾嶺一路搜捕
務期肅清臺站毋令滋擾
命侍衛永德往烏魯木齊辦事
上諭軍機大臣曰阿岱之子永德懇請在烏魯木齊
效力永德著授為頭等侍衛馳驛前往應得整裝
分例查明照數支給
訓諭喀爾喀親王桑寨多爾濟
上諭軍機大臣曰桑寨多爾濟奏喀爾喀四部落除
車臣汗暫停官差外其三部落遵旨派兵一千名
而土謝圖汗一部已派兵五百名等語朕以為三
部落佐領相等應均勻出派何致一部落即居其
半或成衮扎布因身任將軍有所偏徇今查該衙
門册籍土謝圖汗一部落即有五十六佐領扎薩
克圖汗賽音諾顔二部落共五十二佐領若以按
丁出派而論則尚當加增數人並無偏徇桑寨多
爾濟以此陳奏甚屬非是嗣後宜痛湔此等陋習
著傳諭知之
會議節省甘肅經費事宜
軍機大臣奏言前楊應琚陳奏甘省一切經費
較前減省一摺得
旨軍機大臣俟楊應琚到京時會同議奏臣等查甘
省一切經費有可不必照前辦理者如各提鎮
裁減名糧十分之一歲省銀二十三萬九千五
百餘兩各標名糧酌改馬六步四歲省七萬四
千餘兩緩購摘缺馬七千三百餘匹歲省十萬
五千三百餘兩裁撤西寧口外臺卡官兵歲省
九千七百餘兩裁汰瓜州渠道官兵歲省三千
四百六十餘兩撤回安西推莫爾圖官兵歲省
七百七十餘兩計節省銀四十三萬餘兩至安
西提標官兵今楊應琚
面奏仍遵
前旨移駐巴里坤足以聯絡哈密所有專派防兵二
千名即可全撤歲需十萬餘兩又可節省應令
該督撫等悉心妥協經理俾費不浮而事無擾
此外或可通融籌辦之處統令隨時酌量陳奏
奏入
上從之
丁亥
御前侍衛副都統安泰疏奏烏魯木齊收穫總數
安泰奏言臣於七月二十五日至烏魯木齊所
有新舊五村莊收穫之大小麥分數計足十分
粟穗正在長發向來此地少雨今仰荷
聖主鴻禧雨澤應時據屯田人等稟稱將來粟穀收
穫較麥尤豐計麥地四萬八千二百零八畝粟
地三萬八千九百一十六畝俟收穫事竣再將
總數具奏奏入報
聞
索倫巴圖魯二等侍衛扎延保吉林巴圖魯藍
翎侍衛哈木圖虎以解送回人家口至京
命照例賞緞各八端銀各一百二十兩
戊子
命定烏魯木齊辦事章程及酌留效力人員
上諭軍機大臣曰烏魯木齊駐劄大臣及官員頗多
須將總理分辦之人區畫明晰嗣後該處一應事
務著以安泰定長永德為總辦列名具奏其餘大
臣侍衛等俱照領隊大臣例各指與一處專管之
事報知安泰等轉奏再該處滿洲綠旗官員亦覺
太多多一官則本官應得分例及跟役等行糧徒
滋糜費著傳諭安泰等於滿洲綠旗官員内效力
未久人可造就者酌量足供差遣准其留用餘俱
裁汰遣回仍將留存撤回官員列名具奏
命將自哈薩克來投之厄魯特等人口仍歸原屬安
插
上諭軍機大臣曰成衮扎布等奏從哈薩克來投之
厄魯特鄂勒推係都爾伯特剛多爾濟所屬情願
領回烏梁海塔爾巴等詢之察達克等非其所屬
亦願收領或照伊等所請或另行辦理等語從前
投來厄魯特等有遣往呼倫貝爾者因無可歸併
安插之處是以如此辦理今鄂勒推等現有人收
領又何必另行籌畫徒費資糧著傳諭成衮扎布
即照剛多爾濟察達克所請將鄂勒推塔爾巴等
領回安插嗣後有似此者俱酌照辦理
定邊左副將軍成衮扎布等疏奏哈薩克遣使
入
覲
成衮扎布奏言八月初八日巴顏珠爾克卡倫
侍衛等報稱差往哈薩克之
乾清門侍衛納旺帶領哈薩克阿布賚之弟都勒
特克勒蘇爾統宰桑巴圖魯拜顏轄和屯等入
覲俟抵烏里雅蘇台之日臣等詳加詢問護送入京
奏入報
聞
庚寅
諭參贊大臣舒赫德查核闢展解送羊隻
上諭軍機大臣曰永慶奏稱范時綬等自闢展送羊
一萬三千餘隻抵阿克蘇計倒斃者五百九隻疲
瘦者四百九十七隻等語内地辦送羊隻道遠不
易自當視其傷損分數酌量勸懲此次所送羊隻
倒斃不及一分必護送官兵等加意牧放應行議
叙以示鼓勵奏内並未聲明著傳諭舒赫德查核
具奏再各城駐劄滿漢兵俱不過防守地方非進
𠞰可比所有屯田糧石儘足敷用現在羊隻足敷
幾月之食將來如何採買接濟著一併詳議奏聞
壬辰
諭駐劄伊犂烏魯木齊大臣等安插厄魯特等人口
事宜
上諭軍機大臣曰安泰奏稱自哈薩克來投之厄魯
特多羅克等十八名口派員送京等語準噶爾全
部蕩平哈薩克布魯特等俱經歸附從前逃往伊
等部落之厄魯特等苦其役使必有陸續來投者
或情節實有可疑及原係台吉宰桑等尚可酌量
送京若本無關係之人而每次勞費驛站甚屬無
謂著傳諭駐劄伊犂烏魯木齊大臣等嗣後本非
台吉宰桑及帶有家口而情節實無可疑者即隨
便酌量安插或令其牧放馬匹供備差遣俱可得
力不必概行送京
諭參贊大臣舒赫德等安撫自京回任之舊伯克
上諭軍機大臣曰如松等奏稱准阿里衮咨將阿喇
古之阿奇木伯克察拉瑪交納世通等在庫車看
守又據噶岱默特呈入覲轉回之喀什噶爾伊沙
噶伯克阿卜都喇伊木噶雜納齊伯克托魁阿喇
圖什伯克和扎什托古斯伯克巴伯在霍集占時
即經委任今聞賊匪倡亂或生疑懼請預為防範
辦理等語又詢之鄂對等據稱此次黨惡人等並
無伊等子弟應將阿卜都喇伊木等交鄂對等加
意防範并密行各駐劄大臣酌量辦理等語噶岱
默特心有所疑即行呈告具見悃誠但阿卜都喇
伊木等係初次入覲遣回之人且邁喇木等黨與
内並無伊子弟名目若以曾經霍集占委用遂疑
其反覆則恐於伊等不無屈抑而回衆更生疑懼
著傳諭納世通等除察拉瑪遵旨送京外即行文
舒赫德明白曉示阿卜都喇伊木等云爾等係入
覲之人不但未知賊匪倡亂之事即子弟等亦全
無附和者皇上已洞鑒情形與爾等無涉嗣後惟
當矢心報效以期永承恩澤曉示後仍令照舊辦
事并密諭噶岱默特以天朝法度惟顯犯罪惡始
行懲治從不無故猜疑致有屈抑但爾誠意可嘉
恩旨深為奬許俱著遵照辦理
癸巳
諭定邊左副將軍成衮扎布等查核烏里雅蘇台牧
羣馬駝
上諭軍機大臣曰成衮扎布等奏烏里雅蘇台軍營
舊管新收共馬八千餘匹駝二千餘隻除支用及
倒斃外實存馬六千餘匹駝一千餘隻等語北路
軍營現在無事所用馬駝何至如許著傳諭成衮
扎布查明此項派用馬駝事畢仍交回否至牧放
馬駝俱有准銷倒斃之例烏里雅蘇台為蒙古牧
厰若果實心從事自不致倒斃逾額奏内未將核
銷之處聲明亦當察看分數以定功罪可一併查
明具奏嗣後務宜揀派賢能官兵加意牧放馬駝
仍每年查奏一次
甲午
命陞賞辦理賊匪之官員兵丁及回部伯克等
上諭軍機大臣曰阿里衮奏稱此次擒獲賊犯邁喇
木等有原任道員固世衡吐魯番梅楞呼岱巴爾
氐撫慰回衆接濟追賊官兵口糧馬匹俱甚妥協
又吐魯番甲喇瑪捫克勒木查辦賊犯家產亦屬
實心效力等語固世衡著加恩開復賞給孔雀翎
仍前辦事呼岱巴爾氐等旣戴奬賞孔雀翎仍賞
大緞二端又
諭曰阿里衮奏阿克蘇阿奇木伯克色梯巴勒氐從
前隨兆惠進兵甚屬勤愼此次又著有勞績著加
恩授為散秩大臣其六品都管阿本阿三辦事勤
幹六品密喇卜阿里木和卓辦事誠實請將阿里
木和卓補牌租阿巴特之阿奇木伯克阿本阿三
補授喀什噶爾之商伯克俱賞給四品頂帶著照
所請行
參贊大臣阿里衮疏奏查審賊犯分别辦理事
宜
阿里衮奏言臣於伯什克勒木等處擒獲賊犯
供出聚衆戕害官兵搶掠臺站之伯克頭目及
子弟屬人等共二百二十二名逐一研訊内哈
子伯克呢雅斯索丕等十六名尤為首惡應行
解送其附和為從之小伯克及回人共二百六
名臣照前奏將各犯在喀什噶爾正法示衆妻
子賞給額敏和卓等為奴至應解送京師之呢
雅斯索丕等十六名於七月二十三日起程再
邁喇木糾合伯什克勒木二十村莊回人拒捕
計𠞰殺四百八十六人擒獲一百六十七人乞
降男婦一千九十四名口現在地方空虛應請
將田園房產查明入官其舊設之哈子伯克密
喇卜明伯克三缺請行裁汰謹將查審各犯錄
供具奏奏入報
聞
命辦送伯克察拉瑪之長子喀喇和卓來京
上諭軍機大臣曰阿里衮奏稱阿喇古阿奇木伯克
察拉瑪之長子喀喇和卓聞伊弟摩羅和卓從賊
之信即行斥詈釋放卡倫兵丁接濟口糧指路令
往烏什阿克蘇等語喀喇和卓非徒無罪其居心
行事甚屬可嘉著賞戴藍翎將伊所有產業照霍
什克伯克等例變價束裝同家口護送來京隨伊
父一處安置喀什噶爾商伯克墨墨氐敏雖與邁
喇木有姻不可深信但審明始終並無附和仍不
必辦理至阿斯騰阿喇圖什之哈子莫薩和卓攜
眷在逃又初次發覺時豐安等查拏未獲之摩羅
庫圖克等數人曾否拏獲俱著舒赫德查辦並傳
諭海明等知之
乙未
乾清門侍衛納旺等疏奏傳
諭哈薩克情形
納旺等奏言臣等於五月二十七日恭奉傳
諭哈薩克阿布賚
勅書至阿布賚所居之哈勒察克圖傳
諭阿布賚敬聆
諭旨告稱我等誠心歸附豈敢糾衆搶掠烏梁海實
係巴魯克巴圖魯所為今蒙
大皇帝明鑑即傳集衆議將所掠烏梁海等送還游
牧但恐數有缺少臣等語之云爾等若不隱匿
何至缺少即牲隻不無費去亦應令搶掠之人
賠補其巴魯克巴圖魯應如何措置阿布賚告
稱至彼游牧一同酌議臣等語之云我等應將
此情節遣人先行具奏爾等可派人送至交界
阿布賚稱我意欲遣我族弟同送至烏魯木齊
在彼聽候并預備
貢馬九匹如蒙
恩准入覲即行趨赴或不許亦遵
旨轉回隨派族弟都勒特克勒蘇爾統等起程其巴
魯克巴圖魯作何辦理及查出烏梁海人口牲
隻酌量交還再行具奏奏入
上諭軍機大臣曰昨據成衮扎布奏侍衛納旺帶領
哈薩克使人前來今閱納旺奏是伊仍留哈薩克
今阿布賚旣遣使入覲即飭所遣察哈爾官兵等
護送來京
戊戌
都統侍郎海明等疏奏查審賊犯分别辦理事
宜
海明等奏言喀什噶爾逆回邁喇木呢雅斯倡
亂搶掠臺站副都統公豐安等領兵拏獲逆黨
奈納克和卓等三十餘人臣等逐加研訊緣奈
納克和卓等三人接看逆書後又與本村回人
墨墨氐敏等會同兩村回人雅爾瑪瑪特等搶
掠庫勒塔里木臺站後經喀什噶爾之海蘭達
爾和卓曉示始行解散又搶掠鄂坡勒臺站之
海特瑪特呢雅斯索丕二人傳播逆書阿卜都
克勒木等即糾衆十人擒縛把總趙義等與投
宿之兵丁跟役蔡保兒俱傷重殞命其為首之
海特瑪特呢雅斯索丕及送書之多里雅特默
特等俱畏罪逃竄又鄂坡勒之小頭目摩羅庫
圖克等俱以事起倉猝不能禁止並未隨從附
和查此等逆黨俱非回部大頭目擬將奈納克
和卓凌遲處死墨墨氐敏等十人俱斬决梟示
其阿卜都克勒木等三人應照首逆凌遲處死
愛特瑪特等十七人斬决梟示海特瑪特等獲
日另結摩羅庫圖克等十人僉供並未從賊俱
行釋放其賊犯等田園房產查明入官家口賞
給額敏和卓噶岱默特等為奴其遞送逆書之
哈子阿里木據供並不識字請遞交肅州賞給
官兵奏入
上諭軍機大臣曰海明等奏審訊搶掠臺站賊犯奈
納克和卓等分别正法俱著照所請行海特瑪特
等三人毆死臺站官兵著嚴拏務獲正法以彰國
憲臺站把總趙義身為職官見賊人搶掠即當奮
往擒拏乃被其執縛毆傷殞命非陣亡可比可不
必議䘏仍傳諭軍營官兵等知之又
諭曰從前辦理回人賊犯每將其家口賞給額敏和
卓等但伊等同一部落屢行賞給恐無知之徒妄
生議論可密諭舒赫德等不必照此辦理
諭參贊大臣舒赫德等密察素勒坦和卓等情形
上諭軍機大臣曰舒赫德奏稱英噶薩爾阿奇木伯
克素勒坦和卓於途次遇解往肅州之回人沙雅
瑚卜阿穆爾告稱係伊同族懇賞給領回今訪聞
素勒坦和卓係安集延人至沙雅瑚卜之父在噶
爾丹策零時係葉爾羌之阿奇木伯克阿穆爾之
祖亦係伊沙噶伯克且沙雅瑚卜曾為伊沙噶阿
穆爾亦曾為噶雜納齊並非一族體察伊二人亦
自覺與衆不同若令於葉爾羌居住恐滋事端等
語從前兆惠等據齊凌扎卜轉呈具奏給領時本
未深悉情由朕已准其賞給倘仍行取回則素勒
坦和卓必生疑懼至素勒坦和卓甫經入覲授為
阿奇木伯克亦不便併取來京此二人現無職掌
設有妄動情形自可明白辦理或尚能安靜守分
不過無用之人有何妨礙著傳諭舒赫德等密加
體察不必遽行辦理
命解送伯克伊斯邁勒來京
上諭軍機大臣曰據納世通奏鄂對等告稱庫車之
哈子伯克伊斯邁勒向回人等妄造盡行殺戮之
言涕泣以告隨喚來質訊供認不諱謹看守請旨
等語伊斯邁勒造言煽惑情罪可惡著派員嚴加
看守解送來京
己亥
議選塔里雅沁回人送往呼倫貝爾屯田事宜
軍機大臣奏言副都統瑚爾起因呼倫貝爾打
牲道遠而游牧水泉充足舊曾耕種請於新降
之塔里雅沁回人内約選百名送往俾兵丁等
知引水灌漑之法等語但呼倫貝爾人等皆以
射獵為業若派遣回人屯田則恐變其舊俗請
交與將軍綽爾多相度時宜如果賞給牲隻尚
不能有益生計必須屯田應俟議奏到日再議
奏入得
旨著照瑚爾起所請行瑚爾起即以副都統為呼倫
貝爾總管令其承辦臣等恭查肅州等處賞給官
兵之回人甚多請行文陜甘總督將塔里雅沁
回人選取一百名約計五六口給車一輛送京
由兵部辦給車輛送交呼倫貝爾但回人百名
通計家口不下三百餘人一時遣至該處恐米
價轉昂請將男丁先行送往其家口暫留齊齊
哈爾候收穫後陸續遣發人給官牛一頭籽種
若干與索倫巴爾虎等通力耕作初到時官給
衣糧爨具其分莊授田按則陞科之處交該將
軍會同瑚爾起定議具奏奏入
上從之
平定準噶爾方略續編卷五
