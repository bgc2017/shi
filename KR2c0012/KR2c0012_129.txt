平定準噶爾方略正編卷七十五
乾隆二十四年閏六月甲辰
諭定邊將軍兆惠等相機追𠞰賊衆
上諭軍機大臣曰據兆惠等詢問來降回人知波羅
泥都將喀什噶爾人衆驅出肆行搶掠霍集占於
四月間遷移家口輜重於葉爾羌之西恐同謀逃
往拔達克山富德亦詢知霍集占遷移家産領衆
於城外結營等語是喀什噶爾甚屬驚擾若從前
霍集斯等早遣人招撫或可即獲渠魁今業經逃
遁兆惠仍宜撫定喀什噶爾俾無失所但聞喀什
噶爾城踞山巔險要難克波羅泥都斷無棄此而
逃往葉爾羌之理則霍集占此時亦必逃遁葉爾
羌可不攻而下若霍集占果與伊兄同逃兆惠即
留阿里衮駐於喀什噶爾而前往撫定葉爾羌富
德額敏和卓明瑞作速領兵偵霍集占逃竄之路
窮追務獲其兵丁須選兩隊之健銳者每兵給馬
三匹并多備口糧或天寒難進即暫於葉爾羌度
歲次年辦理亦可總以擒獲逆賊兄弟始可告成
功若僅取二城則事仍未竣至二城既克而渠魁
未獲所有回人中阿竒木伯克等不必即令入覲
致生疑懼又富德所奏波羅泥都遣霍集斯之兄
阿卜都瓜卜來兆惠軍營等語兆惠未及奏及或
係𫝊聞若果前來即善為撫慰相機辦理再霍集
斯鄂對俱熟習回部情形追擒霍集占等時須酌
令一人隨往且將來兩軍合隊毋論賊為誰獲皆
同功一體務宜和衷集事不可稍分彼此俱著𫝊
諭知之
(臣)等謹案葉爾羌城垣戶口甲於回部喀什
噶爾地尤險要方我兵分道罙入直搗賊巢
尚疑霍集占兄弟敗衂之餘或且嬰城固拒
以延殘喘縱掃穴易若摧枯未必能竟不煩
一矢乃先聲所至逆酋早膽落心悁倉皇駾
走兵未血刃而二城已相率迎降蓋兩城之
衆苦逆酋荼毒望解倒懸素仰
天朝德化亟思拯水火而登袵席時雨所至蛾伏迓
師歌舞載途固其宜矣而我
皇上坐照幾先不特於波羅泥都驅衆肆掠時知將
跳身遠遁即霍集占之必相附而逃葉爾羌
之可不攻而下悉皆
預度不爽且為策其去路計拔達克山懾我兵威斷
不敢收匿逋逃自貽伊戚羽書星發
密示軍營我將軍等虔奉
廟謨間道馳追每戰必捷二酋遊魂驚逝鋌險無依
未幾而異域獻馘輸誠膚功克奏若操券焉
在昔漢通西域唐開四鎮聊示羈縻旋得旋
失且不過師武臣之閫外定謀尚且豔稱史
册孰有若
宵旰運籌動符
勝算建非常之偉績廓未有之版圖盛於
今日者哉
命議敘領隊大臣愛隆阿等及陞賞得功官員
上諭軍機大臣曰兆惠奏稱愛隆阿福祿在軍營頗
屬效力前議敘明瑞時遺漏未及等語愛隆阿福
祿著交部照例補行議敘給與世職又據奏公鄂
對與各回城官兵懇求隨征效力又烏什回人托
克三伯克沙資雅東等似内地參領職任達魯罕
伯克阿卜都濟帕爾等似佐領職任請賞給頂帶
回人摩羅和卓去年隨霍集斯在葉爾羌已奬賞
藍翎等語公鄂對及各城回人等誠懇可嘉著加
倍賞給整裝銀兩沙資雅東等六人著賞給四品
頂帶阿卜都濟帕爾等六人著賞給五品頂帶此
内摩羅和卓仍戴奬賞藍翎又
諭曰富德奏稱索倫領催英額勒圖甚屬奮勉效力
等語英額勒圖著加恩賜號額爾克巴圖魯賞銀
一百兩又查奏招降克勒底雅塔克之索倫署驍
騎校科卜堪領催車克德赫爾厄魯特薩爾魯克
巴蘇泰等功次科卜堪等俱著准其實授薩爾魯
克等俱授為藍翎侍衛又將伊隊内防禦一缺驍
騎校四缺查明功次擬定正陪請補防禦員缺著
擬正之驍騎校瓜里補授驍騎校員缺著擬正之
領催薩爾泰赫達扎齊蘭邁松阿補授
命酌派烏什駐劄官兵及議敘阿克蘇效力官員
上諭軍機大臣曰據舒赫德奏稱烏什為大兵要路
請派西安兵五百名交納世通帶往協同王素富
辦事等語王素富係回部舊人駐劄烏什儘足辦
理事務亦不必多駐兵丁酌增西安兵二百名足
矣餘兵仍於阿克蘇駐劄或可不需即遵前旨撤
回前因阿克蘇辦事有人曾諭永貴回京納世通
仍在阿克蘇駐劄其隨同辦事之三等侍衛齊克
慎都司陳聖謨陳堯典協同玉素富辦事之遊擊
王萬邦既實心奮勉著以應陞之缺補用隨印之
署筆帖式西安前鋒固林泰馬甲栢秀船厰馬甲
雅庫俱甚屬效力固林泰雅庫著賞八品筆帖式
職銜栢秀既係開戶著賞給縣丞虛銜
諭參贊大臣阿桂速送軍營馬匹
上諭軍機大臣曰富德奏據葉爾羌脱出回人等告
知霍集占潛逃信息領兵從固璊薩納珠前進與
兆惠約期會𠞰其無馬兵丁八百名留待阿桂所
領送馬兵丁七百餘名作速趲赴等語適兆惠已
得喀什噶爾乞降信息領兵迅往不久應與富德
會合而富德隊内所候馬匹急需接濟可𫝊諭阿
桂將所送馬匹籌畫速行不可遲滯
申諭喀爾喀副將軍策布登扎布堵𠞰逸賊
上諭軍機大臣曰據兆惠奏喀什噶爾來降回人信
息知波羅泥都兄弟俱已逃遁沙喇斯瑪呼斯厄
魯特等或乘亂掠取回人牲隻逃走亦未可定等
語前據定長奏烏魯木齊牧羣被賊盜竊尋蹤追
至察拉垓俱各散走朕即諭策布登扎布加意搜
捕今回部賊曹既經逃遁則黨衆散走者必多可
𫝊諭策布登扎布或於特穆爾圖淖爾等處或於
伊犂附近擇水草之地派出官兵於賊人逃往哈
薩克俄羅斯等要路安設卡倫堵截仍徧搜山林
幽僻之地倘逆賊等即在其中豈非一好機會策
布登扎布其悉心籌酌辦理
命通飭軍臺官員稽察遲悞
上諭軍機大臣曰近見數次軍營奏報常有二三處
所發一時齊到者設如兆惠之奏報經過阿克蘇
而阿克蘇大臣等將所奏事件附之馳遞尚屬可
行乃富德等由别路馳遞而亦與兆惠之奏齊至
是必臺站人等積習接受事件不即飛遞留待後
到者一同賫送之所致耳今當進𠞰之時軍機事
件刻不容緩豈可任意偷安以致遲悞著將此交
與兵部按照軍臺通行曉示仍令管理臺站官員
等不時稽查仍有似此玩延貽悞者務宜嚴參治
罪
乙巳
申諭定邊將軍兆惠等協擒霍集占
上諭軍機大臣曰昨得波羅泥都逃遁之奏朕即謂
霍集占若尚在逗遛大兵可并力擒獲前諭兆惠
等領兵先取喀什噶爾者原以斷霍集占逃竄之
路也今波羅泥都既遁喀什噶爾乞降料霍集占
自不敢由此逃遁若兆惠抵喀什噶爾時霍集占
尚據葉爾羌即令阿里衮額敏和卓撫定回衆伊
速領本隊之兵急與富德并力攻葉爾羌擒獲霍
集占波羅泥都即在逃亦可謂之竣事若霍集占
聞伊兄既逃早已遁去兆惠仍遵前旨撫定葉爾
羌回衆富德額敏和卓明瑞作速領兵追襲務期
擒獲俱著𫝊諭知之
諭參贊大臣巴祿酌往兩路軍營
上諭軍機大臣曰近據富德等奏巴祿兵少不便徑
往葉爾羌朕即諭令據守要隘以斷兩城賊衆聲
援仍聽兆惠調遣今波羅泥都在逃喀什噶爾乞
降葉爾羌亦必有變動著𫝊諭巴祿不必據兩城
要隘惟探聽兆惠富德兩軍信息就伊兵力可至
何處隨何人行走有益即會同進發
諭陜甘總督楊應琚籌辦軍需事宜
上諭軍機大臣曰楊應琚奏庫車等處咨調緞布等
項换易回人糧石已飭辦送等語看來布疋尤回
人所需當此收穫之時用以换易糧石裕軍需而
省餽餉莫便於此前已諭戸部酌撥庫貯布疋二
萬解送肅州備用今復諭該部於出産省分酌量
辦解總因甘省比年歉收當以民食為急其糧餉
草束布疋既均無採買則本地價值自必平減為
有司者正當專力撫綏賑䘏副朕嘉惠邊氓至意
此時回中已有因糧之便軍務亦計日可竣該督
等籌畫儲胥務使内地靜若無事斯為經理得宜
耳可𫝊諭知之
丙午
以奏賀平定回城
訓諭辦理屯田副都統定長
上諭軍機大臣曰定長聞喀什噶爾回人歸誠具摺
奏賀甚屬非是此次將軍大臣進兵務將逆酋兄
弟全行擒獲以奏膚功今波羅泥都逃遁所餘伯
克數人獻城歸附大兵所至應以未獲渠魁為恨
尚何喜之有且即波羅泥都悔罪歸誠亦不足道
惟生得霍集占明正其罪方可竣事定長如此陳
奏特平日視此甚難耳可謂不知事體著𫝊諭知
之
丁未
諭定邊左副將軍成衮扎布等搜捕嗎哈沁事宜
上諭軍機大臣曰據成衮扎布議奏時當秋令若額
爾克沙喇前赴策布登扎布處則馬力未免疲乏
且薩拉布拉克卡倫被盜蹤跡正在東南亦應速
為搜捕額爾克沙喇業已起程請令其自烏魯木
齊前往察拉垓等處沿途牧養馬匹詳悉搜捕既
不遠行應將公策登薩木丕勒停其前往派台吉
烏木布濟帶兵百名接濟等語即如所議行策登
薩木丕勒已經起程與烏木布濟俱著賞緞二端
并𫝊諭努三若額爾克沙喇與伊程途相近即約
會夾攻或甚遠則仍遵旨往博克達山搜捕盜竊
烏魯木齊牧羣之賊俱著酌量辦理
秋七月己酉朔
定邊將軍兆惠等疏奏續聞波羅泥都霍集占
逃竄信息
兆惠等奏言臣等聞喀什噶爾回人信息即領
兵前進一面知會富德又遣人由巴爾楚克知
會阿里衮巴祿作速前來又因喀什噶爾麥熟
未收派臣額敏和卓之子木薩等先行馳往安
撫城堡查明逃賊地畆及應交糧石接濟軍食
如布魯特兵來令其協同追賊閏六月初五日
喀什噶爾所屬牌租阿巴特城伯克呢雅斯遣
回人呈稱六月十二日霍集占遣阿卜都克勒
木告知波羅泥都將葉爾羌喀什噶爾人等遷
移焚城掘樹波羅泥都與伯克等公議未决二
十日阿卜都克勒木又來𫝊信將各城回人移
往拔達克山約二十四日在提斯衮齊集我即
於十二日閉城拒守聞提斯衮人等俱於二十
九日至英噶薩爾閏六月初七日起程霍集占
兄弟約於色勒古勒之齊里衮巴蘇相會若大
兵速來即可擒獲等語臣等復將來呈與先降
之阿琿和濟默爾等詳加詰問察其情形逆賊
逃竄屬實其未焚毁各城産業意尚觀望復回
若但行尾追不邀截脱逃之路恐難弋獲臣等
一面檄知布魯特納喇巴圖等截賊人前往色
勒古勒投霍罕額爾德尼伯克之路一面儘力
尾追於閏六月十二十三等日即抵喀什噶爾
辦理安撫事宜聲言大兵即撤以緩賊急逃之
勢再確探所逃何地速追務獲奏入報
聞
參贊大臣阿里衮等疏奏多倫降回報賊逃信
阿里衮等奏言臣與巴祿等於六月二十八日
兵至陽阿里克距巴爾楚克頗近派副都統由
屯侍衛查拉豐阿公特通額等領兵五百捉生
詢問閏六月初六日抵巴爾楚克由屯等報稱
革職效力之圖倫楚達禮善等拏獲多倫回人
搜默特等三十餘口據供因聞大兵前來從喀
什噶爾脱出今霍集占將巴爾楚克卡倫俱行
撤回伊兄弟在兩城聚集賊衆又聞布魯特等
搶其村堡霍集占兄弟商議云若逃往喀喇圖
伯特恐和闐大兵邀截遣人往投霍罕額爾德
尼伯克又未允從欲從拔達克山路往痕都斯
坦去等語臣等見搜默特等皆窮苦回人所言
未足為實據已交解糧之員送往阿克蘇并行
知兩路軍營奏入報
聞
參贊大臣舒赫德等疏奏赫色勒降回報賊逃
信
舒赫德等奏言閏六月十一日運送巴爾楚克
糧餉回人於愛庫勒遇喀什噶爾脱出回人阿
卜達喇木帶至阿克蘇據告稱本月初二日波
羅泥都領喀什噶爾回人及瑪呼斯阿巴噶斯
厄魯特伊犂種地回人共千餘戶欲逃往拔達
克山從巴克塔克拉行走三日山路甚狹我係
離喀什噶爾百里赫色勒城之人因從英噶薩
爾逃回本處我兄素丕爾格和卓係赫色勒頭
目遣我來迎大兵等語又據告稱霍集斯之兄
阿卜都瓜卜等家屬俱被波羅泥都帶去又詢
同來回人邁瑪雅爾等據告稱我等係阿克蘇
所屬克勒品回人去年霍集占掠往喀什噶爾
之牌租阿巴特城我兄密雜呼爾班領屬人三
百戸與伯克呢雅斯守城來迎大兵等語又詢
得喀什噶爾大伯克阿卜都喇伊木密里木哈
子墨墨氐敏等皆與波羅泥都同逃中途棄其
婦子逃歸伊等謀擒獻波羅泥都事洩後不知
如何至波羅泥都之逃因霍集占先離葉爾羌
是以同行現在二麥俱未收割城内馬匹雖盡
去其村莊尚有存留等語并出回字呈文二紙
臣等即將所得情形馳送兩路軍營奏入報
聞
諭定邊將軍兆惠等追𠞰賊衆事宜
上諭軍機大臣曰據兆惠阿里衮等奏報霍集占兄
弟商議同逃看來從拔達克山往痕都斯坦較為
確實我兵未抵城下賊已竄逸非將軍等之咎但
二城即定而逆賊兄弟未擒難云竣事兆惠富德
等自應窮追務獲且賊人伎倆已無所施若見我
聲勢可畏必自相擒獻或稍存猶豫則亦必觀望
苟延現在馬力有餘加以二城村堡所有俱可接
濟計奉到此旨不過八月初旬正可長驅深入或
天氣漸寒即撤回葉爾羌來年再行追襲亦可至
回人等雖應撫恤而馬匹必當拘收庶不假伊等
以足力俱著𫝊諭知之又
諭曰額敏和卓之子木薩奉委馳往喀什噶爾安撫
回衆查勘地畆甚屬效力著加恩賞給公品級
庚戌
申諭定邊將軍兆惠等奮勉追𠞰逃賊
上諭軍機大臣曰昨據兆惠等奏稱霍集占兄弟俱
經逃竄追襲最為緊要以我馬力有餘而逆賊等
所攜萬衆雜以婦女童稚行走既不能便利多人
亦易生變亂我兵當恩威並用或招撫或離間中
途必自潰散或有擒獻者至堵截雖亦一策但急
追不能紆道或致徒疲馬力若果逃往拔達克山
量伊地僅一小部落斷不能收養如許逋逃且豈
肯自招罪累兆惠富德等惟宜悉心奮勉以奏膚
功守城拒賊之伯克呢雅斯兆惠等即量加奬賞
其二城來降伯克等應如何酌予加恩俱著查明
定議具奏
諭定邊左副將軍成衮扎布等防範逃賊事宜
上諭軍機大臣曰成衮扎布以籌畫策布登扎布行
糧具奏今體察回部情形策布登扎布不須往特
穆爾圖淖爾但於伊犂附近擇水草之地駐牧防
範霍集占等逃入俄羅斯哈薩克之路併搜捕嗎
哈沁其官兵糧餉行文定長等支給
乙夘
諭定邊將軍兆惠等霍集占逃竄情形
上諭軍機大臣曰據五素富奏稱從葉爾羌脱出之
烏什回人阿竒木和卓等告知霍集占聞大兵將
至向西逃竄波羅泥都通使安集延往復之間霍
集占謂其難信留來人不遣以賊衆千人附阿卜
都克勒木賽里克伯克守城等語霍集占聞風逃
竄自屬確實至以千人留葉爾羌則斷不能守此
必逆賊等恐有追襲俾親信之人斷後揚言固守
以作疑兵冀我師或不窮追久駐仍可復回抗拒
耳兆惠所領兵馬尚無不足惟富德馬力稍弱頗
為厪念但阿桂續進之兵亦可接濟其悉心奮勉
行走至阿卜都克勒木從前固守庫車戕害托克
托等實為逆黨渠魁此時果留葉爾羌務宜擒獲
正法以抒衆憤俱著𫝊諭知之
丁巳
定邊將軍兆惠等疏奏撫定喀什噶爾
兆惠等奏言臣等領兵前往喀什噶爾在城大
小伯克并從前逆首霍集占自阿克蘇庫車多
倫克勒品等處移來回衆於百里外來迎臣等
經過村莊回人皆獻牛酒果餌情詞恭順又被
脅從賊乘間脱出之回人等俱稱霍集占搶掠
葉爾羌回衆馬匹牲隻及勒索回人摩羅等凑
銀四千兩於閏六月初二日起程由伯克和羅
木渡口向羌呼勒逃去波羅泥都於六月二十
七日搶掠喀什噶爾回衆由玉魯克嶺潛逃兄
弟會齊同行同黨止四千餘人且訛言兵至自
相掠奪等語臣等於閏六月十四日抵喀什噶
爾回衆復獻牛羊果餌歌舞慶幸臣等加以撫
慰詢問逆賊所逃之路據回人多羅特巴凱告
稱波羅泥都兄弟相會之後同向色勒古勒逃
走雖均係拔達克山必由之路但道甚險遠伊
等或往拔達克山附近之博洛爾或仍往安集
延瑪爾噶朗霍罕納瑪噶等處今欲堵截擒拏
則色勒古勒附近之帕密爾西通博洛爾拔達
克山北通安集延等處地雖多石馬蹄釘鐵可
以行走不過十數日程途等語臣等已知會阿
里衮巴祿之兵約於本月十六七日可至臣明
瑞愛隆阿溫布等即領兵二千名每人給馬二
匹於閏六月十五日起程晝夜追襲阿里衮等
續到亦即前往其餘兵馬暫為休息臣兆惠一
面將撫定喀什噶爾葉爾羌查核戶口田賦委
員派兵防守各事宜辦理稍有端緒即領兵策
應務期擒獲賊首上副
聖心其富德軍營信息已遣侍衛納克布及回人總
管職銜色梯巴勒氐侍衛瑚圖禮等前往探聽
協助奏入得
旨下部知之
定邊右副將軍富德等疏奏撫定葉爾羌
富德奏言臣等於閏六月初一日起程由固璊
薩納珠前進派瑚爾起老格豐安烏三泰等哨
探十一日夜據索倫總管薩壘等捉獲回人伊
巴里葉木等四人告稱霍集占於初二日棄葉
爾羌逃往英噶薩爾大小伯克等情願迎降賫
有鈐記呈文二紙臣等伏思降人雖未可遽信
而我兵總宜進發隨派兵五百名令鄂博什等
持檄往諭為首之喀瑪勒和卓等於十二日起
程臣等隨即前進十三日阿桂達爾黨阿傅景
送馬亦到沿途村莊回人俱扶老攜幼道左跪
迎臣等宣布
皇恩令其各安生業行至聽雜阿卜河岸據鄂博什
等報於十四日到城并將檄𫝊之喀瑪勒和卓
等送來軍營據稱我等早欲歸順奈為霍集占
所脅今伊聞信潛逃始得如願自將軍檄到合
城老幼無不踴躍鳴金擊鼓三晝夜共相慶賀
等語十八日黎明我兵整飭旗纛按隊渡河自
南門入城中觀者塞道爭獻果餌備述前受霍
集占擾害從此永安生業臣等加以撫慰回衆
同聲歡呼叩首復周行城垣十餘里皆以土築
房屋較各城為密村莊亦多查詢從前戸口二
萬三千有竒現存仍二萬戶復詢霍集占逃走
所向據稱欲往拔達克山又聞欲往安集延不
知確實等語臣等務期窮追速獲獻俘
闕下一面探聽兆惠等收服喀什噶爾信息謹此馳
奏奏入得
旨下部知之
命議叙撫定回城之將軍大臣官兵等
上諭軍機大臣曰據將軍兆惠富德等奏稱逆賊霍
集占兄弟聞大兵前進率其親黨逃竄葉爾羌喀
什噶爾回衆俱輸忱歸順現在一面安撫兩城一
面派出追𠞰等語覽奏深為欣慰逆賊兄弟雖畏
罪先逃而兩大城實回部著名之地既歡迎恐後
則二賊亦可計日就擒此皆將軍大臣官兵等奮
勉所致甚屬可嘉俱著交部議敘
申諭定邊將軍兆惠等迅速追擒賊首事宜
上諭軍機大臣曰兆惠富德等具奏撫定回城業經
加恩議敘仍著𫝊諭伊等激勵官兵益加奮勉務
使渠魁早獲以期承受寵榮從前曾降諭旨兆惠
辦理兩城事務富德明瑞等領兵速往追賊即當
作速起程沿途宣布朕諭以霍集占等罪由自取
與脅從之衆無涉有能擒獻者必沛殊恩雖附和
為惡如沙喇斯瑪呼斯人等倘能幡然悔悟去逆
效順亦從寬免罪俱著遵照辦理
戊午
命議敘馳遞捷奏臺站官兵
上諭軍機大臣曰富德等奏撫定葉爾羌等城回衆
紅旗馳報甚為迅速所有臺站人等自應加恩著
將己里坤以内臺站交地方官查明其巴里坤以
外交清馥定長舒赫德等查明造册送部議敘
諭定邊將軍兆惠等籌畫接應糧馬各事宜
上諭軍機大臣曰昨據兆惠奏派明瑞領兵二千追
𠞰逆賊等語若明瑞等能速追即獲固屬甚善萬
一賊衆遠颺則接濟官兵糧餉甚屬緊要但官兵
所至多布魯特等部落伊等業已歸誠又令協擒
賊首自未便責其供應著兆惠豫為籌畫且亦當
酌量馬力計節次辦送之馬將二萬匹自春迄夏
始能全到伊等自應加意牧養有傷損者或向回
人及布魯特等换易添補縱不可得但以足敷萬
人之馬派給勁旅五千自有餘裕若今歲不能竣
事即暫回葉爾羌等處休息亦可至富德奏霍集
占所居應否拆毁等語著即為辦事大臣公署擒
獲逆賊後或選授阿竒木伯克等亦可居住俱著
𫝊諭知之
己未
諭參贊大臣舒赫德等酌議回城官制
上諭軍機大臣曰舒赫德等奏稱阿克蘇係回部大
城村莊甚多舊係伯克密喇卜等管理今雖不必
準以内地官制而品級職掌宜為釐定庶足以辨
等威而昭信守等語所奏甚是著照所請以阿竒
木伯克為三品伊沙噶伯克為四品噶雜納齊伯
克為五品將應陞人員奏請補授其小伯克密喇
卜等為六七品俟缺出揀選補授其餘各城俱一
體辦理但回部諸城皆大兵進𠞰所定非哈密吐
魯番之向化歸誠可比從前玉素富額敏和卓之
屬人等本其世僕故所設官員俱不支俸此等回
人雖承辦公事有官職大小之殊皆係朕之臣僕
將來如阿竒木等大伯克或令其輪班入覲酌給
官俸其小伯克等或於所定租賦内通融支給亦
可著𫝊諭舒赫德查核定議具奏俟回部全定後
舉行此時不妨以籌辦大概曉示回人俾共知感
激奮勉
癸亥
參贊大臣舒赫德等疏奏查獲賊黨密爾圖遜
正法
舒赫德奏言上年十二月有克勒品回人密爾
圖遜被霍集占移往喀什噶爾為賊嚮導捉生
旋經發覺已將伊母正法今見霍集占逃竄又
同克勒品回人等投回阿克蘇徼幸免死臣與
本城伯克等查出嚴審服罪隨𫝊集伯克及回
人等將密爾圖遜即行正法奏入報
聞
甲子
諭護軍統領努三等哈薩克貿易事宜
上諭軍機大臣曰據策布登扎布奏稱領兵至波羅
呼濟爾遇哈薩克之哈喇巴喇克等言及貿易一
事據稱上年哈巴木拜之子額得格等至烏魯木
齊交易回抵游牧云馬一匹僅得緞一端衆人聞
知俱不願前往今將軍等既准貿易須致書與阿
布賚相商仍懇量為增給等語哈薩克乃微小部
落貪利無厭若如所請增給貨物日後輾轉干求
何所底止此則斷不可行况上年貿易馬匹原為
進𠞰逆回今諸城盡附逆賊計日可擒何必多購
馬匹置之無用著𫝊諭努三等若哈薩克人等仍
来貿易或嫌工料紕薄妄求增給即行曉示云縀
疋皆商人貨物民間通用難以内庫賞賚之物相
衡爾等如不願交易亦聽其便豈能曲從所請轉
致累我商民現在伊等曾否前來及作何辦理即
著奏聞
諭喀爾喀親王策布登扎布等撤回堵截官兵
上諭軍機大臣曰策布登扎布奏稱奉旨堵截逆回
逃走要路詢之嚮導人等俱云特穆爾圖淖爾天
氣甚寒七月後即有大雪請先探兆惠信息聽候
調遣等語前諭策布登扎布等堵截逆賊蓋防其
由哈薩克投入俄羅斯也今兆惠等既撫定葉爾
羌等城霍集占兄弟向西逃走則特穆爾圖淖爾
及伊犂等處俱無庸防範著即領兵由阿爾台回
喀爾喀游牧併𫝊諭沿途駐劄大臣等知之
庚午
定邊將軍兆惠等疏奏辦理喀什噶爾等城事
宜
兆惠等奏言臣等撫定喀什噶爾等二城宣布
皇思凡棄賊來投者俱行免罪又查出各城遷來回
衆二千五百餘戶一萬二千二百餘人俱送往
阿克蘇以備屯田現在喀什噶爾大小十城七
村莊回衆各安生業謹將各城及村莊繪圖呈
覽并將設官定職徵糧鑄錢及駐兵分防事宜列欵
具奏一喀什噶爾地居西北距肅州嘉峪關六
千餘里其城周圍十餘里城内回人二千五百
餘戸東界烏什阿克蘇有牌租阿巴特赫色勒
布伊伊克阿喇圖什三城伯什克勒木阿爾巴
特二大村共六千餘戸西界安集延布魯特内
有巴哈阿喇圖什鄂坡勒塔什巴里克三城塞
爾們托克庫爾薩克二大村共二千二百餘戸
南界葉爾羌内有英噶薩爾汗阿里克二城提
斯衮哈喇刻爾二大村共四千四百餘戶北界
布魯特内有阿喇古城霍爾干村共八百餘戶
總計一萬六千餘戶數十萬餘口具載圖册一
各城村辦事應設官職查回部頭目曰阿竒木
總理一城曰伊沙噶協辦阿竒木事曰商伯克
管理租賦曰哈子管理刑名曰密喇卜管理水
利曰訥克布管理匠役曰帕察沙布查拏賊盜
曰茂特色布承辦經教曰木特窪里管理田宅
曰都管管理館驛曰巴濟格爾管理税課曰阿
爾巴布派差催課曰市琿協辦都管事曰巴克
邁塔爾專管園林曰明伯克其職如千總今喀
什噶爾阿竒木一缺請暫委吐魯番副台吉木
薩署理其餘各職臣等查隨營效力之著姓回
人及並未從逆之回人子孫等三十四人揀選
補授謹列名具奏一每年貢賦數目查回人一
帕特瑪準官石四石五斗一噶爾布爾準五斗
一察喇克準官秤十觔一騰格準制錢五十文
值銀一兩初噶爾丹博碩克圖收降回衆定額
每年納錢二萬六千騰格此内有種地之鄂爾
托什人等納糧四萬八百九十八帕特瑪棉花
一千四百六十三察喇克紅花三百六十五察
喇克一帕特瑪折錢四騰格一察喇克棉花折
錢四十八文紅花折錢三十二文共錢二萬一
千餘騰格又克色克綽克巴什人等納錢二萬
六千騰格商賈牧養人等納錢二萬騰格俱以
本色折納又供給氊罽喇嘛衣帽商人金銅税
園戸果税邊界貿易回人徵税十分之一外来
貿易之人徵二十分之一俱未能如數全完波
羅泥都居住後較前更少臣等推廣
皇仁請將氊罽及零星雜税盡行蠲免歲徵糧四千
帕特瑪棉花一千四百六十三察喇克紅花三
百六十五察喇克錢六千騰格俟將來駐兵與
否酌交糧石銀兩金十兩葡萄一千觔解交
内府其貿易税課照舊辦理一大兵進𠞰應籌糧
餉除歸降回人照常納賦外其隨同逆回逃竄
之人所種田禾均應入官充餉臣等查各城鄉
現種麥秫綠豆共籽種一千七百九十九石五
斗有竒豐年可穫七八倍荒年可二三倍但驚
擾之餘應行酌減隨𫝊伯克等公議今歲各城
鄉共交糧二千帕特瑪準内地九千石其入官
之地三倍交納共一千二百帕特瑪準内地五
千四百石七月起至歲底交錢一萬三千餘騰
格俱折收糧石舊果園七所歲徵葡萄俟藏貯
成乾交納波羅泥都新果園十五所除給還強
奪回人二所外其十三園所獲無多請充官兵
賞賚之用一回部錢文應行改鑄查回城錢文
俱紅銅鼓鑄計重二錢一面鑄準噶爾台吉之
名一面鑄回字因所産銅少每鑄新錢一萬騰
格以新錢一文易舊錢二文銷毁更鑄又行换
易今雖未便全收改鑄現有鑄礮銅七千餘觔
請先鑄錢五十餘萬文换回舊錢另鑄一二年
間可以盡改或照内地制錢每一文重一錢二
分或即照回錢體質一面鑄乾隆通寳漢字一
面鑄葉爾羌清文及回字謹呈樣請
旨一現在分路進兵追擒逆賊其喀什噶爾應酌量
駐防擬派西安滿兵三百名阿拉善兵五十餘
名委散秩大臣伯永慶阿拉善公衮楚克管理
仍留綠旗兵一千五百餘名委提督閻相師酌
量城鄉邊界駐防臣一面前往葉爾羌查辦於
閏六月二十五日起程其和闐阿克蘇等處情
形頗有不同已行文舒赫德辦理奏入得
旨下部知之
諭定邊將軍兆惠等辦理回城及進𠞰事宜
上諭軍機大臣曰兆惠等撫定喀什噶爾城以辦理
事宜具奏俱著照所請行其新授伯克等三十四
人著賞給頂帶仍將軍營緞疋酌量賞給如有奮
勉出衆者准戴奬賞翎所呈錢文已交錢局鑄造
二百文發往為式即用該處工役鼓鑄至從前造
賊等遷移之回人著發往伊犂屯田令其自備資
斧不必官為辦理現在安插阿克蘇舒赫德宜留
心約束原任喀什噶爾阿竒木伯克之霍什克伯
克等今若授為阿克蘇之伯克恐日久終生覬覦
應送京安置為妥葉爾羌喀什噶爾二城乃回人
根本補授阿竒木伯克甚為緊要朕意欲以額敏
和卓管葉爾羌玉素富管喀什噶爾仍向伊等舊
游牧往来行走如成衮扎布之游牧在塔米爾而
駐劄烏里雅蘇台有此等舊人在彼始堪倚任此
時且不必洩漏恐霍集斯失其希冀之心遂生懈
怠俟大功告成再為辦理與額敏和卓等則不妨
密商另摺所奏之回人阿卜都喇伊木等因迎我
大兵賊人將伊子弟之足折傷甚屬可憫應加恩
賞䘏又查出從前霍集占遣來偵探之回人既於
軍營正法其烏什所送之阿竒木伯克托克托默
特曾害降回十七人亦如所奏送至哈密正法家
口俱解京備賞又
諭曰兆惠等奏稱從霍集占處脱出之喀什噶爾回
人云霍集占兄弟在塔該默暫住或往拔達克山
或往安集延俱未可定塔該默在塞勒古勒以内
此時阿里衮巴祿之兵應尾追將及富德阿桂等
相繼策應明瑞又已在前堵截可望擒獲即令逃
入色勒古勒城則三路合圍或逃往外部落持檄
往諭亦必擒獻等語覽奏殊為欣慰逆賊等既能
分城拒守又不速行逃竄觀望逗遛必為我追及
若慮其據險結營則我鎗礮之威斷難支持蓋伊
等孽由自作惡貫滿盈故
天奪其魄俾早正刑誅耳至布魯特人等攻英噶薩爾
村莊聞侍衛等檄止即撤兵入山恭順可嘉著𫝊
旨慰諭仍酌賞緞疋
命優䘏侍衛璊綽爾圖等并誅降賊之察哈爾丹巴
林沁家屬
上諭大學士曰兆惠等奏據藍翎侍衛莫寕察家人
瑪穆特脱出告稱前隨莫寧察及固濟爾巴圖魯
侍衛璊綽爾圖與達什策凌等領兵百名前途偵
探遇賊千餘人猝被遮斷時莫寧察璊綽爾圖各
據空屋固守有察哈爾丹巴林沁開門投賊我兵
矢盡力竭莫寧察遇害璊綽爾圖與索倫六品官
岱屯被執罵賊不屈逆酋霍集占手斷其頸岱屯
亦刳腹遇害等語達什策凌等前已加恩諭部優
䘏今璊綽爾圖被執罵賊始終不屈慘烈捐軀忠
義之氣凛然覽奏深為嘉憫璊綽爾圖有無子嗣
并前此作何加恩該部即查明具奏候朕加恩優
䘏以勵忠貞岱屯著一併查奏瑪穆特被擒得脱
情亦可矜著加恩作為另戶披甲至丹巴林沁開
門投賊情甚可惡獲日應照叛逆律治罪著派乾
清門侍衛舒常馳驛前往察哈爾會同該總管將
丹巴林沁子孫查出鎖押插箭於八旗地方巡行
示衆後即行正法其親兄弟妻女一併拏解來京
賞給王大臣為奴
定邊將軍兆惠疏奏遷移回人各事宜
兆惠奏言前因布魯特居住之額爾克和卓額
色尹之姪鄂托蘭珠和卓瑪穆特等投見詢其
情詞與阿琿和濟默爾相同因令隨營寄書伊
叔領兵協助臣等行近喀什噶爾額色尹等來
告云六月十八日遇波羅泥都所屬百餘人奪
纛一桿𠞰殺多人等語臣等加以撫慰令其遣
人往取家屬俟入覲後遵
旨安插臣等竊思伊等係霍集占同族又與布魯特
相契恐回人等又以伊等為和卓妄行敬信應
於到京後請
旨將伊等或留京城或安插安西哈密等處又多倫
伯克阿爾租等領回人千戸來投云被霍集占
廹脅今願歸降等語臣等查多倫回人向在巴
爾楚克以内居住上年霍集占從庫車敗逃時
遣阿卜都哈里克𫝊喚伊等即時遷移與實被
廹脅者不同因加以斥責復宣布
皇恩寬宥伊等甚屬畏懼聽候安插因將原任散秩
大臣伯克托克托之弟阿卜都賚委為阿竒木
令其照管暫移阿克蘇等處度歲俟來春酌於
屯田處所安插行文舒赫德辦理伊等獻羊九
百餘隻即給與官兵奏入報
聞
平定準噶爾方略正編卷七十五
