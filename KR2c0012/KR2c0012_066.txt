平定準噶爾方略正編卷之十二
乾隆二十年夏五月甲申
命賞賚投誠宰桑烏魯木並擒獲賊使之庫本
上諭軍機大臣曰班第奏宰桑烏魯木偕伊叔庫綳
帶領四百餘戶來降又宰桑庫本將達瓦齊差往
和通額默根使人巴朗察漢擒拏解送甚屬可嘉
達瓦齊向衆鄂拓克派兵令台吉諾爾布統領在
特里木哈達防守已遣侍衛鼐庫納等傳旨招降
看来大兵所至勢如破竹阿睦爾撒納等辦理甚
合機宜現在達瓦齊計窮力竭量必早已就擒諾
爾布僅帶兵數百名在特里木哈達無關緊要来
降固可即不來降亦更無可以逃匿之處矣所有
率屬投誠之宰桑烏魯木並拏獲賊使之宰桑庫
本著加恩授為散秩大臣加賜孔雀翎并賞衣帽
荷包由驛馳遞交與侍衛瑚費圖宣旨賞給其来
降之台吉宰桑等先將為首之人酌量賞賜其餘
未經查明伊等品級職分者俟將來熱河入覲後
當分别等差大加恩賞著班第阿睦爾撒納薩喇
爾等即行曉諭知之
定北將軍班第等疏奏擒獲巴朗察漢等訊問
達瓦齊情形
班第等奏言新降台吉和通額默根留住游牧
之宰桑庫本將達瓦齊所遣阿勒巴齊巴朗察
漢擒送前来訊據巴朗察漢供達瓦齊遣我至
和通額默根處調兵囑云噶爾藏多爾濟差人
告知現在薩喇爾領兵七萬由巴里坤前來和
通額默根毋庸往哈薩克進兵即在博羅塔拉
險要地方屯兵防守沿河下游安放卡倫偵探
信息為進戰退守之計其薩喇爾所遣之人未
至伊犁達瓦齊已移住特克斯是以未曾遇見
伊犁舊游牧人等俱各四散所存無幾前此達
瓦齊並未調兵今始傳檄各處令我諭宰桑丹
津瑪瑪什蘇拉濟爾噶爾於伊等三鄂拓克派
兵防守闥勒竒察罕烏蘇摩垓圖嶺等處其丹
津游牧處所有牲畜去年俱被哈薩克擄掠現
在兵力無多不過暫派百餘人在闥勒竒之東
察罕布木地方安設卡倫探信瞭望至噶爾藏
多爾濟遣往之人並非伊屬下頭目一係噶勒
雜特哈薩克錫喇之人一係布魯古特尼瑪之
人特係達瓦齊飾言噶爾藏多爾濟與伊一心
彼此密通信息聊以安慰衆人之意臣等伏思
巴朗察漢乃達瓦齊遣赴和通額默根處調兵
之人其言不無狡飾嚴刑究詰矢口不移詳閱
達瓦齊諭和通額默根之書亦與巴朗察漢所
供無異至噶爾藏多爾濟現隨副將軍薩喇爾
領兵同進達瓦齊揚言密遣通信明係設計離
間臣等現將巴朗察漢嚴行看守再據宰桑索
薩賚擒獲達瓦齊所遣調兵之鄂勒錐圖前来
臣等細加詰訊據鄂勒錐圖供達瓦齊於三月
十三日自伊犁遣我向和通額默根等各鄂拓
克派出征哈薩克之兵令我監看起程有巴爾
達穆特鄂拓克波斯宰桑等各帶兵數百名陸
續起程此等兵丁俱係前往哈薩克並非豫為
迎距大兵之用我因在彼守候未到之兵適值
們都哈什哈信到遂為索薩賚鄂拓克之人擒
獲再達瓦齊惟知終日飲酒諸事不理宰桑等
亦不和睦衆心離散牲畜疲瘦即有迎距之心
實已進退無路難以自存臣等隨將鄂勒錐圖
一併嚴行看守奏入報
聞
丙戌
諭定北將軍班第等平定伊犁籌辦駐兵事宜
上諭軍機大臣曰據薩喇爾等奏領兵已過博羅布
爾噶蘇台至登努勒台地方達瓦齊所屬並無人
在彼防守其伊犁附近之台吉宰桑喇嘛等俱已
遣人前往招降所辦機宜悉協不勝欣慰至所奏
功成之後請停止伊犁駐兵一事薩喇爾等蓋因
凖噶爾近年以來生計窮蹙若多駐官兵恐不無
勞費起見耳朕前此諭令駐兵原非欲令永遠戍
守以現辦四衛喇特旗分佐領并五集賽各鄂拓
克人等及哈薩克布魯特邊界一切事宜若不令
大臣駐劄無所統率遇有應行查辦之事僅交四
衛喇特各部落汗等辦理究屬未協且既駐大臣
不能不酌量駐兵數百名或一二百名以備差遣
至兵丁所需口糧或收取達瓦齊輜重什物或將
諸鄂拓克應納貢賦徵收支給俱已足資應用著
班第阿睦爾撒納薩喇爾等至伊犁時會同妥議
具奏如量度情形并一二百名之兵均可無庸籌
辦則但令大臣官員駐劄亦無不可不必拘泥朕
前旨
丁亥
命竒塔承襲都爾伯特班珠爾扎薩克貝子
上諭軍機大臣曰班珠爾自同策凌等來降時朕即
加恩封為貝子嗣因伊身故無子策凌等議將伊
近族額布根之弟竒塔為嗣著即准其承襲扎薩
克貝子所有班珠爾屬下人等即令竒塔管理
戊子
命賞賚喇嘛索諾木班珠爾
上諭軍機大臣曰據班第等奏西北兩路會兵於達
瓦齊不及設備之時當徑渡伊犁河協力擒拏阿
睦爾撒納薩喇爾等辦理深為允協達瓦齊若能
去逆效順朕自當另有加恩之處今既潛身遠竄
一經擒獲即當獻俘京師以彰國法且宰桑莽鼐
久欲歸降前往特克斯時曾與伊得木齊先行商
議今達瓦齊正往伊處或即為莽鼐擒獲亦未可
定朕當尅期佇望伊等捷音也再喇嘛索諾木班
珠爾已彼達瓦齊擒獲自行脱出又會人救出西
路被擒哨探人等深可嘉予但喇嘛不便給與官
職著班第阿睦爾撒納即行從優賞賚俟阿睦爾
撒納赴熱河時將伊帶領入覲再行加恩
諭將軍班第等籌辦編查新降人等旗分佐領事宜
上諭軍機大臣曰據薩喇爾等奏所有新降人等編
設旗分佐領若按戶逐一清查恐伊等未免驚疑
現議封四衛喇特為汗不若令其各將本部落台
吉屬下人等戶口逐一開報即交與伊等承辦薩
喇爾等所奏甚是辦理一切事務當持大體况撫
綏新降人等尤宜善於部署無事張皇著傳諭班
第阿睦爾撒納薩喇爾等至伊犁時所有清查戶
口編設旗分佐領之處如係四衛喇特所屬台吉
屬下人等即交四衛喇特大頭目等辦理其達瓦
齊所屬應行另辦之衆鄂拓克人及回人等亦著
交各該管宰桑頭目辦理苐令得其綱領大略即
其中稍有遺漏亦無甚關係勿使衆人妄生猜度
庶為允協
命授新降宰桑塔爾巴等為散秩大臣得木齊烏巴
什等為侍衛
班第等奏言四月二十六日有庫圖齊訥爾之
得木齊曼集烏巴什訥默里濟爾噶爾等四人
来降臣等詢據得木齊烏巴什告稱我庫圖齊
訥爾鄂拓克有五宰桑分管我等宰桑名克什
木共有七百餘戶俱在尼楚滾地方居住宰桑
克什木因達瓦齊派遣帶兵六十名往距哈薩
克我見大兵已抵尼楚滾即向曼集訥默里濟
爾噶爾錫喇巴圖爾和通瑪瑪什等六人計議
同来投降達瓦齊前此並未調兵聞大兵將到
始派兵防守博羅布爾噶蘇隘口雖經行文我
等亦並未遵照派防又詢得善披領集賽之得
木齊蘇克都爾格齊哈什哈等告稱我等鄂拓
克係喇嘛達爾扎時新立共有六百餘戶半係
達什達瓦所屬半係羅卜藏策凌所屬我等今
有四百餘戶俱在齊老海居住我宰桑莽鼐帶
領二百餘戶前往特克斯曾告知我等大兵不
日將到我族弟阿巴噶斯已經投降準噶爾人
等自必將我擄掠今暫居特克斯爾等俟大兵
到時一面投降一面與我寄信隨即来投又詢
得古里特鄂拓克之得木齊和通喀喇博羅莽
鼐伊什特克咱瑪博勒等告稱我等屬人二百
餘戶原係羅卜藏策凌屬下達瓦齊將我等入
於古里特鄂拓克達瓦齊聞大兵前來遷往特
克斯我等即移居於此情願投降又臣等至尼
楚滾地方據阿勒闥沁鄂拓克宰桑塔爾巴帶
伊二子及五得木齊投誠前來臣等詢據塔爾
巴告稱我鄂拓克得木齊十人戶口七百有餘
現在濟爾哈朗河居住今俱願投誠
天朝臣等即恭奉
恩旨一一宣示應遣回者諭令回原游牧處居住應
派往效力者即帶領行走奏入
上諭軍機大臣曰據班第等奏阿勒闥沁鄂拓克宰
桑塔爾巴帶領伊二子及得木齊五員前来投誠
塔爾巴係達瓦齊所派出兵之人聞大兵已至冀
受朕恩即行投誠甚屬可嘉著施恩授為散秩大
臣庫圖齊訥爾宰桑克什木善披領集賽宰桑莽
鼐一聞信息旋即來降亦著授為散秩大臣至庫
圖齊納爾之得木齊烏巴什為衆人倡率投降非
其餘得木齊可比著授為二等侍衛其餘得木齊
曼集訥墨里濟爾噶爾錫喇巴圖爾和通瑪瑪什
善披領集賽得木齊蘇克都爾格齊哈什哈古里
特得木齊和通喀喇博羅莽鼐伊什特克咱瑪博
勒等俱著授為三等侍衛即賞給頂翎再道路遼
遠賞賚什物不能多齎俟大功告成時再遣人前
往頒賜仍俟伊等至熱河入覲時另予施恩著將
此曉諭伊等知之
己丑
諭定北將軍班第籌辦接濟兵丁口糧事宜
上諭軍機大臣曰兩路會兵追擒達瓦齊自可迅奏
膚功而達瓦齊現往特克斯若更遠竄又需數日
之期官兵所帶口糧大概俱已支給其中原可通
融辦理但從前永常不識事體數請運米軍營兵
丁均所稔聞日久未見支領不無懸望希冀情事
現在正係軍行緊要之時不得不為過慮班第身
任將軍西北兩路事同一體伊等辦給北路兵丁
口糧甚屬妥協可以毋庸籌及其西路兵丁倘實
在必需接濟或由備往茶葉銀兩内酌换口糧或
由北路帶往口糧牲畜内通融辦給班第務須悉
心籌辦不得稍分彼此若可毋庸接濟或薩喇爾
已自行辦理班第即不必代為籌辦將此傳諭伊
等知之
命定邊右副將軍薩喇爾等查明新降人等請
旨加恩
上諭軍機大臣曰據薩喇爾等將陸續投降之台吉
宰桑得木齊戶口數目具奏呼爾璊台吉烏勒木
濟等傾心歸順甚屬可嘉應加恩賞給官職因道
遠不能詳知伊等品級著薩喇爾逐一查明如有
應行賞給散秩大臣等官者一面奏聞一面將朕
加恩之處先行曉諭其頂翎即由京發往仍俟大
兵凱旋時再行酌量賞賚再此次投降人等内達
什達瓦屬下之人甚多達什達瓦有無子嗣著薩
喇爾一併查明奏聞
定邊右副將軍薩喇爾等疏奏西北兩路會兵
同渡伊犁日期
薩喇爾等奏言臣等於四月二十七日領兵至
登努勒台地方班第阿睦爾撒納等於二十八
日領兵至尼楚滾地方兩路大兵駐劄相距二
十里臣等商定一同進發北路兵由伊犁河之
固勒扎渡口越推墨爾里克嶺前進西路兵由
喀塔克渡口越扣們嶺前進如此既足以張我
軍威而彼此聲息相通應援甚便由此直扺達
瓦齊所居格登地方議定即於四月三十日起
程奏入報
聞
辛夘
命定北將軍班第等將羅卜藏丹津巴朗孟克特穆
爾等解京獻俘
上諭軍機大臣曰據班第奏擒獲羅卜藏丹津派侍
衛台布等解送来京並據達什敦多卜轉報額伯
津宰桑所屬得木齊諾爾布扎卜巴顔轄將逃人
巴朗擒獲同從前擒獲之孟克特穆爾一併派員
解送前来羅卜藏丹津負恩悖叛逃往準噶爾偷
生三十餘年今兩路大兵直扺伊犁無路奔逃並
將投降潛逃之巴朗一併擒獲實足以彰國憲而
快人心著班第等令解送之侍衛等沿途悉心防
範仍派乾清門侍衛前往張家口俟羅卜藏丹津
等一到即速解京候朕擇日獻俘明正典刑其擒
獲巴朗之諾爾布扎卜巴顔轄奮勉可嘉應從重
加恩但前此投降人内並未見有額伯津宰桑及
巴顔轄之名著班第查明如係新來投降者即照
投降宰桑之例宣旨授為散秩大臣並著賞給世
襲雲騎尉銀一百兩以示奬勵再副都統達什敦
多卜有無協力擒拏巴朗班第等亦即查明奏聞
候朕酌量加恩
命寬免策凌孟克之孫巴布勒罪
上諭軍機大臣曰前同巴朗潛逃策凌孟克之孫巴
布勒等現已一併擒獲上年貝勒策凌孟克及伊
子巴朗冀受朕恩前來歸順乃策凌孟克赴熱河
入覲時巴朗乘間脱逃不獨負朕厚恩抑且悖逆
其父情罪甚重國法難寬朕己降旨將伊解送来
京治罪但念策凌孟克誠心感戴在軍前奮勉行
走伊孫巴布勒或為巴朗所逼或與巴朗同謀俱
可置之不問總因加恩策凌孟克特予寬宥著薩
喇爾將此傳諭貝勒策凌孟克知之其巴布勒至
烏里雅蘇台時即著莫爾渾等遣人送至策凌孟
克游牧處居住
壬辰
以大兵平定伊犁捷奏
宣諭王大臣等
定邊左副將軍阿睦爾撒納等奏言臣等帶兵
自入準噶爾邊境以来遠近皆望風歸附迨至
伊犁沿途厄魯特回子喇嘛等有牽羊擕酒迎
叩馬前者有率其妻子額手道旁者臣等恭奉
聖主恩旨宣布曉諭所在人衆或稱準噶爾地方數
十年来兵革相尋羣遭塗炭達瓦齊自為台吉
荼毒所屬毁殘黃教衆人不但無以為生將立
見骨月離散今
大皇帝撫育羣生遣兵拯救我等得以瞻仰
天日出於水火不勝歡忭臣等見道旁居人並未遷
徙耕牧如常且老幼婦女毫無驚懼前後隨行
踴躍鼓舞伏思
皇上籌畫萬全一一
洞鑒於事幾之先臣等仰承
指授得以迅速奏功實千古未有之事現今即渡伊
犁河北務擒達瓦齊俘獻奏入
上諭王大臣等曰定邊左副將軍阿睦爾撒納等奏
報大兵直抵伊犁準噶爾部衆人等載道歡迎現
已撫定賊巢達瓦齊逋竄游魂可計日就縛等語
準噶爾一事實我
皇祖聖祖仁皇帝
皇考世宗憲皇帝籌辦未竟之緒即朕御極以來亦屢
准其請安貿易初未有興師致討之成心邇年因
其簒奪相尋人心瓦解諸部台吉策凌策凌烏巴
什及阿睦爾撒納等叩關内附後先踵至其人皆
熟悉彼地情形洞曉軍務朕於熱河召見時伊等
皆深知感激朕恩以願效前驅為請是其勢有可
乘機不可失因籌及兩路興師之舉而人心狃於
久安在廷諸臣惟大學士傅恒與朕協心贊畫斷
在必行餘無不意存畏葸今日諸王大臣具在試
各自揣本心方創議伊始確然信為必當從事者
誰乎甚至如策楞舒赫德身肩其任而懦怯乖張
幾至僨事經朕降旨治罪而無識之徒未必不曲
為致惜由今日觀之則此二人當治罪乎否乎夫
準噶爾一日不定則其部曲一日不安来歸之人
將日益衆非得其地何以處之蓋揆情度勢今昔
迥殊在
皇祖
皇考時適當其聲勢方張籓籬完固彼得恃遠逋誅未
及犁庭掃穴設處今日事機之會有不乘時决策
迅奏膚功者乎即朕籌辦之初亦未敢遽信大功
計日可就是以禡牙推轂之典概未舉行設或時
會稍有濡遲朕亦惟有自為引咎耳然究不肯以
畏難之見徇浮論而失機宜且近日滿洲陋習假
持重以文其退縮在朕前並不能據實陳奏一惟
退有後言此風實可寒心現在師行未及半載初
無血刃遺鏃之勞軍貲諸費較前甫及十之一二
即喀爾喀部落亦並未以大兵經過稍有滋累而
所至耕牧不移壺漿夾路為亘古所未有試問前
此之鰓鰓過計謂為有損無益必不可行者今果
有所損乎果當行乎否乎
皇祖平定朔漠詩中即有力排衆議之語足見我朝
家法獨運乾剛主持振作羣臣惟當竭心協志共思奮
發有為若一任因循不知其委靡頽弊流入何等
矣故今雖值此捷奏頻仍遐荒底定而朕心初不
以為喜惟有感戴
上蒼福佑
列祖貽庥與廷臣益加儆勖而已其身歴戎行諸臣調
度合宜克成偉績應加懋賞用示酬庸阿睦爾撒
納賞親王雙俸所屬護衛官員增添一倍并加賞
豹尾鎗四桿其子著加恩封為世子班第薩喇爾
俱著晉封一等公并賞四團龍補服金黃縧朝珠
瑪木特著晉封三等公仍賞二團龍補服雙眼孔
雀翎俱准其常時服帶以示優奬色布騰巴爾珠
爾著賞親王雙俸所屬護衛官員增添一倍扎拉
豐阿著晉封郡王策布登扎布普爾普俱著晉封
貝勒策凌著賞親王雙俸所屬護衛官員增添一
倍策凌烏巴什班珠爾訥默庫俱著晉封親王策
凌孟克著晉封郡王在事大臣官員兵丁著該將
軍等分别等第造冊送部議叙參贊大臣達爾黨
阿阿蘭泰等一并交部議叙兩路管理臺站官員
亦著查明議叙大學士忠勇公傅恒著加恩再授
一等公爵以為力矯積習為國任事者勸軍機大
臣等并著交部議叙所有一切應行典禮大學士
會同各該衙門詳察具議以聞尋議大功告成所
有告祭
天
地
太廟
社稷
陵寝禮儀現在遵奉
諭旨敬謹辦理其凱旋筵宴
賞賚等事恭奉
諭旨駐蹕熱河舉行所有應行典禮敬稽舊典請諏
吉加上
皇太后徽號前一日
上詣
慈寧宫恭進奏書届期
皇上率諸王貝勒文武大臣詣
慈寧宫加上
皇太后徽號恭進
冊寳宣表行慶賀禮
皇上陞
太和殿諸王大臣官員進
表行慶賀禮頒
詔天下所有慶賀及凱旋應用樂章交樂部大臣撰
擬進
呈恭請
御製碑文勒石太學其大兵所過地方有應行勒石
之處及伊犁地方應建豐碑並請
御製碑銘敬謹鐫石以昭
盛典並開館纂輯平定準噶爾方略昭示奕禩奏
入
上從之
命賞賚安設臺站各蒙古厄魯特人衆
上諭軍機大臣曰安設臺站之蒙古等自進兵以來
行走黽勉毫無貽悞深堪嘉予今大功已成應加
恩賞賚其厄魯特等俱係新降之人感戴朕恩實
心奮勉尤屬可嘉著加倍賞賚班第等即行分别
查辦
諭參贊大臣鄂容安
上諭軍機大臣曰準噶爾平定兩路將軍大臣等朕
俱已加恩鄂容安在參贊大臣任内奮勉行走亦
應加恩但伊從前有準噶爾不宜辦理之議伊父
鄂爾泰與大逆胡中藻師生交結伊兄鄂昌又與
胡中藻附和黨同鄂容安明知其事不為陳奏有
負朕恩伊若不前往軍營原欲從重治罪今因此
次行走免其治罪即係朕恩著將此傳諭鄂容安
知之
定邊左副將軍阿睦爾撒納等疏奏宰桑博什
等率衆來降
阿睦爾撒納等奏言前遣侍衛鼐庫納協理台
吉沙克都爾扎卜等前往招降台吉諾爾布五
月初一日沙克都爾扎卜回稱領兵至津集里
克伯斯伯勒齊爾二處地方訪台吉諾爾布信
息知伊尚在巴什干沙爾千之伯勒齊爾地方
此處止有宰桑博什等率兵八百四十七名往
拒哈薩克隨將
聖主恩旨曉諭博什等舉手加額願率所帶兵丁歸
降又據哨探兵隊内貝子策布登扎布普爾普
等文稱四月二十八日至伊犁有佛寺喇嘛并
回人等二千餘戶看船人十戶貿易宰桑博爾
博等四十五戸來降臣等於五月初一日抵伊
犁河投降人衆陸續前來據克爾努特台吉敦
多布葉克明安台吉綽瑚鼐錫喇和通塔爾巴
哈沁之輝特台吉唐古忒等俱來歸誠各請派
兵隨營效力復據前往哈薩克台吉額林沁屬
下宰桑鄂勒錐告稱台吉額林沁前往哈薩克
後我等百餘戶為達瓦齊擒拏分散今願派出
五十人步行效力又喀什噶爾賽音伊蘇卜伯
克告稱我原係喀什噶爾宰桑為達瓦齊革退
留住伊犁今願派兵二十名效力事定之日祈
遣使同往原游牧處將舊屬二萬餘戶擕帶來
降又伊犁貿易回人阿卜達莫米木十三宰桑
等告稱我等共二千餘戶自伊犁河南哈什至
伊犁河北察罕烏蘇等處地方居住俱係舊台
吉噶爾丹策零屬人因達瓦齊苛虐無厭今俱
窮困情願派兵三百名協力同擒達瓦齊又鄂
斯莫木伯克告稱我等鄂拓克共有七得秦人
丁五百餘戶聞大兵前來即欲率屬來降因為
達瓦齊分遣未能一時齊集今俱願歸降臣等
恭奉
皇上恩旨詳悉開示并將情願出兵效力之人帶往
軍前餘俱諭令耕種貿易各安生理奏入得
旨下部知之
癸巳
上諭大學士曰準噶爾用兵一事上年朕詣盛京恭
謁
祖陵時俱已虔誠默禱今仰邀
列祖福佑迅奏膚功荒服敉寧慶洽中外實我大清萬
年宗社無疆之庥理應告祭
三陵躬伸謝悃惟是東巡尚未逾歲不欲以清塵除道
重煩我豳岐父老
永陵著派皇子永璋
福陵著派皇子永琪
昭陵著派皇子永珹代行告祭今秋諸皇子隨侍熱河
即就近取道前往俾其周歴遼瀋仰思
祖宗肇興之烈禮成後并可於奉天行圍較獵用習武
事而昭
家法所有應行豫備事宜著該部行文各該衙門照例
豫備又
諭曰平定準噶爾捷聞此皆仰蒙
皇祖
皇考謨烈顯承
福貽宗社故得膚功迅奏荒服敉寧理應敬詣
橋山躬申告祭因今春甫經展謁而目下青苗彌望農
事方殷車駕所經恐滋踐踏然朕仰慰
先靈之意實切於衷告
廟之典宜躬詣行禮
孝陵著遣皇子永璋
景陵著遣皇子永珹
泰陵著遣皇子永琪前往代行告祭所有應行豫備事
宜著各該衙門速行豫備
命優叙大學士忠勇公傅恒
上諭大學士曰大學士公傅恒以加賞公爵具摺奏
辭情詞懇摯及召見之際又復面陳再四至於泣
下並稱金川之役叨封公爵已為過分等語觀其
不自滿假倍深兢惕信出至誠實將來可以永承
恩遇之道朕心轉為嘉慰應俯允所請用成厥志
所有平定金川及準噶爾奏捷兩次功績均著併
於現封忠勇公勅内以昭茂典仍於軍機大臣内
交該部從優加等議叙
命加班第薩喇爾瑪木特公爵名號
上諭大學士曰班第著封為誠勇公薩喇爾著封為
超勇公瑪木特著封為信勇公班第薩喇爾並著
賞戴寳石帽頂以示優奬
命協辦大學士達爾黨阿馳驛來京
上諭大學士曰達爾黨阿帶領索倫兵在哨探兵隊
内共奏膚功甚屬奮勉今大兵已平定伊犁伊亦
無應辦之事阿克敦現患目疾不能行走達爾黨
阿著協辦大學士即馳驛來京供職
命定北將軍班第等曉諭哈薩克事宜
上諭軍機大臣曰大兵平定伊犁所有應行入覲人
等著班第阿睦爾撒納薩喇爾即將派定人數若
干何時可到之處一面奏聞一面將應辦事宜交
兆惠等妥協辦理再哈薩克處應遵照從前所降
諭旨遣人前往其曉諭哈薩克阿布賚之旨應告
以哈薩克先與準噶爾互相搆釁當天朝進兵之
時正達瓦齊與爾等交爭因大兵前進達瓦齊始
將擄掠爾等之兵停止今準噶爾地方已經平定
俱為臣僕凡前此戕害爾等之事自可永行禁止
爾等如願歸誠必普加恩澤若欲自為部落亦祗
許静守邊界毋得侵擾倘仍照前擄掠當發大兵
征討將此明白曉諭視伊等情形若何即行奏聞
再策妄阿喇布坦噶爾丹策零俱係準噶爾台吉
伊等現在如有子孫朕尚欲為加恩如竟無嗣續
深屬可憫著班第等查明策妄阿喇布坦噶爾丹
策零墳塋照蒙古禮致祭一次仍由該鄂拓克人
等内酌量派人永遠看守並歲行祭掃之禮將此
通行曉諭準噶爾人等知之
命撤回噶斯駐防兵丁
上諭軍機大臣曰從前青海郡王索諾木丹津奏請
帶領游牧豫備兵丁前往噶斯駐劄防範朕已降
旨允行今大兵已至伊犁撫定準噶爾全部叛賊
羅卜藏丹津亦已擒獲噶斯地方毋庸駐兵防守
著傅諭副都統德爾素傅旨曉諭索諾木丹津將
兵丁即行撤回并將準噶爾平定之處通行曉諭
衆扎薩克知之
定北將軍班第等疏奏籌辦運送軍糧事宜
班第等奏言據駐劄烏里雅蘇台大臣莫爾渾
等文稱大兵成功凱旋軍糧在所必需擬將軍
前餘剩駝隻内酌量揀撥數百隻䭾載米石以
資接濟或令在卡倫等候或竟運往軍營咨商
臣等臣與阿睦爾撒納等酌議從前睦續所送
馬䭾牛羊等項運至屯田處交與親王成衮扎
布以備支用殊屬妥協至米石一項路遠䭾運
較難不若多運茶封並著帶銀數萬兩更為有
益現在移飭遵行奏入報
聞
平定準噶爾方略正編卷十二
