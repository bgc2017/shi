平定準噶爾方略前編卷十八
雍正六年冬十一月甲子
申定預備軍需尅扣之禁有參員短發累民者
准先行動帑給之
上諭兵部曰向來預備軍需如採買騾馬製辦物件之
類不肖有司往往虛耗國帑派累民間種種弊端朕
知之甚悉已降旨屢行申飭禁止而此風尚未全改
朕愛養斯民不使絲毫擾累凡軍務所需悉動帑金
照時價購辦又恐承辦官員預留將來核減之地稍
借民力以助公事特令岳鍾琪等核定折中價值倘
時價可減即為節省或定價不敷據實奏加此皆體
恤官員撫綏黎庶之至意也倘嗣後承辦各員再有
尅扣短發侵蝕等弊其罪誠不可逭若參革之後必
俟審擬定案方行著追則百姓守候補領之價必致
累月經年而不能得深可軫念嗣後一經題參摘印
即照數核明尅扣之價先動軍需銀兩傳集百姓如
數找給仍將該員於本境枷號勒限追完如逾限不
完嚴加治罪庶貪墨之人知所儆懼而軍需有益民
無擾累矣
己巳
辦理藏務吏部尚書查郎阿疏奏西藏善後事
宜
查郎阿等遵
旨覆奏言進藏兵丁陜西八千人除穆魯烏蘇之東蒿
沁察罕哈逹留兵二千坐站兵千八十人現至
藏者四千九百二十四川四千人除黎烏蘇留
兵二千坐站兵五百現至藏者一千五百雲南
三千人二千留魯隆宗一千留察木多臣等謹
遵
旨選陜西兵一千名四川兵一千名隸駐劄西藏大臣
邁禄周瑛等並酌留二省遊擊以下率領駐劄
以備調遣藏事方定逹賴喇嘛移居里塘於二
十三日自藏啟行所撤兵丁分五隊副將惠延
祖率寧夏兵一千五十名為第一隊臣查郎阿
馬拉率西安滿洲兵四百名固原兵五百名四
川兵一百名逹賴喇嘛即在臣隊中令副將楊
大力率四川兵四百名防護前行為第二隊參
將王有循率督標兵四百九十名凉州兵二百
三十名為第三隊守備戴義雄潘世喜率固原
兵七百五十名為第四隊總兵官周開捷率西
寧兵八百名為第五隊其雲南總兵官南天祥
原領兵一千名仍暫令駐劄察木多以便應援
奉入報
聞
十二月辛巳
振武將軍宗室公巴賽疏報鄂爾昆濟爾瑪台
圖拉等處屯田收穫青稞麥&KR1048;凡二千八百四
十石有奇奏入得
旨下部知之
丁亥
命頗羅鼐暫管前藏事務
吏部尚書查郎阿等奏言頗羅鼐為唐古忒衆
所信服已遵
旨令其管理後藏直至岡底斯阿里等處其前藏事務
舊設噶卜倫管理據頗羅鼐薦二人一名色朱
特塞卜騰一名策凌旺扎爾臣訪察二人並大
臣之子誠實可用但招地初定新授二噶卜倫
管理諸事恐衆情未能允協今頗羅鼐既為衆
所素服而前藏後藏相距不遠臣等請暫令頗
羅鼐兼管前藏事務俟逹賴喇嘛移居既定招
地兵撤後仍令頗羅鼐專管後藏議政王大臣
等議覆悉如所請奏入
上從之
壬辰
命四川重慶總兵官任國榮暫駐里塘
上諭兵部曰逹賴喇嘛自藏起程明年二月初可至里
塘此地原有喇嘛寺院可以居住著四川重慶總兵
官任國榮帶領進藏兵丁二千名前赴里塘暫駐防
護弁兵等天寒路遠效力勤勞應加賞賚以示軫念
逹賴喇嘛初至里塘其應支供給預為辦理重慶總
兵印務著岳鍾琪委員署理
丁酉
命封頗羅鼐為貝子
上諭内閣曰從前西藏用兵之時頗羅鼐甚為效力蒙
聖祖仁皇帝授為扎薩克台吉上年西藏噶卜倫等因
嫉妬爭權彼此不睦阿爾布巴隆布鼐扎爾鼐暗結
匪類公然肆惡將朝廷敕封貝子總理事務之康濟
鼐擅行殺害併欲害及頗羅鼐頗羅鼐受其逼迫領
兵為康濟鼐復讐將逆黨罪狀奏聞是以朕特遣大
臣等領兵前往究問情由以便分别治罪頗羅鼐聞
大兵將至率衆奮勇前驅直抵藏地阿爾布巴等力
屈勢窮被各寺喇嘛等拘執獻出欽差大臣到彼一
一究問盡得其悖逆妄亂之情已將阿爾布巴等及
逆黨正法西藏殱此渠魁黃教可興番衆可輯頗羅
鼐深知大義討逆鋤姦俾無辜受害者得雪沈冤背
旨肆行者早正刑辟甚屬可嘉著封為貝子以奬義
勇以昭國憲
戊戌
命駐防哈密官兵歲於五月往代
上諭兵部曰哈密駐防官兵每年輪換定期於十二月
内派往朕思臘月天寒草枯水凍官兵䟦涉為難查
從前甘肅官兵駐防哈密有五月内更換之例今乃
著於五月内派往
雍正七年春二月戊寅
命吏部尚書查郎阿協辦陜西軍需事務
癸巳
定議進勦噶爾丹策零
上諭諸王内閣九卿八旗大臣等曰準噶爾一部落原
係元朝之臣僕其始祖曰額森額森之子托琿漸至
大員因擾亂元之宗族離閒蒙古恐獲重罪遂背負
元朝之恩逃匿於西北邊遠之處元末又煽誘匪類
結成黨與遂自稱準噶爾肆行劫擄迨至我朝有噶
爾丹策妄阿喇布坦二人世濟其惡擾害生靈滅棄
釋教造孽多端不可枚舉當我朝定鼎之初各處蒙
古傾心歸順共輸誠悃請安納貢求為屬國安享太
平樂利之福八十餘年惟準噶爾一部落遁居西北
五千里之外擾亂離間衆蒙古肆行劫奪噶爾丹身
為喇嘛不守清窺不遵佛教破戒還俗娶青海鄂齊
爾圖車臣汗之女為妻後又潛往青海賊害伊之妻
父鄂齊爾圖車臣汗擄其屬下人衆續因喀爾喀七
旗内彼此稍有嫌隙奏懇
聖祖仁皇帝為之和解因遣大臣同逹賴喇嘛使者前
往噶爾丹遣人暗探消息遂以喀爾喀等卑視逹賴
喇嘛使人為辭遣伊族内微末台吉多爾濟扎卜將
喀爾喀汗台吉等肆行凌辱喀爾喀汗等怒彼狂悖
無禮會衆將彼殺害噶爾丹遂稱殺害伊弟多爾濟
扎卜與喀爾喀搆隙掩其不備發兵猝擊喀爾喀衆
潰紛紛來投
聖祖仁皇帝深為軫念施恩育養遣使往噶爾丹處諭
以兵為凶器令其與喀爾喀和好多方開導詎噶爾
丹冥頑不靈借追襲喀爾喀之名入犯邊汛彼時即
行勦滅復有何難我
聖祖仁皇帝好生為德遣使責問噶爾丹惶愧恐懼設
誓撤兵乃並不歸伊住牧之所仍潛居克爾倫圖拉
地方暗行窺伺
聖祖仁皇帝復遣使降旨諭以應回原住牧地方噶爾
丹佯稱遵奉諭旨仍乘隙潛掠沿邊蒙古之畜牧衆
蒙古不獲安居我
皇考遂上告
天地親統大兵聲罪致討葛爾丹輒敢逆天與我西路
大兵接戰伊軍大敗妻子被擒噶爾丹窘迫自殺彼
時大兵即應直搗巢穴收其部落我
聖祖仁皇帝恐天下後世有窮兵黷武之議因而中止
策妄阿喇布坦者噶爾丹之姪也與伊叔噶爾丹不
相和睦帶領七人潛逃至吐魯番地方居住
聖祖仁皇帝以策妄阿喇布坦向與伊叔不睦懼其誅
害遁跡逃生加以恩澤伊當感戴歸誠且
聖心仁慈不忍遣兵將噶爾丹餘剰部落悉行勦滅恩
加格外遣使賞給策妄阿喇布坦彼時策妄阿喇布
坦力弱勢微甚為恭順其後離間伊之妻父土爾扈
特之阿玉竒汗與其子三濟扎卜誘三濟扎卜攜帶
萬餘戸至伊住牧之處因而強佔入已從此遂不安
分肆意妄行窺伺青海擾害生靈率領賊兵前進被
哈密駐防輕兵擊敗遁回策妄阿喇布坦又假黃教
為名潛兵入藏無故殺伊妻弟拉藏汗毁壞寺廟殺
害喇嘛搶掠供器是以特遣大臣前往詢問乃伊愍
不畏死阻兵抗命使臣率師甚少兵力單弱伊得以
愈肆猖狂
聖祖仁皇帝仍賜包容諭令邊外兩路大兵緩進屢次
遣使示以
聖意謂策妄阿喇布坦果其悔過懇恩具奏其時另降
諭旨若仍怙惡不悛然後將此部落人衆悉行勦滅
此我
聖祖仁皇帝之本意也朕紹登大寳策妄阿喇布坦雖
遣使求和朕知非伊本懷諭伊來使云爾歸告知爾
台吉朕纘承我
皇考大統爾台吉若欲受我
皇考天恩須盡改前非遵朕諭旨定界安居若欲犯我
皇考天威任爾備兵前來定當加以天討如此降旨分
晰利害遣使前去又恐策妄阿喇布坦心懷疑貳將
兩路大兵盡行撤回乃伊因此愈生驕傲於定界一
事妄欲侵佔界地朕又向伊來使降旨云爾告知策
妄阿喇布坦定界一事實於伊身有益如遵奉諭旨
即遣使具奏若不遵諭旨亦必遣使前來乃伊並不
回奏此際策妄阿喇布坦身故伊之長子噶爾丹策
零遣使前來奏聞伊父身故之事稱伊父已經成佛
又稱欲使衆生樂業黃教振興等語噶爾丹策零不
過邊遠部落一微末台吉耳使衆生樂業黃教振興
豈伊應出之語耶况伊果欲求和應代伊父謝罪懇
恩送回青海叛送潛逃之羅卜藏丹津以贖前愆乃
並不輸誠向化敢以如許妄誕之詞見之陳奏此特
欲倣傚伊父之故轍耳聞噶爾丹策零甚屬凶暴且
西藏阿爾布巴隆布鼐扎爾鼐等濟惡同謀將實心
為國效力之貝子康濟鼐殺害此等叛逆罪狀皆因
準噶爾與伊處相近而逃去之羅卜藏丹津原係伊
等姻戚彼此相依是以敢於悖逆迨其窘迫倉猝之
時則必投奔準噶爾亦屬顯然因頗羅鼐奮勇直前
截其去路阿爾布巴等未得前進即被擒獲準噶爾
性好搶掠若留在衆蒙古遊牧地方將來必受其害
今朕已將來使遣回若伊諸事俱遵旨陳奏臨時朕
另行裁奪降旨倘仍前推諉矜張肆恣負朕屢次遣
使開導指示之仁恩抗玩不恭將來噶爾丹策零斷
非安分守法之人必至生事妄為况西北兩路大兵
盡已撤回此際伊等如或生事則我朝如許安享太
平之喀爾喀等及辦理安插妥貼之青海西藏必至
被其擾害甚屬可慮且事乃
聖祖皇考注意未完之事仰賴
上天眷佑
聖祖皇考福澤國帑充裕官員弁兵同心奮勇願為國
家效力實係可以舉行之會若遲疑不决定貽後悔
夫用兵者國家不得已之事也窮兵黷武為聖帝明
王之所深戒而以大加小以強陵弱又仁人君子之
所恥而不為者况準噶爾彈丸之地又在極北之區
得其土不足以耕耘得其民不足以驅使即使滅此
朝食亦不足以誇耀武功此皆朕所熟思而詳審者
也但留此餘孽不行剪除實為衆蒙古之巨害且恐
為國家之隠憂今天時人事機緣輻輳時不可遲機
不可緩天與不取古訓昭然且我
聖祖皇考為此籌畫多年未竟其事兹當可為之時朕
不敢推諉亦不忍推諉此朕一人之見也用兵大事
所關甚重不可輕率著諸王議政大臣九卿八旗大
臣各抒己見公同詳確密議具奏尋議曰準噶爾部
落自噶爾丹逞凶悖逆及策妄阿喇布坦復肆
驕悍並伏冥誅今噶爾丹策零踵惡不悛若留
此餘孽則喀爾喀青海西藏等處必被擾亂伏
乞
皇上命將興師大彰天討以永除蒙古部人之害奏入
得
旨諸王滿漢文武大臣等衆議僉同一切應行事宜著
即辦理
三月庚戌
命副都統銜察哈爾總管馬爾薩赴軍前
上諭王大臣等曰護軍統領塔拉圖朕聞在軍前每日
醉飲大負委任著革職來京其員缺令副都統銜察
哈爾總管馬爾薩前去
壬子
命川陜總督岳鍾琪補給駐防哈密甘肅提標兵歷年
應領鹽菜行糧銀五萬二千八百兩
丙辰
命領侍衛内大臣三等公傅爾丹為靖邊大將軍北路
出師川陜總督三等公岳鍾琪為寧遠大將軍
西路出師討準噶爾噶爾丹策零
辛酉
定議北路出兵事宜
議政王大臣等遵
旨議奏曰北路出征事宜一統兵將士應請撥定京城
八旗兵六千名自總統將軍外應遣副將軍參
贊大臣前鋒統領及營總參領侍衛章京前鋒
校護軍校驍騎校等率之車騎營兵九千名應
撥總兵官副將參將遊擊守備千總把總等率
之其押運糧餉大臣隨印學士及中書司官筆
帖式等並請
命往奉天吉林察哈爾索倫土默特右衛寧夏七處兵
八千名應撥統領及管轄者往喀喇沁土默特
兵八百名應撥塔布囊等率之一官兵啟行分
路定期北路官兵遠駐阿爾台今京城八旗兵
於五六月間分五路進出口後與察哈爾土默
特兵同行車騎營兵分六路進與奉天吉林索
倫右衛寧夏兵並六月啟行至駐劄處與大兵
合一北路出兵計總統將軍一員副將軍一員
參贊大臣六員前鋒統領一員副都統十員總
兵官二員營總二十四員參領副參領共四十
一員雲麾使一員副將四員章京一百三十六
員中書二員司官十三員侍衛十二員參將遊
擊共八員前鋒校十七員護軍校一百八十一
員驍騎校一百二十九員筆帖式四十三員守
備十六員千總把總共九十六員統計官七百
五十三員除奉
旨賞賚外凡馬駝器械及跟隨口糧鹽菜銀並與兵丁
糧餉遵
旨寬裕支給奏入得
旨振武將軍公巴賽著為副將軍振武將軍印務著順
承郡王錫保管理鑲黃旗滿洲都統侯陳泰右翼前
鋒統領衮泰鑲白旗漢軍都統石禮哈正白旗滿洲
副都統戴豪散秩大臣公逹福正藍旗滿洲副都統
覺羅海蘭俱為參贊大臣原任右翼前鋒統領丁夀
以都統銜為軍營前鋒統領直隸正定總兵官魏麟
河南河北總兵官閃文繡統領車騎營兵奉天副都
統納秦統領奉天兵白都納副都統塔爾岱副都統
銜西彌賴統領索倫兵白都納副都統費雅思哈統
領寧古塔兵右衛副都統阿三統領右衛兵寧夏副
都統蘇圖統領寧夏兵鑲藍旗蒙古副都統承保鑲
白旗滿洲副都統常禄統領察哈爾兵歸化城副都
統馬爾齊衮布統領土默特兵塔布囊丹巴沙津逹
賴等統領喀喇沁土默特兵糧餉事務派法敏伊都
立巴泰西琳傅德等管理盛京禮部侍郎永國兼内
閣學士銜隨靖邊大將軍印前往北路軍營其辦理
各疑俱詳細妥協悉依議行
乙丑
命以兵丁借支出口銀為恩賞
川陜總督岳鍾琪疏言河州營兵出口巡緝時
值隆冬借給整裝銀五千二百兩今事訖應於
應領餉中扣還奏入得
旨兵丁借支出口銀兩著即作為恩賞免其扣還
庚午
議開長安縣子午谷及增設各隘口官兵
川陜總督岳鍾琪疏言秦省自南山通蜀道有
長安之子午谷盩厔之黑水谷郿之斜谷三谷
中黑水與斜谷極險僻難開惟子午谷在漢唐
時為通運大道後漸荒廢若更鑿此路令坦夷
由西安徑抵漢江纔五百餘里最便似宜設兵
防守以便行人請於子午谷中秦嶺南五郎關
設守備一員千總二員駐兵二百五十名秦嶺
北關神里亦屬隘口請即五郎關所設營中撥
千總一員兵五十名分駐其地其黑水谷中柳
葉河應增設把總一員兵五十名再移鳳翔城
守營兵駐郿縣專守斜谷兼防桃川虢川等處
虢川應增設巡檢千總各一員兵一百名戸部
遵
旨議覆並應如所請奏入
上從之
夏四月丙子
命選西安滿洲兵暫駐凉州及增太原城守兵
上諭内閣曰川陜總督岳鍾琪統領大兵出口進勦之
後甘凉一帶營汛綠旗兵力稍單著於西安滿洲駐
防兵丁内挑選一千名暫行移駐凉州著都統蘇丹
西安副都統尼瑪善統領此挑選兵丁可先期預備
候朕再降諭旨凉州原有兵房二千餘間著甘肅巡
撫量加修理以備移駐兵丁居住山西太原府雖舊
有城守滿兵今再從京城派兵五百名至彼一同居
住彈壓此所派兵丁著都統鄂善統領前往駐劄
丁丑
命岳鍾琪定議陜西甘肅兵丁補給倒斃馬匹
上諭内閣曰官兵馬匹其有倒斃免賠樁銀者各省不
同從前補以中茶馬匹及後則給以朋銀採買此諸
省通行之例惟有陜甘各營因停止招中茶馬之時
未將動支朋銀聲明相沿至今凡有倒斃馬匹俱係
兵丁出資買補深可軫念著總督岳鍾琪詳悉查明
將嗣後作何准報補給之處分晰定議具奏
甲午
命兩路出征致祭所過名山大川
上諭曰兩路大將軍統領大兵進勦準噶爾凡所經過
名山大川理應致祭著撰擬祭文書寫數十道敬謹
用寳付兩路大將軍帶往遇有應祭山川臨時填寫
神號虔恭致祭其所用香帛等項著該部察例辦理
丁酉
寧遠大將軍川陜總督岳鍾琪奏西路出征事
宜
岳鍾琪疏言西路出師文武各官及馬兵步兵
等當有定額一切軍需可以核計今臣議定總
統官兵大臣一員分領官兵提督一員總兵官
四員副將十員參將遊擊共二十員守備四十
員千總八十員把總一百二十員其管理駐防
臺站撥副將遊擊各二員守備四員千總把總
共八員至經理糧餉事務議撥道一員知府一
員同知通判知州知縣共十員佐雜二十員凡
文武大小各官三百二十四員馬兵步兵二萬
六千五百名一切馬駝器械跟役口糧鹽菜銀
兩等及兵丁糧餉分别支給臣陸續核明造冊
報銷奏入報
聞
壬寅
上以出師征準噶爾丹策零
躬詣
太廟告祭
祝文曰恭惟我
列祖聖德神功涵盖宇宙莫不尊親獨厄魯特策妄阿
喇布坦世濟兇頑自其叔噶爾丹悖肆猖狂我
皇考聖祖仁皇帝親率大軍剪除元惡以策妄阿喇布
坦素未同逆遺餘部落聽其收撫
恩澤至渥乃不思銜感漸恣鴟張殘破拉藏荼毒生靈
皇考應時戡定猶未忍即加勦戮
宣諭再三冀其知悔臣紹位以來復申諭旨伊雖遣使
乞和乃敢容留逋叛挾詐怙惡旋服冥誅其子噶爾
丹策零雖亦遣使詣闕而心志詭譎言詞妄誕揆其
奸狀若不迅行撲滅將來必為蒙古之巨害貽中國
之隠憂臣夙夜思維兹乃我
皇考計慮多年經營未竟之緒繼
先志以行師事非得已順
天心而致討機不容遲廷議僉諧戎行齊奮是用簡帥
臣而授鉞占良日而禡牙仰憑
列祖功德崇隆聲靈赫濯旌旗所向立靖氛塵鐃鼓還
歸早聞凱奏永綏藩圉萬邦戴丕昌之天惠保邊黎
九服遵蕩平之路謹告
癸卯
上御太和殿
命大學士以寧遠大將軍印並
敕書一道令正使兵部尚書查弼納副使内大臣公倫
布齎赴西安授川陜總督公岳鍾琪
命以理藩院侍郎顧魯兼内閣學士銜隨印前往
敕諭曰奉
天伐罪治世之常經鋤暴除兇安邊之遠略况醜逆隂
謀詭譎斯王章顯用征誅機不容遲法無可貸厄魯
特策妄阿喇布坦乃噶爾丹之逆族也昔我
聖祖仁皇帝時噶爾丹干犯
天討立時殄滅本應直搗巢穴俾無孑遺蒙
聖祖仁皇帝如天之仁念策妄阿喇布坦向與伊叔齟
齬情在可原特沛鴻恩賞其部落撫綏周至再予生
全是時伊力弱勢微小心恭順其後乃誘奪伊妻父
之部曲萬餘戸輒敢驕肆妄行竟欲直驅青海擾其
人衆又詭計發兵進藏荼毒生靈我
聖祖仁皇帝雖發兵致討仍賜包容遣使宣諭再三冀
其改悔而伊怙惡不悛冥頑如故及朕紹承大寳伊
雖遣使求和而中懷詐偽以背恩大逆之羅卜藏丹
津負罪潛逃伊輒敢容留抗違國法中外之人莫不
忿恨朕本欲於數年間命將興師向伊詢問不意策
妄阿喇布坦遂服冥誅其子噶爾丹策零繼立狡獪
狂誕同於其父昨遣人陳奏之際言詞傲慢心志姦
邪似此逆賊渠魁父子濟惡若不及時剪滅實為衆
蒙古之巨害且恐將來貽國家之隠憂用是特發兩
路大兵聲罪致討爰命爾為寧遠大將軍統領陜西
等處大兵一切事宜爾與提督紀成斌酌定方略公
同計議而行勿謂已能而不納衆論勿當事會而致
失機宜勿恃兵強而輕視賊宼密偵遠探備極周詳
各路大兵及蒙古兵丁聽爾調遣凡遇有警即遣發
官兵應援撲勦有能擒斬噶爾丹策零來歸者即行
馳奏加恩優賞有情急來歸者加意撫恤其不抗拒
官兵者勿加殺戮兵將所過地方須申嚴紀律毋得
騷擾百姓毋得滛人婦女毋得離散人之父子夫婦
毋得損壊人之墳墓室廬毋得強取貨物毋得驅役
平民以副朕戡亂靖逆安民綏衆之意其或有臨戰
退縮貽悞擾亂軍機者爾會同商議文官四品以下
武官三品以下即以軍法示衆官兵有犯小過者會
同商議徑行處治毋冺没戎行之勞績毋寬縱違法
之弁兵法紀務極嚴明賞罸悉期公當一切機宜爾
商酌調遣有應知會北路靖邊大將軍者即行知會
一同辦理將噶爾丹策零速行殱勦永靖邊陲斯稱
委任爾等務宜殫心用力早奏膚功欽哉故敕
命肅州總兵官曹勷仍率兵出口湖廣巡撫馬會伯往
肅州辦理軍需帶管肅州總兵官印務
寧遠大將軍川陜總督岳鍾琪遵
旨議奏肅州地屬緊要鎮臣樊廷率兵出口其肅州鎮
印務請令興漢鎮臣曹勷署理曹勷亦奉
旨領兵者今既留肅鎮臣見川北鎮臣張成隆老成練
逹曉暢軍戎現今赴京
陛見迄令速回陜西率兵出口以足鎮臣四人之數奏
入得
旨朕思軍務關係重大曹勷明白精壯乃實心效力之
員應仍令領兵出口岳鍾琪既稱張成隆老成練逹
曉暢軍戎朕觀其人尚壯健或可勝領兵之任著於
原派總兵四員之外增添一員即將張成隆派出令
其星速馳驛赴陜著大將軍岳鍾琪酌量委用至於
肅州辦理軍需更關緊要署督查郎阿相隔路遠巡
撫許容又屬新任著湖北巡撫馬會伯前往肅州辦
理軍需一切與督撫等公同計議而行即帶管肅州
總兵印務甚為妥便其湖北巡撫印務著四川布政
使趙宏恩前往署理四川布政使印務著四川按察
使吕耀曾署理四川按察使印務著四川鹽驛道尤
清署理
甲辰
命以振威揚武二將軍印送寧遠大將軍岳鍾琪軍前
上諭兵部曰振威將軍揚武將軍印二顆送往西安交
與大將軍岳鍾琪軍前有應用之處酌量委用
平定準噶爾方略前編卷十八
