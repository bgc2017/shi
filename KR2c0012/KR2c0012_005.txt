平定準噶爾方略前編卷五
康熙五十七年春三月癸亥
訓飭總督額倫特公策旺諾爾布
額倫特疏言前者侍衛色楞言請及唐古忒部
人計慮未定率大兵進穆魯烏蘇駐劄賊衆必
不敢輕入我青海界青海人心既定然後遣諜
偵探賊情如賊易攻取相機進𠞰否則遠設汛
界嚴加防守議政大臣等議以為色楞所統滿
洲綠旗土司兵及自西寧調往者兵止二千四
百數少力弱應以臣額倫特等處所有綠旗兵
二千益之進發且令臣額倫特及公策旺諾爾
布等以守青海兵隨後助勢其噶順古木二地
無駐兵應令都統瑚錫圖率兵一千到彼分撥
駐劄臣謂西寧抵藏有三路一珠爾墾一庫庫
塞一拜圖惟珠爾墾路狹難行其兩路並可進
兵應令侍衛色楞等率原撥滿洲綠旗及各土
司與青海兵從一路進臣自率博羅和碩調來
西寧綠旗兵二千以及綽克來那木扎爾等所
發唐古忒兵一萬從一路進若賊衆一路敵我
則我以一路兵直取藏地攻其尾若賊衆兩路
敵我彼勢既分無難剪滅議政大臣等又議以
為策妄阿喇布坦偵我師欲取西藏或由噶斯
路潛兵以來未定應令侍衛阿齊圖防守噶斯
令侍衛等偵賊消息傳報臣竊見都統瑚錫圖
率兵自京師來馬匹未休息難以出口現今西
寧有西安滿洲兵二百督標兵三百馬匹飼養
肥碩可用再于固原發往西寧兵一千中選五
百都統瑚錫圖所率兵中選一千並揀馬匹赴
侍衛阿齊圖等處補其疲瘦殘缺我軍于噶順
古木噶斯等處或防守駐劄或相機行事于軍
務大有裨益又内大臣公策旺諾爾布疏言聞
議政大臣等議如侍衛色楞所請令臣與總督
額倫特都統瑚錫圖在噶順古木所在分兵駐
劄但青海既有彼二人毋庸顧慮臣願隨進𠞰
兵稍圖報效奏入得
旨朕閱額倫特策旺諾爾布陸續所奏伊等並未相商
各自陳奏此處既難議斷而彼處亦難遵守此一人
云我如此具奏奉行彼一人云我如彼具奏奉行事
務舛錯不能畫一伊等俱係大臣理應會商妥協況
相隔不甚遼遠嗣後一應事務著伊等同意相商定
議舉行
夏五月丁巳
總督額倫特奏擒策零敦多卜使人羅卜藏等
先是侍衛阿齊圖統兵至柴逹木于正月初二
日遇伊逹木扎卜等率拉藏之子蘇爾扎妻自
招敗還云去冬準噶爾兵犯逹木與我土伯特
兵交戰數次各有傷殺至十月三十日厄魯特
之噶隆沙克都爾扎卜以小招叛入準噶爾我
衆解散時台吉那木扎爾等在布逹拉北城開
門納賊賊衆擁入十一月初一日拉藏被害其
子蘇爾扎率兵三十人潰圍欲出亦為所擒我
等間道來此阿齊圖以
聞議政大臣等議曰西藏已失蘇爾扎之妻等來投我
師應令總督額倫特郎中長受即給與馬匹口
糧于博羅沖克克地方安插奏入
上從之至是總督額倫特疏報四月初五日獲策零敦
多卜之使人羅卜藏等八人訊之云我等自去
年正月由特幾斯起程十月至布逹拉于二十
八日夜攻取大招小招次日圍布逹拉殺拉藏
執其幼子及所屬宰桑等送策妄阿喇布坦處
其長子蘇爾扎遁走為土伯特所擒拘逹賴喇
嘛于扎克布里廟班禪仍住喇什倫布今取使
人羅卜藏等令主事奈曼代沿途防護檻送京
師奏入報
聞
壬申
命前鋒參領伍林帕等率兵鎮里塘
都統法喇等疏言打箭爐外地曰里塘舊為拉
藏所轄里塘之外為巴塘近聞策零敦多卜密
傳語與里塘營官喇嘛誘之歸藏臣等恐若等
為其搖惑即令員外郎巴特瑪等速往宣布
聖主威德今已輯服既而里塘喇嘛格隆阿旺拉木喀
來言準噶爾五百人已至察木多現今察罕丹
津所遣宰桑居里塘與準噶爾潛通又護軍統
領温普密報云窺堪布之心猶豫未定請備之
臣等酌議速令温普于打箭爐選滿兵一百令
前鋒參領伍林帕等領之選綠旗馬兵一百鳥
鎗兵三百令化林協副將趙宏基等領之同往
里塘彈壓相機擒𠞰又聞自里塘以外抵西藏
其人敬瑚畢勒罕如神今瑚畢勒罕之父現居
西寧宗喀巴寺應令其父遣人傳諭營官喇嘛
及居人等使知駐兵里塘乃
聖主保護瑚畢勒罕不使賊人擾其鄉土無他意如此
則里塘巴塘所在悉為川省邊隘矣議政大臣
等議覆曰里塘拒打箭爐察木多並近應如所
奏即令前鋒參領伍林帕等守里塘偵探消息
並諭察罕丹津所遣宰桑告以準噶爾肆行殘
虐致千
天討如察木多有準噶爾兵來令伍林帕等詳計行事
奏入
上從之
六月壬午
命暫停兩路進兵
先是議政大臣等議覆振武將軍公傅爾丹等
奏請兩路大兵進𠞰奏入得
旨爾等議欲兩路進𠞰但聞策妄阿喇布坦遣策零敦
多卜前往西藏之時曾有令伊等剪滅拉藏即在藏
駐劄彼復身至西藏再攻取衛藏巴爾喀木之人等
語雖其虛實未可懸定而傳聞拉藏有陣亡之信若
策妄阿喇布坦果帶妻子前往西藏而去我國大軍
即至伊犁地方恐屬徒然朕意今即令色楞統率軍
兵征𠞰西藏稍俟此軍消息本年暫停進𠞰此皆有
關軍機糧餉爾等再議具奏尋傅爾丹疏言進𠞰軍
兵悉整備與其置之閒處莫如仍令襲擊以驚
賊界今選滿洲蒙古漢兵九千喀爾喀兵三千
凡一萬二千臣與祁里德各率兵六千分兩路
齎五月糧于五月中起程餘兵令都統穆賽副
都統羅察轄之留駐汛界富寧安疏言去年七
月臣等自巴里坤領兵至烏魯木齊其地多蚊
蝱天時已熱執厄魯特人訊之云方夏逹什等
覓涼處居之往哲爾格斯遊牧比收穫時仍還
烏魯木齊過冬請備兵如去年俟逹什還所部
時臣即率兵七千齎四十日糧于閏八月起程
留兵三千駐劄烏蘭烏蘇濟爾瑪台等處其四
千兵令輕裝晝夜兼行到烏魯木齊等處擊賊
議政大臣等議覆曰兩路襲擊所以揚我軍威
使賊震慴自當約期並發彼此應援今發期不
符持糧各異應令兩路將軍速定議行至是富
寧安奏言臣一路兵請于七月二十一日臣親
率之裹糧啟行襲擊烏魯木齊而還傅爾丹又
奏言我軍由布拉罕一路襲擊若不深入則烏
圖和博克薩里等處並無策妄阿喇布坦一人
何以擒賊不如由布魯爾一路直抵額爾齊斯
河逼近賊界擊之便臣擇七月十三日由汛界
啟行議政大臣等議曰策零敦多卜所遣往青
海台吉等處使者近令其傳
旨曉諭策妄阿喇布坦令回奏今哲卜尊丹巴胡土克
圖之使者楚揚託音自策妄阿喇布坦界來言
策妄阿喇布坦自云
大國皇帝大度如天恕我之罪去年邊上統兵將軍三
路擊我蒙
聖主洪恩即頒
諭旨罷之誠懽誠慰賊情如是請暫罷今年襲擊兵俟
其回奏如尚不順明歲𠞰之並敕兩路將軍牧
養馬匹整理器械謹守汎界以防策妄阿喇布
坦之詐奏入
上從之
辛丑
設里塘驛傳
四川巡撫年羹堯奏言拉藏被害里塘地無所
屬臣等飛咨護軍統領温普等速選滿漢官兵
赴里塘駐防請置驛站以達軍機自打箭爐至
里塘應增十站每站增馬六匹如打箭爐養馬
例倍付草料另撥銀兩支給兵部議覆應如所
請奏入
上從之
秋七月己未
給喇嘛鄂木布年扎卜印
四川巡撫年羹堯等疏言喇嘛鄂木布年扎卜
向居墨裏廟為阿旺衮楚克弟子前提督岳昇
龍兵至打箭爐阿旺衮楚克獻墨裏地岳昇龍
恐地為拉藏所屬却之今拉藏已為準噶爾部
所害而鄂木布年扎卜復以墨裏來歸應納地
給印于建昌邊境有益兵部等議覆應如所請
奏入
上從之
八月庚寅
設四川成都府駐防滿兵
先是四川巡撫年羹堯疏言四川所在近邊内
聚土司番人外接西藏青海地屬要害雖向設
提鎮而選兵多他省人與土居者心志不同難
于訓練現今滿洲兵駐劄荆州者與民甚相安
臣請留之成都省城西門之外有隙地可置屋
足駐兵一千如增設一副都統轄之再請量選
章京等官留駐一以宣威邊疆一以防守内地
方今用兵此事可暫緩其修葺城垣蓋置屋舍
應先時料理奏入得
旨年羹堯欲于四川地方設立滿洲兵丁似屬甚是著
議政大臣等會議具奏至是議覆曰川省調遣防守滿
洲兵一千恐不足應益兵六百俟軍務畢令巡
撫年羹堯會同副都統寧古禮于現駐荆州滿
洲兵二千中照數撥留每二旗設一協領每旗
各設二佐領防禦各二人驍騎校各二人留駐
四川再增設一副都統轄之其兵丁屋舍等務
年羹堯預為料理奏入
上從之
閏八月丙午朔
總督額倫特奏報敗賊於齊諾郭勒
先是額倫特疏言臣與侍衛色楞議穆魯烏蘇
地方河漲難渡聞多倫鄂羅木有七义河可渡
色楞率兵先往臣擇水草佳處稍息士馬即行
六月十八日自穆魯烏蘇至圖爾哈圖駐劄河
水雖深中流甚緩乃造皮船三日士馬悉渡至
七义河尋色楞渡河蹤跡不見遇運米回人達
爾漢伯克云運米來時先期遣人告色楞其人
渡七义河去六日無消息近聞色楞自拜圖進
發臣聞自七义河至拜圖山嶺險峻無路可通
若還兵改趨拜圖路往返須二十餘日與色楞
勢不相及臣于六月二十四日自七义河向庫
庫塞一路進兵沿途整肅行伍遠設偵探若遭
賊兵則奮力𠞰滅如前行至博克沙克遇色楞
兵則會合前進奏入報
聞至是額倫特又疏言七月十六日臣等自們贊西里
克啟行至齊諾郭勒駐營十七日四鼓時賊兵
逼營臣即遣遊擊王汝載等擊之賊衆大敗賊
又從東南分兩路並進臣親率兵與賊對壘鎗
礮齊發自寅至已賊從山坡敗走臣等追擊十
餘里見賊兵多而官兵少四面山溝路悉可通
恐有伏而止獲賊一人訊之云賊酋托卜齊都
噶爾二人率兵四千由喀喇烏蘇河西小路薄
我臣即檄公策旺諾爾布速率兵來應臣仍渡
喀喇烏蘇河至狼臘嶺如與色楞遇合兵進擊
否則相機而行奏入得
旨據奏大敗厄魯特賊兵殺傷甚多等語額倫特率領
兵丁頗少直抵從古未到之絶域奮勇直前建立膚
功殊非尋常軍功可比現在賞賚軍前人等家屬外
事定後著從優議叙
丁未
侍衞色楞奏報敗賊於喀喇烏蘇
先是色楞密奏言臣近接額倫特書云奉
旨差扎卜往察罕丹津處令伊遣人將準噶爾之兵誘
來俟所遣之人回信然後進兵臣愚以為準噶爾殘
害西藏其人望我師如望雲霓不容刻緩況聞
準噶爾散處無紀若輩伎倆不過乘夜襲營偷
盜馬匹而已臣統兵二千有餘器械堅銳馬肥
糧足今于五月十三日已至穆魯烏蘇河水淺
涸策鞭可渡又聞距此五百里有準噶爾哨兵
正當乘機𠞰賊收復藏地若復駐留俟額倫特
兵到恐日久糧罄進退兩難臣請即陸續進兵
議政大臣等議曰令色楞相機行事再令額倫
特等速進兵策應奏入
報可尋色楞疏言唐古忒人等原為逹賴喇嘛所屬自
去年厄魯特部奪其牲畜掠其婦女日夜望兵
救援一聞大軍至莫不歡躍投誠台吉卓里克
圖之子貝瑪松台吉丹津綽音逹克等率衆來
降但臣未知額倫特軍出何路即令新滿洲侍
衞諾里爾逹等以投誠之沙克扎宰桑為導往
探額倫特消息臣在喀喇烏蘇俟其到時合兵
前進達木奏入得
旨下所司知之至是色楞又疏言七月二十日臣等兵
至喀喇烏蘇駐營二十一日據新降台吉貝瑪
松等報言現在厄魯特賊人向所部索糧謀襲
我兵臣即率滿洲綠旗兵分三隊擊之賊衆衝
入我師分道夾擊連敗之奪其三處山梁賊兵
竄走臣統兵追殺二十里斬賊二百餘殺傷無
算奏入得
旨該部從優議叙
乙夘
議建科卜多烏蘭古木城
議政大臣等議曰科卜多烏蘭古木等處築城
駐兵以衞喀爾喀遣有罪者往種地謹奉
旨遵行外諭現在將軍傅爾丹祁里德等駐師年久悉
知所在地利形勢應令將軍傅爾丹等于科卜
多烏蘭古木所在果宜築城墾田及建置屋舍
詳悉相度具奏至于驛站尤關緊要自殺虎口
至科卜多烏蘭古木並宜設立驛站其車輛馬
匹亦應增設如例但未便懸擬請遣堂官一人
往同相度確議具題到日再議奏入得
旨依議現今員外郎保住在彼不必另遣堂官其築城
墾地添設驛站等項俱交與保住會同將軍詳議具
奏
戊辰
蠲免陜西通省田賦
上諭戸部曰朕臨㝢五十七年凡行師轉餉及災祲偶
見靡不厪懷憂切蠲免賑濟稠叠加恩蓋治安天下
惟期民生得所而欲民生得所必以敷恩寬賦為急
也三年以來因策妄阿喇布坦狂逞跳梁發遣大兵
屯駐西邊一切軍興征繕雖動支正供錢糧不使累
及閭閻而轉輸輓運陜西百姓勞苦急公實堪憫恤
又莊浪等處地震隨經特遣部院堂官馳往察賑而
用兵之後尤宜格外施仁撫綏黎庶應將陜西巡撫
甘肅巡撫所屬通省各府州縣衞所錢糧米豆草束
悉予蠲免目今係有軍務之時除米豆草束外其康
熙五十八年應徵地丁銀一百八十八萬三千五百
三十六兩有竒并歷年積欠銀四萬七百五十七兩
有竒著一概蠲免爾部速行文該撫通行曉諭實心
奉行務禆均沾德惠以副朕篤念民勞拯恤災傷至
意如有不肖官吏蒙混私徵澤不下逮者該撫嚴察
指參從重治罪
九月己夘
命都統阿爾納總兵官李耀駐兵柴達木
上諭議政大臣等曰在噶斯一路駐劄之阿齊圖等帶
領兵丁一千業已進藏所剰兵丁一千有西安之佐
領禪播等帶領駐劄柴達木地方今屆秋時探知策
零敦多卜等設兵處便可發大兵進𠞰若謂彼趁冬
雪之際輕兵來至噶斯一路驚擾青海而遽將進取
西藏之兵撤回噶斯則彼且謂得計亦未可定朕意
駐劄肅州之總兵官李耀漢仗好今閒住肅州若令
李耀帶領兵丁前赴噶斯今冬在彼防守似有禆益
爾等公同確議具奏尋議覆曰噶斯地屬緊要若止
增撥李耀兵五百不足現今西寧駐劄兵多應
以都統阿爾納所領滿洲兵八百至西寧者發
往柴達木駐劄給與鳥鎗火器等物即令阿爾
納轄之與總兵官李耀護軍參領神保酌議行
事則防守之兵既增聲勢而柴逹木水草甚佳
馬匹過冬亦便又穆魯烏蘇惟副都統宗扎卜
等兵駐劄其間各站設兵尚少恐賊人盜竊馬
匹斷截文郵且運送大兵糧餉出此尤可慮應
撥甘肅撫標鳥鎗步兵六百八十人往除古木
一站有土司兵三百駐防外其餘十七站各增
設兵四十以資防守奏入
上從之
命撥山西兵赴甘州
上諭山西巡撫曰平陽總兵官大同總兵官各標下著
派步兵一千名令副將參將等管轄發往甘州若明
年進兵可用之于看守之處此發往之兵各賞給銀
兩
己丑
封察罕丹津為多羅郡王
理藩院議奏曰青海貝勒戴青和碩齊察罕丹
津等來朝應賚以鞍馬銀幣如例奏入得
旨察罕丹津當人心疑懼之際委身效順甚屬可嘉著
封為多羅郡王
己亥
議叙屯田官郎中蘇赫等
侍郎海夀疏言臣與將軍富寧安新舊所墾都
爾伯勒津圖古里克及回子扎薩克額敏所種
塔勒納沁地所餘青稞悉令備倉收貯令巡撫
噶什圖綽竒充給軍糧其郎中蘇赫等急公耕
種請約計所入穀石多寡量予議叙議政大臣
等議如所請奏入
上從之
甲辰
總督額倫特自喀喇烏蘇軍營遣千總柳時昌
等齎奏擊賊固守情形
先是額倫特與侍衛色楞合兵遇賊屢戰皆捷
後賊衆益至相持於喀喇烏蘇額倫特疏言臣
于七月十八日至齊諾郭勒擊賊敗之二十八
日抵喀喇烏蘇河與色楞軍相及臣閱其近河
設營處所僅據小山四面受敵不如還軍渡河
營于對面山上色楞不聽臣言二十九日賊衆
據山抗拒而我軍所調公策旺諾爾布兵未到
八月二十日賊兵退八十里臣又與色楞急議
移營色楞以為然既又不可閏八月初一至初
七日賊衆大至築壘放鎗以犯我軍我軍糧乏
與賊固守事在危急此皆由色楞冐險急進臣
不能與之協心以至軍出失援惟有竭力殺賊
以圖報效至是千總柳時昌及其家人吳木拜
等齎疏至京具言額倫特繕疏畢屬時昌等赴
京呈
奏即自挺身率兵衝陣馳擊斃賊甚衆矢盡戰益
力賊兵圍之數匝額倫特以額中鳥鎗没于陣
事
聞得
旨額倫特喪准其進城至時五阿哥十二阿哥出城迎
奠其本旗王貝勒貝子公等俱出城迎接
冬十月丙辰
命皇十四子固山貝子允禵為撫遠大將軍
庚申
命大軍分三路西征
先是
上諭議政大臣等曰明歲大軍進𠞰將軍富寧安一路
滿洲兵丁頗少宜再增添以壯兵勢著將京城之滿
洲兵每佐領派五名發往至甘肅等處駐劄喂養馬
匹整備以便臨時調遣此派往之人每佐領派護軍
二名委充護軍一名披甲二名除行為用過馬匹外
其餘佐領下喂養之馬匹並戶部從前所買之馬匹
令其查明再令戶部將庫銀撥十萬兩購買馬駝應
用尋議政大臣等奏請兵行由何路進發奉
旨往西安一路為第一起往寧夏一路為第二起往宣
府大同神木榆林沿邊一路為第三起如此三路前
去則易于應付草束及是奏請出兵日期
上命護軍統領吳世巴署護軍統領噶爾弼率第一起
兵于十一月十五日起程駐劄莊浪副都統宗
室赫石亨寳色率第二起兵于十一月十九日
起程駐劄甘州撫遠大將軍允禵率第三起兵
于十二月十二日起程駐劄西寧各于駐劄所
在飼養馬匹屆期
上御太和殿設鹵簿自出征之王以下並戎服在京王
貝勒以下並蟒服侍
上親詣
堂子行禮嗚角祭纛禮畢還
宫
甲子
以四川巡撫年羹堯為總督增撥成都駐防滿
兵
上諭議政大臣等曰四川巡撫年羹堯自軍興以來辦
事明敏又能度量西去進𠞰之兵會同青海公丹衷
之人運食物米糧接濟殊屬可嘉從前四川地方亦
曾設總督年羹堯係巡撫止理民事無督兵責任現
今軍機緊要將年羹堯授為四川總督如明年大兵
前進則由松潘一路進發而在成都駐劄之滿洲兵
止有二千為數甚少將荆州之滿洲兵再派一千前
往成都駐劄預備此滿洲兵俱令都統法喇管轄所
派一千兵之缺著挑選餘丁一千名令其披甲充補
甲戌
都統延信奏以土司楊如松等軍前效用
延信等疏言八月二十一日土司楊如松率兵
五百運糧至穆魯烏蘇陡遇準噶爾賊人突至
傷我千總把總三人兵丁四十八人楊如松等
衝突而出今願效力行間又土司陸華齡祁顯
邦率土兵赴軍已數月並言受
聖主深恩不敢徒食糧餉自求效力即令楊如松駐劄
那蘭撒蘭陸華齡等駐劄古木蹤跡賊人其被
賊傷害之千總等及兵丁俟核明議奏奏入
上從之
都統和禮奏獲賊黨彭蹴逹幾
和禮等疏言據鶴麗總兵官趙坤報言閏八月
初四日有底巴逹克節屬人彭蹴達幾潛從九
人至中甸貿易臣以底巴達克節投順策妄阿
喇布坦且為之用是以執彭蹴達幾拘之以
聞得
旨彭蹴達幾著解來京
十二月壬子
運平鞏寧夏等處糧備軍需
陜西總督鄂海疏言西寧等處駐劄大兵所需
米豆關係緊要若臨時採買恐米價騰貴請于
平鞏寧夏等處各倉所貯糧石撥米四萬石豌
豆六萬石運至蘭州莊浪以備軍需戸部議覆
如所請奏入
上從之
癸丑
罷正紅旗副都統祖維新
撫遠大將軍允禵疏劾祖維新奉
旨送軍前礮位推諉不前除另遣官送礮位外祖維新
應革職議政大臣等議如所請奏入得
旨祖維新革退副都統授為三等侍衛仍著軍前效力
乙夘
撫遠大將軍允禵率兵起程
先是
上諭議政大臣等曰十四阿哥既授為大將軍領兵前
去其纛用正黃旗之纛照依王纛式樣簡親王之子
永謙令其帶伊父之纛前往將上三旗侍衛派出三
十員莊親王之護衛既于一切處俱不行走如其護
衛并親軍中有情願告往效力者爾等親加㨂選奏
聞弘昉屬下之人亦著照此凡有子弟出兵之王等
外其不出兵之王等亦令各選護衛三員貝勒貝子
各二員公等各一員隨十四阿哥前往效力步軍協
領愛哈那行走熟諳令其統轄王等之護衛前去尋
開列諸王等護衛散騎郎典儀共三十六員親
軍校四員親軍二十六名具奏奏入報
聞至是
上命内閣大臣頒給大將軍敕印于
太和殿其出征之王貝子公等以下悉戎服侍
太和殿前其在京王貝勒貝子公並二品以上大臣
等悉蟒服侍
午門外允禵上
殿跪受敕印謝
恩行禮出諸王以下二品大臣以上隨至列兵處允禵
望
闕叩首肅隊而行
庚午
發黑龍江索倫達呼里寧古塔吉林及
盛京兵赴軍前
上諭議政大臣等曰派黑龍江兵五百名索倫達呼里
兵五百名寧古塔兵五百名吉林兵五百名盛京兵
一千名共兵三千名令於來年三四月間青草發生
時各帶馬匹由索約爾濟地方至喀爾喀河下流上
克爾倫河而去其一路行糧著先派人前往車臣汗
一帶令不曾派兵之二十二處扎薩克帮助馬羊再
于達里剛愛羣内取羊撥給其盔甲器械著于京師
製造給予此所派之兵俱發往將軍傅爾丹處再將
傅爾丹向時所領之休息兵丁三千名撥過富寧安
處至于瑚錫圖英柱領去之兵並未到所止之處亦
無勞績將伊等帶去之每佐領下護軍一名披甲一
名亦發往富寧安處效力再有派往取吐魯番之兵
今既不取應于吐魯番界口並烏蘭烏蘇等形勢之
處著設兵一枝修築城垣四遠哨探加意防守則可
得一切緊要信息亦可常得逃人自此直至巴里坤
地方沿途修築墩堡每堡設兵四五百名令其堅守
而大兵仍照常駐劄巴里坤如敵兵來少則即行殱
滅若多則相機進𠞰如此則我兵永占要地可以待
賊兵之自斃矣此各處邊境駐守之兵每年不過用
銀一二百萬兩將此等事爾等公同詳議具奏尋議
覆曰請于將軍傅爾丹所將兵二萬三千四百
中撥
盛京及烏拉兵丁並幫丁三千益將軍富寧安軍
于都統瑚錫圖副都統英柱等所領兵中撥效
力者交都統延信亦率之赴富寧安軍令其效
力合計富寧安軍有兵一萬七千二百有餘一
切調遣無不足用再者取吐魯番兵既不行可
令富寧安移之于吐魯番界口烏蘭烏蘇等處
築城防守相機進𠞰其大兵仍留巴里坤駐劄
至烏蘭烏蘇等處如何設兵如何修城立堡令
富寧安詳議具奏奏入
上從之
平定準噶爾方略前編卷五
