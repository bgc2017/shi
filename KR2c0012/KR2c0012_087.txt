平定準噶爾方略正編卷三十三
乾隆二十一年冬十月乙亥
命傳
諭綽羅斯汗噶爾藏多爾濟等
上諭噶爾藏多爾濟沙克都爾曼濟巴雅爾等曰爾
等自上年前赴熱河行在入覲後即回至各游牧
地方已踰一載甚勞遠念爾等遵朕諭旨約束所
屬守分安居深堪嘉于今屆歲終特遣侍衛第瑪
部員巴哈達等前往存問並齎所賜食物荷包以
示優眷俱各祇受現在阿逆尚在哈薩克苟延殘
喘朕念官兵效力經年時屆寒冬暫行撤回俟明
年領兵再往第阿逆狡詐百出倘遣人潛赴爾等
游牧詭計煽惑爾等即行擒獻毋令脱逃至沙克
都爾曼濟遣人奏稱請於巴里坤附近地方游牧
已諭知雅爾哈善等酌給口糧暫為安插俟明春
賞給耔種赴廋集額卜齊布拉克等處耕種秋收
後再行回至原游牧爾等仍善自謀生永享昇平
之福朕有厚望焉
定議派兵駐劄巴里坤
大學士管陜甘總督黃廷桂奏請派滿洲兵二
千名駐防瓜州地方一摺得
旨黃廷桂奏請派滿洲兵二千名駐劄瓜州現在巴
里坤已設庫倫其從前派往兵丁一千名應行更
替著即於派駐瓜州滿洲兵内先派一千名令往
巴里坤駐防其瓜州駐防兵一千名著照黃廷桂
所奏俟戊寅年再行派往所有此次揀選派兵事
宜著軍機大臣議奏尋議派兵駐劄巴里坤應設
協領二員佐領八員防禦八員驍騎校八員筆
帖式一員俱由八旗應陞人員内揀選引
見派往其所派兵丁由八旗前鋒護軍披甲人内挑
選年力強壯者於明年二月内起程其沿途折
給車輛口糧草乾銀兩悉照從前西安兵丁移
駐涼州莊浪之例支給再查此項官兵攜眷前
往應給與治裝立産之資(臣)等酌議協領佐領
各給整裝銀四十兩立産銀六十兩防禦驍騎
校筆帖式各給整裝銀三十兩立産銀五十兩
兵丁給整裝銀二十兩立産銀三十兩整裝銀
兩在京給發其立産銀兩俟抵巴里坤支給再
查巴里坤現有駐兵房屋應行添蓋補修即著
黃廷桂派員查明鳩工料理奏入
上從之
諭陜甘總督黃廷桂等籌議遣派厄魯特等駐劄瓜
州
上諭軍機大臣曰巴里坤駐劄滿洲兵一千名已經
軍機大臣等議奏派往其瓜州議設駐防兵丁既
經黃廷桂奏請俟戊寅年移駐為期尚遠該處遠
在邊外滿洲兵丁攜眷前往殊屬未便現在厄魯
特等前赴巴里坤者甚多伊犁等處尚有散處厄
魯特人等若擇其年壯可任耕種者或一千名或
數百名移住瓜州伊等既獲養贍之資加以訓練
更可收日後效力之用似無庸更派滿洲兵丁前
往著傳諭黃廷桂兆惠雅爾哈善等商酌辨理
大學士管陜甘總督黃廷桂疏奏募民墾種瓜
州地畝
黃廷桂奏言查瓜州回人遷移魯克察克所遺
地畝委員逐細丈量共計成熟地二萬四百五
十畝應就近招民承種借給耔種照例於收成
後扣除其糧石仍按官四民六徵收存貯廳倉
以備供支駐防兵丁口糧奏入報
聞
丙子
定邊右副將軍兆惠等疏奏遣使曉諭回部情
形
兆惠等奏言前遣往葉爾羌喀什噶爾侍衛提
竒圖章京敦多克塔克慎藍翎愛新泰副前鋒
校瑚圖禮等回至軍營據提竒圖稟稱前奉將
軍策楞令同瑚圖禮前往葉爾羌曉諭波羅泥
都霍集占兄弟等派定一人入
覲並令其速定貢賦章程及派人赴軍前貿易事宜
見霍集占時將文書給與霍集占並未遵行但
稱已遣人同侍衛托倫泰前往一切事宜俱經
具奏随將我遣回又將帶往厄魯特人等留住
在彼霍集占曾帶兵三千與布魯特交戰兩次
大敗等語據敦多克稟稱前奉將軍策楞遣往
葉爾羌齎送
諭旨令霍集占遣人仍赴伊犁種地霍集占亦未遵
行等語據塔克慎稟稱前奉副都統職銜阿敏
道遣送將軍策楞文書至回部令波羅泥都等
擒拏阿逆使人達什孟庫至阿克蘇地方為阿
布塞塔爾看守今始放回等語據瑚圖禮稟稱
我在阿克蘇聞波羅泥都向霍集占云我兄弟
自祖父三世俱被準噶爾囚禁荷蒙
天恩釋放仍為回部頭目受恩深重爾若有負
天朝任爾自為我必不能聽從各等語(臣)等看塔奇
圖等所稟回部情形波羅泥都似屬恭順霍集
占素不安分前曾黨同阿逆後畏懼大兵又襲
擊阿逆以圖掩飾其人反覆無常今為布魯特
擊敗始將屢次使人遣回此時不立定貢賦章
程又並未遣人前來顯有背逆情狀(臣)即飭知
阿敏道令與宰桑巴桑等公同商議作速進兵
綏靖阿克蘇庫車地方令霍集占親來謁見其
伊犁種地回人即照舊派撥前來倘稍抗拒即
行𠞰滅奏入
上諭軍機大臣曰兆惠等據遣往回部侍衛所告波
羅泥都霍集占等各情形即飭知阿敏道迅速進
兵相機辨理甚合機宜第現在霍集占遣使沙呢
雅斯來京奏稱感激朕恩情甚誠篤霍集占雖未
可深信然其遣使遠來明有畏懼天朝之意此時
如已將霍集占拏獲或伊自行投至伊犁兆惠善
為安撫仍派員解送來京若阿敏道駐兵在彼未
即擒獲兆惠亦遣人至彼將伊遣使前來奉旨准
其投誠之處明白曉諭但令其將每年貢賦照數
交納毋庸加以兵威辦理方為妥協其令回人前
赴伊犁種地一節前已降旨停止著兆惠遵照辦
理此次自葉爾羌回來之侍衛提竒圖目擊彼處
情形著即馳驛來京以備詢問
丁丑
命授舒赫德副都統馳驛來京
上諭軍機大臣曰舒赫德帶兵追緝烏梁海郭勒卓
輝等至鏗格爾伯勒齊爾地方知郭勒卓輝逃入
俄羅斯即將彼此不容留逃人之例明白曉諭俄
羅斯頭目並領兵向彼索取所辦尚合機宜已令
該部移咨俄羅斯薩納特衙門索取郭勒卓輝等
舒赫德毋庸領兵前往著將所領兵丁交與哈達
哈等帶領此旨到日即行馳驛來京仍加恩補授
正紅旗漢軍副都統伊子舒常並著加恩補授三
等侍衛
戊寅
諭定邊右副將軍兆惠等擒拏巴雅爾
上諭軍機大臣曰兆惠等奏稱據綽羅斯汗噶爾藏
多爾濟等咨稱巴雅爾搶掠洪霍爾拜扎哈沁等
五百餘戶殺傷人衆刧奪牲隻已遣和起會同噶
爾藏多爾濟等設計擒拏巴雅爾等語巴雅爾原
係不可深信之人今果肆行吞噬情甚可惡應即
行擒挐治罪第扎哈沁人等牲隻亦甚無多今達
報稱駝馬牛羊數至逾萬其中或尚有捏飾之處
亦不可不詳加體察再鄂爾竒木濟係扎哈沁宰
桑伊等既被搶掠應由鄂爾竒木濟轉報將軍辦
理乃由噶爾藏多爾濟等咨報軍營亦屬非是噶
爾藏多爾濟係綽羅斯汗若將附近各鄂拓克事
務俱歸管轄亦非所宜嗣後無論何鄂拓克事務
俱令徑報將軍方為妥協從前曾密諭兆惠防範
巴雅爾稍有可疑即行辦理且因巴雅爾與哈薩
克錫喇係同母異父之子是以勿令知覺其時哈
薩克錫喇尚係新降未經受朕厚恩今伊效力軍
營甚知感激奮勉且現在尚未抵伊犁兆惠等將
巴雅爾擒拏後俟哈薩克錫喇到時仍如從前一
同辦理事務不必稍露形跡使伊疑懼
定邊右副將軍兆惠等疏奉招服回部情形
兆惠等奏言據副都統職銜阿敏道報稱閏九
月初五日帶兵將至庫車城探知阿克蘇城之
阿布塞塔爾率衆一千人住穆舒爾河霍集占
率衆約三四千人住圖爾滿因向扎爾呼齊宰
桑巴桑等商議云看此情形甚屬可疑遂遣滿
洲察哈爾索倫兵三十餘名并派厄魯特兵一
半前行即帶餘兵續進離城三十里巴桑遇回
人百餘迎敵當即擊殺四十餘名隨令厄魯特
兵圍城有回衆千餘迎敵為我兵衝殺退回堅
守不出因令驍騎校薩轄等入城曉諭
天朝特來安撫爾等何故出城迎戰據呼岱巴爾氐
達爾罕伯克遣人同來託詞支飾又促其辦納
貢賦據云我等久已歸順但厄魯特向係仇敵恐
為所害斷不敢輕出等語因向巴桑商議再遣
人示以厄魯特斷不生事爾等既生疑懼即可
撤回若再支飾即便攻城據呼岱巴爾氐云若
果將厄魯特兵撤回我等即便出城再厄魯特
掠我牛羊米石雖已作為行糧其馬駝懇仍給
還等語因將厄魯特兵退回游牧親帶官兵百
餘名駐劄庫車城辦理招服回部據巴桑等謂
兵力單弱似屬危險我向伊等云惟期於
國家大事有濟豈可論其危險并令將馬駝給還
巴桑等云我等風俗搶掠之物向不給還今既
以大事為重即遵示退給等語初九日厄魯特
等各回游牧俟駐劄庫車城後再將辦理回部
事宜報知(臣)等即咨覆阿敏道云前發厄魯特
兵原恐回人反覆無常相機𠞰撫今既顯有抗
拒形跡仍往返說降更復聽信撤兵辦理殊未
妥協即如前次所遣招服之人為霍集占久畱
後始遣歸今以孤軍駐劄何禆於事況庫車一
小城耳縱使降服其餘各回城未必一呼即應
且回人即真畏厄魯特或令暫退數程相機行
止乃盡行遣歸游牧恐中緩兵之計今業已撤
回所有辦理回部各城貢賦之例及遣往伊犁
種地回人何時可到并令霍集占於何時至軍
營投見續為呈報(臣)等伏思回人狡詐性成兼
霍集占素不安分近因為布魯特所敗始遣歸
我使今阿敏道兵力單弱恐難成功(臣)等擬俟
圖什墨勒扎爾呼齊宰桑等到日酌看回部情
形如果恭順自當撫納倘仍藉端支飾明歲即
應整兵俟其田禾成熟時前往辦理奏入
上諭軍機大臣曰兆惠奏阿敏道帶兵前赴庫車等
處招服回人因回人見所領厄魯特兵丁不敢出
城迎降隨將厄魯特等退回阿敏道親赴庫車城
辦理招降事宜等語回人等向懼厄魯特戕害是
以未敢前來迎降亦或事之所有昨已傳諭兆惠
現在霍集占遣使來京意甚誠篤果能遵諭貢賦
即不必加以兵威且時屆隆冬阿敏道所領厄魯
特兵丁既已退回此時霍集占如己親身謁見將
軍或遣人前赴軍營立定貢賦章程兆惠等即遵
照前旨辦理
己夘
命分賞巴雅爾所屬人等
上諭軍機大臣曰兆惠派和起會同噶爾藏多爾濟
等擒拏巴雅爾此時應已辦竣擒拏巴雅爾後伊
部落所屬人等應行分賞第噶爾藏多爾濟等雖
同派兵擒拏至於分賞戶口不必過多酌量以百
戶為率其餘若鄂爾竒木濟等酌量分賞令其管
轄餘俱歸入二十一昂吉方為妥協再輝特部落
内如和通額默根等雖與巴雅爾同一部落伊等
俱屬安靜所屬戶口自不得照巴雅爾一例辦理
并將巴雅爾戶口歸入伊等管轄亦可著傳諭兆
惠遵照辦理
辛巳
命奬賞軍前效力喀爾喀王公等
上諭軍機大臣曰哈達哈等將軍前奮勉之喀爾喀
郡王策布登扎布等開列具奏已命軍機大臣等
酌量伊等勞績分别奬賞策布登扎布巴扎爾什
第俱著賞戴三眼翎恭格敦丹著賞戴雙眼翎向
例親王不令戴翎以示優異其領兵及隨圍時並
著戴翎今親王成袞扎布現辦副將軍事務亦著
戴三眼翎如來京遇大典禮時仍照在京親王體
制
命奬賞軍營效力人員竒徹布等
上諭軍機大臣曰舒布圖鎧巴圖魯頭等侍衛竒徹
布著在乾清門行走索倫副總管鄂木布著補授
索倫總管伊等此次效力軍前甚屬奮勉並著交
部議叙賞給世職其索倫官員内卓里雅扎爾善
薩壘諾穆察等四員亦屬奮勉俱著賞戴孔雀翎
以示奬勵
壬午
命喀爾喀親王巴扎爾什第查辦游牧匪竊人等
上諭軍機大臣曰前因喀爾喀内有刧奪商人匪賊
降旨令郡王德木楚克回至游牧查辦今西路大
兵已撤親王巴扎爾什第亦即回至軍營並著伊
速赴游牧會同瑚圖靈阿等辦理再據貝勒顔楚
卜多爾濟奏稱伊游牧地方所有齊木齊格特人
等肆出為匪請暫移至阿壩垓地方居住等語朕
已允其所請齊木齊格特人等著即嚴行查拏正
法以昭炯戒
甲申
諭定邊右副將軍兆惠籌辦進兵哈薩克事宜
上諭軍機大臣曰前因時屆寒冬降旨暫行撤兵俟
一二年後相機辦理今據瑚什來京奏稱阿逆與
阿布賚等雖俱遠遁彼處不能過冬偵探大兵已
撤必仍赴原游牧居住等語果爾伊等往返奔馳
人馬俱已疲困正可乘機進𠞰俾賊人不得少為
休息途窮計蹙自將阿逆擒獻若為日既久賊困
稍舒不若此時更易為力昨已傳諭兆惠酌量派
兵赴阿布賚游牧地方襲擊並飭知各鄂拓克人
等防範阿逆前來侵擾兆惠等自能遵照辦理現
在兆惠所駐地方與哈薩克相近著預選索倫兵
一千名以備來春進𠞰之用彼處現有巴里坤解
送馬一千匹即於附近地方加意牧放俟擒拏巴
雅爾後選其馬匹駝隻以益兵力兆惠等務宜悉
心籌畫如有未協機宜之處即行據實奏聞若應
如此辦理亦毋庸兆惠領兵朕自派員馳驛前往
兆惠現在辦理一應事宜俱甚妥協著賞給佩用
荷包鼻煙壺以示優眷近因舒赫德追擒烏梁海
郭勒卓輝等甚屬奮勉已加恩補授副都統令其
來京詢問彼處情形俟到京後即令其前赴軍營
更替兆惠來京面詢一切事宜並傳諭兆惠知之
乙酉
諭駐劄巴里坤辦事大臣雅爾哈善等解送軍營馬
匹
上諭軍機大臣曰昨已傳諭兆惠揀選兵丁於明年
春間進兵哈薩克擒𠞰阿逆軍行馬匹關係緊要
著傳諭雅爾哈善等所有應解軍營馬一千匹即
行解往仍令黃廷桂豫備馬匹解赴巴里坤交雅
爾哈善轉解
戊子
參贊大臣舒明疏奏拏獲青滾雜卜賊黨伯爾
格等
舒明奏言前經副將軍成袞扎布遣察哈爾營
總炳圖喀爾喀護衛齊納圖前往烏梁海地方
途中拏獲青滚雜卜遣往烏梁海之伯爾格等
三人(臣)等訊問伯爾格等供稱青滚雜卜遣伊
等赴公丹拜貝子彭楚克烏梁海達爾罕巴顔
及新烏梁海赤倫察達克莽噶拉克等處調兵
八百名伊等俱不聽調遣等語彭楚克達爾罕
巴顔等並將伊等拏獲交與炳圖等解送前來
隨委員解赴成衮扎布軍營訊問奏入
上諭軍機大臣曰舒明奏拏獲青滚雜卜遣往烏梁
海之伯爾格等現在解送成衮扎布軍營著嚴加
刑訊即行正法新舊烏梁海等並無一人附和青
滚雜卜聽其調遣大兵一到送賊自可即日擒獲
成滚扎布即速領兵前往勿少遲疑炳圖齊納圖
及朋楚克達爾罕巴顔等擒獲逆黨俱屬奮勉著
加恩賞給孔雀翎以示鼓勵
庚寅
大學士管陜甘總督黃廷桂疏奏設立巴里坤
軍營理事同知事宜
黃廷桂奏言查巴里坤地最緊要現在兵民雜
處明年又派撥滿洲兵丁駐劄請設立理事同
知一員專管旗民事務照各省邊缺例三年俸
滿送部引
見以應陞之缺照例陞遷並請於通省人員内揀選
題補奏入
上從之
辛夘
密諭駐劄巴里坤辦事大臣雅爾哈善等拏解巴雅
爾
上諭軍機大臣曰據雅爾哈善等奏稱巴雅爾遣伊
護衛德爾登報稱沙克都爾曼濟屬人搶掠伊等
所屬馬匹牲隻又伊克商人等亦有將伊屬人戕
殺之事因其所報情形未確令其詳查再行辦理
等語雅爾哈善等所辦甚是巴雅爾搶掠扎哈沁
游牧經噶爾藏多爾濟等報知副將軍兆惠已派
和起前往擒拏此時和起等如已將巴雅爾拏送
巴里坤軍營即委員押解來京倘尚未拏獲而巴
雅爾自知其罪希圖巧為掩飾或親至巴里坤申
訴伊屬人被刦之事著雅爾哈善等明白曉諭伊
等皆係受恩封汗之人部内互相戕害事關重大
必須來京面為陳奏自蒙鑒察伊如聽從即委員
解送來京或推托不行亦即將伊拏解前來毋令
兔脱
癸巳
諭定邊左副將軍成衮扎布停遣喀爾喀兵丁
上諭軍機大臣曰成袞扎布奏稱大兵往擒青滚雜
卜暫令駐劄呼雅克圖地方俟調遣喀爾喀兵丁
到日即行前進等語現在逆賊情形毋庸多調兵
丁往𠞰且哈達哈等大兵撤回不日可以會合其
喀爾喀兵丁著停止調遣第將伊等馬匹解赴軍
營以供大兵乘騎方為合宜再烏梁海等既未經
遣兵助賊且深感朕恩願派兵二千名豫備調遣
宰桑哈克圖圖布慎等甚屬可嘉著賞給縀匹以
示鼔勵所有烏梁海兵丁亦毋庸調遣俱令在各
游牧加意防守逆賊青滚雜卜屢次遣人煽惑烏
梁海俟拏獲後並將屢次遣往之人一併擒拏治
罪
命革巴蘭泰副都統職銜
上諭軍機大臣曰前令巴蘭泰赴策凌等游牧傳諭
自應輕騎速往乃攜帶多人自為擁護實屬怯懦
著革去副都統職銜加恩授為理藩院郎中以觀
後效前命策凌等派兵𠞰滅烏梁海今烏梁海已
經辦竣即著巴蘭泰傳諭策凌等毋庸派兵前往
十一月乙未
定邊左副將軍成衮扎布疏奏遣多爾濟策登
回游牧事宜
成衮扎布等奏言據哈達哈咨稱現在擒拏青
滚雜卜先遣多爾濟策登馳驛前赴軍營其可
否遣回游牧之處聽(臣)等酌議(臣)等查多爾濟
策登之弟及妻子所屬人等現與逆賊同居一
處并有訛言多爾濟策登已經正法者今聞
皇上格外施恩仍封公爵其所屬人等自必倍加感
激應令伊速回游牧曉示利害如能擒獻逆賊
奏請加恩倘敢黨同青滚雜卜仍俟進兵時一
併拏解治罪奏入報
聞
丙申
命奬賞軍前效力之順庫爾察克等
上諭軍機大臣曰哈達哈等奏稱達瓦藏布宰桑班
珠爾屬人順庫爾察克厄魯特台吉吹喇錫屬人
賽音察克賓巴等進兵哈薩克時派為嚮導行走
奮勉等語順庫爾察克等俱著賞給銀兩并其妻
子等送往察哈爾居住
庚子
定邊右副將軍兆惠等疏奏拏解策楞等赴京
日期
兆惠等奏言十月十六日據定西將軍達爾黨
阿派員解策楞抵(臣)軍營(臣)隨派護軍校伊三
泰等於十七日起程由巴里坤赴京再副都統
哈寧阿現在領兵將抵軍營玉保與哈寧阿同
行俟其到日亦即拏解赴京其副將軍扎拉豐
阿亦於十月十六日抵(臣)軍營(臣)即傳
旨授為公爵於十九日令其起程赴京奏入報
聞
辛丑
副都統唐喀禄疏奏赴科卜多辦理情形
唐喀禄奏言(臣)遵
旨於十月二十日赴科卜多承辦軍務查所存滿洲
察哈爾巴爾虎綠旗兵丁共一百八名馬七百
餘匹駝六百餘隻米三百餘石羊一千四百餘
隻(臣)現在妥協豫備俟郡王策布登扎布參贊
大臣哈達哈等領兵經過將牲隻口糧照數支
給至科卜多地近卡倫所餘兵丁一百餘名不
敷差遣請於撤回及臺站兵丁内酌量存留二
百名奏入報
聞
壬寅
參贊大臣哈達哈等疏奏領兵協擒青滚雜卜
情形
哈達哈等奏言(臣)奉
命隨同副將軍成衮扎布擒拏青滚雜卜今撤兵至
額爾齊斯地方復經成衮扎布調策布登扎布
至克木克木齊克地方會同舒明堵截逆賊(臣)
隨派索倫喀爾喀兵七百名交策布登扎布前
往餘兵五百名(臣)即帶領赴將軍成衮扎布處
聽候調遣再此次撤回喀爾喀王公扎薩克内
派貝勒那木扎爾車蘇隆公策登薩木丕勒同
副都統扎爾杭阿鄂博什管轄後隊兵丁前來
其親王巴扎爾什第貝勒沙克都爾扎卜貝子
達爾扎三達克多爾濟公恭格敦丹三都卜多
爾濟扎薩克根敦等俱請同往擒賊以圖報效
(臣)現帶領同行奏入報
聞
恩賞達什達瓦屬人口糧
上諭軍機大臣曰達什達瓦所屬人等自巴里坤移
駐鄂爾昆時屆天寒生計不免稍窘著加恩賞給
口糧三個月以示體䘏現據富森奏請派章京筆
帖式等協同照看達什達瓦屬人游牧事務著派
筆帖式一員領催一名馳驛前往
癸夘
諭和碩特汗沙克都爾曼濟嚴禁屬人搶奪事宜
上諭軍機大臣曰據雅爾哈善等奏稱沙克都爾曼
濟拏解偷竊馬匹厄魯特特穆爾得默爾等至巴
里坤請旨即行正法等語厄魯特等搶奪成風不
可不嚴加懲創特穆爾得默爾等即照所請正法
並著傳諭沙克都爾曼濟伊拏獲所屬竊盜人等
原可自行辦理今解送巴里坤請旨辦理甚屬恭
順伊屬人衆多必須嚴行禁止嗣後如有此等搶
奪為匪之人聽伊自行查辦毋庸解送巴里坤
命遣厄魯特都爾圖等赴瓜州駐防
駐劄巴里坤辦事大臣雅爾哈善等奏言十月
初十日鄂什喜卡倫送到厄魯特都爾圖等三
十二戶一百二十五人詢知係達什達瓦屬人
二十日送到厄魯特畢克等四十二戶一百五
十人詢知係達瓦齊屬人現俱遵
旨暫留巴里坤酌給口糧過冬俟明年春間再行遣
往奏入
上諭軍機大臣曰前經降旨令雅爾哈善派厄魯特
兵一千名駐防瓜州此次厄魯特都爾圖畢克等
著暫留巴里坤俟明年春間派入駐防瓜州兵内
遣往
丙午
諭副都統濟福等查辦車臣汗部落匪竊賊人事宜
上諭軍機大臣曰據濟福等奏稱查辦車臣汗部落
匪竊賊人因瑪尼巴達喇現在患病未及會辦其
齊木齊格特人等亦暫行慰諭緩籌辦理等語瑪
尼巴達喇尚屬年幼不諳事務今既患病毋庸會
同辦理伊部落内屬人滋事皆因德木楚克久在
軍營未獲經理所致今已撤兵回至游牧著濟福
等會同德木楚克妥協查辦至齊木齊格特游牧
地方與呼倫貝爾鄰近著密諭伊柱豫備兵丁聽
候調遣俟擒獲青滚雜卜後伊柱即領兵將齊木
齊格特人等辦理此時毋得洩漏
丁未
諭定邊左副將軍成衮扎布等籌議防範阿逆事宜
上諭軍機大臣曰阿逆奸狡性成現在尚未擒獲所
有一切緊要卡倫俱應設兵豫備近據順德訥奏
稱阿布賚將伊女與阿逆為妻並查出伊部落内
所獲厄魯特人等交與管轄等語是阿逆當此計
窮力竭猶復煽惑哈薩克斷不肯安靜無事必須
預為防範使逆賊無所逞其奸宄成衮扎布既深
悉喀爾喀烏梁海情形哈達哈又經深入哈薩克
一切地方形勢自應瞭然或應於額爾齊斯等處
派兵二三千名防守或更有緊要地方設卡防範
偶有騷動以逸待勞方為妥協如應先遣兵丁乘
其不備奮力擒𠞰亦即相機辦理著成衮扎布哈
達哈會同軍營大臣等悉心籌畫以副委任
諭定邊左副將軍成衮扎布等安插新降人等
上諭軍機大臣曰據成衮扎布等奏稱新來歸降明
噶特特楞古特綽羅斯等共四百戶酌量賞給口
糧即令前往原游牧再輝特台吉噶爾丹達爾扎
屬人前已給過口糧兩個月其續到戶口請一併
給與口糧等語此等新降之人前曾令其各回原
處地方昨經兆惠奏請暫行安插是以復降旨雅
爾哈善等今將新赴巴里坤人等暫給口糧過冬
俟明年再為籌辦今此項明噶特特楞古特綽羅
斯等應一體辦理著即賞給口糧令於現在所住
地方過冬其明歲如何遣回并令何人兼管之處
會同哈達哈等詳議具奏但特楞古特竒爾吉斯
人等若係古爾班和卓屬人即不應加恩俱著照
阿逆屬人之例賞給喀爾喀等為奴並著哈達哈
查明辦理再嗣後有似此投誠人等其在十戶以
内者送至察哈爾安插三十戶以内留烏里雅蘇
台等處給予口糧令其當差若至三十戶以上人
數衆多酌量在科卜多布延圖等處居住接濟口
糧仍遣回各原游牧成衮扎布等即遵照分别辦
理至噶爾丹達爾扎人等前次雖俱經賞給口糧
現在未能充裕著將新到戶口及從前已經賞給
口糧人等一體加恩再給口糧兩個月以示體䘏
命調撥馬匹赴巴里坤軍營
上諭軍機大臣曰現在巴里坤馬匹雖已敷用但尚
須多為預備且伊犁或尚有需用馬匹之處前降
旨方觀承購馬五千匹今已收槽餵養著將直隸
購買馬匹解往西安西安馬匹調往甘肅甘肅馬
匹調往巴里坤逐次更换調撥可免長途疲瘦之
虞而巴里坤得此馬匹尤覺應用裕如現又據黃
廷桂奏稱接四川總督開泰咨稱川省可撥馬一
千匹解甘備用等語並著傳諭開泰即於川省營
驛馬内揀選一千匹就近委員解交黃廷桂驗收
以備來春調遣
命移扎木參游牧於哲爾格西喇呼魯蘇地方
上諭軍機大臣曰據哈達哈等奏扎木參懇將伊屬
人等移住卡倫内游牧等語即照所請准其在哲
爾格西喇呼魯蘇游牧扎哈沁人等既與喀爾喀
連界居住著即令其在附近卡倫照喀爾喀等設
卡防守則伊等既得效力差委支領錢糧以資養
贍其喀爾喀兵丁亦可量行裁減著成衮扎布等
妥協辦理
定邊左副將軍成衮扎布等疏奏台吉諾爾布
等請移游牧地方
成衮扎布等奏言據二等台吉諾爾布呈稱我
同貝勒策登扎卜由游牧布延圖布拉克遷至
布克隨地方策登扎卜為青滚雜卜擒獲復遣
協理台吉班珠爾向游牧人衆煽誘叛逃我等
世受
國恩不肯附從今同協理台吉固穆扎卜阿喇卜坦
二等台吉拉旺三等台吉布精旺兌楚魯木等
各率屬衆俱遷至博羅哈卜齊爾地方俟厄魯
特達什達瓦人等遷移之後請往察罕扎輝等
處居住并請以所帶馬駝供應呼濟爾圖阿魯
托卜蔡各臺站等語(臣)等即照所請辦理俟擒
獲青滚雜卜後奏請加
恩奏入報
聞
平定準噶爾方略正編卷三十三
