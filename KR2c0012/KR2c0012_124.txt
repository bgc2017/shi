平定準噶爾方略正編卷七十
乾隆二十四年三月甲申
諭定邊將軍兆惠等撙節軍需各事宜
上諭軍機大臣曰兆惠富德等奏稱現在辦理進勦
官兵行裝鹽菜等項需銀四五十萬兩咨行定長
等以駝隻隨數運送而定長等行查兵數且必候
闢展駝隻臕壯再咨行永貴等將阿克蘇應辦米
石布疋各數覆到始行辦理恐悞軍行等語定長
等外任習風辦事每多推諉固屬見小而兆惠等
辦理進𠞰亦甚拘泥查先後觧送軍營備用銀兩
將及三十萬自足應用朕於軍行之費非有吝惜
但以官兵所需計之如衣裝布疋雖在内地購買
一時亦難得數十萬則回城所出有限可知至賞
給銀兩即暫時存貯候功成再行補給亦於伊等
生計有益此時官兵等若購買回人之物無裨實
用者尚應禁止豈可任其糜費且伊等從前所奏
捉生詢問及拘執霍集占等所遣回人一切情形
何以未見奏及又布魯特兵丁應否調用哈薩克
錫喇投來回部與否兆惠等進𠞰時務宜留心辦
理不可徒托空言其辦送兵丁之乾清門侍衞敦
察即著在軍營行走
命優䘏隨靖逆將軍納穆扎爾等陣亡得傷官兵
上諭軍機大臣曰兆惠等奏稱隨納穆扎爾等進𠞰
陣亡之侍衞官員十人兵一百五十餘名又得傷
兵六十餘名分别列單進呈造册送部等語前據
愛隆阿奏報侍衞奎瑪岱陣亡比即加恩照竒徹
布之例給與世職此次查奏之三等侍衞章武著
照奎瑪岱例藍翎班泰照三等侍衞例俱給與世
職吉林參領固爾特衣喀喇沁臺站四品參領錫
喇卜俱交部照例議䘏索倫驍騎校署參領喀爾
瑪勒圖領催署參領瑪提木保察哈爾驍騎校署
防尉阿穆呼朗護軍校署防尉齊旺扎卜前鋒署
護軍校納們俱著照現署職銜議䘏陣亡兵丁等
著交部照例議䘏至得傷兵丁從前舒赫德曾奏
報途遇脱出兵丁四名此六十餘名曾否與援兵
相遇及得脱情形著兆惠查明具奏
定邊將軍兆惠疏奏被圍後節次情形
兆惠奏言欽奉十二月三十日
諭旨以舒赫德所奏回人托克托默特來告臣等被
圍情形查明具奏查臣等自十月十三日結營
固守後賊見勢難即取亦掘溝築壘起立高臺
施放鎗礮二十二日決水衝灌我營臣即派官
兵掘渠引入下流數日内兼資飲用賊又掘溝
潛伏以葦埽自蔽欲行偷劫俱經擊退其賊所
立高臺四面俱有護身垜口施放雜木巴喇特
鳥鎗臣等即立高臺相對自二十二日至十一
月初十日吉林索倫察哈爾綠旗官兵等乘懈
攻奪賊始不敢登犯惟看守營壘十一日賊遣
吐魯番回人及我哨探得傷厄魯特隨將軍納
穆扎爾得傷察哈爾三人前來告稱霍集占抗
拒時波羅泥都本不知情今奉書請和情願捐
助口糧并求親信之人同行入
覲臣等拘留來人將從前頒發波羅泥都令擒送霍
集占阿卜都克勒木之
勅諭恭設几案令對陣回人捧去次日賊人仍申前
說臣遣額敏和卓所屬回人傳示云爾等小醜
何敢以和好為詞我大兵來問霍集占叛逆之
罪尚不悔悟求生計日兵馬雲集髫齓不留矣
賊計窮復施放鎗礮臣等即行抵敵并遣人逼
近賊營誘擒生口賊不敢出是月十六日十二
月初九日兩次派兵四百名分兩翼呼噪焚燒
賊營生擒三人奪取軍器牛隻正月初八日聞
數十里外鎗礮聲料必援兵是夜選兵千名造
雲梯衝出焚燒賊壘傷死千餘人生擒五十五
人奪軍器無算自此賊人退避惟遠駐賊騎防
守此次固守軍營仰賴
聖主威福
上天神佑靈蹟甚多即如臣等安營處喀喇烏蘇在其
北戈壁在其東南而我兵於深林中駐劄伐木
給用潰圍時尚餘二百餘株初憂乏水以賊人
引水灌營獲濟嗣後隨地掘井泉即湧出至正
月初旬井水忽涸營中拾取賊人鎗礮鉛丸萬
億每斫一木即墜落無數而我兵傷損甚少官
兵意氣奮發毫無憂懼之形至舒赫德所奏得
米百六十窖馬駝千餘隻雖屬𫝊聞但掘塹安
營時曾獲回人埋藏米穀二十餘處每處不過
一二石奏入報
聞
戊子
參贊大臣舒赫德等疏奏酌議回城田賦
舒赫德等奏言臣等前奏阿克蘇等回城歸附
後應行廣種地畝酌定租賦會同阿琿伯克等
公議具奏今議得從前準噶爾苦累回人多取
貢賦年來霍集占惟用威力挾制各城以致地
方凋敝今
聖主仁恩疊沛伊等捐輸糧石仍給以價值回衆無
不懽感臣額敏和卓查回人舊制徵收糧石係
十分取一載在經教至阿克蘇城乃舊汗之公
地收穫時則係平分又霍集占從伊犁同來回
衆墾種之地俱已閒曠昨因駐兵需糧回人等
交米二千四百石頗屬黽勉若將霍集占地畝
均給貧人除公地照舊徵收其餘地畝俱十分
取一伊等愈為樂業隨傳集阿克蘇賽里木沙
雅爾辦事人等曉示俱各情願遵行惟庫車甚
為殘破似應另議烏什現有貝勒品級伯克霍
集斯往辦馬匹請行文令其酌定將來平定葉
爾羌喀什噶爾再行定議辦理奏入
上從之
諭定邊將軍兆惠等查詢伯克霍集斯事宜
上諭軍機大臣曰適據舒赫德奏伯克霍集斯有往
烏什辦馬之舉伊果係抒誠效力或虚應故事俱
當察看酌量賞賚至前諭富德由特穆爾圖淖爾
進取喀什噶爾未免太遠若烏什有相通之路則
更便易亦詢之霍集斯酌量辦理一面奏聞
命齎欽差大臣關防給阿克蘇辦事大臣行文鈐用
己丑
申諭定邊將軍兆惠等酌停咨調馬匹銀兩
上諭軍機大臣曰吳達善奏據定長等咨稱兆惠調
取闢展等處存留索倫察哈爾兵五百名應撥馬
一千匹於二月二十八日出口又撥銀三十餘萬
由哈密觧送軍營等語辦理軍需當籌實濟不宜
徒張虚數現在阿克蘇等處會集官兵陸續趲送
馬駝量已足用此時調取兵馬已不及進𠞰之期
於内地徒增煩擾且兆惠等所辦如咨取賞銀四
五十萬多未妥協阿克蘇非内地都會可比豈必
需用如許銀兩致官兵人等任意糜費向來職貢
諸國出産金銀往來禁止越界今即擒獲霍集占
盡平回部亦仍係外藩豈可以中國財貨耗費於
回地而不知惜已諭吳達善此次兵馬出口後無
庸再為調撥其已撥之三十萬兩五吉接收後仍
存貯哈密以所辦駝隻運送口糧尚屬切要俱著
傳諭知之
庚寅
諭闢展辦事副都統定長等不必遷移臺站
上諭軍機大臣曰定長奏稱准巴禄咨送奏稿請將
哈喇沙爾至庫車一路臺站移向伊拉里克朱爾
都斯至賽里木安設水草較好但舊設臺站現運
口糧亦未便遽行裁撤等語朕經軍機處議以舊
臺行走一年既已熟習現在糧運絡繹只應酌量
添補馬駝若兩地俱設轉覺煩費應無庸議著𫝊
諭定長遵行至巴禄昨請辦理臺站今既不必遷
移即可前赴軍營其廵察臺站添補馬駝之處交
與定長辦理
辛卯
諭定邊左副將軍成衮扎布等派調堵截兵馬事宜
上諭軍機大臣曰成衮扎布等奏稱遵旨派調副將
軍策布登扎布等所領官兵除軍營滿洲喀爾喀
綠旗兵九百名仍留備用外酌派三十三卡倫兵
二百扎哈沁兵二百喀爾喀游牧兵六百共一千
名賞給整裝銀兩於四月起程其應補給馬駝或
折給銀兩另行具奏等語此次出兵特於搜捕嗎
哈沁之便堵截逆回霍集占等逃路現在布延圖
有兵三百著即派入數内將喀爾喀兵減半發往
聞塔爾巴噶台博羅呼濟爾俱可通俄羅斯著策
布登扎布等分兵兩隊堵截今派出副都統齊努
渾頭等侍衞烏爾登俱授為參贊大臣前往著策
布登扎布福禄齊努渾為一隊車木楚克扎布烏
爾登為一隊彼此聲息相通互為策應賊人自難
兔脱布延圖兵既經派出著扎隆阿德爾素即為
領隊大臣分作兩隊行走扎哈沁公扎木禪亦著
在領隊大臣上行走照例賞給整裝銀兩至伊等
軍營辦給馬駝不易適據桑寨多爾濟奏於庫倫
購得馬三千餘匹駝三百隻即𫝊諭令其送馬二
千匹駝一百隻至烏里雅蘇台策布登扎布等此
行不必太速亦不可過緩值此青草萌生伊等將
馬駝派給官兵沿途加意牧養應機奮勉又
諭曰桑寨多爾濟所購車倫馬駝先選臕壯之馬二
千匹駝一百隻送至烏里雅蘇台其餘送往索岳
勒濟等牧羣内牧養豫備至現在馬駝價值較前
稍昂可酌量增加已諭該部發銀五萬兩交伊收
領給價有餘即照所奏於恰克圖購辦馬匹其喀
爾喀游牧不必採買
命賞給喀喇沁臺站撤回章京署參領甘珠爾等十
人銀兩
軍營效力之厄魯特巴泰巴魯及家口等由巴
里坤來京
命於京城安插
壬辰
諭定邊將軍兆惠等偵探賊衆情形
上諭軍機大臣曰兆惠富德等前奏俘獲人口頗多
而未聞詢問情形曾屢諭令其具奏伊等合兵回
轉時沿途所有村堡亦豈未遇一人且休息月餘
與其閒住不若酌遣兵丁捉生詢問兆惠等當於
索倫兵内選精壯者四五百名辦給馬匹分為兩
隊前後行走偵探賊人若設有卡倫即行拏獲詢
問若全無防守則其力竭可知即以大兵陸續前
進掠其村堡則耕作之人必畏避入城倘遇大隊
賊人即或不能𠞰殺而見我兵分隊行走亦慮有
後應不敢前進即可捉生回營旋行釋放給以檄
文諭其但能俘獻霍集占餘人皆可不問賊衆未
有不動心者我兵撤後賊即再欲耕作而驚擾之
下亦已失時必至坐困即使賊人豫作準備示弱
相誘而我兵亦即撤回自不墮彼術中朕亦不加
譴責也且索倫精兵至四五百人賊亦斷不敢偪
若派兵前往著富德愛隆阿由屯帶領富德如往
和闐伊二人亦可分隊前進但覽伊等近日奏報
似不能如此辦理或馬匹不足亦當酌量行止此
旨著因便傳諭知之
癸巳
諭三等侍衞達爾黨阿等觧送馬匹事宜
上諭軍機大臣曰兆惠等奏稱兩路進兵以每人給
馬二匹及大臣侍衞官員乘騎計之共需三萬今
内地辦送之馬僅二萬三千餘匹而西安滿兵達
什達瓦兵丁乘騎即在其内其續調馬匹臕分平
常者尚在凉州等處飼秣查軍營兵幾及萬馬匹
全數送到尚屬不敷若再給西安等兵乘騎以致
疲乏且續送之馬稍遲亦不能趲送已行文駐劄
哈密等處大臣及送馬大臣等將所送馬匹仍由
朱爾都斯一路趲行不可欠缺送馬官兵應令乘
騎原馬或於兒騍馬内酌量添補其西安兵若已
派給馬匹仍撤出觧送令暫住闢展俟續到馬匹
辦給等語備𠞰馬匹自應多為辦送但西安滿兵
不惟備𠞰亦以押送馬匹若留住闢展則現在二
萬餘馬非達什達瓦之數百人所能照管著𫝊諭
達爾黨阿哈達哈等西安滿兵仍令前行惟每人
給馬一匹并勻搭行裝於應得馬匹内能撤出二
三千匹更善其達什達瓦兵若已給馬匹亦照此
辦理并𫝊諭哈密巴里坤闢展辦事大臣等知之
又
諭曰兆惠等所奏酌派馬匹一摺殊覺心神恇怯以
逆賊霍集占為大敵試思賊勢果強焉能兩軍會
合耶從前伊等進𠞰回部時已從準噶爾周行萬
里馬匹疲乏是以被圍朕即早為計及辦此二萬
餘馬匹從容觧送其力大勝於前而賊衆創殘之
餘豈敢仍行抗拒且内地馬匹果可寬裕購備自
必多為辦給即以治家之道譬之有餘固不妨誇
耀而不足亦未始不可通融其能者費少而盡合
機宜拙者費多而徒滋虚耗惟在實心實力善為
運用耳已傳諭送馬大臣等將派給兵丁馬匹量
為撤出仍令照看行走至若應援和闐則當如救
焚拯溺又不可以兵馬之多寡計即著傳諭知之
命陞賞效力之侍衞占頗圖等
上諭軍機大臣曰兆惠等奏稱愛隆阿從葉爾羌收
接臺站遇賊人七百餘塔蘇爾海巴圖魯三等侍
衞占頗圖常在哨探行走奮勇勦賊得傷吉林虛
銜藍翎領催圖音布得傷甚多馬中鎗斃前鋒哈
木圖庫署驍騎校哈爾吉納奮身救出俱能連射
斃賊效力可嘉占頗圖已加恩授為二等侍衞著
交部議叙圖音布賜號沙拉瑪海巴圖魯哈木圖
庫賜號克德爾巴圖魯哈爾吉納賜號楚庫爾巴
圖魯俱授為藍翎侍衞賞銀一百兩仍交部議叙
命閩浙總督楊應琚來京
上諭軍機大臣曰朕以西事尚未告竣軍需關係緊
要從前黃廷桂在日辦理一切動合機宜因念楊
應琚久任甘肅熟悉地方情形且能實心任事可
𫝊諭令其作速來京陛見面聆訓誨并將軍需事
宜悉心查閱以資督辦之效俟到時再降諭旨其
閩浙總督印務著楊廷璋署理浙江廵撫印務著
明山護理
甲午
諭定邊將軍兆惠等辦送馬匹及進𠞰事宜
上諭軍機大臣曰據達爾黨阿等奏稱通計馬匹出
口日期三月初三日全抵巴里坤擬從木壘至烏
魯木齊塔爾巴噶台朱爾都斯過庫庫努特嶺抵
阿克蘇現在送馬一萬六千匹以五百匹為一起
共三十二起以一日八起為率分派官兵管押等
語伊等辦理甚好昨兆惠等奏報行文撤出西安
滿兵馬匹令兵丁留住闢展朕諭量為抽撥仍行
押送諒達爾黨阿等亦未必據咨辦理看來送馬
一萬六千以兆惠軍營所存及舒赫德等所購回
人之馬計之不下二萬匹似不為少將來進兵時
令兵丁騎步兼行以紓馬力雖暫覺勞苦正可見
報效之誠惟宜乘機進取通融酌辦至此次進𠞰
昨諭兆惠取葉爾羌富德取喀什噶爾今思和闐
待援甚急富德即宜前往就近堵截痕都斯坦之
路兆惠自阿克蘇進攻葉爾羌時能擒獲渠魁固
善萬一竄至痕都斯坦等處與富德相遇自必成
擒或敗走至喀什噶爾兆惠一面追襲作速行知
富德就近夾攻似屬長策俱著伊等相機辦理
丙申
諭定邊將軍兆惠等撫䘏兵丁事宜
上諭軍機大臣曰近因明瑞來京朕詢以軍營情形
知兆惠被圍三月實為勞苦富德速往應援甚屬
奮勉伊等同心協力如此深為嘉予至合兵後未
稍為駐候亦未速往和闐皆意見不到處和闐設
有疎虞朕即念前功不加罪譴伊等自問於心安
乎又聞軍營綠旗兵病故者三百餘名圍觧時將
有病者續行護送又多致斃所派守護病兵之索
倫等取其鳥鎗而病兵不肯給與致有争奪之事
等語兵丁有病自宜撫䘏非可漠不相關且此等
病人尚能争奪鳥鎗非不可拯救者索倫兵雖嫻
於戰陣而護視病兵豈能體䘏惟知早取軍器交
官便可了事將軍等於兵丁當一體愛惜或令病
者乘騎前行而護視者步行相送方使衆心感服
何忍於棄置乃爾著將此等情節明白回奏再我
大臣等方遇艱難未嘗不一心黽勉至事體既過
則頓生同異此等習氣最宜深戒若能遵循朕訓
何功不成可因便傳諭知之
命優卹侍衞璊綽爾圖等
上諭軍機大臣曰據明瑞奏稱二等侍衞璊綽爾圖
三等侍衞拜達爾藍翎侍衞喀喇等俱以遇賊陣
亡深可憫惻璊綽爾圖等著加恩照富紹例議䘏
給與世職其散秩大臣達什策凌已諭兆惠等查
明旗分子嗣再行加恩議䘏
命奬賞吐魯番回人賚子翎頂縀疋
上諭軍機大臣曰舒赫德等奏稱阿克蘇回人托克
托默特見有嗎哈沁蹤跡告知吐魯番回人賚子
同索倫官兵等往追俱已收取供係厄魯特輝特
台吉為回人默默雅爾所獲明知故縱仍給以口
糧隠匿不報業將默默雅爾正法示懲等語額敏
和卓所屬回人賚子素能效力一聞有嗎哈沁即
行窮追深屬可嘉賚子著加著奬賞孔雀翎及頂
帶縀疋所擒之嗎哈沁即賞給額敏和卓可也
命參贊大臣愛隆阿仍以領隊大臣行走
戊戌
諭定邊將軍兆惠等酌派進𠞰官兵等事宜
上諭軍機大臣曰據達爾黨阿等奏稱准兆惠咨令
西安滿兵在闢展等處暫駐候續送馬匹再行辦
給但觧送馬匹必須多人照管不便留駐業經報
明將軍等語所辦甚是頃兆惠等以此具奏朕即
以西安滿兵兼為觧送馬匹仍著照舊前往今達
爾黨阿等所奏與朕旨適相符合看來兆惠富德
合兵後所辦事件前後多自相矛盾即如伊等昨
將巴里坤哈密等處存留之索倫察哈爾兵逐名
查出發往今又將西安滿兵存留全不計及二萬
餘馬匹應需兵若干觧送朕意與其將西安滿兵
留駐闢展不若截留軍營綠旗兵防守阿克蘇若
總不需用即發往屯田或竟令其各歸營伍現在
總兵楊寧已領綠旗兵五千名前往乘其新到或
可得力可傳諭兆惠等即遵照辦理適據明瑞奏
稱健銳營前鋒不待雲梯直薄賊寨屢次克捷已
奬賞翎頂等語此等奮勉之人仍應加恩著兆惠
等將先登陷陣官兵查出指名具奏候朕酌賞巴
圖魯號所得和闐信息若何作速奏聞
命以領隊大臣公明瑞為參贊大臣
己亥
命議叙辦送馬匹之大臣官兵等
上諭軍機大臣曰據明德奏稱辦送軍營馬匹二萬
四千有竒全抵巴里坤分隊起程等語此次進𠞰
馬匹所關緊要今自肅州妥協送至巴里坤甚屬
可嘉所有承辦馬匹之大臣官員著交部議叙其
送馬至巴里坤官兵著吳達善明德等查明具奏
將官員交部議叙兵丁酌量奬賞
命加參贊大臣公明瑞封號
上諭軍機大臣曰明瑞宣力軍前奮勉可嘉著加恩
賜號毅勇於伊所襲公爵晉封為承恩毅勇公
命陞賞軍營效力侍衞瑪格等并優䘏侍衞寧古禮
上諭軍機大臣曰明瑞奏稱二等侍衞瑪格三等侍
衞烏勒德克索倫奬賞藍翎前鋒署參領嘉哈圖
奬賞藍翎領催羅托在軍營奮勉效力等語瑪格
著加恩賜號哈什哈巴圖魯烏勒德克賜號格勒
爾圖巴圖魯嘉哈圖賜號伊德爾巴圖魯羅托著
授為藍翎侍衞賜號肯特克巴圖魯照例各賞銀
一百兩所奏陣亡之二等侍衞克丑巴圖魯寧古
禮著交部照富紹例議䘏給與世職
命賞乾清門三等侍衞塔瑪鼐整裝銀一百兩隨參
贊大臣明瑞馳驛前往軍營
庚子
申諭定邊將軍兆惠等曉示布魯特發兵事宜
上諭軍機大臣曰前諭兆惠等以可否令布魯特發
兵協𠞰事宜議奏今思若需用布魯特人當遣人
往伊等游牧曉示云大兵初攻葉爾羌時曾令爾
等派兵協助爾等以冬寒雪盛為詞尚非無故後
大兵雖稍稽捷奏而𠞰賊頗多今復整兵大舉逆
賊等無難計日就擒爾等歸順天朝蒙大皇帝厚
恩自當派兵協助以抒誠悃且為將來受恩之地
或不願發兵甚至欲助回人亦惟爾便但爾等游
牧距喀什噶爾不遠我兵攻取葉爾羌喀什噶爾
後再行定奪可耳爾等若仍以力量不足為詞亦
並不強爾協助惟霍集占等倘被廹投入爾境内
則自當速為縛獻若再漠然坐視必行根究矣如
此曉示看其言語情形若何再籌畫機宜具奏
諭定邊左副將軍成衮扎布曉示哈薩克事宜
上諭軍機大臣曰昨命策布登扎布領兵堵截逆回
及搜查嗎哈沁等所過之塔爾巴噶台等處與哈
薩克邊界甚近伊等甫經歸順見大兵壓境妄生
疑懼亦未可定今哈薩克入覲人等尚在歸途著
成衮扎布候前次起程之哈薩克使臣及此次出
痘新愈之俄羅斯蘇爾統等抵烏里雅蘇台時
告以西路大兵進𠞰回部恐逆賊等窮廹投往俄
羅斯經由爾等游牧因於北路派兵堵截若賊首
入爾境内大兵直入追捕斷不驚擾游牧爾等有能
擒獻者將軍大臣奏捷叙功大皇帝必加恩賞今
爾等回抵游牧可將此情節告之阿布勒巴木比
特阿布賚等通行宣示可傳諭知之
三等侍衞納蘭圖等以護送哈薩克入
貢馬匹進京
賜納蘭圖蘇朱克圖巴圖魯號賞銀一百兩隨明瑞
前往軍營其吉林前鋒珠爾薩等四人遣回游
牧
壬寅
命陞賞重傷官兵并酌留效力年久之侍衞等
上諭軍機大臣曰兆惠等奏稱軍營效力之藍翎侍
衞錫勒圖訥等十七人得傷較重業經平復懇請
留營𠞰賊等語伊等幸獲痊愈仍憤思報效深可
軫念著加恩將藍翎侍衞錫勒圖訥授為三等侍
衞索倫署參領喀爾庫准其實授驍騎校邁勒圖
巴爾虎俱授為防禦健銳營前鋒奬賞藍翎佛保
索倫領催奬賞藍翎雅喇木保俱授為藍翎侍衞
索倫馬甲拉爾竒魯昆濟木保高濟保錫敦車騰
固勒圖根敦俱授為領催察哈爾領催齊凌旺舒
克著授為驍騎校厄魯特奬賞藍翎都喇勒哈什
哈巴彦授為藍翎侍衞額敏和卓之護衞錫丕阿
雅斯巴圖爾霍集斯所屬奬賞藍翎阿里木巴圖
爾著將軍等酌量奬賞銀兩又
諭曰前諭令來京之副都統瑪瑺侍衞老格等據兆
惠奏稱伊等願留軍營效力等語瑪瑺等久在軍
前故准其更换昨富德進兵瑪瑺老格奮勉得傷
又令瑪瑺先同明瑞前來可傳諭兆惠等瑪瑺仍
遵前旨來京其巴圖魯侍衞老格等如行走尚能
出力即留營調遣或有名無實仍著來京其革職
效力之原任將軍錫特庫年已衰老亦著調回
議撥補駝隻事宜
參贊大臣舒赫德等奏言准兆惠等咨稱富德
往援和闐應需駝一千隻查阿克蘇並無另備
駝隻惟近准陜甘總督等辦送臺站軍糧駝隻
一千餘即於此項調撥但空缺必須撥補隨經
移咨軍營據覆稱現在咨取駝一萬隻即於數
内扣除臣等伏思内地購買騾頭較駝隻為易
而氣候水土亦相宜謹酌將所辦駝隻内用騾
一千頭抵補連鞍觧送以速糧運奏入得
旨軍機大臣速議具奏尋議軍需駝隻自應多為豫
備但務籌實濟若費繁道遠辦送疲乏又已踰
期亦屬無益今舒赫德所奏仍拘泥兆惠等所
咨一萬之數查上年冬季有觧送阿克蘇軍需
駝三千隻又西安滿兵達什達瓦綠旗兵丁及
節次糧運駝隻請令駐劄哈密闢展庫車大臣
等於所有駝騾内挑選將軍量為䭾載送至阿
克蘇視其臕分先後撥用大約可得駝數千隻
且籌運糧餉内地既送羊十萬餘隻闢展庫車
以往俱已屯田大兵前進正值麥熟亦可因糧
接濟則稍減運糧駝隻似亦無礙所有彌補駝
隻之騾頭應停其辦送如蒙
俞允則現在烏魯木齊牧放騾四百頭即交定長等
輕裝遣赴阿克蘇應用仍通行兆惠舒赫德定
長吳達善等遵照辦理奏入
上從之
阿克蘇辦事侍郎永貴疏奏添補兵丁衣服情
節
永貴奏言臣欽奉
諭旨將咨取兵丁衣服布疋作何賞給應否扣還之
處定議具奏查臣前與德舒酌議因進𠞰兵丁
衣服殘缺必需添補者移咨陜甘辦送布疋針
線俟送到時先儘阿克蘇等城駐防兵丁留用
餘俱觧送軍營添補進𠞰兵丁仍查造名册行
知哈密陜甘等處於應領鹽菜銀兩及本營錢
糧内坐扣還項奏入報
聞
丙午
命以西安滿兵撥補軍營缺額
上諭軍機大臣曰定長等奏准兆惠等咨軍營現有
綠旗兵及楊寧所領綠旗兵外再調屯田兵二三
千名辦給軍裝以及步兵萬人之數等語昨兆惠
等慮馬匹不足令西安滿兵暫駐闢展今又調取
綠旗兵前後辦理不相符合且此等兵丁步行前
至軍營力已疲乏亦不可用何如即將西安滿兵
補足缺額著即遵照辦理其屯田兵丁不必另派
戊申
命奬賞賽里木阿克蘇之伯克等
上諭軍機大臣曰據舒赫德等奏稱賽里木阿克蘇
之伯克等措辦馬匹接濟口糧甚為出力等語伊
等感激朕恩急公輸悃深屬可嘉現在賽里木總
管阿瓜斯伯凱及弟貝格齊俱在軍營效力著加
恩賞阿瓜斯伯凱二品帽頂戴孔雀翎貝格齊四
品頂孔雀翎辦理城守事務之密爾博羅特莫滿
亦賞給四品頂孔雀翎阿克蘇副總管頗拉特巴
卜商伯克尼雅斯親行田野勸課耕作著加恩賞
頗拉特巴卜二品頂孔雀翎呢雅斯四品頂孔雀
翎其益加黽勉以&KR0915;恩賚
命護軍統領努三等回烏魯木齊辦事
上諭軍機大臣曰今年哈薩克貿易人等恐來者較
多定長不習蒙古語言仍須諳練之員辦理現在
軍營領隊人多著𫝊諭努三永德等即回烏魯木
齊承辦哈薩克貿易事務多購馬匹以給軍用歸
途之便即可查勘屯田地畝遇有嗎哈沁賊衆亦
酌領綠旗兵搜𠞰
平定準噶爾方略正編卷七十
