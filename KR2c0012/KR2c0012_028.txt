平定準噶爾方略前編卷二十八
雍正九年冬十一月辛未
勅諭靖邊大將軍順承親王錫保
勅曰奉
天伐罪治世之常經鋤暴除兇安邊之遠略逆賊噶爾丹
策零者狂悖冥頑父子濟惡妄欲侵陵我屬國窺伺
我邊陲包藏逆心狡焉思邐若不深加懲創實為衆
蒙古之巨害是以命爾為靖邊大將軍統領滿洲蒙
古綠旗大兵一切事宜爾與副將軍和碩親王丹津
多爾濟和碩親王和碩額駙策凌振武將軍傅爾丹
等酌定方略公同計議而行勿謂己能而不納衆論
勿當事會而致失機宜勿恃兵強而輕視賊寇密偵
遠探備極周詳各路大兵及蒙古兵丁聽爾調遣凡
遇有警即遣發官兵應援撲勦有能擒斬賊首者奏
聞加恩優賞有情急來歸者加意撫恤其不抗拒官
兵者毋加殺戮兵將所過地方須申嚴紀律毋得騷
擾百姓毋得淫人婦女毋得離散人之父子夫婦毋
得損壞人之墳墓室廬毋得強取貨物毋得驅役平
民其或有臨戰退縮貽誤擾亂軍機者爾會同商議
文官四品以下武官三品以下即以軍法示衆官兵
有犯小過者會同商議徑行處治毋冺沒戎行之勞
績毋寬縦違法之弁兵法紀務極嚴明賞罰悉期公
當一切機宜爾商酌調遣振武將軍傅爾丹綏遠將
軍馬爾賽俱聽爾調度有應知會西路寧遠大將軍
者即行知會一同辦理爾其嚴重精詳殫心奮力克
奏膚功永清邊徼以副朕戡亂靖逆安民綏衆之至
意欽哉故勅
甲戌
加賞駐劄昂古里將士有差
上諭大學士等曰副都統黑色帶領在昂古里駐劄科
爾沁之兵離家二年效力行走領兵之科爾沁台吉
衮濟扎卜敖漢台吉羅卜藏著各賞元狐帽一頂猞
猁猻馬褂一件其餘台吉管旗章京副章京等各賞
銀三十兩參領佐領等各賞銀二十兩驍騎校等各
賞銀十兩兵丁各賞銀五兩
丁丑
給頗羅鼐銀印
大學士等議奏言據辦理西藏事務護軍統領
馬拉等奏言頗羅鼐蒙恩授為貝勒又令辦理
前藏後藏噶卜倫事務今具禀懇求印信以便
行文該管地方與軍機調發事務應如所請令
禮部鑄給辦理衛藏噶卜倫事務多羅貝勒銀
印一顆交於頗羅鼐掌管奏入
上從之
戊寅
命順承親王錫保辦理北路弁員陞補事宜
上諭大學士等曰各省出征之員未能即回本任者前
曾降旨著於十缺之中分出三缺為出征弁員陞補
之缺西路交與岳鍾琪北路交與馬爾賽題補今馬
爾賽授為綏遠將軍領兵駐劄扎克拜達里克其靖
邊大將軍印務已交與順承親王掌管嗣後題補北
路弁員著順承親王辦理
庚辰
命復旺扎爾貝勒原爵
上諭大學士等曰喀爾喀郡王旺扎爾前因追殺逃走
之烏梁海由貝勒封為王爵去歲軍營送駝悞期經
部議黜革此次出兵著賞給旺扎爾貝勒原爵同公
策凌旺布領兵前往
甲申
命加賞領兵往歸化城之副都統綽爾多銀二千兩管
轄索倫兵丁之侍衛博爾本察銀一千兩
乙酉
命給貝勒策登扎卜等屬人産業扎薩克圖汗策旺扎
卜等所失官駝馬免其賠償
上諭大學士等曰朕去歲屢降諭旨令喀爾喀等將妻
子牲畜向内遷移於嚴密處居住乃並不預行遷移
以致貝勒策登扎卜等旗分被賊劫掠牲畜傷損皆
不能遵旨之故耳昨傅爾丹奏請將策登扎卜之屬
下分給衆喀爾喀等養贍據此辦理甚不妥協應查
明戸口給與産業今扎薩克圖汗策旺扎卜奏請將
伊等被掠之官馬官駝令伊部落内照數賠補策登
扎卜屬下之人被賊擄掠朕深為惻然正欲施恩豈
有著落伊等賠補牲畜之理著俱寬免交與王丹津
多爾濟報銷
丙戍
命厄魯特貝勒多爾濟塞卜騰内移
大學士等議奏據靖邊大將軍順承親王錫保
奏言厄魯特貝勒多爾濟塞卜騰呈稱今年率
領所屬遷過推河不料台吉索諾木吹濟引誘
屬下四十餘戶一同叛逃現今所餘之人亦屬
難信請率令伊等向内遷移至歸化城等處游
牧居住應如所請奏入
上從之
戊子
命追封一等搭布囊丹巴為輔國公
大學士等議奏據傅爾丹奏稱管領喀喇沁兵
一等搭布囊丹巴從軍勦賊衝鋒力戰受傷入
骨今因傷發病故臣等遵
旨從優議䘏或贈為扎薩克一等搭布囊或授為輔國
公恭候
欽定奏入得
旨丹巴著追封輔國公世襲罔替
十二月辛夘
酌遣寧夏滿兵回本營
上諭大學士等曰前將寧夏滿洲兵丁派撥一千名往
西備備用今巴里坤大營已有滿漢兵三萬四千餘
名其寧夏滿兵應令仍回本營著將軍卓鼐挑選一
百名留在軍營聽用其九百名於明年春間著伊禮
布帶領回至寧夏
以一等伯欽拜為内大臣副都統阿岱為正紅
旗護軍統領俱仍留軍營
壬辰
命封西藏一等台吉噶錫巴那木扎爾塞卜騰為輔國
公
上諭理藩院曰西藏一等台吉噶錫巴那木扎爾塞卜
騰具奏謝恩進獻方物從前因伊父噶錫鼐於阿里
地方陣亡經頗羅鼐奏請將噶錫鼐贈為一等台吉
令伊子噶錫巴那木扎爾塞卜騰承襲聞噶錫巴那
木扎爾塞卜騰甚是勤勞效力伊又係康濟鼐之兄
子康濟鼐誠心效力始終不懈並無子嗣今將噶錫
巴那木扎爾塞卜騰格外施恩封為輔國公世襲罔
替
寧遠大將軍岳鍾琪奏報巴里坤圖古里克等
處屯田穫青稞三萬六百八十石有竒奏入得
旨下部知之
戊戍
靖邊大將軍順承親王錫保奏報鄂爾昆等處
屯田穫麥糜一萬六百三十石有竒奏入得
旨下部知之
庚子
命步軍統領阿齊圖等派領東路喀爾喀兵至軍營
上諭理藩院曰東路派喀爾喀兵三千名著步軍統領
阿齊圖去令侍讀學士查克旦與阿齊圖協同辦理
此派出兵丁每人賞銀五兩令查克旦同二等侍衛
阿敏道帶領至大將軍順承親王軍營照王指示之
處駐劄仍令兵丁等不時操演
甲辰
賞賚寧古塔副都統塔爾岱仍留軍營
靖邊大將軍順承親王錫保奏言據寧古塔副
都統塔爾岱呈稱
皇上恩旨念塔爾岱宣力可憫令回原任但大兵正值
滅賊之期是塔爾岱報國雪恥之日若負罪而
還無顔復見老母仰懇仍留軍前等語謹此代
奏奏入得
旨朕覽塔爾岱所奏為之惻然若准伊所請朕實不忍
若不准則軍中難得此練習之賢將今暫依所請賞
伊母銀一千兩再賞塔爾岱一千兩資伊用度
乙巳
上諭大學士等曰侍讀學士查克旦現今派往喀爾喀
地方操兵防範著給還侍郎原銜
丁未
降紀成斌為沙州副將以顔清如代之
上諭大學士等曰紀成斌久歴戎行曾有戰功是以朕
加恩用至總兵官後因大將軍岳鍾琪極力保薦謂
其可以大用始將伊擢用四川提督令在西路協贊
軍務上年岳鍾琪來京陛見將大將軍印信交與紀
成斌護理乃紀成斌隄防疎忽為賊人所窺始則盗
竊馬駝旣則逼近軍營無所忌憚此時紀成斌一籌
莫展幸頼樊廷等奮力出擊以寡敵衆大挫其鋒而
賊衆始退紀成斌之罪誠擢髮難數朕猶暫寬其罪
俾得黽勉效力以贖前愆乃伊一年以來怠忽逡巡
每見欽差大臣但言我實係巴里坤弁兵之罪魁紀
成斌有忝職守深負朕恩著革去提督改為副將交
與岳鍾琪凡有差遣之處令其效力贖罪若仍不知
愧悔著即參奏嚴究四川提督著陜西延綏總兵官
顔清如補授陜西延綏總兵著陜西沙州副將張豹
補授紀成斌著補授陜西沙州副將
加賞鄂爾多斯王查木陽等
上諭大學士等曰派出古爾班賽堪地方駐防之鄂爾
多斯王查木陽四子部落王阿喇卜坦多爾濟著各
賞銀一千兩鄂爾多斯台吉策旺多爾濟額默根索
諾木著各賞銀五百兩征𠞰準噶爾賊人喀爾喀貝勒
策卜登賞元狐帽一頂貂皮馬褂&KR0008;袍各一件銀五千兩
命副都統銜馬哈達等築扎克拜達里克等處城垣
大學士等奏請派員赴扎克拜達里克推河翁
吉三處修築城垣奏入得
旨扎克拜達里克地方著副都統銜馬哈達原任巡撫
圖理琛等前往推河地方著副參領桑吉柱等前往
翁吉地方著原任將軍來文等前往
以加副都統銜阿成阿為都察院左副都御史
加侍衛瑚習禮副都統銜俱仍留軍營
以寧古塔副都統塔爾岱為内大臣在軍營參
贊行走
戊申
陞正藍旗前鋒參領阿那布為本旗蒙古副都
統仍留軍營
庚戌
封喀爾喀扎薩克輔國公阿努里為固山貝子
壬子
命復貝勒阿寶郡王爵
上諭大學士等曰貝勒阿寶並伊子衮布在西路軍營
甚屬效力阿寶又帶所屬兵丁防範游牧殊為可嘉
著賞還伊郡王原爵
命左副都御史阿成阿為綏遠將軍馬爾賽參贊
癸丑
命喀爾喀郡王敏珠爾多爾濟等來京
大學士等遵
旨議覆據靖邊大將軍順承親王錫保參奏喀爾喀郡
王敏珠爾多爾濟扎薩克台吉成衮扎布調往
軍營逗遛不至扎薩克一等台吉鄂木布濟擅
離汛地回往游牧罪難寬宥請將伊等郡王台
吉俱行革退奏入得
旨王敏珠爾多爾濟之祖墨爾根濟農顧魯什希乃喀
爾喀内首領扎薩克從前恭順進貢後遇噶爾丹之
亂甚屬效力此次調兵敏珠爾多爾濟遲悞未到或
有别故著將敏珠爾多爾濟成衮扎布調取來京扎
薩克台吉鄂木布濟旣派在庫卜克爾地方駐劄伊
聞賊信私離汛地罪不可赦猶能保守伊之游牧未
被賊掠尚屬可矜著將鄂木布濟亦調取來京俱俟
朕面詢後再降諭旨
寧遠大將軍岳鍾琪奏報哈密塔勒納沁等處
屯田收穫青稞麥子共五千石奏入得
旨下部知之
丙辰
以護軍統領達爾濟為將軍駐古爾班賽堪
上諭大學士等曰古爾班賽堪地方駐滿洲蒙古兵五
千名甚屬緊要護軍統領達爾濟著給與將軍印信
令其總統鄂爾多斯王查木陽四子部落王阿喇卜
坦多爾濟俱授為副將軍原任散秩大臣四格巴咱
爾原任侍郎傅鼐俱賞給原銜與副都統瑚琳並在
參贊上行走達爾濟現在歸化城著減從馳驛來京
面請訓旨再赴軍營
戊午
和托輝特貝勒班第奏報移駐塞楞格河
靖邊大將軍順承親王錫保奏言臣遵
旨遣人詢問和托輝特貝勒班第現在移駐地方今據
呈稱本年秋間因準噶爾逆賊來犯由原駐桑
金達頼等處東遷至塞楞格河北山額格地方
駐牧聞逆賊逃遁已逾阿爾台山嶺仍由額格
地方前進來至塞楞格河同扎薩克根敦貝勒
車蘇隆等部落於南北兩岸駐牧山嶺險峻樹
木叢繁更兼河流深闊占據要害可以禦敵奏
入報
聞
北路軍營將士擊敗準噶爾賊夷於蘇克阿勒
達瑚得
旨議叙喀爾喀貝勒策卜登扎薩克台吉齊巴克扎卜
根丕勒齊旺協理台吉巴海額默根羅卜藏及
弁兵等俱賞賚有差
雍正十年壬子春正月丁夘
甘肅巡撫許容請禁諸部内移
許容奏言臣以沿邊要地或有蠢動加意防範
今准甘提凉鎮各咨稱准署督臣今貝勒丹衷
在阿拉克山阿勒坦特卜什等處駐牧並准其
部下人等至邊内貿易又據肅州報稱遵奉署
督臣安插公巴濟旗下領催哈喇等戸口於哈
魯鼐地方給以米麫茶封又據寕夏道府報稱
奉署督臣遵
旨安插公通摩克公巴濟人衆於阿拉善山後並將喀
爾喀部落扎薩克台吉鄂木布濟扎薩克台吉
多爾濟王格勒克雅木丕勒公拉旺公完舒克
等一體安插支給米麫茶封近又據地方官禀
報鎮夷口内紅布湖地方住有夷帳云是巴濟
公部落為賊衆迫脅逃避内地臣聞鎮夷口外
之巴濟公已叛歸準噶爾而伊等部落言稱避
賊豈可深信置之内地恐至藏奸且寧夏地土
平漫僅隔一阿拉善山並無險要凉之鎮番孤
懸塞北自凉抵肅徑竇繁多外通邊墻而諸夷
漸次逼處人心難測在查郎阿宋可進自必悉
心籌畫防範嚴密而臣鰓鰓過慮殊懷隠憂請
嗣後塞外附屬諸夷未奉
諭旨安插而伊等口稱避賊内徙者不許縱令入口即
有力量單弱不足禦賊而勢當應援者寧可遣
兵追護不宜拔帳近移伏惟
聖裁奏入報
聞
乙亥
上諭大學士等曰張家口外領兵駐劄之都統薩穆哈
著來京令都統綽竒副都統宗室滿珠錫禮前往綽
竒所管鑲藍旗事務著平郡王福彭署理
丙子
命給被掠王格勒克雅木丕勒公通摩克等産業口糧
署陜西總督查郎阿奏言臣遵
旨委遊擊朱竒芳等出口至阿拉克山貝勒丹衷處派
人協同詢問公通摩克等遷移遊牧之故今據
朱竒芳等禀前至諾顔哈喇見公通摩克回稱
王格勒克雅木丕勒在錐崙地方駐牧公拉旺
欲往哈魯鼐去扎薩克台吉鄂木布濟并巴濟
旗下佐領翁鄂柴等俱欲往綽確去此等地方
俱於阿拉善山甚近扎薩克台吉多爾濟與我
附近駐牧扎薩克台吉錫里扎卜仍在古爾班
塞堪我等産業牲畜俱被逆賊搶劫屬下之人
漸至饑餒兼無居住帳房仰懇給發口糧等語
臣查諾顔哈喇等處係喀爾喀游牧之地於哈
魯鼐阿拉善山甚近臣暫將王格勒克雅木丕
勒併公通摩克人等酌量給發茶麫帳房等物
其作何料理安插之處伏祈
皇上勅部議覆施行奏入得
旨大學士等議奏尋議王格勒克雅木丕勒公通摩克
等被賊劫掠今游牧俱係於諾顔哈喇等處駐
劄應派章京一員動支戸部銀二萬兩馳驛前
往將王格勒克雅木丕勒公通摩克屬下查明
戸口善加撫育台吉及屬下之人每家各賞牛
羊牲畜每人賞給銀六兩以製帳房其所賞之
牲畜於未滋生之前行文查郎阿交與寧夏官
員等辦理一年口糧賞給奏入得
旨公通摩克率屬下之人向内移行路遇賊人搶掠人
口牲畜甚為可憫王格勒克雅木丕勒之戸口牲畜
亦被劫掠著賞給二人銀各一千兩以為立産之具
餘依議
庚辰
署陜甘總督查郎阿奏防範哈喇等事宜
查郎阿奏言據大學士等咨稱甘州係沿邊要
地阿拉善山亦附近寧夏領催哈喇等二十七
戸係叛逆輝特公巴濟屬下安插於此究有未
便應飭令甘肅文武員弁嚴加防範不時稽查
將來作何安插之處再行酌議臣即密令甘提
臣宋可進寧夏鎮臣李繩武等會同文員加謹
防範小心查察令酌量安插於附近邊牆之内
嚴加管轄以固疆圉奏入報
聞
辛巳
厄魯特郡王額駙塞卜騰旺布移住喀爾喀河
命賞賚有差
大學士等議奏據厄魯特郡王額附塞卜騰旺
布告稱屬下人等現存游牧處有四百二十戸
其内有十四宰桑若將伊等移住内地其中未
出痘疹者多未免恐懼但現在游牧又與賊交
界伏乞
皇上施恩往東移於喀爾喀河附近居住甚便至屬下
人等牲畜並無倒斃傷損力能遷移等語應如
所請移住於喀爾喀河地方伊屬下人等旣稱
牲畜豐足力能遷移不必更加賞給奏入得
旨塞卜騰旺布屬下人等不隨逆賊誠心歸附伊主甚
屬可嘉著加恩賞給宰桑等銀各一百兩屬下人等
每戸銀十兩塞卜騰旺布感念朕恩不受準噶爾賊
人之欺誘屬下逃竄又效力往追著加恩賞銀一千
兩
癸未
鏡兒泉哨兵被傷
命議處寧遠大將軍岳鍾琪等
岳鍾琪奏言臣因入冬以來積雪甚深嚴飭卡
倫之弁兵祗令登城瞭望不許分遣遠哨乃駐
防鏡兒泉副將馬順陽奉陰違擅遣弁兵遠出
巡哨以致城北山内兵丁突遇賊夷被傷二名
衝失一名副將馬順隨遣遊擊楊玉守備張嵩
先後帶兵追趕賊夷遠遁其違令之副將馬順
理合參奏奏入得
旨鏡兒泉卡倫離軍營不及百里駐兵不少賊來即至
傷失兵丁一任遠遁岳鍾琪是何防範且安設卡倫
原為巡探如雪霧黑夜尤宜加意若止令登城瞭望
不許分遣遠哨以為恐有疎防是必將待賊臨城而
後防矣是何軍令岳鍾琪不知自咎僅以副將陽奉
陰違為詞朕實不解將岳鍾琪與副將等交部嚴察
議奏
甲申
命給駐劄古爾班賽堪將軍達爾濟建勲將軍印賞銀
二千兩
命議叙追勦準噶爾賊人功科爾沁郡王羅卜藏喇錫
巴林郡王桑里達扎頼特貝子特古斯翁牛特貝子
羅卜藏敖漢公額駙羅卜藏喀爾喀公敏珠爾屠巴
巴木丕勒多爾濟扎薩克台吉旺扎爾旺布達什丕
勒根敦諾爾布扎卜齊旺扎卜特克什策卜登喇卜
坦等各賞賚有差
寧遠大將軍岳鍾琪請築城木壘駐兵
從之
岳鍾琪奏言去年襲擊賊夷沿途細看有木壘
地方形勢險要兼可屯種若於此建築城池駐
兵二萬賊兵斷難飛渡而東再於巴里坤駐兵
一萬於魯克察克闢展等城添設官兵足一萬
之數如此則賊兵來時我軍互為犄角前後邀
截可令大創而去若將來木壘駐兵有未協之
處請將臣置之重典妻子從重治罪奏入得
旨木壘果為要隘之地可以堵截賊人來路又與魯克
察克等處互為聲援著照所奏定議舉行
丙戌
命選西北兩路將弁兵丁派往木壘等處
上諭大學士等曰木壘駐兵一事最關緊要若大將軍
岳鍾琪定議舉行可於綠旗兵丁内揀選二萬名遣
往其魯克察克等處應添兵若干亦酌量派出西路
蒙古兵丁較少應酌議添撥以資行間之用前京城
派往之驍勇兵一百名巴爾虎兵一百名額駙阿寶
屬下兵丁五百名俱著派去軍營所有歸化城之土
默特兵丁内挑選五百名鄂爾多斯兵丁内挑選三
百名一併帶往再北路副都統達什帶去察哈爾兵
一千名亦著往西路原任總管班第給與副都統職
銜令其與達什一同管領達什班第二人各賞銀一
千兩其察哈爾兵弁著順承親王酌量每人賞給銀
兩俾其行裝寬裕給與馬匹於二月杪三月初由阿
濟一路前去至阿寶之兵前曾降旨令於今春撤回
本游牧處今旣留在軍營著大將軍岳鍾琪量加恩
賞可即傳諭兩路大將軍知之又
諭曰侍郎顧魯軍前效力有年著授為内大臣在西路
參贊上行走賞銀一千兩又
諭曰綏遠將軍馬爾賽至軍營時著副都統阿岱前赴
順承親王處在參贊上行走
丁亥
命封公衮布為固山貝子
上諭理藩院曰厄魯特郡王額駙阿寶之子公衮布在
西路軍前甚屬效力著加恩封為固山貝子
平定準噶爾方略前編卷二十八
