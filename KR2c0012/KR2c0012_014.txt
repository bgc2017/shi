平定準噶爾方略前編卷十四
雍正二年夏四月乙巳
叙平定青海功
大將軍年羹堯已授為一等公將軍岳鍾琪已
授為三等公外授參贊蘇丹總兵官宋可進為
三等輕車都尉總兵官黃喜林為二等輕車都
尉按察使王景灝總兵官周瑛副將王嵩紀成
斌為騎都尉提督郝玉麟總兵官武正安為雲
騎尉以侍衛達鼐為副都統授騎都尉其餘有
功將士各擢賞有差
戊午
以青海平定功成
上御太和殿諸王貝勒貝子公文武百官以下上表行
慶賀禮
撫遠大將軍年羹堯奏擒阿布濟車陳台吉並
降喀爾喀扎薩克沙爾都台吉
年羹堯奏言侍衛達鼐副將紀成斌等率兵至
布哈色卜蘇擒獲阿布濟車陳台吉又喀爾喀
扎薩克沙爾都台吉來降奏入報
聞
丁夘
撫遠大將軍年羹堯奏𠞰定河州口外鐡布諸
番
年羹堯奏言河州口外鐡布等寨番人並青海
所屬劫掠道路猖狂妄行臣遺署河州副將岳
超龍等率兵進勦取四十一寨收服三十七寨
殺傷番賊二千一百餘人擒獲人口牲畜無算
悉實給官兵奏入報
聞
閏四月癸未
行獻俘受俘典禮
先是總理事務王大臣奏言青海大捷請獻俘
於
太廟
皇上親御午門受俘奏入得
旨平定青海實乃
皇考留貽之功故捷音到日恭告
景陵今造逆首惡吹喇克諾木齊阿喇卜坦温布藏巴
札卜等三人檻送來京朕令議獻俘
太廟之禮以慰
列祖在
天之靈諸王大臣等乃議請受俘歸功於朕非朕本意
也可否祗行獻俘不行受俘之禮諸王大臣等再察
典禮具奏尋議曰出師凱旋執獲醜類獻於廟社即
受俘於廷歴代行之典禮甚鉅應請
允行奏入
上從之至是以平定青海所獲逆俘吹喇克諾木齊阿
喇卜坦温布藏巴扎三人檻送至京行獻俘
禮遣官告祭
太廟
社稷越三日丙戌王以下文武百官齊集
午門前設鹵薄鳴金鼓
上御午門樓前楹升寶座受俘兵部官率楹送俘囚將
校以逆俘吹喇克諾木齊阿喇卜坦温布藏巴
扎卜三人至白練擊頸跪伏兵部大臣奏言所
獲俘囚謹獻
闕下
上命交刑部於是刑部官領
旨兵部官引俘出王以下文武各官行禮畢
上回宫是日賜檻送俘囚官各蠎縀朝衣帽鞾加賞銀
百兩兵丁各賞銀二十兩
庚寅
命順承郡王世子弘晟還京
上諭總理事務王大臣等曰策妄阿喇布坦來使已回
胡土克圖處事務亦竣前令順承郡王世子弘晟在
彼守獲今既無事著伊等從容回京
五月庚申
撫遠大將軍年羹堯奏勦桌子山碁子山番賊
年羹堯奏言莊浪謝勒蘇部番人倡惡竊據桌
子山碁子山又凉州南崇寺沙瑪喇木扎卜等
與蒙古通去年輒劫掠新城張義諸堡又郭隆
寺郭莾寺喇嘛脱走者煽動西寧納朱公寺朝
天堂加爾多寺諸番與莊浪番賊搆亂臣與奮
威將軍岳鍾琪及在西寧大臣等共議發綠旗
土司兵分十一路於四月十五日由西寧進兵
尋據岳鍾琪等報納朱公寺喇嘛番人悉降即
延小章嘉胡土克圖以朝天堂居之加爾多寺
諸番遣副將紀成斌張玉總兵官黃喜林等分
四路抵賊巢殺賊數百餘多死溝河中諸寺悉
燬又據報遊擊馬忠孝王大勲等殺賊於和石
溝遊擊王序吉范世雄敗賊於石門口凉莊道
蔣泂殱賊於喜逢堡而前鋒統領蘇丹率兵至
旁伯拉夏口番人詭辭來降蘇丹怪其蹤跡令
偵之則賊衆伏鎗且發遂率兵直抵賊穴殺賊
甚衆又凉莊道蔣泂搜勦碁子山破賊於巴洞
溝土司魯華齡殺賊於天王溝前後勦賊略盡
其賊首謝勒蘇部阿旺策零為先密寺喇嘛縛
之至軍岳鍾琪又率兵至鎮羌諜賊在木茂山
即遣校率兵截殺賊大殱餘賊悉棄妻子逃去
乃留總兵官宋可進凉莊道蔣泂令統綠旗土
司兵五千暫駐防守又守備馬光於寬溝殺賊
二十餘人賊潰散又先密寺番人數反覆且其
地與碁子山賊穴相連恐後復聚為亂已令其
地喇嘛諸番移居於加爾多寺外其先密寺已
燬之此次陣亡被傷綠旗土司官兵及所招撫
諸番戶口數俟核明具冊咨部奏入得
旨桌子山碁子山番賊甚屬兇頑倚恃地方危險屢行
刦掠大將軍年羹堯籌畫調遣令奮威將軍岳鍾琪
等統率官兵進勦於山險林密之處奮戰五十餘日
盡行勦滅黽勉效力克奏膚功永靖邊塞甚屬可嘉
此次勲績著將大將軍年羹堯及岳鍾琪等弁兵俱
從優議叙
辛酉
布隆吉爾副將軍阿喇衲有疾
命署固原提督噶爾弼署理以軍前正黃旗蒙古都統
蘇丹署理陜西固原提督以陜西西安左翼副
都統覺羅伊禮布署理陜西西安將軍
壬戌
命詳議青海善後事宜及禁約等事
上諭總理事務王大臣等曰自西陲逆賊羅卜藏丹津
等背棄國恩招集同惡殘其骨肉侵犯邊城朕命年
羹堯揆度機宜指麾將士犁庭掃漠迅奏膚功惟逆
賊犯塞之初邊民略被騷擾克敵之後居民安堵不
知有兵且士馬有飽騰之歡閭閻無轉運之苦支用
錢糧一無糜費昨因野番刦掠成性出没無常又令
奮威將軍岳鍾琪領兵搜捕餘孽將士用命於深山
林木之中轉戰五十餘日俱已蕩平從此鋒鏑永清
疆圉開拓今具奏善後事宜十三條又定禁約青海
十二事運籌周密措置精詳朕心嘉悅之至其所奏
善後諸事皆合機宜惟新闢地方宜廣屯種而欲令
五省有罪之人發往開墾恐此等之人未必習於耕
種又無室家可以羈留於邊塞之處少當留意耳爾
等一併悉心妥議具奏尋議曰據撫遠大將軍年羹
堯條奏青海善後事宜十三條一奏言青海諸
部宜分别功罪以加賞罰前者羅卜藏丹津侵
犯内地時貝勒塞卜騰扎爾輒來告我消息及
賊人來犯西川南川未嘗助賊首率所屬來歸
台吉噶爾丹戴青亦始終不肯助賊且與貝勒
盆蘇克旺扎爾併力戰敗吹喇克諾木齊賊以
是就擒又隨大兵出口效力扎薩克阿喇卜坦
乃察罕丹津之婿隨大將軍進勦效力並請加
封爵以示奬勸應如所請塞卜騰扎爾晉封郡
王噶爾丹戴青封固山貝子阿喇卜坦封輔國
公又奏言俘獲諾顔格隆乃土爾扈特台吉今
已為喇嘛隨提督岳鍾琪軍效力貝勒盆蘇克
旺扎爾前雖從賊已而自悔歸命願擒賊贖罪
請與來降公策凌諾爾布留其前所封爵以示
寬大應如所請各復其爵又言輔國公羅卜藏
察罕台吉濟克濟扎卜雖降前與貝子阿喇卜
坦巴爾珠爾阿喇卜坦擾亂内地請奪其爵為
民貝勒策零敦多卜貝子拉察卜雖降前數助
逆賊並請降所封爵以示懲戒應如所請羅卜
藏察罕濟克濟扎卜奪爵為民策零敦多卜降
為固山貝子拉察卜降為鎮國公一奏言青海
部落宜令分别游牧居住請如内扎薩克編置
佐領以申約束每百戶置一佐領其不滿百戶
者為半佐領其台吉悉授扎薩克於其兄弟中
選授協理台吉每扎薩克設一協領一副協領
一參領每佐領設一佐領一驍騎校四領催其
一旗有十佐領以上者增設一副協領二佐領
或增設一參領如蒙
俞允請令一等侍衛副都統達鼐暫留辦理其每年會
盟奏選其老成恭順者令充盟長不得私推以
致滋事並應如所請一奏言朝貢交易宜立期
定地請自雍正三年始於諸王台吉中定約人
幾何自備馬駝由邊外入京朝貢令分青海諸
王貝勒為三班三年一至九年一周其與内地
交易則定以每年二月八月二次交易令俱集
邊外臣相擇西寧西川邊外其地曰那喇薩喇
請定為中外互集之地不得移置届期令總兵
官遣將校率兵督視如有擅入邊牆者治之應
如所請但諸蒙古所需茶葉布麫等物其交易
期遠恐窘乏應令四時交易一奏言羅卜藏丹
津屬人吹宰桑實率先歸順請令於松潘口外
駐牧授以土百戶銜丹忠部下宰桑噶隆塞卜
騰達什等率數百人至松潘來降今駐潘州請
授以千百戶官並應如所請一奏言喀爾喀厄
魯特四部宜勿隸青海按諸部既非被擄之人
今青海諸王台吉咸歸德來降其助逆者悉皆
擒獲而喀爾喀部隨軍降者所在多有宜乘我
軍威令凡喀爾喀部不願為青海屬者請如青
海例編旗各置佐領增設扎薩克等令分駐勦
賊故地其願歸者聽之如此則青海之勢分而
喀爾喀台吉等莫不感勵應如所請一奏言西
番部人宜屬内地管轄凡陜西所屬甘州凉州
莊浪西寧河州四川所屬松潘打箭爐里塘巴
塘雲南所屬中甸等處並西番所在駐牧地自
明以來失撫治之道或為喇嘛耕種地或為青
海屬人交納租稅但知有蒙古而不知有廳衛
營伍諸官今西番歸化悉為内民應相度地勢
增設衛所以撫治之擇番人頭目心服於我者
給予土司千百戶土司巡檢等銜令分管之并
令附近道廳及增設衛所諸官管轄其應納糧
草較前所納數請減之以示寬大至近邊居帳
屋逐水草游牧者仍許其游牧均應如所請一
奏言青海所在宜加約束按青海巴爾喀木藏
危乃唐古忒四大部顧實汗據有之以青海地
宏敞可以牧養牲畜喀木人衆糧富遂令其子
孫分處二地嘗於青海游牧居處而喀木地納
貢賦焉藏危二地舊施予達賴喇嘛班禪喇嘛
供給香火今以青海叛盡取其地令四川雲南
諸官管理達賴喇嘛遣人到打箭爐貿易其駝
裝過察木多乍了巴塘里塘輒向所在喇嘛索
取銀各有差名曰鞍租至打箭爐為納稅用請
飭達賴喇嘛等不得收所在鞍租且請飭打箭
爐收稅官免其稅再每年請給達賴喇嘛茶葉
五千觔班禪喇嘛給減半均應如所請一奏言
喇嘛諸廟宜定例稽察西寧各廟喇嘛多者數
千少者五六百遂為藏垢納汚之藪番民為喇
嘛納租税與納貢無異而喇嘛輒私藏甲胄軍
器前者羅卜藏丹津叛喇嘛輒率番民與大兵
抗拒今臣於塔兒寺喇嘛選其老成者三百人
給與大將軍印信執照諭以學習清規請嗣後
定例廟舍不得過二百間喇嘛多者三百少者
十餘人每年稽察二次令首領喇嘛具甘結給
官至番民糧悉令地方官管理每年度各廟所
用給發且加給喇嘛衣銀如此庶可分别良否
官得以時稽察諸廟應如所請一奏言陜西邊
防宜嚴界限按邊外自黃河入中國處至河州
西寧蘭州中衛寧夏榆林莊浪甘州其間水草
豐美林麓茂密乃棄此不守以致蒙古諸部據
大草灘地以常寧湖為牧厰以故所在相通更
無阻礙請於西寧北川邊外上下白塔處自巴
爾托海至扁都口一帶創築邊牆悉建城堡則
西番部人妄行竊據之區悉為内地又肅州之
西洮賚河常瑪爾鄂敦塔拉等處膏腴之地應
募民耕種自布隆吉爾修城駐兵後可漸致富
饒至寧夏險要無過阿拉善山顧實汗諸孫及
額駙阿寶等舊悉居山後游牧今或徒置山前
請令阿寶等嚴飭所屬仍令各歸阿拉善山後
則山前營盤水長流水等處悉為内地並應如
所請一奏言甘州等處宜增設官按甘州西寧
疆界相接應於此兩處設立營汛至青海巴爾
處鹽池自古屬内地後竟棄之塞外蒙古等至
西藏噶斯等處道必出此應速取之於新設邊
内大通河設一總兵兵三千管轄中左右三營
於大通河南設一參將兵八百大通河北設一
遊擊兵八百鹽池設一副將及左右二都司兵
一千六百四川邊外單噶爾斯處移鎮海營參
將兵一千駐劄再拉科闇們等處各設一守備
兵二百五十恒鈴子處移南川守備兵五百駐
劄其南川舊營留一千總兵百人至西寧宜改
設同知移西寧通判於鹽池駐劄令其辦理稅
務再河州保安堡應設一遊擊一千總一把總
兵四百歸德堡應增設一把總兵二百令悉隸
西寧總兵道員等管轄則蒙古不敢覬覦番民
有所依賴並應如所請一奏言打箭爐等處亦
宜增設各官青海既平凡巴爾喀木部人悉應
收集除羅隆宗以東察木多乍了等處並隸胡
土克圖管轄其餘諸番頭目悉應給與印信執
照令與内地土司同打箭爐外木雅吉達處請
設總兵遊擊守備以下等官兵二千人雅龍江
中渡處設一守備二千總兵五百里塘巴塘所
屬吹音等處設一守備兵二百里塘地當四衝
請設一副將一都司兵一千二百鄂羅為諸路
咽喉請設一參將兵六百巴塘形勝要害請設
一遊擊兵五百宗都當雲南孔道請設一參將
兵千人並令新設總兵官統轄以為雲南四川
兩省聲援又青海所屬左格諸番請亟移之内
地又阿巴土司頭目墨丹住等率兵進勦屢有
功請給與安撫司銜不隸青海管轄又黃勝關
外潘州舊城請設一遊擊兵六百阿巴地形山
河四繞請設一副將一都司兵一千五百黃河
兩岸渡口請設一守備兵三百悉隸松潘總兵
官統轄里塘增設一同知令掌軍糧收納番人
貢賦如此則南至雲南北至陜西皆可援助並
應如所請一奏言邊地軍士宜各歸併裁汰今
西寧設總兵官留兵四千便可足用請裁五百
歸大通鎮屬甘凉莊浪等處其餘營汛兵可裁
一千寧夏既增駐滿洲兵其綠旗兵亦可裁一
千改為四營以後營遊擊以下等官補入大通
鎮標四川重慶川北二鎮請設副將都司守備
千總把總等官裁二總兵六遊擊遵義䕫州兩
協四遊擊亦請汰之化林一副將兵千人請改
置一遊擊留兵五百並應如所請一奏言邊内
地宜開墾屯種西寧邊牆以内田並可耕布隆
吉爾所在修築城垣請發直隸山西河南山東
陜西五省軍罪當遣者盡往大通布隆吉爾等
處墾種按今大通駐兵三千其子弟親戚及西
寧民人願往屯種者甚衆大通河可毋發往惟
布隆吉爾遠在邊外人不願往應如所請勅下
刑部並直隸山西河南山東陜西五省僉妻軍
犯中除盜賊外有能種地者即發往布隆吉爾
令地方官動支正帑買給牛具籽種三年後起
科如例一奏言諸番部落宜加意撫綏今兵事
竣臣當遵
旨回西安辦理三省事務暫令奮威將軍岳鍾琪駐劄
西寧留兵四千令其統束其撫遠大將軍印信
現今策妄阿喇布坦遣使請罪請俟撤回諸路
將軍時臣即繳上收貯内庫再甘州黃番諸部
落乘我軍威召集撫綏亦可以禦青海臣與岳
鍾琪議俟七八月馬匹肥壯親率兵由西寧口
外到甘州招撫諸番並應如所請至年羹堯奏
請禁約青海十二事一朝見入貢定以限期一
不得自稱盟長一番子唐古忒部人勿令擾累
一喀爾喀輝特土爾扈特部落不令青海據為
屬下一編置佐領不許違拒一中外交易定地
約時以上六事臣等已於善後事宜内議定其
餘六事一背貳者必勦一遣官捧
諭往者不論品秩崇卑王公以下跪迎餘相見以賓主
禮一恪守分地不得強據一使者商賈往來母
劫掠一父没不得娶繼母及強娶兄弟之妻一
察罕諾們汗喇嘛廟中不得妄聚議事並應如
所請奏入得
旨所議甚屬周詳依議
六月己夘
移殺虎口等處軍臺於張家口外
總管阿爾台路軍臺宗扎卜奏言阿爾台路軍
臺四十七處除十二站不移如故其自殺虎口
扎克拜達里克城所設軍營三十五站水草不
佳道里迂遠請移設張家口外理藩院議覆如
所請奏入
上從之
乙酉
命調都統丁夀還京
上諭總理事務王大臣等曰丁夀在軍前年久朕欲調
回另用著議奏尋議曰都統丁夀自阿爾台率兵往
巴里坤方今巴里坤有將軍富寧安吐魯番有
都統穆森統兵分駐請令丁夀以所率兵屬富
寧安就近遣大臣管轄令丁夀馳驛來京奏入
上從之
勒平定青海碑文於國學
禮部奏請
御製平定青海碑文勒石國學頒行天下以昭功德
御製碑文曰我國家受
天眷命撫臨八極日月所照罔不臣順遐邇乂安兆人
蒙福乃有羅卜藏丹津者其先世顧實汗自國初稽
首歸命當時使臣建議畀以駐牧之地其居雜番羌
密近甘凉我
皇上聖祖仁皇帝睿慮深遠每厪於懷既
親御六師平定朔漠威靈所加青海部落扎什巴圖爾
等震讋承命
聖祖仁皇帝因沛殊恩封為親王兄弟八人咸錫爵祿
羈縻包容示以寬大而狼心梟性不可以德義化三
十年來包藏異志朕紹登寶位優之錫賚榮其封號
尚冀革心緝寧部衆而羅卜藏丹津昏謬狂悖同黨
吹喇克諾木齊阿喇卜坦温布藏巴扎卜等實為元
惡謂國家方宏浩蕩之恩不設嚴密之備誕敢首造
逆謀迫脅番羌侵犯邊城反狀彰露用不可釋於天
誅遂命川陜總督太保公年羹堯為撫遠大將軍聲
罪致討以雍正元年十月師出塞自冬涉春屢破其
衆凡同叛之部落戈鋋所指應時摧敗招降數十萬
衆又降其貝勒貝子公台吉等二十餘人朕猶閔其
蠢愚若悔禍思愆束手來歸尚可全宥而怙惡不悛
負險抗違乃决翦滅之計以方略密付大將軍年羹
堯調度軍謀簡稽將士用四川提督岳鍾琪為奮威
將軍於仲春初旬禡牙徂征分道深入搗其窟穴電
掃風馳搜剔巖阻賊徒倉皇糜潰窮蹙失據羅卜藏
丹津之母及謀逆渠魁悉就俘執擒獲賊衆累萬牲
畜軍械不可數計賊首逃遁我師踰險窮追獲其輜
重人口殆盡羅卜藏丹津孑身易服竄匿荒山殘喘
待斃自二月八日至二十有二日僅旬有五日軍士
無久役之勞内地無轉輸之費克奏膚功永清西徼
三月之朔奏凱旋旅鐃歌喧轟士衆訢喜四月十有
二日以倡逆之吹喇克諾木齊等三人獻俘
廟
社受俘之日臣民稱慶伏念
聖祖仁皇帝威靈震於遐方福慶流於奕葉用克張皇
六師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌
俾烽熢永息中外人民胥享安阜實成
先志以懋有丕績廷臣上言稽古典禮出征而受成於
學所以定兵謀也獻&KR0008;而釋奠於學所以告凱捷也
宜刊諸珉石揭於太學用昭示於無極遂為之銘曰
天有雷霆聖作弧矢輔仁而行威遠寧邇維此青海
種類實繁錫之茅土列在藩垣被我寵光位崇禄富
負其阻遐禍心潛搆恭惟
聖祖慮遠智周睠念荒服綏撫懷柔朔野既清西陲攸
震爵號洊加示之恩信如何兇狡造謀逆天鼔動昏
憝寇侵於邊惟彼有罪自干天罰桓桓虎貔爰張九
伐王師即路冬雪初零日耀組練雷響鼙鉦蠢兹不
順敢逆戎旅奮張螳臂以當齊斧止如山嶽疾如雨
風我戰則克賊壘其空彼昏終迷曾不悔戾當翦而
滅斯焉決計厲兵簡將往擣其巢踰歷嶔嶇坦若坰
郊賊棄其家我縶而獲牛馬谷量器仗山積蹇兔失
窟何所逋逃枯魚游釡假息煎熬師以順動神明所
福旬日凱歸不疾而速殪彼逆謀懸首藁街獻俘成
禮金鼓調諧西域所瞻此惟雄特天討既申羣酋惕
息櫜戈偃革告成辟雍聲教遐暨萬國來同惟我
聖祖親平大漠巍功焕文邁桓軼酌流光悠久視此銘
辭繼志述事念兹在兹
辛丑
撫遠大將軍年羹堯奏移降番噶住等於一司
魯華齡處并撤進勦官兵
年羹堯奏言據岳鍾琪報進勦碁子山桌子山
謝勒蘇所屬諸番殺傷賊目班第瑪雅及賊衆
餘悉奔竄山中即遣署總兵官宋可進統兵進
勦賊番頭目噶住率男婦老弱一千一百六十
二人來降已受之但仍居桌子山恐日久生事
請移於土司魯華齡處令其約束其四川陜西
綠旗土司官兵已撤回奏入報
聞
八月乙亥
撫遠大將軍年羹堯奏雙篷諸番來降進勦拉
扁二寨
年羹堯奏言據岳鍾琪報副將張玉率綠旗土
司官兵出口至歸德堡其雙篷攢都澤蓋博拉
諸番頭目各以其屬來降兵至薩喇分二路進
勦拉扁上下二寨殺傷回賊無算撫其餘人安
插如舊奏入報
聞
撤駐劄凉州等處兵
撫遠大將軍年羹堯奏言平定青海功成前者
調集駐防凉州等處西安滿洲兵一千白柴達
木調還察哈爾兵一百駐劄松潘所在四川滿
洲兵五百駐劄甘州鄂爾多斯土默特兵一千
駐劄山丹大同兵一千駐劄布隆吉爾滿洲蒙
古烏拉索倫察哈爾厄魯特兵二千悉令原管
將校陸續統領撤回奏入報
聞
戊戌
命議叙𠞰撫歸德至松潘口外諸番功
上諭兵部曰青海既平之後凉州莊浪所有賊番以次
勦撫官兵效力歴著功勲今大將軍年羹堯等奏稱
乘川兵回汎之便並將歸德至松潘口外一帶番族
或勦或撫悉無梗化殊屬可嘉在事有功人員著於
勦撫桌子山之外另行議叙
九月辛丑
特給丁夀騎都尉世職
上諭總理事務王大臣等曰阿爾台處軍事已竣著將
軍功議叙將軍丁夀特給騎都尉世襲罔替議叙時
仍照伊應得爵級歸併計算
癸夘
命停捐納事例
上諭總理事務王大臣等曰開例捐納少助軍需原屬
一時權宜非可行之久遠
皇考曾屢言捐納非美事朕纘承大統亦以軍需浩繁
戶部供支不繼捐納事例仍暫開收今仰賴
皇考在天之靈西邊軍務將已告竣即現有需用錢糧
之處為數無多著將戶部與陜西各項事例即行停
止其運糧赴巴里坤及肅州所動西安藩庫銀兩悉
作正項報銷
平定準噶爾方略前編卷十四
