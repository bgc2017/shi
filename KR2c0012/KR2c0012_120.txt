平定準噶爾方略正編卷六十六
乾隆二十三年十二月己巳
參贊大臣扎隆阿等疏奏擒獲烏梁海逃犯恩
克
扎隆阿等奏言准郡王車木楚克扎布咨十月
十七日同内大臣察達克等在吹河派兵分隊
捉生詢問逃犯恩克蹤跡旋獲同逃之扎巴濟
克四戸人口又獲其屬人鄂特赫錫等詢知恩
克在蘇穆勒圖十一月初九日又獲其弟哈齊
克行至蘇穆勒圖拏獲恩克之姪塞卜騰及其
家口聞恩克在伊妹壻克爾奇里克游牧其地
大山深林恐聞風逃匿令察哈爾三等侍衛額
爾德尼藍翎侍衛羅卜章署參領薩第喀爾喀
參領吹烏梁海章京扎瑪默勒塔勒克等官兵
夤夜步行拏獲恩克克爾奇里克及同逃人等
將恩克之妻給與察達克同逃之妻子分給兵
丁又據布延圖卡倫報稱恩克等於十二月初
一日解到住宿是夜克爾奇里克逃走等語臣
等即派兵行文拏緝其疎防之員查明議處奏
入
上諭軍機大臣曰據扎隆阿奏稱車木楚克扎布領
兵拏獲逃犯恩克等甚屬效力著加恩賞緞六端
察達克賞緞四端所有索倫察哈爾官兵著查明
交部議敘察達克所領兵丁前雖賞給口糧今既
拏獲逃犯著加恩同喀爾喀等官兵俱酌量賞給
銀兩以示鼓勵
諭辦理屯田副都統職銜定長酌給策應官兵駝隻
上諭軍機大臣曰據黃廷桂奏稱富德等前進官兵
需用駝隻俱以預備糧運之駝供應其巴禄瑚爾
起等陸續進發亦在所必需若不加以撙節則次
年糧運轉致周章已行文定長等所有續到闢展
駝隻俱令牧養不得輕為派撥等語雖為來年糧
運起見然策應兆惠更屬目前要務不得不權其
緩急可傳諭定長等辦理各隊官兵起程若馬匹
疲乏仍以駝隻接濟不可拘泥黃廷桂來文致有
遲滯
諭大學士陜甘總督黃廷桂查辦軍營逃病兵丁
上諭軍機大臣曰據黃廷桂奏稱遵旨查辦雅爾哈
善等所領綠旗兵丁脱逃案内其中有實係抱病
在途似與無故脫逃者不同現咨屯田大臣等將
沿途逃病兵丁解訊確情定奪等語兵丁中道脱
逃自應治以軍法若實因患病留後則情事迥不
相侔豈可漫無區别乃雅爾哈善身為將軍馬得
勝專司提督而於士卒之是逃是病一切付之不
問亦可謂太無紀律矣且兵丁内有患病之人既
不令隨時稟報又不派員照管及給與口糧以資
調養甚至有流落者即此一事觀之雅爾哈善馬
得勝二人之罪可勝誅乎今事後查辦雖有除名
糧冊其中詭逃為病者亦恐不免何足為據若徒
紛紛質對或承辦之員不能妥協未必盡無冤抑
總之罪在雅爾哈善馬得勝著黃廷桂查明兵丁
逃病情由如患病屬實但革去名糧免其治罪
大學士管陜甘總督黃廷桂疏奏親驗馬匹起
程日期
黃廷桂奏言臣前奏擬於本月初四日親往甘
州涼州一帶查驗馬匹今蕭州所養馬匹臣俱
飭交甘肅道輔德寧夏道勒爾謹等公同加意
飼秣初四日起程先至甘州續至涼州查驗督
率務宜及時飼秣一律臕壯臣再回肅州其續
到事件臣率同涼莊道明德洮岷道程燾俱於
途次辦理奏入報
聞
諭大學士管陜甘總督黃廷桂酌議賞給送馬官兵
上諭軍機大臣曰據同福柱奏稱黃廷桂調撥營馬
二千匹至涼州餧養伊親行送往并派協領瑚柱
等作九起行走等語解送馬匹之滿洲綠旗官兵
沿途所需行糧有無應給官項伊等至涼州照看
飼秣時應如何加恩賞給可傳諭黃廷桂查明議
奏再降旨賞給以示體恤
壬申
參贊大臣扎隆阿疏奏拏獲逃犯克爾奇里克
扎隆阿奏言臣前奏逃犯恩克親黨克爾奇里
克於解至布延圖卡倫時復行逃脱押送之索
倫奬賞藍翎喇卜坦等比即追捕十二月初五
日至烘郭爾鄂隆之源追及克爾奇里克走入
烏梁海副都統赤倫所屬馬甲根敦扎卜處因
協同拏獲臣等即嚴加鎻縳派員看守於初八
日起程解京奏入得
旨赤倫根敦扎卜及效力官兵俱著酌量賞給以示
鼓勵
癸酉
諭定邊將軍兆惠等查奏各隊效力官兵
上諭軍機大臣曰據努三等奏稱伊等於庫車等處
遇新派各隊官兵俱疾速行走計十二月初旬可
俱抵阿克蘇等語此次大臣侍衛官員兵丁同心
協力晝夜行走甚屬奮勉如此方是滿洲世僕朕
心深為軫念前諭將軍營奮勉官兵查明具奏可
再傳諭兆惠此次效力之大臣侍衛官兵等俱著
查明註冊俟功成之日定沛恩施以酬勞績
諭辦理屯田副都統品級定長豫備哈薩克貿易事
宜
上諭軍機大臣曰據定長奏哈薩克阿布賚遣伊屬
人至烏魯木齊懇求貿易并與從前將軍等遣往
哈薩克之寧古塔兵丁雅呼同來即派原任道員
成德前往經理又將阿布賚呈將軍大臣文書進
呈哈薩克既遣人前來自應准其貿易覽阿布賚
呈文則後此仍有貿易之人若果如所約亦照此
次辦理但呈文中有雅呼等兩次帶領伊等貿易
懇將軍大臣奬賞以示鼓勵等語可傳諭定長伊
貿易人等若代雅呼懇求即示以我等所辦者惟
貿易事務至保舉效力之人則不敢干預爾等俟
親見將軍時稟告若雅呼佯為不知即無庸向說
若亦私自懇請即令其來京候旨仍將伊等言語
情形具奏
甲戌
命辦理屯田按察使納世通前往阿克蘇辦事
上諭軍機大臣曰納世通奏稱舒赫德現在領兵前
進辦理阿克蘇事務惟永貴一人請前往協辦等
語著照所請前往阿克蘇協同永貴辦事哈喇沙
爾事務著書山辦理定長范時綬仍著駐劄闢展
承辦一應事務
諭定邊左副將軍成衮扎布酌辦哈薩克使臣來京
上諭軍機大臣曰昨據定長奏稱哈薩克阿布賚之
兄阿布勒瑪木比特遣其子俄羅斯蘇爾統等三
十餘人隨喀喇沁臺站章京納旺前來入覲貢馬
由烏里雅蘇台行走已傳諭納旺令其帶領速行
於上元節前到京如馬力不及亦不必勉強仍傳
諭成衮扎布哈薩克所貢馬匹若隨同行走未免
遲滯著先令使臣馳驛起程將貢馬暫留軍營從
容牽送
乙亥
諭定邊左副將軍成衮扎布酌量賞給追賊官兵
上諭軍機大臣曰福祿奏稱喀爾喀協理一等台吉
鄂木布濟索倫佐領錫爾伯圖等領兵拏獲盜竊
卡倫牲隻賊人滿塔克等應請正法示衆其家口
分賞兵丁等語福祿得親扎卜俱著交部議敘仍
加賞得親扎卜緞六端多爾濟車登達什朋楚克
車都卜鄂木布濟錫爾伯圖等及效力兵丁俱著
分别賞給緞疋銀兩
恩免和托輝特之烏梁海本年未完貢賦
上諭軍機大臣曰據成衮扎布等奏稱和托輝特之
特斯奇木托濟錫爾克騰等四部烏梁海共十六
鄂拓克一千一百餘戸内五百餘戸尚能交納貢
賦餘皆無力現在收取伊等貂鼠猞猁猻狼狐等
皮張及鵰翎麝香等物除麝香不准充貢餘物量
其所值以每戸三貂計算僅得一百七十一戸其
未完之項請於次年帶收等語此等烏梁海受青
滚雜卜擾害生計俱屬艱難著傳諭成衮扎布將
伊等未完貢賦加恩豁免乃令莫尼扎卜曉示伊
等從前何等苦累今為大皇帝臣僕除正供外並
無額外需索現在未交皮張又行寬免嗣後爾等
應納貢賦務如數交收不可有意希恩仍致缺少
莫尼扎卜辦理烏梁海事務頗屬效力著加恩賞
給緞疋
丙子
諭參贊大臣舒赫德等查補調回卡倫兵丁等事宜
上諭軍機大臣曰據舒赫德呈報軍機處因送回納
穆扎爾等家人之便將效力年久之察哈爾佐領
巴雅爾暨兵丁四十四名撤回巴里坤等語察哈
爾兵調往軍營多用於卡倫臺站所關甚要不可
懸缺可傳諭舒赫德清馥此等撤回兵丁有原在
卡倫臺站者自應將新派之察哈爾兵補缺納穆
扎爾等之行裝至巴里坤清馥即給與驛馬由西
安一路來京又所報同行有三等侍衛章武藍翎
侍衛班泰等家人前愛隆阿奏報納穆扎爾三泰
信息祗有侍衛奎瑪岱未及其餘侍衛官員俱著
兆惠舒赫德查明奏請優卹
諭定邊左副將軍成衮扎布等查辦擒獲逃犯及疎
防旋獲之官兵等
上諭軍機大臣曰據扎隆阿查奏擒獲恩克等之烏
梁海章京等或照例賞給緞疋或送部議敘又開
列一等兵丁應賞銀六兩其二等官兵與烏梁海
兵丁等俱毋庸議等語昨伊等奏報獲犯時已諭
將烏梁海兵丁一體賞給著照一等兵丁例賞銀
六兩其二等官兵著賞銀四兩至所奏烏梁海章
京等送部議敘伊等惟圖賞賚何知議敘之榮著
將例賞緞疋茶葉烟草加倍賞給又侍衛喇卜坦
等疎脱克爾齊里克旋行追獲自可功罪相抵喇
卜坦著加恩免其革職所有看守兵丁俱免其革
去名糧照所擬鞭責穿箭遊營以示薄懲
丁丑
諭定邊左副將軍成衮扎布等辦送哈薩克使臣事
宜
上諭軍機大臣曰據成衮扎布等奏稱哈薩克使臣
等行至軍營隨示以車駕今在京師非爾等入覲
之時但業已前來須候請旨到日遵行等語近因
定長等奏哈薩克人等由烏里雅蘇台前來己傳
諭納旺令於上元節左右趲到如不能即從容行
走亦可若以非時相阻則豈有令其空回或令候
至次年抑或此時特為伊等臨幸熱河之理若謂
伊等未經出痘則從前亨集噶爾等尚且奏請來
京此次自當照辦所見殊屬拘泥著遵前旨曉示
或竟告以業經奏請蒙恩念爾等遠來若不令瞻
仰未免有虚誠意況從前使臣等亦未經出痘尚
懇請來京今時值隆冬更自無妨仍計正月十九
日以前能否抵京酌量辦理
戊寅
諭乾清門頭等侍衛官長保等取道解送馬匹
上諭軍機大臣曰據富德奏稱解送馬匹牲隻自巴
里坤取道額林哈畢爾噶經過烏魯木齊阿勒輝
伊克朱爾都斯巴哈朱爾都斯海都河喀喇淖爾
庫庫努忒嶺至阿克蘇較之現行臺路既無戈壁
且饒水草但須二月冰雪消化時方可行走查朱
爾都斯等處係達什達瓦舊游牧本年策布登扎
布帶回厄魯特梅楞察罕扣章京帕克巴達什諾
爾布扎卜等三人熟識路徑等語著傳諭官長保
現在派調逹什達瓦游牧兵丁富德尚未知悉伊
等熟識路徑者諒不止此三人若三人業已在内
自可毋庸置議即令有别項事故亦不必定派伊
等或不必過巴里坤徑由阿濟必濟前往亦即詢
問熟識道路之人伊等此去由巴里坤行走與否
酌定取道何處即呈報軍機處以便行文辦理馬
匹牲隻之大臣官員併傳諭兆惠富德舒赫德等
知之又
諭曰黃廷桂奏詢問侍衞德爾森保據稱額林哈畢
爾噶一帶水草甚佳解送阿克蘇馬匹應由此路
行走但沿途未免有嗎哈沁西安滿洲兵及達什
達瓦厄魯特等若令亦由此路分起護送更屬妥
協等語與富德所奏相符已傳諭官長保及解送
馬匹之副都統伊柱富景矣可傳諭黃廷桂俟官
長保將應否仍由巴里坤取道之處酌定知會後
來年解送馬匹牲隻即照此辦理起程可也
參贊大臣舒赫德疏奏起程策應日期
舒赫德奏言臣前奏請將愛隆阿所領滿洲索
倫蒙古兵丁五百名馬二百餘匹速為飼秣臕
壯并酌量賽里木回人等助出馬匹辦理行裝
策應大兵所調各隊新兵有先到者即帶領進
發今據催督官兵人等報稱察哈爾兵健銳營
頭二起兵十二月初二三必到餘於初六七可
到差往賽里木之人雖未轉回據阿克蘇阿琿
伯克阿奇本伯克鄂對之妻等情願助馬一百
匹城守官員等亦捐助馬駝及存留運米駝騾
臣又於阿克蘇挑選綠旗鳥鎗兵五百名照管
礮位兵一百二十名分給官兵一月行糧及飼
馬大麥於本月初四日同愛隆阿巴圖魯侍衛
占頗圖伍岱瑪呼占丕納回人總管噶岱默特
等領兵自阿克蘇起程酌於巴爾楚克留兵防
護臺站其阿克蘇城守有綠旗兵一千餘名令
副將定柱等管領烏什賽里木拜有貝子玉素
富及丑達等分領官兵防守和闐等六城有伯
克鄂對侍衞齊凌扎卜等管理奏入
上諭軍機大臣曰舒赫德奏整頓阿克蘇等處兵馬
策應兆惠軍營回城阿琿伯克及玉素富丑達等
捐助馬駝於本月初四日起程等語辦理殊屬妥
協伊等以忠勇之氣激勵將士軍威遠震内外合
擊倘蒙
上天福佑或可𠞰賊成功佇聞捷奏阿克蘇之阿琿伯
克及玉素富等捐助馬駝急公可嘉著俱折價賞
給令永貴辦理又據奏稱聞伯克鄂對有從和闐
城派馬步兵一千名預備羊隻糧石之信伊從軍
以來諸事奮勉此次尤徵誠悃著加恩賞給公品
級兆惠舒赫德等即傳諭知之
命於鄂爾多斯等處購辦牛羊
上諭軍機大臣曰現在大兵進𠞰需用牛羊以資軍
食著乾清門侍衛巴爾品郎中富鼐馳驛前往鄂
爾多斯阿拉善山會同該扎薩克等於伊等牧羣
内牛羊就所有酌量購辦給以官價邇來牲價稍
昂可量為增給就近於寧夏庫貯銀兩内支領所
購牛羊亦著寧夏地方官送交督臣駐劄處所轉
送軍營
庚辰
諭辦理屯田副都統職銜定長曉示哈薩克貿易人
等事宜
上諭軍機大臣曰據定長奏稱哈薩克阿布賚遣布
魯特昆都渾等十餘人前來貿易於十二月初四
日至烏魯木齊已行文舒景阿照例辦理又收到
阿布賚寄努三之書懇賞貿易人等口糧馬匹遣
回游牧等語哈薩克人等貿易特為伊等圖獲利
息情愿前來惟計物償值示以公平並無另為辦
理之法若預備歸途行糧此端斷不可開著傳諭
定長等伊等貿易來人知努三已離烏魯木齊或
不言及此事若仍以阿布賚書信為詞舒景阿即
曉示云我辦理貿易大臣因爾等踰期不來久已
回京理應停止貿易但商貨尚存念爾等遠來空
勞往返故酌量辦理貿易尚屬通融此外事體更
不敢干預且貿易人等非請安進貢可比從前亦
無給與口糧馬匹之例即將伊等遣回
賜侍衛德爾森保什爾瑪海巴圖魯號賞銀一百兩
辛巳
貝子品級伯克霍集斯之子漠咱帊爾入
覲
上御乾清宫受朝漠咱帊爾行三跪九叩首禮畢
賜冠帶
壬午
參贊大臣舒赫德疏奏兆惠軍營信息
舒赫德奏言十二月初三日有回人托克托默
特自葉爾羌來投臣即行詢問據稱大兵至葉
爾羌波羅泥都自喀什噶爾領馬步五千人來
援霍集占領馬步萬人會合迎戰圍守大兵三
十餘日因聞喀什噶爾所屬英噶薩爾城怱被
布魯特搶掠二賊猝謀禦敵是日薄暮將軍領
兵縱火奪取賊人營壘二處收帳房六十餘架
𠞰殺看守人衆過半二賊相謂此必將軍與布
魯特有約即圍守經年諒難取勝且力亦不支
莫若議和或可少圖休息因遣所屬及厄魯特
各一人通信將軍拘留不遣以矢射書傳諭云
爾兄弟果欲納欵必先入覲
大皇帝御前否則不允後二賊亦射書願送口糧撤
圍相見將軍不報從此俱未交鋒又聞軍營脫
出之厄魯特告稱大兵於營地掘得米一百六
十窖收馬千餘匹駝千餘隻波羅泥都因喀什
噶爾告急撤回防禦所留僅二百人臣詢托克
托默特係烏什回人從伯克霍集斯之弟阿卜
都里木駐阿克蘇隨霍集占至葉爾羌阿卜都
里木被拘以伊能相馬見釋有家口在烏什吐
魯番是以來投等語臣詳察回人所告屬實尤
宜亟往應援現駐阿克蘇及新派官兵先至者
計二千二百有奇馬一千二百有奇帶領前進
隨行文續到各隊官兵及富德阿里衮等支領
糧料趲行進發又令總管噶岱默特及阿克蘇
阿琿伯克等將伊等投誠後安居樂業情形及
從賊必被𠞰滅惟將霍集占等擒獻或自來投
順可保身家繕寫回字文書曉示沿途回衆奏
入
上諭軍機大臣曰舒赫德奏據來投回人告稱將軍
兆惠等攻奪賊人營壘霍集占等喪膽求和兆惠
責令輸誠入覲始准納欵等語舉動雄偉甚屬可
嘉著加恩賞給御用朝珠金黃帶荷包此帶可常
時服用額敏和卓伯克霍集斯明瑞温布由屯各
賞給大小荷包道遠不能多齎賞物特派御前侍
衛安泰前往宣慰并傳諭兆惠等將效力官兵查
明奏請交部議敘至回人所聞脱出厄魯特等傳
說軍營掘得窖糧之語或係伊等掦言或實有其
事亦遇便奏聞
乾隆二十四年春正月甲申
諭大學士管陜甘總督黃廷桂等辦送捐糧回人賞
項
上諭軍機大臣曰據舒赫德奏稱和闐等六城米糧
甚多距葉爾羌亦近將來大兵會合正需接濟若
由内地送銀數萬兩緞數百疋青藍等布數千疋
賞給捐助糧石回人則伊等踴躍急功可省運糧
駝隻之費現在阿里衮親解馬駝請將所有餘駝
留運各城糧石已咨行黃廷桂吳達善定長阿里
衮等語所辦甚屬妥協可傳諭黃廷桂等酌量多
為運送以備賞給
恩免甘肅通省來年地丁錢糧及各屬積年未完借
欠雜項
上諭大學士曰甘肅本年應徵地丁錢糧及歷年積
欠銀兩草束等項業經上年屢次加恩豁免但念
該省邊地苦寒年來承辦軍需小民急公趨事朕
心深為嘉予著再加恩將甘肅通省來年應徵地
丁錢糧悉予蠲免該督撫等即行出示徧為曉諭
并嚴飭屬員實力奉行副朕格外優恤邊氓至意
又
諭曰甘省遠處邊陲地方寒瘠比歲收成歉薄生計
未免拮据雖邇年辦理軍需毫無派累而一切受
僱輓運㒺不踴躍急公民情淳樸深堪軫念業經
叠次加恩將連年正供雜項并歷年積欠帶緩銀
糧草束概予豁免惟昨春曾被偏災之地尚有官
借牛具籽種口糧及積年應交官項為從前恩旨
所未及者若照例徵收無力貧黎仍復艱於輸納
著再加恩將甘省上年曾被偏災及勘不成災各
州縣所有未完籽種糧九萬六千餘石又折給銀
一千餘兩未完口糧四萬四千七百餘石又折給
銀五千八百餘兩又各屬被旱及被雹處所内有
勘不成災地畝原借籽種糧一萬一千三百餘石
又折給銀二千五百餘兩口糧一百餘石又折給
銀四千七百餘兩又甘州涼州肅州未完牛價銀
一萬一千五百餘兩乾隆二十三年各屬借給牛
本糧一萬五千九百餘石銀八千餘兩臯蘭縣借
製水車未完銀兩及雍正七年起至乾隆二十二
年止未完牙税磨課等銀兩普行蠲免其乾隆元
年至二十二年止帶徵民欠未完各官養廉公費
銀三萬九千二百餘兩糧一十二萬三千三百餘
石并雍正十三年未完耗羡銀糧均屬遠年積欠
概予豁除俾免追呼以安耕作至口内之柳林湖
毛目城等處口外之靖逆柳溝赤金瓜州小灣等
處屯田并著一體加恩將本年應分糧石各照交
官之數酌減一半交收俾得均霑渥澤
諭大學士管陜甘總督黃廷桂查奏陜西承辦軍需
州縣應免錢糧
上諭大學士曰年來甘省承辦軍需所有通省正供
叠經寬免其帶緩各正雜錢糧亦已屢次加恩蠲
豁今思陜西與甘肅毗連小民踴躍趨事未沐恩
膏除上年被災各屬已加賑恤外其餘或有承辦
軍需州縣應如何分别加恩著黃廷桂詳悉查明
奏聞候降諭旨
乙酉
命革守備唐國正等職留軍營效力贖罪并察議巴
里坤辦事大臣阿里衮等
上諭軍機大臣曰前據富德奏途遇巴里坤大臣辦
運伊犂兵丁口糧係陜西騾夫牽送騾頭既多瘦
斃而夫役衣裝單薄斷難送到朕以長途運送於
夫役全無體恤諭飭行查今據清馥奏稱因巴里
坤兵丁不敷差遣添給騾夫銀兩令其送往伊犂
仍委守備唐國正典史王尚潤照看伊等辦理不
善應行參奏等語唐國正王尚潤俱著革職留軍
營效力贖罪阿里衮清馥辦理亦未妥協併著交
部察議
諭定邊將軍兆惠等查拏厄魯特宰桑瑪里格爾巴
朗
上諭軍機大臣曰從前進𠞰時逃脫之厄魯特瑪里
格爾巴朗令詢問回人漠咱帊爾據稱見伊隨霍
集占行走等語著傳諭兆惠進𠞰回人時查拏瑪
里格爾巴朗或對陣𠞰殺則己若業經擒獲即派
員解送來京至前在伊犂居住回人及投往回部
之厄魯特等反覆可惡將來平定回部即將伊等
全行𠞰滅以示懲創
定邊右副將軍富德遣二等侍衛畢拉爾海署
驍騎校五格送來降之厄魯特綽羅斯台吉三
濟扎卜來京
授三濟扎卜為三等侍衛在上駟院行走賞衣一襲
其家口留京安插畢拉爾海等俱賞給銀兩馳
驛仍往軍營
參贊大臣阿桂奏請議敘之厄魯特三等侍衛
卓里克圖巴圖魯碩通至京
命於乾清門行走
大學士管陜甘總督黃廷桂疏奏運送軍需銀
兩羊隻
黃廷桂奏言欽奉
諭旨令臣酌購牛羊辦送軍營查内地之牛不習口
外水土成羣趕解每易倒斃且耕作屆期未免
難於購辦惟各屬羊隻尚可購辦四五萬但時
值騰貴從前定價八錢頗屬不敷懇
恩每隻准給銀一兩則小民均沾實惠此時口外嚴
寒請於來年二月起程庶足接濟軍食又奉
諭旨以回部各城有糧可購哈密等處貯備銀兩宜
寬裕解送臣於十二月初旬因哈密需銀甚多
已飭甘肅道將庫貯銀内動撥二十萬兩送往
哈密即移咨吳達善等酌量寬裕解送阿克蘇
備用奏入得
旨如所議行昨據舒赫德奏籌辦糧石一摺已有旨
諭今覽來奏朕為糧運一事可以稍紓懷矣
丙戌
恩准甘省奏銷僱役價值并免舊欠賠補馬匹
上諭大學士曰從前甘省安臺送兵多僱民間馬騾
用過脚價及到站守候支給草料銀兩該部按例
察核議不准銷但念領價分僱俱屬無力里民且
事在乾隆二十年閱今三載若復按名查追邊氓
力難完繳著加恩將送兵僱價銀三萬八千六百
餘兩支過五日料草銀一萬一千九百餘兩一併
准其報銷其乾隆十九年各標營州縣應賠北口
馬四千六百餘匹自當照數著追苐念該省文武
各官比年承辦軍需均能黽勉效力並著格外加
恩一體免其賠補副朕奬恤勤勞之意
大學士管陜甘總督黃廷桂疏奏派調綠旗官
兵出口日期
黃廷桂奏言臣遵
旨選派進𠞰兵丁五千名屯田兵一千名及永貴等
奏派屯田聽差兵五百名嗣因屯田兵改調進
𠞰隨飭查明補給軍裝器械并咨明吳達善補
給賞項兹據軍需局各道會同肅州鎮呈報所
派督撫提鎮各標副將遊擊都司千把外委等
一百八員帶領兵丁六千五百名於本年十一
月二十九日起至十二月十八日俱先後全數
出關訖奏入報
聞
戊子
命還吐魯番公素賚滿等捐輸馬匹
上諭軍機大臣曰據定長奏稱吐魯番公素賚滿協
理伯克木薩呈請捐馬百匹以備軍需等語素賚
滿等感激朕恩捐輸馬匹情詞懇切甚屬可嘉但
念伊等甫經移駐牲隻諒亦無多仍令存留應用
不必竭蹶捐輸至伊等誠心朕已洞鑒可傳諭定
長將朕旨明白曉示
諭定邊將軍兆惠等以拉達克所聞回部信息
上諭軍機大臣曰據章嘉胡土克圖等奏稱現在藏
地遣往拉達克探信人等據拉達克汗傳聞將軍
攻取葉爾羌等城霍集占逃往西得沙堪若果來
投必先縛獻且聞大兵將近伊地其情形甚為畏
懼已移文撫慰請諭將軍兆惠加以體恤等語拉
達克距葉爾羌甚遠我兵尚在攻城何由即近伊
地此必我兵平定烏什阿克蘇等城直抵葉爾羌
賊衆驚恐流傳故拉達克亦聞信息耳看來回衆
風聞全無固志尚覺易於辦理將來霍集占若果
潛逃或追至拉達克伊等素稱恭順惟激令擒送
霍集占不可絲毫擾累著傳諭兆惠及章嘉胡士
克圖知之
己丑
命賞給内大臣呼岱巴爾氐捐馬價值
上諭軍機大臣曰據玉素富奏稱伯克霍集斯之妻
及幼丁呼岱巴爾氐等聞進兵策應軍營願捐馬
四十匹以抒誠悃等語霍集斯歸誠以來效力軍
營伊妻子等聞進兵信息亦願捐馬匹協濟進𠞰
官兵甚屬可嘉可傳諭玉素富每馬一匹賞給銀
十兩就近於闢展阿克蘇支給仍將朕洞鑒伊等
誠悃之處曉示知之
命賞入覲之伯克漠咱帊爾銀三百兩從行之伯克
伯克墨特鄂對色里木達爾罕伯克額穆魯勒
銀各五十兩隨役七人銀各十兩
平定準噶爾方略正編卷六十六
