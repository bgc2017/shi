平定準噶爾方略前編卷四十六
乾隆六年春正月戊辰
命免陜甘二省兵丁借支銀兩
上諭内閣曰陜甘兩省自軍興以來出征兵丁等俱
有賞賚而平時製備軍裝器械等項陸續借支司
庫銀五十七萬兩有奇例應在本兵名下按季扣
還者除年來已經扣除外西安司庫未扣銀約二
萬六千四百餘兩甘肅司庫未扣銀約一十七萬
六千餘兩前任總督鄂彌達以現今兵力不敷請
緩至五年之後營伍漸充公費稍裕再為扣除部
議以五年之内不免再有借支作何辦理行令總
督尹繼善議奏據稱此項銀兩應均作五年帶扣
如有營伍需用之處亦未便竟不借給應請酌定
數目不許過多指定限期不准過久以便隨同帶
扣等語朕思兵丁等現領之餉僅足供養給家口
之資若將新舊借支之項一併帶扣則所存無幾
食用艱難且此項借欠歴年已久若本人更換勢
必至貽累妻孥及該管之將弁朕心深為憫惻況
西陲軍興以來陜甘兵丁備極勤勞而甘省兵丁
尤為出力著將借欠未完帑銀二十萬二千四百
餘兩悉行豁免以示朕優恤邊兵之至意
甲戌
議安西改設提督事宜
大學士查郎阿奏言安西總兵請改設提督酌
增兵弁以成重鎮自嘉峪關以西哈密以東悉
令管轄甘凉肅諸營戰兵並聽其節制調遣其
哈密防兵悉量撤之止留兵二千以資分駐經
川陜總督尹繼善議覆與原奏相同惟所請增
兵三千查安西兵食全賴屯田現額徵糧一萬
餘石尚不敷兵丁七千餘人之食增兵三千并
家屬不下萬口支給更難請改中營遊擊為參
將再增城守營都司一員千總一員把總二員
增兵五百馬三步七俾安西馬匹寬裕以便有
事調撥毋庸增設守兵靖逆改營為協增設副
將都司千總各一員把總三員兵五百名塔兒
灣當靖逆北面增設守備把總各一員兵二百
名赤金一營亦歸靖逆協管轄橋灣係通哈密
咽喉請以柳溝都司并原設兵二百名移駐橋
灣更增兵一百名改歸布隆吉爾遊擊統轄其
應增設兵即於駐防甘凉肅兵中有願於安西
等處入伍者就近酌留其駐防哈密兵既議全
撤即令該督於安西協并甘凉肅三處各撥兵
五百共二千名赴哈密防守以副將統之亦於
各標内揀選熟悉邊情者撥往二年更代大學
士等議應如所請奏入
上從之是日得
旨永常著補授安西提督現在夷使已到李繩武仍
著留原駐劄處同永常辦理一應事宜俟夷使熬
茶事畢再赴甘肅新任
議定撤兵事宜并給喀爾喀駐防兵丁口糧
大學士伯鄂爾泰等奏言現今有
旨撤兵其北路軍營滿洲察哈爾兵五千名綠旗兵
一千六百名據額駙策凌奏請東三省兵二千
令護軍統領阿林副都統圖納率之吉林蘇魯
克兵五百令副都統莫爾渾率之守城綠旗兵
一千令總兵官吳凱曾率之並於今年青草時
起程呼倫貝爾兵一千察哈爾兵一千五百去
秋方到應令少歇俟今秋令副都統銜烏勒德
副都統濟昌率之起程其種地綠旗兵六百名
雖撤兵後可停止種地但塔米爾鄂爾昆兩處
倉庫所貯銀米器械甚多不可無人管守請暫
留駐守護城池倉庫臣等議以呼倫貝爾察哈
爾綠旗種地等兵並應如策凌所奏定議至東
三省吉林綠旗三項兵現今準噶爾遣使進藏
應俟其事已畢一體撤還内兵既撤用喀爾喀
兵駐防奉
旨加恩憫其勞苦議給糧餉查現在軍營存貯米石
甚多所有喀爾喀駐防烏里雅蘇台兵一千名
鄂爾昆兵一千名秋季防兵三千名俱每月給
銀一兩五錢米一斛其辦理糧餉原任巡撫法
敏應否仍留軍前伏候
欽定奏入得
旨此議甚善著依議所撤之兵俱令於本年九月起
程法敏著仍留軍前阿岱著駐防烏里雅蘇台另
派參贊大臣二員前往著軍機大臣具奏請旨嗣
軍機大臣等開列職名具奏得
旨著副都統慶泰前往塔爾瑪善著再留三年
賞給額駙策凌軍營存貯什物
辦理軍機大臣等奏言軍營所有錢糧砲位鳥
鎗器械什物甚多除錢糧收貯如故大銅砲四
座物重道遠難運至京就近交綏遠城將軍收
貯外所有子母砲過山鳥大小鳥鎗擇其好者
半留軍營收藏備用其餘亦恐送京路遠應令
喀爾喀兵運至綏遠城交將軍收貯至火藥鉛
子硝黃繩索盔甲弓箭衣帽鞍屉一切雜項更
恐年久朽壞或暫留以備將來賞賜或即給賞
何人候
旨遵行奏入得
旨著賞給額駙策凌
二月戊戌
上諭軍機大臣等曰西北兩路既仍有駐劄兵準噶
爾遣使往來與一切緊要事件宜令兩路彼此通
信知悉於事方有禆益著傳諭兩路將軍大臣知
之
三月壬子
命酌留軍營侍衛
大學士伯鄂爾泰等奏言軍營向例用看視水
草侍衛一十員今因撤兵額駙策凌等議俱撤
還更遣十人前往竊思新經遣往之人原應明
年期滿請酌留五人令於明年更代今年止遣
五人往奏入
上從之
夏四月乙未朔
將軍烏赫圖等奏報準噶爾使臣齊默特等至
東科爾貿易
甲辰
命酌減臺站弁兵駝馬
管理臺站總管覺和托等奏言自張家口至鄂
爾昆大臺二十九中臺十五北路既經撤兵應
量汰之查大臺中臺里數無異宜令一體當差
勿分彼此請兩臺共用章京一員驍騎校一員
參領四員領催四十四名輪流管理每臺酌留
十五戶馬甲五名烏拉齊二名馬二十匹駝二
十隻又第一臺至第十臺當京城軍營往返及
察哈爾左右翼蘇尼特四子部落毛明安歸化
城諸處傳遞事件總路不可照他臺裁減其間
十大臺七中臺各用馬甲十名烏拉齊十名馬
三十匹駝三十隻章京驍騎校領催等酌量存
留軍機大臣等議應如所請其西路臺站應否
裁減之處俟準噶爾熬茶事畢撤哈密兵時再
行定議奏入
上從之
準噶爾部人鞥可濟爾噶爾達克巴等來降
命賞給安插如例
戊申
準噶爾部人羅卜藏來降
命賞給安插如例
壬戌
命籌辦準夷進藏駝馬
川陜總督尹繼善奏言熬茶準夷三百人至東
科爾臣等宣示
聖恩賞給米麵羊隻皆感激祗領交牧駝一千六百
餘隻馬一千一百餘匹深以馬駝疲乏難於涉
遠為憂查此次夷人原非進貢可比應聽其自
備資斧因噶爾丹策零詞語恭順蒙
恩豫備駝四百隻馬八百匹現在東科爾牧放倘尚
不敷請於西寧附近各營再行酌量撥給令其
作速赴藏臣已移知副都統巴靈阿撫臣元展
成熟籌妥辦理合奏
聞得
旨所奏俱悉雖云示恩亦不可啟其無厭之心也既
已如此辦理可令伊等知係殊恩後不得援以為
例
五月乙亥
命扎薩克等保護哲卜尊丹巴胡土克圖
上諭軍機大臣等曰從前準噶爾侵犯喀爾喀時窺
伺哲卜尊丹巴胡土克圖
皇考特頒
諭旨令移住多倫淖爾今兵事已定經喀爾喀王等奏
請哲卜尊丹巴胡土克圖仍移住庫倫準夷性甚
狡詐今雖恭順乞和恐後復變更潛行窺伺亦未
可定著行文額駙策凌傳諭喀爾喀四部落副將
軍扎薩克等及駐劄庫倫之圖謝圖汗敦丹多爾
濟額駙敦多卜多爾濟等其如何保護防範之處
公同酌議具奏前胡土克圖在多倫淖爾時每年
遣侍衛二員在彼更番守護今在庫倫仍著遣往
胡土克圖所居之處得朕侍衛守護諸事便益胡
土克圖安穏之信朕亦不時得聞也
六月丁酉
護軍統領殷扎納遵
旨送班禪額爾德尼出世之瑚畢勒罕至後藏扎什
倫布廟坐牀
壬戌
命更定查閱驛站年期
張家口驛站總管覺和托等奏言今年既撤驛
站人夫駝馬一切事務俱屬簡少請自來年為
始臣與白泰輪流每年一人前往查閱軍機大
臣等議應定於三年内查閱兩次令覺和托白
泰輪班辦理奏入
上從之
己未
準噶爾部人孟克來降
命賞給安插如例
秋七月乙酉
準噶爾部人烏巴什來降
命賞給安插如例
八月丙申
命詰問準噶爾使臣齊默特等
護送夷使將軍烏赫圖奏言準噶爾使人於四
月初一日到東科爾原定議五月赴藏因與商
人貿易貨物索價昂貴稽遲時日託言炎暑請
改期七月今於七月二十日齊默特等忽復來
言我等本擬此月起程近聞西藏地氣早寒又
擕來駝隻俱不堪用難以前進擬貿易事畢即
欲還部既經和好熬茶之事不論何年俱可前
進臣等按準噶爾生性奸詭前後言辭反覆明
係希圖貿易價昂要請增給馬駝應否仍令赴
藏或聽其還部候
旨遵行奏入
上諭烏赫圖等曰前因噶爾丹策零尊崇黃教奏請
為其父赴藏熬茶施行善事朕特加恩允其所請
賞給牲畜口糧派大臣官兵照看今伊使臣因貿
易價值不定不欲進藏即求還部貿易之事當聽
商人自便詎可官為派勒今伊等不遂所欲便欲
言歸或其來時噶爾丹策零本囑令如此或係伊
等私意若出噶爾丹策零之意則亦係一無信行
之流朕甚鄙之伊等去後倘再請進藏亦斷難允
行若噶爾丹策零並未出此伊等自立主張任意
主行更屬詭譎嗣後再來亦斷不遣往西藏伊等
果能擔承即聽其還朕為内外共主既經降旨斷
無改悔之理著將此旨給發烏赫圖曉論伊等若
伊等知悔仍照原議辦理若必欲還部亦竟聽之
可也尋
上諭安西提督永常等曰準噶爾熬茶之人欲中道
而回此事雖尚在未定若彼執意欲回自無留彼
之理亦聽其回可耳至哈密時汝等當以失信大
義責之約束出境毋令生事不必如來時之接待
彼出境之後更宜小心防範俟過冬令再行請旨
庚戌
準噶爾部人孟克博羅特同來降
命賞給安插如例
乙夘
恩賞喀爾喀新設駐防官兵有差
定邊副將軍額駙策凌奏言内兵既撤所有駐
防鄂爾昆之喀爾喀兵一千名防秋兵三千名
已令演習戰陣本月初五日臣等親身往驗器
械旗幟俱甚整齊排列陣式放鎗射箭皆已熟
練臣等仰體
聖主鼓舞官兵之至意酌議以軍營豫備奬賞之錦
縀布疋等加賞值班副將軍郡王成衮扎布及
公扎薩克台吉五名協理台吉十二名管旗章
京九名參領佐領驍騎校二十九名兵丁四千
名以示鼔勵相應請
旨奏入
上從之
戊午
將軍烏赫圖等奏報準噶爾使臣齊默特等自
東科爾起程還部
冬十月丙申
命副都統索拜赴藏代紀山駐劄賞銀五百兩
乙巳
準噶爾部人額素克聶咱爾拜穆喇特等俱來
降
命賞給安插如例
壬子
準噶爾部人薩木湯庫本來降
命賞給安插如例
十一月丙寅
準噶爾部人塞音察克阿古薩喇和國賴等俱
來降
命賞給安插如例
十二月壬寅
命綏遠城等處密籌備兵事宜
上諭軍機大臣等曰尚書來保奏請先期派撥官兵
以備不虞其言頗能慮遠經汝等議奏謂遽行派
撥恐無知之人聲張揣度搖動人心大有關係亦
甚合宜然兵可不用不可不備現今雖無用兵之
事倘適有調取刻期可集自當籌畫於事先者著
行文綏遠城將軍大臣等令其密為整備勿似出
師之狀伊等久在行間其統兵情形尤所稔悉一
切如何修整如何豫備之處苟留心經理自可不
數日而定必朝受命而夕可辦裝方無負邊閫重
臣之寄著將辦理緣由詳悉曉示并諭官兵等共
知之
乾隆七年春正月戊寅
恩免那克素番民應輸錢糧
上諭内閣曰據副都統紀山奏稱前因準噶爾請進
藏熬茶派官兵護送令那克素三十九部落番民
等豫備馬匹牲畜接濟應用伊等率先集事惟恐
後時甚屬急公且伊等頭目入見俱言蒙國家豢
養之恩從無擾累各得安生惟願誠心報效等語
此次準噶爾未曾進藏伊等所備之馬匹牲畜雖
未經應用但番民生長邊遠感戴國家之恩黽勉
報效甚屬可嘉宜施特恩著將伊等今年應輸錢
糧盡數寬免以示鼓勵
丁亥
準噶爾部人羅斯瑪特多喇特率親屬五人俱
來降
命賞給安插如例
二月丙申
駐防哈密安西提督李繩武奏報準噶爾使臣
至哈密情形
李繩武奏言準噶爾使臣吹納木喀於正月十
八日入境二十二日到哈密據云赴京進
貢并去歲蒙
大皇帝恩許熬茶齊默特等去藏不遠中途而返恐
大皇帝見責故遣我等前來謝罪并懇仍許熬茶奏
入得
旨朕已料彼必為熬茶之事再來陳請也
三月辛巳
準噶爾使臣吹納木喀等至京進表請
安並貢方物
準噶爾台吉噶爾丹策零謹奏
乾隆大皇帝前
世宗憲皇帝時謹遵頒發根敦等
諭旨是以兩次遣特磊至京懇請進藏熬茶至第二次
留我部兩人編旗受爵并令我師以羅卜藏書
努多爾濟塞卜騰塞卜騰旺布及其族衆悉送
還若過八十日大兵當取途前進並以難行之
事相要遂生釁端是釁非由我而起也後遣使
者傅鼐阿克敦來謂彼此相持不特兵民被累
兼之糜費糧餉牲畜宜各罷息干戈以安衆生
決不食言我部之人謂既經用兵又許和好是
不得已而出此竊念用兵以來衆生實受其累
若得許和既可享福并有美名所以屢遣使至
京定議奉
大皇帝諭旨我朝所設卡倫駐劄如舊爾等亦許每
年遣二三十人至科卜多巡視去秋遵
旨遣人至科卜多守卡人等反云並無此
旨不許我人前往再赴藏熬茶之事奉
大皇帝諭旨令以三百人往既至哈密更令大臣等
護視揀水草好處由東科爾次第進藏還時并許
資助糧餉馬匹至貿易之事除禁物外悉令任便
買賣比我使人赴哈密引路之人遶道遠由戈壁
水草俱惡人既困乏馬多倒斃及至貿易之地
並不遵
大皇帝諭旨乃禁止我人入市俱令一二人來議且
減少價值不得速售欲擕往西藏又不許遂至
留住四月雖去藏不遠不得前進半道而返又
至京貿易之事奉
旨限定人數年分許由肅州西寧路因念從此至京
道遠費多恐擕物不敷所用以上三事雖前此
業已定議今遵議而行尚有委曲未便之處既
蒙和好可否令我赴藏者由噶斯路則道近而
水草亦便至京貿易者由歸化城路其往多巴
西寧貿易者亦走噶斯之南并乞勿限定年分
至巡視科卜多請如前降
諭旨每年遣人前往如蒙
恩允事事便益永遠遵行於和好之道尤便伏乞
大皇帝睿鑒隨表進貂皮三十張奏入報
聞
壬午
勅諭軍營將軍大臣等
上諭軍機大臣等曰覽夷使吹納木喀齎至噶爾丹
策零奏章意甚狡詐朕斷不因言辭觸怒遽爾興
兵亦不可不密為整備著移知兩路軍營大臣令
伊等加意防範其奏内情形并詳悉寄知
勅諭提督永常
上諭軍機大臣等曰提督永常駐防哈密察其辦事
尚不能深知準噶爾性情有藐視之意凡事思易
則難思難則易慎其難而毋忽其易則功可成而
無後悔準夷性本詭譎不可與我喀爾喀等一體
相待應將此故密飭永常令其於一切事務俱留
心辦理
夏四月庚寅朔
準噶爾使臣吹納木喀等入
覲
上諭吹納木喀等曰爾台吉噶爾丹策零奏章朕已
入覽令爾口奏之語朕之大臣悉以聞前噶爾丹
策零以其父故屢懇赴藏熬茶朕廷臣議應勿許
朕施特恩念其為父諷經尊崇黃教自屬善事降
旨允之復遣大臣官兵護送助以牲畜口糧乃爾
使齊默特等既至東科爾惟以貿易為事遷延數
月並不進藏遽欲還部朕之大臣屢諭不聽始以
奏聞朕時在木蘭降旨此係噶爾丹策零奏懇之
事若等何得擅還或其來時噶爾丹策零本如此
受意則嗣後復欲遣人進藏決不允行令朕之大
臣再三開示若等執意起程想此意定出自噶爾
丹策零不然雖彈丸小部落必無使臣不遵主命
之理即如爾等此來除噶爾丹策零所囑外可任
意增一辭乎汝至肅州即返可乎既乞往藏半途
而還更造為種種不根之語欲變易成規非故滋
事乎汝謂奏疏中並無傲慢朕大臣等悉能通汝
等語言汝豈能隠匿乎朕為天下共主已許爾息
兵斷不因此遽復興兵汝等若有妄舉亦聽之而
已此次噶爾丹策零所奏與汝口奏互異朕實不
解諸事難以定奪汝明記朕言詳諭噶爾丹策零
可也吹納木喀奏云噶爾丹策零竭誠輸懇奏章
所載乃中外言語不同之故實非傲慢其言及
往事只以
大皇帝有愛育羣生闡揚黃教之訓自陳歡感並無
他意至進藏熬茶乃奏乞
大皇帝施恩允行之事齊默特半途而返據其言云
以攔阻之故又奉
旨巡視科卜多據我巡視者云不令伊等巡閱噶爾
丹策零並疑惑不信謹聲明始末令使臣等來
剖晰至喀爾喀蒙古人等並
大皇帝屬下我等豈敢侵犯生事惟是奏中所請三
事允行與否恭候
大皇帝睿鑒又奉
上諭曰汝稱噶爾丹策零不信齊默特故來具奏今
奏中何無此語進藏熬茶本噶爾丹策零最切要
事當遣可信之人奈何委之齊默特伊等還時降
旨甚明今汝等縱仍欲進藏亦應候朕再降旨允
行然後得往豈容竟自主張但以道由噶斯為詞
乎噶斯豈汝等境内乎抑聞朕前諭難以再請姑
以此含糊嘗試乎原議巡視科卜多並無許入卡
倫内巡視之語去年爾人不言巡視科卜多直入
布延圖卡倫至喀勒占和碩卡倫朕之大臣始禁
止之朕所遣略地之人有越阿爾台巡視爾卡倫
以内之地者乎此事已明示蟒鼐矣爾等豈不知
之至來京貿易者不得由綏遠城亦與哈柳定議
尚未經行一次遽欲更張可乎噶爾丹策零此次
所奏言辭不倫左右支吾殊非和好之道朕業已
降旨息兵汝又稱實無傲慢之意朕亦不介懷如
果誠心懇乞俟再遣使來此次姑無庸議朕另有
勅書付汝齎去吹納木喀又奏云前者齊默特還
並不以
大皇帝諭旨告知噶爾丹策零是以衆心懷疑此來
何敢妄奏進藏一事在噶爾丹策零最為切要
伏祈
大皇帝恩允
上諭曰此事不得允行之故噶爾丹策零亦所明知
況人數日期俱未議定朕即加恩豈可令我護送
官兵先勞守候乎天時近暑汝等可作速起程朕
已諭我大臣為汝等辦理矣
甲辰
勅諭準噶爾台吉噶爾丹策零
奉
天承運
皇帝詔曰爾奏中謂前此興戎釁非由爾又謂使臣
傅鼐前來事非得已追論舊事為此非分大言又
謂奉大皇帝諭遣人巡視科卜多為守卡人攔阻
使使往藏熬茶留數月不遣半道空還定議至京
貿易遶道力疲不能前進嗣後須取道噶斯伏祈
睿鑒夫興戎起釁實由爾國前諭已明額爾得尼
招大捷之後方行遣使我大國有何不得已而出
此耶凟理前說意果何為豈又欲借端生事乎朕
為天下共主業已降旨息兵豈肯食言爾欲起釁
朕亦不禁也定議巡視科卜多有巡視卡倫以内
之語乎爾人由布延圖直至喀勒占和碩卡倫我
始禁阻我人有過阿爾台至爾之卡倫内巡視者
乎其事雖小然屢違定約豈合於和好之道朕允
爾赴藏熬茶者亦鑒爾至誠故遣官護送豫備牲
畜爾人至東科爾數月惟圖貿易不思進藏竟自
還部誰為阻止乎如欲阻止何如不允爾奏之為
愈也且齊默特欲還朕降旨詢問或來時噶爾丹
策零囑爾或出爾等之意倘出噶爾丹策零則彼
亦一絶無信行之人嗣後豈容復請乎今即復欲
進藏亦必懇朕降旨始可遵行如何遽作前去之
計惟以道出噶斯為請況人數日期俱在未定豈
有令朕之大臣官弁虚糜廪餼先勞守候乎以此
問吹納木喀據稱噶爾丹策零實不知始末如此
惟不信齊默特語故令我等前來問明并輸誠意
乞大皇帝施恩一切朕已明諭吹納木喀至貿易
之事本與爾使哈柳定議並未遵行一次如何又
欲更張請取道噶斯乎此次爾所陳奏不合事理
念爾亦未深知將奏請之事暫行停止令吹納
木喀傳諭於爾勅書亦令齎往隨勅賞各色縀十
端磁器十件大緞六端
五月丁丑
準噶爾部人咱木巴喇克爾伯來降
命賞給安插如例
六月庚寅
準噶爾部人阿爾咱來降
命賞給安插如例
秋七月辛巳
準噶爾部人鞥克穆爾來降
命賞給安插如例
八月辛亥
準噶爾部人三津根敦扎卜舒翁噶爾察克鄂
爾謨泰薩里松布庫沙喇六人同來降
命賞給安插如例
九月辛酉
準噶爾部人都噶爾來降
命賞給安插如例
甲戌
命奬賞喀爾喀四部落軍容整頓者
定邊副將軍額駙策凌奏言今年臣等會議令
參贊大臣都統塔爾瑪善於七月二十日赴塞
勒壁口閱副將軍公巴素部落二十一旗兵丁
扎薩克公扎木輝一旗器械堅利技勇熟練為
最車臣汗達瑪琳郡王德木楚克巴扎爾什第
貝勒旺扎爾貝子彦楚卜多爾濟公格勒克巴
木丕勒扎薩克台吉衮楚克扎卜沙克都爾扎
卜旺楚克達爾扎貝子旺扎爾公巴素策凌旺
布薩木丕勒扎薩克台吉齊呼喇成衮扎布策
黨敦多卜齊旺旺扎爾博洛勒十九旗次之扎
薩克格勒克一旗又次之於八月初二日赴烏
克圖爾濟爾哈朗閱副將軍成衮扎布部落十
九旗兵丁扎薩克貝勒策卜登台吉彭楚克阿
喇卜坦策卜登三旗器械堅利技勇熟練為最
圖謝圖汗敦丹多爾濟親王敦多卜多爾濟郡
王成衮扎布桑寨多爾濟策凌拜多卜公蒙固
巴木丕勒多爾巴海扎薩克台吉齊巴克扎卜
策凌旺舒克達什丕勒林丕勒多爾濟旺扎爾
三都卜多爾濟十四旗次之扎薩克台吉遜多
布旺布多爾濟二旗又次之令參贊大臣副都
統慶泰於七月二十日赴桑金托羅海閱署副
將軍世子成衮扎布部落二十二旗兵丁將軍
王額駙策凌貝子車木楚克扎布公丹巴多爾
濟咱雅班第達胡土克圖四旗器械堅利技勇
熟練為最親王得親扎卜貝勒那木扎爾車蘇
隆貝子多爾濟旺舒克公根丕勒扎木禪旺扎
爾齊旺塞内扎薩克台吉巴朗額林沁額默根
春丕勒布達扎卜阿寶羅卜藏敦多卜特克什
來冲扎卜額爾德尼班第達胡土克圖十八旗
次之於七月二十五日赴哈里勒邁閱喀爾喀
副將軍貝勒青滚雜卜十五旗兵丁扎薩克伊
達木扎卜一旗器械堅利技勇熟練為最貝勒
策登扎卜公旺舒克策魯卜精珠木多爾濟多
爾濟策登扎薩克台吉喇卜坦六旗次之扎薩
克圖汗巴勒達爾公旺扎爾旺沁扎卜台吉米
玉特多爾濟班第五木布濟羅卜藏喇卜坦貝
勒青滚雜卜又次之奏入得
旨諸部落軍容整頓者諭部議賞具奏
冬十月丁亥
準噶爾部人巴圖爾率屬三人來降
命賞給安插如例
甲午
命法敏富德來京以原任按察使劉栢辦理軍營糧
餉事務
十一月丁巳
命厄魯特等投誠者不必當差
正白旗蒙古副都統策凌奏言額外護軍多爾
濟等並自準噶爾向化投誠蒙
恩給賞妻奴房屋授以額外護軍支給月糧野性漸
馴當與蒙古一體效力當差歲久著有勞績亦
得量授官職其傲惰者治罪如例辦理軍機大
臣等議曰準夷投誠人等嘉其向化
恩施優渥伊等贍養有資遵守約束安全之道已屬
盡善何必藉其材力以備驅使若必以蒙古一
例當差殊非安戢遠人本意且自雍正六年至
乾隆七年來降者凡三百三名計發往察哈爾
寧古塔天津江寧杭州青州安插者已二百五
十三名其在京者厄魯特僅二十三人回民僅
二十七人為數無多不必派令當差俟其子孫
長成所轄佐領或送補額甲或令當差另行辦
理奏入
上從之
癸亥
準噶爾部人和通賽音察克來降
命賞給安插如例
甲子
準噶爾部人卓特巴率屬十三人來降
命賞給安插如例
乙丑
準噶爾部人懇澤與第圖倫俱率妻來降
命賞給安插如例
壬申
準噶爾台吉噶爾丹策零遣使吹納木喀等至
京進表謝罪並乞許赴藏
噶爾丹策零謹奏
大皇帝前遣吹納木喀起程後訊問齊默特汝赴藏
熬茶既到東科爾忽中道而回諒
大皇帝前旨允行定無更改必汝有别故正詰問間
吹納木喀適回齎
諭旨至備知其奉
旨不遵擅自回巢已正其罪并没其家矣欽奉
上諭爾此次復請進藏人數時日俱未定議不可令
護送大臣等虚糜守候暫行停止
聖慮周詳曷勝感激今謹遵前
旨人數用三百名定期三月初起程初遣之人自應
擕帶熬茶物件請先至多巴西寧貿易備物前
往并請道出噶斯庶程近而水草茂人畜俱便
如蒙
允行更請人分兩起赴藏熬茶者由默勒占庫車路
進發往多巴西寧者由哈濟爾得卜特爾柴達
木至多巴西寧再由多倫鄂摩渡口過穆魯烏
蘇進藏又奉
諭旨爾人巡視科卜多者反進布延圖卡倫直至喀
勒占和碩我守卡之人始禁止之按喀勒占和碩
我等實不知有此地名並無令過科卜多巡察
之語乃我人錯會耳前已降
旨定議請仍遵前
旨每年巡視至托爾輝而止又通商之事前哈柳所
奉
諭旨令赴京貿易者道由肅州陜西其路實險遠難
行往者和好時入京貿易並由歸化城赴多巴
西寧聽其自便現今喀爾喀蒙古並許其由歸
化城進京由青海至多巴西寧獨不允我等者
中朝大臣恐我等與喀爾喀青海人交接耳前
此多什布濟爾等嘗由喀爾喀歸化城進京去
歲進藏者亦由青海至東科爾何嘗滋事况蒙
大皇帝許以和好自今豈敢背約妄行惟祈
睿鑒又
諭旨有云爾所陳奏不合事理與吹納木喀口奏之
言互異幸蒙
大皇帝推心結好輸誠入奏安敢有冒凟之心或者
彼此語言不同之故伏乞寬宥餘令吹納木喀
口奏祈
大皇帝鑒之隨表謹貢玉碗一具馬二匹貂皮三十
張奏入報
聞
己夘
命烏赫圖玉保護送準噶爾使臣赴藏
上諭軍機大臣等曰準噶爾進藏熬茶者朕已加恩
照所請行其總理護送仍令將軍烏赫圖及侍郎
玉保前去著曉諭烏赫圖即備辦一切應行事件
尋大學士等奏玉保應於明年二月間自京起
程即往西寧接應來使奏入得
旨命賞烏赫圖銀一千兩玉保二千五百兩以備在
途需用
甲申
準噶爾使臣吹納木喀等入
覲
上諭吹納木喀等曰噶爾丹策零奏表朕已覽訖令
爾口奏語大臣等亦以聞噶爾丹策零深知爾部
之人誑語妄行據實引罪詞甚恭順朕已知悉又
言從前所奏非敢冒凟因中外言語不同之故懇
乞寬宥此亦小過朕不介意朕為大君豈有聞一
甘言即喜聞一非理之言即怒者乎凡事惟據理
剖斷理可行即允之不可行縱懇乞再三亦不允
也即如噶爾丹策零乞為父進藏熬茶朕既允行
來使忽半路而回今復申前請本宜勿許但念彼
實為其父之故心誠而語順故朕仍加恩允之并
懇道出噶斯此次亦姑從所請但所遣三百人若
分二起不特我之護送者難於兼顧爾等亦轉多
勞費且先行赴藏者豈能久駐以待商人乎止應
仍作一起或徑自爾國由噶斯入藏否則同至西
寧貿易事畢由多倫鄂摩入藏爾等自酌之可也
來時當告我守邊大臣由何路往朕仍賞給牲畜
路費遣官護送吹納木喀奏言噶爾丹策零所奏
既蒙
大皇帝洞鑒我等謹記
大皇帝諭旨還告噶爾丹策零前者荷
恩賞給牲畜路費今謹謝
恩
上諭曰噶爾丹策零前次請貿易者不拘人數年期
所往亦從其便既已定議豈容數改現今與爾貿
易之俄羅斯回人有任其自往自來者乎無論準
噶爾人即我喀爾喀部落出入邊口必自部給票
驗明許過亦爾等所知欲永遠和好豈可但記一
時之便若謂道遠費多俄羅斯較爾更遠何以往
來不絶且貿易乃民事從無官為辦給者今許爾
換給馬駝即朕之特恩也又原議巡察科卜多並未
指及托爾輝今噶爾丹策零以此為言特恐彼
處駐兵耳朕既降旨罷兵斷不食言若復生疑即
如所請每年秋冬遣二三十人來令我守卡者率
往爾等亦須嚴飭來人毋得生事吹納木喀奏言
所請並蒙
大皇帝洞鑒此外别無所奏使臣往來數次今年亦
老矣惟懇
大皇帝加恩和好之事永遠不渝
上諭曰果噶爾丹策零勿萌異心即能永遠爾病已
痊否爾等何時起程吹納木喀奏言使臣年老途
中復感寒暑蒙
大皇帝遣醫診治得愈今日瞻仰
天顔更百病皆除俟貨物換就即起程還部矣
上諭曰爾等行期不遠朕尚欲加恩賜宴令爾等觀
賞百戲也
平定準噶爾方略前編卷四十六
