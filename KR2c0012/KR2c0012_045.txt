平定準噶爾方略前編卷四十五
乾隆五年春正月甲寅
賜準噶爾使臣哈柳等與宴
上諭哈柳等曰朕早欲賜爾等宴因筵宴我諸王及
外藩王之來朝者故未暇宣召爾等此次噶爾丹
策零奏章既屬恭順爾等又往返再三朕甚嘉焉
今日特命爾等入内與宴可觀覽衆技不必矜持
爾等蒙古人嗜酒無妨暢飲數杯朕不爾責也
甲子
議定準噶爾貿易事宜
尚書海望等奏言臣等見準夷使臣哈柳等以
所議貿易事宜示之哈柳言我等曾懇取道喀
爾喀未蒙許可今議由肅州西安至肅州貿易
者甚便其至京者若悉由内地未免需費較多
今業已定議乞繕列條欵見付以便持歸告噶
爾丹策零臣等謹錄議札先呈
御覽札云
大清朝大臣等與準噶爾來使哈柳等定議貿易事
宜爾等貿易一如俄羅斯例定期四年自備資
斧由内地至京貿易一次人數毋過二百其至
肅州貿易亦定期四年毋過百人還期悉定限
八十日凡貿易之年先期以起程之日與何日
可入境報知駐邊大臣轉達部院奏撥章京筆
帖式等照看料理其來京者令自肅州經西安
一路凡貿易除禁物外俱聽其買賣不得強抑
其年期不可與俄羅斯同致貨物堆積減價按
定例俄羅斯以子辰申年來爾等宜以寅午戌
年來其至肅州者則令于子辰申年來若噶爾
丹策零别有具奏事件遣使來京令減僕從由
驛站遞送不得私携貨物為此定議尋軍機大
臣等議覆曰準噶爾部人性本狡詐不肻安分
若路經喀爾喀恐其日久生事故與哈柳等定
議令由内地但至京道遠或馬力罷乏若彼更
以請應否酌量加
恩奏入得
旨喀爾喀之路勿令行走若伊等從内地來京貿易
馬力不足懇恩奏請酌量賞給馬匹之處再行辦
理
辛未
議定準爾赴藏事宜
軍機大臣等奏言此次哈柳等至京一切並遵
旨定議惟進藏熬茶以百人不敷奏請用三百人蒙
恩允行其來時請令理藩院撥章京等二員前赴哈
密軍營令提督李繩武撥兵五百名遣官率領
與章京等協同辦理令由扁都口邊界前至東
科爾貿易事畢即由彼處護送至藏沿途有司
亦令照管至入藏之人非奏事使臣可比無庸
換給馬匹其經過青海等處一應蒙古游牧及
各臺站豫令移置妥協俟使臣還安設如故其
應撥滿洲兵護送請就近于莊浪涼州酌撥五
百名與李繩武處所撥官兵以大臣一員總領
至藏時有應辦一切令駐藏副都統與郡王頗
羅鼐公同核議妥協辦理奏入得
旨依議著將軍烏赫圖副都統巴靈阿領兵護理各
賞銀五百兩涼州將軍印務令副都統黑色暫行
署理巴靈阿所遺員缺著蟒古賴馳驛前往西寧
辦理
二月丙子
諭哲卜尊丹巴胡土克圖仍移住庫倫
上諭軍機大臣等曰哲卜尊丹巴胡土克圖寄札額
駙策凌云前蒙
世宗憲皇帝特旨令我移居多倫淖爾前歲瞻仰天顔
奉諭俟一二年後令爾仍移居庫倫今軍事已定
乞為我奏聞等語哲卜尊丹巴胡土克圖係衆喀
爾喀普同供養之喇嘛前準噶爾侵犯時覬覦搶
奪蒙
皇考睿鑒降旨令胡土克圖移至多倫淖爾賊人失意
空還今噶爾丹策零革心悔過奏請求和邊庭無
事應令哲卜尊丹巴胡土克圖仍居庫倫著軍機
大臣等議奏尋議曰喀爾喀公敏珠爾原係照管
胡土克圖之人應令代為辦裝更請交理藩院
撥章京一員與駐劄多倫淖爾之侍衞同送往
庫倫奏入得
旨依議但整理行裝文移知會已逢夏暑難于涉遠
俟明年青草生時酌令起程屆期著賞給胡土克
圖銀一萬兩
諭喀爾喀部落王等定游牧界址
上諭額駙策凌等曰前者喀爾喀部落游牧原有一
定疆界現今已許準噶爾和好朕特降旨今喀爾
喀游牧不過扎卜堪等處然非指明各部落游牧
邊界則喀爾喀等但知無過扎卜堪他處或仍任
意遷移亦未可定著額駙策凌會同三部落副將
軍等以扎卜堪為準令各部游牧邊界分定指明
勿使妄有踰越核議具奏又
諭七旗喀爾喀王扎薩克等曰前以軍務方興恐爾
喀爾喀游牧被賊侵擾悉令内徙今噶爾丹策零
使哈柳等來一切並遵朕旨甚屬恭順奏請厄魯
特游牧不得過阿爾台山梁彼此烏梁海居住如
舊每年應行略地之時止遣二三十人巡察所轄
地界又奏請喀爾喀游牧無過扎卜堪等處乞朕
降旨指定界址故朕特旨令爾喀爾喀游牧母越
扎卜堪齊克濟喀薩克圖庫克嶺等處爾喀爾喀
王扎薩克等其仰體朕言遍諭屬人勿踰所定之
界永遠遵行倘有違令生事者即嚴加治罪勿宥
現今雖許其和好罷息干戈而平日不可不訓習
兵丁操練技勇爾等其留意無忽
己夘
賜準噶爾台吉噶爾丹策零𠡠書
奉
天承運
皇帝詔曰諭準噶爾台吉噶爾丹策零朕為闡教安
民之故降旨息兵往者以疆界必宜定議爾台吉
雖數遣使來輒以必不可行之事借端要請是以
議久不決前年爾遣哈柳入奏請厄魯特毋得越
阿爾台山梁喀爾喀仍居扎卜堪等處此即與定
議無異又請布延圖托爾和兩處卡倫稍向内移
朕以卡倫不可移動之故降旨開示令哈柳齎還
今台吉復遣哈柳來辭甚恭順且謹遵朕旨每年
止遣二三十人巡察科卜多其卡倫請仍設置如
舊朕覽之欣悦但原議以阿爾台山陽至哈卜塔
克拜塔克烏蘭烏蘇羅卜淖爾噶斯口為界今奏
中尚未聲明故朕之大臣詳問哈柳據稱以阿爾
台山為界業已指明山南之人仍住原處自不待
言何庸復議觀此則一切俱遵朕旨更無可議之
事朕即降旨喀爾喀令勿踰扎卜堪等處矣朕為
大君統一中外天下衆生一體愛育今為廣教安
民罷息干戈彼此既咸歸于好當各飭所屬毋違
定約妄生事端若遵守勿替則黃教自此愈興衆
生永享安樂之福爾又奏稱前請往藏熬茶實為
敬信喇嘛之故豈敢生事但帶往什物甚多百人
難以運致故此次不能與哈柳同來伏乞許用三
百人爾前以班禪額爾德尼圓寂之故欲使人入
藏熬茶誠心奏請朕已諭行止令人數毋過百今
爾又以運物百人未敷請增至三百人朕更加恩
允准爾須選擇曉事之人其赴東科爾朕當遣人
護送至貿易之事朕令大臣與哈柳定議亦如俄
羅斯例四年貿易一次人數不得過二百限八十
日還部來京者道出肅州西安其往肅州者亦以
四年為限數不得過百人除禁物外買賣各從其
便再爾部人來若與俄羅斯同在一年恐于爾等
無益今定于寅午戌年來京子辰申年至肅先期
以起程之日與何日可入境報知邊境大臣俟其
奏到當更遣官護理爾亦宜擇信實之人來時更
明白曉諭之無得滋事再台吉若别有奏請之事
仍更遣使減省僕從勿携貨物既入我境更令馳
驛前來此次台吉一一恪遵朕旨實心恭順朕甚
嘉之用從前和好之禮隨𠡠賞各色緞十六端
三月丁未
命籌辦準噶爾進藏需用駝馬
辦理青海事務副都統巴靈阿奏言據總督鄂
彌達等轉咨令于青海等處陸續採買駝馬以
備夷使官兵牲畜疲乏更換之用青海山高氣
冷五六月間青草萌生牲畜始肥今夷使于三
四月抵東科爾貿易事畢即行進藏倘所採買
不免疲瘦恐有遺悞按西寧鎮標現有豫備駝
一千餘隻馬一千六百匹臣請先以此項駝馬
應用再按價給發營弁令其自購一轉移間兩
有禆益軍機大臣等議覆應如所請奏入
上從之
夏四月辛夘
命以色固鼐辦理後藏事務
駐藏副都統紀山奏言據郡王頗羅鼐告稱後
藏班禪額爾德尼辦事尚卓特巴伊隆羅卜藏
根敦病卒請以班禪額爾德尼之徒喇嘛色固
鼐補尚卓特巴辦理後藏事務奏入
上從之
五月壬寅
定邊副將軍額駙策凌等奏定喀爾喀游牧界
址
額駙策凌等奏言前值用兵曾令喀爾喀等游
牧内移以翁金之布爾察克鄂爾昆之烏貴淖
爾色楞額之喀喇托郭為界今噶爾丹策零乞
和奉
旨以喀爾喀游牧地分飭令臣等定議臣查現今設
立卡倫之扎卜堪齊克濟哈薩克圖庫克嶺等
處自此以内三四百里就鄂爾海取中向南一
帶至博羅椿濟塔爾喇布喀代汗淖爾黨那爾
台圖穆爾哈巴沙喇布魯都竒齊格訥之阿魯
通金鄂倫淖爾達蘭圖魯等處向北一帶至額
德爾齊德爾之伯勒齊爾準舒瑪勒台桑金達
賴喀喇塔爾阿勒坦噶達蘇等處定為外界其
内游牧人衆悉扎薩克圖汗格勒克雅木丕勒
部落即著格勒克雅木丕勒稽查不許踰越定
界並令駐劄烏里雅蘇台參贊大臣時時遣人
巡察倘有越界游牧者從重治罪俟
命下之日飭各部落遵行軍機大臣等議覆應如所
請奏入
上從之
丙午
準噶爾部人噶克率弟巴圖來降
上諭軍機大臣等曰噶克等棄其妻子前來投順甚
屬可憫伊等未經出痘又無應詢之事無庸解京
可即由口外送往察哈爾交該總管安插其如何
賞賚之處著軍機大臣議奏尋議奏曰據噶克等
自言本係台吉無憑可查又向例單身投誠者
發天津等處安插今噶克等棄孥來歸應發察
哈爾授額外護軍并請賞給如例奏入
上從之
閏六月庚子朔
命諭準噶爾略地兵毋越定界
上諭軍機大臣等曰據額駙策凌奏稱參贊大臣阿
岱報知噶爾丹策零遣得木齊旺扎爾錫喇卜等
率略地兵三十人來至喀勒占和碩卡倫臣令以
原議諭之止令巡視卡倫以外彼所應閱之地而
去額駙辦理此事甚合機宜觀此知噶爾丹策零
疑我布延圖等處卡倫以内尚有大兵駐劄故因
初次略地囑旺扎爾等直至喀勒占和碩卡倫探
視此非甚要之事不必遣使詰問然非明白曉諭
將來伊等游牧或仍越過阿爾台嶺俟彼使來時
爾等當告以天朝與爾台吉指定邊界者正欲喀
爾喀與爾厄魯特相距遼遠無由起釁庶彼此安
居樂業永歸和好故定議爾等游牧毋過阿爾台
山梁我喀爾喀游牧亦毋過扎卜堪等處又知噶
爾丹策零必懼我兵進駐科卜多故許其每年略
地時用二三十人至科卜多巡視以釋其疑然我
卡倫以内豈容爾等巡視乎今夏爾遣旺扎爾等
直至我沙扎海布延圖二處并欲至喀勒占和碩
卡倫内我將軍等遣人止之始還前所頒詔旨甚
明不宜有此事想非爾台吉所囑乃旺扎爾等誤
聽所致耳但既已定約詎可食言且爾等可至我
喀勒占以内巡視倘我略地之人亦至爾卡倫以
内爾亦聽之乎屢屢如此日後必起爭端致乖永
好之道彼此無益可明告爾台吉嗣後戒飭略地
之人勿因小事而誤大事也并以此旨行文額駙
策凌知之尋夷使莽鼐到京大臣等遵
旨詢問據莽鼐云此事噶爾丹策零實不知係略地
人之誤還時當告知噶爾丹策零即行戒諭可
也
甲子
準噶爾台吉噶爾丹策零遣使莽鼐等至京進
表
噶爾丹策零謹奏
大皇帝前哈柳歸奉
大皇帝𠡠書諭令厄魯特在阿爾台山隂游牧不得
過山梁喀爾喀亦不得過扎卜堪等處其科卜多
所在各令巡視又
許我進藏熬茶之人數至三百不勝歡忭
勅書有云原議本以阿爾台南哈卜塔克拜塔克烏
蘭烏蘇羅卜淖爾噶斯口為界今爾一切俱遵朕
旨更無可議之事是已蒙
諭旨見許也但
勅書内係蒙古舊語音我等尚未能盡解故遣哈柳
入奏懇求定界既以互相牽掣訖未定議復遣
吹納木喀入奏亦是此意去年哈柳奏到
大皇帝諭旨云罷兵息民永歸和好即定界與否亦
非要事但令彼此游牧互相隔遠我
皇祖時所設卡倫不得移動其科卜多等處朕亦不另
駐兵每年應略地時仍各遣二三十人巡視既免
相掣之嫌亦解爾疑惑之心朕不食言荷蒙
諭旨欲釋我疑懇將前此未能盡解之語再降
旨明示至進藏之事俟莽鼐信到即計日起程于八
月二十日左右定到哈密由哈密即赴東科爾
但必取道肅州則來人俱未出痘恐途中患病
且道遠或遇無水草處無以接濟請一切生畜
路費俱自行備辦由庫克沙什西喇喀勒占至
東科爾貿易後前往至進藏時或馬匹疲乏尚
需接濟伏乞
加恩為此謹
奏隨表敬獻玉椀一事貂皮三十張奏入報
聞
秋七月甲戌
命暫停查閱喀爾喀四部落豫備兵丁
上諭辦理軍機大臣等曰内扎薩克六盟長所豫備
之兵丁器械連閱三年因伊等實心辦理訓練有
方此次奉派之王貝勒台吉及官員兵丁等朕悉
加恩賞賚現今噶爾丹策零革心歸順一切恪遵
朕旨邊境無事若仍每年派員往喀爾喀閱兵各
蒙古須儲備牲畜往來承應不無勞費嗣後將每
年派員查閱之處暫行停止俟二三年後令理藩
院請旨奏派前往著傳諭王貝勒台吉官員等其
仰體朕軫恤蒙古至意將各屬兵丁仍不時操演
整頓軍械勿因暫停閱視之故遂至懈弛倘平日
怠忽從事兵不訓練器不完好致閱視大臣參奏
朕斷不寬貸可諭令知之
乙亥
賜準噶爾台吉噶爾丹策零勅書
奉
天承運
皇帝詔曰諭噶爾丹策零爾使莽鼐齎至奏章言哈
柳奉到勅書内有云原議以阿爾台南哈卜塔克
拜塔克烏蘭烏蘇羅卜淖爾噶斯口為界今既一
切俱遵朕旨更無可議之事是以蒙諭旨見許但
勅書内係蒙古舊語音未能盡解是以屢次遣人
入奏訖未定議懇再降旨明示等語朕為大君不
分内外一體愛恤欲邊界民人不起爭端長享安
樂所以前歲勅書中言罷兵息民永歸和好則定
界與否亦非要事惟厄魯特毋過阿爾台游牧卡
倫設立如舊科卜多不更駐兵每年應略地時止
遣二三十人巡視彼此既無牽掣亦可釋爾疑惑
諭旨甚明以此台吉亦喻朕旨即此定議去年哈
柳來朕甚嘉之特以前者賜爾勅中原有令游牧
人等各安所居之言及爾還奏並未言及阿爾台
南游牧人等之事此事雖非緊要但前既議及後
不一一指明恐彼此游牧人等不知或妄行踰越
致起爭端有乖和好故朕之大臣面詢哈柳據云
以阿爾台山為界業已指明山南游牧之人仍居
舊地自不待言復有何議因此朕亦就此完結惟
諭喀爾喀等自今無得過扎卜堪齊克濟哈薩克
圖庫克嶺等處游牧而已今台吉又復懷疑祈朕
明降諭旨朕為天下大皇帝豈肻食言台吉固無
容過慮也又稱進藏之人若由肅州赴東科爾其
人悉未出痘又道遠恐乏水草請自備牲畜路費
由庫克沙什西喇喀勒占前進至進藏時或馬匹
疲乏尚懇加恩接濟爾前請進藏熬茶百人不敷
乞用三百人朕已允行至一切所需爾本以尊崇
佛教修行善事之故致誠前往此事固未便朕為
資助亦于台吉聲名有關但既經奏請倘由東科
爾進藏及由藏回時途間果有匱乏量為接濟在
朕固所不吝也至請路由庫克沙什等處朕邊境
大臣已詳詢習知道路者俱言此路既多戈壁又
缺水草行走甚難但爾來人未出痘者道經内地
誠屬可虞朕已飭令邊境大臣擇戈壁少水草好
有益于爾人畜者詳悉勘明導引爾人赴東科爾
爾人到時朕大臣當已豫為之備矣隨勅賜各色
緞十端加賞玻璃磁器四十事大緞六端
丙子
命喀爾喀王等及軍營大臣詳議撤兵後駐防事宜
上諭軍機大臣等曰朕前以撤阿爾台之兵詢問喀
爾喀王扎薩克等據奏言事尚未定若仍用兵戍
守于我等殊有禆益請暫留駐至去年噶爾丹策
零令哈柳來使一一遵照朕旨定議請伊等游牧
毋過阿爾台山我之卡倫設置如舊至喀爾喀游
牧亦無過扎卜堪其言甚屬恭順故朕遂頒勅書
與噶爾丹策零指定喀爾喀游牧不得越扎卜堪齊
克濟哈薩克圖庫克嶺等處仍以阿爾台山南哈
卜塔克拜塔克烏蘭烏蘇羅卜淖爾噶斯口為界
並所請熬茶貿易事亦經定議現今邊境寧謐既
許其和西北兩路之兵不須留駐應行撤回北路
喀爾喀扎薩克等當同心合志約束屬人就指定
邊界居住其豫備兵仍訓練以時至防秋之候行
圍會聚應略地時著額駙策零揀選幹員帶領二
三十人巡閱隙地準噶爾略地兵所到之處亦令
申報現設卡倫仍令喀爾喀台吉官員兵丁輪班
駐劄如此辦理則息事寧人而且有備無患矣著
行文喀爾喀四部落王扎薩克等令其于撤回内
地兵之後悉心協力休養屬下緊守卡倫一切防
範豫備事宜核議具奏倘謂内地兵斷不可撤則
竟如呼倫貝爾駐兵例令東省索倫烏喇齊等
揀發數千人携挈妻孥永遠駐劄游牧庶于事有
益若既與準噶爾定議而仍以内地兵戌守既恐
滋彼之疑且喀爾喀仍須供應一切妄費無益喀
爾喀副將軍王扎薩克等宜體朕為爾等籌畫之
意計及久遠妥議以聞并將朕此旨行文額駙策
凌與軍營大臣等令其詳悉定議具奏至西路又
與北路不同北路有額駙策凌與喀爾喀王扎薩
克等俱軍前諳練本地情形之人其防範豫備相
機而行自無可慮西路則哈密與準噶爾連界回
人素性怯懦非喀爾喀比内地之兵不便遽撤其
屆期換班須從遠處調發亦非久長之計俟數年
後量裁喀密駐扎兵務使足資防守外即以附近
安西等處兵丁輪流撥往其兵數如何足用軍食
如何支給著行文總督尹繼善提督李繩武詳悉
定議具奏尋平郡王福彭大學士查郎阿左都御
史杭奕禄侍郎阿克敦等各以兩路事宜條奏
奏入
旨軍機大臣等議奏尋議覆曰據查郎阿請改安西
總兵官為提督增設官兵分駐哈密等處其現
在駐防兵丁悉行撤回前者雍正十三年臣等
曾酌議安西增設提督轄兵一萬各携家口移
駐其哈密換班兵丁即于提督標下輪班撥往
以總兵副將領之再豫選甘涼寧肅各營戰兵
二萬二千名以備調撥令其表裏相援移咨查
郎阿張廣泗等會議具奏其時查郎阿等議以
安西産物儉少食用不敷是以增設提督之議
未行今查郎阿請以安西總兵官改為提督增
兵三千合原額兵七千二百共一萬二百名就
中派撥二千名以副將一員率赴哈密駐劄二
年一換其現在哈密布隆吉爾等處駐防兵以
次撤回並與臣等原議相符實于邊防有益應
以查郎阿所奏移知陜西總督尹繼善提督李
繩武會同詳議具奏再行定議至杭奕禄奏請
哈密增駐蒙古兵一千為守卡用按前者副都
統旺扎爾侍郎玉保俱曾奏請未經議行杭奕
禄此奏亦無庸議再平郡王奏言北路駐防兵
可減不可撤阿克敦所奏亦大略相同應俟額
駙策凌等奏到後一并酌議具奏奏入
上從之
八月己未
命邊路各臺站歸將軍提督等官管轄
副都統旺扎爾奏言殺虎口等處臺站原為喀爾喀
衆蒙古接遞事件而設甚關緊要若無大員兼管必
致馬匹疲瘦并致缺少請以殺虎口邊路臺站令綏遠
城將軍管轄古北口邊路臺站令提督管轄獨石口
邊路臺站亦令提督管轄喜峰口邊路臺站令熱河
副都統管轄軍機大臣等議覆應如所請奏入
上從之
準噶爾部人庫本回民古爾班瑪特來降
命賞給安插如例
九月辛夘
準噶爾部人多爾濟及彭蘇克碩博爾鄂羅爾
巴額默根來降
命賞給安插如例
冬十月戊申
定邊副將軍額駙策凌及扎薩克等奏覆撤兵
防守事宜
額駙策凌等奏言奉七月初七日
上諭一應防守事宜喀爾喀副將軍王等另行議奏
外現在軍營兵五千俱應撤回内東三省二千
牧厰五百又塔米爾鄂爾昆守城直隸山西綠
旗兵一千俱乾隆三年到此請于明春青草生
時起程其呼倫貝爾兵一千察哈爾兵一千五
百又查濟爾瑪台種地宣化大同綠旗兵六百
今年始至請于明年秋起程但塔米爾鄂爾昆
所貯銀米器械甚多現在詳核造冊呈送軍機
處其應留應解之項請分别議覆又副將軍額
爾德厄畢西勒爾圖扎薩克圖汗格勒克雅木
丕勒等奏言由額駙策凌處接奉
上諭令臣等議奏防守事宜今四部落會議舊設卡
倫及接續卡倫之三路臺站仍令原駐台吉官
員管轄外其駐防烏里雅蘇台等處之喀爾喀
兵一千係與準噶爾接界備略地守卡探信之
用請仍派參贊貝勒公扎薩克台吉統領駐劄
鄂爾昆等處駐防兵應增五百共一千名酌派
扎薩克官員管理駐劄其防秋操練兵三千名
仍令于秋令在鄂爾昆駐劄三月喀爾喀三副
將軍及衆扎薩克豫備兵一萬名仍令于游牧
處按時行圍操練派大臣查閱器械至撥索倫
烏喇齊兵挈眷久駐之處恐蒙古既乏米糧又
携家散處有事調發反多牽掣似屬未便其巡
守卡倫若用蒙古人恐其怠惰乞仍派内地侍
衛駐劄為便軍機大臣等議覆俱應如所請惟
駐守卡倫既盡撤内兵請并用蒙古人奏入得
旨額駙策凌喀爾喀王扎薩克等議撤内地兵用喀
爾喀兵駐防哨探但喀爾喀兵斷不可無總管辦
事之人仍著額駙策凌督率軍務至佐理額駙捍
衛游牧查點器械整飭軍容等事尚需大員仍照
舊例自京師派二員前往更換駐防令伊等亦得
學習用兵之道再鄂爾昆烏里雅蘇台二處卡倫
若用喀爾喀兵駐防伊等既離本游牧處若不給
與資糧將何所倚賴其如何酌給之處著軍機大
臣一併議奏
癸丑
準噶爾部人阿爾佐率妻來降
命賞給安插如例
十一月壬申
酌辦官兵護送夷使進藏事宜
駐藏副都統紀山奏言準噶爾進藏之人若于
八月間到哈密由邊外至東科爾時屆冬寒所
有護送官兵或馬匹牲畜不無瘦乏應行換給
今納克舒番子百戶等感戴
皇恩請于官兵過時所有四千九百八十六戸五戸
公出馬一匹牛二頭又每戸出羊一二隻以備
應用經軍機大臣等議覆曰前夷使莽鼐言進藏
人等當于本月到哈密至今絶無消息或噶爾
丹策零布施物件未備或與鄰境交兵均未可
定但護送官兵總宜豫籌接濟納克舒番子既
經備辦請移知烏赫圖巴靈阿若沿途取用納
克舒牲畜可于携帶銀兩内如數給與價值奏
入
上從之
戊寅
授雅爾哈藍翎侍衞
軍機大臣等奏言俄羅斯遣使葛達班投遞伊
處薩納特衙門文書郎喀文書送到自準噶爾
脱出之護軍雅爾哈至京文書交内閣譯出進
呈雅爾哈請交本旗都統令在原差上行走奏入
得
旨雅爾哈著授藍翎侍衞在粘竿處行走賞銀五十
兩
戊子
準噶爾部人圖魯孟克率壻達什夫婦來降
命賞給安插如例
己丑
定邊副將軍額駙策凌奏報鄂爾昆屯田收穫
麥黍各糧七千九百四石有奇得
旨下部知之
平定準噶爾方略前編卷四十五
