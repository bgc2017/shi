平定準噶爾方略續編卷二十三
乾隆二十八年十月乙酉
伊犁辦事副都統伊勒圖疏奏巡查哈薩克越
境游牧并烏默爾等移駐伊犁情形
伊勒圖奏言臣接奉
諭旨令往特穆爾圖淖爾等處巡查哈薩克游牧并
查詢楚穆訥爾地名在於何境臣即詢之前在
特穆爾圖淖爾等處游牧之厄魯特據稱哈薩
克游牧之前地名西喇烏蘇哈薩克呼為西喇
蘇其楚穆訥爾係一泉名源在吹之左近索和
羅克哈喇巴勒塔地方又聞此等處常有哈薩
克乘間游牧來去無定頃明瑞等業已遵
旨往查誠如
皇上洞鑒臣愚以為嗣後應出其不意兩路前往巡
查南路自特穆爾圖淖爾之南由巴爾琿嶺至
塔拉斯吹地方北路沿伊犂河由古爾班阿里
瑪圖至沙喇擘勒地方方能周徧再哈薩克烏
默爾之弟瓜特色楞伯特二人去歲入
覲蒙
恩賞給五品頂翎并准其移駐伊犂現在擕帶眷屬
牲隻來至卡倫理應遵照所指之處居住乃妄
稱與厄魯特同居不便欲於卡倫外和洛霍澌
庫隴癸等處居住又稱無糧難以度日懇求給
與種種虚詞惟圖僥倖臣等詳細曉諭令於章
什左近居住瓜特等又云去歲將軍成衮扎布
曾傳
諭旨烏默爾移駐伊犂後令於八月十五日至圍場
朝見等語但詳閱成衮扎布移文並未提及其
妄可知臣等留心察看俟烏默爾到時再與明
瑞等定議如何給與游牧辦理具奏奏入報
聞
戊子
諭定邊左副將軍成衮扎布等安插自哈薩克逃出
之厄魯特等事宜
上諭軍機大臣曰成衮扎布奏稱從哈薩克逃出之
厄魯特沙鼐布庫瑪木特等酌擬曉諭都爾伯特
烏梁海等附入安插等語現在伊犂編設厄魯特
佐領著傳諭成衮扎布等即將沙鼐等解送伊犂
安插嗣後再有此等遇解送馬匹牲隻之便一體
辦理不必專行送往
己亥
命議敘辦理奎素屯務員弁
上諭大學士曰楊應琚等奏稱辦理奎素屯田官兵
甚屬奮勉請將千總劉如桂等交部議敘等語劉
如桂田希華馬成宗劉廷柱楊天成俱交部議敘
所有出力兵丁著賞給一月錢糧在屯遣犯著賞
給一月口糧至原任佐領栢靈保千總常際春各
賞兵丁錢糧一分以示鼓勵
辛丑
命副都統李景高等往新疆辦事
上諭軍機大臣曰伊勒圖永瑞范時綬德爾格新疆
辦事年久應派人更換伊犂大臣已有多人不須
派換伊勒圖著即回京副都統李景高著往烏魯
木齊頭等侍衞額爾德蒙額著往晶河副都統高
廷棟著往闢展辦事更換永瑞等回京
丙午
命奬賞捐麥之伯克阿卜都拉等
上諭軍機大臣曰據素誠奏稱自阿克蘇往伊犂之
回人其口糧本須採買今阿奇木伯克阿卜都拉
等情愿於官用八百石照數採買之外再行捐麥
四百石摩羅和卓願捐麥一百石懇准其所請陸
續解送等語阿卜都拉等感激朕恩願捐麥自效
甚屬可嘉著交與素誠照例酌量奬賞
癸丑
諭定邊左副將軍成衮扎布等辦理哈薩克逃人事
宜
上諭軍機大臣曰明瑞等奏稱巡查塔爾巴噶台等
處哈薩克汗阿布勒比斯來索逃往伊犂之厄魯
特且言從前曾有給回之例臣等將阿布勒比斯
斥責諭以準噶爾業已平定哈薩克等所獲之厄
魯特理應收取但念爾等亦係臣僕未經辦理今
投至伊犂乃其故土如何稱係逃人并求降旨烏
里雅蘇台將軍一體辦理等語明瑞所辦甚爲得
體從前雖無彼此不留逃人之言但成衮扎布曾
將自哈薩克逃出之厄魯特給回阿布勒比斯遂
欲援以為例著傳諭成衮扎布等嗣後遇此等事
俱照明瑞等所辦駁之
十一月甲寅朔
申諭定邊左副將軍成衮扎布等嗣後哈薩克逃人
毋得給回
上諭軍機大臣曰昨明瑞奏哈薩克阿布勒比斯等
索取逃入伊犂之厄魯特將阿布勒比斯嚴行駁
飭所辦甚是已降旨成衮扎布嗣後悉照明瑞所
辦毋許給回但成衮扎布等原奏因哈薩克脱逃
之厄魯特伊等自行半路追獲且並未入我境内
是以給伊領回若業經逃入内地即哈薩克再四
來告亦斷然不可給與著再傳諭成衮扎布明瑞
等遵照分别辦理仍將成衮扎布原奏寄明瑞等
知之
乙夘
以定邊左副將軍成衮扎布入覲
命參贊大臣扎拉豐阿往烏里雅蘇台署理將軍印
務副都統雅郎阿暫往科卜多辦事
戊午
命原任給事中塔坦前往烏里雅蘇台辦事更換富
勒賀回京
辛酉
陜甘總督楊應琚疏奏改設臺站事宜
楊應琚奏言臣由巴里坤閱看營伍沿途親勘
各營站俱屬妥協惟自沙州至庫克沙什地有
沙磧恐馬力不繼於適中之黃墩堡設立腰站
今查得該處地方俱係窪下與其在黃墩堡設
立腰站莫若將庫克沙什一臺移設土窰子地
方道路平坦里數亦屬相仿其黃墩堡腰站即
可裁汰再自沽水至哈什布拉克約一百數十
里俱係戈壁原於適中之紅柳硤設立腰站因
井水味鹹難供汲飲故未安設正站今於紅柳
硤四十里内訪有四道湖甜水用騾拉運一日
可以往還應將紅柳硤改為正站奏入報
聞
丁卯
命駐劄新疆大臣准其擕帶家口
上諭軍機大臣曰現今西陲平定各該處大臣更番
駐劄非從前軍營可比嗣後伊犂烏里雅蘇台喀
什噶爾葉爾羌等處駐劄大臣有願帶家口者照
各省將軍大臣例准其擕帶如不願者聽
命陞賞督造營房之參將職銜吳士勝等
上命軍機大臣曰據旌額理等奏稱特訥格爾蓋造
營房臣等派參將銜之吳士勝督率綠旗兵二百
四十名於去年十一月起至今年九月止造成房
屋一千三百十四間又以餘力修補特訥格爾及
烏魯木齊兩處城郭等語吳士勝督兵造房甚屬
奮勉著加恩補授參將其兵丁等交旌額理等酌
量賞給以示鼔勵
烏魯木齊辦事侍郎副都統旌額理等疏報挈
眷移駐烏魯木齊兵丁全到日期
旌額理等奏言准總督楊應琚派員送來挈眷
移駐烏魯木齊兵丁五百二十二戶男婦一千
七百九十六名口於十月十三日以前陸續到
齊臣等隨發往特訥格爾令往新造兵房伊等
目覩地畝收成生計豐裕皆欣然得所所有應
行更換之員弁照例遣回本營奏入報
聞
戊辰
命揀選侍衞五員發往喀什噶爾
上諭軍機大臣曰據納世通等奏稱喀什噶爾原派
侍衞十五員現在缺少五員請揀選發往等語著
領侍衞内大臣照例㨂選帶領引見發往喀什噶
爾以備差遣
己巳
恩賞索回逃人之
乾清門侍衛納旺並免領隊大臣五岱等失察處
分
上諭軍機大臣曰明瑞等奏稱納旺前往阿布勒比
斯游牧索取厄魯特逃人鄂勒錐圖詳細諭以利
害其屬人綽特拜畏懼將鄂勒錐圖獻出隨即帶
回臣等傳集衆厄魯特數其逃竄之罪立行正法
其失察之領隊大臣五岱等請交部察議等語納
旺奮勉可嘉著賞緞二疋五岱等係初次失察著
加恩免其交部
伊犂將軍明瑞等疏奏派定各城種地回人數
目及移駐兵丁車輛行走山路情形
明瑞等奏言據阿奇木公木薩回至伊犂呈稱
應派各城種地回人一千五百戶派出阿克蘇
二百七十戶烏什二百戶喀什噶爾三百戶葉
爾羌和闐四百戶賽里木拜一百三十戶庫車
沙雅爾一百五十戶哈喇沙爾多倫五十戶同
員外郎拕穆齊圖按城分行騐看俱年壯可以
效力之人其家口册籍並行查核收明再所派
數内匠役二十六戶先行帶來製造器具應照
例辦給口糧再臣等准凉州將軍巴禄咨稱凉
州莊浪兵丁三千二百名挈眷移駐伊犂分作
三年每年一起前往此項官兵皆坐車輛自涼
州至晶河並無大山可以安行自晶河前去山
嶺險峻務須酌定行走之處等因臣查晶河至
托和木圖臺站尚可車行惟呼蘇圖布拉克臺
站中間有一里不可行車又自塔爾巴噶台伯
勒齊爾臺站至闥勒奇阿璊亦不可行車臣等
向已勸諭往來商賈漸次修理平坦應再派官
兵於中路崎嶇之處加意平治俾挈眷移駐兵
丁到時無卸車䭾負之累仍行知闢展烏魯木
齊等處大臣訖奏入報
聞
伊犂將軍明瑞等疏奏會辦涼州莊浪兵丁移
駐事宜
明瑞等奏言臣等於二月十五日欽奉
諭旨辦理涼州莊浪滿洲兵移駐伊犂事宜臣楊應
琚即赴涼州會同巴祿將兵丁行裝各項逐一
查明派員赴出產之地置備其餘銀兩照例至
伊犂補給但新疆地方現有移駐之滿洲兵與
索倫察哈爾兵人戶衆多物價未免昂貴臣等
仰體
聖主惠愛兵民之至意往返札商與其厚利歸商莫
若令旗人分獲利息請將前項餘銀交臣巴禄
派委妥幹旗員臣楊應琚飭令地方官將日用
必需物件從内地採辦購買載運牲隻車輛交
三起移駐官兵陸續運至伊犂臣明瑞預辦房
間開設店舖擇人掌管按月查訪市價酌平增
減每年所得餘利一體均散兵丁以為買補馬
匹修理器具之用於兵丁等久遠生計大有裨
益奏入報
聞
癸酉
命議叙承辦三屯種地官員
上諭軍機大臣曰據伍彌泰奏稱三屯種地兵丁每
兵種地二十畝現在收獲米麵十四石至十五石
不等可否將辦理屯田官員及兵丁等加恩之處
請旨等語著照所請官員等交部議敘兵丁各賞
一月鹽菜銀兩以示奬勸
諭定邊左副將軍成衮扎布等曉示哈薩克屬下頭
目毋得遣使請安
上諭軍機大臣曰據成衮扎布等奏稱哈薩克哈喇
巴魯克遣人請安並進獻馬匹哈薩克屬下微末
頭目甚多不便令其任意行走理應曉諭遣回現
派伊爾哈納令伊等暫駐卡倫臺站候旨遵行等
語成衮扎布所辦甚是哈薩克阿布勒瑪木比特
阿布賚等遣使來請朕安自應辦理護送若此種
微末頭目但可親身入覲何得亦稱遣使著傳諭
成衮扎布即作伊等意見曉示哈喇巴魯克來使
云爾等職位甚卑不敢遽令入覲至爾頭目遣爾
等前來之處業已順便奏聞仍即行遣回再哈喇
巴魯克所遣之人原向阿布賚領取文憑應將此
情由一併傳諭阿布勒瑪木比特阿布賚等知之
烏魯木齊辦事散秩大臣伍彌泰疏奏修造瑪
納斯晶河等處橋梁
伍彌泰奏言查瑪納斯晶河為明歲所遣駐防
兵丁經由之路所有橋梁渡筏必須修造堅固
臣於三月抵庫爾喀喇烏蘇已委員陸續修造
現在農務俱畢應多派兵丁乘時伐樹修造橋
梁並多備大木倘有冲塌之處即時修補奏入
報
聞
丁丑
命革勒買哈薩克馬匹之二等侍衞穆森泰職並予
枷責示懲
上諭軍機大臣曰成衮扎布等奏稱三等侍衞穆森
泰向哈薩克勒買馬匹私許物件並未給與又蒙
古密濟特勒索哈薩克馬匹許給倭緞亦未交付
除將伊等原索馬匹交前來之哈薩克額德格等
轉給本人外穆森泰請交部嚴加議處密濟特請
枷責等語前經降旨哈薩克帶來馬匹官定價値
不許私相貿易乃侍衞穆森泰輒敢私換馬匹所
許之物又不給與甚屬不堪即穆森泰所稱給過
羊隻並銀三十兩之處亦未可信伊如果給過銀
物哈薩克等何以又索取轡頭等項且哈薩克豈
有以馬二匹換羊二隻之理顯係穆森泰婪索敗
檢捏造虛言冀圖掩飾成衮扎布等不行細加詰
問僅請交部議處何足示警穆森泰著革去侍衞
即於該處枷責以昭炯戒並傳諭成衮扎布等俟
哈薩克到時即諭以我處官員因私換爾等馬匹
具奏大皇帝治罪倘爾等捏詞陷害亦必從重辦
理斷不寬恕仍即將穆森泰勒索馬匹給還其蒙
古密濟特著照所奏枷責
命議敘承辦伊犂屯田事務官員
上諭軍機大臣曰明瑞等奏稱今年伊犂綠營兵丁
耕種地畝所收米麥胡麻各項俱較上年分數倍
多可否將種地官兵加恩之處候旨等語著照所
請將辦事官員交部議敘兵丁等照例賞賜以示
鼓勵
申諭成衮扎布等曉示哈薩克哈喇巴魯克來使即
行遣回
上諭軍機大臣曰成衮扎布等奏稱據扎拉豐阿咨
稱有哈薩克十八人前來獻馬隨令筆帖式阿林
保詢得來使七名跟役十一名貢馬九匹并獻出
從前令哈喇巴魯克帶去厄魯特六戶等語昨成
衮扎布等將哈薩克哈喇巴魯克遣使前來具奏
即降旨曉諭遣回今扎拉豐阿既將來使送至烏
里雅蘇台著成衮扎布等仍遵前旨曉諭遣回所
進馬匹及六戶厄魯特令其帶回若情願存留即
作成衮扎布意見照貿易馬匹及收贖厄魯特之
例折價給與再阿布賚給哈喇巴魯克之托忒字
文憑繙譯閱看乃哈喇巴魯克奏文哈喇巴魯克
係小頭目不應奏事應交成衮扎布等一併曉示
來使知之
命陜甘總督楊應琚酌辦運送伊犂茶封
上諭軍機大臣曰據明瑞奏内地存貯茶封現在運
送口外散給官兵於鹽菜銀内坐扣但伊犂兵丁
俱帶有家口及厄魯特回人等需用甚多可否於
現送二萬包之外增送數千包等語伊犂官兵需
茶甚多自應寬裕運送以資食用著傳諭楊應琚
酌量辦理並將茶封成本每包計値若干自甘省
運至伊犂脚價若干其給發官兵坐扣鹽菜銀兩
果否敷用詳查具奏
庚辰
恩賞阿克蘇阿奇木伯克散秩大臣色梯巴勒氐公
品級
上諭軍機大臣曰阿克蘇阿奇木伯克散秩大臣色
梯巴勒氐前隨將軍兆惠出兵曾經奮勇效力著
加恩賞給公品級以示酬庸之典
議覆移駐新疆巡檢事宜
軍機大臣奏言據旌額理等奏羅克倫昌吉二
處種地兵丁巳陸續移駐其辦事之官亦應隨
兵遷移請將羅克倫巡檢移駐特訥格爾歸烏
魯木齊同知管轄昌吉巡檢移駐呼圖畢歸昌
吉通判管轄應如所奏辦理其巡檢圖記既經
改設請令旌額理擬定字樣交禮部鑄給奏入
報
聞
十二月己丑
定邊左副將軍成衮扎布等疏奏科卜多修造
城垣事宜
成衮扎布等奏言據科卜多參贊大臣扎拉豐
阿咨稱科卜多地方商販漸多又建有倉庫應
即遵
旨修城給兵民居住現在烏里雅蘇台貯米甚多一
切官兵支給本不專藉科卜多所收糧石其種
地之綠旗兵四百名似尚有餘力請於此内酌
派八十名委員監視修城兩年之間可以告竣
既於屯田無悞而城工又得修葺實為兩便等
語查科卜多修城從前酌定於屯田之暇舉行
今扎拉豐阿欲於綠旗兵内撥派趕辦原爲約
束兵民起見應如所咨辦理奏入報
聞
庚寅
申諭阿克蘇辦事都統侍郎海明等訊審索倫逃兵
上諭軍機大臣曰前據海明等奏拏獲索倫逃兵額
伊勒木保審擬治罪朕即降旨令將額伊勒木保
訊明如果葉爾羌等處有伊繫戀之人事涉無恥
應較尋常逃犯加倍治罪若係一時愚昧並無别
故則照常例治罪今海明等仍將額伊勒木保照
前擬絞監禁阿克蘇秋後處決辦理殊不明晰或
尚未接到朕旨亦未可知著傳諭海明等務遵前
旨審出實情定擬具奏
壬辰
命賞總兵丑達副都統銜往庫倫辦事
癸巳
諭定邊左副將軍成衮扎布等曉示哈薩克人衆毋
許與烏梁海貿易
上諭軍機大臣曰成衮扎布等奏稱哈薩克巴勒圖
比爾等因阿布賚令向烏梁海内大臣察達克講
和并稱係貿易商人擕帶牛馬來至額爾齊斯地
方已經察達克之子烏爾圖納遜盤詰逐回應請
俟哈薩克人到京時降旨飭諭毋得擅入邊境等
語哈薩克人貪鄙性成其屬下人衆聽其往來難
免盜竊爭鬭之事成衮扎布等嗣行驅逐辦理甚
妥著傳諭成衮扎布等嗣後再有貿易人來應交
察達克圖布慎諭以内地商人俱在伊犂烏魯木
齊爾等若欲貿易自可前往且此間並無管理貿
易之員萬一滋生事端亦於爾等無益是以將軍
等禁止貿易諭畢遣回并將此交軍機大臣於哈
薩克人到京時亦照此明白曉諭之
甲午
命布政使富明安往巴里坤辦事更換温敏回京
己亥
巴里坤辦事原任巡撫鐘音等疏奏安設腰站
事宜
鐘音等奏言臣等所管巴里坤臺站由洮賚站
起至那呼站止相隔一百四五十里因俱係戈
壁並無水泉故未設立腰站今委員踏看掘出
井水二處請即於井旁各蓋房三間從别站内
通融派兵四名馬八匹分交二處作為腰站一
應馳遞事件益覺迅速而人馬俱免疲乏奏入
報
聞
壬寅
命議敘喀什噶爾辦事道員固世衡
上諭軍機大臣曰據納世通等奏稱道員固世衡在
喀什噶爾辦事奮勉實屬稱職應請旨交部議敘
等語固世衡實心辦事殊為可嘉著加恩交部議
敘
命以發遣烏魯木齊種地兵丁綽勒們等歸入綠旗
營缺
上諭軍機大臣曰旌額理等奏稱發遣烏魯木齊屯
田有罪兵丁綽勒們等一百九十一名自到烏魯
木齊後各奮勉耕種甚屬安分請入於擕眷駐防
之綠旗兵内俟内地各營缺出陸續坐補等語著
照所請交楊應琚俟各營有缺額兵丁即令綽勒
們等坐補俾得自新以觀後效
烏魯木齊辦事侍郎副都統旌額理等疏奏募
種地畝俱獲豐收情形
旌額理等奏言烏魯木齊招募民人六百餘戶
所種地畝本年俱得十分收成查去歲因遇鼠
災蒙
恩賞給籽種口糧以資接濟現今已獲豐收理應交
納但民戶甫經安插生計未充臣等仰體
聖意將所借之項酌量緩徵以紓民力嗣據民人張
國寧等一百五十六戶呈稱明年所需籽種口
糧業已存貯請將所借官項即於本年交還情
辭懇切此皆小民等感戴
天恩是以不待督催急公完辦臣等因淮其所請收
納貯倉訖奏入報
聞
乙巳
議雅爾地方築城駐兵事宜
伊犂將軍明瑞等奏言臣於去年面奉
諭旨令籌辦塔爾巴噶台駐兵之事臣到彼留心詳
看於塔爾巴噶台山陽雅爾河以東之古爾班
喀喇烏蘇地方立木為築城記號㐲查卡倫馬
厰共需馬兵一千五百名屯田綠旗兵五百名
原議週圍安放卡倫二十一處每處派兵二十
五名約共需兵五百餘名此項卡倫與哈薩克
交界甚近而去伊犂雅爾河二處近者二三百
里遠者千里派兵往守有鞭長莫及之勢恐不
足以資防範臣等愚見與其將兵五百名分於
各處莫若停止週圍所放卡倫以集兵力而令
屯田兵丁俱駐劄雅爾城再留馬兵三百名在
城照管貿易所餘之兵即交領隊大臣裹帶口
糧於週圍地方從容巡查方為有益至雅爾城
既經駐兵與伊犂往返文移必須設立臺站請
自額敏河沿至巴爾楚克沁達蘭三處每處駐
兵三十名設大卡倫三座其庫克托木嶺等處
卡倫或酌量安設或照舊展放所需兵丁俱於
相近地方輪班派出如此則塔爾巴噶台週圍
聲勢相接而哈薩克懾我軍威自不敢潛來游
牧至所需之兵若從伊犂挈眷兵内派往恐伊
等於軍務未能習練若從打牲索倫兵内派往
則須明年方能全到游牧未定亦有不便應請
派京兵黑龍江兵或
盛京錫伯兵前來駐防方為妥協此項兵駐劄三
年至換班之時即可就近選派停止内地發往
再現今烏魯木齊駐兵較多於巴里坤請將烏
魯木齊巴里坤辦事大臣撤回其巴里坤提督
移駐烏魯木齊烏里木齊總兵移駐巴里坤至
從前所放卡倫侍衞十一員仍舊遣回分在伊
犂塔爾巴噶台駐劄以備差遣尤於地方有益
奏入得
旨軍機大臣議奏尋議塔爾巴噶台與伊犂相接君
不築城駐兵設放卡倫巡查游牧則西北兩路
聲勢不能聫屬今明瑞等相度形勢詳定具奏
臣等按圖細閱其築城及設放卡倫之處俱合
機宜應如所奏辦理至雅爾地方明年築城則
塔爾巴噶台後年即需駐兵其時挈眷移駐伊
犂之滿洲索倫察哈爾兵尚未全到若自京城
黑龍江等處再行派往未免繁瑣應將築城事
務改於三十年辦起俟三十一年移駐伊犂之
兵各已到齊再照原議酌選精壯令其駐防塔
爾巴噶台如謂移駐伊犂之兵不足自應將内
地兵丁酌量派往查熱河有達什達瓦部厄魯
特兵六百名應派出五百名喀喇和屯冇滿洲
蒙古兵二千名應派出一千名又
盛京有錫伯兵四五千名應派出一千名俱於明
春挈眷遣往伊犂再塔爾巴噶台駐兵之後哈
薩克不至烏魯木齊貿易明瑞等所請撤回大
臣改駐提督總兵及分派侍衞之處度量事勢
俱屬可行應令與楊應琚等公同酌辦奏入得
旨雅爾地方築城駐兵應專派大臣鎮守伊犂所有
將軍大臣甚少既令巴里坤提督移駐烏魯木齊
即將烏魯木齊大臣移駐雅爾巴里坤既改駐總
兵則巴里坤大臣可以全行撤去至出派熱河兵
丁時所有樺榆溝駐兵二百名盡行派往再於喀
喇和屯兵内㨂派八百名餘依議行
丙午
諭護送哈薩克來使之侍衞拉卜棟阿迅速進京
上諭軍機大臣曰明瑞等奏稱哈薩克阿布勒比斯
等遣使策伯克等七人隨役五名已派三等侍衞
拉卜棟阿等伴送京城等語著傳諭拉卜棟阿帶
領來使能於明年正月十五日以内到京甚好遲
則十九日亦可若二十五日以内不能到來即具
摺奏聞亦不可令來使中途過於勞苦將此並寄
知駐劄烏魯木齊哈密大臣等如來使馬匹疲乏
酌量更換俾得行走迅速早抵京師
丁未
命副都統綽克托往烏魯木齊辦事更換旌額理回
京
平定準噶爾方略續編卷二十三
