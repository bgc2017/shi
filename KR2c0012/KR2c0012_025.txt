平定準噶爾方略前編卷二十五
雍正九年七月丙戌
上諭大學士等曰吉黨阿著授為護軍統領同欽拜帶
領右衛兵丁前往北路軍前費雅思哈阿福塔齊什
鄂爾多巴什等俱賞給原銜給與俸禄著同庫齊圖
隨漢軍兵丁前往視看道路水草齊什到京後俟馬
蘭泰帶領兵丁起程時一同隨往又
諭曰原任盛京戸部侍郎傅鼐著調回往軍營效力
免治土默特副都統衮布等妻子罪
靖邊大將軍傅爾丹奏請治臨陣逃避弁員之
罪又土默特副都統衮布營總拉察卜參領塞
楞背
恩降賊情罪尤重請先以其妻子正法
上諭大學士等曰傅爾丹奏稱歸化城之土默特副都
統衮布營總拉察卜參領塞楞背恩降賊請將其妻
子按律正法等語朕思歸化城土默特等世受國恩
凡遇用兵之地奮勇效力已歷多年總未有一背國
降賊之人今衮布等不顧辱及祖父累及妻子貽羞
於衆土默特縱按律處治罪所應得朕今法外施恩
衮布等之妻子從寬免死仍令伊等照舊安居著行
文與丹津將此悉諭土默特弁兵知之
丁亥
上諭大學士等曰康親王崇安今於八月二十一日起
身前往軍前著賞給内庫銀一萬兩其隨往該屬人
員照順承郡王出征之例賞給應得馬匹照定例折
價交與該王辦理又
諭曰馬蘭泰曾經委署前鋒統領帶領滿兵今滿兵既
暫停起身馬蘭泰著同漢軍兵丁前往其卡倫等處
行走之滿兵令馬蘭泰專轄又
諭曰八旗漢軍官兵應扣未完車本銀兩著悉行寬免
己丑
訓諭西路軍營防邊破賊事宜
上諭大學士等曰西路防禦賊人之事已屢經降旨與
大將軍岳鍾琪等預為留心料理但禦賊之道務須
計出萬全朕披覽輿圖見軍營至肅州中間甚為遼
闊而邊外一帶如赤金柳溝金塔寺沙州瓜州等處
散處之民人甚多牲畜亦衆萬一賊人乘其不備而
侵擾之則巴里坤之大軍何可分勢於各路堵禦凡
此黎元皆吾赤子横被擄掠荼毒於心實為不忍况
搶奪民人之牲畜即可為賊衆之口糧則與我疲敝
賊人之計亦大相左矣朕意當令民兵預度就近可
居之地一聞賊信即遷移以避之務期免其侵害若
從前駐兵之處有應添兵力以保護百姓者亦著大
將軍即行調撥但不可分大營之兵勢總之使賊人
此次遠来一無所獲所謂不戰而屈人之兵也但須
善於奉行安慰民心勿使驚惶疑惑以致失所此朕
惟恐邊外居民被賊侵害預籌防範之大槩也至於
用兵之道固以防邊固本為先而機會可乘亦不可
失若但堅壁自守聽其肆行無忌雖有可乘之機仍
復拘泥成見則又恐賊勢猖狂將來何所底止今冬
西路既已預備賊衆若來我師以逸待勞以静待動
大將軍外觀形勢内度己力儻有可乘之機或發兵
出擊以挫其鋒或堵禦隘口以遏其路或暗中埋伏
以出其不意或趕逐馬匹以驚其衆心亦足使賊人
喪膽但萬萬不可輕舉遠逐以分兵勢大將軍只在
大營調度不可親身前去副將軍等亦酌量行之擊
賊之時賊人以馬兵前來我師以步兵出擊實勝于
馬兵禦敵不可棄長就短是以現在添𣲖北路兵丁
朕將漢軍步兵四千名𣲖往大將軍等當共知此意
則𣲖撥各得其宜且使衆人各效其所長而大功可
成矣朕又細思西北兩路大營乃防邊擊賊之根本
若果兩路大營堅固整齊不為賊人所搖撼則彼必
瞻顧徬徨恐我軍截其歸路掃其巢穴不敢肆行無
忌即如今春之率衆潛歸不敢久留西路者恐北路
之兵襲其後路也此番六月之不敢逼近科卜多軍
營者又恐西路之兵搗其巢穴也目前賊既得志於
北路伊知北路兵力不能進取則今冬仍往西路且
增添賊衆更多於侵犯北路之力量俱未可知總在
大將軍先事圖維臨時權變勿貪功前進勿坐失機
宜斯為美善又如賊人侵犯刦掠多在風雨隂晦之
時此際天氣潮濕鎗礟之火藥難出弓箭之力量軟
懈二者均未便利當多備手鎗挑刀等械以為擊賊
之具可助鎗礟弓矢之力將此傳諭岳鍾琪等知之
八月辛夘
議撥兵駐劄圖拉克爾倫等處
上諭大學士等曰四十九旗扎薩克游牧之地甚屬緊
要科爾沁等處游牧兵丁著𣲖數千名駐劄圖拉克
爾倫等處現在軍前扎薩克兵丁著撤回數千名與
伊等合為一處盛京兵亦𣲖二千名共一萬有零賊
來侵擾喀爾喀等游牧處可以照管爾等會同科爾
沁王額駙羅卜蔵滚布等詳議具奏尋議選𣲖科爾
沁十旗兵二千名敖漢等十一旗兵一千名烏
朱穆秦十一旗兵一千名軍前撤回兵四千名
合盛京𣲖出兵二千名共一萬名遣官管轄給
與糧餉如例往駐克爾倫捍禦奏入得
旨此等處兵丁俱行選𣲖暫在該處預備聽候調遣
丁酉
訓諭青海蒙古及諸番夷
上諭青海蒙古及番夷人等曰朕統御萬方凡中外民
人皆一視同仁莫不欲使之得所爾等沿邊番夷及
青海蒙古同受國家撫綏保護之恩並無歧視目今
準噶爾賊人窺伺邊境或將來侵擾青海蒙古而黃
河以南之蒙古畏避賊鋒投奔近邊番夷之地亦未
可定爾番夷等須留心照看切勿因向日曾有嫌怨
乘其危急而加以戕害若蒙古中有不法之徒搶掠
番人者許番人用力抵禦不必退縮將來事定之後
朕自然以理斷其曲直分别賞罰番人蒙古皆朕赤
子果能遵朕諭旨彼此相安同受朝廷之恩澤方是
爾等之福思之思之
蒿齊特扎薩克多羅郡王阿噶尼斯達卒以其
子策凌喇卜坦襲爵
庚午
諭定康親王崇安赴軍日期並議駐兵處所
上召入出兵王大臣等諭曰康親王本月二十一日不
必起程朕另定日期著王諭所屬人等愛惜馬力相
擇水草從容前往推河等處大將軍馬爾賽到軍營
後或令康親王駐劄克爾倫地方管轄扎薩克盛京
等處兵丁或將扎薩克兵丁𣲖數千名滿洲兵内之
懦弱者𣲖數千名駐劄圖拉扎克拜達里克等處令
康親王管轄著大將軍馬爾賽順承郡王會同定議
諭吐魯番固守事宜
上諭大學士等曰據副將軍石雲倬奏稱七月十三四
等日有準噶爾賊人侵擾吐魯番副將王廷瑞等分
兵迎敵與賊連戰屢勝生擒賊人七名殺賊二百餘
人獲軍器馬匹不計其數等語王廷瑞分兵迎賊甚
屬孟浪此番賊衆不過一二千人王廷瑞等幸獲小
勝不但不足為喜朕更為吐魯番憂之賊人屢被吐
魯番之敗創其懷恨益深必復以大衆報復石雲倬
可速傳旨曉諭吐魯番嗣後賊人來犯但當堅守城
垣不可迎戰若魯克察克一城可以容住回民人衆
則合防守之官兵堅守一城愈妙如一城不能容住
多人則别住於相近之喀喇和卓等處將馬匹牲畜
速行收拾城中柴草預為多貯以備應用賊衆若分
兵來圍彼此堅守堅壁清野俾賊人無所施其伎倆
且有大軍襲其後奪取其馬匹坐致疲敝自必遠遁
亦不可追逐賊衆長於騎射吐魯番如於馬上比决
勝負則回民十不及賊人之一若固守城垣以拒敵
賊人亦十不及回民之一用我之長乘賊之短此萬
全無弊之道也凡事持重鎮静為之但能保護吐魯
番城垣人衆其功勝於殺賊多矣
辛丑
諭漢軍兵牧馬行軍事宜
上諭大學士等曰此次𣲖往軍前之漢軍兵四千分作
四隊前往第一隊著都統李杕統領二隊著副都統
佟世茂統領三隊著副都統劉汝霖統領四隊著都
統祖秉衡統領漢軍人等不善牧養馬匹貝子僧衮
扎卜公羅卜蔵策卜登帶領前往之喀喇沁一千兵
亦著分為四隊𣲖入漢軍兵内凡漢軍牧養馬匹與
行軍事宜令其指示著參贊侯馬蘭泰管理火器營
兵部侍郎諾爾琿沿途照看在推河地方過冬俟明
年草生時著大將軍馬爾賽另備馬駝接迎漢軍兵
丁將伊等原乘馬匹交與喀喇沁兵暫行牧養此喀
喇沁兵著僧衮扎卜等統領在推河駐劄俟大將軍
到時調遣而行
命舉有功軍校署游擊守備等官
署陜西總督查郎阿奏言陜甘二省值軍興之
際一切領兵差委需用將佐甚多仰懇
敇部揀發遊擊十二人守備十二人赴陜備用奏入得
旨凡在京引見之武弁稍有可用者朕即分發各省以
備題補委署之用安得尚有餘剰人員數十名之多
朕思上年冬月陜西固原提督樊廷率領弁兵擊敗
賊衆懋著勞績朕已逾令各回内地營汎休息以示
恩恤凡此有功之人自有材技優長可膺超擢者著
查郎阿問明樊廷等秉公揀選若果奮力行間人材
可用即以微弁兵丁題補委署遊守等缺亦可不必
以越等為嫌務期舉用公當以副朕奬勞賞功之至
意
封喀喇沁固山貝子僧衮扎卜為多羅貝勒
癸夘
靖邊大將軍傅爾丹奏言臣世受
國恩有逾高厚復蒙
皇上榮施望外授以大將軍重任耳提面命訓諭周詳
臣不能遵奉
聖訓妄動輕舉損折將士辜
恩負罪非惟國法不可緩死即臣心亦難以偷生今
皇上不即加誅降
旨慰諭復加賞賜實從古未有之
鴻慈但臣此次進軍失利兵弁被傷臣於時若不鼓
勵將士收軍而回轉使賊人得計乃與副將軍
巴賽查弼納等籌議力衛餘軍奮兵轉戰而出
至建城之處以待國討今臣已至城所安置哨
站並建諭喀爾喀副將軍等令其運糧固壘以
息將士招集商人謐寧蒙古諸務悉已就緒伏
乞
皇上速遣賢將統率大軍將臣調回同臣妻子一併正
法以昭國憲奏入得
旨朕從前諭旨甚明朕之處事豈肯不持大義以定是
非而聊為此目前慰勉之理惟輕信賊言冒險深入
中賊詭計是爾之罪至不肯輕生自殺力戰全歸此
爾能辨别輕重之處事定之後朕自有辦理之道爾
若念慮紛擾以致血氣消耗不能報讎雪恥上損國
威下玷家聲罪尤甚焉爾其勉勵勇氣安心敬攝計
圖遠大以答朕恩
丙午
議科卜多察罕廋爾等處駐兵事宜
靖邊大將軍傅爾丹奏言科卜多修城處所當
竒蘭及庫列圖二道要隘又逼近布拉罕大路
且旁通阿爾台小路處甚多實為險要之地今
臣至修城處所時其城已築高至五尺此際現
令綠旗兵等加力修築令高一丈合計垜城共
高至一丈五尺其餘防守事宜已為堅固但周
圍十有二里甚屬遼闊現兵一萬五千九百餘
名僅足支守城之用應再於城垣左右增兵守
隘庶賊來可資攻禦計修城處所距察罕廋爾
一千四百餘百難於策應伏乞
皇上勅令盛京吉林黑龍江内扎薩克等處撥兵前往
駐防於軍務實有禆益奏入
上諭大學士等曰據靖邊大將軍傅爾丹仍欲令兵丁
在科卜多地方駐劄防護爾等會同大將軍馬爾賽
將應駐應撤之處確議具奏再將查克旦率領駐劄
庫卜克爾地方兵丁應否撤於察罕廋爾之處一併
議奏尋議科卜多所駐之兵遠隔察罕廋爾千有餘
里勢難捍衛察罕廋爾地近喀爾喀游牧如令
大兵會集駐劄不惟軍威強盛而防護亦有禆
益應撤回科卜多兵駐劄察罕廋爾其庫卜克
爾兵亦應撤往奏入
上從之
上諭理藩院曰青海扎薩克一等台吉恭格效力有年
前羅卜蔵丹津叛逆時在哈瑪爾嶺奮勇殺賊今又
追擒諾爾布著加恩封為公爵
戊申
命護軍統領馬拉自蔵回京
上諭大學士等曰從前降旨令馬拉回京今蔵内現有
僧格包進忠邁禄青保苗夀等數人辦理事務馬拉
著遵前旨回京一路防衛兵丁或四五十名或百名
馬拉酌量帶回謹慎行走
命停土爾扈特使臣往西蔵
上諭大學士等曰爾等行文與鼐格土爾扈特之使臣
若至彼處暫且不必令往西藏著在達賴喇嘛處居
住若已過去亦著追回伊等日用之費著四川督撫
寬裕給與
諭西藏貝勒頗羅鼐嚴備準噶爾
西藏貝勒頗羅鼐等奏報準噶爾欲送回拉藏
之子蘇爾雜於西藏立以為汗得
旨準噶爾殺害拉藏將其子蘇爾雜擄去今稱送回西
藏我兵須嚴為防備從前策妄阿喇布坦遣策零敦
多卜襲西藏時亦誑稱噶爾丹丹津同其女來藏乘
其不備進兵襲取藏地今送回蘇爾雜之言正噶爾
丹策零施行姦計若唐古忒部落少為玩忽即蹈從
前策零敦多卜之故轍矣準噶爾賊人既殺拉藏豈
有實心將蘇爾雜送回西藏令代父職之理著頗羅
鼐將此情由曉諭衆唐古忒知之準噶爾賊人揚言
發兵五千護送蘇爾雜道途險阻全軍豈能齊到目
今西藏有内地兵丁二千名換班兵丁五百名又駐
防察木多兵一千名現催來藏爾處亦有訓練蒙古
兵丁應與駐劄西藏大臣會同商議於阿里哲斯肯
圖魯克勒底雅等處要隘遠設卡倫詳加暸望協力
防守準噶爾賊衆若以兵隨蘇爾雜斷不可容留即
迎戰擊退賊敗走時亦斷不可追襲蘇爾雜父兄被
人殺害伊豈不忿恨若果思報讎並感戴朕恩帶領
數人恭順來歸爾等收留悉心安頓至若立汗之事
當令達賴喇嘛班禪額爾德尼奏聞於朕方可建立
豈可令噶爾丹策零任意妄行頗羅鼐原扶助拉藏
效力行走後因拉藏被賊殺害朕令爾料理西藏事
務爾約束唐古忒實心效力是以加恩封爾為貝勒
今蘇爾雜若果率領數人來歸爾即行奏聞候朕另
頒諭旨
辛亥
撫遠大將軍大學士忠達公馬爾賽赴北路軍
營
上命
皇四子祭告
奉先殿王以下官員於西長安門外送行
上勅諭之曰奉
天伐罪治世之常經鋤暴除兇安邊之遠略逆賊噶爾
丹策零者狂悖冥頑父子濟惡妄欲侵凌我屬國窺
伺我邊陲包蔵逆心狡焉思逞朕以此賊不除終為
衆蒙古之隠患是以命將興師聲罪致討然稱兵耀
武非朕本懷臨以天威許其悔悟未嘗督責將士立
事掃除此朕數年以來靖固邊圉撫綏屬國之謨略
也兹特命爾為撫遠大將軍統領滿洲蒙古綠旗大
兵爾其彈壓邊疆肅清壁壘申明紀律鼔勵戎行鎮
静以俟機神明以制勝持重以固守整衆以宣威勿
恃兵強而輕視賊徒勿謂已能而不納衆論密偵遠
探廣意外之防維先事熟籌决萬全之勝算勿冒險
以輕進勿貪功而深入各路大兵及蒙古兵丁聽爾
調遣凡遇駐劄處加謹約束兵將所過地方申嚴軍
令毋得騷擾百姓毋得淫人妻女毋得離散人之父
子夫婦毋得損壊人之墳墓室廬毋得彊取貨物毋
得驅役平民其或臨戰退縮貽誤撓亂軍機者文官
四品以下武官三品以下即以軍法示衆官兵有犯
小過者徑行處治有勞必錄有過必懲法紀務極嚴
明賞罰悉期公當賊中有窮蹙來歸者加意撫恤其
不抗拒官兵者勿加殺戮一切機宜爾酌量調遣有
應知會西路寧遠大將軍者即行知會一同辦理爾
其嚴重精詳殫心奮力以副朕戡亂靖逆安民綏衆
之至意欽哉故勅
甲寅
寧遠大將軍岳鍾琪奏言臣遵
旨襲擊烏魯木齊於七月十二日自巴里坤啟行經行
伊勒布爾和碩五百餘里直至穆壘河並無賊
壘於二十三日臣統領大兵至阿察河有賊夷
數百來誘我師臣即直前迎擊賊人敗走追至
額勒穆克河有賊三四千人隔河踞山分兵為
三隊臣先令總兵官張元佐等率步兵為右翼
提督紀成斌率馬兵為左翼總兵王緒級曹勷
等率兵由中路策應又令參將黃正位等率勇
健兵從北山抄襲賊人之後官兵争先並進攀
援山梁直衝賊隊自辰至午盡奪其所據山梁
賊往西遁逃殺死者無筭會日暮途險未可窮
追即劄營留駐二十四日奉
上諭令臣略行襲擊即撤兵回營臣追賊夷距納林河
不遠計兩日可至烏魯木齊而烏魯木齊附近
賊皆遠徙深入無益臣於七月二十五日統領
大兵歸巴里坤仍按程伏兵禦後臣遵
旨襲擊并旋師日期合行奏
聞得
旨岳鍾琪此次領兵襲擊賊衆進退遲速俱合機宜弁
兵等鼓勇争先同心效力甚屬可嘉著岳鍾琪將在
事有功之人分别造冊送部俟成功之日一併從優
議叙賞賚其陣亡及帶傷之兵丁著照例賞卹
靖邊大將軍傅爾丹奏言准大學士咨稱副將
軍巴賽查納弼參贊馬爾薩副都統舒楞額等
率兵進𠞰至今無信應查明奏
聞臣自至科卜多後詳細訪問巴賽等總無確音今有
從賊營回歸之正紅旗前鋒校薩明阿據稱中
賊刀傷被擒遇土默持營總拉察卜云副將軍
巴賽查弼納於六月二十八日越嶺至一小河
俱戰歿又冇賊營回歸之正黃旗護軍海夀係
參贊馬爾薩𫝊事之人據稱六月二十八日隨
馬爾薩至哈爾哈納河相近紅石崖下馬爾薩
中鎗陣亡海夀救援被擒等語查薩明阿海夀
二人俱係被擒從賊營回歸所報屬實至舒楞
額未得確音俟查明再奏奏入報
聞
乙夘
備給赴藏滇兵衣装糧馬
上諭大學士等曰察木多駐劄之雲南兵一千名令其
前往西藏備用爾等已行文與總督鄂爾泰及西藏
辦事大臣等但雲南省城轉行察木多路途紆遠可
行文與駐劄察木多之大員此旨到日該員即將兵
丁應用之馬匹衣装等項料理齊備將弁等統領即
速起身按程前進不必候雲南文書其一應馬匹衣
装口糧俱著寬裕應付毋得遲誤
丁巳
上諭理藩院曰據青海郡王額爾德尼額爾克托克托
鼐奏稱年力衰邁請令伊子代伊在軍前行走額爾
德尼額爾克托克托鼐曾經效力之人甚屬可憫著
將伊子内可以襲替王爵者指出一人朕加特恩封
為長子令代伊效力行走
平定準噶爾方略前編卷二十五
