平定準噶爾方略續編卷二十八
乾隆三十年春正月己酉
陜甘總督楊應琚疏奏孳生馬匹事宜
楊應琚奏言查巴里坤牧厰前經奏准將安西
涼州肅州等處撥剩馬一千五百餘匹撥往孳
生自乾隆二十六年八月起至二十九年八月
三年屆滿按部定孳生例每兒騍馬三匹孳生
駒一匹臣以巴里坤水草豐美孳生必繁令弁
兵等據實開報較定額有贏無絀至烏魯木齊
節年貿易馬匹現存二千有竒多係騸馬應俟
將來雅爾駐兵廣通貿易再為撥解孳生至營
馬缺額例以五年為限踰限倒斃准其領銀買
補若以孳生抵補即無須動用官銀或未滿五
年則按其日月分别賠補如以厰馬補給其所
交價銀又可充公項是孳生補缺實於經費有
所撙節再巴里坤氣候較寒一至冬令必擇避
風向陽之處以資芻牧庶孳生馬匹日就蕃庶
奏入報
聞
癸亥
伊犂將軍明瑞等䟽奏移駐雅爾官兵起程日
期
明瑞等奏言臣等前奏塔爾巴噶台駐兵所有
運送什物及存留烏魯木齊之項業經派定十
月二十二日派索倫厄魯特官兵前行十二月
初八日據報由奎屯前往至巴爾楚克西喇呼
魯蘇一路看得地土平曠積雪亦厚可以車輛
輓運又至齋爾山西沁達蘭嶺東哈布塔克扎
克鄂博路看得伊犂烏魯木齊兩處官兵行走
俱便可以合隊臣綽克托於來年正月初六日
先領滿洲索倫兵起程臣納蘇懇於初八日領
滿洲綠旗兵護送糧餉農器等物起程臣明瑞
等於初三日領索倫兵六百名起程在中途合
隊臣綽克托總統前行沿途若有越界游牧之
哈薩克即行驅逐再原議雅爾駐劄官兵則勒
卜什招摩多等處仍須巡察臣明瑞派散秩大
臣碩通及侍衛官員領滿洲索倫察哈爾厄魯
特等官兵五百餘名以臣愛隆阿統領於初一
日起程越阿勒坦額默勒巡察勒卜什招摩多
一帶前赴雅爾與臣綽克托合隊查勘原立界
址興作城工官兵全到後臣愛隆阿即回伊犂
再臣愛隆阿至雅爾時即從前勘定之額敏河
沿巴爾楚克沁達蘭三處安設大卡倫其沁達
蘭與博羅塔拉相接之卡倫一處亦俱酌量安
設俟副都統舒泰至雅爾時臣訥蘇懇遵
旨回京奏入報
聞
二月庚辰
諭定邊左副將軍成衮扎布等辦送伊犂牛隻事宜
上諭軍機大臣曰明瑞等奏稱伊犂屯田回人所用
牲隻頗多請交成衮扎布等從烏里雅蘇台購辦
孳生牛一千餘隻乘今秋草茂時解送等語著傳
諭成衮扎布等烏里雅蘇台如現有牛隻即照數
撥送或有不足則喀爾喀四部落來年應交馬二
千餘匹著照從前改折孳生牛隻解送伊犂併傳
諭明瑞等知之
命賞哈薩克多羅特拜等頂翎
上諭軍機大臣曰明瑞等奏稱塔爾巴噶台邊界居
住之哈薩克多羅特拜庫圖什頗能抒誠效力現
又查出察哈爾及回人呈獻似應加以賞賚等語
多羅特拜著加恩賞給四品頂孔雀翎庫圖什賞
給六品頂藍翎以示鼓勵
丁酉
伊犂將軍明瑞等疏奏各城資送屯田回人全
抵伊犂
明瑞等奏言查各城遷移屯田回人共一千七
百九十六戶俱陸續到齊計五月以前所需口
糧照臣等原奏給發六月麥收將届尚需一月
口糧交吐魯番公木薩通融辦理又據葉爾羌
伯克等禀稱所有捐助口糧因天寒路遥尚屬
不足祈令木薩代為辦理俟歸日償還臣以此
項口糧為數無多免其取償至回人等所帶牲
隻即可為屯田之用有不足再為撥補又據庫
爾勒哈子伯克阿璊禀稱從前塔里雅沁回人
遷居伊犂其多倫回人甚為羨慕今現有三十
戶情願自備資斧移來屯田臣等查伊犂地畝
寬廣此三十戶回人既情願前來似應准其一
體安插奏入報
聞
戊戌
諭散秩大臣伯伍彌泰等酌停購買屯田馬匹
上諭軍機大臣曰伍彌泰等奏稱烏魯木齊屯田尚
需馬六百九十二匹行文伊犂請給經明瑞等以
伊犂現亦需用俟貿易有餘再行撥送擬派員購
買每匹估給價銀八兩等語辦理殊屬錯謬烏魯
木齊等處數年來積貯頗豐倘屯田馬匹稍有缺
額即先將現在馬匹供用其不敷者亦無妨少緩
且哈薩克貿易馬匹纔値銀二三兩今以銀八兩
購馬一匹頓增三四倍矣著傳諭伍彌泰所購馬
匹如業經給價則已否則毋庸購買並傳諭明瑞
等知之
壬寅
葉爾羌參贊大臣額爾景額疏奏辦理博洛爾
部落事宜
額爾景額等奏言前據博洛爾伯克沙瑚沙默
特遣伊弟阿玉卜禀報齊特喇爾伯克邁瑪特
什丕與伊弟海魯蘭合謀搶伊村莊臣等譯看
來呈其如何搶掠之處未經聲明及詢之阿玉
卜察其情形係兄弟相爭隨行文勸諭今據賷
文前往之回人素勒坦尼咱爾告稱沙瑚沙默
特及邁瑪特什丕等叩接文書不勝感激邁瑪
特什丕隨往博洛爾與沙瑚沙默特誓共和好
又伴送至海魯蘭處海魯蘭即具呈令伊叔沙
里斯隨同前來等語臣等譯看三人呈詞乃知
沙瑚沙默特平日勞苦所屬回人與伊弟海魯
蘭不和又奪邁瑪特什丕之妹故海魯蘭乘便
邀約搶掠村莊今已各知其非復相和好似不
必再為深求但伊等性情貪鄙若不為分别是
非嚴加申飭則將來互行凟禀殊覺煩瑣臣等
按其呈内情形虚實仍各行文曉諭並賞給來
人口糧羊隻送出卡倫奏入報
聞
閏二月乙卯
阿克蘇辦事副都統卞塔海疏奏烏什回人作
亂情形
卞塔海等奏言二月十五日申時據駐劄烏什
沙圖臺站委署護軍校全福哈密通事回人呢
雅斯等報稱本月十四日夜三鼓烏什城内回
人忽然聚譟施放鳥鎗致傷綠旗兵丁副都統
素誠會同阿竒木伯克阿卜都拉登山拒守一
面遣人速報等語臣等詢問全福起事緣由據
稱因辦送沙棗樹科派出回人二百四十名令
於十五日起程所派回人等於十四日夜忽然
作亂臣等即整齊官兵臣卞塔海帶領星夜前
往救援臣德福防守阿克蘇城池其喀什噶爾
葉爾羌庫車賽里木拜等處俱已分途飛報奏
入
上諭軍機大臣曰卞塔海等聞烏什城内回人滋事
即領兵前往又咨行各城策應同日鄂寶明普高
庭棟俱奏稱派兵前往烏什回人作亂尚未得起
釁確情著傳諭栢琨額爾景額等如栢琨正抵烏
什即將此事查辦所有起釁回人務嚴行根究正
法以示懲創仍即曉諭各城回衆令其各安生理
毋得驚恐栢琨如已過烏什即著額爾景額前往
辦理再辦送沙棗樹科其事甚屬微細何必派出
如許回人以致激成事端或素誠及綠旗兵丁平
日擾害伊等致不能堪適因此事遂爾舉發亦未
可定栢琨等辦理竣事時將素誠平日有無擾害
回人情事一併查明具奏
丁巳
阿克蘇辦事副都統卞塔海疏奏烏什逆回情
形
卞塔海奏言臣於二月十五日領滿洲索倫馬
兵一百名綠旗步兵二百餘名回兵一百餘名
并喀什噶爾護送回人至阿克蘇兵五十名起
程前往烏什沿途所有村莊俱經安撫十六日
抵烏什之喀喇和卓據哨探兵見有賊八百餘
臣即整兵迎戰放鎗攻擊賊俱敗走追至城外
捉生詢問據供二月十三日素大人與阿竒木
伯克阿卜都拉派出回人解送沙棗樹科有伯
克額色木圖拉及伊子賴黑木圖拉等忽於三
鼓時招集回人焚劫倉庫素大人及官兵俱被
害伯克阿卜都拉現被拘禁等語臣與官兵等
即將烏什城外關隘俱各據守十七十八兩日
晝夜交戰殺賊百餘人得鳥鎗三十餘桿十九
日有馬步賊人二三千名出城接戰因衆寡不
敵雖殺賊百餘人官兵陣亡者亦約有七八十
名臣與官兵現在哲爾格濟克德屯駐知會德
福添調兵丁策應其葉爾羌喀什噶爾兵丁亦
經催取赴援今尚未至奏入
上諭軍機大臣曰卞塔海奏伊領兵前往烏什捉生
詢問知駐劄大臣已為逆回戕害現在據城聚衆
抗拒官兵等語初意回人小有變亂或不過械鬭
案件今乃戕害官兵焚劫倉庫此固素誠等平時
辦理不善以致滋事而回人等敢行叛亂情罪可
恨若不盡行𠞰絶將來駐劄大臣何以辦事適據
明瑞奏一聞德福所報信息即派觀音保領兵前
往此時納世通額爾景額應亦赴援自可計日蕆
事但逆回潰敗之後必分路潛逃斷不可防範稍
疎致使漏網倘有投往額爾德尼伯克處之人即
向伊索取此時卞塔海等辦理若何仍作速奏聞
伊犂將軍明瑞䟽奏派兵應援烏什情形
明瑞奏言二月二十一日未時准德福將烏什
回人作亂卞塔海領兵往援知會到臣查葉爾
羌喀什噶爾阿克蘇等處滿洲索倫兵丁分管
臺站勢難一時調集臣酌量先派精兵五百名
令副都統觀音保即刻起程由穆素爾嶺前行
揚言臣率領大兵隨到若烏什業經平定即將
官兵撤回臣亦即整齊官兵相機進止如一時
不能竣事擬將庫貯辦理伊犂等處事務大臣
之印取出委派大員辦事臣帶將軍印領兵前
往烏什伊犂地方緊要現在愛隆阿巡查哈薩
克邊界未能即回鄂津亦難獨辦惟烏魯木齊
有伍彌泰五福李景高三員臣酌調伍彌泰辦
理伊犂事務俟愛隆阿到日再令接管奏入
上諭軍機大臣曰今日據卞塔海奏伊領兵前往烏
什知素誠已被戕害連日與賊相持等語正欲諭
明瑞領兵往辦適據奏至已令觀音保前往應援
加以各城陸續出兵諒逆賊無難擒戮兹命明瑞
前往非專為𠞰賊特令其詳察起釁情由大臣等
駐劄新疆平日失於撫馭惟偏護内地人等恣意
擾害回人及僨事後又復張皇失措為若輩所輕
視即如派送沙棗樹科何至二百人之多其為辦
理不善顯然再烏什原係霍集斯駐劄之地或伊
屬人聳衆生事亦未可定明瑞此行固不宜輕縱
回人亦不可偏護官兵務得其實情加以懲創始
於地方有益俱著據實奏聞
阿克蘇辦事布政使德福疏奏逆回通信霍罕
情形
德福奏言卞塔海領兵應援烏什後臣續辦阿
克蘇兵丁有現署阿竒木事務之伊沙噶伯克
薩里係烏什人臣正與商派兵丁接續行糧二
月十九日伊弟額伊敏從烏什脱出告知逆回
等抗拒官兵情形並稱逆回等派我與噶雜納
齊伯克沙資雅東及安集延四人交付元寶十
九個令送與霍罕額爾德尼伯克求其應援我
念兄薩里現在阿克蘇行至畢德爾山嶺住宿
趁回人睡熟脫出報信等語臣思布魯特安集
延俱距喀什噶爾甚近隨速行知會一體嚴加
防範奏入得
旨額伊敏為賊所遣乘間脱出報知信息殊屬可嘉
著傳旨嘉奬仍賞緞五疋
己未
諭伊犂將軍明瑞查辦霍罕事宜
上諭軍機大臣曰昨據德福奏烏什噶雜納齊伯克
沙資雅東等為賊遣往霍罕求援於額爾德尼伯
克有同行之額伊敏脱出送信等語額爾德尼伯
克前與阿卜都喇伊木亙相通信今沙資雅東等
數人内或有阿卜都喇伊木親戚意圖報復或額
爾德尼伯克尚有通信往來之事亦未可定明瑞
至烏什時亦當留心查明如額爾德尼伯克果有
此等情事即藉此移兵進𠞰事平後霍罕雖不必
駐劄大臣自可另授伯克管理俱著據實奏聞
諭吐魯番郡王額敏和卓實陳辦理回部情形
大諭軍機大臣曰回部自内附以來朕加意輯寧俾
各安生理豈意烏什回人等忽戕害官兵搶掠倉
庫情固可恨或因駐劄大臣等平日失於撫馭綠
旗官兵又復恣意擾累伊等不得已而出此又或
阿卜都喇伊木親戚人等與霍罕額爾德尼伯克
潛通信息煽誘妄為俱未可定額敏和卓曾與新
柱同辦事務新柱有無擾累回人及各城大臣所
行若何著傳諭額敏和卓伊係效力年久之人各
大臣辦事情形及回人情事自必深知伊有所見
聞當據實具奏不可纖毫隱匿再額爾德尼伯克
倘有通信形跡額敏和卓意中應作何辦理並著
籌酌奏聞
命原任伯克阿卜都賚等仍在京安置
上諭軍機大臣曰額敏和卓入覲時曾請將獲罪安
置回人阿卜都賚頗拉特發往伊犂居住已如所
請交帶領入覲回人侍衛等便道送往伊犂今烏
什回人既經叛亂此阿卜都賚等素非安靜之人
或在伊犂滋事亦未可定阿卜都賚頗拉特不必
送往伊犂即著侍衛素勒帶回京師照舊安置
庚申
命尚書阿桂等即赴伊犂辦事
上諭軍機大臣曰前諭阿桂明亮俟朕南巡旋蹕時
再請訓前往伊犂今明瑞既往烏什著傳諭阿桂
明亮不必守候回鑾即馳驛至行在請訓前往伊
犂辦事
諭進𠞰逆回將軍大臣等和衷集事
上諭軍機大臣曰此次進𠞰烏什逆回各城大臣俱
領兵會合但必號令歸一方克有濟額爾景額至
烏什之時即著總理軍務或觀音保先至亦可暫
總其事以待額爾景額之來明瑞一至伊本係將
軍自應節制各城官兵再各城大臣等會合一處
尤當和衷商辦以期集事斷不可各存意見烏什
之事想計日可竣但恐逆回等見官兵陸續全到
或逃往霍罕投額爾德尼伯克并傳諭該將軍大
臣等務於緊要關隘處所選派官兵加意瞭望擒
拏勿令兔脱
諭阿克蘇辦事布政使德福籌辦軍需及酌派伯克
事宜
上諭軍機大臣曰據德福奏稱阿克蘇庫貯軍器火
藥所餘無幾恐各城官兵至日不敷配給已行文
喀什噶爾葉爾羌大臣速由臺站運送等語所辦
未合機宜軍器火藥自屬緊要但各城大臣既領
兵會𠞰自必攜帶豈有專俟阿克蘇預備之理况
此時各臺站俱有回人有事之秋保無心懷叵測
妄行攘奪德福何見不及此再所奏阿克蘇辦事
不可無大伯克因行文楊應琚等催色梯巴勒氐
於入覲歸途之便馳驛速赴該處尚屬可行色梯
巴勒氐抵阿克蘇日即留彼辦事至薩里係烏什
人父母兄弟俱在彼處自必備知其詳著派往卞
塔海軍前效力俱傳諭知之
癸亥
副都統卞塔海等疏奏庫車官兵協𠞰逆回情
形
卞塔海等奏言二月十七日至十九日臣卞塔
海屢與賊戰二十四日臣栢琨等領庫車官兵
回人等至哲爾格濟克德拏獲烏什逃回尼咱
爾默特臣等研訊烏什馬賊六百餘人步賊二
千餘人現在傷斃二百餘人并聞向布魯特求
援等語又訊得首惡係魯克察克村之四品頂
帶孔雀翎伯克額色木圖拉及伊子虚銜五品
頂帶藍翎賴黑木圖拉連木齊木五品頂帶伯
克額穆爾烏拉又雅爾村五品頂帶哈子伯克
和普爾五品頂帶孔雀翎密喇卜鄂碩爾又什
呼勒伯克瑪瑪里木等率衆與大兵抗拒及分
辦城内事件今所屬回人等雖被迫脅因度日
艱難常懷怨恨看來伊等俱以耕牧為生今廢
時失事必然内潰似無難計日掃除奏入報
聞
諭參贊大臣納世通嚴辦烏什逆回
上諭軍機大臣曰據納世通奏稱接卞塔海烏什回
人作亂信息一面傳檄招撫隨帶領官兵起程等
語納世通初得信息尚不知逆回有戕害大臣搶
掠倉庫之舉是以意在招撫今既知逆回等肆惡
情形斷難曲宥納世通額爾景額等務期大示懲
創不可稍存姑息
甲子
諭伊犂將軍明瑞等烏什駐劄官兵毋庸先事派調
上諭軍機大臣曰德福奏稱平定烏什後總辦事務
及倉庫城池卡倫俱須人甚急如官兵員缺必俟
内地派補未免遲滯請先從阿克蘇官員内挑選
數人隨大臣辦事所用兵丁亦交楊應琚酌派等
語烏什辦事雖須用官兵頗多但隨明瑞前往之
人即可令其暫行辦事並調取所用兵丁無不可
者不必先事張皇向各處調取并𫝊諭德福知之
命奬賞協助牲隻之伯克薩里等
上諭軍機大臣曰據德福奏稱卞塔海領兵前往烏
什伯克薩里等助馬一百匹今因運送口糧又與
阿卜都噶普爾并請助牛二百頭又賽里木阿竒
木伯克阿瓜斯伯凱署拜城阿竒木伯克阿爾租
默特亦請每城助馬一百匹等語薩里等急公效
力協助牲隻甚屬可嘉自當示以奬勸所助牛馬
俱著賞給價値仍將朕加恩奬賞之意𫝊諭伊等
知之
丁卯
申諭伊犂將軍明瑞等確查阿卜都拉等附逆情節
上諭軍機大臣曰卞塔海等奏擒獲烏什回人額伊
敏供稱駐劄大臣等從前派出屯田回人前往伊
犂所購馬匹牲隻及採買官糧均未給價又將瘦
羊四百隻每隻令回人繳價四兩此項銀兩俱係
哈密回人侵蝕至運送沙棗樹科之時賴黑木圖
拉兄弟謀逆伊父額色木圖拉阻止不從因在素
誠署前放火拆屋素誠與阿卜都拉殺賊數人後
見賊勢愈衆先殺其子復行自盡阿卜都拉被擒
以女與賴黑木圖拉之子為妻始未殺害等語前
據捉生訊問阿卜都拉被回人拘禁朕尚以阿卜
都拉係玉素富之弟必不肯屈節今觀伊平日縱
容所屬侵蝕回人銀兩又納女於賴黑木圖拉希
圖臨難苟免此與叛逆何異豈可以其為玉素富
之弟遂從寬貸著𫝊諭明瑞伊至烏什之日務將
此等情節查訊明確若果所傳不妄非獨逆回等
當族誅示懲即阿卜都拉亦宜明正典刑其運送
木植累派回人之處俱著查明具奏
諭將軍大臣等辦理烏什事宜
上諭軍機大臣曰據德福奏稱卞塔海等拏送烏什
賊人數名交薩里訊問等語卞塔海等一有俘獲
即應研訊情形乃轉送德福德福又委之薩里據
所供亦無關緊要何不於軍前正法又煩遠送朕
意或趁將軍大臣等未至之先揚我軍聲釋放伊
等回城令其傳說使賊人内潰此亦取烏什之一
策卞塔海總未計及看來伊識見甚小不過接戰
數次即束手無策徒日望援兵之至此時倘逆回
等聞風兔脫又如雅爾哈善之取庫車則伊等罪
尤難逭且辦理烏什亦不必定以克城為急惟嚴
加防範俾無從得食自可計日就擒俱著傳諭知
之
己巳
伊犂將軍明瑞疏奏進𠞰烏什起程日期
明瑞奏言臣前遣觀音保領兵五百名先往烏
什應援二月二十五日聞烏什大臣官兵被害
又聞卞塔海未能即獲賊首臣自應領兵前往
除愛隆阿巡查邊境領兵一千二百名觀音保
領兵五百名外臣隨派滿洲索倫察哈爾兵一
千一百餘名阿竒木伯克公木薩願領回兵二
百名閏二月初四日渡河初五日起程由穆素
爾嶺前往又派素尼爾圖往迎愛隆阿如尚未
起程不必使哈薩克等聞知惟密告知綽克托
即回伊犂駐劄臣伏思逆回等聞官兵漸至或
逃入布魯特等處自應早為堵截一面行文德
福與納世通會商如兵不能分俟與觀音保會
商辦理奏入報
聞
伊犂將軍明瑞等以伊犂河新築滿洲駐防城
及哈什回人新築城工告竣奏請
賜以嘉名尋
欽定伊犂河駐防城名曰惠遠東門曰景仁西門曰
說澤南門曰宣闓北門曰來安其哈什回城名
曰懷順
壬申
參贊大臣納世通疏奏會𠞰烏什逆回情形
納世通奏言臣自阿喇古選兵二百名先行閏
二月初三日在烏什之鄂托巴什駐營次日領
隊逼城有賊百餘出戰放鎗合陣一次俱回城
中臣與卞塔海會合約於初六日已時夾攻取
城初五日賊人見臣兵少突出馬步千餘人四
面攻圍臣領兵施放鎗砲大戰一次擒賊四名
賊人敗走入城官兵得傷者三人臣一面派卞
塔海隊内翼領良福領馬兵百餘名回人二百
名至巴什雅克瑪沙圖兩處卡倫堵截賊人逃
走之路又𫝊諭布魯特十四部落令其拏送逸
賊毋得容留奏入
上諭軍機大臣曰納世通奏領兵至烏什與卞塔海
會合攻城擊敗賊人等語看來賊勢窮蹙聞我兵
陸續前往必畏懼潛逃今卡倫防範既嚴縱有逃
脱者不過往布魯特等部落伊等焉敢容留倘稍
有抗違自可一併辦理至烏什回人所傷官兵事
定後自當查明優卹惟素誠咎由自取不得入於
請卹之數
諭將軍大臣等詳查陣亡官兵察靈阿等請卹
上諭軍機大臣曰德福奏稱巴什雅克瑪駐劄卡倫
侍衛巴哈布同護軍兆明額等十二人至阿克蘇
告稱伊等前往烏什支領錢糧夜半聞亂即縋城
約會卡倫人等前往應援行至古古爾魯克因附
近回人俱亂更相爭戰護軍校察靈阿等八人陣
亡餘人脱出禀報等語巴哈布等之言未可遽信
為實但察靈阿等如果遇賊陣亡著明瑞等辦理
烏什事竣後詳查奏請優䘏
癸酉
副都統卞塔海等疏奏𠞰賊官兵回人功次
卞塔海等奏言臣等聞納世通已至約於初六
日兩路進兵夾攻賊人馬步兵俱於近城樹林
内列隊以待我兵即施放鳥鎗庫車回兵及綠
旗兵往奪樹林賊人又移隊於城牆之下或入
或出不時誘戰而城濠甚深賊可藏匿間有傷
者我兵亦有受傷之人正在合戰舒泰又領葉
爾羌兵前來戰至日暮賊人數千衝突而前復
嚴隊以待奮力一戰賊始退走殺賊百餘人我
兵陣亡者一名次日黎明賊復列隊臣等不時
遣人誘敵賊不敢入用鎗箭射回此次合戰左
右兩翼賊人來犯
乾清門侍衛訥蘇玉麟侍衛傅昌喀蘭泰巴爾賽
阿克蘇委署章京職銜塔尼琿帶索倫兵三十
餘名喀什噶爾兵六十餘名奮力衝殺又遊擊
富昌阿都司倭赫六黑喀什噶爾護軍校烏爾
訥老肖等庫車阿竒木伯克鄂斯璊領庫車回
兵沙雅爾伯克阿三阿克蘇伯克呢雅斯五品
伯克額伊默爾等俱係奮勉出色之人奏入得
旨此次進𠞰賊人之管隊侍衛訥蘇等及各城伯克
奮勉可嘉著明瑞納世通等存記俟平定烏什後
一體奏請交部議敘
乙亥
參贊大臣納世通疏奏預籌堵禦逸賊及奬賞
布魯特等事宜
納世通奏言臣前奏請派翼領良福領兵堵禦
賊人之路彼時因良福尚未前來臣親領官兵
前往堵禦餘兵交與主事烏爾衮藍翎侍衛官
長保翼領永善參將五十六於賊人四面進攻
賊見我兵少衝突數次俱被擊敗殺賊二十餘
名是夜良福兵到即令其前往巴什雅克瑪一
帶嚴防臣於初七日奪取城西之山殺賊三十
餘名看賊情形自知罪重且慮防範嚴密惟據
險死守未必逃遁但大兵相逼甚急亦難預料
所有堵禦之兵須強壯者方能濟事今伊犂兵
亦將次到齊俟觀音保至日臣與商議選兵防
守要害乘機擒縛賊人又希卜察克布魯特散
秩大臣阿竒木冲噶巴什布魯特比阿瓦勒聞
臣領兵前來各領布魯特兵隨至途遇呼什齊
部落那喇巴圖之侄亦情願隨軍效力臣加以
奬諭與我兵一體支給行糧再布魯特等甚愛
頂翎請視其出力之處酌量賞給再行彙奏奏
入報
聞
平定準噶爾方略續編卷二十八
