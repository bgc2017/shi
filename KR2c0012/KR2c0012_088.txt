平定準噶爾方略正編卷三十四
乾隆二十一年冬十一月戊申
諭定邊右副將軍兆惠曉諭衆厄魯特等防守游牧
事宜
上諭軍機大臣曰據兆惠奏接到派兵防範哈薩克
之旨隨傳哈薩克錫喇尼瑪吞圖布等派兵二千
名前赴軍營會議防守等語此奏辦理未協前降
旨令兆惠將應否作何防範及今歲應否進兵哈
薩拉克等處悉心籌畫如有未協機宜之處即據
實奏聞原未指定即於今歲進兵即發兵前往現
在兆惠所領索倫兵丁儘可調遣若哈薩克錫喇
等經年效力軍營甫回游牧豈可即行調遣使之
僕僕道路伊等能不觖望且兆惠現奏今歲不及
進兵而但以會商事務竟行傳至軍營更屬未合
著即傳諭停止但令哈薩克錫喇等在各游牧地
方加意防守倘遇賊來侵犯即將游牧内移使賊
不獲搶掠徒費往返以疲其力一面再派兵掩襲
始合機宜兆惠即遵照辦理
己酉
申諭定邊右副將軍兆惠等防範哈薩克事宜
上諭軍機大臣曰昨日兆惠等調遣厄魯特兵丁防
守未合機宜已降旨詳悉訓示從前達瓦齊據伊
犁時厄魯特等各游牧俱在博羅塔拉地方與哈
薩克毗連是以哈薩克人等得以肆行搶掠今各
游牧俱移至博羅塔拉以南則彼處地方皆成閒
曠現在阿布賚及阿逆等屢經擊敗逃竄他往大
兵撤回後不過回至伊舊時游牧哈薩拉克等處
必無力繞道前來滋擾第防範不可不周惟宜設
卡巡防以備不虞至我大兵往𠞰即緩至明春前
進未始不可此時厄魯特各游牧正應令其安居
休息以逸待勞未可屢議調遣也再伊等奏稱道
都托羅垓巴顔阿璊二處俱屬緊要著每處派兵
五百名交哈寧阿三格帶領防禦此外尚有應行
防守地方並著兆惠等悉心籌辦
搶掠臺站賊人綽克圖等分别治罪
喀爾喀公蘇巴什里等查拏搶奪臺站賊人綽
克圖等請
旨分别治罪交理藩院核擬具奏得
旨綽克圖等二十人著即處斬梟示其從行二次之
馬甲多爾濟著即處斬所有為從之達爾馬等三
百二十三人并多爾濟扎卜等二十人俱應照所
奏擬絞苐念伊等皆係蒙古無知之人誤聽隨行
且所搶馬匹俱如數交出著加恩寬免至圖謝圖
汗雅木丕勒多爾濟等不能約束屬人本應議處
但既將賊人查獲牲隻亦如數追繳加恩概予寬
免
庚戌
諭定邊左副將軍成衮扎布移駐軍營各事宜
上諭軍機大臣曰北路科卜多等處現在駐劄大臣
辦事將軍軍營應移駐烏里雅蘇台以便居中調
度著傳諭成衮扎布俟擒青滚雜卜後即㩦帶眷
屬前赴烏里雅蘇台駐劄現在阿逆與阿布賚交
結明春必應發兵擒拏第念喀爾喀人等連年效
力軍營不免勞頓俱著回至各游牧休息明歲毋
庸調遣惟由西路派兵辦理並著成衮扎布哈達
哈等曉諭喀爾喀王公等知之
諭陜甘總督黃廷桂進兵擒拏阿逆事宜
上諭軍機大臣曰黃廷桂所奏調解西安馬匹摺内
有行文甘涼各處俟其到時沿途分撥則皆知為
補缺之馬不致啓人疑議等語此亦何疑議之有
豈黃廷桂尚未深悉此事機宜耶阿逆之負恩逃
竄罪在必誅以國法論之固不得不極力擒追用
示顯戮以事理論之尤不得不深籌𠞰獲永絶根
株前此降旨撤兵不過暫令休息俟一二年後再
為相機酌辦其實一切進𠞰事宜仍當及時籌備
若竟任其遠颺必致終貽後患況準噶爾一事實
皇祖
皇考未竟之緒仰承
上蒼默佑適值事有可乘今伊犁等二十一昂吉皆隸
版圖豈可留此遺孽撓我已成之功致貽將來之
患阿逆從前尚不過孑身遠颺雖意其必將煽惑
哈薩克以圖狂逞而勢難驟合不妨徐為之圖今
據順德訥所奏則阿布賚已妻之以女假之以衆
黨羽盤結其必不能忘情於伊犁已可概見且以
阿逆之窮凶極惡反覆狡詐將來亦安知不吞噬
阿布賚而悉奪其衆逾致滋蔓難圖是叛賊一日
不獲則伊犁一日不安邊陲之事一日不靖大臣
以體國為心俱應籌辦及此至用兵之費雍正年
間西北兩路費至五六千萬今自用兵以來統計
軍需纔及一千七百餘萬即更有多費而剪此凶
頑永敉荒服朕亦何惜今所慮者不過馬不足用
甘肅一省屢經調撥缺額自多現令直隸購買馬
五千匹已降旨全數解往將來即再有需用之處
自當預為籌畫正不必以此鰓鰓過計也朕非舍
逸好勞務勤遠略良以揆機度勢斷無中止之理
既已事在必行自當明切宣諭俾衆共曉然於一
勞永逸之意所有辦理軍需事宜屆期另當降旨
黃廷桂令其來京面諭著將此先行傳諭知之
辛亥
恩擢軍營效力索倫總管畢里衮等
上諭軍機大臣曰據達爾黨阿等奏索倫總管畢里
衮等隨營效力甚著勞績等語總管畢里衮協領
由屯俱著賞給副都統職銜二等侍衛瑪瑺著授
為頭等侍衛佐領布喇勒圖俟有總管缺出即行
補授三等侍衛濟塞布阿克蘇著授為二等侍衛
拜唐阿額爾登額海蘭泰前鋒翹蘇勒俱著授為
藍翎侍衛千總永安著補授守備五品參領錫喇
卜納旺俱著賞給四品職銜管旗章京密瑪克頭
等侍衛巴圖濟爾噶爾俱著授為散秩大臣吏部
筆帖式額倫特著授為本部主事其革職效力贖
罪之前鋒章京伊三泰著加恩仍授為健銳營前
鋒章京
命議處定西將軍達爾黨阿等
上諭軍機大臣曰達爾黨阿等遣哈薩克楚魯克昭
華什等向阿布賚曉諭而留阿喇勒拜杭吉勒圖
於軍營為質乃並不加意防守致阿喇勒拜等先
後逃脱續經拏獲杭吉勒圖又不即行正法仍復
疏縱辦理實屬玩悞達爾黨阿及軍營參贊大臣
等俱著交部嚴加議處
命拏解運糧遲悞遊擊堆齊來京治罪
上諭軍機大臣曰遊擊堆齊係解送口糧牲隻之員
沿途遲至數月傷損牲隻甚多且遇見達爾黨阿
遣往迎接之人輒將口糧等項給與伊即回至巴
里坤實屬玩悞著即拏解來京治罪
壬子
命留哈薩克撤回兵丁於巴里坤
上諭軍機大臣曰據兆惠等奏哈薩克撤回兵丁除
留伊犁外餘兵七百名已令回至巴里坤等語著
傳諭雅爾哈善此項兵丁到日即將喀爾喀兵丁
遣回游牧其索倫察哈爾等兵丁留在巴里坤酌
量賞給口糧聽候調遣
乙夘
申諭定邊左副將軍成衮扎布速擒青滚雜卜事宜
上諭軍機大臣曰成衮扎布等奏稱遣往曉諭青滚
雜卜侍衛巴圖孟克及曉諭旺布多爾濟之羅卜
藏阿扎喇等回至軍營告稱和托輝特人等皆知
青滚雜卜負恩叛逆並不附從青滚雜卜現帶兵
前往托濟烏梁海等語成衮扎布派員先往曉諭
辦理甚合機宜著賞給荷包鼻煙壺以示優眷侍
衛巴圖孟克著有勤勞著賞給副都統職銜并銀
一百兩羅卜藏阿扎喇等俱著賞戴孔雀翎和托
輝特人等既知大義不附逆賊青滚雜卜隨從不
過四五十人此時或已被旺布多爾濟擒獲亦未
可定著即行進兵𠞰捕並曉諭烏梁海等協同擒
獻逆賊即可指日就俘至所奏圖布懼赤倫明噶
特特楞古特所屬人等至克木齊克偷竊牲隻請
旨各遣回游牧等語此時阿逆尚未就擒伊犁地
方亦多匪竊若遽將此等人遣回勢必互相搶奪
殊屬未便計其人數無多或分給喀爾喀等為奴
或陸續解至察喀爾安插著成衮扎布酌量辦理
丙辰
命派兵擒拏巴雅爾等
上諭軍機大臣曰昨據雅爾哈善等奏布庫努特得
木齊多爾濟等告稱哈薩克錫喇尼瑪等負恩謀
叛現在領兵搶掠巴里坤並擒拏噶爾藏多爾濟
等語朕尚疑為未確降旨諭雅爾哈善李繩武等
帶兵訪查會同兆惠相機辦理適又據和起遣人
告知巴雅爾哈薩克錫喇尼瑪莽噶里克等同謀
為逆情由事已屬實厄魯特等似此辜恩背叛必
應盡行𠞰滅雅爾哈善等毋庸領兵前進第宜安
輯巴里坤地方毋令衆心搖惑並派兵加意防守
著傳諭哈達哈即由北路軍營馳驛來京面聆訓
示再往辦理哈達哈所領索倫兵丁現留烏里雅
蘇台著博爾莽察前往帶領由阿濟必濟一帶速
赴巴里坤聽候調遣軍行應需馬匹著黃廷桂速
行解往雅爾哈善等應即選精兵二三百名馳赴
兆惠處告知現在情形並令兆惠即率所部兵丁
回至巴里坤沿途遇背叛賊人悉行𠞰滅倘哈薩
克錫喇尼瑪等並未與巴雅爾同謀或旋行改悔
自陳罪狀雅爾哈善等即善為慰諭派委妥員解
送來京再沙克都爾曼濟等現在巴里坤居住其
情形如何亦應詳加體察如無别情即派伊等同
往𠞰賊倘稍有可疑亦當乘其不備先行𠞰滅雅
爾哈善等務宜詳慎辦理
諭定邊左副將軍成衮扎布詳察達什達瓦屬人情
形
上諭軍機大臣曰額林哈畢爾噶等處厄魯特等同
謀叛逆已派兵辦理著傳諭成衮扎布等現在達
什達瓦屬人等住居鄂爾昆地方如果安靜無事
毋庸辦理倘稍有可疑即著成衮扎布發兵前往
𠞰滅其子女等俱賞給喀爾喀等為奴成衮扎布
務宜詳慎辦理
命侍郎裘曰修馳赴西路軍營辦理事務
諭陜甘總督黃廷桂派兵駐防巴里坤
上諭軍機大臣曰巴雅爾等現在背叛巴里坤地處
邊要宜派兵前往駐劄前令派安西綠旗兵一千
名交傅魁帶領前往著再派一千名令馬得勝即
隨後起程如兵尚不足黃廷桂仍豫為派定以供
臨期調遣所有現在辦理機宜已命裘曰修馳赴
肅州面為宣諭黃廷桂即遵照辦理
丁巳
命授博爾奔察為内大臣
上諭軍機大臣曰博爾奔察帶領索倫兵前往巴里
坤聽候調遣著加恩授為内大臣同侍衛順德訥
馳驛前往
諭喀喇沁貝子瑚圖靈阿等查辦齊木齊格特人等
事務
上諭軍機大臣曰據瑚圖靈阿等奏會同俄羅斯畢
爾噶底爾雅古畢等定議邊界事務業經辦竣其
俄羅斯奈瑪爾等入巴爾虎等界内偷盜馬匹一
事應俟俄羅斯撒納特衙門查辦等語瑚圖靈阿
等守候伊等撒納特衙門查辦盜賊為日尚久毋
庸在彼久待即著曉諭伊等撒納特衙門查辦明
白後行文理藩院再行辦理瑚圖靈阿多爾濟即
會同濟福查辦齊木齊格特人等事務至俄羅斯
奈瑪爾等越境偷竊前降旨伊柱領呼倫貝爾兵
丁五百名駐劄卡倫聽侯調遣即著伊柱加意稽
查並著傳諭黑龍江將軍綽爾多派兵巡防嚴緝
匪竊人等治罪毋得任其脱逃
命調陳弘謀為西安巡撫派甘肅巡撫吳達善赴巴
里坤承辦軍需事務
命調吉林察哈爾等處兵丁赴巴里坤
上諭軍機大臣曰西路現需兵丁調遣著傳諭吉林
將軍額爾登選派兵丁一千名交滿福帶領來京
並著察哈爾總管等選兵一千名交端濟布敏珠
爾多爾濟等帶領來京分起馳赴巴里坤聽候調
遣
命侍衛圖倫楚達禮善馳驛前往巴里坤聽候調遣
戊午
命傳
諭扎薩克公額敏和卓防守事宜
大學士管陜甘總督黃廷桂奏言據扎薩克公
額敏和卓呈稱奉將軍和起檄調兵丁四百名
於十一月初一日由魯克察克起程隨同將軍
行走初六日莽噶里克尼瑪等率兵搶掠將軍
和起被圍莽噶里克向衆厄魯特言額敏和卓
原係回人暫令回至魯克察克莽噶里克隨遣
人令其赴吐魯番額敏和卓不甘從賊託病未
往等語又據哈密副將祖雲龍禀稱貝子玉素
富接額敏和卓來信知莽噶里克背叛情形莽
噶里克之子白和卓現在内地適於是日由京
抵哈密未便遽令回巢現在拘留防守等語奏
入
上諭軍機大臣曰據額敏和卓具報莽噶里克背叛
情形甚屬可惡著傳諭雅爾哈善等即選派妥員
前往曉諭額敏和卓伊係輸誠最久之人感激厚
恩遣人報信朕甚嘉予伊身在賊中實深軫念現
在甫從瓜州遷至彼處諸務未經整理豈有擒拏
逆賊之力如能誘擒莽噶里克固屬甚善俟奏凱
後其地方悉交伊管轄倘力有不能惟將駐劄地
方嚴加防範靜候内地大兵前往即可戡定現已
調集各路兵丁剋期前赴著額敏和卓遵照辦理
至祖雲龍將白和卓羈留防守甚合機宜著傳諭
黃廷桂遇有總兵缺出即行請旨補授
命阿拉善貝子羅卜藏多爾濟領兵前赴巴里坤
上諭軍機大臣曰前派兵擒拏青滚雜卜降旨令羅
卜藏多爾濟豫備兵丁聽候調遣嗣因北路兵丁
已足敷用傳旨停止今西路尚需派兵仍著傳諭
羅卜藏多爾濟於所轄兵丁内選派五百名馳赴
巴里坤其沿途應給車馬口糧著黃廷桂等妥協
豫備
恩卹台吉額林沁多爾濟等
上諭軍機大臣曰據哈達哈等奏台吉額林沁多爾
濟旺辰多爾濟等進兵時出痘身故等語額林沁
多爾濟等效力行間遽爾溘逝甚屬可憫額林沁
多爾濟乃額駙策凌之子著格外加恩授伊子那
蘇圖多爾濟公品級承襲頭等台吉仍賞銀二百
兩旺辰多爾濟無子著施恩賞給伊家銀二百兩
庚申
申諭中外用兵事宜
上諭大學士曰前據兆惠奏綽羅斯汗噶爾藏多爾
濟報稱扎哈沁游牧牲隻駝馬為巴雅爾搶掠隨
令和起帶兵一百名及回人莽噶里克額敏和卓
兩路兵丁并檄調厄魯特兵前往擒拏續據雅爾
哈善奏和起兵駐闢展時尼瑪等所帶布魯古特
都爾伯特扎哈沁兵丁約一千五百餘名竟至操
戈相向而莽噶里克之兵亦遂從後鼓譟以致和
起僅率親随百餘人徒步轉戰身帶重傷觀此則
是伊犁地方又生一事端矣貪殘好亂反覆狡詐
固屬準夷常性然亦由阿逆未經擒獲之故昨降
旨黃廷桂所謂叛賊一日不獲則伊犁一日不安
邊陲之事一日不靖者正為此耳現在巴里坤地
方已經添駐重兵以資彈壓并派調索倫察哈爾
吉林等兵迅速前往協力擒捕其二十一昂吉中
如有為其煽惑妄思蠢動者則移兵進𠞰以安反
側而靖荒服夫準噶爾夷衆本非勁旅前歲平定
伊犁時偏師直入業已所向披靡今該地又經阿
逆蹂&KR1011;之後凋敝已極大兵所至自可計日戡定
尚屬易於經理之事特外間無識之人又不免妄
生議論必謂此事原不當辦即經辦矣仍復生變
何如不辦之為愈殊不思準噶爾之為西北邊患
自有明迄今垂四百餘年我
皇祖
皇考當噶爾丹噶爾丹策零等籓籬完固兵力強盛之
時尚且屢申撻伐以為邊陲久安之計朕仰承
鴻緒上荷
天庥適值該夷部落㩦離人心渙散之後既已機有可
乘而乃安坐失之豈不貽笑於天下後世亦何以
上對
皇祖
皇考在天之靈耶此所以熟籌審計實有萬不得已之
苦心非一時之好大喜功開邊釁而勤遠略也若
謂此事本不當辦則當策凌等先後欵關時即應
拒而不納然伊等窮蹙來歸而竟絶之境外在策
凌策凌鳥巴什等庸懦之人尚不過失意而去竊
笑無能至阿逆之兇暴殘忍既已無所歸依必至
搶劫滋事其擾害於我喀爾喀諸部又不知作何
景象矣其究亦必至於用兵則與其用兵於投誠
之人何如因勢乘便俾得返其游牧而各安生計
乎至阿逆之負恩逃竄則又伊之自外生成非可
逆料不得歸咎於從前辦理之非也然朕辦理始
意亦惟欲按其四部分封四汗衆建而分其勢俾
之各自為守以奉中國號令聊示羈縻而已乃伊
等蠢愚無知不能承受太平之福以致自干𠞰戮
實非朕之本懷豈此中實有
天意故非人力所能與耶況該夷地近西陲雖定以疆
界准通貿易而犬羊之性久之亦難保其不生釁
端今即重煩兵力得以永靖邊圉揆之事機尚應
斷然為之豈有已成之功轉為棄置之理至於用
兵之費雍正年間西北兩路費至五六千萬今自
軍興以來統計軍需纔及一千七百餘萬將來即
更有多費較之曩時終屬減省亦何惜焉朕於此
事並非舍逸而好勞實由於事勢之不可已況人
君日理萬幾國計民瘼實深乾惕宵衣旰食自是
分内事亦不專因軍書旁午而始時厪憂勤也和
起效命疆場捐軀報國忠節可嘉深為憫惻著照
傅清拉布敦之例加恩贈䘏並將此通行曉諭知
之
命奬賞大學士管陜甘總督黃廷桂等
黃廷桂奏言回人莽噶里克與厄魯特等潛謀
叛逆經(臣)雅爾哈善等將莽噶里克之子白和
卓嚴拏拘禁(臣)查哈密與吐魯番毗連現在厄
魯特及回人等貿易貨物在巴里坤哈密往來
出入者甚多恐有潛通信息之事應派兵嚴加
防守哈密雖有防兵二千名然安設臺站看守
卡倫及分撥差使坐守倉庫其存城者不過一
二百人巴里坤兵丁亦僅一千餘名各項差委
之外存城亦屬無幾即密扎安西提督傅魁選
兵一千名以五百名添駐哈密五百名添駐巴
里坤但兵數尚少若再向内地甘凉肅各營徵
調必至張皇查有派赴巴里坤種地官兵五百
名及塔勒納沁種地兵二百名原議明年二月
起程亦令於此時先行起程前往防守更覺有
益再晉省解到駝隻出關未久若趕赴軍營又
須撥兵防護已截留安西一帶牧放餧養續調
馬匹未至軍營者現咨商雅爾哈善等於附近
哈密和暖地方截留餧養將來一有需用即可
調往而此時不即趕赴軍營亦可省撥兵防護
之煩至馬駝尚須豫為籌辦奉
旨解馬五千匹内安西馬一千匹已於十一月初旬
先後起程計此時已抵軍營陜甘兩省滿漢各
營馬尚有四五萬匹實可揀選三萬匹已數次
檄飭加緊飼餧並不時差員查看務期脿壯適
用但陜省各營與肅州相距遥遠按站行走即
需五六十日長途趕送易致疲乏請將陜省滿
漢營馬先行調解來甘令其陸續行走至甘省
後分撥凉甘肅各營交州縣官加意餧養至陜
省摘缺之數應聽自行領價購買如此則辦理
從容而馬匹亦可收實用奏入
上諭大學士曰黃廷桂經理軍務籌畫精詳一切調
度甚合機宜大臣能如此明決擔承實心體國深
可嘉悦著賞給雙眼孔雀翎並加賞騎都尉世職
令伊子承襲雅爾哈善吳達善等宣力軍營實心
辦事雅爾哈善著賞給内大臣職銜吳達善著賞
給孔雀翎以示奬勵
諭辦解軍營駝馬事宜
上諭軍機大臣曰黃廷桂奏稱陜甘滿漢各營約可
調馬三萬匹檄飭加緊餧養以備調用等語現在
派調察哈爾吉林及索倫兵丁約計四千名備馬
二萬匹即可敷兵丁乘騎之用著即照數挑撥分
起陸續解赴巴里坤約於明春二月内到齊不致
遲悞至駝隻一項前令方觀承購買一千隻又豫
備行營駝一千隻解交明德轉送陜省解往巴里
坤並著傳諭明德再購駝千餘隻解往備用
辛酉
諭籌辦軍營糧餉事宜
上諭軍機大臣曰現在派調各路兵丁明春進𠞰口
糧最關緊要前黃廷桂籌辦軍需曾請撥餉四五
百萬彼時以軍務將次告竣未經准行今雖不必
如此多備然亦須酌量足敷四五千兵之用恐甘
肅一省不能猝辦著將安西糧石撥運巴里坤應
用再將山西歸化城糧石撥運安西以備接濟河
南麥麵於軍需食用亦為有益并著多為運送其
應如何酌定數目迅速辦運之處著各該督撫詳
細咨商妥協辦理
十二月乙丑
諭稽查臺站事宜
上諭軍機大臣曰蘇巴什里等奏各處臺站請交附
近臺站各扎薩克台吉等管理其總管臺站事務
人員每年於春冬二季巡查兩次以核功過等語
應如所請辦理伊等每年巡查後著於年冬彙奏
其有應行加恩及議處各扎薩克台吉等候朕分
别酌量以昭懲勸
丙寅
諭安插輝特郡王策登多爾濟屬人事宜
上諭軍機大臣曰策登多爾濟奏請賞給口糧以資
接濟等語伊等現從喀爾喀遷往若賞給口糧未
免難於䭾運且伊等舊遊牧地方現在滋事不能
安居著傳諭阿蘭泰即令伊等赴烏蘭古木等處
給與耕種地畝俟明年收成後再行遷徙其所需
籽種照達什達瓦屬人之例交明德運往二百石
仍令阿蘭泰加意安撫
丁夘
諭都爾伯特汗策凌等防範哈薩克事宜
上諭軍機大臣曰哈薩克阿布賚等雖被大兵兩次
擊敗潛蹤逃竄今大兵既撤自必仍回巢穴或乘
間侵擾都爾伯特策凌等游牧均未可定前已降
旨令策凌等加意防範或乘其不備先發兵前往
襲擊使賊不得寧處倘遇阿逆遣人前來煽誘及
偵探各處情形即著策凌等拏解來京毋令脱逃
至策凌等奏請派員經理伊等游牧事務伊等約
束屬人甚屬妥協毋庸再行派往現在烏里雅蘇
台及科布多等處駐劄大臣辦事離伊等游牧不
遠如有緊要事務即遣人往駐劄大臣處妥協商
辦其陳奏事件亦即交與轉奏
戊辰
命奬賞西路管理臺站人員等
上諭軍機大臣曰自巴里坤至京臺站遞送文報皆
能迅速無悞該管員弁及臺站兵夫等俱屬黽勉
著該督撫查明請旨分别議叙賞賚以示鼓勵
己巳
申諭策楞玉保等擒賊不力罪狀
上諭大學士曰據雅爾哈善等奏稱策楞玉保由西
路軍營拏解途間遇厄魯特賊衆被害等語從前
令將策楞玉保拏解來京特以伊等身係將軍參
贊大臣專任擒拏逆賊乃各懷私意並不勇往向
前即如達永阿自阿逆處脱出即向玉保言阿逆
相距僅隔一日程途趲行即可追及玉保理應速
行前往乃並不追擒祗令達永阿轉告策楞以卸
其責維時策楞與玉保相距亦僅隔一程而策楞
又置若罔聞託言無馬徑回伊犁試思兵丁馬匹
即使難得策楞豈亦無乘騎之馬且使果無馬匹
又何以將哈薩克錫喇遣往而伊等又何以返至
伊犁耶其意蓋以不能追及逆賊罪尚可諉若追
及而不能擒獲則罪滋大是以如此故為推卸任
其遠颺其心尚可問乎如伊等彼時以去賊不遠
奮勇直前即使不獲成擒朕亦必為曲諒乃已得
逆賊實信反心存觀望坐失事機致令逆賊兔脱
罪實萬無可逭前降旨將伊等拏解來京蓋欲審
明情節通行曉諭明正其罪今策楞玉保俱於途
次遇賊被害在二人身獲重罪固無足惜然使將
伊等解京審明情節既可以顯彰國憲亦可使共
見朕心今伊等惡孽滿盈致干天譴死於亂賊假
使伊等不如此推諉受朕何等重恩或奮勇追捕
逆賊雖未成擒而身歿戰陣朕亦必加以優䘏同
為一死視今日之為賊所害者輕重何如耶此皆
不以國事為重挾私悮公為天所惡之所致也著
將此通行曉諭至同時被害解送策楞玉保之官
員兵丁雖與陣亡者有間然因公差遣遇賊身亡
殊屬可憫著查明交該部將如何恩䘏之處議奏
命解莽噶里克屬人色梯巴勒氐至肅州監禁
上諭軍機大臣曰雅爾哈善等奏拏獲莽噶里克遣
至哈密回人色梯巴勒氐等請旨即行正法等語
色梯巴勒氐等係莽噶里克所遣之人聲言搶掠
哈密巴里坤搖惑衆聽甚屬可惡應照所奏辦理
第在彼處正法莽噶里克聞知易生疑懼著解至
肅州交黃廷桂嚴行監禁
辛未
命奬賞哲卜尊丹巴胡土克圖
上諭軍機大臣曰據成衮扎布奏稱逆賊青滚雜卜
逃往齊斯吉特地方已派納穆扎爾領兵追擒不
日即可就縛等語成衮扎布辦理勇往俟擒獲逆
賊時加恩優叙至哲卜尊丹巴胡土克圖於青滚
雜卜煽惑衆喀爾喀時即齊集各部落王公等申
明大義曉示利害俾不為逆賊所惑深堪嘉予著
晉加敷教安衆喇嘛名號賞給縀疋派侍衛黑達
色齎往以示奬勵其策登扎卜策布登等與賊同
謀應一併治罪著於擒拏青滚雜卜後俱解送來
京候朕降旨
丙子
命白都訥副都統愛隆阿帶兵赴西路軍營
諭軍機大臣曰白都訥副都統愛隆阿奏請前往
軍營效力著照所請會同滿福帶領吉林兵丁前
往巴里坤聽候調遣
平定準噶爾方略正編卷三十四
