平定準噶爾方略正編卷六
乾隆二十年春正月癸巳
命西北兩路將軍尅期進兵
定邊左副將軍阿睦爾撒納等奏言臣等詳詢
收服之包沁宰桑阿克珠勒等知哈薩克兵與
達瓦齊交戰情形雖未悉果到伊犂與否其已
至博羅塔拉地方之信似屬確實至所言達瓦
齊擊敗哈薩克兵現在擁兵七千駐劄伊犂巴
特瑪車凌帶兵三千在和爾郭斯結壘等語似
屬荒唐何則若達瓦齊果擊敗哈薩克兵必
其得勝之處行知各路應遣使處亦必遣使今
各處俱無一信則準噶爾潰敗難支可見且和
洛霍斯至伊犂僅數十里兩軍本非和好而謂
各結營駐劄益覺難信蓋達瓦齊恐人聞其游
牧搶掠故特宣言互相對壘以飾耳目看來博
羅塔拉以外已被哈薩克搶掠惟餘集賽布庫
努特噶勒雜特之鄂拓克人等竭力選兵不過
六七千之數我軍長驅直入並通信於巴特瑪
車凌等所居之愛古斯地方仰賴
皇上天威自當迅奏膚功奏入
上諭軍機大臣曰阿睦爾撤納將阿克珠勒等所告
巴特瑪車凌與哈薩克人衆往征達瓦齊之處奏
聞可見達瓦齊勢已窮蹙準噶爾業成瓦解之形
若不迅速進兵必致哈薩克倖獲其利著阿睦爾
撒納度量馬力或五六千或三四千務期奮勇前
進迅奏膚功先因察達克等為包沁人言所誑即
行撒兵朕已降有明旨今觀阿克珠勒之言則其
為欺誑愈見俟達什敦多卜到彼仍遵前旨與察
達克圖倫楚帶兵前往在阿睦爾撒納所領大隊
之前另作一隊哨探兵方有禆益仍將達什敦多
卜與阿睦爾撒納各帶兵若干及何時起程之處
奏聞再朕曾降旨令西路哨探兵聽候北路起程
日期亦於原定日期之前先行進發今已另諭薩
喇爾若西路先至博羅塔拉有機可乘則不必更
候北路倘北路先至亦然如必需兩路合攻則仍
守候一齊進發總之兩路將軍大臣皆為朕出力
之人不論孰先孰後惟期尅日成功可傳諭阿睦
爾撒納等知之復奉
上諭曰阿睦爾撒納奏到朕已諭令速即帶兵前進
著并諭薩喇爾扎拉豐阿鄂容安等遵旨辦理但
朕所微慮者巴特瑪車凌係阿睦爾撒納之兄現
在力量稍強恐達瓦齊被伊擒獻阿睦爾撒納因
此恣意不可不慮何如我兵擒獲更足示威薩喇
爾等努力為之見阿睦爾撒納時毋露此意
申諭擒解背叛逃人巴朗等
上諭軍機大臣曰巴朗等負恩逃叛情甚可惡即使
窮蹙來降究非投誠可比現在伊父策凌孟克在
西路進兵或巴朗逃避額林哈畢爾噶至伊父前
懇求藉稱招撫希圖寬宥亦未可定著傳諭薩喇
爾一聞巴朗等消息即撒回策凌孟克另派精兵
擒拏則伊等無可藉口擒獲時即將巴朗孟克特
穆爾等為首之人解送來京其所屬人等酌量派
人管轄具奏請旨
甲午
定邊左副將軍阿睦爾撒納等疏奏籌辦進𠞰
官兵馬駝事宜
阿睦爾撒納等奏言現在軍營馬三萬九千餘
匹駝四千餘隻内可給官兵之駝計二千七百
餘隻臣等欽遵
諭旨酌添兵一千入於哨探兵隊内共兵六千名所
有駝隻雖不足辦給六千官兵然額林沁多爾
濟所買之駝現在陸續送到於進兵時不致有
悞務於二月十五内領兵前進至各處應行解
送及採買馬匹到時可以添兵幾千之處臨時
再酌量辦理陸續起程再議派六千兵内除臣
阿睦爾撒納將厄魯特兵二千八百三十名俱
行帶往外派出察哈爾兵一千名和托輝特兵
五百名扎哈沁兵三百名其一千三百七十名
即於喀爾喀兵内揀選添補所有官兵應得糧
馬等項交舒赫德等照新定之例辦給其安設
臺站處自阿爾台以外臣等遵
旨令厄魯特喀爾喀一同安設至屯田綠旗兵三百
名喀爾喀兵七百名厄魯特兵一百名俟農具
籽種到時亦於哨探兵起程後陸續令其前進
奏入報
聞
乙未
申諭將軍班第等軍前事宜
上諭軍機大臣曰前色布騰巴爾珠爾奏稱阿睦爾
撒納曾言瑪木特係軍威收服與傾心降附者不
同乞將伊在哨探兵内領兵之處停止朕因降旨
在前忽爾中止啟其疑心隨即批示曉諭今據阿
睦爾撒納奏稱二月十五日内兵即前進瑪木特
於正月十七日始自京起程斷難馳赴朕思阿睦
爾撒納自到軍營諸事盡心辦理井井此次進兵
唯伊是頼瑪木特之去否原屬無關緊要若既到
軍前自不便不令其前往今已遲延不能同進伊
自不妄生疑慮原派扎哈沁兵三百名仍著阿睦
爾撒納帶往再額爾齊斯屯田兵前命努三帶往
今努三已解任著以塔爾瑪善代之親王成衮扎
布向請效力軍前朕原派往額爾齊斯屯田著仍
派伊前往辦理原定屯田兵丁僅派策凌等數十
人及喀爾喀綠旗兵數百名尚未敷用著阿木爾
撒納酌留厄魯特兵一二百名於屯田處展放卡
倫防守又前哨大隊兵俱進烏里雅蘇台不可無
人鎮守著留莫爾渾駐劄辦事此際辦理糧餉馬
匹亦屬需人著舒赫德以章京銜協辦事務奏事
一體列名著傳諭班第阿睦爾撒納等知之
丙申
命撤回副都統銜唐喀祿以副都統納穆扎爾管理
阿睦爾撒納等游牧
軍機大臣等奏言唐喀祿據班珠爾等稱伊等
人衆除已派出兵之人其現在游牧者俱係老
穉不能耕種恐夏秋難免饑餒代為陳奏查伊
等自投誠以來荷蒙
天恩賞給牲畜以及口糧籽種俾其生計豐裕自應
節儉度日永享樂利即或將來稍有匱乏儘可
隨時酌辦不應目前即為凟請唐喀禄理宜委
曲曉諭令盡心耕種毋得藉端偷安乃竟據情
冐凟殊為不合應將所奏毋庸議唐喀祿交部
察議奏入得
旨依議班珠爾等投誠以來朕已屢次施恩現在去
夏秋尚遠果有必須接濟之處朕自加恩賞給如
去歲策凌等人衆遇災生計稍窘朕即賞給口糧
何必預為陳請前以唐喀祿尚能通曉蒙古語言
是以賞給副都統銜俾照管阿睦爾撒納游牧乃
一切未能盡心徒事𤨏屑著即撒回仍在員外郎
上行走納穆扎爾著管理阿睦爾撒納等游牧事
務納穆扎爾所辦事務著舒明馳驛前往接辦
定邊左副將軍阿睦爾撒納等疏奏北路進兵
事宜
阿睦爾撒納等奏言臣等奉到十二月二十九
日
諭旨仰見
睿慮周詳準噶爾内亂情形俱在
聖明洞鑒今前隊已派兵六千名臣等於二月十五
日以内即帶領前往屯田兵丁約一千名亦令
隨後起程但北路係往賊巢要路較西路更關
緊要因於哈達哈等陸續送到馬匹内量其可
用者挑出再派兵三千名令在臣等隊後接續
起程共成一萬之數則軍威愈盛俟到額爾齊
斯時度量情形如可與巴特瑪車凌等通信一
面奏
聞一面即遣人宣揚
聖諭俾伊等帶兵前進臣等與西路將軍等於博羅
塔拉等處協力擒拏達瓦齊仰頼
天威遠播大功自可速奏奏入報
聞
丁酉
申飭定西將軍永常
上諭軍機大臣曰昨據方觀承奏永常催趲各隊兵
丁朕已降旨令仍按站行走凡經過各省不必照
永常行文辦理今據安泰奏稱接到永常催趲兵
丁之文議將所帶第三隊兵十站併為五站此皆
永常悞會朕催令哨探兵前進之旨以致冐昧一
併催趲自京起程兵丁抑思大隊之兵現有尚未
起程者若朕前降旨非指哨探兵丁則大隊兵丁
豈能於二月二十九日馳到軍營二十九日尚不
能到又能向前更行趲進乎永常謬悞至此殊不
可解著於兵丁經過各省速再行文知會令其仍
按原站不必催趲永常著傳旨嚴行申飭
戊戌
命將軍班第等會議備禦哈薩克事宜
定邊左副將軍阿睦爾撒納等奏言察達克等
遣莫寧察將噶勒雜特之庫綳送至軍營(臣)等
詢問據庫綳告稱係噶勒雜特宰桑都噶爾屬
下人都噶爾聞大兵收取扎哈沁集衆相商俱
願歸順
天朝唯得木齊索和爾車凌等欲暫為觀望俟達瓦
齊果敗再為投誠今聞大兵收獲包沁想已紛
紛逃避我向包沁而來途遇哈薩克錫喇所屬
三人傳言哈薩克至伊犂將回衆所種穀麥搶
去現在察罕烏蘇之伯勒齊爾居住達瓦齊住
西巴爾圖地方曾遣伊宰桑恩克博羅特於哈
薩克處捉生被哈薩克拏住哈薩克居住之巴
朗向恩克博羅特云我係噶爾丹策零之弟爾
等老多玉特喇嘛與我認識我遣人與爾同往
告知達瓦齊令其仍回舊游牧居住我在伊犂
為台吉從此兩相和好不料達瓦齊暴虐異常
竟殺巴朗來使奏入
上諭軍機大臣曰據阿睦爾撒納等詢問庫綳告稱
哈薩克居住之巴朗自稱係噶爾丹策零之弟著
班第詢問瑪木特伊係準噶爾舊人必能知之倘
伊亦不知則巴朗並非噶爾丹策零之弟與準噶
爾無涉矣又庫綳稱哈薩克兵入伊犂將回人穀
麥搶奪在察罕烏蘇之伯勒齊爾居住看來哈薩
克兵現在伊犂就近地方如我兵前進遇哈薩克
在彼當如何辦理著班第阿睦爾撒納會議速奏
安插新降包沁人等
定邊左副將軍阿睦爾撒納等奏言察達克等
收獲包沁人等戸口牲畜臣等詳查包沁之七
得秦共六百五十九戸二千八百一十九口駝
二百五十四隻馬二千九百八匹牛四千四百
二十七頭羊二萬五百三十八隻看來牲畜尚
豐毋庸另給養贍其通瑪木特之戸口蒙
恩賞給盤費牲畜現在辦理其與包沁一併收獲之
扎哈沁布庫努特葉克明安之台吉德濟特等
屬下人及臣阿睦爾撒納屬下被擄之人并逃
人巴朗之僕人共八十戸三百四十五口内將
臣阿睦爾撒納屬下男婦十五口交努三等酌
量辦理送至軍營令其完聚扎哈沁之九戸二
十五口并庫克新瑪木特屬下五戸二十七口
布庫努特之五戸十九口俱交照管扎哈沁之
侍衛台吉等暫行安置俟瑪木特回時編定旗
分佐領將伊等一併編入葉克明安之台吉德
濟特等屬下四十五戸一百八十五口暫交努
三等於伊駐劄附近地方安插派員照管俟平
定準噶爾後再行查辦都爾伯特之十二戸七
十二口俟查明係何台吉屬下令其歸併居住
其巴朗僕人諾爾一戸三口拏送軍營詳審如
實係隨巴朗逃亡即照沙拜等例解送京師發
遣奏入
上諭軍機大臣曰阿睦爾撒納等辦理安插新降包
沁人等甚屬妥協均著照所請行其巴朗僕人諾
爾一戸訊明解京之處從前扎哈沁查出逃人沙
拜等朕已施恩分賞伊等台吉想諾爾亦不過為
巴朗逼勒隨行著將此三人訊明不必解京仍給
還策凌孟克此時策凌孟克尚在西路軍營令伊
屬下宰桑等嚴行約束
命遷移阿睦爾撒納等游牧
上諭軍機大臣曰阿睦爾撒納以托忒字奏請遷伊
游牧於烏里雅蘇台等處地方並將管理伊等游
牧大臣更換一員又稱伊屬下人内有從前離散
者懇賞給印文前往招降等語從前朕已降旨俟
平定準噶爾後分封四衛喇特其輝特人等即在
其内毋庸另給印文在阿睦爾撒納之意以班第
不允所行為此陳奏著傳諭班第俟準噶爾既定
將輝特所有阿睦爾撒納原管之人即照所請令
與伊等會合居住如有屬人衆多之頭目亦一體
賞給封號管束其屬即策凌等之都爾伯特班珠
爾等之和碩特亦均照此辦理至唐喀祿乃新用
之人不諳事務朕已降旨撤回阿睦爾撒納等游
牧移至烏里雅蘇台等處甚屬妥協即照所請行
班珠爾係與阿睦爾撒納同來之人亦應一併遷
移其如何遷移之處著班第阿睦爾撒納會同納
穆扎爾一面辦理一面奏聞阿睦爾撒納唯圖迅
速成功早受朕恩勿以游牧為念新派之納穆扎
爾曾照管都爾伯特游牧因彼處無事特將伊調
管輝特和碩特部落至於該部落生計果有不足
納穆扎爾即行奏聞朕自加恩撫䘏即如策凌策
凌烏巴什等來降後偶遇災疫稍為艱窘朕即加
恩撫綏伊等俱感戴朕恩撙節勤儉漁獵為生儘
可樂業阿睦爾撒納可令宰桑等諄切曉諭其屬
務令盡力耕種使永遠生計有資以副朕懷柔遠
人至意並
諭定邊右副將軍薩喇爾曰阿睦爾撒納以托忒字
奏請將伊游牧移居烏里雅蘇台等處朕以事屬
可行已准其請惟奏請印文招降伊輝特台吉屬
人一事是其欲取多人占據地方之意已經微露
似平定準噶爾全為伊一人集事矣薩喇爾到彼
務須留心防範愼勿任其所行然亦不可稍為漏
洩此時薩喇爾進兵愈速愈妥若使阿睦爾撒納
先進似覺稍為未便薩喇爾其善體朕意
己亥
諭尚書公哈達哈等揀選喀爾喀馬匹事宜
上諭軍機大臣曰前命哈達哈等往喀爾喀部内揀
選馬匹備用查軍營現存馬六千匹已足為哨探
兵乘騎之用各處購買馬匹亦陸續送至自更充
裕哈達哈等不必於喀爾喀部内挑馬過多如有
臕壯騸馬量為揀選帶往軍營將彼處臕欠馬匹
換交蒙古牧厰數月間即可肥壯則既於我兵有
益而蒙古生計亦屬無損至兒馬騍馬則彼所頼
以孳生不必挑取著傳諭哈達哈阿蘭泰阿思哈
等遵旨妥協辦理
辛丑
定邊左副將軍阿睦爾撒納等疏奏詢明達瓦
齊現在情形
阿睦爾撒納等奏言察達克等將收服包沁之
顔達什洪郭爾瑚泰托克托瑪什等四人解送
軍營臣等細加詢問據顔達什告稱我原在兩
額爾齊斯之伯勒齊爾居住包沁人等投誠並
未與我信息適至華額爾齊斯始知此信隨與
我同住十八戸人口攜妻子牲畜前來投誠又
稱我於去秋前往伊犂見達瓦齊惟終日飲酒
一切事務俱廢九月内達瓦齊遣伊舊宰桑薩
爾坦帶兵往擒額林沁旋即敗回後傳聞哈薩
克兵來達瓦齊又行文各處備兵兵皆未到及
我回至托和木圖地方恰遇哈薩克兵將我擒
去行走五日始行釋放由齋爾以至伊犂所有
游牧俱被哈薩克搶奪並無戸口凡達瓦齊所
屬皆言自伊為台吉以來竟無一日安寧是以
人人嗟怨至伊犂地畝雖稍有收成而馬匹皆
甚平常臣等察看顔達什等聞風效順實出至
誠理合照例安置隨飭剛什勒圖解送努三等
安插奏入報
聞
壬寅
諭協辦陜甘總督劉統勲籌辦進兵運糧各事宜
上諭軍機大臣曰劉統勲奏酌辦軍務摺内稱涼莊
寧夏滿洲兵俱於二十四五日前可抵肅州其甘
涼肅一提二鎮兵亦於三月初旬均可抵巴里坤
軍營前隊哨探兵原定於二月二十九日自軍營
起程嗣降旨令於二月中旬進發若三月初間始
抵巴里坤已屬遲悞想奏摺時尚未接此旨接到
自必遵照辦理著再傳諭劉統勲前隊哨探兵丁
令其速行催調務於二月初十日全抵軍營其隨
後續進官兵若可趲進亦酌量先行數起總以六
千名為率其餘仍按站行走不必嚴催致竭馬力
至官兵進𠞰口糧原議俱令自行裹帶若進𠞰時
於自行裹帶外又復官為䭾運仍屬軍行糧隨故
套從前岳鍾琪等辦理舊例與此次輕騎捷趨機
宜殊未符合况北路進𠞰口糧俱自行裹帶而西
路又官運三分之二辦理亦不畫一應速行籌畫
以便捷輕利為主西北兩路亦不致參差其所奏
大兵齊集軍營所需口糧酌量運往散給巴里坤
可以不留餘糧所見尚是巴里坤原可無庸另設
倉庫存貯即有應需接濟亦可自哈密運往料不
至於有悞應照所奏辦理
諭定邊右副將軍薩喇爾速行進兵
上諭軍機大臣曰昨覽阿睦爾撒納等疏奏顔達什
所告準噶爾情形可見達瓦齊勢窮力竭我兵一
到即可成功但哈薩克兵力稍強又與達瓦齊甚
近若達瓦齊為哈薩克兵所擒或為阿睦爾撒納
及巴特瑪車凌拏獲均不如薩喇爾俘獲為善前
已屢經降旨著再傳諭薩喇爾仍遵前諭不必拘
定何處兵丁乘機速行前進西路之兵但能較北
路先期到彼迅奏膚功方副朕委任之意仍將帶
領兵丁若干及何日起程之處速行奏聞
癸卯
諭酌辦扎哈沁包沁貢賦事宜
上諭軍機大臣曰去年辦理烏梁海等貢賦已有章
程新降扎哈沁包沁人等想在準噶爾時亦有定
賦除瑪木特及伊子弟朕已加恩寬免著傳諭班
第等即查明扎哈沁包沁人等在準噶爾時如何
交納貢賦亦照烏梁海之例寬免一年自明年起
作何裁減交納之處酌辦具奏
甲辰
賜包沁宰桑阿克珠勒等官爵銀兩有差
上諭軍機大臣曰包沁宰桑阿克珠勒著授為三品
總管賞給孔雀翎并銀五十兩台拉克著授為四
品翼領和濟木瑚里著授為佐領俱著賞給藍翎
銀各三十兩再阿克珠勒等願往軍前效力著每
人再賞銀五十兩并加恩寬免伊等納貢阿克珠
勒等既願效力軍前著班第等於包沁人内挑選
百名或五十名賞給整裝銀兩交阿睦爾撒納親
身帶領前往軍營效力
二月乙巳
命侍郎兆惠協辦烏里雅蘇台軍營事務
上諭軍機大臣曰兆惠奏請同哨探兵前進與富德
辦理臺站事務哨探兵進發隨營安臺既有將軍
指麾又有富德查辦可以無庸兆惠前往烏里雅
蘇台甚屬緊要莫爾琿一人尚恐不能周詳著兆
惠即留烏里雅蘇台協辦事務在領隊大臣上行
走
丙午
諭將軍班第等進兵事宜
上諭軍機大臣曰據阿睦爾撒納奏前隊兵六千名
於二月十五日以前進𠞰屯田兵丁亦相繼前往
末後再派兵三千接續策應辦理甚是阿睦爾撒
納等隊後添派之三千兵即著班第帶往現在準
噶爾情形窮蹙已極成功甚易朕意兩路哨探兵
至博羅塔拉等處則與伊犂甚近彼處形勢即可
瞭然著阿睦爾撒納薩喇爾詳察彼處情形若無
需續進大隊之兵可一面檄令撤回一面速行奏
聞即駐劄伊犂之大臣等須留兵跟隨亦即於現
在所領兵内挑留應用著傳諭兩路將軍等知之
丁未
諭西北兩路將軍等會合進𠞰
定邊左副將軍阿睦爾撒納等奏言臣等欽奉
諭旨俾於二月十五日以前帶兵進勦不必候西路
之兵查西路兵於二月二十八日自巴里坤起
程至博羅塔拉不過二十一二日北路兵於二
月十五以前自烏里雅蘇台起程至博羅塔拉
須四十六七日則西路兵先到十餘日北路不
能馳赴不惟孤軍深入殊屬可虞且恐賊衆亦
易於備禦臣等商議不若仍令西路兵聽候北
路進發之後按期前往同至博羅塔拉會兵前
進則軍威更為壯盛益可迅奏膚功奏入
上諭軍機大臣曰從前因恐達瓦齊為哈薩克兵所
獲或為巴特瑪車凌擒縛是以屢降諭旨令勿論
何路之兵先至即行相機前進不必兩路會合今
阿睦爾撒納奏到恐西路先到北路不能會齊不
無孤軍深入之虞朕思用兵自宜計出萬全著將
阿睦爾撒納原奏抄寄薩喇爾令其仍遵原定二
月二十八日起程不必拘泥前旨俟到額林哈畢
爾噶候北路信息再同至博羅塔拉會兵前進伊
犂其如何通信會合之處速即奏報再阿睦爾撒
納此奏能合機宜與否伊若有所見亦即速行奏
聞
庚戌
命陜西巡撫陳弘謀等撫䘏沿途出痘兵丁
上諭軍機大臣曰陳弘謀奏索倫兵丁内現有患病
及出痘之人從前派索倫兵丁原令該將軍將已
經出痘者派往今在途又有出痘之人或係内地
氣候使然否則兵丁等情愿前往不復慮及或冀
年長未必出痘耳此非他病可比即護送行走亦
恐傳染究非所宜至因痘重而留於所在地方調
治者若俟其痊愈時附入後隊前往度亦不能責
其勞苦出力現在各路官兵尅期齊集固不需此
數人也著傳諭陳弘謀及沿途督撫等如兵丁中
有出痘者俱即留於各該處上緊調治俟其痊愈
時資送來京交與兵部送回其現在業經護送前
進者亦即一體留養毋令力疾行走如有因疾身
故者亦加恩料理遺骼令歸故土以副朕體恤士
卒之至意
壬子
諭將軍班第等籌辦安插包沁人等事宜
上諭軍機大臣曰朕於阿克珠勒等入覲已授為總
管等職又命瑪木特兼管包沁因彼係準噶爾舊
人現授為内大臣命彼監收包沁人等貢賦轉行
交納并管理一切事務非謂令伊管轄便係屬下
為伊納貢也前已諭知班第等令阿睦爾撒納奏
稱將包沁之得木齊與扎哈沁之得木齊調遣安
置之處雖百端開示不免疑懼看來包沁人風教
各異若令别部人兼管或轉無益著班第等曉諭
包沁人等伊等若願移往西路與吐魯番回子同
住則既離北路即無庸瑪木特兼管今西路額敏
和卓之回子亦移至吐魯番即著額敏和卓兼管
亦可倘願居舊處則仍令瑪木特兼管阿睦爾撒
納既熟悉包沁人情可同班第詳細商酌妥辦
甲寅
諭厄魯特副都統職銜達什敦多卜帶兵先進事宜
定北將軍班第等奏言臣等接奉正月十八日
諭旨後厄魯特副都統職銜達什敦多卜亦至軍營
臣阿睦爾撒納細問達什敦多卜所言皆係伊
被獲以前情形至包沁投降後噶勒雜特游牧
情形若何及哈薩克錫喇都噶爾等現在何處
俱未深曉查臣等遵
旨挑選兵丁一千令達什敦多卜帶領先進現在所
派厄魯特兵尚未到營若即令達什敦多卜起
程徑至阿爾台離臣等大兵啟行之期尚遠彼
此不能接應雖伊兄都噶爾在彼達什敦多卜
一到自可降服但人心難測且住居都噶爾游
牧之索和爾車凌係哈薩克錫喇之妻父適都
噶爾等議欲來降伊尚攔阻達什敦多卜孤軍
深入後兵不至恐於事未必有益現在臣等所
領哨探兵起程日期已近臣等公議令達什敦
多卜策同圖倫楚察達克等往齊齊克淖爾守
候於哨探兵起程前二三日再令前往阿爾台
務於大兵未進之前拏獲巴朗臣等隨即繼進
以為應援斷不敢遲疑觀望貽悞軍機奏入
上諭軍機大臣曰班第等奏達什敦多卜等於哨探
兵起程前二三日前往甚屬妥協但達什敦多卜
起程太早則大兵不能接續未為盡善倘其相隔
甚近則兩隊竟為一隊亦恐無益著達什敦多卜
等必在阿睦爾撒納等前期三四日起程為善可
即傳諭班第阿睦爾撒納等知之又
諭將軍班第曰朕前命達什敦多卜先往之旨原令
阿睦爾撒納速即回奏乃阿睦爾撒納於二十二
日接諭而二十三日奏事竟未言及至二十四日
班第到軍營始行具奏或阿睦爾撒納不願達什
敦多卜前往故稍為徘徊俟班第到時方定主見
抑或更有他故著班第密行具奏
定北將軍班第等疏奏新編烏梁海人等旗分
佐領事宜
班第等奏言據青滾雜卜等文稱新收烏梁海
人等應編旗分佐領隨查各總管屬下戶口多
寡不齊若勻配分旗勢不免於離析是以將察
達克屬下四十六戶編為一佐領作鑲黃旗其
在都塔齊處之恩克錫克等十八戸俟移來時
即附入此佐領下赤倫屬下二百五戶編為三
佐領作正黃旗車根屬下六十七戸編為一佐
領作正白旗原係宰桑雅爾都屬下之一百三
十五戶編為兩佐領即附入鑲黃旗從前散失
人等如有陸續投來者各入本佐領下令其家
室完聚嗣後如有帶領大衆來降之烏梁海宰
桑各以次添設旗分編定佐領此次所編七佐
領下應補放佐領各一員得木齊各一員收楞
額各一名俱著各該總管保送臣等驗看補放
隨剴切曉諭爾等荷蒙
聖主洪恩賞賜官爵輕減差徭務各節儉謀生謹愼
奉法毋得稍有怠玩奏入報
聞
諭將軍班第留心密察阿睦爾撒納
上諭軍機大臣曰阿睦爾撒納前奏請移伊游牧地
方朕已允行其請給印文招降輝特台吉一事不
無欲取多人占據地方之意是以不准所請因思
從前唐喀祿奏請班珠爾等有事定之後封阿睦
爾撒納為汗之語似專封阿睦爾撒納一人統轄
準噶爾地方者隨命班第留心辦理并將事定後
封阿睦爾撒納為輝特汗其餘三姓亦封為汗之
處時為宣露俾其妄念可除今乃更請印文會合
伊從前分散屬下人等則其意更顯然阿睦爾撒
納本有併吞準噶爾之意今若令伊收合舊日人
衆則我兵全為伊集事矣班第接旨後應於無意
中道破令彼瞿然知悟從此斂跡則已倘或妄念
日生則薩喇爾瑪木特等均非其匹敵班第或能
制之但阿睦爾撒納已帶領哨探兵前往班第若
不隨後進發則於事恐有未便朕昨命班第選兵
三千帶領前往倘一時不能齊集則先選一二千
兵亦必於阿睦爾撒納隊後即行前進倘阿睦爾
撒納稍露形迹班第係統領將軍即以便宜從事
前此本欲諭知恐為阿睦爾撒納知覺此際彼已
進兵故特密諭惟班第留心酌辦愼勿洩漏又奉
上諭曰朕前諭班第令兩路兵至博羅塔拉相機深
入不必彼此等候乃阿睦爾撒納但云於十二日
帶兵起程並未奏及到博羅塔拉後或乘勢即進
或候西路兵同進殊屬含糊兩路究竟必須會合
與否著班第速即奏聞至北路之兵原定十五日
起程今已改於十二日較前已早三日則西路亦
應於二十八日前數日方妥並著傳諭薩喇爾酌
奪具奏
平定準噶爾方略正編卷六
