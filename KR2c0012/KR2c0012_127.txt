平定準噶爾方略正編卷七十三
乾隆二十四年五月甲辰
定邊右副將軍富德等疏奏撫定和闐情形
富德等奏言臣等於四月十六日兵至和闐之
哈塔里副都統瑚爾起等遣侍衛達三保納爾
布公品級伯克鄂對之姪阿卜達里木庫車伯
克阿賚呼里額里齊伯克固爾班和卓密喇卜
屬人伊斯邁勒玉隴哈什伯克默努斯哈濟屬
人圖柳默什哈喇哈什伯克默默什密喇卜屬
人喇默特塔拉和卓來迎據稱克復和闐後從
賊中脱出回人等有𫝊聞賊衆復來者今並未
見一人現於各要隘設卡倫防守埋伏等語并
呈送葡萄為贄臣等加以撫慰詢問各城生計
及耕種事宜據伊斯邁勒等告稱各城雖為賊
久困但各處尚有埋藏米穀自大兵到時即𫝊
令耕種額里齊哈喇哈什玉隴哈什本年雖未
及種麥尚可種秋糧克勒底雅塔克齊爾拉此
三城已經種麥等語臣等此次進兵口糧似可
接濟其一應馳逓事件自阿克蘇之扎木至和
闐前奏安設臺站五處今沿途察看戈壁甚多
酌展為六臺派健銳營前鋒達蘭泰等六人以
委署筆帖式管理所有兵丁口糧各於阿克蘇
和闐就近支領俟會兵葉爾羌後或留或撤另
奏辦理奏入
上諭軍機大臣曰富德等兵近和闐詢據回人等𫝊
聞賊衆復來迄今未見現已耕種安生等語逆賊
等計窮力蹙豈肯復來不過據守葉爾羌大兵一
至或且驚惶逃遁將來惟堵截最要兆惠富德合
兵進𠞰斷不至如庫車城之難克必奮勇攻擊嚴
密防範務使渠魁就縛於今歲成功方為妥協其
悉心計議具奏
乙巳
命總督管甘肅巡撫吳達善回蘭州辦事
上諭軍機大臣曰楊應琚將至肅州哈密糧餉軍務
辦理亦已就緒吳達善不必同駐肅州即回至蘭
州將甘省一切地方事務同藩臬等悉心查辦有
應行知會楊應琚者彼此咨商亦屬近便
丙午
諭定邊左副將軍成衮扎布等查拏逸賊
上諭軍機大臣曰據扎隆阿奏稱策布登扎布等於
五月十六日自布延圖起程伊將卡倫外多木達
都沙扎海等處安設臺站等事嚴飭該管辦理於
十九日遵旨回烏里雅蘇台等語前派扎隆阿隨
策布登扎布進兵續據成衮扎布奏留辦事著𫝊
諭成衮扎布仍派扎隆阿或莽古賚領兵巡查臺
站搜捕嗎哈沁并𫝊諭策布登扎布近據定長奏
主事富奎報稱瑪納斯山有藏匿之綽羅斯台吉
烏勒木濟著一體查辦以靖地方
戊申
諭定邊將軍兆惠等酌量辦送羊隻
上諭軍機大臣曰據吳達善等奏稱阿拉善等處購
買羊隻共十四萬有奇前後送往巴里坤由額林
哈畢爾噶轉送軍營等語此項羊隻係軍營口糧
此時始陸續出口至巴里坤自巴里坤至額林哈
畢爾噶即屆秋末天寒雪盛解送維艱若急行趲
送則沿途傷損疲瘦究屬有名無實昨據富德奏
稱伊等自和闐進兵彼處可得口糧即兆惠進兵
正值收穫之期又有糧運接濟朕意將此項羊隻
先送者即於阿克蘇交收後至者或於烏魯木齊
等處收放俟官兵凱旋時以供牲餼及留備將來
之用甚有禆益因未悉軍前情形著吳達善五吉
清馥定長德舒永貴舒赫德等咨商定議辦理一
面具奏亦𫝊諭兆惠等知之
諭喀爾喀副將軍策布登扎布搜捕哈丹阿巴噶斯
餘賊
上諭軍機大臣曰從前圖倫楚等追𠞰哈丹阿巴噶
斯餘賊致令脱逃後巴禄前往究未追及而西路
之兵亦未聞相遇伊等或由塔爾巴噶台逃往俄
羅斯亦未可定著𫝊諭策布登扎布加意搜查倘
遇此等逸賊務行𠞰絶不可致令兔脱
諭參贊大臣額敏和卓奬賞回人各事宜
上諭軍機大臣曰據額敏和卓奏稱回城大小伯克
等辦理事務甚屬輸誠效力已酌量賞給縀布等
物以示鼓勵但伊等以賞戴翎頂為榮較他物更
甚等語回人等急公效力理應加恩奬賞但伊等
小頭目若賞以孔雀翎未免過優著賫送五品六
品七品帽頂各五個藍翎十枝可酌量賞給至額
敏和卓本係舊人前因兆惠舒赫德兩處奏摺均
未列名是以降旨詢問今據奏在阿克蘇辦事但
進兵尤為緊要伊係參贊大臣著仍在兆惠等軍
營行走
諭總督管甘肅巡撫吳達善撥解軍需縀布事宜
上諭軍機大臣曰吳達善奏甘肅應辦軍需布疋現
於甘涼二府採買尚堪敷用不過市價稍昂等語
所見殊未妥協甘涼一帶承辦軍需且間有被灾
之處民食未免拮据朕疊次加恩尤深軫念布疋
市價既昂若又官為購辦則民間愈加騰貴殊非
體恤灾黎之意除已經解送外餘著停止採買現
在部庫存貯布疋甚多著戶部查明酌撥數千疋
派司官一員按站解往肅州交該督等轉運以贍
軍儲以便民用又據永貴奏移咨吳達善等運送
縀疋若該督等所貯縀疋足用則已其或不敷即
將需用數目定價具奏亦由内部辦理
命布政使永寧以原銜前往哈密協辦糧餉事務
己酉
議安插達什達瓦屬人事宜
熱河副都統富黨阿等奏言臣等查移來熱河
安插之達什達瓦屬人統計兩次遷移及前往
軍營人等男婦大小共二千一百三十六口内
丁壯七百三名臣等酌擬每丁壯七十名編一
佐領每佐領下領催四名馬甲六十六名前蒙
恩旨分為三旗每旗設散秩大臣總管各一員副管
旗章京副總管各二員佐領各三員换給關防
圖記其俸餉年年按三季支放照所得職銜降
一等減半支給其散秩大臣總管鑲黃旗大臣
布林管正黃旗鄂齊爾管正白旗托禮曾賞給
三品全俸今既給與甲米請亦減半支給至伊
等居住房屋散秩大臣總管各七間副管旗章
京等五間佐領等四間驍騎校等三間兵丁二
間共需房一千三百十二間現在蒙
恩添造俟工竣分派其鰥寡孤獨人等各附親屬養
贍又喇嘛十七名照例歸入普寧寺按月各支
銀一兩米二斗奏入得
旨軍機大臣議奏尋議達什達瓦屬人自鄂爾昆移
來熱河臣等曾經奏請令富黨阿海保酌量定
議今據將現在軍營并前年移來人等通查分
設佐領補放總督以下各官各按職銜支給俸
餉换給關防圖記派住房間收養窮苦人等支
給喇嘛銀米均係酌照舊例應如該副都統等
所奏辦理奏入得
旨布林鄂齊爾俱久經歸順之人著加恩仍給與全
俸餘依議
六月辛亥
授厄魯特車林丹巴等為藍翎侍衛
上諭軍機大臣曰厄魯特車林丹巴克特沁哈勒噶
什等曾經效力軍營著加恩俱授為藍翎侍衛
總督管甘肅巡撫吳達善疏奏預籌馬匹草束
事宜
吳達善奏言大兵進𠞰需用馬匹陜甘各營節
次報解通計三萬一千二百匹有奇至凱旋時
亦應預備馬匹請飭令各營另行朋餧健馬五
千匹以供調取其各營摘缺亦俱分差官弁前
赴松潘青海歸化城張家口等處採買補額惟
是餧馬必需草束今准理藩院咨行將西林郭
勒哲里木等處所交馬一萬一千八百六十餘
匹西三盟辦駝一千隻俱解交寧夏地方官收
餧以備軍營咨取又西安省城各營解馬二千
一百匹及陜甘二省朋餧馬五千匹青海鄂爾
多斯阿拉善等處交駝六百六十餘隻通計馬
駝一萬九千一百餘臣與軍需局司道商酌自
口外抵巴里坤計二十二站每站應貯備十觔
重草三萬束共草六十六萬束加以臺站及差
遣往來馬匹共草九十餘萬束通計一百六十
萬束乘此夏月草茂派令赤金靖逆柳溝安西
哈密巴里坤經管各員僱夫收割所需價值於
各該處軍需銀内支用奏入報
聞
癸丑
定邊右副將軍富德等疏奏安撫和闐及進兵
道路情形
富德等奏言臣等於四月二十二日抵和闐之
額里齊城六城阿琿伯克回衆數千人擕壺漿
跪迎歡忭之餘繼以涕泣備陳受賊擾害今始
得安生業臣等加以撫慰令其各歸城守於安
營駐劄後將瑚爾起等所獲賊人布庫塔斯諾
們伯克等提出詳加審訊與原詞無異仍暫行
看守其各城頭目等有被迫從賊者自應查明
辦理但念地方新附且正當衆心驚疑之時似
可不必深求以安反側至臣等此次進𠞰全恃
馬力因向霍集斯等商議據繪圖呈稱額里齊
哈喇哈什水草尚好他城所不及至由額里齊
至葉爾羌之呼爾璊地多戈壁取水不易又丕
雅勒瑪等四五站至固璊地方雖有水草而塞
爾勒克楚魯克等處以及舊日固守之通古斯
魯克等五六站亦多戈壁且值天暑馬匹必乏
又與㾗都斯坦要路相遠應請從丕雅勒瑪至
固璊迤南山路行走尚有水草雖稍遠四五日
而休息馬匹以裕攻戰之用似有禆益奏入
上諭軍機大臣曰據富德等奏稱大兵已至和闐安
撫回人并詢問霍集斯等進𠞰道路及堵截逆賊
要隘等語覽霍集斯所繪圖内英額奇盤山在葉
爾羌之西霍集占移其牲隻及烏沙克人等結營
於此特以我兵若抵葉爾羌則此處賊人突出夾
攻互為犄角之意無足深慮但逆賊若不於城中
藏匿而固守此地擕其妻子潛度伯克呼爾璊嶺
前無堵截之兵自後追擒殊為費力即如從前博
爾奔察明瑞攻克勒特賊人據險防守而游牧久
已逃去此即無兵堵截之驗也朕意伊等進兵十
日前或二十日以前富德隊内派精兵四五百名
以伯克鄂對帶領似額爾登額之侍衛等派出一
二員先於伯克呼爾璊嶺堵截賊若由此逃遁自
可成擒未知和闐通伯克呼爾璊嶺路全無阻隔
否可𫝊諭兆惠富德等查詢辦理我兵若已取葉
爾羌霍集占尚在逋逃著富德明瑞領兵追襲兆
惠即在葉爾羌駐劄辦理不可爭執前往
命賞原任同知通禄主事銜留巴里坤隨清馥等辦
事
乙卯
諭定邊將軍兆惠等酌議進𠞰情形
上諭軍機大臣曰據兆惠等奏稱遣往布魯特之侍
衛成果布占泰等帶領布魯特之明伊勒哈及喀
什噶爾之舊阿奇木伯克和什克伯克等前來據
稱霍集占兄弟與霍罕城之額爾德尼伯克交好
將來或往相投喀什噶爾之西岐路有三大兵欲
擒賊必先取喀什噶爾據此三岐要隘自無所逃
因𫝊檄額爾德尼伯克曉以利害其先取喀什噶
爾再於葉爾羌會兵之處公同詳議續奏等語進
𠞰逆賊堵截逃路甚屬籌畫但舍葉爾羌而攻喀
什噶爾未必計出萬全若分兵以致力弱更覺難
收實效看來自烏什往喀什噶爾尚屬直捷兆惠
富德等皆熟悉道路自應詳悉查詢昨覽富德所
進地圖葉爾羌之西有自英額奇盤山過伯克呼
爾璊嶺通拔達克山之路朕即諭以駐兵堵截為
要今兆惠奏内未曾敘及此地亦須留心商𣙜總
之進兵形勢固須詢問回人要貴中有定見若向
伊等責成取必不但見識短淺且慮其心生疑懼
轉多支詞飾說可𫝊諭兆惠富德等此次進兵其
應先攻何地及於何處堵截即會同酌議具奏地
方遙遠不必候朕指示一面應機辦理
定邊將軍兆惠等疏奏厄魯特達什勞績
兆惠等奏言去歲在葉爾羌效力官兵及厄魯
特等俱蒙
恩賞䘏臣等續查得厄魯特得木齊達什隨愛隆阿
自葉爾羌歸途遇賊被創墜馬猶能奮搏抽刀
刺殺一賊值救得脱又呼爾璊之戰達什胷肋
俱得鎗傷自從軍以來俱在前隊哨探行走奏
入得
旨達什著授為三等侍衛賜固勇巴圖魯號賞銀一
百兩
戊午
諭護軍統領努三等辦理哈薩克貿易事宜
上諭軍機大臣曰據努三永德等奏稱今年哈薩克
阿布賚若遣人貿易自應遵照成規辦理但阿布
賚等前遣入覲之俄羅斯蘇爾統有無陳奏情詞
恭請訓示以備將來應答等語哈薩克人性多鄙
瑣惟利是圖除照常貿易外似無他說或懇賞塔
爾巴噶台以廣游牧亦未可定若以此為言努三
等即答云我等所辦者貿易事務其他則不敢干
與且此地若果應賞給則俄羅斯蘇爾統入覲時
應早經陳奏想來必不可行我等又何敢代奏似
此明白曉示彼自無詞此旨可發交定長送往烏
魯木齊𫝊諭努三等知之
庚申
申諭定邊將軍兆惠等分兵進𠞰情形
上諭軍機大臣曰兆惠等以進𠞰情形覆詢和什克
伯克等定議兆惠領兵先取喀什噶爾富德領兵
攻取葉爾羌巴禄領兵由巴爾楚克路與富德會
合互相策應其喀什噶爾西去之鄂坡勒嶺可通
霍罕敏珠爾嶺玉斯屯阿喇圖什嶺俱通安集延
沿途之額德格訥伊什克里克等部落皆𫝊檄曉
以利害並將地方形勢繪圖具奏昨覽富德所奏
地圖有由英額奇盤山通拔達克山之路是以諭
令派兵堵截今兆惠等悉心籌畫自合機宜著照
所奏分路進兵聲息相通務期獲醜朕意我兵既
入霍集占等若仍分守兩城即各行奮力攻取一
城先下即合兵協力如霍集占走投喀什噶爾則
前後攻擊自必成擒或波羅泥都知要隘已塞棄
城逃來葉爾羌必兄弟會合往投㾗都斯坦拔達
克山哈喇圖伯特覽伊等所奏地圖富德圖内則
有英額奇盤山伯克呼爾璊嶺通拔達克山兆惠
圖内則有通拔達克山之玉魯克嶺通巴勒提之
裕勒阿里克及通哈喇土伯特之薩納珠等路駐
兵堵截甚屬緊要今將兩圖重繪於應行駐兵之
地貼簽指出寄伊等閱看辦理
諭定邊右副將軍富德等查辦和闐事宜
上諭軍機大臣曰富德奏擒獲之回人布庫塔斯懇
請發往葉爾羌招撫鄂斯璊及喀喇沁之厄魯特
等又將效力之阿什默特暫管和闐六城事務其
各城辦事伯克等給與翎頂以肅觀瞻等語布庫
塔斯尚非要犯姑從寬釋令其招撫回人自屬可
行至各城效力回人既經分别奬賞翎頂著加恩
仍賞縀各一端其家屬被害之額里齊伯克阿什
默特哈喇哈什伯克默默舍協辦額里齊事務之
固爾班和卓玉隴哈什伯克摩羅穆努斯克勒底
雅伯克阿里瑪沙哈喇哈什之阿里木沙與告知
大兵來信以堅衆志之阿里雅爾俱著加賞縀一
端至陣亡及被賊戕害之回人等將逃叛家産查
出賞䘏得傷回人等各賞銀十兩俱照所請行其
守城回人千餘亦屬效力俱著酌賞銀兩再效力
之索倫領催署章京布特木濟等既戴奬賞翎著
加恩將戴孔雀翎者授為三等侍衛戴藍翎者授
為藍翎侍衛又
諭曰藍翎侍衛哲勒順自阿克蘇遣往和闐招撫克
勒底雅人等正值鄂斯璊攻城之際為賊所害據
富德查奏伊原係寧古塔馬甲其父扎勒虎原任
吉林鑲白旗驍騎校弟哲森保現任正白旗佐領
等語著𫝊諭吉林將軍薩喇善等將哲勒順有無
子嗣查奏若有子即加恩給與世職無子則酌量
賞給伊父銀兩以示優䘏
辛酉
授貝勒品級霍集斯等為阿奇木伯克等職
上諭軍機大臣曰副將軍富德奏請補授和闐等城
伯克霍集斯鄂對皆甚屬效力和闐係霍集斯舊
屬著授為管和闐六城之阿奇木伯克鄂對前已
授為阿克蘇之阿奇木伯克著仍其舊任額里齊
伯克阿什默特授為散秩大臣其各城伯克照阿
克蘇烏什例賞三品帽頂孔雀翎協辦事務之伯
克賞四品帽頂孔雀翎霍集斯現在軍營其和闐
六城事務即交阿什默特署理又
諭曰據富德奏稱霍集斯鄂對因舊事頗不相合今
已和解伊等又請將阿什默特授為管和闐六城
伯克等語霍集斯人不可信未便留於故地已密
諭兆惠等今富德如此辦理特以安慰衆心以理
勢揆之霍集占等尚未就擒其補授總理諸城伯
克之處即不遽辦亦可但富德等業經具奏未便
停止富德進兵時著與霍集斯鄂對同往兆惠等
功成奏凱將霍集斯鄂對和什克伯克皆同來陛
見霍集斯若安心來京俟至日再行酌定若稍有
推托延緩情形兆惠等亦當相機辦理此時加意
慎密為要
諭陜甘總督楊應琚等緩運補缺糧石
上諭軍機大臣曰楊應琚奏籌補哈密糧石一摺現
在軍營需用糧石陸續轉運約計已足兼有牛羊
可資口食縀布可供易换且和闐等處多經耕種
軍行所至因糧之處當復不少且諭令撙節支用
斷不至於缺乏無庸汲汲籌畫著𫝊諭該督等自
哈密起運之糧聽其運赴闢展至内地補缺糧石
竟可緩緩籌辦甘省現值歉收軍儲與民食正當
並重惟應多留餘糧以給平糶賑濟之用雖所撥
不過一二萬石然亦恐多拮据不可不熟籌也併
𫝊諭兆惠等知之
授藍翎侍衛烏爾圖保為三等侍衞
上諭軍機大臣曰據富德奏稱奬賞藍翎烏爾圖保
守額里齊城晝夜拒賊鼓勵回人等語烏爾圖保
奮勉可嘉著加恩授為三等侍衛
丁卯
諭喀爾喀副將軍策布登扎布協𠞰霍集占等事宜
上諭軍機大臣曰據策布登扎布等奏稱伊等領兵
千名於六月初三日至察罕郭勒計閏六月初間
可至塔爾巴噶台若緩行五十餘日亦可至特穆
爾圖淖爾等語是伊等於七月二十左右可抵特
穆爾圖淖爾正當兆惠等進兵𠞰賊之際與其閒
駐於塔爾巴噶台何如協力擒賊以壯軍威可𫝊
諭策布登扎布等務宜酌量馬力不致疲乏且與
兆惠聲息相通若有需用即候其行文或奮力協
𠞰或加意堵截并𫝊諭兆惠等酌量調遣
己巳
諭喀爾喀副將軍策布登扎布等搜捕逸賊
上諭軍機大臣曰定長等奏據舒景阿報稱烏魯木
齊所牧馬騾於夜間被賊驅入博克達山隨派官
兵尋蹤追至木壘之源賊棄其什物直向薩爾海
逃去等語從前主事富奎擒獲嗎哈沁供内有綽
羅斯台吉烏勒木濟帶三十七戶在瑪納斯山藏
匿經定長等奏至朕即調策布登扎布沿途留心
搜捕此次竊馬賊人或即藏匿瑪納斯山者亦未
可定且我兵平定伊犂時厄魯特等多有投入哈
薩克者今值我兵撤回伊等乘虚盜取哈薩克馬
匹復回故地藏於幽僻正自不少可𫝊諭策布登
扎布等自塔爾巴噶台往特穆爾圖綽爾將瑪納
斯山藏匿薩爾海敗逃及哈薩克轉回之嗎哈沁
等必須嚴行搜捕隨遇𠞰殺不可疏脱又
諭曰定長等奏舒景阿聞馬騾被竊即同遊擊金梁
往追定長等亦派官兵協拏又令主事富奎前往
等語舒景阿管轄屯田兵丁不能搜𠞰嗎哈沁致
令馬匹牲隻被竊則現在送往軍營之牛羊皆由
額林喀畢爾噶行走若致盜竊驚失所關匪細努
三永德現往烏魯木齊辦哈薩克貿易事務著交
與伊等查拏此等嗎哈沁仍𫝊諭舒景阿馬匹牲
隻被竊伊即有應得之罪乃並不具奏但呈報定
長等竟若職不當奏事者然顯係推卸著明白回
奏今哈薩克貿易尚需時日努三等皆身經戰陣
之人烏魯木齊兵力即不能盡𠞰逸賊而護送軍
需牛羊不致疎失方為無忝職守其加意勉之
命賞藍翎侍衛那木查爾等巴圖魯號
上諭軍機大臣曰昨諭富德將應援兆惠時伊隊内
之應賞巴圖魯號者查奏四五人今思所奏之藍
翎侍衛那木查爾十人俱奮勇𠞰賊負傷效力且
人數亦不甚多那木查爾著加恩賜號丹巴巴圖
魯西爾庫爾賜號舒都喇呼巴圖魯伊登古賜號
固濟爾巴圖魯侍衛上行走之護軍校額爾塞賜
號特古斯巴圖魯領催署防禦科丕塔賜號伊德
爾巴圖魯奬賞藍翎領催晉寳賜號尼斯庫巴圖
魯阿達罕賜號庫爾察巴圖魯領催恩特賜號卓
克托巴圖魯前鋒巴爾塔賜號布圖庫巴圖魯登
耨賜號圖魯巴圖魯仍照例各賞銀一百兩額爾
塞因差來京已授為三等侍衛著加賞銀三十兩
馳驛前赴軍營
庚午
議撤青海防兵事宜
陜甘總督楊應琚奏言西寧青海之得卜特爾
伊克柴達木等處安設卡倫原以防範準夷今
伊犁已入版圖口外各處駐兵從前所設卡倫
人跡不到應請自本年八月防兵回汛之時即
行停止其青海蒙古仍各於駐牧邊界防守奏
入得
旨軍機大臣議奏尋議前督臣黃廷桂以伊犂平定
請將巴顔布拉克派駐官兵撤回西安本營今
所有噶斯口至青海安設卡倫𣲖蒙古及西寧
鎮官兵防守事屬空設應請一例裁徹其蒙古
官兵二百四員名即於各邊界防守聽總理青
海事務大臣查察西寧鎮標官兵一百四員名
莊浪滿營官兵二十四員名均行撤回本營差
操以節浮費而收實效奏入
上從之
壬申
授薩喇爾為散秩大臣
上諭軍機大臣曰薩喇爾在軍前僨事曾經拏問治
罪究屬糊塗蒙古怯懦貽悞念其前從準噶爾率
屬來投頗能抒誠效力著加恩授為散秩大臣在
乾清門行走仍補授鑲白旗蒙古副都統
癸酉
諭定邊將軍兆惠等偵探賊人信息
上諭軍機大臣曰富德等奏稱和闐與葉爾羌之間
並無城郭不過零星村堡霍集占已將葉爾羌附
近居人收入城内今續到馬匹若能趲赴更善或
不能即就現在馬匹千餘整頓起程緩行以待且
葉爾羌通㾗都斯坦哈喇土伯特之薩納珠奇里
洋裕勒阿里克等要隘距和闐甚遠亦必由此經
過方得水草且可分道偵探賊人或守城或逃走
信息賊若向㾗都斯坦等路逃走正與我兵相遇
更易成擒擬於六月初酌辦口糧起程沿途相機
𠞰撫等語所辦尚合機宜昨兆惠等奏詢問和什
克伯克所言喀什噶爾以西三路須先為據守防
賊竄逸又續奏伊領兵攻喀什噶爾富德攻葉爾
羌等語俱經諭令互相商酌并於地圖貼簽指示
此時應已奉到其悉心籌畫以奏膚功又富德奏
稱伊與伯克霍集斯同行其伯克鄂對已遣往阿
克蘇等語并𫝊諭兆惠等鄂對效力軍前已將二
載自當稍為休息聞伊行裝為賊所掠甚可軫念
著賞銀二百兩令其在阿克蘇辦事伊若情願出
兵求請誠切兆惠即同伊前往亦可仍著加意體
恤
恩免侍衛烏三泰等應扣整裝銀兩
上諭軍機大臣曰富德等奏稱侍衛烏三泰員外郎
留保住曾借給二年俸銀整裝前抵軍營應於京
俸内坐扣還項可否照瑚什等之例免其坐扣等
語烏三泰等皆派往軍營所借整裝銀兩即照瑚
什之例賞給再侍衛敦察與留保住同行富德等
未經奏及豈以伊在兆惠軍營故耶殊屬拘泥敦
察著加恩亦照烏三泰等例一體賞給不必坐扣
甲戌
諭定邊將軍兆惠等曉示投入回部之厄魯特
上諭軍機大臣曰從前兆惠等曾奏稱投往回部之
沙喇斯瑪呼斯等厄魯特皆惑於霍集占之言謂
歸降亦不免死因助逆賊為惡等語此次進兵非
平定伊犂可比特欲擒獲霍集占等以輯寧回部
至厄魯特等尚應招撫寬宥革其從逆之心而分
賊黨之力伊等兩路軍營俱有效力之厄魯特等
應令明白曉示從前所𠞰厄魯特等皆負恩反覆
之徒若誠心歸附即未嘗妄殺其盡戮伊等之言
係訛𫝊捏造且隨營立功加恩授職者甚多此次
進兵不但歸誠之回人加恩安養即沙喇斯瑪呼
斯等厄魯特果能悔罪來降亦一體撫恤兆惠等
即徧行𫝊諭相機辦理
恩賞病故遊擊伍凌阿恩騎尉准襲一次
上諭軍機大臣曰富德奏遊擊伍凌阿在軍前病故
伍凌阿前以遺失礮位部議革職續因守禦和闐
頗屬效力准其開復今聞病故殊可憫惻著加恩
賞給恩騎尉准襲一次仍賞銀五十兩
乙亥
諭陜甘總督楊應琚等移調駐防大員事宜
上諭軍機大臣曰據楊應琚等奏請將巴里坤糧務
道移駐哈密督辦一切事務其巴里坤酌留同知
一員佐雜二員辦理支放月餉等事尚有知府一
員同知一員佐雜二員應請裁歸本任等語已諭
軍機大臣議奏細想楊應琚所奏不過就現在情
形酌量移駐原可暫准施行若論經久之道則巴
里坤究為邊陲要地正須加意籌度今年因軍臺
改設山南凡供應差使轉運軍需皆取給於哈密
自不得不專派大員經理若軍務告竣屯田伊犂
則又當以巴里坤為總滙之地非今日情形可比
即如安西向為重鎮今準噶爾全部蕩平伊犂皆
為内屬則安西又無須文武大員駐防彈壓看來
以安西道員移駐哈密以安西提督移駐巴里坤
於節制控馭之道方為妥協著𫝊諭楊應琚等悉
心籌畫於應行改駐之時即行奏請定議至請將
安西道文綬調回本任文綬既在哈密本任事務
原可就近辦理亦不必即回
陜甘總督楊應琚疏奏籌補摘缺馬匹
楊應琚奏言陜甘各營馬匹最為充足軍興以
來時有調取而旋撥旋補未能足額臣抵任後
通行查核除調往軍營之綠旗兵俟凱旋查核
其滿漢各營共應補馬三萬八千餘匹經前督
臣黃廷桂奏請先行買補三分之二迄今尚未
足數現在奉撥直隸馬二千二百餘匹補給西
安滿營其餘各營又奉撥鄂爾多斯青海等馬
三千餘匹近又撥解西林郭勒等盟預備馬一
萬一千有奇以補三分之二有餘而全數則不
足若令一時購買足數固屬不易然積少可以
成多分辦庶能集事應請飭查各營未經購買
及撥補未足者俱令照每疋加增十兩之例赴
司請領陸續買補足額庶營伍充足并可備調
撥之用奏入報
聞
丙子
命革副都統舒景阿職效力贖罪
上諭軍機大臣曰副都統舒景阿在烏魯木齊辦事
有嗎哈沁驚散牧羣即當一面奏聞一面領兵追
捕乃伊但報知定長轉奏而自從博克達山至積
木薩尋蹤十餘日迷路而返不過苟且塞責殊屬
可惡舒景阿著革去副都統仍留本處效力贖罪
豐訥亨此次應援進𠞰甚屬效力著即補授副都
統
平定準噶爾方略正編卷七十三
