平定準噶爾方略續編卷二
乾隆二十五年夏四月庚辰
諭定邊左副將軍成衮扎布等查辦烏梁海總管事
宜
上諭軍機大臣曰成衮扎布等奏據額爾克沙喇報
稱烏梁海總管扎巴罕等游牧遠隔以致被掠又
不加意防範致所屬逃走并疎脫看守之俘人布
什伯克請議罪示懲等語著傳諭成衮扎布等若
扎巴罕不過疎忽並無他故且尚能管轄所屬即
加以戒飭仍令安居若情有可疑即將扎巴罕解
京其總管之缺另行選補仍與察達克圖布慎等
商酌辦理
命赴新疆貿易旗民地方官就近給照行走
上諭軍機大臣曰同德奏稱北路蒙古等願以牲隻
來巴里坤哈密闢展貿易者俱由烏里雅蘇台將
軍給與執照其由張家口歸化城前往之商民及
内地扎薩克蒙古等因領照紆廻是以來者甚少
等語新疆駐兵屯田商販流通所關最要著傳諭
直隸山西督撫及駐劄將軍扎薩克等凡旗民願
往新疆等處貿易除在烏里雅蘇台行走之人仍
照前辦理外其張家口歸化城等處由鄂爾多斯
阿拉善出口或由推河阿濟行走著各該地方官
及扎薩克等按其道里給與印照較之專向烏里
雅蘇台一路可省四十餘日程途商販自必雲集
更於新疆有益該部即遵諭行
命乾清門侍衛訥齊訥棟保鼐庫納蘇魯克沁前往
阿克蘇聽參贊大臣舒赫德差遣委用
賜二等侍衛鄂必達博沁巴圖魯號索倫總管塔濟
爾圖錫魯古敦巴圖魯號仍各賞銀一百兩
癸未
命傳諭都爾伯特部落加意收恤屬人
上諭軍機大臣曰理藩院奏都爾伯特温圖呼爾等
因生計窮乏聞伊弟安插察哈爾告知該扎薩克
前往尋覓有違定例請遞解原旗令其管束等語
温圖呼爾等窮乏求生實非得已又經告知該管
情尚可原著加恩即與伊弟一同安插但該部落
自投誠以來編設旗分佐領原欲伊等各安生業
若不善收恤漸至分散殊為可憫著成衮扎布傳
諭該扎薩克等其各加意撫綏勤於約束俾其守
分謀生不致流離失所副朕痌瘝一體之懷
命傳諭都爾伯特部落查明内大臣巴圖濟爾噶爾
家屬送京完聚仍按例折給該部落銀兩緞疋
定邊左副將軍成衮扎布等疏奏安插新附烏
梁海戶口事宜
成衮扎布等奏言額爾克沙喇等報稱二月間
在哈薩克附近之納林布魯勒等處收得烏梁
海原任總管阿喇善逃散之屬人蘇克色格什
等宰桑郭勒卓輝逃散之屬人楚魯木等又嗎
哈沁都楞烏拉岱托卜啟等俱情願歸附等語
臣等查此等降人向有收納之例請將楚魯木
都楞等二十一戸令内大臣察達克兼管烏拉
岱托卜啟等二十二戸蘇克色格什等四戸令
散秩大臣圖布慎兼管奏入得
旨如所請行
乙酉
乾清門侍衛德保欽天監監正明安圖監副三品
銜西洋人傅作霖四品銜高慎思侍衛五林泰
等繪畫回部輿圖還京
命賞緞各四端
丁亥
諭總兵容保傳示霍集斯子漠咱帊爾在途養疾從
容起程
上諭軍機大臣曰容保奏稱護送漠咱帊爾行至沙
泉子伊舊疾復發現令醫人調治似難速行等語
漠咱帊爾既有疾待醫即養息數日俟痊愈後從
容起程亦無不可伊父霍集斯已加恩優其廩禄
居住京師并有家書寄示著容保即交漠咱帊爾
閱看仍令其善為調攝與伊父相見有日也
戊子
諭參贊大臣舒赫德等議奏酌補伊犁管轄屯田回
人伯克事宜
上諭軍機大臣曰舒赫德奏稱伊犁屯田回人一千
戸辦理陸續發往應設立阿竒木伯克等缺以資
管轄擬設三品阿竒木伯克一員請旨補授自四
品伊沙噶至六品密喇卜伯克十五員或以現任
伯克陞補或從著有勞績之人酌量選用其五品
以上伯克令戴孔雀翎六品伯克令戴藍翎等語
伊犁阿竒木伯克著額敏和卓之子木薩補授仍
以公品級管事其四品以下各員應先於阿桂現
在帶領之回人伯克内選補庶足以昭平允而示
鼓勵其作何酌量揀選補授之處著舒赫德會同
阿桂議奏所授伯克等品級及戴奬賞翎俱著照
所請行
諭吏部侍郎副都統海明葉爾羌掌印列名事宜
上諭軍機大臣曰據海明奏抵葉爾羌時與額敏和
卓章奏列名及掌管關防之處請旨遵行等語海
明係内地大臣額敏和卓雖加王爵究屬回人不
得與額駙策凌將軍成衮扎布為比著海明掌管
關防奏事列名在額敏和卓之前但伊不可以名
居前列即輕視額敏和卓額敏和卓老成諳練辦
理一切事宜當與和衷商酌則回人等益服我大
臣之虛懷於公務自有禆益
己丑
諭部院衙門及八旗大臣等毋得任意指駁咨詢事
件
上諭大學士曰定長以恩賞臺站人員等事咨詢兵
部而該部以未經具奏請旨不便查辦駁回具奏
從前各部院將外來咨文可以奏請辦理者往往
任意指駁屢經訓飭今恩賞臺站人員久經降旨
定長咨詢即當奏請辦理或謂其應先具奏則於
奏内附參亦無不可乃徑行駁回伊復准咨具奏
往返稽遲徒滋案牘此皆推諉拘泥之陋習兵部
堂司官著傳旨申飭嗣後准到各處咨文其應辦
理者即行奏辦或當參奏亦即附參若仍前推諉
拘泥任意指駁必將定稿駁行之大臣加以處分
著再通行各部院衙門及八旗大臣等知之
庚寅
命陜甘總督楊應琚即回本任
上諭軍機大臣曰前命楊應琚巡閱新疆會同舒赫
德等查勘駐兵屯田事宜嗣據節次奏報情形屢
降諭旨令其隨宜妥辦現在阿克蘇葉爾羌喀什
噶爾等處已有舒赫德專司其事自可次第經理
楊應琚身任總督内地事務亦關緊要且舒赫德
辦理事宜正資該督為之接應着傳諭楊應琚此
時既無會商事件即回總督之任并傳諭舒赫德
知之
辛卯
諭參贊大臣阿桂等辦理駐兵搜賊事宜
上諭軍機大臣曰阿桂奏稱領兵過穆素爾嶺前抵
特克斯伊分兵二百五十名往阿勒坦和碩之阿
圭雅斯等處搜捕嗎哈沁餘兵護送回衆往海努
克屯田等語阿桂前奏領兵往塔爾巴噶台堵截
嗎哈沁等彼時因烏梁海被掠一事未知確實故
由北路派兵令策布登扎布帶領在塔爾巴噶台
堵截今已稔知哈薩克巴魯克巴圖魯所為遣使
往索停止進兵阿桂亦可俟來年有暇再往巡查
併傳諭舒赫德知之再舒赫德奏稱除阿桂帶往
兵丁外因豐訥亨送馬伊犁又派滿洲索倫察哈
爾兵三百名合之前數共兵九百名等語從前阿
桂議奏兵數僅五百名今年屯田收穫若不能給
千人之食亦須預為籌畫並傳諭阿桂所駐兵丁
惟準收穫榖石量其敷用與否如有不敷即將餘
兵發回阿克蘇等處度歲亦可且接濟口食之牛
羊併須乘時送往庶不致冐寒行走徒多傷斃舒
赫德等當會商辦理又
諭曰阿桂奏伊領兵往阿圭雅斯一路此時安泰若
即前來尚可會合但行文未能即達不便守候請
令伊在伊犁附近搜捕後即由博羅布爾噶蘇直
抵伊犁等語前諭伊等會兵特欲其兩路合圍同
至伊犁並非謂伊等但一合兵便可了事也安泰
此時已抵博羅布爾噶蘇亦未可定伊等宜互相
探聽隨便會合惟以搜捕盡淨為要至辦理嗎哈
沁與前此情形不同現在逃往哈薩克之厄魯特
等多以困苦來投或藏匿山谷以丐餘生亦不必
盡行勦殺當酌量招撫其台吉宰桑之可疑者解
送京師餘人分别安插以供差遣并須預為曉示
則降者必多否則伊等妄生疑懼或以死守或逃
往他處乘間滋擾臺站俱未可定此内若有哈薩
克錫喇等要犯斷不可疎脫併傳諭安泰等加意
奮勉從事
癸巳
命寬免烏梁海總管扎巴罕等革職治罪
上諭軍機大臣曰成衮扎布奏稱詢問烏梁海總管
扎巴罕從前内大臣察達克等傳令遷移游牧伊
仍行戀住致被哈薩克搶掠又不能約束屬人鄂
勒錐圖致令逃走詢問章京布特勒圖官兵拏獲
之哈薩克布什伯克等交令看守乃因睡疎脫俱
罪無可辭布特勒圖應請旨即行正法看守兵丁
碩達等應鞭一百穿箭遊營扎巴罕亦應正法但
年甫十七伊屬人藐玩成習情有可原應請革去
總管另行揀選承襲等語布特勒圖等疎脫賊犯
自應從重治罪但伊等俱係愚蠢之烏梁海布特
勒圖著從寬免其正法兵丁等亦僅予斥革示懲
免其鞭責穿箭扎巴罕不能管轄屬人疎脱賊犯
自應斥革姑念年幼無知從寬免其革職仍令辦
理總管事務察達克圖布慎等有與伊游牧相近
者著派員協同辦事仍以朕憫念伊等施恩曲宥
之處曉示知之
丙申
命副都統端濟布子伊達禮承襲三等輕車都尉世
職
己亥
命優卹故内大臣薩喇爾
上諭大學士曰内大臣薩喇爾人頗篤實效力有年
今患病溘逝深為軫惻著加恩派散秩大臣一員
侍衛十員往奠茶酒仍賞銀一千兩辦理喪事又
諭軍機大臣曰薩喇爾病故伊兄布林現在熱河若
欲來奠醊即由驛赴京或因天暑年邁艱於行走
亦不必勉強惟令薩喇爾之子奔赴可也
壬寅
諭參贊大臣阿里衮曉示拔達克山事宜
上諭軍機大臣曰拔達克山素勒坦沙接奉勅書賜
物具表奏謝并陳土貢又致書阿里衮云伊與鄂
蘇伯克等部落相讐請兵二萬往勦阿里衮復書
云爾前此搶掠魯斯塔克俘獲甚多今又請大兵
示威鄰部擴充游牧不敢代為懇請為當睦鄰和
衆以享升平之福等語阿里衮復書詞意甚為合
理素勒坦沙等若因俘獻霍集占等致鄰部興兵
攻伐伊等力不能支或失地來投我發兵戡定其
難尚屬可行今欲藉兵威以開游牧自當明白曉
示朕亦頒給勅書仍著傅虎等齎往再波羅泥都
之尸拔達克山人等雖傳聞為親隨伊犁雅斯盗
去已入昆都斯達勒罕但虛實未可知事屬既往
嗣後凡遇拔達克山使人不必再三詢問惟喀什
噶爾有伊等先壟或潛行埋瘞駐劄大臣等當留
心訪查傅虎等如齎送勅書可令先曉大意俾相
見時不致失詞俱著遵照辦理
賜拔達克山素勒坦沙
勅書
皇帝勅諭拔達克山素勒坦沙據駐劄葉爾羌大臣
奏爾奉到勅書賜物具奏陳謝并陳土貢又致書
大臣云從前爾部長密爾雜尼巴特與噶爾丹策
零和好曾向彼乞師二萬往攻昆都斯達勒罕安
第占之地諸鄂蘇伯克游牧俱歸附爾部落今因
為天朝效力誅戮霍集占等致與鄂蘇伯克等為
讐祈轉奏大皇帝發兵二萬勦滅讐敵等語爾素
勒坦沙因呈送逆尸遣使入覲朕既特勅奬賞又
聽爾盡收俘獲使人至京叠申宴賚爾祗受朕恩
自當安生樂業奮勉圖報今覽爾所述情節朕嘗
聞爾舊部長瑪扎爾伯克之子密爾雜尼巴特曾
為鄂蘇伯克部落所擄瑪扎爾伯克以産寳石之
地及馬匹什物獻噶爾丹策零請得宰桑哈柳兵
萬人往鄂蘇伯克部落雖取回密爾雜尼巴特而
準噶爾人等乘便搶掠昆都斯達勒罕安第占俘
獲甚多後準噶爾向爾部落索取貢賦不與又遣
和托羅等六千人來攻瑪扎爾伯克始服厄魯特
回人等莫不知之夫噶爾丹策零之發兵其本意
豈相佽助特利爾貢賦又乘便搶掠爾鄰部是非
保愛之正所以侵擾之也朕爲天下共主無分内
外一體撫卹惟負恩肆逆如霍集占乃不能曲宥
其他循理守分之外藩未有無故興戎者即如準
噶爾素稱強悍肆擾諸部其後自相殘賊朕以仁
愛生靈之故始發兵平定厥後霍集占遁入爾地
將軍大臣等咸請進兵朕恐致驚擾諭令駐師邊
界遣使索取皆爾素勒坦沙所知爾既著有勞績
若鄰部果因爾内附恃強欺弱結黨尋釁或致力
不能支自當告之葉爾羌大臣請旨發兵以申天
討若爾地並未侵削更欲開擴游牧無故請兵并
吞諸部則非以大恤小之義朕心有所不忍且内
地兵馬甚多數萬人無難調集但距爾地頗遠若
抵爾游牧所需芻糧宿舍恐未能供應徒滋驚擾
耳爾既誠心效順惟宜約束所部和輯鄰封不可
自啟釁端以招外侮長子孫而綿福禄計無踰此
今以頒降勅書賜爾蟒緞四端爾其欽聽朕言永
承恩澤特諭
命加侍郎海明都統職銜
上諭軍機大臣曰葉爾羌現有海明辦事阿里衮即
可回京嗣後海明行文拔達克山諸部落俱列銜
於額敏和卓之前但品秩未崇恐見輕屬國著授
為蒙古旗分都統其益加奮勉以副優擢至新柱
抵葉爾羌後凡開列名銜又當居首俱傳諭知之
諭乾清門三等侍衛舒常等厄魯特兵俘獲人口聽
其帶回游牧毋庸另行辦理
上諭軍機大臣曰舒常奏鄂齊爾告稱所攜俘獲人
等情願於官給錢糧内自行養贍帶回等語從前
因鄂齊爾等俘獲頗多沿途行走未便官為廪給
故傳諭舒常吳達善等作為己意曉示若伊等能
於所得分例通融養贍即准帶回或力有不能則
變價出售亦可代為辦理今伊等既稱通融減省
足敷口食仍聽帶回游牧無庸另辦
癸卯
命錄用回人薩哈勒索丕等
上諭軍機大臣曰内務府奏新編回人佐領内應補
驍騎校一員領催四員薩哈勒索丕著加恩授為
驍騎校仍賞緞二端其同來之們多索丕呢雅斯
索丕業經編入佐領若們多索丕能管轄人戸即
拔補領催
授副都統愛隆阿為正白旗護軍統領仍兼鑲白旗
蒙古副都統瑪常仍兼正白旗漢軍副都統
參贊大臣舒赫德疏奏審訊清馥罪案
舒赫德奏言臣奉到審訊清馥
諭旨隨差人於四月初三日將清馥帶至阿克蘇將
飾詞具奏情由逐欵審訊據清馥親供藍翎侍
衛毛庫本等招降嗎哈沁斗齊令其先來投見
行至中途忽將伴送之金國輔尼瑪殺害逃脱
本欲據實具奏令隨印之寧夏防禦巴什勒繕
摺巴什勒以為不便毛庫本亦再三懇求一時
昏憒飾詞欺罔罪無可辯至巴里坤大臣等參
奏逗遛近地未曾深入則所行道路隨從官兵
俱可詢問臣因清馥既經認罪即遵
旨監看正法謹恭錄
諭旨及審訊供詞通行各駐劄大臣知悉奏入得
旨下部知之
命革寧夏防禦巴什勒職效力贖罪
五月丙午
諭管理屯田副都統定長等安設卡倫防範北山逸
賊
上諭軍機大臣曰納世通奏稱庫車一帶通北山各
嶺處所俱安設卡倫派回人瞭望防守等語所奏
殊中肯綮現在阿桂等駐兵伊犁搜捕嗎哈沁伊
等無可棲止或越嶺侵犯回人村莊乘間盗竊臺
站馬匹俱未可定著傳諭各駐劄大臣等將北山
要隘可通回地者俱安設卡倫派兵防範仍不時
委員巡查嚴拿逸出賊匪不可少有疎忽
議烏魯木齊設官事宜
陜甘總督楊應琚奏言烏魯木齊現議移駐提
督應設管理糧餉文員請照哈密巴里坤之例
添設同知一員管理地方監放兵餉通判一員
收支糧儲并設倉大使一員又巡檢二員分駐
昌吉羅克倫兩處統歸哈密兵偹道管轄奏入
得
旨軍機大臣議奏尋議伊犁以迄回部一切駐兵屯
田自當另為經理至附近内地等處如烏魯木
齊以至昌吉羅克倫一切管轄地方收支錢糧
自應添設文職應如所請行其添設各員缺該
督又請將漢中府同知同州府通判韓城洋縣
縣丞西安府照磨裁汰移駐改補亦照原議辦
理奏入得
旨同知著定為滿缺餘依議
丁未
諭總督管甘肅巡撫吳達善查奏酌撥軍需銀兩事
宜
上諭軍機大臣曰吳達善請於鄰省撥銀六十七萬
餘兩協濟為涼州寧夏莊浪等營加折糧料之用
部議以該撫甫經兩次撥銀三百八十萬兩備用
應即在二次撥觧銀兩内動支等語該撫前請撥
銀八十萬兩原係接准楊應琚移咨即行奏請後
該處屯田駐兵事宜概從緩辦則所撥前項銀兩
自屬充裕且現在軍務告竣諒亦無甚急需著傳
諭吳達善此次請撥銀兩即照部議在第二次撥
觧銀八十萬兩内動支是否足敷應用將來不致
缺少之處可詳查具奏
戊申
命致祭穆素爾嶺
上諭軍機大臣曰舒赫德奏稱過穆素爾嶺下至山
麓有澗名塞塞克愛噶爾雅勒其險處約四十餘
里一值風雪即難行走必須住候晴霽從前準噶
爾於其地樹旛誦經致祭今四月初旬遞送事件
兵丁有凍斃者酌於附近之克斯地方造屋以資
避禦等語穆素爾嶺為往來要路今山澗險阻猝
遇風雪人力難施蒙古風俗俱誦經致祭著傳諭
舒赫德如回人内有善於禳禬者令其虔誠將事
或無其人即遣厄魯特人致祭
參贊大臣舒赫德等疏奏解送伊犁馬駝軍器
事宜
舒赫德等奏言四月初七日五吉解馬至阿克
蘇臣等挑選三四分臕之馬八百餘匹阿桂前
次所領官兵及此次豐訥亨所領官兵分别增
給馬匹於初十日起程前往伊犁餘馬一千三
百餘匹派員於阿克蘇附近牧放備用又選駝
一百一十七隻添送威遠礮一位及火藥鉛繩
等項俱交豐訥亨帶往奏入報
聞
辛亥
授革職侍郎德爾格為郎中遇缺即補馳驛前往闢
展隨同副都統定長辦事
甲寅
命革縣丞鮑立應職仍照發遣例留巴里坤安插
上諭軍機大臣曰同德參奏協辦錢糧之縣丞鮑立
應因回民孫起雲與差役馬九互毆違例將年逾
七十之孫起雲濫刑致斃請交部嚴加議處等語
鮑立應徇庇衙役違例杖斃無辜此等殘酷之員
若不重治其罪何以示懲鮑立應著革職枷號示
衆滿日仍照發遣民人之例留於該處同德將此
等劣員僅請交部議處著傳旨嚴加申飭
乙卯
諭烏魯木齊辦事副都統永瑞等市易馬匹事宜
上諭軍機大臣曰烏魯木齊市易哈薩克馬一百三
十餘匹現議暫於巴里坤牧放俟秋季得馬既多
再遣侍衛等前往分羣駐牧等語此項馬匹若候
解到之日始派員設立牧場未免遲悮著傳諭永
瑞等就哈薩克貿易情形計至秋季得馬若干先
行具奏以便派員前往再從前與哈薩克貿易每
取其騸馬今既立牧場則多收兒騍馬匹方有孳
息但不可使知此意祗云奉有恩旨因爾等既帶
兒騍馬匹不必專收騸馬致勞往返嗣後一體交
易俟安泰從伊犁轉回併傳諭知之
恩免按察使銜納世通遺漏賞冊處分
上諭軍機大臣曰據納世通奏稱從前辦理分賞各
城回衆時僅辦理庫車沙雅爾兩城遺漏賽里木
拜除補行分賞外請交部嚴加議處等語此等無
心遺漏旋即覺察即請嚴加議處則疎脫逃人及
進兵不力又當作何辦理納世通著從寬免其議
處惟穆素爾嶺係阿克蘇伊犁要路著納世通酌
派官兵不時巡查臺站搜捕嗎哈沁以靖地方
丁巳
命軍前效力撤回官員先補該旗額缺
上諭軍機大臣曰黑龍江正黃旗滿洲驍騎校員缺
該將軍等以奬賞藍翎領催嘉哈圖金圖擬正奬
賞藍翎前鋒錫克索賚領催坦色木保擬陪請旨
驍騎校員缺著擬正之嘉哈圖金圖補授擬陪之
錫克索賚坦色木保俱著記名年來官兵因軍前
有功額外授職者甚多各該旗缺出應先將此項
官員補授俟錄用既徧再照舊例揀選應陞人員
庶軍前效力者不致壅滯著交各該旗遵照辦理
命賞故二等侍衛多隆武恩騎尉世職
上諭軍機大臣曰二等侍衛多隆武在呼爾璊等處
擊賊頗屬奮勉今於軍營病故雖非陣亡可比亦
殊堪軫念著加恩賞給恩騎尉准襲一次仍賞銀
五十兩
戊午
辦理伊犁屯田副都統伊柱疏奏海努克興屯
事宜
伊柱奏言臣同阿桂分路領屯田回人前來伊
犁於三月二十八日至海努克其地舊有廟宇
又有築成營壘周圍俱可耕種即將官兵駐劄
與屯田回人相隔二三里易為防護其應行安
臺瞭望之處自東北塔前起至東南離本營四
五十里伊犁河南安臺五處其屯田回人三百
餘名約相隔半里立一村莊共十五處於四月
初二日起各修葺溝渠引水灌田計本月二十
日所攜粟麥可播種全完其回人所分各莊均
有墻垣基址暫行搭蓋窩舗俟農隙即伐木造
房臣等駐劄處所有廟宇二所喇嘛等大小住
房百餘間雖俱倒壊加以修葺尚可駐兵六七
百名俟阿桂轉回再行酌定具奏奏入
上諭軍機大臣曰伊柱奏稱屯田兵丁巳抵伊犁之
海努克現在安設村堡修理溝渠等語看來伊犁
屯田俱有舊蹟將來漸次開拓更於軍食有裨著
傳諭伊柱於一切應辦事宜先時相度加意奮勉
督策回人盡力耕耘勿為偷惰其地畝數目收穫
情形可遇便陸續奏聞
諭御前侍衛署副都統安泰搜捕嗎哈沁事宜
上諭軍機大臣曰伊柱奏安泰至鄂勒濟因大水暫
駐河沿等語安泰既抵伊犁又經休息可即於塔
爾巴噶台一帶搜捕嗎哈沁若不能前往即由舊
路回烏魯木齊可也
命議叙解送馬匹之都司永成等
上諭軍機大臣曰舒赫德奏都司永成等由烏魯木
齊送馬一千餘匹時值秋末草黃沿途僅倒斃十
五匹應遵旨查奏請將永成等交部議叙其原任
藍翎侍衛達爾扎桑作何加恩之處一併請旨等
語前經書山奏派永成等送馬至阿克蘇即諭舒
赫德俟到時查奏今既辦理妥協著將都司永成
防禦布岱千總高天德把總龍顯竒等交部議叙
兵丁等賞給一月錢糧達爾扎桑著加恩准其開
復
命定新疆兵丁回人等盗馬之例
上諭軍機大臣曰舒赫德奏拏獲阿克蘇盗馬回人
拜密爾咱因係積匪賊犯照回人舊例斬决梟示
等語回地新經平定拏獲匪犯自應從重辦理但
内地或間有無恥兵丁僕役等偷盗回人馬匹若
仍照内地之律完結非所以示懲創著傳諭辦理
回部事務大臣等嗣後回人盗本處及内地人馬
匹俱照伊等舊例其内地人有犯亦照此例辦理
併通行曉諭知之
陜甘總督楊應琚等疏奏改設臺站事宜
楊應琚等奏言查南路一帶戈壁本多自哈喇
沙爾至庫車千餘里内如哈喇布拉克至策得
爾計二百四十里玉古爾城至托和鼐亦二百
四十里俱係戈壁又東至碩爾舒克六十里西
至庫爾勒七十餘里有山岡二十四處馬匹易
於倒斃臣等詢知玉古爾城至托和鼐戈壁十
餘里外有阿爾巴特一處可得水草又距托和
鼐七十里有地名喀喇烏蘇頗饒水草行八十
里可至阿爾巴特至庫爾勒等處山岡外沿河
另有捷徑不過將山麓剷削簽樁補土如棧道
式人馬俱可安行較之踰越山岡計可省三十
餘里臣楊應琚書山定長和其衷等會商前因
玉古爾城至托和鼐戈壁甚遠故於二站安設
三站馬匹今既有水草之地應將多備馬匹撥
出於阿爾巴特安設一臺再於喀喇烏蘇安設
腰站在各臺馬内抽撥則道里之遠近維均而
馬駝之往來尤便奏入得
旨如所議行
平定準噶爾方略續編卷二
