平定準噶爾方略前編卷十五
雍正二年冬十月癸酉
靖逆將軍富寧安疏報吐魯番等處屯田收穫
麥糜五千五百四十石有竒奏入得
旨下部知之
命議叙勦撫花海子功賞䘏有差
上諭兵部曰奮威將軍岳鍾琪具奏副都統達鼐阿爾
什總兵黃喜林王嵩孫繼宗營總蘇圖等統領大兵
窮追羅卜藏丹津直至花海子拿獲丹津琿台吉及
其妻子並招撫三十三家台吉當此口外水凍草枯
之候官兵奮勇遠行甚屬可嘉自大將軍以下著從
優議叙官兵勞苦朕甚憫之一切馱載輜重馬駝亦
多損傷著查明免其賠補其軍營馬匹如有倒斃亦
令領帑購買補數再馬兵每名賞銀八兩步兵每名
賞銀六兩蒙古兵有隨軍效力者亦著奮威將軍按
其行走效力等次應如何賞給之處確議奏聞
己丑
以甘肅巡撫綽竒為工部尚書仍留肅州辦理
軍務
辛卯
振武將軍傅爾丹疏報烏蘭古木等處屯田穫
麥四千一百七十石有竒奏入得
旨下部知之
乙未
賜給厄魯特多羅郡王額駙阿寳游牧地
阿寳奏言自我祖顧實汗歸誠内附百年於今
受
聖祖仁皇帝厚恩安土樂業前者青海兄弟部内阻兵
搆亂上干
天討臣等當束身同受誅滅重荷寬宥令安游牧感激
莫報乞於青海賜臣閒曠之地居住臣當約束
青海諸部不敢復萌亂心理藩院議曰阿寳父
巴圖爾額爾克濟農和羅里自青海來歸封之
貝勒阿寳襲封後以平定西藏有功晉封郡王
應如王所請有貝子丹衷所居地甚寬闊即令
阿寳駐牧并令大將軍年羹堯遣官齎餉助其
移徙安插奏入
上從之
增設寧夏各官
撫遠大將軍年羹堯奏言寧夏駐劄滿洲兵丁
處請設一將軍二副都統四滿洲協領二蒙古
協領每旗二滿洲佐領一蒙古佐領每佐領下
一防禦一驍騎校八旗共撥駐防兵二千二百
又八旗應撥步兵一千二百令監守城池倉庫
左右兩翼增設兩防禦管轄步兵擇馬甲中健
者令為前鋒再寧夏既駐滿洲兵應設一理事
同知奏入
上從之
丁酉
封厄魯特多羅郡王和碩額駙阿寳之姪協理
台吉恭格喇卜坦為輔國公
己亥
上諭兵部曰川陜進藏出口一應用兵之處倒斃騎䭾
馬匹著悉免賠補
十一月庚戌
議遣赴寧夏官兵事宜
上命加賞銀兩有差
八旗滿洲蒙古都統等遵
旨議奏曰寧夏道遠方今遣往官兵各給車糧如例外
其驛一站率百里今請改八十里為一站駐防
兵丁各養官馬二匹兩丁共養駱駝一隻今兵
丁既以家屬往請增馬一匹共給三匹到時仍
令飼養二匹凡給與馬各折銀十三兩令其自
置由殺虎口過鄂爾多斯進横城口再遣理藩
院章京二人於鄂爾多斯東西界各駐一人禁
止蒙古盜竊約束兵丁所用口糧約四十日自
京支給二十日糧至大同再給糧二十日馬匹
各給草束纛旗令工部給予礟四十位令大將
軍年羹堯辦給明年四月分八旗為八隊兩日
一隊啟行奏入得
旨兵丁往口外行走收拾帳房鑼鍋等物須得費用寬
裕馬甲每人著加銀三十兩步甲每人著加銀十五
兩賞給
庚申
命賞給布隆吉爾撤還滿洲蒙古索倫官兵銀兩有差
乙丑
議叙平定青海及擒獲桌子山碁子山番賊功
加大將軍年羹堯一等男世職
十二月辛巳
議叙進藏軍功
一等男兼雲騎尉明保加一雲騎尉授為三等
子一等男滿色加一雲騎尉授為一等男兼雲
騎尉一等輕車都尉魯爾金加一雲騎尉授為
一等輕車都尉兼雲騎尉騎都尉兼雲騎尉邁
徒加一雲騎尉累授為三等輕車都尉騎都尉
博思和爾加一雲騎尉雲騎尉廣西五十一並
加一雲騎尉累授為騎都尉副都統吳禮布寳
色覺羅伊禮布許國桂侍衛納秦營總郭柱雙
寳四哥貝和諾穆爾泰塞爾圖蔡玉阿爾善西
第黑色覺羅都什希窩黑德四格物寳來寳茂
竒塔特阿克敦色楞阿蘭泰圖閔楊鼐薩木哈
顧魯什喜卜達爾扎都斯噶爾扎木巴拉色勒
木素舒木努唐吉禮永寳岳寳穆克登烏林帕
戴寳柱新泰黑雅圖托木蘇魏善三碩色章巴
什敦濟納拉錫泰偏圖並授為雲騎尉
授鄂賴為一等輕車都尉
吏部奏言理藩院侍郎鄂賴奉
旨以取藏功給與雲騎尉鄂賴已為二等輕車都尉累
功當授為一等輕車都尉奏入
上從之
壬辰
命以丁夀為參贊穆克登為將軍花善為副都統
上諭總理事務王大臣等曰丁夀已授為鎮守茂岱察
罕廋爾等處地方將軍但伊漢仗雖好識見不足此
處將軍乃管束邊境初駐兵丁且與喀爾喀一處居
住職任緊要著丁夀以都統銜授為參贊其應補授
將軍之人爾等議派三員再此處駐防兵内有蒙古
兵丁應派蒙古副都統管轄爾等亦議派三員具奏
尋議曰茂岱察罕廋爾等處將軍擬遣振武將
軍傅爾丹護軍統領覺羅佛倫歸化城都統丹
津管轄蒙古兵丁副都統擬遣察哈爾總管哈
濟噶爾達仆鑲白旗蒙古參領諾爾布扎木素
伏候
欽定奏入得
旨巴里坤軍營前鋒統領穆克登著補授鎮守茂岱察
罕廋爾等處地方將軍令其馳驛來京理藩院侍郎
花善著授為副都統管轄鎮守蒙古兵丁
雍正三年春正月戊辰
命都統查克旦往甘州
上諭兵部曰朕前降旨甘州延信之缺著阿林前往今
策妄阿喇布坦之使將到阿林不甚威重著都統查
克旦前往甘州居住可賞銀二千兩令其速行料理
馳驛前往
二月己巳朔
以布隆吉爾為安西鎮設總兵官一員標下五
營遊擊守備各一員千總十員把總二十員兵
五千名以陜西神木副將孫繼宗為安西總兵
官
丙子
命衮泰額爾錦赴富寧安軍
上諭總理事務王大臣等曰穆克登已經召回副都統
鄧竒章病故都統穆森年齒稍邁將軍富寧安處大
臣甚少朕調衮泰來京俟其到日授為護軍統領同
副都統額爾錦前往富寧安處聽其指麾行走
戊寅
命工部侍郎巴泰内閣侍讀學士雙喜辦理阿爾台糧
餉屯田事
己卯
以副將張成隆協辦四川提督事
上諭總理事務王大臣等曰署四川提督護軍統領納
秦不甚熟練綠旗兵丁之事調察木多駐劄之化林
副將張成隆協同納秦辦事察木多兵丁著年羹堯
派員前往管轄
甲申
特賜靖逆將軍富寧安及提督路振聲帑金并賞給弁
兵等有差
上諭富寧安曰軍興以來已經數載爾在軍前效力小
心謹慎提督路振聲係初次派往之人在邊地效力
已久現今策妄阿喇布坦之事未完又不便撤兵若
以兵丁久戍之故即令更換轉令伊等軍前數年勞
績有初鮮終矣但爾等在外年久甚厪朕懷今特賞
帑金二十萬兩内給將軍二萬兩提督五千兩其餘
按弁兵效力年分以為賞賜之等次綠旗兵丁向係
輪班行走伊等作何賞賜之處爾會同路振聲商酌
所賞銀兩著行文年羹堯動西安庫帑派賢能官員
解送賞給
己丑
諭飭撫遠大將軍年羹堯
上諭年羹堯曰據岳鍾琪奏稱青海郡王額爾德尼額
爾克托克托鼐所屬部落窮困流離資生窘乏親王
戴青和碩齊察罕丹津等所屬部落雖稍能存活亦
屬貧窮爾身為撫遠大將軍凡西陲軍務調發糧餉
綏輯遠人皆爾之責理應酌量事勢緩急人口多寡
盡心籌畫辦理乃僅發銀一萬兩賑濟此諸部落流
離失所之衆豈萬金所能徧給是知爾於諸務皆未
實盡其心矣托克托鼐等遭叛賊搶奪投命來歸全
賴安插得所俾其衣食有資今爾既不能籌畫於未
然又不克拯濟其現在如諸部落内或有一二人窘
急萬難自存潛逃遠匿竄入策妄阿喇布坦之地者
朕必重治爾罪
癸巳
命奮威將軍岳鍾琪等各舉勦賊弁兵入奏
上諭大學士等曰進勦青海桌子山等處兵弁其人材
可觀技勇優長者著將軍岳鍾琪揀選保奏守備二
員千總二員把總二員馬兵四名總兵官黃喜林王
嵩紀成斌宋可進孫繼宗每人保奏守備一員千總
一員把總一員馬兵四名文到限三日書名報部候
旨調來引見錄用
三月辛丑
命康濟鼐兼領西藏及阿里事
上諭撫遠大將軍年羹堯曰爾欲令康濟鼐駐劄西藏
所議雖是但康濟鼐居住阿里地方亦甚緊要不知
康濟鼐情願與否且與阿爾布巴隆布鼐等彼此能
和睦與否今令康濟鼐為總領帶領伊屬下唐古忒
往居西藏阿爾布巴等倘有不服康濟鼐孤身在彼
雖欲效忠勢必不能朕意康濟鼐仍兼兩處往來行
走似有裨益若令康濟鼐居住西藏伊即欲往阿里
地方照管亦不可得此事極宜酙酌如以康濟鼐兩
處行走為是康濟鼐往阿里地方去後令何人居住
西藏總領辦事著會同侍郎鄂賴詳慎妥議辦理尋
議曰康濟鼐應遵
旨於招地及阿里兩處往來若康濟鼐往阿里其招地
事務即令貝子阿爾布巴總理奏入
上從之
乙巳
議駐防塔拉渡川及先密寺設官調兵事宜
川陜總督年羹堯疏言桌子碁子諸山為匪人
潛匿之藪相度形勢惟塔拉渡川東通莊浪西
接刀林先密寺四圍皆山林木茂密盗賊輙由
此路出没應於塔拉渡川有水處設一遊擊一
千總二把總騎兵步兵共五百人即移凉州高
古城遊擊等官率兵駐防先密寺請設一守備
一把總騎兵步兵共三百人即移高溝堡守備
黑松堡把總率兵駐防兵部議覆如所請奏入
上從之
丁未
議打箭爐外增汰兵丁事宜
議政王大臣等議奏大學士馬齊自内捧出奏
摺一件奉
硃批此奏殊屬可嘉實為國家專心盡忠此所奏之人
名暫且不可明揚朕務必加恩著議政王大臣詳加
速議具奏臣等遵
旨議得條奏稱前大將軍年羹堯所陳善後十三事其
一言打箭爐以外木雅等處當增設兵六千議
汰四川重慶川北二鎮化林一協及遵義諸營
兵三千四五百人按化林為打箭爐扼要關隘
若使額兵千人止留五百人又分二百人守打
箭爐則四川之西邊兵勢弱矣重慶總兵官標
下額兵二千重慶地屬四川沿大江據湖廣荆
州之上流若汰總兵官及兵千人則四川東邊
兵勢弱矣至川北總兵官駐保寧額兵二千四
川保寧與陜西漢中相為犄角若保寧總兵官
及兵千人并汰之則四川之北邊兵勢弱矣往
者於兩省接壤之處相其地勢多設兵丁者欲
令互相聲援且防察諸省盗賊也應請於内地
所設官兵悉留之如故再打箭爐至巴塘九百
里今以内地官兵六千置邊外何以使不侵擾
打箭爐土司諸部落及里塘巴塘之番人至番
地產青稞不產米穀内地官兵習於穀食其輓
輸米粮建造城屋當如何並未詳議請仍令年
羹堯確議具奏應如條奏所請年羹堯議汰之
川北重慶化林諸鎮及遵義協巫山逹州二營
經制官兵悉設立如故又年羹堯奏請打箭爐
外增兵六千黃勝關外潘州等處增兵二千四
百所增兵過多口外撥餉既不易或致騷擾諸
番今川北等處兵汰之既不便請於所議設二
處兵八千四百人減二千五百餘兵尚五千九
百人亦宜酌量汰減請令年羹堯於汰減兵丁
及輓運糧米建造城屋諸事分晰具奏到日再
議奏入
上從之
夏四月丙子
議徙吐魯番回人等於内地
上諭議政王大臣等曰策妄阿喇布坦來求吐魯番之
地曾諭將從前内附諸酋長令其遷入内地今將軍
穆克登奏言吐魯番處共有一萬餘人若但遷首領
數人而不遷其所屬之人則伊等生計必致艱難且
伊所屬内願移入内者不下四五千人等語朕思瓜
州沙州地方甚寬亦必用人耕種若有願移者即在
此居住給與一二年養贍令其耕種羅卜淖爾地方
亦照吐魯番例有願移來者亦隨所部酋長一倂移
來不願者仍留本處著議奏尋議曰回人歸附者若
更棄與策妄阿喇布坦必致擾累是以願移者
衆請令來者於布隆吉爾沙州瓜州等處耕種
其建置村莊養贍得所令將軍富寧安等詳議
辦理再羅卜淖爾回人並水居打魚自活其中
有願陸居者請如吐魯番例令其移來奏入
上從之後富寧安奏言回人願遷入内地者凡六百五
十人應給與馬駝帳房等物奏入報
聞
己卯
遣内閣學士衆佛保副都統扎什等往準噶爾
敇諭策妄阿喇布坦
上諭曰前歲台吉遣使根敦陳奏情詞恭順朕實嘉之
曾遣使答諭今覽爾使博羅瑚爾噶齎奏及口奏之
詞知爾仰副朕旨欲永息兵戈共修和好興教逸民
出自誠心朕甚欣悅顧欲修和好不可不計久遠議
定疆界以杜争端乃垂久遠之道也朕去歲遣使與
爾定議疆界大概以阿爾台山嶺為界原未實指地
名今爾奏稱以唐努山陰之克木克木齊克地方為
詞又有哈噶斯地方係喀爾喀厄魯特之界哲爾格
西喇呼魯蘇地方係會集之所哈濟爾地方係索林
齊居住等語此爾但陳奏其故並未執意争求應無
庸議外今姑以科卜多烏蘭古木等處言之喀爾喀
厄魯特未搆兵時原混雜住牧今喀爾喀西境直抵
阿爾台山嶺築城種地自唐努山陰之克木克木齊
克至博木地方現有策凌旺布博貝烏梁海居住今
定疆界自洪郭壘至阿爾台哈道里嶺此千里内所
有巴斯庫斯索羅斯畢汗和屯阿爾呼特阿勒坦淖
爾等處為爾疆界自哈道里以及克木之博木地方
為我疆界自哈道里以南由山嶺至額爾齊斯西邊
自烏隆古布拉罕哈卜塔克拜塔克直抵烏蘭烏蘇
羅卜淖爾噶斯地方即係沙磧應自克勒底野以南
定為我國疆界朕為元后統一寰宇爾所請可行無
不俞允豈為蕞爾廢地致啟爭論不過欲明疆界永
結和好耳再爾又奏稱爾使臣貿易之人若由内地
往來途遠勞苦請由喀爾喀地方行走朕今照爾所
請但人數不可過三百耳嗣後惟當不渝前好以信
為本普濟蒼生爾其思之特諭
戊子
命議開鄂爾昆圖拉屯田
上諭振武將軍穆克登曰喀爾喀地方駐兵年久每年
由京城運送軍粮路途遙遠一時不及恐兵丁至於
乏食鄂爾昆圖拉一帶甚為寬闊若開墾屯田實為
永遠之計爾會同喀爾喀將軍等確議具奏尋穆克
登奏言鄂爾昆一帶尚有昔人耕種處及故渠
灌田蹤跡圖拉等處現有大麥小麥非不可墾
之地也但霜降早晩不一樹穀宜否不齊請於
屯長中擇十餘人於明年三月遣往耕種俟秋
收後具奏議政王大臣等議覆如所請奏入
上從之
庚寅
議敘平定西藏功
一等子納穆扎卜加一雲騎尉二等子多爾濟
加一雲騎尉並累授為一等子三等輕車都尉
卓爾和覺羅佛保並加一雲騎尉累授為二等
輕車都尉騎都尉格勒爾圖留保寳色東吉納
並加一雲騎尉世職章京納孫泰德成查代法
喀席蘭泰烏雲寳雅起納阿爾善代綬並授為
雲騎尉世職故署護軍參領傅達里章京常綬
珠其布護軍校哲庫訥並給一雲騎尉令其子
承襲
丙申
議定青海諸部互市地
奮威將軍岳鍾琪奏言大將軍年羹堯前奏稱
每年青海與内地定於二八月貿易以那喇薩
喇為交易所經議政大臣議改令四季交易甚
便按親王察罕丹津公拉察卜等諸台吉部落
並居黃河之東迫近河州去松潘不遠向在河
州松潘二處貿易今若定於那喇薩喇恐黃河
東西兩翼蒙古所居有無不足供給不如仍於
河州松潘貿易為便河州定於土門關附近雙
城堡松潘定於黃勝關之西河口二地並有城
堡房屋地形寬闊水草豐好可為永遠互市之
所又郡王額爾德尼額爾克托克托鼐郡王塞
卜騰扎爾等諸台吉部落在黃河西近西寧請
移其貿易地於西寧口外丹噶爾寺至蒙古貿
易悉資牲畜請於每年六月以後可毋定期聽
其不時貿易則蒙古商販並獲利益議政大臣
等遵
旨議覆岳鍾琪所奏周詳應如所請奏入
上從之
五月戊申
撤鹽池駐防兵
撫遠大將軍年羹堯奏言臣在西寧時以邊外
克羅冲博克所屬鹽池青海蒙古部人輙運鹽
入邊貿易西寧軍民賴之臣奏設一副將駐兵
一千六百令西寧通判移駐管理鹽務現今郡
王額駙阿寳移居克羅冲博克如官兵仍駐劄
其地恐滋事應請罷臣原議其通判亦汰之怡
親王允祥等遵
旨議覆應如所請奏入
上從之
丙辰
諭飭年羹堯遣送輝特台吉濟克濟扎卜移牧事
理藩院奏言振武將軍傅爾丹咨稱輝特台吉
濟克濟扎卜自西喇塔拉移牧就其族公巴濟
大將軍年羹堯遣人送之出口即還道途勞困
人畜憊斃乞賜軫恤應許其與公巴濟同居俟
其屬人悉至再議編設佐領奏入得
旨輝特台吉濟克濟扎卜之事年羹堯止用密摺具奏
並未報部亦無行文與將軍傅爾丹及該扎薩克等
但交與章京一員送至口上即回將此多人致此勞
苦謬亂已極著年羹堯明白回奏
己未
命撤巴里坤等處駐守官兵
上諭議政大臣等曰策妄阿喇布坦遣使具奏言辭敬
順巴里坤等處兵丁在外年久將吐魯番等處駐劄
兵丁俱撤到巴里坤會合一處著照吐魯番烏隆吉
科舍圖等處撤兵之數撤回再吐魯番地方揀選能
員一人令其駐劄候我使臣歸國著行文將軍富寧
安撤兵時吐魯番回人未免怯懼將策妄阿喇布坦
敬謹遣使及命使臣前去不必用兵緣由曉諭回人
俟使臣來時其回衆移居之處照從前所降諭旨行
著議奏尋議曰巴里坤吐魯番科舍圖烏隆吉四處
計兵九千八百餘吐魯番兵中有種地兵千人
可暫留之令副都統克什圖管轄餘丁如巴里
坤所有兵數暫留巴里坤駐劄餘悉撤之奏入
得
旨克什圖年老著留穆森一同管轄其留駐巴里坤之
大臣及統領撤兵之大臣著將軍富寧安酌量派出
奏聞尋靖逆將軍富寧安疏言乃者策妄阿喇布坦
既遣使入朝甚屬恭順巴里坤等處所有兵丁
實無可用應行撤回除遵
旨酌量留駐外其吐魯番等處所有護軍令副都統智
勇薩爾禪等率回西安前鋒令委署副都統登
德禮率回已於八月初二日自巴里坤啟行其
各路綠旗兵丁悉令提督路振聲率回應請飭
部所有撤回官員兵丁據册核明行知各旗各
營管轄如故奏入
上從之
平定準噶爾方略前編卷十五
