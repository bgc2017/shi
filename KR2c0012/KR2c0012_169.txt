平定準噶爾方略續編卷三十
乾隆三十年夏四月丁未
參贊大臣愛隆阿疏奏廵查邊界情形
愛隆阿奏言臣於正月初一日領兵自伊犂起
程過阿勒坦額默勒驅逐越界游牧之哈薩克
等查自哈喇哲克德至勒卜什畢什罕招摩多
俱間有偷越游牧者臣派出侍衛官兵嚴行驅
逐哈薩克等俱驚懼遷移臣領兵尾隨出境閏
二月二十六日行至雅爾綽克托五岱訥蘇懇
亦俱相會將前次標識之屯田築城處所逐一
指給又派卡倫兵九十名於二十七日起程照
原奏安設臣於三月初十日回至伊犂奏入報
聞
辛亥
諭伊犂將軍明瑞等辦理庫爾勒回人事宜
上諭軍機大臣曰明普奏稱玉古爾庫爾勒回人俱
照常耕種並無可疑惟阿竒木伯克色提克據回
人等首告哈子伯克阿璊噶雜納齊伯克和碩爾
等散布流言意圖叛逆傳訊回人與原告相符已
將阿璊等及應行質訊之人拏獲看守等語昨據
明普奏請回抵哈喇沙爾查訊回人朕即諭以宜
加愼密若毫無形迹則已設果潛懷反側辦理時
當出其不意倘令稍有知覺則各城回人因此驚
懼或至另生一事亦未可定著傳諭明瑞朕以額
敏和卓熟習回部情事伊至哈喇沙爾時當令其
留心體察若回人等實係謀叛何以並未舉事坐
待拏問如謂本無其事則回人等首告之言又何
以衆證符合將來查明時若祗阿璊等數人起意
造言即將伊等正法示懲不必輾轉株連諒額敏
和卓必能妥恊辦理再審訊既實則色提克尙屬
輸誠效力自應加恩奬賞著明瑞等以朕旨宣示
照伊現在職銜加一級賞戴孔雀翎仍賞緞八疋
壬子
諭伊犂將軍明瑞等辦理𠞰賊及更換辦事領隊大
臣
上諭軍機大臣曰明瑞奏自三月初九十三十四十
五等日進攻烏什情形又據伯克薩里請遣親信
回人呼特呼默特持書前往招撫回衆等語逆賊
等倚恃城堅糧足敢行抗拒朕已節次傳諭不必
徒事攻擊惟嚴防要隘俟其自敝此時若尚未竣
事則鄂津所領伊犂官兵五百名亦到倍添威力
至納世通等攻守一隅屢戰挫衂久留該處必至
僨事昨已降旨將納世通卞塔海於軍前正法明
瑞此時且不必宣露俟阿桂到彼一同傳旨辦理
納世通等俱擾累回人爲衆所惡若不早正典刑
則回衆不知天朝法紀著一面傳諭阿桂速行前
赴烏什將納世通卞塔海正法後其所領官兵即
著阿桂管轄與明瑞協力取城至領隊進𠞰愛隆
阿尙屬諳練著明瑞酌量如伊犂不必定須愛隆
阿駐劄即派赴烏什辦事至德福與卞塔海同在
阿克蘇辦事俱無端緒德福雖罪不至於正法或
將伊革職令其效力行走或作何治罪之處亦應
定擬所有應辦錢糧緊要事件暫調伍爾泰赴阿
克蘇辦理俱著明瑞妥議具奏納世通等奏摺俱
未批示一併發交明瑞閱看酌量查辦奏聞
諭喀什噶爾辦事副都統栢琨查奏納世通罪狀
上諭軍機大臣曰納世通進𠞰烏什全無端緒且任
意虐使回人看來伊在喀什噶爾時亦必妄自尊
大或有無恥情事俱未可定著傳諭栢琨伊至喀
什噶爾多時已奏事數次納世通在彼行止豈全
無見聞何以未經奏及奉到此旨務須徹底查訪
據實參奏亦傳諭明瑞阿桂如栢琨有徇庇納世
通稍爲隱匿之處一經查出即行參奏治罪
諭伊犂將軍明瑞辦理回部事宜
上諭軍機大臣曰明瑞奏哨探人等擒獲一賊交木
薩訊供據稱城内回衆議論不一有謂投降必不
全戮者有謂烏什城池堅固厄魯特曾以三萬兵
圍守九月竟不能克今喀什噶爾阿克蘇人心俱
變不過麥熟前亦亂其言雖不可全信似宜留心
防範且駐劄大臣等辦理不善回人不能相安似
宜專於伊犂駐劄大兵以資彈壓其回部各城仍
其舊俗不必駐劄大臣官兵等語所奏未合事機
自平定回部以來駐兵辦事已成定制一旦忽爾
改易殊非國體且烏什情事皆由大臣等激變既
經嚴治其罪則後來定知所懲戒設仍有愍不畏
法者亦有誅無赦而已若因烏什一事將各城大
臣官兵裁撤非徒示弱於回人即如補授阿竒木
伯克誰爲揀選保舉而阿竒木等或妄自尊大不
奉伊犂約束又將如何辦理耶至厄魯特三萬兵
攻圍不克之語益屬荒誕從前霍集占據有全部
何以各城俱皆攻克迎降此不過助惡之伯克等
作此語以固其屬人之心耳著傳諭明瑞當持以
鎮定一意堵截要隘防賊脫逃彼芻糧既盡自然
内潰一切事宜俱同阿桂永貴酌議具奏若各城
駐兵尚少將來酌量增加亦可併傳諭阿桂知之
乙卯
喀什噶爾辦事副都統栢琨疏奏布魯特拏送
烏什回人供吐情形
栢琨奏言本年三月十四日據布魯特車里克
齊遣伊弟喀喇們都前來告稱烏什逆回賴黑
木圖拉等差往霍罕求援之巴卜敦瑪瑪達布
拉爲我等擒獲解送軍營臣等嚴加究訊據巴
卜敦供烏什阿竒木伯克阿卜都拉近年全不
愛惜我等將疲瘦馬匹羊隻散與衆人希圖重
價素大人並未查問且將烏什回人等妻女子
婦喚去調戱所屬官兵亦將我等婦女任意姦
宿以致激成事端二月初已有流言十四日適
會解送沙棗樹科派人稍多賴黑木圖拉與阿
哈拉克齊海色木和卓商同叛逆海色木和卓
向阿卜都拉出首轉告素大人隨領兵至阿卜
都拉所居將大伯克等擒拏以致城内煽動賴
黑木圖拉等五人即揚言阿睦爾撒納兩和卓
木俱領兵前來遂倡衆堵截街巷戕害官兵素
大人父子自盡阿卜都拉被擒隨將鄉村回人
盡驅入城以銀兩緞疋遣我等前往霍罕布魯
特求援并揚言各城俱叛續有喀什噶爾阿竒
木伯克等遣人曉示惟烏什一城變亂餘皆安
堵布魯特知我等犯罪實情將銀兩什物俱行
搶掠仍行看守又有安集延貿易三人不知去
向今喀什噶爾差人到彼即將我等解來其現
在有無商議之處實不知情奏入
上諭軍機大臣曰栢琨將布魯特車里克齊解到送
信回人逐一訊供看守已酌賞車里克齊等緞疋
等語此等回人俱賴黑木圖拉親信據供烏什有
馬五六百匹口糧將盡較之明瑞捉生詢問所供
不符益見前言之未可深信惟絶其糧道防禦逃
逸自然内潰但駐守官兵接濟糧餉甚屬緊要明
瑞當豫爲籌畫再車里克齊等拏解回人先將其
銀兩緞疋搶奪亦不可不明白宣諭著明瑞曉示
車里克齊云爾等拏解潛通信息回人甚屬可嘉
伊等所擕雖係官物即以充賞嗣後凡有此等脫
逃通信之人俱照例辦理仍加賞車里克齊緞四
疋至栢琨奏巴卜敦瑪瑪達布拉係賊人心腹若
縛置軍前俾賊人看視以絶其望救之念於事有
益所見尚是明瑞即照此辦理又
諭曰前據明瑞查奏烏什回人一事實由素誠等狂
縱妄行以致激成事變及納世通之妄自尊大凌
辱回衆卞塔海之輕率攻城掩飾敗狀均爲法所
難宥已將伊等分别治罪示懲兹復據栢琨奏訊
取巴卜敦等供詞則素誠在烏什姦淫婦女苦累
回人各欵俱與明瑞前奏相同是其情眞罪當實
屬衆口如一著諭衆知之
丁巳
申諭伊犂將軍明瑞加意堵截賊人毋庸再行招撫
上諭軍機大臣曰前據明瑞以圍城無益當遣回人
招撫具奏迄今多日未見奏及看來烏什回人死
守不降顯然可見若仍設間招撫恐賊人謂攻城
無策惟以納降爲事著傳諭明瑞毋庸再行招撫
現在大臣官兵多係坐糜糧餉此時固不必急於
進𠞰而防守堵禦尤當加意如一年不克即駐守
一年俟其自潰可耳
乙丑
諭伊犂將軍明瑞添調兵丁事宜
上諭軍機大臣曰據阿桂奏現在明瑞所領之兵尚
有盈餘但圍城總覺不足因詳細會議添調兵丁
二千名等語明瑞在彼一切事宜皆當辦理今阿
桂既經知會自當盡心選練勿致遲延貽悞著會
同商辦俱奏
戊辰
諭將軍總統要務參贊大臣毋得專擅
上諭軍機大臣曰據栢琨奏准納世通咨與明瑞會
商令將回人巴卜敦瑪瑪達布拉送赴烏什等語
昨因栢琨請將拏獲潛通信息之回人等縛置軍
前俾賊人見之絶其望救之念朕即以此事尙屬
可行屢降諭旨而明瑞等總未具奏此次栢琨所
奏則係納世通咨取又云與明瑞會商甚不合理
明瑞係總統回部將軍納世通不過參贊大臣各
城一應事宜當聽將軍查辦豈有參贊大臣專主
一事僅知會將軍同辦之理且將軍明瑞等數日
以來並未將烏什事體如何之處奏聞甚屬不知
緩急俱著傳諭知之
辛未
申諭新疆大臣等和衷集事
上諭軍機大臣曰據明瑞奏稱烏什逆回等以死固
守而納世通卞塔海等未能和衷辦事每多掣肘
等語納世通卞塔海等不能和衷集事朕早已知
之但伊等之罪尚不在此惟諱敗飾功存心欺隱
其罪甚大是以降旨將伊等正法大臣等辦理國
事原不應分别彼我至朕用人行政一夲大公大
臣等如果同心協力自當並錄其功若乖張僨事
亦必均任其咎從不稍有偏徇即富德等入拔達
克山索取霍集占兄弟之時兆惠並未前往朕因
其事已集未行深究若稍有貽誤自必治兆惠之
罪納世通卞塔海因不相合以致僨事今阿桂永
貴陸續前往萬不可仍蹈覆轍俱著傳諭知之
壬申
諭内大臣尙書阿桂等軍前奏事及交代印務各事
宜
上諭軍機大臣曰阿桂奏稱從前辦理軍務時參贊
領隊大臣俱不另行奏事今烏什事體雖小業經
將軍前往應照向例或同將軍列名或俱呈轉奏
庶事權歸一亦可省臺站之勞等語辦理烏什非
從前平定準夷回部可比且進攻烏什時明瑞在
東納世通在西各有分地一切情形若待呈明將
軍然後具奏必致躭延時日現在各處駐劄大臣
有事豈能一一呈明將軍代爲具奏耶納世通等
罪在有心欺隱諱敗爲功若另行奏事尚無妨礙
阿桂至烏什領納世通之兵仍將西城攻守情形
酌量即行奏聞有會商之事即合詞具奏伊等和
衷與否並不在此再阿桂奏請辦理軍務暫用何
處印信阿桂抵烏什時永貴尚不能至著暫用喀
什噶爾大臣印信計永貴至彼烏什應已蕆事明
瑞離伊犂日久人情未免揣測著即先回阿桂多
留數日再與永貴交代前往伊犂並傳諭明瑞知
之
五月丁丑
吐魯番郡王額敏和卓等疏奏審擬逆回阿璊
等罪狀
額敏和卓等奏言臣等將逆回阿璊及原首回
人克伊雅斯等提集審訊據原首人供閏二月
初五日薄暮哈子伯克阿璊遣人邀請飲食有
伊兄噶雜納齊伯克和碩爾及弟姪等十一人
在坐阿璊忽云聞烏什各城俱叛我等何不將
阿竒木等殺死掠其所有分與衆人以克伊雅
斯爲導至烏什日我爲大伯克爾等俱得大頭
目等語衆俱無言和碩爾云我曾經入
覲親覩
大皇帝威福且賞賚甚重爾如何出此妄言再不改
悔必呈報取爾首級即率其子三人先行我等
三人隨出告知阿奇木伯克等語據阿璊供因
阿竒木伯克色提克與我不和心甚懷恨是以
欲將伊殺掠其各城俱叛係屬造言臣等窮詰
情由據供去年色提克無故將我毆打一次詢
之色提克亦稱去年派差阿璊以老弱充數抗
拒不換因以鞭打伊數下是實臣等謹按阿璊
以多倫微末回人蒙
恩授爲哈子伯克乃敢挾嫌乘隙謀爲叛逆罪不可
逭應請將阿璊按律凌遲處死仍梟首示衆妻
子緣坐和碩爾雖經斥責並未首告且係親兄
亦應擬斬立决其弟姪等俱應緣坐但情事稍
有不同謹分别定擬色提克因公將阿璊鞭責
應毋庸議奏入
上諭軍機大臣曰額敏和卓等審訊多倫逆回阿璊
聞知烏什信息倡言惑衆一事阿璊著即凌遲處
死將伊妻子解京賞給王大臣爲奴伊兄弟和碩
爾等雖不能首告但業經斥責並未聽從且係新
附回人不知内地法律俱著加恩省釋餘如議
壬午
參贊大臣綽克托疏奏雅爾屯田駐兵情形
綽克托奏言臣於閏二月二十六日至塔爾巴
噶台會同參贊大臣愛隆阿以將軍明瑞所定
築城屯田事宜逐一指出查現領緣旗兵六百
名即派五百四十名掘渠引水開墾荒地其備
差兵六十名以十名入山採取碾磨之石餘令
隨同滿洲索倫兵斫取柳條於營外周圍插護
營内各分院落苫蓋窩舖暫收糧餉緞疋等物
設立堆撥看守計自駐劄月餘以來時雨數降
地畝俱已開墾次第播種青稞麥粟正有暇日
以臣愚見若趁此時伐木刈葦合土築城則年
内似可竣事三月二十六日令參將吳士勝原
任主事伏魔保領緣旗聽差兵丁興工仍於屯
田兵丁内勻出恊助照明瑞所定玉爾雅爾兩
處築城即將所帶車輛輓運計所築城垣周圍
二里四分高一丈五尺足敷兵丁一千五百名
駐劄所建官署倉庫共六百餘間仍有餘地以
備添建謹繪圖貼說恭呈
御覽奏入報
聞
丁亥
伊犂將軍明瑞等疏奏豫防逃賊情形
明瑞等奏言臣等自三月十五日𠞰賊後恭承
訓諭暫緩攻圍但賊人亦時出牧放牲隻竊掘糧石
隨派員擒𠞰捉生詢問據供賴黑木圖拉誑衆
云大兵久未攻城乃待我自斃之意我既不忍
棄爾等而逃若歸降又必被殺四月初十日爲
派噶木巴爾成道之期當與東路官兵决戰雖
死亦得好處等語臣等看賊人情形漸覺廹切
密飭嚴防十一日午時忽有馬兵五百前行隨
以步賊千餘直犯我左翼臣等即領兵力戰於
賊多處倍加攻擊賊仍不退因點放大神礮礮
子落於賊隊者兩次始敗走入城十三日未時
城東門先有步賊埋伏續有馬賊百餘衝我左
翼城西北門又有馬賊三百餘衝我右翼合戰
良久賊不能支逃入山口桑林内隨以礮攻賊
皆遁出我兵襲擊至西北門聞城内有婦子哭
聲此日西路官兵聞臣等交戰聲息亦派兵攻
擊臣等看得賊雖以死拒戰其氣甚衰誠恐有
潛逃之舉現在分兵堵截并行文納世通等一
體防範奏入
上諭軍機大臣曰明瑞等奏聞賊有决戰之信即整
兵進𠞰連戰敗賊恐其事急潛逃於要隘分兵防
守等語以賊人現在情形計之賴黑木圖拉若不
爲其屬人所殺必至潛逃此時脅從之賊若擒獻
首惡尚可寬貸否則仍遵前旨辦理
命革和闐總兵和誠職拏問治罪
上諭軍機大臣曰據額爾景額參奏和闐總兵和誠
於上年十二月派阿竒木伯克阿什默特署筆帖
式松科泰家人李文等假廵查六城爲由松科泰
李文索取回人金錢衣物衆回人無不嗟怨等語
和誠以辦事大員任聽屬官家人求索所部甚屬
不堪且安保無指使情事和誠著革職拏問奏内
有名人犯俱交明瑞阿桂嚴審定擬具奏至阿什
默特雖有干涉若衆回人不行首告即毋庸深䆒
昨據額爾景額參奏和誠私采哈朗圭嗒克之玉
隱匿不進朕以采玉尚無關緊要姑從寬貸此次
所奏情事又在采玉以前則是和誠向日行止不
端額爾景額未免爲之姑容今見素誠在烏什以
貪婪僨事始補行參奏殊屬闒茸著傳旨申飭昨
伍諾壐以布政使銜赴和闐辦事此時著富明安
暫署丑達亦著往和闐辦事
諭駐劄各回城辦事大臣等毋得互相瞻徇
上諭軍機大臣曰駐劄各回城辦事大臣理宜潔已
奉公約束下人撫輯回衆毋令絲毫擾累乃大臣
等遇事往往彼此岐視漠不相關以博長厚之名
雖有見聞概行容隱若果能以國事爲重於同官
有不法之舉即行參奏則不肖之徒知所顧忌何
至滋生事端即如烏什一事可爲炯戒現在和誠
又縱伊屬員家人求索所部額爾景額平日豈無
見聞而僅以私采玉石一事入奏朕以爲無關緊
要姑從寬貸及烏什事發始補行參奏若早如此
直切指陳則和誠早經治罪矣額爾景額即係姑
息瞻徇著傳諭各該大臣等嗣後有仍蹈覆轍擾
累回人者鄰城一有見聞即據實參奏其或以私
事不合互相傾軋亦不能逃朕洞鑒
命酌量寬宥霍集斯舊屬人等
上諭軍機大臣曰前諭明瑞等以霍集斯之姪及其
族人俱在烏什尚可酌量寬免除臨陣斬殺外其
俘獲餘人著查出奏聞今據霍集斯將伊親屬之
在烏什者開列具奏著即錄寄明瑞等實係脅從
者應查出請旨若有意助逆雖霍集斯親屬亦不
可免即行正法又前旨烏什逆賊妻女俱送往伊
犂給厄魯特爲妻至霍集斯舊屬不必同衆辦理
仍查出奏聞
庚寅
命副都統伊勒圖往雅爾辦事更換副都統納蘇懇
往阿克蘇同參贊大臣綽克托辦事
癸巳
命奬賞擊敗賊人收取牲隻官兵
上諭軍機大臣曰明瑞等奏稱四月十八日賊人驅
出牲隻甚多一半渡河牧放因伏兵五十名候賊
人舍騎刈草之時突起衝擊擒三人殺二十人其
渡河之賊被殱大半收取牛馬驢三百餘分賞效
力官兵等語此次官兵擊賊收其牲隻甚屬奮勉
著查明有應賞巴圖魯號者奏請賞給仍酌量奬
賞以示鼓勵今日據納世通等雖奏稱與賊交戰
數次並未有實在勞績著傳諭明瑞凡城西堵截
賊人樵牧俱著一體加意辦理
乙未
命解送回人巴卜敦等於軍前不必候獲犯質對
上諭軍機大臣曰近據栢琨奏布魯特車里克齊擒
送之回人巴卜敦瑪瑪達布拉若令烏什回人觀
看可使伊等内亂與明瑞會商已解往軍前等語
明瑞此時應將伊等使賊人觀看或遣回城内即
謂逆黨不便輕縱亦當使所擒生口知之酌量發
回數人以亂逆賊之心乃昨據明瑞等奏因供詞
不符須布魯特貿易之三人前來質對已行文車
里克齊等語巴卜敦等通信情節毫無可疑何必
候此三人質對著將現在辦理情形若何作速具
奏
己亥
申諭伊犂將軍明瑞辦理逆回毋事姑息
上諭軍機大臣曰明瑞奏四月二十七日桑林内有
馬賊二百餘名領步賊二千餘名斫取桑樹臣急
速領兵進攻計捉生七名𠞰殺二百餘名得馬及
鳥鎗無算又將拏獲小回人二名放回以離間城
内人心等語明瑞此等意見甚不曉事豈欲圖賊
人感激耶殊不知我兵初到時累示懲創賊即納
降尚可酌量寬宥今已抗拒數次並未悔罪歸附
者非闔城誅戮無以示儆將來著傳諭明瑞仍遵
前降諭旨不可稍事姑息
壬寅
命免哈密郡王品級貝勒玉素富議處
上諭軍機大臣曰玉素富奏稱伊弟阿卜都拉騷擾
烏什回人以致僨事俱由伊素失教訓請交部嚴
加議處等語阿卜都拉以阿奇木伯克縱所屬人
等滋擾激變罪由自取與玉素富無涉著加恩免
其交部
癸卯
諭現審庫爾勒回人情節俟烏什事竣會辦
上諭軍機大臣曰據明瑞奏額敏和卓會同明普審
訊回人阿璊一案額敏和卓欲將阿璊之兄弟和
碩爾等聲請寬免而明普執意不從及額敏和卓
告知明普代具奏摺而明普又未將額敏和卓原
議敘入是以額敏和卓與臣咨商行文明普暫緩
辦理俟烏什事竣再行審訊等語額敏和卓係特
派會同明普審訊阿璊等罪案若額敏和卓有札
商情節明普自當據實陳奏乃偏執己見殊不可
解現在烏什事務緊要阿璊一案業經停其辦理
著俟事竣後明瑞會同阿桂再行明白查審具奏
申諭伊犂將軍明瑞等加意堵𠞰賊人事宜
上諭軍機大臣曰據明瑞節次奏報進攻烏什情形
朕以逆賊等一心死守即困憊出降亦不可寬宥
今又據所奏捉生詢問之言是賊人口糧將盡不
久即可取其城縱使歸降亦不過圖免誅戮非其
本心益不可信著傳諭明瑞但遵陸續諭旨加意
堵截搜𠞰拆毁城堡以杜後患萬勿稍存姑息之
見
伊犂將軍明瑞等疏奏拏問納世通等情形
明瑞等奏言伏思烏什軍務甚要納世通卞塔
海平日辦事糊塗此次舉動尤爲錯謬荷蒙
睿鑒將納世通卞塔海嚴拏正法即令觀音保明亮
前往接辦但納世通等分兵西北若解至臣營
相距數十里伊等聞屢次斥責之信必甚驚懼
恐其知所犯罪重或致自戕未能明正國法臣
等即派領隊大臣觀音保明亮前往將納世通
卞塔海交與侍衛訥蘇等護送前來禀稱拏納
世通卞塔海時齊集侍衛官員伯克宣讀
諭旨回人布魯特俱歡喜告語至愛隆阿伍彌泰因
伊犂事繁不便遠離德福向在阿克蘇雖辦事
糊塗近頗知省改可否暫行寬宥俟綽克托伊
勒圖等到時再將伊革職治罪奏入報
聞
甲辰
宣諭納世通罪狀
喀什噶爾辦事副都統栢琨奏言臣欽奉
諭旨訪查納世通在喀什噶爾辦事時如何妄自尊
大苦累回人并有無卑汚無恥之事臣於接見
噶岱默特等伯克官員之便留心訪查知納世
通常出行圍每次約需馬步回人二三百名以
此或失生業及僱覓馬匹科派等項殊爲苦累
再納世通每妄自尊大一切委任屬員不常接
見回部伯克惟主事烏爾衮因略曉回語小有
才情納世通甚加寵信諸事交辦不加約束烏
爾衮因此放縱向所屬回人勒索什物任意凌
辱又詢之護軍參領保成云烏爾衮曾管布魯
特回人隊伍竟將布魯特散秩大臣阿竒木毆
辱阿竒木深爲怨恨其毆辱之由大約因索物
不遂等語至納世通有無卑汚無恥之事臣細
加訪問衆人咸謂並無其事即納世通或有此
心但伊不通回語且與回人隔城居住斷不能
掩衆人耳目詢之副都統常岳所言亦同伏思
納世通辜負
天恩自干重咎早經
聖明洞鑒交明瑞等辦理至烏爾衮恃勢凌辱回人
索取財物甚至毆辱散秩大臣阿竒木情殊可
惡若不拏問審明重治其罪不足以昭炯戒而
服人心伊現在烏什軍營臣謹密咨將軍明瑞
就近辦理奏入
上諭大學士曰前因烏什之事朕以回人斷無無故
作亂之理必係彼處大臣官兵等將伊等苦累不
堪致啓釁端因交明瑞查奏嗣據明瑞等將納世
通平素妄自尊大於辦事人員過為寵信等欵陸
續奏聞今栢琨又將納世通在喀什噶爾從前帶
領回人行圍并主事烏爾衮任意勒索回人毆詈
伯克種種劣蹟查奏各城駐劄辦事大臣俱身受
朕恩爲一城統領大員自應潔已率屬安撫回衆
即偶爾行圍藉以操練官兵原屬可行但祗應帶
内地兵丁至於回人俱以耕種爲生乃常派其出
圍以致伊等廢時失業有是理乎曾見内地大臣
有帶領農民行圍者乎實屬悖謬不堪再回部伯
克俱係恩賞職銜品級之人該管大臣固不可過
於優容亦不可任意凌賤至官員等尤非大臣可
比烏爾衮不過一主事耳竟敢將散秩大臣阿竒
木毆辱實出情理之外此皆大臣等平日過於寵
信所致若不重治其罪何以示懲是以降旨交明
瑞阿桂等將納世通卞塔海治罪外併將烏爾衮
等審明定罪著傳諭各城辦事大臣嗣後各宜守
身潔已善視伯克一切事務秉公辦理屬下人員
嚴加約束毋令擾累回衆以納世通爲炯戒著通
行曉諭知之
平定準噶爾方略續編卷三十
