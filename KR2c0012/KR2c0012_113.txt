平定準噶爾方略正編卷五十九
乾隆二十三年七月甲辰
靖逆將軍雅爾哈善等疏奏賽里木回衆歸誠
沙雅爾回衆乞降
雅爾哈善等奏言臣等前奏賽里木城回人阿
瓜斯伯凱將霍集占所用之伯克阿里擒拏先
解送伊子圖爾都錫到營六月二十九日據沙
勒達朗卡倫官兵報稱回衆五百餘戶已至隨
派侍衛寧古禮等同貝子玉素富前往照看收
其軍器安插於大營東十五里邨莊復遣散秩
大臣鄂對等接應至營臣等令阿瓜斯伯凱等
入見據稱霍集占領兵来援派我賽里木城出
兵一百名隨行又聞欲將我等家屬移於阿克
蘇衆俱不願乘阿里不備於夜間持梃擊仆其
助惡四十餘人除殺死二十九人外餘俱解送
来營等語復詢同来回衆俱稱賽里木原有五
千餘人被霍集占殘害傷損大半今願舉阿瓜
斯伯凱為伯克臣等派護軍校瑚圖禮等將伯
克阿里解京又據沙雅爾城舊伯克瑪哈默第
遣其子阿三和卓来報聞將軍等擒獲喀啟巴
巴克並未殺害久欲投誠近因霍集占新用之
伯克阿布勒什木挈眷潛逃是以同心歸順如
大兵前進則城鄉回衆無不帖服等語臣額敏
和卓等俱知阿三和卓家世詰其来降屬實臣
等加以撫賞派玉素富端濟布等領兵前往奏
入報
聞
靖逆將軍雅爾哈善等參奏副都統順德訥疎
脫霍集占
雅爾哈善等奏言臣等於六月十六日擊敗霍
集占等来援庫車賊衆有賊數百人被我兵截
斷不敢逃走殺入庫車城西門十八日城之四
門俱有賊衆蹤跡被我兵攻擊仍堅閉不出據
哨探副都統順德訥告稱與其坐守莫若誘令
出走庫車西門通沙雅爾請暫撤圍城兵丁設
卡瞭望若有賊走出即前往𠞰殺臣等令其妥
恊辦理詎二十四日順德訥差領催錫勒畢善
稟稱昨夜有潛逃賊衆已派兵百名追趕臣等
詳悉詢問據稱三更時分有騎賊數百出西門
往沙雅爾當有卡倫兵報知順德訥言昏夜如
何追賊且俟天曉至今早派兵前往臣等即催
順德訥作速接應順德訥仍稱有面禀臣等之
言策馬向軍營而来臣等又令侍衛齊努渾迎
往催督始領兵前追二十五日午刻回營告稱
追至鄂根河賊衆已渡據橋為壘以鎗礮防守
天曉看賊蹤跡向賽里木阿克蘇逃去我兵追
逐三四十里力不能及等語臣等正欲參奏適
沙雅爾回衆投誠據回人阿三和卓告稱霍集
占来援庫車為大兵擊敗截斷逃入城中我沙
雅爾亦有數人同入六月二十四日逃回告稱
霍集占於十六日入城十八日出戰被傷二十
三日率四百人出西門渡鄂根河選精騎百餘
由戈壁逃走不知所向餘俱潰散等語查順德
訥疎脫賊衆違悮軍令罪無可逭謹合詞參奏
現在軍營領隊大臣甚少擬將巴圖魯侍衛寧
古禮總管扎爾善協領薩斯泰暫行管理請發
領隊大臣二員前来以備委用奏入
上諭軍機大臣曰雅爾哈善等參奏順德訥疎防致
霍集占等兔脫又不急往追擒真怯懦昏憒之極
順德訥著革職以兵丁效力此舉雖順德訥罪無
可逭雅爾哈善等身為將軍參贊大臣所司何事
獨無罪乎今渠魁遠遁朕亦無可訓諭惟督策兆
惠速往恊助雅爾哈善等能從此奮勉一面攻圍
庫車一面追擒霍集占尚是自贖之路否則惟有
按律治罪而已昨雅爾哈善奏稱賽里木回人阿
瓜斯伯凱率屬来降著賞戴孔雀翎及大荷包一
對小荷包四個緞四端仍𫝊旨慰撫以安新附所
舉侍衛寧古禮總管扎爾善協領薩斯泰等俱著
暫行領隊效力
諭參贊大臣納穆扎爾三泰等速赴庫車軍營
上諭軍機大臣曰雅爾哈善等奏請派出大臣二員
前赴軍營等語可𫝊諭納穆扎爾三泰前往庫車
約於何時可抵軍營即計日具奏近因順德訥等
疎脫逆酋霍集占看来雅爾哈善調度乖方深負
委任現在𫝊諭兆惠速往辦理納穆扎爾等其奮
勉協贊以奏膚功
諭定邊將軍兆惠速往辦理回部
上諭軍機大臣曰雅爾哈善參奏順德訥疎脫霍集
占深為可惜可恨伊等無福成功將自来送死之
賊任其兔脫尚可委用耶今征回一事全付之兆
惠矣前已諭兆惠速赴回部此時或從造哈嶺或
從博登嶺前往皆可若已抵庫車即由彼進兵將
庫車令雅爾哈善駐守至此次縱賊之罪雖由順
德訥然雅爾哈善哈寧阿身為將軍及參贊大臣
豈能委過他人脫身事外除將伊等嚴加議處外
兆惠即訊問順德訥如縱賊情實即於軍營正法
示衆若有别情應參奏者即嚴行參奏此旨尚未
頒發俟兆惠奏到再行宣布并以朕旨𫝊諭額敏
和卓伊係回人雖與雅爾哈善等不同亦不得謂
為無過念其素能出力姑從寬貸用觀後效即在
兆惠隊内行走
乙巳
命革雅爾哈善哈寧阿職以參贊大臣尚書納穆扎
爾為靖逆將軍侍郎三泰為參贊大臣
上諭軍機大臣曰逆賊霍集占逃脫一事雖順德訥
之罪然雅爾哈善哈寧阿等所司何事伊二人深
負委任俱著革職以兵丁效力靖逆將軍員缺著
納穆扎爾補授參贊大臣員缺著三泰補授納穆
扎爾三泰奉到此旨速往庫車接印辦事將雅爾
哈善交與永貴令在屯田處效力再前此擊敗賊
衆或向鄂根河逃去或被截入城雖不知霍集占
所在然所奪之纛業經認識自當從此根究且霍
集占入城後又親身出戰敗而復入其情形自異
尋常乃雅爾哈善等至此尚云不知可見伊等並
未親履行陣著納穆扎爾等詢問所護回纛係從
何處奪取即行奏聞已諭兆惠速往庫車此時霍
集占既已逃脫則逆黨阿卜都克勒木亦必同逃
所留之人量無關緊要雅爾哈善應已得城矣納
穆扎爾等惟以擒獲霍集占為要著𫝊諭知之
申諭定邊將軍兆惠等辦理回部事宜
上諭軍機大臣曰雅爾哈善等縱賊僨事已諭兆惠
速往庫車今革雅爾哈善職發往屯田處效力以
納穆扎爾為靖逆將軍但辦理回部仍於兆惠是
賴可𫝊諭兆惠從前命伊来京特以雅爾哈善尚
可驅策今失機若此自不得不委之兆惠兆惠勿
因久在軍前遂生懈怠雅爾哈善即其前鑒也朕
委用大臣再三審慎一經付託即望其成功豈肯
輕為更代至不得已而治罪皆其自取夫豈初心
兆惠知此惟一意奮勉早為竣事即今之第一功
臣也若馬匹疲乏現在庫車軍營駐牧者可以調
換乘騎至兵丁口糧則回地秋禾正熟而巴里坤
吐魯番等處又俱陸續轉運無虞匱乏且我兵未
進各城回衆已遠来送欵則軍鋒所至伊等自將
霍集占擒送如波羅泥都伯克霍集斯等見霍集
占窮蹙縛獻自贖俱令其入覲再酌量辦理至兆
惠若先抵庫車不必更候納穆扎爾即收雅爾哈
善印信訊問伊等情節如順德訥縱賊是實即正
法示衆倘有别情或彼此相訐即將雅爾哈善哈
寧阿順德訥拏解来京一面帶兵前進其靖逆將
軍印暫交明瑞署理俟納穆扎爾到日仍趲赴兆
惠軍前併𫝊諭納穆扎爾等知之
御前侍衛敦察等疏奏索倫兵起程日期
敦察等奏言臣等自京起程六月十三日至齊
齊哈爾據將軍綽爾多已將前派索倫兵一千
名整裝待發其添派索倫兵一千名據總管羅
爾博岱等照例揀派整裝臣等於二十九日至
海拉爾七月初五日官兵俱集副都統福祿等
亦於初六日到来臣等於初八日帶領起程奏
入報
聞
丙午
諭參贊大臣富德等查挐哈薩克錫喇
上諭軍機大臣曰富德奏稱與兆惠分兵過吹塔拉
斯至西哈薩克邊界索取哈薩克錫喇如稍有推
諉即領兵入境查挐或實係逃往他處亦即遍行
搜捕等語所辦深合機宜看来富德有承受朕恩
之福近據兆惠奏糧運章京托克托拜曾遇哈薩
克額爾類問及哈薩克錫喇逃往何處而巴祿奏
稱阿布賚使人哈奈巴圖爾謂哈薩克錫喇向沙
喇擘勒逃去參互觀之哈薩克錫喇似不曾逃往
特柳克處或藏匿幽僻亦未可定可𫝊諭富德伊
能擒獲哈薩克錫喇則厄魯特全部可告成功其
悉心奮勉以膺懋賞
定邊將軍兆惠疏奏東布魯特歸誠
兆惠奏言六月二十三日據遣往布魯特塔拉
斯之侍衛托倫泰告稱招服霍索楚鄂拓克頭
目邁塔克啟台鄂托克頭目喀喇博托等途中
遇參贊大臣富德設宴相待因喀喇博托年百
餘歲兩目失明邁塔克年已望七亦難行走邁
塔克遣其弟舒庫爾喀喇博托遣其姪哈畢啟
来至軍營臣令其入見據哈畢啟等跪稱我布
魯特分左右翼右翼係瑪木特呼里管領左翼
係喀喇博托管領霍索楚啟台兩鄂拓克各有
千餘戶情願歸誠
聖主遣我等入
覲等語臣等加以撫慰即派托倫泰等於本日伴送
起程奏入報
聞
參贊大臣巴禄疏奏途遇哈薩克解送叛賊布
庫察罕和碩齊
巴禄奏言臣於六月二十一日從古爾班察爾
河起程巡查臺站途遇哈薩克阿布賚遣来貿
易之哈鼐巴圖爾等據稱聞得布庫察罕投入
哈薩克六月初有拜布喇克巴圖爾等將布庫
察罕交與大國来使又聞哈薩克錫喇逃往沙
喇擘勒舍楞投入俄羅斯等語臣即送哈奈巴
圖爾於策布登扎布處二十六日奬賞藍翎德
倫保解送布庫察罕和碩齊前来據稱同納旺
等於五月二十九日至哈薩克達勒達克之拜
濟格特據拜布喇克巴圖爾告稱布庫察罕同
妻子屬人来投今奉將軍等索取即同伊妻交
出又據霍集伯爾根屬人兆巴薩爾等將在逃
原任散秩大臣和碩齊交出又前次得傷之察
哈爾跟役孟克索倫披甲薩尼圖俱行交送我
等起程前来納旺雅庫等仍往阿布賚處查詢
哈薩克錫喇信息其布庫察罕之子年方七歲
已分給遠地俟續行查送等語又接策布登扎
布知會將布庫察罕解送軍營再由烏里雅蘇
台送京并詢據和碩齊供詞另單恭呈
御覽奏入報
聞
丁未
諭定邊左副將軍成衮扎布等嚴行拏解和碩齊
上諭軍機大臣曰據巴禄奏稱途遇哈薩克人等解
送叛賊布庫察罕和碩齊已派兵送往策布登扎
布處等語可𫝊諭成衮扎布解送賊人必經由成
衮扎布駐劄之地閱和碩齊供詞頗多狡辯若策
布登扎布誤信其言不與布庫察罕一體鎖挐成
衮扎布即嚴行挐解勿致逃脫若此時已至布延
圖亦𫝊諭扎隆阿等遵照辦理
戊申
飭諭雅爾哈善等效力贖罪
上諭軍機大臣曰雅爾哈善等疏脫霍集占朕已降
旨斥責令其效力自贖今思霍集占冐死入城必
因同惡之人勢須救拔迨計窮力竭夤夜脫逃亦
必與逆黨同行城内所餘不過老弱無能之輩賊
尚不甚愛惜我何為盡銳攻取惟揀派精兵務獲
賊首以贖前愆又
諭曰今逆賊霍集占計窮力竭乘此機會各城讋服
必有擒獻賊首者朕思兆惠納穆扎爾尚在遄行
若雅爾哈善等能進兵擒獲霍集占尚可贖罪是
以仍諭其作速進兵兆惠納穆扎爾等不可因有
此旨遂疑為姑從寬貸雅爾哈善此次失機非尋
常可比果能擒獲賊首兆惠等即行具奏朕當酌量
施恩否則雖得阿克蘇亦不准贖罪仍遵前旨辦
理著𫝊諭兆惠等知之
諭大學士管陜甘總督黃廷桂等酌量鑄造礮位
上諭軍機大臣曰據凉州將軍嵩阿禮奏稱軍營需
用大礮已造成兩位送往肅州其續造兩位俟演
放後再行運送等語前經雅爾哈善等奏稱内地
鑄造礮位轉運艱難請將匠役物料趲赴軍營酌
量鑄造朕已如所請行可𫝊諭黃廷桂等此時自
必遵照前旨辦理但將已成礮位速送軍營可也
諭安西提督豆斌仍行搜捕逸賊
上諭軍機大臣曰前諭豆斌速往庫車與馬得勝分
管禄旗兵丁今據奏稱在哈畢爾噶圖山等處挐
獲嗎哈沁數人尚有宰桑巴拉等逃逸未獲等語
豆斌搜捕嗎哈沁等日久未見弋獲要犯既有巴
拉等在逃當悉力搜捕擒獲再遵旨前赴庫車軍
營
己酉
申諭定邊將軍兆惠進𠞰回部事宜
上諭軍機大臣曰昨因雅爾哈善等坐失機宜命兆
惠辦理回部現在官兵圍守庫車四十餘日總由
初次攻城賊既久備又恃有救援是以未易即下
若持此以較各城遂有畏難之心則謬矣此次大
兵所至惟據其要害之地賊衆自然畏懼如必克
一城再攻一城則回部堅城尚多斷非長策可再
𫝊諭兆惠回人素稱選懦近来屢經𠞰捕畏我軍
威乞降相續且伊等所保惟城而村落居人自不
能兼顧若盡入城守則人衆無食亦必困敝斯時
必有縛送首惡以自贖者如擒獲霍集占各城自
然歸附兆惠其加意奮勉以奏膚功
庚戌
定邊右副將軍策布登扎布等疏奏哈薩克擒
送布庫察罕和碩齊
策布登扎布等奏言據遣往哈薩克之納旺報
稱五月十一日至阿延庫勒遇哈薩克百餘人
詢以叛賊哈薩克錫喇布庫察罕等所在有溫
圖渾告稱在拜布喇克巴圖爾處我因通信阿
布勒比斯等令其轉飭擒送隨至博克圖哈薩
拉克温圖渾来告己通知多羅特拜親向拜布
喇克曉示毋得疎脫二十九日至達勒達克遇
拜布喇克告稱已挐獲布庫察罕六月初一日
至拜布喇克處我等酌給駝隻緞疋伊遂將布
庫察罕交出復據多羅特拜告稱布庫察罕之
子七歲在莫倫鄂拓克之伯亨處距此甚遠已
差人往喚又多羅特拜之族弟章竒什將布庫
察罕之妻交出并情願送至軍營續有哈薩克
之兆巴薩爾將原任散秩大臣和碩齊交出令
其屬人哈勒津等押送隨派領催德倫保等解
送軍營我仍同雅庫前往阿布賚游牧探取哈
薩克錫喇信息等語臣等將布庫察罕和碩齊
訊取供詞派侍衛富寅保托和里等解送至京
臣策布登扎布即向伊犂探兆惠信息臣阿桂
暫在布空郭勒等處搜捕逸賊候成衮扎布知
會索取舍楞之信再行具奏奏入
上諭軍機大臣曰策布登扎布向哈薩克索取布庫
察罕等解京又請前赴兆惠軍營甚屬奮勉著加
恩晉封親王品級遣往哈薩克之納旺著賞戴孔
雀翎并將伊現任職銜查明具奏又所奏探取兆
惠信息前己諭策布登扎布策應富德如挐獲哈
薩克錫喇固善否則於應撤兵時仍回伊犁近因
回部諸城望風乞降是以朕意今歲不必撤兵以
期蕆事策布登扎布回伊犁後再前赴回部較為
便捷所慮口糧不足又須紆道烏魯木齊若稍可
通融或行文永貴等先將口糧運赴庫車接濟俱
著籌酌辦理至阿桂所奏暫於布空郭勒等處駐
候信息阿桂既與策布登扎布合兵自宜同往策
應富德以為效力之路何必分道却回著𫝊諭阿
桂如未至布延圖則仍追及策布登扎布同行如
已離布延圖不遠即令官兵回營阿桂作速来京
請訓再赴西路又
諭曰據策布登扎布奏稱烏里雅蘇台軍營原署參
將常青察哈爾佐領署營總炳圖因疎脫盜馬賊
犯等革職效力贖罪今伊等自備資斧甚屬黽勉
著加恩照伊等原銜降一級將常青授為都司炳
圖授為防禦職銜俾得效力行走至所奏噶克巴
集賽之錫喇卜與瑪里格爾巴朗瑪濟克兄弟同
行因鄂哲特等拒敵敗逃即殺伊兄弟来投大兵
所掠器械衣服經厄魯特嚮導識認等語錫喇卜
現在何處著即查詢并取哈薩克錫喇信息奏聞
壬子
雅爾哈善等疏奏沙雅爾回衆歸誠
雅爾哈善等奏言前沙雅爾城舊伯克瑪哈默
第遣其子阿三和卓木乞降臣等遣玉素富等
往受行至其地瑪哈默第哈爾呼勒等出城迎
接備陳從前久欲歸順為伯克阿布勒什木所
制今已潛逃始得如願玉素富等詢問或願移
往庫車或仍居原地據稱現值麥熟請俟收割
後遷移隨經侍衛德爾森保入城安撫計三百
餘戶男婦老弱共一千一百餘口牲隻軍器俱
造册呈報随將瑪哈默第等喚至軍營臣等安
撫畢示以霍集占如遣人前来即行縛送凡有
信息亦即報知臣等擬進攻阿克蘇蹂其禾稼
將庫車交哈寧阿圍守仍探兆惠信息奏入
上諭軍機大臣曰據雅爾哈善等奏稱辦理降人既
畢即領兵進發想亦自知縱賊之罪且看伊等效
力如何若能擒獲霍集占則前罪皆可寬宥即不
能擒獲而能驅迫賊首不拘遁入何城雅爾哈善
即知會哈寧阿合兵圍守斯時兆惠亦必到彼威
力愈壯渠魁自必就縛再霍集占曾與庫車逆黨
約誓来援如果再来送死哈寧阿亦知會雅爾哈
善迴兵辦理至沙雅爾投誠回衆可照賽里木之
例減半賞賚仍宣朕恩旨云念爾等遠離故土不
得安生仍令於舊地駐牧並𫝊諭賽里木回衆知
悉或伊等畏賊聲勢不敢遷移不妨俟平定各城
後再歸故土亦可又所奏伯克托克托己為霍集
占戕害深可憫惻聞伊尚有一子著查明現在何
處奏請加恩䘏廕總之此次進兵乃伊等贖罪之
路據奏領兵前進究未聲明兵數若干殊屬含混
併𫝊諭雅爾哈善等詳悉奏聞
申諭定邊將軍兆惠等察核雅爾哈善等情罪
上諭軍機大臣曰昨諭兆惠納穆扎爾有先至庫車
者即𫝊旨革雅爾哈善哈寧阿職以兵丁效力今
據伊等奏報分兵前進似已自知其罪可𫝊諭兆
惠與雅爾哈善等會合時如霍集占就擒即以朕
旨令伊等閱看仍𫝊諭云若雅爾哈善等自知罪
戾奮勉效力擒獲賊首則量從寬貸其𫝊諭額敏
和卓之語仍遵前旨至伊等未到之先如哈寧阿
已得庫車城兆惠即令玉素富駐守派舒赫德安
撫降人及籌辦屯田事宜若尚未得城即令明瑞
領兵攻取俟納穆扎爾到日明瑞仍在兆惠軍前
效力行走俱著𫝊諭知之
癸丑
諭雅爾哈善等覆奏領兵進取情形
上諭軍機大臣曰昨據雅爾哈善等奏進取阿克蘇
一摺未及所領兵數若干比即𫝊諭查詢今思伊
等若直抵阿克蘇則中間沙雅爾等城必須安設
臺站否則奏報安能迅速且沙雅爾回衆雖經歸
順而大兵既遠保無變動俱應籌及陳奏設伊等
因庫車久未攻克霍集占又已脫逃非遵旨領兵
前進無以塞責則更恐僨事著𫝊諭伊等據實奏
聞
申諭定邊將軍兆惠等速赴雅爾哈善軍營
上諭軍機大臣曰雅爾哈善近雖奏請分兵進取留
哈寧阿圍守庫車並未將所分兵數及安設臺站
事宜陳奏看来伊等似知疎脫霍集占之罪且聊
以奏請進兵苟延旦夕若果如此居心必至僨事
可𫝊諭兆惠納穆扎爾等即行馳赴仍於奉到此
旨時計何日可至雅爾哈善軍營作速覆奏
八月甲寅朔
定邊將軍兆惠等疏奏分路搜捕厄魯特餘孽
情形
兆惠等奏言臣等兵抵索勒屯薩里等處招服
布魯特人等遣其頭目分為三起入
覲隨分兵兩路臣富德向吹塔拉斯沙喇擘勒等處
搜捕厄魯特餘孽臣兆惠在特穆爾圖淖爾等
處凡可漁獵資生之地俱行搜捕又遣明瑞由
屯達什策凌占頗圖等分道前往七月初五日
據明瑞報稱自巴爾呼特嶺過造哈嶺納林郭
勒烏蘭烏蘇直至大雪山麓並無一賊達什策
凌等所報亦同臣等仍分兵過庫努克薩勒古
爾班哈卜喀克等處再行窮搜近准雅爾哈善
咨文知来援庫車回衆俱已𠞰殺至哈薩克錫
喇雖未就擒但隻身逃遁斷不能復行嘯聚雖
使策妄阿拉布坦復生亦無可如何臣等仍在
善塔斯等處嚴行搜捕奏入得
旨近屢諭兆惠前往庫車其搜捕哈薩克錫喇專委
富德著兆惠即遵旨速赴回部以擒獲霍集占為要
駐劄布延圖參贊大臣扎隆阿疏奏烏梁海總管
阿喇善潛逃
扎隆阿奏言七月十八日據烏梁海副都統赤
倫遣總管阿喇善之佐領圖卜慎来報阿喇善
於初六日同所領一百一十戶人口夤夜逃走
圖布慎等於次日追至扎雜達爾阿喇善將伊
等綑縛行走五日始行釋放等語臣等即知會
喀爾喀親王品級車木楚克扎布并派公多岳
特等領兵一百名前往策應於十九日起程奏
入報
聞
命定邊左副將軍成衮扎布回烏里雅蘇台辦事
上諭軍機大臣曰據成衮扎布等奏參贊大臣阿桂
在布空郭勒等處駐兵堵截逸賊伊在都爾伯勒
津等處候信等語前命成衮扎布策應阿桂原為
追𠞰舍楞今舍楞已入俄羅斯阿桂亦同策布登
扎布策應富德此時諒已奉到諭旨彼處無應辦
事務著𫝊諭成衮扎布即回烏里雅蘇台辦事
丙辰
諭巴里坤辦事副都統阿里衮等豫備官兵口糧馬
匹
上諭軍機大臣曰昨派出察哈爾兵一千名由阿濟
必濟往烏魯木齊所需口糧馬匹應先送至烏魯
木齊豫備支給現在派出索倫兵二千名俱由此
路行走亦應照前豫備至派出健銳營兵一千名
則不必至巴里坤徑由哈密吐魯番魯克察克一
路著𫝊諭阿里衮或將巴里坤現有馬匹送至哈
密豫備如不敷用即將肅州牧養馬匹令伊等支
領前赴軍營亦可阿里衮速咨黃廷桂籌酌辦理
戊午
諭大學士管陜甘總督黃廷桂不必來京
上諭軍機大臣曰前命兆惠黃廷桂來京請訓會商
一切事宜今雅爾哈善失機僨事朕以其不足復
任仍令兆惠就近前往辦理回部今歲既不復撤
兵可𫝊諭黃廷桂亦不必来京惟加意籌辦糧餉
馬駝以給軍用
己未
諭定邊將軍兆惠辦理回部事宜
上諭軍機大臣曰適詢問回人巴巴克喀啟等據稱
附和霍集占為惡不過阿卜都瓜卜等數人及在
伊犁相從回衆其各城頭目俱不心服等語可𫝊
諭兆惠速往經畫務宜𠞰撫並用即如從前準噶
爾每年派兵擾害回人刦令歸附亦因伊犁與回
部相近若我兵如此辦理則須由巴里坤轉餉接
濟回人雖困而内地力亦難支今庫車雖似難克
但此城係回部門戶故伊等以死固守若一經攻
克則諸城必潰又前據雅爾哈善請將綠旗兵調
往屯田處所但攻克回城亦需防守將来增墾地
畆仍于内地調發併𫝊諭黃廷桂等知之
申諭定邊右副將軍策布登扎布等查挐哈薩克錫
喇
上諭軍機大臣曰據額駙色布騰巴爾珠爾奏對去
年哈薩克額爾類搶掠昂吉岱等游牧有鄂托圖
柳之子為哈薩克錫喇所獲旋行釋放告以日後
有急即来相投等語可𫝊諭策布登扎布富德等
當以此言告之額爾類云哈薩克錫喇顯係投入
爾等游牧但爾等所屬頗多一時不能覺察即如
爾等屬人誤取我臺站所運官物爾即照數交還
奉旨奬賞今若獻出哈薩克錫喇則益昭恭順之
忱如此開導亦擒挐賊首之一策其籌酌行之
護軍統領努三疏奏籌辦哈薩克貿易及屯田
事宜
努三奏言臣行至巴里坤察收豫備哈薩克貿
易貨物於七月十六日抵烏魯木齊隨行知臺
站官員如有哈薩克貿易人等經過即行送信
續據呈報兩次經過臺站共七十餘人俱在附
近貿易旋回游牧臣又咨行參贊大臣巴禄等
𫝊示哈薩克人等在烏魯木齊貿易日期俟遣
往阿布賚處之納旺等回報再行具奏一面察
看博克達山西麓地名賽堪賽爾係布魯古特
諾海竒齊克舊游牧其地峰巒環抱水草頗饒
可養馬五六千匹亦不須多兵防護至由烏魯
木齊過嶺至吐魯番駐兵過冬處所前已咨行
參贊大臣永貴等隨據約會同往察勘臣率道
員薩瀚等看得自巴里坤至木壘九臺不堪屯
種自木壘至烏魯木齊有噶爾藏多爾濟游牧
之昌吉羅克倫等處可耕地畆十六處視其地
土肥磽水泉多寡以定工作仍令屯兵等輪替
耕種以息地力方為有益計需兵六千八百名
謹繪圖恭呈
御覽再木壘濟爾瑪台等處俱有舊城基址似不必
遽興工築擬俟屯田收穫一二年後再為籌酌
辦理奏入
上諭軍機大臣曰據努三察勘木壘至烏魯木齊屯
田約需兵丁六千有竒繪圖呈覽屯田為軍食所
關必由近及遠以次增墾方可省餽餉而豐積貯
此時雖距耕作之期尚早自當先事籌畫可𫝊諭
黃廷桂於内地綠旗兵内挑選七千名調赴烏魯
木齊等處其農器即於肅州辦給交兵丁帶往或
併給以工作器具令兵丁就近伐木造屋俱宜酌
量辦理至派往回部之綠旗兵現在軍營仍需調
遣不必撤往屯田處所併𫝊諭永貴等知之
平定準噶爾方略正編卷五十九
