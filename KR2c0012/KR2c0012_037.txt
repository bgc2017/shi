平定準噶爾方略前編卷三十七
雍正十三年夏四月丙午
命以倉糧借給鄂爾多斯乏食蒙古
上諭大學士等曰前據理藩院奏稱鄂爾多斯上年收
成歉薄貝子羅卜藏請借倉糧議令辦理夷情事務
郞中七十五會同該扎薩克查明乏食蒙古先借支
一月口糧其在秋成之前應再行借支定議呈報等
語朕已久行又據貝勒查木陽貝子齊旺班珠爾納
木扎爾色楞等請借倉糧亦經理籓院議令七十五
達色照議辦理今朕聞陜西神木榆林等處上年收
成歉薄糧價昂貴而鄂爾多斯蒙古之乏食者多向
神木榆林城内就食甚為可憫該郞中七十五等從
前未曾呈報及奉旨查辦之後又復怠忽遲延竟不
上緊辦理甚屬不合著七十五等即行會同該道將
乏食蒙古查明一面具報該督撫一面酌動倉糧發
給毋使乏食蒙古至於失所至於神木榆林等處乏
食民人亦著該地方官查明酌量辦理
命色楞赴西寧
上諭辦理軍機大臣等曰辦理青海事務達鼐病故著
散秩大臣色楞前往西寧辦青海事務
辛亥
議叙北路克爾森齊老擊賊陣亡官兵
吏部遵
旨議奏言北路軍營官兵於克爾森齊老擊賊大捷陣
亡官兵應加恩議叙奉天正紅旗騎都尉兼一
雲騎尉北京從優授二等輕車都尉鑲白旗領
催珠里黑龍江正黃旗副驍騎校費雅思哈授
騎都尉吉林驍騎校奇弩鑲藍旗領催奔博里
黑龍江鑲紅旗領催馬爾圖授雲騎尉各給與
祭葬並以應襲之人引
見承襲奏入
上從之
甲寅
命停運軍糧
上諭辦理軍機大臣等曰現今内地估撥軍糧有已經
出口運送在途者著即於哈密橋灣布隆吉爾等處
就近收貯不必再運巴里坤其未經出口糧石亦著
暫停運送可傳諭署陜西總督劉於義知之
命密議留駐兵丁事宜
辦理軍機大臣等遵
旨議奏言北路軍營官兵臣等與副將軍常德詳加籌
畫應於新撥滿洲蒙古綠旗兵中選留二萬分
駐所在形勝處餘悉撤還鄂爾昆等處去年更
換綠旗兵八百仍留種地奏入得
旨北路軍營駐兵二萬之處可密行文商之大將軍平
郡王今噶爾丹策零雖遣使求和而疆界尚未定議
不可深信俟準噶爾傾心歸順始可酌量撤兵若駐
兵不敷禦敵之用則不如不駐兵矣但兵數太多未
免耗費國帑務須詳悉籌畫此二萬兵能否禦敵之
處著大將軍副將軍等公同妥議密奏
己未
命禁止榆林邊外偷盗牲畜鬻賣人口諸弊
陜西延綏總兵官米國正奏言榆林邊城以外
並河套夷民雜處交易為生鄂爾多斯一部風
氣素號渾樸近日多有内地民人導夷人進口
者偷盗牲畜窩藏分利而神木口居民設店熟
悉夷情多方欺誘或不肖弁兵通同容隠或所
屬衙門糢糊了事致夷人無從申訴應請飭行
沿邊文員一體稽察以安夷衆再榆林居民鮮
知禮義鬻賣妻子相習成風甚至呈明地方有
司彼此交易並請嚴飭所在有司立法禁止以
端風化奏入得
旨著交與該地方文武官員實力奉行仍令督撫提鎮
等不時稽查
閏四月丁丑
命安插鄂爾多斯貧乏蒙古
上諭辦理軍機大臣等曰聞鄂爾多斯貧乏蒙古有就
食口内典賣妻子人口者著交該地方官查明照原
價賞給贖出加意安插請旨如有隠匿遺漏者後經
查出定行從重治罪
戊子
命以達瑪林襲封車臣汗
喀爾喀車臣汗吹扎卜卒理藩院以應承襲者
引
見得
旨車臣汗之號著原爵車臣汗滚臣之子達瑪林承襲
原爵車臣汗吹扎卜之子德木楚克著承襲伊父扎
薩克多羅郡王伊叔恭格薩木丕勒著仍在郡王上
行走
丁酉
命遣使諭噶爾丹策零定議疆界賞給各色縀十疋
上諭準噶爾台吉噶爾丹策零曰朕軫念衆庶止息兵
戈振興黃教安逸生靈用是特遣使臣降旨宣諭爾
極悦服遣吹納木喀等進貢齎表内稱若使後世言
某皇帝與某台吉失好以致衆生勞苦殊非美名若
互相和好振興黃教安逸生靈則可垂休聲於永久
等語朕披覽之際不勝嘉許欣悅果能知此
天必賜之以福若不知此惟以貪暴為事則
天亦必加之以禍此常理也至於搆兵之由爾意若自
朕始者昔我
聖祖皇考時衆云準噶爾之人秉性貪暴好尚兵戈侵
擾鄰封不崇釋氏仁慈之道彼時朕猶未深信後爾
父策妄阿喇布坦無端侵我哈密又遣兵赴藏擾亂
佛教殘毁寺廟傷害喇嘛朕始知前言不妄似此則
兩路之駐兵防範謂始自我
皇考可乎我
皇考聖心仁愛惟欲安撫衆生故遣使來往數次乃爾
父推托遷延始終無定朕纘承大統爾父又遣根敦
來京朕仰體
皇考仁愛之心仍欲和好俾黃教振興生靈安逸令根
敦至朕前親執其手諭云爾回時可告知爾台吉朕
執爾之手即如見爾台吉之面朕與爾台吉應俱教
訓子孫輩令其永遠和好於是遣使議和定界詎意
爾父並無和好之意屢次托故遷延且藏匿我朝之
逃亡羅卜藏丹津並未告知使臣以致諸事未成和
議中止自此朕亦未遣使前去爾亦不遣使來京後
爾父物故爾遣特磊奏云爾父已成佛矣不思佛為
天下人之所尊禮者爾云成佛其誰尊禮乎且特磊
舉動驕慢不知禮法是以朕諭特磊云爾台吉若果
誠心遵旨和好可將羅卜藏丹津解送前來並將邊
疆定界朕豈有遣發大兵之理乃爾之和好未定則
爾意實未可測不得不為防範故兩路有駐兵之舉
及爾又遣特磊前來奏稱羅卜藏丹津已解至中途
聞大兵發遣是以中止爾若果將羅卜藏丹津解送
自應直到軍營何以中道而返耶朕因解送羅卜藏
丹津之言涉於虚妄故於特磊回時令部内加以拂
意之言責以難行之事然並未勒令遵行也若果勒
令遵行自應寫入勅諭之内乃不寫入勅諭祇於部
内行文者特令爾知非朕意也爾縱有難行之處亦
應聲明陳奏何以並無回覆而於使臣在巴里坤軍
營等候之際潜兵盗我馬匹此非搆兵自爾乎我兵
果欲進勦則於特磊去後乘爾兵無備之時不行襲
擊轉俟爾兵有備有是理乎此俱已往之事朕既軫
念衆生將爾從前過愆悉已寬宥無容置議今爾既
遵循禮義敬奉朕旨歡悦順從欲修和好遣使來京
朕心甚嘉之再爾使吹納木喀等口奏從前曾言將
羅卜藏丹津解送俟大事定後不難辦理至定界一
事阿爾台原係厄魯特游牧之地杭愛原係喀爾喀
游牧之地請由哲爾格西喇呼魯蘇等處至巴里坤
地方定為邊界等語羅卜藏丹津爾從前既屢奏解
送即與解送無異但所云阿爾台係厄魯特游牧之
地此噶爾丹從前之事噶爾丹為我兵勦滅取其土
地並其骨殖子孫俱經爾父獻納此衆人所共知者
現今噶爾丹之屬人及丹濟拉之子孫俱在内地爾
準噶爾曾未越阿爾台游牧居住乃謂為厄魯特游
牧之地可乎且喀爾喀等尚不令近阿爾台游牧者
原欲使兩界相隔稍遠可息争端而可令準噶爾之
人居此乎夫永遠和好之事定界實為要議朕特命
大臣等與吹納木喀等公同酌議務期兩有禆益指
定邊界具奏而吹納木喀等云我台吉所交口奏言
詞之外並無别語不便擅定等語此事在京既不能
定議用是再頒敇諭遣來使吹納木喀等齎回若果
誠心修好疆界不可不明設日後無知之人越界妄
行稍有争競則又生事端矣况定界之說原起於爾
父策妄阿喇布坦奏請以安衆生者彼時朕曾降旨
嘉許後又請將阿爾台山梁外哈道里哈達清濟勒
布拉清濟勒三處不必置為閒地朕未准行今特欲
安逸衆生永遠和好將此三處空閒之地俱屬於爾
祇自克木齊克汗騰格里上阿爾台山梁由索勒畢
嶺下哈卜㙮克拜塔克之中過烏蘭烏蘇直抵噶斯
口為界並將爾父所請自呼遜托輝至喀喇巴爾楚
克悉作空閒之地似此分界在爾並無難行不便之
處爾其仰體朕加恩眷注之意遵諭定界方可永遠
修好朕為天下主惟思扶持黃教利濟衆生敦崇和
睦執中循禮斷不強汝以難行者至於不便大國之
處亦不能俯允爾請也倘爾遵奉諭旨議定疆界之
後猶以喀爾喀之游牧逼近爾屬不免疑懼奏請稍
展空閒之地亦屬可行俟爾遣使再來陳奏時朕當
另降諭旨台吉其熟思詳審酌定具奏
戊戌
命常賚總統留駐巴里坤兵丁顔清如馬會伯協同辦
事
辦理軍機大臣等遵
旨議奏言西路軍營兵丁臣等議以打牲烏拉兵一千
赴北路駐劄選綠旗兵一萬於巴里坤駐防留
兵一千增防哈密其總統協辦大臣及領兵提
督總兵等應請
欽命餘兵俟準噶爾使臣還後悉撤之再巴里坤既留
駐兵丁一切文移並須鈴印現今軍營有鎮安
將軍揚武將軍振威將軍三印請以鎮安將軍
印給總統大臣掌管其揚武將軍振威將軍印
應令查郞阿與寧遠大將軍印一併賫回繳上
奏入得
旨留駐巴里坤兵丁著内大臣常賚總統提督顔清如
原任尚書馬會伯協同辦事總兵張朝良楊&KR1781;管領
兵丁其留駐哈密兵丁著查郞阿酌派大員管領餘
依議
議北路軍營撤兵駐兵事宜
命平郡王福彭仍留統轄薩木哈等協理事務
定邊大將軍平郡王福彭遵
旨議奏言北路撤兵駐兵事宜一軍營應留滿洲蒙古
兵二萬量撥洪郭爾鄂隆所調京城滿洲兵二
千烏里雅蘇台駐劄滿洲兵一千令侯馬蘭泰
護軍統領職銜吉當阿副都統富達禮轄之家
選兵二千令護軍統領阿成阿副都統敦巴轄
之漢軍兵一千令都統諾爾琿石禮哈轄之奉
天兵四千令護軍統領瑚琳噶爾錫副都統席
爾璊哲庫轄之吉林兵二千令副都統富昌阿
思哈轄之索倫兵二千令副都統職銜巴里孟
古翟三轄之打牲烏拉兵一千令護軍統領職
銜哈岱轄之牧厰察哈爾兵一千令副都統綽
爾多學士吳金轄之四子部落兵一千令王阿
喇卜坦多爾濟轄之鄂爾多斯兵一千令貝勒
查木陽轄之内扎薩克兵一千令喀喇沁公羅
卜藏策卜登協理台吉羅卜藏達什轄之察哈
爾厄魯特兵四百牧厰兵三百喀喇沁兵三百
令散秩大臣巴咱爾轄之其留駐京城滿洲漢
軍内扎薩克等兵明年撥兵往代奉天吉林呼
倫貝爾牧厰察克爾等兵於丁巳年撥兵往代
俟議定界址將應減撤兵丁再行具奏至防守
臺站鄂爾多斯兵一千應撤其半留兵五百令
副都統圖爾賽席爾塔管轄如故其都統佟時
茂副都統劉瑛協理台吉衮濟扎卜悉撤還一
烏理雅蘇台地屬緊要請選前鋒兵六百並撥
滿洲蒙古兵三千附近駐劄再撥綠旗兵一千
防守城池以前鋒統領㙮爾瑪善阿岱轄之其
車臣汗兵五百西三部落兵一千令於烏里雅
蘇台附近鄂衣衮特里默駐劄一撥守卡倫侍
衛護軍三十五人駐防日久請更撥往代一四
省綠旗兵丁除烏里雅蘇台調撥一千外其扎
克拜達里克推河塔米爾三地請各撥綠旗名
五百遣副將等一人率領駐劄一駐劄大兵之
地最要鄂爾昆所在遼闊水草並佳請於其地
酌量建城駐兵糧餉官物移運收貯一兵丁留
駐及撤還者所需糧餉馬匹等應給予如例其
馬蘭泰隊中應撤一千請令護軍統領職銜塔
喀爾吉善率之還京俟李如栢所率換班綠旗
兵至再令軍營綠旗兵起程各還本處辦理軍
機大臣等議覆悉如所請其大兵駐劄鄂爾昆
或暫令大將軍平郡王福彭留駐總統或别遣
大臣前往恭候
欽定奏入得
旨大將軍平郡王著暫留統轄參贊領侍衛内大臣薩
木哈等著仍協同大將軍平郡王辦理事務前鋒統
領阿岱著回京餘依議
五月甲辰
命蠲免甘肅所屬本年應徵地丁錢糧
上諭内閣曰西陲用兵以來一應軍需皆取資於公帑
絲毫不以累民惟是甘肅等處運送糧餉不能不藉
民力之輸輓朕心軫念屢沛恩膏即當豐稔之年亦
下蠲租之詔所以賞百姓之急公示朕心之體恤也
兹聞甘省所屬地方入夏以來有雨澤愆期之州縣
或恐收成稍薄納課艱難著將雍正十三年甘肅通
省所屬應徵地丁錢糧全行蠲免俾催科不擾民力
寬舒該督撫可董率有司實力奉行以副朕加惠秦
民之至意
乙巳
命議西寧涼州改駐兵丁事宜
西安將軍秦布奏言前者辦理軍機大臣議選
西安八旗滿洲蒙古兵三千以二千分駐凉州
一千分駐西寧查西安漢軍兵丁向與滿洲蒙
古一體效力比來生齒日繁請一并入選撥之
列凉州增設城守步兵六百兩旗合設防禦一
員西寧增設步兵四百每翼各設防禦一員轄
之辦理軍機大臣等議覆曰應悉如所請至所
奏内請以分駐西寧兵改駐莊浪凉州兵改駐
凉州城外大七巴之處應令查郞阿馬爾泰詳
議具奏奏入
上從之
壬子
命定議出征兵丁回汛補缺事宜
山西巡撫覺羅石麟疏言赴甘出征兵丁撤還
者一時不能得缺請月支養贍銀二兩米三斗
俟缺出陸續頂補兵部議覆如所請奏入得
旨出征兵丁既回營汛自應仍補原缺若係步兵自當
拔補馬糧以示奬勵豈有令其待缺頂補之理至招
募頂補之兵原係一時權宜之計應令出缺另議養
贍候補之法方為久協今巡撫石麟議令出征兵丁
候缺兵部即照此議覆俱屬不合著另行定議並行
令派兵之省分一體遵行
戊午
命懲江寧荆州滿洲官兵赴巴里坤者損畜失道之罪
署寧遠大將軍查郞阿等奏言前者江寧荆州
滿洲兵丁調赴巴里坤沿途倒斃走失馬騾應
請以兩營牧馬之協領阿山泰常在等五十四
人革職留任馬匹追償其餘管轄不嚴者應均
著分賠至革職副都統阿克山觀音保應賠馬
匹一并追出辦理軍機大臣等議覆應如所請
奏入得
旨此次調往巴里坤之江寧荆州滿洲官兵全然不知
行兵之道馬匹牲畜損傷過多不耐寒冷勞苦復有
迷失兵丁種種罪愆此皆官弁向日耽於安逸廢弛
滿洲舊規甚為無耻此次官兵不准以出兵記檔俟
兵丁撤回時將領兵前往之協領以下驍騎校以上
等官俱著同家屬搬移回京交該旗帶領引見其如
何令其學習補用之處候朕另降諭旨伊等員缺令
該將軍另行揀選題補若該處不能得人著奏聞由
京城揀選前往
庚申
命北路撤還兵丁在額爾得尼招效力奮勇者該旗查
奏請
旨
上諭辦理軍機大臣等曰北路軍營陸續撤回官兵内
有在額爾得尼招地方打仗效力及奮勇出羣者俟
到京時俱行查出併開明該將軍所出考語令各該
旗具奏請旨
命革諾爾琿職仍留軍前效力
定邊大將軍平郡王福彭劾奏言鑲黃旗漢軍
都統諾爾琿懦弱昏憒不能管轄員弁約束家
人又私用官馬擅扣兵糧殊屬溺職奏入得
旨諾爾琿著革職仍留軍前當苦差效力行走
辛酉
命鑲黃旗漢軍副都統劉瑛仍留軍前與鑲白旗漢軍
都統石禮哈管轄漢軍兵丁
丙寅
上諭辦理軍機大臣等曰準噶爾使臣吹納木喀等到
巴里坤軍營起身後著副將軍張廣泗回至西安候
旨另有用處
署寧遠大將軍查郞阿奏西路撤兵事宜
查郞阿等奏言噶爾丹策零現今遣使齎表求
和軍營滿洲蒙古官兵應行撤回者俟準噶爾
使臣回後請按程挨次分隊行走第一隊貝勒
特古斯率科爾沁兵一千名由喀爾喀河索約
爾濟山前赴原駐牧處其索倫兵一百名應令
營總冀本參領薩都拜等率之與科爾沁兵同
行至喀爾喀河分路前赴齊齊哈爾第二隊内
大臣顧魯率原管察哈爾兵一千名由奈曼等
路赴駐牧處所其巴爾虎兵一百名應令侍衛
噶扎爾圖率之同往第三隊副都統達什率東
四旗察哈爾兵一千名由翁金河前赴駐牧處
所其奉天吉林兵一百名應令原管副都統烏
察喇率之同行行至八溝分路各回本處第四
隊副都統班第率西四旗察哈爾兵一千名行
至歸化成前赴本游牧處第五隊副都統喀喇
率巴圖魯兵一百五十名令赴肅州酌量遣官
分領第六隊散秩大臣安楚護率土默特兵四
百名由塔勒納沁進嘉峪關會同都統根敦沿
邊前赴歸化城第七隊一等台吉定咱喇什率
鄂爾多斯兵五百名行至肅州會同副都統班
第等由寧夏出口還原游牧處第八隊協理台
吉羅卜藏率和托輝特兵一百名由奈曼明安
一帶赴駐牧處所第九隊貝子衮布率厄魯特
兵五百名由鎮番前赴駐牧處所其内地行走
之滿洲官兵内江寧滿洲兵一千名為第一隊
荆州滿洲兵一千名為第二隊分西安兵三千
名為三隊與寧夏滿兵並依次起行俱令原管
將軍副都統等率之進嘉峪關抵肅州各還本
處至綠旗兵丁現在軍營共二萬四千七十餘
名内有勇健兵丁到營日淺應行留駐再於西
安督標及固原寧夏延綏興漢等處兵丁共選
留一萬一千名以一萬名駐劄巴里坤一千名
增防哈密其餘俟滿洲蒙古兵丁起行後亦挨
次撤回令各營原管之大員率之進口以備訓
練奏入報
聞
戊辰
議凉州西寧設官駐兵事宜
西安將軍秦布奏言凉州西寧議令設兵駐防
彈壓蒙古番人今凉州駐兵二千名内請選漢
仗好者二百名為前鋒滿洲八旗兩翼各設協
領一員蒙古八旗兩翼各設協領一員滿洲每
旗設佐領二員蒙古每旗設佐領一員每佐領
各設防禦一員驍騎校一員領催五名其行文
事件設筆帖式三員西寧駐兵一千名内請選
漢仗好者一百名為前鋒滿洲八旗兩翼各設
協領一員蒙古八旗兩翼合設協領一員滿洲
每旗各設佐領一員防禦一員驍騎校一員領
催五名蒙古兩旗合設佐領一員防禦各一員
驍騎校各一員每旗設領催二名其行文事件
設筆帖式二員西寧止議設副都統一員恐事
務繁多應於協領内揀選一員令其協辦凉州
將軍衙門請如西安例設立二司其將軍副都
統印信二司關防協領條記請交部鑄給至官
兵俸餉口糧草豆等項支領如西安例辦理軍
機大臣等議覆悉如所請奏入
上從之
平定準噶爾方略前編卷三十七
