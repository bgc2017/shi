平定凖噶爾方略前編卷一
康熙三十九年秋七月乙未
命議青海事宜
聖祖仁皇帝既平朔漠大功底定邊圉寧謐策妄阿喇
布坦者噶爾丹之兄子向與噶爾丹搆怨及噶
爾丹既滅震懾
天威卑詞乞命
聖祖仁皇帝宏如天之度
特賜生全俾與厄魯特諸部仍安游牧策妄阿喇布坦
素性狡黠雖荷
殊恩而貌為恭順潛懷不靖至是遣人至青海並聲言
欲征第巴駐劄西寧喇嘛商南多爾濟以
聞得
旨下所司議理藩院以毋庸議覆奏
上曰此事目前觀之雖屬甚小將來大有關係該部擬
以毋庸議倘青海台吉等遣人以所奏聞事問商南
多爾濟則商南多爾濟何以答之策妄阿喇布坦人
甚狡猾其口稱往征第巴或因力不及而虚張聲勢
或欲往征以此問曾往彼處侍郎常綬等再行具奏
尋大學士等遵
旨問侍郎常綬侍讀學士伊道郎中常明等覆奏
上曰此事稍覺遲延方奏到日即為行文甚好青海台
吉亦屬失算何以先將已意洩漏但將來使照常欵
待禮遣斷不敢搆釁今以朕計之亦尚無妨朕廵幸
蒙古之地頗多凡事朕皆熟悉策妄阿喇布坦人雖
狡猾但由博羅塔拉至土伯特必經喀喇烏蘇等艱
險之處路徑甚惡斷不能往伐何也策妄阿喇布坦
素行奸惡故其附近哈薩克布魯特諸部皆相仇讐
欲悉軍大舉則路既難行且無留護其妻孥者若兵
單力弱斷難成事惟有奮激而行妻孥與俱幸而有
濟則已無濟則有歸附土伯特之謀而已然策妄阿
喇布坦奏書之意特張虚聲欲觀青海之動静耳亦
未必果欲争戰也觀古趙充國所議五事良是應宜
留意是冬哈密扎薩克額貝都拉達爾漢伯克題報
策妄阿喇布坦處哈薩克布魯特合兵欲征哈
什哈爾理藩院奏令冄偵信息報聞
上從之
(臣)等謹案易言神以知來又言唯神也故不
疾而速不行而至蓋動而未形者幾感而遂
通者神唯神則事炳幾先知周事後我
聖祖仁皇帝親鞠六師三犁朔漠凡以剪除凶暴輯寧
遐裔俾普天率土無一夫之不獲所謂征弗
庭以綏兆民者此也故當噶爾丹既滅即撫
安諸部並予生全遺孽策妄阿喇布坦亦得
以乞命假息雖天覆地載何以加茲乃犬狼
異性虺蜴難馴
聖明雖示包荒情偽早已洞灼至是遣人至青海聲言
欲征第巴即奉
聖祖仁皇帝諭曰此特張虚聲欲觀青海之動静耳且
言此事雖小將來大有關係因舉漢趙充國
所奏屯田事勅所司留意伏觀充國三疏先
言明德除害繼言以全取勝末言以計為本
凡其指陳籌畫悉範圍於
廟謨睿略之中厥後逆酋不靖興師致討决幾制勝無
一不如
聖算
世宗憲皇帝誕紹
天威載申撻伐我
皇上纘
兩朝之丕烈運獨斷之
乾符直掃伊犁蕩除宿慝
威行
德屇遠薄西極為振古以來史冊所罕覯而
聖祖仁皇帝于小醜萌芽之初蓋不啻燭照而數計
顯謨寳訓啓我
聖功非天下之至神其孰能與於斯乎
四十年春正月戊午
青海厄魯特台吉戴青和碩齊察罕丹津率部
歸附封為多羅貝勒
冬十一月癸卯
厄魯特策妄阿喇布坦遣使入貢宴賚如例
四十四年秋八月庚申
上視廵塞外
車駕所臨閱諸部孳生牛羊馬匹及編入左翼四旗察
哈爾巴爾虎厄魯特各蒙古生業諸部人等皆
列廬帳擕婦子捧羊酪等物跪迎
聖駕厄魯特蒙古奏曰我等原係負罪不赦之人蒙
皇上如天好生特為免死又霈洪仁編入旗伍安插遊
牧賜以牲畜五六年間孳牧繁息生計豐饒
隆恩如此不能仰報於萬一也
十一月辛酉朔
命散秩大臣丹濟拉為扎薩克輔國公馳驛赴推河偕
内閣侍讀學士殷扎納偵凖噶爾信息
四十五年春二月辛丑
以色布騰巴爾珠爾為鎮國公婿
先是哈密遵
諭旨俘送噶爾丹逆子色布騰巴爾珠爾至京
上特赦其罪授一等侍衛至是以輕車都尉覺羅長泰
之女照鎮國公女例授為鄉君妻之
冬十月乙巳
命以擒假達賴喇嘛情事宣示大臣
先是達賴喇嘛卒第巴匿其事搆令厄魯特部
内互相仇殺又立假達賴喇嘛以惑衆且計毒
拉藏不死復逐之以是拉藏蓄憾發兵執第巴
殺之遂奏假達賴喇嘛先後情事
上命護軍統領席柱學士舒蘭為使往封拉藏為翊法
恭順汗令執假達賴喇嘛來獻至是
上諭大學士等曰前遣護軍統領席柱等往擒假達賴
喇嘛及第巴妻子時諸皇子及諸大臣俱言一假達
賴喇嘛擒之何為朕意以衆蒙古俱傾心皈嚮逹賴
喇嘛此雖係假達賴喇嘛而有達賴喇嘛之名衆蒙
古皆服之倘不以朝命遣人往擒若為策妄阿喇布
坦迎去則西域蒙古皆向策妄阿喇布坦矣故特遣
席柱等前去席柱等方到其地策妄阿喇布坦果令
人來迎以此觀之若非遣人前往則假達賴喇嘛必
已歸策妄阿喇布坦矣至西域回子及蒙古今衰弱
已極欲取之亦甚易但併其地不足以耕種得其人
不足以驅使且現今伊等已俱恪守法度是以不取
此等情事漢大學士及九卿等想俱未深悉爾等可
將朕諭示之翼日
上又諭曰昔達賴喇嘛存日六十年來塞外不生一事
俱各安静即此可知其素行之不凡矣後達賴喇嘛身
故第巴雖隱諱不言然觀其啟奏之詞非昔日達賴
喇嘛語氣朕是以知其已故遣使細訪乃盡得欺詐
之狀自達賴喇嘛故後第巴遂教噶爾丹各處妄行
生事矣
十二月丁亥
駐劄西寧喇嘛商南多爾濟奏報拉藏執送假
達賴喇嘛赴京
護軍統領席柱等至西藏令拉藏執假達賴喇嘛
赴京拉藏恐離衆喇嘛心不從席柱等奏
聞
上諭諸大臣曰拉藏今雖不從後必自執之來獻至是
商南多爾濟奏入果如
聖算衆皆驚服尋理藩院奏言假達賴喇嘛行至西寧
口外病死假達賴喇嘛所行悖亂今既在途病
故應行文商南多爾濟棄其尸奏入
上從之
五十二年夏四月乙亥
增修憲書
欽天監奏言據理藩院開送厄魯特貝勒阿寳
輝特公羅卜藏喀爾喀六十五旗哈密扎薩克
額敏厄魯特王策凌旺布公多爾濟塞卜騰毛
海等職名依新圖推算其所居地分共十七處
應於憲書内增刊頒發得
旨庫倫鄂摩竒齊格訥洪郭羅阿濟爾罕此二處著裁
去餘如議
五十四年夏四月辛未
命遷里塘瑚畢勒罕
先是青海右翼貝勒戴青和碩齊察罕丹津等
奏稱里塘地方新出瑚畢勒罕實係逹賴喇嘛
轉世求予册封其從前班禪胡土克圖及拉藏
汗題請安置禪榻之瑚畢勒罕非實奏入
上以伊等皆顧實汗子孫欲使共相和睦若留此瑚畢
勒罕於青海恐其弟兄或起爭端
特遣侍衛阿齊圖等往諭令送里塘之瑚畢勒罕至京
又遣主事衆佛保往班禪處問彼瑚畢勒罕之
真偽尋戴青和碩齊察罕丹津等奏請俟來秋
送至京師
上命將里塘瑚畢勒罕暫住西寧口内寺廟至是侍衛
阿齊圖疏言主事衆佛保回稱據班禪以里塘
瑚畢勒罕為假而戴青和碩齊察罕丹津等堅
求親往班禪處詢問真偽奏入得
旨下所司議理藩院議曰應令阿齊圖等傳集青海兩
翼諸貝勒台吉等於會盟處宣布
皇上德意并以班禪所賚印文示之令遷瑚畢勒罕住
紅山寺尋侍衛阿齊圖奏言臣等至會盟處傳
集青海兩翼諸貝勒台吉等宣諭
上意貝勒塞卜騰扎爾等皆言應如
聖旨而貝勒戴青和碩齊察罕丹津等仍諉云瑚畢勒
罕年幼未出疹痘且今歲不宜遠行奏入
上命議政大臣等議奏隨議覆應行文阿齊圖暫駐西
寧偵探信息
上從之
己卯
命議哈密設備事宜遣吏部尚書富寧安等馳驛赴軍
甘肅提督師懿德奏言四月初二日哈密扎薩
克達爾漢伯克額敏報稱厄魯特策妄阿喇布
坦遣兵至其北境侵掠五寨初三日又報稱賊
兵於三月二十五日抵哈密城下臣檄肅州總
兵官路振聲領兵先赴哈密臣俟出厰馬調集
即率兵往援奏入得
旨策妄阿喇布坦遣兵侵掠哈密肅州總兵官已領兵
往救應再發西安滿洲兵三千總督標下營兵二千
甘肅提督標下兵亦酌量派出星急前去救應再行
文青海左翼及喀爾喀扎薩克等各令防備著議政
大臣會同理藩院大臣速議具奏議曰西安滿洲兵
令將軍席柱與副都統一員帶領總督標下兵
令副將一員帶領甘肅提督亦令帶領標下兵
於文到三日内啟行軍行所在兵馬錢糧令西
安廵撫永泰沿途料理此三處兵應令大臣一
員前往調遣選厄魯特巴爾虎大臣侍衛等隨
行以備偵探西寧嘉峪關兩路各設臺站每臺
派筆帖式一人西寧青海等處事務令侍衛阿
齊圖等暫駐西寧料理青海左翼與哈密相近
貝子阿喇卜珠爾與噶斯路相近西寧及四川
松潘與青海相近諸路皆應行文各令整備方
今甘肅兵丁俱調出口應調凉州兵之半至甘
肅要路防守再策妄阿喇布坦既侵哈密或潛
至喀爾喀邊境亦未可定應派大臣一員前往
傳諭喀爾喀並厄魯特王策凌旺布公多爾濟
塞卜騰毛海輝特公羅卜藏等各令設備得
旨如議今總兵官路振聲現率標兵前往路振聲係諳
練行間之人朕所稔知如策妄阿喇布坦兵少此兵
足以制之彼若擁衆而來我兵似覺不足必須詳加
籌畫相機而行著速行文提督至爾等所議三處兵
派一大臣總統調度此兵乃西安將軍所管之兵將
軍親往不便又令大臣管轄應派一能辦事大臣與
將軍公同商酌而行着吏部尚書富寧安馳驛前往
派新滿洲侍衛十員前往效力現派法瑙著隨富寧
安前去祁里德原係大臣著授為散秩大臣馳驛前
往推河亦派新滿洲侍衛前往著將尼牙韓楚婁徵
額派出隨去厄魯特巴爾虎侍衛官員亦令挑選帶
往
庚辰
命右衛鄂爾多斯等兵預期設備並㨂發八旗察哈爾
等兵往歸化城
上諭議政大臣等曰策妄阿喇布坦作何舉動雖不得
知其實其到我哈密地方便不可為虚彼若傾國而
來勢有萬餘我一總兵之力微有不足不可不預為
周備也應著右衛兵即刻預備八旗察哈爾厄魯特
巴爾虎兵内挑選千名發往歸化城如用右衛兵時
令其一同前往鄂爾多斯及厄魯特阿寳額駙之兵
亦應令預備一同前去著詳議具奏議曰選右衛兵
三千令將軍費揚古預備選八旗察哈爾厄魯
特巴爾虎兵一千令總管鏗特傅爾丹常濟保
阿禮渾等管領速往歸化城如用右衛之兵一
并遣往其右衛察哈爾兵給與六月食米錢糧
撥鄂爾多斯兵二千令王董羅布貝勒甘珠爾
管領又厄魯特貝勒額駙阿寳兵五百歸化城
土默特兩旗兵一千令都統新泰副都統齊式
預備諸軍皆屬將軍費揚古統理兵馬事務再
派大臣一員與將軍費揚古一同籌畫辦理得
旨現有將軍費揚古且不必派大臣若嗣後有事著都
統新泰為將軍參贊餘如議
議增設八旗馬駝
上諭議政大臣等曰八旗馬匹俱已出厰著照出厰馬
數令佐領殷實之家並該佐領人公派拴養照常給
發錢糧目下雖稍覺煩難後來究竟有益如有行動
則從此騎馬前去一到口上彼處之馬又到諸凡便
益著詳議其拴養駱駝之處并著詳議具奏尋議政
大臣等議覆八旗出厰馬一萬四千九百十四匹
駝七百九十一隻今依出厰馬駝之數每佐領
下添設馬十七匹八旗共添駝七百九十一隻
交八旗飼養照例給發錢糧奏入得
旨如議其有不能添設之佐領著借與庫帑
辛巳
訓諭尚書富寧安
富寧安以
命往軍前奏請
聖訓
上曰朕以爾堪信任故命爾前往軍中凡事俱宜詳慎
若離朕相近猶可指授調遣今相隔甚遠遇有倉猝
即馳驛傳送亦多需時日軍機大事不宜遲緩爾至
彼有應調遣之事不必請旨即與將軍席柱商酌而
行董大成吳坤亦著隨往
甲申
賞䘏擊敗策妄阿喇布坦官兵
先是策妄阿喇布坦遣兵至哈密北境侵掠五
寨抵其城下至是提督師懿德奏言駐防哈密
遊擊潘至善筆帖式常保住等於三月二十六
日率領官兵二百餘人同哈密伯克額敏擊敗
策妄阿喇布坦兵於哈密賊退駐城南二十里
外奏入得
旨官兵甚少輙奮往争先殺退二千餘賊深為可嘉所
有在事及受傷陣亡官兵哈密兵應行賜䘏之處該
部速議具奏尋兵部議覆應遣臣部司官及理藩院
司官各一人於甘肅廵撫處領帑銀一萬五千
兩賫往哈密賞賜伯克額敏遊擊潘至善以下
及陣亡受傷兵丁等其應行議敘員弁及加恩
兵丁一併查明議奏奏入
上從之
𫝊諭哲卜尊丹巴胡土克圖
上諭議政大臣等曰哲卜尊丹巴胡土克圖處著派賢能
司官一員馳驛前往諭以策妄阿喇布坦兵二千前
來哈密被我遊擊潘至善等領二百綠旗兵並伯克
額敏盡行擊敗殺九十人生擒三人再令胡土克
圖速遣人前往策妄阿喇布坦處去云中國至聖皇
帝大沛仁恩欲天下共享太平爾無故發兵被駐劄
哈密二百綠旗兵及哈密回子盡行擊敗今既敗北
如何度日何不速遣使至皇帝前跪請伏罪爾若不
如此懇求必加天討衆生靈亦遭塗炭現在滿洲蒙
古漢人並喀爾喀厄魯特各處兵俱已整備我係出
家人但為衆生憐惜性命兼念舊好差人指示爾當
作速跪請伏罪無貽後悔等語撰寫呈覽具奏發往
丁亥
命調黑龍江打牲索倫達呼里喀喇沁兵
上諭議政大臣等曰著派黑龍江兵五百名並打牲索
倫達呼里兵五百名三處喀喇沁兵一千名每人各
帶長鎗鳥鎗其黑龍江及打牲索倫達呼里兵著從
口外往歸化城去喀喇沁兵著乘自有馬匹從本處
起程其口糧到瑚坦和碩再支領倉米倘糧不足著
支領唐三營倉米於八旗出厰馬匹内給喀喇沁兵
每人馬二匹如同歸化城察哈爾並右衛預備之兵
發往推河地方駐劄則不拘何處俱可去得著議奏
議曰右衛察哈爾歸化城兵已經預備應令將
軍費揚古於文到日率領啟行所調黑龍江索
倫達呼里喀喇沁兵令其陸續即往推河其厄
魯特額駙阿寳及鄂爾多斯兵亦令至推河聽
將軍費揚古調遣奏入得
旨喀喇沁兵著格勒爾帶往侍衛色楞授為副都統前
去黑龍江兵著副都統白濟帶往索倫達呼里兵著
總管布珠並哈特虎之子伊禮布帶往
上又諭曰喀喇沁兵行期甚速路復遥遠著侍郎覺和
托一等侍衛色楞攜内帑一萬兩速往賞賜
己丑
籌度三路進勦事宜
上諭議政大臣等曰朕經歷軍務年久且曾親統大兵
出塞征討凡行兵機務靡不周知今欲用兵兵非不
敷但慮路遠運餉殊難誠能輓輸無悞令全軍得至
策妄阿喇布坦之地朕心始慰此兵多係從前在招
摩多烏蘭布通屢經對敵之兵且人人懷報效之志
若策妄阿喇布坦來戰不論何地制勝有餘再若由
噶斯路進兵一萬赴伊犁河源抵彼巢穴由哈密吐
魯番進兵一萬由喀爾喀進兵一萬前至博克達額
林哈畢爾噶地方如此三路進勦料必成功但其間
進止又在臨時相機而行未可預定爾等雖未身歷
軍旅既為國家大臣於議此等要事時當詳審籌度
務合機宜非可視同泛常也
甲午
肅州總兵官路振聲摺報策妄阿喇布坦兵遁
路振聲奏言臣領兵兼程前往哈密於本月十二
日至額爾特穆爾地方去哈密百二十里據
哨探人來報哈密人聞
天兵來援老幼懽忭策妄阿喇布坦兵聞信已於初七
日悉衆潛遁奏入報
聞
加敘擊敗策妄阿喇布坦綠旗官兵
上諭兵部曰遊擊潘至善率領綠旗兵二百人擊敗策
妄阿喇布坦二千餘衆當此承平日久兵革休息時
乃倉猝間能如此奮勇直前殊為可嘉前雖諭令賞
給朕心猶為未足今再加恩將此二百名兵丁各給與
把總劄付其中陣亡兵丁十餘人亦給與把總劄付
准伊妻子食俸著速議具奏尋兵部遵
旨議覆遊擊潘至善等均應越等陞用奏入
上從之
命傳諭各路進勦官兵
上諭議政大臣曰著遣侍衛一人速往諭喀喇沁此進
勦兵丁路途遥遠可俟料理齊備啟行其調來黑龍
江索倫達呼里等兵可將策妄阿喇布坦兵戰敗逃
去情形傳諭之祁里德處亦遣司官一人往諭令衆
喀爾喀知之厄魯特額駙阿寳輝特公羅卜藏兵即
著此司官差人往諭令其前往哈密駐劄
乙未
定西陲用兵之策
我
世宗憲皇帝時為和碩雍親王是日與
皇三子和碩誠親王入見
上籌及邊事
世宗憲皇帝奏曰當日天兵誅殛噶爾丹時即應將策
妄阿喇布坦一同勦滅因伊畏罪懾服備極恭順是
以特賜生全今乃漸漸狂悖居心險詐背負
聖恩種種不恭至於侵擾我哈密干犯王章於國法難
以寬貸自當用兵撲滅以彰天討
上深然之
(臣)等謹案天討有罪爰制五刑負固不服乃
申九伐仰惟我
國家撫有方夏幅員式廓西北四十九部自定鼎
以來畏威懷德備沭
深仁並隸編氓撫如戸闥厄魯特種類界連喀爾喀
及喀密諸城堡名為遐裔實同近疆彼漢帝唐
宗所謂勤兵遠略固非今日之形勢也噶爾
丹梗化陸梁罔辭於罰我
聖祖仁皇帝三駕親征
天戈所麾如摧枯朽渠魁底罪爰宥脅從
恩威並施覆載同量乃策妄阿喇布坦猶復自外生
成敢行不逞擾我哈密自當大申撻伐勦除
醜類為永遠敉寧計時
世宗憲皇帝尚在潛邸建策興師允符
聖指
文謨
武烈
兩朝一揆煌煌乎顯承之丕訓也
命籌覈糧餉詳議三路進兵事宜
上諭議政大臣等曰軍中糧務甚屬緊要前勦噶爾丹
時曾由兩路運米至翁金河乃已經熟識之地而推
河與翁金甚近又從前兩路所運之米至回軍時尚
未用完度今所用錢糧最多不過三四百萬可以足
用著戸部動支正帑運送軍務乃係大事著遣司官
二員分往富寧安祁里德處令公同商議策妄阿喇
布坦兵已大敗而去今若三路進兵或即行進勦或前
逼近彼處遣使招降著富寧安與將軍提督總兵官
祁里德與喀爾喀汗王台吉等各詳議具奏喀爾
喀汗王台吉等若自度兵力可以進勦固善或再助
以我兵及黑龍江索倫達呼里兵更為妥當再西安
甘肅廵撫處著將河東鹽課銀四五十萬解往
上又諭曰殺虎口籐牌烏鎗綠旗兵六百名著副將帶
領前往推河令將軍費揚古統領
上又諭曰噶斯口著先派滿洲綠旗兵各一千前往駐
防令富寧安就隨去官員内揀一人率領前往
平定凖噶爾方略前編卷一
