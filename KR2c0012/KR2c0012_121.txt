平定準噶爾方略正編卷六十七
乾隆二十四年春正月庚寅
恩諭加增甘省運價辦給營驛糧料各事宜
上諭大學士曰甘省承辦軍需一切糧料草束食物
等項採購既多價值未免增長所有額支運脚亦
恐不敷前已屢經降旨節次量為增給而肅州安
西一帶市集尤為稀少料草辦理為艱宜加渥恩
用昭體恤著將該省運送賑糧兵糧脚價均照輓
運軍糧之例一體增給其肅州安西塘驛應差馬
匹及中路自高臺縣至涇州等二十一州縣北路
自中衛縣至靈州六府廳州縣所管塘驛馬匹俱
暫停折支料草乾銀著照例日給本色以資飼秣
俟軍務告竣仍舊支給折色再涼莊滿營採買糧
料草束及寧夏滿營官員應需粳米並著查明照
依時價採買供支該督撫其妥協經理毋任胥吏
從中侵蝕轉致滋擾
癸巳
宣諭雅爾哈善罪狀即行正法
王公滿漢文武大臣等奏言臣等遵
旨審訊雅爾哈善爾受
皇上重恩身為將軍不能盡力𠞰賊當逆賊霍集占
敗入庫車時任其脫逃不親身追𠞰又順德訥
疎脫霍集占之處不早據實情參奏逐一訊問
據供雅爾哈善受
恩深重當逆賊遁入庫車不能乘機擒獲及順德訥
夜聞賊逃不即追捕即應嚴參治罪一面領兵
親往追擒乃更隱忍不發及賽里木回人供出
始行參奏實繫糊塗希圖掩飾罪無可辯臣等
復將伊在軍營種種乖謬貽誤之處逐一嚴訊
雅爾哈善俯首無辭惟稱實無可辯等語查雅
爾哈善奉
命𠞰賊自應奮勉從事乃進兵之初全無紀律以致
綠旗兵沿途脱逃及病故者無可稽查及至庫
車以八九千官兵圍守一城閱三月之久
皇上天恩未加譴責乃雅爾哈善喪盡天良反示意
順德訥有不論功成與否得一空城亦可報命
之語且惟知安坐營帳並不親行督率巡查雖
據狡供巡查數次而質之侍衛德爾森保則實
止一次至聽信綠旗謬計挖掘地道反為賊所
覺傷損士卒逆賊霍集占等出入庫車毫無知
覺及賊首遠遁又不領兵追捕迨來降回人供
出知難掩飾始將順德訥參奏欺罔之罪尤為
重大又庫車頭目阿卜都克勒木潛逃所餘老
弱出降雅爾哈善猶未入城撫定領兵數月老
師糜餉失機僨事死不蔽辜應請
旨將雅爾哈善即行正法以昭炯戒奏入
上諭大學士曰雅爾哈善以將軍征討回部乃自進
兵庫車以後種種玩悞乖張失機僨事為從前行
師失律諸臣所未有是以將伊拏解來京自軍興
以來問夜旁午事事皆朕親理委曲莫不悉知即
其罪狀昭著亦不待再加鞫訊始抵於法實因伊
貽悞軍國大事欲令大廷廣衆服刑示儆所以彰
國憲而昭炯戒乃朕逐欵詰問伊雖一一俯首無
辭而猶然靦面求活竟自舉達爾黨阿哈達哈之
例冀以披甲效力豈知人世間不知羞恥之人竟
有至於如此者試問伊獲罪情節與彼二人同乎
即彼二人之從寬亦出於朕耳豈人臣所可示以
為例乎則知伊之本心原出於怯懦延悞即使獲
罪謂有例可援不失為曾作大臣之人仍然保守
家業妻子耳此其心尚可問乎今據王公大臣等
公同集訊合詞請旨正法使雅爾哈善之罪尚有
一綫可原朕固不因王公大臣等有此陳奏然後
明正典刑似此萬難寬宥之人亦不待衆論僉同
游移從事也且雅爾哈善之老師糜餉安坐縱賊
前後情節俱係伊隨時自行奏報經朕一一親覽
洞燭者其恇怯因循居心欺罔之處實難枚舉毋
論沿途不能約束兵丁任意逃竄及聽信綠旗陋
說輕挖地道傷損弁兵全無馭衆敵愾之道乃至
身任閫師遇事高居簡出對敵則藉稱憑高瞭望
並不親身督戰守壘之兵戒嚴數月亦不親往巡
視及庫車頭目潛遁餘衆出降又不親往經理阿
克蘇回衆輸誠内附並不前往受降迨聞兆惠將
至意慮分功始欲進發而卒又不果有一於此尚
得謂之有人心者乎然其罪之最不可逭者一在
霍集占竄入庫車則姑付之於不知且寬其西逸
之路不至追捕又明知順德訥之玩賊養奸而不
即參奏直至賽里木降人供出方以一奏諉罪一
在庫車賊黨阿卜都克勒木等尚未盡去即不力
督攻取授意順德訥有得一空城亦可報命之語
則又屬何心乎此而不正其罪置國法於何地國
家軍旅重寄凡在臣工無不當奮勇自效大臣中
果有勤勞懋著者朕無不加以殊恩顯秩用示鼓
勵若如雅爾哈善之貽悞至此實出情理之外總
因前此永常策楞玉保三人以道斃漏網未經解
京明正典刑是以雅爾哈善一無忌憚乃至引達
爾黨阿哈達哈之例以自處則為簧鼓之說者可
知朕之執法為寬乎為嚴乎雅爾哈善罪案已定
即再加之刑訊亦不過恬不知恥苟延旦夕耳朕
實為衆愧之亦不忍再加刑訊矣著阿蘭泰達青
阿會同法司前往監視將雅爾哈善即行正法夫
信賞必罰乃人主用人行政之大權若不謹持成
憲何以整肅軍紀此不得已之苦心王公大臣等
當共體此意者朕亦無可引咎惟增憤懣而已將
此宣諭知之
命賞侍衛德爾森保碩通銀各五十兩達呼里鏘喀
保岱三保銀各三十兩治裝馳驛前往西路軍
營
甲午
定邊右副將軍富德疏奏兵抵阿克蘇日期
富德奏言臣於十一月十一日自烏魯木齊起
程十二月十六日至阿克蘇舒赫德努三等於
本月初四日起程相隔不遠臣輕騎晝夜趲行
不過五六日即可追及其解送馬駝口糧等事
飭交副將定柱辦理臣即於十七日起程再臣
隨行之吉林馬甲綽卜泰久在軍前招降右部
哈薩克塔什罕回人等頗屬效力請委署額外
驍騎校遇缺即補奏入報
聞
丙申
諭定邊將軍兆惠等辦理糧餉等事宜
上諭軍機大臣曰據清馥奏稱趕送軍需牛羊較米
麫可省駝隻但滿洲索倫蒙古等習於肉食綠旗
兵則不能至回人米糧若多買則價必昂請於牛
羊外仍將米麫銀兩減半運送等語所奏殊不曉
事昨據舒赫德奏現備米糧牲隻已敷萬餘人兩
月之食其陸續趲送之項計可支數月又多運銀
兩緞布向回人購辦斷無不能至六月之理至六
月則自當竣事即再需數日新降各回城種植亦
已成熟足資接濟清馥並不詳籌熟計徒謂糧運
艱難總無善策則一事亦不可行豈有因此撤兵
之理似此空言無實轉致搖動衆心有何禆益已
傳旨申飭可傳諭兆惠等所有軍營糧餉仍照節
次章程酌量辦理並將現在情形作速奏聞又
諭曰清馥奏稱北路喀爾喀蒙古等時將牛羊由游
牧送至巴里坤貿易請派大員向喀爾喀及達里
剛愛等處採買送往軍營等語軍興以來所購蒙
古等牲隻頗多伊等一聞官買即非情願往往藏
匿現在軍營口糧儘足應用所請可不必行或俟
伊等與商民交易再向商民買取則轉運獲利來
者必多陸續解送似尚有益但仍不可明示商民
恐蒙古等妄生疑畏裹足不前可傳諭清馥妥協
辦理再所奏因運送軍需取用商駝二十五隻每
隻折價銀二十兩等語恐未及伊等原值著再加
銀三兩即行支給如己回原籍可行文黃廷桂務
將該商查出補給毋任胥役侵蝕
丁酉
參贊大臣舒赫德等疏奏和闐等城固守情形
舒赫德等奏言十二月十三日據侍衛齊凌扎
卜噶布舒散秩大臣伯克鄂對等報稱逆賊霍
集占遣賊黨阿卜都克勒木等六百餘人自十
一月二十六日以後往來和闐之額里齊哈喇
哈什等處侵犯城池搶劫村堡現同衆伯克等
悉力拒守擊退賊衆將陣亡得傷官兵職名及
額里齊等六城大小伯克職名戸口糧石牲隻
數目開單呈報臣等移咨齊凌扎卜等令其同
心固守以待援兵嗣後情形即報知阿克蘇辦
事大臣永貴等具奏謹將臣等咨文及原文二
件繕錄進
呈奏入
上諭軍機大臣曰據舒赫德等奏稱侍衛齊凌扎卜
噶布舒散秩大臣伯克鄂對等安撫和闐等六城
擊敗霍集占所遣賊黨等語齊凌扎卜等奮勉效
力深屬可嘉伯克鄂對近已加恩賞給公品級著
賞銀一百兩仍交部議敘齊凌扎卜賜號穆爾德
木圖巴圖魯賞銀一百兩噶布舒賞銀五十兩俱
授為二等侍衛陣亡之察哈爾奬賞藍翎侍衛鄂
博得傷之索倫署防禦布特木濟馬甲那蘇圖俱
著交部照例分别議敘議卹得傷之回兵等著交
將軍兆惠酌量賞給以示鼓勵又
諭曰侍衛齊凌扎卜等據伯克阿什默特阿卜都哈
里克等將和闐等六城大小伯克職名戸口糧石
牲隻數目列單呈報誠悃可嘉著賞給伯克等大
荷包各一對阿什默特阿布都哈里克俱著賞給
三品職銜戴孔雀翎其餘伯克等有應賞品級者
著兆惠等查明具奏其防守丕雅勒瑪卡倫之喀
爾喀衮楚克回人伊斯邁拉和卓偵探賊信之索
倫布特木濟領催烏巴什回人愛達爾等亦酌量
賞給鼓勵其回人薩里克聞係霍集占妻父今遣
人誘脅額里齊哈喇哈什等城伯克等殊屬可惡
併傳諭兆惠等將薩里克務行拏獲解京勿致兔
脱
命四川總督開泰協辦陜甘事務
上諭大學士曰黃廷桂偶感風寒尚需調治現在軍
需緊要著開泰馳驛前往協同辦理俟黃廷桂病
體痊愈開泰即由該處仍回四川總督之任
己亥
恩卹故大學士伯陜甘總督黃廷桂
上諭大學士曰大學士伯管陜甘總督黃廷桂忠誠
敏達幹練老成歷任封疆勤勞懋著西陲用兵以
來籌辦軍需備極勞瘁一切規畫機宜動與朕心
脗合數年來轉運糧馬事事精詳妥協毫不累民
内地不知有軍興之費厥功甚鉅倚毗方深是用
疊加寵錫晉爵賜金以彰勞績昨據蔣炳奏伊在
涼州偶感風寒力疾視事舊恙增劇即命福隆安
同御醫馳驛前往診視以冀速痊遽聞溘逝深為
震悼覽其遺疏當彌留之際尚拳拳以西師垂竣
籌辦軍儲為念益見體國奉公赤忱罔斁不知聲
與涕俱難以自禁即著福隆安前往奠醊賞銀一
萬兩交地方官料理喪事並准入祀賢良祠其伯
爵即令伊子承襲所有應得卹典仍著該部察例
具奏又
諭曰故大學士伯總督黃廷桂現已降旨賞賜銀兩
令該省地方官經紀其喪靈柩起程時所過地方
文武員弁俱著出城奠醊并派員沿途加意照料
護送回京
辛丑
授甘肅巡撫吳達善為陜甘總督
上諭大學士曰陜甘總督員缺著吳達善補授甘肅
巡撫員缺著明德補授吳達善未到之前總督印
務即著明德暫行護理
命陞賞護送漠咱帊爾之藍翎侍衛關達色等
上諭軍機大臣曰藍翎侍衛關達色前鋒索諾木扎
卜護送漠咱帊爾來京甚屬奮勉著授關達色為
三等侍衛索諾木扎卜為藍翎侍衛索諾木扎卜
仍賞銀三十兩前往右衛休息數日由彼迎候漠
咱帊爾護送回伊所部回京之日賞給官房數間
令其居住
壬寅
諭定邊將軍兆惠等通信布魯特事宜
上諭軍機大臣曰據玉素富奏稱遣往布魯特之侍
衛布占泰轉回伊於十一月十八日至布魯特邊
界之阿特巴什聞逆賊霍集占差人請兵即向車
里克齊之子策里木伯特議擒賊黨并派兵協𠞰
據告稱伊等游牧係明伊勒哈辦理及前往曉示
又據稱來人已經逃走游牧人少不便調發欲往
瑪木特瑚里處因嶺雪甚大難於行走等語據布
占泰所告是布魯特人等並未出兵前搶掠喀什
噶爾所屬之英噶薩爾城係何處之兵可傳諭兆
惠等訪察遇便奏聞再逆賊霍集占等若尚未擒
獲需布魯特協助即傳旨曉示車里克齊等以霍
集占倘逃至爾處自當縳獻或需爾等協助亦當
乘大兵威勢多所俘獲且可雪前仇車里克齊入
覲遄歸亦諭清馥定長等於巴里坤一路留心傳
旨并將伊等言語若何作速奏聞
癸夘
諭甘肅巡撫明德等解送馬匹事宜
上諭軍機大臣曰吳達善補授總督用明德為甘肅
巡撫自應感激朕恩一切盡心辦理現在軍需孔
亟吳達善尚未到任凡糧餉馬駝器械何一不當
籌畫昨據官長保等奏報選派達什達瓦兵丁五
百名於本月初十日至拜達里克擬由烏里雅蘇
台取道徑往烏魯木齊前抵阿克蘇等語現在涼
州解送馬匹俱由巴里坤前往官長保即由哈卜
塔克拜塔克前赴巴里坤收領馬匹送至阿克蘇
此項馬匹曾派副都統富景伊柱解送伊等亦前
往巴里坤候官長保到日會同商辦即行起程俱
著傳諭知之
諭陜甘將軍提鎮等奮勉協辦軍需
上諭軍機大臣曰現在進𠞰葉爾羌糧餉馬匹最關
緊要前經黃廷桂董率綜理不遺餘力籌畫始有
成規今印務交明德接管已傳諭令其實心實力
遵循妥辦但各該將軍提督總兵等向因黃廷桂
調度諸務就緒倘明德接管或稍有因循推諉及
各分畛域不能彼此協力襄事則伊等罪由自取
恐難曲貸著通行傳諭伊等俱係大員一切軍需
經明德督飭辦理者仍如黃廷桂存日共相奮勉
以濟軍務毋以玩悞取咎
甲辰
諭派出備𠞰綠旗官兵駐吐魯番聽調
上諭軍機大臣曰吳達善奏稱現調綠旗兵五千名
俟至吐魯番會同定長等酌議挑選調撥再照例
支給賞銀等語著傳諭定長等此次派出兵丁五
千名專備五月進𠞰之用伊等暫駐吐魯番聽候
將軍兆惠調撥若派令進𠞰定長等即照例給賞
起程或軍前不需調用即令其屯田不必照進𠞰
兵丁之例亦傳諭兆惠知之
諭三等侍衛達爾黨阿等搜捕藏匿賊黨
上諭軍機大臣曰昨命官長保等帶領達什達瓦兵
丁五百名至巴里坤同富景伊柱護送馬匹前往
阿克蘇可傳諭達爾黨阿哈達哈伊等所領西安
滿洲兵二千名亦前往巴里坤會同官長保等行
走計此時阿克蘇前進之兵已抵葉爾羌會合將
軍等擒獲賊首但賊衆敗走必分道逃匿而從逆
之沙喇斯瑪呼斯等或未能盡𠞰偷越山嶺仍回
舊游牧藏匿致侵擾屯田處所亦未可定達爾黨
阿等當詢問熟識路徑之厄魯特於幽僻可藏之
地俱派兵搜捕遇有賊黨盡行𠞰除俾地方永遠
寧謐亦傳諭兆惠知之
丙午
哈薩克阿布勒瑪木比特阿布賚等所遣使臣
俄羅斯蘇爾統等來朝
上御正大光明殿俄羅斯蘇爾統等行禮畢
命坐
賜茶是晚於山高水長
賜觀火戲
阿克蘇辦事侍郎永貴等疏奏和闐烏什各城
信息
永貴等奏言十二月二十日侍衛齊凌扎卜噶
布舒納爾布散秩大臣鄂對等報稱自葉爾羌
前來賊黨鄂斯璊塞頗爾等領衆六百於十一
月二十六日至哈喇哈什額里齊中間屯駐屢
次攻城因兩處騎兵共五十餘名不能互相策
應聞賊有往葉爾羌添兵之信請調發騎兵數
百名以壯聲援等語臣等行文烏什之貝子玉
素富得馬二十匹副將定柱在阿克蘇得馬四
十匹尚不敷用擬於哈密續送軍營馬一千餘
匹内酌量扣辦將來黃廷桂續辦馬三千匹至
阿克蘇時應請扣留一千匹以備調撥又十二
月二十四日阿克蘇伯克博羅特等告稱本月
二十日阿克蘇西南之克勒費音被賊掠去四
人内一人呼圖魯克得脱識賊人密爾托遜即
克勒費音之人從賊往喀什噶爾其母尚居原
處擒來詰問據供伊子隨波羅泥都圖取烏什
差來探聽等語臣等曉示各城以賊人未知大
兵陸續進發妄行生事自可計日𠞰除一面遠
設卡倫瞭望并行文玉素富預作准備并將密
爾托遜之母即行正法奏入
上諭軍機大臣曰永貴等奏稱賊黨鄂斯璊塞頗爾
阻截額里齊哈喇哈什要路請派馬兵數百名協
𠞰又稱波羅泥都有圖取烏什之信等語烏什距
阿克蘇頗近駐兵亦少賊人欲圖攻取之言雖未
可全信而安撫回衆防守城池自屬要務内地續
送馬匹到日自應酌量扣留派兵發往至和闐前
已派兵五百名若尚未起程且先發往烏什或賊
人來信係屬虚傳再往和闐防守可也
參贊大臣阿里衮疏奏自阿克蘇起程日期
阿里衮奏言臣押送馬駝於十二月二十五日
至阿克蘇計馬二千匹尚可趲行者一千八百
有奇駝七百五十隻可趲行者七百二十隻有
奇餘即於阿克蘇牧放備用臣與副都統鄂博
什等領兵六百餘名辦給行糧即於二十六日
起程奏入報
聞
丁未
勅諭布魯特車里克齊等協擒逃賊事宜
皇帝勅諭布魯特車里克齊等近據將軍大臣等奏
稱差往爾等游牧之侍衛布占泰曾見爾策里木
伯特及明伊勒哈等知爾等游牧人少且牧放牲
隻又值冬寒雪大不能發兵等語朕洞悉情形已
降旨傳諭爾等以極邊藩部慕義歸誠特欲共享
安樂且將軍大臣此時應已成功爾等派兵與否
無甚關係但逆賊波羅泥都霍集占及附和之回
人厄魯特等為大兵攻𠞰有逃入爾等游牧者務
將著名首惡查拏縳送即可見感恩效力之忱朕
必重加恩賞又近差往右部哈薩克之章京納旺
等帶領使臣入覲途遇爾布魯特喀喇巴圖等差
往哈薩克之巴爾瑚圖告云厄魯特哈薩克錫喇
挈眷屬二十餘人逃入爾布魯特之薩雅克薩喇
巴噶什鄂拓克等語哈薩克錫喇係負恩背叛之
賊不可寬宥者今逃入爾等游牧似屬實情爾等
自應曉示該鄂拓克人等將逃賊夫婦即行拏送
其屬人不妨存留爾車里克齊等奉到諭旨即酌
量該鄂拓克距爾等游牧遠近或親往查拏或令
其擒送并傳示云若復如前隱匿則將軍大臣等
領兵親往搜捕該鄂拓克必致驚擾惟速為擒送
軍營將軍等奏聞定邀厚賞再我大兵昨進勦逆
回傳聞爾布魯特人等曾搶掠喀什噶爾之英噶
薩爾城波羅泥都轉回救應今爾游牧並無發兵
之說則此舉又係何人我兵正在攻取賊城此等
布魯特發兵搶掠以分賊勢甚屬可嘉朕欲加恩
奬勵爾等亦查明具奏此等布魯特皆爾同類伊
受朕恩爾等亦與有榮施也爾等其據實繕寫奏
章交沿途所遇駐劄大臣即為轉奏特諭又
諭軍機大臣曰勅諭布魯特車里克齊等之旨著傳
諭清馥即轉交車里克齊如有回奏即由臺站馳
遞若伊等業自巴里坤起程清馥處即由臺站速
行馳遞取其回奏轉奏
諭三等侍衛達爾黨阿等辦理續送馬匹
上諭軍機大臣曰據富景等奏稱涼州送馬二萬三
千匹於二月下旬可至巴里坤西安滿洲兵亦於
二月初旬可到等語此項兵丁馬匹全抵巴里坤
後計三月初旬始行進發及至阿克蘇則前進官
兵早已會合成功因傳諭兆惠酌量需用與否如
不需用即行文知會將兵丁撤回其馬匹留巴里
坤牧放可傳諭達爾黨阿等若接到將軍撤兵之
信所有官兵即用原來車輛馬匹乘載轉回將趕
送馬匹交與清馥令其加意牧放備用不可沿途
更换乘騎以致疲乏俱著傳諭知之
參贊大臣舒赫德等疏奏沿途詢問情形
舒赫德等奏言臣等進兵以來十二月十八日
至巴爾楚克收回索倫兵丁科闊勒岱阿拉善
察罕察哈爾喇什扎卜博爾啟四人據稱隨將
軍納穆扎爾等進兵被傷藏匿尋覓大營不得
沿途再遇賊人十餘同來六人内兩察哈爾被
擒又數次遇見步行之嗎哈沁等語臣等恐係
賊人偵探我兵問之總管噶岱默特據稱霍集
占等將沿途卡倫撤回此等回人皆從前埋藏
糧食遺棄什物者今暫來尋覓耳查兆惠進兵
之路水草原屬平常又經踐踏及賊人燒燬臣
等沿途詢問嚮𨗳等於二十日渡葉爾羌河二
十一日至額爾吉斯距軍營約八九日程期臣
愛隆阿曾經行走同噶岱默特為前隊捉生詢
問至巴爾楚克係通葉爾羌喀什噶爾總路岐
途錯出此外若安設臺站恐被賊搶奪因於相
去九十里之亨喇克以五十人設一臺有軍營
要事專差馳送不過五六日可至俟富德前來
應否再行安設酌量辦理奏入
上諭軍機大臣曰舒赫德奏稱路遇隨納穆扎爾進
兵之索倫阿拉善等被傷兵丁覓路轉回殊屬可
憫著將軍大臣等酌量賞給將來我兵會合若擒
獲霍集占等固稱竣事即使渠魁逃遁而回城盡
皆收服亦無難追襲惟一時不能就緒必暫回阿
克蘇則往返有需時日因思和闐各城去葉爾羌
頗近米穀有資且當賊人逃走之路或就近駐劄
和闐整頓兵馬再圖大舉似屬長策可傳諭兆惠
富德舒赫德等酌量情形會議具奏
諭阿克蘇辦事侍郎永貴賞給兵丁衣履事宜
上諭軍機大臣曰據蔣炳奏稱永貴咨取藍白布各
八九千疋及針線等物辦送哈密轉解庫車阿克
蘇等處備賞兵丁等語兵丁衣履殘敝官為辦給
事理宜然但軍營效力各兵自應一體恩恤若擇
其衣履殘敝者始行賞給即非均平之道或有情
願支領於鹽菜銀内坐扣還項尚屬可行惟不可
令其現交銀兩可傳諭永貴所辦賞項是否向有
成例及作何分賞之處聲明具奏
勅諭巴里坤辦事布政使清馥酌辦哈薩克使臣馬
駝
上諭軍機大臣曰據清馥奏稱辦理右部哈薩克使
臣起程計䭾載賜物衣裝及護送官兵口糧共需
駝九十隻又支給官兵使臣等每人馬二匹共需
馬一百三十餘匹等語所辦又屬錯悞哈薩克布
魯特人等原有騎來馬駝至巴里坤存留牧養始
從臺站更换赴京歸程之時仍應换給伊等乘騎
若因其初次入覲酌量添備亦應明白曉示令入
伊本境後即為發回何必盡從官辦伊等係極邊
藩部惟利是圖若不定以章程則自此來者日多
何以供給從前準噶爾來使回巢亦俱送至巴里
坤即更换原來牲隻並無官辦之例況此等請安
之微末人等乎清馥特聞知伊等到京後朕加恩
宴賚即如此辦理殊屬外任習氣可傳諭清馥曉
示哈薩克人等以官辦原無成例特因爾等初次
入覲酌量辦給嗣後只於巴里坤更换原來騎䭾
此項官馬駝至爾等境内時即交護送官兵等帶
回仍將如何添辦飭交之處具奏若此時業已辦
理起程即著定長照此曉示并飭知護送之侍衛
官員
庚戌
陜甘總督吳達善疏奏自哈密馳回甘肅日期
吳達善奏言正月十八日據布政使蔣炳報知
大學士伯總督黃廷桂於正月十一日病故伏
查現在滿兵陸續出關所調文武各官在甘州
涼州等處飼秣馬匹正需挑驗起解且恐沿途
供給官兵各員或聞督臣之信稍有懈弛臣隨
將哈密事務交五吉辦理即馳回甘肅查辦一
切俟新督臣到時仍往哈密辦事奏入得
旨汝此來甚是汝材器聲望實不及黃廷桂但若用
新人恐更不如汝熟路也故不得已即用汝為總
督汝其勉之但須實心實力效黃廷桂之居心行
事或能勝任亦未可知有黃廷桂在實可慰西顧
内地之憂一心專辦軍務今將並繫懷甘陜于寤
寐也汝知朕一片苦衷感發天良不存顧己之念
或不負任用之意然此際所最要者莫如鎮靜若
無事不然屬員見汝底裏稍形竭蹶悞事不淺勉
之勉之
辛亥
命喀爾喀親王桑寨多爾濟採買馬駝
上諭軍機大臣曰烏里雅蘇臺軍營馬駝近年需用
之處雖較前頗少但該處來往各部落人等甚多
且軍營坐卡各差仍需馬駝備用著交桑寨多爾
濟於喀爾喀庫倫地方採買馬匹駝隻約二三千
照依官價給銀由内部撥解
二月壬子朔
諭定邊左副將軍成衮扎布等酌量留撤北路官兵
上諭軍機大臣曰成衮扎布等奏稱北路所有索倫
兵六百餘名察哈爾兵九百餘名請交營總舒都
勒副都統職銜栢起等照例給予口糧陸續遣回
游牧所留滿洲喀爾喀綠旗兵一千三百名以八
百名看守烏里雅蘇台塔米爾倉庫以五百名駐
創布延圖等語北路現在無事兵丁在外年久索
倫察哈爾兵著照所奏撤回游牧布延圖無庸駐
兵五百著留三百看守倉庫其看守烏里雅蘇台
塔米爾倉庫之兵丁八百名著留六百各撤二百
名即同索倫察哈爾兵遣回原處布延圖兵丁亦
係暫駐今歲回部事竣即行撤回
駐劄闢展副都統定長等疏奏移設臺站
定長等奏言去年三月内大兵前進自托克三
取道伊拉里克博爾圖嶺過哈喇沙爾至庫車
安設臺站經兆惠富德等以嶺高雪大地多戈
壁應行移駐咨行又准永貴咨與阿里衮相會
時據稱由素巴什帶領馬駝尚不甚險且有水
草等語臣等即向吐魯番公素賚滿咨取熟識
路徑回人同遊擊達色等查勘得由托克三之
南素巴什一帶共設臺站五處可通特伯勒固
臺站内素巴什庫木什阿哈瑪烏什阿克坦三
處尚多水草阿克布拉克一處有駝隻可食之
草惟額爾吉齊一處無水因於山中掘得一泉
可供臺站人馬之用請將博爾圖嶺阿咱罕布
拉克和斯特勒克塔塔爾察罕通曲輝等臺站
撤回改駐謹繪圖恭呈
御覽再寧古塔兵丁雅呼係前從準噶爾脱出居住
安西之人今帶領哈薩克人等貿易事竣或遣
往軍營或令其進京應請
旨遵行奏入得
旨臺站自應留心查辦雅呼著送京發回原旗
癸丑
諭陜甘總督吳達善等辦送軍營馬匹牲隻事宜
上諭軍機大臣曰據明德奏稱前任督臣黃廷桂奏
明撥解阿克蘇馬一萬六千匹辦給西安滿洲兵
及達什達瓦兵丁馬七千匹送馬大臣官兵乘騎
三百五十匹俱挑選齊全擬交代總督印務後即
馳赴口外嚴加督察又阿拉善郡王羅卜藏多爾
濟捐輸羊五千隻送至鎮番縣業經收領等語又
據巴爾品等奏稱於鄂爾多斯扎薩克購得牛三
千頭羊四萬隻山羊八千隻貝勒齊旺班珠爾等
捐輸牛一千餘頭羊五千餘隻請親身送至寧夏
等語軍營馬匹牲隻所關緊要現在得馬二萬三
千匹牛四千餘頭羊五萬三千餘隻從前黃廷桂
辦解軍需悉心籌畫以故屬員奉法毫無貽悞可
傳諭吳達善等循照成規加意辦理定長永貴等
接辦轉解亦宜一體勤慎郡王羅卜藏多爾濟未
奉購辦之旨即願捐輸羊隻著加恩賞給大緞六
端大荷包一對小荷包六個齊旺班珠爾請將採
買捐輸牲隻親身解送著加恩賞戴三眼翎仍賞
大緞四端伊等捐輸牲隻俱著給與價值至所送
牲隻合之運往口糧及屯田收穫榖石已足敷軍
營官兵一歲之用毋庸另行籌辦俱各傳諭知之
命賞給哈薩克使人俄羅斯蘇爾統銀二百兩多遂
巴圖魯阿克塔木伯爾氐巴圖魯銀各一百五十
兩車里克齊等四人銀各一百兩伊氐等十八人
及隨僕三人銀各五十兩
陜甘總督吳達善疏奏哈密防兵懇請留班
吳達善奏言查哈密防兵例係二年一换於四
八月交班今據署總兵素昌阿呈報該防兵等
因四月班期在邇現在大兵進𠞰及押運屯田
需兵甚多伊等未能效力疆場情願告駐一班
稍抒報效之忱籲請懇切自應俯順兵情准其
留防如蒙
俞允請照换防之例支給整裝俸賞以示體恤奏入
報
聞
平定準噶爾方略正編卷六十七
