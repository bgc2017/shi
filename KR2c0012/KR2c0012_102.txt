平定準噶爾方略正編卷四十八
乾隆二十三年春正月己丑
諭加給陜甘買補營馬及屯田牛隻官價
上諭大學士曰據黃廷桂奏稱現在陜甘買補摘缺
營馬官價八兩實有不敷及買解巴里坤等處屯
田牛隻請於官價四兩四錢外添給一兩六錢等
語兩省連年需馬甚多市價未免昂貴若拘定成
例誠有不敷著於定價八兩外准其加給二兩至
牛隻係本省農民所需用時届春耕不惟官價四
兩四錢不足即增一兩六錢亦未必充裕若再加
二兩給以官平足數採買自屬易集而閭閻亦無
滋累因此次購辦過多特格外加恩以示體卹後
不為例
以接濟軍營牛馬事宜
諭大學士管陜甘總督黃廷桂
上諭軍機大臣曰據黃廷桂奏稱川省既無黃牛而
晉省騍馬多老不堪用已諭開泰塔永寧停其購
辦但令晉省於標營内挑取不中乘騎之騸馬一
二千匹解甘備用至軍營牛馬自應充裕現命軍
機大臣於太僕寺上駟院牛馬羣内挑取亦可以
資接濟著傳諭知之
庚寅
諭定邊將軍兆惠等奮勉相機進勦
上諭軍機大臣曰昨因將軍成衮扎布等辦理進勦
毫無端緒業已分别示懲兆惠策布登扎布富德
等領兵勦賊當以為戒同心協力自可奏功此時
如逆賊阿睦爾撒納有竊發之信即將勦除賊黨
及辦理回部之事暫行停止專意擒拏若無信息
則將沙喇擘勒賊衆回部諸城於本年内辦竣方
為妥協數年來屢次用兵自當休息即阿逆未就
擒獲亦可相機辦理著傳諭兆惠策布登扎布富
德等知之
諭參贊大臣雅爾哈善等傳示阿竒木伯克霍集斯
上諭軍機大臣曰從前平定伊犁時達瓦齊敗走回
部為圖爾璊阿竒木伯克霍集斯等遣阿舒爾瑪
特擒送軍營不知此時圖爾璊地方尚係伯克霍
集斯辦事抑或更替他人可傳諭雅爾哈善等於
進兵時訪問若仍係伯克霍集斯辦事則即向伊
等云爾等從前將達瓦齊擒獻係有功之人皇上
即施恩賞賚尚欲陸續加恩因辦理厄魯特等無
暇今厄魯特等俱已平定領兵前來專為問兩和
卓木之罪與爾等無涉爾等惟誠心效順自必永
承恩澤仍酌賞縀疋等物以示奬勵凡大兵經過
地方皆當如此宣示及酌量奬賞俾回人聞風歸
嚮或將逆酋拏送亦未可定即不然而衆心内附
逆酋等自必力窮無助我兵擒勦亦易如歸附人
等有奮勉行走者更宜核實奬賞雅爾哈善等當
加意辦理
諭定邊將軍兆等專辦進勦沙喇擘勒賊衆
上諭軍機大臣曰兆惠等奏稱正月内馬匹送到即
進勦巴圖爾烏巴什等再往葉爾羌喀什噶爾擒
拏波羅泥都霍集占倘辦不隨意不能即入回部
則且屯田積榖市哈薩克健馬俟次年整兵再進
等語兆惠等所見亦是但不可有意遲疑惟當相
機以應如上年進兵時即計及辦理回部其後竟
如所言今謂賊人在沙喇擘勒恐又復他往或向
内來俱未可定若伊等果在沙喇擘勒坐食勢必
貧人盜竊其富家不堪為命互相殺害斷無安靜
之理我兵乘機取之甚易兆惠所奏未免豫留地
步即非有心觀望而怯懦固其本懷以為事若無
成伊已先為奏及不知臨時果有阻滯即俟次年
辦理又有何礙况策布登扎布陛辭日朕已諭今
年儘力趕辦如趕辦不及即明歲辦理亦可且辦
理回部現諭添派綠旗兵八千名兆惠惟帶原議
四千兵前往沙喇擘勒其辦理回部已命雅爾哈
善額敏和卓前往觀今日兆惠所奏顯係以兵少
為慮欲留雅爾哈善所帶之索倫兵一千用壯聲
勢耳可於綠旗兵八千内派出一千合原議之四
千兵前往沙喇擘勒其索倫兵一千仍令雅爾哈
善帶往
諭參贊大臣雅爾哈善等專辦進勦回部
上諭軍機大臣曰朕因兆惠有辦理需時之慮已命
專辦沙喇擘勒賊衆其葉爾羌喀什噶爾回部令
雅爾哈善額敏和卓二人辦理已添派綠旗兵八
千名合之雅爾哈善所帶索倫兵一千自足敷用
額敏和卓熟悉回部情形伊等盡心商酌以奏膚
功即或今歲不能竣事惟整兵前進蹂其禾稼振
旅而還彼力自絀將來進取更易至額敏和卓傳
示庫車回人之事及此次進兵何時起程作何辦
理著即行奏聞再兆惠處侍衛頗多雅爾哈善進
兵時可咨取數人以備差遣
辛卯
申諭將軍大臣進勦事宜
上諭軍機大臣曰昨命兆惠雅爾哈善等分路進勦
以專責成但兆惠既有畏難之心雅爾哈善至今
猶未至魯克察克朕心深為厪念辦理沙喇擘勒
賊衆已派兵五千自屬裕如兆惠等宜加意擒勦
不留餘孽若仍不能集事朕惟兆惠是問至由庫
車阿克蘇進兵回部雅爾哈善惟與額敏和卓同
心協力資其計畫加以鼓舞不可稍存歧視再額
敏和卓所屬之回兵亦屬可用宜向彼商酌派出
或得一千或得數百即將綠旗兵照數撥除此項
撥除兵丁所分例著賞給回兵
分派直省大員專司巡察臺站
上諭軍機大臣曰自京至巴里坤所設臺站向俱特
派人員巡察今觀内地軍臺遞送事件較前稍覺
遲滯總因日久懈弛馬匹亦多疲乏著將直隸軍
臺事務交按察使永寧山西軍臺交按察使明山
陜山軍臺交布政使武忱自甘肅至巴里坤軍臺
交巡撫吳達善專司廵察管理如馬匹有疲乏者
或令更換或於事簡臺路調撥壯健者應用其應
如何辦理之處即各具摺奏聞
命奬勵巴里坤至軍營臺站官兵
上諭軍機大臣曰數年進兵以來自巴里坤至軍營
所設臺站官兵馳送事件尚無貽悞且有勦殺賊
衆奪回刦擄官物者應加特恩以示奬勵著永貴
吳達善查明臺站筆帖式内有遇賊勦殺奪回官
物者或即題補本部主事或交部議叙請旨其餘
兵丁槩賞兩月錢糧巴里坤以外臺站事務即著
永貴巡察管理臺馬有疲乏者即會同吳達善等
調撥更換
壬辰
諭續送軍營馬匹派給魯克察克之索倫兵丁
上諭軍機大臣曰昨命黃廷桂再辦馬二千匹留富
紹於巴里坤續送烏魯木齊軍營今雅爾哈善領
兵由魯克察克進發著改送魯克察克分給所領
索倫兵一千名富紹將馬匹交收後即在雅爾哈
善隊内行走其巴圖濟爾噶爾郭木尼勒圖將前
起馬匹送至烏魯木齊即在軍營行走可傳諭兆
惠雅爾哈善富紹等知之
申諭參贊大臣雅爾哈善辦理回部事宜
上諭軍機大臣曰朕昨諭雅爾哈善將額敏和卓所
屬回兵派出進勦因伊等情形熟悉而額敏和卓
亦便於指使但恐回人馬匹不敷著傳諭雅爾哈
善將原派綠旗兵每人馬一匹照數給與回兵此
次辦理回部朕專交雅爾哈善額敏和卓二人應
進兵時即一面具奏一面起程惟知會將軍兆惠
毋庸往返咨商再雅爾哈善等由阿克蘇庫車進
取葉爾羌喀什噶爾等城所有收獲器什除應交
内府者酌量齎送外其衣服等物即奬賞兵丁至
軍器馬駝尤當盡行查取以給軍用
諭定邊將軍兆惠等進勦賊衆事宜
上諭軍機大臣曰聞向來進兵時自哨探兵丁外又
派數十人瞭望謂之墨爾根哨探兵凡行兵遣發
哨探特為豫偵賊人信息掩其不備之意今於哨
探隊前復遣人行走設為賊所窺得以豫作准備
而大兵遠隔一時不能猝至轉似與賊送信者然
是名為審慎其實自示怯懦有何裨益此次進兵
不過與大營相去四五十里間遣發哨探一見賊
蹤即行馳報則大隊兵丁自可接踵迎擊至厄魯
特性習反覆無定往往自相戕害從前達瓦齊在
伊犁時人心尚且離散今日豈有堪為統率之人
即如巴圖爾烏巴什亦嘗收合黨衆究未聞推為
台吉今又伏冥誅則哈薩克錫喇等小醜焉能使
衆賊服從且衆厄魯特等已成嗎哈沁冬寒竄伏
棲止一處必致互相爭奪大兵乘其潰亂迅往襲
擊立可奏功兆惠等勿因其烏合之勢過為顧慮
即遵朕節次諭旨相機辦理
諭戶部侍郎阿里衮等酌量勦賊撤兵
上諭軍機大臣曰據阿里衮等奏稱現在前往庫車
於所到山谷内搜捕嗎哈沁偵探賊人蹤跡等語
阿里衮等前次奏事距今二十餘日朕心深為厪
念今雖稱尋蹤追賊然伊等兵馬之力如何未經
奏及前已降旨令伊等撤兵令額敏和卓同雅爾
哈善辦理回部此時能收服庫車回衆固善否則
竟回游牧暫息再整兵往魯克察克一切與雅爾
哈善商酌辦理阿里兖亦不必前赴軍營仍回巴
里坤辦事
癸巳
命革職原任巡撫盧焯在巴里坤辦理糧餉處效力
甲午
命副都統濟福等馳驛前往靑海辦事
上諭軍機大臣曰副都統濟福帶領乾清門二等侍
衛查拉豐阿察哈爾三等侍衛那木查爾差往靑
海有應辦事件濟福著賞銀五十兩查拉豐阿那
木查爾各賞銀三十兩整裝馳驛前往
諭副都統濟福等備勦沙喇斯瑪呼斯賊衆
上諭軍機大臣曰去年進勦厄魯特叛賊餘黨分路
逃竄近據阿里衮等奏稱沙喇斯瑪呼斯賊人俱
逃向愛什瑪山之東南察其蹤跡應在呼爾塔克
山羅卜淖爾等處藏匿等語羅卜淖爾等處與噶
斯相近可通靑海或賊人逃往彼處亦未可定因
特派濟福查拉豐阿那木查爾前赴西寧與副都
統德爾素靑海郡王索諾木丹津貝子那木查爾
策凌等會同辦理濟福等至西寧德爾素即同往
靑海令索諾木丹津等派兵一千聽候調遣仍選
派熟識路徑兵丁三四十名交查拉豐阿那木查
爾等帶往噶斯一路跟尋賊人蹤跡若有藏匿逃
竄之厄魯特等查拉豐阿報知濟福等即帶兵前
往搜勦若並無蹤跡查拉豐阿等亦即回京濟福
可傳諭索諾木丹津等密為豫備不必宣露
諭參贊大臣雅爾哈善等酌辦沙喇斯瑪呼斯賊衆
事宜
上諭軍機大臣曰據阿里衮奏沙喇斯瑪呼斯賊人
向愛什瑪山之東南呼爾塔克山逃去呼爾塔克
山興羅卜淖爾相近等語因披覽地圖呼爾塔克
山羅卜淖爾等處與魯克察克相近未知阿里衮
曾否行文雅爾哈善等可傳諭雅爾哈善在魯克
察克一帶留心訪查此時阿里衮若已追及賊人
固善倘又逃往他處或向噶斯一路已調靑海蒙
古兵丁豫備堵截再呼爾塔克山等處既與魯克
察克相近去巴里坤亦當不遠巴里坤大臣等亦
應遠設卡倫加意瞭望如有賊人蹤跡即行搜勦
似此分途防範賊衆自難藏匿又
諭曰據舒赫德等奏稱闢展秋收豐稔已行文黃廷
桂派綠旗兵四百名今歲廣為墾種等語所辦尚
是但舒赫德已革職令於軍營效力將軍等遣往
魯克察克辦理沙喇斯等賊衆看來非伊所能承
辦可傳諭雅爾哈善等就近堵勦若賊蹤甚遠亦
無關緊要即於進勦回部之便再為搜捕亦可舒
赫德不必在魯克察克即遣回軍營效力贖罪至
屯田一事實為要務亦傳諭雅爾哈善永貴等矣
雅爾哈善在軍營無應辦之事著速至魯克察克
與永貴商辦一切若届進勦回部之期即宜奮勉
前往
乙未
命優卹哲卜尊丹巴胡土克圖
上諭軍機大臣曰喀爾喀親王桑寨多爾濟等奏稱
哲卜尊丹巴胡土克圖於去冬圓寂等語哲卜尊
舟巴胡土克圖係喀爾喀四部落遵奉之大喇嘛
雖不比前人德壽兼全久興黃教然伊在時亦能
作興黃教極力安衆朕用是疊沛恩施常加優禮
今聞圓寂深為軫惻著加給敷教安衆喇嘛封誥
印信照舊例頒賜器幣鞍馬品物以示優卹
丙申
諭乾清門頭等侍衛官長保奬勵内大臣察達克
上諭軍機大臣曰納穆扎爾等奏據車木楚克扎布
等呈稱遵旨將訪查阿睦爾撒納信息傳諭察達
克察達克以遣人前往俄羅斯恐形跡可疑於事
無益查俄羅斯圖喇外有從前逃走之烏梁海特
楞古特擬帶兵以擒拏逃人為名訪取阿逆確信
若可擒拏即行呈報等語察達克所見甚是近因
此事特命官長保前往著傳諭官長保奬勵察達
克即就伊所見相機辦理阿逆若果在俄羅斯圖
喇附近毋論内外酌量擒拏若相離甚遠不必輕
進即訪取確信作速奏聞再伊等往俄羅斯圖喇
時官長保自宜同行如察達克等有恐内廷侍衛
分功之意即不必前往
丁酉
命議叙甘肅辦解馬匹官員
上諭大學士曰據巴里坤辦事大臣等奏稱甘肅解
送軍營馬一萬二千匹俱陸續妥協解到今已辦
理起程等語黃廷桂辦解軍營馬匹妥協無悞深
屬可嘉黃廷桂及承辦馬匹官員俱交部議叙其
解送馬匹至巴里坤官兵著黃廷桂查明官員交
部議叙兵丁酌量加恩賞給以示鼓勵
戊戌
命喀爾喀扎木巴勒多爾濟喇嘛掌管喀木布諾門
汗印信
上諭軍機大臣曰據桑寨多爾濟奏稱尚卓特巴遜
都卜多爾濟等請將札木巴勒多爾濟掌管經教
衆心悦服等語著照所請將喀木布諾門汗之印
給與扎木巴勒多爾濟掌管勤宣黃教約束喇嘛
其尚卓特巴遜都卜多爾濟著協辦事務
命解送回人阿卜都爾璊來京
軍機大臣奏言哈密拘禁莽噶里克差遣之回
人阿卜都爾璊及跟隨阿舒爾瑪特三達色前
來之回人厄魯特共二十三人查阿舒爾瑪特
三達色拏送京城時阿舒爾瑪特於途次病故
現在拘禁之阿卜都爾璊係莽噶里克遣探信
息之人應行正法其餘二十二人分賞額敏和
卓王素富之處請
旨遵行奏入得
旨著將阿卜都爾璊解送來京
庚子
命停止副都統愛隆阿議敘
定邊將軍兆惠奏言據副都統愛隆阿呈稱伊
從前擒拏巴雅爾與哈薩克對陣奪回竒徹布
尸骸參贊大臣富德俱未奏報等語臣等照伊
原呈查詢富德據稱查從前愛隆阿原報並無
奪回竒徹布尸骸之語查詢隨從竒徹布兵丁
麟保諾卜竒俱云伊二人護守尸骸送赴軍營
愛隆阿欲留竒徹布之馬經貝勒羅卜藏多爾
濟勸解始發給䭾載至擒拏巴雅爾後即委羅
卜藏多爾濟愛隆阿等將官兵功次呈報將愛
隆阿領隊行走之處特為聲明業經蒙
恩交部議叙惟圖倫楚達禮善等因一時遺漏復補
請加
恩並無隱匿等語臣等查愛隆阿呈詞情節與原報
不相符合顯係爭功妄控伏乞
皇上勅部將愛隆阿嚴加議處以為軍營造言生事
者戒奏入
上諭軍機大臣曰據兆惠等奏稱愛隆阿呈控伊從
前擒拏巴雅爾及奪取竒徹布尸骸等事俱為富
德隱匿今查擒賊功次已經奏報而奪取竒徹布
尸骸伊原報並無此事等語愛隆阿貪功訐告甚
屬器小理應從重治罪但伊此次行走尚為出力
著加恩免其治罪所有議叙之處即著停止又
諭曰愛隆阿以領隊大臣在軍前效力行走已降旨
交部議敘自無可格外加恩伊乃貪功告訐其意
以羅卜藏多爾濟晉封王爵伊第邀議叙心懷不
足耳殊不思羅卜藏多爾濟係蒙古台吉從軍出
力固應加恩即循次晉階亦其常分愛隆阿何可
相比今但停止議敘免其治罪已屬加恩前曾降
旨令在雅爾哈善隊内行走此次進兵伊當知立
功自贖若不奮勉效力必將伊從重治罪斷不寬
宥并將此曉諭愛隆阿知之
諭參贊大臣雅爾哈善酌留索倫接馬兵丁帶往
上諭軍機大臣曰雅爾哈善奏於十二月二十日起
程往魯克察克前諭雅爾哈善將兆惠所領索倫
兵一千名帶領前進此時若已到魯克察克甚善
若尚未到現有接取解送馬匹之索倫兵丁雅爾
哈善即可存留帶往一面咨行兆惠於遣來索倫
兵内合計所留兵數裁扣亦通融辦理之法併傳
諭兆惠知之
命將私閱軍臺文報之五十七拏解巴里坤正法
上諭軍機大臣曰據兆惠奏稱查出私開文報之委
署臺站筆帖式五十七請即正法等語軍臺文報
關係緊要五十七以委署筆帖式竟敢私行竊看
情甚可惡著將五十七拏解將前項情節沿途通
行曉示各臺站人等至巴里坤即行正法
諭定邊將軍兆惠等奏報進兵日期
上諭軍機大臣曰兆惠等從前擬定今年正月内起
程進兵今已届初旬矣或就馬匹解到即行起程
或待草青以濟馬力俱當奏報軍營奏事數日不
至朕即為厪念雖時當新歲例有行禮筵宴等事
而伊等在外時切睠懷豈以朕為令節歡娛竟忘
爾等耶朕豈如是之主耶兆惠富德皆内廷行走
之人豈不知朕意伊等理宜用心辦理一切諸務
其應行辦理者即行辦理應陳奏者即行陳奏乃
何以並未奏報即如巴圖爾烏巴什身死果實則
但餘舍楞等辦理更易至衆賊烏合未知哈薩克
錫喇亦在其内否或在沙喇擘勒居住或漸移近
地此等情節兆惠等亦當遣發哨探擒拏嗎哈沁
詢問伊等曾否如此辦理於何時進兵馬力若何
俱作速奏聞
甲辰
喀爾喀親王桑寨多爾濟等疏奏逆賊阿睦爾
撒納出痘身死
桑寨多爾濟等奏言本年正月初七日據俄羅
斯畢爾噶底爾遣圖勒瑪齊畢什拉等報稱阿
睦爾撒納因被追兵所迫入我交界溺水幾斃
我卡倫人等救出拏送固伯喇納托爾處監禁
旋即出痘身死我固伯喇納托爾念與大國和
好若但將阿睦爾撒納身死情節備文通知恐
不足取信今將伊身尸移至我等邊界大國速
遣人來或至塞楞格城或至恰克圖邊界騐看
等語臣等伏思阿睦爾撒納一案節經理藩院
行文該薩納特衙門理應將阿逆身死備文移
覆乃伊等邊界頭目但移知臣等其中或有别
情况伊等並不將同阿逆拏獲之人若干是何
名目或同阿逆尸骸解送與否現今身尸或已
腐壊或尚完全分晰具報殊屬含混可疑臣等
現將此等情節行文畢爾噶底爾等令其據實
聲明即派頭等台吉齊旺扎卜前往察看情形
俟回文到日具奏奏入
上諭軍機大臣曰桑寨多爾濟等據俄羅斯邊界報
稱逆賊阿睦爾撒納出痘身死今將身尸移至恰
克圖等處請遣人騐看等語看來逆賊阿睦爾撒
納罪惡貫盈身死屬實林丕勒多爾濟向認識阿
睦爾撒納今天氣尚寒逆尸想未腐壞接到此旨
桑寨多爾濟即遣林丕勒多爾濟速往恰克圖騐
看並曉示彼處頭目云爾等念兩國和好將逆賊
之尸送來以彰信義大皇帝深為嘉悅已命理藩
院行文爾薩納特衙門一面命我取逆賊身尸解
送京師等語如逆尸已到恰克圖林丕勒多爾濟
即取以來倘伊等謂逆尸在塞楞格城亦即前往
騐看勿因恰克圖是交界在彼住侯或伊等祗令
騐看不肯發遣務宜嚴行曉示仍先期作速奏聞
委署前鋒參領觀音保前鋒奎思德以護送哈
薩克貢馬至京
命在雅爾哈善隊内行走各賞銀三十兩
乙巳
命卹敘進勦扎哈沁官兵并
訓諭將軍大臣等
上諭軍機大臣曰據兆惠等奏稱鄂實等領兵追勦
逃往瑪納斯河源之扎哈沁哈勒拜等官兵奮勇
殺賊一百四十餘人獲馬駝軍器甚多厄魯特侍
衛達爾漢等九人陣亡侍衛老格等二十六人得
傷等語此次官兵勦賊甚屬奮勉厄魯特侍衛達
爾漢乃達什達瓦屬人從前因進勦納木竒庫圖
齊訥爾鄂拓克較衆尤為出力是以授為二等侍
衛賞給巴圖魯名號今奮勇捐軀深為憫惻著加
恩賞給雲騎尉令伊子承襲仍將伊戶口移於察
哈爾照例安插并將此旨傳示達什達瓦屬人及
軍前厄魯特等侍衛官員其餘陣亡得傷官兵俱
交部照例議卹議叙至此次進勦正值隆冬大雪
之時馬力自當疲乏尚能勦賊奏功使去年進兵
若此何患無成彼時鄂實係參贊大臣有事但諉
之將軍不加策勵今自知負罪不敢如去年之互
相推諉是以直前勦賊朕深悉其隱著傳諭兆惠
等進兵之時當似此各知奮勉不可稍存意見並
將鄂實畏罪圖功之處曉示衆人鄂實著加恩授
為三等侍衛瑚爾起端濟布與效力官兵亦著交
部議叙以示鼓勵
命安插哈爾察海戸口於巴里坤
上諭軍機大臣曰兆惠等奏招降噶爾藏多爾濟之
哈爾察海等七十餘口㨂選七人作為嚮導餘交
巴圖魯侍衛齊努渾解送巴里坤候旨等語哈爾
察海等見我九人前往招降即率二十餘戶歸順
非兵威迫脅可比從前因厄魯特等反覆無常故
送往肅州正法今助惡逆黨俱多殱滅此軰原無
關緊要當酌量安插稍給産業同綠旗兵支領錢
糧以供調遣使衆厄魯特聞知猜懼之心稍釋其
藏匿餘賊自必來投庶疆圉可以永靖著傳諭巴
里坤大臣等現在哈爾察海等即遵照酌量安插
嗣後有似此者一體具奏俟事竣之後量其情節
分别辦理并傳諭兆惠知之
以逆賊阿睦爾撒納身死情節
諭定邊將軍兆惠等
上諭軍機大臣曰昨俄羅斯報稱逆賊阿睦爾撒納
入伊邊境出痘身死將尸送騐等語看其情節尚
非虚假蓋前此逆賊尚存俄羅斯未必不思留用
是以遲久未見擒送今伊已死留尸無益又恐反
傷和好因報明送騐此亦情理之可信者已遣林
丕勒多爾濟往取逆賊之尸著傳諭兆惠於進兵
之便再留心訪查使所得信息與俄羅斯告語相
符則尤確實足信矣然逆賊阿睦爾撒納雖死而
哈薩克錫喇舍楞等尚未就擒兆惠等勿因此稍
存懈怠務宜加意奮往速奏膚功并傳諭雅爾哈
善等知之
丙午
以逆賊阿睦爾撒納身死
宣諭中外
上諭大學士曰準噶爾一事自用兵以來伊犁既已
蕩定而哈薩克汗阿布賚等亦輸誠内嚮實皆仰
荷
上蒼之默佑
列祖之鴻庥獨因叛賊阿睦爾撒納逋逃未獲以致勞
我師旅於今三年蓋此賊一日未能成擒則西事
一日不能就緒不得不極力追捕以為邊圉久遠
之計非朕之好為窮兵黷武從前所降諭旨甚明
去歲聞阿睦爾撒納竄入俄羅斯境内俄羅斯向
為和好之部定議彼此不許容留逃人况阿睦爾
撒納罪大惡極尤非他逃人可比當令理藩院行
文俄羅斯薩納特衙門向索今據辦理俄羅斯邊
界事務喀爾喀親王桑寨多爾濟等奏稱俄羅斯
畢爾噶底爾差圖勒瑪齊畢什拉等前來并移文
内稱阿睦爾撒納逃至伊境渡河被溺隨經救出
拘禁旋因患痘身死今將尸獻出等語若惟恐不
能取信於天朝而亟亟以獻尸為確據者夫以阿
睦爾撒納之貪殘狡詐貽害生靈負恩悖叛天良
滅絶即暫逃於顯戮必難逭於冥誅斷無久延視
息之理其身死諒無可疑至俄羅斯之收留叛賊
始未嘗不欲撫而用之及其已死無可希冀然後
獻出亦係其實在情節且彼既以謹守舊約克全
信義為詞自不當逆料其詐拒而不受更行深責
也况國家之所期必獲者不過一阿睦爾撒納耳
今其人已死其尸已得準噶爾全局自可以告厥
成功朕惟以大公之心為順應之舉斷不肯恃我
國威誅求過當萬一所獻不實意圖欺罔則其曲
自在俄羅斯彼若妄生事端則朕可以上告
天
地而下對臣民再興師問罪亦未為遲即無知苟安之
徒亦無從議朕為好武矣始議向俄羅斯索取阿
睦爾撒納時衆人之意未必不竊議又生邊釁是
總不知駕馭外藩之道示之以謙則愈驕怵之以
威則自畏此二言若子孫世世能守實大清國億
萬年無疆之庥也即如漢唐宋明和親稱姪歲幣
屢增是亦遜讓之極矣而於邊患寧稍救耶即如
俄羅斯既已收留叛賊若不嚴行索取彼必不將
尸獻出設從史貽直陳世倌所議且將遷就隱忍
竟若叛賊一入俄羅斯遂無可如何者所謂唾面
自乾之為朕甚恥之朕於軍國重務惟有乘機度
勢因物順理不但初無搆釁於俄羅斯之心即此
用兵三年雖未如康熙雍正年間之久而朕已慮
衆人之勞時切於懷特因叛賊未獲萬難中止初
非朕之本意也向使前後在事諸臣果能迅合機
宜則叛賊自不至逃竄亦當早為弋獲何至輾轉
愆期此用人不當實朕之愧然統計連年軍興徵
調皆出自公帑不但未加賦閭閻而賑卹有加於
往歲此亦天下臣民所共知者今逆尸已獲伊犁
全部悉入版圖徐謀耕牧纘成
皇祖
皇考未竟之緒而自古未通中國之哈薩克亦皆稱臣
納貢其於我皇清疆宇式廓萬年久安之道為有
益為無益朕亦不更置論至葉爾羌喀什噶爾等
回部原可計日平定不必更煩動衆所有阿睦爾
撒納身尸俟解到之日騐明戮示以彰國憲先將
此通行曉諭知之
(臣)等謹案阿睦爾撒納負
恩逃叛聯猭駾走之餘尚思潛蹤煽惑其在哈薩克
時即遣人入俄羅斯冀增狡窟以逋刑憲且
其反覆叵測衆所稔知若非悉力窮追或致
跧伏滋蔓誠有如
聖諭所云阿逆一日不除西陲一日不靖者乃哈薩
克既悔過輸誠驅兇渠於境外而俄羅斯於
容納之初廋詞嘗試
皇上洞燭情偽飭索綦嚴且搜捕餘孽聲威四訖阿
逆雖逃顯戮遂伏冥誅其罪大惡極自不能
復容於
覆載於理固實有可凴而俄羅斯當阿逆尚存或不免
稍懷觀望及其既斃則豈肯因臭腐之骨致
失恭順之忱呈報逆屍時不容緩於情更確
有可信由此益見
德威昭播遠服讋懷尺一所傳捷於影響當
廟謨甫授之時彼狃於目睫之見者方慮索逋寇以
啟釁端務為姑息奚啻夏蟲之不可語冰今
恭讀
諭旨示之以謙則愈驕怵之以威則自畏誠為駕馭
外藩之要道我
國家億萬世無疆之福所當敬守而弗違者也
丁未
授巴圖魯侍衛老格為二等侍衞
上諭軍機大臣曰巴圖魯侍衛老格同鄂實等追勦
扎哈沁賊衆臨陣得傷洵屬奮勉效力著加恩授
為二等侍衛
平定準噶爾方略正編卷四十八
