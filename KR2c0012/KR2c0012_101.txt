平定準噶爾方略正編卷四十七
乾隆二十二年冬十二月辛酉
諭酌派兵丁護送軍營馬匹
上諭軍機大臣曰據吳達善豆斌奏稱護送軍營馬
八千匹將所派兵丁編隊行走等語所辦甚是其
吉林索倫察哈爾等閒散餘丁俱酌量賞給昨成
衮扎布等奏請增馬二千匹已諭黃廷桂趲送并
留富紹照料計此旨到時巴圖濟爾噶爾等早已
起程著傳諭吳達善等作速行文巴圖濟爾噶爾
等將所領兵五百名内挑選索倫蒙古兵一百名
交富紹帶回巴里坤護送續進馬匹現在將軍等
撤兵烏魯木齊等處過冬其地距巴里坤千餘里
如相去不遠則巴圖濟爾噶爾兵已足用或尚不
足即於巴里坤添派綠旗兵丁護送若將軍處迎
馬兵丁到來即遣回綠旗兵在富紹隊内行走亦
可今吳達善等已行文軍營迎取馬匹并著傳諭
成衮扎布等令其速遣至前項馬匹交收後所派
綠旗兵不必回巴里坤或入進勦回部隊内或留
於屯田處效力將軍等酌量辦理
命戶部侍郎阿里衮回巴里坤辦事
上諭軍機大臣曰昨據阿里衮奏稱同額敏和卓進
𠞰沙拉斯瑪呼斯等賊衆距滿福祗隔三站即速
為接應等語此時曾否會合一處勦滅賊人但巴
里坤辦事甚屬緊要雖有豆斌德舒仍須大臣駐
劄阿里衮未奉朕旨自必帶兵前進著傳諭阿里
衮若沙拉斯瑪呼斯事竣即回巴里坤辦事
壬戌
諭散秩大臣和碩齊等駐兵勦賊事宜
上諭軍機大臣曰前命和碩齊護送哈薩克使臣途
中遇阿睦爾撒納及大隊賊衆即行擒勦并著唐
喀祿帶兵策應現在伊等若未與賊人相遇於護
送來使歸伊游牧後即駐劄額爾齊斯附近明歲
西路之兵於正月下旬自烏魯木齊起程三月中
旬可至沙喇擘勒若和碩齊唐喀祿往返道途必
至遲悞今即就近駐劄既可辦理逋逃賊衆亦得
以休息馬力著駐劄科卜多大臣接濟伊等行糧
俱速行傳諭知之又
諭曰據審訊賊黨烏勒木濟供稱去冬阿睦爾撒納
在烏梁海時都爾伯特之孟克博羅特曾相隨同
去後又往納木竒游牧等語從前愛隆阿勦殺納
木竒賊衆之時未有孟克博羅特名目或竄入額
爾齊斯等處藏匿亦未可定著和碩齊等留心查
拏解送來京
參贊大臣富德疏奏辦理撤兵及勦賊官兵功
次
富德奏言臣准兆惠咨文奉到
諭旨以阿睦爾撒納逃入俄羅斯順德訥等不必在
彼守候即應遵
旨撤回因遣往哈薩克之額爾克沙喇努三等尚未
回營暫令留駐臣於十月二十五日令鄂博什
帶兵二百名前往額林哈畢爾噶沿途搜勦嗎
哈沁與將軍會合昨據往哈薩克貿易人等帶
來額爾克沙喇等書扎聞阿布賚游牧移向巴
顔鄂拉又聞巴圖爾烏巴什出痘身死屬實再
臣等聞烏梁海安濟格斯奎與俄羅斯素有讐
隙派出署防禦達色等於本月二十四日至布
克圖爾瑪安濟等十餘戶迎戰達色追射安濟
遇石傷足前鋒卓丹即奮力前進將安濟生擒
其格斯奎亦被擒獲計勦殺烏梁海三百餘戶
奬賞藍翎烏勒德克陣亡三等侍衛喀勒扎卜
等帶傷又於庫克郭勒地方遇郭勒卓輝之烏
梁海等二十餘人放鎗迎敵我兵墜馬者數人
有寧古塔披甲人英德訥黑龍江打牲達呼里
達三保奮勇救出盡勦賊衆又在臣隊前隊行
走奮勉之三等侍衛畢拉爾海吉林署協領扎
庫齊索倫署協領金濟噶爾阿第木保察哈爾
署協領喇嘛扎卜藍領侍衛達桑阿等俱出衆
效力謹將伊等功次列單恭呈
御覽奏入得
旨富德所奏前隊效力之畢拉爾海授為二等侍衛
扎庫齊金濟噶爾阿第木保俱授為協領喇嘛扎
卜授為頭等侍衛達桑阿授為三等侍衛擒獲烏
梁海安濟格斯奎之達色卓丹俱授為藍領侍衛
勦殺烏梁海之英德訥達三保俱授為三等侍衛
其餘奮勉效力及陣亡得傷官兵俟造冊到日該
部照例議叙議䘏
諭巴里坤辦事巡撫吳達善分别辦理軍營效力之
厄魯特等各事宜
上諭軍機大臣曰富德所奏軍營效力之厄魯特普
爾普賽音庫本烏穆什巴圖濟爾噶爾達瓦等五
人熟悉回部道路語言著同伊等妻子送至巴里
坤給與口糧以備進兵時調遣其璊達喇等十人
著分賞官兵又巴爾達穆特得木齊衮楚克扎卜
效力軍營已授為二等侍衛與同行之瑪勒占等
十人送至巴里坤時著派員解送來京可傳諭吳
達善等遵照辦理
戶部侍郎阿里衮等疏奏都統滿福被害信息
阿里衮等奏言臣等聞都統滿福於十一月初
六日過肯色嶺追勦沙拉斯瑪呼斯臣等輕騎
前進於十三日遇滿福帶往之吉林佐領麻色
等官兵一百七十餘人陸續步回急問情由始
知滿福帶領官兵二百七十餘人於初七日遇
乘馬賊人百餘因直前攻擊賊俱敗走初九日
滿福得臣等來信即欲駐候同行隨據將軍處
遣來厄魯特七名有沙拉斯得木齊敦多克哈
什哈瑪呼斯得木齊敦多克車凌呈騐印文令
將賊首擒拏招降餘衆並言路徑險阻須先遣
數人同往招降初十日滿福所遣索倫兵勒克
圖回禀云同厄魯特二名呈送羊隻現在敦多
克哈什哈已將賊首擒拏等候並派兵修路迎
接十一日滿福行至哈喇和落地方見厄魯特
等修路山徑尤險樹林甚密下有深溝滿福懷
疑急令前隊收回忽賊衆千餘自林内突出截
斷我兵戰至日暮賊衆始回麻色等聚集兵丁
探問滿福信息有吉林披甲人平泰告知賊衆
圍急滿福厲聲大呼奮力射賊忽數賊衝入滿
福被鎗刺墜溝中麻色即令平泰前引覓路下
溝見一帶傷厄魯特云此溝甚深並無可下之
處又詢以賊人游牧據云敦多克哈什哈豫通
信息將戶口於十月十五日移過達朗嶺留兵
守候交戰今已將海都河橋渡嶺路俱行毁壊
往投巴圖爾烏巴什游牧等語麻色等過嶺沿
河覓路不得因步行回報臣等查麻色等官兵
除得傷之外其餘軍器俱盡因給以口糧暫令
撤回臣等即帶兵尋取滿福身屍追勦賊衆奏
入
上諭軍機大臣曰據阿里衮等奏稱滿福追勦沙拉
斯瑪呼斯因叛賊敦多克哈什哈等以迎降誘入
伏中被鎗陣亡等語滿福雖為賊所愚究屬捐軀
盡節著照陣亡之例議卹其隨從奮勉官兵及陣
亡得傷人等即造冊送部照例分别敘卹至阿里
衮此行係接應滿福今所奏初未自行引咎及憤
恨賊人豈專為取滿福信息耶現在時届冬寒兵
力亦乏伊等奉到此旨如不能竣事即可撤兵哈
寧阿亦不必前行俟來年大兵進勦額敏和卓就
近往游牧休息阿里衮即回巴里坤辦事併傳諭
駐劄烏魯木齊將軍大臣等知之又
諭曰滿福追勦沙拉斯瑪呼斯被叛賊敦多克哈什
哈敦多克車凌等誘害伊等效力軍營為成衮扎
布等信用遣往招降乃與賊衆相通情尤可惡來
年將軍大臣等進兵務將二賊嚴行查拏送京看
來厄魯特等真不可信即三都克亦當留心察看
倘有可疑或即於軍營正法或派員解送來京不
可致令逃脱
癸亥
命山西巡撫塔永寧購辦軍需駝隻
上諭軍機大臣曰據黃廷桂奏稱現在軍營需用駝
隻業經行文晉省購買三千隻陸續解送等語著
傳諭塔永寧即照該督所奏選委妥員分路購買
務擇臕壯口輕者隨得隨解從前明德採辦時所
定價值未免減少此次購買倘有不敷即酌量加
增亦無不可總期於軍行無悞仍遴選妥員加意
照料解送
乙丑
申諭散秩大臣和碩齊等駐兵防賊事宜
上諭軍機大臣曰昨諭和碩齊唐喀祿於送哈薩克
使臣之便帶兵駐劄額爾齊斯附近截拏逃賊以
候阿睦爾撒納信息今據策布登扎布奏稱來年
大兵前進巴圖爾烏巴什等賊若欲逃入俄羅斯
必經由塔爾巴噶台愛呼斯等語著傳諭和碩齊
等於額爾齊斯等處酌量留兵堵截伊等即帶兵
至塔爾巴噶台愛呼斯察看賊人來路安設卡倫
勤為瞭望如有逃賊即行勦滅不可致令偷越仍
將駐兵處所酌定具奏
授副將軍喀爾喀郡王策布登扎布帶往軍營之藍
翎侍衛拜達爾為三等侍衛虚銜藍翎赫倫泰
莫寧察為藍領侍衛司鞍佛爾賽賞給虚銜藍
翎仍賞銀各五十兩員外郎色楞賞銀一百兩
丙寅
諭添派屯田兵丁備勦回部
上諭軍機大臣曰來年進勦沙喇擘勒賊衆派兵四
千名由魯克察克往辦回部派兵二千名計兵已
六千自屬足用但魯克察克二千兵後再得應援
之兵更為有益所有烏魯木齊等處屯田兵丁雖
耕作時人力宜多播種後即可酌減著傳諭黃廷
桂雅爾哈善等將各處屯田兵約計若干留十分
之三四守候成熟其餘仍隨同進兵若可得三千
則合之軍營幾及萬人即可號稱數萬愈覺聲勢
雄壯如屯田兵不敷抽調即於綠旗兵内添派綠
旗兵頗善步行祗須每人給馬一匹令隨同雅爾
哈善暫駐魯克察克之兵進勦回部其酌量抽派
之處伊等行文酌議一面辦理一面奏聞併傳諭
兆惠策布登扎布知之又
諭曰前因成衮扎布等以屯田事宜奏請已命雅爾
哈善等相度可耕地畝支給籽種出派兵丁今又
於屯田兵内抽調三千續進可傳諭黃廷桂雅爾
哈善所派屯田兵丁務與地畝相稱既使可耕之
土不致荒閒亦於進勦有益其悉心經理條晰具
奏
丁卯
諭軍營將軍大臣籌辦屯田市馬各事宜
上諭軍機大臣曰昨命黃廷桂雅爾哈善查勘屯田
處所廣為播種勿致荒閒添派兵丁以資耕作來
年我兵進勦自應立奏膚功即使未盡剪除必蓄
積有餘始可次第辦理可傳諭兆惠富德等留心
經畫務使地無遺利至哈薩克約於來年貿易所
到馬匹亦須多為購買馬蕃糧足共樂飽騰於軍
務甚有禆益此二事宜與黃廷桂雅爾哈善等同
心商辦再努三從哈薩克初回自悉彼處情形軍
營現亦無事著來京以備詢問
命順天府南路同知范清曠調補甘肅洮州同知承
辦哈薩克貿易事務
己巳
諭添派綠旗兵丁及進勦回部事宜
上諭軍機大臣曰昨策布登扎布奏請添派綠旗兵
丁接續進勦已命黃廷桂等於屯田兵内酌量抽
調三千名矣今阿里衮額敏和卓奏稱領兵至哈
喇和落捉生詢問知敦多克哈什哈等同沙拉斯
得木齊都噶爾瑪呼斯得木齊根色等帶領游牧
由庫車向葉爾羌和闐逃去已遣人從庫車間道
引兵堵截等語看來辦理回部一事伊等既知覺
豫備則兵勢更須壯盛可傳諭黃廷桂於前抽調
兵丁外添派綠旗兵五千名即在甘肅等標營内
調撥於來年春盡夏初前進其糧餉馬匹俱應速
為料理帶領前後綠旗兵八千名著派馬得勝丑
達再派總兵一員同領仍曉示官兵務須顧惜顔
面奮勉效力併傳諭軍營將軍大臣等知之又
諭曰據阿里衮額敏和卓奏稱領兵至哈喇和落知
沙拉斯瑪呼斯游牧已逃往庫車等處現在遣熟
識路徑之人取近堵截頗合機宜伊等遇賊游牧
收其馬駝牲隻固可以增兵力但與賊衆相持則
帶兵尚覺其少朕心頗為厪念阿里衮等惟相機
行止如勢難猝辦即可撤兵倘額敏和卓確見庫
車可取亦不必遽回游牧
諭將軍大臣等查詢脫出兵丁情節
上諭軍機大臣曰據吳達善等奏稱由臺站呈報隨
滿福進勦之索倫署領催遜坦等因滿福被害伊
等力戰不支至日暮時脱出已送往軍營并於吐
魯番派兵二百名接應阿里衮等語所辦尚是但
遜坦等之言未足深信若果力戰得脱其情自有
可矜如臨敵即逃豈可&KR0008;頇不問蓋大臣勦賊所
恃官兵擁護若大臣方奮勇向前而官兵乃棄將
先遁以致勢孤被害尤為軍法所不宥著傳諭兆
惠富德阿里衮等將脫出人等加意體訪詢問有
無此等情節查明具奏
賊黨烏勒木濟正法
癸酉
恩授新附烏梁海宰桑等官職並定入貢賞賚之例
上諭軍機大臣曰據納穆扎爾奏稱阿勒坦淖爾之
烏梁海宰桑特勒伯克扎爾納克等新經歸附請
照察達克等之例於來年入貢等語烏梁海等輸
誠入貢甚屬可嘉宰桑特勒伯克扎爾納克授為
三品總管賞戴孔雀翎得木齊竒爾吉斯敦多克
策楞巴哈雅克俱授為佐領賞戴藍翎准於來年
入貢至伊等貢物數目已較舊時裁減仍加以賞
賜嗣後每貢貂鼠十個賞縀一端灰鼠二十個賞
布一疋察達克等入貢亦照此例納穆扎爾即傳
諭車木楚克扎布等明白宣示俾邊隅臣僕咸知
德意
命議叙參贊大臣富德奏報之勦賊護糧各官兵
上諭軍機大臣曰據富德奏稱過鄂爾和楚克山至
摩和爾岱地方有賊衆三十餘戶蹤跡派鄂博什
領兵追至達爾達木圖河官兵奮勇攻擊勦殺男
婦二百餘收其馬駝軍器等語此次勦賊效力之
委署營總瑪津泰署驍騎校温泰托新著戴奬賞
翎仍同各官兵造冊送部照例議叙又據奏喀喇
沁臺站署章京旺楚克帶兵從濟爾哈朗護送行
糧並無失悞等語和楚克著賞戴孔雀翎亦同官
兵等送部議叙
諭大學士管理陜甘總督黃廷桂酌辦屯田耕種事
宜
上諭軍機大臣曰黃廷桂奏稱來春烏魯木齊屯田
准巴里坤大臣咨取耕牛五六百隻甘凉肅等處
牛隻僅敷耕種難於購辦除將收取厄魯特等牛
二百餘隻備用外請與巴里坤牧放之揀剩馬匹
一同解送等語騍馬菜馬不堪乘騎者雖可資耕
犁之用但軍營馬匹關係緊要巴里坤牧放之馬
即有臕分不齊總宜留備乘騎不得因牛隻短少
遂為遷就至烏魯木齊一帶地方自宜廣為開墾
已傳諭管理屯田大臣令其不必拘泥即以人力
犁鋤亦無不可如綠旗兵果能出力自當量為奬
賞黃廷桂可并知此意隨宜辦理至甘省現存馬
五千匹朕意尚須豫備馬一萬匹方足供緩急之
用昨歸化城副都統法起奏稱陕省營馬已買補
萬餘匹等語黃廷桂可飭令各營善為餧養以備
來年三四月間調遣其價值草料或於定例外因
時量為加增總期實足濟用可將此傳諭知之
甲戌
諭參贊大臣富德查明鄂羅斯拜逃走情節
上諭軍機大臣曰據富德奏稱察哈爾護軍鄂羅斯
拜於十月二十五日夜騎牽馬匹逃走等語鄂羅
斯拜派往軍前效力反向哈薩克逃去情甚可惡
但伊雖哈薩克種類來投之後即作為護軍給與
産業豢養二十餘年家屬俱在察哈爾有何被廹
情事隻身逃往哈薩克耶向來兵丁迷路則該管
官罪重若逃走則罪輕或該管官員希圖避罪以
逃走詳報亦未可定除將伊家屬交該總管暫行
嚴加監候外著富德將鄂羅斯拜或係迷路或實
係逃走查明具奏此時伊或潛回察哈爾著該旗
亦嚴行緝捕
諭山西四川督撫協辦馬匹牛隻
上諭軍機大臣曰黃廷桂請將軍營用剩之馬挑選
數百匹為烏魯木齊等處屯田之用昨已有旨詳
悉傳諭矣軍需馬匹不妨多為豫備著傳諭塔永
寧於晉省營馬内擇其臕分壯健者酌撥二三千
匹解甘其挑缺營馬另籌買補如定例價值不敷
不妨據實奏明量為加增至烏魯木齊一帶屯田
需用牛馬甘省耕牛難購騍馬菜馬亦屬無多如
晉省民馬内除買補營馬外有騍馬及不堪乘騎
之細小馬匹俱可酌量收買或五六百匹或千餘
匹即行解赴甘省至川省所産氂牛頗多其馬匹
雖小不堪馳驅進勦而服犁耕地尚屬可用可傳
諭開泰將川省牛馬酌量購買一二千即騍馬亦
可凑數於來年陸續解交甘省即不能趲赴春耕
亦可補下年之用得此兩省協濟無煩另為籌辦
矣并傳諭黃廷桂其如何豫備員弁接收分送俟
開泰塔永寧咨到之日一面辦理一面奏聞
乙亥
封賞招服烏梁海之王公台吉等
上諭軍機大臣曰車木楚克扎布數年來效力行間
近復招服博和勒那木查爾等烏梁海善為撫納
著加恩封為郡王原任公多岳特自行告入叛逆
烏梁海寨内勤勞可念著加恩賞給公品級四等
台吉帕克穆伍良海陞授三等台吉伍良海身故
令伊子承襲内大臣察達克賞縀六端副都統赤
倫散秩大臣圖布慎各賞緞五端赤倫之弟察罕
賞戴孔雀翎署驍騎校索倫班圖巴爾虎扎卜俱
授為驍騎校索倫領催什第著署驍騎校其察達
克所屬得木齊收楞額及兵丁等著納穆扎爾酌
量賞給銀縀
丙子
諭參贊大臣永貴等酌辦策應阿里衮官兵
上諭軍機大臣曰永貴奏派愛隆阿帶兵三百名策
應阿里衮等伊即往魯克察克籌辦軍務探聽阿
里衮愛隆阿信息等語所辦尚是但阿里衮等此
時恐已遠去不能追及則往返徒勞兵力可傳諭
永貴愛隆阿若不能追及阿里衮等或伊等由别
路撒兵即將愛隆阿調回
庚辰
命革參贊大臣舒赫德職留軍營效力贖罪
上諭大學士曰舒赫德前在軍營屢干重譴朕皆曲
為寬宥今春西師兩路進勦一時不得其人將伊
加恩起用凡一切機宜俱詳悉面諭令其到軍營
時傳諭將軍成衮扎布并戒以不可如前恇怯善
為協辦軍務詎意舒赫德自進兵以來所辦諸事
全不奮勉成衮扎布係蒙古人雖經戰陣然未面
領訓諭舒赫德自應盡心襄助乃此次所辦諸事
動失機宜即如招服克勒特烏魯特等游牧後即
當收其馬匹以益兵力使賊伎倆難施方得駕馭
之道乃伊等任其屯駐山中致使賊有餘力大兵
既過隨即叛逃舉此一端可見諸事全無成算及
朕降旨詰責始東遮西露往來道途疲馬力於無
用之地此皆舒赫德並不將朕諭旨詳悉傳示成
衮扎布之所致也蓋兵法忌怯弱而舒赫德選懦
性成兵法忌諱飾而舒赫德最工文過合計伊前
後罪讉即正法亦不為過但西路進兵以來雖未
能就緒尚不至大挫軍威若即寘重辟伊反得諉
過於成衮扎布矣朕念成衮扎布去年擒青滚雜
卜之功看伊顔面貰舒赫德以不死然其不足復
用所謂下愚不移亦屢試而知之者舒赫德著從
寬免死革職令為兵丁自備資斧在軍營效力贖
罪伊子舒常亦因加恩舒赫德復授為侍衛遣往
軍營今舒赫德既經革職舒常仍革退侍衛發往
黑龍江至鄂實以參贊大臣前往軍營不過隨同
將軍行走並未奮勉效力亦當治罪但較之舒赫
德尚屬稍輕鄂實著革職降為藍翎侍衛自備資
斧在軍營效力行走
諭查勦叛賊琿齊等並定大臣侍衛等罪
上諭軍機大臣曰前命成衮扎布等來京沿途查勦
巴哈曼隻等賊衆其叛逃之琿齊額林沁達瓦等
令富德於歸途之便就近查勦伊等奉到諭旨但
將端濟布等所報巴哈曼隻爲得木齊哈勒拜所
殺隨帶兵進勦等語具奏而沿途曾否遇賊並未
奏及即端濟布追賊已久亦未聞探取信息奏聞
計此時琿齊額林沁達瓦等皆逃往沙喇擘勒來
歲進兵務宜留心勦滅至所奏總管職銜五十六
將應正法回人脫逃一名未經具報請革職治罪
五十六著從寬免罪降為藍領侍衛效力行走托
倫泰索取多爾濟馬匹以致控告甚不安靜理應
正法姑從寬革退侍衛效力贖罪再舒赫德屢獲
罪譴加恩復用乃不能領會訓旨協辦軍務若重
治其罪伊反得諉過於成衮扎布是以將伊革職
於軍營效力贖罪鄂實全未奮勉亦降為侍衛效
力行走已頒發諭旨成衮扎布雖不可謂無罪而
去年擒獲青滚雜卜功足相抵仍傳諭成衮扎布
兆惠等將軍營事務及端濟布所辦扎哈沁賊衆
信息作速奏聞
申諭大學士管理陜甘總督黃廷桂添派兵丁事宜
上諭軍機大臣曰據黃廷桂奏稱添派綠旗兵三千
名計哈喇沙爾等處屯田兵内抽調十分之六仍
須派兵一千九百名請於甘省標營及巴里坤屯
田兵内派足等語巴里坤屯田兵一千名若抽調
六百則該地恐不敷用宜酌量辦理昨聞賊衆投
往回部因慮兵力單弱又諭於三千綠旗兵外添
派五千黃廷桂想尚未奉到此旨看來各處屯田
兵數尚少若可耕處多則續派五千名即留十分
之四亦無不可且先後兵八千名酌留一二千屯
田六七千進勦均覺裕如黃廷桂其與雅爾哈善
加意辦理
癸未
命兆惠為定邊將軍策布登扎布為定邊右副將軍
成衮扎布仍為定邊左副將軍辦理北路事務
上諭軍機大臣曰今命兆惠為定邊將軍策布登扎
布副之來年辦理進兵惟兆惠等是頼可傳諭兆
惠當與策布登扎布富德同心協力不可自分畛
域至額敏和卓因其熟悉回部情形人亦果毅已
命為參贊大臣在前隊行走兆惠等務宜優待以
收其益一切軍前事務相機辦理善自策勵以奏
膚功
參贊大臣永貴疏奏阿里衮等進勦信息
永貴奏言臣於十二月初八日至吐魯番詢問
沙拉斯瑪呼斯賊人信息知阿里衮等前至哈
喇沙爾賊衆伐樹舉火截斷山路因取間道捉
生詢問知賊已逃往庫車阿里衮於十一月二
十四日至哈喇沙爾之西南庫爾勒地方額敏
和卓遣人持書往諭庫車頭目尚無信息臣伏
思阿里衮等口糧宜為接濟今派愛隆阿等帶
兵齎送查巴里坤運送軍營口糧駝隻回程經
過吐魯番擬截留三百隻於闢展存貯米石内
動支起運至臣即應前往魯克察克辦事因吐
魯番取阿里衮等信息較近是以暫行駐劄其
阿里衮章奏文書均關進勦要務若有就近辦
理事件恐俟報遲延請即行開看亟需辦理者
一面辦理隨即具奏奏入報
聞
命將軍大臣等來年進兵曉示回部
上諭軍機大臣曰來年進勦回部宜先傳旨曉諭以
波羅泥都霍集占兄弟在噶爾丹策零時獲罪拘
禁大兵平定準噶爾始行釋放因係回部頭目令
其仍歸故土安集所屬以承恩澤伊等自應感激
圖報永矢恭順之忱乃敢戕害使臣稱兵抗拒情
罪難逭但聞諸事皆霍集占隂謀不軌至波羅泥
都頗圖安靜其屬下人等亦係一時被脅非其本
心今大兵進勦惟正霍集占之罪若波羅泥都能
將霍集占縛獻亦必宥罪加恩如此一面曉諭即
一面進勦不可按兵俟釁若伊等果相猜忌自於
軍事有益可傳諭兆惠及雅爾哈善等知之
申諭簡派魯克察克辦事大臣
上諭軍機大臣曰據成衮扎布等奏稱追勦沙拉斯
等賊衆已派哈寧阿愛隆阿陸續策應阿里衮等
永貴既奉命署理廵撫其辦理魯克察克事務舒
赫德巴祿即起程前往其巴里坤送來馬匹外再
送吐魯番馬三千匹派兵一千策應阿里衮等乘
賊不備速行掩襲收其馬駝牲隻則進勦回部益
增兵力等語屯田事務已諭雅爾哈善永貴定長
等辦理至署理巡撫何必定須永貴惟屯田最爲
緊要永貴宜加意奮勉舒赫德已降旨革職無庸
承辦巴祿亦不必前往來年再領隊進勦
諭副都統巴圖濟爾噶爾等改道解送馬匹
上諭軍機大臣曰哈寧阿奏額林哈畢爾噶一路氣
寒雪盛全無水草若軍營馬匹由此行走恐致損
臕惟自吐魯番至烏魯木齊雪薄而水草亦好兩
路遠近相等已行文巴里坤大臣及解送馬匹官
員等語所見甚是可傳諭巴圖濟爾噶爾等解送
馬匹須由吐魯番一路經行若已向額林哈畢爾
噶一路而前行未遠亦另行取道仍由吐魯番行
走併諭巴里坤辦事大臣等知之
定邊左副將軍成衮扎布疏奏起程來京日期
成衮扎布奏言臣欽奉
諭旨辦理北路事務來京請
訓謹將定邊將軍印信移交兆惠臣於十二月初四
日起程奏入報
聞
甲申
恩免甘省官員彌補軍需仍賞給督撫銀兩
上諭大學士曰據黃廷桂奏稱甘省各官承辦軍需
有借動公項墊辦銀十萬一千餘兩請撥補一半
其半仍令各該員自行彌補等語甘省連年承辦
軍需該督悉心籌畫董率屬員該撫吳達善同心
協力往來經理俱著勞績在事各員頗能奮勉出
力於閭閻毫無擾累深屬可嘉所有墊辦銀兩既
係因公費用著加恩免其彌補黃廷桂著賞銀一
萬兩吳達善著賞銀五千兩俱於正項錢糧内支
給用示優眷賢勞之意
丙戌
議派撥綠旗兵丁事宜
軍機大臣奏言臣等前經遵
旨傳諭黃廷桂於屯田綠旗兵内抽撥三千名再於
甘省各營添派五千名給與口糧馬匹令總兵
官馬得勝丑達帶領再派總兵官一員同領今
該督奏稱從屯田兵撥出一千三百名外添派
一千七百名仍於各營選派五千共八千名派
馬得勝丑達及總兵五福一同帶領其領隊將
弁速行各該提鎮遴選等語俱係遵
旨辦理應如所奏行又據奏減半撥給馬匹每兵各
給一馬官兵跟役亦俱減半給與是需馬不過
八千數百匹今甘省有未解餘馬二千匹又直
隸解甘馬五千匹自應即於此内選用仍於各
營挑選足額其軍裝器械等項統照進勦之例
辦給内盔甲一項不過壯觀無濟實用徒費馱
載口外用兵利於便捷應停其帶往查巴里坤
有存貯棉甲應按數給與事竣交回再甘省現
辦駝二千隻僅供撥運行營口糧之用即塔永
寧前後協辦駝五千隻恐一時不能即到該督
所奏暫僱車輛每兵丁餘丁四人合給一車自
屬通融籌辦亦應如所奏辦理至各兵口糧實
不便多行裹帶今該督既稱於巴里坤裹帶一
月口糧又辦羊二萬隻作一月口糧俟駝隻解
到再為接濟事屬可行所有應增羊價及沿途
草料統於軍需項内核銷再屯田兵丁自應廣
為墾種臣等現在遵
旨傳諭該督於備勦兵内酌量抽撥應令遵照辦理
奏入
上從之
平定準噶爾方略正編卷四十七
