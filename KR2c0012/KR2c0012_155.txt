平定準噶爾方略續編卷十六
乾隆二十七年三月甲午朔
諭陜甘總督楊應琚酌通新疆商販
上諭軍機大臣曰永貴等奏稱自回部蕩平内地商
民經由驛路及回人村落彼此相安臺站回人又
疏引河渠開墾田地沿途水草豐饒行旅並無阻
滯若曉示商民不時前來貿易即可與哈密吐魯
番一體於官兵亦有裨益等語新疆貿易自應流
通但須聽商人自便不可官為勒派著傳諭楊應
琚將此曉示商民有願往者即給以印照毋使胥
吏需索人自樂於趨赴矣并傳諭永貴知之
闢展辦事郎中德爾格疏奏安插屯田回人事
宜
德爾格奏言臣承准軍機處議覆將闢展屯田
兵五百名裁汰二百四十名遣回本營所遺地
畝原派吐魯番額敏和卓所屬六十戶住闢展
九十三戶住連木齊木威魯堡珈如拉所屬六
十戶住連木齊木二十七戶住洋赫每戶給田
五十畝今酌將額敏和卓人戶全歸闢展珈如
拉人戶全歸連木齊木以便約束仍有餘田三
千畝今素賚璊派給莽噶里克沙呼里回人墾
種至裁汰兵丁所餘牲隻未免閒曠現在威魯
堡回人尚乏屯田牲隻請量估價值給與使用
其各項農具亦俱作價分給回人於二年内交
納糧石抵銷奏入報
聞
喀什噶爾辦事尚書永貴等疏奏辦理回地水
利情形
永貴等奏言查回人地畝俱藉山水灌溉凡溝
渠深淺圩堤厚薄俱須相地勢之高下測水流
之緩急舊時俱有定式因伊等不知守護修葺
以至淤阻塌陷夏濘冬冰行旅亦滯臣等派喀
什噶爾伯克率所屬密喇卜伯克等遍歴村莊
詳加察勘或應浚渠以通其源或應築堤以蓄
其勢至若開通路徑架叠橋梁務期堅固以利
行人仍行文各駐劄大臣一體酌量辦理奏入
報
聞
壬寅
命詳定發遣新疆人犯之例
上諭大學士曰發遣伊犂及烏魯木齊等處人犯定
例祗有給發屯田兵丁為奴之語至給與何項官
兵及作何辦理之處從前未經議及伊犂等處官
兵非若黑龍江之土著設換班回將攜其人歸來
乎著軍機大臣會同該部詳悉另行定議具奏尋
議查定例發往各省駐防為奴人犯俱不准典
賣他所現在發遣人犯係隨屯田兵丁耕作俱
照前例辦理但未經分析何項兵丁臣等公議
察哈爾及綠旗屯田兵丁俱應給與為奴人犯
察哈爾兵係永遠屯駐毋庸置議其綠旗兵有
更換者即將所得人犯交與接班兵丁為奴或
係撤回及調往他所並無接替之人亦即另行
撥給屯田兵丁隨同力作奏入
上從之
丁未
諭喀什噶爾辦事尚書永貴等查奏預備官兵馬匹
牲隻欵項
上諭軍機大臣曰永貴等奏本年換班官兵前來所
有馬匹牲隻未免損傷應行補給其一切差遣及
臺站卡倫舊兵遣回時亦應預備等語似不僅為
換班官兵起見官差行走及坐臺守卡人等原有
額設之項且倒斃自有准銷成例不過酌量添補
奏内約計喀什噶爾葉爾羌阿克蘇三城需馬一
千三四百匹并採買牛隻未經分晰欵項殊屬含
混著傳諭伊等查明詳悉具奏
諭烏魯木齊辦事副都統旌額理酌派侍衞事宜
上諭軍機大臣曰昨旌額理奏乾清門侍衞薩穆坦
告請前往額林哈畢爾噶搜捕嗎哈沁曾諭以薩
穆坦在軍營年久回烏魯木齊之後即著來京倭
昇額係與薩穆坦一同派往者亦著回京伊等係
以領隊大臣派往烏魯木齊辦事之員今該處大
員足敷辦理不須再為補缺或有需用侍衞之處
旌額理再行請旨
戊申
命傳諭哈薩克阿布勒瑪木比特約束所部毋越境
游牧
上諭軍機大臣曰旌額理等將哈薩克貿易人等所
賚阿布勒瑪木比特奏章進呈大意謂我兵收伊
屬人牲隻之時有懇求給還者復被毆擊等語近
據阿桂奏遣伊勒圖驅逐越境游牧之哈薩克此
時未必即回想仍係去年所辦事屬既往伊等尚
以為言此次復行驅逐必更生疑懼昨即諭阿桂
等以此次姑從寬免著仍將前旨明白宣示若仍
不悛改即重治其罪將收所屬人牲隻派豐安同
侍衞二員照舊管押送交阿布勒瑪木比特諭以
定制不可妄干特恩不可屢得至貿易人等所稱
收取游牧一事亦告以大皇帝業經洞鑒加恩免
罪爾等當感激聖恩安居本界勿得踰越滋事
陜甘總督楊應琚等疏奏移駐巴里坤官兵起
程
楊應琚等奏言安西提標五營前經酌議以中
左右三營兵丁一千五百名移駐巴里坤於本
年二月分起前往其前後二營兵丁一千四百
九十二名移駐烏魯木齊於秋初料理起程至
安西各協營現在巴里坤聽差兵丁約八九百
名若皆撤回另補未免煩費請按數截留即以
應行移駐兵丁扣抵俱經臣等會奏兹臣楊應
琚同提督臣五福會商將三營官兵酌分十起
於二月二十八九等日陸續起程奏入報
聞
辛亥
訓諭失參疎防伯克之阿克蘇辦事都統海明等
上諭軍機大臣曰新柱等奏稱額里齊城回人尼雅
索丕盜馬逃來阿克蘇被伯克額肯阿克薩哈拉
盤獲送交伯克帕察沙卜看守又復脱逃今為和
闐巡街回人拿獲請照回例治罪等語尼雅索丕
既經拿獲交伯克帕察沙卜看守復行疎脱海明
自應一面拿緝一面將疎防之伯克參奏若謂該
伯克諱匿不報現在新柱奏内又有疎防伯克經
阿克蘇大臣斥革之語則伯克等之去留尤伊所
當奏聞者著傳諭海明等將從前辦理此案不行
具奏緣由明白回奏額肯阿克薩哈拉盤獲賊犯
審出情節殊屬可嘉著加恩賞緞二端以示鼓勵
丙辰
諭副都統額爾登額辦理解送逃人事宜
上諭軍機大臣曰前經成衮扎布奏稱俄羅斯比爾
噶底爾將逃入伊地之烏梁海敦多克等二百八
十餘名口送回俄羅斯此次甚屬遵守定約著額
爾登額將從前留養熱河之俄羅斯逃人等送交
該處其送來逃人中起意為首之敦多克等著派
員即行解京其餘人等若盡行解京不但行走煩
費且審明治罪之處烏梁海等亦不得而知著於
為首各犯外再查其次情罪難逭者押送軍營正
法仍傳諭烏梁海等俾知所警畏不敢恣意脱逃
其罪不至死者仍陸續看守交部審明定擬發遣
己未
命奬賞參贊大臣阿桂等
上諭軍機大臣曰阿桂等奏稱伊勒圖豐訥亨驅逐
越界游牧之哈薩克拿獲和莽伯凱等五人收其
馬二千餘匹前來伊犂將為首二人暫留候旨其
三人釋回令齎書曉示阿布賚等語阿桂辦理甚
屬妥協著賞給荷包二對伊勒圖豐訥亨著各賞
荷包一對拏獲之和莽伯凱等理應治罪示警但
伊等性本愚蒙歸附日淺不深知内地法度昨已
降旨不必解京即釋回部落其馬匹亦著給回豐
訥亨此次驅逐哈薩克熟悉伊等情形即著傳旨
曉諭其原派之豐安不必前往
命奬賞瑪納斯等處屯田官兵以原任巡撫阿思哈
駐劄辦事
上諭軍機大臣曰旌額理等奏稱從烏魯木齊辦給
瑪納斯庫爾喀喇烏蘇晶河屯田兵丁馬匹糧餉
俱全抵各該處現在水土滋潤三月前後可盡行
播種等語此次派往屯田兵丁衝寒行走照管車
輛䭾載奮勉可嘉著旌額理等酌量奬賞以示鼓
勵瑪納斯等處既編設村莊應駐大員總辦烏魯
木齊已有旌額理永德著阿思哈即駐劄庫爾喀
喇烏蘇辦理三屯事務俱著傳諭知之
癸亥
命定奏請黜陟回部伯克之例
上諭軍機大臣曰昨新柱等審訊盜馬回人脱逃一
案有疎防伯克帕察沙卜業經阿克蘇大臣斥革
朕以伯克等之黜陟理宜具奏降旨詢問但回部
伯克甚多大小不等若一概具奏亦覺繁瑣嗣後
伯克等有陞選降革等事五品以上著各該大臣
專摺具奏六品以下著年終彙奏
夏四月乙丑
諭闢展辦事郎中德爾格等酌辦種植事宜
上諭軍機大臣曰楊應琚奏請將闢展屯兵收穫之
芝麻菜子分借回人種植俟收穫後扣還籽種其
餘量為交官以抵應輸額賦等語闢展所種芝麻
菜子上年已試有成效自應借給回人種植以省
運油之費但回地向未有此若令其分種恐非所
素習著傳諭德爾格酌量辦理或伊等不願承種
即毋庸拘泥該督來咨勉強從事再烏魯木齊地
畝廣遠現在開墾三屯或即於該處播種以濟日
用亦無不可并傳諭楊應琚知之
己巳
諭喀什噶爾辦事尚書永貴等酌辦官買厄魯特事
宜
上諭軍機大臣曰永貴等奏稱准軍機大臣議覆德
爾格奏將回人收養之厄魯特官為買出送伊犂
安插因詳加察訪有實受回人苦役者即給價贖
取有為家主信用妻孥牽累不願贖身者各隨其
便等語從前辦理此事原因厄魯特等受回人折
挫與其畏懼脱逃流為嗎哈沁不如贖出與現在
伊犂之厄魯特等一同安插以靖地方此亦視伊
等情願與否耳若伊等果能相安無事不致逋竄
為匪又何必勉強贖出著傳諭永貴即如所奏辦
理并傳諭各駐劄回部大臣等知之
以辦理外藩事宜
訓諭尚書永貴等
上諭軍機大臣曰永貴等奏稱霍罕額爾德尼伯克
因從前冲噶巴什布魯特搶掠貨物未經全還懇
求補給所開銀數與邁瑪喇伊木原報不符將前
後情節復書曉示等語覽永貴等復書詞氣太弱
霍罕人等來喀什噶爾貿易所攜不過土産豈有
齎銀四萬餘兩之理此特該部落人等見給還貨
物轉生僥倖事理易明永貴等應即向來使斥責
云爾等貿易往來人數及所攜貨物誰不知之安
得有齎銀數萬之事況搶掠爾等之烏默爾比業
已解京治罪前次查給貨物爾等屬人俱感激領
回不便復據一面之詞再行辦理似爾貪得無厭
將欲誰欺如此明白宣諭方為妥協乃區區致書
分析殊為失體著傳諭永貴等嗣後遇此等事須
加意果斷毋得稍露怯弱之意
庚午
諭葉爾羌辦事都統新柱等訓戒伯克等毋巧取所
屬
上諭軍機大臣曰新柱額敏和卓奏稱葉爾羌和闐
所積榖石甚多如酌量有餘之數以二分折交錢
文採買牲隻八分折交紬布運至伊犂換易哈薩
克馬匹既於公事有益而該城伯克等亦俱樂從
等語折交榖石既屬公私兩便自應如此辦理但
回城伯克每多巧取若指稱公事科斂其下尚屬
有限此等折交錢布所及者廣最宜留心查辦即
如鄂對阿什默特二人鄂對尚可信無巧取之事
然此特因額敏和卓在彼有所顧畏耳今以玉素
富往代雖同屬舊時臣僕而資望少減恐鄂對不
無玩忽額敏和卓於鄂對宜從容開導云爾當勿
改初心我暫歸一二年再來駐劄仍可相見如故
庶伊知所謹凛將來與玉素富交代時亦宜告知
俾得留心辦理凡遇回部伯克等俱當詳悉訓戒
務期正己率屬以挽頽風
葉爾羌辦事都統新柱等疏奏籌辦新錢易布
事宜
新柱等奏言葉爾羌所鑄新錢共十萬三千騰
格有奇除易換普爾錢文外尚存四萬餘騰格
普爾漸次短少雖新錢與舊普爾如數相易亦
未即流通適值阿桂咨商以布准糧解送伊犂
與哈薩克貿易一事因思葉爾羌布價甚賤每
疋只需普爾四五十文計四萬餘騰格即可買
布四五萬疋與哈薩克交易每疋折銀一兩利
已加倍不獨省内地運解之繁而錢文流通回
人生計亦可充足臣等詢之衆伯克無不欣感
謂回部舊例以二舊錢易一新錢今如數兑換
已屬有益無損又以收買布疋其益更不能盡
言惟多植棉花勤於紡織數年之間元氣可復
臣等定議後即曉諭該伯克等現屬三月種棉
之時務宜勸課屬人各勤各業奏入報
聞
辛未
諭喀什噶爾辦事尚書永貴等暫緩採辦銅觔
上諭軍機大臣曰永貴等奏稱回部鼓鑄錢文仍須
採礦方足應用現派員役率領回人三十名在碩
爾布拉克等處試採得銅頗旺復添派回人裹帶
口糧前往採辦等語昨據達桑阿請多採銅觔曾
諭以恐累回人不必添派今永貴之意與達桑阿
相同回部新鑄錢文尚多採銅原非急需著暫緩
辦理
諭喀什噶爾辦事尚書永貴等酌辦内附布魯特等
游牧事宜
上諭軍機大臣曰伊勒圖奏稱阿克賽游牧布魯特
之伊穆喇特比及阿哈拉克齊三人率所屬二百
戶移於雅賽游牧與指給之地不合因行文曉示
俟秋收後仍令移回等語布魯特等離指給之地
任意遷移固屬不合但伊等性本愚蒙惟知水草
之利今諭以内地定制未必通曉轉生疑懼且雅
賽距阿克賽僅隔一站現屬閑曠亦於事體無礙
著傳諭永貴伊勒圖嗣後辦理布魯特等祗宜加
意約束俾安静無事雖不可縱令伊等任意游牧
至於逐水草遷移相去不遠者不必過於拘泥
葉爾羌辦事都統新柱等疏奏愛烏罕等處情
形
新柱等奏言由土默特前來貿易人等呈送拉
達克喇嘛書譯稱聞得愛烏罕頭目愛哈默特
沙統衆將㾗都斯坦汗阿里雅木吉爾殺害其
子阿里雅科瓦爾逃竄愛哈默特沙立阿里雅
木吉爾之孫遂回游牧又統衆至固珠喇特脅
降克什米爾部落不服現在相攻等語臣等酌
量復書辦令起程奏入報
聞
喀什噶爾副都統伊勒圖疏奏霍罕塔什干等
處情形
伊勒圖奏言霍罕貿易回人告稱霍罕迤北四
站有塔什干原係舍氐和卓摩羅沙木什二人
分管舍氐和卓漸強莫羅沙木什被其侵奪訴
於霍罕額爾德尼伯克乞師復還侵地舍氐和
卓會合西哈薩克及霍濟雅特之丕色勒伯克
攻殺摩羅沙木什二子額爾德尼遂往攻塔什
干丕色勒伯克亦來赴援等語臣密委阿奇木
伯克噶岱默特確訪情形酌量辦理奏入報
聞
壬申
諭陜甘總督楊應琚詳查各營馬匹額數價值
上諭軍機大臣曰楊應琚奏請將烏魯木齊貿易馬
匹撥補移駐新疆各營倒斃缺額一摺業經軍機
大臣覆准并議將肅州各營每年額缺一體通融
酌撥等語著傳諭楊應琚將肅州各營每年額缺
若干向例領銀採買價值若干如此辦理較之常
年節省若干一併查明具奏
甲戌
參贊大臣阿桂等疏奏添駐伊犂屯田回人事
宜
阿桂等奏言葉爾羌等城回人續請移居伊犂
者二百十四戶五百七十名口臣等交阿奇木
伯克木薩等安插量其年力精壯者與從前移
駐之一百十戶共為二百五十戶給與籽種口
糧牲隻農具合經制屯田之回人一千戶定為
一千二百五十戶其老弱有疾之七十四戶暫
交該伯克養贍年幼者俟其長成仍可充補屯
田之缺再此項回人若俱令在河北固勒扎等
處屯田亦尚可容但不如河南居住百餘戸則
兩岸俱有莊屯於觀瞻既協而接濟穆素爾嶺
臺站更為順便因於霍濟格爾巴克編設一屯
安插八十戶海努克編設一屯安插七十戶奏
入報
聞
戊寅
申諭喀什噶爾辦事尚書永貴等採辦銅觔不必添
派勒限
上諭軍機大臣曰永貴海明和其衷等奏稱阿克蘇
所添採銅回人因豁免伊等應交糧石呈乞代奏
謝恩又稱各城回人等添採銅觔以四年為限等
語採辦銅觔原以裕官兵回人之用自當從容辦
理惟就現在所得之銅源源鼓鑄即稍有遲滯亦
無甚關係何必添派回人勒定年限昨諭達桑阿
等不必添採銅觔永貴似尚未奉到故如此陳奏
至永貴等所奏回衆僉稱情願連年添採銅觔之
處大臣等面詢回人伊等焉敢以不願為詞即謂
回人愛重新錢亦事之所有但既非鑄錢賞給伊
等且仍收其普爾又令其採銅為鼓鑄之資謂皆
出於本願恐未必盡然凡事當權其輕重緩急不
可張皇欲速著傳諭永貴等知之
辛巳
命副都統舒泰往葉爾羌代護軍統領德爾素
上諭軍機大臣曰新柱等奏稱護軍統領德爾素忽
患氣弱之症不時舉發等語德爾素看來未能即
痊著派舒泰前往更換回京
壬午
巴里坤辦事都統永寧等疏奏酌留各營官員
事宜
永寧等奏言自安西挈眷赴巴里坤駐防官兵
一千五百名分為十隊已陸續到齊臣等照料
安插訖查巴里坤各項差務需官二十餘員現
在所到三營大小官共二十員此内除撥往屯
田及本營差委外所餘十餘員實不敷用臣等
公議酌留舊駐都司一員守備一員千把總共
十員仍令聽候差遣外其餘官員兵丁皆面為
交代令回原營所留官員照各城例三年一換
此後或有自營撥回或裁減差務之處再行酌
量辦理奏入報
聞
癸未
命酌賞新到伊犂之厄魯特等
上諭軍機大臣曰阿桂等奏稱由哈薩克布魯特來
投之布魯特等安插伊犂此内攜有牲隻可以自
給者居其大半其餘多屬貧乏等語來投之厄魯
特等求安生業居住伊犂於耕牧之事頗知奮勉
但甫經安插一切俱須料理應酌量稍為資給俟
地畆成熟牲隻孳息始可接濟著加恩將生計稍
可者各賞銀一兩貧乏者大口賞布二疋小口布
一疋仍賞銀一兩其各處收集之厄魯特等亦著
一體給賞各頭目等酌賞緞疋此次係朕特恩著
阿桂等明白曉示令嗣後益加鼓勵以裕生計
議酌籌駐防官兵回程事宜
陜甘總督楊應琚奏言南北兩路換班撤回之
滿洲索倫察哈爾官兵共三千二百餘員名又
加以跟役人衆若俱於哈密雇車送至肅州所
費不貲且恐難於雇覓若仍由肅州備用愈覺
繁瑣請將換回之索倫察哈爾兵照前赴新疆
換防官兵之例皆令行走邊外較為省便其應
由内地入京之滿洲官兵除自伊犂回程者經
由烏魯木齊外其南路回程官兵程途較遠莫
若由博羅圖嶺等處亦取道烏魯木齊行走如
有疲乏馬匹即於該處酌量撥換庶兩路官兵
皆可將原來馬駝直抵肅州再行換給可省哈
密雇車之費奏入得
旨軍機大臣速議具奏尋議換回駐防察哈爾官兵
原議俟來春水草充足時撥給馬䭾由邊外行
走其索倫兵令各城大臣酌量情形或今歲或
來春俱由邊外遣回較之經行内地自覺節省
俱應如所奏辦理其自南路回京之滿洲官兵
該督請由烏魯木齊行走直至肅州固屬省便
但查烏魯木齊馬匹業經奏准令換防之索倫
察哈爾兵到彼撥換應查明此外尚有馬匹若
干是否足敷回程官兵更換再烏魯木齊離肅
州尚遠若其中馬匹實有疲乏或於哈密凑買
接濟尚屬易辦其所稱官兵騎䭾一至肅州即
就近交厰牧放以備撥補營驛缺額及倒斃過
多賠補繳價各事宜並令照例咨部核辦奏入
上從之
丁亥
命副都統素誠同原任巡撫圖爾炳阿往烏什辦事
上諭軍機大臣曰烏什城與布魯特接壤安集延人
等時來貿易事務頗多著派副都統素誠前往烏
什更換永慶素誠係新經任事之員恐一人不能
獨辦現在庫車事簡有鄂寳已足辦理著圖爾炳
阿前往烏什同素誠辦事
命賞給阿克蘇阿奇木伯克色梯巴勒氐看守墳塋
人戶
上諭軍機大臣曰永貴等奏稱阿克蘇阿奇木伯克
色梯巴勒氐因伊舊居烏什祖父墳墓在彼請將
從前房産之入官者稍為撥給遣三四戶人前往
守視所給官項由阿克蘇抵交等語色梯巴勒氐
前在軍營頗屬奮勉已加恩授為散秩大臣阿奇
木伯克奉職亦屬盡心今以先壟之故請派數戶
前往守視自宜允行所有給與田産著加恩賞賜
不必由阿克蘇抵交著傳諭永貴等遵照辦理并
曉示色梯巴勒氐知之
命優䘏續查陣亡病故之呼倫貝爾等官兵親屬
上諭軍機大臣曰阿桂等奏呼倫貝爾馬甲章固勒
圖兄弟三人隨征兄章固岱病故弟扎什鼐陣亡
今補行查出應請議䘏等語章固勒圖兄弟三人
内二人在軍前病故陣亡殊屬可憫章固勒圖著
加恩以驍騎校用又索倫領催達本達爾等父子
兄弟四人者有陣亡病故者事亦相同著該將軍
等將從前曾否辦理查明具奏又
諭曰阿桂隨帶之藍翎侍衞徹木布禮前在軍前頗
知奮勉今於伊犂病故雖非陣亡可比殊堪憫惜
著加恩賞給恩騎尉令伊子承襲一次仍賞銀五
十兩
喀什噶爾辦事尚書永貴等疏奏更換駐防官
兵經過回地事宜
永貴等奏言查現在伊犂換班之索倫兵由穆
素爾嶺前來京師之滿洲兵或由朱爾都斯或
由闢展前來及換班兵丁回程俱經過回人村
莊哈密闢展吐魯番等處深知内地法度交易
尚覺公平自庫爾勒玉古爾庫車賽里木拜至
阿克蘇自阿克蘇至葉爾羌喀什噶爾之大小
村莊恐回人等貪利故昂市價而兵丁等或恃
強滋事俱應預為籌辦再兵過時正值禾茂水
滿之候應嚴禁馬駝踐踏地畝溝渠併預備船
隻橋梁等項已行文各城大臣妥協辦理奏入
報
聞
辛卯
軍機大臣疏奏通核派往伊犂等處官兵經過
各省欵項
軍機大臣奏言前據河南巡撫胡寳瑔將派往
伊犂阿克蘇之滿洲兵二千名自河南至陜西
安設臺站預備車馬給與口糧錢文共作銀二
萬二千五百兩有奇列欵具奏欽奉
諭旨以河南既經奏報則自京師以至伊犂阿克蘇
共費若干亦宜通查會核臣等遵將此次經行
之直隸陜甘省及哈密巴里坤辦給各欵皆行
文查核今據各該處將所需實數折算銀兩咨
覆臣等彙核除河南業經奏銷外直隸共需銀
一萬七千二百兩有奇陜西共銀一兩二千四
百兩有奇自甘肅出口至伊犂阿克蘇共銀十
五萬四百兩有奇通計自京城起至伊犂阿克
蘇止需銀二十萬四千兩有奇謹將支用欵項
分晰列單具奏奏入報
聞
平定準噶爾方略續編卷十六
