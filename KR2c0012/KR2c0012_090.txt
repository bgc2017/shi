平定準噶爾方略正編卷三十六
乾隆二十二年春正月癸夘
命總兵官存泰赴巴里坤軍營
上諭軍機大臣曰總兵官存泰丁憂回京著馳驛赴
巴里坤聽候調遣遇有總兵缺出即著署理
甲辰
命策凌孟克之子巴雅勒黨承襲郡王
上諭軍機大臣曰都爾伯特郡王策凌孟克貝子羅
壘原端布圖克森扎薩克台吉呢爾瓦齊等俱因
出痘身故策凌孟克等輸誠内附深感朕恩勉力
報效今聞溘逝深為軫惻著交部照例致祭派侍
衞瑚畢圖前往奠醊並加恩令策凌孟克之子巴
雅勒黨承襲郡王羅壘原端布圖克森並無子嗣
貝勒剛多爾濟貝子額爾德尼乃羅壘原端等族
人其所屬人等即交與剛多爾濟額爾德尼等管
轄呢爾瓦齊亦無子姪其扎薩克台吉著伊叔布
顔德勒格爾承襲
乙巳
命駐劄巴里坤辦事大臣雅爾哈善暫行回京
上諭軍機大臣曰舒赫德現赴巴里坤俟其到時即
著雅爾哈善來京面聆訓示並可看視伊毋以示
體䘏其大兵未進以前巴里坤一切事務俱交舒
赫德辦理進兵後著留阿里衮代辦俟雅爾哈善
回至巴里坤阿里衮仍赴軍營隨同將軍等辦事
命額敏和卓曉諭波羅泥都霍集占等
上諭軍機大臣曰據雅爾哈善等奏稱已令傅魁帶
兵一千名於正月初六日起程間道赴魯克察克
會同額敏和卓辦理莽噶里克等語所辦甚合機
宜傅魁等此時已應與額敏和卓會同滅賊如擒
獲莽噶里克時務遣幹員押解來京並著傅魁曉
諭額敏和卓俟霍集占所遣使人沙呢雅斯到時
仍遵前諭派五十六托倫泰一同回至葉爾羌喀
什噶爾額敏和卓或差人同往或寄信與波羅泥
都霍集占等告知莽噶里克獲罪㐲誅並命伊管
理吐魯番回人各事宜即令波羅泥都等酌定貢
賦章程前來陳奏伊等遵行則已倘稍有推托俟
𠞰滅厄魯特後再派兵前往辦理
命授瑪瑺頭等侍衞
上諭軍機大臣曰侍衞瑪瑺從哈薩克回時中途遇
賊攻戰數次甚屬奮勇著加恩授為頭等侍衞仍
賜墨爾根巴圖魯名號賞銀一百兩馳驛速赴行
在再從前降旨令雅爾哈善等將回至巴里坤兵
丁即令各回本處今思此項索倫察哈爾兵丁途
中轉戰甫抵巴里坤即令各回本處轉非所以示
體䘏且巴里坤存留此項兵丁亦屬有益嗣後陸
續自軍營前來兵丁著傳諭雅爾哈善等量加賞
賜給與口糧暫留巴里坤不必速行遣回
丙午
命奬賞侍衞努古德等
上諭軍機大臣曰將軍和起所遣報信之索倫侍衞
努古德彰金布俱著賞銀一百兩努古德著賞給
額勒斯巴圖魯名號彰金布著賞給呼爾察巴圖
魯名號朕詢問伊等被圍情形據稱伊等出圍後
復有兵丁九十餘名同出遇賊攻戰經署章京巴
尼爾圖射退宰桑巴朗賊始散去等語著傳諭雅
爾哈善查明巴尼爾圖果屬奮勇即授為三等侍
衞並奏聞錫以巴圖魯名號仍賞銀一百兩再兵
丁九十餘人若能救護將軍同出自必懋膺上賞
今僅以身脱無功可錄但伊等身出重圍亦屬奮
勉其效力受傷之人並著查明量加賞賚至邁斯
漢領兵策應退縮不前罪實難逭著即拏解來京
治罪
丁未
内大臣博爾奔察疏奏領兵赴巴里坤日期
博爾奔察奏言臣遵奉
諭旨派索倫兵五百名於正月初三日令侍衞順德
訥帶領先行至臣應領兵一千五百名若俟調
來兵丁㨂選恐致遲悞即於總管温布現在領
到兵丁及此處所餘兵内揀選一千五百名同
副都統鄂博什總管温布亦於初六日起程奏
入報
聞
命議叙擒拏叛賊青滚雜卜效力人員
上諭軍機大臣曰據將軍成衮扎布遵旨將擒拏叛
賊青滚雜卜大臣及喀爾喀王公台吉等分别奏
聞著即交部議敘其喀爾喀二等台吉瞻布承衮
扎布四等台吉衮布奮勇爭先尤屬可嘉著加恩
授瞻布承衮扎布為一等台吉衮布為三等台吉
並著賞給孔雀翎仍與效力人員一體議敘餘著
俱照前奏賞給縀疋銀兩至叛賊青滚雜卜遣往
烏梁海調兵之台吉丹珠爾從前為賊所迫已豫
行禀知軍營大臣後又同旺布多爾濟擒拏叛賊
著加恩免其治罪
戊申
命賞給哈尚德副將職銜馳驛前赴巴里坤交與總
督黃廷桂派在傅魁標下效力行走
庚戌
諭額敏和卓酌量留兵駐劄吐魯番事宜
上諭軍機大臣曰前降旨令傅魁領兵擒拏莽噶里
克後留兵五百名駐劄吐魯番候大兵同行進𠞰
今思擒拏莽噶里克之後其地即賞給額敏和卓
管轄留兵在彼守候大兵尚需時日額敏和卓轉
不無供應兵丁之費非所以示體䘏著傳諭雅爾
哈善等飭知額敏和卓如辦理莽噶里克事竣所
留兵丁會同伊所屬回人力足以擒𠞰巴雅爾即
令其同傅魁領兵辦理否則即將内地兵丁全行
撤回巴里坤不必在彼駐劄倘額敏和卓懇請留
兵一二百名以為聲援亦從其便
辛亥
申諭參贊大臣納穆扎爾查辦齊木齊格特人衆事
宜
上諭軍機大臣曰前降旨令納穆扎爾赴車臣汗部
落辦理齊木齊格特人衆事務此時應已前往齊
木齊格特人等原係喀爾喀貝子顔楚布多爾濟
屬人因伊不能約束妄生事端若不盡行剪除則
地方何由寧静著查出為首倡亂之人即行正法
以昭烱戒餘亦無庸交該扎薩克管束即賞給喀
爾喀内曾經效力之人為奴伊部落内似此為匪
之人恐尚不少車臣汗瑪尼巴達喇年少無知不
能管轄著交與得木楚克加意查察倘有似此者
即嚴加懲治不得稍事姑息又前曾令納穆扎爾
俟辦理此事完竣後即行回京今已命成衮扎布
為定邊將軍馳赴巴里坤其烏里雅蘇台一切事
宜需人佐理納穆扎爾不必回京即協同郡王策
布登扎布辦理事務
壬子
命拏解莽噶克之弟糾羅卜伯克赴
行在審訊
上諭軍機大臣曰據侍郎裘曰修奏稱莽噶里克遣
伊弟糾羅卜伯克以押送噶爾藏多爾濟宰桑碧
圖庫等為名潛至哈密卡倫外探聽信息經副將
祖雲龍擒獲在衣縫中搜出書信已撥兵解送肅
州等語糾羅卜伯克既係莽噶里克之弟又蔵有
書信潛至卡倫偵探其為奸細無疑俟其到肅時
著黃廷桂即遴選員弁解送行在聽候審訊其書
信一倂密封進呈再前經降旨令將莽噶里克之
婿阿舒爾瑪特等解赴行在此時當已起程途次
務須隔别防範並嚴飭解員小心看守毋致疎虞
命賞䘏臺站陣亡受傷兵丁
上諭軍機大臣曰據唐喀禄奏稱自納米爾沙扎海
至古爾班察爾所設臺站兵丁七百餘名因烏梁
海等搶掠臺站各兵奮勇力戰内有陣亡兵三十
名受傷兵三十名又力戰未出兵丁一百四十名
等語此次坐臺各兵勇往禦賊甚屬可嘉所有陣
亡應䘏之人俱著交部照例議奏其力戰未出者
亦著加恩照陣亡之例一體議䘏至受傷各兵著
照應賞銀兩加倍賞給
癸丑
命加增甘省輓運軍糧脚價銀兩
上諭大學士曰西路大兵指日進𠞰運送軍糧利在
迅速其脚價銀兩若照部議每石給銀一錢五分
恐不敷運戶往回之費所有甘省現在輓運軍糧
著照雍正九年例運糧一石每百里河西給脚價
銀二錢河東給脚價銀一錢六分以䘏民力俟軍
務告竣各屬遇有撥補糧石仍照地方舊例辦理
命授内閣學士阿思哈為參贊大臣協同署理定邊
左副將軍印務策布登扎布辦理事務
恩䘏都爾伯特親王伯什阿噶什
上諭軍機大臣曰都爾伯特親王伯什阿噶什輸誠
内附具見悃忱今聞溘逝深堪憫惻著唐喀禄齎
銀三百兩前往策凌部落給與伯什阿噶什家屬
辦理喪事並齎茶酒往奠伯什阿噶什並無子嗣
著將伊兄子協理台吉達巴都噶爾封授貝子伊
弟達瓦濟特封授公爵俱授為扎薩克其所屬人
衆即令此二人管轄伊等屬人無多或即歸入策
凌等部落居住或願移至内地並著唐喀禄明白
曉諭聽從其便奏聞辦理
諭署理定邊左副將軍印務策布登扎布等防範輝
特部落事宜
上諭軍機大臣曰據成衮扎布等奏稱輝特部落策
卜登多爾濟普爾普德濟特等向巴蘭泰告稱阿
逆雖與伊等同族惟是身受厚恩斷不致墮其詭
計倘阿逆潛來煽惑必奮勇力戰擒獻治罪等語
觀此則策卜登多爾濟等自無異志第恐其不免
疑懼著傳諭策布登扎布哈達哈等止宜密為防
範不得稍露形迹令其驚疑前已降旨令伊等仍
往烏蘭古木地方種地一年再行遷移伊等不勝
感悦適經唐喀禄奏請將察達克等移至烏蘭古
木地方俟輝特人衆遷移後即令察達克等居住
此處若照伊所奏令察達克等同居一處在察達
克等既須守候伊等遷移方得安居且現與輝特
人衆同往一處轉啟伊等疑惑殊屬未便已降旨
停止併傳諭策布登扎布哈達哈等知之
叛賊青滚雜卜之子車蘇隆多爾濟等正法
上諭軍機大臣曰據成衮扎布等奏稱叛賊青滚雜
卜之子車蘇隆多爾濟齊旺扎卜交與素尼勒圖
色楞額等解赴京師等語車蘇隆多爾濟齊旺扎
卜皆逆賊之子應即行處斬以彰國法著傳諭大
學士來保俟其解到即遵旨押赴市曹正法
甲寅
命議敘各省承辦送兵官員
上諭軍機大臣曰此次吉林察哈爾官兵經過直隸
河南陜甘等省兼程遄進一切車馬供頓料理俱
甚妥速該督撫及承辦各官均著交部議敘又據
陳弘謀奏陜省送兵夫役有檢獲兵丁遺失衣物
立即報官交還之事甚屬可嘉並著查明奬賞
命加恩賞賚派往軍營阿拉善兵丁
上諭軍機大臣曰貝勒羅卜藏多爾濟派領阿拉善
兵丁自備駝馬前赴肅州甚屬勇往可嘉所有應
給俸餉各項俱已照例賞給著傳諭黃廷桂酌量
加賞縀疋茶葉以示鼓勵
乙夘
申諭駐劄巴里坤辦事大臣雅爾哈善等遣兵策應
副將軍兆惠事宜
上諭軍機大臣雅爾哈善等接到朕停止圖倫楚等
進兵之旨即遣人追回圖倫楚等殊屬拘泥前因
邁斯漢等領兵前往是以降旨停止續聞邁斯漢
中路退回則圖倫楚等領兵接應甚合機宜即降
旨仍照所奏辦理今聞雅爾哈善等已於上年十
二月間遣圖倫楚等起程接到續奉諭旨相隔半
月諒難追及若圖倫楚等已經往迎兆惠固屬甚
善即使追回若尚未至巴里坤仍令其迅速前往
不必拘泥前旨辦理
戊午
定邊將軍成衮扎布疏奏派喀爾喀兵丁同赴
軍營事宜
成衮扎布奏言臣蒙
恩授為定邊將軍并令臣帶索倫兵二三百名前往
巴里坤臣隨行知領兵内大臣博爾奔察令其
留兵三百名在奈曼明安地方俟臣到彼處帶
往繼因衆喀爾喀等俱請效力戎行臣隨派喀
爾喀兵七百名賞給銀兩令其隨臣前往約計
三月十五日以前俱抵巴里坤奏入報
聞
定邊將軍成衮扎布疏奏採買馬駝事宜
成衮扎布奏言現在烏里雅蘇台科卜多兩處
雖有官馬二千餘匹駝一千餘隻俱係從遠道
回來不免疲乏今科卜多空圭等處駐兵二千
有餘西路復有辦理事件馬駝應須多備查烏
梁海恰克圖一帶地方可採買馬數千匹已遣
員帶銀八萬兩令其買馬六千匹駝數百隻以
備軍行之用奏入報
聞
己未
命參贊大臣阿桂駐劄烏里雅蘇台辦事
上諭軍機大臣曰前令阿桂赴科卜多駐劄辦事今
據將軍成衮扎布奏稱現在領兵前赴巴里坤所
有烏里雅蘇台軍營一切事宜策布登扎布未能
深悉暫留阿桂令其詳悉告知等語科卜多地方
已命哈達哈前往駐劄阿桂著即留烏里雅蘇台
辦事
庚申
命拏解提督傅魁來京審訊
上諭軍機大臣曰雅爾哈善等奏據署提督傅魁等
呈稱帶兵一千名前至鹽池地方遇莽噶里克三
十三賊盡行𠞰殺等語莽噶里克係負恩背叛附
和逆賊戕害將軍和起之首惡傅魁等帶兵圍往
時應將伊父子生擒解送審明附逆背叛實情以
正國法况領兵一千圍住三十餘賊生擒甚屬易
易並非賊人衆多交戰之際不能辨别賊首者可
比是傅魁之殺戮莽噶里克非特怯懦悖繆其中
不無别情著傳諭雅爾哈善即將傳魁拏解來京
審訊拏解傅魁後並將副將丑達解送來京以便
與傅魁質對再前曾降旨俟辦理莽噶里克後即
將吐魯番地方賞給額敏和卓管轄今莽噶里克
雖死應尚有伊妻子及平日任用之人即著額敏
和卓前往搜查向伊等究出莽噶里克率衆前來
實在情形具奏並著額敏和卓即揀選所獲馬匹
派委幹員前往探聽副將軍兆惠信息及厄魯特
等情形其遣人由何路前往并現在彼處所得信
息即著申報巴里坤大臣轉奏
訓諭大學士管陜甘總督黃廷桂等運送馬匹事宜
上諭軍機大臣曰據黃廷桂奏到札商雅爾哈善進
𠞰馬匹一摺未免彼此推諉殊非為國任事之道
而黃廷桂之過為大軍行非尋常可比全資馬力
臕壯經理大臣尤宜為兵丁等豫行籌畫是以朕
於舒赫德前往時面降諭旨令兵丁領馬後途中
酌量乘騎餘馬仍須餧養以惜馬力誠恐伊等不
知愛惜臨期至於疲乏今黃廷桂惟以支給兵丁
即了其責雅爾哈善又恐早收致疲試思此何等
事而可如此存心耶此項馬匹仍責成黃廷桂所
派員弁兵丁善為趕餧抵巴里坤時如送馬兵丁
不敷餧養雅爾哈善即酌派已到兵丁協同辦理
方為妥協總俟大兵起程交將軍等查騐分撥其
未起程以前倘有疲瘦皆黃廷桂之責馬匹一項
朕諄復降旨黃廷桂身任其事即現往巴里坤料
理亦職分所應乃以札商卸責將來進𠞰時稍有
貽悞惟黃廷桂是問黃廷桂雅爾哈善俱著傳旨
申飭
辛酉
命額敏和卓遣人曉諭霍集占
上諭軍機大臣曰前降旨令額敏和卓遣人送回霍
集占所遣使人沙呢雅斯並令五十六托倫泰同
往今莽噶里克已經辦理路徑已通著即遵照前
旨遣往其從前兆惠遣往之副都統阿敏道現在
何處著即曉諭霍集占等遣使送回
壬戌
諭定邊將軍成衮扎布等擒𠞰噶爾藏多爾濟等事
宜
上諭軍機大臣曰雅爾哈善等審訊噶爾藏多爾濟
所遣宰桑布圖庫供稱噶爾藏多爾濟同扎那噶
爾布哈薩克錫喇尼瑪等謀叛屬實又稱兆惠帶
兵由招摩多前往阿爾台為塔本集賽宰桑達什
策凌中途邀截等語噶爾藏多爾濟如果無背叛
實情自當分别辦理然此等叵測之人難保其終
不生事今既與扎那噶爾布等同叛大兵前往即
將伊等盡行剪滅自可永絶根株至布圖庫所供
兆惠之信未必確實果爾則塔本集賽人等斷不
容貸亦應一體辦理前已降旨令將布圖庫解送
行在審訊實情另降諭旨著仍照前旨行至雅爾
哈善奏稱布圖庫所供各鄂拓克人衆俱不可深
信等語現在準噶爾當窮蹙之時其所有烏合之
衆不過如是布圖庫必不肯故為示弱以誘我兵
前進雅爾哈善心存怯懦所慮不免過當再傅魁
辦理莽噶里克一事其中必有别情已降旨將伊
拏問此次進兵若噶爾藏多爾濟扎那噶爾布哈
薩克錫喇尼瑪等果在陣前立斃則已如可生擒
則舒赫德等務將伊等擒解前來不得即行正法
並傳諭成衮扎布知之
二月乙丑
諭署理定邊左副將軍印務策布登扎布等籌辦輝
特人衆事宜
上諭軍機大臣曰據唐喀禄等奏稱輝特人衆自遷
至扎克賽地方自相搶掠甚不安静且本係阿逆
親屬將來不免滋事請旨遷至呼倫貝爾齊齊哈
爾等處設有事端彼處密邇索倫辦理甚易等語
唐喀禄等所奏甚是輝特人等原非善類自應豫
行辦理但現在科卜多駐兵無多而伊等又無背
叛實據且與其遷至呼倫貝爾齊齊哈爾等處又
不如即行𠞰滅永絶根株著傳諭策布登扎布等
悉心查察如已有可疑形跡即將伊等𠞰滅倘尚
安本分應暫為安撫惟宜加意防範俟將來再行
辦理至唐喀禄所奏巴勒濟得木齊懇請同塞卜
騰遷往察哈爾居住等語從前軍機大臣等議將
巴勒濟屬人歸入輝特部落令在烏蘭古木種地
業經准行今巴勒濟得木齊既願往察哈爾居住
俟其至烏里雅蘇台時即照唐喀禄所請賞給口
糧送至察哈爾地方安插不必仍照前旨辦理
命派兵查拏都爾伯特部落搶掠侍衞賊人
上諭軍機大臣曰成衮扎布等奏據遣往都爾伯特
致祭之侍衞佛保報稱中途遇嗎哈沁搶掠駝隻
現在勉力前進等語佛保係從前遣往致祭伯什
阿噶什之妻今伯什阿噶什亦已病故佛保即可
毋庸前往乃遇賊搶掠仍能奮勉行走甚屬可嘉
著查明係何等侍衞加恩陞用不必再行前往再
伯什阿噶什病故時朕加恩封伊弟姪貝子公爵
并授為扎薩克令其屬人等歸入策凌部落安置
因其懇請向内遷移復命唐喀禄詢問伊等情形
奏聞辦理今伊等既自相搶掠復敢刦奪奉使侍
衞駝隻則不惟不應加恩封爵亦毋庸任其向内
遷移著傳諭瑚爾起等俟帶兵到時即將刦奪侍
衞為首賊人盡行𠞰殺餘俱賞給喀爾喀等為奴
並著傳諭策布登扎布等遣人前往曉諭伊同部
落之貝子烏巴什等告知此次發兵特為擒治搶
掠侍衞之人至爾等尚屬安分可仍照伊從前所
請帶領屬人即赴都爾伯特汗策凌游牧同往仍
將伊等何時起程及情形如何詳悉奏聞
命侍衞順德訥領兵前赴軍營
上諭軍機大臣曰順德訥自烏里雅蘇台領兵赴巴
里坤行走迅速並奏聞即帶索倫兵丁前往𠞰賊
觀其情詞懇切甚屬可嘉著賞給舒倫巴圖魯名
號並賞銀一百兩即令其在軍營領隊前進副都
統職銜由屯亦屬勇往著加恩賞給大縀四端其
順德訥帶往官員著雅爾哈善等酌量賞賚兵丁
俱著賞給錢糧一月以示鼓勵至頭等侍衞努三
押送兵丁甫至嘉峪關即奏請回京已令其赴巴
里坤候旨著將努三降為藍翎侍衞仍留巴里坤
交與雅爾哈善等差遣委用
丙寅
命封定邊右副將軍兆惠一等伯爵並議敘奮勇𠞰
賊大臣官員等
上諭軍機大臣曰據雅爾哈善等奏稱副將軍兆惠
等遣領催雲多克等報稱於正月初五日至烏魯
木齊途中殺賊千餘人其侍衞圖倫楚所領兵丁
與兆惠相距止四五日又圖倫楚遣人告稱約二
月初十日内即可同兆惠至巴里坤等語覽奏甚
為欣悦前布圖庫供稱兆惠由招摩多前往阿爾
台朕即知其言不足信今果由西路前來兆惠係
駐劄伊犁等處辦事大臣適遇厄魯特等背叛奮
勇𠞰賊甚屬可嘉兆惠著封為一等伯世襲㒺替
并將御用荷包玉韘鼻烟壺加恩賞賜三格哈寧
阿永貴莽阿納俱著賞給三等輕車都尉亦著世
襲㒺替兆惠所遣報信之雲多克德倫徹俱授為
三等侍衞圖倫楚等所遣之副護軍校濟德著授
為護軍校圖倫楚達禮善此次亦屬奮勉著賞給
圖倫楚副都統職銜授達禮善為頭等侍衞奮勇
官兵著查明交部議敘並著照例賞賚所有陣亡
官兵著兆惠等查明交部議䘏至健銳營委署前
鋒校納蘭圖索倫委署章京成果達什達瓦屬人
色勒前往偵探擒𠞰賊人亦屬勇往著加恩賞給
納蘭圖成果孔雀翎色勒授為三等侍衞仍各賞
銀五十兩此時兆惠等諒已抵巴里坤軍營著會
同將軍成衮扎布參贊大臣舒赫德等悉心籌畫
或兩路進兵或合為一路務期同心協力奮勇前
往至進兵時索倫兵最為得力除兆惠等帶回受
傷兵丁毋庸調遣其餘兵丁仍酌量帶領前往並
著發往孔雀翎藍翎各二十枝交兆惠等分賞奮
勇效力官兵以示鼓勵並著於哈寧阿永貴三格
三人内酌派一人馳赴行在備朕詢問厄魯特人
等反覆無常實為覆載所不容至達什策凌與哈
薩克錫喇尼瑪等同謀叛逆尤為罪不容逭其屬
人必應全行𠞰滅不得更留餘孽今大兵自巴里
坤分路進𠞰賊人等逃入烏梁海亦未可定著策
布登扎布等傳諭烏梁海内大臣察達克等加意
防範如有厄魯特逃至彼處即將首賊擒拏送烏
里雅蘇台將軍大臣辦理餘衆悉行擒治毋任脱
逃再據坐臺厄魯特孟克告稱解到羊五百隻遇
一索倫官員搶去在臺之察哈爾等亦俱隨往又
千總策布登同臺站筆帖式俱往噶爾藏多爾濟
游牧未回等語索倫官員及隨往之察哈爾究係
何人策布登等因何潛往噶爾藏多爾濟游牧現
在何處俱著兆惠等查明具奏
諭副都統唐喀禄擒拏達什策凌事宜
上諭軍機大臣曰前加恩賞給達什策凌屬人口糧
令唐喀禄傳諭今據唐喀禄奏稱現赴策凌等游
牧辦事其傳諭達什策凌事宜派侍衞烏林泰前
往等語現在達什策凌同謀叛逆烏林泰不必遣
往著即行追回此時達什策凌或親來領取口糧
或遣人前來唐喀禄即行擒拏解送來京治罪
戊辰
諭定邊將軍成衮扎布等辦理衆厄魯特事宜
上諭軍機大臣曰兆惠咨雅爾哈善文内有厄魯特
等反覆無常應盡行𠞰滅之語兆惠目擊彼處情
形所籌甚是從前朕已向舒赫德面降諭旨伊二
人見將軍成衮扎布時悉心籌畫務宜妥協辦理
此等賊人斷不宜稍示姑息惟老幼羸弱之人或
可酌量存留另籌安插前此兩次進兵皆不免過
於姑容今若仍照前辦理則大兵撤回伊等復滋
生事端前事可為明鑒即如厄爾錐音呑圖布庫
圖齊等此際雖未敢妄動而當兆惠被圍時並未
見前來策應此次進兵務將伊等解送來京或姑
免其死給與效力之處已屬格外施恩倘稍有可
疑亦一併擒拏治罪著傳諭成衮扎布兆惠舒赫
德等遵照辦理倘兆惠所見或有不同之處亦即
與成衮扎布等一面議定一面奏聞伊等務即奮
勇前進迅奏膚功以副委任
定邊將軍成衮扎布疏奏派台吉諾爾布管理
科卜多臺站事宜
成衮扎布等奏言前臣等奏派公齊旺辦理科
卜多臺站事務今齊旺病篤不能任事其公爵
請將伊子達什承襲查扎薩克圖汗部落台吉
諾爾布已蒙
恩授為扎薩克其游牧與科卜多相近請即派諾爾
布駐劄科卜多管理臺站事務奏入報
聞
己巳
命奬賞奮勇𠞰賊之總管温布等
上諭軍機大臣曰據雅爾哈善等奏帶領索倫兵丁
總管温布等沿途遇賊搶掠喀喇烏蘇臺站奮勇
擒𠞰等語温布等帶兵前進中途遇賊即行擒𠞰
甚屬可嘉温布著賞銀一百兩藍翎侍衞烏爾衮
保著陞授三等侍衞索倫佐領魁蘇岱吉克達爾
圖俱著賞給孔雀翎仍各賞銀三十兩其奮勇兵
丁俱著賞錢糧一月以示鼓勵
庚午
諭署理定邊左副將軍印務策布登扎布等安插郭
莽胡土克圖之沙畢納爾等事宜
上諭軍機大臣曰據成衮扎布等奏郭莽胡土克圖
之沙畢納爾等四百餘人請送至阿拉善交羅卜
藏多爾濟管轄等語此等人本非誠心歸順特因
窮困無聊暫行依附日久必復滋生事端即如伊
等在伊犁時留養司員栢琨等後阿逆遣人至彼
隨將栢琨等送往伊等既經歸誠即不應順從阿
逆乃反覆無常一至於此自應豫籌安插著傳諭
策布登扎布等即將伊等大喇嘛解送來京應令
其何處居住再行定奪其沙畢納爾等俱著交哲
卜尊丹巴胡土克圖管轄留心約束毋得任其滋
事
平定準噶爾方略正編卷三十六
