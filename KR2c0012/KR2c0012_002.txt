平定凖噶爾方略前編卷二
康熙五十四年五月申辰
命賑濟哈密
上諭議政大臣等曰喀密為策妄阿喇布坦所侵恐不
能生理著甘肅廵撫遣官運送米糧牛羊往賑
丁未
命給八旗軍前效力人口糧馬匹
上諭八旗都統曰此番出兵之路甚遠請往效力軍前
人内有不能自備盤費者查明啓奏給與糧馬監禁
中除重罪大盗外其餘罪輕者若不能自備亦給與
糧馬前去效力功成即可以贖罪誠伊等自新之路
也
己酉
甘肅提督師懿德奏赴甘州會議軍務
師懿德奏言(臣)領兵至西吉木地方據總兵官
路振聲報稱策妄阿喇布坦兵已遠遁(臣)隨令
路振聲暫駐哈密候
旨并撤回凉州官兵(臣)亦領兵暫回肅州據路振聲云
哈密無牧馬之處可以駐兵應去哈密一日程
移駐塔勒納沁地方有水草處(臣)思賊雖逃遁
而哈密勢屬孤单應令路振聲等即駐塔勒納
沁地方候
旨遵行近奉
旨著吏部尚書富寧安西安將軍督撫等率領滿洲綠
旗官兵前往救援(臣)於五月初一日自肅州赴甘州
以備會議軍務奏入報
聞
壬子
議政大臣等以訊問被擒厄魯特曼濟供詞奏
聞
議政大臣等奏言(臣)等遵
旨詳訊被擒厄魯特曼濟據稱我本土爾扈特人我阿
玉竒汗之子三濟札卜當年與父有隙率一萬
人投策妄阿喇布坦策妄阿喇布坦擒三濟札
卜送還土爾扈特留我等萬人分給所屬宰桑
等至策妄阿喇布坦來侵哈密之故聞凖噶爾
老人言去年喀爾喀擒我阿爾台打牲一人殺
一人又我地貿易者為哈密所阻以是欲蹂躪
之其人衆每部落千五百戸計三萬人其徵賦
無定額凡有所需斂諸屬下人皆凋敝自和碩
特土爾扈特輝特都爾伯特台吉屬人外及其
十四部落無不人人怨策妄阿喇布坦去年雪
深三尺餘其所居伊犁等處牲畜盡斃其子往
攻安集延地方之布魯特被殺者五百人還又多
病死再我土爾扈特一萬餘人皆愁苦度日各
有戀土之心常欲乘間脱歸或歸命
天朝方策妄阿喇布坦來侵哈密時衆人皆言其不自
揣量輕犯
天朝若大兵來討何以為計禍敗已徵猶不耕牧安生
固自取滅亡耳奏入得
旨策妄阿喇布坦處著遣使分兩路齎諭旨前往將喀
爾喀所獲之厄魯特著隨哈密路使臣去哈密所獲
之厄魯特著隨喀爾喀路使臣去
乙卯
命使齎勅宣諭策妄阿喇布坦
時策妄阿喇布坦兵敗潛遁
上諭議政大臣詳籌三路進兵之事
特頒勅諭宣諭策妄阿喇布坦
上以勅書示議政大臣等曰朕經歷軍事甚多今觀曼
濟所言策妄阿喇布坦情勢與朕所預料者相合乘
彼人馬疲弱之時應兩路興兵扼要駐劄遣使往諭
至是遣原任員外郎保住由喀爾喀路藍翎克
什圖由哈密路分道齎往
諭曰去年爾衆擅掠我喀爾喀之人故喀爾喀廵哨之
兵追遂殺爾打牲一人擒一人而歸我哈密之往吐
魯番貿易者因爾亦不令回故從吐魯番處行文與
爾不知曾到與否今爾無故領兵二千侵我哈密為
我兵二百人所敗而遁今我兵已四路雲集斷難中
止從前爾雖狂妄啟奏朕為天下主無不寬容况爾
曾奏云令我等喀爾喀厄魯特青海之衆皆復舊業
以安人衆爾今可令和碩特土爾扈特輝特之人俱
回原處與伊兄弟完聚其在我處之輝特朕亦令回
原處完聚於阿拉克山居住拉藏汗之子爾可速送
還拉藏爾只領凖噶爾之衆僻在額爾齊斯居住則
已再前給爾凖噶爾之衆本我所應有之人彼等亦
不願屬爾處爾之人心離異各為身計不但衆人皆
知即爾亦自知之爾果欲起兵此等人朕皆當收養
誰不欲享太平乃肯為爾冒死耶况我用兵並無掩
襲爾常自以為強可親身前來會盟定議不然恐爾
又詭稱使臣不能盡達爾言也前爾屢奏所遣使人
中途為人阻隔朕因遣使約爾來會爾又懇奏戸口
無幾原不足數且僻在一隅若相近邊境有可效力
之處情愿報效今何無端食言侵我哈密若不來會
盟斷無了期兵興之際受傷生齒必多爾若畏懼不
來則爾向稱欲安人衆之言皆為虚偽朕必親征或
遣王大臣等領兵直抵爾巢穴必不容爾信口支吾
也爾其定意即於所遣使臣回時具奏
賜擒送厄魯特之哈密佐領色珀爾等蠎袍銀縀衣服
等物
戊午
傳諭俄羅斯楚庫拜甡城頭目
上諭議政大臣等曰策妄阿喇布坦無故侵我哈密今
大兵進討應行文曉諭俄羅斯邊界地方楚庫拜甡
城之頭目令其加意防守邊界如有策妄阿喇布坦
之人投向爾處即宜收留授内閣侍讀品級圖禮琛
從前往土爾扈特時路經俄羅斯熟識彼處頭目可著
前往
酌籌增兵運糧事宜
議政大臣等奏言前調西安滿洲綠旗兵五千
已各遣一千駐噶斯口扼要外餘兵止有三千
及甘肅提標兵已還甘肅由哈密進發之兵稍
覺單弱應撥甘肅提標兵三千凉州固原寧夏
兵各二千遣官率領前進令席柱富寧安統領
其支給兵丁糧米應運肅州等處米二萬石至
哈密其運米騾馬令支庫帑在西安甘肅等處
採買如不足數則在青海等處採買冬寒驅至
甘肅等處飼養備用進兵時兵丁行糧則米及
牛羊兼給令甘肅廵撫綽竒隨大兵料理奏入
得
旨固原寧夏兵著董大成吳坤率領前進甘凉兵著師
懿德率領前進餘如議
己未
移駐哈密官兵
議政大臣等奏言據哈密佐領色珀爾稱策妄
阿喇布坦兵驟至城北數村莊田不得耕種今
官兵駐西喇呼魯蘇台若北徙托和齊哲克得
里等處則我衆得安耕種矣請令總兵官路振
聲移駐托和齊哲克得里形勝之地令巴里坤
等處要路嚴斥堠謹偵諜奏入
上從之
六月庚午
命給喀爾喀扎薩克王符驗
上諭議政大臣等曰喀爾喀扎薩克王等著會議給與
憑據伊等所居地方相隔遙遠若當有事即互相救
援甚好况敏珠爾公旗分尤遠居界外勢亦單弱喀
爾喀等同係扎薩克倘遇有事私去救援不知是與
不是大家觀望事必擔悞著將給與符騐之處議奏
議曰推河附近杭愛山隂居住之敏珠爾公等
扎薩克鄂爾昆圖拉居住之喀爾喀圖謝圖汗
扎薩克等如有至推河備兵者其輜重妻子必
留本處應行文祁里德等令杭愛山隂及鄂爾
昆圖拉居住之扎薩克兵往額克阿喇勒等處
駐劄杭愛山陽居住之扎薩克兵往推河駐劄
其間酌量安臺彼此傳信令兵部發予令箭每
扎薩克各給十二枝遇有警持箭傳諭鄰近扎
薩克即率兵救援後者按軍法治罪奏入
上從之
壬申
命祁里德等移駐官兵並籌議屯田運餉
上諭議政大臣等曰今敏珠爾公所住厄德爾齊老圖
地方去推河不遠應令祁里德等在厄德爾齊老圖
左近擇有水草可以耕種及魚獸繁多之處移兵駐
劄既便於打牲又可保護敏珠爾公等眷屬將米運
至駐兵處不但有益而進兵亦近運米事不可遲緩
著即繕摺具奏議曰應行文將軍費揚古散秩大臣
祁里德會同喀爾喀汗王等公議於敏珠爾公
所居厄德爾齊老圖附近額克阿喇勒科卜多
烏蘭古木等處擇要害適中之地有好水草可
耕種者令諸軍駐劄方今右衛等處官兵所支
糧雖足一年之用但糧運不可以不預籌請運
湖坦河朔細未二萬四千石令直隸山西支正
帑採買馬騾一萬五千匹於七月驅至湖坦河
朔運米一萬二千石至駐兵處再令山東河南
亦支正帑採買馬騾一萬五千匹明年草青時
驅至湖坦和碩再運米一萬二千石至駐兵處
其馬騾運米訖於進兵時令䭾子母礟位等物
御製子母礟應運三十位給將軍席柱處五十位給將
軍費揚古處備用奏入
上從之
甲戌
西安將軍席柱吏部尚書富寧安議取吐魯番
席柱等奏曰吐魯番與哈密接壤且策妄阿喇
布坦咽喉要地當先取之沿途設站運米之事
應於布隆吉爾巴里坤兩處各設兵五百大兵
所用馬匹先飼養五十日於七月二十日啟行
八月十五日前後至巴里坤休養數日從哈密
之北大山後烏蘭烏蘇路進兵九月初五六日
可到闢展吐魯番地方越山近臨吐魯番城池
相機勦撫平定吐魯番後招安蘇爾統等回人
一面傳檄哈薩克布魯特不但吐魯番易取即
策妄阿喇布坦自來亦可勦滅既取吐魯番再
相機進勦策妄阿喇布坦奏入
上諭議政大臣等曰覽富寧安席柱所奏今年進兵取
吐魯番等語若在甘肅等處將馬匹喂養肥壯於九
月間方取吐魯番則時值冬令且伊地方太近不如
仍照原議明年前進為當祁里德處信息亦應等候
再策妄阿喇布坦曾有秋天兵至哈密之語總兵官
路振聲之兵止有一千力量單弱西安之兵既在甘
肅等處喂養馬匹著將甘肅提標營兵二千添發路
振聲處
丙子
議撤回鑾儀使董大成
上命仍往噶斯口
議政大臣等奏言據尚書富寧安疏奏(臣)遵
旨撥滿洲綠旗兵各一千令鑾儀衛鑾儀使董大成率
往噶斯口前奉
旨令董大成吳坤領固原寧夏官兵應撤回董大成令
將軍席柱遣西安副都統噶爾璧前往奏入得
旨董大成既已派往不必撤回
戊寅
籌辦進勦官兵馬匹
甘肅提督師懿德奏言吏部尚書富寧安將軍
席柱等奉
命前至甘州與(臣)等籌議除遣往噶斯路防守之滿
洲兵督標綠旗兵各一千外其進勦時撥滿洲
兵二千督標綠旗兵一千(臣)標兵二千火器營
兵五百凉州鎮標馬兵一千寧夏鎮標馬兵一千
肅州鎮標馬兵一千火器營兵五百其各鎮標
撥遣之兵所需乘騎及運米馬匹俱向各鎮取
給(臣)標馬步兵二千五百共需馬五千二百五
十匹除現存馬匹給與外尚缺二千匹請以寧
夏凉州等鎮標下馬協助但(臣)所屬各營俱沿
邊要路營馬不便空懸請於料理軍務大臣處
領帑購買補足奏入
上命議政大臣等議奏議如所請
上從之並
諭曰現今需用緊急收取各營馬匹時價必致騰貴其
補給價值務使兵丁得沾實惠令其速補
議政大臣等議軍行分駐地方並運米安臺事
宜
西安將軍席柱疏言運米馬匹請在甘肅等處
飼養五十日於七月二十間出口八月十五前
後至巴里坤奏入
上命議政大臣等議奏議曰口外八月草將乾黃且馬
匹飼養僅五十日亦不甚肥今塞草方茂應令
將軍席柱等不必在甘肅飼養除師懿德提標
下兵二千往駐防哈密總兵官路振聲軍前外
其餘兵丁俱令以次出口由布隆吉爾塔勒納
沁至巴里坤擇好水草處分駐其運送哈密之
米令廵撫綽奇兼用車運自嘉峪關尾大兵後
直至巴里坤兵部理藩院各遣司官一人於甘
肅州縣調取人馬安設臺站遣部院筆帖式往
坐臺奏入
上從之
己卯
撥運河東米麥
甘肅廵撫綽竒奏言(臣)奉
旨大兵所需米石交甘肅所在購備但河西非産米之
區倉厫多貯麥豆應於河東鄰省採買奏入
上命議政大臣等議奏議曰應行文廵撫綽竒先行辦
給前進兵丁兩三月口糧此外應運米石令總
督鄂海遣官就鄰省倉内所貯米麥運至綽竒
處再令綽奇陸續運至哈密奏入
上從之
庚辰
增給運米安臺兵丁
都統圖思海奏言(臣)奉
旨管理糧運計自瑚坦和碩至推河應設臺七十每臺
須兵三十名除所撥直隸山西兩省撫標下步
兵各二百歸化城土默特兩旗察哈爾右翼四
旗兵六百赴臺外其不足者尚一千一百名請
以土默特察哈爾兵及直隸山西兩省步兵增
給奏入
上命議政大臣等議奏議如所請
上從之
乙酉
命撥鎮安將軍潘育龍標兵屬甘州總兵官袁鈐管轄
甘肅提督師懿德疏言奉
旨命(臣)率進勦兵丁前往但(臣)所屬諸營並沿邊防守
尤為緊要請令鎮安將軍潘育龍撥標下馬兵
二千給甘州總兵官袁鈐管轄兵部議覆應如
所請
上從之
丙戌
散秩大臣祁里德等以會議進勦策妄阿喇布
坦事覆奏
祁里德等奏言臣等集喀爾喀汗王台吉及熟
識路徑之散秩大臣晉巴等會議據喀爾喀汗
王台吉等言我兵從此進勦策妄阿喇布坦有
兩路一由布拉罕順額米爾河尋伊犁河過阿
勒坦厄默勒嶺一由博克逹額林哈畢爾噶進
闥勒竒嶺此兩路俱至額米爾河於博羅塔拉
地方會合計策妄阿喇布坦兵可四萬人尚書
富寧安等兵應由哈密至巴里坤同將軍費揚
古等先取吐魯番進至朱爾都斯之地我等喀
爾喀兵止一萬必合内地兵方可深入請於博
克達額林哈畢爾噶一路設兵一萬五千布拉
罕一路設兵三萬進勦我等喀爾喀兵於七月
二十前後啟行在布魯爾布拉罕口附近駐劄
養馬其應否即行進勦或遣使招降再行請
旨至哨探處各扎薩克令臺站連接直至推河等語(臣)
計策妄阿喇布坦縱有兵四萬各處分守兵亦
無多若博克達額林哈畢爾噶一路有兵一萬
布拉罕一路有兵萬五六千度可足用奏入
上諭議政大臣等曰喀爾喀汗王等所議意欲增兵助
勢似屬相宜今年未便進兵之處喀爾喀等尚在未
知其欲令將軍費揚古等兵合并哈密一路朕意哈
密一路富寧安之兵甚屬整壯費揚古兵不必發往
哈密仍與喀爾喀兵為一路於明歲進兵時再行添
發可也
丁亥
命西安廵撫噶什圖往甘肅同廵撫綽竒隨軍料理糧
餉馬匹等事尚書富寧安亦令總理
秋七月甲午朔
增給和托輝特公博貝兵丁
上諭議政大臣等曰近和托輝特公博貝奏請招撫烏
梁海及策妄阿喇布坦所屬厄魯特都爾伯特丹津
一千戸人若伊等抗拒不服即行攻取等語似此動
作以張聲勢甚是其間設有不睦致相仇敵聞博貝
之兵前往以為大將軍至紛紛擾亂便不得彼真信
雖策妄阿喇布坦兵來救援地方亦遠更有阿爾台
嶺之雪攔阻不能前進矣又據博貝奏(臣)有兵一千
五百度已足用若聖意以為尚應添兵則有根敦扎
薩克羅卜藏所屬翁牛特兵扎薩克濟納米達兵扎
薩克台吉阿里雅兵俱善於攻戰可以破敵將此三
扎薩克兵添給足矣著照博貝所請將三扎薩克兵
添給博貝帶領前去遣人往烏梁海處以好言招撫
若不歸順逃入樹林深密處亦無關緊要相機行事
可也至都爾伯特丹津處應再探其情實或撫或勦
博貝領兵前往時若有策妄阿喇布坦兵向我喀爾
喀直衝前來即著尾其後以牽制之都爾伯特丹津
與厄魯特散秩大臣策凌為弟兄可令策凌遣一親
信人寫給書信爾等將現在所議之事發與博貝或
派章京或筆帖式飛馳前往并帶車領人同去即隨
博貝兵一齊進發
丙申
賜出征齊齊哈爾副都統白濟索倫總管布珠孔雀翎
銀兩馬匹
己亥
命協濟推河一路軍臺馬匹
上諭議政大臣等曰推河一路臺站俱係歸化城之土
默特三處烏喇特毛明安四子部落之臺站伊等去
年遭雪牲畜損傷軍需事務恐致遺誤既現有運米
大臣所設臺站遇有緊要事務著將運米臺站馬匹
通用
丁未
命籌議運餉
上諭議政大臣等曰軍務糧餉關係甚大天時地利不
可不通徹籌畫現今運米一事朕甚為躊躇近日直
隸河南廵撫奏稱牲口已如數起解又稱因雨水過
多恐泥濘不能即到等語看來今歲雨水實大此項
牲口到瑚坦和碩定疲瘦不堪且前去路遠必值沍
寒之時回時更屬歲暮嚴寒人與牲口不慣受冷必
致損傷所遣大臣雖欲竭力圖效亦無可奈何著將
此旨發示將軍費揚古並散秩大臣祁里德等滿洲
索倫蒙古兵糧若能節用支持到明年五月則今歲
預備齊畢來春青草一發運米前往於計為得也著
詳議具奏議曰冬行惟駱駝耐寒計今年運米駱駝
三千可以足用其直隸山西騾馬應暫停其解
送即令於本省飼養明年青草將出之前驅至
瑚坦和碩交與都統圖思海等并山東河南騾
馬運送餘米隨兵前進再圖思海等亦應令停
往瑚坦河碩俟來春前去奏入得
旨如議朕有進哨時所用駱駝三百隻在達卜遜淖爾
亦取來發往尋議政大臣等奏曰今年運米所需駱駝
三千除官駝一千外應遣大臣一人齎帑往張
家口殺虎口鄂爾多斯歸化城等處購買以
足三千之數送往瑚坦和碩奏入
上命吏部侍郎傅紳前往
戊午
肅州總兵官路振聲請移兵駐烏克克嶺
路振聲奏曰(臣)奉到部文令(臣)移駐哈密城後
托和齊哲克得里等處其地即哈密第三堡西
北之沙棗泉土多濕熱牧馬不肥沙棗泉西北
九十里有山曰烏克克嶺山下即巴里坤地界
登山而望遠近瞭然(臣)即移營就要路駐劄山
峽小徑各撥兵廵防俟額駙阿寳輝特公羅卜
藏等兵到日於巴里坤再相度要地駐劄奏入
上命議政大臣等議奏議如所請得
旨報可
辛酉
命公𫝊爾丹等監管喀爾喀蘇勒圖喀喇烏蘇等處屯
田事
先是
上以厄德爾齊老圖地近推河應屯田駐兵令將軍費
揚古等與喀爾喀汗王等會議至是費揚古等
奏言(臣)等以屯田事詢喀爾喀圖謝圖汗等據
稱蘇勒圖喀喇烏蘇拜達里克河明愛察罕格
爾庫爾竒勒扎卜罕河察罕廋爾布拉罕口烏
蘭古木等處俱可耕種再(臣)等所統兵丁現駐
察罕托輝扎卜罕河特斯河一帶地方應撥土
默特兵善種地者一千每旗令台吉塔布嚢一人
率往屯種遣大臣一人監管奏入
上命議政大臣等集議議如費揚古等所請再哈密地
亦可耕請一併行文將軍席柱尚書富寧安將
西吉木布隆吉爾等處勘明具奏得
旨如議公傅爾丹情願前往效力即交伊辦理再著原
任都統宗室愛音圖護軍統領達米納侍郎能泰鉄
圖同往後都統穆賽等疏言烏蘭古木在新設汛界之
外地並山坡山溝不便耕種其科卜多布延圖
郭勒等處耕種收穫甚多應預備耔粒田器給
與公傅爾丹率土默特人一千及出兵歸化
城之土默特兵一千令往耕種議政大臣等議
如所請
上從之
(臣)等謹案三代以上寓兵於農漢時始立屯田
以資邊食考漢書所載昭宣之代内則金城
湟陿外則渠犁車師或以兵留耕或用弛
刑募徙之徒領以田官督以校尉都護屯政莫
詳於此盖屯田之設不特省輓輸兼可盡地
利使虜離居就貧破之勢而我過師有枕席
之安故言邊計者莫要於屯田我
聖祖仁皇帝於西事之初即
勅所司留意趙充國三奏至是
特命大臣經理屯務始則分兵耕種繼更募民田作數
年之後嘉峪關以外化沙磧為沃壤裕軍儲
於絶域
世宗憲皇帝御極復開柳林湖諸屯設官置卒鑿石灑
渠灌溉之法益備我
皇上聖武布昭凖夷耆定玉門亭障遠越伊犁版章
既古所未開儲胥亦古所未有謹考
兩朝屯田奏報墾開不下數萬頃歲收率以鉅萬計茲
當西陲底定諸部歸誠屯政備修農功益普
絶塞無不可耕之土荒陬無不習耕之人龍
堆極望鏺鍤如雲於以纘承
謨烈恢宏憲章猗歟盛哉
將軍費揚古奏報進兵日期
費揚古疏言(臣)等於五月初二日率兵啟行中
途因少水草分隊而行七月初十日(臣)等先率
前鋒至推河綽諾和碩地方後隊陸續即至奏
入報
聞
八月乙丑
停運鄰省米麥
四川陜西總督鄂海奏言甘肅所貯米麥及現
在採買米石足給兵丁又莊浪西寧鞏昌三處
舊貯粟米四萬餘石可運三萬石至甘州與甘
肅存倉之麥陸續運至軍前支給有餘若從鄰
省運送路遠費多應請停止奏入
上命議政大臣等議奏議如所請又議曰前令西安甘
肅廵撫俱隨軍料理糧餉今年既不進兵應令
一人往軍前一人駐劄肅州籌辦糧運俟明年
進兵一同隨軍料理奏入
上從之
庚午
命尚書殷特布齎帑購買駝隻
議政大臣等議曰今年用駱駝所運米四千八
百石及明年用驃馬所運米一萬二千石俱以
預備前往推河之右衛黑龍江兵及籐牌手等
口糧但明年進兵時兵數益增所運米石應益
多計運米惟駱駝行走便利既不多需人夫而
所載倍於騾馬蒿齊特蘇尼特等旗去年牛羊
馬匹雖被雪傷而駱駝不損應遣大臣一人齎
帑赴各旗購駱駝四千驅至大同宣化交地方
官動支帑項飼養肥壯俟明年青草未出之前
送至瑚坦和碩亦交與都統圖思海等以備運
米之用奏入得
旨著兵部尚書殷特布去餘如議
乙亥
訓飭甘肅廵撫綽竒
綽竒奏請運糧哈密需用嚮導
上諭大學士等曰據綽竒題請嚮導看來辦事平常隨
尚書富寧安前往之人熟識路徑者甚多且有一佐
領回子駐劄肅州何用再以嚮導奏請况富寧安係
特旨派往辦理軍務糧餉大臣凡事應與合心辦理
豈可各自具奏若一事而内閣兵部理藩院各自行
文廵撫提鎮並不會同富寧安各行具奏則往來需
四五十日必致誤事驛站亦多騷擾此後除軍機要
事外其廵撫提督總兵官所奏之事著會同富寧安
具奏至此等平常事件著將兩三件會為一處遇便
進呈事務不可煩多如將軍費揚古散秩大臣祁里
德同心辦理事無煩擾殊可嘉也
己卯
右衛將軍費揚古以病求解任
上諭曰費揚古著帶右衛將軍印徐回右衛今年既不
進兵將右衛等處兵交與散秩大臣祁里德喀喇沁
塔布嚢額駙格勒爾齊齊哈爾副都統白濟右衛副
都統齊格公同管理著都統穆賽馳驛前往總理軍
務俟進兵時另派大將軍給與印信
甲申
命散秩大臣郭廉等協辦駝隻
上諭議政大臣等曰購買蒙古各旗駱駝兵部尚書殷
特布一人不能料理著散秩大臣郭廉護軍參領巴
祿前往協同購買送至宣化大同喂養即著殷特布
監管俟明春發往軍前
辛卯
訓諭都統穆賽
上諭曰朕以爾為人可用特令前往統領大兵其右衛
黑龍江喀喇沁察哈爾土默特鄂爾多斯喀爾喀等
處兵丁務令共相和好至管攝兵丁不可失之柔弱
其效力贖罪諸人可分在各滿洲蒙古綠旗兵内勿
任其聚於一處祁里德諳練蒙古事務且誠實有膽
氣婁徵額雖老病曾隨朕行兵熟識地利諸事應與
伊等酌議奏聞朕所派往之新滿洲等行走熟練可
令同我兵往汛界哨探再彼處有黃羊沙米等物應
令兵丁採取食用如省一月口糧即得一月之益總
兵官藍理頗驍勇熟諳軍機著隨爾辦事其原有官
爵效力軍前者可揀選署理章京護軍校驍騎校等
官特諭
壬辰
命鑾儀衛鑾儀使董大成回肅州
董大成奏言(臣)於六月二十二日領兵從肅州
出嘉峪關自嘉峪關至噶斯口三千餘里行至
常馬爾河因山水暴發所有運米牲口及兵丁
所乘馬匹多致傷損倒斃今於八月十二日抵
噶斯口奏入得
旨自邊上至噶斯口一千七百里曾經阿南達奏過今
董大成何以又稱有三千餘里噶斯口路徑甚窄策
妄阿喇布坦斷不由彼行走今正寒冷之時著董大
成將噶斯口迤内放火燒荒領兵回赴肅州
平定凖噶爾方略前編卷二
