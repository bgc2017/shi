平定準噶爾方略前編卷四十四
乾隆三年夏四月辛卯
準噶爾部人巴雅爾起塔特伯勒克等來降
命賞給安插如例
五月戊午
命暫停運送軍營米石
定邊副將軍額駙策凌奏言大兵既撤每月需
餉無多軍營現貯糧十七萬餘石屯田米三萬
餘石又范毓馪每年運到糧二萬石舊米支盡
始動新糧蒙古等處積雪春融必有潮氣入夏
未乾不時揚曬僅免霉爛虧折實多兼患鼠耗
軍糧所關重大而西路橋灣布隆吉爾等處所
存米石前者劉於義奏請每年一斛許耗一升
業已議行此處應請一體辦理其司倉各官耗
少者議叙多則劾治追償亦請如西路之例大
學士等議覆曰今年應運糧俱已起程應無庸
議請自明年為始暫停輓運二三年後再行請
旨奏入
上從之
乙亥
命根丕勒等游牧仍居舊處
上諭辦理軍機大臣等曰據額駙策凌奏稱喀爾喀
公根丕勒敏珠爾因台吉特克什等屬人產業牲
畜傷耗應行輸厰羊隻業已奏准展期又經各扎
薩克會議量力帮助牛羊而生理尚艱請令伊等
游牧毋過綽卡圖等處有可漁獵畜牧之所暫令
移居若有事仍令内移似可無虞等語前者以喀
爾喀游牧太遠可虞令向内遷移今雖邊境無事
現在遣使往議分界事尚未定遽令扎薩克等游
牧外展準夷聞之妄生疑惑於事無益伊等游牧
且勿展放况羊隻既得展限又經各扎薩克帮助
目下尚可度日可行文額駙策凌諭根丕勒等游
牧處所宜仍其舊
準噶爾部人頽渾來降
命賞給安插如例
秋七月甲寅
準噶爾部人鄂勒錐來降
命賞給安插如例
庚申
命管領呼倫貝爾駐防兵丁塞楞額來京以副都統
都依那代之
八月己丑
準噶爾部人尼瑪特古斯博羅特三人來降
命賞給安插如例
九月甲寅
命副都統紀山代杭奕祿駐藏賞銀五百兩
丙寅
準噶爾部人巴顏烏勒木濟敦多克固木扎卜
等四人來降
命賞給安插如例
冬十月
命額駙策凌來京以雅爾圖暫管定邊副將軍印務
上諭辦理軍機大臣等曰據額駙策凌奏稱遣往準
噶爾侍郎阿克敦等與噶爾丹策零使臣哈柳等
於十月二十日左右可到巴里坤此次遣使之事
其始原係額駙策凌辦理現在軍營無事又夷使
至京尚有應議一切著額駙策凌於十二月初十
日後夷使未到之前按程至京其將軍印信著暫
交雅爾圖護理又
諭曰據額駙策凌奏已移知安西提督李繩武著即
行文查郎阿夷使至肅州時照管存留人畜及貿
易貨物等事著派一幹辦道員與肅州總兵官妥
協辦理至來使進京所需牲畜路費等項仍照例
給予
額駙策凌奏報鄂爾昆等處秋成收糧共八千
七百五十三石有零得
旨下部知之
十二月戊戌
準噶爾台吉噶爾丹策零遣哈柳等隨侍郎阿
克敦等至京進表
夷使哈柳等跪進表文曰準噶爾台吉噶爾丹
策零具奏恭進
大皇帝聖明去年令達什等以阿爾台游牧事具奏
奉
大皇帝諭旨爾請喀爾喀與厄魯特以阿爾台山為
界俱照現在駐牧無相掣肘言辭恭謹朕甚嘉之
故復遣使前往幸蒙
聖恩鑒允不勝懽忭又
諭旨有云分界之處尚未指明蒙古游牧無定若不
指定山河為界日後邊民生釁於久遠之計仍無
裨益前者我遣吹納木喀入奏亦正為此耳今議
定界請循布延圖河南以博爾濟昂吉勒圖烏
克克嶺噶克察等處為界北以孫多爾庫奎多
爾多輝庫奎至哈爾竒喇博木喀喇巴爾楚克
等處為界我邊界人等仍在山後游牧不得越
阿爾台嶺其山前居住蒙古部人只在扎卜堪
等處游牧彼此相距遼遠庶可兩無牽掣謹此
具奏仰祈
睿鑒前者彼此致生嫌隙祗以
大皇帝兵至科卜多遂於界内築城駐兵之故今托
爾和等處恐復如此惟
大皇帝區處若蒙見允邊界自此而定卡倫大半向
前其布延圖托爾和二卡倫並在我國境中亦
祈
大皇帝垂鑒再車臣汗告我使人班禪額爾德尼已
經圓寂詢來使云是實我厄魯特經典中載班
禪額爾德尼乃掌教大喇嘛也如果圓寂當建
塔諷經意欲遣我人赴藏布施以廣黃教以福
羣生亦惟
大皇帝鑒允謹奏隨表進貂皮三十張奏入報
聞
丙午
準噶爾使臣哈柳等入
覲
上諭哈柳等曰去年爾來使達什等賫噶爾丹策零
奏章言詞恭順朕故遣使往諭此次所奏乞令托
爾和布延圖兩處卡倫稍稍内移此事斷不可行
便與不便爾等亦知之且我
聖祖皇帝時所設卡倫至今豈可移動乎但噶爾丹策
零所云游牧不敢越阿爾台尚近於理念爾等遠
來召爾入見若噶爾丹策零止請彼此不越阿爾
台此次便可定議乃復言及卡倫故朕令大臣等
與爾再議爾為噶爾丹策零大宰桑爾台吉本意
爾無不知除所奏外尚有口囑之言否哈柳奏云
並無口囑之言但前者以
大皇帝之兵於科卜多築城駐兵致起釁端今噶爾
丹策零之意以托爾和布延圖離科卜多甚近
恐日後復於兩處築城駐兵故奏請乞
恩耳
上諭曰現今噶爾丹策零所奏不使游牧卡倫越阿
爾台甚屬信實朕甚嘉之至托爾和布延圖等處
朕已降旨斷不修築城屋駐劄兵丁朕為中外共
主所諭豈有改變之理爾等還其詳記朕旨曉諭
噶爾丹策零哈柳奏言祈
大皇帝以所降諭旨繕寫特遣使臣往與噶爾丹策
零面議
上諭曰無庸遣使爾等起程時另有勅書即付爾等
頒示噶爾丹策零
乾隆四年春正月丁巳
命導夷使哈柳等往見額駙策凌議事
先是噶爾丹策零致書額駙策凌曰字奉車臣
汗前者汗為邊界卡倫事札到緣由我業已知
曉今將一切事俱已陳奏
大皇帝又因博克達班禪圓寂之故欲遣人前往諷
經布施亦經奏懇
大皇帝睿鑒車臣汗係辦理大事之人望乞方便額
駙策凌以
聞得
旨與夷使議事著額駙策凌另見軍機大臣等請於
本月二十六日導哈柳等至額駙策凌處相見
奏入報
聞
壬戌
賜夷使哈柳等緞布銀兩有差
二月甲午
命加恩往使準噶爾喀爾喀頭等台吉額默根等有
差
上諭辦理軍機大臣等曰喀爾喀頭等台吉額默根
兩次使往準噶爾著有勞績加恩授額默根為扎
薩克頭等台吉到京時仍在乾清門行走管旗章
京滿集拉此次亦前往準噶爾加恩賞銀二百兩
丙申
準噶爾部人孟克特穆爾與其弟扎木素來降
命賞給安插如例
庚子
賜準噶爾台吉噶爾丹策零勅書
奉
天承運
皇帝詔曰諭準噶爾台吉噶爾丹策零前歲爾遣達
什等進奏言辭恭順朕甚嘉之因分界之議未曾
指定地名故朕又命侍郎阿克敦等前往與爾分
别定議今爾遣哈柳同來疏言今欲定界請循布
延圖河南以博爾濟昂吉爾圖烏克克嶺噶克察
為界北以孫多爾庫奎多爾多輝庫奎至哈爾竒
喇博木喀喇巴爾楚克為界厄魯特無踰阿爾台
嶺蒙古亦止在扎卜堪游牧伏乞大皇帝睿鑒夫
定界之議非自今始爾父策妄阿喇布坦已經陳
請誠以喀爾喀游牧原無定處必指定山河為界
庶彼此不致紛争朕為天下共主無分畛域一視
同仁凡有奏請可行則允之不可行則却之雖百
請亦不允也爾言厄魯特無過阿爾台游牧其言
近理朕即信之又請蒙古止居扎卜堪現今蒙古
游牧原未嘗踰扎卜堪也爾又請托爾和無築城
駐防朕既降旨撤兵托爾和等處安得復如前此
科卜多有築城駐兵之事已面諭爾使哈柳矣必
無改悔之理也但爾請循布延圖河南以博爾濟
等處北以孫多爾庫奎等處為界謂卡倫大半向
前布延圖托爾和兩卡俱在爾國界中意欲我卡
倫稍向内移此必不可行之事爾豈不知乃復牽
率而言乎况設卡防守所用不過數人何關輕重
然自我
聖祖時設立之卡倫豈可於今忽移動之乎夫休兵息
民永歸和好即定界與否亦非要事但使彼此游
牧互相隔遠而卡倫則安設如故至科卜多并不
復駐兵止於每年應略地時各遣二三十人前往
巡視約不相害如此區處爾之猜疑亦可盡釋矣
台吉其遵旨定議俟覆奏到日朕當明諭喀爾喀
令其游牧永遠無過扎卜堪也如是則事體聲名
彼此均有裨益此外更無應行另議之事朕故不
復遣使即以勅書付哈柳齎往台吉其熟思之如
遵朕旨則遣使覆奏不然數遣使何為爾又奏稱
班禪額爾德尼圓寂欲遣人往藏諷經布施伏祈
鑒允朕為大君有能奉教之人豈忍阻抑但從前
爾部人潛往西藏殘害土伯特今若經行彼地土
伯特懷憤生事亦可未定爾誠心布施須俟遵旨
定議後準用百人赴藏朕當特遣官弁護送隨勅
賜各色緞十端
三月壬子
命免寧夏官兵應繳銀兩
上諭内閣曰前岳鍾琪撥寧夏官兵一千名移駐涼
州旋以駐涼兵丁巳足敷用將此兵撤還所有領
過賞銀一萬七千兩欽奉
皇考諭旨暫免追繳俟大軍凱旋之後再行奏聞請旨
今大學士查郎阿具奏請旨前來朕思兵丁等所
領賞銀歷年已久此時料難繳還况寧夏地方去
冬被災尤當加恩撫䘏此所欠應繳銀一萬七千
兩悉著豁免該督等可即出示曉諭衆共知之
夏四月乙酉
額駙策凌奏報商人范毓馪運米至營
額駙策凌奏言范毓馪運至應交米二萬石又
豫備折耗米一千石已交軍營訖此係賠補
欠項其豫備米石應入次年正項奏入報
聞
丙戌
命停止運送軍營米石
辦理軍機大臣等奏言據額駙策凌奏報軍營
現存米石足支兵餉六七年儲蓄過多恐致折
耗於事無益請自明年起停止運送俟二三年
後令額駙策凌酌量應運與否另行奏請奏入
上從之
乙巳
巴爾布國三汗入貢
駐藏侍郎杭奕祿奏言西藏西南三千里外巴
爾布國有三汗一名庫庫木一名顏布一名葉
楞雍正十二年曾遣使恭請
聖安近年三汗彼此交惡數尋戰攻臣遣貝勒頗羅鼐
宣諭
皇上好生之德中外一視皆如赤子爾等宜罷息干
戈結好和衆以仰報
國恩三汗咸懽忻聽命以三部落戶口數目遣使
呈報庫庫木等各進金銀絲縀及珊瑚念珠等
物交頗羅鼐轉乞臣等奏
聞尋部議請加
恩給賞奏入
上從之
五月丁卯
命豫發軍營餉銀
定邊副將軍額駙策凌奏言軍營現貯銀止二
十六萬兩支給明年春季兵餉外所存無幾軍
需關係綦重應豫為籌辦懇
勅部今年冬即於明年應解銀兩内豫發四十萬兩
備用奏入得
旨照所請行
六月丁酉
命賞内扎薩克王貝勒暨官兵等銀緞有差
辦理軍機大臣等奏言乾隆三年九月初七日
奉
旨内扎薩克六盟長名下游牧豫備兵丁每年派大
臣等查閱今已連閱二年俟三四年後蒙古等應
如何加恩賞賚之處著辦理軍機大臣等議奏臣
等酌議統領兵丁科爾沁王伊錫班第奈曼王
阿咱喇蘇尼特王汪青齊蘇隆各賞龍緞一疋
蟒緞一疋大緞四疋喀爾喀貝勒拉旺多爾濟
蘇尼特貝勒錫禮鄂爾多思貝勒鄂衣羅卜扎
木蘇巴林貝子扎什納木札爾喀喇沁公丹津
烏喇特公達里木吉禮第各賞龍緞或蟒緞一
疋大緞三疋協理台吉塔布囊十七人各賞大
緞一疋官緞二疋閒散台吉塔布囊二十七人
各賞大緞一疋官緞一疋管旗章京副都統二
十二人各賞官緞一疋彭緞一疋參領佐領一
百二人各賞官緞一疋驍騎校六十五人各賞
彭緞一疋兵丁一萬一千名各賞銀三兩今歲
初屆三年所有銀緞等項俟明年遣大臣前往
閱兵時持往騐明賞給奏入
上從之
辛丑
建威將軍王常等奏報綏遠城建築城垣
王常等奏言臣奉
命建築綏遠城城垣衙署廟宇兵房倉厫堞樓橋梁
一切工程於乾隆二年二月初七日興工至四
年六月二十二日告竣形勢壯麗保障周密計
用過銀一百三十萬兩有竒另行繕冊報銷奏
入報
聞
秋七月丁巳
準噶爾部人喇嘛薩木黨重内率弟恩克伯勒
克巴圖來降
命賞給安插如例
甲子
命任懷德管理東路卡倫
上諭内閣曰據總統駐防哈密等處提督李繩武奏
稱總兵官王邦寧駐劄塔勒納沁總理東路卡倫
於今年三月患病迄今半載尚未痊愈可否准其
進口回任以便醫治等語王邦寧著回本任調理
其員缺著興漢鎮總兵官任懷德補授其興漢鎮
印務著漢中副將吕瀚署理
九月丙午
準噶爾部人托克托來降
命賞給安插如例
辛未
命阿蘭泰暫管軍前糧餉事務
上諭内閣曰盛京兵部侍郎員缺著常安補授常安
著來京請訓再赴奉天之任其所管軍前糧餉事
務著額駙策凌委員暫行管理尋策凌請以參贊
大臣阿蘭泰署理奏入報
聞
冬十月乙亥
準噶爾部台吉孟克率子格色爾津來降又回
民胡岱巴克桑海來降
命授孟克三等侍衞餘悉賞給安插如例
丁丑
準噶爾回民伊斯拉木丁率妻來降
命賞給安插如例
丙申
命宥馬蘭泰罪
上諭辦理軍機大臣等曰岳鍾琪傅爾丹馬蘭泰均
係軍前護罪之人岳鍾琪傅爾丹既加恩寬免馬
蘭泰亦著從寬釋放
辛丑
命降調巡撫法敏赴北路軍營管理糧餉事務
壬寅
命額駙策凌來京議事
上諭辦理軍機大臣等曰據李繩武奏稱噶爾丹策
零復差哈柳等為使前至哈密軍營約十二月初
旬到京使者到時有應議之事著額駙策凌即起
程來京其軍營印務著海蘭暫行護理
十一月丁未
準噶爾部人巴扎爾齊里克特穆爾來降
命賞給安插如例
己未
準噶爾部人們都來降
命賞給安插如例
癸亥
準噶爾送還喀爾喀喇嘛羅卜藏西瓦
駐防哈密提督李繩武奏言前者被掠之喀爾
喀喇嘛羅卜藏西瓦與夷使俱至請先送至京
軍機大臣等議奏曰羅卜藏西瓦額駙策凌供
養之大喇嘛也前者以請
安至京賞給如大喇嘛例既而被擄今始送歸請暫
令歇息酌量給與盤費仍送還額駙策凌奏入
得
旨著引見
上諭羅卜藏西瓦曰爾在準噶爾居住多年噶爾丹
策零性情爾所深知嗣後有使臣至準噶爾或者
使爾同往亦未可定爾感戴朕恩今惟勤習經卷
教誨弟子可也隨
賞賜佛像緞帕
十二月癸酉朔
封額駙策凌長子成衮扎布為世子
上諭辦理軍機大臣等曰額駙策凌至京入覲朕諭
以噶爾丹策零送羅卜藏西瓦還時曾告以車臣
汗妻子現在此間若車臣汗念之我當送還據額
駙奏稱臣世世受恩深重前準賊入我游牧擄二
子及使婢一人而去若等應即自盡以報國恩苟
且偷生至今尚在彼處居住全不知恥臣欲得此
不肖之子何用且與國事何益噶爾丹策零性本
詭詐臣若欲得二子彼必不論可否妄行干請所
關非小國事為重臣斷無念子之意輸誠具奏夫
父子之道關乎天性額駙策凌感激
皇祖
皇考及朕之恩止圖裨益於國家顧惜大義不思復與
其子相見朕心深為惻然思有以奬之其長子貝
子成衮扎布漢仗好在軍前亦頗效力著加恩封
為世子
乙亥
準噶爾部人博固木拜來降
命賞給安插如例
辛巳
命尹繼善辦理夷使進藏事宜
上諭辦理軍機大臣等曰噶爾丹策零奏請進藏熬
茶其事著尹繼善辦理
壬午
準噶爾台吉噶爾丹策零遣使哈柳等至京進
表
先是辦理軍機大臣等奏言夷使哈柳等到日
一切典禮請如去年例至是哈柳等至行禮畢
恭進表文曰噶爾丹策零謹奏
大皇帝前哈柳至奉
大皇帝勅書云休兵息民永歸和好即定界與否亦
非要事誠使厄魯特不得過阿爾台山梁喀爾喀
游牧亦無過扎卜堪庶幾彼此游牧隔遠如此定
議俟回奏到日朕再降諭旨令喀爾喀等遵守事
體聲名均有裨益竊思向來阿爾台為厄魯特游
牧杭愛為喀爾喀游牧原無釁隙今誠廣教安
民堅守舊約原不在定界與否前已再三陳請
今蒙
大皇帝鑒允不勝懽忭即此為定又蒙
諭旨卡倫係我
皇祖
皇考時安設仍應如舊其科卜多所在不復駐兵每年
止遣二三十人前往略地斷不致彼此相害互有
牽掣已降旨爾使哈柳寧有改悔如此則我心亦
不疑托爾和布延圖兩卡倫自不妨仍舊矣又
大皇帝諭旨有云朕不阻奉教之人往者爾等潛往
西藏殘害土伯特今遽經行彼地恐土伯特懷憤
生事果誠心往藏布施俟遵朕旨定議後許用百
人赴藏朕特遣官弁護送按前此起釁發兵騷擾
是實今一意尊敬黃教斷不致生事但䭾載什
物百人不敷乞許用三百人至貿易之事令哈
柳面懇允行隨表貢貂皮三十一張奏入報
聞
乙酉
命封貝勒頗羅鼐為郡王
上諭内閣曰西藏貝勒頗羅鼐遵奉諭旨敬信黃教
振興經典練兵防卡甚屬黽勉著有勞績著加恩
晉封郡王
壬辰
準噶爾使臣哈柳等入
覲
上諭哈柳等曰爾台吉噶爾丹策零奏章朕已觀覽
悉遵諭旨朕深嘉與之朕為中外共主惟思與普
天之下共享昇平今噶爾丹策零既遵朕旨定界
嗣後近邊居人各安故土更無争競永遠安生矣
至所請進藏熬茶乞用三百人朕已允行至貿易
之事朕命大臣與爾定議去年爾來今年又至克
成和好爾與有榮施朕尚欲加恩於爾爾初到時
即欲命爾進見因聞爾有足疾故至今日始令入
覲爾善自調理近年節時朕再令爾入朝
丙申
命哈柳等觀步踏
賜噶爾丹策零及哈柳緞疋磁器
上傳諭哈柳等曰此次爾台吉噶爾丹策零遵朕諭
旨具奏甚屬恭順爾來正值新正朕有賜噶爾丹
策零緞匹磁器爾可先令人持往給賜爾去年曾
來今年又來以息事寧人之故往返再三克勝使
命朕甚嘉之今日適跳步踏是以召爾入觀往年
朕亦出視但需時甚久朕在上汝等或不安今年
朕特停止出視汝等可安坐暢觀隨
恩賜哈柳等緞匹磁器有差
平定凖噶爾方略前編卷四十四
