平定準噶爾方略續編卷四
乾隆二十五年六月戊子
議北路驛站馬匹事宜
軍機大臣奏言准永興呈稱現在驛站馬匹雖
與乾隆六年之數相同但冬春草枯時未免竭
蹶或仍照從前由各蒙古協助或每站酌量加
增等語查臣等前因軍務告竣驛站馬匹裁照
舊額自不必再為加增至令蒙古等協助亦恐
奉行不善多所擾累現在飛遞事件甚少卡倫
侍衛等已裁其半每當更換之期原不必一起
同行酌以二三員為一起則馬力自然寬裕請
行文兵部理藩院及定邊左副將軍等凡新舊
往來更換之侍衛及司員筆帖式領催等俱遵
照辦理奏入
上從之
辛卯
命新疆解送尋常人口沿途以次接遞
上諭軍機大臣曰據舒赫德奏阿桂安泰等收服之
嗎哈沁蒙克扎卜等四人派員解京又海明額敏
和卓等奏派原任總管舍通額等解送匠藝樂工
家口等語從前解送人口特派官兵原以關係緊
要故令從本處直送京師今蒙克扎卜及工匠等
不必派員專送嗣後遇有此等人口在葉爾羌等
處祗送至阿克蘇以至庫車哈喇沙爾吐魯番哈
密安西肅州如此接遞俱各回原處至肅州時始
派員解京庶新疆駐劄各員不致營求差遣以圖
回京自便著𫝊諭各該駐劄大臣及陜甘督撫知
之
議烏魯木齊牧馬事宜
陜甘總督楊應琚奏言甘省各提鎮營向來俱
有孳生馬厰軍興以来屢經動撥未免參差又
有水草平常數處每多羸瘠若改撥巴里坤牧
放似屬有益奏入得
旨軍機大臣速議具奏尋議甘省各標營牧厰其水
草平常之處改撥尤為要務但巴里坤水草較
之内地固佳恐綠旗官兵不善經理現在烏魯
木齊一帶土沃草肥該處駐防及屯田官兵俱
可就近照管將來馬匹蕃息又可就近調用并
省巴里坤撥解之煩應令該督查明此項平常
牧厰馬匹現有若干趁此水草豐盛之時徑行
解往烏魯木齊擇厰牧放其分起解送各事宜
請交阿桂安泰等會同楊應琚悉心酌議辦理
具奏奏入
上諭曰依議速行但今年若徑至烏魯木齊恐屆深
秋草黃之候即於巴里坤過冬亦可併𫝊諭知之
丁酉
命都統侍郎海明赴喀什噶爾辦事
上諭軍機大臣曰據阿里衮奏伊親赴喀什噶爾巡
察卡倫將地非衝要之處所設兵丁酌量存留餘
俱調往烏什又將綠旗兵四十名撤回更換索倫
兵二十名等語前諭阿里衮不必赴喀什噶爾即
行回京但喀什噶爾係布魯特安集延等處要路
必須大員彈壓新柱至葉爾羌時海明即赴喀什
噶爾辦事
命以逃犯阿卜都拉等分賞南省駐防官兵
上諭軍機大臣曰阿里衮奏稱從霍罕逃出之回人
阿卜都拉等四名曾隨霍集占行走今詳加詢問
察其戶口若干送至肅州辦理等語阿卜都拉等
情罪本應正法今已從寬免死至伊等妻子何必
更令完聚著將阿卜都拉等審訊後即賞給南省
駐防官兵為奴其妻子即未經賞人亦著查出另
行備賞
諭定邊左副將軍成衮扎布折賞烏梁海緞布事宜
上諭軍機大臣曰成衮扎布奏阿爾台之烏梁海内
大臣察達克等二年以來未將所定貢賦全行交
納應不准折賞緞布等語伊等歸服以來頗知實
心效力朕寬其貢賦加以賞賚始稍有起色而去
年復遭哈薩克搶掠著仍賞給緞布此次出自特
恩後不為例著曉示伊等知之
參贊大臣舒赫德疏奏預定來年增派屯田回
人事宜
舒赫德等奏言伊犂屯田初次遣回人三百名
小麥等種未及播種來年自應多為遣往而海
努克固勒扎兩處俱派官兵屯駐亦屬有益現
因各城伯克來阿克蘇之便會議派出回人五
百戶計阿克蘇一百六十一戶烏什一百二十
戶賽里木十三戶拜十三戶庫車三十戶沙雅
爾十三戶多倫一百五十戶於來年二月辦給
籽種器具攜眷前往其行走口糧及收穫以前
食用按期接濟臣前所遣暫駐伊犂之副都統
伊勒圖至穆素爾嶺聞豐訥亨已還仍行轉回
將來遷移回人即令伊勒圖領兵照看奏入報
聞
辛丑
諭參贊大臣舒赫德等曉示回人事宜
上諭軍機大臣曰海明等奏葉爾羌伯克等謂鄂對
不宜為阿竒木伯克懇請以額敏和卓補授隨咨
商舒赫德𫝊集伊沙噶阿卜都喇伊木等嚴行申
飭將呈擲還等語舒赫德指示海明所辦甚是但
所遞呈詞阿琿列名於前而伊沙噶噶雜納齊等
皆在後阿琿乃回人内誦經識字者與凖噶爾喇
嘛相似從前厄魯特等不知事體聽信喇嘛致生
變亂其可使回人因仍舊習著𫝊諭舒赫德等曉
示各城回人嗣後諸事惟聽阿竒木等伯克辦理
阿琿不得干與至舒赫德諳練有年於新柱海明
等務宜詳加指示不得因各有分駐之地遂生推
諉併𫝊諭新柱海明等知之
葉爾羌辦事都統侍郎海明等疏奏巴勒提部
落遣使貿易情形
海明等奏言五月二十五日據裕拉里克卡倫
送到巴勒提貿易人等據告稱我等係頭目默
默斯帊爾烏蘇完兩處遣來貿易我等兩部落
相隔一河各有八千餘人西接克什米爾又西
接㾗都斯坦南接哈普倫東接土伯特北接博
洛爾兩部落結姻中間亦曾争鬭仍歸和好向
來在葉爾羌貿易今聞
天朝大兵平定回部各城是以欣悅願來歸附等語
因呈獻兩頭目書禮臣等加以撫慰查所攜貨
物無多以初次前來免其納稅并酌給口糧回
人等俱感激叩首俟貿易事竣護出卡倫奏入
報
聞
壬寅
總督管甘肅巡撫吳達善疏奏年榖順成情形
吳達善奏言甘省連年因旱歉收荷蒙
恩旨頻頒咸登袵席今歲自春徂夏雨水調勻禾苗
豐茂市糧價值日就平減其從前各災地展賑
平糶之期俱於五月停止尚有撥運糧石未經
起程者概飭停止在途者即於所到之處截留
貯倉以節運費據布政司等禀報計可節省運
費銀四十餘萬兩奏入得
旨節費猶其小者所喜在吾民得免溝壑也
秋七月乙巳
授厄魯特散秩大臣鄂齊爾為内大臣並與佐領們
都額木齊錫喇卜逹什阿畢達各賞銀五十兩
們都仍賞戴藍翎
軍機大臣奏言從前達什達瓦兄子特古斯哈
什哈有子二人其長子為沙克都爾曼濟所殺
又欲殺其次子所屬們都以己子代之今們都
入
覲臣等遵
旨詢問據稱我台吉特古斯哈什哈存日待我甚厚
伊長子莫什喇卜已死次子布圖庫巴雅爾若
再被害即致絶嗣因以己子孟庫送與沙克都
爾曼濟我即收養台吉次子遇伊犂之亂向巴
里坤來投中途被克勒特人等拘禁布圖庫巴
雅爾病故時方四歲奏入報
聞
丁未
諭參贊大臣舒赫德等通飭卡倫臺站毋得疏脱賊
人
上諭軍機大臣曰舒赫德奏據穆素爾嶺臺站擒獲
嗎哈沁阿舒爾供係喀什噶爾回人幼為厄魯特
所掠轉入哈薩克今逃來伊犂聞同行之厄魯特
等至和濟格爾見乘白馬二人來追是以復回等
語看來此等追騎必係卡倫臺站兵丁其不行拏
獲情由蓋以省解送之煩但逐出該管汛地即可
了事此等陋習與明知故縱無異現在逃匿之嗎
哈沁等尚自不少若聚集多人盜竊滋擾亦未可
定著𫝊諭舒赫德阿桂即照所供逃脱處所將乘
焉二人嚴行查出審擬仍通飭各卡倫臺站人等
嗣後見有嗎哈沁等即竭力追擒若但追逐出汛
以致逃脱或被旁人告發或賊人於他處供出定
將疎忽兵丁以軍法從事
命核減臺站馬匹加意飼秣
上諭軍機大臣曰據五吉等奏現在驛遞事件較從
前甚簡請將巴里坤等處臺站各照例留馬十五
匹駝四隻等語軍營事簡所設臺站馬匹自應通
行核減如伊犂阿克蘇葉爾羌喀什噶爾等處俱
著酌量情形應存若干庶得專意牧放其戈璧處
所作何貯備草豆飼秣不致傷損倒斃著舒赫德
等會商辦理
參贊大臣舒赫德疏奏阿克蘇貿易及修城情
形
舒赫德奏言五月二十七日布魯特之瑪穆特
呼里及阿特巴什部落商人帶有牛羊皮張來
阿克蘇貿易内有頭目塔素爾海哈什哈曾於
乾隆二十三年入
覲此次即戴
恩賞翎頂前來臣加以撫賞查布魯特等貿易係此
次初至阿克蘇而回人等又皆力耕餘地米肉
價值甚平情形喜樂再阿克蘇原有舊城在山
之麓今伯克阿琿等欲加修理并添造房屋臣
即准其照議辦理奏入報
聞
戊申
命六品以上伯克等分班入
覲
參贊大臣舒赫德奏言前經將軍兆惠等奏定
回部各城伯克分為三班輪年入
覲除第一班伯克霍集斯鄂對等業經入
覲其本年派出第二班伯克等臣與阿里衮議令行
文各城駐劄大臣造冊知會於八月初旬俱來
阿克蘇由臣處派員護送其不便紆道者派員
前往帶領今據冊送前來謹列單恭呈
御覽約八月中旬起程可於十二月抵京奏入
上諭軍機大臣曰覽舒赫德奏派入覲之葉爾羌等
城伯克名單人數頗多其間七品頂帶伯克約居
大半但新疆辦事需人且沿途行走亦殊勞費著
將應行入覲之伯克等六品以上者辦送來京其
七品人員不必前來俟伊等陞轉後再行輪班引
見著𫝊諭舒赫德等曉示回人知之又
諭曰前鄂對等入覲轉回曾派輔國公如松等護送
即令其帶領第二起回人來京著𫝊諭舒赫德如
松等到彼正屆伊等起程之期不必另派大員即
遵前旨辦理
命賞御前侍衛圖倫楚巴圖魯號
上諭軍機大臣曰圖倫楚蒙郭勒岱在軍前頗屬奮
勉圖倫楚賜號果爾勒克森巴圖魯蒙郭勒岱賜
號綽和木巴圖魯仍賞銀各一百兩
己酉
葉爾羌辦事都統侍郎海明等疏奏賊匪搶掠
臺站
海明等奏言六月初十日據喀什噶爾之庫勒
塔里木臺站署筆帖式布占告稱初九日有回
人四十餘人步行各持木棍我與兵丁俱被擊
傷搶掠牲隻衣糧旋遇葉爾羌護送馬駝兵丁
亦稱被掠等語臣等即派副都統豐安選兵六
十名前往接續臺站擒拏賊犯十一日據葉爾
羌伊沙噶伯克阿卜都喇伊木等呈送回字逆
書内稱呢雅斯伯克等聞阿公起程已於六月
初五日起事有阿睦爾撒納遣使來告初六日
已取烏什此書由牌租阿巴特送至鄂坡勒庫
勒塔里木葉爾羌等語臣等查逆賊等造言惑
衆現在阿里衮舒赫德處俱未有信息又選兵
五十名令藍翎侍衛富柱等策應豐安偵探情
形一面備辦官兵馬駝臣額敏和卓派親信護
衛等𫝊知英噶薩爾加意防範并撫慰布魯特
等臣等又劄行和闐總兵丑達一體防範仍一
面知會舒赫德等奏入
上諭軍機大臣曰海明等奏逆回搶掠臺站情形回
部甫經平定人心易搖或本處不逞之徒倡言煽
惑或去年𠞰賊時脱逃餘黨乘間窺伺俱未可定
雖非大事不可不痛加懲創以遏亂萌著𫝊諭舒
赫德若喀什噶爾無事則不過賊匪流言或有變
動自必派兵辦理舒赫德即領兵一二千名相機
𠞰捕此等賊人恐有厄魯特在内倘逃往伊犂著
阿桂就近堵𠞰至逆書所言由牌租阿巴特發行
若果係此處回人務宜全行𠞰滅再臺站官兵等
於無事時任意擾累回人有事又不能擒獲雖相
沿陋習而該管大臣亦難辭疎忽之咎嗣後有似
此者定行嚴察治罪著通行曉諭知之
庚戌
參贊大臣舒赫德疏奏體察搶臺賊匪情形
舒赫德奏言六月十五日准葉爾羌辦事大臣
海明等咨送報明賊回搶掠臺站奏稿到臣臣
詳察情由葉爾羌喀什噶爾等處各城回人雜
處性習愚頑此等不過失業貧人妄言滋事又
有奸狡之徒乘機煽惑詭稱凖夷餘孽以掩其
搶掠臺站之跡其實回人等雖善惡不齊現在
兵戈寧息欲圖生聚者居多斷不致大為搖動
即如流言六月初五日喀什噶爾已亂而初六
日阿里衮尚有遞到常行事件其為虚妄可知
臣將海明等行知奏稿毫不宣露一面密派護
軍校竈保住行文海明等將賊人言詞虚妄曉
示回衆但拏獲𫝊書之人此事原由即可明晰
至阿里衮現在已經辦理亦未可定俟得確實
信息即行具奏奏入
上諭軍機大臣曰舒赫德奏搶掠臺站賊人情形所
見甚是但賊人既倡言煽惑且業經搶掠臺站深
可痛恨自應酌量領兵辦理在造謀起事之人固
不可疎縱其情尚可原者亦當安撫惟存之於心
不可使衆人窺測反生僥倖至阿卜都喇伊木從
前率先歸附此次呈出逆書絶無瞻顧殊屬可嘉
舒赫德即查核情由應如何酌量加恩之處奏聞
請旨
癸丑
葉爾羌辦事都統侍郎海明等疏奏擒獲搶臺
賊匪及喀什噶爾信息
海明等奏言六月十三日總兵揚寧報稱拜什
謙回人呼圖爾莫拜等搶掠人口馬匹已領兵
擒獲呈報參贊大臣阿里衮本日豐安報稱從
庫勒塔里木臺站起程拏獲搶臺回人邁瑪第
敏等供出為首之奈納克和卓藏匿鄉村隨將
伊及夥黨八人并所掠婦女牛馬擒拏收獲又
英噶薩爾阿竒木伯克色梯巴勒氐喀什噶爾
提督董孟等報稱本月初七日參贊大臣阿里
衮領兵𠞰捕倡亂之邁喇木伯克回衆千餘𠞰
殺二百餘俱投降邁喇木伯克會同牌租阿巴
特之呢雅斯伯克逃去現在追捕等語又審得
奈納克和卓係聽從呢雅斯伯克等倡亂之人
即解來葉爾羌收禁又據豐安報行至鄂坡勒
臺站同伯克托克托和卓聚集鄉村回人曉諭
共擒送賊匪二十八獻出馬駝軍器訊據供稱
為首之摩羅呼圖克等七人俱逃來葉爾羌臣
等現在派員查拏其臺站官兵現據放回數人
又查獲兵役二名尸身統俟覆訊明確具奏奏
入報
聞
諭參贊大臣舒赫德等辦理賊匪事宜
上諭軍機大臣曰海明奏豐安擒獲搶臺賊匪邁瑪
第敏等據供阿里衮領兵擊敗賊衆噶什噶爾安
静無事又英噶薩爾阿竒木伯克色梯巴勒氐呈
稱阿里衮聞邁喇木伯克等倡亂隨回喀什噶爾
安撫并領兵往牌租阿巴特查拏等語新疆回人
敢行倡亂必當痛加懲創著舒赫德等將首惡及
其家口全行正法逆黨亦皆正法其妻子分賞官
兵不必送京即已起程在途俱令解回辦理阿里
衮奉到回京諭旨不候新柱到彼即行起程雖搶
臺一事非可預料而回人等素不安静情形豈毫
無體察是其意見不到處但聞信即回尚屬黽勉
料理所有善後事宜務須加意併𫝊諭海明額敏
和卓知之
甲寅
命議叙參贊大臣阿里衮等及優䘏陣亡得傷官兵
阿里衮奏言臣於六月初六日奉
旨起程回京初七日自喀什噶爾起行至葉爾羌之
雅木扎爾本日據駐防玉斯屯阿喇圖什城把
總等報稱回人搶掠臺站人馬牲隻圍困城堡
又准提督董孟報稱伯克邁喇木往尋舊居之
伯什克勒木村莊並未在家隨派兵查緝於中
途遇邁喇木所屬回人七騎即行拏解惟哈三
和卓脫逃等語臣速回喀什噶爾據董孟告稱
聞商伯克邁喇木妄造阿睦爾撒納越庫庫訥
克嶺已取阿克蘇之言希圖煽惑人心肆其搶
掠等語臣即派兵查拏行至伯什克勒木附近
已有賊衆千餘排列臣率官兵八百餘名力戰
賊始入城堅守復以鎗礮攻圍是夜四鼔闔城
呼號乞命即行招撫詢據供稱邁喇木同三四
人渡河潛逃隨追獲邁喇木所屬托克托默特
瑪穆特索丕等知向牌租阿巴特一路逃走即
行尾追至克色勒河據居人云牌租阿巴特之
阿竒木伯克呢雅斯聞邁喇木逃來遂與同行
不知所往臣分途追捕務期擒獲此次陣亾得
傷官兵及隨吐魯番公品級木薩擊賊得傷之
回人等續行查明具奏奏入
上諭軍機大臣曰阿里衮聞賊回搶掠臺站之信即
回喀什噶爾擊敗賊衆撫定回人豐安揚寧等擒
賊通信此次雖非大征戰可比但應機立辦甚屬
可嘉阿里衮著交部議叙伊子拜唐阿豐盛額著
授為藍翎侍衛額敏和卓豐安揚寧木薩亦著交
部議叙色梯巴勒氐托克托和卓等酌量奬賞其
力戰有功及陣亾得傷官兵俱著查明報部議叙
議䘏又
諭曰賊匪倡亂拒捕一時即聚集千人必平日有潛
相約結之處著舒赫德前往喀什噶爾嚴行查辦
阿里衮仍著回京海明前往喀什噶爾新柱額敏
和卓在葉爾羌辦事俱𫝊諭知之
諭參贊大臣舒赫德等預防賊匪逃入布魯特
上諭軍機大臣曰阿里衮現在領兵追賊諒能擒獲
若業經脫逃必往布魯特游牧儻不窮追務獲則
回人等無所懲創且布魯特將來為逋逃之藪此
風斷不可長著舒赫德等加意追捕如已入布魯
特即遣人曉示利害令其擒獻受賞或稍有隠匿
推諉可速整兵攻其無備以振軍威不可遲疑誤
事
參贊大臣阿里衮疏奏擒獲倡亂之回人邁喇
木等
阿里衮奏言臣等擊敗邁喇木所糾回衆千餘
人復悉力攻城賊首夤夜於城北掘牆逃走臣
即追至牌租阿巴特河正在造筏欲渡哨探官
兵及克色勒布伊之阿里木伯克等告稱邁喇
木會同呢雅斯逃走隨追至薩林都尋蹤入布
魯特即派總管巴雅爾公木薩前追臣領兵將
布魯特出入要隘防守因提督董孟患病調總
兵揚寧等巡查堵截六月十八日巴雅爾等報
稱追至和羅木魯克見賊衆方欲會食即拏獲
邁喇木呢雅斯將其家口屬人𠞰殺收獲馬騾
軍器前來臣逐一審訊因呢雅斯聞多倫回人
等𫝊說阿睦爾撒納之信告之邁喇木適值議
派邁喇木輪班進京聞霍什克伯克等戶口俱
送京安插恐被留在内與呢雅斯商議行文搖
惑人心而官兵來𠞰甚速隨糾集回人倉猝拒
捕及攻潰潛逃投向呢雅斯呢雅斯又已將所
縛兵丁二十人殺害遂與同逃供認不諱謹派
官兵將邁喇木呢雅斯解京行文沿途大臣官
員加意防範并錄供恭呈
御覽奏入
上諭軍機大臣曰阿里衮奏倡亂回人邁喇木呢雅
斯等俱已擒獲此次辦理迅速甚屬可嘉伊子豐
盛額著加恩授為三等侍衛次子倭盛額著授為
藍翎侍衛公品級木薩總管巴雅爾等奮勉追賊
殊為效力木薩著封公爵巴雅爾著授副都統職
銜今渠魁雖獲而逆黨多人必須擒治即如明伯
克薩罕和卓頗羅特和卓皆肆行殺掠之賊摩羅
額都色勒木執縛牌租阿巴特城兵丁摩羅色勒
木將兵丁全行戕害深可痛恨著𫝊諭舒赫德阿
里衮等務須窮搜盡獲以彰國憲至呢雅斯供稱
噶雜納齊邁瑪第敏見邁喇木所發逆書不肯鈐
用圖記隨往投喀什噶爾是伊並未從賊深可嘉
尚著酌量奬賞英噶薩爾之哈子沙巴伯克圖里
野和卓等接得逆書若當時即告之色梯巴勒氐
尚屬無罪或觀望欺隠則不可留於本地即拏解
來京前諭拏獲賊匪不必解京今計阿里衮派員
押解已將一月舒赫德奉旨後業已調回則已或
彼此相左即在京辦理亦可其效力各官兵仍著
阿里衮查明速奏
戊午
諭按察使銜納世通等防範多倫回衆
上諭軍機大臣曰阿里衮拏獲倡亂回人邁喇木呢
雅斯等供稱聞多倫回人𫝊說阿睦爾撒納來取
阿克蘇等語或多倫回人造言生事或邁喇木等
畏罪指稱俱未可定著𫝊諭納世通今命伊前往
哈喇沙爾辦事此時且勿宣露俟邁喇木等解京
後訊問明確果係多倫回人捏造再行查拏亦未
為遲但伊等俱新經安插之人撫綏防範甚關緊
要恐書山不能辦理故調往庫車并𫝊諭舒赫德
知之
命定回部伯克等犯罪解審之例
上諭軍機大臣曰昨諭將倡亂回人邁喇木呢雅斯
等在本處正法又因業經解送即著來京審結今
思回部辦事伯克等俱係頭目若一面具奏即於
該處正法則造言生事之徒轉謂駐劄大臣等激
變又殺之以滅口且將來大臣等亦不能保其竟
無擾累甚有關係嗣後回部伯克身犯重罪除持
械拒捕臨陣𠞰殺外若已經拏獲不可即行正法
四品以上著拏送來京五品以下審明具奏請旨
著𫝊諭駐劄各大臣知之
諭參贊大臣舒赫德等停止購辦回人美玉
上諭軍機大臣曰海明奏稱葉爾羌伯克等採玉呈
獻㨂選送京并請諭和闐伯克有獻美玉者賞給
緞疋等語朕命大臣等駐劄回城原以鎮撫新疆
綏徠初附至揀選玉石何關緊要舒赫德尚知此
意著𫝊諭伊等嗣後除舊例照常貢玉外回人等
有求售及來獻者酌給價值不可𫝊知回衆令其
採辦至大臣等果能實心辦事自必優加恩遇若
辦事平常雖購得美玉亦復何益伊等知此庶識
事體之輕重矣
辛酉
諭定邊左副將軍成衮扎布等辦理防範卡倫
上諭軍機大臣曰成衮扎布等奏稱布延圖卡倫虚
銜藍翎伯吉呈報聞特楞古特人等搶掠烏梁海
内大臣察達克等已領兵迎敵隨派福祿領兵二
百名防範卡倫等語哈薩克特楞古特烏梁海等
互相盜竊事所時有未必有大隊前來若果有之
亦非察達克等所能禦但喀爾喀等每易於𫝊說
驚疑著𫝊諭成衮扎布惟宜密為辦理仍通飭各
卡倫嚴加防範并派員巡查不可疏懈
諭參贊大臣舒赫德等查勘布魯特游牧事宜
上諭軍機大臣曰豐訥亨奏稱烏爾圖布拉克卡倫
拏獲嗎哈沁供稱布魯特一千餘戶移來阿特巴
什居住詢之厄魯特藍翎侍衛塞卜騰據稱阿特
巴什原係厄魯特游牧等語凖噶爾蕩平凡有舊
游牧皆我版圖布魯特曾經歸附豈可妄行踰越
即應體察驅逐但現在問之霍集斯又云原係布
魯特之地為凖噶爾所侵大兵平定之後布魯特
等已移居三四年等語自應查勘明確若果係凖
噶爾故地則在所必取非可以空言曉示遂能驅
逐者此時且佯為不知待來年添駐兵丁回人再
行相機辦理其或此地原非凖噶爾所有又在特
穆爾圖淖爾及巴勒琿嶺之外自當聽其游牧即
係凖部之地而遠處邊末與我界不相聮附者亦
不必張皇遣兵驅逐著𫝊諭舒赫德阿桂等知之
參贊大臣舒赫德疏奏辦送添派屯田回人
舒赫德奏言臣前奏添派回人三百名於七月
初送往伊犂本月初一日辦送阿克蘇回人起
程初五日在海里巴特齊集副都統伊勒圖所
領滿洲兵一百名索倫察哈爾厄魯特等兵一
百名製備軍裝又每城派出伯克一名護送回
人其伊勒圖係總辦兵丁臺站仍以敏珠爾揚
桑阿協辦此次所領兵丁至伊犁後仍緩行轉
回阿克蘇俟來春再送添派屯田回人計現在
用馬三百餘匹駝一百二十餘隻羊八千三百
六十餘隻官兵鹽菜銀五千兩又阿桂調取來
年大小麥籽種一百五十石及成造碾磨之鐵
器一併發往再前往伊犂一切情形臣若俟呈
報到日恐奏事稍遲即令伊勒圖自行具奏奏
入報
聞
平定凖噶爾方略續編卷四
