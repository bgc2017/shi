来齋金石刻考略卷下
侯官林侗撰
唐
孔子廟堂碑(正書)(武德九年)
評者謂虞永興書如層臺緩步高謝風塵又如行人妙
選罕有失辭此碑武德九年奉勅撰書乃碑首有相題
額(相乃王旦也)何以題額反居後耶蓋古碑多無額至武后
始增耳是碑謂與歐陽率更齊名而耑體過之今經五
代節度王彦超重刻原石不知亡於何時賈相公躭謂
為青箱至寶蓋指舊刻言耳其見重於當時如此今在
西安府學文廟戟門内東墀與智永千字文碑對峙碑
已斷今續而豎之嘉靖乙夘歲三秦地大震廟中碑其
斷而或存者幸也其碎而遂亡失者亦多矣碑高五尺
二寸廣二尺六寸計三十四行每行六十四字
宗聖觀記(武德九年隸書無名)
宗聖觀唐奉老子為遠祖故神其說謂尹文操遊太白
山覩異象立壇而祀之老子降於壇間不經實甚歐陽
詢撰序陳叔達銘隸書無書者名經元人翻刻失其筆
意耳石高六尺廣二尺五寸計二十三行每行六十字
在盩厔縣中南樓觀大殿前華陽錄記云秦始皇好神
仙於尹先生樓南立老子祠此祀老子之始晉元康中
重更修葺蒔木萬株連亘七里給戸三百供洒掃按尹
先生相傳為老子之師著尹真人經者有紫雪樓在盩
厔縣東三十里尹先生結草為樓望紫氣西邁處今名
樓觀是也晉惠帝時重修唐高祖武德改為宗聖觀蘇
東坡通判鳳翔来遊詩古觀正依林麓斷居民来說水
泉甘亂溪赴渭争趨北飛鳥迎山不復南羽客衣冠朝
上象野人香火祝春蠶女師豈解言符命山鬼如何說
老聃刻於碑側子由亦有和詩
邠州昭仁寺碑
今在邠州長武縣宜禄遞運所内按舊唐書太宗本
紀貞觀三年十二月癸丑詔建義已来交兵之處為義
士勇夫殞身戎陣者各立一寺命虞世南李百藥褚亮
顔師古岑文本許敬宗朱子奢等為之碑銘以紀功業於
是立昭仁寺於邠州破薛舉處也立昭覺寺於洛州破
王世充處也立宏濟寺於汾州破劉武周處也立慈雲
寺於晉州破宋金剛處也立普濟寺於吕州破宋老生
處也立等慈寺於鄭州破竇建德處也立昭福寺於洛
州破劉黑闥處也並官給供度精藍森列當日之顱山
血海驟化為經獅律虎之場陳眉公品外錄言之甚詳
石高七尺二寸廣三尺計四十行每行八十四字稱守
諫議大夫騎都尉臣朱子奢奉勅撰而無書者名氏字
類廟堂碑廟堂經五代翻刻稍覺豐逸此更勁瘦為虞
伯施真蹟可寶也余四過其地始得一紙裝潢甚精為
人借觀不還又三十年往西涼重過其地復得兩紙石
多漶漫且僻在西陲圉人驛卒豈知愛重銷沉易易耳
余有過宜禄巡司讀昭仁碑二律邊沙夕起接天黃梵
唄遺蹤塞路長堅壁早教平薛舉揮戈寧待識秦王戰
聲尚想搖吴岳殺氣潜消到上方締搆高文應卧讀隴
秦雲樹望蒼蒼晉陽興運統戎衣百戰功成四海歸故
壘尚浮龍虎氣征裘猶帶雪霜威連營鞞鼓千山動大
漠旌旗夾日飛梵宇寂沉文石在拂塵讀罷對斜暉
九成宫醴泉銘
九成宫今在麟遊縣西五里之天台山即隋仁夀宫也
按開皇中文帝命楊素作仁夀宫於岐州北素遂剷山
堙谷為崇臺累榭宛轉相屬而役令嚴急丁夫斃者載
道皆推填坑谷中覆以木石夷為平地帝頗知其事甚
不悅後值歲晚帝偶登仁夀殿周望原隰見燐火彌漫
又聞哭聲令左右察之報曰鬼火也帝曰此輩皆以役
死今年暮魂魄思歸耶乃令設祭灑酒宣勅咒遣之自
是乃息王元美謂鄭公此文因隋氏之鉅麗歸唐德之
儉損頌而有風體了然諫錄中語渤海書書鄭公文當
知合也書斷云率更書出大令森森若武庫矛戟虞永
興稱其不擇紙筆皆能如意高麗亦知愛重遣使請之
其名大若此然太傷瘦儉古法小變獨醴泉銘遒勁之
中不失婉潤尤為合作宫久蒿莱而碑獨存覆以小亭
繚以周垣山且多虎摹搨者必數人持械以上今碑既
為海内所寶重已糢糊矣復為惡令鑿損三十餘字亦
何心哉余家藏宋搨舊本今特搨其碑額篆文與安喜
使君碑同體皆陽刻可愛石高五尺二寸廣二尺六寸
計三十四行每行五十字麟遊縣學有吴道子畫凌烟
閣功臣像石刻今只存魏徵王珪李勣侯君集四像余
曾得之復為人竊去不勝惋惜
慈恩寺塔聖教序并記
三藏聖教序文皇帝所製也述三藏聖教序記高宗在
春宫日所製也褚遂良奉勅書各為一碑文皇序龕塔
門東高宗記龕塔門西風雨牧樵所不及故最完好二
碑俱高四尺三寸廣俱二尺一寸序計二十一行每行
四十二字永徽四年十月建記二十行每行四十字永
徽四年十二月建按高宗為文德皇后立寺曰慈恩
寺作浮圖曰慈恩塔今名雁塔以唐放進士榜於此有
諸科進士題名石碑寺久廢毁殆盡獨塔嵬然為魯靈
光在高坡之上曰塔坡其下有居民數十家今亦有寺
而小非昔日之舊可知自宋熙寧火後塔不可登至萬
歷始加修葺有梯以上今復壊僅得陟至第四層而天
府千里盡入目中矣但求唐人題咏如孟郊舒元輿之
類不可得見塔下四門以石為桄桄上唐畫佛精絶為
遊人惡札題刻可恨塔前近有碑亭萬歷乙夘秦地震
塔頂墜壓亭圯碑碎唐題名無一存者只有尊勝石幢
在東墀下無恙又唐史載高宗御製御書慈恩寺碑玄
奘迎置寺中導以乘輿鹵簿天竺法儀其徒甚盛上御
安福門觀之可想當日金碧之致今此碑已亡又其南
為曲江杜曲韋曲諸勝今一望平疇為禾黍腴區名刹
如慈恩而泥積塵封僧徒數人負米南畆茫不知楞嚴
法華為何物豈昔日過盛有時而衰耶使慈恩寺在江
南報恩瓦棺不能獨擅其美唐故事天子遊幸秋登慈
恩寺浮圖進菊花酒稱夀
同州聖教序并記
此以序與記并書一碑立同州倅廳龍朔三年建石高
五尺三寸廣三尺計二十九行每行五十八字王元美
謂遒逸婉媚波拂處虬如鐵線似勝慈恩寺二碑元
美考據詳甚謂稱龍朔三年者按遂良以永徽六年貶
漢州永慶三年徙桂州未幾貶愛州歲餘卒未嘗生至
龍朔也豈遂良嘗書之至是始摹搨上石耶稱永徽四
年中書令臣褚遂良攷之本傳宰相表遂良貞觀末為
中書令後罷永徽三年以吏部尚書同中書門下三品
四年進尚書左僕射以前所署銜疑後人附益此不可
知但疑以為翻刻則元美未至關中不知二石所在耳
按玉海太宗製聖教序高宗為太子又述記并勒碑置
慈恩寺浮圖永徽四年十月褚遂良書則塔本似當年
真蹟而同州反勝或遂良偶然得意之書故亦勒之石
耳
道因法師銘
李儼撰文歐陽通書龍朔三年建石高六尺二寸廣三
尺計二十四行每行七十三字今在西安府學墨洞
王元美曰評者謂歐陽蘭臺疲怯於父而險峻過之道
因碑如病維摩高格貧士雖不饒樂而眉宇間有風霜
之氣可重也趙子函謂蘭臺故學父書而小變為險筆
時兼隸分自是南北朝風流餘韻李仲璇孔廟碑趙文
淵書華岳可覆觀也
定公斷碑(龍朔三年隸書)
三原縣漢唐畿輔地縣北六十里為白鹿原唐太祖永
康陵高祖獻陵敬宗莊陵武宗端陵咸在其上獻陵葬
萬王二貴妃館陶公主悼懷太子普滕王元嬰河間王
孝恭等十六王并州總管張淪等六臣之墓亦俱在今
獨淄川郡王李孝同墓碑存矣其他則上蔡侯臧懷恪
東海郡公于辨機黃隋刺史于大猷都督臧希晏劍州
長史李廣業六碑存焉若燕公于志寧唐初指數其人
物墓與碑俱在縣北萬夀鄉碑額題曰大唐故柱國燕
國公于公之碑縣誌載曰于立政碑誤也癸夘之夏命
工印搨三原諸古碑因得讀燕國公之神道後又命役
於原上廣搜石蹟於泥中得片碑僅存隸書三百六十
七字與馬高唐公碑如出一手為殷仲容書無疑有曰
以龍朔三年歲次癸亥二月葬於三原縣萬夀鄉諡曰定公
禮也云云與燕國于公葬同域同諡曰定其葬期在癸
亥燕公葬以丙寅蓋前四年事也未知何人當於唐書
再求之第此石前此不知埋没幾何年從余搨後恐亦
不能再見於世也
都尉李君墓誌
君諱文字緯以麟德元年葬同州馮翊縣武城鄉之原
石方總各一尺四寸計二十四行每行二十四字在同
州學宫貞觀時有李緯太宗征遼房玄齡居守以緯
為民部尚書疏至太宗曰緯好鬚齡聞遽易之彼緯其
名此緯其字新唐書玄齡字喬單字唐時多有之或以
此為褚河南書非也蓋唐初人之習褚書而逼肖者矣
燕國公于志寧神道碑
碑文剥落未知誰氏撰書石高六尺廣三尺二寸計四
十五行每行九十五字亦不知何年所建但薨於麟德
二年十月而葬以乾封元年丙寅歲十一月也癸夘夏
予既得盡讀三原諸石碑縣誌以此碑為于立政碑予
竊惑之碑雖剥蝕數語可辨因考之唐書復與友人申
嵂馳謁墓下搨其碑額曰大唐故柱國燕國公于公之
碑了然無疑矣蓋吏部郎中立政為君之子而東海公
辨機黃隋刺史大猷又立政之子君墓與碑俱無恙尚
有四石獸存若辨機大猷二君碑存而墓為田矣縣誌
既不載燕公又不知立政墓所在乙巳歲修秦誌董其
事者為河濱李楷叔則先生余錄燕公墓碑始末乞改
訂誌書叔則先生攘袂稱善以為有功古人踰年余抵
澶州叔則先生報書珍重云已改正乃今觀秦誌仍踵
前訛何也如杜莱公如晦墓在昭陵亦復載於城南司
馬村段太尉秀實墓在隣洞縣㶚岸斜口鎮而復載于
汧陽縣郡邑乘不足信如此類甚多也又石墨鐫華
云趙明誠有定公曾孫默成碑默成為沛令早卒以子
休烈顯肅代朝亦得立碑默成不知為辨機為大猷之
子此碑亦在三原則休烈至定公正為五世又按碑燕
公祖謹周太師諡曰剛父宣道周大將軍諡曰獻定公
七世於此可攷史既多逸縣誌又已不傳賢人君子論
定公之後猶有升沈顯晦之數寓焉可慨也夫公高陵
人今邑中尚有于姓讀書出仕者
淄川郡王李孝同碑
在三原縣北白鹿原不知誰撰諸葛思禎書咸亨元年
石高六尺六寸廣三尺計三十行每行七十五字剥蝕
過半按公太祖之從祖弟淮安靖王神通之子太宗
為秦公公隸焉乘間啓王曰秦公瞻視非常功業又大
雖非儲貳必膺寶歷靖王心然之此亦可為先見矣諸
葛思禎與内府臨蘭亭趙子函以為筆法虬健波拂處
大類褚河南書可寶也獻陵陪葬僅存此碑
碧落碑(咸亨元年)
今在絳州洛中記異錄云刺史李諶為母房太妃追
薦造像成有二道士来請書之閉戸三日乃開化二白
鴿飛去篆文宛然像背此說怪誕然李陽冰觀之七日
而不忍去學之十二年而不成其妙如此又說陽冰毁
其佳者數字而去篆文原刻像背州將以不便摹搨别
刻置廟中今所傳皆摹本也其文曰有唐五十三禩龍
集敦祥歐公謂為高宗總章三年董&KR1225;謂為咸亨元年
按總章三年三月始改咸亨耳釋文鄭承規書咸通中
立書法方整甚有歐虞遺意唐書言韓王元嘉垂拱
中徙絳州刺史洛中記異則云刺史李諶為母房太妃
追薦造像其說不合予按韓王元嘉與滕王元嬰俱陪
葬高祖獻陵在三原縣北房太妃當從葬於此也然陪
葬獻陵十有六王獨淄川片石存耳諸塜星列不能指
為誰是東望晉絳四百餘里盈盈黃河衣帶水間而已
集王聖教序
在西安府儒學墨洞咸亨三年玄奘法師西域歸以二
車馳載佛經六百五十七部詔譯於慈恩寺僧徒數千
人太宗為製聖教序高宗在春宫為製述聖教序記永
徽初褚遂良奉勅書石兩通豎於慈恩塔門之西東遂
為釋氏弁冕緇流仰瞻太宗喜右軍真蹟寺僧懷仁以
一金錢易一字集成斯碑合二宗序記批答并心經勒
成以天竺儀仗導至慈恩天子御樓以觀可謂盛矣王
元美云或謂結體無别搆偏傍多假借蓋集書不得不
爾今慈恩已毁此石移在郡庠墨洞覆以廣屋南向而
玄宗孝經石臺北向對立環以石經顔柳諸碑秦人謂
之墨洞此碑極為斯世寶重洞中諸匠人輪日摹搨殆
無虚晷精彩無存略有形似而已嘉靖乙夘地震石斷
為二不特宋搨難即初斷之搨亦難然世間流傳已多
重價可獲未若定武蘭亭之絶響也重刻者多妍醜互
見原石方座螭首上下兩傍皆刻佛像蓮座極精石瑩
潤身高六尺七寸廣三尺計三十行每行八十六字
黃隋二州刺史于大猷碑
在三原縣北原碑剥蝕強半不知撰書人聖歷三年卒
按碑文之可讀者大猷為燕公志寧之孫吏部郎中立
政之子東海郡公辨機之弟也趙子函謂書法全出登
善峻拔遒健可謂傳神是碑無武后所製字疑非此
時所立余至墓下去燕公墓不遠而削者過半
騎都尉馮本碑
周先天元年閻朝隠撰在高陵縣西南七里男敦分書
鎮軍大將軍契苾明碑
在咸陽縣北五里原上婁師德撰殷元祚書周先天二
年石高八尺六寸廣四尺一寸計三十八行每行七
十七字碑最高大字多完好元祚亦習褚書而廹真者
但用武后新製字耳
比丘圓滿塔碑(正書)
在西安府城南華嚴寺趙子函云銘石斷殘不能一
半華嚴寺敗垣中得書者無名全出褚登善波拂處虬
健絶倫銘内有神龍二年并鎮國太平公主等語當是
中宗時人習登善書者
贈歙州刺史葉慧明書
今在金鄉縣開元五年江夏李(闕)國子太學生(闕)
八分書此為葉法善之父本傳法善括州括蒼人
三世為道士皆有攝養占卜之術高宗聞法善名徵詣
京師法善事高宗則天中宗殆五十年嘗往来名山數
詔入禁中盡禮問道然排擠佛法議者或譏其向背以
其術高終莫之測也睿宗即位稱法善有冥助之功先
天二年拜鴻臚卿封越國公仍舊稱為道士止於京師
之景龍觀又贈其父為歙州刺史年一百七歲卒
兖州都督于辨機碑(開元五年正書)
在三原縣北原據金石文字為姚崇撰石殘缺無書名
按辨機燕公志寧之長孫吏部郎中立政子刺史大
猷之兄封東海郡公贈兖州都督碑曰葬於三原縣萬
夀鄉之先塋余特謁燕公墓辨機大猷二碑相去不遠
大猷墓僅存如堵牆辨機墓已平耳其碑存
廬山東林寺碑
在寺中開元五年李邕撰并書
雲麾將軍李思訓碑(開元八年李邕撰書)
在蒲城縣金粟山北海此碑久赫赫人間米元章謂
其崛健生疎似為未當下截已盡剥蝕上半存者風神
奕奕朱秉器謂良鄉亦有此碑文反謂蒲城者為趙文
敏臨書妄為臆斷若良鄉為趙書未可知矣楊用修謂
其已斷或以鐡束之又謂已亡皆無是事六詔傳說不
足信也思訓陪葬睿宗橋陵墓現存而碑即在其前
華岳精享昭應之碑(開元八年劉升分書)
在華隂縣東五里華岳廟五鳳樓内甬道東咸廙撰李
休光題額金石文字記曰其文即刻於後周天和三
年頌碑之南面其右旁有顔魯公乾元元年十月題名
大字三行(闕)十(闕)字左旁有賈竦元和元年十月華岳廟
寺詩太和六年四月姪男宣義郎行華州參軍琡重修碑
之下方亦有唐人題名此碑前後空處為宋人攙入題名
甚多幸正文皆分書題名或隸或行不相混耳廟中古碑
嘉靖末地震多毁唐碑惟此與韓擇木二通俱完好
衡山岳麓寺碑(開元九年)
在寺中李邕書東林碑與此碑二石皆拓本且石質
粗刻手未精安及雲麾碑王元美謂殘楮斷墨猶足傾
倒趙子函謂可與雲麾伯仲
鎮軍大將軍吴文墓銘(集王書)
一曰興福寺碑亦曰半截碑在西安郡墨洞趙子函
曰此碑斷殘棄西安城南隍中王生堯惠輩見之以語
郡守舁置泮宫碑為大將軍吴文立興福寺僧大雅集
右軍書余觀其筆法去聖教遠甚應是集字者不及懷
仁而碑中有開元九年字疑又從聖教序諸刻中摹集
非右軍真蹟也顧寧人曰其文有夫人李氏圓姿替
月潤臉呈花唐人寫狀婦容猶有碩人詩意今人以為
嫌不肯作此語矣
集王四十七字殘碑
自懷仁集聖教序後唐人集王復有多種余命搨工遍
搜殘碑西安城南隍中有片石無字出其土中者得四
十七字晉是以典疑廣神後飡桂極佳教者之正合朽
骨石異物傳露添異空空無揚讃多尚書文林紛粤緣
何以顯知慈感紛糺宛然聖教初搨深歎唐石磨泐者
多也此四十七字自余搨後不能再傳於世也愧不及
王生堯惠亦無好事郡守舁入泮宫裝附吴文墓誌之
後為集王之楷法
御史臺精舍碑
在墨洞崔湜撰梁昇卿八分書開元十一年御史臺
何地而入精舍耶佞佛可鄙若湜之所為則更為佛教
罪人特昇卿聲價重一時東封朝覲序石既為傖父所
壊此碑獨完好無恙耳
娑羅樹碑(開元十一年李邕撰并行書)
在淮安府城中惡刻不足觀遠不逮東林岳麓
净業法師塔銘(開元十二年)
在西安府城南香積寺畢彦雄撰無書者名趙子函
云法亦習褚登善者勁拔似之而其鈎磔處稍不及耳
萬歷間侍御楊修齡亟賞之遂多搨者石固完好
大智禪師碑并隂
在西安府墨洞嚴挺之撰史惟則八分書并篆額開元
二十四年九月碑隂并記陽伯成撰史惟則分書開元
二十九年竇泉書譜稱其古今折衷大小應變如因
高而囑遠俯川陸而必見今觀此碑信是開元間分書
第一手智師見方技傳傳云開元二十年卒碑云二十
四年三藏玄奘之卒傳與塔銘亦不同
大德進法師塔銘
在西安府實際寺陳光撰僧智詳正書開元二十五年
七月碑殘僅存形似書法亦是善學褚者
大德檀法師塔銘(開元二十五年正書)
在西安府城西金勝寺即唐崇仁寺姜立祐撰無書名
趙子函云行草筆法圓健清逸當與建初大遍覺銘
並觀
鐡彌勒像頌(開元二十九年)
在交城縣石壁寺林諤撰房嶙妻高氏行書寺自元
祐至今三燬於火碑亦屢經重刻猶奕奕乃爾深得右
軍聖教之意閨閣用筆無出其右者歐陽集古錄云
余所集錄古文自周秦以下訖於顯德凡千卷唐居其
十七八其名臣顯達下至山林幽隠之士所書莫不皆
有而婦人之書惟高氏一人爾其所書刻石存於今者
惟此頌與安公美正頌二碑筆畫字體遠不相類殆非
一人之書疑摹刻不同亦不應相遠如此又疑好事者
寓名以為竒也識者當自辨之又云予與蔡君謨論
書以為書之盛莫盛於唐書之廢莫廢於今余之所錄
如于頔高駢下至陳游環等書皆有蓋武夫悍將暨楷
書手輩字皆可愛今文儒之盛其書屈指可數者無二
三人非皆不能蓋忽不為爾唐人書見於今而名不知
於當時者如張師立繆師愈之類蓋不可勝數也非余
錄之則將泯然於後世矣余之集古不為無益也夫
夢真容碑(蘇靈芝行書)
在盩厔縣樓觀玄宗自言夢見玄元皇帝云有像在
京城西南百餘里即命使同諸道士求得之于盩厔縣
樓觀東南山阜間迎至興慶宫開元二十九年四月事
也
玄元靈應頌(天寶元載)
在盩厔縣樓觀戴琁撰序劉同昇撰頌戴伋八分書
趙崡曰此頌刻於宗聖觀記之北面唐人分書甚佳但
經元人翻本減弱矣碑側宋蘇軾書并詩弟轍詩歲久
剥蝕元人别摹一碑視碑側字法亦減
隆闡法師碑
在西安儒學天寶二年首行唐實際寺故寺主懷惲
奉勅贈隆闡大法師碑銘并序其下曰懷惲及書蓋不
可曉第其書亦自出聖教稍完媚乏蕭疎之致矣
述聖頌
在岳廟東道院達奚珣撰吕向撰頌并正書天寶十三
載其隂之上方有韓賞岳神文韓擇木分書下方有
大歷九年華隂令盧朝徹謁岳廟文有貞元九年十三
年題名左旁有乾元元年張惟一祈雨記右旁有上元
元年華隂縣令王有等題名李樞書上為篆下為八分
高宗乾陵有述聖頌武后製文中宗書遒健得歐虞
遺意石来自于闐填以金屑照耀陵園後仆斷為數段
萬歷間趙子函見其兩段予登陵不見此石矣
心經(無年月鄭萬鈞草書)
舊在長安百塔寺成化中西安守孫仁移置墨洞計三
十行後尚有二年歲除先姊忌辰百塔寺内十二字今
亦亡矣
祈雨記
在岳廟述聖頌之左側張惟一撰李權分書乾元二年
華隂令王宥謁岳記(上元元年)
在岳廟精享碑下方上為篆下為八分李樞書王伯
厚言華岳題名五百十一人再題三十一人自開元迄
清泰今存者惟此與述聖頌及魯公乾元記不過二十
餘人而已又因地震之後以碎石裝砌岳廟大門墻上
亦有唐人題今王無異所搨得者通共九十二人有裴
士淹李德裕李商隠名歐陽永叔云華岳題名自唐開
元三十三年訖後唐清泰二年實二百一年題名者五
百十一人再題名又三十一人錄為十卷往往當時知
名士也或兄弟同遊或子姪並侍或寮屬將佐之咸在
或山人處士之相攜或奉使奔命有行役之勞或窮高
望遠極登臨之適其富貴貧賤歡樂憂悲非惟人事百
端而亦世變多故開元二十三年歲在丙子是年天子
躬耕藉田肆大赦群臣方頌太平請封禪蓋唐極盛之
時也清泰二年歲在乙未廢帝簒立之明年也是歲石
敬塘以太原反召契丹入自雁門廢帝自焚於洛陽而
晉高祖入自太原五代極亂之時也始終二百年間或
治或亂或盛或衰而往者来者先者後者雖窮達夀夭
參差不齊而斯五百人者卒歸於共盡也其姓名歲月
風霜剥裂亦或在或亡其存者獨有千仞之山石泉爾
故特錄其題名刻石每撫卷慨然何異臨長川而歎逝
者也治平元年清明後一日書
左金吾衛將軍臧希晏碑
在三原縣北白鹿原廣德二年韓秀弼八分書希晏與
其父右武衛將軍懷恪伯父羽林大將軍懷亮并兄弟
七人墓俱在原上懷恪碑為顔魯公書與此碑俱存其
餘墓在而碑亡
三墳記先塋記
二石俱在墨洞俱李季卿撰李陽冰篆書元吾丘衍
學古編曰陽冰名潮杜甫甥也後以字行因以為名而
别字少温按楊用修以為潮另自一人顧寧人亦云
陽冰趙郡人太白從叔其字少温見於宣和書譜與其
名相應若名潮而以陽冰少温為字於義皆無取且陽
冰工篆書潮工八分觀趙氏金石錄載城隍神祠記忘
歸臺銘孔子廟記先塋碑三墳記等為李陽冰篆書而
慧義寺彌勒像碑彭元曜墓誌為李潮書則其非一人
明矣杜甫李潮八分小篆歌蒼頡鳥跡既茫昧字體
變化如浮雲陳倉石鼓又已訛大小二篆生八分秦有
李斯漢蔡邕中間作者絶不聞嶧山之碑野火焚棗木
傳刻肥失真苦縣光和尚骨立書貴瘦硬方通神惜哉
李蔡不復得吾甥李潮下筆親尚書韓擇木騎曹蔡有
隣開元以来數八分潮也奄有二子成三人况潮小篆
逼秦相快劍長戟森相向八分一字值百金蛟龍盤拏
肉屈強吴郡張顛誇草書草書非古空雄壯豈如吾甥
不流宕丞相中郎丈人行巴東逢李潮逾月求我歌我
今衰老才力薄潮乎潮乎奈汝何
華隂令盧朝徹謁岳記
在岳廟與祈雨記同石大歷九年
贈兵部尚書清源公王忠嗣碑
在渭南縣東關内大歷十年元載撰文王縉正書碑隂
宋崇寧元豐間王臨吕希逸等過墓讀碑各有題記
按唐書本傳忠嗣父海賓為五原太守開元二年七月
與吐蕃戰初以捷聞既敗没子訓方九歲帝召見入伏
地哭帝撫之曰真羽林孤也吾當壯而將之賜今名養
禁中長雄毅寡言為皇甫惟明所陷貶東陽府果毅以
杜希望請赴河西從下新城破吐蕃功最轉朔方節度
與奚戰桑乾河取回紇右廂降葉護加左衛大將軍塞
外晏然忠嗣勇敢負氣然為將乃持重自朔方至雲中
連袤數千里據要險築城堡斥地益遠自張仁愿築受
降城而来忠嗣繼其功佩河西隴右朔方河東四節度
印控勁兵重地者萬里近古未有也時方有事石堡城
忠嗣以為未可李林甫因毁之上前於是詔董延光下
石堡令忠嗣分兵應之忠嗣不得己未出軍而賞格不
立兵馬使李光弼諫曰大夫愛惜士死有拒延光心雖
名受詔付數萬之衆而不立重賞則何以賈士勇乎延
光攻石堡不下必委罪大夫大夫奈何惜數萬匹帛而
以啓讒人之口乎忠嗣曰吾思之久矣得一城不足以
制敵而空殺無罪數萬人此忠嗣之所不為異日即天
子見責吾亦何忍以數萬人命博一官哉光弼曰大夫
能行古人所行復何言遂趨出而延光果訴忠嗣沮兵
會安禄山城雄武請忠嗣為助欲因留其兵忠嗣上言
禄山必亂林甫益惡之誣忠嗣養宫中云吾欲奉太子
帝怒下三司訊當死哥舒翰方有寵請以官爵贖忠嗣
罪貶漢陽守卒年四十五後竟拔石堡然死亡略盡如
忠嗣言寳應間贈兵部尚書太子太師宋祁曰以忠
嗣之才策石堡之得不償所亡高馬直以空虜資識安
禄山亂萌可謂深謀然卒死放地自古忠臣工於謀國
則絀於身多矣可勝詫哉王世貞曰哥舒之力爭義
者能之李臨淮之先見智者能之清源仁者也所見遠
而超矣来齋林侗曰王海賓戰死青海西玄宗育孤
於禁中恩隆寵渥千載下為之感泣况身受其賜者乎
清源之不為身謀良有以也特玄宗始厚而終薄始任
賢而終信䜛亦始治而終亂然而社稷無隕唐祚再安
用舊日之部曲成光復之大功其一念誠懇夫固有入
人深者矣按元載清源之女夫為婦翁製隧石文事
與史傳合第沿六朝餘韻語多駢偶不足以闡發清源
之偉略大節耳王縉乃右丞維之弟當日詩稱王維崔
灝書稱王縉李邕且謂其過薛少保稷縉書固自知名
松雪翁之所師資也載縉並相終以賄敗載信有罪乃
其妻王氏付長安縣杖殺之曾不得邀清源公一世之
宥可與鄴侯之子同一慨也
東明五言詩
在秦藩司後堂西倉臺前前首隸筆謝靈運書四字
遂傳為謝康樂筆矣而董元宰收入戲鴻堂帖䟦之曰
項元度出示謝客真蹟予乍展卷即命為張旭卷末有
豐考功䟦項持謝書甚堅予謂元度曰四聲定於沈約
狂草始於伯高謝客時都無是也且東明二詩乃庾開
府步虚詞謝安得預書之乎元度曰此陶弘景所謂元
常老骨更蒙榮造者矣遂為改䟦第不知初刻石時果
何所據以為謝也
千字文斷石肚痛帖
二石俱在西安墨洞張旭草書帖云忽肚痛不可忍
不知是冷熱所致欲服大黃湯冷熱俱有益如何為計
云王元美謂二帖出鬼入神恍惚不可測今千字文斷
石有五而肚痛一帖宋人李丕緒為僧彦脩刻草詩附
刻此帖於末元美謂僧札極惡豈可先於長史予裝潢
之際以東明千文肚痛為張長史三帖且謂素師所景
行故錄於素師之前其彦脩草書不錄
懷素自序帖
懷素自序草書大歷十二年丁巳十月嘉靖間長洲文
氏刻於石元美曰此帖如并州勁鐡北山迅鷹竒矯
無前獨冠諸種然坐此亦不得與二王盟僅崛強江淮
耳真蹟歴數相臣家歸陸冢宰近聞一總帥以八百金
購之復入平津邸矣於乎素師不習蓮花梵字作此有
為跡堕落縑素伴朱提入紫闥宛轉粉黛間對肥肉大
酒不亦重痛辱哉安得祖龍火了此累劫障為快也
此帖前入嚴相宅今又不知落何所矣
贈揚州都督段行琛碑(張增正書)
在汧陽縣無撰者名李同系篆額大歷十四年按行
琛段太尉秀實父也汧陽人墓在汧陽以太尉貴贈揚
州都督死於朱泚之難德宗改葬太尉㶚岸東御製碑
文皇太子誦書末云以志吾過且旌善人今在臨潼縣
斜口鎮碑亡矣墓存俗呼為烈士塜未嘗歸葬汧陽秦
通志於汧陽縣載段府君行琛墓又載太尉段秀實墓
何未深考歟予裝此帖錄德宗碑並柳宗元所上太尉
逸事狀於後遂成完觀碑云行琛字行琛高標甲科
賁丘園而用晦次子秀實投筆占募廣德二年九月贈
府君秘書省著作郎狄夫人太原縣太君上以王翊亮
三朝大歷十年五月加贈府君婺州刺史夫人太原郡
太夫人十一年冬舊使馬璘表王自代詔遷御史大夫
十三年五月贈揚州大都督夫人沂國太夫人府君蓋
三贈官云太尉守涇州禦吐蕃彈箏峽予過涇吊太
尉詩并錄段公何烈烈宛委伸其節殺賊恨不死笏乃
不如鐵浩氣激滄溟日月力提挈邊城秋色暗遊子淚
嗚咽涇水作筝聲崆峒五月雪黑霧濕征衣晨興野徑
滅策馬登高原黃沙埋戰血遐想英特資天空心胆熱
唐室既中衰如何多俊傑常山與睢陽烹妾與抉舌八
十老魯公之死不少折徒保七尺軀視息猶蠓蠛
改修季子延陵廟碑(大歷十四年蕭定書)
在丹陽縣
景教流行中國碑
今在西安城西金勝寺内僧景净述吕秀巖書建中二
年石高五尺四寸廣二尺六寸計三十二行每行六
十二字明崇禎間西安守晉陵鄒靜長先生有幼子曰
化生生而雋慧甫能行便解作合掌禮佛二六時中略
無疲懈居無何而病微瞑笑視翛然長逝卜葬於長安
崇仁寺之南掘數尺得一石乃景教流行碑也此碑沉
埋千年而今始出質之三世因緣此兒其淨頭陀再来
耶則佳城之待沈彬開門之俟陽明此語為不誣矣見
頻陽劉雨化集中字完好無一損者下截及末多作佛
經番字
三藏不空和尚碑
在西安郡庠嚴郢撰徐浩正書建中二年舊唐書王
縉傳云初代宗喜祠祀未甚重佛而元載杜鴻漸與縉
喜飯僧徒代宗嘗問以福業報應事載等因而唘奏代
宗由是奉之過當嘗令僧百餘人於宫中陳設佛像經
行念誦謂之内道場其飲膳之厚窮極珍異出入乘廄
馬度支具廪給每西蕃入宼必令羣僧講誦仁王經以
禳虜宼苟幸其退則横加錫賜胡僧不空官至卿監封
國公通籍禁中勢移公卿爭權擅威日相凌奪凡京畿
之豐田美利多歸於寺觀吏不能制僧徒雖有藏姦蓄
亂敗戮相繼而代宗信心不易乃詔天下官吏不得箠
曳僧尼又見縉等施財立寺窮極瓌麗每對揚啓沃必
以業報為証以為國家慶祚靈長皆福報所資業力已
定雖小有患難不足道也故禄山史思明毒亂方熾而
皆有子禍僕固懷恩將亂而死西域犯闕未擊而退此
皆人力所未能制也帝信之愈甚公卿大臣既推以業
報則人事棄而不修故大歷刑政日以陵遲有由然也
五臺山有金閣寺鑄銅為瓦塗金於上照耀山谷計錢
巨億萬縉為宰相給中書符牒令臺山僧數十人分行
郡縣聚徒講說以求貨利代宗七月望日於内道場造
盂蘭盆會飾以金翠所費百萬又設高祖以下七聖神
座備幡節龍傘衣裳之制各書尊號於幡上以識之舁
出内陳於寺觀是日排儀仗百寮序立於光順門以俟
之幡花鼓舞迎呼道路歲以為常其傷教之源始於縉
也史傳所言佞佛之弊至切故具錄之按此碑不空以
一胡僧而官至特進大鴻臚開府儀同三司肅國公遂
為後代沙門授官之祖吁亦異矣冊府元龜載不空
贈官詔曰大道之行同合於異相王者至理總歸於正
法方化成之齊致何儒釋之殊塗故前代帝皇罔不崇
信法教宏闡與時偕行特進試鴻臚卿大興善寺三藏
沙門大廣智不空我之宗師人之舟楫超詣三學坐離
於見聞修持萬行常示於化滅執律舍縛護戒為儀繼
明善教之志来受人王之請朕在先朝早聞道要及當
付囑常所歸依每每執經内殿開法前席凭几同膠序
之禮順風比崆峒之問而妙音圓演密行内持待扣如
流自涯皆悟滌除昏妄調伏魔冤天人洗心於度門龍
鬼受職於神印固以氣消災厲福致吉祥當有命秩用
申優禮而得師為盛味道滋深思復強名載明前志夫
妙界有莊嚴之士内品有果地之儀本乎尚德敬順時
典可開府儀同三司仍封肅國公贈司空諡曰大辯正
廣智不空三藏和尚按浩傳曰父嶠之善書以法授
浩世狀其書曰怒猊抉石渴驥奔泉尤為司空圖所愛
又嘗論書曰鷹隼乏彩而翰飛戾天者骨勁而氣猛也
翬翟備色而翺翔百步者肉豐而力沉也若藻耀高翔
書之鳳凰矣可謂誇詡之極今觀此碑雖結法老勁而
微少清逸在唐書中似非其至者而宋人之能書者多
祖其筆惟莆陽師宗魯國故為迥出
武康郡王李元諒懋功昭德頌碑(即駱元光賜姓名)
在華州治大内門張濛撰韓秀弼分書李彛篆額貞元
五年舊唐書李元諒傳元諒本名駱元光嘗在潼關
領軍積數十年軍士皆畏服德宗居奉天賊泚遣偽將
何望之輕騎襲華州刺史董晉棄州走望之遂據城將
聚兵以絶東道元諒自潼關將所部乘其未設備徑攻
望之遂拔華州望之走歸元諒乃修城隍器械召募不
數日得兵萬餘人軍益振以功加御史中丞賊泚數遣
兵来宼輒擊却之遷華州刺史兼御史大夫潼關防禦
鎮國軍節度使與副元帥李晟進收京邑力戰壊苑垣
而入遂復京師賜姓李改名元諒官終隴右節度使
懷素聖母帖
在西安郡庠草書貞元九年王元美云素師諸帖皆
遒瘦而露骨此書獨勻穏清熟妙不可言唯姿態少遜
大令餘翩翩近之矣趙子函云此石元祐年刻刻手
極佳與藏真律公帖俱不失素師筆意
懷素藏真律公二帖
在西安郡庠王元美云懷素藏真律公二帖乃游絲
筆意縈回怳渺中有挽強飲石之勁至不易得䟦尾周
越書得其遺意蔣之竒書有蘇黃法皆可重也趙子函
云以下諸䟦皆可刪李白䟦尤屬贋作
千字文(懷素草書)
在西安郡庠趙子函云此帖明成化間余肅敏公刻
於石者書故横肆以刻手不良遂使素師婉轉清逸趣
十失其五所未亡者骨肉耳視前二帖斯為下矣
劒州長史李廣業碑
在三原縣北原與淄川郡王孝同碑近貞元二十年鄭
雲逵撰碑泐不知誰正書杜甫贈劔州李長史廣業
詩使君高義驅今古寥落三年坐劒州但見文翁能化
蜀焉知李廣未封侯路經灧澦雙蓬鬢天入滄浪一釣
舟戎馬相逢更何日春風回首仲宣樓王元美云長
史名廣業曾祖淮安王神通父雲麾將軍璲子為都統
國貞貞子庶人錡也以錡顯故立碑碑立未五年而錡
用叛僇矣夫一傳而子死事再傳而孫死叛不亦大逕
庭哉碑詞多泐闕不可讀書撰人有曰尚書刑部侍郎
上柱國原武男有曰使持節華州諸軍事者而皆不可
攷矣書法極清婉可玩集古金石諸書具遺之因志其
略趙子函云廣業即孝同之孫為劒州長史長子國
貞為王元振所害者次子若水仕金吾衛大將軍通事
舍人功名俱不顯以國貞子錡始樹此碑攷之史國貞
原名若幽而附若水於李齊物傳云齊物族弟不言為
國貞親弟又孝同碑中有子瑱此碑云雲麾將軍璲公
之烈考則廣業家世歴歴可尋至錡以叛遂亡此碑貞
元二十年立後五年錡始叛也今碑中有云謂雲逵嘗
學舊史云云而前署撰官刑部侍郎當是鄭雲逵攷雲
逵正與李錡同時撰文無疑但碑文又上柱國原武縣
開國男雲逵傳不及或史略之耳書者則誠不可攷書
法真乃徐浩敵手
楚金禪師碑
在墨洞魯公多寳塔碑隂沙門飛錫撰吴通微正書貞
元二十一年岑參有登千福寺楚金禪師法華院詩
即此趙子函云吴通微為學士工行草然有譏其近
吏者此碑清圓婉逸雖鈎磔小減而亦微有晉人丰度
賈竦謁華岳廟詩
詩五字十八韻刻於後周天和二年華岳碑之右旁正
書元和元年
蜀丞相諸葛武侯祠堂碑
在成都府裴度撰柳公綽正書元和四年孫樵刻諸
葛武侯碑隂文曰赤帝子火熾四百年天厭其熱洎獻
燼矣武侯獨不憤不顧收死灰於蜀欲嘘而再然之艱
乎為力哉是以四稱武岐雍間地不尺闊抑非智不周
天意炳炳然也夫以武侯之賢寧靡籌其不可也蓋激
備隆中天下託不欲曲肱安榖終兒女子手將馳驅死
備志耶由是覈武侯之所為殆庶幾矣然跨西南一隅
與吴魏抗國提卒數萬綽綽乎去留無我枝者是亦善
為兵矣史夀以為短應變真抑武侯哉俾武侯不早入
地曹之君臣將奔走固圉之不暇鍾鄧寧能越巖懸兵
決勝指取耶是井絡之野與武侯存亡俱矣天殱武侯
其不愛劉愈明白其姜維何力焉曩蟠南陽時人不與
仲毅伍洎受社稷寄擅刑賞柄曾心不愧畏人不疑黷
何意氣明信卓卓也武侯死五百載迄今梁漢之民歌
道遺烈廟而祭者如在其愛於民如此而久也獨謂武
侯之治比於燕奭彼屠齊城合諸侯在下矣此文既
刻於碑隂而無印本傳世明末大盜張獻忠入蜀屠殺
之慘亘古未有萬里烟絶侯神人也廟貌得保無恙家
大人刺達州予擬遊錦江浣花未果此碑予得之故家
宦蜀者而錄孫文於裝本之末
狄梁公祠堂碑
在大名府城南馮宿撰文胡證書元和七年梁公功
在社稷澤在民生固宜血食不朽寧州碑雖不傳而傳
於天下之人心者千古如覩也此碑魏博節度田宏正
所建武后通天中契丹陷冀州河北震動武后以梁公
為魏刺史魏人德之舊有祠經亂而廢宏正因舊址復
為重建按宏正原名興元和七年以相衛澶貝魏博六
州之地歸朝請吏李絳固争宜即以節使授興因賜名
宏正且以帑錢百五十萬犒將士命知制誥裴度往宣
慰即其時也諸藩鎮宏正為最忠順其後父子皆死國
祠堂之作亦忠義氣節之所發歟
内侍李輔光墓碑
在高陵縣崔元略撰巨雅正書元和十年趙子函云
清勁有聖教遺意葬在咸陽東北近涇萬歷中涇岸崩
擁水不流三日乃得茲石其銘曰水竭原遷斯文乃傳
適符其事可為竒矣
義陽郡王苻璘碑
在富平縣儒學李宗閔撰柳公權正書永貞元年宋
王楙墅客叢書曰苻堅其先本姓蒲其祖以䜟文改為
苻符融其先魯頃公孫仕秦為符璽郎以符為氏故苻
堅之姓從草符融之姓從竹二姓固自不同而唐義陽
郡王符璘碑合從竹而書作苻而苻堅之苻又書從竹
者皆失於不勘耳余考漢碑隸書率以竹為卄少有從
竹者如符節字皆然今前漢書苻瑞多從草魏晉以下
真書碑亦有書符節為苻節者蓋古者皆通用故耳此
又不可不知顔元孫干禄字書曰從草者姓從竹者為
印亦未之察也不知符融之符獨非姓乎
邠國公功德碑
在西安庠楊承和撰并書陸邳篆額長慶二年十二月
此宦者梁守謙造經於興唐寺而護軍中尉楊承和
為銘之書之者也諂媚宦寺為平蔡之功十居五六小
人無忌由来舊矣此碑何足存當椎而碎之特其書全
法歐陽蘭臺耳都穆金薤琳琅曰邠國公者内侍梁
守謙也考之唐史宦者守謙無傳惟憲宗元和十五年
書帝暴崩於太極殿中尉梁守謙王守澄等共立太子
殺吐突承璀及澧王惲而韓文公平淮西碑亦載守謙
在帝左右嘗命之往撫蔡師夫守謙以一宦而爵至上
公此可見其信任小人宜其晚節不終卒死於宦者之
手然予錄此蓋將為天下後世之戒而非徒取其文字
也
西平郡忠武王李晟碑
在高陵縣裴晉公度撰柳公權正書太和三年王元
美云是時西平諸子皆已逝獨太保聽存乞晉公文寥
落不能發其忠義戡定之績至於料吐蕃背盟事絶不
載蓋聽於其時徒見晉公禄位勲業之盛幾埓西平意
其文足以光顯其先而不知晉公雖非忌者自以為位
宰相文崇簡要體當如是而於西平之元功偉略十不
著一二嗚呼今碑首云奉勅撰書序末云乃命臣度稱
代言時似非聽乞也王元美豈未讀全文耶元敬又錄
其官時與史不合者極詳今抄具左
碑謂晟由左清道率歴三府右職累遷至光禄太常卿
傳則云授特進試太常卿碑謂晟為涇原四鎮北庭節
度都知兵馬使代宗徵之以左金吾衛將軍為神策軍
兵馬使傳則云以右金吾衛大將軍為涇原四鎮北庭
兵馬使碑謂晟平蜀還授檢校太子賓客而傳不書碑
建中二年以晟為神策先鋒都知兵馬使加御史中丞
尋拜左散騎常侍兼御史大夫傳則云晟為神策先鋒
加檢校左散騎常侍兼魏府左司馬尋授御史大夫碑
謂皇居失守授晟檢校工部尚書充神策行營節度使
傳則云詔拜神策行營節度使碑謂大駕再遷加檢校
右僕射尋轉左僕射同平章事兼京兆尹神策軍京畿
鄜坊節度觀察等使管内及商華等州副元帥復詔晟
兼河中晉絳慈隰節度使又兼京畿渭北鄜坊丹延節
度招討使又進京畿渭北鄜坊商華兵馬副元帥傳則
云進晟尚書左僕射同中書門下平章事復詔晟兼河
中晉絳慈隰節度又兼京畿渭北鄜坊丹延節度招討
使又進京畿渭北鄜坊商華兵馬副元帥碑謂鑾輅爰
歸拜司徒兼中書令俄以本官兼鳳翔尹鳳翔隴右節
度觀察等使及四鎮北庭涇原等州副元帥改封西平
郡王傳則云拜晟司徒兼中書令尋拜鳳翔隴右涇原
節度使兼行營副元帥徙王西平郡晟之碑作於當時
而史成於後代要當以碑為是蘇子瞻李西平王像
讃以予觀西平王提孤軍自北方赴行在走懷光斬朱
泚如反掌迨其後帥鳳翔與隴右瞰河湟兵益振謀既
臧終不能取尋常堕賊計困平涼卒罷兵仆三將誰之
咎在廟堂斬馬劍誅延賞為葅醢不足償覽遺像涕泗
滂西平墓在高陵葑蘚荒凉人尚謂此碑為三絶王
元美謂晉公文寥落不能發其忠義戡定之績而柳書
亦為劣刻所掩何西平之多不幸耶三絶殆虚語矣偶
讀蘇公贊聊補晉公之略錄此以誌一慨
禮部尚書馮宿碑
在西安郡庠王起撰柳公權正書開成二年趙子函
云此碑柳書結字小差勝玄秘塔碑尚不堪與薛稷雁
行楊用修云亞廟堂碑過矣大都柳書筋骨太露不免支
離宜米南宫鄙為惡札而宣城陳氏之笑其不能用右
軍筆也韓昌黎與馮宿論文書曰辱示初筮賦實有
意思但力為之古人不難到但不知直似古人亦何得
於今人也僕為文久每自測意中以為好則人必以為
惡矣小稱意人亦小怪之大稱意則人必大怪之也時
時應事作俗下文字下筆令人慙及示人則人以為好
矣小慙者亦蒙謂之小好大慙者即必以為大好矣不
知古文直何用於今世也然以竢知者知耳昔揚子雲
著太玄人皆笑之子雲之言曰世不我知無害也後世復
有揚子雲必好之矣子雲死近千載竟未有揚子雲可
歎也其時桓譚亦以為雄書勝老子老子未足道也子
雲豈止與老子爭強而已乎此未為知雄者其弟子侯
芭頗知之以為其師之書勝周易然侯之他文不見於
世不知其人果何如耳以此而言作者不祈人之知之
也明矣直百世以俟聖人而不惑質諸鬼神而不疑耳
足下豈不謂然乎近李翺從僕學文頗有所得然其人
家貧多事未能卒其業有張籍者年長於翺而亦學於
僕其文與翺相上下一二年業之庶幾乎至也然閔其
棄俗尚而從於寂寞之道以之爭名於時也久不談聊
感足下能自進於此故復發憤一道唐文之衰馮公
獨能力進乎古為昌黎所推許生無愧秩宗之官死而
柳公權為之書碑今又列於泮宫馮公亦足以不朽矣
第碑移竟失墓所惜哉
大徧覺玄奘法師塔銘
在西安府城南興教寺劉軻撰僧建初行書開成四年
五月玄奘法師始出塞涼州都督李大亮留之不聽
去且奏聞邊臣之風紀凛然高祖勅放行﨑嶇西域十
七載得番經六百五十七部而還詔譯於慈恩寺再譯
於洛中自佛法入中國至是始大行於世也按唐書法
師從天竺東歸婆羅門國王尸羅逸多遣使隨入朝貞
觀二十年命長史王元策往慰之蔣師仁為副未至尸
羅逸多死其臣阿羅那順自立發兵拒元策元策時從
騎纔數十戰不勝皆没時吐番以尚主親中國元策挺
身奔吐番西郵檄召隣國兵吐番泥阿婆羅皆將騎士
以来二十一年五月元策部分之攻和羅城三日破之
阿羅那順委國走合散兵復陣師仁破擒之獲其妃王
子萬二千人雜畜三萬降城五百八十獻俘告廟法師
且親見之矣天竺居葱嶺南去長安萬里自古未有使
至其國者法師以取經為其王敬信其臣阿羅那順悖
逆遂以召戎至於君臣係累萬里為俘中國之威靈於
佛法何有哉今阿羅那順刻石肖像於唐太宗昭陵列
諸番君長十四石人之末侍立北闕背刻曰婆羅門帝
那伏帝國王阿羅那順云趙子函云玄奘久居西域
廣譯佛言唐太宗極尊崇之據史卒於顯慶六年即龍
朔元年銘則云卒於麟德元年之二月史云年五十六
銘云年六十九先葬滻東後移徙樊川北原即少陵原
文宗開成四年劉軻撰文僧建初行草秀勁有法而文
亦粗能言師事復可存也
安國寺寂照和尚碑
在咸陽縣東門内寺中佛堂前段成式撰僧無可正書
開成六年正月趙子函云此碑在咸陽西馬跑泉地
中武功康子秀先生過而識之以語土人竪於道傍其
後王咸陽移之咸陽城中寺以碑有安國寺字遂改名
其寺為安國寺按碑段成式撰僧無可書成式文筆自
竒此文為佛言尤竒無可賈島從弟有詩集傳世其書
法出柳誠懸而優孟者子秀名梣太史德涵子也
玄秘塔碑
在西安郡庠裴休撰柳公權書會昌元年趙子函云
塔為大達法師建者書雖極勁健而不免脫巾露肘之
病大都源出魯公而多疎此碑是其尤甚者
杜順和尚行記
在西安府開佛寺杜殷撰董景仁草書大中六年(闕)月
趙子函云碑在開佛寺董景仁行草亦清勁但小弱耳
圭峯定慧禪師傳法碑
在鄠縣草堂寺裴休撰并書柳公權篆額大中九年十
月趙子函曰此碑書法全出歐陽信本而瘦勁不及
也當時柳誠懸書名動一時乃任篆休自任書亦信能
書也余不敏竊謂此固當勝柳書金禮部尚書趙秉
文自號閒閒遊草堂寺詩五首寺僧刻之石首篇云下
馬来尋題壁字拂塵先讀草堂碑平生最愛圭峰老惟
有裴公無媿辭五詩可頌字尤佳
吏部題名石幢
在西安府儒學戟門内大中十一年十一月按宋張
舜民畫墁錄曰長安今府宇即唐尚書省也府院即吏
部也府錄廳前石幢即郎官題名石也不知何年移此
柱八面每面為三段或四段曰左司郎中曰左司員
外曰吏部郎中曰吏部員外郎曰司封郎中曰司封員
外郎曰司勲郎中曰司勲員外郎曰考功郎中曰考功
員外郎曰戶部郎中曰戸部員外郎曰度支郎中曰度
支員外郎曰金部郎中曰金部員外郎曰倉部郎中曰
倉部員外郎曰禮部郎中曰禮部員外郎曰祠部郎中
曰祠部員外郎曰膳部郎中曰膳部員外郎曰主客郎
中曰主客員外郎按唐制二十四司以尚書左右丞領
之左右司為之副此皆左丞之屬也題名不及左丞者
自五品以下也十二司司各百餘人後題大中十二年
十一月書鐫上石柱故自唐初迄宣宗諸名臣多在焉
唐諸司官名或改或復或省或復置今不書所改者從
舊制也書者不知為何人筆法出歐陽率更兼永興河
南雖骨力不逮而法度森然蓋唐世之書判取士顔元
孫至以干禄命其字樣故人多習書而歐虞褚薛一代
前矛故多用其法也
脩武安君白起廟記
在咸陽縣中古杜郵正書無名乾符五年白起為秦
將雖有功而殺秦民不少慘毒寡恩杜郵其賜死地後
人立祠祀之何哉至唐乃能見夢於人云當為國家捍
西患未幾吐蕃入宼敗去遂得脩廟之典亦異矣秦俗
歲除城郭村墟凡十字街築土作大人頭空其内剔抉
其眼鼻七孔聚薪於内焚之烟火自孔中出謂之燒白
起怨毒至今猶未改耶趙子函曰壁間石記正書遒
勁亦有歐法知唐世官牒無不作佳書也記中所立添
置物色有晀子舍一十間沙子三間傘一顔石押衙影
等皆不可曉
濟安侯廟記
在華州城隍廟内近移西安李巨川撰郭懷素正書
光化二年唐昭宗自華州還京改華州為德興府封少
華山神為佑順侯封城隍神為濟安侯此文多述韓建
之功稱太傅許國公而不名
唐故左龍武軍統軍檢校司徒贈太保隴西李
公神道碑唐故使持節代州諸軍事代州
刺史李公神道之碑
朱彛尊曰代州栢林寺東晉王李克用墓斷碑二贈太
保文曰公諱國昌字德興今為隴西沙陀人偉姿容善
射蓋克用之父朱邪赤心也代州刺史文曰公即太保
之次子也其名克字僅存餘可識者有公前躍馬彎弓
及徐方等數字按史克用兄弟四人次曰克讓為振
武軍校從討王仙芝以功拜金吾衛將軍宿衛京師賜
第親仁坊自克用稱兵雲中殺守將段文楚詔捕克讓
克讓與僕十餘騎彎弧躍馬突圍出奔雁門與碑文合
則為克讓無疑但史載克讓守潼關與黃巢兵戰敗匿
南山佛寺中為寺僧所殺不言其為代州刺史又得歸
葬於代皆不可曉者當歐陽永叔時去五代甚近沙陀
世次已不得詳其為唐人傳謂太祖四弟皆不知其父
母名號至國昌字德興紀亦遺之是二碑永叔亦未之
見也按五代史後唐莊宗先號朱邪出西突厥後世
别號曰沙陀德宗時有朱邪盡忠者為吐番贊普所殺
子執宜歸唐居定襄其部落萬騎皆驍勇號沙陀軍執
宜死其子曰赤心懿宗咸通中神策大將康承訓討龐
勛於徐州以朱邪赤心為大原行營招討沙陀三部落
軍使從討勛拜單于大都護鎮武軍節度使賜姓名李
國昌屬籍沙陀益横恣懿宗徙國昌雲州刺史大同軍
防禦使稱疾拒命子克用為雲州守提師殺使遂殺大
同軍防禦使段文楚據雲州自稱留後唐以太僕卿盧
簡方為振武節度使會幽并兵討之簡方軍潰沙陀愈
侵掠代北為邊患明年僖宗立以李鈞為靈武節度使
以招輯之拜克用大同軍防禦使居久之國昌出擊党
項吐渾赫連鐸襲破振武克用聞之自雲州往迎國昌
而雲州人亦閉關拒之國昌父子無所歸因掠蔚朔間
得兵三千僖宗拜鐸大同軍使以李鈞為代北招討使
以討沙陀唐兵數敗沙陀益熾北據蔚朔南侵忻代嵐
石至於太谷廣明元年李琢李可舉赫連鐸會擊沙陀
克用叔父李友金以蔚朔州降唐可舉琢又連敗之沙
陀大潰克用父子亡入契丹克用少驍勇軍中號曰李
鵶兒其一目眇及其貴也又號獨眼龍居久之又懼契
丹圖已時從羣豪射獵羣豪皆服黃巢已陷京師中和
元年代北起軍使陳景思發沙陀先降者與吐渾等萬
人赴京至絳沙陀掠而還景思承制以克用為代州刺
史雁門以北行營節度使率番漢萬人過太原又大掠
還二年十一月景思克用復以步騎萬七千赴京師正
月至河中巢黨驚曰鵶兒軍至矣遂連敗賊兵是時諸
鎮兵皆會長安大戰渭橋賊敗走入城克用乘勝追之
自光泰門先入戰望春宫昇陽殿巢南走京師平克用
功第一拜檢校司空同中書門下平章事河東節度使
以國昌為雁門以北行營節度使十月國昌卒未十年
克用封晉王數年亦卒子存勖嗣晉王十餘年梁滅唐
存勖即皇帝位繼唐祚立高祖太宗以下七廟尊祖考
曾祖執宜祖妣崔氏皆諡曰昭烈廟號懿祖祖國昌祖
妣秦氏皆諡曰文景廟號獻祖考克用諡曰武廟號太
祖立廟於太原
唐福建觀察使司徒陳公墓誌
公諱巖字夢臣閩建州人鄉進士黃璞撰文安定胡兆
祉書景福二年八月立按朱子綱目僖宗中和四年
甲辰十二月以陳巖為福建觀察使初黃巢轉掠福建
建州人陳巖聚衆數千保鄉里號九龍軍觀察使鄭鎰
表以自代巖為治有威惠閩人安之昭宗二年辛亥
十二月福建觀察使陳巖卒巖疾病遣使召泉州刺史
王潮欲授以軍政未至而卒都將范暉諷將士推已為
留後發兵拒潮潮遣弟審知攻福州入其城潮自稱留
後素服葬巖以女妻其子延晦厚撫其家康熙甲申
九月石工有以舊銘石来求售者諦視知為陳公墓誌
歎詫久之衆議舁置郡庠按黃巢之亂塗毒中原至於
陷京師惟沙陀李克用破之於北陳公驅之於南李氏
竟代唐而有天下為唐室立九廟陳公於南方觀察九
載授軍柄於王潮以及審知奉唐正朔念餘年保境息
民陳公之功德於閩甚鉅璞銘文叙次頗詳誌云厝於
閩縣敦業鄉太平里宋太平興國間析置懷安縣前明
萬歷併入侯官今北郊三十八都是也此石出於北郊
村民黃福之家福於屋後浚溝得之遂加發掘見壙中
石室規制宏壯時鄉隣多目擊者傖父俗兒烏知其為
名賢蟄骨之區而護惜之哉乙酉春仲諸生陳祈廣等
相率上其事於制府牒下有司乃有豪強奄有其地欲
毁古塜而作新墳多方狡辯展轉支離甚至指銘文厝
字為非葬夫篆額明書墓誌銘矣今以為非葬則孝經
云卜其宅兆而安厝之者非歟終則摭建寧縣誌以為
疑案夫纂輯志乘出於後人之手攷據失實如李忠定
公墓今在侯官桐口大家山而邵武郡誌無錫縣誌皆
載有公墓朱夫子墓今在建陽考亭山而徽郡誌亦載
有公墓此類殊多即建寧縣誌亦云今已無跡矣其出
流傳附會可知豈若誌銘為當年殉葬法物大書深刻
正以防陵谷之變遷為千古不磨者哉有司一惟豪強
之言是聽諸生數屈辱於公庭灰心結舌以古憲之豐
功偉烈一坏莫保吁可勝歎哉予於唐末既得沙陀李
氏二殘碑今又得讀陳公墓誌竊歎二人功蹟相類斷
碣荒碑皆可寳也代州誌載晉王墓明時為土人所發
能見夢於神宗官為完之豈陳公一代人傑而今靈爽
遂爾銷沉哉可慨也
晉王李克用北岳廟題記
河東節度使檢校太保同中書門下平章事隴西郡王
李克用以幽鎮侵擾中山領番漢步騎五十萬衆親来
救援與易定司空同申祈禱翌日過常山問罪時中和
五年二月二十一日克用記易定節度使檢校司空王
處存看題至三月十七日以幽州請就和好遂却班師再
謁晬容兼申賽謝便取飛狐路却歸河東克用重記天
會十二年七月六日尚書都官員外郎知曲陽縣事高
君陳摹刊朱彛尊曰文稱中和五年二月者即光啓
元年考僖宗以是年二月至鳳翔三月還京改元之詔
旨未下通鑑遣將康君立救處存兩題名則云領番漢
兵五十萬衆親来救援與通鑑異文云至三月幽州請
就和好遂班師取飛狐路却歸河東則又史所不及載
者
来齋金石刻考略卷下
