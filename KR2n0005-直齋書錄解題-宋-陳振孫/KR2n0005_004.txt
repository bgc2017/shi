直齋書錄解題卷四宋陳振孫撰
正史類
史記一百三十卷
漢太史令夏陽司馬遷子長撰宋南中郎參軍河東
裴駰集註案班固云遷據左氏國語采世本戰國策
述楚漢春秋接其後事迄於大漢斯以勤矣十篇缺
有錄亡書張晏曰遷沒之後亡景武紀禮樂兵書漢
興將相年表三王世家日者龜筴傳靳歙傅寬列傳
元成之間禇先生補作武紀三王世家日者龜筴傳
(案原本脫元成以下二十字今據文獻通攷補入)言辭鄙陋非遷本意也顔
師古曰本無兵書張說非也今案此十篇者皆具在
褚所補武紀全寫封禪書三王世家但述封拜策書
二列傳皆猥釀不足道而其餘六篇景紀最疏略禮
樂書謄荀子禮論河間王樂記傅靳列傳與漢書同
而將相年表迄鴻嘉則未知何人所補也褚先生者
名少孫裴駰即注三國志松之之子也始徐廣作史
記音義駰本之以成集解竊嘗謂著書立言述舊易
作古難六藝之後有四人焉摭實而有文采者左氏
也憑虚而有理致者莊子也屈原變國風雅頌而為
離騷及子長易編年而為紀傳皆前未有其比後可
以為法非豪傑特起之士其孰能之
漢書一百卷
漢尚書郎扶風班固孟堅撰唐秘書監京兆顔師古
注本傳稱字籀恐當名籀而以字行也固父彪叔皮
以司馬氏史記太初以後闕而不錄故作後傳數十
篇固以所續未詳探撰前紀綴集所聞以為漢書起
高祖終孝平王莽之誅二百三十年為春秋攷紀表
志傳凡百篇自永平受詔至建初中乃成案班昭傳
云八表並天文志未竟而卒和帝詔昭就東觀蔵書
踵成之今中興書目以為章帝時非也固坐竇憲死
永元初不在章帝時師古以太子承乾之命總先儒
注解服虔應劭而下二十餘人刪繁補略裁以己說
遂成一家世號杜征南顔監為左氏班氏忠臣
後漢書九十卷
宋太子詹事順陽范蔚宗撰唐章懷太子賢注案唐
藝文志為後漢史者有謝承薛瑩司馬彪劉義慶華
嶠謝沈袁山松七家其前又有劉珍等東觀記至蔚
宗乃删取衆書為一家之作其自視甚不薄謂諸傳
序論精意深旨實天下之竒作然頗有略取前人舊
文者注中亦著其所從出至於論後有贊尤自以為
傑思殆無一字虚設自今觀之幾於贅矣蔚宗父泰
祖寗皆為時名臣蔚宗乃以怨望反逆至於滅族其
與遷固之人禍天刑不侔矣然則豈作史之罪哉十
志未成而誅為謝儼蠟以覆車故惟存紀傳賢高宗
太子招集諸儒庶子張大安洗馬劉訥言等共為之
注賢坐明崇儼得罪武后廢死大安訥言亦流貶
續後漢書四十二卷
廬陵貢士蕭常撰(案原本脫此句今據文獻通攷校補)周益公序云曹
氏代漢名禪實篡特新莽之流亞丕方登禪壇自形
舜禹之言固不敢欺其心矣今隔千載好惡豈復相
沿而蘇軾記王彭之說以為途人談三國時事兒童
聽者聞劉敗則顰蹙聞曹敗則稱快遂謂君子小人
之澤百世不斬兹豈人力強致也歟(案通攷此上序語節去)陳
壽身為蜀人徒以仕屢見黜父又為諸葛亮所髠於
劉氏君臣不能無憾著三國志以魏為帝而指漢為
蜀與孫氏俱謂之主設心已偏故凡當時祫祭高帝
以下昭穆制度皆略而弗書方且乞米於人欲為佳
傳私意如此史筆可知矣其死未幾習鑿齒作漢晉
春秋起漢光武終晉愍帝以蜀為正魏為篡謂漢亡
僅一二年則已為晉炎興之名天實命之是盖公論
也然五十四卷徒見於唐藝文志及本朝太平御覽
之目逮仁宗時修崇文總目其書已逸或謂世亦有
之而未之見也幸晉史載所著論(案原本此下不載繋以随齋批註蓋)
(有脫誤今據文獻通攷所存周平園序校補)千三百餘言大旨昭然劉知
幾史通云備王道則曹逆而劉順本朝歐陽修論正
統而不黜魏其賓客章望之著明統論非之見於國
史近世張栻經世紀年直以先主上繼獻帝為漢而
附魏吳於下皆是物也今廬陵貢士蕭常潛心史學
謂古以班史為漢書范史為後漢書乃起昭烈章武
元年辛丑盡後主(案通攷作少帝今校改)炎興元年癸未為續
後漢書既正其名復擇注文之善者並書之積勤二
十年成帝紀年表各二卷列傳十八卷吳載紀十一
卷魏載紀九卷别為音義四卷惜乎壽疏略於前使
不得追記英賢憲章於後以釋裴松之之遺恨也
後漢志三十卷
晉秘書監河内司馬彪紹統撰梁剡令平原劉昭宣
卿補注蔚宗本書隋唐志皆九十七卷今書紀傳共
九十卷盖未嘗有志也劉昭所註乃司馬彪續漢書
之八志爾序文固云范志今闕乃借舊志注以補之
其與范氏紀傳自别為一書其後紀傳孤行而志不
顯至本朝乾興初判國子監孫奭始建議校勘但云
補亡補闕而不著其為彪書也館閣書目乃直以百
二十卷併稱蔚宗撰益非是今攷章懷注所引稱續
漢志者文與今志同信其為彪書不疑彪晉宗室高
陽王睦之長子多所著述注莊子及九州春秋之類
是也
三國志六十五卷
晉治書侍御史巴西陳壽承祚撰宋中書侍郎河東
裴松之世期注壽書初成時人稱其善叙事張華尤
善之然乞米作佳傳以私憾毁諸葛亮父子難乎免
物議矣王通謂壽有志於史依大義而黜異端然要
為率略松之在元嘉時承詔為之注鳩集傳記增廣
異聞大抵本書固率略而注又繁蕪要當會通裁定
以成一家而未有奮然以為已任者豐祐間南豐吕
南公銳意為之題其齋曰衮斧書垂成而死遂弗傳
又紹興間吳興鄭知幾維心嘗為之鄉里前輩多稱
其善而書亦不傳近永康陳亮亦頗有意焉僅成論
贊數篇見集中而書實未嘗修也
晉書一百三十卷
唐宰相房玄齡等修題御撰案唐藝文志為晉書者
有王隠虞預臧榮緒謝靈運干寳等諸家太宗以為
未善命玄齡修之與其事者褚遂良許敬宗令狐德
棻李延壽敬播趙宏智等二十人(案新唐書藝文志預修晉書者有房)
(玄齡禇遂良許敬宗來濟陸元仕劉子翼令狐德棻李義甫薛元超上官儀崔行功李淳風辛丘馭劉引)
(之陽仁卿李延壽張文恭敬播李安期李懷儼趙宏智等二十一人此書云二十人誤)宣武紀
題其陸機王羲之傳論太宗自為之故稱制曰而總
書曰御撰其凡例則發於敬播云
宋書一百卷
齊太子家令吳興沈約休文撰約永明中兼著作郎
被𠡠撰本何承天山謙之蘇寳生所撰至徐爰勒為
一史起義熙迄大明自永光以来闕而不錄今新史
始義熙終昇明三年本紀列傳七十卷志三十卷獨
闕到彦之傳館閣書目謂其志兼載魏晉失於限斷
揆以班馬史體未足為疵至其所創符瑞一志不經
且無益其贅甚矣約後入梁為僕射侍中
齊書五十九卷
梁吳興太守蕭子顯景陽撰本傳稱六十卷子顯者
齊豫章王嶷之孫也
梁書五十六卷
唐宏文館學士京兆姚思廉撰思廉名簡以字行
陳書三十六卷
姚思廉撰初思廉父察嘗修梁陳二史未成以屬思
廉後受詔與魏徵共撰思廉采謝炅顧野王等諸書
綜括為二史以卒父業
後魏書一百三十卷
北齊中書令兼著作郎鉅鹿魏收伯起撰始魏初鄧
彦海撰代記十餘卷其後崔浩典史為編年體李彪
始分作紀表志傳收搜採遺亡綴續後事備一代史
籍上之時論言收著史不平詔與諸家子孫共加論
討前後訴者百有餘人衆口諠然號為穢史僕射楊
愔高德正與收皆親抑塞訴辭遂不復論今紀闕二
卷傳闕二十二卷又三卷不全志闕天象二卷收既
以史招怨齊亡之歲竟遭發冢棄骨之禍隋文帝命
魏澹等更撰魏書九十二卷(案舊唐書經籍志新唐書藝文志俱一百七卷)
以西魏為正東為偽義例簡要唐志又有張太素後
魏書一百卷今皆不傳而收書獨行中興書目謂所
闕太宗紀以澹書補之闕志以太素書補之二書既
亡惟此紀志獨存不知何據也(案宋史存澹紀一卷太素天文志二卷)
北齊書五十卷
唐中書舍人定武李百藥重規撰百藥父德林先已
創紀傳諸篇百藥因父業受詔成之
後周書五十卷
唐秘書監華原令狐德棻撰初德棻武德中建言近
代無正史詔德棻及諸臣論撰歴年不能就罷之貞
觀二年復詔撰定議者以魏有收澹二家書為已詳
唯五家史當立德棻與岑文本崔仁師次周史李百
藥次齊史姚思廉次梁陳史魏徵次隋史房元齡總
監而修撰之原自德棻發之
隋書八十五卷
唐秘書監魏徵顔師古等撰其十志高宗時始成上
總梁陳齊周之事俗號五代志
唐書二百卷
五代晉宰相涿郡劉昫等撰
新唐書二百二十五卷(案曾公亮進新唐書表及文獻通攷鄭樵通志所著卷並與此)
(同惟宋史藝文志作二百五十五卷於李繪補注者仍作二百二十五卷其互異所由不可攷)
翰林學士廬陵歐陽修永叔端明殿學士安陸宋祁
子京撰初慶歴中詔王堯臣張方平等刊修久而未
就至和初乃命修為紀志祁為列傳范鎮王疇宋敏
求吕夏卿劉羲叟同編修嘉祐五年上之凡廢傳六
十一增傳三百三十一志三表四故其進書上表曰
其事則增於前其文則省於舊第賞增秩訓詞劉敞
原父所作最為古雅曰古之為國者法後王為其近
於已制度文物可觀故也唐有天下且三百年明君
賢臣相與經營扶持之其盛德顯功美政善謀固已
多矣而史官非其人記述失序使興壞成敗之迹晦
而不章朕甚恨之肆擇廷臣筆削舊書勒成一家具
官歐陽修宋祁創立統紀裁成大體范鎮王疇宋敏
求等網羅遺逸厥協異同凡十有七年大典乃立閎
富精覈度越諸子矣校讎有功朕將據古鑑今以立
時治為朕得法其勞不可忘也皆增秩一等布其書
於天下使學者咸觀焉舊例修書止著官高一人名
銜歐公曰宋公於我為前輩且於此書用力久且深
何可沒也遂於紀傳各著之宋公感其退遜今案舊
史成於五代文氣卑陋之時紀次無法詳略失中論
贊多用儷語固不足傳世而新書不出一手亦未得
為全善本紀用春秋例削去詔令雖太略猶不失簡
古至列傳用字多竒澁殆類虬戸銑谿體識者病之
歐公嘗卧聽藩鎮傳序曰使筆力皆如此亦未易及
也然其序全用杜牧罪言實無宋公一語然則歐公
殆不滿於宋名銜之著固惡夫争名抑亦以自表異
耶温公通鑑多据舊史而唐庚子西直謂新唐書敢
亂道而不好雖過甚亦不為亡謂也劉元城亦謂事
增文省正新書之失處云
文簡云進唐書表自言其文減於前其事多於舊此
正其所為不逮遷固者顧以自衒何哉論語記夫子
與弟子問答率不過數語而季氏將伐顓臾記所詰
對甚詳不如是不足以見體要各造其極也今唐史
務為省文而拾取小說私記則皆附著無棄其有官
品尊崇而不預治亂又無善惡可垂鑑戒者悉聚徒
繁無補殆與古作者不侔始唐史置局時其同僚約
日著舊史所無者三事則固立於不善矣弊必至於
此然其名臣關國治亂者如裴度陸䞇魏徵傳悉致
其詳則其有補亦不可掩(随齋批注)
五代史一百五十卷
宰相薛居正子平撰開寳中盧多遜扈蒙張澹李昉
等所修居正蓋監修官也
新五代史七十四卷
歐陽修撰其為說曰昔孔子作春秋因亂世而立法
余為本紀以治法而正亂君發論必以嗚呼曰此亂
世之書也諸臣止事一朝曰某臣傳其更事歴代者
曰雜傳尤足以為世訓然不為韓瞠眼立傳識者有
以見作史之難案韓通之死太祖猶未踐極也其當
在周臣傳明矣惟王皥唐餘錄史以入忠義傳云
三朝國史一百五十卷
景德四年詔王欽若陳堯佐趙安仁晁迥楊億等修
太祖太宗正史王旦監修祥符九年書成凡為紀六
志五十五列傳五十九目錄一共一百一十卷天聖
四年吕夷簡夏竦陳堯佐修真宗正史王曾提舉八
年上之增紀為十志為六十傳為八十
兩朝國史一百二十卷
熙寧十年詔修仁宗英宗正史宋敏求蘇頌王存黃
履等編修吳充提舉元豐五年王珪李清臣等上之
四朝國史三百五十卷(案文獻通攷作二百五十卷)
紹興二十八年置修國史院修一朝正史三十一年
提舉陳康伯奏紀成乞選日進呈至乾道二年閠九
月始與太上聖政同上淳熙五年同修史李燾言修
四朝正史開院已十七年乞責以近限七年十月修
史王希吕奏志成十二月進呈至十三年修史洪邁
奏昨得旨限一年内修成列傳今已成書十一月與
會要同進蓋首尾三十年所歴史官不知其幾矣
史記音義二十卷
唐崇賢館學士劉伯莊撰貞觀初奉𠡠講授采鄹誕
生徐廣及隋柳顧言音義為此書(案唐書藝文志有劉伯莊撰史記地)
(名二十卷又史記音義二十卷袁凱謂或沿鄹誕生徐廣舊名而並稱之誤也)
史記索隠三十卷
唐宏文館學士河内司馬貞撰採摭異聞釋文演註
末二卷為述贊為三皇本紀世號小司馬史記
附索隠史記一百三十卷
淳熙中廣漢張材介仲刊於桐川郡齋削去褚少孫
所續而附以司馬貞索隠其後江隂耿秉直之復取
所削者别刊之
史記正義三十卷(案唐宋藝文志俱作三十卷此本作二十卷疑誤今改正)
唐諸王侍讀張守節撰開元二十四年作序
三劉漢書標注六卷
侍讀學士清江劉敞原父中書舍人劉攽貢父端明
殿學士劉奉世仲馮撰奉世敞之子也又本題公非
先生刊誤其實一書(案宋史藝文志三劉漢書標注六卷劉攽漢書刊誤四卷宋代)
(著漢書刊誤者四家張泌余靖劉攽其一亡其名氏劉氏之書因宋仁宗讀後漢書見墾田皆作懇字於)
(是使侍中傳詔中書刊正之攽為學官遂刊其誤劉氏書凡四卷趙希弁讀書附志止云東西漢各一卷)
(吳仁傑兩漢刊誤補遺補劉氏之遺也此書云其實一書未知何據)公非貢父自號也
漢書自顔監之後舉世宗之未有異其說者至劉氏
兄弟始為此書多所辨正發明
唐書直筆新例四卷
修書官温陵吕夏卿撰紀傳志各一卷摘舊史繁闕
又為新例湏知附於後略舉名數如目錄之類
唐書音訓四卷
宣義郎汶上竇苹叔野撰
唐書糾繆二十卷
朝請大夫知蜀州成都吳縝廷珍撰其父師孟顯於
熙豐序言修書之時其失有八而糾摘其繆誤為二
十門侍讀胡宗愈言於朝紹聖元年上之世傳縝父
以不得預修書故為此(案揮麈錄嘉祐中宋景文歐陽文忠諸公重修唐書時吳)
(縝初登第因范景仁而請於文忠願預官屬之末文忠以年少輕佻拒之縝恚甚而去迨新書成乃指摘)
(瑕疵為糾繆一書此云世傳其父不能預修故為此未知何據)
五代史纂誤五卷(案宋史藝文志作三卷)雜錄一卷
吳縝撰宇文峕中守吳興以郡庠有二史板遂取二
書刻之後皆取入國子監初郡人思溪王氏刻蔵經
有餘板以刊二史寘郡庠中興監書多闕遂取其板
以往今監本是也
唐書列傳辨證二十卷
端明殿學士玉山汪應辰聖錫撰專攻列傳不及紀
志以元祐名賢謂列傳記事毁於䥴削暗於藻繪故
随事辨證之
西漢決疑五卷
國子司業宛丘王逨致君撰(案文獻通攷作王述)一曰失實二
曰引古三曰異言四曰雜證五曰注釋
西漢刊誤補遺十七卷(案宋史藝文志作十卷)
國子博士吳仁傑斗南撰補三劉之遺也
别史類
南史八十卷北史八十卷
唐崇賢館學士鄴李延壽撰初延壽父大師多識舊
事常以宋齊梁陳魏齊周隋天下分隔南謂北為索
虜北謂南為島夷詳略訾美失傳思所以改正刊究
未成而沒延壽追終先志凡八代合二書為百八十
篇其書頗有條理删落釀辭過本書遠甚
高氏小史一百三十卷(案唐書藝文志文獻通攷俱作一百二十卷)
唐殿中丞高峻撰本書六十卷其子迥分為一百二
十蓋鈔節歴代史也司馬温公嘗稱其書使學者觀
之今案國史志凡一百九卷目錄一卷中興書目一
百二十卷止於文宗今本多十卷直至唐末峻元和中
人則其書當止於德順之間迥之所序但云分六十
卷為百二十取其便易而已初未嘗有所增加也其
止於文宗及唐末者殆皆後人傅益之非高氏本書
此書舊有杭本今本用厚紙装䙡夾面寫多錯誤俟
求杭本校之
唐餘錄史三十卷(案文獻通攷作六十卷)
直集賢院益都王皥子融撰寳元二年上是時惟有
薛居正五代舊史歐陽修書未出此書有紀有志有
傳又博採諸家小說倣裴松之三國志注附其下方
蓋五代别史也其書列韓通於忠義傳且表出本朝
襃贈之典新舊史皆不及此館閣書目以入雜傳類
非是皥曾之弟後以元昊反乞以字為名仕至集賢
院學士
古史六十卷
門下侍郎眉山蘇轍子由撰因馬遷之舊上觀詩書
下攷春秋及秦漢雜錄為七本紀十六世家三十七
列傳蓋漢世古文經未出戰國諸子各自著書或增
損古事以自信其說遷一切信之甚者或采世俗相
傳之語以易古文舊說故為此史以正之然其稱遷
淺近而不學疎略而多信遷誠有可議者而以為不
學淺近則過矣
東都事略一百五十卷
承議郎知龍州眉山王偁季平撰其書紀傳附錄略
具體但無志耳附錄用五代史例也淳熙中上其書
得直秘閣其所紀太簡略未得為全善
新唐書略三十五卷
吕祖謙授徒患新史難閱摘要抹出而門人鈔之蓋
節本之有倫理者也
編年類
漢紀三十卷
漢侍中汝南荀悦仲豫撰獻帝好典籍常以班固漢
書文繁難省乃令悅依左氏傳體以為漢紀詔尚書
給筆劄辭約事詳論辨多美其自序曰立典有五志
焉曰達道義章法式通古今著功勲表賢能
後漢紀三十卷
晉東陽太守陽夏袁宏彦伯撰以後漢書煩穢雜亂
撰集為此記
晉春秋略二十卷
唐秘書省正字杜延業撰自王隠而下諸書及諸僭
偽傳記皆所詳究而以蕭方等三十國春秋删緝為
此書館閣書目作杜光業案唐志亦曰延業攷新舊
史他無所見未詳何時人
元經薛氏傳十五卷
稱王通撰薛收傳阮逸補并注案河汾王氏諸書自
中說之外皆唐藝文志所無其傳出阮逸或云皆逸
偽作也今攷唐神堯諱淵其祖景皇諱虎故晉書戴
淵石虎皆以字行薛收唐人於傳稱戴若思石季龍
宜也元經作於隋世而太興四年亦書曰若思何哉
意逸之心勞日拙自不能掩耶此書始得於莆田纔
三卷止晉成帝後從石林葉氏得全本錄成之
唐歴四十卷
唐集賢學士河東柳芳仲敷撰芳所緝國史叙天寳
後事不倫及謫黔中會高力士同貶因從之質開元
天寳禁中事本末史已上送不可追刊乃用編年法
作此書起隋義寧元年迄大歴十三年
續唐歴二十二卷
唐監修國史崔龜從元吉撰起大歴十三年春盡元
和十五年以續柳芳之書也藝文志載韋澳蔣偕李
荀張彦遠崔瑄等撰實大中時
大唐統紀四十卷
唐江南西道觀察判官陳嶽撰用荀袁體起武德盡
長慶為一百卷今止武后如意非全書也
通歴十五卷
唐泉州别駕扶風馬總會元撰書本十卷止於隋代
今書直至五代增五卷者後人所續也晁公武志續
通歴十卷孫光憲撰太祖朝嘗詔毁其書
唐年補錄六十五卷
後晉起居郎史館修撰獲鹿賈緯撰以武宗後無實
錄故為此書終唐末其實補實錄之缺也雖論次多
缺誤而事迹麤存亦有補於史氏
五代通錄六十五卷
宰相昭文館大學士大名范質文素撰亦以實錄繁
冗節略而成此書
帝王照略一卷(案文獻通攷照略作鏡略)
唐洺州刺史劉軻撰偽蜀馮鑑注并續唐祚以後唐
志及館閣書目有劉軻帝王歴數歌一卷疑即此書
也
紀年通譜十二卷
丞相宋庠公序撰自漢文後元有年號之後以甲子
貫之曰正曰閏曰偽曰賊曰蠻夷以正為主而附列
其左號統元為十卷其二卷曰類元因文之同各以
彙别慶歴中表上之宣義郎畢仲荀續補一卷止元
符三年
資治通鑑二百九十四卷目錄三十卷攷異三十卷
丞相温公河内司馬光君實撰初光嘗約戰國至秦
二世如左氏體為志八卷以進英宗悦之遂命論次
歴代君臣事迹起周威烈迄乎五代就秘閣置局神
宗御製序賜名資治通鑑及補外聽以書局自随元
豐七年書成上曰賢於荀悦漢紀遠矣目錄倣史記
年表年經國緯用劉羲叟長歴氣朔而撮新書精要
散於其中攷異參諸家異同正其謬誤而歸於一總
三百五十四卷
通鑑舉要歴八十卷
司馬光撰通鑑既成尚患本書浩大難領略而目錄
無首尾晚著是書以絶二累其藁在晁說之以道家
紹興初謝克家任伯得而上之
累代歴年二卷
司馬光撰即所謂歴年圖也治平初所進自威烈王
至顯德本為圖五卷歴代皆有論今本陳輝晦叔刻
於章貢為方策以便觀覽而自漢高帝始
百官公卿表十五卷
司馬光撰其序曰朝廷所以鼓舞羣倫緝熙庶績者
曰官曰差遣曰職而已所謂官者乃古之爵也所謂
差遣者古之官也所謂職者古之加官也自建隆以
來文官知雜御史以上武官閤門使以上内臣押班
以上遷轉黜免存其實以先後相次為表本入職官
類以稽古錄序所謂建隆接乎熙寧臣又著之於百
官表即謂此書蓋與通鑑相為表裏故著之於此案
晁氏讀書志有一百四十二卷未詳
稽古錄二十卷
司馬光撰其表云由三晉開國迄於顯德之末造臣
既具之於歴年圖自六合為宋接於熙寧之元臣又
著之於百官表乃威烈丁丑而上伏羲書契以來悉
從論纂皆有依憑盖元祐初所上也此書始刻於越
其後再刻於潭越本歴年圖諸論聚見第十六卷蓋
因圖之舊也潭本諸論各繫於國亡之時故第十六
卷惟存總論
通鑑釋文二十卷(案宋史藝文志作六卷)
司諫司馬康公休撰温公之子也
通鑑釋文三十卷
左宣義郎眉山史炤見可撰馮時行為之序今攷之
公休之書大略同而加詳焉盖因其舊而附益之者
也
通鑑前例一卷修書帖一卷三十六條四圖共一卷
司馬光記集修書凡例諸帖則與書局官屬劉恕范
祖禹往來書簡也其曾孫侍郎伋季思裒為一編又
以前例分為三十六條而攷其離合稽其授受推其
甲子括其卷帙列為四圖
通鑑問疑一卷
高安劉羲仲壯輿纂集其父道原與温公往復相難
者亦附修書帖後
通鑑外紀十卷目錄三卷
秘書丞高安劉恕道原撰司馬公修歴代君臣事迹
辟恕為屬嘗謂史記不及庖犧神農今歴代書不及
威烈之前欲為前紀而本朝為後紀將俟書成請於
公會道原病發絶意後紀迺改前紀為外紀云通鑑
書成恕已亡范淳父奏恕於此書用力最多援黃鑑
梅堯臣例官其子且以書賜其家道原父渙凝之家
廬山歐陽公所為賦廬山高也
疑年譜一卷年略譜一卷雜年號附
劉恕撰謂春秋起周平魯隠史記本紀自軒轅列傳
首伯夷年表起共和共和至魯隠其間七十一年即
與春秋相接矣先儒叙庖犧女媧下逮三代享國之
歲衆說不同懼後人以疑事為信書穿鑿滋甚故周
厲王以前三千五百一十九年為疑年譜而共和以
下至元祐壬申一千九百一十八年為年略譜大略
不取正閏之說而從實紀之四夷及宼賊僭紀名號
附之於末
唐史論斷三卷
天章閣待制陽翟孫甫之翰撰甫以唐書煩冗遺略
多失體法乃修為唐史用編年體自康定元年逮嘉
祐元年成七十五卷為論九十二首甫沒朝廷取其
書留禁中其從子察錄以遺温公而世亦罕見聞蜀
有刻本偶未得之今惟諸論存焉
編年通載十五卷
集賢院學士建安章衡子平撰編歴代帝系年號始
自唐虞迄於聖宋治平四年總三千四百年熙寧七年
上之其族父楶質夫為之序衡嘉祐二年進士首選
也
唐鑑十二卷(案文獻通攷作二十卷)
翰林學士成都范祖禹淳父撰祖禹與修通鑑分主
唐史元祐初上此書攷其治亂興廢之由為三百六
篇
紹運圖一卷
諸葛深通甫撰元祐中人未詳爵里其書頗行於世
俗
歴代帝王年運詮要十卷
左朝請大夫朱繪撰紹興五年序未詳何所人
歴代紀年十卷
濟北晁公邁伯咎撰詠之之子也嘗為提舉常平使
者其自為序當紹興七年
讀史管見三十卷
禮部侍郎胡寅明仲撰以通鑑事備而義少故為此
書議論宏偉嚴正間有感於時事其於熙豐以來接
於紹興權姦之禍尤拳拳寓意焉晦翁綱目亦多取
之(案朱子謂讀史管見乃致堂謫嶺表所作當時無一册文字随行只是記憶而議論儘有好處與此)
(所云宏偉嚴正有感時事大指相同要之其書不外通鑑立義文獻通攷及宋史藝文志視解題分類較)
(多故不入編年而入史評史鈔)
皇王大紀八十卷
胡宏撰述三皇五帝至周赧王前二卷自盤古至帝
嚳年不可攷信姑載其事而已自堯以後用皇極經
世歴起甲辰始著年紀博採經傳時有論說自成一
家之言然或取莊周寓言以為實及叙邃古之初終
於無徵不信云爾(案趙希弁讀書附志云五峯先生所述皇帝王霸之事自堯以上六)
(閼逢無紀堯之初載迄於赧王乙巳二千有三十年貫通經典採摭史傳又因事而為之論所以述去取)
(之原釋疑似之惑者至矣朱彝尊作皇王大紀跋謂譙周蘇轍撰古史胡衛撰通史緣起羅泌撰路史不)
(盡出于雅馴惟此書擇之精而語之詳云)
經世紀年二卷
侍講廣漢張栻敬夫撰用皇極經世譜編有所發明
則著之其言邵氏以數推知去外丙仲壬之年乃合
於尚書成湯既沒太甲元年之說今按孔氏正義正
謂劉歆班固不見古文謬從史記而張衡通載乃云
以紀年推之外丙仲壬合於歲次尚書殘缺而正義
之說誤盖三代而上帝王歴年遠而難攷類如此劉
道原所謂疑年者也然孟子亦有明文不得云史記
謬
通鑑論篤三卷
侍講廣漢張栻敬夫撰取通鑑中言論之精確者表
而出之多或全篇少至一二語去取甚嚴可以見前
輩讀書眼力之高
通鑑紀事本末四十二卷
工部侍郎袁樞機仲撰樞自太學官分教嚴陵為此
書楊誠齋為之序
通鑑綱目五十九卷
侍講新安朱熹元晦撰始司馬公通鑑有目錄舉要
其後胡給事安國康侯又修為舉要補遺朱晦翁因
别為義例表歲以首年因年以著統大書以提要而
分注以備言自為之序乾道壬辰也大書者為綱分
注者為目綱如經目如傳此書嘗刻於温陵别其綱
謂之提要今板在監中廬陵所刊則綱目並列不復
别也
國紀五十八卷
吏部侍郎睢陽徐度敦立撰度丞相處仁擇之之子
也其書詳略頗得中而不大行於世鄞學有魏邸舊
書傳得之
續通鑑長編一百六十八卷
禮部侍郎眉山李燾仁父撰長編云者司馬公之為
通鑑也先命其屬為叢目既成乃修長編然後删之
以為成書唐長編六百卷今通鑑惟八十卷爾燾所
上表自言未可謂之通鑑止可謂之長編故其書雖
繁蕪而不嫌也其卷數雖如此而册數至餘三百蓋
逐卷又自分子卷或至十餘
續通鑑長編舉要六十八卷
李燾撰大略皆温公舊規也
九朝通略一百六十八卷
起居郎建安熊克子復撰
中興小歴四十一卷
熊克撰克之為書往往疏略多牴牾不稱良史
中興遺史六十卷
從義郎趙甡之撰慶元中上進其書大抵記軍中事
為詳而朝政則甚略意必當時遊士往來邊陲出入
幕府者之所為及觀其記張浚攻濠州一段自稱姓
名曰開封張鑑然則此書鑑為之而甡之竊以為已
有也或曰鑑即甡之婦翁未知信否
丁未錄二百卷
左修職郎昭武李丙撰自治平丁未王安石初召用
迄於靖康童貫之誅故以丁未名之每事皆全載制
詔章疏甚詳(原註靖康亦丁未也)
思陵大事記三十六卷阜陵大事記二卷
李燾撰
建炎以來繫年要錄二百卷
工部侍郎陵陽李心傳微之撰盖與李㢲巖長編相
續亦嘗自隆興後相繼為之會蜀亂散失不可復得
大事記十二卷解題十二卷通釋一卷(案宋史藝文志作二十七卷)
著作郎東莱吕祖謙伯恭撰自敬王三十九年以下
采左氏傳歴代史皇極經世通鑑稽古錄輯而廣之
雖上接獲麟而書法則視太史公所錄不盡用策書
凡例解題者略具本末或附以已意多所發明通釋
者經典綱要孔孟格言以及歴代名儒大議論初意
欲起春秋接於五代僅及漢武征和三年而止東萊
年方強仕而得末疾平生論著大抵經始而未及成
如讀詩記書說是已是書之作當淳熙七年又二年
而沒使天假之年所傳於世者寧止是哉
建隆編一卷
陳傅良撰盖長編太祖一朝節略也随事攷訂併及
累朝始末慶元初在經筵所上
讀書譜一卷
陳傅良撰自伏羲迄春秋終以易書詩春秋諸經攷
世代而附著之共和而下始有年數
紀年統紀論一卷
永嘉朱黼文昭撰黼從陳止齋學嘗著記年備遺起
陶唐終顯德為百卷蓋亦本通鑑稽古錄而擷其中
論正統者為統紀論是編葉水心序之
皇朝編年舉要三十卷備要二十卷(案文獻通攷備要亦作三十卷)中
興編年舉要十四卷備要十四卷
太學生莆田陳均平甫撰均丞相俊卿之從孫端平
初有言於朝者下福州取其書由是得初品官大抵
依倣朱氏通鑑綱目舉要者綱也備要者目也然去
取無法詳略失中未為善書
續百官公卿表十卷質疑十卷
兵部尚書永嘉蔡幼學行之撰續温公舊書起熙寧
至靖康質疑者攷異也
續稽古錄一卷
秘書丞歴陽龔頤正養正撰以續司馬光前錄而序
述繁釀其記紹熙甲寅事歸功於韓侂胄頤正本名
敦頤避崇陵諱改焉嘗撰元祐黨籍譜傳得官韓氏
用事時賜出身入館非端士也此書正以右韓也
歴代帝王纂要譜括二卷
餘姚孫應符仲潛撰蓋紹運圖之詳者也
起居注類
唐志起居注類實錄詔令皆附焉今惟存穆天
子傳及唐創業起居注二種餘皆不存故用中
興館閣書目例與實錄共為一類而别出詔令
穆天子傳六卷
晉武帝時汲冡所得書其體制與起居注正同郭璞
為之注起居注者(案原本脱此四字今據文獻通攷補入)自漢明德馬
皇后始漢魏以來因之
唐創業起居注五卷(案唐書藝文志作三卷)
唐工部尚書晉陽温大雅彦宏撰所載自起義至受
禪凡三百五十七日其述神堯不受九錫反復之語
甚詳愚嘗書其後曰新史稱除隋之亂比迹湯武湯
武未易比也唐之受命正與漢高帝等爾其不受九
錫足以掃除魏晉以來欺天罔人之態而猶不免曰
受隋禪者乃以尊立代王之故曾不若以子嬰屬吏
之為明白洞達也
唐高祖實錄二十卷
唐給事中河東敬播撰案志稱房玄齡監修許敬宗刪
改今本首題監修國史許敬宗奉勑定而第十一卷
題司空房玄齡奉勑撰不詳其故
唐太宗實錄四十卷
案藝文志有今上實錄二十卷敬播等撰房玄齡監
修又有長孫無忌太宗實錄四十卷今本惟題中書
令許敬宗奉勑撰蓋敬宗當高宗時用事以私意竄
改國史中興書目言之詳矣但今本既云許敬宗撰
而以為恐止是玄齡無忌所進則不可攷也
唐高宗後修實錄十九卷
唐左散騎常侍彭城劉知幾子元恒王傅汴州吳兢
撰案志令狐德棻撰止乾封知幾續成之故號後修
書本三十卷今闕十一卷
唐則天實錄二十卷
吳兢撰案志魏元忠等撰劉知幾吳兢刪正今惟題
兢撰武氏罪大惡極固不應復入唐廟而題主猶有
聖帝之稱至開元中禮官有言乃去之武氏不應有
實錄猶正史之不應有本紀皆沿襲史漢吕后例惟
沈既濟之論為正而范氏唐鑑用之唐鑑中宗嗣聖
元年書至二十一年案神龍元年黜武后光宅至長
安並不用
唐中宗實錄二十卷
吳兢撰
唐睿宗實錄十卷
劉知幾撰志有二錄五卷者為吳兢今此十卷當是
知幾也館閣書目亦别有五卷者
唐玄宗實錄一百卷
題元載撰蓋左拾遺令狐峘所為而載以宰相監修
也史稱事多漏略拙於取棄不稱良史峘德棻五世
孫也
唐肅宗實錄三十卷(案文獻通攷作二十卷)
亦元載監修不見史官姓名
唐代宗實錄四十卷
令狐峘撰尤為漏略不立房琯傳不載顔真卿事跡
唐建中實錄十卷
唐史館修撰吳郡沈既濟撰其書止於建中二年十
月既濟罷史官之日
唐德宗實錄五十卷
稱裴垍撰亦監修宰相也案志蔣乂樊紳林寳韋處
厚獨孤郁撰垍字宏中河東人
唐順宗實錄五卷
唐史館修撰韓愈撰見愈外集案志稱韓愈沈傳師
宇文籍撰李吉父監修新史謂議者閧然不息卒竄
定無完篇以閹官惡其書禁中事切直故也
唐憲宗實錄四十卷
題路隋撰隋自長慶中與韋處厚同修撰歴年久而
未成至文宗太和中隋為監修迺上之案志稱沈傳
師鄭瀚宇文籍蔣繫李漢陳夷行蘇景裔(案唐書藝文志注作)
(蘇景允)撰蓋前後史官也又稱杜元穎韋處厚路隋監
修亦前後宰相也
唐穆宗實錄二十卷
亦路隋監修史官則蘇景裔王彦威楊漢公蘇滌裴
休也
唐敬宗實錄十卷
監修李讓夷史官陳商鄭亞同修
唐文宗實錄四十卷
監修魏謩史官盧耽蔣偕王渢盧告牛叢也
唐武宗實錄三十卷
監修韋保衡(案原本脫此句今據唐書藝文志校補)
宣宗實錄三十卷
懿宗實錄二十五卷
僖宗實錄三十卷
昭宗實錄三十卷
哀帝實錄八卷
案唐志惟有武宗實錄三十卷其後皆未嘗修纂更
五代武錄亦不存邯鄲書目惟存一卷而已五錄者
龍圖閣直學士常山宋敏求次道追述為書案兩朝
史志初為一百卷其後增益為一百四十八卷今案
懿錄三十五卷止有二十五卷而始終皆備非闕也
實一百四十三卷館閣書目又言闕第九一卷今本
亦不闕云
後唐莊宗實錄三十卷
監修趙鳳史官張昭遠撰天成四年上
後唐明宗實錄三十卷
監修姚顗史官張昭遠等撰清泰三年上
後唐廢帝實錄十七卷
張昭(案東都事略本傳舊名昭遠避漢祖諱止稱昭)尹拙劉温叟撰案昭本
傳撰梁均王郢王後唐愍帝廢帝漢隠帝實錄惟梁
二王年祀浸遠事皆遺失遂不修餘三帝實錄皆蔵
史閣周世宗時也盖昭本撰周祖實錄以其歴試之
迹多在漢隠帝時故請先修隠錄因併及前代云
晉高祖實錄三十卷
晉少帝實錄二十卷
監修竇正固史官賈緯王伸竇儼等撰周廣順元年
上正固字體仁同州人相漢至周罷歸洛陽國初卒
漢高祖實錄十七卷
監修蘇逢吉史官賈緯等撰乾祐二年上書本二十
卷今缺末三卷中興書目作十卷
漢隠帝實錄十五卷
張昭等撰事已見前
周太祖實錄三十卷
張昭等撰顯德五年上昭即昭遠字潛夫濮上人避
漢祖諱止稱昭逮事本朝為吏部尚書開寳四年卒
(案宋史本傳開寳五年卒)
周世宗實錄四十卷
監修官晉陽王溥齊物修撰范陽扈蒙日用撰
太祖實錄五十卷
監修國史肥鄉李沆太初史官集賢院學士河南錢
若水淡成等重修初淳化中命李至張洎等修太祖
史未成及咸平元年太祖實錄成書以太祖朝事多
漏略故再命若水修撰二年書成上之卷首有沆進
書表叙前錄之失及新書刊修條目甚詳同修者直
館饒陽李宗諤昌武東平梁灝太素直集賢院河南
趙安仁樂道李燾云世傳太祖自陳橋推戴馬上約
束諸將本太祖聖意前錄無太宗叩馬之語乃後錄
所增也前錄既不傳今不可攷矣李燾長編具載而
云舊錄所無今從新錄然則燾亦嘗見舊錄也耶近
聞士大夫家亦多有之求之未獲也
太宗實錄八十卷
錢若水等以至道三年十一月受命咸平元年八月
上之九月而畢人難其速同修撰者給事中濟隂柴
成務寳臣秘閣校理丹陽吳淑正儀直集賢院建安
楊億大年案億傳書凡八十篇而億獨草五十六卷
眞宗實錄一百五十卷
學士承旨肥鄉李維仲方學士臨川晏殊同叔撰乾
興元年受詔天聖二年監修新喻王欽若定國上之
同修者侍講博平孫奭宗古知制誥趙郡宋綬公垂
度支副使閬中陳堯佐舜元校理真定王舉正伯中
校勘河南李淑獻臣
仁宗實錄二百卷
學士華陽王珪禹玉范鎮景仁知制誥常山宋敏求
次道撰嘉祐八年奉詔歴治平至熙寧二年七月書
成宰臣韓琦提舉
英宗實錄三十卷
學士壽春吕公著晦叔長社韓維持國知制誥浦城
吳充沖卿撰熙寧元年正月奉詔二年七月宰臣提
舉曾公亮上之
英宗實錄熙寧元年曾宣靖提舉王荆公時已入翰
林請自為之兼實錄修撰不置官屬成書三十卷出
於一手東坡先生嘗語劉壯輿羲仲云此書詞簡而
事備文古而意明為國朝諸史之冠(揮麈第三錄)晁氏讀
書志云熙寧元年正月詔曾公亮提舉吕公著韓維
修撰孫覺曾鞏檢討三月又以錢藻檢討四月又以
王安石吳充為修撰二年七月書成上之(随齋批注)
神宗實錄朱墨本二百卷(案宋史藝文志作三百卷)
元祐中兵部侍郎青社趙彦若元攷著作郎成都范
祖禹淳甫豫章黃庭堅魯直撰紹聖中中書舍人莆
田蔡卞元度長樂林希子中等重修其朱書繫新修
黃字繫刪去墨字繫舊文其增改刪易處則又有籖
貼前史官由是得罪卞王安石之壻大抵以安石日
錄為主陳瓘所謂尊私史而壓宗廟者也
神宗實錄攷異二百卷
監修解梁趙鼎元鎮史官成都范沖元長等撰建炎
初有詔重修紹興六年先進呈五十卷六年正月書
成攷異者備朱墨黃三書而明著其去取之意也闕
百六十一至百七十一卷初蔡卞既改舊錄每一卷
成納之禁中蓋將盡泯其迹而使新錄獨行謂朱墨
本者世不可得而見也及梁師成用事自謂蘇氏遺
體頗招延元祐諸家子孫若范温秦湛之流師成在
禁中見其書為諸人道之諸人幸其書之出因曰此
不可不錄也師成如其言及敗沒入有得其書者攜
以渡江遂傳於世嗚呼此可謂非天乎
哲宗實錄一百五十卷
監修趙鼎史官范沖等重修紹興四年三月思陵嘗
謂宰臣朱勝非等曰神宗哲宗史錄事多失實當别
修定范祖禹之子沖已有詔命可趣來令兼史職沖
至以宗正少卿兼直史館辭不許上謂勝非等曰此
事朕何敢私頃歲昭慈誕辰宫中置酒從容語及前
朝事曰吾逮事宣仁求之古今母后之賢未見其比
姦臣私憤誣謗雖嘗下詔辨明而史錄未經刪改豈
足貽信後世吾意在天之靈不無望也朕每念及此
惕然于懷欲降一語具載昭慈遺旨庶使中外知朕
修史之本意於是以聖語繫之哲錄之末
徽宗實錄一百五十卷
監修宰相湯思退等上自紹興七年詔修十一年先
成六十卷至二十八年書成修撰官歴年既久前後
非一人至乾道五年秘書少監李燾請重修淳熙四
年成二百卷攷異百五十卷目錄二十五卷今百五
十卷者前本也
欽宗實錄四十卷
乾道四年修撰洪邁等進
高宗實錄五百卷
慶元三年修撰濟源傅伯壽景仁撰初進二百八十
卷止紹興十六年嘉泰二年修撰建安袁說友起巖
等又進二百二十卷止三十二年
孝宗實錄五百卷
嘉泰二年修撰傅伯壽等撰進中興以來兩朝五十
餘載事迹置院既久不以時成涉筆之臣乍遷忽徙
不可殫紀及有詔趣進則匆遽鈔錄甚者一委吏手
卷帙猥多而紀載無法疎略牴牾不復可稽據故二
錄比之前世最為缺典觀者為之太息
直齋書錄解題卷四
