直齋書錄解題卷十七宋陳振孫撰
别集類中
趙韓王遺藁十卷
丞相韓忠獻王范陽趙普則平撰普開國元臣不以
文著而彗星班師二疏天下至今傳誦末有劉昌言
所撰行状案館閣書目惟有奏議一卷今麻沙書坊
刊本奏議止數篇餘皆表状之屬也
徐常侍集三十卷
左散騎常侍廣陵徐鉉鼎臣撰其二十卷仕河南所
作餘十卷歸朝後所作也所撰李煜墓銘婉媺有體
文鑑取之
咸平集五十一卷
右諫議大夫漢嘉田錫表聖撰太平興國三年進士
第二人范文正公誌其墓東坡序其奏議十篇所謂
憂治世而危明主者也今首卷有奏議十二篇即東
坡所序(案此句原本脱去今據文獻通攷增入)錫之子孫亡顯者端平
初南充游似景仁為成都漕(案原本作為成憲今據文獻通攷改正)奏
言朝廷方用端拱咸平之舊紀元而臣之部内乃有
端拱咸平之直臣宜褒表之以示勸願下有司議諡
博士徐清叟直翁考功黃朴誡甫議諡曰獻翼云今
漢嘉田氏子孫不知存亡而文集板之在州者亦燬
於兵燼矣可為永慨
廣平公集一百卷
翰林學士文安公大名宋白太素撰
柳仲塗集十五卷
如京使大名柳開仲塗撰開開寳六年進士歴知常
潤州以殿中侍御史换崇儀使又歴八郡以卒門人
張景為行状及集序本朝為古文自開始然其體艱
澁為人忼慨喜功名急義史亦稱其傲狠強愎云
穆參軍集三卷
泰州司法參軍東平穆修伯長撰修祥符二年經明
行修進士仕不遇困窮以死師事陳摶傳其易學以
授李之才之才傳邵雍而尹洙兄弟亦從之學古文
且傳其春秋學或曰太極圖亦修所傳於陳摶种放
者今其遺文傳世者僅如此門人祖無擇為之序
江南小集二卷
工部侍郎終南种放明逸撰淳化中有李介者序之
於九江故以為名館閣書目别有正集十卷大略與
此同(原註正集名豹林)
小畜集三十卷外集二十卷
知制誥濟陽王禹偁元之撰自為之序略曰閱平生
所為文類而第之得三十卷將名其集以易筮之遇
乾之小畜象曰君子以懿文德未能行其施但可懿
文而已外集者其曾孫汾裒輯遺文得三百四十首
又有承明集十卷奏議集三卷後集詩三卷未見(案宋)
(史藝文志無奏議集後集詩而有别集十六卷)
乖崖集十二卷附錄一卷
樞密直學士忠定公鄄城張詠復之撰(案宋史詠字復之原本作)
(詠之誤今改正)乖崖其自號也錢希白為墓誌韓魏公為神
道碑近時郭森卿宰崇陽刻此集舊本十卷今增廣
并語錄為十二卷
武夷集二十卷别集十二卷
翰林學士文公浦城楊億大年撰案本傳所著括蒼
武夷潁隂韓城退居汝陽蓬山冠鼇等集及内外制
刀筆共一百九十四卷館閣書目猶有一百四十六
卷今所有者惟此而已武夷新集者億初入翰苑當
景德丙午明年條次十年詩筆而序之别集者祥符
五年避讒佯狂歸陽翟時所作也君可思賦居其首
亦見本傳餘書疏皆作其弟倚酬答倚亦景德中進
士
中山刀筆集三卷
翰林學士大名劉筠子儀撰皆四六應用之文筠與
楊大年同時號楊劉詩號西崑體别有冊府應言集
十卷榮遇集十二卷表奏六卷淝川集四卷見館閣
書目
滑稽集四卷
翰林學士吳越錢易希白撰多譎諷之詞淳化癸巳
自序
擁旄集五卷伊川集五卷(案文獻通攷作三卷)
樞密使思公吳越錢惟演希聖撰易倧之子惟演俶
之子也惟演文集甚多此特其二集爾出鎮河陽河
南時所作也全集未見
臨川集三十卷二府集二十五卷年譜一卷
丞相臨淄元獻公臨川晏殊同叔撰其五世孫大正
為年譜言先元獻嘗自差次起儒館至學士為臨川
集起樞廷至宰席為二府集今案本傳有文集二百
四十卷中興書目亦九十四卷今所刊止此爾臨川
集有自序
夏文莊集一百卷
樞密使鄭國文莊公九江夏竦子喬撰竦父死王事
身中賢科工為文辭復多材術而不自愛重甘心姦
邪聲伎之盛冠於承平夫婦反目隂慝彰播皆可為
世戒也
吕文靖試卷一卷
丞相許國文靖公夀春吕夷簡坦夫撰咸平二年夀
州應舉此其程文也真本藏范太史氏前有家状大
略與今同其所習曰春秋何論大義何論者當是何
晏論語也其所問各十條皆非深義逐條所答纔數
句或止一言或直稱未審考官二人花書其上并批
通不又禮行於郊賦建侯置守孰優論其所習又稱
雜文時務策則不復存此可以見國初場屋事體文
法簡寬士習純茂得人之盛後世反不能及文盛則
實衰世變蓋可覩矣
范文正集二十卷别集四卷
參政文正公吳郡范仲淹希文撰祥符八年進士曰
朱說者即公也幼孤從其母適朱氏其為兗州推官
始復姓更名
范文正尺牘五卷
其家所傳在正集之外
安陽集五十卷
丞相魏國忠獻公安陽韓琦稚圭撰
文潞公集四十卷補遺一卷
丞相介休文彦博寬夫撰
富文忠集二十七卷
丞相韓國文忠公河南富弼彦國撰奉使錄亦在其
末
武溪集二十卷
集賢院學士襄公曲江余靖安道撰
徂徠集二十卷
國子監直講魯國石介守道撰集中有南京夏尚書
啟及夫子廟上梁文皆為夏竦作此介所謂大姦之
去如距斯脫者也豈當是時竦之姦猶未著耶陸子
遹刻於新定述其父放翁之言曰老蘇之文不能及
然世自有公論也歐公所以重介者非緣其文也
滄浪集十五卷
集賢校理蘇舜欽子美撰舜欽易簡之孫杜祁公衍
之壻坐進奏院用公錢會客為王拱辰軰所擠坐以
深文廢逐而死置園蘇州為滄浪亭水竹之勝冠於
吳下至今猶存嘗答韓持國書具見其意趣本傳載
之歐陽公序其文言子美之齒少於予而予學古文
反在其後同時得罪者未幾復顯用舜欽獨先没可
哀也
宛陵集六十卷外集十卷
都官員外郎國子監直講宣城梅堯臣聖俞撰凡五
十九卷為詩他文賦纔一卷而已謝景初所集歐公
為之序外集者吳郡宋績臣所序謂皆前集所不載
今考之首卷諸賦已載前集不可曉也聖俞為詩古
澹深遠有盛名於一時近世少有喜者或加毁訾惟
陸務觀重之此可為知者道也自世競宗江西已看
不入眼况晚唐卑格方錮之時乎杜少陵猶有竊議
妄論者其於宛陵何有
尹子漸集六卷
太常博士知懷州河南尹源子漸撰待制焞彦明其
孫也
尹師魯集二十二卷(案文獻通攷作二十卷)
直龍圖閣尹洙師魯撰源之弟也其父仲宣明經入
仕父子皆歐陽公誌其墓洙與穆伯長同為古文范
文正公為作集序歐公亦稱其文簡而有法以剛直
數忤時卒以貶死死時精明不亂有過人者
書判一卷
尹洙撰洙天聖二年進士後以安德軍節推試書判
拔萃科中之前十道是程文餘當為擬卷本朝惟余
安道亦中是科集中有判詞二卷文鑑亦載一二又
有王回判二道而回不以此科進餘未有聞
宋元憲集四十四卷
丞相鄭國元憲公安陵宋庠公序撰本名郊字伯庠
天聖二年進士第一後有忌者讒之以姓符國號名
應郊天仁宗命改焉忌者之力止此後卒大用為名
臣
宋景文集一百卷
翰林學士景文公宋祁子京撰庠弟也自布衣名動
場屋號二宋天聖二年同登第祁本首唱章獻謂弟
不可以先兄以為第十人而庠遂魁天下兄弟後皆
貴顯景文清約莊重不逮其兄以此不至公輔所撰
唐書列傳不稱良史景文筆記余於為文似蘧瑗年
五十知四十九年非余年六十始知五十九年非其
庶幾至於道乎每見舊所作文章憎之必欲燒棄梅
堯臣喜曰公之文進矣景文未第時為學於永陽僧
舍或問曰君好讀何書答曰余最好大誥故景文為
文謹嚴至修唐書其言艱其思苦蓋亦有所自歟(案景)
(文筆記以下原夲俱脱去今據文獻通攷增入)
六一居士集一百五十二卷附錄四卷年譜一卷
參政文忠公廬陵歐陽修永叔撰本朝初為古文者
柳開穆修其後有二尹二蘇兄弟歐公本以辭賦擅
名場屋既得韓文刻意為之雖皆在諸公後而獨出
其上遂為一代文宗其集徧行海内而無善本周益
公解相印歸用諸本編校定為此本且為之年譜自
居士集外集而下至於書簡集凡十各刊之家塾其
子綸又以所得歐陽氏傳家本乃公之子棐叔弼所
編次者屬益公舊客曾三異校正益完善無遺恨矣
居士集歐公手所定也
李泰伯退居類藁十二卷續藁八卷常語三卷周禮致
太平論十卷後集六卷
太學說書南城李覯泰伯撰其自序曰天將夀我歟
固為未足也不然斯亦足以藉手見古人矣類藁慶
歴所錄續藁皇祐所錄後集則門人傅野編泰伯不
喜孟子常語專辨之嘗舉茂材不中世傳閣試論題
有全不記所出者曰此必孟子注也擲筆而出
少微集三十卷
職方員外郎會稽齊唐祖之撰齊澣之後天聖八年
進士兩應制科皆為首選以切直報罷居鑑湖東北
去城五里名其山曰少微其集顧臨為之序
樂全先生集四十卷玉堂集二十卷
參政文定公南都張方平安道撰初舉茂材異等再
舉賢良方正皆中其科識略過人知蘇洵父子於布
衣惡王安石於考試進士之日皆人所不能及也夀
至八十五薨於元祐中於當時最為耆德然頗為司
馬温公所不喜
胡文恭集七十卷
樞密副使文恭公晉陵胡宿武平撰晉陵之胡自文
恭始大其猶子宗愈仍執政子孫為侍從九卿者以
十數紹興初世將承公亦其後也至今猶名族
臨川集一百卷(案文獻通攷作一百三十卷)
丞相荆國文公臨川王安石介甫撰後改封舒王方
嘉祐以前名重一世迹其文學論議操守使不至大
位則光明俊偉不可瑕疵矣老蘇曰使斯人而不用
也則吾言為過而斯人有不遇之歎孰知其禍之至
此哉何其知之明也
王魏公集二十卷(案宋史本傳不言安禮封魏國此稱魏公未詳)
尚書左丞王安禮和甫撰近時厚之順伯其曾孫也
王校理集六十卷
祕閣校理王安國平甫撰安國雖安石親弟而意向
頗不合尤惡吕惠卿卒為所䧟坐鄭俠事奪官歸田
里亦會惠卿方叛安石故也尋復之命下而卒
華陽集一百卷
丞相岐國文恭公龍舒王珪禹玉撰本成都人故稱
華陽典内外制十八年集中多大典冊詔令其詩號
至寳丹以其好為富貴語也在相位無所建明人目
為三旨於上前曰取聖旨曰領聖旨退謂吏則曰已
得旨元豐末命珪本無異論亦緣其備相位不能早
發大議依違遷延以召讒賊卒為本朝大禍需事之
賊也豈不然哉珪一身追貶不足道也
傳家集一百卷
丞相温國文正公洓水司馬光君實撰生於光州故
名今光州有集本
丹淵集四十卷
集賢校理潼川文同與可撰東坡與之厚善墨君堂
記篔簹竹記皆為同作也司馬温公稱其襟韻瀟灑
如晴雲秋月塵埃不到則其為人可知矣其為湖州
蓋未至而卒
蔡忠惠集三十六卷(案文獻通攷作十七卷)
端明殿學士忠惠莆田蔡襄君謨撰近世始刻於泉
州王十朋龜齡為之序余嘗官莆至其居去城三里
荔子號玉堂紅者正在其處矮屋欲壓頭猶是當時
舊物歐公所撰墓誌石立堂下真蹟及諸公書帖多
有存者京卞同郡晚出欲自附於名閥自稱族弟本
傳云爾襄孫佃唱名第一京時當國以族孫引嫌降
第二佃終身恨之
元章簡玉堂集二十卷
參政章簡公錢塘元絳原之撰絳之祖德昭相吳越
本姓危氏臨川人唐末危全諷其伯父也德昭父曰
仔倡聚衆保鄉里兵敗自臨川奔杭州易姓元至今
建昌撫州邵武多危姓絳能文辭晚歲以王介甫薦
入翰林甚稱職遂柄用
吕正獻集三十卷
丞相東萊吕公著晦叔撰
劉状元東歸集十卷
大理評事鉛山劉煇之道撰煇嘉祐四年進士第一
人堯舜性之賦至今人所傳誦始在場屋有聲文體
奇澁歐公惡之下第及是在殿廬得其賦大喜既唱
名乃煇也公為之愕然蓋與前所試文如出二人手
可謂速化矣仕止於郡幕年三十六以卒世傳煇既
黜於歐陽公怨憤造謗為猥䙝之詞今觀楊傑志煇
墓稱其祖母死雖有諸叔援古誼以適孫解官承重
服又嘗買田數百畆以聚其族而餉給之蓋篤厚之
士也肯以一試之淹而為此憸薄之事哉
古靈集二十五卷
樞密直學士長樂陳襄述古撰襄在經筵薦司馬光
而下三十三人皆顯於時紹興詔旨布之天下集序
李忠定綱作也年譜載其世系出陳夷行之弟夷實
自光州固始從王緒入閩家于福州攷之唐世系表
有不合者嘗怪閩之士族推本家世輒言出自固始
光在唐為下州固始又其一縣當時不聞顯人安得
衣冠望族如許就令有之王緒以夀春屠者為盗王
潮從之為部曲轉鬭萬里而後入閩士大夫何緣隨
逐不置蓋嘗思之王氏初建國人不自保謾言鄉人
幸其不殺後世子孫承襲其說世禩緜邈并與其初
而忘之爾若陳氏尤不應云然當永嘉之亂林黃陳
鄭四姓先入閩林諝為閩中記明著之矣尚得以一
時脱死賊手之說守之而不變乎
鄖溪集五十卷
翰林學士安陸鄭獬毅夫撰皇祐五年進士首選坐
知開封府不肯用案問新法為王安石所惡而出廷
試圜丘象天賦時獬與滕甫俱有場屋聲甫賦首曰
大禮必簡圜丘自然自謂人莫能及獬但倒一字曰
禮大必簡圜丘自然甫聞之大服果居其次云
廣陵集二十卷
揚州布衣王令逄原撰令少年有盛名王介甫尤重
之年二十八而卒其妻吳氏安石夫人之女弟也守
志不嫁一女遺孕嫁吳師禮其子曰說所謂吳傳朋
也令之墓安石銘之(案原本作令之墓誌安石名之據文獻通攷無誌字名作銘今)
(改正)後有劉發者為之傳吳氏之墓其姪王雲銘之奉
使死磁州者也
公是集七十五卷
侍讀學士新喻劉敞仲邍父撰號公是先生
彭城集六十卷
中書舍人劉攽叔贛父撰號公非先生敞兄弟俊敏
博洽同登慶歴六年進士第敞本首冠以内兄王堯
臣為編排官引嫌遂得第二人仕早貴而不永年年
財五十攽歴州縣二十年晚乃游館學元祐中始掌
外制敞子奉世仲馮亦有名官至執政世稱三劉
老蘇嘉祐集十五卷
文安主簿編修禮書眉山蘇洵明允撰洵初入京師
益帥張文定薦之歐陽公世皆知之而有雷簡夫者
為雅守以書薦之張歐及韓魏公尤力張之知洵由
簡夫世罕知之雷之書文亦慷慨偉麗可觀
東坡集四十卷後集二十卷内制集十卷外制集三卷
奏議十五卷和陶集四卷應詔集十卷
端明殿學士文忠公蘇軾子瞻撰一字和仲自謫黃
州始號東坡居士杭蜀本同但杭無應詔集
欒城集五十卷後集二十四卷第三集十卷應詔集十
二卷(案應詔集文獻通攷作二十卷)
門下侍郎文定公蘇轍子由撰一字同叔欒城真定
府縣也蘇氏望趙郡欒城元魏時屬趙郡故云晚居
潁濱自號潁濱遺老故集或名
三蘇年表三卷
右奉議郎孫汝聽撰汝聽當是蜀人叙蜀甚詳
東坡别集四十六卷
坡之曾孫給事嶠季真刊家集於建安大略與杭本
同蓋杭本當坡公無恙時已行於世矣麻沙書坊又
有大全集兼載志林雜說之類亦雜以潁濱及小坡
之文且間有訛偽勦入者有張某為吉州取建安本
所遺盡刊之而不加攷訂中載應詔策論蓋建安本
亦無應詔集也
陳都官集三十卷
都官員外郎嘉禾陳舜俞令舉撰舜俞慶歴六年進
士嘉祐四年制科以言新法謫官南康與劉凝之騎
牛游廬山詩畫皆傳於世舜俞居湖秀境上初從安
定胡先生學熙寧中六客其一也其墓在城南之蘇
灣子孫猶宅於烏鎮
濂溪集七卷
廣東提刑營道周敦頤茂叔撰遺文纔數篇為一卷
餘皆附錄也本名敦實避英宗舊名改焉其仕以舅
鄭向任晚年以疾求知南康軍因家廬山前有溪取
營道故居濂溪名之二程所從學也又本并太極圖
為一卷遺事行状附焉
明道集四卷遺文一卷
監察御史河南程顥伯淳撰三司使羽之後也其父
曰珦顥之没文潞公題其墓曰明道先生
伊川集九卷(案文獻通攷作二十卷)
崇政殿說書程頤正叔撰
河南程氏文集十二卷
二程共為一集建寧所刻本
元豐類藁五十卷續四十卷年譜一卷
中書舍人南豐曾鞏子固撰王震為之序年譜朱熹
所輯也案韓持國為鞏神道碑稱類藁五十卷續四
十卷外集十卷本傳同之及朱公為譜時類藁之外
但有别集六卷以為散逸者五十卷而别集所存其
什一也開禧乙丑建昌守趙汝礪丞陳東得於其族
孫濰者校而刊之因碑傳之舊定著為四十卷然所
謂外集者又不知何當則四十卷亦未必合其舊也
曲阜集四十卷奏議十二卷西垣集十二卷外制集三
卷内制集五卷(案文獻通攷西垣集作西掖集外制集三卷作三十卷内制集五卷作五十卷)
翰林學士文昭公曾肇子開撰肇元祐中為西掖元
符末冄入故别名庚辰外制集肇制誥温潤典雅其
草兄布拜相制汪玉山稱之以為得命次相之體
王直講集十五卷
天台縣令南城王无咎補之撰无咎嘉祐二年進士
曾鞏之妹夫從王安石游最久將用為國子學官未
及而卒為之誌墓曾肇序其集云二十卷今惟十五
卷
南陽集二十卷
門下侍郎潁昌韓維持國撰封南陽郡公故以名集
沈晦元用其外孫也卷首載鮮于綽所述行状而晦
跋其後南澗元吉无咎其四世孫
無為集十五卷别集十卷
禮部郎濡須楊傑次公撰嘉祐四年進士元祐中為
郎傑善談禪别集皆為釋老而釋又居十之九
清江三孔集四十卷
中書舍人新淦孔文仲經父禮部侍郎武仲常父戶
部郎中平仲毅父撰寔先聖四十八世孫嘉祐六年
八年治平二年連三科兄弟以次登第文仲舉賢良
對策切直忤時罷舉官范鎮景仁因求致仕而制科
亦自此廢武仲為禮部第一人中甲科平仲亦嘗舉
制科其著述各數十篇多散逸弗傳今其存者文仲
纔二卷武仲十七卷平仲二十一卷而已慶元中濡
須王&KR0146;少愚守臨江裒輯刊行而周益公必大為之
序序略曰遺文雖存一二於千百然讀之者知其為
有德之言非雕篆之習也昔黃太史頌當時人才有
曰二蘇聯璧三孔分鼎張丞相天覺在元符中詆元
祐詞臣極其荒唐謂兩蘇為狂率則剛直也謂公兄
弟配之文行如何哉(案序略曰以下原本脱去今據文獻通攷增入)
西溪集十卷
翰林學士錢塘沈遘文通撰初以郊社齋郎舉進士
第一執政謂已宦者不應先多士遂居其次實皇祐
元年自是為故事文通吏事精明強敏為杭州開封
府皆有能名從容閒暇夙興治事及午而畢卒時年
四十餘其孫晦元用宣和中亦魁天下
長興集四十一卷
翰林學士沈括存中撰括於文通為叔而年少於文
通世傳文通常稱括叔今四朝史本傳以為從弟者
非也文通之父扶扶之父同括之父曰周皆以進士
起家官皆至太常少卿王荆公志周與文通墓及文
通弟遼誌其伯父振之墓可攷括坐永樂事貶晚居
京口自號夢溪翁自叙甚詳
雲巢集十卷
審官西院主簿沈遼叡逹撰遘親弟也以兄任為京
官坐法流貶事見揮麈錄自永徙池築室齊山號雲
巢竟不復起以上三集刊於括蒼號三沈集其次序
如此蓋未之攷也
蘇魏公集七十二卷
丞相魏國公温陵蘇頌子容撰紳之子也紳在兩禁
人稱其險詖而頌器局閎厚未嘗與人較短長其為
相在元祐末大臣奏事多禀宣仁獨頌必冄以白哲
廟其後免於遷謫蓋上以為識君臣之禮故也年逾
八十薨於建中靖國之初自草遺表卻醫屏藥死生
之際了然集前後序汪藻周必大撰
傅獻簡集七卷
中書侍郎獻簡公河陽傅堯俞欽之撰
赤城集十卷
兩浙提刑寧海羅適正之撰治平二年進士學於四
明樓郁為吏健敏頗為蘇子瞻劉貢父諸公所知台
士有聞於世自適始
西塘集二十卷
監安上門三山鄭俠介夫撰治平四年甲科小臣劘
上言人所不敢言上為之感動略施行其言不惟不
怒而已既而竟墮深譴良由吕惠卿欲傾王安石而
俠與安國游從厚善遂起獄併陷之俠既得罪新法
遂不罷而本朝之禍本成矣小人勿用之戒可不畏
哉安石親惠卿而疎俠豈惟誤國亦以危身後之君
子可以鑒矣
范忠宣集二十卷
丞相忠宣公吳郡范純仁堯夫撰文正公之次子也
文正子四人長純佑尤俊有賢行早年病廢以死富
文忠誌其墓近時吏部尚書之柔者其四世孫也次
純禮純粹皆顯用至大官
劉忠肅集四十卷
丞相忠肅公東光劉摯莘老撰凡四舉於鄉試禮部
為第一登嘉祐四年甲科劉元城為集序述其出處
大槩
畫墁集一百卷
吏部侍郎邠國張舜民芸叟撰舜民初用於元祐至
元符末為諫議大夫居職七日所上事六十章崇寧
初坐謝表言紹聖逐臣有曰脱禁錮者何止一千人
計水陸者不啻一萬里又曰古先未之或聞畢竟不
知其罪以為譏謗坐貶自號浮休居士
淇水集八十卷
門下侍郎大名李清臣邦直撰清臣韓魏公姪壻(案原)
(本無姪字攷宋史本傳韓琦以兄女妻之蓋姪壻也今補正)治平二年中制科歐
陽公愛其文以比蘇軾其為人亦寬博有度而趨時
嗜權利首主紹述之論意規宰相亦卒不如其志
范太史集五十五卷
翰林學士成都范祖禹淳甫撰
灌園集三十卷
鄉貢進士吕南公次儒撰淳熙初試禮部不利會以
新經取士遂罷舉欲修三國志題其齋曰衮斧書將
成而死其書亦不傳元祐初諸公欲薦進之不及
伐檀集二卷(案文獻通攷作一卷)
知康州豫章黃庶亞夫撰自為序庭堅其子也世所
傳山魈水怪著薜荔之詩集中多此體庭堅詩律蓋
有自來也庶慶歴二年進士
豫章集五十卷(案文獻通攷作三十卷)外集十四卷
著作郎黃庭堅魯直撰自號山谷道人
豫章别集二十卷(案文獻通攷作一卷)
皆集中所遺者如承天塔記黃給事行状毁璧其顯
顯者也諸孫㽦子耕集而傳之
宛丘集七十卷年譜一卷
起居舍人樵國張耒文潜撰宛丘陳州其所居也蜀
本七十五卷
后山集十四卷外集六卷談叢六卷理究一卷詩話一
卷長短句二卷
祕書省正字彭城陳師道無已撰一字履常蜀本但
有詩文合二十卷案魏衍作集序云離詩為六卷類
文為十四卷今蜀本正如此又言受其所遺甲乙丙
藁詩曰五七文曰千百今四明本如此此本劉孝韙
刊於臨川云未見魏全本仍其舊十四卷為正集蓋
不知其所謂十四卷者止於文而詩不與也外集詩
二百餘篇文三篇皆正集所無談叢詩話或謂非后
山作后山者其自號也
淮海集四十卷後集六卷長短句三卷
祕書省正字高郵秦觀少游撰一字太虚觀才極俊
嘗應制舉不得召終以疎蕩不檢見薄於世後亦不
免貶死
雞肋集七十卷
吏部員外郎鉅野晁補之无咎撰
濟南集二十卷
鄉貢進士華山李廌方叔撰又號月巖集東坡知貢
舉得試卷以為薦也置之首選已而不然賦詩自咎
有平生漫說古戰場過眼方迷日五色之句後竟不
第
豫章集四十四卷宛丘集七十五卷后山集二十卷淮
海集四十六卷濟北集七十卷濟南集二十卷
蜀刊本號蘇門六君子集
何博士備論四卷
武學博士浦城何去非正通撰去非以累舉對策稱
旨授左班殿直教授武學後以東坡薦授承奉郎司
農寺丞通判廬州别有文集二十卷未見
呻吟集一卷
原武邢居實敦夫撰恕之長子幼有俊才名聲藉甚
一時前軰皆愛之年十九而卒宣仁之誣謗恕為之
也居實未死或能當不義而爭萬一有補於世道是
以諸賢尤痛惜焉晁以道追為其墓表尤反覆致意
姑溪集五十卷後集二十卷
朝請大夫趙郡李之儀端叔撰嘗從東坡辟中山幕
府後代范忠宣作遺表為世傳誦然坐是得罪編置
當塗遂居焉其弟之純官至尚書
大名集四十卷
簽書樞密魏郡王巖叟彦霖撰韓魏公客也
錢塘韋先生集十八卷
主客郎中錢塘韋驤子駿撰驤皇祐五年進士元祐
中以近臣薦為監司數路知明州以左朝議大夫致
仕崇寧中乃卒少以辭賦有聲場屋王荆公喜其借
箸賦頗稱道之陳師錫誌其墓
強祠部集四十卷
三司戶部判官餘杭強至幾聖撰亦韓魏公客也在
幕府表章書記多出其手曾南豐作集序稱其文備
古今體兼人所長云
節孝集二十卷
楚州教授山陽徐積仲車撰治平四年進士以耳聵
不能仕事其母極孝行義純篤古所謂卓行也東坡
謂其文詩怪而放如玉川子(案東坡句原本節去今據文獻通攷增入)政
和中賜諡節孝處士
樂静集三十卷
起居舍人鉅野李昭玘成季撰(案成季原本作成孝文獻通攷作季成俱)
(誤今據宋史本傳改正)元豐二年甲科所居有樂静堂故以名
集其姪邴漢老為書其後
學易集二十卷
朝奉郎東光劉跂斯立撰忠肅公摯之長子也與其
弟蹈同登元豐二年進士第元祐初以其父在言路
政府不得用紹聖以後復坐黨家連蹇終其身晁景
迂誌其墓比孫明復石守道之徒為文無所不長宣
防宫賦學易堂記世傳誦之
田承君集三卷
大宗正丞陽翟田晝承君撰(案晝原本作畫誤今據宋史本傳改正)晝
樞密况之侄也與鄒道鄉善鄒之貶晝曰願毋以此
舉自滿士所當為者未止此也
道鄉集四十卷
吏部侍郎晉陵鄒浩志完撰浩既諫立楊后坐貶徽
宗初召還對上首及之奬歎再三問諫草安在曰焚
之矣退告陳瓘瓘曰禍其始此乎異時姦臣妄出一
緘則不可辨矣蔡京素忌之使其黨作偽疏言劉后
殺卓氏而奪其子遂得罪其在昭州作青詞告上帝
有追省當時奏御之三章初無殺母取子之一字云
婆娑集三十卷
右正言陽翟崔鶠德符撰鶠坐元符上書邪等廢於
家治圃號婆娑靖康初召為諫官力論馮澥之罪(案澥)
(原本作獬誤今據宋史本傳改正)忽得攣疾不能行而卒無子其壻
衛昂裒輯其遺文
潏水集四十卷
集英殿修撰長安李復履中撰元豐三年進士(案文獻通)
(攷作二年)博學有氣節其為熙河漕有旨造戰艦戰車復
奏斥議者之謬妄以為兒戲遂罷其役時論韙之
馬子才集八卷
鎮南節度推官鄱陽馬存子才撰元祐三年進士第
四人
崇福集三十五卷四六集十五卷
朝請郎晁詠之之道撰景迂弟也為作集序詠之初
以廕為揚州法曹未上時東坡守揚族兄无咎為倅
以其文呈東坡及至揚(案此句原本云坡方守揚今據文獻通攷改正)詠之
具參軍禮趨謁坡走下庭擕手以上謂坐客曰此奇
才也紹聖元年登第繼中詞科坐元符邪等罷廢後
奉崇福祠故以名集
陶山集二十卷
尚書左丞山隂陸佃農師撰
東堂集六卷詩四卷書簡二卷樂府二卷
祠部郎江山毛滂澤民撰滂為杭州法曹以樂府詞
有佳句受知於東坡遂有名嘗知武康縣縣有東堂
集所以名也又嘗知秀州修月波樓為之記其詩文
視樂府頗不逮
溪堂集二十卷
臨川謝逸無逸撰
竹友集十卷
臨川謝薖幼槃撰逸從弟也吕居仁題其後曰逸詩
似康樂薖詩似元暉
了齋集四十二卷(案文獻通攷作三十卷)
司諫延平陳瓘瑩中撰汪應辰為集序以為出死力
攻權姦者天下一人而已矣非虚語也
約論十七卷
陳瓘撰起戰國至後漢安帝蓋讀通鑑隨事有所發
明者也
浮沚先生集十六卷後集三卷
祕書省正字永嘉周行已恭叔撰十七入太學有盛
名師事程伊川元祐六年進士為太學博士以親老
歸教授其鄉再入為館職復出作縣永嘉學問所從
出也鄉人至今稱周博士集序林越撰言為祕書郎
則不然先祖妣先生之第三女先君子其自出也故
知其本末所居謝池坊有浮沚書院
斜川集十卷
通直郎蘇過叔黨撰世號小坡坐黨家不得仕進終
於通判中山府晁以道誌墓稱其純孝給事中嶠其
孫也
九峰集四十卷
太常少卿眉山蘇元老在廷撰東坡從孫也坡在海
上嘗有書往來其罷奉常歸潁昌正坐元祐邪說未
幾遂卒年四十七
清真集二十四卷
徽猷閣待制錢塘周邦彦美成撰元豐七年進汴都
賦自諸生命為太學正邦彦博文多能尤長於長短
句自度曲其提舉大晟府亦由此既盛行於世而他
文未傳嘉泰中四明樓鑰始為之序而太守陳杞刊
之蓋其子孫家居於明故也汴都賦已載文鑑世傳
賦初奏御詔李清臣讀之多古文奇字清臣誦之如
素所習熟者乃以偏傍取之爾鑰為音釋附之卷末
清真雜著三卷
邦彦嘗為溧水令故邑有詞集其後有好事者取其
在邑所作文記詩歌併刻之
寳晉集十四卷
禮部員外郎襄陽米芾元章撰其母閻氏與宣仁后
在藩時有舊故以后恩補試銜入仕其上世皆武官
蓋國初勲臣米信之後也視芾為五世孫酷嗜古法
書家藏二王真蹟故號寳晉齋蓋由得謝東山二王
各一帖遂刊置無為而名齋云
玉池集十二卷
考功郎湘隂鄧忠臣慎思撰熙寧三年進士坐元符
黨廢不用言者論其議范忠宣諡過實又坐罰銅崇
觀間卒平生著述至多嘗和杜詩全帙又嘗獻郊祀
慶成賦及原廟詩百韻裕陵喜之擢為館職今皆軼
弗傳所存一二而已玉池其所居山峯名
橘林集十六卷後集十五卷
密州教授石&KR1026;敏若撰崇寧壬午以同進士出身中
詞科其文雕琢怪奇殊乏藴藉壓卷策問言王金陵
配饗先聖事謂其以百聖芻豢甘四海口以六經河
漢洗四海心以九逹夷路破四海迷以萬金良藥起
四海病讀之不覺大笑其人與文皆不足道也集僅
二册而卷數如此麻沙坊本往往皆然
龍雲集三十二卷附錄一卷
著作佐郎廬陵劉弇偉明撰元豐進士紹聖詞科曾
慥詩選以比石敏若非其倫也龍雲安福縣鄉名弇
所居也
唐子西集二十卷(案文獻通攷作十卷)
宗學博士眉山唐庚子西撰張商英拜相庚作内前
行後坐貶惠州歸蜀而卒其文長於論議所著名治
存舊正友議賞諸論皆精確
東觀餘論二卷(案文獻通攷作三卷)
秘書郎昭武黃伯思長睿撰伯思右丞黃履之孫吳
園張根之壻於李忠定綱為中外襟袂故忠定誌其
墓伯思元符庚辰進士年四十而卒好古博雅喜神
仙家言自號雲林子别字霄賓有集一百卷此書止
法帖刊誤及序跋古書畫器物故名餘論
北湖集十卷長短句一卷
直秘閣知虢州富川吳則禮子副撰其父中復以孫
抃薦為御史不求識面臺官者也中復弟幾復嗣復
子立禮及嗣復子審禮皆登科有名譽則禮以父澤
入仕晚居豫章自號北湖居士
劉左史集四卷
起居郎永嘉劉安節元承撰與從弟安上皆嘗事二
程同游太學號二劉安節元符三年進士為察官左
史晚知宣州以没
箕潁集二十卷
潁昌曹組元寵撰組本與兄緯有聲太學亦能詩文
而以滑稽下俚之詞行於世得名良可惜也謝克家
任伯為集序其子勛跋其後略見其出處蓋宣和三
年始登第郊禮進祥光賦有旨换武階兼閤職詔中
書召試仍給事殿中未幾而卒然集中有謝及第啟
自序云蚤預諸生竟叨右列則未第之前已在西班
未知何以也曾慥詩選云六舉不第宣和中詔赴廷
試賜第啓中所謂特舉孱微許從俊造慥之言良是
序跋不著其實爾
梅文安集十五卷
戶部尚書浦江梅執禮和勝撰執禮死於靖康之禍
人固哀其不幸而不知吳革趙子昉之謀執禮實主
之事既泄范瓊殺革徐秉哲以子昉遺金金知執禮
預謀以根括金銀為罪問誰為長官意在執禮也安
扶恐其坐之進曰皆長官也遂俱死文安者所封開
國縣也
李忠愍集十二卷
吏部侍郎臨洺李若水清卿撰後二卷為附錄其死
事時財三十五歲本名若冰以靖康出使改今名詩
文雖不多而詩有風度文有氣槩足以知其所存矣
夷白堂小集二十卷别集三卷
考功員外郎括蒼鮑慎由欽止撰元祐初以任子試
吏部銓第一復登六年進士乙科甫脱選即為郎然
自是數坐累官竟不進其父粹始居吳故葬於吳興
清溪集十卷附錄一卷(案文獻通攷清作青)
楚州教授臨川汪革信民撰紹聖四年試禮部第一
遂登甲科蔡京當國召為宗子博士力辭不就年財
四十卒吕原明誌其墓晁以道為辭以哀之革嘗有
言曰咬得菜根則萬事可做誠名言也
玉溪集二十二卷
左司員外郎永嘉倪濤巨濟撰其父始徙居廣德濤
大觀三年進士燕山之役誦言其非以沮軍罷謫衡
州茶陵以死年三十九吕居仁誌其墓曾吉父為作
集序
竹隠畸士集四十卷
右文殿修撰韋城趙鼎臣承之撰元祐甲科紹聖宏
詞又自號葦溪翁其孫綱立刊於復州本百二十卷
刊止四十卷而代去遂止
傅忠肅集三卷
待制濟源傅察公晦撰堯俞從孫也宣和七年以吏
部郎接伴金使金人入寇使人不來為敵驅去斡里
布脅使拜不屈見殺
丁永州集三卷
知永州吳興丁注葆光撰元豐中余中牓進士喜為
歌詞世所傳催雪無悶及重午慶清朝皆有承平閒
雅氣象有女適樂清令冨春李素見素寔先妣之大
父母也
石門文字禪三十卷
僧高安喻德洪覺範撰一作惠洪其在釋門得法於
真淨克文而於士大夫則與黨人皆厚善誦習其文
得罪不悔為張商英陳瓘鄒浩尤盡力其文俊偉不
類浮屠語韓駒子蒼為塔銘云爾
直齋書錄解題卷十七
