直齋書錄解題卷十一宋陳振孫撰
小說家類
神異經一卷
稱東方朔撰張茂先傳
十洲記一卷
亦稱東方朔撰二書詭誕不經皆假託也漢書本傳
叙朔之辭末言劉向所錄朔書具是矣世所傳他事
皆非也贊又言朔之談諧其事浮淺行於衆庶而後
世好事者因取竒言怪語附著之朔故詳錄焉史家
欲祛妄惑可謂眀矣
洞冥記四卷拾遺一卷
東漢光禄大夫郭憲子横撰題漢武别國洞冥記其
别錄又於御覽中鈔出然則四卷亦非全書也凡若
是者蔵書之家備名數而已無之不足為損有之不
足為益况於詳略尤非所計也唐志入神仙家
拾遺記十卷
晉隴西王嘉子年撰蕭綺序錄
名山記一卷
亦稱王子年即前之第十卷(案此句原本誤脫今據文獻通攷增入)大
抵皆詭誕嘉苻秦時人見晉書藝術傳
殷芸小說十卷
宋殷芸撰邯鄲書目云或題劉餗非也今此書首題
秦漢魏晉宋諸帝注云齊殷芸撰非劉餗眀矣故其
序事止宋初蓋於諸史傳記中鈔集或稱商芸者宣
祖廟未祧時避諱也
世說新語三卷叙錄二卷
宋臨川王劉義慶撰梁劉峻孝標注叙錄者近世學
士新安汪藻彦章所為也首為考異繼列人物世譜
姓氏異同末記所引書目按唐志作八卷劉孝標續
十卷自餘諸家所蔵卷第多不同叙錄詳之此本董
令升刻之嚴州以為晏元獻公手自校定刪去重複
者(案叙錄者以下原本脫去今據文獻通攷補入)
續齊諧記一卷
梁奉朝請吴均撰齊諧志怪本莊子語也唐志又有
東陽無疑齊諧志今不傳此書殆續之者歟
北齊還冤志二卷
顔之推撰
古今同姓名錄一卷
梁元帝撰有陸善經者續之至五代時
朝野僉載一卷
唐司門郎中饒陽張鷟文成撰其書本三十卷(案宋史藝)
(文志朝野僉載二十卷又僉載補遺三卷文獻通攷止載補遺三卷蓋亦未見全書此云本三十卷疑誤)
此特其節略爾别求之未獲鷟自號浮休子
補江總白猿傳一卷
無名氏歐陽紇者詢之父也詢貌類獮猿蓋嘗與長
孫無忌互相嘲謔矣此傳遂因其嘲廣之以實其事
託言江總必無名子所為也
冥報記二卷
唐吏部尚書京兆唐臨本德撰
劉餗小說三卷
唐右補闕劉餗鼎卿撰
隋唐嘉話一卷
劉餗撰
博異志一卷
稱谷神子不知何人所記初唐及中世事
辨疑志三卷
唐宣武行軍司馬吳郡陸長源撰辨里俗流傳之妄
宣室志十卷
唐吏部侍郎常山張讀聖用撰(案文獻通考聖用作聖朋)宣室者
漢文帝問鬼神之處也
封氏見聞記二卷
唐吏部郎中封演撰前紀典故末及雜事頗有可觀
劉公佳話一卷
唐江陵少尹韋絢文眀撰劉公禹錫也絢執誼之子
戎幕閒談一卷
韋絢撰為西川廵官記李文饒所談
聞竒錄一卷
不著名氏當是唐末人
柳常侍言旨一卷
唐柳珵撰常侍者其世父芳也凡六章末有劉幽求
及上清傳
幽閒鼓吹一卷
唐張固撰
甘澤謠一卷
唐刑部郎中袁郊撰所記凡九條咸通戊子自序以
其春雨澤應故有甘澤成謠之語遂以名其書
乾&KR0871;子三卷
唐温庭筠飛卿撰序言不爵不觥非炰非炙能悅諸
心聊甘衆口庶乎乾&KR0871;之義&KR0871;與饌同字從肉見古
禮經
尚書故實一卷
唐李綽撰又名尚書談錄首言賓護尚書河東張公
三代相門謂嘉貞延賞宏靖也宏靖盧龍失御貶賓
客分司綽唐未人未必及宏靖宏靖之後文規次宗
彦遠皆不登八座未詳所謂唐志即以為延賞尤不
然
雜纂一卷
唐李商隠義山撰俚俗常談鄙事可資戲笑以類相
從今世所稱殺風景蓋出於此又有别本稍多皆後
人附益
盧氏雜記一卷
唐盧言撰
杜陽雜編三卷
唐武功蘇鶚德祥撰
酉陽雜爼二十卷續十卷
唐太常少卿臨淄段成式柯古撰所記故多譎怪其
標目亦竒詭如天咫玉格壺史貝編尸穸之類成式
文昌之子
廬陵官下記二卷
段成式撰為吉州刺史時也
唐闕史三卷
唐高彦休撰自號參寥子乾符中人
北里志一卷
唐學士孫棨撰載平康狹邪事
玉泉筆端三卷又别一卷
不著名氏有序中和三年作末有䟦云扶風李昭德
家蔵之書也即古淮海相公孫又稱黃巢䧟洛之眀
年䟦亦不知何人别一本號玉泉子比此本少數條
而多五十二條無序䟦錄其所多者為一卷
雲溪友議十二卷
唐范攄撰自稱五雲溪人咸通時唐志三卷
傳竒六卷
唐裴鉶撰高駢從事也尹師魯初見范文正岳陽樓
記曰傳竒體爾然文體隨時要之理勝為貴文正豈
可與傳竒同日語哉蓋一時戲笑之談耳唐志三卷
今六卷皆後人以其卷帙多而分之也
三水小牘三卷
唐皇甫牧遵美撰天祐中人三水者安定屬邑也
醉鄉日月三卷
唐皇甫松子竒撰唐人飲酒令此書詳載然今人皆
不能曉也
異聞集十卷
唐屯田員外郎陳翰撰翰唐末人見唐志而第七卷
所載王魁乃本朝事當是後人剿入之耳
卓異記一卷(案原本不著卷數今據宋史藝文志補入)
稱李翺撰記當時君臣卓絶盛事或云長城陳翺(案宋)
(史藝文志既載李翺卓異記又有卓異記一卷題陳翰撰注云一作翺疑一書而誤分為二也)
大唐說纂四卷
不著名氏分門類事若世說止有十二門恐非全書
摭言十五卷
唐王定保撰專記進士科名事定保光化三年進士
為吳融子華壻喪亂後入湖南棄其妻弗顧士論不
齒
廣摭言十五卷
鄉貢進士何晦撰(案晦原本作臨文獻通攷宋史藝文志俱作晦十國春秋亦云何晦)
(著摭言今改正)其序言太歲癸酉下第於金陵鳳臺旅舍癸
酉者開寳六年也時江南猶未下晦蓋其國人歟
金華子新編三卷
大理司直劉崇遠撰五代時人記大中以後雜事
耳目記一卷
無名氏邯鄲書目云劉氏撰未詳其名記唐末以後
事
唐朝新纂三卷
融州副使石文德撰
豪異秘纂一卷
無名氏所錄五事其扶餘國王一則即所謂虬須客
者也
紀聞譚三卷
蜀潘遠撰館閣書目按李淑作潘遺今考邯鄲書目
亦作潘遠其曰遺者本誤也所記隋唐遺事
北夢𤨏言三十卷(案文獻通攷作二十卷)
黃州刺史陵井孫光憲孟文撰載唐末五代及諸國
雜事光憲仕荆南高從誨三世在幕府北夢者言在
夢澤之北也後隨繼沖入朝有薦於太祖者將用為
學士未及而卒光憲自號葆光子
後史補三卷
前進士高若拙撰
野人閒話五卷
成都景煥撰記孟蜀時事乾德三年序
續野人閒話二卷
不知作者
開顔集三卷
校書郎周文規撰未知何時人以古笑林多猥俗迺
於書史中鈔出可資談笑者為此編
洛陽搢紳舊聞記五卷(案文獻通攷作十卷)
丞相曹國張齊賢師亮撰所錄張全義治洛事甚詳
也
太平廣記五百卷
太平興國二年詔學士李昉扈蒙等修御覽又取野
史傳記故事小說撰集眀年書成名太平廣記
秘閣閒談五卷
起居舍人吳淑正儀撰淑丹陽人
廣卓異記二十卷
樂史子正撰
談苑十五卷(案文獻通攷作楊文公談苑八卷)
丞相宋庠公序所錄楊文公億言論初文公里人黃
鑑從公遊纂其異聞竒說名南陽談藪宋公删其重
複分為二十一門改曰談苑
文會談叢一卷
題華陽上官融撰不知何人天聖五年序
國老閒談二卷
稱夷門君玉撰不著姓
洞微志三卷(案文獻通攷作十卷)
學士錢易希白撰
乘異記三卷
南陽張君房撰咸平癸夘序取晉之乘之義也君房
又有脞說家偶無之晁公武讀書志以脞說為張唐
英君房撰又言君房著名臣傳蜀檮杌雲笈七籖行
於世按君房祥符天禧以前人楊大年改閑忙令所
謂紫微失却張君房者即其人也常為御史屬坐鞫
獄貶秩因編修七籖得著作佐郎七籖序自言君房
蓋其名非字也唐英字次功熙豐間人丞相商英天
覺之兄作名臣傳蜀檮杌者與君房了不相涉不知
晁何以合為一人也其誤眀矣
補妒記八卷(案文獻通攷作一卷)
稱京兆王績編不知何時人古有宋虞之妒記等今
不傳故補之自商周而下迄於五代史傳所有妒婦
皆載之末及神怪雜說文論等最後有治妒二方尤
可笑也
祖異志十卷
信陵聶田撰康定元年序
括異志十卷後志十卷
襄國張師正撰
郡閣雅言二卷
贊善大夫潘若沖撰(案晁公武讀書志稱潘若同撰文獻通攷云書錄解題作郡閣)
(雜言題贊善大夫潘欲沖撰今此本仍作郡閣雅言惟稱若沖則互異)
茅亭客話十卷
江夏黃休復端本撰所記多蜀事别有成都名畫記
蓋蜀人也
嘉祐雜志三卷
修起居注陳留江休復鄰幾撰
夢溪筆談二十六卷
沈括存中撰其序言退居絶過從所與談者惟筆硯
而已
苕川子所記三事一卷
不知何人三事者勃窣姑王立林果毅皆異事也末
有韓蟲兒一事是歐陽公所記偶錄附此
東齋記事十卷
翰林學士蜀郡范鎮景仁撰
紀聞一卷
集賢殿修撰李復圭審言撰淑之子也
東坡手澤三卷
蘇軾撰今俗本大全集中所謂志林者也
艾子一卷
相傳為東坡作未必然也
龍川略志六卷别志四卷
蘇轍撰龍川者循州也
玉壺清話十卷
僧文瑩撰
張芸叟雜說一卷
吏部侍郎張舜民芸叟撰
畫墁集一卷
張舜民撰
洛游子一卷
題司馬光非也所稱樂全子齊物子亦莫知何人
麈史三卷
司農少卿安陸王得臣彦輔撰嘉祐四年進士其序
稱政和乙未行年八十自號鳳臺子蓋王昭素之後
王銍性之之伯父也揮麈錄詳載
蘇氏談訓十卷
朝請大夫蘇象先撰述其祖魏公頌子容遺訓
續世說三卷(案文獻通攷作十二卷)
孔平仲毅父撰編宋至五代事以續劉義慶之書也
孫公談圃三卷
臨江劉延世錄高郵孫升君孚所談升元祐中書舍
人坐黨籍謫汀州
澠水燕談十卷
齊國王闢之聖涂撰澠齊水名春秋傳有酒如澠闢
之治平四年進士
烏臺詩話十三卷
蜀人朋九萬錄東坡下御史獄公案附以初舉發章
疏及謫官後表章書啓詩詞等
碧雲騢一卷
題梅堯臣撰以廏馬為書名其說曰世以旋毛為醜
此以旋毛為貴雖貴矣病可去乎其不遜如此聖俞
必不爾也所記載十餘條公卿多所毁訐雖范文正
亦所不免或云實魏泰所作託之聖俞王性之辨之
甚詳而邵氏聞見後錄乃不然之
青箱雜記十卷
朝散郎吳處厚撰知漢陽軍箋注蔡確詩者也後亦
不顯
師友閒談一卷(案文獻通攷作師友談記)
李廌方叔撰
劍溪野語三卷
延平陳正敏撰自號遯翁别有遯齋閒覽十四卷未
見
冷齋夜話十卷(案文獻通攷作六卷)
僧惠洪撰所言多誕妄
墨客揮犀十卷續十卷
不知名氏
搜神秘覽三卷
京兆章炳文叔虎撰
石林燕語十卷
葉夢得少藴撰宣和五年所作也
燕語攷異十卷
成都宇文紹奕撰舊聞汪玉山嘗辨駁燕語之誤而
未之見也
玉澗雜書十卷
葉夢得撰攷其中所記亦當在宣和時所作玉澗者
石林山居澗水名也
巖下放言一卷
葉夢得撰休致後所作
柏臺雜著一卷
石公弼撰雜記典故等事公弼本名公輔改賜今名
為御史攻蔡京甚力竟坐深文謫死然本傳言其議
論反覆非純正者
紺珠集十二卷(案文獻通攷作十三卷)
朱勝非鈔諸家傳記小說視曾慥類說為略
類說五十卷
太府卿温陵曾慥端伯撰所編傳記小說古今凡二
百六十餘種
春渚紀聞十卷
浦城何薳撰自號寒青老農東坡所薦為武學博士
曰去非者其父也
曲洧舊聞一卷雜書一卷骫骳說一卷
直秘閣新安朱弁少章撰弁於晦庵為從父建炎丁
未使金留十七年既歸而卒骫骳說者以續晁无咎
詞話而晁書未見
南游記舊一卷
曾紆公衮撰
翰墨叢紀五卷
樞密睢陽滕康子濟撰
鐵圍山叢談五卷
蔡絛撰謫欝林博白時所作
萍洲可談三卷
吳興朱彧無或撰中書舍人服行中之子宣和元年
序萍洲老圃其自號也在黃州蓋其僑寓之地事見
齊安志而彧作或字無惑未詳孰是
硯岡筆志一卷
唐稷撰自號硯岡居士
泊宅編十卷
方勺仁聲撰泊宅在烏程相傳張志和泊舟浮家泛
宅之所勺買田卜築號泊宅翁本嚴瀨人
却掃編三卷
吏部侍郎睢陽徐度敦立撰
閒燕常談三卷
董弅令升撰取士相與談仁義於閒燕之義
唐語林八卷
長安王讜正甫撰以唐小說五十家倣世說分門三
十五又益十七為五十二門中興書目十一卷而闕
記事以下十五門又云一本八卷今本亦止八卷而
門目皆不闕
道山清話一卷
不知何人跋語稱大父國史在館閣久多識前輩著
館秘錄曝書記與此而三兵火散失近得此書於曾
仲存家末題朝奉大夫暐亦不著姓
復齋閒記四卷
承議郎歷陽龔相聖任撰待制原之孫頤正之父也
鄞川志五卷
中書舍人龍舒朱翌新仲撰寓居四眀故曰鄞川
忩間紀聞一卷
稱陳子兼撰未知何人雜論詩文經傳亦間述所聞
事
枕中記一卷
不著名氏崇寧中人所載多國初事
姚氏殘語一卷
剡姚寬令威撰又名西溪叢話已板行
槁簡贅筆二卷
承議郎章淵伯深撰始得此書於程文簡氏不知何
人作文簡題其後以其中稱先丞相申公知其為章
子厚子孫也余又以其書考之言先祖光禄元祐三
年省試東坡知舉擢為第一則又知其為援之孫也
後以問諸章始得其名字其人博學有文以場屋待
士薄如防宼盗用廕入仕遂不就舉居長興故序稱
若溪草堂淵自號懲窒子序言錄為五卷今此惟分
上下卷
老學庵筆記十卷
陸游務觀撰生識前輩年登耄期所記見聞殊可觀
也
夷堅志甲至癸二百卷支甲至支癸一百卷三甲至三
癸一百卷四甲四乙二十卷大凡四百二十卷
翰林學士鄱陽洪邁景盧撰稗官小說昔人固有為
之者矣游戲筆端資助談柄猶賢乎已可也未有卷
帙如此其多者不亦謬用其心也哉且天壤間反常
反物之事惟其罕也是以謂之怪苟其多至於不勝
載則不得為異矣世傳徐鉉喜言怪賓客之不能自
通與失意而見斥絶者皆詭言以求合今邁亦然晚
歲急於成書妄人多取廣記中舊事改竄首尾别為
名字以投之至有數卷者亦不復刪潤徑以入錄雖
叙事猥釀屬辭鄙俚不恤也
睽車志五卷
知興國軍歷陽郭彖次象撰取睽上六載鬼一車之
語
經鋤堂雜志八卷
倪思正甫撰
續釋常談二十卷
秘書丞龔頤正養正撰昔有釋常談一書不著名氏
家蔵亦缺此書今故以續稱凡常言俗語皆注其所
出
北山紀事十二卷
戸部侍郎濡須王遘少愚撰
雲麓漫鈔二十卷續鈔二卷
通判徽州趙彦衡景安撰續二卷乃中庸說及漢定
安公補紀也彦衡紹熙間宰烏程有能名
儆告一卷
不著名氏專叙報應
夷堅志類編三卷
四川總領陳昱日華取夷堅志中詩文藥方類為一
編
山齋愚見十書一卷
稱灌圃耐得翁不知何人
桯史十五卷
岳珂撰桯史者猶言柱記也(原註說文桯牀前几也)
游宦紀聞十卷
鄱陽張士南光叔撰
鼠璞一卷
戴埴撰
周盧注博物志十卷盧氏注六卷
晉張華撰其書多竒聞異事華能辨龍鮓識劔氣其
學固然也
元怪錄十卷
唐牛僧孺撰唐志十卷又言李復言續錄五卷館閣
書目同今但有十一卷而無續錄
瀟湘錄十卷
唐校書郎李隠撰館閣書目云爾唐志作柳詳未知
書目何據也
龍城錄一卷
稱柳宗元撰龍城謂柳州也羅浮梅花夢事出其中
唐志無此書蓋依託也或云王銍性之作
樹萱錄一卷
不著名氏序稱纂尚書滎陽公所談者亦不知何人
又云普聖圜丘之眀年普聖者僖宗由普王踐位也
書雖見唐志今亦未必真本或云劉燾無言所為也
雲仙散錄一卷
稱唐金城馮贄撰天復元年序馮贄者不知何人自
言取家世所蓄異書撮其異說而所引書名皆古今
所不聞且其記事造語如出一手正如世俗所行東
坡杜詩注之類然則所謂馮贄者及其所蓄書皆子
虚烏有也亦可謂枉用其心者矣
葆光錄三卷
陳纂撰自號襲眀子所載多吳越事當是國初人
稽神錄一卷
南唐徐鉉撰元本十卷今無卷第總作一卷當是自
他書中錄出者
啟顔錄八卷
不知作者雜記詼諧調笑事唐志有侯白啓顔錄十
卷未必是此書然亦多有侯白語但訛謬極多
清異錄二卷
稱翰林學士陶穀撰凡天文地理花木飲食器物每
事皆制為異名新說其為書殆似雲仙散錄而語不
類國初人蓋假託也
歸田錄二卷
歐陽修撰或言公為此錄未傳而序先出裕陵索之
其中本載時事及所經歷見聞不敢以進旋為此本
而初本竟不復出未知信否公自為序略曰歸田錄
者朝廷之遺事史官之所不記與夫士大夫談笑之
餘而可錄者錄之以備閒居之覽也又曰唐李肇國
史補序云言報應叙鬼神述夢卜近怪異悉去之記
事實探物理辨疑惑示勸戒采風俗助談笑則書之
余之所錄大抵以肇為法而小異於肇者不書人之
過惡以為職非史官而掩惡揚善君子之志也覽者
詳之
歸田後錄十卷
朝請郎廬江朱定國興仲撰熙豐間人竊取歐公舊
錄之名實不相關也
清夜錄一卷
沈括撰
續清夜錄一卷
王銍性之撰
王原叔談錄一卷
翰林學士南京王洙之子錄其父所言
延漏錄一卷
不著名氏其間稱伯父郇公知其為章得象之姪也
後題此書疑章望之作然未敢必望之者字表民用
郇公廕入官歐陽公為作字說者也以宰相嫌遂不
仕錄中又記皇祐中與滕元發同試滕首冠而已被
黜藉令非望之亦當時場屋有聲者章氏雋才固多
也
清虚居士隨手雜錄一卷
王鞏定國撰待制素子張安道之婿
石渠錄十一卷
校書郎昭武黃伯思長睿撰
避暑錄話二卷
葉夢得紹興五年所作
臺省因話錄一卷
兵部尚書新昌石公弼國佐撰
思遠筆錄一卷
翰林學士九江王寓撰寓以靖康元年七月以禮部
尚書入翰苑雜記當時聞見凡二十七條寓父易簡
以布衣召為說書遂顯用寓後拜左轄使金辭行謫
散官嶺表父子俱南下沒於盗
秀水閒居錄三卷
丞相汝南朱勝非蔵一撰寓居宜春時作秀水者袁
州水名也
聞見後錄二十卷
邵某撰
侍兒小名錄一卷續一卷
序題朋谿居士而不著名氏始洪炎玉父集為此書
王銍性之温豫彦幾續補今又因三家而增益之且
為分類其中多用古字或云董彦遠家子弟所為也
紀談錄十五卷
稱傳密居士不著名氏蓋晁公邁伯咎也
賢異錄一卷
亦無名氏所記四事其一曰鬼傳者言王鬷家子弟
所遇與世傳王子高事大同小異當是一事耳
能改齋漫錄十三卷
太常寺主簿臨川吳曾虎臣撰
揮麈錄三卷後錄十一卷第三錄三卷餘話一卷
朝請大夫汝隂王眀清仲言撰明清銍之子曾紆公
衮之外孫故家傳聞前言往行多所憶後錄跋稱六
卷今多五卷
投轄錄一卷
王明清撰所記竒聞異事客所樂聽不待投轄而留
也
吳船錄一卷
范成大至能撰自蜀帥東歸紀遊取門泊東吳萬里
船之語
𤨏碎錄二十卷後錄二十卷
温革撰陳昱增廣之後錄者書坊增益也
鑑誡别錄三卷
廬陵歐陽邦基夀卿撰周益公洪景盧有序䟦
樂善錄十卷
蜀人李昌齡伯崇撰以南中勸戒錄增廣之多因果
報應之事
直齋書錄解題卷十一
