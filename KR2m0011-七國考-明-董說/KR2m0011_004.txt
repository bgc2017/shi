七國攷卷四明董說撰
秦宫室
西垂宫
秦文公元年居西垂宫見秦紀
封宫(一作平陽宫)
武公元年居平陽封宫正義曰封宫在岐州平陽城内
也雍錄云平陽宫在華山下徐廣云一云居平封宫
大鄭宫
秦紀德公元年初居雍城大鄭宫括地志云岐州府雍
縣南七里故雍城秦德公大鄭宫城也
陽宫
秦别紀宣公享國十二年居陽宫
左宫
秦别紀夷公不享國死葬左宫
覇宫
三秦記云覇城秦穆公築為覇宫
高泉宫
陜西志高泉宫在扶風縣東美陽縣故城秦宣太后嘗
居之
甘泉宫
史記齊人茅焦說秦王曰秦方以天下為事而大王有
遷母太后之名恐諸侯聞之由此倍秦也秦王乃迎太
后于雍而入咸陽復居甘泉宫按陜西淳化縣有甘泉
山秦甘泉宫剏其上也劉歆曰秦王政二年起甘泉宫
應劭曰甘泉宫名在雲陽一名林光薛瓉史記注云甘
泉山名林光秦離宫名
虢宫
漢志虢宫宣太后起雍錄云在岐州虢縣
離宫
史記范雎見秦王於離宫應劭曰離本卦體名秦以名
宫秦有封宫離宫王律曰離宫别宫也二說不知孰正
秦川宫
郡國志秦川宫者昔非子到秦于此築宫室
長安宫
郭氏玄中記云秦文公造長安宫西面四百里南至終
南山
芷陽宫
水經注襄王芷陽宫在覇上
棫陽宫
秦昭王起棫陽宫見鄭志雍錄云棫陽宫在岐州扶風
漢書文帝紀二年夏行幸雍棫陽宫張晏曰秦昭王所
作
萯陽宫
三輔黃圖萯陽宫秦文王所起在今鄠縣西南二十三
里一統志云萯陽宫秦惠文王建漢時猶存宣帝嘗幸
之應劭曰萯音倍
羽陽宫
陳倉有羽陽宫秦武王起見鄭志又歐陽公研譜云相
州真古瓦朽腐不可用世俗尚其名爾今人乃以澄泥
如古瓦狀埋土中久而研之然近有長安民獻秦武公
羽陽宫瓦十餘枚若今人筩瓦然首有羽陽千歲萬歲
字其瓦猶今舊瓦殊不朽腐研北雜志云秦羽陽宫在
鳳翔寳雞縣界歲久不知其處宋元祐六年正月直縣
門之東百步居民權氏浚地得古筒瓦獨一尚完面
徑四寸四分瓦面隠起四字曰羽陽千歲篆字隨勢為
之不取方正始知即羽陽舊址也
槖泉宫
皇覽云秦繆公家在槖泉宫祈年觀下廟記云槖泉宫
秦孝公造祈年觀德公造漢書注作橐泉宫
興樂宫
三輔故事云咸陽宫在渭北興樂宫在渭南秦昭王通
兩宫之間作渭橋長三百八十步
咸陽宫
刺客傳秦王朝服設九賓見燕使者咸陽宫劉向曰秦
未兼天下即厚歛起咸陽宫
華陽宫
秦史秦太子妃曰華陽夫人華陽秦太子宫名在陜西
西安府舊長安城内(太子即秦孝文王柱也)
六英宫
廣記云主父入秦直至昭王所居六英之宫而人不覺
高寢
秦别紀康公享國十二年居雍高寢共公享國五年居
雍高寢景公享國四十年居雍高寢
大寢
秦别紀桓公享國二十七年居雍大寢
愛寢
秦别紀躁公享國十四年居愛寢
冀闕
史記孝公十二年作為咸陽築冀闕徙都之劉伯莊云
冀猶記事闕即象魏也或曰人臣至此必思其所闕三
輔黃圖云孝公改都咸陽築冀闕其曰闕必古象魏矣
而何以標名為冀也按史記孝公十一年衛鞅圍安邑
降之十二年作冀闕冀者冀州也安邑即冀州之邑也
冀之為州堯舜禹皆嘗都焉今孝公已得冀州而築冀
闕其必放古闕存者而剏立此名也
秦殿
荆軻傳秦法羣臣侍殿上者不得持尺寸之兵又燕丹
子云荆軻至秦殿上展圖荆軻拔匕首擿秦王决耳入
銅柱火出余又按各國宫室魏有丹衣柱趙晉陽宫
銅柱秦殿銅柱並見本國宫室攷楚有鐵柱見列異傳
章臺
蘇秦說楚威王曰今欲西面而事秦則諸侯莫不南面
而朝于章臺之下矣又楚懷王入秦朝章臺如藩臣禮
見楚世家
三休臺
李善文選注云戎王使由余聘秦秦繆公示以宫室引
之登三休臺由余曰臣國土階三尺茅茨不翦寡君猶
謂作之者勞居之者淫此臺若鬼為之則神勞矣使人
為之則人亦勞矣
祀雞臺
一統志陜西鳳翔府寳雞縣東二十里有祀雞臺秦文
公立寳雞祠築此臺祀之
白起臺
長平城在郡之南秦壘在城西二軍共食流水澗相去
五里秦坑趙衆收頭顱築臺于壘中因山為臺崔巍桀
起號曰白起臺見上黨記
會盟臺
一統志會盟臺在河南河南府澠池縣西城外秦昭王
與趙惠王會盟于此臺
靈臺
列女傳秦獲晉君以歸穆姬聞之乃與太子罃公子弘
與簡璧(穆姬女也)衰絰履薪以迎公懼乃舍諸靈臺左傳同杜
預曰靈臺在京兆鄠縣周之故臺史記作舍之上舍
鳳臺
劉向列仙傳蕭史者善吹簫作鸞鳳之樂秦穆公有女
字弄玉好之公遂以妻焉日教弄玉作鳳鳴后數年吹
簫似鳳聲鳳凰來止其舍公為作鳳臺一統志作鳳女
臺
祈年觀(一作祈年宫)
詳槖泉宫水經注曰雍縣中年井秦惠公之故居所謂
祈年宫也孝公又謂之槖泉宫名雖兩出其實一宫也
酈又按地理志知其地皆屬雍縣又引崔駰之言曰穆
公冡在槖泉宫祈年觀下又從而辨正其失曰劉向固
言穆公葬無丘壟處矣惠公孝公並是穆公繼世之君子
孫無由起宫于祖宗之墳陵也以是推之知二證之非
實也按酈此言則是祈年宫槖泉宫皆在惠公雍都而
亦不知何人所建獨漢書曰祈年宫惠公所起也三輔
黃圖作蘄年宫且曰秦穆公所造廟記宫在城外而始
皇本紀則曰在雍皆以世遠難究其的也
廣成舍
史記藺相如奉璧西如秦秦王舍相如廣成舍索隠廣
成舍之名
張儀樓
杜甫石犀行蜀人矜誇一千歲泛濫不及張儀樓成都
記云張儀樓在于城南高百尺蜀紀云張儀既築龜城
作樓高百尺定江山南北之勢
觀樓射圃
華陽國志秦惠王二十七年張儀與張若城成都周迴
十二里高七丈郫城周迴七里高六丈臨卭城周迴六
里高五丈造作下倉上皆有屋而置觀樓射圃成都縣
本治赤里街若徙置少城内城營廣府金置鹽鐵市
官并長丞修整里闠市張肆列與咸陽同制
具囿
左傳云鄭之有原圃猶秦之有具囿也
五苑
韓子秦大饑應侯請發五苑菓棗以活民按史記孝文
王元年赦罪人修先王功臣褒厚親戚弛苑囿
上林
應劭曰嬴秦未并天下章臺上林皆在渭南上林秦苑
名也
獸圈
三輔黃圖秦有獸圈烈士傳云秦王召魏公子無忌不
行使朱亥奉璧一雙詣秦秦王怒使置亥于獸圈中
永巷
史記范雎得見于離宫佯為不知永巷而入其中正義
曰永巷宫中獄也
田齊宫室
梧宫
劉向說苑楚使使聘于齊齊王饗之梧宫水經注齊王
享楚使梧宫之側有臺層秀臺西有碑漢熹平間立今
廢按山東通志梧臺在臨淄縣界即梧宫也又齊地記
云齊城有梧桐臺唐韓翃青州詩栢寢寒蕪變梧臺宿
雨收
雪宫
山東志古蹟青州有雪宫在府城内城隍廟西有遺址
存齊王見孟子於雪宫即此郡縣志雪宫故趾在臨淄
縣東北六里余按晏子春秋齊侯見晏子於雪宫姜齊
有雪宫也文選謝惠連云雪宫建于東國雪山峙于西
域注雪宫在齊故云東國
百畆室
老子注解齊有百畆之室按吕氏春秋齊宣王為大室
盖百畆堂上三百戶三年而未成羣臣莫敢諫老子注
解盖引此也
右室
史記騶忌子以鼓琴見王威王說而舍之右室應劭曰
古諸侯置左右室也
瑶臺
說苑齊威王遊於瑶臺許慎淮南注帝有桀紂為璇室
瑶臺者璇瑶石之似玉以飾室臺也
栢寢臺
杜氏通典青州千乘縣柏寢臺齊景公與晏子遊處至
田氏王亦屢游樂焉庾亮啟云齊威王不登柏寢之臺
故忠臣日親楚莊王戒強臺而弗登故驕樂日疎
琅邪臺
戰國春秋威王起琅邪之臺倚山背流其高九仞淮南
子注齊宣王樂琅邪之臺三月不返按山東志琅邪臺
在琅邪山
戲馬臺
吕觀孟子注引國策云齊宣王登戲馬之臺羣臣皆從
(今本無)按志戲馬臺在新城縣治東世傳齊桓公歇馬之
臺一云景公
祭臺
山東志祭臺在平隆縣西南相傳齊康公葬此後人築
祭臺祭之或曰田齊之王祭之也
漸臺
齊宣王漸臺五重黃金白玉琅玕籠䟽翡翠珠璣幕絡
連飾見列女傳
九重臺
說苑齊王起九重之臺募國中有畫者賜之錢狂卒敬
君居常饑寒妻端正敬君工畫貪賜畫臺去家日久思
念其妻像向之熹笑旁人瞻見之以白王王即設酒與
敬君相樂謂敬君曰國中獻女無好者以錢百萬易妻
可乎不者殺汝敬君倉惶聽許余又按姜齊諸臺名
可攷者左傳齊晏子侍于遄臺又齊有檀臺亢倉子齊
有清臺不詳世代又闞子云景公登虎圈之臺又一統
志桓公臺在樂安縣東齊桓公盟諸侯于此臺他如穆
陵臺牛山臺戰臺封衛臺封禪臺夫人臺或以地或以
事名號尤多不能具載又齊威王閉虞姬九層之臺
稷山館
史記齊宣王喜文學游說之士自如騶衍淳于髠接予
瓌淵之徒七十六人皆賜列第為上大夫不治而議論
是以齊稷下學士復盛且數百千人齊地記曰齊城西
門側系水左右有講室趾往往存焉虞嘻曰齊有稷山
立館其下以待游士名曰稷山館七略云齊田駢遊稷
下好談論號天口言不可窮盡余按稷山館一名講堂
郡國志云齊桓公宫城西門外有講堂齊宣王立此學
也故稱為稷下學即稷山館也
明堂
齊宣王欲毁明堂見孟子按禮記明堂位云明堂者明
諸侯之尊卑昔成王封周公于曲阜令魯世世祀周公
以天子之禮樂故泰山下有明堂相傳為周公朝諸侯
之處盖魯封内有泰山後嘗以為齊所代故齊南有泰
山云
美唐
吕氏春秋齊人走莒燕人争金于美唐注美唐齊藏金
之處楚方府三錢府之類也篇海云廟中路謂之唐
鹿囿
李郊宫室賦齊則栢臺鹿囿按孟子曰臣聞郊關之内
有囿方四十里殺其麋鹿者如殺人之罪所謂鹿囿也
章華東門閭門武鹿門
史記宣王三十六年蘇代自燕來入齊見于章華東門
括地志云齊城章華之東有閭門武鹿門也東門國策
作南門
杏唐之門
魯連子魯仲連見孟嘗君于杏唐之門一作杏堂之門
稷門
劉向别錄稷門齊城門也談說之士期會于稷門之下
故曰稷下一統志稷山者山有后稷祠故名稷山余按
虞嘻所謂稷山館者稷山下之館也劉向所謂稷門者
稷山下之門也或以稷門為稷館誤矣
司馬門
列女傳鍾離春詣齊司馬門按賈誼書曰天子宫門曰
司馬門司馬貞曰天子門有兵欄曰司馬門也
雍門
戰國策孫子謂田忌曰使輕車銳騎衝雍門注雍去聲
齊西門也博物志韓娥東之齊過雍門鬻歌假而去餘
響遶梁三百日不絶故雍門人至今善歌
郎門
韓子齊中大夫有夷射者御飲于王醉而出倚于郎門
楚宫室
細腰宫
四川志巫山治西北楚襄王所遊之地有古楚宫遺址
尚存所謂細腰宫也按楚靈王亦好小腰淮南子靈王
好細腰而民有殺食自饑也徐陵玉臺新詠序楚王宫
内無不推其細腰衛國家人俱言訝其纖手述廣記云
楚中有宫人草狀如金䔲花色紅翠俗說楚靈王時宫
人數千皆多愁曠有囚死于宫中者葬之后墓上悉生
此花
假君宫
越絶書云春申君子假君宫前殿屋盖地東西十七丈
五尺南北十五丈七尺堂高四丈十霤高丈八尺殿屋
盖地東西十五丈南北十丈二尺七寸戶霤高丈二尺
庫東鄉屋南北四十丈八尺上下戶各二南鄉屋東西
六十四丈四尺上戶四下戶三西鄉屋南北四十二丈
九尺上戸三下戶二凡百四十九丈一尺檐高五丈二
尺霤高二丈九尺周一里二百四十一步春申君所造
大宫
國策吳與楚戰于柏舉蒙榖奔入大宫負雞次之典
渚宫
左傳云楚子西縊而梁絶王使適至使為商公㳂漢泝
江將入郢王在渚宫下見之杜預注小洲曰渚正義曰
商在漢水北漢水東流而南入江子西既至商聞讒言
不敢居商縣㳂漢水順流而下至江乃泝流逆上渚宫
當郢都之南故王在渚宫下見之也
章華臺
左傳楚子即位為章華之宫納亡人以實之杜預曰章
華南近華容縣余按楚華容城内又有章華臺盖宮以
臺名也
蘭臺之宫
風賦楚襄王游于蘭臺之宫楚世家楚有人謂頃襄王
曰王請繳蘭臺飲馬西河蘭臺一名南臺時所謂楚臺
者也湖廣志楚臺山在歸州城中舊傳楚襄王建臺于
此因名又杜詩注作雲臺之宫
夀宫
楚辭蹇將憺兮夀宫注夀宫楚供神之宫也漢武帝時
置夀宫神君
楚殿
平原君傳毛遂定從于楚殿上韓詩外傳楚成王讀于
殿上又楚莊王賜其羣臣酒日暮酒酣左右皆醉殿上
又樂人優孟入殿門大哭余按齊景公時有得罪者景
公大怒縛置之殿下是春秋已有殿矣
太室
史記楚共王有寵子五人無適立乃望祭羣神請神决
之而隂與巴姬埋璧于太室之庭杜預曰太室楚廟也
據劉向别錄云楚有太室王游焉是楚别館
葉庭
國策秦興師求九鼎周君患之顔率曰大王勿憂臣請
東借救於齊謂齊王曰秦欲九鼎不若歸之大國齊王
大發師五萬人救周而秦兵罷齊將求九鼎周君又患
之顔率至齊謂齊王曰大國何途之從而致之齊齊王
曰將寄徑於梁顔率曰不可夫梁之君臣欲得九鼎謀
之暉臺之下沙海之上其日久矣鼎入梁必不出王曰
寡人將寄徑于楚對曰不可楚之君臣欲得九鼎謀之
葉庭之下其日久矣鼎入楚必不出
小曲臺
列女傳楚恭王在小曲之臺令尹侍焉
層臺
楚書右篇楚莊王築層臺延石千重延壤百里國人勞
苦罷敝士有反三月之糧者說苑云莊王築層臺大臣
諫者七十二人皆死矣有諸御已者入諫莊王遂解層
臺而罷民楚人歌之曰薪乎萊乎無諸御已訖無子乎
萊乎薪乎無諸御已訖無人乎按晉靈公嘗造九層臺
雲夢臺
高唐賦序游于雲夢之臺通鑑注祝穆云據左傳邢夫
人棄子文于夢中言夢而不言雲楚子避吳入于雲中
言雲而不言夢則知雲夢二澤也漢陽志雲在江之北
夢在江之南子産相楚楚子享之賦吉日王以田江南
之夢盖楚之雲夢跨江南江北故有南夢有北夢
陽雲臺
古文苑襄王與唐勒景差宋玉游于陽雲之臺玉作大
言賦文選作雲陽時所謂陽臺者
豫章臺
水經注江水又東得豫章口夏水所通也西北有豫章
岡盖因岡而得名矣或言因楚王豫章臺名
匏居臺
楚語伍舉曰先君莊王為匏居之臺高不過望國氛大
不過容晏豆木不妨守備用不煩官府或作抱居之臺
放鷹臺
一統志放鷹臺在湖廣安陸州州城東南五十里藪澤
間四望空闊極目千里而臺居其中昔楚王游獵放鷹
于此又襄陽耆舊記云楚王好遊獵之事揚鑣馳逐乎
華容之下射鴻乎夏水之濱按荆門州北亦有放鷹臺
志云楚昭王放鷹之所
附社臺
湖廣志楚昭王游獵與越姬同乘馳逐登附社之臺望
雲夢之圃顧謂姬曰樂乎對曰樂則樂矣不可久也亦
見列女傳
春申臺
一統志春申臺在夀州城内東北隅楚春申黃歇所築
遺址尚存
釣臺
一統志釣臺在江陵縣西南龍陂北相傳楚莊王垂釣
臺也
乾谿臺
新語楚靈王作乾谿之臺五百仞之高欲登浮雲窺天
文薛綜注張衡東京賦引左氏傳迺云楚子成章華之
臺於乾谿誤說也左傳實無此文章華與乾谿元非一
處
中天臺
賈誼新書楚王作中天之臺三休而後至其上按魏襄
王亦作中天臺詳魏宫室又文選注云周穆王築臺號
曰中天之臺中天言高及天半也
章華臺(楚靈王築)(一名三休臺)
左傳楚子成章華臺願與諸侯落之史記靈王七年就
章華臺注宫室始成祭之為落臺今在華容城内湖廣
志云華容城在監利縣又云章華臺一名三休臺按賈
子新書翟王使使之楚楚王誇之饗于章華之臺三休
乃至臺名三休疑取諸此國語云昔楚靈王不君其臣
箴諫不入乃築臺于章華之上為石郭陂漢以象帝
舜
章華臺(楚靈王築)
一統志楚章華臺在荆州府境有二臺一在府城外沙
市一在監利縣東北皆傳以為楚靈王所築其在監利
者又名三休臺唐胡曾詩茫茫衰草沒章華因笑靈王
昔好奢臺土未乾簫管絶可憐身入野人家
章華臺(楚襄王築)
河南志河南開封府商水縣西北三里有章華臺初楚
靈王築章華臺于華容城及襄王為秦將白起所迫北
保于陳更築此臺
五仞臺
說苑楚莊王與晉戰勝之懼諸侯之畏已也乃築為五
仞之臺臺成而觴諸侯諸侯請約莊王曰吾薄德之人
也諸侯請為觴乃仰歎曰將將之臺窅窅其謀我言而
不當諸侯伐之于是遠者來朝近者入賓
九重臺
韓詩外傳齊景公使人于楚楚王與之上九重之臺
強臺
淮南子令尹子佩請飲莊王莊王請諾子佩疏揖北面
立于殿下曰昔者君王許之今不果往意者臣有罪乎
莊王曰吾聞子具于強臺強臺者南望料山以臨方皇
左江而右淮其樂忘死若吾薄德之人不可以當此樂
也恐留而不能反國策云楚王盟強臺而弗登曰后世
必有以高臺陂池亡其國者
荆臺
邊讓賦云靈王游雲夢之中息于荆臺之上家語云楚
王將遊荆臺司馬子期諫一統志荆臺在監利縣西三
十里士洲之南
五樂臺
一統志湖廣河陽府有五樂臺在古州城東北相傳楚
王出獵之所孟子注箋云楚康王作樂臺
京臺
文選注楚王登京臺南望獵山左江右湖其樂忘死
漸臺
列女傳貞姜者楚昭王夫人也王出游留夫人漸臺之
上王聞江水大至使使者迎夫人忘持其符使者請夫
人夫人不去于是使者取符則水大至臺崩夫人流而
死蔡邕琴操有漸水之臺疑即此
朝雲館
襄陽耆舊傳楚襄王游雲夢望朝雲之館
高唐觀
傅武仲舞賦楚襄王既游雲夢使宋玉賦高唐之事李
善注雲夢藪在南郡華容縣高唐楚觀名宋玉高唐賦
序曰楚襄王與宋玉遊於雲夢之臺望高唐之觀漫叟
詩話曰濠州西有高唐館俗以為楚之高唐也宋閻欽
愛詩借問襄王安在哉山川此地勝陽臺盖言其非耳
高府
史記白公勝劫惠王置之高府杜預曰楚别府也
方府
莊辛說楚襄王方府之金方府藏金之府也
平府
吕氏春秋荆王發平府而視故記章句云平府藏書之
室
三錢府
史記楚王使使封三錢之府
東面壇西面壇
新序秦欲伐楚使使者往觀楚之寳器楚王聞之召昭
奚恤問焉恤曰此欲觀吾國得失而圖之寳器重于賢
臣夫珠玉玩好之物非國之重寳也遂使恤發精兵三
百人陳于西門之内為東面之壇一為西面之壇一秦
使者至曰君客也請就上位
楚王池
楚王池在巫山縣治東北其水甘美相傳楚襄王曾于
池上納涼見志
洗馬池
一統志洗馬池在湖廣荆州歸州得勝門外一里楚襄
王時洗馬之所
永巷
列女傳吳勝楚入至郢昭王亡吳王闔閭盡妻其後宫
次至伯嬴持刀曰近妾而死何樂之有如先殺妾又何
益于君王王慚遂退舍伯嬴與其保阿閉永巷之門皆
不釋兵三旬秦救至昭王乃復矣
龍門
楚辭望龍門而不見
蛇門
吳地記蛇門南面有陸無水春申君造以禦越軍在已
地以屬蛇因號蛇門
茅門
詳見刑法攷一作第門
棘門
李園殺春申于棘門見史記
楚門
越絶書楚門春申君所造楚人從之故為楚門
修門
宋玉招魂魂兮歸來入修門些王逸注修門郢城門也
趙宫室
信宫
武靈王十九年春正月大朝信宫見趙世家
晉陽宫
國策張孟談曰臣聞董子之治晉陽也公宫之垣皆以
荻蒿苫楚廧之其高至丈餘君可發而為矢于是發而
試之其堅則箘簬之勁不能過也君曰矢足矣吾銅少
若何張孟談曰臣聞董子之治晉陽也公宫之室皆以
鍊銅為柱質請發而用之則有餘銅矣及三國之兵乘
晉陽城三月不能拔吕覽章句云晉陽之宫銅柱礎天
下之雄宫也又云董晉陽築兵宫而人不見緝矢垣而
隣國不備古以銅為兵春秋戰國皆然郡國志云太原
府城中又有三城其一曰大明城即古晉陽城也董安
于所築晉陽故宫一名大明宫在州城内
避暑宫
一統志趙王臺在山西遼州府和順縣西二里狀如伏
虎人傳為趙襄子避暑宫
東宫
武靈王二十七年五月戊申大朝于東宫傳國立王子
何以為王見史記
沙丘宫
史記主父餓死沙丘宫正義曰在邢州平鄉縣東北二
十里
壇臺之宫
李公緒趙記曰趙孝成王造壇臺之宫為趙都朝諸侯
故曰信都
邯鄲宫
述異記曰邯鄲有故邯鄲宫基址存焉中有趙王果園
梅李至冬而花春得食
叢臺
郡國志趙有叢臺有洪波臺劉劭趙都賦結雲閣于南
宇立叢臺于少陽唐開元十七年嚴浚作叢臺賦張衡
東京賦云周姬之末不能厥政政多用僻始于宫隣卒
于金虎嬴氏傅翼擇肉西邑是時也七雄並争競相高
以奢麗楚築章華于前趙建叢臺于後太平御覽云趙
武靈王建叢臺於邯鄲漢書高后紀趙王宫叢臺災師
古曰運聚非一故名叢臺盖本六國時趙王故臺也在
邯鄲城中
洪波臺
見郡國志又韓詩外傳曰趙簡子有臣曰周舍吏于門
下抱筆執牘從之書過簡子與之居無幾死後與諸大
夫飲於洪波之臺酒酣泣曰千羊之皮不如一狐之腋
衆人之唯唯不如周舍之諤諤今舍死吾亡無日矣
鑿臺
一統志山西太原府有鑿臺在榆次縣南史記云智伯
信韓魏從而伐趙攻晉陽韓魏殺之于鑿臺之下即此
后為洞渦水所沒
檀臺
趙成侯時魏獻榮椽因以為檀臺見趙世家水經注作
檀臺
寒臺
述異記恒州野望臺趙武靈王以登高亦曰寒臺
野臺
史記武靈王十七年王出九門為野臺以望齊中山之
境徐廣曰一作望臺按括地志野臺一名義臺在定州
樂縣西南六十三里
清臺
韓詩外傳趙簡子大子名伯魯小子名毋恤簡子自為
二書牘親自表之書曰節用聽聰敬賢勿慢能勿使賤
與二子使誦之居三年簡子坐清臺之上問二書所在
伯魯忘其表令誦不能得毋恤出其書于袖令誦習焉
乃出伯魯而立毋恤清臺一作青臺
東廟
淮南子湣王專用淖齒而死于東廟
邯鄲廥
趙世家趙孝成王十二年邯鄲廥燒徐廣曰庫廐之名
音膾索隠曰廥積芻藁之處
鹿苑
一統志鹿苑在山西遼州和順縣西二里相傳為趙襄
子養鹿苑
趙圃
修墨錄昔戰國趙王作游圃多植松栢名曰趙圃又韓
子云趙王游于圃中左右以莵與虎而輟觀之盼然環
其眼
司馬門
國策武安君北面再拜賜死縮劍將自誅乃曰人臣不
得自殺宫中過司馬門趨甚疾出誃門也右舉劍將自
誅臂短不能及銜劍徵之于柱以自刺
誃門
詳司馬門
廣門
燭過典廣門之左詳見趙職官
鹿門
史記趙肅侯十六年肅侯遊大陵出于鹿門
無窮之門
國策武靈王曰昔者先君襄主與代交地城境封之名
曰無窮之門所以詔後而期遠也
遺遺之門
國策武靈王率騎入胡出于遺遺之門
魏宫室
丹宫
沈休文史記注梁襄王之丹宫趙成侯之檀臺麗華冠
于一時余按國策魏惠王廣公宫制丹衣柱疑丹宫之
名從此起也然國策乃惠王沈休文作襄王或别丹宫
耳
范臺
國策梁王觴諸侯于范臺酒酣請魯君奉觴魯君興避
席擇言曰主君之尊儀狄之酒也主君之味易牙之味
也左白台而右閭須南威之美也前夾林而後蘭臺強
臺之樂也有一於此足以亡國梁王稱善余按白台閭
須魏之美女夾林蘭臺魏之宫苑也故曰南威之美強
臺之樂盖云魏之美女可比南威魏之宫苑可比強臺
文章虚實一讀可辨舊注以白台等皆作影語謬甚矣
蘭臺
詳范臺
文臺
無忌上魏王書邊盡拔文臺墮垂都焚索隠曰文臺臺
名列士傳曰隠君陵施酒文臺
京臺
楚策更嬴與魏王處于京臺之下仰見飛鳥
暉臺
國策顔率曰梁之君臣欲得九鼎謀之暉臺之下沙海
之上其日久矣注臺名曰暉
靈臺
河南志靈臺在府城南二十里戰國魏侯罃所築俗名
梁惠王臺洪範五行傳曰天子曰靈臺諸侯曰時臺春
秋緯曰天子靈臺諸侯觀臺禮含文嘉曰天子靈臺以
攷觀天人之際法隂陽之會也
中天臺
新臺序魏襄王將欲為中天臺許綰負鍤而入曰聞大
王將為中天之臺願加一力臣聞天與地相去萬九千
里其趾當方一萬里盡王之地不足為臺趾王默然罷
築者
文侯臺
魏臺在魏縣界相傳魏文侯築古謂之文侯臺也見志
拜郊臺
一統志直隸大名府南大門外有高臺相傳魏惠王拜
郊臺今稱村曰臺頭堡
武侯臺
武侯臺在今直隸大名府南一十里舊有壇曰武侯壇
相傳謂魏武侯壇也見志
正殿
說苑魏文侯御廪災文侯素服避正殿
夾林
詳范臺
梁囿
國策魏有梁囿温囿又信陵君書五入囿中索隠曰囿
即圃田鄭藪屬魏
温囿
詳梁囿
逢忌藪
薛瓉漢臣引汲郡古文云梁惠王發逢忌之藪以賜民
今浚儀有逢陂忌澤是也又見魏食貨攷
青沼
世說葆真池即梁惠王故沼桓譚云魏王為青沼按孟
子見梁惠王王立于沼上疑此沼也
麗譙
莊子徐無鬼見魏武侯曰無盛鶴列于麗譙之間注鶴
列陳兵也麗譙高樓也亦作麗嶕謂華麗而嶕嶢戰樓
名也按周禮司市思次鄭司農云次市中侯樓也周亦
有侯樓陸機洛陽記云洛陽城周公所制城上百步有
一樓櫓外有溝渠又黃帝有五城十二樓見漢郊祀志
范蠡為勾踐作飛翼樓以象天門見吴越春秋
郎門
國策梧下先生見魏王曰願王專事秦無有他計魏王
曰諾客趨出至于郎門而反注郎門者按韓非子使郎
中開道于郎門之内也
夷門
史記魏有隠士曰侯嬴年七十家貧為大梁夷門監者
太史公曰吾過大梁之墟求問其所謂夷門夷門者城
之東門也
韓宫室
鴻臺宫
張儀說韓王曰秦下甲據宜陽斷韓之上地東取成臯
榮陽則鴻臺之宫桑林之苑非王之有也注韓之宫室
其地未詳
望氣臺
韓王望氣臺見玉海
聽訟觀臺
孫子荆過臺賦叙曰酸棗寺門外夾道左右有兩故臺
訪之故老云韓王聽訟觀臺高一十五仞樓雖冺滅
然廣基似於山嶽召公大賢猶舍甘棠區區小國而臺
觀隆崇驕盈于世以鑒來今故作賦曰望韓王之故臺
尋往代之所營雙闕碣以峻峙貫雲氣而上征歴千載
而特立顯妙觀乎太清薄邯鄲之叢臺陋楚國之章華
邈岧嶤以亢極豈岑樓之能加至乃宫觀弘敞增臺隠
天伐文梓于萬仞發玉石于三泉優倡角烏鳥之聲蛾
眉戲白雪之舞紛淫衍以低仰翳脩袖而容與
桑林苑
詳鴻臺宫
高門
韓世家韓昭侯二十五年旱作高門屈宜臼曰昭侯不
出此門何也不時吾所謂時者非時日也人固有利不利
時昭侯嘗利矣不作高門往年秦拔宜陽今年旱昭侯
不以此時䘏民之急而顧益奢此謂時絀舉嬴二十六年
高門成昭侯卒果不出此門劉向别錄云韓宫室之美
有桑林高門金玉布列五色錯舉
燕宫室
碣石宫
史記騶衍如燕昭王築碣石宫身親往師之正義云碣
石宫在幽州薊縣西三十里寧臺之東
甘棠宫
昔召公巡行鄉邑有棠樹决獄改事其下召公卒而民
人思召公之政懷棠樹不敢伐作甘棠之詩後昭王慕
召公之政起甘棠宫祠召公焉見詩緯注
元英宫
樂毅報燕王書大吕陳于元英索隠曰大吕齊鐘名元
英燕宫殿名也
洞宫
仙傳燕昭王得洞光之珠以飾宫故曰洞宫劉滄有宿
洞宫詩沐髮清齋宿洞宫又唐人稱道院曰洞宫
明光宫
十二國續史燕惠王起明光宫金緯玉經白刃為表周
宫為衣迷不知其所從入
東宫
燕丹子燕太子丹自喜得荆軻永無秦憂日與軻游東
宫臨池而觀拾瓦投鼃太子令人捧槃金丸進之按左
傳注云太子不敢居上位故常居東宫
正寢
拾遺記云燕昭王居正寢召其臣甘需曰寡人志于仙
道欲學長生久視之道可得遂乎
磨室
史記樂毅書故鼎反乎磨室索隠曰燕鼎前輸于齊今
反入于磨室磨室宫名徐廣曰磨歴也國策新序作歴
室
祗明室
靈氣寳符云燕昭王坐祗明之室升于泉昭之館此館
常有白鳳白鸞遶集其間
展臺
一統志展臺在涿州西南舊傳燕昭王嘗展禮于此作
展臺
寧臺
樂毅報燕王書齊器設于寧臺注寧臺燕之臺也
靈臺
範志燕昭王起靈臺窮極珍巧子時起工午畢謂之子
午臺
黃金臺
上谷郡圖經黃金臺易水東南十八里昭王置千金于
臺上以延天下之士述異記云黃金臺或呼為賢士臺
亦謂之招賢臺圖書編又稱金臺
小金臺
一統志黃金臺在今順天府東南一十六里又一臺曰
小金臺在府東南一十五里燕中雜紀云小金臺昭王
養學者之處也
金臺
晉書云段疋磾討石勒進屯故安縣故燕太子丹金臺
據此燕丹又有金臺也
仙臺
水經注燕王仙臺東有三峰甚為崇峻騰冠衆峯高霞
翼嶺岫壑冲深含煙罩霧耆舊言燕昭王求仙處按史
記云齊威宣燕昭使人入海求蓬萊方丈瀛洲此三神
山者其傳在渤海中去人不遠患且至則船風引而去
盖嘗有至者諸仙人及不死之藥皆在焉燕昭王盖迷
于仙者也
崇霞臺
拾遺記昭王登崇霞之臺
握日臺
亦見拾遺記
釣臺
水經注固安縣金臺陂西北有釣臺高丈餘陂北十餘步
有金臺有小金臺臺北有蘭馬臺並悉高數丈秀峙相
對翼臺左右水流徑通長廡廣宇周旋被浦棟堵咸淪
柱礎尚存耆舊咸言昭王禮賓廣延方士至如郭隗樂
毅之徒鄒衍劇辛之儔自遠而至者多矣不欲令諸侯
之客伺隙燕邦故脩建下都館之南垂燕昭創之于前
子丹踵之于後
蘭馬臺
詳釣臺
禪臺
薛氏孟子章句曰燕噲築禪臺讓于子之後昭王復登
禪臺讓于樂毅毅以死自誓不敢受禪禪臺一名堯舜
臺
逃齊臺
燕有逃齊臺在小金臺東北十六里相傳為子之之亂
齊伐燕羣臣登臺避兵後名臺曰逃齊臺見史記舊注
余按帝王世紀云周赧王雖居天子之位為諸侯所侵
逼與家人無異貰于民無以歸之乃上臺以避之故周
人因名臺曰逃債周之逃債燕之逃齊可云二逃雙妙
五花臺
一統志五花臺在易州治相傳周武王築為日者占候
之所曰候臺至戰國燕昭王建五樓其上嘗游樂其間
更名五花臺
三臺
三臺城在容城縣見志城冡記云燕魏分易水為界築
三臺登降以耀武即此
陽華臺
燕丹子云荆軻之燕太子為置酒陽華之臺一作章華
之臺
通雲臺
拾遺記昭王坐通雲之臺亦曰通霞臺山西有昭石去
石十里視人物之影如鏡焉碎石片片皆能照人而質
方一丈則重一兩昭王舂此石為泥泥通霞之臺
泉昭館
詳祗明室
華陽館
史記索隠燕太子丹與樊將軍置酒華陽之館出美人
竒馬一作華陽臺疑即陽華臺也史無明文姑並存之
又按水經注易水二館之城澗曲泉清山高林茂風煙
披薄觸目怡情方外之士尚憑依舊居取暢林木二館
謂樊於期荆軻之館也又云易水又東歴燕之長城又
東逕漸離城南盖太子丹館高漸離處也
七國攷卷四
