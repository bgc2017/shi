長安志卷八宋宋敏求撰
唐京城二
朱雀街東第三街即皇城東之第一街(北當興安門之)
(大明宫南當啓夏門)街東從北第一曰翊善坊
保壽寺(酉陽雜爼曰翊善坊保壽寺本高力士宅天寳九載捨為寺初鑄鐘成力士設齋慶之舉朝畢)
(至一擊施鏹百千有窺其意遂擊一千杵經藏閣規構危巧二塔火珠投十餘斛河陽從事李琢性好竒古與僧善)
(嘗俱至此寺觀庫中舊物忽於破瓮中得物如被幅裂汙坌觸而塵起琢徐視之乃畫也因以州縣圖三及縑)
(三十換之令家人装治大十餘幅訪於常侍柳公權方知張萱所畫石橋圖也玄宗賜力士因留寺中後為鬻)
(畫者言於文宗左右特令節度使領軍卒數十人至宅宣勑取之即日進入文宗好古見之大悦命張於雲韶院)
其西曰光宅坊(本翊善一坊之地置大明宫後開丹鳳門街遂分為二坊大和)
(九年鳳翔獻鄭注首詔懸於光宅坊西北角三日而去之)
横街之北光宅寺(儀鳳二年望氣者言此坊有興氣勑令掘得石函函内有佛舍利骨萬餘)
(粒遂立光宅寺武太后始置七寳臺因改寺額名酉陽雜爼曰寳臺甚顯登之四極眼界其上層窗下尉是畫)
(下層忩下吳道玄畫皆非其得意也丞相韋處厚自居内庭至相位每歸輙至此塔焚香瞻禮普賢堂本天后)
(梳洗堂)
次南永昌坊
坊東丹鳳門街
丹鳳門街東來庭坊(本永昌一坊之地與翊善坊同分隋末有仁法寺大)
(業七年廢)
丹鳳門街至此而絶特進王仁祐宅供奉内侍高延福
宅(力士父)右衞上將軍致仕梁守謙宅庄宅司(坊西)
次南永興坊(隋有善果寺大業中廢)
西南隅左金吾衞(神龍中自崇仁坊徙)街西之北荷恩寺(景雲元年睿宗)
(立)西門之北太子太師鄭國公魏徵宅(本隋安平公宇文愷宅封演見)
(聞錄曰徵所居室屋卑陋太宗欲為營構輒謙譲不受洎徵寢疾太宗將營小殿遂輟其材為造正堂五日而)
(就開元中此堂猶在家人不謹遺火燒之子孫哭臨三日朝士皆赴弔後裔孫謩相宣宗居舊第焉)左龍
武軍綂軍咸寧郡王戴休顔宅(賜第)鳳翔陳許湖南進奏
院
次東廣化坊
左衞上將軍内侍監致仕仇士良宅玉山營(六軍十二衞觀軍容)
(使楊復恭宅在廣化坊近玉山營復恭假子守信為玉山軍使或告云謀亂詔李順節率禁軍誅之守信拒戰)
(昭宗御延喜樓際晚守信挈其族出通化門趨興元本傳誤作昭化坊按坊無名昭化者今以延喜及通化門)
(證之即是廣化坊也)
次南崇仁坊(北街當皇城之景風門與尚書省選院最相近又與東市相連接選)
(人京城無第宅者多停憩此因是工賈輻湊遂傾兩市晝夜喧呼燈火不絶京中諸坊莫之與)
(比大歷中魚朝恩於坊之南街設齋會奏内坊音樂)
西南隅玄眞觀(半以東本尚書左僕射申國公高士廉宅西北隅本左金吾衞神龍元年併為)
(長寧公主第東有山池别院即舊東陽公主亭子韋庶人敗公主隨夫為外官遂奏請為景龍觀仍以中宗年)
(號為名初欲出賣官估木石當二千萬山池仍不為數天寳十二載玄為玄眞觀肅宗時設百高座講法)坊
東南隅資聖寺(本太尉趙國公長孫無忌宅龍朔三年為文德皇后追福立為尼寺咸亨四年)
(改為僧寺長安三年七月火焚之灰中得經數部不損一字百姓施捨數日之間所獲鉅萬遂營造如故寺額)
(申州刺史殷仲容所題指法端妙京邑所稱酉陽雜爼曰净土院門外相傳吳生一夕秉燭醉畫龍髯戟手視)
(之惡駭院門裏盧稜伽畫盧常欲學吳勢吳亦傳以手訣乃畫總持三門寺方半吳生賞之謂人曰稜伽不得)
(心訣用思太苦其能久乎果畫畢而卒)北門之東寳刹寺(本邑里佛堂院隋開皇中立為)
(寺佛殿後魏時造四面立柱當中構虚起兩層閤榱棟屈曲為京城之竒妙故夫寺以寳刹為名)東門
之北尚書左僕射許國公蘇瓌宅(本中書令薛元超宅)右散騎常
侍舒國公褚元量宅(賜第)坊南門之西禮會院(本長寧公主宅公主)
(及駙馬楊睿交奏割宅向西一半官市為禮會院每公主郡縣主出降皆就此院成禮德宗實錄曰初開元中)
(置禮會院於崇仁里自兵興以来廢而不修)東都河南商汝汴淄青淮南兖
州太原幽州鹽州豊州滄州天德荆南宣歙江西福建
廣桂安南邕州黔南進奏院
次南平康坊
南門之東菩提寺(隋開皇二年隴西公李敬道及僧惠英所奏立寺酉陽雜爼曰寺之制度)
(鐘樓在東惟此寺緣李右座宅在東故建鐘樓於西寺内有郭令玳瑁鞭及郭令王夫人七寳帳大中六年改)
(為保唐寺)街之北陽化寺(隋内史舍人于宣道為父建平公義母獨孤夫人所立)西北
隅隋太師申國公李穆宅(其地景龍中為長寧公主府及鞠場景雲中廢并毬場散)
(賣與居人)西門之南尚書左僕射河南郡公褚遂良宅(自遂良父)
(太常卿亮居焉)西南隅國子祭酒韋澄宅蘭陵公主宅(太宗女降兖州)
(都督竇懷哲)萬安觀(天寳七載永穆公主出家捨宅置觀其地西南隅本梁國公姚元崇宅次東即)
(太平公主宅其後勑賜安西都護郭虔瓘後悉併為觀)東南隅右相李林甫宅(本尚)
(書左僕射衞國公李靖宅景龍中韋庶人妹夫陸頌所居韋氏敗靖姪孫散騎常侍令問居之後為林甫宅有)
(堂如偃月號月堂每欲排擠大臣即處之思所以中傷者若喜而出即其家碎矣又說其宅有妖在東北隅溝)
(中至夜每火光大起見小兒持火出入林甫惡之奏分其宅東南隅立為嘉猷觀)嘉猷觀(見上明皇)
(御書金字額以賜之林甫奏女為觀主觀中冇精思院王維鄭虔吳道子皆有畫壁林甫死後改為道士觀擇)
(道術者居之)南門之西刑部尚書王志愔宅次北戶部尚書
崔泰之宅侍中裴光庭宅太子賓客分司東都張弘靖
宅(本國子司業崔融舊第有融題壁處)同華河中河陽襄徐魏涇原靈武
夏州昭義浙西東容州進奏院
次南宣陽坊
東南隅萬年縣廨(去府七里)縣門屋宇文愷所造(太平公主降薛紹於)
(縣廨設婚席初以縣門隘窄欲毁之高宗勑宇文愷所造製作多竒不須毁拆也)坊西南隅淨
域寺(隋文帝開皇五年立恭帝禪位止於此寺薨焉酉陽雜爼曰本太穆皇后宅寺僧云三階院門外是)
(神堯皇帝射孔雀處佛殿内西座蕃神甚古質貞元已前西蕃兩度盟皆載此神立於壇而誓相傳當時頗有靈)
(按此寺興造與韋述記不同)街之西北秋官尚書譙國公李誨宅(後為)
(韋温宅韋氏誅後賜恩國公主)南門之西杞國公竇毅宅(毅即太穆皇后之父宅西)
(有皇后歸寧院後施淨域寺宅南有杞公廟)西門之北尚書左僕射舒國公
韋巨源宅(宅東有陜州刺史劉布進少府監楊務廉宅次西北隔巷有國子祭酒韋叔夏光禄卿單)
(思遠宅)街東之北刑部尚書李乂宅(次西有益州長史李衮太子賓客鄭惟忠)
(宅)東北隅兵部尚書郭元振宅奉慈寺(本開元中虢國夫人楊氏宅虢國即)
(貴妃之姊其地本中書令馬周宅津陽門詩曰八姨新起合歡堂注曰虢國構一堂價費萬金堂成工人償價)
(之外更邀賞技之直復與絳羅五千段工者嗤而不顧虢國問其由工曰某平生之能殚於此矣苟不以信願)
(得螻蟻蜥蜴蜂蠆之類數其目而投於堂中使有間隙得亡一物即不論功直也於是又以繒綵珍具與之又)
(明皇雜錄曰貴妃姊虢國夫人恩傾一時大治第宅棟宇之盛世無與比其所居本韋嗣立舊宅韋氏諸子亭)
(午方偃息於堂廡間忽見一婦人衣黃帔衫降自步輦有侍婢數十笑語自若謂韋氏諸子曰聞此宅欲貨其)
(價幾何韋氏降階言曰先人舊廬所未忍捨語未畢有工人數百登西廂掘其瓦木韋氏諸子既不能制乃率)
(家童挈其琴書委於衢路而自嘆曰不才每為勢家所奪古人之戒將見於今日乎而與韋氏隙地十畆餘其)
(他一無所酬虢國中堂既成召匠㺮㻴以二百萬償其直而復以金盆二瑟瑟三斗為賞後曾有暴風拔樹委)
(於堂上已而視之略無所傷既徹瓦以觀皆承以木瓦其制精妙皆此𩔖也按嗣立宅在歸德坊與上文不同)
(又諸坊亦無名歸德者酉陽雜爼曰安禄山復命百官以田軌眞為京兆尹取北宅為寺後為駙馬都尉郭曖)
(宅今上即位之初太皇太后為昇平公主追福奏立奉慈寺賜錢二十萬繡像三車軸左衛十寺僧四十人居)
(之)前司空兼右相楊國忠宅(虢國夫人居坊之左國忠第在其南)西門之
南右羽林軍大將軍高仙芝宅右驍衛大將軍韓公武
宅將作監韋文恪宅(文宗時人)右神武綂軍張議潮宅(咸通)
(六年歸義軍節度使張議潮自沙州入覲詔除綂軍賜第一區)邠寧東川振武鄂州進
奏院𣙜鹽院
次南親仁坊
西南隅咸宜女冠觀(睿宗在藩之第明皇升極於此開元初置昭成肅明二皇后廟謂之)
(儀神廟睿宗升遐昭成遷入太廟而肅明留於此開元二十一年肅明皇后亦祔入太廟遂為肅明道士觀寳)
(應元年咸宜公主入道興太眞觀換名焉)西北隅尚書右僕射燕國公于志
寧宅(後併入相府閒地置廟後勑賜貴妃豆盧氏後左金吾大將軍程伯獻黃門侍郎李暠等數家居焉)
街東之北太子詹事韋琨宅(次東又有中書侍郎楊弘武太僕卿王希雋二宅雋)
(所居即隋兵部尚書樊于蓋宅)北門之東駙馬都尉鄭萬鈞宅東門之
北滕王元嬰宅叛臣安禄山宅(禄山故事曰舊宅在道政坊玄宗以其隘陋更)
(於親仁坊選寬爽之地出内庫錢更造堂皇院宇&KR0772;窱周匝帷帳幔幕充牣其中天寳九載禄山獻俘至京命)
(入新宅譚賓錄曰禄山入朝勑於親仁坊南街造宅堂皇三重皆象宫中小殿房廊&KR0772;窱綺䟽詰屈無不窮極)
(精妙什物充牣以金銀織攜筐笊籬等每欲賞賜之明皇皆謂左右曰禄山眼孔大勿令笑人)回元觀
(即禄山舊宅見津陽門詩)尚父汾陽郡王郭子儀宅(譚賓錄曰宅居其地四分之一)
(通永巷家人三千相出入者不知其居又曰親仁里大啓其地里巷負販之人上至公子簮纓之士出入不間)
(或云王夫人趙氏愛女方粧梳對鏡往往公麾下將吏出鎮去及郎吏皆被召令汲水持帨視之不異僕隸他)
(日子弟集列啓諫公三不應於是繼之以泣曰大人功業已成而不自崇重以貴以賤皆游卧内某等以為雖)
(尹霍不當如此也公笑而謂曰爾曹固非所料且吾官馬食粟者五百疋官餼者一千人進無所往退無所據)
(向使崇垣扃戶不通内外百怨將起構以不臣其有貪功害義徒成就其事則九族虀粉噬臍莫追今蕩蕩無)
(間四門洞開雖䜛毁是興無所加也宅吾是以然諸子皆伏其西本于志寧)昌樂公主宅(明皇女降)
(嗣畢國公竇鍔)太子太師汧國公李勉宅兵部尚書致仕歸崇
敬宅劔南東川節度使馮宿宅(盧氏雜說曰宿從子衮為給事中宅南有山亭)
(院多養鵝鴨及雜禽之類常遣一家人主之謂之鳥省)西華公主宅(宣宗女降工部尚書嚴祁)
大同軍節度使李國昌宅(咸通中朱邪赤心平徐州龐勛以功懿宗賜姓名編入屬)
(籍系鄭王房又賜第一區)
次南永寧坊(隋有明覺寺大業七年廢)
東南隅京兆府籍坊南門之東隋尚書左僕射房國公
蘇威宅西門之北隋兵部尚書田弘宅(弘子仁恭德懋及孫元基並以)
(孝義旌表時論美之)南門之西禮部尚書裴行儉宅東門之北贈
太尉祁國公王仁皎宅(本禮部尚書鄭善累宅後臨江王囂買之神龍初宗正卿李)
(晉居焉繕造廊院稱為甲第晉誅後勑賜仁皎)西北隅中書令裴炎宅(炎死後没官後)
(為徒坊)永寧園(賜禄山永寧園為邸又賜永穆公主池觀為游燕地)司天監(乾元元年改太)
(史監為司天監於永寧坊張守珪宅置官六十人其地即安禄山所賜永寧園也)開府儀同三
司博陵郡王李輔國宅彭王傅徐浩宅尚書右僕射致
仕高郢宅河東節度使同中書門下平章事王鍔宅(鍔子)
(稷住永寧里第宣義亭子時議以鍔因緣累居大鎮營第華侈既歿而入于官固其所也)前京兆尹
楊憑宅(憑治第功役叢興又幽妙妾於永樂别舍論議頗讙坐是貶臨賀尉)前司空兼門
下侍郎同中書門下平章事王涯宅(乃楊憑故第家盡藏祕府諸名書畫)
(以金玉為奩軸鑿垣貯之重複祕固若不可窺者及被誅為人破垣剔取奩軸金玉而棄其書畫於道籍田宅)
(入于官)河東節度使兼侍中李載義宅(太和五年載義自幽州入朝文宗賜)
(以居第及米麵錢帛芻藉極厚)太子太保涼國公李聽宅衞尉卿李有
裕宅太傅致仕白敏中宅金吾大將軍張直方宅(自幽州入)
(朝居此)義成軍節度使兼中書令王鐸宅(三水小牘曰第中别營書齋每)
(於退朝獨處其中欣欣如也)
次南永崇坊
東南隅七太子廟(其地本萬䕫六州之邸總章中以為明堂縣後徙縣於永樂坊神龍初立)
(懿德太子廟即中宗之長子禮閣新儀曰天寳六載詔章懷節愍惠莊惠宣惠文太子雖官為立廟比來子孫)
(自祭或時物有闕禮儀不備宜與隱太子及懿德太子列次諸室同為一廟遂於永崇坊東街就懿德太子同)
(立廟呼為七太子廟寳應二年停享大歷三年又加靖恭太子一室)廟西靈應觀(隋道士宋道標)
(所立)街西之南刑部尚書韋抗宅祕書監楊銛宅(明皇貴妃之兄)宗
道觀(本興信公主宅賣與劔南節度使郭英乂其後入官大歷十二年為華陽公主追福立為觀)司
徒兼中書令李晟宅(興元元年賜晟永崇里甲第詔宰臣諸節將會送是日持賜女樂八)
(人錦綵銀器等令教坊及太常備樂京兆府供具鼓吹迎道集宴京師以為榮觀)東都留守杜
亞宅吏部尚書充諸道塩鐵轉運等使李巽宅司徒兼
中書令韓弘宅放生池
次南昭國坊(隋有香海寺大業七年廢按此坊本犯中宗廟諱長安中改唐中葉)
(後多云招國招字殊無義理未詳)
西南隅崇濟寺(本隋慈恩寺開皇三年魯郡夫人孫氏立貞觀二十二年以尼寺與慈恩僧寺)
(相近而騰業坊甘露尼寺又比於崇濟僧寺勑換所居紋焉本牛弘宅神龍中改酉陽雜爼曰寺内有天后織成)
(龍被複子及繡衣六事)太府少卿裴子餘宅(即廢香海寺之地)太子太傅
致仕鄭絪宅尚書右丞庾敬休宅(國史補曰敬休宅屋壁有畫奏樂圖王維)
(嘗至其處維熟視而笑或問其故維曰此霓裳羽衣曲第三疊第一拍好事者集樂工驗之無一差者)夏
綏宥等州節度使李寰宅(寰堅守博野鎮穆宗賜其子方回宅)山南西道
節度使崔琯宅(柳玭云崔氏居昭國宅子孫昌盛衣冠不絶)
次南進昌坊(按唐人多云晉昌坊然晉進義同)
半以東大慈恩寺(隋無漏寺之地武德初廢貞觀二十二年高宗在春宫為文德皇后立為)
(寺故以慈恩為名仍選林泉形勝之所寺成高宗親幸佛像幡華並從宫中所出太常九部樂送額至寺寺南)
(臨黃渠之竹森邃為京都之最會昌五年詔天下廢寺上都每街各留寺兩所僧各三十人左街留慈恩薦福)
(右街留西明莊嚴六年左街添置寺八所興唐保壽寺兩所依舊額六所請改舊名僧寺四所寳應寺改為資)
(聖寺青龍寺改為護國寺菩提寺改為保唐寺清禪寺改為安國寺尼寺二所法雲寺改為唐安寺崇敬寺改)
(為唐昌寺右街八所西明寺改為福壽寺莊嚴寺改為聖壽寺六所添置二所依舊名僧寺一所天福寺尼寺)
(一所興聖寺並依舊六所請改名僧五所化度寺改為崇福寺永泰寺改為萬壽寺温國寺改為崇聖寺經行)
(寺改為龍興寺奉恩寺改為興福寺尼寺一所萬善寺改為延唐寺酉陽雜爼曰寺本淨覺故伽藍因而營建)
(焉凡十餘院總一千八百九十七間勅度三百僧初三蔵自西域詔太常卿江夏王道宗設九部樂迎像入寺)
(綵車凡千餘兩上御安福門觀之太宗常賜三蔵衲直百餘金其工無鍼縱之跡殿庭大娑羅樹大歷中安西)
(進其木樁賜此寺四橛橛皆灼因其木大僧行逢自種之一株不活)寺西院浮圖六級崇
三百尺(永徽三年沙門玄奘所立初唯五層崇一百九十尺塼表土心倣西域宰堵波制度以置西域)
(經像後浮圖心内卉木鑚出漸以頽毁長安中更坼改造依東夏刹表舊式特崇於前有辟支佛牙大如升光)
(采煥爛東有翻經院)西南隅楚國寺(本隋興道寺之地大業七年廢高祖起義并州第五子智)
(雲在京為隋留守隂世師等所害後追封為楚哀王因此立寺水竹幽靜𩔖於慈恩酉陽雜爼曰寺内楚哀王)
(身金剛像哀王繡襖半袖猶在長慶中賜織成雙鳳夾黃襖子鎮在此寺中門内有放生池太和中賜白㲲黃)
(胯衫)東南隅興唐寺(神龍元年太平公主為武太后立為罔極寺窮極華麗為京都之名寺開)
(元二十六年改為興唐寺明皇御容在焉)西門之南左侍極兼右相陸敦信
宅次南大理卿孫伏伽宅南門之東戶部尚書許國師
宅北門之南太子詹事陸餘慶宅前中書侍郎同中書
門下平章事元載别宅河中節度使兼中書令渾瑊宅
(興元元年賜兼賜女樂五人錦綵銀器等宰臣節將會送有司備饌次於李晟焉)義章公主宅
(德宗女降張茂宗賜第)太清宫(禮閤新儀曰開元二十九年始詔兩京及諸州各置玄元皇帝廟一)
(所依道法設醮天寳元年正月陳王府參軍田同秀上言玄元皇帝降見于丹鳳門之通衢以天下太平聖壽無)
(疆之言傳於玄宗仍告賜靈符尹喜之故宅上遣使就桃林縣函谷關令尹臺西得之於是置廟於太寧坊東)
(都於積善坊九月改廟為太上玄元皇帝宫二年正月加號大聖祖三月勑西京改為太清宫東都為太微宫)
(諸州為紫極宫十二載二月加號大聖祖高上大道金闕玄元天皇大帝每歲四時及臘修廟獻之禮初建廟)
(取太白山白石為眞像衮冕之服當扆南向玄宗肅宗眞宗侍立於左右皆朱衣朝服宫垣之内連接松竹以)
(像仙居殿十二間四柱前後各兩階東西各側階一其宫正門曰瓊華東門曰九靈西門曰三清御齋院在宫)
(之東公卿齋院在宫之西道士雜居其間天寳五載詔刻石為李林甫陳希烈像列侍於聖容之側林甫犯事)
(又刻楊國忠之形而磨塵林甫之石及希烈國忠敗又盡毁之八載立文宣王像與四眞人列侍左右)
次南安興坊(後改廣化坊隋有總化寺大業七年廢)
街之西北淨住寺(本隋吏部尚書裴弘齊宅開皇七年立為寺有石塔本姚萇之浴室)街
北之東尚書左僕射郇國公韋安石宅叛臣朱泚宅(建中)
(中羣盗夜分數百騎迎泚於進昌坊泚號其宅為潜龍宫徙珍寳實之人謂潜龍勿用亡兆也)
次南通善坊
杏園黃渠
次南通濟坊(坊南街抵京城之南面)
侍中扶陽郡王桓彦範宅山南西道節度使令狐楚家
廟尚書右僕射盧鈞家廟
右皇城東第一街之十五坊
朱雀街東第四街即皇城之東第二街街東從
北第一長樂坊(後改延政坊)
太半以來大安國寺(睿宗在藩舊宅景雲元年立為寺以本封安國為名憲宗時吐突承)
(璀盛營安國寺欲使李綘為碑文綘不肯撰後寖摧圮宣宗欲復修未克而崩咸通七年以先帝舊服御及孝)
(明太皇太后金帛俾左神策軍再建之酉陽雜爼曰紅樓睿宗在藩時造元和中廣宣上人住此院有盛名時)
(號為紅樓集)西南隅興唐觀(本司農園地開元十八年造觀其時有勅令速成之遂坼興慶)
(宫通乾殿造天尊殿取大明宫乘雲閣造門屋樓白蓮花殿造精思堂屋坼甘泉殿造老君殿元和年間命中)
(尉彭忠獻帥徒三百人修興唐觀賜錢千萬使壯其舊制其觀北距禁城因是開複道為行幸之所以内庫絹)
(千疋柴千斤為夫役之賜莊宅錢五十萬雜糓千石充修齋醮之費)教坊(元和十四年徙置仗内教坊於)
(延政里)
次南大寧坊
南門之東寧王憲宅宅以東岐王範宅西門之北戶部
尚書陸象先宅次北開府儀同三司宋璟宅(譚賓錄曰璟宅中造)
(屋悉東面朝陽)亳州刺史致仕王同晊宅(同皎從父兄)尚書兵部侍
郎李巖宅(天寳中人)
次南勝業坊(本名宜仁後改)
西南隅勝業寺(武德初高祖為沙門景暉立景暉言事多中高祖龍潜景暉夙啓先覺既立其)
(坊因此改名寺東又為立祠焉)街北之西修慈尼寺(本弘濟僧寺隋開皇七年立貞觀二)
(十年以與甘露尼寺相近初自昭國坊換居之)寺西甘露尼寺(隋開皇五年立)西北隅
薛王業宅(本贈禮部尚書韋行佺宅)東北隅寧王憲山池院街北之
東銀青光禄大夫薛繪宅(繪兄弟子姪數十人同居一曲姻黨清華冠冕茂盛坊人)
(謂之薛曲)左散騎常侍徐堅宅太僕卿駙馬都尉豆盧建宅
(尚建平公主)禮部尚書席豫宅中書舍人朱巨川宅狗脊
嶺陜府鄭滑進奏院
次南東市(隋曰都會市)
南北居二坊之地(東西南北各六百步四面各開二門定四面街各廣百步北街當皇城南)
(之大街東出春明門廣狹不易於舊東西及南面三街向内開北廣於舊街市内貨財二百二十行四面立邸)
(四方珍竒皆所積集萬年縣戶口减於長安又公卿以下居止多在朱雀街東第宅所占甚多由是商賈所凑)
(多歸西市西市戶口少列律寬自此之外繁雜稍劣於西市矣)當中東市局次東平准
局(並隸太府寺)東北隅有放生池(分滻水渠自道政坊東入城西流注此池俗號為海)
(池)
次南安邑坊(隋有右武衛大將軍宋國公賀若弼宅)
街之北玄法寺(本隋禮部尚書張穎宅開皇六年立為寺酉陽雜爼曰安邑坊玄法寺者本里)
(人張穎宅穎嘗供養一僧僧念法華經為業積十餘年張門人某譛僧通其侍婢因以他事殺之僧死後闔宅)
(嘗聞經聲不絶張尋知其冤慚悔無及因捨宅為寺)西南隅左衛大將軍范陽公
張延師宅(延師兄太師銀青光禄大夫華州刺史次兄植金紫光禄大夫營州都督兄弟三人同時)
(三品甲第宏敞高門洞開一宅之中棨戟齊列時人榮之號三戟張家其地景龍中司農卿趙履温居焉)次
東金吾大將軍楊執一宅太眞觀(天寳五載貴妃姊裴氏請捨宅置太眞女)
(冠觀寳應元年與肅明觀換名焉)奉誠園(司徒兼侍中馬燧宅在安邑里燧子少府監暢以貲甲天)
(下暢亦善殖財貞元末神策中軍楊志處諷使納田産遂獻舊第為奉誠園)中書侍郎同中
書門下平章事趙國公李吉甫宅(盧氏雜說曰李吉甫宅泓師謂其地形為)
(玉杯牛僧孺宅為金杯云玉杯一破無復全金杯或傷重可完僧孺宅在新昌里本天寳中將作大匠康𧦬宅)
(𧦬自辨圖阜以其地當出宰相每命相𧦬必引頸望之宅卒為僧孺所得吉甫宅至德裕貶其家滅矣)
次南宣平坊(平或作政)
西南隅法雲尼寺(隋開皇三年令周鄖國公韋孝寬所立初名法輪寺睿宗在儲改法雲寺)
(景龍二年韋庶人改翊聖寺景雲元年復舊)寺本隋太保薛國長孫覧宅寺
東義陽府(貞觀中置)街南之西鼓吹局教坊街東宗正卿李
琇宅(又有琇弟左監門將軍珫宅二人齊居)尚書左僕射嚴綬宅(見乾&KR0871;子)太
子賓客羅珦宅太子少師鄭朗宅宣慈寺大理卿劉
遵古宅
次南昇平坊
東北隅漢樂遊廟(漢宣帝所立因樂遊苑為名在高原上餘址尚存長安太平公主於原上)
(置亭遊賞後賜寧申岐薛王其地居京城之最高四望寬敞京城之内俯視指掌每正月晦日三月三日九月)
(九日京城士女咸就此登賞祓禊)西北隅有東宫藥園尚書右僕射裴
遵慶宅(國史補曰遵慶罷相知選朝廷優其年德令就第注官自宣平坊牓引士子以及東市兩街時)
(人以為盛事遵慶子向為吏部尚書致仕所居内外支屬百餘人所得禄俸必與同費稱其孝睦)刑部
尚書魏少遊宅左散騎常侍潘孟陽宅(孟陽盛葺第舍伎媵用度過侈)
(憲宗微行至樂遊原望見之以問左右孟陽懼不敢答)兵部尚書柳公綽宅(公綽字仲)
(郢自拜諫議大夫後每遷官羣烏大集於第之庭木戟架皆滿比五日而散家人以為候唯除天平軍節度烏)
(不復集遂卒於鎮)太子太傅致仕劉沔宅
次南修行坊(本名修華武太后時避諱改修行坊景雲元年復舊後又改之隋有)
(通法寺大業七年廢)
贈太子少保鄭宜尊宅蒲州刺史杜從則宅工部尚書
李建宅嶺南節度使胡証宅(証在鎮好操劔自奉修潔坊第連亙閭巷車器奢侈)
(議者非之李訓敗衛軍利其貯聲言賈餗匿其家争入剽劫執其子殷送左軍斬之)崔州司馬楊
收宅(收兄發假弟嚴皆顯貴號修行楊家與靖恭諸楊相比)
次南修政坊
尚書右丞相張九齡宅尚書省亭子宗正寺亭子(輦下歲時)
(記曰新進士牡丹宴或在于此)
次南青龍坊
東南隅廢普耀寺(隋開皇三年獨孤皇后為外祖崔彦珍所立開元二年廢)西南隅
廢日嚴寺(隋煬帝為晉王仁壽元年施營第材木所造因廣招名僧以居之貞觀六年廢)
次南曲池坊(坊南街抵京城之南面以近芙蓉園因以名)
東北隅廢建福寺(龍朔三年為新成公主所立其地本隋天寳寺寺内隋彌勒閤崇一百五)
(十尺開元二年廢)
右皇城東第二街之十一坊及東市
長安志卷八
