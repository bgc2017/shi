長安志卷十宋宋敏求撰
唐京城四
朱雀街之第三街即皇城西之第一街(南出安化門北)
(出芳林門入苑)街西從北第一修德坊(本貞安坊武太后改)
德明興聖廟(禮閣新儀曰天寳二載建在安化門内道西貞元十九年袝獻祖懿祖神主于廟)
西北隅興福寺(本右領軍大將軍彭國公王君廓宅貞觀八年太宗為太穆皇后追福立為弘)
(福寺神龍中改為興福寺寺北有果園復有方花池二所太宗時廣召天下名僧居之沙門玄奘於西域回居)
(此寺西北禪院翻詔寺内有碑面丈賀蘭敏之寫金剛經隂文寺僧懷仁集王羲之寫太宗聖教序及高宗述)
(聖錄為時所重政要元和十二年詔築夾城自雲韶門過芳林門西至修德坊俱通興福佛寺)右神策
軍營(昭宗自華還京以輔興修德二坊别設右神策軍營)
次南輔興坊
東南隅金仙女冠觀(景雲元年睿宗第八女西城公主第九女昌隆公主並出家為女冠)
(日立二觀二年西城改封金仙公主昌隆改封玉貞公主所造觀便以金仙玉貞為名武宗會昌中建御容殿)
(於金仙觀宰相李德裕為贊)西南隅玉貞女冠觀(本工部尚書莘國公竇議宅武太后)
(時以其地為崇先府景雲二年為玉貞公主作觀此二觀南街東當皇城之右安福門西出皇城之開遠門車)
(馬往來實為繁會)
次南頌政坊(隋有惠雲澄覺二寺大業七年並廢)
南門之東龍興寺(本並光寺貞觀五年太子承乾所立神龍元年兩京及天下諸州並置中)
(興寺遂改名此寺為中興寺又改為龍興寺西北隅本隋之惠雲寺有舊佛殿寺内有鄭法輪畫)街東
之北建法尼寺(隋開皇三年坊人田通捨宅所立文帝初移都便出寺額一百二十枚於朝堂)
(下制云有能修造便任取之通孤貧子也唯有環堵之室乃發憤詣闕請額而還置於所居柴門瓮牖上穿下)
(漏時陳臨賀王叔敖毋與之鄰居又捨宅以足之其寺方漸修建)街北之東證空尼寺
(本工部尚書段倫之祖廟貞觀十七年立為眞空寺武太后改眞為證)西北隅昭成觀(本楊)
(士逹宅咸亨元年太平公主立為太平觀尋移於大業坊改此觀為太清觀高宗御書飛白額至垂拱三年改)
(為魏國觀載初元年改為大業宗福觀武太后又御書飛白額開元二十七年為昭成太后追福地乃改立此)
(名)西南隅尚書左僕射芮國公豆盧欽望宅崇明觀(舊圖)
東南隅右散騎常侍徐堅宅護國天王院(天寳二年建顯聖天王寺)
(咸通七年改)右軍廵院(舊圖)
次南布政坊(隋有明法道覺二寺大業武德中並廢本名隆政避明皇名改)
西門之南法海寺(本隋江陵總管清海公賀拔業宅開皇九年為沙門法海捨宅立寺因以)
(法海為名)北門之東濟法寺(隋開皇二年沙門法藏所立地本梁材之佛堂及隋武侯將軍)
(韋和業宅其佛殿隋光德太子之寢堂太子薨後捨施坼於此造西禪院房國公蘇威所立)街東之
北明覺尼寺(本隋御史大夫裴藴宅開皇中太保河間王弘立為寺本名顯避中宗諱改)東
北隅右金吾衛(隋曰右武侯衛)西南隅胡祅祠(武德四年立西域胡祅神也祠)
(内有薩寳府官主祠祅神亦以胡祝充其職)東南隅廢鎮國大波若寺(本蔣王惲)
(園地景龍三年立為寺景雲中廢)東門之北侍中魏知古宅中書令蕭
嵩宅開府儀同三司畢國公竇洩宅(賜第昭武太后之弟)福祥觀
(即洩宅天寳十三載立為觀)左神武軍大將軍河間郡王舍利澄宅
善果寺(舊圖西南隅)
次南延夀坊(隋有惠覺寺大業七年廢)
南門之西懿德寺(本慈門寺隋開皇六年刑部尚書萬安公李圓通所立神龍元年中宗為)
(懿德太子追福改名加飾焉)東南隅駙馬都尉裴巽宅(其地本隋齊州刺史盧貴)
(宅高宗末禮部尚書裴行儉居之武太后時河内王武懿宗居之土地平敞水木清茂為京城之最)成安
公主宅(中宗女降韋捷)寳應經坊(大歷十二年淮西節度兵馬使李重倩敗汴州李靈輝請)
(捨所居延夀里宅為佛經坊許之仍賜名寳應一切經坊)
次南光德坊(隋有常法寺大業七年廢)
東南隅京兆府廨(府内廨宇並隋開皇中制度其後隨事改作開元元年孟温禮為京兆尹)
(因奏請以賦贖錢修繕其後韋澳為尹又賜錢加葺之)西南隅勝光寺(本隋幽州總管燕營)
(宅大業元年自豐樂坊徙勝光寺於此)街東之北慈悲寺(武德元年高祖為沙門曇獻立)
(隋末饑饉常賑給貧乏為事故寺以慈悲為名)南門之東尚書左僕射劉仁軌
宅(仁軌薨後尚宫柴氏居之後立為光德寺柴便度為尼景雲初追柴氏入營寺遂廢)鄱陽公主
邑園(孫思邈嘗居於是庭前有梨木盧照鄰為賦以紀之)病太子賓客裴洎宅吏
部尚書崔邠宅(邠與弟浙西觀察使郾金吾大將軍鄯及宰相淮南節度使鄲皆貴顯同居光)
(德舊第鄲嘗構便齋宣宗聞而歎曰崔氏一門孝友可為士族之法因題曰德星堂後京兆民即其里為德星)
(社云)兵部尚書劉崇望宅
次南延康坊(隋有明輪寺大業七年廢)
西南隅西明寺(顯慶元年高宗為孝敬太子病愈所立大中六年改為福夀寺)本隋尚
書令越國公楊素宅(大業中素子玄感謀反誅後沒官武德中為萬春公主宅貞觀中以)
(賜濮王秦秦薨後官市之立寺)東南隅靜法寺(隋開皇十年左武侯大將軍陳國公竇抗所立)
(寺門本抗宅棨戟門所造西院有木浮屠抗弟進為母成太主建重疊綺麗崇一百五十尺皆伐抗園梨木充)
(之其園本西魏大統寺周武帝廢佛教以其寺賜抗為宅焉)北門之西中書令閻立
本宅(後申王傅符太玄居之西亭有立本所畫山水)邠寧節度使馬璘池亭(璘卒)
(池亭入官貞元後羣臣多賜宴于此)諸王府(寳歷二年以延康坊官宅一區為諸王府唐朝故事王府)
(在京師者即合有曹局自天寳以後王不出閤所置寮宷過於閒冗其胥吏數司方共一員至是瓊王府長史)
(裴簡求奏論遂創官府)
次南崇賢坊(隋有緣覺融覺賢覺廢三寺並大業武德中)
南門之西海覺寺(隋開皇四年淮南公元偉捨宅為沙門法聰所立)街北之西
大覺寺(隋開皇二年文帝為醫人周子臻所立)西門之南法明尼寺(隋開皇八)
(年長安富商王道買捨宅所立又有慈仁尼寺本在法明寺西開皇三年隋太興公主有女出家為尼號曰女)
(郎師隋帝為立此寺至開元二年勑併入法明尼寺)街東之南崇業尼寺(本弘業寺隋開)
(皇十年尼法覺立於法界寺之南其地狹隘大業三年合州刺史崔鳳捨宅移置於此神龍元年改為崇業)
西南隅秘書監嗣虢王邕宅西門之北黃門監盧懷愼
宅(懷愼居官清儉宅在陋巷屋宇殆不蔽風雨)光禄少卿竇瑗宅(昭成太后之從父父)
(弟被咸通中河中節度使竇璟與弟河東節度使澣同居崇賢第家富於貲疑是瑗之後)
次南延福坊(隋有神通寺大業七年廢)
西南隅紀國寺(隋開皇六年獻皇后獨孤氏為母紀國夫人崔氏所立)東南隅玉
芝觀(本越王貞宅後乾封縣權治於此又為新都公主宅施為新都寺寺廢乃為郯王府天寳二年立為)
(玉芝觀)街東之北宣平府西北隅瓊山縣主宅(縣主開元中適慕容)
(氏即吐谷渾之苖裔富於財産宅門有山池院谿磴自然林木蓊鬱京城稱之)眞化府(舊圖)
次南永安坊
右羽林軍大將軍高仙芝宅浙江西道都團練觀察使
薛萍家廟
次南敦義坊
東北隅廢福田寺(本隋靈覺寺開皇六年觀德王雄所立武德初廢乾封二年武后為其姊)
(賀蘭氏復立為崇福寺儀鳳二年改福田寺開元二年廢)東南隅廢法覺尼寺(隋置開元)
(二年併入資善寺)大尉中書令臨淮郡王李光弼宅山南西道
節度使鄭餘慶家廟
次南大通坊
東南隅左羽林將軍竇連山宅尚父汾陽郡王郭子儀
園(後為岐陽公主别館)
次南大安坊(坊南街抵京城之南面)
大安亭越王臺西街永安渠(隋開皇三年引交水西北流入城自此流經大通信)
(義永安延福崇賢延康六坊之西又經西市之東又北流經布政須政輔興崇德四坊及興福寺之西又北流)
(入芳林園又北流入苑注之於渭)東街清明渠(開皇初引流水西北流又屈而東北流入城當)
(此坊南街又屈而東流至安樂坊之西南隅屈而北流之經安樂昌明豐安宣義懷眞崇德興化通義太平九坊)
(西又北流經布政坊之東右金吾衛之東南屈而東南流入皇城經大社北又東至含光門街又屈而北流經)
(尚食局東又北流經將作監内侍省東又北流入宫城)南康郡王韋臯家廟
右皇城之西十三坊
朱雀街西之第四街即皇城西之第一街街西
從北第一安定坊
東南隅千福寺(本章懷太子宅咸亨四年捨宅立為寺大中六年改興元寺)西南隅
福林寺(其地本隋律藏寺武德元年置太原寺於永興坊以義師初起太原因以名寺後移於此咸亨)
(三年改為福林寺)東北隅五通觀(隋開皇八年為道士焦子順所立子順能驅役鬼神𫝊諸)
(符籙預告隋文膺命之應及即位拜上開府永安公立觀以五通為名旌其神術)右神策軍護
軍中尉第五守進宅
次南休祥坊(太和二年休祥坊百姓三百接宰相訴當坊右龍武城地賜百姓歴)
(經四十餘年不納稅今被儀仗使田全操一例徵索時久操令角觗者五十人分捕所訴者遂)
(闘于通衢久之方散文宗以地為百姓業久矣不欲收奪因賜左右三軍錢各一千五百貫其)
(休祥坊地盡歸百姓)
坊内有漢顧成廟餘址廟北漢奉明園(宣帝父悼皇考墓園也)園北
漢奉明縣東北隅崇福寺(本侍中觀國公楊恭仁宅咸亨元年以武皇后外氏故宅)
(立為太原寺垂拱三年改為魏園寺載初元年又改為崇福寺寺額武太后飛白書)東南隅萬善
尼寺(本在故城中周宣帝大象二年置開皇二年移於此盡度周氏皇后嬪御以下千餘人為尼以處之)
寺西昭成尼寺(隋大業元年元德太子為尼善惠玄懿立為慈和寺永徽元年廢崇德坊之道)
(德寺乃移額及尼於此寺先天二年又為昭成皇后追福改為昭成寺)南門之西武三思
宅(本駙馬都尉周道務宅神龍中三思以子崇訓尚安樂公主大加彫飾三思誅後主移於金城坊開元中)
(道務子勵言復居此)延唐觀
次南金城坊(本漢博望苑之地初移都百姓分地於塵土中見金聚欲取便沒隋)
(文帝曰此取金城之兆因以金城為坊名隋釋梵法衆二寺大業七年廢)
西南隅匡道府即漢思后園(漢武帝衛皇后墓園也宣帝追諡改葬於此地本長)
(安故城之杜門外大道東也)北門有漢戾園(戾太子史良娣墓)園東南漢博
望苑(本在門外道之東)東南隅開善尼寺(隋開皇中宫人陳宣華蔡容華二人所立)
寺北廢太清觀(本悖逆庶人宅初封安樂公主出降武三思子崇訓誅後自休祥坊移宅於此)
(改適武承嗣之子建秀及誅後勅太清觀道士史崇玄居焉崇玄以先天二年謀逆伏法其觀遂廢)西南
隅會昌寺(本隋海陵公賀若誼宅義寧元年義師入關太宗頓兵於此武德元年立為寺)街南
之東樂善尼寺(本名舍衛寺隋開皇六年尉遲迥孫大師為其祖所立景龍元年改為温國寺)
(二年又改為樂善寺)瑞聖寺(舊圖)
次南醴泉坊(本名承明坊開皇二年繕築此坊忽聞金石之聲因掘得甘泉浪井)
(七所飲者疾愈因以名坊隋有光寳救度二寺大業武德中廢)
西南隅三洞女冠觀(本靈應道士觀隋開皇七年立貞觀二十二年自永崇坊換所居於)
(此)觀北妙勝尼寺(開皇三年周静帝皇后平原公主所立)街北之西醴泉
寺(隋文帝於此置醴泉監取甘泉水供御厨開皇十二年廢監立寺)街南之東舊波斯
胡寺(儀鳳二年波斯三卑路斯奏請於此置波斯寺景龍中幸臣宗楚客樂此寺地入其宅遂移寺於布)
(政坊之西南隅祅祠之西)西門之南祅祠東南隅太平公主宅(公主死後)
(沒官為陜王府宅北有異僧方回宅太平公主為造之)南門之東中書令宗楚客
宅(楚客既死其宅後賜申王撝)烈士臺(世𫝊安金藏之居)
次南西市(隋曰利人市)
南北盡兩坊之地市内有西市局(隸太府寺市内店肆如東市已制長安縣)
(所領四萬餘戶比萬年為多浮寄流寓不可勝計市西北有池長安中沙門法成所穿支分永安渠以注之以)
(為放生池)放生池平凖局獨柳(刑人之所)
次南懷遠坊(隋有法寳寺大業七年廢)
東南隅大雲經寺(本名光明寺隋開皇四年文帝為沙門法經所立時有延興寺僧曇延因)
(隋文賜以蠟燭自然發焰隋文帝竒之將改所住寺為光明寺曇延請更立寺以廣其教時此寺未制名因以)
(名焉武太后初幸此寺沙門宣政進大雲經經中有女王之符因改為大雲經寺遂令天下每州置一大雲經)
(寺此寺當中寳閤崇百尺時人謂之七寳臺)寺内有浮圖東西相値(東浮圖之北佛)
(塔號三絶塔隋文帝所立塔内有鄭法輪田僧亮楊契丹畫跡及巧工韓伯通塑作佛像故以三絶為名)街
東之北功德尼寺(本在安定坊開皇五年周宣帝女細要公主所立武德中移於此)
次南長夀坊(隋曰廣恩坊避煬帝諱改有願力寺大業七年廢)
西南隅長安縣廨(去府六里)南門之東永泰寺(本梁太尉吳王蕭岑宅隋)
(開皇四年文帝為沙門曇延立為延興寺寺東院莒公蕭琮之堂隋亡捨入寺神龍中中宗為永泰公主追福)
(改為永泰寺大中六年改萬夀寺)北門之東大法寺(本弘法寺武德中二年光禄大夫李)
(遠所立神龍元年改)街西之北崇義寺(本隋延夀公于詮宅武德二年杜陽公主為駙馬都)
(尉趙慈景所立)街北之西酅國公楊温宅開府儀同三司尉遲
敬德宅中書令閻立本宅前中書侍郎同中書門下平
章事元載家廟(大歷四年有虎止于載之私廟命將軍薛岌周皓發弩手射殺之)
次南嘉會坊
西南隅褒義寺(本隋太保英武公尉遲剛宅初剛兄迥置妙象寺於故都城中移都後剛捨宅)
(立寺名褒義材木皆舊寺者)街西之北靈安寺(武德三年高祖為衛懷王覇立)鄭國
莊穆公主廟(禮閤新儀曰德宗女自義章公主冊立貞元十七年祔廟)
次南永平坊(本名永隆明皇即位改)
東門之北宣化尼寺(隋開皇五年周昌樂公主及駙馬都尉王安捨宅所立)東南
隅宣城公主宅(公主薨後太子太師竇希球居之)高長安公主宅(高宗女降)
(穎州刺史王勖)天平軍節度使殷侑家廟
次南通軌坊
酅公廟文敬太子廟(禮閤新儀曰貞元十七年置在長安坊後徙於此)
次南歸義坊
全一坊隋蜀王秀宅(隋文帝以京城南面闊遠無以彈壓乃使諸子並南郭參居秀死後)
(沒官為家令寺園)
次南昭行坊(本名顯行犯中宗諱改在長安坊南街抵京城之南面)
街之南汝州刺史王昕園(引永安渠為池彌亙頃畆竹木環布荷荇叢秀)
右皇城西第二街之十一坊及西市
朱雀街西第五街即皇城西之第三街街西從
北第一修眞坊(隋有積善寺武德中徙義寧坊)
坊有漢靈臺餘阯(崇五尺周一百二十步述征記曰長安宫南有靈臺高十仞上有相風銅)
(烏遇千里風乃動)
次南普寧坊(南街西出通開遠門)
坊西街有漢太學餘阯(其地本長安故城南安門之外)次東漢辟雍
次東漢明堂(二所並磨滅無復餘跡)東南隅東明觀(顯慶元年孝敬升儲所立)
街東之北靈化寺(隋開皇二年沙門善吉所立北冢崇五丈不詳姓名)西南隅太
尉英國公李勣宅北門之西司農卿韋機宅西北隅祅
祠
次南義寧坊(本名熙光坊義寧元年改)
南門之東化度寺(本眞寂寺隋尚書左僕射齊國公高熲宅開皇三年熲舍宅奏立為寺武)
(德二年改化度寺寺中有無盡藏院敬宗賜化度寺經院金字額御蹕數往觀之大中六年改為崇福寺)西
北隅積善尼寺(隋開皇十二年高熲妻賀䟦氏所立其宅本賀䟦氏之别第)街東之
北波斯胡寺(貞觀十二年太宗為大秦國胡僧阿羅所立)東南隅尚書右僕
射戴至德宅
次南居德坊(南街西出通金光門坊内隋有廢依法寳岸凝觀三寺並大業中)
漢圜丘餘阯東南隅先天寺(本寳昌寺隋開皇三年勑大興長安兩縣各置一寺)
(因立寳昌禪林二寺東西相對時人謂之縣寺其地本漢之圜丘先天元年改為先天寺)西北隅普
集寺(隋開皇七年突厥開府儀同三司鮮于遵義捨宅所立)南門之西奉恩寺(本將)
(軍尉遲樂宅神龍二年立為寺大中六年改興福寺)南門之東司禮太常伯劉祥
道宅(宅接先天寺兼據漢圜丘舊阯因其高築亭焉)
次南羣賢坊(隋有監門大將軍黃城公元瓉上柱國鄜城公梁軏二宅又有法身)
(寳王二寺大業七年廢)
東門之南眞心尼寺(隋開皇八年宦者儀同三司宋祥捨宅所立)街東之北
眞化尼寺(開皇十年冀州刺史馮臘捨宅所立武太后改為光化寺神龍元年復舊)東南隅
中宗昭容上官氏宅(後為南陽郡王所居)
次南懷德坊
西南隅羅漢寺(隋開皇六年雍州牧楚公豆盧勣所立)街西之北辯才寺
(本孝王亮隋代舊宅亮子司空淮安王神通以開皇十年為沙門智凝立此寺於羣賢坊以智辯才不滯因名)
(寺焉武德二年徙於此)東門之北慧日寺(開皇六年所立)天官侍郎李至
遠宅弘光寺
次南崇化坊(本名弘化避孝敬皇帝諱改)
東南隅龍興觀(本名西華觀貞觀五年太子承乾有疾勅道士秦英祈禱獲愈遂立此觀垂拱)
(三年以犯武太后祖諱改為金臺觀神龍元年又改為中興觀三年改為龍興觀)東門之北經
行寺(本隋長安令屈突蓋宅開皇十年邑人張緒市之立為寺大中六年改龍興寺)西南隅靜
樂尼寺(隋開皇六年所立)河陽節度使烏重胤家廟
次南豐邑坊(南街西出通延平門此坊多假賃方相輀車送喪之具)
東北隅清虚觀(隋開皇十年文帝為道士吕師玄所立師玄辟穀鍊氣故以清虚名之)
次南待賢坊(此坊隋初立天下諸州朝集使所後以待賢為名隋又有左領軍大)
(將軍史萬歲宅)
東北隅天長觀(本名會昌觀隋開皇七年文帝為秦孝王俊所立開元二十八年改千秋觀天)
(寳七載又改天長觀)節愍太子廟
次南永和坊(本名淳和元和初避憲宗名改)
東北隅隱太子廟
次南常安坊
東北隅章懷太子廟(神龍中立)
次南和平坊
坊内南北街之東築入莊嚴寺街之西築入總持寺
次南永陽坊(坊之西南即京城之西南隅)
半以東大莊嚴寺(隋初置宇文政别館於此坊仁夀三年文帝為獻后立為禪定寺宇文愷)
(以京城之西有昆明池地勢微下乃奏於此寺建木浮圖崇三百三十尺周回一百二十步大業七年成武德)
(元年改為莊嚴寺天下伽藍之盛莫盛於此寺内有佛牙長三寸宋時沙門法獻從烏踵國取以歸豫章王暕)
(自揚州持入京隋文改置此寺大中六年改聖夀寺)半以西大緫持寺(隋大業三年煬帝為)
(文帝所立初名大禪定寺寺内制度與莊嚴寺正同武德元年改為緫持寺莊嚴緫持即隋文獻后宫中之號)
(也寺中常貢梨花蜜景龍文館記曰隋主自立法號稱緫持呼蕭后為莊嚴因以名寺)恭僖貞獻
二太后廟
右皇城西第三街之十三坊
昌化坊
太華公主宅(明皇女降楊錡)義陽公主宅(德宗義陽公主降王士平宅在昌化坊)
禮賓院(敬宗初廢禮賓院賜教坊)檢校尚書左僕射同中書門下平
章事韓滉宅岐陽公主宅(憲宗女降宰相杜悰䟽龍首池為沼)同昌公主
宅(懿宗女降宰相韋保衡杜陽編曰其宅房櫳戶牖以衆寳飾之金銀為井欄水精火齊琉璃玳瑁等床悉)
(榰以金龜銀墼合百寳為圓案大會韋氏一族於廣化里暑氣特甚公主命取澄水帛以解之挂於南軒滿坐)
(則皆思挾纊澄水帛似布明薄可鍳其中有龍涎故能消暑按保衡宅在昌里此云廣化誤也)
延平坊
其街乃刑人之所(元和五年斬成德軍逆將一十五人於延平坊街范陽所獻也)
修仁坊
弘道觀(坊内舊有隋國子學及右屯衛大將軍麥鐵杖宅顯慶二年盡併一坊為雍王第王升儲永隆)
(元年立為觀)
正平坊
安國觀(本太平公主宅長安二年睿宗在藩公主奉焉至景雲元年立為觀乃以本封為名開元十年)
(玉貞公主居之改為女冠觀)
右四坊别見(疑改易坊名)
李義琰宅(義琰宅至褊隘雖居相位在官清儉所居方以丈之室高宗聞而嗟嘆及卒遂勅將作造堂)
(安靈座焉)報聖寺(宣宗時河湟平出内藏緡帛建報聖寺於京城設憲宗聖容於介福殿又建虔思殿)
(為更衣之所帝數臨幸焉)
右别見(皆失坊名)
章敬寺(大歷元年作章敬寺于長安之東門總四千一百三十餘間四十八院内侍魚朝恩請以通化)
(門外莊為章敬皇后立寺故以章敬為名代宗實錄曰是莊連城對郭林沼臺榭形勝第一朝恩初欲得之及)
(是建寺窮極壯麗以為城市材木不足充費乃奏壊曲江亭館華清宫觀風樓及百司行廨并將相沒官宅給)
(其用焉土木之役僅逾萬億會要曰因坼哥舒翰宅及曲江百司館室及華清宫之觀風樓造焉)定昆
池(神龍中安樂公主恃寵請昆明池中宗不與主發怒自以家財别穿池號曰定昆池)振旅亭(譚賓)
(錄曰天寳八載於開遠門外作振旅亭以待兵廽)
右城外
長安志卷十
