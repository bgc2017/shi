長安志卷四宋宋敏求撰
宫室二
漢中
桂宫(三輔黃圖曰桂宫漢武帝造漢書曰桂宫有紫房複道通未央宫又成帝為太子初居桂宫師古曰)
(三輔黃圖桂宫在城中近北宫非太子宫三輔故事曰桂宫在未央宫北周匝十餘里中有明光殿走狗臺土)
(山複道横北度從宫中西上城至建章神明臺)
龍樓門(漢書成帝為太子上嘗急召太子出龍樓門不敢絶馳道西至直城門得絶乃度還入作室門)
(上遲之張晏曰門樓上有銅龍若白鶴飛廉之為名也)
鴻寧殿(漢書哀帝紀曰建平三年正月癸卯帝太太后所居桂宫正殿火五行志曰哀帝建平三年正)
(月癸卯桂宫鴻寧殿災帝祖母傅太后之所居也)明光殿(關中記曰桂宫在未央宫之北周回十餘)
(里中有明光殿殿上複道從宫上西上城西至建章宫有神明臺蓬萊山三秦記曰未央宫漸臺西有桂宫宫内)
(明光殿皆金玉珠璣為簾箔處處明月珠金泥玉階晝夜光明班固西都賦曰自未央宫而連桂宫北彌明光)
(而亙長樂三輔舊事曰桂宫内有明光殿)
走狗臺(見上)四寳宫(西京雜記曰漢武帝為七寳床雜寳案八寳屛風列寳帳設於桂宫時人)
(謂之四寳堂)
右桂宫
明光宫(漢書曰武帝太初四年秋起明光殿師古曰三輔黃圖在城中近桂宫元后傳曰成都侯商嘗)
(病欲避暑於明光宫師古曰明光在城内近桂宫漢武故事曰又起明光宫發燕趙美女三千人充之率皆十)
(五已上二十已還年滿三十者出嫁之掖庭令稽其籍時有死出者隨補之三秦記曰明光殿以金為圯玉為)
(階王莽篡位命孺子為定安公孝平皇后為定安太后改明光宫為定安館定安太后居之)輦道相
屬(漢書曰武帝故事上起明光宫桂宫長樂宫皆輦道相屬懸棟飛閣北度從宫中西上城至神明臺平帝)
(元始元年罷明光宫)
右明光宫
長信宫(漢書曰成帝母王太后居長信宫外戚傳曰班婕妤求共養太后長信宫上許焉婕妤退處東)
(宫作賦自傷悼曰奉共養於東宫兮託長信之末流後漢書劉玄傳曰更徙居長信宫三輔黃圖曰從洛門至周)
(廟門有長信宫在其中)東宫(見上)
永信宫(哀帝建平二年尊恭皇太后曰帝太太后又更號皇太太后稱永信宫)
中安宫(哀帝尊恭皇后曰帝太后稱中安宫)
長門宫(武帝陳皇后退居長門宫)
鈎弋宫(趙婕妤居鈎弋宫師古曰三輔黃圖在城外漢武故事曰在直門南池列仙傳曰鈎弋夫人齊)
(人生六年右手拳帝披其手得一玉鈎而手尋展故名其宫)堯母門(又曰趙婕妤妊身十四月乃生)
(昭帝武帝曰昔堯十四月而生今鈎弋亦然乃命其所生門曰堯母門)
右長信等五宫
北宫(漢書曰惠帝張皇后廢處北宫師古曰在未央宫之北董偃常從武帝游戲北宫馳逐平樂觀平帝)
(貶皇太后趙氏為孝成皇后退居北宫哀帝皇后傅氏退居桂宫師古曰北宫及桂宫皆在城中而非未央宫)
(中也霍光傳北宫桂宫皆在未央宫北漢書又曰宫中有夀宫神君張羽旗設供具以祀神君來則肅然風生)
(帷帳皆動)
東交門(武帝置酒北宫引董偃從東司馬門東司馬門更名東交門蘇林曰以偃從此門入交會於内)
(故以名焉又曰東交掖門)
紫房複道(孔光傳成帝母太皇太后自居長樂宫而帝祖母定陶傅太后在國邸詔問宜當何居光)
(不欲令后與帝旦夕相近即議以為定陶太后宜改築宫大司空何武曰可居北宫上從武言北宫有紫房複)
(道通未央宫傅太后從複道朝夕至哀帝所)
右北宫
林光宫(漢書注服虔曰甘泉一名林光師古曰秦之林光宫胡亥所造漢又於其旁起甘泉宫又郊祀)
(志震電災林光宫門孟康曰甘泉一名林光師古曰林光秦離宫名也漢又於其旁起甘泉宫非一名也關中)
(記曰林光宫一曰甘泉宫秦造在今池陽縣西北故雲陽縣甘泉山上周圍十餘里漢武建元中增廣之周圍)
(十九里二百二十步有宫十二臺十一武帝常以五月避暑於此八月乃還)
長定宫(宣帝許皇后成帝許皇后並居長定宫師古曰三輔黃圖林光宫有長定宫)
右林光宫
甘泉宫(漢書曰甘泉山名應劭曰甘泉在馮翊雲陽縣文帝三年五月上幸甘泉師古曰甘泉在雲陽)
(本秦林光宫晉灼曰雲陽甘泉黃帝以來祭天圜丘處也武帝常以五月避暑八月乃還史記又曰齊人李少)
(翁言上即欲與神通宫室被服非象神物不至乃作甘泉宫中為臺畫天地泰一諸鬼神而置祭具以致天神)
(揚雄傳甘泉本秦之林光宫而武帝復增通天高光迎風宫關中記曰林光宫一曰甘泉宫秦造在今池陽縣)
(西北故雲陽縣甘泉山上周圍十餘里有銅人二枚在門外三輔黃圖曰甘泉宫漢武帝建元中增廣之周圍)
(一十九里中有牛首山漢宫儀注曰甘泉通天宫去長安三百里望見長安城黃帝以來圜丘祭天處關山圖)
(曰雲陽先王之墟也中有神書鐵劵玉石之記十道志曰今按甘泉谷北有古槐樹在故宫之南雲陽宫記曰)
(甘泉宫北有槐樹今謂之玉槐樹根幹盤峙三二百年木也耆舊相傳咸以為此樹即揚雄甘泉賦所謂玉樹)
(青葱者也)前殿(漢宫儀注曰武帝於甘泉宫更置前殿始廣諸宫室有芝生甘泉殿邊房中漢舊儀曰芝)
(有九莖金色綠葉珠實夜有光乃作芝房之歌)紫殿(三輔黃圖曰漢武帝起紫殿雕文刻鏤黼黻以玉飾)
(之成帝永始四年行幸甘泉郊泰畤神光降於紫殿西三京雜記曰武帝設雲帳雲幄雲幕於甘泉紫殿世謂為)
(雲殿)
連緜四百餘里(三輔故事曰北至甘泉九嵕南至長緣楊五柞連緜四百餘里三輔黃圖云)
(山谷行至雲陽三百八十里入右扶風周圍五百四十里)
萬靈明庭(漢書黃帝郊雍上帝宿三月鬼臾區號大鴻死葬雍故大鴻冢是也其後黃帝接萬靈明庭者甘泉也)
(蘇林曰今雍有鴻冢)
諸侯邸(史記曰黃帝治明庭明庭甘泉也方士多言古帝王有都甘泉者其後天子又朝諸侯甘泉甘泉作)
(諸侯邸)
通天臺(史記公孫卿曰僊人好樓居於是上令長安則作蜚廉桂觀甘泉則作益延壽觀使卿持節)
(設具而候神人乃作通天莖臺置祠具其下將招來神仙之屬於是甘泉更置前殿始廣宫室夏有芝生殿房)
(内中徐廣曰通天莖臺在甘泉漢書曰武帝元封二年作甘泉通天臺師古曰言此臺高上通於天漢舊儀曰)
(通天臺高三十丈望雲雨悉在其下去長安三百里望見長安城黃帝以來祭天圜丘處武帝祭天上通天臺)
(舞八歲童女三百人置祠祀招仙人祭天巳令人升通天臺以候天神既下祭所若大流星乃舉烽火而就竹)
(宫望拜神光漢儀注上有承露仙人掌擎玉杯承雲表之露元鳳間臺自毁榱桷皆化為龍鳳隨風雨飛去西)
(京賦曰通天訬以竦峙徑百常而莖擢上辬華以交紛下刻陗其若削關中記曰左右通天臺高三十餘丈祭)
(天時於此候天神下也)益夀館延夀館(二館見上或作觀)竹宫(漢書曰武帝用事甘)
(泉圜丘昏祠至明夜常有神光如流星止集於祠壇天子自竹宫而望拜師古曰漢舊儀云竹宫去壇三里)
高光宫(甘泉有高光宫)洪厓宫旁皇觀儲胥觀弩阹宫棠梨宫
師德宫(漢書注師古曰棠梨宫在甘泉苑垣外師德宫在雲陽界其餘皆甘泉苑垣内之宫觀阹音去)
(魚切棠梨宫在雲陽東南三十里)石闕觀(一作石關)封巒觀(亦曰三巒)鳷鵲觀(鳷一)
(作枝)露寒觀(四觀武帝建元中作在雲陽甘泉宫外)
仙人觀(三輔黃圖曰秦林光宫八觀緣山谷行至雲陽三百八十里入右扶風周圍五百四十里)
迎風觀(漢書曰武帝因秦林光宫元封二年復增通天迎風儲胥露寒)
壽宫(漢書曰武帝病愈起幸甘泉置壽宫又置壽宫北宫張羽旗設共具以祀神君臣瓉曰壽宫奉神之)
(宫也)
通靈臺(漢武帝内傳曰鈎弋夫人既殯香聞十餘里帝哀悼疑其非常人也乃起通靈臺於甘泉常有)
(一青鳥集臺上)
右甘泉宫
昆明池(漢書曰武帝元狩三年發謫吏穿昆明池臣瓉曰西南夷傳越&KR1471;昆明國有滇池方三百里漢)
(使求身毒國而為昆明所閉今欲伐之故作昆明池象之以習水戰在長安西南周圍四十里師古曰滇音顛)
(食貨志又曰時粤欲與漢用船戰遂乃大修昆明池列館環之治樓船高十餘丈旗幟加其上三輔黃圖曰上)
(苑有昆明池周匝四十里西京雜記曰武帝作昆明池水戰因於上遊戲養魚給諸陵廟祭祀餘付長安市賣)
(之池周匝四十里又曰昆明池刻石為鯨每至雷雨魚嘗鳴吼鬐尾皆動漢世祭之以祈雨往往有驗又曰昆)
(明池中有戈船樓船各數艘樓船上建樓櫓戈船上建戈矛四角悉垂幡旄旍葆麾蓋照燭涯涘三輔故事曰)
(昆明池蓋三百三十頃池中有豫章臺)有二石人牽牛織女象(見漢宫闕䟽)堯
時巳有汙池(關中記曰昆明池漢武習水戰也中有靈池神池云堯時治水停船此池蓋堯時已)
(有汚池漢代因而深廣耳曹毗志怪曰漢武鑿昆明池極深悉是灰墨無復土舉朝不解以問東方朔曰臣愚)
(不足以知之可試問西域胡帝以朔不知難以核問至後漢明帝時外國人入貢來洛陽時有憶方朔言者乃)
(試以武帝時灰墨問之胡人曰經云天地大劫將盡則劫燒此劫燒之餘乃知朔言有旨)大魚銜鈎
(三秦記曰昆明池中有靈沼名神池云堯時治水停船去此池池通白鹿原人鈎魚綸絶而去魚見夢於武帝求)
(其鈎明日帝遊戲於池見大魚銜鈎曰豈非昨所夢乎帝取魚去其鈎而放之間三日帝復遊池濱得明月珠)
(一雙帝曰豈魚之報耶)養魚以給諸陵祠(三輔故事曰漢武帝作昆明池武帝崩後於池)
(中養魚以給諸陵祠餘付長安市廟記曰池盡地二百二十頃後作豫章大船可載萬人上起宫室因欲遊戲)
(養魚以給諸陵祭祀餘付長安市中)昆明觀(又有昆明東觀三輔黃圖曰上林苑有昆明觀蓋漢武帝)
(所置桓譚新論曰元帝被病遠求方士時漢中送道士王仲都詔問所能對曰能忍寒暑乃以隆冬盛寒日令)
(載以駟馬車於上林昆明池上環水而馳御者厚衣狐裘寒戰而仲都獨無變色卧於池臺上怡然自若夏大)
(暑日使曝坐環以十爐火不言熱又身不汗池臺即觀也)
右昆明池
上林苑(秦舊苑也漢書曰武帝建元三年起上林苑又曰武帝廣開上林周遠數百里又武帝微行以)
(為道遠勞苦又為百姓所患乃使大中大夫吾丘壽王與待詔能用筭者二人舉籍阿城以南盩厔以東宜春)
(以西提封頃畆及其賈直除以為上林苑屬之南山西京雜記曰初脩上林苑羣臣遠方各獻異樹亦有制為)
(美名以標竒麗也三輔故事曰上林延亙四百餘里漢舊儀曰上林苑方三百里漢宫殿䟽曰方百四十里續)
(漢書百官志曰上林苑令一人六百石主苑中禽獸)武帝廣開上林南至宜春鼎
胡御宿昆吾(晉灼曰鼎胡宫名也黃圖以為在藍田昆吾地名也有亭師古曰宜春近下杜御宿)
(在樊川西)旁南山而西至長楊五柞北繞黃山瀕渭而東(以上)
(見揚雄傳)苑中養百獸(漢舊儀曰上林苑中廣長三百里置令丞左右尉苑中養百獸天子秋冬)
(獵射苑中取禽無數其中離宫七十所皆容千乘萬騎又曰武帝時使上林苑中宫奴婢及天下貧民貲不滿)
(五十萬徙置苑中人日出五錢帝得七十億萬以給軍擊西域)門十二(關中記曰上林苑門十二中有)
(苑三十六宫十二觀二十五)華原殿(即)承華殿(漢武帝故事曰七月七日上林承華殿齋)
(夜中忽有一青鳥從西北方來甫頃王母至)鳳皇殿(宣帝神爵四年鳳皇集上林迺作鳳皇殿以答)
(嘉瑞)長楊宫(秦時宫三輔黃圖曰上林有長楊宫漢書曰盩厔縣有長楊五柞宫宣帝幸長楊宫屬玉)
(觀成帝元延二年幸長楊宫)射熊館(三輔黃圖曰長楊宫有射熊館在盩厔按漢武帝好自擊熊羆)
(司馬相如從至上林上䟽諫揚雄作長楊賦以諷元帝永光五年上幸長楊射熊館射音食亦反)平樂
館(漢書曰武帝元封六年夏京師民觀角抵于上林平樂館薛綜注西京賦平樂觀大作樂處)延壽
門(平帝迎王皇后自上林延壽門入未央宫前殿)陽禄觀(班偼仔生子陽禄柘觀師古曰二觀並在)
(上林中)柘觀(見上)上蘭觀(王莽請元后校獵上蘭三輔黃圖曰上林有上蘭觀)豫章觀
(見三輔黃圖)昆明觀(三輔黃圖曰上林苑中有昆明觀漢武帝造)牛首池(張揖曰在上林)
(苑西頭司馬相如上林賦曰濯鷁牛首郭璞注曰牛首池在豐水西北近渭)昭臺宫(漢書曰宣帝霍)
(皇后成帝許皇后皆廢處昭臺宫師古曰在上林苑)涿沐館(成帝許美人居上林涿沐館數召入飾室)
(中若舍)儲元宫(馮昭儀與子信都王居儲元宫師古曰黃圖在上林苑中)繭館(王莽請繭元后至)
(館率皇后列侯夫人桑師古曰漢宫闕䟽上林苑有繭觀蓋繭之所也)建章館(王莽壊徹城西苑中)
(建章承光包陽大臺儲元宫及平樂當路陽禄館凡十餘所取其材瓦以起九廟師古曰自建章以下至陽禄)
(皆上林苑中館)承光館包陽館大臺館當路館(並見上)鹿館(外戚傳成)
(帝許美人在上林鹿館數召入飾室)鼎郊觀(見關中記)虎圈館(關中記曰虎圈觀昆池觀朗池)
(觀博望觀樛木觀便門觀衆鹿觀走馬觀則陽觀隂德觀並在上林中漢書文帝登虎圈問上林尉禽獸簿又)
(馮偼仔當熊處郡國志曰虎圈在通化門東二十五里)
昆池觀朗池觀
博望觀樛木觀
便門觀衆鹿觀
走馬觀則陽觀
隂德觀(並見上)燕昇觀
象觀白鹿觀
三爵觀椒唐觀
元華觀郎池觀
益樂觀華元觀
明光觀(以上皆在上林苑中見三輔黃圖)
西陂池(三輔黃圖曰長安有西陂池東陂池郎池皆在上林中)東陂池郎池(並見上)
葡萄宫(漢書曰元壽二年單于來朝舍之上林苑葡萄宫括地志曰以太歲厭勝所在舍之北宫十道)
(志曰在上林西)犬臺宫(江充召見犬臺宫晉灼曰黃圖上林有犬臺宫外有走狗觀師古曰今書本犬)
(臺有作太壹字誤也漢無太壹宫)走狗觀(見上)蠶室(减宣怒其吏成信信亡藏上林中宣使郿)
(令將吏卒闌入上林中蠶室門)龍臺(上林賦曰登龍臺在豐水西北近渭今鄠縣也)牟首池(霍光)
(傳牟首池名在上林苑中)磃氏館(武帝求神君舍之上林中磃氏館如淳曰磃音蹄鄭氏曰音斯師古曰鄭音是)
(其字從石從虒)初池靡池劍池積草池(西京雜記積草池中有珊瑚樹高一丈二尺一)
(本三柯上有四百六十三枝南越王趙佗所獻號曰烽火樹夜有光景常欲然)喻池菌鶴池當
路池大臺池(以上見三輔黃圖出括地志)
右上林苑(關中記曰上林苑門十二中有苑三十六宫十二觀二十五建章宫承光)
(宫儲元宫包陽宫尸陽宫望庭宫犬臺宫宣曲宫昭臺宫葡萄宫繭觀平樂觀博望觀益樂觀)
(便門觀衆鹿觀樛木觀三禹觀陽禄觀陽德觀鼎郊觀椒唐觀當路觀則陽觀走馬觀虎圈觀)
(上蘭觀昆池觀豫章觀郎池觀華光觀以上十宫二十一觀在上林苑中鼎胡宫步高宫步)
(壽宫存神宫集靈宫望仙觀以上五宫一觀在京兆屬縣櫟陽宫甘槃宫師德宫池宫谷口宫)
(長平宫扶荔宫白渠觀以上七宫一觀在馮翊首陽宫望仙宫長楊宫禮陽宫羽陽宫山桀宫)
(槀陀宫用取宫虢宫同宫宜春觀射熊觀以上十宫二觀在扶風長門宫鈎弋宫渭橋宫仙)
(人觀覇宫觀安臺觀臨阻觀以上三宫四觀在長安城外)
作室門(見成帝紀)温調殿昆德殿長年殿麒麟殿朱鳥殿龍
興殿含章殿(漢宫閤名有麒麟殿朱烏殿)函德殿(漢書曰宣帝神爵元年金芝九莖産)
(于函德殿銅池中服虔曰金芝色像金也如淳曰函亦舍也銅池承霤晉灼曰以銅作池也師古曰函德殿名)
(也)東明閣(漢宫閣名長安有東明閣西華閣紫闥閣)西華閣紫闥閣(並見上)馬
伯鶱樓(漢宫閣名曰長安有馬伯鶱樓又有貞女樓)貞女樓(見上)期亭樓(見三輔黃圖)
獲福殿(下並見漢宫闕名)清暑殿商門殿銅桂殿尋眞臺(漢武帝内)
(傳曰帝登尋眞之臺齋至七月七日夜天西南如白雲起頃王母至)
右總叙殿閣(以上不書所在故載于此)
五柞宫(漢書曰武帝後元二年幸盩厔五柞宫張宴柞曰有五柞樹因以名燕剌王旦傳作莋注與)
(同丙吉傳曰後元二年武帝疾往來長楊五柞宫師古曰長楊五柞宫並在盩厔往來二宫之間西京雜記曰)
(五柞宫有五柞樹皆連三抱上枝覆蔭數十畆其宫西有青梧觀水經注曰南山耿谷北流與柳泉合東北經)
(五柞西長楊五柞二宫去八里中有青梧觀)青梧觀(一作桐西京雜記曰觀前有三梧桐樹下有石)
(麒麟二枚刊其脇為文字是秦始皇驪山墓上物頭高一丈三尺東邊者左脚折折處赤如血父老謂有神皆)
(行血屬筋焉)宜春宫(漢書曰建元三年武帝微行始出北至池陽西至黃山南獵長楊東)
(游宜春師古曰宜春宫也在長安城東南說者乃西以為在鄠非也在鄠者自是宜春觀耳在長安城)
(豈得言東遊也郭璞曰在渭南杜縣東又上林賦注師古曰宜春宫在杜縣東即今四池是其處也)宣曲
宫(張楫曰在昆明池西)鼎湖宫(晉灼曰鼎湖宫黃圖以為在藍田)天梁宫龍臺觀
(張楫曰在豐水西北近渭)細柳觀(郭璞曰在昆明池南)飛廉觀(觀一作館元封二年作甘泉通)
(天臺長安飛廉館應劭曰飛廉神禽能致風氣明帝永平五年至長安迎取飛廉并銅馬置上西門外名平樂館)
(董卓悉鎖以為錢晉灼曰身似鹿頭如爵有角而蛇尾文如豹文)桂宫(郊祀志長安作飛廉觀桂館)
萯陽宫(漢書曰萯陽宫秦文王起武帝微行長楊五柞倍陽宣曲尤幸師古曰倍陽即萯陽其音同耳)
(宫名在鄠縣宣帝甘露二年幸萯陽宫應劭曰宫在鄠秦文王所起伏儼曰在扶風李斐曰萯音倍師古曰應)
(說李音是)屬玉觀(服虔曰以玉飾因名焉在右扶風李竒曰屬玉鸞烏其上有此鳥因以為名晉灼曰)
(屬玉水鳥似鵁鶄以名觀也師古曰晉說是也屬音之欲反)池陽宫(宣帝甘露二年上自甘泉宿池)
(陽宫上登長平阪詔單于毋謁蠻夷君長王侯數萬咸迎於渭下夾道陳上登渭橋咸稱萬歲如淳曰阪名也)
(在曲陽南上原之阪有長平觀去長安五十里師古曰涇水之南原即今所謂睦城阪)長平觀(見上)
(觀或作館元后登長平館臨涇水而覧焉)白鶴館(元帝初元三年茂陵白鶴館災)黃山官(右扶)
(風槐里縣有黃山宫孝惠二年起東方朔傳曰武帝微行西至黃山宫世謂之遊城非也)蘭池觀(三輔)
(黃圖曰蘭池觀在城外又楊僕傳蘭池宫在渭城李善注文選咸陽縣東南三十里周氏陂陂南一里有漢蘭)
(池宫)霸城觀(見枳道事中)宜春觀(在鄠縣)長門宫(顧成廟無宿宫竇太主獻長門)
(園如淳曰園在長門長門在長安城東南園可以為宿館處所故獻之上大喜更名竇太主園為長門宫今按)
(漢時長安城無名長門者)雲林館(宣帝霍皇后廢處昭臺宫徙雲林館)雲陽宫(馮昭儀廢為庶)
(人徙雲陽宫)集靈觀(三輔黃圖曰武帝起集靈觀)臨山觀(漢宫殿名曰長安有臨山觀渭)
(橋觀九華觀豫章觀鴻雀觀昆明觀走馬觀華光觀天梯觀瑶臺觀流渠觀相思觀宜春觀華池觀射熊觀當)
(市觀白渠觀三雀觀温德觀)渭橋觀九華觀豫章觀鴻雀觀昆明觀走馬
觀華光觀天梯觀瑶臺觀流渠觀相思觀華池觀射熊觀
當市觀白渠觀三雀觀温德觀(並見上)覇昌觀(王莽傳王尋發長安)
(宿覇昌廐師古曰霸昌觀之廐也三輔黃圖曰在城外)龍淵宫(漢書曰元光三年救决河起龍淵宫)
(服虔曰宫在長安西作銅飛龍故以名宫也如淳曰三輔黃圖云有龍淵宫今長安城西有其處溝洫志救河)
(决爾起龍淵宫於其傍孟康曰在西平界其水可用淬刀劍特堅利古龍淵之劍取於此水師古曰此言救河)
(決起龍淵宫即宫不在長安之西矣又漢章帝賜尚書韓稜龍淵劔孟說是也漢宫闕名在長安)鼓簧
宫首山宫交門宫萬歲宫夜光宫扶荔宫(自鼓簧而下並見漢宫闕)
(名在長安)步壽宫(漢書宣帝神爵二年鳳皇集祋祤城於所集處得玉寳乃起步夀宫在今華原縣境)
高靈館(漢武故事曰上自封禪後夢高祖坐明堂羣臣亦同所夢乃祀高祖於明堂以配天還作高靈)
(館)曲臺(漢書成帝正月行幸曲臺臨饗罷衛士如淳曰諸衛士更盡得代去故天子自臨而饗之)昭
靈館(霍光營起三出闕築神道北臨昭靈南出承恩服虔曰昭靈承恩皆館名)承恩館(見上)平
陽宫(郊祀志雍大雨壊平陽宫垣)棫陽宫(蘇武傳從至雍棫陽宫)僊人觀安臺
觀淪沮觀鳥魚觀董賢觀倉龍觀(以上見三輔黃圖)望仙宫(廟記)
(望仙宫漢武置或云觀黃圖鄠縣有望仙觀)
右總叙宫館(張平子西京賦曰郡國宫館百四十五右極盩厔并卷豐鄠)
思賢苑(西京雜記曰文帝為太子立思賢苑以招賓)博望苑(漢書曰武帝年二十九乃得太)
(子甚喜太子冠為立博望苑使通賓客從其所好又曰博望先在長安城南杜門外又曰成帝建始二年罷太)
(子博望苑文穎曰武帝為衞太子作此苑令受賓客水經注曰昆明池故渠之右有博望苑)甲觀(元帝)
(在太子宫生成帝甲觀畫堂應劭曰甲觀在太子宫甲地生用乳生也畫堂畫九子母如淳曰甲觀觀名畫堂)
(堂名三輔黃圖云太子宫有甲觀師古曰甲者甲乙丙丁之次也元后傳言見於丙殿此其例也而應氏以為)
(在宫之甲地謬矣畫堂但畫飾耳豈必九子母乎霍光止畫室中是則宫殿中通有彩畫之堂室)丙殿
(元后初入太子宫見丙殿)
右太子宫
水衡禁囿宜春下苑(孟康曰宫名也在杜縣東晉灼曰史記云葬二世杜南宜春苑中師)
(古曰宜春下苑即今京城東南隅曲池是又貢禹傳省宜春下苑以與貧民)少府佽飛外池
(如淳曰漢儀法佽飛具矰繳以射鳬鴈給祭祀是故有池)嚴禦池田(晉灼曰嚴禦射苑也許愼曰池)
(田苑中田也)樂游苑(宣帝神爵三年起樂游苑師古曰三輔黃圖云在杜陵西北又關中記曰宣帝)
(立廟於曲池之北號樂游按其處則今之所呼樂游廟是也其餘基尚可識焉蓋本為苑後因立廟西京雜記)
(曰樂游苑自生玫瑰樹下多苜蓿一名懷風時人或謂之光風風在其間常肅然日照其花有光采故名曰苜)
(蓿懷風茂陵人謂之連支草)蓹宿苑(元后夏游蓹宿鄠杜之間師古曰蓹宿苑在長安城南今之御)
(宿川是也三秦記曰御宿出栗十五枚一升大梨如五也升落地則破其取梨先以布囊承之號曰含消即此園)
(括地志曰臣泰案其栗味甘而小不如三秦記所說含消梨人間往往有之其大不至五升亦不出此川矣)
御羞苑(漢書曰武帝元鼎二年初置水衡都尉掌上林苑有五丞屬官有御羞禁圃令丞如淳曰御羞)
(地名在藍田其土肥沃多出御物可進者揚雄謂之御安宿三輔黃圖御羞宜春皆苑名也師古曰御宿即今長)
(城南御宿川也不在藍田羞宿聲相近故或云御羞或云御宿耳羞者珍羞所出宿者止宿之義)百子
池(西京雜記曰戚夫人侍兒賈佩蘭說宫中常以七月七日臨百子池作于滇樂畢以五色縷相羈為連愛)
王渠(哀帝為董賢治大第開門鄉北闕引王渠灌園池使者護作蘇林曰王渠宫渠也猶今御溝晉灼曰)
(渠名在城東覆盎門外師古曰晉說是)獅子圈(三輔故事曰獅子圈在建章宫西南)彘圈(漢宫)
(殿䟽有彘圈有獅子圈武帝造故虎圈周匝三十五步長二十步西去長安十五里)
右池苑
長安志卷四
