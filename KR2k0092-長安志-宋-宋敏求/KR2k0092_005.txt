長安志卷五宋宋敏求撰
宫室三
漢下後漢(獻帝)晉(司馬氏)前後秦(前秦苻氏)
(後秦姚氏)西魏(元氏)後周(宇文氏)
漢
太上皇廟(三輔黃圖曰太上皇廟在長安城中香室街酒池之北)高廟(漢書注晉灼曰三輔)
(黃圖高廟在長安城中西安門内東太常街南有鐘十枚可受十石撞之聲聞百里三輔故事曰高廟鐘重至)
(十二萬斤光武至長安見宫闕盡廢宗廟為墟乃徙都洛陽合聚十廟於高廟作一廟分十二室太常卿一人)
(别治長安專掌高廟事)原廟漢書曰惠帝為東朝長樂宫作複道
於武庫南叔孫通諫曰此高帝月出遊衣冠之道也子
孫奈何乘宗廟道上行哉帝懼曰急壊之通曰人主無
過舉今巳作百姓皆知之矣願陛下為原廟渭北衣冠
月出遊之益廣宗廟大孝之本上乃詔有司立原廟(漢書)
(高祖廟已在長安城中孝廟惠帝於渭北作廟謂之原)孝惠廟(開中記曰惠帝廟在高廟之西)顧
成廟漢書曰文帝四年作顧成廟(服虔曰廟在長安城中乃文帝廟也應劭)
(曰文帝自為制度卑狹若顧望而成猶文王靈臺不日成之意也故名曰顧成崔豹古今注曰漢顧成廟有二)
(玉鼎二眞金爐十道志曰在萬年縣北苑内)德陽宫漢書曰德陽宫乃景帝
廟也帝自作之諱言廟故為宫(西京故事曰鴻嘉二年八月乙卯孝景廟北闕)
(災)孝武廟(帝王世紀曰孝武廟名淵龍廟在茂陵東)孝昭廟(二廟内武昭子孫分葬其中)
千人聚漢書曰武帝衛皇后埋長安城南桐栢宣帝即
位置園邑三百家(師古曰桐栢亭名在長安城南杜門外大道東以倡優雜伎千人葬於邊)
(故號千人聚其地在今長安城内金城坊西北隅)戾后園漢書曰戾太子妃史
良娣也太子遇害良娣亦死宣帝即位思悼不巳尊太
子為悼皇考妃號戾后改葬長安白亭東故號曰戾后
園皇考廟漢書曰宣帝元康元年立皇考廟益奉明園
戸為奉明縣(師古曰奉明園即皇孝孫之葬所也)樂遊廟(關中記曰宣帝許后葬長安縣)
(樂遊里立廟於曲江池北名曰樂遊廟因里為名)孝元廟漢書曰王莽壊孝元
廟更為文母太后起廟獨留孝元廟故殿為文母篹食
堂(篹音撰)孝成廟(帝王世記曰成帝廟在池陽)渭陽五帝廟漢書曰文
帝十五年夏四月始幸雍畤郊見五帝齊人新垣平以
望氣言長安東北有神氣成五采於是詔作渭陽五帝
廟(廟記曰五帝廟在長安東北)
右宫廟章終
圜丘(括地志曰漢圜丘在長安治内四里居德城東南隅漢書載平帝元始五年王莽奏言武帝始立太)
(乙祠於甘泉建始元年徙甘泉太乙祠河東后土祠於長安南北郊永始元年復甘泉河東二祠綏和二年復)
(長安南北郊建平三年又復甘泉汾隂又用孔光等議之罷二祠復長安南北郊冬至日於地上祀圜丘乃天地)
(祭也祭郊與祀圜丘一事兩名耳水經注曰昆明故渠南有漢故圜丘崇二丈周圍一百二十步)北郊
見上靈臺明堂漢書曰武帝造在長安城南平帝元始
四年王莽奏復脩明堂辟雍(水經注曰昆明池故渠東有明堂及辟雍)辟雍
漢書曰成帝時犍為郡水濱得磬十六枚劉向請因舊宫
復辟雍庠序三雍宫漢書曰武帝元光五年冬十月河
間王德來朝獻雅樂對三雍宫(應劭曰三雍者辟雍靈臺明堂也雍者和也言)
(天地君臣民人皆和)曲臺(如淳曰行射禮於曲臺晉灼曰曲臺天子射宫也西京無大學故於此行射禮)
大學漢書曰王莽為宰衡復大學弟子書舍萬區起市
郭上林苑中其門東曰修仁之門南修禮之門西守義
之門(三輔舊事曰漢大學中有市有獄關中記曰漢大學明堂皆在長安城南安門之東杜門之西)
右郊丘章終
中朝漢書曰中朝内朝也大司馬左右前後將軍侍中
常侍散騎諸吏為中朝丞相以下至六百石為外朝也
東朝(如淳曰太后朝也)禁省(如淳曰本名禁中漢儀注曰孝元皇后父名避之故曰省)
右朝省章終
黃門漢書曰元帝初元二年詔罷黃門乘輿狗馬(師古曰黃)
(門近署也故奉御之物在焉)黃門鈎盾藏府中尚方長樂御府中御
府都内平凖帑藏尚方(少府之屬官也作供御器物)丞相府(西京雜記曰平)
(津侯公孫弘自以布衣為丞相乃大開東閤營客館招延天下士人其外曰欽賢之館以待大賢之士次曰翹)
(材之館以待大材之士又次曰接士之館以待國士其有德有賢可佐理隂陽者處之欽賢館其有材堪九卿)
(將軍二千石者居翹材之館其有一介之善一方之藝者居接士之館而躬自菲薄所得禄俸悉以待三館之)
(士黃覇為相鵾雀飛集丞相府)御史大夫府漢書曰哀帝時御史府舍
百餘區倒塌井水皆竭府内栢樹百餘株有野鳥數千
栖宿其上晨去暮來號曰朝夕鳥鳥去數月不來父老
異之鴻臚府(王莽以鴻臚府為定安太后宫)保宫(少府屬官有居室武帝更名曰保宫李陵)
(降匃奴以母繫保宫)司隸府(舊儀曰司隸府治故府即孝武帝廟也)中尉府(舊儀曰中尉府)
(在尚冠里街東)京兆府(即廢中尉府也)左馮翊右扶風府(並在長安城中)長安
厨(三輔黃圖曰北出中門有長安厨故曰厨城門)凌室漢書曰永始元年正月
癸丑大宫凌室災敖倉漢書曰惠帝六年六月長安西
市修敖倉狗監(掌天子之田犬)都廐(惠帝七年七月廐災)未央廐(舊儀曰天子六)
(廐未央承華廐馬皆萬匹)登華廐(登一作成)金廐(三輔黃圖曰金廐以下共九廐在長安城内)
輅軫廐大廐果馬廐軛梁廐騎馬廐大宛廐胡河廐騊
駼廐覇昌廐(郡國志曰覇昌廐在長安西三十里又曰三十五里)蠻夷邸(元帝建昭三年)
(斬單于郅支首詣京師懸於蠻夷邸師古曰若今鴻臚客館又陳湯傳斬郅支王首懸於槀街蠻夷邸三輔黃)
(圖曰蠻夷邸在長安城内槀街)若盧獄(屬少府黃門北寺)掖庭祕獄(漢舊儀曰掖庭詔獄)
(以宦者為之理婦人)二十四獄(三輔黃圖曰長安城中有獄二十四所)
右宗府章終
漢長安城(在今府之西北是也)本秦離宫也漢書曰高帝七年長
樂宫成自櫟陽徙都之惠帝元年正月城長安(水經注曰長安)
(有秦離宫原無城垣故惠帝城之也)三年春發長安六百里内男女十四
萬六千人城長安三十日罷(鄭氏曰城一面故只一月而罷)六月發諸
侯王列侯徒隸二萬人城長安(長役不止)五年正月復發長
安一百里内男女十四萬五千人城長安三十日罷九
月復作城成賜民爵戸一級(帝王世紀曰漢初置長安城嫌其狹小至惠帝增廣)
(築之漢舊儀曰長安城十三里經緯各長十五里一十二門城中地九百七十三頃八街九陌三宫九所三廟)
(三輔舊事曰長安城似北斗周地圖記曰長安城南為南斗形北為北斗形周圍六十五里八街九陌九市續)
(漢書郡國志曰長安城方三十里經緯各長五十里十二城門内九百七十三頃城中皆屬長安今三秦記曰)
(長安城中地土皆黑壤今城赤何也且堅如石如金父老所傳曰鑿龍首山中土以為城及諸臺閤亦然)
十二城門門各有候(蕭望之為小苑東門候)
東出北頭三門
第一門名曰宣平門外郭門曰東都門
第二門名曰清明門外郭門曰東平門(又曰東城門)
第三門名曰覇城門外郭門曰青門亦曰清城門門
外出好瓜昔廣陵人邵平為秦東陵侯秦亡
棄仕於青門外種瓜
南出東頭三門
第一門名曰覆盎門又曰下杜門端門與洛門相對
去一十三里二百一十步門外有魯班所造
橋北對長樂宫故曰端門
第二門名曰安門又曰鼎路門
第三門名曰西安門北對未央宫平門
西出南頭三門
第一門名曰章門又曰章城門
第二門名曰宣城門
第三門名曰雍門
北出西頭三門
第一門名曰横門
第二門名曰洛門
第三門名曰利城門
右京城章終
八街九陌
華陽街香室街(在司天臺北)章臺街(在長安建章臺下街)夕隂街(在右扶風)
(南)尚冠街(在夕隂街之後)太常街藁街(師古曰藁街有蠻夷邸郅支王首懸於藁街)
前街漢書長安有熾盛街九市(長安有九市内六市在道東三市在道西)四
市(武帝戾太子起兵驅四市人凡數萬衆至西闕下)柳市(長安中豪俠萬家在城西柳市師古曰細)
(柳倉有柳市)東市漢書晁錯腰斬東市西市(惠帝六年六月起長安西市)
直市(在渭橋北秦文公造直市平凖物價故曰直市)交門市(在渭橋之北)孝里市(在雍)
(門之東)交道亭市(在便橋東)尚冠里脩成里黃棘里宣明里建
陽里北燠里南平里戚里(高祖娶石奮妹為美人移家於長安城中號此曰戚里帝王之)
(姻戚也)函里大昌里秦帝亭代邸楚王邸蕭何第漢書曰
蕭何置田宅必居窮僻處王莽為安漢公以故蕭何宅
為安漢公第北第惠帝賜夏侯嬰居曰令近我以尊異
之(以其地近北闕故曰北第也)霍光甲第(甲者一也第一區宅)王根第王商第
董賢第(師古曰時長安三第賢第為最華)
右街陌里第章終
後漢獻帝宫在長安故城中本京兆府舍也帝王世紀
曰獻帝聞關東兵起董卓遷帝都長安見未央等宫遭
赤眉之亂宫室廢弛故居京兆府舍
晉太極殿周地圖記曰太極殿晉愍帝之宫在長安南
門後姚興重建
前秦(苻氏)
後秦(姚氏)
太極前殿晉書曰苻健皇始八年稱天王大單于都長
安繕宗廟即位於太極前殿至子厲王苻生享羣臣於
太極前殿至苻堅建元十七年春正月懸朱簾於太極
前殿以朝羣臣來賓館前秦苻堅永和十年西虜乞沒
渾邪遣子入侍置來賓館於平朔門以懷遠人東華門
平朔門靈臺杜門朝門文武苑(以上自東華至文武苑晉皆後秦姚興父子所置)
(將王鎮惡伐秦入自平朔門)東宫(晉桓温伐秦將兵入關健太子姚萇與温戰死立其子生為太子健)
(寝疾其兄子菁勒兵入東宫欲殺生而自立時生侍疾在健所菁以健死攻東掖門健升端門陳兵拒之使生)
(執菁殺之於東宫下)東掖門端門雲龍門(以上並秦苻氏所有清河王苻法率壯士入雲)
(龍門廢苻生而立苻堅)東堂(姚興講論道理之所)西廐(苻堅斬樊世猛於西廐)明堂(堅起)
(祀苻健以配上帝於明堂)露堂(堅將為赦與王猛苻融密議於露堂)東闕(苻堅僣位五年鳳凰集於)
(東闕)太學(苻堅親臨太學考試諸生問難五經至後秦姚萇立太學以禮賢士)辟雍(苻堅行禮於辟)
(雍祀先師孔子)明光殿晉書曰有人入秦明光殿大呼曰甲申
乙酉魚羊食人悲哉無復遺(明光殿者秦苻堅之殿也)聽訟觀(苻堅所置)
(在未央宫南)西堂(車師前部鄯善王林密䭾朝于秦堅賜以朝服引見於西堂)東苑(堅遊東苑)
(命沙門道安同輦)徽音堂(在惡犬城之外苻氏造也)社稷(秦姚萇立於長安稷姚興於此祭告社)
永安宫(姚萇宫也)律學(姚興所立)諮議堂(姚興常臨此堂决疑獄無冤滯)西宫(姚興)
(立姚晃子姚元子監國政入西宫)逍遥園(姚興常於逍遥園引諸沙門聽番僧鳩摩羅什演講佛經)
(起逍遥宫殿庭左右有樓閤高百尺相去四十丈以麻䋲大一圍兩頭各拴樓上會日令二人各從樓内出從)
(䋲上行過以為佛神相遇)澄玄堂(在逍遥園中鳩摩羅什演經所)黃龍門(興之宫門也)永
貴里有波若臺(姚興集沙門五千餘人有大道者五十人起造浮圖於永貴里立波若臺居中)
(作須彌山四面有崇岩峻壁珍禽異獸林木極精竒仙人佛像俱有人所未聞皆以為希竒)南臺武
庫朝堂(皆秦姚興所立)西魏孝武帝以雍州公廨為宫北史魏
孝武帝永熙三年高歡入洛宇文泰迎帝入長安(以雍州公)
(廨為宫居之)逍遥園(帝宴侍臣曰此處彷彿逍遥觀也)清暉室(魏文帝大統四年祀天於)
(清暉室)陽武門(文帝大統五年十月於陽武門外懸鼓置紙筆以求直言得失)憑雲觀(大統)
(七年十二月帝御憑雲觀引見諸王叙宗人之禮)圜丘(大統十一年冬築圜丘於城南)乾安殿
逍遥觀(帝常登此觀望逍遥園見嵯峨山慨然詔左右曰望見此山令人有脱塵之意)後周露
門圜丘方丘大社大廟乾安殿北史孝閔帝宇文氏元
年春正月即位柴燎告天朝百官於露門祀圜丘大社
大廟御乾安殿班賞有差昆明池觀魚(博士姜項諫而止)右寝
(閔帝聽訟之所也)延壽殿(明帝元年九月朝羣臣於延壽殿)正武殿(周明帝武帝並聽訟)
(於正武殿)紫極殿重陽閤芳林園麟趾殿(並明帝所有殿閤也)大武殿
大學津門露寝(皆武帝所興大學從三老問道德之所)道會苑(武帝講武臨射之所)
露門學(武帝天和七年於露門學置生員七十二人宣帝大象二年二月於露門學親行釋奠之禮)
大德殿玄都觀崇信殿雲陽宫肅章門會義殿含仁殿
雲和殿思齊殿青城門大極殿(以上皆武帝所立)天臺正陽宫
青門露寝天興宫(皆宣帝所立自號天元)孔子廟(大象二年置以祭享)應門
(大象二年三月宣帝幸同州出自應門至赤岸澤數十里幡旗蔽日鼓樂俱作)咸陽宫(宣帝大象二年)
(四月幸中山雨作於咸陽宫避雨御宿)天德殿通道觀軍器監崇義宫連
珠殿雲和樓(皆後周宫室也)
右後漢晉秦魏周宫室章終
長安志卷五
