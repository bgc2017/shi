長安志地理𩔖七古蹟之屬
提要
(臣)等謹按長安志二十卷宋宋敏求撰敏求
有唐大詔令己著錄是編皆考訂長安古蹟
以唐韋述西京記疎略不備因更博採羣籍
參校成書凡城郭官府山川道里津梁郵驛
以至風俗物產宫室寺院纖悉畢具其坊市
曲折及唐盛時士夫夫第宅所在皆一一能
舉其處粲然如指諸掌司馬光嘗以為考之
韋記其詳不啻十倍今韋氏之書久已亡佚
而此志精博宏贍舊都遺事藉以獲傳實非
他地志所能及程大昌雍錄稱其引𩔖相從
最為明晰然細細校之亦不免時有駁複如
曲臺既入未央而又入之三雍是分一為二
矣長門宫在都城之外長門亭畔而列諸長
信宫内則失其位置矣况宫殿園囿又多空
存其名不著事蹟則無可尋繹矣云云其說
雖不為無見實則凌雲之才不可以寸朽為
病也敏求尚有河南志與此凡例稍異而並
稱贍博今已不存又楊慎丹鉛錄謂杜常華
清宫詩見長安志詩中曉風乃作曉星檢今
本實無此詩盖慎喜偽托古書不足為據非
此志有所殘缺惟晁公武讀書志載有趙彥
若序今本無之則當屬傳寫佚脫耳乾隆四
十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
長安志原序
雍之為都涉三代歴漢唐之全盛世統屢更累起相襲
神靈所儲事變叢聚宜其較然有明册大典暴天下耳
目而圖牒殘脫宿老無傳求諸故志唯韋氏所記為一
時全書遺文古事悉散入他說班班梗槩不可復完非
好學深思博物善作孰能盡收其軼而追成之長安志
者今史官諫議大夫龍圖閤學士常山公所定著也公
以文章世家為朝廷名臣器業之餘紀述自命盖考論
都邑網羅舊聞詞人所銳精而載筆之先務也近代建
國率繇西遷崤函之區陶冶渭洛實上游要會最重之
地而陊毁零落寖就堙沒將無以自振校之本末先後
二京巳錄固不得獨闕於此前在河南旁接三輔嘗有
意於搜采矣然猶未遑暇又踰二紀乃創屬體緒纘次
其言窮傳記諸子鈔𩔖之語絶編斷簡靡不總萃&KR1357;括
而究極之上下浹通為二十卷用備舊都古今之制俾
其風壤光塵有以奮於永久故夫府縣有政官尹有職
河渠關塞有利病皆干於治而施於用取諸地記集而
讀之而後見其法叙列往躅遠者謹嚴而簡近者周密
而詳各有所因布規模猶親處其世畫里陌同經行之
熟而後見其功自本而推始終大略其所昭發又不特
如是而已竊嘗望丹鳳門故址勢侔碣石疑非人力所
為自想當時真偉觀也及驗未央建章殿堂宫闕之峻
則其繁夥宏廓氣象飛動過大明遠甚以漢室之隆兼
制夷夏非壯麗無以重威亦可信也復上觀於周唯有
鎬京靈臺辟雍明堂豐宫詩所謂經始勿亟庶民子來
又稱自西自東自南自北無思不服昔之與衆同樂遂
物之性所以致之之效乃能至於此乎察其故專尚簡
易儉約曾不言形勝強富益知仁義之尊道德之貴彼
阻固雄豪皆有不足漢唐之迹更為可羞於乎盛夫若
然得以貢於明朝監千載餘敝修豐鎬故事以澤吾人
豈曰小補哉熙寧九年二月五日大常博士充集賢校
理崇文院檢討(原闕四字)同知(缺)丞事趙彦若撰
