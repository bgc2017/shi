長安志卷一宋宋敏求撰
總叙
分野
土産
土貢
風俗
四至
管縣(戸口)
雜制
總叙
京兆府(治萬年長安二縣)尚書禹貢雍州之域舜置十二牧雍
其一也又古豐鎬之地周文武之所都毛詩曰作邑于
豐又曰宅是鎬京(豐邑在豐水之西鎬京在豐水之東武王作邑在鎬京)漢書曰
文王作豐(師古曰今長安西北界靈臺鄉豐水上是)武王治鎬(師古曰今昆明池北鎬陂)
(是)世本曰武王在豐鄗(杜預左氏傳注曰豐在始平鄠縣東說文曰鎬在上林苑中鎬)
(與鄗同)雍州為王畿平王東遷以岐豐之地賜秦襄公(史記)
(蘇秦西至秦說惠王曰秦四塞之國被山帶渭東有關河西有漢中南有巴蜀北有代馬此天府也又曰獻公)
(徙居櫟陽孝公用商鞅於咸陽築冀闕徙都之)惠文王始都咸陽秦并天下置
内史以領關中(内史周官關中記曰秦西以隴關為限東以函谷為界二關之門是謂關中之)
(地東西方千餘里南北近山者相去一二百里遠者三有四百里南山自華岳西連秦嶺終南太白至于隴山北)
(高陵平原南北數千里東西二三百里西接岐梁汧雍之山關中有涇渭㶚滻灃滈澇潏之水上林賦云八川)
(分流者也顔師古曰灞滻涇渭灃滈澇潏是為八川)項籍滅秦分其地為三封章
邯為雍王都廢丘今興平縣司馬欣為塞王都櫟陽(韋昭)
(曰在長安東名桃林塞師古曰取河華之固為扼塞耳非桃林也塞音先代反)董翳為翟王都
高奴今延州金明縣謂之三秦漢高祖元年更雍州為
渭南郡五年高祖在洛陽從婁敬說始都之(漢書曰秦地於禹貢)
(時跨雍梁二州漢興立都長安)九年罷渭南郡復為内史景帝分置左
右内史此為右内史三輔黃圖曰武帝太初元年改内
史為京兆尹以渭城以西屬右扶風長安以東屬京兆
尹長陵以北屬左馮翊以輔京師謂之三輔又置三輔
中輔理華隂左輔理高陵右輔理郿兼三都尉亦曰六
輔(胡廣漢官解詁曰三輔典境理人與守職問事俱在長安城中又置司隸校尉三輔咸屬)東方朔
曰三輔之地南有江淮北有河渭汧隴以東商雒以西
厥壤肥饒此所謂天府陸海之地也王莽分長安城旁
六鄉置帥各一人分三輔為六尉郡(師古曰三輔黃圖云渭城安陵以西)
(北至栒邑義渠十縣屬京尉大夫府居故長安城高陵以北十縣屬師尉大夫府居故廷尉府新豐以東至湖)
(十縣屬翊尉大夫府居城東霸陵杜陵東至藍田西至武功郁夷十縣屬光尉大夫府居城南茂陵槐里以西)
(至汧十縣屬扶尉大夫府居城西長陵池陽以北至雲陽祋祤十縣屬列尉大夫府居城北)更始元
年三輔各復其舊光武都洛陽以關中地復置雍州領
縣十尋罷復置司隸校尉綂三輔如舊獻帝時董卓謂
陳紀曰三輔平敞四面險固土地肥美號曰陸海遂都
長安魏文帝分河西為涼州隴右為秦州改京兆尹為
太守馮翊扶風各除左右仍以三輔屬司隸晉省司隸
於長安置雍州統京兆馮翊扶風安定始平北地新平
七郡州治京兆郡惠帝永安元年張方劫帝幸長安光
熙元年六月還洛陽愍帝之後劉聰劉曜石勒苻健苻
堅姚萇相繼竊據之勒復置雍州健置司隸校尉堅分
司隸為雍州分京兆為咸陽郡(萇改長安曰常安)萇孫泓為劉
裕所滅東晉復置雍州及京兆郡尋為赫連勃勃所破
遣子瑰鎮長安號曰南臺後魏太武始元元年破赫連
昌以其地置秦雍南秦三州雍治京兆秦治天水南秦
治伏羌雍州領京兆馮翊扶風咸陽北地等五郡三十
一縣京兆郡領縣八(長安杜城鄠山北新豐霸城隂槃藍田)孝武永熙三
年自洛遷都長安號西魏復置京兆尹(北史曰後周明帝二年六月分)
(長安為萬年縣並居京城改雍州刺史為牧京兆郡守為尹)後周與隋因之開皇三
年自漢長安故城東南移二十一里遷都龍首川改京
兆尹為雍州大業三年改州為京兆郡統縣二十二唐
武德元年復為雍州以古雍州之地分為關右隴右二
道後改為關内道三年分武功好畤盩厔扶風四縣置
稷州以武功好畤盩厔來屬十七年廢宜州以華原同
官二縣來屬天授元年改雍州為京兆郡其年復為雍
州二年分始平武功奉天盩厔好畤等縣復置稷州分
雲陽涇陽醴泉三原富平美原等縣置宜州大足元年
廢鴻宜鼎稷四州以始平等一十七縣來屬開元元年
改雍州為京兆府天寶元年以京城為西京京兆府領
縣二十二三年置十五道採訪為京畿道至德二載曰
中京元年建丑月停京名尋曰上都自周秦歴漢晉西
魏後周隋唐並為帝都天祐元年昭宗東遷于洛降為
佑國軍梁開平元年改府曰大安二年改軍曰永平後
唐同光元年復為西京府曰京兆晉天福元年改軍曰
晉昌漢乾祐元年改軍曰永興其府名仍舊本朝因之
(所載皆用圖經舊文按圖經所出盡取唐梁載言十道志)
分野
周禮保章氏以星辨九州之地所封之域皆有分星在
天官書東井輿鬼為雍州之分兼得趙魏之交漢書地
理志曰自東井十六度至柳八度為鶉首于辰在未秦
之分也廣雅曰北斗樞為雍州尚書禹貢黑水西河惟
雍州(西據黑水東距西河)弱水既西涇屬渭汭漆沮既從豐水攸
同(言三水同)荆岐既旅(旅謂可祭也)終南惇物至于鳥鼠(謂終南惇物二)
(山西南至于鳥鼠山也)原隰底績至于豬野(言原隰皆可致功今武威郡姑臧縣即豬)
(野)三危既宅三苖丕叙(三危山名言可居也三苖即有苖氏為亂徙長沙間皆大得其)
(次序)厥土惟黃壤厥田惟上上浮于積石至于龍門(皆河水所浮)
會于渭汭(近流曰會)周禮職方正西曰雍州其山鎮曰嶽山
藪曰弦蒲川曰涇汭浸曰渭洛其利玉石兼得禹貢梁
州之地周自武王克商都酆鎬則雍州為王畿及秦孝
公作為咸陽築冀闕徙都之故謂之秦川亦曰關中地
按三輔黃圖曰始皇表河以為秦東門表汧以為秦西
門(西門一作西川)賈誼過秦論云踐華以為城又班孟堅西都
賦曰左據函谷二崤之阻表以太華終南之山右界褒
斜隴首之險帶以洪河涇渭之川張平子西京賦曰廣
衍沃野厥土上上實為地之奥區神臯
土産
周禮職方氏雍州其利玉石其人三男二女畜宜牛馬
榖宜黍稷漢書地理志曰雍州有鄠杜竹林南山檀柘
號稱陸海為九州膏腴(師古曰言其地高陸而饒物產如海之無所不出故云陸海腹)
(之下肥曰腴故取喻云)班孟堅西都賦曰陸海珍藏藍田美玉竹
林果園芳草甘木郊野之富號為近蜀(盩厔產芎藭白芷烏頭澤瀉三)
(稜華原産芍藥赤石脂)
土貢
禹貢雍州厥貢球琳琅玕唐十道圖貢葛紗鞾氊蠟
席酸棗仁地骨皮藕粉葛粉櫻桃紫稈粟大小麥麫晉
天福中並停今止貢酸棗仁地骨皮充正旦庭實其外
歲貢興平酥咸陽梨不列方物貨殖傳曰關中由汧雍
以東至河華膏壤沃野千里自虞夏之貢以為上田
風俗
漢志曰秦有四塞之固昔后稷封斄(音邰)公劉處豳大王
徙&KR1122;(音岐)文王作豐武王治鎬其民有先王遺風好稼穡
務本業故豳詩言農桑衣食之本甚備始皇之初鄭國
穿渠引涇水溉田沃野千里民以富饒漢興立都長安
徙齊諸田楚昭屈景及諸功臣于長陵後世徙吏二千
石高訾富人及豪傑并兼之家于諸陵盖以彊幹弱支
非獨為奉山園也是故五方雜錯風俗不純其世家則
好禮文富人則商賈為利閭里豪傑則游俠通姦瀕南
山近夏陽多阻險輕薄易為盜賊常為天下劇又郡國
輻湊浮食者多民去本就末列侯貴人車服僣上衆庶
放效羞不相及嫁娶尤崇侈美送死過度故漢時京輔
稱為難理又隋書地理志曰京兆王都所在俗具五方
人物混淆華戎雜錯去農從商爭朝夕之利游手為事
競錐刀之末貴者崇侈靡賤者薄仁義豪強者縱横貧
窶者窘蹙桴鼓屢驚盜賊不禁此乃古今之所同風也
春秋說題辭曰秦金精堅故秦俗亦堅詩含神霧曰秦
地處仲秋之位男柔弱女高膫(膫明也落蕭反)白色身音中商
其言舌舉而仰聲清而揚
四至
東至東京(一千二百七十里)東至西京(八百五十里)東至華州(一百八十)
(里)東南至商州(二百六十五里)南取庫谷路至金州(六百八十里)西
南至洋州(六百四十里)正西微北至鳳翔府(三百一十里)西北至
邠州(三百里)北至坊州(三百五十里)正東微北至同州(三百五十里)
北至耀州(一百八十里)西北至乾州(一百六十里)
管縣
漢
京兆尹(故秦内史高帝元年屬塞國二年更為渭南郡九年罷復為内史武帝建元六年分為右内史)
(太初元年更為京兆尹)元始二年戸十九萬五千七百二口六十
八萬二千四百六十八(師古曰漢之戸口當元始時最為殷盛)
縣十二
長安(戸八萬八百口二十四萬六千二百)新豐船司空(莽曰船利服虔曰縣名師古曰)
(本主船之官遂以為縣)藍田華陰鄭湖下邽南陵
奉明(宣帝置)霸陵杜陵
左馮翊(故秦内史高帝元年屬塞國二年更名河上郡九年罷復為内史武帝建元六年分為左内史)
(太初元年更名左馮翊)戸二十三萬五千一百一口九十一萬七
千八百二十二
縣二十四
高陵櫟陽翟道池陽夏陽衙粟邑
谷口蓮勺(如淳白音輦酌)鄜頻陽臨晉重泉(莽曰調泉)郃
陽祋祤武城沈陽(莽曰制昌)褱德徵(今澄城縣)雲陵(昭帝)
(置)萬年長陵陽陵雲陽
右扶風(故秦内史高帝元年屬雍國二年更為中地郡九年罷復為内史武帝建元六年分為右内史)
(太初元年更名主爵都尉為右扶風師古曰主爵都尉本秦之主爵中尉掌列侯至太初元年更名右扶風而)
(治于内史右地故此志追書建元六年分為右内史又云更名主爵都尉為右扶風)戶二十一萬
六千三百七十七口八十三萬六千七十
縣二十一
渭城槐里鄠盩厔斄郁夷(韓詩周道郁夷有汧水祠莽曰郁)
(平)美陽郿雍漆栒邑隃麋陳倉杜陽
汧好畤虢安陵茂陵平陵武功
後漢
京兆尹(其四縣建武十五年屬雒陽西九百五十里)十城戶五萬三千二百
九十九口二十八萬五千五百七十四
長安霸陵杜陵鄭新豐藍田長陵商
上雒陽陵
左馮翊(雒陽西六百八十八里決錄注曰馮馮也翊明也)十三城戶三萬七千
九十口十四萬五千一百九十五(關中記曰三輔舊治長安城中長吏各在)
(其縣治民光武東都之後扶風出治槐里馮翊出治高陵三輔黃圖曰扶風治所在夕隂街北)
高陵池陽雲陽祋祤頻陽萬年蓮勺
重泉臨晉郃陽夏陽衙粟邑
右扶風(決錄曰扶風化也)十五城戶萬七千三百五十二口九
萬三千九十一
槐里安陵平陵茂陵鄠郿武功陳倉
汧隃麋雍栒邑美陽漆杜陽
晉
雍州統郡國七縣三十九戶九萬九千五百京兆郡(統縣九戶四萬)
長安杜陵霸城藍田高陵萬年新豐
隂般鄭
馮翊郡(統縣八戸七千七百)
臨晉下邽重泉頻陽粟邑蓮勺郃陽
夏陽
扶風郡(統縣六戶二萬三千)
池陽郿雍汧陳倉美陽
安定郡(統縣七戶五千五百)
臨涇朝那烏氏都盧鵅獻隂容西川
北地郡(統縣二戶二千六百)
泥陽富平
始平郡(泰始三年置統縣五戶一萬八千)
槐里始平武功鄠蒲城
新平郡(新置統縣二戶二千七百)
漆汾邑
隋
京兆郡統縣二十二戶三十萬八千四百九十九
大興長安(帶郡仙都福陽太平等宫)始平(故置扶風郡開皇三年郡廢)武功
盩厔醴泉上宜(開皇十七年置有舊莫西縣十八年改名好畤大業三年廢入焉)
鄠藍田新豐華原宜君同官鄭渭南
萬年高陵三原涇陽雲陽富平華隂
唐
京兆府京兆郡本雍州開元元年為府天寳元年領戶
三十六萬二千九百二十一口百九十六萬一百八十
八
縣二十三(有府百三十一曰真化匡道水衡仲山新城竇泉善信鳳神安業平香太清餘皆逸)
萬年長安咸陽興平雲陽涇陽三原
渭南昭應高陵同官富平藍田鄠奉
天好畤武功醴泉華原美原
本朝
京兆府(梁以同官奉先二縣屬同州以富平三原屬耀州以奉先還隸漢以商州乾祐来屬周以渭南)
(屬華州建隆中復以奉先隸同州乾德二年以好畤屬乾州領縣十三治萬年長安)
戶五萬二千七百二十
萬年長安鄠藍田咸陽醴泉涇陽櫟
陽高陵興平臨潼(祥符八年到唐昭應縣大中)武功乾祐
耀州(渠州鎮縣七治華原)
戶一萬七千八百二
華原富平三原雲陽同官美原淳化(淳化)
(四年外雩陽梨園鎮為縣)乾州(中州鎮縣三治奉天)
戸九千三百七十一
奉天好畤永夀(古豳國之地)
華州
渭南(戸五千六十三口一萬一千二百四十七)蒲城(戸二萬九百八口三萬二千五十五)
鳳翔府
盩厔(戶五千四百五十三口二萬一千四百一十二)
雜制
開寳九年詔建漢文帝廟去㶚橋鎮二十里景帝廟去
中橋鎮十五里宣帝廟去廵鎮二十里令本府各移鎮
就廟安置鎮將勾當灑掃又周武王廟在咸陽縣郭下
漢高祖廟去長安四里武帝廟去咸陽縣五里唐太宗
廟去醴泉縣三百二十步肅宗廟去甘北廵鎮三里餘
縣令主簿勾當灑掃又周文王廟成王廟各去咸陽縣
一十五里康王廟去咸陽六里秦始皇廟去昭應縣一
十里後周太祖廟去富平縣鎮一十三里耀州唐高祖
廟去三原縣鎮一十八里宣宗廟去雲陽縣鎮四十里
今移縣就廟縣令主簿勾當灑掃若舍屋摧毁當議勘斷
令吏部銓曹應上任罷任交割批書歷子如批到舍屋
摧毁未得與官不批者仰銓曹牒問本州如廟宇不曾
摧毁即依長定格式批例殿最其鎮將若致舍屋摧毁
當議決斷勒停
長安志卷一
