長安志卷七宋宋敏求撰
唐皇城
唐京城一
唐皇城
三城(俗號子城)東西五里一百一十五步南北三里一百四
十步南面三門正南曰朱雀門(北當宫城之承天門南當外郭之明德門)東
曰安上門(至德三載改為光天門後復舊)西曰含光門東面二門南曰
景風門北曰延喜門(直東當外郭之通化門正元四年脩延喜門複屬於承天門回鶻使)
(及回鶻公主至德宗御延喜門觀之宣宗御延喜門見河隴老幼數千人賜以冠帶)西面二門南
曰順義門北曰安福門(西當外郭之開遠門朝野僉載曰睿宗先天二年正月十五日)
(十六十七夜於京安福門外作燈輪高二十丈衣以錦綺飾以金銀燃五萬盞燈望之如花樹宫女千數衣羅)
(綺曳錦繡耀珠翠施香粉一花冠一巾帨皆至萬錢装束一妓女皆至三百貫妙簡長安萬年少女婦千餘人)
(衣服花釵媚子亦稱是於燈輪下踏歌三日夜歡樂之極未始有之武元衡赴西川節度憲宗御安福門慰遣)
(之懿宗御此門迎鳳翔佛骨昭宗天福元年御安福樓按貞元四年築武德東門垣屬於是武庫以西廢焉武)
(德東門當在西内)城中南北七街東西五街其間並列臺省寺
衞(自兩漢以後至於晉齊梁陳並有人家在宫闕之間隋文帝以為不便於事於是皇城之内唯列府寺不)
(使雜人居止公私有辨風俗齊肅實隋文新意也)宫城南門外有東西大街(南北)
(三百步東出皇城之延喜門西出皇城之安福門)承天門外横街之南有南北
二街曰承天門街(東西廣百步南出皇城之朱雀門)
承天門街之東宫城之南第二横街之北
從西第一門下外省次東殿中省次東左千牛衛次東
左衛(隋左監門衛左翊衛二府之地武德初併為此衛門額本睿宗所題開元初進入内)街東安
上門街街東第一東宫内作坊次東右春坊次東右清
道率府次東右監門率府府北右内率府府東東宫朝
堂有北街街東第一左監門率府府北左内率府次東
左青道率府次東家令寺次東左春坊(坊東有南北街街東即皇城東)
(面延喜門之内)
承天門街之東第三横街之北
從西第一左監門衞(武德中分取左武衞地自此衞移於此)次東左武衞
(次東貞觀中有左金吾内府後廢)次東左驍衞衞東安上門街街東第
一東宫僕寺次東率更寺次東右司禦衛次東右衛率
府府東有南北街(北當東宫朝堂)街東第一左衛率府次東左
司禦衛次東詹事府(府東有南北街街東即皇城之東面)
承天門街之東面第四横街之北
從西第一尚書省(省門額本睿宗書開元初進入内今額右庶子魏華所題省内當中有都堂)
(本尚書令廳事都堂之東吏部戶部禮部三行每行四司左司統之都堂之西兵部刑部工部三行每行四司)
(右司統之舊戶部在禮部後武太后改從天地六官之名以戶部為地官因移在前凡二十四司左右丞相總)
(領其事考功員外郎廳事有薛稷畫鶴宋之問為讃工部尚書廳事有薛稷畫松石並為時所重右丞廳前有)
(古冢俗誤為樗里子墓按國史補曰郎官正事吏部郎中二廳先小銓次格式員外郎二廳先南曹次廢置刑)
(部分四覆戶部分兩賦其制尚矣舊說吏部為省眼禮部為南省舍人考功度支為振行比部得廊下食以飰)
(從者號北監二十四曹呼左右司為都公省中語曰後行祠屯不博中行都門中行刑戸不博前行駕庫因話)
(錄曰尚書省東南隅通衢有小橋相目為拗項橋言侍御史及殿中久次者至此必拗項而望南宫也都堂南)
(門道東有古槐垂隂至廣相傳夜深聞絲竹之音省郎有入相者俗謂之音聲樹祠部呼為冰廳言其清且冷)
(也)省東安上門街街東第一都水監次東光禄寺寺東
有南北街(北當東宫朝堂開元初開)街東軍器監(本少府監甲弩坊後為軍器使開元)
(四年置監監東即皇城東面景風門之北)
承天門街之東第五横街之北
從西第一左領軍衛(衛北有兵部選院)次東左威衛(衛北有刑部格式院)
次東吏部選院(以在尚書省之南亦曰吏部南院選人看榜名之所也)次東禮部
南院(四方貢舉人都會所也)院東安上門街横街抵此而絶
承天門街之東第六横街之北
從西第一太僕寺(寺西北隅乘黃署别開北門署内貯掌指南車記里鼓及輦輅之屬)次
東太府寺(舊都水監之地)寺東安上門街街東第一少府監次
東左藏外庫院(隋太府寺置於此又分置坊院東有南北街街東即皇城東面景風門南也)
承天門街之東第七横街之北
從西第一太常寺寺東安上門街街東第一太廟(其地本隋)
(太府寺玉作坊坊中有御井貞觀中廢玉作坊於此置太府寺賜坊以曝四方貢賦之物濕者先天中置廟廢)
(坊焉)中宗廟元獻皇后廟(韋公肅禮閤新儀曰乾元元年立廟於太廟之西寳應二年遷)
(神主於太廟貞元三年修葺奉安昭德皇后神主永正元年祔於太廟)次東太廟署(署東署南)
(並有街即皇城之東南隅也)
承天門街之西宫城之南第二横街之北
從東第一中書外省次西四方館(隋曰謁者臺即諸方通表通事舍人受事)
(之司)次西右千牛衛次西右監門衛次西右衛衛西含光
門街横街抵此而絶
承天門街之西第三横街之北
從東第一右武衞(衞西貞觀中有右金吾内府後廢)次西右驍衞次西
含光門街街西將作監(即皇城西南面安福門之南)
承天門街之西第四横街之北
從東第一司農寺寺西含光門街街西第一尚書局(本帳)
(幕坊局内有山池)次西尚輦局次西衛尉寺次西大理寺寺西
有南北街(街西即皇城西面順義門之北)
承天門街之西第五横街之北
從東第一右領軍衞次西右威衞(衞門本南向開元七年御史中丞李尚隠)
(以此衞南門與御史臺門相對不便遂白政事移門北向)次西秘書省(監院廳事前有隕星石隋)
(自咸陽移置於此少監王劭作瑞石頌以贊美之監院東有書閤重複以貯古今圖籍)省西含光
門街横街抵此而絶
承天門街之西第六横街之北
從東第一宗正寺次西御史臺(御史臺記曰御史臺門北開蓋取肅殺就隂之)
(義故京臺門北開矣按鄴都故事曰御史臺在宫城西南其門北開又故城御史臺亦北開龍朔中置桂坊為)
(東朝憲府門亦北開然都御史臺門南門當時創造者不經反於故事同諸司蓋以權宜耶譚賓錄曰北開者)
(或云是隋初移都之時兵部尚書李圖通兼御史大夫欲向省便近故開北門元和四年御史臺佛舍火罰直)
(御史李膺一季俸料)次西司天監(本隸秘書省為太史局後别為渾儀監尋復舊名而不屬秘書)
(監内有靈臺以候雲物崇七丈周八十步)監西含光門街街西第一廢右臺
(本司農寺草坊之地載初中置臺先天中廢後為御史臺推事院)臺北司農寺草坊(坊門)
(北開)次西驊騮馬坊(坊門北開)坊西有南北街(街西即皇城西面順義門之南)
承天門街之西第七横街之北(横街南即皇城南面朱雀門之)
(西)
從東第一鴻臚寺(德宗建中元年以鴻臚寺左右威遠營隸金吾)次西鴻臚各
館(如漢之藁街四夷慕化及朝獻者所居焉)館西含光門街街西第一大社
(南門額隋平陳所得即東晉王右軍所題隋代重以粉墨模之)次西郊社署(署西署南並有街即)
(皇城之西南隅)宫城之西有掖庭宫掖庭西南安福門内大横
街北有内侍省(隋長秋監唐貞觀三年改内侍省光宅元年為司宫臺神龍元年復舊省内有)
(紫蘭亭)
右皇城
唐京城
外郭城(隋曰大興城文帝初封大興公及即位以名城縣門殿園池及寺焉唐曰長安城亦曰京師城)
東西一十八里一百一十五步南北一十五里一百七
十五步周六十七里其崇一丈八尺(隋開皇二年築永日徽四年命天下人)
(稅一錢更築之)南面三門正中曰明德門(北當皇城朱雀門南出抵終南山八十里)
東曰啓夏門(門外西南二里有圜丘先農藉田三壇按長安圖東南角有進芳門)西曰安
化門東面三門北曰通化門(門東七里長樂坡上有長樂驛下臨滻水至德三載)
(改為逹禮門尋復舊德宗幸通化門觀章敬寺迎御書額裴度赴蔡州憲宗送度於此按李晟自東渭橋移壁)
(光泰門以薄都城光泰門在通化門東北小城之東門也兩京道里記曰通化門改逹禮門識者曰三年之喪)
(天下達禮非嘉名三年而玄宗晏駕還復舊名也)中曰春明門(當門外有漢太子太𫝊蕭望之)
(墓)南曰延興門(同昌公主葬懿宗與郭淑妃御延興門哭送)西面三門北曰
開遠門中曰全光門(西出趣昆明池)南曰延平門北面一門曰
光化門皇城之東五門(並北上大明宫)皇城之西二門當皇城
西第一街曰芳林門(隋曰華林門北入苑元和十三年西市百姓於芳林門置無遮僧齋)
當皇城西第二街曰光化門(西北出趣長安故城)郭中南北十四
街東西十一街其間列置諸坊(隋煬帝改坊為里每里置里司一人官從九品)
(下至義寧初廢)有京兆府萬年長安二縣所治寺觀邸第編戶
錯居焉(城中一百八坊韋述記曰其中有折衝府四僧寺六十四尼寺二十七道士觀十女冠觀六波)
(斯寺二祅祠四隋大業初有寺一百二十謂之道場有道觀十謂之玄壇天寳後所增不在其數)當皇
城南面朱雀門有南北大街曰朱雀門街東西廣百步
(南出郭外之明德門自朱雀門至明德門九里一百七十五步景龍中韋庶人置石臺於此街在開化一坊之)
(間雕刻綵縷上建頌臺蛟龍蟠遶下有石馬石獅子侍衞之像初韋氏矯稱衣箱有五色雲氣使畫工圖像以)
(示於朝及節愍太子遇害韋氏乃上中宗聖威神武頌刊石以紀其事謂之頌臺上官昭容之文也并勒公卿)
(姓名於上諂詞偽事有乖典實景雲元年毁之)萬年長安二縣以此街為界萬
年領街東五十四坊及東市長安領街西五十四坊及
西市(皇城之東盡東郭東西三坊皇城之西盡西郭東西三坊南北皆一十三坊象一年有閏每坊皆開)
(四門有十字街四出趣門皇坊之南東西四坊以象四時南北九坊取則周禮王城九逵之制隋三禮圖見有)
(其像每坊但開東西二門中有横街而已蓋以在宫城直南不欲開北街洩氣以衝城闕棋布櫛比街衢䋲直)
(自古帝京未之比也朱雀街東第一坊東西三百五十步第二坊東西四百五十步次東三坊東西各六百五十)
(步朱雀街西准此皇城之南九坊南北各二百五十步皇城左右四坊從南第一第二坊南北各五百五十步)
(第三坊第四坊南北各四百步九市各方六百步四面街各廣百步)
右外郭城
萬年縣所領朱雀門街之東從北第一興道
坊(景龍三年以駙馬都尉武攸暨父名改曰瑶林坊景雲元年復舊)
西南隅至德女冠觀(隋開皇六年立)太平公主宅(沒官後賜散騎常侍李令)
(問居之)
次南開化坊
半巳南大薦福寺(寺院半以東隋煬帝在藩舊宅武德中賜尚書左僕射蕭瑀西為園後瑀)
(子銳尚㐮城公主詔别營主第主辭以姑婦異居有乖禮則因固請乃取園地充主第又辭公主棨戟不欲異)
(門乃併施瑀之院門㐮城薨後官市為英王宅文明元年高宗崩後百日立為大獻福寺度僧二百人以實之)
(天授元年改為薦福寺中宗即位大加營飾自神龍以後翻譯佛經並於此寺寺東院有放生池周二百餘步)
(傳云即漢代洪池陂也)西門之北法壽尼寺(隋開皇六年立)國子祭酒韓
洄宅尚書左僕射令狐楚宅(按酉陽雜爼楚宅在開化坊牡丹最盛而李商隱詩)
(多言晉陽里第未詳)戶部尚書馬揔宅河東節度使兼侍中李光
顔宅(穆宗初賜第崇德坊以為别宅)尚書吏部侍郎沈傅師宅前司徒
兼侍中崔垂休宅漕渠(會要京兆尹韓朝宗分渭水入自金光門置潭於西市西街以)
(貯材木又永泰二年京兆尹黎幹以京城薪炭不給鑿渠自京兆府直東至薦福寺東街北至國子監正東至)
(子城東街並逾景風延喜門入苑)
次南安仁門(本名安民門永徽元年改)
西北隅薦福寺浮圖院(院門北開正與寺門隔街相對景龍中宫人施錢所立)東
南隅贈尚書左僕射劉延景宅坊西南汝州刺史王昕
宅(延景即寧王憲之外祖昕即薛王業之舅皆是親王外家甲第並列京城美之)萬春公主宅
(明皇女降楊錡)戸部尚書兼殿中監事仇兼瓊宅前中書侍郎
同中書門下平章事元載宅(譚賓錄曰元載城中開南北二甲第又於近郊起亭)
(榭帷帳什器皆如宿設城南别墅凡數十所婢僕曳羅綺二百餘人杜陽編曰載宅有芸輝堂芸輝香草名也)
(出于闐國唐實錄曰改元載祖及母墳墓斵棺棄柩及焚毁載私廟木主并毁大寧安仁里二宅充修葺百司)
(廨宇洿宫之義也又貶同州刺史宋晦為澧州員外司馬晦嘗任虢州刺史率百姓採盧氏山木為載造東都)
(私第故也)義武軍節度使同中書門下平章事上谷郡王張
孝忠宅太子右庶子崔造宅太子賓客燕國公于頔宅
太保致仕岐國公杜佑宅
次南光福坊(隋有聖敬寺大業七年廢)
坊東南隅舊有永夀公主廟(公主中宗女景雲中廢廟賜姜皎為鞠場皎宅在廟)
(北隔街舊竇懷貞宅懷貞誅後賜皇后妹夫竇庭芳)驩州流人竇參宅檢校司空
尚書左僕射同中書門下平章事魏國公賈耽宅右衞
上將軍南充郡王伊愼宅
次南靖善坊
大興善寺盡一坊之地(初曰遵善寺隋文承周武之後大崇釋氏以收人望移都先置)
(此寺以其本封名焉神龍中韋庶人追賜父玄貞為酆王改此寺為酆國寺景雲元年復舊酉陽雜爼曰寺取)
(大興城两字坊名一字為名不虚三藏塔前多老松歲旱時官伐其枝為龍骨以祈雨蓋以三藏役龍意其枝)
(必有靈也東廊素和尚院庭有桐四株元和中名卿相多遊此院桐至夏有汗汙人衣如輠脂不可浣招國鄭)
(相惡其汗謂素曰弟子為伐此樹各植一松也及暮素戲祝曰我種汝三十餘年汝以汗為人所惡來歲若復)
(有汗我必薪之自是無汗素公不出院轉法華經三萬七千部夜常有狢子聽經齋時烏鵲取掌中食天王閤)
(長慶中造本在春明門内與南内連墻其形高大為天下之最太和二年勑移就此寺折時腹中得布五百端)
(漆數十筩)寺殿崇廣為京城之最(號曰大興佛殿制度與太廟同)總章二年
火焚之更營建又廣前居十二畆之地
次南蘭陵坊
東南隅尚書右僕射韋待價宅宅西工部尚書李珍宅
忠武軍節度使曲環家廟太子賓客燕國公于頔家廟
次南開明坊
自朱雀門南第六横街以南率無居人第宅(自興善寺以南四坊)
(東西盡郭雖時有居者煙火不接耕墾種植阡陌相連)光明寺
次南保寧坊
昊天觀盡一坊之地(貞觀初為晉王宅顯慶元年為太宗追福立為觀高宗御書額并製)
(歌)
次南安義坊(坊南抵京城之南面西南通明德門)
貞順武皇后廟(禮閣新儀曰開元二十五年立廟乾元之後祠享遂絶)
右朱雀街東第一街九坊
朱雀街東第二街北當皇城南面之安上門
街東從北第一務本坊(景龍三年以駙馬都尉楊慎交父名嘉本)
(改為玉樓坊景雲元年復舊)
半以西國子監(監東開街若兩坊街北抵皇城南盡一坊之地監中有孔子廟貞觀四年立)
領國子太學四門律書筭六學坊南街之北先天觀(景龍)
(三年韋庶人立為翊聖女冠觀景雲元年改景雲觀天寳元載改為龍興道士觀至德三載改先天觀)本
司空梁國公房玄齡宅河中節度使兼中書令延德郡
王張茂昭宅左散騎常侍于德晦宅西川齊州進奏院
鬼輦市(歲時記曰俗說務本坊西門是鬼市或風雨曛晦皆聞其喧聚之聲秋冬夜多聞賣乾柴云是)
(枯柴精地又或月夜聞鬼吟六街鼓絶行人歇九衢茫茫空有月有和者云九衢生人何勞勞長安土盡槐根)
(高)
次南崇義坊
坊内横街之北招福寺(乾封二年睿宗以藩第為之本隋正覺寺寺南北門額並睿宗所題)
(酉陽雜爼曰正覺寺國初毁之以其地立第賜諸王睿宗在藩居之乾封二年移長寧公主錦堂重建北寺長)
(安二年内出等身金銅象一軀并九部樂南北門額上題岐薛二王親送至寺綵乘象輿羽衞四合街中餘香)
(數日不散景龍二年詔寺中别建聖容院是睿宗在青宫眞容也先天二年勅出内庫錢二千萬巧匠一千人)
(重修之)西南隅太子左庶子駙馬都尉蘇勖宅(後為英王園其地湫)
(下無人居)南街之北博陵郡王崔玄暐宅宅西祕書監馬懷
素宅工部尚書韋堅宅贈太尉段秀實宅(德宗所賜宣宗大中十年)
(詔秀實崇義坊宅諸院典在人上計錢三千四百七十五貫宜賜莊宅錢收贖仍令鴻臚少卿段文楚追貼舍)
(人計會)監鐵常平院尚書左僕射竇易直宅(明皇雜錄曰本中書令崔)
(圓宅禄山盗國王維鄭虔張通皆處於賊庭洎尅復俱困於宣陽里楊國忠之舊宅崔圓因召於私第令畫各)
(有數壁當時皆以圓勲貴無二望其救解故運思精巧頗極能事其後皆得寬典至於貶謫悉獲善地其第鬻)
(於易直大和中畫尚存)劔南東川節度使王承業宅(武俊之孫士眞子也)興
元鄜坊易定奏院
次南長興坊(隋有靈感觀武德初廢唐會昌五年詔皇城南六坊内不得置私廟)
(其朱雀街緣是南郊御跡至明德門夾街兩面坊及曲江側近亦不得置餘圍外深僻坊並無)
(所禁初武宗行禮南郊見天街左右諸坊有人家私廟遂令禁斷中書門下奏朱雀門至明德)
(門凡有九坊其長興坊是皇城南第三坊便有朝官私廟實則逼近宫闕自威遠軍向南三坊)
(俗稱圍外地至閒僻於此置廟無所妨礙從之)
東北隅侍中駙馬都尉楊師道宅(其地後分裂左監門大將軍韓琦尚書刑)
(部侍郎崔玄童荆府司馬崔光意等居)坊内横街之南中書令張嘉貞宅
(本太常少卿崔日知宅唐書曰貞元中裴延齡為德陽郡主治第時將降郭鏦延齡令嘉貞之子徙所置廟德)
(宗不許按韋述記載嘉貞宅于此延齡所徙乃是廟而嘉貞碑宅在思順里今無思順坊未詳)宅西太
子賓客元行沖宅次北隔街禮部尚書致仕王丘宅邠
寧節度使馬璘宅(德宗實錄曰大歷十四年七月毁元載馬璘劉忠翼之第自天寳中京師)
(堂寢已極宏麗而第宅未甚逾制然衛國公李靖廟已為嬖人楊氏廐矣乃安史二逆之後大臣宿將競崇棟)
(宇無界限立第極侈人謂之木妖而馬璘之堂尤盛計錢二十萬貫他室稱是璘卒於軍以喪歸京師士庶欲)
(觀之假名於故吏投刺會弔者數十百人故命撤毁之自是京師樓榭之踰制者皆毁)乾元觀(代宗)
(實錄曰大歷十三年七月以涇原節度使馬璘宅作乾元觀置道士四十九人其地在皇城南長興里璘初創)
(是宅重價募天下巧工營繕室宇宏麗冠絶當時璘臨終獻之代宗以其當王城形勝之地墻宇新潔遂命為)
(觀以追遠之福上資肅宗加乾元觀之名乾元肅宗尊號也然則與德宗實錄之言相戾)紀國大長
公主宅(肅宗女降鄭沛)工部尚書致仕晉昌郡主辛京杲宅黃
門侍郎同中書門下平章事杜鴻漸宅(鴻漸於長興立深第崇飾門館)
(賦詩曰常願追禪侣安能挹化源朝士多和之)太子右庶子韋聿宅漢陽大長
公主宅(即德陽郡主也順宗長女)國子祭酒鄭伸宅(貞元人)禮賓院(元和)
(五年置在坊之北街)鎮海軍節度使同中書門下平章事路隨宅
河東節度使王璠宅左神武統軍史憲忠宅河南尹駙
馬都尉鄭顥宅尚書右僕射駙馬都尉于宗宅鎮州進
奏院
次南永樂坊(坊内横街之中有古冢不詳姓氏)
西南隅廢明堂縣廨(總章元年分萬年縣置其廨地本越王眞宅長安三年廢還萬年後)
(以其廨地賜駙馬都尉裴巽)縣東清都觀(隋開皇七年道士孫昂為文帝所重常自問道特為)
(立觀本在永興坊武德初徙於此地本隋寳勝寺)觀東永壽寺(景龍三年中宗為永壽公主立)
坊内横街之北資敬尼寺(隋開皇三年太保薛國公長孫覧為其父立)東南
隅左丞相燕國公張說宅(本侍中王德眞宅說大加修葺焉善相宅者曰泓師與說)
(置永樂東南第一宅有永巷者戒曰此宅西北隅最是王地愼勿於此取土越月泓又至謂燕公曰此宅氣候)
(忽然索漠甚意必有取土於西北隅者公與泓偕行至宅西北隅果有取土坑三數坑皆深丈餘泓大驚曰禍)
(事令公富貴一身而已更二十年外諸郎君皆不得天年燕公大駭曰填之可乎泓曰客土無氣與地脉不相)
(連今欲填之亦猶人有瘡痏縱以他肉補之終無益也燕公子均垍皆為禄山委任克復後均賜死垍長流之)
東門之南夏官尚書王璿宅兵部尚書判戸部事王紹
宅司徒中書令晉國公裴度宅(唐實錄曰度自興元請朝覲宰相李逢吉之徒)
(百計隳沮有張權輿者既為嗾犬尤出死力乃上䟽云度名應圖䜟宅據崗原不召而來其旨可見蓋常有人)
(與度作䜟詞云非衣小兒坦其腹天上有口被驅逐言度曾征討淮西平吳元濟也又帝城東西横亙六崗符)
(易象乾卦之數度永樂里第偶當第五崗故權輿以為詞意欲賊之然竟不能動摇)左監門衞上
將軍李思忠宅(武宗會昌二年嗢沒斯内屬賜姓李名思忠命為左監門衛上將軍兼撫王傅)
(賜第永樂坊)尚書兵部侍郎同中書門下平章事蕭寘宅
次南靖安坊(按靖或作靜)
西南隅崇敬尼寺(本僧寺隋文帝所立大業中廢龍朔二年高宗為長安定安公主薨後改)
(立為尼寺)寺東樂府(隋置)咸宜公主宅(玄宗女再降崔嵩)韓國正穆公
主廟(禮閤新儀曰德宗女自唐安公主追册貞元十七年祔廟)太子賓客崔倫宅門
下侍郎同中書門下平章事武元衡宅尚書吏部侍郎
韓愈宅刑部侍郎劉伯芻宅郴州司馬李宗閔宅
次南安善坊
盡一坊之地為教弩場(隋明堂在此坊高宗時併此坊及大業坊之半立中市署領駝)
(馬牛驢之肆然以偏處京城之南交易者不便後降出文符於署司而已貨鬻者並移於東市至武太后末年)
(廢為教弩場其場隷威遠軍)
次南大業坊(本名宏業神龍初避孝敬皇帝諱改)
東南隅太平女冠觀(本宋王元禮宅儀鳳二年吐蕃入寇求太平公主和親不許乃立此)
(觀公主出家為女冠初以頒政坊宅為太平觀尋徙於此公主居之其頒政坊觀改為太清觀公主後降薛紹)
(不復入觀西有駙馬都尉楊愼交山池本徐王元禮之池)新昌觀
次南昌樂坊
太子太師鄭國公魏徵家廟(大中中來孫謩為相再新舊廟以玄成為封祖)行
臺左僕射屈突通宅山南東道節度使蔣係家廟官園
(坊西官園供進梨花蜜)
次南安德坊(坊南抵京城之南面東即啓夏門)
右武衛將軍蘇万宅術士桑道茂宅
右朱雀街東第二街九坊
長安志卷七
