長安志卷十六宋宋敏求撰
縣六
藍田醴泉
藍田
藍田縣(唐畿今次畿東北至府八十里)秦舊縣也竹書紀年曰梁惠王
命太子向為藍田君水經注曰藍田縣盖子向之邑漢
書曰藍田縣秦孝公置山出美玉周禮曰玉之美者曰
球其次曰藍三秦記曰盖以縣出美玉故名藍田按縣
秦屬内史漢屬京兆尹後魏太武帝太平真君七年省
縣孝文帝太和十一年復置隸京兆郡後周閔帝二年
析縣置玉山白鹿縣以三縣置藍田郡武帝建德二年
省郡廢玉山白鹿入藍田以隸京兆自縣西三十里故
城徙嶢柳城今治是也唐武德二年析置白鹿縣三年
更曰寧民又析藍田置玉山縣貞觀三年皆省
縣境(東西八十里南北一百里)
四鄉管四里(唐二十三鄉有節婦鄉餘不傳)
奉道鄉連縣郭管安仁里
玉山鄉在縣東一十里管嚴朱里
白鹿鄉在縣西南二十里管安道里
盧珍鄉在縣西北一十里管康和里
縣城本名嶢柳城以前對嶢山其中多柳因取為名水
經注曰泥水歴嶢柳城南魏置青泥軍於城内俗亦謂
之青泥城晉中興書曰桓温伐苻健遣京兆太守薛珍
擊青泥城破之即其處也城周八里今縣城但存東南
一隅而已周三里餘八十步崇一丈六尺凡三門
青泥驛在縣郭下
藍田驛在縣西北二十五里
韓公堆驛在縣南二十五里(作桓公驛者非)
藍橋驛在縣東南四十里
藋平驛在縣南五十五里(以上五驛並廢)
玉谿館在縣東南四十五里入商州路俗曰磑子平藍
田關在縣東南九十八里即秦嶢關也漢書曰趙高遣
將將兵距嶢關(應劭曰嶢音堯嶢山之關李竒曰在上洛北藍田南武關之西)沛公引
兵繞嶢關踰蕢山擊秦軍大破之後周明帝武成元年
徙青泥故城側改曰青泥關武帝建德三年改曰藍田
關因縣為名隋煬帝大業元年徙復舊所即今關是
終南山在縣南七十里
藍田山在縣東南三十里范子計然曰玉美出藍田一
名覆車山郭緣生述征記曰山形如覆車之象其山出
玉亦名玉山後魏風土記曰山巔方二里聖賢仙隐之
處劉福鳴學道於此下有神祠甚嚴㶚水之源出藍田
谷西又有尊盧氏冢次北有女媧氏谷則知此地是三
皇舊居之所(帝王世紀曰尊盧氏赫胥氏後)魏略曰劉雄鳴藍田人少
以採藥射獵為事常居覆車山每晨夜出行雲霧中識
其道不迷時人因謂之能為雲霧晉太康地記曰藍田
出美玉故曰藍田括地志曰臣泰案聖賢冢墓記驪山
之陽多美玉今縣西北四十里有驪山即此山之北阜
驪山之陽或謂此也
蕢山在縣東南二十五里事見上(鄭氏曰蕢音匱蘇氏音曰蕢音蒯師古曰蘇)
(是也丘怪反)
倒虎山一名玄象山在覆車山北苻堅時王子年始隐
于東陽谷後避石季龍之亂徙於此
嶢山在縣南二十里
虎候山在縣境(出地道記)
金山在縣南一十里
七盤山在縣南二十里
王順山在縣東南二十里舊圖經曰昔道人王順隐此
山得道
阜兒山在縣東六十里鄉俗所傳嘗有一禽止此山衆
禽隨之疑為鳳也因名鳳兒山語訛作阜兒山
白鹿原在縣西五里三秦記曰周平王東遷有白鹿遊
於此原以是得名盖秦運之象其原接南山西北入萬
年縣界抵滻水晉書苻雄與桓沖戰于白鹿原(晉中興書)
(曰桓温伐苻健督護鄧遐等奮擊於白鹿原)
凉風原(一作風凉)在縣西南四十五里南接石門山北入萬
年縣界遁甲開山圖曰驪山之西川有阜名曰風凉原
亦雍州之福地即硯山之隂也水經注曰狗枷川水有
二原西川水出硯山之研盤谷與若谷二水合而東北
流凉風原横嶺在縣北三十五里自臨潼驪山東入縣
界横接華州界
桓公堆在縣南二十五里晉書桓温伐苻健遣苻雄等
拒温於秋思堆後因名桓公堆
䋫坡在縣東南通典曰七盤十二䋫藍關之險路也
傾谷在縣東五十里
同谷在傾谷之西
倒回谷在縣東南五十里灞水上源出此谷谷内通商
州洛南縣界
藍谷在縣東南二十里
輞谷在縣西南二十里
採谷在縣西南三十里與輞谷並有細路通商州上洛
縣
石門谷在縣西南四十里(唐昭宗乾寧二年行莎城鎮又次石門鎮之聖夀寺)
庫谷在縣西南五十里谷有關
霸谷(一作灞)古滋水也亦名藍田谷水即秦嶺水之下流
也東南自商州上洛縣界流入漢書曰霸水出藍田谷
北入渭師古曰滋水秦穆公更名以章霸功水經注曰
霸者水上地名也水出縣之藍田谷三秦記曰有川方
三十里其水北流出玉銅鐵石圖經曰其源出縣東南
秦嶺倒回谷西北流九十里出縣界入萬年縣界騫村
岸闊六十尺(十道志霸水源出終南山金谷)
金谷水出縣西南終南山之金谷水經注曰水東北流
注滻水又北流歴藍田川北注于霸
劉谷水一名泥水出縣東南劉谷水經注曰水出藍田
山之東谷俗謂之劉谷西北與石門水合銅谷水出縣
東銅谷水經注曰石門谷東有銅谷水合輕谷水西注
泥水
白馬谷水出縣東白馬谷南流經縣南又西北流入霸
水
句牛谷水出縣西北句牛谷西南流入霸水圍谷水又
有岐谷水出縣西南岐谷南流入霸水狗枷東川水出
縣西南終南山水經注曰上有狗枷堡秦襄公時有天
狗來下有賊則狗吠之一堡無患故川得名焉又曰狗
枷東川水出南山之石門谷次東有孟谷次東有大谷
次東有雀谷次東有土門谷五水合而西北流歴風凉
原入萬年縣界
荆谷水自白鹿原東流入萬年縣唐村界
輞谷水出南山輞谷北流入霸水
藍谷水南自秦嶺西流經藍關藍橋過王順山水下出
藍谷西北流入霸水
傾谷水自秦嶺出南流入霸水
採谷水自秦嶺出北流三十里入萬年縣界
石門谷水自秦嶺出北流三十里入萬年界
庫谷水自南山出北流入萬年界合滻水
蓼子澗在縣南三里出南山西北流合輞谷水入霸水
咽瓠泉在縣西北一十五里舊圖經曰唐李筌於此遇
驪山老母說隂符經傳教既畢令筌取水筌乃擕瓠就
泉汲水巳失老母因名咽瓠泉桂泉在縣東北四十里
泉畔舊有桂一株(唐武德六年寧民令萌昶引南山水入京城)
冰池在縣東南六十里唐鑿冰之所
淹池在縣東北三十五里
石門湯在縣西南四十里石門谷口舊圖經曰唐初有
異僧止于此大雪其地雪融不積僧曰必温泉也掘之
果有湯泉湧出遂置舍兩區凡有病者浴多痊嗣後有
白魚之瑞復神女頻降遂立玉女堂於湯側明皇時賜
名大興湯院
昆吾亭在縣境漢宣帝霍皇后葬亭之東
藍田故城在縣西三十里
白鹿故城在縣西十一里
周王山故城在縣東二十五里
唐王山故城在縣東四十三里有萬金堡
寧民故城在縣西南三十二里
青泥城在縣南七里案嶢柳城亦謂之青泥城即今縣
是也未詳復有此城
思鄉城一名柳城在縣東南三十三里舊說宋武帝入
關築城於此南人思鄉因名之又以城傍多柳故曰柳
城
尚可堡在縣東今存
明市堡在縣西南四十里
雞子堡在縣北四十里土坡状如雞子因以為名
黃櫨堡在縣北三十里
漢御羞苑鼎湖宫皆在縣境
唐萬東宫儀鳳三年建
萬金宫在縣東四十五里天耀三年詔新造凉宫為萬
金宫(高宇遺言萬金芳桂奉天夀宫並停廢文明元年武后詔奉天宫置道士觀芳桂萬金各置僧寺以)
(舊宫為名)
勝因寺即唐法池寺也在縣城内舊圖經曰寺舊有池
故以名張說有藍田法池寺二法堂讃建中中改通靈
寺後又改今名
崇法寺即唐悟真寺也在縣東南二十里王順山白居
易有詩述其靈及後改名
永福寺在縣西南三十五里本唐神堯山莊
崇仁寺在縣東北四十里唐開元二十六年置
清源寺在縣南輞谷内唐王維母奉佛山居營草堂精
舍維表乞施為寺焉
虎候山祠漢書曰秦孝公置
金山神廟在縣南十里輞谷口金山之前舊圖經曰黃
帝時風后滅蚩尤之衆於此盖風后之祠濟衆侯廟在
縣東南五十里倒回谷其神名石門將軍唐京兆尹第
五琦楊知至祈雨有應至乾符中歲旱詔使致禱應時
霑霈遂封濟衆侯增葺廟宇今榜助順王未詳
都神廟在縣城内會縣境諸神歲時饗於此
黃崖神廟在縣東五十里傾谷口
古華胥氏陵在縣西三十里
荆軻冢在縣西北三十里
鷰子冢在縣東八里漢書曰臨江閔王榮景帝太子廢
為臨江王坐侵廟壖地為宫上徵榮將行祖於江陵北
門既上車軸折車廢江陵父老流涕竊言曰吾王不反
矣榮至詣中尉簿責訊王王恐自殺葬藍田有數萬鷰
銜土置冢上百姓憐之世名鷰子冢
賀若婦冢在縣西南一十五里婦縣人也姑有疾刲股
肉奉姑疾遂愈府縣以聞勑旌表門閭名其鄉為節婦
鄉(志未載歲月疑唐事)
醴泉
醴泉縣(唐次赤今次畿東南至府九十里)本漢左馮翊谷口縣地在九
嵕山東仲山西當涇水出山之處故謂之谷口今縣東
四十里谷口城是王莽曰谷喙後漢魏晉為池陽縣後
魏武帝於谷口置温秀寧夷二護軍改池陽為寧夷縣
隸咸陽郡西魏置寧夷郡後周改為寧秦郡隋開皇十
八年改寧夷縣為醴泉縣隸京兆郡以縣界有漢醴泉
宫因以為名(方輿記曰漢宣帝時開泉味如酒故以名縣亦漢宫之名也)其城即古
仲橋城也唐武德元年析置温秀縣(按縣北有温秀嶺當以此為名)後
省醴泉貞觀十年營昭陵在九嵕山析雲陽咸陽二縣
後置醴泉縣隸雍州天授元年隸鼎州大足元年還隸
雍州廣德元年昇為赤
縣境(東西六十二里南北一百二里)
六鄉管二百五十村(唐十六鄉有白鹿長樂瑶臺修文四鄉餘不傳)
美華鄉在郭下管村四十四
通畤鄉在縣西北六里管村二十四
新望鄉在縣西一十二里管村三十
崇孝鄉在縣東北一十五里管村四十九
神安鄉在縣西北三十里管村五十四
白涇鄉在縣北五十里管村四十九
縣城周二里餘一百步
醴泉鎮在縣城内
北醴泉鎮在縣北二十里(按今有甘北鎮疑是此)
醴泉驛在西門内東南至咸陽驛四十五里西北至乾
州奉天驛七十里今廢
名光渡在縣東北三十五里
涇甘渡在縣東北三十里
九嵕山在縣西四十里漢書地理志曰谷口縣九嵕山
在西四夷郡國縣道里記曰九嵕山東連仲山西當涇水
出焉高六百五十丈周十五里
武將山在縣西北五十里(一名憑山)
芳山在縣東北五十里(一作萬山)
覆甑山在縣東北四十五里
承陽山在縣西北七十里山有石泉三輔黃圖所謂浪
水
無勞山在縣西北六十里
温宿嶺在縣北漢時温宿國人令居此地田牧因以為
名(隋志作温秀)
甘谷在縣西八十里
泥泉谷在縣西北三十里
石泉谷在縣西北六十里
西水谷在縣北七十里
承陽山兩水谷在縣西七十里
豆盧谷在縣西北八十里
黑狗谷在縣西北九十里
巴谷在縣西北九十里
白水谷在縣西北一百里
涇水自乾州永夀縣西北流入縣界尚書禹貢曰涇屬
渭汭(屬隸也水北曰汭言治水注入渭)毛詩曰涇以渭濁湜湜其沚春
秋左氏傳襄公十四年曰諸侯之大夫從晉侯伐秦以
報櫟之役濟涇而次秦人毒涇上流師人多死(以毒藥投涇水)
(之上流晉師飲水多死)史記曰秦二世夢虎嚙左驂殺之卜涇為
祟二世乃齋望夷宫而欲祀之漢書曰涇雖不在大川
之祀以近咸陽得此大川之祀漢書注顔師古曰涇水
出安定涇陽笄頭山東至陽陵入渭益部耆舊傳曰漢
武祀甘泉至涇橋有女子浴於涇水乳長七尺上怪遣
問之女曰帝後第七車知我時侍中張寬在第七車對
曰天星主祭祀齋戒不潔則女人星見水經注曰涇水
導源安定朝那縣西笄頭山秦始皇廵地西出笄頭山
即是山也盖大隴之異名(按漢武故事張寬所對並云渭橋渭水北史曰苻堅以關)
(中水旱不時議依鄭白故事發其王侯已下及豪望富室僮隸三萬人開涇水上源鑿山起隄通渠引續以溉)
(斥鹵之田百姓賴其利)
甘河自縣西北甘北鎮西來至縣東北涇甘渡合入涇
水谷口城在縣東北四十里漢縣也溝洫志曰田於何
所池陽谷口即此城也郊祀志公孫卿言黃帝昇仙於
寒門水經注曰九嵕山東仲山西謂之谷口即古寒門
也按雲陽縣谷池水所出謂之谷口未詳孰是
紫府觀在縣東北三十里唐太宗為道士薛頤置今廢
瑶臺寺在縣西北昭陵之西
要冊三廟一在市北一在縣西二十里一在縣西三十
五里(按漢志有天齊公祠玉牀山祠五帝祠五所圖經皆不著)
唐太宗廟在縣西門外去縣一里
肅宗廟在縣西北三十五里(開寳勑云去甘北廵鎮三里)
太宗昭陵在縣西北五十里(陵廟記在縣東三十里)
九嵕山白鹿長樂瑶臺三鄉界古逢南村下宫去陵一
十八里(元和郡縣圖志曰在縣東北二十五里)
封内周一百二十里陪葬諸王七(蜀王愔趙王福紀王慎越王貞嗣紀王登)
(曹王明蔣王煇)公主二十一(清河公主駙馬都尉程懷亮晉安韋思安豫章唐義識新興長孫曦)
(蘭陵竇懷悊高密段綸長樂長孫沖遂安王大禮南平劉玄意衡陽阿史那社尒新城韋正矩城陽薛瓘安平)
(楊思敬襄城蕭銑長沙豆盧懷譲安康獨孤諶臨川周道務普安史仁表晉陽汝南常山)妃嬪八(鄭國)
(夫人彭城夫人紀國太妃韋氏越國太妃燕氏趙國太妃楊氏賢妃鄭氏才人徐氏竇卿妹石塔)宰相
一十三(中書令馬周岑文本崔敦禮司徒英國公李勣尚書左僕射魏國公李靖右僕射虞國公温彦)
(博右僕射宋國公蕭瑀左僕射申國公高士廉左僕射梁國公房玄齡太子太師鄭國公魏徵高陽公許敬宗)
(右僕射萊國公杜如晦太尉趙國公長孫無忌)丞郎三品五十三(戶部尚書莒國公唐儉吏)
(部侍郎馬載戶部尚書武陽縣公李文亮衛尉卿齊國公房仁裕禮部尚書張後胤國子祭酒孔穎逹禮部侍)
(郎孔志亮工部侍郎孔元惠散騎常侍褚亮祕書監永興公虞世南工部尚書閻立本吏部尚書姜晦中書舍)
(人杜正倫殿中監唐嘉會學士姚思廉衛尉卿魏叔王光禄卿姜遠秘書監岑景倩宗正卿李芝芳光禄卿房)
(光義衛尉卿房光敏子閬州刺史誕清河郡主壻贈鴻臚卿竇庭蘭金州刺史盧貞松天策府記室薛收宗正)
(卿段倫金紫光禄大夫長孫璿贈吏部侍郎安康伯太史令薛績銀青光禄大夫李震洪州刺史吴黑闥晉州)
(刺史裴藝寧州刺史竇義節衛州刺史蕭業吏部郎中馬顓幽州都督平元公長孫敞原州都督李改明臨淮)
(公李規琅邪公李珍常山公李清千金公李俊中山公李裾汝州别駕房左清道率房回江夏郡王道宗䕫國)
(公劉洪貞雍州長史李弼特進觀國公楊仁恭原州都督史幼虔陜王府司馬謙芮國公豆盧行業西平郡王)
(李琛簡州刺史建寧公李安南都督姜簡)功臣大將軍以下六十四(大將軍薛國公)
(阿史那忠開府儀同三司鄂國公尉遲敬德右驍衛大將軍嘉川縣公周護仁鎮國大將軍丹陽公李客師大)
(將軍鴈門公梁建方左鎮衛大將軍虢國公張仁貴左武衛大將軍翼國公秦叔寳大將軍周國公鄭仁泰益)
(州都督王愔輔國大將軍劉弘基武衛大將軍申進達孫武達丘行恭阿史那尒鉢苾金吾大將軍梁倣左衛)
(大將軍阿史郍社尒監門大將軍仇懷古大將軍薛咄摩芝大將軍蘇花熟大將軍漢東公李孟常光禄大夫)
(芮國公豆盧寬大將軍尉遲寶林大將軍阿史郍道真左武衛大將軍天水郡公丘行恭金紫光禄大夫賀蘭)
(整大將軍張太師冠軍大將軍許洛仁大將軍張延師大將軍琅琊王沖右衛大將軍史大奈左武衛大將軍)
(懷德縣公牛伯億左金吾大將軍梁仁裕左屯衛大將軍金水郡公姜確左監門大將軍王波利大將軍公孫)
(雅靖大將軍可汗阿史郍步真大將軍史弈大將軍李蒜大將軍阿史郍德昌右監門將軍龔善左金吾將房)
(先忠内侍將軍張阿難黃野軍都督拔野□都督渾大寧阿史氏祔將軍盧國公程知節子闐玉尉遲母阿史)
(郍氏祔將軍仇務薦右武衛大將軍懷寧縣公杜君綽將軍麻仁靖右監門大將軍賀祓儼將軍魯何道將軍)
(楊思訓將軍元仲父將軍豆盧承其將軍解斯正貴將軍徐定盛將軍康乂安將軍報志玄將軍薛萬均將軍)
(元思賢將軍李承祖中郎薛承慶右郎將尉遲廵昱右衛郎將姜中郎將段存爽按陵廟記圖然所載陪葬諸)
(臣姓名差舛恐未得其詳或有不當陪葬者更須參校乃善)所乘六駿石像在陵後
青騅平竇建德時乘(讚曰足輕電影神發天機策兹飛練定我戎衣)什伐赤平
王世充竇建德時乘(讚曰瀍澗未静斧鉞申威朱汗騁足青旌凱歸有中四箭處)特勒
驃平宋金剛時乘(讃曰應策騰空承聲半漢入險摧敵乘危濟難)颯露紫平東
都時乘(讃曰紫鷰超躍骨騰神駿氣礱三川威凌八陣)拳毛騧平劉黑闥時乘有
石真容自拔箭處(讃曰月精按轡天駟横行弧矢載戢氛埃廓清有中九箭處)白蹄
烏平薛仁杲時乘(讃曰倚天長劔追風駿足聳轡平隴回鞭定蜀)寢宫在山上
元無井泉百姓供水勞弊後經野火徙瑶臺寺側葺行
宫貞元十四年欲就寺側修復之以移改舊制訪近臣
集議然後葺焉
肅宗建陵在縣東北一十八里武將山修文鄉劉村四
十里下宫去陵五里陪葬功臣一尚父汾陽王郭子儀
長安志卷十六
