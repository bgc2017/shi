隸續卷三
宋洪适撰
建平郫縣碑
建平五&KR1013;六月□五□㑰范功平史石工&KR0795;徒□本長
廿五丈賈二万五千
右建平郫縣二十九字建平者哀帝之紀年其五年
已改為元夀矣此云建平五年六月者與周公禮殿
碑相類殆蜀道未知改元耳此碑却無篆體乃西京
之佐書也隸法雖自秦始蓋取其簡易施之徒隸以
便文書之用未有點畫俯仰之勢雖西京之世學士
大夫不留意此書故彝鼎所識碑碣所刻皆不復用
之觀此數字可見當時之書法也郫者蜀郡之邑此
碑近出於蜀中名之蠶崖碑當是略其地名也碑之
始則書年月其次書掾史又有石工之文而云長二
十五丈必是鑿崖治道如何君尊楗趙尉羊竇之比
其未記其所費故云賈二萬五千
巴官鐵盆銘
巴□三百五十□(斤字)永平七&KR1013;弟廿七西
右巴官鐵盆銘十六字顯宗永平七年造建中靖國
初黃魯直自戎州東歸厥弟叔向攝邑巫山有大鹽
盆積水堂下以植蓮芡魯直去其泥而識之其文鑄
出鐵上故雖有發筆而勢不可縱人或指以為篆首
行惟有一字如一而反最後一字如西而有連筆魯
直以為前刀而後酉亦謂之秦篆又以斤為戊皆誤
也
太尉劉寬神道二
漢太尉□公諱寬字文饒
漢太尉車騎將軍特進昭烈侯劉公神道
右劉公神道二刻其一曰漢太尉劉公諱寬字文饒
其一曰漢太尉車騎將軍特進昭烈侯劉公神道各
有一螭蟠屈平其上而下作獸□如彝鼎間饕餮之
象當是雙闕所刻漢隸太字不用點獨高頥及此碑
有之字法與正碑相類圖畫則微拙不及王稚子沈
新豐之精也劉公葬於洛非僻陋遐遠之域自昔訪
石刻錄古事者惟知上東門外有門生故吏兩碑耳
俱不知更有此刻信乎天下之放失舊聞皆若是也
丹陽太守郭旻碑
君諱旻字巨公有周之裔(下闕十八)君膺天休(闕三)明德矜(下闕)
(十八)為衮可測加□體明道術(下闕十七)然獨少仕州
郡宣著嘉名察(闕十六)省其傷疾□完命已免於月(下闕)
(十六)書侍御史□刑□頗憲□如䂥(下闕十六)除□拜郎中治
書侍御史彌絳□(下闕十五)里作孚九郡咸寧河朔凱□徵
拜(下闕十五)朝異焉是時淮夷蠢迪帝□官綏□(下闕十四)遠齊
逸俗通聖化□民□康移風易(下闕十四)惟莫反初&KR1013;過耳
順□疾&KR3040;穨延熹元(下闕十三)□言絶矣諸子曷仰三載禮
闋迺羣相(下闕)
於休我師恂恂郭君既明且□眈此□(下闕十三上闕一字)易輸勤
讃理□師□□放紛三典執(下闕十三上闕一字)□機夙夜惟□
獫蠻憬彼用綏海濱(下闕十二上闕三)□光暉有翕永世不泯
(上闕一)是泛子故五原太守鴻議郎□及胤孫范(下闕十一)改
前文蓋用眳明祖&KR0564;德&KR0935;宣達情庶傳&KR0263;(下闕)
故漢故丹楊太守郭君之碑篆額郭君名旻太尉禧
之兄也仕至丹楊太守以威宗延熹元年卒三載禮
闋諸子已刻墓道之銘矣而碑石狹小加有瑕瘢後
十餘年當孝靈光和之二年其從子五原太守鴻因
葬太尉公遂與其孫范不改舊文重立此碑今石已
横裂首行失其下十八字末行所失十字文闕其半
矣趙氏猶及見其全者中有彌縫衮之文而失其下
一字時郭君為治書侍御史蓋謂彌縫衮職也西漢
丹楊郡則治宛陵丹楊縣則今之建康也東漢史皆
作丹陽隸刻如費鳳嚴訢碑亦然說者謂郡北有赭
山故云此碑以丹楊題之者通用前朝字也西晉移
部於建業元帝改太守為丹陽尹地里志云山多赤
柳故名而它書載漢晉此郡無從木者至唐天寳年
始以京口為丹陽郡改曲阿為丹陽縣郡縣皆非漢
舊壤也西漢志丹陽云楚之先熊繹所封案史記周
封熊繹於楚居丹陽徐廣注云在南郡枝江縣秦齊
破楚屈匄遂取丹陽即其地東漢志亦云枝江侯國
有丹陽聚班史所注乃以丹陽為楚子始封誤也(□即)
(膺字□即豫字□即克字□即嚞字般即瘢字)
嚴訢碑
惟漢中興卯金休烈和平元年歲治東宫星屬角房月
建朱鳥中吕之均萬物慈躬華澤青䓗蚑行蠕動咸守
厥常人物同授獨遭灾霜□□□(徂字)落木&KR0263;寬弘經設
三命君獲其央&KR1013;六十有九禮勝蚤天□嗟痛□嗚呼
悲□故著名□(誄字)嚕嘆㱆欷發嘖(憤字)授□(筆字)舒慮矌喟
其辭曰
伊漢嚴君諱訢字少通兆自楚壯祖考相承招命道術
治嚴氏春秋馮君章句衆□浻□&KR0263;覽君軆性慈
仁棠窅(闕二)忠□清白好善博愛有文有武(闕二)兼僃幼為
郡掾史會稽諸暨尉字烏程毗陵餘暨章安山陰長以
疾去官後為丹陽陵陽丞守春榖長舉廉遷東牟侯相
(闕四字□作下邳祝)長典牧十城所在若神宣布政聲(闕二)甘棠貧
細隨附賢士敬名行□歌謠慎於所(闕五)鄭□與相似恩
澤奐昺(闕五)名臧文威如哮虎仙南□德配公劉(闕三)宣
為二風(闕二)至今&KR0263;滅&KR1013;(闕七)何億掩忽摧臧(闕三)於是官
送君莫&KR0263;悲哀舒氣唁(闕二)後宫貴人上(闕二)君魂靈
柩(闕四)農夫桑婦嘆欱(闕二)人偅復優目(闕三)哀(闕二)嗟君(闕四)
云斯適(闕七)字身甘復(闕五)次子(闕三)昔先子女斯(闕三)有命
&KR0263;可追留嗚呼哀哉何棠所宰□十城布化垂光明功名
休□盛魏難□障今歌於道(闕三)甘棠君&KR0263;享黃耉夀霣
没□定(定字)且於中嶽玄照洞倉弘高顯(闕五)刻畫文□
堂列種諸奇樹□何禍□魂審有知福祚遺子(下闕)
右嚴訢碑無額政和中出於下邳漢人銘墓皆一律
此碑先書其所終歲月及夀考有嗟惜之辭踰百言
始云伊歎嚴君諱訢字少通遂述其行事與費鳳兩
碑略相似銘詩亦五言列種諸奇樹一句又同豈此
碑亦卜君所作乎訢所歷者諸暨尉烏程毗陵餘暨
章安山陰長丹陽陵陽丞春榖長東牟侯相祝長
年六十九以威宗和平元年卒其云歲治東宫星屬
角房月建朱鳥中吕之均者謂庚寅四月也又云治
嚴氏春秋馮君章句兩漢傳春秋嚴氏學無姓馮者
蓋史之闕文也此碑東牟侯相之下長之上闕四字
趙氏作下邳祝漢無祝縣蓋亦闕其一字下邳本屬
東海東海則有祝其疑此邑嘗割隸再今之仕者視
典縣如探湯或捷徑以避之雖驅以三尺不過壹再
為之即止訢游宦數十載八綰銅章多在今江浙之
間雖漢人不卑小官自安其分亦王事易集民俗醇
厚然後可以屢居其職也長興施元之德初既見隸
釋博求闕遺轉搨此碑以贈我句中有脱字者俟見
石本當正之(碑以央為殃以億為意以掩為奄)
龍門禹廟宗季方題名
宗季方賈冬方王伯卿王伯敬趙仲方趙仲都宗元政
賈元周賈伯常宗蓋宗奴桃后進桃石起王仲與
王子桃世起王酉子王孟宣王叔祖王回尹阿禄
尹宣祖趙盛趙阿王他柱王萬金王景宣桃他郡
賈疆春王君博王景陽賈元輔宗石□郭阿胡陳政陽
王仲宣馬安國左池云四陵仲武王通國王元方
右龍門禹廟宗季方四十一人題名百二十有四字
趙氏錄禹廟凡二碑皆在龍門其一有皮氏長劉尋
丞樊璋姓名而無陰其一有皮氏長安定蘇字而文
已磨滅其陰則有汾陰趙遺數十人姓名官爵及西
鄉亭長劉昱等名最有龍門復民三十五戶人名此
碑二列有四十一人姓名疑是龍門復民而多少與
趙說不合蓋别一碑也其間有尹阿禄郭阿胡與靈
臺殽阬二碑陰相類又有王酉子桃他郡宗石處左
池云數人俱非士君子名字也複姓有四陵一人亦
姓氏書所無者題名之上有文十餘行乃唐開元中
龍門令吕延祐所作禹廟頌楚順八分書亦猶魏子
廟碑後人刻於石之空處耳使趙氏有此則當錄於
唐碑之列也
米巫祭酒張普題字
熹平二&KR1013;三月一日天表鬼吳胡九(闕二)仙歷道成玄施
延命道正一元布於伯氣定召祭酒張暜萌生趙廣王
盛黃□(長字)楊奉等諭受微經十二卷祭酒約施天師道
法无極耳
右米巫祭酒張普題字凡七行六十七字今在蜀中
威宗熹平二年所刻范史劉焉傳云順帝時張陵客
於蜀造作符書受其道者出米五斗陵傳子衡衡傳
子魯其來學者初名為鬼卒後號祭酒注云熹平中
妖賊大起漢中有張脩為太平道張角為五斗米道
使病人處静室思過祭酒以老子五千文都習為請
禱之法此碑有天師道法及祭酒鬼兵字而云受微
經十二卷蓋諸張妖黨指傳授之約觀其詞以是姓
胡老初入米社中故召諸祭酒受以經法頗合史
氏所載此碑字畫放縱欹斜略無典則乃羣小所書
以同時刻石雜之如瓦礫之在圭壁中也隸釋前已
不收以其亦熹平遺刻遂復錄之
隸續卷三
