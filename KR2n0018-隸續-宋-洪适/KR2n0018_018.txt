隸續卷十八
宋洪适撰
荆州刺史李剛石室殘畫象
右荆州刺史李剛石室殘畫象一軸高不及咫長一
丈有半所圖車馬之上横刻數字云君為荆州刺史
時前後導從有騶騎有步卒標牓皆湮沒在後一車
碑失其半止存東郡二字向前一車車前有牓惟郡
太守三字可認前後亦有騶騎步卒及沒字牓又一
車僅存馬足泰半無碑少前六騎形狀結束胡人也
其上亦刻數字惟烏桓二字可認(漢長水校尉主烏桓騎又有護烏桓)
(校尉此以烏桓為導騎必二校中李君嘗歷其一所圖列女傳三事其一三人車一馬一無鹽醜女)齊
宣王侍郎凡三牓車前一牓無字其一四人三牓惟
梁高行梁使者二牓有字此二列女武梁碑中亦有
之其一四人樊姬楚莊王孫叔敖梁鄭女凡四牓後
有一牓而闕其人水經云鉅野有荆州刺史李剛墓
剛字叔毅山陽高平人熹平元年卒有祠堂石室三
間四壁隱起彫刻君臣官屬龜龍麟鳳之文予聞閩
人李丙仲南得此碑於西州馮方圓仲宛轉假借書
欲絶筆而得之酈氏所載古碑百餘惟李剛魯峻二
墓有圖畫趙氏雖云曾得魯君畫象而碑錄中無其
目此碑則自求好古之士未之見今東州久淪異域
石刻少有存者淮漢以南聚碑之家無幾隸釋所有
僅七種除武梁之外餘碑他無别本數十年後紙敝
墨渝耽古之士撫卷太息亦猶今日之閱水經也
隸續卷十八
