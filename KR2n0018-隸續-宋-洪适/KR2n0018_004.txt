續卷四
宋洪适撰
魏三體石經左傳遺字
右漢三體石經左傳遺字古文三百七十篆文二百
十七隸書二百九十五有一字而三體不具者皇祐
癸已年洛陽蘇望氏所刻蘇君有言曰後漢熹平四
年靈帝以經籍文字穿鑿疑誤後學詔諸儒讎定五
經命蔡邕書古文篆隸三體鐫石立於大學今石不
存本亦罕見兹者近於故相王文康家得左傳搨本
數紙其石斷剝字多亡缺取其完者摹刻凡八百一
十九題曰石經遺字即小歐陽集古目中所有者慶
歷中夏文莊公集古文四聲韻所載石經十字蓋有
此碑所無者而碑中古文亦有韻所不收者則淪落
之餘兩家所得自不周耳石經見於范史帝紀及儒
林宦者傳皆曰五經蔡邕張馴傳則曰六經惟儒林
傳云為古文篆隸三體書法酈氏水經云漢立石經
於太學魏正始中又刻古文篆隸三字石經唐志有
三字石經古篆兩種曰尚書曰左傳獨隋志所書異
同其目有一字石經七種三字石經三種既以七經
為蔡邕書矣又云魏立一字石經乃其誤也范蔚宗
時三體石經與熹平所鐫並列於學宫故史筆誤書
其事後人襲其譌錯或不見石刻無以考正趙氏雖
以一字為中郎所書而未嘗見三體者歐陽氏以三
體為漢碑而未嘗見一字者近世方勻作泊宅編
載其弟匋所跋石經亦為范史隋志所惑指三體字
至公羊碑有馬日磾等名乃云魏世用其所正定之
本因存其名可謂謬論夏氏所注古文說以此碑為
石經又水經之事實辨二史之牴牾己定一字遺經
為漢刻矣續得蘇氏此碑益喜前說猶墨守也歷古
所疑於今始判會稽所鐫隸纂亦存三體數十字使
來者有以取信焉(□即率字□即蠢字)
魏下豫州刺史脩老子廟詔
告豫州刺史老耼(闕五)孔子(闕五)魯為孔子立廟(闕三)桓帝
(闕四)政(闕二)而事老子欲(闕十一)由桓帝(闕五)老子(闕三)我屋朕
亦以(闕四)行者(闕五)樓屋(闕二)黨能嚴故更脩正昨温(闕二)
秋(闕八)往禱(闕二)樊其宣告吏民(闕二)聞知如故事
黃初三年十月十五日子下
右魏下豫州刺史修老子廟詔其文曰告豫州刺史
云云如故事黃初三年十月十五日此或與漢詔同
苦縣濄水北有老子廟水經云廟前南門外有漢碑
北有雙石闕甚整頓在闕南側魏文帝黃初三年逕
譙所勒此碑凡十三行行八字其磨滅者大半其
前有魯為孔子立廟字蓋援先聖為比也其間稱漢
帝者再蓋東京惟威宗尊祠老子帝紀載延熹八年
而遣中常侍至苦祠老子祭祀志延熹九年帝親祠
老子於濯龍文罽為壇飾淳金鉛器設華蓋之坐用
郊天樂故魏詔再三言之蓋是詔豫部修祠之事當
時刻之於闕也碑後歲月日之下闕子上一字按四
分歷是年十月壬戌朔則十五日為丙子日碑之下
方有唐開元及天寳間題字數十行乃真源縣令邵
昕記祠醮投龍等事真源屬亳州今曰衛真即漢之
苦縣也
魏甄皇后識坐版圅
文昭皇后識坐板函
右文昭皇后識坐板函八字紹聖丙子年鄴民耕地
得一綠石匣廣八寸有半長倍之厚三之一鹿頂笏
頭蓋其上有此八字魏文帝甄皇后神坐前之物也
故嘉興守林衡之父時為相之臨漳令摸得之其字
乃魏隸之工者傳於世既鮮故士大夫罕見魏史黃
初中葬甄夫人於鄴州帝以母氏之故追上尊諡别
立寢廟此乃明帝時所刻者
魏大饗記殘碑
唐君元巃西人太守先(闕三)大饗記
陳留謝渡舊樂孫有而仰廬一何過可間章興
足天趙宋岷東畢方承高范會東中山
時亦童晉唐景寬安定反歷陶陽剔前僧
山仲喜其人堂廚衆將望月刑庶時卒為氣
維黃初三年月(闕三)□文為書
千秋萬代(闕二)主重居外天地始至里文王大嚮之
皇高徒集有之魁萬名一據東西南術
復歌歎麗建起尚盤古羅天為感續於其(闕二)
樵室去殆冠獲不我是憤漢則瑞為至府
右大饗記三古文為額其第三字不能識以其辭中
有記字故名之此碑二百餘字損者四之一所存之
文殆不可曉獨有黃初三年字其書法頗與魏受禪
相近文帝大饗六軍立碑於譙在是年之前兩載此
書饗作嚮或是假借受禪碑蓋鍾繇所書此碑黃初
年月之下有一字其左从䍃而闕其右疑是繇字或
云碑在長安瑶臺等謂之鍾繇殘碑姑傳疑以俟知
者(巃即隴字)
晉右軍將軍鄭烈碑
君諱烈字休林熒陽將封人也其先出自宗周建國於
鄭因胙命氏君其後也遠祖亢節著德揚光漢氏之
初近葉以儒術博古顯名中興之後遝至曾祖先生皇
祖徵君蹈明哲之高尚嘉肥&KR0735;而&KR0263;悶將作大匠實有
茂德載在國策君應中和之醇靈總文武之弘略清識
妙於妍機聡聲贍於燭物踐逸軌之遠迹確然之大
節故維夙罹□造而能令老成之德居無擔石而能厲
冰霜之潔是㠯英材邈於羣萃至行侔於在昔初上計
掾辟司隸車騎將軍府轉參寧朔將軍事除魏令其為
政也仁㠯施仁則靈恩衍于春陽壯以發令則神威肅
於秋霜末俗變而歸本芳物勃而為萌玄澤洽於朔都
忠良反於南州文皇帝為相國親覽萬機詶咨俾乂君
㠯盛德宜登王佐遂典喉舌賦政於外百揆時序庶事
無廢皇猷顯融光被遐裔五等初建封平莞男聖上踐
祚拜騎都尉賜子一人爵關中侯遷馮翊太守于時獫
狁孔熾西土不淨鄗方有戎馬之塵邊邑覩燋烽之警
君震臣神武□㠯仁惠威懷允著寬猛相濟遷北軍中
候典司禁戎董導羣帥明鑒審於官材清風激於在位
正義形於聲色衆望儼而祖畏故六軍之政咸當而請
謁之言莫至遷兖州刺史加輕車將軍流化河濟馳風
區外□音振于天末遺嚮暢於吳會遐邇肅齊萬里是
賴寢疾□留乞還京輦徵拜議郎享年六十太康二年
秋八月丁巳薨悠悠縉紳莫不傷心愠天道之無誠哀
邦家之喪鎮子乃命使者奉策追贈右軍將軍印綬
諡曰僖侯於是故吏殿中監申揚等相與永思盛德言
時計功昔龔父鏤烝夷之鼎魯人著泮宫之頌乃伐石
建碑刊表茂庸俾清風奮于百世遺乎無窮其辭曰
峨峨嵩嶽中夏之鎮於鑠僖侯含德之純英齊宣朗窮
理入神龍蟠道淵振曜景雲北臨魏邦百族時雝登讃
聖皇五典克從回守舊京威風折衝還司六軍肅清天
互出牧萬里玄化潜通委辭名位帝嘉厥庸迢贈寵服
㠯顯高蹤勒銘金石日月是同太康四年七月十日
辛未造
右晉故右軍將軍平莞僖侯鄭府君之碑隸額鄭君
名烈滎陽人仕於晉初至兖州刺史輕車將軍召拜
議郎以太康二年八月卒故吏申揚等立此碑四年
之七月也鄭君所封其上一平字則曉然可識下一
字額已損而銘辭亦微缺僅若莞字趙氏以為東莞
則誤也晉縣亦無平莞非鄉名即亭名也余嘗以魏
末至晉宋隸字無可取者晚獲此碑其勁健方格顧
後絶配若雜置漢刻中未易甄别孰謂秦無人焉士
君子被褐懷寳枯槁巖壑之下響不徹於一皋名不
揚於後世與此碑等者多矣可勝歎哉稽山石邦哲
熙明聚碑頗富今亡矣假之其子祖禮諸石有固問
莊問兄弟亦出其所藏故能成書於越末得尤袤氏
張駒氏數種旁搜遠取因以補前書之闕尤張皆第
進士博雅之秀也(碑以嚮為響以縱為蹤)
隸續卷四
