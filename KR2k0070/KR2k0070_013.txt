三吳水考卷十三
明張内藴周大韶撰
水移考上(小序)
按農田便宜國有令甲而興除委折首藉規圖匪
繇查勘覈實每致擘畫乖方盖計功者先其事策
事者申其約此古重三令五申而漢庭守畫一之
法也不然者詢謀不詳曉示不設則耳目不一施
為必紊矣洵經理根本之計在公移云
宋
知縣趙必棣修復練湖議曰練湖原有斗門三石䃮六
函口一十三多被風水衝坍上湖則褰裳可涉下湖
則如履平地矣夫去弊以漸而不可急處事以時而
不可緩今水道久已湮塞似宜急於開通也然上湖
李編修家所侵可以理諭而下湖流民所據未可卒
復須有道以處之使之隂銷潜弭可也函管正以偹
蓄洩似宜急於修理也然湖中水滿則須資函以洩
今既水淺乃區區從事於無用之物則非徒無益也
此所謂去弊以漸而不可急也今歲八九月間遇旱
湖水方涸加以京倉取運甚急本府不得已放水以
濟運河湖愈淺涸寕不恣流民之姦計乎不特流民
而鄉民之頑者又寕不垂涎乎舊年傾頽處止是下
湖西堤四百餘丈今上湖横埂三百六十丈上金斗
門三十五丈南石䃮基七丈皆先後坍壊官府若復
悠悠不恤則東傾西頽非惟水無所蓄而流民頑民
倣效侵耕方来未艾也今霜降水涸正宜用工百姓
樂於應募官司易於收功儻日復一日年復一年則
民疲而怨生勞大而效寡此所謂處事以時而不可
緩也乞量支錢米募夫及今水涸運土補築壊埂然
後植松插柳候措置樁石陸續釘砌若失此時後悔
無及憲司上其說遂支撥安邊太平庫十八界會支
二萬二千五百餘貫及平江府新收義米内支撥九
百石差官修築湖水復為民利
明
僉事吳㻞牒略云據蘇州府類繳吳江嘉定崑山三縣
勘到開江圖說前来將吳崑二縣各處淺狹區分河
道另行外後按視嘉定縣將吳淞江踏勘丈量内地
名大盈浦起至艾祁浦其深止五六尺過東及自蟠
龍江起至北溜浜其深至六七尺隨問彼處鄉民皆
言淺塞歲久相應疏浚今照崑山原開本江自夏駕
口起至顧浦止二十餘里淺狹應疏及大盈浦起至
北溜浜止深亦不過五六餘尺緣係通連太湖緊要
洩水大江潮汐淤塞以致上源之水急不能洩旱潦
均為民患理該崑山嘉定上海三縣出夫開浚緣係
起𣲖人夫動支錢糧未敢擅便合行具呈等因到院
參照呈稱勘量過大盈浦起至艾祁浦等處又蟠龍
江起至北溜浜止俱各淺狹要起崑山嘉定上海三
縣人夫候冬農隙之時擇日開挑工程浩大其夫給
糧食用一節合准相應擬合就行為此除行蘇松二
府各委官一員前去將前項該挑河道再行踏量眀
白候農隙之時起倩附近得利人夫督工開挑外合
行劄仰本職再行催督委官會勘眀白開報施行蒙
此牒本府著落當該官吏即行委官督同上海縣委
官及會彼府縣委官各𢃄糧耆塘長人等親詣本江
將淺狹應挑去處丈量筭計要見共該丈尺若干合
用人夫若干某縣分該某處至某處止若干丈尺共
該用夫若干每夫日給糧米若干期在某月某日興
工其開挑闊狹視两岸舊額為則仍須斟酌某處頗
高某處稍卑各該挑深丈尺若干務要處置停當趁
農隙之時起倩相應人夫編立總小甲名目選平昔
曾經管挑河道公勤耆老糧長人等每三百餘步一
名分投管督約日興工倂力開挑將完之日府縣委
官同沿岸騐看有無淺窄遺缺方許開壩散工毋得
妄將未完朦朧報稱先完以致彼深此淺徒勞工力
事發定治以罪
郎中朱衮禁處海塘奸弊其略云看得東南一帶海塘
日被洪潮衝齧歲責各縣修理今該縣官吏只守𣲖
分丈尺而餘盡諉之他人附塘居民歲取修葺之利
而不思自保田廬大坍小缺任其自壞既不早為關
白又不及時完修故新塘之工未畢舊塘之壊已繼
前工之價未償後修之料復估歲耗錢糧展轉欺餙
盖非一朝一夕之故矣本部巡歴因事究弊若不立
法禁處何以防患將來仰該府嚴督各縣掌印水利
官將原𣲖海塘見今坍壞去處責令原經包工人役
緊限修築完固自正德十三年為始除嘉興秀水崇
德桐鄉嘉善五縣每歲塘夫照舊徵銀觧府貯庫遇
塘大坍支買樁石顧倩人夫支用不許别項動支其
海鹽夫價一千兩不必徵銀每年編夫五百名每名
定銀二兩聽令近塘居民承募給帖每十名為一甲
每十甲為一總不分本縣各縣塘界盡數均𣲖每甲
地界立木標名令各看守凡遇大汛風潮侵損塘基
初易為力取土埴補若遇坍壞深闊工力多寡即集
各總人夫倂力恊濟俱要杵築堅固鎚騐虚實不許
似前虚應故事該縣水利官每五日一次巡視毋容
廢缺每歲農隙不分有壞無壞督令槩塘加土一層
如有塘脚虚斜沓石將坍即便早為申禀委官覈騐
應該重修就便估計申詳支銀發縣買料興工府官
提督合用粗大樁松長八尺圍二尺者離沙就土深
釘密排然後用六尺長石闊尺八厚尺五四面方正
横直間沓以次漸縮狀如階級亂石填内共高三丈
塘面一層鐡錠相啣所用樁石召商運納驗中給價
其沿塘一帶原設墩臺分軍備委舊多盗石决塘今
應照地恊守若有坍壞亦要助力仍行該衛備委官
互相巡督毋得坐視縱奸其平湖相近乍浦海塘亦
照此規於原編銀内以三百兩𣲖夫一百五十名許
令承募分管餘銀七百兩徵收縣庫庶幾事無推托
官有責成禦患成經久之規用財免浪費之患矣
郎中顔如環開濬吳淞江工完揭本職奉巡撫工部尚
書兼副都御史李劄付分管松江杭州嘉興湖州四
府及蘇州府嘉定一縣其太倉州崑山吳江縣與郎
中林文沛共管依奉親詣吳淞江督同蘇州府掌府
事河南左參政徐瓉松江府知府孔輔等相度得吳
淞江上流自吳江縣長橋起至崑山縣夏駕口止下
流自嘉定縣舊江口起至上海縣黃浦口止俱各通
流無碍惟夏駕口起至龍王廟舊江口止共長六千
三百三十六丈計二十九里俱已淤塞議該開闊一
十八丈深一丈二尺該用人夫工食犒賞等項逐一
議處蒙本院行委同知冷宗元等分投督工於嘉靖
元年正月初七日興工至本年二月二十二日工完
又看得夏駕口新洋口乃吳淞江交會去處横引江
水斜趨婁江以致吳淞江水勢小弱不能衝洩潮泥
且二河通引渾潮倒流入江與本江下流正潮日相
抵撞易於淀積遂致淤淺合於二河交會去處置造
石閘節制江流使不斜趨阻遏渾潮使不倒流庶幾
此江永無復塞之患備呈本院行令蘇州府估計物
料委官見今夏駕口興工造閘其新洋江口閘姑候
冬月再議外又看三江之水悉由太湖其上源西北
自宜興荆溪百瀆以入西南自湖州苕霅二溪分流
七十二漊港以入而其下流則吳江長橋澱山昆承
陽城等處以入三江而澱山湖則分趙屯大盈道褐
大石等浦以入吳淞並洩於海頃因水政不舉前項
漊港湖泊瀆浦俱久湮塞而吳淞之塞實因上流不
快所致又經督率開濬節據原委湖州府同知徐鸞
等報開濬過大錢小梅等河幷七十二漊港蘇州府
通判孔賢呈報開濬過趙屯大盈道褐等浦俱吳淞
江上流已盡開通及據杭嘉湖蘇州等府及所屬太
倉等州縣各申呈疏濬修築過各支河港浦涇浜河
道幷圩岸等項俱照本院眀文就令各得利人戸自
備工食修築於嘉靖元年正月俱已完工本職又躬
親廵歴勘騐相同到今造冊徑自繳報今照本職該
管蘇杭嘉湖幷蘇州府嘉定一縣及太倉崑山吳江
等州縣督修過河道圩岸用過人夫錢糧總數擬合
開具回報吳淞江夏駕口起至龍王廟舊江口止開
濬過六千三百三十六丈二尺闊一十八丈深一丈
二尺用過人夫四萬三千七十八名官給工食銀米
柴薪等項共支過銀一萬三千三百九十五兩九錢
米二萬五千三百三十二石二斗夏駕造閘估計物
料工食共該銀一千五百兩俱蘇州府支用
僉事蔡乾計處導河夫銀呈揭據直隸蘇松二府太倉
武進等州縣各申繳正德十五年起至嘉靖五年止
導河夫銀冊揭到道中間已完者少未完者多支銷
者漫無憑據侵欠者不行監追積習之弊不可枚舉
為照前項夫銀專為水利急缺應用而設故每年於
均徭内編僉收銀貯庫以備不時之需係是屢經議
處停當奏准永為定例况遇工程浩大之際仍許動
支别項官銀應用近年以來各該掌印官員往往視
水利為末務空為立一騙局編僉之後不肯如法趁
時追納致縱奸徒展轉囊括以歸私室及至上司查
理捏補花名文冊妄稱小民拖欠况官吏之更代無
常弊源之鼠穴難考以致起滅詞訟之徒動輙以前
項夫銀訐告一人之事乃至連逮百十人之衆一年
之事甚至蔓延十餘年之遠是本為利民之計而反
為殃民之禍矣因循至此愚民何罪乃有司不肯設
徵收之良法以圖經久可行耳為今之計合無别選
委廉幹官員親詣各州縣從公查審要見已完者見
貯支觧那移未完者侵欠停徵務究下落申呈詳示
而於導河之策必且受實用而不徒負虚名矣
蘇州府學教授林智奉廵撫都御史牟委廵水利呈文
其略云蘇州地形卑下其西南有太湖上受杭嘉湖
天目諸山之水下流吳淞江劉家港等處東至於海
又一𣲖由白茆福山等港北洩於楊子江前代設撩
淺夫專為導河築隄以防水患近年以來白茆福山
許浦七浦塘等處潮泥壅淺久不疏濬及被豪右將
尤涇口攔作斜堰向東有新村下射去處汊港湮塞
又被直塘人家占出半河其陽城湖東河港汊港壩
斷以致上流不通稍遇霪雨水無分洩田盡渰没為
今之計莫若委官親詣許浦白茆七浦塘等處相度
起夫開挑深闊及將斜堰尤涇口幷新村直塘陽城
湖壩斷等處照舊開通分殺水勢今浦河水道舊跡
尚有存者可令尋究開決亦疏通水患之一助也又
於河浦去處仍舊設撩淺夫時常開濬免其差役冬
月遣官廵視遇淺即濬如此則水有所洩庶不為患
不然縱脩圍岸隨修隨壞徒費無益矣
工部侍郎徐貫相視水利曉諭其略云國家財賦仰給
於東南而直隸之蘇松常浙江之杭嘉湖六府實居
其大半數年以來六府屢被水災圍田渰没廬舍漂
溺民既無以聊生財賦何自而出近者吏科給事中
葉紳巡按御史劉廷瓉各奏其地衆水入湖入海之
處堰壩港瀆年久湮塞故一遇水潦無從宣洩泛濫
為災乞差官相視通行修濬為此今將合行事宜開
坐通行
一仰府縣委官督同水利官各要親歴地方將一應河
港涇瀆等處務要尋訪故跡某處湮塞某處坍塌或
沙泥壅塞或被人侵占某處當挑濬某處當修築約
有幾里該用人夫若干物料若干先行申報以憑區
處
一仰府縣速將地里志書幷前代治河事跡可考者一
一呈送以憑參用其倉庫收貯錢糧等項亦要查出
數目先具年冊申報以憑支用
一仰府縣曉諭軍民之家有先因水道壅塞請佃納糧
者有因他人填塞用價置為業者有將湖泖瀆口沙
漲去處霸占栽種茭蘆養魚&KR2026;利者又有因而造成
房屋居住者以致水道不通致渰没田禾皆是官司
不能常加點視修治積久成患文書到日許令陳首
聽其改正
一府縣有殷實之人願出錢糧以助工役者具名開報
以憑奬勵
吳僉事開挑吳淞江禁約
一吳淞江淺處應挑地方西自夏駕口起東至徐公港
止通長一萬七千六十一丈共該用夫六萬八千二
百四十五名
一崑山縣西第一段該五千三百五十三丈七尺用夫
若干嘉定縣中二段幷加多一千丈共該六千三百
五十三丈七尺用夫若干上海縣東第三段該五千
三百五十三丈七尺用夫若干
一面闊須用一十四丈五尺底闊八丈五尺深一丈二
尺五寸
一每夫一百一十一名編立小甲一十名總甲一名每
小甲一名管夫十名每十名内選勤謹老實一名著
令做飯如有遲悞許管工官懲治用物料俱令置辦
完備應用
一人夫宿歇做飯須得處所如傍近有人家房屋方便
者令其借宿做飯若人家住遠許每一小甲共搭窩
舖一大間衆人宿歇傍作小舍安頓鍋竈務要墊土
高厚用防卑濕合用器皿令各夫輳辦
一令人量計每三百餘步完為一工選素熟管挑河道
或耆老或糧塘長一名分管每九百步内仍選義官
或耆民一人總管三人撥與在官甲首一名隨從令
其時常往来點查責治
一人夫數多中間或有奸詐愚頑棄工在逃仰各縣置
枷數面送本府委官收掌如遇在逃人墮誤工程即
行挐前来決責四十枷號三日疎放罰補原工府官
仍將管工總小甲幷該管糧里通查照依定則責治
中間若有受財賣放者依律問罪
一人夫做工多係鄉民不知調理儻生疾癘必誤工程
須用醫生方保無虞各縣推選老成醫士十數人令
訓科管領無醫官者縣官親自管領各令將帶藥餌
若有上工人等一時感冒疾病即便對症用藥調治
一各縣照依分定地方選平日熟於伏水之人令其依
法打量某處起至某處其深若干可挑若干其淺尺
寸若干可挑若干尺寸就立木牌眀書上令小甲各
用一十四丈五寸長繩一條隔河牽量釘樁拴住使
管工幷人工視此為則
一所挑泥土俱令於岸傍量留一丈二尺空地外邊堆
積以便往來廵看亦免日後雨水流滯河内
一各管工人役每五日早一次將所管挑過深闊丈尺呈
報府縣先查工程多寡就行通類手本開報以憑勸
懲
一工完之日府縣委官沿岸逐一驗看通長一樣深闊
無有淺狹遺缺就具不致扶同結狀開報方許開
壩散工若或通同作弊查出定治以罪
巡撫工部尚書兼副都御史李劄付應天等府州幷杭
嘉湖告示曉諭通知
一仰各處水利委官及管工人員俱各自辦蘆蓆船篷
草扇用心蓋造夫厰務期堅厚足備風雨仍措處稻
草舖墊以便宿歇安設鍋竈使人不至凍餒
一挑運土泥務離河岸遠去三十丈之外若地方原有
堤埂低窪去處許於堤外安頓挨次平鋪毋致堆積
成岡致雨水淋洗入河日久仍復淤塞
一管工官開挑深闊俱要遵照顔郎中原定丈數先挑
河心一帶禦防雨水以便疏洩其兩傍以原舊水平
取則開濬不許短狹淺少尺寸
一千長人等務要常在工頭催督工程但有放肆遊蕩
飲酒賭博妨誤職業者許廵視官訪挐送院重治在
逃人夫徑行該管官司提解枷號示衆仍追工食銀
錢還官每逃一名罰本戸人夫二名解赴工頭著役
一各處解運錢糧柴米等項俱要告報本院及欽差官
處轉發各委官監收支放不許留難致生奸弊其間
如有無知小人抵換冒濫花銷尅落許被害之人指
實呈告
一但有勤幹人員奉公守法儧倂工程撫來人役久皆
得所樂於效力者重加犒賞案候采訪另行旌奬推
舉擢用其恣肆科擾怠職悮事者定行查究重治
顔郎中治水事宜
一各府河道應該修濬者各該水利官拘集糧塘里老
審令盡數報出除尋常工程各鄉都自能開濬者責
令開濬餘各分頭委官丈量長短深闊計筭某處該
用幾萬幾千工人夫幾萬名該幾十日可完分别等
第如工程最大鄰近州縣恊助工程亦大合縣人夫
恊助工程稍大鄰近鄉都恊助定為三等河道議處
緩急次第某所宜急修在今年某所當緩下年方修
申呈定奪
一各處水利官親詣所屬嚴督各塘圖長圩甲人等率
得利人戶將各圩岸倂力興工修築應增者增俱要
高厚仍自本年十二月至次年三月開具申報
一各處江湖泖蕩浦塘涇瀆及洩水港漊去處多被大
戶強占或築壩占作魚池或取便往來或朦朧告佃
雖經官斷拆改仍舊私占阻壞水利許各出首免其
問罪其已起科者即與開豁不肯自首者聽諸人呈
首挐問監追積年花利
一各處河道張釘簾籪取魚者一體禁治
顔郎中開江條約
一修濬恊取查得先年或騐田糧出夫有二十畝起夫
一名之例而富豪𣲖至千百勢不能辦往往阻滯或
令十排年出夫有每里三十名六十名之例而勞力
者多非有田之家享利者反無供事之役議者謂用
排年出夫衆擎易舉但驗糧以出工食或每畝出米
若干就於秋糧會計帶徵以供夫役工食庶貧民出
力而無裹糧之苦富家出錢亦免荷鍤之勞似為兩
便
一人夫每五十名住棚一座飲食宿歇風雨時候俱要
不離本棚以便查點敢有私去人家借歇及偷盜強
搶人物者事發除正犯從重問治枷號其千長百長
小甲俱坐以罪
一各該屬縣多備稻草查照各彼地方人夫棚内俱要
覆盖厚密可蔽雨雪鋪墊高厚可隔寒暑聽候驗看
一各委官千長總甲嚴督小甲率領人夫照依分定地
界深闊丈尺倂力開挑每日卯時上工酉時歇工不
許一人一時蔵躱工完者登時釋放先完者仍加犒
賞遲悞者痛加責治甚者枷號示衆各役鈐束不嚴
致夫逃回者五名以下量加責治十名以上定坐賣
放罪名枷號示衆各逃夫仍以兩月為率每欠一日
罰銀五分幷追原領過銀米給付總小甲雇夫上工
一管工員役督令人夫先將河心開闊若干直下至底
深若干完備方纔開挑兩傍斜河庶幾雨雪之時放
水河心可以兩傍施工且免下水做工之患
一堆土務要在兩岸三十丈之外若兩岸原有高岡者
堆放岡身之内不許高過於岡
一人夫上工日久若果力乏患病者許戶丁更替無人
更替千長驗實呈報處置若無病而詐圖脫免者查
出千長百長小甲俱坐贓問罪
一管工人役敢有指稱打點使用科歛財物者許出錢
之人指實陳告以憑挐問仍追贓給賞
一夫役應得工食犒賞之物或管放人員短少抵換及
千長總小甲扣减侵尅者俱許指實陳告以憑挐問
一各府委官每五日一次查考各千長總甲工程分數
呈逓以憑查考其懶惰無功者懲治
一大工肇興庶民雲集沿河店舖商人販賣魚肉酒米
茶鹽等物俱許兩平交易敢有委官夫隸人等挾勢
减價強買及牙行人等高擡時價貴賣者許指實陳
告以憑挐問
林主事條約
一河道除吳淞白茆重大河工外其餘有專主宣洩者
有專主灌溉者宣洩之河正吞河流或東或北直趨
入海其勢為縱為經其開挑宜深宜闊太倉之七浦
塘湖川塘楊林塘常熟之梅李塘福山港黃泗浦奚
浦耿涇浦江隂之角上河谷瀆港蔡港夏港盧阜港
武進之舊孟子河德勝南新河澡港順塘河新溝丹
陽之九曲河是也灌溉之河則入海河之支流其勢
為横為緯其開挑止欲其深使水能浹洽足備旱熯
可也
一各處河道宣洩入海者俱應置閘白茆病在河闊泥
泛艱於施工其餘相江湖形闊不過七八丈上下因
而建造一閘或二閘潮至則閉潮退則啓使渾水不
得入而清水蓄積得以洗其閘外之淤其主灌溉之
河地形多是中高兩下若非天雨水無由積仍須兩
頭或閘或設竇斯可為利
一各處湖蕩塘浦多有或假名護岸而遍種茭蘆或圖
取魚利而張釘簾籪遂成淤淺告佃起科嚴加禁治
敢有仍前故違挐問重罪田果濱連江湖頻坍去處
方許種植茭蒲岸上隨宜種樹毋得虚應故事
一太湖為患病在下流不通疏常熟之白茆港梅李塘
福山港耿涇奚浦黃泗浦太倉之七浦湖川塘楊林
塘所以導之也其為太湖患者則練湖與西滆沙子
湖而二湖亦有枝流徑趨入海者如丹陽之九曲河
武進之舊孟子河德勝南新河澡港新溝江隂之夏
港今皆歲久淤塞遂貽深患為今之計疏太湖下流
莫急於開常熟之梅李福山港奚浦耿涇黃泗浦太
倉之湖川塘楊林塘諸河减太湖上流莫急於開丹
陽之九曲河武進之德勝南新河舊孟子河澡港新
溝江隂之夏港諸河仰府州縣治農官各要查照及
時計處興工開濬
一蘇州府長洲崑山常熟縣常州府無錫武進縣各有
地形低窪濱連湖蕩之處頻年淹沒今各處水道疏
通低窪淹没者俱易退洩各治農官務要常川遍歴
但有圍岸坍盡不能修理者丈量數目逐一申報候
農畢之時拘集得利之家修築仍查在庫導河夫銀
或無碍官錢糧量支貼助
一各處圩岸坍塌者圩甲開報得利之家照田出夫恊
同修理泥土就於傍圩田内起取本鄉都内有義民
為衆信服者治農官舉報委之督理或四五圩或六
七圩有功者通行奬勞怠廢者治之工完府縣治農
官取具修築數目造冊以憑查考其圩内石碑無存
者圩甲置補圩大者分之或作積水漊横亘於中闊
約一丈兩頭加闊用石砌作車口遇潦車救
一白茆既通沙泥隨潮最易淤塞查得舊有鐡掃帚置
之船尾裝載如櫓之狀待潮落時鐡帚一齊搖動刮
揚沙泥隨潮入海今之治黃河者又有爪江龍法仰
府縣治農官各查製度創造督撩淺人夫常川演習
務經久可行以善其後
一各州縣塘長各該掌印官查遠年額數編僉應多者
多應少者少永為定則仍通將該縣人戶查審但丁
糧相應材堪幹辦者如每區應該一名務多編至四
名或五名内將一名應役皆聽缺補用庶里書放富
差貧之弊可常革矣
一為河之患者無如石橋洞圓者塞河道五分之二洞
方者塞河道五分之三除不關水道者不毁其餘凡
係緊要洩水河内但係古人建造木橋宣洩快便不
得輒造石橋遏束水勢其古跡石橋坍壞欲行修理
者酌量闊狹原有一洞者或再添二洞三洞務令水
易退落其原無石橋去處勢要欲徇己私妄乞添設阻
碍水勢者各該治農官緝訪禁治
朱郎中條約
一浙西地方水利為重各府州縣既有正官又各設水
利官以佐之正官既忽而不理該職又棄而之他且
索取常例啓圩圖之科害濫受詞狀縱胥吏之誅求
下鄉督役民受其擾入境問農事仍久廢至今職稱
治農鄉區之高下莫辨役充塘長圩岸之至到莫分
殊非國家建設之初意今後各宜砥礪興修毋怠職
業
一看得吳田大約低者七分病潦高者三分病旱古人
或築壩堰或置陡閘離水遠者復開溝渠今皆久廢
各掌印官務督率治農管屯官及時修理湖塘疏通
河道開濬河渠及一應圩岸未經修築者趁時修築
各處閘壩未盡修理者隨時修理合用木石等料於
各該田畝有力之家從公勸輸或官為措置合用人
夫於所在附近軍衞有司相兼起用仍須督役以時
調度有法使蓄洩有備旱潦無虞以為地方經久之
計
一每區圖選有行止者為塘長田多者為圖長圩甲俱
聽塘長調度有等營充之人或指餽送農官科斂圖
圩或假開河築塘賣索夫役又有市民冒充全不下
鄉勸率恊理仰各奉公興修候巡訪賞罰
一各該水利官親詣所屬嚴督各塘圖圩甲人等率得
利人戶將各圩岸倂力興工修築泥土就傍圩田起
取工完開報查考大者准作積水漊横亘於中兩頭
用石砌作車口遇潦車救或䈒河泥填滿補完原田
或用車港取泥或高鄉運土田多之家𣲖出樁笆務
令杵樁堅實仍禁牛馬踐踏
一軍衞屯田坐落應修圩内及應修河道俱照官民恊
同修濟不許坐視
一築圩先量本圩每田十畝或二十畝出夫一名數少
者朋力孤貧者量免各主分段插標如宜高厚相地
加增
一吳田下下使非圩岸何以備潦仰治農官遇農少隙
隨即興修論田出夫分段堅築其圩大者多添徑塍
分作三四圩或十字二字三字形開港内外俱窪四
面開溝所取之土就便築岸廢田之税攤𣲖本圩
一各處河道或奏開而未勘或勘報而未行或開挑未
完而停工或案候再議而未處者各該治農管屯官
備查應開深淺應該先後合用人夫里甲眀白開具
以憑施行
一每三百步為一工塘長分管每九百步耆民總管各
立旗號以齊作息量岸栽樹禁種豆麥
一各處橋梁多有坍損漕河要路固宜急修鄉邨渡頭
亦不可緩各該官通查應該修葺從實勘報作急修
完其洩水要道密樁防盗者即為起除至浮橋擺渡
隨敝修理乃見惠濟
一開江工程近小者照舊得利之人出力若係重大或
於圖起夫或計畝徵糧或軍民恊力興工之時每塘
長一名總領若干夫該開若干丈每夫分定幾尺用
竹板標插夫名每塘長幾名委一屬官或義耆分投
監督各立旗號以齊作息各照面底深闊置竿時常
較量修岸栽樹仍禁種豆麥以致浮土淋河
一蘇松常鎮舊徵有導河夫價幷茭蘆銀專備募夫開
河衙門裁革之後價亦停止原貯庫者盡那别用其
嘉興各縣海塘夫銀多被民間拖欠各役侵欺除將
犯人紙米幷原存之數令各填簿半年倒換查考外
仰各正官清查那移應還者即於原欠本項徵補侵
欠應追者嚴限各主倂完幷各佐貳官但有事干水
利詞訟贓罰俱要附入簿内不許輕擅動支其先年
有被各役領銀在外修理未完開報埋沒者許諸人
出首
一查得卷内先年首告侵占阻塞官河浜漊及圍築湖
蕩等項多已批發各屬問報或本衙門親理應該拆
卸入官改正者俱經仰照擬施行中間有罪已决贖
而奸弊仍舊人未發落而文案捏完近多事發查連
官吏一體重治外仰各該官吏不拘新舊事件一一
追究下落責取原押人員甘結回報
一各處港浦涇瀆等縱横聯絡通洩江湖有或假護岸
而遍種茭蘆或圖魚利而張釘簾籪久成淤塞告佃
起科又有起造大樣船舫填築出河剥岸有未改正
即便起掘拆除果係瀕臨湖蕩堤圩頻坍去處方許
栽種茭蒲其一切堤岸每丈栽榆柳桑柘一株俱要
大幹深培未種者冬月補種
一城市河道本自淺隘居民日將糞土傾撒在河又造
跨河橋棚出岸水閣及增添剥岸盖造廊房阻絶行
舟壅塞水路該坊里總歲取常例不行呈舉各該軍
衞有司即便省諭犯者剋限起除拆卸改正還官取
具各員役結狀其諸淺澁去處水涸排門撈洗淤泥
用船運出
一竹木商人多募兇惡水手聯簰横撑依牙行門首攤
泊擠塞河道攔絶水勢各該巡捕官督令地方曉諭
客商如仍故違及地方乘機詐財一體嚴挐究治
一水利文冊年終各屬開報興修事蹟類造奏繳訪得
各屬官吏間有全不調度而妄報興修或本無事蹟
而捏虚塘塞據此進呈欺上之罪誰其任之今後經
該官吏各要覈實造報毋再輕犯自招罪愆
監察御史吕條約
一起工之法四面深闊各一丈名曰一方每土一方約
計二十工每方須工食銀四錢十方該銀四兩積而
至百千萬方亦皆如是河底上闊下狹則折而筭之
河底與近岸深淺不同則每方一帶通力合作務令
深淺均攤又河有闊狹遠近則須差為等級如河闊
十丈𣲖夫一十六工十五丈者加一工二十丈者加
二工更有闊於此者亦當如數加之可也
一錢糧計費已足然後量河渠之大小定土方之深闊
計灘岸之近遠為夫役之多寡先期眀示每都每圖
限名報官雇募假如一圖十甲每甲報夫二名每圖
報夫二十名以合府州縣通計假以一月兩月三月
便可開河二三百里小小枝河固餘事耳其有因貧
赴召者不拘多寡亦於各該都圖編管衞所軍丁就
令千百戶鈐束並須擇其精壯取具各該圖甘結每
名給小牌一面填寫委官夫長下人夫各姓名一面
掌印官火烙花押以便稽考召募必須附近各府州
縣將應募銀兩牒解濬河所在自行附近雇募然大
衆烏合必建次舍置井竈薪芻並給醫藥有備死者
葬埋而厚恤其家非惟可以成大功而東南亦可無
饑矣
一每夫一萬名委府佐一員為巡視官夫役各令該管
丞簿等官用千字文照數編號簿記每早各夫長照
依原分字號如天一起至天十止寫在面上候巡視
官至挨號數排立以便查點仍用水牌一面大書夫
長姓名幷人夫若干與號豎立旗竿一根懸牌其上
旗色百長用藍千長用黃寫各長姓名以便趨赴即工
之日分定丈尺尅定日期如每方𣲖夫二名則以八
日為限每方𣲖夫四名則以四日為限積而上之皆
如此限非大寒暑不休息非大風雨不更期又置為
循環簿二扇記其隂晴以稽作輟大抵考騐百夫在
百長百長在千長千長在丞簿等官丞簿等官在府
佐而守令則兼之也
一開挑之法姚公有歌云遠堆新土方稀罕盡露黃泥
始罷休兩岸馬槽斜見底中間一線水通流其法不
可易也每日所挑泥土如灌溉枝河於岸傍聽留一
丈二尺空地從靠田裏面半邊堆積以便往来亦免
雨水流滯河内若吳淞江白茆等處大河堆土務在
三十丈之外若兩傍原有高岡亦要聽出岡身但役
夫河底負擔而上已極費力欲其遠堆不更難乎合
於兩傍分段排立次第傳送土去而民力省矣
一經始之時隨所開河身深淺樹木為的工畢之日量
河底闊狹用滚木一根以索挽之循河而往稍有窒
礙罰其再行開挑勿給工食决壩之後拔去的木復
以鐡足木鵝浮於水面驗其淺深其制大河深一丈
二尺幹河深一丈枝河深八尺隨流而下稍遇淺淤
必即傾仆於是計其淺淤丈尺之數各追工食丞簿
等官以枉法論其有勵精者優勞有禮丞簿等官加
以旌奬
一凡應用錢糧攅聚一處府佐掌之計河𣲖夫計夫給
餉遵照先年開濬白茆事例每工給銀二分五釐若
凶年榖貴則每工給米一升銀二分府佐給之丞簿
丞簿給之千長千長分給百長百長零散各夫或五
日或十日一次關支每遇將散之前丞簿等官各赴
錢糧官處開計夫數每夫長關給關防號票一張該
支工食銀米若干執照臨期憑票關支既訖設有短
少抵換扣减侵尅者許指實陳告以憑挐問其銀每
兩加耗三分米每石加耗三升抵補虧折
一河道開通更須務為經久之計必倣前代撩淺開江
之制每年於均徭内定撥土著之民專習淘搜之亊
免其别差著為定令沿江沿浦要害之處置為舖舍
或仍編導河夫銀募貧民之壯健者每舗或五人或
十人給以前銀附近荒田與之開墾官給耕具種穀
使有恒業可居再照舊有鐡掃帚置之船尾裝載如
櫓潮落一齊搖動刮揚泥沙隨潮入海今之治黃河
者又有爪江龍之法各該治農官查訪制度督撩淺
人夫演習務經久可行則江浦永無淤塞之患矣
巡按直隸監察御史林條約
一憲綱冊凡屬水道興廢利病者俱要備載冊後以便
查考
一本院專督水利凡各府州縣巡歷必遍諸屬官員自
有面相諮訪之期不待越境參謁
一兵糧水利各道皆負監司之任均有地方之責凡郡
縣水道興廢利病各應盡心考究開襟商確見之施
行以稱責成至意如有不職官員隳廢職業利己病
民及勢豪之家積侵水利貽害地方不行首正隠瞞
阻撓者該道訪實挐問呈詳參究
一勞民勸相以惠養元元守令責也各府州縣掌印官
務宜加意民情實心講求凡境内水道務躬親相度
考究源委逐一查議興革建置緣由與夫近湮没頽
廢之故及今應當修浚增築之方幷一應工費注措
之法各行區畫停妥畫圖貼說務俾水土平田野闢
民生享有永利此本院所屬望於諸賢也
一巡行阡陌興起事功則治農水利有專官也苟怠惰
成風督責無術官非其官矣今後除大江幹河工煩
而費鉅者聽另行計議外其支河小港與夫田間水
道區内圩岸皆有故址可循民力可用所患水利之
官不能乘時倡率之耳案驗至日各掌印官即嚴令
各治農水利官躬行村落督責該都耆老及人戶盡
力興事圩岸修築欲其高厚溝洫疏通欲其深闊每
一季終將修築過地方數目緣由造冊畫圖呈報以
憑覆覈奬戒
一州縣雖有水利專官然未必皆勤敏之材足以集亊
故興大工動大衆經營幹濟而圖其成者則府佐其
要領也各府水利官務要勵精從亊畢力圖謀毋徒
委於下僚潦草勘議苟且答應以取罪咎
一州縣水利官不許受詞凡民間有争隠水利及侵占
者之類俱聽掌印官收理應呈詳者呈詳本院定奪
各掌印官仍嚴行禁約務遵約束
一各州縣水道有巨瀆以滙其流者如澱山湖泖湖練
湖等之類是也有支港以分其勢者如劉家河黃浦
七浦百瀆等之類是也原皆廣闊足以容洩近已漸
淤而狹且塞矣故不求復其故址水土不可得而平
也各掌印官即令各水利官將境内湖港涇瀆等處
親行查勘考究冊誌諮訪故老務要查眀某湖某浦
某涇某瀆原廣闊各若干里丈四至界限有何憑據
中間有無侵占阻塞緣由幷丈量數目及四至界限
侵塞緣由備造書冊畫圖送院覆查
一圩岸之設所以防水也圩岸不固則雖有沃壤亦不
能免浸淫之患矣故修築圩岸勢必取土於附圩之
溝洫圩岸益高則溝洫益深一舉兩得之術也訪得
各州縣田畝皆有圩岸特修廢不同耳各掌印官即
查境内圩岸共若干處某圩係某都圖地方内包田
若干畝外依浦港溝池若干所其中某處堅固某處
單薄某處頽廢備造於湖浦冊後以憑查議
一陡門閘壩最關水利故啓閉以時而旱澇有備各掌
印官通將境内陡門閘壩幷橋梁等項不拘存廢盡
行查出備造於圩岸冊後幷載興廢緣由以備查閱
一訪得三吳水利湮塞皆茭蘆為梗而滓泥易積海潮
衝射而渾沙易淤當事者因循怠弛不行疏瀹遂使
附近居民及勢豪之家乘機射利或墾而田或圍而
漁或囊括而屋或席捲而池或假陞科而邀厚利或
藉告佃而濟己私日侵月削故道浸微一遇旱澇卒
無可救彼其侵占之心視乎被災之處豈特如秦越
然且將幸其為壑矣凡此數者皆當盡法究懲然後
水利可興也但積弊已久相沿者衆一旦遽置之法
則行之無漸人將不堪雖有改正之念亦無由以自
通矣今奉勅書内一款凡豪勢之家侵塞水利姑令
首正免罪如有隠瞞及違抗阻撓者即行挐問干礙
職官指名參究夫與之以首正免罪者開其自新之
路而復示之以挐問參究者所以嚴其怙終之刑大
哉王言恩威並濟苟使人人欽遵首正則官不煩於
刑威民不病於騷擾矣但恐人心未諭迷復取凶案
驗至日各府州縣摘出此款備書告示遍揭鄉村市
鎮
一水利之興凡以為民也朝廷設官不過以時勸課因
民之所利而利之耳故修築開浚之工皆應附近受
田人戶通力合作是以勅書内一款如一圩之中塘
岸溝池等項不煩多費者即令得業之家量田多寡
出力修浚則所以責成於民力亦甚嚴且切也今訪
得各州縣之民多偷安於近利而忘情於隠憂每一
興工輒生異議至於殷富之家將田佃與小戶耕種
歲收其租而本田之圩岸溝池任其頽廢湮塞又有
一二圩中時有興作率皆細民腁胝而富家巨室反
坐視而不顧如之何而望水利之興也該道即行該
府州縣摘出此款同前出示各都圖里俾知竭力服
田乃其當為之職而因田以出力亦非分外之征况
勅諭嚴切不容怠違即令水利官躬行勘估修浚工
費各若干貧者以力赴工富者以貲給食量其田之
多寡而定其則酌其地之遠近而估其直敢有仍前
怠惰抗違阻梗者指實呈究
一各府州縣淘河夫銀專聽河工應用訪得近来已徵
者多被那移别用未完者率係攬解侵欺殆非立法之
本意也案驗到日各府州縣掌印官逐一清查姑自
隆慶元年分起某州縣某年該實徵銀若干已完者
若干未完者若干已完貯庫者有無那移作弊即有
别項動支曾否奉何衙門因何公務有無動支數目
弔取批文查驗未完者要見因何不完或係小民拖
欠或係收頭解戸侵欺該某官催併某吏書承行至
萬歴四年十二月終止以前作為舊管以後作為新
收挨年順月每年開除過若干目今見貯庫若干備
總撒數目其餘未完項下仍要備開某人拖欠某人
侵欺及承行吏胥姓名開立前件名曰淘河夫銀循
環文簿二扇批開吏書年貎花名齎簿赴院比較
一塘長之設盖以率衆興事若非誠實之人勢必方命
生事各州縣掌印官務要僉編殷實有行之人充當
責令及時喚集圩内人夫修濬水道增築徑塍不許
濫用豪猾從而怠玩或武斷鄉曲侵索細民以滋擾
害各掌印官仍將編過塘長姓名緣由書冊送閱
一本院奉勅督理水利凡各府州縣及湖江浦港要害
等處俱要巡視相度本院按臨各該州縣水利官帶
領皂快水夫及該吏書筭畫工丈量各役隨行如到
一鄉一村不必動擾百姓先一日水利官只喚集地
方老人塘長以便咨訪各該州縣預撥座船一隻伺
候本院按臨解用其皂快人等酌量人數撥與小船
毋得違悮其船務要堅固㓗淨其封鎖置牌懸帶幷
灣泊等項俱照出巡駐劄之式
一各府治農水利各州縣掌印幷治農水利官凡遇考
滿行取陞調丁憂事故俱要先期申請查無違礙批
允方許離任若有粘帶不了事件未經批允擅自離
任者除本官另行參究外起送官吏定行查治
一本院近奉勅命專理水利民間詞訟俱不准理本無
贓罰可紀但其中勢要豪強侵占水利及小民阻塞
水道者不行首正被人告發不得不與批行問理則
贓罰亦自有不能無者將来多寡雖難預必然一一
俱付之河工支用若不設立循環文簿何以稽其出
入案驗到日所屬府州縣各置空白贓罰循環文簿
二扇簿面開寫眀白限半月以裏同前詞訟簿一倂
送院鈐發以後季終不論有無贓罰俱要同前比較
簿開填倒換敢有違誤者提究書吏不恕
水利御史林開濬高寳湖隄蘇松水利公移其略云三
吳水利有巨瀆大江以為吞吐横塘直浦以為節宣
原其初意旱則資以灌溉潦則藉以决排是以田土
多稔而賦稅常充也緣以官無專任事罔責成前項
河渠年久湮廢今欲開濬必究其源相其要害多方
講求設法處置然後水利可興也除行兵備道查議
外為此牌仰該縣掌印官即將境内地方水道帶領
該吏塘長畫匠工作人等躬行相度逐一備細查眀
要見共有大小河流若干條某處是源委某處是要
害中間淤塞者若干疏通者若干霸占填平者若干
某處應疏濬其長若干其闊若干計筭人夫若干工
食若干某處應該追奪某人田地若干某人池蕩若
干某人年遠歲陞科賦若干某人年近歲收花利若
干又其中陡門閘壩圩岸若干中間見在若干坍塌
若干某處應該修築某處應該添設其工費各若干
仍備開地名方隅一一畫圖貼說掌印官仍覆行巡
視查實考究詳的及從長計議水患何處最急上工
何處宜先何處已經開通仍欠深闊何處未經開濬
亟宜修復何處應責之民何處應屬之官何處費省
量動淘河夫銀何處費鉅應行别項處用其河夫銀
兩原𣲖若干見在若干納完若干拖欠若干工程作
何稽考夫役作何募集錢糧作何設處工食作何散
給興工作何調度諸凡一應事宜不妨條分縷析外
有良法美意更許殚竭敷陳務使蓄洩得宜旱潦有
備一勞足垂永逸可也
水利御史林開吳淞江曉諭
本院奉勅督理地方水道無非為民生旱潦計也據修
理工費該民自辦本院憫念吳中賦重民力難堪會
同撫按多方設處錢糧以濟急用除田間溝洫圩岸
應該食利人戶修濬已經議布六事書冊責成外目
今開濬吳淞江工煩費鉅雖令附江各縣起夫至於
工食皆官府計方給散分毫無損於民自非惰農未
有不樂於趨事也敢有糧塘里排指以𣲖夫科索米
物幷尅减小民工食定行挐問遣配凡我良民各宜
知悉如或受直怠事慢令愆期責固有所歸也
水利御史林為議查閘板設法啓閉公移照得白茆塘
口舊設有石閘一座向因海潮衝擊不能下板堵截
甚至水從下穿致塌閘底以故有閘無板與無閘同
近議於迤邐數里之間另置一閘是矣本院時竊思
之舊閘之不能下板者雖由潮勢衝擊要亦啓閉之
無法也嘗考淮上諸閘每遇水發之初勢難抵禦則
實土下樁閉固如壩以防衝突直至旬日之後水勢
稍平則去土開閘啓閉如故由此觀之可類推矣今
本塘之閘為潮擊齧者或係止於潮漲之時其餘日
未必然也故以年計之漲在卯酉以月計之盛在朔
朢為今之計每令卯酉之月朔朢前後啓而不閉以
讓潮勢其餘月日啓閉如常則潮来未必遽衝擊也
又下板之度酌以數板為凖過則容其流入如滚水
减水制然則潮来雖大上有所洩下自不穿而閘可
永固也且水自上入其来有限内湖水清足以抵之
潮退之時盡啓其板令内水奔出以洗滌之即開濬
之功亦可久矣所見如此未遽以為必然為此仰本
官再行詢訪仍先令該縣將舊閘板查置即於三月
初以試之回報如别有良法不妨另議呈奪
開濬吳江長橋兩灘呈文
兵備按察使馮叔吉呈為蘇松水利急難開濬懇恩處
給錢糧幷陳末議清查灘占田地以資工費事萬歷
五年閏八月初六日蒙欽差巡按直隸監察御史林
案驗行道即便查照題奉欽依内事理欽遵施行仍
照本院續開款後事件一倂查行等因本年十一月
二十五日又蒙本院憲牌行道即將開濬長橋上至
吳家港下至龐山湖一帶興作工費及一應事宜作
速開呈詳奪遵行萬歴六年二月二十一日又蒙本
院憲牌内開照得吳江縣長橋吳家港一帶工程見
今興事中間築壩置土及開濬淺深廣狹多不如法
為此行道即便轉行水利王同知幷該縣掌印官隨
機相度設法開築修砌務期功垂永久以利地方及
查原委督工劉同知近已部糧北運而水利王同知
專委吳淞江工程恐難兼管而長橋一帶似當另委
府官督率該道亦即倂議相應賢能官員以便責成
至於蕩價亦即行縣嚴徵以濟河工工完通行造冊
繳報蒙此為照長橋上至吳家港下至龐山湖一帶
開濬事宜除上方築壩戽水分段委官督率等項已
有成議見今查照遵奉舉行及蕩價行縣嚴追無容
别議外其運土堆置用石包砌等項事宜本道督同
該府王同知該縣王知縣親詣相度酌議列款合無
請乞詳示備行該縣查照遵行至委官一節查得長
橋之工若得天時旬餘可完其中調度督察在王同
知既有次第在人心亦俱樂從恐另委一官計移文
與委官往来亦須浹旬即至公所一時工役人心便
不相入恐難責成反稽程限合無照舊行令王同知
督理委於事情俱便至吳淞江工程本道即先行詣
彼料理俟長橋工畢王同知速赴吳淞亦不相妨
一橋上三忠祠橋下新堆三高亭積土已多週圍須用
石砌方免雨水崩塌之虞合行王同知即查該縣餘
剰業戶定與丈尺限十日内即行運石牢砌下用木
樁其銷筭攤價依民間石價如三年内倒塌仍令砌
造如果堅好者准記名在簿量免所追蕩價伏候裁
奪
一長橋下以見木樁為止不必再開查長橋已多坍壞
失今不為修砌將来水勢衝動用力更難合行該縣
即委有心計耆民估計管工亦𣲖餘剰業戶督令石
匠修造限一月内工完但五年内有塌損原造石匠
究罪業戸賠修如速而且好亦准記名在簿量免應
追蕩價
一三忠祠堆土已高而左右運土處少本道會同府縣
官歴覽議於三忠祠後灣曠處所量留一截許業戸
稍遠者堆土其灣近者仍運在田上不許就近堆垜
一運河口水口原數太闊於該縣風水未便士民欲於
近水口處堆山今已無及本道會同府縣官熟議將
水口量收二十餘丈令水勢逶迤而環向非惟於該
縣風水為宜亦於龐山湖水口易受其業戸開土未
盡者查眀聽候另用
一兩灘無碍新堆處所近橋者則為㕓市美基遠者亦
為膏腴美地許民承佃實為利民合示令承佃者即
先將麻石砌磡不用石砌者不許給佃其石價少而
佃數多者仍聽追價助工
一承佃之家先儘墳墓相連次儘房屋田土相連次儘
開方用工最多者外其餘聽從其便俱赴王同知處
告眀承領不必赴院道告擾如有恃勢強佃者除究
罪外罰助石工
一運石以水為便今在河起土搬運稍難查兩邊俱有
水河搬壩亦易或就中先開河心一道引水通舟俱
聽王同知從便徑處諸凡臨時調度亦不必一一申
請以便工役
一起土須從中起由遠而近其堆土須量遠近處分如
東岸者挑至西岸則西岸者應挑至空處毋許就近
堆垜致有太近太遠不均之嘆合行委官日逐稽查
不許違阻
一不論土工石工但係如式先完者記名在簿量免應
追蕩價如有抗阻不到或延捱稽工者輕則府縣官
徑自責枷重則押解院道除問罪外盡追灘畝入官
一吳家港兩岸長橋兩灘及龐山湖兩岸一面堆土一
面責令人夫築實其委官時常調度督率有不從者
責懲以警其餘但覩堆土挖土之如式不如式各官
才能可見矣如式者容本道驗實奬賞不如式者定
行戒飭仍以不職論
兵道按察使馮叔吉為蘇松水利急應開濬懇恩處給
錢糧幷陳末議清查灘占田地以資工費事蒙巡按
直隸監察御史林批該本道呈蒙本院批本道呈議
濬築長橋一帶興作事宜緣由蒙批據所議皆有禆
於水工一勞而可永逸者俱如擬合仍給示曉諭以
便遵守王同知姑令督理該縣工程稍完即赴開江
毋容怠悞此繳遵此出示曉諭及行王同知王知縣
遵照督率委官義耆塘長分頭統領夫匠濬築刻限
五日内一報去後近據吳江縣差縣丞萬鳳至齎文
申報吳家港太湖口起至沈家莊止又長橋南灘一
段俱委縣丞萬鳳至督理已於三月二十七日工完
長橋北灘一段原委教官陳文燦督理亦於二十七
日工完下一段委主簿陳球管理於二十九日工完
龐山湖口一段原委巡檢張楠分理亦於二十七日
工完已上四段俱開如法但南北二灘近堆土處所
浮漲隨挑隨漲難以施工本縣酌議俟土性稍定更
復開挑三忠三高二祠砌石剥岸見今工完三分之
二臨近佃戸民居砌石者亦完三分之二其三高祠
基太長土不能滿已收短十丈見今挑填將完今照
吳家港龐山湖浚工已完所築壩基似應開放便民
耕作等因到道據此為照該縣吳家港龐山湖等處
工程俱已報完所有原築壩基似應開放便民耕作
緣未奉本院委官查驗本道未敢擅專恭候本院眀
示其三忠三高二祠催督砌石剥岸其近堆處所隨
挑隨漲乃舊土不實新土過重所致俟二祠工完土
實不難再挑等因蒙批吳家港龐山湖二段工完該
道即便委府官一員查果如式即開壩以通農作其
三忠三高二祠砌石剥岸作速催完近祠漲土姑少
待土性堅定另挑南北二灘各壩仍令防守俱候工
完另詳繳
開濬吳淞江呈文
兵備按察使馮叔吉為酌時宜分緩急以便開濬事蒙
巡按直隸監察御史林批據蘇州府水利同知王事
聖呈稱議開千墩浦一帶條約緣由除遵照外本道
帶同原委經歴吳振京等及原經開河耆民親由漫
水港相度至徐公浦復自徐公浦測水至漫水港隨
宜議處今蒙前因為照原議開江條約乃水涸冬春
之交其工詳於開土而略於戽水自今開江事理乃
土動水起之時其工倍於戽水而半於開土所謂冬
春水勢不同先後事理各異誠有如王同知所議者
夫使五段之工齊起則五十里之遙水面闊者踰十
丈狹者亦不下七八丈即當四五尺之水即用三萬
五千之夫半以戽水車豈能辦况兩岸之低者則害
菜麥高者則難洩受而此時役夫凡四萬民將藉口
於農作故今日之法莫若倂工所謂倂工者謂倂力
於頭段也頭段既濬則次段之水有所受而工易完
由此而三段工役亦不出兩月而就矣盖齊起則力
散而水難洩即夫多而奚為倂工則力專而水不能
勝即夫半而功倍此今日開江之大較也除各官已
蒙增委幷開江條約可行者仍舊遵行外所據王同
知釐正條款幷未盡事宜合行照款覆議以憑裁奪
具呈蒙批據議皆因時設法相地施工勝筭也内漫
水港徐公浦二段仍候工完再行勘議餘俱依擬行
其逐事料理刻日稽督當責成王同知至於整理衆
心驅集諸費而運用之妙尤在該道若本院惟期觀
成以無辱璽書耳工完日行查造冊報繳蒙此案仰
縣照後款事宜遵行
一土方深闊一丈原議工銀四錢毋容增减一節看得
每方深闊一丈者指平地而言也今河身深淺不等
法應折筭如開河闊二尺深二尺必寬十丈始足深
闊一丈一方之數二尺而上准此折筭由二尺而二
丈二千丈可知也如以二尺𣲖人夫一名則由一名
而千名萬名亦可推也如此扣筭則不失原議方數
而官民易曉矣
一原議四十日完工難以刻期今奉眀示崑山長洲嘉
定青浦等縣查照縣分以定段數庶地有段分而事
有專責一節看得以縣分定段數者謂原議五段齊
起而言也今倂力先開一段則宜就一段之中又定
以小段大約夫一名先𣲖二尺則五十夫該𣲖十丈
五千夫該𣲖千丈一萬夫該𣲖二千丈仍以縣分挨
𣲖各董以職官以二尺開完又挨𣲖二尺工完先止
先放是為不失照縣定段之法而工尤易考也
一戽水人夫前議令崑山縣塘長幷沿江業戶出車戽
水每夫每日量給米一升未免偏累今除車輛仍令
崑山塘長出辦外其車水人夫就於各縣分定段内
責令開方人夫一倂車戽量加工食一節看得此役
之興惟戽水為難前議塘長幷得業之家戽水日給
米一升於勢難行於事難濟相應另議本道已行崑
山縣掌印官示令槩縣三百三十四里每里出車三
輛即起夫五名四名擡至千墩浦頭段工所兩行擺
列車儘壩止其人夫戽水日起每名照例日給工食
銀二分五釐如頭段之水既乾前車即聽擡回二輛
豈惟河工有濟亦與農務不妨通限三日内車齊今
查工所車輛甚少恐難急濟似應發銀千兩分給該
縣塘長督夫包戽頭段水盡即止盖既發千金人自
用力或可不煩督率耳
一漫水港口千墩浦夏駕瓦浦原議各築壩一座又十
里築腰壩一座今照水勢頗長十里一壩恐難障捍
議四五里增築小壩一座一節看得十里一壩之外
又築一小壩亦謂五段齊起而言也今既倂力於千
墩浦頭一段則就頭一段之中如可以腰築處所不
拘一座二座就便增築以殺水勢委於戽水之功有
禆若頭一段已濬深則二段之水自可瀉受小壩又
不必築矣其頭段築壩之費徑將見在木料取用不
必拘定前議以稽工役
一漫水港起至徐公浦止原議十里許分為一段每段
委官一員似為不足增委三員庶可底蹟一節看得
各縣已蒙憲委增委檢校等八員主簿丁楣幷委崑
山縣縣丞李應春吳縣縣丞熊配麟嘉定縣主簿陶
繼顔金山衛經歴盧大業鎮海衛經歴吳懷京青浦
縣縣丞高良倫八員倂力於頭段各官用之有餘俱
聽王同知細款分𣲖隨事委用施行
一委官才幹不同勤惰亦異合各給稽查簿一扇凡遇
支過銀糧分過河段統過人夫完過河工逐日登記
以憑不時稽查一節看得各官才幹則天所稟受固
不能強其勤勵在人皆可策也此役已過時矣須在
各官上緊督理乂在王同知以一人一己之事責之
勿令分有彼此大工齊完各官方還乃可耳今倂力
一段則里近而官有餘其中分任責成各給一簿俱
行王同知依擬施行其勤惰顯著不時分别賞戒
一每夫五十名原議搭厰一所前厰似不可少一節看
得天氣雖已和暖而風雨不可定期前項搭厰委不
可已今照議先開頭段則柴米宿歇前後小港可以
用船其無船者每夫五十名給以竹木等項盖厰一
所即分𣲖以河工一丈俟頭段已完即往二段仍將
該厰自行移置如篷蓆損壞官再給之
一漫水港至千墩浦口委果深通若即於漫水港處築
壩起工則水深難戽合無將千墩浦一帶先築壩開
挑則工程便易一節看得漫水港勢通潮汐潮時則
深丈餘汐時亦深八九尺許彼謂後濬者盖謂不必
濬也即宜以千墩浦近浦墩處築壩為始而於浦口
就流之處比河身再為加深則水流自歸工為省約
再照徐公港見今築壩之所與徐公港出口之所約
遠數里俱水深六七尺潮至又加二尺盖前面之水
既至六七尺則徐公港雖深亦為無益况此處河面
最闊甚難用力今就屈家墳水中有草處築壩興工
則所省工力惠在青浦矣合無將漫水港工移至千
墩浦徐公港工移至屈家墳似為便益
一開江條約款開原議江面闊二十丈深一丈二尺一
節為大要言非謂尺尺而絜之也河道淺闊亦有自
然之形而官民拘攣遂為執一之法此豈所宜夫水
道在深不在闊如河底有四五尺連潮水深一丈二
尺中流無淤淺處則萬無阻塞之虞是江面不二十
丈亦無損於此江眀甚也今宜定以水底必闊五丈
水深必帶潮一丈二尺兩岸修濬以十五丈為主其
或水勢往東而東看老岸水深或水勢往西而西著
老岸水深即以深處為底不必再開止開一岸即不
必十五丈亦可其有水勢漫衍總出二十丈之外尤
宜加濬深闊所謂因勢利導之說也至於堆土應就
老岸墈上堆進亦不必赴二十丈之外但在老岸下
者定行重責另堆
一開江條約款開崑山該夫一萬二千名青浦該夫三
千名嘉定該夫一萬二千一百六十名長洲該夫一
萬四百四十名共三萬五千六百二十名一節盖謂
各開五段齊起夫役衆多難以計日今先倂力於頭
段則水勢不乾夫多亦無下手除青浦崑山鄰近地
方同車用工多寡臨時儘用外其長洲嘉定二縣即
將發去工食銀兩儘募原數之半定限本月二十日
差官押赴工所候筭定原發工食之數即於工上給
銀或計日或計方工完而止庶為兩便
一開江條約款開青浦一百五十里每里雇夫二十名
該三千名一節看得原議河夫三萬五千六百二十
名則青浦尚不足十分之一但查該縣之界不下十
餘里若用崑山之車則一往一返不下七八十里於
勢非便今議於屈家墳起量五里築一壩行青浦縣
照崑山縣例起夫儘力車水每日亦給工食二分五
釐如恐人力不齊農作將興亦准發縣五百兩給散
塘長專督人夫包戽五里之水水乾即止其三千人
夫仍聽開土每方仍給銀四錢仍示通縣知悉亦所
以惠新造之邑也
開白茆港文移
兵備參政王叔杲為查處開濬事照得常熟應治水利
惟白茆塘為最急今不早加疏濬將来工費益巨餘
各分别緩急難易漸次修舉庶民易辦工有責成為
此牌仰本縣掌印官即將白茆塘詳細丈量筭實土
方工費夫役作何設處速行申奪趁時興工餘各應
濬幹河酌量緩急分定年次分地挑濬毋得一時並
舉重累民力其枝河小浜民願自備車戽開濬者聽
其起兩畔得利人夫照槩縣田地編𣲖毋容塘圩亂
編致滋騷擾
兵備按察使馮叔吉為遵勅開濬水利請給錢糧以便
稽考責成事蒙欽差巡按直隸監察御史林批該本
道呈蒙本院案驗行道查照該部題奉欽依内事理
即將所請白茆塘工費通行查觧常熟縣收貯明立
文案聽候興工委官收用未完者嚴行催解務足原
估銀數其覓𣲖人夫及委官督役通議確詳款報施
行定擬春初興事仍令府縣掌印水利官親詣本塘
沿行相度窮究知因曾經巡撫都御史海開濬未及
十年何故淤塞即今開濬設何方法作何區處方可
不淤務要一勞永逸如應行加開應行阻壩及建修
橋閘等項增减錢糧毋拘原議踏勘估計停妥倂詳
定奪一面通呈撫按詳行此係題奉欽依事理示令
各官上緊欽遵施行等因又奉巡撫都御史胡案驗
備奉欽依内事理轉行各該府縣幷水利管官一體
欽遵查照施行等因蒙此卷查先為水利事萬歷六
年十二月初八日先蒙巡按直隸監察御史林批該
本道呈請勘過常熟縣開濬白茆塘共計土方七萬
七千四百三十方二分一釐九毫每方給工銀二錢
八分該銀二萬一千六百八十兩四錢六分一釐四
毫六絲厰壩竹木該銀二百一十九兩七錢六分五
釐又議於横塘口應建石閘一座估該工料銀三千
二百六十九兩五錢一分一釐共該用銀二萬五千
一百六十九兩七錢三分七釐四毫六絲查有該縣
見在各沙各門地價導河銀二千七百二十四兩六
錢八分四釐二毫崑山縣庫支存開江河工銀一萬
三千五十七兩五分七釐零尚欠銀九千二百餘兩
應將近奉撫院奏留宗人府米折銀八千兩徵解支
用餘少查將長吳崑山等縣續完灘占地價幷該府
導河夫銀通融設處俱解發常熟縣收候聽用待十
二月興工至於該縣𣲖編耆役分管監督打壩搭厰
戽水挑濬散給錢糧等項俱候臨期另議呈奪其横
塘建閘俟大工畢日另委建造等因具由通呈蒙批
本塘開濬動支工費銀兩如議動支但中間尚未見
𣲖夫緣由及應否委官督役仍速行查議款報遵行
間又蒙憲牌内開案據該道造報查核過吳淞江工
費錢糧冊内崑山縣放存在庫工費銀一萬七千二
百九十餘兩㽜為别項支用已經造冊奏繳外又報
該縣續收灘田地價抵贖等銀六百四十餘兩通皆
議作開濬白茆塘工費支用今據議開本塘工費止
存崑山縣見貯銀一萬三千五十七兩五分七釐詳
報本院看得前項放存銀兩既經該道覆覈在冊存
留河工支用又經本院具奏事理今據前後報數不
同合行查報該道即查崑山縣庫原報存剰河工銀
兩有無别項支用作速詳報以憑題請白茆塘工費
等因隨該查得白茆西氿二役皆議今冬興事錢糧
俱當處備崑山縣原貯常州府修河米銀今該府申
請取還而鎮江之銀又先已解回支放段價存聽軍
餉是崑山縣庫貯除常鎮二府之銀所存者又止銀
八千四百八十三兩九錢矣加以常熟縣原申見在
各沙租地價導河銀二千七百二十四兩六錢八分
四釐蘇州府報徵完奏㽜宗人府米銀二千四百七
十七兩二錢九分是白茆塘工費通共見在者止銀
一萬三千六百八十五兩八錢零尚欠一萬一千四
百八十三兩二錢由各府未呈本道轉詳徑爾請乞
以致本道前後數目互異查得蘇州府未完宗人府
禄米原係撫院奏留即使未完相應責令該府輳補
完足難容稱欠鎮江府取回練兵銀兩除支找段價
外尚有三千六百一十二兩四錢二分未支合容本
道再詳撫院仍借白茆河工支費其常州府修河米
銀應否取回伏候詳示定奪其餘未敷工費仍嚴催
各縣灘田地價銀及見年導河夫銀數至日另詳今
將查過崑山縣錢糧幷請還常州府銀兩等因蒙批
白茆河工費本院已照該道原呈將該縣各沙地價
幷近題宗人府米折銀及開江支存銀通行題請給
發矣該道速行該府縣通候眀旨將見在者聽候給
發未完者作速徵解毋得違悞以取參究常州府西
氿之役該縣既有三千八百兩餘少銀兩即查該府
庫見貯導河銀輳支如再不足另行申請撫按兩院
處發或請借支鎮江府原取回練兵見存銀兩輳給
本院為民興利皆不得已動支錢糧凡該道所已報
於本院者各府縣即有奉文動支亦應通詳本院乃
徑行取與雖該道亦不與聞何耶該道須眀示之如
再有玩違者即便指名參治毋忽等因依蒙備行常
州府查照西氿不敷工費另查府縣見貯導河等銀
輳給幷行崑山縣將原報在庫支存常州府修河米
折幷存剰與續完開江一應錢糧共銀一萬三千五
十七兩零及催蘇州府報完奏留宗人府米折導河
灘地價銀解發常熟縣收候白茆塘工支用不足銀
兩速行徵發去後續據該府申稱照得本府白茆河
工銀二萬五千一百六十九兩七錢三分七釐四毫
六絲内除見在常熟縣銀二千七百二十四兩六錢
八分四釐崑山銀一萬三千五十七兩五分七釐二
毫宗人府米折銀二千四百七十七兩二錢九分尚
少銀六千九百一十七兩一錢六釐一毫六絲今本
府查得庫貯續完導河夫銀一千六百七十五兩
宗人府銀一百六十五兩二錢四分三釐長州縣灘
地價銀一百二十二兩六錢六分五釐共銀一千九
百六十二兩九錢八釐實少四千九百四十七兩七
錢九分八釐一毫六絲今查常熟縣拖欠萬歴四年
分宗人府米銀七千八十一兩八錢四分三釐係奉
奏留開濬河工之用合無將該縣欠納前銀人戸許
令自備夫工照方開濬委官丈量筭銀作數以銷名
下原欠之銀以近就近實為兩便等因已批仰王同
知再議速報隨據本官呈稱依蒙行據常熟縣申該
知縣留震臣查得萬歷四年分徵欠宗人府銀間有
坍江板荒有戸無追糧銀先因難徵歴年議入宗人
府銀兩項下作為緩徵餘有熟銀皆係任陽西北等
貧區拖欠委難徵足今看得白茆河工坐𣲖該年銀
四千九百四十七兩七錢一分八釐一毫六絲於内
原點大戸吳㓗淳仲淘沈懋丁卿各名下原管徵欠
共計該銀四百七十四兩相應扣筭開濬夫工之數
餘銀四千四百七十三兩七錢一分八釐一毫六絲
容職漸次設處追徵找給大戸作正支銷等因據此
切照白茆河工欠銀四千九百餘兩該縣原欠宗人
府銀扣找今該縣止查有大戸吳㓗淳等該扣銀四
百七十四兩餘欠銀四千四百七十三兩七錢一分
八釐七毫六絲漸次設處追徵找給似應俯從呈乞
轉達等因到道為照白茆塘工費原估該銀二萬五
千一百六十九兩七錢三分七釐四毫六絲除查有
常熟縣原報沙租地價導夫銀二千七百二十四兩
六錢八分四釐又除題報崑山縣開江支存銀一萬
三千五十七兩五分七釐三毫蘇州府報完奏留宗
人府銀二千四百七十六兩一錢九分又續完宗人
府銀一百六十五兩二錢四分三釐又府庫導河夫
銀三千六百七十五兩長洲縣灘地價銀一百二兩
六錢六分五釐本道又查據吳縣差解戸鍾鉞完解
灘田銀七百三十九兩六錢三分四釐地價銀六十
二兩二錢五分赴道掛號銀解常熟縣交收已上共
有見在銀兩二萬一千二十三兩八錢二分三釐三
毫尚欠少銀四千一百四十五兩九錢一分四釐一
毫六絲應於奏留宗人府銀内徵給今據該府所議
前少河工銀兩就將該縣原欠宗人府米銀扣抵似
屬相應查據該縣大戸吳㓗淳等名下拖欠者止有
四百七十四兩合令照依銀數扣抵𣲖方認開實止
少河工銀三千六百七十一兩九錢三分四釐一毫
六絲將該縣民欠宗人府銀六千六百七兩八錢零
之内照數設法追徵找給是以題内該縣之欠米開
該縣之河工官民無詞相應俯從合無候詳示日備
行水利王同知該縣留知縣查照先將見在前項銀
二萬一千二十餘兩親行查筭土方各給耆民分𣲖
丈數鑿封唱名給散即督令雇募人夫開濬定限二
月初十以裏破土興工務限四十日完工深闊俱必
如式如事半功倍各官照例奬薦員役通行重賞如
或苟且遲誤一體參究挐問再照白茆為出海巨流
海潮與湖水晝夜必兩會處則清濁相值其流稍停
渾泥遂積日復一日故淤塞易易也今惟於初開之
時務深而不務闊既開之後每年以導河銀雇夫撩
泥然後可以圖永利矣蒙批白茆塘工費俱如議處
行工完冊報繳其善後之策似亦在年年撩洗耳仍
候面酌題覆蒙批擬合就行為此案仰本官即將見
在銀二萬一千二十餘兩親行查筭土方各給耆民
一半分𣲖丈數鑿封唱名給發即督令雇募人夫開
濬定限二月初十日以裏興工候工將半再給三分
務限四十日完工依留二分於工完驗給深闊俱必
如式如事半功倍各官照例奬薦員役通行重賞苟
且遲悮一體參究挐問今惟初開之時務深而不務
闊既開之後每年以導河銀雇夫撩洗然後可圖永
久耳事完造冊四本呈報轉繳俱毋違悮
兵備按察使馮為水利事蒙巡按直隸監察御史林批
該本道呈蒙本院批發本道呈請開濬常熟縣白茆
塘工費緣由蒙批本塘開濬工費銀兩如議動支但
中間尚未見𣲖夫役緣由及應否委官督役仍速行
查議款報十月二十九日又奉巡撫都御史胡批白
茆大塘誠水利之最鉅者該道勘議既悉又貯留錢
糧足敷工費仰督同水利官該縣掌印官動支開濬
分工稽餉細數再詳呈奪十月二十三日又蒙巡按
直隸監察御史胡批吳中水利以白茆塘為最鉅該
道查有各項錢糧開濬俱如議行依蒙備行該府查
照議處不敷工費錢糧另行請詳外及行據水利同
知王事聖公同該縣知縣留震臣會議開濬興作事
宜緣由到道覆議分段委官編𣲖耆民募率挑淺戽
水夫役厰壩頓土給值犒賞稽察工程等項逐款酌
妥等因蒙批據所議白茆工役亦悉矣但領銀一節
訪得舊時率多侵費之弊如待工完驗不如式者方
行追還終屬未妥姑令各耆先領一半募夫候工將
半再給三分仍留二分於工完驗給餘俱如擬行至
於責成在王同知留知縣也該道即行省諭各官務
令用心調度王同知專水利之職焉得以他委為辭
畱知縣為掌印之官雖遇行取必待工完起送况近
奉眀旨森嚴即本院不敢徇也俱候事竣冊報繳蒙
此擬合就行為此案仰本官即將見在銀姑令各耆
先領一半募夫候工將半再給三分仍留二分於工
完驗給其餘分段委官編𣲖耆民募率挑淺戽水夫
役厰壩頓土給直犒賞稽察工程等項俱照各款事
理著實遵行
計開
一白茆塘自歸庄起至横塘口止長八千七十九丈
積土七萬七千三百方約四十五里許每十一里
餘分為一段每段委官一員合委官四員分段率
督耆民監督夫役據王同知開報常熟縣縣丞王
儼主簿秦湯相吳江縣主簿李三省吳縣主簿任
可賢俱堪委用等因相應依委合無每官分管一
段其催督稽察與各官供給俱照吳淞江事例遵
行
一本塘計長八千七十九丈據留知縣冊報已僉定
有身家耆民五百名分為上中下三等上戸一百
名每名𣲖開二十七丈計二千七百丈中戸二百
名每名𣲖開一十八丈計三千六百丈下戸二百
名每名𣲖開九丈計一千七百七十九丈其開挑
夫役聽其領銀自行雇募等因為照留知縣賢而
且久人戸周知所據上中下耆民分𣲖已定委可
責成相應依擬合無行留知縣督令耆民五百名
分段募夫興工毋許推諉其中人戸或稍有力量
者俱聽留知縣隨宜分貼如有偷安告擾者定行
重治
一委官止於總督耆民止於募夫中間來往巡視催
儧工程則又非委立總耆不可今據王同知議以
每二百丈立一耆民為分管每千丈立一隂醫省
祭等官為總管庶指臂相使等因相應依擬合行
本官即選有心計有調度耆民省祭等官徑自坐
委施行
一本塘原議開面闊一十二丈底闊八丈深一丈二
尺共積土方七萬七千四百三十方每方工食銀
二錢八分共銀二萬一千六百八十兩四錢六分
一釐四毫六絲今該縣人夫既僉耆民雇募則工
食銀兩俱該耆民查縣所分丈尺預先赴縣領三
分之一以雇募人夫俟工完一半又領三分之一
以給工食餘俟全完委官驗過所開工程丈尺闊
深如式方行給足其銀俱各耆民赴縣親領等因
為照每方工食二錢八分價近於廉而各耆民俱
係該縣選有身家之人是亦可託似不當與吳淞
之工例論若完而後給則耆民恐有疑畏而不前
者合無將開河銀兩每方二次各照耆民所定丈
尺掌印官逐名鑿封於文到日先給一半其開河
將半之時再給一半如開完之後驗有工不如式
者必倍追還官則人心自用命矣再照面闊十二
丈底闊八丈者謂其大略也特河形水勢自有不
等必於取數恐多非便且開河緊要在深不在闊
其中如有兩岸估勘不足十二丈者聽王同知與
留知縣親勘眀實順勢開導但不許將易開應開
處所致不如式違者重究
一横塘歸莊芝塘應築大壩三座原議工料銀二百
四兩七錢六分五釐據縣已僉耆民分管合查照
應用竹木先給銀收買等因查得築壩工料先據
該縣申請已經批行先自給發外其築土啓土仍
候委官查眀折方方行給足
一本塘四十五里每十里用水車二百部共該九百
部據縣議令塘長督同圖長出辦但車有四人一
部者有二人三人一部者大約以三人通筭共約
車夫二千七百人每人給米二升限六日車乾共
該米三百二十四石預行該縣將官銀買辦聽候
興工之日查給等因看得開河之工戽水為先車
夫日給米二升亦不可少但恐人心不齊以致玩
愒曠日合責限六日戽完如出六日之外罸令塘
啚自戽不復給米
一本塘四十五里每五里合造官厰一座以便管工
官往来駐劄每一里合搭草厰二座每座可容五
十人為食宿避雨之所據縣令耆民自搭事畢聽
其拆回似屬調停相應依擬
一削草為新增岸為深此開江通弊今本塘所挑泥
土俱要運置十五丈外仍釘樁為界必須綿亘整
齊如圩岸狀庶免淋雨崩頽之患等因查得挑土
成圩在吳淞已有成式相應照行
一督工員役除職官另行外其隂醫耆民有竭力效
勞者相應量給花紅至於夫役中間勤敏者亦應
量行犒賞以示激勸等因照得興大事動大衆非
藉賞罰何以令衆况常熟之民素稱尚義而耆民
俱各有身家相應於破土之日每耆民一名各給
花紅一分以示優勸其興工以後但勤敏有效者
聽王同知與留知縣徑行給賞其怠玩無功者亦
聽重行枷責仍候工完之日分别等次即給冠帶
牌扇亦所不靳也其給賞銀兩徑於開河銀内支
給銷筭
一原議横塘口應建石閘一座估該工料銀三千二
百六十九兩五錢一分一釐合行該縣委能幹官
一員選有身家耆民四名先行量給官銀採辦石
料完備候開濬大工畢日興工砌築等因為照築
閘已有成議相應依擬已上款議白茆工役大略
具矣然專則易就斷則乃成凡事皆然矧大役乎
今照王同知有衆委之煩留知縣亦行取之會倘
二官稍有二心則白茆之役悞矣合無請乞本院
嚴行申飭王同知自興工之日為始至完工之日
為止必駐劄工所不得再以他諉往來其留知縣
亦日逐前赴工所查稽調度即行取報至亦必工
完方准起送其一應稽績等簿與廩糧等項悉照
吳淞事例遵行
議開金山衛河呈文
浙江水利參議陳詔申詳巡按直隸監察御史林其略
曰本年三月二十一日蒙本院案驗内開浙直之交
工當倂舉費當恊濟者聽與浙江水利僉事從長商
議具呈本院詳酌施行等因等此該本道查得原蒙
本院於劄行委查勘直之金山衞至浙之平湖應否
開濬河道等因本道遵行三月二十八日親詣平湖
地方督同知縣劉士瑗查勘間隨據糧塘里老何鑾
等呈稱本縣坐臨邊海每罹潮患若開通河道鹹水
灌入必致田禾渰死且金山淞江一通水路設有倭
警得以直達平湖深為地方貽患乞憐軫念免開等
情又據鄉官生員人等各陳前情據此該本道督同
知縣劉士瑗帶同該都里老人等踏勘得自廣城至
新倉一十二里河雖淤淺可通小舟新倉至舊衙一
十二里丈計一千九百六十丈舊衙至金山衛界河
止約有七里丈計一千一百二十二丈六尺為照平
湖縣新倉地方至直隸金山衛界約二十餘里始因
金山衛人利於商賈往来故欲將此地開河今據平
湖士民皆稱貽患甚大且閱地理形勢高阜開濬亦
難縱欲開濬所費錢糧不下數千無從處辦及查金
山衛原有張堰仁山塘極大河流通於淞江更為利
便平湖河道似應免開備由呈本院
蘇州府海防同知施之藩為蘇松水利急難開濬懇恩
處給錢糧幷陳末議清查灘占田地以資工費事奉
兵備道按察使馮憲牌仰職即便前詣吳江縣督同
王知縣查勘得龐山湖一段自運河口起至河口止
共長三百八十丈面闊三十五丈底深者丈餘淺者
開濬六七尺工程已完俱各如式吳家港一段内自
太湖口至關王廟後止共長一百二十丈河面闊一
十八丈河心原係水深不開東西兩灘開深五尺自
關王廟後起至犁尖嘴壩上共長二百一十六丈河
面闊一十三丈河心深一丈傍深八尺自犁尖嘴起
至沈家莊止共長六百四丈河面闊十丈兩傍深八
尺工程已完俱各如式南灘一段内近橋一段河面
闊七十八丈中段闊八十丈五尺近沈家莊口一段
闊一十四丈各開深五尺有餘惟東南一方止量深
四尺五寸應開挑五尺七寸北灘一段内近橋河面
闊八十八丈中段闊六十六丈運河邊收狹闊四十
五丈底各深六尺但内有數處挑深復漲尚須再挑
三忠祠基週圍一百一十一丈剥岸砌石將完三高
祠基週圍一百七十丈今縮短十丈剥岸砌石將完
為照吳家港龐山湖三段河工俱完原築壩基相應
開放以便農船往來但吳家港與南灘河身一統原
無間隔若將河口壩基掘開誠恐湖水湧入直達南
北兩灘而三忠三高剥岸未砌者難以施工已砌者
不免浸灌况南灘一方未深者尚欲加濬北灘數處
新漲者猶未畢功若候南北兩灘工程盡完三高三
忠二祠石岸盡築然後開湖口之壩又恐有妨農業
除龐山湖壩基已令管工巡檢張楠即日掘開外其
吳家港南灘二段交界處所行令該縣另築一壩然
後將太湖口大壩開掘如此庶為兩全既不妨工亦
不妨農矣其運河口舊壩與南灘新壩行令該縣撥
夫用心防守毋令附近居民暮夜潛自盜開俟兩灘
開濬完全二祠築砌堅實申報本道請眀開放兩灘
二祠工程著令委官定限十日内通完毋容遲緩
查訪范家坵呈文
松江府水利通判蔣守成為遵勅查勘水利事萬歴六
年五月十七日蒙巡按直隸監察御史林憲牌前事
照得本院欽奉勅書内開范家坵一應修濬等因欽
遵除行該道外擬合就便委官查勘為此仰府蔣通
判即便會同蘇州府王同知督同上海縣掌印官帶
同水利官幷知因人等即詣吳淞江口范家坵沿行
幷宋家港等處查勘如應修濬處所逐一丈量酌議
夫工停妥一面揭報本院一面呈道覆覈轉詳中有
原自深闊通船不必開濬者亦要眀白聲說以便題
覆施行等因蒙此遵依會同蘇州府同知王事聖上
海縣知縣敖選督率水利主簿李士龍南蹌司巡檢
甄奎幷知因人等查勘得該縣境内並無范家坵止
有大黃浦口舊名范家浜見今深通潮水迅急隨訪
土民言稱先年縣治東南龍華港口大黃浦中漲出
沙坵一段約計百畝人疑此為范家坵後因潮水洶
湧衝洗無存及查吳淞江口水通黃浦南岸田地俱
宋家所占故名宋家港然亦深通不必疏濬其劉河
七浦白茆等處俱係太倉州常熟縣所轄地方尤恐
不的取具糧塘人等結狀具申呈報
吳江縣知縣王一言遵照憲牌幷案驗内事理備循水
道逐一考究查得吳江為太湖肚腹長橋為太湖咽
喉則太湖之通塞視之吳江而吳江之緊切在於長
橋不待言矣第吳江西通湖州南接嘉興北達長洲
東距松江則洩太湖之水者在吳江而洩吳江之水
者又在吳淞江也其吳江支河如吳家港三江橋龐
山湖夾浦橋等處塞者鑿之使通淺者撩之使深無
容議已獨長橋南北兩灘似當急議者自宋慶歴以
前吳江未建城郭江流無阻後因創設長橋填築隄
岸茭蘆漸長沙泥漸高亦勢所不容已也惟撩淺有
專設督責之必勤斯淤塞之未甚水患之稍平耳頻
年以来天時多旱浮蕩日增惟年之旱則民不知有
浸灌之憂惟蕩之增則民又幸得纖微之利此昔日
之長橋水天一色今日之長橋禾黍盈疇也非盡去
南北兩灘之田則太湖之水終去不速矣又查得嘉
湖居吳江上游若長橋不開則水氾濫於上為嘉湖
之害者急為吳江之患者緩若長橋既開則水順流
於下為嘉湖之利者二為吳江之利者一兹役也迺
欲專責之吳江是以害急而利多者享其逸害緩而
利寡者任其勞此細民之見自便之圖也孰知其不
開之害雖緩亦非無害也既開之利雖寡亦非無利
也安可靳數萬金之費不為經久之謀惜數百畝之
田不為遠大之計哉隨經督同水利縣丞吕品幷塘
長畫匠筭手人等親詣查勘亟宜全濬東西吳家港
長橋南北灘等處逐一丈量挑濬長闊開深用法積
筭通共一十三萬五千一百九十三方二尺每方挑
深照依畫圖内原議尺數筭共夫工一百三十二萬
八千五百四十六工一分每工該工食銀四分通共
該銀五萬三千一百四十一兩八錢四分四釐復據
耆民人等告稱欲為小開之說者在今時則開深以
利導之在後日則撩淺以蕩滌之據所留之地可追
銀以佐費省大工之半可計日以奏功此又一說也
又經酌量於前項處所减省丈量積筭止該四萬二
千一十方三尺每方挑深照依畫圖内原議尺數筭
共工四十萬六千六百三十七工二分每工該銀四
分通共該銀一萬六千二百六十五兩四錢八分八
釐及查丈量得九里石塘谼竇共七十二竇長短闊
狹不等共積四千八百六十五方四尺每方深三尺
共筭夫工二萬一千八百九十四工理應兩傍業戸
照田起夫自濬其地如三江等七橋上通江漕路下
通龐山湖港各長短闊狹不等共積土三萬八千九
百七十四方每方深三尺共筭夫工一十七萬五千
三百八十三工每工該銀四分共該銀七千一十五
兩三錢二分三山定海等二橋上通江漕路下接龐
山湖出水港淤塞各長短闊狹不等共積六千三百
三方七尺每方深五尺共筭夫工六萬九千三百四
十工七分每工該銀四分共該銀二千七百七十三
兩六錢二分八釐已上共銀九千七百八十八兩九
錢四分又幷勘三里倉四門外俱淺狹運船難行約
開五十畝共積土方四千三百三十方深五尺合用
夫工四萬七千五百二十工每工該銀四分共銀一
千九百兩八錢各細數眀白造冊畫圖見在又准本
縣縣丞吕品關為修理官塘事該蒙巡按直隸監察
御史林經臨本縣閱視分付即將一帶長橋官塘作
速估計眀白具數呈報等因遵依帶同老人胡喬匠
作鄒奎等估計修理長橋幷九里石塘合用添修灰
石樁木等料匠工共銀七百六十三兩二錢二分六
釐四毫細數關煩轉達等因到縣准此查照合用錢
糧另行查申請詳外今照開濬吳家港長橋等處相
應申請
吳江縣為清查水利事本年蒙巡按直隸監察御史林
憲牌案照吳江縣治幷城内外河道侵占阻碍占為
田屋及峑出浮岸大妨水利去處已經牌行兵備道
及府劉同知丈量改正去後近蒙本院題奉欽依内
一□清查灘占以廣經費之助内云灘占田地逐一
丈勘若干畝數中間有碍水利者作速盡數開挑拆
卸自首改正者免罪其餘果於水利無碍姑可容留
者即當酌其年之遠近利之厚薄責令納價貯庫以
備工費等因欽遵會同本府水利王同知及原委劉
同知帶同該縣水利官將灘占田地及侵占河道去
處遵照近題事例逐一丈勘中間某處某人有碍水
利應該開挑拆卸首正免罪其餘果於水利無碍姑
可容留者即酌其年之遠近利之厚薄兵備道覆議
詳行一面先行具揭回報等因蒙此案照先為前事
蒙經備行本縣陞任水利縣丞吕品查勘丈量過本
縣原額幷新漲蕩田分别上中下等則及菱角茭草
積荒無步無形白水等蕩共一十一萬二千六百五
十畝九分一釐九毫總數揭報兵備道去後續該知
縣王一言公同主簿李三省復行查出九百六十七
畝五分六釐連前共該一十一萬三千六百一十八
畝四分七釐七毫隨將各細數造冊報道訖又蒙本
府同知王事聖到縣同知縣王一言沿畝覆勘相同
其灘田蕩價公同議定除積荒無形白水等蕩無追
價者不開外今議筭上田蕩共九千八百四十七畝
八分一釐九毫每畝議價一兩該銀九千八百四十
七兩八錢一分九釐中田蕩共一萬八千六百八十
畝六分六釐三毫每畝價銀七錢該銀一萬三千七
十六兩四錢六分四釐一毫下田蕩共四萬二千七
百二十九畝四分三釐七毫每畝議價三錢五分該
銀一萬四千九百五十五兩三錢三釐菱角蕩一千
四百五十九畝二分八釐一毫茭草蕩二萬一千二
百三十九畝六分四釐九毫每畝銀五分該銀一千
六十一兩九錢八分二釐已上通共該銀三萬九千
八十七兩四錢九分七釐又該知縣王一言與太倉
州判官顔志邦公同查得城内支河原非通行客舟
要道止是居民取便自駕小船装運薪米兩岸房屋
相挨排擠間有搭出尺寸驗與水道無干似應姑免
追究外其外南關起至北關一帶運河並無阻碍但
城外週圍係是通舟小路稍有水閣船舫越占者查
果阻碍河道悉令拆卸改正其與河道無碍者行令
縣丞萬鳳至主簿李三省同判官顔志邦逐一查量
丈尺仍分上中下等第立為徵價銀例計筭約共該
銀一百五十一兩五錢一分七毫關報到縣覆查相
同擬合申報
三吳水考卷十三
