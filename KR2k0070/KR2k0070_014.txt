三吴水考卷十四
明張内藴周大韶撰
水田考(小序)
夫治田者所以治水也田之所患在水旱下田患
水高田患旱三吴號稱澤國卑濕乃其間亦自有
高下下田患水而所以障水者在圩岸高田患旱
而所以蓄水者在溝洫圩岸修則宣防有備而水
不能為災溝洫修則儲蓄有備而旱不能為災此
治田之大略乃水政中之最喫緊者也治水而不
治田時而水潦河道雖通而一時洩瀉不及者無
隄何以障之時而旱暵江河雖大而窵遠灌注不
到者無溝何以蓄之水何禆焉故曰治田者所以
治水也然其中經畫處分亦煩且勞矣自非高爽
篤誠卓然負大人之器而又實究心細民之業者
莫得而辦觀於近事其效可覩見矣
宋
郟亶曰古之治田者因塘浦之土以為隄岸使塘浦深
闊而隄岸高厚塘浦深闊則水通流隄岸高厚則田
自固且蘇州除太湖之外江之南北别無水源而古
人使塘浦深闊若此者蓋欲取土以為隄岸隄岸高
厚足禦湍悍之流故塘浦因而深闊水亦因之而流
耳非專為闊其塘浦以決積水也故古者隄岸高者
須及二丈低者亦不下一丈借令大水之年江湖之
水高於民田五七尺而隄岸尚出於塘浦之外三五
尺至一丈故雖大水不能入於民田也民田既不容
水則塘浦之水自高於江而江之水亦高於海不須
決洩而水自湍流矣故三江常濬而水田常熟其堽
阜之地亦因江水稍高得以畎引以利灌溉此古人
濬三江治高低田之法也(其五論七項見水議)
李結治田三議其略曰浙西低田恃堤為固堤岸高厚
則水不能入蘇湖常秀自紹興十三年以來屢被水
害議者皆歸積水不決之故第以工役浩大事皆中
輟臣有管見治田便宜三議一曰敦本二曰協力三
曰因時司農丞郟亶云古人治塘浦闊深者蓋欲取
土以為堤岸若知決水而不知治田則所開濬不過
積土於兩岸之側霖雨蕩滌復入塘浦不五七年填
淤如舊乞詔監司守令相視諸州水田塘浦緊切去
處發常平義倉錢米量行借貸與田主之家令就農
隙作堰車水開濬塘浦取土修築田岸且民間築岸
所患無土今既開濬塘浦積土自多田岸既成水害
自去此臣所謂敦本之議也結又以為百姓非不知
築堤固田之利然而不能者或因貧富地同而出力
不齊或因公私相吝而因循不治非協力不可百姓
所鳩工力有限必賴官中補助官中非因饑歉難以
募民興役非因時不可乘此農隙增令高闊方此饑
饉俾食其力因其所利而利之秋冬水涸涇浜斷流
車畎修築尤為省力
范成大曰今之岸塍率去水二三尺人單行猶側足其
上坎坷斷裂纍纍如蹲羊伏兔佃戸貧下至東作時
舉質以備糧種其勢無餘力以及畚臿之工婦子持
木杴探污泥補綴空缺纍塊亭亭一蹴便隕謂之作
岸實可憐笑秋雨時至莫之障防與江湖同波農人
轉徙而他明年或能歸業或召新租事力愈薄鹵莽
增甚今宜於邊臨湖瀼土人所謂搭白之處增築長
堤使高五六尺基廣七八尺以上秋冬之交潢潦乾
源手足所及土皆可取閱春夏半年至秋雨風潮土
已堅定草茅生之可恃為安較之臨時補綴客土杌
隉不可同年而語至於夫力則同頃共利者不殊如
一頃之田南高而北下水必先自北入北邊有田之
人固當悉力三邊衆戸亦合併工同作夫有田無岸
水平入之輒復罪歲愚甿受敝没世不悟誠可太息
明
參政何宜水利策略一凡修築圍岸苦於無土若圍
外河水淺狹即將外河車乾取土若外河深闊則
將圍内溝洫車乾取土此一舉兩得之術也一
凡圍内有徑塍者遇潦易於車戽以是常年有收
其無徑塍者遇潦難於車戽是以常年無收宜諭
令田戶凡大圍有田三四百畝者須築徑塍一條
五六百畝者須築徑塍二條七八百畝者如數增
築一圍岸田畔或土脈虚浮外水滲入晝雖車
乾夜復漲滿者宜於塍岸中心開掘一槽深及外
河之底隨䈒河泥填及一半俟其稍乾用杵築令
堅實又復䈒泥填滿則水無自而入矣又有圍岸
因鰍鱔窟穴或樹根朽爛遂成漏洞者亦依前法
築之若田中有泉水為害者可用磚灰圍砌泉口
如井欄之狀則泉不漫散或將泉口掘作深坎用
大缸覆之却以泥土圍築缸上而泉亦不能出矣
一高田去河遼遠無水可救者須於田内計畝
開塘如田一畝開塘一分有田二畝開塘二分其
三畝四畝以上宜各依數開之庶可防旱或有愚
民吝惜不肯將田開塘者可以善言諭之曰爾有
田二畝若將二分開塘則彼一畝八分更不憂旱
年年有收是所費者小而所利者大若惜此二分
之田不以開塘則彼二畝旱即無收是所惜者小
而所害者大古人寧損膏腴之産而廣溝洫之制
者為此故也
知府張鐸溝洫志其略曰治水以為田也治田以防水
也治田之水有三曰築岸塍曰修堰壩曰分大圩全
吳之地古稱澤國田多低窪所藉以防水者塍岸也塍
岸不固則雖有沃壤亦棄之為沮洳矣古人制田之法
率因水道以正疆界曰涇曰漊曰浜曰溝縱横曲直有
井田之象焉其通也以洩水其塞也以瀦水使不為田
害而已後乃破古隄以通江湖專小利而風濤之入獨
倚於岸塍故民日益勞而增築日益繁矣范仲淹有曰
江南圍田每方數十里内有河渠外有門閘旱則啟之
潦則閉之旱潦不及為農美利今門閘不可復矣而修
築堰壩之策獨不可行耶圩田之制隨地形之廣狹水
道之遠近而為之大小圩之小者岸塍易完民工易集
時有浸潦則車戽之功可以朝夕計也圩之大者岸塍
既廣工力不及積水經月而實栗者將化而為浥腐矣
度其勢而分之使一勞而永逸事半而功倍民其有不
賴乎夫岸塍譬則城郭也壩堰譬則關隘也小圩譬則
三里五里也關隘固城郭堅則内有恃而寇不能入三
里之城七里之郭則小而易守綽然應敵無虞矣
梁寅論田中鑿池其略云嘗觀之畎畝之間若十畝而費一
畝以為池則九畝可以無災患百畝而費十畝以為池則
九十畝可以資灌溉民非不知此也盖以膏腴之壤人之
所惜一家之田止十數畝或二三畝百畝之中孰能棄十
畝之田以為衆人之利乎民知與水爭地而不能與田蓄
水一遇亢旱則坐視苗槁見小利而失大利愚亦甚矣
主事張衎曰水利之職督於糧老糧老督於圩甲其農
隙每區每圩修之務必堅厚則自久遠其土取之田
中不必取之他處其夫用之本圩不必取之他所自
九月半起工至正月初畢工庶幾不廢農事其修圩
之際凡官塘處所盡為修築腹内地方全不經心不
知官塘水易車戽腹内田仍淹沒此糧里圩甲之罪
也為今之制必曰今日之不修他日之渰沒其税糧
差役何從而辦如是人孰不懼而為之也其有不修
者母問官勢土豪呈之於官治之以罪
上海金藻曰昔人以開江置閘圍岸為第一義又以河
道田圍二事兼修不可偏廢此皆至當之論但惜其
無先後之序失緩急之宜故後人祖之者率多以開
江為急先之務而圩岸溝洫漫不之省愚以為江固
當開閘固當置然圩岸溝洫終當在開江置閘之先
而圩岸又當先於溝洫也以時言之水漫則溝洫難
為下手故圩岸為急水涸則圩岸不消載土故溝洫
為先以地言之高鄉雖水漫亦可兼舉低鄉須水涸
方可並行凶年則先其所易後其所難樂歲則小以
成小大以成大修圩次序水漫則專增其裏土不狼
藉水涸則兼築其外岸方堅固裏外盡栽莎草水邊
須種茭蒲岸之兩額或栽水楊或栽籬篠白茅青□
皆能匝岸田圩之中須畫界岸高大堅固與外岸同
圩有一頃者畫以一字三頃者畫以二字四頃畫以
三字五頃者畫以十字六頃者畫以二十字七頃者
畫以三十字八頃者畫以井字而溝通之蓋各各界
斷則戶少而力齊易集而易救但今低鄉圩岸蕩無
根脚須得樁笆方可修築隨田若干量出多少間有
貧乏流移須用設法補助或以其田佃於有力之家
或以其岸責付勸罰之類惟有純是逃亡荒棄田地
却用長夫修理若乃震澤等湖須用石隄如高郵三
湖可也
史鑑曰吴中之田皆居江湖之濱支流旁出皆蕩漾不
可以名計苟不致力於隄防以捍禦之則未見其可
也成祖永樂中治水東南尚書憂忠靖公創於前通
政使趙君繼任於後無不注意於隄防其法常於春
初編集民夫每圩先築樣墩一座為式高廣各若干
尺然後築隄如之其取土皆於附近之田又必督民
以杵堅築務令牢固隄既訖工令民䈒泥填灌取土
之田必使充滿復於隄之内外增廣其基名為抵水
蓋隄既高峻無基以培之日久必頽矣正統間尚書
周文襄公講求二公之法而損益之由是水患漸平
民安其業近來法廢每年府雖下縣縣雖下鄉率皆
以偽應之其於隄防略不加省壞者十七八欲求水
之無害難矣且戊午而至丁卯其間稔者纔二而旱
者一水者七固由天災流行然亦隄防圯壊水不能
禦旱不能蓄有以致之也夫水之汎濫者既築堤以
障之矣而水之停積者若不竭力以車戽則何從而
减之乎然民之貧乏者或無力而弗供豪横者又恃
頑而弗服以致互相推諉坐視陸沉在上之人激勸
而編集之水患初作上自長貳下至簿吏無不躬親
看視奔走道路未嘗寧居故諺有救水如救火之言
此言當急而不當緩也自近年設立水利官後一切
委之然地既廣遠居東則西不知在南則北罔恤欲
求其無誤難矣夫軍國之需所係至重合行著為令
典凡後水潦任牧民之任者悉令分投巡視督民而
力救之
編修王同祖治田議曰蘇州古揚州之域禹貢言其厥
土惟塗泥厥田惟下下厥賦下上上錯以則壤成賦
之法定其等差則田第九等賦第七等雜出第六等
是田為極低下而賦之所入亦在下等也三代時逓
為吴越楚地僻在要荒賦貢不入中國漢都關中其
歲所轉漕數十萬皆山東之粟江淮不與焉唐天寳
而後東南財賦始增至宋元彌盛然考之舊志宋纔
三十餘萬石元亦不過八十萬餘石迨於國朝洪武
初始有各科加賦之等秋糧正耗尚二百一十四萬
餘石然後屢下寬貸之詔以恤民隠永樂以來定鼎
燕京漕運愈遠加耗洊增乃至三百餘萬石宣廟深
憫斯民之困特下詔捐減官田重額知府况鍾又累
疏奏減七十餘萬石吳民頼以稍甦然當時止減抄
沒科糧三十五萬餘石而古額科糧三十六萬餘石
猶未盡免故今秋糧正耗共三百五萬六千有竒而
絲麥錢鈔之類不與焉夫以蘇州土地不能當天下
百十分之一而稅糧反當天下之半地力烏有不盡
而民力烏有不困哉是則為人上者所當加意以興
民利者也然蘇州之地連江湖澤藪大率卑下之區
十居七八每遇積雨霖潦經旬鞠為巨浸小民極力
車戽莫能拯救雖三江諸浦洩水之處而大水驟溢
率難通洩重以圩岸之不堅隄防之不固遂致淹沒
一年遇水二年饑荒流徙逃亡困窮罷敝三年之後
尚未復也故今之言足國者必以利民為本欲利民
者以治水為急欲治水者以治田為先而治田之要
其說有三一曰築岸塍二曰修壩堰三曰分大圩三
者備而田無不治矣所謂築岸塍者大率吳中之田
高者常十之二三低者常十之七八治高田之法惟
在於謹隄防蓄水泉以備亢旱而已而低田之害則
有未易言者故治之之法獨加詳焉低田易沒必藉
岸塍以禦之岸塍不堅雖有肥田沃壤亦無所用之
考之宋嘉祐間轉運使王純臣建議請令蘇常秀修
作田塍位位相接以禦風濤令縣教誘殖利之戶自
作岸塍定邑吏勸課為殿最又韓正彦宰崑山復修
至和塘民得因依立塍堨以免水患熙寧間郟亶上
言蘇州水利以治田為先拳拳於修築堤岸以固民
田其經畫議論最為周悉范文穆公水利圖所載尤
確乎有據國朝永樂中東南大水命尚書夏忠靖
公治之而通政使趙公繼於後皆注意於圩岸隄防
焉其法常以春初編集民夫修築圩岸取土於附近
之田以杵堅築務令牢固復於堤岸之内再幇子岸
以廣其基謂之抵水岸又令民人於岸上種藍不許
種豆種藍則土日增而岸高種豆則土隨根去而岸
日削也築岸既訖又令民䈒泥填實取土之田俟土
乾可復耕種不為廢地其法可謂密矣正統間巡撫
侍郎周文襄公興廢修圯至今蘇之民思而血食焉
弘治間主事姚文灝治水東南告諭諄諄專以修圩
為急務是則古今之言治田者皆有見於此也今法
廢弛隄岸日隳上恬下嬉因循苟且雖或上官督率
時有興作不過於通途大道耳目較近之所稍加新
土補其罅隙應行故事而已何益於治田乎為今之
計莫若使民於春和之時修前軰諸公已行之法或
取土於田或開濬涇港因土築岸以固基本又須嚴
其令使民必趨於功緩其期使事必要於成蓋令不
嚴則大戶田多者憚於費煩興浮言以阻之小民無
力者困於工役輙簡略以應之而塘長圩甲人等又
從而科斂誅求夤緣差放弊端百出巧計横生圩岸
未築而民已重困矣故必嚴申禁令犯者加以重刑
懲一戒百民自畏罪而赴工矣期不緩而欲速不達
無益有損蓋客土雖增高堅築性未相入驟雨一傾
大水率至坍塌隨之矣故必以三年為期而後可一
年築基補闕水次遍栽茭蒲□茅使能護岸自春徂
冬根株連蔓土本固矣增修加土稍令高厚如法堅
築經歲草生土實三年增土植楊向外使根可匝岸
待其稍長歲髠其枝恐受風搖動岸善崩也誠如是
歲歲令民增土修築岸日堅固功不煩而利可久矣
凡此之類仍須委官責成或時親閱卒至一所以驗
精麄勤惰以行賞罰則事無不舉矣所謂修壩堰者
蓋古人制田之法率因水道以正經界曰涇曰漊曰
浜曰塘曰浦縦横曲直大小深淺或通或塞碁布井
分有圩田之象焉其通也以泄水其塞也以禦水皆
使不能為田害而已歷歲既久水道寖廢民之習於
舟楫之便專於網罟之利者皆決其隄防以通江湖
此郟亶所謂某家浜某家涇皆破古隄而為之者也
涇港通連水勢漫衍隄防日隳田疇日損有自来矣
故今於圩田之外止通水道之大其諸小小涇浜之
類非舟楫往來之道出入必由之處盡行壩堰高與
岸等則水不亂行以壊塍岸矣若郟亶所謂秀州濱
海之地皆有堰以蓄水而海塩一縣有堰近百餘所
湖州皆築堤於水中以固田此其遺法獨蘇州壊之
耳由是觀之則隄防之壊自宋為然非特今日也范
文正公嘗論於朝曰江南圍田每一圍方數十里内
有河渠外有門閘旱則開閘引江水之利潦則閉閘
拒江水之害旱潦不及為農美利然則在當時不特
有壩堰又設為門閘啟閉興利矣今圩田甚多門閘
之設誰任其費但能修舉壩堰以為隄防其利亦博
矣所謂分大圩者蓋東南水田皆以岸塍圍裹外通
水道以時蓄洩在宋謂之圍田皆有字號名色今時
相仍如曰天字圩地字圩之類故今謂之圩田然圩
田之置隨地形之廣狹因水道之遠近而為之大小
一圩之田多或至於二三千畝少或不及百畝小圩
之田民力易集塍岸易完或時遇水則車戽易遍水
潦易去雖有巨浸莫能為害而大圩之田塍岸既廣
備禦難全雨潦衝激東補西坍皆蕩然淹沒矣縦使
修舉令民車戽積水然民居有遠近之不同民力有
富貧之不一地形有高下之不均高者固易去而低
窪之所水無由洩經旬浃月稻皆腐爛矣况乎貧者
力有不及遠者工或不全則大圩之田遇災而不救
者十居八九為今之計莫若較田圩之大者取而分
之以二三百畝為率高者因其高下者因其下督民
取土裹以塍岸則田圩之形成矣或謂分圩必須開
河取土因以築岸此固然矣然有田在圩者率皆自
愛孰肯捐其所有以供開河築岸之費今觀大圩之
内多有溝洫池漊之屬縦横布列古人制之所以備
旱潦者也宜因而濬其兩旁增築塍岸就以分圩裹
田其所不通處則但取土於田以為圩岸不必更開
河道仍須令圩田之民共䈒泥填實取土之田庶幾
無偏損也其圩内無溝洫之屬或雖有一二而不足
以供分圩者則圩田中傍界岸築為徑塍或畫十字
形或廾字形或卅字形井字形各隨田之多寡為率
如此則取土甚便為力甚易不必開河費田而圩岸
修矣夫是三者皆治田之法相因而不可偏者皆今
日之急務也
華亭吳韶曰禾生於水溺之則腐蘇松水田卑下暴水
每高於田不可無塍以障水也然一塍之間田連千
畝業非一主不有官司督役孰先為之自正德来水
利全廢塘長人役不復知水利為何事舊塍高六七
尺者或與田平水無所限遇潦已不足言稍遇旱暵
向来塍岸塌土成灘水不可到畎戽無資禾亦就萎
飢莩盈塗率由於是又况塍坍浪洗田畝日虧不免
以虧田糧而加之見田糧愈重而民逃又不免以逃
戶差而加之見戶賦役日繁民斯輾轉良可嘆息為
今日計必也清其舊役倣其成規思濟旱如救焚念
防潦如拯溺圖其久逸而無憚於一勞則厥事之濟
為無難而輔贊乾坤化育之功有在矣民固有勞之
而不怨者斯之謂歟塍既成保之又不可以無道湖
田水闊而岸易摧昔人常甃以石不久復壊後因言
者植茭蘆於岸脚以護浪梅天水發蘆已茂而浪不
可衝也
附修圩等則
元
元至大初江浙行省督治田圍岸體式以水為平為第
一等高七尺五寸底闊一丈面闊五尺田高於水一
尺為二等高六尺五寸底闊九尺面闊四尺五寸田
高二尺為第三等高五尺五寸底闊八尺面闊四尺
田高三尺為第四等高四尺五寸底闊七尺面闊三
尺五寸田高四尺為第五等止添備水高三尺底闊
六尺面闊三尺若山水源落圍岸迫近諸湖去處自
願增者聽
明
主事姚五等圩岸式田低於水者底闊一丈五尺田
與水平者底闊一丈四尺田高於水一尺者底闊一
丈二尺田高於水二尺者底闊一丈田高於水三尺
者底闊九尺面闊比底各減半高亦以水為準外面
各離水八尺
吳江沈經勘荒呈
看得各都田今昔坍入湖中者有全圩俱坍有一圩半
坍不等俱在水中年坍年告有前勘已完而糧未豁
有勘已明而未報有前勘未明而尚勘混亂其中所
據各役指點某處水中原無疆界為準難以為據况
各糧虚實多寡止據書手底冊亦多改抹若照各詞
勘報不無移虚作實本職蚤夜細思計有四條可以
清查以杜後累
一曰先查黃册以究其根照得人戶田地俱載黃冊若
據冊以查其戶據戶以查其田圩字號則何圩見存
何圩已坍自無隠蔽然後將其已坍分别曾勘未勘
合該多少庶彼不得將未坍之田捏作已坍已勘之
湖捏作未勘矣
二曰量實田以覈其數照得今昔坍湖田在水底立標
水面疆界難明本職思得各戶之田有數查其黃冊
既明即將見在之田丈該多少則知坍田在水多少
矣其先勘該多少則知今勘該多少矣庶數得其真
無影捏之弊
三曰通量新漲以攤其粮照得坍湖告勘年積歲繁以
田日坍而愈少糧日賠而愈多也虚糧非經奏請焉
得除免竊思本縣西有坍湖東有新漲東漲之土即
西坍之田是坍湖者新漲之原額新漲者坍湖之後
身非有二也今坍湖之民日苦賠糧貧困愈甚新漲
之民日享其利國課不輸利害不均莫此為甚使新
漲之田若復陞科則坍湖之賠終無了日不若就將
新漲通行丈量驗其高低照依民田則例或一升或
三升五升八升盡賦以補坍湖之虚稅不必上司奏
請而後開豁誠一舉兩得其便矣
四曰修田圩以杜其壊照得太湖風浪勢如排山岸遇
輒崩日就成浸非人所能禦也又查有等低灘形如
鱉裙風赶浪衝反不損壊因求其故站岸堅立與浪
相抗必傾斜坡不深隨浪相迎不鬭為今之計不若
令有田之家各於其站立之處或石塊或瓦屑或煤
鐵等灰填滿其處一如斜坡之式加之泥沙或植茭
蘆楊柳等樹以殺其奔突之勢則其圍塍未必如往
年崩塌之易矣
崑山知縣方豪勘荒書
豪初至昆承湖上遍詢故老咸云自鮎魚口以西皆湖
故址湖去鮎魚口遠自不可信閱湖之東岸甚老而
古意昆湖之故址在是也登岸瞻視見一父老問之
曰岸之西即田耶曰儂生来第見此岸岸西皆茭蕩
非田也鄙見遂決蓋人之利于湖也始則植茭蘆以
引沙土而享茭蘆之利久而沙土漸積乃以之為田
而享稼穡之利故湖之東為田者舊漲也田之外為
蕩者新漲也先度其舊漲之蕩得五千畝有竒後度
其新漲之蕩得九千畝有竒其度新漲也孰弗譊譊
然曰吾於某年報賦者也吾得之於某人且收賦者
也豪廉其曰報賦者以他賦影射之也其曰得之於
某人且收賦者人以他賦隠射之欲其得之甘而且
有以分其重賦也衆咸服曰某有罪實新漲未嘗賦
也今不敢欺矣及又度舊漲也則據各區所呈之賦
而行之得於賦外者則曰遺漏凡九百畝有竒其所
謂已賦者未可信也關之於縣縣弗荅也問之於人
人弗知也稽之於冊冊無據也乃索其中有田者情
由而觀之擇其賦少之戶執其賦度其田儘其他田
若干而以其餘抵兹田則果已賦矣然亦未可信也
何者蘇州之賦有舊額准各縣而一之也常熟之賦
有舊額准各區而一之也各區之賦有舊額准各圖
而一之也各圖之賦有舊額准各戶而一之也今既
報賦於官則圖之額當加矣圖之額加則區之額縣
之額以至於郡之額皆當加矣如是而後謂之已賦
也今人戶圖長以及區長皆曰已賦不知郡縣之額
加乎否也郡縣之額舉無所加而曰已賦賦之誰也
縦於額不加則以之補坍荒可也而一有坍與荒則
又以槩縣之賦補之此非書吏之埋沒必糧長之侵
尅雖賦與不賦等耳然此非昆承一湖然也明公由
一湖以及他湖由一縣以及他縣一掃而空之凡有
所賦必以補坍與荒是於水利外興莫大之利也昆
湖新舊之漲凡萬餘畝為仕宦所得者十之九小民
所得者十之一若新漲者非湖之故址何以專於仕
宦而弗遍於小民耶及今不速去之恐新漲之外復
有漲焉而湖廢矣今兹富歲傍湖之田尚多災者凶
年可知也湖塞之害且爾湖廢可勝言耶然欲盡去
之亦未易也去其太甚者耳故豪以舊漲者為無碍
而以新漲者為有碍欲明公酌其緩急而為之也
主事姚文灝治田條約
一不論低田高田俱以十分為率低田以一分為隄岸
高田以一分為溝池則餘九分可以永無旱潦其五
等圩岸田低於水者底闊一丈五尺田與水平者底
闊一丈四尺田高於水一尺者底闊一丈二尺田高
於水二尺者底闊一丈田高於水三尺者底闊九尺
面闊比底各減半高亦以水為準外面各離水八尺
一應修圩岸俱著排年分管若本圖原有十圩則每甲
一圩若不及十圩則將大圩分輳之若十圩以上則
并小圩兼管之分管既定然後立封牌為誌
一封牌以石為之長五尺闊四方各一尺五寸竪於田
横處所上二尺五寸四面刻字前云某字圩後云某
縣幾都圖幾甲排年某人左云官民田若干右云糧
若干下二尺五寸培而築之
一應修圩岸該管排年量田高下照依五等岸式督率
圩戶各就田所修築假如田頭闊五丈者即修岸五
丈闊十丈者即修岸十丈或有貧難并逃絶人戶田
頭及溝頭岸側衆共修築其圩心田戶若有徑塍者
自修徑塍無徑塍者與衆同修逃戸及溝頭岸側排
年則管修一圖圩岸塘長則管修一區圩岸各縣治
農官則提督一縣各府治農官則提督一府若一圖
圩岸不修罪坐排年一區圩岸不修罪坐塘長等而
上之一縣一府責各有歸食利業戸開濬河道照田
出夫照人分步
一取土修圩衆共䈒泥填補若不可補議將田那補其
毁田之家有田在本圩多者亦不必補
一圩田外有等坦田往往被災而不敢作災今後俱要
築為圩岸所毁田畝一體那補其低圩岸内再幇子
岸一條如階級之狀
一低田有等大圩一遇雨水茫然無收該管人員務要
督率圩戸於其中多作徑塍分為小圩大約頻淹去
處一圩不過三百畝間淹去處一圩不過五百畝如
此則人力易齊水潦易去
一邊臨湖蕩圩岸外須種茭蘆以禦風浪其狭河宣洩
去處淤泥易生者却不許一概侵種以遏水勢
一糧塘耆老相勘本圩應開河渠幾處某渠為急某渠
次之依次併工開濬工程小者今年開幾渠明年開
幾渠工程大者今年開半段明年開半段一二年之
後無不通之渠矣
一開河築圩其間有工役重大非塘長耆民所能獨管
者選委才幹職官或本地有行止得業之人相兼管
督
一高鄉田畝去水頗遠無從車灌者令田戶於田開塘
蓄水備旱或滲漏不蓄水者於他處挑取黏土和石
灰築岸自然蓄水
一近山高田無水車灌者令得利人戸於山坳田尾共
買地開塘堰水泉源雨澤亦可備旱
一高鄉河港臨水二三丈間不許人耕種以致浮土下
河止許栽種桑樹水楊
一軍衛屯田坐落應修圩内及應開河道俱照民家恊
同修濬不許坐視管屯官一體及時提督
一所屬七府人材淵藪豈無懷抱嘉謀可以興修水利
裨益農田者有司用心推訪
一凡緊要洩水河内但係古人建造木橋宣洩快便不
得輒造石橋遏束水勢
郎中林文沛治田條約
一看得吳田大約低者七分病潦高者三分病旱古人
或築壩堰或置陡閘離水遠者復開溝渠今皆久廢
各掌印官務督率治農管屯官及時修理湖塘疏通
河道開濬河渠及一應圩岸未經修築者趁時修築
各處閘壩未盡修理者隨時修理合用木石等料於
各該田畝有力之家從公勸輸或官為措置合用人
夫於所在附近軍衛有司相兼起用仍須督役以時
調度有法使蓄洩有備旱潦無虞以為地方經久之
計
一每區圖選有行止者為塘長田多者為圖長圩甲俱
聽塘長調度有等營充之人或指餽送農官科斂圖
圩或假開河築塘賣索夫役又有市民冒充全不下
鄉勸率恊理仰各奉公興修候巡訪賞罰
一各該水利官親詣所屬嚴督各塘圖圩甲人等率得
利人戸將各圩岸併力興工修築泥土就傍圩田起
取工完開報查考大者准作積水漊横亘於中兩頭
用石砌作車口遇潦車救或䈒河泥填滿補完原田
或用車港取泥或高鄉運土田多之家𣲖出樁笆務
令杵舂堅實仍禁牛馬踐踏
一軍衛屯田坐落應修圩内及應修河道俱照官民恊
同修濬不得坐視
一築岸先量本圩每田十畝或二十畝出夫一名數少
者朋力孤貧者量免各主分段插標如宜高厚相地
加增
一吳田下下使非圩岸何以備潦仰治農官遇農少隙
隨即興修論田出夫分段堅築其圩大者多添徑塍
分作三四圩或十字二字三字形開港内外俱窪四
面開溝所取之土就便築岸廢田之稅攤𣲖本圩
巡按直隸監察御史林治田六事
一定式樣以便稽查吳中之田雖有荒熟貴賤之不
同大都低鄉病潦高鄉病旱不出二病而已病潦者
則以修築圩岸為急圩岸既各高厚雖有水溢自難
潰入而淹沒之矣病旱者則以開濬溝洫為急溝洫
既各深通雖旱乾自可引流而灌注之矣二者不易
之論也况開渠者勢必置土於圩旁築圩者理當取
土於溝内二者又自有相成之機乎今後不必差官
泛然丈量該府縣止分别孰為低鄉當急修圩孰為
高鄉當急開淤每年府縣水利官先時議定開築之
法如開溝洫不論舊時疏通與否其闊即以兩旁老
岸為主其深務以一丈二尺為率若相地宜應加深
闊者聽決不許減少前數挑起之土務要置在舊隄
之内就便護隄庶使雨水不能淋漓復流於河如附
近有低田堪以培高者即以其土培之亦可至於極高
地方不用隄岸而土無堆放者亦即就靠内一邊攤
放蓋高鄉多種豆棉一時不妨陸種挑得河深則灌
溉自利内中田畝仍自不妨於水種也若惜此尺寸
之地弗令攤土沿河堆積復入河中無水灌溉則内
中田畝悉成枯槁矣至於築圍岸不論舊時完固與
否其底闊務要一丈其面闊務要六尺其高如底之
數若應加高厚者聽決不許減少前數如田過五百
畝以上者便要從中增築一界岸一千畝以上者便
要從中增築二界岸每界岸底闊四尺面闊二尺高
與外圩平岸之兩傍仍可栽種豆麥如極低鄉或近
湖蕩處難於取土者就便分别令民於岸内傍圩之
田起土增築岸外再築子岸一層高止一半如階級
之狀岸上遍插水揚圩外雜植茭蘆以防風浪衝擊
取土之田計其所損量𣲖各田出銀津貼俟後陸續
䈒取河泥填平照舊耕種永無後患是所損者少而
所益者大也若互相吝惜不分界岸即如今年霪雨
連旬洪水一發車救不前全圩無望矣又有一等低
窪田畝嵌坐心腹無從蓄洩有願開鑿通河運泥增
高者聽廢田之價衆戶均認廢田之稅牽攤本圩照
此式樣給示遍諭委官分投區畫每一圩為一圖明
白帖說前件每一圖作二本一送縣備照一付圩甲
諭衆俟至冬十月刻日出示興工各府縣掌印官責
令水利官不時親行驗視若不如此式者即係違令
輕則責治照式加工重則究問别議罰治如此則人
知所遵家自為力法自不煩而事功自舉矣
一定夫役以杜騷擾各鄉溝洫圩岸雖有長短廣狭
不齊然不過為一圩之田而設也故田少則圩必小
田多則圩必大而環圩之溝洫因之此水利此圩之
田則當役此圩有田之戸矣各縣即令塘長備開某
圩週圍若干丈外環溝洫若十丈圩内之田若干畝
某人得業若干畝共該圍岸若干丈不論官民士庶
隨田起役各自施工如田横闊一丈者築岸一丈横
闊十丈者築岸十丈開河亦然對河兩家各開其半
溝頭岸側非一家所能辦者計畝出夫衆共恊力挨
序編號置簿稽查仍備載前圖之後興工之日塘長
亦不必沿門催夫徒取索求科𣲖之議先期五日插
標分段責令圩甲播告各戸某日興工聽其至期各
行照段如式挑築有不依期及不如式者呈官枷治
若塘長不行檢舉及攤𣲖不公重行究治革役警衆
若一溝之中兩傍各有圩田則從中分認毋得推諉
違者治罪鄉宦之田須是田主出食佃戸出力計工
給發仍要從厚毋累窮民
一設圩甲以齊作止塘長之設舉一區而言之也一
區之中各有數圩若不立甲何以統衆而集事也計
當僉舉殷實之家充之但一時僉報諸弊俱生或圖
展脫或營冒充無不至矣各縣不必僉報即以本圩
田多者為之雖其殷實與否不可知其田既甲於一
圩之中則其人自足以當一圩之長矣興工之日塘
長責令圩長躬行倡率日出而作日入而息某日起
工某日完工庶幾有所統領而無泛散不齊之弊中
有業戸不聽倡率聽其開名呈治如圩甲不行正身
充當或至别行代頂查出枷號示衆是圩之有甲也
專為本圩修濬而立工完即罷非如里長有勾攝之
苦亦非如塘長有奔走之煩雖一時倡率不無勞費
然利歸其田又非若驅之赴公家之役者等也中間
縦有田産極多者各圩皆甲同時並舉勢若不暇不
知田多者非富室即宦家也力厚丁多自可分投承
應况利害切己倡率無難稍相體念有不待督促而
樂從矣
一嚴省視以責成功訪得常年非不議行修濬而水
利之官多不下鄉乃使各區塘長至縣報數或朔望
遞結而已如此虚文何益實事今後興工之日各塘
長圩甲務要在圩時時催督開濬功完未可復行開
壩放水俱聽府縣掌印官并水利官分投親勘如一
圩不完責在圩甲一區不完責在塘長輕則懲戒重
則罰治本院與該道又不時間出以察之如一縣中
有十處不完責在縣官一府有二十處不完則府官
又有不得不任其咎矣如此行之三年溝洫可深圩
岸可固穡事既成賦稅自裕以後斷定高鄉河渠兩
年一次開濬低鄉圍岸每年一次修築則民間田畝
保無水潦之虞即有湮塌處所隨時修復為力固易
為費固省當不似今日之難為功也
一禁侵截以通便利訪得各鄉水利原自疏通近來
豪家適己自便於上流要害廣種茭菱稍有淤墊即
謀佃為田所司不察輕付執照亦有居民貪圖小利
竭澤而漁沿流置斷及有挑出田内泥土增廣田圩
堆放竹排木排横截河港甚有上鄉全賴湖水灌溉
奸猾人戸乃於浦口下流設堰横截百般刁難然後
放水入内又其甚者假以報稅起科遂侵為民物瀦
水專利以致内地灌溉無資若不通行嚴禁終為水
道之梗今後各府縣水利官責令各塘長圩甲凡有
侵截之家即便報出姑令改正免罪至於灘田先年
曾經丈量收入會計冊内無碍水道者姑聽如舊其
未經徵糧者盡數報官開除若故違隠漏本院查出
或被告發害於一圩者即罰修一圩之工害於一區
者即罰修一區之工工完另行擬罪干碍職官定行
遵勅參治若塘長圩甲通同漏隠事發一體究罪決
不輕貸庶乎害去則利可興而細民無失所之嘆矣
一議賞格以寓鼓舞賞以勸勤罰以懲惰二者不可
偏廢也府縣巡行阡陌稽覈工程於其不率令者固
從而責治之究戒之矣至於塘長圩甲人等率作興
事如式如期若不議賞則亦無以示勸今後府縣仍
要設法處置無碍銀兩分别等第如修濬如法完報
獨先者為第一等則圩甲應賞銀花二枝重六錢仍
給匾以旌之如完報稍後而修濬如法者為第二等
圩長應賞銀花一枝重三錢不必給匾中有工程浩
大修濬如法雖其報完在後仍照一等給賞若塘長
有能督率如期而各圩俱完應賞銀花二枝亦給匾
以旌之若各圩未完者量行給賞此事重在開濬如
法須府縣水利官臨期親行分别方可定擬母致濫給
可也凡有議賞府縣一面動支一面申報亦毋得踰
時凡經給匾之家三年之内若有細過事犯在官仍
許訴明姑行議豁如此庶乎人心有所懲亦有所勸
而事功可望其畢集矣至於承委官員積有勤勞者
聽行優奬如功績卓異自當薦舉若各縣自本院奉
命以来先經動工修濬者各縣仍要查出除不如式
者更議加工其修濬如法者俱照前例一體給賞
巡按直隸監察御史劉准行生員張内藴墾荒
議
一論抛荒之故有三照得荒棄田地所在有之松江為
最甚者稅額太重民不能供一也地利所限有高極
於亢低極於窪人力未易挽回二也水利失修旱無
所資水無所禦三也三者不同而水利失修之故則
十居其六七
一論民不樂墾有四頃者屢行招撫民不樂從者其故
亦有四方欲施工猶恐所得不補所失一也開墾未
幾賦役隨至二也僅得成效奸民認為故土三也抛
荒田地多係極窪極亢三年難保一熟原非中上腴
田已行復熟升科輸納後設遇旱潦仍復抛荒而稅
糧不可復豁四也四者不同而慮其仍復抛棄之故
則亦十居其六七
一論墾荒大綱有六墾荒之道一照得熟田荒棄原起
於水利之不修兹欲轉荒為熟亦惟先修其水利而
已旱鄉無不濬之支河則高極於亢者皆可熟也水
鄉無不築之圩岸則低極於窪者皆可熟也墾荒雖
非一端然必當以水利為首務墾荒之道二水利固
急而其甚不可墾之處尤當以破格優恤為先查得
蘇州府一州七縣額田九萬頃歲徵糧二百七十萬
帶耗共三百五十萬淮安府兩州九縣額田十八萬
頃歲徵糧三十六萬較農田之廣狭淮安加蘇州一
倍較糧稅之徵輸蘇州加淮安十倍是蘇州之糧額
重於淮安二十倍也松江府惟兩縣歲輸稅糧一百
二十萬北直隸八府一十八州一百一十七縣歲輸
稅糧亦一百二十萬以一府兩縣稅額抵八府一十
八州一百一十七縣稅額是田地則北直隸多於松
江百倍而稅糧則松江又多於北直隸數百倍也况
徭役之繁織造之費郵驛之供磚厰之價丁田里夫
青夫兵餉之需歲𣲖坐𣲖之徵皆視稅糧而取盈焉
民何以堪之而不抛荒也哉又查得洪武二十八年
戶部官節次欽奉聖旨百姓供給繁勞已有年矣山
東河南人民除已入額田地照舊徵科新開荒的田
地不問多少永遠不要起科有氣力的儘他種宣德
六年本部官又奏北京八府供給尤多乞要比例一
節欽蒙宣宗皇帝聖旨准令照例祖宗培養元氣一
則曰供給有年一則曰供給尤多經今二百年餘其
成憲俱在况蘇松根本重地培養宜先加以賦額極
重加𣲖不息其供給之多且久較之山東河南北直
隸萬萬懸絶尤當軫念若非比例題請竊恐割股充
腹股肉日盡軀命將無所附麗也又况槩府原額田
糧已從熟田包足原無升合虧欠後来復熟升科之
糧畢竟盡為縣總諸人所冒國家初未嘗得其纖毫
之用與其盡民之利以充此輩之私囊不若因民之
力而使之自救其飢餒所謂割自己之股以飫盗賊
之腹又不若保全四體以自養其夀命之源之為愈
也大抵蘇松民力已竭雖有遺利而王者之政寧失
之寬大則化國之日舒且長矣墾荒之道三照得所
募鄉兵坐食無聊非心易生合倣古人寓兵於農之
意較其武藝列為三等上等留守汛地中下二等撥
令水利武職官統領開墾俟其成熟即為屯田永業
則餽餉之資漸有所頼歲派兵銀漸可減省蓋無事
則散而耕兵亦民也有事則聚而戰民亦兵也兵不
撤而坐食之病可免矣墾荒之道四照得各衛所新
軍無補行伍之實用月費八斗之糧查得隆慶元年
金山衛奉例赦歸新軍六百八十九名歲省口糧六
千六百二十四石一年如此他年可知一衛如此他
衛可知嗣後合無將有力軍罪罰令開墾幾百畝須
將本犯解發該府監候水利官不時查比工完成效
正官親勘著實方准釋豁其無力軍罪解發到衛者
不必責以差操仍發管屯官統領按月給米量撥荒
田數畝令其開墾屯種則刑罰之内亦財用所出也
墾荒之道五照得挨參吏農内中多有願加納者詿
誤問革吏農及監生省祭等内中亦有願納贖者合
無出給明示聽其告墾准參准贖則於愛惜人才之
内而兼寓區處荒田之方庶利興而法亦不廢者又
一道也墾荒之道六已前諸法施之平時則然即不
幸而有水旱饑饉之憂發粟賑濟召民開墾官頼其
力以興利民得其力以全生者又一道也
墾荒施工議
一造冊荒田之踏勘既未可以無據而空查勘荒之數
目又未可以臨期而卒辦須行各屬先著塘長督同
該年圩甲人等丈量造冊備開四至步口有無業主
或係新荒或荒之甚而為積荒或又極甚而為板荒
明白開報呈遞然後委官按冊而稽其田則田之荒
熟既不能掩按冊而覆其步則步之虚實亦不可逃
矣
一委任勘荒職員所關至重責成委任要須得人尤當
減省騶從乘駕輕舟履畝親查摘號抽覆屢覆屢同
餘不必覆一有不實通要覆量無水高田仍用弓尺
水深低蕩用篾䉡總量驗實新荒積荒板荒親註於
冊使不得更改荒少人多去處執法當嚴人少荒多
去處用情當恕更究其所以抛荒之故則因可以得
其轉熟之方矣
一准首有田本熟而捏作荒者今將真正荒田盡行勘
出則彼之捏作荒者即已改正時已無及付之不改
則罪無所逃矣律之以法彼固無辭然以聖世寬大
氣象論之則以開荒之故而使在在有犯法之民所
不忍也合無通行出示聽其先自出首承辦糧差已
前姑不必究執迷者始嚴治之又有田本荒而自行
墾種者雖無告佃之文已有工本之費若因其既種
而即陞其科非所以為力本者勸矣况君相以父母
天下為王道寧可與民寸寸較量若此耶必須一體
給帖准作初年開墾以勸招来以勵惰農
一查額踏勘荒田先要公同里甲弔取真正圖籍查其
已經告豁者現納何等荒糧未經告勘者係是何等
糧則一向從何處補一一查明開報以便類申酌處
一分等新荒者抛棄未幾草根猶淺工力頗易定以三
年限期積荒則抛棄日久草根已深難於施工定以
五年六年寬限俱止鹻薄輕糧板荒則年代愈深草
根盤結如木板然農器卒難驟入必照洪武宣德事
例聽民墾熟止納原荒田糧雜泛差役則不分三等
一例蠲免
一召墾流散人民所在有之先要大揭告示招其復業
往事非犯死罪舊逋不係侵欺悉與湔除勿論聽其
來歸開墾委官經歷地方參以時勢人情多方設法
或區中大戸或附近田鄰隨其資力量撥畝數以至
外方流寓客戸本處無業貧民量給農具種子亦須
聽從其願惟荒田一望極目四顧絶無人煙者此則
必量撥附近民兵有力軍徒開墾或聽吏農告墾准
參或聽詿誤問革吏農監生省祭告墾准贖此雖可
暫而不可常亦所以濟其法之所窮也
一處置高鄉之荒荒於水之不足低鄉之荒荒於水之
有餘故處置之方在於禦其所有餘而瀦其所不足
且如無水之處十畝而廢一畝以為池則九畝可以
常無患矣百畝亦然以今欲墾高鄉之荒須擇其地
勢最高仰之處酌量畝數割為陂湖其形勢則或為
丁字或為十字隨其所宜大展陂岸使廣而多受雖
亢旱之年不至耗涸從高瀉下均資廣及沾潤一番
可以經月大雨一注衆流復積前者既瀉後者復蓄
每年冬月疏濬一番撩泥壅田水可常深魚鰕蘆葦
之利又足以補其所費高鄉水利無踰於此低鄉圩
分先要堅築四圍隄岸田横之岸長至數丈可以各
自施工縦直之岸長至數十丈或百丈此非併工不
可圩田中間畫以界岸有二頃者界以一字三頃者
界以二字四頃者界以三字五頃者界以十字六頃
者界以二十字七頃者界以三十字八頃者界以井
字而溝通之蓋各各界斷則戸少而力齊易集而易
救此治低田之法也隄岸邊傍令栽水楊護以茭葑
蓋茭之性紛披搖曳與水周旋而不與之忤比其及
岸已如強弩之末勢狂怒盡解岸不衝齧年年挑出
田中泥土岸益堅厚茭益豐肥可以常保無虞惟狭
河及淤泥易積去處不許
一施工闢治草莱乘其時則易逆其時則難冬月之草
根芽收斂鋤掘易施且冰結霜凋草根易絶故冬間
一日之工勝於来春十日不然春陽既布根已穿泥
雖盡力翻耕益固結而不可解幸而墾轉又將屈曲
而復萌矣
一攤稅低鄉做岸之處高鄉開河之處田既有所廢棄
則廢棄之糧相應攤加於各戸即以其現在之畝數
而均認其應納之稅糧則不求攤而自攤矣蓋糧雖
量起輕科其原額畝數之不可或缺則例當如此
一收籍開墾荒田工力繁難較其所費多於田之價值
近者召民墾種民不樂從者止因賦役繁重所得不
償所失且故主争認則花利未必得而勞費亦徒然
爾若是則誰肯出其力以自入於賦役之網羅哉又
誰肯身任其勞而使他人坐收成利哉今寬其年限
量起輕科似矣然槩行收冊未免混報差役徭開荒
之累仍在也且業主現在而荒者謂之惰農逋逃而
荒者即為奸民奸民惰農得免於罰幸矣豈可聽其
現成争利合無預為區處著為成令告墾之始不論
逋逃現在徑與開除舊名成熟之後不分本區外人
悉聽永為世業收冊則别以召佃名色另附冊後不
入編差之數糧里混報差役者坐以枉法詐害罪名
有肆害攘奪者雖係伊人原産亦以強占治罪無貸
遍出曉諭使衆通知常川張掛墾荒實效其在兹乎
一陞科照得各屬錢糧雖有飛灑欺隠等弊然而此增
彼減東漲西沒則總内原無走移且荒田告豁之糧
既應於額外加攤則告復陞收之糧仍當於總内減
額始為允當有司不察但遇告勘荒田則有所謂攤
荒之令縱有陞收告復永不聞有所謂減額之恩日
積月累贏出及千及萬官府方欲留之以奏羡餘之
名而不知此項錢糧既不在官又不在民徒為縣總
之所乾没爾今當籍其墾荒佃戶姓名另造一總冊
不時稽查俟其陞科年限將此起熟之糧另作一項
支銷或貯社倉以備賑濟其陞收之額則聽留於籍
以俾補他日之賠荒則荒糧既不必於額外攤加而
羡餘又不徒置之乾没之地矣
按治水治田相為表裏前已叙之詳矣今本院首
開吳淞江以通震澤次開蘇松下流諸河以達三
江則下委既治次開常鎮諸瀆以導下流則上源
亦修復刊布治田六事通行四郡責令所司各就
田之高下開溝渠築圩岸然後旱潦有備云
三吳水考卷十四
