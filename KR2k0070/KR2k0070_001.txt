三吳水考卷一
明張内藴周大韶撰
詔令(小序)
水利先詔令者一以宣天子之德意一以重臣子
之事權奏功集事恒必因之主上尊居九五而神
運萬方身在穆清而慮周田野其於水利之廢興
生民之利病譬如捧大明以燭幽遐所在洞然明
了故命官專督畀以一方生靈之寄惟恐後時而
必重其事權錫以璽書所以計安元元者至切也
人臣而膺兹簡命命專則人思殫精權重則事無
掣肘而疏鑿底定之政可次第舉行以延訪盡人
情以講求合機宜以舉刺肅諸司以賞罰勸工役百
爾有衆所以雲蒸風動而踉蹡奔走畚鍤之下者
惟此以鼓舞之此水利之所以先詔令也
太祖高皇帝為吳國公時以康茂才為營田使諭之曰
比因兵亂隄防頽圯民廢耕耨故設營田司以修築
隄防專掌水利今軍務日殷用度為急理財之道莫
先於農事故命爾此職分巡各處俾高無患乾卑不
病潦務在蓄洩得宜大抵設官為民非以病民若但
使有司增飾館舍迎送奔走所至紛擾無益於民而
反害之則非付托之意
宣德五年勅諭工部右侍郎周忱今命爾往南京應天
蘇州松江常州鎮江太平寧國池州徽州安慶廣德
州巡撫逓年一應税糧務在從長設法區畫得宜使
人不勞困輸不後期尤在敷宣德意撫恤人民扶植
良善其水田圩岸爾亦相度時宜整理俾無旱潦之
患庶副朕委任之重欽哉故諭
正統九年勅諭工部右侍郎周忱近聞浙江嘉湖等府
直隸蘇州等府地方今秋多雨潦水暴溢渰没田稼
漂蕩民居溺死人畜蓋因各處逓年將舊通江海河
港乘乾旱之時築塞為田耕種及因逓年沙漲以致
水不流通人受其患今特命爾會同巡按御史嚴督
各該府縣拘集耆民里老人等詢訪踏勘各處原通
江海河港故道果被豪強之人築塞為田即令退還
并年深淤塞之處爾等公同計議督令府縣官起倩
人夫開挑務要水道通行不至為患其餘湖池陂塘
圩岸可以蓄洩水利防備旱潦者悉從宜修築開通
其間果有豪強之徒占據把持以為己利者爾即挐
問輕則量情懲治情重者具奏區處用工之際尤須
相度地勢酌量民力其殷富田多之家務令儘力用
工貧難下戶及田少糧重者酌量差遣不可誤其生
理如其工程浩大人力艱難非旬月可成者爾宜審
度用工宜令受利近便去處同心用力切不可妨廢
農時朕惟豪強專利小民受害論法難容今姑宥其
罪使之自新保其身家爾為朝廷重臣宜表率同事
公以存心廉以律身勤以從事必誠必信用圖久遠
毋虚勞民力毋苟具文移以塞責毋狃於小利以為
功爾克盡職民受實惠朕惟爾嘉朝廷以安養斯民
為念宜深體朕心為民造福以副任使或有窒礙難
行之事亦須體諒人情從長計議奏來不許違誤故
諭
嘉靖中勅諭巡撫都御史歐陽必進曰朕惟國家財賦
取給東南近該前巡撫都御史丁汝䕫及巡按吕光
洵各題穪蘇松常鎮四府地方連年水旱頻仍皆由
水利湮廢以致民困賦逋貽患非細乞要查舊例通
行修濬事下該部轉行彼處查勘得太倉州常熟崑
山等縣七浦白茆新涇等河港鹽鐵許浦等塘堰修
濬有官民併力合修者其所費財用有原𣲖導河夫
及存留各項銀米并撫按司府州縣贓罰與夫應解
錢糧堪以那借者俱令支用已經該部議奏前來相
應依擬爾見有地方巡撫之責特命專理其事爾宜
查照節題事理及巡按委官勘處緣由將四府支河
幹河動支前項銀米查議原奏官民合修分修地方
坐委能幹官員責令及時修理庶幾事克有濟爾仍
照先年撫臣李充嗣事例不時躬往督視務使緩急
有備旱澇無虞期於一勞而永逸各該承委官員除
巡按御史每年閱視工程分别勤惰舉劾外如有違
慢悞事者五品以下爾即徑自挐問應奏請者奏聞
施行事完之日通將修濬過緣由畫圖貼說并用過
錢糧數目造冊奏繳及將勤幹賢能官員通行論奏
以憑旌擢
隆慶六年七月二十八日詔書内一款大江南北財賦
所出全資水利各處設有水利僉事各府州縣設有
水利通判縣丞等官近來往往視為末務上下因循
一遇水荒即奏乞蠲免賑濟引天災以逃責豈為民
父母之道今後各該撫按督令專管水利司道官往
來巡歴着落有司官將該管地方水利着實講求議
處何處當疏通其源何處當挑濬其流壩堰圩岸在
在增修使蓄洩有備旱潦無傷合用夫役取諸得利
之家毋令騷擾若功程浩大撫按官查其先年導河
夫役用剰貯庫及該府州縣近地魚課奏留修理隄
壩等銀兩酌量動支有司官有仍前曠職誤事及地
方土豪之家阻撓壅塞專利病民者撫按官參挐處
治
萬歷四年勅諭監察御史林應訓近因言官建議蘇松
常鎮等處水利久湮要差御史一員專管該部議覆
相應今特命爾督理前項地方水利務要時常往來
巡察督率各該司道及府州縣掌印官責令水利官
帶同塘長人等躬親相度考究源委要見某處係上
游水滙某處係下流支港應分某水以殺其勢應闊
某岸以緩其衝應濬某湖以會其流某處壩閘應修
某處塘堰應築合用人工隨宜區處其劉家河黃浦
七浦白茆范家浜大黃浦及各鄉支河尤當分疏其
餘緊要河港湖滙并浙直交界所如有未經開通及
已開仍欠深闊與夫塘堰涇瀆陡門閘壩等項應修
應濬應復舊應新置者通勘估議處如一圩之中塘
岸溝池等項不煩多費者即令得業之家量田多寡
出力修濬果係土工浩大動支淘河等銀應用如再
不敷會同撫按官從長計議務求共濟各不得推諉
其該道并府州縣掌印等官敢有怠玩誤事及水利
官營求别差隳廢職業或需索常例利己病民應挐
應參並聽舉行如例若勢豪之家侵塞水利姑令首
正免罪敢有隠瞞及違拒阻撓者即行挐問干礙職
官指名參奏每年終將修濬過緣由造冊奏繳復命
之日仍將所屬大小官曾否有益水利照例舉劾以
昭勸懲爾為憲臣受兹重委須夙夜殫心務俾水利
興舉旱澇有備以為益國便民之計如或因循苟且
虚應故事責有所歸爾其欽承之故勅
三吳水考卷一
