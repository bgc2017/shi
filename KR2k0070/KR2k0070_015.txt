三吴水考卷十五
明張内藴周大韶撰
水績考(小序)
古人有言非常之原黎民懼焉及臻厥成天下晏
如也夫展輿圖於指掌殫精神於河渠泝委尋源
殺流分勢究其通塞之故相其高下之形籌其利
害之幾而務立為將來永久之利一望渺茫莫得
要領其初議亦大落落矣逮其事定功成民乃永
賴是非獨才知有餘則其精神之所到也語云弗
慮胡獲弗為胡成是故事弗可無績也績用弗成
所以勤事者安在紀水績者語成勞也非自多其
功伐者也是禹貢之遺也
水績考
夏
三江既入震澤底定(司馬遷云昔禹之治水於吴則通渠三江五湖)
秦
鑿曲阿(即丹陽縣古雲陽也秦時史官奏雲陽有王氣遣人鑿北江以敗其勢截直道使曲)
(因名曲阿縣)
吴
赤烏八年
開破岡瀆(建康實錄云吴赤烏八年使校尉陳勲發兵三萬鑿句容中道至雲陽西城以)
(通吴會船艦號破岡瀆上七埭入延陵界下七埭入江寧界于是東郡船艦不復行京江)
(矣晉宋齊因之梁廢破岡瀆而開上容瀆在句容東南五里至陳湮上容瀆復修破岡隋)
(平陳復廢之)
晉
重開湖州荻塘(吳興太守沈嘉重開荻塘後人改名吳興塘)
大興四年
創新豐塘(屬鎮江晉陵内史張闓所部四縣並以旱失田闓乃立曲阿新豐塘灌田八百)
(餘頃計用二十一萬一千四百二十工以擅興造免官後公卿並為之言詔以闓為大司)
(農)
宋
元嘉中
欲穿渠浛(揚州刺史王濬以淞江滬瀆壅噎不利欲從武康穿渠浛直出海口)
修陽湖(當時因湖之廢修之成良疇數百頃)
梁
天監九年
築謝塘(彭城令謝法崇築屬鎮江)
大通三年
漕大瀆(吴郡水災有上言當漕大瀆以瀉淞江者詔遣前交州刺史王奕假節發吴吴興信)
(義三郡人丁就役)
大同中
浚梁溪(屬無錫)
重浚青塘(屬湖州梁吴興太守柳惲重浚青塘後人思柳公德政易名柳塘)
隋
大業六年
穿江南河(自京口至餘杭郡八百餘里以備東巡)
唐
萬歲登封元年
築富陽捍江隄(縣令李浚築隄東自海江西至筧浦以捍水患貞元七年縣令鄭早)
(復修增之)
開元元年
築捍海塘(起杭州鹽官縣抵淞江袤一百五十里)
開京口河(刺史徐某以郡北隔江舟行繞瓜埠多風濤之險乃於京口埭下開河二十五)
(里渡江立埭歲利百倍舟不飄沒)
永泰二年
重開練湖(從轉運使劉晏刺使韋損之請也)
大歷中
鑿杭州六井(李泌刺杭州以城中水鹵惡引西湖分為六井以便民汲)
貞元中
決水溉田(蘇州刺史于頔繕完隄防疏鑿畎澮列樹以表道決水以溉田)
元和二年
開塘湖決堰(觀察使韓皋刺史李素開常熟塘湖州刺史范傳正開平望官湖并疏去)
(長興西湖中田及決去諸堰以復古跡)
五年
隄松江(王仲舒治蘇隄松江為路)
開泰伯瀆(屬無錫)
浚孟瀆(刺史孟簡既開泰伯瀆復浚孟瀆袤四十一里溉田四十餘頃)
天祐元年
吴越王錢氏置都水營田使以主水事募卒為都
名曰撩淺
南唐
昇元中
浚練湖(丹陽令吕延真既浚練湖復作㪷門以通灌注)
保大初
修孟瀆水門
宋
天禧二年
導五湖(運使張綸經度崑山常熟疏五湖導太湖入海復歲租六十萬)
乾德元年
詔蘇湖秀疏導壅閼(三州積水害稼詔發鄰郡兵疏導壅閼仍令發運使董之)
(又遣軄方員外郎楊及催督)
天聖初
築隄浚潦(天聖元年蘇州水壊太湖外塘又海防支渠湮塞詔轉運使徐奭江淮發運使)
(趙賀董其事自市涇以北赤門以南築石隄九十里浚積潦自吴江東赴海復良田數千)
(頃流民得自占者三萬六千家歲出租苗三十萬)
七年
開潤州新河(天聖七年五月兩浙轉運使言潤州新河工畢降詔奬之)
景祐元年
疏導諸水(時范仲淹守鄉郡上書宰臣具言水利親歴海濱開浚五湖東南入吴淞江東)
(北入於海用錢糧一十八萬三千五百貫石自後置農田水利使者專管湖塘河渠趙運)
(使任内用錢糧四十三萬八千有竒是時轉運使亦委平江節度推官張去惑分捍水道)
寳元元年
疏盤龍滙及滬瀆入海(時兩浙轉運使葉清臣以太湖民田為豪右據上游)
(水不得洩而民不敢訴遂請疏云云民賴其利)
慶歷元年
開顧會浦(知華亭縣錢貽範所開)
二年
築太湖隄浚港浦(通判李禹卿言松江風濤多敗漕舟遂築長隄界淞江太湖之)
(間横截五六十里又修荻塘通湖州凢九十里常州許恢浚申港凡三十八里澡子港自)
(江口浚之凡四十里戚墅港自湖口浚之凡九十里時知常熟縣范淇浚金涇鶴瀆二浦)
三年
浚孟瀆(知武進令楊澳諭民疏孟瀆通江)
浚顧塘河(知常州李餘慶浚顧塘河益引惠明河水注之漕渠復開濬河曰三十年當有)
(魁天下者後果如其言)
浚蒜山河(屬鎮江兩浙轉運副使鄭向疏蒜山漕渠抵於江人便利之)
皇祐中
浚常州運河(知武進令葛閎以運河積水害田疏導四十里募里豪得粟二萬斛以給)
(役)
至和二年
開崑山塘(主簿丘與權開又名至和塘)
嘉祐初
開顧會浦(轉運使沈立開崑山顧浦松江顧會浦)
四年
招置蘇州開江兵士立吴江常熟崑山城下四指
揮
修常州運河(知常州陳襄以太湖積水遏運河不得入江為民田患立法浚之其患遂)
(息)
五年
作田塍(轉運使王純臣建議請令蘇湖常秀作田塍位位相接以禦風濤令縣官教誘殖利)
(之戶作塍岸定其勸課為殿最當時推行之)
六年
修至和塘浚白鶴滙(知州蔡抗行縣按水時轉運使李復圭知崑山韓正彦大)
(修至和塘益加完厚民德之立塍堨以免水患又開松江之白鶴滙如盤龍之法皆為民)
(利)
八年
常州望亭堰兵士撥隸蘇州(時轉運司奏常州望亭廢堰兵士撥隸蘇)
(州開江指揮於崑山置營興修至和塘)
治平四年
修夾岡河(都水監言兩浙相度到潤州至常州界開淘運河廢置堰閘乞令今年住運開)
(修夾岡河道從之)
熙寧元年
詔興修水利(命雍元直自昭文編校治浙西河渠)
二年
頒農田水利約束
三年
遣官相度蘇州水利(崑山人郟亶自廣東安撫機宜文字上言蘇州水利具書)
(與圖首言六得六失因上所著書數千言及治田利害七事有旨令亶至兩浙運司與本)
(路提舉司共同相度)
五年十二月
以郟亶為司農寺丞提舉兩浙水利(亶興役調夫經理横塘縦)
(浦期以五年而蘇州之田畢治民以為擾會吕惠卿應召見上言其措置乖方詔命停工)
(亶罷官既沒其子將仕郎僑嗣緝其說亦有建明書見水議考)
六年
浚修浦瀆(八月檢正中書刑房公事沈括言浙西江浦淺塞者當浚浙東隄防川瀆湮塞)
(者當修請下司農貸錢募役從之仍命括相度兩浙水利)
元豐三年
開運河(賜米三萬石開蘇杭州運河淺澱)
六年
定開江兵級(樞密院裁定蘇州開江兵級八百人專治浦閘)
元祐三年
浚青龍江(先是宜興人單鍔上書言水利常平使者調蘇湖秀之人浚青龍江分地程役)
(常熟縣丞郭三益所部前期告辦)
常州開堰置閘(有司既治芙蓉湖為田因開五瀉堰置閘)
紹聖二年
開浚湖浦(浙部水溢詔賜緍錢二百萬以賑之轉運副使毛漸奏數州被害即捐二百萬)
(倘仍歲如之將何以繼請官貸錢七十萬緍起長安堰至鹽官徹清水浦入海無錫浚芙)
(蓉湖武進疏廟堂港常熟疏梅李涇以入楊子江又開崑山七□港下張浦東北導松江)
(開大盈顧會二浦東南浚柘湖新涇下金山小官浦皆入於海自是水不為患)
重浚練湖(知丹陽縣蘇京募民重浚練湖易置㪷門)
元符三年
詔蘇湖秀州凡開治運河浦港溝瀆修築隄岸開
置㪷門水堰等並役開江兵卒
崇寧元年
置提舉司(置提舉淮浙澳閘司於蘇州以知崑山縣鮑朝懋提舉管幹)
二年
開淘吴淞江(宗正丞徐確提舉常平考禹貢三江之說以為太湖東注於海淞江正在)
(其下流向來潮泥湮塞水溢為患請自封家渡古江開淘至大通浦直徹海口七十四里)
(以常平緍錢米十八萬三千餘充調夫之費因令飢民就食確躬操畚臿先之水道遂通)
(或言飢民就役多死降三秩確曰此役不興飢民當駢首以死以此獲愆吾所願也)
大觀元年
疏導淞江
三年
開江置閘(元年九月中書舍人許光凝奏太湖入海然後水有所歸願委官詳究利害十)
(一月詔委本路監司檢按淞江故道疏導及命陳仲芳為發運司屬官相度蘇州積水三)
(年兩浙監司奏請開淘吴淞江復置十二牐)
大觀中
重建黃田上下閘(屬江隂)
政和六年
興修水利
宣和元年
修港浦
二年
修圍(政和六年差戶部趙霖具逐浦經久利害赴尚書省指說霖上其說九月詔差霖充兩浙)
(提舉常平興修水利開浦置閘仍差童師敏充承受奏報文字霖受任復條其亊目以聞)
(宣和元年興工前後修一江二港四浦五十八瀆二年霖又應詔修圍常湖)
宣和中
開新泊河(屬鎮江六年八月勅鎮江府旁臨大江舟楫往來每遇風濤在港河容泊聞西)
(有泊河可以避急歲久湮廢宜令發運司計度深淺浚治以免沉溺之患遂開是河)
政和中
修江隂縣河港堰閘復開餘杭上下二湖(縣令江袤躬訪)
(利害紹復前績後紹熙中畿漕黃黼復加修浚)
重和元年
浚塘(知崑山吴昉浚至和塘)
紹興二年
浚沿湖七十二漊水入太湖(屬湖州知州王回浚)
四年
開華亭海河(鹽官丞王玨開華亭海河二百餘里通漕灌田民享其利)
浚練湖易置㪷門(知丹陽縣郭京以漕渠歲久湮塞因募民浚湖度地易置㪷門)
(十數)
七年
置吕城石墶及夾岡二㪷門(兩浙運使向子諲所置)
十五年
開顧會浦(通判曹永開)
重築元豐等塘(邵文炳築)
二十四年
開白茆港(時大理丞周環言臨安平江湖秀四郡低田多為太湖積水浸灌緣溪山諸水)
(連接併歸太湖東南由淞江入海東北由諸浦入江其沿江洩水惟白茆浦最大望令有)
(司相視開決二十八年詔以御前激賞酒庫錢平江府如數給之二十九年正月興工從)
(常熟東柵至雉浦入丁涇開福山塘自丁涇口至尚墅橋北注大江分殺水勢)
二十八年
詔兩浙漕臣及監察御史任古按視興修水利
二十九年
禁圍裹湖田(知平江府陳正同上言相視到常熟諸浦舊來雖有潮沙之患每得上流)
(迅湍可以推滌不致淤塞後被人戸圍裏湖瀼為田認為永業乞加禁止有旨明立界至)
(違者以違制論)
隆興元年
監進院獻治田三議(李結獻治田三議曰務本曰協力曰因時)
二年
開諸浦(時浙西郡國皆大水詔江浙勢家圍田湮塞流水諸州守臣按視以聞平江府委陳)
(彌作相度彌作乃上其宜先治者十浦并合開圍田一十三處詔令守臣沈度依狀開決)
(許浦自梅李塘至雉浦口東白茆浦自黃沙港至支塘崔浦自丁涇塘至浦口黃泗浦自)
(十字港至奚浦口茜涇浦自界涇至鴨頭塘下張浦自東海㳌至千步涇七了浦自梅浦)
(至李漕涇川沙浦自梅㳌至陸鶴浦楊林浦自楊林橋至陶家港掘浦自海口至五聖港)
(並開治之)
乾道元年
招置額闕開江兵卒(陳彌作沈度又言新開諸浦並皆通海潮進則沙隨入潮)
(退則沙沉墜輒致壅塞今照舊招置額闕開江兵卒次第開浚從之)
二年
開通波塘置張涇堰閘(轉運副使姜詵開浦置閘)
浚申港利港(轉運使姜詵與知江隂軍徐藏浚申利二港共二十九里深九尺闊六丈)
(而下流之廣倍焉又蔡涇閘舊惟用木至是以石易之)
五年
增置撩湖軍兵(專一管轄不許人戸佃種茭菱及因而包占隄岸)
七年
修華亭瀕海十八堰(知秀州丘崈修葺各堰遂移新涇堰於運港九年置監堰)
(官於顧亭林以防鹽運私發諸堰後堰外隨潮沙漲牢不可壊二州之田得免鹹潮浸灌)
(之患)
八年
復浚潤州河(郡守宋貺自利涉門北浚至江口)
淳熙元年
浚常熟許浦(詔平江守臣與許浦駐劄戚世明開浚)
二年
復浚蘇松諸浦(兩浙運副姜詵奏開常熟黃泗浦崔浦許浦白茆浦而許浦最急時)
(兩浙運判陳峴言徧歴平江常州江隂諭民併力開浚川港尋命提舉薛元鼎相視太湖)
(利害詔馮堪開浚許浦自雉浦至梅李道通橋三十八里自道通橋至許浦口一十六里)
(元鼎又奏開運河五十四里)
立庸田司於平江(撩漉吳淞江沙泥浚各閘舊河與瀆渠及松江之張涇通波南)
(北俞塘鹽鐵官紹盤龍蒲滙六磊石浦等塘)
六年
浚至和塘(發運使魏峻疏至和塘東自夾潮塘西至戴墟浦亘四十餘里)
浚常州後河(初崇寧元年知常州朱彦浚後河未幾復塞淳熙十三年林寔繼之重浚)
(河復故道袤三百丈闊三十丈深五尺後繼寔者史能之林祖洽俱再加修浚)
浚列塘置閘(常州府所屬)
重浚運河(時董其事者武進丞韓隆胄尉秦膺剛也)
重修練湖横壩及諸㪷門(初練湖横壩及東西㪷門順瀆㪷門南北㪷門)
(俱創於唐刺史韋損後屢修至是總領錢糧臣復為修之)
十三年
浚澱山湖(提舉浙西常平羅點以澱山湖洩水諸道戚里豪強占以為田水壅不洩民田)
(病之命點親視開掘農民聞命歡躍不待告諭各裹糧合夫先行掘鑿於是並湖巨浸復)
(為良田)
十五年
開河置閘(提舉詹體仁開河置㪷門為旱潦之備)
重浚丁義瀆(屬鎮江後復淤塞土人袁某率衆開浚至今頼之)
創黃水䃮(閏州守陳君仁所為)
紹熙四年
浚閠州市河(郡守萬鍾以夹岸居民一遇大雨往往被浸至是隨宜浚導越十六年淤)
(土壅閼郡守史彌堅復疏潔之)
嘉泰三年
修奔牛閘(知武進縣邱濤雋見奔牛閘久壊修之易木以石)
嘉定元年
修築練湖(丹徒縣主簿馬榮祖以湖岸低狭不能蓄水修築湖隄共長四千七百八十二)
(丈下廣三丈六尺上廣一丈二尺)
浚九里河(知常州邢燾與知江隂縣張宗濤浚九里河面之闊為丈者八底則五之深如)
(其底十之一)
紹定二年
置魏江江灣福山水軍(三部凡四千人)
五年
修吳江長橋(知府吳淵言吳江石塘橋梁摧圮給錢三十萬米一千二百石命邑令李)
(桃修葺植蒲葦楊柳以為捍)
十年
浚錦帆涇(知府邱彦橚開錦帆涇以通運河)
淳祐二年
修練湖(郡守柯元壽以練湖淤塞請於朝報可遂修湖復閘闢淤加深工完後自為之記)
景定三年
修築練湖岸埂(湖自淳祐以来狭小湮塞者多至是朝廷以此委之浙西憲憲委之)
(倅宰時丹陽知縣趙必棣建議上聞遂支撥安邊太平庫會子二萬二千五百七十一貫)
(文平江府支米九百石收買竹木僱募人工以為修築之計)
前進士胡恪開修三江五滙(三江包於太湖五滙三十六浦四十二灣)
(常曲為之制則水有所歸永不為患乃詔給簿尉俸隨司門員外郎李公傳相度開修三)
(江積水後轉運提刑提舉司言開淘吳淞江湮塞去處自大盈諸浦洩水入海凡用二百)
(二十二萬七千八百一十五工錢糧一十八萬三千九十八貫)
咸淳中
重浚東蠡河(屬常州捐金募工者郡人靈甫也)
六年
改作潤州程公上下二壩(郡守趙溍作)
元
至元十三年
作金壇南壩
二十四年
導婁江(本年水潦為災宣慰朱清諭上戶開浚自婁門導水入於海)
三十一年
浚練湖(疏浚河水及修築隄岸斗門石䃮函管咸一新之)
大德二年
立浙西都水庸田司(中書省奏立都水司於平江路)
八年
立行都水監浚吳淞江(中書省淮浙江行省咨任仁發言吳淞江淤塞奏立)
(都水監仍於平江中書以聞特命行省平章撤里提舉修浚一切便宜經畫以淞江故道)
(湮塞西自上海縣界東抵嘉定石橋洪迤邐入海袤三十有八里)
九年
重浚練湖(陳庸有記)
至大初
督治田圍(江浙行省以去歲水旱災傷田禾不收即今春首農作將興各處田圍高下不)
(等今修陂塘圍岸溝渠曉諭農家須要依法修置遇旱車水澆救遇潦泄水通流會集行)
(都水監官李都水請究得修浚之際田主出粮佃戶出力係官圍田若無總佃貧窮無力)
(不能修浚量其所需官為借貸收成日抵數還官事有成效勸農正官定擬陞賞聞奏失)
(誤者治罪其抛荒積水田土多因租額太重無人承佃勸諭當鄉富上人戶自備工本修)
(築成圍聽令佃種為主抛荒官田止納原租初年免徵次惟半而三甫全積荒則三年後)
(第依民田輸稅)
泰定元年
浚吳淞江修漕渠開挑練湖(浙江行省請命都水少監任仁發修治平)
(江淞江通海河道壅塞開吳淞江鎮江漕渠自江口至吕城一百三十二里并練湖用建)
(康常州平江江隂本路五郡人夫)
復立都水庸田使司置石閘(元年浙江行省以平江松江通海河道比)
(年壅塞官民勢豪侵占水面插蒔蘆葦復為蕩田以致水不通流遞年水旱相仍官民虧)
(失大利二年中書右丞旭萬傑奏吳淞江等河若不設立衙門管領每次挑浚費錢糧損)
(民力松江府正管兩縣别無親管事務將松江府革罷兩縣撥屬嘉興路依先設立都水)
(庸田使司專管任先所管勾當以任仁發為肅政廉訪副使從之仁發等因上言吳淞江)
(等處河道今已開通擬合瀦閉附江達海分流支港於平江嘉定州之趙浦嘉興上海縣)
(之潘家浜烏泥涇三處各置閘二座設官管領依時啟閉以遏渾潮使閘内清水一歸於)
(海衝渲江道深闊渾潮不致旁流入江停滯淤塞去害就利以圖經久之計從之)
天㦄二年
罷庸田司復松江府
至順中
浚江隂縣河(江浙行省謂江隂之水由蔡涇北出江口一百五步委同知州事萬某挑)
(浚下閘以西一千八百五十餘丈)
復開元堰直河置斗門於張涇盤車二堰
至正元年
浚江并渠堰(是年冬十月撈漉吳淞江南北岸下泥沙浚各閘舊河松郡西門外漕渠)
(至張涇堰凡一十二處長六十三里役夫一十九萬八百四十用米四千七百四十七石)
(鈔二千一百六十四錠各有竒)
復立都水庸田使司(中書以浙江行省中書左丞相欽察台開府言浙西水利)
(近年有司失於舉行隄防廢弛溝港湮塞水失故道民受重困今後莫若都水監官歲委)
(一員分治浙右仍令各處農事正官帶知圍田署銜責任有歸官民兩便及監察御史言)
(擬復立都水庸田使司慎選諸曉水利恪守官箴之人披按圖志討論舊績使專其任責)
(以成效)
二年
修捍海塘(都水庸田司修華亭捍海塘式原高一丈面闊一丈底二丈)
明
洪武七年
浚澡子港(知常州府孫用以武進澡子港歲久淤塞用四邑丁夫開浚臨江置閘)
九年
開至和塘等堰壩(長洲縣民俞守仁等訴蘇州汙下上流迅發雖有劉家河難洩)
(衆流之横潰張氏曾開白茆塘劉家河分殺水勢自歸附来十餘年間並無水害今常熟)
(崑山之民於白茆塘西昆承湖南諸涇及至和塘北諸港汊並為堰壩不使通流致水泛)
(濫遂差官相視開之)
浚江隂申港(一名申浦水入大江東入五瀉西入三江港)
二十四年
浚得勝南新河(舊名列塘西北入楊子江)
二十八年
浚江隂縣横河置安吉縣劉家西鄉等壩安吉縣
五沸石山等溝
三十年
築蠡瀆河堰(時武進蠡瀆河湮塞復築堰瀦水以資灌溉)
三十四年
重浚練湖(知府劉辰知縣董復事實)
永樂二年
江南大水戸部尚書夏原吉治水(初朝廷以蘇松水患為憂命戶)
(部尚書夏原吉疏治太常少卿袁復輔之尋遣僉都御史俞士吉齎水利集賜原吉使講)
(究拯治之法而華亭人葉宗行亦上言治水方略送原吉聽用原吉既得請遂自崑山東)
(南夏駕浦掣吳淞江水由劉家河入海挑嘉定西顧浦引吳淞江貫吳塘亦由劉家河入)
(海浚常熟白茆塘引太湖諸水入揚子江於上海東北浚范家浜接黃浦通流入海用宗)
(行言也)
三年
增修嘉興海塘(塘為風潮圮壊適右通政趙居仁按浙以鄰近嘉興九府之民增土)
(修築)
四年
修孟瀆河(初洪武二十七年嘗浚孟瀆止通輕舟後閘官陳讓具陳江南漕運之利至是)
(朝廷命通政趙居仁率蘇常等郡丁夫浚導視舊倍加深廣)
十一年
重浚江隂運河
五年
詔巡撫工部侍郎周忱治水(是時廷臣言蘇州之田卑下常有水患宜)
(設法疏浚以利生民詔巡撫侍郎周忱兼總其事忱以吳淞江東連大海西接太湖而北)
(平坦民間開墾成田江水壅塞乃督民開修崑山顧浦親往江上立表江心盡去壅塞自)
(是水得疏洩)
六年
築練湖隄修㪷門(知縣陳誼事實)
七年
修田圩通河道(本年大水七月十七日颶風各處低圩岸塍俱衝坍忱奏留官糧府)
(三十萬石縣六萬石賑濟時水利等官先被巡按御史何永芳奏革忱復奏請各官來任)
(未半修治事完)
八年
修浚邊海諸河(巡撫侍郎周忱修浚金山衛獨樹營至劉家港諸河)
九年
築海鹽新塘(塘屬為風潮所壊是歲尤甚知府黃懋欲於塘内重築新塘馳疏以聞命)
(工部移檄布按二司勘計物料僉事陳永綜理其事而參政謝輔繼至相與協力因舊址)
(廣狭鳩工役民起土運石撤其舊而新之外甃巨石中實瓦礫頗為完固)
景泰間
築澱山湖隄(知松江府葉冕修湖隄湖北界崑山各較彼此工莫克就冕一視之督府)
(民修築萬餘丈二邑賴之)
修練湖
五年
浚白茆等塘(是年夏大水淹沒田禾巡撫侍郎李敏知府汪滸躬往相視挑浚青墩浦)
(横瀝塘以通白茆開三堰引水通鮎魚口仍去海口淤塞約千餘畝)
天順三年
浚吳淞江(巡撫都御史崔恭命工浚吳淞江分江為三崑山縣自夏駕口至白鶴江四千)
(六十七丈上海縣自白鶴江至卞家渡四千六十七丈嘉定縣自卞家渡至莊家涇五千)
(五百六十七丈)
浚鎮江漕河作閘(從尚寶少卿凌信言命都御史崔恭浚自京口至奔牛一百六)
(十里各置閘信吳江人)
作奔牛吕城壩閘(壩有官守之)
四年
浚蒲滙等塘(巡撫都御史崔恭浚蒲滙塘及新涇四千丈鑿曹家溝南抵新場二萬丈)
(浚六磊塘鶯脰湖烏泥涇沙竹岡諸水入於黃浦)
浚江隂城壕
重建湖州長橋(知府岳璿以長橋歲久圮壊鳩工重建三洞環之以通水利)
五年
浚九曲港浚胥口塘(吳縣知縣樊瑾以香山西南舊有九曲港淤塞已久乃浚)
(之以通舟楫并開胥口)
成化初
築練湖隄及㪷門圅管(知縣蔡寔所築)
七年
浚吳淞江(東自徐公浦西抵夏駕浦)
八年
置僉事於浙江專治蘇松等府水利是年築捍海
塘(知松江府白行中築捍海塘初沿海並有塘隄歲久頽圮七年秋大風海溢漂人畜)
(沒禾稼巡撫都御史畢亨巡按御史鄭銘水利僉亊吳㻞僉議復隄行中承檄委同知傅)
(愷楊憲知華亭縣戴冕知上海縣王崈之督工興築每浃辰行中輙一臨視越兩月而塘)
(成華亭自海鹽至上海界築三萬四千七百六十有九丈又為外隄起戚漴至平湖界五)
(十有三里用耆民居文吳克平議上海自華亭抵嘉定界築一萬七千七百四十有八丈)
(面闊二丈址倍之高一丈有七尺)
修海鹽塘(是年七月十七夜風潮大作平地水深丈餘塘石悉皆傾圮參政邢簡僉事趙)
(銘躬臨按視督府同知楊冠等仍用舊石修築)
甃吳縣山鄉堰牐築西華石隄(吳縣山田苦旱瀕湖田病潦知縣雍)
(泰躬履審視遡流尋源得於穹窿山腰所謂法雨泉者上流為堰下分二道近采香徑瀦)
(之成潭仍甃三石堰各置牐隨水啓閉復市山石由馬跡山西南而東築西華石堤三千)
(一百丈有竒址廣一丈上收八尺以捍禦風濤湖田亦免侵蝕民頼其利)
九年
添設蘇松嘉湖五府勸農水利通判屬縣縣丞各
一員(使專掌水事以為民利)
浚宜興便民河并浚觀鶴樓河(知宜興縣袁導奉巡撫王恕命募工)
(浚便民河五千四百丈延袤三百里又於觀鶴樓積淤成陸處浚之復闢其東小河達縣)
(南城以避西氿溪之險)
十年
開吳淞江(巡撫都御史畢亨與知蘇州府丘霽議開吳淞江自夏駕口至西莊家港嘉定)
(分浚六千三百五十三丈袤共一萬一千七百七丈)
十三年
修海鹽塘(是年春海鹽潮水泛溢漂溺居民盧舍甚衆至於八月修捍海塘成)
浚吳淞江及諸塘浦(僉事伍性浚吳淞江中段四十餘里及顧會趙屯都臺諸)
(浦蒲滙楊林新涇等塘又議開吳江長橋淤土以洩湖流工未畢代去仍差主事姚文灝)
(代之)
弘治三年
浚江隂縣城濠(初江隂縣知縣周斌重浚城濠歲久為市民所塞築屋以居至是知)
(縣任良才撤屋浚河還於舊規)
四年
浚宜興諸瀆及漕河(水利僉事伍性命宜興縣浚湯溪等瀆凡五百六十六丈)
(八年復命縣浚五賢等瀆凡二千六百六丈)
六年
浚宜興葛溪瀆(僉亊伍性凡一千四百九十丈淤處盡浚深之)
七年
浚江隂縣申港(知縣王傅浚申港北入大江東入無錫五瀉河西通三山港)
八年
命工部侍郎徐貫治水浚塘浦湖港(時吳中大水工部侍郎徐)
(貫與主事祝萃會同巡撫都御史何鑑委知蘇州府史簡開浚吳江長橋水竇疏太湖之)
(水以及吳淞江委松江府通判郝希賢浚吳淞江自帆歸口至分莊七十餘里蓋江口葦)
(荻叢生蔓延數千畝至是悉墾除之以長洲吳江崑山常熟嘉定等縣人夫浚白茆港并)
(斜堰七浦塘袤共二萬四千餘丈并東開鹽鐵塘十八里西浚尤涇七里)
置分司於蘇州專主水事(始差主事祝萃既而仍命姚文灝領其職)
九年
築長洲縣沙湖堤(提督水利主事姚文灝見沙湖風浪險惡且多盜賊築堤横截)
(其中廣三丈袤三百六十丈)
設導河夫於沿江(每歲於均徭内編銀貯庫以備興修雇募之用)
十一年
浚宜興河瀆(先是九年主事姚文灝命浚仕瀆等四瀆凡八百五十五丈十一年文灝)
(復命浚白龍河是年工部郎中傳潮命浚黃犢等五瀆凡八百五十五丈知縣張偉亦以)
(是年浚運河)
十二年
浚崧子浦(松江通判原應宿疏之嵩塘即崧子浦也)
浚許浦塘(知常熟縣揚子器以塘壅塞浚之廣十二丈深八尺長四千三百二十丈得舊)
(石閘於雙墩移置海口謂梅李居於上流復浚之長六千一百三十丈深廣減許浦十之)
(二)
浚鎮江新港(水利郎中傅潮事)
修築練湖(知縣高謙事)
浚湖川塘(太倉州民吳賢見塘淤塞田失灌溉陳於巡撫都御史彭禮及水利郎中傅潮)
(命蘇州府通判陳暐率州判官黃□浚自徐昌橋至金鷄口凡八千五百十丈入崑山西)
(段又六百丈其廣十丈深九尺)
十四年
浚宜興港瀆(工部郎中臧麟浚莊前港并丁山等瀆凡六百六十丈又浚盛瀆鴉瀆凡)
(六百八十丈)
十五年
重浚黃田閘(江隂知縣徐禎時浚)
十六年
修鎮江河溝壩堰(凡一百四十處)
十七年
修宜興後河三(郎中臧麟修)
正德三年
築鎮江博望新閘(閘舊在九曲河口其圮已久正統間邑人孫某捐貲别建於嘉)
(山下歲久復圮至是又即博望故基東數十步建新閘與嘉山閘相攝水利始通)
命都御史俞諫治水
六年
浚江隂利港(都御史俞諫命通判温應璧縣丞黃霆浚)
七年
浚江隂新溝港九里河(通判温應璧浚新溝港縣丞黃霆浚九里河)
浚宜興河瀆浜港(先是宜興永安等河瀆港浜俱淤塞都御史俞公命知縣劉一)
(中縣丞李延珏重浚凡七萬二千四百三十二丈)
本年改設浙江兵備副使帶管蘇松水利浚常州
運河(知府李嵩以運河淤塞復加浚治民甚利之)
修海鹽塘(通判韓士賢與知縣辛九齡重築海塘自教場迤邐而周二百四十丈翁家塘)
(上塘共六百五十丈了义塘三千三百丈澉浦塘一千三百丈龍王塘談家塘又數十丈)
十五年
命工部尚書李充嗣治水添差郎中林文沛顔如
環(先是十四年廷臣以東南水潦為言巡撫御史謝琛請開吳淞江故有是命李尚書)
(奏請屬官巡按御史亦以為請遂差郎中林文沛顔如環顔郎中分管松江杭州嘉興湖)
(州四府及蘇州之嘉定一縣林郎中分管蘇州常熟長洲吳縣及常州鎮江府并太倉鎮)
(海鎮江崇明等衛所其太倉州崑山吳江則顔林二郎中共管)
十六年
開白茆塘(林郎中督同蘇州府知府徐讚同知徐乾通判傅潮指揮翁仁廣管理開自常)
(熟東倉起至東海口長一萬七千三百九十二丈五尺深自八尺加至一丈五尺闊始二)
(十八丈加至三十三丈又督同通判萬奎縣丞趙經等開過昆承湖口時涇新開洪草鞋)
(洪蘇家洪南北上州洪中洪周家洪東西錢港尚湖口朱涇界涇陽城湖口雙漕浜姚黃)
(漕新開河廟涇東横涇張庄漊武城涇共一十九條皆白茆之上流也)
嘉靖元年
開吳淞江(顔郎中督同蘇州知府徐贊松江知府孔輔蘇州府同知冷宗元等開自夏駕)
(口起至龍王廟舊江口止共長六千三百三十六丈二尺闊一十八丈深一丈二尺又督)
(湖州府同知徐鸞開濬大錢小梅等港并沿湖七十二漊以通太湖之上流蘇州府通判)
(孔賢開濬趙屯大盈道褐等浦以通吳淞江之上流)
二年
開蘇州府各州縣塘港河浦(提督水利郎中林文沛命吳縣開光福塘)
(胥口塘共長四千九百四十六丈以洩太湖之水入於婁江吳江縣開王家田港東莊港)
(王家港方家港白浦港倒關港夏姚河盛市港南盧港共長一千五百八十七丈以通富)
(陽天目嘉興諸水歸太湖出白蜆江入澱山湖太倉州崑山縣開楊林河長八千四百十)
(五丈以洩陽城湖之水於海崑山縣開南大虞浦長一千八百二十二丈以洩陽城湖水)
(使入婁江常熟縣開市河梅李塘福山港共長一萬一千四百九十八丈以洩尚湖之水)
(於楊子江開鹽鐡塘一段長二千六百六丈以洩白茆支流嘉定縣開鹽鐵塘接西練祁)
(長四千三百九十八丈使北達太倉劉家河東通本縣東練祁各入於海本縣又與崑山)
(上海同開吳淞江淤淺處二段共長四千三百七十七丈使澱山等湖之水由是入海)
開華亭上海塘港(郎中林文沛命華亭縣開南橋塘金滙塘官路港站船浜北蟠)
(龍塘南嵩塘官莊涇青村港黃泥漕尹山涇米市塘共長一萬九千四百九十五丈上海)
(縣開舊江走馬塘周浦塘站船浜鹽鐵塘六磊塘共長一萬六千五百五十丈以洩當湖)
(三泖澱山湖諸水使各通黃浦吳淞江以入於海)
開常州各縣河瀆(郎中林文沛命宜興縣開南朱瀆洋會瀆溜溝瀆茭瀆辛瀆干)
(澤瀆長凌瀆丫瀆盛瀆山瀆丁卯瀆辛瀆三千港洞宵圩北枝河鮎魚河莊河萬夀河鳥)
(嘴瀆永安河興旺河長夀河瓦屑河雙橋瀆蘆長河窖莊河盛瀆張墅河共長九千五百)
(八十六丈以洩東西二氿荆溪之水入於太湖武進縣開得勝南新河長七千七百五十)
(丈江隂縣開青陽河西山塘九里河共長九千四百六十一丈以洩運河之水於揚子江)
(無錫縣開閭江港二百四十五丈又開西新河永安河包沿河蘇塘河共長一萬二千五)
(百三十一丈亦以洩運河之水使歸常熟宛山蕩散出白茆諸港)
重修海鹽塘(先是塘為風潮所壊郎中林文沛督率有司修築共長一千三百七十丈)
三年
取回郎中林文沛劄僉事熊允懋帶管
四年冬
差水利僉事蔡乾
五年
開蘇州塘港河浦(蔡僉事乾督太倉州濬閘頭塘長洲縣濬市河三段自葑門善)
(教橋起至打急路橋止吳縣濬市河七段盤門新橋北起至石灰橋止又興福塘一段崑)
(山縣濬黃昌涇上社塘注浦道褐浦常熟縣濬三丈浦横瀝塘嘉定縣濬西練祁河趙涇)
(北横瀝河桃樹浦虬江木瀆港舊江界河南鹽鐵塘雙塘河修海岸等處)
浚常州河港修閘(蔡僉事行江隂縣濬脫水港馮涇河白蕩河應天河泥塘河蔡)
(港黃山港修黃田閘動支官銀二百一十五兩六錢用之)
浚松江上海浜塘江(蔡僉事督上海縣濬張家浜東村塘馬家浜舊江青龍江)
(等處)
九年
仍差工部郎中朱衮治水
二十二年
改兵備副使山東按察司帶銜帶管水利
二十三年
巡按御史吕光洵兩疏題請修治水利
二十八年
仍兵備副使添設糧儲參政一員河南布政司帶
銜帶管水利
三十五年
裁糧儲參政仍改設兵備副使湖廣帶銜帶管水
利
三十八年
巡撫都御史翁大立題請興修水利
四十年
兵備副使王道行兼管水利
四十五年
江西左參政太倉凌雲翼題請臺臣提督水利本
年改差巡鹽御史仍勅浙江水利僉事帶管
蘇松水利
隆慶四年
巡撫都御史海瑞開吳淞江開白茆港
五年
巡按御史劉曰睿題請水利事宜并墾荒則例本
年勅巡撫都御史專管水利浙江僉事仍舊
萬歷三年
修捍海塘(是年五月三十日夜海潮氾溢衝坍海塘西自秦駐山東至白馬廟延袤一十)
(八里漂流廬舍溺死人口無筭副都御史謝鵬舉題請修築都御史徐栻吳善言相繼為)
(巡撫築完)
四年
命監察御史林專督三吳水利兼管巡江(時水政積廢乃)
(首復練湖次開孟瀆河復濬吳淞江濬吳江長橋兩灘龐山湖口至吳家港泄太湖之水)
(於吳淞濬松江秀州塘蒲滙塘山涇港官紹塘泄泖湖之水於黃浦濬太倉七浦楊林常)
(熟白茆塘三丈浦許浦泄陽城昆承等湖之水於江海濬江隂之九里河山塘河舜河青)
(賜河雷溝武進之白鶴溪太平河順塘河丹陽之九曲河泄運河之水亦入大江築武進)
(無錫江隂之芙蓉湖田圍濬走馬塘以溉嘉定濬大瓦浦赤涇以溉崑山濬横塘横泖南)
(北盤龍塘沙岡竹岡南橋塘都臺浦以溉華亭上海及青浦鑿宜興西氿之裏河水頼宣)
(洩風波盜賊之患亦各寧息)
附治水事實
吳江縣太湖諸口丈尺
牛毛墩即東湖湖水東北流由廟涇甘泉三江等塘二
十里直達龐山湖入吳淞江今東湖盡淤成田止存
三大河洩水其由南仁河入者為西水路由十家籪
入者為江漕路
南仁河闊一百二十丈弘治九年定後闊二十三丈正
德十三年定北折為西水路闊七丈長十八里至長
橋河又東北折為東水路闊二十三丈正德十三年
定凡十八里至白龍甘泉三江等橋其附南仁洩水
南倉等港凡十俱闊四五丈又附南滧港闊五丈東
出徹浦又附中滧港闊九丈東出甘泉
江漕路闊一百二十丈弘治九年定北流至廟涇大浦
廟涇港闊六丈東入葉澤湖嘉靖二十三年定大浦
港闊七丈長三百丈嘉靖二十年定
八斥運河北段東西各長一百三十三丈南北闊九丈
南段東西長七百五十二丈南北闊一十九丈三尺
白龍橋西二港各闊六七丈去縣治南十二里由東水
路沈家港西洩太湖牛毛墩之水
徹浦橋港去縣治南九里西接東水路長五十丈東入
尚湖闊十丈
甘泉橋西闊六十丈東入龐山湖闊六十六丈正德十
三年定後南北長八十丈東西闊十八丈嘉靖二十
三年定運河闊十三丈
(按甘泉橋下有泉清激甘冽烹茗極佳最深處有龍窟焉河東有甘泉祠典祠龍神旱禱輙應波流)
(湍汛舟過禱之諸橋洩水此為最要今上下淤塞日漲為田湖水南泛險移於八斥浦之大浦矣)
三山橋港闊四丈定海橋港闊十八丈萬頃橋港闊一
十一丈仙槎橋港闊六丈俱嘉靖二十三年定
三江橋港去縣東南二里范蠡乘舟入三江口即此南
段東西各闊三十四丈南北各長五百二十丈其北
段東西各闊二十丈南北各長一百丈嘉靖二十三
年定
(按自三江橋至徹浦皆石橋為竇凡一百三十六為橋凡九自西而東一曰三江二曰仙槎塘折而)
(東南三曰萬頃四曰定海五曰三山六曰甘泉七曰通津八曰龔家九曰徹浦皆西承太湖水流入)
(龐山湖)
觀瀾港闊一丈北入龐山湖
自牛毛墩至此為東南洩水第一要處
吳家港闊四十三丈弘治九年定後闊二十四丈正德
十三年定西接太湖東流不半里北至長橋吳淞江
入龐山湖今盡漲南湖皆為蕩分為三港一港東流
十里至甘泉闊亦如之一港東北流至長橋三汊口
闊亦如之一港流為斜路八里至縣西門闊五丈俱
正德十三年定内湖墓梅里石里八港俱四五丈
按此皆緊關要害宜多開河渠以洩湖勢者也
長橋河闊一百三十丈其南即湖今淤為田止有牛毛
墩東西漕江等路并吳家港等處數漲數濬弘治四
年濬還為湖嘉靖元年濬南至十字港即三汊口長
一百九十九丈闊如舊北至顧公祠闊五十六丈嘉
靖二十三年濬南灘上段東長三百九十二丈西長
二百四十九丈南闊一百三十四丈北闊一百丈下
段垂虹亭基之東西各長八十四丈各闊七十八丈
長橋之北養濟院東西長三百七十丈南闊九十一丈
二尺北闊九十五丈養濟院至顧公祠東西各長四
百一十丈南北闊三百一十丈自顧公祠至龐山湖
口東西各長三百一十八丈闊一百一十五丈其唐
家坊迤邐西北運河南北各長一百七十丈東西各
闊九十丈
自吳家港至此為東南洩水第二要處
市河三道一自西門至縣治前闊二丈三尺縣治前至
東門闊二丈二尺一自利民橋即亭橋至小東門闊
一丈二尺一自治安橋至小東水門闊一丈六尺俱
洩水入吳淞江
平望運河長一百二十六丈闊狹不等
已上皆吳江縣治東南緊關水道
牛腰涇三分港各闊七丈五尺
七里港枕吳江縣治西門外南自流虹橋(即弔橋)過東濠
沿太湖而北凡七里内西受太湖之港凡三曰烏埠
港曰西渠曰大姚渠其東洩入吳淞江之港凡六曰
北城河曰南倉河曰北倉河曰南柳胥港北柳胥港
曰新港
瓜涇港闊二十五丈去吳江縣北九里東過古塘入長
洲縣界經縣河微折而南由夾浦橋東入吳淞江内
附柳胥潘竒王家滙港俱闊五六丈
(按吳淞江上流南漸漲而為田去水惟瓜涇為速故夾浦最險)
鮎魚口闊一百三十丈去吳江縣治北十八里受太湖
水北流滙為齾塘又北過五龍橋入吳縣盤門運河
循城而東出黃天蕩經瀆墅湖者入吳淞江經陳湖
者則入澱湖三泖分注沙湖至和塘者入於婁江並
入大海内有麫杖港闊八丈
綺川即莫舍漊闊一百三十丈去吳江縣治北二十里
南受太湖水北滙於楞伽山下為石湖
白羊灣去吳江縣治西二十里北注越來溪北行十里
許出石湖其别支亦出莫舍漊
越來溪闊十丈
胥口去蘇城西南三十六里屬吳縣闊九丈出胥門大
石灰橋
已上吳江縣治北緊關水道
(按新漲阻塞水利講求修浚者自古以迄今則其為害也無疑矣然利害所關不在上流則在下流)
(而古今又不相沿湖州一郡在吳江上游水源之所由來也下流一阻上流為潦勢所必然此疏浚)
(之說不容不講者夫百畝之田多分河港且猶為利而况利在吳江旁及鄰郡者乎浚吳江利在湖)
(州然則吳江之利何求亦曰浚華上崑嘉云爾此上流下流之别也)
元大德八年
都水監開江丈尺(附)
吳淞江東南黃浦口起至大盈浦口止一萬五千
一百丈
大盈浦口起至永懷寺東止一千六百丈
永懷寺東起至趙屯浦口止一千五百丈
趙屯浦口起至陸家浜止二千三百五十丈
陸家浜起至千墩浦口新洋江止一千六百丈
通計長二萬二千一百五十丈
廣二十五丈
深一丈五尺
明
崔都御史開江丈尺
大盈浦東至吳淞江巡檢司二萬二千丈
新涇西南蒲滙塘入江四千丈
曹家溝平地開至新場長三萬丈廣十四丈深二
丈
萬㦄五年
開築河堤丈尺
蘇州府
太倉州
大河幹河
七浦塘長七千九百三十四丈
楊林河長九千六百九十六丈五尺
鹽鐵河長六千六百一十八丈五尺
吳塘二段共長一千二百七十五丈
顧浦長一千九十四丈
至和塘長一千五百一十丈二尺
石婆河長二千九百六十三丈
潞漕塘長二千一十三丈
杜漕塘二段共長一千二百八十一丈
洪泗浦長二千七百三十丈
青魚涇長一百八十六丈
支河溝洫三百四十條段共長二十五萬五
千三百三丈
官塘圩岸八十五條段共長七萬六千五百
七十丈
閘壩水關共三座
七浦石閘一座
七浦塘壩一座
東門水關一座
長洲縣
大河
閶門運河三段共長一千四百六十丈
葑門運河三段共長一百六十丈
婁門運河三段共長一千八百丈
齊門運河三段共長六百一十丈
支河溝洫一百五十八條共長六萬六千六
百二十九丈一尺
官塘圩堰二千八十五條共長二百七十二
萬一千四百一十三丈有竒
橋梁四十二座
吳縣
大河幹河
盤門外運河長三百一十五丈
閶門外運河長二百三十三丈
興福塘長三千四百丈
採蓮涇長一千二百六十丈
里墅河長三百二丈
魯都涇長四千八百丈
走馬塘長一千八百八十五丈
支河溝洫池塘二百二十八條共長七萬八
百四十九丈四尺有竒
官塘圩岸三百二條共長三十七萬二千九
百八十丈三尺有竒
橋梁二座
吳江縣
大河
三江橋運河四段共長一千二百四十丈
吳家港河長一百三十丈
長橋南北灘河長九百九十四丈八尺
龐山湖河長三百八十丈
平望賽安橋運河長三十丈
大浦橋北運河長一百丈
石莊頭運河長三百丈
周家莊運河長一百二十丈
平望長洲運河三段共長一千丈
支河四十五條共長一萬六百丈
官塘圩岸六百七條共長二十一萬七千三
百二十一丈
常熟縣
大河幹河
耿涇塘長七千一百七十丈
白茆塘長八千一百四十六丈
三丈浦長四千一百四十丈
福山塘長五千三百七十九丈
許浦塘長二千三百三十丈
横塘長一千七百八十二丈
支河三十一條共長四萬二千二十六丈五
尺
官塘圩岸四百八十二條共長一百一十一
萬一千三百四丈三尺
橋梁九座
崑山縣
大河幹河
至和塘運河長二千一百六十七丈
吳淞江長五千四百一十七丈七尺
大瓦浦長五千一百一十丈五尺
顧浦長六百六十六丈
夏駕浦長二千四百五十丈
澱山湖口千墩浦長四百二十五丈二尺
小虞浦長二千六百五十丈
斜港河長二千一百五十六丈
至和塘長八百三十一丈
蹌開河長三百一十九丈
杜痴港長五十丈五尺
陸涇長一百丈
陸虞浦長三千六百五十五丈
注浦長三千二百八十丈
西宿河長二千六百三十丈
鷄鳴塘長一千八百丈
坵墟河長五百四十九丈
錢涇河長五百四十丈
漢浦塘長三千一百四丈
支河五十七條共長三萬三千三百四十一
丈七尺
官塘圩岸九百八十五條共長五十二萬五
千八百六十八丈二尺
石閘二座
千墩浦口閘一座
夏駕河口閘一座
橋梁一十八座
嘉定縣
大河幹河
顧浦長五千四百二十一丈
吳塘長五千三百五十七丈五尺
西練祁運河長二千三百丈
湄浦河長二千九百六十五丈
華亭涇長三千六百九十四丈
南翔市河長一千丈
虬江二段共長一千五百五十二丈
青岡横瀝二段共長三千三百丈
彭越浦長二千四百七十二丈
南鹽鐵長四千七百九十三丈
北横瀝長四千七十九丈
西運幹河長三千六百二十五丈
錢涇長七百八十丈
蟠龍塘長二千一百八十四丈
鷄鳴塘長三千七百五十丈
漳浦長三千九百七十一丈
新涇長二千丈
東西馬路塘長二千一百六十二丈五尺
孫浜長三千九百八十四丈
東馬路河長四千九百五十丈
項涇長二千四百丈
走馬塘長五千八百五十丈
徐公浦長四千四百三十五丈
蕰草浜長一千八百丈
沙洪蘆涇二條共長四千一百二十六丈
支河溝洫一百二十七條共長八萬一千一
百七十七丈七尺
圩岸一百二十八條共長二萬九千六百六
十二丈四尺
崇明縣
大河
嚮沙楊圭狀中段大河長六千一百七十
丈
支河溝洫二十條共長一萬四千四百七十
八丈
海岸五十五條共長三萬七千七百三十丈
松江府
華亭縣
大河幹河
秀州塘長二千七百七十六丈
南北草塗長一千八十丈
蒲滙塘長二千六百六十五丈
鹽鐵塘長一千八十丈
金山港張涇三乂河長一千四百八十六
丈
官紹塘長一千三百九十丈八尺
金滙塘長三千七百三十八丈
東運鹽河長一千三百四十四丈
沙岡河長三千二百四十八丈
蕭塘河長七千三百丈
長浜長二百五十丈
大溝河長一百八十丈
上横涇長七百三十丈
下横涇長七百八丈
又上横涇長九百二十六丈
北沽浜長九百七十八丈
陸磊塘長四千八百二十四丈
陶行橋西門河長三百四十一丈
楊巷鎮河長一百一十八丈
中段蒲滙菖蒲河長二百七十五丈
北段菖蒲浜長一百三十丈
新涇河長一千五百一丈
譚界涇長三百八十丈
張宅河長三百八十丈
小鹽鐵塘長七百六十四丈
黃動浜長四百八丈
楊涇長八百丈
葉涇河長九百三丈
莊家行河長四百一十五丈
吳塘長六百丈
停林鎮市河長六百四十丈
南横瀝長一千二百丈
南橋塘長四百一十五丈
蟠龍塘長九百八十丈
連界青浦縣蟠龍塘長二百七十五丈
通坡塘長二百六十五丈
竹岡河長二千三百六十丈
支河五十八條共長三萬二千五百七十四
丈四尺
官塘圩岸堰壩三百五條共長一十四萬八
千三百八十丈九尺
橋梁七座
上海縣
大河幹河
蒲滙塘三段共長二千四百五十丈
竹岡河長二千五十四丈
周浦塘長三千一百七十九丈
望海塘長一千三百五十丈
陸磊塘長四千一百七十八丈
三竈港長三千四百六十丈
内外横港二段長六千一百五十五丈
四竈港長三千六百六十丈
鹽鐵塘二段長三千九百三十五丈
都臺浦中段長二千九百八十七丈
嚴茂塘長二千七百六十丈
馬家浜二條長二千二百三十七丈
新羅瀝長二百四十丈
二竈港長三千四百八十丈
肇嘉浜城内河長五百三十一丈
城外肇嘉浜長一百一十丈
新港西門河長二千六百一十三丈
沙洪河長一千五百七十七丈五尺
莊家涇長二千三百四十丈
東郭浦長七百八十丈
西郭浦長一千二百九十二丈
都臺浦中流長三千八百三十五丈
侯家浜長二百七十五丈
八竈港長四千九百五十丈
走馬塘長一千八百丈
沙塗港長三百五十丈
支河溝洫十五條共長三萬三千五丈
橋梁四座
石閘一座
薛家浜石閘
青浦縣
大河幹河
吳淞江長九百丈
大小山涇港長一千一百二丈
顧浦長一百九十四丈
浦江長七百三十丈
城濠長一百八十二丈四尺
尤秀涇長五千九百八十二丈
孔宅涇長一千二百丈
横塘河長七百三十七丈五尺
蟠龍塘長三千九百四十八丈三尺
横泖長一千八百九十三丈
澱山湖口長九十六丈
支河三十三條共長一萬七千二百一十五
丈七尺
圩岸五百六十九條共長三十七萬八百一
十一丈五尺
常州府
武進縣
大河
孟瀆河長七千四百九十丈
白鶴溪河長二千八十九丈
太平河長二千二百一十丈
舜河二段共長二千七百三丈
東倉運河長一千八十丈
奔牛閘旁運河二段共長一百三十五丈
五尺
青絲港長三百二十丈
錢塘河長一千三十丈
興隆河長一千二百五十丈
横溝河長七百一十六丈
吳涇長一千二百丈
徐洪港長一千五百七十丈
漕溝支河長三千二百丈
安寧河長三千七百八十八丈
延夀河長一千九百五十丈
剩銀河長二千四百八十一丈
養濟河長一千六百丈
通濟河長一千六百丈
利大河長三千七百丈
小深河長二千七十丈
塘口河長一千九百五十四丈
西河洞河長九百七十七丈
北洞子河長一百丈
北順塘河長一千九百二十丈
老鸛觜河長八百五十丈
支河溝洫池塘五百三十二條共長九萬三
千四百四十四丈一尺
官塘圩岸二百八十八條共長一十六萬四
千七百一十丈六尺
閘八座
奔牛萬緣橋石閘一座
甘家壩石閘一座
奔牛石閘一座
梅思壩石閘一座
雙廟壩石閘一座
大運河木閘一座
黃天蕩蘆埠港沈河口石閘二座
橋梁十一座
無錫縣
大河
南門弔橋運河長七百五十丈
大市橋河長一百七十丈
察亭河長二百五十丈
廟蕩河長三百丈
南塘河長一千五丈
城市河長一千五十丈
嚴埭河長一千三百丈
花渡河長七百丈
石灰橋河長二百五十丈
李富涇河長五百五十丈
支河三十九條共長二萬一千九百七十六
丈
官塘圩岸三百六十六條共長七萬五千九
百四十一丈九尺有竒
閘壩九座
五牧運河木閘一座
爛港壩長一十三丈
鴻塘尖壩長一十丈
金城港壩長一十丈
西葑壩長一十丈
楚家壩長八丈
徐瀆壩長二十三丈
東壩長二十四丈五尺
余瀆壩長九丈
橋梁二十四座
江隂縣
大河幹河
舜河長一千九百三十二丈五尺有竒
利港長四千三百二十丈
青暘運河長三千七百五十丈
順塘河長二千一十五丈
九里河長一千三百四十九丈
北横河長六百丈
山塘河長一千九百五十六丈
東雷溝二段長九百六十丈
西雷溝二段長一千三百六十丈
桃花港長五千九百五十五丈
蘆埠港長二千七百八十二丈
支河八十九條共長三萬四千四百四十三
丈
圩岸一百六十二條共長六萬二千五百五
十七丈六尺
橋梁一十七座
閘六座
黃田閘一座
蔡涇閘一座
新涇閘一座
南北東三門外三淺閘
宜興縣
大河
西氿閃溪裏河長二千四百一十四丈五
尺
支河溝洫一百五條共長九千八百九十二
丈八尺
圩岸一千五百七十三條共長一十六萬一
千一百四十六丈五尺
橋梁十座
壩閘一座
蔣敏公圩濠口壩閘
靖江縣
幹河
瀾港河長一千五百五十一丈
孤山港河長一千五百七十丈
支河一百七條共長四萬六千六百一十四
丈
圩岸一百七條共長一萬二千七百丈七尺
橋梁一座
鎮江府
丹徒縣
大河
運河凡四濬共長一萬七千二百六十五
丈七尺
黃堰河凡三濬共長二千八百二十五丈
鐵猫長一千二百二十丈
穿城大河長一千二百五十丈
支河溝洫一百二十條共長四萬九千三百
三十七丈七尺
官塘圩岸五十一條共長二萬一千八百四
十六丈
閘壩七座
南閘一座
京口閘一座
丹徒鎮木閘二座
新港閘一座
新豐鎮木閘一座
陳免壩一座
橋梁二座
丹陽縣
大河
運河凡四濬共長一萬二千六百八十七
丈五尺
白鶴溪凡二濬共長一萬四千四百五十
五丈
吕瀆河長二千六十丈五尺
支河溝塘三十一條共長二萬三千六百九
十三丈
圩岸湖埂二十四條共長五千八百五十三
丈
閘九座
永和門外橋閘一座
西閘一座
嘉山王家閘一座
練湖䃮閘一座
吕城北河閘一座
吕城舊閘一座
練湖三閘
橋梁十四座
金壇縣
大河
運河凡三濬計長五十七里六千二百八
十丈
蔭風河長二十八里
支河三條共長一百八十里九百六十丈
溝塘四十一條共長七千八十九丈
圩岸一百四十四條共長九萬六千九十七
丈二尺
閘七座
低莊閘一座
小墟閘一座
横塘閘一座
建昌圩石閘一座
七里橋閘一座
前關岸閘一座
大蕩石閘一座
橋梁二座
三吳水考卷十五
