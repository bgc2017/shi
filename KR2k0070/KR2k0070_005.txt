三吳水考卷五
明張内藴周大韶撰
常州府水利考
常州地勢視蘇松為高北枕大江南控太湖水之隈集
境内者皆合於漕河竒分而流注于江湖焉蓋亦百
川之巨都也今境内之水若武進之東自望亭出風
波橋入郡界曰漕河漕河之南曰陽湖東南曰宋建
湖又東曰惠明河河之支流並流入于漕河漕河之
旁曰䢴溝分為二水與後河合流入于漕河又鳴鳳
河東北枕漕河南通白鶴溪糴澤河東流注于滆湖
滆湖在郡城西南與宜興分派若蠡河孟瀆河青河
蠡瀆華渡河黃土瀆余柯瀆並上通漕河流注于滆
湖者也邑之南曰永安河河之支流一自西南通漕
河一自無錫漕河經紫溝河入于大江永安之外為
得勝河剰銀河小新河通濟河順塘河陳墅河伯牙
瀆綱頭河河之支流相通者並東北合流而入于江
者也若灣瀆河戚墅港白馬涇諸水並西北屬漕河
東南入宜興界中而流注于太湖者也此武進境内
之水也無錫之北曰閘口河閘口河東經蔡家渡分
流入于江隂界中新河羊尖河嚴埭河又分流與閘
口合芙蓉湖五瀉河歐瀆諸水又並北入江隂界中
而流注于江者也又慧山之陽梁溪之水出焉溪繚
繞歴山之西南陬入于太湖又北與運河合邑之南
曰長廣溪溪之水南流至開化鄉分流出獨山門入
于大湖小五湖自太湖而東經長廣溪西與大宣渰
合大小宣渰自梁溪至孤瀆口分為二水南經青祁
渰又南通小五湖入于太湖又邑之北曰雙河河之
水自錢橋貫直湖港與雙牌港合西貫直湖入武進
之陽湖直湖之水又南入于太湖又邑之南曰塘干
渰南通洪丘渰與太湖相屬又東北入于蠡湖與長
洲分界濠湖又西出蠡湖與吳縣烏角溪合流注于
太湖而閭江則又在太湖之濱者也此無錫境内之
水也宜興之南曰荆溪荆溪之水東流注于太湖達
于淞江入于海荆溪之所通屬甚衆若洑溪章溪周
瀆鰕涇慈湖溪湖㳇渚童渚張渚諸水並流注于荆
溪者也荆溪之下曰百瀆荆溪之東曰東氿溪其西
曰西氿溪西氿溪上自溧陽合洴浰渰諸水經荆溪
入東氿溪由百瀆入于太湖東氿溪又北流為東蠡
河梅村河又北屈而入于運河運河北通滆湖滆湖
受水既潰渱涆瀾勢鎮湖陸唐孟簡乃疏為渠以殺
其勢謂之孟涇涇水又西入塞溪溪之源出于洮湖
又東入于荆溪邑之北曰東湛瀆西湛瀆並合流而
西入于運河者也邑之東南曰忻溪又東曰陽溪曰
沙塘港並東北入於太湖而大浦則又在太湖之濱
者也此宜興境内之水也江隂之水其大者曰漕河
南自無錫運河分支入高橋由五瀉河北行西折合
張涇復北經青𤾉鎮合南北山塘歴九里河至縣治
循城西北隅由黃田港入於大江漕河之右有山塘
河順塘河横貫於邑之西南上承戚墅港丁堰港三
山石堰港及武進諸河之水北行若桃花港立埭港
崇溝河利港盧埠港申港舜河流皮港夏港則皆分
灑於黃田港之西引山塘河順塘河而納之江者也
漕河之左有應天河横河横貫於邑之東南上承亭
塘河楊枝河長壽河清溪河官禄塘河倪塘河及無
錫諸河之水北行若鰣魚港黃山港白沙港石牌港
石頭港東西雷溝蔡港范港私港谷瀆港令節港界
涇則皆分灑於黃田港之東引應天河横河而納之
江者也此江隂境内之水道也夫常州四邑之水其
源委大抵若此矣至於要害四邑之中又有緩急夫
宜興以一荆溪兼受數州之水其衝激之勢猶居高
建瓴甋也故于荆溪之下灑為百瀆以殺水勢又開
横塘貫其中以引荆溪之水並入于太湖然以太湖
受水多而宜興為諸水入湖要道乃復于宜興溧陽
之間置五堰隄塞之令宣歙金陵九陽江之水由分
水銀林二堰北決于蕪湖其方略可謂至備矣然今
所謂百瀆在宋時縣令樓閱所濬治者止四十有二
餘皆湮塞今湮塞者又不知其幾而五堰至唐末巳
廢自是宣歙諸水不復決于蕪湖而反東注于太湖
矣太湖上當衆水之衝下有吳江湖隄之阻水勢洄
洑瀰漫盈溢納而不吐貯淤成陸雖近瀆低窪之田
一遇旱暵而鬱為枯壤矣江隂地勢最卑當漕河下
流又為衆水入江要道去江壖可二里並江多山土
隆崛墳起日以廣斥蓋古所云息壤也然土性輕脆
善崩春夏水盛輒敗壞填淤數丈而河勢又曲渾潮
逆上一日兩至泥沙隨潮停蓄武進無錫之十四瀆
㪷門又廢即致上流水勢無可刮除故黃田閘九里
河兩涯膏腴之田往往蕪穢不可耕治議者以為浚
治隄防于宜興江隂為急武進無錫次之宜興宜疏
夾苧千百瀆横塘之口江隂宜濬申利桃花諸港武
進無錫宜復十四瀆㪷門使百川流行必無填淤盈
溢之害矣若靖江環江而邑境内之水皆股引取之
而還復于江其利害與四邑殊等略與蘇州崇明同
以故不論
常州府水利節目
毘陵介乎蘇潤之間屬邑有五北瀕大江南連震澤山
谷環乎西南堽阜接乎東北荆溪洮滆芙蓉等湖瀦
乎其中窊窿殊勢利害相懸每歲常兼蘇潤之患故
本院首闢漕渠于武進開孟瀆于奔牛使輓運輕舟
分途並進公私兩利賦供或無愆期繼鑿閃溪裏河
于西者使五堰以東之水竟下荆溪而溧陽之運艘
得由于坦途疏百瀆于東者使洮滆二氿之水竟下
太湖而宜興之低田得免于沈汨若芙蓉若天授若
青城萬安徐瀆余瀆等處則高築其圩隄或修其堰
壩設遇霖潦不得溢入于無錫之低鄉若黃田若雷
港若申利夏澡谷瀆令節等港則深濬其淤湮或復
其閘㪷即有旱澇亦足有備于江隂之高阜其濬治
東雙東新西掘天生耿廟諸港者于靖江東境之蓄
洩或可恃也疏通焦山楊機陳公朱八祈珠唐鐵廟
樹等港者于靖江西境之雨𤾉庶有資也為常州計
者其可考鏡之大略如此其詳不遑殫述焉
武進縣水道考
太湖在縣東南六十里西南接宜興界至分水港入
縣境東南至小仙港入無錫界田濱湖凡四十餘里
運河西北受潤州諸水南行至張店舖入縣境南至五
牧舖入無錫界凡八十餘里
運河北水道
孟瀆河在奔牛鎮東南接運河北入大江
按孟瀆自奔牛鎮河口至江七十里本為通運捷
徑載在漕志每歲京口濬河舟船俱由此瀆嘉靖
中倭寇内犯乃於河口築壩又於瀆口築城屯兵
戍守自此河流不通江潮淤漲遂為平陸商民船
每遇運船行時皆由江隂夏港入内河然京口至
孟瀆口僅一百二十里一潮可達自孟瀆至夏港
又一百五十里非兩潮不能至風波盜賊極為冒
險近年運期既早每至冬月糧塞京口回南空船
無從内入萬歷五年大加濬鑿仍於瀆口置立石
牐視運河之盈涸以為啓閉商民船隻悉由坦途
與運船分道而行最為便益且丹陽水發由此入
江亦足以殺上流之勢也
蘭陵瀆西南通西浦界河東北入於孟瀆伯牙瀆
羅墅灣並北通孟瀆黃山港剰銀河並西南通孟
瀆内剰銀河萬歷八年開浚洞子河東南通運河
北通剰功河東北入澡港萬歷八年浚得勝南新
河舊名烈塘南枕運河有連江橋在焉北入大江
剰功河東南通洞子河入順塘河北自大溝河入江
戲龍河南接運河北入大江白龍河西接得勝
新河東通澡港申浦大灣河西接洞子河東通綱
頭河澡港綱頭河在郡北青山門外其分支有四
一自通江橋北通鎗頭橋入江曰澡子港一自楊頭
鄭六橋直東入江曰利港一自後塘東北入江曰申
港一自三山堰東北入江曰新溝小新河南自澡
港經大河口入大江利大河通濟河東南自龍窟
塘西北通澡港入大江二河俱萬歷八年開浚順
塘河西接澡港東北由山塘河通江隂界萬歷八年
浚丁堰河南接運河北經楊橋至綱頭河夾涇
南接横山北通綱頭河戚墅港南接運河北入龍
溝河陳墅河南接運河東北至三山港經紫溝河
入大江黃汀河西接綱頭河東入江隂界水䃮
河在横林鎮東南接運河北經無錫界入江隂青𤾉
鄉
運河南水道鳴鳳河一名直瀆南通白鶴溪白鶴
溪北接運河南經三溪口一入滆湖一接丹陽界萬
歷六年開浚糴澤港西通白鶴溪東南入於滆湖
孝感瀆西通糴澤港北通運河東南入於滆湖
槽橋河自永安河西通運河東入滆湖平湖河談
村河並東入滆湖余柯瀆東通滆湖西接宜興界
滆湖一名西滆沙子湖西納洮湖東入於太湖中
與宜興分派又一支入大吳瀆歴塘口瀆白魚灣高
梅瀆白梅溪而北通運河孟津河黃土瀆北入滆
湖南入宜興界蠡瀆港南入滆湖北通白鶴溪
三滆溪北通運河南入於滆湖華渡河東接西蠡
湖西南入於滆湖西蠡河即宜興運河北接郡城
西門南經陳渡游塘橋入於滆湖又歴鍾溪以達於
宜興青河自永安河西至運河入於滆湖永興
河西接青河東抵順隆河惠明河西北引荆溪水
自南水門經郡治前稍東出化洞橋與後河合入于
運河又與顧塘河經大市益引惠明河注之漕渠
順隆河西接西蠡河東接採菱港徐湖渰西接西
蠡河東南入於採菱港興隆河北接採菱港南通
華渡河萬歷五年開浚白馬涇北接採菱港南通
太湖採菱港北接運河西南入徐湖渰太平河
北接七里港南合黃堰河萬歷六年開浚黃堰河
北接華渡港東南合太平河青城河西接興隆河
東通戚墅港虎穽河西合興隆河東通戚墅港
戚墅港北接運河南入於太湖歡塘河北接戚墅
港南入陽湖宋建湖西北由上陳港接運河西至
盧莊浜入落花蕩南經方莊浜入具莊河東南通周
陳殷墅二河灣瀆河北接運河東南通宜興以入
太湖陽湖西通塘門洛陽二河東北自花瀆港接
運河東南通閭江永安河有三一在郡西北自白
鶴溪至潚港入於滆湖一在郡東北自老鴉浜西
南通運河亦入於滆湖一在郡南自無錫運河東
北至三山港經紫溝河入大江䢴溝在舊羅城内
一自太平橋出臧橋枕運河一自通吳門至虹蜆
橋與後河合城河一在舊外子城環繞郡治自西
水關北出行春橋一在舊羅城外東西皆接運河
一即今城壕
常州府百瀆屬武進者二十有六許墓瀆陳隷瀆褚
虚瀆楊巷瀆吳溪瀆甑潭瀆大墟瀆長令瀆朱瀆沙
塘瀆古龍瀆丫臼瀆隂陽瀆山瀆莊墅瀆無口瀆市
橋瀆梅塘瀆烏瀆官瀆蘆瀆草瀆雙瀆杭瀆蠡瀆
無錫縣水道考
太湖在縣西南一十八里綿亘開元以及揚名五鄉
凡九十餘里自毘陵以南運河納東西兩涯之水俱
會于黃阜墩繞邑城而由横浦獨山吳塘諸門入湖
一邑之水西注者悉歸焉雨澤愆期東南風大作則
太湖之水有時或注入運河者乃其暫耳
運河西北接武進界至五牧舗入縣境南至望亭入長
洲界凡九十餘里
運河以西河道閭江在縣西南五十里即太湖之
别浦也以吳王闔閭常築城于此故名陽湖在縣
西南四十里與武進分界今成田雙牌河與武進
分界東引運河西入陽湖直河港東引運河西入
志公港會于北陽湖南經神護富安二鄉入於太湖
花渡港東引運河西北入直河港萬歷五年浚
雙河在開原鄉西溪之尾與運河合分流西行□布
政鄉南下太湖一支東行與梁溪合秋子瀆毛瀆
皆運河之旁流而西者並入雙河青祁渰在縣西
南二十五里廣二十里袤一十八里南接五里湖西
入太湖
大宣渰小宣渰並在縣西南一十六里東接梁溪自
開原鄉南行數里過仙女墩折而西行至孤瀆口分
而為二西為小宣渰東為大宣渰南行十餘里會於
青祁渰南通五里湖出浦嶺獨山門入太湖五里
湖一名小五湖北受梁溪南合長廣溪西入太湖
稍塘在布政鄉䢴溝在縣西三十五里其流自稍
塘而西分為二道西南流者曰南䢴溝至湖埭入太
湖西北流者曰北䢴溝至馮橋入陽湖萬歷八年浚
漆渰在縣西一十八里修浦在神護鄉
梁溪即梁清溪梁大同間重濬故名闊十丈深三丈
源發慧山泉北通運河南遶慧山歴山西南行一十
八里入小宣渰歲潦則邑之水由溪洩入太湖歲旱
則湖水逆溪而上居民藉以溉田寺塘涇在慧山
東斥瀆在縣西北隅與倉河相對東北通運河
馬蠡港北自梁溪過仙女墩分流南行入五里湖
九里涇自石灰橋分運河南行西折入馬蠡港石
塘在揚名鄉據湖上津延袤二里孤瀆在縣南五
里東接運河西入梁溪
長廣溪在縣南一十八里長三十里廣一里受揚名
開化諸山之水北合五里湖南流合洪丘渰西南行
一出吳塘門一出獨山門皆入於太湖唐干渰在
縣南二十五里蠡瀆之水分行而西復南行合洪丘
渰入太湖洪丘渰在縣南四十里水自唐干渰而
來南合長廣溪入於太湖旱則湖水亦入焉東葑
瀆在縣南二十里曹黃涇並東引運河西入蠡瀆
蠡瀆在縣南新安鄉東接運河西合梁墓涇南行
十餘里至蠡口南入赤城溪自蠡口分流入唐干渰
赤城溪在縣南三十五里廣數十丈長五里北受
蠡瀆南會新安溪以入太湖新安溪在縣東南三
十五里長六里東引運河西合赤城溪亦入太湖
烏角溪在縣東南四十五里長六里東接望亭運河
西入太湖與蘇州分界
運河東河道歐瀆在縣西北四十里宋治芙蓉湖
為田遂於此地置減水閘遇潦則開閘洩水入大江
芙蓉湖在縣西北興道鄉湖廢成田十常九潦萬歷
七年八年築成巨隄久淹之田悉得成熟西瓜瀆
在縣北四十里南引湖水北入江隂界西界涇在
招義鄉與武進分界蟇塘港在縣西北興道鄉自
咸塘河西為鄒祁河至興寧界口為蟇塘尖其河即
蟇塘港西北行二里許與西瓜瀆會北入江隂界
咸塘河在縣北自五丫浜北行合張塘河北入江隂
界張塘河在縣北太平港分流而西至胡家渡分
支而行為張涇通五瀉河一支東行入咸塘河嚴
埭河在縣北自蔡家渡東北流由閘口河入江隂界
萬歷五年浚
五瀉河在縣治北十里南接運河北通大江内貫武
進江隂界而縣境之萬安天授諸鄉如芙蓉湖青城
徐瀆蕩口等低圩之水皆由此河南洩入運河而下
太湖北由此河而洩入于江為北境之要害兩邊田
形低下隄岸堰壩宜歲時修築
蓮蓉湖在北門迎潮館前宋時廢湖成田閘口河
在縣北水自五瀉口來至蔡家渡分為二一支循邑
城而東至梅李鄉入於伯瀆一支東北流膠山鄉與
新河合入江隂界太平港在縣北自嚴埭河分流
東為包堰河又東至懷仁鄉分為三道東流者合盛
塘河西流者通芙蓉塘北流者入江隂界新塘河
在縣東即太平河之别脈東至延祥鄉入於濠河
伯瀆在縣東南五里西接運河歴景雲泰伯梅李垂
慶四鄉東入蠡湖蠡湖一名漕湖在縣東南五十
里西屬縣境而其浸通屬長洲亘泰伯梅李二鄉
新河在縣北宅仁鄉南通尤村渡北入江隂界浚自
兀术國朝洪武二十五年重濬濠湖俗名鵝肫蕩
在縣東七十里延祥鄉東西四里南北三里東與長
洲分界東北與常熟分界蠡湖在其西廟涇在東
南門外信郎王廟側長五里交涇在㠏&KR2278;山今湮
惟存涇口五步湖在縣東北天授鄉今成田沈
瀆在縣東南天授鄉冷瀆在縣東南三里即鴨城
河之始脈也内有一十八灣黃土瀆在縣東十里
利浦在梅李鄉已上二河俱春秋時伍員取土以
築闔閭者
鴨城河在縣東梅李鄉源自運河而來東出江陂橋
亘梅李上福延祥等鄉在梅李者為新塘河在上福
者為信義瀆杜家河亦名太平橋河至延祥鄉蓄
為謝蕩引流至甘露分為二一過濠橋一由月河皆
東入濠湖其旁即潭塘河破塘河一名福塘河自
鴨城河分流南行越泰伯鄉而入於蠡河潭塘河
自鴨城河分流北行至宅仁鄉為劉家河貫興塘港
與新河合信義瀆即鴨城河(見前)横塘河在信義
瀆之旁注於北者東貫走馬塘為芙蓉塘至懷仁鄉
為盛塘河入常熟界走馬塘貫乘慶延祥上福宅
仁四鄉南自張塘北至馮堰袤十有三里廣六丈成
化八年邑人趙汝明重浚徐有禎記芙蓉塘福塘
並在上福鄉盛塘河(見前)羊尖河盛塘之别脈
顧市河包堰河之别脈並東會於羊尖入常熟界
馬金渰在縣南五十五里與蘇州分界西謝渰在
縣東六十里周十里亦與蘇州分界今名謝蕩青
魚蕩在縣東北何家渡黃僧蕩在青魚蕩東鄧
蕩在縣東北四十五里並與江隂分界蘇舍蕩在
延祥鄉柴浦在縣東景雲鄉大龍涇小龍涇俱
泰伯鄉塔子涇為天授膠山二鄉界運浦在膠
山鄉崇村蕩近回山横涇在延祥鄉與江隂分
界南界涇在垂慶鄉與長洲分界
溪澗八錫山澗錫山下引慧山泉東注於梁溪
大澗小澗並在横山東南注梁溪回龍澗在慧山
第七峰下水從西北轉東入運河黃公澗在慧山
側蟠龍澗在横山西南注太湖周塘澗在閭山
左裏山澗在裏山受軍將許舍諸山塢之水南注
長廣溪
龍潭七龍山白龍潭軍將山龍潭安陽山龍
潭香山龍潭興道二龍潭東龍潭西龍潭
城中河道十有八北倉橋西址曰斤瀆縣治曰
胡橋河縣治南曰玉帶河縣治東引玉帶河入
胡橋河達運河曰營河大市橋南曰水䃮河東
引運河出西水關曰束帶河南通運河遶倉而東
北轉入弓河曰倉前新河自北關遶城南行至南關
合運河其灣如弓故曰弓河傍弓河之側有河九
道曰九箭河
宜興縣水道考
太湖在縣東二十里南接湖州府長興縣界北至沙
塘瀆入武進界湖之上源為百瀆瀆之上源為荆溪
荆溪之上源則浙直諸山溪在焉皆水之所自來也
邑境濱湖凡百餘里
運河北接武進之西蠡河至鍾溪入縣境抵縣北門凢
六十餘里
西境諸河受宣歙建平溧水高淳溧陽金壇諸水會瀦
西氿溪以入東氿詳具如左
西氿溪枕縣西門長二十餘里廣七八里水自溧陽
等處而入由城塘河洴浰渰蓮荷溪白雲涇等河瀦
為大溪東由縣城諸河北由宋瀆閃溪等河並瀉入
東氿以下太湖
洮湖一名長蕩湖在縣西北與溧水金壇分界東通
蓬塍河東北入於滆湖
滆湖在縣北三十里與武進分界上承洮湖諸水東
入運河氿溪
蓮荷溪在縣西源發&KR1432;山西接溧陽諸河渰東通白
雲涇又東為西氿中貫土干河九里湖又東合洴浰
渰入荆溪&KR1432;山又一源發為蝦涇白雲涇西受溧
陽之下湖黃墟蕩諸水東入荆溪
蒲墅渰西南受張渚吳溪竹溪考溪又黃巖龍池章
山獨山善權萬墨等山溪之水分流上新下新鯨塘
員照蔣店八字橋桑樹泊陽薛滸丫溪大樹大新等
河以入西氿
潼渚溪黃潼澗南受銅官石壁諸山之水分流八字
河澗北河徐舍河九里土干堂前謝橋深溪後遠龍
遊戲塘等河以入西氿楊港河西莊河西受洮湖
西南受張渚蓮荷溪諸水分流後河蔣店河安樂河
小酥河以入西氿艾墅河南受金錢鄉諸水分流
歸涇白雲涇等河以入西氿龍潭河西受孟山茶
山諸水分流渰頭河陽泉河及興隆趙莊長林廣濟
對埠盛瀆烏嘴瀆等河以入西氿都山渰西通洮
湖東入西莊河北入於孟涇孟涇唐刺史孟簡所
浚以殺滆湖水勢其南入於塞溪章浦爛路溪在
縣西東入塞溪塞溪貫洋渰之中號南北洋渰其
東北為青魚蕩
洴浰渰在縣西二十七里上承西南諸水東入荆溪
癸涇自洴浰渰分流東入從善等鄉以入西氿
止口蕩白茫潭西北自上新河豐義河集義河納洮
湖滆湖諸水分流徐舍河南陽河宜風河白溪及李
家楊舍五牧大溪夾苧干瀆等河以入西氿莊村
河丁莊蕩西北承洮湖滆湖諸水分流大新河竹舍
河長壽河永安河萬壽河楊富河辛方河餘堂河會
于興陽河以入西氿西庄河南渡河西南受洮湖
蓬塍河北受滆湖諸水分流湖頭河渡頭大新河新
安圩溝等河以入西氿
馬公蕩竹門蕩西承都山等渰毫村等河下干等瀆
分流集義瀆寺莊河文溝河土城河萬道河馮家河
常富河及張師旱塘雲靄天生宋瀆城塘等河以入
西氿
閃溪運河在縣城西門外長一十三里闊七丈深一
丈二尺古無此河開自萬歷七年蓋西氿之水俱由
東氿入於太湖中為縣城所扼水去不速每遇溧陽
等處水發西氿水勢平增丈餘致挽輸踏風濤之險
商民受劫奪之驚于萬歷七年設處規畫俱從平地
開鑿即以所開之土築成大隄於外水得洩瀉行者
亦從坦途西湛瀆黃瀆婁公瀆並在縣北西北承
滆湖東入運河黃土渰一名白魚灣在縣北北接
滆湖南入運河
東境諸河受長興諸山谿并閏州丹陽運河諸水會
瀦東氿溪以入太湖詳具如左
東氿溪枕縣東南長一十五里廣七八里承運河西
氿及長興諸水東由横塘百瀆以入太湖
東瀉溪一名罨畫溪又名五雲溪去縣治南三十六里
水源與長興鄰界相出入故名同周瀆在縣南其
東西皆與荆溪接洋渰新溪俱在縣南湖㳇溪
南受長興諸水東北由東氿以入太湖荷花蕩胡
盧蕩南受湖㳇溪山溪河諸水由蜀山河分流川埠
河侍郎河鳳川港烏溪港雙橋港納於東氿龍潭
河横塘河大浦港上承西氿諸水分流前洛河苔莊
河張石河倉浦河紅巷港入於東氿尹村湖黃土
河西北受運河諸水分流前亭港公文河北渠河練
樹港黃塘港棺材瀆黃瀆等河以入東氿高瑤河
唐門河公文河西湛瀆西受宋瀆滆湖運河諸水分
流下章河靜山塘象賢河七里莊河東湛瀆東莊河
東塘河新眼河朋溪草塘河十里港入於東氿洑
溪在縣東二里發源君山入於東氿
東蠡河在縣東其南入横塘北通氿溪其南為梅林
河北折而通於運河餘皮渰在縣東其南通横塘
河北由草塘瀆以入太湖陽溪即沙塘港在縣東
並引西氿入於東氿下邾河王婆橋河楊婆渰上
裴莊渰唐門渰張公壩河並西受運河滆湖諸水入
於東氿
横塘河源自西氿會洴浰渰之水由滄浜入東氿西
北引滆湖之水由運河入湛瀆與荆溪諸水俱入横
塘分行百瀆以下太湖
荆溪在縣南以在荆南山之下故名受浙直諸溪之
水東入太湖即今西氿東氿之總名也
横塘百瀆在縣東三十里昔人以荆溪當數郡之奔
注勢不能容乃於溪口疏為百派以分其勢在縣東
南七十五里曰上瀆北六十里曰下瀆總謂之百瀆
又於瀆之南北開一横塘以貫其中通鄉落之水引
荆溪諸水下太湖
瀆在宜興者七十有四陳莊瀆前師瀆後師瀆伍干
瀆符瀆長陵瀆北準瀆中準瀆南準瀆墓瀆鴨含瀆
伍官瀆牛路瀆洋溪瀆黃山瀆馮港瀆太浦瀆盤師
瀆廟瀆彭瀆歐瀆舊瀆歴瀆茭瀆杜瀆寺瀆黃瀆鄭
瀆新漕瀆馬家瀆俞家瀆高莊瀆湯瀆東市瀆西市
瀆北朱瀆南朱瀆梁辛瀆邾瀆魏瀆張瀆凌瀆吕瀆
塢瀆許家瀆須瀆掘瀆吳瀆高經瀆定跨瀆王塔瀆
盛瀆李家瀆竹門瀆前塘瀆永昌瀆蔣瀆葛瀆茆瀆
河瀆徐瀆李莊瀆若文瀆毛瀆莊瀆褚店瀆斯塘瀆
蔡瀆黃干瀆龍瀆趙瀆蛇瀆虞瀆岸瀆内南準瀆
杜瀆茭瀆中準瀆北準瀆洋溪瀆舊瀆黃干瀆龍瀆
徐瀆邾瀆趙瀆葛瀆毛瀆彭瀆歐瀆黃瀆符瀆盛瀆吕
瀆河瀆等俱於萬歷九年疏濬
按彼此參考瀆之相同者共七十有五比舊已多
其一新濬諸瀆見於誌載者惟洋溪瀆符瀆牛路
瀆黃瀆山瀆鄭瀆蔣瀆舊瀆趙瀆耳柴瀆官瀆今
雖濬過誌已莫載及考縣圖所載瀆名又有吳泗
瀆留溝瀆官溝瀆程瀆沙塘瀆鳳川瀆蘭後瀆五
禾瀆烏溪瀆董觀瀆吳義瀆後河等瀆與誌載瀆
名未合豈水道有變遷歟抑其中亦或有一瀆而
二名也今並存之以俟考正
江隂縣水道考
揚子江在縣北一里許西接武進自桃花港入縣境
東至令節港界涇入常熟界北越馬䭾沙抵通泰界
縣境濱江凡一百一十里江潮一日夜再至納百川
灌諸港
運河南自五瀉河北經青暘九里河達於縣城凡九
十餘里
運河西水道利大河自武進界北行與立埭河接
北入大江萬歷五年開浚深通
漕港自四河口分流東行折而北二十里出山塘河
兩口達於石堰山塘河在茶岐山南自武進三山
而東達於夏港萬歷六年開通順塘河西接立埭
港東入申港萬歷六年開濬崇溝在秦望山隂又
名北山塘自三山石堰東行二十里達夏港新涇
在□村西南三里由崇溝合夏港以入大江
芙蓉湖在縣南四十里即射貢河南控長洲北掩晉
陵周圍一萬五千三百頃宋廢湖成田迄今猶畏潦
萬歷七年八年築成大堤水不害稼
楊淮河南通漕港北入山塘河萬歷六年浚胥溪
由塌水港東達於經河塌水港西南自楊淮河口
北達於經河萬歷六年浚經河在由里山西南自
石撞引五瀉河過青𤾉北入九里河青𤾉河南承
五瀉河經河諸水北由夏港入江萬歷七年浚深通
九里河南接青𤾉河北通黃田港黃田之潮自北
而來夏港之潮自南而來兩相迎會淤塞尤甚萬歷
十年再濬水道通利
運河東水道塘頭河在縣南三十餘里西接經河東
通周港馬鎮河西自馬鎮接塘頭河百丈河自
西陽而至馬鎮渟塘河有二並自塘頭河西北行
一出青陽鎮南一出□市南馮涇在由里山南西
接經河東接長壽河馬涇南自馮涇來北入斜涇
斜涇自馬涇北通九里河南新河自西陽東過
文林富林等橋達東新河東新河在縣東南八十
里由無錫界入習禮鄉北行東折又北截應天河而
達於谷瀆港官禄塘河西自南新河東行入無錫
界倪塘河西自東新河東入無錫界長壽河在
時山東南引馬鎮河東北入應天河泰清河自應
天河桑家浜入循沙山白龍山過湖塘折而南出馬
奇浜復通應天河
直塘河在縣東南五十里自西陽入塘石堰東北入
應天河馮塘河在縣東南五十五里自東新河分
流西北達於應天河楊村河在馮塘河東二里自
東新河分流由西北入於應天河便民河在應天
河八字口
應天河一名長河在運河東南自運河分流東入由
里涇出新河西北至磨盤墩通黃田港東南至北角
通清水塘出常熟界其西北即清溪河乃江隂往常
熟之官河亦各鄉兌運之要路也綿亘一百餘里中
多淺澁民甚苦之萬歷十年浚深官民利便前湖
在縣東昭聞鄉今成田清溪河在沙山下西引應
天河水東北入於横河觀莊河在綺山東冷水灣
南引應天河西北入於横河永安河自綺山西南
引應天河西北入於横河横河自回塘堰接黃田
港出東水關横亘東北境七十里達常熟界
繖墩湖在縣東三十五里周四十里即宋之放生池
厥後湖廢成田地土日闢今四周水僅尋丈大非前
誌所載矣
胥湖在縣東相傳子胥入吳至此擊劍而歌因名今
其地有胥湖村
又有售塘河在西黃家村菖蒲涇在蛟山後千
秋河化成港並在化成鄉長涇河習禮河並在習
禮村陳墅河李岸河在顧山鎮張塘河五瀉河
在青暘南璜塘河相連長壽河松橋浜在殷山
東太平河城濠貫學前河
濱江河道桃花港在縣西北分立埭河北行五里入
於大江萬歷九年濬五斗港在縣西六十五里
立埭河在利港西五里自武進界而來東北入江
利港在縣西五十里自順塘河鬼涇口東北行二十
五里入江萬歷五年浚盧埠港在縣西四十五里
自武進順塘河鄭瀆北行二十五里入江萬歷六年
濬申港在縣西三十里自三山石堰北行入江相
傳春申君所開故名申港新溝即舜河在縣西二
十二里自三山石堰北行三十五里入江流皮港
在縣西二十里西南接申港東北入江夏港縣西
一十里自秦望山東南三河口引經河東過□鎮北
出蔡涇閘相傳禹跡所經故名黃田港在縣北君
山西南昔春申君所開以灌田因名港自磨盤墩側
東引應天河西至九里河口折而北貫城中出黃田
閘入大江鰣魚港在黃田港東趙婆港在黃山
東一名黃山港導横河北入江白沙港在蕭山東
分横河北入江石牌港在石牌山東引横河入江
石頭港自定山南三河口導長河東北折經横河
出鎮山東入江東西雷溝在石頭港東引横河水
入江萬歷六年浚陳港在雷溝東蔡港自白塘
橋引長河水北至思莊折西迤北經横河入江范
港在蔡港東三里自谷瀆港北入於江私港在范
港東谷瀆港在縣東六十四里自北角引長河水
經横河入江令節港分谷瀆水東北入江界涇
令節港東與常熟分界
閘六座黃田閘在澄江門外節制黃田港蔡涇閘
在縣南節制夏港東北南關三淺水閘新涇閘
靖江縣水道考
揚子江自巫峽諸山發源歴九江而下東與大海浹
洽靖江縣治浮峙於中為金陵之關鎖四面環繞皆
江股引其源以為利潮汐有汛水旱無憂故疏治稍
緩源委亦與諸邑不同然溝洫之制不可失也具列
如左
東境水道東雙港開沙港汊港蟛蜞港天生港南夾
港安寧港東新港東夾港耿廟港流水港孤山港于
婆港西掘港東掘港小港北新港石釘港流汊港塌
港潼灣港
内東雙港汊港蟛蜞港天生港南夾港安寧港東新
港耿廟港孤山港于婆港東掘港西掘港北新港石
釘港潼灣港俱於萬歷五七等年疏濬
西境水道焦山港大新港東汊港楊機港西楊機港
蠟塔港東張湖港西張湖港新河港陳公港西添港
柴場港西小新港王都港南韓家港南楊鐵港南徐
家港南蔡家港南曾家港小六港和尚港新開港爛
港太平港西雙港朱八港李賢港土龍港學田港梁
港展蘇港南新港劉家港祁朱港申家港西樹港唐
家港東張夾港西張夾港界港于家港東丘家港西
丘家港中丘家港西新港焦山汊港陳灣港繆家港
小新港唐鐵港廟樹港丁家港焦山界港
内焦山港大新港楊機港蠟塔港陳公港皇都港爛
港西雙港朱八港劉家港祁朱港申家港東丘家港
中丘家港西丘家港小新港唐鐵港廟樹港丁家港
焦山界港俱於萬歷五六七八等年開濬深通
鎮江府水利考
鎮江據三郡之上游而北負大江地勢中高受水甚少
唯南與漕河相通而北達于江然漕河之水其勢于
東南為順北出為逆故昔人于金壇丹陽二邑築壩
堰以隄塞之令不得東南流又至冬江水漸縮水跡
去江隄甚遠而水勢又北出為順境内至無所瀦蓄
故又于京口置閘啓閉之令不得盡泄于江自是漕
河之水唯與其境内之水相吐納耳今考其境内之
水若金壇西北則有西洋河上受長山三茅諸山之
水由十字河以入于漕河河之東復分流並入長蕩
湖又直流為穿城遶城二渠由縣南壩與後陽干南
□河經東墟崑崙二橋合流入白龍蕩出方洛港以
注長蕩湖其西南則有薛埠白塔長橋三河上受大
茅四平鴉髻黃金瓦屋諸山之水由唐王溪三星河
東村諸橋至三汊河下塘横河並互流入大浦新瀆
荷花等港以注長蕩湖其東北則有陳塘中塘堯塘
諸水入錢資蕩其東南則有白橋大雲下蕩諸水自
燕子下湯港以注長蕩湖漕河又北行經丹陽練湖
為丹陽巨匯湖之支流自㪷門閘南流迤東以達于
漕河又自七里橋分流入横塘經珥瀆河珥瀆之上
為珥村鎮河又經珥村之東由黃連吕莊等橋抵東
南為白鶴溪由白鶴分派自南而北為丁義瀆由珥
村之西自左墓達黃土迤南為河口迤北通簡溪簡
溪西受太平河之水東行以達於漕河又經上下夾
岡抵郡城之南乃折而西流枝分貫於城中北出合
流以入於江若丹徒四境諸水則有紀灣岡濫泥洪
杜墅湖鄭湖新豐湖寺湖馬林溪馬潭萬頃洋者其
勢不能盡達於漕河然于境内引水溉田甚便利不
可略他陂塘小渠之流甚猥衆今不復推究焉夫鎮
江地雖高而原隰之窊窿三邑之中亦自殊等若丹
陽之練湖於諸水最大然曲阿地勢岡阜彌月不雨
其所瀦即自索殊不足為旱備金壇視二邑為下而
長蕩湖諸浦其大雖不能與練湖相埓然多淀淤水
則汎溢民又以澇為憂議者以為於丹陽宜疏斜橋
諸港繕完曲阿以防北流為旱歲備於金壇宜疏長
蕩諸浦以導東流為澇歲備而丹徒則又準二邑之
高下庶周於所慮而無偏廢之病云
鎮江府水利節目
京口阻山負江為東南孔道秦鑿曲阿抵武進吕城可
百四十里浙直漕舟由之誠國家轉輸之咽喉也第
夾岡岸陡善崩地勢中高易洩冬潮漸縮河水漸枯
漕運或無所資又不獨一郡利害所係也然所隷三
邑則丹陽最高常苦於旱金壇地下常病於淹丹徒
則南多岡阜北瀕大江又兼兩邑之患本院權其緩
急首治漕河畫地責成倍令深廣又修吕城諸閘以
防水勢之南奔嚴京口閘之啓閉以障運河之北洩
鐵猫九曲二河可引江潮以内注者也則深濬其淤
湮以通間道以濟不及焉練湖上下兩匯可瀦山源
以兼濟者也則釐正其侵占以修函閘以需緩急焉
開丁義瀆以溉丹陽之高阜疏白鶴溪以洩長蕩之
奔衝珥瀆荆城為金壇之運道也疏淤設閘俾無淺
阻之艱蔭封周瀆為山水之下注也排湮決壅俾有
洩蓄之利若夫改濬漕渠於閘外疏諸港於沙鄉蓋
欲潦則分勢以緩其衝旱則引潮以給其灌為鎮江
次第經畫如此其沿江築隄挨圩畎引未暇毛舉僅
述其槩以竢繼今者有所考究焉
丹徒縣水道考
揚子江在縣北二里許源出岷山合洞庭彭蠡東北流
繞金陵至炭渚港入縣境越金焦二山東南至新河
入丹陽界亘境内凡一百二十里
運河自京口至下夾岡凡六十里河勢委曲皆鑿山為
之兩厓壁立土疎善潰疏濬繁勞視他邑為倍云乃
糧運必由之道也於萬歷五年起至九年止節經開
濬深通
濱江水道天寧州港炭渚港(有驛逓)高資港樂亭
港洪信港七里港南通大峴山京口港即江口運
河(有驛逓)新港甘露港海鮮河並南通運河柳溪
港金線港倒流港木杓港西港丹徒港二港並通丹
徒鎮
鐵猫港通運河因淤澁運船於萬歷七年濬血港
孩溪港南通朱灣岡柳溪港黃港瓦屑港大港口
山北港南通毛沙港出大江蕭家港李家港魏家
港安港何家港厥港朱家港徐家港毛沙港俱西北
通山北港董家港新河三港内蕭家港李家港何家
港朱家港徐家港毛沙港俱於萬歷五年開浚
運河西南水道土橋河鮑家港下鼻浦並在郡西
其北入江西為樂亭浦岳祠橋河孟家橋河水磨港
莫家港丁卯港鐵索港車村港北港焦湖杜墅湖寺
湖鄭湖新豐湖辰溪自郡境入於金壇内莫家港丁
卯港北港俱於萬歷五年開濬
馬林溪在練湖西北引長山諸水入湖萬頃洋在
郡西南與丹陽分界
運河東北水道新港甘露港徒兒浦在郡東潤浦
亦在郡東潤州以此得名西港丹徒港俱在丹徒
鎮並北通江馬蝗港鐵猫港北通江萬歷七年濬
夢溪在郡朱方門外鮮海港在郡通津門外歸
水澳在郡中閘東市河三其一在城西諸山之
水匯而為澳由水西門經唐埠山後達京口港入江
一由鶴林門經道人橋北流右折者由社壇至右
軍寨與澳水合其左折者由皇祐橋至大圍橋亦達
京口港入江一由清風橋至朝真橋北流與皇祐
橋水合者則漕渠之溢水也
丹陽縣水道考
揚子江在縣東北自管山至嚴山凡二十餘里
運河即漕渠北自京口南流至夾岡入縣境穿城出南
水關經凌口逾栅口至吕城入武進界貫境内八十
餘里兩厓陡絶年濬年淤儲水灌漕惟練湖是賴故
湖禁與河工當並行而不悖者也節經萬歷五六等
年間分段開濬
運河西南水道馬林溪在縣西北四十里受長山
八十四汊之水東入辰溪辰溪在縣西北三十里
受馬林溪諸水入於練湖
後塘在縣西北一十五里
練湖在縣北百二十步周四十里本無原泉雨集則
羣山奔流宋紹興時中作横堤禦水分為上下湖立
三閘使水徐下湖形本高於田既藉以障水環堤立
函洞一十三處邑西南田盡資灌溉官為啓閉以防
多洩近湖民盜利告佃湖水不蓄漕餉告艱萬歷五
年闢治侵佔堅築隄防增建水䃮閘座湖仍復舊
譚家塘在縣西三十五里小吳塘在縣西二十五
里白楊灣在縣西二十里吳凌港在縣西十五
里白鶴灣在縣西一十里前塘在縣西五里
倒潭在縣西二里譚塘在縣西南四十五里舊
塘莊湖塘荒寺塘並在縣西南三十五里雙溝南
溪並在縣南一里瓦窑灣在縣南三里浦里塘
在縣南五里簡瀆在縣南五里晉諶母元君擲簡
於此因名塘以此瀆置簡州珥瀆河在縣南七里
即七里瀆通漕渠以達金壇九源塘在縣南一十
五里柳茹塘在縣南二十五里
丁義瀆在縣南三十里白鶴溪口分𣲖自南而北溉
田數千頃萬歷七年疏濬深闊花家渡在縣南三
十里珥村河中都波塘閭塘干塘並在縣南三十
五里南塘在縣南四十里萬頃洋在縣南四十
五里與丹徒分界太平河東通西門城濠西通萬
頃洋左墓港萬柳塘萬淶塘九里塘姜塘並在縣
南四十五里繳塘在縣南五十里皇塘在縣南
七十里
符神塘在縣東南三十五里老村塘在縣東南四
十五里吕瀆港在縣東南五十四里東通運河
白鶴溪在縣南五十餘里亦名荆溪内通金壇縣之
運河源發於茅山貫宜興武進金壇丹陽四縣山水
發時開家河及長蕩延陵諸水奔注於荆城運河北
由七里橋珥瀆河而出中分自白鶴溪而出向因淤
澁於萬歷七年疏浚深通高低有備相瀆在縣東
南六十里南通白鶴溪吳塘在縣東南七十里周
四十里半入金壇界趙塘在縣東南七十里五
千塘萬建塘在縣東南八十里
運河東北水道玉龍泉在縣東北四十里源出陳
山桃花澗在縣東北四十里九靈山下彭泉在
縣東北三十五里漩灣在縣東北五十五里流入
九曲河李成澗在縣東北三十里亦入九曲河
石潭在縣東北二十里石潭村長灣在縣北一十
七里北塘在縣東北一十五里七里灣在縣東
北七里廟西清水潭在縣東斜橋南酒流灣在
縣東尚德鄉灣溪在縣東一里
九曲河在縣東二里起漕渠抵江口委折七十里霖
潦則瀉以入江旱歲江潮泛漲亦可引入漕渠歲久
湮塞萬歷八年疏濬訖郆塘在縣東五里竅河
灣在縣東九里九曲河中華塢溝在縣東一十二
里入九曲河中永樂塘在縣東十五里蕭塘港
費塘並在縣東二十五里塌頂灣在縣東三十里
楊家塢在縣東四十里張溝在其北長塘在縣
東六十里包港在縣東七十里南通九曲河北連
大江
市河源出練湖自西㪷門分流一經廣濟橋一
經三思橋一經至灣頭以達漕渠
金壇縣水道考
運河東北自丹陽七里港經珥瀆河至荆城港入縣
境凡九十餘里節經萬歷五七等年間分段開濬
直溪唐王溪在縣西源發茅山分為二𣲖南為唐王
溪少北為直溪又北一𣲖為薛埠港分流甓橋等瀆
以入於大溪
高湖天荒蕩在縣西北北通五中瀆南由周瀆以入
大溪
大溪在縣西南上承丫髻山茅山諸水東入於白龍
蕩
思湖在縣南西承諸山溪合大溪東行入於洮湖
白龍蕩在縣南北受荆城港白鶴溪諸水分流南洲
瀆古速瀆方洛港新河港湖溪港以入於洮湖
白鶴溪柘蕩北渚蕩北受單塘運河諸水由謝塘湖
口瀆北洲瀆南行入於錢資蕩錢資蕩在縣東内
有周公戴公二橋北受柘蕩北渚蕩諸水南入洮湖
南謝塘北謝塘莞塘西受白龍蕩北受錢資蕩諸水
東入洮湖
洮湖在縣東南一名長蕩湖與宜興分界西納金陵
句容及溧水高淳溧陽諸山溪之水分流蓬塍河滆
湖及宜興之荆溪以入於太湖
洮湖西北諸河有積水港白石港後瀆港新瀆港大
浦港鮑村港方洛港下湯港燕子瀆温瀆港臧村港
等河
内徐村河堵莊下流河白橋下流河俱於萬歷九
年開濬深通
三吳水考卷五
