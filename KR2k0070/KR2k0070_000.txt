三吳水考地理類四(河渠之屬)
提要
(臣)等謹案三吳水考十六卷明張内藴周大
韶仝撰内藴稱吳江生員大韶稱華亭監生
其始末則均未詳也初萬歷四年言官論蘇
松常鎮諸府水利久湮宜及時修濬乞遣御
史一員督其事乃命御史懷安林應訓往應
訓相度擘畫越六載蕆功屬内藴等編輯此
書前有萬歷庚辰徐栻序稱為水利圖說而
辛巳劉鳳序壬午皇甫汸序則稱三吳水考
蓋書成而改名也汸序稱應訓命諸文學作
而栻鳳序皆稱應訓自著亦復不同考書中
載應訓奏疏條約皆署銜署姓而不署其名
似不出於應訓手殆内藴等纂輯之而應訓
董其成爾其書分十二類凡詔令考一卷水
源考一卷水道考三卷水年考一卷水官考
一卷水議考三卷水疏考三卷水移考一卷
水田考一卷水績考一卷水文考一卷雖體
例稍冗標目亦多杜撰而諸水之源流諸法
之利弊一一詳賅蓋務切實用不主著書固
不必以文章體例繩之矣乾隆四十六年七
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
三吳水考序
夫予江南非古所穪塗泥之域哉然謂厥田下下厥賦
下上上錯則尤震澤初定時充貢未博也今國家財賦
大半出是所關係鉅計至矣顧澤國源委上自天目下
沿東海相距數百里而遙瀠洄澎湃百折而星流似未
易窺其脉胳予自有四方之役嘗渡錢塘涉豫章浮沅
湘暨淮黃泝濟膠萊間試濬水工則念吾土利病視之
獨難以地形平壙海潮上下不常每當潦集輒浩漫洚
注四望湖海非若他有崇崗壘壁水速來可防禦宣引
為也竊謂先正范文正公守吳郡首疏水利為要務予
每乘間理棹遨遊目太湖之津煙慨兩澤之悠瀾尋三
江之故道望禹跡之茫茫沈思久之博聞父老有曰是
夏駕新洋昔夏忠靖所疏理也是秀水蒲滙澱泖諸湖
水所經洩也是吳塘顧浦劉河所瀦衍也是白茆青𤾉
西湖毘晉陵所由入江也是白鶴荆城孟瀆九曲所由
入江注海也爰稽傳志三吳之地惟常熟多有巨滙而
白茆港視他水獨廣闊而順逹於此導之使蘇常東北
諸水皆由此港以入海而震澤上源自可减殺橫溢之
勢信乎白茆尤吳中水利之要害者也今流注失宜高
土浸以淪没而下者又致淤壅獨柰民生國計何予歎
曰是即禹貢所謂三江既入震澤底定者與邇閩懷安
林公茂膺簡命治水茲土非底定之一會乎予撫豫章
公尹南昌共事治水卒賴宏濟大略以相成今公按吳
兩越歲河工告成出水利圖說示予乃熟視之何盡我
地宜若是悉哉公指顧中即貼貼爾席之安抑何神哉
蓋公行水之道與神禹智同而咨詢營度一不出所云
三江既入吳淞江為正𣲖東婁二江為旁支支𣲖分而
或疏或濬或節可次第施矣以故太湖諸水注吳淞澱
泖諸湖水注黃浦崑嘉諸水注劉河白茆而陽城晉昆
諸水悉便入江入海則水流導長蕩潤州諸水由運河
入大江則水源節公駐節吾邑督濬白茆復深且廣俾
可停蓄宣導以入海連年大水得藉宣洩之力不至盡
填溝壑者公疏白茆之功彰彰較著也大都並流不至
妨礙野潢不至外逸平潮不至倒注要害之衝罔不疏
濬深闊納巨浸而尾閭奔趨分支則蕩滌沮洳取滋灌
溉濬畆澮距川已耳至疏旁渠築圍埂俾旱澇有備高
低鄉咸利則悉載在治田六事中率民力任之官為量
助督率綱舉而目張一勞而永逸吾江南民從此得免
魚鼈焉詎非仁人大惠哉日者梯航充發以下下之土
田半天下之供奉而國不稱乏民不告病而公且屢上
蠲恤疏荷俞旨寬恤以蘇孑遺公有大造于江南矣所
著水利圖說為冊十六卷有詔令水源水道水年水官
水議水疏水移治水治田水績水文終焉用以告夫將
來官水者嗟夫治水猶醫治疾然圖說其方也視民饑
溺由已而抱康濟實心猶醫活人心也方策具在醫國
者執而用之以行其濟人利物之心要取經用于世間
其所以康濟奕世者博矣底定弘勲將永賴之覩河流
而思禹績公之明德遠矣哉他日洊承簡渥由司空而
宅端揆以告成功錫玄圭豈得擅美於前乎則有太常
金石之勒銘者在固予夙所首薦知公期公者也顒以
俟之萬歴八年庚辰仲冬吉旦徐栻謹撰
三吳水考序
夫水於化育居首焉五德之運亦惟時所勝故其迭尚
亦因以建遡在昔五行之官治而世乃用乂及我明肇
造東南我吳列郡皆為甸服固水地也川瀆藪汚谷壑
澤壤原隰則圖籍載焉若司空作治虞人掌水之禁以
時行視令甲無不具其湟遂畎澮溝洫又農正所典司
疏導有程水庸職焉詳哉法之善矣乃邇歲水勢所盪
汨時有變遷故道多壅閼不治潦則成浸暵乃或無所
資廟議方軫國計屬有言者爰命臺臣護作則閩林公
實來遂經度考咨履行詢謀凡水事罔不覽該其疏導
乃自江以逮於海古謂三江震澤水之大者既迄治餘
支渠無慮千百播為泖蕩湖瀆洚散溢於諸郡間壅者
資灌溉利水稻決者疏底滯去滔汨節宣其流方羊迅
通者因以漕致負海之粟其在陵陸水所不及則磽瘠
乃空引穿掘使洒濯焉越沙衍蕩為坵墟流乃細不任
潮所沃益不能洩其淫則暴流倒注乃盡排治淘汰洗
滌之故高高下下咸若其性而土益作乂水之去留皆
為利斥瀉沮洳舊坊之湮夷井疆廢隳者蓋秩如矣貫
輸交注雖有堯湯之水旱可以待諸乃北向獻功且最
所考度稽謀始卒備成爰為書用垂之後其記别有十
二蓋紀水之所發源次則所由經帶天之雨暘歲有愆
則水之盈縮為利害水工之設有常秩而又有董率鎮
撫之與所為治方略乃水之順其性循下也自昔迄今
其疏鑿之跡為農田利者爰逮所列上請事板下郡國
徵發因著為令有所損益因革者及下所逮畫答教頌
述功德者乃咸載之夫是役也自江以南則漢之丹陽
會稽二郡地今之首京潤而連吳淛者也廣輪千里凡
歴四年所躬跋涉道塗相度工之鉅且久財用未嘗賦
於民而不至匱勞於役而詠歌作焉則侍御公亮誠體
國懋規碩慮忠勤之效弘濟之才具著矣勒成一家言
為百世憲章嗣後因而修之補緝護視可遵而行即史
氏為河渠溝洫書當取之盡載公行事之詳一代社稷
功尚有徵哉萬歷辛巳春日長洲劉鳳撰
三吳水考序
三吳水考者柱下史閩中林公命諸文學所輯也書成
諸文學持以示余展圖誦說歎曰此殆經國之宏猷垂
世之彛憲也方今聖天子握符纘歷乘水而王履靈長
之運值寧宴之時而四方頻以水患聞淮海逆流襄陵
是虞漕河告决宣房未就林公首膺簡命奉璽書充治
水使於江南當宁切儆予之憂攬轡恫猶已之溺周爰
畿郡跋涉山川悉聽便宜多歷年所凡七載奏平成之
績迄漸被之聲暇準禹貢手輯是書一曰水源二曰水
道次以水年又次以水官示之經略列之膚功繫之水
田水文終焉備矣司勲氏曰自大禹作貢史遷著為河
渠孟堅演為溝洫邈矣桑經淵哉庾紀可綜而參夫水
非窮源何由測其濫觴之始而以濬以乂苟不循其故
道或壅或塞未得其趨且入也不亟治之何由以宣以
洩俾宅陂會同遵委輸也治水不田庶土安正匪上中
下錯財賦罔登矣非董之以官職司其誰列以等則庶
可以為典要也紀之以年一張一弛因革昭焉可以稽
時而景行也公又以身喻腹心腸胃血脉榮絡以至尾
閭若指諸掌殆嘗藥之軒岐治生之盧扁也夫遡黃浦
劉河臻於婁淞曰洋曰港地有高卑土有埆瘠湍有緩
急源有淺深乃立之墟築之堤厱之塘遏之壩閉之閘
大為之防水咸潤下達於河入於海歸墟於&KR0676;偉哉功
不與夏忠靖埒乎在昔肅皇帝之朝甲辰之歲侍御史
為新昌吕公覩艱於昏墊興慨於澄清條陳五利上請
詔報曰可允乃施行逮今三紀餘矣復遇林公此往鑒
也時蘇守為陽曲王道行氏采夏謨之州陂昉周官之
藪浸蒐郟生之略補單子之遺為三吳水利圖考屬余
為序板置郡齊兩柱史之利民他日當廟食於三吳二
編將並𫝊於永葉哉余皆側名其末良幸矣於是文學
張子内藴周子大韶持之以復於柱史萬歷壬午九秋
既望吳郡百泉山人皇甫汸撰
三吳水考紀略
水考者水必考而後明也東南水利以百川為支以震
澤為滙以三江為襟帶以大海為宗以常鎮為上源
以蘇松為下委要其利害之大端不過視水道之通
塞而巳書穪三江既入震澤底定言巨浸之委輸不
壅而百川通流也百川之水滙於震澤震澤洩於三
江三江入於大海蓄洩以時灌溉常足吾見水之為
利而不為害也禹蹟既遠世代累遷疏鑿之政廢而
不講上流壅閼則下流横溢一遇淫潦能不為菑何
也百川之水道不通則不能盡趨於震澤震澤之水
口不導則不能盡洩於三江三江之咽喉復滯則不
能盡入於大海而欲其不為菑也得乎蓋大海之所
以能納江湖百川之水者以其洩於尾閭如沃焦然
故萬水歸之而不盈也震澤雖巨容納百川苟不得
三江以洩之於大海而欲總三吳之水積之震澤勢
必不能内不得洩外必不復能受則不惟震澤之溢
能使平陸成川而一渠一瀆之水皆足以為菑矣故
疏濬之政不可不講也唐宋無論即如我明三吳之
興水利者前有夏忠靖原吉後有周文襄忱其所建
立宏偉非不為三吳永利而水道靡常積歲既久不
無湮塞至我皇上軫念東南俯采末議諮諏經畫排
決疏導蓋始於萬歷之五年至十年而後工竣爰集
水考一書以告成事執權秉憲非命不尊故先之以
詔令河洛呈祥會稽制貢厥有圖書乃能考究故繼
之以圖說岷山桐栢崑崙嶓冢莫不有源不窮其源
曷泝其流故次水源血脉和暢然後榮衛敷腴川澤
通流然後灌溉獲利故次水道天道玄邈菑祥時有
知而謹之人事足貴故次水年得失殊狀利害相參
則有三老長年可採而用用罔不臧故次水議人臣
之義以尊主安民境外雖專而有不可以不禀令者
非疏不達故次奏疏官有專職斯事有考成自大禹
為司空代不乏人諸所豎立往往垂之史冊照耀來
兹故次水官事貴初謀民難慮始宣揚德意以告有
衆以束庶官則文具不可缺也故次公移天下之事
未有不先經畫而能底績者上以權肅令下以令趨
事上下之間如指臂然故次水政司空作治虞人掌
水三江九河疏導有程畎澮溝洫瀦瀉有制手足腁
胝世乃用乂故次治水凡志士勞臣之所為日夕兢
兢不遑啟處以興水利者罔非為田工也治水而不
治田水將曷利故次治田以告成事以開後人是不
可無紀也若施伐足為引嫌則禹貢可以無作故次
水績水利聿興將以永利非見之文字不傳非託之
金石不固故次水碑終焉後之欲求三吳之手鏡者
觀於此書則幾矣
