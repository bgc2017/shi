王端毅公奏議詔令奏議𩔖二(奏議之屬)
提要
(臣)等謹按王端毅公奏議十五卷明王恕撰
恕有石渠意見已著錄恕吏部奏議九卷宏
治四年文選郎孫交編次李東陽序之後兵
部尚書王憲取其自大理寺左寺副至南京
兵部尚書時奏議六卷刻于蘇州御史程啓
元又刻于三原此本則正德辛已三原知縣
王成章合二本而刻之者第一卷為大理寺
及巡撫荆襄河南時所上二卷為南京刑部
戶部及總理河道時所上三卷為雲南巡撫
時所上四卷為前參贊幾務時所上五卷為
巡撫南直時所上六卷為後參贊幾務時所
上七卷至十五卷皆吏部所上劉昌懸笥瑣
探稱恕歷仕四十五年凡上三千餘疏則此
猶汰而存之者矣明史恕本傳稱其敭歷中
外五十餘年剛正清嚴始終一致集中所載
如參奏鎮守太監及論中使擾人等疏皆剴
切直陳無所回護又如處置地方及撥船事
宜諸狀皆籌畫詳盡具有經略其他亦多有
關一時朝政可資史傳之參証沈德符顧曲
雜言稱邱濬作五倫全備雜劇王恕謂其程
學大儒不宜留心詞曲濬大恨之遂謂恕所
刻疏稿凡成化間留中之疏俱書不報故彰
先帝拒諫之失侍醫劉文泰因以此事疏攻
恕恕因去位所以報恕之輕詆也明史恕傳
則謂二人因争坐位故搆是獄案濬本狠忮
恕一日不去則濬一日不得快其私其忌恕
未必以此數語亦未必以此一事然恕亦殊
乖避人焚草之意故史謂其昧於遠名之戒
今刊本已無此二字或後來削之歟乾隆四
十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
王端毅奏議序
周官冡宰即唐虞百揆之職雖列於六曹而實總衆務
歷代宰相之設則别立六曹以隷之迨於我朝始不置
相然所謂吏部尚書者獨為六部之長所領人才又天
下首務非他政事比盖大臣之最重者也故非德足以
格君正國才足以察理辨物者莫宜為之顧世遠制異
天下事不盡于都俞吁咈之間則必假於辭而後能達
於是謨訓之體變為章疏為題為奏代代有之晉山濤
有所銓注必先啟而後奏宋趙普有所薦而不用則拾
殘藁復上之者皆是物也今部曹所奏朝報所錄人皆
傾耳而聽之今日行某事事之善者必曰吾君之仁也
明日用某人人之賢者必曰吾君之明也是雖書簿格
例之細而所謂格君正國者亦於是關焉固諸曹之所
同而在吏部為尤重也今天子御極之初三原王公復
召為吏部尚書進太子太保天下翕然望之而公亦毅
然以天下人才為己任凡有會議必手自屬藁雖部曹
所擬官屬所具亦親為改訂四三年來散於諸司者不
可悉記文選員外郎孫君交擇其關於政之大者萃為
一編以藏於家東陽得而觀之則歎曰於乎盛哉臯陶
論知人必曰載采孟子言尚友必曰論世後之人聞公
之風不獲見其人而接其論言者必於是觀之而一代
之盛亦從可識矣東陽承乏翰林脩兩朝實錄皆在史
館盖自正統以來迄於成化選舉之典式人才之名籍
未嘗不得與也聖天子之休風善政大臣元老之嘉謨
偉績乃復於今日見之敢不為天下賀哉且難進易退
公之夙心而眷注方切未可以言去則所以益於君與
國者尚多又敢不益為天下望之哉公自立朝累有獻
納在南部者尤為天下所傳誦則既編為别卷而序之
者已詳故獨識於此庶公之任以天下者有所參考云
弘治四年夏四月望日賜進士出身奉議大夫左春坊
左庶子兼翰林院侍講學士經筵講官兼修國史長沙
李東陽序
