王端毅奏議卷三明王恕撰
巡撫雲南
處置邊務奏狀
節該欽奉勑諭命臣巡撫雲南地方仍禁約接連交阯
等處地界官吏軍民不許私通商旅往来交易除欽遵
通行外近訪得交阯着頭目換易服飾裝作客商潜入
臨安等處地面聽探消息又訪得三五年前有一江西
人王姓者曾到雲南要冒籍報名科舉所司不容隨後
其人奔往交阯受彼偽御史職事為之運籌畫策提兵
巡邊且彼不特此一人而巳亦有偽總兵等官往来巡
守又聞交人以蓮花灘為市專一收買雲南販去生銅
鑄造短鎗曩者跟隨太監錢能京衛指揮郭景齎𠡠道
由雲南而往遂使交人有假道赴京之舉然此雖由郭
景誘致實乃彼之欲為今又聞交阯走回軍人說稱在
前交阯吞了占城之時就要乘勢来犯天朝雲南地方
觀此數事則交人奸謀詭計不言可知明者暏未萌况
巳著耶今臨安府密邇交阯本處雖設一衛實在官軍
除屯種守哨等項差撥外見操止有二百餘人通計雲
南二十五衛所實在官軍除屯種守哨等項差撥外見
操不及一萬三千人每處見操官軍多者不過七八百
人其他諸夷雜處該徵税糧數少且又不通舟楫官軍
糧餉止靠屯田供給别無來處見今所在食糧不彀一
年攴用况兼頻年以來災荒不收今歲尤甚軍民憔悴
日不聊生盜賊在在生發動輒劫掠殺人東備西出殆
無寧日加之以廣西廣南元江麗江羅雄等處土官連
年讎殺不聽撫化再加之以閘辦銀課索取進貢等項
地方騷擾人心失寧况臨安雖委指揮一員在彼守備
名位不重難以節制衛所金齒雖有副總兵都督同知
沐瓉在彼止可鎮守金齒騰衝二處控制外夷地方亦
不能兼制臨安又照得迤東曲靖六凉等處迤西洱海
大理等處在前俱有守備都指揮專一提督操練禁防
盜賊其後一向缺官操守及照都司止有都指揮僉事
方明掌管印信兼理馬政周佐恊同管事兼管操吳瑢
操備近又為事問發帶俸差操王倫奉勑提督屯種亦
巳病故俱各缺人替補然事機之殷盜賊之多兵力之
寡財用之乏征科之繁軍民之困守職之缺如此又况
臣才識凡庸年力衰憊恪守憲綱固所當勉經略邊務
實非所長萬一交人跳梁寇兵北向難稱為手足之疾
未免貽宵旰之憂除行都布按三司分巡分守官禁約
接連交阯等處地界官吏軍民不許私通商旅交易銅
鐵等物及提督各處官軍時常操練慎固封守嚴加隄
備及將前項都指揮員缺會同鎮守巡按等官推舉相
應人員另行奏請定奪外伏望聖明憐憫地方特𠡠該
部計議合無將雲南都司所轄衛所除金齒騰衝二邊
衛官不動外其餘二十二衛所見操官軍於内量調四
千員名分兩班令其輪流前去臨安恊同本處官軍舍
餘在彼操守半年一換上班之日照例給與行糧下班
住支仍添設才識老成副使一員專一在彼整飾兵備
公同守備官操習人馬振揚威武一以防腹裏之盜賊
一以備外夷之侵侮及將雲南安寧黑白鹽井等鹽課
提舉司成化四年五年六年七年八年存積鹽課就於
本布政司召商開中十萬餘引每引令其納足色白銀
六錢於本司官庫收貯以備糴買軍餉不許權豪勢要
之家占中侵奪民利剥削竈戶仍將閘辦銀課及進貢
寳石等項暫且停止仍簡命年力精強才兼文武大臣
一員代臣巡撫其地將臣放歸田里以終餘年如此則
任用得人武備不期修而自修軍民安業盜賊不期息
而自息矣緣係處置邊務事理未敢擅便具奏謹題
奏解犯人及參鎮守官奏状
准兵部咨内開安南走回軍丁楊四說稱舊年三月内
見有朝廷差指揮等三十餘人到安南地方送與交阯
王馬二匹細狗二隻弓一張箭一綑干碍地方軍機重
情合當查究但不曾指實是何指揮姓名合無行巡撫
雲南左副都御史王恕會同雲南巡按監察御史查勘
是何衛分指揮帶領三十餘人前去安南有何公幹緣
何饋送國王馬匹弓箭等物要見的確明白一名名行
提到官取問如律情輕者就彼先行照例發落内指揮
與情重者枷釘差人押送赴京再問另行奏請定奪奏
准移咨前来行據雲南都布按三司呈查得有原跟欽
差鎮守雲南太監錢能名下金吾左衛指揮使郭景齎
捧𠡠書前来雲南帶領人伴戎達等往安南國開諭當
將戎達等行提到官監候查得郭景先該太監差往干
崖等處公幹未回委據雲南按察司僉事方進呈稱前
到金齒司提獲本犯懼罪投井身死將跟隨人伴時瑛
等并求索夷方寳石等件強奪伯夷人口罕擺等解報
到院臣會同巡按雲南監察御史甄希賢問得犯人戎
達招係雲南都司廣南衛右所百戶陳宗原總旗錢聚
下小旗成化十年八月内有達跟隨鎮守雲南太監錢
能名下金吾左衛巳故指揮郭景公差到京蒙差本官
齎捧𠡠諭前去交阯有本官明知廣西是出使交阯路
道不合枉道回至雲南就在太監衙内住坐有錢太監
與達并今在官小旗劉全孫千戸家人孫得兒完千戶
家人羅順兒巳故總旗李俊說稱差你每跟郭景往交
阯去你可作急收拾衣鞋達等不合依聽本月二十一
日早郭景令人呌領人夫從衙内擡出黑木櫃六箇竹
籠三箇又牽出白點子大馬一匹火食菓品一担并弓
箭腰刀等件在外達等跟隨本官當日起身衙内又差
百戸蔣雄亦不合依聽護送前去本月二十三日到通
海驛歇郭景不合挾勢索要火千戸虎黧細狗一隻又
呌前所久慣下番巳故軍人史義跟隨同行二十五日
到臨安衛歇郭景又索要本衛指揮華鐸□騮馬一匹
清沙馬一匹銀十兩軍人葉周白花細狗一隻又令本
衛差今在官總旗任能張永小旗潘原未到官千戸葉
春百戶鄒斌總旗陳名王瑄小旗李貴帶領軍人鄭忠
等四十四名各不合依聽各帶器械護送又帶今在官
華鐸家人華通識字軍人孟達并伊家人孟海餘丁王
成未到官總旗鄒鑑小旗詹鉞軍餘李景各不合跟隨
前去又差建水州失記名民人叚麻子先去交阯界上
報信二十八日臨安起身二十九日到蒙自縣土官禄剛
家安歇又將伊家牛一隻宰殺喫用本年十二月初四
日到交阯地界清水河曠野去處搭盖窩鋪安歇本月
二十五日交阯差頭目人帶領官軍不知其數到蠻來
寨駐劄二十六日差通事帶三四十人到清水河往來
荅話三日至三十日有船二十隻來接有蒋雄葉春鄒
斌帶領旗軍任能等并孟海回還逹同李俊劉全孫得
兒羅順兒華通鄒鑑詹鉞孟逹王成李景史義各亦不
合越度邊關跟隨郭景上船過河到蠻來驛安歇有交
阯頭目来見就令官軍將舘驛圍住成化十一年正月
初四日上船行一日又到亦不知名舘驛安歇仍令官
軍將舘驛圍住初五日行半日過蓮花灘灘下有船二
百餘隻每船有軍十餘人亦有吹鼓手達等每人坐一
船就装載原帶行李馬匹等件又行數程失記日期到
歸化衛又有大船數隻來接二十日到紫蓮州交阯王
先在彼下營接待江中又有大小船三四百隻郭景見
王在彼輙將𠡠諭置於船内輕身先去拜見王見郭景
先来拜見因說我身上不安免拜本日王回城郭景同
達等仍在船内歇次日又行三十餘里王又在岸上立
迎郭景即奉𠡠諭上岸置於龍亭王先回郭景隨勑諭
進王城官軍將達等圍送天使舘安歇郭景見王畢亦
到舘内二十二日王遣官送下程二十二日郭景於前
項木櫃内取出紅寳石頂子青紵絲瓦隴帽一頂金廂
起花玉帶一條金廂寳石縧環二付一付紅寳石心一
付青寳石心各色寳石十包約一升有餘大紅紵絲綵
綉蠎龍衣服二件各色上樣紵絲二十疋中樣紵絲十
疋各色上樣羅二十疋各色上樣紗二十疋中樣紗十
疋白三梭布五十疋洗白夏布三十疋真色夏布三十
疋紅毼子五疋皂麂皮靴十五雙氊襪十五雙竹籠内
取出减金事件馬鞍轡一付减銀事件馬鞍轡二付并
隨身帶去銀結束腰刀二把撒帶一付弓一張箭一綑
馬三匹細狗二隻進與交阯王二十四日交阯王差人
送卓面酒飯到天使舘宴郭景有頭目二十餘人来陪
宴畢郭景却詣王國行五拜三叩頭禮謝恩二十五日
王回送郭景銀五十兩扇一百十把茄南香三塊與逹
等跟隨人伴每人銀一兩逹等自到天使舘官軍日夜
防守不得自在交阯王說要整理方物差頭目同郭景
等從兩廣路赴京進貢郭景怕去兩廣無由脫身却設
計與交阯王詐說我又齎駕帖来雲南討禽鳥藥材這
幾箇伴當都是黔國公差来送我的也要交還他若是
進貢就同我從雲南去赴京比兩廣路又近便沿途都
有驛站人夫馬匹又無大海風波之險交趾王依聽收
拾方物差陪臣何宣陳瑾帶領軍馬一千餘名隨同郭
景雲南入貢因而窺瞰我中國虚實行至蓮花灘有郭
景又詐與何宣等說我先去蒙自去整理人夫馬匹前
来迎接郭景同逹等脱身連夜走回報知蒙自縣當有
千戶叚忠同土官舍人帶領土兵人等前去阻當有何
宣等已到本縣管轄判村駐劄有叚忠等到彼把住道
路不容何宣等前進又差人報知太監總兵差指揮馬
玄等亦到判村守把何宣并本國節次移文堅執要從
雲南經過以致沿邊一帶及腹裏寧州通海等處軍民
聞知驚疑皆欲流徙躱避其後太監總兵并三司差官
齎文前去再三撫諭何宣等方纔回還郭景等前項情
罪一向不曾事發本年十一月初八日遇蒙赦宥成化
十二年十二月内為地方事錢太監又差郭景黔國公
差千戶龔遂會同金齒副總兵委官指揮侯勇前去千
崖宣撫司地方公幹有郭景帶領今在官家人時英伴
當劉祥屠名趙福未到官軍人楊海不合依聽越度邊
關於成化十三年正月十一日到千崖宣撫司郭景不
合索要宣撫怕開法馬二匹銀三十兩頭目罕歪小厮
一口名喚剌泥本月十二日到南甸宣撫司又索要宣
撫舍人刁落過金廂寳石帽頂子一箇本月十六日到
蠻莫又索要頭目刁孟扛銀一百五十兩小女一口名
喚阿你馬二匹本月二十四日勘事了畢龔遂侯勇回
還郭景又要去各處外夷地方求索財物仍領時英等
於本年二月初一日到孟密有頭目曩罕弄并男思賓
不出本月二十日郭景到寳井見得本井已故頭目混
鏊即混你今在官第三妾喚名罕擺係曩罕弄孫女生
有姿色使令楊海等探知本婦出外挑水強撦到窩鋪
内姦宿一夜一向在鋪姦占不放本年閠二月初一日
曩罕弄使人請郭景回至孟密郭景索要曩罕弄銀二
百兩就將原求索前項銀兩收買寳石并曩罕弄餽送
寳石共二十二斤零八兩六錢又買象牙二十四斤檀
香一十六斤寳石屑二百二十三斤又索要失記名夷
人碧玉縧環一付碧玉包指事件二付碧玉甜瓜四箇
金盞一箇重四錢銀廂楪子一十八箇銀廂碗四箇緬
茄兒鬼見愁共一十三斤虎牙二箇伯夷銀一百零二
兩趙福亦取買寳石五兩收拾行李起身曩罕弄要將
罕擺留住不容郭景帶回郭景言說若你不與我帶去
不許你在這地方住食若與我去我討冠帶與你管事
曩罕弄意圖冠帶管事只得依從郭景隨帶罕擺一路
姦宿本月失記日期到隴川宣撫司郭景將玉帶二條
送與宣撫失記名舍人本舍回奉伯夷銀一包郭景嫌
少不受到芒市長官司郭景將青拱線織金尾撒一件
青紵絲圓領一件白紵絲直身一件大紅羅尾撒一件
葱白羅直身一件大紅紗織金蠎龍尾撒一件送與在
前拜認為男百夫長放斌接受放斌銀壺二把銀罐一
箇本年三月十七日到潞江安撫司郭景將黑籠一箇
内有錦褥一床靸鞋一雙枕頭一箇并黃騸馬一匹寄
在千戶尹宣家本月十九日回到金齒歇息本月二十
一日夜有廵撫雲南王都御史劄委僉事方進亦到金
齒挨提郭景次日方僉事設法邀請郭景到司與伊說
稱有一人在廵撫處告你着我来取你回去郭景回說
交阯事務先已有人報我知道干我何事都是錢公收
拾異樣物件差我去我是聽使之人敢不依從等語方
僉事當令指揮胡亮將郭景行李擡赴分司月臺上眼
同副總兵沐都督并金齒大小官員盤驗將完副總兵
回去方僉事當將郭景鎻杻發仰鎮撫俞銓令人防守
在傍有俞銓不合不行嚴謹止令已問發軍人李祐看
守亦不合將郭景引放廂房内却去上後以致郭景投
在本司井内身死令人撈出身屍委官相視明白浮坵
在彼將時英等并原占婦女二口小厮一口馬四匹同
點㨂見數寳石等物通解到院惟恐郭景身屍不明牌
仰金齒司將屍擡至雲南西門外委官覆相明白責令
屍親領埋訖取問罪犯外結得郭景雖帶官軍蔣雄等
六十六員名内蔣雄等五十四員名到於安南界上先
回止有戎達等十二名跟隨前去並無三十餘人到安
南國達等每人受銀一兩在路花費無存郭景委因懼
罪自行投井身死别無他故招結是實十七名劉全孫
得兒羅順兒華通孟逹王成時英劉祥屠名趙福任能
張永潘源孟海罕擺剌泥阿你供招與戎達招結内相
同議得戎達劉全孫得兒羅順兒華通孟達王成俱合
依越度緣邊關塞因而出外境者律絞秋後處决時英
劉祥屠名趙福俱除不應輕罪外依越度緣邊關塞者
律各杖一百徒三年任能張永潘源孟海俱依不應得
為而為之事理重者律各杖八十時英等俱有大誥减
等時英劉祥屠名趙福各杖九十徒二年半俱審有力
照例納米完日任能張永潘源孟海各杖七十與戎達
等七名俱犯在革前免科同供明罕擺剌泥阿你各着
役隨住内戎達劉全孫得兒羅順兒華通孟達王成俱
係跟隨郭景私出外境情重人犯除將罕擺等案發雲
南都司羈候時英等先行摘發戎達等牢固枷釘及寳
石等物印封完固案發雲南按察司差撥官軍押解都
察院再問另行奏請定奪外查得先據雲南按察司揭
帖該木邦軍民宣慰使罕落法𬗟書告禀洪武永樂洪
熙宣德正統天順年間並不聽見京官指揮到来夷方
先有盧京官蘇京官楊京官前来不到我宣慰處却往
孟密曩罕弄思賓處說稱要開衙門得金銀寳石他思
賓曩罕弄起兵来殺宣撫多歪悶男多活法死了又来
將我應襲男罕糯法殺死了其有差發拜見拖欠只因
京官指揮人等前往思賓刁孟扛道路去訖被刁孟扛
將我百姓殺了今有思賓反我地方係是洪武永樂年
間設立衙門降與金牌信符着辦差發等因已呈總兵
官黔國公沐琮等委官撫勘外開報知會伏覩金牌信
符衙門節該欽奉勑諭倘大小官員貪婪無籍用強擾
害全家治以死罪欽此今招郭景到於孟密等處索要
銀兩寳石強奪婦女及稱我討冠帶與你管事等情可
見木邦前項緬書所言之事不誣查得盧京官即盧安
蘇京官即蘇本俱指揮楊京官即楊能係百戶俱係跟
隨太監錢能頭目參照太監錢能以帷幄腹心之臣而
隂結外國之君誣上行私不義孰甚况郭景奉使無狀
擅起邊釁及與盧安蘇本楊能等故違前例遞年前去
夷方索要金銀寳石人口馬匹等物許開衙門以致曩
罕弄等背叛本管宣慰奪其地而殺其人流毒遠方搆
怨外夷雖則各犯之所為實乃錢能之主使合將錢能
盧安蘇本楊能等拏送法司明正其罪以為後世事君
而有二心及生事邊陲擾害夷方者之戒再照鎮撫俞
銓不行用心關防以致犯人投井自盡亦合拏問及照
罕擺剌泥阿你俱係郭景強奪強取伯夷人口欲便差
人伴送彼處給親完聚使夷人知朝廷法令之公柔遠
之仁且以潜消其怨怒不平之氣而隂折其劫奪無上
之心緣錢能係内臣盧安蘇本楊能俞銓俱係軍職罕
擺等係外夷人口未敢擅便今將起解過犯人并寳石
等件開坐具本
計開犯人七名戎達劉全孫得兒羅順兒
華通孟達王成
計開寳石等件青紅寳石二十四斤零一十三
兩六錢寳石屑二百二十三斤碧玉包指事件二
付碧玉縧環一付碧玉甜瓜四箇金廂寳石帽
頂子一箇金盞一箇重四錢銀廂楪一十八箇
銀廂碗四箇銀壺二把共重三十四兩銀罐一箇
重十兩伯夷銀一百零二兩緬茄兒鬼見愁共一
十三斤象牙二十四斤檀香一十六斤虎牙二
箇
參鎮守官跟隨人員擾害夷方奏狀
據灣甸州印信𬗟書譯該告禀照得洪武年間將灣甸
州衙門給與金牌誥命勘合底簿一年該辦差發銀一
百五十兩遞年上納並不曾拖欠正統四年麓川思任
發造反攻殺各處地方蒙欽差總督軍務兵部尚書王
驥總兵等官調領本軍前来征勦反人了當又給榜文
與各地方張掛撫安夷民耕種安業辦粮當差至成化
九年有吳京官前来本州住一十五日得銀二百兩我
每將二年差發送與他回還了成化十年有京官江和
送鎮康州知州刁孟戛回還住本州經過後住二十日
取要銀兩我每又將拜見進貢銀五百兩送與纔回又
將本州做莊子令認納銀二百兩至成化十二年正月
十五日有鐡京官前来送賞賜叚子二疋銀一百二十
兩本年三月有京官福安到本州催要方物拜見取母
子象二隻并打壺瓶臺盞銀三百五十兩打發盤纏銀
一百五十兩前往孟定去訖又一百兩於四月内京官
江和差通事袁鑑到州撫諭陶孟人等出至金齒住半
箇月送叚四疋要銀四百六十兩比時有錢公公上金
齒有本處伴當廉棣得銀一百五十兩一次有京官江
和又送叚一叚要我每借他銀一百五十兩本州不曾
揭借有錢五到金齒送叚子三疋得銀一百兩至十二
月十九日京官江和前去鎮康往州路過住了七日又
要了三百兩成化十三年二月十六日京官楊能差人
送叚二疋不曾回奉他物因此拖欠差發拜見今本州
知州景拙法病故伊男長成不曾做官有把事已故通
事年老亦無冠帶火頭百姓承應擡扛不得安業俱各
逃往别處去了將田地抛荒拖欠差發罪責我每不便
有下程牛豬雞酒米粮不計其數因此呈緬書告禀知
道可憐見我奴婢不要着他京官每来我臨近地方恐
怕不成衙門告禀可憐見給請漢夷榜文前来張掛使
火頭百姓纔得耕種田地辦納差發有金齒俞鎮撫與
江京官做弟兄因送叚子得我每銀六十兩告禀着令
還我奴婢方便等因到院臣仰惟我太祖高皇帝統馭
天下慮恐大小官員軍民人等假托公差為名前往外
夷衙門生事擾害需索財物致生邊患故降𠡠諭金牌
信符及勘合底簿關防詐偽以盡撫綏之道列聖相承
率由舊章每於踐阼之初換與勘合底簿勅諭昭昭篇
首立法甚嚴是以臣民遵守不敢違犯夷人得以安生
莫不慕義向化恪脩職貢頃自太監錢能到於雲南侮
慢自賢㒺遵聖訓不時差人前去外夷衙門假公營私
需索攪擾失夷人心職貢因之以缺今灣甸州告稱前
項京官節次要伊銀兩等情臣再三體訪委的是實然
此軰之到雲南非特攪擾外夷衙門而腹裏地方無不
被害人情大為之不堪除給榜文發去該州禁約及巳
故知州景拙法伊男承襲之事另行外查得吳京官即
吳源係散官江和即姜和係指揮鐡京官即鐡聦係勇
士福安即劉安與楊能俱百戶係跟隨錢能人員錢五
係錢能義男合無差官將各犯拏解到京查金牌信符
衙門勅諭事例治以重罪就將追出賍物給該州出銀
人收領如此則法令昭明而奸頑知所警懼恩信不失
而遠人自然悅服緣數内姜和等係軍職未敢擅便具
題
乞嚴賞罰以禁盜賊奏狀
照得衛所官軍本為防奸禦侮緝捕盜賊征討不庭而
設非徒費軍實張虚聲而為觀美也且雲南地方諸種
蠻夷雜處其人兇悍好殺不以盜賊為恥盔甲鎗刀弓
箭挨牌等項軍器家家有之動輒三五十人或一二百
人結為羣黨各執軍器流劫村寨抄搶家財殺死人命
或截路搶劫商旅貨物略無忌憚各處雖有哨堡廵司
及廵捕官軍非惟賊衆軍寡不能抵敵亦由馭之無法
所以不能成功何也伏覩大明律失悞軍事及主將不
固守條内别無與賊對敵殺傷官軍罪坐管軍頭目之
人况勝負兵家之常雖智如良平勇如信布亦不能保
其必勝奈何近来庸愞不才頭目因向時領軍將校或
以輕進被參或以損軍得罪以此遇賊先以退縮保軍
為心略無向前勦賊之志幸而稍得其利輒便虚增首
級妄報功次以圖陞賞不幸而折損官軍就行隱匿不
聞設辭遮掩以避其罪况進則有死而無功退則有生
而無罪如此為將校者誰肯提軍出戰為士卒者誰肯
奮不顧身此官軍遇賊所以不能成功者然也設若臨
陣奮勇與賊對敵而死者厚恤其家不罪領軍之官若
能成功厚加賞賚其臨陣退縮不能奮勇效死致賊猖
獗殺害良民失䧟地方照依軍法處治設或鼓之再戰
誰敢退縮誰不向前此馭之之法也如此則賊不期破
而自破功不必成而自成矣且雲南強賊比之他處數
加十陪雖曰習俗之使然其致之也則有由焉或土官
令家奴紏合部民而為之或管莊之人招引無籍軍而
為之盗以土官并管莊之人為主人賘俱藏於其家誰
敢前去搜捕此雲南強盜所以多於他處也况雲南去
京萬里非可以朝發而夕至若將問成該决強盗照依
常例奏請至秋後然後行刑動經監候一年之上或二
三年者亦有之比及奏請至日或死於獄中而不受刑
者多矣將何以警兇惡而快人心如蒙乞勅該部計議
合無今後官軍人等與賊對敵而死者官給銀物以恤
其家本管頭目督軍同戰救援不及者不罪如或有功
次量加賞賚若遇賊退縮不能奮勇不能督戰及見同
征軍士被圍故不救援者俱以軍法處治土官并管莊
之人縱賊為非者亦治以重罪仍將今後挐獲并見問
未結強盜都布按三司會問明白同見監已問結強盜
俱引赴鎮守總兵廵撫廵按等官處會審無冤委官押
發市曹就便處决仍將首級發於打劫地方梟掛示衆
然後具奏如此則賞罰當而官軍知所勸法令嚴而盜
賊不敢肆矣緣係明賞罰以禁盜賊事理未敢擅便具
本具題
陞右都御史謝恩疏
臣去歲伏蒙聖恩以南京戸部左侍郎改都察院左副
都御史廵撫雲南今年六月初十日欽奉勅諭陞本院
右都御史仍前廵撫伏念臣居萬里炎荒之地荷九重
寵擢之恩品秩有加職司仍舊捧黃麻而感激持白簡
以汗顔奸貪滿目慚無擊摶之能愁歎盈途愧乏撫綏
之術寇盜未盡屏息蠻夷尚爾跳梁言論不暇及乎家
志慮時常在於國忠誠徒切功業未成既蒙信任而無
疑敢不捐生以圖報除望闕謝恩外謹具奏聞
乞却鎮守官進貢禽鳥奏狀
據雲南都布按三司呈抄蒙欽差鎮守雲南御用監太
監錢能案驗據雲南按察司呈承奉欽差廵撫雲南都
察院左副都御史王劄付成化十三年六月初八日未
時有雲南中衛後所千戸叚忠手擡黃袱苫盖一物由
本院中路而進本職恐是勅書急走前去迎接揭起黃
袱看視却是黃鳥一隻有指揮熊誌等說稱這是黃鸚
哥公公使我們送来着大人進貢本職回說進貢事與
我無干當令各官將鸚哥擡回外今思本院並無奉到
進貢黃鸚哥明文雖已令各官擡回誠恐鎮守太監錢
能有奉到旨意公文尋得前項鸚哥著令本職進貢本
職不知不行收接進貢有失敬上之禮日後累罪不便
擬合行查為此劄仰本司即便轉行鎮守太監錢能處
查勘前項鸚哥産自何方從何而得奉何旨意公文行
取令本職進貢或令鎮守太監錢能自行進貢惟復鎮
守太監錢能尋得前項珍竒之物自要進貢於例有無
違礙明白回報施行奉此理合具呈乞為明示施行得
此照得當職成化四年三月十六日皇上勅命前来鎮
守雲南聖旨面諭彼處産有各樣禽鳥尋取進来欽此
除欽遵外續後又奉御用監太監錢義傳奉旨意分付
進貢禽鳥百戶福安等除將各色禽鳥進貢五次成化
十一年二月十七日金齒司民人楊華報稱孟密寳井
有寳石一塊重一斤黃鸚哥一架陸象牙一隻成化十
二年十一月二十日據雲南布按二司呈為地方事該
千崖宣撫司土官宣撫怕開法𬗟書譯告有反人刁孟
扛等聚衆孟密人馬殺占地方搶擄象馬百姓等情緣
係邊務地方事理會同總兵官黔國公沐琮案仰三司
轉行分廵分守官員及委指揮郭景千戶龔遂前去撫
勘當職自備銀兩叚疋順差指揮郭景尋買前項寳石
鸚哥去後郭景到於金齒呈稱寳石俱已尋得及黃鸚
哥一架具數開報續據雲南按察司呈為外夷脱回中
華軍丁事提取郭景僉事方進在於金齒計令郭景投
井身死將寳石等件抄封解送廵撫左副都御史王處
驗封并犯人戎達差鎮撫劉韶等解赴都察院轉達遺
有黃鸚哥在於金齒司本司差徤步軍人楊恕送到看
得黃鸚哥寳石俱係郭景尋買事干一連随差指揮熊
誌千戶叚忠送赴廵撫左副都御史王處轉進却稱熊
誌叚忠由本院中路而進但係朝廷所用之物各處進
貢皆由御道而進此禮不妨及查有無奉到旨意公文
行取尋得前項珍竒之物自要進貢等情中間誠有不
容當職在邊鎮守合仰雲南都布按三司抄捧回司轉
行廵撫左副都御史王煩請早為定奪作急奏聞當職
詐傳聖旨將年例所貢之物盡行革去將當職發遣施
行都司轉呈總兵官黔國公沐琮知會蒙此理合備呈
施行等因到院案照先因鎮守太監錢能令熊誌等送
黃鸚哥前来盖以黃袱不露其形臣初不知為何物已
而乃言令臣進貢臣亦不知主何意因思去年内閣大
學士商輅等奏准却貢獻之事今後不許進貢竒花異
卉珍禽異獸珍珠寳石金銀器物今却令臣進貢黃鸚
哥誠恐近日又有奉到𠡠旨臣是以轉行本官處查理
别無不容本官在邊鎮守之意今来文之言如此臣欲
不與之辨誠恐本官故為此言將以中臣雖朝廷明見
萬里必不為其所惑然下情戰慄豈能自已故臣不得
不昧死言之且本官之在雲南遞年假以地方為名差
京官盧安蘇本江和楊能福安鐵聦吳源等前去外夷
孟密等處求索金銀寳石擾害夷人所得之物以十分
為率錢能與盧安楊能等先尅落八九分止有一二分
進上郭景此去收買寳石等項銀兩多是取諸夷人錢
能聞知拏郭景恐怕郭景到官說出真情就差人齎帖
子及令人寫簡帖報知郭景得方便處自討分曉因此
郭景投井身死臣前項文移止是行查有無奉到進貢
黃鸚哥旨意公文今却平空造此浮浪之言其意亦可
槩見臣再思向者學士商輅等所言却貢獻無非為蒼
生為社稷計也陛下慨然准其所奏者亦無非為蒼生
為社稷計也上下同心朝野稱慶夫何詔旨已頒行於
天下而錢能不為意公然以進貢為名差人前去夷方
索要寳石禽鳥等件方命擾人莫此為甚臣聞昔漢之
時鼠巢於樹野鵲變色識者以為不祥夫鸚哥本綠羽
而今黃其羽豈非所謂野鵲變色之類不知錢能何取
於此遣人遠涉徼外擾害取之將以進獻不知朝廷何
少乎此亦不知朝廷無此何所損有此何所益乎然而
此物有無既不足為朝廷損益抑不知錢能何忍故違
目前詔旨而必欲進乎萬一朝廷納之何以使天下臣
民之無疑乎是乃因小以失大也其可乎哉臣愚以為
此物誠不宜受况雲南數年以来盜賊竊發地方不寧
若禽鳥若金燈籠寳石屏風等項之貢絡繹不絶行居
騷然近来少息人心稍寧若又容進此物而不却則希
寵徼幸者將必過求竒巧以進之豈止前數事而已其
弊盖有不可勝言者臣又聞不寳遠物則遠人格遠人
不服則脩文德以來之即今外夷久缺朝貢之禮交人
漸有不服之心此正朝廷及内外臣鄰無怠無荒之日
豈宜設耳目之玩忽不虞之戒伏望陛下念祖宗創業
之艱難今日守成之不易明降詔旨痛却錢能此貢仍
通行各處守備鎮守内外官員今後除常例歲貢外其
餘一應花草禽鳥寳石玩好物件一切禁止不許貢獻
願陛下留心聖學專意政事永為華夷之主天下幸甚
生民幸甚臣因錢能之言而冐昧及此臣誠不識時務
不知忌諱罪該萬死伏惟陛下恕其狂瞽而察其心為
此具題
駕帖不可無印信疏
臣荷蒙聖恩叨掌風紀材杇學淺不諳事體近聞雲南
中衛百戶汪清来自京師齎捧駕帖與刑部郎中鐘蕃
錦衣衛百戶宋鑑臣竊有疑焉伏見五府六部都察院
行移天下諸司公文及給批差官前去各處公幹或提
取犯人俱於所在官司比號相同然後行事又聞駕帖
下各衙門則用司禮監印信該科掛號皇城各門俱打
照出關防印子皆所以防詐偽也今聞齎来駕帖既無
該監印信該科字號又無各門關防此臣之不能無疑
者一也近該臣等題為外夷脱回中華軍丁事都察院
覆本奏奉聖旨是各差的當官去務要勘問明白干礙
錢能奏来處置欽此今原差郎中等官鐘蕃等齎領前
項旨意公文於本年九月初六日到雲南提取犯人盧
安等到官鞫問間百戶汪清又齎駕帖於本月十一日
到送與郎中鐘蕃等此臣之不能無疑者二也然臣之
所疑者無他但為事體之不一何則事體一則人皆尊
信而無疑事體不一非惟起人之疑且使投間抵隙者
得以行其詐而濟其私設若駕帖内有賜死重事而無
印信可驗其人將死乎將不死乎果出於上意而不死
則是違君命而罪愈重若非上意而死之未免含冤於
地下由是言之駕帖之出誠不可無印信臣以疏遠孤
蹤劾奏炙手可熱之權要何啻履虎狼之尾撩虺蛇之
首真可謂不知量者也但緣前項事情非臣私家之事
干係地方之安危生民之休戚國體之輕重人心之向
背且如昔者交阯守鎮非人因而失䧟地方騰衝一夫
啓釁以致麓賊反叛費無限之錢粮傷無限之生靈至
今無老少言之莫不疾首蹙額酸鼻流涕今日錢能等
所為之事殆有甚焉將来之禍誠不可測朝廷縱無按
問之文部屬縱無訴告之詞臣廵撫其地風聞其事亦
當為陛下言之况交通外國之事兵部奏准行臣與御
史甄希賢會問攪擾夷方之事木邦等處節有緬書告
訴臣是以不得不從實上聞其罪彼與否朝廷自有祖
宗法度在臣豈敢容私意於其間哉若臣不以實告則
是黨權要而欺朝廷也其罪將安逃乎縱使幸而免之
亦豈忠臣孝子之心之忍為乎且忠孝乃臣子之節臣
若以不忠不孝存心朝廷將安用臣臣將何以報陛下
哉况居其位則思死其官乃臣之分也黨權要而苟利
禄臣則不忍為也有此情悃干冐天威不勝戰悚待罪
之至
參提奪占南甸田地軍職奏狀
據南甸宣撫司印信𬗟書該護印土官百夫長刀惱欒
同知劉暹通把事人等譯告欽差鎮守廵撫雲南都御
史知道據矣顯百克蠻呈文到本司稱說普天下衙門
地方皆是天皇帝掌管永樂十二年開設南甸州有孟
底一處矣顙一處孟决一處羅卜思莊一處作水甸一
處斬細一處大蒲窩一處共七處地方屬我南甸州朋
辦差發拜見應付站赤到今似我矣顙地方父祖百夫
長刀羡丙在日並不曾將田土賣與别人一叚天順四
年有八那濃換田地胡參將来管食時將撒欒一寨官
塞一寨撥與刁孟玉作馬料(闕)田後胡參將病故有他
管莊楊四將田地三寨盜賣與尹指揮了有錢衙占了
邦盪一寨緣多弄一寨線多乃一寨有騰衝陳指揮占
了邦勞一寨稱線一寨路那一寨磨隴一寨有明指揮
占了克茄一寨蠻養一寨被尹千戶占了田二叚因此
百姓逃移差發不敷我將田一處當在蕭榮名下後將
銀贖取並不肯還田寨把事謝政占田一叚知事謝慶
占了一寨皆是辦納差發拜見應當站赤的地方俱被
占去一二十年了並不肯替當站應付人夫馬匹我矣
顙百姓盡去逃了拖欠差發拜見有誤站赤人馬供給
罪責不便將情呈知本司得此轉呈印信𬗟書告禀乞
請明文着令親齎前来本司收照着令他每將村寨田
地退還我每照舊辦納差發當站便是等因到院審得
刁克蠻供稱錢太監占了邦盪等處田地委金齒鮑千
戶管又被騰衝藺千戶盜報起科等臣竊惟外夷之人
性如犬羊馭之以道則歸順馭之失策則背叛故祖宗
時因其慕義向化臣伏中國是以待之以誠信撫之以
恩義嘗降勅禁止官員軍民人等不許假托公差前去
夷方擾害非徒安外夷實所以安中國也若外夷安則
邊方無事而中國自安外夷不安則邊方多事而中國
亦不得安今外夷南甸宣撫司百夫長刁克蠻告稱各
官占伊前項村寨田地以致百姓逃竄差發拖欠節緣
係侵擾外夷地方事理若不拏問處置誠恐失夷人心
因而激變引惹邊釁不無勞師費財為中國憂所係甚
大非但區區田土而已查得尹指揮係尹泉陳指揮係
陳輔明指揮係明廣尹千戶係尹銘藺千戶係藺鑑俱
騰衝司鮑千戶係鮑鑰金齒司知事謝慶係土官合無
將各官與百夫長刁克蠻等拘提到官坐委雲南都布
按三司堂上公正官各一員押帶前去告田處所從公
踏勘如所告是實即將田地斷給刁克蠻管領招撫逃
民復業耕種辦納差發有罪之人問擬如律若有虚詐
亦當宣布恩威諭以禍福使之知所警懼不敢違犯干
礙太監錢能另行奏請定奪如此則彊禦畏法而詞訟
自息遠人安業而邊釁不生緣數内尹泉等係軍職謝
慶等係土官未敢擅便具題
請勅貴州會兵撫捕羅雄州賊人奏狀
准兵部咨職方清吏司案呈奉本部送兵科抄出廵按
雲南監察御史林符題據雲南都布按三司經歷司呈
各承奉本司劄付照會各准本司副使等官董俊等咨
關據六凉衛指揮郭宏呈稱曲靖軍民府羅雄州土官
知州者甫等先被營長阿昌等殺害地方告蒙總兵官
征南將軍黔國公沐琮鎮守雲南太監錢能案驗仰都
布按三司轉行分廵分守都指揮僉事方明左參議桂
茂之副使董俊會案牌仰宏等帶領官軍并土官副使
資安原差把事楊景山等帶領民兵於本年五月十二
日分路前往阿得村把隘聽調是宏不知鄉道有者甫
男者格自帶官奴人等引至地名小房邊忽被阿昌統
領本寨并貴州黃草壩馬步夷兵三千餘徒各執長鎗
勁弩挨牌等器至十三日午時分就與民兵抵敵殺死
阿鎻等二十人砍傷四十餘人彼時民兵發狠亦將賊
人阿末等殺死射傷一十餘人被阿昌將者格虜去不
放是宏等官軍見得勢大不敢抵敵阿昌又同營長阿
南等分據各寨令賊把截路口欲要装伏迎敵官軍等
因又據亦佐縣土官縣丞海禄呈稱阿昌隱其兇惡情
犯推稱土官者甫與適索有故争田因和者格前来抄
擄本營村寨三司就便統兵前来怎奈我何不肯將者
格與職領回及平夷衛指揮李忠呈稱帶領官軍會同
亦佐縣典史凌常大等管領民兵到於黃草壩那革河
口累被適習差人把路實難前去等因又據土官者甫
把事楊景山走回民兵奈道等各呈告前因到職為照
先蒙總兵鎮守等官案驗俱為前事已經差委曲靖府
同知等官丁賢等前去本州撫拘阿昌等諭以朝廷恩
威禍福照依土俗與者甫盟誓講和被其因親結搆黃
草壩強盜阿束等入境擒殺聞知上司親臨撫諭又敢
助兵據寨不服出官今據郭宏等各呈前来委的兇犯
阿昌等設計招引不相統攝之人抗拒官軍敵殺民兵
况各賊勢大分據山險急難撲勦若不早圖長策處置
停當誠恐結搆日深釀成禍患不便等因移關到司查
得先蒙廵按雲南監察御史董韜案驗奉都察院廵按
雲南七百四十八號勘合劄付及總兵官征南將軍黔
國公沐琮准右軍都督府雲字七百二號勘合咨俱為
積年聚衆殺虜地方等事據羅雄州土官知州者甫等
奏稱成化七年月日不等被營長阿周南那保同妻適
索等朋聚本管夷兵各借倩貴州黃草壩營長阿冊等
兵馬二千餘人各披執衣甲鎗刀弓弩張打旗號將本
州阿貴塊冊等殺死營長民人周通等二十餘人内將
阿本阿久等分屍號令生擒男婦二百餘口燒毁房屋
三百餘間仍抄搶牛馬家財奪占者甫莊田一十七處
聲言若不順從起兵俱要殺盡等情奏行刑部看係邊
夷抄詞備行雲南鎮守總兵廵按等官轉行都布按三
司分廵分守官員撫出者甫與那保審係争論田莊照
依土俗講和回報訖續為朋聚燒毁村寨支解人命等
事據里老火頭張小等告稱本州土官者甫使令家奴
阿索討租彼適索同奸夫阿昌等主使民兵阿額等窺
伺各人經過射砍六人登時殺死六人告蒙布按二司
委官詣彼撫諭及被紏聚貴州黃草壩已故營長阿冊
妻適習兵馬二千餘人將者甫原住村寨圍住内殺死
把事李沙海等分屍支解有土官寅夜走脱及據本州
矣恐等村被害民人阿達等各告朋聚民兵殺虜人財
攪害地方等事成化十一年月日不等被適索阿昌阿
南等結聚黃草壩適習并阿昌妻弟營長阿束等統領
民兵將父者寧等殺死抄搶家財等情告蒙呈達總兵
官征南將軍黔國公沐琮鎮守雲南太監錢能廵按雲
南監察御史林符備行三司分廵分守都指揮僉事方
明參議桂茂之僉事翁遂撫捕間各官又據本州千夫
長適定營長小阿乖等告稱阿昌等連年謀害土官奪
占各村田莊殺虜人民不得安業要乞調軍勦捕等因
備呈總兵鎮守等官行仰三司分廵分守官員量調官
軍民兵前去相機捕解仍行貴州鎮守總兵廵撫廵按
等官坐委三司副使等官劉本等行委普安衛州指揮
等官蔣經等前去黃草壩撫治適習等不許出境幫助
阿昌等攪亂地方訖豈其適習係阿昌親妹結搆年久
不肯改悔添兵屯聚阿昌住寨處所仍要讐殺又該分
廵分守副使等官董俊等呈伏覩成化十一年十一月
初八日詔書内一欵節開湖廣貴州等處苖蠻多因所
司失於撫字及因貧窘所廹不得已相聚為盜詔書到
日許令改過自新各歸本土安生樂業若不改悔仍前
聚集為非並聽總兵等官征勦欽此照得阿昌連年借
引貴州黃草壩苖賊越境殺人為非不肯改悔例該征
勦呈蒙總兵鎮守等官案行各官量調官軍民兵前去
羅雄州酌量彼中夷情事勢緩急若果各犯仍前為非
即照詔書内事理勦捕去後今該前因擬合通行合行
劄付照會本司即便轉呈施行等因到院臣看得雄州
已故營長那保妻適索先與土官者甫争奪田莊互相
搆怨阿昌因與適索有姦幫助積年讎殺又紏營長阿
南等見據木黑等寨山箐險阻去處不聽招撫其地與
貴州黃草壩接境止隔一江其黃草壩有扒者等三十
八寨俱係已故大營長阿冊統属人馬威強其部内營
長阿束等俱各夷兵衆多兇惡勢大先年阿昌因與者
甫有讎將伊妹適習與阿冊其阿束又係阿昌妻弟以
此㰱血誓盟結黨搆兵應援阿昌招之即来揮之則退
又各以貴州所屬夷人與雲南官司不相統攝肆無忌
憚致將土官者甫趕逐在外不敢回州所管民人財畜
被其殺虜數多又被放火燒毁村寨強占田莊被者甫
節次奏告行委三司分廵分守官員親詣撫諭輒敢仍
招賊黨擁兵據寨不服拘喚及官軍壓境又敢拒敵殺
死民兵搶去者甫之子者格不肯放回及照賊犯阿束
適習等既蒙貴州總兵廵撫等官行委三司官員撫諭
不許越境生事乃敢玩法益兵愈加猖獗幫助阿昌等
為惡似此強夷法所難容今副使等官董俊等呈乞早
圖長策處治一節臣以爲除患必先治其黨欲討羅雄
州之賊不先治黃草壩賊黨彼將相援負固必不從化
誠恐日後貽患地方非輕除案行都布按三司轉行分
廵分守官員親詣羅雄州將賊犯阿昌等設法撫捕外
如蒙乞勅該部計議合無請𠡠貴州鎮守總兵廵撫等
官嚴督彼處分廵分守官員親詣黃草壩將夷賊適習
阿索等撫回本土各安生業今後不許越境助阿昌等
爲惡如是適習等黨惡不悛仍前領兵前来攪擾地方
就便量調貴州官軍會合雲南官軍夾攻並勦各將適
習阿束阿昌等通行擒捕解官處以重刑如此則諸夷
知所警懼一方可保無虞等因具題成化十三年十二
月初七日通政使司官於奉天門奏奉聖旨該部知道
欽此欽遵抄出送司查得成化六年十月十七日該雲
南曲靖軍民府羅雄州土官知州者甫奏稱被本州法
干寨營長阿周同男那保及革宗者等村營長阿昌阿
南等并貴州黃草壩營長阿折等助兵朋聚殺虜人畜
燒毁房屋乞要調兵擒捕等因本部爲照係一面夷情
查無各該鎮守總兵等官具奏緣由已經議行總兵鎮
守廵按三司設法撫勘去後未報今該前因案呈到部
參照雲南曲靖軍民府羅雄州土官知州者甫被營長
阿昌挾讎結黨搆引貴州黃草壩賊衆將者甫趕逐在
外殺虜人財燒毁村寨等情係是土官夷人争奪田莊
互相攻擊先該兵部及刑部奏行都察院備行雲南鎮
守廵按三司官撫勘去後其委官都指揮參議副使等
官方明桂茂之董俊自合體量夷情多方設法擒其首
惡散其餘黨使不至於日動干戈延及良善今却妄引
詔書比照湖廣貴州見奉勅書征勦苖蠻事例輙便動
調官軍前進追勦致被夷儸將原領鄉道知州者甫男
者格捉去不肯送出又將官軍原領民兵阿鎻等二十
餘人殺死似此輕率寡謀處置失當本當䆒治但礙夷
羅事情不係腹裏軍務况且止是廵按御史林符具奏
不見總兵太監三司同奏中間事恐未明合無行移雲
南鎮守太監錢能總兵官黔國公沐琮廵撫左副都御
史王并廵按監察御史都布按三司議委分廵分守等
官親詣羅雄州先行密切體勘彼中賊勢如何若果退
散責令土居諳曉夷情之人前去村寨撫出營長阿昌
等到官曉諭朝廷恩威生死禍福照依夷俗體例俾令
兩相和觧將原搶村寨田庒人畜逐一退出給主其間
果有人命重情量為處置應奏請者具奏裁處倘此賊
執迷生拗梗化弗從應合調兵勦捕計議停當量調附
近軍兵民快人等相機行事仍星馳差人奏報本部仍
行貴州鎮守右少監韋鑄總兵官都指揮同知吳經廵
撫右僉都御史宋欽會同廵按三司等官坐委分廵分
守官員黃草壩撫拘頭目適習阿束等回還本土各安
生業保守疆界不許似前幫助阿昌等為惡攪亂地方
自取夷滅果能聽從撫化釋其已往之愆特示自新之
路倘稔惡不悛負固不服應該别項處置具實回奏定
奪等因奏奉聖旨是欽此欽遵移咨到院會同總兵官
征南將軍黔國公沐琮欽差鎮守雲南太監錢能廵按
雲南監察御史甄希賢雲南都布按三司都指揮僉事
方明左布政使俞鐸按察使劉釪計議得賊首阿昌今
巳病故者格已被適索等謀死黃草壩賊人適習阿束
等係是適索黨與各賊積年為惡攪亂地方殺死人命
逼逐土官知州者甫躱避不敢回州管事再三委官撫
諭執迷不聽情犯深重本當勦捕但不知即今賊勢有
無聚散行據都布按三司呈准都指揮僉事方明右參
議金禮僉事方進咨關准本司咨關抄蒙臣等案驗准
兵部咨該廵按雲南監察御史林符題前事依蒙親詣
羅雄州委據諳曉夷情六凉宜良衛所千戶張弼周義
等呈依蒙各賊於成化十三年五月初七日帶同土居
諳曉夷語通事張聚與本州吏目夏志能等到於適索
原住補羅額寨撫出適索與家奴趙阿哥阿希哲張普
苴等到職隨問阿昌者格下落推稱俱已身死各職據
此當將榜文内原奉勘合備細緣由令通事張聚譯作
夷語曉諭適索知道本婦回稱務要者甫分與庄田三
十二處與我各管一方纔罷等語各職回州本月初十
日仍帶張聚等前去撫諭有適索趙阿哥等說要帶領
者甫管下營長家奴人等來寨講和十二日依從與指
揮竇俊等同帶營長小阿乖等前去地方黑西寨駐劄
講和互相争諭適索趙阿哥等紏集賊首阿羅忒阿南
阿惡阿歪南阿額阿俗阿冊阿京阿歹普等并阿昌原
日借留貴州黃草壩伊妻弟小營長阿束等殺傷民兵
三百餘人見其占種雲南地方夷民田土居住不回幫
助適索為惡夷兵二千餘人身披衣甲手執鎗刀弓弩
要與厮殺各人見其勢惡四散奔走職等亦就回州今
思首惡阿昌已死適索前項人馬俱是家奴趙阿哥阿
希哲張普苴等聚集恃衆擾害地方至十三日又蒙備
榜差千戶郭景齎去撫諭趙阿哥等令其改過勸化適
索相與講和各人又哄郭千戸說你且回去明日同委
官張千戶等再領各營長来講和各職依聽十五日復
引營長小阿乖等到彼又被家奴趙阿哥等添聚強兵
三千餘人各執器械執迷生拗不肯講和又要趕殺各
職見其兇惡恐傷性命只得脱身回来委的勢衆實難
撫化等因到職據此案照先為前事已將原奉勘合并
案驗内事理二次備榜差委各官照依土俗體例講和
去後今呈前因參照趙阿哥阿希哲張普苴等與貴州
夷兵阿束等俱係恊助適索并已故阿昌殺傷民兵數
多與捉虜土官知州者甫男者格謀害身死不見下落
人數及查各賊原今卷内成化八年該按察司去任副
使等官曹景等成化九年僉事張寬等成化十年都布
按三司都指揮僉事等官方明等成化十一年左參議
桂茂之等成化十二年副使等官董俊等及今本職等
通前撫諭六次愈加執拗結黨不服人犯若不呈禀移
文貴州廵撫鎮守廵按三司照依見奉勘合事理早將
黃草壩占種雲南羅雄州夷民田地久住不回幫助適
索等為惡強兵阿束等招撫回還又量調彼處附近軍
兵與雲南軍兵將適索趙阿哥等夾攻殄滅誠恐各賊
大肆猖獗釀成邊患深為未便等因回報到院臣會同
總兵官征南將軍黔國公沐琮廵按雲南監察御史甄
希賢雲南都布按三司都指揮僉事方明右參議金禮
副使陳騏計議得賊首適索等係土官知州者甫部内
之人乃敢結搆貴州黃草壩賊人適習阿束等節次擾
亂地方趕逐土官抗拒官軍敵殺民兵已嘗委官撫諭
數次令其革心向化終不聽從又將者甫之子謀害身
死今奉欽依又行委官撫諭令其兩相和解退還村寨
豈期各賊愈加生拗仍不聽撫復聚強兵三千餘徒意
欲趕殺委官其稔惡不悛如此之甚合當勦捕欲便量
調附近官軍民兵人等進勦但係黃草壩賊首阿束等
見今占往羅雄地方動輒幫助適索等為惡誠恐兵至
其地其賊結黨愈衆據險以待我軍欲進不得欲退不
可不無誤事况不知近来貴州曾無委官撫拘適習阿
束等有無聽從縱使從之亦不足信且如去年貴州委
官已取適習阿束等不敢擅調兵馬幫助適索等過界
為非結狀繳報外及至雲南進兵其適習阿束等又来
幫助適索等敵殺官軍此縱使從之亦不足信之明驗
也必湏雲貴二處各調兵馬進壓其境振揚威武可撫
則撫可勦則勦方可成功如蒙乞𠡠該部計議合無請
𠡠貴州鎮守總兵廵撫等官量調彼處官軍到於黃草
壩臨近地方駐劄臣等雲南亦量調附近官軍民兵人
等到於羅雄州臨近地方駐劄各人選差諳曉夷情之
人前去撫諭如是撫拘適習阿束等到於軍前不致幫
助適索等為惡其適索等若肯俯首聽撫即當振旅而
還倘若各賊稔惡不悛仍前幫助適索等為惡就便會
合刻期進兵擣其巢穴擒其渠魁散其餘黨以彰天討
之公以除地方之患以正官民上下之分以為夷羅作
亂之戒庶乎可矣緣係處置地方賊情事理未敢擅便
具題
改南京都御史參贊機務謝恩䟽
臣以都察院右都御史廵撫雲南成化十三年十一月
十五日欽奉本年九月初二日𠡠諭改南京都察院不
妨院事參贊機務者臣竊惟參贊機務重任也非剛正
有為博洽多識深沉而能斷者何足以當之臣以迂拙
庸材雖嘗誤蒙任使不過因人成事其餘前數者之善
實無一焉今蒙聖恩授以此寄拜命之餘驚憂失次深
恐不稱以負聖明用人圖治之意欲便懇辭讓於能者
然璽書既降理難封還臣雖愚敢不夙夜匪懈鞠躬盡
瘁補報萬一除望闕謝恩前去到任外謹具奏聞
王端毅奏議卷三
