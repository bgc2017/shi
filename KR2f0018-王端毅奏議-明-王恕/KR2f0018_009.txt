王端毅奏議卷九明王恕撰
吏部
議封贈繼母奏狀
驗封清吏司案呈奉本部送准南京吏部咨開南京太
僕寺寺丞文林照例請給故父文洪故母陳氏故繼母
顧氏現在繼母吕氏勅命等因到部送司照得成化二
十三年四月十九日欽奉詔書内一款兩京文武官員
未關誥勅者七品以上至四品若父母現在先與誥勅
封之三品以上俱與應得誥命不為常例欽此續該本
部查照天順年間欽奉詔書恩例節比題准各官父在
兼贈其母母在兼贈其父共給誥勅一軸以省多費事
例具題奉憲宗皇帝聖旨照天順年間例給與欽此欽
遵又查得本部現行事例凡子應封父母者繼母亦該
受封諸司職掌内不曾開有繼母二人三人俱封贈亦
不曾開有繼母止封一人止有應封妻者繼室止封一
人之說今該前因案呈到部看得子之於繼母禮有斬
衰三年之服繼母或一人或二人三人遇有大故為之
子者皆當依例守制遇有恩典似不可止及一人今寺
丞文林請給父母并二繼母勅命揆諸天理民彜似合
給與但往時未見有二繼母並受封贈者所以再三躊
蹰未敢輕易與之奏請若照繼室止封一人例不與之
奏請不審今後見在繼母奉養有缺及有所違犯宜何
如治罪而其服制宜何如守也今因文林照例請給勅
命若不與之講究陳請定奪非惟有孤恩典且使為繼
母者自分彼此而意有厚薄而其子之於繼母雖欲同
一孝心而不能盡非所以均仁恩而勸慈孝也合無准
寺丞文林封贈父母并二繼母共給勅命一軸以後遇
有應請誥勅官員或有二三繼母者亦照此例一體請
給庶幾恩典均及而母子之心安矣緣係恩典及係事
例可否臣等未敢擅便定奪伏乞聖明裁處弘治元年
五月二十三日具題二十五日奉聖旨諸司職掌原無
封繼母之文後來許封一人巳是加厚了文林勅命只
照現行例與他欽此
議丁憂起復官補任奏狀
考功清吏司案呈奉本部送據直隸揚州府批申開送
吳傑年四十九歲係本府江都縣人由進士成化七年
九月十九日除南京兵科給事中本年十一月初二日
到任成化八年正月二十六日歴俸二箇月零二十五
日丁父憂起復間為收放糧斛不法等事成化十一年
二月十一日調除湖廣沔陽州判官本年八月十七日
到任成化十四年四月二十一日歴俸三十三箇月零
五日輳前給事中三年考滿布政司批委管解秋糧南
京戶部交納成化十七年三月二十一日歴俸三十六
箇月六年考滿赴部給由成化十八年二月初一日復
任扣至成化二十年十二月終歴俸三十六箇月九年
考滿本月二十四日丁母憂起復到部備付到司查得
判官吳傑初考公差不曾給由次考給由復職俱有三
十六箇月第三考内丁憂去任止少歴六日未滿三十
六箇月今起復到部例該復除補任六日方滿九年以
定黜陟案呈到部參看得判官吳傑三考任内因是丁
憂去任少歴六日未滿九年若照起復官員事例復除
各州判官補任六日之間人事往返尚未得周幹辦政
務豈能成功徒自勞擾無益公私合無免本官補任六
日就作九年考滿照例考覈另行查照選用以後丁憂
起復官員少歴一月以上未滿九年者復除補任滿日
方許給由未及一月者亦照此例免其補任就與照例
考覈選用如此非惟官免跋涉之勞抑且民免迎送之
費實為兩便緣係定奪九年將滿丁憂起復官員事理
未敢擅便弘治元年六月二十七日具題次日奉聖旨
是欽此
乞命官署管印信奏狀
臣於本月初三日得患痢疾肚腹疼痛兩腿酸輭神思
昏倦不思飲食伏望聖恩憐憫容臣暫舍部事專一調
理乞將本部印信簡命侍郎一員署管庶不誤公務便
益等因弘治元年七月初六日具題次日奉聖旨准卿
調理印照舊掌欽此
議給事中林廷玉陳言翊治奏狀
文選清吏司案呈奉本部送吏科抄出吏科給事中林
廷玉題云云等因具題節該奉聖旨這本所言該衙門
看了來說欽此欽遵抄出送司案呈到部除明賞罰以
振軍旅等六事係戶兵等部掌行外今將本部合行革
宿弊以清吏治等四事逐一議擬各開前件伏乞聖明
裁處緣係節奉欽依該衙門看了來說事理未敢擅便
弘治元年七月初六日具題初八日奉聖旨准議欽此
一查得成化十四年該辦事吏吳鵬奏稱近年以來
有等無藉之徒遇該兩考役滿指以清卷為由潛住公
廨營謀聽缺農民或考退生員頂補希求賄賂要銀一
百五十兩名曰頂頭房錢設有貧難無錢者逼迫無奈
儘將産業變賣或揭借錢財輳數出與頂頭以致逓相
倣效習以為常此等之徒着役之後甚至壊法害民以
償私債迨有堪充無礙之人懼法不服出銀者反被捏
造過名赴堂執禀官不知情就行黜退若此之𩔖不可
枚舉乞行禁約今後吏典役滿即將現行文卷交與同
房書典當日起送出司如再托故延住取討頂頭房錢
者通將受財并出錢過付之人各論以枉法贓罪永為
遵守本部巳經議擬題准通行禁約去後今給事中林
廷玉又題前因合無准其所言通行内外大小衙門如
遇參充吏典該管官員務要嚴加禁約隨用新參吏典
參充替役不許舊役吏典夤緣交通索取頂頭錢銀敢
有不遵仍蹈前非事發與者受者及過付之人俱依律
究治其該管官員知而故縱一體治罪在内令錦衣衛
巡捕官校嚴加緝訪在外聽巡按御史糾察如此則宿
弊革而吏治清矣一看得給事中林廷玉題稱近來
納粟監生數多彼旣以財出身得官豈不拔本生民被
其魚肉要預先立為上中下三等於臨選之時吏部出
題嚴加考試以文理通暢者為上文理稍通寫字端楷
非請客者為中不諳文理寫字麤拙請客者為下上中
二等量其高下與科貢一體選用下等者填注衙門職
名令其冠帶閒住行移國子監及天下學校省諭各生
知會使知及時進學毋致後日追悔一節深為有理合
准所言除往年納馬納粟挨選已到者照舊選用外其
近來納粟納銀等項監生合無照依本官所議本部於
臨選之時嚴加考試分作三等如前所擬選用及冠帶
閒住先行國子監及天下學校省諭各生知會使知各
加勉勵奮志進學以收後效如此庶幾臨時不悞士子
而將來官亦得人矣一看得給事中林廷玉題稱教
官陞用太拘以致豪傑不就貢途充位生員無所取效
要將天下教官今後俱於舉人除授六年有功蹟照例
會試九年考滿若無功蹟依舊銓選但有功蹟者俱量
陞有司相應職事其歲貢出身之人不必除授教職一
節除六年有功蹟許令會試九年有功蹟者量除有司
職事俱係現行事例别無定奪查得天下教官五千有
餘逓年取中副榜舉人雖有千餘其間有例不該就教
職者十有六七該就教職者不過二三百名豈能完補
前項教職員缺其言九年無功蹟者依舊銓選有功蹟
者俱量除有司相應職事切緣祖宗舊制教授舉人五
名該陞舉人三名四名本等用舉人二名以下降學正
舉人全無考通經降訓導學正舉人三名該陞舉人二
名本等用舉人一名降訓導全無舉人考通經降訓導
教諭舉人二名該陞一名本等用舉人全無考通經降
訓導訓導舉人一名該陞舉人全無考通經降邊遠學
校訓導其教授以下若考不通經俱降河泊所等官百
有餘年率用此道若將無功蹟教官依舊銓選不惟有
礙舊制抑且人心無警且各王府審理紀善伴讀教授
及國子監博士助教等官各府州衛儒學教授舊例俱
該九年考滿有功蹟教官陞用若將前項教官俱量除
有司職事苐恐各王府并國子監前項教職員缺無從
銓補况教職中間雖有功蹟而年貌才調未必皆堪任
有司之職合無今後教官九年考滿仍遵舊制第為陞
降其該陞之中學行超越者授以知縣其次授以審理
博士等官歲貢等項監生願就教職者本部及翰林院
嚴加考試務要精通三傷者授以訓導其文理生澁者
不得濫竽其間如此則教官亦可以得人生員不至於
無教矣一查得成化二十一年五月該本部題為缺
官事當將刑科都給事中盧瑀陞除湖廣長沙府通判
給事中秦昇陞除四川順慶府廣安州同知工科給事
中童柷陞除湖廣武昌府興國州同知及查得成化二
十二年九月為急缺綾紗紙劄事將御史劉俊調除福
建邵武府光澤縣知縣訖近該本部題内開給事中御
史調外任該陞一級降外任該對品調任者有相應員
缺就行除授知縣州判官職事無相應員缺者陞俸一
級仍令照舊管事其前項兩京給事中御史并文職奉
特旨調任降級者内果有才識超卓遇有相應員缺陸
續量材舉用已將劉俊陞俸一級仍舊管事候有相應
員缺量材舉用外為照府通判盧瑀州同知秦昇童柷
又有原任禮科都給事中成實陞除四川順慶府通判
兵科給事中蕭顯陞除貴州鎮寧州同知浙江道御史
汪奎陞除四川夔州府通判俱係先年陞用官員比之
因事降調者不同以此未及舉用今給事中林廷玉言
盧瑀童柷秦昇雖係陞遷但當時欲斥逐而難為名故
假此以隂寓意耳要將各官量為陞用合無准其所言
將各官并成實蕭顯汪奎仍照本部題准事例再行訪
察如果才識超卓遇缺量材陸續舉用如此庶幾屈者
以伸而下無遺才矣
陳言輔治奏狀
今年閏正月臣以年老奏乞休致奉聖旨卿朝廷老臣
未可輕退宜勉副任用事有當言的盡心來說毋再固
辭欽此臣有以見陛下不欲臣去者非徒欲富貴臣也
蓋欲臣竭耳目之所見聞盡此心以匡輔聖政也近因
痢疾陳乞容臣調理將印命侍郎署管奉聖旨准卿調
理印照舊掌欽此臣又有以見陛下眷愛之深信任之
專也有君如是何忍負之伏覩祖訓條章内府各監局
等衙門内官俱有定員各有職掌洪武永樂年間未嘗
額外濫設其太監等官非歴練老成縱有聰明才俊亦
不輕授近年以來則不然矣前者陛下將内官論年逓
降蓋矯往年濫陞之弊欲復祖宗之舊制誠是也臣於
病中風聞近日又陞一起内官其數頗多不知是日前
逓降者不知另是一起也前旣以為濫而逓降之今何
不以為濫而復陞之似乎不可舉措如此其何以示天
下陛下嗣位之初人心歸向如古之二帝三王本朝太
祖太宗復見於今日莫不稱頌而愛戴之蓋聞陛下在
青宫時存心正大不喜聲色不貴貨利及登寳位又罷
貢獻織造屏去一應珍竒玩好之物治近習蠧國亂政
邪術欺君罔上之罪迸逐剌麻番僧法王佛子國師革
罷𫝊奉冗員追回濫賞莊田蟒衣等項裁抑奢侈奔競
凡此數事皆壊名器損國體傷民財臣民所不欲而不
能革非一日矣陛下一旦而盡革之此天下臣民所以
稱頌而愛戴之也夫何未久而又濫陞内官如此若復
濫賞莊田蟒衣將見前數事不數年復如舊矣欲天下
臣民稱頌而愛戴之如今日恐不可得此天命去就人
心離合之幾也可不慎與况今邊患未寧災異迭見此
正君臣上下同加修省之時而國政如此其何以服遠
人而弭天變伏望陛下自今伊始於出入起居之時發
號施令之際務要惟精惟一允執厥中遠宗堯舜之道
近守祖宗之法決不可為巧言所惑蹈襲前事上拂天
意下失人心而為社稷憂臣誠激於中詞不能婉干冒
天威無任戰慄隕越之至等因具本弘治元年七月十
二日具奏十四日奉聖旨這起内官隨侍春宫年久因
遇節日各量陞一級了罷欽此
覆大理寺右寺丞楊澄鍳别大臣奏狀
文選清吏司案呈奉本部送准禮部咨禮科抄出大理
寺右寺丞楊澄奏云云等因具奏奉聖旨這本所言該
衙門看了來說欽此欽遵抄出將專委任以禮大臣一
事移咨送司案呈到部臣等看得大理寺右寺丞楊澄
所言乞要陛下將内閣并在廷文武大臣一一重瞳鍳
别果有年力衰憊庸庸保禄不堪任事者以禮罷去其
老於閱歴明達世故可備顧問計大事決大疑者亦宜
曲加庇覆而優容之少賜宣召而寵異之勿因小嫌而
阻其志勿以小過而挫其節一節經𫝊載之而有成說
歴代行之而致成效非無稽之言弗詢之謀可比也然
所以體而行之在人君而非臣下之所敢言也伏乞陛
下因楊澄之請將見任大臣再加鍳别可者任之其不
可者罷去之旣任之將以計大事也則小嫌宜在所略
將以決大疑也則小過宜在所容人言當恤報私讐而
排陷之者不可不察衆論可采執偏見而非毁之者不
可不辨機密之事賜以手詔激切之情許之面陳必如
朱熹所謂任則勿疑疑則不任此聖君賢相所以誠意
交孚兩盡其道而有以共成正大光明之業也書曰任
賢勿二去邪勿疑願陛下大書於座右時加省覽緣係
陳言修省及節該奏欽依該衙門看了來說事理未敢
擅便弘治元年七月二十八日具題三十日奉聖旨是
欽此
議郎中陸容陳言杜倖門奏狀
文選清吏司案呈奉本部送准兵部咨該兵部武選清
吏司郎中陸容奏云云等因奏奉聖旨該部看了來說
欽此欽遵抄出到部除武官本部覆奏外照得文職係
隸吏部掌行移咨案呈到部臣等竊惟朝廷庶務各有
攸司銓選人物乃本部所司凡遇庶官有缺本部於該
選該陞人員内考選推舉量其才器擬奏除授尚未盡
得其人若不經由本部止憑一人所保輒便授以職任
欲其得人而不廢事豈不難哉故用人當如孟子所謂
左右諸大夫國人皆曰賢見賢焉然後用之斯可矣不
當似晉文公獨謀於勃鞮而用趙衰得人如衰之賢柳
宗元猶且譏之况不如衰乎今郎中陸容乃欲將伊所
言斟酌上請乞著為令以善其後一節不為無見合無
准其所言通行内外各衙門知會今後凡遇大小官員
缺即為照例開報從本部銓選或推舉擬奏定奪果有
大才大智之士屈在下位許在廷大臣及在外巡撫巡
按等官從公指實具奏薦舉從本部訪察其人果如所
舉然後奏請量材任用一應人員不許營求内外權要
之人奏乞陞職其内外權要之人遇有書辦等項官員
有缺聽本部於資格相應人員内擬奏除授不許坐名
奏討其書辦等官三年六年考滿務要照例赴部給由
考覈以憑黜陟不許奏乞量陞職事違者並聽本部參
奏就將所舉之人拏送法司問罪不分原有官無官俱
發回原籍為民當差舉主一體治罪若本部容情不參
致有違枉亦聽言官糾劾如此則人知警懼而奔競自
息官得其人而政事修舉矣緣係杜倖門以端聖本及
奉欽依該部看了來說事理未敢擅便弘治元年七月
二十八日具題三十日奉聖旨是今後一應人員不許
營求内外權要冒濫陞職違了的治罪不饒欽此
論推堪任刑部侍郎官員宜簡用奏狀
該本部題刑部缺左侍郎一員例該具缺推舉相應官
兩員請旨簡命等因具題奉聖旨是推相應的來看欽
此欽遵照例推舉得巡撫甘肅等處地方都察院右副
都御史羅明廣東布政司左布政使熊懷俱堪陞任伏
乞聖明簡命一員等因具題奉聖旨另推相應的兩員
來看欽此欽遵除另推相應兩員另行具題外臣等仰
見陛下進用大臣不偏聽獨任必欲合衆論之公然後
用之即書所謂其難其慎惟和惟一也第臣等職司銓
衡但凡推舉官員無不盡心豈敢舉非其人以辱顯命
若羅明熊懷者臣等再三詢訪咸謂二人學行才識體
貌皆可俱係法司出身俱堪前職而羅明尤有風力是
以寫羅明在前而熊懷次之今皆不蒙簡用竊恐為陛
下言之者誤也臣等欲再推兩員連羅明熊懷通寫進
呈伏望陛下再加訪察裁擇而用之幸甚等因弘治元
年九月十五日具題次日奉聖旨羅明甘肅緊要用人
且不動熊懷待巡撫有缺酌量推他欽此
論用人勿拘出身衙門奏狀
臣等俱以庸材謬膺銓衡之任雖無知人之明未嘗不
盡心為之至於推舉在京堂上并巡撫官及在外方面
尢加意焉故每遇有缺必於内外諸司庶僚之中訪察
其才行年貌考其科第先後入仕久近再三斟酌然後
具名上請豈敢蔽其賢能引用非人以誤國事上負聖
明之託下取不職之譏乎且如有一好缺望之者何止
數十人止用一人足矣其餘不用者未免怨謗不曰吏
部不知人必曰吏部有私意求其安於義命不怨不謗
者蓋亦鮮矣正統年間王竑以戶科給事中陞僉都御
史張固以吏科都給事中陞大理寺少卿姚夔亦以吏
科給事中陞南京刑部侍郎當是時未聞有言張固等
不諳刑名不可為法司官者亦未聞有言吏部用人不
當者其後亦有法司屬官陞為法司堂上不克稱而見
黜者不止一人所以然者無他在乎為人賢不肖不在
乎出身之地也近日臣等推舉強珍佀鍾堪任大理寺
少卿陳壽洪鍾堪任大理寺寺丞自謂此四人才望年
資俱各相應用之必合公論巳而聖明簡用強珍為少
卿陳壽為寺丞人多謂用得其人不意又有論列二人
之過失併言臣等舉用之不當者且強珍自作知縣至
為御史操持端謹氣節磊落剛直敢言不畏強禦人所
罕及陳壽觀政法司練達刑名及為給事中謹飭無過
遇事敢言人多稱之斯二人者誠宜居此要職臣等舉
之未為不當而言之者不無過情幸賴陛下燭理明白
不為所惑卒從臣等所舉用此二人但以不諳刑名改
陳壽之官而巳不然則強珍陳壽遂為不才之士必見
棄於聖明之世矣伏望陛下自今伊始聽言之際更加
審察裁自宸衷庶使臣等日後得以展布四體盡此心
力為國薦賢不至畏首畏尾斯為大幸有此情悃不能
自巳塵瀆聖聰罪該萬死弘治元年九月十八日具題
次日奉聖旨知道了欽此
議魯府鎮國將軍陳言便民奏狀
考功清吏司案呈奉本部送准禮部咨該魯府鎮國將
軍陽□奏云云等因具本奏奉聖旨該衙門看了來說
欽此欽遵除開言路以廣見聞等三事本部另行外其
餘嚴黜陟以安民庶等事係隸别衙門掌行抄單移咨
到部送司案呈今將所言事件各開前件逐一議擬伏
乞聖裁緣奏欽依該衙門看了來說事理未敢擅便弘
治元年九月二十七日具題次日奉聖旨王府輔導官
不為常例著巡撫巡按官會同考察奏來處置其餘准
擬欽此一查得本部欽奉詔書并節次奏准考察官
員事理俱行移巡撫巡按并布按二司等官將所屬守
令等項官員嚴加訪察務在至公無私不許顛倒是非
及遇所屬三年六年九年考滿之時務要從公嚴加考
覈不許徇情虚應故事以致黜陟不公等因去後今鎮
國將軍陽□所言巡撫巡按官考察官員不過據該司
開陳賢否以憑黜陟該司官與府州縣官豈無親故讐
嫌以致考察不公黜陟不明要行各處巡撫巡按及布
按二司官凡遇考績黜陟之時務要設法體訪陟其明
而黜其幽一節其言有理深中時弊合無准其所言通
行各處巡撫巡按并布按二司官今後凡遇所屬府州
縣官或三年六年九年考覈或朝覲考察或保舉糾劾
務要各秉公心設法體訪得其賢否之實一黜一陟必
須允合輿論不許容情挾私以致是非顛倒黜陟不公
人心不服責有攸歸一查得近該吏科給事中林廷
玉題稱近來納粟監生數多彼旣以財出身得官豈不
拔本生民被其魚肉要預先立為上中下三等於臨選
之時吏部出題嚴加考試以文理通暢者為上文理稍
通寫字端楷非請客者為中不諳文理寫字麤拙請客
者為下上中二等量其高下與科貢一體選用下等者
填注衙門職名令其冠帶閒住行移國子監及天下學
校省諭各生知會使知及時勉學毋致後日追悔本部
看得所言有理合無依擬於臨選之時嚴加考試分為
三等如前所擬選用及冠帶閒住及先行各生知會使
知各加勉勵奮志進學以收後效題奉聖旨准議欽此
除欽遵通行外今鎮國將軍陽□又以為言緣有前項
題准事例見行未久若再更張非惟政體不一抑且人
情不堪一看得鎮國將軍陽□言各王府輔導官不
得其人要行巡撫巡按官不為常例通行考察年力精
壯文理優長素行清白者存留老弱無為阿諛不才者
就便罷黜一節固為有理查得諸司職掌内開各王府
官不係常選任滿黜陟取自上裁似難行令巡撫巡按
官考察及查得先該瀋王奏稱各王府官中間有年踰
七十不肯告老致仕及年未七十或沾疾病等項願告
致仕者俱照例加陞品級等因該本部議擬奏准巳經
通行去後其言要乞行選端謹有為之人以充厥職所
言有理合無候各王府長史等官有缺本部照例於教
官之中詢訪推舉相應堪任之人照缺銓補庶使輔導
得人宗支弼正矣
論奪情起復不可為例奏狀
稽勳清吏司案呈奉本部送内府抄出内官監太監黃
順等題云云等因具題奉聖旨准他吏部知道欽此欽
遵抄出到部送司案查潘俊等聞父母喪巳經移文本
部關給勘合守制去後今奉前因案呈到部查得諸司
職掌内凡内外官吏人等例合丁憂者仍以聞喪月日
為始不計閏二十七箇月服滿起復此祖宗萬世不刊
之令典所以教人以孝而為忠君之本也又查得天順
元年四月内該刑科都給事中喬毅等題内一件敦忠
孝以正綱常乞勅内外諸司今後敢有奪情起復者彼
此治以重罪節奉英宗皇帝聖旨敦忠孝准言欽此欽
遵又查得成化三年七月内該戶科給事中劉昊題内
一件罷奪情極言奪情非令典等因本部覆奏今後大
小衙門如有保留奪情者各治以重罪奉憲宗皇帝聖
旨是欽此欽遵此又列聖之明禁以示聞親之喪者決
不可以不守制而保留奪情者決不可以不治罪也今
該監官題稱潘俊等俱係通曉匠藝人員即今成造崇
奉夫人等處墳塋工程浩大乞要奪情起復且造夫人
墳塋工程未為浩大而該監通曉匠藝人員恐不止此
二人顯是潘俊等貪戀禄賞忍心忘孝所以營求該監
曲為保留且古者國有金革之事不得巳而用居喪之
人而猶使之以墨衰行事未聞以工藝之小事而奪人
之喪者也仰惟皇上以孝治天下天下臣民方且觀感
而興起於孝豈可因此小官而開奪情起復之門以干
祖宗之典憲而傷國家之風化乎伏望聖明收回前命
仍令潘俊等守制滿日依例起復如此則祖宗之法不
壊而陛下仁孝之道通於神明光於四海休徵畢至而
令名無窮焉緣係扶持風化及奉欽依准他吏部知道
事理弘治元年十月初六日本部具題次日奉聖旨匠
官係手藝人巳准他了罷欽此臣等竊惟子生三年然
後免於父母之懷故父母沒而子服三年之喪所以報
本也此古昔聖人緣情制禮之意萬世行之而不可易
者又聞古之人居親之喪有三年不言者有泣血三年
者非矯情也蓋不忘親耳洪惟我太祖高皇帝斟酌古
禮定為時制凡文職官吏監生生員知印承差人等聞
父母喪者悉令丁憂守制所以教之以孝也而守制止
於二十七月所以示之以有終也今潘俊等雖是手藝
之人巳居官食禄亦係應守制人員陛下因該監官之
請而許其奪情起復臣等所以言之者蓋恐有違前項
事例使忠臣孝子聞而議之心誠不安今陛下特降德
音如此臣等固不敢違若不再陳但恐後之人遂以為
例相率而忘其孝有傷聖明之風化是臣等不言之罪
也欲望陛下著為定例自今以後凡文職官吏人等聞
父母之喪非身任金革之事悉令依例守制終喪敢有
營求奏保奪情起復者許科道官糾劾本人以匿喪論
奏保之人以違制論如此則人知所警懼而相勸勉於
孝矣何患風俗之不厚天下之不治乎緣係扶持風化
事理未敢擅便弘治元年十月初九日具題次日奉聖
旨是欽此
扶持治道奏狀
文選清吏司案呈抄出南京兵科等衙門署科事南京
刑科給事中等官周紘等奏云云等因奏奉聖旨周紘
張昺擅作威福刁蹬擾人及著回話又不輸情本當治
罪且饒他對品調外任劉時還查他差委月日來看該
部知道欽此欽遵抄出送司案呈到部臣等看得差科
道官於各教場出其不意抽隊點閘操軍不到者追究
下落役占五名以下者降一級五名以上者降二級係
是兵部奏准事例其給事中周紘御史張昺旣承差委
不得不依命前去點閘旣點閘不得不依命追究下落
况玄真觀離大教場不遠黃藤庫去小教場尤近各官
在各教場點畢令管隊官甲各一人散操時係大教場
者於玄真觀係小教場者於黃藤庫各以近就近查對
手本水牌揆之事體似不為過若各官慮有今日之患
不行抽點追究虚應故事則是不遵朝命而為身謀是
乃作奸犯科者之幸豈朝廷命官之意豈人臣事君之
道哉且天下之事公私不並立未有執法而不失人情
者亦未有徇私而不廢公道者執法而失人情者當賞
徇私而廢公道者當罰此使人之良法為治之要道不
然而欲紀綱立天下治豈不難哉今乃不治失伍者之
罪反謫點操者之官此二人固不足惜但恐以後將命
按事者以此為戒不肯盡心盡力為之奸弊如何可革
除國家如何得治安伏望聖明以事體為念以政治為
慮復周紘等之官庶使日後執法者得以盡職徇私者
無所容奸何患國家之不治天下之不安乎臣等愚見
若是不知聖明以為何如緣係扶持治道及節奉欽依
該部知道事理未敢擅便弘治元年十月二十七日具
題次日奉聖旨周紘張昺點軍不到如何不即奏聞却
展轉刁蹬挾制人及著回話又不輸服巳從寬調外任
罷欽此
王端毅奏議卷九
