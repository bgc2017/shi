王端毅奏議卷五明王恕撰
巡撫南直隸
地震請停任奏狀
據直隸常州府申據武進縣申據本縣在城里老王宗
武等呈於本年五月初十日辰時分本處忽然地震有
聲間生白毛係是地方灾異等因備申到臣除痛自修
省外仰惟陛下以天德而居天位於兹十有五年矣巳
嘗勵精圖治夙夜不倦不嗜殺不游畋畏天恤民仁孝
誠敬格於上下宜其天心克享民物阜安奈何近年以
來水旱灾傷殆無寧歲饑饉流殍南北皆然陛下又嘗
宵旰焦勞遣使四出旣發倉廩以賑貸之又蠲糧差以
寬恤之凡所以奉天安人者無所不至又宜可以少回
灾沴召致和平夫何南畿之地復有如此之異此無他
蓋是臣奉職不謹巡撫無狀之所致也况臣今年六十
有四衰老多病昏憒無為委實虚縻廩禄有妨賢路伏
望聖恩憐憫將臣罷歸田里以終餘年另選賢能代理
其事庶幾優劣得所而天意可回矣具奏奉聖旨王恕
不准罷歸着用心巡撫地方
議事奏狀
照得南京管糧并南直隸河南等處巡撫官例該八月
以裏赴京議事查得先該南京守備成國公朱儀等奏
准南京管糧并南直隸巡撫都御史先期相度如果至
期地方無事仍照例赴京會議若事不可摘離量將應
議事件具奏定奪今照南直隸安慶池州等府地方去
年灾傷薄收即今人民艱食為盜者多正係撫安賑恤
提督緝捕之時况近來常州府地震有聲應天鎮江等
處雨水過多渰沒圩田不能栽蒔防閑處置尤不可忽
欲便照例赴京會議誠恐有悞前事除仍在地方巡撫
外今將應議事件開坐具題請旨
一查得成化七年奏准將江南應天府并蘇松等府
該起運瓜洲淮安二處水次常盈倉糧俱撥官軍
過江就各處倉場交兌每石除原定加耗外另加
過江水脚米一斗所以軍得脚價民免遠運彼此
有益交相稱便成化十三年十四年仍令民運赴
瓜淮交兌民有盤費之損軍無加增之益由是言
之則知民運至瓜淮不若軍到江南領運之便明
甚如蒙乞勅該部會議合無將今後儹運瓜洲淮
安二處水次常盈倉糧照例加與脚耗仍令官軍
過江依期前去各處水次領兌庶幾軍民兩便漕
運不悞前件仍照舊例民運於瓜淮及常盈倉
兌納
一蘇松常鎮及嘉湖杭七府歲輸正耗稅糧八百餘
萬石租重差繁民多逃移松江一府二縣之民巳
包納坍江逃絶人戶稅糧五萬有餘其他可知且
杭鎮二府稅糧雖多不過起運南京各衛倉徐州
等倉及兌軍儹運而巳蘇松常嘉湖五府稅糧除
起運兩京内官監供用庫光禄寺等衙門白熟粳
米白熟糯米一十四萬三千九百九十餘石每石
連加耗脚價盤用有用糙米四石三斗二升者有
用糙米三石三升者有用糙米二石七斗者共用
糙米四十餘萬石蘇松常三府又起運兩京各衙
門并公侯駙馬伯禄米二十八萬餘石連加耗脚
價盤用共用糙米五十餘萬石約用運夫二萬有
餘自備衣糧盤費又不可以數計况涉歴江湖過
閘過壩盤灘剥淺辛苦萬狀或不幸又有遭風覆
沒之虞四五箇月不得到京及至到京或遇隂雨
不得曬晾動輒守候一兩箇月不能進倉如遇各
衙門忠誠為國知民艱苦官員隨即照數收受出
給關單糧納受福若遇惟利是嗜不知民難官員
百般刁蹬任意需索捉斛較量衝撒在地者皆不
作數或百十石或五七十石一例折算照數添補
以致借債賠補破産還債年年如此民財如之何
不殫財殫力屈民難過活誠恐久則致生他變不
特收糧之弊如此而各庫收受一應官物其弊亦
然如蒙乞勅該部會議合無請勅戒諭兩京一應
收受錢銀内外官員今後務要各公乃心憫念民
難如遇錢糧到於倉庫辨驗堪中隨即收受毋刁
蹬留難毋巧取財物毋多收斛面毋多稱斤量為
國愛惜民力培養元氣如或仍前不悛剥削糧納
許巡倉巡庫御史指實參奏不分内外一體拏問
如此則法無偏私而人自畏服東南生靈之福也
前件准擬行文禁約
一查得在京光禄寺歲用白熟粳米三萬八千一百
二十五石南京光禄寺歲用白熟粳米一萬五千
石在京光禄寺日支飯米臣不知其數南京光禄
寺日支飯米臣頗知其槩其每日所造之飯止供
南京尚寳司六科巡城都督本寺及四署官數員
而巳其餘則送各監局匠人本寺厨役及以此米
送淮清橋三飯堂造飯濟貧大抵此米以一百分
為率官員所食不及一分而匠人厨役貧子所食
反有九十九分之上且此白熟米得之非易方其
初收之時鄉民選取一色好稻舂碾成米篩簸擇
好者取之其不好者退之勞費民力頗多實非常
米可比在廷文武大臣非公差見辭奉旨賜酒飯
則不得食而匠人厨役貧子反得食之况環衛之
士與朝廷守宫禁防奸細比之匠人厨役貧子輕
重不同環衛之士止食四門倉之米所造之飯而
匠人厨役貧子却食如此好米非惟人民辦納艱
難抑且貴賤輕重不分如蒙乞勅該部會議合無
今後兩京光禄寺合用祇待近侍官員及四夷使
臣等項方許會計白熟粳米其餘匠人厨役飯食
與夫飯堂造飯之米另項會計次等熟米但以熟
米不分顆粒大小顔色紅白一例收受支給如此
非但辦納者頗省勞費而飯食亦有差矣前件
照舊具題節該奉聖旨南京光禄寺扣算官員食
用外厨役人等只與次等米食
一直隸蘇州府所屬并蘇州太倉鎮海三衛吳淞江
崇明沙二守禦千戶所官吏師生旗軍俸糧及運
糧備倭官軍行糧歲用糧米二十三萬石直隸松
江府所屬并金山衛青村南匯觜二守禦千戶所
及浦東等鹽課司官吏師生旗軍人等俸廪歲用
糧米七萬四千餘石近年以來蘇州府止存留糧
米十萬餘石不彀半年支用松江府止存留糧米
二萬八千餘石不彀五箇月支用遇有灾傷蠲免
及坐買顔料愈見缺乏况太倉鎮海金山崇明沙
吳淞江青村南匯觜俱係沿海衛所隄備倭寇官
軍缺食尋常尚難度日遇警豈不悞事節據金山
等衛崇明沙等所告稱缺糧巳行該府暫將各縣
備荒糧米借撥支領外即今各縣備荒糧米數亦
不多中間亦有全匱乏者設遇饑荒非惟官軍缺
糧支給而饑民亦無所望該府巳嘗具奏今成化
十五年税糧蘇州府又止存留一十萬六千九百
六十一石有零松江府又止存留三萬一千三百
三十八石有零委的數少不彀支給查得蘇州府
起運淮安府常盈倉米五萬五千石揚州府倉米
一萬四千三百七十石松江府起運揚州倉米二
萬石徐州永福倉米二萬石淮安府常盈倉米三
萬五千七百石如蒙乞勅該部會議合無將蘇州
府起運淮安常盈及揚州倉前項糧米盡數改存
本府各倉松江府起運揚州等倉米内改撥五萬
石存留本府各倉支用候會計成化十六年秋糧
蘇州府存留二十三四萬石松江府存留七萬四
千餘石備用如此則沿海倉厫不至空虚備倭官
軍有所仰賴前件准擬
一常州府靖江縣原係本府江隂縣馬䭾等沙地方
成化七年設為靖江縣所轄五十五里戶口數萬
夏秋稅糧三萬九千四百餘石我朝官制縣二十
里以上者設知縣縣丞主簿典史各一員謂之全
設衙門今靖江縣因是近來開創本衙門止設知
縣典史各一員其所屬止設儒學一處以致部運
錢糧踏勘田土等項事務多不無缺官差委况境
内醫卜僧道之流亦不為不衆未經設官殊無統
攝如蒙乞勅該部會議合無將靖江縣照例添設
縣丞主簿各一員仍設隂陽醫學僧會司道會司
衙門鑄降印記銓選官員如此則百里之治非惟
得衆職以分理亦可備一邑之制度前件准擬
奏報灾傷因言織造進貢勞民傷財奏狀
據直隸鎮江府丹陽縣申准知縣康厚關遵依看驗得
人民所種二麥自本年二月以來天降黃沙傷損萎黃
槩縣約有七分灾傷關報到縣申乞照驗等因到院行
間又據應天府呈及鎮江府常州府太平府寧國府池
州府徽州府安慶府廣德州鎮江衛各申所屬軍民今
年所種二麥俱同前灾夏稅子粒無從辦納臣今年二
月出巡到於鎮江常州等處親見軍民所種麥苗委的
萎黃成灾臣惟南直隸地方連年灾傷去秋纔得一熟
中間尚有無收之家今復遇此灾傷軍民憂惶過活艱
難除行屬給糧賑濟及催委官踏勘聽候覆勘外臣自
去年奉命巡撫之後節據撫屬各府州申奉各部勘合
派買各項物料及織造紵絲紗羅等項其數頗多該用
價銀動以萬計在官錢糧刮剥殆盡見年里甲出辦不
起因而逃移民情實有不堪臣又見各處進貢禽鳥花
木等物經過去處亦頗騷擾臣惟凡此之𩔖朝廷之上
固有不可缺者亦有可減省者亦有可缺者且如糧餉
軍需紵絲之𩔖將以養軍馬備宿衛給賞四夷使臣不
可缺者也綵裝竒巧花樣紵絲紗羅十餘人碌亂半年
以上方纔得一件所費物料難以數計賞賜臣下以酬
其勞使之感恩思報固無不可但賞之有節得之者必
以為竒又且省費賞之太濫得之者必不為罕又且傷
財古之明主一嚬一笑猶且愛惜敝袴猶且蔵之以待
有功况此物乎此可減省者也至於禽鳥花木等物數
年間進之者不知其數一經重瞳之後料必置之他所
臣仰惟陛下聖明聖知德配天地宵衣旰食憂勞黎元
必不以此為意然嘗有罷進貢之旨矣而進貢者未見
斥去是以不知畫一遵守競尋竒異之物不遠千里進
至闕庭以為孝順殊不知此物非勞民傷財則不可得
得之無益於時無補於治此可缺者也夫物或可缺而
民則不可缺書曰后非衆罔與守邦是知民者豈可缺
乎惟其不可缺是以古之聖帝明王愛民如子撫摩安
輯務俾得其所彼投珠抵璧却千里馬焚雉頭裘者非
不知珠玉之可貴而千里馬雉頭裘之可愛也但恐留
意於此因而妨廢政事失天下心所以投之抵之却之
焚之者蓋欲固結人心而為社稷計也且不作無益害
有益功乃成不貴異物賤用物民乃足此經籍之格言
也陛下誠能深思而力行之若功不成而民不足則斯
言不足信而聖人之道不足重矣今當連年灾傷之餘
軍民凋弊之際非特織造可以減省進貢可以寢罷凡
百冗費俱宜撙節一應不急之務俱宜停止如蒙乞勅
該部照例行移巡按監察御史覆勘前項地方灾傷除
豁夏稅仍望陛下崇尚恭儉今後上用并宫中所用及
賞賜諸王龍鳳等項花樣衣服合無只著兩京内織染
局織造其合用預備賞賜等項紵絲合無照依原額行
移各該司府織染局織造差去官員匠師人等合無取
回禽鳥花木等項玩好之物合無不必進貢俾軍民息
肩感戴聖德實為社稷之福臣叨為具臣愚不知止因
言灾傷而冒昧及此罪該萬死惟聖明裁之宥其罪而
賜之歸田幸甚具題
乞暫停燒甎奏狀
准工部咨該本部題據本部委官主事周宏等呈查得
臨清厰成化十五年冬季分實在項下完整缺角半段
等甎三百三萬八千餘箇大約計之止彀二三年帶運
而山東河南并南北直隸各窯厰甎料即今俱巳盡絶
若不具呈定奪誠恐臨期卒難燒造等因到部合無准
其所呈行移河南山東南北直隸等處巡撫巡按督同
各該都布按三司及府衛掌印官員即便親詣原有窯
厰去處逐一查勘現在窯座數目若是原窯數多人力
不敷斟酌可否量為減半燒造其合用做工軍民人夫
柴薪并一應器具等項務在今年以裏整點齊備候成
化十七年興工燒造各委的當官員管理不許擾害下
人所燒各樣甎數以十分為率城甎六分斧刃券甎四
分及行管河管厰官員但遇一應經過船隻照舊帶運
吏部照例添設郎中二員揀選能幹有為之人於今年
十月内銓選馳驛前去分投各該有窯地方專一提督
往來燒造等因奏准行移到臣除欽遵外行據直隸太
平等府申稱查得永樂年間蕪湖縣立窯六十二座係
南京羽林右羽林前府軍左三衛官軍燒造當塗縣采
石河西岸立窯六十八座係南京金吾前金吾後旗手
等三衛官軍燒造采石河東岸望夫山共立窯五十三
座俱係須知為事官員燒造繁昌縣立窯八十三座係
南京神策武德府軍後府軍右虎賁左虎賁右六衛官
軍燒造貴池縣黃公山丁家港劉婆磯三處共立窯四
百座係南京留守中龍驤驍騎右豹韜興武鷹揚七衛
官軍燒造桐城縣樅陽新隘口立窯六十二座係南京
留守衛官軍燒造厰房器具等項俱係南京工部分派
應用柴薪俱是奥龍等巡檢司蘆場砍砟與府縣事無
相干今前項地方共止有完整窯一百九十六座其餘
窯座俱各倒塌厰房止有基址器具俱無現在及查得
景泰二年該南京工部奏准要照永樂年間事例差撥
在京各衛官軍委官提督於太平等府沿江原立窯座
去處砍辦蘆柴燒造城甎五千萬箇行移南京守備太
監袁誠總都機務靖遠伯王驥守備豐城侯李賢等欽
依燒造外又查得儀真瓜洲二厰每年運糧并官民船
隻帶運整甎多則二十餘萬少則止有十數萬今二厰
現有整甎一百六十二萬有餘半段甎四百二十四萬
缺角段甎二十一萬有餘江北窯厰尚有整甎百餘萬
江南窯厰尚有半段甎一百三十八萬有餘二十餘年
尚帶不盡臣惟即今兩京城垣已包砌矣天地等壇與
夫太廟巳完美矣宫殿已壯麗矣官署已蓋造矣間有
損壊不過脩葺而巳竊料前項現在甎料可彀二十餘
年之用况南直隸太平等府人民逓年買辦科差等項
繁重兼且近年措置船隻搬運甎料赴儀真瓜洲二厰
交割已費船錢不貲皆是軍民膏血今年二麥巳被灾
傷秋禾又復薄收軍民憂懼口食無措凡百寬減尚恐
不能存活若再起倩人夫整理窯厰措置柴薪燒造甎
料誠恐凋敝之人不堪此役因而逃竄為非不無貽累
地方伏望陛下以宗社為念思患預防乞勅該部暫罷
燒造之役以蘇軍民之困少待數年再行燒造亦未為
晚若有緊要營造必不得巳乞照前例預勅南京工部
委官清理沿江一帶原舊燒甎蘆場砍辦蘆柴整理器
具仍勅南京内外守備參贊等官量撥南京各衛官軍
燒造如此則民不擾而事可成矣緣係燒造城甎事理
未敢擅便具題
乞照舊令南京各衛官軍燒甎并要清查沿江一
帶蘆場奏狀
據直隸池州府申據貴池縣東一等保圖老人江信等
呈切緣本府所屬貴池等六縣人民止有九十九里人
戶不過一萬餘戶近年以來連遇水旱相繼人民困苦
查得本府每歲節奉南北二京戶禮工三部勘合坐派
各色羅段杉株等木底皮顔料黃白蠟芽茶蜂蜜等項
及各衙門輪班皂隸齋膳夫該納柴錢歲用銀一萬八
千餘兩俱係前項人戶出辦李陽池口大通驛逓紅馬
站船共該水夫一千三百餘名及各衙門弓兵皂隸禁
子四百餘名亦係前項人戶内編派本處地方邊臨大
江路當衝要上下往來使客絡繹不絶拽船人夫一二
千名亦係前項人戶起倩今蒙明文行仰本縣將原設
窯座脩理一半及合用做工人夫柴薪并一應器具等
項作急整點齊備聽候燒造非敢不遵切思本府六縣
人民稀少差徭繁重實難存活兼且亦無諳曉燒窯人
匠如蒙准呈乞賜憐憫與民轉達合干上司查得永樂
年間事例乞撥南京留守前留守中龍驤驍騎右豹韜
興武鷹揚七衛旗軍匠作或附近徽寧二府及廣德州
新安宣州二衛起撥軍民夫匠前來燒造免致小民流
移失所等因到府備申到院案照先准工部咨開行移
河南山東南北直隸等處巡撫巡按督同各該官員查
勘現在窯座合用做工軍民人夫柴薪并一應器具等
項候成化十七年興工燒造等因備咨行據直隸太平
池州安慶三府各申查得永樂年間蕪湖等縣沿江一
應窯座俱係南京留守等衛官軍燒造厰房器具等項
俱係南京工部分派應用柴薪係奥龍等巡檢司蘆場
砍砟與府縣無干乞行南京兵工二部轉行各衛查照
庶得明白等因及據建陽安慶二衛各申本衛並無原
設窯座緣由到院已經通行南京兵工二部轉行各衛
查勘去後未報欲候查勘至日定奪誠恐有悞燒造又
經通行各府查照作急整點齊備委官管理聽候郎中
等官到來提督燒造去後隨據太平府申稱比先年間
燒造甎料柴薪在於鱭魚洲青村坊等處蘆場砍用行
查得奥龍巡檢司原額蘆場坐落鱭魚洲先該天界能
仁雞鳴三寺奏討巳撥與天界寺二十五頃能仁寺一
十七頃雞鳴寺一十三頃本司現存蘆場止有三百八
十處大信巡檢司原額蘆場一處在於鱭魚洲解南京
工部交納一處陳喬沙坍塌止有一塊上生蒿草繁昌
縣三山巡檢司黑沙洲蘆場不係額辦柴鈔場分其青
沙坊與浮沙口巡檢司原額蘆場俱係直隸和州所轄
今照前項甎料係緊要之物即今若不急為整理臨期
惟恐有悞所據合用柴薪先年俱係各處蘆場砍辦合
將天界能仁雞鳴三寺蘆場暫且那借及將本府所屬
采石大信山河荻港四巡檢司歲辦本色蘆場暫借砍
用候燒造停止之日照舊退還等因行間今據前因訪
得永樂年間委的是南京各衛摘撥官軍在於前項府
縣地方燒造甎料尤不曾起倩民夫今各衛尚有軍餘
在彼看守合用柴薪委的在沿江一帶蘆場樵砟應用
不係民間措辦今各府蘆場柴薪多係該解南京工部
及被人告佃奏討之數難擅借用雖稱減半燒造緣無
定數合用人夫匠作柴薪物料想亦不少况建陽安慶
二衛旣無設窯座而新安宣州二衛并徽寧二府及廣
德州亦非原有窯座處所留守前等衛又係在京衛分
不該巡撫官管轄擅難差撥若止令太平池州安慶三
府起倩夫匠措辦柴薪等項委的重難出辦不前如蒙
乞勅工部計議合無依永樂年間事例行令南京内外
守備官查照原先燒甎衛分量撥官軍前去燒造并行
南京工部委官一員先將太平池州安慶三府沿江一
帶蘆場清查明白但係近年以來奏討告佃及各巡檢
司砟辦蘆柴解部并不係額辦者俱暫那借採用候燒
造畢日照舊退還合用厰房器具等件著令太平池州
安慶三府并附近徽寧二府及廣德州各照里分均派
出備建陽安慶宣州新安四衛亦量撥餘丁協同各衛
官軍燒造姑待清查蘆場積有柴薪然後興工仍乞定
擬燒造各樣甎料數目使之知有了期樂於趨事如此
則事體停當工程易為緣係民情及係查照舊例燒甎
事理未敢擅便具題
蒙賜誥命謝恩奏狀
伏蒙聖恩賜臣誥命進階資政大夫加贈臣祖惟真父
仲智俱資政大夫兵部尚書兼都察院左副都御史祖
母張氏母周氏妻蓋氏繼室張氏俱夫人者臣伏以綸
綍煇煌巳荷推恩於二代簿書填委何曾補衮於萬分
聖德難名愚衷莫旣臣性資麤率學術荒蕪叨登進士
之科濫與翰林之選任評事任寺副殊無異績為知府
為布政未有竒勲屢轉顯官久尸厚禄方戰兢之不暇
豈旌寵之敢當偶沐乾坤莫大之恩特加父祖非常之
贈龍章絢綵馬鬛璔煇顧將何德以酬之惟有此身而
巳爾除望闕謝恩外謹具奏聞
乞休致奏狀
臣誤蒙列聖曁陛下深恩叨享禄位三十餘年每欲披
肝瀝膽竭忠宣力以圖萬一之報第才短術疎終不能
增涓埃於海嶽是以日夜思之旣慙且懼而汗流沾背
也况臣今巳六十有六志慮巳衰筋力巳憊百病侵尋
氣息奄奄靡瞻不眩靡聽不惑委實驅策不前有妨賢
路若不及早求退日苟一日久則必成罪戾而為識者
之笑且優老賜閒乃朝廷之盛德辭榮謝事實衰拙之
本心伏望聖恩憐臣衰老赦臣死罪放臣歸田使之擊
壤衡門之下以終犬馬之年感戴盛德寧有涯涘尤望
聖明慎選賢能代臣巡撫俾之敷德東南轉餉西北以
佐萬年太平之治是臣之退非獨利於臣之一身實乃
利於天下國家也臣下情無任不勝瞻天仰聖激切屏
營之至
又乞休致奏狀
臣本關西布衣之子荷列聖教養之恩叨由科第備員
封贈二代蔭叙一子可謂榮且幸矣雖鞠躬盡瘁死而
後巳亦不能報塞萬一竊聞古人云陳力就列不能者
止又云四時之序成功者退當今天下雖太平而内地
多灾傷邊方少寧息正是用人整理之時而臣昏眊無
為才不能治事智不能周物又不能進一言畫一策為
朝廷安内以攘外無用如此不止可乎矧今羣賢濟濟
不為無人而臣尸禄三十餘年久占台鼎之位髮白齒
落動履艱辛妨賢如此不退可乎當可止可退之時而
猶徘徊瞻望不忍舍去在巳雖曰無貪心在人不免有
非議失今不去日後被人數其罪而逐之不無負朝廷
保全之意失人臣進退之宜伏望聖恩憫臣愚戇憐臣
衰老放臣歸田以終頽齡進用賢才以圖治安非惟臣
感聖恩於無窮而來者亦感聖恩於無窮是乃一舉兩
得進退無失宜之嫌彼此有交慶之美矣臣不勝瞻天
仰聖激切乞恩之至
言應天等府糧草灾傷并成熟數目奏狀
據應天府呈并直隸鎮江等府申及據民人益紀等各
告稱今年自春至夏天時亢旱高田乾燥不能翻耕插
蒔秧苗等因巳經行仰踏勘如果灾重具奏定奪若是
灾輕申來處置去後至七月十三等日風雨大作臣恐
蘇松常鎮等府地方低窪田禾渰沒當差應天府都稅
司副使耿瑞前去看得應天府句容等縣鎮江府金壇
等縣有低窪水渰去處亦有高阜有收去處常州蘇州
松江嘉興湖州等府地方稻穀俱結秀成實續據常州
等府各申稱屬縣地方八月十七等日又被風雨大作
江湖泛漲山崩水發衝倒民居渰死人口渰沒田禾等
因臣又經行仰各府委官從實踏勘及令徑自具奏外
續又據各府踏勘過灾傷成熟田糧總數及草冊申呈
到院内金壇丹陽二縣勘報不實另行委官覆勘明白
巳將初勘委官拏問外及臣至常州府無錫等縣里老
人等告稱府縣止將被水渰沒田禾作灾内有風秕等
項無收之數不蒙作灾臣因見小民艱難分付府縣具
申到臣除原勘報灾傷之外每平米一石又與減免一
斗緣前項減免平米不係正糧係是多餘以備賑濟之
數及臣到蘇州府各縣人民亦各稱府縣作灾數少納
糧不起臣欲照常州府無錫等縣事例每平米一石減
免一斗内吳江縣查無餘米長洲等縣餘米數亦不多
不彀減免因此仰令將折糧銀布暫且停徵一半内吳
江縣太倉米亦暫且停徵除停徵蘇州府銀布等項緣
由先巳具題及通行各府將無徵糧草聽候覆勘仍將
成熟有徵糧草作急催徵起運兌軍外為此今將告灾
直隸各府成熟灾傷糧草總數開坐謹具題知
應天府灾傷無徵秋糧七萬一千九百五十八石八
升二合四勺六抄三撮馬草八萬四千七百九十五
包五觔十五兩九錢三分八毫鎮江府灾傷無徵
秋糧六萬六千三百三十九石二斗六升四合一勺
馬草八萬四千六十一包九斤十兩蘇州府灾傷
無徵秋糧二十四萬八千八百五十六石四斗六合
六勺馬草七萬四千三百九包九斤八兩續告灾傷
停徵銀九萬五千七百五十兩准米三十八萬三千
石布九萬疋准米九萬石米九千二百石常州府
灾傷無徵秋糧九萬六千七百五十六石五斗三升
八合四勺馬草七萬二千七百八十六包七斤十五
兩續告灾傷減免平米四萬九千九百七十二石一
斗一升三合九勺松江府灾傷無徵秋糧一十六
萬八千二十二石四斗五升八合七勺馬草五萬七
百五十三包五斤六兩六錢二釐太平府當塗縣
灾傷無徵秋糧三千二百四十石八斗二升九合六
勺馬草三千六百八十二包九斤十五兩三錢
乞休致奏狀
臣原籍陜西西安府耀州三原縣光遠里由正統十三
年進士改翰林院庶吉士初授大理寺左評事供職二
年半陞本寺左寺副又二年半陞直隸揚州府知府又
五年半陞江西布政司右布政使又三年八箇月陞河
南布政司左布政使又九箇月陞都察院右副都御史
撫治流民又二年以平賊功陞本院左副都御史巡撫
河南又一年陞南京刑部左侍郎又九箇月丁父憂服
闋改刑部左侍郎總理河道又一年半改南京戶部左
侍郎又三年半改都察院左副都御史巡撫雲南又七
箇月以九年考滿陞本院右都御史仍前巡撫未久改
南京都察院右都御史參贊機務又未久陞南京兵部
尚書仍前參贊未踰年又改兵部尚書兼都察院左副
都御史巡撫南直隸蘇松等處地方今已三年有餘伏
念臣猥以駑鈍之資誤蒙列聖曁皇上莫大之恩拔擢
至此叨享厚禄三十餘年未嘗不知感激而思補報亦
未嘗不欲長顯榮而久富貴第臣犬馬之年今巳六十
有七矣筋力巳衰矣精神已倦矣雖欲勉彊自然勉彊
不去矧蘇松常鎮等府地方錢糧多詞訟多是非多非
衰老者所宜久居今臣巡撫其地巳三年之久矣衰老
如此若猶栖栖不去深恐墮悞公事患生不測而為聖
政之累伏望聖恩憐臣衰老放臣歸田另選賢能代臣
巡撫非惟臣之幸實乃地方之幸也臣下情無任不勝
激切屏營之至成化十八年三月二十日奏奉聖旨卿
敭歴内外諳練事體宜勉副委任不允休致吏部知道
乞取回買玩好王太監奏狀
據江東馬驛報准前路逓到欽差内官監太監王牌面
為公務事當職前往南直隸浙江江西等處公幹先遣
牌面前去仰沿途軍衛有司驛逓巡司等衙門官吏即
便抄牌預備廩給口糧馬匹車輛軍民人夫等項差委
的當官員管領聽候應付拽送毋得稽遲有悞公務惹
罪不便所司官吏敢有指以饋送下程為由因而科斂
軍民財物或體訪得出或被人告發輕則量情責罰重
則枷釘解京奏聞區處或有假稱當職處陳告以憑懲
治沿途逓牌衙門不分晝夜火速差人程逓前去毋得
磨擦牌面字樣如有糢糊就便寫記驛名開申到職治
以重罪先具抄牌官吏不違依准繳來仰將此牌程逓
送抵南京會同館收候當職按臨至日通將各該官吏
不違依准并執結連牌呈繳施行等因據報臣始則以
為朝廷軫念淮陽蘇松等府地方饑荒軍民流亡恐臣
等奉命不謹莫能區畫賑貸以致失所特遣近臣齎内
帑錢物遠來救濟旣喜且懼者累日巳而𫝊聞太監帶
百十號馬快船隻裝載私鹽前來江南收買玩好之物
雖未委虚的今大江南北饑荒殊甚斗米直七八十錢
民有饑色野有餓莩老稚轉於溝壑壯者散而之四方
者不可勝數臣奉勅往來提督賑濟近來雖頗安妥而
張口待哺者尚多若太監此行為賑恤饑荒而來則大
江南北億萬生靈舉蒙再造之恩陛下盛德大業可以
比隆二帝三皇而無疆國祚可以與天地相為悠久矣
若為收買玩好之物而來似此聲勢張皇未免騷擾郡
邑驚嚇吏民臣恐遠近𫝊聞將謂陛下惟珍竒是好而
無憂民之心致使狂夫得以藉口非社稷之福也臣以
為當此饑荒之際朝廷正宜裁冗費却貢獻禁奢侈抑僥
倖慎爵賞重名器輕徭役惜民力以收天下之心以培
億萬年社稷之基本夫何織造旁午貢獻絡繹奢侈之
風競起倖進之門大開遂使爵賞冗濫名器混淆徭役
繁興財力日屈欲斯民之不貧且盜欲天下如泰山之
安得乎昔唐太宗遣使往凉州諷李大亮獻其名鷹而
大亮不可明皇令益州織半臂褙子琵琶捍撥鏤牙合
子等蘇許公不奉詔其事載諸信史後之讀史者莫不
稱太宗明皇之明李大亮蘇許公之忠今陛下以上聖
之資居至尊之位聰明睿智本乎天性仁孝誠敬不待
勉彊可以為堯舜可以邁湯武尚何太宗明皇之足言
哉臣幸際明時備員巡撫偶遇所聞若隠忍不言使陛
下不知而天下國家受其弊豈忠臣乎非惟有愧於皐
夔稷契伊傅周召豈不有愧於李大亮蘇許公之輩是
以臣不避斧鉞為陛下言之者非為身家計也為社稷
計耳惟陛下留神深思速返其使併將前數事與臺閣
大臣從長計議作急區處以安天下社稷幸甚生民幸
甚臣不勝戰慄隕越之至成化十八年七月十五日具
題
奏繳賑濟過軍民戶口文冊奏狀
照得成化十八年正月初三日臣因應天府并蘇松常
鎮等府衛地方去年灾傷薄收即今東作方興誠恐貧
難軍民缺少牛種不能耕種及無口食難以度日巳將
行令各該府衛委官督屬掌印官從公取勘被灾極貧
軍民如無牛具者為勸借助耕無種穀者斟酌借與缺
食者自二月起至四月終止每月照例驗口給糧賑濟
仍斟酌現在倉糧若有贏餘就便減價糶賣以平米價
本年四月十六日節該欽奉勅兹特命爾督委前項府
州縣衛所官吏巡歴灾重去處取勘饑民的數即將預
備倉糧照數給散其蘇松常鎮四府各有逓年該收糧
内撥剰餘米斟酌多寡散與極貧軍民應天府如果糧
少聽於南京常平倉量借二萬石前去接濟除戶部擬
奏條件外其餘有益軍民之事勅内該載未盡者聽爾
從宜處置務俾軍民得所地方寧妥欽此欽遵隨准戶
部咨開擬奏條件及稱候今夏麥熟之後將賑濟過倉
糧并軍民數目造冊具奏等因到院除遵照勅旨并開
來事件一一奉行外臣又遵奉德意從宜處置數事行
仰各府衛將現徵未完錢糧内貧難小戶辦納不起與
監追虧折拖欠錢糧人犯并民間一應私債停候秋成
追徵取討及禁止官員不許指以脩造公用為由罰人
贓物濱海之民以魚鹽為生但係肩挑背負私鹽易換
飯米及於海邊採取魚鮮救饑者暫且弛禁饋送公差
人員下程紙劄等數各要減省往來進貢經過船隻止
許撥夫拽送不許多討人夫勒要財物及照光年戶部
奏准許令軍民給與散官冠帶等項事例召人納米俱
收本處以備賑濟再令年深馬夫書手量出糧米與夫
考滿官吏所出糧米俱撥吳江等縣缺糧去處以助賑
濟外又於各處設立飯堂煮粥以食求乞之人臣復躬
親往來提督各該委官盡心為之由是撫内缺食軍民
得蒙徵貸又蒙寬恤咸有生意不至流亡失所莫不感
戴聖恩兹今二麥雖薄收而秋禾栽蒔將遍民情頗安
可保無虞隨據應天并蘇松常鎮等府衛各將賑濟過
人口糧米等項數目緣由申呈到臣除查算相同擬合
開坐造冊今將造完文冊具奏
陳言聖學疏
據直隸常州府申該國子監監生湯楘齎捧聖旨揭帖
内開成化十八年八月司設監太監杜福友𫝊奉聖旨
著國子監生湯楘軍舍孫智前去常州府著落府縣拘
集民人段銓家取要截江網古書一部盧岐僧院取要
刻絲作羅漢十八幅觀音二幅再有古跡書畫尋來進
用欽此欽遵具申得此臣有以見陛下好學好古好善
之盛心也中庸曰好學近乎知論語曰好古敏以求之
也孟子曰好善優於天下世之人好其一不好其二者
有矣好其二不好其一者亦有矣夫兼好而無遺者則
鮮矣今陛下兼好之矣非天縱之聖其能然乎然帝王
之學與韋布之學不同韋布之人隠而未用多聞彊記
將以待聘故其學貴乎博帝王者身兼治教之責而為
億兆之主故其學不在乎博在乎知其要夫經各有其
要能知其要則足以盡博矣詩三百一言以蔽之曰思
無邪若能思無邪雖不讀詩亦可也經禮三百曲禮三
千亦惟曰毋不敬而巳若能毋不敬雖不讀禮亦可也
佛氏之書臣不知其幾千萬卷也其要不過慈悲而巳
老氏之書臣亦不知其有幾也其要不過清净而已曰
慈悲曰清淨自是出家人之事皆非治天下之道也其
餘神仙之說黃老之術盡妄誕耳非惟治天下不可用
且以惑世誣民而為斯道之害尤非帝王所當留意者
也儒者之書發明三綱五常之道修齊治平之理如布
帛菽粟之在天地間有不可一日而無也然而諸儒論
說紛紜簡編浩繁亦豈帝王所能徧觀而盡讀之今陛
下勵精圖治自朝至於日中昃不遑暇食若復博覽羣
籍玩索章句不無有勞宸衷非所以保養天和也如於
退朝之後清燕之時取書之二典三謨與夫太甲說命
無逸旅獒諸篇而讀之復取漢唐書有關於治亂成敗
者三二策而涉獵之儘可以開廣聖心資助化理何必
徧求諸家之書而觀之乎大抵帝王之學非徒誦說文
字講解訓詁而巳要在學二帝三王之道身體而力行
之建中建極為百官之程式俾萬民之乂安可也且土
階三尺茅茨不翦堯也惡衣菲食禹也今日崇高富貴
固難師法乎堯禹亦不可不以堯禹之心為心而撙節
之若能以堯禹之心為心而撙節之即今日之堯禹也
不邇聲色不殖貨利湯也視民如傷望道而未之見文
王也不泄邇不忘遠武王也若能心湯之心行湯之道
即湯也心文武之心行文武之道即文武也夫何不可
及之有凡此皆為聖學之急務也孟子曰左右皆曰賢
未可也諸大夫皆曰賢未可也國人皆曰賢然後察之
見賢焉然後用之左右皆曰不可勿聽諸大夫皆曰不
可勿聽國人皆曰不可然後察之見不可焉然後去之
今日進退人才必如此而後可不如此則君子退而小
人進矣又曰左右皆曰可殺勿聽諸大夫皆曰可殺勿
聽國人皆曰可殺然後察之見可殺焉然後殺之故曰
國人殺之也今日之用刑亦必如此而後可不如此則
刑必及於無辜矣諸葛武侯曰宫中府中俱為一體陟
罰臧否不宜異同若有作奸犯科及為忠善者宜付有
司論其刑賞以昭平明之治不宜偏私使内外異法也
今日之刑賞又豈可不如此乎不如此則同功異賞同
罪異罰而人心不服矣凡此皆馭世之要道也是道也
人皆知之皆能言之然人皆知之皆能言之而不言者
恐無益於事徒自失寵而取辱也臣雖至愚極陋非不
知此第以菲才備位六卿受恩深重若復如此非惟有
負恩德且非疇昔之志也是以直言而不隠者非沽名
也將以報德也報之欲陛下為堯舜之君也欲陛下左
右之人為堯舜之臣也欲天下蒼生為堯舜之民而被
堯舜之澤也欲後世之人思慕陛下如今日之人思慕
堯舜也倘蒙不以臣言為迂留神深思專意於二帝三
王之學是法是行而不為異端異術之所惑其進退人
材也其用刑也必如孟子之言其賞功也其罰罪也必
如武侯之言若雍熙泰和之治不見於今日聖德仁聲
不𫝊播於無窮臣則甘受妄言之罪臣昧死上言干冒
宸嚴不勝惶恐之至成化十八年十一月十三日具奏
乞休致奏狀
臣以襪線微才荷國厚恩官至尚書職兼都御史受禄
三十餘年貤恩之典及乎父祖寵幸巳極是以日夜孜
孜思效分寸圖報萬一邇來屢進狂瞽之言自謂若得
上達宸聦雖伏斧鑕亦甘心焉伏蒙陛下弘天地之量
昭日月之明察納其言而優容之是臣幸中之幸也臣
雖至愚豈不益感聖德益思奮勵益欲效死豈肯自負
自棄而甘為林下之窮人乎第臣年歲巳至疾病侵尋
耳目失聦明視聽不便腿腰常疼痛行坐不便牙齒脫
落過半言語不便飲食亦不便加以志倦神疲頽焉以
居欲其立紀綱肅官僚熙庶績貞百度上副九重之託
下遂萬物之情豈易能乎失今不去竊恐將來瘝官曠
職禍出不測而為世所笑非但臣之羞且為聖政之累
也伏望聖恩憐臣衰老放歸田里另選精彊大臣巡撫
其地康濟兆民俾臣不失進退之宜得全始終之節感
戴天恩豈有涯涘
論中使擾人因乞休致奏狀
臣去年以年力衰老陳乞休致節該欽奉聖旨卿敭歴
内外諳練事體宜勉副委任不允休致欽此今年臣復
乞休致又節該欽奉聖旨不准休致著用心巡撫地方
欽此臣惟聖明之朝賢才濟濟不為無人如臣之愚正
宜退避然猶勉留再三而不舍者臣有以見陛下不以
犬馬視臣而以耆舊大臣之禮待臣雖成湯之先民時
若成王之壽耇無遺不是過也臣雖無似豈不感激聖
德然陛下旣以大臣之禮待臣臣敢不以大臣之道自
勉欲盡大臣之道必須遵守祖宗之法以安民為心而
不為勢利所奪可也一為勢利所奪則祖宗之法壊而
民不安矣民不安豈不失大臣之職乎然欲不失其職
豈能免毁言如即墨大夫乎且祖宗時差内臣出外公
幹或齎勅書或齎聖旨帖子必明開所幹公事緣由或
所取物件數目是以在外諸司衙門易於奉行來使無
過求多取之弊地方免横征暴斂之擾近見太監王敬
齎來聖旨帖子止開前往常州府蘇州府採取藥餌收
買書籍别無行拘大戶索要銀兩緣由豈期本官動以
朝廷為名需索銀兩無有紀極東南地方為之騷然民
不堪命臣巡撫其地心知其非而莫敢誰何然王敬未
回而太監段英又來造辦藥梅冰梅蘇松常三府巳辦
與價銀六千兩打發跟隨人員銀兩在外以臣計之造
辦藥梅冰梅用銀多不過千兩尚有五千兩餘剰今又
行令鎮江太平池州寧國安慶徽州廣德七府州每處
取要酥合油牛黃沉香乳香等藥近千斤約直價銀一
千五百餘兩豈真要此藥物無非以此為名而勒要銀
兩耳又牌仰松江府速辦上等花毯二十條各色綾一
百疋大細白綿布一百疋大樣手巾一百條約直價銀
五百餘兩又發鈔四百塊與松江府官賣每塊要銀五
兩又該銀二千兩蘇常等府必有别項取索亦必發賣
鈔塊但未據申報緣照前項藥餌花毯等項俱非聖旨
帖子内開來物件臣又訪得前鈔係是兩京客商之物
今却槩令有司措辦變賣需索不巳征斂重疊民豈克
堪各府申臣定奪臣若阿順其意令其應付則祖宗之
法壊而民不安矣臣是以遵守祖宗之法不敢擅支錢
糧逼迫小民巳行本官處查理外彼必謂臣打攪進貢
未免懷恨怒之心發譖毁之言此臣所以欲盡職而心
不安也况臣委實衰老無才無行不達時務不堪巡撫
現今地方并江上彊賊不時竊發臣委實膽小惴惴焉
惟恐小民不能聊生從賊為非地方不安而為社稷之
憂伏望聖恩憐憫放臣歸田另選賢才而任用之庶幾
優劣得所政舉民安臣無知干冒天威不勝惶懼之至
論中使科擾民所得物件奏狀
臣惟自古人臣之事君以聲色貨利珍竒方術為容悅
以取寵幸者未有不壊天下之事而為社稷之憂也切
見内官監太監王敬前來江南採取藥餌收買書籍朝
廷止賜鹽七千引公用止可直銀八千餘兩却發鹽一
萬五千五百引與寧國等府衛逼要銀三萬二千五百
兩不知餘鹽八千五百引從何而來多取價利作何花
銷又有鹽數十船發去江北廬州等府衛江西南昌府
等處官賣不知又得銀幾千萬兩至蘇常等府刑驅勢
逼官民取受銀三萬六千餘兩玩器藥餌等物并跟隨
人員私下取受者不在其數又令蘇州府織綵粧五毒
大紅紗五百餘疋每疋直價銀十五六兩止給銀六兩
五錢及其交納每疋反勒要機戶解扛銀五兩虧民數
多使之破家蕩産含冤莫訴其在江西浙江二布政司
并南京及沿途索要官民金銀并玩器等物不知又有
幾千萬數臣聞千戶王臣本非勲賢叨享禄位專弄左
道邪術豈知經國大體而太監王敬聽伊撥置刻剥軍
民舳艫相銜滿載而歸以為自巳孝順自巳功能以覬
寵幸殊不知取之不義得之不以其道所以失人心者
在此所以損國體者在此所以傷和氣而致灾沴者亦
在此也若但見其易而不思其難樂其有而不恤其無
往者過而來者續用日侈而財日屈非民之福亦非國
之福也况各人假公營私明取暗受者多使朝廷擔其
名此尤不可之甚者也除王敬等在江西等處賣鹽并
取索銀兩臣不知備細者不開外今將臣所知者開坐
具題
計開寧國府賣鹽三千五百引解過價銀七千兩
内三千三百七十八兩九錢八分一厘係那借在官
錢糧三千六百二十一兩一分九釐係里甲措辦太
監王敬收太平府賣鹽一千五百引解過價銀三
千兩係舖行里甲措辦池州府賣鹽二千引解過
價銀四千二百兩俱里甲措辦又賣鈔四十塊解過
價銀二百二十兩係舖行借出安慶府賣鹽二千
五百引解過價銀五千二百五十兩係里甲措辦
九江府賣鹽二千五百引解過價銀五千二百五十
一兩九錢九分係賑濟銀内支廣德州賣鹽二千
引解過價銀四千六百一十九兩係舖行措辦建
陽衛賣鹽五百引解過價銀一千兩係官軍俸糧當
借安慶衛賣鹽五百引解過價銀一千兩係官軍
俸糧當借九江衛賣鹽五百引解銀一千八十五
兩又使用銀九十五兩内七百八十七兩五錢係官
軍俸糧銀三百九十二兩五錢係借客人的宣州
衛不曾賣鹽送銀二百八十兩係官軍俸糧當借
以上銀兩俱太監王敬同千戶王臣等秤收松江
府華亭縣大戶陳宣等十名共出銀七百兩刻絲
作褥子心一副李在畫四軸觀音二軸龍涎
寳瓶一箇一秤金孩兒四軸三白圖一軸聖
一軸夏志横披一軸季龍眠佛三軸古銅香
爐三箇慶壽圖一軸高彦畫一軸商嵌香爐
三箇彭寳香爐一箇水晶環一箇倪元鎮畫
一軸葉仲明千字文一卷戴文進畫一幅張
梅巖佛像三軸銀字蓮經七卷孩兒四軸梁
楷佛三軸刻絲作斗弓畫二軸王子久畫一軸
手提銅香爐一箇官寳罐一箇夏珪畫四軸
毘陵草蟲二幅古銅花瓶三箇上海縣大戶
張瑾等一十二名共出銀七百兩古銅花瓶一對
温日觀葡萄一幅畫二軸羅漢二幅嘉興
府大戶槐越等九名出銀七百兩白玉石香盒一
箇翎毛畫四幅水墨畫四幅草書手卷一箇
百字圖畫四幅山水畫十二幅禽鳥冊葉一
箇琥珀臺盞二幅白玉石筆架一箇水墨翎
毛畫二幅菜玉盞一隻琥珀念珠一串又糧
長出鈔價銀五百五十兩蘇州府長州縣大戶
丘元伏等十名共出銀二千四十七兩吳縣大戶
蘇通等二十六名共出銀二千三十五兩崑山縣
共出銀一千八百五十兩又大戶羅璵等五名共出
銀四百兩糧長歸瓚等共出銀一千一百兩里長張
昭等共出銀四百五十兩常熟縣大戶顧志行等
二十二名共出銀一千七百七十兩八錢五分水
晶臺盤一副吳江縣大戶吳壽等二十七名共出
銀一千兩内一千三百兩太監王敬收二百五十五兩
又二百兩千戶王臣等收二十兩軍牢頭目收嘉
定縣大戶王半海等九名共出銀一千五百九十八
兩常州府江隂縣大戶徐熙等三十四名共出
銀一萬兩太監王敬分八千兩千戶王臣等分二千
兩無錫縣大戶鄒賢等三十名共出銀六千四百
兩古畫一十二幅剔紅果盒一箇剔紅盆二
箇俱太監王敬收外銀二百五十兩千戶王臣舍人
張麒分武進縣大戶蔣鎮等一十名共出銀三千
兩太監王敬分一千兩千戶王臣等分五百兩五百
兩分付買藥材書畫宜興縣大戶張輗等共出銀
一千兩太監王敬收又訪得太監王敬起程之時
與無錫等四縣官到常州府每縣索要銀五百兩共
該銀二千兩
糾劾奸人撥置中使擾亂地方奏狀
去年臣見内官監太監王敬牌面内有前往南直隸浙
江江西等處公幹仰軍衛有司驛逓巡司等衙門預備
廩給口糧馬匹車輛人夫等項委官管領聽候應付輕
則量情責罰重則枷釘解京奏聞區處等語又聞本官
沿途弄勢張聲騷擾軍民臣恐為國生事是以昧死上
聞乞取本官回京以消未然之患繼聞差人趕至徐州
黃家閘本官接了帖子不知緣何不回臣伏覩節該欽
奉聖旨今差王敬前去常州府蘇州府採取藥餌收買
書籍欽此臣又見應付本官關文内開蒙欽依准與長
蘆運司餘鹽七千引帶去公用仰惟聖意蓋欲伊將前
鹽兩平賣價收買藥餌書籍免致科擾下人此陛下仁
民愛物慮患防微之盛心也豈期跟隨王敬千戶等官
王臣等不體聖意罔恤民難撥置本官自離京師直抵
南京經過軍衛有司運司驛逓巡司等衙門無不科擾
所得銀兩不可勝計比到南京清江厰住泊數日上新
河又住泊數日而城裏城外得過之家所有玩器書畫
金銀寳石等物搜括殆盡又撥置本官將原賜官鹽并
夾帶私鹽及攬到商鹽差錦衣衛百戶等官王釗等彊
發與太平寧國池州安慶九江五府建陽安慶九江三
衛并廣德州共一萬五千五百引逼要價銀三萬二千
五百五十兩其鹽斤重多不足每引止可賣銀一兩一
二錢定要煎銀二兩又要加耗反取舖行不致高擡少
估結狀以避罪責鹽纔下船就要銀兩坐守催併急如
星火官吏被逼無奈只得照數辦與又發鈔四十塊與
池州府逼要煎銀二百二十兩宣州衛止有二千戶所
不肯領鹽却將指揮責打亦要去銀二百八十兩俱解
太監王敬等處獲有批收前項銀兩係是那移官錢扣
賣軍糧當借客商資本至今官錢無可填補官軍不得
糧喫客債尚未還足累官損民含冤莫訴其發去江北
廬州等府衛并江西南昌等處變賣者其數尤多所得
價銀何止三萬餘兩在江西地方住兩箇月浙江地方
亦住兩箇月彼中所得玩器金銀臣雖不知細數嘗聞
到彼之日無物不要城市舖店為之關閉村落人民無
不驚駭又發鈔五百餘塊與杭州等府俵散糧長每鈔
一塊止值銀三兩却要銀五兩嘉興府賣鈔一百一十
塊巳解與銀五百五十兩獲有批收亦可查考到嘉興
府拘大戶槐越等到官各將所有玩器書畫送與因怪
不送銀兩每人責打二十順腿拘住要銀得銀方纔疎
放又行令蘇松府縣拘拿大戶索要玩器并金銀等物
大戶有者自出無者著令糧長出辦又威逼蘇州府長
吳二縣著機戶織綵粧五毒大紅紗五百一十二疋每
疋直工價銀一十五兩止給與銀六兩五錢機戶賠銀
八兩五錢共賠銀四千三百餘兩中間看不中者又令
重織及其交納每疋反要機戶解扛銀五兩負累機戶
揭債破産苦不可言且五毒者艾虎蜈蚣蝦蟆蛇蝎也
以五彩絨組織此五物於大紅紗兩肩胸背通袖膝襴
之上其為淫巧竒怪古所未聞其費工料每疋可織常
紗十餘疋其妨農廢業尤不可言况此物止用於端午
之一日其他日皆不用又况此毒物人皆見之必以為
不祥而憎惡之今織之於衣非至尊所宜服亦非宫中
所可服不知本官暴殄許多天物害虐無數烝民織許
多件數將何為也觀此一事則其平昔不以財為財不
以民為民可知到無錫縣親率王臣等下鄉打開大戶
鄒賢家門捉拿本人索要金銀因本人躱避就在其家
住坐二日拘常州府官帶領畫匠將本家房屋畫成圖
本聲言回京進與朝廷定將他家抄了嚇詐鄒賢兄弟
二人銀兩與王臣等分用又捉拿華文熙等鎻打勒要
銀兩又嗔知縣熊經拘人不到要行綑打本官懼怕當
將官庫銀兩替大戶出銀又取武進縣胡溥到江隂縣
發放著大戶蔣鎮等一十名出銀八千兩其後各人共
輳三千兩又發放常州府知府孫仁朝廷有密旨著我
去徐中書等家討要玩器書畫等物我如今要往各家
去被孫仁勸住各家共輳銀一萬兩送王敬等分用又
有等無藉小人乘機妄首人家有物各官輒便差人或
行縣四散捉拿驚嚇人戶逃走地方為之騷然因拿大
戶陳護却將鄰人李源妻陸氏趕逼下河身死又發牌
問無錫縣討要兼絲布茶扇等物王臣欺瞞王敬私下
詐騙軍民銀兩又不可以筆記其松江等府不係坐來
收買書籍地方亦皆擾徧所進書籍玩器等項俱係取
諸人者藥餌亦係府縣另行備價收買者並不曾用賣
鹽價銀人民委實受害不得安生咸有怨言臣惟陛下
自嗣大歴服以來敬慎厥德賢能效職庶政咸和二十
年間邊方少警海内晏然不圖今日而有此事非獨上
虧國體抑且下失人心設使王敬等將所得玩器金銀
等物盡數進獻以充國用而取之不義如此得之不以
其道如此非聖明所宜受况朝廷富有四海府庫皆財
倉廩皆粟豈少此哉如或不肯盡數進獻使朝廷虚擔
其名各人實享其利豈不尤可太息兼且朝廷所用錢
糧多仰給於蘇松常等府若使彼處百姓不得安生國
用何所取給此數府百姓尤宜加意安全而不可使之
困苦流冗也昔治書侍御史權萬紀言宣饒出銀大發
采之歲可得數百萬唐太宗曰卿未嘗進一賢才而專
言銀利昔堯舜抵璧於山投珠於谷漢之桓靈乃聚錢
為私藏卿欲以桓靈待我邪乃出萬紀今王敬等所為
害理尤甚決不可以待權萬紀者待之臣又訪得王臣
即王瘸子俱是奸詐無賴小人素無勲勞止以左道邪
術得幸父子俱得好官非惟虚糜廩禄有玷名器且使
懷才抱藝之士為之不忿夫金銀乃天地之精氣非智
術所能為設若王臣能之何不自做自用何以日前到
處以此為名騙人財物累犯刑憲何以今日撥置内官
用彊要人金銀騷擾地方昔文成五利旣以邪術欺漢
武今王臣復以邪術欺陛下此忠臣義士所以為之痛
心而扼腕也且陛下為萬乘之君百神之主而敢為之
欺罔如此百姓乃陛下之赤子邦家之根本而敢肆其
暴虐如此是可忍也孰不可忍也臣又聞王臣在江西
等處收買美色婦女數人盛粧在船言頗矯誣人多不
信百戶姚敬娶娼為妾被王敬搜出送蘇州衛鎮撫收
監於本官名下追銀一千兩恐後訐出王臣前情仍將
本婦給還姚敬此亦人所共知凡有識者莫不曰陛下
聖德寬仁敬天愛民若知此情必不容之但一時不知
耳臣備員六卿奉勅巡撫職在衛國而安民覩兹弊事
若循默不言依阿取容萬一事出不測以遺君父之憂
雖死何贖是以不敢不言之伏望陛下留意於難保之
天命割恩於壊事之小人奮乾剛之獨斷昭王法之無
私行取王敬王臣等到京或明正典憲或量加懲治使
天下知聚斂之擾人非朝廷意乃王敬等矯制王敬擾
亂地方非其本心乃王臣等撥置而然也如此則怨有
所歸人心寧止而天下安矣不然則怨無所歸其患蓋
有不可勝言者矣臣愚仍望朝廷自今伊始凡百用度
悉從儉約節不經之費罷無功之賞裁冗官汰冗食則
財用自足果缺公用物件定擬數目行移出産地方採
辦進用則民自不擾内外公差官員跟隨頭目多不許
過三二名則事自減省否則賣官鬻獄不足以供執事
者之費剥膚椎髓不足以滿隨行人之欲欲斯民之不
窮財力之不屈盜賊之不起天下之治安得乎臣為國
之心激切不自知其言之狂且瞽也罪該萬死儻蒙聖
恩優容不加譴責亦乞將臣放歸田里耕以待盡為幸
無涯除王敬王臣等索要沿途衙門銀兩并浙江江西
等處財物不知的數及蘇常二府進貢藥餌書籍不開
外今將各官嚇詐臣該管地方并九江一府官民金銀
等物開坐具題
申救常州府知府孫仁奏狀
臣聞太監王敬公幹回京稱旨受賞隨行千戶王臣亦
蒙陞賞王敬參奏常州府知府孫仁現蒙差官提取聞
者莫不驚愕咸謂王敬此來知府孫仁十分慇懃隨到
無錫縣聽候十餘日又隨到江隂縣聽候十餘日凡力
可為者本官無不為之今乃不得王敬王臣之喜反招
其怒若謂本官欺罔違慢緣巳到處跟隨聽候如指之
從臂非有欺罔違慢也若謂本官不行收買藥餌緣常
州一府巳送書籍等項價銀一萬九千餘兩又另用銀
五百餘兩收買藥餌進用非不行收買藥餌也若謂本
官將銀兩囑送緣前項銀兩書籍藥餌俱巳交收了當
别無公私可囑也况孫仁自到任以來有為有守深得
民心若罪本官固雖快言者之意不無失地方小民之
心然快一二人之意其事小失千萬人之心其事大伏
望聖恩少霽天威稍寬孫仁之罪則庶民不失望官知
所勸而地方安矣臣昧死上言不勝悚懼之至
陳言制治保邦奏狀
臣聞周官有曰制治於未亂保邦於未危誠以未亂而
制治則必不至於亂未危而保邦則必不至於危使已
亂而制治雖勞心經營終不能救其亂已危而保邦雖
極力扶持終無以免其危此往古巳驗之實事非俗儒
聞談之空言也臣不敢遠舉姑以近事言之宋徽宗初
年天下太平蔡京倡邪說以為當豐亨豫大之運專以
奢侈勸上窮極土木之工作玉清神霄等宫崇信道士
林靈素以朱勔領花石綱竒花異木怪石珍禽竒獸無
遠不至加以梁師成專務應奉作為淫巧以蠱上心是
以民窮財盡政事不理國勢不競遂致方臘之亂而成
靖康之禍方其初也使納言者之諫罷前項無益之事
專以節用愛人為心使百官和於朝萬物和於野宋其
有衰乎方今天下太平四方寧謐國勢若金甌之完全
無纖毫之缺損又况皇上聖德寬仁神武不殺上合天
心下合民心禮樂法度之巍然典章文物之煥乎可謂
治且安矣宜若無可慮矣然古人有言亂不生於亂而
生於治治之極者亂之始此臣之所以為陛下憂也陛
下雖精一執中無怠無荒第左右之人感戴聖恩思欲
報之肆為掊克之計爭獻竒異之物以悅聖心以固恩
寵此固孝順之意若不及早圖之更絃改轍誠恐浸潤
日久嗜慾日滋糜費日多財用日屈民日益窮事日益
壊即不幸有數年之兵數年之荒不知何以為計欲如
今日之安欲無後日之悔恐未能也此臣之所以願陛
下制治於未亂之時保邦於未危之日以隆聖明億萬
年無疆之丕緒也伏望陛下以古為鑑乃勅多官會議
制治保邦之條件採而行之天下幸甚宗社幸甚
陳言治安奏狀
臣聞邇者邊庭不靖内外戒嚴朝議以各邊軍餉不足
也旣遣官以糴買之以京營軍士不足也復遣官以清
查之又以内帑銀物不足也而出征官軍無厚賞方今
天下一家海内一國以言乎糧餉漕運之轉輸陸路之
飛輓非不多也以言乎銀兩鑛場之閘辦糧草之折納
非不廣也以言乎軍馬在京有四十餘衛所又有外衛
番上之役到營而操練分將以統領非不衆也夫如是
宜乎廪有餘粟而不可勝食矣庫有餘財而不可勝用
矣軍士多且精而所向無敵矣奈何一旦有警輒見不
足蓋承平日久安不慮危糧費於冗食財費於侈用軍
疲於差占若王師不早出強敵不早退臣恐不止口外
之被擾邊民之被擄其為患蓋有不可勝言者矣今敵
兵既罷王師凱旋此實皇上聖德格天天道助順將校
用命之所致也然目前似無事矣臣不敢保其必無事
似可安矣臣不敢保其必可安若謂敵兵旣去必不來
也臣不敢保其必不來書曰惟事事乃其有備無患孫
子曰無恃其不來恃吾有以待之此臣等居高位享厚
禄為國股肱者所當致意也伏望陛下當此閒暇之時
勅令諸司明其政刑量減在官冗食之人無輕冒報功
次之罰重名器抑奔競則不加賦而糧自足矣少作無
益之事不貴珍異之物慎賜賚節用度則不厚斂而財
自足矣免畚土輦石之差嚴私役買閒之禁時教閱養
銳氣則不招集而軍自足矣三者旣足則元氣自壯根
本自固邪氣自不能入外侮自不敢作設有邊報要軍
馬就有軍馬要糧草就有糧草要賞賜就有賞賜尅期
以出相機而行以守則固以戰則勝何賊之不可破而
何功之不可成哉苟不撙節愛養於平昔及其事至而
欲取辦於一時臣未見其濟也此國家之大計廟堂之
上必有以處之也若無待於臣言矣今臣言之者亦區
區為國之心也惟聖明恕其狂瞽而裁察之幸甚塵瀆
宸聦不勝戰慄待罪之至
敷陳古訓奏疏
臣惟古之堯舜禹湯文武之為君聖君也皋夔稷契伊
傅周召之為臣賢臣也當是時君不自以為聖而必取
人以為善臣不以君為聖而必責難以為恭是故益告
舜曰吁戒哉儆戒無虞罔失法度罔遊於逸罔淫於樂
任賢勿貳去邪勿疑疑謀勿成百志惟熙罔違道以干
百姓之譽罔咈百姓以從已之欲無怠無荒四夷來王
禹告舜曰無若丹朱傲惟慢遊是好傲虐是作罔晝夜
頟頟罔水行舟朋淫於家用殄厥世夫聖莫聖於舜而
於前此數者曷嘗有一於身哉益非不知也禹非不知
也而猶以是告之者蓋舜處崇高之位其流將或至此
所以豫為之儆戒以防之者人臣愛君之心也仲虺之
告成湯有曰德日新萬邦惟懷志自滿九族乃離王懋
昭大德建中于民以義制事以禮制心垂裕後昆予聞
曰能自得師者王謂人莫已若者亡好問則裕自用則
小伊尹告太甲有曰制官刑儆于有位曰敢有恒舞于
宫酣歌于室時謂巫風敢有殉于貨色恒于遊畋時謂
淫風敢有侮聖言逆忠直遠耆德比頑童時謂亂風惟
兹三風十愆卿士有一于身家必喪邦君有一于身國
必亡臣下不匡其刑墨又曰慎乃儉德惟懷永圖又曰
德惟治否德亂與治同道罔不興與亂同事罔不亡終
始慎厥與惟明明后傅說告高宗有曰惟治亂在庶官
官不及私昵惟其能爵罔及惡德惟其賢又曰惟事事
乃其有備無患無啓寵納侮無耻過作非又曰監于先
王成憲其永無愆召公告武王有曰玩人喪德玩物喪
志不作無益害有益功乃成不貴異物賤用物民乃足
不寳遠物則遠人格所寳惟賢則邇人安不矜細行終
累大德告成王有曰我不可不監於有夏亦不可不監
於有殷我不敢知曰有夏服天命惟有歷年我不敢知曰
不其延惟不敬厥德乃早墜厥命我不敢知曰有殷受
天命惟有歷年我不敢知曰不其延惟不敬厥德乃早
墜厥命又曰肆惟王其疾敬德王其德之用祈天永命
周公告成王有曰在昔殷王中宗嚴恭寅畏天命自度
治民祇懼不敢荒寧肆中宗之享國七十有五年其在
高宗時舊勞于外爰曁小人作其即位乃或亮隂三年
不言其惟不言言乃雍不敢荒寧嘉靖殷邦至於小大
無時或怨肆高宗之享國五十有九年其在祖甲不義
惟王舊為小人作其即位爰知小人之依能保惠于庶民
不敢侮鰥寡肆祖甲之享國三十有三年自時厥後立
王生則逸生則逸不知稼穡之艱難不聞小人之勞惟
躭樂之從自時厥後亦罔或克壽或十年或七八年或
五六年或四三年又曰文王不敢盤于遊畋以庶邦惟
正之供文王受命惟中身厥享國五十年臣惟湯武之
聖豈仲虺召公能過之哉太甲高宗成王之賢亦豈出
於伊傅周召之下哉然而仲虺伊傅周召屢進直言懇
懇切切而不顧者以其食君之禄受君之託職分之當
為也在他人聽之若有所不堪而湯武太甲高宗成王
皆受之而不拒而不罪者知其立言之意為國為民為
天下而不為巳私也有是君有是臣所以共成雍熙泰
和之治澤被當時名垂萬世而無巳也仰惟陛下聦明
聖智孝友寬仁承祖宗之大統為億兆之君師可以比
隆二帝三王而軼乎太甲高宗成王遠矣臣生當斯世
陟兹崇階沐仁義之膏澤覩道德之光輝何啻親見堯
舜禹湯文武之聖君矣欲效皋夔稷契伊傅周召之敷
言以盡忠愧乏其才欲默默以自全尢恐負陛下之深
恩日夜思懼計無所出是以掇拾前言以為陛下獻惟
陛下於清燕之時召二三儒臣於便殿逐句而詳解之
復以今日之事逐件而體比之其有合者行之不合者
改之可儆戒者儆戒之可效法者效法之務俾有益於
聖德有益於治道有益於國家有益於生民而後巳如
此是陛下以皋夔稷契伊傅周召之任待臣臣以皋䕫
稷契伊傅周召之道事陛下也何患乎四海之不賓服
萬邦之不咸寧又何患乎雍熙泰和之治不見於今日
哉臣年七十屢陳休致不蒙聖恩俞允陛下若用臣言
雖退歸田里即同日侍左右若不用臣言再留數年不
過多食俸錢於臣則有益於治道則無補此臣區區為
國之心天地鬼神之所共鑒非敢佞也非敢誑也伏乞
聖明裁察幸甚
論錄事邵義𫝊奉旨陞通判奏狀
據直隸蘇州府申奉吏部氐字五百五十六號勘合前
事成化十九年九月十四日早該太監覃昌𫝊奉聖旨
廣東韶州府巡檢司巡檢劉璋陞錦衣衛所鎮撫著仁
智殿辦事儒士湯珪陞鴻臚寺序班著文華殿辦事上
林苑監錄事邵義陞直隸蘇州府通判管事該部知道
欽此欽遵補本覆奏外行仰本府取本官到任日期同
原領文憑繳報備奉到此照得新任通判邵義合用弓
兵皂隸欲於均徭册内僉點撥與等因到臣查得蘇州
府原設通判三員一員管府事一員管糧一員管治農
皆現任無缺今又陞邵義前來管事是為額外冗員官
冗則事不歸一而民擾矣邵義原任錄事正九品也依
例止該陞正八品今陞通判乃正六品也無乃有壊選
法選法壊則士無定志而奔競之風起矣且邵義之為
錄事小官也名實未加於上下今不由吏部銓選而傳
奉聖旨陞授是官則羣情不能無疑三二年前𫝊奉聖
旨或陞一司務或陞一序班或陞一匠官或陞一千百
戶鎮撫方是時議者皆以為開此蹊徑後將難止但未
有為陛下言之者是以陛下𫝊奉之官一年多於一年
也今工部所屬額外匠官將及千員各衙門司務序班
千百戶鎮撫等官難以數計俱要俸禄皂隸伴當不無
耗國用損民力而輕名器設使𫝊奉之初有人言之陛
下聦明仁聖未必不從冗官未必至於如此之多今又
𫝊奉聖旨陞除在外府縣官俾之管事臣備員巡撫久
處於外頗知民間疾苦若再不言將恐奔競之徒逓相
效尤各尋徑路不數年間盡據天下之要地恃寵妄為
正路蓁蕪賢者難進則郡縣之政日益非田里之民日
益困而天下之事日益壊矣豈特耗國用損民力輕名
器而巳哉陛下儻以臣言為是勅令該部將邵義照依
資格陞授在外府縣相應員缺今後在内五品以下在
外四品以下文職遇有員缺悉從吏部照依資格具名
請旨選用其在京堂上與夫在外方面官遇有員缺亦
從吏部每員推舉相應二員請旨於内點出一員俱不
必𫝊奉若吏部銓選不公推舉不當明正其罪其千百
戶鎮撫非有軍功不得濫陞如此則奔競自息賢能在
職羣情安而天下治矣如不以臣言為是伏乞聖恩容
臣送骸骨還鄉非但臣之幸亦好進者之幸也臣無任
干冒天威不勝惶懼待罪之至具本謹題請旨
京師地震自陳休致奏疏
臣聞邇者京師地震皇上旣齋心滌慮省愆修德勅諭
羣臣改過自新懋修厥職復頒恤民安邊事宜俾之欽
承此誠陛下克謹天戒應天以實勵精圖治之盛心也
内外臣僚罔不淬礪激昂同心戮力勉修職業用答聖
明憂勤倚毗之意而臣獨以衰朽庸劣之材竊食江南
無所禆補雖聖德寬仁不加譴責而臣自揣於巳實所
不安且江南錢糧詞訟軍需買辦等項其數倍蓰於他
省而官吏賢否軍民善惡雜乎其間必須年力精彊有
學術有才能之人任巡撫之寄方能齊整其事上為國
家分憂下為生民造福今臣犬馬之年巳是六十有九
巡撫其地已踰五年筋力久衰精神已耗省覽案牘則
眼目昏花分付事務則言語錯亂計慮實不及遠施為
愈不如初百病嬰身諸事懶作雖不敢因循度日亦豈
能奮勵成功委實無益聖時有妨賢路伏望聖恩憐臣
衰老放臣歸田另任賢能用圖至治非惟臣之幸實地
方之幸也臣不勝戰慄感仰之至具本謹具奏聞伏候
勅旨
王端毅奏議卷五
