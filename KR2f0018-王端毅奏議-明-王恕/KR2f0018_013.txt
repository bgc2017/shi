王端毅奏議卷十三明王恕撰
吏部
乞恩休致奏狀
臣見年七十五歲陜西西安府耀州三原縣人由進士
改庶吉士正統十四年十二月十三日除大理寺左寺
左評事景泰三年四月十二日陞署左寺副事本年五
月初二日實授景泰五年十二月初二日陞直隸揚州
府知府天順四年九月初七日陞江西布政司右布政
使天順八年三月二十二日陞河南布政司左布政使
成化元年三月初六日陞都察院右副都御史仍支從
二品俸奉勅撫治南陽襄陽荆州三府流民本年八月
二十二日奉欽依奔母喪成化三年二月十六日以平
賊功陞本院左副都御史奉勅巡撫河南成化四年二
月十七日陞南京刑部左侍郎成化五年二月十一日
聞父喪守制起復成化七年十月十一日改刑部左侍
郎奉勅總理河道成化九年四月十二日改南京戶部
左侍郎成化十二年八月初三日改都察院左副都御
史奉勅巡撫雲南成化十三年三月十二日通歴副都
御史并侍郎俸九年考滿本年四月初五日陞本院右
都御史仍前巡撫本年八月二十三日改南京都察院
右都御史奉勅參贊機務成化十四年三月初八日陞
南京兵部尚書仍前參贊機務成化十五年正月十九
日改兵部尚書兼都察院左副都御史奉勅巡撫南直
隸蘇松等處地方兼總理糧儲成化十六年三月初七
日三年考滿復職成化十九年二月初七日六年考滿
復職成化二十年四月二十七日改南京兵部尚書仍
前參贊機務成化二十二年正月初七日九年考滿未
滿之前欽蒙加太子少保照舊管事本年九月初一日
致仕成化二十三年十月二十三日奉勅起取本年十
一月初十日改吏部尚書本年十二月二十九日到任
當日欽蒙加陞太子太保弘治元年正月初一日支從
一品俸起中間罰俸一箇月扣至弘治三年十月三十
日止連閏實歴任三十六箇月三年考滿伏思臣向蒙
聖恩起於西歸之餘擢居東曹之首就令隕首捐軀焉
能報塞萬一第臣委實衰老動履艱辛昏愚尤甚於前
時議論無補於治道兹當三載考滿之日巳過七十致
仕之年例該退休理宜自陳伏望聖恩憐憫賜臣致仕
另任賢能庶歸骸骨于故鄉無曠銓衡之重寄非獨臣
一巳之便實天下庶官之幸也臣無任激切悚息之至
弘治三年十一月初六日具奏次日奉聖旨卿年雖老
精力未衰宜復職管事不允退休欽此
乞恩休致奏狀
臣本寒族叨由科目釋褐而拜評事歴陞太子少保南
京兵部尚書參贊機務自惟稟賦庸愚學術淺陋志雖
好古才不逮人自入仕以來凡遇事之可行者不計成
敗而行之可言者不顧利害而言之惟欲罄竭愚衷以
圖報稱而巳成化二十二年偶因陳言荷蒙先帝聖恩
致仕還鄉待盡田里巳絶鴻鵠之志遂與麋鹿為羣二
十三年恭遇聖上嗣承大統特降璽書起臣至京命以
吏部尚書到任管事既又加以太子太保臣自謂年巳
衰老奚堪重託連章懇辭俱蒙温詔諭令就職視事自
是以來惟恐脩職無效有孤聖恩是以兢兢業業日慎
一日不敢廢事而請老之章亦未嘗不上俱不蒙俞允
近因三年考滿又經上章乞休復蒙聖恩令其復職管
事今未及一月而上天以彗星示警盖是臣衰老無術
叨享厚禄不能盡職之所致况臣於羣臣之中年最老
貌最衰理當先退以應天變伏望陛下賜臣致仕另擇
有才德者而任用之使之貞百度之未貞和二氣之未
和庶幾人心悅天變消而休徵至矣臣無任激切悚息
之至弘治三年十二月十一日具奏十三日奉聖旨朕
起卿掌銓選委任方隆豈可屢以年老求退所辭不允
吏部知道欽此
議給事中韓鼎等脩人事以消天變奏狀
考功清吏司案呈奉本部送禮科抄出禮科等科左給
事中等官韓鼎等題云云等因各具題俱節該奉聖旨
該衙門看了來說欽此欽遵抄出送司除成山伯王鏞
等係職掌兵政官員兵部另行外案呈到部臣等看得
工部左侍郎陳政給事中言其結交左道邪人李孜省
而濫陞御史言其結構憸邪夤緣陞職訪得本官無曠
厥職太僕寺少卿王禄給事中言其穢行彰聞士夫耻
談御史言其結交憸邪夤緣陞職本官人多鄙薄通政
司掌司事工部右侍郎謝宇給事中言其出身雜流操
行不謹御史不曾言及本官詞翰可觀太常寺掌寺事
禮部左侍郎丁永中給事中言其發身黃冠貪淫無恥
御史言其結構憸邪夤緣陞職本官熟於典禮南京戸
部尚書黃紱給事中言其昏眊庸劣衰朽廢事御史不
曾言及本官素有執守南京工部尚書劉宣御史言其
出處欠端貪聲日著給事中不曾言及本官有治事才
南京刑部右侍郎彭韶給事中言其不學無術訊獄不
明御史言其貪名𫝊播於天下奔競騰沸於兩京本官
人多持重南京都察院左副都御史李益給事中言其
麤鄙無文風憲失體御史言其詈言每發於都臺麤猛
著聞於各省本官戇直無偽南京大理寺卿吳道宏給
事中言其庸碌無補善譽不彰御史言其庸碌委靡本
官人多輕𦕈巡撫河南右副都御史錢鉞給事中言其
累經彈劾忍耻在位本官雖有小失才猶可用若置之
閑散則可惜仍令巡撫則難為浙江右布政吳繹思山
西右布政金純給事中言其素行不謹御史言其財富
潤於私家公事廢於一省河南按察使楊徽給事中言
其貪聲大著御史言其紀綱有玷清譽無聞此數人者
人多議論福建布政使陳賓給事中言其老懦無為御
史言其衰老無為貴州按察使張廉給事中言其罷輭
廢事御史言其憲度不振此二人者頗能守巳臣等嘗
聞子思曰聖人之官人猶匠之用木也取其所長棄其
所短故把梓連抱而有數尺之朽良工不棄各官之賢
否科道言之如彼臣等妄議如此舉不能逃乎聖明洞
鑒之下伏乞聖裁又言其餘兩京堂上三品以上官并
在外巡撫官年老廢事者許其自陳休致查得近為致
政弭災事節該奉聖旨朝廷進退大臣自有公論以後
各官不必紛擾自陳欽此所據許其自陳休致一節難
以再行及查得先該河南缺巡撫都御史本部會官推
舉得太僕寺卿王霽南京光禄寺卿章格俱堪任等因
具題節該奉聖旨巡撫山東右僉都御史錢鉞陞本院
右副都御史著巡撫河南王霽陞都察院左僉都御史
巡撫山東欽此又該内官監太監李廣題稱脩築城垣
河橋工完要將把總匠作人等尚禮等量加俸級本部
查照修理蘆溝河隄岸工完事理覆奏以為難以加俸
只可照例量加賞賜等因具題節該奉聖旨冠帶把總
尚禮王友道王豬兒杜鑑羅祥與做軍器局副使王福
董瓉耿福汪寬朱顯都與冠帶欽此本部又題乞收回
前旨等因題奉聖旨尚禮等既陞職冠帶了罷欽此本
部又題若以為已陞了不可改亦望聖明留意今後内
外官員但有似此為人奏討陞官有壊名器者許科道
官參奏拏問等因題奉聖旨這以後事朕自有處置欽
此今給事中又稱近年以來乞恩𫝊奉者復行又有以
啓奔競之門要行痛加禁止一節盖為尚禮等而言合
無今後如有此等為人乞恩奏討陞官及自巳妄比事
例乞恩奏要陞職者許科道糾劾治罪御史又言要將
錢鉞尚禮等盡數革退一節若依所言將尚禮等革退
則弊源既塞奔競自息名器正而治功成矣緣奉欽依
該衙門看了來說事理未敢擅便弘治三年十二月十
七日具題本月二十二日奉聖旨陳政王禄黃紱謝宇
彭韶李益錢鉞陳賓張廉劉宣都留著辦事其餘著致
仕尚禮等罷欽此
議給事中韓鼎陳言奏狀
文選清吏司案呈奉本部送禮科抄出禮科左給事中
韓鼎題云云等因具題奉聖旨該衙門知道欽此欽遵
抄出送司查得諸司職掌六科額設都左右給事中員
數與本官所言相同正統十年九月内欽奉英宗皇帝
聖旨今後給事中選揀行止端莊人物豐偉語言正當
才識優長的除授欽此欽遵其後給事中有缺或在大
選或急選除授都左右給事中有缺或就陞補或停缺
待補其事不一又查舊例各科都左右給事中缺至五
六員之上本部於各科見任給事中内推選年深者疏
名奏請取自上裁及查得成化三年二月内該吏科都
給事中沈珤題各科缺給事中乞勅吏部將各衙門進
士不分甲第考選前來管事成化六年三月内又該兵
科給事中官榮言今後給事中員缺量取未經别項揀
選進士嚴加考選奏請除授等因節經本部依擬具題
俱奉憲宗皇帝聖旨是欽此欽遵本部遇有前項員缺
行取各衙門進士嚴加考選照缺除補訖成化十年六
月内該本部題戸科等科缺給事中十一員欲照例將
進士考選除授等因具題奉欽依只查取五員來看當
取進士李孟暘等五員堪用緣由具題節該奉憲宗皇
帝聖旨缺四員的補二員缺二員的補一員欽此欽遵
以後給事中有缺俱具缺請旨定擬員數除授及行准
考功清吏司付查得自正統年間以來給由卷内給事
中事蹟項下止開收過各衙門奏題本并番文鼓狀各
若干别無開寫所上幾章所言何事回付到司案呈到
部參看得禮科左給事中韓鼎所言六科都左右給事
中給事中考滿功蹟今後要添開任内所上幾章所言
何事一節查無事例難以定奪外其言給事中差委不
敷遇有員缺要仍遵舊制隨即陞補一節不為無見合
無今後各科遇有都左右給事中給事中員缺依本官
所言就行奏請除補惟復仍照見行事例都左右給事
中缺至五六員之上者本部於各科給事中内推選年
深者疏名奏請取自上裁給事中有缺請旨定擬員數
除授緣係陳言及奉欽依該衙門知道事理未敢擅便
謹題請旨弘治四年四月二十三日奉聖旨是照見行
事例選除欽此
議太醫院缺官奏狀
文選清吏司案呈准太醫院手本開弘治四年五月初
八日司設監太監覃文於乾清宫奏奉聖旨著御醫徐
生欽此欽遵合用手本前去施行等因到司案查先因
太醫院院判章淵病故本院推舉帶俸院判劉文泰定
奪補缺本部為照劉文泰先被科道官劾奏醫術不精
用藥乖謬降職帶俸難以定奪駁回從公另行推舉精
通方脈年資老成官一員送部去後未報今該前因隨
奉本部送該通政使司連狀送據御醫許觀告由醫士
成化八年二月内蒙掌御藥房司設監太監覃文奏取
本房答應成化十三等年用藥有效歴陞院判成化二
十三年十月内為陳言事將觀一體降除御醫弘治元
年三月内蒙欽差給事中御史等官將觀考中第一等
明通脈理用藥有效存留供事今蒙本院却將近年取
來御醫徐生推舉赴部保補院判員缺若不狀訴是觀
自起送到今二十餘年亦係會官考中一等徐生近於
成化二十一年方陞御醫亦係考試第二等人數與觀
事理不同攙越妄補等因送司查得弘治元年四月為
嚴考察以勵庶官事該給事中等官孫珪等會考得御
醫孫泰許觀黃綬錢鈍陳公賢惠民藥局副使謝惟廣
六員明通脈理用藥有效為一等御醫徐生鄭文貴施
鑑金璽吏目劉年惠民藥局官邵忠萬冀李華八員頗
通脈理用藥有效為二等本年七月該本部議今後凡
遇大小官員缺從本部銓選推舉擬奏定奪一應人員
不許營求内外權要之人奏乞陞職違者並聽本部參
奏就將所舉之人拏送法司問罪不分原有官無官俱
發回原籍為民當差舉主一體治罪等因具題奉聖旨
是今後一應人員不許營求内外權要冒濫陞職違了
的治罪不饒欽此欽遵通查案呈到部竊以太醫院官
醫術精否臣等固不能知以事體論之院判劉文泰既
被劾奏醫術不精用藥乖謬令其帶俸似難復用管事
遇有員缺合於會官考中一等御醫等官内挨次舉用
為當今徐生以二等官得被前旨此許觀所以不平而
有是言也竊惟百司庶府大小臣僚皆是充皇上任使
者也聖意豈不欲用賢能而退不能向使知徐生是二
等官雖有人薦其能必不肯越一等官而先用之以來
物議然而此事舉之者有碍前例但不見抄出全文奏
詞不知太監覃文如何具奏事難定奪所據徐生顯有
營求請託之情合送法司究問果有干碍之人宜從法
司徑自參奏提問前項院判員缺合無依考定等第次
序舉用等因具題奉聖旨既有在前事例恁還會禮部
太醫院公同御藥房太監推選相應的來看欽此欽遵
抄出到部查得太醫院官有缺本院具呈本部題過然
後行令推舉相應人員送來請旨除授係是祖宗以來
成憲今命臣等公同御藥房太監推選前項官員非敢
不遵但本部自祖宗朝以來並無公同内臣推選官員
事例誠恐今日創開此例則祖宗之成憲自此變更末
流之弊將不可救書曰監于先王成憲其永無愆以見
不監先王成憲而行者必有過差而不能善其後也且
獻可替否人臣之職也臣等有見於此而不言是不能
盡職罪何逭焉伏望皇上俯賜裁察容臣等死罪合無
不必會官推選只照見行事例令太醫院從公推舉相
應官一員送部請旨除補院判如或推舉不公聽本部
參究或有不相應人員捏詞告爭亦坐以罪如此則法
有定體事無紛更弊端絶而人心服矣弘治四年五月
十五日具題次日奉聖旨你每既這等說不必會選徐
生曾用藥有效陞院判欽此
乞休致奏狀
臣恕以朴魯庸劣之資生際重熙累洽之運荷蒙列聖
洪恩荐歴中外顯秩年踰七十致仕歸田當陛下嗣五
位之初起愚臣居六朝之首典選未久宫保是加厚德
深仁捐生莫報在職今將四載選官已過萬人豈敢辭
其煩勞以圖安逸然廉察銓選非精神昏倦者所能為
趨走奏對豈筋力衰憊者所可勉戶部尚書李敏少臣
九齡今巳淪謝右都御史屠滽又小臣二十餘歲亦告
病回臣今七十有六勉彊支持如朝露晨星豈能久乎
況耳目昏瞶視聽孔艱腰腿酸疼動履不便值兹酷暑
愈不克當一或暈倒人將謂何且未老而退人必以知
幾知止稱之既老不去號於衆曰我不貪冒我為國也
人豈信乎臣於銓選之事固無不用心但好官美除人
皆望之而不能皆得怨謗有所不免循省豈能自安若
不求退非惟喪廉恥之節抑恐有不測之禍伏望聖明
俯賜矜憫俾臣謝事歸田苟延朝夕則是聖恩始終以
禮待臣生死豈敢有忘也臣無任顒望悚息之至弘治
四年五月二十七日具奏次日奉聖旨卿朝廷老臣克
副倚任年數雖高精力未衰不允休致吏部知道欽此
再乞休致奏狀
臣昨以廉察銓選非精神昏倦者所能為趨走奏對非
筋力衰憊者所可勉臣實昏倦衰憊不能支持尤恐久
則喪廉恥之節有不測之禍以此懇乞休致欲全始終
伏奉聖旨卿朝廷老臣克副倚任年數雖高精力未衰
不允休致吏部知道欽此臣有以見陛下篤念耆舊雖
潦倒龍鍾亦無厭棄之意是即天地生物父母愛子之
心也臣雖愚昧豈不知感但今之吏部尚書即周官所
謂冢宰也冢宰為六卿之長須得天下竒才方可居之
成化年間若李秉姚夔尹旻李裕輩之遷吏部皆極一
時之選其後李秉姚夔皆為言官論列李秉因而罷去
姚夔雖未罷去其名亦損尹旻典選頗久李裕甫及周
歲俱被逐去臣實空疎才望不及李秉等遠甚特以朴
忠愚直仰頼聖明鑒察維持得以苟延數年今臣日老
一日點檢關防難保無失選才論事焉能皆當或干物
議或拂聖情萬一獲罪而去豈若今日以理致仕之為
愈也又況臣委實筋力不支行走艱苦難以任事伏望
聖恩垂念賜臣歸田苟延殘生使天下後世知陛下之
待臣有始有終臣之事上知進知退豈不美歟臣無任
惶怖之至等因弘治四年五月二十九日具奏三十日
奉聖旨覽奏具悉卿意卿得持正輔佐朝廷朕心自知
勿為過慮以老固辭不允休致吏部知道欽此
選用教官奏狀
查得先該少傅兼太子太師吏部尚書謹身殿大學士
劉吉等題准今後教官係舉人出身九年考滿到部有
功績考中該陞者許同聽選監生一體入大選考第除
授本部巳經陸續將該陞教官係舉人出身者與同監
生入考選除府同知知州知縣等官去訖緣前項舉人
出身教官與監生同考較其文藝多在前列該授以府
佐及州縣正官但中間有年貌衰老人物鄙猥氣質懦
弱不堪為有司官者若一概授以前職恐不勝任孔子
曰孟公綽為趙魏老則優不可以為滕薛大夫若專以
紙上文字為甲乙而授官恐非隨材器使之法況唐以
身言書判選士似又不專在文字也兼且天下府州縣
儒學教授學正教諭員缺數多兩京國子監助教學正
等官時常有缺前項舉人出身教職俱應有司之選别
無有文字之人可以陞補則是各學掌教與夫國子監
官多不得人何以作興人才合無今後該考舉人出身
教官本部臨期揀選年貌相應者照例入考除授該得
有司職事若年貌衰老人物鄙猥氣質懦弱者不必入
考仍照舊陞除監學教官如此庶幾各當其才而監學
官員不致久缺矣緣係處置教官事理未敢擅便弘治
四年六月初五日具題次日奉聖旨是欽此
議𫝊奉官陞職奏狀
文選清吏司案呈奉本部送吏科抄出文華殿書辦中
書舍人等官杜昌等奏云云等因具奏奉聖旨吏部看
了來說欽此欽遵抄出送司又該吏科抄出浙江道監
察御史滕祐題云云等因具題奉聖旨徐生巳陞了罷
杜昌等吏部知道欽此欽遵通抄送司案呈到部臣等
看得杜昌等俱由雜流奔競請託乞恩𫝊奉不數年連
陞疊轉至于在京堂上五六品職事處于禁密之地後
雖降級仍存供事巳為幸矣三四年來希冀復職未嘗
絶念但無由而發一見𫝊奉降級官徐生違例夤緣復
用臣等本部言之既不蒙見聽科道言之又不蒙加省
輒便效尤敢於故違奏復原職此御史滕祐有見於此
所以反復懇懇言之臣等詳味其言非見理明白有忠
君之實心懷經國之遠圖者未易及此陛下宜留神再
三省覽依其所言賜之施行將徐生杜昌等俱拿送法
司明正其罪庶幾紀綱不壊名器隆重倖門閉弊端絶
而奔競之徒不復覬覦矣今既奉成命徐生巳陞了罷
若將杜昌等亦置之不論則其他𫝊奉革罷并降級官
員又何畏憚而不來奏擾豈不有壊士風紊亂朝政欲
天下之無事恐不可得也伏望皇上斷自宸衷合無將
杜昌等七員照依御史滕祐所言拏送法司明正其罪
以為將來之戒緣杜昌係京官及節奉欽依吏部看了
來說并徐生巳陞了罷杜昌等吏部知道事理未敢擅
便弘治四年六月初九日具題次日奉聖旨是杜昌等
具奏煩擾希求復職本當拿問且都饒這遭著仍舊辦
事欽此
議選用王府醫官奏狀
文選清吏司案呈伏覩弘治四年六月初六日節該欽
奉勅吏部益王年巳長成依例便選學行端正者除王
府官欽此欽遵巳經通行太醫院等衙門取相應醫士
人等選除去後續准太醫院手本開稱蒙御馬監太監
陳富於乾清宫𫝊奉聖旨既親王奏討冠帶醫士張錡
等二名照數撥與欽此欽遵今將撥過醫士姓名合用
手本開報前去施行等因到司案呈到部臣等仰惟前
勅有以見聖意命臣等選學行端正者為王府官盖欲
王之前後左右皆正人將以成王之德也及觀𫝊奉旨
意又以見聖意一聞王言輒便依從者惟恐拂王之情
也將以成王之德愛王也恐拂王之情亦愛王也二者
雖曰均是愛王然於愛之中亦不可不審處之設若醫
士張錡等二名醫術果高於一時王所素知無左右為
之先容王自討之陛下自許之臣等將奉行之不暇奚
敢置喙於其間哉今王尚在幼冲恐未知二醫之賢否
盖是有求於王之左右而討之陛下許之則是開衆枉
之門起奔競之風使王日與此輩居將何所取以成其
德乎向者蔣宗儒等夤緣而為良醫正副使臣等言之
陛下從之今張錡等必不敢復為此謀只因臣等未嘗
言之所以張錡等今復踵而為之若臣等再不言之則
後之欲為王府官者莫不奔競以求之奔競者得之而
守分者不得則守分者亦將變而為奔競矣竊恐士風
從兹日趍於下而不競也然而此事陛下雖曰愛王實
無益於王而有損於治體有壊於風俗也不小臣等愚
昧伏望陛下自今伊始愛王當以德而不可以姑息以
德則王始雖不悅而終有以成其德以姑息則王始雖
悅而終無以成其德二者是非較然有不待智者而後
知也合無令張錡等二名仍前冠帶辦事另取相應醫
士二人除授良醫正副如此則奔競自息風俗不壊公
道行而人心服矣今後凡王言之合理者陛下固當從
之其不合理者亦當諭王知其所以不可從之道如此
則王之左右皆不敢以不正之事啓王行亦不敢以不
正之言為王道而王之言行皆歸於正豈不為宗室之
光乎陛下友愛諸王之道孰有加於此哉緣係息奔競
正風俗事理伏乞聖明留神裁察幸甚弘治四年六月
二十二日具題次日奉聖旨是張錡等不用仍行太醫
院從公推選相應的除授今後太醫院用人只照舊例
行不許夤緣奏請欽此
處置選用進士奏狀
文選清吏司案呈該本部題照得每科第三甲進士前
七八分多選在外知縣等官後二三分俱選京職所以
進士該外選者或告養病或因公差在家延住待不選
除外任方纔赴部希冀京職之除若不處置誠恐逓相
倣效非惟有壊選法抑且有壊士風合無今後除丁憂
起復進士仍照常例遇缺隨衆選除外其餘養病公差
回還者上下名除揀選給事中御史中書舍人并王府
官外如巳選外任亦選外任巳選京職仍選京職庶人
心得平而選法不壊矣緣係處置選用進士事理未敢
擅便弘治四年八月初八日具題次日奉聖旨是欽此
議保用典樂奏狀
文選清吏司案呈奉本部送内府抄出岐王奏云云等
因具奏奉聖旨吏部看了來說欽此欽遵抄出送司查
得徽王成化十七年之國弘治二年八月内該徽王奏
稱典樂王宗信致仕保伊隨帶前來徒弟樂舞生蔣真
道補任本部已經勘結無礙將蔣真道題准除補本府
典樂訖查得親王未之國之前典樂有缺該行太常寺
推選年深相應樂舞生送部具奏除補行准太常寺典
簿廳手本據神樂觀手本查得魏道賢委是李正宗徒
弟身雖無過係成化十八年七月内充樂舞生方經九
年及拘集樂舞生張永常等五百二十四名到官審勘
得樂舞生魏道賢見在張永常等三百五十一名之後
本觀難以定奪等因回報到司案呈到部看得魏道賢
係是神樂觀樂舞生不係典樂李正宗帶在身邊隨王
之國徒弟比與蔣真道不同況本生在觀年淺尚在見
在樂舞生三百五十一名之後例不該攙越授職就使
相應授職亦必待所司推舉而後可今本生赴長史司
具告啓王保伊做典樂是自薦自售非王知其能而舉
之也若將此等自薦之人用之則是起奔競之風其後
王府官有缺奔競之徒皆來自薦不用則援此以為例
用之則從此而壊選法且道士之稱受業師則曰師父
於師前自稱則曰弟子此理之正也未有直稱師為父
而自稱為徒男者今魏道賢狀内自稱曰徒男稱其師
曰父可見是邪謟之人非正士也既稱師為父巳為徒
男師死未及兩月却不守服就求做官亦可見其為人
也王之左右須得正人則王德日進書曰后德惟臣
不德惟臣是也如此邪謟不正之人豈可為親王官僚
乎合無照依舊例行移太常寺從公推選年深相應樂
舞生一名送部另行具奏除補緣係比例奏保典樂及
奉欽依吏部看了來說事理未敢擅便弘治四年十月
初二日具題當日奉聖旨是欽此
論奪情非令典奏狀
稽勲清吏司案呈奉本部送内府抄出徽王奏云云等
因奏奉聖旨吏部知道欽此欽遵抄出送司查得先該
徽王奏要照先年良醫副王瑛奪情起復事例免令任
好禮丁憂等因奏奉聖旨吏部知道欽此欽遵抄送到
司查得成化十九年二月内該徽王奏稱要將良醫副
王瑛奪情存留辦事本部為照本官母故例該丁憂題
奉憲宗皇帝聖旨准王奏欽此查得弘治元年十月内
該本部題為扶持風化事照得官吏人等聞父母喪依
例丁憂係是祖宗舊制奪情起復非令典欲望著為定
例自今文職官吏人等聞父母喪非身任金革之事悉
令依例守制敢有營求奏保奪情者許科道官糾劾奉
聖旨是欽此為照王瑛奪情係在弘治元年題准前項
例前事難施行巳經立案訖今又奏前因案呈切惟朝
廷政令貴信不信則人疑而事不立矣臣等前此既題
有前項自今不許奪情起復事例今又令任好禮奪情
起復則是前例不信也況任好禮係良醫副彼雖守制
尚有良醫正王瑛在亦可以視疾府中未為無人用就
使府中缺人另除良醫副一員前去未為不可臣等非
敢不依從王之所奏但恐朝廷政令不信於人以後人
難遵守緣係王府奏保官員及節奉欽依吏部知道事
理未敢擅便弘治四年十月初二日具題次日奉聖旨
是欽此
王端毅奏議卷十三
