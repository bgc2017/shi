建炎以來繫年要錄卷一百七十一
宋李心傳撰
紹興二十有六年(歲次丙子隆金海陵焬王亮正元年)春正月(按是月癸卯朔)
丁未資政殿學士提舉江州太平興國宫樓炤知宣州
右朝請大夫知信州黃仁榮為江南東路轉運判官
仁榮浦城人也上曰信州亦須擇人昨宰臣搜水晶極
擾人如林機尤無狀魏良臣等曰紹興初徐康國為浙
漕進台州螺鈿椅桌陛下即命焚之至今四方歎誦聖
德上指御座曰如一椅子只黑漆便可用何必螺鈿上
又曰往日宫殿幕帟皆文繡朕今並不用土木被文繡
非帝王美事良臣等曰漢文帝所以稱賢君正由節儉
也
戊申左朝散郎張九成復秘閣修撰知温州直秘閣新
知廣州陳璹知湖州九成謫居十四年談經自樂學者
尊之上覧除目曰九成昨在經筵講書及西漢災異事
秦檜不樂以此遂去璹本檜所薦謂其材可作帥後自
桂州召來不旬日遣去不曉其意魏良臣曰人多推其
材可用上乃從之(陳璹桂州召還事見紹興二十二年九月)温民久困重歛
斛米匹絹輸者率倍其入九成曰重歛以疲民二千石
責也斗尺皆立定例民大悅端明殿學士折彦質知
廣州直秘閣知湖州郭瑊充秘閣修撰主管台州崇
道觀左朝散郎徐林守太府少卿總領淮西江東軍
馬錢糧
己酉左奉議郎樊光遠為秘書丞左朝散郎邵大受知
大宗正丞光遠以論事忤秦檜去國十六年上欲用為
臺官故召左朝散大夫傳雱知韶州
辛亥尚書禮部侍郎兼侍講王珉權吏部侍郎徐嚞罷
時珉等使北未還而殿中侍御史湯鵬舉論二人皆以
諂事秦檜故驟為臺諫無一言彈擊姦邪無一事裨補
時政不修人臣之禮不識事君之義可謂甚矣委之為
使公然受所差官每員金四十五兩以為定例更抑勒
使臣陪買私覿其無恥如此一時傳播以為笑談乞賜
罷黜以振起禮義廉恥之風故有是命殿中侍御史
湯鵬舉言今科舉之法名存實亡或先期以出題目或
臨時以取封號或假名以入試場或多金以結代筆故
孤寒遠方士子不得遇高甲而富貴之家子弟常竊巍
科又况時相預差試官以通私計前榜省闈殿試秦檜
門客孫兒親舊得占甲科而知舉考試官皆登貴顯天
下士子歸怨國家伏乞申嚴有司革去近弊如知舉參
詳考試官乞臨期御筆點差以復祖宗科舉之法從之
左通直郎新擬差知平江府崑山縣李庚充御史臺
主簿庚臨海人湯鵬舉所薦也
壬子秘書省正字兼權國子司業張震言太學前廊職
事於令有不次選之文比來多有不安分義者多方請
託濫居其列乞立為定格以上舍有行藝者充不則取
之内舍庶息謗議從之尚書省言近年所在稅務收
稅太重雖屢降指揮裁酌减免而商賈猶不能行蓋緣
稅場太密收稅處多欲令戶部行下諸路轉運司開具
將相去連接之處裁酌减併以寬商賈如縣道稅務不
可减即與免過稅仍許豁除省額如此則商賈行而貨
財通矣從之右朝散郎知復州章燾言湖北京西州
縣有戶口稀少去處欲每一都人戶若不及五大保處
即合併接鄰近都分人戶通行選差都保正一人催稅
戶長亦乞通行雇募候人戶各及一都之數日仍舊差
選責使歸業人戶安業耕種實為利便刑部尚書韓仲
通看詳依所乞其淮南東西路亦合一體施行詔戶部
行下降授左朝奉大夫楊揆復左朝散大夫直秘閣
尋知全州詔承信郎殿前司自效郭振累經赦宥可
與復元官除落過名差充將官
癸丑詔州縣有犯彊竊盗須管督責廵尉嚴限收捕不
得抑令鄰保出備賞錢所通窩藏及寄贓等人州委通
判縣委知縣親行審問詣實方得勾追如有虛妄加本
罪一等若承勘官司教令供通人吏决配勘官取旨黜
責時言者謂諸縣廵尉不用心捕強盗反令隣保備賞
捉賊百端擾之及捕到官却令攤有力之家悉追入獄
恣行乞取望嚴禁止上曰朕深知之惟得一好守臣此
弊自革不得人約束雖嚴不能禁也於是降旨行下
翰林學士陳誠之兼侍讀尚書吏部侍郎張綱兼侍講
起居舍人王綸兼崇政殿說書自秦熺侍經席講讀說
書官多以臺諫兼之至是悉命從官如舊制殿中侍
御史張鵬舉行侍御史左朝奉郎通判宣州沈大廉為
監察御史大廉永嘉人也左朝散郎通判廣州汪應
辰守尚書吏部郎中右奉議郎張&KR2337;送吏部與遠小
監當差遣右正言凌哲論&KR2337;刻薄忮忍果於為惡諂事
曹泳相為腹心泳所不快之人則誣以不測之罪付之
棘寺&KR2337;每得之必極力煆煉傅成其獄今雖有外任指
揮未嘗顯正其罪士論未厭故有是命是日執政始
入新第東位魏良臣居之中位沈該居之西位湯思退
居之於是良臣等稱謝上曰比年執政府上漏下濕蓋
不堪居卿等曾到京見宰執入位諸事如法所以待天
下賢俊禮當如此
乙卯尚書省勘會命官諸色人犯罪遇赦恩本斷刑名
合行原免刑部尚具例請降特旨并不遇赦合奏裁之
人亦具重例請降特旨未稱寬恤之意詔今後並令刑
部遵依赦條施行其不遇赦合奏裁案狀不得一槩擬
例請降特旨如事理重害即具例申省取旨詔孟庾
路允廸家屬令信州廣德軍並放逐便以尚書省檢舉
也
丙辰執政進呈新除觀文殿大學士判洪州張浚丁内
艱上曰士大夫起復非美事所以敦孝行厚風俗惟軍
中人乃可耳少傅寧遠軍節度使兼領殿前都指揮
使職事楊存中言本司諸軍入隊官兵依時教閱不曾
有闕人數兼無私役軍士外逐軍雖有酒坊解庫房廊
鹽米等鋪各和雇百姓開張依市價出賣即不曾敷配
軍士皆係外入利源内主管錢物係不入隊人逐軍統
制等掌管各有簿歷製造軍器舟船軍裝買馬修蓋寨
屋添支激犒盡是贍軍不可暫闕並無分文私用别無
違戾委是難以任罷臣今將自紹興十一年至今年終
諸軍收支過錢數謹具進呈伏望特降睿旨除前項實
係贍軍回易許令依舊外其私自違戾去處即依己降
指揮施行詔解庫房廊官莊藥鋪並令本軍召募百姓
開張種佃即不得役使兵士餘依己降指揮其舊係買
撲坊場令常平司拘收依條施行如係城郭開張酒店
令戶部總領司拘收先是參知政事魏良臣建請罷諸
軍回易事己行故存中以為請(二月丁巳降旨不行)左朝奉大
夫王葆知廣德軍左奉議郎王復知臨江軍二人皆秦
檜時為御史至是出之左朝散大夫楊朴(朴資陽人已見)為
䕫州路提點刑獄公事是日沈該進呈蜀中人材上
曰蜀人多能文然士人當以德行為先文章乃其餘事
該曰誠如聖訓
戊午少傅寧遠軍節度使醴泉觀使信安郡王孟忠厚
遷少師判平江府
庚申築兩相第於都省之北是夜雷
癸亥權尚書工部侍郎丁婁明罷以侍御史湯鵬舉奏
婁明徒以秦烜之妻父遂躐清要四方不服故也集
英殿修撰提舉江州太平興國宫黃唐傳復徽猷閣待
制唐傳為吕頥浩所喜故秦檜久抑之左朝請大夫
直秘閣林大聲知鎮江府左朝散郎嚴抑知信州
右奉議郎王義賓言竊見故建寧軍承宣使解潛歴事
四朝十任方面頃守代州首抗議燕山之役已而得罪
罷黜逮淵聖嗣位復加擢用建炎間盗賊蠭起分鎮荆
南首尾六年尋蒙召還三總環衛昨緣與大臣不合以
祠祿罷居平江後來知府王㬇到任承其風旨媒孽以
事責南安軍安置含恨而死今其子亦己物故諸孫零
丁煢然在遠伏乞許令歸葬不使宣勞之臣遺骨遐裔
實公朝美事從之詔武功大夫福州觀察使兩浙西
路馬步軍副總管丁禩武功大夫成州團練使兩浙西
路兵馬都監朱珪並罷見任其已轉左武大夫并禩改
差江東副總管珪改差江東兵馬鈐轄指揮更不施行
先是秦熺援張俊家給使例乞轉官詔依所乞權中書
舍人趙逵已草詞(趙逵外制集勑朕於大臣死生之際未嘗不用其極也既旌其忠䘏其家)
(猶以為未也而又錄宿所指令之人崇其官而顯其身豈非以示朕體貌始終不替之眷也歟禩等服勤吾丞)
(相府久矣府廢而恩加焉故畀以戎麾遷秩超資恩意甚渥益勤忠孝無斁無怠)而權兵部侍
郎兼權給事中沈虛中言禩等於國家曾無横草之功
超資越授僉論不平故有是命
甲子故責授清遠軍節度副使趙鼎追復觀文殿大學
士故責授左朝散郎秘書少監分司南京贑州居住孫
近(按近紹興十四年四月已復左朝散大夫落分司十四年六月再降授左朝散郎依舊宫觀未知何時又)
(責秘少當考)故責授濠州團練副使鄭剛中並追復資政殿
學士故左太中大夫提舉江州太平興國宫永州居住
汪藻追復顯謨閣學士先是右正言凌哲論迺者郊丘
肆赦凡命官因事編置流竄之人輕者原放重者量移
或乃盡復原官還其職任四方萬里莫不歌詠載路鼓
舞增氣甚盛德也然臣尚念有負罪至死越在異土者
未蒙檢舉施行欲望特命大臣量其原犯事因條具以
聞取自聖裁以次推行庶幾深仁厚澤下漏泉壤及是
宰執以刑部狀進呈上曰遷謫之人自郊祀赦降及節
次檢舉盡行牽復士大夫翕然稱快魏良臣等曰陛下
深仁厚澤昭天漏泉天下幸甚因奏孫近亦已死於貶
所上為之惻然又進呈胡思先因沮壞經界得罪乞追
復元官上曰經界事李椿年主之若推行就緒不為不
善但恐反以為擾今諸路往往多中輟良臣曰臣昨備
員廬州親覩其害嘗以五事歴陳時宰意頗不樂上曰
須得一通曉經界者欵曲議之於是鼎等皆復舊職而
思亦復左朝議大夫故左朝散大夫昭州編管人洪
興祖特贈直敷文閣侍御史湯鵬舉言臣恭覩紹興
元年正月十四日聖旨今後不歴知縣人不除監司郎
官不經外任人不除侍從立為永法以革重内輕外之
弊此陛下加惠庶工一均覆幬帝王之高致萬世之良
法也自兹後宰臣容私公道不行非親與舊非姦與佞
安得與侍從之選豈容曾任知縣者得除監司郎官耶
臣伏乞睿旨申嚴宰執使良法美意不為空文而推行
之以革重内輕外之弊以慰安臣下之心上可其奏因
諭魏良臣等曰士大夫往往輕外重内親民之任莫如
縣令若取其有治狀者陞擢之則人皆盡心良臣等曰
祖宗故事不曾歴三路轉運不得除三司正欲其練歴
上曰如從官須是曾歴外任宰執皆自此選若練逹政
事通曉民情則事事便可裁决監察御史周方崇為
殿中侍御史左朝奉郎主管台州崇道觀孫道夫為
尚書吏部員外郎左朝散郎唐文若行光祿寺丞文
若庚子也(庚眉山人大觀中京畿提舉)右承議郎新通判嘉州黃
貢改知綿州貢舉進士為四川類省試榜首用鼎甲恩
授職官終更例當改秩時秦檜當國或勸以姓名自通
貢曰進退有命枉道何益徑從外銓調嘉州州學教授
用舉主考第改官從宦二十年始得郡倅及是沈該以
其名聞乃有是命而貢已卒矣(貢仁壽人初見紹興五年)左奉議
郎新通判彭州虞允文改知梁州允文祺子沈該所薦
也(按孫道夫唐文若黃貢及允文即沈該所呈蜀中人才也)
乙丑吏部侍郎張綱言監司所以督責守令而比年以
來所在姦貪不法未嘗有按發者此無他蓋由資淺望
輕而不敢誰何或以識暗才劣而不能廉察也欲望今
後監司有闕須擇七品以上清望官或曾經朝廷擢用
或曾任郡守治狀顯著者為之所貴位望兼重而可以
付之權材能已試而足以舉其職庶守令皆知奉法不
負陛下宵旰圖治之意從之左太中大夫知婺州李
椿年罷以右正言凌哲論其所至刻剝隂取係省錢名
為平凖務盡籠一郡之貨侵奪百姓之利復以官錢賖
貸與民日收其利謂之放課及結甲納苖米置圈市猪
羊等凡十數事故黜之忠翊郎閤門祗候劉懃秉義
郎閤門祗候劉愿並為閤門宣贊舍人
丙寅皇伯左朝請大夫趙令衿為明州觀察使安定郡
王直秘閣新知紹興府周葵權尚書禮部侍郎左
朝散郎知筠州凌景夏守軍器監景夏入對言陛下臨
御以來留神刑獄屢下明詔戒飭治獄之吏薄海内外
同心愛戴然而有司拘于法令如大辟前勘官吏收坐
者有一案推結之文歴時既久官吏或有事故或在遠
方文移取會動經歲月坐獄之人不免淹繫臣待罪筠
州本州見禁婦人阿羅殺夫陳德公事大情已定獄案
已上正拘此條未有决遣之期臣契勘阿羅自紹興二
十一年入獄今已五年欲望睿慈委刑部取案看詳如
阿羅情節别無未圓先降指揮檢斷其前勘不實官吏
續次施行仍乞立為定制庶不致久淹刑禁仰副陛下
哀矜庶獄之意從之左奉議郎知泰州海陵縣馮舜
韶為監察御史上監秦檜擅權之弊遂增置言事官時
何溥王珪沈大廉與舜韶並為察官而湯鵬舉周方崇
凌哲為臺諫察官具員近世所未有左從事郎監車
輅院趙廱充勑令所删定官(廱密子初見紹興二十四年四月)特勒
停新州編管人曹泳移吉陽軍編管右通直郎知台州
劉景右朝請大夫知楚州盧適並罷侍御史湯鵬舉論
泳懷姦挾勢狗彘不食其餘頃為衢州酒稅官正以贓
敗監司按之劉景軰三四人與之營救及景倅廣州而
泳已權戶部侍郎遂竭廣州之土宜以厭滿泳所欲泳
遂薦景於檜而得台州盧適父益之為樞密也泳為之
使臣泳叨竊從官遂除楚州臣竊謂泳之過惡其在兩
浙為漕臨安為守將官錢官物餽送檜之父子及塤并
婢僕等於常例外輙更增添如買花石獻時新搜求難
得之貨不可縷數至為戶部侍郎即以正入窠名錢物
用充羡餘將合收財用擅申住罷以釣時譽是誠何心
哉論其公取竊取又不可以數計臣又採公論以謂李
光苦無罪犯遠竄海島而泳罪惡貫盈止貶新州乞將
景適特賜罷黜將泳竄之海上以為臣下朋比之戒故
有是命
丁卯右朝請郎孟充知大宗正丞翌日又以其弟右宣
義郎嵩為軍器監主簿二人皆忠厚子也
戊辰執政進呈諸州除免黃河竹索錢因及鄭作肅昨
因乞蠲免竹索錢宰臣見怒致臺臣論列取勘上曰君
相之職本以為民民間利病豈可不理又進呈戶部供
具到諸路拖欠紹興二十一年二十二年錢物欲行除
放上曰若只倚閣州縣夤緣為姦又復催理擾人即與
除放甚善樞密院編修官吳棣言頃因臣僚建議增
置民事之科應緣民事被罪者並不得注知州軍通判
知縣差遣夫守令通判親民之官苟有所犯未有不干
涉於民者使其人實由姦貪而犯贓私之罪則坐以重
法固不足恤萬一素行廉勤偶陷公過而或傳致於民
事遂令終身不入親民之選則人才必有廢棄者豈不
重可惜哉又况刀筆之吏因此執疑似之迹故生沮難
或致交通賄賂為害不細一時權臣欲專予奪之柄故
不肯遽罷但令申取朝廷指揮殊不以紊亂祖宗法度
為意欲望睿旨將吏部民事一條早賜蠲除所有百官
注擬及公私贓罪格法並依舊制施行庶幾法令簡明
易於遵守從之左朝議大夫直秘閣趙令詪陞秘閣
修撰知台州令詪既封安定郡王至是以爵讓其從兄
令衿故有是命宜州觀察使知金州姚仲為清遠軍
承宣使以積閥遷也詔昭化軍承宣使知閤門事錢
愷所生母太碩人田氏特封永國太夫人張遇之寇真
州也秦魯國大長公主家人頗為所掠故田氏亦失所
在其後愷於淮南求得之至是愷以任子恩四資請益
其母封號遂有是命戶部言今年分民戶畸零租稅
欲令依見行條法折納價錢如願與别戶合鈔納本色
者聽秦檜之未薨畫者令州縣不得合零就整(元旨在去年十)
(月)至是兼權侍郎鍾世明以為恐奉行牴牾却致擾民
遂從之
己巳詔昨降指揮已得差遣人限五日出門并已有差
遣及在貶謫者不得輙入國門(紹興五年五月二十四日十二年十一月十一)
(日十四年十月二十七日敕)又文武官應得酬賞及選人依法改官
令吏部先次開具格法申取朝旨(紹興二十二年八月九日)郡守年
及七十之人許自陳宫觀(紹興二十三年十月二日)逐項更不遵用
從吏部請也詔江浙荆湖諸路紹興二十二年已前
未起諸色錢物租稅等其形勢并第二等已上有物力
之家見欠數目並與除放令州軍日下銷落簿籍如巧
作名目催理者監司按劾取旨重作施行
庚午左朝散郎劉嶸為大理正左朝奉郎何涇左奉議
郎楊邦弼並為大理寺丞三人嘗為禮宫學官上覽除
目曰理寺官俱無出身正宜參用士人又進呈近來士
風委靡諂諛奔競至有己得差遣而屢求換易不量資
序而超躐干請者上曰風俗人才正當今急務似此之
人可具名聞奏當議黜責遂降詔如所請左朝奉郎
通判肇慶府黃公度引見上曰卿官肇慶嶺外有何弊
事公度曰廣東西路有數小郡如貴新南恩之類有至
十年不除守臣者權官苟且郡政弛廢或不半年而去
監司又復差人公私疲於迎送民受其弊上曰何不除
人公度曰蓋緣其闕在堂欲者不與與者不欲上曰若
撥歸部當無此弊遂以公度為考功員外郎左中大
夫知常州沈調知揚州右朝請大夫主管台州崇道觀
榮薿知常州
辛未左承議郎新知黎州唐秬入辭秬言臣所治黎州
控制雲南極邊在唐為患尤甚自太祖皇帝即位之初
指輿地圖棄越嶲不毛之地畫大渡河為界邊民不識
兵革垂二百年昨蒙遣鍾世明裕民川蜀蠲减虛額人
受其賜更乞降詔撫諭庶幾蜀民扶老携幼共聞德音
上曰卿嘗上書論列頷首者久之秬重子也秘書省
正字兼權國子司業張震言仰惟朝廷行寬大之政異
時士大夫以疑似涉謗皆已赦除流落者得生還除名
者得仕宦人神懽悅天下翕然此治世之事也竊見昨
降指揮取索福建四川等路私雕印文書赴監看詳取
之未己恐妄以私意將近世名公文集盡行毁板不問
是非玉石俱焚真偽兩失不足以稱朝廷寬大本意欲
乞特降指揮令福建四川等路如有私雕印文字委自
所屬依法詳定更不須發赴國子監及提舉秘書省庶
幾知聖朝無有所諱天下幸甚從之
二月癸酉朔左朝請大夫提舉江州太平興國宫劉才
邵入對才邵言近年以來居監司郡守之任者多迎合
大臣私意鎮靜之說專務因循無所舉劾遂使郡縣之
間姦貪官吏倚法營私以困斯民民間受弊莫甚於受
納追催差役三事米則多加合數絹則抑取輕錢計其
浮費已過正數追催官物本屬戶長今則遂至於差土
豪土軍鄉民驚擾民間田業自經界之後稅産高低灼
然易見差役自上及下夫復何疑滑吏意在求賂每闕
一名必追十數戶請求脫免所費不貲觸類而長之端
緒實多為害不一望委諸路監司廣加詢訪凡民間利
病官吏侵漁無有巨細咸得以聞仍乞類聚委官看詳
條具本末取决聖裁詳為法禁實天下之幸上可其奏
曰此三者皆民間大事宜速行之是日金主亮大赦
改元正隆制詞略曰顧赦宥之為弊在史籍以具陳又
嘗念無知之民多誤入有司之法慮或罹於冤枉宜並
賜於哀矜庶導至和肆因更始自正隆元年二月朔以
前除正謀反大逆殺祖父母父母外咸赦除之(此據耿編詔本)
甲戌執政進呈太府少卿兼權吏部侍郎許興古看詳
右奉議郎魯冲上書論郡邑弊事云臣前任宜興縣漕
計合收窠名有丁鹽錢坊場課利錢租地錢租絲租紵
錢一歲所入不過一萬五千餘緡其發納之數有大軍
錢上供錢糴本錢打船錢軍器物料錢天申節銀絹錢
之類歲支不啻三萬四千餘緡又有見任寄居官請受
過往官兵批劵與非泛州郡督索拖欠略無虛日興古
看詳州縣若造船隻須經三二十年可用又國家休兵
既久諸州不輟打造軍器及發納料物數不少又諸軍
亦以糞土錢不住兼造似亦不闕欲望量與减免冲又
論今之為令者苟以寬恤為意而拙於催科旋踵以不
職獲罪而去頗能迎合上司一以慘刻聚歛為務則以
稱職聞是使為令者終日惴惴惟財賦是念祈脫上司
之譴朝不謀夕亦何暇為陛下奉行寬恤詔書承流宣
化者哉興古看詳冲所論誠中今日之弊今銓曹有知
縣縣令共二百餘闕無願就者正緣財賦督廹民事被
罪所以畏避如此今若罷去獻羡餘除放民間積欠與
夫以民事被罪之科及慎擇守臣戒飭監司奉法循理
則吏稱其職民安其業仰稱明天子寬恤愛民之意上
可其請曰累年所造軍器内庫已如山積諸軍亦自製
造諸州每歲發納物料可與减免所役工匠太多亦宜
减放發還於是批旨行下(三月丁夘施行)權尚書兵部侍郎
兼權直學士院沈虛中罷以侍御史湯鵬舉論其為省
試參詳官私取秦塤且素無廉聲巧貪富貴不當留在
侍從故也左朝請大夫劉才邵權尚書工部侍郎
乙亥上曰近榮州守臣費庭論蜀中隔槽酒甚擾民當
是時張浚趙開以軍興窘於財用濟一時之急耳今休
兵既久内外無事自合更也魏良臣曰己令鍾世明詳
之矣上曰須下本路漕臣方能盡其利害上又曰四川
交子亦有弊如沈該稱提之說但官中常有百萬緡遇
交子减價自買之即無弊矣先是建炎中趙開為四川
大漕始變酒法置隔釀設官主之其法聽民就務分槽
醖賣官計所入之米而收其課行之既久酤賣虧欠則
責入米之家認定月額不復覈其米而苐取其錢民始
以為病庭安仁人時以左朝奉大夫除知榮州前四日
入辭因奏其事上問之庭曰酒戶入易出難必至傷殘
而後已從其便則無難矣上曰當付之漕臣於是命總
領所與諸路轉運司措置(明年正月辛亥申到茶何俌龜鑑總所征𣙜之增場交)
(子之造條具錢榖裁節浮費趙霈言之大禮錢帛各令减半沈該言之至論折閱稱提之說乃謂但得官中常)
(有錢萬緡遇减價則用錢自買方得無弊以此理財而財無不豐矣)右司員外郎兼權
戶部侍郎鍾世明論四川諸縣預借賦稅之弊乞下四
路轉運司覈實如借及一年者分作四料及二年者分
作八料理折庶寬民力州縣亦不闕乏歲計支用自後
輙敢預借及不與民戶理折者並令按劾仍許越訴他
路或有預借去處亦乞依此施行從之戶部言江浙
湖廣四川福建諸路常平司拘收到戶絶沒官田宅除
見佃人已添三分租課並令依舊承佃外餘依今來措
置出賣從之宣政使均州觀察使内侍省押班康諝
卒贈保信軍節度使賜諡忠定
丙子詔自今奉使所辟三節人先具名申三省樞密院
次第審量仍令國信所覺察先是淮陽軍流寓進士單
鎡言古之遣使揆度人才能稱其任比年以來為奉使
者不問賢否惟金多者備員而往多是市㕓豪富巨商
之子果能不辱君命乎奏下後省沈虛中時權給事中
看詳以聞至是行下
丁丑右朝請大夫新知濠州周紱言監司郡守聽歲舉
部内官吏欲其别白賢否激勸士類近年以來或獨援
於親黨或先通於賄賂或專奉於權勢遂致貪汙庸懦
之人常得與剡薦之列而清白強明之吏既不能阿媚
以取和往往有終身困於選調而不復進者欲望嚴戒
監司郡守各存公道庶幾賢者知勸不賢者知退魏良
臣奏比年間有前執政合歲舉官亦或冒濫者上曰前
執政尚如此不若因此併與戒約行下詔諸軍贍軍
回易令和雇百姓管幹毋得役使官兵其撲買酒坊酒
庫各許更立一界俟界滿日别取旨時參知政事魏良
臣建議盡罷諸將回易未得旨而江東轉運判官趙公
智遽行之建康軍中尋又行之池州公智與良臣姻家
諸將皆以為不便上聞遂寢其事
戊寅又詔元占官兵願離軍者可罷名糧不願者拘收
歸軍如依前隱占重寘典憲
己卯詔諸路州軍以前舉解試流寓終場人數紐計及
土著合取放一人之數即與添解額一人或零分及流
寓人少以土著所解人十分為率及三分亦解一人並
通立為額已後人多不得過今舉所取之數用荆湖北
路轉運判官程敦臨請也起復龍神衛四廂都指揮
使武當軍承宣使池州駐劄御前諸軍都統制李耕卒
昭慶軍承宣使殿前司右軍統制岳超為龍神衛四
廂都指揮使充池州駐劄御前諸軍都統制(池州都統銜内除去)
(太平州三字未知在何年月當考)詔宣政使保成軍承宣使宋唐卿
特贈清遠軍節度使賜諡恭靖
庚辰執政進呈權刑部尚書韓仲通看詳知雷州趙伯
檉所奏廣西州軍經制等窠名銀皆是括率百姓隨稅
均敷欲令今後只依市價收買不得敷民上曰此豈可
不禁上又曰朕聞蜀中銀價高比江浙間過一倍如劉
晏掌邦計懋遷有無低昂適中方是理財之術可令有
司措置毋致枉費右正言凌哲言國家自祖宗時置
進奏院若朝廷之號令政事注擬賞罰之類皆付之郵
傳播告天下比年以來用事之臣乃令本院監官先次
具本納于時相謂之定本動輙旬日俟許報行方敢傳
錄而官吏迎合意旨多是删去緊要事目止傳常程文
書偏州下邑往往有經歴時月不聞朝廷詔令切恐民
聽妄生迷惑有害治體望將進奏院定本亟行罷去以
復祖宗之舊以通上下之情從之哲又論守令以修造
為名頻破官物虛沒入已監司屬官廣占兵級坐耗廪
劵命官之任及解官妄指遠僻之所多請雇直寄居官
俸給往他州重疊冐請等四事乞嚴立法禁違者計贓
坐罪皆從之
癸未保康軍承宣使提舉佑神觀韓公裔為華容軍節
度使江南東路轉運判官趙公智罷以侍御史湯鵬
舉論其貪饕也自是魏良臣始不安于位矣左中大
夫叚拂薨特輟視朝一日
甲申執政進呈權刑部尚書韓仲通看詳知鬱林州趙
不易便民五事内雷化等州民間納苖多令折銀擾民
為甚欲令並納正色上曰百姓足君孰與不足百姓之
財乃國家之外府安可盡取但藏之於民緩急亦可以
資國用
乙酉詔右朝奉郎林一飛送吏部與遠小監當差遣一
飛既罷去乃使其族人進士東投匭上書論進退大臣
當以禮侍御史湯鵬舉面奏禮為忠賢設使其姦詐如
李林甫盧把之徒自當明示典刑為天下後世之戒又
况檜薨之後陛下禮意隆盡不可復加而一飛遣東鼔
唱浮言動搖國是乞特賜懲戒上謂大臣曰朕每覽封
章若其言可行即行之若其言非雖涉狂妄亦不欲罪
其人蓋所以來天下之言也今東書用意如此言路既
有論列豈可免行遣乃責一飛監高州鹽稅東英州編
管
丙戍封信安郡王孟忠厚故妻秦國夫人王氏為秦魯
國夫人
丁亥以監司多闕命侍從臺諫各舉嘗任知通治狀顯
著者二人仍保任終身犯贓及不職者與同罪太常
博士葉義問直秘閣為江南東路轉運判官
己丑新除秘書丞樊光遠特引對光遠言頃年大臣挾
權修怨不平其心陛下聖明固已灼見其弊矣至於臺
諫之所排擊法寺之所鍜鍊告訐之所中傷其間又有
因責降而死未霑䘏典者夫已嘗與聞朝廷之政親厠
甘泉之班矣及子而無一命之祿以奉其親而撫其孤
誠宜聖心之所深憫也欲望陛下明詔有司應曾任執
政侍從因責降而死者其家子孫尚未有官許令自陳
依貶死例與復官職錄其子孫則陛下之德澤所及廣
矣上曰甚善當令有司看詳檢舉上又曰朕與卿不相
見今幾年光遠曰臣得外任迨今十有六年上曰朕所
以令卿上殿欲除卿察官光遠曰臺察委任非輕如臣
愚陋何足以當此選於是以光遠為監察御史(六月甲午施行)
庚寅執政奏廣東申三佛齊國入貢依例到闕二十三
人上曰遠人鄉化國家美事到闕人數可增作四十人
蓋嘉其誠欵而非利乎方物也左朝散大夫直秘閣
新知全州楊揆行大理正揆入對首言在法人戶家産
物業每三歲一行推排陞降等第立為定籍凡有差科
令佐躬親按籍均定比年盡付吏手豪右計囑良民受
弊望明飭有司凡遇差科並須令佐躬親均定不得令
公吏干預從之(揆奏以是月甲午行下)皇叔建州觀察使知南
外宗正事士&KR3184;為保康軍承宣使再任
辛卯參知政事魏良臣罷為資政殿學士知紹興府先
是侍御史湯鵬舉言良臣人品凡下天姿兇險率意任
情浮躁淺露通判已下差遣已得旨令吏部差注必留
堂除以市私恩臺諫之論列人才良臣引用私親趙公
智必欲庇之是恨臺諫不與之為支黨也廷尉之禁勘
公事良臣改正富人胡邁奏補必欲從之是使獄官與
之容私也每議事於同寅之間則愚而好自用以至奏
對於君父之前則賤而好自專迹其所為稍若假以歲
月授之權柄殆有甚於秦檜殿中侍御史周方崇言良
臣狠愎自用不恤公議分朋植黨背公營私如奏補親
屬文武自有定制胡邁已授武職良臣乃昵於親黨叱
責部吏改授文資趙公智所至貪鄙良臣特以為姻婭
遂擢為漕臣日者陛下盡收竄逐沉抑之臣而召用之
良臣乃誦言於時以謂皆由已出右正言凌哲言良臣
昵比匪人甘心媚竈剛愎不悛輕躁自用驟易中外冠
帶之制不知其倉猝之難辦拘收軍中回易之類不究
其本柄之所自臣僚之貶死復官身後恩數多不檢舉
而洪興祖獨得依條指揮其不公不忠跡狀顯著鵬舉
又言軍中之回易等事行之日久所以寬恤統兵官欲
其修器械務整肅以壯軍容也而良臣奏請住罷未得
聖旨先次行下建康總領司便行拘收是命令專輙而
動搖人情也軍人有陞帶所以優將士也而良臣專持
繆見沮格不行至今畫黃猶在省部是使慶賞全廢而
陛下之恩德不能及於將士也自遠方召來特起之士
臨軒賜對欲為中都官者輙以私釁出之止令補外如
新差太平府教授陳天麟是也此良臣之方命而擅作
威也富家巨室通財營私酬以美官不畏公議如新除
國子正倪偁是也此良臣之罔上而擅作福也其餘不
可悉數使其歲月滋久其為害豈止一秦檜而已伏望
早賜罷黜以慰中外之望於是良臣亦抗章求去章五
上乃有是命鵬舉又言良臣政事罷行不審紊亂政機
且如法令因革不候勑旨或先關報以施行已薦張松
自知縣造朝輙差郡守所為如此復典大郡叨竊職名
其可乎乞將良臣落職罷郡將臣之論列播告中外鵬
舉又言良臣乞罷諸軍回易等事未得聖旨於正月二
十五日江東轉運判官趙公智已施行於建康軍中一
軍驚擾近又聞施行於池州軍中亦復驚擾至二月五
日方奉聖旨别無改罷諸軍將士莫不感荷聖恩良臣
與公智婚姻之家身參大政未得聖旨預報公智動搖
軍情此何理也詔公智今後不得與知州軍差遣臣僚
論列良臣章疏令報行偁德清人少從張九成學自臨
江軍學教授召為學官未赴以言罷天麟宣城人以董
德元薦對德元罷去良臣以外郡學官處之故鵬舉以
為言良臣執政纔九十八日(國學不見倪偁題名蓋旋即罷也張去年十二月戊)
(寅差知瓊州令年三月戊辰不行胡邁同日改正詳其本日陳天麟同日除國子正)
癸巳秘書省著作佐郎周麟之乞申命史館續修神宗
哲宗兩朝寳訓從之
甲午國子司業兼崇政殿說書王大寳言竊見江南諸
州有月樁錢而縣吏因仍為姦有折帛錢而下戶賠補
為患月樁錢者科撥不均名目無定胥吏緣此以科麴
引催積欠抑賣官紙私行賞罰四事為名刻剥良民追
呼旁午其弊為甚折帛錢者艱難之初物價踴貴令下
戶折納務以優之也今市價每匹不過四貫乃令下戶
增納六貫望委諸路監司覈實月樁名色立為定額如
有不足者審度均定不得假名目以恣率歛及折帛錢
量與裁减以恤下戶庶幾和氣旁浹至治格於神明矣
上覽奏謂執政曰大寳所論可令戶部看詳上因言大
寳近又請放度牒殊未曉朕意人多以鬻度牒為利亦
以延人主壽為言朕謂人主但當事合天心而仁及生
民自然享國長久如高齊蕭粱奉佛皆無益也僧徒不
耕而食不蠶而衣無父子君臣之禮以死生禍福恐無
知之民竭民財以興建塔廟蠹民傷教莫此為甚豈宜
廣也輔臣皆稱善左朝請大夫直秘閣辛次膺知婺
州北使張通古之議和也次膺提點荆湖南路刑獄上
疏言父之讐不與共天兄弟之讐不反兵豈有降萬乘
之尊屈已稱藩者乎書奏不報即奉祠及金人敗盟次
膺有故人將漕湖北者擬寄居鄂渚而依焉岳飛時為
宣撫使待遇甚厚既而延入小閣盡出所被宸翰具言
上眷之渥且執次膺手曰前日夢為棘寺逮對獄獄吏
曰辛中丞被旨推勘飛方懼不敢告人而公適至公自
諫官補外他日必為獨坐飛或不幸下獄愿公救之次
膺悚然不知所對既歸語兄弟曰飛握重兵昧保身之
策禍將作矣飛厚贐其行次膺不受遂入鄱陽寓居宫
祠歲滿不復再請閱十一年忍窮如鐵石上始親政即
除知紹興府未上會魏良臣出鎮於是改命(次膺奉祠及過鄂州)
(當在紹興十年九年之間不得其本月日且附此當求他書參考)左承議郎通判泰
州朱冠卿提舉淮南東路常平茶鹽公事冠卿華亭人
也
乙未左朝請大夫新知漢州陳康伯試尚書吏部侍郎
左朝散郎主管台州崇道觀吳秉信守起居郎
丙申侍御史湯鵬舉言右朝奉郎新添差通判秀州王
韅寄居撫州恃勢作威郡守監司聽其使令如役僕隸
毒流一州至崇仁縣人糾率鄉黨來投時相所訟三十
餘事止送江西帥司體究公吏迎合捕獲狀首三人勒
招虚妄悉坐編配乞將韅罷黜委本路有風力監司追
還撫州居民産業然後重寘典刑詔專委本路提刑劉
長源拘留王韅追證給還居民産業具已還數目及情
犯申尚書省取旨不得滅裂其後長源究實如章上曰
此不可不痛治在祖宗朝革去五代苛法專以仁恕為
本未嘗真决一士大夫惟犯贓者不貸可令刑部約法
重作行遣(上語在五月乙丑今併書之日歷稱韅受贓已滿不知如何行遣也)
丁酉左朝散郎新知信州嚴抑復集英殿修撰提舉江
州太平興國宫上始召抑既至而抑以足疾不能朝乃
有是命大理寺丞楊邦弼為荆湖南路轉運判官
權禮部侍郎兼權國子祭酒周葵言科舉所以取士近
年主司迎合大臣之意多取經傳之言可為諛佞者以
為問目學者因之專務苟合時好如論伊尹周公則競
為歸美宰相之言春秋譏貶失禮則指為褒稱之事其
悖戾聖人之意大率類此至於前古治亂興亡之變以
時忌絶口不道後生晩軰往往不讀史歴代先後有不
知者望詔國學及將來秋試考試官精選通經博古之
士置之上游其穿鑿迎合議論乖僻不合體式者皆行
黜落若矯枉過正不顧所問務為詆訐者亦復勿取從
之
戊戍左通直郎周操行國子錄操歸安人也
己亥太尉保康軍節度使提舉萬壽觀吳益開府儀同
三司
庚子左朝散大夫王曮送建昌軍居住直徽猷閣主管
台州崇道觀吕愿中責授果州團練副使封州安置殿
中侍御史周方崇論曮以宰輔親黨妄作而愿中知復
州日強買部民玩好古器納於大臣遂得進擢其帥靜
江肆行貪虐軍兵幾至生變言者論其䟦扈之狀愿中
乃以寳貨納於大臣及曹泳致刑罰不加故併謫之
建炎以来繫年要錄卷一百七十一
