建炎以來繫年要錄卷八
宋李心傳撰
建炎元年八月戊午朔朝散大夫洪芻等八人流竄有
差初芻等坐圍城中事屬吏上命殿中侍御史馬伸劾
之及是獄成芻坐納景王寵姬曺氏降授朝散郎陳冲
坐括金銀自盗與宫人摘花飲酒朝請郎余大均坐盗
禁中麝臍及私納喬貴妃侍兒喬氏朝散大夫周懿文
朝議大夫張卿材朝奉郎李彝皆坐與宫人飲朝請郎
王及之坐苦辱寧德皇后女弟皆辭服刑寺當芻姦罪
流冲贓罪絞大均及之贓罪流卿材彝贓罪徒懿文贓
罪杖並該赦(日歷載此事甚略今以芻等案欵增修)議者以為芻冲大均
當死上閱其獄甚怒李綱等共救解之上亦以新政重
於殺士大夫乃詔芻等三人皆貸死長流沙門島責懿
文卿材彝及之為隴文茂隨四州別駕懿文英州卿材
雷州彝新之及之南恩州並安置始言者論及之汙染
國戚詈辱諸王及是以他罪貶彝嘗為主客員外郎預
根括事故得罪張邦昌之貶也朝散大夫胡思坐立邦
昌時有不臣語詔御史鞫之思引中書舍人劉觀為證
觀為辨其誣及獄具思坐於推擇邦昌表内添改諂奉
之詞有司當罰銅七斤責沂州別駕連州安置(幼老春秋曰周)
(懿文余大均等不死惟從貶竄君子以知李綱諸人不能輔佐恢復河東北之境土也曰失其刑矣)朝
議大夫知通州郭凝言通州地界東北正係海口南接
大江最為要害己措置教閱水戰人兵及募人許備戰
船入海卓望晝以旌旗夜以眀火為號應港汊兩岸多
積柴薪之屬俟賊徒進入即縱火焚之仍於要害處築
土臺覘望及募民間諳會出船入水之人相兼土軍使
喚凡出海船用篛蓬便於使風添長槳速於追宼或颺
石灰以眯其目或塗泥漿以滑其足行則用蒙衝以長
䥥刀割其帆幔止則使善沒者以利刃斷其砧紲以至
火箭手砲木棹竹牌手弩戈矛等從宜用之乞下揚州
都作院支降神臂弓下属縣支錢和買戰船詔㳂江淮
海州軍依此措置徙諸宗室於江淮以避敵於是南
宫北宅皆移江寧府願留京師者聽之南班至江寧者
三十餘人又移南外宗正司於鎮江府西外於揚州(西外)
(二年正月甲午宗正司三年四月辛酉南外三年十二月又移)是日杭州軍亂初上
之立也遣勤王兵還諸道杭兵才三百其將得童貫殘
兵與之俱軍校陳通等見杭州富實甲東南因謀為變
會軍士以衣糧不足有怨言結約已定而兩浙轉運判
官顧彦成行部未返需其還殺之至是彦成歸宿于城
外夜三鼓軍士百餘人縱火殺士曺參軍及副將白均
等十二人翌日執守臣龍圖閣直學士葉夢得詣金紫
光禄大夫致仕薛昂家殺兩浙轉運判官吴昉彦成聞
亂亟奔湖州軍士見昂數夢得不給衣糧之罪昂諭遣
之衆乃推通等七人為首釋夢得而囚之逼昂權領州
事浙東安撫使翟汝文聞變自將七千人屯西興且奏
請浙西兵受其節制昂餘杭人嘗為門下侍郎(日歷六月甲子)
(詔杭州軍賊陳通作亂閉守城壁差王淵張俊領人兵前去擒討此時通未作亂日歷誤也又熊克小歷稱通)
(等逼特進薛昂領州事按昂靖康元年已落特進克不詳考耳克又稱彦成為轉運副使盖承洪邁夷堅志之)
(誤)
己未元祐太后發京師都人始望車駕還内及太后行
莫不垂泣上遣御營前軍統制張俊(按原本作張浚今從宋史改)奉
迎至是擢俊帶御器械上初未識太后比至宫中愛上
如已出衣服飲食必親調製焉
庚申侍衛親軍馬軍都虞候威武軍承宣使御營使司
提舉一行事務都廵檢使劉光世為奉國軍節度使光
州觀察使帶御器械御營使司左軍統制韓世忠為定
國軍承宣使拱衛大夫徐州觀察使帶御器械御營使
司前軍統制張俊落階官並賞平賊之勞也(世忠俊遷官日歷不)
(載會要云以平黎驛魚臺叛兵各轉三官)時内侍康履始用事光世曲意奉
之(此據林泉野記附見日歷庚申楊惟忠王淵劉光世並除節度使而眀年二月二十六日庚辰又書淵除)
(節度使且有制詞不知何謂俟考)
辛酉右司諫潘良貴罷為尚書工部員外郎洺州防
禦使龍神衛四廂都指揮使李庠為東京副留守時侍
衛馬軍副都指揮使郭仲荀將所部扈元祐太后至南
京故以庠代之(按庠近以登極恩方復防禦使而日歷稱觀察使李庠為東京副留守恐誤)
都水使者陳求道坐河决責單州團練副使且令主
管本監公事
壬戌衛尉少卿衛膚敏言河朔國家根本之地前日既
不能有割以與敵幸其能守而不下為今之計莫若隂
降蠟書許以世守俾各知愛其土地而不輕與人又令
堅壁清野使敵無所剽掠以至陜西京東淮南諸路並
令增陴浚隍徙民入城多市積粟此不戰而屈人兵之
道也御營司都統制范瓊將至襄陽李孝忠聞之率
兵犯荆南府入其郛置酒高會瓊追及之孝忠乘醉跨
馬迎敵遂大敗其將校死者四人孝忠率衆趣景陵
尚書右僕射兼中書侍郎兼御營使李綱守尚書左僕
射兼門下侍郎門下侍郎兼權中書侍郎兼御營使黃
潜善守尚書右僕射兼中書侍郎先是綱為上謀以秋
末幸南陽上許之矣潜善與知樞密院事汪伯彦力請
幸東南上意中變於是綱所建白上多不從客或謂綱
曰士論洶洶謂東幸已决南陽聊復爾爾盍且從其議
乎不然事將變綱曰天下大計在此一舉國之存亡於
是焉分果然吾當以去就爭之綱知譛愬之言其入已
深一日留身奏事言臣近者屢蒙宸翰改正已行事件
又所進機務多未降出此必有間臣者因極論君子小
人不可並立之理且言疑則當勿用用則當勿疑上但
慰勉之綱拜謝而退後數日遂有並相之命(建炎日歷中興制草)
(並命二相在今年七月熊克小歷亦載於七月壬寅而李綱建炎進退志云八月五日告廷綱自記必不妄今)
(從進退志)同知樞密院事張慤兼御營副使
癸亥命御營使副大閱五軍人馬自是執政皆有親兵
(日歷張慤除御營副使在壬申恐誤)
丙寅京畿轉運判官上官悟請悉發諸路坊場錢為行
在贍軍之費詔諸路提刑司具見在常平錢物數以聞
自崇寧後州縣常平錢未嘗那移上京故所積甚厚悟
既以為言其後悉令計置輕賫金帛赴行在悟均子也
丁夘三省樞密院奏以諸路民兵為忠義廵社令憲臣
提領張慤之為戶部尚書也建言河朔之民憤於兵亂
自結廵社請依唐人澤潞步兵三河子弟遺意聫以什
伍而寓兵于農使合力抗敵且從靖康詔旨以人數借
補官資仍倣義勇增修條畫下之諸路未及行會許翰
與京東西路安撫大使兼知東平府權邦彦繼以為言
乃以忠義巡社為名仍自本院參酌立法行下其法五
人為甲五甲為隊五隊為部五部為社皆有長五社為
一都社有正副二都社有都副總首(二都社共為一千二百五十人)甲
長已上免身役所結及五百人已上借補官有差即有
功或藝強及都總首滿二年無過者並補正犯階級者
杖之歲冬十月按試于縣仍聽守令節制歲中廵社增
耗者守貳令尉黜陟皆有差論者以為其法精審而詳
整可以久行前此論民兵者皆莫及也
戊辰江南經制司遣幹辦公事宣教郎鮑貽遜將福建
槍仗手二千五百人往杭州討叛兵
己巳詔諸路兵非專被旨者毋得會行在命江淮發
運副使李祐自南京至真州躬督糧運及見在金帛赴
行在直祕閣宋晦落職權中書舍人汪藻言自崇觀
以來兼官據勢者無非貲結權倖與開邊誤國奴事閹
宦之人今當盡行削奪何足一一煩朝廷詞命望詔官
制局取會凡有職名者自觀文殿大學士而下直祕閣
而上共若干人各具得職奪職因依及其勞效過惡申
尚書省用祖宗舊法每等止留數人無其人則闕其餘
取旨雖未奪者並行追奪不止於不叙而已又有雖嘗
落職而官乃叨竊至銀青通議者皆前日姦兇邪佞之
人非所當得亦乞降至中大夫而止如前宰執子弟因
恩澤帶貼職及待制已上者並乞眀降指揮孰為當罷
指定姓名鏤板施行奏可然未克行(眀年二月辛酉所書可參考)
是日通問傅雱等至河陽金遣接伴使王景彝來迓止
許雱以五人自隨日行百八十里
庚午名元祐太后所居曰隆祐宫用學士院擬定也於
是后更稱隆祐太后隆祐本欽聖憲肅皇后宫名不當
用盖權直學士院王綯朱勝非失之
壬申召布衣譙定赴行在定涪陵人學於伊川程頥靖
康中召為崇政殿說書定以言不用辭不受至是猶在
東都尚書右丞許翰薦于朝詔宗澤津遣赴行在自熙
豐間程顥程頥以道學為天下倡其高第門人有故監
察御史建陽游酢監西京竹木務上蔡謝良佐今徽猷
閣待制提舉西京嵩山崇福宫將樂楊時其後黨禍作
頥屏居伊闕山學者往從之而定與尹焞為首至大觀
以後時名望益重陳瓘鄒浩皆以師禮事時而胡安國
諸人實傳其學宣和末或說蔡攸以時事必敗乃召時
至經筵淵聖皇帝擢為諫官以論事不合去吕好問在
政府首言時之賢于上復召還朝未至而又召定是時
給事中許景衡左司員外郎吴給殿中侍御史馬伸皆
號得頥之學已而傳之浸廣好名之士多從之亦有託
以自售於時而識真者寡矣焞漸孫也(漸河南人仁宗朝為郡守焞紹)
(興五年赴召)詔真州守臣以禮敦遣長蘆隠士張自牧赴
行在宣和末或有言自牧沉毅知兵召至東都賜道士
服以不肯屈下梁師成不果用許翰言其才可任以河
北山東之事乃召之既至授從事郎充御營使司准備
差使延康殿學士知鎮江府兩浙西路兵馬鈐轄趙
子崧言杭州軍變遣京畿第二將劉俊往捕又命御營
統制辛道宗將西兵二千討之(中興遺史云道宗時為江南都統制恐誤)
直祕閣新知高郵軍侍其傳移知真州
癸酉通議大夫提舉杭州洞霄宫耿南仲責授單州團
練副使南雄州安置侍御史王賓論南仲罪大責輕上
曰南仲誤淵聖天下共知朕嘗欲手劍擊之乃有是命
(熊克小歷作建昌軍居住誤也眀年二月戊午改臨江)
乙亥尚書左僕射兼門下侍郎兼御營使李綱罷先是
河北招撫使張所纔至京師河北轉運副使權北京留
守張益謙附黃潜善意奏所置司北京不當且言所欲
起北京戍兵給用器甲為非是又言自置招撫司河北
盗賊愈熾不若罷之專以其事付帥司同知樞密院事
張慤素善益謙每與之相表裏綱言所今留京師以招
集將佐故尚未行不知益謙何以知其騷擾朝廷以河
北民無所歸聚而為盗故置司招撫因其力而用之豈
由置司乃有盗賊今京東西羣盗公行攻掠郡縣亦豈
招撫司過邪方時艱危朝廷欲有所經略益謙小臣乃
敢非理沮抑此必有使之者上乃令益謙分析是月甲
子命既下知樞密院事汪伯彦猶用其奏詰責招撫司
綱與伯彦慤争於上前言其不當沮抑之以害大計伯
彦語塞而止所方招來豪傑以忠翊郎王彦為都統制
效用人岳飛為准備將彦河内人世為高平大姓後徙
居覃懷豪縱不事生産讀韜略習騎射其父竒之使詣
京師隸弓馬子弟所稍遷清河尉能與敵角二聖北狩
彦慨然棄家奔京師求自試所竒其才故擢為都統制
飛安陽人嘗為人庸耕去為市游徼使酒不檢上之在
相州也飛以效用從軍至北京論事罪廢(飛建炎初論事坐罪他書)
(皆無之紹興日歷十年九月二日辛酉岳飛奏臣昨建炎初因論事罪廢偶幸免死實出聖造因投招撫使張)
(所一見與言及兩河利害臣自白身借補修武郎閣門宣贊舍人充中軍統領又陞充統制八年六月十三日)
(丁夘飛又奏臣始從陛下至北京留妻劉氏侍臣老母云云以此知飛嘗在元帥府軍中但不知所論何事耳)
(今併附見)至是投所軍中時河東經制副使傅亮軍行才十
餘日伯彦等以為逗遛復命東京留守宗澤節制使即
日渡河亮言今河外皆屬金人而遽使亮以烏合之衆
渡河不知何地可為家計何處可以得糧恐誤大事綱
為之請潜善等不以為然上依違者累日綱留身極論
其理且言潜善伯彦力沮二人乃所以沮臣使不安職
臣每念靖康大臣不和之失凡事未嘗不與潜善伯彦
熟議而後行不謂二人設心乃如此如亮事理眀白願
陛下虛心觀之上曰竢批出如元指揮可也既而潜善
有密啓翊日上批亮兵少不可渡河可罷經制司赴行
在(是日辛未)綱留御批再上上曰如亮人材今豈難得綱曰
亮謀略知勇可以為大將今未嘗用而遽罷之古人之
用將恐不如此因求去上不語綱以御批納上前曰聖
意必欲罷亮乞以御批付潛善施行臣得乞身歸田里
綱退聞亮竟罷乃再章求去上猶以不允答之於是殿
中侍御史張浚亦論綱(案浚字原本誤作俊今改正)以為綱雖負才
氣有時望然以私意殺侍從典刑不當有傷新政不可
居相位又論綱杜絶言路獨擅朝政士夫側立不敢仰
視事之大小隨意必行買馬之擾招軍之暴勸納之虐
優立賞格公吏為姦擅易詔令竊庇姻親等十數事浚
素與宋齊愈厚且潛善客也(是日甲戌)上召綱入對諭曰卿
所争細事耳胡為乃爾綱曰人主之職在論一相宰相
之職在薦進人材方今人才以將帥為急恐不可以為
細事若以為細臣以去就爭之而聖意不回臣亦安敢
不去因再拜曰潛善伯彦自謂有攀附之功方虛位以
召臣盖已切齒及臣至而議論偽楚建請料理河東北
兩路謂車駕宜留中原皆不與之同宜其媢嫉無所不
至臣東南人豈不願陛下順流東下為安便哉顧一去
中原後患有不可勝言者故不敢雷同衆說以誤大事
望陛下勿以臣去而其議遂改也因泣辭而退遂上第
三表劄客或謂綱曰公决於進退於義得矣顧䜛者不
止將有患禍不測奈何綱曰大臣以道事君不可則止
吾知全吾進退之節而已畏禍患而不去彼獨不能諷
言者詆訾而逐之哉天下自有公議此不足慮是夕上
召禮部侍郎兼直學士朱勝非草制責綱以狂誕罔悛
謀謨弗效既請盡括郡縣之私馬又將竭取東南之民
財以喜怒自分其賢愚致賞罰弗當於功罪出令允符
於清議屢抗執以邀留用刑有拂於羣情必力祈於親
劄以至帖改已畫之旨巧蔽外姻之姦兹遣防秋之師
實為渡河之援預頒告命厚賜緡錢賞踰百萬之多僅
達京師而止每敦促其速進輙沮抑而不行設心謂何
專制若此時浚章不下綱所坐皆潛善密以傳勝非翌
日遂罷綱為觀文殿大學士提舉杭州洞霄宫仍加恩
綱在相位凡七十五日(綱以六月己未入朝八月癸酉免去日歷綱免相在八月二十)
(日綱行状云八月十八日告廷汪伯彦時政記亦同從之吕中大事記曰初論水災於宣和之時而為宣和)
(大臣所斥建守城之策陳邀擊之謀於靖康之時而為靖康大臣所擠建炎之初公為首相慨然以修内攘外)
(為己任而為潛善伯彦所沮一人之身三定大策而三受重謗然謗之所至名亦随之使公之言用於宣和之)
(初則城都必無匱廹之憂用於靖康則國家必無顛覆之危用于建炎之時則中原不至於淪沒也以高宗即)
(位之初召於貶所而任以台衡待之非不專而公亦以一身任天下之重邊防軍政已略就緒中山之功未成)
(而謗書滿篋矣公之去就甚輕而關於天下之安危者甚重綱在位則措置兩河兵民稍集綱去則兩河無兵)
(而中原沒矣綱在位則偽臣叛黨稍正典刑綱去則叛臣在朝而政事乖矣綱在位則必主幸襄鄧之策必從)
(宗澤還京之疏綱去則維揚有警而翠華南幸矣當時猶以靖康京城之禍建炎維揚之禍歸咎於綱小人之)
(無忌憚一至於此哉)右正言鄧肅言人主之職在論一相陛下初
登九五之位召李綱於貶所而任以台衡待之非不專
也然綱學雖正而術疎謀雖深而機淺陛下嘗顧臣曰
李綱真以身徇國者今日罷之而責詞甚嚴臣所以疑
也且既非臺章又非諫疏不知遣詞者何所據而言臣
若觀望豈為愛君且兩河百姓雖願效死而數月間茫
然無所適從及綱措置不一月而兵民稍集又偽楚之
臣紛紛皆官于朝綱先逐邦昌而叛黨稍正其罪今綱
去則二事將何如哉兩河無兵則強敵驕叛臣在朝則
政事乖綱於此不可謂無一日之長也肅尋與郡而言
者極論其罪上曰肅亦何罪然猶送吏部尚書右丞許
翰亦言綱忠義英發舍之無以佐中興今綱罷而留臣
無益因力求去上未許然潛善等皆怒有逐之之意矣
丙子浙東安撫使翟汝文以兵七千渡江先是杭賊陳
通等紿汝文来受降汝文至城下賊不聽命汝文復還
越州於是通等盡刺城中強壯為軍有衆數萬
丁丑隆祐太后發南京侍衛親軍馬軍副都指揮使遂
安軍承宣使郭仲荀落副字部禁旅從太后行且制置
東南諸盗應江淮荆浙閩廣諸州皆為所隸仲荀請經
制使已下並受節制許之(日歷書殿前都指揮使郭仲荀眀年七月自馬帥再除副)
(留守恐誤)尚書吏部侍郎錢伯言為龍圖閣直學士知杭
州(吏部題名伯言除顯直知鎮江今從日歷)本路軍馬並聽節制
己夘詔曰近者大臣以擅朝誤國去位而小人在外乃
謂請還京師爭執而去未燭厥由可檢會李綱乞都江
寧府奏狀榜示以解衆惑綱之奏曰臣蒙恩復官見取
真揚便路赴行在勘會都城實難安守宜有遷都之議
以從一時之權江寧江山雄勝實為帝王之宅自六朝
以來多都之今天下形勝之地惟西有長安逼近夏戎
與河東土壤相接非有昔時阻固之利則建康之都理
無可疑願斷自淵衷早定其議然後控扼㳂河江淮之
險保有東南制御西北任使材智養民訓兵此最急務
(此奏議與綱元議不同當考)初綱嘗請減上供之數以寬州縣修
鹽茶之法以通商賈剗東南官田募民給佃倣陜西弓
箭刀弩手法養兵于農籍陜西保甲京東西弓箭社免
支移折變而官為教閱上命中書省條具會綱去位皆
不果行至是黃潛善汪伯彦共議悉奏罷綱所施行者
是日罷諸路買馬惟陜西諸州各買百匹其勸民出財
助國指揮勿行已而傅亮以母病歸同州張所亦以罪
貶招撫經制司皆廢矣(亮二年正月丁酉降金之何俌龜鑑曰綱之言雖忠綱謗愈)
(多顔岐邦昌黨人也於公未至而沮之宗尹嘗仕邦昌者也於公已至而沮之宋齊愈又嘗豫立邦昌議也及)
(與公議國事又從而沮之君子難進易退也如此加之藩邸舊人公肆排毁並相之命下而綱之權已分經制)
(之司罷而綱之去已决中山之功未成而謗書盈篋綱之秉政凡七十五日而所以共治者他有人矣當時挽)
(而留之者不投之散地則寘之極典公之去就甚輕而關於天下之安危者甚重也)
庚辰詔賜杭州黃榜招諭作過軍民若能率衆歸降當
赦其罪一切不問仍審量事状情理命以官資若敢抗
拒仍舊為惡則掩殺正賊外父母妻子並行處斬如大
兵會合已到城下即今來改過出降放罪推賞指揮更
不施行仍令監司召募土豪自率鄉兵會合討蕩亦許
先次借補官職建炎後以黃榜招安叛兵自此始
辛巳徽猷閣待制提舉亳州眀道宫顔岐復為御史中
丞辭不拜改工部尚書
壬午斬太學生陳東撫州進士歐陽澈于都市先是上
聞東名(東已見正月辛夘)召赴行在東至上疏言宰執黃潛善
汪伯彦不可任李綱不可去且請上還汴治兵親征迎
請二帝其言切直(趙甡之遺史云東疏中有云上不當即大位將來淵聖皇帝來歸不知何)
(以處此按東書本不傳今且附此)章凡三上潛善等憾欲以伏闕事中
東然未有間也會澈亦上書極詆用事者其間言宫禁
燕樂事上諭輔臣以澈所言不審潛善乘是密啓誅澈
併以及東皆坐誅東始未識綱特以國故至為之死行
路之人有為之哭者上甚悔之東死年四十二(中興姓氏錄云)
(東澈伏闕上書黃潛善汪伯彦及諸内侍譖於上驅東澈於市斬之識者哀其忠直且知喪亂未已也此所云)
(内侍不知謂誰當考東澈三年二月己亥贈官)
甲申給事中許景衡為御史中丞中書舍人朱勝非
試尚書禮部侍郎仍兼直學士院起居郎滕康起居舍
人汪藻並遷中書舍人康仍召試(後省題名除舍人在九月盖召而後命也)
奉直大夫寇庠知單州(庠已見今年二月癸酉)進士王茂麟州
鄉貢進士何洋並補廸功郎以言利害可採也洋青神
人舊游河朔間陜西轉運使直龍圖閣何漸言其有文
武才召對獻河防守禦圖言利害五十一事故有是命
乙酉遣使往諸路撫諭時以金人内犯朝廷命令隔絶
盗賊踵起民不奠居乃議遣朝臣分往諸路體訪官吏
廉汙軍民利病命殿中侍御史馬伸使湖廣吏部員外
郎黃次山使京東西兵部員外郎江端友使閩浙監察
御史寇防使江淮皆持詔書撫諭(按寇防等四人同日受命而日歷於眀年)
(九月庚寅又書以監察御史寇防為江淮四路撫諭不知何故)時祠部員外郎喻汝礪
往四川剗刷錢物而王&KR0667;馬忠經制河東北錢盖在陜
西因就命之尋詔撫諭官所至决獄即死罪當議者許
酌情減降以聞以道路不通用端友之請次山南昌人
也(許决獄在九月丙午今併書)御史中丞許景衡言臣聞議者多
指開封尹宗澤過失未知所指何事若只拘留金國使
人此誠澤之失也然原其本心但激於忠義未審國家
事體耳臣自浙渡淮以至行在聞澤之為尹威名政術
卓然過人誅鋤強梗撫循善良都城帖然莫敢犯者又
方修守禦之備歷歷可觀臣雖不識其人竊用歎慕以
為去冬京城之内有如澤等數輩赤心許國相與維持
則其禍變未至如此其酷也今若較其小疵便以為罪
不顧其盡忠報國之節其不恕亦已甚且開封宗廟社
稷之所在苟欲罷澤別選留守不識今之縉紳其威名
政績亦有加於澤者乎伏望聖慈上為宗社下為億萬
生靈特賜主張厚加任使先是論者多以澤為非景衡
入朝以病未得見首上疏辯之疏入上大悟詔朝廷別
無行遣亦無臣僚章疏仍封景衡奏示澤由是澤頼以
安景衡又言南陽無險阻城池而密邇盗區且漕運不
繼不如建康天險可據請定計廵幸凡八上疏言之
丙戌尚書右丞許翰充資政殿學士提舉臨安府洞霄
宫陳東死翰謂所親曰吾與東皆爭李相者今東戮都
市吾在廟堂可乎乃力求去故有是命(翰之罷日歷在乙酉今從熊克)
(小歷)
是月監察御史盧臣中守右正言(臣中除正言諫院題名在六月御史臺題)
(名在七月日歷無之按此月鄧肅始罷右正言臣中當是代肅今且移附此俟考)京西轉運
判官程昌㝢為尚書吏部員外郎昌㝢昌弼兄也初為
鄧洵武使臣其後皆換授(昌㝢之除日歷不載此據家傳)博州卒宫
儀聚衆數萬人迤邐寇萊州至是據即墨縣時又有潰
卒李汲劉三將合數千騎犯萊州儀利其馬紿之神霄
宫與之會伏兵擊殺之盡併其衆軍勢甚盛通問使
傅雱馬識遠至雲中金左副元帥宗維在草地未還左
監軍完顔希尹遣其大理卿昭文館學士李侗館伴問
雱使指雱以二帝表及國書授之凡六日乃得見希尹
與右監軍耶律伊都知樞密院事時立愛席地重氊参
坐堂上兵部尚書高慶裔立其傍雱跪聽其語希尹先
言本朝不割三鎮事又言通問之初安可遽及二帝即
不得請殆以兵取之耶雱遜謝再三乃罷就舍立愛其
先臨洺人石晉之亂徙涿之新城立愛事遼為太子少
保侗燕人粗知書宣和末避地中山詹度以侗知飛狐
縣間為雱言斡里雅布與南朝有善意尼瑪哈烏舍堅持
之繇是二帝北遷之舉决矣
建炎以來繫年要錄卷八
