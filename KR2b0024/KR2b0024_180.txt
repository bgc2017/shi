建炎以來繋年要錄卷一百八十
宋李心傳撰
紹興二十有八年秋七月(按是月戊午朔)己未詔築皇城東南
之外城命領殿前都指揮使職事楊存中莅其事增展
出故城十有三丈計用三十餘萬工凡民居所占以隙
地償之每楹賜錢十千為改築之費
庚申初定江西諸州部載上供米綱賞格用直敷文閣
新江西轉運副使李邦獻請也先是江西上供米自二
十一年至今未起者七十萬餘石已起未至者一百六
萬餘石會邦獻辭行奏事上命併綱促行期以半歲邦
獻言江西米運其弊有五若不别行措置實恐有悞朝
廷指擬之數一則部綱不得其人及支錢米作弊百端
二則官綱舟船滅裂不堪乘載三則水脚糜費等錢不
足四則不曾措置摺運遠邇輕重不均五則卸綱處乞
取太重斗面太高不除擲颺折耗所以失陷數多甚則
篙梢侵盗因而逃竄舟船久繋岸下至於沉溺損壊乞
募土豪及子本客人装載許將一分力勝搭帶私物所
過捐其税如不願請船脚錢者二萬石無欠少補進義
校尉三萬石加一資依軍功補官法如土豪客船不足
許選差見任京官選人大小使臣一萬石一千里以上
無欠失减四年磨勘二萬石减六年三萬石轉兩官止
庶幾米運通快盡革久弊戶部奏如邦獻請仍募有家
業及得所押物數不曾充役及犯徒刑之人其自備人
船每石三千里水脚錢三百文命官仍許募寄居待闕
官二千里以上推賞如邦獻所乞之數土豪客人少欠
三釐以下與依格推賞如三釐以上補足乃聽命官欠
三釐展三季磨勘欠五分衝替副尉以下勒停從之
詔太尉劉錡今年遇大禮許奏補文資
壬戌閤門祗候劉汜為江南東路兵馬副都監從其叔
父錡之請也
甲子右正言朱倬言四川郡守之官其舟輿器用之直
多至五六千緡少亦三四千緡罷亦不損望詔有司立
法自今並以贓論從之
丙寅詔諸州申到上供綱觧並令太府寺籍定每半歲
擇其稽違之甚者申戶部所屬曹分根治以戶部員外
郎莫濛言起綱官司虛申綱觧致有稽違程限十數倍
者故條約之
戊辰詔自今監司按發公事應推鞫者依法不得送置
司州軍如所犯稍重即申朝廷委鄰路監司選官就本
處推究州軍按發官吏即申監司委鄰州官時左正言
何溥言監司郡守以私忿按吏理亦有之省部間或移
送他司往往妄意窺測盡行闊略而實有罪者因以幸
免乞為之條禁故有是旨
己巳殿中侍御史葉義問言權戶部侍郎林徐營私黨
吏不顧財用大計詔放罷
庚午詔美人馮氏才人吳氏可令歸本家逐便
辛未左正言何溥言近朝廷擇取教授通判之闕于部
以為堂除臣獨惜夫士大夫之才有長於為邑者而置
之無用之地使百里之民不見由求卓魯之政甚可歎
也望用建隆天聖故事擇大縣闕為堂除仍借五品服
優其廪給俟終更甄擢之上謂沈該曰此事湏熟商量
朕謂天下事治其末者不若治其本縣令末也監司郡
守本也若監司郡守盡得人則縣何患不得人卿等為
朕擇監司郡守足矣既而吏部請依故事遇堂除知縣
下本部取闕供給視諸州簽判餘如溥所請從之
戊寅祕書郎王佐祕書省校書郎兼實錄院檢討官葉
謙亨胡沂並為尚書吏部員外郎祕書省著作佐郎
兼普安恩平郡王府教授楊邦傑陳俊卿並為著作郎
起居舍人洪遵面對論鑄錢利害大略謂今錢少多
為銷毁作器用而南過海北渡淮所失至多自罷提點
官復置屬官二員無異監司而鑄錢殊未及額亦宜多
方措置上諭大臣曰遵論頗有可採前後銅禁行之不
嚴殆成虛文銅器雖民間所常用然亦可以他物代之
今若自公卿貴戚之家以身率之一切不用然後申嚴
法禁宜無不戢者
己夘上出御府銅器千五百事送鑄錢司遂大歛民間
銅器其道佛像及寺觀鐘磬之屬並置籍每斤收其筭
二十文民間所用照子帶鑻之類則官鬻之凡民間銅
器限一月輸官限滿不納十斤已上徒二年賞錢三百
千許人告自後犯者私匠配錢監重役其後得銅二百
萬斤右通直郎知臨安府鹽官縣劉士開幹辦行在
諸司糧料院士開阜民子也上疏自訴父祖被遇先帝
特錄之
庚辰上出御製郊祀天地宗廟樂章十三首示輔臣
辛巳權尚書吏部侍郎兼侍講凌哲引疾求補外除敷
文閣待制知台州
壬午國子祭酒周綰權尚書吏部侍郎祕書少監曾幾
權禮部侍郎直祕閣楊庭陞直顯謨閣以其母崇國夫
人南氏有請也於是庭弟成忠郎廉等十人並進官
癸未詔進奏官每郊四人出職諸道進奏官凡八十有
一人每郊從上出職三人帶補有過已雪者一人祖宗
舊典也紹興十四年減半及是復之(此據會要)
甲申權吏部尚書兼侍讀王師心充顯謨閣直學士知
紹興府從所請也給事中兼實錄院修撰兼侍講賀
允中權吏部尚書允中在黃門多所駮正先是三衙刺
兵改易軍分及牧馬營地占奪民田大將有回授其子
而轉閤職及中貴人遷秩不應法或免試補官特差之
類允中繳論不一嘗因對論君子小人之異允中言君
子志在尊君則不能無忤小人志在悅君故第為詭隨
此不可不辨也上稱美久之允中又言聞陛下欲闢御
苑以近某人園果乎上曰誰為此言允中曰臣既有聞
不得不奏也上曰卿言甚忠繼有所聞宜悉以奏左
朝散郎沈介試祕書少監尚書司封員外郎黃中守
國子司業
乙酉詔諸路没官田並令出賣時所在州縣閒田頗多
舊許民請佃歲利厚而租輕間有增租以攘之者謂之
剗佃故詞訟繁興右奉直大夫知温州黃仁榮請鬻之
則訟自息戶部言昨寺觀常住絶産已樁充養士亦望
如仁榮所乞從之右奉議郎知復州何榘言湖北路
所賣茶引歲有常額其間戶口繁庶去處年額不多是
致小商私販以規利兼有人煙戶口未及前時而引數
頗多科及保正甚者不問貧富以丁口一例科抑詔提
舉司参酌人戶多寡通融措置母得科敷榘㮚弟也
八月戊子朔詔置國史院修神宗哲宗徽宗三朝正史
端明殿學士四川安撫制置使兼知成都府李文會
薨
己丑詔諸路風水災傷州縣並令提舉官檢放苖税而
賑貸其不給者用監察御史任古請也
辛邜權吏部尚書兼實錄院修撰兼侍講賀允中進兼
侍讀權禮部侍郎孫道夫權工部侍郎劉章並兼侍
講時上將祀南郊道夫言神祖時執政以國用不足乞
罷郊賜司馬光贊之而王安石執不行臣謂將來郊禮
宜伸光之議許兩制侍從皆辭錫賚宗室刺史以上减
半節用自貴近始以風示天下上曰朕在宫中衣服飲
食皆從儉約道夫曰陛下可謂於禹無間然矣
壬辰殿中侍御史葉義問守侍御史
癸巳起居郎王剛中試中書舍人起居舍人洪遵守起
居郎尚書禮部員外郎張孝祥試起居舍人
乙未增瀘州觧額三人眉漢嘉卭簡忠涪資叙昌西和
州遂寧府石泉永康長寧軍仙井監觧額各二人以逐
路轉運司言皆以終場百人以上取放一人故也
丙申祕閣修撰知紹興府趙令詪權尚書戶部侍郎
初議者以淮東積鹽命提舉官吳巘措置至是巘言本
路催煎場一十九共管竈四百五十二今諸倉積鹽三
百七十四萬石欲省竈八十四减歲額鹽五十二萬石
有竒度歲收尚三百三十萬石如每年支及六十萬袋
則可將積鹽三十萬石帶支期以十年支發盡絶從之
戊戍尚書右僕射提舉實錄院湯思退等上徽宗實錄
一百五十卷以左僕射沈該為禮儀使進官賜銀帛如
提舉官例該不受實錄自八年秋開院至是踰二十年
乃成官吏進秩者四十有八人减磨勘年者一百四人
遷資者六十三人犒賜銀帛共八千餘匹兩舊秦檜所
進自元符三年至大觀四年至是冄加增潤然猶多疎
略云上御垂拱殿進呈訖奉安于天章閣又以小本進
入禁中先是輔臣以實錄成書請擇日稱賀上顰蹙久
之曰莫可以不賀否輔臣再奏禮當拜表第罔極之恩
深惻聖懷若免稱賀亦所以稱孝道上乃從之
庚子命尚書右僕射湯思退監修國史權吏部尚書賀
允中中書舍人周麟之兼同修國史吏部員外郎葉謙
亨楊沂秘書省校書郎汪澈並兼國史院編修官時左
僕射沈該與思退並以監修國史為名而該監修日歷
思退監修正史(熊克小歷於七月丙子書置國史院及思退監修又七月甲申書賀允中兼同)
(修國史並誤)
辛丑延福宫使清遠軍承宣使入内内侍省押班張見
道落階官提舉萬夀觀免奉朝請右武大夫成州團
練使廖虞弼為樞密副都承旨權尚書戶部侍郎湯
允恭卒權尚書兵部侍郎兼提領鑄錢榮薿充敷文
閣待制提舉江州太平興國宫薿嘗入見上問以鑄錢
事薿曰已令兩屬官分行諸路責以如額翌日上謂大
臣曰如此措置殆成虛文當先會每歲所出銅料所用
木炭所役工匠皆幾何然後可以責辦薿不自安乃求
去故有是命
壬寅三省請選官二員往嚴饒州措置鑄錢仍命戶部
侍郎趙令詪提領上可之(乾道二年二月庚子設饒贛兩司)尚書省
勘會張浚已服闋詔特進觀文殿大學士和國公張浚
落職提舉江州太平興國宫依舊永州居住直敷文
閣劉堯仁為祕閣修撰主管佑神觀以堯仁乞臨殿推
恩也
癸邜左通奉大夫守尚書右僕射同中書門下平章事
監修國史湯思退以進書恩遷左正奉大夫
乙巳武信軍承宣使荆湖北路馬步軍副都總管李横
令再任用安撫使劉錡請也
丙午中書舍人權直學士院同修國史周麟之入見論
徽宗實錄所載之事多涉國體與今日政令相關凡副
本之在有司者宜謹其藏不許諸官司關借及臣僚之
家私自傳寫庶可以嚴宗廟尊朝廷即日拜麟之尚書
兵部侍郎兼直學士院太常少卿王珪既出臺引疾
求去除直敷文閣知舒州
丁未加封唐柳州刺吏柳宗元為文惠昭靈侯
庚戍起居郎洪遵兼權中書舍人樞密院編修官王
淮諸王宫大小學教授任質言並為祕書省校書郎
太常寺主簿杜莘老為太常博士仍兼籍田司千畝皆
上腴而歲取甚薄耕者行賕以争利吏每於歲首步頃
畝視賕之薄厚為予奪疆畝所接皆苦之至是舉故事
請度田莘老曰是無盈縮安用度乃立表大書於四境
且籍耕者賦耕田有定數吏縮手不得肆旁近民感悦
至今賴之
辛亥中書舍人王剛中兼史館修撰掌修哲宗徽宗寳
訓祕書少監沈介兼編修官詔立愍節廟於順昌縣
以祠范旺
癸丑知大宗正丞陳棠乞依故事擇祖宗諸王之後各
以年長者一人權奉祠事不行時行在南班宗室才十
一人皆濮王與吳益王諸孫而祖宗諸王之有後者惟
商恭靖王周恭肅王二人而已
甲寅夜地震
九月(按是月丁巳朔)戊午左奉議郎前通判静江府朱良弼言
廣西自嘉祐間憲臣李師中帥臣余靖奏團結訓練土
丁以備邊其後熙寧紹聖大觀以來修為成法每歲農
隙分之州縣更番教閱一月而罷百餘年間壓盗鎮蠻
既免戍役之勞又少供饋之費庶幾三代寓兵於農之
意比年州縣視為虛文祖宗良法幾廢望飭攸司約束
州縣恪意奉行上謂宰執曰良弼善論事可與廣中合
入差遣庶使士民知勸王綸曰如此雖陞等亦何害上
曰然延福宫德慶軍承宣使入内内侍省副都知衛
茂實專切提舉皇城所延福宫使安德軍承宣使張去
為充入内内侍省押班
辛酉太學博士唐堯封罷先是國學私試第七人詩賦
失韻諸生以為言侍御史葉義問奏其事乃罷堯封甲
子國子正馮方改差主管戶部架閣文字仍下詔誨諭
諸生砥節厲行其有不率者長貳具名以聞尚書右
僕射監修國史湯思退言故追復顯謨閣學士汪藻嘗
纂元符以來詔旨比修實錄所取十盖七八深有力於
斯文詔贈藻端明殿學士諸子與堂除(熊克小歷於此叚書未幾徽宗)
(實錄成思退上之按實錄已於八月戊戌進呈在此前二十六日克盖差誤)重修朝射垂
拱三殿成
乙丑直敷文閣知臨安府張偁特遷一官詔右宣教
郎趙慶孫與改正過名慶孫少孤自西京將母南渡秦
檜當國言者以慶孫嘗為趙鼎所薦奏慶孫不能事毋
停官至是自訴於朝刑部符慶孫母姪浙東安撫司参
議官黃子游問状子游言慶孫孝養周至嘗為近臣列
薦于朝故有是命
丁邜右奉議郎幹辦行在諸軍審計司朱商卿右朝奉
郎提轄行在文思院吕靖並兼提領鑄錢所措置官商
卿贛州靖饒州措置商卿勝非子靖惠卿曾孫也
己巳資政殿學士知宣州魏良臣移知潭州初右奉
議郎環周以大理寺丞面對論太湖地低杭秀蘇湖四
州民田多為水浸請復導諸浦分注諸江詔兩浙漕臣
按視至是轉運副使趙子潚敷文閣待制知平江府蒋
璨等言太湖者數州之巨浸而獨泄以松江之一川宜
其勢有所不逮是以昔人於常熟之北開二十四浦疏
而導之楊子江又於崑山之東開一十二浦分而納之
海三十六浦後為潮汐沙積而開江之卒亦廢於是民
田有淹沒之憂天聖間漕臣張綸嘗於常熟崑山各開
衆浦景祐間郡守范仲淹亦親至海浦浚開五河政和
間提舉官趙霖又開三十餘浦此見於已行者也今諸
浦湮塞又非前比總計用工三百三十餘萬錢三十三
萬餘貫米十萬餘石緣平江積水已兩月未退望速行
之乃詔監察御史任古本路提點刑獄公事徐康覆視
既而古至平江又言常熟五浦通江委是快便若依子
潚所請以五千人為率來歲正月入役月餘可畢又言
平江四縣舊有開江兵二千人今乞止於常熟崑山兩
縣各招填百人從之既遂出御前激賞庫錢平江府上
供米如其數用正月庚申興工(環周建請在紹興二十四年九月乙丑)
詔責授建武軍節度副使南安軍安置鄭德年奪所賜
田二十頃以右正言朱倬論其嘗事偽庭獻其謀議也
庚午寧江軍承宣使提舉台州崇道觀潘長卿卒
辛未戶部奏銅錢出界罪賞諸以銅錢與蕃商博易者
徒二年千里編管二貫流二千里二十貫配廣南出中
國界者遞加一等三十貫配遠惡州許人捕凡經由透
漏廵捕州縣知通縣令丞鎮寨官市舶司官吏帥臣監
司之在置司州者並减犯人一等故縱者與同罪不以
去官赦降原减命官獲三十緡者進秩一等餘人賞錢
五百緡其他以是為差左正言何溥言直祕閣利州
路提點刑獄公事許大英起自法家深文刺骨久任理
卿專以大臣指意為獄擠陷無辜不可勝數奉使一道
專務營私詔大英主管台州崇道觀右朝請大夫新
知道州汪若海直祕閣知江州初若海自圍城中首至
帥府後坐累沉廢累年至是入對以靖康末所與曹輔
書獻于朝詔若海係元帥府補官特有是命
甲戍給事中楊椿等言在法公使器用陳設有闕以不
係省頭子錢修置係謂監司郡守比來州縣官屬例皆
置造從物供帳所費不貲乞行禁止詔監司守臣不得
華侈餘妄費官錢及科率吏民者坐贓論令監司覺察
初吏部續降書成(事祖見十年十二月乙未)行之既久至是權尚
書賀允中復言於成憲不無沿革吏得以舞文望以舊
制及續降參訂異同立為定制庶免用例破條從之後
二年乃成(三十年八月丙辰進呈)
乙亥直祕閣提舉江南西路常平茶鹽公事范如圭提
點利州路刑獄公事如圭辭改主管台州崇道觀(十二月壬)
(辰改命)右朝請郎知蘄州宋曉言在法按吏郡守不得
而專乞自今所部官吏有實犯牒通判同銜具奏如所
見不同或守臣增加罪状及於法親嫌應避限二日具
事因回報仍先申尚書省庶姦贓之吏有所畏憚給事
中楊椿等以為可行乞令有司立法從之
丁丑御史臺主簿沈樞為監察御史賜直祕閣知盱
眙軍楊抗三品服
戊寅領殿前都指揮使職事楊存中言本司見造戰船
乞置虎翼水軍一千人駕放從之(熊克小歷在壬午)右廸功
郎李耆言自經界之後税重田輕終歲所入且不足以
供兩税今又配州縣買銅民力愈困矣况江西州縣多
用私錢舊錢百重十一兩新錢百重五兩有竒若毁舊
錢千以鉛錫雜之則可鑄二千五百是以贛吉等州比
屋私鑄一路且以萬戶言之戶日銷千錢是日毁萬緡
也民既銷錢而盗鑄官又抑民毁錢而更鑄得不償失
徒弊百姓費邦財願詔諸監錢姑仍舊歲計坑冶所入
銅錫興鑄諸路委提刑兼主其事戶部歲終課其殿最
則事省而民安矣自戶部提領鑄錢而分州縣科買銅
錫民多毁錢為銅以應命故耆言如此書奏詔提領鑄
錢司措置約束耆袁州人也左朝散大夫劉岑復祕
閣修撰提舉台州崇道觀左通直郎主管戶部架閣文
字馮方為御史臺主簿葉義問薦之也左朝請郎孫
仲鼇卒
己邜封宫正張真奴為永嘉郡夫人戶部奏言者論
監司守令害民事件乞監司知州月給例罷非舊例冊
所有而輙受者以贓論諸縣宴集責辦吏人者以受所
監臨財物論邑官借貸於民者以非法擅賦歛論從之
然終不能革也直龍圖閣知撫州錢端禮乞奉祠詔
端禮主管台州崇道觀
庚辰中書舍人兼史館修撰王剛中充龍圖閣待制四
川安撫制置使兼知成都府先是權禮部侍郎孫道夫
言中外籍籍皆謂金人有窺江淮意不知達聖聽否上
曰朕待之甚厚彼以何名為兵端道夫曰興兵豈問有
名願陛下預為之圖又言成都帥陛下不可不擇宜求
才可以制置四川者二三人常置之聖度上云當儲人
以待緩急之用剛中亦言禦敵最今日先務之急盍先
自擇將帥蒐士卒實邊儲備軍械加我數年國勢富強
彼請盟則為漢文帝犯邊則為唐太宗上壮其言會西
蜀謀帥宰執謂宜得文武威風識大體者上曰無逾王
剛中矣遂有是命又令道夫以蜀中利害語之仍詔都
大主管茶馬公事許尹兼權制置司公事竢剛中至日
罷時太常博士杜莘老因轉對亦論金將敗盟宜飭邊
備且曰勿恃其不来恃吾有以待之上稱善再三又諭
曰卿意親朕知卿忠赤
辛巳皇叔建州觀察使知濮安懿王園令士輵為昭化
軍節度使嗣濮王(士輵士俴弟)起居舍人張孝祥兼權中
書舍人權刑部侍郎兼詳定一司𠡠令楊撰言被旨
修吏部條例本所取會到續降指揮計五千件而刪定
官止五員恐難辦集望於大理寺權暫差官五員不妨
本職同共刪修從之
癸未三省言平江紹興府湖秀州被水欲除下戸積欠
恐侵歲計乞令戸部開具上曰止令具數使於内庫撥
還朕平時無妄費内庫所積正欲備水旱耳本是民間
錢却為民間用復何所惜耶
甲申起居郎洪遵言臣幸得以記注陪侍經幄每先朝
書歴經筵官講讀畢許留身奏事而修注官未嘗有奏
事者皆云近例如此且聮名一歴不應别為二體許依
講讀官奏事遵又言自紹興九年至今起居注未修者
殆十五年乞令兩省除見修按月進入外餘未畢者每
月帶修兩月皆從之右文林郎鄧昂上書論關外營
田利害大略謂營田創始之初十分收五歲約十八萬
石有竒所餘五分今當盡取其寬鄉之田宜更添人力
又漢中多濕田不宜禾麥因其卑濕修為稻田則所收
無虛歲又諸莊牛少凡遇疫損卒難補填宜益牝牛以
資蕃庶詔王剛中李澗措置然關外營田多為諸大將
所擅後不果行(慶元六年十月王寧措置可參考)
乙酉權戸部侍郎趙令詪言州縣義倉米積久陳腐欲
出糶及水旱災傷檢放不及七分去處亦許賑濟左僕
射沈該等言義倉米在法不應出糶糶之恐失預備上
曰義倉歲以三之一出陳易新何至侵損上田自有高
下必俟通及七分則當賑濟處絶少矣飢民何由得食
卿等可別行措置武翼大夫趙廓幹辦皇城司(廓密子已)
(見)
冬十月丁亥朔祕書少監沈介為賀大金正旦使閤門
祇候宋直温副之國子司業黃中為賀生辰使閤門祗
候辦御前忠佐軍頭引見司李景夏副之名新南門
曰嘉會
戊子左承議郎虞允文為祕書丞允文知渠州地磽民
貧而常賦之外又行加歛流江一邑尤甚允文奏罷之
凡六萬五千餘緡(此據楊萬里所撰允文墓碑增入按日歴所載渠州科敷事乃今年五月)
(五日潼川提刑王之望申明得旨下制置司措置此月庚子再下王剛中相度與碑所云不同或者允文既聞)
(于朝而又申提刑司也且附此更須詳考)沈該薦其才召對允文獻言謂君
道有三曰畏天曰安民曰法祖宗時論韙之又論州縣
科需尋詔監司約束(監司約束科需事以是月乙夘行下今併書之允文仁夀人已見紹)
(興二十六年三月)左朝散郎提舉江州太平興國宫周葵直
龍圖閣知太平州右朝請大夫向子忞知道州
初上作損齋舁去玩好置經史古書其中以為燕坐之
所且為之記權吏部尚書賀允中請以賜羣臣庚寅上
謂宰執曰允中嘗於經筵問朕好道之意朕謂之曰朕
之所好非世俗之所謂道也若果能飛昇則秦皇漢武
當得之若果能長生則二君至今不死朕惟治道貴清
淨故恬淡寡慾清心省事所謂為道日損期與一世之
民同躋仁夀如斯而已當降出碑本以賜卿等朕又惟
比年侈靡成風如婚祭之類至有用金玉器者此亦不
可不戒於是降詔諭中外如上旨(宋史全文史臣曰在易之損六五君位也)
(其辭曰或益之十朋之龜弗克違元吉履尊以損則益之者衆所以元吉也然則自損之道祗其所以為益歟)
辛夘左朝散大夫傅雱卒
壬辰戶部言諸路出賣沒官田乞以價錢七分上供三
分充常平司糴本先是兩浙轉運副使湯沂乞令諸路
常平司乘時糴米至(原闕)糶賣左正言何溥言諸郡常平
侵耗無幾請鬻官田以充本錢故戶部有請焉(明年六月壬寅)
(所書可參考)大理正章岵言荆湖大稔米升不過六七錢
望遣使就糴戸部請出見錢關子乳香套共二十萬緡
付轉運司收糴應副鄂州戍軍歲用其鄂州歲計米於
建康府椿管從之起復右武大夫忠州團練使殿前
司摧鋒軍統制兼知循州張寧為廣南東路兵馬鈐轄
右武大夫閤門宣贊舍人殿前司左翼軍統制陳敏為
福建路兵馬鈐轄他職皆如故以在戍所日久故優之
也初永州土豪張巨泗者多聚溪峒人及亡命椎埋
為姦交結監司郡縣吏人相為表裏敷文閣待制樞密
都承旨陳正同之守邵州也有告巨泗遣其徒掠人於
境上正同窮治之巨泗亡去正同言於朝詔憲帥兩司
根捕至是數歲獄乃成大理言當以赦免刑部以情重
裁奏朝議特旨編配正同奏祖宗著令持杖強盗及資
給亡命者皆不以赦原請論如律詔可始正同怒巨泗
誣以殺人衡州軍事判官李椿奉檄鞫其獄有告巨泗
行盗者未嘗與告者辯對未嘗逮同徒亟追證則告者
無其人同徒者旋斃于路矣細閱其牘竄易殆盡偶得
一證所誣以為同徒者是夕在他州有佐驗竟直之椿
永州人也(此以椿行状附見但不知是何年月事更當詳考之)
乙未權尚書吏部侍郎張綱兼史館修撰
丁酉詔右奉議郎高百之已降與在外宫觀指揮更不
施行百之既奪職去位其母楚國太夫人周氏以舊恩
訴于朝上許之奉祠給事中楊椿封還錄黃言陛下緫
攬權綱前日權臣子孫自知不容屏息跧伏乃今取秦
塤婦翁而授以差遣恐除目一傳中外解體上為寢其
命
戊戌樞密副都承旨廖虞弼入見詔虞弼不安分守僥
求無厭可提舉台州崇道觀日下出門
己亥權尚書禮部侍郎曾幾充集英殿修撰提舉洪州
玉隆觀近歲權侍郎補外例得待制侍御史葉義問言
侍從補外所除職名之大小皆因敭歴之久近比年遷
擢不常浸乖履歴非遴選之意望明詔大臣參酌舊典
(此月丁未降出)會幾以老乞奉祠乃除修撰自是以為例初
烏江縣尉王公衮之母葬山隂其冢為盗嵇泗德所發
在法發冢開棺者死而紹興府法官當泗德按問欲舉
减等又以其妄引平人加役流公衮手殺盗事聞其兄
吏部員外郎佐請納官以贖公衮之罪事下給舍至是
給事中楊椿等言公衮殺掘冢法應死之人為無罪納
官贖弟佐之請當不許故縱失刑有司之罪宜如律制
曰給舍議是於是公衮降一資佐仍舊職紹興府官吏
皆坐失出之罪既而守臣顯謨閣直學士王師心上䟽
待罪詔釋之尚書省檢會節次行下四川制置等司
措置條具减鹽酒課息錢(前制置蕭振等陳乞二十八年五月十六日行下)渠
州科敷(潼川提刑王之望申今年五月初五日下)復西川錢監(前劔東節推麴靖成都運)
(判許尹十二日)(去年四月月九日下)酒官酬賞(八月八日下)取會四川宣司
便宜及緫所措畫指揮(三月二十七日下)關外營田(鄧昂上書已見九月)
(二十七日)蠲减四川正稅役外科歛(䕫路提刑楊朴奏二十七年二月二十四日下)
乞令錢引務差官賫新引就䕫州與本路民戸兊界(知遂)
(寧府程敦臨奏二十七年三月十八日下)捐蜀中鹽井虛額(去年四月十七日下已見)拘
四川銅器(七月二十八日下)令四川諸州人戶買隔槽及清酒
務麴分認官錢(承節郎程世威奏十月四日下)論錢引兊界收貫頭錢
數多及西川布估錢太重(左宣教郎王國光奏十月十三日下)皆未報凡
十四事詔王剛中與諸司公共相度以聞務令軍民兼
濟
庚子四川安撫制置使王剛中辭行
辛丑詔監司帥守以下私役軍匠者坐贓論以右朝奉
大夫晏崇古論其擾民費財也
癸夘左朝奉大夫兩浙西路提點刑獄公事徐康右朝
奉郎提舉兩浙西路常平茶鹽公事謝伋右太中大夫
敷文閣待制知平江府蒋璨並特降一官時德清令范
直大長洲令張靖皆有贓為侍御史葉義問所按詔詰
監司守臣之失察者康伋璨皆繆為按牘以聞由是貶
秩既而兩浙轉運副使趙子潚湯沂敷文閣待制知湖
州李琳皆上章引罪上特命釋之義問又奏康等三人
罪大罰輕不足以戒欺罔詔璨提舉洪州玉隆觀康伋
並罷(直大等行遣以庚寅餘人放罪以乙巳三人罷以戊申今併書之庶首尾易見)初有旨
盡鬻諸司官田而議者以為恐見佃人失業未賣者失
租至是侍御史葉義問力言今盡鬻其田而立為正稅
田既歸民稅又歸官不獨絶欺隠之弊又可均吏役之
法一舉而四得之矣時浙東提點刑獄公事邵大受亦
申明三事乞承買官産者免物力一年至三年已給賣
後不許執鄰取贖舊六十日輸錢不足者錢没官别召
人投買今倍其日皆從之
甲辰詔川峡四路轉運司每季差使臣一員持定差文
字赴吏部限十日給降付身有不當者申尚書省即非
理沮難者當抵罪漕吏及使臣輙歛定差人糜費者以
贓論先是每路皆以候卒持闕状入都自軍監已下俱
有定直小官有費錢數百千者工部侍郎兼權吏部侍
郎劉章言如此何以責其廉節上以為然故有是旨後
不果行皇姪利州觀察使居閎降授郢州防禦使時
修太廟殿室告遷祖宗神主而居閎不赴故有是命
丁未詔監司郡守補發舉官状者不得過前執政官一
年合舉官之數以司勲員外郎任文薦言補發重疊也
舊兩浙漕司歲舉京官四十員至是亦减十員
戊申顯謨閣直學士知紹興府王師心言本府崇奉昭
慈永祐兩攅宫歲用錢萬三千餘緡係省之入不足以
給詔於上供經總制錢内支
癸丑故進士楊居中執中並特贈右承事郎二人存中
弟也建寧之陷死焉至是存中乞以大禮所得親屬門
客二官為䘏典上特命錄之
十有一月丁巳朔出内庫錢三萬九千餘緡付戶部代
平江府常湖州水災下戸積欠租稅
戊午直敷文閣知臨安府張偁陞直顯謨閣都官員外
郎楊倓進秩一等皆以修外城畢工故也召御前中
軍統制知成州吴拱赴行在左正言何溥言比歲奉
使所辟官屬多募人代行市井狡獪之徒冒法私販有
傷事體望重立賞告從之自来年始
辛酉詔大禮金銀錢帛並减半供進翌日沈該等言近
蒙聖恩捐内庫錢代三郡積欠以寬民力今所進又减
半深恐錫賚之際或不足用上曰大禮支費朕半年前
預立定格無分毫濫比之前郊才及十之五該曰陛下
恭儉出於天性豈前代帝王所可跂及
壬戌左正言何溥言臣恭聞祖宗朝每遇大赦則置看
詳編置罪人一司命官典領以重其事盖置司看詳則
責任專推類施行則事體一日者用事之臣輙以私意
禁錮士類屢經恩宥而不敢檢舉天下扼腕陛下躬攬
之初痛革其弊盪瑕滌穢與之更新其表表在人耳目
者固已生復故官而死加榮號矣臣尚慮有身落幽遠
而弗克上通家坐窮空而無以自列抱冤沉滯籲天莫
聞願舉故事選清切公明臣僚二人取索諸色官員士
人罪犯案卷置司看詳其應該赦移放者一面施行内
有可疑申三省取旨仍責限了絶詔俟赦降取旨左
朝奉大夫成都府路提點刑獄公事錢堪知江州右中
散大夫成都府路轉運判官王弗提點本路刑獄公事
右朝散大夫知蜀州路允修為成都府路轉運判官允
修嘗漕東蜀以贓汙為李迨所按一斥幾二十年及守
蜀州無善状堪弗皆其姻家置不問又交薦之乃有是
命
癸酉定江軍承宣使同知大宗正事士籛請宗室京官
如選人例免銓試武臣見監當者並釐務吏部請補官
三年年及二十五者免試注官從之
己夘冬日至合祀天地于南郊赦天下故事每遇大禮
則命近臣看詳編置罪人所犯或放或徒秦檜用事士
大夫貶責者雖屢赦不移至是用何溥言壬午命權吏
部尚書賀允中刑部侍郎楊揆檢舉自是遂為永制既
而侍御史葉義問言頃歲傅會及告訐之人歲月未深
理情難恕不應一例移放從之(義問所奏在十二月庚寅今併附此)權
禮部侍郎孫道夫因入對面奏今合祭天地奉祀宗廟
悉復承平舊典加以闢道山求遺書修太學育人材文
治既舉自此願訓𠡠將相增修武備以為不虞之戒又
奏仁宗景祐初采古兵法及舊史成敗為神武祕略以
賜邊臣訓廸有方故一時爪牙有古良將風願下文館
重加讎正徧賜將帥以繼仁祖故事豈無曹瑋王德用
狄青之徒為時出乎時金人叛盟有端而中外疑信未
决道夫獨憂之故因議論之際數以武事為言焉
十有二月丁亥朔名江州太平興國宫新建本命殿曰
申福敷文閣待制樞密都承旨陳正同知平江府
起居郎兼權中書舍人洪遵兼權樞密都承旨初命
諸路招三衙闕額軍兵而左中大夫敷文閣待制知福
州沈調所招額溢樞密院擬轉左太中大夫該辭上不
許給事中兼權直學士院楊椿當草答詔奏曰招軍之
勞薄上宰之兄有嫌此賞一行當有強刺良民以希進
者上以先降推賞指揮不聽該再辭許之(熊克小歷載此事於今年)
(正月盖誤)
己丑權尚書刑部侍郎楊揆充敷文閣待制知鎮江府
仍詔以鎮江重地選用從官故特除待制
庚寅尚書兵部侍郎同修國史兼直學士院周麟之試
給事中右司郎中黃祖舜權刑部侍郎尋命祖舜代
楊揆看詳移放罪案(十二月乙未)武德大夫吉州刺史内
侍省押班李存約與宫觀差遣從所請也慶遠軍承
宣使提舉江州太平興國宫安定郡王令衿薨贈開府
儀同三司
壬辰右廸功郎劉芮守大理司直(芮摯孫初見紹興六年五月)芮以
近臣薦對乃有是命左從事郎查籥主管戶部架閣
文字籥江陵人也
甲午祕閣修撰劉堯仁試軍器少監延福宫使慶遠
軍承宣使入内内侍省押班李珂提舉萬夀觀免奉朝
請宣正大夫安慶軍承宣使陳琠卒特贈建寧軍節
度使
乙未詔閤門宣贊舍人特差兩浙西路兵馬鈐轄御前
祗應劉炎令再任炎筦禁中市易因通北賈大為姦利
焉
己亥恭謝太一宫時敷文閣待制陳正同楊揆補郡未
辭特命隨班對御茶酒
辛丑上謂大臣曰近州縣官吏曾經臣僚論列而監司
郡守失於按發雖已行遣一二其餘待罪者皆放恐公
然容庇姦贓之吏無所忌憚壬寅詔自今量其輕重必
行責罰不許待罪詔出御前錢修葺睦親宅及重建
宫學殿宇凡一百七十一區延福宫使崇慶軍承宣
使内侍省押班王晉錫為入内内侍省押班
丁未太學錄劉甄夫武學諭葉懷忠等以皇太后新年
八十率兩學生上表稱賀詔才人劉氏進封婉儀
責授寧遠軍節度副使柳州安置李光復左朝奉大夫
任便居住以赦叙也祕閣修撰知綿州吳援陞右文
殿修撰充四川安撫制置使司參議官
戊申前國學生台州編管人黃作池州編管人詹淵許
自便以賀允中等看詳取旨也
庚戍左宣教郎鄭丙行太學錄丙長樂人也
辛亥詔大金使副依宰相上下馬及於麗正門外西廊
北從第一至第三間為待漏幕次左武大夫昭慶軍
承宣使帶御器械董仲永武功大夫吉州刺史帶御器
械吳亢並為内侍省押班初盡括公私銅器而端明
殿學士知建康府張燾請聽民凡以錢三斤易磬一斤
至是權戶部侍郎兼提領鑄錢司趙令詪請以為鑄錢
本許之
壬子金國賀正旦使正奉大夫工部尚書蘇保衡副使
定遠大將軍太子左衛率府率阿克展等入見保衡雲
中人也(此據范成大攬轡錄)
癸丑右承事郎守軍器監丞吳撝特遷右承議郎仍賜
三品服(撝拱弟已見)
甲寅左奉議郎張堅乞以大禮所得妻封號回授所生
母李氏故事羣臣父在者不得以恩封妾母上特許之
(堅綱子已見)
是歲宗室訓名二十有一人刑部斷大辟四十七人
賜道人黃元道號逹真先生元道成都民家子生得
中風疾遇異人而愈自是言人休咎或中能啖生肉上
召見御製贊賜之(此㩀洪邁夷堅丙志)御前諸軍都統制兼知
興元府姚仲言興元府洋州諸縣各有以前保丁内選
到人材少壮堪出戰入差充義士臣已於數内摘揀到
三千人團結隊伍教習武藝及欲於附近大安軍巴蓬
州差撥保丁以備般運軍糧從之自朝廷與金約和罷
兵議者乃奏罷利路諸州義士至是仲聞金有意敗盟
欲為戰守備乃奏復之議者亦謂興洋舊有義士萬餘
皆驍勇可用祗是免身丁差役之類初不費有司錢糧
望下本路帥司檢照舊來簿籍條例依舊收充以時教
閱無令州縣别致騷擾以備緩急使喚此正古人寓兵
於農之意奏可始王庶立法義士每丁蠲家業錢二百
千部轄使臣蠲六分科歛及是諸縣民間所餘家業不
多科買軍糧草料苦於偏重仲乃命視舊法止蠲其半
部轄使臣三分之二衣甲兜鍪神臂弓箭官給其它應
軍中所用皆自為之軍行日支糧二升有半每六十五
人為隊管隊二人押擁隊二人旗首三人縣立三部都
副部轄管轄各一人於是合五郡所籍為二萬一千七
百餘人惟興洋大安至今不廢(已上並據閭蒼舒興元記修入未得其月日故)
(且附年末但記并取張浚為江淮宣撫使時奏乞募義士槍弩手劄子聯書之則誤也罷義士奏請在紹興二)
(十二年五月辛亥)初皇太后苦目疾國醫不能療詔募草澤
療治臨安守臣張偁以蜀人皇甫坦名聞坦夾江人善
風鑒上召對問何以治身坦曰心無為則身安人主無
為則天下治上引至慈寧殿用其術后疾良已上大喜
厚賜一無所受因俾持香禱于青城山既還復召見問
以長生久視之術坦曰先清諸欲莫令放逸丹經萬卷
不如守一上歎曰真人也為書清虛二字以名其菴舍
繪其象於禁中焉(此據嘉定甲乙志修入)
建炎以來繫年要錄卷一百八十
建炎以來繫年要錄卷一百八十金人地名考證
阿克展(原書作阿典誤今改正)
