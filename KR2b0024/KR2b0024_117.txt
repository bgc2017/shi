建炎以來繫年要錄卷一百十七
宋李心傳撰
紹興七年十有一月(按是月己丑朔)庚寅尚書兵部員外郎蒲
贄比部員外郎黃祖舜並徙吏部員外郎左承事郎
新提舉福建茶事張城守兵部員外郎樞密院編修
官鄒柄守比部員外郎國子監丞李維為屯田員外
郎秘閣修撰褔建轉運使葉宗諤為江南西路轉運
使以中書言礙本貫也其餘見任人皆徙官
癸巳監察御史蕭振提點兩浙西路刑獄公事振引親
年高求去不許振復因給事中吳表臣右司員外郎薛
徽言請於趙鼎甚切鼎乃從之(此㩀趙鼎事實)侍御史石公
揆等論李綱罪未巳初謂朝廷檢舉綱前後屢請宫祠
使之善去則長惡不悛何所忌憚乃詔言章報行(閏十月乙)
(酉)至是又請鐫綱職名上曰前宰執政所體貌綱已罷
帥不必更有行遣朕待遇羣臣未嘗容心賞罰適當於
功罪足矣
甲午用戶部尚書章誼請初置贍軍酒庫于行在命司
農寺丞蓋諒主之賜浙東總制錢五萬緡為釀本其後
歲收息錢五十萬緡(二十九年七月南外東外二庫共收三十萬緡三十年二月癸亥增)
(置新中庫又收二十萬緡三十一年三月庚寅所書可考)武功大夫貴州防禦使
幹辦皇城司韓公裔帶御器械承務郎楊適監行在
都進奏院適時子也淮西宣撫使張俊入見為上言
劉光世罷軍政閑居自有登仙之歎上不樂謂俊曰卿
初見朕何官曰副使是時家貲如何曰貧甚從陛下求
戰袍以禦寒上曰今日貴極冨溢何所自邪曰皆陛下
所賜上曰然則卿宜思所以自效而有羡於光世邪俊
皇恐謝先是都督府既罷左護軍都統制王德未有所
屬俊每以厚幣結之德遂以其軍八千歸於俊俊軍以
故益強然俊在建康其下多不戢頗為民患殿中侍御
史金安節見上嘗言治兵者一於嚴而不撫之以恩則
怨一于恩而不御之以嚴則驕怨固不為使驕亦不足
恃也比者朝廷以禁旅單寡還盱眙之戍以實行朝精
銳之衆無慮數萬是宜武備增重百姓恃以無恐而近
日以来羣情惴惴咸不自安以為朝廷之患不在外寇
甚駭聞聽臣切憂之所以然者以撫御非才士心不附
慮其緩急非所恃且為百姓之患故也臣竊聞其下裨
佐材力不堪陛下睿明悉已知之願因閱武之際精加
選擢喻以聖意使歸申明紀律訓齊士伍令不特有勇
而且知義則將為用而兵足恃軍國之勢順兵民之情
安矣彼為將而日興土木之工以廣邸第者既失拊循
以致其怨復為姑息以長其驕其扵申儆固有所不至
矣亦無怪乎羣情之過慮也惟陛下圖之(俊軍頗為民患林泉野記)
(云爾安節奏議集無月日下注第三字按日歴此月十一日己亥金安節本職進對十二月庚子降出安節第)
(一第二論填闕任子兩劄子則此䟽必己亥所上也今因俊事附書之)
丙申川陜宣撫副使吳玠遣使臣吕政求犒軍物上詔
政諭之曰歸語吳玠玠自小官拔擢至此皆出扵朕非
由張浚也大丈夫當自結主知何必附託大臣而後進
所湏犒軍物已支百五十萬緡非因浚進退有所厚薄
也宜以此諭之龍圖閣直學士汪藻奉詔舉鄉貢進
士劉度應直言極諫科且上其詞業詔兩省官參考以
聞不果召度歸安人也宰相趙鼎之帥東也以近旨
與監司分上下半年舉知縣之有政績者遂舉松陽令
唐閌至是檢舉循二資竢終更令赴都堂審察
丁酉執政擬臨安火禁條約凡縱火者行軍法遺火延
燒數多者罪亦如之上曰遺火豈可與縱火同罪立法
太重往往不能行趙鼎曰遺火數多者取旨可也上曰
止扵徒足矣庶可必行兼刑罰太重亦非朝廷美事
端明殿學士知温州李光為江南西路安撫制置大使
兼知洪州名彭澤縣唐相梁國公狄仁傑廟曰顯正
戊戌右承直郎江東安撫司幹辦公事王漻上六朝進
取事類詔與陞擢差遣
己亥江南西路提點刑獄公事余應求直秘閣淮南西
路轉運判官韓璡並罷璡仍奪職用侍御史石公揆章
䟽也公揆言呂祉之自用失軍士心人皆言陳克與璡
之謀望賜罷黜以快士論應求坐與李綱連姻故併劾
之殿中侍御史金安節入對論比年以来吏員衆多
而闕不足以處之近者每改遷事故必别差人承替仕
者始不安其分乞應在外堂除去處如見任及待次人
别有差遣者令已授人次第之任庶幾授受之際悉歸
至公從之始趙思誠之請减任子也上命侍從官討論
來上(事見十月辛丑)安節言迄今累月未聞有所施行儻謂其
来已久難以過為裁損亦當約以中制去其太甚也今
欲除初遇大禮許其依格蔭補外其後並令逓展一郊
仍自宰執侍從以及庶官皆為之限通前後奏薦以至
致仕遺表恩澤各不得過若干人如此庶幾稍合人情
可以悠久雖未能盡去官冗之弊亦可以少損矣乃命
疾速討論如初詔(安節二䟽以庚子日行出)左朝散大夫新知信
州梁澤民為淮南西路轉運判官用從官應詔所舉也
後三日澤民入辭又加直秘閣
庚子資政殿大學士四川安撫制置大使兼知成都府
席益以母褔國太夫人朱氏憂去官
辛丑左正言辛次膺言比来臣寮因罪降黜初若峻厲
閱月既久往往增飾情詞巧為辯訴前日所坐之罪雖
嘗經推鞫迹狀明白貪贓姦惡不可容貸者一切除免
復其故秩謂之改正其間隔過郊恩任子磨勘轉官者
一旦盡得謂之給還援例紛然干乞不已欲望稍嚴定
制自今應訴雪者必須在一年限内體究得實而後别
勘果有異同即專委刑寺官看詳定奪委係冤濫方與
改正仍議元勘官司不當之罪以為懲戒從之
壬寅上謂大臣曰張俊事上御下慮事臨敵皆不易得
獨好廣邸第營土木朕數鐫諭莫能改也比因其入對
面諭以朕来建康行宫皆因張浚所修朕不免葺數間
小屋為燕居及宫人寢處之地當與卿觀之初不施丹
雘蓋不欲勞人費財也俊曰略加雅飾不過二三千緡
朕語以國用艱窘之時以二三千緡崇土木之飾亦所
不忍也俊感歎而去先是俊營第建康廣袤占居民王
縉為右司諫奏其事請𠡠俊密自還之上納用焉(中興聖政)
(臣留正等曰儉為百王之至德然有矯激沽名者有出于天稟之自然者其為儉則同而所以為儉則有間矣)
(晉武之焚雉頭裘夫裘則焚矣而侈心自若也平吳之後後宫益以侈麗卒之晉祚陵夷者以此唐明皇始罷)
(織錦坊而錦則無用矣侈心猶是也驪山華清遊幸之盛極其侈靡唐遂以衰二君之為儉無乃非其真情而)
(徒竊其美名乎太上皇帝愛張俊之材勇而恐其以侈故殫民力以事上乃諄諭如此雖然方庶事草創之初)
(戒土木之工示敦朴以先天下似非甚難也乃其行之悠久奉養有節而費用彌省至今不改其度然後知慈)
(儉之德殆由天稟與大禹之菲食文王之卑服同風宜以為聖訓之尤也)
乙巳金右副元帥瀋王宗弼執偽齊尚書左丞相劉麟
于武城先是金主亶已定議廢豫會豫乞師不已左副
元帥魯王昌謂之曰吾非不欲出兵也顧以用兵以来
無往不捷而自立齊國之後動輙不利恐蹈覆車挫威武
耳豫請不已乃以女真萬戶布爾噶蘇為元帥府左都監
屯太原渤海萬戶大托卜嘉為右都監屯河間令齊國
兵權聽元帥府節制遂分戍于陳蔡汝亳許穎之間扵
是尚書省上豫治國無狀(偽齊錄尚書省上劾奏自趙氏北遷浚凖元帥府申指以)
(大河為界河外别擇賢人使為民主施此厚恩庶其知報協力兩獲安便早致成平以此凖申建立張楚無何)
(旋為彼人所廢王師再舉無往不克後来帥府復申前議冊立劉豫建號大齊置國之初恐其不能自保故于)
(隨路分駐兵馬至今八年載念上國大事已来遠戍兼齊國有違元議闕乏軍需比年以来益漸减損遂致艱)
(窘多有逃亾隨路百姓亦各不得息肩與之征討則力既不齊為之拊循則民非我有凡事多誤終無所成况)
(齊人假我國家之力積有歲年事悉從心尚不能安民保國論其德不足以感人言其威不足以服衆兹實有)
(乖從初康濟生靈免其荼毒使天下早致隆平之意反使庶民困苦兩國耗乏之端相度從初所申實為過舉)
(既知其非豈可不改置若混同四海之内聖德廣運睿澤旁流霜露所霑孰不歸附今臣等議欲定一民心變)
(廢齊國不准宋國舊疆至扵普天之下盡行撫綏是為長便奏訖奉聖旨齊國建立于今八年道德不修家室)
(不保有失從初兩獲安便之意豈可坐視生民久被困苦宜依所奏施行委所司速為措置所有其餘隨擬事)
(件仍别商量行下)金主亶下詔責數之略曰建爾一邦逮兹八
稔尚勤吾戍安用國為寧負而君無滋民患(偽齊錄勑行臺尚書)
(省朕丕席洪休光宅諸夏將俾内外悉登成平故自濁河之南割為鄰壤之界灼見先帝舉合大公罪則遄征)
(固不貪其土地從其變置庶共撫其生靈建爾一邦逮今八稔尚勤吾戍安用國為寧負而君無滋民患已降)
(帝號别膺王封咎有所歸餘皆罔治將大革于弊政用一陶于新風勿謂奪蹊田之牛其罰則甚不能為託子)
(之友非棄而何凡爾臣民當體至意所有其餘便宜事件已委所司畫下元帥府去訖外處分不盡之事亦就)
(便計議從長施行仍布告逐處咸使聞知)遂令昌等以防江為名伐汴京先
約麟單騎渡河計事麟以二百騎至武城與宗弼遇金
人張翼圍之數匝悉擒而囚之
丙午詔潯州編管内侍李絪留滯衢撫州踰年不去令
兩路憲臣體訪押赴貶所上諭趙鼎曰兩州守臣亦湏
行遣鼎曰候體訪到取旨陛下于近習不少假貸如此
上曰小事便須繩治無使滋長鼎曰如此必不至如童
貫之典兵梁師成之預政上曰童貫梁師成豈是一日
至此要在不可假以事權耳是日金人廢劉豫為蜀
王初右副元帥宗弼既執劉麟遂與左副元帥昌三路
都統葛王襃同馳赴京城下以騎守宣德東華左右掖
門襃太祖旻孫潞王宗輔子也宗弼將襃等三騎突入
東華門問劉齊王何在偽皇城使等錯愕失對宗弼以
鞭擊之徑趨垂拱殿入後宫門問劉齊王何在有美人
揭簾曰在講武殿按射宗弼等馳往直陞殿豫遽起欲
更衣宗弼下馬執其手曰不湏爾有急公事欲登門同
議于是偕行出宣德門就東闕亭少立宗弼乃麾小卒
持羸馬強豫乘之約令偕至寨中計事豫拊手大笑上
馬從衛猶數十人宗弼露刃夾之囚于金明池(張浚行述云浚)
(嘗遣人齎手榜入偽地誘劉豫略曰如能誘致使之疲弊精兵健馬漸次銷磨兹報國之良圖亦為臣之後效)
(金用事者見此榜已疑豫八月間豫聞王師北嚮遣韓元英告金乞兵同舉金謂豫終欲困已益疑之會酈瓊)
(叛去浚復多遣間持蠟書入偽地故遺之大抵謂豫已相結約故遣瓊等降而豫再乞兵于金十月金副元帥)
(宗弼徑領兵来廢豫惜其有此機會而浚已去位矣趙鼎事實云鼎欲使張俊出不意往趨夀春取其城措置)
(已定會金廢豫乃止其所措置當求他書詳考兇何俌龜鑑曰方逆豫之陸梁也羣盗縱横蹂踐京汴雛狂)
(悖子麟姪猊擾動江淮其鋒不易當也李横之謀復東京而豫之氣已折岳飛之收復襄陽而豫之鋒已摧内)
(有趙鼎贊親征之謀外有張浚董督師之事張韓劉岳又從而諸道進兵自是而兇徒授首強敵悔禍六年而)
(廢豫之謀定金人廢豫自麟猊敗之後廢豫為庶人盖自建炎四年僣偽至紹興七年敗走凡八年而後平云)
丁未故朝請大夫陳師錫加贈諫議大夫(告詞無左右字)其子
右朝奉郎顯言黨籍餘官任臺諫者凡七人其五人皆
已贈諫議大夫故有此命(師錫已見元年四年按餘官自司馬康元祐中已贈諫議)
(大夫陳瓘靖康中追贈常安民任伯雨江公望龔夬紹興中追贈凡六人而苐十六人殿中侍御史黃隠第三)
(十人監察御史馬㳙第三十一人右正言孫諤第三十六人監察御史王回第四十五人殿中侍御史孫倚第)
(四十六人左司諫陳祐此六人與師錫皆未加贈凡十三人今顯乃以其父及康瓘伯雨安民夬倚為七人不)
(知為何當考)右朝奉郎程江軍使游輔丁憂去官詔以其
有郤敵之功特起復初宣和間進士王問進書萬卷補
承務郎上即位有越州布衣諸葛行仁亦因進書得廸
功郎至是吏部以為不倫追問兩官問訴之詔與改正
起居郎兼權中書舍人李彌遜以為不可上謂執政曰
求遺書自是美事朕方多難之時故行仁之賞薄宣和
承平留意墳典與授京秩不為過然既有論駮可鐫一
官(熊克小歴以彌遜為中書舍人盖誤彌遜除舍人在十二月)是日金右副元帥
魯王昌等復入汴京召偽齊文武百官軍民僧道耆老
拜金詔于宣德門下宣詔已昌與宗弼張紫蓋從素隊
數十人立西朵樓下偽尚書左丞相張昴左丞范恭右
丞李鄴等趨前欲拜昌歛身令通事傳言慰勞昴等次
第進揖次見宗弼宗弼不為禮昴等退二帥入居東府
遣鐡騎數千廵繞大内又遣小卒廵行坊巷揚言曰自
今不用汝為簽軍不取汝免行錢不取汝五釐錢為汝
敲殺貌事人請汝舊主人少帝来此住坐於是人心稍
定尚書省行下齊國自来創立重法一切削去應食糧
軍願歸農者許自便齊國宫人除劉豫所留外聽出嫁
内侍除看守宫禁人外隨處住坐自来齊國非理廢罷
大小官職並與叙用見任官及軍員各不得奪侵民利
自来逃亡在江南人郤来歸投者並免本罪優加存恤
應州縣見勘諸公事不得脫漏始豫僣位作楮幣自一
千至百千皆題其末曰過八年不在行用其兆已見矣
逮豫之廢也汴京有錢九千八百七十餘萬緡絹二百
七十餘萬匹金一百二十餘萬兩銀一千六十餘萬兩
糧九十萬斛而方州不在此數豫拘於瓊林苑常蹙頞
無聊謂魯王昌曰父子盡心竭力無負上國惟元帥哀
憐之昌曰蜀王汝不見趙氏少帝出京日萬姓燃頂煉
臂號泣之聲聞十餘里今汝廢在京無一人憐汝者汝
何不自知罪也豫語塞昌逼之北行問以所欲豫乞居
相州韓琦宅昌許之先是進士邢希載毛澄上書請豫
密通朝廷為所殺至是留錢五萬命道士追薦諸直言
者而去豫弟京兆留守益輕財好施禮賢下士與士卒
同甘苦頗有遠略金人忌之將廢豫遣左監軍薩里罕左
都監布爾噶蘇以寇蜀為名伐京兆襲益以歸金人以偽
齊銀青光禄大夫太子太傅張孝純權行臺尚書左丞相契
丹蕭博碩諾為右丞相金人温騰師中為左丞燕人張通
古為右丞(博碩諾師中通古未見其前銜後不書官名者凖此)偽齊戶部侍郎馮長
寧為戶部尚書燕人張鈞為禮部侍郎又以杜崇為兵部
郎中張仲熊為光禄寺丞皆在行臺供職崇充子仲熊叔
夜子也鈞始事遼為鴻臚少卿遼興軍節度掌書記奉張
覺歸順表来朝除徽猷閣待制至是復用罷偽齊尚書右
丞相張昴知孟州左丞范恭知淄州右丞李鄴知代州殿
前都指揮使許青臣同知懷州偽皇子府左軍統制靳賽
同知相州戶部員外郎韓元英為忠武軍節度副使南路
留守翟綸為横海軍節度副使又以金人完顔呼沙呼為
汴京留守偽齊河南監酒李儔同知副留守知代州劉陶
(偽齊錄作劉&KR0008;)為都城警廵使宗室趙子滌為汴京總判偽皇子
府選鋒軍統制李師雄為馬步軍都虞候前軍統制王世
忠為步軍都虞候偽知莱州徐文為汴京總管府水軍都
統制偽鎮海軍節度使山東路留守李成為殿前都指揮
使兼知許州孔彦舟為步軍都指揮使兼知東平府涇原
路經略使張中孚為陜西諸路節制使權知永興軍秦鳳
路經略使張中彦權知平凉府麟府路經略使折可求
環慶路經略使趙彬熙河路經略使慕容洧資政殿學
士知開封府鄭億年(偽齊錄云億年自吏部兼禮部侍郎除吏部尚書而朱勝非閑居錄)
(及當時臺章皆稱億年為偽尚書左丞資政殿學士今修潤附此更湏詳考)知河南府關師
古知拱州酈瓊知亳州王彦先知宿州趙榮大名府副
總管劉光時並依舊職時晉國王宗維已亡金主亶以
太師領三省事宋國王宗磐乃太宗晟長子豪猾難馭
而京東留守宗雋亶親叔父有才望乃拜宗雋太保領
三省事封兖國王以制之初金國自其祖宗以来雖名
為帝而與其下無尊卑之别樂則同享財則共用自亶
幼時詞臣韓昉已教之學稍賦詩染翰及嗣位左右儒
士日進謟諛導之以宫室之壯侍衞之嚴入則端居九
重出則警蹕清道視舊功大臣寖疎且非時莫得見由
是宗戚思亂
己酉殿中侍御史金安節言諸路和糴米加耗太多如
饒州一石至收四㪷三省擬下提刑司體究上曰郡守
為誰候體究得實當痛與懲戒趙鼎等奏江東郡守有
掊歛不䘏民者上曰郡守以字民為職掊歛不䘏朕何
賴焉當悉罷與宫觀選除循吏如周綱陳橐之流使罷
者不失宫觀之禄而民被實惠實為兩得上論諸軍使
臣猥多歲增俸廪因曰大將奏功率以所愛偏裨多轉
官資而出戰士卒往往不及不惟無以勸有功兼亦蠧
國用朕嘗謂行賞當先自下行罰當先自上鼎曰聖慮
高遠豈諸將可及
庚戌承信郎劉偉等各進二官偉左護軍使臣也自偽
地来歸故錄之初修武郎朱弁既為金人所拘至是
遣使臣李發歸報尼瑪哈等相繼死秦檜曰金國多事
勢須有變上曰金人驕恣理無足恃我藝祖皇帝兵不
血刃而得天下故福祚悠遠自古帝王未聞窮兵黷武
而能久長者金人連破大國而兵弗戢其可久乎檜曰
陛下但積德中興固自有時上曰亦湏有所施為而後
可以得志但今年政猶病人誤服藥氣力尚羸来春當
極力經理中原
辛亥右廸功郎李時雨特循二資(時雨初見建炎元年七月)時雨獻
玉壘忠書三十篇論形勢選兵任相攻取等事故有是
命其間有鹽鐡論欲罷四川官賣鹽引而征民間鹽貨
三分之一又欲盡𣙜天下銅鐡而輸之官云
壬子樞密院計議官吕稽中司農寺丞蓋諒並罷二人
皆為都督府官屬故侍御史石公揆論之趙鼎等開陳
稽中諒之為人上曰用人不湏太速湏使名實加扵上
下然後無異論賢士大夫衆所未知驟加拔擢一遭點
汚則為終身之累非所以愛惜人才也可且與外任
乙卯為徽宗皇帝顯肅皇后立虞主不視朝故事山陵
埋重于皇堂之外及將祔徽宗主翰林學士朱震言不
當虞祭又請埋重于廟門之外上命禮官議之(閏月辛巳)太
常以為不可乃埋重于報恩觀立虞主昭慈之喪也工
部侍郎韓肖胄題虞主至是震引漢唐及永昭陵故事
為言乃不題
丙辰上與大臣言嗣濮王仲湜酷好珊瑚趙鼎因言頃
到蔡行家見其奢麗可駭如卧榻亦滴粉銷金等為飾
上曰朕頃在藩邸猶用黑漆牀渡江以来止用白木上
施蒲薦素黃羅為褥素黃羅被三條而已睡後豈復知
有華好也直秘閣新知台州秦梓主管台州崇道觀
從所請也先是殿中侍御史金安節論梓人品凡下自
為諸生日固已不安義命出入權門厥後以傔從往高
麗始授校尉又圖直赴殿試唱名後自第二人以下皆
未有所授而梓已為太學官矣其無忌憚如此以梁師
成為之援也梓附麗匪人惟意所欲而討論之法又獨
不行扵梓郡守民之師帥風化所係而梓之所履如此
難以望其化民成俗矣䟽入不報安節又言近降聖旨
欲實惠及民不為文具故博詢侍從不限名數各以名
聞是務得其人以副除授臣之區區必欲罷梓所授者
盖欲使郡守之選自此加重以稱陛下及民之意非止
為一郡言也梓聞乞宫觀乃有是命樞密使秦檜深恨
之右朝奉大夫主管華州雲臺觀錢端禮直秘閣端
禮忱子也上召對而有是命既而言者論今日艱難之
時所以激勵多士者職名為重端禮未有勞效非所當
得𫝊之四方必有譏議乃以端禮通判嚴州(端禮寢職名在十二)
(月癸亥除倅在辛未今併書之)時朝廷方優假勲臣故以右通直郎張
子儀為軍器監丞右承議郎韓彦直直祕閣(按韓世忠碑誌世忠)
(四子彦直彦朴彦質彦古而日歴世忠長子亮紹興四年十二月庚午自右宣教郎特轉三官不知亮復是何)
(人碑誌何以全不及之當考)殿中侍御史金安節言國家賞延之典
有予人以爵禄無假人以職名崇觀以来因父兄秉政
而得貼職者近制皆在討論之數盖惡其濫也今彦直
復因父功而授得無類于昔乎况倖端一啓則攀援僥
覬他日必有難從者又言軍器不除貳長唯以丞專治
其事任責匪輕子儀行能既未有聞於時而方換文資
殊無履歴伏望併賜追寢不報(張子儀除目已見今年九月乙酉并注但未知)
(的以何日遷監丞按安節劾章云乞詔大臣遵用去年八月初一日差官指揮勿使輕變考之日歴紹興六年)
(八月一日丙申有旨寺監丞等並去替半年方許差人而安節七年閏十月方除御史則其論列正在此時也)
(轉彦直除職亦不見月日因錢端禮除職事遂書之安節所奏有云近以韓世忠屢有捷奏特授其子彦直初)
(等貼職而安節明年二月丁憂則彦直之除亦在此時矣日歴明年二月壬子陳確除軍器監丞已差下張子)
(儀改替陳確則安節所論不行可知然本監題名乃無子儀姓名則是後来竟不到官當考)
是月左承直郎荆湖南路提點刑獄司幹辦公事胡銓
為左通直郎充樞密院編修官銓廬陵人也偽知臨
汝軍崔虎詣湖北京西宣撫使岳飛降(此據徐夢莘北盟會編增入日)
(歴無之按岳飛今年十一月八日申先次到歸正人崔虎劉永夀孟臯華旺等將帶官兵已供申朝廷外云云)
(則知果有此事但日歴脫落耳)先是劉豫建新蔡縣為軍後使虎守之
十有二月庚申禮部尚書劉大中言浙東之民有不舉
子者盖自艱難以来姦臣持不恤之說虐用其民為國
歛怨民被其毒無所赴愬一身不恤皇恤其他臣嘗承
乏外郡每見百姓訴丁鹽紬絹最為疾苦盖為其子成
丁則出紬絹終其身不可免愚民寧殺子不欲輸紬絹
又資財嫁遣力所不及故生女者例不舉誠由賦役煩
重人不聊生所致也望令州縣五家為保保内有姙娠
及五月者次第申縣除其籍守令滿替以生齒增減為
殿最之首增减甚者取旨别行賞罰其殺子罪賞並依
見行條法趙鼎進呈上曰可嚴行禁止朝廷法令備具
往往不能奉行如銷金鋪翠立法甚嚴禁中有犯罰俸
三月無一人敢犯者而聞士民之家尚有服用如鋪翠
一事非特長奢靡之風而殘害物命不知其數朕甚矜
之俟軍務少休當更申嚴且行下廣南褔建禁採捕者
鼎退而批旨以大中所言送戶部措置(日歴載大中奏䟽節略生男女)
(賜帛一叚遂失所奏本指今具書之八年五月庚子降旨如所奏)
辛酉左承直郎趙成之特改左奉議郎成之知萬安縣
劉大中為宣諭薦于朝至是引對而有此命
癸亥禮部侍郎常同奏奉詔舉可為監司郡守之人輔
臣進呈上曰朕已令書于屏其間有除授者則注之先
是旬日前建昌軍守臣趙叔涔以御史金安節論罷三
省奏用注待舉者填闕安節又論建昌有次待者而朝
廷别用人為疑上曰言者不知待舉乃近日從官所薦
之人故也今後監司郡守有闕有已差人不足任皆當
用所薦人填闕雖不滿一人所欲而千里之民休戚所
繫當權輕重而處之退遂批旨監司郡守自今罪罷處
許于舉到人内先次選除填闕
乙丑上親行卒哭之祭用酒幣先是虞主還几筵殿上
服袍履奉迎遂行安神禮自埋重至于癸亥皆太常代
行九虞及是又親祭焉
丁卯祔徽宗皇帝顯肅皇后神主于太廟第十一室初
議祔廟畢純吉服及太常以為請上詔曰情有不安可
並如舊其百官竢過小祥取旨(初議易服已見今年四月壬子太常建請在十)
(一月乙卯百官過小祥取旨在是月辛酉今并於此書之)左承事郎羅萬監都進
奏院萬自初官改秩始命堂除大邑至是趙鼎以京局
處之
戊辰中書門下省奏勘會已降指揮来春復幸浙西(日歴)
(不見此指揮)所有太廟神主合先次進發詔恭依協忠大
夫華州觀察使提舉江州太平觀解潛權主管侍衛步
軍司公事後二日又命潛兼權馬軍司(熊克小歴于今年九月戊子劉)
(錡除淮西帥時遂書之盖誤按此時馬步二司職事皆楊沂中權管今始命潛耳王曮撰沂中神道碑云馬步)
(乏帥詔兼領其職王辭不許閱數月復乞免乃令舉人自代其眷委如此按觧潛乃趙鼎所厚其兩除管軍皆)
(随鼎進退恐非沂中所舉盖碑下無緣飾也)偽齊武略郎兼閤門宣贊舍
人統制官王宗等帥衆来歸上命引見賜銀帛趙鼎奏
令有司供進上曰已令内帑辦賜禁中所有未嘗一毫
妄用皆以賜將士耳乃詔宗遷官三等餘吏士各進二
官(熊克小歴扵此月書宋超来降今移附八年正月)殿中侍御史金安節言
臣切聞劉豫為金所執驅之以北雖得扵諜報未審其
由敵情多變難以遥度然有以知去順效逆禍終自速
金人無信不可恃以為援也臣蚤夜思之神州既非外
國所可居而變詐若此誰復為用是殆上天悔禍使復
為國家驅除以啓中興之運爾要在修人事以應之而
已盖中原重擾外敵方強或狃勝之兵怙其詐力尚敢
憑陵或喜亂之民起於盗賊輙肆越軼則防遏之備不
可以不嚴轉禍而為福者或舉城而内附去危而即安
者或率衆以来歸則撫納之方不可以不至此誠天下
舉安之機南北復合之會不可失也臣謂正當申嚴守
禦以固吾疆陲多遣間諜以招彼携貳通好之使未可
遽遣順動之計更宜緩圖使民心不搖軍聽無惑養威
持重徐觀其變然後起而赴之則定計審而臨機果庶
幾無遺策矣臣願陛下上承天眷下副人望命心腹大
臣深謀審處無失機會以定中興之業天下幸甚(安節疏不)
(得其所上之日㩀日歴是月十七日甲戌安節進對又在此後六日恐太晚今因奉迎太廟神主及王宗等来)
(降遂書之更須詳考)宗正少卿馮檝言國家自金人用兵以来
謀所以恢復平定之策不過和擊二議而已和則遣使
擊則用兵然使屢遣矣而好未通兵屢用矣而功未見
者何也時勢未革而機會未至故也中原荒蕪無可湏
索敵人追求悉厭所欲事已極矣邇来傳報金執偽齊
叛瓊而歸似時勢欲革而機會之將至也顧朝廷措畫
以趨其機會者如之何耳聞見議遣使此正得策然為
今日之使全藉有識見謀畫膽氣又有辭辯副之廼能
有濟儻有請行者乞令宰執召而密詢之今金執偽齊
叛瓊而歸謀出何策前去見金合致何辭金與論事說
以何道事畢而還當有何功若於此四者皆有建眀使
可遣矣儻或於此初無先見深畫更在陛下與大臣熟
議而慎擇之(此據馮檝所上時議錄錄稱紹興七年十月内在建康府投進然金執劉豫乃閏月)
(事不應前十月先言之今且附金安節奏疏之後)
庚午秘書省校書郎施庭臣諸王宫大小教授黃鍰並
守監察御史(日歴無鍰除目本臺題名在十二月今併附此俟考其本日)庭臣勾濤
所薦鍰范冲所薦也樞密院進呈先得旨令京東宣
撫處置使韓世忠移司鎮江府留兵以守楚州秦檜奏
曰諸軍老小既處置得宜萬一警急諸師當盡力捍寇
時已命張俊岳飛皆留屯江内故檜奏及之世忠上奏
極論敵情叵測其將以計緩我師乞獨留此軍蔽遮江
淮誓與敵人决於一戰上賜札曰朕迫於彊敵越在海
隅每慨然有恢復中原之志顧以頻年事力未振姑鬱
鬱於此前日恐小或有未便委卿相度今得所奏益見
忠誠雖古名將亦何以過使朕悚然興歎以謂有臣如
此禍難不足平也古人有言閫外之事將軍制之今既
營屯安便控制得宜卿當施置自便勿復拘執至扵軍
餉等事已令三省施行
辛未資政殿學士翟汝文落致仕提舉臨安府洞霄宫
壬申不視朝百官進名奉慰先是太常言祔廟畢遇朔
望日皇帝御殿百寮更不奉慰上以宮中實行三年之
喪乃命如舊
癸酉端明殿學士提舉臨安府洞霄宫折彦質知福州
趙鼎去位彦質亦奉祠至是復起
甲戍禮部侍郎常同面對言兵革未息正當馬上為治
之時而上至三省下至州縣尚循承平之舊窮日之力
以從事於煩文曲禮豈救弊之道望詔大臣屏去細務
專帷幄之謀責任六曹隨事裁决凡禮文法令悉命裁
定以趨簡便翌日上謂宰執曰聞三省文書極繁卿䓁
省閱日不暇給皆由六部官不任責事事申明故也豈
有為尚書不能任一部之事朕若擢為執政便可裁天
下之務昨常同亦奏此事陳與義曰今日事比承平時
極多趙鼎曰承平時朝廷尊嚴上下有分昨一小使臣
馬前喧呼臣恐其訴冤乃求差遣耳政由臣等不才致
朝廷之勢陵夷上曰此須與行遣天下事賞罰而已若
有罪不行罰漸成姑息之風誠為不便乃命六部措置
條具申省(命六部條具在是月丙子)金人徙劉豫扵上京給舊夫
子廟居之後封曹王豫廢年六十五
乙亥戶部尚書章誼入對上諭曰天下苖米湏與措置
其不熟處除檢放外止令輸錢仍運錢於豐熟之地糴
米如此則公私兩利矣誼退以上旨告執政行之
丙子徽猷閣待制知池州劉岑移知鎮江府
己卯祕書郎羅孝芬提舉荆湖南路茶鹽常平公事
辛巳尚書禮部侍郎常同試御史中丞試尚書戶部
侍郎王俁充徽猷閣待制提舉江州太平觀侍御史石
公揆論俁在戶部所行皆誅剥之政初為趙鼎所用及
鼎與張浚爭論不合而去則百計譖短以求合扵浚又
諂事吕祉張宗元因緣求哀且謂得革心洗慮以求自
效祉常笑其語對士大夫語之然復說其諂力為游說
浚遂喜而用之力言回易之利呼吸駔儈市井為之用
破費官錢數百萬緡而莫收其利伏望亟加貶斥投置
閑散故有是命俁辭後三日改充集英殿修撰
壬午吏部員外郎蒲贄面對論當建都險要之地時已
議定回蹕故贄言及之(此以明年正月戊戌上語修入)温州布衣黃
石應詔上書論内事之可治者七外事之可治者四詔
與免文解仍賜束帛
癸未有司奉九廟神主還浙西百官辭于城外是日
徽猷閣待制王倫右朝請郎高公繪還自金國初劉
豫既廢左副元帥魯國王昌乃送倫等歸曰好報江南
既道塗無壅和議自此平逹前七日知泗州劉綱奏倫
歸耗上嚬蹙曰朕以梓宫及皇太后淵聖皇帝未還曉
夜憂懼未嘗去心若敵人能從朕所求其餘一切非所
較也趙鼎曰仰見陛下孝心焦勞上曰國家但能自治
以承天心豈無復彊之日(日歴云臣檜以屈辱為憤此秦檜為祕書少監時所修也)
(恐非其實)倫言金人許還梓宫及皇太后又許還河南諸州
上大喜賜予特異時通問副使朱弁因以表附倫歸進
上覽之感愴恤其家甚厚(王明清揮麈錄載弁表略曰節上之旄盡落口中之舌徒)
(存又曰歎馬角之未生魂消雪窖攀龍髯而莫逮淚灑冰天按此乃弁等北地祭徽宗文中語明清誤記也)
初知泗州劉綱乞調滁州千夫修城有旨從之言者以
為非是
甲申上謂宰執曰百姓誠不可勞但邊城利害至重天
下之事亦權輕重而為之朕愛民力一毫不敢動惟此
役不得已也趙鼎曰昨得旨已令優給錢米矣
丁亥以王倫為徽猷閣直學士提舉醴泉觀充大金國
奉迎梓宫使高公繪為右朝奉大夫充副使樞密使
秦檜乞以元日假内往山中上冢焚黃許之
是月起居郎李彌遜起居舍人勾濤並試中書舍人尚
書祠部員外郎勾龍如淵守起居舍人時已定議回蹕
浙西羣臣對者多言建都事而如淵獨言在德不在險
故擢用焉(三人之除日歴不載今以後省題名附入按十二月十三日庚午起居舍人勾濤十八日)
(己亥起居郎李彌遜並直前奏事則三人之除必在下旬或是常同除中丞之日當考)
是冬川陜宣撫副使吳玠遣裨將馬希仲攻熙州希仲
素妄庸得檄即氣索不得已進營熙州城外數十里熙
州父老聞官軍来有欲率衆歸附者金將宣言曰北軍
今日大至當共劫營希仲聞之昏時拔寨遁去時别將
鄭宗李進攻鞏州城垂破希仲引兵會之金守將龍虎
衛上將軍富察烏遣人約降希仲許諾獨進疑其詐衷
甲待之烏出城援騎四至蘭州歸明將王宏曰事急矣
何不遂取此人即刺之不殊騎士張玘斷其首坐者皆
鳥獸散獨宗死城下久之玠以希仲失二郡機會梟其
首令諸軍(此據員興宗西陲筆略)
建炎以來繫年要錄卷一百十七
建炎以來繫年要錄卷一百十七金人地名考證
布爾噶蘇(原書作拔束誤改見卷二十八)
托卜嘉(原書作撻不也誤改見卷五)
薩里罕(原書作撒離喝誤改見卷十一)
博碩諾(原書作保夀奴誤今改正)
温騰(原書作温敦誤今改正)
呼沙呼(原書作胡沙虎卷一百三十三又作湖沙虎即金史之怱斜虎並誤今改正)
尼瑪哈(原書作粘罕誤改見卷一)
富察(原書作蒲察誤今改正)
