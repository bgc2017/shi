建炎以來繫年要錄卷一百二十八
宋李心傳撰
紹興九年五月庚辰朔亳州民陳逹等請輸税以助國
用上不許中書門下省檢正諸房公事閭邱昕權尚
書吏部侍郎左司員外郎陳橐權刑部侍郎起居
舍人王次翁試中書舍人右司員外郎林待聘試起
居郎左司員外郎程克俊試起居舍人中書舍人
劉一止轉對言神宗復隋唐之舊始置義倉然而推行
之意有未盡合於古者今置倉入粟止在州郡歲饑散
給僻遠之民罕霑其利臣謂當於本縣鄉村多置倉窖
自始入粟以及散歛悉在其間大縣七八處小縣三四
處遠近分布俾適厥中如未有倉窖則寄寺觀或大姓
之家縣令總其凡以時檢校遇饑饉則丞簿尉等分行
鄉村計口支散庶幾僻遠之民不復棄家流轉道路此
大利也疏奏不行(嘉泰四年五月諸縣置倉)右諫議大夫曾統言
今縣官歲入僅足以支出國計可謂急矣有司既不知
養財之術又不知節制之度豈不殆哉且以去冬及春
以來遣使之費言之命韓肖胄報聘金國又命王倫交
割地界遣方廷實宣諭三京河南命郭仲荀留守東都
遣周聿郭浩宣諭陜西遣士㒟張燾祇謁陵寢又命樓
炤至永興等路宣布德意凡此七使所携官吏兵民不
知其浩費當幾何竊聞熙寧命宰相韓絳宣諭陜西才
費十八萬緡時論沸騰以為大咎今一使之出已數倍
於昔合而計之不知其幾何矣雖事有出於不得已者
而援引體例皆非舊比臣願檢照國朝舊遣使命則例
裁定其要使前有所稽後為可繼庶幾可以及遠從之
資政殿大學士新知福州張浚辭免新命上不許中
書舍人兼直學士院李誼復言頃為諫官累論浚過失
不肯草詔乃命舍人劉一止撰述用金書逓趣行
癸未直龍圖閣知明州周綱為中書門下省檢正諸房
公事尚書右司員外郎范璿樞密院檢詳諸房文字
王鉌並為左司員外郎吏部員外郎魏良臣大理少
卿潘特竦並為右司員外郎吏部員外郎晁謙之為
樞密院檢詳諸房文字秘書省校書郎兼實錄院檢
討官邵溥知果州時上属意史官所以顧溥甚寵嘗賜
御府法書黃金噐錦綺珍劑而言者論其過乃命出守
甲申太常少卿周葵守殿中侍御史趙鼎之始相也葵
在臺中嘗連章極論趙子淔不可用語侵鼎坐是不得
其言而去逮秦檜獨相意葵必憾鼎再引入臺(葵行狀云公語)
(人曰元鎮已貶某固不言雖門下客亦不及也按葵論董弅所稱權臣即是指鼎今不取)一日内降
差除四人葵言願陛下以仁祖為法大臣以杜衍為法
檜始不樂祕書郎何鑄為監察御史
乙酉宗正少卿三京宣諭方庭實言永安永昌陵制度
極為簡古將來徽宗山陵乞明詔有司務從簡儉上納
之
丙戌名顯肅皇后神御殿曰承順時原廟未立承元承
順殿皆寓行宫天章閣之西武經大夫濰州團練使
知亳州王彦先應詔言利害賜勑書奬諭
丁亥龍圖閣直學士提舉江州太平觀李迨為京畿都
轉運使初命吳革為畿漕又用趙子淔子淔入見不果
行乃命迨往少師京東淮東等路宣撫處置使韓世
忠請倚閣俸給之半以助軍用不許
戊子大理少卿周三畏為大理卿左朝奉大夫趙令
衿提點福建路刑獄公事是日判大宗正事士㒟兵
部侍郎張燾朝謁永安諸陵前二日士㒟等至河南民
夾道懽迎皆言久隔王化不圖今日復得為宋民有感
泣者士㒟等入栢城披荆履蘖隨宜葺治成禮而還陵
下石澗水自兵興以來久涸二使到水即日大至父老
驚歎以為中興之祥士㒟等既朝陵留二日遂自鄭州
歴汴宋宿泗淮南以歸行在(中興聖政臣留正等曰山川草木之所好惡與人情)
(不相遠也以山川草木為無知欺孰甚焉周公廟在岐山西北所謂潤德泉者世亂則竭此皆物理之常然者)
庚寅奉迎欽先孝思殿祖宗御容赴行在先是劉豫入
東京毁天章閣遷御容於啟聖院至是王倫遣官辨認
以聞故有是旨詔環慶經略使趙彬免兼權陜西諸
路都轉運使從所請也
壬辰東京留守王倫言自至京師民李興等獻銀帛芻
粟以贍軍詔奬之還其獻祕閣修撰四川宣撫司參
議官陳遠猷復為四川轉運副使俟吳玠辟到參議官
日令赴任(本司題名陳遠猷紹興七年三月初六日到任十年閏六月十六日致仕與此不同未知)
(遠猷去而復回題名脱漏或以宣司便宜之命未嘗解去也當考)
癸巳河南諸州進天申節銀帛上曰新復州郡財用無
餘此寧免於擾民其勿受如取於民者令散還之時宿
州諸縣以迎兩宫為名沿路蓋屋上曰新民豈可重困
乃罷縣令仍詰守臣縱而不舉之罪先是左宣議郎王
之道嘗遺左諫議大夫曾統書大略言金人自宣和靖
康以來愚弄朝廷有同兒戲而朝廷之上乃獨斷然以
為非姦非詐惟恐奉承之不暇前日劉豫之擒未遠又
况包藏禍心未易窺測且事固有未見其利而先見其
害淮西兵火之餘遺民百無一二重以奉迎兩宫之故
竊嘗以一邑計其費不下五七萬緡使金人誠還兩宫
斯民正復竭膏血鬻妻子以應所須猶將欣然不爾雖
食王倫之肉何能謝哉愚謂今日之事殆古人所謂可
弔不可賀者請以五事備吾君之採擇其一淵聖南來
俟其渡河即請下手疏以自訟其二梓宫及淵聖到日
自天子以下素服郊次而哭仍密諭河南所過州縣一
切凖此而其供張之類純用布素其三竊聞梓宫以下
神櫬無慮十百請委西京守臣豫修陵寢繼遣一二大
臣莅葬取神櫬之最下者斵而視之然後奉安且令諸
道飭武備以戒不虞其四兩宫宿食供頓所經或無屋
宇乞依南郊青城故事預辦數千匹之青布臨時張設
以庇風雨而明詔諸路勿造宫殿勿飾噐用以重費民
力其五梓宫之還天子宜哭泣衰絰以從未葬之禮統
不能用也時東京留守王倫亦請梓宫所過州縣舉哀
致祭上從之(王之道上曾統書在此月今因行遣宿州事附見王倫奏請在此月丙戌)徽
猷閣直學士仇悆陞寳文閣直學士充陜西路都轉運
使左朝奉大夫知徽州吳偉明直祕閣應天府路提
點刑獄公事
甲午尚書都官員外郎丁則知道州秘書省正字汪應
辰通判建州樞密院編修官趙雍通判瀘州並免辭謝
三人皆以論事忤秦檜故出之(雍嘗有書亦論不當議和事)降授
左朝奉大夫直祕閣宇文彬送吏部與合入差遣彬守
果州坐獻嘉禾圖降罷至是上書訟土居士大夫十餘
人之罪中書言理合懲戒故有是命
乙未尚書祠部員外郎劉昉為禮部員外郎著作佐
郎張廣為祠部員外郎祕書郎朱敦儒為都官員外
郎左朝奉大夫新知簡州蒲贄為荆湖北路轉運判
官樞密院計議官曾䋖提舉淮南東路茶鹽公事填
復置闕䋖肇子也自兩淮復置監司而鹽事以漕臣兼
領議者以為今鹽課歲入一千三百餘萬緡而淮東為
七百七十餘萬緡且新復州軍多仰淮東鹽貨般販利
入最多故復置官提舉武義大夫忠州刺史主管萬
壽觀公事邢孝揚落階官為成州團練使
丙申上謂輔臣曰鋪翠銷金之飾屢詔禁止宫中雖無
敢犯而有司奉行不虔市肆公然為之權貴之家至有
銷金為舞衫者可重立告賞在必行秦檜退而批旨第
令廣南監司督責緝捕採販翡翠而已權刑部侍郎
陳槖請申飭諸路大辟具獄非有可憫之實不得附會
遷就論奏如稍違戾即寘之典憲詔本部檢察槖又請
立限下新復州軍具文武官未經真命員數申朝廷換
給事下吏部後不行
戊戌尚書省勘會國家經費惟仰二税間有陳乞蠲免
之人理宜禁絶詔戶部遵守執奏如有已經施行者並
改正(此似為張俊設當考)徽猷閣待制新知瀘州劉觀罷以御
史中丞廖剛論觀在偽楚時嘗有指斥淵聖皇帝之語
故也資政殿學士左光禄大夫提舉鳳翔府上清太
平宫宇文粹中薨贈少保
青田縣童子梅元眉七歲喪其祖抱棺而寝守墓不去
夜有羣鵲喜噪祥光照冢上守臣以聞庚子詔賜粟帛
壬寅詔自今百官並久任如有僥冒陳乞之人取旨黜
責時殿中侍御史周葵論自頃大臣市恩而不任怨爵
賞輕而人有奔競之心刑罰弛而下無畏服之意風俗
不靖職此之由甚者布衣獻書敢納宰執州縣官有請
誅大臣者此風豈可長哉願詔大臣悉心奉法漸矯前
日之弊故有是旨(布衣薦宰執恐是指周南仲已見七年八月末未知即此否或又别有上)
(書者當考)
癸夘起居舍人程克俊言河南故地復歸版圖父老苦
劉豫煩苛久矣賦歛及於絮縷割剥至於蔬菓宿債未
償欠牘具在欲望明詔新疆州縣取劉豫重歛之法焚
於通衢詔如所請豫之僣也凡民間蔬圃之田皆令三
季輸税又令民間供贍射士宣諭官方庭實嘗言其不
便事下諸路漕臣措置故克俊及之上因言太祖皇帝
混一天下當時彊藩悍鎮與方命之臣既歸在朝廷皆
加容貸今中原官吏復還本朝朕方以天下為度凡舊
染之汚一切務在兼容上又曰今恢復新疆正是求治
之初士大夫在外者輙辭難避事在内者多循私立異
卿等當分别明示賞罰(方庭實奏請在是月癸巳今併書之)詔兩浙轉
運司措置明州廣德湖利害申尚書省湖在州西十里
外周回五十餘里灌民田近二千頃畝收穀六七斛自
政和末始廢為田得租米萬九千餘斛近歲仇悆為守
又倍增之(紹興七年)然民失水利所損穀入不可勝計至是
中書門下省檢正諸房公事周剛自明州召歸請復廢
田為湖故有是旨焉左廸功郎張行成獻芻蕘書二
十篇其首曰定謀大略謂關中汴洛之地我無故得之
然敵情未可測意我得關中必以蜀兵實之得汴洛必
以吳兵鎮之留梓宫以多索賄賂我必竭吳蜀之財以
奉之兵移則守解賂重則財困然後求我之釁正彼之
名舉兵以來乃得志矣自古講和多矣未有終久不變
則審處慎行乃今日有常之謀不可勝之術也次曰審
勢大略謂天下形勢不過乎三曰彊曰弱曰彊弱之中
故或戰而圖之或和而圖之或守而圖之及其成功一
也國家南渡遠在江左誠弱矣然昔日之敗本由人不
知兵故望風奔潰遂成孺子之名頃年以來人材日經
事兵將日練習天下之心稍怒忠義之氣漸振咸思效
死於敵故金人三敗於蜀再敗於吳一敗於楚况項羽
以會稽高祖以漢中皆取天下則其弱亦不必憂今日
和議恐未堅也戰守二事必居其一矣倘審勢慎守不
與敵遽絶陽交而陰圖之俟我之力既全敵之志已殆
一舉而滅之則亦何遠之有次曰議都三篇大略謂當
今地之可都者莫如金陵自過江以來十餘年矣廟堂
之上未有發斯議者其弊有二一曰苟且不任事二曰
誇誕不務實且今河南既還返汴洛遷關中臣知必不
敢也莫若勵志竭力以建金陵之都猶不失晉元帝也
或曰曷若稍徙荆楚以為進取之資臣應之曰方城之
山推車可上漢江之水褰裳可涉此之謂險阻淺一不
便也江南之師遇漲則隔吳越之衆泝流則遲此之謂
應援難二不便也前耕襄許寇難實逼後視湖湘膏腴
復鮮此之謂地利薄三不便也荆楚雖未可都亦不可
輕可順流而東形勢便利此之謂撫吳之背斷三峽之
口則蜀雖勁兵亦莫能前此之謂扼蜀之吭若夫用荆
州之衆涉漢水踰方城不十日間汝洛震動此之謂撞
敵之胷故勢不得不重若建為留都示人以漸命宰相
為留守出御史於留臺如今八路銓選遠方類試攬此
二者萃於留都亦足以振接天下之勢維絡遠人之心
矣次曰議地三篇大略謂今河南之地欲奄而有之即
力所未能若貪而信之恐害必遄至若因而利之據其
可據割其當割最為得策如秦隴之上附之於蜀淮漢
之内附之吳楚有其地土有其人民此據其可據也秦
隴之下淮漢之外或擇豪傑或因舊將裂而藩鎮之此
割其當割也次曰議蜀二篇大略謂農以田商以貨二
者蜀民所以生自新法行增和買免役二年復有對糴
之米激賞之絹募兵贍家之錢比昔時之税不知幾倍
茶鹽酒法一變官收九分之息下無毫末之利今關中
虛竭方頼蜀以供給征歛未可遽輕若改紀其政大為
措畫使冗兵可消冗官可减冗費可節如是則民力蘇
矣臣竊謂為蜀之計者當固邊而息民固邊莫若專任
息民莫若省事今取熙秦二路附之於蜀而於山南置
秦蜀宣撫外則分之一付於人此專任也内則併之一
付於法此省事也次曰立志大略謂志不可以卑弱亦
不可荒唐江左自併蜀地抗衡中原垂三百年今河南
新復之地雖未盡獲其用亦可假以為藩籬苟有立志
焉事何患其不濟次曰遣使大略謂梓宫親屬悠悠未
返若廹而求之則要我益堅若遂賂之彼雖先歸梓宫
而母兄弟未必歸也苟若緩而圖之卑辭可以屈已厚
幣不可傷國數年之後積財訓兵我彊敵畏而使者得
如侯公養卒有辭藉口以張其說則梓宫親屬何患其
不歸耶次曰任相大略謂古之人君定大難濟大功者
必擇宰相與之終身未有中道輙易者故雖有嫌疑弗
信雖有過失弗問要其終之成功而已方今多難擇相
而任之願以太祖為法次曰蓄力大略謂自古竊據中
原未有三十年不變亂者若能痛自刻厲積粟訓兵求
材練將俟時至而赴之會稽之耻可雪矣次曰建親大
略謂本朝宗室親近者雖有爵號而無土宇權柄故靖
康之難拱手偕行頼陛下適總兵在外不然何所顧藉
以繼此配天之業今宜搜訪天下宗室稍分之以權任
之以事數年之後安知無挺挺著見者次曰搜竒大略
謂國朝以詩賦取士又有免舉推恩之法如賢良之試
六論皆注疏之學豪傑之士豈肯俛首作此方今外有
巨敵正急人材之秋如謀任帷幄武堪將帥辯可奉使
若此等類宜使在位各舉所知闊略細故務得竒才如
是而英雄豪傑庶無在下之歎次曰省官大略謂欲節
財用以專軍湏莫若併州縣省官吏若謂親老家貧或
仰禄以為養假令任子之未及年進士之未登科固必
有術以生亦豈仰禄而食今若恐英豪失志則宜開自
薦之路如州縣之殘破者願自效而安輯壌地之荒蕪
者願自效而營墾或備驅使於劇邊或充奉使於絶域
材有堪此咸許自陳則英豪之士當自穎脱餘子雖群
譏聚謗安能南北奔走哉次曰惜穀大略謂天下之穀
半縻於酒今若為令非歲時不許造釀豈惟可惜榖而
人樂於供上所得將愈於𣙜酤矣次曰實内二篇大略
謂孫皓之守吳惟恃江險不修内備故杜預以破竹策
之劉禅之守蜀也亦恃山險自姜維漢中之外惟有羅
憲屯白帝以備吳霍戈屯夜郎以備蠻其餘郡縣罕有
精兵強卒及鍾會以重兵扼姜維鄧艾由江油道入葛
瞻一敗後主遂降今吳蜀之地兵素弱若用以備敵則
吳沿江一帶蜀隨山數處宜有宿將總兵鎮扼之至於
内郡莫若鄉兵漢之材官騎士可用為法若因保甲之
舊精擇而教之置材武上中下三等之科事藝進者逓
遷退者黜責階至五百人長得副尉千人得比校尉人
知此途可以進身將樂然為之矣行成又獻七引一篇
其意謂今日之勢未可一戰復中原也故託晉元帝以
寄意焉行成臨卭人也
建炎以來繫年要錄卷一百二十八
