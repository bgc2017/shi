建炎以来繫年要錄卷一百六十
宋李心傳撰
紹興十有九年秋七月辛巳左中奉大夫楊惇知舒州
代還乞戒監司守臣修水利詔付戶部上曰平江隄堰
不修歲輸米比舊虧十萬斛臨安西湖民間灌溉所資
其利不細歲久亦填淤宜悉令修治
壬午上諭大臣曰官不給賣度牒已十餘年間多有輙
自披剃者可令禁止稍重其罪仍許人告庶知戢畏
左朝奉郎提舉江州太平興國宫邊知白卒癸未詔復
敷文閣待制致仕中衛大夫忠州圑練使添差荆湖南
路兵馬鈐轄馮賽卒于衡州
辛夘秦檜以甘雨應祈乞拜表稱賀上曰更五日不雨
則傷稼如浙東田高得此雨拯濟秋成可必檜曰陛下
至誠格天尤為可喜左承議郎主管台州崇道觀許
忻知邵州忻以論事忤秦檜意屏居臨川閉門少所賓
接舉人陸九齡年尚少忻一見亟折輩行與深語至是
遂與之俱九齡金谿人初入郡學時場屋無道程氏學
者九齡從故編得其說獨委心焉因結茅舍旁講習兼
晨夜不怠如此者十餘年
戊戍大理少卿李如岡面對乞守令悉心奉行民事顯
有成績者令監司保眀来上優加褒擢其弛慢違戾者
亦從按劾重寘典憲從之
己亥拱衛大夫貴州防禦使建康府駐劄御前選鋒軍
正將劉超卒
庚子監察御史陳䕫面對論囚多瘦死望令諸路憲臣
嚴責治獄之吏凡無家者官給之食詔刑部措置敷
文閣直學士新知婺州吳表臣罷先是表臣自祠官中
請郡故以婺處之既又抗章乞祠以全晚節殿中侍御
史曹筠劾其敢為欺罔無所忌憚故有是命
壬寅右諫議大夫巫伋論鎮江府見於民間科借苖米
追呼捶撻不勝其擾乞禁止其官吏重賜黜責
癸夘秦檜奏事畢上曰巫伋言鎮江預借事不知何故
闕乏乃爾可令監司經理其守臣先罷時右朝請郎曾
惇為秦檜所厚驟用知鎮江至是纔數月也左朝奉
大夫趙逹之知漢陽軍代還言湖北諸郡人希土曠間
有請佃歸業之人官司指為夫丁差科連併緣此無人
耕佃平時沃壤鞠為荆棘望寬免税役庶有勸耕之漸
詔本路帥臣監司措置
甲辰監察御史章厦面對論州縣財賦出入之弊乞立
法禁止從之直秘閣江南東路轉運判官鄭僑年令
再任從帥臣俞俟請也左武大夫忠州團練使鄂州
駐劄御前破敵軍統制李山添差福建路馬步軍副總
管罷從軍
八月庚戌朔昭信軍承宣使鎮江府駐劄御前諸軍都
統制王勝卒諡毅武
辛亥𠡠令所言臣僚劄子乞詳議民事一罪庶協于中
(今年三月庚戍葉綝奏請)看詳民事被罪條法謂擅行科率及應因
害民之事以被罪者作自犯民事不注知州軍通判知
縣縣令差遣緣民事被罪情實為重難以與其它公罪
事體一同欲乞並依見行條法施行從之自張浚當國
始議州縣官緣民事致罪者終身不許治民行之數年
論者數以不便為言然終不能改(二十年十二月辛酉湯允恭又請)
壬子武泰軍承宣使主管侍衛馬軍公事劉寶為鎮江
府駐劄御前諸軍都統制宣州觀察使殿前司遊奕軍
統制成閔權主管侍衛馬軍司公事二人皆楊存中所
薦也祠部員外郎胡寧面對論州縣受夏秋二税遇
輸絹之時則不受絹而使輸錢遇輸米之時則不受米
而使折色望自今並輸正色毋得折變見錢詔戶部看
詳
癸丑復泰州興化鎮為縣
乙夘右承議郎兩浙東路轉運司主管文字王守道直
秘閣守道亦繼先子也
辛酉詔行在内外諸官司添差官今後不得過二員令
所属遵守御史臺覺察彈奏其已溢格處聽滿任(按此指揮)
(止為行在官司無預外路熊克小歴除去行在二字第云内外諸司則失其實矣)宗正寺丞
王葆面對言國家役法應女戶單丁與夫得觧舉人太
學生並免丁役盖本先王仁先孤寡貴肄多士之意頃
議者歴陳丁役之弊遂有募人充役指揮臣謂進納雜
流之人物力高彊雖係單丁自應顧募至若前項三色
亦令顧募似為矯枉之過且女戶而無子孫與雖有子
孫而年在幼弱皆窮民之無告者也若遽使當力役之
事則公私所費必倍於豪強故昨来指揮寡婦有男為
僧道成丁者並許募人充役正恐姦民旋行規避爾今
州縣之間欲舞文者以虐無告則或指遠適之緇黃為
某氏之子孫初不以存亡為别也因使寡婦守志者不
免於執役困悴之患其勢廹而改行者家貲産業或破
壊於後夫之手是豈朝廷勤恤民隠之本心乎得觧舉
人名已登於天府今乃同籍於役人太學生身已隸於
上庠今乃心累於執役是二者其家或有兼丁則力役
自不妨於充募若乃單孑一身而能留意於科舉奮身
於庠序遂不得自别於齊民甚非陛下仁先孤寡貴肄
多士之意欲望特詔有司俾是三者重加看定庶幾孤
寡得所而士知愛重是日進呈上曰單丁女戶舊法免
差役以許免者多有司遂有顧募之請宜令戶部詳其
的確利害来上葆崑山人也既而本部乞女戶無子及
得觧舉人太學生單丁並免身役即特旨及因恩免觧
人聽募人充役官司毋得追正身從之(戶部奏上在十二月己未)
丙寅太常少卿張把充大金賀正旦使武節大夫和州
團練使知閤門事趙述副之直祕閣知臨安府湯鵬舉
守司農卿充賀生辰使右武大夫吉州刺史帶御器械
石清副之通好後以庶官出疆自此始述即瓌也(述改名不)
(知所以紹興十六年五月乙巳充接伴已改今名恐是避二王所連偏旁也)
庚午成州團練使潘長卿貴州團練使潘粹卿和州團
練使潘端卿為泉利閬三州觀察使時吳國長公主入
朝故有是命
辛未詔浙東諸州強盜該配者並刺充沿江諸軍都統
制下使喚俟盜賊寧息如舊以權本路提刑秦昌時有
請也
壬申右朝散大夫兩浙轉運判官曹泳直祕閣權尚
書戶部侍郎兼權樞密都承旨宋貺兼權知臨安府
癸酉大理正元龜年面對乞自今諸州奏案内有不該
留禁待報人並先次責出詔刑部看詳
甲戍詔以景靈宫繪像功臣之副蔵于天章及秘閣復
故事也
乙亥大理正周埅面對論諸郡擅支借轉運司錢物充
公事及收支官物别置私歴之弊乞戒監司稽察舉劾
丙子詔申嚴行下
戊寅詔荆南府應劉錡舊管軍馬並發還侍衛馬軍司
九月庚辰朔大理寺丞石邦哲面對論天下之法宜總
於大理而一路一司一州一縣與夫在京省臺寺監有
司局務各有專法大理不能通設有論罪斷刑皆出臨
時取會移文待報關决淹延或法有重輕供報不盡莫
得稽考則罪有出入之弊欲望特詔三省委之刑部關
會應千官司前後被受立到專法各錄兩本付之法寺
斷刑治獄兩司以憑遵用事下刑部看詳如所請(明年正月)
(己丑刑部奏下)
丙戌左奉議郎知大宗正丞楊偰面對乞太學私試鎖
院考官不得輙歸私家出入傳送之禁並依補試法事
下禮部其後但令辰入昏出而已(眀年二月辛亥施行)
辛夘惠州刺史知閤門事宋籛孫充大金賀正旦副使
以趙述病告也
壬辰左朝奉郎提舉兩浙東路常平茶鹽公事秦昌時
直祕閣提點本路刑獄公事本路帥臣趙不棄申昌時
悉心賑濟全活甚衆檜進呈乃有是命(昌時檜兄子已見)
癸巳詔新通判汀州李璹特放罷坐嘗與新州編置人
胡銓交結凌蔑州縣為守臣張棣所劾也
乙未大理寺丞孫敏脩面對論諸路被差鞫獄官多求
避免乞量增賞格詔送刑部
庚子大理寺丞郭唐卿面對論四方案牘来上本寺取
會未圓情節往往不以時報乞申嚴行下從之大理
寺丞石邦哲令再任初有詔法寺斷刑官願再任者聽
至是從其請也
壬寅左朝散郎陳璹知饒州代還論諸縣保正副長科
役煩多尤為民害若令當役良民皆許顧人自代則受
顧之人習熟州縣通曉法令縣官非理相加未必畏懼
官吏雖欲恣其谿壑之欲有所不能望特詔有司許凡
當役保正副長除情願應役之人聽其從便外並許顧
人代役官司不得追呼正身詔戶部看詳申省璹建陽
人也
甲辰戶部侍郎李椿年言諸路錢帛各有樁發條限比
年往往公然移易妄用有誤歲計欲將移改侵借去處
不以去官並從本部申取朝廷指揮重賜黜責從之
戊申上命繪秦檜像自為贊曰惟師益公識量淵冲盡
闢異議决策和戎長樂温清寰宇阜豐其永相予凌烟
元功尋出示羣臣藏于祕閣(熊克小歴載此事在紹興二十一年十月盖誤)
冬十月(按是月己酉朔)庚戍言者論監司州縣樂於知事以厚
利啗進奏官遂致聽探事宜漏泄機密詔進奏官收受
計贓坐罪官吏依擅支朝廷封樁錢物法仍令監司互
察從戶部請也
壬子上諭大臣曰有司立法不可太重恐難必行宜令
勑令所檢會日前建眀有不可行者並湏改正
癸丑觀文殿學士提舉萬夀觀秦熺為郊社禮儀使渡
江後五使以祠官為之盖自此始大府寺丞李燾面
對論比年州郡監司多差未出官選人押綱以覬賞典
緣未諳世務公然盗用望申嚴行下詔送戶部其後本
部言初官亦有可以倚仗因賞典太優欲今後止依本
等推賞從之(熊克小歴作太常寺丞眉山李燾按燾此時方自嘉州推官丁憂家居克盖誤也戶)
(部乞依本等推賞在十一月丁未)
丙辰左朝請郎主管台州崇道觀朱敦儒守本官致仕
從所請也
己未右朝請郎幹辦行在諸軍糧料院王珏提舉兩浙
西路常平茶鹽公事先是秀州歲以錢給亭民煮鹽至
十五年積十九萬七千餘緡不給亭民無以煮鹽訴于
朝上曰亭戶宜恤不則遁去其害非細可令戶部究實
於是用珏珏至官踰年盡償所負又開華亭海鹽河二
百餘里鹽滋得通流其溢以溉田經界之法行甚害者
三百六十九事其七千二百二十七戶尤為病珏奏除
之珏安石曾孫也(上語在八月戊辰併附此日歴所載甚略今以晁公遡所作珏墓誌增修)
右承議郎知新州張棣提舉荆湖北路常平茶鹽公
事以其再劾胡銓也至官一日卒時責授濠州團練
副使洪皓在英州閩人右承務郎倪詧為守詧老矣内
無奥主聞棣以巧中遷客取使節欲劾之即使兵馬都
監伺其隙捕皓家奴寘獄中釀成其罪未及發而詧死
事乃觧(胡銓䟦戒論和議詔書云十九年春新興守張棣觀望權勢乞竄銓海外棣即日持節湖北按)
(棣劾銓過海在去年之冬去此已久當是因再劾李燾遂超遷之銓盖小誤今略脩潤庶不牴牾)降
受文州刺史辛永宗特勒停送肇慶府編管永宗為湖
南馬步軍副總管居邵州永宗以嘗立軍功給真俸守
臣右朝散郎吕稽中知永宗為秦檜所惡劾其冒請全
俸當計以贓乞下守臣閱實稽中先以計取永宗所受
御劄送檜矣永宗由是不能自眀詔侵支過請給令稽
中依條追理稽中選郡僚之苛刻者籍其家以償欠一
簮不得留既而稽中語其僚曰前赴其家燕集以某器
酌夀今乃不見豈隠之耶其殘刻如此
庚申直龍圖閣主管洪州玉隆觀梁棄卒
辛酉上諭大臣曰西溪摽撥馬軍寨地可令守臣宋貺
親往檢視毋得侵掘塜墓多占民田昭宣使高州刺
史趙轍提舉佑神觀免奉朝請宣政使眀州觀察使
提舉江州太平興國宫馮益令再任
壬戍德安府忠節卒蕭龍挾刃殺守臣右朝奉大夫王
伯淮于廳事傷而不死衆執隆隆舉刃自殺伯淮以聞
詔仍舊治事
丙寅敷文閣直學士知紹興府趙不棄卒
己巳初復諸陵攅官薦新之禮用太常博士晉陵丁婁
眀請也
庚午右奉直大夫知平江府王晌直祕閣知建康府兼
行宫留守司公事建康自置留守後以庶官為之盖自
晌始
辛未左朝散大夫趙令衿知泉州左承議郎添差通判
臨安府郭瑊知秀州
乙亥閤門祗候王允昌為閤門宣贊舍人允昌勝子特
錄之
丁丑詔右朝奉大夫提舉江南東路常平茶鹽公事張
昌依舊兼權提刑仍許薦舉以昌言一路選人改官久
無職司文字乞除正官故也
十有一月癸未祕書省著作佐郎劉章面對言禮莫重
於祭而郊廟為尤重神宗元豐間嘗詔陸佃等以太常
寺置局編類成書凡三十卷郊廟奉祀禮文今陛下以
眀聖之資當述作之任而縟儀未紀乞命官為紹興郊
廟奉祀禮文以續元豐之書上嘉納之
初太傅咸安郡王韓世忠之為淮東宣撫使也張浚在
都督行府以世忠有功用上所賜空名告授其子彦朴
彦質皆右承務郎久之除直秘閣賜三品服已而吏部
審騐言無立功實跡當奪所授官甲申世忠請以郊恩
改奏依舊帶行章服職名詔先次作白身人改奏俟補
正日取旨
乙酉尚書工部員外郎楊遹卒
丁亥尚書省勘會昨降指揮令諸路監司郡守將寬剩
錢物每季開具申省撥充月樁今来逐路月樁錢撥填
已見次第詔今後更不開具
辛夘上親饗太廟至櫺星門降輦步趨齋殿虛小次不
入
壬辰合祀天地于南郊太史局令胡平奏帝座及三台
星體眀耀禮畢還御麗正門建金雞赦天下
辛丑尚書戶部侍郎兼權直學士院李椿年罷椿年首
陳經界之議及是始畢會民多訴經界不均者殿中侍
御史曹筠因劾椿年求薦劉大中隂交趙鼎皆竊其權
柄漏其昵談今游舊將之門傾危朝廷尤為可慮兼經
界已定若不别委他官覆實則椿年私結將帥曲庇家
鄉之罪無以厭塞公議詔與外任右諫議大夫兼侍
講巫伋兼權直學士院以諫官攝詞臣非故事也左
修職郎周麟之行太學錄
甲辰詔諸郡行鄉飲酒之禮以取士先是司農卿湯鵬
舉請對論舉人多冒貫求試乞於未下科詔前令州縣
長吏籍定来歲當應舉人名州縣學職事覆實申教授
預先引保委無偽冒然後許赴鄉飲酒若臨時投狀射
保者並不收試事下禮部至是頒行焉
乙巳右諫議大夫巫伋試給事中殿中侍御史曹筠守
侍御史監察御史章厦守右正言監察御史陳䕫為中
書門下省檢正諸房公事伋仍兼侍講權直學士院䕫
仍兼崇政殿說書
丙午上謂秦檜曰經界人戶多訴不均當與受理若不
受重税將無以輸納檜曰臣嘗諭戶部侍郎宋貺宜體
聖上均税本意有未均處亟與改正
丁未戶部上州縣墾田增虧賞罰格初議者謂淮南湖
北民稍復業而曠土尚多請立賞格至是本部以其格
上之每州增墾田千頃縣五百其守宰各進一官即州
虧五百頃縣虧五之一皆展磨勘年詔頒之諸路(二十年四)
(月癸未所書可參考)
十有二月庚戌祕閣修撰提舉江州太平興國宫王賞
卒贈敷文閣待制
壬子軍器監王會權尚書兵部侍郎
祕書省著作佐郎林機面對言訪聞有異意之人匿迹
近地窺伺朝廷作為私史以售其邪謀偽說臣若知而
不言則異日害正汨真之患臣實任其咎欲望密加搜
索嚴為禁絶甲寅上謂秦檜曰此事不應有宜行禁止
許人陳告仍令州縣覺察監司按劾御史臺彈奏並取
旨優加賞罰於是李光之獄遂起(眀年三月丙申行遣)右朝請
大夫知婺州周三畏復敷文閣待制知平江府
丁巳金人弑其主亶亶立十五年平日嗜殺晚年尤甚
左右近侍少不如意即手刃之兵部尚書賽音竒辰護
衛將軍巴克沁廣威宿直將軍塔斯定遠皆以罪族又
殺其后費摩申氏於是宗族大臣皆懼不免相與結約
以伺其間至是駙馬都尉唐古辨與尚書右丞相岐王
亮太常卿烏逹宿直將軍額爾楚克尚厩局使高景山
寢殿小底興國努謀因亶醉卧收其兵械夜入霄儀殿
弑之有護衛將軍瑚圖克初不與謀亮等入殿門亶驚
起求弓刀不獲瑚圖克遽以所持鎗刺亶于殿壁衆争
前斫殺之遂閉殿門興國努傳旨斂取護衛弓刀然後屏
出敷德殿門詐召大臣左丞相沂王宗賢夜半入宫為所
害都元帥曹國王宗敏繼至亦縊殺之遂立亮亶時年
三十一宗賢金太宗晟子宗敏太祖旻子也(此麓苖耀神記修)
(入耀稱亮為平章宗賢左相宗敏右相按亮十八年九月已拜相而大定赦書稱宗敏為元帥曹國王今從之)
(耀又稱唐古辨為唐古卞與金人誅宗本等詔書所云差不同今從金詔)
戊午直龍圖閣知潭州劉昉言姓名偶與前代不令之
臣相犯請更名旦從之是日金主亮即位時年二十
八己未大赦文武官皆進一秩賜民租税一年追廢亶
為東昏王以謂刑餘之人故不得入廟追尊父宋王宗
幹為德宗改元天德(亶追諡見三十一年十一月熊克小歴載亶死在己未誤也盖丁巳)
(殺亶戊午立亮己未肆赦爾金國赦書朕惟太祖武元皇帝神武應期奄有四海以天下大器授于太宗文烈)
(厭世不忘先遜憑几宣命属之前君以繼洪業十有五年而昏虐失道人不堪命宗族大臣協心正救久而弗)
(悛仰奉九廟之靈已從廢黜亦既殞滅宗族大臣咸以太祖經營締建所繇垂統推戴眇躬嗣臨天下朕以宗)
(祖之重義不獲已爰受命之初兢兢若涉淵冰未知攸濟尚賴股肱三事文武百僚同心附翼以底于治宜布)
(維新之令以宏在宥之恩可從皇統九年十二月十一日改為天德元年)
壬戍上恭謝景靈宫退御西齋殿進膳召近臣對御茶
酒癸亥亦如之甲子復詣太一宫至是遂如故事
丁夘封紅霞帔劉氏為宜春郡夫人吴氏為新興郡夫
人吴氏名玉奴中宫近属也(吴氏紹興二十二年五月進封才人制詞云乃椒房)
(之懿属)
己巳宰執進呈四川管押扈衛人乞推賞上曰發来扈
衛人已滿千人可下制置司自今歲募三百人赴闕
丁丑金國賀正旦使龍虎衛上將軍殿前右副都點檢
完顔兖副使昭武大將軍西上閤門使劉箴入見兖亮
弟也以病故改用是日尚書祠部員外郎胡寧祕書
省著作佐郎劉章並罷章有士望太師秦檜疑其不附
已而寧本因其父兄與檜厚故召用之至是檜知寧兄
徽猷閣直學士致仕寅之貧因其往劒州省覲世母遺
以白金寅報書曰願公脩政任賢勿替初志安内攘外
以開後功檜以為譏已始怒之寅嘗游嶽麓寺大書壁
間云是何南海之鰐魚来作長沙之鵬鳥於是帥臣劉
旦方欲捃摭張浚諸人之罪而旦潮陽人也亦大怒復
訟寅于檜侍御史曹筠即奏寧兄阿附趙鼎章居衢州
與鼎賓客交通故二人私相朋比衆所指目不知每懷
異意欲以何為若不罷斥無以安衆心乃以章通判均
州而寧充䕫州路安撫司參議(熊克小歴二人之罷在今年九月盖誤)
戊寅太常丞林大鼐尚書刑部員外郎湯允恭並為監
察御史
是月資政殿學士致仕王次翁薨于眀州次翁既引年
秦檜憐之饋問不絶及薨贈恤甚厚責授濠州團練
副使觧潜居南安軍至是疾劇有朝散郎張九成往省
之謂曰太尉平日所懷亦有不足者否潜泣曰平生惟
仗忠義誓與敵死以雪國耻而不肯議和遂為秦公所
斥此心惟天知之九成曰無愧此心足矣何必令人知
潜曰聞此言心中豁然矣即逝九成壮之時秦檜猶怒
潜故喪不得歸逮檜薨乃聽(二十六年正月癸亥歸葬)
是歲宗室子賜名授官者十有七人諸路斷大辟三
十一人
建炎以來繫年要錄卷一百六十
建炎以來繫年要錄卷一百六十金人地名考證
賽音竒辰(原書作賽居常誤今改正)
巴克沁(原書作八斤與金史同並誤今改正)
塔斯(原書作特塞即金史之特思並誤今改正)
費摩(原書作裴磨誤改見卷一百十八)
額爾楚克(原書作斡諸即金史之阿里出虎宗按斡諸金熙宗時人官宿直將軍熙本)
(紀内載其事與本卷同此斡諸係阿里出虎音轉之訛並誤今改正)
興國努(原書作興國奴即金史之大興國誤今改正)
瑚圖克(原書作忽突即金史之忽土並誤今改正)
唐古(原書作同古即金史之唐括誤今改正)
烏逹(原書作烏帶與金史同並誤今改正)
