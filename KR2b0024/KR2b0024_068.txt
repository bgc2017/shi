建炎以來繫年要錄卷六十八
宋李心傳撰
紹興三年九月壬子朔徽猷閣待制知建康府沈晦提
舉江州太平觀以殿中侍御史常同論其兇暴狂僭貪
忍輕率也晦到官纔踰月而罷初張浚為宣撫處置
使行移於六部用劄子而六部則用申狀至是吏部請
宣撫使非見任執政官者並申六部六部用公牒從之
右朝請大夫陳杌知通州
癸丑尚書左僕射呂頤浩引疾求去詔幹辦御藥院趙
徹宣押赴都堂視事時天象示變臺諫交章論頤浩之
罪上始厭之及罷都漕司頤浩不能争乃求去秘書
少監孫近請命前宰執供具建炎四年二月以前時政
記仍令修注官補建炎以來起居注命百司日以朝廷
所施行事報秘書省進奏院月報亦如之從之
甲寅呂頤浩再求去詔幹辦御藥院邵諤宣押視事
川陜宣撫司隨軍轉運使趙開增印錢引一百五十萬
緡以錢引未通流於䕫路故也
乙卯給事中黃唐傳充徽猷閣待制提舉江州太平觀
免謝辭時殿中侍御史常同言唐傳自為給事中將及
半歲朝廷政事寧無差失前後臺諫劾正亦多唐傳尸
禄其間曾無一言封駮但乞以文士解額三分取武士
為此不急之務而已其畏謹緘默如此今都轉運司虚
占員闕蠧耗國用臺諫官以為可罷公論以為可罷陛
下以為可罷唯大臣初主議者尚欲存留唐傳不顧公
議明示傅會之迹欲以取悅宰相頃者京城失守唐傳
為宗正少卿盡取玉牒獻於金帥使皇族係累而去用
此張邦昌差權中書舍人屢行偽命告詞士大夫至今
切齒望賜罷黜以肅百僚故有是命章再上遂奪職(唐傳)
(奪職在丁巳)湖南轉運副使李弼孺罷先是本路安撫使
折彥質奏弼孺與之有舊隙請罷去詔弼孺移江西(五月)
(庚申)時湖寇充斥弼孺聞命不行遍檄諸州有敢應副帥
司者當職官枷項送獄御史常同言弼孺趣操卑汚頃
年嘗認倡人李師師為姑諂事朱勔贓汚狼籍今又公
違詔旨占護錢糧意望敗事故弼孺遂罷神武右軍
都統制張俊乞致仕不許參知政事同都督江淮荆
浙諸軍事孟庾自軍中朝行在至是復還鎮江時江東
宣撫使劉光世淮南宣撫使韓世忠因私忿交争事下
督府庾不能辨曲直乃走愬諸朝焉(此以紹興八年常同劾䟽附入)
初偽齊侍御史盧載揚上議陳結南蠻擾川廣之策大
略謂今宋朝播遷假息吴越西失關陜之重兵東絶齊
魯之徭賦荆湖屯大宼江浙防勁敵固已顛沛矣然而
川廣交通寳貨雜遝有金銀茶馬之貢香礬繒錦之利
資其雄富未易殞越為今之計莫若列其利害表于大
金大具海舶各遣一介之使南通交阯結連溪洞講智
高之舊策約二廣以分王侵掠其地俾財賦不入于二
浙將窮且廹雖不加討亦必魚爛而亡矣豫大悅是日
遣通判齊州傅維永及募進士宋囦等五十餘人自登
州泛海入交阯冊交阯郡王李陽焕為廣王且結連諸
溪洞酋長金主遣使穆都哩等二十餘人偕行(此據張孝純書)
(增入計未必達也姑附見)
丙辰朱勝非言近聞泉州水灾(事見七月丙子)已下本州詰問
上謂大臣曰國朝以來四方水旱無不上聞故修省蠲
貸之令隨之近日蘇湖地震泉州大水輙不以聞何也
既而泉州奏其事乃詔民之被害者除其稅其當濟給
及營繕者以度牒二百賜之(奏至在是月甲戍中興聖政臣留正等曰書曰明四)
(目達四聰蓋言人君之視聽貴於無壅也管子曰堂上長於百里堂下遠於千里蓋言人主之視聽易於隔絶)
(也今欲去隔絶之患而使之無壅其唯言路乎四方雖遠有水旱灾異使之上聞雖不出戶庭而周知天下之)
(疾苦其視聽廣矣能乎是則天下之事無不聞矣蓋人情喜聞其美而惡言其非所樂聞之事今也水旱灾異)
(而使得以上聞則凢可以達一人之聽者果何憚而不言乎姦佞之肆欺盗賊之竊發若是之類使其無之則)
(已有則必皆以實告得其實而預圖之天下無難事矣其為益豈小補哉噫此祖宗之深意而太上皇帝所以)
(責監司守臣也)時行宫外朝止一殿日見羣臣省政事則謂
之後殿食後引公事則謂之内殿雙日講讀於斯則謂
之講殿至是梁朽前榮且壞命有司繕治之乃權御射
殿極卑陋茆屋纔三楹侍臣行列巾裹觸棟宇權刑
部侍郎兼詳定一司敕令章誼言朝廷比修紹興敕令
忠厚之意悉本祖宗惟是速於成書去取之間無不舛
錯今州縣推行漸見抵牾望詔監司郡守與夫承用官
司參考祖宗之舊典各摭新書之闕遺悉隨所見條具
以聞然後命官審訂刪去訛謬著為定法從之左朝
奉大夫王次翁自廣西轉運判官召還是日引見而對
不合乃以次翁知處州次翁乞祠而去
丁巳詔自今行在職事及釐務官上書並實封用公文
印記繳牒檢鼓院投進不在召保知在逐便之數前三
日太常少卿唐恕應詔上書鼓院用例併投匭人押出
侍御史辛炳言有虧禮意故有是旨(元旨為應詔上書人設後以鼓院監)
(官唐瑑申明十一月庚申得旨逐時投進文字依此今併書之)
戊午特進尚書左僕射同中書門下平章事兼知樞密
院事都督江淮荆浙諸軍事呂頥浩罷為鎮南軍節度
使開府儀同三司提舉臨安府洞霄宫頥浩再相凢二
年侍御史辛炳劾其不恭不忠敗壊法度及頥浩引疾
求去殿中侍御史常同因論其十罪大略謂頥浩循蔡
京王黼故轍重立茶鹽法專為謀利一也不於荆淮立
進取規模惟務偷安二也所引用非貪鄙俗士即其親
舊三也民訴訟有再至者輙罪之四也贓吏呂應問韓
僖皆滿數萬頥浩既受女謁遂令移獄欲罪元按官司
五也臺諫論事不合己意則怒形於色六也近兩將不
協幾至交兵不能辨曲直以申國威而姑息之七也其
心腹最善者擢置臺屬使採臺中議論八也近者地震
抑而不奏及降詔求言又不引去九也每會親黨夜飲
男女雜坐比言者論罷都漕司遽託病乞出十也陛下
未欲遽罷頥浩者豈非以其有復辟之功乎臣謂功出
衆人非一頥浩之力縱使有功宰相代天理物張九齡
所謂不以賞功者也䟽入遂召翰林學士綦崈禮草制
授頥浩舊節奉祠崈禮所草詞略曰備觀夙夜之勤莫
測灾祥之異駭人言之歸咎指國政之失平朕則責躬
卿胡辭位崈禮頥浩所厚也炳言頥浩制詞優厚無一
字貶黜之意不知頥浩之罰是耶非耶按頥浩兩任宰
司狼籍不一不特搢紳士夫能言之雖三省六曹百司
之人猶能言之不特武夫悍卒能言之市井閭巷之人
亦能言之祖宗以來不聞大臣敢如此者頥浩安而行
之欺忽陛下敗壊法度日甚一日頃者罷去正坐臣僚
章䟽不曾降出亦聞陛下批語有力掩之者是非之不
明賞罰之所以不行此前日之失也今復蹈之可不為
後日戒乎望以臣前䟽付外廷以明是非鐫去將相崇
資以正賞罰於是頥浩卒改命詔諸路水旱等事令
監司郡守即時聞奏如敢隱默當寘典憲
己未手詔以絹計贓者三千為一疋舊法千三百為一
疋建炎初增為二千至是言者欲舉祖宗之制杖脊贓
吏於朝堂上以絹直高故有是旨(乾道六年三月甲戍又增一千)都
省言近降金銀錢帛和糴米一百萬斛務欲利國便民
聞前時和糴郡縣多將糴本留不即支及阻節減尅民
戶實得無幾致所糴數少今宜革去前弊詔有違戾者
當職官并徒二年(中興聖政臣留正等曰古今言理財者必曰輕重斂散也太公行之於周)
(管仲行之於齊其後李悝以為平糴耿夀昌以為常平李彪以為和糴名雖不同其實一也然則和糴之法豈)
(不為甚良而其效豈不為甚著今天下利之所出取之悉矣理財者無所施其能矣其猶可以佐用度之乏而)
(兼利於公私者莫若和糴賤而斂貴而糶民有所濟而不饑利不入於大賈蓄家而公土享其嬴餘此其法所)
(以為可行也然而朝廷行之未見大為利者法非不善而行之者重蠧爾太上皇帝因都省之言重違戾之罪)
(蓋將以痛懲其弊也其在今日和糴之法未嘗廢而不講臣願舉太上皇帝是法而奉行之有違戾者必罰無)
(赦庶幾和糴之法不徒存其虚名而遂收其實效此誠當今之急務也)
庚申呂頥浩復為特進觀文殿大學士宮祠如故制略
曰迨再預於首台遂兩更於期歲聲稱有減風績頓愆
復虧難進之風遂致易汙之失用辛炳䟽也神武副
軍都統制岳飛自江州來朝賜飛金帶器甲飛養子雲
年尚少上亦以戰袍戎器賜之(賜甲帶在此月甲子今併書之)夜朝
天門外火燔民居甚衆
辛酉川陜宣撫司統領官吳勝敗偽齊兵於黃堆寨初
陜西同統制軍馬楊政率諸軍深入至清水縣命勝與
統領官楊從儀程俊等率忠義人進討偽涇原第八將
嚴千以甲軍千人騎五百築蓮花城勝急擊破之翌日
第十將楷師閔復以騎二千來援勝等追殺無遺獲所
部將十餘人師閔僅以身免勝還至臘家城復與敵遇
步將從義郎彭扆戰死准備將承信郎賀吉為敵所獲
曰吾不死於敵手遂自殺是役也將士死者百二十有
三人皆贈官錄其子吉延安人也(吴勝以是月己卯破蓮花城彭扆賀吉以)
(十月丙戌死事今併書之)
壬戍直徽猷閣呂祉陞直龍圖閣知建康府祉初除淮
南宣撫司參議官未至上奏言今屯兵淮甸表裏雖一
而上下不接如人之身四體不備今日荆楚之地不可
不宿兵以固上游之勢上納其言會江東謀帥遂用之
建康自南渡後率以前執政或侍從官為帥至是特有
此授祉既至對於内殿首論治道之要先自治而後治
人兵家之法先為不可勝以待敵之可勝臣所謂先自
治而後治人先為不可勝以待敵之可勝者莫急於形
勢故一曰形勢日者朝廷命諸將分屯沿江得之矣然
此特形勢一事若軍政不修恐亦不可恃故以軍政次
之軍政修在擇守將故次以守將屯田乃宿兵之先務
故次以屯田宿兵既多則生財必有術故次以通貨然
生財莫如省費故次以省費欲將士用命蓋在謹賞故
次以謹賞正兵以當大敵而保守鄉井助戰策應以防
賊兵衝突不可無民兵故次以民兵防固吾圉欲知賊
中動静則不可無斥堠故次以斥堠若欲知賊中虚實
乘利進討則不可不遣間探故次以間探終焉凡兹十
事皆今日所當行闕一不可也然臣之所論特其大略
至其詳則在講之及得人行之其論形勢曰西北以山
河為險東南以長江為險自建炎己酉歲後長江表裏
非敵騎蹂踐則邊馬騷殘累年諸處間有軍馬然上下
不接來去不常大非所以一統東南臣前日論之詳矣
臣聞關中者天下上游而江左則下游也上下之勢猶
之首尾其中氣脉必相接續豈可一處間斷將欲復關
陜必先固四川自四川而下有襄陽荆南武昌九江池
陽太平建康鎮江皆㳂江也小大不均表裏不可無備
謂當命將分兵戍守使相維持自遠近視之皆隱然如
敵國焉則共奠王室有磐石之固矣其論兵政曰古之
兵法下自五人為伍上至五師為軍平居無事有以結
其心出入相友守望相助疾病相扶持及一旦犯難則
同力蹈萬死以求一生去古既遠名雖不同而意皆倣
此未有其心不一而可用者方今諸將類多忠勇絶世
敢當大敵則將不乏矣累年巨宼如張用曹成李宏馬
友下皆河北百歲忠義之民勇悍敢戰之士今則盡歸
諸將是兵亦不少矣至於器甲亦稍增緝多至八九分
少者三五分是器甲亦粗備矣惟是烏合之衆不揀不
練失古軍伍結心之法尋常討捕草寇潰兵則有子女
玉帛之利而倚恃諸將威力故所向無前若當大敵臣
恐未必如是之銳蓋非所謂仁義之兵節制之師也臣
願陛下蒐求知兵之士講究古軍伍結心之法因時之
宜稍凖古制酌自宸意以授諸將委曲訓飭使心曉意
肯而力行之以時教之以坐作進退疾徐䟽數之節令
耳目習熟緩急肯出死力以相助士卒隸將佐將佐隸
統領統領隸統制統制隸大將則是所謂仁義之兵節
制之師也其論守將曰民以養兵兵以保民兩者不可
偏廢而守則治民者也將則統兵者也俱要得人諸郡
屯兵多少不等則將當視之大郡則任近上大將守臣
當選前執政次郡則任以次諸將守臣當選從臣小郡
則任又其次諸將守臣則選庶官守將協共兵民和一
則外宼不侵内患不起四方安業一二年間可復舊矣
其論屯田曰民至愚也難於慮始可與繼成今軍中招
徠之衆類皆南畆之民但習於偷惰日有請給遂忘其
故業㳂江諸處沃野連壤若計口授田貸之牛種器具
土宜而勸相之亦豈有不可為者臣見湖南韓京一軍
在衡州茶陵安仁縣請佃抛荒田耕種二三年矣人情
安之今法行之初雖若強之及其收成獲利稍厚始知
耕稼之樂蓋復其本業則競趨之有不待勸相者故趙
充國惓惓於此誠得宿兵守邊省財足用之要此事全
在守將得人行之如何耳其論民兵曰三代而上寓兵
於農農即兵也春秋而降齊有内政晉有被廬曷嘗不
用民兵而近世用之則無益徒擾是何耶推行無術責
望太重也臣謂民兵但可令保守鄉井官兵擊逐則併
力把托而防其衝突若因利乘便則助戰策應近世不
然往往調發令遠去且使之當先以嘗賊軍是以無益
而徒擾所謂推行無術責望太重也臣伏思卒伍與器
仗古人皆謂之兵者言致用均也且以槍劔譬之槍非
不長也劒非不大也要其利用止在鋒刃鋒刃一入則
所向無前矣士卒之衆何以異此顧臨敵用之如何耳
古人計兵有號萬者有號十萬者有號百萬者安得皆
是精銳特鋒刃耳以此論之民兵未可謂之無益也上
嘉納之
癸亥起居郎曾統言記注之官職司言動國朝尤重其
選多以諫臣為之聽直前奏事所以廣聰明也元豐官
制始正起居郎舍人之名不復并任諫列然有史事亦
許直前頃者權臣用事言路寖壅居是官者既無言責
率以出位為嫌陛下雖有好問之誠人臣雖有輸忠之
意而舊制日隳莫之或舉誠為可惜乃命依元豐舊制
故中散大夫孟彥弼特贈太師故贈直龍圖閣孟忠
亮特贈秘閣修撰彦弼忠厚父忠亮其兄也上以昭慈
故内批彦弼追封王爵忠亮贈從官令有司討論己而
復有是命時皇后母福國夫人熊氏以邢煥薨故乞賜
田賜第官其子弟門客皆踰常制上令補二子官其長
子右承務郎孝揚進二秩餘悉不行且諭輔臣曰祖宗
待戚里皆有常憲朕不敢逾豈以后族故私之邪(中興聖政)
(後復以皇后受册乞恩上曰朕於外戚不敢有所私也况待遇后家又不敢與宣和家等今請雖不已視其援)
(母后為比者亦勿聽臣留正等曰后之尊母天下固無與並至其家所宜得之恩於外戚亦奚有加焉太上皇)
(帝待遇后家邢氏不敢與宣和皇后韋氏家等非謂其區區之禮當然也孝心之所發其為等級次第有自然)
(而然者雖欲彊而同之不可得也語曰故雖天子必有尊也惟太上皇帝之是心也其為有尊也著矣)
乙丑江隂軍進士李韜蘇白伏闕上書論時事御筆押
歸本貫翌日輔臣進呈上曰所言皆細務可行非有詆
訐之語顧不當伏闕耳此風皆李綱輩啟之卒成變亂
不可不懲也然韜白所言宗子擾民等事亦命監司郡
守譏察之
丙寅詔自今執政官許留身奏事如宰臣例給事中
詹又復為徽猷閣學士提舉臨安府洞霄宫以言者論
其昏耄也端明殿學士江南西路安撫大使兼知洪
州趙鼎為江南西路安撫制置大使兼知洪州中衛大
夫武安軍承宣使神武副軍都統制岳飛落階官為鎮
南軍承宣使江西㳂江制置使戍江州尋詔飛落㳂江
二字樞密院言欲令飛於江州興國南康軍一帶駐軍
其江西見管諸頭項軍馬雖隸帥司如遇緩急許飛抽
差使唤鼎發遣應副務要内外相應共濟國事若江上
有軍期急速會議不及許飛一面隨宜措置施行訖報
鼎照應江北對岸係舒蘄兩州可令岳飛節制合用錢
糧令鼎督所屬監司州縣應辦從之飛言本路兵久不
訓習乞留五千人屯洪州二千人屯虔州西安軍餘並
隨軍訓習詔飛鼎同議先是飛在洪州與江南兵馬鈐
轄趙秉淵飲大醉擊秉淵幾死帥臣李回奏劾之及是
上戒飛止酒飛遂不飲始統制官傅選屯江州李山知
蘄州皆受回節度飛受命奏乞選山皆為本司統制於
是飛始能成軍江東宣撫使劉光世與秉淵素厚奏秉
淵還建康以避之時飛軍月費錢十二萬二千餘緡米
萬四千五百餘斛(此據十月十八日趙鼎所奏)詔漕臣曾紆津致錢
糧為軍中五月之費而鼎督趣之回與飛不協至鼎推
誠待之飛亦心服(飛節制舒蘄州及隨宜措置在此月己巳落沿江字在壬申光世奏秉淵)
(部轄歸附人在癸酉飛乞分兵在甲戌詔李山兵馬令飛收管在戊寅令曾紆樁管五月錢糧在十月己亥選)
(山充統制在十二月乙未今牽聯書之)尚書省言自來奉使國書係學
士院收掌自軍興以來國書事千機密欲令學士院將
見架閣國書正副本并應干文字並赴樞密院機速房
送納令本房收掌宰執封押檢詳官常切檢察從之
詔都督府參議官直秘閣宋孝先降授右武大夫和州
防禦使馬擴主管機宜文字起復左承議郎范同等二
人幹辦公事左朝議大夫張髦等七人准備差遣右廸
功郎孫大雅等八人並留參議官直秘閣宗穎主管機
宜文字左宣教郎李蕘幹辦公事直秘閣任直清等七
人准備差遣右承直郎姚宏等六人並罷大雅近子宏
舜明子也先是呂頥浩孟庾皆置官屬合三十有六人
及是减半時擴在全州未至也既而以穎提舉廣南路
市舶直清通判荆南府是日信安郡王孟忠厚上昭
慈聖獻皇后改諡册於温州太廟不改題神主
丁卯勒停人謝亮叙朝請大夫知滁州中書舍人孫近
等言亮以假官入仕法當審量誕妄貪汚不可付以郡
寄命遂寢
戊辰上謂輔臣曰議者多言諸大將不宜益兵漢高祖
定天下諸將兵至數十萬未嘗以為疑故能成功今劉
光世韓世忠兵纔各五萬張俊不滿三萬議者已患其
多此不知時宜也席益曰方用兵之時御諸將當如高
祖既削平之後待功臣當如光武前三日詔以忠銳第
九將史康民第十將王林所部益俊軍又令第二將張
守忠受俊節制故言者及之以岳雲為保義郎閤門
祇候詔前宰執領祠官居外者添給如判州府例嘗
任侍從人大中大夫以上依知州例以下依小郡知州
例時士大夫奉祠者率避地嶺南故廣州以為請中
書舍人孫近言募役法始於熙寧成於紹聖歴歲滋久
逮今已不勝其弊鄉村之民貧者破竭貲産當頻併之
役富者轉移名籍為幸免之計則以募役之法取於逐
甲而不通於一都之弊也母子不相保而必至於出嫁
兄弟不相容而必至於析生則以募役之法雜取人丁
多寡而不專用物力高下之弊也其他曲折難徧以䟽
舉望下諸路提舉官講求見行役法之有害於民者條
具而變通之其後頗有條陳者不克行
己巳尚書兵部侍郎鄭滋試吏部侍郎滋攝天官踰半
年至是改命權刑部侍郎章誼試兵部侍郎大理卿
李與權權刑部侍郎中書舍人黃龜年試給事中與權
嘗獻士師龜總故以命之既而殿中侍御史常同言與
權刀筆俗吏傾事朱勔自擢刑寺每斷一獄必具情節
見宰相於私第觀其意所喜怒以為輕重近所進龜總
聞止是職林通典六帖之屬編集皆出子弟門客之手
他無足取龜年素無直聲乍任言官隂結大臣致身要
地自登詞掖所繳幾何左司諫唐煇亦言與權為燕山
漕髠首以拜郭藥師為江南漕日事燕飲以奉大帥未
及一年超躐要地豈當玷法從之選乃詔與權提舉江
州太平觀龜年提舉臨安府洞霄宫(與權進龜總在此月丁巳二人得宫)
(祠在壬申今聯書之)河南布衣朱敦儒特補右廸功郎令肇慶
府以禮敦遣赴行在初敦儒策試不就(已見建炎二年二月丁卯)避
亂抵南雄州張浚將西行奏赴軍前計議敦儒卒不起
至是宣諭官明槖言其深達治體有經世之才參知政
事席益吏部侍郎直學士院陳與義又交稱其賢乃有
是命廣南宣諭明槖言二廣官賣鹽諸州價平者每
籮不下八九千而漕司官價止於四千七百其餘所入
皆為私有乞將立定官價永為中制外或增或損隨時
低昂官司不得執定將鹽息所入並充經費毋得科斂
其餘封樁以待朝廷移用槖又言二廣州縣多缺官有
一郡止知州或一縣全缺正官者望令吏部速注正官
催促之任事下𣙜貨務及吏部勘當右承奉郎新通
判廣州章億提舉江西茶鹽公事(著此以見常同所云監當資序人除監司)
(或又前已有此當考)
庚午上謂輔臣曰日來稍撥忠銳軍隸大將而江上防
守諸將部分悉定顧今歲防秋比日前為略具矣朱勝
非曰今歲防秋誠非前此可及上曰今有兵僅三十萬
當更精擇得勝兵二十萬器械悉備訓而用之可以復
中原威外國豈獨扞防險阻哉殿中侍御史常同言
朝廷設官有當廢而置當存而罷者自渡江以來不除
寺監之官豈非欲減冗員省浮費然在外諸司屬官寖
增舊員坐享厚禄全無職事以江湖荆浙閩廣九路約
計無慮百餘員事之倒置如此夫内之郎曹外之監司
其任重矣而選除之際至用初改官或監當資序人為
之蓋其間實有材能可用而朝廷無資格以待之故也
今添差一路分都監之類月俸數百緡輟一員之費已
可養十寺監丞况一郡之官有踰百員者而在廷之臣
反不及此數非所以尊王室臣愚以謂當裁減諸路屬
官之數復除寺監丞官一則可以分掌郎曹繁劇之務
二則可以養試人材以觀其功能而於此選除郎官監
司三則資淺而可用者不至僥倖而躐遷其為利便灼
然明甚是日進呈上曰郎官高選前此多歴寺監丞乃
得之自渡江以來省併官曹序進人材徑至郎官非是
其議復置如同言同又奏邇者輔臣不公招致物議望
訓諭近弼各推公心共濟國事破朋黨之隙去自用之
隘勿以私怨而抑實材勿以異已而廢羣策衆智並用
一私不容公道既開人情厭伏中興之業可望而至矣
詔付三省樞密院(中興聖政臣留正等曰國朝之制以三省統六部以六部統九寺五監尊)
(卑上下秩秩然有不可紊之序用人率循次以進未有不歴寺監丞而得至郎曹者也中興之初大減吏員寺)
(監丞多闕不補進用者乃始超躐尚書郎或以初改秩及監當資序者為之太上皇帝於是詔復寺監丞如累)
(朝舊典此一舉也有三益焉考核人材詳試以事一也資級有倫名器增重二也少年新進不敢有僥倖之心)
(三也主上嗣興尤重郎曹之選寺監丞亦不輕授誠得太上皇官人之法哉)尚書吏部員
外郎朱異提點江南東路刑獄公事坐出使舉非其人
也尋又罷去(異十月甲申改主管太平觀今併書之)度支郎中侯懋以
嘗言都漕司事不自安因求去詔以懋為福建轉運判
官已而侍御史辛炳論懋非按察才命遂寢詔陜西
都統制吴玠永興經略使郭浩和尚原有功俟復陜西
於本路賜玠田十五頃浩田十頃統制官已下皆有差
時張浚已命浩帥興元而朝廷未知也武節大夫榮
州團練使趙延壽為兩浙東路兵馬副都監溫州駐劄
(延夀去年為督府前軍將其衆叛去不知何以不降罷當考)
辛未右宣義郎蘇籀為大宗正丞籀轍孫也詔免德
安府上供二年
壬申三省言勘會江淮防秋分道置使部分已定詔直
學士院綦崈禮草詔賜劉光世韓世忠(詳見是月乙亥)自軍
興以來機速事皆以白劄子徑下有司既報行然後赴
給舍書押降敕其後擬官斷獄皆然兩省之職殆廢至
是中書舍人孫近言國家倣唐舊制分建三省凡政令
之失中賞刑之非當其在中書則舍人得以封還其在
門下則給事得以論駮蓋先其未行而救正其失則號
令無反汗之嫌政事無過舉之迹今給舍但書押已行
之事雖欲論執而成命已行非設官本意望申嚴舊制
應非軍期急速不可待者並先書讀而後行詔自今非
急速不可待時者勿報應給舍書讀如無封駮令畫時
行下(中興聖政臣留正等曰唐制以三省之長共議國政復以中書舍人平處可否給事中駮正違失蓋)
(懼其行之而有未善也至德以後兵興急於權便三省之長始顓决遣於是政去臺閣迨會昌間乃復舊典國)
(朝建官遵用唐舊上下相維之制益復詳密艱難以來軍事或不待給舍書行循習滋久凡擬官斷獄一切徑)
(下是亦何異於至德以後哉使給舍緘默不得有所建明是豈祖宗建官之意哉太上皇帝斷然以重事非急)
(速者仍命給舍書讀不以一時之權而忘萬世之制詩曰不愆不忘率由舊章太上皇有之)布衣
李杞補右廸功郎杞常孫也寓居華亭宣諭官胡蒙言
其賢上召對而有是命未幾杞以私酤事為人所告有
司掩之而不治言者論之杞坐奪官而蒙貶秩大理
少卿張礿言親民之官莫如縣令比來縣令不職姦贓
日聞豈特為令者之罪蓋在於舉之不審用之不當任
之不久遇之不厚誠能反是四者臣見才能奮發治效
顯著矣臣欲乞每歲監司聚議舉縣令治狀尤異者一
人保明列奏重行殊賞庶幾人自奮勵化為循良吏部
注授縣令並用合格之人不得注初補官子弟及文學
衰懦之士若廣南江北縣令少增酬賞人自樂赴京朝
官知縣乞依舊三考選人縣令依諸州教授在任改官
并破驛券是日進呈上曰縣令尤為近民須一任有舉
主及格者乃得為之比來一切之制行或初官便得為
令已釐正矣當謹守之乃命以礿所言送吏部後多施
行礿玉山人也(日歴壬申進呈張礿論淮南監司帥臣守令當精加選擇上曰云云熊歴因之)
(按此日所降出臣僚章䟽乃書論縣令而上語亦專指此不知時政記何以云然或又别有章不下當考中興)
(聖政臣留正等曰自封建之法廢分天子之民而治之者惟守令固不可以不擇以令視守其去民尤近奈何)
(以百里之任而小之輕於除授而莫之察乎張礿有請太上皇帝未暇監司帥守之問而先及於縣令聖意蓋)
(有為也雖然古者為官擇人後世為人擇守漢郎官出宰百里唐歴縣令則得為臺郎給舍所以重其選也今)
(日之法改官而為縣令例所不免則不得已而後授之其餘求他入不得亦不得已而後授之授之既出於不)
(得已彼視其職不過為養資考之計以求免於罪戾而已尚何望其興吾民之治乎臣謂今日之法宜為官擇)
(人如漢唐之制增重其選則於太上皇聖意有合矣)詔神武後軍見在行在官
兵八千人並撥隸神武右軍都統制張俊(日歴無人數按巨師古全)
(軍萬人除撥高進二千人隸王&KR0667;外當餘此今增入)
癸酉直龍圖閣知明州李承造尚書刑部員外郎蘇恪
左朝奉大夫監都茶場程庠大理司直曹匯並罷侍御
史辛炳言其閨門之内帷簿不修甘心倡優以奉權貴
故也承造尋奪職(承造奪職在十月戊子)左奉議郎新湖北轉
運判官范伯思守度支員外郎先是伯思權樞密院計
議官往廣西帥司趣市戰馬及還擢為部使者又除省
郎既而左司諫唐煇言伯思始事林靈素其後繫名軍
中所遷官率多冐濫命遂寢
甲戌寧遠軍承宣使權行在宗正司安定郡王令畤同
知行在大宗正事敦武郎權主管夀春府統制軍馬
羅興為武翼郎閤門宣贊舍人知壽春府仍賜金帶興
本王亨部曲假守踰年至是請於朝而改命提轄𣙜
貨務都茶場張純言訪聞近有妄造言語扇搖鹽法之
人乞降黃榜約束從之江南東西路宣諭官劉大中
言左奉議郎知寧國縣李椿年練習民事稽考稅額各
有條理左宣教郎湯鵬舉悉心撫字百姓服其恩信詔
並進一官俟任滿赴行在椿年浮梁人鵬舉金壇人也
大中又言秘閣修撰權知虔州侯延慶守正特立近岳
飛平宼賴其協濟得以成功直龍圖閣知建昌軍朱芾
節制軍馬擒殺石陂軍賊盡净其學問淵源殆近時所
謂老成人者直秘閣知江州孫佑諳練民事招集流亡
人多歸業三郡之政實有可觀緣已經朝廷擢用乞更
不轉官特降優詔褒寵以為奉法愛民者之勸從之時
已詔延慶為修注而徙芾知虔州大中蓋未知也(芾徙虔州)
(在此月癸酉)詔神武副軍統領官武功郎閤門宣贊舍人
張憲武顯大夫閤門宣贊舍人王貴正將武功郎姚政
副將承節郎楊再興等二十四人並陞帶陜西諸路副
將至准備差使有差憲尋以捕虔宼功遷武略大夫吉
州刺史而貴亦進階官遥郡二官(二人進官在此月庚辰)
乙亥江東宣撫使劉光世為江東淮西宣撫使置司池
州淮南東路宣撫使韓世忠為建康鎮江府淮南東路
宣撫使置司鎮江府神武前軍統制荆南府潭鼎澧岳
鄂等州制置使王&KR0667;為荆南府岳鄂潭鼎澧黃州漢陽
軍制置使置司鄂州神武副軍都統制江西制置使岳
飛為江南西路舒蘄州制置使置司江州賜光世錢十
萬緡為營壘費仍命世忠措置所部㳂江至平江府江
隂軍㳂海地分侍衞親軍步軍都指揮使武泰軍節度
使主管殿前司公事郭仲荀為檢校少保知明州兼㳂
海制置使神武中軍統制提舉宿衞親兵楊沂中兼權
殿前司公事仍詔仲荀以紹興府温台明州為地分自
帥府外應統兵官並得節制始諸將雖擁重兵而無分
定路分故無所任責朱勝非再相始議分遣諸帥各據
要會某帥當某路一定不復易已而江西制置大使趙
鼎言舒蘄黃三州先得旨分隸大路後有旨軍期事聽
江州㳂江安撫司約束又令遇盜賊竊發聽淮西帥司
約束最後令舒蘄二州聽岳飛節制三州殘破之餘事
力單弱凢受四司節制不知號令何所適從乃詔舒蘄
州隸岳飛黃州隸王&KR0667;節制(十一月丙寅降旨)仲荀至明正當
風汛賊舟南來之時即遣小舟入海為斥堠屯兵港口
據要會以待之(熊克小歴載仲荀知明州在七月蓋誤也今從日歴世忠兼領許浦在十月丙)
中初張浚之在閬州也奏言宣撫司見屯諸將官兵
四萬五千人馬五千餘疋而吳玠關師古兩軍不與浚
既出蜀副使王似等奏見兵三萬七千餘人馬二千八
百餘匹詔浚具所留兵數以聞至是浚言随赴行在乃
建康所擕親兵及摘差武騎銳士良家子與奉詔所遣
西兵等共八千餘人馬二千三百餘匹乃命浚於所至
遣還西兵五千人以備捍禦
丙子尚書兵部侍郎章誼充徽猷閣直學士與徽猷閣
待制兼樞密都承旨趙子畫兩易尚書右司員外郎
胡蒙罷左司諫唐煇論蒙奉事權臣侵冒陞擢昨為浙
西宣諭所按發皆任私喜怒有承大臣風指者故黜之
詔堂後官遷轉並赴臺謝(事祖見二月庚子)襄鄧鎮撫使
李橫言諜報金偽欲併兵前來深慮多寡不敵倉卒失
據乞嚴賜指揮荆南金房德安鄰鎮更相救䘏庶有輔
車之勢敵人畏憚樞密院言已降旨令李横解潛緩急
互相應援乃劄橫照會而敵兵已至矣(十月己亥偽齊陷鄧州在此後)
(二十三日)川陜宣撫司統制官武德大夫康州刺史李師
彦為拱衛大夫和州防禦使餘六人進秩有差先是張
浚錄饒風嶺之勞次第褒錄至是申命之(著此用見饒風功賞)
戊寅秘書省正字陳祖言請修建炎以來日歴從之
詔行在諸軍並令戸部犒設一次上自還會稽以來每
兩月乃一賞衛士朱勝非及其時則命吏為文書置袖
中俟命而後進久而上覺之問何不早進勝非曰此異
恩也當出自陛下若舉之非市恩而何
己卯詔臨安府權免本路監司移送公事及定奪文字
俟移蹕如舊以守臣梁汝嘉援開封府例有請也右
朝請大夫中書門下省錄事魏彦弼還所寄資為右中
奉大夫提轄行在𣙜貨務兼都茶場
庚辰集英殿修撰蘇遲權尚書刑部侍郎端明殿學
士知饒州董耘提舉萬壽觀兼侍讀既而言者論其夙
貪命遂寢詔神武副軍都統制江西制置使岳飛所
部改稱神武後軍以飛為統制進士楊次雄應詔上
書詔賜束帛偽齊遣將與知光州許約合兵圍固始
縣知縣事孫暉將所部遁去淮西宣撫使劉光世遣統
制官酈瓊等救之未至會淮西安撫使胡舜陟命凖備
將領秉義郎洪邦彦以鄉兵來援賊棄城去
是月偽齊直學士馬定國進君臣名分論極其指斥豫
批進定國一官(楊克弼為豫傳載定國進論首句八十九字指斥不錄)
是秋金帥宗維悉起女真土人散居漢地惟金主及將
相親屬衛兵之家得留
建炎以來繫年要錄卷六十八金人地名考證
穆都哩(原書作毛都魯即金史之毛覩禄並誤今改正)
