建炎以來繫年要錄卷一百五十一
宋李心傳撰
紹興十有四年(歲次甲子四金熙宗亶皇統年)春正月(按是月癸丑朔)丁巳
燕北使于紫宸殿權侍郎正刺史已上預焉
戊午吏部尚書羅汝檝為大金報謝使瀛海軍承宣使
知閤門事鄭藻副之以金來賀正故也
己未金國賀正旦使完顔曄等辭行自通好後金使至
闕見辭燕射密賜共白金千四百兩副使八百八十兩
襲衣金帶三條三節人皆襲衣塗金帶上節銀四十兩
中下節銀三十兩自是以為例(趙甡之遺史紹興三十一年五月又書從例使)
(副酒各四大金瓶瓶并器合盡與之會要不載當攷)
乙丑故奉議郎河北軍前通問使魏行可特贈右朝奉
郎秘閣修撰以行可父右通直郎致仕伯能有請也先
已官其一弟二子至是復官其一孫
初太傅醴泉觀使咸安郡王韓世忠之罷樞筦也上命
存部曲五百人俸賜如宰執丙寅世忠言兩國講和北
使朝正恭順此乃陛下沉機獨斷廟堂謀謨之力臣無
毫髮少禆中興大計望將請給截日住支并將背嵬使
臣三十員官兵七十人撥赴朝廷使用詔使臣令殿前
司交割餘不許
丁卯詔上津豐陽二縣隸金州資政殿學士提舉臨
安府洞霄宫王次翁以舊職致仕次翁自言疾勢困重
乞納禄故也太師秦檜憐之饋問不絶集英殿修撰
提舉江州太平觀黃龜年落職令本貫福州居住龜年
為御史嘗論秦檜之罪至是寓居四眀右司諫詹大方
奏龜年昨緣謟附匪人搢紳不齒今當朝廷清眀之時
自宜退聽深蔵而乃覆出為惡凌壓百姓干撓郡政害
及一方上覽奏曰此豈士人所為乃有是命
己巳直龍圖閣知臨安府張叔獻陞敷文閣待制
辛未封普安郡王婦郭氏為咸寧郡夫人給内中俸郭
氏祥符人故奉直大夫直卿孫也
癸酉侍御史李文會試御史中丞右司諫詹大方試右
諫議大夫
丁丑詔四川路内蔵錢帛並易輕賫赴行在惟絹以本
色
戊寅内出鎮圭付國子監以奉文宣王先是有司請以
藥玉或珉石為之上曰崇奉先聖豈可用假玉
左朝奉大夫祕閣修撰趙子偁既卒詔侍從臺諫集議
普安郡王當持何服議者張澄李文會秦熺周三畏王
煥劉才邵詹大方張叔獻段拂何若游操奏檢照國朝
會要嘉祐四年九月詔使臣内殿崇班太子率府率以
上遭父母喪並聽解官行服宗室解官給俸所有普安
郡王持服乞依故事庚辰秦檜進呈上曰初議養宗室
子今子偁死若不使之持服則非本朝典故宜從其議
(熊克小歴云普安郡王瑗以父子偁身故乞持服日歴議状全文不云王自陳當考)瀛海軍承
宣使知閤門事充大金報謝副使鄭藻改鎮東軍承宣
使(日歴不言所以程敦厚外制集有華州觀察使傅忠信改除制詞公朕方務昭大信以固圉故推長利而)
(正名可温州觀察使)
二月壬午朔尚書工部侍郎王煥充寳文閣直學士知
平江府從所請也
癸未宰執奏𣙜貨務茶鹽推賞事上因論祖宗茶鹽之
法納粟于邊請鈔于京公私皆便不惟邊面可實而又
免轉輸之勞朕嘗思祖宗立法無不善者豈可輕議變
易上又曰朕因前日金使須要射以謂武備不可一日
弛深慮邊事寧息諸軍稍怠朕見造金銀椀將因暇日
親閱用此旌賞以勸激之(熊克小歴載此事於二月戊寅按二月無戊寅戊寅乃正)
(月二十六日不知克何以差誤)少傅鎮潼軍節度使江南東路安撫
制置大使判建康府兼行宫留守信安郡王孟忠厚與
資政殿學士知紹興府樓炤兩易左承議郎潼川府
路轉運判官楊椿改本路提點刑獄公事時諸路漕臣
多獻羡餘獨椿無所獻帝曰今瘡痍未瘳愧不能裕民
力其肯掊克以資進身耶
乙酉左朝奉郎江南東路制置大使司參議官朱敦儒
為兩浙東路提點刑獄公事
丁亥詔川陕宣撫司便宜合換給文字限一年陳乞盡
今冬毋得受先是宣撫副使鄭剛中乞將磨勘酧賞等
事收還省部却將軍旅事務便宜施行故吏部以為請
焉靖州乞依舊置新民學教養溪洞歸眀子弟以三
十人為額從之
戊子國子司業高閌等率諸生上表請視學手詔宜允
故左朝奉郎劉長孺特贈二官錄其家一人以權華
隂縣日死事故也(長孺已見紹興九年)
己丑福建安撫使葉夢得乞將見拘留海船與不係籍
船戶輪流差使上曰不惟海船一事民間積欠亦可放
秦檜曰自來諸州各乞放積欠為惠不均欲令戸部取
諸路之數條可蠲者以聞上曰善因言朕頃在山東河
北備見民間利病如官司錮吏下鄉催科此適足資其
為姦耳乃詔江浙等路紹興八年以前拖欠並與蠲之
(放欠指揮在此月癸巳今併附此熊克小歴載福建帥司所奏在甲申今從之日歷中興聖政内史臣曰聖人)
(中心之仁譬猶榖之有種也上因海船之請而遽及於逋負盖其愛人利物之誠根於聖性故有以感發之而)
(仁不可勝用矣)
辛夘復置教坊凡樂工四百有十六人以内侍充鈐轄(三十)
(一年六月罷)
甲午上諭大臣曰昨嘗降旨諸軍揀汰人數令便招填
可嚴切行下不然闇損軍額不可不慮恐緩急誤事
時皇太后築外第有遷徙居民處上命臨安倍支般挈
之費仍對撥官屋居之毋令失所(二事熊克小歴繫之三月甲子今從日歴)
乙未鈞容直乞推賞上曰可與支賜仍降旨為第一次
祗應有勞今後並依此體例庶絶其後來希望耳
丙申上謂大臣曰近見鄭剛中奏减民間科須數目不
少朕聞之頗喜自是四川之民當少蘇矣給事中兼
權直學士院楊愿等送伴北使還入對自是率如之
戊戌初令四川都轉運司歲撥緫制錢一百七十三萬
餘緡市輕賫并細絹四萬七千餘匹綿四千五萬餘兩
赴鄂州總領司樁管自去秋以右護軍統制田晟所部
隸馬司故取其贍軍錢帛至今蜀中號田四廂錢是歲
四川始取稱提錢四十餘萬緡以備軍費(詳見十八年四月乙酉)
丙午左通奉大夫參知政事万俟卨依前官提舉江州
太平觀先是卨使金還太師秦檜假金人譽已數十言
囑卨奏於上卨不可他日奏事退檜坐殿廬中批上旨
輒除所厚官吏鈐紙尾進卨拱手曰偶不聞聖語却不
視檜大怒自是不交一語御史中丞李文會右諫議大
夫詹大方聞之即奏卨黷貨營私窺搖國是卨再上章
求去命以資政殿學士出守及入謝上問勞甚悉檜愈
怒給事中楊愿因封還錄黃乃有是命同知大宗正
事士䅳請宗學生以百員為額大學生五十小學生四
十職事人各五人從之
己酉資政殿學士新知紹興府樓炤過闕入見即日除
簽書樞密院事兼權參知政事中書舍人兼直學士
院劉才邵祠部員外郎王觀國並罷御史中丞李文會
論二人皆以附万俟卨為腹心中懷異意自作弗靖若
久在朝必害至治乃以才邵知漳州觀國知邵州軍
器監陳康伯權尚書吏部侍郎尚書左司郎中李若谷
權工部侍郎以將出使也樞密院檢詳諸房文字吳
秉信守右司員外郎倉部員外郎王循友為樞密院
檢詳諸房文字奉國軍節度使知金州兼樞密院都
統制郭浩檢校少保以將還鎮也
三月壬子朔上謂大臣曰聞臨安府官地民間見佃者
近日頗為豪強所奪至毁其屋宇此事在民利害甚大
宜令禁止仍舊給與小民
癸丑秦檜等奏選除武崗軍守臣上曰猺人當安不可
擾烟瘴之地遣兵討伐視他處尤難不可不慎
乙夘輔臣進呈諸路未發上供錢糧數上曰江浙京湖
積年拖欠皆虛數紹興十年以前除形勢及第二等以
上戶外悉蠲除之仍出榜曉示官吏故違許之越訴于
朝資政殿大學士提舉臨江府洞霄宫張守為江南
東路安撫制置使兼知建康府
丁巳以右護軍選鋒左右游奕軍為馬軍司第五至第
十將管軍田晟部曲始至行在故也
庚申戶部尚書張澄乞諸路坑冶委的有名無實去處
令憲漕司別立酌中課額仍覺察無令有力之家計囑
幸免致下戶受弊上曰寧於國計有損不可有害於民
若富蔵於民猶國外府不然貧民為盗常賦且將失之
此有若所謂百姓足君孰與不足者也尚書禮部侍
郎秦熺免兼資善堂翊善從所請也權禮部侍郎段拂
兼資善堂翊善(熺免兼資善必有說)
丁卯改岷州為西和州(金人避阿古達諱更為祐州至是改之)與階成鳳
州皆隸利路端眀殿學士川陕宣撫副使鄭剛中改
四川宣撫副使去陜字(日歴無此今以會要修入)
己巳上幸太學祗謁先聖止輦於大成殿門外步趨升
降(中興聖政史臣曰治道莫盛於堯舜而夫子則眀堯舜之道者也故欲舉堯舜之治必先推本眀堯舜之)
(道者)退御敦化堂命禮部侍郎秦熺執經國子司業高閌
講易泰卦權侍郎正刺史已上並與坐講畢賜諸生席
于廡下啜茶而退遂幸養正持志二齋觀諸生肄業之
所賜閌三品服熺與學官皆遷官諸生授官免解賜帛
如故事(中興聖政臣留正等曰學校以教之王政之本也樂育人材菁莪之義也士不素養而求一旦)
(之用猶兵不禁練而責其一日之戰也太上皇帝興太學以養天下之士慮其未廣又下增員之令譬之嘉榖)
(種之力者獲必豐養之至者才難何慮矣)詔今後臣僚有面刺大字或燒
灸之人許入見時諸將多起於羣盜上既命更迭入朝
統制官李用者面刺雙旗閤門以為疑故審於上而有
是命(此以會要增修)
壬申太師秦檜言陛下文德誕敷干戈載戢乃者祗謁
先聖遂幸太學躬行之化乃在斯舉臣不勝慶幸乞宣
付史館仍許拜表稱賀上曰非卿力主和議兵革休息
則學校何由興所請宜依故事(熊克小歴云上幸太學言者以為盛事乞宣付)
(史館盖誤)權尚書禮部侍郎兼權實錄院修撰兼資善堂
翊善叚拂試中書舍人兼職如故國子司業兼崇政
殿說書資善堂贊讀高閌權尚書禮部侍郎徽猷閣直
學士胡寅聞之移書責閌曰太學者明人倫之所在也
閣下召自閑廢有成均之命竊自計曰今天下方無三
綱斯人之所以來乎及見請視太學之表寅心惕然不
意閣下有所請而有斯言也昔秦楚敵國懷王不還楚
人憐之如悲親戚盖忿秦之以強力姦詐加於其君使
不得其死其&KR0579;勝於加之刃也太上皇帝我中原受命
之主劫制強敵生往死歸此臣子痛心切骨坐薪嘗膽
宜思所以必報者也而柄臣者乃敢欺天罔人以大讎
為大恩乎昔宋公為楚所執楚子釋之孔子筆削春秋
乃曰諸侯盟于薄釋宋公不許外國之人得制中國之
命也太母天下之母其縱釋乃在外國之君此中華大
辱臣子所不忍言者也而柄臣者乃敢欺天罔人以大
辱為大恩乎大宋基業封疆皆太祖太宗收用英俊勤
恤民隠躬擐甲胄與天下士夫勞苦以得之人累聖嚴
恭寅畏不敢荒寧而守之者也今關河重地悉為敵封
園陵暴露不得瞻守宗族拘隔不得相見土地分裂人
民困苦不得鳩集冤恨之氣外薄四海不得伸雪而柄
臣者方且施施然厚誣天下自以為有大功乎閣下受
其知遇何不勤勤懇懇而為之言乎言而或聽天下國
家實幸甚也晉朝廢太后董養游太學升堂嘆曰天人
之理既滅大亂將作矣則遠引而去今閣下目睹忘讎
逆理北面事敵以苟晏安之事猶偃然為天下師儒之
首既不能建大論明天人之理以正君心乃阿䛕柄臣
希合風旨求舉太平文具之典又為之詞曰云云欺天
罔人孰甚焉是黨其惡也人皆謂閣下平生志業掃地
去矣數十年積之而一朝毁之乎春秋之業誅國賊者
必先誅其黨歴觀往古人君以無道行者猶不能終况
人臣而敢肆然以無道行之乎一旦明天子監亂亡之
禍赫然震怒以咎任事者嗚呼危哉豈不與董養異哉
閣下不及今翻然改圖則必與之俱矣尚書右司員
外郎吳秉信守起居舍人御史中丞李文會言建寧
軍承宣使提舉江州太平觀解潜本趙鼎之客不從和
議及和議之效既著居常不樂明州觀察使浙西馬步
軍緫管辛永宗好撰造言語變亂是非二人者守官寄
居皆在平江衝要之地倡為異說恐使命往來𫝊聞失
實旋致疑惑誠為未便詔永宗移湖南副總管潜責濠
州團練副使南安軍安置(何俌龜鑑曰竄王庶檜怒其不附和議也竄胡銓檜怒其)
(曾沮和議也論趙鼎論曾開論李彌遜而此心無愧之張九成既與之編置不肯附和議之解潜亦從而謫居)
(焉王次翁之力排趙鼎則喜之孫近之請名張浚則惡之生殺廢置惟已所欲異時賢士五十三人皆欲置之)
(死地獄成未上而檜則自斃矣天之所欲又豈人之所能為哉)
癸酉秦檜進呈講筵闕官因言陛下聖學日躋寔難其
人上曰朕學問豈敢望士大夫但性好讀書檜曰士人
讀書固多但少適用若不適用或託以為姦則不若不
讀之為愈上又曰王安石程頥之學各有所長學者當
取其所長不執於一偏乃為善學檜曰陛下聖學淵奥
獨見天地之大全下視專門陋儒溺於所聞真泰山之
於邱垤也乃以御史中丞李文會兼侍讀右諫議大夫
詹大方權禮部侍郎高閌並兼侍講閌仍兼資善堂翊
善太學博士陳鵬飛兼崇政殿說書尚書禮部侍郎秦
熺兼直學士院
乙亥上出文宣王贊刻石賜學官高閌言陛下贊文形
容先聖盛德無愧於古上曰唐明皇作贊文乃斥先聖
先師之名非尊儒重道之意閌曰此尤見聖學高出前
代帝王之上其後上又悉贊七十二子
丁丑左奉議郎勅令所刪定官李朝正守尚書戶部員
外郎司農寺丞宋貺為金部員外郎(貺歙縣人初見紹興十一年七)
(月)
戊寅尚書省勘會趙鼎李光折彦質該去年郊恩合行
檢舉詔更竢一赦取旨右宣教郎新湖南安撫司參
議官王銍獻祖宗八朝聖學通紀論詔遷一官
己卯左中大夫提舉臨安府洞霄宫富直柔復端明殿
學士右宣教郎新利州路提點刑獄公事李志行乞
戒飭諸路帥臣監司將前後所承寬恤民力及恤刑詔
書恪意奉行違者重寘典憲上曰二事皆切中時病方
今兵革既息惟寬恤民力欽慎庶獄是為急務可令有
司申嚴立法行下
庚辰詔諸軍應有刻板書籍並用黃紙印一帙送祕書
省
夏四月癸未葬柔福公主主既死從梓宫者以其骨歸
至是葬之
甲申詔刑部將半年以上未結絶公事行在委本部外
路委監司責限結絶内日月稍遠者取問因依申奏以
都省言四方多滯獄也
丙戌命太師秦檜提舉製造渾儀詔有司求蘇頌遺法
來上上謂檜曰宫中已製成小範可以窺測日以晷度
夜以樞星為則盖樞星中星也非久降出用以為式但
廣其尺寸爾遂命内侍邵諤專主其事將作監丞蘇
籕面對乞取近世儒臣所著經說集而成編以補唐之
正義闕遺上諭秦檜曰此論甚當若取其說之善者頒
諸學官使學者有所宗一則師王安石程頥之說者不
至紛紜矣(籕初見紹興三年九月)左承議郎林待聘充敷文閣
直學士知衢州待聘初免喪乃有是命責授左朝散
郎秘書少監漳州居住孫近責授左朝奉郎祕書少監
筠州居住范同並復三官提舉江州太平觀近興化軍
同池州居住用尚書省檢舉也顯謨閣學士提舉亳
州眀道宫曾楙卒
丁亥秦檜奏乞禁野史上曰此尤為害事如靖康以來
私記極不足信上皇有帝堯之心禪位淵聖實出神斷
而一時私𫝊以為事由蔡攸吳敏上皇曾諭宰執謂當
時若非朕意誰敢建言必有族滅之禍樓炤曰上皇聖
諭亦嘗報行天下所共知也檜曰近時學者不知體人
謂司馬遷作謗書然武紀但盡記時事豈敢自立議論
祕閣修撰知虔州薛弼言江東鎮民居木柱内有天
下太平年五字適符上元甲子之歲此殆天發其祥非
人力所能為詔侍從同觀仍送史館
庚寅皇后謁家廟推恩外家
甲午執政奏呈得泗州牒金人復索淮北人之在南者
上曰第令邊臣報以朝廷見依誓書發遣盖誓書所載
淮北人遣歸者取其情願也秦檜曰如此甚便樓炤曰
早來秦檜所論仰符聖訓(趙甡之遺史今年四月命州縣刷遣前後歸明人發還金)
(國乃與秦檜奏對之語全不同)命侍衞馬軍司將官張守忠往福建
捕盗時海賊朱明熾甚將官武功大夫張深與戰而死
故遣守忠捕之上謂大臣曰民愚為盜不足蕩平第憂
被驅脅雖釋其罪使之歸業生理已蕩析矣
乙未吏部奏以左朝請大夫主管台州崇道觀趙令衿
通判德安府時令衿以事至臨安御史中丞李文會論
令衿頃在建康為郎官適淮西之變乃以急速請對實
為大臣游說陛下察見姦偽即賜罷黜今乃恬然不顧
依舊奔走省謁于此詔送吏部仍日下出門
丙申顯謨閣直學士提舉江州太平觀劉寧止卒
戊戌權吏部侍郎陳康伯為報大金賀生辰接伴使容
州觀察使知閤門事曹勛副之自是歲為例勛仍以嘗
將到先朝御筆及編修接送館伴例冊有勞遷保信軍
承宣使
庚子軍器監丞蘇策轉對乞遠方之民委有孝行者令
州縣以聞乞行旌表詔申嚴行下策軾孫也
辛丑少傅判紹興府信安郡王孟忠厚乞朝永祐陵等
&KR1238;宫許之忠厚既朝陵將入見謂寓居新湖南安撫司
參議官王銍曰忠厚與秦會之雖為僚婿而每懷疑心
今當入朝欲求一不傷時忌對劄銍言元祐中姚麟以
節度使守蔡建言乞免帶提舉學事朝廷許之忠厚喜
即入奏如銍言詔可尋又降旨武臣帥守並免繫銜自
是以為例(此據王眀清揮麈錄附入日歴未見)
甲辰少保領殿前都指揮使職事楊存中請詣太學謁
先聖上曰學校既興武人亦知崇尚如漢羽林士皆通
孝經况其他乎
丁未西南小張蕃貢方物詔廣西經略司受而答之
己酉詔諸州秋試官所差不足或無經術精通之人許
於見任祠官中通選以邵武軍軍學教授宋藻代還有
請也
五月(按是月辛亥朔)壬子詔左承議郎知均州范寅賓措置乖
方引惹生事可特除名勒停(寅賓初見紹興二年九月措置事當考)
甲寅將作監米友仁權尚書兵部侍郎
丙辰饒州言右廸功郎姜樓等獻錢十萬緡以助國用
上曰國用有常自不至闕不然雖多亦有不足之患其
還之右金吾衛上將軍王舜臣復檢校少師岳陽軍
節度使提舉佑神觀舜臣徽宗王貴妃之父也靖康初
倒納節至是特復之詔四川宣撫司就階成西和鳳
州募兵赴行在先是右護軍都統制吳璘言西邊可募
衛兵上諭輔臣曰諸軍招填闕額類是南人恐西北寖
損數年之後始見其弊兼諸路軍器物料近多不到方
閑暇時尤宜整治秦檜曰外議妄謂朝廷講好休兵不
以武備為急不知除戎器戒不虞聖慮未嘗忘也
丁巳詔秘書省火禁依皇城法
己未御史臺檢法官汪勃主簿黃應南並為監察御史
應南邵武人也
甲子資政殿學士簽書樞密院事兼權參知政事樓炤
罷御史中丞李文會右諫議大夫詹大方論炤素無繩
檢交結蔡京亟改京秩其帥紹興不恤國事溺愛二倡
詔以本職提舉江州太平觀初作都亭驛
乙丑御史中丞兼侍讀李文會言權尚書禮部侍郎兼
侍講高閌初為蔡攸之客媚蔡京以求進復錄程頥之
學徇趙鼎以邀名權工部侍郎王師心奉使大金專務
嗜利起居舍人吳秉信機巧便利專結樓炤此三人者
若久在朝必害至治詔以閌知筠州師心知袁州秉信
知江州先是上在經筵嘗謂閌曰向來張九成嘗問朕
左氏傳載一事或千餘言春秋只一句書之此何也朕
荅之云聖言有造化所以寓無窮之意若無造化即容
易知乃常人言耳閌曰說春秋者雖多終不能發明正
如窺造化矣上曰九成所問極是閌曰陛下所答亦極
是上因問九成安否翌日謂秦檜曰張九成今在何處
檜曰九成頃以倡異惑衆為臺臣所論既與郡乃乞祠
觀其意終不為陛下用上曰九成清貧不可無禄檜疑
閌薦之呼給事中兼侍講楊愿詢其事文會即劾閌是
日拜文會端眀殿學士簽書樞密院事兼權參知政事
自是執政免即以言者代之(吕中大事記曰自如淵擢中丞而巫伋鄭仲熊李文)
(會之徒除授悉由密啓欲竄逐諸賢則使之露章而論其罪欲斥去執政則使之彈擊而補其闕而臺諫之權)
(在檜矣)
丙寅太常諡故觀文殿大學士張商英曰文忠(按勾濤為商英)
(請諡在紹興七年不知此時何以方舉行)
丁夘左奉議郎諸王宫大小學教授葛立方言陛下决
策定計成此中興親迎長樂之鑾輿坐息邊陲之烽火
格天之業夐無前比臣雖賤微惴惴然惟恐讒說潰成
動搖國是蚤夜思之弗置也伏望特降詔旨申勑臣工
使之精白一意上承休德如有懷姦弗靖煽惑士流者
令御史臺覺察流之四裔永為臣子不忠之戒從之立
方勝仲子也(紹興二十九年朱倬論立方嘗請與秦檜不合者立為黨碑檜雖不從人皆怒罵恐)
(即是此時也)大理評事孫敏修請罪人不以赦降原者遇
非此赦或再遇大禮赦雖有專條亦聽原免從之近制
犯私茶鹽及擅支常平錢之類皆不許引海行法原赦
至是用敏修言始除其律焉
戊辰權尚書吏部侍郎陳康伯假吏部尚書充大金報
謝使以金來賀生辰故也上欲用右武大夫嘉州防禦
使錢愷為副愷方持母喪乃起復故官假保信軍承宣
使知閤門事左朝散郎尚書吏部員外郎黃達如降
一官放罷坐前知南雄州日私役禁軍販易物貨故也
(事初在紹興十二年十一月)達如為提點坑冶司所按贓汚鉅萬獄
既上雖秦檜亦不能掩僅此罷黜人亦快之
己巳金主始遣驃騎大將軍安國軍節度使烏雅和通
議大夫行大理少卿孟浩來賀天申節遺上珠一囊金
帶一條衣七襲色綾羅紗縠五百段馬十匹自是歲如
之右正言詹大方言左朝散郎新知遂寧府蘇符居
論思之地識慮暗淺朝廷畀之便郡而踰年不行徘徊
近地窺伺時事人為切齒詔降符二官趣之任
辛未天申節文武百官金國人使上壽於紫宸殿故事
北使上壽畢同百官殿上賜酒三行次赴筵于尚書省
至是特就驛燕之仍以執政官押伴
癸酉大燕垂拱殿
甲戌秦檜奏昨日殿宴大金人使執禮甚恭可見其鄉
慕之心上曰樂語之類朕亦嘗觀待之厚矣彼安得不
然也初兩浙轉運副使李椿年置經界局于平江府
守臣直祕閣周葵見椿年問之曰公今欲均稅耶或遂
增稅也椿年曰何敢增稅葵曰苟不欲增胡為言本州
七十萬斛椿年曰若然當用圖經三十萬數為凖時秦
檜怒葵不已椿年因奏葵在郡錫宴北使飲食臭腐致
行人有詞葵坐落職主管台州崇道觀自是投閑十一
年(按葵行狀其罷平江在此年而日歴會要皆不見未知在何月日)
丙子祕閣修撰江南東路制置大使司參謀官馬觀國
充敷文閣待制提舉佑神觀秦檜將遣觀國還北地故
特遷之
丁丑北使辭行自是留館中率不過十日左宣教郎
王之望行太學錄之望榖城人初舉進士考官孫道夫
異其文欲置魁等衆議不同他日知貢舉朱震持以示
人曰此小東坡也
戊寅命祕書省補寫黃本書籍
己卯右諫議大夫詹大方為御史中丞仍兼侍講監察
御史何若為正言監察御史汪勃守殿中侍御史
監察御史游操試秘書少監
六月辛巳朔檢校少保奉國軍節度使知金州郭浩辭
行右朝奉郎曾惇知台州惇嘗獻秦檜詩稱為聖相
故以郡守處之(此據紹興二十八年七月葉義問劾疏修入)自檜擅權凡投
書啟者以臯䕫稷卨為不足比擬必曰元聖或曰聖相
(此據趙甡之遺史)
甲申詔江浙等路州縣酒稅欠折坊場廢壊綱運沉失
倉庫漏底委非侵盜者皆蠲之左朝散大夫提舉江
州太平觀興化軍居住孫近降三官移南安軍住坐詐
名士人鮑得朋為子壻奏補恩澤為臺章論列也
戊子右迪功郎權國子錄師古特改右承務郎通判叙
州古即維藩也初以幸學恩應改秩而吏部謂古文學
攝官當俟注正官日收使國子司業宋之才言特恩與
常格不同乃有是命廣西經略司言安南請入貢詔
使人免到闕貢物就境上交割仍優答之
辛卯普安郡王府學教授趙衛等言王已誦文選稍通
經書意義可學為文詔令讀左氏傳對句及評議故事
壬辰四川宣撫副使鄭剛中言已减四川和糴米一年
廣西經略司言西南大張蕃武泰軍請入貢詔本司
受而答之
癸巳尚書兵部員外郎錢時敏為右司員外郎兼權起
居舍人上覽除目曰神宗聖訓云左右司便是學為宰
相豈可不慎擇時敏溧陽人也(時敏攝右史都司題名在此月)太學
博士兼崇政殿說書陳鵬飛守尚書禮部員外郎太
府寺丞張子儀行屯田員外郎宣州言涇縣魔賊俞
一等竊發上曰兩國修和並無科須民何乃為盜監司
每奏無事魔者今乃有此可令取問時提點刑獄公事
洪興祖已代去乃降興祖二官為左奉議郎自今不得
與監司差遣(興祖行遣在六月甲辰)於是守臣秦梓遣兵捕滅之
後遷一官(梓轉官在十月)
乙未上謂大臣曰浙東福建被水災處可令監司躬往
悉力賑濟務使實惠及民毋為文具時江浙福建同日
大水建州水冒城而入俄頃深數丈公私廬舍盡壊溺
死數千人嚴州水暴至城不沒者數板右奉議郎通判
州事洪光祖(光祖初見建炎三年三月)集舟以援民且區處山阜給
之薪粥卒無溺者衢信處婺等州民之死者甚衆(林泉野記)
(云嚴衢信處婺州等州大水士民溺死數百萬秦檜隠而不奏有開言者必罪之按日歴五月戊辰上宣諭婺)
(州水漲事今又及此則檜非不奏但不盡奏耳)祕書省正字吳芾轉對言江
浙之地軍興以來人苦貴糴望申命有司凡米之税悉
從蠲免庶幾民被實惠詔戶部看詳芾仙居人也
丙申詔趙子偁許用普安郡王除節度使特贈太子少
保令秀州量行應副葬事右武大夫華州觀察使提
舉佑神觀白鍔特刺面配萬安軍時閩浙大水鍔乃自
北方從太后歸者宣言爕理乖繆洪皓名聞中外顧不
用太師秦檜聞之奏繫鍔大理寺鍔館客張伯麟嘗題
太學壁曰夫差爾㤀越王之殺而父乎伯麟亦下獄獄
具鍔坐因伯麟嘗問何故不用廉訪使鍔答以任内臣
作耳目正是祖宗故事恐主上不知因出言指斥案奏
乃有是命伯麟亦杖脊刺配吉陽軍御史中丞詹大方
即奏皓與鍔為刎頸交更相稱譽誑惑衆聽時皓以徽
猷閣直學士知饒州丁酉詔皓提舉江州太平觀
己亥尚書禮部員外郎兼崇政殿說書陳鵬飛兼資善
堂贊讀是日上諭秦檜曰蔣璨守鎮江更不任事只
是避事卿等可擇人代之至如揚州在淮東尢為衝要
守臣亦不可不擇檜因言二十年來人人但知為己靖
康間陛下奮不顧身親至軍前當時若避事不出亦可
上曰朕以宗廟社稷為重一身不恤也(蒋璨八月壬午放罷揚州守臣)
(許中七月壬申奏祠)
庚子左通奉大夫提舉江州太平觀万俟卨降左中大
夫歸州居住李文會在中司論卨兄右朝散大夫止以
嬖妾為兄女嫁士人林讜奏受將仕郎止除名讜送二
千里外州編管而卨有此命
辛丑御史中丞詹大方言陛下作新庶政光啟中興而
士大夫輕於為國重於謀身前此事之未定且進且郤
利於己身則就之謀及國家則避之今事之既成時向
安平則專務進取隂交伺隙此風不革最害治之大者
伏望眀詔大臣崇奬廉隅退抑姦險將見大小之臣咸
懷忠良中興之盛可立而待詔榜朝堂
甲辰淮東轉運判官湯鵬舉言五月乙亥楚州鹽城縣
海水一槩澄清秦檜請率百官入賀上曰自太祖平定
天下太宗時干戈偃息真宗時祥瑞甚多祖宗聖語止
於豐年為瑞第可付史館不必受賀檜曰不受賀尤見
大體
乙巳詔國子監置小學先是監尚書六部門程允元轉
對援故事有請前十日擢允元太府寺丞至是行下(允元)
(建請在四月戊申)
丙午右正言何若言陛下倚任忠賢排屏姦慝盖深知
致治之要臣望陛下獨觀昭曠之上以照臨臣下審知
其君子也則信任之知其小人也則斥逐之如是則一
心徇國者得以輔治異趣而徇私者不能以害治中興
之業愈久而愈隆矣上覽疏謂秦檜曰朕任臺諫正要
分别君子小人若小人者但時察而去之斯不害治矣
(熊克小歴但書何若乞進君子退小人六字非其本旨今依日歴所載摘書之克又稱上諭若云云此乃秦檜)
(進呈所得聖語克誤也)
建炎以來繫年要錄卷一百五十一
建炎以來繫年要錄卷一百五十一金人地名考證
烏雅(原書作烏延誤今改正)
阿古達(原書作阿骨打誤改見卷一)
