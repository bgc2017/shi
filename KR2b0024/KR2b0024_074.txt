建炎以來繫年要錄卷七十四
宋李心𫝊撰
紹興四年三月辛亥朔川陜宣撫司都統制吳玠敗敵于
仙人關初金右都監宗弼與玠連戰未决玠遥與宗弼
相見且遣人謂曰趙氏已衰不可扶持公來當擇善地
百里而王之玠謝曰已事趙氏不敢有貳(此據林泉野記)敵遣
生兵萬餘擊玠營之左玠分兵擊却之賊怒擁衆乘城
玠遣統制官楊政以刀鎗手深入統制官吳璘以刀畫
地謂諸將曰死則死此敢退者斬敵分為二陣宗弼陣
于東將軍韓常陣于西我軍苦戰久遂退屯第二隘時
軍中頗有異議欲别擇形勝守者璘曰方交而退是不
戰而却也吾度此敵走不久矣政亦言于玠曰此地為
蜀扼塞死不可失當守以強弩彼不敢捨此而犯關玠
從之敵進攻第二隘人被兩鎧鐡刃相連魚貫而上璘
督士死戰矢下如雨死者層積敵踐而登薩里罕駐馬
四視久之曰吾得之矣翌日命諸軍併力攻營之西北
樓統領官隴干姚仲登樓死戰樓已傾仲以帛為䋲曳
使復正敵以火焚樓柱仲取酒擊滅之玠又遣政與統
領官田晟出銳兵持長刀大斧擊其左右夜布火四山
大震鼓隨之壬子夜壘中大出兵遣右軍同統領王喜
及王武等諸將分紫白旗入敵營敵驚潰將軍韓常為
官軍射損左目敵不能支遂引兵宵遁右軍統制張彦
劫敵横山寨斬千餘級玠遣統制官王俊設伏河池扼
其歸路又敗之是舉也敵决意入蜀自薩里罕已下皆
盡室以來既不得志遂還鳳翔授甲士田為久留計自
是不復輕動矣敵之始入也玠檄召金房鎮撫使王彦
熙河路總管關師古來援時師古已叛彦亦不至獨綿
威茂石泉軍安撫使劉錡以所部會之玠聞師古叛并
其軍麾下厚資給焉由是玠軍益以精強(吕中大事記張浚以樞府)
(任川陜半天下之責前控六路之師後據兩川之粟左通荆襄之財右出秦隴之馬以為定天下大計雖趙哲)
(離部致有富平之敗而得劉子羽以保興元用吳玠以保大散關遂有和尚原之捷繼有殺金平之捷敵自是)
(不敢犯蜀矣)
丙辰上問執政湖寇事宜張浚曰村民無知廹於官吏
之擾偷安江湖非剽掠無以為生其拒王師實懼大戮
勢不得已以緩死爾臣謂宜廓信義以招之上曰皆朕
赤子何事於殺然自軍興盗起率招來之而姦人乘釁
所在嘯聚今幸衰息勿復效尤可也
丁巳右司諫劉大中守秘書少監上諭朱勝非曰大中
頃使江西頗多興獄今猶未已若令為諫官恐郡縣觀
望朕於用刑欽恤明慎常懼有司行法於意外今遷大
中為少監蓋朕之深慮也(熊克小歷大中自監察御史除蓋誤大中今年正月已遷)
(諫官矣)右朝散郎魏舜臣知黃州
戊午端明殿學士江南西路制置大使趙鼎參知政事
時鼎已召而未至也上命鼎薦舉人才鼎即以王居
正吕祉董弅林季仲陳槖朱震范同吕本中上之乃詔
三省公共隨器任使(詔三省在三月壬申)撫州布衣甯子思獻
白銀木刻成千手大悲像極精工朱勝非進呈上曰朕
平日未嘗佞佛然亦不敢加訾原飾像設以祈福乃流
俗之事非朕心也勝非又言撫州有玉尊刻成龍文疑
禁中舊物未敢進上曰此尤無謂異時茶馬司常竊市
馬之直以易玩好是舉山澤之利而投之無用之地爾
其勿受自今有來獻者皆却之夜雨雹
己未刑部侍郎胡世將坐前守鎮江不發御服織羅錢
與通簽判右承議郎曾恩等四人各貶秩一等仍令本
府限半月發還先是劉光世既移戍内藏庫復舉行之
世將奏民力凋弊無所從出有司劾世將違旨故有是
命(熊克書此事差誤已辨之見二年九月戊寅并注)詔秘閣修撰主管江州
太平觀宋煇落職右朝奉大夫主管台州崇道觀晁公
為罷宫觀饒州編管人劉默許自便以侍御史辛炳論
廢相吕頥浩用刑輕重不中也(宋煇落職因守臨安日縱釋私酤事已見紹興)
(三年十二月)樞密院言三省事繁請機速房文字宰臣與
院官輪日當筆庶免稽滯從之
壬戍參知政事同都督江淮荆浙諸軍事孟庾自鎮江
至行在庾請隨班奏事訖免赴都堂奏事仍免簽書三
省文字時督府諸將既已分戍遂併其府廢之而以其
餘兵隸神武右軍都統制張俊(督府之罷日歷全不書會要本門亦不載惟趙)
(甡之遺史略記此事今因孟庾召還遂書之以補史闕)
癸亥侍御史辛炳試御史中丞中書舍人唐煇試左諫
議大夫禮部侍郎兼侍講權直學士院陳與義言明
堂之禮有漢武汶上之制紹興元年實已行之若再舉
而行適宜於今事無戾於古典太常丞詹公薦博士劉
登亦言古人廵幸自非封禪告成未有行郊祀者今歲
若且祀明堂實得權時之義但紹興元年止設天地祖
宗四位即不曾設皇祐百神議者疑郊與明堂當間舉
及與義等議上乃命有司條具明堂典禮以聞左儒
林郎連州州學教授范寅賓左廸功郎監泉州石井鎮
朱松並為秘書省正字右宣義郎周聿為司農寺丞右
承事郎王銍守太府寺丞右承務郎范伯奮守軍器監
丞松婺源人謝克家所薦聿中從弟也(中已見建炎二年正月癸卯)
伯奮以選人薦對故有是命(寅賓已見紹興二年銍已見建炎四年)言者
奏銍浮薄無行罷之
乙丑檢校少保定國軍節度使知樞密院事張浚罷為
資政殿大學士左通奉大夫提舉臨安府洞霄宫時辛
炳常同論浚不已上未聽二人因錄所上四章申浚炳
䟽論浚聞罷之始遷延不行浚懼即移疾待罪且以吕
頥浩在相位時書進呈上乃釋然(頥浩書見三年六月庚寅朱熹撰浚行狀)
(云炳言公既得召命不即出蜀意有他圖按炳元䟽中語不如此熹誤也今略刪潤附見)炳又言前
此人臣未有如浚之䟦扈僭擬專恣誤國欺君慢上者
浚兼有衆惡其可逃於典刑望付三省早賜竄黜同亦
論奏如炳言故浚遂罷尚書刑部侍郎胡世將充徽
猷閣直學士知洪州後二日詔世將兼江西安撫制置
使(世將方至而遽出必趙鼎所不喜故也當更考之)神武中軍中部統領官
朱師閔改充本軍選鋒統領時統制楊沂中以張浚所
携西兵為選鋒部故命師閔統之而以浚隨行選鋒將
武功大夫榮州刺史閤門宣贊舍人柴斌為神武中軍
後部同統領皆用沂中請也(柴斌除統領在此月乙亥)
丙寅詔張浚免謝辭駕部員外郎李愿以使蜀之勞
進秩二等時議者以為興利閬三州及三泉縣見屯軍
兵為四川門鑰有司饋糧雖用水運然每令州縣抑勒
船戶裝載失陷官物今潼川府路歲運二十萬斛每斛
支官錢三千二百有竒成都路歲運六十五萬斛以水
路稍遠所支錢又多通計費錢二百六千萬緡船戶既
被抑勒侵欺盗用巧詐百端以至自沉舟船號為抛失
所運米數失陷大半今欲度江路遠近置轉般倉應用
舟船令兩路量事力製造橰梢即於廂軍内刷差不足
則召募百姓每舟約載三百斛若以百二十舟往來不
絶不過十月撥發盡絶今興州銀一兩博米僅得一斗
緣軍糧不足有司不免貴支坐倉價錢計司失職莫此
為甚伏望慎擇人材付之以權專委措置詔宣撫司相
度(此䟽未得其名恐即李愿所上當考)
丁卯張浚落職奉祠時起居郎兼權中書舍人舒清國
當草浚制奏言臣竊讀臣僚論浚䟦扈不臣之迹實臣
子所不忍聞今陛下寬恩雖罷其樞柄而秘殿高班豈
宜冐處故有是命始浚之在蜀也嘗以秦川館為學舍
以待陜西河東失職來歸之士給衣食養之又新復州
郡乞鑄印浚以便宜先給而後聞於上故清國所草謫
詞有曰假便宜行事之勢忘人臣無將之嫌肖内閤以
招賢擬尚方而刻印(朱熹撰浚行狀云辛炳論公設秘館以崇儒擬尚方而鑄印此亦非)
(䟽中本語實當時之謫詞熹盖小誤也)殿中侍御史常同時方論清國行
詞疎謬翌日清國亦罷為直龍圖閣主管台州崇道觀
御史中丞辛炳復言浚之不臣不竄之嶺表不足以塞
公議宫祠自便所至必有以搖人心者為害非一因言
昨敵騎渡江滕康劉珏以措置乖方尚猶謫授分司之
官湖南居住今浚之罪百倍康珏後三日詔浚福州居
住(何俌龜鑑建炎初潼關告警羽檄交馳浚以密院而任川陜宣撫之職請任西事分司秦州左通荆襄之)
(財右出秦隴之馬興元一奏勇於自任擢劉子羽於參謀而弛禁通商輸財濟饑熙如也用趙開于總領而民)
(不加賦軍用自足裕如也而分畫諸將如吳玠如王彦如劉錡如關師古等莫不屬其指授之下自是而捷於)
(寳雞捷于箭栝捷于和尚原捷于殺金平劔閣棧道頼以保全此雖吳武安玠以下諸將戰鬭之功而分畫措)
(置莫非我魏公力也而議者乃以秘閣崇儒尚方鑄印中傷之雖聖明天子有人言其過朕皆不聽之諭而還)
(朝以後言者滋甚浚不容不落職出居外郡矣)仍借撥官田十頃炳言浚之罪
無可矜者今雖已廢示不復用然川陜之人自聞浚還
朝朝夕反側視浚去留與得罪之輕重以為安危今禄
以祠宫處之善地加之借撥官田川陜傳報豈不搖動
又七日遂罷借田之命浚即日如福州從者皆去肩輿
才兩人浚雖得罪猶上䟽論敵偽暫和心必未已當益
為備具大略言金人情狀專以和議誤我亦云久矣彼
勢促則言和勢盛則復肆前後一轍姑請以近事明之
紹興三年秋尼瑪哈有犯蜀之意先遣王倫還朝且致
懃懇蓋懼朝廷大兵乘彼虛隙又其為劉豫之計至委
曲周悉也自後九月伊都作難前謀遂寢至十二月伊
都之難稍息則復大集蕃漢之衆徑造梁洋是時朝廷
已遣潘致堯出使矣次年二月敵困饒風進退未遑先
是朝廷開都督府議遣韓世忠直抵泗州敵實畏之於
四月遣致堯還其詞婉順欲邀大臣共議此非無所忌
憚而然也梁洋之衆未能出境至五月而後得歸既狼
狽矣而世忠大兵尋復輟行敵之氣力固已復蘇而叛
豫之心亦云紓緩所以前日使人之來求請不一故為
難從之事也竊惟金人傾我社稷壞我陵寢廹我二帝
驅我宗室百官自謂怨隙至深其朝夕謀我者不遺餘
力矣况劉豫介然處於其中勢不兩立必求援於金借
使暫和心必未已數年之内指摘他故豈無用兵之詞
而我將士率多中原之人謂和議已定不復進取將解
體思歸矣若謂今日不得已而與之通使為陛下之權
敵亦固能用權也願陛下早夜深思益為備具處將士
家屬於積粟至安之地使出而戰守者無返顧奔散之
憂精擇人才以撫川陜之師使積年屯邊者無懈惰懷
望之意江淮川陜互為牽制斥遠和議用集大業臣奉
使川陜竊見主兵官除吳玠王彦關師古累經拔擢備
見可任外其餘人才尚衆謹開具如左吳璘楊政可統
大兵田晟可總一路王宗尹王喜王彦可為統制後皆
有聲世服其知人(清國罷左史在此月戊午浚居住在辛未罷借田在戊寅今牽聯書之宗)
(尹初見建炎二年十一月喜初見紹興元年十月)新除太常少卿侯延慶為
起居舍人尚書兵部員外郎馮康國罷日下出門御
史常同言康國本遂寧浮薄不逞之徒張浚輕舉慢令
一切猖獗康國實主其謀生殺廢置悉出其手納賄受
賂所求無不遂者今尚敢晏然輦轂之下為浚游談故
有是命左武大夫文州團練使湖南安撫司後軍統
制韓京充廣東兵馬鈐轄以所部屯廣州彈壓盗賊聽
本路帥臣節制(其所部即今摧鋒軍)用經略使季陵請也初江西
叛將元通犯境陵遣海南尉魏逢使臣董鼒招撫之即
聽命寨於城外無幾何江西遣兵至通遁趨惠州追兵
及之與戰不利人情震恐陵復遣逢鼒追通回至是乃
以付京尋坐它事誅遠近始安(元通初見紹興三年十二月戊申)
戊辰命前宰執追錄建炎四年四月以前時政記用司
封員外郎兼著作佐郎孔端朝請也
己巳詔戚里之家應造進酒者許即所在州公庫或官
務寄造為賓祭之用歲毋過三十石時親衛大夫寧州
觀察使韋淵奉祠居衢州奏乞鬻酒上弗從有司弗能
禁郡守謝克家請於朝故有是命
辛未直龍圖閣知永州胡寅試起居郎右文殿修撰新
知饒州王居正試太常少卿
壬申集英殿修撰知鼎州程昌㝢充徽猷閣待制知靜
江府左武大夫忠州團練使楊可輔知鼎州武翼大夫
吉州刺史湖北兵馬都監杜湛領忠州團練使添差江
西兵馬鈐轄統率舊管官兵洪州駐劄時朝廷方招安
湖寇而賊以不堪昌㝢殺戮為詞會廣西帥劉彦適以
不勝任召還昌㝢乃改命(熊克小歷云詔除昌㝢知靜江府候招安畢日行而日歷)
(可轉限三日朝辭起發與克所云不同當考)神武右軍都統制張俊大閱
將士上聞之賜俊白金萬兩錢三萬緡為激賞之費
癸酉左承議郎主管台州崇道觀李易充淮東安撫司
參議官用韓世忠奏也易辭不赴(六月甲午改知常州)龍圖閣
直學士知湖州汪藻上所編元符庚辰以來詔旨二百
卷詔送史館
甲戌尚書祠部員外郎趙霈改行吏部員外郎直秘閣
主管台州崇道觀吕本中為祠部員外郎右奉議郎
劉一止守尚書祠部員外郎主管温州神主時祠部員
外郎兼權太常少卿江端友已卒故以一止代之一止
嘗為起居郎下除郎官辭不拜改知袁州端友無妻子
死於鴈蕩山中徽猷閣待制知臨安府梁汝嘉請死
事之家無人受恩澤者許換給度牒從之度牒直二百
千承信郎一資易十四道他視此為差
乙亥鼎州團練使提舉江州太平觀劉錫復捧日天武
四廂都指揮使明州觀察使權主管殿前司公事鎮
江建康府淮南東路宣撫使韓世忠乞承買平江府朱
勔南園及請佃陳滿塘官地千二百畝詔以園地賜世
忠直秘閣張澄自蜀赴行在上召對遂以為江西轉
運副使(熊克小歷書澄陞直徽猷閣在今年四月按日歷澄明年正月戊辰自直秘閣江西轉運副使)
(以隨軍無罣誤進職一等克實甚誤)秀常湖三州守貳右朝請郎俞俟
龍圖閣直學士汪藻等七人與糴買官並進秩一等以
和糴數多故也俟河南人嘗為宣諭官胡蒙所薦詔俟
滿秩赴行在(秀州止有通判錢濬明轉官未知郡守為誰當考)是日御史中
丞辛炳入對論用人三弊曰分朋黨以立門庭緣愛憎
而有用舍記小過而掩實行三者不去而望得人譬如
却行求前不可得矣夫才非可一途取也有忠實威望
可以任股肱心膂之寄者有剛正詳明可以為耳目風
憲之官者有學行深茂宜在論思獻納之地者有智謀
宏靖宜居折衝禦侮之任者或長於專對或長於刺舉
或長於撫字倘皆取其所長略其所短總核名實隨材
器使則人才當自不乏顧豈天下真無人哉望陛下斷
自宸衷去前三弊毋牽於朋黨之弊無溺於愛憎之意
雖嘗有小疵而不害大節亦且抆拭用之惟實才是求
惟僉諧是與或招延於内或布列於外使内外大小罔
不得人則中興之治似不難致䟽奏上嘉納之詔草
澤鄧名世令閤門引見上殿(名世初見去年十月丁亥)名世初以劉
大中薦召赴行在獻所著春秋四譜古今姓氏書辨證
詔吏部尚書兼侍講胡松年看詳松年言其貫穿群書
用心刻苦由是引對遂命為右廸功郎(名世以四月戊戌入見庚子補)
(官)
丙子端明殿學士川陜等路宣撫處置副使王似充資
政殿學士川陜宣撫使龍圖閣學士川陜等路宣撫處
置副使盧法原充端明殿學士川陜宣撫副使落等路
及處置字並在司治事起復檢校少保鎮西軍節度使
利州路階成鳳州制置使涇原秦鳳路經略安撫使知
秦州充陜西諸路都統制兼宣撫處置使司都統制節
制興文龍州吳玠充川陜宣撫副使免簽書本司公事
專一措置沿邊諸處戰守秦州觀察使熙河蘭廓路馬
步軍總管統制熙秦兩路軍馬專一招撫熙秦關師古
充熙河蘭廓路制置使並日下供職朝廷未知師古叛
亡故有是命
丁丑右武大夫忠州防禦使同管客省四方館閤門公
事楊應誠為樞密副都承旨詔今年正月已後海行
續降指揮令刑部依舊法春秋編類頒降用大理少卿
元衮請也自紹興新書既成之後省部經火續降指揮
不存詔下湖温州抄錄編類頒降至是又申行之
戊寅監察御史明槖提點兩浙東路刑獄公事從所請
也詔臨安府失火延燒官私倉宅及三百間以上正
犯人作情重法輕奏裁蘆草竹板屋三間比一間五百
間已上取旨先是有旨失火焚燒數多取旨依軍法刑
寺以為無所執守乃比附立法焉其後御史臺又乞估
計價錢量輕重取旨刑部請延燒直萬緡者比三百間
直五千緡者比五百間從之(後旨在六月戊子)
己卯閤門祗候知漣水軍丁禩令再任閤門宣贊舍
人添差建康府兵馬鈐轄王才權發遣洪州兵馬鈐轄
建炎以來繫年要錄卷七十四金人地名考證
薩里罕(原書作撒離喝誤改見卷十一)
尼瑪哈(原書作粘罕誤改見卷一)
伊都(原書作余覩誤改見卷一)
