建炎以来繫年要錄卷三十三
宋李心傳撰
建炎四年五月壬寅朔詔孟饗景靈宫令平江府温州
守臣分詣其後福州潮州准此朝奉郎劉蒙為浙西
江東制置司随軍轉運使蒙建議於浙西民間預借秋
料苖米許之(此據今年五月壬子沈與求奏狀修入與求乞寢此令其從違當考)顯謨
閣直學士翟汝文既告老至是有詔召汝文而言者奏
其慢上廢法且卵翼皆蔡京不可用命遂寢
癸夘中書門下省檢正諸房公事張汝舟特遷一官初
上過明州汝舟應奉簡儉粗能給足至台州而守臣直
顯謨閣晁汝為儲峙豐備論者以為擾民乞行賞罷以
示好惡及是進呈范宗尹曰若黜汝為則盧知原宋煇
皆當貶矣臣觀近歲宰相一罷則凡經遷擢者悉皆擯
斥目為其黨不復進用遂分彼此更相憎嫉上曰朝廷
人材豈有易相一切進退(按此句上下文疑有脫誤)第以簡儉褒汝
舟則好惡自明如汝為軰不必皆黜乃進汝舟一官其
實宗尹隂佑汝為故有此論
甲辰參知政事權樞密院事范宗尹為通議大夫守尚
書右僕射同中書門下平章事兼御營使(日歴宗尹麻内兼帶)
(知樞密院事而玉堂制草無之按宰相兼樞在六月甲戌日歴恐誤)時江北荆湖諸路盗益
起大者至數萬人據有州郡朝廷力不能制盗所不能
至者則以土豪潰將或攝官守之皆羈縻而已(按諸路鎮撫使)
(桑仲李成孔彦舟薛慶皆起於羣盗翟興劉位皆土豪李彦先郭仲威皆潰將吳翊趙霖馮長寧皆攝官朝廷)
(及大臣出使所除惟趙立陳規解潜岳飛范之才而已)宗尹以為此皆烏合之衆
急之則併死力以拒官軍莫若析地以處之盗有所歸
則可以漸制乃言於上曰昔太祖受命收藩鎮之權天
下無事百有五十年可謂良法然國家多難四方帥守
事力單寡束手而莫知所出此法之弊也今日救弊之
道當稍復藩鎮之法亦不盡行之天下且裂河南江北
數十州為之少與之地而專付以權擇人久任以屏王
室羣臣多以為不可宗尹曰今諸郡為盗據者以十數
則藩鎮之勢駸駸成矣曷若朝廷為之使恩有所歸上
决意行之遂以為相宗尹時年三十三自漢唐及國朝
宰相未有如是之年少者故事命相必進三秩至是宗
尹纔遷二官蓋汪藻再失之
乙巳起復承務郎張斛言淮南兩路見有歸正人守官
或寄居者慮人情猜忌妄生事端望量移入以南州軍
各令自言願往何州居止從之(斛已見二年三月辛夘)時給事中
兼直學士院汪藻亦言自東晉以来中原失據故江南
北僑立州郡納其流亡之人比金人入犯多驅兩河之
民列之行陣號為簽軍彼其劫質以来蓋非得已今年
建康鎮江為將臣所招遁歸者無慮萬人此其情可見
莫若用六朝僑寓法分浙西諸縣皆以兩河州郡名之
假如金壇謂之南相州許相州之人皆就金壇而居其
它類此俟其入犯徐以其職招之彼既知所居各有定
處粗成井邑父兄骨肉親戚故舊皆在亦何為而不歸
我哉况浙西州縣昨經殺戮之後戸絶必多如令有司
籍定田産頃畆以僑寓之人計口而給俟稍安居料其
丁壯教以戰陣皆精兵也必爭先用命永無潰散與夫
從彼驅擄反為我敵者其利害豈止相萬哉(藻䟽不得其時因斛)
(䟽附見)
丙午集英殿修撰主管亳州明道宫鄭僑年添差通判
宣州僑年億年弟也以其家流落為請故特命之已而
言者以為故事未有以論撰之職而佐藩州乃䧏充直
秘閣
丁未詔越州投拜官已放罷人令吏部並與何人差遣
先是有詔貸浙東官吏降賊之罪(正月丙辰辰按此詔在正月丙原本作)
(五月誤今據前文改正)而知越州傅崧卿復奏罷之(三月庚申)左司諫
黎確論其本脅從又言國家失信可惜故有是命是
日金左副元帥宗維與諸將分往山後草地避暑先是
大同尹高慶裔自東平還雲中言推戴劉豫之意宗維
復令慶裔馳至東平問豫可否豫陽推張孝純宗維報
曰戴爾者河南萬姓推孝純者獨爾一人難以一人之
情而阻萬姓之願爾當就位我當以孝純輔爾其議遂
决宗維與右監軍希尹右都監耶律伊都同之白水泊
避暑於是右副元帥宗輔之儒州望雲縣之望國崖左
監軍昌留居濰州而完顔宗弼自江南還屯六合縣
戊申濠州土豪王惟忠自韭山寨率衆歸於節制軍馬
劉位惟忠鍾離人先是軍興詔許軍民自保惟忠乃據
韭山為寨壘石為城周圍四里民之願依者凡萬餘人
屡與羣盗戰金人以孫興知濠州(三年十一月)屬縣皆聽興
偽命惟忠獨不從至是棄山寨歸於招信縣位以惟忠
為左軍統領
己酉權知光州吳翊奏東京䧟又奏杜充在南京受劉
豫節制庚戌上謂輔臣曰朕待充至厚胡為乃爾王綯
曰陛下去秋若不相充無知之俗至今必以為恨彼自
失節國家何傷焉詔三省樞密院官輪修時政記以
同班奏事故革舊制也
辛亥上謂大臣曰從班人極少卿等當共議務取其實
不厭多也今乘輿服御悉從簡儉除一省郎未至甚費
苟得其人其利博矣范宗尹曰用人之法湏擇可為執
政者方除從官可為從官者方除省郎則選精而真材
出上曰善武略大夫閤門宣贊舍人江東宣撫司前
軍統制王德為武顯大夫忠州刺史錄斬劉文舜之功
也是日朝請郎直龍圖閣統領赤心隊軍馬劉晏及
戚方戰於宣州死之初宣州圍急朝廷命統領官巨師
古統兵三千人自平江往援又命晏自常州以所部赴
之晏始至城下未安營壘乘賊不意自城南轉城西直
趣城北以擣方之帳方大驚退走晏恃勇欲生致方乃
單騎追之賊見官軍不多乃自駱駝山設伏以斷其歸
路方率親随迎戰晏力不能敵退還至天寧寺前馬䧟
淖不可出橋左有伏賊以鈎槍撘晏晏猶手殺數十人
以無援而被害師古踵至連戰不勝遂引衆入城事聞
贈晏龍圖閣待制官其四子為立廟曰義烈歲時祀之
壬子徽猷閣直學士知成都府盧法原為吏部尚書戸
部侍郎葉份試戶部尚書(熊克小歴葉份除尚書在三月今從日歴)龍圖閣
直學士知洪州胡直孺試刑部尚書徽猷閣學士知泉
州謝克家試工部尚書時法原始離蜀(法原明年十一月壬子奉祠)
克家前自台州入為尚書未幾去至是范宗尹再引用
之中書舍人綦崈禮試尚書吏部侍郎給事中汪藻
試兵部侍郎仍兼直學士院時從官随駕者惟崈禮及
藻兩人它在道未至也尋又詔崈禮兼直學士院(日歴己巳)
(崈禮兼權直學士院按此月二十三日甲子分鎮詔書係崈禮所草不應除命乃在其後疑是十八日己未降)
(旨而日歴誤繫之二十八日也今且附此)中書舍人李正民右諫議大夫冨
直柔徽猷閣待制李擢並試給事中徽猷閣待制席益
胡交修並試中書舍人太常少卿陳戬充徽猷閣待
制兼侍講左司諫黎確試右諫議大夫監察御史吴
表臣守右正言直龍圖閣辛炳為起居舍人直龍圖
閣解習為太常少卿(王明清揮麈後錄靖康中有解習者東州人為郎於朝未嘗與人接)
(談敵騎南犯西北闕帥守時相以其謹厚不泄謂沉鷙有謀遂除直龍圖閣知河中府竟沒於難世人以饒舌)
(掇禍者多而習乃以鉗口喪軀昔所未聞也按史習以靖康元年六月自右司員外郎除直龍圖閣知河陽自)
(後不見除目而當年十一月河陽之䧟守臣燕瑛出奔則死難非習也明清錄盖誤)宣教郎陳
與義守尚書兵部員外郎與義希亮曾孫(希亮眉山人嘉祐太常少)
(卿)宣和末常為符寳郎坐王黼累斥去至是冄召朝
奉大夫添差通判衢州侯延慶行尚書都官員外郎
是日金人焚建康府掠人民擄財物執李梲陳邦光自
静安渡宣化而去時完顔宗弼屯六合縣敵之輜重自
瓜步口舳艫相銜至六合不絶建康城中悉為煨燼梲道
死宗弼以邦光歸於劉豫淮南宣撫司右軍統制岳飛聞
敵去以所部邀擊於静安勝之飛還屯溧陽後軍統制
劉經欲殺飛而併其軍飛誘經殺之初金人既渡江淮
東猶無警安撫使直寳文閣張縝尚守揚州節制濠州
軍馬劉位領衆在横山軍中惟飲博而已逮金人據六
合於是真州為羣賊所擾不可居守臣王冠率軍民渡
江駐於溧水溧陽之間敵又入真州而揚州亦不可守
張縝乃棄揚州敵在建康凡半年自采石至和州道路
往来不絶宗弼既犯浙西和州粗留兵戍守然無一官
軍乘虛至城下者水軍統制邵青屯竹篠港諜知建康
敵騎絶少欲引兵入之會青為牛所傷瘡甚遂不能行
有都團陳德結衆欲殺金人部勒已定前期為其徒所
告德舉家被害兵馬都監金沔死之岳飛之擊敵於静
安也通直郎權通判建康府錢需紏率鄉兵邀敵之後
遂從飛入城因權府事(此時建康守臣諸書皆不見日歴紹興五年三月二十六日己)
(亥右奉議郎主管江州太平觀錢需狀朝廷委在建康首尾四年紏率鄉兵掩殺敵衆随岳飛收復本府而需)
(權府實及三月任滿已替之後不期與李光不足遂蒙奏劾送提刑司體究大理寺看詳係蕃人退後入城約)
(法作上書詐不實該恩原免奉聖旨與改正以建康知府題名考之趙&KR0008;八月四日到任需所稱權府實及三)
(月當是五月初間故繫於此日歴紹興二年六月十日李光申通判錢需七月十一日成資逆數其到官當在)
(今年七月未知此時為何官故且云權通判俟考)時寳文閣直學士權邦彦方
持喪詔起復故官知建康府邦彦不能行(邦彦知建康不見除目五)
(月十四日䧏旨趣行今因敵去建康附見)夜有赤雲亘天其中白氣貫之
犯北斗及紫微由東南而散殿中侍御史沈與求言此
天愛陛下出變以示警也願陛下随宜措置略修宗廟
陵寢之祀多遣親信之臣迎護柔德帝姬還宫及取越
王之子使奉朝請擇謹畏儒臣教之又天子所在謂之
朝廷今號令出於四方者多矣盡假便宜即同聖旨然
其大者虔州一朝廷秦州一朝廷號令之極至為詔矣
願條約便宜事件度其緩急特罷行之申節張浚等止
降指揮勿為詔令防守者國家之大計也願採酌羣臣
之議擇其便利斷自聖心汲汲行之論相者天子之職
也願以所屬意之臣親御宸翰禱於天地占而用之仍
舉行開寳故事使參知政事得與宰相輪日知印又論
劉光世軍名及罷浙西預借苖米置諸軍功罪簿等事
詔三省以次施行(劉光世軍名見六月丁丑浙西預借米已見此月壬寅功罪簿見此月戊)
(午今但舉其略與求所言越王之子乃崔紹祖明年十月戊子行遣)
癸丑端明殿學士同簽書樞密院事張守參知政事守
既秉政范宗尹語之曰今日國勢政如人之疾病沉痼
方篤稍施駛藥立有傾仆之患要使施設有序勿遽勿
亟當相與戮力啓沃上前廣言路拔賢才節財用惜名
器抑僥倖左右彌縫庶乎其可也御史中丞趙鼎為
端明殿學士簽書樞密院事兼權御營副使自黃潜善
吕頥浩繼相凡兵政悉隸御營使司事權既分又再經
大變文移紛亂至是樞密未置長而同知院事周望在
臨安鼎始檢故事舉行以正西府之體監察御史張
延夀守殿中侍御史詔戸部賜韓世忠白金三萬兩
為犒軍之用言者以朝班多闕請命臺諫及左右司
郎官已上各薦士二人仍令執政同擇在外侍從雖在謫
籍别無大過而政事才學實可用者廣行召擢以備獻
納論思之職從之於是范宗尹為政多引用靖康圍城得
罪之人故言者以為請(此恐是黎確建言當考)
甲寅金人䧟定遠縣龍神衛四廂都指揮使保寧軍承
宣使節制淮南軍馬閭勍為所執初山東盗起濮州人
史康民因迎神會有繖扇儀從之物藉以為資遂擁衆
作亂轉至淮南往来於淮泗間有張文孝者在其軍中
後畔康民殺康民父母自為一軍勍之節制淮南也自
山陽渡淮至泗州文孝出城迎拜勍甚喜與文孝偕至
招信縣節制軍馬劉位禦之文孝戰不勝與勍往濠州
屯於黃連阜文孝名為迎勍實挾勍也是時康民屯於
韭山文孝往攻濠州康民乘虛掩黃連阜破其寨邀勍
以歸屯於定遠縣勍猶以節制之職傳檄河南諸郡敵
將周企在夀春偽知濠州孫興以告企遣其將趙夀統
兵自渦口渡淮是日入西門康民出兵迎敵大敗而歸
夀已自北門入執勍而去是役也康民幾死使臣趙宏
救之得免宏湯隂射士也初為岳飛部曲勍從飛假之
勍至南京金人欲降之不可欲以為京東安撫使又不
可敵怒敲殺之訃聞贈檢校少保昭化軍節度使諡壯
節(此據趙甡之遺史增修遺史但云金人周太師據日歴今年十二月癸未夀春府所奏即漢兒周企也奏)
(稱四月内濠州告急而遺史勍之死在五月十三日甲寅相去不遠今從遺史又云執勍者亳州大太師而奏)
(稱北人趙夀到定遠縣見陣夀即大太師亦未可知疑不能明也)是日統制官巨師
古與戚方戰於宣州城下方三戰三敗遂引去宣州受
圍凡二十有九日方既去城之東壁摧裂者數十丈
乙夘參知政事王綯充資政殿大學士提舉萬夀觀兼
侍讀綯力丐免上雅重綯御茟除綯資政殿學士范宗
尹進呈上曰綯嘗為朕宫寮事朕始終如一不欲令遽
去故有此除宗尹曰故事已嘗任資殿而除執政若不
以罪去則必進職名乃以綯為大學士朝奉郎趙霖
知和州始完顔宗弼既渡江和人共推兵馬都監武德
大夫宋昌祚權領州事率軍民固守逮敵北歸復圍之
禁軍左指揮使鄭立亦拳勇忠憤共激士卒晝夜備禦
不少怠閱數日宗弼親督衆攻城軍士胡廣伏城東北
角發強弩射之中其左臂宗弼大怒登時擊破之(此據龔相)
(記歴陽死事修入)昌祚與權通判州事奉議郎唐景歴陽令謇
譽司戶參軍徐兟歴陽尉成忠郎邵元通皆死譙樓上
敵裂其尸以徇時士多不降潰圍而出保州之西麻湖
水寨推鄉人一二豪者為統領霖時在江東間關赴難
軍民言於朝故命為守後贈昌祚三官錄其二子景兟
元通皆推恩有差霖嘗為直徽猷閣坐贓廢(龔相記歴陽死事云)
(朝廷即除趙霖滁和州鎮撫使賈直清知和州張孝祥記龔揖死事亦同按史趙霖實領和州無為軍而滁州)
(乃劉位所領又賈直清以紹興二年二月癸酉自起復和右宣教郎新江東安撫大使司凖備差遣用霖奏通判)
(州相孝祥皆土人所記宜不謬不知何以與日歴不合)三省奏探報金人渡江
盡絶詔新知建康府權邦彦疾速入城撫定軍民邦彦
卒不行
丙辰尚書吏部侍郎高衛充顯謨閣待制知虔州衛從
行宫在虔故就命為守是日荆南安撫使解潜始至
枝江(據潜紹興三年六月乞除代狀云建炎四年五月十五日到任故繫於此)
丁巳詔劉光世移軍捕戚方初朝廷聞登莱多積粟
會㳂淮水陸捉殺使李彦先自東海縣遣使至行在(彦先)
(入海事見三年正月)范宗尹欲委彦先用海舟轉輸以助軍食輔
臣進呈宗尹慮舟為金人所得上曰此非所慮但登莱
道梗今既未能優䘏反責其輸粟於理未安遂止輔臣
退曰聖慮高遠非羣臣所及(中興聖政臣留正等曰聖人之於民將有以勞之必)
(先有以佚之將有以取之必先有以予之則民不怨澤未浹而賦斂無厭豈所謂勞来安定之術哉艱難以来)
(山東道梗太上皇帝慨然念德澤之不及撫恤之未能其心未嘗不欲固結東民以圖恢復之效而大臣慮不)
(及遠乃欲轉輸登莱之粟以助軍宜聖意之所不取也)是日楊勍引兵犯松溪
縣界為民兵所拒不得入還犯婺州廹處州守臣右朝
請大夫兼管内安撫使梁頥吉募能說賊者布衣章雲
就應命遇於荆坑賊許諾既至城下官軍掩至賊以為
賣已遂殺雲就入其郛頥吉遁去頥吉燾子雲就麗水
人也(處州守臣兼管内安撫諸書不載今以紹興六年七月九日頥吉乞改正過名狀修入)
戊午殿中侍御史沈與求試侍御史詔復置權尚書
六曹侍郎如元祐故事位太中大夫上請給事中書舍
人告謝日即賜三品服滿二年為真補外者除待制未
滿除修撰時宰相范宗尹建言自崇寕罷權侍郎之後
庶官進用有不可任以給舍者則正除侍郎超躐太甚
請復舊制以待資淺新進之人故有是命詔樞密院
以功罪簿授諸將随事即書之師還日繳申本院不得
續添以革冒濫用沈與求奏也初上在明州諸班直
為亂既誅為首者遂廢其班(事見三年十一月壬午)及還會稽乃
命御前中軍統制辛永宗更選兵三百人直殿巖然皆
烏合之衆至是趙鼎因奏事言陛下初即位議復祖宗
之政至今未行一二而祖宗於兵政最為留意熙寕變
舊章獨不敢議盖自藝祖踐祚與趙普講明利害著為
令典萬世守之不可失也昨明州班直緣訴事紛亂非
其本謀乃盡廢之是因噎而廢食今諸將各總重兵不
隸三衙則兵政已壊獨衛兵彷髴舊制亦掃蕩不存是祖
宗之法廢於陛下之手臣甚惜之仁宗時親事官謀不
軌直入禁廷幾成大禍既獲而誅不復窮治未聞盡棄
之也上悟尋復舊制(熊克小歴云宰執奏事趙鼎留身云云按閤門令執政官不許留身)
(或是鼎因曲謝而奏此也今削去二字)
庚申故責授安化軍節度副使趙野追復資政殿學士
右諫議大夫黎確奏野為杜彦所殺且言野在宣和間
不受贈遺門無雜賓乞加褒贈詔用確言仍官其二子
確嘗為野所薦論者非之(此據紹興二年三月沈與求劾䟽增入)
辛酉詔侍從臺諫並赴都堂集議分鎮利害
壬戌詔行在職事官及釐務官子弟並赴國子監别試
直龍圖閣知宣州李光以守禦之勞陞右文殿修撰
癸亥朝奉大夫陳桷提點福建路刑獄公事桷嘗為尚
書郎以學行稱范宗尹奏今所除用多儒生欲兼用才
吏以備緩急使令故不留桷行在上曰才吏亦不可無
但勿令太多前吕頥浩當國純用掊尅之吏如變賣度
牒計置錢物雖有寬恤之名而實皆掊尅也(中興聖政臣留正等)
(曰甚哉掊尅之吏之為斯民害也盖其處心積慮惟在於損下益上凡可以取於民者雖剝膚槌髄無所不為)
(而民之咨怨初不遑恤之人也其可加之斯民之上乎)右文殿修撰知常州周
把罷敵之入犯也杞棄城走至是言者論其苛虐浙西
制置使韓世忠亦奏把殘刻害民乃罷之仍奪其職
詔河南北陜西淮南流寓士人許於所在州附試每二
十人解一人仍召文臣二員委保結除名罪所保毋得
過二人用都官員外郎侯延慶請也太尉御營副使
劉光世言臣獨立寡與不善奉人杜充當權求一節制
即能殺人遂因申明軍事頻觸其怒幸陛下保容而大
臣切齒恨臣未嘗一日㤀念含沙射影尚能殺人况當
路大權生死在手臣不容無懼病軀晩景何以堪任伏
望斷自睿志令臣守本官致仕詔不許(光世此䟽似指吕頥浩言之然)
(此時頥浩罷相已近一月未知光世何時所上當考)
甲子詔曰周建侯邦四國有藩垣之助唐分藩鎮北邊
無蕃馬之虞永惟凉眇之資履此艱難之運遠廵南國
久隔中原盖因豪傑之徒各奠方隅之守是用考古之
制權時之宜斷自荆淮接於畿甸豈獨植藩籬於江表
盖將崇屏翰於京都欲隆鎮撫之名為輟按廉之使有
民有社得專制於境中足食足兵聽專征於閫外若轉
移其財用與廢置其屬僚理或應聞事無待報惟龍光
之所被既並享於終身苟功烈之克彰當永傳於後裔
尚頼連衡之力共輸夾輔之忠詔詞直學士院綦崈禮
所草也先是范宗尹言從官集議分鎮事宜請以京畿
淮南湖北京東西地方並分為鎮除茶鹽之利國計所繫
合歸朝廷置官提舉外它監司並罷上供財賦權免三
年餘令帥臣移用管内州縣官許辟置知通令帥臣具
名奏差朝廷審量除授遇軍興聽從便宜其帥臣不因
朝廷召擢更不除代如能捍禦外寇顯立大功當議特
許世襲始宗尹等議即令世襲上曰未湏爾輔臣奏江
北殘破若不許世襲恐不能死守上曰便令世襲恐太
重俟其保守無虞然後許之宗尹曰當如聖訓臣等慮
所不及(吕中大事記自范宗尹裂諸侯為鎮撫使而李成敢於犯江浙桑仲敢於窺蜀紹興以来雖李)
(成摧破張用招安李允文革面而孔彦舟據鄂馬友據潭范汝為據建州楊么據重湖曺成李宏在湖南江西)
(之間鄧慶龔富剽掠南雄英韶諸郡而内郡之民皆盗矣)侍御史沈與求等共劾
同知樞密院淮南两浙宣撫使周望脫身先遁致失蘇
杭詔望以本官提舉江州太平觀其親兵隸御營前軍
統制王&KR0667;先是上與輔臣言及望張守曰三吳之人恨
不食其肉上曰此不可全罪望乃朕不知人之過既而
言者不已乃降望為秘書少監分司衡州居住詔軍
民殺耕牛者扺死朝散大夫直秘閣通判楚州賈敦
詩除名連州編管坐嘗欲為書降敵為守臣趙立所按
也
乙丑武略大夫忠州刺史閤門宣贊舍人知河南府充
京西北路制置使翟興為河南府孟汝唐州鎮撫使兼
知河南府時河南已為敵所據興寓治伊陽山寨右
武大夫忠州刺史知楚州兼管内安撫使趙立為楚泗
州漣水軍鎮撫使兼知楚州時完顔宗弼自六合歸屯
於楚州之九里徑欲斷立糧道立又大破之先是劉豫
在東平遣立故人葛進等賫書誘立令貢税賦立大怒
不撤封斬之已而又遣沂州舉人劉偲持旗榜招立具
言金人大軍且至必屠一城生聚立令將出就戮偲大
呼曰公非吾故人乎立曰吾知忠義為國豈問故人耶
趣令纏以油布焚死市中且表其旗榜於朝由是忠義
之聲傾天下遠邇嚮風下之淮南两浙宣撫使司統
制軍馬權知滁州劉位為滁濠州鎮撫使兼知滁州時
滁州為賊張文孝所據而敵將孫興在濠州位猶與其
徒居横山寨已而敵將之在夀春者召興還北將校朱
式率軍民請兵馬都監李玠權知州事玠用司戶參軍
江洵武謀囚投拜官張宗望及偽知州陳浩然於獄復
用建炎年號以洵武權通判朝奉郎知和州趙霖為
和州無為軍鎮撫使兼知和州宣教郎權知光州吴翊
為光黃州鎮撫使兼知光州仍賜三品服右武大夫
忠州防禦使李成引衆在舒州即以成為舒蘄鎮撫使
兼知舒州成雖受朝命稱兵如故㳂淮水陸都捉殺
使李彦仙在東海縣即以彦仙為海州淮陽軍鎮撫使
兼知海州先是秉義郎馬士宗僑居海州金人使持檄
書招彦仙投拜彦仙執士宗以聞前一日詔士宗除名
編管韶州而彦仙有此命拱衛大夫福州觀察使知
高郵軍薛慶為承州天長軍鎮撫使兼知承州始議以
慶兼領二軍而名不稱乃陞高郵軍為承州以泰州興
化縣隸之慶故為盗時嘗掠於通泰及作守則重税往
来民甚怨之承楚相距有樊梁等三湖綿三百里水賊
張榮往来其中榮梁山濼取魚人聚衆梁山濼有舟數
百嘗劫金人杜充為東京留守假榮官至武功大夫忠
州刺史軍中號為張敵萬金人之䧟揚州也榮乘間以
舟師自清河而下滿舟皆載糧食駐於鼉潭湖積茭為
城以泥傅之漸有衆萬餘慶與榮通和承州賦輸皆得
逹而立不與之通賦入路絶由是楚州乏食朝奉郎盧
伸監行在都進奏院自軍興此官久廢至是始除之(日歴紹興)
(二年閏四月十五日湖州奏編管人前朝奉郎盧伸該元年九月大禮赦乞量移而不見事目進奏院題名建)
(炎四年盧伸紹興二年徐立之而亦不載伸除罷日月按伸建炎三年随崔縱北使逃歸為烏珠持嫚書至明)
(州行在後来不知坐何事編置今併附此俟考)是日楊勍破松溪縣權南劍
州林仲堪聞之焚其庫藏棄城而去
丙寅入内東頭供奉官梁邦彦還所寄資為武節大夫
秀州刺史入内内侍省押班
戊辰統制官岳飛獻静安金人之俘上呼入譯問得女
真八人磔之餘漢兒分隸諸軍上因謂大臣曰金人頗
能言二聖動静云今在韓州及皇后宫人皆無恙上感
動不懌久之三省言江道遼遠緩急恐失機會欲分
江東西為三帥鄂州路領岳筠袁虔吉州南安軍江州
路領洪撫信州興國南昌臨江建昌軍池州路領建康
府太平饒宣徽州廣德軍並為安撫使從之先是浙西
帥府移治鎮江故范宗尹請置安撫使於鄂與江池謂
建康本帥治緣近鎮江而去江州千四百里獨池在其
間若置帥於此則沿江道里甚均三帥相去各七百里
然池陽僻陋乃置江東大帥而建康重地反為支郡隸
之議者不以為是(紹興元年正月戊申八月庚辰又改)詔諸路帥臣見
帶制置使及諸州守臣帶管内安撫使者並罷初命
廣西提舉峒丁李棫即邕州置使買馬(建炎三年)棫募人入
大理國得效用董文等十二人厚畀之鹽綵使至其國
善闡府求市大理王許之至是棫奏江西道不通乞自
廣西入閩中赴行在許之既而大理遣其臣張羅賢以
千騎至横山寨會棫罷歸事遂寝(紹興三年四月戊申復通)修職
郎蔣安義進武校尉張大任坐受敵命知眀州下吏當
死上特宥之安義除名瓊州牢城大任黥隸嶺外
己巳詔御前中軍差充禁衛親兵三百四十八人並改
刺皇城親從司五指揮用趙鼎請也(八月癸酉又刺)布衣程
康國上書論分鎮十事其一言四鄰有警令即應援上
謂大臣曰此意雖出於布衣若朝廷行之人豈知其為
布衣之言張守曰使人知其出於布衣之言乃朝廷美
事也遂批旨行下
庚午武功大夫忠州防禦使知金州王彦為右武大夫
初張浚自房陵西歸以京西盗賊坌起而金州為蜀之
後門乃以彦知金州兼金均房州安撫使時永興軍路
部將似逵與其徒四百人謀殺將官張順不克亡去引
衆犯金州彦拒之於黃崗嶺生獲之浚承旨授彦横行
言於朝詔補正
是月遣朝請郎權吏部員外郎李元裕往湖南起發上
貢錢物(此以紹興三年三月二十二日元裕家乞恩澤狀修入日歴盖無有也)宣撫處
置使張浚承制以端眀殿學士知利州充本路安撫使
張深提舉亳州明道宫中大夫新知荆南府張上行知
興元府朝散郎利州路提點刑獄公事韓廸知夔州仍
並兼本路安撫使夔路置帥利路帥移治興元皆自此
始廸仁夀人也初浚之入蜀也朝議大夫王庶以失守
得罪即前塗迎見之浚以為參議官與偕行庶俄以毋
喪去至是桑仲頗窺興元而上行未至浚度諸將亡可用
乃起庶故官知興元府兼利路安撫使(庶附傳知興元在紹興元年而)
(晁公遡作庶傳載庶兩知興元一在冨平前一在冨平後皆不得其月日按利州知州題名張深罷帥在建炎)
(四年五月而新守鮮于繪不領帥事當是以桑仲故移帥司於興元也日歴九月十一日庚戌張浚奏移利州)
(路於興元府置司張上行移知興元府張深提舉亳州明道宫有旨並依二十三日壬戌張上行特授依前官)
(職知秦州盖興元帥臣先除上行而後除庶但庶旋以論事不合而去故不復奏事耳興元帥守題名記起自)
(紹興元年盖無可考廸除夔帥未知在何時然浚以廸與上行同章奏上則亦必在此月故牽聯書之)
劉超據荆南府分衆犯峡州武經郎荆南府兵馬鈐轄
渠成與戰為所殺後贈武功大夫(紹興元年六月甲戌贈官)先是張
浚往川陕留統制官潘某一軍屯鄂州潘為部下彭筠
所殺筠乃與超合遣筠犯復州所過無不殘滅於是超
欲取鼎澧以窺湖南二廣張用自蘄陽趨夀春至舒
城縣遂屯中軍其餘軍皆分屯四布時和州以東金人
往来野無所掠乃採草木葉及凢動活之物得即㗖之
人皆困乏潰將崔增䧟譙湖水寨增磁州人初隸永
州防禦使閻瑾軍瑾棄泗州諸軍皆潰增走夀春境上
聚衆至是自濠州轉往巢縣得數小舟遂直攻水寨寨
有舟數十皆淮西富民大賈不能拒悉為增所有增掠
其金銀子女盡選強壯以充軍
建炎以來繫年要錄卷三十三
建炎以來繫年要錄卷三十三金人地名考證
伊都(原書作餘覩誤改見卷一)
烏珠(原書作兀术誤改見卷一)
