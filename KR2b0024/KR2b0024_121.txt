建炎以來繫年要錄卷一百二十一
宋李心𫝊撰
紹興八年秋七月乙酉朔詔徽猷閣直學士提舉萬夀
觀王倫假端明殿學士為奉迎梓宫使大理寺丞陳括
為尚書金部員外郎假徽猷閣待制副之殿中侍御史
張戒復上疏請外則姑示通和之名内則不忘决戰之
意而實則嚴兵據險以守又曰自古能守而能和者有
矣未有不能戰不能守而能和者也使真宗無逹蘭之
捷仁宗非慶歴之盛雖有百曹利用百富弼豈能和哉
又曰苟不能戰不能守區區信誓豈足恃也樞密院
計議官陳康伯充本院編修官詔以司馬光族曾孫
伋為右承務郎嗣光後
丙戌直顯謨閣知台州耿自求行太府少卿尚書左
司員外郎薛徽言為中書門下省檢正諸房公事右
司員外郎閭邱昕程克俊並守左司員外郎吏部員
外郎范同司勲員外郎陳槖並守右司員外郎
丁亥右武大夫榮州防禦使知閤門事藍公佐假慶遠
軍承宣使充奉使大金國奉迎梓宫副使代陳括也先
是王倫請括自副括見輔臣言國家多事臣子不敢辭
若朝廷遣臺省諸公括願為之副如欲令括副王倫之
行則不敢奉命也於是以公佐代行仍黜括監浙東州
酒稅(此以紹興正論修入括送部與監當在八月丙辰徐夢莘北盟會編云上召馬擴既至令入館見思)
(謀因敘海上相見之好且屈指舉諸帥小字詢其安否思謀皆舉其封諡之號以荅之因踧踖不安時復欲以)
(馬奉使思謀懼其小已也乃繆曰馬某舊往來奉使國中甚敬之今若再遣恐必見留遂信不遣姑附此當考)
戊子樞密副使王庶留身言臣前日在都堂與趙鼎等
同見金使再詢得烏凌阿思謀在宣政間嘗來東京金
人任以腹心二聖北狩盡出此賊今日天其或者遣使
送死雖虀醢之不足以快陛下無窮之冤今陛下反加
禮意大臣温顔承順臣扵是日心酸氣噎如醉如癡口
未嘗交一談目未嘗少覘其面君辱臣死臣之不死豈
有所愛惜耶臣又竊聽其語詭秘譎詐無一可信問其
來則曰王倫懇之論其事則曰地不可求且金人不遣
使已數年矣王倫何者能邀其來乎地不可求聽我與
汝若無金主之意思謀敢擅出此語乎臣曉夜尋繹此
語彼必以用兵之久人馬消耗又老師宿將死亡略盡
又敵人互有觀望故設此策以休我兵候稍平定必尋
干戈今若苟且目前以從其請後來禍患有不可勝言
者矣設如金人未有動作損陛下威武離天下人心蠧
耗財賦怠惰兵將歲月易失凶豐不常所壞者國家之
事力所憂者陛下之宗祏臣下無所不可今走道途號
奉使者朝在泥途暮陞侍從居廟堂任經綸者竊弄威
柄專任私昵豈止可為流涕慟哭而已哉臣以忠憤所
激肆口所言冐瀆天聽乞賜誅責臣不勝願幸(日歴七月戊子)
(王庶留身奏事當即是此劄子也)後數日庶又言伏思大宋有天下垂
二百年矣祖功宗德重熙累洽雖唐未易可擬偶崇觀
之後太平日久上倦萬幾委政宰輔姦人弄權横生邊
事強敵因之虔劉兩河板蕩中原凶熖酷烈痛不忍聞
宗社幾致中絶頼天道好還人心思漢戎馬之間陛下
出繼大統天下飜然改圖以謂喪君有君恃此不恐殆
天意也爾後匹馬渡江扁舟航海以至苖劉之變艱難
百端終無所傷天之相陛下可謂厚矣至矣今雖未能
復兩河取鞏洛定山東舉關右而大將互列官軍雲屯
比之前日可謂小康矣又據長江以自衛萬全計也何
苦不念父母之讎不思宗廟之恥不痛宫闈之辱不恤
百姓之冤含糊淟涊姑從謬悠不能終始以墜大業非
特逆天其所以辜人望者未可以一二數也伏願陛下
反覆前後鑒觀天人勉思良圖以冀善後天下之福也
社稷之福也陛下之福也庶又言金人之謀不過有二
一則為我一則為己捨此非狂則愚也所謂為己者不
過乎彼内訌外叛互相猜貳擁兵角立莫敢先動故預
設此謀以待平定徐為後圖此為己之計也所謂為我
者必以為金幣已足不須多積土地已廣不須多占又
陛下事之至謹心懷仁恕懇之至切哀憫悔禍欲立盟
好永為鄰壤此為我之謀也陛下試深思之若敵為已
謀臣固慮之熟矣若為我謀臣不敢信惟陛下留念毋
忽(中興聖政上宣諭曰朕歴覽前古治道三五恐未易及如漢文景唐太宗當力行之或可幾輔臣奏以陛)
(下聖學高妙兼睿斷如此天下安得不治臣留正等曰矜虛名者罕成功務實用者享殊效夫惟高談邃古遠)
(慕鴻荒思欲超然遐舉扵三五之上者其名非不甚美然責之成效終莫能致也漢文帝曰卑之無甚高論令)
(今可行也崔實曰當今不必純法八代體堯蹈舜其言雖若淺陋而實用存焉太上皇帝天縱神聖備道全德)
(固已登三咸五視古無前而曰三五恐未易及至漢文景唐太宗所優為也則曰當力行之豈非斥虛名而務)
(實用之謂耶易曰有大而能謙必豫臣於太上皇帝見之矣)
己丑故武功大夫貴州刺史狄流特贈拱衞大夫貴州
防禦使官其家五人流青孫也靖康間為并代雲中等
路廉訪使者太原之䧟死焉其家訴于朝乃有是命
庚寅御史中丞常同充顯謨閣直學士知潮州中書舍
人潘良貴充集英殿修撰提舉江州太平觀免謝辭先
是趙鼎奏向子諲無罪當留同與潘良貴亦所以為子
諲蓋外議猶以子諲久對為非良貴實出扵愛君也二
人既出給事中張致遠謂不應以一向子諲出二佳士
上怒作色顧鼎曰固知致遠必繳凡再言之鼎曰陛下
何以知之上曰與諸人善(趙鼎事實曰時蓋有先入之言上聞鼎奏由是不樂後數)
(日右相秦檜留身奏事甚久既退鼎叩之曰上無以前日之言有語否檜曰上無他但患相公不樂耳鼎乃信)
(而不疑)徽猷閣直學士王倫言兵部侍郎司馬朴見在
軍前守節不屈乞優䘏其家以為忠義之勸許之偽豫
之廢也金人欲以朴為汴京行臺尚書右丞朴力辭而
免金重其節上因倫行錫以黃金茶藥焉(賜朴黃金等事以附傳修)
(入)
辛卯尚書戶部侍郎向子諲充徽猷閣直學士知平江
府子諲請致仕䟽三上乃命出守子諲入辭備錄榻前
奏對之語(已見六月癸未)及所以稍久之故且言潘良貴初不
聞所論何事輙有紏彈陛下猶與臣畢其說而後退竊
見良貴待罪之章乃謂臣以無益之言久煩聖聽欲乞
將上件事迹宣付記注庶幾不累聖德從之(子諲此章以八月庚)
(申付出今併附此)右正言李誼試右諫議大夫
癸巳秘書省校書郎孫道夫知懷安軍先是席益為四
川大帥奏以湖南軍屯于成都益既以憂去道夫見輔
臣論自漢唐以來據蜀如公孫述與孟知祥輩皆非蜀
人成都無警益乃移軍屯之昨幾有竊發之變願還之
舊處以减糧餉又比年使蜀冠蓋相望如劉子羽方出
而范直方又行往來之費公私騷然未聞有能宣德意
者願且止之以息浮費
丙申直秘閣都大主管成都等路茶馬監牧公事張源
為四川轉運副使兼權茶馬監牧公事直徽猷閣川陜
宣撫使司主管機宜文字高士瑰為四川轉運判官自
成都移司利州士瑰未至官丁憂詔起復(士瑰以十月九日起復此)
(以本司題名增入日歴無之)左從事郎新漳州州學教授李經特
改左宣義郎經綱弟也嘗除太學博士未上而省至是
召對遂以為秘書省校書郎(經除校書在是月壬子)
丁酉金國人使烏凌阿思謀入辭上每及梓宫事必掩
泣羣臣無不感動思謀為右副元帥宗弼所信動静皆
咨之後遷沁南軍節度使知懷州進士及第黃公度
為左承事郎簽書平海軍節度判官廳公事禮部言祖
宗故事不策試則榜首補兩使職官上特命授京官自
是以為例
戊戌王倫辭行倫至都堂禀所授使指二十餘事一議
和後禮數趙鼎答以上登極既久四見上帝君臣之分
已定豈可更議禮數二割地遠近鼎答以大河為界乃
淵聖舊約非出今日宜以舊河為大河若近者新河即
清河非大河也二事最切或不從即此議當絶倫受之
而去(此據趙鼎事實)
庚子中書舍人勾龍如淵入對上曰朕本用卿直學士
院而趙鼎薦吕本中他日本中罷則用卿矣上又曰卿
與樓炤皆朕親擢中書事有當論即奏來如張致遠吕
本中皆作附麗計者人誰不由宰相進致遠亦太甚上
久之曰李授之進易解朝廷議與一職名本中毅然欲
繳既而知授之乃趙鼎為諸生時教授也遂已殊可怪
上又曰近日常同潘良貴事如何如淵曰良貴不為無
失然素忠直望陛下優容之上色不平如淵曰天下事
未有不起扵微者比因此三人之出朝臣中有不能安
者臣恐朋黨之議由此起上曰朋黨之說果已有之數
日前趙鼎言聞朕要用周秘為中丞陳公輔為諫議朕
何嘗有此意如淵曰聞李誼亦嘗有章劾良貴今陛下
擢誼為諫議臣乃知陛下罪同者在其論事前後相戾
而不在良貴也上唯唯(此據如淵退朝錄)
丁未右武大夫開州團練使劉錡充樞密院都統制依
舊鎮江府駐劄
辛亥詔殿前司策選鋒軍統制吳錫還行在令本司别
遣一軍往廬州權聽帥臣張宗顔節制先是宗顔乞令
錫更戍上曰錫有膽勇心計然不可獨用可趣歸令楊
沂中别遣軍代之趙鼎曰沂中已嘗有此請矣鼎等退
而語咸服上知人善將將之明焉
癸丑左從事郎秘書省正字兼史館校勘范如圭特改
左宣義郎制曰紹聖元符之間姦人得志首陳紹述之
說以脅持上下次為廢立之議以誣謗宣仁傷泰陵孝
治之風失神祖勵精之意凡是羣邪之舉措皆非當日
之本心貽患至今餘風未殄載觀舊史實駭予聞爰命
儒臣復加筆削以爾如圭承外家之學懷疾邪之心維
此一代之書遂為不刊之典改秩之寵厥有故常尚悉
所聞以究而事如圭胡安國姊子也近制三衙管軍
更日内宿(事見建炎元年十月)至是殿前都虞候楊沂中己免直
(今年四月癸未)惟權馬軍司公事解潛與殿步二司統制官互
輪潛又言今來無事乞依東京舊例乃詔潛權免只分
輪統制官右諫議大夫李誼聞之引晉唐故事奏且言
今萬騎時廵宫闕非曩之壯大禁衞非曩之衆多内外
之患可備非一而管軍夜居于外是潛等之寢則安為
宗社之慮則未安也望令沂中與潛依舊輪宿上嚴宸
極從之尋命帶御噐械韓世良權主管侍衞步軍司公
事(世良權步司日歴不見勾龍如淵退朝錄載今年十二月取國書事三衙内有世良名未知以何日除今)
(因内宿事附見)
是月四川制置使胡世將至遂寧府遂會川陜宣撫副
使吳玠于利州時軍闕見糧玠頗以家財給之玠行至
大安軍婦人小兒饑餓者千百擁馬首而噪玠大怒謂
曰吾當先斬勾光祖然後自劾以諭汝輩光祖時以直
秘閣為利州路轉運副使故也異時宣撫副使皆文臣
而玠起行伍不十年為大帥故不肯相下誠意不通及
是世將開懷與語玠懽甚語人曰宿見胡公開懷曉事
使我憂懣豁然世將行之明日玠乃械諸路漕司吏斬
于市餘怒尚如此先是水運泝江千餘里半年始達陸
運則率以七十五㪷而致一斛世將與玠反覆共論玠
亦曉然知利害所在世將又以恩義開諭且貸閬州守
將孫渥回易米數萬石給之諸路漕臣相繼集利州各
有所餉饋軍頼以給乃復前大帥席益轉般摺運之法
糧儲稍充公私便之(玠欲斬勾光祖事以費士戴蜀口用兵錄增入或曰玠初欲斬四路)
(漕臣幕客止之曰轉運使皆上所命而宣撫擅斬之是䟦扈也玠乃止猶斬其都史)
八月(按是月甲寅朔)乙卯宗正少卿蕭振試侍御史詔右承
事郎陳淵爭臣瓘從孫學術通達國體特賜同進士出
身淵時以選人監嶽廟召對改京秩遂以為秘書丞(淵改)
(官在七月丁亥入館在八月)
丙辰考功員外郎鄭剛中言陛下臨御以來寬仁愛物
於古有光而臣下持法之心頗與古異大率有司皆不
肯以身任怨縣有罪郡守不敢劾留以俟監司郡有罪
監司不敢按留以俟臺諫某事於法不可行也郡猶問
扵監司監司問六部六部問朝廷作聖旨罷之某事於
法不可得也郡猶請於監司監司請六部六部請朝旨
作聖旨奪之積日累月罷之奪之皆自一人出而百官
有司無一拂戾人情者苛察之怨日歸於上姑息之恩
各歸諸已此豈善風俗持久之道乎臣願陛下戒敕臣
吏各使持職奉法凡予奪之際自有成書無大疑惑者
不得互相推避其失職廢法全身避怨者咸按之上納
其言令學士院降詔布告中外
戊午詔曰日者復遣使人報聘鄰國申問諱日期還梓
宫尚虞疆場之臣未諭朝廷之意遂弛邊備以疑衆心
忽於遠圖安於無事所以遏奔衝為守備者或至闕略
練甲兵訓士卒者因廢講求保圉乏善後之謀臨敵無
决勝之策方秋多警實軫予衷爾其嚴飭屬城明告部
曲臨事必戒無㤀捍禦之方持志愈堅更念久長之計
以永無窮之聞以成不拔之基凡爾有官咸體朕意
太常諡故追復龍圖閣學士錢勰曰文肅用其子徽猷
閣待制伯言請也(勰吳越王宏倧曾孫元祐翰林學士黨籍從官第十一人)
己未進士徐士龍上書論事詔倍賜束帛
庚申上與趙鼎語及瑶華誣謗因言有一内侍頗能道
當時事所謂雷公式者止是一漆木盤子如今日發課
看命盤子之類厭魅之端實起於昭慈之妹六夫人者
一日福慶公主病六夫人取道家符水以入昭慈問所
從來取符焚之自是禁中相傳有厭勝之事及公主疾
甚忽於簾間得紙錢昭慈見而惡之或謂自婕妤所持
來自是頗有疑心上曰以此數事觀之既有疑似故姦
人得以進誣罔之說此哲宗聖聽所以惑也鼎曰借使
實有之止是婦人求媚之事與前世巫蠱呪詛不同何
足深罪上曰然端明殿學士提舉臨安府洞霄宫韓
肖胄知常州殿中侍御史張絢試宗正少卿絢感疾
不能朝力丐奉祠故有是命左從事郎新建康府府
學教授高布特改左宣義郎以薦對也俄召試除秘書
省正字(布除正字在九月)
辛酉輔臣進呈左朝散大夫吳說曾與苖傅輩欵密屢
為言事之臣彈劾十年不得調上因語宰執曰說累赦
不得自新非朕用人之意可諭言官負釁被廢之人或
已嘗行遣勿復再有論列
壬戌端明殿學士提舉亳州明道宫章誼卒詔以留守
建康之勞賜其家銀帛二百匹兩後諡忠恪
甲子趙鼎等奏親衞大夫利州觀察使馬擴將到奉使
錄記海上之盟約金人夹攻事上以為人君不當有此
心臣下不當進此說外國之與中國如隂陽消長豈能
偏廢若可勦除漢唐之君行之久矣時北使已去復命
擴以沿海制置副使屯鎮江故執政及之龍圖閣直
學士新知婺州范冲提舉江州太平觀以病自請也
乙丑試尚書禮部侍郎曾開兼侍讀權尚書禮部侍
郎張九成兼侍講徽猷閣待制江淮荆浙等路經制
發運使程邁入見言劉晏為九使財賦悉歸于一國朝
始分為二而三司使居中發運使居外相為表裏今租
庸分扵轉運司常平分扵提舉司鹽鐵分扵茶鹽司鼓
鑄則有坑冶司平凖則有市易司總之以戶部而發運
使徒有其名臣恐未及施為而議論蜂起上溷聖聽上
乃督邁使亟行且諭以置場和糴毋甚賤傷農邁曰臣
敢不遵聖意於是降本錢四百萬緡令於六路豐熟之
地置場和糴焉(降本錢事日歴不載今以十一月十七日戶部供到狀修入)
丙寅詔侍讀曾開讀三朝寳訓侍講吳表臣講孟子張
九成講春秋吕本中講左氏傳崇政殿說書尹焞講尚
書既而本中辭兼局乃命中書舍人勾龍如淵兼侍講
(如淵兼侍講在是月庚辰)九成在經筵一日論日食奏曰日食之變
本於惡氣惡氣之萌本於惡念不芟夷藴崇之絶其根
本將奔騰四達上觸乎天則日月蝕薄五星失序下觸
乎地則菑及五穀怪妖迭見中觸乎人則為兵為火札
瘥備至則惡念之起可不應時撲滅乎上聳然曰誠在
朕念慮間當為卿戒之九成進講畢上嘗論王道曰易
牛微事耳孟子遽謂是心足以王朕竊疑之九成曰陛
下不必疑疑則心與道二不忍一牛仁心著見此則王
道之端倪推此心以往則華夏蠻貊根荄鱗介與天下
萬物皆在陛下仁政中豈非王道乎他日上謂近臣曰
朕於張九成所得甚多(九成行述云上語侍講陳淵云云按淵紹興十年二月始兼崇)
(政殿說書今併附此但削其名爾)
丁卯集英殿修撰知瀘州何慤集英殿修撰知臨安府
張澄並陞徽猷閣待制時臨安守臣任同京邑而澄有
治劇之才甚得時譽中書言慤自除權侍郎已滿再歲
故並陟之(中興聖政是日進擬柳州南雄州知州上曰廣南去朝廷遠守臣尤當遴擇前日連南夫)
(奏廣南盗賊殺戮過多要降詔朕以謂盗賊固當殺戮只恐害及平人有傷和氣若得守令平日存撫使不為)
(盗乃上策也如江西州縣長吏或昏繆不職或貪贓害民豈可不問臣留正等曰太上皇帝聖明照四海故於)
(江西二廣之遠無一日不軫聖慮焉按舉之吏為遠而重其權也檢察之使為遠而專其選也决獄之官為遠)
(而勤其行也周利見將漕廣南上因臨遣諭之曰廣南去朝廷遠監司耳目之寄卿到所部為朕悉意愛民若)
(貪贓害民之人卿須按劾有體國愛民者便須薦舉則按舉之權重矣又嘗諭宰執曰朕夜來思慮江西盗賊)
(未息使平民不得安居州縣不能存撫致百姓失業不得已而為盗可差監察御史一員前去檢察并降詔榜)
(曉諭則檢察之選專矣又嘗因大理寺奏二廣結滯獄欲就委鄰路選官上曰二廣去朝廷遠民間冤滯無所)
(赴訴尤當欽恤正須本寺守前去如江浙近地苟有冤抑不患不聞止令帥司選官則决獄之行勤矣至於是)
(又以州縣長吏為念蓋聖心之不忘遠類如此)
戊辰監察御史張戒守殿中侍御史前二日上命戒入
對遂有是命左廸功郎德安府節度推官張節夫以
招諭劉永夀之勞特改左承務郎(劉永夀事已見正月辛丑)
甲戌中書舍人兼直學士院吕本中兼史館修撰秘書
省正字常明兼史館校勘本中奏曾祖公著祖希哲皆
係元祐黨籍若記錄當時舊事實有妨嫌且使後來生
事之人得以藉口不從右朝奉郎新知滁州王安道
罷時左廸功郎袁煥章以特奏名賜第乞為諸州教授
許之中書舍人吕本中極論士不知義求利無厭之弊
請寢煥章除命又言故事凡中都官自太學博士改官
乞去者皆除諸州簽判當時已號優寵館職太常博士
監丞正隨資序深淺大抵多得通判亦少有得郡去者
因論安道等三人資序尚淺未有顯功故皆寢之
丙子監察御史黃鍰為江南西路提點刑獄公事以病
自請也
丁丑徽宗皇帝實錄開院用故事賜史館官茶酒監修
官趙鼎奏曰先帝以仁厚之德涵養天下幾三十年其
間法令有未盡善者皆出於羣臣貪功冐賞之私而有
司壅於上聞非先帝本意劉大中宣和初知如臯縣時
有旨即隠者徐神翁所居建為觀而基包士民墓甚衆
大中顧有司不能决乃具圖申省且束裝待罪洎取旨
先帝愕然曰豈可發民墳墓即詔移之别地則知當時
有不便於民者使先帝悉知未有不改之者此羣臣之
罪而蔡京為之首也上深然之以至泣下鼎又曰崇觀
之失不歸之蔡京使何人任責今士大夫力主京者皆
厚私恩而薄祖宗之人也願陛下深察之
戊寅秘書省著作郎史館校勘何掄為秘書少監先是
李彌正高閌既除郎(今年三月)而掄與張嵲皆未遷樞密副
使王庶疑之以問趙鼎曰少需處之要職至是乃有此
授秘書省正字凌景夏為著作佐郎右承務郎丁
騤落致仕騤為上元簿年五十餘掛冠去至是資政殿
大學士張守言騤學行吏事皆有可觀恬静安貧初無
疾恙故復令出仕
己卯左通奉大夫馮射厚卒
庚辰監察御史李寀為江西宣諭先是上以虔吉等州
盗賊未息議令殿前司遣兵往捕又慮州縣不能撫恤
致其不得已為盗欲先遣御史持黃榜招諭使之改過
歸業俟其不悛然後戮之前三日以諭宰相至是舉行
焉
辛巳宰執奏禁塗金鋪翠鹿胎等首飾上曰宫中禁之
甚急民俗久當自化不必過為刑禁也
壬午秘書省著作郎何掄罷掄既遷少監而殿中侍御
史張戒言張浚入蜀掄為之鷹犬去歲浚獨相自以黃
潛善乃王黼之黨每持邪說以司馬光為非以王安石
為是至再修神宗實錄掄攘臂其間略無所忌浚敗乃
焚燬籖貼國家大典豈宜屢易以徇權臣之私意右諫
議大夫李誼亦言陛下命羣儒訂正舊史以明國論前
宰相張浚狃於習尚遽欲取其書而竄易之是時掄實
贊其事以掄之議論如此今復使之參預史書已為非
宜而况進處中秘之長為東觀諸儒之冠欲其扶持正
道不亦難乎侍御史蕭振亦言掄性姿佻浮本無操守
奴事張浚川陜十年官為正郎浚作相掄遂入館其後
攝左史浚兄滉賜出身公議不以為然中書舍人張燾
樓炤皆相繼繳還詞頭掄當行詞既重違浚又恐得罪
扵公議遂操兩可之說搢紳鄙之方浚之專政也欲竄
易舊史掄首附其意旨凡所籖貼自云改字舛訛然頗
主異議浚罷掄不自安遂撤去前日籖貼焚之掄之趨
操議論不端如此何足以服多士乃出掄知邳州(日歴掄自)
(左宣教郎入館而振劾䟽稱官為正郎蓋入館時猶未換給也)詔右宣義郎李良輔
已差主管台州崇道觀指揮勿行良輔河南人大觀間
為零陵簿以告訐胡安國薦范純仁之客由是改官至
是來臨安得宫觀而中書舍人吕本中論其宿負以為
邪正之間有傷事體伏望特行貶竄故復奪之(王明清揮麈後)
(錄李良輔者憸人也元符末任永州主岐陽簿有教授李師聃祖道蜀中老儒黃太史魯直之姻家善士也范)
(忠宣遷是郡祖道作詩慶其生初有江邊閑艤濟川舟之句良輔與之有隙遂上其本祖道坐此削籍流九江)
(良輔用賞改秩寖至郡守建炎初吕元直當軸良輔造朝求差遣元直舊知其事詢所以然良輔猶以為績效)
(歴歴具陳之元直笑曰初未知本末之詳正欲公自言之爾即命直省吏拘于客次奏于上除其名人皆快之)
(明清所云良輔除名事日歴不書當求他書附本年月以胡安國行狀考之永州守貳教官乃以安國舉遺逸)
(王繪鄧璋之故連坐且是時范純仁之薨已久明清亦小誤也)
癸未詔故贈觀文殿學士李若水特與致仕遺表恩澤
若水之死節也上命官其家五人至是其母張氏援陳
亨伯例有請兵部兼權吏部尚書張燾言若水忠義顯
著又非亨伯之比望特從所乞以為天下臣子之勸故
有是旨焉
是月御筆和州防禦使璩除節鉞封國公執政聚議樞
密副使王庶大言曰並后匹嫡古以為戒此豈可行左
僕射趙鼎謂右僕射秦檜曰鼎前負曖昧之謗今不敢
奏須公開陳檜無語翌日進呈鼎奏曰今建國在上名
雖未正恩數宜小異又曰建國名雖未正天下之人皆
知陛下有子矣以前後恩數並同皇子又昨幸平江及
謁太廟兩令建國扈蹕國人見者咨嗟太息此社稷大
計蒼生之福也至於外間稱呼之語豈不聞之臣身為
上相義當竭忠以報陛下在今日禮數不得不異蓋以
繫人心不使之二三而惑也後數日参知政事劉大中
奏事亦以為言命遂寢(此據趙鼎事實事實又云執政聚議之日秦檜曰陳去非在政)
(府時已有此意但未及行不知公之意如何鼎再叩其可否而竟無一言却問鼎意如何鼎謂已有其一名雖)
(未正意亦可知不當更使一人参之翌日進呈檜不復措辭鼎奏云云後數日劉大中参式假亦以此開陳秦)
(檜亦嘗留身不知所說何事後十餘日鼎請問再言之退謂檜曰朝廷惟患所見不同所以不能成事議論既)
(一雖天意可回同寅協恭其效如此吾輩不可不勉初不疑中有異論者及鼎上章解機務上曰前日所議璩)
(建節事如何鼎又如前所陳是時若能雷同相徇即留而不去矣鼎既去明年正月遂建榮國公乃知檜所禀)
(者不然也方疇稽山錄曰時左相趙鼎語右相秦檜曰公嘗說丙辰罷相之後議論鼎者專以資善堂藉口鼎)
(今日當避嫌公專面納此御筆如何檜曰公為首相檜豈敢專公欲納之檜當同敷奏也鼎約檜與劉大中各)
(將劄子至唯檜無之鼎遽参酌只作一劄子明日鼎又語檜同進呈尤好檜復曰公為首相檜不敢專明日進)
(呈鼎奏曰祖宗受天命當傳萬世陛下仁孝子孫千億未可謂無也但宗子某已封建國只是小國今某封吳)
(國公却是全吳臣欲且與建節或封一等小國上曰都是小孩兒且與放行鼎執奏再三且曰兄弟之序不可)
(亂上意難之遂留御筆曰待三五箇月别商量既下殿樞密王庶西人氣直謂鼎曰公錯了也檜曰檜明日留)
(身敷奏明日檜留身又明日鼎留身奏曰昨所納御筆不知檜與大中有何奏上曰大中與卿一爾疇所云與)
(鼎事實小異今並存之璩明年三月建節封公)權禮部侍郎兼侍講張九成
兼權刑部侍郎先是刑部吏斷天下死囚不以情自九
成蒞職有情輕免死甚衆一日法寺以成案上大辟九
成閱始末得其情因請覆實囚果誣服者也奏黜之時
法官抵罰而朝論欲以平反為賞九成辭曰職在詳刑
而賣衆以邀賞可乎(此以九成行述修入刑部題名九成權侍郎在此年而無其月然已)
(繫兼侍講銜九成兼經筵在八月丙寅故且附月末俟考)川陜宣撫副使吳玠以
護國軍承宣使知利州權節制利州屯駐諸將軍馬田
晟知興元府(注利州知州題名八月九日改除興元知府題名九月到任)
建炎以來繫年要錄卷一百二十一
建炎以來繫年要錄卷一百二十一金人地名考證
達蘭(原書作撻覽誤改見卷一)
烏凌阿(原書作烏陵誤改見卷一)
