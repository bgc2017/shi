建炎以來繫年要錄卷二十四
宋李心傳撰
建炎三年六月戊申朔升盱眙縣為盱眙軍宣武軍
節度使東京留守杜充兼宣撫處置副使節制淮南京
東西路先是朝廷聞充引兵赴行在乃除充節鉞仍節
制京東西路應天大名府許便宜行事(充建節不見月日按明年五月)
(庚戌上諭大臣語有云朕待充自庶官除從官建節遂召同知樞密亦不知的在何時蜀中士大夫家有藏綸)
(言集者載充此麻乃自資政殿大學士除其詞有云頃聞整衆而行遠舉勤王之役以事考之當在充離京師)
(之時且附此當求他書参考)至是又申命之朝議大夫御營使司
參議官高衞復為徽猷閣待制時衞添差江淮等路發
運使根括諸州移用經制獻納等錢二百餘萬緡故有
是命徽猷閣待制洪皓奉使至淮南邀宿泗州都大
捉殺使李成以兵護送而成方與遥郡防禦使耿堅共
圍楚州責通判權州事賈敦詩謂其降敵堅河北人初
以義兵保護鄉井既而率所部南來至襲慶府與成會
及是俱在淮東皓先以書抵成成曰汴涸虹有紅巾非
五千騎不可往軍食絶不克惟命皓聞堅可撼隂遣說
之曰君越數千里赴國家急山陽縱有罪當稟于朝今
擅兵名勤王實作賊耳堅意動遂強成歛兵皓行至泗
境諜報有迎騎介而來皓復還且上䟽言李成以朝廷
不䘏之而稽饋餉有引衆納命建康之語今靳賽據揚
州薛慶據高郵萬一三叛連衡何以待之此含垢之時
宜遣辯士諭意優進其秩畀以京口綱運如晉待王敦
可也上遂遣閤門宣贊舍人賀子儀撫諭成給米五萬
斛吕頥浩亦為書遺成言左右欲圖王圖覇須有天命
若無天命雖以項羽之強終必滅亡頥浩怒皓不先白
堂乃奏其稽留生事貶秩二等皓遂轉由滁陽以行耿
堅後亦為李成所并(此據洪皓行述及紹興元年正月癸亥耿静所訴參修熊克小歴云)
(成圍楚州責守臣趙立謂其降金蓋誤成今年冬方入楚州此時尚在徐也蓋楚守朱琳以罪去而賈敦詩寔)
(權州事克不深考耳)
己酉上以久雨不止慮下有隂謀或人怨所致以諭輔
臣於是吕頥浩張浚皆謝罪求去上曰宰執豈可容易
去位來日可召郎官以上赴都堂言闕政(中興聖政臣留正等曰周)
(書言三公爕理陰陽漢故事遇災異則策免三公蓋以爕理失人而至於致災宜其不免扵咎太上皇帝以久)
(隂霖雨不止宣諭宰執不及其它獨使召郎官以上言己之過失而將以收人心召和氣銷天變此宋景公所)
(以退星舍而子韋之所以賀延夀也聖德如此)
御史中丞張守言陛下罪己之詔數下矣而天未悔禍
實有所未至爾儻能應天以實不以文則安知譴告警
懼非誘掖陛下以啟中興之業乎先是守為副端嘗進
修德之說䟽凡三上且曰願陛下處宫室之安則思二
帝母后氊廬毳幕之居享膳羞之奉則思二帝母后羶
肉酪漿之味服細煖之衣則思二帝母后窮邊絶塞之
寒苦操予奪之柄則思二帝母后語言動作受制於人
享嬪御之適則思二帝母后誰為之使令對臣下之朝
則思二帝母后誰為之尊禮要如舜之兢業湯之危懼
大禹之菲惡文武之憂勤聖心不倦盛德日隆而天之
不助順者萬無是理也及是又申言之且曰天時人事
至此極矣陛下覩今日之勢與去年孰愈而朝廷之措
置施設與前日未始異也俟其如維揚之變而後言之
則雖斥逐大臣無救於禍漢世災異策免三公今位宰
相者雖有勲績然其才可以辦一職而識不足以幹萬
幾願更擇文武全才海内所共推者擢任之中書舍人
季陵言臣者君之隂妻者夫之隂外國者中國之隂金
人累歲侵軼生靈塗炭城邑邱墟怨氣所積災異之來
固不足怪惟先格王正厥事則在我者其可忽耶臣觀
廟堂之上無擅命之臣惟將帥之權太盛宫閫之内無
女謁之私惟宦寺之習未革今將帥位高身貴家溫禄
厚擁兵自衛浸成䟦扈之風去年禦敵嘗遣王淵桀驁
不行改命范瓊心懷怏怏苖劉二賊乘間竊發豈一朝
一夕之故哉逮勤王之師一至錢塘拘占房舍攘奪舟
船凌轢官吏侵漁百姓恃功益驕莫敢誰何此將帥之
權太盛意其有以干陽也宦寺撓權為日固久不幸維
揚大臣闇於事機渡江之初得以自衒竊弄威柄有輕
外朝之心上下共憤卒碎賊手亦可以戒矣比聞藍珪
之流復有召命黨與相賀氣熖益張衆召僧徒廣設齋
會以追薦錢塘之被害者行路見之疑其復用莫不切
齒此宦寺之習未革意其有以干陽也臣又觀洪範於
休徵則曰肅時雨若謀時寒若於咎徵則狂恒雨若急
恒寒若以今日之事揆之尚有可言者自古天子之出
必載廟主而行示有尊也前日南渡事出倉卒有司迎
奉不能如禮既至錢塘置太廟於道宫而薦享有闕留
神御於河滸而安奉後時行路之人見者流涕今兹駐
蹕又幾月矣未聞下欵謁之詔以慰在天之靈不肅之
咎臣意宗廟當之比年盗賊殺戮長吏如刲狐豚殘虐
百姓如刈草艾朝廷苟且例許招安未幾再叛反墮賊
計元兇之罪罔獲忠臣之憤不雪赤子之冤莫報不謀
之咎臣意盗賊當之昨太母臨朝姦臣馬擴上䟽謂上
策入蜀中策都武昌下策都江寧臣常詰之苐言天子
必憚遠涉由下引之以及中由中引之以及上此姦謀
也擴乃西人知關陜殘破不可以遽往欲先幸蜀以便
私耳側聞道路之言謂鑾輿不久居此人情皇皇未知
死所立賞禁止終莫之信雖自臆度决無是事萬一有
之不幾於狂乎常雨之證恐或由此自軍興以來既結
保甲又改廵社既招弓手又募民兵追呼急於星火割
剥侵扵肌膚民力竭矣而猶求焉不幾於急乎常寒之
證恐或由此且陽為德隂為刑常雨常寒隂道太盛陛
下正當修德以應天能制將帥乃德之剛能抑宦寺乃
德之正事宗廟以孝禁盗賊以義謀國以智安民以仁
如此行之則人心悅而天意得矣吏部侍郎劉珏言北
敵強大隂盛陽微故隂雨為災此羣臣所共知也若乃
孝悌通神明至誠動天地此陛下所宜知羣臣未嘗言
也今二聖遠在龍荒陛下居九重之尊享四海之奉亦
嘗思其燕處之不安飲食之不時乎願陛下精禱於天
詳見於事揭為臺觀以表望思時遣使人以伸祈請則
孝悌之道至矣陛下有仁聖之資而二三執政專為蔽
塞使不外見敵國己和而背之盗賊已降而殺之詔令
徒文具而無其實實之不至何以能格願取建炎以來
所下詔令參稽而行則至誠之道著矣此感人心銷天
變召和氣之大者也上嘉納之司勲員外郎趙鼎言自
熙寧間王安石用事肆為紛更祖宗之法掃地而生民
始病至崇寧初蔡京託名紹述盡祖安石之政以致大
患今安石猶配饗廟庭而京之黨未族臣謂時政之闕
無大於此何以收人心而召和氣哉上納其言遂罷安
石配享神宗廟庭靖康初廷臣有請罷安石配饗者爭
議紛然至是始决(罷安石配享指揮日歴不載今以神宗實錄安石附傳增入)王
善攻淮寧不克移攻宿州統領官王冠與戰敗之
癸丑詔諸路帥臣監司郡守許招來材武之士官為給
食仍量材錄用以知邠州權涇原路提刑司公事李宋
臣有請也
甲寅罷三省樞密院賞功司以其事歸本部(熊克小歴己酉三省)
(樞密院置賞功司自軍興立功將士許之自陣各以輕重推恩按賞功司乃建炎元年六月己夘李綱所置至)
(此始罷之日歴不載會要三年六月七日詔賞功司自今月七日為頭限十日結局應干以前積壓文字並於)
(限内結絶自十七日以後生事更不收接依舊令部官看詳經由官司各不得過三日克於元年六月始置司)
(時不書今乃於廢司時書之以為事始蓋因吕頥浩行狀之誤而不考其詳今不取)權知泰州
裴淵以其衆至行在詔隸韓世忠軍世忠數宋世榮之
罪杖殺之
乙卯詔軍興以來忠義死節之家令中書省樞密院籍
記姓名優加存恤訪其子孫量材錄用尚書吏部侍
郎劉珏試吏部尚書徽猷閣待制御營使司參議官高
衞試吏部侍郎兼御營使司參贊軍事起復直龍圖閣
李迨朝請郎李承造並充御營使司參議官尚書吏
部侍郎康執權充顯謨閣直學士奉祠從所請也(此據本部)
(題名)詔宗室從軍充統領參謀者並赴闕御營使司
言防秋在近其沿江至海岸合定地分請以知杭州康
允之兼浙西制置使自鎮江府至江隂軍悉令允之措
置從之
丙辰詔諸路監司郡守遇朔望率見任官望拜二聖
是日苖傅後軍部將韓雋犯光澤縣䧟之傅之敗也雋
以兵六百趨邵武軍守臣朝散大夫張髦先期遁去雋
入城焚掠皆盡遂引兵趨建昌軍官吏軍民皆欲逃去
守臣方昭以六十口為質揭榜通衢敢言去者以軍法
從事率衆嬰城親督守備雋攻而圍之凡六晝夜昭鼓
衆益厲賊死者十三四一夕遁去進犯撫州守臣中大
夫林積仁聞雋在閩中已棄城走雋乃入城縱掠積仁
宣和末嘗為御史靖康初以秘閣修撰守平陽寇至而
遁遂坐斥至是復用之雋既䧟臨川又攻湖口縣遂渡
江至蘄州守臣中大夫王甡與官吏皆逃去雋引兵欲
依楊進于京西道為王善張用所邀且聞進死乃還居
黃陂境上會劉光世駐軍江州遣人招雋雋往見光世
光世命還屯蘄州因更名世清號小韓尋詔世清添差
蘄州兵馬鈐轄(此以趙甡之遺史及紹興二年四月世清案欵江西提刑司奏撫州事狀紹興)
(四年十二月十八日張致遠乞錄用方昭劄子參修江西所奏稱苗傅殘黨而無其名以事考之即世清也)
戊午秘閣修撰俞向知揚州維揚為金所蹂未有守臣
故抆拭用之向卒不赴(向除命日歴不書今以紹興三年三月十五日吏部中審向蔭)
(補狀修入)命江浙淮南開畎瀦水之地以限戎馬太常
少卿黎確直龍圖閣知婺州(日歴確無職名此以諫院題名修入)
庚申隆祐皇太后至建康上率羣臣迎于郊外徽猷閣
待制知平江府湯東野扈太母至行在遂以東野試尚
書戶部侍郎張浚奏以東野兼宣撫司参贊軍事東野
建言欲圖中興當先守關中據形勝以固根本(此據附傳增入)
(不得其日且附此日歴及本部題名並無之)
辛酉上手詔以四事自責一曰昧經邦之遠圖二曰昧
戡難之大略三曰無綏人之德四曰失馭臣之柄仍命
出榜朝堂徧諭天下使知朕悔過之意帶御器械李
質權同主管殿前司公事邊順權主管侍衞馬軍司公
事
壬戌集英殿修撰提舉杭州洞霄宫汪藻復為中書舍
人
乙丑顯謨閣直學士知建康府連南夫兼建康府宣徽
太平州廣德軍制置使
丙寅罷江浙荆湖閩廣諸縣增置射士三分之一(事祖見元)
(年六月乙亥)始朝廷以諸州禁兵不足乃集民兵置廵社又
增射士以助之已而言者以謂廵社不利於東南既罷
之猶存十分之一至是朝請大夫王海言海陵一縣應
留廵社六十三人而歲敷民間庸錢六千三百緡利害
可見民兵之法凡坊市産錢千緡鄉村田三頃並出一
夫歲租之入或不足以供辦而點丁之際盡取其力穡
之人此尤拂於人情新法弓手教習神臂弓專以捕寇
故應募者鮮而諸縣更令上戶雇募每名歲用之數殆
踰百千三者非惷朴之農夫即浮浪之凶徒使百姓重
困而無益扵用况三役並行於一時其何能給詔樞密
院看詳故有是旨既而言者以為無益乃罷武尉不數
年而所增射士盡廢之(罷武尉在紹興元年十月己卯盡罷新法弓手在紹興四年正)
(月甲戌以其事體不大故牽聯書之)
丁卯右司諫袁植罷初植請再貶汪伯彦而誅黃潛善
及失守者權邦彦朱琳等九人上曰渡江之役朕方念
咎責己豈可盡歸大臣植乃朕親擢雖敢言至導朕以
殺人此非美事吕頥浩曰聖朝弼臣罪雖大止貶嶺外
故盛德可以祈天永命植發此念已傷和氣滕康曰如
植言傷陛下好生之德矣乃下詔略曰朕親擢袁植置
之諫垣意其補過拾遺以救闕失而植供職以來忠厚
之言未聞殺戮之事宜戒可出知池州明日康見上曰
大㦲王言太祖以来未嘗戮大臣國祚久長過於兩漢
者此也未幾潛善卒于梅州尚書司勲員外郎趙鼎
行右司諫宣義郎監登聞檢院吕祉特轉一官守右正
言祉上䟽論致治之要以聰明為本其大略以謂善持
養之則聰日聰明日明利及天下而生靈皆蒙其福不
善持養則聰日不聰明日不明害及天下而生靈皆受
其禍所以為堯舜為文武為桀紂為幽厲者皆由是也
持養之道要在有益於聰明者為之勿以小善為無益
而弗為也有損於聰明者去之勿以小惡為無傷而弗
去也䟽入上召對祉復進三策其一曰自古撥亂同於
創業之君如漢高祖唐太宗是也漢高祖任用蕭何張
良韓信號為三傑然蕭何主筦籥給軍食而不預謀議
張良侍帷幄運籌策而不預戰鬭至於韓信則盡護諸
將握兵在外他事並不預也唐太宗時房元齡長於謀
杜如晦長於斷王珪魏徵善議論李靖李勣能用兵亦
各效其力是以有功大抵天下事非一夫所能專任而
况多事之際乎臣願陛下廣漢高祖之大度法唐太宗
之英斷執政大臣稍均信任因其所長咨訪任使如漢
之三傑唐之諸臣使之同心協力共濟艱難庶幾簡要
而易為專精而有功樞機之任各稱其職不負陛下委
任責成之意其二曰自古得天下必以人心之同其失
天下必以人心之異故曰受有臣億萬惟億萬心予有
臣三千惟一心商周之廢興盡在是也自蔡京王黼更
進用事異同之論起士大夫僥倖苟且各顧其私恩而
不復知有公誼雷同相從隨聲是非朋黨之風盛廉恥
之道喪不聞有一人履公守正表倡在位同心同德以
尊主庇民為心者欲望聖慈下詔布宣德意以鼓動士
氣開衆正之路杜羣枉之門則人心自歸國威自振中
興之業庶幾可圖矣其三曰乞付諸大將節制之權䟽
奏上悉嘉納既退遂有是命祉建陽人也(祉行状不云何人所薦當)
(求它書參考)罷諸州新置州學教授員(此以紹興二年四月三日吏部申明)
(狀增入)中大夫知信陽軍劉絳除名郴州編管以京西
都轉運司言絳正彦叔父恐難任守臣故也(此以紹興五年閏二)
(月十七日絳進状修入)
戊辰上諭大臣曰祖宗時不忘武備如鑿金明池蓋亦
習水戰朕非久欲親閱諸將所部人馬仍召卿等共觀
庶以知諸將能否後避敵不克行詔以防秋在近自
京南至鎮江府㳂江廵檢五十有五員令樞密院各擇
材武可仗者一人為之貳其土軍有闕者並招填之
承議郎新知富順監馮檝特轉一官以檝嘗貽書苖傅
論復辟事故也初張浚自高郵歸薦檝於上得召對檝
奏陛下前日杭州復辟之事臣亦薄效區區自大臣而
下皆知之但無肯為臣言者上曰太后嘗言之翌日上
以問輔臣李邴鄭㲄曰果有之遂命進秩後三日以檝
為尚書司勲員外郎(日歴檝除郎在二十八日乙亥而檝臨安錄載此省劄在二十四日)
(今從之)升公安縣為軍以其能捍禦也
庚午中書舍人汪藻兼直學士院
辛未上諭大臣曰近有上言者請朕與皇太后異宫豈
有是理朕事皇太后如事母帷帳皆親視或得時果必
先獻祖宗奉太后然後敢嘗外人安得有此論張浚曰
此氣象甚好以陛下容納直言故有此狂直之士也
御營使司奏諸軍並以萬人為一軍每軍十將共置統
制五員逐軍各置虎符於御前收管非降虎符毋得擅
出營違者從軍法每統制官為軍籍三本一上之御前
一納御營使司一留軍中逐季揭帖諸軍不得互相招
收奏可時諸將方自擅迄不行
癸酉樞密院言自兵興至今軍政事務倍於平時欲依
祖宗朝置檢詳官兩員請給視檢正官序位在左右司
之下編修官四員止存一員依舊看詳條法從之(日歷無此今以)
(紹興三年六月十日本院奏状修入)遂以編修官李唐俊兼權檢詳諸房文
字(此據本院官屬題名附入題名在六月故附于此明年七月始正除萬格)龍圖閣待制提
領水軍沿江措置使陳彦文試尚書兵部侍郎仍充措
置使尚書右司員外郎劉寧止直龍圖閣同提領水軍
充措置副使彦文初除雜學士至是又改命之中奉
大夫黃叔敖承議郎傅崧卿並為中書門下省檢正官
崧卿墨卿弟也樞密院編修官秦梓提舉荆湖南路
茶鹽公事降充直秘閣知荆南府唐慤復秘閣修撰
甲戌上自神霄宫入居建康府行宫御史中丞張守
試尚書禮部侍郎守嘗論吕頤浩不可獨任而張浚不
宜西去上不然之會有旨以東京糧運不繼復命大中
大夫梁揚祖為發運使專切措置糧運以餉中都右司
員外郎兼權給事中劉寧止言其不可詔以次官書讀
行下遂命起居郎綦崈禮兼權給事中守言揚祖不可
用請罷之中書舍人季陵亦封還錄黃論揚祖前為發
運使不能積粟以實中都道路梗澁未及半年而中都
之人至於相食此揚祖之罪孰謂揚祖知首尾乎東京
糧運不繼非有難曉有糧而無舟有舟而無人有人而
無水有水可運而盗賊奪之三尺之童亦能知此孰謂
發運司官不能知乎又緣給事闕官左史當攝崈禮既
已供職寧止自當引退外人不喻皆謂朝廷因揚祖之
故特用崈禮而罷寧止此事不可戶曉臣恐天下以言
為諱也守再上䟽論列不報䟽三上揚祖乃請奉祠守
言揚祖以自請得祠是臣在憲臺言無可采因乞補外
遂有是命守力辭不拜上命吕頥浩召守至政事堂以
正士不宜輕去朝廷守乃受命中書舍人范宗尹為
御史中丞宗尹首言金人為國大患戰之不能勝禦之
不能却固己敝矣兩河䧟沒陛下駐蹕維揚敵騎遽至
僅能匹馬渡江至錢塘未閱月而苖劉之變生於肘腋
此皆禍之大者其小者不可悉數大抵所為皆不成所
向皆不利豈徒人謀乖剌寔由天意之未回也苟不能
隠忍順受以紓目前之急深恐天意之不測别致非常
之禍此臣所以日夜寒心也設若敵騎深入當以控扼
之事責之將相陛下姑引而避之言至扵此可謂無策
然譬人之大病垂絶投之善藥但得不死徐議補治陛
下誠能側身修行以享天心發政施仁以從民欲選將
練卒繕甲儲糧數年之後以弱為強孰曰不可則今日
之無策乃為異時之長策也中書舍人季陵亦言國家
之根本在東南東南之根本在建康雄山為城長江為
池舟車漕運數路輻凑正今日之關中河内也陛下所
當守亦敵人所必攻九江上流有建瓴之勢淮南諸郡
有唇亡之憂今去防秋無日矣事之急者除盗賊習水
戰凡要害之地屯兵以守之謀議之善固無以易此然
臣之區區竊有管見自古無守城天子以天子守城則
内重而外絀臣願陛下為馬上之計先定兵衛及扈從
之臣精其選使可倚仗寡其數使易供億預詔郡邑各
備巡幸使人不駭相時而動初無定方使人不測萬一
敵勢縱横便當整駕親按營壘召諸道之兵以為援師
留將相大臣相率以死守鯁其喉牙使不能搏食東南
是乃深根固本之道勿效前日百官跣足奔竄以扈蹕
為名棄城池以與敵使生靈墮於塗炭財用填於溝壑
而不恤也宗社安危在此一舉惟陛下早圖之(宗尹陵所上疏)
(不得本月日因宗尹入臺附見陵此月末得祠其建言當亦在此時也)通直郎新提舉
兩浙路市舶沈與求守監察御史與求德清人嘗為太
學博士張守所薦也徽猷閣待制知郢州席益再任
直龍圖閣知德安府陳規陞秘閣修撰朝議大夫知復
州韓儼直秘閣皆以守境故有是命(季陵外制集有席益知渭州告詞不)
(知在何時當考)
乙亥詔諭軍民以迫近防秋已令杜充提重兵防淮又
於七月下旬恭請隆祐皇太后率六宫宗室近屬迎奉
神主前去江表朕與謀臣宿將戮力同心以備大敵進
援中原應官吏士民家屬南去者官司毋得禁先是東
京留守杜充將赴行在檄直龍圖閣知蔡州程昌㝢為
留守判官至是昌㝢入京城視事時京城自四門外餘
皆闔人以為病昌㝢至欲盡闢之又游手雜食市多鼠
竊犯者雖一錢亦死昌㝢欲寬為一千副留守郭仲荀
皆不聽始昌㝢之離蔡也吏士皆持半月糧既而食盡
乃挑野菜而食(此據昌㝢家傳修入家傳云六月杜充赴行在檄公為留守判官月中至京師)
(視事乙亥二十日也故因降詔附見趙甡之遺史於閏八月書昌㝢除留守十月書昌㝢入京師恐誤)
自渡江以来百官除拜非侍從並尚書省出敕至是言
者以為有係招撫及行軍出給之人非惟無以示信且
事體削弱乃詔自今帶貼職及遥郡人出告朝奉武翼
大夫已上出𠡠餘並給付身中書舍人季陵罷為徽
猷閣待制知太平州陵論遣張浚宣撫陜蜀任太專非
是議既忤乃自引求去未行改提舉亳州明道宫旋奪
職秘書省著作佐郎富直柔尚書禮部員外郎承事
郎胡寅為駕部員外郎(直柔之除禮部題名在二年五月秘書省題名在今年五月與)
(日歴不同當考)是日金人䧟磁州初金人圍城急軍校楊再
興等作亂殺權守趙子節推將官蘇珪領州事珪曰有
三事能從我則可衆曰試言之珪曰我欲率軍民奪路
歸京師見宗元帥如何時澤已死城中未知也衆曰不
可又問與汝等力戰如何又不可珪曰盍開門乎衆不
應於是珪率衆請降金人以素隊至城下且折箭為誓
曰不殺人丙子金縱米麵入城其價頓减數十倍時磁
州武安縣城守甚固金不能攻及聞磁降乃下
是夏賊貴仲正破岳州詔遣兵討捕既而起復奉議郎
通判襄陽府程千秋招降之千秋因留以為將(日歴只於正月)
(書貴仲正犯岳鄂一句更無首尾惟紹興三年五月庚午知岳州范寅敷奏乞免税状云本州昨據貴仲正占)
(據州城蒙朝廷遣大兵殺散他書亦無仲正事迹按趙甡之遺史有千秘綂兵官貴仲正即其人也故附此或)
(是千秋為㳂江制置時所招亦未可知馮檝時議錄有建炎四年代袁植與李允文書云巴陵先扵去年春間)
(延燒殆盡至夏又遭貴仲正殘破則岳州之破决不在此時但無書考其月日耳仲正之死附今年十一月丁)
(未盖以紹興元年六月甲戍解潛為渠成乞贈官狀修入亦須詳考)
建炎以來繫年要錄卷二十四
