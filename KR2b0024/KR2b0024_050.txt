建炎以來繫年要錄卷五十
宋李心傳撰
紹興元年十有二月甲子朔知樞密院事宣撫處置使
張浚言今年二月於階成州駐兵與金人相持聞潼川
府路有偽造檄書稱平蜀大將軍不顯姓名指斥宗廟
搖動吏民臣移師利閬之間密切採訪據知潼州府宇
文粹中稱本府吏民乞用曲端充統制官等緣端䟦扈
之迹顯著臣受陛下重寄豈有主兵之官却用藩府薦
用萬一事出於意外臣將何辭以報朝廷已送端恭州
置獄推治外四川見今前執政侍從等官在職慮與臣
議論不同别有奏陳乞賜下照詔已覽來章令三省劄
浚照會時端已為浚所殺而朝廷未知也(併著此以見端之死所坐)
(無名故浚之詞支離也)詔直徽猷閣提舉臨安府洞霄宫黃叔
敖文學吏事皆有可觀恬退之節士夫推重可除給事
中令所在以禮敦遣赴行在龍圖閣學士提舉江州
太平觀路允廸守本職致仕允廸以前執政告老不進
官非故事也
乙丑太常少卿趙子畫權尚書禮部侍郎本朝以公族
為從官自子畫始朝散郎廣南東路提點刑獄公事
程瑀試太常少卿秦檜引之也降授朝奉大夫主管
臨安府洞霄宫曾班除名勒停雷州編管以右司諫方
孟卿論其在秦州植旗降敵上書秦州已投拜大金國
八字且行移斥御名也班兄弟顯謨閣直學士楙顯謨
閣待制開乞納官以贖班之罪上不許太中大夫吳
敏充資政殿學士提舉臨安府洞霄宫敏初除湖廣宣
撫使以祖母年高力丐免未報敏受命置司柳州時寇
盗充斥敏方鳩兵選將未能出師而吕頤浩檢會敏丐
祠之章故有是命敏至司才十六日也(熊克小歴吳敏不能制賊為言)
(者所論而罷降資政殿學士提舉洞霄宫與日歴所書不同當考)國學進士上官孔
明上書論范汝為猖獗之狀且言為范賊之策有三直
擣廣南盤據要地疲用王師使苦嵐瘴歲月莫能下此
上策也引衆直前據福州城食城中粟北守壯嶺南斷
浮橋備河口舟阻古田險坐困王師此中策也不度智
力迎敵王師此下策也臣今料之彼必出下策然福建
之地平原曠野率皆磽确民利於步戰而王師長於車
騎便於長戟利於弓弩地有所宜戰非所利謂宜永嘉
航海直至福建秣馬厲兵張皇聲勢募福建之民以攻
福建之賊詔付宣撫司孔明邵武人也
丙寅詔依祖宗故事復置樞密都承旨以兩制為之如
未曾任侍從之人即依權侍郎法詔應販私茶鹽並
不用蔭原赦樞密直學士知遂寧府席貢上遺表贈
光禄大夫後謚襄榮
丁夘吏部侍郎李光請復東南諸郡湖田詔戶工部取
會奏聞初明越州鑑湖白馬竹溪廣德等十三湖自唐
長慶中創立湖水高於田田又高於海旱澇則逓相輸
放其利甚博自宣政間樓异守明王仲薿守越皆内交
權臣專事應奉於是悉廢二郡陂湖以為田其租米悉
屬御前民失水利而官失省稅不可勝計(王明清揮麈錄餘話云王)
(仲薿守會稽頗著績效如乾湖為田導水入海是也按二郡湖田其租悉屬御前重和元年二月甲子詔鑑湖)
(田租以備繕修原廟之須不許他司奏請他皆類此上虞一縣考究自宣和元年至建炎四年湖田凡得米三)
(萬三千餘斛入御前而約放省稅米十四萬六千餘斛民間所失不在焉其本亦如此眀清所云未免誤矣)
光奏請復之既而上虞縣令趙不搖以為便(不搖申到在明年三)
(月庚申)遂廢餘姚上虞二縣湖田而他未及也宣撫處
置使張浚言已封永康軍普德廟神為昭惠靈顯王漢
右將軍張飛為忠顯王詔依已行事理普德神秦蜀守
李冰次子也宣和間改封真人至是浚言神比託夢兆
欲掃妖兇患無兵印又言閬州有死卒復甦稱飛與關
羽分兵境上摧拒強敵故封之
己巳秘書少監傅崧卿權尚書吏部侍郎充淮東宣諭
使且賜諸州守臣銀合茶藥仍命崧卿體訪民間利病
來上
庚午手詔閩賊范汝為嘯聚日久反覆變詐害吾良民
比再遣帥盡行剪戮重念軍旅暴露轉輸勞煩皆朕不
德之所致也王師到日其諸徒衆能執汝為請命者當
受重賞自餘咸赦除之可令宣撫司多出榜示及箭射
蠟彈入賊中使眀知朕意
辛未吕頤浩奏乞通京東河北商賈先是劉豫置𣙜場
通南北之貨頥浩以為便乃奏行之責授海州團練
副使孟揚責授黃州團練副使孟揆並放令逐便先是
揚父責授昭信軍節度副使昌齡既卒於封州而揚揆
猶在嶺南朝議以其蠧國害民累赦不宥昌齡妻東平
郡夫人靳氏以昭慈近屬訴於朝乃許自便昌齡開封
人宣政間與二子繼任水衡昌齡仕至保和殿大學士
揚揆皆光禄大夫靖康初坐姦贓廢宣撫處置使張
浚承制以閤門宣贊舍人知興州同統領秦鳳等路軍
馬李師顔知成州閤門宣贊舍人利州路第三將柴斌
知興州金之䧟陜西也師顔為耀州守獨率所部來歸
其家屬皆為金所得金人服其忠義遣其弟師文招之
師顔不顧師文卒為所害由是浚擢用之(師顔事以紹興三十年三)
(月壬辰富元衡所奏增入)夜行在紹興府火
壬申言者論今日為百姓甚害者無如科配一事州縣
比年以來於常賦之外别立一項軍期科配一歲之間
一戶至五七次臣竊謂與其許科配不若專責常賦與
其放逋欠不若嚴禁敷率今稅租免後和買及關征𣙜
酤之利别無失䧟則軍事所需何容不足伏望特降睿
旨今後除依法催科以備軍期外自餘非泛科配一切
停罷詔戶部勘當戶部侍郎柳約言遇灾傷及經兵破
難以不放逋欠外若實因軍期須索亦有許收量添酒
錢應副或因軍期所需多科其數别作支用昨降旨以
自盗贓論官竄嶺表望依累降指揮施行從之時議者
又言朝廷之上喜徇祖宗愛民之良法而諱言今日科
歛之大害如早稻未熟而借冬苖春蠶未畢而催和買
富民鬻田舍下戶質子女籲天不聞誠宜嗟憫伏望眀
詔大臣繼自今勿以科歛為諱而特如條畫申敕監司
謹其抛降之名俾不得加數掊克因事漁利則四方之
民凡有征求莫不樂輸而無怨矣䟽奏詔檢會五月己
未指揮申嚴行下(後奏在此月甲戌今聯書之明年正月陳汝錫謫官恐緣此事)左
朝奉郎葉夏卿直秘閣知饒州時江東羣盗方熾故選
用之既而言者論夏卿通守洪都以城投拜命遂寝
甲戌詔江東安撫大使司統制官郝晸顔孝恭以所部
四千往建昌軍討賊權聽守臣朱芾節制先是建昌之
石陂寨軍賊丁喜饒青聚衆為亂提刑司檄土居宣教
郎蔡延世會安撫大使司都統制閻臯擊之官軍失利
至是李敦仁復犯虔化縣閤門祗候權縣事劉僅與戰
為所敗言者慮二寇相合故命芾討之晸孝恭時駐軍
鄱陽就遣之也
乙亥淮康軍承宣使神武副軍都統制福建制置使辛
企宗追三官令統所部赴宣撫司軍前自效坐擁兵逗
遛為御史所劾故有是命初詔内外侍從官舉縣令
中書記名以次除授而言者以為所舉多親舊或罪累
礙於銓選之人乃命吏部参考其負罪礙格之人並罷
仍坐所舉官詔立賞錢千緡有妄言火災者許人告
捕從軍法時都人訛言太史局奏是月望復有火災故
禁之
丁丑手詔略曰比緣國難盗起未息者盖姦贓之吏無
䘏民意及煩王師而軍需不免又取於民因循展轉日
甚一日欲民不為盗不可得也可將建炎三年以前積
欠除形勢戶及公人外一切蠲除如州縣不奉詔及監
司廹脅州縣巧作催科者並除名令御史臺糾察多出
黃榜曉諭又詔三省備坐祖宗朝真决贓吏舊制鏤板
行下自今有犯依法行遣仍籍沒家財上以軍興民困
吏緣為姦故盗賊蜂起乃下此詔焉(朱勝非秀水閑居錄云范宗尹為相)
(踰年南宋沈與求論其過惡二十事而贓墨居其四焉於是罷相宫祠彈䟽既傳無不駭愕繼有詔旨官吏犯)
(贓依祖宗舊典誅戮仍籍其家因宗尹也按宗尹罷相非因與求論列前已辯之此詔恐非因宗尹特勝非惡)
(之之辭今不取)親衛大夫建州觀察使神武右副軍統制岳
飛為神武副軍都統制仍以所部屯洪州時飛遣本軍
主管文字秉義郎高澤民至紹興而澤民其甥壻也乃
詐為飛狀乞都統制或摠管職事故有是命飛皇恐自
辯詔諭以出自上意仍鑄印賜之詔浙西安撫大使
兼揚楚等州宣撫使劉光世防遏金人招安盗賊保護
浙西一路厥功懋焉可特與恩澤三資奏補本宗或異
姓有服親戶部侍郎柳約言軍興科需百出望官戶
名田過制者與編戶均一科敷從之(明年正月丁巳不行)是日
曹成至道州守臣直秘閣向子忞聞之悉城中官軍得
百有二十五人俾之迎敵又遣使招之兵行三十里與
成遇士皆驚逸成自東門入子忞從西門跳奔獲免成
遂據道州
戊寅以彗出會稽許臣民實封言事(按此手詔甚詳而日歴不載盖失之)
詔行在職事官人添職錢十千(日歴十二月十五日沈與求除龍圖閣學)
(士宫祠賈安宅工部侍郎胡松年給事中黃龜年起居舍人按此皆紹興二年十二月事史盖誤也又於此日)
(書右諫議大夫徐俯上殿按俯明年春方除諫官又書遣駕部員外郎李愿充川陜撫諭按愿明年四月方以)
(國子監丞被命入蜀迎祁王史皆誤也周必大序駕部題名亦繫於今年十二月同此一誤今並不取)
庚辰武翼郎閤門宣贊舍人制置山東忠義軍馬范温
遣參議李植來獻捷詔以温為武功大夫忠州刺史仍
命聽樞密院節制是日桑仲遣兵攻復州守臣修武
郎祖遹棄城走
辛巳復置廣西茶鹽司舊淮南鹽息歲收八百萬緡自
軍興淮南道梗許通廣鹽於江湖諸路而二年半入納
才七十萬緡至是江湖鹽價每斤為七八百錢議者以
為利厚而冒販者多故復置官提舉戶部侍郎柳約復
請增諸路酒錢上等每石二千下等一千其半令提刑
司樁管餘備軍費從之(去年十一月辛亥增至此又增)詔武翼大夫
閤門宣贊舍人知海州薛安靖朝散郎通判州事李彙
並赴行在令楊楚等州宣撫使劉光世遣將統兵戍守
安靖本劉錫屬官彙嘗為沙河簿在滄州結約南歸會
劉豫使守海州至郡踰年遂誘率簽軍盖諫等殺金人
所命沂南淮北都廵檢使王企中及偽齊之戍守者率
軍民以城來歸尋以安靖為浙西兵馬副鈐轄賜彙同
進士出身簽書寧海軍節度判官廳公事(安靖等除官日歴不見據)
(明年三月四日安靖等申明東海軍戍兵状增入彙以二年二月乙丑賜出身)武翼郎單德
忠充樞密院准備將領以所部三千人自為一軍以其
忠節顯著也詔戶部給銀五萬兩付温州為福建等路
宣撫司大軍家屬錢糧之用以添差兩浙轉運使盧知
原有請也先是宣撫使孟庾摠大軍道由温州守臣龍
圖閣待制洪擬趣使赴援庾怒於饋餉外命擬亟犒師
犒已即行擬歸未及州治軍人已塞滿庭下洶洶且不
測擬即借封樁錢用之事已自劾詔書奬其知變賊平
庾上其勞加秩一等(擬轉官在明年十一月癸未盖因宣撫司保奏也)偽齊
汴京留守劉益遣父老史平僧錄德真道錄王從問奉
表請劉豫遷都是日豫下偽詔曰汴京實四方之上游
名區奥壤為天下最今所宜都無以易此而重念遷都
重事未嘗輕議既而寇盗衰息強梗還歸關輔混同人
漸寧謐宅中而據會要因舊以建新邦乃其時矣朕志
已定朝論僉協將戒嚴而順動宜先事以示期誕布詔
音亶孚羣聽已定明年春末遷都於汴凡爾遐邇宜知
朕意豫又以偽權尚書左丞張昴權門下侍郎權尚書
右丞張東為左丞中書舍人直學士院范恭兼權右丞
先是監察御史婁寅亮即陳宗社大計尚書右僕射秦
檜以寅亮富直柔所薦惡之使言者論寅亮宣和中父
死於賊匿不舉喪壬午詔大理寺劾治
甲申右司諫方孟卿言祖宗故事諫官置局於後省號
為兩省官盖兩省朝廷政令所自出祖宗以諫官居之
不無深意今行在諫院許於皇城内建置未有定處望
令依舊隨省置局詔諫院許於行在所都堂相近置局
尚書吏部郎中孫近充秘閣修撰提點兩浙東路刑
獄公事
乙酉秘書丞劉大中為尚書吏部員外郎
丙戌詔大理寺且留紹興府俟勘斷見禁公事盡絶赴
行在詔入内内侍省應官司取索文字依舊例更不
回報後又詔内侍省准此(此以二年二月十七日内侍省狀增入)
丁亥言者請贓吏當死者勿貸上曰朕本心欲專尚德
化顧贓吏害民有不得已者然亦豈忍遽置搢紳於死
地如前詔杖遣足矣武經郎閤門宣贊舍人潘永思
追一官坐為人市恩澤也先是大理推治偽告事連永
思上曰永思雖戚里既有過安可廢法乃命罷職就逮
右司諫方孟卿言比年大兵所過肆為擄掠甚於盗
賊望賜告戒詔自今出師毋得秋毫騷擾樞密院察大
將大將已下逓察犯者並行軍法
戊子知樞密院事宣撫處置使張浚奏和尚原勦殺金
人先是浚徙治閬州徽猷閣待制参議軍事劉子羽請
獨留河池調護諸將以通内外聲援浚許之是日吕頥
浩等進呈浚奏劄言浚今居閬中為水運以給西軍上
曰朕料浚必能立功秦檜因奏去年臣初至行朝論浚
者紛紛甚可嘆駭賴陛下保全得以安跡萬一有功寔
賴陛下知人善任使不惑浮言之效上因備論天下事
有利必有害但害少而利多皆所可為若聽浮言則事
將俱廢且如前年航海一枝之外便皆為不測使惑於
浮言逡廵不决豈不敗事頥浩檜出至省府未食捷奏
至上大喜
己丑制授起復明州觀察使陜西諸路都統制兼知秦
州吳玠鎮西軍節度使從張浚請也仍遣中使任充持
旌節官告賜玠尚書右司員外郎江躋為殿中侍御
史初上既褒錄符祐黨人而其子孫陳乞推恩者吏
部猶會刑寺有無過失議者言勅書既稱以忠為罪望
悉除落過名以正名實從之詔襄鄧鎮撫使桑仲金
房鎮撫使王彦釋怨體國不得自相侵擾初仲雖受命
然猶恃兵衆再圖取金州是冬以其衆分三道一攻住
口關一出馬郎嶺一擣洵陽縣使其副都統制武節大
夫榮州刺史李横統之前軍去金州三十里彦曰賊兵
以我為寡故寇三道以離吾之勢今吾破其堅則脆者
自走矣時賊之大兵在馬郎嶺北彦遣統制焦文通禦
住口關而自以親兵營馬郎嶺與之對壘幾月大戰凡
六日賊大奔潰彦縱兵追擊均州平(仲寇金州據彦行狀在今冬不得月)
(日按史降旨令二人釋怨在此月己丑故遂聯書之曹筠撰陳規行状云都督張公入蜀桑仲遣兵躡其後為)
(王彦所敗即日遣郢州兵欲謀蜀公遣人諭霍明毋附仲仲怒挾數百騎來郢州為明所殺按浚以建炎三年)
(冬入蜀去此已久仲不應躡其後若以為浚入援時則其還秦州在建炎四年三月至此亦已踰年筠所云誤)
(也仲追郢兵及被殺皆在明年已刪潤附見庶不牴牾)仲承制加横榮州團練使
(日歴明年四月戊寅桑仲奏李横近緣再立功效已便宜加榮州團練使有旨李横特與轉團練使依前武節)
(大夫按横自此未嘗出兵故且附於犯金州之後俟考)
庚寅詔存恤張孝純鄭億年李鄴家屬命所在州根刷
期已上親赴行在候到取旨遷擢以其用事於偽齊故
也
辛夘尚書考功員外郎潘良貴守左司員外郎
壬辰詔自今春試選人及京官初出官人銓試如故事
後不果試(明年正月丙申依例免試)明年秋乃克行之
是月賜陳東家錢五十萬詔以冬寒命有司賑給行
在紹興府居民不能自存者其後移臨安亦如此例
是歲宗室善淵賜名者二人初命戶部降本下江浙
湖南和糴米以助軍儲(十八年閏八月可參考)静海軍節度觀
察處置等使開府儀同三司檢校太師守司空同中書
門下平章事安南都護上柱國南平王李乾德薨子陽
煥立乾德在位四十五年
建炎以來繫年要錄卷五十
