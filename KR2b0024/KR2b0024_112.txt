建炎以來繫年要錄卷一百十二
宋李心傳撰
紹興七年秋七月辛酉朔直秘閣提舉廣南市舶宗穎
與宫觀理作自陳左朝請大夫主管台州崇道觀章
傑為廣南東路轉運副使傑初以家世坐斥至是復起
左文林郎成都府成都縣尉羅萬改亰官堂除大邑
萬以薦對而有是命(十二月丁夘改監進奏院)
癸亥光山軍承宣使帶御器械錢愐為樞密副都承旨
右朝奉大夫直徽猷閣孫佑奪軄降二官坐守虔州
不捕盗且奏事失實也佑聞張觷來代己乃引病乞宫
觀故責之直祕閣京東淮東宣撫處置使司𠫭議官
韓球陞參謀官兼都督府隨軍轉運副使
甲子秘書省校書郎兼史館校勘高閌面對言春秋之
法莫大於正名今樞密院雖號本兵之地而諸路軍馬
盡屬都督都督專主用兵亦宜屬於樞密不宜以宰相
主之是朝廷之上兵柄自分為二又周六卿其大事則
從其長小事官屬猶得專達今一切拘以文法雖利害
灼然可見官長且不敢自决必請於朝故廟堂之事益
繁而省漕官屬乃與胥吏無異又政事之行給舍得以
繳駮臺諫得以論列若給舍以為然臺諫以為不然則
不容於不改祖宗時有繳駮臺諫章疏不以為嫌者恐
其得於風聞致朝廷之有過舉然此風不見久矣臣恐
朝廷之權反在於臺諫且祖宗時監察御史亦許言事
靖康中嘗舉行之今則名為臺官而實無言責此皆名
之未正者也宗正丞譚知柔奏宗室訓名睦親宅希
字下連必字廣親宅夫字下連時字親賢宅居字下連
多字棣華宅卿字下連茂字並從之秘閣修撰四川
轉運副使陳遠猷兼川陜宣撫司參議官提點本司營
田詔紹興府聽讀進士耿鎡放還本貫都督府請
諸軍有面刺大字及燒灸人不許入皇城門從之時西
北忠義人多有刺面為殺敵報國等字故申明焉
乙丑直龍圖閣知虔州張觷條上措置盗賊事件張浚
等言觷有才必有措置秦檜曰觷向知南劒州能平賊
甚有功而言者以為多殺平人毁譽是非不公如此上
曰大凡人為血氣所使而愛憎移之所以毁譽是非不
公在上察之耳浚曰士大夫少學故如此孔子許顔回
為王佐盖唯不遷怒不貳過者可以為天下國家也上
曰孔子所許顔回一人而已可知其難士大夫少時為
血氣所使而輕任喜怒更事既多若能知悔則亦少累
朕為親王時或因事輕用喜怒至今不能㤀常自悔責
(中興聖政史臣曰人君過失與常人不同天下臣民惟以順君為義莫或拂之而亦莫或回之惟上聖卓然特)
(立異於常情乃能自反爾故以過失為諱者常千萬文過以自安者常十百悔過而能自反者纔千一也)
丙寅祕書郎張戒提舉福建路茶事上因論館中人材
以為戒好資質而未更事任可令在外作一任復召用
之戒聞請補外後二日上謂輔臣曰士大夫湏更歴外
任不必湏在朝廷若既練達而止令在外則又不盡用
材之道陳與義進曰前日陛下惜張戒人材除外任以
養成之聖意甚美上曰中書省可籍記他日復召用
右朝散大夫宇文師瑗知建州以其母安定郡夫人黎
氏有請也修武郎閤門祗候何蘚添差兩浙東路兵
馬副都監
丁夘起復太尉湖北亰西宣撫使岳飛遣屬官王敏求
來奏事初飛請觧官未報乃以本軍事務官張憲攝軍
事憲在告而權宣撫判官張宗元命下軍中籍籍曰張
侍郎來我公不復還矣直寳文閣新知襄陽府薛弼在
武昌未上請憲強出臨軍憲諭羣校曰我公心事𠫭議
必知盍往問之羣校至曰張侍郎來由宣撫請也宣撫
觧軍政未久汝輩乃如此宣撫聞之且不樂今朝廷已
遣勅使起復宣撫矣張非久留者衆遂安(此叚熊克小歴繫之于今)
(年四月丁未以前盖誤是時張宗元未權宣判今移附此又薛弼今年三月已除襄陽今稍修潤其文令不抵)
(牾)上命𠫭議官李若虛統制官王貴詣江州敦請飛依
舊管軍如違並行軍法若虛等至東林寺見飛具道朝
廷之意飛堅執不肯出若虛曰相公欲反耶且相公河
北一農夫耳受天子之委任付以兵柄相公謂可與朝
廷相抗乎公若堅執不從若虛等受刑而死何負於公
凡六日飛乃受詔(此叚並據徐夢莘北盟會編修入但日歴所載降旨𠫭佐將校敦請乃去)
(年四月事今年全不見指揮且繫此更當求他書𠫭考)赴行在張浚見飛具道上
所以眷遇之意且責其不俟報棄軍而廬墓飛詞窮曰
奈何浚曰待罪可也飛然之遂具表待罪(此亦據徐夢莘所記修入)
(據林泉野記中興遺史岳侯傳皆稱上詔飛赴行在諭遣還軍而日歴全無之按此月戊辰上宣諭輔臣有云)
(飛臨行時朕明諭之云云則飛嘗入朝審矣據陳公輔四月間所奏亦云陛下且當與飛反復詰難又云俟張)
(浚自淮西歸當明著劉光世之罪以警諸將以事考之則詔飛赴行在當在張浚未往淮西之前飛還武昌當)
(在張浚既回建康之後但未見本日耳今因王敏求奏事遂併書之當求他書𠫭考)上慰遣之將
行上謂飛曰卿前日奏陳輕率朕實不怒卿若怒卿則
必有行遣太祖所謂犯吾法者惟有劍耳所以復令卿
典軍任卿以恢復之事者可以知朕無怒卿之意也飛
得上語意乃安至是遣敏求來奏事委曲感恩云非官
家保全何以有今日翌日上以其語諭輔臣秦檜見飛
舉止已有忿忿之意矣(中興聖政史臣日人主平時馭下不過恩與威而已至於馭將)
(又非平時思威之所能盡也是必有不貲之恩出於望外不測之威出於物表然後可以折其力服其心而得)
(其死力也太祖遣王全斌伐蜀一日念其寒脱所服裘帽賜之其伐江南也曺彬等入辭以匝劍授彬曰副將)
(而下不用命者斬之此無他駕馭英雄之術當然也高宗亦嘗自言朕拊楊沂中過於子弟及淮西有警則親)
(筆戒之若不便進當行軍法沂中承命皇恐至於岳飛奏陳輕率自知必抵罪而乃開示胸腹略無留難飛深)
(極感激二人者卒皆成功此其術豈在太祖下若乃濫賞以褻其恩姑息以玩其威其欲諸將之為用難哉)
左司員外郎李彌遜言臣聞善為國者如持衡本末
輕重常使適平無偏而不舉之患唐自中葉以還方鎮
驕横稔成禍亂至於五代益甚藝祖躬覩其弊故削州
郡之權以尊王室以攬威柄誠得銷患救時之宜然當
是時強兵勁卒悉屯亰師及西北近畿往來更戍不絶
於道百姓逸樂財用豐衍州郡奉行詔條得以無患其
後承平既久兵制寖隳民益無聊而州郡之權益輕本
末俱弱以致禍患此已然之明效也至於今日曾未少
革帥守但具空名兵寡民貧城池隳敝財賦悉以上供
餽餉不足枝梧目前常不暇給平時稍為備守之計則
羣議而力沮之萬一有警拱手罔措賢者則甘心守節
不肖者則奉身逃生雖誅竄失軄之吏其害已不可勝
道矣臣愚願慎擇賢材以任帥守假之事權使得竭才
展效鎮安方面上寬顧憂下銷姦宄以效臂指之用詔
樞密院措置自祖宗世陜西河東北三路皆以文臣為
經略使領大兵武臣為總管號將官受節制熙豐後始
置武帥論者非之自渡江以來㳂邊之兵盡歸諸大將
帥臣反出其下故彌遜有是言然至今不能改也
戊辰起居郎樓炤言竊見國家暴兵露師之日久有財
匱之憂近者妄陳財用四事雖蒙開納有司終不能小
有損益者必主計之司未嘗親見其本末也竊考唐故
事宰相領鹽鐵轉運使而同時在位者或判戶部或兼
度支臣愚以謂使宰相兼有司之事則不可若參倣唐
制使戶部長貳兼領諸路漕權何不可之有若戶部兼
領諸路漕權内則總大計之出入外則制諸道之盈虛
以時廵行如劉晏自按租庸以知州縣錢榖利病而事
之本末皆身親而目覩之何者可行何者可罷斷然無
復疑伏望聖慈下臣之說詔大臣講究之詔三省相度
措置(是月戊子施行)炤又請令行在侍從官各舉通判資序或
嘗任監察御史以上可以任監司郡守者一二人皆具
已試之状保任以聞朝廷籍記姓名遇闕除授後有不
如所舉則正繆舉之罪詔如所奏仍令中書門下省置
籍
壬申張浚以旱乞率從官禱雨又乞弛役慮囚等數事
因奏如浙西諸郡及宣州廣德軍地形下未覺旱如鎮
江建康地形高最覺闕雨上曰朕患不知四方水旱之
實宫中種兩區稻其一地下其一地高昨日親閱之地
高者其苖有槁意矣湏精加祈求庶幾數日間得雨也
時方盛暑浚一日坐東閤參知政事張守突入執浚手
曰守向言秦舊德有聲今與同列徐考其人似與昔異
晩節不免有患失心是將為天下深憂盖指樞密使秦
檜也浚以為然監察御史李誼守右正言徽猷閣待
制邵溥上其父伯温所著辯誣三卷上曰事之紛紛止
緣一邢恕耳數十年來士大夫相攻詆幾分為國幾分
為民皆由私意託公以遂其事宣仁之謗今已明白紛
紛之議可止矣(熊克小歴稱都督府幹辦官邵溥進其父所著辯誣盖誤其實溥權川陜宣副)
(時被旨繕寫今始付出耳)提舉修内司王鑑特降一官時以金陵
宫室未備置修内司主其役而命鑑領之鑑請聖祖殿
基為私第部曲多占民居又遣使臣儲毅市王安石家
田之在宣城蕪湖者號曰御莊因冐占腴田大為姦利
會有訴者按驗得實上命籍其田降毅官中書舍人張
燾曰此與宣和間李彦西城所何異毅不足道鑑實使
之即奏鑑以内侍出入宫禁乃敢公然遣人假託御前
經營莊産竝在宣城蕪湖去行朝特一水耳無所忌憚
一至如此不加竄逐何以示懲疏入毅坐停官而鑑有
是命併御莊罷之
癸酉左承議郎施鉅充諸王宫大小學教授
甲戌直龍圖閣知宣州趙不羣充祕閣修撰知廬州
丙子右金吾衛大將軍提舉台州崇道觀陳仲堅復為
䕫州觀察使仲堅開封人欽慈后兄子也靖康中例換
環衛至是特復之檢校少傅靖海軍節度使開府儀
同三司嗣濮王仲湜薨以上在諒闇用故事不舉哀成
服輟視朝三日賜其家銀帛五百匹兩追封儀王諡恭
孝仲湜酷好珊瑚飲食起居不㤀把玩大者一株至數
百千上嘗問仲湜墜地則何如曰墜地則碎矣上曰以
民膏血易此無用之物朕不忍也仲湜無以對
戊寅祕書省著作郎兼史館校勘張嵲面對先是有詔
刊修神宗新錄訛謬祕書省正字兼史館校勘李彌正
胡珵見右僕射張浚辭史軄浚曰正欲平其事故令史
官自簽貼若辭非本意既而嵲對罷申後省以所得聖
語云范冲任申先止憑校勘官便以為是故實錄多舛
誤彌正珵再辭史軄從之(趙鼎事實云鼎再相一日見上論及此事曰止是修訛錯)
(者非有所改也鼎曰但所降御筆如此外間不得不疑上曰此乃宰相擬定者俟一併降出卿自可見鼎曰近)
(見起居注載著作郎張嵲所得聖語亦復如此上愕然曰安得有此嵲小人也乃敢爾耶上駭甚謂鼎曰嵲所)
(記不得存留鼎曰前此已修入時政記付之史館矣上曰為之奈何曰俟他日修日歴當諭史館除去之上曰)
(甚善盖此事本非上意特重違用事者之言耳按今日歴已無此聖語故知鼎遺事可信也李彌正辭校勘日)
(歴不書但于十月壬寅書二人可依舊校勘今因嵲面對附此熊克小歴云李彌正高閱辭史軄恐誤按紹興)
(八年十一月丙寅彌正閌罷郎官章疏云趙鼎再相彌正乃以前日之罷為不易逢之機閱以前日之舉為不)
(得已之事則知刊修之際閱未嘗辭史軄也審矣)左朝散郎王勲提舉廣南
市舶勲知長興縣有薦其治状者上召對而有是命
己夘上諭張浚曰昨夕有雲物意遂作雨而夜深乃
散卿等更求可以感召和氣事悉意為之浚曰敢不
恭承聖訓右承事郎新提舉福建茶事陳正同罷
用銓量詔書也初命郎官已上免銓量正同嘗除尚書
郎以資淺而罷乃自言在放久例亦同經歴言者以為
不可以一人之私遂廢天下公法故卒罷焉左廸功
郎嘉州司戶𠫭軍趙雍特改左承奉郎雍臨卭人以薦
對而有是命萊州防禦使權主管行宫步軍司兼殿
前馬軍司公事邊順疾篤留守吕頥浩以昭慶軍節度
使開府儀同三司韋淵代之及是奏至上不欲以戚里
管軍乃詔淵見任使相難以差權令頥浩别選將順尋
卒
辛巳張浚等奏禱雨備至未獲休應上曰應天湏以實
如恤刑弛役之類當更有實惠可及民者朕曉夜思之
如積欠一事為民之害甚大比因移蹕所過州郡下蠲
除之令民間極喜可將諸路紹興五年以前稅賦積欠
及其他逋負議蠲之庶幾少蘇民力浚等退而條具悉
施行焉右承議郎通判閬州王利用行國子監丞
左朝奉大夫行尚書屯田員外郎王弗貶秩二等坐措
置營田違戾也言者又奏弗體究誕謾遂罷去(日歴無此今以)
(閏十月二十八日刑部檢舉状修入)是日金領三省事晉國王宗維卒
高慶裔既誅宗維恚悶絶食縱飲至是死年五十八(范仲)
(熊北記云尼瑪哈庚申生)權太原少尹烏凌阿思謀自戍所来奔喪
金主亶以思謀為福州觀察使去權字(徐夢莘北盟會編有尼瑪哈獄)
(中所上書及金人誅尼瑪哈詔其文鄙陋他書無其事今不取)
壬午右宣教郎直徽猷閣張滉特賜進士出身與郡滉
奉其母至行在上引對而命之中書舍人張燾言自宣
政以來姦臣子弟濫得儒科陛下方與浚圖回大業當
以公道首革前弊滉首蒙賜第何以塞公議上以浚有
功欲慰其母心乃命起居郎樓炤行下炤又封還祕書
省著作郎兼起居舍人何掄曰賢良之子宰相之兄賜
以科第不為過也乃書黃行下後旬日滉引嫌復辭尋
除知鎮江府(滉乞免賜出身在此月己丑)
癸未手詔中外臣民各許實封言事在外令附驛以聞
旱故也宰臣張浚樞密院使秦檜已下引咎乞罷黜詔
曰亢陽未雨憂心如熏咎在一人非卿等罪各安乃位
勿復陳詞夙夜勉旃以輔台德時臺臣有謂右司諫王
縉曰上任我輩言路而求直言何也縉曰此故事也豈
以臺諫而廢哉左宣教郎簡州州學教授黃源應詔
上書言中興之主當與創業同創業當視藝祖其大計
大議取謀於宰相則趙普等是也大勲大烈責成於大
將則曺彬等是也内則講修政事為萬世計外則削平
僣偽為一統計十有六年而天下泰定非但藝祖聰明
神武亦維冠劒大臣憑藉威福之至此也今陛下中興
將相豫附保國備寇忠勤篤至然而十有一年政事則
講修不逮僣偽則削平不果何也無乃隆主勢以論一
相嚴威斷以馭大將作威作福直與藝祖不同故耶因
條上六事一曰躬一德以享天心二曰正東宫以嗣國
統三曰勵宗親以策勲勞四曰厚禁旅以鞏宸極五曰
連秦夏以臨三晉六曰田淮甸以傾全齊其論國統略
曰往者宗社不幸明受之變皇太子居襁褓中為賊所
汚不克正位今既九年而皇嗣未育陛下盖嘗選宗親
之賢納之宫中矣此誠社稷至計然而其名未正無以
係天下望乖謹重之議開覬覦之端藝祖櫛風沐雨以
開洪業挈天下之重不以私其子顧授之太宗仁宗在
位四十有二年而國統不絶者如綫亦取宗親於濮邸
而立之是為英宗今陛下即位之日不為不多建儲之
計不為不急以為皇嗣未育不可遽議乎則祖宗故事
可考而知也以為兵戈未戢不可遽立乎則漢高帝嘗
立太子於關中而身在兵間也以為儲貳體大非疎屬
可定乎則後周太祖嘗以異姓之親尹亰邑而付大統
也今宗親之賢既足以仰承聖意而日復一日未留睿
斷臣愚以為恐左右前後或懷姦心者朝浸暮潤非社
稷之福也厥今天下亦多變矣是在他日必得長君然
後可辦非赤子可得而卧治也大江以北亦多寇矣是
在他日必得賢明然後可理非母后可得而制政也夫
求成不諱敗圖存不諱亡况宗親之賢越自支庶陛下
取而歴試之典册所加以上公矣陛下必不得已姑少
湏之何不使攝居儲貳之位皇嗣之生退居藩服社稷
豈不益固天祐聖祚陛下則百斯男抑未可知然而宗
親之賢臣切念之非藝祖之昭則太宗之穆也陛下勿
謂昭之為遠穆之為近藝祖應天順人除五代之暴用
永清于四海陛下嗣景命於祖宗擇其後何遠近之有
陛下使之出居東宫就師傅則敵國必不敢輕繼體之
幼弱姦佞必不敢幸廢立之非福國以之安而家以之
全此萬世之業也源臨卭人舊游太學有聲雖為小官
聚族百口而養之然亦尚氣好罵故仕不達而卒(源所上書)
(不得其月因求言附見)
甲申蠲諸路民戶紹興五年以前欠租上旨也坊場淨
利五年正月以前所負亦除之建康府居民貧病者畀
之藥死者助其葬
乙酉權戶部侍郎王俣請就建康權正社稷之位詔本
府踏逐如所請進士蕭建功特補將仕郎建功新淦
人通經史陳瓘李朴皆噐重之隠居江濱士大夫乘舟
上下者必禮於其廬江西制置大使李綱薦于朝召試
中書而有是命
丙戌宣州觀察使董旼為淮南東路馬步軍副都總管
填創置闕仍兼京東淮東宣撫處置使提舉一行事務
丁亥左奉議郎新江南西路提舉茶鹽常平公事李公
懋為監察御史詔今後士民陳獻利害令給舍子細
看詳其可採者取旨施行
戊子刑部尚書胡交修言諸州縣奏勘公事稽滯甚多
乞責罰上曰大抵刑獄湏當從寬乃命本部開具稽滯
尤甚三五處申省取旨觀文殿大學士提舉臨安府
洞霄宫朱勝非知宣州尚書省言州縣財賦率多妄
用亦或失取緣此上供虧欠漕計不足詔尸部逐時輪
那長貳一員出外廵按其奉行詔令違戾等事按劾以
聞州縣財賦利病並考究以實措置使各條具聞奏餘
聽一面行訖具申朝廷合行事依本等奉使格法初用
樓炤請也詔諸路州縣逃亡民戶未開墾田畆通限
八年輸全税初用江西轉運副使逢汝霖請免五年升
科至是又推於諸路焉
建炎以來繫年要錄卷一百十二
建炎以來繫年要錄卷一百十二金人地名考證
尼瑪哈(原書作粘罕誤改見卷一)
烏凌噶(原書作烏陵誤改見卷一)
