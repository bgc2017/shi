建炎以来繋年要錄卷一百二十
宋李心傳撰
紹興八年六月乙卯朔徽猷閣待制知信州程邁為江
淮荊浙閩廣䓁路經制發運使專掌糴事用李彌遜議
也刑部尚書兼侍讀胡交修以老求去罷為寳文閣
學士知信州右承直郎鄂州武昌縣令唐時特改右
通直郎以部使者列薦其治状也既對復令還任禮
部貢院奏試博學宏詞合格中等左廸功郎新鄂州武
昌縣尉詹叔羲右廸功郎前建康府司法𠫭軍陳巖肖
下等左廸功郎新饒州鄱陽縣東尉王大方詔叔羲大
方並與堂除仍减年磨勘巖肖賜同進士出身叔羲玉
山人大方麗水人巖肖金華人也
丁巳諸班直換校上特御射殿
戊午淮西轉運判官李仲孺言崑山場積礬千餘萬斤
不售乞損引錢六分之一許之其后歲鬻礬六十萬(官買)
(礬每斤十三錢至二十錢舊引錢每斤一百至是損之礬引分一百斤五十斤三十斤為大中小等又有韶州)
(岑水礬歲額十萬斤信州沿山場青膽礬黃礬無定額十四年十一月崑山礬增作三十錢一斤)
己未秘閣修撰知温州樓炤復為起居郎左朝請郎
新成都府路提點刑獄公事李授之直秘閣授之開封
人宣政間為縣令有匪人誣其有謗語坐失官趙鼎為
諸生嘗從授之學鼎相辟為都督府幹辦公事擢知簡
州至是獻所著易觧於朝故有是命中書舍人吕夲中
當制頗加稱美焉
庚申詔廣西鹽歲以二分令雷廉高化州官賣人戶食
鹽餘八分行鈔法尋又詔廣東鹽九分行鈔法一分産
鹽州縣出賣皆不出嶺(日歴無此指揮今以紹興十二年十月二十二日戶部状修入)
(會要廣東行鈔法在十二月二十五日)廣南去中州絶遠土曠民貧常賦
入不支出故往時之法諸州以漕司錢運鹽鬻之而以
其息什四為州用是以州租給而民無加賦昭州歲收
買鹽錢三萬六千餘緡以其七千緡代潯貴州上供赴
經略司買馬餘為州用及罷官賣鹽遂科七千緡於民
戶謂之縻費錢焉敕令所請福建路人戶以子孫或
同居緦麻以上親與人雖異姓及不因饑貧並聽收飬
即從其姓不在取認之限著為夲路令其江浙湖廣州
縣有不舉子風俗處令憲臣體究申眀依此立法從之
壬戌宗正少卿張九成權尚書禮部侍郎衍聖公孔
玠避亂寓衢州詔即賜田五頃
癸亥尚書左僕射監修國史趙鼎中書舍人史館修撰
勾濤秘書少監尹焞著作郎兼史館校勘張嵲佐郎胡
珵史館校勘鄧名世朱松李彌正高閌范如圭等上重
修哲宗皇帝實錄九月書成凡百五十卷
乙丑御史中丞常同言近關報右奉議郎曾惇進曾祖
曾布著三朝正論真蹟轉右承議郎臣聞昔者神宗皇
帝切於求治銳然更化付王安石以政事安石孤負委
任創為新法布於是時實為腹心其政皆出於布之謀
其法皆成於布之手故自海州懷仁縣令一年半間十
三遷而至於制誥安石嘗語人曰終始言新法不便者
司馬光也終始言便者曾布也其餘出入而已故熙寧
之初建新法者王安石始之曾布成之也逮紹聖初布
與章惇蔡卞同秉大政元祐之法度委若弁髦元祐之
人材棄如斷梗布内愧於私心外廹於清議乃間出一
善言引一善士以求自異於衆故正論之作也雖論元
祐人章疏不當編排然至於一時忠良竄斥無餘而布
未嘗少假雖論瑶華不當加妃號至於掖庭秘獄疑似
難眀而布未嘗略辨雖以公論為不可廢而以司馬光
為詆毁以蘇轍為訕上雖論新法為不可不變而以免
役為便於民凡所啓廸率皆順從之言紹述之旨而必
飾小說以文之借異論以申之既欲取高位於當年又
欲掠美名於後世首鼠兩端馴致建中之事遂致蔡京
得以乘間而入貽禍邦家而朝廷尚尊其說頒其書於
史官號曰正論臣竊惑焉雖增秩賜金固未足道而奪
朱亂雅誠為可惜臣願陛下眀辨是非昭示好惡使天
下之士暁然不貳於趨向復宜宣諭史官筆削之際毋
惑其說以至亂真庶幾一代之典足以垂信後世詔付
史館
丙寅上謂大臣曰吳國長公主數日前到留宫中三日
為駙馬都尉潘正夫求恩數朕語之曰官爵豈可私許
人湏與大臣商量况今日多事未暇及此上又曰當此
極暑朕每日着衣服相伴飲食盖謂長主是哲宗之女
朕之姊也趙鼎曰陛下行家人禮於宫中所以待長主
之禮雖盛暑不廢至於官爵則不以私予此帝王之公
也左金紫光禄大夫守尚書左僕射同中書門下平
章事兼樞密使監修國史趙鼎遷特進用實錄成書也
禮部侍郎權直學士院曾開當制上批諭開令具述宣
仁保祐之功由是制詞中載修書夲意甚悉鼎辭不拜
時秘書省著作郎何掄論哲宗舊錄一書不應分前後
請併紹聖元符接續修纂從之左承議郎新兩浙東
路提點刑獄公事蕭振試宗正少卿秦檜引之也
初湖北京西宣撫使岳飛之在京師也其妻劉氏與飛
母留居相州及飛母渡河而劉改適至是在淮東宣撫
處置使韓世忠軍中世忠諭飛復取之飛遺劉錢三百
千丁卯以其事聞且奏臣不自言恐有棄妻之謗詔荅
之
戊辰接伴官范同言金使己至常州上愀然曰太后春
秋已高朕朝夕思念欲早相見故不惮屈已以冀和議
之成者此也秦檜曰陛下不惮屈已講好外國此人主
之孝也羣臣見人主卑屈懷憤憤之心此人臣之忠也
君臣用心兩得之矣上曰雖然有備無患縱使和議已
成亦不可弛兵備趙鼎曰假使金人與我河南之地亦
維嚴備江南前日張建夀之說是也参知政事劉大中
曰和與戰守自不相妨若專事和而忘戰守則堕敵計
中耳樞密副使王庶時在合淝上疏曰臣聞無故請和
者謀也究觀金國侵軼已逾一紀前此乘戰勝之勢以
至江淮而我未嘗有一日之捷逮至紹興甲寅冬蕃偽
深入駐兵淮南陛下親征至使奔潰而去又丙辰冬敵
人傾國南侵陛下再統六師進於江淮之間皇威大振
蕃偽皆有所畏於是遣使告我以徽宗皇帝顯肅皇后
訃音彼若果敦隣好則所報訃音不應在累年之後必
畏長驅而往故以此謀沮師陛下天資聖孝哀毁之中
即遣使往以求梓宫往返之間一年半矣尚未聞梓宫
之至固已落彼之姦又聞去年金國以欺詐廢豫偽庭
用事之人奔散四走莫能自保百姓上下日望我兵之
至諸帥之在中都者如居積薪之上而火未然勢之傾
危未有易於此者若我一搖足則中原非彼所有所以
姦謀秘計不得不遣使也從違之間可不深思而熟計
之臣中夜以思使人之来其甘言㗖我不過出於二策
一則以淮為界一則以河為界以淮為界乃我今日所
有之地而淮之外亦有見今州縣所治如泗州漣水軍
是也既為我有安用以和為請若以河為界則東西四
千里兵火之餘白骨未歛幾無人迹彼若誠實與我既
得其故地非若偽豫之不恤尚當十年無征役以蘇其
凋瘵財賦既無所從出所責歲賂無慮數百萬若欲重
歛諸路困弊已極安可取以充溪壑之欲利害暁然而
不先為之慮則三十萬兵宿於無用之地假以歲月是
彼不必征伐而我數年之間終於自斃彼之為計可謂
盡善而我之為國未有若是之疎也臣願陛下先與在
廷之臣立為一定之論若以淮為界其所請之賂必少
以河為界其所請之賂必多或多或寡未繫國之利害
願以凋弊之極為言彼若以生靈為念當告之以河南之
地偽豫暴歛之甚必使之蘇息然後可漸責稅賦其歲
賂湏五年之後方能津遣若或見從則彼之議和方見
誠實如或不然則彼以計困我既使我不敢用兵而又
於困窮之際重取歲賂是彼無所施為而坐收成功其
為謀深矣疏入不報庶又言臣聞敵中自廢豫之後遼
人與漢人上下不安日夕思變前此歸正者甚衆其騐
可見彼知其屯戍不足又旋起簽軍以實疆場其所起
之人又非昔日簽軍之比老弱盡行人心乖離抑又甚
焉緣此岳飛近與臣咨目稱今歲若不舉兵要納節請
祠韓世忠亦以為然臣方欲到榻前縷細開陳今聞使
人入境彼到闕廷必大有湏索若以梓宫為言則設如
得歸事在来年又詐偽未易可保今陵寝皆在敵境豈
特徽宗顯肅兩梓宫而已若以割淮畫河議和兩淮我
見有之以大河之南千里邱墟得之湏兵屯守事力支
持不行是所謂非徒無益而又害之也若果以此三說
欵我亦不可遽絶之但將歲幣多說艱難非五年之後
不可或渠委曲見從其詭秘尤未易可料切望斷自宸
衷出臣此章與大臣熟計之無落彼姦天下幸甚既而
庶聞烏凌阿思謀已至境又奏曰臣聞前此敵中遣使
人率皆傲慢無禮必多受金幣方少恭順如此人到恐
徇前轍望陛下先遣人諭旨以朕見在諒隂聞使人即
至悲慟哽噎殆不能堪以此為辭不湏遽令朝見恐有
商量事且令趙鼎等處商量如此則少破其姦謀又得
徐觀趨向在我乃為得體在彼湏少挫抑爾事與大臣
議之無所不可惟是王倫深為不然彼欲朝廷曲從金
人以成一已之私此不逹大體前日已稱有廢豫之功
如此一事至易可見尚敢誕謾其餘何所不至望深賜
聖察直秘閣奏迎梓宫副使高公繪先歸至臨安
從義郎劉鐸自偽地結官兵百餘人来歸詔遷一官
庚午詔故左朝請郎直龍圖閣知虔州張觷特與遺表
恩澤一名觷至郡未踰歲而卒州人言觷乘孫佑之後
諸盗周十隆等相繼束身自歸前後守臣實所不及故
優䘏之
辛未監察御史張戒言今日議和理有可得者有必不
可得者畫大河為界復中原還梓宫歸淵聖此必不可
得者也各務休兵音問往復或歸吾太后此或可得者
也兩國之議和猶兩家之議婚姻也家聲不敵雖有良
媒决不能諧婚姻之好國勢不敵雖有金使决不能觧
侵伐之兵金強我弱國勢殊絶事之可否豈在一使人
之口易者可得而難者必不可得理則然耳又曰我今
未有以勝金初非惮我金一執劉豫而自有中原乃遣
王倫回揚言講和且有復中原還淵聖歸梓宫之說此
政所謂無方之禮無功之賞禍之先也臣揣敵情若非
欲襲我則恐我乘其未定耳是皆欵我之意而奈何信
之中原之復不復梓宫之還不還淵聖之歸不歸一言
可决遷延往復事已可知敵國愚弄使人誕謾臣恐不
足以講和適足以招敵復中原還梓宫歸淵聖臣子之
心孰不願然以兵取之則可以貨取之則不可非惟不
可亦必不得設或得之不過如童貫買燕雲之地金人
暫去復来財與地卒兩失之爾自古豈有兵不能勝而
貨財可以却敵復國者必兵強而後戰可勝戰勝而後
中原可復梓宫可還淵聖可歸苟力或未能則勤修闕
政嚴設邊備可也不知務此而聽其枝詞遊說僥倖萬
一欲中原無故自復梓宫無故自還淵聖無故自歸不
勞力而坐享成功臣竊以為過矣事之必不可者臣既
力言之其或可者臣亦妄為陛下謀之物之可者與之
其無猒之求不可與也禮之可者從之其非禮之辱不
可從也夫強國之欲無厭而弱國之物有限不稍執綱
紀而一切畏懦順從亡之道也臣竊謂金使之来朝廷
當以大義正色裁之而嚴兵以待之書詞之慢姑委曲
謝之使人之倨可勿見也又曰自古伐人之國得其家
而歸之者易得其君而歸之者難君之去来係於勝負
而家則無與於事理勢固然金人貪婪惟利是視太后
在彼於金初無損益陛下若刻意圖之或有可歸之理
然亦湏國勢稍振兵力稍強乃可望爾齊弱周強而宇
文護之母遂歸况陛下尚有大半天下欲報之德昊天
罔極可不勉哉川陕宣撫副使吳玠遣右朝議大夫
直秘閣夲司主管機宜文字高士瑰来奏事上召見後
十日進士瑰官職各一等遣還
壬申上特御射殿引見禮部合格舉人黃公度已下遂
以南省及四川類試合格舉人黃貢等共三百九十五
人参定為五等賜及第出身同出身奏名林格已下出
身至助教公度莆田人貢仁夀人也
癸酉宰相趙鼎等上諸班直親從親事官轉員勑令格
是日樞密副使王庶自淮西還行在先是庶將還朝
未至復上疏言宴安酖毒古人戒之國家不靖疆埸患
生敵人變詐百出自渝海上之盟至於今日其欺我者
何所不至陛下所自知也豈待臣言今也不知宴安酖
毒之戒將信其愚弄臣不知其可也今其誠偽以陛下
之聖固難逃於臨照夫商之高宗三年不言其在諒闇
言猶不出其可以見外國之使乎先帝北征而不復天
地鬼神為之憤怒能言之類孰不痛心陛下抱負無窮
之悲將見不共戴天之讐其將何以為心又將何以為
容亦將何以為說願陛下以宗社之重宜自兢畏思高
宗不言之意無見異域之臣只令趙鼎而下熟與計事
足以彰陛下孝思之誠而於國體為宜臣恭依詔旨見
今兼程前去奏事誠恐臣萬一未到之日金使先已授
館陛下不疑而見之敢布腹心伏惟聖慈採聽天下幸
甚又曰言金使入境經過州郡傲慢自尊略無平日禮
數接伴使欲一見而不可得官司供帳至打造金醆輕
侮肆志略無忌惮臣聞自古謀人之國者必有一定之
論越之取吳在驕其志而已秦之取六國在散其從而
已其間雖或出或入而一定之論未嘗易也金人所以
謀人之國者曰和而已觀其既以是謀契丹又以是謀
中國方突騎陵闕初以和議為辭暨大兵圍城又以和
議為辭二聖播遷中原板蕩十餘年間衣冠之俗蹂踐
幾徧血人于牙吞噬靡厭而和議未之或廢也今王倫
迎奉梓宫爾而受金人和議以歸且與其使俱来此為
可信不可信乎劉豫雖云僣竊正名號者七八年一旦
逐去金人慮中原百姓或有反側陕西叛將或生頋望
吾一日出師必有應者以此設為講和之說仍遣使焉
所以欵我者昭然無疑矣臣蒙陛下親擢備位夲兵國
之大事不敢隠默故重為陛下陳其三策上策莫如拘
其使者彼怒必加兵我則應之所謂善戰者致人而不
致於人是也金人強大自居一旦或拘其使出於意表
氣先奪矣其敗可立而待其次願陛下念不共戴天之
讐堅謝使人勿相與見一切使指令對大臣商議然後
徐觀所向随事酬應最其次姑示怯弱待以厚禮俟其
出界精兵躡之所謂掩其不備破之必矣凡此三策臣
晝夜經度慮不出此倘陛下採其荒唐用濟機會則臣
於兹事或可陪在廷之末議或以臣言為闊誕不切於
事則臣之智思窮於是矣不敢復有論說也臣頃與邊
臣大將議論皆云若失今日機會他日勞師費財决無
補於事功至有云今年不用兵乞納節致仕者觀此則
人情思奮皆願為陛下一戰望陛下英斷而力行之
乙亥起復武信軍承宣使行營中護軍統制軍馬張宗
顔知廬州主管淮南西路安撫司公事右武大夫開州
團練使知廬州兼淮西制置副使劉錡以所部屯鎮江
府初王庶自淮上歸命宗顔以所部七千人屯廬州命
中護軍統制官巨師古以三千人屯太平州又分京東
淮東宣撫處置使韓世忠二軍屯天長及泗州使緩急
互為聲援徙錡屯鎮江為江左根夲時朝廷以諸將權
重欲撫循偏禆以分其勢俊覺之謂行府錢糧官右通
直郎新監行在𣙜貨務劉時曰鄉人能為我言於子尚
否易置偏禆似未宜遽先處已可也不知身在朝廷之
上能幾日庶聞之曰為我言於張十不論安與未安但
一日行一日事耳俊不悅時秦州人也(此以張戒默記增修但戒稱大)
(理寺丞劉時則小誤時今年七月方除大理熊克小歴記宗顔移屯在五月丁未巳前亦誤按日歴載此日所)
(降指揮云熊克候張宗顔廬州交割職事訖前来鎮江府駐劄則非庶五月初在淮上所遣可知今並附本日)
(庶不牴牾)
丙子上諭大臣曰昨王倫對云金使烏凌阿思謀說國
書中湏是再三言武元帝海上通好事庶得國中感動
朕因記當時尼瑪哈輩不肯交燕雲皆欲用兵惟阿古
達以謂我與大宋海上信誓已定不可失約待我死後
由汝軰卒如約阿古逹乃所謂武元者也以此知創業
之人設心積慮必有過人者初行朝聞思謀之来物議
大詾羣臣登對率以不可深信為言上意堅甚往往峻
拒之或至震怒趙鼎因請間密唘上曰陛下與金人有
不共戴天之讐今乃屈體請和誠非美事然陛下不惮
為之者凡以為梓宫及母兄耳羣臣憤懣之辭出於愛
君非有他意不必以為深罪陛下宜好謂之曰講和誠
非美事以梓宫及母兄之故不得已而為之議者不過
以敵人不可深信但得梓宫及母兄今日還闕眀日淪
盟吾所得多矣此意不在講和也羣臣以陛下孝誠如
此必能相諒上以為然羣議遂息(趙鼎語以鼎事實修入按王庶奏䟽所稱)
(趙鼎首鼠兩端當是指此等語也惜哉)詔今後除六曹尚書未應資格
人依元祐例帶權字賜俸如正侍郎滿二年取旨左
奉議郎馮時行特轉一官時行知丹陵縣以楊晨薦得
召對時行見上言金人議和何足深信必緣初廢偽齊
人心未固深恐陛下乘其機會殄滅有期如奉迎梓宫
在陛下之心至切至痛故以為辭延引歲月待其撫循
既定狡計既生然後牽其醜類送死未遠陛下可否逆
炤其情深為之備臣切見以前備禦尚為疎闊自建康
以属海道臣非親見不敢妄陳自西蜀以至江東臣請
論之吳玠一軍在梁洋之間凡五千餘里至鄂州始有
岳飛又三千餘里至建康始有張俊陛下雖以淮為屏
障然東南形勝實在長江今岳飛屯鄂渚實欲兼備江
池襄陽有警比岳飛得聞往返三千里束装辦嚴非一
月不至荆襄而敵騎近在京西輕軍疾馳不數日而遂
涉江漢萬一舉偏師向江池連綴岳飛而以大軍向襄
陽中斷吳蜀當是時吳玠不能捨梁洋而下岳飛不能
捨江池而上敵騎盤泊荆南可以控據上流震驚吳會
或徑趨潭鼎横涉饒信可以直乘空虛擾我心腹備禦
如此似亦疏矣臣願陛下先事制勝選知兵大臣分重
兵以鎮荆襄倉卒有警荆襄事力足當一面而岳飛得
專力於江池之間若兵有統不可遽分亦宜嚴戒岳飛
及兹無事預思方略上諭以為親屈已之意時行引漢
祖故事言之上惨然曰杯羹之語朕不忍聞因顰蹙而
起乃命進秩擢時行知萬州(時行除郡在八月乙卯)
丁丑金國人使福州管内觀察使太原府少尹河東北
路制置都總管烏凌阿思謀中散大夫太常少卿騎都
尉石慶克入見思謀至行在上命與宰執議事於都堂
思謀難之欲宰相就館中計議趙鼎持不可思謀不得
已始詣都堂然猶欲以客禮見輔臣鼎抑之如見從官
之禮鼎步驟雍容思謀一見服其有宰相體鼎問思謀
所以来之意曰王倫懇之問所議云何曰有好公事商
議鼎曰道君皇帝諱日尚不得聞有何好公事又問地
界何如曰地不可求聽大金所與時執政聚廳惟王庶
不之頋鼎因與思謀議定出國書之儀思謀氣稍奪將
對鼎奏曰金使入見恐語及梓宫事望少抑聖情不湏
哀慟上問何故鼎曰使人之来非為弔祭恐不湏如此
及見鼎與諸大臣洎管軍楊沂中觧潜皆立侍殿上閤
門引思謀等陞殿上遣王倫傳旨諭曰上皇梓宫荷上
國照管又問太后及淵聖聖體安否因哽咽舉袖拭淚
左右皆飲泣思謀曰三十年舊人無以上報但望和議
早成上又諭曰記舊人必能記上皇切望留意思謀退
遣倫就驛燕之(徐夢莘北盟會編云思謀引見禮甚倨上問朝廷數遣使議和不從今忽来和)
(何也思謀曰大金皇帝仁慈不欲用兵恐生靈塗炭上曰俟朝廷議之思謀請上自决上令思謀退館以俟按)
(此所云與日歴不同今從日歴)
翰林學士兼侍讀兼資善堂翊善朱震疾亟上奏乞致
仕且薦尹焞代為翊善夜震卒年六十七中夕奏至上
逹旦不寐戊寅輔臣奏事上惨然曰楊時既物故胡安
國與震又亡同學之人今無存者朕痛惜之趙鼎曰尹
焞學問淵源可以繼震上指奏牘曰震亦薦焞代資善
之職但焞微瞶恐教兒童費力俟國公稍長則用之乃
詔國公往奠賜其家銀帛二百匹兩例外官子孫一人
又命戶部侍郎向子諲治其喪事(朱勝非秀水閑居錄云先是章誼劉大中)
(朱震皆可遷執政宰相趙鼎以誼守建康會當省試引故事以震知貢舉既鎖院大中遂作参知政事震聞之)
(即病謁告出院不復供内職累章求去詆誚鼎與大中初章求外祠次章復求行在宫祠顛錯可駭先是鼎初)
(相以其姻家范冲與震同兼資善堂為鼎求結近閹鼎罷冲亦去震如故及其復相震自以為於鼎有功意圖)
(執政至是大失望怨鼎刻骨月餘疾危猶作詩詆鼎遣人傳示遂不起一執政死二從臣可歎也以事考之此)
(說雖不為無據然大中以三月庚寅除参政而鼎四月壬午方知貢舉勝非實誤又所云交結近閹等事疑出)
(於忿辭今不取上命國公奠震及向子諲治喪它書不見惟子諲奏䟽及張九成家傳及之例外與震家恩澤)
(在八月己未)祕書省正字孫道夫為校書郎道夫入館踰
再歲至是始遷之
己卯御史中丞常同論新知蘄州李允武有贓因言戶
部郎官錢觀復除郎不當上曰郎官輕以予人雖蔡京
王黼不至是也趙鼎造膝具言觀復無過且求去上曰
卿不湏爾言官易得宰相難求時同之眷已衰矣(熊克小歴)
(紹興八年五月中丞常同論新知蘄州錢觀復除郎不當按秘書省題名錢觀復八年三月除秘書郎五月遷)
(戶部員外郎此云觀復自新知蘄州除郎恐誤日歴八年五月癸丑李允武差知蘄州替張旦年滿闕六月己)
(卯御史中丞常同奏李允武差知蘄州指揮更不施行恐此自是二事更湏求他書考之)
辛巳詔吏部審量崇觀以来濫賞比類名色九項依去
年九月辛酉詔旨施行用夲部請也(此以王次翁劄子修入日歴無之)
起居郎樓炤起居舍人勾龍如淵並試中書舍人
壬午中書舍人吕夲中兼權直學士院時將遣金使禮
部侍郎兼直學士院曾開當草國書乃言遲暮廢學志
力俱衰凡有撰述動繫國體乞免兼權直職事上欲用
勾龍如淵趙鼎力薦夲中乃有是命
癸未給事中兼侍講吳表臣試尚書兵部侍郎兼資善
堂翊贊中書舍人兼史館修撰勾濤試給事中
是日戶部侍郎向子諲入見因論京都舊事其言頗及
珍玩中書舍人潘良貴故善子諲至是攝起居郎立殿
上聞其言甚怒既而子諲奏金國遣使當審度情實報
聘不可堕敵計中宜飭邊臣嚴備又奏朱震之亡陛下
令建國公往奠師道久廢今陛下崇儒尚德如此實可
以風化天下上因諭以震與楊時胡安國皆學有淵源
深於春秋且論先儒異同之說及震薦尹焞為安國請
諡等事子諲反覆良久良貴不聞其餘語怒甚徑至榻
前厲聲曰向子諲以無益之言久勞聖聽上語未竟子
諲不為止良貴叱之退者再焉上驚而怒欲抵良貴罪
甲申子諲請致仕右正言李誼亦奏良貴罪(此據勾龍如淵退朝)
(錄未見章䟽)御史中丞常同奏良貴疾子諲曼詞衆以為直
不可罪之願許子諲補外上詰同曰子諲之貳版曹乃
卿所薦今良貴犯分沽激復上章稱述何也於是上欲
併逐同權禮部侍郎張九成為上言臣比聞良貴廷叱
子諲甚懼因就問之良貴曰日旰暑甚子諲久對而朝
膳未進良貴懼勞聖躬遽前叱之不覺聲之厲也上曰
良貴用心乃爾又曰三人得無不相能否九成曰良貴
嘗為臣言子諲佳士子諲亦云且得子賤在朝子賤良
貴字也以此知二人初無不相得者上曰常同嘗薦子
諲今反論之九成曰常同亦嘗薦臣同之事臣不當言
然前日之薦以子諲之才可薦也今日之事乃國體也
上意稍觧九成因曰近朱震死陛下命國公往奠又命
子諲治其喪尊師重道天下嘆仰且士大夫所以嘉子
諲者以其能眷眷於善類也今以子諲之故逐柱史又
逐中司非所以愛子諲也上批諭同同言不已於是三
人卒俱罷(秀水閒居錄云向子諲進不以道交結北司頗事貢獻一日對甚久論說珍玩之物云云)
(不已潘良貴不能平叱子諲退於是良貴罷與外祠中丞常同言良貴忠直不應去前此同於上前薦子諲盖)
(觀望北司也至是上責其反復按子諲多為善類所與此云交結北司未詳趙甡之遺史曰先是秦檜向子諲)
(范同請與金人議和魏矼常同慮其詐和請善備之潘良貴請戰上命侍從官共議子諲執講和之說良貴大)
(叱之及同奏事子諲與良貴交争於殿上上知同為子諲辟客必助子諲也因頋問同同乃以講和為非而以)
(良貴為是大忤上旨張九成行述云向子諲陛對云云翌日公侍金華因奏其事按九成今年八月丙寅方兼)
(經筵今削去此四字或移附八月亦可)
是月顯謨閣直學士知漳州辛炳卒
是夏金左監軍薩里罕自長安歸雲中元帥府下令諸
公私債負無可償者沒身及妻女為奴婢以償之先是
諸帥回易貸緡徧於諸路歲久不能償會改元詔下凡
債負皆釋去諸帥怒故違赦復下此令百姓怨往往殺
債主嘯聚山谷焉
建炎以來繫年要錄卷一百二十
建炎以來繫年要錄卷一百二十金人地名考證
烏凌阿(原書作烏陵誤改見卷一)
尼瑪哈(原書作粘罕誤改見卷一)
阿古逹(原書作阿骨打誤改見卷一)
薩里罕(原書作撒離喝誤改見卷十一)
