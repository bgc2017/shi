建炎以来繫年要錄卷四十
宋李心傳撰
建炎四年十有二月己巳朔輔臣進呈張浚與吕頥浩
書報將自蒲解進兵曲折初頥浩在相府遺浚書言近
日臺諫尚循舊態論事不切時務浚報之曰臺諫箴規
人主闕失糾彈朝廷官邪當優容之但使主上曉其意
足矣范宗尹言浚此論甚善上稱美久之
庚午拱衛大夫相州防禦使張用等言所部四十萬人乞不
分擘他處願聽李允文節制詔高衛率用等解圍江州如能
解圍其張用當除正任觀察使時衛已為允文所却而朝廷
未知也朝奉郎添差通判福州宇文師瑗提舉福建路市
舶師瑗虛中子特錄之詔自今立春日賜百官春幡勝權
免俟邊事寧息如舊交趾郡王李乾德請入貢詔却之
辛未尚書屯田員外郎黃龜年行監察御史龜年永福
人也(臺部題名並在紹興元年正月恐誤)詔度支員外郎韓球速往饒
州所過州縣錢糧盡數剗刷别項樁管應沿江綱船不
以空重並令赴饒州岸下擺泊先是李回富直柔共議
移蹕饒信間以討李成乃遣球往饒信州樁積錢糧凡
江湖川廣所輸上供悉儲二郡中書舍人胡交修曰郡
盗猖獗天子自將勝之不武不勝貽天下笑此將帥之
責何足以辱王師中書舍人洪擬亦言捨四通五逹之
郡而趨偏方下邑道里僻遠非所以示恢復形勢卑陋
不足以堅守禦水道壅隔非漕輓之便輕棄二浙失煮
海之利力上䟽争之球璜弟也時上自海道還内批取
金以百計絹以千計銀錢以萬計人言籍籍以為費交
修曰予以馭其富人主之柄也即有賜苐詔有司奉行
毋示人以私上欣納(熊克小歷以擬為起居郎按日歷擬今年八月除中書舍人克誤也)
直秘閣知江州姚舜眀陞直龍圖閣武功大夫江州
兵馬鈐轄劉紹先領忠州刺史錄守城之勞也時舜眀
所募迪功郎黃武免解進士張定之持䗶書至行在詔
武改初等京秩而定之為迪功郎是日金左副元帥
宗維命諸路州縣同以是日大索南人及拘之扵路至
癸酉罷籍客戶拘之入宫至次年春盡以鐵索鎖之雲
中扵耳上刺官字以誌之散養民間既而立價賣之餘
者驅之達靼夏國以易馬亦有賣扵蒙國室韋高麗之
域者時金既立劉豫復以舊河為界宗維恐兩河䧟没
士庶非本土之人逃歸豫地故有是舉小民出不意父
子夫婦盡城星散哀號滿道井縊者甚衆夀州初得客
戶六十八而誤報六百八人宗維不容訴扵是州官驅
窮民孤旅四百五十人以充數至則一例賣之莫能辨
也先是中原士大夫為宗維所掠聚之雲中至者無以
自活往往乞食扵路宗維見之畏其衆也驅三千餘人
坑之城外(熊克小歷云樂夀縣初得客戶六十八人盖據張滙節要所書按去年秋金已陞樂夀縣)
(為夀州今改定修入)
壬申大理少卿張誼行殿中侍御史御筆令孔彦舟
移兵援江州賜彦舟戰袍金束帶銀槍細甲時起復尚
書考功員外郎宣撫處置使司主管機宜文字傅雱在
彦舟軍中因為之用乃亦進雱二官為朝散大夫
癸酉浙西安撫大使劉光世乞暫赴行在奏事詔鎮江
係控扼要害之地方敵人對境所頼措置防守所乞難
議施行
丙子以越州為趙立醮祭作佛事特輟視朝一日閤
門宣贊舍人建康府路安撫大使司統制軍馬韓世清
為池州兵馬鈐轄
戊寅宣撫處置使司参議官王以寧自長沙遣人獻馬
四匹又以一馬遺内侍馮益益并其書上之上諭輔臣
曰此豈士大夫所宜為范宗尹請以所進還之李回曰
以寧以此窺朝廷亦淺矣張守曰以寧以此圖官職爾
上曰朕即位以来未嘗以貢獻進人官職俟其来當還
之
己夘詔戶部進錢萬緡奉隆祐皇太后生辰時上以太
后誕日置酒宫中從容語及前朝事后曰吾老矣幸相
聚扵此他時身後吾復何患然有一事當為官家言之
吾逮事宣仁聖烈皇后求之古今母后之賢未見其比
因姦臣快其私憤肆加誣謗有玷盛德建炎初雖嘗下
詔辨眀而史錄所載未經刪定豈足傳信後世吾意在
天之靈不無望扵官家也上聞之惕然其後更修神宗
哲宗兩朝實錄盖張本扵此(此以哲宗實錄萹末朱勝非所記上語修入但不知)
(在何年謹按昭慈聖獻皇后以建炎元年至南京二年在維揚三年在虔四年在越而后以紹興元年四月升)
(遐史臣所記言語有云建炎初雖嘗下詔辨眀則必非元年二年事故知為此年不疑今因進奉遂書之當求)
(他書附生辰本日)
辛巳尚書兵部侍郎兼權直學士院汪藻為翰林學士
徽猷閣待制林遹復為中書舍人(熊克小歷汪藻除學士在眀年五月盖因)
(本院題名誤也今從日歷)朝奉郎朱宗守大理少卿宗始以偽黨
斥至是范宗尹薦用之承奉郎新知常州劉寧止改
知衢州詔崔增聽吕頥浩節制頥浩請之也三省
言訪聞江西州縣往往廹扵軍衆應副馬進錢糧詔禁
止違者當職官重行竄責
癸未朝散郎通判夀春府王攄知夀春府從政郎淮南
西路安撫司主管機宜文字王大節為宣議郎通判府
事初金將周企既去攄執守臣閤門宣贊舍人馬識遠
械繫之且上閭勍死事于朝故有是命攄因為惡言動
衆亡頼少年相與取識遠殺之(日歷夀春府奏見禁叛逆守臣馬識遠而無行)
(遣指揮此以洪邁夷堅志所書修入)詔監司守倅並以三年為任
甲申翊衛大夫福州觀察使辛道宗為樞密副都承旨
先是承旨司闕官范宗尹擬用保静軍承宣使提舉江
州太平觀邢煥起復右武大夫榮州防禦使同管客省
四方館閤門公事藍公佐與道宗凡三人除目上上曰
朕不欲以戚里任朝廷官道宗亦可但不甚知兵乃用
道宗而罷煥命下給事中陳戬不書錄黃道宗聞之使
所親語戬曰富季申以阿附故有今日公第行之必有
以報(此據沈與求劾富直柔状修入)戬即上奏言右府主兵之地所以
號令諸將今道宗之兄企宗總禁旅之屯以事征討扵
外其弟永宗總神武之衆以制中軍扵内而使道宗出
入機庭親承密旨豈無妨嫌上不從遂命尚書右司員
外郎趙子畫兼權給事中書讀行下(命子畫在是月壬辰今併書之熊克)
(小歷云道宗時為後軍都統制按此時神武後軍統制乃陳思恭為之而辛永宗為神武中軍統制克恐誤)
直秘閣知越州陳汝錫以軄事修舉陞直顯謨閣(汝錫)
(此除季陵白雲集有制詞按此時後省乃席益胡交修洪擬三人陵方罷版曺奉祠家居不知何以當此制也)
乙酉詔臨江軍津遣宣教郎范燾赴行在(燾已見去年九月)燾
嘗權寧遠軍節度使孟忠厚從衛提舉事務所属官以
事擾州縣為忠厚所斥及還忠厚言燾攝任日淺乞不
推賞燾憾之乃上䟽訟忠厚與太母共養淵聖皇帝之
子藏之別室上諭輔臣曰朕事隆祐皇太后子母之間
更無疑間燾誣謗太后安得有此可送御史臺治其罪
范宗尹曰陛下若坦然不疑不若便行遣上曰所以送
獄者欲天下知其誣謗太后得罪非以言罪人也既恐
追逮煩擾可送一州編管上又曰英宗慈聖及哲廟宣
仁皆以人離間故使疑謗上累兩朝朕不得不懲乃有
是命(眀年三月丁酉行遣)
丙戌同知樞密院事李回進呈諸路盗賊數上謂回卿
意如何回曰臣意欲治數渠魁當少戢上曰卿意甚善
皆吾赤子豈可一一殺之苐治李成輩三兩人可矣范
宗尹曰俟更數日江北探報稍定便降車駕幸饒信指
揮先遣韓世忠往盗賊自須聽命李回曰臣所以屢告
陛下移蹕者盖天威所臨羣寇自然銷服富直柔曰兵
家貴先聲亦須早降指揮回曰周虎臣乞降黃榜招撫
臣謂吕頥浩方失利今若便降招撫榜去政恐賊笑爾
上曰招撫須以大兵臨之守曰誠如聖諭所以就招撫
者以我能制其死命故也時遣太常博士周虎臣往頥
浩軍前計事而虎臣乞招撫故執政及之
庚寅上與輔臣議改元范宗尹曰將来郊禮又須降赦
今德音乞用第二等上曰將来郊禮除諸軍賞給及官
員奏薦不可不與其餘當一切從權減省参知政事張
守曰仁宗時祫享禮恐將来可遵用降徽猷閣待制
知婺州沈晦為集英殿修撰提舉臨安府洞霄宫以言
者論晦妄用便宜指揮行事也
辛夘劉光世奏諜報敵不渡江上謂大臣曰朕當修人
事以荅天意范宗尹曰聖訓及此天下幸甚
乙未神武右軍都統制張俊為江南路招討使進解江
州之圍且平羣盗事急速者許便宜時李成乘金人殘
亂之餘據江淮六七州連兵數萬有席卷東南之意使
其徒多為文書符䜟幻惑中外朝廷患之至是聞金不
渡江上乃止饒信之行范宗尹因請遣大將討成故有
是命仍令前軍統制王&KR0667;後軍統制陳思恭通泰鎮撫
使岳飛皆属俊詔招討使位宣撫使下制置使之上
著為令
丁酉朝散郎措置福建兵民寨柵謝嚮言范汝為已就
招先是神武副軍都統制辛企宗駐邵武軍距賊洞二
百餘里時遣兵攻賊為所敗有從事郎施逵者邵武人
上舍高第自潁昌府府學教授代還以策干企宗反為
賊游說而本路監司亦以招安為便乃募國學内舍生
葉昭積往招之至是授汝為武翼郎閤門祇候充民兵
都統領其徒葉鐵最驍健亦以為忠翊郎更名徹昭積
補下州文學而逵還承直郎時汝為慕得官且懼大軍
繼至故聽命然未肯散其徒企宗駐軍邵武軍不能制
(㷱克小歷扵此書就命謝嚮為民兵寨柵官按嚮措置福建兵民寨柵日歷已扵十月二十一日書之克盖誤)
(也克又稱辛企宗為福建制置使亦誤企宗除制置在眀年二月己夘)
是月夏人攻西安州平羌寨拔之翰林學士汪藻言
古者兩敵相持所貴者機會此勝負存亡之分也金師
既退國家非暫都金陵不可而都金陵非盡得淮南不
可淮南之地金人决不能守若為劉豫經營不過留簽
軍數萬人而已盖可驅而去也淮南洊經兵禍民去本
業十室而九其不耕之田千里相望流移之人非朝夕
可還國家欲保淮南勢須屯田則此田皆可耕墾臣愚
以為正二月間可便遣劉光世或吕頥浩率所招安人
馬過江營建寨柵使之分地而耕既固行在藩籬且清
東西羣盗此萬世一時也䟽奏未克行中興後言屯田
者盖自此始(藻䟽不得其時今參酌附此月未)
是歲行在大軍月費見錢五十餘萬緡銀帛芻粟在外
而諸路養兵之費不與焉(此以紹興元年正月德音修入)宗室不縦
等賜名者八人宣撫處置使張浚命四川民戶歲輸
激賞絹三十三萬匹有竒俟邊事寧息即罷四川田稅
大約凡三百錢令民輸一匹絹而成都彭漢卭蜀永康
六郡自天聖間官以三百錢市民間布一匹民甚便之
其後不復予錢而但取其布民始以為病至是宣撫司
歲截陕西河東北三路絹綱三十萬匹令民輸其直以
贍軍西川匹為十一千東川匹為十千歲凡三百萬緡
有竒謂之絹估又截布綱七十餘萬匹匹取其直三千
歲凡二百萬緡有竒謂之布估云(按絹估錢自慶元初累減至二百餘萬布)
(估錢減至一百二十七萬緡激賞事紹興十六年十二月戊戌絹估事紹興二十五年七月丙辰可𠫭考)自
浚入蜀盡起諸路常平坊場錢以贍軍次科激賞絹布
次則盡起常平司積年本息和糴等米次則對糴稅戶
米對糴者謂如甲家歲輸米百斛則又對糴百斛以備
軍儲蜀民始困矣(此以劉長源奏議附見當求總領所案牘各繫本月日)紅巾
賊屢犯均州知武當縣奉議郎王㬇率邑人保山寨賊
軍大至或勸之使遁㬇曰使吾有此心則不能與邑人
為此来矣遂與一家俱死後錄其家一人(此據張鈞續忠義錄鈞以)
(為建炎末事故附扵此但又以為金人大軍搜山則非也此時均州諸盗乃李忠之徒金人未嘗至今刪改令)
(不牴牾)偽齊劉豫立陳東歐陽澈廟于歸德府封東為
安義侯澈為全節侯取張巡許遠廟制立為雙廟以祠
之(此以方疇封事及遺史参修疇以紹興元年五月上書豫以今年僣立故参酌附此末)時國信
副使宋汝為自京師至東平見豫持頥浩書與之勉以
忠義開陳禍福使歸朝廷豫悚而立曰使人使豫自新
南歸人誰直我獨不見張邦昌之事乎業已至此夫復
何言即拘汝為不遣既而以汝為本儒士乃授通直郎
同知曺州時豫又依金國法鄉各為寨擇土豪為寨將
兩丁籍一為出戰軍以糧器甲自備民有醉酒罵豫云
汝何人敢為天子豫斬之滄州進士邢希載上言有大
利害乞見豫召入希載請遣使密通江南豫榜于市云
上國聞知與生靈為害非細斬其首以令初徽猷閣
待制洪皓與右武大夫龔璹持命至太原金令其陽曲
縣主簿張維館伴留幾歲金遇使人禮益削是歲始遣
皓璹至雲中時通問使朝奉郎王倫閤門宣贊舍人朱
弁已被拘倫皓因以金遺商人陳忠令密告兩宫以本
朝遣倫等来通問扵是二帝始知建炎中興之實已而
左副元帥宗維召皓䓁遣官偽齊皓力辭不可宗維怒
命壮士擁以下執劔夹承之皓不為動傍貴人唶曰此
忠臣也止劔士以目為跽請宗維怒少霽遂流逓于冷
山與假吏沈珍隸卒邱德党超張福柯辛俱流逓猶中
國編竄也雲中至冷山行兩月程距金國二百餘里地
苦寒四月草始生八月而雪土廬不滿百皆右監軍希
尹聚落希尹使誨其八子或二年不給衣食盛夏至衣
觕布番課四隸採薪他山嘗久雪薪盡至乞馬矢煨麫
而食(㷱克小歷附此事扵三年末恐誤今從皓行述)瀘州騎射卒張仙謀殺
安撫使蘇覺以叛舉火焚倉庫不克伏誅先是戍卒王
全等十數人糾合為亂乘郡官端午泛江乃舉兵前一
夕夜漏四鼓大雨及眀罷出郊姦謀沮喪遂就擒騎射
盖元祐末所置其額才四百人全盖宣和末京師所遣
禁兵號東土軍者是也(此據江陽志修入志稱不利扵帥臣蘇覺而以為建炎四年事)
(按覺今年十二月到官故附此年末)
建炎以來繫年要錄卷四十
