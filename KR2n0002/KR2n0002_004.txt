昭德先生郡齋讀書志卷第四上
集部其類有三一曰楚辭類二曰别集類三曰緫集
類内别集猥多復分爲上中下昔屈原作離騷雖詭
譎不槩諸聖而英辯藻思閎麗演迤發於忠正蔚然
爲百代詞章之祖衆士慕嚮波属雲委自時厥後綴
文者接踵於斯矣然軌轍不同機杼亦異各名一家
之言學者欲矜式焉故别而聚之命之爲集蓋其原
起於東京而極於有唐至七百餘家當晉之時摰虞
巳患其凌雜難觀嘗自詩賦以下彙分之曰文章流
别後世祖述之而爲緫集蕭統所選是也至唐亦且
七十五家嗚呼盛矣雖然賤生於無所用或其傳不
能廣值水火兵寇之厄因而散落者十八九亦有長
編鉅軸幸而得存其属目者幾希此無他凢以其虚
辭濫說徒爲美觀而已無益於用故也今錄漢迄唐
附以五代本朝作者其數亦甚衆其間格言偉論可
以扶持世教者爲益固多至於虚辭濫說如上所陳
者知其終當泯泯無聞猶可以自警則其無用亦有
用也是以不加銓擇焉
楚辭類
楚辭十七卷
後漢校書郎王逸叔師注楚屈原名平爲懷王左徒
博聞強志&KR0570;於辭令後同列心害其能而讒之王怒
䟽平平自傷忠而被謗乃作離騷經以諷不見省納
及襄王立又放之江南復作九歌天問九章遠游卜
居漁父大招自沉汨羅以死其後楚宋玉作九辨招
魂漢賈誼作惜誓淮南王小山作招隱士東方朔作
七諫嚴忌作哀時命王襃作九懷劉向作九歎皆擬
其文而哀平之死於忠至漢武時淮南王安始作離
騷傳劉向典校經書分爲十六卷東京班固賈逵各
作離騷章句餘十五卷闕而不說至逸自以爲南陽
人與原同土悼傷之復作十六卷章句又續爲九思
取班固二序附之爲十七篇按漢書志屈原賦二十
五篇今起離騷經至大招凢六九章九歌又十八原
賦存者二十四篇耳并國殤禮魂在九歌之外爲十
一則溢而爲二十六篇不知國殤禮魂何以系九歌
之末又不可合十一爲九然則謂大招爲原辭可疑
也夫以招魂爲義恐非自作或曰景差蓋近之其卷
後有蔣之翰跋云晁美叔家本也
楚辭釋文一卷
未詳撰人其篇次不與世行本同蓋以離騷經九辯
九歌天問九章遠遊卜居漁父招隱士招魂九懷七
諫九歎哀時命惜誓大招九思爲次按今本九章第
四九辯第八而王逸九章注云皆解於九辯中知釋
文篇第蓋舊本也後人始以作者先後次第之爾或
曰天聖中陳說之所爲也
補注楚辭十七卷考異一卷
未詳撰人凢王逸章句有未盡者補之自序云以歐
陽永叔蘇子瞻晁文元宋景文家本參校之遂爲定
本又得姚廷輝本作考異且言辯騷非楚辭本書不
當錄
重編楚辭十六卷
右族父吏部公重編獨離騷經仍故爲首篇其後以
遠游九章九歌天問卜居漁父大招九辯招䰟惜誓
七諫哀時命招隱九懷九歎爲次而去九思一篇其
說曰按八卷屈原遭憂所作故首篇曰離騷經篇皆
曰離騷餘皆曰楚辭今本所第篇或不次序於是遷
遠遊九章次離騷經在九歌上以原自叙其意近離
騷經也而九歌天問乃原既放之後攄憤所作者故
遷於下卜居漁父自序之餘意也故後次之大招古
奥疑原作非景差辝沈淵不返故以終焉爲楚辭上
八卷九辯招䰟皆宋玉或曰九辯原作其聲浮矣惜
誓弘深或以爲賈誼作蓋近之東方朔嚴忌皆漢武
帝庭臣淮南小山之辭不當先朔忌王褒漢宣帝時
人後淮南小山至劉向最後作故其次序如此皆西
漢以前文也爲楚辭下八卷王逸東漢人九思視向
以前所作相闊矣又十七卷非舊錄故去之又頗刪
逸離騷經訓釋淺陋者而錄司馬遷原傳冠其首云
續楚辭二十卷
右族父吏部公編擇後世文賦與楚辭類者編之自
宋玉巳下至本朝王令凢二十六人計六十篇各
爲小序以冠其首而最喜沈括以爲辭近原蓋深探
其用意疾徐其步驟而與之偕然亦暇而不迫也
變離騷二十卷
右族父吏部公編公既集續楚辭又擇其餘文賦或
大意祖述離騷或一言似之者爲一編其意謂原之
作曰離騷餘皆曰楚辭今楚辭又變而廼始曰變離
騷者欲後世知其出於原也猶服盡而系其姓於祖
云所錄自楚荀卿至本朝王令凢三十八人通九
十六首
别集類上
蔡邕集十卷
右漢蔡邕伯喈陳留圉人仕至左中郎將後為王允
所害邕博學好辭章術數天文妙操音律在東觀欲
補漢紀自陳十意及付獄乞黥刖以成書不能得遂
死獄中所著文章百四篇今錄止存九十篇而銘墓
居其半或曰碑或曰銘或曰神誥或曰哀讃其實一
也嘗自云爲郭有道碑獨無愧辝則其他可知矣凢
文集其人正史自有傳者止掇論其文學之辝及略
載鄕里所終爵位或死非其理亦附見餘歷官與其
善惡率不錄若史逸其行事者則雜取他書詳載焉
庶後有考
曹植集一卷
右魏曹植子建也太祖子文帝封植爲陳王卒年三
十一謚曰思年十餘歲誦讀詩論及辭賦數十萬言
善属文援筆立成自少至終篇籍不離於手景初中
撰錄植所著賦頌詩銘雜論凢百餘篇今集僅二百
篇通爲一卷
王粲集八卷
右後漢王粲仲宣也高平人爲魏國侍中粲博物多
識彊記善筭屬文舉筆便成無所攺定時人常以爲
宿製然正復精意覃思亦不能加著詩賦論議垂六
十篇今集有八十一首按唐藝文志粲集十卷今亡
兩卷其詩文反多於史所記二十餘篇不曉其故
阮籍集十卷
右魏阮籍嗣宗也尉氏人籍志氣宏逹博覽群籍尤
好莊老属文不留思嗜酒能嘯善彈琴當其得意忽
忘形骸雖不拘禮教而發言玄遠晉帝輔政爲從事
中郎後求爲步兵校尉
嵇康集十卷
右魏嵇康叔夜譙國人康美詞氣有風儀土木形骸
不自藻飾學不師授博覽該通長好莊老屬文玄遠
以魏宗室婚拜中散大夫景元初鍾會譛於晉文帝
遇害
張華集三卷
右晉張華茂先也范陽人惠帝時爲司空趙王倫孫
秀黨謀害之華學業優博辭藻温麗圖緯方伎等
書莫不詳覽家有書三十乘天下竒祕悉在博物
洽聞世無與比集有詩一百二十哀詞冊文二十一
賦三
陸機集十卷
右晉陸機士衡也抗之子少有異才文章冠世伏膺
儒術非禮不動吳滅退居舊里閉門勤學積有十年
太康末入洛成都王穎令機率師伐長沙王乂至阿
橋大敗爲穎所誅初造張華華重其名如舊相識嘗
謂之曰人之爲才常恨才少而子更患多葛洪著
書亦稱歎焉所著文章凢三百餘篇今存詩賦論議
牋表碑誄一百七十餘首以晉書文選較正外餘多
舛誤
陸雲集十卷
右晉陸雲士龍也吳郡人惠帝時爲中書侍郎會兄
機兵敗同遇害雲六歲能属文性清正有才理與兄
齊名雖文章不及而持論過之所著文章三百四十
九篇新書十篇
陶潜集十卷
右晉陶潜淵明也潯陽人晉宋史皆有傳晉安帝時
爲彭澤令去職潜少有高趣好讀書不求甚解著五
柳先生傳以自况世號靖節先生今集有數本七卷
者梁蕭統編以序傳顔延之誄載卷首十卷者北齊
陽休之編以吾孝傳聖賢群輔錄序傳誄分三卷益
之詩篇次差異按隋經籍志潜集九卷又云梁有五
卷錄一卷唐藝文志潜集五卷今本皆不與二志同
獨吳氏西齋書目有潜集十卷疑即休之本也休之
本出宋庠家云江左舊書其次第最有倫貫獨四百
目後八儒三墨二條似後人妄加
鮑照集十卷
右宋鮑照明遠也上黨人世祖以爲中書舍人後臨
海王子頊鎮荆州照爲參軍子頊敗爲亂兵所殺孝
武好文自謂人莫能及故照悟其旨爲文多鄙言累
句當時謂照才盡實不然也事見沈約書而延壽史
乃以世祖爲文帝集有唐虞炎序云爲宋景所害
儻見於他書乎唐人避武后諱攺照爲昭
謝眺集十卷
右齊謝眺玄暉也陽夏人明帝初自中書郎出東海
太守東昏時爲江祐黨譛害之眺少好學有美名文
章清麗善草隷尤長五言詩沈約嘗云二百年來無
此詩也文選所錄眺僅二十首集中多不載今附入
謝惠連集五卷
右宋謝惠連也方明子元嘉七年爲彭城王法曹行
參軍十歲能属文爲雪賦以高麗見竒族兄靈運每
見其新文曰張華重生不能易也
吳均集三卷
右梁吳均叔宰也史稱均博學才俊清拔有古氣好
事效之謂吳均體有集二十卷唐世搜求止得十卷
文亡其七矣舊題誤曰吳筠筠乃唐人此詩殊不類
而其中有贈興嗣柳貞陽輩詩固巳知其非筠又有
蕭子雲贈吳朝請入東詩蓋均在武帝時爲奉朝請
則知爲均也無疑矣蕭子雲詩八蕭子顯朱异平均
王僧孺詩各一附顔之推譏均集中有破鏡賦今亦
亡之
江淹集十卷
右梁江淹文通也濟陽人梁初爲散騎常侍封醴陵
侯少好學不事章句留情於文章晚節才思微退人
謂才盡著述百餘篇自撰爲前後集今集二百四十
九篇
何遜集二卷
右梁何遜仲信也東海人終水部員外郎遜少能詩
州舉秀才范雲見其文嗟賞曰觀文人質則過懦麗
則傷俗能含清濁古今見之何生矣沈約謂每讀卿
詩一日三復猶不能巳與劉孝綽以文章見重於世
謂之何劉王僧孺集其文爲八卷今亡逸不全
庾信集二十卷
右周庾信子山也南陽人梁元帝時爲散騎常侍聘
西魏遂留長安孝閔時終司憲中大夫信在梁與徐
陵文並綺麗世號徐庾體集有滕王逌序
王績東臯子五卷
右唐王績無功也龍門人隋大業中舉孝悌廉㓗授
六合丞棄官耕東臯自號東臯子唐書以爲隱逸集
有吕才序稱其幼歧薿年十五謁楊素占對英辯一
坐盡傾以爲神仙童子薛道衡見其登龍門憶禹賦
歎曰今之庾信也且載其卜筮之驗者數事云
楊炯盈川集二十卷
右唐楊炯也華隂人顯慶六年舉神童授校書郎終
婺州盈川令卒炯博學善属文與王勃盧照隣駱賓
王以文詞齊名海内稱王楊盧駱四才子亦曰四傑
炯自謂吾愧在盧前恥居王後張說曰盈川文如懸
河酌之不竭恥王後信然愧盧前謙也集本三十卷
今多亡逸
王勃集二十卷
右唐王勃子安也通之孫麟德初劉祥道薦其材對
策高等授朝散郎沛王召署府修撰以戲爲諸王作
闘鷄檄高宗怒斥出府父為交趾令勃往省溺海卒
勃属文初不精思先磨墨數升酌飲引被覆面卧及
寤援筆成篇不易一字時人謂之腹藁有劉元濟序
盧照隣幽憂子集十卷
右唐盧照隣昇之也洛陽人調新都尉病去官隠具
茨山下手足攣廢疾久訣親戚自沈穎水照隣自以
當高宗時尚吏巳獨儒武后尚法巳獨黃老后封嵩
山聘賢士巳巳廢著五悲文今在集中嘗自號幽
憂子
駱賓王集十卷
右唐駱賓王也義烏人武后時數言事得罪貶臨海
丞不得志棄官去文明中徐敬業亂署府佐爲敬業
傳檄天下斥武后罪后讀之矍然及敗亡命不知所
之後宋之問逢之於靈隱巳祝髮爲浮屠矣賓王七
歲能属文妙於五言詩中宗詔求其文得百餘篇命
郄雲卿次序之
蘇頲許公集二十卷
右唐蘇頲廷石也武功人調露二年進士賢良方正
異等除左司禦府胄曹玄宗時中書舍人知制誥開
元四年同紫微黃門平章事頲幼敏悟一覽五千言
輒覆景龍後與張說以文章顯時號燕許李德裕謂
近世詔誥唯頲叙事外爲文章韓休爲序集四十卷
今亡其半矣
陳子昂集十卷
右唐陳子昂伯玉也梓州人文明初舉進士上書召
見累擢拾遺聖曆初解官歸飬父喪廬墓縣令叚
簡貪暴脅取其賂不厭逮捕死獄中子昂少以豪俠
使氣及冠折節爲學精究墳籍耽愛黃老易象尤善
属文唐興文章承徐庾餘風天下祖尚至是始變雅
正故雖無風節而唐之名人無不推之柳儀曹曰張
說以著述之餘攻比興而莫能極張九齡以比興之
暇窮著述而不克備唐興以來稱是選而不怍者子
昂而已
宋之問考功集十卷
右唐宋之問延清也汾州人武后召與楊炯分直習
藝舘謟事太平公主爲考功員外郎睿宗初欽州賜
死自魏建安迄江左詩律屢變至沈約庾信以音韻
相婉附属對精密及之問沈佺期又加靡麗回忌聲
病約句準篇如錦繡成文學者宗之號曰沈宋徐堅
嘗論之問之文如良金美玉無施不可其爲當時所
重如此
沈佺期集五卷
右唐沈佺期雲卿也相州人及進士第由恊律郎遷
弘文館直學士常侍中宴舞回波爲弄辭悅帝還賜
牙緋
杜審言集一卷
右唐杜審言必簡也襄陽人預之後裔擢進士恃高
才以傲世嘗對武后賦歡喜詩后歎重其文學李嶠
崔融蘇味道爲文章四友集有詩四十餘篇而巳
張說集三十卷
右唐張說道濟也洛陽人永昌元年賢良方正策第
一累遷鳳閣舍人睿宗時兵部侍郎平章事開元十
八年終左丞相燕國公說爲文精壯長於碑志朝廷
大述作多出其手常典集賢圖書之任間爲天平軍
大使及致仕一歲皆即軍中於家論譔國史晚謫岳
州詩益悽惋人謂得江山助
李嶠集一卷
右唐李嶠巨山也贊皇人擢進士第制策甲科爲監
察御史武后時同鳳閣鸞臺平章事嶠冨才思前與
王勃楊炯中與崔融蘇味道齊名晚諸人没爲文章
宿老學者取法集本六十卷未見今所錄一百二十
詠而巳或題曰單題詩有張方注
張九齡曲江集二十卷
右唐張九齡子壽也曲江人長安二年進士調校書
郎以道侔伊吕科策高等爲左拾遺開元中爲中書
令卒謚文獻九齡風度藴藉幼善屬文玄宗朝知制
誥雅爲帝知爲相諤諤有大臣節及貶荆州惟文史
自娛朝廷許其勝流徐堅論九齡之文如輕縑素練
實濟時用而窘邊幅柳宗元以九齡兼攻詩文但不
能究其極尔集後有姚子彦所撰行狀吕温撰真贊
鄭宗珍撰謚議徐浩撰墓碑及贈司徒勑詞
王維集十卷
右唐王維摩詰也太原人開元九年進士終尚書右
丞維幼能屬文工草隷善畫名盛安禄山反嘗䧟賊
中賊大宴凝碧池賦詩痛悼詩聞行在後得免死代
宗訪維文章於第縉裒集十卷上之李肈記維漠漠
水天飛白鷺隂隂夏木囀黃鸝之句以爲竊李嘉祐
者今嘉祐之集無之豈肈之厚誣乎
儲光羲集五卷
右唐儲光羲魯人開元十四年進士嘗爲監察御
史後從安禄山僞署賊平貶死
王昌齡詩六卷
右唐王昌齡少伯也江寧人開元十五年進士爲校
書郎又中宏詞不護細行貶龍標尉以世亂歸鄕里
爲刺史閭丘曉所殺昌齡工詩縝密而思清時謂王
江寧云
常建詩一卷
右唐常建開元十五年進士
劉長卿集十卷
右唐劉長卿字文房開元二十一年進士至德中監
察御史以檢校祠部員外爲轉運判官知淮西岳鄂
轉運留後觀察使吳仲孺誣奏貶潘州南巴尉會有
爲辨者除睦州司馬終隨州剌史長卿剛而犯上故
兩逢斥廢詩雖窘于才而能鍜鍊權德輿嘗謂爲五
言長城今集詩九卷雜文一卷
顔真卿文一卷
右唐顔真卿清臣也萬年人博學工辭章開元二十
二年進士又登制科代宗時爲太子太師使李希烈
遇害世謂真卿忤楊國忠李輔國元載楊炎盧𣏌拒
安禄山李希烈廢斥者七八以至於死而不自悔天
下一人而巳而學問文章往往雜神仙浮屠之說不
皆合於理而所爲乃尔者蓋天性然也
蕭穎士集十卷
右唐蕭穎士茂挺也梁宗室之後開元二十三年進
士爲史館待制安禄山反竄山南節度崔圓授揚州
工曹至官信宿而去客死汝南逆旅門人謚曰文元
先生穎士屬文觀書一覽即誦通百家譜系書籕嘗
教學濮陽時號蕭夫子李林甫惡不附己故數罷去
閻士和盛推穎士文章以爲聞蕭氏之風者童子羞
稱曹陸
張鷟龍筋鳳髓判十卷
右唐張鷟字文成辭章藻麗嘗八中制科此乃其
書判也凢一百首自號浮休子
孟浩然詩一卷
右唐孟浩然也襄陽人工五言詩隱鹿門山年四十
乃游京師一日諸名士集秘省聮句浩然句曰微雲
淡河漢疎雨滴梧桐衆皆欽伏張九齡王維雅稱道
之維私邀入禁林遇玄宗臨幸浩然匿牀下維以聞
上曰素聞其人因召見命自誦所爲詩至不才明主
棄之句上曰不求進而誣朕棄人命放歸所著詩二
百一十首宜城處士王士源序次爲三卷今併爲一
又有天寳中韋縚序
嚴從中黃子集三卷
右唐嚴從開元中爲著作郎春宫侍讀集賢院學士
卒自號中黃子當時命太子侍文吕向訪遺文於家
得訓老經頌等八篇序爲三卷
李翰林集二十卷
右唐李白太白也白舊集十卷唐李陽冰序咸平中
樂史别得白歌詩十卷凢歌詩七百七十六篇又纂
雜著爲别集十卷宋次道治平中得王文獻及唐魏
萬所纂白詩又裒唐類詩洎刻石所傳者通李陽冰
樂史集共一千一篇雜著六十五篇曾子固乃考其
先後而次第之云白蜀郡人天寳初至長安明皇召
爲翰林供奉頃之不合去安禄山反明皇在蜀永王
璘節度東南白時卧廬山迫致之璘敗坐繫潯陽獄
崔渙宋若思驗治白以爲罪薄釋白囚使謀其軍乾
元元年終以汙璘事長流夜郎釋過當塗以卒其始
終更涉如此此白之詩書所自叙可考者也舊史稱
白山東人爲翰林待詔又稱白在宣城謁見永王璘
遂辟爲從事而新書又稱白流夜郎還潯陽坐事下
獄宋若思釋之者皆不合於白之自序蓋史誤也予
按杜甫詩亦以白爲山東人而蘇子瞻嘗恨白集爲
庸俗所亂則白之自序亦未可盡信而以爲史誤近
蜀本又附入左緜邑人所裒曰白隱處少年所作六
十篇尤爲淺俗白天才英麗其辭逸蕩雋偉飄然有
超世之心非常人所及讀者自可别其真偽也
岑參集十卷
右唐岑參南陽人文本之後天寳三年進士累官補
闕起居郎出嘉州剌史杜鴻漸表置幕府爲職方郎
中兼侍御史罷終于蜀參博覽史籍尤工綴文屬詞
清尚用心良苦其有所得往往超拔孤秀度越常情
每篇絶筆人競傳諷至德中裴薦杜甫等常薦其識
度清遠議論雅正佳名早立時輩所仰可以備獻替
之官云集有杜確序
李嘉祐詩二卷
右唐李嘉祐别名從一趙州人天寳七年進士爲秘
書正字袁台二州剌史善爲詩綺靡婉麗有齊梁之
風時人以比吳均何遜云
高適集十卷集外文二卷别詩一卷
右唐高適達夫也又字仲武渤海人天寳八年舉有
道科中第永泰中終散騎常侍五十始爲即工以氣
質自高每一篇出好事者輒傳布云
賈至集十卷
右唐賈至幼幾也洛陽人天寳十年明經擢第累官
起居舍人知制詔從幸西川當譔傳位冊既進藁上
曰先天誥命乃父爲之今兹冊命又尔爲之兩朝大
典出卿父子可爲繼美矣大曆中終散騎常侍集李
邯鄲淑家本二十卷蘇弁編次常仲儒爲序以墓銘
叙碑列于後今亡其本蘇子瞻嘗行吕惠卿責詞有
元兇在位之語仇人乃曰史唯宋太子劭謂之元兇
因誣其指斥殊不知曹子建責躬詩有曰元兇是率
蓋自謂也今至制詔中除魏仲犀徐歸道詞亦以元
兇指禄山豈獨劭爲元兇邪世多疑子瞻失詞因表
出之
錢起詩二卷
右唐錢起徽之父也吳郡人天寳中舉進士初從鄕
薦客舍月夜聞人哦於庭曰曲終人不見江上數峯
青起攝衣從之無所見矣及就試詩題乃湘靈鼓瑟
也起即鬼謠十字爲落句主文李暐深嘉之擢置高
第釋褐授校書郎終考功與郎士元齊名時曰前有
沈宋後有錢郎
元子十卷琦玕子一卷文編十卷
右唐元結次山也後魏之裔天寳十三年進士復舉
制科授右金吾兵曹累遷容管經略使始在商餘山
稱元子逃難入琦玕洞稱琦玕子或稱浪士漁者稱
爲聱叟酒徒呼漫叟及官呼漫郎因以命其所著結
性耿介有憂道閔世之意逢天寳之亂或隱自
謂與聱牙豈獨其行事而然其文辭亦如之然
其辭義幽約譬古鍾磬不諧於俚耳而可尋玩
在當時名出蕭李下至韓愈稱數唐之文人獨及
結云
韓翃詩五卷
右韓翃君平也南陽人天寳十三年進士淄青侯希
逸宣武李勉繼辟幕府俄以駕部郎中知制誥終於
中書舍人雄詩興致繁冨朝野重之
杜甫集二十卷集外詩一卷注杜甫詩二十
卷蔡興宗編杜甫詩二十卷趙次公注杜詩
五十九卷
右唐杜甫子美也審言之孫天寳十三年玄宗朝獻
太清宫享廟及郊奏賦三篇使待制集賢院宰相試
文再遷右衞率府胄曹終於劒南參謀檢校工部員
外曠放不自檢好論天下大事高而不切少與李白
齊名號李杜數當寇亂挺節無汚爲歌詩傷時撓弱
情不忘君人憐其忠云集有王洙原叔王琪君玉序
本朝自王原叔以後學者喜杜詩世有爲之注者數
家率皆鄙淺可笑有原甫名其實非也吕微仲在成
都時嘗譜其年月近時有蔡興宗者再用年月編次
之而趙次公者又以古律詩雜次第之且爲之注兩
人頗以意攺定其誤字人不善之
獨孤及毗陵集二十卷
右唐獨孤及至之也洛陽人天寳十三年舉洞曉玄
經科代宗初爲太常博士濠舒二州剌史政最徙常
州卒官自幼有成人之量徧覽五經觀其大義不爲
章句學爲文以立憲誡世襃賢遏惡爲用長於論議
唐實錄稱韓愈師其爲文云集有李舟梁肅前後序
末載崔祐甫碑誌
皇甫冉詩二卷
右唐皇甫冉茂政也丹陽人天寳十五年進士爲無
錫尉歷拾遺補闕卒與弟曾齊名當時比張氏景
陽孟陽云集有獨孤及序
郎士元詩
右唐郎士元字君胄中山人天寳十五年進士為郢
州刺史與錢起俱有詩名而士元尤更嫻雅時朝廷
公卿出牧奉使若兩人無詩祖行人以為愧
顧况集二十卷
右唐顧况字逋公蘇州人至德二年江東進士善為
歌詩性詼諧德宗時柳渾輔政以祕書郎召况素善
李泌及泌相自謂當得逹官久遷著作郎及泌卒有
調笑語貶饒州司戸卒集有皇甫冉詩序
陳蛻詩一卷
右唐陳蛻集有長安十五詠自序蛻生長江淮間以
詩句從賦僅十餘年矣今我后撫運澤及四夷蛻復
得為太平人也云云蓋肅代間人也
盧綸詩一卷
右唐盧綸與吉中孚韓翃錢起司空曙苗發崔峒耿
緯夏侯審李端皆能詩齊名號大曆十才子綸字允
言累舉進士不第
耿緯詩二卷
右唐耿緯寳應元年進士爲左拾遺
韋應物集十卷
右唐韋應物京兆人天寳時爲三衞周逍遥公夐之
後左僕射扶陽公待賈生令儀令儀生鑾鑾生應物
永泰中任洛陽丞京兆府功曹大曆十四年自鄠縣
制除機陽令稱疾辭歸建中二年授比部郎中守滁
州居頃之攺江州召還擢左司郎中或媢其進媒蘖
之出爲蘇州剌史性高㓗鮮食寡欲所居焚香除地
而坐詩律自沈宋以後日益靡嫚鎪章刻句揣合浮
切音韻婉諧属對麗密而嫻雅平淡之氣不存矣獨
應物之詩馳驟建安以還得其風格云
李端司馬集三卷
右唐李端趙州人大曆五年進士爲校書郎卒官杭
州司馬郭曖尚昇平公主賢明招納士類故端等多
從曖游嘗進官宴客端席上賦詩甚工一坐稱歎錢
起曰素爲之請賦起姓端立獻一章云新開金埒看
調馬舊錫銅山許鑄錢起乃服主喜厚賜帛
李益詩一卷
右唐李益君虞也姑臧人大曆四年進士調鄭縣尉
幽州劉濟辟從事憲宗雅聞其名召爲集賢殿學
士負才凌籍士衆不能堪暴其獻濟詩不上望京樓
之句以涉怨望詔降秩俄復舊益少富詞藻長於歌
與宗人賀齊名每作一篇樂工以賂求取被聲歌供
奉天子征人早行篇天下皆施之圖繪今集有從軍
詩五十篇而無此詩惜其放逸多矣
陸䞇奏議十二卷
右唐陸䞇敬輿也䞇嘉興人大曆八年進士中博學
宏詞書判拔萃科德宗初爲翰林學士從奉天還爲
中書舍人平章事䞇在奉天日下詔書數百初如不
紬思逮成皆周盡人情嘗爲帝言今盗徧天下宜痛
自悔以感人心誠不吝攺過以言謝天下使臣持筆
忘所忌庶叛者革心上從之故下制書雖武夫悍卒
無不感動流涕議者謂興元戡難功雖瓜牙宣力蓋
贄有助焉舊有榜子集五卷議論集三卷翰苑集
十卷元祐中蘇子瞻乞校正進呈攺從今名疑是裒
諸集成此書
王建詩十卷
右唐王建也大曆十年進士爲昭應縣丞太府寺丞
大和中陜州司馬尤長宫詞
柳郯詩一卷
右唐柳郯與李端盧綸輩相酬贈大曆間進士也
武元衡臨淮集兩卷
右唐武元衡伯蒼也河南人建中四年進士元和三
年以門下侍郎平章事出劒南節度八年復秉政明
年早朝遇盗害之元衡工五言詩好事者傳之被於
管絃嘗夏夜作詩曰夜久喧暫息池臺唯月明無因
駐清景日出事還生翌日遇害舊有臨淮集七卷此
其二也議者謂唐世工詩宦逹者唯高適逹宦詩工
者唯元衡
羊士諤詩一卷
右唐羊士諤也貞元元年擢進士第順宗時爲宣歙
廵官王叔文所惡貶汀州寧化尉元和初李吉甫知
奬擢監察御史掌制誥嘗出爲資州剌史
麴信陵集一卷
右唐麴信陵貞元元年進士爲舒州望江令卒
楊巨濟詩一卷
右唐楊巨濟字景山貞元五年進士爲張弘靖從事
太常博士禮部員外郎
歐陽詹集十卷
右唐歐陽詹行周也泉州人貞元八年進士終國子
四門助教初閩人不肯北宦及常衮爲觀察使興學
勸仕第進士自詹始與韓愈李絳聮第皆天下選時
號龍虎榜云福州刺史李貽孫纂
韓愈集四十卷集外文一卷
右唐韓愈退之也南陽人貞元八年進士累擢知制
誥進中書舍人遷吏部侍郎爲京兆尹與李紳不恊
紳出愈罷爲兵部俄復舊劉昫唐書稱愈恃才肆意
盩孔孟之旨若南人妄以柳宗元爲羅池神而愈碑
以實之李賀父名晉肅不應進士而愈作諱辯又爲
毛穎傳譏戲不近人情此文章之甚紕繆者新書稱
愈三歲而孤自知讀書比長盡通六經百家學性明
銳不詭隨每言文章自相如子長後作者不世出故
深探本原卓然樹立成一家言造端置辭要爲不襲
蹈前人者議者謂舊史謂愈文章甚紕繆固不待辨
而新史謂造端置辭不襲蹈前人亦未爲知愈蓋愈
之置辭字字悉有據依其造端如毛穎傳進學解之
類皆有所師範云其集屢經名人是正其訛舛絶少
但編次殊失倫類有暇日者宜再編之
李絳論諫集七卷
右唐李絳深之也贊皇人貞元八年進士中宏詞補
渭南尉六年進中書侍郎平章事大和初爲山南西
道節度南蠻入寇爲亂兵所害絳偉儀質以直道進
退望冠一時賢不肖大分屢爲讒邪所中平生論諫
數十百事其甥夏侯孜所編大中史官蔣偕爲序
李觀文編三卷外集二卷
右唐李觀元賓也華之從子貞元八年進士中宏詞
科終太子校書郎觀爲文不襲前人時謂與韓愈相
上下議者以觀少天文未極愈老不休故擅名陸希
聲大順中編觀文爲序以爲觀尚辭故辭勝理愈尚
質故理勝辭雖愈窮老終不能加觀之辭觀後愈死
亦不能逮愈之質云其後蜀人趙昂又得其安邊書
至晁錯論一十四首爲後集二卷頃年從父詹事公
掌誥命以四之日爲四日不學者閧然以爲非觀集
中亦嘗如此用不知本于此
柳宗元集三十卷集外文一卷
右唐柳宗元子厚也後魏濟隂公某之裔貞元九年
進士中博學宏詞科授校書郎終於柳州刺史宗元
少精敏絶倫文章卓偉精緻旣竄斥堙厄感鬱一寓
諸文倣離騷數十篇讀者悲惻在柳州進士走數千
里從學經指授者文辭皆有法世號柳州韓愈評其
文曰雄深雅健似司馬子長崔蔡不足多云集中有
御史周君碣司馬温公考異以此碣爲周子諒碣實
開元二十五年也柳作天寳時悞按此碣殊疎略舊
唐書紀牛仙客傳玄宗實錄皆載子諒彈牛仙客杖
流瀼州死藍田
劉禹錫夢得集三十卷外集十卷
右唐劉禹錫夢得也中山人貞元九年進士登博學
宏詞科貶朗州司馬元和十年召還欲任南省郎作
玄都觀看花詩譏忿當路出爲播州刺史裴杜以母
老爲請得易連州入爲主客郎中復作游玄都詩以
詆權近俄分司東都遷賓客會昌時加檢校禮部尚
書卒禹錫少工文章恃才而廢老年寡所合乃以文
章自適素善詩晚節尤精白居易推爲詩豪嘗言
其詩在處應有神物護持禹錫早與柳宗元爲文章
之友稱劉柳晚與居易爲詩交號劉白雖詩文似少
不及然能抗衡二人間信天下之竒才也
孟東野詩集十卷
右唐孟郊東野也湖州人貞元十二年進士調溧陽
尉辟爲興元參謀卒郊少隱嵩山性介寡合韓論其
詩曰高處在古無上平處下顧二謝云張籍謚爲貞
曜先生集宋次道重編先時世傳汴吳鏤本五卷一
百二十四篇周安惠本十卷三百三十一篇别本五
卷三百四十篇蜀人蹇濬用退之贈郊句纂咸池集
二卷一百八十篇自餘不爲編秩雜錄之家家自異
次道揔拾遺逸摘去重複若體製不類者得五百十
一篇而十聮句不與焉一贊二書附于後郊集於是
始有完書
吕温集十卷
右唐吕温和叔也一字化光河中人貞元十四年進
士以善韋執誼王叔文起家再命左拾遺同張薦使
吐蕃元和初使還累進知御史雜事再貶道州刺史
徙衡州温從梁肅爲文章規摹左氏藻贍精冨流輩
推尚劉禹錫爲編次其文序之云古之爲書先立言
而後體物賈生之書道過秦而荀卿亦後其賦故斷
自人文化成論至諸葛武侯廟記爲上篇今集先賦
詩後雜文非禹錫本也
李翺集十八卷
右唐李翺習之凉武昭王之後貞元十四年進士調
校書郎知制誥會昌初終山南東道節度使翺峭鯁
論議無所屈仕不得顯官怫鬱無所發從韓愈爲文
辭致渾厚見推當時集皆雜文無歌詩前有蘇舜欽
序云唐之文章稱韓柳翺文雖辭不迨韓而理過於柳
張籍詩集五卷
右唐張籍文昌也和州人貞元十五年登進士第終
國子司業籍性狷急惟長於樂府多警句次有序元
和中與白樂天孟東野歌辭天下宗之謂之元和體
云集張洎編
文心雕龍
右晉劉勰撰評自古文章得失别其體製凢五十篇
各係之以贊云余嘗題其後曰世之詞人刻意文藻
讀書多滅裂杜牧之以龍星爲真龍王摩詰以去病
爲衞青昔人譏之然亦不足怪蓋詩賦或率爾之作
故也今勰著書垂世自謂嘗夢執丹漆器隨仲尼南
行其自負不淺矣觀其論說篇籍稱論語以前經無
論字六韜三論後人追題是殊不知書有論道經邦
之言也其疎略殆過於王杜矣
昭德先生郡齋讀書志卷第四上
