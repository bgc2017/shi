昭德先生讀書後志第二卷
子類
伊川孟子解十四卷
右皇朝程頥正叔撰頥居洛陽其門人號之為伊川
先生云
百家孟子解十二卷
右集古今諸儒自裴日休至強至賈同百餘家解孟
子成一編
王安石解孟子十四卷王雱解孟子十四卷
許允成解孟子十四卷
右皇朝王安石介甫素喜孟子自爲之解其子雱與
其門人許允成皆有注釋崇觀間埸屋舉子宗之
點注孟子十四卷
右皇朝熙寧中蜀州張簡點節經注附以釋文以教
童子
董子一卷
右周董無心撰皇朝吳祕注無心在戰國時著書闢
墨子
說玄一卷
右唐王涯廣津撰涯始以正元丙子終於元和己丑
二十六年間注太玄為六卷今不之見獨此書行于
世凢五篇一明宗二立例三揲法四占法五辨首
宋惟幹太玄解十卷
右皇朝宋惟幹注惟幹嘗得太玄古本于昭應咸平
中知滑臺取宋衷陸績范望三家訓解别為之注仍
作太玄宗旨兩篇附于後其學蓋師濟東田告司馬
温公所謂小宋者也
陳漸演玄十卷
右皇朝陳漸撰漸堯佐族子也國史有傳凢十四篇
漸謂史以揚雄非聖人而作經猶吳楚僣王今按法
言解嘲止云太玄然則經非其自稱弟子侯芭之徒
尊之耳
太玄淵旨一卷
右皇朝張揆撰
溫公集注太玄經十卷
右皇朝司馬光君實集漢宋衷解詁吳陸績釋文晉
范望解贊唐王涯注經及首測宋惟幹通注陳漸演
玄吳祕音義七家為此書自慶曆至元豐凢三十年
始成其直云宋者衷也小宋者惟幹也惟幹漸祕皆
國朝人
溫公集注法言十三卷
右皇朝司馬光君實集晉李軌唐柳宗元國朝宋咸
吳祕注光自言少好此書歴年已多今輙采諸家所
長附以已意名曰集注凢觀書者當先正其文辨其
音然後可以求其義故宋相公庠家有李祠部注本
及音義最為精詳宋吳亦據李本而其文多異同今
參以漢書取其通者以為定本先審其音乃解其義
云
元經十卷
右隋王通撰唐薛收傳皇朝阮逸學起晉惠帝太熙
元年終於陳亡予從兄子逸仕安康嘗得其本歸而
示四父四父讀至帝問蛙鳴哂其陋曰六籍奴婢之
言不為過按崇文無其目疑逸依託為之
帝範一卷
右唐太宗撰凢二十篇今存者六篇正觀末著此書
以賜高宗且曰修身治國備在其中一旦不諱更無
所言矣其末頗以汰侈自咎以戒高宗俾勿效已殊
不知閨門之内慙德甚多豈特汰侈而已哉武后之
立實有自來不能身教多言奚益悲夫
臣範二卷
右唐則天皇后武氏撰範或作軌武氏稱制時嘗詔
天下學者習之尋廢本十篇今闕其下五篇
法語二十卷
右南唐劉鶚撰鶚甲戌歲擢南唐進士第實開寶七
年也著書凢八十一篇言治國立身之道徐鉉為之
序
老子略論一卷
右魏王弼撰凢十有八章景迂云弼有得於老子而
無得於易注易資於老子而老子論無資於易則其
淺深之效可見矣
温公道德論述要兩卷
右皇朝司馬光撰光意謂道德連體不可偏舉故廢
道經德經之名而曰道德論墓誌載其目無名天地
之始有名萬物之母常無欲以觀其妙常有欲以觀
其徼皆於無與有下斷句不與先儒同
吕氏老子注二卷
右皇朝吕大臨撰其意以老氏之學合有無謂之玄
以為道之所由出蓋至于命矣其言道體非獨智之
見孰能臻此求之終篇膠于聖人者蓋寡但不當以
聖知仁義為可絶弃
默希子注文子十二卷
右默希子者唐徐靈府自號也靈府謂文子周平王
時人
朱玄注文子十二卷
右唐朱玄注闕符言一篇或取默希注𥙷焉
文如海莊子䟽十卷
右唐文如海撰如海明皇時道士也以郭象注放乎
自然而絕學習失莊生之旨因再為之解凢九萬餘
言
吕吉甫註莊子十卷
右皇朝吕惠卿撰吉甫惠卿字也
王元澤注莊子十卷
右皇朝王雱撰元澤其字也
東坡廣成子解一卷
右皇朝蘇軾撰軾取莊子中黃帝問道於廣成子一
章為之解景迂嘗難之其序略曰某晚玷先生薦賢
中安敢與先生異論然先生許我不苟同翰墨具在
天機子一卷
右不著撰人凢二十五篇或曰一名隂符二十四機
諸葛亮撰予觀其詞旨殆李筌所為爾託之孔明也
載道藏中
無能子三卷
右不著撰人唐光啟三年天子在褒寓三輔景氏舍
成書三十篇述老莊自然之旨緫目錄之於道家
四子治國樞要四卷
右唐范乾九集四子謂莊子文子列子亢倉子其意
以為黃老之道内足以修身外足以治國周王得文
子之言趙王納莊周之論皆能興邦致治故採其書
有益治道者分為二十門
風俗通義十卷
右漢應劭撰劭字仲遠奉之子篤學博覧多聞靈帝
時舉孝廉仕至泰山太守撰風俗通以辨物名號釋
時俗嫌疑文雖不典世服其洽聞
意林三卷
右唐馬緫會元撰初梁穎川庾仲容取諸家書術數
雜說凢一百七家抄其要語為三十卷揔以其繁略
失中增損成三軸前有戴叔倫楊伯存兩序
格言五卷
右偽唐韓熙載叔言撰熙載以經濟自任乃著書二
十六篇論古今王霸之道以干李煜首言陽九百六
之數及五運迭興事其&KR2936;雜如此有門生舒雅序
兩同書兩卷
右唐羅隱撰隱謂老子飬生孔子訓世因本之著内
外篇各五其曰兩同書者取兩者同出而異名之言
也
物類相感志十卷
右皇朝僧贊寧撰采經籍傳記物類相感者志之分
天地人物四門贊寧吳人以博物稱于世柳如京徐
騎省與之遊或就質疑事楊文公歐陽文忠公亦皆
知其名
王氏雜說十卷
右皇朝王安石介甫撰蔡京為安石傳其略曰自先
王澤竭國異家殊由漢迄唐源流浸深宋興文物盛
矣然不知道德性命之理安石奮乎百世之下追堯
舜三代通乎晝夜隂陽所不能測而入於神初著雜
說數萬言世謂其言與孟軻相上下於是天下之士
始原道德之意窺性命之端云所謂雜說即此書也
以京之誇至如此且不知所謂通乎晝夜隂陽所不
能測而入於神者為何等語故著之
保生月錄一卷
右唐韋行規撰分十二月雜纂每月攝飬種藝祈禳
之術也
輦下歲時記一卷
右唐李綽撰綽經黃巢之亂避地蠻隅偶記秦地盛
事傳諸晚學云
國朝時令十二卷
右皇朝賈昌朝撰景祐初復禮記舊文其唐月令别
行三年詔昌朝與丁度李淑采國朝律曆典禮百度
昏曉中星祠祀配侑歲時施行約唐月令定為時令
一卷以備宣讀後昌朝注為十二卷奏上頒行
顧渚山記二卷
右唐陸羽撰羽與皎然朱放輩論茶以顧渚為第一
顧渚山在湖州吳王夫差顧望欲以為都故以名山
吕惠卿建安茶記
右唐朝吕惠卿撰
聖宋茶論一卷
右徽宗御製
茶雜文一卷
右集古今詩文及茶者
竹譜一卷
右戴凱之撰凱之字慶預武昌人裒輯竹事四字一讀
有韻類賦頌李邯鄲云未詳何代人
荀譜三卷
右皇朝僧惠崇撰
小說類
殷芸小說十卷
右宋殷芸撰述秦漢以來雜事予家本題曰劉餗李
淑以為非
玄怪錄十卷
右唐牛僧孺撰僧孺為宰相有聞于世而著此等書
周秦行紀之謗蓋有以致之也
周秦行紀一卷
右唐牛僧孺自叙所遇異事賈黃中以為韋瓘所撰
瓘李德𥙿門人以此誣僧孺
鹿革事類三十卷鹿革文類三十卷
右節太平廣記事實成一編曰事類詩文成一編曰
文類蔡蕃晉如所撰晉如博學通音律能属文與十
父相善友
鑒戒錄十卷
右後蜀何光遠撰字輝夫東海人唐證中纂輯唐以
來君臣事迹可為世鑒者前有劉曦度序李獻臣云
不知何時人考之不詳也
歸田錄六卷
右皇朝李畋撰畋蜀人張詠客也與范鎮友善熙寧
中致仕歸與門人賓客燕談衮衮忘倦門人請編錄
遂以該聞為目又有雜詩二十篇係于後
開譚錄兩卷
右皇朝蘇耆撰舜卿之父也記五代以來雜事下秩
多載馮道行義
古今前定錄二卷
右皇朝尹國均輯經史子集古今之人興衰窮達貴
賤貧冨死生壽夭與夫一動靜一語默一飲一啄定
於前而形于夢兆于卜見於相貌應於䜟記者凢一
門以為不知命而躁競者之戒至若裴度以隂德而
致貴孫亮以隂譴而减齡之類又别為二門使君子
不以天廢人云
傳公嘉話一卷
右皇朝傳堯俞之子孫記堯俞之言行凢四十餘章
獻簡堯俞謚也
曾公南遊記一卷
右曾公未詳何人當是公亮之孫也共十二章記國
朝雜事
搢紳脞說二十卷
右皇朝張唐英君房撰君房學通釋老善著書如名
臣傳蜀擣杌雲笈七籖行于世者毋慮數百卷此書
亦詳實
青箱雜記
右皇朝吳處厚撰處厚發蔡確車蓋亭詩事者所記
多失實成都置交子務起於寇瑊處厚乃以為張詠
他多類此
緗素雜記十卷
右皇朝黃朝英撰所記二百事朝英建州人紹聖後
舉子也為王安石之學者以贈之以芍藥為男淫女
貽我握椒為女淫男前軰嘗以是為嗤朝英獨愛重
之它可知也
褒善錄一卷
右皇朝王蕃撰嘉祐中巴縣簿黃靖國死而復蘇道
其冥中所見廖生嘗傳之蕃删取其要為此書
麗情集二十卷
右皇朝張君房唐英編古今情感事
天文曆筭類
景祐乾象新書三卷
右崇文目有三十卷置之天文類
曆法一卷
右未詳撰人曆草也
刻漏圖一卷
右皇朝燕肅撰肅有巧思上蓮花漏法嘗知潼川有
石刻存焉洛陽宋君者增損肅之法為此圖
五行類
廣古今五行志三十卷
右竇鋈撰唐志有其目未詳何人纂五行變異叙其
徵應蓋為洪範之學者自古術數之學多矣言五行
則本洪範言卜筮則本周易近時兩者之學殆絕而
最盛于世者葬書相術五星禄命六壬遁甲星禽而
已然六壬之類足以推一時之吉凶星禽五星禄命
相術之類足以推一身之吉凶葬書之類足以推一
家之吉凶遁甲之類足以推一國之吉凶其所知若
有遠近之異而或中或否不可盡信則一也且其說
皆本於五行故同次之為一類
青囊𥙷注三卷
右晉郭璞撰世傳葬書之學皆云無出郭璞之右者
今盛行多璞書也按璞傳載葬母事世傳蓋不誣矣
璞未幾為王敦所殺若謂禍福皆係於葬則璞不應
擇凶地以取禍若謂禍福有定數或它有以致之則
葬地不必擇矣嗚乎璞自用其術尚如此况後遵其
遺書者乎
撥沙經一卷
右唐吕才撰地理書畫山水之形成圖蓋依託者
會元經二十四卷
右孫季邕撰未詳何代人集諸家相地書芟其鄙陋
無驗者成是書
五音地理新書三十卷
右唐僧一行撰人姓五音驗八山三十八將吉凶之
方其學今世不行
秤星經三卷
右不著撰人以日月五星羅㬋計都紫炁月孛十一
曜演十二宫宿度以推人貴賤壽夭休咎不知其術
之所起或云天竺𣑽學也按洪範曰歲月日時無易
百糓用成乂用民俊民用章家用平康月之從星則
以風雨泠州鳩曰武王伐殷歲在鶉火月在天駟一
曰在析木之津辰在斗柄星在天黿以此言之五星
之術其來尚矣蓋可以占國則可以占事可以占事
則可以占人也然術家用日月五星以占吉凶又加
以交初交中之神紫炁月孛之宿初中者交食之會
亦可以意求惟氣孛無稽而術家獨以為效且曰土
木之餘氣五星之行土木最遲而為吉凶者久故有
餘氣云
周易十二論一卷
右未詳撰人論日月五星直年以占吉凶
珞琭子䟽五卷
右皇朝李仝東方明撰
河圖天地二運賦一卷
右不著撰人論天地二運蓋三命書也崇文目以為
卜筮類
常陽經一卷
右崇文目題曰黃帝式用蓋六壬占卜術也
六壬要訣一卷
右未詳何人撰隋志載六壬之書兩種金鑾密記及
五代史記頗言其驗今世龜筮道息而此術獨行
六壬課鈐一卷
右未詳何人所纂以六十甲子加十二時成七百二
十課三傳入神以占吉凶
玉關歌一卷
右不題撰人六壬課訣也
三十二家相書三卷
右或集許負以下三十二家書成此編
月波洞中記一卷
右序稱唐任逍遥得之於太白山月波洞石壁上凢
九篇相形術也崇文目置之五行類
靈龜經一卷
右史蘇撰論龜兆之吉凶崇文目三卷
遁甲萬一訣一卷
右題云唐李靖所纂黃帝書按遁甲之書見於隋志
凢一十三家則其學之來亦不在近世矣以休生傷
杜景死驚開八門推國家之吉凶通其學者以為有
驗未之嘗試也
遁甲經一卷
右唐胡乾撰李氏書目云亦云九天玄女術推九星
八開三奇六儀之法
鮮鶚經十卷
右未詳撰人凢十門六十二章以星禽推知人之吉
凶言其性情嗜好為尤驗說者謂本神仙之訣也故
此書載於道藏李邯鄲云羅浮山逍遥子撰
八神筮法二卷
右以八卦世分六十四每卦首必云子夏曰論易筮
之吉凶
靈棋經二卷
右漢東方朔撰又云張良劉安未知孰是晉顏幼明
宋何承天注有唐李遠叙歸來子以為黃石公書豈
謂以授良者邪按南史載客從南來遺我良財寶貨
珠璣金碗玉杯之繇則古之遺書也明矣凢一百二
十卦皆有繇辭
紫堂訣三卷
右紫堂先生撰未詳何代人著紫垣十二星至隱曜
揔三百六十位分二十八舍附之以五星配十二辰
以推人命之吉凶
兵類
郭元振安邊策三卷
右唐郭元振撰以緫兵進攻聚衆退守不可無權謀
乃著此書故舊題曰定遠安邊策
武經聖略十五卷
右皇朝王洙撰寶元中西邊用兵朝廷講武備是時
洙奉詔編祖宗任將用兵邊防事迹分二十門
武經緫要四十卷
右皇朝曾公亮丁度撰康定中朝廷恐群帥昧古今
之學命公亮等采古兵法及本朝計謀方略凢五年
奏御制度五卷邊防五卷故事十五卷占候五卷御
為製序
兵要望江南一卷
右題云黃石公以授張良者按其書雜占行軍吉凶
寓聲於望江南詞取其易記憶緫目云武安軍左押
衙易静撰蓋唐人也
倚馬立成法二卷
右唐李淳風撰兵行占候之書也淳風太宗時人而
此書起九宫法至貞元六年庚午假託以行其書爾
非淳風本旨也
類書類
古人姓字相同錄一卷
右唐丘光庭撰光庭中進士第
北堂書鈔一百七十三卷
右唐虞世南撰世南仕隋為祕書郎時鈔經史百家
之事以備用分八十部八百一類北堂者省之後堂
世南鈔書之所也家一百二十卷
集類一百卷
右唐劉綺莊撰綺莊毗陵人嘗為蘇州崑山縣令家
多異書採摭事類分二十餘門凢五十餘萬言上之
于朝前有萬希序題云開元二十九年辛巳按綺莊
集有上白敏中啟疑非玄宗時人當攷
三教珠英三卷
右唐張昌宗等撰按唐志一千三百卷今所存者止
此
備舉文言二十卷
右唐陸贄撰揔四百五十餘門議者謂大類六帖而
文辭過焉崇文揔目中有之
小名錄三卷
右唐陸龜蒙撰龜蒙以末世有官名小名之别自秦
至隋編而紀之至於神仙玉女之名婦人臧獲之字
亦無棄焉龜蒙世稱其博然此書特雜取於史傳間
爾無異聞也
備忘小抄十卷
右偽蜀文谷撰雜抄子史一千餘事以備遺忘其後
題廣政三年廣政王衍號也
唐會要一百卷
右皇朝王溥撰初唐蘇冕叙高祖至德宗九朝㳂革
損益之制大中七年詔崔鉉等撰次德宗以來事至
宣宗大中六年以續冕書溥又采宣宗以後事共成
百卷建隆二年正月奏御史簡禮備太祖覽而嘉之
詔藏於史閣賜物有差
冊府元龜一千卷
右皇朝景德二年詔王欽若楊億修君臣事迹唯取
六經子史不錄小說雜書至祥符六年書成上之凢
三十一部有揔序千一百四門有小序同修者十五
人錢惟演杜鎬刁衎李維戚綸王希哲陳彭年姜輿
宋貽序陳越陳從易劉筠查道王曙夏竦初撰篇序
諸儒皆作帝以体製不一遂擇李維錢惟演陳彭年
劉筠夏竦等付楊億竄定賜今名為序冠其首其音
釋又命孫奭為之
類要六十五卷
右皇朝晏殊纂分門輯經史子集事實以備修文之
用
禁殺錄一卷
右皇朝李象先纂元祐中象先集錄古今冥報事以
為殺戒
貨泉錄一卷
右皇朝陶岳撰記五代諸侯擅改錢幣之由幽州嶺
南福建湖南江南五國
墨譜一卷
右皇朝黃秉撰熙寧間人秉患世人徒知祖李之名
而不知形模之異同製作之精觕故作圖以著其源
流用𥙷蘇易簡之闕文云
印格一卷
右皇朝晁克一撰克一張文潜甥也文潜嘗為之序
其略曰克一既好古印章其父補之愛之尤篤悉錄
古今印璽之法謂之圖書譜自秦以來變制異狀皆
能言其故余頗愛其用心不移致精於末務使有傳
焉
蒙求三卷
右唐李瀚撰纂經傳善惡事實類者兩兩相比為韻
語取蒙卦童蒙求我之義名其書蓋以教學童云
魯史分門屬類賦三卷
右皇朝楊鈞撰以左氏事類分十門各為律賦一篇
乾德四年奏御詔褒之
仙苑編珠二卷
右唐王松年撰取阮倉劉向葛洪所傳神仙又取經
記中梁以後神仙百二十八人比事属辭效蒙求體
為是書
國史對韻十二卷
右皇朝范鎮撰吳仲庶嘗稱景仁憫諸後學雖涉書
傳而問之今代典故則懵然不知乃自太祖開基迄
于仁宗朝摭取事實可為規矩鑒戒者用韻編次之
即此書也
孝悌類鑒七卷
右皇朝俞觀能撰取經史孝悌事成四言韻語
兩漢蒙求五卷唐史屬辭五卷南北史蒙求
十卷
右未詳撰人皆效李瀚也
雜藝術類
名畫見聞志六卷
右皇朝郭若虛撰若虛以張愛賓之畫絕筆永昌元
年因續之歴五代止國朝熙寧七年分叙論紀藝故
事近事四門
温公投壷新格一卷
右皇朝司馬光君實撰舊有投壷格君實惡其多取
奇中者以為僥倖因盡改之
九章筭經九卷
右未詳撰人者姓名或曰周公九章者一方田二筭
粟三衰分四少廣五商功六均輸七盈不足八方程
九句股魏劉徽唐李淳風嘗為之注則此術起於漢
之前矣
求一筭經一卷
右未詳撰人
溫公七國象碁一卷
右皇朝司馬光君實撰周秦韓魏趙楚齊燕實以八
國而云七者周室不與焉
葉子戲格一卷
右不著撰人世傳葉子婦人也撰此戲晚唐之時也
相鹤經一卷
右題曰浮丘公撰其傳云浮丘公授于王子晉後崔
文子學道於子晉得其文藏于嵩山之石室淮南公
採藥得之乃傳于世
相馬經二卷
右伯樂撰
相馬經一卷
右未詳撰人述相馬法式并書馬之疾狀及治療之
術李氏書目有之
皇帝醫相馬經三卷
右唐穆蠡集伯樂王良等六家書成此編皇帝斥神
農也
育駿方三卷
右未詳撰人相馬術及醫治畜牧之方
相牛經一卷
右序曰寗戚傳之百里奚漢世河西薛公得其書以
相牛千百不失其一至魏世高堂生又傳晉宣帝其
後祕之細字薛公注也
醫家類
靈樞經九卷
右王砯謂此書即漢志黃帝内經十八卷之九也或
謂好事者於皇甫謐所集内經倉公論中抄出之名
為古書也未知孰是
丁德用注難經五卷
右皇朝丁德用注以楊玄操所演甚失大義因改正
之經文隱奥者繪為圖德用濟陽人嘉祐末其書始
成
虞庶注難經五卷
右皇朝虞庶注庶仁壽人寓居漢嘉少為儒已而棄
其業習醫術為此書以𥙷吕楊所未盡黎泰辰治平
間為之序
金匱玉凾經八卷
右漢張仲景撰晉王叔和集設荅問雜病形證脉理
參以療治之方仁宗朝王洙得于舘中用之甚效合
二百六十二方
仲景傷寒論十卷
右漢張仲景述晉王叔和撰次按名醫錄云仲景南
陽人名機仲景其字也舉孝廉官至長沙太守以宗
族二百餘口建安紀年以來未及十稔死者三之二
而傷寒居其七乃著論二十二篇證外合三百九十
七法一百一十二方善醫者或云仲景著傷寒論誠
不刊之典然有大人之病而無嬰孺之患有北方之
藥而無南方之治此其所闕者蓋陳蔡以南不可用
柴胡白虎二湯治傷寒其言極有理
脉經三卷
右題云黃帝撰論脉胗之要凢二十一篇
脉訣一卷
右題曰王叔和皆歌訣鄙淺之言後人依託者然最
行于世
雷公炮炙三卷
右宋雷斆撰胡洽重定述百藥性味炮熬煑炙之方
其論多本之於乾寧晏先生斆稱内䆒守國安正公
當是官名未詳
金寳鑑三卷
右魏嵩撰嵩仕至翰林博士崇文揔目云不詳何代
人述脉候徵驗要妙之理
通子傷寒訣一卷
右題曰通子而不著名氏用張長沙傷寒論為歌
詩以便覽者脉訣之類也
傷寒百問三卷
右題曰無求子大觀初著書
運氣論奥三卷
右皇朝劉溫舒撰溫舒以素問氣運最為治病之要
而荅問紛揉文辭古奥讀者難知因為三十論二十
七圖上于朝
脉粹一卷
右皇朝蕭世基撰世基嘗閱素問及歴代醫經患其
難知因綴緝成一編治平中姚誼序之
存真圖一卷
右皇朝楊介編崇寧間泗州刑賊於市郡守李夷行
遣醫并畫工往親决膜摘膏盲曲折圖之盡得纖悉
介校以古書無少異者比歐希範五藏圖過之遠矣
實有益醫家也王莽時捕得翟義黨王孫慶使大醫
尚方與巧屠共刳剝之量度五藏以竹筳導其脉知
所終始云可以治病是亦此意
證類本草三十二卷
右皇朝唐慎微纂合兩本草為一書且集書傳所記
單方附之于本條之下殊為詳博
子午經一卷
右題云扁鵲撰論鍼砭之要成歌詠蓋後人依託者
明堂針灸圖三卷
右題曰黃帝論人身俞穴及灼灸禁忌
點烙三十六黃經一卷
右不著撰人唐世書也國史補云自茗飲行于世世
人不復病黃癉
千金方三十卷
右唐孫思邈撰思邈博通經傳洞明醫術著用藥之
方胗脉之訣針灸之穴禁架之法以至導引養生之
要無不周悉後世或能窺其一二未有不為名醫者
然議者頗恨其獨不知傷寒之數云
千金翼方三十卷
右唐孫思邈撰思邈著千金方復掇集遺軼以羽翼
其書成一家之學林億等謂首之以藥錄次之以婦
人傷寒小兒養性辟糓退居補益雜病瘡癰色脉針
灸而禁經終焉者皆有指意云
龍樹眼論三卷
右佛經龍樹大士者能治眼疾或假其說集治七十
二種目病之方
寶藏暢微論三卷
右五代軒轅述撰青霞君作寶藏論三篇著變煉金
石之訣既詳其未善因刊其謬誤增其缺漏以成是
言故曰暢微時年九十實乾亨二年也
太平聖惠方一百卷
右太宗皇帝在潜邸日多蓄名方異術太平興國中
内出親驗者千餘首乃詔醫官各上家傳方書命王
懷隱王祐鄭彦陳昭遇校正編類各於篇首著其疾
證淳化初書成御製序引
和劑局方十卷
右大觀中詔通醫刊正藥局方書閱歲書成校正七
百八字增損七十餘方
養生必用方十六卷
右皇朝初虞世撰序謂古人醫經行于世者多矣所
以别著者古方分劑為今銖兩不侔用者頗難此方
其證易詳其法易用苟尋文為治雖不習之人亦可
無求於醫也虞世本朝士一旦削髮為僧在襄陽與
十父遊從甚密
嬰童寶鏡十卷
右題曰栖真子不著姓名錄世行應驗方成此書
小兒靈祕方十三卷
右不題撰人辨小兒疾證及諸療之方多為歌訣
傷寒證治三卷
右皇朝王寔編寔爲百病之急無踰傷寒故略舉病
名法及世名醫之言為十三篇緫方百四十六首或
云穎川人官至外郎龐安常之高第也
小兒玉訣一卷
右未詳撰人名氏為韻語以記小兒疾證治法凢二
十三
孫尚祕寶十卷
右皇朝孫尚撰吕惠卿帥邊日尚之子在属部因取
此書刻板傳于世
楊子護命方五卷通神論十四卷
右皇朝楊退修撰退修以歧伯論五運六氣以治疾
病後世通之者唯王砯一人而已然猶於遷變行氣
莫知其始終次序故著此方論云
道書類
大洞真經一卷
右題云高上虚皇君等道書三十七章晉永和中上
清紫微元君降授于王夫人是上清高法道藏書六
部一曰大洞真部二曰靈寶洞元部三曰太上洞神
部四曰太真部五曰太清部六曰正一部邯鄲李氏
道書志四類一曰經誥類二曰傳錄類三曰丹藥類
四曰符篆類皆以此書為之首然唐志不載故以次
度人經云
西昇經四卷
右題曰太上真人尹君紀錄老子將遊西域既為關
令尹喜說五千言又留祕旨凢三十六章喜述之為
此經其首稱老君西昇聞道笁乾有古先生是以就
道說者以古先生佛也事見廣洪集辯惑論
韋注西昇經二卷
右梁道士韋處玄分上下經上經三七法天之陽數
分二十一章下經四七法天之隂數緫四十九章象
大衍用數云唐志稱處玄集解以聞道笁乾為經道
笁乾以古先生為老子自謂
同玄注西昇經四卷
右唐同玄子注其姓名未詳唐志有戴詵注西昇經
疑此或詵書也分三十六章謂笁乾古先生非釋氏
之號云
徐注西昇經二卷
右徐道邈撰句曲人未詳何代其本以有古先生善
入無為作善入泥丸古先生者吾之師也化乎笁乾
作吾之身也化胡笁乾云
步虛經一卷
右太極真人傳左仙公其章皆高仙上聖朝玄都玉
京飛廵虚空之所諷詠故曰步虚
定觀經一卷
右題云天尊授左玄真人述定心惠觀等修故以爲
名云
老子化胡經十卷
右魏明帝爲之序經言老子歸崑崙化胡次授罽賓
後及天笁按裴松之三國志注言世稱老子西入流
沙化胡成佛其說蓋起于此議化胡經八狀附于後
唐志云萬歲通天元年僧惠澄上言乞毁老子化胡
經秋官侍郎劉如璿等議狀證其非偽此是也
太清經一卷
右太清護命靈文金闕上真按付修道之士可以除
邪治病云
登真隱訣二十五卷
右梁陶弘景撰景以為學其訣者當由階而登真文
多隱非訣莫登故以名書凢七篇十七條隋志云
雲笈七籖一百二十卷
右皇朝張君房等纂君房祥符中謫官寧海時聖
祖降朝廷盡以祕閣道書付杭州俾戚綸陳堯佐校
正綸等同王欽若薦君房專其事君房詮次得四千
五百六十五卷於是掇其蘊奥揔萬餘條成是書
仁宗時上之
張隨注參同契三卷
右皇朝張隨皇祐中居青城山注魏伯陽之書列十
數圖于其後
參同契太易圖一卷
右不題撰人論周天火候有太易太初太始太素太
極四象五行等二十四篇并圖按崇文揔目云張處
撰而李獻臣以為天老神君撰雲常子張處序亦名
至藥丹訣未知孰是
混元内外鑒二卷延壽經一卷附
右混元謂老子也亦道引之術内篇八外篇三
玉皇聖胎神用訣一卷
右玉皇訣之野人郎肇注
太上說䰟魄經兩卷
右題曰老子撰載三䰟七魄名字形狀好惡以呪術
存制之崇文題曰太上靈書李氏亦有其目
無上祕要九十五卷
右題曰元始天尊說藝文志止七十二卷不知何時
析出二十三通也
葛仙翁胎息術一卷
右仙翁葛洪也
太清服氣口訣一卷太起經一卷閉氣法一
卷太上指南歌一卷
右四書皆題曰老子撰服氣訣也
食氣經一卷
右太皇子撰未詳李邯鄲云似雜集之書
道引養生圖一卷
右梁陶弘景撰分三十六勢如鴻鶴徘徊鴛鸞戢羽
之類各繪像于其上田偉家本少八勢
天真皇人九仙經一卷
右天真皇人爲黃帝說一行羅公遠葉法靜注論水
火龍虎造金丹之術崇文書也按九仙經興廢記云
此經黃帝留峨眉山石璧漢武帝時得之大中嘗禁斷
隂府内丹經一卷
右題曰老子說
日月玄樞論一卷
右唐劉知古撰明皇朝為綿州昌明令時詔求通丹
藥之士知古謂神仙大藥無出參同契因著論上于
朝
大還丹契祕圖一卷
右草衣洞真子玄撰凢十二章大還丹者乃日月精
氣之所致也論火候則以朔望為據記藥物則以鉛
汞為名云
釋書類
華嚴經合論一百二十卷
右按纂靈記云華嚴大經龍宫有三本佛滅度後六
百年有龍樹菩薩入龍宫誦下本十萬偈四十八品
流傳天笁晉有沙門支法領得下本分三萬六千偈
至此土義熙十四年譯成六十卷唐證聖元年于闐
沙門喜學再譯舊文兼補諸闕通舊揔四萬五千頌
成八十卷三十九品合論者唐李通玄所撰通玄太
原人宗室子也當武后時隱居不仕舊學佛者皆曰
佛說此經時居七處九會獨通玄以為十處十會云
華嚴經清凉䟽一百五十卷
右唐僧澄觀撰澄觀居清凉山號清凉國師即韓愈
贈之詩者文元公有言曰明法身之体者莫辯於楞
嚴明法身之用者莫辯於華嚴學佛者以為不刊之
論
華嚴經略一卷
右唐僧澄觀撰澄觀既䟽華嚴又撮其大意為此凢
四十二章
華嚴起信文一卷
右唐僧善孜撰善孜潭州太平寺僧也每品一章撮
其大指凢三十九章
華嚴百門義海兩卷
右唐僧法藏撰法藏長安崇福寺僧也分十章
華嚴奥旨一卷
右唐僧法藏撰文曰妄盡還源觀凢六門
法界披雲集一卷
右皇朝僧道遹述杜順纂華嚴經義撰法界觀道通
又分十玄門
華嚴吞海集一卷
右皇朝僧道通述華嚴經七處九會三十九品五萬
四千偈其文浩博澄觀為之䟽尤難觀覽道通約之
成萬三千言以便初學
法華言句二十卷
右唐僧智顗撰智顗居天台山號天台教五代兵亂
其書亡錢俶聞高麗有本厚賂因賈人求得之至今
盛行於江浙
禪宗金剛經解一卷
右皇朝安保衡採摭禪宗自達磨而下發明是經者
參釋之序稱其有言涉修證者北宗法門也舉心即
佛者江西法門也無法無物本來如是者曹溪法門
也
靖國續燈錄三十卷
右皇朝僧惟白編惟白靖康初住法雲寺駙馬都尉
張敦禮以其書上于朝徽宗為之序分正宗對機拈
古頌古偈頌五門
古塔主語錄三卷
右皇朝僧道古撰范文正喜之嘗親為䟽請閱法有
句云道行無玷孤風絕攀時以為非溢美也
碧巖集十卷
右皇朝僧克勤解雪竇頌古名曰碧巖集
觀心論一卷
右魏菩提達磨撰
百法論一卷
右唐僧玄奬譯西域僧天親所造所謂一切法者其
略有語一心法二心所有法三色法四心不相應行
法五無為法心法八種心所有法五十一種色法十
一種心不相應行法二十四種無為法六種故曰百
法
起信論一卷
右唐僧宗密注僧真諦譯天笁第十二祖馬鳴大士
所造也雖云名相蓋明心宗指義玄微文辭明緻故
盛行于世若肇論百法唯識及此學者皆顓門名家
故藏中所收亦錄于此
辨正論八卷
右唐釋法琳撰穎川陳良序云法琳姓陳關中人著
此書窮釋老之教源極品藻之名理宣和中以其斥
老子語焚毁其第二第四第五第六第八凢五卷序
文亦有剪弃者
破邪論二卷
右唐釋法琳撰辨傳奕所排毁虞世南為之序
甄正論三卷
右唐釋法琳撰已上三書皆經宣和焚毁藏中多闕
故錄之
輔教編五卷
右皇朝僧契嵩撰藤州人皇祐間以世儒多詆釋氏
之道因著此書廣引經籍以證三家一致輔相其教
云
玄聖蘧廬二卷
右唐李繁撰繁學於江西僧道一敬宗時嘗與丁公
著陸亘入殿中抗佛老講論唐虞愈稱其家多書一
覽終身不忘大和中舒元輿誣其濫殺不辜繫獄知
且死著書十六篇以明禪理自謂臨死生而不懼賢
於顔回在陋巷不改其樂嗚呼可謂賢矣而史載其
平生行事甚醜獨何歟
廣弘明集三十卷
右唐僧釋道宣撰道宣麟德初居西明寺以中原自
周魏以來重老輕佛因採輯自古文章下逮齊隋發
明其道者以廣僧祐之書分歸正辨惑佛德法義僧
行慈惻誠功啟福滅罪統歸等十門
别集類
楊雄集三卷
右漢楊雄子雲也古無雄集皇朝譚愈好雄文患其
散在諸篇籍離而不屬因綴輯之得四十餘篇
隂鏗集一卷
右陳隂鏗字子堅幼聦慧五歲能誦詩賦日千言及
長博涉史傳尤善五言詩徐陵言之於世祖使賦安
樂宫援筆立成累遷散騎常侍有集三卷隋志已亡
其二今所存者十數詩而已杜少陵嘗贈李太白詩
首云李侯有佳句往往似隂鏗今觀斯集白蓋過之
遠矣甫之慎許可乃如此
吳筠宗元先生集十卷
右唐吳筠撰前有權德輿序筠字貞節華隂人生十
五年隱於南陽天寶初召至京師請為道士居崧山
已而勑待詔翰林筠知禄山將亂求還茅山許之乃
東遊會稽往來天台剡中與李白孔巢父酬倡大曆
中卒弟子謚為宗元先生筠通經義美文辭性高骾
其待詔翰林也特承恩顧高力士素奉佛嘗短筠於
帝故筠所著文賦深詆釋氏頗為通人所譏云
陳黯文集三卷
右唐陳黯撰黯字希孺穎川人十歲能詩十三䄂文
謁清源牧牧面令賦詩頗稱賞之由是一時聲名大
振會昌初就鄉薦至禮部輒罷歸咸通中卒有羅隱
黃滔序
令狐楚表奏十卷
右唐令狐楚字殼士撰楚相憲宗為文善於牋奏自
為序云登科後為桂并四府從事掌牋奏者十三年
始遷御史綴其藁得一百九十三篇自號白雲孺子
胡笳十八拍一卷
右唐劉商撰漢蔡邕女琰為胡騎所掠因胡人吹蘆
葉以為歌遂翻為琴曲其辭古淡商因擬之叙琰事
盛行一時商彭城人擢進士第歴臺省為郎好道術
隱義興胡父渚世傳其仙去
鼎國詩三卷
右後唐李雄撰雄洛鞏人莊宗同光甲申歲遊金陵
成都鄴下各為咏古詩三十章以三國鼎峙故曰鼎
國
孫晟文集三卷
右南唐孫晟字鳳密州人好學有文辭尤長於詩少
爲道士常畫賈島像置于屋璧晨夕事之後乃儒服
謁唐莊宗于鎮州莊宗以爲著作佐郎天成中奔于
吳李昪父子用之爲相周世宗征淮景懼遣晟奉表
求和世宗召問江南事不對殺之景聞贈魯國公
吳越掌記集一卷
右唐羅隱掌錢鏐記室所著表啟也
神宗皇帝御集二百卷
右本朝神宗皇帝撰章悙等纂紹聖初以元祐中所
集止九百四十三道有旨命惇再加編次至元符中
書成比元祐所編增多八千七百三十道分文辭政
事邊機三門言者仍以元祐之臣託以邊機不宜洩
露掩沒先帝盛美於是徧以賜群臣云
范魯公集三十卷
右皇朝范質字文素大名人後唐長興中舉進士時
和凝典貢舉覽質程文器之自以登第名在十三即
以其數處質舉子謂之傳衣鉢晉天福中為翰林學
士周廣順初拜相太祖受禪加兼侍中乾德二年始
罷為太子太傳卒年五十四將終戒其子旻勿請謚
勿刻墓碑質力學強記好聚書既登朝猶手不釋卷
國史載其示從子詩家書自序薦吕餘慶趙普表三
篇
張師黯集五十卷
右皇朝張洎字師黯滁州人仕李煜知制誥中書舍
人歸朝為史舘修撰翰林學士淳化中參知政事至
道二年卒洎風神灑落文辭清麗通釋氏學然性險
詖而謟附集有吳淑序其子安順所編咸平五年上
之
晁文元道院集要三卷
右皇朝王古編其序云文元晁公得觀内書不徒力
行復勤於譔述以開導後學其書曰道院别集曰自
擇增修百法曰法藏碎金曰隨因記述曰耄智餘書
余嘗徧閱之以為名理之妙雖白樂天不迨也輒刪
去重複緫集精粹以便觀覽云古元祐中侍從
田表聖咸平集五十卷
右皇朝田錫字表聖其先京兆人唐末徙于蜀國初
與胡旦何士宗齊名中興國三年進士第歴相臺桐
廬淮陽海陵四郡守知制誥終於諫議大夫范仲淹
司馬光讀其書皆稱其諒蘇軾亦以比賈誼云
李仲方集二十卷
右皇朝李維字仲方雍熙二年進士景德中知制誥
遷中書舍人為翰林學士承旨年七十一維以文學
進至老手不釋卷能詩嗜酒嘗謂人曰人生詩酒足
則尚何營哉
民士編一十九卷
右皇朝陳充撰充成都人雍熙中擢甲科仕至刑部
郎中知祥符六年貢舉卒年七十詞學典贍性曠達
善談謔澹於榮利自號中庸子民士云者蓋其未仕
已仕前後所著文也嘗以唐牛僧孺善惡無餘論為
害教著書反之國史稱焉今集載其論兩篇
張晦之集二十卷
右皇朝張景字晦之少師事柳開為古文名震一時
卒官至廷評年四十九集有文百九十三首禹偁所
編并為之序
姚鉉文集二十卷
右皇朝姚鉉字寳臣廬州合肥人中進士甲科文辭
敏麗淳化中直史舘應制賦賞花釣魚詩特被嘉賞
翌日命中使就第賜白金褒奬之累遷兩浙轉運使
鉉雋爽尚氣薛映知杭州與之不恊中以危法除其
名卒年五十三
緹巾集二十卷
右皇朝宋庠字公序開封雍丘人天聖中擢進士第
一入翰林為學士皇祐元年拜相嘉祐中復為樞密
使封莒國公以司空致仕初名郊字伯庠御史言其
姓符國號名應郊天乃改今名遺命子孫不得以其
文集流傳
韓持國詩三卷
右皇朝韓維字持國億之子也元豐中入翰林為學
士遷承旨哲宗初載拜門下侍郎與其兄子華玉汝
俱位宰相持國最能詩世傳其酴釄絶句它多稱是
范子功集五十卷
右皇朝范百禄字子功鎮之姪也終於中書侍郎
晁氏具次集三卷
右先君子詩集也呂本中以為江西宗派曾慥亦稱
公早受知陳無已從兄以道嘗謂公宗族中最才華
喻汝礪序其詩云予嘗從叔用商近朝人物嘉言善
行朝章國典禮文損益靡不貫洽由叔用之學而達
諸廊廟温厚足以代言淵博足以顧問則以詩鳴者
是宣叔用之志也哉雖然叔用既已油然棲志於林
澗曠遠之中遇事寫物形於興屬淵雅疎亮未嘗為
悽怨危憤之音予於是有以見叔用於消長用舍之
際未嘗不安而樂之者也嗟乎所謂含章内奥而深
於道者非耶秦漢以來士有抱奇懷能留落不遇往
往操心汗筆有怨誹沈抑之思氣候急刻不能閑遠
古之詞人皆是也所以往往無所建立於天下唯深
於道者遺於世而不怨發於詞而不怒君子是以知
其必能有為於世者也嗟乎吾於叔用豈直以詩人
命之哉
岷山百境集二卷
右皇朝王寀字道輔少有能詩名世謂其詩初若不
經意然遣辭属意清麗絕人自號南陔居士宣和中
以狂譎被譛伏誅
楊天隱詩十卷
右皇朝楊恬字天隱潼川人
許表民詩十卷
右皇朝許彥國字表民青社人周邦彥稱其寬平優
游中極物情惜乎留落不偶故世人知之或寡也
滿民昌邑集二十卷
右皇朝滿中行字思復登進士第元豐中為太學官
虞蕃獄起思復獨不絓吏議詔褒之
元氏集三卷
右皇朝元絳字厚之杭州人鏁廳中進士第為翰林
學士參知政事絳立朝無特操晚入翰林謟事王安
石及其子弟時論鄙之工文辭為流輩所推許卒年
七十六謚章簡
馮允南集十卷
右皇朝馮山字允南普州人鄧綰為中丞薦為臺官
允南力辭不就士論稱之
希白詩三卷
右皇朝僧希白撰張逸序之云希白能詩與宋白梁
周翰張詠而下十數公相友善其格律不减齊已云
邵氏集二十卷
右皇朝邵溥字澤民進士第靖康初為戶部侍郎上
踐祚以例貶官紹興中復待制宣撫川陜師事崇福
十二父詩文早有能聲
緫集類
雜文章一卷
右孫巨源得之於祕閣載宋玉等賦頌五十八篇景
迂生元豐甲子以李公擇本校正後有劉大經曰為
王雲李端唐君益諸公跋題
唐賦二十卷
右唐科舉之文也蕭穎士裴度白居易薛逢陸龜蒙
之作皆在焉
東漢文類三十卷
右五代竇儼編
唐文類三十卷
右皇朝陶叔獻編
唐漢策要十卷
右皇朝陶叔獻編
綸言集一百卷
右或編國朝制册詔誥成此書以其皆王言也故以
為名
高麗詩三卷
右元豐中高麗遣崔思齊李子威高琥康壽平李穗
入貢上元宴之於東闕之下神宗製詩賜舘伴畢仲
行仲行與五人者及兩府皆和進其後使人金梯朴
夤亮裴李絳孫盧柳金化珍等塗中酬唱七十餘
篇自編之為西上雜詠絳孫為之序
太平盛典二十三卷
右或編政和間制誥表章多有可觀者
文說類
金針詩格三卷
右唐白居易撰居易自謂與劉禹錫元稹皆以詩知
名撮詩之體要為一格病得針而愈詩亦猶是也故
曰金針集
續金針詩格一卷
右皇朝梅堯臣聖俞撰聖俞遊廬山宿西林與僧希
白談詩因廣樂天所述云
杜詩刊誤一卷
右皇朝王仲至撰
韓柳文章譜三卷
右皇朝黃大輿撰大輿之意以爲文章有莊老之異
故取韓愈柳宗元文章為三譜其一取其詩文中官
次年月可攷者次第先後著其初晚之異也其一悉
取其詩文比叙之其一列當時君相於上以見二人
之出處極為詳悉
天厨禁臠三卷
右皇朝釋惠洪撰論諸家詩格
三十三種已見附志今不重刊開書目如后
石經周易十卷周易指略例一卷
石經尚書十三卷
石經毛詩二十卷
石經周禮十二卷
石經禮記二十卷
石經左氏傳三十卷
石經公羊傳十二卷
石經糓梁傳十二卷
春秋糓梁䟽十二卷
石經論語十卷
石經孟子十四卷
韓李論語筆解十卷
疑孟一卷
仁宗政要四十卷
神宗聖訓二十卷
東漢刊誤一卷
長安志十卷
列女傳八卷續一卷
百將傳十卷
三朝國朝會要一百五十卷
聱隅子十卷
鬻子十卷
御注老子二卷
列子釋文二卷
孔叢子七卷
劉子三卷
御製聖濟經十卷
度人經三卷
四十二章經一卷
神仙可學論一卷
蔡邕獨斷二卷
花蘂夫人詩一卷
華陽集一百卷
二種互見
平泉草木記一卷已載李衛公集中
牡丹記一卷已載歐陽公集中
一種刪去
百中經三卷
昭德先生讀書後志第二卷
