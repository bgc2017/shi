昭德先生讀書後志第一卷
經類
周易甘棠正義三十卷
右梁任正一撰以孔穎達為本甘棠云者正一嘗為
陜州司馬故名其書
坤鑿度二卷
右題曰包羲氏先文軒轅氏演古籀文蒼頡修按隋
唐志及崇文揔目皆無之至元祐田氏書目始載焉
當是國朝人依託為之
周易緯稽覽圖二卷周易緯是類謀一卷周
易緯辯終備一卷周易緯乾元敘制記一卷
周易緯坤靈圖一卷易通驗卦二卷
右漢鄭玄注按隋志有鄭氏注易緯八卷唐志有宋
均注易緯九卷李氏本注與隋志同卷數與唐志同
家本蓋出李氏獨不載乾鑿度二卷而有乾元叙制
一卷按後漢註七緯名亦無乾元叙制
周易開玄關一卷
右唐蘇鶚撰鶚自序云五代祖晉官至吏部侍郎學
兼天人嘗製八卦論為世所傳遭亂遺墜而編簡尚
有存者鶚乃略演其旨於此
周易流演五卷
右唐成玄英撰錯綜六十四卦演九宫以直年月日
推國家之吉凶玄英道士也故道藏錄之或云釋仁
英撰未知孰是
周易啓源一十卷
右蔡廣成撰李邯鄲云唐人田偉置于王昭素之下
今從李說有德恒伯言德膚德翰四目皆作問對凡
三十六篇
陸秉意學十卷
右皇朝陸秉撰秉字端夫舊名東寶元二年以此書
奏御勑書嘉奬秉嘗通判蜀州首篇論易之名頗采
參同契之說
邵古周易解五卷
右皇朝邵古天叟撰古雍之父也世本范陽治平初
卒于洛年七十九其學先正音文云
代淵易論二十卷
右皇朝代淵撰國史藝文志有其目
徐庸易縕一卷
右皇朝徐庸撰庸以春秋凡例易亦有之故著書九
篇號意縕凡例揔論其學祖劉牧陸秉云
徂徠先生周易五卷
右皇朝石介守道撰景迂云易古文十二篇先儒謂
費直專以彖象文言參解易爻以彖象文言雜入卦
中者自費氏始孔穎達云王輔嗣又分爻之象辭各
附當爻則費氏初變古制時猶若今乾卦彖象繫卦
之末歟古經始變於費氏卒大亂於王弼惜哉今學
者曾不之知也石守道亦曰孔子作彖象於六爻之
前小象係逐爻之下惟乾悉属之於後者譲也嗚呼
他人尚何責哉家本不見此文豈介後覺其誤改之
歟
宋咸易訓三卷
右皇朝宋咸撰咸自序云予既以補註易奏御而男
億請餘義凡百餘篇端因以易訓名之蓋言不敢以
傳世特教其子而已頗論陸希聲劉牧鮮于侁得失
云
横渠易說十卷
右皇朝張載子厚撰載居横渠故以名書其解甚略
繫辭差詳
張弼易十卷
右皇朝張弼興化軍人章惇薦于朝賜號葆光處士
紹聖二年黃裳等再薦之詔以為福州司戶本州教
授其易學頗宗鄭氏
河圖解二卷
右皇朝康平撰凡五十二篇
王湜易學一卷
右皇朝王湜同州人早潜心於邵康節之學其序曰
康節有云理有未見不可強求使通故愚於觀物篇
之所得既推其所不疑又存其所可疑亦以先生之
言自慎不敢輕其去取故也
兼山易解二卷
右郭忠孝撰忠孝字立之河南人頗明象數自謂得
李挺之卦變論于陳子惠因亟讀有得焉靖康中持
憲關右死于難故其書散落大半
孫莘老尚書解十三卷
右皇朝孫覺莘老撰覺仕元祐至謂康王以喪服見
諸侯為非禮蘇氏之說蓋本于此
毛詩辨疑一卷
右皇朝楊時中立撰
開寶通禮二百卷
右皇朝劉溫叟等撰開寶中詔溫叟同李昉盧多遜
扈蒙楊昭儉賈黃中和峴陳諤損益開元禮為之附
益以國朝新制
太常因革禮一百卷
右皇朝姚闢蘇洵撰嘉祐中歐陽脩言禮院文書放
軼請禮官編修六年用張洞奏以命闢洵至治平二
年乃成詔賜以名李清臣云開寶已後三輯禮書推
其要歸嘉祐尤悉然繁簡失中訛缺不補豈有拘而
不得騁乎何楦釀之甚也
郊廟禮文三十一卷
右皇朝楊完撰元豐初以郊廟禮文訛舛詔陳襄李
淸臣王存黃履何洵直孫諤楊完就太常寺檢討歴
代㳂革以詔考其得失又命陸佃張璪詳定後以前
後嘗進禮文獨令完編類五年成書奏御其書雖援
據廣博而雜出衆手前後屢見繁猥為甚云
周禮義辨疑一卷
右皇朝楊時中立撰
集諡揔錄一卷
右皇朝孫緯撰春明退朝錄嘗集類國朝諡幾二百
人緯任宗正寺丞日因宋氏之舊纂元豐已後遂得
三百餘人自宗室宰相以下分為九等其序略云有
爵位已高當得諡而未聞者若范質吕餘慶韓崇訓
王博文姜遵王沔是也
太常禮書一百五十卷
右皇朝陳祥道用之撰祥道元祐初以左宣義郎任
太常博士解禮之名物且繪其象甚精博朝廷聞之
給札繕寫奏御今世傳止五十卷予愛之而恨其缺
少得是本於敘州通判盧彭年家其象目以五彩飾
之於是始見其全書云
聲律要訣十卷
右唐上黨郡司馬田疇撰疇序謂一切樂器依律吕
之聲皆湏本月真響若但執累黍之文則律吕隂陽
不復諧矣故據經史參校短長為此書云
琵琶故事一卷
右未詳何人所纂
教坊記一卷
右唐崔令欽撰開元中教坊特盛令欽記之率鄙俗
事非有益於正樂也
皇祐樂記三卷
右皇朝胡瑗等撰皇祐二年下詔曰國初循用王朴
樂太祖患其聲高令和峴減下一律然猶未全命瑗
同阮逸等二十餘人再定四年樂成奏之上御紫
宸殿觀焉此其說也
范蜀公樂書一卷
右皇朝范鎮景仁撰景仁論樂宗房庶潜心四十餘
年出私財鑄樂器元祐中奏御
樂府詩集一百卷
右皇朝郭茂倩編次取古今樂府分十二門郊廟歌
辭十二燕射歌辭三鼓吹曲辭五横吹曲辭五相和
歌辭十八清商曲辭八舞曲歌辭五琴曲歌辭四雜
曲歌辭十八近代歌辭四雜謠歌辭七新樂府詞十
一通為百卷包括傳記辭曲略無遺軼
春秋經社六卷
右皇朝孫覺撰其學亦出於啖趙凡四十餘門論議
頗嚴
春秋演聖統例二十卷
右皇朝丁副撰田偉書目副作嗣未知孰誤其序云
經有例法一家所至較然重輕杜預釋例專左氏而
未該唐陸淳纂例雖舉經而未備纖悉絓羅而咸在
者其唯此書乎
春秋名號歸一圖二卷
右偽蜀馮繼先撰左氏所書人不但稱其名或字或
號或爵諡多互見學者苦之繼先皆取以繋之名下
云
帝王歴紀譜三卷
右題曰秦相荀卿撰載周末列國世家故一名春秋
公子血脉圖頗多疎略决非荀卿所著且卿未嘗相
秦豈世别有一荀卿邪
皇侃論語十卷
右梁皇侃撰古今論語之注多矣何晏集七家復采
古論語注為集解行于世侃今又引衛瓘繆播欒肇
郭象蔡謨袁宏江惇蔡奚李充孫綽周懷范寗王珉
凢十三家之說成此書其序稱江熙所集世謂其引
事雖時近詭異而援證精博為後學所宗云
王令論語十卷
右皇朝王令逢原撰解堯曰篇云四海不困窮則天
禄不永終矣王安石書新義取之
吕與叔論語解十卷
右皇朝吕大臨撰大臨雖程正叔之徒解經不盡用
其師說
汪氏論語直解十卷
右皇朝汪革撰革字信民撫州人紹聖中試禮部為
天下第一嘗語人曰吾鄉有二宰相一為天下之福
一為天下之禍蓋指晏元獻王荆公也即此可見其
解經淵源所自云
經解類
六說五卷
右唐劉迅撰迅著書以擬六經此乃其叙篇唯易闕
而不言故止五卷云
匡謬正俗八卷
右唐顏籀師古撰以世俗之言多謬誤質諸經史刊
而正之永徽中其子揚庭上之
演聖通論四十九卷
右皇朝胡旦撰論六經傳注得失易十六卷書七卷
詩十卷禮記十六卷而春秋論别行天聖中嘗獻于
朝博辨精詳學者宗焉
小學類
爾雅音略三卷
右偽蜀母昭裔撰爾雅舊有釋智騫及陸朗釋文昭
裔以一字有兩音或三音後生疑于呼讀今釋其文
義最明者為定
小爾雅一卷
右孔氏古文也見于孔鮒書
急就章一卷
右漢史游撰唐顏師古注游元帝時為黃門令書凡
三十二章雜記姓名諸物五官等字以教童蒙急就
者謂字之難知者緩急可就而求焉自昔善小學者
多書此故有皇象鍾繇衛夫人王羲之所書傳于世
智永千字文一卷
右梁周興嗣撰釋智永所書
干禄字書一卷
右唐顏元孫纂以經史所用為正世所行為俗三者
之間為通凡三體
林氏小說三卷
右唐林罕撰凡五百四十一字其說頗與許慎不同
而互有得失邵必緣進禮記石經陛對仁宗顧問
罕之書如何必曰雖有所長而微好怪說文歸字從
堆從止從帚以堆為聲罕云從追於聲為近此長於
許氏矣說文哭從吅從獄省罕乃云象犬嘷此怪也
有石刻在成都公武嘗從數友就觀之其解字殊可
駭笑者不疑好怪之論誠然
翰林禁經八卷
右唐李陽冰撰論書勢筆法所禁故以名書
墨藪十卷
右高陽許歸與編未詳何代人李氏書目止五卷而
梁武評書王逸少筆勢論皆别出
臨池妙訣三卷
右未詳撰人後有江南李煜述書
古文四聲五卷
右皇朝夏竦撰博採古文竒字分四聲編次以便檢
尋
周越書苑十五卷
右皇朝周越撰越以善書名世天聖八年四月成此
書奏御故其序稱臣越臣兄起於柳公權書又云亡
兄間稱名而不臣似未精討論也
唐藏經音義四卷
右未詳撰人分四聲以類相從蜀中印本也
英公字源一卷
右皇朝釋夢英撰夢英通篆籀之學書偏旁五百三
十九字郭忠恕云按說文字源唯有五百四十部子
字合收在子部今目錄妄有更改又集解中誤收去
部在注中今點檢偏旁少晶惢至龜弦五字故知林
氏虛誕誤後進其小說可焚夢英因書此以正之柴
禹錫為立石
唐氏字說解一百二十卷
右皇朝唐耜撰紹聖以來用字說程試諸生解者甚
衆耜集成此書頗注其用事所出書一時稱之耜知
卭州日奏御
史類
五代史一百五十卷
右皇朝薛居正等撰開寶中詔修梁唐晉漢周書盧
多遜扈蒙張澹李昉劉兼李穆李九齡同修居正監
修
兩朝國史一百二十卷
右仁宗英宗兩朝國史也王珪等撰元豐五年
六月甲寅奏御監修王珪史官蒲宗孟李清臣王存
趙彦若曾肇賜銀絹有差蘇頌黃履林希蔡卞劉奉
世以它職罷去吳充宋敏求前死皆有賜賚紀五卷
志四十五卷比之實錄事迹頗多但非寇凖而是丁
謂託之神宗詔旨
編年類
帝王鏡略一卷
右唐劉軻撰自開闢迄唐初帝王世次綴為四言以
訓童蒙偽蜀馮鑑續之至唐末
運曆圖六卷
右皇朝龔穎撰起於秦昭王滅周之歲乙巳止於國
朝雍禧丁亥以歴代興亡大事附見其下四年獻于
朝優詔奬之歐陽公嘗據之考正集古目錄稱其精
博按晉史張軌世襲凉州如但稱愍帝建興年號其
間唯張祚纂竊改建興四十二年為和平元年始奉
穆帝升平之朔始末不聞有改元事唯穎書載張寔
改元曰永安張茂改元曰永元張重華曰永樂曰和
平張元靚曰太始張天錫曰太清張大豫曰鳳凰不
知穎何所據而言或云出崔鴻十六國春秋鴻書久
不傳于世莫得而考焉
編年通載十五卷
右皇朝張衡撰衡觀四部書至古今纂輯運曆書十
餘家皆淺陋楦釀無足細繹乃編歴代年號貫以甲
子始於帝堯訖于國朝治平丁未質之經史資以傳
記百家之書聖賢勲德姦雄篡竊及蠻夷盜賊凡繋
於存亡綱紀之大者無不詳錄緫三千四百年且刊
正謬誤如史記載舜年虞書不同漢紀載魏受漢禪
與魏志受禪壇碑各異之類熙寧七年表獻之
通鑑舉要曆八十卷
右皇朝司馬光撰通鑑奏御之明日輔臣亟請觀焉
神宗出而示之每編始末識以睿思殿寶章蓋尊寵
其書如此公尚患本書浩大故為舉要云
寶曆歌一卷
右未詳撰人以開闢太古迄于周世宗正綂帝王世
次諡號成七言韻語一通
歴代紀元賦一卷
右皇朝楊備撰次漢至五代正綂年號為賦一首又
别為宋頌四章
實錄類
唐高祖實錄二十卷
右唐房玄齡等撰太宗詔玄齡與許敬宗敬播同修
起創業盡武德九年貞觀十七年書成
唐太宗實錄四十卷
右唐許敬宗撰起即位盡貞觀二十三年初貞觀十
七年房玄齡許敬宗敬播撰今上實錄止十四年成
二十卷永徽五年無忌與史臣續十五年後盡昭陵
事合四十卷其後敬宗改定
唐高宗實錄三十卷
右唐劉知幾等撰起即位盡永淳二年凢二十九年
初令狐德棻許敬宗等撰錄止顯慶三年成二十卷
上之後知幾與吳兢續成
唐中宗實錄二十卷
右唐吳兢撰起神龍元年復位盡景龍四年凢六年
唐睿宗實錄十卷
右唐劉知幾撰知幾與吳兢先修太上皇實錄起初
誕止傳位凢四年後續修益止山陵
唐玄宗實錄一百卷
右唐元載等撰起即位盡上元三年凢五十年安史
之亂玄宗起居注亡大曆中史官令狐峘裒掇詔策
備一朝之遺闕開元天寶間君臣事多漏略
唐肅宗實錄三十卷
右唐元載等撰起即位盡後元年凢六年
唐德宗實錄五十卷
右唐裴垍等撰起即位盡貞元二十一年凢二十五
年元和二年詔蔣乂樊紳林寶韋處厚獨孤郁同修
五年垍上之
唐憲宗實錄四十卷
右唐路隋等撰起即位盡元和十五年初穆宗長慶
二年詔監修國史杜元穎與史官韋處厚路隋沈傳
師鄭澣宇文籍等修元和實錄未及成書大和四年
隋與蘇景裔陳夷行李漢蔣係續成上之綂例取捨
皆出處厚焉
唐穆宗實錄二十卷
右唐路隋等撰起即位盡長慶四年案文宗實錄大
和四年隋與蘇景裔等上憲宗實錄後有王彥威楊
漢公蘇滌裴休並為史官云
唐文宗實錄四十卷
右唐魏謩等撰起即位盡開成五年凡十四年宣宗
大中八年史官蔣偕牛叢王諷盧吉同修
唐武宗實錄一卷
右唐韋保衡等撰武宗以後實錄皆亡今存止會昌
元年正月二月國朝宋敏求次道嘗補宣宗實錄三
十卷懿宗實錄三十卷僖宗實錄三十卷昭宗實錄
三十卷哀宗實錄八卷通百二十八卷世服其博聞
蜀高祖實錄三十卷
右偽蜀李昊撰高祖者孟知祥也昊相知祥子昶時
被命撰起唐咸通甲午終於偽明德元年甲午凡六
十一年
太祖實錄五十卷
右皇朝沈倫撰太平興國三年詔李昉扈蒙李穆郭
贄宋白董淳趙隣幾同修倫緫其事更歴二載書成
起創業迄山陵凡十七年淳化中王禹偁作篋中記
敘云太祖神聖文武曠世無倫自受命之後功德
日新皆禹偁耳目所聞見今為史臣多有諱忌而不
書又上近取實錄入禁中親筆削之禹偁恐歲月浸
久遺落不傳因編次十餘事按禹偁所言雖未可盡
信然咸平祥符間亦以所書漏落一再命儒臣重修
多所增益故有三本傳于世
徽廟實錄二十卷
右皇朝程俱撰先是汪藻編庚辰以來詔旨頗繁雜
俱删輯成此書且附以靖康建炎時事
雜史類
高氏小史一百二十卷
右唐高峻撰以司馬遷史至陳隋書附以唐實錄纂
其要分十例為六十卷後先子迥析而倍之
東觀奏記三卷
右唐裴廷裕撰昭宗時長安寇亂相仍自武宗以後
日曆起居注散軼不存詔史臣撰宣懿僖三朝實錄
廷裕次宣宗錄特採大中以來耳目聞見撰次此書
奏記于監修杜讓能以備史閣討論云
桂苑叢談一卷
右題云馮翊子子休撰雜記唐朝雜事僖昭時當是
五代人邯鄲云姓嚴
耳目記二卷
右題云劉氏未詳何時人雜記唐末五代事
唐餘錄六十卷
右皇朝王皥奉詔撰皥芟五代舊史繁雜之文採諸
家之說倣裴松之体附註之以本朝當承漢唐之盛
五代則閏也故名之曰唐餘錄寶元二年上之温公
修通鑑間亦采之
唐末汎聞錄一卷
右皇朝閻自若纂乾德中王普五代史成自若之父
觀之謂自若曰唐末之事皆吾耳目所及與史册異
者多矣因話見聞故事命自若志之
五代補錄五卷
右皇朝陶岳撰祥符壬子岳以五季史書闕略因書
所聞得一百七事
吕夏卿兵志三卷
右皇朝吕夏卿撰公武得之于宇文時中季蒙題其
後云夏卿修唐史别著兵志三篇自祕之戒其子弟
勿妄傳鮑欽止吏部好藏書苦求得之其子無為太
守恭孫偶言因及懇借抄錄於吳興之山齋
龍飛日曆一卷
右皇朝趙普撰記顯德七年正月藝祖受禪事是年
改元建隆三月普撰此書普時為樞密學士
景命萬年錄一卷藝祖受禪錄一卷
右皆未詳撰人記趙氏世次藝祖歴試迄受禪事
金人背盟錄七卷圍城雜記一卷避戎夜話
一卷金國行程十卷南歸錄一卷朝野僉言
一卷
右皇朝汪藻編記金人叛契丹迄於宣和乙巳犯京
城圍城雜記等五書皆記靖康時事也
偽史類
十國紀年四十二卷
右皇朝劉恕道原撰溫公序云渙之子也博學強記
同修通鑑史事之紛錯難治者以諉恕宋次道知亳
州家多書恕往借觀之目為之瞀性剛介初與王安
石善及改新法言其非遂與之絶卒年四十九所謂
十國者一王蜀二孟蜀三吳四唐五吳越六閩七楚
八南漢九荆南十北漢溫公又題其後云世稱路氏
九國志在五代之史中最佳此書又過之以予考之
長於考異同而拙於属文其書國朝事皆曰宋而無
所隱諱意者各以其國為主耳
乘軺錄一卷
右皇朝路振子發撰振大中祥符初使契丹撰此書
以獻事見其傳
雲南行紀二卷
右唐韋齊休撰齊休長慶三年從韋審規使雲南紀
其往來道里及其見聞序謂雲南所以能為唐患者
以開道越嶲耳若自黎州之南清溪關外盡斥棄之
彊場可以無虞不然憂未艾也及唐之亡禍果由此
本朝棄嶲州不守而蜀遂無邊患以此論之則齊休
之言可不謂善哉
至道雲南錄三卷
右皇朝辛怡顯撰蜀賊李順既平餘黨竄入雲南雷
有終募怡顯招出之至道初歸因書其所歴此成書
南蠻錄十卷
右未詳撰人熙寧間交趾叛朝廷議討之或纂歴代
南蠻事跡及便宜上之
西域志十二卷
右唐僧玄奘撰玄奘西遊天笁求佛書既歸記其所
歴諸國風俗其序云自黑嶺以西皆土著尚東左祍
務田畜重財賄嫁娶無禮獨天笁則異别記於後云
夏國樞要二卷
右皇朝孫巽纂記夏虜兵屯會要土地肥磽井泉湧
涸谷粟窖藏酋豪姓氏名位司存與夫城池之完缺
風俗之所尚編為兩帙上之于朝
石晉陷蕃記一卷
右皇朝范質撰質石晉末在翰林為出帝草降虜表
知其事為詳記少主初遷於黃龍府後居於建州凡
十八年而卒按契丹丙午歲入汴順數至甲子歲為
十八年實國朝太祖乾德二年也
虜廷雜記十卷
右契丹降人趙志忠撰記虜廷雜事始於阿保謹迄
邪律宗真李清臣云志忠仕虜為中書舍人得罪宗
真來歸上此書及契丹地圖言虜中事甚詳
史評類
史通析微十卷
右唐柳燦炤之撰燦以劉子玄史通妄誣聖哲評湯
之德為偽跡論桀之惡為厚誣謗周公云不臣褒武
庚以徇節其甚至於彈劾仲尼因討論其舛謬共成
五十篇蕭綂云論則析理精微故以為名乾寧四年
書成唐史云燦公綽族孫少孤貧好學著史通析微
時成稱之起布衣至為相不四歲按唐紀相燦在天
祐改元則書成時猶末仕也
歴代史贊論五十四卷
右未詳撰人纂史記迄五代史臣讃論
唐史音義三十卷
右未詳撰人比竇氏書大略同而稍簡乃析為三十
卷
兩漢博聞十二卷
右皇朝楊侃纂景德中侃讀兩漢書取其中名數前
儒解釋為此書以資涉獵者侃嘗編職林矣此亦其
類也
三劉漢書一卷
右皇朝劉敞原父弟攽貢父子奉世仲馮撰劉跋嘗
䟦其尾云余爲學官亳州故中書劉舍人貢父實爲
守從容出所讀漢書示余曰欲作補注未能也然卷
中題識已多公之子方山亞父錄以相示也
吕氏前漢論三十卷
右皇朝吕大忠晉伯撰予得其本于銅梁令吕肇修
汲公諸孫也
晉書指掌十二卷
右皇朝劉編以晉書事實以類分六十五門
職官類
翰林雜志一卷
右不題撰人輯唐韋執誼故事元稹承旨壁記韋來
微新樓記杜元穎監院使記鄭璘視草亭記并詩李
宗諤題名記為一編或云蘇易簡子耆采其父翰林
續志所遺附益之
新御史臺記
右皇朝宋聖寵編崇寧中聖寵為察官續韓琬書咸
用其規式所異者不為諸人立傳於儀制勑令格式
為詳後人續至紹興九年
御史臺彈奏格一卷
右政和中御史中丞蔣猷奏乞委属官李彌大將本
臺制勑令格式彈奏事件編成格目六月書成上之
南宫故事一卷
右不題撰人韋述云開元中劉鄭蘭撰劉儒者無著
述才
執政拜罷錄十卷
右不題撰人自建隆元年迄于紹興九年按國朝以
樞密院及參知政事為執政改官制後以左右丞兩
省侍郎并密院為執政建炎三年後復用舊制云
百官公卿表一百四十二卷
右皇朝司馬光君實等撰熙寧中光以翰林學士兼
史舘修撰建議欲據國史旁采異聞敘宋興以來百
官除拜效漢書作表以便御覽詔許之光請宋敏求
同修及敏求卒又請趙彥若繼之歴十二年書成奏
御
中書備對十卷
右皇朝元豐三年畢仲衍承詔編次序曰周官所謂
要會者正今日中書所宜有自漢至唐莫知議此今
編成十卷凡一百二十五門附五十八事李清臣嘗
與許將書云備對乃吳正憲公居宰路以聖問多出
意表故令中書椽畢君為之其時預有畫旨諸司遇
取會不許濡滯如此尚歴數年迺就後雖有改革然
事亦可㮣見也
掖垣叢志二卷
右皇朝宋庠撰景祐中李宗諤始取國初掌誥名氏
刻之于石自爲紀序庠因之成此書王禹玉頗譏其
疎略裴廷裕載舍人上事知印宰相壓角至今傳之
爲故事而庠書闕焉
掖垣續志一卷
右不詳撰人續采庠書迄元祐六年十一月陳軒試
中書舍人
輔弼名對四十卷目錄一卷
右皇朝劉顏撰纂西漢迄五代群臣應對之名者汲
黯有天子置公卿輔弼之臣寧令從諛承意陷主不
誼之言顏取以名其書天聖初馮元為侍講上之顏
嘗為令坐事免由是詔復其官
將作營造法式三十四卷
右皇朝李誡撰熙寧初勑將作監編修營造法式誡
以為未備乃考究經史詢訪匠氏以成此書頒于列
郡世謂喻皓木經極為精詳此書蓋過之
儀注類
咸鎬故事一卷
右唐韋慎微撰纂長安自元日至除夜朝廷慶賀事
景德會計錄六卷
右皇朝丁謂謂之撰謂景德中纂三司戶口税賦之
入及兵食吏禄之費會計天下每歲出納贏虧之數
吕吉甫元祐國計圖之類也書成奏御
刑法類
金科易覽三卷
右崇文揔目有唐趙綽金科易覽一卷田氏書目有
蕭緒金科易覽三卷當是綽初撰一卷緒删改析之
為三爾
天聖編勑三十卷
右天聖中宋庠龐籍受詔改修唐令參以今制而成
凢二十一門官品一戶二祠三選舉四考課五軍防
六衣服七儀刑八鹵簿九公式十田十一賦十二倉
庫十三廏牧十四關市十五補亡十六疾醫十七獄
官十八營繕十九喪葬二十雜二十一
元豐廣案二百卷
右皇朝元豐初置新科明法成類其所試成此書
刑統賦兩卷
右皇朝傳霖撰或人為之注
決獄龜鑑二十卷
右皇朝鄭克編次五代和凝有疑獄集近時趙仝有
疑獄事類皆未詳盡克因增廣之依劉向晏子春秋
舉其綱要為之目錄分二十門計三百九十五事
律心四卷
右未詳撰人纂刑綂綱要也
斷例四卷
右皇朝王安石執政以後士大夫頗垂意律令此熙
豐紹聖中法寺決獄比也
地理類
山海經十八卷
右大禹製晉郭璞傳漢侍中奉車都尉劉秀校定表
言禹别九州而益等類物善惡著此書皆聖賢之遺
事古文明著也十父嘗考之於其書有曰長沙零陵
鴈門皆郡縣名又自載禹鯀似後人因其名參益之
山海經圖十卷
右皇朝舒雅等撰雅仕江南韓熙載門人也後入朝
數預修書之選閩中刊行本或題曰張僧繇畫妄也
十道志十三卷
右唐梁載言撰唐分天下為十道所載頗詳博其書
多稱咸通中㳂革載言蓋唐末人也
游城南記一卷
右皇朝張禮撰禮秦人元祐中與陳明微自長安城
南探奇訪古以抵樊川因次為之記
太平寰宇志二百卷
右皇朝樂史等撰太平興國中盡平諸國天下一統
史悉取自古山經地志考正訛繆纂成此書上之于
朝
圖經
右皇朝李昉撰
洽聞記三卷
右唐鄭常撰雜記郡國舊事故附之地理類
職方機要四十卷
右不題撰人姓名序云本新舊九域志上據歴代史
旁取左氏水經通典且采舊聞參以小說黜繆舉真
紬成此書其間載政和間事蓋當時人也
傳記類
襄陽耆舊記五卷
右晉習鑿齒撰前載襄漢人物中載其山川城邑後
載其牧守隋經籍志曰耆舊記唐藝文志曰載舊傳
觀其書記錄叢脞非傳体也名當從經籍志云
高士傳十卷
右晉皇甫謐撰纂自陶唐至魏八代二千四百餘載
世士高節者其或以身徇名雖如夷齊兩龔皆不錄
凡九十六人而東漢之士居三之一自古名節之盛
議者獨推焉觀此尤信
孔子編年三卷
右皇朝孔傳取左氏國語公羊史記及它書所載孔
子事以年次之自生至卒
東家雜記二卷
右皇朝孔傳撰孔子四十七代孫也纂其家舊聞軼
事于此書
翊聖保德傳三卷
右皇朝王欽若撰建隆初有神降于鳳翔民張守真
家開寶末徵守真詣闕属太宗踐祚封神翊聖將軍
築宫於終南山祥符中詔欽若編次其事御為製序
引
登科記三十卷
右皇朝樂史撰記進士及諸科登名者起唐武德迄
天祐末
唐制舉科目圖一卷
右不題撰人凡七十六科仕至宰相者七十二人唯
劉蕡名最高而官最不達
宋登科記三卷
右皇朝登科人名氏未詳何人所撰
民表錄三卷
右皇朝胡納撰錄國朝循吏善政李淑以為雖淺俗
亦可備廣記云納瑗之父天聖中偕賢惠錄上之
賢惠錄三卷
右皇朝胡納撰錄國朝賢惠之女後一卷瑗嗣成之
萊公勲烈一卷
右皇朝寇宗奭編宗奭凖之曾孫也編集仁宗祭凖
文及贈誥墓碑傳誌贊詩等為此書
列仙傳二卷
右漢劉向撰
高僧傳十四卷
右蕭梁僧釋慧皎撰慧皎以劉義宣靈驗記陶潛搜
神錄等數十家並書諸僧殊疎略乃博采諸書咨訪
古老起于永平十年終于天監十八年凡五百五十
二載二百五十七人又附見者二百餘人分為譯經
義解神異習禪明律遺身誦經興福經師唱道十科
續高僧傳三十卷
右唐僧道宣撰藝文志作道宗大明寺僧也以慧皎
會稽人故其書詳於吳越而略於燕魏故上距梁天
監下終唐貞觀十九年百四十四載編載二百四十
人附見者又一百六十人分譯經解義習禪明律護
法感通遺身讀誦興福雜科凡十門
比丘尼傳四卷
右蕭梁僧寶唱撰起晉升平訖梁天監得尼六十五
人為之傳以檢淨為首寶唱金陵人藝文志有其目
補江揔白猿傳一卷
右不詳何人撰述梁大同末歐陽紇妻為猿所竊後
生子詢崇文目以為唐人惡詢者為之
綠珠傳一卷
右皇朝樂史撰
譜諜類
千姓編三卷
右不著撰人
釋迦氏譜十卷
右唐釋僧祐撰僧祐以釋迦譜記雜見于經論覽亦
難通因纂成五卷又取内外族姓及弟子名氏附于
後
書目類
文選著作人名三卷
右唐常寶鼎撰纂文選所集文章著作人姓名爵里
行事及其述作之意
十三代史目三卷
右唐殷仲茂撰輯史記兩漢三國晉宋齊梁陳後魏
北齊周隋史籍篇次名氏國朝杜鎬以唐五代書目
續之
開元釋教錄三十卷
右唐僧智昇撰智昇在開元中纂釋氏諸書入中國
歲月及翻譯者姓氏以楞嚴經為唐僧懷迪譯張天
覺以懷迪與菩提流支同時流支後魏僧其言殆不
可信也
成都刻石崇目三秩
右皇朝劉涇撰元祐中蔡京帥成都以意授涇纂府
縣碑板幢柱自東漢初平迄偽蜀廣政凢二百六十
八
田氏書目六卷
右皇朝田鎬撰田偉居荆南家藏書幾三萬卷鎬偉
之子也因成此目元祐中袁默為之序
群書備檢十卷
右未詳撰人輯易書詩左氏公羊谷梁二禮論語孟
子荀子揚子文中子史記兩漢三國志晉宋齊梁陳
後周北齊隋新舊唐五代史書以備檢閱
昭德先生讀書後志第一卷
