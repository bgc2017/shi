昭德先生郡齋讀書志卷第四中
别集類中
白居易長慶集七十一卷
右唐白居易樂天太原人貞元十七年進士中拔萃
科元和初制策乙等調盩厔尉入翰林為學士太和
中遷刑部侍郎會昌初以刑部尚書致仕居易以文
章精切然最工詩初頗以規諷得失及其多更下偶
俗好當時士人爭傳鷄林賈國相率篇易一金在杭
州自類詩藁分諷諭閑適感傷雜律四類前集五十
卷有元稹序後集二十卷自為序紀又有續後集五
卷今亡三卷矣予嘗謂樂天進退以義風流高矣與
劉禹錫游人謂之劉白而不陷入司馬黨中與元稹
遊人謂之元白而不蹈北司黨中又與楊虞卿爲姻
家而不陷牛李黨中嗚呼叔世有如斯人髣髴者乎
獨集後載聞李崖州貶二絶句其言淺俗似幸其禍
敗者余固疑非樂天之語及以唐史攷之崖州貶時
樂天沒將踰年或曰浮屠某作也
戴叔倫述藁十卷外詩一卷書狀一卷
右唐戴叔倫幼公也潤州人爲人温雅善舉止貞元
十六年進士累遷容管經略使政治稱最德宗賜
中和詩世以為榮代還請為道士未幾卒集有馬揔
序或題會錄云唐史但云師事蕭穎士初稱其能詩
時人少其詩骨氣緜弱故也
權德輿集五卷
右唐權德輿載之也秦州人未冠以文章稱諸儒間
貞元十五年知制誥累官中書舍人元和五年以禮
部尚書平章事德輿三歲知變四聲四歲能賦詩積
思經術無不貫綜自始學至老未曾一日去書其文
雅正贍縟當時公卿功德卓異者皆所銘紀雖動止
無外飾其醖藉風流自然可慕貞元元和間為縉紳
羽儀其兩漢辨亡論世祖封不義侯議世多稱之云
嘗自纂制集五十卷楊憑為序今亡逸文集孫憲孫
編次楊嗣復為序
符載集十四卷
右唐符載字厚之岐襄人幼有宏達之志隠居廬山
聚書萬卷不為章句學貞元中李巽江西觀察薦其
材授奉禮郎為南昌軍副使継辟西川韋皐掌書記
澤潞郄士美參謀歴恊律郎監察御史元和中卒叚
文昌為墓誌附于後集皆雜文末篇有數詩而已集
前有崔郡送符處士歸序皆云載蜀人以比司馬王
揚云
張登集六卷
右唐張登性剛潔介特始以巾褐就辟歴衞佐廷尉
平監察御史貞元中改河南士曹椽遷殿中侍御史
漳州刺史居七年坐公累受劾吏議侵誣感疾卒權
德輿為之序甚詳以公幹景陽比之國史補亦稱登
長於小賦氣宏而密間不容髮有織成隠起結綵蹙
金之狀其舊集詩賦之外書啓序述誌記銘誄合一
百二十二篇今存者纔六十餘首
戎昱集三卷
右唐戎昱撰李䕫廉桂林月夜聞隣居呤咏之音清
遲明訪之乃昱也即延為幕賓後因飲席調其侍兒
䕫微知其故即贈之昱感怍賦詩有恩合死前酬之
句又為衞伯玉荆南從事後歴辰虔二州刺史
元稹長慶集六十卷
右唐元稹微之也河南人擢明經書判入等授校書
郎元和初舉制科對策第一拜左拾遺在江陵與監
軍崔潭峻善潭峻以稹歌詩奏御穆宗賞悅即以祠
部郎中知制誥未幾入翰林為中書舍人承旨學士
長慶二年拜同中書門下平章事稹為文長於詩與
白居易齊名號元和體往往播樂府穆宗在東宫
妃嬪近習誦之宫中呼元才子及知制誥變詔書體
務純厚明切盛傳一時有長慶集百卷今亡其四
十卷
皇甫湜文六卷
右唐皇甫湜持正也睦州人元和元年進士仕至工
部郎中裴度辟東都判官度修福先寺求碑文於白
居易湜怒曰近舍湜而遠取居易請從此辭度謝之
湜即酣飲援筆立就度贈車馬繒綵甚厚湜怒曰吾
自為顧况集序未嘗許人今碑字三千一字三縑何
遇我薄邪度笑曰不羈之才也從而酬之今集雜文
三十八篇而已况集序在焉而碑已亡矣
李紳追昔遊三卷
右唐李紳公垂也亳州人元和元年進士𥙷國子助
教穆宗召為翰林學士累進中書舍人武宗即位拜
中書侍郎平章事紳為人短小精悍於詩最有名號
短李與李德裕元稹同時號三俊追昔遊者盖賦詩
紀其平生所遊歴謂起梁漢歸諫署升翰苑及播越
荆楚逾嶺嶠止高安移九江過鍾陵守滁陽轉夀春
留洛陽廉會稽分務東周守蜀鎮梁也開成戊午八
月自為之序
鮑溶詩一卷
右唐鮑溶德源元和四年進士張爲謂溶詩氣力宏
贍博識清度雅正高古衆才無不備具云
朱倣詩一卷
倣字長通襄陽人隱居剡溪嗣曹王臯鎮江西辟節
度參謀貞元初召為拾遺不就
沈亞之集八卷
右唐沈亞之字下賢長安人元和十年進士涇原李
彙辟掌書記為祕書省正字長慶初補櫟陽尉四年
為福建團練副使事徐晦後累進殿中丞御史内供
奉大和三年栢耆宣慰德州取為判官耆罷亞之貶
南康尉後終郢州掾亞之以文詞得名狂躁貪冒輔
耆為惡故及於貶常遊韓愈門李賀杜牧李商隠俱
有擬沈下賢詩亦當時名輩所稱云
姚合詩十卷
右唐姚合也崇曾孫以詩閒元和十一年李逢吉知
舉進士歴武功主簿富平萬年尉寳應中監察殿中
御史戶部員外郎出金杭二州刺史為刑戶二部郎
中諫議大夫給事中陜虢觀察使開成末終祕書監
世號姚武功云
施肩吾西山集五卷
右唐施肩吾吳興人元和十五年進士以洪州西山
十二真君羽化之地慕其真風高蹈于此輯其所著
自為之序
李賀集四卷外集一卷
右唐李賀長吉也鄭王之孫七歲能辭章韓愈皇甫
湜聞之過其家使賦詩援筆輙就自目曰高軒過二
人大驚年二十七終恊律郎賀辭尚竒詭為詩未始
先立題所得皆驚邁遠去筆墨畦逕當時無能效者
樂府十數篇雲韶工合之絃管云或說既卒後為不
相悅者盡取其所著投圊中以故世傳者不多外集
予得之梁子美
盧仝詩一卷
右唐盧仝范陽人隠少室山號玉川子徵諫議不起
韓愈為河南令愛其詩厚禮之嘗作月蝕詩以譏元
和逆黨愈稱其工後死于甘露之禍
劉义詩一卷
右唐劉义也少嘗任俠殺人後更折節讀書善歌詩
客韓愈門作冰柱雪車二詩出盧仝李賀右歸齊魯
不知所終今集二十餘篇尔不載二詩
斷金集一卷
右唐李逢吉令狐楚自未第至貴顯所唱和詩也後
逢吉卒楚編次之得六十餘篇裴夷直名曰斷金集
為之序
杜牧樊川集二十卷外集一卷
右唐杜牧牧之也京兆人大和二年進士復舉制科
會昌中以考功郎中知制誥終中書舍人牧善属文
剛直有奇節敢論引大事指陳利病為詩情致豪邁
人號小杜以别甫云臨死自為墓誌悉焚所為文章
其甥裴廷翰輯其藁編次為之後序樊川盖杜氏所
居外集皆詩也
許渾丁卯集二卷
右唐許渾字仲晦圉師之後大和六年進士為當塗
太平二令以病免起潤州司馬大中三年為監察御
史歴虞部員外睦郢二州刺史嘗分司於朱方丁卯
潤自編所著因以名賀鑄本跋云按渾自序集三卷
五百篇世傳本兩卷三百餘篇求訪二十年得沈氏
曾氏本并取擬玄天笁集校正之共得四百五十四
篇予近得渾集完本五百篇皆在然止兩卷唐藝文
志亦言渾集兩卷鑄稱三卷者誤也
雍陶詩五卷
右唐雍陶國鈞大和八年進士大中六年自國子毛
詩博士出刺簡州唐志集十卷今亡其半
李商隠樊南甲集二十卷乙集二十卷又文
集八卷
右唐李商隱義山也隴西人開成二年進士令狐楚
奏為集賢校理楚出汴滑興元皆表幕府補大學博
士初為文瑰邁竒古及從楚學儷偶長短而繁縟過
之旨能感人人謂其橫絶前後無儔者今樊南甲乙
集皆四六為序即所謂繁縟者又有古賦及文共三
卷辭旨怪詭宋景文序傳中云譎怪則李商隠蓋以
此詩五卷清新纖艷故舊史稱其與溫庭筠叚成式
齊名時號三十六體云
李德裕會昌一品集二十卷姑臧集五卷平
泉詩一卷窮愁志三卷别集八卷别友賦一卷
右唐李德裕文饒也趙郡人宰相吉甫之子少力于
學既冠卓犖有大節不喜與諸生試有司憲宗時
以廕補校書郎穆宗初擢翰林學士號令大典皆
出于手進中書舍人召兵部尚書中書門下平章事
會昌初復秉政平澤潞策功拜太尉封衞公大中貶
崖州司戶參軍三年卒德裕性孤峭明辨有風采善
為文章雖在大位手不去書謀議援古衮衮可喜為
武宗知常以經綸天下為己任時王室幾中興焉一
品集鄭亞為之序皆會昌制誥表狀外内冊贊碑序
文也賦詩四首窮愁志乃崖州所撰姑臧集題叚全
緯纂上四卷亦制誥第五乃戞黠斯朝貢傳與八詩
别集乃裒合古賦平泉詩集外雜著又有古賦一卷
載金松等四賦
劉得仁詩集一秩一卷
右唐劉得仁公主之子長慶中以詩名五言清瑩獨
步文埸自開成後昆弟皆居顯仕獨自苦於詩舉進
士二十年竟無所成嘗有寄所知詩云外族帝王足
中朝親故稀翻令浮議者不許九霄飛及卒詩僧棲
白以絶句弔之曰忍苦為詩身到此冰魂雪魄巳難
招直教桂子落墳上生得一枝冤始銷
劉綺莊歌詩四卷
右唐四庫書目有綺莊集十卷今所餘止四卷詩三
十二啟狀四十四而已惜其散落太半其本乃南唐
故物紙墨甚精後題曰昇平四年重題印其文云云
薛逢歌詩二卷
右故唐薛逢陶臣也河東人會昌元年進士終祕書
監逢持論鯁切以謀略高自摽顯與楊收王鐸同年
登第而逢文藝最優收作相逢有詩云誰知金印朝
天客同是沙堤避路人鐸作相逢又有詩云昨日鴻
毛萬鈞重今朝山岳一毫輕二人皆怒故不見齒
鄭畋集五卷
右唐鄭畋台文也滎陽人會昌二年進士書判入等
授校書郎調渭南尉知制誥中書舍人乾符四年以
本官同中書門下平章事二年召復秉政至成都以
病不拜終太子少保藁草皆乾符堂判勑語云
趙嘏渭南詩三卷
右唐趙嘏承祐也會昌四年進士終渭南尉杜紫微
讀其早秋詩云殘星幾點鴈横塞長笛一聲人倚樓
因謂之趙倚樓云
孟遲詩一卷
右唐孟遲字叔之平昌人會昌五年陳商下及第
薛能集十卷
右唐薛能字大拙汾州人會昌六年登進士第大中
末書判中選補盩厔尉辟太原陜虢河陽從事李福
鎮滑表署觀察判官歴御史都官刑部員外郎福徙
西蜀奏以自副咸通中攝嘉州刺史造朝遷主客度
攴刑部郎中俄刺同州京兆尹温漳貶命權知尹事
出帥咸化入授工部尚書復節度徐州徙忠武廣明
元年徐軍戍溵水經許能以軍懷舊惠館之城中許
軍懼見襲大將周岌乘衆疑怒逐能據城自稱留後
因屠其家能政嚴察絶私謁癖於詩日賦一章晚節
惑浮屠法奉之唯謹然恣驁倨故佻輕以忤物及為
藩鎮尢易武吏嘗命其子屬橐韃雅拜雜進士或問
其故曰渠銷弭灾咎云
李郢端公詩一卷
右唐李郢楚望也大中十年進士詩調清麗居餘杭
疎於馳競為藩鎮從事兼侍御史
鄭嵎津陽門詩一卷
右唐鄭嵎字賓光大中五年進士津陽即華清宫之
外闕為詩百韻紀明皇時事自有序云
劉滄詩一卷
右唐劉滄字温靈大中八年進士詩頗清麗句法絶
類趙嘏
孫樵經緯集三卷
右唐孫樵字隠之大中九年進士廣明初狂寇犯闕
赴岐隴授職方員外郎時詔書曰行在三絶以常侍
李隲有曾閔之行前進士司空圖有巢由之風樵有
楊馬之文遂輯所著名經緯集
李羣玉詩一卷
右唐李羣玉文山也澧州人曠逸不樂仕進專以吟
詠自適詩筆妍麗才力遒徤好吹笙美筆翰親友彊
赴舉上一而止裴休廉察湖南延郡中大中八年來
京師進詩三百篇休復論薦授弘文館校書郎集後
附其進詩表并除官制廣記所載黃陵廟事甚異
絶句在焉
張祜詩一卷
右唐張祜承吉清河人樂高尚客淮南杜牧為度支
使善其詩嘗贈之詩曰何人得似張公子千首詩輕
萬戶侯嘗作淮詩有人生只合楊州死禪智山光好
墓田之句大中中果終丹陽隠舍人以為䜟
陳陶集二卷
右唐陳陶嵩伯也鄱陽人大中時隠洪州西山自號
三教布衣云江南野史有傳
温庭筠金筌集七卷外集一卷
右唐溫庭筠也庭筠本名岐字飛卿宰相彦博之裔
詩賦清麗與李商隠齊名時號温李能逐弦吹之音
為側艷之辭為行塵雜由是累年不第終國子助教
宣宗嘗作詩賜宫人句有金步搖遣場中對之庭筠
對以玉跳脫上喜其敏欲用之而嘗作詩忤時相令
狐綯終弃不用
皮日休文藪十卷
右唐皮日休字襲美一字逸少襄陽人隠鹿門山自
號醉吟先生以文章自負尤善箴銘咸通八年登進
士第為著作佐郎太常博士乾符喪亂東出關為毗
陵副使陷巢賊中賊遣為䜟文疑其譏已遂害之集
乃咸通丙戌年居州里所編自序云發篋次類文藁
繁如藪澤因以名之凢二百篇
司空圖一鳴集三十卷
右唐司空圖表聖也河中人咸通十一年王凝下及
第黃巢陷長安僖宗次鳳翔召拜知制誥中書舍人
朱温將簒召為禮部尚書不赴聞哀帝遇弑不食而
卒圖居中條山自號知非子奈辱居士集自為序以
濯纓亭一鳴窗名其集子荷别為集後記最長於詩
其論詩有曰梅止於酸而鹽止於鹹其美常在酸鹹
之外謂其詩棋聲花院靜幡影石壇高之句為得之
人以其言為然
唐彦謙鹿門詩一卷
右唐唐彦謙茂業也并州人咸通末舉進士第中和
王重榮表河中從事歴節度副使晉絳二州刺史重
榮遇害貶漢中椽興元楊守亮留署判官遷副使閬
壁刺史卒彦謙才高負氣無所摧屈博學多藝尤能
言詩師庭筠故格體類之世稱耳聞明主提三尺眼
見愚民盜一抔蓋彦謙句也自號鹿門先生有薛廷
珪序
曹唐詩一卷
右唐曹唐字堯賓桂州人初為道士咸通中為府從
事卒作游仙詩百餘篇或靳之曰堯賓嘗作鬼詩唐
曰何也井底有天春寂寂人間無路月茫茫非鬼而
何唐乃大哂今集中不見然他詩及神仙者尚多
秦韜玉投知小錄三卷
右唐秦韜玉中明京兆人有詞藻工歌吟險而好進
為田令孜所善僖宗幸蜀令孜引為工部侍郎中和
二年賜進士第編入春牓
雲臺編三卷宜陽外編一卷
右唐鄭谷字守愚宜陽人光啟三年擢高第遷右拾
遺歴都官郎中乾寧四年歸宜春卒于别墅其集號
雲臺編者以其扈從華山觀居所編次云谷詩属思
頗切於理而格韻凡猥語句浮俚不為議者所多然
一時傳諷號鄭都官而弗名也
陸龜蒙笠澤叢書四卷
右唐陸龜蒙魯望也蘇州人少高放通六經大義尤
明春秋舉進士一不中從張搏為蘇湖從事居松江
甫里以文章自怡自號江湖散人或號天隨子甫里
先生笠澤者松江地名也其自序云自乾符六年春
卧病笠澤遇體中不甚羸耗時亦隠几著書詩賦銘
記往往雜發不類不次混而錄之故曰叢書
韓偓詩二卷香奩集
右唐韓偓致光也京兆人龍紀元年進士累遷諫議
大夫翰林學士昭宗幸鳳翔進兵部侍郎承旨朱全
忠怒貶濮州司馬榮懿尉天祐初挈族依王審知而
卒香奩集或曰和凝既貴惡其側艷故詭稱偓著云
李洞詩一卷
右唐李洞撰字才江諸王之孫慕賈島為詩銅鑄其
像事之如神詩人多誚僻澁不貴其奇峭唯吳融稱
之昭宗時不第遊蜀卒
杜荀鸖唐風集十卷
右唐杜荀鸖池州人大順二年進士善為詞句切理
宣州田頵重之嘗以牋問至梁祖薦為翰林學士主
客員外恃勢侮易縉紳衆怒欲殺之而未及天祐初
病卒有顧雲序荀鸖自號九華山人
程晏集六卷
右唐程晏然乾寧二年進士集皆雜文
孫郃文纂一卷
右唐孫郃字希韓四明人乾寧四年進士好荀楊孟
之書慕韓愈為校書郎河南府文學舊四十卷
朱朴致理書一卷
右唐朱朴襄陽人以三史舉為荆門令乾寧中方士
許巖士得幸禁中言朴有經濟才帝幸石門召對即
拜諫議大夫平章事
曹松詩一卷
右唐曹松夢徵也舒州人學賈島為詩天復元年與
王希羽劉象柯崇鄭希顔同登第年皆七十餘號五
老牓時以新平内難聞放進士喜特勑授校書郎而卒
裴說詩一卷
右唐裴說撰天祐三年進士詩有避亂一身多之句
讀者悲之
羅虬比紅兒詩一卷
右唐羅虬也皇朝方性夫注虬詞藻富贍與其族
人隠鄴齊名時號三羅從鄜州李孝恭籍中有杜紅
兒者善歌常為副戎属意副戎聘隣道虬請紅兒歌
贈綵孝恭不令受之虬怒拂衣而起詰旦手刃之既
而追其冤作絶句詩百篇借古人以比其艷盛行於時
方干詩集一卷
右唐方干字雄飛歙人唐末舉進士不第隠鏡湖上
徐凝有詩一見干器之授以詩律其皃陋又兔鈌而
喜凌侮嘗謁廉帥誤三拜人號方三拜將薦于朝而
卒門人謚玄英先生其生楊弇與郃編次王贊為序
郃又為玄英先生傳附
王德輿詩一卷
右唐王德輿集有次韻和鄭畋詩知其懿僖間人也
沈彬集一卷
右唐沈彬保大中以尚書郎致仕居高安集中有與
韋莊杜光庭貫休詩唐末三人皆在蜀疑其同時避
亂嘗入蜀云上李昇山水圖詩在焉
熊皦屠龍集五卷
右晉熊皦後唐清泰二年進士為延安劉景巖從事
天福中說景巖歸朝擢右司諫坐累黜上津今集有
陶糓序陳沆賞皦早梅云一夜欲開盡百花猶未知
曰太妃容德於是乎在
沈顔聱書十卷
右偽吳沈顔字可鑄傳師之孫天復初進士為校書
郎屬亂離奔湖南辟巡官吳國建為淮南巡官禮儀
使兵部郎中知制誥翰林學士順義中卒顔少有詞
藻琴棋皆臻妙場中語曰下水舡言為文敏速無不
載也性閑淡不樂世利嘗病當時文章浮靡倣古著
書百篇取元次山聱叟之說附已志而名書其自序
云自孟軻以後千餘年經百千儒者咸未有聞焉天
厭其極付在鄙子其夸誕如此
李煜集十卷
右偽唐主李煜重光也景之子少聦悟喜讀書属文
工書畫知音律建龍三年嗣偽位開寳八年王師克
金陵封違命侯太平興國三年終隴西郡公贈吳王
江隣幾雜志云
韓熙載格言五卷
右偽唐韓熙載字叔言北海人後唐同光中進士南
奔江淮李昪建國用為袐書郎使與其子璟游璟嗣
位為虞部員外郎史館修撰兼太常博士知制誥頃
之請誅陳覺黜和州司馬復召中書舍人累遷兵部
尚書第宅華侈妓樂四十餘人不加檢束時人比徐
之才璟屢欲倚以為相用是不果後左授右庶子分
司乃盡斥群妓單車引道留為秘書監俄復位已而
其去妓皆還上書論古今之變名格言熙載天才俊
敏工隷書及畫聲名冠一時自朱元叛後煜頗疑北
人多因事誅之熙載愈益淫縱然喜延譽後進如舒
雅等後多知名謚曰文
潘佑榮陽集十卷
右偽唐潘佑金陵人韓熙載薦於璟授秘書正字直
崇文館煜時為虞部員外郎史館修撰知制誥中書
舍人佑性貞介文章贍逸尤長論議坐言事悖慢下
獄自剄死人頗言張洎譖之
李有中詩二卷
右偽唐李有中嘗為新塗令與水部郎中孟賓于稱
其詩如方干賈島之徒賓于晉天福中進士也有中
集中有贈韓張徐三舍人詩韓乃熙載張乃洎徐乃
鉉也春日詩云乾坤一夕雨草木萬方春頗佳他皆
稱是
成彦雄梅頂集
右偽唐成彦雄江南進士有徐鉉序
張蠙詩一卷
右偽蜀張蠙字象文清河人唐乾寧中進士為校書
郎櫟陽尉犀浦令建開國拜膳部員外郎後為金堂
令王衍與徐后遊大慈寺見壁間墻頭細雨垂纖草
水面回風聚落花愛之問之云蠙句給禮令以詩進
蠙以二首獻衍頗重之將召為制誥宋光嗣以其輕
傲止賜白金而已蠙生而穎秀幼能為詩作登單于
臺有白日地中出黃河天外來之句為世所稱
牛嶠歌詩三卷
右偽蜀牛嶠字延峰隴西人唐相僧孺之後博學有
文以歌詩著名乾符五年進士歷拾遺補闕尚書郎
建鎮西川辟判官及開國拜給事中卒集本三十卷
自序云竊慕李長吉所為歌詩輒效之
韋莊浣花集五卷
右偽蜀韋莊字端已仕王建至吏部侍郎平章事集
乃其第藹所編以所居即杜甫草堂舊址故名云偽
史稱莊有集二十卷今止存此
盧延讓詩一卷
右偽蜀盧延讓子善也范陽人唐光化元年進士㓪
陵雷滿辟滿敗歸建及僭號授水部員外郎累遷給
事中卒官終刑部侍郎延讓師薛能詩不尚竒巧吳
融以其不蹈襲大奇之
羅隠甲乙集十卷䜛書五卷
右杭越羅隠字昭諫餘杭人唐乾符中舉進士不第
從事諸鎮皆無合久之而歸鏐辟掌書記歴節度判
官副使奏授司勲郎中梁祖以諫議大夫召不行魏
博羅紹威推為叔父表薦給事中卒隠少聦敏作詩
著文以譏刺為主自號江東生其集皆自為序
孫光憲鞏湖編玩三卷
右荆南孫光憲字孟文陵州人王衍降唐避地荆南
從誨辟掌書記歴檢校祕書監御史大夫王師收朗州
光憲勸其主獻三州乾德中終黃州刺史自號葆光子
徐鉉集三十卷
右偽唐徐鉉字鼎臣廣陵人仕楊溥為祕書郎直宣
徽北院長文翰李昪時知制誥璟煜時累官為翰林
學士歸朝為直學士院給事中散騎常侍淳化初坐
累黜靜難軍司馬鉉初至京師見御毛褐者輙哂之
邠苦寒竟以冷氣入腹而卒鉉幼能属文尤精小學
為文未嘗沈思自云速則意思壯緩則體勢疎慢云
集有陳彭年序
李涉歌詩一卷
右唐李涉也早從陳許辟一再謫官夷陵大和中為
太學博士自號清溪子弟渤三詩附
賈島長江集十卷
右唐賈島浪仙也燕薊人累舉進士不第文宗時坐
飛謗謫長江主簿會昌初終普州司倉參軍島少為
僧名無本後從韓愈遂去浮屠
于武陵詩一卷
右唐于武陵大中進士
皎然杼山集十卷
右唐僧皎然撰字晝吳興人謝靈運十世孫工篇什
德宗詔錄本納集賢院集前有于頔序并贈晝上人詩
貫休禪月集三十卷
右唐僧貫休撰字德隠姓姜氏婺州人後入蜀號禪
月大師初吳融為之序其弟子曇域削去别為序引
偽蜀乾德中獻之
清塞詩一卷
右唐僧清塞字南卿詩格清雅與賈島無可齊名寳
曆中姚合為杭因携書投謁合聞其哭僧詩云凍湏
亡夜剃遺偈病中書大愛之因加以冠巾為周賀云
虛中碧雲詩一卷
右唐僧虛中也居玉笥山嘗以詩投司空圖酬云十
年太華無知已只得虚中一首詩其見重如此
薛濤錦江集五卷
右唐薛濤洪度也西川樂妓工為詩當時人多與酬
贈武元衡奏校書郎大和中卒李肇云樂妓而工詩
者濤亦文妖也
修文要訣三卷
右偽川馮鑑撰雜論為文體式評其誤謬以訓初學云
别集類下
柳仲塗集一卷
右皇朝柳開字仲塗大名人開寳六年進士太平興
國中上書願備邊用換崇儀使知寧邊軍徙全桂二
年貶復州團練副使居久之復官歴環邠曹代忻滄
五州咸平四年終于京師開幼竒警有膽氣學必宗
經慕韓愈柳宗元為文因名肩愈字紹先既而易今
名字自以為開聖道之塗也集乃門人張景所編歐
公常推本朝古文自仲塗始
胡周父文集十卷
右皇朝胡旦字周父渤海人太平興國三年進士第
一人知海州上河平頌先是盧多遜趙普罷頌有逆
遜投遠姦普屏外之句太宗怒貶商州團練副使
上平燕八議召復官再遷知制誥翟馬周上封事斥
時政語連旦謫坊州團練副使復召知制誥草王繼
恩制詞溢美流潯州景德初以目病致仕終祕書監
為人雋辯強敏少有大志力學以贍博聞雍熙淳化
間奏御之文為時推賞晚節黷貨多干擾州縣持吏
短長時論薄之
寇忠愍詩三卷
右皇朝寇準字平叔華州人太平興國中登進士科
淳化五年參知政事切直上怒起輙挽衣留以俟處
决定策立真宗為皇太子景德元年拜平章事契
丹入寇决親征之策三年出知陜州大中祥符七年
同平章事明年罷天禧三年復相真宗不䂊皇后
預政準白上請太子監國因令楊億草制且進億以
代丁謂詰朝準被酒漏言累貶雷州司戶徙衡州司
馬卒後詔許歸葬公安縣民擁道設祭立竹焚紙竹
無根株踰月皆自生民即其地立祠名其竹曰寇公
竹仁宗時贈中書令謚忠愍嘗封萊國公初篤學
喜属文尤長詩什多得警句在相位論議忠直不顧
身謀仇邪媒蘖既以謫死或又謗之云在相位時與
張齊賢相傾朱能謂天書降乾祐準知而不言曾鞏
明其不然曰準審如是丁謂拂湏固足以悅之集有
范雍叙共二百四十首野水無人渡及江南春二首
皆在獨到海只十里之詩已亡其全篇矣
王元之小畜集三十卷
右皇朝王禹偁字元之鉅野人家微賤九歲能為歌
詩畢士安見而異之及長善属文太平興國八年登
進士第端拱初試文擢左司諫知制誥判大理寺辨
徐鉉罪忤旨貶商州團練副使久之復召知制誥入
翰林為學士孝章皇后崩梓宫遷主第禹偁謂后
嘗母儀天下當用舊典坐謗訕出知商州徙楊州
真宗即位復召掌誥修太宗實錄坐語涉輕誣出
黃州元之詞學敏贍獨步一時鋒銳氣厲極談世事
臧否人物以直道自任故屢被擯斥喜稱奬後進當
世名士多出於門下集自有序
宋文安集一百卷
右皇朝宋白字素臣開封人年十二善属文建隆二
年進士調嘉州玉津令太宗平晉獻頌上嘉之累
擢翰林學士卒謚文安白之文頗浮麗而理致或不
工典貢舉取王禹偁田錫胡旦時稱得人
晁文元道院别集十五卷法藏碎金錄一十卷
右五世祖文元公也諱某字明遠澶州人自父始徙
家彭門幼從王禹偁學太平興國五年進士至道末
擢右正言直史館知制誥入翰林為學士加承旨眷
禮優厚天禧中祈解近職判西京留司御史臺居六
年請老以太子少保致仕終少傅年八十四文元謚
也國史云公樂易淳固守道甚篤雖貴勢無所摧屈
嘗言歴官臨事未嘗挾情害人以售進保全護固如
免髮膚之傷真宗數稱其長者楊億謂其所作書
命代言之體李獻臣亦言公服膺墳典耆年不倦少
遇異人指導心要不喜術數之說疑文滯義須質正
後已文章典贍書法楷正時輩推重自唐以來世掌
告命者唯楊於陵及其子而晁氏繼之延譽後進其
門人如宋宣獻晏元憲李邯鄲皆為世顯人集皆有
自序及李遵勗後序
楊文公刀筆集十卷
右皇朝楊億字大年建州人祖文逸嘗夢一羽人自
稱懷玉山人覺而億生白毛被體其長盈尺踰月始
墮雍熙初以才名聞年纔十一召至闕下得對面試
詩賦授秘書省正字宰臣等賀得神童淳化中奏二
京賦命試禁林賜進士第久之直集賢院修水熙實
錄獨成五十六卷真宗即位累擢知制誥入翰林
為學士祥符中母病楊翟謁告不待報歸省俄自以
病丐解官以太常少卿分司病愈起知汝州復為學
士卒年四十七天性穎悟自幼迄老不離翰墨為文
敏速對客談笑揮毫無滯博聞強記於歴代典章制
度尤所該通時多取正樂道人善後進翕然宗之然
評品人物黑白太明姦邪疾惡之故屢被讒毁真
宗愛其材特保持之僅免焉景祐中王晦叔上其為
寇相請皇太后親政䟽草仁宗嘉歎特贈禮部
尚書謚曰文刀筆集有陳詁序凢三百六十三首
張乖崖集十卷
右皇朝張詠字復之濮州人太平興國初進士累擢
至樞密直學士御史中丞禮部尚書卒年七十少好
擊劒兼通術數為文尚氣不事彫飾自號乖崖公知
益州恩威並著至今人畏愛之錢易所撰墓誌李畋
所纂語錄附于後
陳文惠愚丘集二卷潮陽編一卷
右皇朝陳堯佐字希元閬州人端拱初進士累遷三
司副使修永定實錄擢知制誥歴韶廬夀洛并同雍
鄭八州景祐四年召拜同中書門下平章事後太子
太師致仕年八十二卒號知餘子謚文惠堯佐属辭
尚古不牽世用喜為二韻詩辭調清警號雋味集皆
自有序
孫漢公集三十卷
右皇朝孫何字漢公蔡州人淳化三年應進士殿省
俱中第一四遷起居舍人知制誥性卞急嘗任京西
東兩浙轉運使副頗事苛察幼篤學嗜古為文宗經
與丁謂同為王元之所稱時謂之孫丁集有丁謂序
丁晉公集四卷
右皇朝丁謂字公言初字謂之蘇州人淳化三年進
士累遷知制誥出知鄆亳昇三州天禧四年拜平章
事俄以戶部罷未幾復相封晉國公乾興中坐擅改
永定陵貶崖州司戶更赦徙道州明道末以秘書監
召還卒於光州幼聰敏書經目輙記不忘善為古文
章尤工詩什憸巧險詖世鮮其儔太中祥符初議封
禪未决謂因言大計有餘議遂定當時所奏祥瑞事
皆謂及王欽若預焉喜圖畫博奕音律吳人自陸宣
公後至謂始相本朝熙寧以前議者莫不指謂為
姦邪之首自王安石用事頗稱其賢智云集皆詩也
劉中山刃筆三卷淝川集四卷
右皇朝劉筠字子儀大名人咸平元年進士三遷右
正言直史館以司諫知制誥出知鄧陳兩州召入翰
林為學士嘗草丁謂李迪罷相制既而又命草制復
留丁謂筠不奉詔遂出知廬州再召為學士月餘以
病知穎州召入翰林加承旨未幾進戶部龍圖閣學
士再知廬州為人不苟合學問閎博文章以理為宗
辭尚緻密尤工篇詠能侔揣情状音調凄麗自景德
已來與楊億以文章齊名號為楊劉天下宗之刀筆
集并淝川集黃鑑序
鮮于伯圭集一卷
右皇朝鮮于瓌字伯圭閬中人文章為一時之冠
累舉不第嘗作揠愁詞時人稱之李宗諤贈詩云漢
殿無人薦揚子滿朝空誦揠愁詞後與宗諤同年第
四人登科趙普判秦州辟為觀察推官卒
晏元憲臨川集三十卷紫微集一卷
右皇朝晏殊字同叔臨川人景德三年張知白薦得
召賜同進士出身再試文擢秘書正字為昇王府記
室累擢知制誥翰林學士寳元三年拜平章事坐撰
李宸妃墓銘不言上宸妃所出及役兵治産事四年
罷知潁川歴陳許雍洛以疾歸侍經席卒性剛峻幼
孤獨學為文温純應用尤長於詩杼情寓物辭多曠
達當世賢士如范文正歐陽文忠皆出其門女適富
鄭公楊察世稱其知人云集有兩本一本自作序
范文正丹陽編八卷
右皇朝范仲淹字希文其先邠人大中祥符八年進
士幼隨母適朱氏名悅後復今姓名擢右司諫爭廢
郭后事出守睦蘇二州以召充天章閣待制知開封
獻百官圖詆宰相奪職知饒州歴潤越寳元初知永
興陜西經略副使涇原帥敗例降官知耀州幾月改
環慶遷四路經略招討使慶曆元年召拜樞密副使
參知政事明年宣撫河東陜西俄知邠州病請南陽
徙杭青二州卒謚文正為學明經術跂慕古人事業
慨然有康濟之志作文章尤以傳道為任事母至孝
姑蘇之范皆疎属置義莊以賙給之天下想聞其風
采賢士大夫以不獲登其門爲恥獨梅堯臣嘗著碧
雲霞一編以譏詆之云集有蘇子瞻叙
种明逸詩六卷
右皇朝种放字明逸長安人隠終南之豹林谷咸平
中遣使召赴闕授左司諫累遷諫議大夫給事中祥
符八年終工部侍郎放通經史七歲能属文不喜釋
氏常裂佛書以製惟帳著嗣禹說在朝有所啟奏時
無知者楊億譏其循默真宗乃出其議十三篇以
示輔臣晚年頗縱酒盛輿服王嗣宗知京兆嘗條上
其不法詔問狀不娶無子集乃姪孫說所編范㢲之
爲序卷首載真宗詔書及御製詩十首
魏仲先草堂集一卷鉅鹿東觀集二卷
右皇朝魏野字仲先陜州人志清逸以吟詠自娛亡
懷榮利隠于陜之東郊手植竹木繞以流泉鑿土袤
丈曰樂天洞前立草堂為詩清苦句多警策與寇準
王旦善每往來酬唱祀汾隂歲召不起卒贈著作郎
集有薛田序
潘逍遥詩三卷
右皇朝潘閬字逍遙大名人通易春秋以詩知名
太宗嘗召對賜進士第將官使之不就王繼恩與之
善繼恩下獄捕閬甚急久之弗得咸平初來京師尹
收繫之真宗釋其罪以為滁州參軍後卒于泗上
與王禹偁孫何柳開魏野交好最密集有祖無擇序
錢易張逵皆碣其墓附于集蘇子瞻少年時過一山
院見壁上有詩曰夜凉知有雨院靜若無僧而不知
何人詩今集載此聮乃閬夏日宿西禪院詩也小說
中謂閬坐盧多遜黨嘗追捕非也
昭德先生郡齋讀書志卷第四中
