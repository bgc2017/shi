昭德先生讀書後志序
昭德先生校井氏書為讀書志四卷番陽黎侯傳本
于蜀刊之宜春郡齋且取希弁家所藏書删其重複
摭所未有益為五卷别以讀書附志三衢游史君蜀
人也亦以蜀本鋟諸梓乃衍而為二十卷書加多焉
蓋先生門人姚君應績所編也按先生自序余家自
文元公來以翰墨顯者七世故家多書然自中原無
事時已有火厄及兵戈之後尺素不存而杜君鵬舉
所序扣之古松流水之間亦止於四卷則方其得南
陽藏書時固未多也其殆三榮校讀之後網羅其家
散失裒彙漸夥或者先生續筆邪抑門人推廣其遺
志也今考姚君所編杜序獨缺而不著而著先生自
序有所謂合吾家舊藏得若干卷疑與尺素不存之
語自相抵牾希弁摘取其所增入者凡四百三十五
部揔八千二百四十五卷往往皆晁氏之書請于郡
而併刊焉然四卷既傳矣不敢以附志次其先自爲
讀書後志二卷然後井晁二氏藏書之富其目大備
希弁家三世所藏因以託不朽云郡侯命序梗㮣于
卷首至若二本所載井氏四卷之書其間有實同而
名異此備而彼遺與夫分種入類之各不同又爲考
異于編末淳祐庚戌日南至江西漕貢進士祕書省
校勘書籍趙希弁謹序
衢本昭德先生郡齋讀書志自序
杜鄴從張京兆之子學問王粲爲蔡中郎所竒皆盡
得其家書故鄴以多聞稱而粲以慱物顯下逮國
朝宋宣獻公亦得畢文簡楊文莊家書故所藏之冨
與祕閣等而常山公以贍慱聞于時夫世之書多矣
顧非一人之力所能聚設令篤好而能聚之亦老將
至而耄且及豈暇讀哉然則二三子所以能慱聞者
蓋自少時巳得先達所藏故也公武家自文元公來
以翰墨爲業者七世故家多書至於是正之功世無
與讓焉然自中原無事時巳有火厄及兵戈之後尺
素不存也公武仕宦連蹇久益窮空雖心志未衰而
無書可讀每恨之南陽公天資好書自知興元府至
領四川轉運使常以俸之半傳錄時巴蜀獨不被兵
人間多有異本聞之未嘗不力求必得而後巳歴二
十餘年所有甚冨旣罷載以舟即廬山之下居焉宿
與公武厚一日貽書曰某老且死有平生所藏書甚
祕惜之顧子孫稚弱不自樹立若其心愛名則爲貴
者所奪若其心好利則爲冨者所售恐不能保也今
舉以付子他日其間有好學者而後歸焉不然則子
自取之公武惕然從其命書凢五十篋合吾家舊藏
除其複重得二萬四千五百卷有竒今三榮僻左少
事日夕躬以朱黃讎校舛誤每終篇輙撮其大指論
之豈敢效二三子之慱聞所期者不墜家聲而巳書
則固自若也儻遇其子孫之賢者當如約紹興二十
一年元日昭德晁公武序
