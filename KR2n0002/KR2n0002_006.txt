昭德先生郡齋讀書志卷第四下
别集類下下
李復古集一卷
右皇朝李迪復古濮州人少從柳開學爲古文開嘗
謂其門人張景高弁曰此公輔器也景祐初應進士
擢居第一累遷翰林學士拜同中書門下平章事後
致仕謚文定
孫文懿集三十卷
右皇朝孫抃字夢得眉山人六世祖長孺喜藏書貯
以樓蜀人號書樓孫天聖中進士甲科累遷知制誥
翰林學士承旨後參知政事謚文懿
夏文莊集一百卷
右皇朝夏竦子喬江州德安人以死事補官舉賢良
除光禄丞累擢知制誥仁宗屢欲相之為言者所
攻而寢初封英國公後改封鄭謚文莊貴顯凢四十
年天資好學自經史百氏隂陽律曆之書無所不通
善為文章尤長偶儷之語朝廷大典策屢以属之為
詩巧麗皆山勢蜂腰斷谿流燕尾分之類其集夏伯
孫編次有宋次道序
宋景文集一百五十卷
右皇朝宋祁子京開封雍丘人天聖中與其兄郊同
舉進士奏名第一章獻以為弟不可先兄乃擢郊第
一而以祁為第十當是時兄弟俱以辭賦妙天下號
大小宋累遷知制誥除翰林學士承旨以文章擅名
一時終不至大用衆頗惜之張方平為之請謚景文
通小學故其文多奇字蘇子瞻嘗謂其淵源皆有可
考奇嶮或難句以為知言集有出麾小集西州猥藁
之類合而為一
田公金巖集兩卷
右皇朝田况字元均嘗登學究進士賢良科終尚書
左丞嘗知成都聽斷之眀蜀人以比張乖崖
林君復集二卷
右皇朝林逋字君復杭州錢塘人少刻志為學結廬
隠西湖之孤山真宗聞其名詔郡縣常存遇之善
行書喜為詩其語孤峭澄淡臨終作一絶句云茂陵
他日求遺藁猶喜初無封禪書或刻石置之其墓中
賜謚曰和靖先生集有梅聖俞序
陳亞之集一卷
右皇朝陳亞之字亞之性滑稽喜賦藥名詩仕至司
封郎中藥詩者始於唐人張籍有江臯歲暮相逢地
黃葉霜前半下枝之詩人謂起於亞之實不然也
何聖從廬江文集二十卷刀筆五卷奏議二
十卷
右何郯字聖從成都人仁廟朝為御史諫官擢天
章閣待制熙寧中以尚書右丞致仕歴漢梓永興河
南四帥守天資好學殆廢寢食為詩章簡重淳淡有
孟東野之風其仕臺諫時知無不言頗有直聲鮮于
子駿嘗誌其墓集有李邦直序
富文忠劄子集六卷奏議十二卷
右皇朝富弼彦國河南人天聖八年中制科至和二
年召拜同中書門下平章事元豐中卒年八十謚文
忠其為文章辨而不華質而不俚晁以道為之序其
略曰人孰不仰公使虜之功上乃拜樞密副使而公
力辭至和之末請立皇嗣之功人或未聞公於褒
進司徒則一命而不避公每聞人語及北事便變色
若不欲聞者至青州救灾之功平居喜為人道之石
介嘗以夔契方公矣而嚴事王沂公薦士後至將相
者多矣而最善劉槩數事皆世所罕知者又曰公於
仁宗時言猶雨露英宗時言猶海潮也神宗時
言猶鳳鳴也
歐陽文忠公集八十卷諫垣集八卷
右皇朝歐陽脩字永叔吉州人舉進士累遷知制誥
夏竦以永叔黨於杜韓范富因以外生張氏事汚之
下開封府治之無狀坐用張氏奩中物市田出知滁
州召入修唐書為翰林學士未幾參知政事蔣之竒
言其帷箔事連其長子婦吳氏詔詰之奇辭窮坐貶
年六十乞致仕卒謚文忠博極羣書好學不倦尤於
奬進天下士為己任延譽慰藉極其力而後已於經
術治其大指不求異於諸儒與尹洙皆為古學遂爲
天下宗匠蘇明允以其文詞令雍容似李翺切近適
當似陸䞇而其才亦似過此兩人至所作唐書五代
史不愧班固劉向也獨議濮邸事議者不以為是有
蘇子瞻序
劉公是集七十五卷
右皇朝劉敞字原甫袁州人慶曆中舉進士廷試第
一累遷知制誥出知永興惑官妓得驚眩疾力求便
郡仁宗謂執政曰如敞者豈易得邪賜以新橙五
十為人明白俊偉自六經百氏下至傳記無所不通
為文章尤敏贍好摹倣古語句度在西掖時嘗食頃
揮九制各得其體英宗嘗語及原甫韓魏公對以
有文學歐公曰其文章未佳特博學可稱耳
尹師魯集二十卷
右皇朝尹洙字師魯河南人天聖中進士以薦爲館
閣校勘累遷右司諫知渭州兼領涇原路經略公事
爭城永洛事爲董士廉所訟遣御史就鞫不能得其
罪猶貶均州監酒師魯内剛而外和與人言必極辨
其是非前世治亂㳂革之變靡不該貫人有疑不能
通爲指畫講說皆釋然自得尤長於春秋文章自唐
末卑弱本朝柳開始爲古學天聖初與穆修大振
起之
梅聖俞宛陵集六十卷
右皇朝梅堯臣聖俞宛陵人少以蔭補吏累舉進士
輙抑於有司幼習於詩出語以驚其長者既長學六
經仁義之說其為文章簡古純粹然最樂為詩王舉
正見而歎曰二百年無此作矣歐陽永叔與之友善
其意如韓愈之待郊島云
孫明復睢陽小集十卷
右皇朝孫眀復晉州人居泰山深於春秋自石介已
下皆師事之年四十未娶李丞相迪以其弟之子妻
之慶曆中范文正富鄭公言之于朝除國子監直講
嘗對邇英閣說詩上欲以為侍講楊安國沮之而寢
石守道集二十卷
右皇朝石介守道兖州奉符人天聖八年登進士第
遷直集賢院篤學大志嘗謂時無不可為不在其位
則行其言雖獲禍至死而不悔其為文章陳古今治
亂成敗以指切當世無所忌諱作慶曆聖德詩分别
邪正專斥夏竦其後守道死竦因誣以北走契丹請
剖棺驗視云
石曼卿一卷
右皇朝石延年曼卿南京宋城人舉進士不中為三
班奉職改太常寺太祝遷祕閣校理能為詩書甚遒麗
蘇才翁集一卷
右皇朝蘇舜元才翁子美兄也工草隷詩豪麗
蘇子美集十六卷
右皇朝蘇舜欽子美易簡之孫也景祐中進士累遷
集賢校理監進奏院坐用故紙錢會客除名慷慨有
大志好古文章及廢居蘇州買水石作滄浪亭益讀
書發其憤懣於歌詩其體豪放往往驚人又善草書
酣醉落筆争為人所傳翫集歐公為之序
鄭毅夫鄖谿集五十卷
右皇朝鄭獬字毅夫安州人少俊異為詩賦有聲廷
試第一累遷知制誥入翰林為學士王安石不悅之
乘宰相在告除獬知杭州為文有豪氣峭整無長語
與滕達道少相善嗜酒落魄無檢橾人目之曰滕屠
鄭沽云
蘇明允嘉祐集十五卷
右皇朝蘇洵字明允眉山人至和中歐陽永叔得明
允書二十二篇大愛其文辭以為雖賈誼劉向不過
也以書獻除校書郎與姚子張同編太常因革禮百
卷書方成而卒治平史臣謂永叔所獻明允之文甚
美然大抵兵謀權利機變之言也
蔡君謨集十七卷
右皇朝蔡襄字君謨興化人天聖中舉進士慶曆三
年知諫院仁宗慨然思治增置諫官四員君謨在
選中皇祐中知制誥累遷翰林學士權三司使嘗知
福泉杭三州文章清遒粹美工書為本朝第一殘
章継藁得者珍藏之在泉州之日喪叔母在告其僚
章拱之黃垍燕飲用樂君謨怒中以危法後數為拱
之所訴
杜師雄詩一卷
右皇朝杜默字師雄徂徠人石介作三豪篇所謂歌
之豪者蘇子瞻頗陋之
鄭成之集十卷
右皇朝鄭褒字成之閩人登進士第慕韓愈為文陳
詁為編次其集張景為之序
徐仲車詩一卷
右皇朝徐積字仲車東莞人
邵堯夫擊壤集二十卷
右皇朝邵雍堯夫隠居洛陽熙寧中與常秩同召力
辭不起邃於易數始為學至二十年不施枕而睡其
精如此歌詩蓋其餘事亦頗切理盛行于時卒謚康
節集自為序
張少愚白雲集二十卷
右皇朝張俞字少愚幼通晤於書無不該貫朝廷嘗
以校書郎召表乞授其父隠于氓山之白雲谿凢六
被召皆不起為文有西漢風嘗賦洛陽懷古蘇子美
見而歎曰優游感諷意不可盡吾不能也
包孝肅奏議十卷
右皇朝包拯字希仁合淝人天聖五年進士權御史
中丞知開封府為人剛嚴聞者憚之雖閭里童稚婦
女亦知其名姓不苟合未嘗偽色辭以悅人平生無
私書不受干請雖故人親黨一皆絶之
司馬文正傳家集八十卷
右皇朝司馬光君實也陜州夏縣人初以父蔭入官
年二十舉進士甲科故相龐籍薦除館閣校理神
宗即位擢翰林學士御史中丞後除樞密副使力辭
而去元祐初拜門下侍郎卒年六十謚文正好學如
飢之嗜食於學無所不通音樂律曆天文曆數皆極
其妙晚節尤好禮其文如金玉穀帛藥石也必有適
於用無益之文未嘗一語及之集乃公自編次公薨
子康又沒晁以道得而藏之中更禁錮迨至渡江幸
不墜後以授謝克家劉嶠得而刻版上之
王介甫臨川集一百三十卷
右皇朝王安石字介甫撫州臨川人慶曆二年進士
累除知制誥神宗在藩邸見其文異之召為翰林
學士熙寧三年拜中書門下平章事熙寧七年罷眀
年再入相九年罷卒年六十六謚文公其壻蔡卞謂
自先王澤竭士習卑陋不知道德性命之理安石奮
乎百世之下追堯舜三代通乎晝夜隂陽所不能測
而入於神著雜說數萬言其言與孟軻相上下晚以
所學考字畫竒耦横直深造天地隂陽造化之理著
字說包括萬象與易相表裏崇寧初卞之兄京秉政
詔配祀文宣王廟近時議者謂自紹聖以來學術政
事敗壊殘酷貽禍社稷實出於安石云
吕獻可章奏二十卷
右皇朝吕誨字獻可洛陽人登進士第熙寧初為御
史中丞時王安石棄官家居朝野稱其才以為古今
少倫神宗引參大政衆以為得人獻可獨以為不
然居無何安石棄衆任已多變祖宗專汲汲斂民財
所愛信引拔或非其人天下失望獻可屢爭不能得
乃抗章曰誤天下蒼生必此人上遣使喻解執之
愈堅乃出知鄧州温公嘗服其知人誌其墓且序其
章奏集云其草存者二百八十有九歴觀古人有能
得其一二者已可載之史籍在獻可蓋不足道也
蒲左丞集十卷
右皇朝蒲宗孟傳正閬州新井人皇祐五年進士曾
公亮薦除館職神宗謂宰相曰宗孟有史才乃同
修國史入為翰林學士除尚書左丞卒年六十六為
人酷暴奢侈蘇子瞻嘗規之云一曰慈二曰儉世以
為中其膏盲之疾
趙懿簡集三十卷
右皇朝趙瞻大觀盩屋人少善為古文慶曆五年登
進士第治平中為侍御史論濮邸事及貶元祐中終
於同知樞密院謚懿簡學春秋著書十卷其他文不
皆竒也
鮮于諫議集三卷
右皇朝鮮于侁子駿閬中人景祐中登進士乙科
神宗初上書上愛其文以為不減王陶元祐中仕
至諫議大夫侁治經術有法論著多出新意晚年為
詩與楚詞尤工人以為有屈宋風族人之武編次有序
楊元素集四十卷
右皇朝楊繪字元素漢州緜竹人幼警敏讀書一過
輙誦至老不忘皇祐初擢進士第二人累擢翰林學
士沈存中為三司使暴其所薦王永年事因貶官終
於天章閣待制知杭州嘗居無為山號無為子為文立就
曾子固元豐類藁五十卷
右皇明曾鞏子固南豐人元豐中為中書舍人卒子
固師事歐陽永叔早以文章名天下壯年其文慓鷙
奔放雄渾瓌瑋其自負要似劉向藐視韓愈以下也
晚年始在掖垣属新官制方除目填委占紙肆書初
若不經意及属草授吏所以本法意原職守為之訓
勑者人人不同贍裕雅重自成一家歐公門下士多
為世顯人議者獨以子固為得其傳猶學浮屠者
所謂嫡嗣云
李誠之集三卷
右皇朝李師中字誠之登進士科仁廟時權廣南
轉運使終天章閣待制唐子方貶春州誠之嘗有詩
送行盛傳一時
孫莘老奏議十卷
右皇朝孫覺字莘老元豐末自祕書少監除右諫議
大夫元祐初遷給事中吏部侍郎莘老素與王介甫
善後為諫官論新法遂絶
李公擇廬山奏議十七卷
右皇朝李常字公擇早年讀書於廬山熙寧中為諫
官論青苗法而罷元祐初為御史中丞
孫賢良進卷十卷
右皇朝孫洙字巨源廣陵人歐陽永叔舉洙賢良上
策論五十篇極論時事元豐中直學士院奉詔作靈
津廟碑上稱洙學術行誼且大用之暴得風緩而卒
或云上欲復大理獄洙對合旨由是驟進
錢賢良進卷十卷
右皇朝錢公輔字君倚武進人從胡瑗學昭陵末知
制誥
文與可丹淵集四十卷
右皇朝文同與可蜀人進士高第以文學名操韻高
潔畫筆尤妙仕至太常博士集賢校理元豐初出守
吳興至宛丘驛忽留不行一旦沐浴冠帶正坐而逝
吕晉伯輞川集五卷奏議十卷
右皇朝吕大&KR1428;字晉伯藍田人汲公之兄皇祐中進
士除撿討樞密院吏房文字為河北轉運判官累遷
寳文閣直學士晉伯博極羣書為文尚理致有益於
用章奏皆親為之
吕汲公文錄二十卷文錄掇遺一卷
右皇朝吕大防微仲京兆藍田人皇祐初中進士第
哲宗即位召知制誥翰林學士拜尚書左僕射兼門
下侍郎紹聖初責授舒州團練副使循州安置未踰
嶺卒大防既拜相常分其俸之半以錄書故所藏甚
富其在翰林書命典麗議者謂在元絳之上云
吕和叔誠德集三十卷
右皇朝吕大鈞字和叔嘉祐二年中進士第大防仲
弟也終于宣義郎鄜延路漕司属官師張厚之贍學
博聞無所不該其文章非義理不發
吕與叔玉溪集二十五卷玉溪别集一十卷
右皇朝吕大臨字與叔汲公季弟也登進士第嘗歴
太學博士秘書省正字從程正叔張厚之學通六經
尤精於禮解中庸大學等篇行于世嘗賦詩云學如
元凱方成癖辭類相如始近俳獨倚聖門無一事願
同回也得心齋正叔可之
晁氏新城集十卷
右皇朝族祖新城府君也公諱某字君成早登進士
第為杭州新城令以沒蘇子瞻嘗稱其詩清厚靜深
而每篇輙出新意竒語
蘇子瞻東坡前集四十卷後集二十卷奏議
十五卷内制十卷外制三卷和陶集四卷應
詔集十卷
右皇朝蘇軾字子瞻洵之長子也軾生十年其母授
以書聞古今成敗輙能語其要比冠學通經史属文
日數千言嘉祐中歐陽永叔考試禮部進士梅聖俞
與其事得其論刑賞以示永叔至驚喜以為異人欲
以冠多士疑曾子固所為乃寘之第二後以書謝永
叔見之語客曰老夫當避此人放出一頭地又以直
言薦之答策入上等英宗在藩邸聞其名欲以唐
故事召入翰林宰相不可知湖州以表謝上言事者
摘其語以謗聞遣官逮赴御史獄初子瞻當王安石
紛更法度之際見其事不便於民賦詩以刺焉言者
從而媒蘖欲寘之死神宗薄其過謫置黃州温公
相哲宗累擢中書舍人除翰林學士承旨紹聖中
坐草謫吕惠卿制直書其罪誣以訕謗安置惠州徙
昌化元符中北還卒于常州初好賈誼陸贄書論古
今治亂不為空言既謫黃州杜門深居馳騁翰墨一
變平生遇事所為詩騷銘記書檄論譔率皆過人晚
喜陶淵明詩和之幾徧為人英辯竒偉於書無所不
通所作文章才落筆四海已皆傳誦下至閭閻田里
外至夷狄莫不知其名門下賓客亦皆一世豪傑其
盛本朝所未有也立朝知無不為世稱其忠義嘗
自比范滂孔融議者不以為過在黃州日自號東坡
居士世因不呼其名止目之為東坡云
蘇子由欒城集前集五十卷後集二十四卷
第三集十卷應詔集十二卷
右皇朝蘇轍子由洵之次子也年十九中進士第二
十二舉直言因所問極言得失策入或欲黜之仁
宗不許曰以直言召人而以直言弃天下謂我何
擢商州推官久之其兄以詩得罪從坐謫監筠州酒
稅宣仁臨朝相溫公擢中書舍人代子瞻為翰林
學士未幾拜尚書左丞紹聖初謫置雷州後北還凢
居雷循七年居許十六年杜門理舊學於是詩春秋
傳老子解古史書皆成自謂得聖賢遺意
程伊川集二十卷
右皇朝程頥字正叔珦之子也少與其兄顥從汝南
周敦實為學元祐初司馬温公薦于朝自布衣擢崇
政殿說書未幾罷紹聖中嘗謫涪陵專務談經明道
深斥辭章之學從其游者多知名于世
曾子開曲阜集四十卷奏議十二卷西掖集
十二卷内制五十卷
右皇朝曾肇字子開子固之弟也登進士第元祐中
為中書舍人元符末再入西掖遂為翰林學士前後
歴陳潁宋泰海和金陵真定九郡帥守坐兄子宣貶
亦以散官汀州安置崇寧末移合州居京口而終封
曲阜侯
黃魯直豫章集三十卷外集十四卷
右皇朝黃庭堅魯直也幼警悟讀書五行俱下數過輙
憶蘇子瞻嘗見其詩於孫莘老家絶嘆以為世久無
此作矣因以詩往來會子瞻以詩得罪亦罰金元祐
中為校書郎先是秦少游晁無咎張文潛皆以文學
遊蘇氏之門至是同入館世號四學士而魯直之詩
尤奇世又謂之蘇黃云紹聖初謫戎州嘗因嘲謔忤
趙正夫及正夫為相諭部使者以風指摘所作承天
院塔記中語以為幸灾謗國遂除名編隷宜州以崇
寧四年九月三十日卒
晁無咎鷄肋編七十卷
右皇朝族父吏部公也公諱補之字無咎幼豪邁英
爽不羣七歲能属文日誦千言王安石名重天下慎
許可一見大奇之在杭州作文曰七述叙杭之山川
人物之盛麗時蘇子瞻倅杭州亦欲有所賦見其所
作嘆曰吾可以閣筆矣子瞻以文章名一時至屈輩
行與之交由此聲名籍甚舉進士禮部别試第一而
考官謂其文辭近世未有遂以進御神宗曰是深
於經可革浮薄元祐中除校書郎紹聖初落職監處
州酒後知泗州終于官大觀四年也於文章蓋天性
讀書不過一再終身不忘自少為文即能追考左氏
戰國策太史公班固揚雄劉向屈原宋玉韓愈柳宗
元之作促駕而力鞭之務與之齊而後已其凌厲奇
卓出於天才非醖釀而成者自韓柳而還盖不足道也
秦少遊淮海集三十卷
右皇朝秦觀少游高郵人登進士第元祐初除校勘
黃本書籍紹聖初除名編隷横州遇赦北歸至藤州
卒蘇子瞻嘗謂李&KR1959;曰少游之文如美玉無瑕又琢
磨之功殆未有出其右者少游亦自言其文銖兩不
差但華麗為愧耳
張文潛柯山集一百卷
右皇朝張耒文潛譙郡人仕至起居舍人嘗為宣潤
汝穎兖五州守又嘗謫居黃州復州最後居陳以沒
元祐中蘇氏兄弟以文倡天下號長公少公其門人
號四學士文潛少公之客也諸人多早沒文潛獨後
亡故詩文傳於世者尤多其於詩文兼長遷謫雖同
時鮮復其比而晚年更喜白樂天詩體多效之云
畢公叔西臺集二十卷
右皇朝畢仲游字公叔蚤登進士第元祐中召天下
文學之士三人策試翰林院蘇子瞻以公叔為第一
除集賢校理又表自代云學貫經史才通世務文章
精麗論議有餘自臺郎爲憲漕綽有能聲以黨籍終
于西京留臺集陳叔易爲之序
陳無已後山集二十卷
右皇朝陳師道無已彭城人公少以文謁曾南豐一
見竒之許其必以文著元祐中侍從合薦于朝起為
太學博士紹聖中以進非科舉而罷建中靖國初入
祕書為正字以卒為文至多少不中意則焚之存者
才十一
臨溪隠居集二十卷
右皇朝魏泰字道輔襄陽人曾布子宣妻之弟也幼
邁爽能属文嘗從徐禧晚節卜隠漢上人頗言其倚
子宣之勢為鄉里患苦云
廖明略竹林集三卷
右皇朝廖正一字眀略元祐中召試館職蘇子瞻在
翰林見其所對策大奇之俄除正字時黃秦晁張皆
子瞻門下士號四學士子瞻待之厚每來必命侍妾
朝雲取密雲龍家人以此知之一日子瞻又取密雲
龍家人謂是四學士窺之乃明略來謝也紹聖間明
略貶信州玉山監稅鬱不得志喪眀而沒自號竹林
居士
邢敦夫呻吟集一卷
右皇朝邢居實字敦夫和叔之子也敦夫年十四賦
明妃引蘇子瞻見而稱之由是知名未幾和叔貶隨
州敦夫侍行病羸嘔血一旦有鈴下老卒驕慢應對
不遜敦夫怒而擊之無何卒死和叔發怒以敦夫属
吏以故疾日侵而夭故黃魯直為之挽云眼看白璧
埋黃壤何况人間父子情盖隠之也集後有子瞻魯
直無咎諸公跋
員逢原三蓮集二十卷
右皇朝員逢原關中人仕至朝議大夫
司馬才仲夏陽集兩卷
右皇朝司馬槱字才仲溫公之姪孫元祐初與王當
輩同中賢良科調錢塘尉而卒
司馬才叔逸堂集十卷
右皇朝司馬棫字才叔才仲之弟也
張浮休畫墁集一百卷奏議十卷
右皇朝張舜民芸叟邠州人慶曆中范仲淹帥邠見
其文異之用温公薦為諫官仕至吏部侍郎後羈直
房陵政和中卒其文豪重有理致而最刻意於詩晚
年為樂府百餘篇自序稱年踰耳順方敢言詩百世
之後必有知音云號浮休先生
陳瑩中了齋集三十卷
右皇朝陳瓘瑩中延平人建中靖國初為右司諫嘗
移書責曾布及言蔡京與弟卞之姦惡章數十上除
名編隷合浦以死靖康初贈諫議大夫自號了翁
陳司諫集兩卷
右皇朝陳祐字純益仙井監人登進士第建中靖國
初為臺諫與龔夬任伯雨張公望恊力彈擊紹聖姦
臣後蔡京用事廢斥而沒
張無盡集三十二卷
右皇朝張商英字天覺登第調官峽路章悙察訪巴
蜀風采傾動西南峽中部使者憂之日夕謀所以待
之之禮曲盡求辯博之士以備燕談或以天覺姓名
告因檄召至夔州悙既至杯酒間果以人材為問部
使者即言之悙令召入天覺不冠服峩巾長揖徑就
坐右悙負氣敢大言天覺吐言壓之悙大喜歸而薦
於朝由是召用元祐中為開封府推官出使河東紹
聖初擢御史大觀四年長星見蔡京罷相乃拜右僕
射盡反京之政召用元祐遷客天下翕然歸重朞年
去位靖康初遂與司馬溫公范文正同日降詔加贈
官爵賜謚文忠疑范文正乃忠宣也
晁氏景迂集十二卷
右從父詹事公也諱說之字以道文元公元孫少慕
司馬溫公為人自號景迂未三十蘇子瞻以著述薦
之元符中上書居邪中等博極羣書通六經尤精於
易傳邵堯夫之學著太極傳搢紳高其節行嘗守成
州時民訴歲旱公為十分盡蠲其稅轉運使大怒督
責甚峻因丐老而歸靖康初以著作郎召遷祕書免
試除中書舍人兼太子詹事俄以論不合去建炎初
終於徽猷閣待制
晁氏崇福集三十五卷四六集十五卷
右從父崇福公也諱詠之字之道以道弟也登進士
第又中宏詞第一元符末上書居邪等廢斥三十年
以朝請郎奉祠崇福宫而終天才英特為文章立成
明潤密緻世以為宜在北門西掖云
晁氏封丘集二十卷
右世父封丘府君也諱某字伯宇鏁廳中進士第黃
魯直嘗薦之於蘇子瞻云晁伯宇謹厚守文元家法
從遊多長者其文已能如此年盖未二十也願子瞻
一語教戒之子瞻荅云晁伯宇詩騷細看甚奇麗信
乎其家之多異材也雖然凢文至足之餘溢為奇偉
今晁君文涉奇似太早可作朋友切磋之語以告之
非謂其諱也恐傷其邁往之氣耳後坎壈終身卒官
封丘丞
唐子西集十卷
右皇朝唐庚字子西眉山人登進士第早受知於張
天覺天覺為相擢京畿提舉常平且欲用為諫官天
覺欲去位言者謂子西嘗宣言有一網打盡之語貶
惠州大觀五年會赦北歸
韓子蒼集三卷
右皇朝韓駒子蒼仙井人政和初詣闕上書特命以
官累擢中書舍人權直學士院王甫常命子蒼詠其
家藏太一真人圖詩成傳一時宣和廷臣獨能詩稱云
劉巨濟前溪集五卷
右皇朝劉涇字巨濟蜀人終于太學博士為文頗竒怪
崔德符婆娑集三十卷
右皇朝崔鶠字德符蚤中進士第元符末上書入邪
等廢斥幾三十年靖康初召為右正言居無何感疾
卒其爲文最長於詩清婉敷腴有唐人風
李元應跨鼇集五十卷
右皇朝李新字元應仙井人早登進士第劉涇嘗薦
于蘇子瞻命賦墨竹口占一絶立就坐元符末上書
奪官謫置遂州流落終身跨鼇仙井山名也
王履道初寮集十卷内制十八卷外制八卷
右皇朝王安中履道真定人政和中有密薦於上者
自監大名倉累擢掌内外制後拜太保鎮燕山建炎
初貶象州為文瓌奇高妙最長於制誥李邴入翰林
嘗請于上以方今詞林之式首尾舉履道之名自
號初寮先生
吕居仁集十卷
右皇朝吕本中字居仁好學問右丞之長子靖康初
權尚書郎紹興初賜進士第除右史遷中書舍人已
而落職奉祠少學山谷為詩嘗作江西宗派圖行于世
陳參政簡齋集二十卷
右皇朝陳與義去非汝州葉縣人中進士第宣和中
徽宗見其所賦墨梅詩善之遂登冊府建炎中掌内
外制拜參知政事以卒晚年詩尤工周葵得其家所
藏五百餘篇刊行之號簡齋集
胡丞公集十卷資古紹志集十卷
右皇朝胡世將字丞公中進士科早受知於晁無咎
建炎南渡嘗直學士院終於資政殿學士川陜宣撫
使為文敏贍溫雅掌書命頗有能聲喜聚金石刻
效歐公集古錄為資古紹志集序云以成其先人之
志故以紹志目其書
參寥集十二卷
右皇朝僧道潛自號參寥子與蘇子瞻秦少遊為詩
友其言清麗不類浮屠語
洪覺範筠溪集十卷
右皇朝僧惠㓋覺範喻氏高安人少孤能緝文張天
覺聞其名請住峽州天寧寺以為今世融肇也未幾
坐累民之及天覺當國復度為僧易名德洪數延入
府中及天覺去位制獄窮治其傳達言語於郭天信
竄南海島上後北歸建炎中卒著書數萬言如林間
錄僧寳傳冷齋夜話之類皆行于世然多夸誕人莫
之信云
饒德操集一卷
右皇朝饒節字德操曾布之客也性剛峻晚與布論
不合因弃去祝髮為浮屠在襄漢間聲望甚重
李易安集十二卷
右皇朝李氏格非之女先嫁趙誠之有才藻名其舅
正夫相徽宗朝李氏嘗獻詩曰炙手可熱心可寒
然無檢操晚節流落江湖間以卒
詹玠將歸集一卷
右未詳何人有題林逋隠居詩當是昭陵時人也
趙韓王集三卷
右皇朝趙普字則平薊州人其父遷洛陽占籍焉乾
德中代范質為平章事太平興國六年及端拱初三
入相薨封真定王謚忠獻卒年七十一普初無學術
太宗勉之晚年頗該博
范蜀公集十卷
右皇朝范鎮字景仁成都人舉進士為禮部第一
仁宗朝知諫院後言王安石新法不便乞致仕歸潁
昌元祐初詔召不起封蜀郡公年八十一謚忠文
黃虞部詩一卷
右皇朝黃觀昭陵時嘗將漕成都
吕吉甫集二十卷
右皇朝吕惠卿字吉甫閩人王安石執政擢參知政
事初謫知福州紹聖後累領藩鎮有莊子學為文長
於表奏
張橫渠崇文集十卷
右皇朝張載字厚之京師人後居鳳翔之橫渠鎮學
者稱曰横渠先生吕晦叔薦之于朝命校書崇文未
幾紹按獄淅東既歸卒
馭臣鑒古二十卷
右皇朝鄧綰所著書綰元豐中為中丞所獻書也未
幾坐操心頗僻賦性姦回論事薦人不循分守貶
余氏至言十八篇
右皇朝余安行字仲勉鄱陽人少受知於彭汝礪年
八十餘著此書自謂有得於中庸也東南學者多
河間公奏議十卷
右皇朝賈易元祐中為諫官
汲世論一卷
右未詳何人所著多稱元祐間事且喜論兵疑吕氏
書也凢十門
陳叔易詩一卷
右皇朝陳恬字叔易
藏寂軒文藁
右皇朝董字襄陽人
趙延持盈要論
右皇朝趙延宣和初任合州石照縣丞日所上
汪彦章集十卷
右皇朝汪藻字彦章嘗為翰林學士
詩菀類格三卷
右皇朝李淑撰寳元三年豫王出閣淑為王子傳因
纂成此書上之述古賢作詩體格總九十目
韓文辯證八卷
右皇朝洪興祖討論韓愈詩文推考其根源因以訂
正其訛繆頗為該洽云
藝圃折衷六卷
右皇朝鄭厚莆陽人紹興中舉進士第一坐臺評廢
于家
昭德先生郡齋讀書志卷第四下
