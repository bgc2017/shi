西使記傳記𩔖四(雜錄之屬)
提要
(臣)等謹案西使記一卷元劉郁撰郁真定人
是書記常德西使皇弟錫里庫軍中往返道
途之所見王惲嘗載入玉堂雜記中此本别
行之本也元史憲宗紀二年壬子秋遣錫喇
征西域蘇丹諸國是歲錫喇薨三年癸丑夏
六月命諸王錫里庫及烏蘭哈達帥師征西
域法勒噶巴哈台等國八年戊午錫里庫討
回回法勒噶平之擒其王遣使來獻捷考世
系表睿宗十一子次六曰錫里庫而諸王中
别無錫喇郭侃傳侃壬子從錫里庫西征與
此記所云壬子歲皇弟錫喇統諸軍奉詔西
征凡六年拓境幾萬里者相合然則錫喇即
錫里庫因元史為明代所修故譯音訛舛一
以為錫喇一以為錫里庫誤分二人而憲宗
紀二年書錫喇薨三年重書錫里庫西征遂
相承誤載也此記言常德西使在己未正月
蓋錫里庫獻捷之明年所記雖但據見聞不
能考証古迹然亦時有異聞郭侃傳所載與
此略同惟譯語時有訛異耳我
皇上神武奮揚勘定西域崑崙月&KR1633;盡入版圖計
常德所經今皆在屯田列障之内業已
欽定西域圖志昭示億齡郁所記錄本不足道然
據其所述亦足參稽道里考証古今之異同
故仍錄而存之焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
