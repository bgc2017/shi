平宋錄雜史𩔖
提要
(臣)等謹按平宋錄三卷舊題杭州路司獄燕
山平慶安撰一名大元混一平宋實錄又名
丙子平宋錄前有大德甲辰鄧錡方回周明
三序紀至元十三年巴顔下臨安及宋幼主
北遷之事與史文無大異同惟元世祖封瀛
國公詔巴顔賀表諸篇及追贈河南路統軍
鄭江事為史所未偹頗足以資參考此書黃
虞稷千頃堂書目以為劉敏中作今按周明
序稱平慶安請於行省奏加巴顔封諡建祠
于武學故基武城王廟之東且鋟梓王行實
行于世後又有大德八年甲戌月(案大德元年為甲辰)
(九月當建甲戌此盖當時習此俗之文不合古例謹附識于)燕山平慶安開
板印造平宋錄一行俱不言新著此書是此
書實劉敏中所撰慶安特梓刊以傳後人以
其書首不題敏中姓名未加深考遂舉而歸
之慶安耳今改題敏中名從其實焉敏中字
端甫章邱人由中書掾歷官至翰林學士承
旨卒追封齊國公事迹具元史本傳乾隆四
十六年十一月恭校上
總纂官(臣)紀昀(臣)陛錫熊(臣)孫士毅
總校官(臣)陸費墀
平宋錄序
伊尹相湯伐桀升自陻而征自葛太公佐武伐紂戰於
牧三千人而滅蓋伊吕師貞丈人湯武革命順乎天而
應乎人也自古受命平江淮者皆非天子仁義之兵務
快私意深入重地或乖天時拙於地利失於知幾應變
彼已虛實之勢鮮有不資於敵者矣故曹孟德一百萬
敗於赤壁苻堅九十萬敗於淝水蒙恬二十萬敗於荆
郢身耻名辱遺誚千古亦徒勞人爾哉我聖元大丞相
巴延公承聖明文德不干羽兩階而萬邦來格統文武
全才不孫吳七書而亡宋無敵取襄淮如拾芥平江南
猶反手也大德七年杭州路司獄官平慶安建白大丞
相太傅巴延公加封淮安王諡忠武創祠立石列於武
成王廟左又次第平宋錄訖大路推官王國寶請序其
首余謂功臣勲烈具姓名者一百二十餘人悉列於目
然於正野史更為收摭建異論立竒績於當時者以為
全書激勸後世又有光於史筆者何多幸耶抑試論之
太公望前代封昭烈武成王以其一戎衣天下大定歸
馬於華山放牛於桃林使周之子孫九百二十七年不
復用兵此其所以為武成王也又封吳孫子於右漢張
良於左亞於昭烈血食配饗夫孫子者雖著兵法十三
篇有臨時應變萬舉萬全之能不過破楚入郢皆戰國
諸侯抗兵相加未嘗混一區宇齊魏燕趙秦晉尚為勍
敵莫敢側睨故將鑑博議孫武操術有餘於權謀不足
於仁義可以為春秋諸侯之將不可為三代王者佐也
吾淮安王則不然天姿神邁雄才大略運籌計筭料敵
决勝豈止十三篇權術而已哉皆以仁義不殺為主耳
吾聖天子以仁義將將淮安王以仁義將兵簞食壺漿
室家相慶一統天下郡縣四海無往而不捷則尺地一
民莫非有者矣異哉聖元豪傑何其盛耶大德甲辰秋
七月朔玉賓子鄧錡序
天以大元世祖皇帝聖神文武一統天下時則有若巴
延丞相如阿衡之於成湯太公之於武王可謂聲應氣
求雲龍風虎之會哉中統四年入侍天顔一命中書省
平章冄命中書省左丞相三命領樞密院事至元十一
年甲戍秋九月董師南伐浮漢江而下者降復州不以
一兵一騎入城不鹵一民不掠一物所至皆然而斗南
諸郡望風歸附矣十二月辛亥舟師出沙武口入大江
宋之所恃者江無江則國亦無矣此丞相獨斷第一功
也乙卯以舟載鐵騎三千令阿珠平章上流二十餘里
青山磯戰於江中果得南岸拂早來報丞相大喜此一
舉天下之竒兵也一相渡上流一相渡下流天下定矣
丞相時親攻陽邏堡擊走夏貴數十萬衆天下大定矣
於是黃以西鄂以東郡無不降安慶范文虎為先鋒十
二年乙亥春二月庚戌宋平章賈似道部孫虎臣兵十
萬餘屯丁家洲遣稱臣納幣乞退師不許已未大戰江
中擊走之二人僅以身免四月留屯建康俟秋冄舉七
月朝上都拜中書省右丞相保奏阿珠拜左丞相右相
東下兵盡東海左相西上兵盡南海天下大定矣八月
自淮東渡江常州已降復叛十一月屠其城十二月宋
相陳宜中約降十三年丙子春正月至長安陳宜中不
至遁甲申至臯亭山宋使來獻寳璽降表三月丁卯入
杭城甲戌赴闕遷宋全太后幼主北行太皇謝太后病
未遷福王與芮相吳堅以下皆北宋相文天祥先留軍
中至鎮江遁此丙子平宋錄之大略也然則以世祖皇
帝之聖佐以巴延丞相之賢天固與之宋以老后幼主
佐以權臣賈似道之姦其罪之尤大者叛盟爽約留信
使於淮郡援逆雛於山東天實亡之福善禍淫皆天也
求為此序者前杭州司獄燕山平慶安大德八年甲辰
九月十五日通議大夫前建德路總管兼府尹方回撰
司獄平慶安上言於朝立太傅巴延公之祠於錢塘武
成忠烈二廟之間未獲先世之令典以宜其施惟耆艾
是求次及於僕夫為世功業吾山林之士所不言也謝
不能已復以所聞昔先王之有天下也於其左右之臣
必疇其爵邑錫之土田樹之旂常分之彝器使其子孫
奉其祭祀若周之太公漢之子房是其人已封建既廢
斯道不復而名臣之迹亦有所表以不泯于世故白起
祠於杜郵馬援祠於南海諸葛祠於三巴張巡祠於睢
陽皆所以明施報之義揚盛大之業也今國朝之興元
輔之臣股肱爪牙之士辨博之人肩摩踵接固多有之
以僕所覯未有逾於太傅者也用兵江漢不嗜殺戮南
下之日萬姓謐然是太公之將也輔我聖皇克正大位
是子房之傅也而廟祀之禮未及白起馬援之徒則人
之說者固齗齗於是矣亦何以顯昭代之恩立賢者之
勸哉况於錢塘為立功之地飭之祠宇使髦稚承事無
有厭斁其義不淺亦使武成之廟太公子房之靈有昭
有烈顧不偉歟夫揚國家之美者臣子之心也捐已然
之物者天下之言也僕夙嬰孤蹇寄迹黃老飄舉世外
何取何遺以其&KR1258;於僕也聊誦所聞酬其請當塗杜道
堅敬書
人有禦大災排大難立大功則祠祀之謂其能為斯民
立命為斯世開太平追慕其功德使之血食於後世如
禹之平水土伊尹之相湯太公之佐武王周公之輔成
王漢之三傑蜀之諸葛孔明晉之羊叔子唐之裴度顔
真卿郭子儀皆廟食於百世不廢也惟我大元巴延太
傅大丞相忠武淮安王以振振麟族游於宗藩中統癸
亥由西入覲世祖皇帝一見之頃如協夢卜托以肱股
心膂之寄随拜中書平章事凡軍國繁劇剖决無留至
元改元以來宋權臣賈似道於我大國背盟失信至元
甲戍秋王奉詔南征冬十二月大兵飛渡長江如履平
地暨還闕大拜復提師取江淮數十州直𢷬蘇秀所向
風靡兵不血刃皆納欵降附至元丙子正月十八日軍
次杭州北關秋毫無犯市不易肆宋都生靈咸被更生
之德時屯兵浙江沙滸聞宋太后與宫女宫中耽望仰
天祝曰海若有靈波濤大作一洗而空之夫何胥濤薾
遁者三日自非王忠誠感格疇克臻此宋人始知天助人
順氣數將移遂於二月之六日率其國大臣等望闕拜
伏歸覲王随以密旨召還班師振旅其豐功偉績允謂
窮天地亘古今不世之盛名無以加於此者雖庸人孺
子皆得而言之惟王謙謙不伐了無德色告成於上勇退
揆席優游綠野二十餘年天下蒼生方將徯王復用柰
降年不永一旦棄人間事至今江南遺留感王不殺之
恩懷王撫綏之德聞王之薨莫不涕流王生於丙申薨
於至元甲午之冬享年五十有九子孫皆顯於朝惟
王恪恭乃職克成大業未有能發王之心而聞諸上者
獨杭州路司獄燕山平慶安奮身陳言於宣撫奉使嘉
其言而轉呈都省遂獲聞奏追封淮安王諡忠武都省
俯從祠祀之請俾之募緣以集其事平司獄又能貨廬
買木以倡其首請佃杭城王宋武學故基武成王廟之
東建立祠宇往來之人得瞻廟貌皆發忠義之心仁義
哉平司獄之操心也且鋟梓王行實傳於世名之曰丙
子平宋錄開卷瞭然見王勲業之大凡當時同心戮力
之人因王而得彰之名於天下後世又知平司獄倡義
揚善之盛德顧不偉歟時則有嘉其志之竟成囑余為
之序云大德八年歲在甲辰秋九月前松江府正錢塘
周明序
太傅巴延公像贊
天生哲人具知仁勇其功伊何正大一統當塗杜道堅
敬贊
