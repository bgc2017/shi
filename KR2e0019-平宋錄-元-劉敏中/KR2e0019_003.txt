平宋錄卷下元劉敏中撰
宋太后書傳於淮東制置李知院吾老矣值此時艱比
奉大元皇帝詔書俾相率來附以全宗社以保族屬以
救萬姓然事已至此無可柰何舉國内屬今大兵在城
三宫不驚九廟如故百姓安堵其餘州縣已戒嗣君下
詔開諭俾各以其地歸於大元卿自守孤城勤勞甚至
但根本已拔縱欲固守民其何辜毋重困一方之人宋
主詔勅揚州帥臣李庭芝自朕嗣基緒遭家多難權臣
似道誤國背盟至勤大元興師問罪已入京城有詔許
存宗社不害生靈准奉太后戒命舉國内屬根本已拔
其餘州縣縱欲固守民何辜焉詔書到日可順天時亟
宜歸附生民免罹荼毒宗廟不至冺絶故兹詔示想宜
知悉
大丞相賀表
臣巴延等言國家之業大一統海嶽惟明主之歸帝王之
兵出萬全島夷敢天威之抗始干戈之爰及迄文軌之
會同區宇一清普天均慶臣巴延等誠懽誠忭頓首頓首欽
惟皇帝陛下道光五業統接千齡梯航日出之邦冠帶
月支之國際丹崖而述職奄瀚海以為家獨此宋邦弗
遵聲教謂江湖可以保逆命舟檝可以敵王師連兵負
固踰四十年背德食言難一二計當聖主飛渡江南之
日遣行人乞為城下之盟逮凱奏之言還輒奸謀之復
肆拘囚我信使負乾坤再造之恩結納我叛臣盗連
海二城之地我是以有六載襄陽之討彼居然無一介
行李之來禍既出於自求怒致聞於斯赫臣肅將禁旅
恭行天誅爰從襄漢之上流移出武昌之故渡藩屏一
空扵江表烽烟直接扵錢塘尚無度德量力之心乃有
殺使毁書之事屬廟謨之親禀揭根本之宜先乃命阿
嘍罕取道於獨松董文炳進師於海渚臣與阿珠安塔
哈等忝司中閫直指宋都掎角之勢既成水陸之師並
進常州一破列郡傳檄而悉平臨安為期諸將連營而
畢會彼極窮蹙迭出哀鳴始則為稱姪納幣之祈次則
有稱藩奉璽之請顧甘言何益於實事率銳旅直抵其
近郊召來用事之大臣放散思歸之衛士崛強心死在
郊之横草都無飛走計窮一月之降幡始豎其宋主率諸
大臣已於二月初六日望闕拜伏歸附訖所有倉廩府
庫封籍待命外臣奉揚寬大撫戢吏民九衢之市肆不
移一代之繁華如故兹惟&KR0790;筭卓冠前王視萬里為目
前運天下於掌上致令臣等獲對明時歌七德以告成
深切龍庭之想上萬年而為夀更陳虎拜之詞臣無任
瞻天望聖激切屏營之至臣等誠懽誠忭頓首頓首謹
言
賀表
聖人之兵仁而威無遠不服天下之勢離必合有險即
平方期四海之會同豈許一江之限隔捷書屢至慶頌
交馳欽惟皇帝陛下至德體元中華開統美化既東西
之被愛宇兼南北之分弗圖島夷輒拘使節誘納我叛
將盜據我列城雖就鯨鯢之誅尚遺蜂蠆之毒蠢爾三
苗弗率命予羣后徂征一鼓而定荆襄再駕而降鄂岳
开黃面縛江漢心歸鐵瓮之堅城自摧金陵之王氣何
在楚地六千里不勞秦將之增兵錢塘十萬家已見吳
王之納土偽將悉朝於國下幼君遐竄於海中方知恃
險之差應悔求和之晩臣叨居牧寄喜聽凱音矧會充
載筆之臣尤當述集勲之事駿奔郊命正海内一家之
時虎拜揚休上天子萬年之夀
賜宋主詔
上天眷命皇帝聖旨諭宋國主昔我太祖聖武皇帝睿
謀雄斷奄奠諸國惟彼東南不修臣職昔爾宋與金隣
逮至平金接我疆埸彼國常遣使於我家尋即殄絶俾失
結好實爾自造乃我師已濟江仍且接兵復遣使以理
往諭時爾順令歸欵事豈不殊及兵壓臨安方出請降
論以國典固無寬宥然爾國政悉出權臣若爾母子初
無所與脱既知之復以罪譴加於母子之躬固所不忍
况爾舉朝來覲嘉乃是心而優渥之令可不伸乎庸錫
寵章備兹異數可開府儀同三司檢校司徒瀛國公宜
令准此至元十三年六月某日
撫勞戰士
竊惟古之用人能盡死力者不過閔其勞苦悦以使令
而已兼兵以氣為主所貴感發振作不致有墮歸之意
竊見襄陽之役以數十萬衆頓於堅城下經有四年暑
天炎瘴攻守暴露不戰而疫死者無歲無之即目下已
是炎瘴江水向發設或如去歲之夏宋人復以舟師來
擾内以疫死寇必出而相應其利害所關非輕當此正
帥臣籌畫之日將士竭盡之時也今雖省官節制於上
朝廷亦宜制為撫勞感發人心振作士氣愚見合無聞
奏恩旨詣彼軍前宣諭撫慰使功過兩明賞罰信必然
後序其情而閔其勞使三軍之士僉曰我之死生有所
歸矣我之勤苦為上知矣衆既喜其如此雖置之重地
淹於歲月人將奮發忠義心力一殫勇氣自倍而親上
死長以為當然所謂說以使民民忘其死者也
丞相巴延公勲德碑
乾為天統元氣坤為地統元形輔以四時佐以六子天
地所不言而化無為而成也欽惟憲天述道仁文義武
大光孝皇帝體乾元以建國法坤元而紀年聰明叡智
神武不殺握符闡珍混一區宇日月所照霜露所墜凡
有血氣莫不臣屬首出庶物而萬國寧含弘光大而品
物亨天覆之高地載之厚不可名言不可繪畫所可得
而見者四時之運行六子之變化繄輔弼之臣有若丞
相巴延公之定江南其勲德尚可考已至元十有一禩
甲戍冬十二月丞相總師渡江又明年丙子春師次杭
之近郊行中書省以中間入杭連城列壘望風欵附農
不釋耒兵不血刃市不易肆秋毫弗驚天命有歸人心
欣戴不謀而同不戒以孚黃童白叟手額讚歎祝聖世
君臣同德時萬時億永福區夏無前偉績對天宏休於是
乎在蟣蝨臣等嘗拜手頓首莊誦詔旨深厚懇惻曲意
招懷惟恐生靈枉受其害聖天子不殺之仁也丞相對
揚休命壹是以不殺為事豈惟不殺抑又不貪東南苟
安率嘗中稔綿歷積久休養繁庶權臣擅事貴戚殖私
多貲厚藏富於公室子女如林玉帛如山倡冶珍怪未
嘗過目士庶緇黃香荈圖書微有獻饋一無所取宫廷
内儲府庫外峙謹護封鐍悉歸有司郊關之外禁止俘
掠分屯列戍田里相安既又發公廪以濟民食蠲方租
以奠民居捐山林川澤之利以便民用減上供物帛之
賦以寬民力易曰王命三驅失前禽也言順而向我者
縱而弗禽也書曰民心無常惟惠之懷言能生斯民者
民所歸也丞相杖鉞專征於國有大功為勲於民有大
惠為德勲德之盛卓冠前古杭民千萬均受渥賜莫知
所報士民率請伐石為勲德碑昭示無極銘曰
皇元受命光宅九區旋乾轉坤駕唐軼虞至元建號混
合輿圖一統之盛亘古所無賜鉞推轂密勿都俞干戈
所指仁義與俱豈其得已煩我師徒宇宙磔裂欲同其
殊匪兵不服匪氓敢屠不亟不徐南邦是徂審勢效順
爾簞爾壺爾貨弗掠爾孥弗俘江之廣矣亦既桴止天
之所與將焉逋止相臣曰嘻我息爾孚不殺不貪申令
前驅百城按堵于楚于吳杭民千萬易懼為娛大勲盛
德可鐫可摹於萬斯年以侈廟謨至元十三年二月日
四明史周卿撰宣授宣武將軍管軍總管汪宋英省選
耆老陳相實耆老顧惪榮耆老班首喻震宗等立石
右碑至元十三年丙子春二月建於杭之行中書省以
紀殊績歲月浸久適燬於火士民追念合詞祈請擬復
舊觀省府重嘉其請而矜從之迺稍潤色其辭重立斯
碑山可磨谷可堙此德此勲天地存至元三十一年春
三月望日少中大夫杭州路總管兼管内勸農事寇元
德謹跋并書丹篆額
平宋錄卷下
