華野疏稿卷二湖廣總督郭琇撰
奏報起程疏
奏為恭謝
天恩併報微臣起程日期事康熙三十八年六月初六
日准吏部咨開奉
上諭九卿湖廣總督李輝祖已補授侍郎湖廣地方甚
屬緊要原任左都御史郭琇前任吳江縣知縣居官
甚優最清百姓至今稱頌行取内用行事能不畏人
若補授湖廣總督必能更改弊習不徇情面有禆地
方郭琇著補授湖廣總督即速行文馳驛速往赴任
欽此欽遵等因到臣臣隨恭設香案望
闕叩頭謝
恩訖伏念臣一介庸愚蒙
皇上特達之知膺不次之擢超遷左都御史後臣負罪
復邀
皇恩放歸田里幸此身未填溝壑凡餘生之年無非戴
主之日本年二月間
聖駕南巡臣匍匐道左未得仰瞻
天顔駑駘依戀固結難伸今蒙
皇上温諭以湖廣地方緊要
命臣補授馳驛赴任聞
命自天抱慚無地臣何人斯得邀封疆重任惟有捐糜
踵頂潔已率屬以仰報
聖恩於萬一耳惟是犬馬依戀之私分宜恭請
陛見敬聆
天語訓誨庶有式從奉有馳驛赴任之
諭不敢稽遲瀆請謹於六月十五日自即墨縣兼程單
騎前進容入境之後另行
題報外所有微臣起程日期理合恭疏
奏報伏乞
皇上睿鑒施行為此具本謹
奏
聞
康熙三十八年六月十五日具奏奉
旨該部知道
恭請
陛見疏
奏為恭請
陛見仰祈
聖訓以開愚蒙以抒微誠事伏念我
皇上勵精圖治宵旰不遑參贊弘猷駕唐虞而軼三代
邇者
巡視河工惟軫念元元為心屢渙
綸音恩膏覃被普天之下無不歡聲雷動詠歌
聖明矣乃猶念湖廣地方甚屬緊要不以臣為庸劣
特簡臣補授湖廣總督且以臣為能更改弊習不徇情
面
天語寵嘉乃下及田間庸賤臣何人斯受
皇上恩眷至此臣即捐糜頂踵何能仰報萬一亦惟益
勵冰蘖竭忠自矢斯無負我
皇上委任至意受事以來夙夜祇惕凡所以綏輯兵民
澄清官吏以至地方利弊應興應革者無一不悉
心體訪雖楚省幅&KR0695;遼闊臣涖任無幾尚未周知
而事宜已確有所見但地方積弊相沿有臣未可
徑行者非得躬行面
奏親聆
皇上指示恐措置不無失宜此臣之所不能已於
請也然而臣拳拳之誠猶有進者臣受
皇上格外之恩始終生全自古知遇之隆未有過於臣
者且臣暌違
聖顔已逾十載犬馬尚有戀主之私况臣之略曉詩書
稍知忠義者乎臣年已六十有二衰病交侵倘一
旦身填溝壑即欲一瞻
天顔不可得矣仰懇
鑒臣愚衷俯允
陛見俾臣得躬聆
聖訓則撫綏巖疆既遵循有據而臣戴
主之微誠亦得稍盡矣臣總督關防印信付湖廣撫臣
年遐齡署理臣單騎而前往來不過兩月亦不至
遲延誤事合併籲
請伏冀
睿慈俞允施行謹
奏請
旨
康熙三十八年閏七月十八日齎
奏八月初九日奉
旨郭琇不必來京陛見該部知道
據詳題參疏
題為據詳題參事竊臣一介庸愚荷蒙
皇上殊恩補授湖廣總督於康熙三十八年七月十五
日到任以來惟有潔已率屬察吏安民以仰副我
皇上愛養元元至意但楚省地方遼闊其所屬劣員雖
經檄飭察訪必須司道揭報合臣採訪無異方敢
據實指參於本年八月初六日據分守下荆南道
參議蔣興芑詳報襄陽府知府黃章稱瘋咆哮正
批行確查間又於八月初九日據該道復詳内稱
黃章恣意饕餮横肆暴虐於閏七月二十五日已
將貪酷各欵具揭在案臣隨查所稱二十五日具
揭計已半月矣何該道八月初二初五兩日續發
之詳已到其所稱欵揭之詳並未據到想該道已
經揭報之語閃爍無憑除將知府黃章稱瘋咆哮
情由先行據詳
題參并於疏内聲明該道所揭是何欵蹟因何失此
詳揭各情由俟察明補參等因於八月初十日拜
疏之後始據該道詳為揭報貪酷知府肅吏治以
安民生事内開襄陽府知府黃章不畏
功令貪虐横行錢糧則勒加火耗
奏銷則借名斂費驛遞則苛索心紅審事則酷用非
刑官民受害怨聲沸騰誠難一日姑容民上今將
本官劣蹟各欵開揭據實詳報一本官於本年七
月二十二日將宜城縣交代不收殘馬六匹騾一
頭差經承彭思舜押交襄陽縣當堂勒兌庫内錢
糧銀一百二十六兩彭思舜外得銀二兩二十八
日又差彭思舜復勒找馬價銀七十兩兑付交銀
該縣經承孫毓秀証一本官於本年五月内指稱
奏銷費用勒派襄棗二縣銀各一百五十兩均宜光
南穀五州縣銀五十六十七十兩不等共派銀五
百餘兩入已收銀戶書經承郭天卿証一本官勒
索襄陽宜城三驛每驛每季心紅銀四十兩五季
共得銀六百兩兵房經承王之佐彭思舜審証一
本官於本年二月𫝊各州縣限初九日早齊至諭
話當面吩咐錢糧每兩要加耗五分再三懇減每
百兩勒銀三兩一年實徵銀五萬三千一百零共
勒銀一千五百九十三兩又勒隨包小封銀一百
五十九兩入已各解錢糧經承審証一本官於本
年四月内因本道出示嚴禁各州縣火耗雜派南
漳民帥仁傑傅良佐曾章身曾士吉曾士懿等共
欲勒石永禁差人鎖挐送監將帥仁傑夾一夾棍
責三十板枷號兩個月餘各責三十板怨聲沸騰
俱本人証一本官因李明五告李明宇等欠客賬
將李明宇晉五馮益公拶指硃封還完放拶拶一
晝夜昏暈數次兩臂青腫本人証一本年七月内
有張茂蘭女嫁與武生高岳翠養子為媳因不令
接看喊控學道發審本官並不訊問原被口供將
媒人李世玉夾一夾棍寫婚人拶一拶指高岳翠
打三十木嘴掌扭鎖送監本人審証等因到臣據
此該臣看得知府為州縣表率守道職任監司知
府有貪酷之處司道一有聞見即應揭報今襄陽
府知府黃章貪酷各欵而分守下荆南道參議蔣
興芑居處同城先則不即揭參後稱於閏七月二
十五日已將貪酷各欵開具揭帖詳報何以該道
八月初二日發行報黃章稱瘋咆哮之詳即於八
月初六日到臣詳内亦未聲有已將各欵揭報之
語又該道八月初五日發行報黃章退還勒要銀
兩之詳即於八月初九日到臣其所稱閏七月二
十五日欵揭詳文至八月初十日拜疏之後始到
其中顯有瞻徇情弊因而倒寫月日以支飾前詳
大非監司之體也今將詳揭襄陽府黃章貪酷各
欵與該道瞻徇情由一併補參請
旨將知府黃章革職與有名蠧役証佐一併嚴提究擬
其守荆道參議蔣興芑併請
勅部嚴加議處者也臣謹具
題伏祈
皇上睿鑒勅部議覆施行
康熙三十八年八月十一日
題本年九月初三日奉
旨這所參黃章著革了職其貪酷各欵並本内有名人
犯該撫嚴提究擬具奏蔣興芑該督嚴察議奏該部
知道
據詳補參疏
題為據詳題參事康熙三十八年八月十三日據襄
陽府知府黃章詳為詳明致病之由冒瀆本道獲
罪事内開七月二十五日由省回署赴本道稟旋
即𫝊見盤問各禁示鄖襄有無功過卑府實言聞
得署司事爐頭行賄風𫝊蒙開誠實告果有其事
不足為慮乃於二十九日具有四詳一為詳請丁
祭
大典事照得八月初二日丁祭訪舊例憲臺先日行香
正祭之日不同行禮豈憲臺另有定例典制乎合
詳請示下本道批丁祭誰敢另定典制照從前舊
例行繳一為詳請前門封鎖以掩耳目後門私開
以通綫索恐玷官箴宜行堵塞事本道批居官貪
穢雖重門嚴扃暮夜苞苴何難送入若操守廉潔
雖洞開重門自無可議要塞即塞何必詳請此繳
一為詳查院示不遵憲臺曾有聞見事本道批仰
將違禁勒耗并諱匿職名速行揭報以憑詳參繳
一為詳請憲役裁汰姓名示府以便存案事本道
批本道衙役自有督撫部院行查非該府所得追
問妄行詳請殊屬不合此繳等語到府卑府不解
丁祭舊例之批查訊教官亦云襄例有先日行香
之舉但無稽考不料八月初一日本道先至
文廟拜謁而去一應屬員俱未及伺候無不恐懼卑
府云同赴道轅認罪候久不𫝊正直文武講約之
期卑府等即赴伺候道駕後至卑府迎揖於門本
道怒目定視即隨入内至講畢掩門卑府於廣衆
前稟實抱疾求轉報本道叱咤一時驚惶失措忽
高聲喊呌乃瘋狂病作但此病卑府自幼屢試不
第父兄督責綦嚴所以遇拂意即發非敢故意輕
慢上司也此初一日始末詳明另具揭報并據揭
開一本道違禁結院司為姻婭恣意貪婪委署布
政司事嚇詐爐頭贓銀三千兩爐頭証一本道
勅書駐劄鄖陽現有衙署今不遵依竟在襄陽舊治院
衙門居住違悖
勅書一治院衙門緊靠北城本道起造望江樓一座高
過禁城每登樓眺望左右居民婦女不敢往後院
行走闔郡士庶証一本道聽信本地奸民李錫吾
傾燒假銀又招陜民魏二住鐘樓寺傾化在外方
行使李錫吾魏二可審本寺僧官覺念証一本道
聘請左道吳清泉在署燒丹煉汞招留異術㒺顧
禁約吳清泉可審一本道准馮金元尤尚義給示
在棗陽縣曹劉家山招集匪𩔖私開銀礦山主曹
士珍証一本道縱快役璩三夜役唐思賢私刑弔
拷醫生梁自受府卷確據本人証一本道違悖
詔欵將屢奉
恩赦三十餘年舊事翻新准理
赦前詞訟酷行夾打枷死王利被害伊兄王皆可審一
本道誣良劉君益李二禿子楊鬍子馬天卿王水
子等為盜並無失主對贓極刑鍛鍊成獄連夾七
八次打一百二十雙扛仍各枷號三個月被害劉
君益等証一本道縱土巡捕為鷹犬四出查訪日
逐開單投報便拘審理民冤莫伸一本道恃院司
姻親勢力凌虐下屬勒索規禮贓私纍纍印簿証
一本道濫准詞訟擅立德政碑三座於頭門違禁
輒自立碑袁德祖胡吉士孀婦彭氏等証等因到
臣據此臣看得襄陽府知府黃章先據分守下荆
南道蔣興芑詳報稱瘋咆哮及貪酷各欵經臣兩
次據詳
題參并查該道所稱閏七月二十五日欵揭詳文遲
至八月初十日拜疏之後始到顯有瞻徇情弊因
而倒寫月日以支飾前詳緣由一併指參請
旨在案今據知府黃章詳揭參議蔣興芑各欵詳内小
日係八月初五日發行若該道前揭黃章賍欵詳
文果係閏七月二十五日發行則黃章此詳應照
官員將伊列欵糾參之後乃將上司列欵首告將
所告之處不准行治罪但該道之詳似有倒提月
日而黃章之詳似屬互訐又未便照參後訐告上
司之例相應據詳補參請
旨將參議道蔣興芑革職與欵内有名犯証一併嚴提
同知府黃章等併案質審究擬者也臣謹具
題伏祈
皇上睿鑒勅部議覆施行
康熙三十八年八月十三日
題本年九月初六日奉
旨這所參蔣興芑著革了職將詳訐各欵及有名犯証
該督嚴提究擬具奏該部知道
改折兵糧疏
題為特請
皇仁飭行改折以便兵民事欽惟我
皇上軫念元元常慮一夫不得其所深仁厚澤霑被無
遺前者
巡視河工
恩膏頻頒猶復惓惓以吏治民生為念伏讀
上諭内開凡可以為民興利除害者作速勘實陳奏况
臣膺
寵命總理全楚灼見地方事宜歴來不便於民者敢不
為我
皇上陳之臣查湖北南糧一項所以協濟本省駐防官
兵其他府州縣每年徵收本色支放兵糧殊為甚
便獨有黃州府屬之黃梅麻城黃安三縣與夫武
昌府屬之通山大冶二縣共米二萬七千二百二
十二石零例應解至荆鄖等汛以支兵糧原無額
設解費而各屬僻處萬山之中相去荆鄖地方有
千餘里者有至一千六七百里者道路﨑嶇舟楫
不通肩挑背負勢必不能將以騾䭾運交則必需
二萬七千餘頭口其雇覓之價及百姓往返食用
等費約計值米六萬石有餘是運一萬石之正數
而需二萬石之糜費其費何自而來上官必責之
有司捐解而有司果有如許之捐賠乎彼不得不
責之百姓曰爾等米石爾等應解而百姓力有何
能其欲釋一時之苦累勢必哀懇縣官折價差往
彼地購買支放殊不知一折價間而百弊叢生矣
其中胥役之科勒者有之包辦之侵漁者有之或
不肖官吏因而浮取肥槖者亦有之是折價較之
米值猶然二三倍不止民力幾何豈堪如此之剥
索如此之重困乎前康熙三十七年臺臣李先復
曾以楚省五縣南糧等事籲
請改折部覆行該督撫確查具題而地方各官慮以
折銀給兵自購恐致米價騰貴各兵或至貼補每
歲須隨時估價責成糧道等語以致部駁不允謂
每歲以時價具報恐不肖官員具報浮多亦未可
定駁之誠是也竊計荆鄖正當水米聚會之鄉五
縣之米不過二萬七千零其價何至騰貴且查荆
鄖歷年米價豐年值銀六七錢不等即遇歉收至
八錢之外足矣酌豐歉之中每石折銀七錢不為
不均且豐年多而歉歲少以有餘補不足酌定價
值既便於民亦何嘗有累於兵是當仍照臺臣條
奏每石折銀七錢改入地丁冊内彙徵若恐南糧
數目久或無稽仍於全書南糧項下註明某年改
折兵糧若干
奏銷查對亦甚易也即有不肖官吏亦不得於中滋行
弊竇矣是一轉移間而小民省輓輸之勞免解運
之費杜侵漁之累其感沐
皇恩非淺鮮也臣自涖任以來而各屬之申詳與士民
之環訴不已者皆謂運解糧米大有未便於民也
臣今會同撫臣仰體
皇上愛養斯民之至意因地察情據實陳
請伏候
上裁以便造冊報部併祈
睿鑒施行謹合詞具
題請
旨
康熙三十八年九月十九日
題十一月初十日部覆不允十一日奉
旨這事情著照該督所請行
奏請均賦疏
題為仰請
皇仁酌行變通無損
國課永除民累事竊謂湖廣一省幅&KR0695;遼闊濱江繞
湖百姓易於失業幸蒙我
皇上軫念民生輕徭薄賦深仁厚澤民得以休息咏歌
太平矣但尚有一二事猶遺民累者臣得為我
皇上陳之臣自涖任之始士民紛紛公陳謂有今昔異
時徵賦頻仍皆因拘於成例以致未均者二事焉
一賦偏重而累偏苦莫過於藩産湖北江夏咸寧
武昌崇陽通城漢陽漢川景陵安陸雲夢應城孝
感共一十三縣舊有楚租更名田地係故明藩産
其地畝本皆瘠薄不堪為民間不毛之土撥給楚
藩不過供飼牧之需曰鵝鴨田因而令民承種每
年驗歲之豐歉定穀之多寡原不因穀價以起科
賦至輕也逮我
朝定鼎以來此項租田始則每榖一石折銀二錢地不
變肥穀不加多不論豐歉照此折徵已覺偏重至
順治九年歲荒榖貴每石折銀至四錢六分六釐
共計折銀一萬五百兩零因歲荒而穀少價貴因
價貴而徵銀愈重較之初徵銀數竟一倍有餘相
沿為例載在全書而民不愈覺偏累乎竊計楚省
上則民田每畝不過徵銀二分四五釐或一分七
八釐獨楚穀折銀每畝至一錢一二分零是以最
下瘠薄之田較上則民賦重六七倍不止故偏重
難完而逋欠拖累種種不已也前督撫諸臣屢行
籲
請减租部覆不允夫事歴多年賦關
國課減之誠難也臣愚以為此項穀折田地自應一
視同仁照各縣上則民田一例起科按畝合算共
折徵銀四千餘兩尚餘銀六千餘兩仍於十三縣
田内各照數均攤每畆所加不過釐毫亦最輕易
辦賦則均一原額無減而
國課可以早輸楚佃得免偏累之苦彼世世子孫永
沐
皇恩於無既矣一有課額而無田土莫過於坍地湖北
江夏嘉魚漢陽三縣地逼江濱洞庭荆江踞其上
流水勢衝擊節年坍塌地畝不一而足如江夏之
邊洲鯉魚廖蕎麥下陽林高埠等屯共坍地一百
一十九頃零無徵課銀二百一十四兩零又草埠
等里坍去民賦地十頃三十四畝零無徵條銀一
十九兩八錢零漕米四石零嘉魚縣之大洲高麗
軍營三屯共坍地六十六頃無徵課銀一百二十
二兩零漢陽縣之懷澤里共坍民屯兩賦地三百
餘頃無徵條遼租餉銀三百二十三兩零合三縣
共計銀六百七十八兩八錢零漕米四石零有賦
無田賠累難繼前督臣李輝祖業行上
請豁免部覆謂如果水勢衝擊節年坍塌從前督撫
豈有不行
題請豁免以所題之處毋庸議第坍塌者係節年陸
續坍塌在百姓以為有坍則有漲猶冀其漲者或
可以補坍故民未敢遽報而督撫亦無憑具
題也孰知因循既久而所坍者在此所漲者在彼彼
之所漲者已陞科報部自不肯移彼補此而此之
所坍者竟猶然如故也所以告賠告累嘵嘵請
題豁免也臣以為豁免有虧
國課亦應照前項將此坍塌地糧為數無多仍公攤
於三縣田地數内庶衆擎易舉亦通變宜民之良
法也以上二條實今昔異宜所應因時均賦者也
叠據士民赴訴前來事關地方民瘼不得不據實
指陳仰候
聖裁飭行另造清冊報部臣謹會同撫臣年遐齡合詞
具
題伏祈
皇上睿鑒施行
康熙三十八年九月十九日
題部覆更名田地刊載全書遵行已久不便更張
毋庸議又坍塌地畆錢糧為數無多應如該督所
題十一月十三日奉
旨依議
會參汙吏疏
題為特參貪庸貪酷等官以清吏治事竊臣東鄙䜿
儒荷膺
寵命總理全楚
君恩深重無以為報惟思精白乃心恪供厥職必期大
法小廉無負我
皇上愛養元元之至意或可仰答
高厚於萬一也不意猶有愍不畏法怙過不悛如興國
州知州張輝祖嘉禾縣知縣陳開泰其人者不思
潔已以愛民而反厲民以肥已穢蹟多端不一而
足據兩湖司道各揭報前來合之臣所察訪的有
確據者無異謹臚列欵蹟為我
皇上陳之
計開
武昌府興國州知州張輝祖欵蹟
一本官本年四月内聽信經承余德昌捏稱餉差
不足著里書持侍生紅帖挨請百姓每石秋糧
派銀二錢五分名曰樂輸合州共派銀七千兩
零據糧里嚴自明年次齡等口訴自四月十三
日起至今閏七月止共徵收過銀四千餘兩入
已經承收簿可審
一本官一切錢糧俱假手與保戶梁佑人李爾千
等包攬稱收正銀每兩加耗一錢七分扛解一
錢一分合州額銀三萬五千兩耗扛共計九千
餘兩官蠧包戶朋分糧里樊漢若等証
一本官庸劣尸位陋弊雖奉禁革而蠧役仍陽奉
隂違每年徵收銀糧經承余德昌董加會王定
與總催王林黃勝保歇梁佑人李爾千每人於
每里勒索銀四五兩不等米四五石不等衆蠧
索取銀米共計有二千餘數漫不覺察糧里年
次齡等証
一本官縱容民壯石文一名石穀裕一名石道載
一名石義仁侵盜在官料豆因而革役猶然盤
踞州衙肆行無忌為伊兄犯事搶詳奪犯謀騙
羅有萬妻子又伊合族以戶孽狼奸出首竟使
漏網反屢興刁詞或告状或條陳拖害多人健
訟不一俱有案卷可查竟不按律究擬姑容肆
横可謂官之木偶者矣被害殷永明陳仲漢等
証
衡州府嘉禾縣知縣陳開泰欵蹟
一本官恣意貪婪勒令糧里十九家照現年六百
三十丁石派銀六百三十兩名曰見面禮徵收
入已皂頭蕭榮彭玉廖鳳等承催積保李生引
送外又勒銀三十兩名曰𫝊送禮糧里李尚文
謝志周証
一本官遇新年糧里呈銀二十四兩曰新年呈儀
又聽信班頭李希賢雷玉璣詹一卿李占白等
派四季呈儀每季各里派銀三百五十兩共徵
過銀七百兩入已皂壯頭彭選蕭榮李兆承催
糧里廖思寬李春紅等証
一本官往衡州府預派各里盤費銀一百二十兩
大小什物銀一百八十兩入已外家人陳竒生
刁丁相王彦新等往府六次每次勒派銀十九
兩共銀一百一十四兩書役李可任蕭明謨雷
先春李維春隨官往府勒索盤費銀三十八兩
二次共派過銀七十六兩衆役可審
一本官調取入簾派盤費銀一百八十兩勒限徵
比李尚文等告限觸怒將十九家盡行監禁大
板連比受害里民李德先彭千伍等証
此二官者穢聲著聞有玷官箴誠難一日容居民
上所當特疏糾參請
旨將知州張輝祖知縣陳開泰革職與有名蠧役犯証
一併嚴提究擬者也臣謹會同撫臣合詞具
題
康熙三十八年九月二十一日題
趙楊閣揭
為欽奉
上諭事康熙三十八年十月初九日奉内閣行文内開
九卿議得原任茶陵州知州趙國瑄指稱督撫生
日私派銀兩以致陳丹書等激變情罪重大為此
將趙國瑄擬斬立決原任巡撫楊鳳起明知私派
以致激變譚廷玉等圍了州衙不行參奏乃掩飾
以浮躁題參明係通同私派苦累百姓以致激變
為此將楊鳳起擬絞立決原任總督不據實題參
將李輝祖擬革職等因具
題康熙三十八年九月二十三日拆出啟奏奉
旨這案九卿將趙國瑄楊鳳起定擬正法夾訊趙國瑄
套夾嚇問楊鳳起將科派之處俱堅不承認亂行具
供郭琇現任湖廣總督必知二人居官優劣及此案
初起緣由爾等行文郭琇問明具奏欽此應行文該
督文到將二人居官優劣及此案初起緣由作速
開明印揭送本衙門可也為此合行前去欽遵查
照施行等因到職奉此案查康熙三十六年十月
二十六日據茶陵州知州趙國瑄申詳刁棍周來
儀等侵蝕錢糧無補乘餉銀糟脚投櫃未拆於十
月初八日倡黨搶刦打傷戶書譚士賢搶去續二
十五都餉銀四十九兩拆壊監鎖打傷禁卒譚君
文等情隨於十月二十七日據南布按二司會詳
議委長沙知府張維垣前往確查復於十一月二
十一日准偏撫楊鳳起咨士民譁譟定係該州撫
字乖方今調委衡同知茹儀鳳赴茶署篆該府即
便摘取印信將趙國瑄及為首士民一併帶赴長
沙以憑親訊
題參等因後又於十二月十九日據南按察司詳稱
該府查覆内稱據州判腰含英署吏目尉文言俱
回稱周來儀等擁集州堂稱說徵派不明當同儒
學勸釋衆皆集聚旌忠庵並無刦搶庫獄今俱已
安撫解散等情隨經原任總督李輝祖偏撫楊鳳
起將趙國瑄於
大計内填列浮躁
題參續於三十七年二月二十七日據南布按二司
會詳請將周來儀等於羣虎博噬等事案内從重
歸結此案請銷此係三十六年内趙國瑄撫字乖
方士民譁譟之始末也又查陳丹書係茶陵州人
與吳旦先訂約已久聞旦先要從西山率領人馬
下衡遂糾集黨𩔖為之接應羣聚圍城此又在三
十七年七月二十四日事趙國瑄已離任八月矣
非伊任内事也獨是趙國瑄不能寓撫字於催科
當餉糧並比之時若官不多勒羨餘經承不科索
陋例而百姓何以擁集州堂抗稱徵派不明也是
官役不法罪固難逭原任巡撫楊鳳起豈無聞見
不將官役不法早行參處直待百姓喧譁之後始
於
大計内以浮躁參之是平日失察之咎亦應難辭此二
官者劣則有之優則未也至私派一節職亦不敢
諱為烏有乃湖省歴來之通弊也若以歴來之通
弊激民叛逆而坐罪於趙國瑄楊鳳起二人予之
斬絞亦非公論蓋陳丹書等之叛逆蓄志已久而
譚姓等衆其嚮應之意亦希冀倖脱羣虎博噬之
案獨趙國瑄楊鳳起適值其時耳
皇上聖明寬大其罪之輕重大小自洞鑒無遺也其所
謂指稱督撫生日私派百姓者職涖任之始即聞
楚省之雜派種種名目不一而止已歴飭永禁矣
尚未聞有督撫生日禮之耑名也或者此名即寓
於衆目之中亦未可知第見有未真聞有未確亦
不敢率然妄陳相應揭送為此合揭送内閣伏祈
查照施行
康熙三十八年十月十一日揭十一月二十六日
内閣將揭啟
奏奉
旨著内閣行文問前往審事官公與不公有無亂行之
處
董王閣揭
為知會事康熙三十三年十月二十二日准兵部
火牌遞到兵部咨送内閣公文一角内開為知會
事湖廣巡撫金璽一本為衡永郴道董廷恩長沙
府知府王奕曾於叛案内奉
旨革職今士民等籲請題留原任謹具奏
聞一本於康熙三十八年十月初九日折奏奉
旨爾等行文郭琇將此二人居官優劣之處問明具奏
文到將二人居官優劣之處開列明白速行内閣
等因到職奉此查得分守衡永郴道董廷恩原任
衡州府後調補長沙府知府王奕曾於去歲八月
十一日逆賊陳丹書等謀叛侵犯衡城時副將陳
盛告病卧牀營兵分防各汛存城兵丁僅有一百
六七十名賊衆兵單事在危急該道府會同在城
文武罄捐家資召募餘丁三百名又各率領親丁
衙役分門堅守賞犒士卒及察聞城内奸細竊發
拒捕當場擒斬數人抛屍城外喊諭賊知内應敗
露遂於是夜潛遁即遣發把總王德副將之子陳
光國統兵飛行追𠞰赶至常寧賊方進城官兵擁
入斬殺賊衆擒獲賊首是保守城池擒賊安民實
董王二員之克盡厥職也因於叛案内革職准到
部文轉行之後即有衡永郴三府州屬士民吳權
等又長沙府屬士民余鼎臣等赴職衙門呈稱董
廷恩王奕曾皆居官清廉惠澤及民深感平日愛
養更蒙臨難保全民情愛戴籲請
題留等情職因到任未久該道府果實心實政正在
確察得實據情入
告間隨准偏沅金撫院送到會稿具
題今奉
旨行文查此二人居官優劣之處遵查董廷恩從前在
任果能正已率屬愛養百姓賊寇臨城又能盡力
保固調度有方王奕曾前任衡守於康熙三十六
年内
大計卓異於三十七年十月内奉
旨簡調蘇州府復因湖南田賦等事案内調補長沙府
知府到任僅八月餘而賢聲著聞是以士民愛戴
不辭跋涉千里赴省環署呼籲此二人者若非惠
澤及民之深必不能使輿情愛戴之切是可稱居
官之優者也倘蒙
皇上格外垂恩准留原任以慰民望而該道府益勵後
效於無已矣相應揭送内閣伏祈查照施行
康熙三十八年十月二十四日揭
審官閣揭
為知會事康熙二十八年十一月十一日准兵部
火牌遞咨内閣公文一角内開為知會事康熙三
十八年十月二十七日將該督欽奉
上諭事揭帖啟奏奉
旨這揭帖郭琇只將趙國瑄楊鳳起之處開出并未言
及前往審事官員著仍行文郭琇將前往審事官員
公與不公有無亂行之處問明具奏欽此行文該督
文到即欽遵
上諭作速開明揭送本衙門可也為此合行前去等因
到職奉此查得郎中剛五達等奉
旨審事乃職未到任以前事也今奉
旨將前往審事官員公與不公有無亂行之處問明具
奏職查剛五達察審叛犯具
題疏内處分各官亦稍有議焉夫叛犯聚謀發覺地
方而文武官若置㒺聞其處分也固宜其所經過
地方而文武官不能防禦擒挐其處分也固宜至
圍陷城池其官即無兵馬之責但不能城存與存
城亡與亡其處分也亦宜獨趙國瑄居官不職不
應入叛案之例與衡州府道董廷恩等竭力守城
擒賊而審事本内不入守城之供以致一例處分
此公論之所以不服也然是二案前已具揭聲明
訖其餘之公與不公無憑可稽亦不敢草率妄陳
至於亂行之處是誠有之職聞剛五達到長沙府
有勒索銀錢過多之謠然此亦暮夜之金曖昧之
事與受者皆有定例不惟受者不肯言即與者亦
不敢言過而無據又何由而知其詳職亦不得過
為臆議也及自長沙來武昌時先於本年四月二
十五六等日差家人到省不入公館自佔文昌門
外民房六所不容居住接娼妓歇宿以致百姓鳴
鑼喧譁遂於五月初二日移住漢口鎮騾馬店内
每日每人接妓女一名歌唱作樂日需裁縫工匠
數十人食用供應日費多金夫審事官員既奉
欽差而地方各官自應供給蓋所以尊
朝廷而隆體統也然行徑乖張猶恐住久騷擾多事只
得稟請起程日期以便伺候應之曰叙供修本還
得幾日竊思湖南審事將近半載尚有何供之未
叙何本之未修竟於漢口逗留四十餘日延至六
月十七日方始起行馬騾百餘蜂擁前途第思來
時人不過數十餘口馬不過數十餘匹去時男女
多人騾馬成羣試問此騾馬所装載者何自而來
彼時萬耳萬目共見共聞豈不有玷官箴是其亂
行可知矣
皇上聖明無微不照久已洞悉其非故有
旨下問職就聞見之有據者略為指陳又何敢代為之
諱也相應揭送内閣伏祈查照施行
康熙三十八年十一月十四日揭
再請
陛見疏
奏為安民必祈
聖訓面
奏始盡微情敬竭愚誠再請
陛見事恭惟我
皇上治化光天世臻熙皞乃猶治愈求治安愈求安凡
用人行政時厪
宵旰之懷吏治民生尤切
宸衷之慮因念湖廣地方緊要
簡臣補授總督臣際昌期雖屬愚蒙亦具有心胸寧不
感激奮發矢志靡遺圖報
君恩於萬一哉邇者蠢爾紅苗無知梗化奉有作速𠞰
撫之
旨仰賴
皇上恩威漸次輸誠嚮化不日就撫當此兩湖晏安而
臣之所以澄清地方仰酬
聖恩者端在此時且欽奉
上諭寵嘉以臣為能更改弊習不徇情面臣愚不徇情
面益自砥礪更改弊習有可徑行者有未便徑行
者臣受事以來夙夜祇惕有不能已於請
見之心有不能已於面
奏之事臣聞澄其源者流清目前之弊習易更而將
來之弊習復生不思所以久安長治之道是臣負
皇上之委任臣罪不滋大乎然地方利弊悉心體訪惟
恐知之不真見之不確既真且確事宜之應興應
革者有可陳之章
奏即片牘而已該有不便陳之章
奏雖百言而難盡在外臣工原不必來
京
陛見但臣所轄之地不同而請
見之心更不同
皇上鑒臣至愚之心實為
國為民之心
諒臣面奏之事亦為
國為民之事皆仰體我
皇上愛養元元之至意也正惟仰體
聖懷是以不覺其計之愚而請之切矣臣年逾六旬衰
病交侵痰症時發倘身填溝壑不特戀
主之微情不得上達
天聽而地方之利弊又何能直陳
上聞乎仰懇
俯鑒臣衷
允臣所請俾得面
奏微情親聆
聖訓則巖疆弊習可得盡更而安民報
主之愚誠亦得以稍遂矣臣依戀情殷字多逾格貼黃
難盡伏祈
睿鑒全覽施行謹
奏請
勅旨
康熙三十八年十一月十八日
奏奉
旨郭琇著來京陛見該部知道
移鎮彈壓疏
題為防苗撫民必移鎮彈壓仰祈
睿裁以靖邊疆以圖久安事竊惟我
皇上神武天縱超越百王威德所加四海賓服詎蠢爾
紅苗小醜輒敢梗化者蓋因世際昇平未思預防
堵禦之計耳試以狡苗所恃之險要邊地宜防之
情形一一為我
皇上陳之湖南辰州西南一帶苗地乃楚黔蜀萬山之
交懸巖深澗路皆鳥道羊腸林木稠密兼多瘴霧
蠻烟其苗𩔖不一各倚箐峝為寨數百處而内巢
生苗地更險峻性更悍頑自古不通聲教接壤漢
土邊民頻遭攘竊惟藉鎮筸一協兵威彈壓但此
地上接貴州銅仁協塘汛下抵瀘溪辰州塘汛地
廣五百餘里險隘四十餘處苗路如梳所以明時
沿邊築土墻三百八十里以限之分布官軍七千
八百員名以防之而邊民猶受其患及至明末堵
守無人邊墻俱已傾圮自我
朝定鼎以來該協設官兵一千六百名以資彈壓於康
熙二十三年為裁兵之成議已久等事案内裁去
五百名僅存一千一百名副將駐劄五寨司城居
中調度須兵守備駐防乾州控馭須兵分防麻陽
縣鎮溪所以及大小塘汛八十餘處在在須兵歴
任副將雖有汛廣兵單之請而前任督撫提鎮諸
臣因制兵裁定且海宇昇平曷敢
題請增添又各鎮營兵皆按地險易酌留亦難移撥
止議令永順保靖二土司分寨撫管而土司相拒
頗遥未免鞭長莫及且土司兵非經制性異情殊
止可供偶爾之徵調若是永遠撫管更有未便是
俱不可恃也故康熙二十四年即有補頂等寨狡
苗跳梁恣行出没截陷官兵進攝半載而始就撫
數年來苗𩔖生齒日繁貪性愈狡陷人勒贖視為
不可破之積習又非可與二十四年同日而語也
自上年十二月内出擾土人來圍塘汛傷死兵丁
截去把總以致上瀆
宸聰動發師旅現今調集漢土官兵數千員名遵
旨作速𠞰撫已陸續攝撫過一百餘寨俱已甘服向化
矣尚有十餘寨乃敢拒敵抗命盤踞於最險之天
星寨據報此寨在萬山之中懸巖壁立自下至頂
高數百丈止有一路可上中有懸巖五處乃諸苗
平素積糧所恃之險要屢遣順苗招諭抗不就撫
現在嚴催領兵參將朱紱等設策撫𠞰竣功具報
另疏會
題外因思逆苗種𩔖繁多心性狡黠弱則稽首請命
強則率衆跳梁我若興師問罪彼則竄匿深箐我
若奏凱而歸彼則仍思跋扈所以自古不能斷其
根株者蓋彼恃巖穴箐峝而處不須裹糧而行我
則師行糧從支費浩繁縱能威加逼服殄絶邊氛
而百姓之勞擾告累業已不可勝言所謂雖克所
願動亦耗弊者此也此所以不得不亟籌防堵也
防堵若嚴來則禦之去不窮追是以逸待勞之權
自我而操較之臨時調兵跋涉﨑嶇輓運維艱者
不幾省如許勞擾乎近奉有鎮筸副將員缺著選
擇題補之
旨是筸汛情形久在
皇上洞鑒中矣臣謹會同偏撫臣金璽提督臣林本植
再四籌酌不在目前聊且攝服之計而欲為善後
久安之策莫若移鎮防堵之為愈也查沅州鎮標
額兵一千九百五十名内存城一千三百名夫沅
州係往來大道無甚險僻與鎮筸之孤懸苗地迥
然有别當此承平日久似可不必重兵彈壓將該
鎮總兵張大受撤帶本標將弁兵一千名就近移
駐鎮筸衙門合筸協原兵一千一百共有二千一
百名數矣即將鎮筸副將亦撤帶標員移沅州統
領遺存兵九百五十名酌分防汛并以辰州沅州
將弁永保二土司統歸該鎮管轄庶軍威壯而聲
勢廣頑苗聞風畏憚當不敢肆行狂悖矣縱貪念
復萌間有攘竊之故習該鎮或徑率標員堵截或
飛調所轄漢土官兵聲援策應甚為便捷况總兵
任大責重平日約束必嚴自無縱下起釁之弊設
遇警息而調集所轄弁兵亦無彼此偏執岐視之
情是一轉移間而邊地生民或可以安居樂業則
感沐
皇恩當非淺鮮矣再查署鎮筸協辰州副將張國勲已
經革職臣委衡州副將金國正署理其人才技優
長兼能整飭營伍熟識苗情乃前任督臣卓異保
題引
見蒙
皇上鑒賞超擢衡協副將者也今以之調補筸協移駐
沅州亦可為人地相宜銜缺相當至衡協員缺伏
候
勅部另選但事關地方重務非臣等所敢專擅也謹合
詞具
題統候
聖裁臣等為地方情形起見詳切直陳字多逾格貼黃
難盡伏懇
睿鑒全覽施行
康熙三十八年十一月十八日
題奉
旨該部議奏部議允行十二月十五日奉
旨依議
華野疏稿卷二
