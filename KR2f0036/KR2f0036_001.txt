華野疏稿卷一湖廣總督郭琇撰
特參河臣疏
題為河臣蠧
國累民幕賓冒濫名器仰祈
睿鑒譴斥事臣一介䜿儒七年外吏蒙
皇上隆恩破格拔置言路臣感激
高深無可仰報惟是不避嫌怨庶可稍盡臣職萬一竊
見海宇昇平萬邦底定而
皇上宵旰殷憂時切如傷之念者止此一線之黃河與
淮揚等州縣昏墊之黎民耳
皇上委任於河臣靳輔靳輔又專聽命於幕賓陳潢如
果洪水歸洋狂瀾永息猶得有辭以報
君上乃今日議築堤明日議挑濬縻費
帑金數百萬而河患如故今日題河道明日題河廳
以
朝廷爵位為私恩而卒無止期又復攘奪民田妄稱屯
墾横取米麥越境貨賣
皇上以下河為必可開而靳輔百計阻撓必令功垂成
而終止至於屯田一事
皇上洞知其累民查勘諸臣亦知其累民則靳輔陳潢
之罪燎如指掌矣總之陳潢之策為靳輔營一家
之謀於
國計民生全無裨益忌功之念重而圖利之心堅真
國之蠧而民之賊也監司何等之貴僉事何等之尊
豈容一介小人冒濫名器僅以快靳輔酬恩償賄
之私願乎伏祈
皇上乾斷立賜譴革
勅部嚴加處分另簡滿漢大臣清廉敏練者整理河
務庶成功可奏黃河南北之億萬生靈永享萬年
之利矣仰祈
睿鑒施行謹
題請
旨
康熙二十七年正月二十二日
題二十六日奉
旨這所參事情著九卿詹事科道一併嚴察議奏
特糾大臣疏
題為特糾大臣背公結黨納賄營私仰請
乾斷立賜嚴譴以清政本事臣聞自古帝王御天下之
道舉直錯枉而已堯舜之世未嘗不有共鯀驩兜
堯舜始焉因其才而姑用之繼焉知其奸而誅殛
之故唐虞之世稱為極盛我
皇上聖德純粹聖鑒淵深與放勲重華異世同揆臣竊
見
皇上用人行政孜孜求治惟恐一夫不被澤一物不得
所私竊歎誦以為千古難遘邇者幾務之地奸邪
逞詐植黨𩔖以樹私竊威福以惑衆日益縱肆
皇上灼知情偽於一切用人皆由
宸聰獨斷中外翕服無不踊躍思奮臣蒙
皇上破格超擢感激流涕莫知所以為報竊自念職在
糾彈仰體
堯舜之心輒效鷹鸇之逐謹將大學士明珠余國柱背
公營私實跡臚列具陳於左
一凡閣中票擬俱由明珠指麾輕重任意余國柱
承其風旨即有舛錯同官莫敢駁正
皇上聖明時有詰責乃漫無省改即如陳紫芝參劾張
汧疏内并請議處保舉之員
皇上面諭九卿應一體嚴處乃票擬竟不之及則保舉
張汧原屬指麾即此可見矣
一明珠凡奉
諭旨或稱其賢則向彼云由我力薦或稱其不善則向
彼云
上意不喜吾當從容挽救且任意增添以市恩立威因
而要結羣心挾取貨賄至於每日啓奏畢出中左
門滿漢部院諸臣及其腹心拱立以侍皆密語移
時
上意無不宣露部院衙門稍有關係之事必請命而行
一明珠連結黨羽滿洲則佛倫葛思泰及其族姪
傅臘塔席珠等漢人之總攬者則余國柱結為死
黨寄以腹心向時凡會議會推皆佛倫葛思泰等
把持而國柱更為之囊槖惟命是聽但知戴德私
門
一凡督撫藩臬缺出余國柱等無不展轉販鬻必
索及滿欲而後止是以督撫等官愈事剝削小民
重困今天下遭遇
聖主愛民如子而民間猶有未給足者皆債官搜索以
奉私門之所致也
一康熙二十三年學道報滿之後應陞學道之人
率往論價九卿選擇時公然承風任意派缺缺皆
預定由是學道皆多端取賄士風文教因之大壞
一靳輔與明珠余國柱交相固結每年縻費河銀
大半分肥所題用河官多出指授是以極力庇護
皇上試察靳輔受任以來請過錢糧幾何通盤一筭則
其弊可知矣當下河初議開時彼以為必委任靳
輔欣然欲行九卿亦無異辭及
皇上欲另委人則以于成龍方沐
聖眷舉出必當
上旨而成龍官止臬司可以統攝於是議題奏仍屬靳
輔此時未有阻撓意也及靳輔張大其事與成龍
議不合於是始一力阻撓皆由倚托大臣故敢於
如此
天鑒甚明當洞悉靳輔累累抗拒
明詔非無恃而然也
一科道官有内陞出差者明珠余國柱率皆居功
要索至於考選科道即與之訂約凡有本章必須
先行請問由是言官多受其牽制
一明珠自知罪戾見人輒用柔顔甘語百般欵曲
而隂行鷙害意毒謀險最忌者言官恐發其奸狀
當佛倫為總憲時見御史李時謙累奏稱
旨御史吳震方頗有參劾即令借事排陷聞者駭懼
以上各欵但約略指參總之明珠一人其智足以
窺探
上旨其術足以彌縫罪惡又有余國柱奸謀附和負
恩之罪書之罄竹難盡
皇上鼓舞臣僚責其實心報效臣受非常
殊眷若舍豺狼而問狐狸即為辜負
聖恩臣罪滋大臣固知其黨羽實繁睚眦必報恃有
聖主當陽何所畏忌伏祈
霆威立加嚴譴簡用賢能俾贊密勿天下人情莫不欣
暢感戴
聖明無盡仰祈
皇上睿鑒施行謹
題請
旨
康熙二十七年二月初六日
題本月十一日奉
上諭諭吏部國家建官分職經理庶政必須矢志精
白大法小廉各守職業實心任事庶無負拔擢簡
用之意朕親理萬幾歴有年所於爾部院大小官
員行事無不深知為臣子者既擔爵受祿榮
及父母庇其子孫家能自給便當知足無致
隕越前已屢頒諭旨嚴行申誡又復諄諄面諭
訓誨再三今在廷諸臣自大學士以下有職掌
官員以上全不恪勤乃職惟知早出衙署偷安
自便三五成羣互相交結同年門生相援引傾
陷商謀私事徇庇同黨圖取貨賂作弊營私種種
情狀確知已久九卿詹事科道皆朕委任之員凡
遇會議自當各出已見公同商酌乃一二欲行倡
率之人持議於前衆遂附和於後雷同草率一意
詭隨又其甚者雖在會議之班茫無知識隨衆畫題
希圖完結廷議如此國是何憑又有當集議時緘默
自容及至僨事巧於推䣃朕深惡此等推諉苟容之
輩亦屢加嚴飭至於用人關係重大羣臣賢否難以
周知遇緊要員缺特令會同推舉原期為國得人實
有裨益亦欲令被舉者警心易慮恐致溺職累及舉
者因而勉自刻勵九卿諸臣宜體朕心從公選舉
方為不負委任乃歴來所舉官員稱職者固有而
貪黷匪𩔖往往敗露此皆瞻顧情面植黨納賄所
致凡此情弊朕非不知前者班布爾善阿思哈等身
為大臣所行悖亂致干憲典遂行正法至今猶耿於
懷是以比來大小官員背公徇私交通貨賄朕雖
洞見而不即指處冀其自知罪戾痛加省改庶可終
始保全詎意積習深錮漫無悛悔如審擬蔡毓榮一
案庇護挽救瞻徇黨𩔖百計營求因朕具悉其奸私
謀未遂近差色楞格往審張汧所參事情朕面諭
色楞格張汧居官貪穢爾宣嚴行審出迨差回時詢
問色楞格奏稱臣於此案盡心研鞫若有失實甘受
誅戮及覽其奏案惟恐累及保舉張汧之人並未議
及業行折出又念張汧審結定罪之後自然發露因
仍用原僉票發又靳輔下河工程屯田之案朕早已
察其情弊特遣佛倫等前往勘議今所議悉屬偏私
且凡會議之時科爾坤佛倫等務執已見持論好勝
苟非懷挾私情何以力排衆議朕亦曾面加誡諭未
見畏悔如此積弊愈久愈深物議沸騰輿情憤激以
致言官列欵參奏本應發明其事以肅官方因不忍
遽行加罪大臣且用兵之時有效勞蹟者故免其發
明勒德洪明珠著革去大學士交於領侍衞内大臣
酌用李之芳著休致回籍余國柱著革職科爾坤著
以原品解任佛倫熊一瀟等著解任於河工案内完
結嗣後大小臣工各宜洗滌肺腸痛改陋習潔已奉
公勉盡職業以副朕寬大矜全咸與維新之至意爾
部即遵諭行特諭
特參近臣疏
題為特參近臣植黨營私招搖撞歲罪有可誅仰請
乾斷事臣一介庸儒臺班末職荷蒙
皇上特恩拔擢歴位中丞
高厚既深涓埃無補備員尸位跼蹐難安惟思知無不
言言必由中以稍盡犬馬之愚衷耳
皇上宵旰焦勞勵精圖治用人行政皆出
睿裁未嘗&KR0655;毫假手左右乃有植黨營私招搖撞歲如
原任少詹事高士竒左都御史王鴻緒等表裏為
奸恣肆於
光天化日之下罪有可誅罄竹難悉試約略一二為
皇上陳之高士竒出身微賤其始也徒步來京覓館為
生
皇上因其字學頗工不拘資格擢補翰林令入
南書房供奉不過使之考訂文章原未假之與聞政
事為士竒者即當竭力奉公以報
君恩於萬一計不出此而日思結納諂附大臣攬事招
搖以圖分肥凡内外大小臣工無不知有士竒之
名夫辦事
南書房者先後豈止一人而他人之聲名總未著聞
何士竒一入辦事而聲名赫奕乃至如此是其罪
之可誅者一也久之羽翼既多遂自立門戶結王
鴻緒為死黨科臣何楷為義兄弟翰林陳元龍為
叔侄鴻緒胞兄王頊齡為子女姻親俱寄以腹心
在外招攬凡督撫藩臬道府廳縣以及在内之大
小卿員皆王鴻緒何楷等為之居停哄騙而夤緣
照管者餽至成千纍萬即不屬黨護者亦有常例
名之曰平安錢然而人之肯為賄賂者蓋士竒供
奉日久人皆謂之曰門路真而士竒遂自忘乎其
為撞歲亦居之不疑曰我之門路真是士竒等之
奸貪壞法全無顧忌其罪之可誅者二也光棍俞
子易在京肆横有年惟恐事發潛遁直隸天津山
東洛口地方有虎房橋瓦房六十餘間價値八千
金餽送士竒求托照拂此外順城門斜街並各處
房屋總令心腹出名置買何楷代為收租打磨場
士竒之親家陳元師夥計陳季芳開張緞號寄頓
各處賄銀資本約至四十餘萬又於本鄉平湖縣
置田産千頃大興土木修整花園杭州西溪廣置
園宅蘇松淮揚王鴻緒等與之合夥生理又不下
百餘萬竊思以覓館餬口之窮儒而今忽為數百
萬之富翁試問金從何來無非取給於各官然官
從何來非侵
國帑即剥民膏夫以
國帑民膏而填無厭之溪壑是士竒等真國之蠧而
民之賊也其罪之可誅者三也
皇上聖明洞悉其罪止因各館史書編纂未完著解任
竣事矜全之恩至矣極矣士竒乃不思改過自新
仍怙惡不悛當
聖駕南巡時
上諭嚴誡餽送定以軍法治罪誰敢不遵惟士竒與王
鴻緒愍不畏死即淮揚等處王鴻緒招攬府廳各
官約餽萬金潛遺士竒淮揚如此他處又不知如
何索詐矣是士竒等之欺
君滅法背公行私其罪之可誅者四也更可駭者王鴻
緒陳元龍鼎甲出身亦儼然士林之翹楚者竟不
顧清議為人作壟斷而不以為恥且依媚大臣無
所不及即人之所不屑為者亦甘心為之而不以
為辱苟圖富貴傷敗名教豈不玷
朝廷而羞當世士哉總之高士竒王鴻緒陳元龍何楷
王頊齡等豺狼其性蛇蝎其心鬼蜮其形畏勢者
既觀望而不敢言趨勢者復擁戴而不肯言臣若
不言是臣負
聖恩臣罪滋大臣故不避嫌怨仰請
皇上大奮乾綱立賜罷斥明正典刑人心快甚天下幸
甚臣因糾參貪穢憤激直陳字多逾格伏祈
睿鑒施行謹
題請
旨
康熙二十八年九月十五日
題本月十九日奉
旨高士竒王鴻緒陳元龍何楷王頊齡俱著休致回籍
該部知道
詳訂全書疏
題為全書原有舊章止宜斟酌損益不宜草率編輯
仰祈
簡員纂修急正舛錯事臣惟古帝王則壤成賦原有三
等九則之不同而什一之征取民有制所以文誥
書契載籍版圖家諭戶曉班班可考我
皇上勵精圖治念切民生
特允部臣之請編輯簡明全書將使四海九州窮鄉僻
壤咸知賦有定額冊無繁文法固善也為部臣者
自應仰體
德意斟酌至當不負
皇上委任之聖心乃悠忽蹉跎遞相𫝊換以纂修為捷
徑視編輯如具文書未告成陞遷絡繹遲延四載
始得進
呈其堂司各官多非原事之人及
勅下九卿等公同參閱倉卒具
覆僉曰簡明臣思部臣纂修於數載九卿會看於一
時手執一編目經數紙以為簡則誠簡矣而簡中
之遺漏錯誤者無從而知也以為明則誠明矣而
明中之缺略參差者無從而辨也幸
皇上聖明早已知其未當矣奉
旨這全書著發與各巡撫會同經管錢糧司道官員詳
察細閱有無應行更改增刪務期永遠可行明白
確議毋得彼此瞻顧各行具題到日再議具奏今
各省撫臣陸續具題全書之苟簡不可枚舉有應
歸起運而載入存留者有應歸存留而載入起運
者有應刪除而未刪除者有應增入而未增入者
有多造數目者有少編銀兩者有支解朦混不清
者有徵給重複開載者種種差訛不一而止各撫
臣具題本章與繳還登註之原書一一可騐也夫
司道經管錢糧撫臣身任地方其所考訂諒無差
誤然不過就一省言一省之事合天下而計之其
參訂不符未及詳載者又不知其凡幾也况今直
隸各省停止由單原謂既有全書由單可以不用
倘以此書為賦役之全則一省之書不過五六十
頁由省分之各府則一府不過數十頁由府分之
各縣則一縣不過片紙而已竊思大縣錢糧有三
四十萬以及數萬者中縣小縣亦有七八萬以及
一二萬者以片紙之全書即中小縣之賦役亦不
能分晰欵項悉載明白况大縣乎是有全書之名
而無全書之實矣夫全書既失其實而民間之輸
納無憑則或有不肖有司奸胥猾吏勢必至上下
其手顛倒那移飛洒作弊其流毒可勝言哉臣查
一應纂修事務俱選才能文學之員獨賦役全書
止責之戶部當日之司農或未經入目各司或不
諳權衡襲舊本之大綱撮前人之條目止一筭手
書吏之所為非可以經久而垂憲也伏祈
皇上於在廷滿漢諸臣擇其學識明通老成練達者令
為總裁而以各衙門之品行端方才能素著者共
司編輯停其遷轉限以歲月即將各省撫臣所題
新書舛錯之本章與舊存全書並歴年裁扣增添
案卷互相參酌應增入者增入之不必厭其繁應
刪改者刪改之不必嫌其簡其賦役之綱目條欵
多寡盈虧詳訂分明參酌均平務期為永遠不易
之章程至書成之後量加優奬則人知鼔舞悉心
任事於
皇上愛民定賦之至意或稍有裨於萬一也臣從詳陳
全書起見字多逾格仰祈
睿鑒施行謹
題請
旨
康熙二十八年九月十五日
題十九日奉
旨這本内事情九卿詹事科道會同確議具奏
剖明心跡疏
奏為剖明心跡雖死猶生事竊臣生性戅直疾惡如
仇去歲一疏兩疏今歲又一疏不避嫌怨不畏報
復無非去當道之豺狼而為
社稷生民計也乃若輩之怨臣恨臣願得臣而甘心焉
蓋已久矣特無隙可乘耳適值張星法糾參錢珏
而珏遂以主使誣臣在珏之含沙噴人其或出若
輩之指使不指使不可知然在臣斷不學錢珏之
寡廉鮮恥而妄行扳扯以自求解免也蒙
皇上勅下部院嚴察虚公之意原欲求得實據非有成
見必欲坐罪於臣不知馬齊與臣何仇何怨於部
院諸臣之中獨主廷斷任口索瘢求疵多方煅煉
自本月初三日問起至初十日午後大聲疾呼向
星法云明白對你說必問你要一主使之人方止
及星法供訪之道路之口而不聽供伊戚段姓者
親往訪之而不聽又供伊友任姓者親筆手書差
送單欵而不聽遂以捉風捕影毫無憑據之事輕
將星法議送刑部又蒙
皇上大聖大仁洞燭冤抑令從寬典止將段姓者付刑
部審理及諸臣會鞫馬齊羞老成怒又獨主廷斷
將段姓者嚴行夾訊自午至日暮幾放幾收竊思
段姓者書生也三木之下何求不得初夾時因而
亂供云某人主使怒曰亂供不聽再夾又供某人
主使怒曰亂供不聽及三夾又供他堂官郭某也
說他該參來馬齊遂喜見顔色曰這就是了始將
段姓者鬆放此等取供情形在部院同事諸臣皆
共聞見是馬齊之或為若輩主使或為錢珏主使
亦未可定臣猶曾記張星法參錢珏之日馬齊曾
面對臣言
皇上南巡時我曾啓奏他好來故今日得耑訊鞫若不
嚴比張星法主使之人則從前欺罔
君父之罪難逃所以肆行羅織而必欲致臣於死地也
然臣死何足惜但天下後世笑臣無氣無骨不敢
參一巡撫而假手於他人何其前勇而後怯也是
臣之氣節所關言路之通塞所係臣死不甘心也
惟得見
皇上剖明心事使天下後世知臣之死由於奸邪羅織
隂謀煅煉則臣雖死猶生矣故不得不披肝露膽
嘔心吐血而陳伏乞
聖明全覽而垂察焉謹
奏請
旨
康熙二十八年十月初六日
奏後發出附張星法參錢珏錢珏扳扯私書案内坐
主使部院擬罪革職問杖不准折贖具
奏奉
旨郭琇鯁直敢言姑免罪降五級調用餘依議
華野疏稿卷一
