華野疏稿卷五湖廣總督郭琇撰
糾參州牧疏
題為特參貪庸州牧以清吏治事竊照州牧為親民
之官務在潔巳奉公愛養百姓乃為不負職守臣
自涖任以來惟思精白乃心日夜冰兢期俾官稱
其職民安其業以仰副我
皇上軫恤元元之至意詎猶有貪庸敗檢如彛陵州知
州李廣其人者唯利是視因而上下其手苛剝不
恤民命重派惟聽蠧言穢聲著聞大玷官箴者也
今據署理湖北布政司事按察使李華之湖北按
察使李華之分巡上荆南道副使胡蔚先荆州府
知府魏勷各揭報前來與臣訪聞無異謹臚列欵
蹟為我
皇上陳之
一本官聽信積蠧雷時豫戶書趙於斯凡事把持
於本年二月初六日在城隍廟唤里民議每斗
田粮除納三錢六分七釐正銀外又苛派銀四
錢八分闔邑約派銀二千餘兩僉點册書催辦
差役劉先押認以致道路沸騰穢聲彰著里民
劉常如吕家祚等証
一該州有康熙八年安插福建之海丁一百九十
餘名墾荒納糧後隨吳逆叛去所遺田粮州民
頂耕輸賦除納正項外又聽戶書趙於斯等仍
每斗加派銀四錢八分以圖分肥貽累里民趙
愈霞等証
一本官編審不思革除積弊乃聽經承趙於斯受
賄之多寡為戶口之增減於每戶索銀七八錢
不等約計得銀三百餘兩以致里民之有者欺
隐無者冤抑官若木偶竟置㒺聞譚君熊黃文
若等証
一該州有川客販賣耕牛每次一二千隻不等每
牛稅銀不過二三分本官聽信兵房李枝先喻
見章等管收牛稅其各處買牛者每隻必索銀
二錢方發契票漫無覺察兵書牛票可審
此一官者庸鄙性成貪婪無厭任蠧役之調撥致
百姓於苦累誠難一日姑容民上所當特疏糾參
請
旨將知州李廣革職與有名蠧役犯証一併嚴提究擬
者也臣謹會同湖廣撫臣年遐齡合詞具
題伏乞
皇上睿鍳施行
康熙四十一年四月十八日題
三疏告休疏
奏為
君恩高厚已極微臣病勢難支伏乞
聖明垂慈俯賜罷斥以全餘生事竊臣一介草茅辦事
楚中已及三載寸長未效有負
恩眷前臣以久病不痊恐誤封疆兩疏乞休俱蒙
温旨慰留我
皇上之遇臣者厚矣臣之所以報我
皇上者亦薄矣而屢凟
天聽冒干
宸嚴臣之罪尚可逭乎而臣心實有不容巳者臣年邁
氣衰連歲痰症時時舉發然時作時止醫藥調理
猶得勉強支持唯自去冬吐瀉之後脾氣大傷飲
食漸減延至今歲交夏以來氣血日枯病勢日增
一日間強起者不過兩三時耳餘皆身卧牀褥不
時昏迷且臣右腿久成殘廢今左腿又復積痛一
舉動全頼人扶瞻視不尊何以臨民似此形狀尚
能表率羣吏而整頓地方也臣思我
皇上勵精圖治遠邁唐虞無時不以吏治賢否民生休
戚惓惓
聖慮若臣以久病之軀耳目聾聵精神衰憊惶惑之中
或不能為我
皇上澄清吏治奠麗民生
君恩高厚既無由仰報而臣又何辭以謝天下也臣束
髮受書父生師教鞠躬致身之義素所講明使臣
一息苟延猶得為我
皇上效力封疆臣即捐糜頂踵身填溝壑亦復何憾唯
是臣病日篤身不足惜而任大責重一有貽誤百
死何贖此臣日夜憂懼而一息不敢自寧者也伏
乞
皇上憐臣餘生格外
垂慈恩賜罷斥另簡賢員膺此重任則臣生固啣環死
當結草將世世子孫俱沐
皇仁於無盡矣臣謹具
奏伏乞
皇上睿鍳施行
康熙四十一年閏六月初十日奏
奏明祈罷疏
奏為微臣病實難支謹遵
旨奏明仰祈
睿鍳允賜罷斥事康熙四十一年八月初六日准吏部
咨開湖廣總督郭奏為
君恩高厚已極微臣病勢難支伏祈
聖明垂慈俯賜罷斥以全餘生事一疏七月初十日奉
旨郭琇丈量地畝事尚未完著俟丈量事完日再行具
奏該部知道欽此移咨到臣臣跪捧伏讀之下仰
見我
皇上勵精圖治宵旰不遑殷殷以吏治民生為念更不
忍使臣任内事件尚有未完以致遺憾於地方也
臣思臣自仕進以至今日蒙
皇上格外之知既生全之復優擢之眞所謂
君恩之高高於天
君恩之厚厚於地臣何從測涯際哉臣即矢竭犬馬捐
糜頂踵亦何能報
高深於萬一惟是湖南丈量一事從前奉行未善致多
不均經臣
請以武昌道莊搢等三員督率清丈查出不均之長
沙等州縣衛挨坵捲丈均平以餘補缺與額無虧
士民羣集歡呼咸稱永無偏累共沐
皇恩於無疆矣業於康熙四十年四月内
題明在案嗣准部咨又經取册咨送復准戶部咨查
各州縣丈量田地後果否俱巳清楚有無題奏之
處令臣查明隨將查明丈量之後悉皆均平清楚
並無應行
題奏緣由於本年八月初六日具
題候
旨並咨部查核矣然臣連歲痰證為虐近則病勢日增
時而痰壅上忡兩脇塞脹坐卧靡寧醫藥㒺效勿
論地方事宜涓埃未補而病體惶惑之中精神不
到檢點不周其所以負我
皇上之弘恩者將擢髮莫數其罪臣稍有人心得一日
安於其位耶况楚省地處遼闊最關緊要總督統
制全省所係非輕臣念我
皇上神明天縱無微不燭無情不悉以臣雖年衰病廢
或可勉強辦事亦不意臣之狼狽至此極也故臣
之冒昧陳情一而再再而三乞憐於我
皇上之前者實為地方之利害計而非為臣一身之生
死計也伏懇
皇上垂念封疆弘開
天慈允賜罷斥臣料今生無由仰報而啣結之私惟永
矢之生生世世矣謹具
奏
聞伏候
勅旨
康熙四十一年八月十八日奏
明白回奏疏
奏為遵
旨明白回奏仰祈
睿鍳事康熙四十一年十月初一日准吏部咨湖廣總
督郭琇奏為微臣病實難支謹遵
旨奏明仰祈
睿鍳允賜罷斥事一疏康熙四十一年九月初九日奉
旨郭琇原係有罪革職之人特旨起用授為湖廣總督
初陛見時朕詢問地方情形郭琇輙奏稱楚地易治
於湖南丈量田畝復言刻期可以告竣不致擾民朕
之擢用郭琇原欲其經理地方綏輯兵民非為其能
出大言畀以重任今丈量一事時日甚久始行題覆
紅苖屢肆搶掠殺傷兵民匿不奏聞亦漫無籌畫又
所屬知府揭報黃梅縣知縣李錦虧空錢粮郭琇等
並不詳察即輕率題參委官署印以致百姓妄行聚
衆擅閉城門初參時不能詳察百姓閉城時又不能
禁戢此皆大負職掌之處凡所行俱與所言不符此
等事情著郭琇一一明白回奏該部知道欽此咨移
到臣欽此欽遵臣跪誦
綸音惶悚無既蒙
皇上不即加臣罪令臣明白回奏感激流涕謹望
闕叩頭恭謝訖竊臣一介寒微至愚至陋自縣令歴任
左都御史識淺才疎致多不職乃蒙
聖慈特賜寬宥放歸田里於康熙三十八年内
特起臣湖廣總督之職復承
恩允陛見蒙
皇上詢問地方情形臣思我
皇上德威遐布四海昇平天下晏如恭逢
堯舜之世正臣竭效犬馬之時遂以楚地易治之言回
奏詎自回任之後未竟一載痰症復作臣實心有餘
而力未逮此臣輕言之罪何能逭也又湖南田地
從前丈量因奉行未善致多不均臣涖任之時據
有里民呈訴不無豪強隐漏良懦包賠臣仰體我
皇上惠愛羣黎至意冒昧
奏請清丈因慮有司奉行未善反藉擾民并
請以武昌道莊搢衡永郴道董廷恩長沙府知府王
奕曾三員督率其事週歲之内或可告竣不致擾
民具奏在案於三十九年三月内准戶部咨行到
臣臣隨分委莊搢等三員單騎減從自裹行粮分
途查丈内有善化等州縣衛原係均平毋庸察勘
零陵等州縣間有數戶不清止按不清各戶清查
均平其有長沙等州縣衛不均田粮則挨坵捲丈
以餘補缺與額無虧據各呈報士民羣集歡呼咸
稱永無偏累随於四十年四月内具
題在案於六月内准戶部咨行臣將各州縣衛均平
田賦數目分晰造册送部隨行據湖南布政司詳
稱零陵等八州縣因間有不均之戶清查均平非
通邑捲丈可比毋庸造册其捲丈之長沙等二十
五州縣除衡陽衡山二縣丈出田粮銀米已經造
具陞科册賫報其餘州縣係以有餘補不足仍與
三十一年造報原額無虧是今日均平之數即三
十一年造報之原額也若復行查造恐不肖有司
藉名造册派費以致累民詳請咨部免行造册等
因於七月内咨覆戶部在案於九月内又准戶部
咨行臣仍應造册隨行據布政司詳稱各州縣田
粮數目均平清楚照數徵輸相安無事今若飭令
造册送部勢必槩行攅造難免驚動闔邑而原無
包賠不清之戶反受其累請再咨部免造等因於
十一月内咨部在案又於四十一年二月内戶部
咨臣照依各州縣衛所送布政司底册抄錄送部
隨行據都司將岳州等五衛照依底册抄錄詳賫
據布政司將捲丈之長沙等二十五州縣原送司
底册抄錄詳賫并稱零陵等八州縣非挨坵捲丈
原未取册無憑抄錄各等因於六月閏六月兩次
咨送戶部又於閏六月内准戶部咨以湖南丈量
田地後果否俱已清楚有無題奏之處行臣臣隨
據布都二司各查明丈量田地之後悉皆均平清
楚並無應行
題奏之處回覆隨於八月内咨部并具疏
題明在案是湖南丈量一事以三十九年三月准咨
之日計算於四十年四月内具
題雖已週歲告竣惟因戶部屢次駁令造册而臣據
詳請免造册遂致往返駁取遲延至今此又臣疎
忽之罪不能逭也至於鎮筸紅苖臣於三十八年
七月十五日到任時查前任督臣有
題報紅苖出擾邊民截陷弁兵一案已奉
旨相機撫𠞰臣仰體
皇上柔遠洪慈行令該管文武官弁多方化誨相機撫
𠞰勒退截陷兵民據領兵參將朱紱等呈報被陷
兵民俱巳陸續追出撫懾事竣
題報在案後因鎮筸一協設在苖邊協營汎廣兵單
經臣
請以沅州鎮總兵移駐鎮筸彈壓嗣因總兵張大受
駁兵無術
題參革職蒙
皇上將南陽鎮總兵雷如調補鎮筸臣不次照行該管
鎮道於所屬紅苖土民加意綏輯恩威並用照會
議善後事宜實力舉行勿生事滋擾勿怠忽貽誤
各在案於四十年三月内有瀘塘人楊通智等之
妻係兩頭羊苖人之女因索債不還捉陷勒贖遊
擊沈長禄帶兵至老家寨遊巡致截陷兵丁十一
名臣據報
題參在案臣思苖性狡悍出没攘竊乃其故智武昌
距筸甚遥誠恐鎮將事先懈於防禦事後畏罹參
罰或有隐諱文飾密行辰沅靖道查報據辰沅靖
道僉事吳國士呈稱鎮筸紅苖性𩔖犬豕攘竊為
智惟在邊防將士守禦得宜不致疎懈長奸則邊
境羣黎自獲寧謐然苖𩔖繁多良頑不一沿途三
百餘里苖土界址相連或有偷竊争鬭互相勒贖
猶之民間鼠牙雀角挾私報復之愚原非驚擾内
地者可比實與腹地無知細民鼠竊争訟無異此
又在地方文武權其事之輕重即與之剖斷而詳
結也緣奉飭行密查相應據實呈覆等因臣查鎮
筸乃楚南極邊所屬紅苖與五寨筸子等土司土
民比寨而居貿易結姻彼往此來鼠竊雀角事實
有之誠如
皇上之洞鍳也第臣愚以鎮臣道府皆蒙
皇上簡用之員必能盡心料理保愛身命或可無疎懈
隐匿之虞至督撫提臣職任封疆事有應查結者
即行查結曷敢輕率冒凟致煩
聖慮總之臣因夙疾未痊心思志慮昏庸日甚以致邊
方事務未能確訪入
告上厪
聖懷此臣失於覺察及漫無籌畫之罪又難逭也再黃
州府知府許錫齡揭參黃梅縣知縣李錦虧空一
案因李錦經徵四十年四月完半錢粮至七月尚
有未完銀三千一百餘兩據司道府揭報撫臣即
據揭會臣指參例應委員署事清查是否侵那民
欠該縣愚民一時閉城留印不放署官進城臣隨
委令武昌府知府尤汶前往撫諭著令署官上任
清查錢粮如無虧空或參後全完即為
題請復任而愚民執迷不悟臣思若差兵查拿勢必
驚擾不寧遂令李錦暫行視事一面清查錢粮一
面查拏為首聚衆之人後經查審李錦並無虧空
因其居官頗優百姓愛戴
題請還職仍留原任是先未經詳察即據揭會參迨
百姓閉城又不能禁戢此實臣大負職掌之罪也
我
皇上至聖至明無微不照臣非草木具有心胸寧不思
仰報
君恩無奈病勢纏綿兼之南地濕熱水土不調以致心
神恍惚耳目聾聵諸事廢弛貽誤地方言行相違
允屬不能稱職有負
特用之隆恩雖百死莫贖又復何辯伏懇
聖慈立賜罷譴以為人臣之負
恩不職者戒臣惟席藁待罪不勝惶懼之至緣係遵
旨一一明白回奏事理字多逾格貼黃難盡伏乞
皇上睿鍳施行
康熙四十一年十月初六日奏
據實奏陳疏
奏為遵
旨明白回奏仰祈
睿鍳立賜罷譴事康熙四十一年十月十八日准吏部
咨為特參玩愒溺職之督撫等事考功清吏司案
呈奉本部送吏部抄出兵科掌印給事中宋駿業
題前事康熙四十一年九月二十一日題本月二
十五日奉
旨這所參事情著郭琇金璽林本直雷如各明白回
奏該部知道欽此相應抄錄原疏移咨該督欽遵施行
計抄疏一紙咨移到臣欽此竊臣質本庸愚任楚
三載涓滴未報不能稱職大負
聖恩巳遵前
旨一一明白回奏惶悚待罪今垣臣宋駿業疏參復蒙
皇上不即賜罷譴令臣明白回奏跪捧
恩綸感激涕零敢不據實陳
奏也夫垣臣之參臣玩愒溺職蓋由鎮筸士民叩
閽一疏内叙紅苖搶掠殺傷屢行不法等語因而具疏
題參是雖勦說他人之唾餘然臣返躬自問而覺
垣臣之參奏誠是臣未敢以為非也蓋湖廣鎮筸
一汛在楚南極邊與五寨土司同城迴環皆土民
邊墻舊址之外乃紅苖巢寨苖民性最狡詐攘竊
為智加以五寨筸子二司土民及辰谿麻陽瀘溪
溆浦各縣邊地之民性以相習奸頑平日與苖結
姻交易彼往此來因而欺詐騙害争鬭報復搶牛
盗馬捉人勒贖多由奸民啟釁而擾及良善往往
有之但該管文武權其事之輕重大小有應詳報
題究者如前奉
旨相機撫𠞰及遊擊沈長禄等遊巡不愼俱經先後會
題結案者是也亦有應詳報批飭審究者亦有應該
管官自行查結者實與腹地無知細民鼠竊争訟
無異故不敢輕率冒凟
宸聰妄動師旅以開邊釁也然臣職任封疆乃不能化
誨邊地使苖人畏懷懾服與土民相安致有李豐
等叩
閽上厪
聖懷是不待垣臣之疏參而臣罪亦難辭此臣之撫綏
無術所當先行罷斥者也至叩
閽一案巳奉
旨著趙申喬等會同詳察審明具奏是紅苖情形應聽
察審回奏上請
廟謨再垣臣參臣向騖虛聲近益衰廢臣思臣自縣令
以至行取濫厠朝班且蒙我
皇上不次優擢詎臣賦性愚直才識疎淺多不稱職罪
已莫贖乃又蒙我
皇上包容寬宥於康熙三十八年復
特旨起用此臣之一身自始及終俱係我
皇上高厚深恩以致有今日臣尚不能仰酬於萬一是
可徵臣原無虛聲又何虛聲之可騖至謂臣近益
衰廢則果如垣臣之言蓋臣年已六十有五痰證
纏綿日甚一日精神委屬不及思慮委有不周况
楚省幅員廣闊邊方軍務即才力精健者亦惴惴
乎曠職之是懼臣以殘疾之軀肩此重任猶謂能
不貽誤地方臣亦未敢自信此臣之尸位無用又
當即行罷斥者也總之諸凡廢弛漫無籌畫皆臣
一人病之所致有負
特用之隆恩伏懇
皇上俯允垣臣所奏將臣立賜罷斥另選賢員接任則
欽差到彼察審官民亦無瞻顧隐飾之嫌並請
勅部擬臣之罪以為人臣之溺職者戒而接任之臣亦
知所警惕矣臣不勝惶懼待
命之至謹遵
旨明白回奏字多逾格貼黃難盡伏乞
皇上睿鍳施行
康熙四十一年十月二十日奏
華野疏稿卷五
