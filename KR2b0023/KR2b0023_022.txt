欽定四庫全書
大事記解題卷七宗吕祖謙撰
秦始皇帝二十六年王賁蒙恬滅齊
解題曰齊田姓陳公子完奔齊食采於田春秋後改
姓田氏自田和代齊至王建凢七世秦初并天下令
曰齊王用后勝計絶秦使欲為亂兵吏誅虜其王此
則其出師之名也(疆界風俗見周安王十一年齊田和徙其君康公解題)按蒙
恬𫝊始皇二十六年恬因家世得為秦將攻齊大破
之拜為内史秦之將帥多世其家賁翦之子也恬武
之子驁之孫也潁濱蘇氏曰韓魏趙楚與秦壤地相
接雖欲勉強抗秦而干戈日至勢不可矣如燕齊負
海前有四國之限燕弱不足言如齊之強使與四國
合從推其有餘以補不足時至而拯其亟雖秦之暴
亦安能遂滅諸侯乎然威宣方以其力攻伐諸侯不
親湣王取宋破燕求逞其欲不暇及遠而王建媮安
自守僥倖秦之見容與五國相随而亾吾觀六國之
亾其君無一人可以守國者楚考烈王死李園專國
負芻與王猶争立僅能自定而秦兵至趙王遷信讒
以誅李牧魏景湣王用秦間以廢信陵韓王安制於
韓玘燕丹私怨始皇欲以刺客斃秦雖使秦寇不作
其勢亦不能久安矣而况秦乘其斃乎
更號皇帝
解題曰按夲紀初并天下令丞相御史議帝號丞相
綰御史大夫刧廷尉斯等(秦變古官制今以前後漢百官表志通典考其大略
附見於此相國不常置如穰侯吕不韋為之其權固非他相比至於昌平君昌文君亦稱相國然則特重
其名耳丞相有左右金印紫綬始於甘茂樗里疾終於馮去疾李斯大率常命两相也侍中者夲丞相史
也使五人往来殿内更相奏事故謂之侍中其後為加官則其職浸重矣太尉金印紫綬掌武事吕不韋
月令曰孟夏太尉贊雋傑則秦有此官久矣御史大夫位上卿銀印青綬掌副丞相有两丞秩千石領侍
御史受公卿奏奏事舉劾按章一曰中丞在殿中掌圖籍大夫者侍御史之率也御史之名見於周官以
中士下士為之特小臣之𫝊命令者耳至於戰國其職益親故獻書多云獻書於大王御史澠池之會各
命御史書事而淳于髠亦曰御史在前執法在後是又掌記事紏察之任也至秦人主自親事以操制臣
下侍御僕從其勢益重而御史大夫遂與丞相分權矣前後左右將軍皆周末官秦因之位上卿金印紫
綬九卿並中二千石一日奉常掌宗廟之儀博士屬焉盧生謂博士七十人皆弗用胡毋敬為秦太史令
作博學七章博士太史令皆奉常之屬也二曰郎中令掌宫殿掖門戶詳見二世元年解題三曰衛尉掌
宫門行屯兵四曰太僕掌輿馬趙高為中車府令太僕之屬也五曰廷尉掌刑辟廷尉班在五而議帝號
獨出李斯名者盖秦以獄為重李斯又方任事所以為九卿議者之首也六曰典客掌諸侯歸義蠻夷七
曰宗正掌親屬八曰治粟内史掌榖貨九曰少府掌山海地澤之稅以給共養盖治粟内史所掌榖貨共
軍國之用少府名曰禁錢以給天子私養自別為藏少者小也少府屬官有尚書等十二官令丞少府吏
四人在殿中主發書謂之尚書其後遂以為官故置令丞耳吕不韋出司空馬奔趙說趙王曰文信侯相
秦臣事之為尚書習秦事然則始皇之初是職已號要劇矣又中書謁者黃門鉤盾尚方御府永巷内者
宦者七官令丞諸僕射署長中黃門皆屬焉佐弋謁者御府永巷宦者見於秦紀及范睢𫝊而通典設官
沿革列黃門侍郎尚書令僕射尚書丞於秦官其餘必有漢所增者也僕射自侍中尚書博士郎軍屯吏
騶宰永巷宦人皆有之古者重武官有主射以督課之隨所領之事以為號中黃門者謂奄人居禁中在
黃門之内給事別於黃門令丞故曰中凢此所謂九卿也李斯自廷尉為丞相蒙恬自内史為大將然則
九卿者將相出入之地也中尉掌徼循京師其秩雖亦中二千石後漢志九卿皆云卿一人至中尉獨不
言卿則不預九卿之數矣將作少府掌治宫室詹事掌皇后太子家將行皇后卿也典屬國掌蠻夷降者
内史掌治京師主爵中尉掌列侯自將作少府至主爵中尉秩皆二千石護軍中尉其秩闕蒙恬𫝊胡亥
以李斯舍人為護軍即此職也侍中左右曹諸吏散騎中常侍皆加官所加或列侯將軍卿大夫將都尉
尚書大醫太官令至郎中亾員多至數十人侍中中常侍得入禁中諸曹受尚書事諸吏得舉法散騎騎
竝乘輿車給事中亦加官所加㦯大夫博士議郎掌顧問應對位次中常侍中黃門有給事黃門位從將
大夫通典以加官為漢制然百官表加官一章其末總結云皆秦制則出於秦無疑但漢因秦制廣之益
詳益重其間官名必多漢所增也秦之祿秩於史無所考漢制三公號稱萬石其奉月各三百五十斛榖
其稱中二千石者月各百八十斛二千石者百二十斛比二千石者百斛千石者九十斛比千石者八十
斛六百石者七十斛百石以下有斗食佐史之秩斗食月奉十一斛佐史月奉八斛按范睢毁穰侯之辭
曰自斗食以上有非相國之人者乎王翦攻閼與歸斗食以下秩居斗食以下者謂佐史也吕不韋死其
舍人六百石以上奪爵以此三事考之則漢之祿秩大率皆秦制其間小有增損則不可知耳孟子論周
室制禄自上農夫食九人積之孔子使原思為宰與之粟九百而孟子為齊卿其禄十萬鍾然副自古至
於秦漢無不以榖粟制禄也荀綽晉百官表注載後漢延平中中二千石月奉錢九千米七十二斛貞二
千石月錢六千五百米三十六斛當殤帝之世百官奉禄猶米多錢少况於古乎)皆曰昔者
五帝地方千里其外侯服夷服諸侯或朝㦯否天子
不能制今陛下(按戰國策子楚與孝文王言稱陸下則秦稱之久矣蔡邕曰陛階也天子
必有近臣立於陛側以戒不虞謂之陛下者羣臣與天子言不敢指斥故呼在陛下者與之言因卑達尊
之意也)平定天下法令繇一統自上古以來未嘗有五
帝所不及臣等謹與博士議曰(前漢百官表博士秦官掌通古今秩比六
百石員多至數十人)古有天皇有地皇有泰皇泰皇最貴臣等
昧死上尊號王為泰皇命為制令為詔天子自稱曰
朕(蔡邕曰朕我也古者上下共稱之至秦然後天子獨以為稱漢因而不改)王曰去泰著
皇采上古帝位號號曰皇帝(兼三皇五帝以為號其汰侈固不待言然丞相
以下議稱泰皇其不辭甚矣君侈臣庸欲不亾得乎)他如議制曰可(蔡邕日羣臣有所奏
請尚書令奏之下有司曰制天子答之曰可)
太上皇
解題曰三代稱王故武王既克商推王迹所起追王
太王王季文王始皇既自稱皇帝矣追尊其父乃獨
去帝著皇豈非以父未嘗有天下不使同巳之稱乎
然則帝皇之義始皇初不知也
除諡法
解題曰五峯胡氏(宏)曰昔周公作諡法豈使子議父
臣議君哉合天下之公奉君父以天道耳孝愛不亦
深乎所以訓後為君父者以立身之夲也知夲則身
立家齊國治天下平不知夲則縱慾恣暴惡聞其過
入於滅亡天下知之而不自知也唯其私而已是故
不合天下之公則為子議父臣議君夫臣子也君父
有不善所當陳善閉邪引之當道若生不能正既亾
而黨之是不以天道事君父也謂之忠孝可乎
定為水德
解題曰方鄒衍推五德之運(史記正義曰始皇采鄒衍五德之運所勝五行
以周為火德自稱水德稱之用母代子如淳云今鄒衍書有五德終始五德各以所勝為行)今視
之特隂陽末術耳(按檀弓夏后氏尚黑殷人尚白周人尚赤不過随其所建所正以為
服色所尚耳未嘗如衍之支離也)若無預於治亂之數也及至始皇
始采用之定為水德以為水德之治剛毅戾深事皆
决於法刻削母仁恩和義然後合五德之數於是急
法久者不赦則其所繋豈小哉後世遂相㳂以為大
事不可不紀也
以十月為歲首
解題曰子為天正於律為黃鍾鍾者種也陽氣種於
黃泉孽萌萬物為六氣元也丑為地正於律為大吕
吕者旅也隂大旅助黃鍾宣氣而牙物也寅為人正
於律為大簇簇者奏也陽氣大奏地而達物也自古
正朔不過此矣至於建亥之月萬物該藏豈有用之
為正者哉按秦紀昭王四十二年先書十月宣太后
薨次書九月穰侯出之陶四十八年先書十月韓獻
垣雍秦軍伐趙次書正月兵罷五十年先書十月白
起有罪為士伍次書十二月益發卒軍汾城旁次書
二月攻晉軍斬首六千而吕不韋春秋季秋紀亦書
合諸侯制百縣為來歲受朔日與諸侯所稅於民輕
重之法則自昭王以來用十月為歲首久矣特始皇
立定為制耳
從李斯議不置諸侯
解題曰五峯胡氏曰聖人理天下以萬物各得其所
為極至封建也者帝王所以順天理承天心公天下
之大端大夲也郡縣也者霸世暴主之所以縱人欲
悖天道私一身之大孽大賊也分天下有德有功者
以地而不敢以天下自私於是有百里七十里五十
里不能五十里邦國之制焉於是有君朝卿大聘大
夫小聘王巡狩侯述職之禮樂法度焉於是有千雉
百雉三之一五之一之高城深池焉於是有井邑丘
甸縣都之夫數焉於是有十乘百乘千乘萬乘之車
數焉於是有五两卒旅師軍之制焉於是有卿大夫
司徒樂正取士之法焉邦國之制廢而郡縣之制作
矣郡縣之制作而世襲之制亡矣世襲之制亡而數
易之弊生矣數易之弊生而民無定制矣廵狩述職
之禮廢則上下之情不通攷文案而不究事實信文
案而不任仁賢其弊有不可勝言者矣城池之制廢
而禁禦暴客威服四夷之法亾矣夫家之法廢則民
數不可詳矣民數不可詳而車乘不可出矣車乘不
可出而軍師不隠於農矣軍師不隠於農坐食者衆
而公私困窮矣世儒不知王政之夲反以亾泰為可
法所謂明君良臣者亦未免以天下自私無意於裁
成輔相使萬物各得其所所以歴千五百餘歲未有
能復之者也聖人制四海之命法天而不私盡制而
不曲防分天下之地以為萬國而舉英才共焉非後
世擅天下者以大制小以強制弱之謀也誠盡制而
已矣是以虞夏商周𫝊於長久皆千餘載論興廢則
均有焉語絶滅則至暴秦郡縣天下然後極也自秦
滅先王之制海内蕩然無有根本之固有今世王天
下而繼世無置錐之地者有今年貴為天子而明年
欲為匹夫不可得者天子尚然况其下者乎物有其
根則常而静安而久常静安久則理得其終物遂其
性封建者政之有根者也故上下辯民志定教化行
風俗美理之易治亂之難亾扶之易興亾之難滅郡
縣反是
分天下為三十六郡
解題曰三十六郡者内史(漢三輔及弘農郡)三川(漢河内河南两郡)
河東南陽南郡九江(漢竝因之)鄣郡(治故鄣在今湖州長興縣西南官郡所治
當考漢改為丹楊郡)會稽潁川(漢竝因之)碭郡(漢梁國)泗水(漢改為沛郡)薛
郡(漢魯國)東郡瑯琊(漢竝因之)齊郡(漢齊國)上谷漁陽右北平
遼西遼東代郡鉅鹿邯鄲上黨大原雲中(漢竝因之)九原
(漢改為五原郡)鴈門上郡隴西北地漢中巴郡蜀郡(漢竝因之)黔
中(漢改為武陵郡今鼎澧辰沅黔州之地)長沙(漢長沙國)凢三十六郡其後
並南越閩越置桂林(漢改為欝林郡)南海(治番禺漢因之)象郡(漢改為日
南郡)閩中(徐廣曰治侯官漢武帝虛其地)合四十郡(漢以秦郡大稍稍分析詳見漢觧題)
三川河東在諸郡之首者盖所以陪輔關中地勢莫
重焉即漢所謂三河也漢分三川為河南河内與河
東號為三河史記貨殖𫝊曰昔唐人都河東殷人都
河内周人都河南夫三河在天下之中若鼎足王者
所更居也建國各數百千歲土地小狹民人衆都國
諸侯所聚會故其俗纖儉習事
郡置守尉監
解題曰按前漢百官表郡守秦官掌治其郡秩二千
石郡尉秦官掌佐守典武職甲卒秩比二千石(漢郡國凢
百有三置都尉者九十後漢志云每屬國置都尉一人)監御史秦官掌監郡(戰國
策安邑之御史死其次恐不得也使安邑令為人請御史於王王曰彼固有次乎吾難敗法因遂置之然
則六國時固巳遣御史監郡矣非獨秦也)漢省之守者守其地也尉者分
其兵權也監者使其親昵監之也通典曰秦以御史
監理諸郡謂之監察史
更民名曰黔首
解題曰應劭曰黔亦黎黑也
一衡石丈尺文字
解題曰自商君為政平斗桶權衡丈尺其制變於古
矣至是并天下一之皆令如秦制也秦之文字多李
斯趙高所定亦非保民之教也然此乃帝王初政之
常秦猶㳂而行之至於後世則鮮或舉之矣
禮樂
解題曰按通典鄭玄禮序云周衰諸侯僣忒自孔子
時禮已不能具秦并天下收儀禮而歸之咸陽但采
其尊君抑臣以為時用(前漢志云諸侯踰越法度惡禮制之害已去其篇籍遭秦
滅學遂以亂亾)通典又曰始皇平天下六代廟樂唯韶武存
焉二十六年改周大武曰五行房中曰壽人(前漢志曰周有
房中樂至秦名曰壽人五行舞者夲周舞也秦始皇二十六年更名曰五行也儀禮燕禮記有房中之樂
鄭氏注弦歌周南召南之詩而不用鐘磬之節也謂之房中者后夫人之所議誦以事其君子)秦車
服之制可見者大駕屬車八十一乘周末諸侯有二
車九乘秦滅九國兼其車服故屬車八十一乘自以
尚水德故郊社服用皆以袀玄以從冕旒前後邃綖
(蔡邕獨斷云袀&KR0008;繒也班固東都賦云袀皂也袀音鈞)又制通天冠其状遺失
漢因秦名制之乘輿所常服又采楚制作遠遊冠滅
齊獲其君冠制高山冠賜近臣滅楚獲其君冠賜御
史謂之法冠(一名柱後惠文冠或謂之獬豸冠)滅趙以其君冠賜近
臣謂之惠文冠所謂貂蟬也秦雄諸侯乃加其武將
首為絳袙表其貴賤其後稍稍作顔題謂之幘其略
如此(秦車服制並見通典)二世尤以鄭音為娛丞相李斯進諫
曰放棄詩書極音聲色祖伊所以懼也輕積細過恣
心長夜紂所以亾也趙高曰五帝三王樂各殊名示
不相襲朝廷下至人民得以接歡喜合殷勤非此和
說不通解澤不流亦各一世之化度時之樂何必華
山之騄耳而後行遠乎二世然之(按李斯𫝊二世用趙高譛按李斯子
三川守繇與盗通状李斯聞之是時二世在甘泉方作觳觝優俳之觀李斯不得見應劭曰戰國之時稍
增講武之禮以為戲樂用相夸示而秦更名曰角抵文穎曰两两相當也見樂書李斯𫝊)秦祀典
唯雍四畤上帝為尊故雍四畤春以為歲祠禱因泮
凍秋涸凍冬賽祠五月嘗駒及四中之月月祠(一歲凣八
祭此常祭也)畤四匹(顔師古曰每畤用駒四匹)黃犢羔各四圭幣各有
數皆生瘞埋無爼豆之具(爼豆之廢自此始)三年一郊(此天子之
親郊也後世三年之郊始於此見郊祀志)
收泰半之賦
解題曰按前漢食貨志始皇并天下内興功作外攘
夷狄收泰半之賦(師古曰泰半三分取其二)董仲舒曰秦改帝王
之制小民月為更卒已復為正一歲屯戍一歲力役
三十倍於古(師古曰更卒謂給郡縣一月而更者也正卒謂給中都官者也率計今人一歲
之中屯戍及力役之事三十倍多於古也)田租田賦鹽鐡之利二十倍於
古(如淳曰秦賣鹽鐵貴故下民受其困也師古曰既收田租又出口賦而官更奪鹽鐵之利率計今人
一歲之中失其資産二十倍多於古也漢四年八月初為筭賦口賦與筭賦之制當考)或耕豪
民之田見稅什五(如淳曰什稅其五師古曰言下戶貧人自無田而耕墾豪富家田十
分之中以五輸夲田主也)故貧民常衣牛馬之衣而食犬彘之食
重以貪暴之吏刑戮妄加民愁亾聊亾逃山林轉為
盜賊赭衣半道斷獄歲以千萬數今並附見於始皇
并天下之年
上弊下弊
解題曰按前漢食貨志秦兼天下弊為二等黃金以
鎰為名上弊(孟康曰二十兩為鎰史記正義曰二十四兩為鎰顔師古曰改周一斤之制更
以鎰為金之名數也高祖初賜張良金百鎰此尚秦制也上弊者二等之中黃金為上而錢為下也)銅
錢質如周制文曰半兩(律歴志云一籥容干一百黍重十二銖兩之為兩二十四
銖為兩)重如其文而珠玉龜貝銀錫之屬為器飾寳蔵
不為幣古者以玉為瑞以龜為寳以貝為貨而鐘鼎
之屬則有國有家之所𫝊守也戰國以後以金錢為
尚不曰黃金萬鎰則曰致訾千萬而已圭璧鐘鼎宗
廟朝廷之所重者徒以供耳目之玩若所謂龜貝者
又委於泥沙莫知其貴矣此風氣之一變也
築女懷清臺
解題曰按貨殖𫝊烏氏倮(韋昭曰烏氏縣名屬安定倮名也)畜牧及
衆斥賣求竒繒物間獻遺戎王戎王什倍其償與之
畜畜至用谷量馬牛秦始皇帝令倮比封君以時與
列臣朝請而巴蜀寡婦清其先得丹宂而擅其利數
世家亦不訾清寡婦也能守其業用財自衛不見侵
犯秦皇帝以為貞婦而客之為築女懷清臺始皇之
所褒表賓禮者如此史失其年今載於初并天下之
歲
秦始皇帝二十七年隴西北地雞頭山回中
解題曰此始皇既并天下廵郡縣之始也隴西唐隴
右道今秦河鞏熙涼沙等州之地北地今寧州雞頭
山在城州上禄縣東北酈道元云盖大隴山異名也
回中宫在雍州西(自北地以下竝見史記正義)
作極廟
解題曰始皇預自為廟也漢之作顧成廟放此(見羣臣尊
始皇廟議)
賜民爵一級治馳道
解題曰以治馳道之勞故賜之爵也自此後終秦世
賜爵者不重出賈山至言曰秦為馳道於天下東窮
燕齊南極吳楚江湖之上濱海之觀畢至道廣五十
步三丈而樹厚築其外隠以金椎樹以青松為馳道
之麗至於此使其後世曾不得邪徑而託足焉
秦始皇帝二十八年鄒嶧山刻石
解題曰刻石始於此史記正義曰國系云邾嶧山魯
穆公改邾作鄒其山遂從邑變山在兖州鄒縣南北
去黃河三百餘里
封泰山禪梁父
解題曰文中子曰封禪之費非古也徒以誇天下其
秦漢之侈心乎史記正義曰泰山在兖州博城縣西
北梁父在兖州泗水縣北
作琅邪臺
解題曰按夲紀竝勃海以東過黃腄(史記正義曰腄遂瑞反黃縣故
城在萊州黃縣東南古睡縣在黃縣南)窮成山(史記正義曰在萊州文登縣西北)登之
罘(史記正義曰在萊州文登縣東北)立石頌秦德焉而去南登琅邪
大樂之留三月乃徙黔首三萬戶琅邪臺下(史記正義曰琅
邪山在密州諸城縣東南始皇立層臺於山上)復十二歲作琅邪臺(復者復除其賦
役也然復有大小遠近之別有復其繇戍者有復其租稅者有復其身者有復其家者有復一歲者有復
二歲者有復三歲者有復十二歲者有復終身者有復其後世者載在漢書皆可考也)立石刻
頌秦德曰維秦王兼有天下立名為皇帝乃撫東土
至於琅邪列侯武城侯王離列侯通武侯王賁倫侯
建成侯趙亥倫侯昌武侯成倫侯武信侯馮毋擇丞相
隗林丞相王綰卿李斯卿王戊五大夫趙嬰五大夫
楊樛從與議於海上(列侯之下復有倫侯當考)
武關
解題曰今商州商洛縣有少習即秦武關也文潁曰
武關在浙西百七十里弘農界
秦始皇帝二十九年東游至陽武博浪沙中
解題曰博浪沙在鄭州陽武縣界當官道(見史記正義)張
良大父開地相韓昭侯宣惠王襄哀王父平相釐王
悼惠王悼惠王二十三年平卒卒二十歲秦滅韓良
年少未官事韓韓破良家僮三百人弟死不葬悉以
家財求客刺秦王為韓報仇以大父父五世相韓故
致堂胡氏曰或者謂良年少輕用其身黃石老父盖
不喜也故為復期之約堕履之事屈折其虛氣使能
隠忍以就大者是不知良也良夲為報讐非有事漢
之志苟得弊吕政於一椎則心愜矣餘亦何求哉或
者不達又若虞其敗者夫以秦皇狙詐之智虎狼之
威千乘萬騎之衆揮椎奮擊既無覺者大索天下又
不能得良非獨免併免力士其智略之妙固已視吕
政如罝中兔何敗獲之憂乎是亦淺之乎待良矣
秦始皇帝三十一年更名臘曰嘉平
解題曰索隠曰應劭曰夏曰清祀殷曰嘉平周曰大
臘盖改從殷號秦重伏臘故有羊米之賜
使黔首自實田
解題曰阡陌之弊至是出矣使井田不廢何患田之
不實乎杜氏通典曰自秦孝公隳經界立阡陌雖獲
一時之利而兼并踰僣興矣阡陌既弊又為隠覈隠
覈之法憑乎簿書簿書既廣必藉衆功藉衆功則政
繇羣吏則人無所信矣夫行不信之法委政於衆多
之胥欲紀人事之衆寡明地利之多少雖申商督刑
撓首總筭不可得而詳矣不變斯道而求治者未之
有也
微行逄盜
解題曰始皇為微行咸陽(張晏曰若微行之所為故曰微行)與武士
四人俱夜出逄盜蘭池見窘武士擊殺盜關中大索
二十日
秦始皇帝三十二年東廵刻碣石門
解題曰按本紀刻碣石門(徐廣曰一作盟)壊城郭决通
隄防其辭曰皇帝奮威德并諸侯初一泰平堕壞城
郭决通川防夷去險阻地埶既定黎庶無繇天下咸
撫五峯胡氏曰制井田所以制國也所以制王畿也
王畿安強萬國親附所以保衛中夏禁禦四夷也先
王建萬國親諸侯高城深池徧天下四夷雖虎猛狼
貪安得肆其欲而逞其志乎此三王為萬世慮禦四
夷之上策也王公設險以守其國孔子所以書於習
坎之彖也城郭溝池以為固孔子所以答言偃之問
也自秦而降郡縣天下中原世有戎狄之禍矣悲夫
考入海方士
解題曰瓚曰考較其虛實
秦始皇帝三十三年發諸嘗逋亾人贅壻賈人擊南越
解題曰漢武帝發天下七科讁一曰吏有罪始皇適
治獄吏不直者築長城即此科也二曰亾命三曰贅
壻四曰賈人即今歲所發嘗逋亾人贅壻賈人也五
曰故有市籍六曰父母有市籍七曰大父母有市籍
皆賈人之類也然則所謂七科讁者其因秦之舊乎
兵出於農固有定籍矣吏有罪者席其故官亾命者
去其鄉土贅壻者託於婦家賈人以下皆身不在農
畆是七科皆非調發所及故讁之此雖暴政然亦有
說也南越君長史不書閩越王無諸及越東海王搖
者其先皆越王勾踐之後也姓鄒氏秦已并天下皆
廢為君長以其地為閩中郡置閩中郡史失其年令
附於置桂林南海象郡之後
蒙恬大破匈奴收河南地築長城
解題曰按夲紀列𫝊蒙恬西北斥逐匈奴匈奴單于
頭曼不勝秦北徙悉收河南地(北河之南)自榆中(徐廣曰在
金城金城郡在漢涼州刺史所部也)竝河以東屬之隂山(列𫝊云渡河㩀陽山徐廣曰五
原西安陽縣北有隂山在河南陽山在河北然則秦地跨河北陽山長城止屬於隂山耳趙武靈王築長
城自代竝隂山下至高闕為塞五原郡屬漢并州刺史所部即秦之九原郡也隂山隂山縣漢武帝攘斥
匈奴置隂山縣屬五原郡唐屬安北大都護府)因河為塞築長城(水經注楊泉物理論
曰秦始皇使蒙恬北築長城死者相屬民歌曰生男慎勿舉生女哺用餔不見長城下尸骸相支柱其冤
痛如此)因邊山險壍谿谷可繕者治之起臨洮(漢隴西郡有臨
洮縣)至遼東萬餘里又使蒙恬渡河取高闕(水經注趙武靈王自
代竝隂山下至高闕為塞山下有長城長城之際連山&KR0008;天其山中斷两岸望若闕焉自闕北出荒中闕
口有城跨山結局謂之高闕戍自古迄今常置重捍以防塞道史記正義曰地理志云朔方臨戎縣北有
連山中斷而峯俱峻名為高闕朔方今夏州)陶山北假中(晉灼曰王莾𫝊云五原北假膏
壤殖榖北假地名也)築亭障以逐戎人恬居上郡(今麟延安丹坊鄜銀夏綏
德保安之地)十餘年威振匈奴(主父偃書曰昔秦皇帝欲攻匈奴李斯諫曰靡敝中
國快心匈奴非長策也秦皇帝不聽遂使蒙恬將兵攻胡辟地千里李斯方助始皇為虐必無此諫特趙
高繼斯其虐尤甚故人以斯為忠得此虚美也)
運芻粟北河
解題曰按主父偃書秦皇帝使蒙恬將兵而攻胡卻
地千里以河為境又使天下飛芻輓粟起於黃腄琅
邪負海之郡轉輸北河率三十鍾而致一石(師古曰六斛四
斗為鍾計其道路所費凢用百九十二斛乃得一石至)男子疾耕不足於糧餉
女子紡績不足於幃幕百姓靡敝孤寡老弱不能相
養道死者相望又按水經及注河自西域注于蒲昌
海(一名鹽澤至玉門陽關一千三百里廣輪四百里其水澄渟冬夏不減)隠淪不見復
出於積石山(山在西羌之中燒當所居也後漢延熹二年校尉叚熲討燒當至積石山)屈
而東北流逕於析支(界為河曲羌人所居謂之河曲羌也)東北逕歴敦
煌酒泉張掖南又東過隴西金城天水又東北過安
定又北過北地朔方又屈而北流為北河東逕於高
闕南(自高闕東南逕朔方九原東過雲中又南過定襄上郡又南逕蒲江又南過北屈又南出龍門
口)
以讁徙民戍五嶺河南
解題曰按本紀為桂林象郡南海以適遣戍(徐廣曰五十萬
人守五嶺)索隠曰初縣即上自榆中屬隂山為三十四縣
是也匈奴𫝊作四十四縣(史記正義云裴駰云廣州記云五嶺者大庾始安臨
賀揭陽桂陽輿地志云一曰臺嶺亦名塞上今名大庾二曰騎田三曰都龍四曰萌諸五曰越嶺)
彗星出西方
解題曰本紀作明星出西方徐廣曰皇甫謐云彗星
見
秦始皇帝三十四年焚書
解題曰按夲紀列𫝊始皇置酒咸陽宫博士七十人
前為壽博士僕射周青臣(前漢百官表僕射秦官自侍中尚書博士郎軍屯吏
騶宰永巷皆有古者重武官有主射以督課之取其領事之號孟康曰皆有僕射随所領之事以為號也
軍屯吏則曰軍屯僕射永巷則曰永巷僕射後漢百官志博士僕射中興轉為祭酒)頌稱始皇
威德始皇悅博士齊人淳于越進曰臣聞殷周之王
千餘歲封子弟功臣自為枝輔今陛下有海内而子
弟為匹夫卒有田常六卿之臣無輔拂何以相救哉
事不師古而能長久者非所聞也今青臣又面諛以
重陛下之過非忠臣始皇下其議丞相李斯曰陛下
創大業以建萬世之功固非愚臣所知且越言三代
之事何足法也今諸生人善其所私學以非上之所
建立禁之便臣請史官非秦記皆燒之(六國表云秦既得意燒天
下詩書諸侯史記尤甚為其有所刺譏也詩書所以復見者多藏人家而史記獨藏周室以故滅惜哉獨
有秦記又不載日月其文略不具)非博士官所職天下敢有藏詩書
百家語者悉詣守尉雜燒之(所燒者天下之書博士官所職固自若也蕭何
獨收圖籍而遺此惜哉)有敢偶語詩書棄市以古非今者族吏
見知不舉者與同罪(此見知之法也)令下三十日不燒黥為
城旦(如淳曰晝日伺寇虜夜暮築長城城旦四歲也)所不去者醫藥卜筮種
樹之書(前漢藝文志秦焚書而易為筮卜之事𫝊者不絶古者教人之通法詩書禮樂而已至於
易則未嘗躐等與人是以孔子孟子之問答初未嘗及易也若如魏晉祖尚浮虛譚老易者徧天下則秦
焚之久矣)欲以學法令以吏為師(此商鞅之法事見周赧王十年解題)制曰
可餘見通鑑始皇下淳于越之議意雖惡之然未必
如李斯之酷也逢君之惡其罪大斯之謂與戰國陋
儒誦章句而不知踐履守陳跡而不識時宜荀卿疾
之於是輕詩書法後王以矯一時之弊初不知李斯
假其說其禍如此其極也天下之患始於陋儒而疾
陋儒者實成之
秦始皇帝三十五年甘泉
解題曰史記正義云括地志云甘泉在雍州雲陽西
北秦始皇作甘泉宫去長安三百里望見長安
作宫阿房及穿治麗山
解題曰按夲紀阿房宫未成成欲擇令名名之作宫
阿房故天下謂之阿房宫始皇初即位穿治麗山及
并天下其役益侈矣至是遂役七十萬人分作阿房
麗山焉(史記正義云括地志云秦阿房宫亦曰阿城在雍州長安縣西北)
徙三萬家驪邑五萬家雲陽
解題曰驪邑始皇之陵邑也漢自人君即治山陵及
徙民置邑陵㫄皆秦制也雲陽甘泉宫所在也秦開
直道表謂之通甘泉紀謂之邸雲陽漢武帝幸甘泉
祠泰乙而公卿稱皇帝郊見泰乙雲陽盖乙地也在
漢屬左馮翊(史記正義云括地志云驪邑在雍州新豐縣夲周時驪戎邑)
坑諸生
解題曰按夲紀侯生盧生相與謀曰始皇為人天性
剛戾自用起諸侯并天下意得欲從以為自古莫及
已專任獄吏獄吏得親幸博士雖七十人特備員弗
用丞相諸大臣皆受成事倚辦於上上樂以刑殺為
威天下畏罪持禄莫敢盡忠上不聞過而日驕下懾
伏謾欺以取容秦法不得兼方不驗輙死然候星氣
者至三百人皆良士畏忌諱䛕不敢端言其過天下
之事無小大皆决於上上至以衡石量書(石百二十斤)日
夜有呈不中呈不得休息貪於權勢至如此未可為
求仙藥於是乃亡去始皇聞亡乃大怒使御史悉按
問諸生犯禁者皆坑之餘見通鑑延平陳氏曰燒詩
書殺學士秦之所以亡也其所以致亡者始於自用
自用則惡夫非之者而儒生分別是非常不可屈已
以從天下之善而欲屈天下從已私能無亡乎
秦始皇帝三十六年徙民三萬家於北河榆中
解題曰以備匈奴也按水經注榆中在金城東五十
許里(唐勝州榆林縣)即漢書所謂榆溪舊塞者也自溪西去
悉榆柳之數矣
秦始皇帝三十七年始皇出遊左丞相斯少子胡亥從
解題曰東坡蘇氏曰李斯佐始皇定天下不可謂不
智扶蘇親始皇子秦人戴之久矣陳勝假其名猶足
以亂天下而蒙恬持重兵在外使扶蘇不即受誅而
復請之則斯高無遺類矣以斯之智而不慮此何哉
曰嗚呼秦之失道有自来矣豈獨始皇之罪自商鞅
變法以殊死為輕典以慘夷為常法人臣狼顧脅息
以得死為幸何暇復請方其法之行也求無不獲禁
無不止鞅自以為軼堯舜而駕湯武矣及其出亾而
無所舍然後知為法之弊夫豈獨鞅悔之秦亦悔之
矣荆軻之變持兵者熟視始皇環柱而走莫之救者
以秦法重故也李斯之立胡亥不復忌扶蘇者知威
令之素行而臣子不敢復請也扶蘇之不敢請亦知
始皇之鷙悍而不可回也豈料其偽也哉周公曰平
易近民民必歸之孔子曰有一言而可以終身行之
其恕矣乎夫以忠恕為心而以平易為政則上易知
而下易達雖有賣國之姦無所投其隙倉卒之變無
自發焉然其令行禁止盖有不及商鞅者矣而聖人
終不以彼易此商鞅立信於徙木立威於棄灰刑其
親戚師傅積威信之極以及始皇秦人視其君如雷
電鬼神不可測也古者公族有罪三宥然後制刑今
至使人矯殺其太子而不忌太子亦不敢請則威信
之過也故夫以法毒天下者未有不反中其身及其
子孫者也漢武與始皇皆果於殺者也故其子如扶
蘇之仁則寧死而不請如戾太子之悍則寕反而不
訴知訴之必不察也戾太子豈欲反者哉計出於無
聊也故為二君之子者有死與反而已李斯之智盖
足以知扶蘇之必不反也吾又表而出之以戒後世
人主之果於殺者
葬始皇於驪山
解題曰前漢劉向上成帝疏曰黃帝葬於橋山堯葬
濟隂丘壠皆小葬具甚微舜葬蒼梧二妃不從禹葬
會稽不改其列殷湯無葬處文武周公葬於畢秦穆
公葬於雍橐泉宫祈年館下樗里子葬於武庫皆無
丘壠之處夫死者無終窮而國家有廢興此聖帝明
王賢君智士遠覧獨慮無窮之計也其賢臣孝子亦
承命順意而薄葬之此誠奉安君父忠孝之至也秦
惠文武昭莊襄五王皆大作丘壠多其瘞藏咸盡發
掘暴露始皇帝葬於驪山之阿下錮三泉上崇山墳
其高五十餘丈周回五里有餘石槨為游館人膏為
燈燭水銀為江海黃金為鳬鴈珍寳之藏機械之變
棺槨之麗宫館之盛不可勝原又多殺宫人生薶工
匠計以萬數天下苦其役而反之驪山之作未成而
周章百萬之師至其下矣項籍燔其宫室營宇往者
咸見發掘其後牧兒亡羊羊入其鑿牧者持火照牛
羊失火燒其藏槨自古至今葬未有盛如始皇者也
數年之間外被項籍之災内罹牧監之禍豈不哀哉
是故德彌厚者葬彌薄知愈深者葬愈微無德寡知
其葬愈厚丘壠彌高宫廟甚麗發掘必速繇是觀之
明暗之效葬之吉凶昭然可見矣
殺蒙恬蒙毅
解題曰太史公曰吾適北邊自直道歸行觀蒙恬所
為秦築長城亭鄣壍山堙谷通直道固輕百姓力矣
夫秦之初滅諸侯天下之心未定痍傷者未瘳而恬
為名將不以此時強諫振百姓之急養老存孤務脩
衆庶之和而阿意興功此其兄弟遇誅不亦宜乎何
乃罪地脉哉(潁濱蘇氏曰毅以忠信事上自許無罪死而不厭夫偷合取容咎亞李斯此其
所以不免者哉)
復行錢
解題曰秦行半兩錢意者始皇末年嘗不用錢而二
世復之也
大事記解題卷七
