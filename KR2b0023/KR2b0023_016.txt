欽定四庫全書
大事記解題卷一宋吕祖謙撰
周敬王三十九年庚申
解題曰大事記者列其事之目而已無所褒貶抑揚
也熟復乎通釋之所載則其統紀可考矣觧題蓋為
始學者設所載皆軄分之所當知非事雜博求新竒
出於人之所不知也至於畜德致用淺深大小則存
乎其人焉次輯之際有所感發或并錄之此特一時
意之所及覽者不可以是為限斷也史記十二諸侯
年表首年標歲名其後唯以六甲紀之簡而易見今
從之凡所記大事無待箋注者更不觧題此卷本末
巳見左傳者亦不重出
春秋
解題曰伊川程氏春秋𫝊序曰天之生民必有出類
之才起而君長之治之而爭奪息導之而生養遂教
之而倫理明然後人道立天道成地道平二帝而上
聖賢世出随時有作順乎風氣之宜不先天以開人
各因時而立政暨乎三王迭興三重既備子丑寅之
建正忠質文之更尚人道備矣天運周矣聖王既不
復作有天下者雖欲倣古之跡亦私意妄為而已事
之謬秦至以建亥為正道之悖漢專以智力持世豈
復知先王之道也夫子當周之末以聖人不復作也
順天應時之治不復有也於是作春秋為百王不易
之大法所謂考諸三王而不謬建諸天地而不悖質
諸鬼神而無疑百世以俟聖人而不惑者也先儒之
傳曰游夏不能贊一辭辭不待贊也言不能與於斯
耳斯道也惟顔子嘗聞之矣行夏之時乘殷之輅服
周之冕樂則韶舞此其凖的也後世以史視春秋謂
褒善貶惡而已至於經世之大法則不知也春秋大
義數十其義雖大炳如日星乃易見也惟其微辭隠
意時措從宜者為難知耳或抑或縱或與或奪或進
或退或微或顯而得乎義理之安文質之中寬猛之
宜是非之公乃制事之權衡揆道之模範也夫觀百
物然後識化工之神聚衆材然後知作室之用於一
事一義而欲窺聖人之用心非上智不能也故學春
秋者必優游涵泳默識心通然後能造其微也後王
知春秋之義則雖德非禹湯尚可以法三代之治矣
宋向魋出奔
解題曰向氏自是微矣向者桓之别也故或謂之桓
氏(史記正義宋忠云曹濟隂之定陶縣括地志云今曹州)
陳恒弑簡公
解題曰臣弑其君天下皆得誅之况鄰有賊尤義所
當討也當是時天下之亂極矣因是足以正之孔子
已告老去位沐浴而朝蓋奉大義以卜天意若哀公
能從其請孔子必有所處天下大計可立而遂孔子
垂老有此一事可為魯之君臣皆莫之從也庸非天
乎程氏與其門人之論如此横渠張氏(載)曰天子討
而不伐諸侯伐而不討故雖湯之舉不謂之討而謂
之伐陳恒弑君孔子請討之此必因周制鄰有弑逆
諸侯當不請而討(火記正義曰地理志云渤海郡有東平舒縣是齊西北境今當在滄
洲西北)
有星孛
解題曰不書其方史闕文
周敬王四十年高無㔻出奔
解題曰國高天子之貳守也田常作亂故無㔻出奔
元王五年犂邱之役無㔻復見于傳蓋田氏尋復之
也史記年表是年書齊自是稱田氏謂諸侯不復知
有齊也(田敬仲世家曰陳敬仲奔齊以陳字為田氏應劭曰田始食邑名)
趙鞅伐衛
解題曰按左傳司馬氏稽古錄敬王二十七年晉趙
鞅納衛太子蒯聵于戚此師其為蒯聵而舉與
子服回端木賜
解題曰回景伯也賜子貢也史記魯世家曰田常初
相欲親諸侯杜預曰仲尼之徒皆忠於魯國
衛太子蒯聵自戚歸衛
解題曰史記年表在前一年今從左氏(杜預云頓邱衛縣西戚城
枯河東又相州臨河縣東有戚城也)
熒惑守心
解題曰心宋之分也史記失其月今附年末餘倣此
周敬王四十一年衛公子還成奔宋
解題曰公子還成瞞成也衛舊臣也
夏四月孔子卒
解題曰魯史左傳皆書己丑杜預曰四月十八日乙
丑無己丑己丑五月十二日日月必有誤孔子生于
魯襄公二十二年至是年七十三
衛孔悝奔宋
解題曰悝立莊公者也
白公殺公子申公子結執楚子
解題曰申子西也結子期也楚子惠王章也吳楚僭
稱王用春秋例書其本爵
陳侵楚
解題曰楚白公之亂陳人恃其聚而侵楚
方城
解題曰方城山在汝州葉縣西十八里
衛太叔遺奔晉
解題曰太叔衛舊族也
周敬王四十二年衛太子疾殺渾良夫
解題曰良夫立莊公者也
越子伐吳吳子禦之笠澤吳師敗績
解題曰史記正義云吳地記云笠澤松江之别名按
國語越王勾踐即位三年興師伐吳戰於五湖(水經注江
南東注於具區謂之五湖口韋昭曰五湖今太湖也虞翻曰是湖有五道故曰五湖)不勝棲於
會稽用范蠡計令大夫種行成於吳曰請士女女於
士大夫女女於大夫随之以國家之重器吳人不許
大夫種來而復往曰請委管籥屬國家以身随之君
王制之吳人許諾王曰蠡為我守於國對曰四封之
内百姓之事蠡不如種也四封之外敵國之制立斷
之事種不如蠡也王曰諾令大夫種守於國與范蠡
入宦於吳三年而吳人遣之勾踐之地南至于句無
(諸暨有句無亭)北至于禦兒(嘉興禦兒鄕)東至于鄞西至于姑蔑
(大湖)廣運百里乃致其父母昆弟而誓之曰寡人聞古
之賢君四方之民歸之若水之歸下也今寡人不能
將帥二三子夫婦以蕃令壯者無取老婦老者無取
壯妻女子十七不嫁其父母有罪丈夫二十不娶其
父母有罪將免者以告公醫守之生丈夫二壺酒一
犬生女子二壺酒一豚生三人公與之母生二人公
與之餼當室者死三年釋其政支子死三月釋其政
必哭泣葬埋之如子令孤子寡婦貧病者納官其子
其逹士潔其居廪其食而摩厲之於義四方之士來
者廟禮之勾踐載稻與脂於舟以行國之孺子之游
者無不餔也無不歠也必問其名非其身之所種則
不食非其夫人之所織則不衣十年不收於國民俱
有三年之食吳王夫差還自黃池息民不戒越大夫
種曰吾謂吳王將遂涉吾地今罷師而不戒以忘我
我不可以怠今吳民既罷而大荒荐飢市無赤米而
囷簏空虛其民必移就蒲蠃於東海之濱王若今起
師以會奪之利無使失悛夫吳之邊鄙遠者罷而未
至吳王將耻不戰必不須至之會也而以中國之師
與我戰(中國國都)我遂踐其地其至者亦將不能之會也
已吾用禦兒臨之(禦兒越北鄙言吳邊兵若至吾以禦兒之民臨敵)吳王若
愠而又戰幸遂可出若不戰而結成王安厚取名而
去之王曰善乃大戒師伐吳吳王起師軍于江北(江松
江去吳五十里)越王軍于江南越王乃中分其師以為左右
軍以其私卒君子六千人為中軍明日將舟戰於江
及昏乃令左軍銜枚泝江五里以湏亦令右軍銜枚
踰江五里以須夜中乃命左軍右軍涉江鳴鼓中水
以須吳師聞之大駭曰越人分為二師將以夾攻我
師乃不待旦亦中分其師將以禦越越王乃令其中
軍銜枚潛涉不鼔不譟以襲攻之吳師大北越之左
軍右軍乃遂涉而從之又大敗於没(國語載此戰與圍吳相接按左
傳後四年越乃圍吳以大夫種始謀考之必姑結成而退至於冄舉始圍吳也)
晉趙鞅圍衛齊國觀陳瓘救衛
解題曰國觀書之子也瓘田常之兄也田氏雖專國
猶挟舊族以鎮服内外也觀其謂晉致師者之辭真
田常之兄哉
楚滅陳
解題曰朝子西之子武城尹也陳舜之後姓媯氏自
胡公至湣公凡二十三世虞閼父為周陶正以服事
武王武王頼其利器用也與其神明之後也以元女
大姬配其子胡公而封諸陳以備三恪(鄭氏詩譜云帝舜後有虞
遏父者為周武王陶正武王封其子媯溝於陳宛丘之側)按前漢地理志陳鄭
之國與韓同星分大姬婦人尊貴好祭祀用史巫故
其俗巫鬼史記年表在前一年今從左氏
公孫般師
解題曰般師襄公之孫也
戎州
解題曰戎之在中國而屬衛者也賈逵曰戎州戎人
之邑(史記正義曰即滑州南縣)
魯哀公會齊平公盟于蒙
解題曰是會也齊侯稽首魯守舊禮不稽首齊一變
至于魯此其驗也(杜預曰東莞蒙隂縣西故蒙隂城)
周敬王四十三年右師皇瑗
解題曰右師宋卿之長也皇者戴之别也
楚公孫寧敗巴師于鄾
解題曰寧子西之子令尹也鄾楚邑也巴人圍鄾故
命寧伐之(杜預云巴國在巴郡江州縣鄾在今鄧縣南沔水之北)初誅白公沈
諸梁兼二事國寧乃使子西之子寧為令尹子期之
子寬為司馬而老於葉葉公之賢春秋以來數人而
已然觀其與孔子語以攘羊證父為直父子之至恩
大義既不明矣至於僣王無上則舉楚之臣自子文
以降皆莫覺莫悟也先立乎其大者此春秋賢大夫
之所同病與
齊陳恒殺鮑氏晏氏及公族之彊者割齊安平以東至
琅琊為封邑
解題曰按史記世家田常言於齊平公曰德施人之
所欲君其行之刑罸人之所惡臣請行之行之五年
齊國之政皆歸田常田常於是盡誅鮑晏及公族之
彊者(鮑雖姒姓亦齊之世臣也)而割齊自安平以東至琅琊自為
封邑封邑大於平公所食(正義云括地志云安平城在青州臨淄縣東琅琊沂
州也從安平以東萊登沂密等州皆為田常封邑)公族世臣國之幹也欒郤
胥原不微則三家不能分晉國高鮑晏不滅則田氏
不能簒齊
秦悼公薨子厲共公立
解題曰秦記書悼公享國十五年生刺龔公刺龔即
厲共語轉而然耳(秦記蓋秦史之殘闕者今在始皇紀贊後)
周敬王四十四年越人侵楚
解題曰以誤吳也
楚公子慶公孫寬
解題曰慶序司馬之上蓋貴者也
楚沈諸梁伐東夷三夷男女及楚師盟
解題曰報越之侵也三夷越之屬也言男女無君長
也子高帥師是時猶未老也
冬王崩
解題曰史記年表在前一年今從左氏皇甫謐曰敬
王四十四年崩與左傳合以踰年改元例一遷元王
之元於次年
吳伐楚
解題曰為越所驕也楚世家是年書吳王夫差彊陵
齊晉來伐楚
周元王元年
解題曰世本作貞王介
齊魯鄭會于廪丘謀伐晉
解題曰按左傳春齊人來徵會夏會于廪丘為鄭故
謀伐晉鄭人辭諸侯杜預曰晉公室卑(史記正義云括地志云廪
丘城在濮州雷澤縣北六十一里)
吳公子慶忌
解題曰慶忌以勇聞於諸侯世之言慶忌者多異當
以左氏所載為正
越圍吳
解題曰按國語越王伐吳吳人出而挑戰一日五反
王欲就之范蠡曰古之善用兵者贏縮以為常四時
以為紀無過天極究其所止天道皇皇日月以為常
明者以為法微者則是行陽至而隂隂至而陽日困
而壊月盈而匡古之善用兵者因天地之常與之俱
行後則用隂先則用陽後無隂蔽先無陽察用人無
藝往從其所剛柔以禦陽節不盡不死其野彼來從
我固守勿與若將與之必因天地之災又觀其民之
飢飽勞逸以參之盡其陽節盈吾隂節而奪之利宜
為人客剛彊而力疾陽節不盡輕而不可取宜為人
主安徐而重固隂節不盡柔而不可迫凡陳之道設
右以為牝益左以為牡蚤晏無失必順天道周旋無
究今其來也剛彊而力疾王姑待之王曰諾弗與戰
居軍三年吳師自潰(史記世家夫差二十一年越王勾踐圍吳二十三年十一月丁
夘越滅吳)越語下篇所載范蠡之詞多與管子勢篇相出
入(勢篇在管子十五卷)辭氣竒峻不類春秋時語意者戰國之
初為管仲范蠡之學者潤色之然圍之三年以待其
衰必蠡之謀也(一隂一陽之謂道萬物莫不由之至百家分裂之後闚觀竊睨各名其家
此特其一端也)
晉定公薨子出公錯立趙鞅降三年之喪為期
解題曰錯世家作鑿禮為君斬衰三年趙簡子始降
之
晉趙簡子卒
解題曰史記年表在貞定王十一年今從左氏
晉趙無恤滅代
解題曰代北狄之别也(世家曰翟犬者代之先也)其國在今蔚州
史記年表貞定王十二年書滅代後趙簡子死十九
年按趙世家襄子姊前為代王夫人簡子既葬未除
服襄子北登夏屋請代王食令宰人以枓擊殺代王
遂興兵平代地其姊聞之泣而呼天摩笄自殺代人
憐之所死地名之為摩笄之山是時襄子猶未除服
當從劉氏外紀蘇氏古史載於此襄子聞新稚狗之
勝而能戒念伯魯之廢而傳國於子可謂有君子之
資矣至於夏屋之役行如虎狼獨何歟蓋生於兼并
無親之國而承簡子貪暴之規摹遂以為臨大利决
大計非用仁義之所也悠悠千載同䧟一見豈不哀
哉
蜀人聘秦
解題曰蜀見於牧誓地與秦接秦記書蜀人來賂賂
即聘也聘必有幣也秦用夷不能盡行聘禮故其國
史凡聘皆謂之賂
晉荀瑶
解題曰瑶智伯也
周元王二年越人聘魯
解題曰杜預曰越既勝吳欲覇中國始遣使適魯
周元王三年越人納邾隠公
解題曰隠公邾子益也桓公益之太子也隠公以敬
王三十三年為吳所囚使諸大夫奉太子革以為政
三十五年隠公奔齊至是自齊奔越曰吳為無道執
父立子越人歸之桓公奔越
越滅吳
解題曰吳姬姓自太伯至夫差二十五世前漢地理
志吳地斗分野也(周禮保章氏以星土辨九州之地所封封域皆有分星以觀妖祥其
法亡矣今所謂十二次蓋戰國言星者以當時所有之國分配之耳)會稽九江丹陽豫
章廬江廣陵六安臨淮郡盡吳分也吳越之君皆好
勇故其民好用劍輕死易發
越會諸侯徐州
解題曰徐州即舒州也史記正義曰音舒其字從人
越王勾踐已平吳乃以兵北渡淮與齊晉諸侯會于
徐州
賜越子胙
解題曰胙祭肉也齊桓葵丘之禮也杜預曰尊之比
二王後
越以江北地與楚魯宋
解題曰越王勾踐已會渡淮而南以淮上地與楚是
時越已滅吳而不能正江淮北楚東廣地至泗上(史記
正義曰泗上徐州地按劉氏外紀越王索卒於楚而攻晉左史倚相謂楚惠王曰越已破吳豪士死銳卒
盡大甲傷索兵攻晉示我病也不如起師與之分吳惠王曰善起師從之越王怒將擊楚文種曰我憊矣
與戰必不克不如賂之乃割露山之西五百里以與楚)又與魯泗東方百里歸
吳所侵宋地于宋越兵横行于江淮東諸侯畢賀號
稱覇王
范蠡遊五湖
解題曰按史記國語范蠡與勾踐深謀二十餘年竟
滅吳北渡兵於淮以臨齊晉反國蠡以為大名之下
難以久居且勾踐可與同患難與處安反至五湖辭
於勾踐曰君王勉之臣不復入越國矣勾踐曰不榖
疑子之所謂者何也對曰臣聞之為人臣者君憂臣
勞君辱臣死昔者君王辱於會稽臣所以不死者為
此事也今事已濟矣蠡請從會稽之罸勾踐曰所不
掩子之惡揚子之美者使其身無終没於越國子聽
吾言吾與子分國不聽吾言身死妻子為戮范蠡對
曰臣聞命矣君行制臣行意遂乘輕舟以浮於五湖
莫知其所終極
越殺文種
解題曰種與蠡皆越謀臣也蠡既去種獨留蠡還書
招之種見書稱病不朝人或䜛種且作亂遂見殺
周元王四年晉荀瑶敗齊犂丘
解題曰智伯賢於人者五犂丘之役見其三焉親禽
顔庚射御足力也拒長武子之辭巧文辯慧也决戰
不卜彊毅果敢也告於天子卜之龜春秋之末猶如
此
周元王五年公子何
解題曰何桓公之弟也
魯哀公以公子荆之母為夫人
解題曰是時魯既衰矣觀左傳所載宗人釁夏猶守
禮如此
越將妻公季孫肥使因太宰嚭納賂乃止
解題曰嚭亡吳者也勾踐不以為首誅而又寵秩之
其不終覇也宜哉肥季康子也
義渠
解題曰義渠西戎之别也應劭曰義渠北地也(史記正義
曰括地志云周先公劉不窋居之義渠乃寧州慶州西戎即劉拘邑秦為北地郡)
周元王六年彗星見
解題曰史記書於秦紀蓋秦見之而秦史所書也
周元王七年越伐衛納出公不克納
解題曰越欲舉覇者之軄没於利而不克也出公遂
卒于越潁濱蘇氏(轍)古史曰左傳出公復入之八年
悼公立其事甚詳而史記出公復入二十一年卒黚
攻出公子而自立悼公五年卒事既失實不可復信
但取其年以定悼公之年而已今從之
宋景公薨六卿逐啓及大尹而立得
解題曰史記世家載景公六十四年卒宋公子特攻
殺太子而自立是為昭公以左傳攷之景公在位四
十八年未及定嗣而没所謂公子特即得也得特聲
相近語轉而譌也三事史記皆誤今從左氏
貞定王
解題曰史記作定王介世本司馬貞索隠蘇氏古史
並作貞王皇甫謐及皇極經世稽古錄並作貞定王
今姑從稽古錄紀年並列衆說以待知者
晉荀瑶城宅陽
解題曰水經注竹書紀年晉出公六年荀瑶城宅陽
濟瀆之旁有故宅陽城也魏冉攻魏芒卯入北宅乃
此地屬滎陽
周貞定王元年魯哀公及越后庸盟于平陽
解題曰左傳曰越子使后庸來聘且言邾田封於駘
上(杜預曰魯國番縣東南有目台之亭)二月盟于平陽(杜預曰高平有南平陽縣)三
子皆從康子病之言及子贛曰若在此吾不及此夫
杜預曰恥從蠻夷盟
晉荀瑶帥師伐鄭次于桐丘齊陳恒帥師救之晉師乃
還
解題曰桐丘杜預曰潁川許昌縣東有章丘亭觀左
傳所載田常軍政之明師律之嚴拊循士卒之厚豈
所謂盜亦有道與
秋八月魯哀公將以越伐魯而去三桓甲戍出奔越魯
人立其子悼公寧
解題曰勾踐時號覇故哀公依之勾踐卒史失其年
意者在此後歟潁濱蘇氏曰子貢言哀公不没於魯
而史記稱哀公自越歸卒於有山氏歸於有山氏而
不歸國事未可信也自是迄於秦始皇之世月日多
不可考間有可見者則書之
周貞定王二年魯悼公元年
解題曰史記世家曰悼公之時三桓勝魯如小侯畀
於三桓之家年表三年書悼公改元今從稽古錄書
於是年
周貞定王五年荀瑶恥趙無恤
解題曰智趙之隙自此始
周貞定王八年秦伐大荔取其王城
解題曰大荔戎之别種也徐廣曰今之臨晉也按匈
奴傳岐梁山涇漆之北有義渠大荔烏氏朐衍之戎
(外紀曰是時義渠大荔最強築城數十皆自稱王)
杞哀公薨
解題曰哀公即閼路也
周貞定王十一年晉出公奔齊道死荀瑶立昭公曾孫
驕
解題曰驕哀公也按世家哀公大父雍晉昭公少子
也號為戴子戴子生忌忌善智伯早死故智伯乃立
忌子驕為君當是時晉國政皆決智伯晉哀公不得
有所制世家載出公十七年出奔年表貞定王十三
年始書晉哀公改元蓋出公今年出奔明年道死又
明年哀公始即位改元也
晉荀瑶滅夙繇
解題曰夙繇狄國也(戰國策智伯欲伐夙繇遺之大鐘載以廣車因随入以兵夙繇
即亡高誘曰厹由狄國厹由即夙繇也)智伯欲攻夙繇而無道鑄大鐘
方車二軌以遺之夙繇之君斬岸堙谿以迎鐘赤章
蔓枝諫曰智伯貪而無信欲攻我而無道今師必随
之君曰大國為懽而子逆之不祥赤章蔓枝曰為人
臣不忠貞罪也忠貞不用遠身可也斷轂而行至齊
七月而夙繇亡外紀載於此年今從之
周貞定王十二年晉荀瑶襲衛
解題曰失其年國語序藍臺之宴云還自衛姑載於
此未必果此年也戰國策曰智伯欲伐衛遺衛君野
馬四百白璧一羣臣皆賀南文子有憂色曰此小國
之禮而大國致之君其圖之衛君以其言告邊境智
伯果起兵襲衛至境而反曰衛有賢人先知吾謀也
已而又欲襲衛亡其太子使奔衛南文子曰太子顔
甚有寵亡必有故使人迎之於境曰車過五乘慎勿
納智伯乃止南文子公孫彌牟也
晉三卿宴於藍臺
解題曰國語曰還自衛三卿宴于藍臺智襄子戲韓
康子而侮段規智國聞之諫曰主不備難必至矣曰
難將由我我不為難誰敢興之自是五年乃有晉陽
之難襄子者荀瑶既滅而其臣私諡之也康子者韓
宣子之曾孫虎也段規者又韓子之相也
周貞定王十三年晉哀公驕元年
解題曰年表作忌
秦武城
解題曰史記正義曰括地志云武城在華州鄭縣東
北十三里
齊平公薨子積立是為宣公田成子卒子盤立
解題曰田成子陳恒也春秋謂之陳史記謂之田蓋
自春秋後遂稱田氏也盤相齊宣公宣公名年表作
就匝盤世本作班
周貞定王十六年晉荀瑶與魏駒韓虎圍趙無恤于晉
陽
解題曰魏駒魏桓子也司馬貞索隠曰世本襄子生
桓子駒晉陽漢太原郡所治龍山在西北晉水所出
北齊分晉陽置龍山縣隋開皇十年改龍山曰晉陽
而以古晉陽縣為太原縣(隋唐地理志所謂晉陽縣乃古龍山縣所謂太原縣
乃古晉陽縣)自北漢劉氏以前郡治太原晉陽二縣太平
興國四年王師下北漢徙州治陽曲縣(本漢狼孟縣地)而空
其故城按史記戰國策通鑑外紀智伯益驕請地韓
魏韓魏與之又求蔡臯狼之地於趙趙以圍鄭之辱
不與智伯隂結韓魏將伐趙趙襄子召張孟談而告
之張孟談曰董安于世治晉陽而尹鐸循之(戰國策尹鐸作
尹澤字之誤也)主其定居晉陽襄子乃奔保晉陽三家之兵
圍晉陽决晉水而灌之(趙世家作汾水)圍三年城不浸者三
板(皇極經世乙酉年書智韓魏攻趙襄子于晉陽蓋據此也)襄子使張孟談與韓
魏合謀三月丙戌三國反攻智氏殺智伯於鑿臺之
上(鑿世作渠以灌晉陽因聚土為臺而止其上)共分其地段規謂韓康子
曰分地必取成臯康子曰成臯石溜之地也寡人無
所用之段規曰不然臣聞一里之厚而動千里之權
者地利也千人之衆而破三軍者不意也君用臣言
則韓必取鄭矣康子曰善果取成臯至韓之取鄭也
果從成臯始趙襄子行賞高共(徐廣曰一作赫)無力而受上
賞功臣皆怒襄子曰方晉陽急羣臣皆懈唯共不敢
失人臣禮是以先之張孟談既固趙宗告襄子曰五
覇之所以致天下者主勢能制臣無令臣能制主故
貴為列侯者不令在相位自將軍以上不為近大夫
今臣之名顯而身尊權重而衆服臣願捐功名去權
勢以離衆襄子憾然曰何哉吾聞輔主者名顯功大
者身尊任國者權重此先聖之所以集國家安社稷
乎子何為然張孟談對曰臣觀成事聞往古臣主之
權均能美未之有也君若弗圖則臣力不足愴然有
决色乃納地釋事而耕於負親之丘智伯之臣豫讓
刺趙襄子不克見殺於是趙北有代南并智氏彊於
韓魏
齊田盤使其宗人盡為齊都邑大夫與三晉通使
解題曰三晉魏趙韓也按史記三晉殺智伯分其地
襄子使其兄弟宗人盡為齊都邑大夫與三晉通使
且以有齊國
晉趙氏使新稚狗伐狄
解題曰按國語列子外紀趙襄子使新稚穆子伐狄
勝之取左人中人遽人來告襄子方食而有憂色侍
者曰狗之事大矣而主之色不怡何也襄子曰夫江
河之大也不過三日飃風暴雨不終朝日中不湏臾
今趙氏之德行無所積一朝而兩城下亡其及我哉
君子曰趙氏其昌乎夫憂者所以為昌也喜者所以
為亡也勝非其難者也持之者其難者也唯有道之
主為能持勝外紀載於此年今從之
周貞定王十七年晉智開奔秦
解題曰開荀瑶之族也荀氏自晉以來或謂智氏按
年表晉大夫智開率其邑人來奔
周貞定王十八年秦左庶長城南鄭
解題曰史失其名庶長秦官見左傳魯襄公十一年
按秦記秦庶長弗忌威累参父三人率賊賊出子是
歲乃周桓王二十二年魯桓公十四年則秦有此官
久矣秦楚變於戎狄不用周禮故官名異於他國
周貞定王二十一年晉智寬奔秦
解題曰按年表晉大夫智伯寬率其邑人來奔智伯
既滅六年而寬始率邑人奔秦或者守别邑而未下
若燕將守聊城之類歟
周貞定王二十二年楚滅蔡
解題曰蔡叔度周文王之子武王封於蔡(世本曰居上蔡)周
公放蔡叔舉其子胡為魯卿士魯國治於是周公言
於成王復封胡於蔡(宋忠曰胡徙居新蔡)自蔡仲至侯齊凡二
十四世侯齊四年楚惠王滅蔡蔡侯齊亡蔡遂絶祀
後陳滅三十一年太史公曰管蔡無足載者然周武
王崩成王少天下既疑頼同母之弟成叔冉季之屬
十人為輔拂是以諸侯卒宗周故附之世家言(自春秋後
訖于秦滅凡史記本紀本書本世家本傳所載並不稱按某書若出於他紀它書它世家它傳者稱按某
書雖出本紀本傳有所辨正者亦標所出)
周貞定王二十四年楚滅把
觧題曰杞東樓公者夏后禹之後周武王克殷封之
於把(宋忠曰杞今陳留雍邱縣)自東樓公至簡公春凡十九世楚
惠王滅之世家曰舜之後周武王封之陳至楚惠王
滅之禹之後周武王封之把楚惠王滅之契之後為
殷殷破周封其後於宋齊湣王滅之后稷之後為周
秦昭王滅之臯陶之後或封英六楚穆王滅之伯夷
之後至周武王復封於齊曰太公望陳氏滅之伯翳
之後至周武王時封為秦項羽滅之垂益䕫龍其後
不知所封右十一人者皆唐虞之際名有功德臣也
其五人之後皆至帝王餘乃為顯諸侯潁濱蘇氏曰
把宋皆天子之事守也蓋禮樂車服在焉故孔子曰
夏禮吾能言之杞不足徵也殷禮吾能言之宋不足
徵也文獻不足故也宋雖不足徵然春秋之際晉楚
大國有所不知未嘗不問焉如杞遂至於用夷無足
言者昔孔子學官名於郯子郯至微矣而其先王之
遺文於諸侯為詳孔子之於夏禮蓋猶有考於杞歟
而國無君子不能自列悲夫
楚與秦平
解題曰平者常不平也按秦年表厲共公十四年初
楚人來賂是後不書相侵伐蓋史失之
周貞定王二十五年秦伐義渠
解題曰按外紀秦伐義渠虜其王是時韓魏共滅伊
洛隂戎其遺脱者皆走西踰汧隴自此中國無戎寇
唯餘義渠種焉
周貞定王二十八年考王封其弟揭於河南是為河南
桓公
解題曰河南即郟鄏周武王遷九鼎周公營以為都
是為王城(水經注云河南縣故郏鄏地也京相璠曰郏山名鄏地邑也周書稱周公將致政乃
作大邑城周于中上南擊于洛水北因于郏山以為天下之大凑其城東南名曰鼎門蓋九鼎所從入也
榖水東經國子堂漢魏以來置太學於國子堂東)洛誥所謂我乃卜澗水東
瀍水西惟洛食者也洛陽周公營下都以遷殷頑民
是為成周(水經注云其城方七百二十方)洛誥所謂我又卜瀍水東
亦惟洛食者也(孔子序洛誥曰周公往營成周則成周乃東都總在河南城周之王城也
洛陽城周之下都也王城非天子時會諸侯則虚之下都則保釐之大臣所居治事之地周人朝夕受事
習見既久遂獨指以為成周矣)平王東遷定都于王城王子朝之亂
其餘黨多在王城敬王畏之徙都成周至是考王以
王城故地封其弟桓公焉稽古錄謂桓公為東周桓
公非也平王東遷之後所謂西周者豐鎬也所謂東
周者東都也威烈王之後所謂西周者河南也所謂
東周者洛陽也河南桓公之時雖未有東西周之名
推本而言之謂之西周桓公則可矣何以稱河南為
西周自洛陽下都而視王城則在西也何以稱洛陽
為東周自河南王城視下都則在東也君陳畢公尹
殷民蓋在下都之地命書皆謂之東郊則下都在王
城之東明矣(世本曰西周桓公名揭居河南東周惠公居洛陽)
秦南鄭反
解題曰水經漢水東過南鄭縣南酈道元注耆舊傳
云南鄭之號始於鄭桓公桓公死於犬戎其民南奔
故以南為稱即漢中郡治也(郡因水名)按本紀秦惠王始
取楚漢中置漢中郡今躁公之時已書南鄭反豈地
之往來不常先嘗屬秦與今屬興元府
周考王二年晉哀公薨子幽公柳立
解題曰按晉世家哀公十八年卒年表貞定王十三
年書晉哀公元年以年數之哀公之卒當在今年用
踰年改元之例則幽公當以明年改元而年表乃書
考王四年蓋是時晉既衰微記載之不能詳也年表
書鄭幽公改元蓋亦然
周考王四年絳曲沃
解題曰杜預云新田絳即平陽絳邑縣故絳乃平陽
絳邑縣西絳邑城曲沃河東聞喜縣
周考王六年日有食之
解題曰失其月
周考王九年楚子薨子中立
解題曰楚子惠王也中簡王也
周考王十年楚滅莒
解題曰楚世家簡王元年北伐滅莒杜氏釋例曰莒
國嬴姓少昊之後也周武王封兹輿期於莒今城陽
莒縣是也(即密州莒縣)世本自紀公以下為已姓不知誰
賜之姓也十一世兹丕公始見春秋共公以下微弱
不復見矣四世楚滅之
魯悼公薨
解題曰史記年表書於十二年今從稽古錄
周考王十二年秦躁公薨弟懷公立
解題曰秦記曰懷公從晉來享國
周考王十五年西周惠公封其少子班於鞏以奉王實
東周惠公
解題曰此東西周之始分也初考王封其弟於河南
是為河南桓公桓公卒子威公立威公卒子惠公立
河南惠公復自封其少子於鞏以奉王號東周(少子没亦
諡惠公蓋父子同諡也)自河南桓公續周公之職而秉政二世
益專所以别封少子使奉王者殆欲獨擅河南之地
而不復奉王歟前漢地理志曰鞏東周所居非也東
周者指威烈王所居之洛陽也鞏班之采邑也世本
曰東周惠公名班居洛陽是班秉政於洛陽而采邑
則在鞏安得遂指鞏為東周乎當是時東西周雖未
分治然河南惠公既號奉王者為東周亦必自號為
西周矣
周威烈王元年晉趙襄子卒以兄伯魯之孫獻子浣為
後徙治中牟
解題曰趙簡子捨其長子伯魯而立襄子襄子以伯
魯之不立也不肯立子必欲傳位與伯魯子代成君
成君先死乃取代成君子浣立為太子潁濱蘇氏曰
今之中牟非趙地春秋傳曰衛侯如晉過中牟蓋趙
自有中牟耳(汲冡書曰齊師伐趙東鄙圍中牟史記正義曰此中牟在河北非鄭之中牟
也管子云狄滅邢衛齊築五鹿中牟鄴以衛諸夏按五鹿在魏州元城縣東十二里鄴即相州蕩陽縣西
五十八里有牟山蓋中牟邑在此山側也後云魏欲通平邑中牟之道亦在牟山之側也)
秦庶長鼂弑懷公國人立其孫
觧題曰庶長鼂與大臣圍懷公懷公自殺懷公太子
曰昭子蚤死大臣乃立太子昭子之子是為靈公秦
記作肅靈公云居涇陽
鄭共公薨
解題曰按世家共公在位三十年薨當在此年而年
表於威烈王三年始書幽公改元必有一誤今兩存
之
晉韓康子卒子武子啓章立
解題曰正義曰世本云武子名啓章
周威烈王二年晉趙桓子卒國人殺其子迎獻子復位
解題曰桓子自立一年卒國人曰桓子立非襄子意
乃其殺其子而復迎立獻子
周威烈王四年秦作上下畤
解題曰秦襄公既侯居西垂自以為主少皥之神作
西畤祭白帝後十六年秦文公作鄜畤祭白帝後八
十四年秦宣公作密畤於渭南祭青帝後二百五十
年秦靈公作上下畤於吳陽上畤祭黃帝下畤祭炎
帝六國表曰太史公讀秦記至犬戎敗幽王周東徙
洛邑秦襄公始封為諸侯作西畤用事上帝僣端見
矣禮曰天子祭天地諸侯祭其域内名山大川今秦
雜戎翟之俗先暴戾後仁義位在藩臣而臚於郊祀
君子懼焉
周威烈王六年盜殺晉幽公魏斯誅亂者
解題曰幽公淫婦人夜竊出邑中盜殺幽公魏文侯
以兵誅晉亂立幽公子止年表書魏誅晉幽公蓋有
脱字皇極經世作魏文侯殺晉幽公因年表之誤也
(外紀威烈王四年晉幽公夫人秦嬴賊公於高寢)
周威烈王七年晉魏氏城少梁
解題曰按秦本紀靈公六年晉城少梁秦擊之年表
靈公七年書與魏戰少梁蓋出師在六年而戰在七
年也(史記正義曰少梁故城在同州韓城縣南二十二里)
晉韓武子都平陽
解題曰按水經注竹書紀年晉烈公元年韓武子都
平陽(外紀在威烈王五年)
晉趙獻子城泫氏
解題曰水經注竹書紀年晉烈公元年趙獻子城泫
氏今澤州高平縣
周威烈王八年越滅郯
解題曰郯少皡氏之後也嬴姓國在東海郡今海州
方春秋時大皡之後猶有任宿須句顓臾四國存而
少皥之祀莒郯實司之至於戰國二皡之世獨任僅
見於孟子之書而已此臧文仲所以發不祀忽諸之
嘆也
周威烈王九年晉魏氏復城少梁
解題曰以備秦也
秦城塹河瀕
解題曰以備晉也
秦初以君甥妻河
解題曰用諸河以求福也戎狄之俗也魏文侯使西
門豹為鄴令鄴民苦歲為河伯娶婦豹始禁之正與
此同時魏與秦隣意者染秦俗與(索隠君甥作君主謂初以此年取他
女為君主猶公主也)
周威烈王十年晉趙氏城平邑
解題曰水經注竹書紀年晉烈公四年趙城平邑(河故
瀆又東北逕昌樂縣故城東又東北逕平邑郭西又東北逕元城縣故城西北而至沙邱堰蓋在漢東郡
魏郡之間也世家趙獻侯十三年城平邑乃威烈王十五年)
周威烈王十一年籍姑
解題曰史記正義云括地志云在同州韓城縣北三
十五里
秦靈公薨國人廢其子獻公而立其季父簡公
解題曰簡公懷公子而昭子之弟也秦記曰簡公從
晉來享國
周威烈王十二年中山武公初立
解題曰按左傳昭公十二年八月晉荀吳假道於鮮
虞滅肥是冬晉復伐鮮虞杜預曰鮮虞白狄别種在
中山新市縣中山名見於傳蓋始於此及定公四年
晉合諸侯於召陵謀為蔡伐楚荀寅曰諸侯方貳中
山不服無損於楚而失中山不如辭蔡侯則中山是
時勢已漸強能為晉之輕重矣史記趙世家是年書
中山武公初立意者其勢益強遂建國備諸侯之制
與諸夏伉與索隱曰中山古鮮虞國姬姓也徐廣曰
中山武公周定王之孫西周桓公之子古史謂周衰
已甚安能使子弟據中山乎其說是也或者徐廣徒
聞中山姬姓遂傅會其世系歟
周威烈王十三年齊田白伐晉毁黃城圍陽狐
解題曰白襄子之子莊子也外紀曰襄子盤莊子白
皆相宣公世家作陽狐(史記正義曰括地志云故黃城在魏州冠氏縣南十里陽
狐郭在魏州元城縣東北三十二里)
秦與晉戰敗鄭下
解題曰秦師敗也
晉河岸崩壅龍門至于砥柱
解題曰按水經河水南過河東北屈縣西(注河南孟門山吕氏
春秋曰龍門未闢吕梁未發河出孟門大溢逆流名曰鴻水大禹疏通謂之孟門孟門即龍門之上口也)
河水又南過皮氏縣西又南出龍門口(注昔大禹導河積石䟽次
梁山即經所謂龍門也崩浪萬尋縣流萬丈迄于下口慎子云下龍門非駟馬之迅也在今河中府龍門
縣)河水又南過汾隂縣蒲坂縣又南至華隂潼關河
水又東過河北縣湖縣陜縣大陽縣又東過砥柱間
(注砥柱山名也禹治洪水破山以通河河水分流包山而過山見水中若柱然故曰砥柱三穿既决水流
疏分亦謂之三門山在虢城東北太陽城東今屬陕州陕懸太陽即上陽也)春秋後河患
見於史傳者始於此漢待詔賈譲曰隄防之作近起
戰國壅防百川各以自利齊與趙魏以河為境趙魏
瀕山齊地卑下作隄去河二十五里河水東抵齊隄
則西泛趙魏趙魏亦為隄去河二十五里雖非其正
水尚有所遊盪時至而去則滇淤肥美民耕田之或
久無害稍築室宅遂成聚落大水時至漂没則更起
隄防以自救稍去其城郭排水澤而居之湛溺自其
宜也戰國之時河水潰圮隄岸如今歲所書者蓋亦
無幾至於秦漢已後河始為世大患賈譲之論可謂
究其本末矣
周威烈王十四年莒及安陽
解題曰世家作伐魯葛及安陽(史記正義曰後魏地形志云已氏有安陽
城今宋州縣西北四十里安陽故城是)
晉魏斯使其子擊圍繁龐
解題曰擊文侯之子武侯也繁龐史失其國(史記正義曰蓋
在同州)
周威烈王十五年齊田白伐魯取一城
解題曰年表書伐魯取都都即城也
齊田莊子卒子和立
解題曰和田太公也史記索隠曰按汲冢紀年田莊
子卒明年立田悼子悼子卒乃次立田和是莊子後
有悼子蓋立年無幾所以世本及史記不得錄也
周威烈王十六年命晉韓啓章趙浣伐齊入長城
解題曰按外紀王命韓趙伐齊入長城是時三晉自
通王室亦如列國特未賜命耳後漢志濟北國有長
城至東海史記蘇代說燕王曰齊有長城巨防巨防
即防門在平隂
魯元公薨子顯立
解題曰索隠曰世本作衍
周威烈王十七年魯穆公元年
解題曰年表在威烈王十九年以世家元公在位之
年計之當從稽古錄書於此年
魯穆公尊事孔伋
解題曰伋子思也淳于髠曰魯穆公之時公儀子為
政子柳子思為臣魯之削也滋甚質諸孟子皆非是
穆公亟見於子思曰古千乘之國以友士何如子思
不悦曰古人有言曰事之云乎豈曰友之云乎是穆
公欲友子思而不可得也况敢臣之乎以臺無餽之
事觀之悦賢不能舉又不能飬無惑乎魯之削也穆
公雖不能終用子思然尊賢尚德之意當時所罕而
公儀子之廉儉亦得相小國之道以魯之弱﨑嶇彊
暴之間竟能與戰國相終始未必非其君相之力也
(通鑑載孔叢子子思言苟變於衛侯以下三章於安王二十五年是歲慎公之三十八年也去孔子没百
有三年子思逮事孔子恐未必至是時尚存)
中庸
解題曰按鄭氏禮記目錄中庸孔子之孫子思伋作
之(孔叢子載子思年十六適宋宋大夫樂朔圍子思子思既免撰中庸之書四十九篇未冠既非著書
之時而中庸之書亦不應有四十九篇也此蓋戰國流傳之妄)程氏曰中庸之書是
孔門傳授成於子思傳於孟子子思恐傳授漸失故
著此書
秦初令吏帶劍
解題曰佩玉三代也佩劍秦也秦與三代之分無他
觀其所佩而已矣秦記七年又書百姓初帶劍
晉魏斯伐秦築臨晉元里
解題曰臨晉按前漢地理志故大荔秦滅之更名臣
瓉曰舊說秦築高壘以臨晉國故曰臨晉元里失其
地皆魏文侯伐秦所取築而守之也秦孝公所謂厲
躁簡公出子之不寕三晉攻奪我河西地此類是也
(史記正義曰臨晉故城在同州馮翊縣西南二里元里故城在同州登城縣界)
周威烈王十八年晉魏斯使樂羊伐中山克之
解題曰按史記戰國策韓詩外傳古史樂羊攻中山
其子在中山懸之以示羊羊不顧中山烹而遺之羹
羊啜之盡一杯中山知其忍下之文侯賞其功而疑
其心(外紀云魏文侯嘗借道於趙攻中山趙不許趙利曰魏攻中山而不能取則魏罷而趙重魏拔
中山必不能越趙而守是用兵者魏而得地者趙也君不如許之彼知君利之必將輟行君不如借之道
而示不得已也)文侯愛少子摯使太子擊守中山趙倉唐傅
之居三年往來之使不通倉唐使於文侯以詩諷之
文侯乃出少子摯封之中山而復太子擊及文侯子
武侯之世趙世家書與中山戰于房子是時蓋已復
國其後與諸國並稱王則其勢又強矣意者若鄭莊
公克許雖有其地而不絶其祀所以能復興歟索隐
之說亦然
洛城重泉
解題曰洛城失其地重泉屬馮翊(史記正義曰括地志云重泉故城在
同州蒲城縣東南四十五里)本紀書於七年
齊田和伐魯取成
觧題曰成孟氏之邑也史記作郕(史記正義曰括地志云故郕城在兖
州泗水縣西北五十里)
秦初租禾
觧題曰秦不用周禮所謂初租禾者變其國之舊制
耳其增其損不可知也
鄭雒隂合陽
解題曰鄭蓋長安之鄭乃桓公所始封非新鄭也合
陽即馮翊之郃陽雒隂史記正義曰雒漆沮水也雒
隂城在水南郃陽郃水之北括地志云郃陽故城在
同州河西縣南三里雒隂在同州西
楚子薨子當立
解題曰當楚聲王也
晉韓虔伐鄭取雍邱
解題曰虔韓景侯也雍邱史記正義云今汴(闕)縣也
地理志古杞國
鄭城京
解題曰以備韓也京叔段之邑也(史記正義云括地志云京縣故城在
鄭州滎陽縣東南二十里)
周威烈王十九年負黍
觧題曰史記正義曰括地志云在洛州陽城西三十
七里今屬河南府
毌丘
解題曰史記正義曰毌音貫括地志云故貫城即古
貫國在曹州濟隂縣南五十六里
晉魏斯好賢師卜商友段干木敬田子方
解題曰按史記文侯受子夏經藝客段干木過其閭
未嘗不式也史記又以田子方為文侯師說苑載翟
璜謂田子方曰公孫成進子夏而君師之進段干木
而君友之進先生而君敬之蓋得其實吳起西門豹
皆翟璜所進也吳起始事曾子母死不歸曾子與絶
乃學兵法以事魯君齊人攻魯起妻齊女乃殺之以
求將大破齊師魯君疑之去事文侯文侯以為將擊
秦拔五城乃以為西河守以拒秦李悝為上地守下
令曰人有狐疑之訟令射的中者勝不中者負令下
而人皆習射及與秦人戰大敗之(外紀載李悝事於威烈王十四年今
并見於此)文侯以鄴為憂任西門豹守鄴而河内稱治(索隠
曰河在鄴東故名鄴為河内史記正義曰即相州鄴縣)
魏李悝作盡地力之教及平糴法又著法經六篇
解題曰按前漢晉志杜佑通典李悝為魏文侯作盡
地力之教以為地方百里提封九萬頃除山澤邑居
三分去一為田六百萬畮治田勤謹則畮益三斗不
勤則損亦如之地方百里之增減輙為粟百八十萬
石又曰糴甚貴傷民(民謂工商)甚賤傷農民傷則離散農
傷則國貧善平糴者必謹觀歲有上中下孰上孰其
收自四餘四百石上糴三而舍一(張晏曰平歲自畮收百五十石今大
孰四倍收六百石計民食終歲餘四百石官糴三百石此為糴三舍一也)中孰自三餘三
百石上糴二而舍一下孰自倍餘百石上則糴一(張晏
曰謂中分百石之一)使民適足賈平則止小飢則發小孰之所
斂中飢則發中孰之所斂大飢則發上孰之所斂而
糶之(文侯出游見路人反裘而負芻文侯問之對曰臣愛其毛文侯曰若不知其裏盡而毛無所恃
耶明年東封上訃其入三倍有司請賞其吏觧扁文侯曰此無異反裘而負芻者吾地不加廣民不加衆
而錢布三倍何也解扁曰以冬伐木春浮河而鬻之文侯曰民春耕暑耘以秋收斂惟冬無事乃伐林而
積之負輓而浮之河是民不得休息也民以弊矣雖入三倍將焉用之文侯愛民如此李悝之法所以能
行也)又撰次諸國法著法經以為政莫急於盜賊故始
於盜律賊律盜賊湏劾捕故著囚捕二篇其輕狡越
城博戲借假不廉淫侈踰制以為雜律一篇終以具
律具其加減凡六篇商君受之以相秦具律今之名
例律也
周威烈王二十一年晉魏氏以公孫成為相
解題曰成文侯之弟魏成也文侯召李克卜相曰今
所置非成則璜二子何如克曰居視其所親逹視其
所舉克出過翟璜璜曰果誰為之克曰魏成子為相
矣璜曰臣何負於魏成子克曰魏成子以食祿千鍾
什九在外什一在内是以東得卜子夏田子方段干
木子安得與魏成子比乎克亦翟璜所進也
齊田會以廪邱叛田氏
觧題曰史記齊年表世家皆書田會以廪丘反會非
叛齊也叛田氏也
晉趙氏以公仲連為相
解題曰趙烈侯好音謂相國公仲連曰鄭歌者槍石
二人賜之田人萬畆公仲曰諾不與烈侯累問公仲
稱疾不朝番吾君謂公仲曰君實好善而未知所持
君相趙於今四年亦有進士乎曰未也番吾君曰牛
畜荀欣徐越皆可公仲乃進三人及朝烈侯復問歌
者田公仲曰方使擇其善者牛畜侍烈侯以仁義約
以王道明日荀欣侍以選練舉賢任官使能明日徐
越侍以節財儉用察度功德所與無不克君說使使
謂相國曰歌者之田且止相國非當時之官後人追
書也年表書此事於威烈王二十四年以番吾君之
言逆數公仲初相之歲當載於此
周威烈王二十二年宋昭公薨
觧題曰按外紀初宋昭公嘗出亡謂其御曰吾被服
而立侍御者數十人無不曰吾君麗也吾發言動事
朝臣數百人無不曰吾君聖也内外不見吾過失是
以亡也乃改操易行二年而美聞於宋宋人迎而復
之
大事記觧題卷一
