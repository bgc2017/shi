欽定四庫全書
大事記卷七宋呂祖謙撰
秦始皇帝二十六年(齊王四十四年)
定燕地(以年表修)
王賁蒙恬自南攻齊入臨菑齊王建降遂滅齊(以夲紀世家列
傳修)
王初并天下更號皇帝命為制令為詔自稱曰朕(以夲紀修)
追尊莊襄王為太上皇(夲紀)
除諡法(夲紀)
定為水德以十月為歲首色尚黑音尚大呂數以六為
紀(以通鑑綱目封禪書修)
從李斯議不置諸侯分天下為三十六郡郡置守尉監
(以夲紀修)
更民名曰黔首(夲紀)
大酺(夲紀)
銷天下兵(以夲紀修)
一衡石丈尺文字(以夲紀修)
徙天下豪富十二萬戸於咸陽(以夲紀修)
采古禮尊君抑臣者為時用餘皆滅之古樂唯舜大韶
周大武房中樂存改周大武曰五行房中曰夀人(以通
鑑前漢志修)
收泰半之賦租賦鹽鐵二十倍於古更戍力役三十倍
於古(以前漢食貨志修)
以黃金為上幣銅錢重半兩為下幣龜貝玉不為幣(以前
漢志修)
築女懷清臺(以貨殖傳修)
秦始皇帝二十七年定齊地(以年表修)
廵隴西北地至雞頭山過回中(通鑑綱目)
作極廟(以夲紀修)
賜民爵一級治馳道(以夲紀修)
秦始皇帝二十八年東廵郡縣祠鄒嶧山刻石頌秦功
業遂封泰山禪梁父望渤海以東求僊人羡門之屬
登琅邪留三月作琅邪臺渡淮之衡山自南郡由武
關歸(以夲紀封禪書修)
秦始皇帝二十九年東游至陽武博浪沙中韓人張良
狙擊始皇不中亡去令天下大索十日遂登之罘琅
邪過恒山道上黨入(以夲紀封禪書修)
甲申秦始皇帝三十年
秦始皇帝三十一年十二月更名臘曰嘉平賜黔首里
六石米二羊(夲紀)
使黔首自實田(以夲紀徐廣注修)
微行逄盜關中大索二十日(以夲紀修)
秦始皇帝三十二年東廵刻碣石門壞城郭決隄防考
入海方士遂廵北邊道上郡入(以通鑑綱目夲紀封禪書修)
蒙恬將三十萬擊匈奴(以夲紀修)
秦始皇帝三十三年發諸嘗逋亡人贅壻賈人擊南越
取其地置桂林南海象郡(以夲紀修)
取閩越東越地置閩中郡(以東越傳修)
蒙恬大破匈奴單于頭曼北徙悉收河南地置四十四
縣築長城起臨洮至遼東萬餘里(以夲紀匈奴傳修)
運芻粟輸北河(以主父偃傳修)
以謫徙民南戍五嶺北實河南初縣(以夲紀匈奴傳修)
彗星出西方(以史記注修)
秦始皇帝三十四年謫治獄吏有罪者築長城及處南
越地(以年表通鑑修)
從丞相李斯議焚書偶語詩書者棄市以古非今者族
欲學法令者以吏為師(以夲紀修)
秦始皇帝三十五年為直道道九原通甘泉(年表)
役刑徒七十餘萬人作宫阿房及穿治驪山(以夲紀修)
徙三萬家驪邑五萬家雲陽(夲紀)
自謂眞人不稱朕(夲紀)
坑諸生四百六十餘人於咸陽(以夲紀修)
使長子扶蘇監蒙恬軍於上郡(以夲紀修)
秦始皇帝三十六年熒惑守心(夲紀)
隕石東郡(以夲紀修)
徙民三萬家於北河榆中(以夲紀年表修)
秦始皇帝三十七年十月癸丑始皇出遊左丞相斯少
子胡亥從右丞相去疾守十一月至雲夢望祀虞舜
上會稽祭大禹至平原津而病使蒙毅還禱山川七
月丙寅始皇崩於沙丘平臺李斯與宦者趙高矯立
胡亥為太子殺長子扶蘇至咸陽發喪胡亥襲位為
二世皇帝(以夲紀列傳修)
九月葬始皇帝於驪山(以夲紀修)
殺蒙毅蒙恬子嬰諫不聽(以列傳修)
復行錢(年表)
大事記卷七
