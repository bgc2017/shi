欽定四庫全書
大事記卷八宋呂祖謙撰
秦二世皇帝(胡亥)元年(衛君二十一年楚𨼆王陳勝元年趙王武臣元年齊王田儋元年燕
王韓廣元年魏王咎元年)
冬十月戊寅大赦(通鑑)
以趙高為郎中令(以夲紀修)
尊始皇廟為帝者祖廟(夲紀)
復自稱朕(夲紀)
春東行郡縣至碣石南至會稽遂至遼東而還(以夲紀脩)
十一月為兔園(年表)
夏四月更為法律(以夲紀列傳通鑑修)
殺諸公子公主(以夲紀李斯傳修)
復作阿房宮(以夲紀修)
徵材士五萬人屯衛咸陽(夲紀)
滅衛廢衛君角為庶人(以世家修)
秋七月發閭左戍戍卒陳勝起兵於蘄據陳自立為楚
王諸郡縣皆殺其長吏以應楚(以夲紀列傳通鑑修)
楚使吴廣為假王擊滎陽三川守李由守滎陽拒之(以列
傳修)
楚使武臣張耳陳餘徇趙地(以列傳修)
楚周文將兵數十萬入函谷關軍於戲秦大赦使少府
章邯將酈山徒擊之周文敗走出關軍曹陽(以夲紀列傳通
鑑修)
八月武臣至邯鄲自立為趙王(以列傳修)
楚使魏人周市徇趙地(以列傳修)
趙使韓廣徇燕李良徇常山(以列傳修)
九月沛人劉邦起兵於沛下相人項梁起兵於吴(通鑑)
狄人田儋起兵於齊自立為齊王(以通鑑列傳修)
韓廣自立為燕王(以列傳修)
楚立周市為魏王市不受立魏公子咎為魏王而相之
(以列傳修)
番陽令吴芮率閩越東越兵以應諸侯(以前漢列傳修)
龍川令趙佗據南海郡(以列傳修)
秦二世皇帝二年(楚懷王孫心元年趙王歇元年齊王田市元年燕王韓廣二年魏王豹元
年韓王成元年)
冬十一月章邯敗周文於曹陽文走澠池章邯又大破
之周文自殺(以列傳通鑑修)
楚田臧殺吴廣(以列傳通鑑修)
從李斯請行督責(以列傳通鑑修)
趙李良弑其王武臣來降(以張耳傳修)
十二月章邯擊陳破楚軍楚莊賈弑其王陳勝以降(以列
傳年表修)
端月趙張耳陳餘立趙歇為趙王(以年表列傳修)
楚秦嘉立景駒為楚王(以年表列傳修)
章邯圍魏王於臨濟(以年表修)
楚劉邦以張良為廐將用其策(以列傳修)
二月楚項梁以八千人渡江淮收兵六七萬人軍下邳
(以夲紀修)
三月楚劉邦以兵屬項梁(以夲紀月表修)
四月楚項梁破秦嘉軍嘉與景駒皆死(以夲紀月表修)
魏周市如齊楚請救(以月表修)
楚項籍拔襄城坑其人(以夲紀修)
六月項梁會諸別將於薛立楚懷王孫心為楚懷王都
盱台(以夲紀修)
楚立韓公子成為韓王以張良為韓司徒(以列傳修)
齊王及楚將項它將兵救魏章邯大敗齊楚軍於臨濟
下殺齊王田儋及魏相周市魏王咎為其民約降約
定自燒殺(以列傳修)
章邯圍齊田榮於東阿(以列傳修)
七月齊人立故齊王建弟假為王(以列傳修)
大霖雨三月(以夲紀月表修)
八月楚項梁救田榮破章邯軍於東阿下(以夲紀修)
齊田榮逐其王假立齊王儋子市為齊王(以夲紀月表修)
楚項梁請齊共擊章邯田榮不許(以夲紀列傳修)
用趙高計居禁中不見大臣(以夲紀列傳修)
右丞相馮去疾左丞相李斯將軍馮劫請止阿房宫省
邊戍詔以屬吏去疾劫皆自殺(以夲紀修)
楚項籍劉邦大破秦軍于雍丘殺三川守李由(以夲紀修)
李斯具五刑夷三族以趙高為中丞相(以列傳修)
殺博士正先(以漢書京房傳修)
九月章邯大破楚軍定陶殺項梁(以夲紀月表修)
楚懷王自盱台都彭城(以漢書夲紀修)
楚立魏豹為魏王(以月表漢書夲紀修)
後九月楚懷王并呂臣項籍軍(以漢書夲紀修)
章邯擊趙大破之圍趙王鉅鹿(以夲紀月表修)
楚懷王與諸將約先定關中者王之使宋義項籍范增
救趙使劉邦西入關(以夲紀修)
秦二世皇帝三年(楚懷王心二年趙王歇二年齊王田市二年燕王韓廣三年魏王豹二年
韓王成二年)
冬十一月楚項籍殺上將軍宋義懷王因使項籍為上
將軍(以夲紀修)
十二月楚項籍渡河大破秦軍虜王離解鉅鹿圍(以本紀修)
項籍為諸侯上將軍(以夲紀修)
趙陳餘亡居南皮(以列傳月表修)
春二月楚項籍破章邯邯退軍棘原(以月表夲紀修)
夏四月楚項籍急攻章邯邯請益兵趙高不許(以月表修)
六月楚項籍大破章邯吴水上(以夲紀修)
秋七月楚劉邦取南陽郡(以漢書夲紀曹參傳修)
章邯以軍降楚項籍(以夲紀修)
八月楚劉邦破武關(以夲紀修)
趙高弑帝于望夷宫立子嬰為王(通鑑綱目)
九月誅趙高夷三族(以夲紀列傳修)
楚劉邦破嶢關(以夲紀修)
楚義帝(心)元年(漢高帝邦元年西楚霸王籍元年)
冬十月劉邦至霸上秦王子嬰降遂西入咸陽封府庫
還軍霸上待諸侯約(以夲紀月表修)
項籍將諸侯兵四十餘萬略地西至河南(以月表修)
十一月劉邦與秦民約法三章(以夲紀修)
項籍坑秦降卒二十萬於新安(以夲紀月表修)
劉邦使兵守函谷關(以夲紀修)
十二月項籍破函谷關軍戲西鴻門遂屠咸陽殺故秦
王子嬰燒宫室火三月不滅(以夲紀修)
項籍不欲劉邦王關中使人致命懷王懷王曰如約(以夲
紀修)
春正月諸侯尊懷王為義帝(月表)
二月項籍為天下主命徙義帝江南都郴分楚為四自
立為西楚霸王封楚將英布為九江王楚共敖為臨
江王番君吴芮為衡山王分秦為四封沛公劉邦為
漢王遷之漢中封秦降將章邯為雍王司馬欣為塞
王董翳為翟王三分關中以距漢分齊為三徙齊王
田市為膠東王封齊將田都為齊王田安為濟北王
分趙為二徙趙王趙歇為代王封趙相張耳為常山
王分燕為二徙燕王韓廣為遼東王封燕將臧荼為
燕王分魏為二徙魏王豹為西魏王封趙將司馬卭
為殷王分韓為二韓王成如其故封楚將申陽為河
南王(以月表夲紀皇極經世修)
漢王欲攻西楚蕭何諫乃止(以漢書列𫝊修)
四月諸侯罷戲下各就國(夲紀)
趙佗自立為南越王(以列傳修)
漢以蕭何為丞相周苛為御史大夫遣張良歸韓(以世家年
表修)
五月齊田榮距擊齊王都都走西楚(以夲紀列傳修)
齊田榮弑膠東王市自立為齊王(以月表列傳修)
秋七月齊王田榮使彭越擊殺濟北王安遂并三齊之
地(以列傳修)
齊彭越擊西楚與蕭公角戰大破之(以列傳通鑑修)
陳餘請兵於齊以擊常山(以列傳修)
西楚霸王不遣韓王成就國廢為穰侯尋殺之張良復
歸漢(以世家通鑑綱目修)
西楚奪衡山王吴芮地復以為番君(以夲紀修)
漢王以韓信為大將留蕭何漢中給軍食(以列傳世家修)
八月漢王從故道襲雍大破雍王章邯於陳倉塞王司
馬欣翟王董翳皆降遂定關中雍王章邯守廢丘
不下圍之(以漢夲紀修)
遼東王韓廣不肯徙國燕王臧荼殺之并其地(以漢書夲紀修)
西楚立故吴令鄭昌為韓王以距漢(以夲紀修)
(漢高皇帝二年西楚霸王二年)
冬十月西楚霸王項籍弑義帝(通鑑綱目)
陳餘襲常山常山王張耳敗歸漢陳餘復立代王趙歇
為趙王封陳餘為代王留傅趙使夏說守代(以列傳修)
漢王如陜(夲紀)
河南王申陽降漢置河南郡(以夲紀修)
漢以韓襄王孫信為韓太尉擊韓韓王鄭昌降(以夲紀列傳修)
十一月漢立韓太尉信為韓王(以夲紀列傳修)
漢王都櫟陽(以夲紀修)
漢拔雍隴西(以月表修)
漢繕治河上塞(闕)故秦苑囿園池令民得田之(夲紀)
春正月西楚霸王伐齊與齊王田榮戰於城陽榮敗走
為平原民所殺(以夲紀修)
漢拔雍北地(以漢書夲紀修)
漢大赦(以夲紀修)
二月西楚復立故齊王田假為齊王(以月表修)
漢令民除秦社稷立漢社稷(夲紀)
漢置縣鄉三老(以漢書夲紀修)
殷王司馬卭叛西楚西楚使陳平擊降之(以世家修)
三月齊田横收齊散兵逐齊王假(以列傳月表修)
漢王渡河西魏王豹降(以夲紀修)
漢王下河内虜殷王卬置河内郡(夲紀)
楚陳平降漢(以世家修)
漢王為義帝發喪於洛陽(以夲紀修)
夏四月齊田横立齊王榮子廣為齊王西楚霸王攻之
不下(以夲紀修)
漢以彭越為魏相國徇魏地(以漢書夲紀修)
漢王率五諸侯兵五十六萬人伐楚入彭城西楚霸王
自齊還大破漢軍睢水上漢王遁楚以太公呂后歸
(以夲紀修)
齊田横盡定三齊之地(以列傳修)
漢王還至下邑下馬踞鞍問張良曰吾欲捐關以東誰
可與者良曰捐之黥布彭越韓信三人則楚可破(以世
家修)
五月漢王屯滎陽軍復振與楚戰滎陽南京索閒破之
(以漢書夲紀修)
漢築甬道取敖倉粟(以夲紀修)
魏王豹叛漢附楚(以漢夲紀修)
六月漢還都櫟陽壬午立子盈為太子大赦令太子守
櫟陽諸侯子在關中者皆集櫟陽為衛(以夲紀修)
漢引水灌廢丘雍王章邯自殺(以夲紀修)
漢置河上渭南中地隴西北地上郡(以史記漢書夲紀修)
漢脩祀典(以本紀修)
關中大饑(夲紀)
漢王如滎陽(以夲紀修)
九月漢韓信滅魏虜魏王豹(以漢夲紀修)
後九月漢韓信禽代相夏說於閼與遂取代(以韓信傳修)
匈奴冐頓弑其父頭曼自立為單于復取秦蒙恬所奪
地(以漢書列傳修)
(漢高皇帝三年西楚霸王三年)
冬十月漢韓信張耳大破趙軍於井陘口殺陳餘虜趙
王歇遂滅趙(以漢夲紀列傳修)
漢韓信遣使說燕王臧荼下之(以列傳修)
甲戌晦日有食之(以漢夲紀)
十一月九江王布叛楚楚使龍且擊破之布奔漢(以漢夲紀
通鑑修)
癸夘晦日有食之(夲紀)
十二月漢王屯成臯(以漢夲紀列傳修)
漢丞相蕭何遣昆弟子孫從軍(以世家修)
漢王遣酈食其立六國後以張良諫而止(以漢夲紀列傳修)
夏四月西楚霸王圍漢王於滎陽(以漢夲紀修)
楚范增辭歸道卒(以夲紀修)
五月漢王留周苛守滎陽遁入關復出軍宛葉閒(以漢夲紀
修)
漢彭越擊西楚(以漢本紀修)
漢王復軍成臯(以漢夲紀修)
六月西楚霸王拔漢滎陽殺周苛遂圍漢王於成臯漢
王走渡河奪韓信軍遣韓信擊齊(以漢夲紀列傳修)
秋七月有星孛于大角(以漢夲紀修)
臨江王共敖薨子尉嗣(以漢夲紀修)
八月漢使彭越劉賈燒楚積聚(以漢夲紀修)
漢彭越徇梁地取十七城(以夲紀修)
九月西楚霸王留曹咎守成臯自擊彭越復取十七城
(以夲紀修)
漢遣酈食其說齊下之(通鑑綱目)
(漢高皇帝四年西楚霸王四年)
冬十月漢韓信襲破齊歴下軍齊王田廣走高密西楚
使龍且救齊(以漢夲紀修)
漢大破楚軍於汜水殺曹咎(以漢夲紀修)
漢王渡河復取成臯與西楚霸王皆軍於廣武(以漢夲紀修)
十一月漢韓信大破齊楚於濰水殺龍且虜齊王廣齊
相田横自立為齊王灌嬰敗之横奔彭越遂盡定齊
地(以夲紀列傳修)
漢立張耳為趙王(以漢夲紀修)
漢王還櫟陽四日復如廣武(以漢夲紀修)
春二月漢使張良立韓信為齊王(以漢夲紀修)
蒯徹說齊王韓信以三分天下之計不從(以列傳修)
秋七月漢立黥布為淮南王(以漢夲紀修)
八月漢初為筭賦(以漢夲紀修)
北貉燕人致梟騎助漢(以漢夲紀修)
漢王令軍士死者吏為棺歛轉送其家(以漢夲紀修)
漢以周昌為御史大夫(以年表修)
西楚與漢約中分天下以鴻溝為界九月西楚歸太公
呂后於漢解而東歸(以漢夲紀修)
大事記卷八
