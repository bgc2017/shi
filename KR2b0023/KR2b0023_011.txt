欽定四庫全書
大事記卷十一宋吕祖謙撰
漢孝景皇帝二年冬十二月有星孛于西南(夲紀)
令天下男子二十始傅(夲紀)
春三月甲寅立皇子德為河閒王閼為臨江王餘為淮
陽王非為汝南王彭祖為廣川王發為長沙王(以通鑑修)
夏四月壬午太皇太后薄氏崩(通鑑)
六月丞相故安節侯申屠嘉薨(以年表修)
封故丞相蕭何孫係為武陵侯(以漢書史記夲紀修)
秋與匈奴和親(夲紀)
八月丁未以御史大夫開封侯陶青為丞相丁巳以内
史鼂錯為御史大夫(通鑑)
彗星出東北(史記夲紀)
雨雹於衡山(以史記夲紀修)
熒惑逆行守北辰月出北辰閒歲星逆行天庭中(以史記夲
紀修)
漢孝景皇帝三年冬十月梁王武來朝詹事竇嬰以病
免太后除嬰門籍(以通鑑史記列傳修)
楚王戊來朝削其東海郡(以史記列傳修)
春正月長星出西方(以史記夲紀修)
削吴王豫章會稽郡(以史記列傳修)
吴王濞楚王戊趙王遂膠西王卬濟南王辟光菑川王
賢膠東王雄渠反南連越北連匈奴吴楚圍梁膠西
濟南菑川膠東圍齊帝以中尉周亞夫為太尉將三
十六將軍擊吴楚故詹事竇嬰為大將軍屯滎陽曲
周侯酈寄擊趙將軍欒布救齊赦天下斬御史大夫
鼂錯以謝七國周亞夫壁昌邑南以梁委吴而絶其
糧道二月吴楚食盡引去亞夫追擊大破之楚王戊
自殺壬午晦日有食之三月東越斬吴王濞於丹徒
欒布敗諸侯兵解齊圍齊王將閭自殺膠西王卬濟
南王辟光菑川王賢膠東王雄渠皆伏誅立齊太子
夀為齊王夏六月乙亥徙淮陽王餘為魯王汝南王
非為江都王立子端為膠西王勝為中山王宗正禮
為楚王秋九月酈寄欒布滅趙趙王遂自殺(以史記夲紀列
傳通鑑稽古錄通鑑綱目修)
賜民爵一級(夲紀)
漢孝景皇帝四年春復置諸關用傳出入(夲紀)
夏四月乙巳立子榮為皇太子徹為膠東王(以夲紀修)
六月赦天下賜民爵一級(夲紀)
徙汝南王非為江都王(以年表修)
賜梁王武汝南王非天子旌旗(以世家修)
秋七月臨江哀王閼薨無後國除(以夲紀年表修)
後九月更以弋陽為陽陵(史記夲紀)
徙衡山王勃為濟北王廬江王賜為衡山王(以年表通鑑修)
漢孝景皇帝五年冬十月戊戌晦日有食之(以夲紀修)
春正月作陽陵邑募民徙居之(通鑑綱目)
夏五月丁卯封長公主子蟜為隆慮侯(史記夲紀)
遣公主嫁匈奴單于(夲紀)
徙廣川王彭祖為趙王(通鑑)
漢孝景皇帝六年冬十二月雷霖雨(夲紀)
秋九月皇后薄氏廢(夲紀)
後九月伐馳道樹填蘭池(史記夲紀)
漢孝景皇帝七年冬十月梁王武來朝(以列傳修)
十一月乙丑廢皇太子榮為臨江王(以史記夲紀年表修)
中尉衞綰免以濟南太守郅都代之(以列傳年表修)
庚寅晦日有食之(通鑑)
二月丞相陶青免乙巳太尉條侯周亞夫為丞相罷太
尉官(以史記本紀通鑑修)
夏四月乙巳立膠東王太后王氏為皇后丁巳立膠東
王徹為皇太子(以史記夲紀修)
以故中尉衛綰為太子太傅(以列傳修)
漢孝景皇帝中元年夏四月赦天下賜民爵一級(夲紀)
封故御史大夫周苛孫平為繩侯故御史大夫周昌子
左車為安陽侯(以史記漢書夲紀修)
衡山地震原都雨雹大者尺八寸(以史記漢書夲紀通鑑修)
漢孝景皇帝中二年春二月定諸侯薨葬立嗣之制(以漢
書夲紀修)
匈奴入燕(夲紀)
三月臨江王榮下中尉府自殺國除(以史記夲紀年表修)
夏四月有星孛於西北(夲紀)
乙巳立子越為廣川王寄為膠東王(以年表夲紀修)
秋七月更郡守為太守郡尉為都尉(夲紀)
秋九月甲戌晦日有食之(通鑑)
梁王武使人刺殺故楚相袁盎詣闕謝罪(通鑑綱目)
甲午漢孝景皇帝中三年冬十一月罷諸侯御史大夫
官(夲紀)
十二月匈奴王徐盧等七人降皆封為列侯(以史記年表世家夲
紀修)
春三月丁巳封子乘為清河王(以史記夲紀年表修)
夏四月旱禁酤酒(以荀氏漢紀漢書夲紀修)
秋九月蝗有星孛于西北戊戌晦日有食之丞相周亞
夫免以御史大夫桃侯劉舍為丞相(以夲紀百官表修)
漢孝景皇帝中四年春三月作德陽宫(以夲紀修)
夏大蝗(以史記夲紀修)
秋赦徒作陽陵者(史記夲紀)
漢孝景皇帝中五年冬十月戊午日有食之(以夲紀修)
春三月丁巳立子舜為常山王(以年表夲紀修)
夏五月甲戌封皇后兄王信為盖侯(以年表修)
六月丁巳赦天下賜民爵一級(夲紀)
大水(通鑑)
秋八月己酉未央宫東闕災(夲紀)
令諸侯王不得治國更名諸侯丞相為相它官皆損其
員(以百官表夲紀修)
秋九月詔諸獄疑輒讞之(以夲紀修)
地震(通鑑)
漢孝景皇帝中六年冬十月梁王武來朝(以通鑑修)
十一月改諸官名(夲紀)
定鑄錢偽黃金棄市律(夲紀)
春二月乙卯帝幸雍郊五畤(以通鑑史記夲紀修)
三月雨雪(夲紀)
夏四月梁孝王武薨立其子買為梁王(以夲紀年表修)
五月丙戌分梁地立孝王子明為濟川王彭離為濟東
王定為山陽王不識為濟隂王(以夲紀年表修)
定長吏車服之制(以夲紀修)
減笞法定箠令(夲紀)
匈奴入鴈門上郡(以夲紀修)
秋七月辛亥晦日有食之(夲紀)
以寗成為中尉(以通鑑列傳修)
城陽共王喜薨(通鑑)
漢孝景皇帝後元年春正月詔獄讞不當不為失(以夲紀修)
二月丁酉赦天下賜中二千石諸侯相爵右庶長夏大
酺五日民得酤酒(以史記漢書夲紀修)
五月丙戌地震(以史記夲紀修)
秋七月丙午丞相劉舍免(年表)
乙巳晦日有食之(夲紀)
八月壬辰以御史大夫建陵侯衛綰為丞相(以年表列傳修)
條侯周亞夫下獄死(夲紀)
漢孝景皇帝後二年冬十月省徹侯之國(夲紀)
春正月地一日三動(史記夲紀)
以歲不登禁天下食不造歲令内史郡不得以粟食馬
令徒隸衣七緵布(以史記夲紀修)
三月匈奴入鴈門(史記夲紀)
夏五月詔貲筭四得官(通鑑)
租長陵田(史記夲紀)
秋大旱衡山國河東雲中郡民疫(史記漢書夲紀修)
漢孝景皇帝後三年冬十月日月皆食赤五日(史記夲紀)
十二月晦雷日如紫五星逆行守太微月貫天庭中(史記
夲紀)
春正月詔勸農桑禁采黃金珠玉(通鑑綱目)
甲寅皇太子冠(史記本紀)
甲子帝崩于未央宫(本紀)
二月癸酉葬陽陵上諡曰孝景皇帝丙子太子即位尊
皇太后曰太皇太后皇后曰皇太后(以史記大事記文帝紀景帝紀
修)
三月封皇太后同母弟田蚡為武安侯勝為周陽侯(以漢
書史記本紀修)
漢孝武皇帝建元元年冬十月舉賢良方正之士轅固
以老罷歸以董仲舒為江都相莊助為中大夫治申
韓蘇張之言者皆罷之(以本紀列傳修)
春二月赦天下(本紀)
行三銖錢(本紀)
夏四月詔民年九十以上復子若孫令供飬(以本紀修)
五月詔修山川祠(以本紀修)
六月丞相衞綰免丙寅以魏其侯竇嬰為丞相武安侯
田蚡為太尉趙綰為御史大夫王臧為郎中令(以年表列傳修)
秋七月詔省衞士萬人罷苑馬以賜貧民(以本紀修)
徵魯申公議立明堂帝問以政事對曰為治者不在多
言顧力行何如耳(以本紀列傳修)
又徵枚乘道死(以列傳修)
内史寗成抵罪髠鉗(以年表通鑑修)
漢孝武皇帝建元二年冬十月淮南王安來朝(通鑑)
御史大夫趙綰郎中令王臧下獄死丞相竇嬰太尉田
蚡免以石建為郎中令弟慶為内史(以年表列傳通鑑修)
春二月丙戌朔日有食之(本紀)
夏四月戊申有星如日夜出(通鑑)
初置茂陵邑(本紀)
漢孝武皇帝建元三年冬十月代王登長沙王發中山
王勝濟川王明來朝(以史記年表通鑑修)
春河水溢于平原大饑人相食(本紀)
初作便門橋(本紀)
秋七月有星孛于西北(本紀)
廢濟川王明為庶人遷房陵國除(以列傳修)
閩越圍東甌遣莊助發兵救之遂徙其衆於江淮間(以本
紀列傳修)
九月丙子晦日有食之(本紀)
始為微行(通鑑)
起上林苑(東方列傳)
甲申漢孝武皇帝建元四年夏有風赤如血(本紀)
六月旱(本紀)
秋九月有星孛于東北(本紀)
南越王趙佗死其孫胡立為南越王(以通鑑列傳修)
漢孝武皇帝建元五年春罷三銖錢行半兩錢(本紀)
置五經博士(本紀)
夏五月大蝗(本紀)
秋八月廣川惠王越薨立其太子齊為王清河哀王乘
薨無子國除(以本紀列傳修)
大事記卷十一
