陳書卷三十一
唐散騎常侍姚思廉撰
列𫝊第二十五
蕭摩訶(子世廉)任忠
樊毅(弟猛)魯廣逹
蕭摩訶字元胤蘭陵人也祖靚梁右將軍父諒梁始興
郡丞摩訶随父之郡年數歲而父卒其姑夫蔡路養時
在南康乃收養之稍長果毅有勇力侯景之亂高祖赴
援京師路養起兵拒高祖摩訶時年十三單騎出戰軍
中莫有當者及路養敗摩訶歸于侯安都安都遇之甚
厚自此常隸安都征討及任約徐嗣徽引齊兵為寇高
祖遣安都北拒齊軍於鍾山龍尾及北郊壇安都謂摩
訶曰卿驍勇有名千聞不如一見摩訶對曰今日令公
見矣及戰安都墜馬被圍摩訶獨騎大呼直衝齊軍齊
軍披靡因稍解去安都乃免天嘉初除本縣令以平留
異歐陽紇之功累遷巴山太守太建五年衆軍北伐摩
訶随都督吴明徹濟江攻秦郡時齊遣大將尉破胡等
率衆十萬來援其前隊有蒼頭犀角大力之號皆身長
八尺膂力絶倫其鋒甚銳又有西域胡妙於弓矢弦無
虛發衆軍尤憚之及將戰明徹謂摩訶曰若殪此胡則
彼軍奪氣君有關張之名可斬顏良矣摩訶曰願示其
形状當為公取之明徹乃召降人有識胡者云胡著絳
衣樺皮装弓兩端骨弭明徹遣人覘伺知胡在陣乃自
酌酒以飲摩訶摩訶飲訖馳馬衝齊軍胡挺身出陣前
十餘步彀弓未發摩訶遥擲銑鋧正中其額應手而仆
齊軍大力十餘人出戰摩訶又斬之於是齊軍退走以
功授明毅將軍員外散騎常侍封廉平縣伯邑五百戶
尋進爵為侯轉太僕卿餘如故七年又随明徹進圍宿
預擊走齊將王康德以功除晉熙太守九年明徹進軍
吕梁與齊人大戰摩訶率七騎先入手奪齊軍大旗齊
衆大潰以功授持節武毅將軍譙州刺史及周武帝滅
齊遣其將宇文忻率衆争吕梁戰於龍晦時忻有精騎
數千摩訶領十二騎深入周軍縱橫奮擊斬馘甚衆及
周遣大將軍王軌來赴結長圍連鏁於吕梁下流斷大
軍還路摩訶謂明徹曰聞王軌始鏁下流其兩頭築城
今尚未立公若見遣擊之彼必不敢相拒水路未斷賊
勢不堅彼城若立則吾屬且為虜矣明徹乃奮髯曰搴
旗陷陣將軍事也長筭遠略老夫事也摩訶失色而退
一旬之間周兵益至摩訶又請於明徹曰今求戰不得
進退無路若潛軍突圍未足為耻願公引步卒乘馬轝
徐行摩訶領鐵騎數千馳驅前後必當使公安逹京邑
明徹曰弟之此計乃良圖也然老夫受脤專征不能戰
勝攻取今被圍逼蹙慙寘無地且步軍既多吾為總督
必須身居其後相率兼行弟馬軍宜須在前不可遲緩
摩訶因率馬軍夜發先是周軍長圍既合又於要路下
伏數重摩訶選精騎八十率先衝突自後衆騎繼焉比
旦逹淮南高宗詔徵還授右衞將軍十一年周兵寇夀
陽摩訶與樊毅等衆軍赴援無功而還十四年高宗崩
始興王叔陵於殿内手刃後主傷而不死叔陵奔東府
城時衆心猶預莫有討賊者東宫舍人司馬申啓後主
馳召摩訶入見受勅乃率馬步數百先趣東府城西門
屯軍叔陵惶遽自城南門而出摩訶勒兵追斬之以功
授散騎常侍車騎大將軍封綏遠郡公邑三千戶叔陵
素所蓄聚金帛累巨萬後主悉以賜之尋改授侍中驃
騎大將軍加左光祿大夫舊制三公黃閣聽事置鴟尾
後主特賜摩訶開黃閣門施行馬聽事寝堂竝置鴟尾
仍以其女為皇太子妃會隋總管賀若弼鎮廣陵窺覦
江左後主委摩訶備禦之任授南徐州刺史餘竝如故
禎明三年正月元會徵摩訶還朝賀若弼乘虛濟江襲
京口摩訶請兵逆戰後主不許及若弼進軍鍾山摩訶
又請曰賀若弼懸軍深入聲援猶遠且其壘壍未堅人
情惶懼出兵掩襲必大克之後主又不許及隋軍大至
將出戰後主謂摩訶曰公可為我一決摩訶曰從來行
陣為國為身今日之事兼為妻子後主多出金帛頒賞
諸軍令中領軍魯廣逹陳兵白土崗居衆軍之南偏鎮
東大將軍任忠次之護軍將軍樊毅都官尚書孔範次
之摩訶軍最居北衆軍南比亘二十里首尾進退各不
相知賀若弼初謂未戰將輕騎登山觀望形勢及見衆
軍因馳下置陣廣逹首率所部進薄弼軍屢却俄而復
振更分軍趣北突諸將孔範出戰兵交而走諸將支離
陣猶未合騎卒潰散駐之弗止摩訶無所用力焉為隋
軍所執及京城陷賀若弼置後主於德教殿令兵衞守
摩訶請弼曰今為囚虜命在斯須願得一見舊主死無
所恨弼哀而許之摩訶入見後主俯伏號泣仍於舊厨
取食而進之辭訣而出守衞者皆不能仰視其年入隋
授開府儀同三司尋從漢王諒詣并州同諒作逆伏誅
時年七十三摩訶訥於語言恂恂長者至於臨戎對寇
志氣奮發所向無前年未弱冠随侯安都在京口性好
射獵無日不畋遊及安都東征西伐戰勝攻取摩訶功
實居多子世廉少警俊敢勇有父風性至孝及摩訶凶
終服闋後追慕彌切其父時賓故脱有所言及世廉對
之哀慟不自勝言者為之歔欷終身不執刀斧時人嘉
焉摩訶有騎士陳智深者勇力過人以平叔陵之功為
巴陵内史摩訶之戮也其妻子先已籍没智深收摩訶
屍手自殯斂哀感行路君子義之潁川陳禹亦隨摩訶
征討聰敏有識量涉獵經史解風角兵書頗能屬文便
騎射官至王府諮議
任忠字奉誠小名蠻奴汝隂人也少孤微不為鄉黨所
齒及長譎詭多計略膂力過人尤善騎射州里少年皆
附之梁鄱陽王蕭範為合州刺史聞其名引置左右侯
景之亂忠率鄉黨數百人隨晉熙太守梅伯龍討景將
王貴顯於夀春每戰却敵會土人胡通聚衆寇抄範命
忠與主帥梅思立并軍討平之仍隨範世子嗣率衆入
援會京城陷旋戍晉熙侯景平授蕩寇將軍王琳立蕭
莊署忠為巴陵太守琳敗還朝遷明毅將軍安湘太守
仍隨侯瑱進討巴湘累遷豫寧太守衡陽内史華皎之
舉兵也忠預其謀及皎平高宗以忠先有密啓於朝廷
釋而不問太建初隨章昭逹討歐陽紇於廣州以功授
直閣將軍遷武毅將軍廬陵内史秩滿入為右軍將軍
五年衆軍北伐忠將兵出西道擊走齊歴陽王高景安
於大峴逐北至東關仍克其東西二城進軍蘄譙竝拔
之徑襲合肥入其郛進克霍州以功授員外散騎常侍
封安復縣侯邑五百戶吕梁之喪師也忠全軍而還尋
詔忠都督夀陽新蔡霍州緣淮衆軍進號寧遠將軍霍
州刺史入為左衞將軍十一年加北討前軍事進號平
北將軍率衆步騎趣秦郡十二年遷使持節散騎常侍
都督南豫州諸軍事平南將軍南豫州刺史增邑并前
一千五百戶仍率步騎趣歴陽周遣王延貴率衆為援
忠大破之生擒延貴後主嗣位進號鎮南將軍給鼓吹
一部入為領軍將軍加侍中改封梁信都郡公邑三千
戶出為吴興内史加秩中二千石及隋兵濟江忠自吴
興入赴屯軍朱雀門後主召蕭摩訶以下於内殿定議
忠執議曰兵家稱客主異勢客貴速戰主貴持重宜且
益兵堅守宫城遣水軍分向南豫州及京口道斷寇糧
運待春水長上江周羅睺等衆軍必沿流赴援此良計
矣衆議不同因遂出戰及敗忠馳入臺見後主言敗状
啓云陛下唯當具舟檝就上流衆軍臣以死奉衞後主
信之勅忠出部分忠辭云臣處分訖即當奉迎後主令
宫人裝束以待忠久望不至隋將韓擒虎自新林進軍
忠乃率數騎往石子崗降之仍引擒虎軍共入南掖門
臺城陷其年入長安隋授開府儀同三司卒時年七十
七子幼武官至儀同三司時有沈客卿者吴興武康人
性便佞忍酷為中書舍人每立異端唯以刻削百姓為
事由是自進有施文慶者吴興烏程人起自微賤有吏
用後主拔為主書遷中書舍人俄擢為湘州刺史未及
之官會隋軍來伐四方州鎮相繼以聞文慶客卿俱掌
機密外有表啓皆由其呈奏文慶心悦湘州重鎮冀欲
早行遂與客卿共為表裏抑而不言後主弗之知遂以
無備至乎敗國二人之罪也隋軍既入竝戮之前闕
樊毅字智烈南陽湖陽人也祖方興梁散騎常侍仁威
將軍司州刺史魚復縣侯父文熾梁散騎常侍信武將
軍益州刺史新蔡縣侯毅累葉將門少習武善射侯景
之亂毅率部曲隨叔父文皎援臺文皎於青溪戰殁毅
將宗族子弟赴江陵仍隷王僧辯討河東王蕭譽以功
除假節威戎將軍右中郎將代兄俊為梁興太守領三
州遊軍隨宜豐侯蕭循討陸納於湘州軍次巴陵營頓
未立納?軍夜至薄營大譟營中將士皆驚擾毅獨與
左右數十人當營門力戰斬十餘級擊鼓申命衆乃定
焉以功授持節通直散騎常侍貞威將軍封夷道縣伯
食邑三百戶尋除天門太守進爵為侯增邑并前一千
戶及西魏圍江陵毅率兵赴援江陵陷為岳陽王所執
久之遁歸高祖受禪毅與弟猛舉兵應王琳琳敗奔齊
太尉侯瑱遣使招毅毅率子弟部曲還朝天嘉二年授
通直散騎常侍仍随侯瑱進討巴湘累遷武州刺史太
建初轉豐州刺史封高昌縣侯邑一千戶入為左衞將
軍五年衆軍北伐毅率衆攻廣陵楚子城拔之擊走齊
軍於潁口齊援滄陵又破之七年進克潼州下邳高柵
等六城及吕梁喪師詔以毅為大都督進號平北將軍
率衆渡淮對清口築城與周人相抗霖雨城壊毅全軍
自拔尋遷中領軍十一年周將梁士彦將兵圍夀陽詔
以毅為都督北討前軍事率水軍入焦湖尋授鎮西將
軍都督荆郢巴武四州水陸諸軍事十二年進督沔漢
諸軍事以公事免十三年徵授中護軍尋遷護軍將軍
荆州刺史後主即位進號征西將軍改封逍遥郡公邑
三千戶餘並如故入為侍中護軍將軍及隋兵濟江毅
謂僕射袁憲曰京口采石俱是要所各須銳卒數千金
翅二百都下江中上下防捍如其不然大事去矣諸將
咸從其議會施文慶等寢隋兵消息毅計不行京城陷
隨例入關頃之卒
猛字智武毅之弟也幼俶儻有幹略旣壯便弓馬膽氣
過人青溪之戰猛自旦訖暮與虜短兵接殺傷甚衆臺
城陷隨兄毅西上京累戰功爲威戎將軍梁安南侯蕭
方矩爲湘州刺史以猛爲司馬會武陵王蕭紀舉兵自
漢江東下方矩遣猛率湘郢之卒隨都督陸法和進軍
以拒之時紀已下樓船戰艦據巴江爭峽口相持久之
不能決法和揣紀師老卒惰因令猛率驍勇三千輕舸
百餘乘衝流直上出其不意鼓譟薄之紀衆倉卒驚駭
不及整列皆棄艦登岸赴水死者以千數時紀心膂數
百人猶在左右猛將部曲三千餘人蒙楯横戈直登紀
舟瞋目大呼紀侍衞皆披靡相枕藉不敢動猛手擒紀
父子三人斬於䑽中盡收其船艦器械以功授游騎將
軍封安山縣伯邑一千戸仍進軍撫定梁益蜀境悉平
軍還遷持節散騎常侍輕車將軍司州刺史進爵爲侯
增邑并前二千戸永定元年周文育等敗於沌口爲王
琳所獲琳乘勝將略南中諸郡遣猛與李孝欽等將兵
攻豫章進逼周迪軍敗爲迪所執尋遁歸王琳王琳敗
還朝天嘉二年授通直散騎常侍永陽太守遷安成王
府司馬光大元年授壯武將軍廬陵内史太建初遷武
毅將軍始興平南府長史領長沙内史尋隸章昭達西
討江陵潛軍入峽焚周軍船艦以功封富川縣侯邑五
百戸歴散騎常侍遷使持節都督荆信二州諸軍事宣
遠將軍荆州刺史入爲左衞將軍後主即位增邑并前
一千戸餘竝如故至德四年授使持節都督南豫州諸
軍事忠武將軍南豫州刺史隋將韓擒虎之濟江也猛
在京師第六子廵攝行州事擒虎進軍攻陷之廵及家
口竝見執時猛與左衞將軍蔣元遜領青龍八十艘爲
水軍於白下遊奕以禦隋六合兵後王知猛妻子在隋
軍懼其有異志欲使任忠代之又重傷其意乃止禎明
三年入于隋
魯廣達字遍覽吳州刺史悉達之弟也少慷慨志立功
名虛心愛士賓客或自遠而至時江表將帥各領部曲
動以千數而魯氏尤多釋褐梁邵陵王國右常侍遷平
南當陽公府中兵參軍侯景之亂與兄悉逹聚衆保新
蔡梁元帝承制授假節壯武將軍晉州刺史王僧辯之
討侯景也廣逹出境候接資奉軍儲僧辯謂沈烱曰魯
晉州亦是王師東道主人仍率衆隨僧辯景平加員外
散騎常侍餘如故高祖受禪授征遠將軍東海太守尋
徙爲桂陽太守固辭不拜入爲員外散騎常侍除假節
信武將軍北新蔡太守隨吳明徹討周廸於臨川每戰
功居最仍代兄悉逹爲吳州刺史封中宿縣侯邑五百
戸光禄大夫元年授通直散騎常侍都督南豫州諸軍
事南豫州刺史華皎稱兵上流詔司空淳于量率衆軍
進討軍至夏口皎舟師彊盛莫敢進者廣逹首率驍勇
直衝賊軍戰艦既交廣逹憤怒大呼登艦樓奬勵士卒
風急艦轉樓摇動廣逹足跌墮水沉溺久之因救獲免
皎平授持節智武將軍都督巴州諸軍事巴州刺史太
建初與儀同章昭逹入峽口拓定安蜀等諸州鎮時周
氏將圖江左大造舟艦於蜀并運糧青泥廣達與錢道
戢等將兵掩襲縱火焚之以功增封并前二千戸仍還
本鎮廣達爲政簡要推誠任下吏民便之及秩满皆詣
闕表請於是詔留二年五年衆軍北代略淮南舊地廣
達與齊軍會於大峴大破之斬其敷城主張元範虜獲
不可勝數進克北徐州乃授都督北徐州諸軍事徐州
刺史尋加散騎常侍入爲右衞將軍八年出爲北兗州
刺史遷晉州刺史十年授使持節都督合霍二州諸軍
事進號仁威將軍合州刺史十一年周將梁士彥將兵
圍夀春詔遣中領軍樊毅左衞將軍任忠等分部趣陽
平秦郡廣達率衆入淮爲掎角以擊之周軍攻陷豫霍
二州南北兗晉等各自拔諸將竝無功盡失淮南之地
廣達因免官以侯還第十二年與豫州刺史樊毅率衆
北討克郭默城尋授使持節平西將軍都督郢州以上
十州諸軍事率舟師四萬頓江夏周安州總管元景將
兵寇江外廣達命偏師擊走之後主即位入爲安左將
軍尋授平南將軍南豫州刺史至德二年授安南將軍
徵拜侍中又爲安左將軍改封綏越郡公封邑如前尋
爲中領軍及賀若弼進軍鍾山廣達率衆於白土崗南
置陣與弼旗鼓相對廣達躬擐甲胄手執桴鼓率勵敢
死冐刃而前隋軍退走廣達逐北至營殺傷甚衆如是
者數四焉及弼攻敗諸將乘勝至宫城燒北掖門廣達
猶督餘兵苦戰不息斬獲數十百人會日暮乃觧甲面
臺再拜慟哭謂衆曰我身不能救國負罪深矣士卒皆
涕泣歔欷於是乃就執禎明三年依例入隋廣達愴本
朝淪覆遘疾不治尋以憤慨卒時年五十九尚書令江
總撫柩慟哭乃命筆題其棺頭爲詩曰黃泉雖抱恨白
日自流名悲君感義死不作負恩生總又製廣達墓銘
其略曰災流淮海險失金湯時屯運極代革天亡爪牙
背義介胄無良獨標忠勇率禦有方誠貫皎日氣勵嚴
霜懷恩感報撫事何忘初隋將韓擒虎之濟江也廣達
長子世真在新蔡乃與其弟世雄及所部奔擒虎擒虎
遣使致書招廣逹廣逹時屯兵京師乃自劾廷尉請罪
後主謂之曰世真雖異路中大夫公國之重臣吾所恃
頼豈得自同嫌疑之間乎加賜黃金即日還營廣逹有
隊主楊孝辯時從廣逹在軍中力戰陷陣其子亦隨孝
辯揮刃殺隋兵十餘人力窮父子俱死
史臣曰蕭摩訶氣冠三軍當時良將雖無智略亦一代
匹夫之勇矣然口訥心勁恂恂李廣之徒歟任忠雖勇
決彊斷而心懷反覆誣紿君上自躓其惡鄙矣至於魯
廣達全忠守道殉義忘身蓋亦陳代之良臣也
陳書卷三十一
陳書卷三十一考證
蕭摩訶𫝊其姑夫蔡路飬時在南康姑南史作姊
陳書卷三十一
