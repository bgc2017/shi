陳書卷三十六
唐散騎常侍姚思廉撰
列𫝊第三十
始興王叔陵新安王伯固
始興王叔陵字子嵩高宗之第二子也梁承聖中高宗
在江陵為直閣將軍而叔陵生焉江陵陷高宗遷關右
叔陵留于穰城高宗之還也以後主及叔陵為質天嘉
三年随後主還朝封康樂侯邑五百戶叔陵少機辯徇
聲名彊梁無所推屈光大元年除中書侍郎二年出為
持節都督江州諸軍事南中郎將江州刺史太建元年
封始興郡王奉昭烈王祀進授使持節都督江郢晉三
州諸軍事軍師將軍刺史如故叔陵時年十六政自己
出僚佐莫預焉性嚴刻部下懾憚諸公子姪及罷縣令
長皆逼令事已豫章内史錢法成詣府進謁即配其子
季卿將領馬仗季卿慙耻不時至叔陵大怒侵辱法成
法成憤怨自縊而死州縣非其部内亦徵攝案治之朝
貴及下吏有乖忤者輒誣奏其罪䧟以重辟尋進號雲
麾將軍加散騎常侍三年加侍中四年遷都督湘衡桂
武四州諸軍事平南將軍湘州刺史侍中使持節如故
諸州鎮聞其至皆震恐股慄叔陵日益暴橫征伐夷獠
所得皆入已絲毫不以賞賜徵求役使無有紀極夜常
不卧燒燭逹曉呼召賓客說民間細事戲謔無所不為
性不飲酒唯多置餚胾書夜食噉而已自旦至中方始
寝寐其曹局文案非呼不得輒自呈笞罪者皆繫獄動
數年不省視瀟湘以南皆逼為左右廛里殆無遺者其
中脱有逃竄輒殺其妻子州縣無敢上言高宗弗之知
也尋進號鎮南將軍給鼓吹一部遷中衞將軍九年除
使持節都督揚徐東揚南豫四州諸軍事揚州刺史侍
中將軍鼓吹如故十年至都加扶給油幢車叔陵治在
東府事務多關涉省閣執事之司承意順旨即諷上進
用之微致違忤必抵以大罪重者至殊死道路籍籍皆
言其有非常志叔陵脩飾虚名每入朝常於車中馬上
執卷讀書高聲長誦陽陽自若歸坐齋中或自執斧斤
為沐猴百戲又好遊冡墓閒遇有塋表主名可知者輒
令左右發掘取其石誌古器并骸骨肘脛持為翫弄蔵
之庫中府内民間少妻處女微有色貎者竝即逼納十
一年丁所生母彭氏憂去職頃之起為中衞將軍使持
節都督刺史如故晉世王公貴人多葬梅嶺及彭卒叔
陵啓求於梅嶺葬之乃發故太傅謝安舊墓棄去安柩
以葬其母初喪之日僞爲哀毁自稱刺血寫湼槃經未
及十日乃令庖厨擊鮮日進甘膳又私召左右妻女與
之姦合所作尤不軌浸淫上聞高宗譴責御史中丞王
政以不舉奏免政官又黜其典籖親事仍加鞭棰高宗
素愛叔陵不䋲之以法但責讓而已服闋又為侍中中
軍大將軍及高宗不豫太子諸王竝入侍疾高宗崩于
宣福殿翌日旦後主哀頓俯伏叔陵以剉藥刀斫後主
中項太后馳來救焉叔陵又斫太后數下後主乳媪吳
氏時在太后側自後掣其肘後主因得起叔陵仍持後
主衣後主自奮得免長沙王叔堅手搤叔陵奪去其刀
仍牽就柱以其褶袖縛之時吴媪已扶後主避賊叔堅
求後主所在將受命焉叔陵因奮袖得脱突走出雲龍
門馳車還東府呼其甲士散金銀以賞賜外召諸王將
帥莫有應者唯新安王伯固聞而赴之叔陵聚兵僅千
人初欲據城保守俄而右衞將軍蕭摩訶將兵至府西
門叔陵事急惶恐乃遣記室韋諒送其鼓吹與摩訶仍
謂之曰如其事捷必以公為台鼎摩訶紿報之曰須王
心膂節將自來方敢從命叔陵即遣戴温譚騏驎二人
詣摩訶所摩訶執以送臺斬於閣道下叔陵自知不濟
遂入内沉其妃張氏及寵妾七人于井中叔陵有部下
兵先在新林於是率人馬數百自小航渡欲趨新林以
舟艦入北行至白楊路為臺軍所邀伯固見兵至旋避
入巷叔陵馳騎拔刀追之伯固復還叔陵部下多棄甲
潰散摩訶馬客陳智深迎刺叔陵僵斃于地閹豎王飛
禽抽刀斫之十數下馬客陳仲華就斬其首送于臺自
寅至巳乃定尚書八座奏曰逆賊故侍中中軍大將軍
始興王叔陵幼而狼戾長肆貪虐出撫湘南及鎮九水
兩藩甿庶掃地無遺蜂目豺聲狎近輕薄不孝不仁阻
兵安忍無禮無義唯戮是聞及居偏憂婬樂自恣産子
就館日月相接晝伏夜遊恒習姦詭抄掠居民歷發丘
墓謝太傅晉朝佐命草創江左斵棺露骸事驚聽視自
大行皇帝寝疾翌日未瘳叔陵以貴介之地參侍醫藥
外無戚容内懷逆弑大漸之後聖躬號擗遂因匍匐手
犯乘輿皇太后奉臨又加鋒刃窮凶極逆曠古未儔賴
長沙王叔堅誠孝懇至英果奮發手加挫拉身蔽聖躬
叔陵仍奔東城招集兇黨餘毒方熾自害妻孥雖應時
梟懸猶未攄憤怨臣等參議請依宋代故事流尸中江
汙瀦其室并毁其所生彭氏墳廟還謝氏之塋制曰凶
逆梟獍反噬宫闈賴宗廟之靈時從殄滅撫情語事酸
憤兼懷朝議有章宜從所奏也叔陵諸子即日竝賜死
前衡陽内史彭暠諮議參軍兼記室鄭信中錄事參軍
兼記室韋諒典籖俞公喜竝伏誅暠叔陵舅也初随高
宗在關中頗有勤效因藉叔陵將領歴陽衡陽二郡信
以便書記有寵謀謨皆預焉諒京兆人梁侍中護軍將
軍粲之子也以學業為叔陵所引陳智深以誅叔陵之
功為巴陵内史封游安縣子陳仲華為下嶲太守封新
夷縣子王飛禽除伏波將軍賜金各有差
新安王伯固字牢之世祖之第五子也生而龜胷目通
精揚白形状眇小而俊辯善言論天嘉六年立為新安
郡王邑二千戶廢帝嗣立為使持節都督南琅琊彭城
東海三郡諸軍事雲麾將軍彭城琅邪二郡太守尋入
為丹陽尹將軍如故太建元年進號智武將軍尹如故
秩滿進號翌右將軍尋授使持節都督吴興諸軍事平
東將軍吳興太守四年入為侍中翊前將軍遷安前將
軍中領軍七年出為使持節散騎常侍都督南徐南豫
南北兖四州諸軍事鎮北將軍南徐州刺史伯固性嗜
酒而不好積聚所得祿俸用度無節酣醉已後多所乞
丐於諸王之中最為貧窶高宗每矜之特加賞賜伯固
雅性輕率好行鞭捶在州不知政事日出田獵或乘眠
轝至於草間輒呼民下從遊動至旬日所捕麞鹿多使
生致高宗頗知之遣使責讓者數矣十年入朝又為侍
中鎮右將軍尋除護軍將軍其年為國子祭酒領左驍
騎將軍侍中鎮右竝如故伯固頗知玄理而堕業無所
通至於擿句問難往往有竒意為政嚴苛國學有惰遊
不脩習者重加檟檚生徒懼焉由是學業頗進十二年
領宗正卿十三年為使持節都督揚南徐東陽南豫四
州諸軍事揚州刺史侍中將軍如故後主初在東宫與
伯固甚相親狎伯固又善嘲謔高宗每宴集多引之叔
陵在江州心害其寵隂求疵瑕將中之以法及叔陵入
朝伯固懼罪諂求其意乃共訕毁朝賢歴詆文武雖耆
年高位皆面折之無所畏忌伯固性好射雉叔陵又好
開發冡墓出遊野外必與偕行於是情好大叶遂謀不
軌伯固侍禁中每有密語必報叔陵及叔陵出奔東府
遣使告之伯固單騎馳赴助叔陵指揮知事不捷便欲
遁走會四門已閉不得出因同趣白楊道臺馬客至為
亂兵所殺屍於東昌舘門時年二十八詔曰伯固同兹
悖逆殞身途路今依外議意猶弗忍可特許以庶人禮
葬又詔曰伯固随同巨逆自絶于天俾無遺育抑有恒
典但童孺靡識兼預葭莩寘之甸人良以惻憫及伯固
所生王氏可竝特宥為庶人國除
史臣曰孔子稱富與貴是人之所欲非其道得之不處
也上自帝王至於黎獻莫不嫡庶有差長幼攸序叔陵
險躁奔競遂行悖逆轅磔形骸未臻其罪汙瀦居處不
足彰過悲哉
陳書卷三十六
陳書卷三十六考證
始興王叔陵𫝊叔陵有部下兵先在新林林南史作
安然觀下文云自小航渡欲趨新林自以此為是
陳書卷三十六考證
