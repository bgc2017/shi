陳書卷三
唐散騎常侍姚思廉撰
本紀第三
世祖
世祖文皇帝諱蒨字子華始興昭烈王長子也少沉敏
有識量美容儀留意經史舉動方雅造次必遵禮法高
祖甚愛之常稱此兒吾宗之英秀也梁太清初夢兩日
鬭一大一小大者光滅墜地色正黃其大如斗世祖因
三分取一而懷之侯景之亂鄉人多依山湖寇抄世祖
獨保家無所犯時亂日甚乃避地臨安及高祖舉義兵
侯景遣使收世祖及衡陽獻王世祖乃密袖小刀冀因
入見而害景至便屬吏故其事不行高祖大軍圍石頭
景欲加害者數矣會景敗世祖乃得出赴高祖營起家
為吳興太守時宣城劫帥紀機郝仲等各聚衆千餘人
侵暴郡境世祖討平之承聖二年授信武將軍監南徐
州三年高祖北征廣陵使世祖為前軍每戰克捷高祖
之將討王僧辯也先召世祖與謀時僧辯女婿杜龕據
吳興兵衆甚盛高祖密令世祖還長城立柵以備龕世
祖收兵纔數百人戰備又少龕遣其將杜泰領精兵五
千乘虚奄至將士相視失色而世祖言笑自若部分益
明於是衆心乃定泰知柵内人少日夜苦攻世祖激厲
將士身當矢石相持數旬泰乃退走及高祖遣周文育
率兵討龕世祖與并軍往吳興時龕兵尚衆斷據衝要
水步連陣相結世祖命將軍劉澄蔣元舉率衆攻龕龕
軍大敗窘急因請降東揚州刺史張彪起兵圍臨海太
守王懷振懷振遣使求救世祖與周文育輕兵往會稽
以掩彪後彪將沈泰開門納世祖世祖盡收其部曲家
累彪至又破走若邪村民斬彪𫝊其首以功授持節都
督會稽等十郡諸軍事宣毅將軍會稽太守山越深險
皆不賓附世祖分命討擊悉平之威惠大振高祖受禪
立為臨川郡王邑二千戸拜侍中安東將軍及周文育
侯安都敗於沌口高祖詔世祖入衛軍儲戎備皆以委
焉尋命率兵城南晥永定三年六月丙午高祖崩遺詔
徵世祖入纂甲寅至自南晥入居中書省皇后令曰昊
天不弔上玄降禍大行皇帝奄捐萬國率土哀號普天
如喪窮酷煩冤無所迨及諸孤藐爾反國無期須立長
主以寧㝢縣侍中安東將軍臨川王蒨體自景皇屬惟
猶子建殊功於牧野敷盛業於戡黎納麓時敘之辰負
扆乘機之日竝佐時雍是同草創祧祏所繋遐邇宅心
宜奉大宗嗣膺寳錄使七廟有奉兆民寧晏未亡人假
延餘息嬰此百罹尋繹纏綿興言感絶世祖固讓至于
再三羣公卿士固請其日即皇帝位於太極前殿詔曰
上天降禍奄集邦家大行皇帝背離萬國率土崩心若
喪考妣龍圖寳歴𦕈屬朕躬運鍾擾攘事切機務南面
湏主西讓禮輕今便式膺景命光宅四海可大赦天下
罪無輕重悉皆蕩滌逋租宿債吏民愆負可勿復收文
武内外量加爵叙孝悌力田為父後者賜爵一級庶祗
畏在心公卿畢力勝殘去殺無待百年興言號哽深增
慟絶又詔州郡悉停奔赴秋七月丙辰尊皇后為皇太
后己未以鎮南將軍開府儀同三司廣州刺史歐陽頠
進號征南將軍平南將軍開府儀同三司周廸進號鎮
南將軍平南將軍開府儀同三司高州刺史黃法氍進
號安南將軍庚申以鎮南大將軍開府儀同三司桂州
刺史淳于量進號征南大將軍辛酉以侍中車騎將軍
司空侯瑱為太尉鎮西將軍開府儀同三司南豫州刺
史侯安都為司空侍中中權將軍開府儀同三司王冲
為特進左光禄大夫鎮北將軍南徐州刺史徐度為侍
中中撫軍將軍開府儀同三司壬戌以侍中護軍將軍
徐世譜為特進安右將軍侍中忠武將軍杜稜為領軍
將軍乙丑重雲殿災八月癸巳以平北將軍南徐州刺
史留異為安南將軍縉州刺史平南將軍北江州刺史
魯悉逹進號安左將軍庚戌封皇子伯茂為始興王奉
昭烈王後徙封始興嗣王頊為安成王九月辛酉立皇
子伯宗為皇太子王公以下賜帛各有差乙亥立妃沈
氏為皇后冬十一月乙卯王琳寇大雷詔遣太尉侯瑱
司空侯安都儀同徐度率衆以禦之
天嘉元年春正月癸丑詔曰朕以寡昧嗣纂洪業哀惸
在疚治道弗昭仰惟前德幽顯遐暢恭已不言庶幾無
改雖宏圖懋軌日月方弘而清廟廓然聖靈浸遠感尋
永往瞻言罔極今四象運周三元告獻華夷胥洎玉帛
駿奔思覃遺澤播之億兆其大赦天下改永定四年為
天嘉元年鰥寡孤獨不能自存立者賜榖人五斛孝悌
力田殊行異等加爵一級甲寅分遣使者宣勞四方辛
酉輿駕親祀南郊詔曰朕式饗上玄虔奉牲玉高禋禮
畢誠敬兼弘且隂霾浹辰褰霽在日雲物韶朗風景清
和慶動人祗忭流庶俗思俾黎元同此多祐可賜民爵
一級辛未輿駕親祀北郊日有冠二月辛卯老人星見
乙未高州刺史紀機自軍叛還宣城據郡以應王琳涇
令賀當遷討平之丙申太尉侯瑱敗王琳于梁山攻齊
兵于博望生擒齊將劉伯球盡收其資儲船艦俘馘以
萬計王琳及其主蕭莊奔于齊戊戌詔曰夫五運遞來
三靈眷命皇王因之改創殷周所以樂推朕統歴承基
丕隆鼎運期理攸屬數祚斯在豈僥倖所至寧卜祝可
求故知神器之重必在符命是以逐鹿貽譏斷蛇定業
亂臣賊子異世同尤王琳識暗挈瓶智慙衛足干紀亂
常自貽顛沛而縉紳君子多被縶維雖涇渭合流蘭鮑
同肆求之厥理或有脅從今九罭既設八紘斯掩天網
恢恢吞舟是漏至如伏波遊說永作漢蕃延夀脫歸終
為魏守器改秦虞村通晉楚行藏用捨亦豈有恒宜加
寬仁以彰雷作其衣冠士族預在凶黨悉皆原宥將帥
戰兵亦同肆𤯝竝隨才銓引庶收力用又詔師旅以來
將士死王事者竝加贈諡己亥詔曰日者凶渠肆虐衆
軍進討舟艦輸積權倩民丁師出經時役勞日久今氛
祲廓清宜有甄被可蠲復丁身夫妻三年於役不幸者
復其妻子庚子分遣使者齎璽書宣勞四方乙巳遣太
尉侯瑱鎮湓城庚戌以高祖第六子昌為驃騎將軍湘
州牧立為衡陽王三月丙辰詔曰自喪亂以來十有餘
載編戸凋亡萬不遺一中原氓庶蓋云無幾頃者寇難
仍接筭歛繁多且興師以來千金日費府藏虚竭杼軸
歲空近所置軍資木充戎備今元惡克殄八表巳康兵
戈靜戢息肩方在思俾餘黎陶此寬賦今歲軍糧通減
三分之一尚書申下四方稱朕哀矜之意守宰明加勸
課務急農桑庶鼓腹含哺復在茲日蕭莊所署郢州刺
史孫瑒舉州内附丁巳江州刺史周廸平南中斬賊率
熊曇朗𫝊首京師先是齊軍守魯山城戊午齊軍棄城
走詔南豫州刺史程靈洗守之甲子分荆州之天門義
陽南平郢州之武陵四郡置武州其刺史督沅州領武
陵太守治武陵郡其都尉所部六縣為沅州别置通寧
郡以刺史領太守治都尉城省舊都尉以安南將軍南
兖州刺史新除右衞將軍吳明徹為安西將軍武州刺
史偽郢州刺史孫瑒為安南將軍湘州刺史丙子衡陽
王昌薨丁丑詔曰蕭莊僞署文武官屬還朝者量加錄
序夏四月丁亥立皇子伯信為衡陽王奉獻王後乙未
以安南將軍荀朗為安北將軍合州刺史五月乙卯改
桂陽之汝成縣為廬陽郡分衡州之始興安遠二郡置
東衡州六月辛巳改諡皇祖妣景安皇后曰景文皇后
壬辰詔曰梁孝元遭離多難靈櫬播越朕昔經北面有
異常倫遣使迎接以次近路江寧既有舊塋宜即安卜
車旗禮章悉用梁典依魏葬漢獻帝故事甲午追策故
始興昭烈王妃曰孝妃丁酉以開府儀同三司徐度為
侍中中軍將軍辛丑國哀周忌上臨于太極前殿百僚
陪哭赦京師殊死已下是月葬梁元帝於江寧秋七月
甲寅詔曰朕以眇身屬當大寳負荷至重憂責實深而
庶績未康胥怨猶結佇咨賢艮發於夢想每有一言入
聽片善可求何嘗不褒奬抽揚緘書紳帶而傅巖虚往
窮谷尚淹蒲幣空陳旌弓不至豈當有乖則哲使草澤
遺才將時運澆流今不逮古側食長懷寝興增歎新安
太守陸山才有啟薦梁前征西從事中郎蕭策梁前尚
書中兵郎王暹竝世胄清華羽儀著族或文史足用或
孝德可稱竝宜登之朝序擢以不次王公已下其各進
舉賢良申薦淪屈庶衆才必萃大厦可成使棫樸載歌
由庚在詠乙卯詔曰自頃喪亂編戸播遷言念餘黎良
可哀惕其亡鄉失土逐食流移者今年内隨其適樂來
歲不問僑舊悉令著籍同土斷之例丙辰立皇子伯山
為鄱陽王八月庚辰老人星見壬午詔曰菽粟之貴重
於珠玉自頃寇戎游手者衆民失分地之業士有佩犢
之譏朕哀矜黔庶念康弊俗思俾阻饑方存富教麥之
為用要切斯甚今九秋在節萬實可收其班宣遠近竝
令播種守宰親臨勸課務使及時其有尤貧量給種子
癸未世祖臨景陽殿聽訟戊子詔曰汙罇土鼔誠則難
追畫卯彫薪或可易革梁氏末運奢麗已甚芻豢厭於
胥史歌鍾列於管庫牛木被朱丹之采車馬飾金玉之
珍逐欲澆流遷訛遂遠朕自諸生頗為内足而家敦朴
素室靡浮華觀覽時俗常所扼腕今妄假時乘臨馭區
極屬當淪季思聞治道菲食卑宫自安儉陋俾兹薄俗
獲反淳風維雕鏤淫飾非兵器及國容所須金銀珠玉
衣服雜玩悉皆禁斷甲午周將賀若敦率馬步一萬奄
至武陵武州刺史吳明徹不能拒引軍還巴陵丁酉上
幸正陽堂閱武九月癸丑彗星見乙卯周將獨孤盛領
水軍將趣巴湘與賀若敦水陸俱進太尉侯瑱自尋陽
往禦之辛酉遣儀同徐度率衆會瑱于巴丘丙子太白
晝見丁丑詔侯瑱衆軍進討巴湘十月癸巳侯瑱襲破
獨孤盛於楊葉洲盡獲其船艦盛收兵登岸築城以保
之丁酉詔司空侯安都率衆會侯瑱南討十二月乙未
詔曰古者春夏二氣不決重罪盖以陽和布澤天秩是
弘寬網省刑義符含育前王所以則天象地立法垂訓
者也朕屬當澆季思求民瘼哀矜惻隠念甚納隍常欲
式遵舊軌用長風化自今孟春訖于夏首罪人大辟事
已款者宜且申停己亥周巴陵城主尉遲憲降遣巴州
刺史侯安都守之庚子獨孤盛將餘衆自楊葉洲潛遁
二年春正月庚戌大赦天下以雲麾將軍晉陵太守杜
稜為侍中領軍將軍辛亥以始興王伯茂為宣惠將軍
揚州刺史乙卯合州刺史裴景徽奔于齊辛未周湘州
城主殷亮降湘州平二月丙戌以太尉侯瑱為車騎將
軍湘州刺史庚寅曲赦湘州諸郡三月乙卯太尉車騎
將軍湘州刺史侯瑱薨丁丑以鎮東將軍會稽太守徐
度為鎮南將軍湘州刺史夏四月分荆州之南平宜都
羅河東四郡置南荆州鎮河東郡以安西將軍武州刺
史吳明徹為南荆州刺史庚寅以安左將軍魯悉逹為
安南將軍吳州刺史辛卯老人星見秋七月丙午周將
賀若敦自拔遁歸人畜死者十七八武陵天門南平義
陽河東宜都郡悉平九月甲寅詔曰姬業方闡望載渭
濱漢歴既融道通圮上若乃摛精辰宿降靈惟岳風雲
有感夢寐是求斯固舟楫鹽梅遞相表裏長世建國罔
或不然至於銘德太常從祀清廟以貽厥後來垂諸不
朽者也前皇經濟區宇裁成品物靈貺式甄光膺寳命
雖謩眀濬發幽顯恊從亦文武賢能翼宣王業故大司
馬驃騎大將軍瑱故司空文育故平北將軍開府儀同
三司僧明故中護軍穎故領軍將軍擬或締構艱難經
綸夷險或摧鋒冐刃殉義遺生或宣哲協規綢繆帷幄
或披荆汗馬終始勤劬莫不罄誠悉力屯泰以之朕以
寡昧嗣膺丕緒永言勲烈思弘典訓便可式遵故實載
揚盛軌可竝配食高祖廟庭俾兹大猷永𫝊宗祏丙辰
以侍中中權將軍特進左光祿大夫開府儀同三司王
沖為丹陽尹丹陽尹沈君理為左民尚書領步兵校尉
冬十月乙巳霍州西山蠻率部落内屬十一月乙卯高
麗國遣使獻方物甲子以武昌國川為竟陵郡以安流
民十二月辛巳以安東將軍吳郡太守孫瑒為中護軍
甲申立始興國廟於京師用王者之禮太子中庶子虞
荔御史中丞孔奐以國用不足奏立煮海鹽賦及𣙜酤
之科詔並施行先是縉州刺史留異應于王琳等反丙
戌詔司空侯安都率衆討之
三年春正月庚戌設帷宫於南郊幣告胡公以配天辛
亥輿駕親祀南郊詔曰朕負荷寳圖亟回星琯兢兢業
業庶幾治定而德化不孚俗弊滋甚永言念之無忘日
夜陽和布氣昭事上玄躬奉牲玉誠兼饗敬思與黎元
被斯寬惠可普賜民爵一級其孝悌力田别加一等辛
酉輿駕親祀北郊閏二月己酉以百濟王餘眀為撫東
大將軍高句驪王高湯為寧東將軍江州刺史周迪舉
兵應留異襲湓城攻豫章郡並不剋辛亥以南荆州刺
史吳明徹為安右將軍甲子改鑄五銖錢三月丙子安
成王頊至自周詔授侍中中書監中衛將軍置佐史丁
丑以安右將軍吳眀徹為安南將軍江州刺史督衆軍
南討甲申大赦天下庚寅司空侯安都破留異於桃支
嶺異脱身奔晉安東陽郡平夏四月癸卯曲赦東陽郡
乙巳齊遣使來聘六月丙辰以侍中中衛將軍安成王
頊為驃騎將軍揚州刺史以會稽東陽臨海永嘉新安
新寧晉安建安八郡置東揚州以揚州刺史始興王伯
茂為鎮東將軍東揚州刺史征北將軍司空南徐州刺
史侯安都為侍中征北大將軍秋七月己丑皇太子納
妃王氏在位文武賜帛各有差孝悌力田為父後者賜
爵二級九月戊辰朔日有食之以侍中都官尚書到仲
舉為尚書右僕射丹陽尹丁亥周廸請降詔安成王頊
督衆軍以招納之是歲周所立梁王蕭詧死子巋代立
四年春正月丙子干陁利國遣使獻方物甲申周迪棄
城走閩州刺史陳寳應納之臨川郡平壬辰以平西將
軍郢州刺史章昭逹為護軍將軍仁武將軍新州刺史
華皎進號平南將軍鎮南將軍開府儀同三司高州刺
史黃法氍為鎮北大將軍南徐州刺史安西將軍領臨
川太守周敷為南豫州刺史中護軍孫瑒為鎮右將軍
罷高州隸入江州二月戊戌征南將軍開府儀同三司
廣州刺史歐陽頠進號征南大將軍庚戌以侍中司空
征北大將軍侯安都為征南大將軍江州刺史庚申以
平南將軍華皎為南湘州刺史三月辛未以鎮南將軍
開府儀同三司徐度為侍中中軍大將軍辛巳詔贈討
周迪將士死王事者夏四月辛丑設無㝵大會於太極
前殿乙卯以侍中中書監中衛將軍驃騎將軍揚州刺
史安成王頊為開府儀同三司五月丁卯安前將軍右
光禄大夫徐世譜卒六月癸巳太白晝見司空侯安都
賜死七月丁丑以鎮北大將軍開府儀同三司南徐州
刺史黃法氍為鎮南大將軍江州刺史九月壬戌開府
儀同三司廣州刺史歐陽頠薨癸亥曲赦京師辛未周
迪復寇臨川詔護軍章昭達率衆討之十一月辛酉章
昭達大破周迪悉擒其黨與迪脱身潛竄十二月丙申
大赦天下詔護軍將軍章昭達進軍建安以討陳寳應
信威將軍益州刺史余孝頃督會稽東陽臨海永嘉諸
軍自東道會之癸丑以前安南將軍江州刺史吳眀徹
為鎮前將軍
五年春正月庚辰以吏部尚書領右軍將軍袁樞為丹
陽尹辛巳輿駕親祀北郊乙酉江州湓城火燒死者二
百餘人三月丁丑以征南大將軍開府儀同三司桂州
刺史淳于量為中撫軍大將軍壬午詔以故護軍將軍
周鐵虎配食高祖廟庭夏四月庚子周遣使來聘五月
庚午罷南丹陽郡是月周齊並遣使來聘六月丁未夜
有白氣兩道出于北斗東南屬地秋七月丁丑詔曰朕
以寡昧屬當負重星籥亟改冕旒弗曠不能仰協璿衡
用調玉燭傍慰蒼生以安黔首兵無寧歲民乏有年移
風之道未弘習俗之患猶在致令氓多觸網吏繁筆削
獄犴滋章雖由物犯囹圄淹滯亦或有冤念俾納隍載
勞負戾加以膚湊不適攝衛有虧比獲微痊思覃寬惠
可曲赦京師九月城西城冬十一月丁亥以左衛將軍
程靈洗為中護軍己丑章昭逹破陳寳應于建安擒寳
應留異送京師晉安郡平甲辰以護軍將軍章昭達為
鎮前將軍開府儀同三司十二月甲子曲赦建安晉安
二郡討陳寳應將士死王事者竝給棺槥送還本鄉并
復其家瘡痍未瘳者給其醫藥癸未齊遣使來聘
六年春正月甲午皇太子加元服王公以下賜帛各有
差孝悌力田為父後者賜爵一級鰥寡孤獨不能自存
者榖人五斛庚戌以領軍將軍杜稜為翊左將軍丹陽
尹丹陽尹袁樞為吏部尚書衛尉卿沈欽為中領軍三
月乙未詔侯景以來遭亂移在建安晉安義安郡者並
許還本土其被略為奴婢者釋為良民夏四月甲寅以
侍中中書監中衛將軍驃騎將軍開府儀同三司揚州
刺史安成王頊為司空辛酉有彗星見周遣使來聘秋
七月癸未大風至自西南廣百餘步激壊靈臺候樓甲
申儀賢堂無故自壊丙戌臨川太守駱文牙斬周迪𫝊
首京師梟於朱雀航丁酉太白晝見八月丁丑詔曰梁
室多故禍亂相尋兵甲紛紜十年不觧不逞之徒虐流
生氣無頼之屬暴及徂魂江左肇基王者攸宅金行水
位之主木運火德之君時更四代歲逾二百若其經綸
三業縉紳民望忠臣孝子何世無才而零落山丘變移
陵谷或皆剪伐莫不侵殘玉杯得於民間漆簡𫝊於世
載無復五株之樹罕見千年之表自大祚光啟恭惟揖
讓爰暨朕躬聿修祖武雖復旂旗服色猶行把宋之計
每車駕巡遊眇瞻河雒之路故喬山之祀蘋藻弗虧驪
山之墳松栢恒守唯戚藩舊壟士子故塋掩殣未周樵
牧猶衆或親屬流隸負土無期子孫冥滅手植何寄漢
高留連於無忌宋祖惆悵於子房丘墓生哀性靈共惻
者也朕所以興言永日思慰幽泉維前代王侯自古忠
烈墳冡被發絶無後者可檢行修治墓中樹木勿得樵
採庶幽顯咸暢稱朕意焉己卯立皇子伯固為新安郡
王伯恭為晉安王伯仁為廬陵王伯義為江夏王九月
癸未罷豫章郡是月新作大航冬十月辛亥齊遣使來
聘十二月乙卯立皇子伯禮為武陵王丁巳以鎮前將
軍開府儀同三司章昭逹為鎮南將軍江州刺史鎮南
大將軍江州刺史黃法氍為中衛大將軍中護軍程靈
洗為宣毅將軍郢州刺史軍師將軍郢州刺史沈恪為
中護軍鎮東將軍吳興太守吳明徹為中領軍戊午以
東中郎將吳郡太守鄱陽王伯山為平北將軍南徐州
刺史癸亥詔曰朕自居民牧之重託在王公之上顧其
寡昧鬱于治道加以屢虧聽覽事多壅積冤滯靡申幽
枉弗鑒念兹罪戾有甚納隍而惠澤未流愆陽累月今
歲序云暮元正向肇欲使幽圄之内同被時和可曲赦
京師
天康元年春二月丙子詔曰朕以寡德纂承洪緒日昃
劬勞思弘景業而政道多昧黎庶未康兼疹患淹時亢
陽累月百姓何咎寔由朕躬念兹在兹痛如疾首可大
赦天下改天嘉七年為天康元年三月己卯以驃騎將
軍開府儀同三司揚州刺史司空安成王頊為尚書令
夏四月乙卯皇孫至澤生在位文武賜絹帛各有差為
父後者賜爵一級癸酉世祖疾甚是日崩于有覺殿遺
詔曰朕疾苦彌留遂至不救修短有命夫復何言但王
業艱難頻歲軍旅生民多弊無忘愧惕今方隅乃定俗
教未弘便及大漸以為遺恨社稷任重太子可即君臨
王侯將相善相輔翊内外恊和勿違朕意山陵務存儉
速大歛竟羣臣三日一臨公除之制率依舊典六月甲
子羣臣上諡曰文皇帝廟號世祖丙寅葬永寧陵世祖
起自艱難知百姓疾苦國家資用務從儉約常所調歛
事不獲已者必咨嗟改色若在諸身主者奏決妙識真
偽下不容姦人知自勵矣一夜内刺閨取外事分判者
前後相續每雞人伺漏𫝊更籖於殿中乃敕送者必投
籖於階石之上令鎗然有聲云吾雖眠亦令驚覺也始
終梗槩若此者多焉
陳吏部尚書姚察曰世稱繼體守文宗枝承統得失之
間盖亦詳矣大抵以奉而勿墜為賢能撓而易之為不
肖其有光揚前軌克荷曾構固以少焉世祖自初發跡
功庸顯著寧亂靜寇首佐大業及國禍奄臻入承寳祚
兢兢業業真若馭朽加以崇尚儒術愛悅文義見善如
弗及用人如由已恭儉以御身勤勞以濟物自昔允文
允武之君東征西怨之后賓實之迹可為聯類至於杖
聰眀用鑒識斯則永平之政前史其論諸
陳書卷三
陳書卷三考證
世祖紀若乃擒精辰宿降靈惟岳擒一本作儲
設無㝵大會於太極前殿大會下南史有捨身二字
陳書卷三考證
