陳書卷十三
唐散騎常侍姚思廉撰
列傳第七
徐世譜魯悉達周敷
荀朗(子法尚)周炅
徐世譜字興宗巴東魚復人也世居荆州為主帥征伐
蠻蜒至世譜尤敢勇有膂力善水戰梁元帝之為荆州
刺史世譜將領鄉人事焉侯景之亂因預征討累遷至
員外散騎常侍尋領水軍從司徒陸法和討景與景戰
於赤亭湖時景軍甚盛世譜乃别造樓船拍艦火舫水
車以益軍勢將戰又乘大艦居前大敗景軍生擒景將
任約景退走因隨王僧辯攻郢州世譜復乘大艦臨其
倉門賊將宋子仙據城降以功除使持節信武將軍信
州刺史封魚復縣侯邑五百戸仍隨僧辯東下恒為軍
鋒又破景將侯子鑒於湖熟侯景平後以功除通直散
騎常侍衡州刺史資鎮河東太守增邑并前一千戸西
魏來寇荆州世譜鎮馬頭岸據有龍州元帝授侍中使
持節都督江南諸軍事鎮南將軍護軍將軍給鼔吹一
部江陵陷没世譜東下依侯瑱紹泰元年徵為侍中左
衞將軍高祖之拒王琳其水戰之具悉委世譜世譜性
機巧諳解舊法所造器械竝隨機損益玅思出人永定
二年遷護軍將軍世祖嗣位加特進進號安右將軍天
嘉元年增邑五百戸二年出為使持節散騎常侍都督
宣城郡諸軍事安西將軍宣城太守秩中二千石還為
安前將軍右光祿大夫尋以疾失明謝病不朝四年卒
時年五十五贈本官諡曰桓侯世譜從弟世休隨世譜
自梁征討亦有戰功官至員外散騎常侍安遠將軍枳
縣侯邑八百戸光大二年隸都督淳于量征華晈卒贈
通直散騎常侍諡曰壯
魯悉逹字志通扶風郿人也祖斐齊通直散騎常侍安
遠將軍衡州刺史陽塘侯父益之梁雲麾將軍新蔡義
陽二郡太守悉達幼以孝聞起家為梁南平嗣王中兵
參軍侯景之亂悉達糾合鄕人保新蔡力田蓄榖時兵
荒饑饉京都及上川餓死者十八九有得存者皆擕老
幼以歸焉悉達分給糧廪其所濟活者甚衆仍於新蔡
置頓以居之招集晉熙等五郡盡有其地使其弟廣達
領兵隨王僧辯討侯景景平梁元帝授持節仁威將軍
散騎常侍北江州刺史敬帝即位王琳據有上流留異
余孝頃周迪等所在蜂起悉達撫綏五郡甚得民和士
卒皆樂為之用琳授悉達鎮北將軍高祖亦遣趙知禮
授征西將軍江州刺史各送鼓吹女樂悉達兩受之遷
延顧望皆不就高祖遣安西將軍沈泰潛師襲之不能
克齊遣行臺慕容紹宗以衆三萬來攻鬱口諸鎮兵甲
甚盛悉達與戰敗齊軍紹宗僅以身免王琳欲圖東下
以悉達制其中流恐為己患頻遣使招誘悉達终不從
琳不得下乃連結於齊共為表裏齊遣清河王高岳助
之相持歲餘會裨將梅天養等懼罪乃引齊軍入城悉
達勒麾下數千人濟江而歸高祖高祖見之甚喜曰來
何遲也悉達對曰臣鎮撫上流願為蕃屏陛下授臣以
官恩至厚矣沈泰襲臣威亦深矣然臣所以自歸於陛
下者誠以陛下豁達大度同符漢祖故也高祖嘆曰卿
言得之矣授平南將軍散騎常侍北江州刺史封彭澤
縣侯世祖即位進號安左將軍悉達雖仗氣任俠不以
富貴驕人雅好詞賦招禮才賢與之賞會遷安南將軍
吳州刺史遭母憂哀毁過禮因遘疾卒時年三十八贈
安左將軍江州刺史諡曰孝侯子覽嗣弟廣達别有傳
周敷字仲遠臨川人也為郡豪族敷形貎眇小如不勝
衣而膽力勁果超出時軰性豪俠輕財重士鄕黨少年
任氣者咸歸之侯景之亂鄕人周續合徒衆以討賊為
名梁内史始興藩王蕭毅以郡讓續續所部内有欲侵
掠於毅敷擁護之親率其黨捍衞送至豫章時觀寧侯
蕭永長樂侯蕭基豐城侯蕭泰避難流寓聞敷信義皆
往依之敷愍其危懼屈體崇敬厚加給䘏送之西上俄
而續部下將帥爭權復反殺續以降周廸廸素無簿閥
恐失衆心倚敷族望深求交結敷未能自固事迪甚恭
迪大憑仗之漸有兵衆迪據臨川之工塘敷鎮臨川故
郡侯景平梁元帝授敷使持節通直散騎常侍信武將
軍寧州刺史封西豐縣侯邑一千戸高祖受禪王琳據
有上流余孝頃與琳黨李希欽等共圍周迪敷大致人
馬以助於迪迪擒孝頃等敷功居多熊曇朗之殺周文
育據豫章將兵萬餘人襲敷徑至城下敷與戰大敗之
追奔五十餘里曇朗單馬獲免盡收其軍實曇朗走巴
山郡收合餘黨敷因與周迪黃法氍等進兵圍曇朗屠
之王琳平授散騎常侍平西將軍豫章太守是時南江
酋帥竝顧戀巢窟私署令長不受召朝廷未遑致討但
羈縻之唯敷獨先入朝天嘉二年詣闕進號安西將軍
給鼓吹一部賜以女妓一部令還鎮豫章周迪以敷素
出已下超致顯貴深不平乃舉兵反遣弟方興以兵襲
敷敷與戰大破方興仍率衆從都督吳明徹攻迪破之
擒其弟方興并諸渠帥詔以敷為安西將軍臨川太守
餘並如故尋徵為使持節都督南豫北江二州諸軍事
鎮南將軍南豫州刺史增邑五百戸常侍鼓吹如故五
年迪又收合餘衆還襲東興世祖遣都督章昭達征廸
敷又從軍至定川縣與迪相對迪紿敷曰吾昔與弟勠
力同心宗從匪他豈規相害今願伏罪還朝因弟披露
心腑先乞挺身共立盟誓敷許之方登壇為迪所害時
年三十五詔曰使持節散騎常侍都督南豫州緣江諸
軍事鎮南將軍南豫州刺史西豐縣開國侯敷受任遐
征淹時違律虛衿姦詭遂貽喪身但夙著勤誠亟勞戎
旅猶深惻愴愍悼于懷可存其茅賦量所賻䘏還葬京
邑諡曰脱子智安嗣敷兄彖共敷據本鄉亦授臨川太
守
荀朗字深明潁川潁隂人也祖延祖梁潁川太守父伯
道衛尉卿朗少慷慨有將帥大略起家梁廬陵王行參
軍侯景之亂朗招率徒旅據巢湖閒無所屬臺城陷後
簡文帝密詔授朗雲麾將軍豫州刺史令與外藩討景
景使儀同宋子仙任約等頻往征之朗據山立砦自守
子仙不能克時京師大饑百姓皆於江外就食朗更招
致部曲解衣推食以相賑贍衆至數萬人侯景敗於巴
陵朗出自濡須截景破其後軍王僧辯東討朗遣其將
范寳勝及弟曉領兵二千助之侯景平後又别破齊將
郭元建於踟蹰山梁承聖二年率部曲萬餘家濟江入
宣城郡界立頓梁元帝授朗持節通直散騎常侍安南
將軍都督南兖州諸軍事南兖州刺史未行而荆州陷
高祖入輔齊遣蕭軌東方老等來寇據石頭城朗自宣
城來赴因與侯安都等大破齊軍永定元年賜爵興寧
縣侯邑二千戸以朗兄昂為左衛將軍弟晷為太子右
衛率尋遣朗隨世祖拒王琳於南皖高祖崩宣太后與
舍人蔡景歴秘不發喪朗弟曉在都微知之乃謀率其
家兵襲臺事覺景歴殺曉仍繫其兄弟世祖即位竝釋
之因厚撫慰朗令與侯安都等共拒王琳琳平遷使持
節安北將軍散騎常侍都督霍晉合三州諸軍事合州
刺史天嘉六年卒時年四十八贈南豫州刺史諡曰壮
子法尚嗣
法尚少俶儻有文武幹略起家江寧令襲爵興寧縣侯
太建五年隨吳明徹北伐尋授通直散騎侍郎除涇令
歴梁安城太守禎明中為都督郢巴武三州諸軍事郢
州刺史及隋軍濟江法尚降于漢東道元帥秦王入隋
歴邵觀綿豐四州刺史巴東燉煌二郡太守
周炅字文昭汝南安成人也祖彊齊太子舍人梁州刺
史父靈起梁通直散騎常侍廬桂二州刺史保城縣侯
炅少豪俠任氣有將帥才梁大同中為通直散騎侍即
朱衣直閤太清元年出為弋陽太守侯景之亂元帝承
制改授西陽太守封西陵縣伯景遣兄子思穆據守齊
安炅率驍勇襲破思穆擒斬之以功授持節高州刺史
是時炅據武昌西陽二郡招聚卒徒甲兵甚盛景將任
約來據樊山炅與寧州長史徐文盛擊約斬其部將叱
羅子通趙迦婁等因乘勝追之頻克約衆殆盡承聖元
年遷使持節都督江定二州諸軍事戎昭將軍江州刺
史進爵為侯邑五百戸高祖踐阼王琳擁據上流炅以
州從之及王琳遣其將曹慶等攻周迪仍使炅將兵掎
角而進為侯安都所敗擒炅送都世祖釋炅授戎威將
軍定州刺史帶西陽武昌二郡太守天嘉二年留異據
東陽反世祖召炅還都欲令討異未至而異平炅還本
鎮天康元年預平華晈之功授員外散騎常侍太建元
年遷持節龍驤將軍通直散騎常侍五年進授使持節
西道都督安蘄江衡司定六州諸軍事安州刺史改封
龍源縣侯增邑并前一千戸其年隨都督吳明徹北討
所向克捷一月之中獲十二城齊遣尚書左丞陸騫以
衆二萬出自巴蘄與炅相遇炅留羸弱輜重設疑兵以
當之身率精銳由間道邀其後大敗騫軍虜獲器械馬
驢不可勝數進攻巴州克之於是江北諸城及榖陽士
民並誅渠帥以城降進號和戎將軍散騎常侍增邑并
前一千五百戸仍敕追炅入朝初蕭詧定州刺史田龍
升以城降詔以為振遠將軍定州刺史封赤亭王及炅
入朝龍升以江北六州七鎮叛入于齊齊遣歴陽王高
景安帥師應之於是令炅為江北道大都督總統衆軍
以討龍升龍升使弋陽太守田龍琰率衆二萬陣於亭
川高景安於水陵陰山為其聲援龍升引軍别營山谷
炅乃分兵各當其軍身率驍勇先擊龍升龍升大敗龍
琰望塵而奔並追斬之高景安遁走盡復江北之地以
功增邑并前二千戸進號平北將軍定州刺史持節都
督如故仍賜女妓一部太建八年卒官時年六十四贈
司州刺史封武昌郡公諡曰壯子法僧嗣官至宣城太
守
史臣曰彼數子者或驅馳前代或擁據故鄉竝識運知
歸因機景附位升列牧爵致通侯美矣昔張耳陳餘自
同於至戚周敷周迪亦誓等暱親尋鋒刃而誅殘斯甚
夫胡越矣讎隙因於勢利何其鄙歟
陳書卷十三
