隋書卷四十六
唐特進臣魏徵上
列傳第十一
趙煚
趙煚字賢通天水西人也祖超宗魏河東太守父仲懿
尚書左丞煚少孤養母至孝年十四有人伐其父墓中
樹者煚對之號慟因執送官見魏右僕射周惠達長揖
不拜自述孤苦涕泗交集惠達為之隕涕歎息者久之
及長深沉有器局略涉書史周太祖引為相府參軍事
尋從破洛陽及太祖班師煚請留撫納亡叛太祖從之
煚於是帥所領與齊人前後五戰斬郡守鎮將縣令五
人虜獲甚衆以功封平定縣男邑三百戶累轉中書侍
郎閔帝受禪遷陜州刺史蠻酋向天王聚衆作亂以兵
攻信陵秭歸煚勒所部五百人出其不意襲擊破之二
郡獲全時周人於江南岸置安蜀城以禦陳屬霖雨數
旬城頽者百餘步蠻酋鄭南鄉叛引陳將吳眀徹欲掩
安蜀議者皆勸煚益修守禦煚曰不然吾自有以安之
乃遣使說誘江外生蠻向武陽令乘虚掩襲所居獲其
南卿父母妻子南鄉聞之其黨各散陳兵遂退眀年吳
眀徹屢為寇患煚勒兵禦之前後十六戰每挫其鋒獲
陳裨將覃冏王足子吳朗等三人斬首百六十級以功
授開府儀同三司遷荆州總管長史入為民部中大夫
武帝出兵鞏洛欲收齊河南之地煚諫曰河南洛陽四
面受敵縱得之不可以守請從河北直指太原傾其巢
穴可一舉以定帝不納師竟無功尋從上柱國于翼率
衆數萬自三鴉道以伐陳克陳十九城而還以讒毁功
不見錄除益州總管長史未幾入為天官司會累遷御
正上大夫煚與宗伯斛斯徵素不協徵後出為齊州刺
史坐事下獄自知罪重遂踰獄而走帝大怒購之甚急
煚上密奏曰徵自以負罪深重懼死遁逃若不北竄匈
奴則南投吳越徵雖愚陋久歴清顯奔彼敵國無益聖
朝今者炎旱為災可因兹大赦帝從之徵賴而獲免煚
卒不言高祖為丞相加上開府復拜天官都司會俄遷
大宗伯及踐阼煚授璽紱進位大將軍賜爵金城郡公
邑二千五百戶拜相州刺史朝廷以煚曉習故事徵拜
尚書右僕射視事未幾以忤旨尋出為陜州刺史俄轉
冀州刺史甚有威德煚嘗有疾百姓奔馳爭為祈禱其
得民情如此冀州俗薄市井多姦詐煚為銅斗鐵尺置
之於肆百姓便之上聞而嘉焉頒告天下以為常法嘗
有人盜煚田中蒿者為吏所執煚曰此乃刺史不能宣
風化彼何罪也慰諭而遣之令人載蒿一車以賜盜者
盜者愧恧過於重刑其以德化民皆此類也上幸洛陽
煚來朝上勞之曰冀州大藩民用殷實卿之為政深副
朕懷開皇九年卒時年六十八子義臣嗣官至太子洗
馬後同楊諒反誅
趙芬
趙芬字士茂天水西人也父演周秦州刺史芬少有辯
智頗涉經史周太祖引為相府鎧曹參軍歴記室累遷
熊州刺史撫納降附得二千戶加開府儀同三司大冡
宰宇文護召為中外府掾俄遷吏部下大夫芬性彊濟
所居之職皆有聲績武帝親總萬機拜内史下大夫轉
少御正芬眀習故事每朝廷有所疑議衆不能決者芬
輒為評斷莫不稱善後為司會申國公李穆之討齊也
引為行軍長史封淮安縣男邑五百戶復出為淅州刺
史轉東京小宗伯鎮洛陽高祖為丞相尉迥與司馬消
難隂謀往來芬察知之密白高祖由是深見親委遷東
京左僕射進爵郡公開皇初罷東京官拜尚書左僕射
與郢國公王誼修律令俄兼内史令上甚信任之未幾
以老病出拜蒲州刺史加金紫光禄大夫仍領關東運
漕賜錢百萬粟五千石而遣之後數年上表乞骸骨徵
還京師賜以二馬軺車几杖被褥歸于家皇太子又致
巾帔後數年卒上遣使致祭鴻臚監護喪事子元恪嗣
官至揚州總管司馬左遷候衞長史少子元楷與元恪
皆眀幹世事元楷大業中為歴陽郡丞與廬江郡丞徐
仲宗俱竭百姓之産以貢于帝仲宗遷南郡丞元楷超
拜江都郡丞兼領江都宫使
楊尚希
楊尚希弘農人也祖真魏天水太守父承賓商直淅三
州刺史尚希齠齔而孤年十一辭母請受業長安涿郡
盧辯見而異之令入太學專精不倦同輩皆共推服周
太祖嘗親臨釋奠尚希時年十八令講孝經詞旨可觀
太祖竒之賜姓普六茹氏擢為博士累轉舍人仕
眀武世歴太學博士太子宫尹計部中大夫賜爵高都
縣侯東京司憲中大夫宣帝時令尚希撫慰山東河北
至相州而帝崩與相州總管尉迥發喪於館尚希出謂
左右曰蜀公哭不哀而視不安將有他計吾不去將及
於難遂夜中從捷徑而遁遲眀迥方覺令數十騎自驛
路追之不及遂歸京師高祖以尚希宗室之望又背迥
而至待之甚厚及迥屯兵武陟遣尚希督宗室兵三千
人鎮潼關尋授司會中大夫高祖受禪拜度支尚書進
爵為公歲餘出為河南道行臺兵部尚書加銀青光禄
大夫尚希時見天下州郡過多上表曰自秦并天下罷
侯置守漢魏及晉邦邑屢改竊見當今郡縣倍多於古
或地無百里數縣並置或戶不滿千二郡分領具寮以
衆資費日多吏卒又倍租調歲減清幹良才百分無二
動湏數萬如何可覓所謂民少官多十羊九牧琴有更
張之義瑟無膠柱之理今存要去閑併小為大國家則
不虧粟帛選舉則易得賢才敢陳管見伏聽裁處帝覽
而嘉之於是遂罷天下諸郡尋拜瀛州刺史未之官奉
詔廵省淮南還除兵部尚書俄轉禮部尚書授上儀同
尚希性弘厚兼以學業自通甚有雅望為朝廷所重上
時每旦臨朝日側不倦尚希諫曰周文王以憂勤損壽
武王以安樂延年願陛下舉大綱責成宰輔繁碎之務
非人主所宜親也上懽然曰公愛我者尚希素有足疾
上謂之曰蒲州出美酒足堪養病屈公卧治之於是出
拜蒲州刺史仍領本州宗團驃騎尚希在州甚有惠政
復引瀵水立隄防開稻田數千頃民賴其利開皇十年
卒官時年五十七諡曰平子旻嗣後改封丹水縣公官
至安定縣丞
長孫平
長孫平字處均河南洛陽人也父儉周柱國平美容儀
有器幹頗覽書記仕周釋褐衞王侍讀時武帝逼於宇
文護謀與衞王誅之王前後常使平往來通意於帝及
護伏誅拜開府樂部大夫宣帝即位置東宫官屬以平
為小司寇與小宗伯趙芬分掌六府高祖龍潛時與平
情好欵洽及為丞相恩禮彌厚尉迥王謙司馬消難並
稱兵内侮高祖深以淮南為意時賀若弼鎮夀陽恐其
懷二心遣平馳驛往代之弼果不從平麾壯士執弼送
于京師開皇三年徵拜度支尚書平見天下州縣多罹
水旱百姓不給奏令民間每秋家出粟麥一石已下貧
富差等儲之閭巷以備凶年名曰義倉因上書曰臣聞
國以民為本民以食為命勸農重榖先王令軌古者三
年耕而餘一年之積九年作而有三年之儲雖水旱為
災而民無菜色皆由勸導有方蓄積先備者也去年亢
陽關右饑餒陛下運山東之粟置常平之官開發倉廩
普加賑賜大德鴻恩可謂至矣然經國之道義資遠算
請勒諸州刺史縣令以勸農積榖為務上深嘉納自是
州里豐衍民多賴焉後數載轉工部尚書名為稱職時
有人告大都督邴紹非毁朝廷為憒憒者上怒將斬之
平進諫曰川澤納汙所以成其深山岳藏疾所以就其
大臣不勝至願願陛下弘山海之量茂寬裕之德鄙諺
曰不癡不聾未堪作大家翁此言雖小可以喻大邴紹
之言不應聞奏陛下又復誅之臣恐百代之後有虧聖
德上於是赦紹因勅羣臣誹謗之罪勿復以聞其後突
厥達頭可汗與都藍可汗相攻各遣使請援上使平持
節宣諭令其和解賜縑三百匹良馬一匹而遣之平至
突厥所為陳利害遂各解兵可汗贈平馬二百匹及還
平進所得馬上盡以賜之未幾遇譴以尚書檢校汴州
事歲餘除汴州刺史其後歴許貝二州俱有善政鄴都
俗薄舊號難治前後刺史多不稱職朝廷以平所在善
稱轉相州刺史甚有能名在州數年會百
姓大戲書衣裳為鍪甲之象上怒而免之俄而念平鎮
淮南時事進位大將軍拜太常卿判吏部尚書事仁夀
中卒諡曰康子師孝性輕狡好利數犯法上以其不克
負荷遣使弔平國官師孝後為渤海郡主簿屬大業之
季政教陵遲師孝恣行貪濁一郡苦之後為王世充所
害
元暉
元暉字叔平河南洛陽人也祖琛魏恒朔二州刺史父
翌尚書左僕射暉鬚眉如畫進止可觀頗好學涉獵書
記少得美名於京下周太祖見而禮之命與諸子遊處
每同席共硯情契甚厚弱冠召補相府中兵參軍尋遷
武伯下大夫于時突厥屢為寇患朝廷將結和親令暉
齎綿綵十萬使于突厥暉說以利害申國厚禮可汗大
悦遣其名王隨獻方物俄拜儀同三司賓部下大夫保
定初大冡宰宇文護引為長史會齊人來結盟好以暉
多才辯與千乘公崔睦俱使于齊遷振威中大夫武帝
之娉突厥后也令暉致禮焉加開府轉司憲大夫及平
關東使暉安集河北封義寧子邑四百戶高祖總百揆
加上開府進爵為公開皇初拜都官尚書兼領太僕奏
請決杜陽水灌三畤原溉舄鹵之地數千頃民賴其利
眀年轉左武候將軍太僕卿如故尋轉兵部尚書監漕
渠之役未幾坐事免頃之拜魏州刺史頗有惠政在任
數年以疾去職歲餘卒于京師時年六十上嗟悼久之
勅鴻臚監護喪事諡曰元子肅嗣官至光禄少卿肅弟
仁器性眀敏官至日南郡丞
韋師
韋師字公穎京兆杜陵人也父瑱周驃騎大將軍師少
沉謹有至性初就學始讀孝經捨書而歎曰名教之極
其在兹乎少丁父母憂居喪盡禮州里稱其孝行及長
略涉經史尤工騎射周大冢宰宇文護引為中外府記
室轉賓曹參軍師雅知諸蕃風俗及山川險易其有夷
狄朝貢師必接對論其國俗如視諸掌夷人驚服無敢
隐情齊王憲為雍州牧引為主簿本官如故及武帝親
總萬機轉少府大夫及平高氏詔師安撫山東徙為賓
部大夫高祖受禪拜吏部侍郎賜爵井陘侯邑五百戶
數年遷河北道行臺兵部尚書詔為山東河南十八州
安撫大使奏事稱旨賜錢三百萬兼領晉王廣司馬其
族人世康為吏部尚書與師素懷勝負于時晉王為雍
州牧盛存第望以司空楊雄尚書左僕射高熲並為州
都督引師為主簿而世康弟世約為法曹從事世康恚
恨不能食又恥世約在師之下召世約數之曰汝何故
為從事遂杖之後從上幸醴泉宫上召師與左僕射高
熲上柱國韓擒等於卧内賜宴令各敘舊事以為笑樂
平陳之役以本官領元帥掾陳國府藏悉委於師秋毫
其在兹乎少丁父母憂居喪盡禮州里稱其孝行及長
略涉經史尤工騎射周大冢宰宇文護引為中外府記
室轉賓曹參軍師雅知諸蕃風俗及山川險易其有夷
狄朝貢師必接對論其國俗如視諸掌夷人驚服無敢
隐情齊王憲為雍州牧引為主簿本官如故及武帝親
總萬機轉少府大夫及平高氏詔師安撫山東徙為賓
部大夫高祖受禪拜吏部侍郎賜爵井陘侯邑五百戶
數年遷河北道行臺兵部尚書詔為山東河南十八州
安撫大使奏事稱旨賜錢三百萬兼領晉王廣司馬其
族人世康為吏部尚書與師素懷勝負于時晉王為雍
州牧盛存第望以司空楊雄尚書左僕射高熲並為州
都督引師為主簿而世康弟世約為法曹從事世康恚
恨不能食又恥世約在師之下召世約數之曰汝何故
為從事遂杖之後從上幸醴泉宫上召師與左僕射高
熲上柱國韓擒等於卧内賜宴令各敘舊事以為笑樂
平陳之役以本官領元帥掾陳國府藏悉委於師秋毫
蘇孝慈(兄子沙羅)
蘇孝慈扶風人也父武周周兖州刺史孝慈少沉謹有
器幹美容儀周初為中侍上士後拜都督聘于齊以奉
使稱旨遷大都督其年又聘于齊還授宣納上士後從
武帝伐齊以功進位開府賜爵文安縣公邑千五百戶
尋改封臨水縣公增邑千二百戶累遷工部上大夫高
祖受禪進爵安平郡公拜太府卿于時王業初基百度
伊始徵天下工匠纖微之巧無不畢集孝慈總其事世
以為能俄遷大司農歲餘拜兵部尚書待遇踰密時皇
太子勇頗知時政上欲重宫官之望多令大臣領其職
於是拜孝慈為太子右衞率尚書如故眀年上於陜州
置常平倉轉輸京下以渭水多沙流乍深乍淺漕運者
苦之於是決渭水為渠以屬河令孝慈督其役渠成上
善之又領太子右庶子轉授左衞率仍判工部民部二
尚書稱為幹理數載進位大將軍轉工部尚書率如故
先是以百寮供費不足臺省府寺咸置廨錢收息取給
孝慈以為官民争利非興化之道上表請罷之請公卿
以下給職田各有差上並嘉納焉開皇十八年將廢太
子憚其在東宫出為淅州刺史太子以孝慈去甚不平
形于言色其見重如此仁夀初遷洪州總管俱有惠政
其後桂林山越相聚為亂詔孝慈為行軍總管擊平之
其年卒官有子會昌孝慈兄子沙羅字子粹父順周眉
州刺史沙羅仕周釋褐都督後從韋孝寬破尉迥以功
授開府儀同三司封通秦縣公開皇初蜀王秀鎮益州
沙羅以本官從拜資州刺史八年冉尨羌作亂攻汶山
金川二鎮沙羅率兵擊破之授卭州刺史後數載檢校
利州總管事從史萬歲擊西爨累戰有功進位大將軍
賜物千叚尋檢校益州總管長史會越嶲人王奉舉兵
作亂沙羅從叚文振討平之賜奴婢百口會蜀王秀廢
吏案奏沙羅云王奉為奴所殺秀迺詐稱左右斬之又
調熟獠令出奴婢沙羅隐而不奏由是除名卒於家有
子康
李雄
李雄字毗盧趙郡高邑人也祖榼魏太中大夫父徽伯
齊陜州刺史䧟于周雄因随軍入長安雄少慷慨有大
志家世並以學業自通雄獨習騎射其兄子旦讓之曰
棄文尚武非士大夫之素業雄答曰竊覽自古誠臣貴
仕文武不備而能濟其功業者鮮矣雄雖不敏頗觀前
志但不守章句耳既文且武兄何病焉子旦無以應之
周太祖時釋褐輔國將軍從達奚武平漢中定興州又
討汾州叛胡錄前後功拜驃騎大將軍儀同三司閔帝
受禪進爵為公遷小賓部其後復從逹奚武與齊人戰
於芒山諸軍大敗雄所領獨全武帝時從陳王純迎后
於突厥進爵奚伯拜硤州刺史數歲徵為本府中大夫
尋出為涼州總管長史從滕王逌破吐谷渾於青海以
功加上儀同宣帝嗣位從軍總管韋孝寬略定淮南雄
以輕騎數百至硤口說下十餘城拜豪州刺史高祖總
百揆徵為司會中大夫以淮南之功加位上開府及受
禪拜鴻臚卿進爵高都郡公食邑二千戶後數年晉王
廣出鎮并州以雄為河北行臺兵部尚書上謂雄曰吾
兒既少更事未多以卿兼文武才今推誠相委吾無北
顧之憂矣雄頓首而言曰陛下不以臣之不肖寄臣以
重任臣雖愚固心非木石謹當竭誠效命以答鴻恩歔
欷流涕上慰諭而遣之雄當官正直侃然有不可犯之
色王甚敬憚吏民稱焉歲餘卒官子公挺嗣
張煚劉仁恩郭均馮世基(厙狄嶔)
張煚字士鴻河間鄚人也父羡少好學多所通涉仕魏
為蕩難將軍從武帝入關累遷銀青光禄大夫周太祖
引為從事中郎賜姓叱羅氏歴司職大夫雍州治中雍
州刺史儀同三司賜爵虞鄉縣公復入為司成中大夫
典國史周代公卿類多武將唯羡以素業自通甚為當
時所重後以年老致仕于家及高祖受禪欽其德望以
書徵之曰朕初臨四海思存政術舊齒名賢實懷勤佇
儀同昔在周室德業有聞雖云致仕猶克壯年即宜入
朝用副虚想及謁見勅令勿拜扶升殿上降榻執手與
之同坐宴語久之賜以几杖會遷都龍首羡上表勸以
儉約上優詔答之俄而卒時年八十四贈滄州刺史諡
曰定撰老子莊子義名曰道言五十二篇煚好學有父
風在魏釋褐奉朝請遷員外侍郎周太祖引為外兵曹
閔帝受禪加前將軍眀武世歴膳部大夫冡宰司錄賜
爵北平縣子邑四百戶宣帝時加儀同進爵為伯高祖
為丞相煚深自推結高祖以其有幹用甚親遇之及受
禪拜尚書右丞進爵為侯俄遷太府少卿領營新都監
丞丁父憂去職柴毁骨立未朞起令視事固讓不許授
儀同三司襲爵虞鄉縣公增邑通前千五百戶尋遷太
府卿拜民部尚書晉王廣為揚州總管授煚司馬加銀
青光禄大夫煚性和厚有識度甚有當時之譽後拜冀
州刺史晉王廣頻表請之復為晉王長史檢校蔣州事
及晉王為皇太子復為冀州刺史進位上開府吏民悦
服稱為良二千石仁壽四年卒官時年七十四子慧寶
官至綘郡丞開皇時有劉仁恩者不知何許人也倜儻
有文武幹用初為毛州刺史治績號天下第一擢拜刑
部尚書又以行軍總管從楊素伐陳與素破陳將吕仲
肅於荆門仁恩之計居多授上大將軍甚有當時之譽
馮翊郭均上黨馮世基並眀悟有幹略相繼為兵部尚
書代人厙狄嶔性弘厚有局度官至民部尚書此四人
俱顯名於當世然事行闕落史莫能詳
史臣曰二趙眀習故事當世所推及居端右無聞殊績
固知人之才器各有分限大小異宜不可踰量長孫平
諫赦誹謗之罪可謂仁人之言高祖悦而從之其利亦
已溥矣元暉以眀敏顯達韋師以清白成名楊尚希楊
异宗室之英譽望隆重蘇孝慈李雄張煚内外所履咸
稱貞幹並任開皇之初蓋當時之選也
隋書卷四十六
隋書卷四十六考證
趙芬傳復出為淅州刺史閣本淅譌浙按本書地理
志豫部有浙陽郡注西魏置淅州大業初置浙陽郡
外無浙州之名
長孫平傳遣使弔平國官按北史無國官二字
韋師傳于時晉王為雍州牧盛存第望以司空楊雄尚
書左僕射高熲並為州都督監本存作有宋本作
存(臣映斗)按盛存第望謂晉王存注于門第望族若
作盛有第望則是謂晉王盛有第望謬矣又楊譌揚
按楊雄即高祖從子觀德王雄也
隋書卷四十六考證
