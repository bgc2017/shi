隋書卷十一
唐太尉揚州都督監脩國史上柱國趙國公臣長孫無忌等撰
志第六
禮儀六
梁制乘輿郊天祀地禮明堂祠宗廟元會臨軒則黑介
幘通天冠平冕俗所謂平天冠者也其制玄表朱綠裏
廣七寸長尺二寸加於通天冠上前垂四寸後垂三寸
前圓而後方垂白玉珠十有二旒其長齊肩以組為纓
各如其綬色傍垂黈纊珫珠以玉瑱其衣皂上絳下前
三幅後四幅衣畫而裳繡衣則日月星辰山龍華蟲火
宗彛畫以為繢裳則藻粉米黼黻以為繡凡十二章素
帶廣四寸朱裏以朱繡禆飾其側中衣以絳緣領袖赤
皮為韠蓋古之韍也絳袴袜赤舄佩白玉垂朱黃大綬
黃赤縹紺四采革帶帶劔緄帶以組為之如綬色黃金
辟邪首為帶鐍而飾以白玉珠又有通天冠高九寸前
加金博山述黑介幘絳紗袍皂緣中衣黑舄是為朝服
元正賀畢還儲更衣出所服也其釋奠先聖則皂紗袍
絳緣中衣絳袴袜黑舄臨軒亦服衮冕未加元服則空
頂介幘拜陵則箋布單衣介幘又有五梁進賢冠遠遊
平上幘武冠單衣黑介幘宴會則服之
單衣白帢以代古之疑衰皮弁為弔服為羣臣舉哀臨
喪則服之
天監三年何佟之議公卿以下祭服裏有中衣即今之
中單也案後漢輿服志明帝永平二年初詔有司採周
官禮記尚書乘輿服從歐陽說公卿以下服從大小夏
侯說祭服絳緣領袖為中衣絳袴袜示其赤心奉神今
中衣絳緣足有所明無俟於袴既非聖法謂不可施遂
依議除之
四年有司言平天冠等一百五條自齊以來隨故而毁
未詳所送何佟之議禮祭服敝則焚之於是並燒除之
其珠玉以付中署
七年周捨議詔旨以王者衮服宜畫鳳皇以示差降按
禮有虞氏皇而祭深衣而養老鄭玄所言皇則是畫鳳
皇羽也又按禮所稱雜服皆以衣定名猶加衮冕則是
衮衣而冕明有虞言皇者是衣名非冕明矣畫鳳之旨
事實灼然制可又王僧崇云今祭服三公衣身畫獸其
腰及袖又有青獸形與獸同義應是蜼即宗彛也兩袖
各有禽鳥形類鸞鳳似是華蟲今畫宗彛即是周禮但
鄭玄云蜼&KR1599;屬昂鼻長尾是獸之輕小者謂宜不得同
獸尋冕服無鳳應改為雉又裳有圓花於禮無礙疑是
畫師加葩蘤耳藻米黼黻並乖古制今請改正并去圓
花帝曰古文日月星辰此以一辰攝三物也山龍華蟲
又以一山攝三物也藻火粉米又以藻攝三物也是為
九章今衮服畫龍則宜應畫鳳明矣孔安國云華者花
也則為花非疑若一向畫雉差降之文復將安寄鄭義
是所未允又帝曰禮王者祀昊天上帝則大裘而冕祀
五帝亦如之又云莞席之安而蒲越槀秸之用斯皆至
敬無文貴誠重質今郊用陶匏與古不異而大裘蒲秸
獨不復存其於質敬恐有未盡且一獻為質其劍佩之
飾及公卿所著冕服可共詳定五經博士陸瑋等並云
祭天猶存掃地之質而服章獨取黼黻為文於義不可
今南郊神座皆用苮席此獨莞類未盡質素之理宜以
槀桔為下藉蒲越為上席又司服云王祀昊天服大裘
明諸臣禮不得同自魏以來皆用衮服今請依古更制
大裘制可瑋等又尋大裘之制唯鄭玄注司服云大裘
羔裘也既無所出未可為據案六冕之服皆玄上纁下
今宜以玄繒為之其制式如裘其裳以纁皆無文繡冕
則無旒詔可又乘輿宴會服單衣黑介幘舊三日九日
小會初出乘金輅服之八年帝改去還皆乘輦服白紗
帽
九年司馬筠等參議禮記玉藻云諸侯玄冕以祭裨冕
以朝雜記又云大夫冕而祭於公弁而祭於己今之尚
書上異公侯下非卿士止有朝衣本無冕服但既預齋
祭不容同於在朝宜依太常及博士諸齋官例著皂衣
絳襈中單竹葉冠若不親奉則不須入廟帝從之
十一年尚書參議按禮跣韈事由燕坐屨不宜陳尊者
之側今則極敬之所莫不皆跣清廟崇嚴既絶恒禮凡
有履行者應皆跣韈詔可
陳永定元年武帝即位徐陵白所定乘輿御服皆採梁
之舊制又以為冕旒後漢用白玉珠晉過江服章多闕
遂用珊瑚雜珠飾以翡翠侍中顧和奏今不能備玉珠
可用白璇從之蕭驕子云白璇蜯珠是也帝曰形制依
此今天下初定務從節儉應用繡織成者並可彩畫金
色宜塗珠玉之飾任用蜯也至天嘉初悉改易之定令
具依天監舊事然亦往往改革今不同者皆隨事於注
言之不言者蓋無所改制云
皇太子金璽龜鈕朱綬(三百二十首)朝服遠遊冠金博山佩
瑜玉翠緌垂組朱衣絳紗袍皂緣白紗巾衣白曲領帶
鹿盧劍火珠首素革帶玉鉤燮獸頭鞶囊其大小會祠
廟朔望五日還朝皆朝服常還上宫則朱服若釋奠則
遠遊冠玄朝服絳緣中單絳袴袜玄舄講則著介幘又
有三梁進賢冠其侍祀則平冕九旒衮衣九章白紗絳
緣中單絳繒韠赤舄絳靺若加元服則中舍執冕從皇
太子舊有五時朝服自天監之後則朱服在上省則烏
帽永福省則白帽云
諸王金璽龜鈕纁朱綬(一百六十首)朝服遠遊冠介朱衣絳
紗袍皂緣中衣素帶黑舄佩山玄玉垂組大帶獸頭鞶
腰劍若加餘官則服其加官之服
開國公金章龜鈕玄朱綬(二百四十首)朝服紗朱衣進賢三
梁冠佩山玄玉獸頭鞶腰劍
開國侯伯金章龜鈕青朱綬(一百二十首)朝服紗朱衣進賢
三梁冠佩水蒼玉獸頭鞶腰劍
開國子男金章龜鈕青綬(二百首)朝服紗朱衣進賢三梁
冠佩水蒼玉獸頭鞶腰劍
縣鄉亭關内關中及名號侯金印龜鈕紫綬朝服進賢
二梁冠獸頭鞶腰劍(關内關中及名號侯則珪鈕)
關外侯銀印珪鈕青綬朝服進賢二梁冠獸頭鞶腰劍
諸王嗣子金印珪鈕紫綬(八十首)朝服進賢二梁冠佩山
玄玉獸頭鞶腰劔
開國公侯嗣子銀印珪鈕青綬(八十首)朝服進賢二梁冠
佩水蒼玉獸頭鞶腰劔
太宰太傅太保司徒司空金章龜鈕紫綬(八十首)朝服進
賢三梁冠佩山玄玉獸頭鞶腰劍(陳令加有相國丞相服制同)
大司馬大將軍太尉諸位從公者金章龜鈕紫綬(八十首)
朝服武冠佩山玄玉獸頭鞶腰劍直將軍則不帶劍
凡公及位從公(言以將軍及以左右光祿開府儀同者各随本位號其文則曰某位號儀同之)
(章)五等諸侯助祭郊廟皆平冕九旒青玉為珠有前無
後各以其綬色為組纓旁垂黈纊衣玄上纁下畫山龍
已下九章備五采大佩赤舄朐屨錄尚書無章綬品秩
悉以餘官總司其任服則餘官之服猶執笏紫荷其在
都坐則東面最上
尚書令僕射尚書銅印墨綬朝服納言幘進賢冠佩水
蒼玉(尚書則無印綬)腰劔紫荷執笏(陳尚書令僕射金章龜鈕紫綬八十首獸頭鞶尚書)
(無印綬及鞶餘並同梁)
侍中散騎常侍通直常侍員外常侍朝服武冠貂蟬(侍中)
(左插常侍右插)皆腰劔佩水蒼玉(其員外常侍不給佩)舊至尊朝會登殿
侍中常侍夾御御下輿則扶左右侍中驂乘則不帶劔
中書監令祕書監銅印墨綬朝服進賢兩梁冠佩水蒼
玉腰劔獸頭鞶(陳制銀章龜鈕青綬八十首獸頭鞶腰劒餘同梁)
左右光禄大夫皆與加金章紫綬同其但加金紫者謂
之金紫光禄但加銀青者謂之光禄大夫(陳令有特進進賢二梁冠)
(朝服佩水蒼玉腰劒梁令不載)
光禄太中中散大夫太常光禄弘訓太僕太僕廷尉宗
正大鴻臚大司農少府大匠諸卿丹陽尹太子保傅大
長秋太子詹事銀章龜鈕青綬獸頭鞶朝服進賢冠二
梁佩水蒼玉卿大夫助祭則冠平冕五旒黑玉為飾有
前無後各以其綬采為組纓旁垂黈纊衣玄上纁下畫
華蟲七章皆佩五采大佩赤舄朐屨(陳宫卿改云慈訓餘皆同梁又有大)
(舟卿服章同)
驃騎車騎衛將軍中軍冠軍輔國將軍四方中郎將金
章紫綬(中郎將則青綬)朝服武冠佩水蒼玉(陳令鎮衛驃騎車騎中軍中衛中撫)
(軍中權四征四鎮四安四翊四平將軍金章獸鈕其冠軍四方中郎將金章豹鈕並紫綬八十首獸頭鞶朝服)
(武冠佩水蒼玉自中軍已下諸將軍及冠軍四方中郎將並官不給佩)
領護軍中領護軍五營校尉銀印青綬朝服武冠佩水
蒼玉獸頭鞶其屯騎夾御日假給佩餘校不給(陳令領護金章)
(龜鈕紫綬八十首中領護銀章龜鈕青綬八十首其五營校尉銀印珪鈕青綬八十首官不給佩餘並同梁)
弘訓衛尉衛尉(陳宫卿云慈訓服同諸卿但武冠)司隸校尉(陳無官服)左右
衛驍騎游擊前左右後軍將軍龍驤寧朔建威振威奮
威揚威廣威武威建武振武奮武揚武廣武等將軍積
弩積射強弩將軍監軍銀章青綬朝服武冠佩水蒼玉
獸頭鞶驍游已下並不給佩驍游夾侍日假給(陳令左右衛銀)
(章龜鈕不給劒左右驍騎游擊雲騎游騎前左右後軍將軍左右中郎將銀印珪鈕餘服飾同梁亦官不給佩)
(其驍游雲騎夾御日假給其積弩積射強弩銅印環鈕墨綬帶劒餘服同梁又有忠武軍師武臣爪牙龍騎雲)
(麾鎮兵翊帥宣惠宣毅智威仁威勇威信威嚴威智武仁武勇武信武嚴武金章豹鈕紫綬八十首官不給輕)
(車鎮朔武旅貞毅朔威寧遠安遠征遠振遠宣遠等將軍金章貔鈕紫綬並獸頭鞶朝服武冠佩水蒼玉)
國子祭酒皂朝服進賢二梁冠佩水蒼玉
御史中丞都水使者銀印墨綬朝服進賢二梁冠獸頭
鞶腰劔佩水蒼玉(陳中丞銀章龜鈕青綬八十首二梁冠餘同梁其都水陳梁改為大舟卿)
(服在諸鄕中見)
謁者僕射銅印環鈕墨綬(八十首)朝服高山冠獸頭鞶佩
水蒼玉腰劔
諸軍司銀章龜鈕青綬朝服武冠獸頭鞶
給事中黃門侍郎散騎通直員外散騎侍郎奉朝請太
子中庶子庶子武衛將軍武騎常侍朝服武冠腰劔(陳令)
(庶子以上簮筆其武衛不劍正直夾御白布袴褶)
中書侍郎朝服進賢一梁冠腰劔冗從僕射太子衛率
銅印墨綬獸頭鞶朝服武冠(陳衛率銀章龜鈕青綬不劍冗從銅印環鈕墨綬腰)
(劍餘並同梁)
武賁中郎將羽林監銅印環鈕墨綬朝服武冠獸頭鞶
腰劔其在陛牙及備鹵簿著毼尾絳紗縠單衣
護匈奴中郎將護羌戎夷蠻越烏丸西域校尉銀印珪
鈕青綬朝服武冠獸頭鞶(陳令無此官其庶子鎮蠻寧蠻平戎西戎校尉平越中郎)
(將服章同)
安夷撫夷護軍州郡國都尉奉車駙馬騎都尉諸護軍
銀印珪鈕青綬獸頭鞶朝服武冠(陳安遠鎮蠻護軍州郡國都尉奉車駙馬)
(騎都尉諸護軍服章同無餘文)
州刺史銅印墨綬獸頭鞶腰劔絳朝服進賢二梁冠(陳銅)
(章龜鈕青綬餘同梁)
郡國太守相内史銀章龜鈕青綬獸頭鞶單衣介幘加
中二千石依卿尹冠服劔佩
尚書左右丞祕書丞銅印環鈕黃綬獸爪鞶朝服進賢
一梁冠
尚書祕書著作郎太子中舍人洗馬舍人朝服進賢一
梁冠腰劔
諸王友文學朱服進賢一梁冠(陳令諸王師服同)
治書侍御史侍御史朝服腰劔法冠(治書侍御史則有銅印環鈕墨綬陳)
(又有殿中蘭臺侍御史朝服法冠腰劒簮筆)
諸博士給皂朝服進賢兩梁冠佩水蒼玉
太學博士正限八人著佩限外六人不給
廷尉律博士無佩並簮筆
國子助教皂朝服進賢一梁冠簮筆
公府長史獸頭鞶諸卿尹丞黃綬獸爪鞶簮筆
諸縣署令秩千石者獸爪鞶銅印環鈕墨綬朝服進賢
兩梁冠長史朱服諸卿尹丞建康令玄服
公府掾屬主簿祭酒朱服進賢一梁冠公府令史亦同
領護軍長史朱服獸頭鞶諸軍長史單衣介幘獸頭鞶
諸卿部丞獄丞並皂朝服一梁冠黃綬獸爪鞶簮筆
太子保傅詹事丞皂朝服一梁冠簮筆獸爪鞶黃綬
郡國相内史丞長史單衣介幘長史獸頭鞶其丞黃綬
獸爪鞶
諸縣署令長相單衣介幘獸頭鞶銅印環鈕墨綬朝服
進賢一梁冠諸署令朱衣武冠州都大中正郡中正單
衣介幘
太子門大夫獸頭鞶陵令長獸爪鞶銅印環鈕墨綬朝
服進賢一梁冠令長朱服率更家令僕朝服兩梁冠獸
頭鞶腰劔
黃門諸署令僕長丞朱服進賢一梁冠銅印環鈕墨綬
丞黃綬黃門冗從僕射監太子寺人監銅印環鈕墨綬
朝服武冠獸頭鞶
公府司馬領護軍司馬諸軍司馬護匈奴中郎將護羌
戎夷蠻越烏丸戊己校尉長史司馬銅印環鈕墨綬獸
頭鞶朝服武冠諸軍司馬單衣平巾幘長史介幘(陳令公府)
(司馬領護軍司馬諸軍司馬鎮安蠻安遠護軍蠻戎越校尉中郎將長史司馬其服章與梁官同)
公府從事中郎朱服進賢一梁冠諸將軍開府功曹主
簿單衣介幘革帶廷尉建康正監平銅印環鈕墨綬皂
零辟朝服法冠獸爪鞶
左右衛司馬銅印環鈕墨綬單衣帶平巾幘獸頭鞶
諸府參軍單衣平巾幘
諸州别駕治中從事主簿西曹從事玄朝服進賢一梁
冠簮筆常公事單衣介幘朱衣
直閤將軍朱服武冠銅印珪鈕青綬獸頭鞶
直閤將軍諸殿主帥朱服武冠正直絳衫從則裲襠衫
諸開國郎中令大農公傅中尉銅印環鈕青綬朝服進
賢兩梁冠中尉武冠皆獸頭鞶
諸開國三將軍銅印環鈕青綬朝服武冠限外者不給
印(陳制墨綬餘並同梁)
開國掌書中尉司馬陵廟食官廐牧長典醫典府丞銅
印常侍侍郎世子庶子謁者中大夫舍人不給印典書
典祠學官令典膳丞長銅印限外者不給印
左右常侍侍郎典衛中尉司馬朝服武冠典書典祠學
官令朝服進賢一梁冠餘悉朱服一梁冠(常侍侍郎典書典祠學官)
(令簮筆腰劒)
太子衛率率更家令丞銅印環鈕黃綬皂朝服進賢一
梁冠獸爪鞶
太子常從武賁督銅印環鈕墨綬朝服武冠獸爪鞶
殿中將軍員外將軍朱服武冠
州郡國都尉司馬銅印環鈕墨綬朱服武冠獸頭鞶
諸謁者朝服高山冠
中書通事舍人門下令史主書典書令史門下朝廷局
書令史太子門下通事守舍人主書典守舍人二宫齋
内職左右職局齋幹已上朱服武冠
殿中内外局監太子内外監殿中守舍人銅印環鈕朱
服武冠
内外監典事書吏朱服進賢一梁冠内監朝廷人領局
典事外監統軍隊諮詳發遣局典事武冠外監及典事
書吏悉著朱衣唯正直及齋監并受使不在例其東宫
内外監殿典事書吏依臺格五校三將將軍主事内監
主事外監主事三校主事朱服武冠
尚書都令史都水參事門下書令史集書中書尚書祕
書著作掌書主書主圖主譜典客令史書令史監令僕
射省事蘭臺殿中蘭臺謁都令史公府令史書令史太
子導客次客守舍人及諸省典事朱衣進賢一梁冠
尚書都笇度支笇左右校吏朱服進賢一梁冠
諸縣署丞太子諸署丞王公侯諸署及公主家令丞僕
銅印環鈕黃綬朱服進賢一梁冠太官太醫丞武冠
諸縣尉銅印環鈕單衣介幘黃綬獸爪鞶節騎郎朱服
武冠其在陛列及備鹵簿者毼尾絳紗縠單衣御節郎
黃鉞郎朝服赤介幘簮筆典儀唱警唱奏事持兵主麾
等諸職公事及備鹵簿朱服武冠殿中中郎將校尉都
尉銀印珪鈕青綬朱服武冠獸頭鞶
城門候銅印環鈕墨綬朱服武冠獸頭鞶
部曲督司馬吏部曲將銅印環鈕朱服武冠司馬吏假
墨綬獸爪鞶
太中中散諫議大夫議郎中郎郎中舍人朱服進賢一
梁冠
諸門郎僕射佐吏東宫門吏其郎朱服僕射皂零辟朝
服進賢冠吏却非冠佐吏著進賢冠
總章協律銅印環鈕艾綬獸爪鞶朱服武冠
黃門後閤舍人主書齋帥監食主食主客扶侍鼓吹朱
服武冠鼔吹進賢冠齋帥墨綬獸頭鞶
殿中司馬銅印環鈕墨綬朱服武冠獸頭鞶
總章監鼓吹監銅印環鈕艾綬朱服武冠
諸四品將兵都尉牙門將崇毅材官折難輕騎揚烈威
遠寧遠宣威光威驤威威烈威虜平戎綏遠綏狄綏邊
綏戎獸威威武烈威毅武奮武討宼討虜殄難討難討
夷厲威横野陵江鷹揚執訊蕩宼蕩虜蕩難蕩逆殄虜
掃虜掃難掃逆掃宼厲鋒武奮武牙廣野領兵滿五十
人給銀章不滿五十除板而已不給章朱服武冠以此
官為刺史大守皆青綬(此條已下皆陳制與梁不同)
典儀但帥典儀正帥朱衣武冠其本資有殿但正帥得
帶艾綬獸頭鞶殿但帥正帥艾綬獸頭鞶朱服武冠殿
帥羽儀帥員外帥朱衣武冠
威雄猛烈振信勝略風力光等十威將軍武猛略勝力
毅健烈威銳勇等十武將軍並銀章熊鈕青綬獸頭鞶
武冠朝服
猛毅烈威銳震進智威勝駿等十猛將軍銀章羆鈕青
綬獸頭鞶武冠朝服
壯武勇烈猛銳威毅志意力等十壯將軍驍雄桀猛烈
武勇銳名勝迅等十驍將軍雄猛威明烈信武勇毅壯
健等十雄將軍並銀章羔鈕青綬獸頭鞶武冠朝服
忠勇烈猛銳壯毅捍信義勝等十忠將軍明智略遠勇
烈威勝進銳毅等十明將軍光烈明英遠勝銳命勇武
野等十光將軍飇勇猛烈銳竒决起略勝出等十飈將
軍並銀章鹿鈕青綬獸頭鞶武冠朝服
龍驤武視雲旗風烈電威雷音馳銳進銳羽騎突騎折
衝冠武和戎安壘起猛英果掃虜掃狄武銳摧鋒開遠
略遠貞威决勝清野堅銳輕銳拔山雲勇振旅等三十
號將軍銀印莬鈕青綬獸頭鞶朝服武冠
超武鐡騎樓船宣猛樹功剋狄平虜稜威戎昭威戎伏
波雄戟長劔衝冠雕騎佽飛勇騎破敵剋敵威虜前鋒
武毅開邊招遠全威破陣蕩寇殄虜横野馳射等三十
號將軍銅印環鈕墨綬獸頭鞶朝服武冠并左十二件
將軍除並假給章印綬板則止朱服武冠而已(其勲選除亦給)
(章印)
建威牙門期門已下諸將軍並銅印環鈕墨綬獸頭鞶
朱服武冠板則無印綬止冠服而已其在將官以功次
轉進應署建威已下諸號不限板除悉給印綬(若武官署位轉)
(進登上條九品馳尉已上諸戎號亦不限板除悉給印綬)
千人督校督司馬武賁督牙門將騎督督守將兵都尉
太子常從督别部司馬假司馬假銅印環鈕朱服武冠
墨綬獸頭鞶
武猛中郎將校尉都尉銅印環鈕朱服武冠其以此官
為千人司馬道賁督已上及司馬皆假墨綬獸頭鞶(已上)
(陳制梁所無及不同者)
陛長甲僕射主事吏將騎廷上五牛旗假吏武賁在陛
列及備鹵簿服錦文衣武冠毼尾陛長者假銅印環鈕
墨綬獸頭鞶
假旄頭羽林在陛列及備鹵簿服絳單衣上著韋畫腰
襦假旄頭輿輦迹禽前驅由基強弩司馬給絳科單衣
武冠其本位佩武猛都尉已上印者假墨綬别部司馬
已下假墨綬並獸頭鞶
殿中冗從武賁殿中武賁持鈒戟冗從武賁假青綬絳
科單衣武冠(陳令絳科單衣其本位職佩武猛都尉等印假鞶綬依前條)
持椎斧武騎武賁五騎傳詔武賁殿中羽林太官嘗食
武賁稱飯宰人諸宫嘗食武賁假墨綬給絳褠武冠(其佩)
(武猛都尉等位印皆依上條假鞶綬之例)
其在陛列及備鹵簿五騎武賁服錦文衣毼尾宰人服
離支衣領軍捉刃人烏總帽袴褶皮帶
絓是羽葆毦鼓吹悉改著進賢冠外給系毦鼓吹著武
冠
諸官鼓吹尚書廊下都坐門下使守藏守閤殿中威儀
騶武賁常直殿門雲龍門者門下左右部武賁羽林騶
給傳事者諸導騶門下中書守閤尚書門下武賁羽林
騶蘭臺五曹節藏僕射廊下守閤威儀發符騶都水使
者廊下守給騶謁者威儀騶諸宫謁者騶絳褠武冠衣
服如舊大誰天門士皂科單衣樊噲冠衛士涅布褠却
敵冠
諸將軍使持節都督執節史朱衣進賢一梁冠(自此條已下皆)
(陳制梁所無)
持節節史單衣介幘其纂戎戒嚴時同使持節制假節
節史單衣介幘(凡節趺以石為之持節皆刻為鞶螭形假節及給蠻夷節皆刻為狗頭趺)
諸王典籖帥單衣平巾幘(典籖書吏袴褶平巾幘)
諸王書佐單衣介幘
公府書佐朱衣進賢冠
諸王國舍人司理謁者閤下令史中衛都尉朱衣進賢
一梁冠司理假銅印謁者高山冠令史已下武冠
太子太傅五官功曹主簿皂朝服進賢一梁冠
太子二傅門下主記錄事功曹書佐門下書佐記室帳
下督都督省事法曹書佐太傅外都督皂衣進賢一梁
冠
太子妃家令絳朝服進賢一梁冠
太子三校二將積弩殿中將軍衣服皆與上宫官同
太子正員司馬督題閤監(銅印墨綬)三校内主事主章扶侍
守舍人衣帶仗局服飾衣局珍寳朝廷主衣統奏事幹
内局内幹朱衣武冠
諸公府御屬及省事錄尚書省事太子門下及内外監
丞典事導客笇書吏次功典書函典書典經五經典書
諸守宫舍人市買清慎食官督内直兵吏宣華崇賢二
門舍人諸門吏朱衣進賢一梁冠
太子妃傳令朱衣武冠執刀烏信幡
太子二傅騎吏玄衣赤幘武冠常行則袴褶執儀齋帥
殿帥典儀帥傳令執刀戟主蓋扇麾繖殿上持兵車郎
扶車注疏萌床齋閤食司馬唱導飯主食殿前帥殿前
威儀武賁威儀散給使閤將鼔吹士帥副武冠絳褠案
軛小輿持車軺車給使平巾幘黃布袴褶赤罽帶
太子諸門將涅布褠樊噲冠
太子鹵簿戟吏赤幘武冠絳褠廉帥整陣禁防平巾幘
白布袴褶鞉角五音帥長麾青布袴褶岑帽絳絞帶都
伯平巾幘黃布袴褶
文官曹幹白紗單衣介幘尚書二臺曹幹亦同
武官問訊將士給使平巾幘白布袴褶
通天冠高九寸正豎頂少斜却乃直下鐡為卷梁前有
展筩冠前加金博山述乘輿所常服
遠遊冠制似通天而前無山述有展筩横于冠前皇太
子及王者後諸王服之諸王加官者自服其官之冠服
唯太子及王者後常冠焉太子則以翠羽為緌綴以白
珠其餘但青絲而已
進賢冠古緇布冠遺象也斯蓋文儒者之服前高七寸
後高三寸長八寸有五梁三梁二梁一梁之别五梁唯
天子所服其三梁已下為臣高卑之别云
武冠一名武弁一名大冠一名繁冠一名建冠今人名
曰籠冠即古惠文冠也天子元服亦先加大冠今左右
侍臣及諸將軍武官通服之侍中常侍則加金璫附蟬
焉插以貂尾黃金為飾云
高山冠一名側注高九寸鐵為卷梁制似通天頂直豎
不斜無山述展筩高山者取其矜莊賓遠中外謁者僕
射服之
法冠一名柱後或謂之獬豸冠高五寸以縰為展筩鐵
為柱卷取其不曲撓也侍御史廷尉正監平凡執法官
皆服之
鶡冠猶大冠也加雙鶡尾豎插兩邊故以名焉武賁中
郎將羽林監節騎郎在陛列及鹵簿者服之
長冠一名齋冠高七寸廣三寸漆纚為之制(口)版以竹
為裏漢高祖微時以竹皮為此冠所謂劉氏冠後除竹
用漆纚焉司馬彪曰長冠楚制也人間或謂之鵲尾冠
非也後代以為祭服尊敬之也至天監三年祠部郎沈
宏議案竹葉冠是高祖為亭長時所服安可緜代為祭
服哉禮士弁祭於公請令太常丞博士奉齋之服宜改
用爵弁明山賓同宏議司馬褧云若必遵三王則懼所
改非一長冠謂宜仍舊案今之宗丞博士之服未有可
非帝竟不改
建華冠以鐵為柱卷貫大銅珠九枚祀天地五郊明堂
舞人服之
樊噲冠廣九寸高七寸前後出各四寸制似平冕凡殿
門司馬衛士服之
却敵冠高四寸通長四寸後高三寸制似進賢冠凡宫
殿門衛士服之
却非冠高五寸制似長冠宫殿門吏僕射冠之
幘尊卑貴賤皆服之文者長耳謂之介幘武者短耳謂
之平上幘各稱其冠而制之尚書僕射尚書幘收方
三寸名曰納言未冠童子幘無屋施假髻者示未成人
也
幍傅子云先未有岐荀文若巾觸樹成岐時人慕之因
而弗改今通為慶弔之服白紗為之或單或裌初婚冠
送餞亦服之
巾國子生服白紗為之晉太元中國子生見祭酒博士
單衣角巾執經一卷以代手版宋末闕其制齊立學太
尉王儉更造今形如之
帽自天子下及士人通冠之以白紗者名高頂帽皇太
子在上省則烏紗在永福省則白紗又有繒皂雜紗為
之高屋下羣蓋無定準
袴褶近代服以從戎今纂嚴則文武百官咸服之車駕
親戎則縳袴不舒散也中官紫褶外官絳褶腰皮帶以
代鞶革
笏中世以來唯八座尚書執笏笏者白筆綴其頭以紫
囊裹之其餘公卿但執手版荷紫者以紫生為裌囊綴
之服外加於左肩周遷云昔周公負成王制此衣至今
以為朝服蕭驕子云名契囊案趙充國傳云張子孺持
囊簮筆事孝武帝張晏云囊契囊也近臣負囊簮筆從
備顧問有所記也
入殿門有籠冠者著之有纓則下之緣廂行得提衣省
閤内得著履烏紗帽入齋閤及横度殿庭不得人提衣
及捉服飾入閤則執手板自摳衣几席不得入齋正閤
介幘不得上正殿及東西堂儀仗繖扇有幰牽車不得
入臺門臺官問訊皇太子亦皆朱服著襪謁諸王單衣
幘庶姓單衣帢詣三公必衣帢至黃閤下履過閤還著
履
古者君臣佩玉尊卑有序綬者所以貫佩相承受也又
上下施韍如蔽膝貴賤亦各有殊五霸之後戰兵不息
佩非兵器韍非戰儀於是解去佩韍留其繋襚而已韍
佩既廢秦乃以采組連結於襚轉相結受又謂之綬漢
承用之至明帝始復制佩而漢末又亡絶魏侍中王粲
識其形乃復造焉今之佩粲所制也
皇后謁廟服袿䙱大衣蓋嫁服也謂之褘衣皂上皂下
親蠶則青上縹下比深衣制隐領袖緣以絛首飾則假
髻步摇俗謂之珠松是也簮珥步摇以黃金為山題貫
白珠為文相繆八爵九華熊獸赤羆天鹿辟邪南山豐
大特六獸諸爵獸皆以翡翠為華綬佩同乘輿
貴妃貴嬪貴姬是為三夫人金章龜鈕紫綬(八十首)佩于
窴玉獸頭鞶
淑媛淑儀淑容昭華昭儀昭容脩華脩儀脩容是為九
嬪金章龜鈕青綬(八十首)獸頭鞶佩采瓄玉
婕妤容華充華承徽列榮五職亞九嬪銀印珪鈕艾綬
獸頭鞶
美人才人良人三職散位銅印環鈕墨綬獸頭鞶
皇太子妃金璽龜鈕纁朱綬(一百六十首)佩瑜玉獸頭鞶
良娣銀印珪鈕佩采瓄玉青綬(八十首)獸爪鞶
保林銀印珪鈕佩水蒼玉青綬(八十首)獸爪鞶
諸王太妃妃諸長公主公主封君金印龜鈕紫綬(八十首)
佩山玄玉獸頭鞶
開國公侯太夫人銀印珪鈕青綬(八十首)佩水蒼玉獸頭
鞶
公主三夫人大手髻七䥖蔽髻九嬪及公夫人五䥖世
婦三䥖其長公主得有步摇公主封君已上皆帶綬以
綵組為緄帶各以其綬色金辟邪首為帶玦
公特進列侯卿校中二千石夫人紺繒幗黃金龍首銜
白珠魚須擿長一尺為簮珥入廟佐祭者皂絹上下助
蠶者縹絹上下皆深衣制緣自二千石夫人已上至皇
后皆以蠶衣為朝服
自晉左遷中原禮儀多缺後魏天興六年詔有司始制
冠冕各依品秩以示等差然未能皆得舊制至太和中
方考故實正定前謬更造衣冠尚不能周洽及至熙平
二年太傅清河王懌黃門侍郎韋廷祥等奏定五時朝
服準漢故事五郊衣幘各如方色焉及後齊因之河清
中改易舊物著令定制云
乘輿平冕黑介幘垂白珠十二旒飾以五采玉以組為
纓色如其綬黈纊玉笄白玉璽黃赤綬五采黃赤縹緣
紺純黃質長二丈九尺五百首廣一尺二寸小綬長三
尺二寸與綬同采而首半之衮服皂衣絳裳裳前三幅
後四幅織成為之十二章緣絳中單織成緄帶朱紱佩
白玉帶鹿盧劔絳袴袜赤舄永加元服則空頂介幘又
有通天金博山冠則絳紗袍皂緣中單其五時服則五
色介幘進賢五梁冠五色紗袍又有遠遊五梁冠並不
通于下四時祭廟圓丘方澤明堂五郊封禪大雩出宫
行事正旦受朝及臨軒拜王公皆服衮冕之服還宫及
齋則服通天冠籍田則冠冕璪十二旒佩蒼玉黃綬青
帶青袜青舄拜陵則黑介幘白紗單衣釋奠則服通天
金博山冠玄紗袍春分朝日則青紗朝服青舄秋分夕
月則白紗朝服緗舄俱冠五梁進賢冠合朔服通天金
博山冠絳紗袍季秋講武出征告廟冠武弁黃金附蟬
左貂禡類宜社武弁朱衣纂嚴升殿服通天金博山冠
絳紗袍入溫涼室冠武弁右貂附蟬絳紗服征還飲至
服通天冠廟中遣上將則衮冕還宫則通天金博山冠
賞祖罰社則武弁左貂附蟬元日冬至大小會皆通天
金博山冠四時畋出宫服通天冠並赤舄明堂則五時
俱通天冠各以其色服東西堂舉哀服白帢
天子六璽文曰皇帝行璽封常行詔勑則用之皇帝之
璽賜諸王書則用之皇帝信璽下銅獸符發諸州征鎮
兵下竹使符拜代徵召諸州刺史則用之並白玉為之
方一寸二分螭獸鈕天子行璽封拜外國則用之天子
之璽賜諸外國書則用之天子信璽發兵外國若徵召
外國及有事鬼神則用之並黃金為之方一寸二分螭
獸鈕又有傳國璽白玉為之方四寸螭獸鈕上交五蟠
螭隐起鳥篆書文曰受天之命皇帝夀昌凡八字在六
璽外唯封禪以封石函又有督攝萬機印一鈕以木為
之長一尺二寸廣二寸五分背上為鼻鈕鈕長九寸厚
一寸廣七分腹下隐起篆書為督攝萬機凡四字此印
常在内唯以印籍縫用則左右郎中度支尚書奏取印
訖輸内
皇太子平冕黑介幘垂白珠九旒飾以三采玉以組為
纓色如其綬金璽朱綬四采赤黃縹紺綬朱質長二丈
一尺三百二十首廣九寸小綬長三尺二寸與綬同色
而首半之衮服同乘輿而九章絳紱佩瑜玉玉具劔火
珠標首絳袴袜赤舄非謁廟則不服未加元服則空頂
黑介幘雙童髻雙玉導中舍人執遠遊冠以從其遠遊
三梁冠黑介幘翠緌纓絳紗袌皂緣中單黑舄大朝所
服亦服進賢三梁冠黑介幘皂朝服絳緣中單玄舄為
宫臣舉哀白帢單衣烏皮履未加兀服則素服
皇太子璽黃金為之方一寸龜鈕文曰皇太子璽宫中
大事用璽小事用門下典書坊印
諸公卿平冕黑介幘青珠為旒上公九三公八諸卿六
以組為纓色如其綬衣皆玄上纁下三公山龍八章降
皇太子一等九卿藻火六章唯郊祀天地宗廟服之
遠遊三梁諸王所服其未冠則空頂黑介幘開國公侯
伯子男及五等散爵未冠者通如之
進賢冠文官二品已上並三梁四品已上並兩梁五品
已下流外九品已上皆一梁致事者通著委貌冠主兵
官及侍臣通著武弁侍臣加貂璫御史大理著法冠諸
謁者太子中導客舍人著高山冠宫門僕射殿門吏亭
長太子率更寺宫門督太子内坊察非吏諸門吏等皆
著却非冠羽林武賁著鶡冠錄令已下尚書以上著納
言幘又有赤幘卑賤者所服救日蝕文武官皆免冠著
赤介幘對朝服賤者平巾赤幘示威武以助於陽也止
雨亦服之請雨則服緗幘東耕則服青幘凡人則服綠
幘
印綬二品已上並金章紫綬三品銀章青綬(三品已上凡是五省)
(官及中侍中省皆為印不為章)四品得印者銀印青綬五品六品得印
者銅印墨綬(四品已下凡是開國子男及五等散品名號侯皆為銀章不為印)七品八
品九品得印者銅印黃綬金銀章印及銅印並方一寸
皆龜鈕東西南北四藩諸國王章上藩用中金中藩用
下金下藩用銀並方寸龜鈕佐官唯公府長史尚書二
丞給印綬六品已下九品巳上唯當曹為官長者給印
餘自非長官雖位尊並不給
諸王纁朱綬四采赤黃縹紺純朱質纁文織長二丈一
尺二百四十首廣九寸開國郡縣公散郡縣公玄朱綬
四采玄赤縹紺朱質玄文織長一丈八尺百八十首廣
八寸開國縣侯伯散縣侯伯青朱綬四采青赤白縹朱
質青文織長一丈六尺百四十首廣七寸開國縣子男
散縣子男名號侯開國鄉男素朱綬三采青赤白朱質
白文織長一丈四尺百二十首廣六寸一品二品紫綬
三采紫黃赤純紫質長一丈八尺百八十首廣八寸三
品四品青綬三采青白紅純青質長一丈六尺百四十
首廣七寸五品六品墨綬二采青紺純紺質長一丈四
尺百首廣六寸七品八品九品黃綬二采黃白純黃質
長一丈二尺六十首廣五寸官品從第二已上小綬閒
得施玉環凡綬先合單紡為一絲絲四為一扶扶五為
一首首五成一文采純為質首多者絲細首少者絲麤
官有綬者則有紛皆長八尺廣三寸各隨綬色若服朝
服則佩綬服公服則佩紛官無綬者不合佩紛
鞶囊二品已上金縷三品金銀縷四品銀縷五品六品
綵縷七八九品綵縷獸爪鞶官無印綬者並不合佩鞶
囊及爪
一品玉具劔佩山玄玉二品金裝劔佩水蒼玉三品及
開國子男五等散品名號侯雖四五品並銀裝劔佩水
蒼玉侍中已下通直郎已上陪位則像劔帶真劔者入
宗廟及升殿若在仗内皆解劔一品及散郡公開國公
侯伯皆雙佩二品三品及開國子男五等散品名號侯
皆雙佩綬亦如之
百官朝服公服皆執手板尚書錄令僕射吏部尚書手
板頭復有白筆以紫皮裹之名曰笏朝服綴紫荷錄令
左僕射左荷右僕射吏部尚書右荷七品已上文官朝
服皆簮白筆正王公侯伯子男卿尹及武職並不簮朝
服冠幘各一絳紗單衣白紗中單皂領袖皂襈革帶曲
領方心蔽膝白筆舄袜兩綬劔佩簮導鈎䚢為具服七
品已上服也公服冠幘紗單衣深衣革帶假帶履袜鈎
䚢謂之從省服八品已下流外四品已上服也
流外五品已下九品已上皆著褠衣為公服
皇后璽綬佩同乘輿假髻步摇十二䥖八雀九華助祭
朝會以褘衣祠郊禖以褕狄小宴以闕狄親蠶以鞠衣
禮見皇帝以展衣宴居以褖衣六服俱有蔽膝織成緄
帶皇太后皇后璽並以白玉為之方一寸二分螭獸鈕
文各如其號璽不行用有令則太后以宫名衛尉印皇
后則以長秋印
内外命婦從五品已上蔽髻唯以䥖數花釵多少為品
秩二品已上金玉飾三品已下金飾内命婦左右昭儀
三夫人視一品假髻九䥖金章紫綬服褕翟雙佩山玄
玉九嬪視三品五䥖蔽髻銀章青綬服鞠衣佩水蒼玉
世婦視四品三䥖銀印青綬服展衣無佩八十一御女
視五品一䥖銅印墨綬服褖衣又有宫人女官服制第
二品七䥖蔽髻服闕翟三品五䥖鞠衣四品三䥖展衣
五品一䥖褖衣六品褖衣七品青紗公服俱大首髻八
品九品俱青紗公服偏髾髻
皇太子妃璽綬佩同皇太子假髻步摇九䥖服褕翟從
蠶則青紗公服
皇太子妃璽以黃金方一寸龜鈕文曰皇太子妃之璽
若有封書則用内坊印
郡長公主公主王國太妃妃纁朱綬髻章服佩同内命
婦一品郡長君七䥖蔽髻玄朱綬闕翟章佩與公主同
郡君縣主佩水蒼玉餘與郡長君同太子良娣視九嬪
服縣主青朱綬餘與良娣同女侍中五䥖假金印紫綬
服鞠衣佩水蒼玉縣君銀章青朱綬餘與女侍中同太
子孺人同世婦太子家人子同御女鄉主鄊君素朱綬
佩水蒼玉餘與御女同外命婦章印綬佩皆如其夫若
夫假章印綬佩妻則不假一品二品七䥖蔽髻服闕翟
三品五䥖服鞠衣四品五䥖服展衣五品一䥖服褖衣
内外命婦宫人女官從蠶則各依品次還著蔽髻皆服
青紗公服如外命婦綬帶鞶囊皆準其夫公服之例百
官之母詔加太夫人者朝服公服各與其命婦服同
後周設司服之官掌皇帝十二服祀昊天上帝則蒼衣
蒼冕祀東方上帝及朝日則青衣青冕祀南方上帝則
朱衣朱冕祭皇地祗祀中央上帝則黃衣黃冕祀西方
上帝及夕月則素衣素冕祀北方上帝祭神州社稷則
玄衣玄冕享先皇加元服納后朝諸侯則象衣象冕十
有二章日月星辰山龍華蟲六章在衣火宗彛藻粉米
黼黻六章在裳凡十二等享諸先帝大貞於龜食三老
五更享諸侯耕籍則服衮冕自龍已下凡九章十二等
宗彛已下五章在衣藻火已下四章在裳衣重宗彛祀
星辰祭四望視朔大射饗羣臣廵犠牲養國老則服山
冕八章十二等衣裳各四章衣重火與宗彛羣祀視朝
臨太學入道法門宴諸侯與羣臣及燕射養庶老適諸
侯家則服鷩冕七章十二等衣三章裳四章衣重三章
衮山鷩三冕皆裳重黼黻俱十有二等通以升龍為領
褾冕通十有二旒廵兵即戎則服韋弁謂以韎韋為弁
又以為裳衣也田獵行鄉畿則服皮弁謂以鹿子皮為
弁白布衣而素裳也皇帝凶服斬衰(父母之喪上下逹)其弔服
錫衰以哭三公緦衰以哭諸侯(皆十五升抽其半錫者浣其布不浣其縷哀在)
(内緦者浣其縷不浣其布哀在外也)疑衰以哭大夫(十四升)皆素弁(加爵弁之數)
環絰(一服纏絰)凡大疫大荒大災則素服縞冠(凡疫病荒饑年災水旱也)
諸公之服九一曰方冕二曰衮冕九章宗彛已上五章
在衣藻已下四章在裳三曰山冕八章衣裳各四章衣
重宗彛為九等四曰鷩冕七章衣三章裳四章衣重火
與宗彛五曰火冕六章衣裳各三章衣重宗彛及藻裳
重黻六曰毳冕五章衣三章裳二章衣重藻粉米裳重
黼黻山冕已下俱九等皆以山為領褾冕俱九旒七曰
韋弁八曰皮弁九曰玄冠
諸侯服自方冕而下八無衮冕山冕八章衣裳各四章
鷩冕七章衣三章裳四章衣重宗彛火冕六章衣裳各
三章衣重藻裳重黼毳冕五章衣三章裳二章衣重粉
米裳重黼黻鷩冕已下俱八等皆以華蟲為領褾冕俱
八旒
諸伯服自方冕而下七又無山冕鷩冕七章衣三章裳
四章火冕六章衣裳各三章裳重黻毳冕五章衣三章
裳二章裳重黼黻火冕已下俱七等皆以火為領褾冕
俱七旒
諸子服自方冕而下六又無鷩冕火冕六章衣裳各三
章毳冕五章衣三章裳二章裳重黻毳冕已下俱六等
皆以宗彛為領褾冕俱六旒
諸男服自方冕而下五又無火冕毳冕五章衣三章裳
二章以藻為領褾冕五旒
三公之服九一曰祀冕二曰火冕六章衣裳各三章衣
重宗彛與藻裳重黻三曰毳冕五章衣三章裳二章衣
重藻與粉米裳重黼黻四曰藻冕四章衣裳俱二章衣
重藻與粉米裳重黼黻五曰繡冕三章衣一章裳二章
衣重粉米裳重黼黻俱九等皆以宗彛為領褾六曰爵
弁七曰韋弁八曰皮弁九曰玄冠
三孤之服自祀冕而下八無火冕毳冕五章衣三章裳
二章衣重粉米裳重黼黻藻冕四章衣裳各二章衣重
藻與粉米裳重黼黻俱八等皆以藻為領褾繡冕三章
衣一章裳二章衣重粉米裳重黼黻為八等
公卿之服自祀冕而下七又無毳冕藻冕四章衣裳各
二章衣重粉米裳重黼黻為七等皆以粉米為領褾各
七繡冕三章衣一章裳二章衣重粉米裳重黼黻為七
等
上大夫之服自祀冕而下六又無藻冕繡冕三章衣一
章裳二章衣重粉米裳重黼黻
中大夫之服自祀冕而下五又無皮弁繡冕三章衣一
章裳二章衣重粉米為五等
下大夫之服自祀冕而下四又無爵弁繡冕三章衣一
章裳二章衣重粉米為四等
士之服三一曰祀弁二曰爵弁三曰玄冠(玄冠皆玄衣其裳上士以)
(玄中士以黃下士雜裳謂前玄後黃也)庶士之服一玄冠(庶士庶人在官府史之屬其服)
(緇衣裳)後令文武俱著常服冠形如魏帢無簮有纓其凶
服皆與庶人同其弔服諸侯於其卿大夫錫衰同姓緦
衰於士疑衰其當事則弁絰否則皮弁公孤卿大夫之
弔服錫衰弁絰皮弁亦如士之弔服疑衰素裳當事弁
絰否則徒弁
皇后衣十二等其翟衣六從皇帝祀郊禖享先皇朝皇
太后則服翬衣(素質五色)祭隂社朝命婦則服衣(青質五色)祭
羣小祀受獻璽則服鷩衣(赤色)采桑則服衣(黃色)從皇帝
見賓客聽女教則服鵫衣(白色)食命婦歸寧則服衣(玄色)
俱有十二等以翬雉為領褾各有二臨婦學及法道門
命婦有時見命婦則蒼衣春齋及祭還則青衣夏齋及
祭還則朱衣采桑齋及采桑還則黃衣秋齋及祭還則
素衣冬齋及祭還則玄衣自青衣而下其領褾以相生
之色
諸公夫人九服其翟衣雉皆九等俱以雉為領褾各
九自衣已下五曰衣鷩衣衣鵫衣衣并朱衣
黃衣素衣玄衣而九自朱衣而下其領褾亦同用相生
之色
諸侯夫人自鷩而下八其翟衣雉皆八等俱以鷩雉為
領褾無衣
諸伯夫人自而下七其翟衣雉皆七等俱以雉為
領褾又無鷩衣
諸子夫人自鵫而下六其翟衣俱以鵫雉為領褾又無
衣
諸男夫人自而下五其翟衣雉皆五等俱以雉為
領褾又無鵫衣
三妃三公夫人之服九一曰衣二曰鵫衣三曰衣
四曰青衣五曰朱衣六曰黃衣七曰素衣八曰玄衣九
曰髾衣(似髮)華皆九樹其雉衣亦皆九等以雉為領褾
各九
三㚤三孤之内子自鵫衣而下八雉衣皆八等以鵫雉
為領褾各八
六嬪六卿之内子自衣而下七雉衣皆七等以雉
為領褾各七
上媛上大夫之孺人自青衣而下六
中緩中大夫之孺人自朱衣而下五
下緩下大夫之孺人自黃衣而下四
御婉士之婦人自素衣而下三
中宫六尚一曰緅衣(其色赤而微玄)諸命秩之服曰公服其餘
常服曰私衣皇后華皆有十二樹諸侯之大夫亦皆以
命數為之節三妃三公夫人已下又各依其命一命再
命者又俱以三為節
皇后及諸侯夫人之服皆舄履三妃三公夫人已下翟
衣則舄其餘皆履舄履各如其裳之色
皇后之凶服斬衰齊衰降旁朞已下弔服為妃嬪三公
之夫人孤卿内子之喪錫衰(錫者十五升去其半無事其縷有事其布哀在内也)
為諸侯夫人之喪緦衰(緦亦十五升去其半有事其縷無事其布哀在外也)為媛
御婉及夫人孺人士之婦人之喪疑衰(十四升疑於吉)皆吉笄
無首(象笄去首飾)太隂虧則素服(蕩天下之隂事)諸侯之夫人及三
妃與三公之夫人已下凶事則五衰(自緦已上皆服之)其弔諸
侯夫人於卿之内子大夫孺人錫衰於己之同姓之臣
緦衰於士之婦人疑衰皆吉笄無首其三妃已下及媛
三公夫人已下及孺人其弔服錫衰御婉及士之婦人
弔服疑衰疑衰同笄(九族已下皆骨笄)
韠皇帝三章龍火山諸侯二章去龍卿大夫一章以山
皆織綵以成之
皇帝八璽有神璽有傳國璽皆寳而不用(神璽明受之於天傳國璽)
(明受之於運)皇帝負扆則置神璽於筵前之右置傳國璽於
筵前之左又有六璽其一皇帝行璽封命諸侯及三公
用之其二皇帝之璽與諸侯及三公書用之其三皇帝
信璽發諸夏之兵用之其四天子行璽封命蕃國之君
用之其五天子之璽與蕃國之君書用之其六天子信
璽徵蕃國之兵用之六璽皆白玉為之方一寸五分高
寸螭獸鈕皇后璽文曰皇后之璽白玉為之方寸五分
高寸麟鈕三公諸侯皆金印方寸二分高八分龜鈕七
命已上銀四命已上銅皆龜鈕三命已上銅印銅鼻其
方皆寸其高六分文曰某公官之印
皇帝之組綬以蒼以青以朱以黃以白以玄以纁以紅
以紫以緅以碧以綠十有二色諸公九色自黃以下諸
侯八色自白以下諸伯七色自玄以下諸子六色自纁
已下諸男五色自紅已下三公之綬如諸公三孤之綬
如諸侯六卿之綬如諸伯上大夫之綬如諸子中大夫
之綬如諸男下大夫綬自紫已下士之綬自緅已下其
璽印之綬亦如之
保定四年百官始執笏常服上焉宇文護始命袍加下
襕宣帝即位受朝於路門初服通天冠絳紗袍羣臣皆
服漢魏衣冠大象元年制冕二十四旒衣服以二十四
章為準二年下詔天臺近侍及宿衛之官皆著五色衣
以錦綺繢繡為緣名曰品色衣有大禮則服冕内外命
婦皆執笏其拜俛伏方興
隋書卷十一
隋書卷十一考證
禮儀志六著皂衣絳襈宋本皂作帛按本志諸博士
皂朝服從皂為是
黑玉為飾監本黑玉二字闕從宋本補飾一本作珠
其在陛牙及備鹵簿者(臣映斗)按周禮王會同之舍
設梐枑梐枑亦作陛㸦又本志下文其在陛列及備
鹵簿者又作陛列各仍本文以備參考
猛毅烈威銳震進智威勝駿等十猛將軍(臣映斗)按
十猛謂以猛字分冠下十字之首如猛毅猛烈是也
十字不當有兩威字疑是虎字唐諱虎作武又訛武
作威耳
大誰天門士按漢書注大誰卒主問非常之人云姓
名是誰有大誰長
佩于窴玉按本傳作于闐山多美玉抱朴子仙藥卷
云得于闐國白玉俱作闐前漢游俠傳闐門注師古
古曰闐與窴同
隋書卷十一考證
