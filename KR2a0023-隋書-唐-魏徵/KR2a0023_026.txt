隋書卷二十六
唐太尉揚州都督監修國史上柱國趙國公臣長孫無忌等撰
志第二十一
百官上
易曰天尊地卑乾坤定矣卑高既陳貴賤位矣是以聖
人法乾坤以作則因卑高以垂教設官分職錫珪胙土
由近以制遠自中以統外内則公卿大夫士外則公侯
伯子男咸所以協和萬邦平章百姓允釐庶績式敘彝
倫其由来尚矣然古今異制文質殊途或以龍表官或
以雲紀職放勛即分命四子重華乃爰置九官夏倍於
虞殷倍於夏周監二代沿革不同其道既文置官彌廣
逮于戰國戎馬交馳雖時有變革然猶承周制秦始皇
廢先王之典焚百家之言創立朝儀事不師古始罷封
侯之制立郡縣之官太尉主五兵丞相總百揆又置御
史大夫以貳於相自餘衆職各有司存漢高祖除暴寧
亂輕刑約法而職官之制因於嬴氏其間同異抑亦可
知光武中興聿遵前緒唯廢丞相與御史大夫而以三
司綜理衆務洎于叔世事歸臺閣論道之官備員而已
魏晉繼及大抵略同爰及宋齊亦無改作梁武受終多
循齊舊然而定諸卿之位各配四時置戎秩之官百有
餘號陳氏繼梁不失舊物高齊創業亦遵後魏臺省位
號與江左稍殊所有節文備詳於志有周創據關右日
不暇給洎乎克清江漢爰議憲章酌酆鎬之遺文置六
官以綜務詳其典制有可稱焉高祖踐極百度伊始復
廢周官還依漢魏唯以中書為内史侍中為納言自餘
庶僚頗有損益煬帝嗣位意存稽古建官分職率由舊
章大業三年始行新令于時山川定鼎萬國朝宗衣冠
文物足為壯觀既而以人從欲待下若讐號令日改官
名月易尋而南征不復朝廷播遷圖籍注記多從散逸
今之存錄者不能詳備焉
梁武受命之初官班多同宋齊之舊有丞相太宰太傅
太保大將軍大司馬太尉司徒司空開府儀同三司等
官諸公及位從公開府者置官屬有長史司馬諮議参
軍掾屬從事中郎記室主簿列曹参軍行参軍舍人等
官其司徒則有左右二長史又增置左西掾一人自餘
僚佐同於二府有公則置無則省而司徒無公唯省舍
人餘官常置開府儀同三司位次三公諸將軍左右光
禄大夫優者則加之同三公置官屬
特進舊位從公武帝以鄧禹列侯就第特進奉朝請是
特引見之稱無官定體於是革之
尚書省置令左右僕射各一人又置吏部祠部度支左
戸都官五兵等六尚書左右丞各一人吏部刪定三公
比部祠部儀曹虞曹主客度支殿中金部倉部左戸駕
部起部屯田都官水部庫部功論中兵外兵騎兵等郎
二十二人令史百二十人書令史百三十人
尚書掌出納王命敷奏萬機令總統之僕射副令又與
尚書分領諸曹令闕則左僕射為主其祠部尚書多不
置以右僕射主之若左右僕射並闕則置尚書僕射以
掌左事置祠部尚書以掌右事然則尚書僕射祠部尚
書不恒置矣又有起部尚書營宗廟宫室則權置之事
畢則省以其事分屬都官左戸二尚書左右丞各一人
佐令僕射知省事左掌臺内分職儀禁令報人章督錄
近道文書章表奏事糾諸不法右掌臺内蔵及廬舍凡
諸器用之物督錄遠道文書章表奏事凡諸尚書文書
詣中書省者密事皆以挈囊盛之封以左丞印自晉以
後八座及郎中多不奏事天監元年詔曰自禮闈陵替
歴兹永久郎署備員無取職事糠粃文案貴尚虚閑空
有趨墀之名了無握蘭之實曹郎可依昔奏事自是始
奏事矣三年置侍郎視通直郎其郎中在職勤能滿二
歲者轉之又有五都令史與左右丞共知所司舊用人
常輕九年詔曰尚書五都職参政要非但總領衆局亦
乃方軌二丞頃雖求才未臻妙簡可革用士流每盡時
彦庶同持領秉此羣目於是以都令史視奉朝請其年
以太學博士劉納兼殿中都司空法曹参軍劉顕兼吏
部都太學博士孔虔孫兼金部都司空法曹参軍蕭軌
兼左戸都宣毅墨曹参軍王顒兼中兵都五人並以才
地兼美首膺兹選矣駕部又别領車府署庫部領南北
武庫二署令丞
門下省置侍中給事黃門侍郎各四人掌侍從左右擯
相威儀盡規獻納糾正違闕監令嘗御藥封璽書侍郎
中高功者在職一年詔加侍中祭酒與侍郎高功者一
人對掌禁令公車太官太醫等令驊騮廐丞
集書省置散騎常侍通直散騎常侍各四人員外散騎
常侍無員散騎侍郎通直郎各四人又有員外散騎侍
郎給事中奉朝請常侍侍郎掌侍從左右獻納得失省
諸奏聞文書意異者隨事為駮集錄比詔比璽為諸優
文策文平處諸文章詩頌常侍高功者一人為祭酒與
侍郎高功者一人對掌禁令糾諸逋違
駙馬奉車車騎三都尉並無員駙馬以加尚公主者無
班秩
散騎常侍通直散騎常侍員外散騎常侍舊並為顯職
與侍中通官宋代以来或輕或雜其官漸替天監六年
革選詔曰在昔晉初仰惟盛化常侍侍中並奏帷幄員
外常侍特為清顯陸始名公之胤位居納言曲蒙優禮
方有斯授可分門下二局委散騎常侍尚書案奏分曹
入集書通直常侍本為顯爵員外之選宜参舊准人數
依正員格自是散騎視侍中通直視中丞員外視黃門
郎
中書省置監令各一人掌出内帝命侍郎四人高功者
一人主省内事又有通事舍人主事令史等員及置令
史以承其事通事舍人舊入直閤内梁用人殊重簡以
才能不限資地多以他官兼領其後除通事直日中書
舍人
祕書省置監丞各一人郎四人掌國之典籍圖書著作
郎一人佐郎八人掌國史集注起居著作郎謂之大著
作梁初周捨裴子野皆以他官領之又有撰史學士亦
知史書佐郎為起家之選
御史臺梁國初建置大夫天監元年復曰中丞置一人
掌督司百寮皇太子已下其在宫門行馬内違法者皆
糾彈之雖在行馬外而監司不糾亦得奏之專道而行
逢尚書丞郎亦得停駐其尚書令僕御史中丞各給威
儀十人其八人武冠絳韝執青儀囊在前囊題云宜官
吉以受辭訴一人緗衣執鞭杖依列行七人唱呼入殿
引喤至階一人執儀囊不喤屬官治書侍御史二人掌
舉劾官品第六已下分統侍御史侍御史九人居曹掌
知其事糾察不法殿中御史四人掌殿中禁衞内又有
符節令史員
謁者臺僕射一人掌朝覲賓饗之事屬官謁者十人掌
奉詔出使拜假朝會擯贊高功者一人為假史掌差次
謁者
諸卿梁初猶依宋齊皆無卿名天監七年以太常為太
常卿加置宗正卿以大司農為司農卿三卿是為春卿
加置太府卿以少府為少府卿加置太僕卿三卿是為
夏卿以衞尉為衞尉卿廷尉為廷尉卿將作大匠為大
匠卿三卿是為秋卿以光祿勲為光禄卿大鴻臚為鴻
臚卿都水使者為太舟卿三卿是為冬卿凡十二卿皆
置丞及功曹主簿而太常視金紫光禄大夫統眀堂二
廟太史太祝廩犧太樂鼓吹乘黃北館典客館等令丞
及陵監國學等又置協律校尉總章校尉監掌故樂正
之屬以掌樂事太樂又有清商署丞太史别有靈臺丞
詔以為陵監之名不出前誥且宗廟憲章既備典禮園
寢職司理不容異諸正陵先立監者改為令於是陵置
令矣
國學有祭酒一人博士二人助教十人太學博士八人
又有限外博士員天監四年置五經博士各一人舊國
子學生限以貴賤帝欲招來後進五館生皆引寒門儁
才不限人數大同七年國子祭酒到溉等又表立正言
博士一人位視國子博士置助教二人
宗正卿位視列曹尚書主皇室外戚之籍以宗室為之
司農卿位視散騎常侍主農功倉廩統太倉導官籍田
上林令又管樂遊北苑丞左右中部三倉丞莢庫荻庫
箬庫丞湖西諸屯主夫監九年又置勸農謁者視殿中
御史
太府卿位視宗正掌金帛府帑統左右藏令上庫丞掌
太倉南北市令關津亦皆屬焉
少府卿位視尚書左丞置材官將軍左中右尚方甄官
平水署南塘邸税庫東西治中黃細作炭庫紙官柴署
等令丞
太僕卿位視黃門侍郎統南馬牧左右牧龍廐内外廐
丞又有弘訓太僕亦置屬官
衞尉卿位視侍中掌宫門屯兵卿每月丞每旬行宫徼
糾察不法統武庫令公車司馬令又有弘訓衞尉亦置
屬官
廷尉卿梁國初建曰大理天監元年復改為廷尉有正
監平三人元會廷尉三官與建康三官皆法冠玄衣朝
服以監東西中華門手執方木長三尺方一寸謂之執
方四年置胄子律博士位視員外郎
大匠卿位視太僕掌土木之工統左右校諸署
光禄卿位視太子中庶子掌宫殿門戸統守宫黃門華
林園暴室等令又有左右光禄金紫光禄太中中散等
大夫並無員以養老疾
鴻臚卿位視尚書左丞掌導護贊拜
太舟卿梁初為都水臺使者一人参軍事二人河堤謁
者八人七年改焉位視中書郎列卿之最末者也主舟
航堤渠
大長秋主諸宫者以司宫闈之職統黃門中署奚官暴
室華林等署領軍護軍左右衞驍騎游騎等六將軍是
為六軍又有中領中護資輕於領護又左右前後四將
軍左右中郎將屯騎步騎越騎長水射聲等五營校尉
武賁冗從羽林三將軍積射強弩二軍殿中將軍武騎
之職皆以分司丹禁侍衞左右天監六年置左右驍騎
左右游擊將軍位視二率改舊驍騎曰雲騎游擊曰游
騎降左右驍游一階又置朱衣直閣將軍以經為方牧
者為之其以左右驍游帶領者量給儀從
太子太傅一人位視尚書令少傅一人位視左僕射天
監初又置東宫常侍皆散騎常侍為之
詹事位視中護軍任總宫朝二傅及詹事各置丞功曹
主簿五宫家令率更令僕各一人家令自宋齊已来清
流者不為之天監六年帝以三卿陵替乃詔革選家令
視通直常侍率更僕視黃門三等皆置丞中大通三年
以昭明太子妃居金華宫又置金華家令
左右衞率各一人位視御史中丞各有丞左率領果毅
統遠立忠建寧陵鋒夷冠祚德等七營右率領崇榮永
吉崇和細射等四營二率各置殿中將軍十人員外將
軍十人正員司馬四人又有員外司馬督官其屯騎步
兵翊軍三校尉各一人謂之三校旅賁中郎將冗從僕
射各一人謂之二將左右積弩將軍各一人門大夫一
人視謁者僕射
中庶子四人高功者一人為祭酒行則負璽前後部護
駕
中舍人四人高功者一人與中庶子祭酒共掌其坊之
禁令又有通事守舍人典事守舍人典法守舍人員
庶子四人掌侍從左右獻納得失高功者一人與高功
舍人共掌其坊之禁令
舍人十六人掌文記通事舍人二人視南臺御史多以
餘官兼職典經局洗馬八人位視通直郎置典經守舍
人典事守舍人員又有外監殿局内監殿局導客局齋
内局主璽主衣扶侍等局門局錫庫局内廐局中藥藏
局食官局外廐局車廐局等各置有司以承其事
皇弟皇子府置師長史司馬從事中郎諮議参軍及掾
屬中錄事中記室中直兵等参軍功曹史錄事記室中
兵等参軍文學主簿正参軍行参軍長兼行参軍等員
嗣王府則減皇弟皇子府師友文學長兼行参軍蕃王
府則又減嗣王從事中郎諮議参軍掾屬錄事記室中
兵参軍等員自此以下則並不登二品
王國置郎中令將軍常侍官又置典祠令廟長陵長典
醫丞典府丞典書令學官令食官長中尉侍郎執事中
尉司馬謁者典衞令舍人中大夫大農等官嗣王國則
唯置郎中令中尉常侍大農等員蕃王則無常侍自此
以下並不登二品
諸王皆假金獸符第一至第五左竹使符第一至第十
左諸公侯皆假銅獸符竹使符第一至第五名山大澤
不以封塩鐡金銀銅錫及竹園别都宫室園圃皆不以
屬國
諸王言曰令境内稱之曰殿下公侯封郡縣者言曰教
境内稱之曰第下自稱皆曰寡人相以下公文上事皆
詣典書世子主國其文書表疏儀式如臣而不稱臣文
書下羣官皆言告諸王公侯國官皆稱臣上於天朝皆
稱陪臣有所陳皆曰上疏其公文曰言事
五等諸公位視三公班次之開國諸侯位視孤卿重號
將軍光禄大夫班次之開國諸伯位視九卿班次之開
國諸子位視二千石班次之開國諸男位視比二千石
班次之公已下各置相典祠典書令典衞長一人而伯
子典書謂之長典衛謂之丞男典祠謂之長典書謂之
丞無典衞諸公已下臺為選置相掌知百姓事典祠已
下自選補上諸列侯食邑千戸已上置家丞庶子員不
滿千戸則但置庶子員
州刺史二千石受拜之明日辭宫廟而行州置别駕治
中從事各一人主簿西曹議曹從事祭酒從事部傳從
事文學從事各因其州之大小而置員
郡置太守置丞國曰内史郡丞三萬戸以上置佐一人
縣為國曰相大縣為令小縣為長皆置丞尉郡縣置吏
亦各凖州法以大小而制員郡縣吏有書僮有武吏有
醫有迎新送故等員亦各因其大小而置焉
建康舊置獄丞一人天監元年詔依廷尉之官置正平
監革選士流務使任職又令三官更直一日分受罪繫
事無小大悉與令籌若有大事共詳三人具辨脱有同
異各立議以聞尚書水部郎袁孝然議曹郎孔休源並
為之位視給事中
天監初武帝命尚書刪定郎濟陽蔡法度定令為九品
秩定帝於品下注一品秩為萬石第二第三為中二千
石第四第五為二千石至七年革選徐勉為吏部尚書
定為十八班以班多者為貴同班者則以居下者為劣
丞相太宰太傅太保大司馬大將軍太尉司徒司空為
十八班
諸將軍開府儀同三司左右光禄開府儀同三司為十
七班
尚書令太子太傅左右光祿大夫為十六班
尚書左僕射太子少傅尚書僕射右僕射中書監特進
領護軍將軍為十五班
中領護軍吏部尚書太子詹事金紫光禄大夫太常卿
為十四班
中書令列曹尚書國子祭酒宗正太府卿光禄大夫為
十三班
侍中散騎常侍左右衞將軍司徒左長史衞尉卿為十
二班
御史中丞尚書吏部郎祕書監通直散騎常侍太子左
右二衞率左右驍騎左右游擊太中大夫皇弟皇子師
司農少府廷尉卿太子中庶子光禄卿為十一班
給事黃門侍郎員外散騎常侍皇弟皇子府長史太僕
大匠卿太子家令率更令僕揚州别駕中散大夫司徒
右長史雲騎游騎皇弟皇子府司馬朱衣直閣將軍為
十班
尚書左丞鴻臚卿中書侍郎國子博士太子庶子揚州
中從事皇弟皇子公府從事中郎太舟卿大長秋皇弟
皇子府諮議嗣王府長史前左右後四軍嗣王府司馬
庶姓公府長史司馬為九班
祕書丞太子中舍人司徒左西掾司徒屬皇弟皇子友
散騎侍郎尚書右丞南徐州别駕皇弟皇子公府掾屬
皇弟皇子單為二衛司馬嗣王庶姓公府從事中郎左
右中郎將嗣王庶姓公府諮議皇弟皇子之庶子府長
史司馬蕃王府長史司馬庶姓持節府長史司馬為八
班
五校東宫三校皇弟皇子之庶子府中錄事中記室中
直兵参軍南徐州中從事皇弟皇子之庶子府蕃王府
諮議為七班
太子洗馬通直散騎侍郎司徒主簿尚書侍郎著作郎
皇弟皇子府功曹史五經博士皇弟皇子府錄事記室
中兵参軍皇弟皇子荆江雍郢南兖五州别駕領護軍
長史司馬嗣王庶姓公府掾屬南臺治書侍御史廷尉
三官謁者僕射太子門大夫嗣王庶姓公府中錄事中
記室中直参軍庶姓府諮議為六班
尚書郎中皇弟皇子文學及府主簿太子太傅少傅丞
皇弟皇子湘豫司益廣青衡七州别駕皇弟皇子荆江
雍郢南兖五州中從事嗣王庶姓荆江雍郢南兖五州
别駕太常丞皇弟皇子國郎中令三將東宫二將嗣王
府功曹史庶姓公府錄事記室中兵参軍皇弟皇子之
庶子府蕃王府中錄事中記室中直兵参軍為五班
給事中皇弟皇子府正参軍中書舍人建康三官皇弟
皇子北徐北兖梁交南梁五州别駕皇弟皇子湘豫司
益廣青衡七州别駕中從事嗣王庶姓湘豫司益廣青
衡七州别駕嗣王庶姓荆江雍郢南兖五州中從事宗
正太府衛尉司農少府廷尉太子詹事等丞積射彊弩
將軍太子左右積弩將軍皇弟皇子國大農嗣王國郎
中令嗣王庶姓公府主簿皇弟皇子之庶子府蕃王府
功曹史皇弟皇子之庶子府蕃王府錄事記室中兵参
軍為四班
太子舍人司徒祭酒皇弟皇子公府祭酒員外散騎侍
郎皇弟皇子府行参軍太子太傅少傅五官功曹主簿
二衛司馬公車令胄子律博士皇弟皇子越桂寧霍四
州别駕皇弟皇子北齊北兖梁交南梁五州中從事嗣
王庶姓北徐北兖梁交南梁五州别駕湘豫司益廣青
衡七州中從事嗣王庶姓公府正参軍皇弟皇子之庶
子府蕃王府曹主簿武衞將軍光禄丞皇弟皇子國中
尉太僕大匠丞嗣王國大農蕃王國郎中令庶姓持節
府中錄事中記室中直兵参軍北館令為三班
祕書郎著作佐郎揚南徐州主簿嗣王庶姓公府祭酒
皇弟皇子單為領護詹事二衛等五官功曹主簿太學
博士皇弟皇子國常侍奉朝請國子助教皇弟皇子越
桂寧霍四州中從事皇弟皇子荆江雍郢南兖五州主
簿嗣王庶姓越桂寧霍四州别駕嗣王庶姓北徐北兖
梁交南梁五州中從事鴻臚丞尚書五都令史武騎常
侍材官將軍明堂二廟帝陵令嗣王府庶姓公府行参
軍皇弟皇子之庶子府正参軍蕃王國大農庶姓持節
府錄事記室中兵参軍庶姓持節府功曹史為二班
揚南徐州西曹祭酒從事皇弟皇子國侍郎嗣王國常
侍揚南徐州議曹從事東宫通事舍人南臺侍御史太
舟丞二衞殿中將軍太子二率殿中將軍皇弟皇子之
庶子府蕃王府行参軍蕃王國中尉皇弟皇子湘豫司
益廣青衡七州主簿皇弟皇子荆雍郢南兖四州西曹
祭酒議曹從事皇弟皇子江州西曹從事祭酒議曹祭
酒部傳從事嗣王庶姓越桂寧霍四州中從事嗣王庶
姓荆江雍郢南兖五州主簿庶姓持節府主簿汝隂巴
陵二國郎中令太官太樂太市太史太醫太祝東西冶
左右尚方南北武庫車府等令為一班
位不登二品者又為七班皇弟皇子府長兼参軍皇弟
皇子國三軍嗣王國侍郎蕃王國常侍揚南徐州文學
從事殿中御史庶姓持節府除正参軍太子家令丞二
衞殿中員外將軍太子二率殿中員外將軍鎮蠻安遠
護軍度支校尉等司馬皇弟皇子北徐北兖梁交南梁
五州主簿皇弟皇子湘豫司益廣青衡七州西曹祭酒
議曹從事皇弟皇子荆雍郢三州從事史江州議曹從
事南兖州文學從事嗣王庶姓湘豫司益廣青衡七州
主簿嗣王庶姓荆雍郢南兖四州西曹祭酒議曹從事
嗣王庶姓江州西曹從事祭酒部傳從事勸農謁者汝
隂巴陵二王國大農郡公國郎中令為七班
皇弟皇子國典書令嗣王國三軍蕃王國侍郎領護詹
事五官功曹皇弟皇子府参軍督護嗣王府長兼参軍
庶姓公府長兼参軍庶姓持節府板正参軍皇弟皇子
越桂寧霍四州主簿皇弟皇子北徐北兖梁交南梁五
州西曹祭酒議曹從事嗣王庶姓北徐北兖梁交南梁
五州主簿嗣王庶姓湘豫司益廣青衡七州西曹祭酒
議曹從事皇弟皇子豫司益廣青五州文學從事湘衡
二州從事嗣王庶姓荆霍郢三州從事史江州議曹從
事南兖州文學從事汝隂巴陵二王國中尉皇弟皇子
之庶子縣侯國郎中令郡公國大農縣公國郎中令為
六班
皇弟皇子國三令嗣王國典書令蕃王國三軍皇弟皇
子公府東曹督護嗣王府庶姓公府参軍督護皇弟皇
子之庶子長兼参軍蕃王府長兼参軍二衞正員司馬
督太子二率正員司馬督領護主簿詹事主簿二衞功
曹太常五官功曹石頭戍軍功曹庶姓持節府行参軍
皇弟皇子越桂寧霍四州西曹祭酒議曹從事皇弟皇
子北徐北兖梁交南梁五州文學從事嗣王庶姓越桂
寧霍四州主簿嗣王庶姓北齊北兖梁交南梁五州西
曹祭酒議曹從事嗣王庶姓豫司益廣青五州文學從
事湘衡二州從事汝隂巴陵二王國常侍郡公國中尉
縣侯國郎中令皇弟皇子府功曹督護為五班
嗣王國三令蕃王國典書令嗣王府功曹督護庶姓公
府東曹督護皇弟皇子之庶子府参軍督護蕃王府参
軍督護二衛員外司馬督太子二率員外司馬督二衞
主簿太常主簿宗正等十一卿五官功曹石頭戍軍主
簿庶姓持節府板行参軍皇弟皇子越桂寧霍四州文
學從事嗣王庶姓越桂寧霍四州西曹祭酒議曹從事
嗣王庶姓北徐北兖梁交南梁五州文學從事汝隂巴
陵二王國侍郎縣公國中尉為四班
蕃王國三令皇弟皇子之庶子府蕃王府功曹督護宗
正等十一卿主簿庶姓持節府長兼参軍嗣王庶姓越
桂寧霍四州文學從事郡公國侍郎為三班
庶姓持節府参軍督護汝隂巴陵二王國典書令縣公
國侍郎為二班
庶姓持節府功曹督護汝隂巴陵二王國三令郡公國
典書令為一班
又著作正令史集書正令史尚書度支三公正令史函
典書殿中外監齊東堂監尚書都官左降正令史諸州
鎮監石頭城監琅邪城監東宫外監殿中守舍人齊監
東宫典經守舍人上庫令太社令細作令導官令平水
令太官市署丞正厨丞酒庫丞柴署丞太樂庫丞别局
校丞清商丞太史丞太醫二丞中藥藏丞東冶小庫等
三丞作堂金銀局丞木局丞北武庫二丞南武庫二丞
東宫食官丞上林丞湖西塼屯丞茭箬庫丞綾絹簟席
丞國子典學材官司馬宣陽等諸門候東宫導客守舍
人運署謁者都水左右二裝五城謁者石城宣城陽新
屯謁者南康建安晉安伐船謁者晉安練葛屯主為三
品曹位又門下集書主事通正令史中書正令史尚書
正令史尚書監籍正令史都正令史殿中内監題閤監
婚局監東宫門下通事守舍人東宫典書守舍人東宫
内監殿中守舍人題閤監乘黃令右蔵令籍田令廪犧
令梅根諸冶令典客館令太宫四丞庫丞太樂令東冶
大庫丞左尚方五丞右尚方四丞東宫衞庫丞司農左
右中部倉丞廷尉律博士公府舍人諸州别署監山隂
獄丞為三品勲位其州二十三並列其高下選擬略視
内職郡守及丞各為十班縣制七班用人各擬内職云
又詔以將軍之名高卑舛雜命更加釐定於是有司奏
置一百二十五號將軍以鎮衞驃騎車騎為二十四班
(内外通用)四征(東南西北止施外)四中(軍衞撫護止施内)為二十三班八鎮
(東南西北止施在外左右前後止施在内)為二十二班八安(東西南北止施在外左右前後)
(止施在内)為二十一班四平(東南西北)四翊(左右前後)為二十班凡三
十五號為一品是為重號將軍忠武軍師為十九班武
臣爪牙龍騎雲麾為十八班(代舊前後左右四將軍)鎮兵翊師宣
惠宣毅為十七班(代舊四中郎)十號為一品智威仁威勇威
信威嚴威為十六班(代舊征虜)智武仁武勇武信武嚴武為
十五班(代舊冠軍)十號為一品所謂五德將軍者也輕車征
遠鎮朔武旅貞毅為十四班(代舊輔國凡將軍加大者唯至貞毅而已通進一階)
(優者方得比加位從公凡督府置長史司馬諮議諸曹有錄事記室等十八曹天監七年更置中錄事中記室)
(中直兵参軍各一人)寧遠明威振遠電耀威耀為十三班(代舊寧朔)十
號為一品武威武騎武猛壯武颷武為十二班電威馳
銳追鋒羽騎突騎為十一班十號為一品折衝冠武和
戎安壘猛烈為十班掃狄雄信掃虜武銳摧鋒為九班
十號為一品略遠貞威决勝開遠光野為八班厲鋒輕
銳討狄蕩虜蕩夷為七班十號為一品武毅鐵騎樓船
宣猛樹功為六班克狄平虜討夷平狄威戎為五班十
號為一品伏波雄戟長劔衝冠雕騎為四班佽飛安夷
克戎綏狄威虜為三班十號為一品前鋒武毅開邊招
遠全威為二班綏虜蕩寇殄虜横野馳射為一班十號
為一品凡十品二十四班亦以班多為貴其制品十取
其盈數班二十四以法氣序制簿悉以大號居後以為
選法自小遷大也前史所記以位得從公故將軍之名
次于台槐之下至是備其班品叙於百司之外其不登
二品應湏軍號者有牙門(代舊建威)期門(代舊建武)為八班候騎
(代舊振威)熊渠(代舊振武)為七班中堅(代舊奮威)典戎(代舊奮武)為六班戈
船(代舊揚威)繡衣(代舊揚武)為五班執訊(代舊廣威)行陣(代舊廣武)為四班
鷹揚為三班陵江為二班偏將軍禆將軍為一班凡十
四號别為八班以象八風所施甚輕又有武安鎮遠雄
義(擬車騎)為二十四班四撫(東南西北擬四征)為二十三班四寧
(東南西北擬四鎮)為二十二班四威(東南西北擬四安)為二十一班四
綏(東南西北擬四平)為二十班凡十九號為一品安遠安邊(擬忠)
(武軍師)為十九班輔義安沙衞海撫河(擬武臣等四號)為十八班
平遠撫朔寧沙航海(擬鎮兵等四號)為十七班凡十號為一品
翊海朔野拓遠威河龍幕(擬智威等五號)為十六班威隴安漠
綏邊寧寇梯山(擬智武等五號)為十五班凡十號為一品寧境
綏河明信明義威漠(擬輕車等五號)為十四班安隴向義宣節
振朔候律(擬寧遠等五號)為十三班凡十號為一品平寇定遠
陵海寧隴振漠(擬武威等五號)為十二班馳義横朔眀節執信
懷德(擬電威等五號)為十一班凡十號為一品撫邊定隴綏關
立信奉義(擬折衝等五號)為十班綏隴寧邊定朔立節懷威(擬掃)
(狄等五號)為九班凡十號為一品懷關静朔掃寇寧河安朔
(擬略遠等五號)為八班揚化超隴執義来化度嶂(擬厲鋒等五號)為七
班凡十號為一品平河振隴雄邊横沙寧關(擬武毅等五號)為
六班懷信宣義弘節浮遼鑿空(擬克狄等五號)為五班凡十號
為一品扞海欵塞歸義陵河明信(擬伏波等五號)為四班奉忠
守義弘信仰化立義(擬佽飛等五號)為三班凡十號為一品綏
方奉正承化浮海度河(擬前鋒等五號)為二班懷義奉信歸誠
懷澤伏義(擬綏虜等五號)為一班凡十號為一品大凡一百九
號將軍亦為十品二十四班正施於外國及大通三年
有司奏曰天監七年改定將軍之名有因有革普通六
年又置百號將軍更加刊正雜號之中微有移異大通
三年奏移寧遠班中明威將軍進輕車班中以輕車班
中征遠度入寧遠班中又置安遠將軍代貞武宣遠代
眀烈其戎夷之號亦加附擬選序則依此承用遂以定
制轉則進一班黜則退一班班即階也同班以優劣為
前後有鎮衞驃騎車騎同班四中四征同班八鎮同班
八安同班四平四翊同班忠武軍師同班武臣爪牙龍
騎雲麾冠軍同班鎮兵翊師宣惠宣毅四將軍東南西
北四中郎將同班智威仁威勇威信威嚴威同班智武
仁武勇武信武嚴武同班謂為五德將軍輕車鎮朔武
旅貞毅明威同班寧遠安遠征遠振遠宣遠同班威雄
威猛威烈威振威信威勝威略威風威力威光同班武
猛武略武勝武力武毅武健武烈武威武銳武勇同班
猛毅猛烈猛威猛銳猛震猛進猛智猛威猛勝猛駿同
班壯武壯勇壯烈壯猛壯銳壯盛壯毅壯志壯意壯力
同班驍雄驍桀驍猛驍烈驍武驍勇驍銳驍名驍勝驍
迅同班雄猛雄威雄明雄烈雄信雄武雄勇雄毅雄壯
雄健同班忠勇忠烈忠猛忠銳忠壯忠毅忠捍忠信忠
義忠勝同班明智明略明遠明勇明烈明威明勝明進
眀銳眀毅同班光烈光明光英光遠光勝光銳光命光
勇光戎光野同班飈勇飈猛飈烈飈銳飈竒飈決飈起
飈略飈勝飈出同班龍驤武視雲旗風烈電威雷音馳
銳追銳羽騎突騎同班折衝冠武和戎安壘超猛英果
掃虜掃狄武銳摧鋒同班開遠略遠貞威决勝清野堅
銳輕銳拔山雲勇振旅同班超武鐵騎樓船宣猛樹功
克狄平虜稜威昭威威戎同班伏波雄戟長劔衝冠雕
騎佽飛勇騎破敵克敵威虜同班前鋒武毅開邊招遠
金威破陣蕩寇殄虜横野馳射同班牙門期門同班候
騎熊渠同班中堅典戎同班執訊行陣同班伏武懷竒
同班偏裨將軍同班凡二百四十號為四十四班又雍
州置寧蠻校尉廣州置平越中郎將北凉南秦置西戎
校尉南秦梁州置平戎校尉寧州置鎮蠻校尉西陽南
新蔡晉熙廬江等郡置鎮蠻護軍武陵郡置安遠護軍
巴陵郡置度支校尉皆立府隨府主號輕重而不為定
其將軍施於外國者雄義鎮遠武安同班擬鎮衛等三
號四撫同班擬四征四威同班擬四安四綏同班擬四
平安遠安邊同班擬忠武等號撫河衞海安沙輔義同
班擬武臣等號航海寧沙撫朔平遠同班擬鎮兵等號
龍幕威河和戎拓遠朔野翊海同班擬智威等號梯山
寧寇綏邊安漠威隴五號同班擬智武等號威漠眀義
昭信綏河寧境同班擬輕車等號候律振朔宣節向義
安隴同班擬寧遠等號振漠寧隴陵海安遠平寇同班
擬威雄等號懷德執信明節横朔馳義同班擬武猛等
號安朔寧河掃寇静朔懷關同班擬驍雄等號度嶂奉
化康義超隴揚化同班擬猛烈等號寧關横沙雄邊振
隴平河同班擬忠勇等號鑿空浮遼弘節宣義懷信同
班擬眀智等號明信陵河歸義欵塞扞海同班擬光烈
等號立義仰化弘信守義奉忠同班擬飈勇等號奉誠
立誠建誠顕誠義誠同班擬龍驤等號尉遼寧渤綏嶺
威塞通候同班擬折衝等號掃荒威荒定荒開荒理荒
同班擬開遠等號奉節歸節建節效節伏節同班擬超
武等號渡河陵海承化奉正綏方同班擬伏波等號伏
義懷澤歸誠奉信懷義同班擬前鋒等號凡一百二十
五將軍二十八班並施外國戎號準于中夏焉大同四
年魏彭城王爾朱仲遠来降以為定洛大將軍仍使其
北討故名云
陳承梁皆循其制官而又置相國位列丞相上并丞相
太宰太傅太保大司馬大將軍並以為贈官定令尚書
置五員郎二十一員其餘並遵梁制為十八班而官有
清濁自十二班以上並詔授表啓不稱姓從十一班至
九班禮數復為一等又流外有七班此是寒微士人為
之從此班者方得進登第一班其親王起家則為侍中
若加將軍方得有佐史無將軍則無府止有國官皇太
子冡嫡者起家封王依諸王起家餘子並封公起家中
書郎諸王子并諸王世子起家給事三公子起家員外
散騎侍郎令僕子起家祕書郎若員滿亦為板法曹雖
高半階望終祕書郎下次令僕子起家著作佐郎亦為
板行参軍此外有揚州主簿太學博士王國侍郎奉朝
請嗣王行参軍並起家官未合發詔諸王公参佐等官
仍為清濁或有選司補用亦有府牒即授者不拘年限
去留隨意在府之日唯賓遊宴賞時復脩参更無餘事
若隨府王在州其僚佐等或亦得預催督若其驅使便
有職務其衣冠子弟多有修立非氣類者唯利是求暴
物亂政皆此之類國之政事並由中書省有中書舍人
五人領主事十人書吏二百人書吏不足并取助書分
掌二十一局事各當尚書諸曹並為上司總國内機要
而尚書唯聽受而已被委此官多擅威勢其庶姓為州
若無將軍者謂之單車郡縣官之任代下有迎新送故
之法餉饋皆百姓出並以定令其所制品秩今列之云
相國丞相太宰太傅太保大司馬大將軍太尉司徒司
空開府儀同三司(已上秩萬石)巴陵王汝隂王後尚書令(已上)
(秩中二千石)品並第一中書監尚書左右僕射特進太子二
傅左右光禄大夫(已上中二千石)品並第二中書令侍中散騎
常侍領護軍吏部尚書列曹尚書金紫光祿大夫光祿
大夫(已上並中二千石)左右衛將軍御史中丞(已上二千石)大后衞
尉太僕少府三卿太常宗正太府衛尉司農少府廷尉
光禄大匠太僕鴻臚太舟等卿太子詹事國子祭酒(已上)
(中二千石)揚州刺史(凡單車刺史加督進一品都督進二品不論持節假節揚州徐州加督進二品)
(右光祿以下加都督第一品尚書令下)南徐東揚州刺史皇弟皇子封國
王世子品並第三通直散騎常侍員外散騎常侍黃門
侍郎(已上二千石)祕書監(中二千石)左右驍騎左右游擊等將軍
太子中庶子(已上二千石)太子左右衛率(二千石)朱衣直閣雲
騎游騎將軍中書侍郎(已上千石)尚書左右丞尚書吏部侍
郎郎中(已上六百石尚書郎中與吏部郎同列今品同)太子三卿大中中散大
夫司徒左右長史(已上千石)諸王師(依秩减之例)國子博士(千石)荆
江南兖郢湘雍等州刺史(六州加督進在第三品東揚州下加都督進在第二品右)
(光禄下)嗣王蕃王郡公縣公等世子品並第四祕書丞眀
堂太廟帝陵等令(已上六百石)散騎侍郎前左右後軍將軍
左右中郎將(已上千石)大長秋(二千石)太子中舍人庶子(六百石)
豫益廣衡等州青州領冀州北兖北徐等州梁州領南
秦州司南梁交越桂霍寧等十五州(加督進在第四品雍州下加都督進)
(在第三品南徐州下不言秩)丹陽尹(中二千石)會稽太守(二千石加督進在第四品雍州)
(下加都督進在第三品南徐州下諸郡若督及都督皆以此差次為例)吳郡吳興二太守
(二千石)侯世子(不言秩)皇弟皇子府諮議参軍(八百石)皇弟皇
子府板諮議参軍(不言秩)皇弟皇子府長史(千石)皇弟皇子
府板長史(不言秩)皇弟皇子府司馬(千石)皇弟皇子府板司
馬(不言秩)皇弟皇子公府從事中郎(六百石)品並第五通直
散騎侍郎(干石)著作郎(六百石)步兵射聲長水越騎屯騎五
校尉(並千石)太子洗馬(六百石)太子步兵翊軍屯騎三校尉
(並秩同臺校)司徒左西掾屬(並本秩四百石依减秩例)皇弟皇子友(依减秩例)
皇弟皇子公府屬(本秩四百石依减秩例)五經博士(六百石)子男世
子(不言秩)萬戶以上郡太守内史相嗣王府皇弟皇子之
庶子府諮議参軍(六百石板者不言秩)嗣王府皇弟皇子之庶子
府長史司馬(並八百石嗣王府官减正王府一階其板長史司馬並不言秩)庶姓公府
諮議参軍(六百石與嗣王府同其板者並不言秩)庶姓公府長史司馬(並八)
(百石其板者並不言秩)嗣王庶姓公府從事中郎(六百石)皇弟皇子
府中錄事参軍板府中錄事参軍中記室参軍板中記
室参軍中直兵参軍板中直兵参軍揚州别駕中從事
皇弟皇子南徐荆江南兖郢湘雍州别駕中從事(並不言秩)
品並第六給事中(六百石)員外散騎侍郎祕書著作佐郎
(並四百石依减秩例)奉車駙馬都尉武賁中郎將羽林監冗從僕
射(已上並六百石)謁者僕射(千石)南臺治書侍御史(六百石)太子舍
人(二百石依减秩例)太子門大夫(六百石)太子旅賁中郎將冗從
僕射(並秩同臺將)司徒主簿(依减秩例)司徒祭酒(不言秩)領護軍長
史司馬廷尉正監平(並六百石)皇弟皇子府錄事記室中兵
等参軍板錄事記室中兵等参軍功曹史主簿公府祭
酒(並不言秩)皇弟皇子文學(依减秩例)嗣王庶姓公府掾屬(並本秩四)
(百石依减秩例)太子二傅丞(並六百石)蕃王府諮議参軍(四百石)蕃王
府板諮議参軍(不言秩)蕃王府長史司馬(六百石板者並不言秩)庶
姓持節府諮議参軍(四百石)庶姓非公不持節將軍置長
史(六百石)庶姓持節府板諮議参軍(不言秩)庶姓持節府長
史司馬(並六百石板者皆不言秩)嗣王府皇弟皇子之庶子及庶姓
公府中錄事中記室中直兵参軍及板中錄事中記室
中直兵参軍(並不言秩)不滿萬戸太守内史相(二千石)丹陽會
稽吳郡吳興及萬戸郡丞(並六百石)建康令(千石)建康正監平
(秩同廷尉)品並第七中書通事舍人(依减秩例)積射強弩武衞等
將軍公車令太子左右積弩將軍(並六百石)奉朝請武騎常
侍(依减秩例)太后三卿十二卿大長秋等丞(並六百石)左右衛司
馬(不言秩)太子詹事丞胄子律博士(並六百石)皇弟皇子府正
参軍板正参軍行参軍板行参軍嗣王府皇弟皇子之
庶子府錄事記室中兵参軍板錄事記室中兵参軍功
曹史主簿庶姓非公不持節諸將軍置主簿庶姓公府
錄事記室中兵参軍板錄事記室中兵参軍主簿嗣王
庶姓公府祭酒蕃王府中錄事記室直兵参軍板中錄
事記室直兵参軍庶姓持節府中錄事記室直兵参軍
及板中錄事記室直兵参軍太子太傅五官功曹史主
簿少傅五官功曹史主簿(已上並不言秩)太學博士(六百石)國子
助教司樽郎安蠻戎越校尉中郎將府等長史(六百石蠻戎越)
(等府佐無定品自隨主軍號輕重小府减大府一階)蠻戎越校尉中郎將等府板
長史(不言秩)蠻戎越校尉中郎將等司馬(六百石板者不言秩)庶姓
南徐荆江南兖郢湘雍等州别駕中從事(不言秩)不滿萬
戸已下郡丞(六百石)五千戶以上縣令相(一千石)皇弟皇子
國郎中令大農中尉(並六百石)品並第八左右二衛殿中將
軍(不言秩)南臺侍御史(依秩减例)東宫通事舍人(不言秩)材官將
軍(六百石)太子左右二衞率殿中將軍及丞嗣王府皇弟
皇子之庶子府正参軍板正参軍行参軍板行参軍庶
姓公府正参軍板正参軍蕃王府錄事記室中兵等参
軍板錄事記室中兵等参軍功曹司主簿正参軍板正
参軍行参軍板行参軍庶姓持節府錄事記室中兵等
参軍板錄事記室中兵等参軍功曹史主簿庶姓豫益
廣衡青冀北兖北徐梁秦司南徐等州别駕中從事史
揚州主簿西曹及祭酒議曹二從事南徐州主簿西曹
祭酒議曹二從事皇弟皇子諸州主簿西曹(已上並不言秩)不
滿五千戸已下縣令相(六百石)皇弟皇子國常侍侍郎(不言)
(秩)嗣王國郎中令大農中尉(並四百石)嗣王國常侍(不言秩)蕃
王國郎中令大農殿中(並二百石)品並第九又有戎號擬官
自一品至于九品凡二百三十七鎮衛驃騎車騎等三
號將軍擬官品第一(比秩中二千石)四中(軍撫衛權)四征(東南西北)八鎮
(東南西北左右前後)等十六號將軍擬官品第二(秩中二千石)八安(左前)
(右後東南西北)四翊(左前右後)四平(東南西北)等十六號將軍擬官品第
三(秩中二千石)忠武軍師武臣爪牙龍騎雲麾冠軍鎮兵翊
師宣惠宣毅等將軍四中郎將智仁勇信嚴等五威五
武將軍合二十五號擬官品第四(秩中二千石)輕車鎮朔武
旅貞毅明威等將軍(將軍加大者至此凡加大通進一階)寧安征振宣等
五遠將軍寧蠻校尉(雍州小府蠻越校尉中郎將隨府主軍號輕重若單作則減刺史一)
(階若有將軍减將軍一階)合十八號擬官品第五威雄猛烈震信略
勝風力光等十威武猛略勝力毅健烈威銳勇等十武
猛毅烈威震銳進智勝駿等十猛壯武勇烈猛銳威力
毅志意等十壯驍雄桀猛烈武勇銳名勝迅等十驍雄
猛威明烈信武勇毅壯健等十雄忠勇烈猛銳壯毅捍
信義勝等十忠明智略遠勇烈威銳毅勝進等十明光
烈明英遠勝銳命勇戎野等十光飈勇烈猛銳竒决起
勝略出等十飈將軍平越中郎(廣梁南秦南梁寧等州小府)西戎平
戎鎮蠻三校尉等擬官一百四號品第六(並千石)龍驤武
視雲旗風烈電威雷音馳銳追銳羽騎突騎折衝冠武
和戎安壘超猛英果掃虜掃狄武銳摧鋒開遠略遠貞
威决勝清野堅銳輕車拔山雲勇振旅等將軍擬官三
十號品第七(並六百石)超武鐡騎樓船宣猛樹功克狄平虜
稜威戎昭威戎伏波雄戟長劍衝冠雕騎佽飛勇騎破
敵克敵威虜等將軍鎮蠻護軍(西陽南新蔡晉熙廬江郡小府鎮蠻安遠護軍)
(度支校尉隨府主號輕重若單作則减太守内史相一階若有將軍减一階)安遠護軍度支
校尉(巴陵郡丞)等擬官二十三號品第八(並六百石)前鋒武毅開
邊招遠金威破陣蕩寇殄虜横野馳射等將軍擬官十
號品第九(並四百石)諸將起自第六品已下板則無秩其雖
除不領兵領兵不满百人并除此官而為州郡縣者皆
依本條減秩石(二千石减為千石千石降為六百石自四百石降而無秩其州郡縣自各以本)
(秩論)凡板將軍皆降除一品諸依此减降品秩其應假給
章印各依舊差不貶奪其封爵亦為九等之差郡王第
一品(秩萬石)嗣王蕃王開國郡縣公第二品開國郡縣侯
第三品開國縣伯第四品(並視中二千石)開國子第五品開國
男第六品(並視二千石)湯沐食侯第七品鄉亭侯第八品(並視)
(千石)關中關外侯第九品(視六百石)
陳依梁制年未滿三十者不得入仕唯經學生策試得
第諸州光迎主簿西曹左奏及經為挽郎得仕其諸郡
唯正王任丹陽尹經迎得出身庶姓尹則不得必有竒
才異行殊勲别降恩旨叙用者不在常例其相知表啓
通舉者每常有之亦無年常考校黜陟之法既不為此
式所以勤惰無辨凡選官無定期隨闕即補多更互遷
官未必即進班秩其官唯論清濁從濁官則微清則勝
於轉若有遷授或由别勅但移轉一人為官則諸官多
湏改動其用官式吏部先為白牒錄數十人名吏部尚
書與参掌人共署奏勅或可或不可其不用者更銓量
奏請若勅可則付選更色别量貴賤内外分之隨才補
用以黃紙錄名八座通署奏可即出付典名而典以名
帖鶴頭板整威儀送往得官之家其有特發詔授官者
即宣付詔誥局作詔章草奏聞敕可黃紙寫出門下門
下答詔請付外施行又畫可付選司行召得詔官者不
必皆湏待召但聞詔出明日即與其親入謝後詣尚書
上省拜受若拜王公則臨軒
隋書卷二十六
隋書卷二十六考證
百官志上二十二人閣本作二十三人
猛毅猛烈猛威猛銳猛震猛進猛智猛威猛勝猛駿
内猛威重複下文十猛將軍除猛字亦止有九字與
禮儀志同無考
隋書卷二十六考證
