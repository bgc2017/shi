隋書卷三十八
唐特進臣魏徵上
列傳第三
劉昉
劉昉博陵望都人也父孟良大司農從魏武入關周太
祖以爲東梁州刺史昉性輕狡有姦數周武帝時以功
臣子入侍皇太子及宣帝嗣位以伎佞見狎出入宫掖
寵冠一時授大都督遷小御正與御正中大夫顔之儀
並見親信及帝不悆召昉及之儀俱入卧内屬以後事
帝瘖不復能言昉見靜帝幼冲不堪負荷然昉素知高
祖又以后父之故有重名於天下遂與鄭譯謀引高祖
輔政高祖固讓不敢當昉曰公若為當速為之如不爲
昉自為也高祖乃從之及高祖為丞相以昉為司馬時
宣帝弟漢王贊居禁中每與高祖同帳而坐昉飾美妓
進於贊贊甚悅之昉因說贊曰大王先帝之弟時望所
歸孺子幼沖豈堪大事今先帝初崩羣情尚擾王且歸
第待事寧之後入爲天子此萬全之計也贊時年未弱
冠性識庸下聞昉之說以爲信然遂從之高祖以昉有
定策之功拜上大將軍封黃國公與沛國公鄭譯皆為
心膂前後賞賜鉅萬出入以甲士自衞朝野傾矚稱為
黃沛時人爲之語曰劉昉牽前鄭譯推後昉自恃其功
頗有驕色然性麤疎溺於財利富商大賈朝夕盈門于
時尉迥起兵高祖令韋孝寬討之至武陟諸將不一高
祖欲遣昉譯一人往監軍因謂之曰須得心膂以統大
軍公等兩人誰當行者昉自言未嘗為將譯又以母老
爲請高祖不懌而高熲請行遂遣之由是恩禮漸薄又
王謙司馬消難相繼而反高祖憂之忘寢與食昉逸遊
縱酒不以職司爲意相府事物多所遺落高祖深銜之
以高熲代爲司馬是後益見疎忌及受禪進位柱國改
封舒國公閒居無事不復任使昉自以佐命元功中被
疎遠甚不自安後遇京師饑上令禁酒昉使妾賃屋當
壚沽酒治書侍御史梁毗劾奏昉曰臣聞處貴則戒之
以奢持滿則守之以約昉既位列羣公秩高庶尹縻爵
稍久厚禄已淹正當戒滿歸盈鑒斯止足何乃規麴蘖
之潤競錐刀之末身眤酒徒家為逋藪若不糾繩何以
肅厲有詔不治昉鬱鬱不得志時柱國梁士彦宇文忻
俱失職忿望昉並與之交數相來往士彦妻有美色昉
因與私通士彦不之知也情好彌恊遂相與謀反許推
士彦為帝後事泄上窮治之昉自知不免默無所對下
詔誅之曰朕君臨四海慈愛爲心加以起自布衣入升
皇極公卿之内非親則友位雖差等情皆舊人護短全
長恒思覆育每殷勤戒約言無不盡天之歷數定於杳
冥豈慮苞藏之心能為國家之害欲使其長守富貴不
觸刑書故也上柱國郕國公梁士彦上柱國杞國公宇
文忻柱國舒國公劉昉等朕受命之初並展勤力酬勲
報效榮高禄重待之既厚愛之實隆朝夕宴言備知朕
意但心如谿壑志等豺狼不荷朝恩忽謀逆亂士彦爰
始幼來恒自誣罔稱有相者云其應籙年過六十必據
九五初平尉迥暫臨相州已有反心彰於行路朕即遣
人代之不聲其罪入京之後逆意轉深忻昉之徒言相
扶助士彦許率僮僕尅期不遠欲於蒲州起事即斷河
橋捉黎陽之關塞河陽之路劫調布以為牟甲募盜賊
而爲戰士就食之人亦云易集輕忽朝廷嗤笑官人自
謂一朝奮發無人當者其第二子剛每常苦諫第三子
叔諧固深勸奬朕既聞知猶恐枉濫乃授晉部之任欲
驗蒲州之情士彦得以欣然云是天贊忻及昉等皆賀
時來忻往定鄴城自矜不已位極人臣猶恨賞薄云我
欲反何慮不成怒色忿言所在流布朕深念其功不計
其禮任以武候授以領軍寄之爪牙委之心腹忻密爲
異計樹黨宫闈多奏親友入參宿衞朕推心待物言必
依許爲而弗止心迹漸彰仍解禁兵令其改悔而志規
不逞愈結於懷乃與士彦情意偏厚要請神明誓不負
約俱營賊逆逢則交謀委彦河東自許關右蒲津之事
即望從征兩軍結東西之旅一舉合連横之勢然後北
破晉陽還圖宗社昉入佐相府便為非法三度事發二
度其婦自論常云姓是卯金刀名是一萬日劉氏應王
爲萬日天子朕訓之導之示其利害每加寬宥望其修
改口請自新志存如舊亦與士彦情好深重逆節姦心
盡探肝鬲嘗共士彦論太白所犯問東井之間思秦地
之亂訪軒轅之裏願宫掖之災唯待蒲坂事興欲在關
内應接殘賊之策千端萬緒惟忻及昉名位並高寧肯
北面曲躬臣於士彦乃是各懷不遜圖成亂階一得擾
攘之基方逞吞并之事人之姦詐一至於此雖國有常
刑罪在不赦朕載思草創咸著厥誠情用愍然未忍極
法士彦忻昉身為謀首叔諧贊成父意義實難容並已
處盡士彦忻昉兄弟叔姪特恕其命有官者除名士彦
小男女忻母妻女及小男並放士彦叔諧妻妾及資財
田宅忻昉妻妾及資財田宅悉没官士彦昉兒年十五
以上遠配上儀同薛摩兒是士彦交舊上柱國府戸曹
參軍事裴石達是士彦府寮反狀逆心巨細皆委薛摩
兒聞語仍相應和俱不申陳宜從大辟問即承引頗是
恕心可除名免死朕握圖當籙六載於斯政事徒勤淳
化未洽興言軫念良深歎憤臨刑至朝堂宇文忻見高
熲向之叩頭求哀昉勃然謂忻曰事形如此何叩頭之
有於是伏誅籍没其家後數日上素服臨射殿盡取昉
忻士彦三家資物置於前令百寮射取之以爲鑒誡云
鄭譯
鄭譯字正義滎陽開封人也祖瓊魏太常父道邕魏司
空譯頗有學識兼知鍾律善騎射譯從祖開府文寬尚
魏平陽公主則周太祖元后之妹也主無子太祖令譯
後之由是譯少為太祖所親恒令與諸子遊集年十餘
歲嘗詣相府司錄李長宗長宗於衆中戲之譯歛容謂
長宗曰明公位望不輕瞻仰斯屬輒相習狎無乃喪德
也長宗甚異之文寬後誕二子譯復歸本生周武帝時
起家給事中士拜銀青光祿大夫轉左侍上士與儀同
劉昉恒侍帝側譯時喪妻帝命譯尚梁安固公主及帝
親總萬機以爲御正下大夫俄轉太子宫尹時太子多
失德内史中大夫烏丸軌每勸帝廢太子而立秦王由
是太子恒不自安其後詔太子西征吐谷渾太子乃隂
謂譯曰秦王上愛子也烏丸軌上信臣也今吾此行得
無扶蘇之事乎譯曰願殿下勉著仁孝無失子道而已
勿爲佗慮太子然之既破賊譯以功最賜爵開國子邑
三百戶後坐褻狎皇太子帝大怒除名為民太子復召
之譯戲狎如初因言於太子曰殿下何時可得據天下
太子悅而益昵之及帝崩太子嗣位是為宣帝超拜開
府内史下大夫封歸昌縣公邑一千戶委以朝政俄遷
内史上大夫進封沛國公邑五千戶以其子善願為歸
昌公元琮為永安縣男又監國史譯頗專權時帝幸東
京譯擅取官材自營私第坐是復除名為民劉昉數言
於帝帝復召之顧待如初詔領内史事初高祖與譯有
同學之舊譯又素知高祖相表有竒傾心相結至是高
祖爲宣帝所忌情不自安嘗在永巷私於譯曰久願出
藩公所悉也敢布心腹少留意焉譯曰以公德望天下
歸心欲求多福豈敢忘也謹即言之時將遣譯南征譯
請元帥帝曰卿意如何譯對曰若定江東自非懿戚重
臣無以鎮撫可令隋公行且為夀陽總管以督軍事帝
從之乃下詔以高祖為揚州總管譯發兵俱會夀陽以
伐陳行有日矣帝不悆遂與御正下大夫劉昉謀引高
祖入受顧託既而譯宣詔文武百官皆受高祖節度時
御正中大夫顔之儀與宦者謀引大將軍宇文仲輔政
仲已至御坐譯知之遽率開府楊惠及劉昉皇甫績柳
裘俱入仲與之儀見譯等愕然逡巡欲出高祖因執之
於是矯詔復以譯為内史上大夫明日高祖為丞相拜
譯柱國相府長史治内史上大夫事及高祖為大冡宰
總百揆以譯兼領天官都府司會總六府事出入卧内
言無不從賞賜玉帛不可勝計每出入以甲士從拜其
子元璹為儀同時尉迥王謙司馬消難等作亂高祖逾
加親禮俄而進位上柱國恕以十死譯性輕險不親職
務而贓貨狼籍高祖陰疎之然以其有定策功不忍廢
放陰勅官屬不得白事於譯譯猶坐廳事無所關預譯
懼頓首求解職高祖寬諭之接以恩禮及上受禪以上
柱國公歸第賞賜豐厚進子元璹爵城臯郡公邑二千
戸元珣永安男追贈其父及亡兄二人並為刺史譯自
以被疎陰呼道士章醮以祈福助其婢奏譯厭蠱左道
上謂譯曰我不負公此何意也譯無以對譯又與母别
居爲憲司所劾由是除名下詔曰譯嘉謀良策寂爾無
聞鬻獄賣官沸騰盈耳若留之於世在人為不道之臣
戮之於朝入地為不孝之鬼有累幽顯無以置之宜賜
以孝經令其熟讀仍遣與母共居未幾詔譯參撰律令
復授開府隆州刺史請還治疾有詔徵之見於醴泉宫
上賜宴甚歡因謂譯曰貶退已久情相矜愍於是復爵
沛國公位上柱國上顧謂侍臣曰鄭譯與朕同生共死
間關危難興言念此何日忘之譯因奉觴上夀上令内
史令李德林立作詔書高熲戲謂譯曰筆乾譯荅曰出
爲方岳杖策言歸不得一錢何以潤筆上大笑未幾詔
譯參議樂事譯以周代七聲廢缺自大隋受命禮樂宜
新更修七始之義名曰樂府聲調凡八篇奏之上嘉美
焉俄遷岐州刺史在職歲餘復奉詔定樂於太常前後
所論樂事語在音律志上勞譯曰律令則公定之音樂
則公正之禮樂律令公居其三良足美也於是還岐州
開皇十一年以疾卒官時年五十二上遣使弔祭焉諡
曰達子元璹嗣煬帝初立五等悉除以譯佐命元功詔
追改封譯莘公以元璹襲元璹初為驃騎將軍後轉武
賁郎將數以軍功進位右光祿大夫遷右候衞將軍大
業末出為文城太守及義兵起義將張倫略城至文城
元璹以城歸之
柳裘
柳裘字茂和河東解人齊司空世隆之曾孫也祖惔梁
尚書左僕射父明太子舍人義興太守裘少聰慧弱冠
有令名在梁仕歷尚書郎駙馬都尉梁元帝為魏軍所
逼遣裘請和於魏俄而江陵陷遂入關中周明武間自
麟趾學士累遷太子侍讀封昌樂縣侯後除天官府都
上士宣帝即位拜儀同三司進爵為公轉御飾大夫及
帝不悆留侍禁中與劉昉韋謩皇甫績同謀引高祖入
總萬機高祖固讓不許裘進曰時不可再機不可失今
事已然宜早定大計天與不取反受其咎如更遷延恐
貽後悔高祖從之進位上開府拜内史大夫委以機密
及尉迥作亂天下騷動并州總管李穆頗懷猶豫高祖
令裘往喻之裘見穆盛陳利害穆甚悅遂歸心於高祖
後以奉使功賜綵三百疋金九環帶一腰時司馬消難
阻兵安陸又令喻之未到而消難奔陳高祖即令裘隨
便安集淮南賜馬及雜物開皇元年進位大將軍拜許
州刺史在官清簡吏民懷之復轉曹州刺史其後上思
裘定策功欲加榮秩將徵之顧問朝臣曰曹州刺史何
當入朝或對曰即今冬也帝乃止裘尋卒高祖傷惜者
久之諡曰安子惠童嗣
皇甫績(韋謩)
皇甫績字功明安定朝那人也祖穆魏隴東太守父道
周湖州刺史雍州都督績三歲而孤為外祖韋孝寬所
鞠養嘗與諸外兄博奕孝寬以其惰業督以嚴訓愍績
孤幼特捨之績歎曰我無庭訓養於外氏不能克躬勵
已何以成立深自感激命左右自杖三十孝寬聞而對
之流涕於是精心好學略涉經史周武帝爲魯公時引
爲侍讀建德初轉宫尹中士武帝嘗避暑雲陽宮時宣
帝爲太子監國衛刺王作亂城門已閉百寮多有遯者
績聞難赴之於玄武門遇皇太子太子下樓執績手悲
喜交集帝聞而嘉之遷小宫尹宣政初錄前後功封義
陽縣男拜畿伯下大夫累轉御正下大夫宣帝崩高祖
總已績有力焉語在鄭譯傳加位上開府轉内史中大
夫進封郡公邑千戸尋拜大將軍開皇元年出為豫州
刺史增邑通前二千五百戶尋拜都官尚書後數載轉
晉州刺史將之官稽首而言曰臣實庸鄙無益於國每
思犯難以報國恩今僞陳尚存以臣度之有三可滅上
問其故績荅曰大吞小一也以有道伐無道二也納叛
臣蕭巖於我有詞三也陛下若命鷹揚之將臣請預戎
行展絲髮之效上嘉其壯志勞而遣之及陳平拜蘇州
刺史高智慧等作亂江南州民顧子元發兵應之因以
攻績相持八旬子元素感績恩於冬至日遣使奉牛酒
績遺子元書曰皇帝握符受籙合極通靈受揖讓於唐
虞弃干戈於湯武東踰蟠木方朔所未窮西盡流沙張
騫所不至玄漠黃龍之外交臂來王葱嶺榆關之表屈
膝請吏曩者僞陳獨阻聲教江東士民困於荼毒皇天
輔仁假手朝廷聊申薄伐應時瓦解金陵百姓死而復
生吳會臣民白骨還肉唯當懷音感德行歌擊壤豈宜
自同吠主翻成反噬卿非吾民何須酒禮吾是隋將何
容外交易子析骸未能相告况是足食足兵高城深壍
坐待強援綽有餘力何勞踵輕敝之俗作虚偽之辭欲
阻誠臣之心徒惑驍雄之志以此見期必不可得卿宜
善思活路曉諭黎元能早改迷失道非遠子元得書於
城下頓首陳謝楊素援兵至合擊破之拜信州總管十
二州諸軍事俄以病乞骸骨詔徵還京賜以御藥中使
相望顧問不絶卒於家時年五十二諡曰安子偲嗣大
業之世官至尚書主爵郎韋謩者京兆人也仕周内史
大夫高祖以謩有定策之功累遷上柱國封晉安郡公
開皇初卒於蒲州刺史
盧賁
盧賁字子徵涿郡范陽人也父光周開府燕郡公賁略
涉書記頗解鍾律周武帝時襲爵燕郡公邑一千九百
戸後歷魯陽太守太子小宫尹儀同三司平齊有功增
邑四百戶轉司武上士時高祖為大司武賁知高祖為
非常人深自推結宣帝嗣位加開府及高祖初被顧託
羣情未一乃引賁置於左右高祖將之東第百官皆不
知所去高祖潛令賁部伍仗衞因召公卿而謂曰欲求
富貴者當相隨來往往偶語欲有去就賁嚴兵而至衆
莫敢動出崇陽門至東宫門者拒不内賁諭之不去瞋
目叱之門者遂却既而高祖得入賁恒典宿衛後承問
進說曰周歷已盡天人之望實歸明公願早應天順民
也天與不取反受其咎高祖甚然之及受禪命賁清宫
因典宿衞賁於是奏改周代旗幟更為嘉名其青龍騶
虞朱雀玄武千秋萬歲之旗皆賁所制也尋拜散騎常
侍兼太子左庶子左領軍右將軍時高熲蘇威共掌朝
政賁甚不平之柱國劉昉時被疏忌賁因諷昉及上柱
國元諧李詢華州刺史張賓等謀出熲威五人相與輔
政又以晉王上之愛子謀行廢立復私謂皇太子曰賁
將數謁殿下恐為上所譴願察區區之心謀泄上窮治
其事昉等委罪於賓賁公卿奏二人坐當死上以龍潛
之舊不忍加誅並除名為民賓未幾卒歲餘賁復爵位
檢校太常卿賁以古樂宫懸七八損益不同歷代通儒
議無定準於是上表曰殷人以上通用五音周武克殷
得鶉火天駟之應其音用七漢興加應鍾故十六枚而
在一簴鄭玄注周禮二八十六簴此則七八之義其來
遠矣然世有沿革用捨不同至周武帝復改懸七以林
鍾為宫夫樂者治之本也故移風易俗莫善於樂是以
吳札觀而辯興亡然則樂也者所以動天地感鬼神情
發於聲治亂斯應周武以林鍾為宫蓋將亡之徵也且
林鍾之管即黃鍾下生之義君也而生於臣明為
皇家九五之應又陰者臣也而君位更顯國家登極
之祥斯實冥數相符非關人事伏惟陛下握圖御㝢道
邁前王功成作樂煥乎曩策臣聞五帝不相㳂樂三王
不相襲禮此蓋隨時改制而不失雅正者也上竟從之
即改七懸八以黃鍾為宫詔賁與儀同楊慶和刪定周
齊音律未幾拜郢州刺史尋轉虢州刺史後遷懷州刺
史決沁水東注名曰利民渠又派入温縣名曰温潤渠
以漑舄鹵民頼其利後數年轉齊州刺史民饑穀米踴
貴閉人糶而自糶之坐是除名為民後從幸洛陽上從
容謂賁曰我始為大司馬時卿以布腹心於我及總百
揆頻繁左右與卿足為恩舊卿若無過者位與高熲齊
坐與凶人交構由是廢黜言念疇昔之恩復當伯牧之
位何乃不思報效以至於此吾不忍殺卿是屈法申私
耳賁俯伏陳謝詔復本官後數日對詔失旨又自叙功
績有怨言上大怒顧謂羣臣曰吾將與賁一州觀此不
可復用後皇太子爲其言曰此輩並有佐命之功雖性
行輕險誠不可棄上曰我抑屈之全其命也微劉昉鄭
譯及賁柳裘皇甫績等則我不至此然此等皆反覆子
也當周宣帝時以無賴得幸及帝大漸顔之儀等請以
宗王輔政此輩行詐顧命於我我將為治又欲亂之故
昉謀大逆於前譯爲巫蠱於後如賁之徒皆不滿志任
之則不遜致之則怨自難信也非我棄之衆人見此或
有竊議謂我薄於功臣斯不然矣蘇威進曰漢光武欲
全功臣皆以列侯奉朝請至尊仁育復用此道以安之
上曰然遂廢於家是歲卒年五十四
史臣曰高祖肇基王業昉譯實啟其謀當軸執鈞物無
異論不能忘身急病以義斷恩方乃慮難求全偷安懷
祿曁夫帝遷明德義非簡在鹽梅之寄自有攸歸言追
昔款内懷觖望恥居吳耿之末羞與絳灌為君盡
禮既闕於宿心不愛其親遽彰於物議其在周也靡忠
貞之節其奉隋也愧竭命之誠非義掩其前功畜怨興
其後舋而望不陷刑辟保貴全生難矣柳裘皇甫績盧
賁因人成事協規不二大運光啓莫參樞要斯固在人
欲其悅已在我欲其罵人理自然也晏嬰有言一心可
以事百官百心不可以事一君於昉譯見之矣
隋書卷三十八
隋書卷三十八考證
史臣贊昉謀大逆於前譯爲巫蠱於後通鑑考異曰
按譯以開皇元年坐巫蠱廢昉以六年坐謀反誅盧
賁傳誤也
隋書卷三十八考證
