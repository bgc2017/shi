隋書卷二十三
唐太尉揚州都督監修國史上柱國趙國公(臣)長孫無忌等撰
志第十八
五行下
洪範五行傳曰視之不明是謂不知厥咎舒厥罰常燠
厥極疾時則有草妖時則有羽蟲之孽故有羊禍故有
目疾有赤眚赤祥惟水沴火
常燠
後齊天保八年三月大熱人或暍死劉向五行傳曰視
不明用近習賢者不進不肖不退百職廢壞庶事不從
其過在政教舒緩時帝狂躁荒淫無度之應
草妖
高祖時上黨有人宅後每夜有人呼聲求之不得去宅
一里所但見人參一本枝葉峻茂因掘去之其根五尺
餘具體人狀呼聲遂絶蓋草妖也視不明之咎時晉王
隂有奪宗之計謟事親要以求聲譽譖皇太子高祖惑
之人參不當言有物憑之上黨黨與也親要之人乃黨
晉王而譖太子高祖不悟聽邪言廢無辜有罪用因此
而亂也
羽蟲之孽
梁中大同元年邵陵王綸在南徐州坐廰事有野鳥如
䳒數百飛屋梁上彈射不中俄頃失所在京房易飛候
曰野鳥入君室其邑虚君亡之他方後綸為湘東王所
襲竟致奔亡為西魏所殺
侯景在梁將受錫命陳備物於庭有野鳥如山鵲赤觜
集於冊書之上鵂鶹鳴於殿與中大同元年同占景尋
敗將亡入海中為羊鵾所殺
陳後主時蔣山有衆鳥鼔翼而鳴曰奈何帝京房易飛
侯曰鳥鳴門闕如人音邑且亡蔣山吳之望也鳥於上
鳴吳空虚之象及陳亡建康為墟又陳未亡時有一足
鳥集于殿庭以觜畫地成文曰獨足上高臺盛草變為
灰獨足者叔寶獨行無衆之應盛草成灰者陳政蕪穢
被隋火德所焚除也叔寶至長安館於都水臺上高臺
之義也
後齊孝昭帝即位之後有雉飛上御座占同中大同元
年又有鳥止於後園其色赤形似鴨而有九頭其年帝
崩
天綂三年九月萬春鳥集仙都苑京房易飛候曰非常
之鳥來宿於邑中邑有兵周師入鄴之應也
武成胡后生後主初有梟升后帳而鳴梟不孝之鳥不
祥之應也後主嗣位胡后淫亂事彰遂幽后於北宫焉
武平七年有鸛巢太極殿又巢并州嘉陽殿雉集晉陽
宫御座獲之京房易飛候曰鳥無故巢居君門及殿屋
上邑且虚其年國滅
周大象二年二月有秃鶖集洛陽宫太極殿其年帝崩
後宫常虚
開皇初梁主蕭琮新起後有鵂鳥集其帳隅未幾琮入
朝被留於長安梁國遂廢
大業末京師宫室中恒有鴻鴈之類無數翔集其間俄
而長安不守
十三年十一月烏鵲巢帝帳幄驅不能止帝尋逢弑
羊禍
開皇十二年六月繁昌楊悦見雲中二物如羝羊黃色
大如新生犬鬭而墜悦獲其一數旬失所在近羊禍也
洪範五行傳曰君不明逆火政之所致也狀如新生犬
者羔類也雲體掩蔽邪佞之象羊國姓羔羊子也皇太
子勇既升儲貳晉王隂毁而被廢黜二羔鬭一羔墜之
應也
恭帝義寧二年麟遊太守司馬武獻羊羔生而無尾時
議者以為楊氏子孫無後之象是歲煬帝被殺於江都
恭帝遜位
赤眚赤祥
梁天監十五年七月荆州市殺人而身不僵首墜于地
動口張目血如竹箭直上丈餘然後如雨細下是歲荆
州大旱近赤祥冤氣之應
陳太建十四年三月御座幄上見一物如車輪色正赤
尋而帝患無故大呌數聲而崩
至德三年十二月有赤物隕于太極殿前初下時鐘皆
鳴又嘗進白飲忽變為血又有血霑殿階瀝瀝然至御
榻尋而國滅
後齊河清二年太原雨血劉向曰血者隂之精傷害之
象僵尸之類也明年周師與突厥入并州大戰城西伏
屍百餘里京房易飛候曰天雨血染衣國亡君戮亦後
主亡國之應
四年三月有物隕於殿庭色赤形如數斗器衆星隨者
如小鈴四月婁太后崩
武平中有血點地自咸陽王斛律明月宅而至于太廟
大將社稷之臣也後主以讒言殺之天戒若曰殺明月
則宗廟随而覆矣後主不悟國祚竟絶
洪範五行傳曰聽之不聰是謂不謀厥咎急厥罰寒厥
極貧時則有鼔妖有魚孽有彘禍有黑眚黑祥惟火沴
水
寒
東魏武定四年二月大寒人畜凍死者相望於道京房
易飛候曰誅過深當燠而寒是時後齊神武作相先是
爾朱文暢等謀害神武事泄伏誅諸與交通者多有濫
死
河清元年歲大寒京房易傳曰有德遭險兹謂逆命厥
異寒讖曰殺無罪其寒必異是時帝淫於文宣李后因
生子后愧恨不舉之帝大怒於后前殺其子太原王紹
德后大哭帝倮后而撻殺之投于水中良久乃蘇冤酷
之應
梁天監三年三月六年三月並隕霜殺草京房易傳曰
興兵妄誅謂亡法厥罰霜是時大發卒拒魏軍於鍾離
連兵數歲
大同三年六月朐山隕霜
陳太建十年八月隕霜殺稻菽是時大興師選衆遣將
吳明徹與周相拒於吕梁
鼓妖
梁天監四年十一月天清朗西南有電光有雷聲二易
曰鼓之以雷霆霆近鼓妖洪範五行傳曰雷霆託於雲
猶君之託於人也君不恤於天下故兆人有怨叛之心
也是歲交州刺史李凱舉兵反
十九年九月西北隱隱有聲如雷赤氣下至地是歲盜
殺東莞琅邪二郡守以朐山引魏軍
中大通六年十二月西南有聲如雷其年北梁州刺史
蘭欽舉兵反
陳太建二年十二月西北有聲如雷其年湘州刺史華
皎舉兵反
齊天保四年四月西南有聲如雷是時帝不恤天下興
師旅
後周建德六年正月西方有聲如雷未幾吐谷渾寇邊
開皇十四年正月旦廓州連雲山有聲如雷是時五羌
反叛侵擾邊鎮
二十年無雲而雷京房易飛侯曰國將易君下人不靜
小人先命國凶有甲兵後數歲帝崩漢王諒舉兵反徙
其黨數十萬家
大業中滏陽石鼓頻歲鳴其後天下大亂兵戎並起
魚孽
梁大同十年三月帝幸朱方至四壍中及玄武湖魚皆
驤首見於上若望乘輿者帝入宫而没洪範五行傳曰
魚隂類也下人象又有鱗甲兵之應也下人將舉兵圍
宫而䁹睨乘輿之象也後果有侯景之亂
齊神武武平七年相州鸕鷀泊魚盡飛去而水涸洪範
五行傳曰急之所致魚隂類下人象也晏子曰河伯以
水為國以魚為百姓水涸魚飛國亡人散之象明年而
國亡
後周大象元年六月陽武有鯉魚乘空而鬭猶臣下興
起小人從之而鬭也明年帝崩國失政尉迥起兵相州
高祖遣兵擊敗之
開皇十七年大興城西南四里有袁村設佛會有老翁
皓首白羣襦衣來食而去衆莫識追而觀之行二里許
不復見但有一陂中有白魚長丈餘小魚從者無數人
爭射之或弓折弦斷後竟中之剖其腹得秔飯始知此
魚向老翁也後數日漕渠暴溢射人皆溺死
大業十二年淮陽郡驅人入子城鑿斷羅郎郭至女垣
之下有穴其中得鯉魚長七尺餘昔魏嘉平四年魚集
武庫屋上王蕭以為魚生於水而亢於屋水之物失其
所也邊將殆棄甲之變後果有東闕之敗是時長白山
賊宼掠河南月餘賊至城下郡兵拒之反為所敗男女
死者萬餘人
蟲妖
梁大同初大蝗籬門松栢葉皆盡洪範五行傳曰介蟲
之孽也與魚同占京房易飛候曰食祿不益聖化天視
以蟲蟲無益於人而食萬物也是時公卿皆以虚澹為
美不親職事無益食物之應也
後齊天保八年河北六州河南十二州蝗畿人皆祭之
帝問魏尹丞崔叔瓚曰何故蟲叔瓚對曰五行志云土
功不時則蝗蟲為災今外築長城内修三臺故致災也
帝大怒毆其頰擢其髮溷中物塗其頭役者不止九年
山東又蝗十年幽州大蝗洪範五行傳曰刑罰暴虐貪
饕不厭興師動衆取城修邑而失衆心則蟲為災是時
帝用刑暴虐勞役不止之應也
後周建德二年關中大蝗
開皇十六年并州蝗時秦孝王俊裒刻百姓盛修邸第
後竟獲譴死
彘禍
開皇末渭南有沙門三人行頭陀法於人場圃之上夜
見大豕來詣其所小豕從者十餘謂沙門曰阿練我欲
得賢聖道然猶負他一命言罷而去賢聖道者君上之
所行也皇太子勇當嗣業行君上之道而被囚廢之象
也一命者言為煬帝所殺
開皇末渭南有人寄宿他舍夜中聞二豕對語其一曰
歲將盡阿爺明日殺我供歲何處避之一荅曰可向水
北姊家因相隨而去天將曉主人覓豕不得意是宿客
而詰之宿客言狀主人如其言而得豕其後蜀王秀得
罪帝將殺之平樂公主每匡救得全後數年而帝崩歲
盡之應
黑眚黑祥
梁承聖三年六月有黑氣如龍見于殿内近黑祥也黑
周所尚之色今見於殿内周師入梁之象其年為周所
滅帝亦遇害
陳太建五年六月西北有黑雲屬地散如猪者十餘洪
範五行傳曰當有兵起西北時後周將王軌軍於吕梁
明年擒吳明徹軍皆覆没
火沴水
後齊河清元年四月河濟清襄楷曰河諸矦之象應濁
反清諸矦將為天子之象是後十餘歲隋有天下
大業三年武陽郡河清數里鏡澈十二年龍門又河清
後二歲大唐受禪
陳太建十四年七月江水赤如血自建康西至荆州禎
明中江水赤自方州東至海洪範五行傳曰火沴水也
法嚴刑酷傷水性也五行變節隂陽相干氣色繆亂皆
敗亂之象也京房易占曰水化為血兵且起是時後主
初即位用刑酷暴之應其後為隋師所滅
禎明二年四月郢州南浦水黑如墨黑水在關中而今
淮南水黑荆揚州之地陷於關中之應
後周大象元年六月咸陽池水變為血與陳太建十四
年同占是時刑罰嚴急未幾國亡
洪範五行傳曰思心不容是謂不聖厥咎瞀厥罰常風
厥極凶短折有脂夜之妖有華孽有牛禍有心腹之痾
有黃眚黃祥木金水火沴土
常風
梁天監六年八月戊戌大風折木京房易飛候曰角曰
疾風天下昏不出三月中兵必起是歲魏軍入鍾離
承聖三年十一月癸未帝閱武於南城北風大急普天
昏闇洪範五行傳曰人君瞀亂之應時帝既平侯景公
卿咸勸帝反丹陽帝不從又多猜忌有瞀亂之行故天
變應之以風是歲為西魏滅
陳天嘉六年七月癸未大風起西南吹倒靈臺候樓洪
範五行傳以為大臣專恣之咎時太子冲幼安成王頊
專政帝不時抑損明年崩皇太子嗣位頊遂廢之
太建十二年六月壬戌大風吹壞臯門中闥十二年九
月夜又風發屋拔樹始興王叔陵專恣之應
至德中大風吹倒朱雀門
禎明三年六月丁巳大風自西北激濤水入石頭淮是
時後主任司馬申誅戮忠諫沈客卿施文慶專行邪僻
江緫孔範等崇長淫縱杜塞聰明瞀亂之咎
後齊河清二年大風三旬乃止時帝初委政佞臣和士
開專恣日甚
天綂三年五月大風晝晦發屋拔樹天變再見而帝不
悟明年帝崩後主詔内外表奏皆先詣士開然後聞徹
趙郡王獻馮翊王潤按士開驕恣不宜仍居内職反為
士開所讚叡竟坐死士開出入宫掖生殺在口尋為琅
邪王儼所誅
七年三月大風起西北發屋拔樹五日乃止時高阿那
瓌駱提婆等專恣之應
開皇二十年十一月京都大風發屋拔樹秦隴壓死者
千餘人地大震鼓皆應淨刹寺鍾三鳴佛殿門鎻自開
銅像自出戸外鍾鼓自鳴者近鼓妖也揚雄以為人君
不聰為衆所惑空名得進則鼓妖見時獨孤皇后干預
政事左僕射楊素權傾人主帝聽二人之讒而黜僕射
高熲廢太子勇為庶人晉王釣虚名而見立思心瞀亂
隂氣盛之象也鎻及銅像並金也金動木震之水沴金
之應洪範五行傳曰失衆心甚之所致也高熲楊勇無
罪而咸廢黜失衆心也
仁壽二年西河有胡人乘騾在道忽為廽風所飄并一
車上千餘尺乃墜皆碎焉京房易傳曰衆逆同志至德
乃潛厥異風後二載漢王諒在并州潛謀逆亂車及騾
騎之象也升空而墜顚隕之應也天戒若曰無妄動車
騎終當覆敗而諒不悟及高祖崩諒發兵反州縣響應
衆至數十萬月餘而敗
夜妖
梁承聖二年十月丁卯大風晝晦天地昏暗近夜妖也
京房易飛候曰羽日風天下昏人大疾不然多寇盗三
年為西魏所滅
陳禎明三年正月朔旦雲霧晦冥入鼻辛酸後主昏昧
近夜妖也洪範五行傳曰王失中臣下彊盛以蔽君明
則雲隂是時北軍臨江柳莊任蠻奴並進中款後主惑
佞臣孔範之言而昏闇不能用以致覆敗
東魏武定四年冬大霧六日晝夜不解洪範五行傳曰
晝而晦冥若夜者隂侵陽臣將侵君之象也明年元瑾
劉思逸謀殺大將軍之應
周大象二年尉迥敗於相州坑其黨與數萬人於遊豫
園其處每聞鬼夜哭聲洪範五行傳曰哭者死亡之表
近夜妖也鬼而夜哭者將有死亡之應京房易飛候曰
鬼夜哭國將亡明年周氏王公皆見殺周室亦亡
仁壽中仁壽宫及長城之下數聞鬼哭尋而獻后及帝
相次而崩於仁壽宫
大業八年楊玄感作亂於東都尚書樊子蓋坑其黨與
於長夏門外前後數萬洎于末年數聞其處鬼哭有呻
吟之聲與前同占其後王世充害越王侗于洛陽
華孽
後齊武平元年槐華而不結實槐三公之位也華而不
實萎落之象至明年錄尚書事和士開伏誅隴東王胡
長仁太保琅邪王儼皆遇害左丞相段韶薨
陳後主時有張貴妃孔貴嬪並有國色稱為妖豔後主
惑之寵冠宫掖每充侍從詩酒為娛一入後庭數旬不
出荒淫侈靡莫知紀極府庫空竭頭會箕歛天下怨叛
將士離心敵人鼓行而進莫有死戰之士女德之咎也
及敗亡之際後主與孔姬俱投於井隋師執張貴妃而
戮之以謝江東洪範五行傳曰華者猶榮華容色之象
也以色亂國故謂華孽
齊後主有寵姬馮小憐慧而有色能彈琵琶尤工歌儛
後主惑之拜為淑妃選綵女數千為之羽從一女之飾
動費千金帝從禽於三堆而周師大至邊吏告急相望
於道帝欲班師小憐意不已更請合圍帝從之由是遲
留而晉州遂䧟後與周師相遇於晉州之下坐小憐而
失機者數矣因而國滅齊之士庶至今咎之
牛禍
梁武陵王紀祭城隍神將烹牛忽有赤蛇繞牛口牛禍
也象類言之又為龍蛇之孽魯宣公三年郊牛之口傷
時以為天不享棄宣公也五行傳曰逆君道傷故有龍
蛇之孽是時紀雖以赴援為名而實妄自尊亢思心之
咎神不享君道傷之應果為元帝所敗
後齊武平二年并州獻五足牛牛禍也洪範五行傳曰
牛事應宫室之象也帝尋大發卒於仙都苑穿池築山
樓殿間起窮華極麗功始就而國亡
後周建德六年陽武有獸三狀如水牛一黃一赤一黑
赤者與黑者鬭久之黃者自傍觸之黑者死黃赤俱入
于河近牛禍也黑者周之所尚色死者滅亡之象後數
載周果滅而隋有天下旗牲尚赤戎服以黃
大業初恒山有牛四脚膝上各生一蹄其後建東都築
長城開溝洫
心腹之痾
陳禎明三年隋師臨江後主從容而言曰齊兵三來周
師再來無弗摧敗彼何為者都官尚書孔範曰長江天
壍古以為限隔南北今日北軍豈能飛度耶臣每患官
卑彼若度來臣為太尉矣後主大悦因奏妓縱酒賦詩
不輟心腹之痾也存亡之機定之俄頃君臣旰食不暇
後主已不知懼孔範從而蕩之天奪其心曷能不敗陳
國遂亡範亦遠徙
齊文宣帝嘗宴於東山投杯赫怒下詔西伐極陳甲兵
之盛既而泣謂羣臣曰黑衣非我所制卒不行有識者
以帝精魄已亂知帝祚之不永帝後竟得心疾耽荒酒
色性忽狂暴數年而崩
武成帝丁太后憂緋袍如故未幾登三臺置酒作樂侍
者進白袍帝大怒投之臺下未幾而崩
黃眚黃祥
梁大同元年天雨土二年天雨灰其色黃近黃祥也京
房易飛候曰聞善不及兹謂不知厥異黃厥咎龍厥災
不嗣蔽賢絶道之咎也時帝自以為聰明博達惡人勝
己又篤信佛法捨身為奴絶道蔽賢之罰也
大寳元年正月天雨黃沙二年簡文帝夢丸土而吞之
尋為侯景所廢以土囊壓之而斃諸子遇害不嗣之應
也
陳後主時夢黃衣人圍城後主惡之遶城橘樹盡伐去
之隋高祖受禪之後上下通服黃衣未幾隋師攻圍之
應也
後周大象二年正月天雨黃土移時乃息與大同元年
同占時帝昏狂滋甚期年而崩至于静帝用遜厥位絶
道不嗣之應也
開皇二年京師雨土是時帝懲周室諸侯微弱以亡天
下故分封諸子並為行臺專制方面失土之故有土氣
之祥其後諸王各謀為逆亂京房易飛候曰天雨土百
姓勞苦而無功其時營都邑後起仁壽宫頽山堙谷丁
匠死者大半
裸蟲之孽
梁大清元年丹陽有莫氏妻生男眼在頂上大如兩歲
兒墜地而言曰兒是旱疫鬼不得住母曰汝當令我得
過疫鬼曰有上官何得自由母可急作絳帽故當無憂
母不暇作帽以絳繫髮自是旱疫者二年揚徐兗豫尤
甚莫氏鄉鄰多以絳免他土效之無驗
大寳二年京口人於藏兒年五歲登城西南角大樓打
鼓作長櫑鼓兵象也是時侯景亂江南
陳永定三年有人長三丈見羅浮山通身潔白衣服楚
麗京房占曰長人見亡後二歲帝崩
後主為太子時有婦人突入東宫而大言曰畢國主後
主立而祚終之應也
至德三年八月建康人家婢死埋之九日而更生有牧
牛人聞而出之
禎明二年有船下忽聞人言曰明年亂視之得死嬰兒
長二尺而無頭明年陳滅
齊天保中臨漳有婦人産子二頭共體是後政由姦佞
上下無别兩頭之應也
後主時有桑門貌若狂人見烏則向之作禮見沙門則
歐辱之烏周色也未幾齊為周所吞滅除佛法
後周保定三年有人産子男隂在背上如尾兩足指如
獸爪隂不當生於背而生于背者隂陽反覆君臣顚倒
之象人足不當有爪而有爪者將致攫人之變也是時
晉蕩公宇文護專擅朝政征伐自已隂懷簒逆天戒若
曰君臣之分已倒矣將行攫噬之禍帝見變而悟遂誅
晉公親萬機躬節儉克平齊國號為高祖轉禍為福之
效也
武帝時有強練者佯狂持一瓠至晉蕩公護門而擊破
之曰身尚可子苦矣時護專政因朝太后帝擊殺之發
兵捕其諸子皆備楚毒而死強練又行乞於市人或遺
之粟麥輒以無底帒受之因大笑曰盛空未幾周滅高
祖移都長安城為墟矣
開皇六年霍州有老翁化為猛獸
七年相州有桑門變為蛇尾繞樹而自抽長二丈許
仁壽四年有人長數丈見於應門其迹長四尺五寸其
年帝崩
大業元年鴈門人房回安母年百歲額上生角長二寸
洪範五行傳曰婦人隂象也角兵象也下反上之應是
後天下果大亂隂戎圍帝於鴈門
四年鴈門宋谷村有婦人生一肉卵大如斗埋之後數
日所埋處雲霧盡合從地雷震而上視之洞穴失卵所
在
六年趙郡李來王家婢産一物大如卵
六年正月朔旦有盗衣白練帬襦手持香花自稱彌勒
佛出世入建國門奪衞士仗將為亂齊王暕遇而斬之
後三年楊玄感作亂引兵圍洛陽戰敗伏誅
八年有澄公者若狂人於東都大呌唱賊帝聞而惡之
明年玄感舉兵圍洛陽
十二年澄公又呌賊李密逼東都孟讓燒豐東都市而
去
九年帝在高陽唐縣人宋子賢善為幻術每夜樓上有
光明能變作佛形自稱彌勒出世又懸大鏡於堂上紙
素上畫為蛇為獸及人形有人來禮謁者轉側其鏡遣
觀來生形像或映見紙上蛇形子賢輒告云此罪業也
當更禮念又令禮謁乃轉人形示之遠近惑信日數百
千人遂潛謀作亂將為無遮佛會因舉兵欲襲擊乘輿
事泄鷹揚郎將以兵捕之夜至其所遶其所居但見火
坑兵不敢進郎將曰此地素無坑止妖妄耳及進無復
火矣遂擒斬之并坐其黨與千餘家其後復有桑門向
海明於扶風自稱彌勒佛出世潛謀逆亂人有歸心者
輙獲吉夢由是人皆惑之三輔之士翕然稱為大聖因
舉兵反衆至數萬官軍擊破之京房易飛候曰妖言動
衆者兹謂不信路無人行不出三年起兵自是天下大
亂路無人行
木金水火沴土
梁天監五年十一月京師地震木金水火沴土也洪範
五行傳曰臣下盛將動而為害京房易飛候曰地動以
冬十一月者其邑饑亡時交州刺史李凱舉兵反明年
霜歲儉人饑
普通三年正月建寧地震是時義州刺史文僧朗以州
叛
六年十二月地震京房易飛候曰地冬動有音以十二
月者其邑有行兵是時帝令豫章王琮將兵北伐
中大通五年正月建康地震京房易飛候曰地以春動
歲不昌是歲大水百姓饑饉
大同二年十一月建康地震京房易飛候曰地震以十
一月邑有大喪及饑亡明年霜為災百姓饑
三年十月建康地震是歲會稽山賊起
七年二月建康地震是歲交州人李賁舉兵逐刺史蕭
諮
九年閏正月地震李賁自稱皇帝署置百官
太清三年四月建康地再震時侯景自為大丞相錄尚
書帝所須不給是月以憂憤崩
陳永定二年五月建康地震時王琳立蕭莊於郢州
太建四年十一月地震陳寳應反閩中
禎明元年正月地震施文慶沈客卿專恣之應也
東魏武定二年十一月西河地䧟而且然京房易妖占
曰地自䧟其君亡祖暅曰火陽精也地者隂主也地然
越隂之道行陽之政臣下擅恣終以自害時後齊神武
作宰而侯景專擅河南後二歲神武果崩景遂作亂而
自取敗亡之應
後齊河清二年并州地震和士開專恣之應
後周建德二年凉州地頻震城郭多壞地裂出泉京房
易妖占曰地分裂羌夷叛時吐谷渾頻寇河西
開皇十四年五月京師地震京房易飛候曰地動以夏
五月人流亡是歲關中飢帝令百姓就糧於關東
仁壽二年四月岐雍地震京房易飛候曰地動以夏四
月五穀不熟人大飢
三年梁州就谷山崩洪範五行傳曰崩散落背叛不事
上之類也梁州為漢地明年漢王諒舉兵反
大業七年砥柱山崩壅河逆流數十里劉向洪範五行
傳曰山者君之象水者隂之表人之類也天戒若曰君
人擁威重將崩壊百姓不得其所時帝興遼東之師百
姓不堪其役四海怨叛帝不能悟卒以滅亡
洪範五行傳曰皇之不極是謂不建厥咎瞀厥罰常隂
厥極弱時則有射妖則有龍蛇之孽則有馬禍
雲隂
開皇二十年十月久隂不雨劉向曰王者失中臣下彊
盛而蔽君明則雲隂是時獨孤后遂與楊素隂譖太子
勇廢為庶人
射妖
東魏武定四年後齊神武作宰親率諸軍攻西魏於玉
壁其年十一月帝不豫班師將士震懼皆曰韋孝寬以
定功弩射殺丞相西魏下令國中曰勁弩一發凶身自
殞神武聞而惡之其疾暴增近射妖也洪範五行傳曰
射者兵戎禍亂之象氣逆天則禍亂將起神武行殿中
將軍曹魏諫曰王以死氣逆生氣為客不利主人則可
帝不從頓軍五旬頻戰沮衂又聽孤虚之言於城北斷
汾水起土山其處天險千餘尺功竟不就死者七萬氣
逆天之咎也其年帝崩明年王思政擾河南
武平後主自并州還鄴至八公嶺夜與左右歌而行有
一人忽發狂意後主以為狐媚伏草中彎弓而射之傷
數人幾中後主後主執而斬之其人不自覺也狐而能
媚獸之妖妄也時帝不恤國政專與内人閹豎酣歌為
樂或衣繿縷衣行乞為娛此妖妄之象人又射之兵戎
禍亂之應也未幾而國滅
龍蛇之孽
梁天監二年北梁州潭中有龍鬭噴霧數里龍蛇之孽
洪範五行傳曰龍獸之難害者也天之類君之象天氣
害君道傷則龍亦害鬭者兵革之象也京房易飛候曰
衆心不安厥妖龍鬭是時帝初即位而有陳伯之劉季
連之亂國内危懼
普通五年六月龍鬭于曲阿王陂因西行至建陵城所
經之處樹木皆折開數十丈與天監二年同占經建陵
而樹木折者國有兵革之禍園陵殘毁之象時帝專以
講論為務不從耕戰將輕而卒惰君道既傷故有龍孽
之應帝殊不悟至太清元年黎州水中又有龍鬭波浪
涌起雲霧四合而見白龍南走黑龍随之其年侯景以
兵來降帝納之而無備國人皆懼俄而難作帝以憂崩
大同十年夏有龍夜因雷而墮延陵人家井中明旦視
之大如驢將以戟刺之俄見庭中及室中各有大蛇如
數百觓船家人奔走洪範五行傳曰龍陽類貴象也上
則在天下則在地不當見庶人邑里室家井中幽深之
象也諸侯且有幽執之禍皇不建之咎也後侯景反果
幽殺簡文于酒庫宗室王侯皆幽死
陳太建十一年正月龍見南兗州池中與梁大同十年
同占未幾後主嗣位驕淫荒怠動不得中其後竟以國
亡身被幽執
東魏武定元年有大蛇見武牢城是時北豫州刺史高
仲密妻李氏慧而豔世子澄悦之仲密内不自安遂以
武牢叛隂引西魏大戰於河陽神武為西兵所窘僅而
獲免死者數千
後齊天保九年有龍長七八丈見齊州大堂占同大同
十年時常山長廣二王權重帝不思抑損明年帝崩太
子殷嗣立常山王演果廢帝為濟南王幽而害之
河清元年龍見濟州浴堂中占同天保九年先是平秦
王歸彦受昭帝遺詔立太子百年為嗣而歸彦遂立長
廣王湛是為武成帝而廢百年為樂陵王竟以幽死
大綂四年貴鄉人伐枯木得一黃龍折脚死於孔中齊
稱木德龍君象木枯龍死不祥之甚其年武成崩
武平三年龍見邯鄲井中其氣五色屬天又見汲郡佛
寺涸井中占同河清元年後主竟降周後被誅
武平七年并州招遠樓下有赤蛇與黑蛇鬭數日赤蛇
死赤齊尚色黑周尚色鬭而死滅亡之象也後主任用
邪佞與周師連兵於晉州之下委軍於孽臣高阿郍肱
竟啓敵人皇不建之咎也後主遂為周師所虜
琅邪王儼壞北宫中白馬浮圖石趙時澄公所建見白
蛇長數丈迴旋失所在時儼專誅失中之咎也見變不
知戒以及於難
後周建德五年黑龍墜於亳州而死龍君之象黑周所
尚色墜而死不祥之甚時皇太子不才帝每以為慮直
臣王軌宇文孝伯等驟請廢立帝不能用後二歲帝崩
太子立虐殺齊王及孝伯等因而國亡
仁壽四年龍見代州總管府井中其龍或變為鐵馬甲
士彎弓上射之象變為鐵馬近馬禍也彎弓上射又近
射妖諸侯將有兵革之變以致幽囚也是時漢王諒潛
謀逆亂故變兵戒之諒不悟遂興兵反事敗廢為庶人
幽囚數年而死
馬禍
侯景僭尊號於江南每將戰其所乘白馬長鳴蹀足者
輙勝垂頭者輙不利西州之役馬卧不起景拜請且箠
之竟不動近馬禍也洪範五行傳曰馬者兵象將有寇
戎之事故馬為怪景因此大敗
陳太建五年衡州馬生角洪範五行傳曰馬生角兵之
象敗亡之表也是時宣帝遣吳明徹出師吕梁與周師
拒連兵數歲衆軍覆没明徹竟為周師所虜
天保中廣宗有馬兩耳間生角如羊尾京房易傳曰天
子親伐則馬生角四年契丹犯塞文宣帝親御六軍以
擊之
大業四年太原廐馬死者大半帝怒遣使案問主者曰
每夜廐中馬無故自驚因而致死帝令巫者視之巫者
知帝將有遼東之役因希旨言曰先帝令楊素史萬歲
取之將鬼兵以伐遼東也帝大悦因釋主者洪範五行
傳曰逆天氣故馬多死是時帝每歲廵幸北事長城西
通且末國内虚耗天戒若曰除廐馬無事廵幸帝不悟
遂至亂
十一年河南扶風三郡並有馬生角長數寸與天保初
同占是時帝頻歲親征高麗
義寧元年帝在江都宫龍廐馬無故而死旬日死至數
百匹興大業四年同占
隋書卷二十三
隋書卷二十三考證
五行志下孟讓燒豐東都市而去各本俱無東字本
紀孟讓夜入東都外郭燒豐都市而去豐下亦無東
字當是衍
時交州刺史李凱舉兵反閣本李凱作李軌按梁書
武帝紀作李凱
先是平秦王歸彦受昭帝遺詔立太子百年為嗣監
本秦訛齊按北齊書高歸彦封平秦王
隋書卷二十三考證
