隋書卷八
唐太尉揚州都督監修國史上柱國趙國公臣長孫無忌等撰
志第三
禮儀三
陳永定三年七月武帝崩新除尚書左丞庾持稱晉宋
以來皇帝大行儀注未祖一日告南郊太廟奏策奉諡
梓宮將登輼輬侍中版奏已稱某諡皇帝遣奠出於陛
階下方以此時乃讀哀策而前代策文猶云大行皇帝
請明加詳正國子博士領步兵校尉知儀禮沈文阿等
謂應劭風俗通前帝諡未定臣子稱大行以别嗣主近
檢梁儀自梓宮將登轀輬版奏皆稱某諡皇帝登轀輬
伏尋今祖祭已奉策諡哀策既在庭遣祭不應猶稱大
行且哀策篆書藏於玄宫請依梁儀稱諡以傳無窮詔
可之
天嘉元年八月癸亥尚書儀曹請今月晦皇太后服安
吉君禫除儀注沈洙議謂至親朞斷加䧏故再朞而再
周之喪斷二十五月但重服不可頓除故變之以&KR0655;縞
創巨不可便愈故稱之以祥禫禫者淡也所以漸祛其
情至加父在爲母出適後之子則屈降之以朞朞而除
服無復衰麻緣情有本同之義許以心制心制既無杖
絰可除不容復改玄綅既是心憂則無所更淡其心也
且禫杖朞者十五月已有禫制今申其免懷之感故斷
以再周止二十五月而已所以宋元嘉立義心喪以二
十五月爲限大明中王皇后父喪又申明其制齊建元
中太子穆妃喪亦同用此禮唯王儉古今集記云心制
終二十七月又爲王逡所難何佟之儀注用二十五月
而除案古循今宜以再周二十五月爲斷今皇太后於
安吉君心喪之期宜除於再周無復心禫之禮詔可之
隋制諸岳崩瀆竭天子素服避正寢撤膳三日遣使祭
崩竭之山川牲用太牢
皇帝本服大功已上親及外祖父母皇后父母諸官正
一品喪皇帝不視事三日皇帝本服五服内親及嬪百
官正二品已上喪並一舉哀太陽虧國忌日皇帝本服
小功緦麻親百官三品已上喪皇帝皆不視事一日
皇太后皇后爲本服五服内諸親及嬪一舉哀皇太子
爲本服五服之内親及東宮三師三少宮臣三品已上
一舉哀
梁天監元年齊臨川獻王所生妾謝墓被發不至埏門
蕭子晉傳重諮禮官何佟之佟之議以爲改葬服緦見
柩不可無服故也此止侵墳土不及於椁可依新宮火
處三日哭假而已帝以爲得禮二年何佟之議追服三
年無禫尚書議並以佟之言爲得
又二年始興王嗣子喪博士管咺議使國長從服緦麻
四年掌凶禮嚴植之定儀注以亡月遇閏後年中祥疑
所附月帝曰閏盖餘分月節則各有所隸若節屬前月
則宜以前月爲忌節屬後月則宜以後月爲忌祥逢閏
則宜取遠日
又四年安成國刺稱廟新建欲尅今日遷立所生吳太
妃神主國王既有妃喪欲使臣下代祭明山賓議以爲
不可宜待王妃服竟親奉盛禮
五年貴嬪母車喪議者疑其儀明山賓以爲貴嬪既居
母憂皇太子出貴嬪别第一舉哀以申聖情庶不乖禮
帝從之
又五年祠部郎司馬褧牒貴嬪母車亡應有服制謂宜
準公子爲母麻衣之制既葬而除帝從之
六年申明葬制凡墓不得造石人獸碑唯聽作石柱記
名位而已
七年安成王慈太妃喪周捨牒使安成始興諸王以成
服日一日爲位受弔帝曰喪無二主二王既在遠嗣子
宜祭攝事周捨牒嗣子著細布衣絹領帶單衣用十五
升葛凡有事及歲時節朔望並於靈所朝夕哭三年不
聽樂
十四年舍人朱异議禮年雖未及成人已有爵命者則
不爲殤封陽侯年雖中殤已有拜封不應殤服帝可之
於是諸王服封陽侯依成人之服
大同六年皇太子啟謹案下殤之小功不行㛰冠嫁三
嘉之禮則降服之大功理不得有三嘉今行三嘉之禮
竊有小疑帝曰禮云大功之末可以冠子父小功之末
可以冠子嫁子娶婦已雖小功既卒哭可以冠娶妻下
殤之小功則不可晉代蔡謨謝沈丁纂馮懷等遂云降
服大功可以嫁女宋代裴松之何承天又云女有大功
之服亦得出嫁范堅荀伯子等雖復率意致難亦未能
折太始六年虞龢立議大功之末乃可娶婦于時博詢
咸同龢議齊永明十一年有大司馬長子之喪武帝子
女同服大功左丞顧杲之議云大功之末非直皇女嬪
降無疑皇子娉納亦在非硋凡此諸議皆是公背正文
務爲通耳徐爰王文憲並云朞服降爲大功皆不可以
㛰嫁於義乃爲不乖而又不釋其意天監十年信安公
主當出適而有臨川長子大功之慘具論此義粗已詳
悉太子今又啓審大功之末及下殤之小功行婚冠嫁
三吉之事案禮所言下殤小功本是期服故不得有三
吉之禮况本服是期降爲大功理當不可人間行者是
用鄭玄逆降之義雜記云大功之末可以冠子嫁子此
謂本服大功子則小功踰月以後於情差輕所以許有
冠嫁此則小功之末通得取婦前所云大功之末可以
冠子嫁子此是簡出大功之身不得取婦後言小功之
末可以冠子嫁子非直子得冠嫁亦得取婦故有出没
婚禮國之大典宜有畫一今宗室及外戚不得復輙有
干啓禮官不得輙爲曲議可依此以爲法
後齊定令親王公主太妃妃及從三品已上喪者借白
鼓一面喪畢進輸王郡公主太妃儀同三司已上及令
僕皆聽立凶門栢歴三品已上及五等開國通用方相
四品已下逹於庶人以魌頭旌則一品九旒二品三品
七旒四品五品五旒六品七品三旒八品已下逹于庶
人唯旐而已其建旐三品已上及開國子男其長至軫
四品五品至輪六品至於九品至較勲品逹于庶人不
過七尺
王元軌子欲改葬祖及祖母列上未知所服邢子才議
曰禮改葬緦麻鄭玄注臣爲君子爲父妻爲夫唯三人
而已然嫡曾孫孫承重者曾祖父母祖父母改葬既並
三年之服皆應服緦而止言三人若非遺漏便是舉其
略耳
開皇初高祖思定典禮大常卿牛弘奏曰聖教陵替國
章殘缺漢晉爲法隨俗因時未足經國庇人弘風施化
且制禮作樂事歸元首江南王儉偏隅一臣私撰儀注
多違古法就廬非東階之位凶門豈設重之禮兩蕭累
代舉國遵行後魏及齊風牛本隔殊不尋究遥相師祖
故山東之人浸以成俗西魏已降師旅弗遑賓嘉之禮
盡未詳定今休明啟運憲章伊始請據前經革兹俗弊
詔曰可弘因奏徵學者撰儀禮百卷悉用東齊儀注以
爲準亦微採王儉禮脩畢上之詔遂班天下咸使遵用
焉其喪紀上自王公下逮庶人著令皆爲定制無相差
越正一品薨則鴻臚卿監護喪事司儀令示禮制二品
已上則鴻臚丞監護司儀丞示禮制五品已上薨卒及
三品已上有朞親已上喪並掌儀一人示禮制官人在
職喪聽歛以朝服有封者歛以冕服未有官者白帢單
衣婦人有官品者亦以其服歛棺内不得置金銀珠玉
諸重一品懸隔六五品已上四五品已下二轜車三品
已上油幰朱絲絡網施襈兩箱畫龍幰竿諸末垂六旒
蘇七品已上油幰施襈兩箱畫雲氣垂四旒蘇八品已
下達於庶人鼈甲車無幰襈旒蘇畫飾執紼一品五十
人三品已上四十人四品三十人並布幘深衣三品已
上四引四披六鐸六翣五品已上二引二披四鐸四翣
九品已上二鐸二翣四品已上用方相七品已上用魌
頭在京師葬者去城七里外三品已上立碑螭首龜趺
趺上高不得過九尺七品已上立碣高四尺圭首方趺
若隱淪道素孝義著聞者雖無爵奏聽立碣
三年及朞喪不數閏大功已下數之以閏月亡者祥及
忌日皆以閏所附之月爲正
凶服不入公門朞喪已下不解官者在外曹襵緣紗帽
若重喪被起者皂絹下帬帽若入宮殿及湏朝見者冠
服依百官例
齊衰心喪已上雖有奪情並終喪不弔不賀不預宴朞
喪未練大功未葬不弔不賀並終喪不預宴小功已下
假滿依例居五服之喪受冊及之職儀衛依常式唯鼓
樂從而不作若以戎事不用此制自秦兼天下朝覲之
禮遂廢及周封蕭詧爲梁王訖於隋恒稱藩國始有朝
見之儀梁王之朝周入畿大冡宰命有司致積其餼五
牢米九十筥醯醢各三十五甕酒十八壺米禾各五十
車薪芻各百車既至大司空設九儐以致館梁王束帛
乘馬設九介以待之禮成而出明日王朝受享於廟既
致享大冡宰又命公一人玄冕乘車陳九儐以束帛乘
馬致食于賓及賓之從各有差致食訖又命公一人弁
服乘車執贄設九儐以勞賓王設九介迎於門外明日
朝服乘車還贄于公公皮弁迎於大門授贄受贄並於
堂之中楹又明日王朝服設九介乘車備儀衛以見于
公事畢公致享明日三孤一人又執贄勞于梁王明日
王還贄又明日王見三孤如見三公明日卿一人又執
贄勞王王見卿又如三孤於是三公三孤六卿又各餼
賓並屬官之長爲使牢米束帛同三公
開皇四年正月梁主蕭巋朝于京師次於郊外詔廣平
王楊雄吏部尚書韋世康持節以迎衛尉設次於驛館
雄等降就便幕巋服通天冠絳紗袌端珽立於東階下
西面文武陪侍如其國雄等立於門右東面巋攝内史
令柳顧言出門請事世康曰奉詔勞于梁帝顧言入告
巋出迎於館門之外西面再拜持節者導雄與巋俱入
至于庭下巋北面再拜受詔訖雄等乃出於館門外道
右東向巋送於門外西面再拜及奉見高祖冠通天冠
服絳紗袌御大興殿如朝儀巋服遠遊冠朝服以入君
臣並拜禮畢而出
古者天子征伐則宜于社造于祖類于上帝還亦以牲
徧告梁天監初陸璉議定軍禮遵其制帝曰宜者請征
討之宜造者稟謀於廟類者奉天時以明伐並明不敢
自專陳幣承命可也璉不能對嚴植之又争之於是告
用牲幣反亦如之
後齊天子親征纂嚴則服通天冠文物充庭有司奏更
衣乃入冠武弁弁左貂附蟬以出誓訖擇日備法駕乘
木輅以造于廟載遷廟主於齋車以俟行次宜于社有
司以毛血舋軍鼓載帝社石主於車以俟行次擇日陳
六軍備大駕類于上帝次擇日祈后土神州岳鎮海瀆
源川等乃爲坎盟督將列牲於坎南北首有司坎前讀
盟文割牲耳承血皇帝受牲耳徧授大將乃寘于坎又
歃血歃徧又以寘坎禮畢埋牲及盟書又卜日建牙旗
於墠祭以太牢及所過名山大川使有司致祭將届戰
所卜剛日備玄牲列軍容設柴於辰地爲墠而禡祭大
司馬奠矢有司奠毛血樂奏大濩之音禮畢徹牲柴燎
戰前一日皇帝禱祖司空禱社戰勝則各報以太牢又
以太牢賞用命戰士于祖引功臣入旌門即神庭而授
版焉又罰不用命于社即神庭行戮訖振旅而還格廟
詣社訖擇日行飲至禮文物充庭有司執簡紀年號月
朔陳六師凱入格廟之事飲至策勲之美因述其功不
替賞典焉
隋制行幸所過名山大川則有司致祭岳瀆以太牢山
川以少牢親征及廵狩則類上帝宜社造廟還禮亦如
之將發軔則軷祭其禮有司於國門外委土爲山象設
埋埳有司刳羊陳爼豆駕將至委奠幣薦脯醢加羊於
軷西首又奠酒解羊幷饌埋於埳駕至太僕祭兩軹及
軌前乃飲授爵遂轢軷上而行
大業七年征遼東煬帝遣諸將於薊城南桑乾河上築
社稷二壇設方壝行宜社禮帝齋於臨朔宮懷荒殿預
告官及侍從各齋于其所十二衛士並齋帝衮冕玉輅
備法駕禮畢御金輅服通天冠還宮又於宮南類上帝
積柴於燎壇設高祖位於東方帝服大裘以冕乘玉輅
祭奠玉帛並如宜社諸軍受胙畢帝就位觀燎乃出又
於薊城北設壇祭馬祖於其上亦有燎又於其日使有
司幷祭先牧及馬步無鐘鼓之樂衆軍將發帝御臨朔
宮親授節度每軍大將亞將各一人騎兵四十隊隊百
人置一纛十隊爲團團有偏將一人第一團皆青絲連
明光甲鉄具裝青纓拂建狻猊旗第二團絳絲連朱犀
甲獸文具装赤纓拂建貔貅旗第三團白絲連明光甲
鉄具装素纓拂建辟邪旗第四團烏絲連玄犀甲獸文
具裝建纓拂建六駮旗前部鼔吹一部大鼔小鼔及鼙
長鳴中鳴等各十八具掆鼓金鉦各二具後部鐃吹一
部鐃二面哥簫及笳各四具節鼓一面吳吹篳篥横笛
各四具大角十八具又步卒八十隊分爲四團團有偏
將一人第一團每隊給青隼盪幡一第二團每隊黃隼
盪幡一第三團每隊白隼盪幡一第四團每隊蒼隼盪
幡一長槊楯弩及甲眊等各稱兵數受降使者一人給
二馬軺車一乘白獸幡及節各一騎吏三人車輻白從
十二人承詔慰撫不受大將制戰陣則爲監軍軍將發
候大角一通步卒第一團出營東門東向陣第二團出
營南門南向陣第三團出營西門西向陣第四團出營
北門北向陣陣四面團營然後諸團嚴駕立大角三通
則鐃鼓俱振騎第一團引行隊間相去各十五步次第
二團次前部鼓吹次弓矢一隊合二百騎建蹲獸旗爮
槊二張大將在其下次誕馬二十匹次大角次後部鐃
次第三團次第四團次受降使者次及輜重戎車散兵
等亦有四團第一輜重出收東面陣分爲兩道夾以行
第二輜重出收南面陣夾以行第三輜重出收西面陣
夾以行第四輜重出收北面陣夾以行亞將領五百騎
建騰豹旗殿軍後至營則第一團騎陣於東面第二團
騎陣於南面鼓吹翊大將居中騎馬南向第三團騎陣
於西面第四團騎陣於北面合爲方陣四團外向步卒
翊輜重入於陣内以次安營營定四面陣者引騎入營
亞將率驍騎遊奕督察其安營之制以車外布間設馬
槍次施兵幕内安雜畜事畢大將亞將等各就牙帳其
馬步隊與軍中散兵交爲兩番五日而代於是每日遣
一軍發相去四十里連營漸進二十四日續發而盡首
尾相繼鼓角相聞旌旗亘九百六十里天子六軍次發
兩部前後先置又亘八十里通諸道合三十軍亘一千
四十里諸軍各以帛爲帶長尺五寸闊二寸題其軍號
爲記御營内者合十二衛三臺五省九寺並分隷内外
前後左右六軍亦各題其軍號不得自言臺省王公已
下至于兵丁厮隸悉以帛爲帶綴于衣領名軍記帶諸
軍並給幡數百有事使人交相去來者執以行不執幡
而離本軍者佗軍騐軍記帶知非部兵則所在斬之是
歲也行幸望海鎮於秃黎山爲壇祀黃帝行禡祭詔太
常少卿韋霽博士禇亮奏定其禮皇帝及諸預祭臣近
侍官諸軍將皆齋一宿有司供帳設位爲埋埳神坐西
北内壝之外建二旗於南門外以熊席設帝軒轅神坐
於壝内設甲胄弓矢於坐側建槊於坐後皇帝出次入
門羣官定位皆再拜奠禮畢還宮
隋制常以仲春用少牢祭馬祖於大澤諸預祭官皆於
祭所致齋一日積柴於燎壇禮畢就燎仲夏祭先牧仲
秋祭馬社仲冬祭馬步並於大澤皆以剛日牲用少牢
如祭馬祖埋而不燎
開皇二十年太尉晉王廣北伐突厥四月己未次於河
上禡祭軒轅黃帝以太牢制幣陳甲兵行三獻之禮
後齊命將出征則太卜詣太廟灼靈龜授鼓旗於廟皇
帝陳法駕服衮冕至廟拜於太祖偏告訖降就中階引
上將操鉞授柯曰從此上至天將軍制之又操斧授柯
曰從此下至泉將軍制之將軍既受斧鉞對曰國不可
從外理軍不可從中制臣既受命有鼓旗斧鉞之威願
無一言之命於臣帝曰苟利社稷將軍裁之將軍就車
載斧鉞而出皇帝推轂度閫曰從此以外將軍制之
周大將出征遣太祝以羊一祭所過名山大川明帝武
成元年吐谷渾寇邊帝常服乘馬遣大司馬賀蘭祥於
太祖之廟司憲奉鉞進授大將大將拜受以授從者禮
畢出受甲兵
隋制皇太子親戎及大將出師則以豭㹠一舋鼓皆告
社廟受斧鉞訖不得反宿於家開皇八年晉王廣將伐
陳内史令李德林攝太尉告于太祖廟禮畢又命有司
宜于太社
古者三年練兵入而振旅至於春秋蒐獮亦以講其事
焉梁陳時依宋元嘉二十五年蒐宣武場其法置行軍
殿於幕府山南岡幷設王公百官幕先獵一日遣馬騎
布圍右領軍將軍督右左領軍將軍督左大司馬董正
諸軍獵日侍中三奏一奏搥一鼓爲嚴三嚴訖引仗爲
小駕鹵簿皇帝乘馬戎服從者悉絳衫幘黃麾警蹕鼓
吹如常儀獵訖晏會享勞比校多少戮一人以懲亂法
會畢還宫
後齊常以季秋皇帝講武於都外有司先莱野爲埸爲
二軍進止之節又别墠於北埸輿駕停觀遂命將簡士
教衆爲戰陣之法凡爲陣少者在前長者在後其還則
長者在前少者在後長者持弓矢短者持旌旗勇者持
鉦鼓刀楯爲前行戰士次之槊者次之弓箭爲後行將
帥先教士目使習見旌旗指麾之蹤發起之意旗卧則
跪教士耳使習金鼓動止之節聲鼓則進鳴金則止教
士心使知刑罰之若賞賜之利教士手使習持五兵之
便戰闘之備教士足使習跪及行列嶮泥之塗前五日
皆請兵嚴於埸所依方色建旗爲和門都墠之中及四
角皆建五采牙旗應講武者各集於其軍戒鼓一通軍
士皆嚴備二通將士貫甲三通步軍各爲直陣以相俟
大將各處軍中立旗鼓下有司陳小駕鹵簿皇帝武弁
乘革輅大司馬介胄乘奉引入行殿百司陪列位定二
軍迭爲客主先舉為客後舉爲主從五行相勝法爲陣
以應之
後齊春蒐禮有司規大防建獲旗以表獲車蒐前一日
命布圍領軍將軍一人督左甄護軍將軍一人督右甄
大司馬一人居中節制諸軍天子陳小駕服通天冠乘
木輅詣行宮將親禽服戎服鈒戟者皆嚴武衛張甄圍
旗鼓相望銜枚而進甄常開一方以令三驅圍合吏奔
騎令曰鳥獸之肉不登於爼者不射皮革齒牙骨角毛
羽不登於器者不射甄合大司馬鳴鼓促圍衆軍鼓譟
鳴角至期處而止大司馬屯北旌門二甄帥屯左右旌
門天子乘馬從南旌門入親射禽謁者以獲車收禽載
還陳於獲旗之北王公已下以次射禽皆送旗下事畢
大司馬鳴鼓解圍復屯殿中郞中率其屬收禽以實獲
車天子還行宮命有司每禽擇取三十一曰乾豆二曰
賓客三曰充君之庖其餘即於圍下量犒將士禮畢改
服鈒者韜刀而還夏苖秋獮冬狩禮皆同河清中定令
每歲十二月半後講武至晦遂除二軍兵馬右入千秋
門左入萬歲門並至永巷南下至昭陽殿北二軍交一
軍從西上閤一軍從東上閤並從端門南出閶闔門前
橋南戲射並訖送至城南郭外罷
後齊三月三日皇帝常服乘輿詣射所升堂即坐皇太
子及羣官坐定登歌進酒行爵皇帝入便殿更衣以出
驊騮令進御馬有司進弓矢帝射訖還御坐射懸侯又
畢羣官乃射五埓一品二品三十發(一發調馬十發射下十發射上三發)
(射麞三發射帖三發射獸頭)三品二十五發(一發調馬五發射下十發射上三發射麞三發)
(射帖三發射獸頭)四品二十發(一發調馬五發射下八發射上二發射麞二發射帖二發射獸)
(頭)五品十五發(一發調馬四發射下五發射上二發射麞二發射帖一發射獸頭)侍官
御仗已上十發(一發調馬四發射下五發射上)季秋大射皇帝備大駕
常服御七寶輦射七埓正三品己上第一埓一品五十
發(一發調馬十五發射下二十五發射上三發射麞三發射帖三發射獸頭)二品四十六發
(一發調馬十五發射下二十二發射上二發射麞三發射帖三發射獸頭)從三品四品第二
埓三品四十二發(一發調馬十二發射下二十二發射上二發射麞二發射帖三發射獸頭)
四品三十七發(一發調馬十一發射下十九發射上一發射麞二發射帖三發射獸頭)五
品第三埓三十二發(一發調馬九發射下十七發射上一發射麞二發射帖二發射獸頭)
六品第四埓二十七發(一發調馬八發射下十六發射上一發射麞一發射帖)七
品第五埓二十一發(一發調馬六發射下十二發射上一發射麞一發射帖)八品
第六埓十六發(一發調馬四發射下九發射上一發射麞一發射帖)九品第七埓
十發(一發調馬三發射下四發射上一發射麞二發射帖)大射置大將(太尉公爲之)射
司馬各一人錄事二人七埓各置埓將射正參軍各一
人埓士四人威儀一人乘白馬以導的别參軍一人懸
侯下府參軍一人又各置令史埓士等員以司其事
後周仲春教振旅大司馬建大麾於菜田之所鄉稍之
官以旂物鼓鐸鉦鐃各帥其人而致誅其後至者建麾
於後表之中以集衆庶質明偃麾誅其不及者乃陳徒
騎如戰之陣大司馬北面誓之軍中皆聽鼓角以爲進
止之節田之日於所莱之北建旗爲和門諸將帥徒騎
序入其門有司居門以平其人既入而分其地險野則
徒前而騎後易野則騎前而徒後既陣皆坐乃設驅逆
騎有司表狢於陣前以太牢祭黃帝軒轅氏於狩地爲
墠建二旗列五兵於坐側行三獻禮遂蒐田致禽以祭
社仲夏教苃舍如振旅之陣遂以苗田如蒐法致禽以
享礿仲秋教練兵如振旅之陣遂以獮田如蒐法致禽
以祀方仲冬教大閱如振旅之陣遂以狩田如蒐法致
禽以享烝
孟秋迎太白候太白夕見於西方先見三日大司馬戒
期遂建旗於陽武門外司空除壇兆有司薦毛血登歌
奏昭夏在位者拜事畢出其日中後十刻六軍士馬俱
介胄集旗下左右武伯督十二帥嚴衞侍臣文武俱介
胄奉迎樂師撞黃鐘右五鐘皆應皇帝介胄警蹕以出
如常儀而無鼓角出國門而軷祭至則舍於次太白未
見五刻中外皆嚴皇帝就位六軍鼓譟行三獻之禮每
獻鼓譟如初獻事訖燔燎賜胙畢鼓譟而還
隋制大射祭射侯於射所用少牢軍人每年孟秋閱戎
具仲冬教戰法及大業三年煬帝在榆林突厥啟民及
西域東胡君長並来朝貢帝欲誇以甲兵之盛乃命有
司陳冬狩之禮詔虞部量拔延山南北周二百里並立
表記前狩二日兵部建旗於表所五里一旗分爲四十
軍軍萬人騎五千匹前一日諸將各帥其軍集於旗下
鳴鼓後至者斬詔四十道使並揚旗建節分申佃令即
留軍所監獵布圍圍闕南面方幘而前帝服紫袴褶黑
介幘乘闟豬車其飾如木輅重輞漫輪虯龍繞轂漢東
京鹵簿所謂獵車者也駕六黑駵太常陳鼔笳鐃簫角
於帝左右各百二十百官戎服騎從鼓行入圍諸將並
鼓行赴圍乃設驅逆騎千有二百闟豬停軔有司歛大
綏王公已下皆整弓矢陳於駕前有司又歛小綏乃驅
獸出過於帝前初驅過有司整御弓矢以前待詔再驅
過備身將軍奉進弓矢三驅過帝乃從禽鼓吹皆振坐
而射之每驅必三獸以上帝發抗大綏次王公發則抗
小綏次諸將發射之無鼓驅逆之騎乃止然後三軍四
夷百姓皆獵凡射獸自左膘而射之達于右腢爲上等
達右耳本爲次等自左髀達于右䯚爲下等羣獸相從
不得盡殺已傷之獸不得重射又逆向人者不射其面
出表者不逐之佃將止虞部建旗於圍内從駕之鼓及
諸軍鼓俱振卒徒皆譟諸獲禽者獻於旗所致其左耳
大獸公之以供宗廟使歸薦腊于京師小獸私之
齊制季冬晦選樂人子弟十歲以上十二以下爲侲子
合二百四十人一百二十人赤幘皂褠衣執鼗一百二
十人赤布袴褶執鞞角方相氏黃金四目熊皮蒙首玄
衣朱裳執戈揚楯又作窮竒祖明之類凡十二獸皆
有毛角鼓吹令率之中黃門行之冗從僕射將之以逐惡
鬼于禁中其日戊夜三唱開諸里門儺者各集被服器
仗以待事戊夜四唱開諸城門二衛皆嚴上水一刻皇
帝常服即御座王公執事官第一品已下從六品已上
陪列預觀儺者鼓譟入殿西門徧於禁内分出二上閤
作方相與十二獸儛戲喧呼周徧前後鼓譟出殿南門
分爲六道出於郭外
隋制季春晦儺磔牲於宮門及城四門以禳隂氣秋分
前一日禳陽氣季冬傍磔大儺亦如之其牲每門各用
羝羊及雄雞一選侲子如後齊冬八隊二時儺則四隊
問事十二人赤幘褠衣執皮鞭工人二十二人其一人
方相氏黃金四目蒙熊皮玄衣朱裳其一人爲唱師著
皮衣執棒鼓角各十有司預備雄雞羝羊及酒於宮門
爲坎未明鼓譟以入方相氏執戈揚楯周呼鼔譟而出
合趣顯陽門分詣諸城門將出諸祝師執事預疈牲匈
磔之於門酌酒禳祝舉牲并酒埋之
後齊制日蝕則太極殿西廂東向堂東廂西向各設御
座羣官公服晝漏上水一刻内外皆嚴三門者閉中門
單門者掩之蝕前三刻皇帝服通天冠即御座直衛如
常不省事有變聞鼔音則避正殿就東堂服白祫單衣
侍臣皆赤幘帶劔升殿侍諸司各於其所赤幘持劒出
戸向日立有司各率官屬並行宮内諸門掖門屯衛太
社鄴令以官屬圍社守四門以朱絲繩繞繋社壇三匝
太祝令陳辭責社太史令二人走馬露版上尚書門司
疾上之又告清都尹鳴鼓如嚴鼓法日光復圓止奏解
嚴
後魏每攻戰尅捷欲天下知聞廼書帛建於竿上名爲
露布其後相因施行開皇中廼詔太常卿牛弘太子庶
子裴政撰宣露布禮及九年平陳元帥晉王以驛上露
布兵部奏請依新禮宣行承詔集百官四方客使等並
赴廣陽門外服朝衣各依其列内史令稱有詔在位者
皆拜宣訖拜蹈舞者三又拜郡縣亦同
隋書卷八
隋書卷八考證
禮儀志三三品二十五發注十發射上三發射麞監
本脫上三發射四字從宋本增
隋書卷八考證
