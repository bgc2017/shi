隋書卷二十
唐太尉揚州都督監修國史上柱國趙國公臣長孫無忌等撰
志第十五
天文中
二十八舍
東方角二星為天闕其間天門也其内天庭也故黃道
經其中七曜之所行也左角為天田為理主刑其南為
太陽道右角為將主兵其北為太隂道蓋天之三門猶
房之四表其星明大王道太平賢者在朝動摇移徙王
者行亢四星天子之内朝也摠攝天下奏事聽訟理獄
錄功者也一曰疏廟主疾疫星明大輔納忠天下寧人
無疾疫動則多疾氐四星王者之宿宫后妃之府休解
之房前二星適也後二星妾也將有徭役之事氐先動
星明大則臣奉度人無勞房四星為明堂天子布政之
宫也亦四輔也下第一星上將也次次將也次次相也
上星上相也南二星君位北二星夫人位又為四表中
間為天衢之大道為天闕黃道之所經也南間曰陽環
其南曰太陽北間曰隂間其北曰太隂七曜由乎天衢
則天下平和由陽道則主旱喪由隂道則主水兵亦曰
天駟為天馬主車駕南星曰左驂次左服次右服次右
驂亦曰天廐又主開閉為畜藏之所由也房星明則王
者明驂星大則兵起星離則人流又北二小星曰鉤鈐
房之鈐鍵天之管籥主閉藏鍵天心也王者孝則鉤鈐
明近房天下同心遠則天下不和王者絶後房鉤鈐間
有星及疎坼則地動河清心三星天王正位也中星曰
明堂天子位為大辰主天下之賞罰天下變動心星見
祥星明大天下同暗則主暗前星為太子其星不明太
子不得代後星為庶子後星明庶子代心星變黑大人
有憂直則王失勢動則國有憂急角摇則有兵離則人
流尾九星後宫之場妃后之府上第一星后也次三星
夫人次星嬪妾第三星傍一星名曰神宫解衣之内室
尾亦為九子星色欲均明大小相承則後宫有叙多子
孫星微細暗后有憂疾疎遠后失勢動摇則君臣不和
天下亂就聚則大水箕四星亦後宫妃后之府亦曰天
津一曰天雞主八風凡日月宿在箕東壁翼軫者風起
又主口舌主客蠻夷胡貉故蠻胡將動先表箕焉星大
明直則穀熟内外有差就聚細微天下憂動則蠻夷有
使來離徙則人流動不出三日大風
北方南斗六星天廟也丞相太宰之位主襃賢進士禀
授爵禄又主兵一曰天機南二星魁天梁也中央二星
天相也北二星杓天府庭也亦為天子夀命之期也將
有天子之事占於斗斗星盛明王道平和爵禄行芒角
動摇天子愁兵起移徙其臣逐牽牛六星天之關梁主
犧牲事其北二星一曰即路一曰聚火又曰上一星主
道路次二星主關梁次三星主南越摇動變色則占之
星明大王道昌關梁通牛貴怒則馬貴不明失常穀不
登細則牛賤中星移上下牛多死小星亡牛多疫又曰
牽牛星動為牛災須女四星天之少府也須賤妾之稱
婦職之卑者也主布帛裁製嫁娶星明天下豐女功昌
國充富小暗則國藏虛動則有嫁娶出納裁製之事虛
二星冡宰之官也主北方主邑居廟堂祭祀祝禱事又
主死喪哭泣危三星主天府天庫架屋餘同虛占星不
明客有誅動則王者作宫殿有土功墳墓四星屬危之
下主死喪哭泣為墳墓也星不明天下旱動則有喪營
室二星天子之宫也一曰玄宫一曰清廟又為軍糧之
府及土功事星明國昌小不明祠祀鬼神不享國家多
疾動則有土功兵出野離宫六星天子之别宫主隐藏
休息之所東壁二星主文章天下圖書之秘府也主土
功星明王者興道術行國多君子星失色大小不同王
者好武經士不用圖書隐星動則有土功離徙就聚為
田宅事
西方奎十六星天之武庫也一曰天豕亦曰封豕主以
兵禁暴又主溝瀆西南大星所謂天豕目亦曰大將欲
其明若帝滛佚政不平則奎有角角動則有兵不出年
中或有溝瀆之事又曰奎中星明水大出婁三星為天
獄主苑牧犧牲供給郊祀亦為興兵聚衆星明天下平
和郊祀大享多子孫動則有聚衆星直則有執主之命
者就聚國不安胃三星天之厨藏主倉廩五穀府也明
則和平倉實動則有輸運事就聚則穀貴人流昴七星
天之耳目也主西方主獄事又為旄頭胡星也又主喪
昴畢間為天街天子出旄頭罕畢以前驅此其義也黃
道之所經也昴明則天下牢獄平昴六星皆明與大星
等大水七星黃兵大起一星亡為兵喪摇動有大臣下
獄及白衣之會大而數盡動若跳躍者胡兵大起一星
獨跳躍餘不動者胡欲犯邊境也畢八星主邊兵主弋
獵其大星曰天高一曰邊將主四夷之尉也星明大則
遠夷來貢天下安失色則邊亂一星亡為兵喪動摇邊
城兵起有讒臣離徙天下獄亂就聚法令酷附耳一星
在畢下主聽得失伺愆邪察不祥星盛則中國微有盜
賊邊候驚外國反鬭兵連年若移動佞讒行兵大起邊
尤甚月入畢多雨觜觽三星為三軍之候行軍之藏府
主葆旅收斂萬物明則軍儲盈將得勢動而明盜賊羣
行葆旅起動移將有逐者參十星一曰參伐一曰大辰
一曰天市一曰鈇鉞主斬刈又為天獄主殺伐又主權
衡所以平理也又主邊城為九譯故不欲其動也參白
獸之體其中三星横列三將也東北曰左肩主左將西
北曰右肩主右將東南曰左足主後將軍西南曰右足
主偏將軍故黃帝占參應七將中央三小星曰伐天之
都尉也主胡鮮卑戎狄之國故不欲明七星皆明大天
下兵精也王道缺則芒角張伐星明與參等大臣皆謀
兵起參星失色軍散參芒角動摇邊候有急天下兵起
又曰有斬伐之事參星移客伐主參左足入玉井中兵
大起秦大水若有喪山石為怪參星差戾王臣貳
南方東井八星天之南門黃道所經天之亭候主水衡
事法令所取平也王者用法平則井星明而端列鉞一
星附井之前主伺滛奢而斬之故不欲其明明與井齊
則用鉞大臣有斬者以欲殺也月宿井有風雨輿鬼五
星天目也主視明察姦謀東北星主積馬東南星主積
兵西南星主積布帛西北星主積金玉隨變占之中央
為積尸主死喪祠祀一曰鈇質主誅斬鬼星明大穀成
不明人散動而光上賦斂重徭役多星徙人愁政令急
鬼質欲其忽忽不明則安明則兵起大臣誅柳八星天
之厨宰也主尚食和滋味又主雷雨若女主驕奢一曰
天相一曰天庫一曰注又主木功星明大臣重慎國安
厨食具注舉首王命興輔佐出星直天下謀伐其主星
就聚兵滿國門七星七星一名天都主衣裳文繡又主
急兵守盜賊故欲明星明王道昌闇則賢良不處天下
空天子疾動則兵起離則易政張六星主珍寳宗廟所
用及衣服又主天厨飲食賞賚之事星明則王者行五
禮得天之中動則賞賚離徙天下有逆人就聚有兵翼
二十二星天之樂府主俳倡戱樂又主夷狄遠客負海
之賓星明大禮樂興四夷賓動則蠻夷使來離徙則天
子舉兵軫四星主冡宰輔臣也主車騎主載任有軍出
入皆占於軫又主風主死喪軫星明則車駕備動則車
騎用離徙天子憂就聚兵大起轄星傅軫兩傍主王侯
左轄為王者同姓右轄為異姓星明兵大起遠軫凶軫
轄舉南蠻侵車無轄國主憂長沙一星在軫之中主夀
命明則主夀長子孫昌
右四方二十八宿并輔官一百八十二星
星官在二十八宿之外者
庫樓十星其六大星為庫南四星為樓在角南一曰天
庫兵車之府也旁十五星三三而聚者柱也中央四小
星衡也主陳兵又曰天庫空則兵四合東北二星曰陽
門主守隘塞也南門二星在庫樓南天之外門也主守
兵平星二星在庫樓北平天下之法獄事廷尉之象也
天門二星在平星北亢南七星曰折威主斬殺頓頑二
星在折威東南主考囚情状察詐偽也騎官二十七星
在氐南若天子武賁主宿衛東端一星騎陣將軍騎將
也南三星車騎車騎之將也陣車三星在騎官東北革
車也積卒十二星在房心南主為衛也他星守之近臣
誅從官二星在積卒西北龜五星在尾南主卜以占吉
凶傅說一星在尾後傅說主章祝巫官也章請號之聲
也主王后之内祭祀以祈子孫廣求胤嗣詩云克禋克
祀以弗無子此之象也星明大王者多子孫魚一星在
尾後河中主隂事知雲雨之期也星不明則魚多亡若
魚少動摇則大水暴出出漢中則大魚多死杵三星在
箕南杵給庖舂客星入杵臼天下有急糠一星在箕舌
前杵西北鼈十四星在南斗南鼈為水蟲歸太隂有星
守之白衣會主有水令農丈人一星在南斗西南老農
主稼穡也狗二星在南斗魁前主吠守天田九星在牛
南羅堰九星在牽牛東岠馬也以壅畜水潦灌溉溝渠
也九坎九星在牽牛南坎溝渠也所以導達泉源疏瀉
瀛溢通溝洫也九坎間十星曰天池一曰三池一曰天
海主灌溉事九坎東列星北一星曰齊齊北二星曰趙
趙北一星曰鄭鄭北一星曰越越東二星曰周周東南
北列二星曰秦秦南二星曰代代西一星曰晉晉北一
星曰韓韓北一星曰魏魏西一星曰楚楚南一星曰燕
其星有變各以其國秦代東三星南北列曰離瑜離圭
衣也瑜玉飾皆婦人之服星也虛南二星曰哭哭東二
星曰泣泣哭皆近墳墓泣南十三星曰天壘城如貫索
状主北夷丁零匈奴敗臼四星在虛危南知凶災他星
守之飢兵起危南二星曰蓋屋主治宫室之官也虛梁
四星在蓋屋南主園陵寝廟非人所處故曰虛梁室南
六星曰雷電室西南二星曰土功吏主司過度壁南二
星曰土公土公西南五星曰礔礰礔礰南四星曰雲雨
皆在壘壁北羽林四十五星在營室南一曰天軍主軍
騎又主翼王也壘壁陣十二星在羽林北羽林之垣壘
也主軍位為營壘也三星有在天軍中者皆為兵起熒
惑太白辰星尤甚北落師門一星在羽林南北者宿在
北方也落天之蕃落也師衆也師門猶軍門也長安城
北門曰北落門以象北也主非常以候兵有星守之虜
入塞中兵起北落西北有十星曰天錢北落西南一星
曰天綱主武帳北落東南九星曰八魁主張禽獸客星
入之多盜賊八魁西北三星曰鈇質一曰鈇鉞有星入
之皆為大臣誅奎南七星曰外屏外屏南七星曰天溷
厠也屏所以障之也天溷南一星曰土司空主水土之
事故又知禍殃也客星入之多土功天下大疾婁東五
星曰左更山虞也主澤藪竹木之屬亦主仁智婁西五
星曰右更牧師也主養牛馬之屬亦主禮義二更秦爵
名也天倉六星在婁南倉穀所藏也星黃而大歲熟西
南四星曰天庾積厨粟之所也天囷十三星在胃南囷
倉廩之屬也主給御糧也星見則囷倉實不見即虛天
廩四星在昴南一曰天廥主畜黍稷以供饗祀春秋所
謂御廩此之象也天苑十六星在昴畢南天子之苑囿
養禽獸之所也主馬牛羊星明則牛馬盈希則死苑西
六星曰芻藁以供牛馬之食也一曰天積天子之藏府
也星盛則歲豐穰希則貨財散苑南十三星曰天園植
菓菜之所也畢附耳南八星曰天節主使臣之所持者
也天節下九星曰九州殊口曉方俗之官通重譯者也
畢柄西五星曰天隂參旗九星在參西一曰天旗一曰
天弓主司弓弩之張候變禦難玉井四星在參左足下
主水漿以給厨西南九星曰九游天子之旗也玉井東
南四星曰軍井行軍之井也軍井未達將不言渴名取
此也屏二星在玉井南屏為屏風客星入之四足蟲大
疾天厠四星在屏東溷也主觀天下疾病天矢一星在
厠南色黃則吉他色皆凶軍市十三星在參東南天軍
貿易之市使有無通也野雞一星主變怪在軍市中軍
市西南二星曰丈人丈人東二星曰子子東二星曰孫
東井西南四星曰水府主水之官也東井南垣之東四
星曰四瀆江河淮濟之精也狼一星在東井東南狼為
野將主侵掠色有常不欲變動也角而變色動摇盜賊
萌胡兵起人相食躁則人主不静不居其宫馳騁天下
北七星曰天狗主守財弧九星在狼東南天弓也主備
盜賊常向於狼弧矢動移不如常者多盜賊胡兵大起
狼弧張害及胡天下乖亂又曰天弓張天下盡兵主與
臣相謀弧南六星為天社昔共工氏之子句龍能平水
土故祀以配社其精為星老人一星在弧南一曰南極
常以秋分之旦見于景春分之夕而沒于丁見則化平
主夀昌亡則君危代天常以秋分候之南郊柳南六星
曰外厨厨南一星曰天紀主禽獸之齒稷五星在七星
南稷農正也取乎百穀之長以為號也張南十四星曰
天廟天子之祖廟也客星守之祠官有憂翼南五星曰
東區蠻夷星也軫南三十二星曰器府樂器之府也青
丘七星在軫東南蠻夷之國號也青丘西四星曰土司
空主界域亦曰司徒土司空北二星曰軍門主營候豹
尾威旗
自攝提至此大凡二百五十四官一千二百八十
三星并二十八宿輔官名曰經星常宿遠近有度
小大有差苟或失常實表災異
天漢起東方經尾箕之間謂之漢津乃分為二道其南
經傳說魚天龠天弁河鼓其北經龜貫箕下次絡南斗
魁左旗至天津下而合南道乃西南行又分夾匏瓜絡
人星杵造父騰蛇王良傳路閣道北端太陵天船卷舌
而南行絡五車經北河之南入東井水位而東南行絡
南河闕丘天狗天紀天稷在七星南而没
天占
鴻範五行傳曰清而明者天之體也天忽變色是謂易
常天裂陽不足是謂臣強下將害上國後分裂其下之
主當之天開見光流血滂滂天裂見人兵起國亡天鳴
有聲至尊憂且驚皆亂國之所生也
漢惠帝二年天開東北長三十餘丈廣十餘丈後有吕
氏變亂
晉惠帝大安二年天中裂穆帝升平五年又裂廣數丈
並有聲如雷其後皆有兵革之應
七曜
日循黃道東行一日一夜行一度三百六十五日有竒
而周天行東陸謂之春行南陸謂之夏行西陸謂之秋
行北陸謂之冬行以成隂陽寒暑之節是故傳云日為
太陽之精主生養恩德人君之象也又人君有瑕必露
其慝以告示焉故日月行有道之國則光明人君吉昌
百姓安寧日變色有軍軍破無軍喪侯王其君無德其
臣亂國則日赤無光日失色所臨之國不昌日晝昏行
人無影到暮不止者上刑急下人不聊生不出一年有
大水日晝昏烏鳥羣鳴國失政日中烏見主不明為政
亂國有白衣會日中有黑子黑氣黑雲乍三乍五臣廢
其主日食隂侵陽臣掩君之象有亡國有死君有大水
日食見星有殺君天下分裂王者修德以禳之
月者隂之精也其形圓其質清日光照之則見其明日
光所不照則謂之魄故月望之日日月相望人居其間
盡覩其明故形圓也二弦之日日照其側人觀其傍故
半明半魄也晦朔之日日照其表人在其裏故不見也
其行有遲疾其極遲則日行十二度強極疾則日行十
四度半強遲則漸疾疾極漸遲二十七日半強而遲疾
一終矣又月行之道斜帶黃道十三日有奇在黃道表
又十三日有奇在黃道裏表裏極遠者去黃道六度二
十七日有奇隂陽一終張衡云對日之衝其大如日日
光不照謂之闇虛闇虛逢月則月食值星則星亡今歴
家月望行黃道則值闇虛矣值闇虛有表裏深淺故食
有南北多少月為太隂之精以之配日女主之象也以
之比德刑罰之義列之朝廷諸侯大臣之類故君明則
月行依度臣執權則月行失道大臣用事兵刑失理則
月行乍南乍北女主外戚擅權則或進或退月變色將
有殃月晝明姦邪並作君臣争明女主失行隂國兵強
中國饑天下謀僣數月重見國以亂亡
歲星曰東方春木於人五常仁也五事貌也仁虧貌失
逆春令傷木氣則罰見歲星歲星盈縮㠯丌舍命國丌
所居久丌國有德厚五穀豐昌不可伐丌對為衝歲乃
有殃歲星安静中度吉盈縮失次丌國有變不可舉事
用兵又曰人主出象也色欲明光潤澤德合同又曰進
退如度姦邪息變色亂行主無福又主福主大司農主
齊吳主司天下諸侯人君之過主歲五榖赤而角丌國
昌赤黃而沉丌野大穰
熒惑曰南方夏火禮也視也禮虧視失逆夏令傷火氣
罰見熒惑熒惑法使行無常出則有兵入則兵散㠯舍
命國為亂為賊為疾為喪為饑為兵居國受殃環繞勾
已芒角動摇變色乍前乍後乍左乍右丌殃愈甚丌南
丈夫北女子喪周旋止息乃為死喪宼亂丌野亡地丌
失行而速兵聚丌下順之戰勝又曰熒惑主大鴻臚主
死喪主司空又為司馬主楚吳越以南又司天下羣臣
之過司驕奢亡亂妖孽主歲成敗又曰熒惑不動兵不
戰有誅將丌出色赤怒逆行成鉤已戰凶有圍軍鉤已
有芒角如鋒刃人主無出宫下有伏兵芒大則人民怒
君子遑遑小人浪浪不有亂臣則有大喪人欺吏吏欺
王又為外則兵内則理政為天子之理也故曰雖有明
天子必視熒惑所在丌入守犯太微軒轅營室房心主
命惡之
填星曰中央季夏土信也思心也仁義禮智㠯信為主
貌言視聽以心為政故四星皆失填乃為之動動而盈
侯王不寧縮有軍不復所居之宿國吉得地及女子有
福不可伐去之失地若有女憂居宿久國福厚易則薄
失次而上二三宿曰盈有主命不成不乃大水失次而
下曰縮后戚丌歲不復不乃天裂若地動一曰填為黃
帝之德女主之象主德厚安危存亡之機司天下女主
之過又曰天子之星也天子失信則填星大動
太白曰西方秋金義也言也義虧言失逆秋令傷金氣
罰見太白太白進退㠯候兵高埤遲速静躁見伏用兵
皆象之吉丌出西方失行夷狄敗出東方失行中國敗
未盡期日過參天病其對國若經天天下革人更王是
謂亂紀人民流亡晝與日争明強國弱小國強女主昌
又曰太白大臣其號上公也大司馬位謹候此
辰星曰北方冬水智也聽也智虧聽失逆冬令傷水氣
罰見辰星辰星見主刑主廷尉主燕趙又為燕趙代以
北宰相之象亦為殺伐之氣戰鬭之象又曰軍於野辰
星為偏將之象無軍為刑事和隂陽應丌時不和出失
丌時寒暑失丌節邦當大饑當出不出是謂擊卒兵大
起在於房心間地動亦曰辰星出入躁疾常主夷狄又
曰蠻夷出星亦主刑法之得失色黃而小地大動
凡五星有色大小不同各依丌行而順時應節色變有
類凡青皆比參左肩赤比心大星黃比參右肩白比狼
星黑比奎大星不失本色而應丌四時者吉色害丌行
凶
凡五星所出所行所直之辰其國為得位者歲星㠯德
熒惑有禮填星有福太白兵強辰星隂陽和所行所直
之辰順其色而有角者勝其色害者敗居實有德也居
虛無德也色勝位行勝色行得盡勝之營室為清廟歲
星廟也心為明堂熒惑廟也南斗為文太室填星廟也
亢為疏廟太白廟也七星為員宫辰星廟也五星行至
其廟謹候丌命
凡五星盈縮失位丌精降于地為人歲星降為貴臣熒
惑降為童兒歌謠嬉戱填星降為老人婦女太白降為
仕夫處於林麓辰星降為婦人吉凶之應隨其象告
凡五星木與土合為内亂饑與水合為變謀而更事與
火合為饑為旱與金合為白衣之會合鬭國有内亂野
有破軍為水太白在南歲星在北名曰牡年穀大熟太
白在北歲星在南年或有或無火與金合為爍為喪不
可舉事用兵從軍為軍憂離之軍却出太白隂分宅出
其陽偏將戰與土合為憂主孽與水合為北軍用兵舉
事大敗一曰火與水合為焠不可舉事用兵土與水合
為壅沮不可舉事用兵有覆軍下師一曰為變謀更事
必為旱與金合為疾為白衣會為内兵國亡地與木合
國饑水與金合為變謀為兵憂入太白中而上出破軍
殺將客勝下出客亡地視旗所指㠯命破軍環繞太白
若與鬭大戰客勝
凡木火土金與水鬭皆為戰兵不在外皆為内亂
凡同舍為合相陵為鬭二星相近其殃大相遠無傷七
寸㠯内必之
凡月蝕五星其國亡歲以饑熒惑以亂填以殺太白以
強國戰辰以女亂
凡五星入月其野有逐相太白將僇
凡五星所聚其國王天下從歲㠯義從熒惑㠯禮從填
㠯重從太白以兵從辰㠯法各㠯其事致天下也三星
若合是謂驚立絶行其國外内有兵天喪人民改立侯
王四星若合是謂太陽其國兵喪並起君子憂小人流
五星若合是謂易行有德受慶改立王者奄有四方子
孫蕃昌亡德受殃離其國家滅其宗廟百姓離去被滿
四方五星皆大其事亦大皆小事亦小
凡五星色其圜白為喪為旱赤中不平為兵為憂青為
水黑為疾疫為多死黃為吉皆角赤犯我城黃地之爭
白哭泣聲青有兵憂黑有水五星同色天下偃兵百姓
安寧歌儛以行不見災疾五穀蕃昌
凡五星為政緩則不行急則過分逆則占熒惑緩則不
入急則不出違道則占填緩則不還急則過舍逆則占
太白緩則不出急則不入逆則占辰星緩則不出急則
不入非時則占五星不失行則年穀豐昌
凡五星分天之中積於東方中國積于西方外國用兵
者利辰星不出太白為客其出太白為主出而與太白
不相從及各出一方為格野有軍不戰五星為五德之
主其行或入黃道裏或出黃道表猶月行出有隂陽也
終出入五常不可以算數求也其東行曰順西行曰逆
順則疾逆則遲通而率之終為東行矣不東不西曰留
與日相近而不見曰伏伏與日同度曰合其留行逆順
掩合犯法陵變色芒角凡其所主皆以時政五常五官
五事之得失而見其變木火土三星行遲夜半經天其
初皆與日合度而後順行漸遲追日不及晨見東方行
去日稍遠朝時近中則留留經旦過中則逆行逆行至
夕時近中則又留留而又順先遲漸速以至于夕伏西
方乃更與日合
金水二星行速而不經天自始與日合之後行速而先
日夕見西方去日前稍遠夕時欲近南方則漸遲遲極
則留留而近日則逆行而合日在于日後晨見東方逆
極則留留而後遲遲極去日稍遠旦時欲近南方則速
行以追日晨伏于東方復與日合此五星合見遲速逆
順留行之大經也昏旦者隂陽之大分也南方者太陽
之位而天地之經也七曜行至陽位當天之經則虧昃
留逆而不居焉此天之常道也三星經天二星不經天
三天兩地之道也
凡五星見伏留行逆順遲速應歴度者為得其行政合
于常違歴錯度而失路盈縮者為亂行亂行則為妖星
彗孛而有亡國革政兵饑喪亂之禍云
古歴五星並順行秦歴始有金火之逆又甘石並時自
有差異漢初測候乃知五星皆有逆行其後相承罕能
察至後魏末清河張子信學藝博通尤精歴數因避葛
滎亂隐於海島中積三十許年專以渾儀測候日月五
星差變之數以算步之始悟日月交道有表裏遲速五
星見伏有感召向背言日行在春分後則遲秋分後則
速合朔月在日道裏則日食若在日道外雖交不虧月
望值交則虧不問表裏又月行遇木火土金四星向之
則速背之則遲五星行四方列宿各有所好惡所居遇
其好者則留多行遲見早遇其惡者則留少行速見遲
與常數並差少者差至五度多者差至三十許度其辰
星之行見伏尤異晨應見在雨水後立夏前夕應見在
處暑後霜降前者並不見啟蟄立夏立秋霜降四氣之
内晨夕去日前後三十六度内十八度外有木火土金
一星者見無者不見後張胄玄劉孝孫劉焯等依此差
度為定入交食分及五星定見定行與天密會皆古人
所未得也梁奉朝請祖暅天監中受詔集古天官及圖
緯舊說撰天文錄三十卷逮周氏克梁獲庾季才為太
史令撰靈臺秘苑一百二十卷占驗益備今略其雜星
瑞星妖星客星流星及雲氣各狀次之於此云
瑞星
一曰景星如半月生於晦朔助月為明或曰星大而中
空或曰有三星在赤方氣與青方氣相連黃星在赤方
氣中亦名德星二曰周伯星黃色煌煌然所見之國大
昌三曰含譽光耀似彗喜則含譽射
星雜變
一曰星書見若星與日並出名曰嫁女星與日争光武
且弱文且強女子為王在邑為喪在野為兵又曰臣有
姦心上不明臣下從横大水浩洋又曰星晝見虹不滅
臣人生明星奪日光天下有立王二曰恒星不見恒星
者在位人君之類不見者象諸侯之背畔不佐王者奉
順法度無君之象也又曰恒星不見主不嚴法度消又
曰天子失政諸侯横暴又曰常星列宿不見象中國諸
侯微滅也三曰星鬭星鬭天下大亂四曰星摇星摇人
衆將勞五曰星隕大星隕下陽失其位灾害之萌也又
曰衆星墜人失其所也凡星所墜國易政又曰星墜當
其下有戰場天下亂期三年又曰奔星之所墜其下有
兵列宿之所墜滅家邦衆星之所墜衆庶亡又曰填星
墜海水泆黃星騁海水躍又曰黃星墜海水傾亦曰
星墜而渤海決星隕如雨天子微諸侯力政五伯代興
更為盟主衆暴寡大并小又曰星辰附離天猶庶人附
離王者也王者失道綱紀廢下將畔去故星畔天而隕
以見其象國有兵凶則星墜為鳥獸天下將亡則星墜
為飛蟲天下大兵則星墜為金鐵天下有水則星墜為
土國主亡有兵則星墜為草木兵起國主亡則星墜為
沙星墜為人而言者善惡如其言又曰國有大喪則星
墜為龍
妖星
妖星者五行之氣五星之變各見其方以為殃灾各以
其日五色占知何國吉凶決矣行見無道之國失禮之
邦為兵為饑水旱死亡之徵也又曰凡妖星所出形狀
不同為殃如一其出不過一年若三年必有破國屠城
其君死天下大亂兵士亂行戰死於野積尸從横餘殃
不盡為水旱兵饑疾疫之殃又曰凡妖星出見長大灾
深期遠短小灾淺期近三尺至五尺期百日五尺至一
丈期一年一丈至三丈期三年三丈至五丈期五年五
丈至十丈期七年十丈以上期九年審以察之其災必
應彗星世所謂掃星本類星末類彗小者數寸長或竟
天見則兵起大水主掃除除舊布新有五色各依五
本精所主史臣案彗體無光傅日而為光故夕見則東
指晨見則西指在日南北皆隨日光而指頓挫其芒或
長或短光芒所及則為灾又曰孛星彗之屬也偏指曰
彗芒氣四出曰孛孛者孛然非常惡氣之所生也内不
有大亂則外有大兵天下合謀闇蔽不明有所傷害晏
子曰君若不改孛星將出彗星何懼乎由是言之災甚
於彗
歲星之精流為天棓天槍天猾天衝國皇反登一曰天
棓一名覺星或曰天格本類星末銳長四丈主滅兵主
奮爭又曰天棓出其國凶不可舉事用兵又曰期三月
必有破軍拔城又曰天棓見女主用事其本者為主人
二曰天槍主捕制或曰攙雲如牛槍雲如馬或曰如槍
左右銳長數丈天攙本類星末銳長丈三曰天猾主招
亂又曰人主自恣逆天暴物則天猾起四曰天衝狀如
人蒼衣赤首不動主滅位又曰衝星出臣謀主武卒發
又曰天衝抱極泣帝前血濁霧下天下冤五曰國皇或
曰機星散為國皇國皇之星大而赤類南極老人星也
主滅姦主内寇難見則兵起天下急或云去地一二丈
如炬火狀(後客星内亦有國皇名同而占狀異)六曰反登主夷分皆少陽
之精司徒之類青龍七宿之域有謀反若恣虐為害主
失春政者以出時衝為期皆主君徵也
熒惑之精流為析旦蚩尤旗昭明司危天攙一曰析旦
或曰昭旦主弱之符又曰析旦横出參櫂百尺為相誅
滅二曰蚩尤旗或曰旋星散為蚩尤旗或曰蚩尤旗五
星盈縮之所生也狀類彗而後曲象旗或曰四望無雲
獨見赤雲蚩尤旗也或曰蚩尤旗如箕可長二丈末有
星又曰亂國之王衆邪並積有雲若植雚竹長黃上白
下名曰蚩尤旗主誅逆國又曰帝將怒則蚩尤旗出又
曰虐王反度則蚩尤旗出或曰本類星而後委曲其像
旗旛可長二三丈見則王者旗鼓大行征伐四方兵大
起不然國有大喪三曰昭明者五星變出於西方名曰
昭明金之氣也又曰赤彗分為昭明昭明滅光象如太
白七芒故以為起覇之徵或曰機星散為昭明又曰西
方有星望之去地可六丈而有光其類太白數動察之
中赤是謂西方之野星名曰昭明出則兵大起其出也
下有喪出南方則西方之邦失地或曰昭明如太白不
行主起有德又曰西方有星大而白有角目下視之名
曰昭明金之精出則兵大起若守房心國有喪必有屠
城昭明下則為天狗所下者大戰流血四曰司危或曰
機星散為司危又曰白彗之氣分為司危司危平以為
乖爭之徵或曰司危星大有毛兩角又曰司危星類太
白數動察之而赤司危出強國盈主擊強侯兵也又曰
司危見則主失法期八年豪傑起天子以不義失國有
聲之臣行主德也又曰司危見則其下國相殘賊又曰
司危星出正西西方之野星去地可六丈大而白類太
白一曰見兵起強又曰司危出則非其下有兵衝不利
五曰天攙其狀白小數動是謂攙星一名斬星天攙主
殺時又曰天攙見女主用事者其本為主人又曰天攙
出其下相攙為饑為兵赤地千里枯骨籍籍亦曰天攙
出其國内亂又曰太陽之精赤鳥七宿之域有謀反恣
虐為害主失夏政
填星之精流為五殘六賊獄漢大賁炤星絀流茀星旬
始擊咎一曰五殘或曰旋星散為五殘亦曰蒼彗散為
五殘故為毁敗之徵或曰五殘五分亦曰一本而五枝
也期九年姦與三九二十七大亂不可禁又曰五殘者
五行之變出於東方五殘木之氣也一曰五鏠又曰五
殘星出正東東方之野星狀類辰星可去地六七丈大
而白主乖亡或曰東方有星望之去地可六丈大而赤
察之中青或曰星表青氣如暈有毛其類歲星是謂東
方之野星名曰五殘出則兵大起其出也下有喪出北
則東方之邦失地又曰五殘出四蕃虛天子有急兵或
曰五殘大而赤數動察之有青又曰五殘出則兵起二
曰六賊者五行之氣出於南方或曰六賊火之氣也或
曰六賊星形如彗又曰南方有星望之可去地六丈赤
而數動察之有光其類熒惑是謂南方之野星名曰六
賊出則兵起其國亂其出也下有喪出東方則南方之
邦失地又曰六賊星見出正南南方之星去地可六丈
大而赤數動有光三曰獄漢一曰咸漢或曰權星散為
獄漢又曰咸漢者五行之氣出於北方水之氣也獄漢
青中赤表下有三彗從横主逐王刺王又曰北方有星
望之可去地六丈大而赤數動察之中青黑其類辰星
是謂北方之野星名曰咸漢出則兵起其下有喪出西
方則北方之邦失地又曰獄漢動諸侯驚出則隂横四
曰大賁主暴衝五曰炤星主滅邦六曰絀流動天下敖
主伏逃又曰絀流主自理無所逃七曰茀星在東南本
有星末類茀所當之國實受其殃八曰旬始或曰樞星
散為旬始或曰五星盈縮之所生也亦曰旬始妖氣又
曰旬始蚩尤也又曰旬始出於北斗旁狀如雄雞其怒
青黑象伏鼈又曰黃慧分為旬始旬始者今起也狀如
雄雞土含陽以文白接精象雞故以為立主之題期十
年聖人起代又曰旬始主爭兵主亂主招横又曰旬始
照其下必有滅王五姦爭作暴骨積骸以子續食見則
臣亂兵作諸侯為虐又曰常以戊戌日視五車及天軍
天庫中有奇怪曰旬始狀如鳥有喙而見者則兵大起
攻戰當其首者破死又曰出見北斗聖人受命天子夀
王者有福九曰擊咎出臣下主一曰臣禁主主大兵又
曰土精斗七星之域以長四方司空之位有謀反恣虐
者占如上
太白之精散為天杵天柎伏靈大敗司姦天狗天殘卒
起一曰天杵主䍧羊二曰天柎主擊殃三曰伏靈主領
讒伏靈出天下亂復人四曰大敗主鬭衝或曰大敗出
擊咎謀五曰司姦主見妖六曰天狗亦曰五星氣合之
變出西南金火氣合名曰天狗或曰天狗星有毛旁有
短彗下如狗形者主徵兵主討賊亦曰天狗流五將鬭
又曰西北方有星長三丈而出水金氣交名曰天狗亦
曰西北三星大而白名曰天狗見則大兵起天下饑人
相食又曰天狗所下之處必有大戰破軍殺將伏尸流
血天狗食之皆期一年中二年遠三年各以其所下之
國以占吉凶(後流星内天狗名同占狀小異)七曰天殘主貪殘八曰卒
起卒起見禍無時諸變有萌臣運柄又曰少隂之精大
司馬之類白獸七宿之域有謀反若恣虐為害主失秋
政者期如上占禍亦應之
辰星之精散為枉矢破女拂樞滅寳繞廷驚理大奮祀
一曰枉矢或曰填星之變為枉矢又曰機星散為枉矢
亦曰枉矢五星盈縮之所生也弓弩之象也類大流星
色蒼黑蛇行望之如有毛目長數匹著天主反萌主射
愚又曰黑彗分為枉矢枉矢者射是也枉矢見謀反之
兵合射所誅亦為以亂伐亂又曰人君暴專已則有枉
矢動亦曰枉矢類流星望之有尾目長可一匹布皎皎
著天見則大兵起大將出弓弩用期三年曰枉矢所觸
天下之所伐射滅之象也二曰破女破女若見君臣皆
誅主勝之符三曰拂樞拂樞動亂駭擾無調時又曰拂
樞主制時四曰滅寳滅寳起相得之又曰滅寳主伐之
五曰繞廷繞廷主亂孳六曰驚理驚理主相署七曰大
奮祀大奮祀主招邪或曰大奮祀出主安之太隂之精
玄武七宿之域有謀反若恣虐為害主失冬政者期如
上占禍亦應之又曰五精潜潭皆以類逆所犯行失時
指下臣承類者乘而害之皆滅亡之徵也入天子宿主
滅諸侯五百謀
雜妖
一曰天鋒天鋒彗象矛鋒者也主從横天下從横則天
鋒星見二曰燭星狀如太白其出也不行見則不久而
滅或曰主星上有三彗上出燭星所出邑反又曰燭星
所燭者城邑亂又曰燭星所出有大盗不成三曰蓬星
一名王星狀如夜火之光多即至四五少即一二亦曰
蓬星在西南修數丈左右兌出而易處又曰有星其色
黃白方不過三尺名曰蓬星又曰蓬星狀如粉絮見則
天下道術士當有出者布衣之士貴天下太平五穀成
又曰蓬星出北斗諸侯有奪地以地亡有兵起星所居
者期不出三年又曰蓬星出太微中天子立王四曰長
庚狀如一疋布著天見則兵起五曰四填星出四隅去
地六丈餘或曰四填去地可四丈或曰四填星大而赤
去地二丈當以夜半時出四填星見十月而兵起又曰
四填星見四隅皆為兵起其下六曰地維臧光地維臧
光者五行之氣出於四季土之氣也又曰有星出大而
赤去地二三丈如月始出謂之地維臧光四隅有星望
之可去地四丈而赤黃摇動其類填星是謂中央之野
星出於四隅名曰地維臧光出東北隅天下大水出東
南隅天下大旱出西南隅則有兵起出西北隅則天下
亂兵大起又曰地維臧光見下有亂者亡有德者昌七
曰女帛女帛者五星氣合變出東北水木氣合也又曰
東北有星長三丈而出名曰女帛見則天下兵起若有
大喪又東北有大星出名曰女帛見則天下有大喪八
曰盜星盜星者五星氣合之變出東南火木氣合也又
曰東南有星長三丈而出名曰盜星見則天下有大盜
多寇賊九曰積陵積陵者五星氣合之變出西北金水
氣合也又曰西南有星長三丈名曰積陵見則天下隕
霜兵大起五穀不成人饑十曰端星端星者五星氣合
之變出與金木水火合於四隅又四隅有星大而赤察
之中黃數動長可四丈此土之氣效於四季名曰四隅
端星所出兵大起十一曰昏昌有星出西北氣青赤以
環之中赤外青名曰昏昌見則天下兵起國易政先起
者昌後起者亡高十丈亂一年高二十丈亂二年高三
十丈亂三年十二曰莘星有星出西北狀如有環二名
山勤一星見則諸侯有失地西北國十三曰白星有如
星非星狀如削瓜有勝兵名曰白星白星出為男喪十
四曰莬昌西北莬昌之星有赤青環之有殃有青為水
此星見則天下改易十五曰格澤狀如炎火又曰格澤
星也上黃下白從地而上下大上銳見則不種而穫又
曰不有土功必有大客鄰國來者期一年二年又曰格
澤氣赤如火炎炎中天上下同色東西絙天若於南北
長可四五里此熒惑之變見則兵起其下伏尸流血期
三年十六曰歸邪狀如星非星如雲非雲或曰有兩赤
彗上向上有蓋狀如氣下連星或曰見必有歸國者十
七曰濛星夜有赤氣如牙旗長短四面西南最多又曰
刀星亂之象又曰徧天薄雲四方生赤黃氣長三尺乍
見乍没尋皆消滅又曰刀星見天下有兵戰鬭流血或
曰徧天薄雲四方合有八氣蒼白色長三尺乍見乍没
漢京房著風角書有集星章所載妖星皆見於月旁互
有五色方雲以五寅日見各五星所生云
天槍星生箕宿中天根星生尾宿中天荆星生心
宿中眞若星生房宿中天猿星生氐宿中天樓
星生亢宿中天垣星生左角宿中
皆歲星所生也見以甲寅日其星咸有兩青方在其旁
天隂星生軫宿中晉若星生翼宿中官張星生張
宿中天惑星生七宿中天雀星生柳宿中赤若
星生鬼宿中蚩尤星生井宿中
皆熒惑之所生也出在景寅日有兩赤方在其旁
天上天伐從星天樞天翟天沸荆彗
皆填星之所生也出在戊寅日有兩黃方在其旁
若星生參宿中帚星生觜宿中若彗星生畢宿中
竹彗星生昴宿中穡星生胃宿中榬星生婁宿中
白雚星生奎宿中
皆太白之所生也出在庚寅日有兩白方在其旁
天美星生壁宿中天星生室宿中天社星生危
宿中天麻星生虛宿中天林星生女宿中天蒿
星生牛宿中端下星生斗宿中
皆辰星之所生也出以壬寅日有兩黑方在其旁
已前三十五星即五行之氣所生皆出月左右方氣之
中各以其所生星將出不出日數期候之當其未出之
前而見見則有水旱兵喪饑亂所指亡國失地王死破
軍殺將
客星
客星者周伯老子王蓬絮國皇温星凡五星皆客星也
行諸列舍十二國分野各在其所臨之邦所守之宿以
占吉凶周伯大而色黃煌煌然見其國兵起若有喪天
下饑衆庶流亡去其鄉(瑞星中名狀與此同而占異)老子明大色白
淳淳然所出之國為饑為凶為善為惡為喜為怒常出
見則兵大起人主有憂王者以赦除咎則災消王蓬絮
狀如粉絮拂拂然見則其國兵起若有喪白衣之會其
邦饑亡又曰王蓬絮星色青而熒熒然所見之國風雨
不如節焦旱物不生五榖不成登蝗蟲多國皇星出而
大其色黃白望之有芒角見則兵起國多變若有水饑
人主惡之衆庶多疾温星色白而大狀如風動摇常出
四隅出東南天下有兵將軍出於野出東北當有千里
暴兵出西北亦如之出西南其國兵喪並起若有大水
人饑又曰温星出東南為大將軍服屈不能發者出於
東北暴骸三千里出西亦然
凡客星見其分若留止即以其色占吉凶星大事大星
小事小星色黃得地色白有喪色青有憂色黑有死色
赤有兵各以五色占之皆不出三年又曰客星入列宿
中外官者各以其所出部舍官名為其事所之者為其
謀其下之國皆受其禍以所守之舍為其期以五氣相
賊者為其使
流星
流星天使也自上而降曰流自下而升曰飛大者曰奔
奔亦流星也星大者使大星小者使小聲隆隆者怒之
象也行疾者期速行遲者期遲大而無光者衆人之事
小而光者貴人之事大而光者其人貴且衆也乍明乍
滅者賊敗成也前大後小者恐憂也前小後大者喜事
也蛇行者姦事也往疾者往而不返也長者其事長久
也短者事疾也奔星所墜其下有兵無風雲有流星見
良久間乃入為大風發屋折木小流星百數四面行者
庶人流移之象流星異狀名占不同今略古書及荆州
占所載云
流星之尾長二三丈暉然有光竟天其色白者主使也
色赤者將軍使也流星有光其色黃白者從天墜有音
如炬熛火下地野雉盡鳴斯天保也所墜國安有喜若
水流星其色青赤名曰地鴈其所墜者起兵流星有光
青赤其長二三丈名曰天鴈軍之精華也其國起兵將
軍當從星所之流星暉然有光白長竟天者人主之星
也主將相軍從星所之凡星如甕者為發謀起事大如
桃者為使事流星大如缶其光赤黑有喙者名曰梁星
其所墜之鄉有兵君失地
飛星大如缶若甕後皎然白前卑後高此謂頓頑其所
從者多死亡削邑而不戰有飛星大如缶若甕後皎然
白前卑後高摇頭乍上乍下此謂降石所下民食不足
飛星大如缶若甕後皎然白星滅後白者曲環如車輪
此謂解銜其國人相斬為爵禄此謂自相齧食有飛星
大如缶若甕其後皎然白長數丈星滅後白者化為雲
流下名曰大滑所下有流血積骨有飛星大如缶若甕
後皎白縵縵然長可十餘丈而委曲名曰天刑一曰天
飾將軍均封疆
天狗狀如大奔星色黃有聲其止地類狗所墜望之如
火光炎炎衝天其上銳其下圓如數頃田處或曰星有
毛旁有短彗下有狗形者或曰星出其狀赤白有光下
即為天狗一曰流星有光見人面墜無音若有足者名
曰天狗其色白其中黃黃如遺火狀主候兵討賊見則
四方相射千里破軍殺將或曰五將鬭人相食所往之
鄉有流血其君失地兵大起國易政戒守禦(餘占同前)
營頭有雲如壞山墮所謂營頭之星所墮其下覆軍流
血千里亦曰流星晝隕名營頭
雲氣
瑞氣
一曰慶雲若煙非煙若雲非雲郁郁紛紛蕭索輪囷是
謂慶雲亦曰景雲此喜氣也太平之應一曰昌光赤如
龍狀聖人起帝受終則見
妖氣
一曰虹蜺日旁氣也斗之亂精主惑心主内滛主臣謀
君天子詘后妃顓妻不一二曰䍧雲如狗赤色長尾為
亂君為兵喪
隋書卷二十
隋書卷二十考證
天文志中疏瀉瀛溢瀛溢晉志作盈溢是
其星有變其字監本訛作冀今從别本改正(臣召南)
按齊趙鄭越周秦代晉韓魏楚燕十二星名晉志無
此志始詳列即步天歌所謂十二諸國在下陳也又
雷電土功吏土公礔礰雲雨天錢鈇質外屏天溷土
司空左更右更芻藁天隂屏厠天矢皆晉志所不載
蓋星名至後世而詳備耳
翼南五星曰東區(臣召南)按東區應作東甌步天歌
可証此志及晉志並作東區蓋刊本訛脫偏旁耳
七星為員官辰星廟也(臣召南)按員官應作員宫與
清廟明堂文太室疏廟一例晉志可証也今本史記
漢書及此志俱作員官蓋訛
太白降為仕夫晉志作壯夫當是
名曰牡年晉志作名曰牝牡年
凡五星為政晉志作歲政又熒惑緩則不入急則不
出晉志作緩則不出急則不入
喜則含譽射(臣召南)按此文下晉志有四曰格澤一
叚此志刪之而入其名於後文雜妖與天鋒燭星一
類其義精於晉志
隋書卷二十考證
