隋書卷二十九
唐太尉揚州都督監修國史上柱國趙國公臣長孫無忌等撰
志第二十四
地理上
自古聖王之受命也莫不體國經野以為人極上應躔
次下裂山河分疆畫界建都錫社是以放勛御歴修職
貢者九州文命會同執玉帛者萬國洎乎殷遷夏鼎周
黜殷命雖質文之用不同損益之途或革而封建之制
率由舊章於是分土惟三列爵惟五千里以制畿甸九
服以别要荒十國為連連有帥倍連為卒卒有正皆所
以式固鴻基蕃屏王室興邦致化康俗庇人者歟周德
既衰諸侯力政干戈日用戎馬生郊彊陵弱衆暴寡魯
滅於楚鄭滅於韓田氏簒齊六卿分晉其餘弑君亡國
不得守其社稷者不可勝數逮于七雄競逐二帝争彊
疆場之事一彼一此秦始皇據百二之巖險奮六世之
餘烈力争天下蠶食諸侯在位二十餘年遂乃削平㝢
内懲周氏之微弱恃狙詐以為彊蔑棄經典罷侯置守
子弟無立錐之地功臣無尺土之賞身没而區宇幅裂
及子而社稷淪胥漢高祖挺神武之宏圖掃清禍亂矯
秦王之失策封建王侯並跨州連邑有踰古典而郡縣
之制無改於秦逮于孝武務勤遠略南兼兩越東定三
韓通卭笮之險塗斷匈奴之右臂雖聲教遠洎而人亦
勞止昭宣之後罷戰務農戸口既其滋多郡縣亦有增
置至于平帝郡國一百有三戸一千二十三萬光武中
興承王莽之餘弊兵戈不戢饑疫荐臻率土遺黎十纔
一二乃併省郡縣四百餘所眀章之後漸至滋繁郡縣
之數有加曩日逮炎靈數盡三國争彊兵革屢興戸口
減半有晉太康之後文軌方同大抵編戸二百六十餘
萬尋而五胡逆亂二帝播遷東晉洎于宋齊僻陋江左
苻姚之與劉石竊據中原事跡糾紛難可具紀梁武帝
除暴寧亂奄有舊吳天監十年有州二十三郡三百五
十縣千二十二其後務恢境宇頻事經略開拓閩越克
復淮浦平俚洞破䍧柯又以舊州遐闊多有析置大同
年中州一百七郡縣亦稱於此既而侯景構禍臺城淪
陷墳籍散逸注記無遺郡縣戸口不能詳究逮于陳氏
土宇彌蹙西亡蜀漢北喪淮肥威力所加不出荆揚之
域州有四十二郡唯一百九縣四百二十八戸六十萬
後齊承魏末喪亂與周人抗衡雖開拓淮南而郡縣僻
小天保之末總加併省洎乎國滅州九十有七郡一百
六十縣三百六十五戸三百三萬周氏初有關中百度
草創遂乃訓兵教戰務榖勸農南清江漢西兼巴蜀卒
能以寡擊衆戡定彊鄰及于東夏削平多有省廢大象
二年通計州二百一十一郡五百八縣一千一百二十
四高祖受終惟新朝政開皇三年遂廢諸郡洎于九載
廓定江表尋以戸口滋多析置州縣煬帝嗣位又平林
邑更置三州既而併省諸州尋即改州為郡乃置司隷
刺史分部廵察五年平定吐谷渾更置四郡大凡郡一
百九十縣一千二百五十五戸八百九十萬七千五百
四十六口四千六百一萬九千九百五十六墾田五千
五百八十五萬四千四十一頃其邑居道路山河溝洫
沙磧鹹鹵丘陵阡陌皆不預焉東西九千三百里南北
萬四千八百一十五里東南皆至於海西至且末北至
五原隋氏之盛極於此也
京兆郡(開皇三年置雍州城東西十八里一百一十五步南北十五里一百七十五步東面通化春明)
(延興三門南面啓夏明德安化三門西面延平金光開遠三門北面光化一門里一百六市二大業三年改州)
(為郡故名焉置尹)統縣二十二戸三十萬八千四百九十九
大興(開皇三年置後周舊郡置縣曰萬年高祖龍潛封號大興故至是改焉有長樂宫有後魏杜城縣西)
(霸城縣西魏山北縣並後周廢)長安(帶郡有仙都福陽太平等宫有關官有舊長安城)始平(故置)
(扶風郡開皇三年郡廢)武功(後周置武功郡建德中郡廢有永豐渠普濟渠)盩厔(後周置周南郡)
(及恒州又有倉城溫湯二縣尋並廢有司竹園有宜壽仙遊文山鳳皇等宫有關官有太一山有温湯)醴
泉(後魏曰寧夷西魏置寧夷郡後周改為秦郡後廢又以新畤甘泉二縣入焉開皇十八年改縣名醴泉有)
(甘泉水波水浪水有九嵕山温秀嶺)上宜(開皇十七年置有舊莫西縣十八年改名好畤大業二年廢入)
(焉)鄠(有甘泉宫有終南山有澇水)藍田(後周置藍田郡尋廢郡及白鹿玉山二縣入焉有關官有)
(滋水)新豐(有温湯)華原(後魏置北雍州西魏改為宜州又置北地郡尋改為通州郡開皇初郡廢)
(大業初州廢及土門縣入焉有沮水頻山)宜君(舊置宜君郡開皇初郡廢有清水)同官鄭
(後魏置東雍州并華山郡西魏改曰華州開皇初郡廢大業初州廢有少華山)渭南(後魏置渭南郡西魏)
(分置靈源中源二縣後周郡及二縣並廢入焉有步夀宫)萬年高陵(後魏曰高陸大業初改焉)
三原(後周置建忠郡建德初郡廢)涇陽(舊置咸陽縣開皇初廢有茂農渠)雲陽(舊置後周)
(置雲陽郡開皇初郡廢有涇水五龍水甘水走馬水)富平(舊置北地郡後周改曰中華郡尋罷有荆山)
華隂(有興德宫有關官有京輔都尉有白渠有華山)
馮翊郡(後魏置華州西魏改曰同州)統縣八戸九萬一千五百七十
二馮翊(後魏曰華隂西魏改為武鄉置武鄉郡開皇初郡廢大業初改名馮翊置馮翊郡有沙苑)
韓城(開皇十八年置有關官有梁山有鬼谷)郃陽朝邑(後魏曰南五泉西魏改焉有長)
(春宫有關官有朝坂)澄城(後魏置澄城郡後周併五泉縣入焉開皇初郡廢)蒲城(舊置南北二白)
(水西魏改為蒲城置白水郡開皇初郡廢)下邽(舊置延壽郡開皇初郡廢大業初併蓮勺縣入焉有金氏)
(陂)白水(有五龍山馬蘭山)
扶風郡(舊置岐州)統縣九戸九萬二千二百二十三雍(後魏)
(置秦平郡西魏改為岐山郡開皇三年郡廢大業初置扶風郡有岐陽宫)岐山(後周曰三龍縣開皇十六)
(年改名焉又有後魏周城縣後周廢有岐山)陳倉(後魏曰宛川西魏改曰陳倉後周置顯州尋州縣俱)
(廢開皇十八年置曰陳倉有陳倉山有關官)虢(後魏置武都郡西魏改縣曰洛邑後周置朔州州尋廢郡)
(開皇初廢大業初改縣為虢)郿(舊曰平陽縣西魏改曰郿城後周廢入周城縣開皇十八年改周城為渭)
(濱大業二年改為郿又後周置雲州建德中廢有安仁宫鳳泉宫有太白山五丈原)普潤(大業初置有仁)
(壽宫有漆水岐水杜水)汧源(西魏置隴東郡及汧隂縣後改縣曰杜陽後周又曰汧隂開皇三年郡廢)
(五年縣改曰汧源又有西魏東秦州後改為隴州大業三年州廢有關官有隴山汧山汧水)汧陽(舊置)
(汧陽郡後周罷)南由(後魏置西魏改為鎮後周復置縣又有舊長蛇縣開皇末廢有關官有盤龍山)
安定郡(舊置涇州)統縣七戸七萬六千二百八十一安定
(帶郡)鶉&KR1152;(舊置趙平郡後周廢郡并以宜禄縣入焉大業初分置靈臺縣二年廢)隂盤(後魏置平)
(凉郡開皇初郡廢有盧水)朝那(西魏置安武郡及析置安武縣開皇三年郡縣並廢入焉)良原(大業)
(初置)臨涇(大業初置初曰湫谷尋改焉)華亭(大業初置有隴水芮水)
北地郡(後魏置豳州西魏改為寧州大業初復曰豳州)統縣六戶七萬六百九
十定安(舊置趙興郡開皇初郡廢大業初置北地郡)羅川(舊曰陽周開皇中改焉又西魏)
(置顯州後周廢有橋山)彭原(舊曰彭陽後魏置西北地郡有洛蟠城西魏置蔚州有豐城西魏置雲州)
(後周二州並廢開皇初郡廢十八年改縣曰彭原有珊瑚水)襄樂(後魏置襄樂郡後周廢又西魏置燕)
(州後周廢又有子午山)新平(舊曰白土西魏置豳州開皇四年改縣為新平大業初州廢)三水
(西魏置恒州尋廢)
上郡(後魏置東秦州後改為北華州西魏改為敷州大業二年改為鄜城郡後改為上郡)統縣五
戸五萬三千四百八十九洛交(開皇三年置大業三年置上郡)内部
(舊置敷州及内部郡開皇三年郡廢大業初州廢)三川(舊名長城西魏改焉又有利仁縣尋廢入焉)
鄜城(後魏曰敷城大業初改焉)洛川(有鄜水)
雕隂郡(西魏置綏州大業初改為上州)統縣十一戸三萬六千一十八
上縣(西魏置安寧郡與安寧綏德安人三縣同置開皇初郡廢改安人為吉萬大業初置雕隂郡廢)
(安寧吉萬二縣入又後周置義良縣亦廢入焉)大斌(西魏置仍立安政郡開皇初廢有平水)延福
(西魏置曰延陵開皇中改焉)儒林(後周置銀州開皇三年改名焉大業初州廢)真鄉(西魏置後)
(周置真鄉郡開皇初郡廢)開光(舊置開光郡開皇三年郡廢有圁水)銀城(後周置曰石城後改名焉)
城平(西魏置)開彊(西魏置有後魏撫寧郡開皇三年郡廢)撫寧(西魏置)綏德(西魏)
(置)
延安郡(後魏置東夏州西魏改為延州置總管府開皇中府廢)統縣十一戸五萬
三千九百三十九膚施(大業三年置及置延安郡有豐林山)豐林(後魏置曰)
(廣武及徧城郡開皇初郡廢十八年改為豐林大業初又併沃野縣入焉)魏平(後魏置并立朔方郡後周)
(廢郡併朔方和政二縣入焉)金明(有冶官有清水)臨真(有西魏神木郡真川縣後周郡廢大業初)
(廢真入焉)川延川(西魏置曰文安及置文安郡開皇初郡廢改縣為延川)延安(西魏置又置義)
(鄉縣大業中廢義鄉入焉)因城(後魏置後周廢尋又置)義川(西魏置汾州義川郡後改州為丹州)
(後周改縣為丹陽開皇初郡廢改縣曰義川又廢樂川郡入大業初州廢又廢雲巖縣入焉)汾川(舊曰)
(安平後周改曰汾川大業初廢門山縣入焉)咸寧(舊曰永寧西魏改為太平開皇中改為咸寧)
弘化郡(西魏置朔州後周廢開皇十六年置慶州)統縣七戸五萬二千四百
七十三合水(開皇十六年置大業初置弘化郡)馬嶺(大業初置)華池(仁壽初置)
(又西魏置蔚州後周廢)歸德(西魏置恒州後周廢有雕水)洛源(大業初置有博水洱水)弘
化(開皇十八年置弘州大業初州廢)弘德(大業初置)
平凉郡(舊置原州後周置總管府大業初府廢)統縣五戸二萬七千九百
九十五平高(後魏置太平郡後改為平高開皇初郡廢大業初置平涼郡有關官有笄頭山)
百泉(後魏置長城郡及黃石縣西魏改黃石為長城開皇初郡廢大業初縣改為百泉)平凉(後周)
(置有可藍山)會寧(西魏置會州後周廢開皇十六年置縣)默亭
朔方郡(後魏置夏州後周置總管府大業初府廢)統縣三戸一萬一千六百
七十三巖綠(西魏置弘化郡開皇初廢大業初置朔方郡)寧朔(後周置)長澤
(西魏置闡熙郡又有後魏大安郡及置長州開皇三年郡廢又廢山鹿新二縣入焉大業三年州廢)
鹽川郡(西魏置西安州後改為鹽州)統縣一戸三千七百六十三
五原(後魏置郡曰大興西魏改為五原後又為大興開皇初郡廢大業初置鹽川郡)
靈武郡(後魏置靈州後周置總管府大業元年府廢)統縣六戸一萬二千三
百三十廻樂(後周置帶普樂郡又西魏置臨河郡開皇元年改臨河郡曰新昌三年郡並廢)
(大業初置靈武郡)弘静(開皇十一年置有賀蘭山)懷遠(後周置仍立懷遠郡開皇三年郡廢)靈
武(後周置曰建安後又置歴城郡開皇三年郡廢十八年改建安為廣閏仁壽元年改名焉)鳴沙(後周)
(置會州尋廢開皇十九年置環州及鳴沙縣大業三年州廢有關官)豐安(開皇十年置)
榆林郡(開皇二十年置勝州)統縣三戸二千三百三十榆林(開皇)
(六年置大業初置郡)富昌(開皇十年置)金河(開皇三年置曰陽壽及置油雲縣又置榆關總管五)
(年改置雲州總管十八年改陽壽曰金河二十年雲州移二縣俱廢仁壽二年又置金河縣帶關)
五原郡(開皇五年置豐州仁壽元年置總管府大業元年府廢)統縣三戸二千三
百三十九原(開皇五年置大業初置郡)永豐(開皇五年置)安化(開皇十一年置)
天水郡(舊秦州後周置總管府大業初府廢)統縣六戸五萬二千一百三
十上邽(故曰上邽帶天水郡開皇初郡廢大業初復置郡縣改名焉有濛水)冀城(後周曰冀)
(城縣廢入黃瓜縣大業初改曰冀城有石鼔崖)清水(後魏置及置清水郡開皇初郡廢有關官有分水嶺)
秦嶺(後魏置曰伯陽縣開皇中改焉)隴城(舊曰略陽置略陽郡開皇二年郡廢縣改曰河陽六年改)
(曰隴城)成紀(舊廢後周置有龍馬城仙人硤)
隴西郡(舊渭州)統縣五戸一萬九千二百四十七襄武
(帶郡)隴西(舊城内陶置南安郡開皇初郡廢改為武陽十年改名焉)渭源(有鳥鼠山有渭水)障
(後魏置西魏置廣安郡後周郡廢)長川(後魏置安陽郡領安陽烏水二縣西魏改曰北秦州後又改曰)
(交州開皇三年郡廢十八年改州曰紀州安陽曰長川大業初州廢又廢烏水入焉)
金城郡(開皇初置蘭州總管府大業初府廢)統縣二戸六千八百一十八
金城(舊縣曰子城帶金城郡開皇初郡廢大業初改縣為金城置金城郡有關官)狄道(後魏)
(置臨洮郡龍城縣後周皆廢又後魏置武始郡開皇初廢有白石山)
枹罕郡(舊置河州)統縣四戸一萬三千一百五十七枹罕
(舊置枹罕郡開皇初郡廢大業初置郡有關官有鳳林山)龍支(後魏曰北金城西魏改焉有唐述山)大
夏(有金紐山)水池(後魏曰覃川後周改焉)
澆河郡(後周武帝逐吐谷渾以置廓州總管府開皇初府廢)統縣二戸二千二百
四十河津(後周置洮河郡領洮河廣威安戎三縣開皇初郡廢併三縣入焉大業初置澆河郡)
(有濫水)達化(後周置達化郡開皇初郡廢併綏遠縣入焉有連雲山)
西平郡(舊置鄯州)統縣二戸三千一百一十八湟水(舊曰西都)
(後周置樂都郡開皇初郡廢十八年改縣曰湟水又有舊浩亹縣又西魏置龍居路倉二縣並後周廢大業初)
(置西平郡有土樓山)化隆(舊魏曰廣威西魏置澆河郡後周廢郡仁壽初改為化隆冇拔延山湟水盧水)
武威郡(舊置涼州後周置總管府大業初府廢)統縣四戸一萬一千七百
五姑臧(舊置武威郡開皇初郡廢大業初復置武威郡又後魏置武安郡襄武縣並西魏廢又舊)
(有顯美縣後周廢有茅五山)昌松(後魏置昌松郡後周廢郡以榆次縣入開皇初改縣為永世後改曰)
(昌松又有後魏魏安郡後周改置白山縣尋廢有白山)番和(後魏置番和郡後周郡廢置鎮開皇中為)
(縣又併力乾安寧廣城障燕支五縣之地入焉有燕支山)允吾(後魏置曰廣武及置廣武郡開皇初郡廢)
(改縣曰邑次尋改為廣武後又改為邑次大業初改為允吾有青巖山)
張掖郡(西魏置西涼州尋改曰甘州)統縣三戸六千一百二十六
張掖(舊曰永平縣後周置張掖郡開皇初郡廢十七年縣改為酒泉大業初改為張掖置張掖郡又有臨)
(松縣後周廢有甘峻山臨松山合黎山有玉石澗大柳谷)删丹(後魏曰山丹又有西郡永寧縣西魏郡廢)
(縣改為弱水後周省入山丹大業改為删丹又後周置金山縣尋廢入焉有祀山有鹽池有弱水)福祿
(舊置酒泉郡開皇初郡廢仁壽中以置肅州大業初州尋廢又後周置樂涫縣尋廢有祁連山崆峒山崑崙山)
(有石渠)
敦煌郡(舊置瓜州)統縣三戸七千七百七十九敦煌(舊置敦煌)
(郡後周併效穀壽皇二郡入焉又併敦煌鳴沙平康效穀東鄉龍勤六縣為鳴沙縣開皇初郡廢大業置敦煌)
(郡改鳴沙為敦煌有神沙山三危山有流沙)常樂(後魏置常樂郡後周併涼興大至冥安閏泉合為涼)
(興縣開皇初郡廢縣改為常樂有關官)玉門(後魏置會稽郡後周廢郡併會稽新鄉延興為會稽縣開)
(皇中改為玉門併得後魏玉門郡地)
鄯善郡(大業五年平吐谷渾置置在鄯善城即古樓蘭城也并置且末西海河源總四郡有蒲昌海鄯)
(善水)統縣二顯武濟遠
且末郡(置在古且末城有且末水薩毗澤)統縣二肅寧伏戎
西海郡(置在古伏俟城即吐谷渾國都有西王母石窟青海鹽池)統縣二宣德
威定
河源郡(置在古赤水城有曼頭城積石山河所出有七烏海)統縣二遠化赤
水
周禮職方氏正西曰雍州上當天文自東井十度至柳
八度為鶉首於辰在未得秦之分野考其舊俗前史言
之詳矣化於姬德則閑田而興讓習於嬴敝則相稽而
反脣斯豈土壤之殊乎亦政教之移人也京兆王都所
在俗具五方人物混淆華戎雜錯去農從商争朝夕之
利游手為事競錐刀之末貴者崇侈靡賤者薄仁義豪
彊者縱横貧窶者窘蹙桴鼓屢驚盗賊不禁此乃古今
之所同焉自京城至於外郡得馮翊扶風是漢之三輔
其風大抵與京師不異安定北地上郡隴西天水金城
於古為六郡之地其人性猶質直然尚儉約習仁義勤
於稼穡多畜牧無復宼盗矣雕隂延安弘化連接山胡
性多木彊皆女淫而婦貞盖俗然也平凉朔方鹽川靈
武榆林五原地接邊荒多尚武節亦習俗然焉河西諸
郡其風頗同並有金方之氣矣
漢川郡(舊置梁州)統縣八戸一萬一千九百一十南鄭(舊置)
(漢川郡開皇初郡廢大業初置郡又西魏置白雲縣至是併入焉有黃牛山龍岡山)西(舊曰嶓冡大業初改)
(焉有關官有定軍山百牢山街亭山嶓冡山有漢水)褒城(開皇初曰褒内仁壽九年因失印更給改名焉)
(有開官有女郎山)城固興勢(舊置儻成郡開皇初郡廢)西鄉(舊曰豐寧置洋州及洋川)
(郡開皇初廢郡大業初廢州改縣曰西鄉又舊有懷昌郡後周廢為懷昌縣至是入焉有洋水)黃金
難江(後周置集州及平桑郡開皇初郡廢大業初州廢)
西城郡(梁置梁州尋改曰南梁州西魏改置東梁州尋改為金州置總管府開皇初府廢)統縣
六戸一萬四千三百四十一金川(梁初曰上廉後曰吉陽西魏改曰吉)
(安後周以西城入焉舊有金城吉安二郡開皇初並廢十八年改縣為吉安大業三年改曰金川置西城郡又)
(後周置洵州尋廢有焦陵山)石泉(舊曰永樂置晉昌郡西魏改郡曰魏昌尋改永樂曰石泉析置魏寧)
(縣後周省魏昌郡入中城郡又省魏寧縣入石泉縣)洵陽(舊置洵陽郡開皇初郡廢有洵水)安康
(舊曰寧都齊置安康郡後魏置東梁州後蕭詧改直州開皇初郡廢大業初州廢縣改曰安康)黃土(西魏)
(置淯陽郡後周改郡置縣曰長岡後郡省入甲郡置縣曰黃土併赤石甲臨江三縣入焉開皇初郡廢)豐
利(梁置南上洛郡西魏改郡曰豐利後周省郡入上津郡以熊川陽川二縣入豐利後又廢上津郡入甲郡)
(有天心水)
房陵郡(西魏置光遷國後周國廢置遷州大業初改名房州)統縣四戸七千一百
六光遷(舊曰房陵置新城郡梁末置岐州後周郡縣並改為光遷又有舊綏州開皇初與郡並廢)
(大業初置房陵郡有房山霍水)永清(舊曰大洪後周改焉有照珠山百武山沮水汛水)竹山(梁曰)
(安城西魏改焉置羅州開皇十八年改曰房州大業初州廢有花林山懸鼓山)上庸(梁曰新豐西魏改焉)
(後周改曰孔陽開皇十八年復曰上庸)
清化郡(舊置巴州)統縣十四戸一萬六千五百三十九化
成(梁曰梁廣仍置歸化郡後周改縣曰化成開皇初郡廢大業初置清化郡)曾口(梁置)清化(梁置)
(曰伏彊有木門郡開皇三年郡廢七年縣改曰清化有伏彊山清水)盤道(梁置曰難江西魏改焉有龍腹)
(山)永穆(梁置曰永康又有萬榮郡開皇初郡廢十八年縣改名焉)歸仁(梁置曰平州縣後周改曰)
(同昌開皇中改名焉)始寧(梁置并置遂寧郡開皇初郡廢有始寧山)其章(梁置)恩陽(梁置曰義)
(陽開皇末改)長池(後周置曰曲細開皇末改焉)符陽(舊置其章郡開皇初廢)白石(有文)
(山)安固(梁置後周置蓬州大業初州廢有大蓬山)伏虞(梁置曰宣漢及置伏虞郡開皇初郡廢十)
(八年改焉)
通川郡(梁置萬州西魏曰通川)統縣七戸一萬二千六百二十四
通川(梁曰石城置東關郡開皇初郡廢大業初置通川郡)三岡(梁置屬新安郡西魏改郡曰新)
(寧開皇初郡廢)石鼓(西魏置遷州後周廢州置臨清郡開皇初廢郡)東鄉(西魏置石州後周廢州置)
(三巴郡開皇初郡廢)宣漢(西魏置并州及永昌郡開皇三年郡廢五年州廢)西流(後魏曰漢興西)
(魏改焉又置開州及周安萬安江會三郡後周省江會入周安開皇初郡並廢大業初州廢)萬世(後周)
(置及置萬世郡開皇初郡廢)
宕渠郡(梁置渠州)統縣六戸一萬四千三十五流江(後魏置縣)
(及置流江郡開皇初郡廢大業初置宕渠郡)賨城(舊曰始安開皇十八年改焉)鄰水(梁置縣并)
(置鄰州後魏改鄰山郡開皇初郡廢)宕渠(梁置并置境陽郡開皇初郡廢)咸安(梁置曰綏安開皇末)
(改名焉)墊江(西魏置縣及容川容山郡後周改為魏安縣開皇初郡廢十八年縣改名焉)
漢陽郡(後魏曰南秦州西魏曰成州)統縣三戸一萬九百八十五
上祿(舊置仇池郡後魏置倉泉縣後周廢階陵豐川建平城階四縣入焉開皇初郡廢大業初置漢陽郡)
(改縣曰上祿有百頃堆)潭水(西魏置潭水郡後周郡廢并廢甘若相山武定三縣入焉)長道(後魏)
(置漢陽郡後周郡廢又省水南縣入焉開皇初郡廢十八年改曰長道)
臨洮郡(後周武帝逐吐谷渾以置洮陽郡尋立洮州開皇初郡廢)統縣十一戸二萬
八千九百七十一美相(後周置縣及置洮陽郡開皇初郡廢併洮陽縣入焉大業)
(初置臨洮郡)曡川(後周置曡州曡川縣開皇四年置總管府大業元年府廢有洮水流水)合川
(後周置仍立西疆郡開皇初郡廢有白嶺山)樂川(後周置)歸政(開皇二年置仍立疆澤郡三年)
(廢又後周立弘州及開遠河濱二郡開皇初州郡並廢)洮源(後周置曰金城并立旭州又置通義郡開)
(皇初郡廢十八年縣改為美俗大業初州廢縣改名焉)洮陽(後周置曰廣恩并置廣恩郡開皇初郡廢)
(仁壽元年改縣為洮河大業初改曰洮陽)臨潭(後周曰汎潭開皇十一年改名焉)臨洮(西魏置曰)
(溢樂并置岷州及同和郡開皇初郡廢大業初州廢更名縣曰臨洮又後周置祐川郡基城縣尋郡縣俱廢冇)
(岷山崆峒山)當夷(後周置又立洪和郡郡尋廢又置博陵郡及博陵寧人二縣開皇初併入)和政
(後周置洮城郡尋廢)
宕昌郡(後周置宕昌國天和元年置宕州總管府開皇四年府廢)統縣三戸六千九
百九十六良恭(後周置初曰陽宕置宕昌郡開皇初郡廢十八年改名焉大業初置宕昌)
(郡)和戎(後周置有良恭山)懷道(後周置甘松郡開皇初郡廢)
武都郡(西魏置武州)統縣七戸一萬七百八十將利(舊曰石門)
(西魏改曰安育後周改曰將利置武都郡後改曰永都郡開皇初郡廢大業初置武都郡又有東平縣後周併)
(入焉冇河池水)建威(後魏置白水郡後廢改為白水縣西魏復立郡改為綏戎後周郡廢改為建威縣并)
(廢洪化縣入焉又西魏有孔堤郡及縣後周並廢)覆津(後魏初曰翫當置武階郡西魏又置覆津縣及)
(置萬郡統赤方接難五部三縣後周一郡三縣并翫當並廢入焉開皇初武階郡又廢)盤堤(西魏置曰)
(南五部縣後改名焉并立武陽郡及茄蘆縣後周郡廢縣并入焉)長松(西魏置初曰建昌置文州及盧)
(北郡開皇初郡廢十八年縣改曰長松大業初州廢)曲水(西魏置)正西(西魏置)
同昌郡(西魏逐吐谷渾置鄧州開皇七年改曰扶州)統縣八戸一萬二千二
百四十八尚安(西魏置縣及鄧寧郡開皇初郡廢大業初置同昌郡有黑水)鉗川
(西魏置有鉗川山有白水)怗夷(西魏置又置昌寧郡開皇三年郡廢)同昌(西魏置有鄧至山云鄧艾)
(所至故名焉)嘉誠(後周置縣并龍涸郡及扶州總管府開皇初府廢三年郡廢七年州廢有雪山)封
德(後魏置又立芳州有深泉郡開皇初郡廢又省理定縣入焉大業初州廢)常芬(後周置及立恒香郡)
(開皇初郡廢有弱水)金崖(後周置)
河池郡(後魏置南岐州後周改曰鳳州)統縣四戸一萬一千二百二
梁泉(舊曰故道後魏置郡曰固道縣曰涼泉尋改曰梁泉西魏改郡曰歸真後周廢郡又廢龍安商樂二)
(縣入大業初置郡)兩當(後魏置及立兩當郡開皇初郡廢)河池(後魏曰廣化并置廣化郡開皇)
(初郡廢仁壽初縣改名焉又後魏置思安縣大業初省入有河池水)同谷(舊曰白石置廣業郡西魏改曰)
(同谷後周置康州開皇初郡廢大業初州廢又有泥陽縣西魏廢)
順政郡(後魏置東益州梁為武興蕃王國西魏改為興州)統縣四戸四千二百
六十一順政(舊曰略陽西魏置郡曰順政縣曰漢曲又置仇池縣後改曰靈道開皇初郡廢)
(十八年縣改名焉大業初置郡又省靈道縣併入)鳴水(西魏置曰落叢并置落叢郡開皇初郡廢六年)
(縣改為厨北八年改曰鳴水)長舉(西魏置又立盤頭郡後周廢郡有鳳溪水)修城(舊置脩城郡縣)
(曰廣長後周郡廢又廢下阪縣入仁壽初縣改名焉又西魏置柏樹縣後周廢)
義城郡(後魏立益州世號小益州梁曰黎州西魏復曰益州又改曰利州置總管府大業初府廢)統
縣七戸一萬五千九百五十緜谷(舊曰興安置晉壽郡開皇初郡廢十)
(八年縣改名焉大業初置郡又有華陽郡梁置華州西魏並廢有龍門山)益昌義城(西魏置)
葭萌(後魏曰晉安置新巴郡開皇初郡廢十八年縣改名焉大業初又併恩金縣入焉)岐坪
景谷(舊曰白水置平興郡後周省東洛郡入開皇初郡廢縣改名平興十八年改曰景谷大業初又省魚)
(盤縣入焉有關官有木馬山良珠山有凍水)嘉川(舊置宋熙郡開皇初廢)
平武郡(西魏置龍州)統縣四戸五千四百二十江油(後魏置江)
(油郡開皇三年郡廢大業初置郡有關官)馬盤(後魏置馬盤郡開皇三年郡廢)平武(梁末李文智自)
(立為藩王西魏廢為縣有涪水潺水)方維(舊曰秦興置建陽郡開皇初郡廢縣改名焉)
汶山郡(後周置汶州開皇初改曰蜀州尋為會州置總管府大業初府廢)統縣十一戸
二萬四千一百五十九汶山(舊曰廣陽梁改為北部都尉置绳州北部郡後)
(周改曰汶州開皇初郡廢仁壽元年改名焉)北川(後周置有龍泉水鴈門山襄陽山)汶川(後周)
(置汝山郡開皇初郡廢)交川(開皇初置有關官)通化(開皇初置曰金川仁壽初改名焉)左
封(後周置曰廣年及置廣年郡左封郡開皇初郡並廢仁壽初縣改名焉又周置翼州大業初廢有汶山)
平康(後周置有羊腸山)翼水(後周置曰龍求及置清江郡開皇初郡廢縣改曰清江十八年又改)
(名焉)翼針(後周置及翼針郡開皇初郡廢有石鏡山)江源(後周置)通軌(後周置縣及覃州并)
(覃川榮鄉二郡開皇初郡廢四年州廢有甘松山)
普安郡(梁置南梁州後改為安州西魏改為始州)統縣七戸三萬一千三百
五十一普安(舊曰南安西魏改曰普安置普安郡開皇初郡廢大業初置郡焉)永歸
(舊曰白水西魏改焉)黃安(舊曰華陽西魏改焉又置黃原郡開皇初郡廢)隂平(宋置北隂平郡魏置)
(龍州西魏改郡為隂平又名縣焉後周從江油郡改曰静龍縣曰隂平開皇初郡廢)梓潼(舊曰安壽西魏)
(置潼州郡開皇初郡廢大業初縣改名焉有五婦山)武連(舊曰武功置輔劒郡西魏改郡曰安都縣曰武)
(連開皇初郡廢)臨津(舊曰胡原開皇七年改焉)
金山郡(西魏置潼州開皇五年改曰緜州)統縣七戸三萬六千九百六
十三巴西(舊曰涪置巴西郡西魏改縣曰巴西開皇初郡廢大業初置金山郡有鹽井)昌
隆(有雲臺山)涪城(舊置始平郡西魏改郡為涪城後周又改曰安城開皇初郡廢改縣曰安城十六年)
(改為涪城)魏城(西魏置)萬安(舊曰孱亭西魏改名焉置萬安郡開皇初郡廢)神泉(舊曰西充)
(國開皇六年改名焉)金山(舊置益昌晉興二縣西魏省晉興入益昌後周别置金山開皇四年省益昌入)
(金山)
新城郡(梁末置新州開皇末改曰梓州)統縣五戸三萬七百二十七
郪(舊曰伍城西魏改曰昌城仍置昌城郡開皇初郡廢大業初置新城郡改縣名焉)射洪(西魏置曰)
(射江後周改名焉)鹽亭(西魏置鹽亭郡開皇初郡廢有高渠縣大業初併入焉)通泉(舊曰通泉)
(置西宕渠郡西魏改郡縣俱曰湧泉開皇初郡廢縣改名又併光漢縣入焉)飛烏(開皇中置)
巴西郡(梁置南梁北巴州西魏置隆州)統縣十戸四萬一千六百四
閬内(梁置北巴郡後魏平蜀置盤龍郡開皇初郡廢大業初置巴西郡有盤龍山天柱山靈山)南部
(舊曰南充國梁曰南郡西魏置新安郡後周郡廢)蒼溪(舊曰漢昌開皇末改名焉)南充(舊曰安漢)
(置宕渠郡開皇初郡廢十八年縣改名焉)相如(梁置梓潼郡後魏郡廢)西水(梁置掌天郡西魏改)
(曰金遷開皇初郡廢)晉城(舊曰西充國梁置木蘭郡西魏廢郡改縣名焉有閬水)奉國(梁置白馬)
(義陽二郡開皇初郡廢并廢義陽縣入焉)儀隴(梁置并置隆城郡開皇初郡廢)大寅(梁置)
遂寧郡(後周置遂州仁壽二年置總管府大業初府廢)統縣三戸一萬二千六
百二十二方義(梁曰小溪置東遂寧郡西魏改縣名焉後周改郡曰石山開皇初郡廢大)
(業初置遂寧郡)青石(舊曰晉興西魏改名焉又置懷化郡開皇初郡廢)長江(舊曰巴興西魏改名)
(焉又置懷化郡開皇初郡廢)
涪陵郡(西魏置合州開皇末改曰涪州)統縣三戸九千九百二十一
石鏡(舊曰墊江置宕渠郡西魏改郡為墊江縣為石鏡開皇初郡廢大業初置涪陵郡)漢初(梁置)
(新興郡西魏改郡曰清居名縣曰漢初開皇初郡廢)赤水(開皇八年置)
巴郡(梁置楚州開皇初改曰渝州)統縣三戸一萬四千四百二十三
巴(舊置巴郡後周廢枳墊江二縣入焉開皇初郡廢大業初置巴郡)江津(舊曰江州縣西魏改)
(為江陽置七門郡開皇初郡廢十八年縣改名焉)涪陵(舊曰漢平置涪陵郡開皇初郡廢十三年縣改)
(名焉)
巴東郡(梁置信州後周置總管府大業元年府廢)統縣十四戸二萬一千三
百七十人復(舊置巴東郡縣曰魚復西魏改曰人復開皇初郡廢大業初置巴東郡有鹽井)
(白鹽山)雲安(舊曰朐䏰後周改焉)南浦(後周置安鄉郡後改縣曰安鄉改郡曰萬川開皇初郡廢)
(十八年縣改名焉)梁山(西魏置有高梁山有紵溪)大昌(後周置永昌郡尋廢又廢北井縣入焉)
巫山(舊置建平郡開皇初郡廢有巫山)秭歸(後周曰長寧置秭歸郡開皇初郡廢改縣曰秭歸)
巴東(舊曰歸鄉梁置信陵郡後周郡廢縣改曰樂鄉開皇末又改名焉有巫峽)新浦(後周置周安郡)
(開皇初郡廢)盛山(梁曰漢豐西魏改為永寧開皇末曰盛山)臨江(梁置臨江郡後周置臨州開皇)
(初郡廢大業初州廢有平都山有彭溪)武寧(後周置南州南都郡源陽縣後改郡曰懷德縣曰武寧開)
(皇初州郡並廢入焉)石城(開皇初置庸州大業初州廢)務川(開皇末置)
蜀郡(舊置益州開皇初廢後周置總管府開皇三年置西南道行臺省三年復置總管府大業元年府廢)
統縣十三戸十萬五千五百八十六成都(舊置蜀郡又有新都)
(縣梁置始康郡西魏廢始康郡開皇初廢蜀郡并廢新繁入焉十八年改新都曰興樂大業初置蜀郡省興樂)
(入焉舊置懷寧晉熙宋興宋寧四郡至後周並廢有武擔山)雙流(舊曰廣都置寧蜀郡後周郡廢仁壽)
(元年改縣曰雙流有女伎山)新津(後周置并置犍為郡開皇初郡廢大業初又廢僰道縣入焉)晉
原(舊曰江原及置江原郡後周廢郡縣改名焉)清城(舊置齊基郡後周廢為清城縣有鳴鵠山清城)
(山)九隴(舊曰晉壽梁置東益州後周州廢置九隴郡并改縣曰九隴仁壽初置濛州開皇初郡廢并隴)
(泉興固青陽三縣入焉大業初州廢有大山道場山)緜竹(舊置晉熙郡及長楊南武都二縣後周併二縣)
(為晉熙後又廢晉熙入陽泉開皇初郡廢十八年改為孝水大業二年改曰緜竹有冶官有緜水有鹿堂山)
郫(西魏分置温江縣開皇初省入仁壽初復置萬春縣大業初又廢入焉有金山平樂山天彭門)玄武
(舊曰伍城後周置玄武郡開皇初郡廢改縣名焉仁壽初置凱州大業初廢有三堆山郪江)雒(舊曰廣漢)
(又置廣漢郡開皇初郡廢十八年改曰緜竹大業初改名雒焉又有西遂寧郡南隂平郡後周廢西遂寧改為)
(懷中南隂平郡曰南隂平縣尋並廢)陽安(舊曰牛鞞西魏改名焉并置武康郡開皇初郡廢仁壽初置簡)
(州大業初州廢有鹽井)平泉(西魏置曰婆閏開皇十八年改名焉)金泉(西魏置縣及金泉郡後周)
(廢郡并廢白牟縣入焉有昌利山銅官山石城山)
臨卭郡(舊置雅州)統縣九戸二萬三千三百四十八嚴道
(西魏置曰始陽縣置蒙山郡開皇初郡廢十三年改曰蒙山尋置雅州大業置臨卭郡縣改名焉有卭來山)
名山(舊曰蒙山開皇十三年改始陽曰蒙山改蒙山曰名山)盧山(仁壽末置)依政(西魏置及)
(置卭州大業初廢)臨卭(舊置臨卭郡開皇初廢有火井)蒱江(西魏置曰廣定及置蒲原郡開皇初)
(郡廢仁壽初縣改名焉)蒱溪(西魏置)沈黎(後周置黎州尋并縣廢開皇中置縣仁壽末置登州)
(大業初州廢)漢源(大業初置)
眉山郡(西魏曰眉州後周曰青州後又曰嘉州大業二年又改曰眉州)統縣八戸二萬
三千七百九十九龍遊(後周置曰峨眉及置平羌郡開皇初郡廢九年改縣為青)
(衣平陳日龍見水隨軍而進十年改名焉大業初置眉山郡)平羌(後周置仍置平羌郡開皇初郡廢)
夹江(開皇三年置)峨眉(開皇十三年置有峨眉山綏山)通義(舊置齊通郡及青州西魏改州)
(曰眉州開皇初郡廢改齊通曰廣通仁壽元年改為通義大業初州廢)青神(後周置并置青神郡開皇)
(初郡廢)丹稜(後周置曰齊樂開皇中改名焉)洪雅(開皇十三年置)
隆山郡(西魏置陵州)統縣五戸一萬一千四十二仁夀(梁置)
(懷仁郡西魏改縣曰普寧開皇初郡廢十八年縣改名焉又西魏置蒱縣大業初置隆山郡蒱縣併入焉有鹽)
(井)貴平(西魏置又立和仁郡後周又廢可曇平井二縣入焉開皇初郡廢大業初又廢籍縣入焉)井
研始建(開皇十一年置有鐡山)隆山(舊曰犍為置江州西魏改縣曰隆山後周省州置隆)
(山郡開皇初郡廢又併江陽縣入焉有冶官有鼎鼻山)
資陽郡(西魏置資州)統縣九戸二萬五千七百二十五盤
石(後周置縣及資中郡開皇初郡廢大業初置資陽郡)内江(後周置)威遠(開皇初置)大牢
(開皇十三年置)安岳(後周置并置普州大業初州廢)普慈(後周置郡曰普慈縣曰多業開皇初郡廢)
(十三年縣改名焉)安居(後周置曰柔剛及置安居郡開皇初郡廢十三年縣改名焉)隆康(後周)
(置曰永康開皇十八年改焉)資陽(後周置)
瀘川郡(梁置瀘州仁壽中置總管府大業初府廢)統縣五戸一千八百二
瀘川(舊曰江陽并置江陽郡開皇初郡廢大業初置瀘川郡縣改名焉)富世(後周置及置洛源郡)
(開皇初郡廢)江安(舊曰漢安開皇十八年改名焉)合江(後周置)緜水(梁置冇緜溪)
犍為郡(梁置戎州)統縣四戸四千八百五十九僰道(後周置曰)
(外江大業初改曰僰道置犍為郡)犍為(後周置曰武陽開皇初改焉)南溪(梁置曰南廣及置六)
(同郡開皇初郡廢仁壽初縣改名焉)開邊(開皇六年置七年廢訓州入焉大業初廢恭州協州入焉)
越嶲郡(後周置嚴州開皇六年改曰西寧州十八年又改曰嶲州)統縣六戸七千四
百四十八越嶲(帶郡)卭都蘇祗(舊置亮善郡開皇初郡廢有孫水)可
泉(舊宣化郡開皇初廢)臺登(舊置曰沙郡開皇初郡廢)卭部(舊置卭部郡又有平樂郡開皇初並)
(廢有嶲山)
䍧柯郡(開皇初置䍧州)統縣二䍧柯(帶郡)賓化
黔安郡(後周置黔州不帶郡)統縣二戸一千四百六十彭水(開皇)
(十三年置有伏牛山出鹽井)涪川(開皇五年置)
梁州於天官上應參之宿周時梁州以併雍部及漢又
析置益州在禹貢自漢川以下諸郡皆其封域漢中之
人質朴無文不甚趨利性嗜口腹多事田漁雖蓬室柴
門食必兼肉好祀鬼神尤多忌諱家人有死輒離其故
宅崇重道教猶有張魯之風焉每至五月十五日必以
酒食相饋賓旅聚會有甚於三元傍南山雜有獠戸富
室者頗參夏人為婚衣服居處言語殆與華不别西城
房陵清化通川宕渠地皆連接風俗頗同漢陽臨洮宕
昌武都同昌河池順政義城平武汶山皆連雜氐羌人
尤勁悍性多質直皆務於農事工習獵射於書計非其
長矣蜀郡臨卭眉山隆山資陽瀘川巴東遂寧巴西新
城金山普安犍為越嶲䍧柯黔安得蜀之舊域其地四
塞山川重阻水陸所輳貨殖所萃盖一都之會也昔劉
備資之以成三分之業自金行喪亂四海沸騰李氏據
之於前譙氏依之於後當梁氏將亡武陵憑險而取敗
後周之末王謙負固而速禍故孟門不祀古人所以誡
焉其風俗大抵與漢中不别其人敏慧輕急貌多蕞陋
頗慕文學時有斐然多溺於逸樂少從宦之士或至耆
年白首不離鄉邑人多工巧綾錦雕鏤之妙殆侔於上
國貧家不務儲蓄富室專於趨利其處家室則女勤作
業而士多自閑聚會宴飲尤足意錢之戲小人薄於情
禮父子率多異居其邊野富人多規固山澤以財物雄
使夷獠故輕為姦藏權傾州縣此亦其舊俗乎又有獽
狿蠻賨其居處風俗衣冠飲食頗同於獠而亦與蜀人
相類
隋書卷二十九
隋書卷二十九考證
地理志上南由注西魏改為鎮後周復置縣監本鎮
字闕復置訛改為從宋本補改
水池注後魏曰覃州宋本作蕈川當是
新津注大業初又廢僰道縣入焉監本僰訛𤏡(臣宗)
(萬)按禮記王制屏之遠方西曰僰說文犍為蠻夷從
人在棘中作□或作今作僰從人不從火也下同
隋書卷二十九考證
