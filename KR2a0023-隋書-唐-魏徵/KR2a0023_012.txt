隋書卷十二
唐太尉揚州都督監修國史上柱國趙國公臣長孫無忌等撰
志第七
禮儀七
高祖初即位將改周制乃下詔曰宣尼制法云行夏之
時乘殷之輅奕葉共遵理無可革然三代所尚衆論多
端或以為所建之時或以為所感之瑞或當其行色因
以從之今雖夏數得天歴代通用漢尚於赤魏尚於黃
驪馬玄牲己弗相踵明不可改建寅歲首常服於黑朕
初受天命赤雀來儀兼姬周已還於兹六代三正廻復
五德相生總以言之並宜火色垂衣已降損益可知尚
色雖殊常兼前代其郊丘廟社可依衮冕之儀朝會衣
裳宜盡用赤昔丹烏木運姬有大白之旂黃星土德曹
乘黑首之馬在祀與戎其尚恒異今之戎服皆可尚黃
在外常所著者通用雜色祭祀之服須合禮經宜集通
儒更可詳議太子庶子攝太常少卿裴正奏曰竊見後
周制冕加為十二既與前禮數乃不同而色應五行又
非典故謹案三代之冠其名各别六等之冕承用區分
璪玉五采隨班異飾都無迎氣變色之文唯月令者起
于秦代乃有青旂赤玉白駱黑衣與四時而色變全不
言於弁冕五時冕色禮既無文稽於正典難以經證且
後魏已來制度咸闕天興之歲草創繕修所造車服多
參胡制故魏收論之稱為違古是也周氏因襲將為故
事大象承統咸取用之輿輦衣冠甚多迂怪今皇隋革
命憲章前代其魏周輦輅不合制者已勑有司盡令除
廢然衣冠禮器尚且兼行乃有立夏衮衣以赤為質迎
秋平冕用白成形既越典章須革其謬謹案續漢書禮
儀志云立春之日京都皆著青衣秋夏悉如其色逮于
魏晉迎氣五郊行禮之人皆同此制考尋故事唯幘從
衣色今請冠及冕色並用玄唯應著幘者任依漢晉制
曰可於是定令採用東齊之法乘輿衮冕垂白珠十有
二旒以組為纓色如其綬黈纊充耳玉笄玄衣纁裳衣
山龍華蟲火宗彛五章裳藻粉米黼黻四章衣重宗彛
裳重黼黻為十二等衣褾領織成升龍白紗内單黼領
青褾襈裾革帶玉鈎䚢大帶素帶朱裏紕其外上以朱
下以綠韍隨裳色龍火山三章鹿盧玉具劔火珠鏢首
白玉雙佩玄組䨇大綬六采玄黃赤白縹綠純玄質長
二丈四尺五百首廣一尺小雙綬長二尺六寸色同大
綬而首半之間施三玉環朱韈赤舄舄加金飾祀圓丘
方澤感帝明堂五郊雩䄍封禪朝日夕月宗廟社稷藉
田廟遣上將征還飲至元服納后正月受朝及臨軒拜
王公則服之通天冠加金博山附蟬十二首施珠翠黑
介幘玉簮導絳紗袍深衣製白紗内單皂領褾襈裾絳
紗蔽膝白假帶方心曲領其革帶劔佩綬舄與上同若
未加元服則雙童髻空頂黑介幘雙玉導加寳飾朔日
受朝元會及冬會諸祭還則服之武弁金附蟬平巾幘
餘服具服講武出征四時蒐狩大射禡類宜社賞祖罰
社纂嚴則服之黑介幘白紗單衣烏皮履拜陵則服之
白紗帽白練羣襦烏皮履視朝聽訟及宴見賓客皆服
之白帢白紗單衣烏皮履舉哀則服之
神壐寳而不用受命璽封禪則用之皇帝行璽封命諸
侯及三師三公則用之皇帝之璽賜諸侯及三師三公
書則用之皇帝信璽徵諸夏兵則用之天子行璽封命
蕃國之君則用之天子之璽賜蕃國之君書則用之天
子信璽徵蕃國兵則用之常行詔勑則用内史門下印
皇帝臨臣之喪三品已上服錫衰五等諸侯緦衰四品
已下疑衰
皇太子衮冕垂白珠九旒青纊充耳犀笄玄衣纁裳衣
山龍華蟲火宗彛五章裳藻粉米黼黻四章織成為之
白紗内單黼領青褾襈裾革帶金鉤䚢大帶素帶不朱
裏亦紕以朱綠黻隨裳色火山二章玉具劔火珠鏢首
瑜玉雙佩朱組雙大綬四采赤白縹紺純朱質長一丈
八尺三百二十首廣九寸小雙綬長二尺六寸色同大
綬而首半之間施二玉環朱韈赤舄以金飾侍從皇帝
祭祀及謁廟元服納妃則服之
遠遊三梁冠加金附蟬九首施珠翠黑介幘纓翠緌犀
簮導絳紗袍白紗内單皂領褾襈裾白假帶方心曲領
絳紗蔽膝靺舄其革帶劔佩綬與上同未冠則雙童髻
空頂黑介幘雙玉導加寳飾謁廟還宫元日朔日入朝
釋奠則服之
遠遊冠公服絳紗單衣革帶金鉤䚢假帶方心紛長六
尺四寸廣二寸四分色同其綬金縷鞶囊韈履五日常
朝則服之
白帢單衣烏皮履為宫臣舉哀則服之
皇太子璽宫内大事用之小事用左右庶子印
皇太子臨弔三師三少則錫衰宫臣四品已上緦衰五
品已下疑衰
衮冕青珠九旒以組為纓色如其綬(自此已下纓皆如之)服九章
同皇太子王國公開國公初受冊執贄入朝祭親迎則
服之三公助祭者亦服之
鷩冕(侯八旒伯七旒)服七章衣華蟲火宗彝三章裳藻粉米黼
黻四章(八旒者重宗彝)侯伯初受冊執贄入朝祭親迎則服之
毳冕(子六旒男五旒)服五章衣宗彝藻粉米三章裳黼黻二章
(六旒者裳重黻)子男初受冊執贄入朝祭親迎則服之
冕(三品七旒四品六旒五品五旒)服三章(七旒者衣粉米一章為三重裳黼黻二章各二重六)
(旒者減黼一重五旒又減黻一重)正三品已下從五品已上助祭則服
之
自王公已下章服皆繡為之祭服冕皆簮導青纊充耳
玄衣纁裳白紗内單黼領(冕已下内單青領)青褾襈裾革帶鉤
䚢大帶(王三公及公侯伯子男素帶不朱裏皆紕其外上以朱下以綠正三品已下從五品已上素帶)
(紕其垂外以玄内以黃紐約皆用青組)朱韍(凡韍皆隨裳色衮鷩毳火山二章山一章)劔佩
綬韈赤舄
爵弁玄纓無旒從九品已上助祭則服之其制服簮導
玄衣纁裳無章白絹内單青領褾襈裾革帶大帶(練帶紕其)
(垂内外以緇紐約用青組)爵韠韈赤履武弁平巾幘諸武職及侍臣
通服之侍臣加金璫附蟬以貂為飾侍左者左珥右者
右珥
遠遊三梁冠黑介幘諸王服之
進賢冠黑介幘文官服之從三品已上三梁從五品已
上两梁流内九品已上一梁
法冠一名獬豸冠鐵為柱其上施珠两放為獬豸角形
法官服之
高山冠謁者服之
却非冠門者及禁防伺非服之
黑介幘平巾黑幘應服者並上下通服之庖人則綠幘
白帢白紗單衣烏皮履上下通服之
委貌冠未冠則䨇童髻空頂黑介幘皆深衣青領烏皮
履國子太學四門生服之
朝服(亦名具服)冠幘簮導白筆絳紗單衣白紗内單皂領袖
皂襈革帶鉤假帶曲領方心絳紗蔽膝韈舄綬劍佩從
五品已上陪祭朝饗拜表凡大事則服之六品已下從
七品已上去劔佩綬餘並同自餘公事皆從公服(亦名從省)
(服)
冠幘簮導絳紗單衣革帶鉤䚢假帶方心韈履
從五品已上服之
絳褠衣公服(褠衣即單衣之不垂胡也袖狹形直如褠内餘同從省)流外五品已
下九品已上服之
綬王纁朱綬四采赤黃縹紺純朱質纁文織長一丈八
尺二百四十首廣九寸公玄朱綬四采玄赤縹紺純朱
質玄文織長一丈八尺二百四十首廣九寸侯伯青朱
綬四采青赤白縹純朱質青文織長一丈六尺百八十
首廣八寸子男素朱綬三采青赤白純朱質白文織成
一丈四尺百四十首廣七寸正從一品綠綟綬四采綠
紫黃赤純綠質長一丈八尺二百四十首廣九寸從三
品已上紫綬三采紫黃赤純紫質長一丈六尺百八十
首廣八寸銀青光祿大夫朝議大夫及正從四品青綬
三采青白紅純青質長一丈四尺百四十首廣七寸正
從五品墨綬二采青紺純紺質長一丈四尺百首廣六
寸自王公已下皆有小䨇綬長二尺六寸色同大綬而
首半之正從一品施二玉環已下不合其有綬者則有
紛皆長六尺四寸廣二寸四分各隨其綬色
鞶囊二品已上金縷三品金銀縷四品及開國男銀縷
五品綵縷官無綬者則不合佩劍一品及五等諸侯並
佩山玄玉五品已上佩水蒼玉
年高致仕及以理去官被召謁見皆服前官從省服州
郡秀孝試見之日皆假進賢一梁冠絳公服
隱居道素之士被召入謁見者黑介幘白單衣革帶烏
皮履
左右衛左右武衞左右武候大將軍領左右大將軍並
武弁絳朝服劔佩綬侍從則平巾幘紫衫大口袴褶金
玳瑁装两襠甲唯左右武衞大將軍執赤檉杖左右衞
左右武衞左右武候將軍領左右將軍左右監門衞將
軍太子左右衞左右宗衞左右内等率左右監門郎將
及諸副率並武弁絳朝服劔佩綬侍從則平巾幘紫衫
大口袴金装两襠甲唯左右武衞將軍太子左右宗衞
率執白檀杖
直閣將軍直寝直齋太子直閣武弁絳朝服劔佩綬侍
從則平巾幘絳衫大口袴褶銀装两襠甲
皇后首飾花十二樹皇太子妃公主王妃三師三公及
公夫人一品命婦並九樹侯夫人二品命婦並八樹伯
夫人三品命婦並七樹子夫人世婦及皇太子昭訓四
品已上官命婦並六樹男夫人五品命婦五樹女御及
皇太子良娣三樹(自皇后已下小花並如大花之數并两博鬢也)
皇后褘衣(深青織成為之為翬翟之形素質五色十二等)青紗内單黼領羅縠
褾襈蔽膝(隨裳色用翟為章三等)大帶(隨衣色朱裏紕其外上以朱錦下以綠錦紐約用青)
(組)以青衣革帶青韈舄(舄加金飾)白玉佩玄組綬(章采尺寸與乘輿同)
祭及朝會凡大事則服之
鞠衣黃羅為之(應服者皆同)其蔽膝大帶及衣革帶舄隨衣
色餘與禕衣同唯無雉親蠶則服之(應服者皆以助祭)
青衣青羅為之制與鞠衣同去花大帶及佩綬以禮見
皇帝則服之
朱衣緋羅為之制如青衣宴見賓客則服之
皇太后服與皇后同皇太后璽不行用若封令書則用
宫官之印
皇后璽不行用若封令書則用内侍之印
皇太子妃褕翟(青織成為之為摇翟之形青質五色九等)青紗内單黼領羅
縠褾襈蔽膝(隨衣色以摇翟為章三等)大帶(隨衣色下朱裏紕其外上以朱錦下以綠錦紐)
(約用青組)以青衣革帶青韈舄(舄加金飾)瑜玉佩純朱綬(章采尺寸與皇)
(太子同)助祭朝會凡大事則服之亦有鞠衣
皇太子妃璽不行用若封書則用典内之印
公主王妃三師三公及公侯伯夫人服褕翟(繡為之公主王妃三)
(師三公及公夫人為九等侯夫人八等伯夫人七等)助祭朝會凡大事則服之亦
有鞠衣
子男夫人服闕翟(緋羅為之刻赤繒為翟形不繡綴於服上子夫人六等男夫人五等)助
祭朝會凡大事則服之亦有鞠衣
諸王公侯伯子男之母與妃夫人同其郡縣君各視其
夫及子若郡縣君品高及無夫子者凖品
嬪及從三品已上官命婦青服(制與褕翟同青羅為之唯無雉)助祭朝
會凡大事則服之亦有鞠衣
世婦及皇太子昭訓從五品已上官命婦服青服助祭
從蠶朝會凡大事則服之
女御及皇太子良媛朱服(制與青服同去佩綬)助祭從蠶朝會凡
大事則服之
六尚朱絲布公服助祭從蠶朝會凡大事則服之
六司六典及皇太子三司三典三掌青紗公服助祭從
蠶朝會凡大事則服之
佩綬嬪同九卿世婦及皇太子昭訓同五品公主王妃
同諸王三師三公五等國夫人及從五品已上官命婦
皆凖其夫無夫者凖品定令訖
高祖元正朝會方御通天服郊丘宗廟盡用龍衮衣大
裘毳皆未能備至平陳得其器物衣冠法服始依禮
具然皆藏御府弗服用焉百官常服同於匹庶皆著黃
袍出入殿省高祖朝服亦如之唯帶加十三環以為差
異蓋取於便事及大業元年煬帝始詔吏部尚書牛弘
工部尚書宇文愷兼内史侍郎虞世基給事郎許善心
儀曹郎袁朗等憲章古制創造衣冠自天子逮于胥皂
服章皆有等差若先所有者則因循取用弘等議定乘
輿服合八等焉
大裘冕之制案周禮大裘之冕無旒三禮衣服圖大裘
而冕王祀昊天上帝及五帝之服至秦除六冕唯留玄
冕漢明帝永平中方始創制董巴志云漢六冕同制皆
闊七寸長尺二寸前圓後方於是遂依此為大裘冕制
青表朱裏不施旒纊不通於下其大裘之服案周官注
羔裘也其制凖禮圖以羔正黑者為之取同色繒以為
領袖其裳用纁而無章飾絳韈赤舄祀圓丘感帝封禪
五郊明堂雩䄍皆服之
衮冕之制案禮玉藻十有二旒大戴禮云冕而加旒以
蔽明也琇纊塞耳以蔽聰也又禮含文嘉前後邃延不
視邪也加以黈纊不聽讒也三王之冕既不通制故夫
子云行夏之時服周之冕今以采綖貫珠為旒十二邃
延者出冕前後而下垂之旒齊於髆纊齊於耳組為纓
玉笄導其為服之制案釋名云衮卷也謂畫龍於上也
是時虞世基奏曰後周故事升日月於旌旗乃闕三辰
而章無十二但有山龍華蟲作繪宗彝藻火粉米黼黻
乃與三公不異開皇中就裏欲生分别故衣重宗彝裳
重黼黻合重二物以就九章為十二等但每一物上下
重行衮服用九鷩服用七今重此三物乃非典故且周
氏執謙不敢負於日月所以綴此三象唯施太常天王
衮衣章乃從九但天子譬日德在照臨辰為帝位月主
正后負此三物合德齊明自古有之理應無惑周執謙
道殊未可依重用宗彝又乖法服今凖尚書予欲觀古
人之服日月星辰山龍華蟲作會宗彝藻火粉米黼黻
絺繡具依此於左右髆上為日月各一當後領下而為
星辰又山龍九物各重行十二又近代故實依尚書大
傳山龍純青華蟲純黃作會宗彝純黑藻純白火純赤
以此相間而為五采鄭玄議已自非之云五采相錯非
一色也今並用織成於繡五色錯文凖孔安國衣質以
玄加山龍華蟲火宗彝等並織成為五物裳織以纁加
藻粉米黼黻之四衣裳通數此為九章兼上三辰而備
十二也衣褾領上各帖升龍漢晉以來率皆如此既是
先王法服不可乖於夏制徵而用之理將為允墨勑曰
可承以單衣又案董巴輿服志宗廟冕服云絳領袖為
内單衣又車服雜記曰天子釋奠郊祭而單衣以絳緣
今用白紗為内單黼領絳褾青裾及襈革帶玉鉤䚢大
帶朱裏紕其外紐約用組上加朱韍又案說文韠韍也
所以蔽前禮記曰有虞氏韍夏后氏山殷火周龍章鄭
玄曰冕之韍也舜始作之以尊祭服禹湯至周增以文
飾禮記曰君朱韠鄭曰韠象裳色今依白虎通注以蔽
裳前上闊一尺象天數也下闊二尺象地數也長三尺
象三才也加龍章山火以備三代之法也於是制衮冕
之服玄衣纁裳合九章為十二等白紗内單黼領青褾
襈革帶玉鉤䚢大帶韍鹿膚玉具劔火珠鏢首白玉䨇
佩玄組大小綬朱韈赤舄舄飾以金宗廟社稷籍田方
澤朝日夕月遣將授律征還飲至加元服納后正冬受
朝臨軒拜爵皆服之
通天冠之制案董巴志冠高九寸形正䜿頂少邪却後
乃下直為鐵卷梁前有高山故禮圖或謂之高山冠也
晉起居注成帝咸和五年制詔殿内曰平天通天冠並
不能佳可更修理之雖在禮無文故知天子所冠其來
久矣又徐氏輿服注曰通天冠高九寸黑介幘金博山
徐爰亦曰博山附蟬謂之金顔今制依此不通於下獨
天子元會臨軒服之其服絳紗袍深衣製白紗内單皂
領褾裾襈絳紗蔽膝白假帶方心曲領其劔佩綬舄革
帶皆與上同元冬饗會諸祭還則服之四時視朔則内
單領襈各隨其方色唯秋方色白以綠代之
遠遊冠之制案漢雜事曰太子諸王服之故淮南子曰
楚莊王冠通梁組纓注云通梁遠遊也晉令皇太子諸
王給遠遊冠徐氏雜注曰天子雜服遠遊五梁太子諸
王三梁董巴志曰制如通天有展筩横之幘上今制依
此天子加金博山九首施珠翠黑介幘金緣以承之翠
緌纓犀簮導太子親王加金附蟬宗室王去附蟬並不
通於庶姓其乘輿遠遊冠服白紗單衣承以帬襦烏皮
履拜山陵則服之
武弁之制案徐爰宋志謂籠冠是也禮圖曰武士服之
董巴輿服志云諸常侍内常侍加黃金附蟬毦尾謂之
惠文冠今制天子金博山三公已上玉冠枝四品已上
金枝侍臣加附蟬毦豐貂文官七品已上毦白筆八品
已下及武官皆不毦筆其乘輿武弁之服衣裳綬如通
天之服講武出征四時蒐狩大射禡類宜社賞祖罰社
纂嚴皆服之
弁之制案五經通義高五寸前後玉飾詩云璯弁如星
董巴曰以鹿皮為之尚書顧命四人綦弁執戈故知自
天子至于執戈通貴賤矣魏臺訪議曰天子以五采玉
珠十二飾之命參凖此通用烏漆紗而為之天子十二
琪皇太子及一品九琪二品八琪三品七琪四品六琪
五品五琪六品已下無琪唯文官服之不通武職案禮
圖有結纓而無笄導少府少監何稠請施象牙簮導詔
許之弁加簮導自茲始也乘輿鹿皮弁服緋大襦白羅
羣金烏皮履革帶小綬長二尺六寸色同大綬而首半
之間施三玉環白玉佩一隻視朝聽訟則服之凡弁服
自天子已下内外九品已上弁皆以烏為質並衣袴褶
五品已上以紫六品已下以絳宿衞及在仗内加两襠
螣蛇絳褠衣連裳典謁贊引流外冗吏通服之以縵後
制鹿皮弁以賜近臣
帽古野人之服也董巴云上古穴居野處衣毛帽皮以
此而言不施衣冠明矣案宋齊之間天子宴私著白高
帽士庶以烏其制不定或有卷荷或有下帬或有紗高
屋或有烏紗長耳後周之時咸著突騎帽如今胡帽垂
帬覆帶蓋索髮之遺象也又文帝項有瘤疾不欲人見
每常著焉相魏之時著而謁帝故後周一代將為雅服
小朝公宴咸許戴之開皇初高祖常著烏紗帽自朝貴
已下至於冗吏通著入朝今復制白紗高屋帽其服練
帬襦烏皮履宴接賓客則服之
白帢案傅子魏太祖以天下凶荒資財乏匱擬古皮弁
裁縑帛以為之蓋自魏始也梁令天子為朝臣等舉哀
則服之今亦凖此其服白紗單衣承以帬襦烏皮履舉
哀臨喪則服之
幘案董巴云起於秦人施於武將初為絳帕以表貴賤
焉至漢孝文時乃加以高顔孝元帝額有壮髮不欲人
見乃始進幘又董偃召見綠幘傳韝東觀記云詔賜段
熲赤幘大冠一具故知自上已下至于皂隸及將帥等
皆通服之今天子畋獵御戎文官出遊田里武官自一
品已下至于九品幷流外吏色皆同烏厨人以綠卒及
馭人以赤舉輦人以黃駕五輅人逐其車色承遠遊進
賢者施以掌導謂之介幘承武弁者施以笄導謂之平
巾其乘輿黑介幘之服紫羅褶南布袴玉梁帶紫絲鞋
長靿韈畋獵豫遊則服之
皇太子服六等衮冕九旒朱組纓青纊珫耳犀簮導紺
衣纁裳去日月星辰為九章白紗内單黼黻領青褾襈
裾革帶金鉤䚢大帶韍二章玉具劍侍從祭祀及謁廟
加元服納妃則服之據晉咸寧四年故事衣色用玄改
用紺舊章用織成降以繡玉具劔故事以火珠鏢首改
以白珠開皇中皇太子冕同天子貫白珠及仁夀元年
煬帝為太子以白珠太逼表請從青珠於是太子衮冕
與三公王等皆青珠九旒旒短不及髆降天子二寸
遠遊冠金附蟬加寳飾珠翠九首珠纓翠緌犀簮導絳
紗袍白紗内單皂領褾襈裾白假帶方心曲領絳紗蔽
膝韈舄革帶劔佩綬同衮冕未冠則䨇童髻空頂黑介
幘䨇玉導加寳飾珠翠二首謁廟還元日朔旦入朝釋
奠則服之
始後周采用周禮皇太子朝賀皆衮冕九章服開皇初
自非助祭皆冠遠遊冠至此牛弘奏云皇太子冬正大
朝請服衮冕帝問給事郎許善心曰太子朝謁著遠遊
冠有何典故對曰晉令皇太子給五時朝服遠遊冠至
宋泰始六年更議儀注儀曹郎丘仲起議案周禮公自
衮冕已下至卿大夫之玄冕皆其朝聘之服也伏尋古
之公侯尚得服衮以入朝見况皇太子儲副之尊謂宜
式遵盛典服衮朝賀兼左丞陸澄議服冕以朝實著經
典自秦除六冕之制後漢始備古章魏晉以來非祀宗
廟不欲令臣下服於衮冕位為公者必加侍官故太子
入朝因亦不著但承天作副禮絶羣后宜遵前王之令
典革近代之陋制皇太子朝請服冕自宋以下始定此
儀至梁簡文之為太子嫌於上逼還冠遠遊下及於陳
皆依此法後周之時亦言服衮入朝至於開皇復遵魏
晉故事臣謂衮冕之服章玉雖差一日而觀頗欲相類
臣子之道義無上逼故晉武帝太始三年詔太宰安平
王孚著侍内之服四年又賜趙燕樂安王等散騎常侍
之服自斯以後台鼎貴臣並加貂璫武弁故皇太子遂
著遠遊謙不逼尊於理為允帝曰善竟用開皇舊式
遠遊三梁冠從省服絳紗單衣革帶金鉤䚢假帶方心
佩一隻紛長六尺四寸闊二寸四分色同於綬金縷鞶
囊白韈烏皮履金飾五日常朝則服之
鹿皮弁九琪服絳羅襦白羅帬革帶履韈佩紛如從省
服在宫聽政則服之
平巾黑幘玉冠枝金花飾犀簮導紫羅褶南布袴玉梁
帶長靿韈侍從田狩則服之
白帢素單衣烏皮履為宫臣舉哀弔喪則服之
諸王三公已下為服之制衮冕九章服三公攝祭及諸
王初受冊贄入朝助祭親迎則服之綬各依其色
鷩冕案禮圖王祭先公及卿之服天子九旒用玉二百
一十六侯伯服以助祭七旒用玉八十新制依此服七
章三品及公侯助祭則服之
毳冕案禮圖王祀四望山川之服天子七旒用玉百六
十八子男服以助祭五旒用玉五十新制依此服五章
四品及伯助祭則服之
冕案禮圖王者祭社稷五祀之服天子五旒用玉百
二十孤卿服以助祭四旒用玉三十二新制依此服三
章五品及子男助祭則服之
玄冕案禮圖王祭羣小祀及視朝服天子四旒用玉三
十二諸侯服以祭其宗廟三旒用玉十八新制依此服
三章通給庶姓一品以下五品已上自製于家祭其私
廟三品省衣粉米加三重裳黼黻加二重四品减黼一
重五品减黻一重禮自玄冕以上加旒一等天子祭祀
節級服之
開皇以來天子唯用衮冕自鷩之下不施於尊具依前
式而六等之冕皆有黈纊黃緜為之其大如橘自皇太
子以下三犀導青纓爵弁案董巴志同於爵形一名冕
有收持笄所謂夏收殷冔者也祠天地五郊明堂雲翹
舞人服之禮云朱干玉戚冕而舞大夏此之謂也禮圖
云士助君祭服之色如爵頭無旒有纊新制依此角為
簮導衣青裳縓並縵無章六品已下皆通服之
遠遊冠服王所服也衣裳内單如皇太子佩山玄玉金
章龜鈕宋孝建故事亦謂之璽今文曰印又並歸於官
府身不自佩例以銅易之大綬四采小綬同色施二玉
環玉具劔烏皮舄舄加金飾唯帝子宗室封國王者服
之
進賢冠案漢官云平帝元始五年令公卿列侯冠三梁
二千石兩梁千石以下一梁梁别貴賤自漢始也董巴
釋曰如緇布冠文儒之服也前高七寸而却後高三寸
而立王莽之時以幘承之新制依此内外文官通服之
三品已上三梁五品已上兩梁九品已上一梁用明尊
卑之等也其朝服亦名具服絳紗單衣白紗内單玄領
裾襈袖革帶金鉤䚢假帶曲領方心絳紗蔽膝白韈烏
皮舄䨇佩綬如遠遊之色自一品已下五品已上衣服
盡同而綬依其品陪祭朝饗拜表凡大事皆服之六品
七品去劔佩綬八品九品去白筆内單而用履代舄其
五品已上一品已下又有公服亦名從省服並烏皮履
去曲領内單白筆蔽膝開皇故事亦去鞶囊佩綬何稠
請去大綬而偏垂一小綬綴於獸頭鞶囊獨一隻佩正
當於後詔從之一品已下五品已上同
高山冠案董巴志云一曰側注謁者僕射之所服也胡
伯始以為齊王冠秦滅齊以賜謁者傳子曰魏明帝以
高山冠似通天乃毁變其形除去卷筩令如介幘幘上
加物以象山峯行人使者通皆服之新制參用其事形
如進賢於冠前加三峯以象魏制謁者大夫已下服之
梁依其品
獬豸冠案禮圖曰法冠也一曰柱後惠文如淳注漢官
曰惠蟬也細如蟬翼今御史服之禮圖又曰獬豸冠高
五寸秦制也法官服之董巴志曰獬豸神羊也蔡邕云
如麟一角應劭曰古有此獸主觸不直故執憲者為冠
以象之秦滅楚以其冠賜御史此即是也開皇中御史
戴却非冠而無此色新制又以此而代却非御史大夫
以金治書侍御史以犀侍御史已下用麢羊角獨御史
司隸服之
巾案方言云巾趙魏間通謂之承露郭林宗傳曰林宗
嘗行遇雨巾沾角折又袁紹戰敗幅巾渡河此則野人
及軍旅服也制有二等今高人道士所著是林宗折角
庶人農夫常服是袁紹幅巾故事用全幅皂而向後襆
髮俗人謂之襆頭自周武帝裁為四脚今通於貴賤矣
簮導案釋名云簮建也所以建冠於髮也一曰笄笄係
也所以拘冠使不墜也導所以導擽鬢髮使入巾幘之
裏也今依周禮天子以玉笄而導亦如之又史記曰平
原君誇楚為玳瑁簮班固與弟書云今遺仲升以黑犀
簮士燮集云遣功曹史貢皇太子通天犀導故知天子
獨得用玉降此通用玳瑁及犀今並凖是唯弁用白牙
笄導焉
貂蟬案漢官侍内金蟬左貂金取剛固蟬取高潔也董
巴志曰内常侍右貂金璫銀附蟬内書令亦同此今宦
者去貂内史令金蟬右貂納言金蟬左貂開皇時加散
騎常侍在門下者皆有貂蟬至是罷之唯加常侍聘外
國者特給貂蟬還則輸納於内省
白筆案徐氏雜注云古者貴賤皆執笏有事則書之故
常簮筆今之白筆是遺象也魏略曰明帝時大會而史
簮筆今文官七品已上通毦之武職雖貴皆不毦也
纓案儀禮曰天子朱纓諸侯丹組纓今冕天子已下皆
朱纓又尉繚子曰天子玄纓諸侯素纓别尊卑也今不
用素並從冠色焉
佩案禮天子佩白玉董巴司馬彪云君臣佩玉尊卑有
序所以章德也今參用杜夔之法天子白玉太子瑜玉
王山玄玉自公已下皆水蒼玉
綬案禮天子玄組綬侯伯朱組綬大夫純組綬世子綦
組綬漢官云蕭何為相國佩綠綬公侯紫卿二千石青
令長千石黑今大抵凖此天子以䨇綬六采玄黃赤白
褾綠純玄質長二丈四尺五百首闊一尺䨇小綬長二
尺六寸色同大綬而首半之間施四玉環開皇用三今
加一皇太子朱䨇綬四采赤白縹紺純朱質長一丈八
尺三百二十首闊九寸䨇小綬長一尺六寸色同大綬
而首半之間施三玉環開皇用二今加一三公綠綟綬
四采綠黃縹紫純綠質黃文織之長一丈八尺二百四
十首闊九寸與親王綬俱施二玉環諸王纁朱綬四采
赤黃縹紺純朱質纁文織之長一丈八尺二百四十首
闊九寸公玄朱綬四采赤縹玄紺純朱質玄文織之長
一丈八尺二百四十首闊九寸侯伯青朱綬四采青赤
白縹純朱質青文織之長一丈六尺百八十首闊八寸
子男素朱綬三采青赤白純朱質素文織之長一丈四
尺百四十首闊七寸二品已上纁紫綬四采纁紫赤黃
純紫質纁文織之長一丈四尺百四十首闊八寸三品
紺紫綬四采紫紺黃縹純紫質紺文織之長一丈六尺
百八十首闊八寸四品青綬三采青白紅純青質長一
丈四尺百四十首闊七寸五品墨綬二采青紺純紺質
長一丈二尺百二十首闊六寸自王公已下皆有小綬
二枚色同大綬而首半之正從一品施二玉環凡有綬
者皆有紛並長六尺四寸闊二寸四分隨於綬色
鞶囊案禮男鞶革女鞶絲東觀書詔賜鄧遵獸頭鞶囊
一枚班固與弟書遺仲升獸頭旁囊金錯鉤也古佩印
皆貯懸之故有囊稱或帶於旁故班氏謂為旁囊綬印
鈕也今雖不佩印猶存古制有佩綬者通得佩之無佩
則不今採梁陳東齊制品極尊者以金織成二品以上
服之次以銀織成三品已上服之下以綖織成五品已
上服之分為三等
革帶案禮博二寸禮圖曰璫綴於革帶阮諶以為有章
印則於革帶佩之東觀記楊賜拜太常詔賜自所著革
帶故知形制尊卑不别今博三寸半加金縷䚢螳蜋鉤
以相拘帶自大裘至於小朝服皆用之
劔案漢自天子至於百官無不佩刀蔡謨議曰大臣優
禮皆劔履上殿非侍臣解之蓋防刃也近代以木未詳
所起東齊著令謂為象劔言象於劔周武帝時百官燕
會並帶刀升座至開皇初因襲舊式朝服登殿亦不解
焉十二年因蔡徵上事始制凡朝會應登殿坐者劔履
俱脱其不坐者勑召奏事及須升殿亦就席解劔乃登
納言黃門内史令侍郎舍人既夾侍之官則不脱其劔
皆真刃非假既合舊典弘制依定又凖晉咸康元年定
令故事自天子已下皆衣冠帶劔今天子則玉具火珠
鏢首餘皆玉鏢首唯侍臣帶劔上殿自王公以下非殊
禮引升殿皆就席解而後升六品以下無佩綬者皆不
帶
曲領案釋名在單衣内襟領上横以雍頸七品已上有
内單者則服之從省服及八品已下皆無
珽案禮天子搢珽方正於天下也又五經異義天子笏
曰珽珽直無所屈也今制准此長尺二寸方而不折以
球玉為之
笏案禮諸侯以象大夫魚須文竹士以竹本象可也凡
有指畫於君前受命書於笏笏畢用也五經要義曰所
以記事防忽忘禮圖云度二尺有六寸中博二寸其殺
六分去一晉宋以來謂之手板此乃不經今還謂之笏
以法古名自西魏以降五品已上通用象牙六品已下
兼用竹木
履舃案圖云複下曰舄單下曰履夏葛冬皮近代或以
重皮而不加木失於乾腊之義今取乾腊之理以木重
底冕服者色赤冕衣者色烏履同烏色諸非侍臣皆脱
而升殿凡舄唯冕服及具服著之履則諸服皆用唯褶
服以靴靴胡履也取便於事施於戎服
諸建華鵕䴊鶡冠委貌長冠樊噲却敵巧士術氏却非
等前代所有皆不採用
皇后服四等有褘衣鞠衣青服朱服
褘衣深青質織成領袖文以翬翟五采重行十二等首
飾花十二鈿小花毦十二樹并兩博鬢素紗内單黼領
羅縠褾襈色皆以朱蔽膝隨裳色以緅為緣用翟三章
大帶隨衣裳飾以朱綠之錦青緣革帶青韈舄舄以金
飾白玉佩玄組綬章采尺寸同於乘輿祭及朝會凡大
事皆服之
鞠衣黃羅為質織成領袖小花十二樹蔽膝革帶及舄
隨衣色餘準褘衣親蠺服也
青服去花大帶及佩綬金飾履禮見天子則服之
朱服制如青服宴見賓客則服之
有金璽盤螭鈕文曰皇后之璽冬正大朝則并黃琮各
以笥貯進於座隅
皇太后服同於后服而貴妃以下並亦給印
貴妃德妃淑妃是為三妃服褕翟之衣首飾花九鈿并
二博鬢金章龜鈕文從其職紫綬一百二十首長一丈
七尺金鏤織成獸頭鞶囊佩于寘玉
順儀順容順華修儀修容修華充儀充容充華是為九
嬪服闕翟之衣首飾花八鈿并二博鬢金章龜鈕文從
其職紫綬一百首長一丈七尺金縷織成獸頭鞶囊佩
采瓄玉
婕妤銀縷織成獸頭鞶囊首飾花七鈿他如嬪服
美人才人服鞠衣首飾花六鈿并二博鬢銀印珪鈕文
從其職青綬八十首長一丈六尺綵縷織成獸爪鞶囊
佩水蒼玉
寳林服展衣首飾花五鈿并二博鬢銀印環鈕文如其
職艾綬八十首長一丈六尺鞶囊佩玉同於婕妤
承衣刀人采女皆服褖衣無印綬參準宋泰始四年及
梁陳故事增損用之
皇太子妃服褕翟之衣青質五采織成為搖翟以備九
章首飾花九鈿并二博鬢金璽龜鈕文如其職素紗内
單黼領羅褾襈色皆用朱蔽膝二章大帶同褘衣青綠
革帶朱韈青舄舄加金飾佩瑜玉纁朱綬一百六十首
長二丈獸頭鞶囊凡大禮見皆服之唯侍親桑則用鞠
衣之服花鈿佩綬與褕衣同準宋孝建二年故事而增
損之
良娣鞠衣之服銀印珪鈕文如其職佩采瓄玉青綬八
十首長一丈六尺獸爪鞶囊餘同世婦
保林八子展衣之服銅印環鈕文如其職佩水蒼玉艾
綬八十首長一丈六尺獸爪鞶囊自良娣等準宋大明
六年故事而損益之
諸王太妃妃長公主公主三公夫人一品命婦褕翟之
服繡為九章首飾花九鈿佩山玄玉獸頭鞶囊綬同夫
色
公夫人縣主二品命婦亦服褕翟繡為八章首飾八鈿
侍從親桑同用鞠衣自此之下佩皆水蒼玉
侯伯夫人三品命婦亦服褕翟繡為七章首飾七鈿
子夫人四品命婦服闕翟之衣刻赤繒為翟綴於服上
以為六章首飾六鈿
男夫人五品命婦亦服闕翟之衣刻繒為翟綴於服上
以為五章首飾五鈿若當從侍親桑皆同鞠衣議既定
帝幸修文殿覽之乃令何稠起部郎閻毗等造樣上呈
二年總了始班行焉軒冕之盛貫古今矣三年正月朔
旦大陳文物時突厥染干朝見慕之請襲冠冕帝不許
明日率左光祿大夫褥但特勤阿史那職御左光禄大
夫特勤阿史那伊順右光禄大夫意利發史蜀胡悉等
並拜表固請衣冠帝大悦謂弘等曰昔漢制初成方知
天子之貴今衣冠大備足致單于解辮此乃卿等功也
弘愷善心世基何稠閻毗等賜帛各有差並事出優厚
是後師旅務殷車駕多行幸百官行從唯服袴褶而軍
旅間不便至六年後詔從駕涉遠者文武官等皆戎衣
貴賤異等雜用五色五品已上通着紫袍六品已下兼
用緋綠胥吏以青庶人以白屠商以皂士卒以黃
卓彼上天宮室混成玄戈居其左上將居其右弧矢揚
威羽林置陳易曰天垂象聖人則之昔軒轅氏之有天
下也以師兵為營衛降至三代其儀大備西漢武帝每
上甘泉則列鹵簿車千乘騎萬匹其居前殿則植戟懸
楯以戒不虞其所由來者尚矣
梁武受禪于齊侍衛多循其制正殿便殿閣及諸門上
下各以直閣將軍等直領又置刀釤御刀御楯之屬直
御左右兼有御仗鋋矟赤氅角抵勇士青氅衛仗長刀
刀劒細仗羽林等左右二百七十六人以分直諸門行
則儀衛左右又有左右夾轂蜀客楯劒格獸羽林八從
遊盪十二不從遊盪直從細射廉察刀戟腰弩大弩等
隊凡四十九隊亦分直諸門上下行則量為儀衛東西
掖端大司馬東西華承明大通等門又各二隊及防殿
三隊雖行幸不從又有八馬遊盪馬左右夾轂左右馬
百騎等各二隊及騎官閱武馬容雜伎馬容及左右馬
騎直隊行則侍衛左右分為警衛車駕晨夜出入及涉
險皆作函鹵簿應宿衛軍騎皆執兵持滿各當其所保
護方面天明及度險乃奏解函撾鼔而依常列乘輿行
則有大駕法駕小駕大駕以郊饗上天臨馭九伐法駕
以祭方澤祀明堂奉宗廟藉千畝小駕以敬園陵親蒐
狩大駕則公卿奉引大將軍驂乘太僕馭法駕小駕皆
侍中驂乘奉車郎馭公卿不引其餘行幸送往勞旋則
槊仗近讌則隊仗三駕法天二仗法地其動也參天而
兩地也陳氏承梁亦無改革
齊文宣受禪之後警衛多循後魏之儀及河清中定令
宮衛之制左右各有羽林郎十二隊又有持鈒隊鋋槊
隊長刀隊細仗隊楯鎩隊雄戟隊格獸隊赤氅隊角抵
隊羽林隊步遊盪隊馬遊盪隊又左右各武賁十隊左
右翊各四隊又步遊盪馬遊盪左右各三隊是為武賁
又有直從武賁左右各六隊在左者為前驅隊在右者
為後拒隊又有募員武賁隊強弩隊左右各一隊在左
者皆左衛將軍總之在右者皆右衛將軍總之以備警
衛其領軍中領將軍侍從出入則著兩襠甲手執檉杖
左右衛將軍將軍則兩襠甲手執檀杖侍從左右則有
千牛備身左右備身刀劒備身之屬兼有武威熊渠鷹
揚等備身三隊皆領左右將軍主之宿衛左右而戎服
執仗兵有斧鉞弓箭刀矟旌旗皆囊首五色節文旆悉
赭黃天子御正殿唯大臣夾侍兵仗悉在殿下郊祭鹵
簿則督將平巾幘緋衫甲大口袴
後周警衛之制置左右宮伯掌侍衛之禁各更直於内
小宮伯貳之臨朝則分在前侍之首並金甲各執龍環
金飾長刀行則夾路車左右中侍掌御寢之禁皆金甲
左執龍環右執獸環長刀並飾以金次左右侍陪中侍
之後並銀甲左執鳳環右執麟環長刀次左右前侍掌
御寢南門之左右並銀甲左執師子環右執象環長刀
次左右後侍掌御寢北門之左右並銀甲左執犀環右
執兕環長刀左右騎侍立於寢之東西階並銀甲左執
羆環右執熊環長刀十二人兼執師子彤楯列左右侍
之外自左右侍以下刀並以銀飾左右宗侍陪左右前
侍之後夜則衛於寢庭之中皆服金塗甲左執豹環右
執貔環長刀並金塗飾十二人兼執師子彤楯列於左
右騎侍之外自左右中侍已下皆行則兼帶黃弓矢廵
田則常服帶短刀如其長刀之飾左右庶侍掌非皇帝
所御門閤之禁並服金塗甲左執獬豸環右執獜環長
劔並金飾十二人兼執師子彤楯列於左右宗侍之外
行則兼帶皓弓矢左右勲侍掌陪左右庶侍而守出入
則服金塗甲左執吉良環右執猙環長劔十二人兼執
師子彤楯列於左右庶侍之外行則兼帶盧弓矢廵田
則與左右庶侍俱常服佩短劔如其長劔之飾諸侍官
大駕則俱侍中駕及露寢半之小駕三分之一左右武
伯掌内外衛之禁令兼六率之士皇帝臨軒則備三仗
於庭服金甲執金釦杖立於殿上東西階之側行則
兵於帝之左右從則服金甲被繡袍左右小武伯各二
人貳之服執同於武伯分立於大武伯下及露門之左
右塾行幸則加錦袍左右武賁率掌武賁之士其隊器
服皆玄以四色飾之各總左右持鈒之隊皇帝臨露寢
則立於左右三仗第一行之南北出則分在隊之先後
其副率貳之左右旅賁率掌旅賁士其隊器服皆青以
朱為飾立於三仗第二行之南北其副率貳之左右射
聲率掌射聲之士其器服皆朱以黃為飾立於三仗第
三行之南北其副率貳之左右驍騎率掌驍騎之士器
服皆黃以皓為飾立於三仗第四行之南北其副率貳
之左右羽林率掌羽林之士其隊器服皆皓以玄為飾
立於三仗第五行之南北其副率貳之左右遊擊率掌
遊擊之士其器服皆玄以青為飾其副率貳之武賁已
下六率通服金甲師子文袍執銀釦檀杖副率通服金
甲獸文袍各有倅長帥長相次陪列行則引前倅長通
服銀甲豹文袍帥長通服銀甲鶡文袍自副率已下通
執獸環銀飾長刀凡大駕則盡行中駕及露寢則半之
小駕半中駕常行軍旅則衣色尚烏
高祖受命因周齊宮衛微有變革戎服臨朝大仗則領
左右大將軍二人分在左右廂左右直寢左右直齋左
右直後千牛備身左右備身等夾侍供奉於左右及坐
後左右衛大將軍左右直閣將軍以次左右衛將軍各
領儀刀為十二行内四行親衛行别以大都督領次外
四行勲衛以帥都督領次外四行翊衛以都督領行各
二人執金花師子楯猨刀一百四十人分左右帶横刀
後監門直長十二人左青龍旗右白獸旗左右武衛開
府各領三仗六行在大仗内行别六十人大都督一人
領之帥都督一人後之大駕則執黃麾仗其次戟二十
四左青龍幢右白獸幢䍐畢各一鈒金二十四金節十
二道蓋獸又絳引幡朱幢為持鈒前隊應蹕大都督二
人領之在御前横街南左右武衛大將軍領大仗左右
廂各六行行别三百六十人大都督一人領之及大業
四年煬帝北廵出塞行宮設六合城方一百二十步高
四丈二尺六合以木為之方六尺外面一方有板離合
為之塗以青色壘六板為城高三丈六尺上加女牆板
高六尺開南北門又於城四角起樓敵二門觀門樓檻
皆丹青綺畫又造六合殿千人帳載以槍車車載六合
三板其車軨解合交义即為馬槍每車上張幕幕下張
平一弩傳矢五人更守兩車之門施車軨馬槍皆外其
轅以為外圍次内布鐵菱次内施蟄鞬每一蟄鞬中施
弩牀長六尺闊三尺牀桄陛插鋼錐皆長五寸謂之蝦
鬚皆施機關張則錐皆外向其牀上施旋機弩以繩連
弩機人從外來觸繩則弩機旋轉向觸所而發其外又
以矰周圍行宮二丈一鈴一柱柱舉矰去地二尺五寸
當行宮南北門施槌磬連矰以機發之有人觸矰則衆
鈴發響槌擊兩磬以知所警名為擊警八年征遼又造
鉤陳以木板連如帳子張之則綺文卷之則直焉帝御
營與賊城相對夜中設六合城周廻八里城及女垣合
高十仞上布甲士立仗建旗又四隅有闕面别一觀觀
下開三門其中施行殿殿上容侍臣及三衛仗合六百
人一宿而畢望之若真高麗旦忽見謂之為神焉
隋書卷十二
隋書卷十二考證
禮儀志七法冠一名獬豸冠(臣映斗)按豸當作廌左
傳南冠而縶注南冠楚冠疏秦滅楚以其冠賜近臣
御史服之異物志獬廌一角見人鬭觸不直者聞人
争咋不正者豸池爾反爾雅有足曰蟲無足曰豸然
漢書已訛廌為豸矣
今準尚書予欲觀古人之服按尚書服作象
烏漆紗監本烏訛焉從宋本改又漆宋本作㭍廣韻
㭍俗漆字又木名山海經剛山多㭍木
殷冔監本冔作哻(臣映斗)按哻音汗坊本多以哻作
冔今改正
隋書卷十二考證
