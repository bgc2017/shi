隋書卷四十四
唐特進臣魏徵上
列傳第九
滕穆王瓚(嗣王綸)
滕穆王瓚字恒生一名慧高祖母弟也周世以太祖軍
功封竟陵郡公尚武帝妹順陽公主自右中侍上士遷
御伯中大夫保定四年改為納言授儀同瓚貴公子又
尚公主美姿儀好書愛士甚有令名於當世時人號曰
楊三郎武帝甚親愛之平齊之役諸王咸從留瓚居守
帝謂之曰六府事殷一以相付朕將遂事東方無西顧
之憂矣其見親信如此宣帝即位遷吏部中大夫加上
儀同未幾帝崩高祖入禁中將總朝政令廢太子勇召
之欲有計議瓚素與高祖不協聞召不從曰作隋國公
恐不能保何乃更為族滅事邪高祖作相遷大將軍尋
拜大宗伯典脩禮律進位上柱國邵國公瓚見高祖執
政羣情未一恐為家禍隂有圖高祖之計高祖每優容
之及受禪立為滕王後拜雍州牧上數與同坐呼為阿
三後坐事去牧以王就第瓚妃宇文氏先時與獨孤皇
后不平及此欝欝不得志隂有咒詛上命瓚出之瓚不
忍離絶固請上不得已從之宇文氏竟除屬籍瓚由是
忤旨恩禮更薄開皇十一年從幸栗園暴薨時年四十
二人皆言其遇鴆以斃子綸嗣
綸字斌籕性弘厚美姿容頗解鍾律高祖受禪封邵國
公邑八千戶眀年拜邵州刺史晉王廣納妃於梁詔綸
致禮焉甚為梁人所敬綸以穆王之故當高祖之世每
不自安煬帝即位尤被猜忌綸憂懼不知所為呼術者
王琛而問之琛答曰王相禄不凡乃因曰滕即騰也此
字足為善應有沙門惠恩崛多等頗解占候綸每與交
通常令此三人為度星法有人告綸怨望咒詛帝命黃
門侍郎王弘窮治之弘見帝方怒遂希旨奏綸厭蠱惡
逆坐當死帝令公卿議其事司徒楊素等曰綸希冀國
災以為身幸原其性惡之由積自家世惟皇運之始四
海同心在於孔懷彌湏叶力其先乃離阻大謀棄同即
異父悖於前子逆於後非直覬覦朝廷便是圖危社稷
為惡有狀其罪莫大刑兹無赦抑有舊章請依前律帝
以公族不忍除名為民徙始安諸弟散從邊郡大業七
年親征遼東綸欲上表請從軍自效為郡司所遏未幾
復徙朱崖及天下大亂為賊林仕弘所逼携妻子竄于
儋耳後歸大唐為懷化縣公綸弟坦字文籕初封竟陵
郡公坐綸徙長沙坦弟猛字武籕徙衡山猛弟温字眀
籕初徙零陵温好學解屬文既而作零陵賦以自寄其
辭哀思帝見而怒之轉徙南海温弟詵字弘籕前亦徙
零陵帝以其脩謹襲封滕王以奉穆王嗣大業末薨於
江都
道悼王静
道悼王静字賢籕滕穆王瓚之子也出繼叔父嵩嵩在
周代以太祖軍功賜爵興城公早卒高祖踐位追封道
王諡曰宣以静襲焉卒無子國除
衞昭王爽(嗣王集)
衞昭王爽字師仁小字眀達高祖異母弟也周世在襁
褓中以太祖軍功封同安郡公六歲而太祖崩為獻皇
后之所鞠養由是高祖於諸弟中特寵愛之十七為内
史上士高祖執政拜大將軍秦州總管未之官轉授蒲
州刺史進位柱國及受禪立為衞王尋遷雍州牧領左
右將軍俄遷右領軍大將軍權領并州總管歲餘進位
上柱國轉涼州總管爽美風儀有器局治甚有聲其年
以爽為行軍元帥步騎七萬以備胡出平涼無虜而還
眀年大舉北伐又為元帥河間王弘豆盧勣竇榮定高
熲虞慶則等分道而進俱受爽節度爽親率李元節等
四將出朔州遇沙鉢略可汗于白道接戰大破之虜獲
十餘人驅馬牛羊鉅萬沙鉢略可汗中重創而遁高祖
大悦賜爽真食梁安縣千戶六年復為元帥步騎十五
萬出合州突厥遁逃而返眀年徵為納言高祖甚重之
未幾爽寢疾上使巫者薛榮宗視之云衆鬼為厲爽令
左右驅逐之居數日有鬼物來擊榮宗榮宗走下階而
斃其夜爽薨時年二十五贈太尉冀州刺史子集嗣
集字文會初封遂安王尋襲封衞王煬帝時諸侯王恩
禮漸薄猜防日甚集憂懼不知所為乃呼術者俞普眀
章醮以祈福助有人告集咒詛憲司希旨鍜成其獄奏
集惡逆坐當死天子下公卿議其事楊素等曰集密懷
左道厭蠱君親公然咒詛無慙幽顯情滅人理事悖先
朝是君父之罪人非臣子之所赦請論如律時滕王綸
坐與相連帝不忍加誅乃下詔曰綸集以附萼之華猶
子之重縻之好爵匪由德進正應與國升降休戚是同
乃包藏妖禍誕縱邪僻在三之義愛敬俱淪急難之情
孔懷頓滅公卿議既知此覽以潸然雖復王法無私恩
從義斷但法隐公族禮有親親致之極辟情所不忍於
是除名為民遠徙邊郡遇天下大亂不知所終
蔡王智積
蔡王智積高祖弟整之子也整周眀帝時以太祖軍功
賜爵陳留郡公尋授開府車騎大將軍從武帝平齊至
并州力戰而死及高祖作相贈柱國大司徒冀定瀛相
懷衞趙貝八州刺史高祖受禪追封蔡王諡曰景以智
積襲焉又封其弟智眀為高陽郡公智才為開封縣公
尋拜智積為開府儀同三司授同州刺史儀衞資送甚
盛頃之以脩謹聞高祖善之在州未嘗嬉戲遊獵聽政
之暇端坐讀書門無私謁有侍讀公孫尚儀山東儒士
府佐君英蕭德言並有文學時延於座所設唯餅果
酒纔三酌家有女妓唯年節嘉慶奏於太妃之前其簡
静如此昔高祖龍潛時景王與高祖不睦其太妃尉氏
又與獨孤皇后不相諧以是智積常懷危懼每自貶損
高祖知其若是亦哀憐之人或勸智積治産業者智積
曰昔平原露朽財帛苦其多也吾幸無可露何更營乎
有五男止教讀諭語孝經而已亦不令交通賓客或問
其故智積答曰卿非知我者其意恐兒子有才能以致
禍也開皇二十年徵還京第無他職任闔門自守非朝
覲不出煬帝即位滕王綸衞王集並以讒搆得罪高陽
公智眀亦以交遊奪爵智積逾懼大業七年授弘農太
守委政寮佐清淨自居及楊玄感作亂自東都引軍而
西智積謂官屬曰玄感聞大軍將至欲西圖關中若成
其計則根本固矣當以計縻之使不得進不出一旬自
可擒耳及玄感軍至城下智積登陴詈辱之玄感怒甚
留攻之城門為賊所燒智積乃更益火賊不得入數日
宇文述等援軍至合擊破之十二年從駕江都寢疾帝
時疎薄骨肉智積每不自安及遇患不呼醫臨終謂所
親曰吾今日始知得保首領沒於地矣時人哀之有子
道玄
史臣曰周建懿親漢開盤石内以敦睦九族外以輯寧
億兆深根固本崇奬王室安則有以同其樂衰則有以
恤其危所由來久矣魏晉以下多失厥中不遵王度各
徇所私抑之則勢齊於匹夫抗之則權侔於萬乘矯枉
過正非一時也得失詳乎前史不復究而論焉高祖昆
弟之恩素非篤睦閨房之隙又不相容至于二世承基
其獘愈甚是以滕穆暴薨人皆竊議蔡王將沒自以為
幸唯衞王養于獻后故任遇特隆而諸子遷流莫知死
所悲夫其錫以茅土稱為盤石行無甲兵之衞居與甿
隸為伍外内無虞顛危不暇時逢多難將何望焉
隋書卷四十四
隋書卷四十四考證
滕穆王瓚子綸字斌籕北史籕作籍(臣映斗)按本傳
綸弟坦字文籕猛字武籕温字眀籕洗字弘籕則綸
字斌籕當非譌也
隋書卷四十四考證
