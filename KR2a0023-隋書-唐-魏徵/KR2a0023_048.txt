隋書卷四十八
唐特進臣魏徵上
列傳第十三
楊素弟約從父女思(文紀)
楊素字處道弘農華隂人也祖暄魏輔國將軍諫議大
夫父敷周汾州刺史沒於齊素少落拓有大志不拘小
節世人多未之知唯從叔祖魏尚書僕射寬深異之每
謂子孫曰處道當逸羣絶倫非常之噐非汝曹所逮也
後與安定牛弘同志好學研精不倦多所通涉善屬文
工草隷頗留意於風角美鬚髯有英傑之表周大冡宰
宇文護引為中外記室後轉禮曹加大都督武帝親總
萬機素以其父守節陥齊未蒙朝命上表申理帝不許
至於再三帝大怒命左右斬之素乃大言曰臣事無道
天子死其分也帝壯其言由是贈敷為大將軍謚曰忠
壯拜素為車騎大將軍儀同三司漸見禮遇帝命素為
詔書下筆立成詞義兼美帝嘉之顧謂素曰善自勉之
勿憂不富貴素應聲荅曰臣但恐富貴来逼臣臣無心
圖富貴及平齊之役素請率父麾下先驅帝從之賜以
竹策曰朕方欲大相驅策故用此物賜卿從齊王憲與
齊人戰於河隂以功封清河縣子邑五百戸其年授司
城大夫明年復從憲拔晉州憲屯兵雞棲原齊王以大
軍至憲懼而宵遁為齊兵所躡衆多敗散素與驍將十
餘人盡力苦戰憲僅而獲免其後每戰有功及齊平加
上開府改封成安縣公邑千五百戸賜以粟帛奴婢雜
畜從王軌破陳將吳明徹於吕梁治東楚州事封弟慎
為義安侯陳將樊毅築城於泗口素擊走之夷毅所築
宣帝即位襲父爵臨貞縣公以弟約為安成公尋從韋
孝寬徇淮南素别下盱眙鍾離及高祖為丞相素深自
結納高祖甚噐之以素為汴州刺史行至洛陽會尉迥
作亂榮州刺史宇文胄據武牢以應迥素不得進高祖
拜素大將軍發河内兵擊胄破之遷徐州總管進位柱
國封清河郡公邑二千戸以弟岳為臨貞公高祖受禪
加上柱國開皇四年拜御史大夫其妻鄭氏性悍素忿
之曰我若作天子卿定不堪為皇后鄭氏奏之由是坐
免上方圖江表先是素數進取陳之計未幾拜信州總
管賜錢百萬錦千叚馬二百匹而遣之素居永安造大
艦名曰五牙上起樓五層高百餘尺左右前後置六拍
竿並高五十尺容戰士八百人旗幟加於上次曰黃龍
置兵百人自餘平乘舴艋等各有差及大舉伐陳以素
為行軍元帥引舟師趣三硤軍至流頭灘陳將戚欣以
青龍百餘艘屯兵數千人守狼尾灘以遏軍路其地險
峭諸將患之素曰勝負大計在此一舉若晝日下船彼
則見我灘流迅激制不由人則吾失其便乃以夜掩之
素親率黃龍數千艘銜枚而下遣開府王長襲引步卒
從南岸擊欣别柵令大將軍劉仁恩率甲騎趣白沙北
岸遲眀而至擊之欣敗走悉虜其衆勞而遣之秋毫不
犯陳人大悅素率水軍東下舟艫被江旌甲曜日素坐
平乘大船容貌雄偉陳人望之懼曰清河公即江神也
陳南康内史吕仲肅屯岐亭正據江峡於北岸鑿岩綴
鐡鎻三條横截上流以遏戰船素與仁恩登陸俱發先
攻其柵仲肅軍夜潰素徐去其鎻仲肅復據荆門之延
洲素遣巴蜑卒千人乘五牙四艘以柏檣碎賊十餘艦
遂大破之俘甲士二千餘人仲肅僅以身免陳主遣其
信州刺史顧覺鎮安蜀城荆州刺史陳紀鎮公安皆懼
而退走巴陵以東無敢守者湘州刺史岳陽王陳叔慎
遣使請降素下至漢口與秦孝王會及還拜荆州總管
進爵郢國公邑三千戸真食長夀縣千戸以其子玄感
為儀同玄奬為清河郡公賜物萬叚粟萬石加以金寳
又賜陳主妹及女妓十四人素言於上曰里名勝母曾
子不入逆人王誼前封於郢臣不願與之同於是改封
越國公尋拜納言歲餘轉内史令俄而江南人李稜等
聚衆為亂大者數萬小者數千共相影響殺害長吏以
素為行軍總管帥衆討之賊朱莫問自稱南徐州刺史
以盛兵據京口素率舟師入自揚子津進擊破之晉陵
顧世興自稱太守與其都督鮑遷䓁復来拒戰素逆擊
破之執遷虜三千餘人進擊無錫賊帥葉略又平之吳
郡沈玄懀沈傑等以兵圍蘇州刺史皇甫績頻戰不利
素率衆援之玄懀勢迫走投南沙賊帥陸孟孫素擊孟
孫於松江大破之生擒孟孫玄懀黟歙賊帥沈雪沈能
據柵自固又攻拔之浙江賊帥高智慧自號東揚州刺
史船艦千艘屯據要害兵甚勁素擊之自旦至申苦戰
而破智慧逃入海素躡之從餘姚泛海趣永嘉智慧来
拒戰素擊走之擒獲數千人賊帥汪文進自稱天子據
東陽署其徒蔡道人為司空守樂安進討悉平之又破
永嘉賊帥沈孝徹於是步道向天台指臨海郡逐捕遺
逸寇前後百餘戰智慧遁守閩越上以素久勞於外詔
令馳傳入朝加子玄感官為上開府赐綵物三千叚素
以餘賊未殄恐為後患又自請行乃下詔曰朕憂勞百
姓日旰忘食一物失所情深納隍江外狂狡妄搆妖逆
雖經殄除民未安堵猶有賊首凶魁逃亡山洞恐其聚
結重擾蒼生内史令上柱國越國公素識逹古今經謀
長遠比曾推轂舊著威名宜任以大兵總為元帥宣布
朝風振揚威武擒剪叛亡慰勞黎庶軍民事務一以委
之素復乘傳至會稽先是泉州人王國慶南安豪族也
殺刺史劉弘據州為亂諸亡賊皆歸之自以海路艱阻
非北人所習不設備伍素泛海掩至國慶遑遽棄州而
走餘黨散入海島或守溪洞素分遣諸將水陸追捕乃
密令人謂國慶曰爾之罪状計不容誅唯有斬送智慧
可以塞責國慶於是執送智慧斬於泉州自餘支黨悉
来降附江南大定上遣左領軍將軍獨孤陀至浚儀迎
勞比到京師問者日至拜素子玄奬為儀同賜黃金四
十斤加銀瓶實以金錢縑三千叚馬二百匹羊二千口
公田百頃宅一區代蘇威為尚書右僕射與高熲專掌
朝政素性疎而辯高下在心朝臣之内頗推高熲敬牛
弘厚接薛道衡視蘇威蔑如也自餘朝貴多被陵轢其
才藝風調優於高熲至於推誠體國處物平當有宰相
識度不如熲遠矣尋令素監營仁夀宫素遂夷山堙谷
督役嚴急作者多死宫側時聞鬼哭之聲及宫成上令
高熲前視奏稱頗傷綺麗大損人丁高祖不悅素憂懼
計無所出即於北門啟獨孤皇后曰帝王法有離宫别
館今天下太平造此一宫何足損費后以此理諭上上
意乃觧於是賜錢百萬緡絹三千叚十八年突厥逹頭
可汗犯塞以素為靈州道行軍總管出塞討之賜物二
千叚黃金百斤先是諸將與虜戰每慮胡騎奔突皆以
戎車步騎相参舉鹿角為方陣騎在其内素謂人曰此
乃自固之道非取勝之方也於是悉除舊法令諸軍為
騎陣達頭聞之大喜曰此天賜我也因下馬仰天而拜
率精騎十餘萬而至素奮擊大破之逹頭被重創而遁
殺傷不可勝計羣虜號哭而去優詔襃揚賜縑二萬匹
及萬釘寳带加子玄感位大將軍玄奬玄縱積善並上
儀同素多權略乘機赴敵應變無方然大抵馭戎嚴整
有犯軍令者立斬之無所寬貸每將臨寇輒求人過失
而斬之多者百餘人少不下十數流血盈前言笑自若
及其對陣先令一二百人赴敵陷陣則已如不能䧟陣
而還者無問多少悉斬之又令三二百人復進還如向
法將士股栗有必死之心由是戰無不勝稱為名將素
時貴倖言無不從其從素征伐者微功必錄至於他將
雖有大功多為文吏所譴却故素雖嚴忍士亦以此䫁
從焉二十年晉王廣為靈朔道行軍元帥素為長史王
卑躬以交素及為太子素之謀也仁夀初代高熲為尚
書左僕射賜良馬百匹牝馬二百匹奴婢百口其年以
素為行軍元帥出雲州擊突厥連破之突厥退走率騎
追躡至夜而及之將復戰恐賊越逸令其騎稍後於是
親將兩騎并降突厥二人與虜並行不之覺也候其頓
舍未定趣後騎掩擊大破之自是突厥遠遁磧南無復
虜庭以功進子玄感位為柱國玄縱為淮南郡公賞物
二萬叚及獻皇后崩山陵制度多出於素上善之下詔
曰君為元首臣則股肱共治萬姓義同一體上柱國尚
書左僕射仁夀宫大監越國公素志度恢弘機鑑明遠
懷佐時之略包經國之才王業初基覇圖肇建策名委
質受脤出師擒剪凶魁克平虢鄭頻承廟算揚旍江表
每禀戎律長驅塞隂南指而吳越肅清北臨而獯獫摧
服自居端揆参贊機衡當朝正色直言無隠論文則詞
藻縱横語武則權竒間出既文且武唯朕所命任使之
處夙夜無怠獻皇后奄離六宫遠日云及塋兆安厝委
素經營然葬事依禮唯卜泉石至如吉凶不由於此素
義存奉上情深體國欲使幽眀俱泰寳祚無窮以為隂
陽之書聖人所作禍福之理特須審慎乃徧歴川原親
自占擇纖介不善即更尋求志圖元吉孜孜不已心力
備盡人靈恊贊遂得神臯福壌營建山陵論素此心事
極誠孝豈與夫平戎定寇比其功業非唯廊廟之器實
是社稷之臣若不加襃賞何以申茲勸勵可别封一子
義康郡公邑萬戸子子孫孫承襲不絶餘如故并賜田
三十頃絹萬叚米萬石金鉢一實以金銀鉢一實以珠
并綾錦五百叚時素貴寵日隆其弟約從父文思弟文
紀及族父异並尚書列卿諸子無汗馬之勞位至柱國
刺史家僮數千後庭妓妾曳綺羅者以千數第宅華侈
制擬宫禁有鮑亨者善屬文殷胄者工草隸並江南士
人因高智慧沒為家奴親戚故吏布列清顯素之貴盛
近古未聞煬帝初為太子忌蜀王秀與素謀之構成其
罪後竟廢黜朝臣有違忤者雖至誠體國如賀若弼史
萬歲李綱柳彧等素皆隂中之若有附會及親戚雖無
才用必加進擢朝廷靡然莫不畏附唯兵部尚書柳述
以帝壻之重數於上前面折素大理卿梁毗抗表上言
素作威作福上漸疎忌之後因出勑曰僕射國之宰輔
不可躬親細務但三五日一度向省評論大事外示優
崇實奪之權也終仁夀之末不復通判省事上賜王公
以下射素箭為第一上手以外國所獻金精盤價直鉅
萬以賜之四年從幸仁夀宫宴賜重疊及上不豫素與
兵部尚書柳述黃門侍郎元巖等入閣侍疾時皇太子
入居大寳殿慮上有不諱須預防擬乃手自為書封出
問素素錄出事状以報太子宫人誤送上所上覽而大
恚所寵陳貴人又言太子無禮上遂發怒欲召庶人勇
太子謀之於素素矯詔追東宫兵士帖上臺宿衛門禁
出入並取宇文述郭衍節度又令張衡侍疾上以此日
崩由是頗有異論漢王諒反遣茹茹天保來據蒲州燒
斷河橋又遣王聃子率數萬人并力拒守素將輕騎五
千襲之潜於渭口宵濟遲眀擊之天保敗走聃子懼而
以城降有詔徵還初素將行也計日破賊皆如所量帝
於是以素為并州道行軍總管河北安撫大使率衆數
萬討諒時晉絳吕三州並為諒城守素各以二千石縻
之而去諒遣趙子開擁衆十餘萬策絶徑路屯據高壁
布陳五十里素令諸將以兵臨之自引竒兵潜入霍山
緣崖谷而進直指其營一戰破之殺傷數萬諒所署介
州刺史梁脩羅屯介休聞素至懼棄城而走進至清原
去并州三十里諒率其將王世宗趙子開蕭摩訶等衆
且十萬来拒戰又擊破之擒蕭摩訶諒退保并州素進
兵圍之諒窮蹙而降餘黨悉平帝遣素弟脩武公約齎
手詔勞素曰我有隋之御天下也於今二十有四年雖
復外夷侵叛而内難不作脩文偃武四海晏然朕以不
天銜恤在疚號天叩地無所逮及朕本以藩王謬膺儲
兩復以庸虚纂承洪業天下者先皇之天下也所以戰
戰兢兢弗敢失墜况復神器之重生民之大哉賊諒包
藏禍心自幼而長羊質獸心假託名譽不奉國諱先圖
叛逆違君父之命成莫大之罪誑惑良善委任奸回稱
兵内侮毒流百姓私假署置擅相謀戮小加大少凌長
民怨神怒衆叛親離為惡不同同歸於亂朕寡兄弟猶
未忍及言是故開關門而待寇戢干戈而不發朕聞之
天生蒸民為之置君仰惟先旨每以子民為念朕豈得
枕伏苫廬顛而不救也大義滅親春秋高義周旦以誅
二叔漢啟乃戮七藩義在茲乎事不獲已是以授公戎
律問罪太原且逆子賊臣何代不有豈意今者近出家
國所歎荼毒甫爾便及此事由朕不能和兄弟不能安
蒼生德澤未弘兵戈先動賊亂者止一人塗炭者乃衆
庶非唯寅畏天威亦乃孤負付囑薄德厚恥愧乎天下
公乃先朝功臣勲庸克茂至如皇基草創百物惟始便
匹馬歸朝誠識兼至汴部鄭州風卷秋籜荆南塞北若
火燎原早建殊勲夙著誠節及獻替朝端具瞻惟允爰
弼朕躬以濟時難昔周勃霍光何以加也賊乃竊據蒲
州關梁斷絶公以少擊衆指期平殄高壁據嶮抗拒官
軍公以深謀出其不意霧廓雲除冰消瓦觧長驅北邁
直趨巢窟晉陽之南蟻徒數萬諒不量力欲猶舉斧公
以稜威外討發憤於内忘身殉義親當矢石兵刃暫交
魚潰鳥散僵屍蔽野積甲若山諒遂守窮城以拒鈇鉞
公董率驍勇四面攻圍使其欲戰不敢求走無路智力
俱盡面縛軍門斬將搴旗伐叛柔服元惡既除東夏清
晏嘉庸茂績於是乎在昔武安平趙淮隂定齊豈若公
遠而不勞速而克捷者也朕殷憂諒闇不得親御六軍
未能問道於上庠遂使劬勞於行陣言念於此無忘寢
食公乃建累世之元勲執一心之確志古人有言曰疾
風知勁草世亂有誠臣公得之矣方乃銘之常鼎豈止
書勲竹帛哉功績克諧哽歎無已稍冷公如宜軍旅務
殷殊當勞慮故遣公弟指宣往懷迷塞不次素上表陳
謝曰臣自惟虚薄志不及遠州郡之職敢憚劬勞卿相
之榮無階覬望然時逢昌運王業惟始雖涓流赴海誠
心屢竭輕塵集岳功力盖微徒以南陽里閭豐沛子弟
高位重爵榮顯一時遂復入處朝端出總戎律受文武
之任預帷幄之謀豈臣才能實由恩澤欲報之德義極
昊天伏惟陛下照重離之眀養繼天之德收臣於疎遠
照臣以光暉南服降枉道之書春官奉肅成之旨然草
木無識尚榮枯候時况臣有心實自效無路晝夜迴徨
寢食慙惕常懼朝露奄至虚負聖慈賊諒包藏禍心有
自来矣因幸國哀便肆凶逆興兵晉代摇蕩山東陛下
拔臣於凡流授臣以戎律蒙心膂之寄禀平亂之規蕭
王赤心人皆以死漢王大度天下争歸妖寇廓清豈臣
之力曲蒙使臣弟約齎詔書問勞高旨峻筆有若天臨
洪恩大澤便同海運悲欣慚懼五情振越雖百殞微軀
無以一報其月還京師因從駕幸洛陽以素領營東京
大監以平諒之功拜其子萬石仁行姪玄挺皆儀同三
司賚物五萬叚綺羅千匹諒之妓妾二十人大業元年
遷尚書令賜東京甲第一區物二千叚尋拜太子太師
餘官如故前後賞錫不可勝計眀年拜司徒改封椘公
真食二千五百戸其年卒官諡曰景武贈光禄大夫太
尉公弘農河東絳郡臨汾文城河内汲郡長平上黨西
河十郡太守給輼車班劒四十人前後部羽葆鼓吹粟
麥五千石物五千叚鴻臚監護喪事帝又下詔曰夫銘
功彝噐紀德豐碑所以垂名迹於不朽樹風聲於沒世
故楚景武公素茂績元勲劬勞王室竭盡誠節叶贊朕
躬故以道邁三傑功参十亂未臻遐夀遽戢清徽春秋
遞代方緜歲祀式播雕篆用圖勲德可立碑宰隧以彰
盛美素嘗以五言詩七百字贈番州刺史薛道衡詞氣
宏拔風韻秀上亦為一時盛作未幾而卒道衡歎曰人
之將死其言也善豈若是乎有集十卷素雖有建立之
策及平楊諒功然特為帝所猜忌外示殊禮内情甚薄
太史言隋分野有大喪因改封於楚楚與隋同分欲以
此厭當之素寝疾之日帝每令名醫診候賜以上藥然
密問醫人恒恐不死素又自知名位已極不肯服藥亦
不將愼每語弟約曰我豈湏臾活耶素貪冐財貨營求
産業東西二京居宅侈麗朝毁夕復營繕無已爰及諸
方都會處邸店水磑并利田宅以千百數時議以此鄙
之子玄感嗣别有傳諸子皆坐玄感誅死
約字惠伯素異母弟也在童兒時嘗登樹墮地為查所
傷由是竟為宦者性好沉静内多譎詐好學強記素友
愛之凡有所為必先籌於約而後行之在周末以素軍
功賜爵安成縣公拜上儀同三司高祖受禪授長秋卿
久之為邵州刺史入為宗正少卿轉大理少卿時皇太
子無寵而晉王廣規欲奪宗以素幸於上而雅信約於
是用張衡計遣宇文述大以金寳賂遺於約因通王意
說之曰夫守正履道固人臣之常致反經合義亦逹者
之令圖自君子莫不與時消息以避禍患公之
兄弟功名盖世當塗用事有年歲矣朝臣為足下家所
屈辱者可勝數哉又儲宫以所欲不行每切齒於執政
公雖自結於人主而欲危公者固亦多矣主上一旦棄
羣臣公亦何以取庇今皇太子失愛於皇后主上素有
廢黜之心此公所知也今若請立晉王在賢兄之口耳
誠能因此時建大功王必鎮銘於骨髓斯則去累卵之
危成太山之安也約然之因以白素素本凶險聞之大
喜乃撫掌而對曰吾之智思殊不及此頼汝起予約知
其計行復謂素曰今皇后之言上無不用宜因機會早
自結託則匪唯長保榮禄傳祚子孫又晉王傾身禮士
聲名日盛躬履節儉有主上之風以約料之必能安天
下兄若遲疑一旦有變令太子用事恐禍至無日矣素
遂行其策太子果廢及晉王入東宫引約為左庶子改
封修武縣公進位大將軍及素被高祖所疎出約為伊
州刺史入朝仁夀宫遇高祖崩遣約入朝易留守者縊
殺庶人勇然後陳兵集衆發高祖凶問煬帝聞之曰令
兄之弟果堪大任即位數日拜内史令約有學術兼逹
時務帝甚任之後數載加位右光禄大夫後帝在東都
令約詣京師享廟行至華隂見其兄墓遂枉道拜哭為
憲司所劾㘴是免官未幾拜淅陽太守其兄子玄感時
為禮部尚書與約恩義甚篤既愴分離形於顔色帝謂
之曰公比憂瘁得非為叔耶玄感再拜流涕曰誠如聖
旨帝亦思約廢立功由是徵入朝未幾卒以素子玄挺
後之
文思字温才素從叔也父寬魏左僕射周小冡宰文思
在周年十一拜車騎大將軍儀同三司散騎常侍尋以
父功封新豐縣子邑五百戸天和初治武都太守十姓
獠反文思討平之復治翼州事党項羌叛文思率州兵
討平之進擊資中武康隆山生獠及東山獠並破之後
從陳王攻齊河隂城又從武帝攻拔晉州以勲進授上
儀同三司改封永寧縣公增邑至千戸夀陽劉叔仁作
亂從清河公字文神舉討之戰於塼井在陣生擒叔仁
又别從王誼破賊於鯉魚柵其後累以軍功遷果毅右
旅下大夫高祖為丞相從韋孝寬拒尉迥於武陟迥遣
其將李㒞圍懷州與行軍總管宇文述擊走之破尉惇
平鄴城皆有功進授上大將軍改封洛川縣公尋拜隆
州刺史開皇元年進爵正平郡公加邑二千戸後為魏
州刺史甚有惠政及去職吏民思之為立碑頌德轉冀
州刺史煬帝嗣位徵為民部尚書轉納言改授右光禄
大夫從幸江都宫以足疾不堪趨奏復授民部尚書加
位左光禄大夫卒官時年七十諡曰定初文思當襲父
爵自以非嫡遂譲封於弟文紀當世多之
文紀字温範少剛正有噐局在周襲爵華山郡公邑二
千七百戸自右侍上士累遷車騎大將軍儀同三司安
州總管長史將兵迎陳降將李瑗於齊安與陳將周法
尚軍遇擊走之以功進授開府入為虞部下大夫高祖
為丞相改封汾隂縣公從梁睿討王謙以功進授上大
將軍前後增邑三千戸拜資州刺史入為宗正少卿坐
事除名後數載復其爵位拜熊州刺史改封上眀郡公
除宗正卿兼給事黃門侍郎判禮部尚書事仁夀二年
遷荆州總管歲餘卒官時年五十八謚曰恭
史臣曰楊素少而輕侠俶儻不羈兼文武之資包英竒
之略志懷遠大以功名自許高祖龍飛將清六合許以
腹心之寄每當推轂之重掃妖氛於牛斗江海無波摧
驍騎於龍庭匃奴遠遁考其夷凶靜亂功臣莫居其右
覧其竒策高文足為一時之傑然專以智詐自立不由
仁義之道阿諛時主高下其心營搆離君於奢侈
謀廢冡嫡致國於傾危終使宗廟丘墟市朝霜露究其
禍敗之源實乃素之由也幸而得死子為亂階墳土未
乾闔門葅戮丘隴發掘宗族誅夷則知積惡餘殃信非
徒語多行無禮必自及其斯之謂歟約外示温柔内懷
狡笇為蛇畫足終傾國本俾無遺育宜哉
隋書卷四十八
隋書卷四十八考證
楊素傳左右前後置六拍竿北史拍竿作檣竿
素遣巴蜑卒千人乘五牙四艘以柏檣碎賊十餘艦
北史柏檣作檣竿
文思傳文思字温才北史作文恩字温仁
隋書卷四十八考證
