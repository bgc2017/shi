隋書卷十三
唐太尉揚州都督監修國史上柱國趙國公臣長孫無忌等撰
志第八
音樂上
夫音本乎太始而生於人心隨物感動播於形氣形氣
既著協於律呂宮商克諧名之為樂樂者樂也聖人因
百姓樂已之德正之以六律文之以五聲詠之以九歌
舞之以八佾實升平之冠帶王化之源本記曰感於物
而動故形於聲夫人者兩儀之播氣而性情之所起也
恣其流湎往而不歸是以五帝作樂三王制禮摽舉人
倫削平淫放其用之也動天地感鬼神格祖考諧邦國
樹風成化象德昭功啟萬物之情通天下之志若夫升
降有則宫商垂範禮踰其制則尊卑乖樂失其序則親
疎亂禮定其象樂平其心外敬内和合情飾貌猶隂陽
以成化若日月以為明也記曰大夫無故不撤懸士無
故不撤琴瑟聖人造樂導迎和氣惡情屏退善心興起
伊耆有葦籥之音伏犠有網罟之詠葛天八闋神農五
弦事與功偕其來已尚黃帝樂曰咸池帝嚳曰五英帝
顓頊曰六莖帝堯曰大章帝舜曰簫韶禹曰大夏殷湯
曰濩武王曰武周公曰勺教之以風賦弘之以孝友大
禮與天地同節大樂與天地同和禮意風猷樂情膏潤
傳曰如有王者必世而後仁成康化致升平刑厝而不
用也古者天子聽政公卿獻詩秦人有作罕聞斯道漢
高祖時叔孫通爰定篇章用祀宗廟唐山夫人能楚聲
又造房中之樂武帝裁音律之響定郊丘之祭頗雜謳
謠非全雅什漢明帝時樂有四品一曰大予樂郊廟上
陵之所用焉則易所謂先王作樂崇德殷薦之上帝以
配祖考者也二曰雅頌樂辟雍饗射之所用焉則孝經
所謂移風易俗莫善於樂者也三曰黃門鼔吹樂天子
宴羣臣之所用焉則詩所謂坎坎鼔我蹲蹲儛我者也
其四曰短簫鐃歌樂軍中之所用焉黃帝時歧伯所造
以建武揚德風敵勵兵則周官所謂王師大捷則令凱
歌者也又採百官詩頌以為登歌十月吉辰始用烝祭
董卓之亂正聲咸蕩漢雅樂郎杜虁能曉樂事八音七
始靡不兼該魏武平荆州得夔使其刊定雅律魏有先
代古樂自虁始也自此迄晉用相因循永嘉之寇盡淪
胡羯於是樂人南奔穆皇羅鐘磬苻堅北敗孝武獲登
歌晉氏不綱魏圖將霸道武克中山太武平統萬或得
其宫懸或收其古樂于時經營是廹雅器斯寢孝文頗
為詩歌以勖在位謠俗流傳布諸音律大臣馳騁漢魏
旁羅宋齊功成奮豫代有制作莫不各揚廟舞自造郊
歌宣暢功德輝光當世而移風易俗浸以陵夷梁武帝
本自諸生博通前載未及下車意先風雅爰詔凡百各
陳所聞帝又自糾擿前違裁成一代周太祖發跡關隴
躬安戎狄羣臣請功成之樂式遵周舊依三材而命管
承六典而揮文而下武之聲豈姬人之唱登歌之奏叶
鮮卑之音情動於中亦人心不能己也昔仲尼返魯風
雅斯正所謂有其藝而無其時高祖受命惟新八州同
貫制氏全出於胡人迎神猶帶於邊曲及顔何驟請頗
涉雅音而繼想聞韶去之彌遠若夫二南斯理八風揚
節順序旁通妖淫屏棄宫徵流唱翺翔率舞弘仁義之
道安性命之真君子益厚小人無悔非大樂之懿其孰
能與於此者哉是以舜詠南風而虞帝昌紂歌北鄙而
殷王滅大樂不紊則王政在焉故錄其不相因襲以備
于志周官大司樂一千三百三十九人漢郊廟及武樂
三百八十人煬帝矜奢頗玩淫曲御史大夫裴藴揣知
帝情奏括周齊梁陳樂工子弟及人間善聲調者凡三
百餘人並付太樂倡優獶雜咸來萃止其哀管新聲淫
弦巧奏皆出鄴城之下高齊之舊曲云
梁氏之初樂緣齊舊武帝思弘古樂天監元年遂下詔
訪百寮曰夫聲音之道與政通矣所以移風易俗明貴
辨賤而韶頀之稱空傳咸英之實靡託魏晉以來陵替
滋甚遂使雅鄭混淆鐘石斯謬天人缺九變之節朝醼
失四懸之儀朕昧旦坐朝思求厥旨而舊事匪存未獲
釐正寤寐有懷所為歎息卿等學術通明可陳其所見
於是散騎常侍尚書僕射沈約奏答曰竊以秦代滅學
樂經殘亡至于漢武帝時河間獻王與毛生等共採周
官及諸子言樂事者以作樂記其内史丞王定傳授常
山王禹劉向校書得樂記二十三篇與禹不同向别錄
有樂歌詩四篇趙氏雅瑟七篇師氏雅琴八篇龍氏雅
琴百六篇唯此而已晉中經簿無復樂書别錄所載已
復亡逸案漢初典章滅絶諸儒捃拾溝渠牆壁之間得
片簡遺文與禮事相關者即編次以為禮皆非聖人之
言月令取呂氏春秋中庸表記防記緇衣皆取子思子
樂記取公孫尼子檀弓殘雜又非方幅典誥之書也禮
既是行已經邦之切故前儒不得不補綴以備事用樂
書事大而用緩自非逢欽明之主制作之君不見詳議
漢氏以來主非欽明樂既非人臣急事故言者寡陛下
以至聖之德應樂推之符實宜作樂崇德殷薦上帝而
樂書淪亡尋案無所宜選諸生分令尋討經史百家凡
樂事無大小皆别纂錄乃委一舊學撰為樂書以起千
載絶文以定大梁之樂使五英懷慙六莖興愧是時對
樂者七十八家咸多引疏略浩蕩其詞皆言樂之宜改
不言改樂之法帝既素善鍾律詳悉舊事遂自制定禮
樂又立為四器名之為通通受聲廣九寸宣聲長九尺
臨岳高一寸二分每通皆施三絃一曰玄英通應鍾絃
用一百四十二絲長四尺七寸四分差強黃鐘絃用二
百七十絲長九尺大呂絃用二百五十二絲長八尺四
寸三分差弱二曰青陽通太簇絃用二百四十絲長八
尺夾鐘絃用二百二十四絲長七尺五寸弱姑洗絃用
一百四十二絲長七尺一寸一分強三曰朱明通中呂
絃用一百九十九絲長六尺六寸六分弱蕤賓絃用一
百八十九絲長六尺三寸二分強林鍾絃用一百八十
絲長六尺四寸四曰白藏通夷則絃用一百六十八絲
長五尺六寸二分弱南呂絃用一百六十絲長五尺三
寸二分大強無射絃用一百二十九絲長四尺九寸一
分強因以通聲轉推月氣悉無差違而還相得中又制
為十二笛黃鐘笛長三尺八寸大呂笛長三尺六寸大
簇笛長三尺四寸夾鐘笛長三尺二寸姑洗笛長三尺
一寸中呂笛長二尺九寸蕤賓笛長二尺八寸林鐘笛
長二尺七寸夷則笛長二尺六寸南呂笛長二尺五寸
無射笛長二尺四寸應鐘笛長二尺三寸用笛以寫通
聲飲古鐘玉律并周代古鐘並皆不差於是被以八音
施以七聲莫不和韻是時北中郎司馬何佟之上言案
周禮王出入則奏王夏尸出入則奏肆夏牲出入則奏
昭夏今樂府之夏唯變王夏為皇夏蓋緣秦漢以來稱
皇故也而齊氏仍宋儀注迎神奏昭夏皇帝出入奏永
至牲出入更奏引牲之樂其為舛謬莫斯之甚請下禮
局改正周捨議以為禮王入奏王夏大祭祀與朝會其
用樂一也而漢制皇帝在廟奏永至樂朝會之日别有
皇夏二樂有異於禮為乖宜除永至還用皇夏又禮尸
出入奏肆夏賓入大門奏肆夏則所設惟在人神其與
迎牲之樂不可濫也宋季失禮頓虧舊則神入廟門遂
奏昭夏乃以牲牢之樂用接祖考之靈斯皆前代之深
疵當今所宜改也時議又以為周禮云若樂六變天神
皆降神居上玄去還怳忽降則自至迎則無所可改迎
為降而送依前式又周禮云若樂八變則地祗皆出可
得而禮地宜依舊為迎神並從之又以明堂設樂大略
與南郊不殊惟壇堂異名而無就燎之位明堂則徧歌
五帝其餘同於郊式焉初宋齊代化天地祭宗廟凖漢
祠太一后土盡用宮懸又太常任昉亦據王肅議云周
官以六律五聲八音六舞大合樂以致鬼神以和邦國
以諧兆庶以安賓客以悦遠人是謂六同一時皆作今
六代舞獨分用之不懕人心遂依肅議祀祭郊廟備六
代樂至是帝曰周官分樂饗祀虞書止鳴兩懸求之於
古無宮懸之議何事人禮縟事神禮簡也天子龍衮而
至敬不文觀天下之物無可以稱其德者則以少為貴
矣大合樂者是使六律與五聲克諧八音與萬舞合節
耳豈謂致鬼神祗用六代樂也其後即言分樂序之以
祭以享此乃曉然可明肅則失其旨矣推檢載籍初無
郊禋宗廟徧舞六代之文唯明堂位曰禘祀周公於太
廟朱干玉戚冕而舞大武皮弁素積裼而舞大夏納夷
蠻之樂於太廟言廣魯於天下也夫祭尚於敬無使樂
繁禮黷是以季氏逮闇而祭繼之以燭有司跛倚其為
不敬大矣他日祭子路與焉質明而始晏朝而退孔子
聞之曰誰謂由也不知禮乎若依肅議郊既有迎送之
樂又有登歌各頌功德徧以六代繼之出入方待樂終
此則乖於仲尼韙晏朝之意矣於是不備宮懸不徧舞
六代逐所應須即設懸則非宮非軒非判非特宜以至
敬所應施用耳宗廟省迎送之樂以其閟宮靈宅也齊
永明中舞人冠幘並簮筆帝曰筆笏蓋以記事受言舞
不受言何事簮筆豈有身服朝衣而足綦讌履於是去
筆又晉及宋齊懸鐘磬大準相似皆十六架黃鐘之宮
北方北面編磬起西其東編鐘其東衡大於鏄不知何
代所作其東鎛鐘太簇之宮東方西面起北蕤賓之宮
南方北面起東姑洗之宮西方東面起南所次皆如北
面設建鼔於四隅懸内四面各有柷敔帝曰著晉宋史
者皆言太元元嘉四年四廂金石大備今檢樂府止有
黃鐘姑洗蕤賓太簇四格而已六律不具何謂四廂備
樂之文其義焉在於是除去衡鐘設十二鎛鐘各依辰
位而應其律每一鎛鐘則設編鐘磬各一虡合三十六
架植建鼔於四隅元正大會備用之乃定郊禋宗廟及
三朝之樂以武舞為大壮舞取易云大者壯也正大而
天地之情可見也以文舞為大觀舞取易云大觀在上
觀天之神道而四時不忒也國樂以雅為稱取詩序云
言天下之事形四方之風謂之雅雅者正也止乎十二
則天數也乃去階步之樂增撤食之雅焉衆官出入宋
元徽三年儀注奏肅咸樂齊及梁初亦同至是改為俊
雅取禮記司徒論選士之序者而升之學曰俊士也二
郊太廟明堂三朝同用焉皇帝出入宋孝建二年秋起
居注奏永至齊及梁初亦同至是改為皇雅取詩皇矣
上帝臨下有赫也二郊太廟同用皇太子出入奏胤雅
取詩君子萬年永錫爾胤也王公出入奏寅雅取尚書
周官三公弘化寅亮天地也上夀酒奏介雅取詩君子
萬年介爾景福也食舉奏需雅取易雲上於天需君子
以飲食宴樂也撤饌奏雍雅取禮記大饗客出以雍撤
也並三朝用之牲出入宋元徽二年儀注奏引牲齊及
梁初亦同至是改為滌雅取禮記帝牛必在滌三月也
薦毛血宋元徽三年儀注奏嘉薦齊及梁初亦同至是
改為牷雅取春秋左氏傳牲牷肥腯也北郊明堂太廟
並同用降神及迎送宋元徽三年儀注奏昭夏齊及梁
初亦同至是改為諴雅取尚書至諴感神也皇帝飲福
酒宋元徽三年儀注奏嘉祚至齊不改梁初改為永祚
至是改為獻雅取禮記祭統尸飲五洗玉爵獻卿今之
福酒亦古獻之義也北郊明堂太廟同用就燎位宋元
徽三年儀注奏昭遠齊及梁不改就埋位齊永明六年
儀注奏隸幽至是燎埋俱奏禋雅取周禮大宗伯以禋
祀祀昊天上帝也其辭並沈約所製今列其歌詩二十
曲云
俊雅歌詩三曲四言
設官分職髦俊攸俟髦俊伊何貴德尚齒
唐乂咸事周寧多士區區衛國猶賴君子
漢之得人帝猷乃理
開我八襲闢我九重珩佩流響纓紱有容
衮衣前邁列辟雲從義兼東序事美西雍
分階等肅異列齊恭
重列北上分庭異陛百司揚職九賓相禮
齊宋舅甥魯衛兄弟思皇藹藹羣龍濟濟
我有嘉賓實惟愷悌
皇雅三曲五言
帝德實廣運車書靡不賓執瑁朝羣后
垂旒御百神八荒重譯至萬國婉來親
華蓋拂紫微勾陳繞大一容裔被緹組
參差羅䍐畢星回照以爛天行徐且謐
清蹕朝萬㝢端冕臨正陽青絇黃金繶
衮衣文繡裳既散華蟲采復流日月光
胤雅一曲四言
自昔殷代哲王迭有降及周成惟器是守
上天乃眷大梁既受灼灼重明仰承元首
體乾作貳命服斯九置保置師居前居後
前星北耀克隆萬夀
寅雅一曲三言
禮莫違樂具舉延藩辟朝帝所執桓蒲
列齊莒垂衮毳紛容與升有儀降有序
齊簮紱忘笑語始矜嚴終酣醑
介雅三曲五言
百福四象初萬夀三元始拜獻惟衮職
同心協卿士北極永無窮南山何足擬
夀隨百禮洽慶與三朝升惟皇集繁祉
景福互相仍申錫永無遺穰簡必來應
百味既含馨六飲莫能尚玉罍信湛湛
金巵頗摇漾敬舉發天和祥祉流嘉貺
需雅八曲七言
實體平心待和味庶羞百品多為貴
或鼎或鼒宣九沸楚桂胡鹽芼芳卉
加籩列爼彫且蔚
五味九變兼六和令芳甘旨庶且多
三危之露九期禾圓案方丈粲星羅
皇舉斯樂同山河
九州上腴非一族玄芝碧樹夀華木
終朝采之不盈掬用拂腥羶和九穀
既甘且飫致遐福
人欲所大味為先興和盡敬咸在旃
碧鱗朱尾獻嘉鮮紅毛綠翼墜輕翾
臣拜稽首萬斯年
擊鍾以俟惟大國况乃御天流至德
侑食斯舉揚盛則其禮不諐儀不忒
風猷所被深且塞
膳夫奉職獻芳滋不麛不夭咸以時
調甘適苦别澠淄其德不爽受福釐
於焉逸豫永無期
備味斯饗唯至聖咸降人神禮為盛
或風或雅流歌咏負鼎言歸啟殷命
悠悠四海同兹慶
道我六穗羅八珍洪鼎自爨匪勞薪
荆包海物必來陳滑甘滫瀡味和神
以斯至德被無垠
雍雅三曲四言
明明在上其儀有序終事靡諐收鉶撤爼
乃升乃降和樂備舉天德莫違人謀是與
敬行禮達兹焉讌語
我餕惟阜我肴孔庶嘉味既充食旨斯飫
屬厭無爽冲和在御擊壤齊歡懷生等豫
蒸庶乃粒寔由仁恕
百司警列皇在在陛既飫且醑卒食成禮
其容穆穆其儀濟濟凡百庶僚莫不愷悌
奄有萬國抑由天啟
滌雅一曲四言
將修盛禮其儀孔熾有腯斯牲國門是置
不黎不靡諐靡忌呈肌獻體永言昭事
俯休皇德仰綏靈志百福具膺嘉祥允洎
駿奔伊在慶覃遐嗣
牷雅一曲四言
反本興敬復古昭誠禮容宿設祀事孔明
華爼待獻崇碑麗牲充哉繭握肅矣簮纓
其膋既啟我豆既盈庖丁遊刃葛盧驗聲
多祉攸集景福來并
諴雅一曲三言(南郊降神用)
懷忽慌瞻浩蕩盡誠潔致虔想出杳冥
降無象皇情肅具僚仰人禮盛神途敞
僾明靈申敬饗感蒼極洞玄壤
諴雅一曲三言(北郊迎神用)
地德溥崐丘峻揚羽翟鼔應朄出尊祗
展誠信招海瀆羅岳鎮惟福祉咸昭晉
誠雅一曲四言(南北郊明堂太廟送神同用)
我有明德馨非稷黍牲玉孔備嘉薦惟旅
金懸宿設和樂具舉禮達幽明敬行罇爼
鼔鐘云送遐福是與
獻雅一曲四言
神宫肅肅天儀穆穆禮獻既同膺此釐福
我有馨明無愧史祝
禋雅一曲四言(就燎)
紫宫昭煥太一微玄降臨下土尊高上天
載陳珪璧式備牲牷雲孤清引栒虡高懸
俯昭象物仰致高煙肅彼靈祉咸達皇虔
禋雅一曲四言(就埋)
盛樂斯舉協徵調宮靈饗慶洽祉積化融
八變有序三獻已終坎牲瘞玉酬德報功
振垂成呂投壤生風道無虚致事由感通
於皇盛烈比祚華嵩
普通中薦蔬之後改諸雅歌勑蕭子雲製詞既無牲牢
遂省滌雅牷雅云
南郊舞奏黃鍾取陽始化也北郊舞奏林鍾取隂始化
也明堂宗廟所尚者敬蕤賓是為敬之名復有隂主之
義故同奏焉其南北郊明堂宗廟之禮加有登歌今又
列其歌詩一十八曲云
南郊皇帝初獻奏登歌二曲三言
暾既明禮告成惟聖祖主上靈爵已獻
罍又盈息羽籥展歌聲僾如在結皇情
禮容盛樽爼列玄酒陳陶匏設獻清旨
致虔潔王既升樂已闋降蒼昊垂芳烈
北郊皇帝初獻奏登歌二曲四言
方壇既埳地祗已出盛典弗諐羣望咸秩
乃升乃獻敬成禮卒靈降無兆神饗載謐
允矣嘉祚其升如日
至哉坤元寔惟厚載躬兹奠饗誠交顯晦
或升或降搖珠動佩德表成物慶流皇代
純嘏不諐祺福是賚
宗廟皇帝初獻奏登歌七曲四言
功高禮洽道尊樂備三獻具舉百司在位
誠敬罔諐幽明同致茫茫億兆無思不遂
蓋之如天容之如地
殷兆玉筐周始邠王於赫文祖基我大梁
肇土七十奄有四方帝軒百祀人思未忘
永言聖烈祚我無疆
有夏多罪殷人塗炭四海倒懸十室思亂
自天命我殲凶殄難既躍乃飛言登天漢
爰饗爰祀福祿攸贊
犧象既飾罍爼斯具我鬱載馨黃流乃注
峩峩卿士駿奔是務佩上鳴階纓還拂樹
悠悠億兆天臨日煦
猗與至德光被黔首鑄鎔蒼昊甄陶區有
肅恭三獻對揚萬夀比屋可封含生無咎
匪徒七百天長地久
有命自天於皇后帝悠悠四海莫不來祭
繁祉具膺八神聳衛福至有兆慶來無際
播此餘休于彼荒裔
祀典昭潔我禮莫違八簋充室六龍解騑
神宮肅肅靈寢微微嘉薦既饗景福攸歸
至德光被洪祚載輝
明堂徧歌五帝登歌五曲四言
歌青帝辭
帝居在震龍德司春開元布澤含和尚仁
羣居既散歲云陽止飭農分地人粒惟始
雕梁繡栱丹楹玉墀靈威以降百福來綏
歌赤帝辭
炎光在離火為威德執禮昭訓持衡受則
靡草既凋溫風以至嘉薦惟旅時羞孔備
齊醍在堂笙鏞在下匪惟七百無絶终始
歌黃帝辭
鬱彼中壇含靈闡化廻環氣象輪無輟駕
布德焉在四序將收音宮數五飯稷驂駵
宅屏居中旁臨外宇升為帝尊降為神主
歌白帝辭
神在秋方帝居西皓允兹金德裁成萬寳
鴻來雀化參見火邪幕無玄鳥菊有黃華
載列笙磬式陳彛爼靈罔常懷惟德是與
歌黑帝辭
德盛乎水玄冥紀節隂降陽騰氣凝象閉
司智莅坎駕鐵衣玄祁寒坼地晷度廻天
悠悠四海駿奔奉職祚我無疆永隆人極
太祖太夫人廟舞歌
閟宮肅肅清廟濟濟於穆夫人固天攸啟
祚我梁德膺斯盛禮文㮰達嚮重檐丹陛
飾我爼彛潔我粢盛躬事奠饗推尊盡敬
悠悠萬國具承兹慶大孝追遠兆庶攸詠
太祖太夫人廟登歌
光流者遠禮貴彌申嘉饗云備盛典必陳
追養自本立愛惟親皇情乃慕帝服來尊
駕齊六轡旗耀三辰感兹霜露事彼冬春
以斯孝德永被蒸民
大壯舞奏夷則大觀舞奏姑洗取其月王也二郊明堂
太廟三朝並同用今亦列其歌詩二曲云
大壯舞歌一曲四言
高高在上實愛斯人眷求聖德大拯彛倫
率土方燎如火在薪BB黔首暮不及晨
朱光啓耀兆發穹旻我皇鬱起龍躍漢津
言届牧野電激雷震闕鞏之甲彭濮之人
或貔或武漂杵浮輪我邦雖舊其命維新
六伐乃止七德必陳君臨萬國遂撫八夤
大觀舞歌一曲四言
皇矣帝烈大哉興聖奄有四方受天明命
居上不怠臨下唯敬舉無諐則動無失正
物從其本人遂其性昭播九功肅齊八柄
寬以惠下德以為政三趾晨儀重輪夕映
棧壑忘阻梯山匪夐如日有恒與天無竟
載陳金石式流舞詠咸英韶夏於兹比盛
相和五引
角引
萌生觸發歲在春咸池始奏德尚仁
惉懘以息和且均
徵引
執衡司事宅離方滔滔夏日火德昌
八音備舉樂無疆
宮引
八音資始君五聲興此和樂感百精
優遊律呂被咸英
商引
司秋紀兌奏西音激揚鍾石和瑟琴
風流福被樂愔愔
羽引
玄英紀運冬冰折物為音本和且悦
窮高測深長無絶
普通中薦蔬以後勑蕭子雲改諸歌辭為相和引則依
五音宮商角徵羽為第次非隨月次也
舊三朝設樂有登歌以其頌祖宗之功烈非君臣之所
獻也於是去之三朝第一奏相和五引第二衆官入奏
俊雅第三皇帝入閣奏皇雅第四皇太子發西中華門
奏胤雅第五皇帝進王公發足第六王公降殿同奏寅
雅第七皇帝入儲變服第八皇帝變服出儲同奏皇雅
第九公卿上夀酒奏介雅第十太子入預會奏胤雅十
一皇帝食舉奏需雅十二撤食奏雍雅十三設大壯武
舞十四設大觀文舞十五設雅歌五曲十六設俳伎十
七設鼙舞十八設鐸舞十九設拂舞二十設巾舞并白
紵二十一設舞盤伎二十二設舞輪伎二十三設刺長
追花幢伎二十四設受猾伎二十五設車輪折脰伎二
十六設長蹻伎二十七設須彌山黃山三峽等伎二十
八設跳鈴伎二十九設跳劒伎三十設擲倒伎三十一
設擲倒案伎三十二設青絲幢伎三十三設一繖花幢
伎三十四設雷幢伎三十五設金輪幢伎三十六設白
獸幢伎三十七設擲蹻伎三十八設獮猴幢伎三十九
設啄木幢伎四十設五案幢呪願伎四十一設辟邪伎
四十二設青紫鹿伎四十三設白武伎作訖將白鹿來
迎下四十四設寺子遵安息孔雀鳳凰文鹿胡舞登連
上雲樂歌舞伎四十五設緣高絙伎四十六設變黃龍
弄龜伎四十七皇太子起奏胤雅四十八衆官出奏俊
雅四十九皇帝興奏皇雅自宋齊已來三朝有鳳凰銜
書伎至是乃下詔曰朕君臨南面道風蓋闕嘉祥時至
為媿已多假令巢侔軒閣集同昌戶猶當顧循寡德推
而不居况於名實頓爽自欺耳目一日元會太樂奏鳳
凰銜書伎至乃舍人受書升殿跪奏誠復興乎前代率
由自遠内省懷慙彌與事篤可罷之天監四年掌賓禮
賀瑒請議皇太子元會出入所奏帝命别制養德之樂
瑒謂宜名元雅迎送二傅亦同用之取禮一有元良萬
國以貞之義明山賓嚴植之及徐勉等以為周有九夏
梁有十二雅此並則天數為一代之曲今加一雅便成
十三瑒又疑東宮所奏舞帝下其議瑒以為天子為樂
以賞諸侯之有德者觀其舞知其德况皇儲養德春宮
式瞻攸屬謂宜備大壯大觀二舞以宣文武之德帝從
之於是改皇太子樂為元貞奏二舞是時禮樂制度粲
然有序其後臺城淪没簡文帝受制於侯景景以簡文
女溧陽公主為妃請帝及主母范淑妃宴于西州奏梁
所常用樂景儀同索超世亦在宴筵帝澘然屑涕景興
曰陛下何不樂也帝強笑曰丞相言索超世聞此以為
何聲景曰臣且不知何獨超世自此樂府不修風雅咸
盡矣及王僧辯破侯景諸樂並送荆州經亂工器頗闕
元帝詔有司補綴纔備荆州陷没周人不知采用工人
有知音者並入關中隨例没為奴婢
鼓吹宋齊並用漢曲又充庭用十六曲高祖乃去四曲
留其十二合四時也更制新歌以述功德其第一漢曲
朱鷺改為木紀謝言齊謝梁升也第二漢曲思悲翁改
為賢首山言武帝破魏軍於司部肇王迹也第三漢曲
艾如張改為桐柏山言武帝牧司王業彌章也第四漢
曲上之回改為道亡言東昏喪道義師起樊鄧也第五
漢曲擁離改為忱威言破加湖元勳也第六漢曲戰城
南改為漢東流言義師克魯山城也第七漢曲巫山高
改為鶴樓峻言平郢城兵威無敵也第八漢曲上陵改
為昏主恣淫慝言東昏政亂武帝起義平九江姑熟大
破朱雀伐罪弔人也第九漢曲將進酒改為石首局言
義師平京城仍廢昏定大事也第十漢曲有所思改為
期運集言武帝應籙受禪德盛化遠也十一漢曲芳樹
改為於穆言大梁闡運君臣和樂休祚方遠也十二漢
曲上邪改為惟大梁言梁德廣運仁化洽也天監七年
將有事太廟詔曰禮云齋日不樂今親奉始出宮振作
鼔吹外可詳議八座丞郎參議請輿駕始出鼔吹從而
不作還宮如常儀帝從之遂以定制初武帝之在雍鎮
有童謠云襄陽白銅蹄反縳揚州兒識者言白銅蹄謂
馬也白金色也及義師之興實以鐵騎揚州之士皆面
縳果如謠言故即位之後更造新聲帝自為之詞三曲
又令沈約為三曲以被絃管帝既篤敬佛法又制善哉
大樂大歡天道仙道神王龍王滅過惡除愛水斷苦輪
等十篇名為正樂皆述佛法又有法樂童子伎童子倚
歌梵唄設無遮大會則為之陳初武帝詔求宋齊故事
太常卿周弘讓奏曰齊氏承宋咸用元徽舊式宗祀朝
饗奏樂俱同唯北郊之禮頗有增益皇帝入壝門奏永
至飲福酒奏嘉胙太尉亞獻奏凱容埋牲奏隸幽帝還
便殿奏休成衆官並出奏肅成此乃元徽所闕永明六
年之所加也唯送神之樂宋孝建二年秋起居注云奏
肆夏永明中改奏昭夏帝遂依之是時並用梁樂唯改
七室舞辭今列之云
皇祖步兵府君神室奏凱容舞辭
於赫皇祖宮牆高嶷邁彼厥初成兹峻極
縵樂簡簡閟寢翼翼祼饗若存惟靈靡測
皇祖正員府君神室奏凱容舞辭
昭哉上德浚彼洪源道光前訓慶流後昆
神猷緬邈清廟斯存以享以祀惟祖惟尊
皇祖懷安府君神室奏凱容舞辭
選辰崇饗飾禮嚴敬靡愛牲牢兼馨粢盛
明明列祖龍光遠映肇我王風形斯舞詠
皇高祖安成府君神室奏凱容舞辭
道遙積慶德遠昌基永言祖武致享從思
九章停列八舞廻墀靈其降止百福來綏
皇曾祖太常府君神室奏凱容舞辭
肇迹帝基義標鴻篆恭惟載德瓊源方闡
享薦三清筵陳四璉增我堂構式敷帝典
皇祖景皇帝神室奏景德凱容舞辭
皇祖執德長發其祥顯仁藏用懷道韜光
寧斯閟寢合此蕭薌永昭貽厥還符翦商
皇考高祖武皇帝神室奏武德舞辭
烝哉聖祖撫運升離道周經緯功格玄祗
方軒邁扈比舜陵媯緝熙是詠欽明在斯
雲雷遘屯圖南共舉大定揚越震威衡楚
四奥宅心九疇還敘景星出翼非雲入呂
德暢容辭慶昭羽綴於穆清廟載揚徽烈
嘉玉既陳豐盛斯潔是將是享鴻猷無絶
天嘉元年文帝始定圓丘明堂及宗廟樂都官尚書到
仲舉權奏衆官入出皆奏肅成牲入出奏引犧上毛血
奏嘉薦迎送神奏昭夏皇帝入壇奏永至皇帝升陛奏
登歌皇帝初獻及太尉亞獻光祿勳终獻並奏宣烈皇
帝飲福酒奏嘉胙就燎位奏昭遠還便殿奏休成至太
建元年定三廟之樂採梁故事第一奏相和五引各隨
王月則先奏其鍾唯衆官入奏俊雅林鍾作太蔟參應
之取其臣道也鼔吹作皇帝出閣奏皇雅黃鍾作太蔟
夾鍾姑洗大呂皆應之鼔吹作皇太子入至十字陛奏
胤雅太蔟作南呂參應之取其二月少陽也皇帝延王
公登奏寅雅夷則作夾鍾應之取其月法也皇帝入宁
變服奏皇雅黃鍾作林鍾參應之鼓吹作皇帝出宁及
升座皆奏皇雅並如變服之作上夀酒奏介雅太蔟作
南呂參應之取其陽氣盛長萬物輻湊也食舉奏需雅
蕤賓作大呂參應之取火主於禮所謂食我以禮也撤
饌奏雍雅無射作中呂參應之取其津潤已竭也武舞
奏大壯夷則作夾鍾參應之七月金始王取其堅斷也
鼔吹引而去來文舞奏大觀姑洗作應鍾參應之三月
萬物必榮取其布惠者也鼔吹引而去來衆官出奏俊
雅蕤賓作林鍾夷則南呂無射應鍾太蔟參應之鼔吹
作皇帝起奏皇雅黃鍾作林鍾夷則南呂無射參應之
鼔吹作祠用宋曲宴準梁樂蓋取人神不雜也制曰可
五年詔尚書左丞劉平儀曹郎張崔定南北郊及明堂
儀注改天嘉中所用齊樂盡以韶為名工就位定恊律
校尉舉麾太樂令跪贊云奏懋韶之樂降神奏通韶牲
入出奏絜韶帝入壇及還便殿奏穆韶帝初再拜舞七
德工執干楯曲終復綴出就懸東繼舞九序工執羽籥
獻爵於天神及太祖之座奏登歌帝飲福酒奏嘉韶就
望燎奏報韶至六年十一月侍中尚書左僕射建昌侯
徐陵儀曹郎中沈罕奏來年元會儀注稱舍人蔡景歴
奉勑先會一日太樂展宮懸高絙五案於殿庭客入奏
相和五引帝出黃門侍郎舉麾於殿上掌故應之舉於
階下奏康韶之樂詔延王公登奏變韶奉珪璧訖初引
下殿奏亦如之帝興入便殿奏穆韶更衣又出奏亦如
之帝舉酒奏綏韶進膳奏侑韶帝御茶果太常丞跪請
進舞七德繼之九序其鼔吹雜伎取晉宋之舊微更附
益舊元會有黃龍變文鹿師子之類太建初定制皆除
之至是蔡景歴奏悉復設焉其制鼓吹一部十六人則
簫十三人笳二人鼓一人東宮一部降三人簫減二人
笳減一人諸王一部又降一人減簫一庶姓一部又降
一人復減簫一及後主嗣位耽荒於酒視朝之外多在
宴筵尤重聲樂遣宮女習北方簫鼓謂之代北酒酣則
奏之又於清樂中造黃鸝留及玉樹後庭花金釵兩臂
垂等曲與幸臣等製其歌詞綺豔相高極於輕薄男女
唱和其音甚哀
隋書卷十三
隋書卷十三考證
音樂志上殷湯曰護按大頀湯樂名周禮作濩韻會
亦作護
苻堅北敗監本苻作符按晉書載記苻洪世為西戎
酋長始其家池中蒲生長五丈五節如竹形時咸謂
之蒲家因以為氏洪後以讖文有艸付應王又堅生
背有艸付字遂改姓苻氏當作苻
取禮記司徒論選士之序者而升之學曰俊士也按
禮記王制序當作秀
取詩君子萬年永錫爾胤也按詩經大雅爾當作祚
取尚書周官三公弘化寅亮天地也按尚書周官三
當作貳
取禮記祭統尸飲五洗玉爵獻卿按禮記祭統洗字
上當有君字
不黎不監本作按禮記内則牛夜鳴則字
作周禮内饔句同作
盡誠絜監本誠作諴按郭荗倩樂府詩集作誠今從
之
禮貴彌申各本申訛巾按樂府詩集作申從之
遂撫八夤監本夤作寅按淮南子九州之外有八夤
八夤之外有八紘從作夤
白銅蹄謂馬也監本脱蹄字按樂府詩集序白銅蹄
謂馬也今從增
隋書卷十三考證
