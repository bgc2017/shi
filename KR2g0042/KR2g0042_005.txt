欽定四庫全書
欽定宗室王公功績表傳卷五
傳三(親王)
和碩豫親王多鐸傳
多鐸
太祖高皇帝第十五子初封貝勒天聰二年二月從
上征多羅特部有功
賜號額爾克楚呼爾三年十月從
上征明由龍井關入同貝勒莽古爾泰多爾衮以偏師圍
漢兒莊城降之遂會大軍克遵化進薄京城明寧
遠巡撫袁崇煥錦州總兵祖大夀以兵二萬來援
屯廣渠門外諸貝勒敗之追至壕多鐸以幼後潰
卒来犯郤之十二月旋師薊州遇明援兵自山海
關来距城二里許列陣多鐸同諸貝勒擊殱之五
年三月
命諸貝勒直言時政多鐸奏曰臣未預理刑其中公私不
得知但觀法司諸臣實心任事秉公執法者少當
令明習法律遵守成規八月從
上圍明大淩河城正白旗兵圍東北多鐸軍為策應旋同
大貝勒代善等克近城臺保九月明援兵七千出
錦州拒我前鋒軍於小淩河岸
上以兵二百馳擊敵潰遁多鐸追迫錦州墜馬馬逸入敵
陣乃乘軍校扎福塔之馬而還越十日明援兵四
萬距大淩河十五里列營多鐸從
上擊敗之十一月同貝勒濟爾哈朗往塔山東沿海截隘
俘百餘人六年五月從
上征察哈爾林丹汗遁同濟爾哈朗多爾衮等俘其衆千
餘於歸化城西南黃河岸七年六月
詔問征明及朝鮮察哈爾三者何先奏言我兵非怯鬭止
攻山海關外城豈可必得夫攻關外城與攻北京
城名雖不同勞苦則一宜直入關庶可壓士心成
久遠計且相機審時古語有之若緩旦夕敵漸知
備固城池修根本何隙之可乘我何愛於明祗念
士卒勞苦姑與和若時可取原不待再計至察哈
爾且勿加兵朝鮮已和勿遽絶惟先圖其大者如
蒙
天佑得之餘隨所求皆至矣八年五月從
上征明入龍門口敗明兵克保安州事詳英親王𫝊復略
朔州至五臺山還從
上擊敗明兵於大同城南九年五月
上先遣諸貝勒征明山西度明必調寧遠錦州兵往援
命多鐸以軍入寧錦界牽制之遂由廣寧進以都統阿山
石廷柱率兵四百前驅大夀令副將劉應選吳三
桂劉成功趙國志合錦州松山兵三千五百營大
淩河西多鐸甫過十三山站阿山等遣人以敵數
報多鐸盡率所部馳擊塵蔽天明兵驚潰我軍兩
路追擊一至錦州一至松山斬應選及軍官八人
兵五百擒遊擊曹得功等獲馬二百餘甲胄無算
翼日攻克一臺回駐廣寧邊境旬餘乃還
駕出懷遠門五里迎勞
諭嘉其初專閫外能出竒取勝
賜良馬五甲五崇德元年四月晉封和碩豫親王六月
命掌禮部事八月同睿親王多爾衮征明錦州降胡有陞
等由義州還十二月
上征朝鮮由沙河保領兵千繼前鋒軍至朝鮮國都其國
王李倧遁南漢山城進圍之其臣在外者以兵二
萬餘援城中兵亦出屢擊之捷迎
上駐城西獻所獲馬械
命分賚有差二年正月朝鮮全羅忠清兩道援兵列營南
漢山
命多鐸往視朝鮮兵拒山下敗之追奔上山值雪隂晦乃
還旦復進朝鮮兵已拔營遁收其馬千餘三年九
月
上至演武場送睿親王征明王以目疾甫愈不至
命俟睿親王班師議罪仍從
上征明錦州由蒙古托衮博倫界分道同貝子博洛率護
軍及土默特兵入明境俘斬哨卒十餘攻克桑阿
爾齋舊所居之大興保斬守備及壯丁二百俘其
戶口道擒大夀諜二人
詔往助鄭親王濟爾哈朗軍將過中後所大夀以兵来襲
傷我兵九人掠馬三十王且戰且退斬三十人夜
達鄭親王營翼日合兵薄中後所城
上統師至敵不敢出四年五月議前不送出師及中後所
失士馬罪降多羅貝勒八月
命掌兵部事十月同肅親王豪格征明寧遠敗敵城北山
岡斬總兵金國鳳及其二子五年三月
命同鄭親王分統左右翼兵往義州葺城屯田逾月畢工
墾田東西四十里復同迎蒙古多羅特部蘇班岱
等降衆敗明兵
賜御厩良馬一事詳鄭獻親王傳十一月圍錦州夜伏兵
桑阿爾齋保旦敵至敗之追至塔山斬級八十餘
獲馬二十六年三月復同鄭親王圍錦州收其守
郛蒙古將諾木齊等屢敗明兵杏山松山間事俱
詳鄭獻親王傳八月明總督洪承疇以八總兵十
三萬衆来援錦州
上親統大軍臨之自
盛京馳六日環松山而營明兵震怖宵遁
上命多鐸設伏明總兵吳三桂王樸從杏山奔寧遠我前
鋒兵自杏山西逐之至高橋伏起殺敵無算九月
上旋蹕留多鐸與諸王更番圍松山城中兵夜出犯鑲黃
旗營敗之斬級千餘十二月又犯正黃旗正紅旗
營沿壕射郤之殪四百餘人七年二月明松山副
將夏承德遣通欵以其子舒出質約内應夜半梯
而登生擒承疇及巡撫邱民仰總兵王廷臣曹變
蛟祖大樂等七月叙功晉封多羅豫郡王十月貝
勒阿巴泰由黃崖口征明薊州
命多鐸屯寧遠邊境以牽制明兵至則遣人入略俘百餘
人敵出戰敗之多獲牲械八年四月因
聖躬違和有事祈禱疏言兵不得已而用今日之勢宜暫
息兵至國中興作俟規模既定然後舉行但當以
農務為急農務克勤則庶民衣食豐足衣食豐足
則舉國慶豫
聖躬長享安和矣此後舉行未晚也順治元年四月隨睿
親王入山海關破流賊李自成十月晉封和碩豫
親王時明福王朱由崧自立於南京設江北四鎮
扼淮徐為割據計
上命多鐸為定國大將軍統師南征值河南奏流賊肆掠
懷慶
詔先𠞰賊河南十二月至孟津遣護軍統領圖賴先渡河
走賊守將黃士欣等沿河十五寨保望風歸附睢
州明總兵許定國玉寨首領李際遇降至陜州賊
將張有曾壁靈寶縣城外拔之進距潼關二十里
賊據山列營前鋒統領努山鄂碩等攻破之圖賴
復率騎掩殺甚衆偽汝侯劉宗敏遁二年正月賊
將劉方亮犯我營郤之自成親率步騎迎戰大軍
進擊殱其步卒賊騎奔夜屢来犯皆敗還賊鑿重
壕立堅壁大軍發巨礟進攻更疊戰方酣賊騎三百
横衝我師貝勒尼堪貝子尚善等躍馬夾擊賊敗
衂都統恩格圖等躡之斬獲甚衆諸軍連破賊營
屍滿壕塹委軍械甲胄彌山野自成精銳略盡遁
還西安偽吳山伯馬世堯率所部七千餘衆降大
軍入關獲世堯所遣致書自成者三人並世堯斬
以徇越二日師至西安自成已先五日燬室廬挈
子女輜重出藍田口竄商州南走湖廣二月奏捷
諭嘉壯猷偉略調度有方
命以陜西事付英親王阿濟格即由河南趨淮揚討南京
之稱號自立者是月旋師河南流賊偽平南伯劉
忠迎降三月分徇南陽開封親統師趨歸德州縣
望風納欵所至撫兵民設官屬疏請速鑄給印信
以防詐偽從之
詔奬方收關陜旋定中原𠞰寇安民勲庸茂著
賜寶飾佩刀鋄金鞓帶四月趨泗州明守將焚橋遁遂夜
渡淮直趨揚州距城二十里立營令鎮國將軍漢
岱等前趨獲船三百餘翼日薄城招諭明大學士
史可法翰林學士衞允文等降不從攻七日克其
城擒斬之五月師至揚子江北岸明鎮海伯鄭鴻逵
等以水師分守瓜州儀真我軍左右對敵列營相
持三日造船二百餘留左翼兵駐江北岸遣鎮國
將軍拜音圖等直渡江副都統李率泰引大軍以
次渡福王聞揚州失守遁太平大軍至南京明忻
城伯趙之龍魏國公徐州爵大學士王鐸禮部尚
書錢謙益等迎降收文武官數百員馬步兵二十
三萬有竒王入駐城中安撫居民令投誠軍悉歸
伍遣貝勒尼堪貝子屯齊等追福王於太平復走
蕪湖欲渡江圖賴等邀之江口明靖國公黃得功迎
戰敗中流矢死總兵田雄馬得功縛福王及其妃
歸我軍
諭嘉王與諸臣同心協力克奏膚功遣侍衞赴軍勞之初
福王走太平其大學士馬士英挾福王母南走杭州
議奉潞王朱常淓拒守六月貝勒博洛等趨杭州
士英迎戰敗渡錢塘江逃常淓率衆降淮王朱常
清亦自紹興来降浙東西悉歸順王承
制改南京為江南省疏授江寧巡撫安慶巡撫以下官三
百七十三人有偽稱杜陽王煽亂廬江和州間者
遣總兵吳勝兆等𠞰平之尋奉
詔俟貝勒勒克德渾至江寧俘福王等還京十月凱旋
上行郊勞禮於南苑晉封和碩德豫親王
賜黑狐帽紫貂朝服金五千兩銀五萬兩馬十鞍二三年
五月蘇尼特部騰機思騰機特等叛奔喀爾喀
詔集外藩諸蒙古兵於克嚕倫河以多鐸為揚威大將軍
同承澤郡王碩塞統師追𠞰七月師至盈阿爾察
克山聞騰機思在衮噶嚕台星夜疾進三日敗賊
於諤特克山斬台吉茂海渡圖拉河追至布爾哈
圖山斬騰機特子二騰機思孫三及喀爾喀台吉
十三人盡獲其家口輜重師次扎濟布喇克喀爾
喀土謝圖汗兩子以兵二萬碩雷汗子以兵三萬兩
路迎戰我師奮擊大捷追奔三十餘里先後斬級
數千俘千餘人獲駞千九百馬二萬一千一百牛
萬六千九百羊十三萬五千三百有竒十月凱旋
上出安定門迎勞宴之所獲牲畜悉
頒賚將士加
賜王鞍馬一四年七月晉封輔政叔德豫親王
賜金千兩銀萬兩鞍馬二增
冊文稱定鼎中原以來所建功勲卓越等倫云六年三月
薨年三十有六立碑紀功九年三月鄭親王濟爾
哈朗等議多爾衮既削封爵多鐸係其母弟應追
降郡王從之康熙十年六月追諡曰通乾隆四十
三年正月
諭廷臣曰豫親王多鐸從睿親王入關肅清京輦即率
師西平流寇南定江浙實為開國諸王戰功之最乃
以睿親王之誣獄株連降其親王之爵其後又改封
信郡王雖至今承襲罔替但以王之勛績超邁等倫
自應世胙原封以彰殊眷豈可以風影微𤯝輒加貶
易
命追復親王及封號並配饗
太廟八月入祀
盛京賢王祠
初次襲多尼豫通親王多鐸第二子崇德七年七
月封多羅郡王順治六年十月襲封和碩親王七
年五月預議政八年二月加號曰信九年三月追
降多鐸為郡王多尼亦降多羅信郡王罷議政十
月復議政十五年正月
上命多尼為安遠靖寇大將軍偕平郡王羅科鐸貝勒尚
善杜蘭等征明桂王朱由榔與四川廣西兩路軍
會期進取九月由湖南入貴州會平越十一月由
貴陽趨安莊衞由榔之晉王李定國焚磨盤江鐵
索橋遁十二月大軍以浮橋濟遂自交水至松嶺
衞擊走其鞏昌王白文選十六年正月薄雲南省
城定國文選挾由榔奔永昌王入城駐守令貝勒
尚善等由鎮南州克永昌府及騰越州六月以王
跋涉險阻經歷寒暑𫝊
諭慰勞
賜御衣一蟒袍一及鞍馬弓矢等物十七年五月凱旋
上遣内大臣迎勞六月追論在雲南時誤坐前鋒統領瑚
哩布等磨盤山敗績罪罰鍰十八年正月薨年二
十有六諡曰宣和
二次襲鄂扎信宣和郡王多尼第二子順治十八
年六月襲封多羅信郡王康熙十四年三月察哈
爾布爾尼叛
上命鄂扎為撫遠大將軍往討以大學士圖海副之瀕行
諭曰大兵出山海關當宣布累朝待布爾尼厚恩及朕不
忍加誅之意彼若悔罪来歸則己否則以敕書付縱還
蒙古持往諭之即布爾尼等臨陣来降亦當保全恩養
四月軍次岐爾哈台偵賊屯達禄王留輜重與圖
海及副都統烏丹等輕騎前布爾尼設伏列陣待
王分布滿洲蒙古兵山澗間賊伏發撓我土默特
兵破之布爾尼列火器以拒大軍奮擊賊大敗復
收潰卒戰幾殱之獲馬械無算布爾尼偕弟羅布
藏以三十騎遁至扎嚕特境貴勒蘇台為科爾沁
赴調之部長沙津射殪察哈爾平王招撫餘黨千
三百餘戶閏五月師旋
上迎勞於南苑
諭褒以遠行征討建立大功
賜金百兩銀五千兩二十四年十二月掌宗人府事二十
九年七月噶爾丹深入烏珠穆沁
上命恭親王常寧為安北大將軍鄂扎副之三十五年二
月
上親征噶爾丹以王統領正白旗營三十八年十二月以
惰解宗人府任四十一年十月薨年四十有八
三次襲洞鄂豫通親王多鐸第七子順治十八年
正月封多羅貝勒康熙十三年四川叛應逆藩吳
三桂
上命洞鄂為定西大將軍同貝子温齊輔國公綽克托討
之師由陜西進將抵略陽陜西提督王輔臣叛於
寧羌州洞鄂以道阻退次漢中留將軍錫卜臣等
駐守自引兵出棧道由鳳縣至鳳翔復留副都統
赫業等駐守身率餘兵回西安十四年正月
上諭廷臣曰蘭州近邊要地應速遣兵駐守今保寧大兵
已回西安達禮善巴圖魯兵亦將至西安其撥西安現
在兵每佐領下四五名赴蘭州𠞰禦逸賊洞鄂疏言蘭
州固宜遣防但保寧還卒鎧甲未備達禮善巴圖
魯兵兼程来恐難驟遣若以西安兵往恐輔臣由
陳倉諸路斷我棧道自秦州平凉来逼深為可虞
又疏言興安兵變殺總兵王懷忠臣等出示安撫
仍止前往興安之副都統穆舒渾兵
上敕撫慰興安又
諭洞鄂曰陜西重地棧道關係尤急沔州秦州乃通漢中
要路其若何據守保固與總督等會議務期萬全時鳳
縣賊毁偏橋守隘阻運輔臣所部王好文等復斷
棧道二月
諭責洞鄂等退縮遲延致狡寇阻截仍
嚴飭往定平凉秦州諸路於是將軍阿密達署副都統鄂
克濟哈等率所調與京兵西安兵往平涼洞鄂與
温齊綽克托等率回自保寧及達禮善巴圖魯兵
往秦州是月賊陷蘭州
敕兩路兵速進洞鄂至隴州經仙逸關偽總兵高鼎蔡元
拒關山河岸洞鄂與署前鋒統領穆占西安將軍
佛尼勒等分布前後隊先遣都統赫業為竒兵應
援合力衝擊賊敗遁獲馬械無算進復關山關追
擊五十里三月大軍次渭河奪其橋圍秦州四月
四川平涼諸賊萬餘来援屯南山城内突出賊八
千餘分擊敗之克東西兩關屢敗賊陣斬偽總兵
何隆李國棟招撫偽文武官二百二十餘兵八千
四百餘安輯民人九萬有竒復秦州佛尼勒等追
𠞰至閻關賊迎戰敗之復禮縣追賊至西和殺千
餘人陣斬偽官三十清水伏羌俱平捷
聞
詔嘉奬六月復遣安西將軍穆占復鞏昌偽總兵趙士昇
以蘭州降七月
上諭洞鄂曰國家仰荷
天眷秦州鞏昌蘭州等處漸次恢復朕甚嘉悦此係保寧
還旆之兵間關跋涉戮力效命所致須不時存念恤其
勞苦非緊要必節其勞無大過則寬其罰爾等將兵在
外事情經練頗多必能同寅協恭折衷而行但相隔遼
遠意慮所及不得不為告誡秦地實為形勝要區今將
軍提督總兵及投誠兵衆雲屯一處將軍張勇勞績甚
多恐貝勒等藐忽視之生彼憤懣時厪朕懷貝勒等既
效勤勞底定秦省務期克奏全功以慰朕望八月招撫
歸川十二保偽參將普國祥及兵千餘與將軍畢
力克圖阿密達會平凉賊出戰擊斬偽總兵郝天
祥斃賊無算九月遣副都統鄂泰阿爾琥敗賊於
寳雞縣羊添池山焚其營十二月疏言大兵攻平
涼克取第一關廂距城三里許對南山屯營欲進
薄城因溝深地險難下壘故未能即下
諭宜斷賊餉道以困之十五年二月
諭兵部曰大將軍貝勒洞鄂等屯兵平涼日久賊寇尚未
𠞰滅城池尚未恢復夫秦省不能即定川賊尚在窺伺
者皆由王輔臣未𠞰滅平涼未克取故也其以都統大
學士圖海為撫遠大將軍亟赴陜西𠞰滅逆孽其貝勒
洞鄂以下悉聽大將軍節制是月疏言聞逆賊將斷關
山擬遣兵往守但現在兵少難分至鞏昌雖有副
都統翁愛率兵前赴而賊逼可虞
命將軍錫卜臣等調兵守關山張勇等堵𠞰出犯秦鞏之
賊十六年二月
上以洞鄂統兵出征殊負委託削貝勒爵三十一年九月
任正藍旗滿洲都統四十二年三月襲封多羅信
郡王四十五年七月薨年六十禮部請䘏
諭廷臣曰洞鄂補授都統襲封王爵以来並無感恩效力
之處且原係軍政問罪之人不准賜䘏其王爵亦當論
嫡長所生應以前信郡王鄂扎之子德昭襲
四次襲德昭信郡王鄂扎第五子康熙四十五年
七月襲封多羅信郡王雍正二年十一月授宗人
府左宗正四年八月
命管正白旗事務五年十一月轉右宗正乾隆二十七年
二月薨年六十有三諡曰慤
五次襲如松豫通親王多鐸六世孫初王第三子
多爾博出為睿忠親王後睿忠親王被罪未及襲
還本宗封多羅貝勒多爾博生蘇爾發襲固山貝
子生塞勤塞勤生功宜布皆襲輔國公如松功宜
布第三子也乾隆十一年六月襲父爵輔國公二
十七年七月任
乾清門散秩大臣二十一年四月管健銳營事六月
署鑲黃旗滿洲副都統二十二年正月署領侍衞
内大臣尋授宗人府右宗人二月授兵部侍郎四
月授鑲紅旗滿洲副都統二十三年二月調正黃
旗滿洲副都統九月遷正黃旗漢軍都統二十四
年六月轉左宗人九月署兵部尚書十二月授領
侍衞内大臣二十五年十月授綏遠城將軍二十
六年十一月調西安將軍二十七年閏五月襲封
多羅信郡王八月授正藍旗蒙古都統九月署領
侍衞内大臣二十八年七月授右宗正十月管理
宗人府銀庫事三十年十一月以縱輿夫開博場
應革爵得
旨寬免在閒散王上行走如松請歲繳王俸五千兩贖
罪宗人府議不足蔽辜應革爵
命照如松請仍免革爵三十五年十一月薨年三十有
四諡曰恪
六次襲修齡信慤郡王德昭第十五子乾隆二十
七年六月襲如松所遺之輔國公三十年十二月
授散秩大臣三十四年十月授宗人府右宗人十二
任正白旗滿洲副都統三十五年正月調鑲紅旗滿
洲副都統五月轉左宗人閏五月調正紅旗漢軍
副都統三十六年四月襲封多羅信郡王四月授
左宗正三十七年三月總理鑲白旗覺羅學四十
三年正月
命復豫通親王始封爵號晉襲和碩豫親王四月任正
白旗蒙古都統四十八年十月授盟長十一月掌
宗人府事四十九年閏三月調鑲藍旗滿洲都統
五十一年三月薨年三十有八謚曰良
七次襲裕豐豫良親王修齡第一子乾隆五十一年
十月襲封和碩豫親王
和碩肅親王豪格𫝊
豪格
太宗文皇帝苐一子初從征蒙古棟䕫察哈爾鄂爾多斯
諸部有功封貝勒天命十一年十月同大貝勒代
善等征克扎嚕特部天聰元年五月
上征明豪格同貝勒德格𩔖等敗明兵于錦州復率偏師
衛塔山糧運遇明兵二萬我前軍八十人擊郤之
二年五月同貝勒濟爾哈朗征蒙古固特塔布囊
誅之收其衆三年十月
上征明
命同三貝勒莽古爾泰等赴通州視渡口捕哨卒大軍由
通州薄京城豪格迎擊明寧錦援兵于廣渠門外
敵重兵右伏莽古爾泰令諸貝勒擊其右避敵者
罪豪格獨如命衝殺至壕敵大潰十二月同貝勒
岳託薩哈璘圍永平府别攻香河縣克之四年正
月同岳託守潘陽五年三月
命諸貝勒直言時政豪格奏曰臣願竭忠為國遇征伐不
辭勞瘁以圖報稱七月
上統師攻明大凌河城豪格與貝勒杜度等居守六年五
月從
上征察哈爾林丹汗遁移師略歸化城諸路六月晉封和
碩貝勒七年六月
詔問征明與朝鮮察哈爾三者何先奏言我征明如徒得
錦州餘壁不下恐曠日老我師今宜悉我衆及
邊外新舊蒙古從舊道入頒示屯寨告以我願
和而明不肯彼民身被創痍將自怨其主我勇氣
自倍矣再用更番法俟馬肥益以漢兵巨礮一從
寧遠一從舊路入夾攻山海關得之則已不得屯
兵彼地遣人招諭流賊来歸不然駐師通州偵流
賊情形彼方分兵禦我俟其懈襲之至朝鮮且暫
行撫慰察哈爾如近我境則相機而行遠則且緩
圖也八月與貝勒阿巴泰等略明山海關俘獲戶
口牲畜四千有竒八年七月
上親統大軍征明由宣府趨朔州豪格偕額駙揚古利毁
邊墻大兵遂由尚方保分道進八月同貝勒多爾
衮略朔州及五臺山還從
上視大同城擊敗明援兵九年二月
命同多爾衮岳託薩哈璘統兵收察哈爾林丹汗子額哲
受其降師還抵歸化城岳託以疾留豪格同諸貝
勒略明山西州縣敗明兵遂會岳託于歸化城班
師事詳睿忠親王𫝊崇德元年四月晉封和碩肅
親王六月
命掌戸部事尋坐黨岳託且漏
上言有怨心降貝勒解部任罰鍰八月同睿親王多爾衮
攻明錦州降胡有陞等十一月
命仍攝戸部十二月從
上征朝鮮同睿親王統滿洲蒙古及外藩蒙古各左翼兵
别從寬甸入二年正月入長山口昌州民不能禦
奔山立寨攻克之敗安州黃州兵五百于寧邊城
下擒其總兵寧邊帥復率兵来援遣蒙古都統蘇
納等敗擒之師次宣屯村村民言黃州帥聞其王
被圍率兵萬五千往援行三日矣我軍疾馳一晝
夜追及于陶山敗之九月以都統鄂莫克圖欲脅
取蒙古台吉博洛女以媚豪格豪格不治鄂莫克
圖罪議罷部任罰鍰三年九月征明自董家口毁
邊墻入敗明兵于豐潤縣遂下山東降高唐州略
地至曹州明兵毁橋拒我師列陣誘敵潜渡遶其
後敗之還下東光縣又遣騎二千敗郭太監兵於
滹沱河破獻縣四年四月凱旋
賜馬二銀萬兩八月
命仍攝戶部九月復原封十月同貝勒多鐸征明寧遠敗
之北山罔五年六月同睿親王等屯田義州刈其
禾稼屢敗明兵克其臺郤其總督洪承疇之衆十
二月
命同睿親王圍錦州嗣以我軍離城遠駐又遣弁兵私回
議罪與睿親王並降郡王六年六月同睿郡王多
爾衮代鄭親王濟爾哈朗等圍錦州屢捷擊敗承
疇之卒十三萬九月還
盛京事俱詳睿忠親王𫝊十一月
命同輔國公滿達海圍松山七年二月明松山副將夏承
德内應擒承疇及巡撫總兵等斬兵備道副將遊
擊等官百餘兵三千六十有竒事具豫通親王𫝊
三月駐杏山斬明兵出薪者三十餘人又遣前鋒
努山擊敗明兵欲入寧遠者五百餘人四月同鄭
親王攻塔山克之七月敘功復原封
賜鞍馬一蟒縀百順治元年四月以語侵睿親王為都統
和洛輝等所訐削爵十月
上大封諸王念豪格從定中原有功仍復原封是冬
命征山東土寇至則定濟寧破滿家洞等賊巢堙二百五
十一洞土寇平三年正月
命為靖遠大將軍同衍禧郡王羅洛渾貝勒尼堪等西征
三月抵西安遣尚書星訥等勦賊於邠州宋大傑
賀洪器齊勲張國棟降復遣都統都𩔖𠞰賊于慶
陽斬石二五月賊渠劉文炳康千總郭天星等迎
拒擊之斬康千總時賊渠賀珍二隻虎孫守法據
漢中興安武大定高如礪蔣登雷石國璽王可成
周克德據徽縣階州大軍自西安進分兵奮擊降
登雷國璽可成克德餘潰遁復所䧟州縣陕西平
十一月入蜀至南部偵賊張獻忠據西充縣令護
軍統領鰲拜先發大軍夜繼進詰旦抵西充獻忠
悉衆来拒大破之斬獻忠于陣分兵克賊營百三
十餘斬數萬級捷
聞得
旨嘉奬四年八月奏分定諸郡縣蜀寇悉平五年二月凱
旋
上御太和殿宴勞三月睿親王以豪格徇隐隨征護軍參
領希爾根冐功事又欲擢用罪人揚善之弟吉賽
議罪削爵繋之卒于獄八年正月
上親征念其枉復封和碩肅親王立碑表之十三年九月
追諡武再立碑以紀其功乾隆四十三年正月
上追念肅親王忠勛
命配享
太廟其現襲之顯親王復封號曰肅八月入祀
盛京賢王祠
初次襲富綬肅武親王豪格第四子順治八年二
月襲封和碩親王改號曰顯尋預議政康熙八年
十二月薨年二十有七諡曰懿
二次襲丹臻顯懿親王富綬第四子康熙九年六
月襲封和碩顯親王三十五年二月從
上征噶爾丹同副都統禪穆布等統領正藍旗營四十一
年五月薨年三十有八諡曰密
三次襲衍潢顯密親王丹臻第六子康熙四十一
年八月襲封和碩顯親王乾隆元年二月總理鑲
白旗覺羅學三十六年十二月薨年八十有二諡
曰謹
四次襲藴著顯懿親王富綬孫輔國將軍拜察禮
第三子康熙四十七年十二月封三等奉國將軍
乾隆七年六月授内閣侍讀學士十年二月遷通
政使十一月遷
盛京戶部侍郎十二年五月調兵部侍郎尋任鑲黃
旗滿洲副都統九月授漕運總督十四年四月以
受商人程志仁等餽遺又稱奉
旨嚴查鹽政吉慶私産狡詐乖張擬絞監候嗣
恩釋二十年十一月授鑲白旗漢軍副都統二十一年
八月調右衛副都統二十三年八月授凉州將軍
二十七年正月調綏遠城將軍二十八年三月攝
歸化城都統事三十年十二月授工部尚書三十
一年正月預議政尋充
經筵講官二月管會同四譯館三十二年三月因工
部派辦溝渠工程不公降二級調用三十七年四
月襲封和碩顯親王五月授鑲藍旗滿洲都統三
十八年閏三月總理鑲藍旗覺羅學四十三年正
月
命復肅武親王始封之號仍為肅親王四月薨年八十
諡曰勤
五次襲永錫顯密親王丹臻孫奉國將軍成信第
五子乾隆三十三年十一月授三等侍衛四十三
年閏六月襲封和碩肅親王四十九年六月總理
正黃旗覺羅學
和碩承澤親王碩塞傳
碩塞
太宗文皇帝第五子順治元年十月封多羅承澤郡王時
流賊李自成奔潼關河南仍為賊守十二月隨豫
親王多鐸出征有功事具豫通親王𫝊二年二月
還師河南尋隨豫親王征明福王朱由崧於南京
四月
賜團龍紗衣一襲五月克南京福王就俘凱旋
賜金二千兩銀二萬兩三年五月蘇尼特部叛奔喀爾喀
隨豫親王往𠞰亦有功七月敗喀爾喀土謝圖汗
碩雷汗兵五年八月同英親王阿濟格等𠞰天津
土寇十一月喀爾喀行獵近邊同英親王戍大同
會總兵姜瓖叛王堅守汛地賊至麾兵掩殺之六
年正月援代州走賊黨劉遷賊又於助馬得勝路
立兩營以拒王親督戰敗之三月睿親王多爾衮
赴大同招撫瓖承
制晉碩塞為親王七年八月以和碩親王之下多羅郡王
之上無止稱親王例仍改為多羅郡王八年閏二
月晉封和碩承澤親王三月掌兵部事十月預議
政十一年十一月掌宗人府事十二月薨年二十
有七康熙十年六月追諡曰裕
初次襲博果鐸承澤裕親王碩塞第一子順治十
二年六月襲封和碩親王改號曰莊雍正元年正
月薨年七十有四諡曰靖無嗣
二次襲允禄
聖祖仁皇帝第十六子康熙六十一年十一月任内務府
總管雍正元年二月
命為博果鐸後襲封和碩莊親王二年十一月掌宗人府
事七年二月任正紅旗漢軍都統七月調鑲白旗
滿洲都統十年八月調正黃旗滿洲都統
今上御極
命總理事務兼掌工部食親王雙俸王承
聖祖仁皇帝指授精於天文算法預修數理精藴至是充
增修七政時憲書總裁又修律吕正義後編
御製序稱其貫徹樂義乾隆二年十二月以總理事務
得優叙
賜一等奉恩鎮國公並
允王請以承澤裕親王曾孫寧赫襲三年二月任理藩
院尚書尋充
玉牒館總裁四年十月議王與弘晢往来黨私應削爵得
旨寬免裁親王雙俸罷理藩院尚書任十二月復以王
私抵官物應削爵
詔仍免之罰親王俸五年六年十二月
旨免罰俸七年六月總理樂部事二十九年六月王七
十誕辰
賜詩有近尊行裏無雙老闔藩衛中有數賢之句三十
二年二月薨年七十有三諡曰恪
三次襲永瑺莊恪親王允禄孫奉恩輔國公弘普
第一子乾隆八年七月襲父爵奉恩輔國公二十
一年四月管健銳營事二十二年正月署鑾儀衛
事七月任鑲黃旗滿洲副都統二十六年二月調
鑲黃旗漢軍副都統三十二年六月襲封和碩莊
親王尋任鑲紅旗蒙古都統十月總理樂部事三
十四年十月總理正藍旗覺羅學三十八年九月
署領侍衞内大臣十月授盟長十一月掌宗人府
事三十九年九月總理左右翼宗學四十一年十
一月充
玉牒館總裁四十二年六月調正紅旗滿洲都統五十三
年二月薨年五十有二謚曰慎
四次襲綿課莊慎親王永瑺弟奉國將軍永珂
第一子乾隆五十三年五月襲封和碩莊親王
欽定宗室王公功績表傳卷五
