欽定四庫全書
欽定宗室王公功績表傳卷十
傳八(貝子)
固山貝子務達海傳
務達海
顯祖宣皇帝孫追封誠毅勇壯貝勒穆爾哈齊第四子天
聰八年十二月授騎都尉崇德三年七月任刑部
左參政四年八月封三等輔國將軍五年二月任
鑲白旗滿洲副都統十一月隨鄭親王濟爾哈朗
圍錦州偵知敵于杏山塔山間運糧芻夜略之擒
斬甚衆七年六月擢刑部承政先是務達海隨貝
勒阿巴泰征明分略山東登州未至離衆先歸八
年七月部議削世職罷副都統任奪所賞俘獲
上祗命奪俘獲入官順治元年四月隨睿親王多爾衮入
山海關敗流賊李自成二年二月叙功晉封二等
輔國將軍四年正月以議鄭親王造府踰制罪瞻
徇削世職六月晉一等輔國將軍九月晉三等鎮
國將軍五年四月同都統阿賴等戍漢中是年晉
封固山貝子六年四月同鎮國公屯齊哈輔國公
巴布泰往大同代英親王阿濟格討叛鎮姜瓖八
月
上仍命阿濟格赴大同務達海還京七年五月預議政八
年五月攝都察院事十一年十二月隨鄭親王世
子濟度討福建海寇鄭成功中途疾還京十二年
五月卒年五十有五諡曰襄敏爵除
固山貝子博和託傳
博和託
太祖高皇帝孫饒餘敏郡王阿巴泰第二子初封輔國公
崇德元年十二月
上親征朝鮮豫親王多鐸等先驅博和託隨軍圍其都進
圍南漢山城先後敗援兵二萬餘
上駐營城西博和託以所獲獻二年二月李倧降分
賜所俘三年八月隨睿親王多爾衮等征明由董家口入
略京西南六府至山西界移師山東克濟南四年
四月凱旋
賜銀二千兩六年三月隨鄭親王濟爾哈朗等圍明錦州
七年三月錦州下圍杏山七月駐防錦州十月隨
父阿巴泰征明入黃崖口攻薊州由河間景州進
克兖州八年六月凱旋
賜銀三千兩十月同輔國公芬古駐防錦州順治元年四
月隨睿親王入山海關破流賊李自成十月晉封
固山貝子三年五月隨豫親王𠞰蘇尼特部騰機
思騰機特等有功十月凱旋
優賜俘獲五年九月卒年三十有九諡曰温良
初次襲彰泰温良貝子博和託第四子順治八年
閏二月封鎮國公尋封固山貝子九年四月改襲
其父固山貝子康熙十三年春逆藩吳三桂陷湖
南
命順承郡王勒爾錦由荆州渡江𠞰賊别
勅貝勒尚善為大將軍規復岳州以彰泰參贊軍務十五
年二月
諭責尚善暨彰泰進取遲延三月彰泰同尚善議分軍水
陸並進遣護軍統領額司泰等𠞰賊洞庭湖賊船
入南津港泊君山及由岳州出犯者皆敗之獲船
五十餘賊攢立枿樁於套湖峽口阻我舟大軍仍
駐陸十七年六月伐枿樁掉輕舟擊賊柳林嘴發
礮燬其船斃賊無算八月尚善卒於軍
詔以貝勒察尼代為大將軍授彰泰撫遠將軍九月師出
南津港賊船數十泊癩子山下令前鋒統領杭奇
提督桑額擊斃賊百餘獲船四十月敗賊於陸石
口連營白米灘絶賊舟餫十八年正月岳州賊乏
食偽將軍陳珀偽總兵王度沖出降彰泰偕桑額
復華容石首二縣三月
詔彰泰會安親王岳樂軍於衡州七月由寶慶進征武岡
賊帥吳國貴據隘口我軍礮斃國貴賊潰追至木
瓜橋殺賊甚衆十一月
命岳樂還京以彰泰代十九年三月奏都統穆占總督董
衛國等敗賊帥吳應麒復沅州降靖州及綏寧縣
附近各土司八月疏言將軍蔡毓榮奉有調遣漢
兵之
旨今進取貴州滿漢既合兵一路若調遣不相知恐礙事
機
上詔毓榮一切軍機關白大將軍酌行閏八月自沅州進
征十月距鎮遠十五里駐營賊據大路及兩山結
壘先令衛國等攻鎮遠衛關口穆占等截賊旁遁
隘口自與毓榮攻賊壘賊敗潰衛國奪取十向口
敗賊將張足法等於大巖門穆占躡賊至偏橋衛
賊由山徑竄遂復鎮遠府進定平越府及新添衛
直趨貴陽逆孽吳世璠與應麒等皆遁彰泰駐守
貴陽進復安順石阡都勻思南諸府十一月遣軍
復永寧州敗賊於安籠舖追𠞰至鷄公背山鐵索
橋十二月疏言詗賊兵萬三千欲據盤江遣前鋒
統領薩克察等率兵至鐵索橋諸處守隘
上以大兵秣馬貴陽已月餘
諭趣彰泰親統大兵撲賊進定雲南二十年正月渡盤江
偵賊將線緎等據普安縣之江西坡二月前驅至
沙子哨賊迎戰敗之彰泰督兵繼進抵臘茄坡賊
在江西坡者夜竄都統拉賽等追之復新興所逐
北三十里賊千餘還拒陣斬二百餘仍躡蹤疾追
復普安州時大將軍賴塔由廣西入雲南曲靖府
彰泰由普安進霑益州會嵩明州議合圍雲南省
城距城三十里賊將胡國炳劉起龍引衆萬餘列
象陣拒戰賴塔軍右彰泰軍左卯至午賊殊死戰
彰泰密遣前鋒統領沙納哈等衝其旁賊潰遁陣
斬國炳起龍及偽總兵九人俘獲無算彰泰與賴
塔毓榮等近歸化寺駐營令諸軍分布南壩薩石
衛走馬街雙塔寺得勝橋重關等處以扼其吭仍
廣宣招撫
勅諭於是大理臨安永順姚安武定諸偽官相繼詣軍門
降先是賊將馬寶胡國柱夏國相等掠四川聞雲
南圍急還救彰泰遣提督桑額都統希福𠞰賊楚
雄寳退據烏木山扼險拒希福擊敗其衆寶越山遁至
姚安知偽鎮將等俱先歸順乃乞降七月疏言馬
寶已投降夏國相黨羽解散奔竄廣南惟胡國柱
往鶴慶麗江尚未撲滅提督桑額都統希福追捕
逆賊情形與前不同臣等圍城兵力有餘頃聞將
軍噶爾漢總督哈占自四川移師貴州將由威寧
來雲南恐餉不敷臣等議令哈占兵還四川噶爾
漢兵至日以厮役補缺兵量行減汰則餉不多糜
圍城兵亦足用
詔哈占噶爾漢並旋師四川酌防要地餘皆遣歸彰泰又
疏言馬寶屢經招撫不即悔罪投誠反奔尋甸攜
妻子赴楚雄糾逆黨為大兵所敗窮蹙已極始率
衆不滿百人乞降莫贖其罪同時來降之偽將軍
巴養元鄭旺李繼業等應並羈禁候
旨九月希福至雲龍州國柱自縊死總兵李國樑與土司
儂朋𠞰賊廣南圍國相於西板橋國相降彰泰奏
其罪與寶同並械送京十月彰泰與賴塔及將軍
趙良棟等破賊營於南壩得勝橋太平橋走馬街
賊竄入城大軍薄城環攻世璠自縊死偽將軍何
進忠林天擎線緎黃明等出降彰泰誡將士勿搶
掠令都統瑪竒穆占先入城撫民清理倉庫籍賊
黨屬戮世璠屍函首馳獻
闕下雲南全省底定是年即軍前授宗人府左宗正
二十一年十月凱旋
上率王大臣至盧溝橋南二十里迎勞二十二年二月議
初征岳州遷延應以恢復貴州雲南功抵罪
命仍紀功封册
賜金二十兩銀千兩二十四年九月以濫舉宗人府屬官
品行不端罷左宗正二十九年正月卒年五十有
五
二次襲屯珠貝子彰泰第三子康熙十一年正月
封鎮國公二十七年二月以庸懦降鎮國將軍二
十九年六月襲封鎮國公五十二年十月授宗人
府左宗正五十六年十月任禮部尚書五十七年
閏八月卒年六十有一
詔贈固山貝子諡曰恪敏
三次襲逢信恪敏貝子屯珠孫初屯珠子安詹殤
以兄百綬子文昭第三子逢信嗣安詹為子康熙
五十七年十二月降襲輔國公乾隆十二年八月
卒年四十有二諡曰恭恪
四次襲盛昌恭恪輔國公逢信第二子乾隆十二
年十二月襲封輔國公二十二年七月以侍班失
儀削爵二十三年二月封鎮國將軍十二月晉封
輔國公
固山貝子固爾瑪渾傳
固爾瑪渾
顯祖宣皇帝曾孫原封貝勒阿敏第三子崇德三年九月
隨睿親王多爾衮征明由北京至山西復東至濟
南克城四十餘四年四月凱旋
賜駞一馬一銀二千兩是年封輔國公先是内大臣多爾
濟所屬蒙古及漢人盗馬自伊嚕逃
命同鎮國公扎喀納等伺諸藩城屏城間既望見以淖不
追而還八月議削爵
旨免之五年六月以父阿敏罪削爵黜宗室順治五年閏
四月復入宗室封輔國公六年正月隨鄭親王濟
爾哈朗征湖廣擒何騰蛟於湘潭進師永興奪門
入固爾瑪渾俱在事有功凱旋
賜銀六百兩十月晉封固山貝子康熙二十年十月卒年
六十有七諡曰温簡
初次襲瓦三温簡貝子固爾瑪渾第四子康熙四
年正月封三等輔國將軍十三年十月隨安親王
岳樂征江西進定湖廣十八年十一月還京二十
年十二月降襲輔國公二十一年八月授宗人府
右宗人二十二年三月議瓦三前在長沙退縮罪
削爵得
旨瓦三才具甚優况其公爵乃伊父貝子固爾瑪渾效力
年久恩賜之爵著革去右宗人從寬留其公爵二十三
年四月任鑲藍旗蒙古都統五月調鑲藍旗滿洲
都統先是俄羅斯竊據雅克薩尼布潮二城
上諭黑龍江將軍薩布素收其田禾以困之薩布素以失
機請罪是年
命瓦三偕侍郎果丕會薩布素議雅克薩應否攻取嗣奏
我兵於來年四月抵雅克薩招撫不就撫則攻其
城萬一難取即遵前
旨毁田禾以歸
上命都統朋春等會𠞰十二月議政王大臣奏請黑龍江
將士應遣大臣統轄得
旨軍機關係緊要非熟練戎行者不可公瓦三素諳行師
遣往必能勝任護軍統領佟寶佛可託皆堪效力之人
可令公瓦三統轄之二十四年正月卒年三十有五諡
曰襄敏
二次襲齊克塔哈襄敏輔國公瓦三第二子康熙
二十四年正月襲封輔國公三十二年十二月任
宗人府右宗人三十五年正月從
上征噶爾丹同護軍統領鄂克濟哈統領正紅旗營三十
九年四月濬永定河齊克塔哈分董其事四十年
正月任正黃旗蒙古都統四十六年五月以鑚營
削爵
三次襲鄂斐温簡貝子固爾瑪渾孫鎮國公瑪爾
圖第四子康熙六年三月封三等奉國將軍三十
三年五月任鑲藍旗蒙古副都統三十五年正月
從
上征噶爾丹同康親王傑書等統領鑲藍旗營三十八年
九月調正紅旗蒙古副都統三十九年十二月調
正黃旗滿洲副都統四十年二月擢正黃旗漢軍
都統九月調正黃旗滿洲都統四十一年九月授
領侍衛内大臣四十六年六月襲封輔國公四十
七年七月任宗人府左宗人五十二年八月卒年
六十有一
四次襲鄂齊輔國公鄂斐第五子康熙三十八年
八月封奉恩將軍四十八年二月以事削爵尋授
散秩大臣雍正三年五月任正黃旗漢軍副都統
十一月以陜甘總督岳鍾琪奏將羅隆宗諸部給
達賴喇嘛管理遣大臣往諭
命鄂齊偕學士班第會提督周瑛詳細妥辦嗣鄂齊奏言
臣至西藏審視情形首領辦事者互不睦請降
旨諭達賴喇嘛等和衷共事
詔允之十二月
上諭鄂齊自委任以來竭力行走差往西藏辦事明白著
將伊父鄂斐未襲輔國公爵給與承襲四年十月擢鑲
黃旗漢軍都統五年七月晉鎮國公十一月調天
津水師營都統六年九月以兵丁滋事削爵授三
等侍衛效力七年二月任正紅旗滿洲副都統十
月奏請八旗訓練必弓箭相稱嫻熟中的為要除
官射用披子箭外常演俱用骲頭則指發與眉針
箭同視製披子箭價省議如所奏九年八月署鑲
紅旗蒙古都統十一年正月革任爵除
固山貝子洛託傳
洛託
顯祖宣皇帝曾孫追封和惠貝勒寨桑古第一子天聰八
年八月從
上征明有功籍所俘獻于大同南西岡
御營崇德元年封固山貝子十二月從征朝鮮同貝勒多
鐸圍南漢山城殱援兵八千又敗其援兵五千二
年四月
命議政四年二月隨英親王阿濟格圍明塔山連山五年
六月隨睿親王多爾衮屯田義州九月錦州兵夜
襲我鑲藍旗營同鎮國公屯齊擊敗之六年三月
以圍錦州時不臨城及私遣兵回議削爵
詔罰鍰八月
上征松山大敗明總督洪承疇兵洛託横擊其潰軍於塔
山十一月復圍錦州七年三月隨鄭親王濟爾哈
朗駐塔山四月克之六月任都察院承政九月同
貝子博洛尼堪駐錦州八年八月家人都塔里訐
其陰事勘實
上以其悖亂違法重撻之削爵幽禁順治八年三月復封
三等鎮國將軍十三年五月
諭吏部三等鎮國將軍洛託當
太宗時曾犯大罪因愛其才且係宗室特加寬宥今值國
家用人之際久令閒住深為可惜著補授鑲藍旗滿洲
都統時川寇餘孽孫可望李定國馮雙禮並叛賊岳州
總兵馬進忠俱受明桂王朱由榔封爵可望據黔
擾湖南十四年四月
命洛託為寧南靖寇將軍駐防荆州與經略洪承疇商度
𠞰撫至則遣兵攻取心潭隘斷巴東渡口可望所
屬偽總兵趙世超偽副將趙三才等降十二月可
望與定國内訌戰不勝亦來降
命同都統濟席哈由湖南進取貴州十五年三月會承疇
師於常德抵辰州收復沅陵瀘溪麻陽黔陽溆浦
諸縣進軍沅州進忠遁檄偏沅巡撫袁廓宇招撫
靖州並屯鎮遠二十里山口堵禦是日雙禮遣偽
總兵馮天裕閻廷桂等先後自平越降四月大軍
至貴州由榔之總兵羅大順復收潰卒襲新添衛
城敗之洛託與承疇守貴陽十六年二月凱旋叙
功授雲騎尉晉一等鎮國將軍十七年七月
命為安南將軍同尚書車克内大臣達素都統索渾征海
寇鄭成功大破賊衆十一月師還康熙四年四月
卒年五十
初次襲富達禮原封貝子洛託第七子康熙四年
九月襲洛託軍功所得騎都尉世職十二月改降
襲奉恩將軍八年七月晉一等輔國將軍二十三
年正月任頭等侍衛二十五年四月授散秩大臣
十一月以諂領侍衛内大臣索額圖恃勢致富為
其從弟蘇起所訐削爵爵除
固山貝子傅喇塔傳
傅喇塔
顯祖宣皇帝曾孫追封靖定貝勒芬古第四子順治二年
二月封輔國公十一月隨順承郡王勒克德渾征
湖廣凱旋
賜金五十兩銀千兩五年九月復隨鄭親王濟爾哈朗征
湖廣追𠞰至廣西凱旋
賜銀六百兩六年十月晉封固山貝子十六年二月以朝
參失儀降輔國公十八年三月復封固山貝子康
熙十三年六月逆藩耿精忠反
命為寧海將軍偕奉命大將軍康親王傑書討之師至浙
江温州處州已陷王駐金華傅喇塔進師台州十
二月偽都督曾養性偽總兵陳理屯黃瑞山擊之
斬偽副將陳鵬等賊犯天台復破之紫雲山九里
寺山十四年八月養性與叛鎮祖宏勲復犯台州
遣副都統吉勒塔布自仙居襲其後疾馳至半山
嶺破偽都督劉邦仁乘勝進攻黃巖至黃土嶺賊
迎拒大破之遂圍其城養性遁偽副將朱鎮山以
城降進敗賊于上塘嶺及小河渡先後復太平樂
清青田三縣及大荆盤石二營十月攻温州敗賊
于南江十五年二月賊水陸四萬餘犯我軍遣吉
勒塔布等分路迎擊陣斬偽都督孫可得偽總兵
李節等三百餘員賊二萬餘初傅喇塔之攻温州
也始以俟紅衣礟為辭繼云須戰船康親王疏
聞
諭責其前後言互異負委任
命剋期取温三月傅喇塔疏言臣屢奉康親王檄促心思
惶惑以致語言違謬但臣前駐台州王以俟台州
破進閩臣得黃巖又云候取温州以是責臣何辭
相抵今蒙
皇上寬恩惟勒期速下温州臣敢不力戰自效但環温皆
水我兵不能猝進疏入
命康親王量留兵圍温州親統大軍由衢州進取福建仍
頒
諭曰王貝子皆朕懿親受任討賊師克在和近覽王貝子
章奏似不相和睦嗣後務同心一志合謀合力以奏膚
功是月傅喇塔亦留兵圍温州偕吉勒塔布𠞰處州賊
以入閩六月師過三角嶺&KR1140;甌江將抵得勝山養
性等聯數百艘江中復立兩營于對山及得勝山
下之古溪分扼水陸遂遣吉勒塔布及總兵陳世
凱等攻古溪伏兵林中邀賊歸路賊敗遇伏截殺
賊船並對江營皆為我漢軍礮碎水陸俱潰進師
温溪渡口敗偽都督馬成龍兵降其都司以下各
偽官尋會康親王軍于衢州八月偽都尉連雲登
據雲和縣石塘嶺遣副都統穆赫林連破二十八
營殺賊七千餘復雲和九月大兵抵福建耿精忠
降浙江諸寇悉平十一月卒于軍年五十有五喪
還
特遣内大臣公頗爾盆至天津迎奠諡曰惠獻十七年七
月
諭宗人府貝子傅喇塔係宗室懿親躬履行間𠞰禦賊寇
撫綏兵民勲猷懋著積勞薨逝深為可憫理應優卹以
示朕酬庸之意不拘定例著封其子富善仍為固山貝
子次子福存為鎮國公乾隆五年十二月入祀浙江賢
良祠六年四月復入祀福建賢良祠十五年七月
以孫德沛襲封和碩簡親王贈如其爵
初次襲富善惠獻貝子傅喇塔第二子康熙六年
正月封鎮國公十七年七月襲封固山貝子十九
年十一月任宗人府右宗正二十四年九月轉左宗
人二十九年十二月以病乞解任
諭責富善所行乖亂有負眷念交宗人府嚴行議處削爵
二次襲福存惠獻貝子傅喇塔第五子康熙十七
年七月封鎮國公三十年十月襲封固山貝子三
十九年九月卒年三十有六乾隆十五年七月以
子德沛襲封和碩簡親王贈如其爵
三次襲德普貝子福存第二子康熙三十九年十
二月降襲鎮國公雍正元年四月任宗人府右宗
人五月轉左宗人十月授正黃旗滿洲都統尋預
議政七年五月卒年四十有七
四次襲恒魯鎮國公德普第一子雍正七年八月
降襲輔國公乾隆七年四月授散秩大臣十年二
月授正紅旗漢軍副都統五月授鑲藍旗護軍統
領十三年閏七月授工部侍郎十五年五月授宗
人府右宗人九月轉左宗人二十四年六月授綏
遠城將軍二十五年九月調吉林將軍三十四年
正月調
盛京將軍三十七年正月授内大臣六月卒年五十
有一諡曰恭慤
五次襲興兆恭慤輔國公恒魯第二子乾隆三十
年十二月封二等輔國將軍三十七年十月襲封
奉恩輔國公尋授正藍旗護軍統領是月奉
旨興兆著授為領隊大臣出征金川旋授宗人府右宗
人三十九年𠞰賊于當噶拉得里絨布寨卡卡角
庚額特等處九月即軍前授荆州將軍四十年大
軍進征得楞基木斯丹當噶薩克薩谷甲雜獨古
木等處興兆並在事有功得頭等功牌六三等功
牌二金川既平
命圖像
紫光閣
御製贊曰憶當國初創業開基宗室王公宣力率師承
平襲慶安享榮華董軍建勲斯為可嘉四十一年
二月回荆州任
固山貝子穆爾祜傳
穆爾祜
太祖高皇帝曾孫安平貝勒杜度第二子天聰九年五月
命隨貝勒多鐸率偏師入寧遠錦州界以制明俾毋援山
西穆爾祜在事有功崇德元年封輔國公六年八
月從
上圍松山明兵遁穆爾祜率騎兵追擊七年十月以怨望
削爵黜宗室順治元年十月隨豫親王多鐸南征
破流賊李自成于潼關先後拔兩營賊犯我前鋒
兵同參領鄂博敗之我軍設伏近山賊自山來襲
擊敗其衆二年二月復入宗室封三等鎮國將軍
三年正月叙功晉一等鎮國將軍五月隨豫親王
征蘇尼特部騰機思騰機特等有功四年三月復
封輔國公六年正月大同總兵姜瓖叛
命同敬謹親王尼堪等討之十月晉封固山貝子九年七
月復隨敬謹親王征湖南
賜蟒衣鞍馬弓矢師至衡州敬謹親王戰沒
上命貝勒屯齊代其軍穆爾祜合營三月明桂王朱由榔
之秦王孫可望自寶慶與偽都督馮雙禮軍會我
師擊敗之獲馬七百十一年十月議隨敬謹親王
戰沒罪削爵
初次襲長源原封貝子穆爾祜第二子順治十六
年三月降襲三等鎮國將軍品級康熙三十四年
九月以病削爵
二次襲察爾岱原襲三等鎮國將軍品級長源第
四子康熙三十四年十月降襲三等輔國將軍品
級雍正十一年八月卒年四十有五
三次襲諾爾博三等輔國將軍品級察爾岱第三
子雍正十二年三月降襲三等奉國將軍品級乾
隆二十五年十一月以病乞休二十六年十二月
卒年四十有二
四次襲鳳文三等奉國將軍品級諾爾博第四子
乾隆二十五年十二月降襲奉恩將軍品級四十
年十一月授三等侍衛五十年二月授護軍參領
固山貝子特爾祜傳
特爾祜
太祖高皇帝曾孫安平貝勒杜度第三子崇德四年八月
封輔國公六年三月隨大軍圍錦州敗明兵于松
山杏山間七年三月明總兵祖大壽降特爾祜移
師駐塔山尋克之十月以怨望削爵黜宗室順治
元年四月隨睿親王多爾衮入山海關破流賊李
自成追擊至望都十一月隨豫親王多鐸敗流賊
于潼關二年二月復入宗室封輔國公十月叙功
賜金五十兩銀二千兩六年十月晉封固山貝子十五年
二月卒年四十諡曰恪僖
初次襲噶爾哈圖恪僖貝子特爾祜第二子順治
十八年七月降襲鎮國公康熙二年十一月卒年
十有一
二次襲登塞恪僖貝子特爾祜第三子康熙三年
三月降襲輔國公十二年六月登塞以貝子之子
應襲鎮國公呈請改襲得
旨登塞著授為鎮國公六十一年十二月任宗人府左宗
人雍正元年三月以老乞休二年九月卒年七十
有一諡曰恪恭
三次襲瑟爾臣恪恭鎮國公登塞第十一子康熙
五十五年正月授三等侍衛四月封三等鎮國將
軍五十七年五月授頭等侍衛雍正二年十二月
降襲輔國公四年二月任鑲藍旗蒙古都統四月
任宗人府右宗人五年八月攝鑲紅旗漢軍都統
九年三月管正白旗覺羅學乾隆五年十一月轉
左宗人十五年八月卒年五十有六諡曰温僖
四次襲額爾經阿温僖輔國公瑟爾臣第八子乾
隆十五年十二月襲封奉恩輔國公二十年八月
卒年二十
五次襲德明阿温僖輔國公瑟爾臣第二子乾隆
二十一年二月襲封奉恩輔國公三月授散秩大
臣二十二年十月以庸惰削爵
六次襲德尊原襲奉恩輔國公德明阿第三子乾
隆二十三年四月降襲三等鎮國將軍
固山貝子薩弼傳
薩弼
太祖高皇帝曾孫安平貝勒杜度第七子崇德七年十月
以兄杜爾祜穆爾祜特爾祜怨望削爵黜宗室薩
弼亦從坐順治元年四月隨睿親王多爾衮入山
海關破流賊李自成二年二月復入宗室封輔國
公三年正月隨順承郡王勒克德渾征流寇一隻
虎於荆州屢敗賊衆凱旋
賜金五十兩銀千兩初大同總兵姜瓖叛郡縣多應之六
年十月同親王滿達海𠞰賊於朔州寧武並有功
十月
詔還京晉封固山貝子十二年二月卒年二十有八諡曰
懷愍
初次襲固鼐懷愍貝子薩弼第二子順治十二年
八月降襲鎮國公十五年三月卒年六歲諡曰悼
愍
二次襲巴鼐懷愍貝子薩弼第一子順治十八年
七月襲封鎮國公康熙二十三年正月卒年三十
有三
三次襲阿布蘭鎮國公巴鼐第三子康熙二十三
年四月降襲輔國公五十七年四月授宗人府右
宗人十月轉左宗人五十八年十二月任鑲藍旗
滿洲都統五十九年四月
命議政六十一年十一月遷右宗正雍正元年三月奉
上諭公阿布蘭人謙和自
皇考任用以來所交事務一心勤慎效力晉封多羅貝勒
二年五月以奏事不敬降輔國公五年閏三月坐
擅以
玉牒底本私示隆科多削爵
四次襲法爾善鎮國公巴鼐孫三等輔國將軍法
布蘭第一子雍正五年五月襲封輔國公乾隆五
年閏六月卒年四十有七諡曰和慤
五次襲禄慶和慤輔國公法爾善第二子乾隆五
年十一月襲封奉恩輔國公二十三年十一月坐
守護
陵寢儀樹不謹降三等鎮國將軍二十七年四月卒年四
十有二
六次襲倫成三等鎮國將軍禄慶第一子乾隆二
十七年九月襲封三等鎮國將軍
固山貝子蘇布圖傳
蘇布圖
太祖高皇帝曾孫追封賢懿貝子尚建第一子初封輔國
公順治二年七月隨貝勒勒克德渾駐防江寧十
二月移師征湖廣三年正月至武昌破流賊餘黨
一隻虎等事詳順承恭惠郡王傳凱旋
頒賚有功將士蘇布圖得
賜金五十兩銀一千兩尋晉封固山貝子五年九月隨鄭親
王濟爾哈朗征湖廣十一月卒于軍年二十有四諡
曰悼愍爵除
固山貝子温齊傳
温齊
顯祖宣皇帝元孫鎮國公品級屯齊第一子順治六年十
月封固山貝子康熙十三年三月授宗人府右宗
人四月授鑲藍旗滿洲都統是年四川叛應逆藩
吳三桂
命隨定西大將軍貝勒洞鄂由陜西進征時陜西提督王
輔臣叛大軍駐漢中敗賊于仙逸關復關山關及
秦州禮縣追𠞰至西和復清水伏羌事詳信郡王
傳十六年二月
上以洞鄂等久屯平涼無功削洞鄂爵温齊降輔國公革
都統及右宗人嗣三桂陷湖南安遠靖寇大將軍
貝勒尚善規復岳州九月
命温齊統京兵往參贊軍務十七年六月敗賊于柳林嘴
君山八月尚善卒于軍貝勒察尼代仍以温齊為
參贊十月敗賊於陸石口進擊岳州克之十八年
正月温齊追逸賊吳應麒至二百餘里以未攜㸑
具引還應麒遁且虚報陣斬偽官兵五千餘數事
聞
上命察尼嚴取供詞七月察尼以其詞奏
諭曰國家軍法嚴明並無虚偽多報首功之事温齊乃有
罪之人不思效力自贖岳州徒步奔逸之寇不即窮追
且殺賊不過三百餘人與原疏迥異削爵罷參贊爵除
欽定宗室王公功績表傳卷十
