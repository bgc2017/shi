欽定宗室王公功績表傳卷八
傳六(郡王)
多羅饒餘郡王阿巴泰傳
阿巴泰
太祖高皇帝第七子初授台吉歲辛亥七月同費英東安
費揚古率兵千征東海窩集部之烏爾固辰穆稜
二路俘千餘人還天命八年四月同台吉德格𩔖
齋桑古岳託征扎嚕特部渡遼河由額爾格勒行
百餘里攻其部長昂安所居昂安攜妻子從二十
餘人遁我總兵官逹音布先驅追及戰沒阿巴泰
督諸將繼進斬昂安及其子俘其衆以還
上行郊勞禮隨征將士分
賜所俘十年十一月同三貝勒莽古爾泰貝勒濟爾哈朗
等援科爾沁時察哈爾林丹汗圍科爾沁之克勒
珠爾根城已數日我軍至農安塔林丹汗夜遁軍
還十一年九月
太宗文皇帝即位封阿巴泰貝勒阿巴泰語額駙揚古利
逹爾漢曰戰則我擐甲胄行獵則我佩弓矢出何
不得為和碩貝勒揚古利等以奏
上命勸其勿怨望天聰元年五月
上親征明錦州同貝勒杜度居守十二月察哈爾昂坤杜稜
來歸設宴阿巴泰語納穆泰曰我與小貝勒列坐蒙
古貝勒明安巴克俱坐我上實恥之納穆泰入奏
上宣示諸貝勒於是大貝勒代善率諸貝勒訓責之曰德
格𩔖濟爾哈朗杜度岳託碩託早隨五大臣議政
爾不預阿濟格多爾衮多鐸皆
先帝分給全旗之子諸貝勒又先爾入八分列爾今為貝
勒心猶不足欲與和碩貝勒抗將紊紀綱耶阿巴
泰引罪願罰於是罰甲胄雕鞍馬各四素鞍馬八
二年五月同貝勒岳託碩託征明錦州敵棄城退
守寧遠自十三山站以東毁堠二十一斬守者三
十人獲人畜毁錦州杏山高橋三城師還
上出五里迎勞三年十月從
上征明由喀喇沁之波羅河屯行七日同貝勒阿濟格率
左翼軍克龍井關敗明援兵進克漢兒莊事詳英
親王傳時右翼軍克大安口
上親統師克洪山口並趨遵化十一月敗明援兵自山海
關至者下遵化城由薊州三河縣趨通州明大同
總兵滿桂宣府總兵侯世祿屯順義縣阿巴泰同
岳託擊走之獲馬千餘駞百餘順義知縣降大軍
駐京城北土城關之東北明寧遠巡撫袁崇煥錦
州總兵祖大夀以兵二萬來援屯廣渠門外阿巴
泰同貝勒莽古爾泰阿濟格多爾衮多鐸豪格攻
之聞敵右伏甚衆因約軍入隘趨右由正路入者
與避敵同豪格趨右敗伏兵轉戰至城壕阿巴泰
與豪格離由正路衝潰敵兵亦抵壕既收軍諸貝
勒大臣議阿巴泰違約罪應削爵奪所屬人員給
豪格
上曰阿巴泰非怯懦者特以顧其二子致離豪格耳朕奈
何以子故加罪於兄因宥之十二月同阿濟格等焚通
州克張家灣從
上至薊州敗敵援兵事具英親王傳四年正月捕斬叛將
劉興祚於山海關事具鄭獻親王傳二月
上旋蹕以阿巴泰同濟爾哈朗貝勒薩哈璘鎮永平四月
明兵攻我軍駐守灤州者擊走之事具穎毅親王
傳五年三月
命諸貝勒直言時政阿巴泰奏曰國人怨惟患不知未有
見善而不以為善見惡而不以為惡者臣無他能
謹識
上諭自今凡事從公斷而已七月初設六部
命掌工部事八月從
上圍明大凌河城正黃旗兵圍北之西鑲黃旗兵圍北之
東阿巴泰軍其中策應十月明總兵祖大夀以城
降
上議取錦州策
命阿巴泰同貝勒德格𩔖多爾衮岳託率兵四千作漢裝
偕大夀及降兵三百五十人乘夜襲錦州二更行
礟聲不絶錦州城中聞之以為大凌河圍者得脱
分路應援我軍擊斬甚衆會大霧皆失隊伍乃收
軍還七年三月監築蘭磐城五月
召宴
賜御用蟒衣一紫貂皮八馬一六月
詔問征明及朝鮮察哈爾三者何先奏言明之情形
皇上既悉知之其地利臣等亦熟識之襲其不備關門可
得
親統大軍駐關外擇貝勒大臣分路入關獲其人可用者
用之消息易得錦州無足顧慮天時既至可令祖
大夀入山海關與我兵會合攻取八月同阿濟格
等征明略山海關而還
訓誡之八年五月從
上征明宣府八月同阿濟格克靈邱縣及王家莊獻捷大
同城南山岡
御營九年七月
諭阿巴泰曰爾嘗自謂手疼似覺不耐勞苦不知人身血
脈勞則無滯惟圖家居佚樂身不涉郊原手不持弓矢
忽爾行動疾疼易生若日以騎射為事奚復患此凡有
統帥士卒之責者非躬親教演士卒孰肯專心武事騎
射之藝精於勤而荒於嬉不可不時加練習爾當努力
奮勵毋偷安旦夕斯克敵制勝能報
先帝養育之恩為國盡忠矣崇德元年四月晉封多羅饒
餘貝勒六月同武英郡王阿濟格等征明大捷九
月凱還事詳英親王傳十二月
上親征朝鮮令駐防噶海城二年二月遣兵入明義州境
捉生得二人是月朝鮮降
上班師阿巴泰攜駐噶海兵還瀋陽三年二月
上親征喀爾喀以阿巴泰與禮親王代善等留守並監築
都爾弼城治
盛京至遼河大路九月同睿親王多爾衮征明四年
四月凱旋
賜馬二銀五千兩事俱詳睿忠親王傳九月同武英郡王
等赴明錦州寧遠偵敵五年六月同睿親王等赴
明義州督兵屯田有功七月同貝勒杜度率兵設
伏寧遠路殱明運糧兵獲米千石九月敗明杏山
松山兵時大軍更番圍錦州受代而還十二月往
圍錦州六年三月以聽從睿親王離錦州城三十
里駐營及遣兵還家事論削爵奪所屬戶口
詔從寬罰銀二千兩六月復攻圍錦州敗明總督洪承疇
援兵十三萬於松山獲馬五百七十
上親征殱敵數萬九月
駕旋留軍合圍松山杏山高橋
命阿巴泰仍與諸王更番圍錦州七年三月錦州降同鄭
親王濟爾哈朗進克杏山回駐錦州七月受代還
叙功
賜蟒縀七十是年十月授奉命大將軍同内大臣圖爾格
等征明
上親送郊外十一月由黃崖口入敗明總兵白騰蛟白廣
恩於薊州破河間景州趨兖州擒明魯王朱以海
及樂陵陽信東原安邱滋陽諸王分兵徇萊州登
州青州莒州沂州南至海州凡攻克撫降城八十
八還略滄州天津三河密雲八年六月由牆子嶺
凱還
上遣鄭親王睿親王等郊迎三十里
賜銀萬兩順治元年四月叙功晉封多羅饒餘郡王二年
正月統兵鎮山東𠞰平滿家洞土賊時明福王朱
由崧兵屯徐州東北遣都統準塔等往𠞰捷還三
年三月薨年五十有八康熙元年二月以子岳樂
晉和碩親王贈如其爵十年六月追諡曰敏乾隆
十九年九月入祀
盛京賢王祠
初次襲岳樂饒餘敏郡王阿巴泰第四子初封鎮
國公順治三年正月隨肅親王豪格征四川誅流
賊張獻忠五年八月隨英親王阿濟格𠞰平天津
土賊十一月復隨英親王駐防大同六年九月晉
封多羅貝勒八年二月襲封多羅郡王改號曰安
九年二月掌工部事十月預議政十年七月以喀
爾喀部土謝圖汗車臣汗等違
旨不還所掠巴林戸口又來索歸順同部蒙古
命為宣威大將軍駐歸化城相機進𠞰尋因喀爾喀悔罪
入貢撤還十二年八月掌宗人府事十四年十一
月
諭奬性行端良莅事敬慎晉封和碩安親王康熙十三年
十月
命為定遠平寇大將軍赴江西𠞰逆藩吳三桂耿精忠賊
黨進鎮廣東十二月抵南昌
詔移師征湖南王奏江西形勢為廣東咽喉江南湖廣要衝
今三十餘城皆賊盤據且吳逆造木城於醴陵置
偽總兵十餘人兵七萬猓猓三千堅守萍鄉諸隘
若撤撫州饒州都昌防兵往湖南則諸處復為賊
有否則兵勢單弱不能長驅且廣東諸路恐亦多
阻臣欲先平江西賊無郤顧憂然後分防險要移
師湖南得
旨令速行整理江西要地旋奏遣副都統穆成額等擊走
吳逆偽總兵張泰殺賊五千餘復安福縣又奏副
都統雅賚等招撫康山餘賊復都昌縣十四年二
月奏護軍統領桑格等陣斬偽總兵朱一典謝以
泰等復上高新昌二縣三月奏將軍希爾根前鋒
統領舒恕敗賊撫州之唐埠及七里岡四月奏副
都統珠喇禪等敗賊五桂寨徐汊等處并招撫冷
口南湖西湖強山銅鼓營諸偽官復餘干東鄉二
縣王親攻建昌耿逆偽將軍邵連登迎戰長興鄉
擊走之復建昌府城分兵破賊於石頭街鸞石嶺
白水山口遂復萬年安仁二縣閏五月
諭留兵守建昌速回南昌居中調度是月奏都統霍特敗
賊新城縣副都統珠喇禪敗賊武寧縣將軍額楚
敗賊弋陽縣復廣信府六月奏將軍希爾根敗賊
餘干縣復饒州又敗賊碣碑舖及景德鎮復浮梁
樂平二縣前鋒統領舒恕總兵許真敗賊宜黃躡
之踰崇仁及樂安三縣並復七月奏泰和龍泉永
新廬陵永寧及湖廣茶陵並就撫九月奏遊擊周
志新等破吳逆偽總兵桂芳等復靖安縣十一月
疏言吳逆聞臣進取長沙必固守要害非綠旗兵
無以搜險非紅衣礟不能破壘乞令提督趙國祚
都督陳平各率所屬隨臣進討並
敕發新造西洋礟二十又奏希爾根額楚𠞰滅浮梁餘賊
招降偽將張輔聖等復貴溪縣十二月奏耿逆偽
總兵張存遣來告領兵八千屯順昌俟大兵進閩
為内應
詔以簡親王喇布已自江寧移駐南昌閩事付之料理王
即進征長沙十五年二月王至萍鄉分兵四路破
賊寨十二吳逆偽將軍夏國相遁收復萍鄉縣遂
進薄長沙七月奏賊船集長沙城下我兵無船難
破賊長沙附近林木多請先
敕撥戰艦七十濟用并令督撫委員伐材造船
詔並如所請入月
諭曰朕聞王恢復萍鄉大創逆賊直抵長沙甚為嘉悦王
其善撫百姓俾困苦得紓至脅從叛變之人原皆朕之
臣子當加意招徠十六年正月遣副都統阿進泰等敗
偽總兵觧先聲及馬棚賊於瀏陽縣十二月遣兵
敗賊平江縣復其城十七年閏三月奏遣兵追𠞰馬
棚賊邱義尚於七家洞擒斬無算招降偽總兵揭
玉慶朱永升等偽將軍林興珠率偽官楊廷言等
自湘潭來降九月
詔以三桂既伏冥誅賊勢漸潰宜廣示招徠速行攻𠞰王
請自赴岳州布置舟師調諸路大礟攻賊陸營
上命大將軍貝勒察尼急圖岳州王仍圍攻長沙十八年
正月岳州偽將軍陳珀偽總兵王度冲降於察尼
軍餘賊潰竄長沙賊亦棄城遁王入城撫定遣前
鋒參領沙納哈等復湘潭縣賊退據衡山縣王遣
兵會簡親王敗賊衆衡州寳慶相繼復六月疏言
臣所統護軍驍騎兵每佐領下十五人蒙古兵一
百餘人喇布既進取新寧臣當率每佐領兵十一
綠旗兵一萬與喇布相期進𠞰武岡東口賊留每
佐領兵各一綠旗兵一千二百及荆州水師二千
守衡州留每佐領兵各一綠旗兵一千守寶慶撥
每佐領兵各二協同綠旗兵守岳州
詔如所議行是月遣都統釋迦保敗賊寶慶之巖溪斬級
數百獲船四十餘偽總兵王熙忠偽副將陳起鳳
偽知府金世正等降七月王統師抵紫陽河見賊
營對岸令提督趙國祚副將尼滿偕降將林興珠
渡河直前護軍統領瓦岱等繞出賊後夾擊大潰
追斬二百餘級偽知縣周冠陳殿颺等降進攻武
岡賊帥吳國貴胡國柱以賊二萬餘據隘口我軍
奮攻礟斃國貴賊駭竄貝子彰泰追至木瓜橋殺
賊無算遂復武岡州及楓木嶺八月奏捷得
旨嘉奬十一月
命以敕印付貝子彰泰撤每佐領兵八率還京十九年正
月
上遣官迎宣
諭曰王連年以來遠莅巖疆親經百戰櫛風沐雨歷暑逾
寒競揚貔虎之雄克清梟獍之孽湖湘諸處已見蕩平
滇黔餘氛俱成坐困更體朕軫念窮荒之心廣示招徠
深加撫恤王師所至遐邇來歸捷奏屢宣中外稱慶朕
既嘉碩畫益篤親親爰命班師副朕懷想頃者聞王已
抵武昌奏凱可期特遣使臣慰勞兼賜駱駞良馬以示
優眷王其按程而來朕將計日以待三月凱旋
上行郊勞禮於盧溝橋南二十里王俘偽明太子朱慈燦
以來先是順治元年冬有赴故明外戚周奎家自
稱太子者奎白諸
朝令舊宫人及東宫官屬辨視非真法司鞫實太監
楊玉取劉姓子詐冒狀並伏誅康熙十二年冬京
師聞三桂反有自稱三太子朱慈璊者偽署廣德
元年糾黨京城内外舉火作亂擒其黨於鼓樓西
街及燈市口詰以朱慈璊云即楊起隆已遁矣十
八年秋王駐營楓木嶺土人首擒偽軍師戴必顯
無為教姚文明因獲朱慈燦於新化縣僧寺追訊
前在京城逆謀慈燦訴已係崇禎帝長子十二歲
遭闖難出奔南京後未再至北京福王由崧曾寘
諸獄釋為民即往河南隨朽木和尚為僧流落江
西湖廣二十餘年因病還俗往來永州寶慶欲聲
討吳三桂悖逆反覆不忠不孝不義諸罪商之戴
必顯姚文明招兵散劄一年因三桂死中止王疏
陳讞詞請
旨因言前此屢有冒明太子事朱慈燦雖云欲討吳逆招
兵散劄但當大軍復寳慶時不即自首應與戴必
顯姚文明並論斬其曾受偽劄人已示許自首續
繳偽劄銷燬免罪慈燦既自稱真係明嗣當械至
京辨識得
旨朱慈燦等着王帶來俟到日再議至是王移送法司令
與前繫獄之朱慈璊逆黨對質俱不識詰其造印
散劄與戴必顯姚文明謀亂屬實皆擬凌遲如律
詔並改為處斬是年秋復有以朱慈璊之名在陜西煽誘
者擒之漢中三河口大將軍圖海械送至京
敇法司勘面有刺痕實非明嗣并非楊起隆依大逆律磔
於市二十年十二月
命王仍掌宗人府事二十七年七月以噶爾丹擾喀爾喀
同簡親王雅布各率兵五百赴蘇尼特汛界駐防
十月撤還二十八年二月薨年六十有五諡曰和
三十九年十二月禮烈親王代善之曾孫原封貝
勒諾尼訴岳樂康熙四年掌宗人府事偏聽諾尼
姑母讒言枉坐諾尼不孝死罪革爵繫獄蒙
鑒原釋放岳樂誣陷無辜理應反坐
詔宗人府會同領侍衛内大臣察議復諾尼貝勒追降岳
樂為郡王削其諡
二次襲瑪爾渾安郡王岳樂第十五子康熙十六
年正月封世子二十九年二月襲封多羅安郡王
三十五年正月大軍將征噶爾丹
命率兵往歸化城偵防四十年十月掌宗人府事四十五
年充
玉牒館總裁四十八年十一月薨年四十有七諡曰慤
三次襲華玘安慤郡王瑪爾渾第二子康熙四十
九年二月襲封多羅安郡王五十八年九月薨年
三十有五諡曰節雍正元年十二月
諭廷臣曰曏時安郡王岳樂諂附輔政大臣又自恃長輩
每觸忤
皇考蒙
聖德寬仁始終容宥而伊諸子全不知感不務竭誠效力
弟兄之間互相傾軋競事營求妄冀得爵讒害骨肉此
衆所共知者瑪爾渾係應襲王爵之人似屬安分其子
華玘尚無劣蹟而其嗣夭折封爵懸虚是以
皇考審擇其人躊躇有待乃安郡王岳樂之子伍爾占孫
色亨圖等遽生怨望形於辭色夫國家恩施豈可倚恃
而強邀今廉親王允禩借此逞其讒說以離間宗室舊
人致朕從容施恩之本念俱不可行將襲封安郡王之
本章發回不准承襲舊所屬佐領撤出另撥乾隆四十
三年三月
上追念饒餘敏郡王阿巴泰安郡王岳樂累著功績
賜奉恩輔國公爵世襲罔替
四次襲竒昆安節郡王華玘孫追封奉恩輔國公
錫貴第二子乾隆四十三年三月襲封奉恩輔國
公四月授散秩大臣四十七年七月卒年四十有
四子年未及歲現未議襲
多羅克勤郡王岳託傳
岳託
太祖高皇帝孫禮烈親王代善第一子初授台吉天命六
年二月大兵略明奉集保將旋有小卒指明兵所
在岳託同台吉德格𩔖等擊敗之三月
上征拔瀋陽大軍方追明總兵李秉誠於白塔鋪岳託後
至逐北四十里途斬三千餘人初喀爾喀扎嚕特
貝勒昂安執我使者送葉赫被殺八年四月同台
吉阿巴泰等討之事詳饒餘敏郡王傳十一年十
月復隨父大貝勒代善征扎嚕特部有功是年封
貝勒天聰元年正月同二貝勒阿敏貝勒濟爾哈
朗等征朝鮮攻義州定州漢山三城克之渡嘉山
江克安州至平壤其守者棄城遁遂渡大同江次
中和遣諭朝鮮王李倧降阿敏欲直趨其都岳
託知不可止密與濟爾哈朗議駐師平山城復遣
副將劉興祚諭李倧倧報願歲貢方物岳託謀曰
吾等事已成矣蒙古與明皆敵國或有邊事當思
備宜盟而班師既盟以告阿敏以己未與盟仍縱
掠岳託曰盟既成縱掠非義也勸之不可復令李
倧弟覺與盟乃班師五月從
上征明同三貝勒莽古爾泰等率偏師衛塔山糧運又從
圍寧遠並有功八月敗明兵於牛莊斬守備一千
總二百總二兵二百二年五月同貝勒阿巴泰碩
託征明錦州有功事詳饒餘敏郡王傳三年八月
略明錦州寧遠焚其積聚十月
上親征明岳託同濟爾哈朗由大安口入旦見明兵營山上
岳託率兵半駐以待濟爾哈朗以其半擊之復見
明兵自遵化來援者顧謂濟爾哈朗曰我當擊此
是日五戰皆捷十一月同阿巴泰敗大同總兵滿
桂宣府總兵侯世禄於順義薄北京復從父代善
擊敗明援兵十二月同貝勒薩哈璘等圍永平府
克香河縣四年正月同貝勒豪格還守瀋陽五年
三月
命諸貝勒直言時政岳託奏曰刑罰舛謬實在臣等祈
皇上擢用直諫士近忠良絶讒佞行黜陟之典明加甄别
則諸臣咸知激勸矣七月初設六部
命掌兵部事八月
上征明大凌河城自白土場趨廣寧岳託同貝勒阿濟格
等率兵二萬别由義州進會大軍都統葉臣率鑲
紅旗兵圍城西南岳託軍為策應十月明總兵祖
大夀請降以子可法質可法見諸貝勒欲下拜岳
託曰戰則為仇敵和則為弟兄何以拜為命以國
禮見因問爾等死守空城何意曰畏屠戮耳岳託
曰遼東以久抗不降故誅之殺永平人乃貝勒阿
敏所為已論繫之矣我
皇上即位以來敦行禮義治化一新養民受士仁心仁政
爾等豈不聞之可法曰
上於貧者衣食之富者秋毫無擾寬仁愛民之德實皆聞
之遂辭歸越三日大夀以城降夜襲敗錦州兵事
具饒餘敏郡王傳六年正月奏言前克遼東廣寧
漢人拒命者誅之後復屠永平灤州漢人縱極力
撫諭人懷疑懼今天與我以大凌河漢人正使天
下知我善養人也臣愚以為善撫此衆歸順者必
多當先予以家室出公帑給其需儻蒙
天眷奄有其地仍給還家産彼必悦服衆官宜令諸貝勒
給莊一區每牛录取漢男婦二名牛一頭編為屯
人給二屯其出人口耕牛之家牛录以官值償至
明兵棄鄉土窮年戍守一苦也畏我誅戮又一苦
也今慕義歸降之漢兵令滿漢賢能官善為撫恤
毋致一人失所則人心歸附大業可成
上嘉納之五月同濟爾哈朗等略察哈爾部於歸化城俘
獲以千計九月同貝勒德格𩔖拓疆自耀州至盖
州以南七年六月
詔問征明及朝鮮察哈爾三者何先奏言時不可失山海
關通州北京三路乘時圖其一則丕基定矣是月
同德格𩔖等率右翼楞額禮葉臣左翼伊爾登昂
阿喇漢軍都統石廷柱元帥孔有德總兵耿仲明
攻明旅順口俘獲無算八月奏言前蒙
聖諭留一都統守旅順口今留葉臣伊爾登帥兩翼每旗
留官三員兵二千五百名漢軍以遊擊佟圖賴主
之統備禦二員兵百名駐守臣等自木場驛啟行
俟抵我界貯礟車於盖州留俘振旅是月師還
上宴勞於郊以金巵酌酒
賜之八年二月奏定馬匹倒斃擇牛录殷實之家酌免丁
徭責令償補又奏減牛录下厮養卒得
旨惟哨長許留餘悉罷三月
上大閱岳託率滿洲蒙古等十一旗行營兵赴瀋陽城北
郊列陣二十里許
上駐蒲馬岡岳託指示紀律軍容嚴肅
上嘉奬之五月
上征察哈爾
諭留守盛京諸貝勒及將領等畢岳託復暁於衆曰自隄
岸以東巨流河以西原置十四哨爾等酌量布置
晝則令軍士習射夜勿解衣張弓開甲囊以備不
虞岳託隨行有疾六月
上臨視
命還盛京九年二月同貝勒多爾衮薩哈璘豪格收降察
哈爾林丹汗子額哲六月師還諸貝勒略明山西
岳託有疾以兵千留駐歸化城會土默特部人告
博碩克圖汗子俄木布遣人偕阿嚕喀爾喀及明
使者至將謀我岳託伏兵邀之俄木布乳母之夫
毛罕知之趣還伏猝起誅毛罕擒明使者隨命土
默特捕斬阿嚕喀爾喀之謀匿馬駞者部分土默
特壯丁三千有竒為十隊隊以官二員主之授條
約並頒於鄂爾多斯尋諸貝勒會師於歸化城岳
託偕還崇德元年四月晉封和碩成親王八月以
徇庇莽古爾泰碩託且有離間鄭親王濟爾哈朗
及肅親王豪格事論死
特旨寬之降多羅貝勒罷兵部任十一月復
命攝部事十二月從
上征朝鮮國王李倧奔南漢山城同豫親王多鐸進圍之
敗其援於城下二年八月
命兩翼較射岳託奏不能執弓
上曰爾徐引射之不射如他王貝勒等何
諭再三始引弓弓墮地者五遂擲之諸王等論岳託驕慢
當死
上復寬之降固山貝子罷部任罰鍰三年正月復封多羅
貝勒管旗務二月
上征喀爾喀至博碩堆偵知扎薩克圖汗遁而還八月
命為揚威大將軍貝勒杜度副之統右翼兵與左翼奉命
大將軍睿親王多爾衮分道伐明九月至牆子嶺
明兵入保外為三寨我師攻克之獲敵卒知保堅
且有重兵不易拔嶺東西有間道可越於是分兵攻
其前以牽敵師潜從間道踰嶺入克臺十有一尋以
疾薨於軍年四十有一四年三月睿親王奏捷
上覽奏無岳託名驚問知病卒慟哭久之
命勿使禮親王知四月喪還
駕至沙嶺設幄遥奠還
御崇政殿
命王以下及諸大臣往奠復
命乃回宫輟朝三日
詔封為多羅克勤郡王
賜駞二馬五銀萬兩葬
盛京城南五里萬柳塘康熙二十七年十一月
命立碑以紀其功乾隆八年
駕幸
盛京
親詣王園寢
賜酹四十三年正月
上追念王忠勛
命配享
太廟其現襲之平郡王復封號曰克勤八月入祀
盛京賢王祠是年
駕幸
盛京復
詣王園寢
賜酹四十八年如之
初次襲羅洛渾克勤郡王岳託第二子崇德四年
九月襲封多羅貝勒管旗務五年五月同鄭親王
濟爾哈朗等迎蒙古多羅特部蘇班岱等降衆敗
明兵事詳鄭獻親王傳九月同鄭親王圍錦州六
年三月復圍之設伏敗明援兵於南山西岡六月
睿郡王多爾衮肅郡王豪格來代合擊明山海關
援兵追及松山城而還八月從
上征克松山擒明總督洪承疇巡撫邱民仰等七年七月叙功
賜蟒縀七十八年正月以怨懟非議又
敏惠恭和元妃薨時絲竹不輟論罪削爵五月復封多
羅貝勒仍管旗事
上命濟爾哈朗多爾衮
召羅洛渾諭曰爾父屢獲罪愆因
皇考太祖
皇妣太后撫養為子朕視之如弟殁後猶追封克勤郡王并
加恩於爾命為多羅貝勒管旗務爾不思率由善道以輔
國政嗜酒作慝致干國法朕又追念爾父特行寬宥復爾
多羅貝勒仍令管旗事爾當敬慎修身勤思善行若仍嗜
酒妄亂不苐爾禄位難保即置爾於法亦所不赦至本旗
所屬諸臣俱宜戒酒仍勸勉貝勒效力贖罪羅洛渾率諸
臣叩首謝罪順治元年十月以從定京師破流賊有
功晉封多羅衍禧郡王三年正月同肅親王豪格征
四川八月薨於軍年二十有四五年正月喪還
命貝子屯齊等迎之輟朝二日康熙十年六月追諡曰介
二次襲羅科鐸衍禧介郡王羅洛渾第一子順治五
年閏四月襲封多羅衍禧郡王八年二月改封號曰
平十五年正月隨信郡王多尼征明桂王朱由榔於
雲南破其晉王李定國鞏昌王白文選兵十六年六月
賜蟒衣弓刀鞍馬旌其勞康熙二十一年七月薨年四十有
三諡曰比
三次襲訥爾圖平比郡王羅科鐸第四子康熙十
八年正月封長子二十二年正月襲封多羅平郡
王二十六年四月以毆斃無罪人羅米及折楊之
桂菩薩保手足削爵
四次襲訥爾福平比郡王羅科鐸第六子康熙二
十四年正月封固山貝子二十六年五月襲封多
羅平郡王四十年七月薨年三十有一諡曰悼
五次襲訥爾蘇平悼郡王訥爾福第一子康熙四
十年十二月襲封多羅平郡王五十七年十一月隨
撫遠大將軍允禵收西藏尋駐博羅和碩五十九
年正月移駐古木六十年十月攝大將軍事六十
一年十一月復攝印如故雍正元年正月回京攝
上駟院事四年七月以前在西寧軍前貪婪受賄削
爵乾隆五年九月卒
命仍以郡王禮葬
六次襲福彭原襲平郡王訥爾蘇第一子雍正四
年七月襲封多羅平郡王十年正月任鑲藍旗滿
洲都統四月奏凡外省來京襲職旗員到日隨奏
不令久候多費以仰副
體恤至意從之閏五月授宗人府右宗正十一年二月充
玉牒館總裁四月
命軍機處行走七月
命為定邊大將軍討逆賊噶爾丹策凌十一月師駐烏里
雅蘇台十二月奏言軍中駞馬最要今喀爾喀扎
薩克貝勒班第等感
恩獻駞馬力請停賞值伏念遠臣當軍興際不肯私所有
况宗室王貝勒貝子公等皆有馬場滋生馬匹豈
不内愧於心臣家有馬五百匹願送軍前備用並
將臣奏宣示諸王貝勒貝子等臣料諸宗臣等必
以臣言為當彌切踴躍急公之義得
旨允行十二年六月奏言烏里雅蘇台扎克拜逹里克推
河並應撤京城滿洲漢軍右衛寧夏察哈爾土默
特兵三千六百所有内扎薩克及烏蘭察布兵三
百七十調赴推河駐防現在烏里雅蘇台餘兵九
千不敷調遣請以洪郭爾鄂隆所調滿洲兵六百
再增撥四百速赴軍營從之是月王率將軍傅爾
丹赴科布多總統北路軍營令内大臣薩木哈掌
威遠將軍印辦理烏里雅蘇台軍務八月
詔量撤北路兵王率副都統王常等領兵還十三年閏四
月
命總統大兵駐鄂爾坤七月於額爾德尼昭迤北築城尋
以公慶復代還京乾隆元年二月
上以北路所存糧米如何令蒙古兵支領並屯穫&KR1265;麥
出陳易新之處
詔令查議奏言蒙古兵向不給糧臣前以坐卡兵遠臨
賊境取羊未便曾折給一月米糧兹蒙
皇上軫念蒙古一視同仁加
恩賞米臣議將存留之喀爾喀兵及坐卡臺站蒙古兵
攙米支給今王大臣等又議將𣲖駐鄂爾坤之蒙
古兵給糧在此時存米充裕不難概給倘日久米
少議停轉生怨望且準噶爾鬼蜮多端將來或仍
須蒙古兵移駐又豈能一例支給北地寒冷盖藏
得宜米可經三四年不壊臣愚於駐防蒙古兵酌
量賞給餘請仍給羊價為便再鄂爾坤種地兵已
撤&KR1265;麥無從易新青稞大小麥較尤不耐蒸遏應
請
恩賞蒙古米糧先給此項麥石又奏言喀爾喀所牧馬
除留軍營備用外各游牧處現有馬二萬九千餘
内扎薩克各游牧處馬四萬餘伏思鄂爾坤駐兵
以歸化城為聲援其間距三千餘里鞭長莫及中
途須接换有馬往來緩急始足恃請度適中地近
臺站水草佳處設馬厰于土默特察哈爾兵内擇
有眷屬者移駐牧放令歸化城都統協理再請撥
騸馬萬兒馬二千令臺站總管撥入官馬厰牧放
備用有事無難輕騎疾馳馬力足而人心可恃雖
道遠無慮矣
詔並下王大臣議行三月任正白旗滿洲都統十月調
正黃旗滿洲都統三年七月預議政十三年十一
月薨年四十有一諡曰敏
七次襲慶寧平敏郡王福彭第一子乾隆十四年
三月襲封多羅平郡王十五年九月薨年十有九
諡曰禧無嗣
八次襲慶恒原襲平郡王訥爾蘇孫貝子品級福
秀第一子出為福彭後乾隆十五年十二月襲封
多羅平郡王十九年八月任鑲紅旗漢軍都統二
十六年十二月授宗人府右宗正尋總理鑲紅旗
覺羅學二十七年閏五月坐旗員冒借官銀降固
山貝子餘任悉罷四十年閏十月復封多羅平郡
王四十三年正月
命復克勤郡王始封之號仍為克勤郡王四十四年二
月薨年四十有七諡曰良
九次襲雅朗阿原襲平郡王訥爾圖孫閒散宗室
訥清額第十子乾隆十六年十月授三等侍衛二
十六年七月任鑲紅旗蒙古副都統九月授烏里
雅蘇台參贊大臣二十七年八月調正紅旗滿洲
副都統尋授科布多參贊大臣三十一年十二月
任成都副都統三十四年三月授荆州將軍三十
五年十月以袒護所屬驍騎校楚德降三級調用
十一月以副都統品級往庫爾喀喇烏蘇辦事三
十七年五月復以徇隠臺站屬員不法削副都統
品級在伊犁印務筆帖式行走八月奉
旨著在庫爾喀喇烏蘇章京處辦事十月以副都統品
級赴塔爾巴哈台十一月奉
旨雅朗阿辦事得制仍留庫爾喀喇烏蘇辦事三十八
年十二月任三姓副都統三十九年十二月調
盛京副都統四十年十月調黑龍江副都統四十一
年十二月遷綏遠城將軍四十四年四月襲封多
羅克勤郡王四十五年九月總理鑲藍旗覺羅學
尋授宗人府右宗正四十七年二月任正白旗漢
軍都統四十八年四月調鑲紅旗滿洲都統七月
調正黃旗滿洲都統
多羅謙郡王瓦克逹傳
瓦克逹
太祖高皇帝孫禮烈親王代善第四子天聰元年五月
上親征明寧遠明總兵滿桂拒戰大敗之追至寧遠城下
瓦克逹以力戰被創崇德五年七月隨睿親王多
爾衮圍明錦州見敵兵出樵者以十餘人越前鋒
統領布顔軍擊斬之六年八月明總督洪承疇集
兵十三萬援錦州次松山大軍進擊之敵騎來奪
我紅衣礟瓦克逹同輔國公滿逹海力戰卻之會
天雨敵復來戰又敗之復進擊承疇三營步兵前
鋒什長費雅思哈失馬瓦克逹與之累騎而出參領
哈寧阿墜馬創甚敵圍之數重瓦克逹直入其陣
挈以歸順治元年四月隨睿親王入山海關敗流
賊李自成追𠞰至望都十月隨英親王阿濟格由
邊外趨綏德二年五月自成遁湖廣躡追至安陸
府賊衆千餘方乘船遁瓦克逹同護軍統領鰲拜
率師涉水登岸射殪賊衆無算獲其船以濟大軍
三年正月叙功封三等鎮國將軍先是崇德八年
八月因兄碩託兄薩哈璘之子阿逹禮謀立睿親
王伏誅瓦克逹坐黜宗室至是復入宗室五月隨豫
親王多鐸𠞰蘇尼特部騰機思騰機特等大敗之
圖拉河進至布爾哈圖山瓦克逹與貝子博和託
合軍斬千餘級擒八百餘人獲駞馬牛羊無算又
擊敗喀爾喀土謝圖汗等兵十月師旋四年三月
封鎮國公五年十一月晉封多羅郡王十二月以
喀爾喀部擾我邊界
命隨英親王阿濟格駐防大同姜瓖叛據大同附近郡邑
應之王隨英親王圍渾源州六年三月睿親王統
師拔渾源州令還京七月
命同親王滿逹海𠞰賊朔州寧武八月以巨礟攻克朔州
城偽總兵姜之芬偽兵道孫乾高奎遁王與輔國
公薩弼擊敗其還戰兵移師攻寧武關偽總兵劉
偉偽兵道趙夢龍焚城西遁王追之時大同偽總
兵楊振威通欵英親王軍斬瓖首以降偉夢龍等
亦率偽將五十餘人兵五千四百餘降於軍平靜
樂縣及寧化所八角保諸寨十月
詔滿逹海還京以王代為征西大將軍𠞰撫山西餘賊七
年二月疏報大兵分𠞰潞安平陽澤州叛黨偽總
兵申亥郭中傑魏閔各率餘黨歸順廢官李建泰
叛據太平縣圍之二十餘日窮蹙出降
詔誅建泰及其兄弟子姪籍家産入官三月奏復平陽府
屬三十六州縣四月班師八年二月加封號曰謙
三月
命諸王分管部務王掌工部十月預議政九年正月以醫
人何大福出入部署辱罵職官招搖嚇詐伏誅王
坐徇縱罰鍰解部任四月罷議政八月薨年四十
有七康熙十年六月追諡曰襄初王𠞰山西賊時
常駐平陽後平陽民追思其戢軍安民建祠以祀
榜曰多羅謙郡王廟
初次襲哈爾薩謙襄郡王瓦克逹第三子順治十
年閏六月議政王等以瓦克逹曾獲罪郡王爵不
應承襲
上憐其子留雍哈爾薩
命食奉國將軍品級俸康熙六年四月哈爾薩等訴其父
軍功輔政大臣鰲拜尚書馬爾賽為哈爾薩姻戚
議封哈爾薩鎮國公留雍鎮國將軍八年七月留
雍以已不得與弟一例晉爵訴不平議政王奏留
雍等俱夤緣得封應革哈爾薩鎮國公并原有之
奉國將軍品級留雍應革鎮國將軍仍食奉國將
軍品級俸得
旨哈爾薩奉國將軍品級俸乃
世祖章皇帝恩給仍如舊二十一年五月哈爾薩復訴父
爵係軍功所得例得襲宗人府以奏
命襲封鎮國公并封其子海青為輔國公二十二年八月
授宗人府左宗人二十四年九月遷右宗正二十
五年十月
諭責哈爾薩鑽營不安分罷右宗正任削鎮國公及海青
輔國公爵
二次襲留雍謙襄郡王瓦克逹第二子康熙二十
五年十月襲封鎮國公三十七年四月
詔宗人府會同領侍衛内大臣察劾行走懶惰者削留雍
爵停襲乾隆四十三年三月
上追念謙襄郡王瓦克逹勞績
賜一等鎮國將軍爵世襲罔替
三次襲洞福原襲鎮國公留雍曾孫初留雍第三
子原封三等輔國將軍台渾生忠端為閒散宗室
洞福忠端第二子也乾隆四十三年三月襲封一
等鎮國將軍四十九年十月授護軍參領
多羅順承郡王勒克德渾傳
勒克德渾
太祖高皇帝曾孫追封穎毅親王薩哈璘第二子兄阿逹
禮以謀立睿親王多爾衮伏誅勒克德渾亦坐黜
宗室順治元年十一月
上念勒克德渾年幼未與謀
命復入宗室封多羅貝勒二年七月
命為平南大將軍代豫親王多鐸駐江寧分兵𠞰撫兩浙
時明魯王朱以海據浙東稱監國其大學士馬士
英等率兵渡錢塘江立營擊郤之九月遣左翼副
都統珠瑪喇敗士英於餘杭右翼副都統和託敗
其總兵方國安於富陽兩翼合營杭州城三十里
外敵來突復大敗之士英國安復渡江來窺為副都
統濟席哈等所敗溺死無算時明唐王之總督何
騰蛟合流賊一隻虎等竊據湖廣州郡十一月
命同鎮國將軍鞏阿岱都統葉臣征之三年正月大兵自
江寧抵武昌偵知叛賊總兵馬進忠王進才應騰
蛟於長沙遣護軍統領博爾輝等進擊賊千餘掠
臨湘殱之抵岳州叛將遁降其副將黑運昌至石
首聞賊渡江犯荆州遣尚書覺羅郎球等以偏師
赴南岸伺賊渡擊之大兵乘夜疾馳詰旦抵城下
分兩翼躪賊營大破之斬獲甚衆薄暮郎球等亦
盡奪賊船歸翌日遣奉國將軍巴布泰等分追賊
於安遠南漳喜峯山關王嶺襄陽府擊斬殆盡次
彝陵流賊李自成弟孜偽磁侯田見秀偽義侯張
耐偽武陽伯李佑偽太平伯吳汝義及偽將三十
九人馬步賊五千有竒詣軍前降獲馬驘牛萬二
千餘捷
聞得
旨優奬七月班師十月
賜金百兩銀二千兩五年九月晉封多羅順承郡王尋同
鄭親王濟爾哈朗拔湘潭擒騰蛟事詳鄭獻親王
傳移師征廣西賊渠趙廉犯全州率前鋒統領席
特庫等敗之獲馬四十餘曹槓子據永安關破其
營斬關入九月曹槓子復率黨萬餘寇道州又擊
敗之七年正月師還
賜金五十兩銀五千兩五月預議政八年三月掌刑部事
九年三月薨年二十有四康熙十年六月追諡曰
恭惠
初次襲勒爾錦順承恭惠郡王勒克德渾第四子順
治九年八月襲封多羅順承郡王康熙十一年八
月掌宗人府事十二年十二月逆藩吳三桂反
命為寧南靖寇大將軍由湖廣進征十三年三月駐荆州
時沅州常德相繼失陷賊兵自蜀道直抵巴東襄
陽勢甚急遣都統鄂内馳防是月偽將劉之復率
舟師犯彝陵夾江立五營遣護軍統領額司泰等
水陸並擊賊大敗遁歸宜都四月偽將陶繼智
復自宜都來犯敗之七月敗偽將軍吳應麒等十
四年五月賊犯均州遣都統伊里布等屢敗之斬
獲無算六月偽將軍楊來嘉列陣山頂自山溝下
斷我歸路我師分擊之陣斬三千餘級是月疏言
逆賊逼彝陵兵衆舟多又於虎渡口運糧及火器
請益戰艦以斷運道從之七月奏偽將軍張以誠
王會等連來嘉犯南漳遣伊里布期總督蔡毓榮
分擊之八月疏言賊立壘掘塹騎兵不能衝突須
簡綠旗步兵造輕箭簾車礟車駕以連進填其壕
用礟轟擊繼以滿兵則逆賊可滅
上如所請十月復興山縣十二月疏請益禁旅
上以遷延時日責之十五年三月統兵自荆州渡江遣前
鋒參領卦爾察敗賊文村又敗之石首尋以擊賊
太平街失利退荆州具疏請罪
上復切責之九月奏副都統塞格𠞰賊鄖西復其縣十七
年十一月奏先後投誠偽官及房縣來歸之偽總
兵何以敬等雖授劄示鼓舞而止食兵糧生計難
給
上以何以敬等慕化來歸悉予半俸十八年正月疏言新
增兵萬二千請設隨征前後左右四營總兵官分
轄從之是月渡江分路𠞰松滋枝江宜都及澧州
以次復守百里洲偽將軍洪福率舟師降二月進
取常德賊先期焚廬舍舟艦遁偽按察使陳寳鑰
等迎降又招撫偽巡撫李益陽知縣張文明總兵
黃志功副將楊逹武等又遣游擊許嘉謨兵至青
石渡賊首潘龍等迎敵我兵左右夾擊追至平峪
舖斬及落崖死者無算復衡山縣進攻歸州敗賊
廖進忠于馬黃山賊向巴東遁追至西壤大敗之
復歸州巴東十九年二月
命進取重慶尋奏留將軍噶爾漢之兵於荆州防禦七月
王率兵赴重慶中途返具疏自劾請解大將軍任
往沅州效力
上責令率所屬官兵還京十一月議以老師糜餉坐失事
機削爵
二次襲勒爾貝原襲順承郡王勒爾錦第三子康
熙十九年十二月襲封多羅順承郡王二十一年
二月薨年五歲
三次襲揚竒原襲順承郡王勒爾錦第四子康熙
二十一年七月襲封多羅順承郡王二十六年四
月薨年七歲
四次襲充保原襲順承郡王勒爾錦第七子康熙
二十六年五月襲封多羅順承郡王三十七年九
月薨年十四歲
五次襲布穆巴原襲順承郡王勒爾錦第五子康
熙三十八年正月襲封多羅順承郡王五十四年
五月以
御賜鞍馬給優人為護軍校賴圖庫妻所訐削爵
六次襲諾羅布順承恭惠郡王勒克德渾第三子
康熙三十七年正月授頭等侍衛三十八年二月
擢鑲黃旗漢軍副都統十二月調鑲藍旗滿洲副
都統四十年九月遷正黃旗蒙古都統預議政十
一月攝右翼前鋒統領四十二年四月授杭州將
軍五十四年五月襲封多羅順承郡王五十六年
二月薨年六十有八諡曰忠
七次襲錫保順承忠郡王諾羅布第四子康熙五
十六年十月襲封多羅順承郡王雍正三年三月
掌宗人府事並
命在内廷行走四年五月
諭曰順承郡王錫保才品優長乃國家實心效力之賢王
今在内廷行走差遣甚多王之費用亦多著給與親王
俸護衛官員俱照親王之數用九月授鑲藍旗滿洲都
統五年九月調正黃旗漢軍都統先是錫保徇庇
貝勒延信罪狀不奏又將不能騎馬之章京派拏
延信以致遲誤十一月議削爵得
旨寬免其特恩賞給之親王俸及護衛官員俱撤回旋降
任左宗正七年三月大軍征噶爾丹策凌王署振
武將軍印赴阿爾台軍營八年十一月奏八旗駐
防官兵軍營效力兩年巡牧均已習練請仍留俟
大兵凱旋不必如例三年更代
詔如所請行初王奏喀爾喀游牧處安頓妥協其三路副
將軍各思效力已將禦賊守城之策商酌預備九
年七月
上以錫保防範有方傳
諭慎籌喀爾喀等處戰守機宜八月
諭宗人府曰錫保自派往軍營以來辦理軍務克殫誠心
勤勞宣力甚屬可嘉王之祖多羅穎郡王亦係國家懋
著勞績之賢王著將錫保晉封順承親王九月
命嚴守察罕庾爾十月疏言準噶爾賊大策凌敦多卜小
策凌敦多卜多爾濟丹巴等自華額爾齊斯至索
勒畢烏拉克沁留兵四千應援率兵二萬六千犯
科布多等處見我軍強盛不敢輕進遂抵克嚕倫
令賊將海倫鄂勒錐等掠喀爾喀游牧大策凌敦多
卜兵向蘇克阿勒逹呼屯劄小策凌敦多卜子曼
濟掠鄂爾海西喇烏蘇臣令王丹津多爾濟等合
兵邀擊至鄂登楚勒遣台吉巴海夜入大策凌敦
多卜營擒其衆賊將衮楚扎卜喀喇巴圖魯復率
兵三千來禦我兵誘斬賊將喀喇巴圖魯衮楚克扎卜
傷遁擒殺數百大策凌敦多卜等移營台什哩山曼
濟兵亦敗歸俱由哈布塔克拜逹克遁疏入
詔嘉奬之十一月授靖遠大將軍先是
上以軍前大臣甚少
命錫保於軍營營總官中擇可勝副都統護軍統領之任
者密封陳奏十年二月疏言新調吉林佐領委署
前鋒翼領阿思哈黑龍江協領委署前鋒翼領布
爾沙均屬效力請
賞給副都統職銜
詔允之七月偵知賊赴額德爾河源遣王丹津多爾濟等
率兵於奔博圖山嶺堵截八月師至額爾德尼昭
遇賊兵鏖擊十餘次賊且戰且却日暮抵大山梁
一面逼水戰益酣殺賊萬餘尸滿山谷餘賊負傷
奔獲械畜無算十一年四月奏言察罕廋爾當阿
爾台諸路要道建城駐兵歷有年所嗣以薪芻不
足移駐阿勒逹爾托羅海去年又移駐烏里雅蘇
台此外尚有額德爾齊德爾特爾啟塔密爾地各
寬闊然並在杭愛山陽與内地近至特斯等處僻
在迤北若賊由南路來犯邀擊堵禦呼應不靈並
不便駐大兵今已於烏里雅蘇台山嶺分建礟臺
左近令滿洲蒙古兵駐劄且特斯台什哩各駐萬
人賊不敢逼應請即於烏里雅蘇台内外植木中
實土為城設倉庫明春以察罕廋爾所貯銀米軍
裝火藥等物陸續解運
上從之七月議賊越克爾森齊老時不速發援失機罷大
將軍任削爵
八次襲熙良原封順承親王錫保第一子雍正三
年十月封輔國公尋授散秩大臣五年七月晉封
鎮國公十年正月封世子三月署鑲紅旗漢軍都
統十一年七月以父罪革世子十二月襲封多羅
順承郡王乾隆元年二月管鑲藍旗覺羅學九年
四月薨年四十諡曰恪
九次襲泰斐英阿順承恪郡王熙良第一子乾隆
九年九月襲封多羅順承郡王十三年十二月授
宗人府右宗正十五年九月管鑲紅旗覺羅學十
九年四月任左翼前鋒統領十月遷正黃旗漢軍
都統二十一年六月轉左宗正七月薨年二十有
九諡曰恭
十次襲恒昌順承恭郡王泰斐英阿第七子乾隆
二十一年十月襲封多羅順承郡王四十三年二
月薨年二十有六諡曰慎
十一次襲倫柱順承慎郡王恒昌第一子乾隆五
十一年二月襲封多羅順承郡王
欽定宗室王公功績表傳卷八
