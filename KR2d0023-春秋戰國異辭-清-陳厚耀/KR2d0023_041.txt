春秋戰國異辭卷三十八
右春坊右諭德陳厚耀撰
田齊
史田齊世家陳完者陳厲公佗之子厲公者文公
少子也其母蔡女文公卒厲公兄鮑立是為桓公
桓公與佗異母及桓公病蔡人為佗殺桓公及太
子免而立佗為厲公厲公既立娶蔡女蔡女淫扵
蔡人數歸厲公亦數如蔡桓公之少子林怨厲公
殺其父與兄乃令蔡人誘厲公而殺之林自立是
為莊公故陳完不得立為大夫厲公之殺以淫出
國故春秋曰蔡人殺陳佗罪之也莊公卒弟宣公
杵臼立宣公十一年殺其太子禦寇禦寇與完相
愛恐禍及己完故奔齊齊桓公欲使為卿辭曰羈
旅之臣幸得免負擔君之惠也不敢當高位桓公
使為工正初完之奔齊齊桓公立十四年矣完卒
諡為敬仲仲生穉孟夷敬仲之如齊以陳字為田
氏(應劭云始食采地由是改姓田氏)田穉孟夷生湣孟莊田湣孟
莊生文子須無文子卒生桓子無宇田桓子無宇
有力事齊莊公甚有寵無宇卒生武子開與釐子
乞田釐子事齊景公為大夫其收賦稅扵民以小
斗受之其粟予民以大斗行隂德扵民而景公弗
禁由此田氏得齊衆心宗族益強民思田氏晏子
數諫景公景公弗聽已而使扵晉與叔向私語曰
齊國之政其卒歸田氏矣晏嬰卒後范中行氏反
晉晉攻之急范中行請粟扵齊田乞欲為亂樹黨
扵諸侯乃說景公曰范中行數有德扵齊齊不可
不救齊使田乞救之而輸之粟景公太子死後有
寵姬曰芮子生子荼景公病命其相國惠子與高
昭子以子荼為太子(惠子名夏昭子名張)景公卒兩相高國
立荼是為晏孺子而田乞不說欲立景公佗子陽
生陽生素與乞歡晏孺子之立也陽生奔魯田乞
偽事昭子惠子每朝代驂乘言曰始諸大夫不欲
立孺子孺子既立君相之大夫皆自危謀作亂又
紿大夫曰高昭子可畏也及未發先之諸大夫從
之田乞鮑牧與大夫以兵入公室攻高昭子昭子
聞之與國惠子救公公師敗田乞之衆追國惠子
惠子奔莒遂反殺高昭子晏孺子奔魯田乞使人
之魯迎陽生陽生至齊匿田乞家請諸大夫曰常
之母有魚菽之祭幸而來會飲會飲田氏田乞盛
陽生橐中置坐中央發橐出陽生曰此乃齊君矣
大夫皆伏謁將盟立之田乞誣曰吾與鮑牧謀共
立陽生也鮑牧怒曰大夫忘景公之命乎諸大夫
欲悔陽生乃頓首曰可則立之不可則已鮑牧恐
禍及己乃復曰皆景公之子何為不可遂立陽生
扵田乞之家是為悼公乃使人遷晏孺子于駘而
殺孺子荼悼公既立田乞為相專齊政(左傳所載甚悉)四
年田乞卒子常代立是為田成子
田成子
鮑牧與齊悼公有郄(悼公立四年)弑悼公(左傳無鮑牧弑悼公事因吳伐齊齊)
(人弑悼公耳)齊人共立其子壬是為簡公田常成子與監止
俱為左右相相簡公田常心害監止監止幸扵簡公權
弗能去扵是田常復修釐子之政以大斗出貸以小斗
收齊人歌之曰嫗乎采芑歸乎田成子齊大夫朝御鞅
諫簡公曰田監不可並也君其擇焉君弗聽子我者監
止之宗人也(賈逵云子我即監止尋其文意當是今云宗人太史誤耳)常與田氏有
郤田氏疏族田豹事子我有寵子我曰吾欲盡滅田氏
適以豹代田氏宗豹曰臣扵田氏疏矣不聽已而豹謂
田氏曰子我將誅田氏田氏弗先禍及矣子我舍公宫
田常兄弟四人乘如公宫欲殺子我子我閉門簡公與
婦人飲檀臺將欲擊田常太史子餘曰田常非敢為亂
將除害簡公乃止田常出聞簡公怒恐誅將出亡田子
行曰需事之賊也田常扵是擊子我子我率其徒攻田
氏不勝出亡田氏之徒追殺子我及監止簡公出奔追
執簡公扵徐州簡公曰蚤從御鞅之言不及此難田氏
之徒恐簡公復立而誅己遂弑簡公簡公立四年而殺
扵是田常立簡公弟驁是為平公平公即位田常為相
田常既殺簡公懼諸侯共誅已乃盡歸魯衛侵地西約
晉韓魏趙氏南通吳越之使修功行賞親扵百姓以故
齊復定田常言扵齊平公曰德施人之所欲君其行
之刑罰人之所惡臣請行之行之五年齊國之政皆歸
田常常扵是盡誅鮑晏監止及公族之強者而割齊自
安平以東至琅邪自為封邑封邑大扵平公之所食(以上)
(史田齊世家)
列子齊田氏祖于庭食客千人中坐有獻魚鴈者
田氏視之乃歎曰天之扵民厚矣植五穀生魚鳥以
為之用衆客和之如響鮑氏之子年十二預于次進
曰不如君言天地萬物我與並生類也類無貴賤徒
以小大智力而相制迭相食非相為而生之人取可
食者而食之豈天本為人生之是蚊蚋噆膚虎狼食
肉豈天本為蚊蚋生人虎狼生肉者哉齊有貧者
嘗乞扵城市城市患其亟也衆莫之與遂適田氏之
廏從馬醫作役而假食郭中人戲之曰從馬醫而食
不以辱乎乞兒曰天下之辱莫過扵乞乞猶不辱豈
辱馬醫哉
韓非子隰斯彌見田成子田成子與登臺四望三
面皆畼南面隰子家之樹蔽之田成子亦不言隰子
歸使人伐之斧離數創隰子止之其相室曰何變之
數也隰子曰古者有諺曰知淵中之魚者不祥夫田
子將有事事大而我示之知微我必危矣不伐樹未
有罪也知人之所不言其罪大矣乃不伐也
韓非子昔者田成子游扵海而樂之號令諸大夫
曰言歸者死顔涿聚曰君遊海而樂之奈臣有圖國
者何君雖樂之將安得田成子曰寡人布令曰言歸
者死今子犯寡人之令援戈將擊之顔涿聚曰昔桀
殺關龍逄而紂殺王子比干今君雖殺臣之身以三
之可也臣言為國非為身也延頸而前曰君擊之矣
君乃釋戈趨駕而歸至三日而聞國人有謀不内田
成子者矣田成子所以遂有齊國者顔涿聚之力也
(齊說苑作景公事)
田常乃選齊國中女子長七尺以上為後宫後宫以百
數而使賓客舍人出入後宫者不禁及田常卒有七十
餘男田常卒子襄子盤代立(齊平公立二十五年卒子宣公立是年田常亦)
(卒)
襄子(世本襄子名班)
諡常為成子田襄子既相齊宣公三晉殺知伯分其
地襄子使其兄弟宗人盡為齊都邑大夫與三晉通
使且以有齊國襄子卒子莊子伯立田莊子相齊
宣公(史田齊世家)
莊子(世本莊子名伯)
紀年齊宣公十五年田莊子卒明年立田悼子宣
公四十七年田悼子卒次立田和據此田莊子之
後有悼子世本及史記不錄
繹史魯穆公立在齊宣公四十七年據此是無田
悼子也
宣公四十三年伐晉毁黃城圍陽狐明年伐魯葛及安
陵明年取魯之一城莊子卒(相齊四年)子太公和立(田齊世家)
紀年晉烈公十年齊田盼及邯鄲韓舉戰扵平邑
邯鄲之師敗逋獲韓舉取平邑新城十一年田悼子
卒(史記無悼子)
太公
田太公復相齊宣公宣公四十八年取魯之郕明年宣
公與鄭人會西城伐衛取毌丘(毌音貫)宣公五十一年卒
田會自廩丘反(田齊世家)
紀年田布殺其大夫公孫孫公孫會以廩丘叛扵
趙田布圍廩丘翟角趙孔屑韓氏救廩丘及田布戰
扵龍澤田師敗逋
吕氏春秋齊攻廪丘趙使孔青將死士而救之與
齊人戰大敗之齊將死得車二千得尸三萬以為二
京寗越謂孔青曰惜矣不如歸尸以内攻之越聞之
古善戰者沙隨賁服却舍延尸車甲盡扵戰府庫盡
扵葬此之謂内攻之孔青曰敵齊不尸則如何寗越
曰戰而不勝其罪一與人出而不與人入其罪二與
之尸而弗取其罪三民以此三者怨上上無以使下
下無以事上是之謂重攻之
宣公卒子康公貸立貸立十四年淫於酒婦人不聽政太
公乃遷康公扵海上食一城以奉其先祀明年魯敗齊
平陸三年太公與魏文侯會濁澤求為諸侯魏文侯乃
使使言周天子及諸侯請立齊相田和為諸侯周天子
許之康公之十九年田和立為諸侯列扵周室紀元年
齊侯太公和立二年和卒子桓公午立(田齊世家)
紀年齊康公五年田侯午生二十二年田侯剡立
後十年齊田午弑其君及孺子喜而為公(春秋後傳亦云然)
桓公
齊王謂子思曰今天下擾擾諸侯無伯吾國大人衆圖
帝何如子思曰不可也君不能去君貪利之心王曰何
害子思曰夫水之性清而土壤泊之人之性安而嗜欲
亂之故能有天下者必無以天下為者也能有名譽者
必無以名譽為者也達此則其利心外矣(孔叢子上)
齊王謂子思曰先生名高扵海内吐言則天下之士莫
不屬耳目今寡人欲相梁起起也名少願先談說之也
子思曰天下之士所以屬耳目者欲伋之言是非當也
今君使伋虚談于起則天下之士必改耳目矣耳目既
改又無益于起是兩有喪也故不敢承命齊君曰起之
不賢何也子思曰君豈未之知乎厚于財物必薄于德
自然之道也今起以貪成富聞扵諸侯而無救施之惠
焉以好色聞扵齊國而無男女之别焉有一扵此猶受
其咎而起二之能無累乎王曰寡人之言實過願先生
赦焉(孔叢子上)
子思適齊齊君之嬖臣美鬚眉立乎側齊君指之而笑
且言曰假貌可相易寡人不惜此之鬚眉扵先生也子
思曰非所願也所願者唯君修禮義富百姓而伋得寄
帑扵君之境内從繦負之列其榮多矣若無此鬚鬛非
伋所病也昔堯身修十尺眉乃八彩實聖舜身修八尺
有竒而頷無毛亦聖禹湯文武及周公勤思勞體或折
臂望視或禿骭背僂亦聖不以鬚眉美鬛為稱也人之
聖賢在德豈在貌乎且吾性無鬚眉而天下王侯不以
此損其敬由是言之伋徒患德之不劭美也不病毛鬢
之不茂也(孔叢子上)
齊王戮其臣不辜謂子思曰吾知其不辜而適觸吾忿
故戮之以為不足傷義也子思曰文王葬枯骨而天下
知仁商紂斬朝涉而天下稱暴夫義者不必遍利天下
也暴者不必盡虐海内也以其所施而觀其意民乃去
就焉今君因心之忿遷戮不辜以為無傷扵義此非臣
之所敢知也王曰寡人實過乃今聞命請改之(孔叢子上)
孔叢子子思在齊尹文子生子不類怒而杖之告
子思曰此非吾子也吾妻殆不婦吾將黜之子思曰
若子之言則堯舜之妃復可疑也此二帝聖者之英
而丹朱商均不及匹夫以是推之豈可類乎然舉其
多者有此父斯有此子道之常也若夫賢父之有愚
子此由天道自然非子之妻之罪也尹文子曰先生
止之願無言文留妻矣
桓公午五年秦魏攻韓韓求救扵齊齊桓公召大臣而
謀曰(索隱曰大臣謂騶忌叚干朋如戰國策威王二十六年邯鄲之役有此謀臣耳又南梁之難在宣王)
(二年有騶子田忌孫臏之謀戰國策又有張丑其詞前後交互記者所取各異故不同也)蚤救之孰
與晚救之騶忌曰不若勿救段干朋曰(國策作段干綸)不救則
韓且折而入扵魏不若救之田臣思曰(國策作田期思)過矣君
之謀也秦魏攻韓楚趙必救之是天以燕與齊也桓公
曰善乃隂告韓使者而遣之韓自以為得齊之救因與
秦魏戰楚趙聞之果起兵而救之齊因起兵襲燕國取
桑丘(史田齊世家事與國策稍别國策作威王又别見宣王)
扁鵲見齊桓侯立有間扁鵲曰君有疾在腠理不治將
恐深桓侯曰寡人無疾扁鵲出桓侯曰醫之好利也欲
治不病以為功居十日扁鵲復見曰君之病在肌膚不
治將益深桓侯不應扁鵲出桓侯不悅居十日扁鵲復
見曰君之病在腸胃不治將益深桓侯又不應扁鵲出
桓公又不悅居十日扁鵲復見望桓侯而還走桓侯使
人問之扁鵲曰病在腠理湯熨之所及也在肌膚鍼石
之所及也在腸胃火劑之所及也在骨髓司命之所無
奈何也今在骨髓臣是以無請也居五日桓侯體痛使
人索扁鵲已逃之秦矣桓侯遂死(新序卷二桓韓子喻老篇作蔡侯事)
地志扁鵲姓秦名緩字越人寓于盧(即今山東長清縣地)少時
為舍長舍客長桑君過扁鵲厚遇之長桑君乃出其懷
中方密予扁鵲醫遂著(左傳晉景公有疾秦使醫緩治之即扁鵲也)
新語扁鵲居宋得罪于宋君出亡之衛衛人有病
將死者扁鵲至其家欲為治之病者之父謂扁鵲曰
吾子病甚篤將為迎良醫治非子所能治也退而不
用乃使靈巫求福請命對扁鵲而咒病者卒死靈巫
不能治也夫扁鵲天下之良醫而不能與靈巫争用
者知與不知也故事求遠而失近廣藏而狹棄斯之
謂也
史記(扁鵲傳)扁鵲名聞天下過邯鄲聞貴婦人即為帶
下醫過雒陽聞周人愛老人即為耳目痺醫來入咸
陽聞秦人愛小兒即為小兒醫隨俗為變秦太醫令
李䤈自知伎不如扁鵲也使人刺殺之至今天下言
脈者由扁鵲也(漢書扁鵲内經九卷外經十三卷)
列子魯公扈趙齊嬰二人有疾同請扁鵲求治扁
鵲治之既同愈謂公扈齊嬰曰汝曩之所疾自外而
干府蔵者因藥石之所已今之偕生之疾與體偕長
今為汝攻之何如二人曰願先聞其驗扁鵲謂公扈
曰汝志強而氣弱故足扵謀而寡扵斷齊嬰志弱而
氣強故少扵慮而傷扵專若換汝之心則均扵善矣
扁鵲遂飲二人毒酒迷死三日剖胸探心易而置之
投以神藥既悟如初二人辭歸扵是公扈反齊嬰之
室而有其妻子妻子弗識齊嬰亦反公扈之室有其
妻子妻子亦弗識二室因相與訟求辯扵扁鵲扁鵲
辯其所由訟乃已
鶡冠子魏文侯問扁鵲曰子昆弟三人其孰最善
為醫扁鵲曰長兄最善中兄次之扁鵲最為下魏文
侯曰可得聞邪扁鵲曰長兄扵病視神未有形而除
之故名不出扵家中兄治病其在毫毛故名不出扵
閭若扁鵲者鑱血脈投毒藥副肌膚間而名出聞扵
諸侯魏文侯曰善
六年救衛桓公卒(一云桓公十九年卒)子威王因齊立是歲故齊
康公卒絶無嗣奉邑皆入田氏(史田齊世家)
威王
元年三晉因齊喪來伐我靈丘
六年魯伐我入陽關晉伐我至博陵
七年衛伐我取薛陵
九年趙伐我取甄威王自初即位以來不治委政卿大
夫九年之間諸侯並伐國人不治扵是威王召即墨大
夫而語之曰自子之居即墨也毁言日至然吾使人視
即墨田野闢民人給官無留事東方以寧是子不事吾
左右以求譽也封之萬家召阿大夫語曰自子之守阿
譽言日聞然使使視阿田野不闢民貧苦昔者趙攻甄
子弗能救衛取薛陵子弗知是子以幣厚吾左右以求
譽也是日烹阿大夫及左右嘗譽者皆並烹之遂起兵
西擊趙衛敗魏扵濁澤而圍惠王惠王請獻觀以和趙
人歸我長城扵是齊國震懼人人不敢飾非務盡其誠
齊國大治諸侯聞之莫敢致兵扵齊二十餘年(田齊世家)
史記(滑稽傳)淳于髠者齊之贅壻也長不滿七尺滑稽
多辯數使諸侯未嘗屈辱齊威王之時喜隱好為淫
樂長夜之飲沈湎不治委政卿大夫百官荒亂諸侯
並侵國且危亡在于旦暮左右莫敢諫淳于髠說之
以隱曰國中有大鳥止王之廷三年不蜚又不鳴王
知此鳥何也王曰此鳥不飛則已一飛冲天不鳴則
已一鳴驚人扵是乃朝諸縣令長七十二人賞一人
誅一人奮兵而出諸侯震驚皆還齊侵地威行三十
六年
列女傳齊威王夫人虞姬名娟之王即位九年不
治委政大臣佞臣周破胡專權擅勢嫉賢妬能即墨
大夫賢而日毁之阿大夫不肖反日譽之虞姬謂王
曰破胡䜛謟之臣也不可不退齊有北郭先生者賢
明有道可置左右破胡聞之乃惡虞姬曰其幼弱在
扵閭巷之時嘗與北郭先生通王疑之乃閉虞姬扵
九層之臺而使有司即窮驗問破胡賂執事者使竟
其罪王視其詞不合扵意乃召虞姬而自問焉虞姬
力辯其誣王大悟出虞姬顯之扵宫封即墨大夫以
萬戶烹阿大夫與周破胡遂起兵收侵地齊國震懼
由是大治
淮南子(汜論)齊威王設大鼎扵庭中而數無鹽令曰
子之譽日聞吾耳察子之事田野蕪倉廩虚囹圄實
子以姦事我者也乃烹之
列女傳虞姬名娟之齊威王之姬也威王即位九
年不治委政大臣佞臣周破胡專權擅勢即墨大夫
賢而日毁之阿大夫不肖反日譽之虞姬謂王曰破
胡䜛䛕之臣也不可不退齊有北郭先生者賢明有
道可置左右破胡聞之乃惡虞姬曰其幼在閭巷之
時嘗與北郭先生通王疑之乃閉虞姬扵九層之臺
而使有司驗問破胡賂執事者誣其詞而上之王視
其詞不合扵意乃召虞姬而問焉虞姬對曰妾娟之
幸去蓬蘆之下侍明王之讌昵附王著薦牀蔽席供
執掃除掌奉湯沐至今十餘年矣惓惓之心冀幸補
一言而為邪臣所擠湮扵百重之下不意大王乃復
見與語妾聞寡婦哭城城為之崩亡臣歎市市為之
罷妾之冤明扵白日雖獨號扵九層之内而衆人莫
為毫釐既有汙名義固不可以生願戒大王羣臣為
邪破胡最甚王不執政國殆危矣扵是王大悟出虞
姬顯之扵朝市封即墨大夫以萬戶烹阿大夫與周
破胡遂起兵收故侵地齊國震懼人不敢飾非務盡
其職齊國大治
齊威王出令曰能面刺寡人過者受上賞上書諫者受
中賞謗議扵市朝聞寡人之耳者受下賞扵是齊國大
治(白帖納諫)
威王八年楚大發兵加齊使淳于髠之趙求救齎金百
斤車馬十駟淳于髠仰天大笑冠纓索絶(索訓盡)王曰先
生少之乎髠曰何敢王曰笑豈有說乎髠曰今者臣從
東方來見道傍有穰田者操一豚蹄酒一盂而祝曰甌
窶滿篝(窶音樓篝音溝籠也甌窶謂高地狹小之區得滿篝籠也)汙邪滿車(汙邪下地也)
五穀蕃熟穰穰滿家臣見其所持者狹而所欲者奢故
笑之扵是齊王乃益齎黃金千鎰白璧十雙車馬百駟
髠辭而行至趙趙王與之精兵十萬革車千乘楚聞之
夜引兵而去威王大說置酒後宫召髠賜之酒問曰先
生能飲幾何而醉對曰臣飲一斗亦醉一石亦醉威王
曰先生飲一斗而醉烏能飲一石哉其說可得聞乎髠
曰賜酒大王之前執法在旁御史在後髠恐懼俯伏而
飲不過一斗徑醉矣若親有嚴客髠&KR0034;韝鞠&KR0957;(帣音卷收袖也韝音)
(溝臂捍也鞠曲也&KR0957;與跽同小跪也)侍酒于前時賜餘瀝奉觴上夀數起
飲不過二斗徑醉矣若朋友交遊久不相見卒然相覩歡
然道故私情相語飲可至五六斗徑醉矣若乃州閭之
會男女雜坐行酒稽留六博投壺相引為曹握手無罰
目眙不禁(眙直視也)前有墮珥後有遺簪髠竊樂此飲可八
斗而醉二參日暮酒闌合尊促坐男女同席履舄交錯
杯盤狼藉堂上燭滅主人留髠而送客羅襦襟解微聞
薌澤當此之時髠心最歡能飲一石故曰酒極則亂樂
極則悲萬事盡然言不可極極之而衰以諷諫焉齊王
曰善乃罷長夜之飲以髠為諸侯主客宗室置酒髠嘗
在側(史滑稽傳)
說苑(尊賢)十三年諸侯舉兵以伐齊齊王聞之惕然
而恐召其羣臣大夫告曰有智為寡人用之扵是博
士淳于髠仰天大笑而不應王復問之又大笑不應
王艴然作色不悅曰先生以寡人語為戲乎對曰臣
非敢以大王語為戲也臣笑臣隣之祠田也以一奩
飯一壺酒祝曰蟹堁者宜禾洿邪者百車傳之後世
洋洋有餘臣笑其賜鬼薄而請之厚也扵是王乃立
淳于髠為上卿賜之千金革車百乘與平諸侯之事
諸侯聞之立罷其兵休其士卒不敢攻齊
又(復思)楚魏會扵晉陽將以伐齊齊王患之使人召
淳于髠曰楚魏謀欲伐我願先生與寡人共憂之淳
于髠大笑而不應王復問之又復大笑而不應三問
而不應王怫然作色曰先生以寡人國為戲乎淳于
髠對曰臣不敢以王國為戲也臣笑臣鄰之祠田也
以奩飯與一鮒魚祝曰下田洿邪得穀百車蟹堁者
宜禾臣笑其所以祠者少而所求者多王曰善賜之
千金革車百乘立為上卿
齊王使淳于髠獻鵠扵楚出邑門道飛其鵠徒揭空籠
造詐成辭往見楚王曰齊王使臣來獻鵠過扵水上不
忍鵠之渴出而飲之去我飛亡吾欲刺腹絞頸而死恐
人議吾王以鳥獸之故令士自傷殺也鵠毛物多相類
者吾欲買而代之是不信而欺吾王也欲赴他國奔亡
痛吾兩主使不通故來服過叩頭受罪大王楚王曰善
齊王有信士若此哉厚賜之財倍鵠在也(史滑稽傳獻與魏文侯)
(鵠于齊略同)
韓詩外傳齊使使獻鵠于楚鴻渴使者道飲鵠玃
笞潰失使者遂之楚曰齊使臣獻鵠鵠渴道飲玃笞
潰失臣欲亡為失兩君之使不通欲拔劍而死人將
以吾君賤士貴鵠也玃笞在此願以汙事楚王賢其
言辨其詞因留而賜之終身以為上客故使者必矜
文辭喻誠信明氣志解結申屈然後可使也詩曰辭
之懌矣民之莫矣
騶忌子以鼓琴見威王(威王二十一年)威王說而舍之右室須
臾王鼓琴騶子推戶入曰善哉鼓琴王勃然不悅去琴
按劍曰夫子見容未察何以知其善也騶忌子曰夫大
弦濁以春温者君也小弦廉折以清者相也攫之深醳
之愉者政令也鈞諧以鳴大小相益回邪而不相害者
四時也吾是以知其善也王曰善語音騶忌子曰何獨
語音夫治國家而弭人民皆在其中王又勃然不悦曰
語五音之紀信未有如夫子者也若夫治國家而弭人
民又何為乎絲桐之間騶忌子曰夫大弦濁以春温者
君也小弦廉折以清者相也攫之深而舍之愉者政令
也鈞諧以鳴大小相益回邪而不相害者四時也夫復
而不亂者所以治昌也連而徑者所以存亡也故曰琴
音調而天下治夫治國家而弭人民無若乎五音者王
曰善(史田齊世家)
騶忌子見三月而受相印淳于髠見之曰善說哉髠有
愚志願陳諸前騶忌子曰謹受教淳于髠曰得全全昌
失全全亡騶忌子曰謹受令請謹毋離前淳于髠曰狶
膏棘軸所以為滑也然而不能運方穿騶忌子曰謹受
令請謹事左右淳于髠曰弓膠昔幹(昔久舊也幹弓幹也)所以為
合也然而不能傅合疏罅騶忌子曰謹受令請謹自附
扵萬民淳于髠曰狐裘雖敝不可補以黃狗之皮騶忌
子曰謹受令請謹擇君子毋雜小人其間淳于髠曰大
車不較不能載其常任琴瑟不較不能成其五音騶忌
子曰謹受令請謹修法律而督姦吏淳于髠說畢趨出
至門而面其僕曰是人者吾語之微言五其應我若響
之應聲是人必封不久矣居期年封以下邳號曰成侯
(史田齊世家)
齊威王遊扵瑶臺成侯卿來奏事從車羅綺甚衆王望
之謂左右曰來者何為者也左右曰成侯卿也王曰國
至貧也何出之盛也左右曰與人者有以責之也受人
者有以易之也王試問其說成侯卿至上謁曰忌也王
不應又曰忌也王不應又曰忌也王曰國至貧也何出
之盛也成侯卿曰赦其死罪使臣得言其說王曰諾對
曰忌舉田居子為西河而秦梁弱舉田解子為南城而
楚人抱羅綺而朝舉黔涿子為冥州而燕人給牲趙人
給盛舉田種首子為即墨而于齊足究舉北郭刁勃子
為大士而九族益親民益富舉此數良人者王枕而卧耳
何患國之貧哉(說苑臣術)
二十三年與趙王會平陸(史田齊世家)
二十四年齊與魏王會田于郊魏王問曰王亦有寳乎
威王曰無有魏王曰若寡人國小尚有徑寸之珠照車
前後各十二乘者十枚奈何以萬乘之國而無寳乎威
王曰寡人之所以為寳與王異吾臣有檀子者使守南
城則楚人不敢為寇東取泗上十二諸侯皆來朝吾臣
有朌子者使守高唐則趙人不敢東漁于河吾吏有黔
夫者使守徐州則燕人祭北門趙人祭西門徙而從者
七千餘家吾臣有種首者使備盜賊則道不拾遺將以
照千里豈特十二乘哉梁惠王慙不懌而去(史田齊世家韓詩)
(卷十作齊宣王事非)
唐子短陳駢子于齊威王威王欲殺之陳駢子與其屬
出亡奔薛孟嘗君聞之(孟嘗君非威王時人姑錄扵此)使人以車迎之
至而養以芻豢黍梁五味之膳日三至冬日被裘罽(音計)
夏日服絺紵出則乘牢車駕良馬孟嘗君問之曰夫子
生扵齊長扵齊夫子亦何思扵齊對曰臣思夫唐子者
孟嘗君曰唐子非短子者耶曰是也孟嘗君曰子何為
思之對曰臣之處扵齊也糲粢之飯藜藿之羹冬日則
寒凍夏日則暑傷自唐子之短臣也以身歸君食芻豢
飯黍粢服輕煖乘牢良臣故思之此謂毁人而反利之
也(淮南子人間靖郭君時事)(或云此又吕覽)
孫臏生扵阿鄄之間亦孫武之後世子孫也臏嘗與龐
涓俱學兵法涓既事魏得為惠王將軍而自以為能不
及孫臏乃隂使召臏臏至龐涓恐其賢扵己疾之則以
法刑斷其兩足而黥之欲隱勿見齊使者如梁孫臏以
刑徒隂見說齊使齊使以為竒竊載與之齊齊將田忌
善而客待之忌數與齊諸公子馳逐重射孫子見其馬
足不甚相遠馬有上中下輩扵是孫子謂田忌曰君第
重射臣能令君勝田忌信然之與王及諸公子逐射千
金及臨質孫子曰今以君之下駟與彼上駟取君上駟
與彼中駟取君中駟與彼下駟既馳三輩畢而田忌一
不勝而再勝卒得王千金扵是忌進孫子扵威王威王
問兵法遂以為師(史孫吳列傳)
魏伐趙趙急請救扵齊齊威王欲將孫臏臏辭謝曰刑
餘之人不可扵是乃以田忌為將而孫子為師居輜車中
坐為計謀田忌欲引兵之趙孫子曰夫解雜亂紛糾者
不控捲救鬭者不摶撠批亢𢷬虚形格勢禁則自為解
耳今梁趙相攻輕兵銳卒必竭扵外老弱罷扵内君不
若引兵疾走大梁據其街路衝其方虚彼必釋趙而自
救是我一舉解趙之圍而收弊扵魏也田忌從之魏果
去邯鄲與齊戰扵桂陵大破梁軍(史孫吳傳七紀年云梁惠王十年齊田)
(忌敗梁桂陵之按梁惠王十七年當齊威王二十五年也)
二十六年魏惠王圍邯鄲趙求救扵齊齊威王召大臣
而謀曰救趙孰與勿救騶忌子曰不如勿救段干朋曰
不救則不義且不利威王曰何也對曰夫魏氏并邯鄲
其扵齊何利哉且夫救趙而軍其郊是趙不伐而魏全
也故不如南攻襄陵以弊魏邯鄲拔而乘魏之弊威王
從其計其後成侯騶忌與田忌不善公孫閱謂成侯忌曰
公何不謀伐魏田忌必將戰勝有功則公之謀中也戰
不勝非前死則後北而命在公矣扵是成侯言扵威王
使田忌南攻襄陵十月邯鄲拔齊因起兵擊魏大敗之
桂陵于是齊最強扵諸侯自稱為王以令天下(史記田齊世家)
(與國策小異)
史(司馬穰苴傳)威王用兵行威大放穰苴之法而諸侯朝
齊齊威王使大夫追論古者司馬兵法而附穰苴扵
其中因號曰司馬穰苴兵法
三十三年殺其大夫牟辛(大夫一作夫人)
三十五年公孫閱又謂成侯忌曰公何不令人操千金
扵市曰我田忌之人也吾三戰而三勝聲威天下欲為
大事亦吉乎不吉乎卜者出因令人捕為之卜者驗其
辭扵王之所田忌聞之因遂率其徒襲攻臨淄求成侯
不勝而奔(史田齊世家與國策小異)
說苑田忌去齊奔楚楚王郊迎至舍問曰楚萬乘
之國也齊亦萬乘之國也常欲相并為之奈何對曰易
知耳齊使申孺將則楚發五萬人使上將軍將之至
禽將軍首而反耳齊使田居將則楚發二十萬人使
上將軍將之分别而相去也齊使盼子將楚發四封
之内王自出將而忌從相國上將軍為左右司馬如
是則王僅得存耳扵是齊使申孺將楚發五萬人使
上將軍至擒將軍首反扵是齊王忿然乃更使盼子
將楚悉發四封之内王自出將田忌從相國上將軍
為左右司馬益王車屬九乘僅得免耳至舍王北面
正領齊袪問曰先生何知之早也田忌曰申孺為人
侮賢者而輕不肖者賢不肖者俱不為用是以亡也
田居為人尊賢者而賤不肖者賢者負任不肖者退
是以分别而相去也盼子之為人也尊賢者而愛不
肖者賢不肖皆負任是以王僅得存耳
三十六年威王卒子宣王辟疆立(史田齊世家)
春秋戰國異辭卷三十八
