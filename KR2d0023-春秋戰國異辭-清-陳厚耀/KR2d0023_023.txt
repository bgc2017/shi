春秋戰國異辭卷二十一
右春坊右諭德陳厚耀撰
齊
悼公
悼公元年齊伐魯取讙關(左傳載於悼公二年)初悼公亡在魯季
康子以其妹妻之及歸即位使迎之季姬與季魴侯通
言其情魯弗敢與故齊伐魯竟迎季姬季姬嬖齊復歸
魯侵地(史齊世家)
鮑子與悼公有卻不善四年吴魯伐齊南方鮑子弑悼
公(左傳言齊人弑悼公不言鮑子弑之鮑子前為悼公所殺)赴於吴吴王夫差哭於
軍門外三日將從海入討齊齊人敗之吴師乃去晉趙
鞅伐齊至賴而去齊人共立悼公子壬是為簡公(年表云簡)
(公者景公之子也見徐廣註今年表無此語史齊世家)
簡公
田常與監止俱為左右相相簡公(監止左傳作闞止)田常心害
監止監止幸於簡公權弗能去於是田常復修釐子之
政以大斗出貸以小斗收齊人歌之曰嫗乎采芑歸乎
田成子齊大夫朝御鞅諫簡公曰田監不可並也君其
擇焉君弗聽子我者監止之宗人也(左傳子我即監止)常與田
氏有卻田氏疏族田豹事子我有寵子我曰吾欲盡滅
田氏適(同摘)以豹代田氏宗豹曰臣於田氏疏矣不聽已
而豹謂田氏曰子我將誅田氏田氏弗先禍及矣子我
舍公宫田常兄弟四人乘如公宫欲殺子我子我閉門
簡公與婦人飲檀臺將欲擊田常太史子餘曰田常非
敢為亂將除害簡公乃止田常出聞簡公怒恐誅將出
亡田子行曰需事之賊也田常於是擊子我子我率其
徒攻田氏不勝出亡田氏之徒追殺子我及監止簡公
出奔田氏之徒追執簡公於徐州簡公曰蚤從御鞅之
言不及此田氏恐簡公復立而誅已遂弑簡公(簡公四年事)
(史田齊世家我監止字子我宰予亦字子故訛作宰予)
簡公四年春初簡公與父陽生俱在魯也闞止有寵焉
及即位使為政田成子憚之驟顧於朝御鞅言簡公曰
田闞不可並也君其擇焉弗聽子我夕田逆殺人逢之
遂捕以入田氏方睦使囚病而遺守囚者酒醉而殺守
者得亡子我盟諸田於陳宗初田豹欲為子我臣使公
孫言豹豹有喪而止後卒以為臣幸於子我子我謂曰
吾盡逐田氏而立女可乎對曰我遠田氏矣且其違者
不過數人何盡逐焉遂告田氏子行曰彼得君弗先必
禍子子行舍於公宫夏五月壬申成子兄弟四乘如公
子我在幄出迎之遂入閉門宦者禦之子行殺宦者公
與夫人飲酒於檀臺成子遷諸寢公執戈將擊之太史
子餘曰非不利也將除害也成子出舍於庫聞公猶怒
將出曰何所無君子行拔劍曰需事之賊也誰非田宗
所不殺子者有如田宗乃止子我歸屬徒攻闈與大門
皆弗勝乃出田氏追之豐邱人執子我以告殺之郭關
成子將殺大陸子方田逆請而免之以公命取車於道
出雍門田豹與之車弗受曰逆為余請豹與余車余有
私焉事子我而有私於其讎何以見魯衛之士庚辰田
常執簡公於徐州公曰余蚤從御鞅言不及此甲午田
常弑簡公於徐州(史齊世家)
吕氏春秋(慎勢)齊簡公有臣曰諸御鞅諫於簡公曰
陳成常與宰予之二臣者甚相憎也臣恐其相攻也
相攻唯固則危上矣願君之去一人也簡公曰非而
細人之所能識也君無幾何陳成常果攻宰予於庭
賊簡公於朝簡公喟然太息曰余不用鞅之言以至
此患也(又說苑正諫淮南子人間)
說苑(指武)田成子常與宰我争宰我夜伏卒將以攻
田成子令於卒中曰不見旌節毋起鴟夷子皮聞之
告田成子田成子因為旌節以起宰我之卒以攻之
遂殘之也
田常弑簡公乃盟於國人曰不盟者死及家石他曰古
之事君者死其君之事舍君以全親非忠也舍親以死
君之事非孝也他則不能然不盟是後吾親也從人而
盟是背吾君也嗚呼生於亂世不得正行刦乎暴人不
得全義悲夫乃進盟以免父母退伏劍以死
新序(卷八)陳恒弑簡公而盟盟者皆完其家不盟者
殺之石他人曰昔之事君者皆得其君而事之今謂
他人曰舍而君而事我他人不能雖然不盟則殺父
母也從而盟是無君臣之禮也生於亂世不得正行
刦於暴上不得道義故雖盟不以父母之死不如退
而自殺以禮其君乃自殺
淮南子齊簡公釋其國家之柄而專任其大臣將
相攝威擅勢私門成黨而公道不行故使陳成田常
鴟夷子皮得成其難使吕氏絶祀而陳氏有國者此
柔懦之所生也
陳恒弑君使勇士六人刦子淵棲子淵棲曰子之欲與
我以我為知乎以我為仁乎以我為勇乎臣弑君非知
也見利而背君非仁也刦我以兵懼而與子非勇也使
吾無此三者與何補於子若吾有此三者終不從子矣
乃舍之(新序卷八)
田常既弑簡公於徐州乃立簡公弟驁是為平公平公
即位田常相之專齊之政割齊安平以東為田氏封邑
(史齊世家)
平公
田常既弑簡公懼諸侯共誅已乃盡歸魯衛侵地西約
晉韓衛趙氏南通吴越之使修功行賞親於百姓以故
齊復定田常言於齊平公曰德施人之所欲君其行之
刑罰人之所惡臣請行之行之五年齊國之政皆歸田
常田常於是盡誅鮑晏及公族之強者而割齊自安平
以東至琅琊自為封邑封邑大於平公之所食田常乃
選齊國女子長七尺以上為後宫後宫以百數而使賓
客舍人出入後宫者不禁及田常卒有七十餘男及其
子盤(襄子)代立相齊乃使其兄弟宗人盡為齊都邑大夫
與三晉通使且以有齊國(史田齊世家)
田成子有兄曰完子仁且勇越人興師誅田成子曰奚
故殺君而取國田成子患之完子請率士大夫以逆越
師請必戰戰請必敗敗請必死田成子曰夫必與越戰
可也戰必敗敗必死寡人疑焉完子曰君之有國也百
姓怨上賢良又有死之臣蒙恥以完觀之也國已懼矣
今越人起師臣與之戰戰而敗賢良盡死不死者不敢
入於國君與諸孤處於國以臣觀之國必安矣完子行
田成子泣而遣之(吕覽似順)
陳成子謂鴟夷子皮曰何與常也對曰君死吾不死君
亡吾不亡陳成子曰然子何以與常對曰未死去死未
亡去亡其有何死亡矣從命利君謂之順從命病君謂
之諛逆命利君謂之忠逆命病君謂之亂君有過不諫
諍將危國殞社稷也有能盡言於君用則留之不用則
去之謂之諫用則可生不用則死謂之諍有能比和同
力率羣下相與強矯君君雖不安不能不聽遂解國之
大患除國之大害成於尊君安國謂之輔有能亢君之
命反君之事竊君之重以安國之危除主之辱攻伐足
以成國之大利謂之弼故諫諍輔弼之人社稷之臣也
眀君之所尊禮而闇君以為已賊故明君之所賞闇君
之所殺也明君好問闇君好獨明君上賢使能而享其
功闇君畏賢妬能而滅其業罰其忠而賞其賊夫是之
謂至闇桀紂之所以亡也詩云曾是莫聽大命以傾此
之謂也(說苑臣術)
鴟夷子皮事田成子田成子去齊走而之燕鴟夷子皮
負𫝊而從至望邑子皮曰子獨不聞涸澤之蛇乎涸澤
蛇將徙有小蛇謂大蛇曰子行而我隨之人以為蛇之
行者耳必有殺子者不如相啣負我以行人必以我為
神君也乃相啣負以越公道而行人皆避之曰神君也
今子美而我惡以子為我上客千乘之君也以子為我
使者萬乘之卿也子不如為我舍人田成子因負𫝊而
隨之至逆旅逆旅之君待之甚敬因獻酒肉(韓子說林)
隰斯彌見田成子田成子與登臺四望三面皆暢南望
隰子家之樹蔽之田成子亦不言隰子歸使人伐之斧
離數創隰子止之其相室曰何變之數也隰子曰古者
有諺曰知淵中之魚者不祥夫田子將有事事大而我
示之知微我必危矣不伐樹未有罪也知人之所不言
其罪大矣乃不伐也(韓子說林)
田成子遊於海上而樂之號令諸大夫曰言歸者死顔
涿聚曰君遊海而樂之奈臣有圖國者何君雖樂之將
安得田成子曰寡人布令曰言歸者死今子犯寡人之
令援戈將擊之顔涿聚曰昔桀殺關龍逢而紂殺王子
比干今君雖殺臣之身以三之可也臣言為國非為身
也延頸而前曰君擊之矣君乃釋戈趣駕而歸至三日
而聞國人有謀不内田成子者矣田成子所以遂有國
者顔涿聚之力也(韓子十過公說苑作齊景事)
國昭子之母死問於子張曰葬及墓男子婦人安位子
張曰司徒敬子之喪夫子相男子西鄉婦人東鄉曰噫
母曰我喪也斯沾(覘同)爾專之賓為賓焉主為主焉婦人
從男子皆西鄉(昭子失禮檀弓下)
平公二十五年卒子宣公積立
宣公
宣公五十一年卒子康公貸立田會反廪丘
康公
康公二年韓魏趙始列為諸侯十九年田常曾孫田和
始為諸侯遷康公於海濱二十六年康公卒吕氏絶祀
田氏卒有齊國為齊威王強於天下(以上史齊世家)
史記(田齊世家)貸立十四年淫於酒婦人不聽政太公乃
遷康公於海上食一城以奉其先祀
墨子昔者齊康公興樂萬人不可衣短褐不可食
糠糟曰食飲不美面目顔色不足視也衣服不美身
體容貌不足觀也是以食必粱肉衣必文繡
史記(田齊世家)明年魯伐齊平陸三年太公與魏文侯會
濁澤求為諸侯魏文侯乃使使言周天子及諸侯請
立齊相田和為諸侯周天子許之
繹史徐廣曰康公十六年索隠曰廣蓋依年表為
說而不省此上文貸立十四年又云明年又三年是
十八年年表及此註竝誤按田和急於簒齊既為天
子所許復遲至三年始稱侯不合於事理索隠說是
也
史記齊康公之十九年田和立為齊侯列於周室
紀元年
紀年齊康公五年田侯午生二十二年田侯剡立
後十年齊田午弑其君剡及孺子喜而為公
雜錄
齊晉相與戰平阿之餘子(餘子官氏也)亡戟得矛却而去不
自快謂路之人曰亡戟得矛可以歸乎路之人曰戟亦
兵也戈亦兵也亡兵得兵何為不可以歸去行心猶不
自快遇高唐之孤叔無孫(高唐齊邑孤尊位叔姓無孫名守高唐之大夫也)當
其馬前曰今日戰亡戟得矛可以歸乎叔無孫曰矛非
戟也戟非矛也亡戟得矛豈亢責也哉(亢當也)平阿之餘
子曰嘻還反戰趨尚及之遂戰而死叔無孫曰吾聞君
子濟人以患必離其難疾驅而從之亦死而不反(吕覽離俗)
齊太子坐清臺之上燕莊侯他高冠嚴色左帶玉具劍
右帶環珮左光照右右光照左太子讀書不視莊侯他
問曰齊國有寳乎太子曰主信臣忠百姓戴上齊國之
寳也莊侯他應聲解劍而去(亢倉子訓道)
戎夷違齊如魯天大寒與弟子宿於郭外謂弟子與我
衣我國士為天下惜死子不肖不足愛弟子曰不肖之
人安能與國士衣戎夷解衣與弟子夜半而死(吕氏春秋)
齊牧犢子年七十無妻朝日見飛雉雌雄相隨感之撫
琴而歌曰雉朝飛鳴相和雄雌羣遊於山阿(琴操)
齊女顔文姜適李氏事姑甚孝姑嗜新泉水水去家甚
遠姜竭力取供無難色忽室側湧出一泉與新泉一味
母飲甚喜鄉人名為孝泉後人立廟祀之(列女傳)
說苑齊王起九重之臺募國中能畫者賜之錢有
敬君居常饑寒其妻妙色敬君工畫臺貪賜畫錢去
家日久思憶其妻畫像向之而笑傍人見以白王王
召問之對曰有妻如此去家日久心常念之竊畫其
像以慰離心不悟上聞藝文類聚引說苑
吕氏春秋戎夷違齊如魯天大寒而後門與弟子
一人宿於郭外寒愈甚謂其弟子曰子與我衣我活
也我與子衣子活也我國士也為天下惜死子不肖
人也不足愛也子與我子之衣弟子曰夫人不肖也
又惡能與國士之衣哉戎夷太息歎曰嗟乎道其不
濟矣解衣與弟子夜半而死弟遂活謂戎夷其能必
定一世則未之識若夫欲利人之心不可以加矣
春秋戰國異辭卷二十一
