春秋戰國異辭卷二
右春坊右諭德陳厚耀撰
周
敬王
敬王元年晉人入敬王子朝自立敬王不得入居澤四
年晉率諸侯入敬王于周子朝為臣(左傳云子朝奔楚皇覽云子朝冡在)
(南陽西鄂縣今西鄂晁氏自謂子朝後也)諸侯城周
十六年子朝之徒復作亂敬王奔于晉十七年晉定公
遂入敬王于周(以上史周本紀)
敬王二十八年殺其大夫萇弘周劉氏與晉范氏世為
婚姻弘事劉氏故與范氏趙鞅以為討周人殺弘(通鑑前編)
(資弘蜀巾人)
叔向之讒萇弘也為萇弘書謂叔向曰子為我謂晉君
所與君期者時可矣何不亟以兵來因佯遺其書周君
之庭而急去行周以萇弘為賣周也乃誅萇弘(韓子内儲下)
(吕覽必已篇萇弘矢心王室而王不能用且殺弘以悦趙鞅弘死藏其血三年而為碧以殺之不當其罪也)
說苑(權謀)叔向之欲殺萇弘也數見萇弘于周因佯
遺書曰萇弘謂叔向曰子起晉國之兵以攻周吾廢
劉氏而立單氏劉氏請之君曰此萇弘也乃殺之
萇弘忠于王晉趙鞅殺之周人傷之賦有兔(詩傳說同)(詩詩)
(序云桓王失信諸侯背叛構怨連禍王師傷敗君子不樂其生作免爰)
老子修道德其學以自隠無名為務居周久之見周之
衰乃遂去至關關令尹喜曰子將隠矣彊為我著書于
是老子乃著書上下篇言道德之意五千餘言而去莫
知其所終(或曰老萊子亦楚人也著書十五篇言道家之用與孔子同時列仙傳曰關令喜者周)
(大夫也善内學星宿服精華隠德行仁時人莫知老子西遊喜見其氣知真人當過候物色而迹之果得老子)
(老子亦知其竒為著書與老子俱之流沙之西服具勝實莫知其所終亦著書九篇名關尹子列異傳云老)
(子西遊關令尹喜望見有紫氣浮關而老子果乘青牛而過也)蓋老子百有六十餘歲
或言二百餘歲以其修道而養夀也(史老子傳)
高士傳老子李耳字伯陽陳人也生于殷時為周
柱下史好養精氣貴接而不施轉為守藏史積八十
餘年(史記云二百餘年)時稱為隠君子謚曰耼仲尼至周見
之知其聖人乃師之後周德衰乃乘青牛車去入于
秦(敬王元年也)過西關關令尹喜望氣先知乃物色遮候
之已而老子果至乃強使著書作道德經五千餘言
為道家之宗以其年老故號其書為老子
拾遺錄老子當周之末居山與世人絶迹惟有黃
髮友五人手杖青笻之杖出入室中與老子談
神仙傳老子姓李名耳字伯陽楚國苦縣賴鄉人
也其母感大星而有娠生于李家以李為姓又云其
母懷之八十一歲乃生生時剖其母左腋而出出而
白首故謂之老子又云母到李樹下生老子生而能
言指李樹曰以此為我姓又有老耼之號老子鶴髮
龍顔黃色美眉廣顙長耳大目疏齒方口厚唇額有
參牛達理日角月庭鼻純骨雙柱耳有三門足蹈三
五手把十文以周武王時為柱下史時俗見其久夀
故號之老子所出度世之法九丹八石玉醴金液養
性絶榖變化役使鬼神之法本行經云太上老君
託胎洪氏之胞凝神瓊胎之府又老子内傳云其
母曾見日精下落如流星飛入口中因有娠七十二
歲而生常有五色雲繞其形五行之獸衞其堂於陳
國渦水李樹下剖左腋而生又曰頂有日光身濕白
血面凝金色舌絡錦文形長一丈二尺齒有四十八
受元君神圖寳章變化之方及還丹伏火水汞液金
之術凡七十二篇
又神仙傳老子將去周而出關以升崑崙關令尹
喜占風逆知當有神人來過乃掃道見老子老子知
喜命應得道乃停關下以長生之術授之
陽子居南之沛老耼西遊于秦邀于郊至于梁而遇老
子老子中道仰天而歎曰始以汝為可教今不可也陽子
居不答至舍進盥潄巾櫛脱屨戶外膝行而前日向者
弟子欲請夫子夫子行不間是以不敢今間矣請問其
故老子曰而睢雎(仰目)而盱盱(張目)而誰與居太白若辱盛
德若不足陽子居蹴然變容曰敬聞命矣其往也舍者
迎將其家公執席妻執巾櫛舍者避席煬者避竈其反
也舍者與之争席矣(莊子寓言)
地志(鞏昌府)尹喜秦州人函谷關令見紫氣東來謂有
真人過果遇老子授以道德經後仙去與老子會于
蜀賜號文始先生
關令内傳關令尹喜周之大夫也母氏嘗晝寝夢
天下絳霄流繞其身見長人語令咽之既覺口有盈
味及真人生時有雙光若日飛遊其側室内皆明良
久不知所在其家陸地自生蓮華光色鮮盛眼有日
精姿形長雅垂臂下膝堂堂有天人之貎少好學墳
素善于天文秘緯仰看俯察莫不洞察雖鬼神無以
匿其真狀老子感焉未至九十日關令登樓四望見
東極有紫氣西邁喜曰夫陽氣盡九星宿值合歲月
並王復九十日之外法應有聖人經過京邑至期齋
戒其日果見老子乘青牛車來度
又周元極(極當作王極元極一作無)元年歲在癸丑(癸當作乙)冬十
二月二十五日老子度函谷關關令尹喜先敇門吏
曰若有老翁從東來乘青牛薄板車者勿聽過關其
日果見老翁乘青牛車求度關關吏入白喜曰諾道
今來矣我見聖人矣即帶印綬出迎設弟子之禮老
子授喜道德五千言
又老子與尹喜登崑崙山金臺玉樓七寳宫殿晝
夜光明乃天帝四王之所遊處有珠玉七寳之狀
又尹喜共老子西遊省太真王母共食碧桃紫梨
玉文之棗其實如瓶
又真人遊時各坐蓮花之上一花輒徑十丈
顧歡夷夏論老子入關之天竺維衞國國王夫人
名曰净妙老子因其晝寝乘日精入妙净口中後年
四月八日夜半時剖右脇而生墜地即行七步于是
佛道興焉此出玄妙内篇經(見宋書)
四十一年楚滅陳孔子卒四十二年敬王崩子元王仁
立
元王
元王八年崩子定王介立(定王一作貞王)
定王
定王二十八年崩長子去疾立是為哀王哀王立三月
弟叔襲殺哀王而自立是為思王思王立五月少弟嵬
攻殺思王而自立是為考王此三王皆定王之子(以上史周)
(本紀)
考王
考王元年封弟揭于河南(王城也)以續周公之職是為西
周桓公(通鑑前編)
考王十五年崩子威烈王午立(史周本紀)
威烈王
周威王時有匡裕者(字子希裕一作俗)生而神靈廬于廬山世
稱廬君故山亦曰匡廬(周景式廬山記)
地志江西南康府府城西北匡廬山周時匡裕七
人結廬隠此故名叠嶂九層崇巖萬仞周五百餘里
費子陽謂子思曰吾念周室將滅涕泣不可禁也子思
曰然今以一人之身憂世之不治而涕泣不禁是憂
河水濁而以泣清之也(尸子)
二十三年九鼎震命韓魏趙為諸侯二十四年王崩子
安王驕立
安王
安王立二十六年崩子烈王喜立
烈王
烈王二年周太史儋見秦獻公曰(獻公十一年見)始周與秦國
合而别别五百載復合(周封非子為附庸邑之秦是始合也及秦襄公始列為諸侯是)
(别之也自秦列為諸侯至昭王五十二年西周君臣獻邑二十六城以入于秦凡五百一十六年是合也云五)
(百舉其大數)合十七歲(秦紀作七十七)而霸王者出焉(武王昭王皆霸至始皇而)
(王天下)
十年烈王崩弟扁立是為顯王(以上俱史周本紀)
顯王
西周桓公卒子威公立威公卒子惠公代立復封其少
子(名班)于鞏以奉王號東周惠公世本西周桓公名
揭居河南東周惠公名班居洛陽
韓子(内儲下)周太子公子朝其弟公子根甚有寵于君
君死遂以東周叛分為兩國
括地志史記周顯王二年西周惠公封少子班於
鞏為東周其武公為秦所滅正義引據此東周之
分在顯王二年即趙世家所謂分周為兩者周本紀
無此事是史疎也
顯王五年賀秦獻公獻公稱伯九年致文武胙於秦孝
公二十五年秦會諸侯於周二十六年周致伯於秦孝
公三十三年賀秦惠王三十五年致文武胙於秦惠王
(史周本紀)
秦師臨周以求九鼎顯王患之以告顔率(此事詳國策然以顯王為)
(周君謂東周惠公也)率曰請救于齊遂說齊王曰秦無道欲興師
求周之鼎君臣計不若歸齊即願王圖之齊王悦發師
救周秦師罷齊求鼎顔率曰周即獻鼎然不可懷挾提
揭不識何塗之從王曰塗于梁率曰梁欲求鼎謀暉臺
之下小海之上梁必不出也王曰從楚率曰謀于章華
臺之上楚必不出矣齊王乃止(春秋後語)
初晉太史屠黍(黍一作餘)見晉之亂也見晉公之驕而無德
義也以其圖法歸周(屠黍晉出公之太史也出公頃公之孫定公之子也史記曰智伯攻)
(出公出公奔齊而道死焉)周威公見而問焉(考王封其弟於河南為桓公威公桓公之子也)
曰天下之國孰先亡對曰晉先亡威公問其故對曰臣
比在晉也不敢直言示晉公以天妖日月星辰之行多
不當曰是何能為又示以人事多不義百姓皆鬱怨曰
是何能傷又示以隣國不服賢良不舉曰是何能害如
是是不知所以亡也故臣曰晉先亡居三年晉果亡威
公又見屠黍而問焉曰孰次之對曰中山次之威公問
其故對曰天生民而令有别有别人之義也所異於禽
獸麋鹿也君臣上下之所以立也中山之俗以晝為夜
以夜繼日男女切倚固無休息(切磨也倚近也無休息晝夜宣淫也)淫昏康
樂歌謳好悲(樂極則繼之以悲也)其主弗知惡此亡國之風也臣
故曰中山次之居二年中山果亡威公又見屠黍而問
焉曰孰次之屠黍不對威公固問焉對曰君次之威公
乃懼求國之長者得義蒔(義蒔一作錡疇)田邑而禮之(二人賢者也)
得史驎趙駢(驎一作理駢一作巽)以為諫臣去苛令三十九物(物事)
(也)以告屠黍對曰其尚終君之身乎臣聞之國之興也
天遺之賢人與極言之士國之亡也天遺之亂人與善
諛之士威公薨肂九月不得葬周乃分而為二(下棺置地中謂)
(之肂說吕覽先識人苑權謀)
周威公問于寗子曰取士有道乎對曰有窮者達之亡
者存之廢者起之四方之士則四面而至矣窮者不達
亡者不存廢者不起四方之士則四面而畔矣夫城固
不能自守兵利不能自保得士而失之必有其間夫士
存則君尊士亡則君卑周威公曰士壹至如此乎對曰
君不聞夫楚平王有士曰楚傒胥丘負容王將殺之出
亡之晉晉人用之是為城濮之戰又有士曰苗賁皇王
將殺之出亡走晉晉人用之是為鄢陵之戰又有士曰
上解于王將殺之出亡走晉晉人用之是為兩堂之戰
又有士曰伍子胥王殺其父兄出亡走吴闔閭用之于
是興師而襲郢故楚之大得罪於梁鄭宋衞之君猶未
遽至于此也此四得罪於其士三暴其民骨一亡其國
由是觀之士存則國存士亡則國亡子胥怒而亡之申
包胥怒而存之士胡可無貴乎(說苑尊賢一漢書儒家寗越篇)
寗越中牟鄙人也苦耕之勞謂其友曰何為而可以免
此苦也友曰莫如學學二十年(一作三十年)則可以達矣寗
越曰請十五歲(一作十歲)人將休吾將不休人將卧吾不敢
卧十五歲而周威公師之(說苑建又吕覽本)
田開之見周威公威公曰吾聞祝腎學生(養生也)吾子與
祝腎遊亦何聞焉田開之曰聞之操拔篲以待門庭亦
何聞于夫子威公曰田子無譲寡人願聞之開之曰聞
之夫子曰善養生者若牧羊然視其後者而鞭之威公
曰何謂也田開之曰魯有單豹者岩居而水飲不與民
共利行年七十而猶有嬰兒之色不幸遇餓虎餓虎殺
而食之有張毅者高門縣簿(高門大家也縣簿小戶也)無不走也行
年四十而有内熱之病以死豹養其内而虎食其外毅
養其外而病攻其内此二子者皆不鞭其後者也仲尼
曰無入而藏無出而陽柴立其中央(柴立木偶無心也)三者若
得其名必極夫畏塗者十殺一人則父子兄弟相戒也
必盛卒徒而後敢出焉不亦知乎人之所取畏者袵席
之上飲食之間而不知為之戒者過也祝宗人玄端以
臨牢筴說彘曰汝奚惡死吾將三月㹖汝十日戒三日
齋藉白茅加汝肩尻乎彫爼之上則汝為之乎彘謀曰
不如食以糠糟而錯之牢筴之中自為謀則苟生有軒
冕之尊死于腞楯之上聚僂之中則為之(腞楯畫盾也聚僂曲薄所)
(以捲聚物者言被刑戮而置于此也)為彘謀則去之自為謀則取之所異
彘者何也(莊子達生)
張儀蘇秦二人同志好學迭剪髮而鬻之以相養或傭
力寫書非聖人之言不讀遇見墳典行途無所題記以
墨書掌及股裏夜還而寫之折竹為簡二人每假食于
路剥樹皮編以為書帙以盛天下良書嘗息大樹之下
假息而寐有一先生問二子何勤苦也儀秦又問之子
何國人答曰吾生于歸谷亦云鬼谷鬼者歸也又云歸
者谷名也乃謂其術教以干世出俗之辯即探胷内得
二卷說書言輔時之事(拾遺記)
周有豪士居鬼谷號為鬼谷先生蘇秦張儀往見之先
生曰吾將為二子陳言至道子其齋戒擇日而學後儀
秦齋戒而往(鬼谷子)
鬼谷先生隠居韜志居鬼谷山因以為稱蘇秦張儀師
之遂立功名先生遺書責之曰二君豈不見河邊之樹
乎僕御折其枝波浪盪其根上無徑尺之隂身被數千
之痕此木豈與天地有仇怨所居然也子不見嵩岱之
松栢華霍之檀桐乎上枝干于青雲下根通于三泉千
秋萬歲不受斧斤之患此木豈與天地有骨肉哉蓋所
居然也(袁淑真隠傳)
蘇秦張儀學縦横之術于鬼谷先生掘地為坑曰下說
令我泣出則能分人君之地秦說鬼谷先生先生泣下
霑襟(論衡)
地志(河南)鬼谷子晉平公時人姓王名詡顔如童居
青溪之鬼谷戰國時蘇秦張儀嘗問道三年辭去鬼
谷子曰二子輕松喬之永夀貴一旦之浮雲惜哉
張儀魏氏餘子也(大夫庶子為餘受氏為張)將西遊於秦過東周客
有語之於昭文君者曰魏氏人張儀材士也將西遊於
秦願君之禮貎之也昭文君見而謂之曰聞客之秦寡
人之國小不足以留遊客雖然豈必遇哉客或不遇請
為寡人一歸也國雖小請與客共之張儀還走北面再
拜張儀行昭文君送而資之至於秦留有間惠王說而
相之張儀所得於天下者無若文君令秦惠王師之(師昭)
(文君)逢澤之會魏王嘗為御韓王為右(秦會諸侯於逢澤魏王為昭文君御)
(韓王為之右也)名號至今不忘此張儀之力也(吕覽報更)
錄異記鬼谷先生者古之真仙也云姓王氏自軒轅
之代歴於商周隨老君西化流沙洎周末復還中國
居漢濱鬼谷山受道弟子百餘人惟張儀蘇秦不慕
神仙好縦横之術時王綱頽弛諸侯相征陵弱暴寡
干戈雲擾二子得志肆唇吻於戰國之中或遇或否
或屯或泰以辨譎相高争名貪禄無復雲林之志先
生遺儀秦書曰二君足下功名赫赫但春到秋不得
久茂日既將盡時既將老君不見河邊之樹乎僕馭
折其枝波浪激其根此木非與天下人有仇怨所居
者然也子不見嵩岱松栢華霍之樹上葉凌青雲下
根通三泉上有玄狐黑猿下有豹隠龍潜千秋萬歲
不逢斤斧之患此木非與天下人有骨肉蓋所居者
然也今二子好雲路之榮慕長久之功輕喬松之永
延貴一夕之浮爵痛焉悲夫二君痛焉悲夫二君儀
秦答書曰先生秉德含弘饑必噉芝英渴必飲玉漿
德與神靈齊明與三光同不忘賜書戒以貪昧儀以
不敏名聞不昭入秦匡霸欲翼時君刺以河邊喻以
深山雖素空闇誠銜斯旨儀等曰偉哉先生玄覽遐
鑒興亡皎然二子不能抑志退身甘蓼蟲之樂棲竹
葦之巢自掇泯滅悲夫痛哉
說苑鬼谷子曰人之不善而能矯之者難矣說之
不行言之不從者其辯之不明也既明而不行者持
之不固也既固而不行者未中其心之所善也辯之
持之明之固之又中其人之所善其言神而珍白而
分能入於人之心如此而說不行者天下未嘗聞也
此之謂善說
鬼谷子鬼谷先生曰蘇秦張儀一體也然其矯尾
厲角含吐縦横儀不如秦是能分人主之地也今
本無
典略邯鄲之北有蘇大侯者蘇秦往說之大侯送
以黃金百鎰其家亟諫曰君侯之與客無故舊而送
之百金其說可得聞邪蘇大侯曰客天下辯士也立
談之間再奪吾地而復歸之吾地雖小豈直百金耶
漢書從横家蘇子三十一篇名秦張子十篇名
儀
周顯王四十二年九鼎淪没泗淵後秦始皇時見于泗
水始皇大喜使數千人入水系而行末出龍齒嚙斷其
系故泗上為之謠云稱樂大早絶鼎系(水經注九史紀周末鼎)
(没于泗水彭城下秦始皇過彭城齋戒禱祠使千人没水求之不得)
四十四年秦惠王稱王其後諸侯皆為王四十八年顯
王崩子慎靚王立紀年魏惠成王十一年即顯王
九年東周惠公傑夢後元八年即顯王四十二年九鼎
淪泗没於淵
慎靚王
慎靚王立六年崩子赧王延立王赧時東西周分治王
赧徙都西周(以上史周本紀)
赧王
周赧王四年濟東有二石高三尺有餘相從而行入海
數百步(樂資春秋後傳)
周赧王負責無以歸之主迫責急乃逃于臺後因名逃
責臺(責同債政北堂書鈔失註)
前漢書諸侯王年表(第二)二周有逃責之臺
帝王世紀赧王多負債於民上臺以避之名曰逃債
臺雒陽南宫謻臺是也
赧王八年秦攻宜陽楚救之而楚以周為秦故將伐之
(宜陽韓地秦攻而楚救之周為韓出兵而楚疑周為秦因伐周)蘇代為周說楚王曰何
以周為秦之禍也言周之為秦甚于楚者欲令周入秦
也故謂周秦也(周秦相近秦欲并周而外睦于周故當時諸侯咸謂周秦)周知其不
可解必入于秦此為秦取周之精者也為王計者周于
秦因善之不于秦亦言善之以疏之于秦周絶于秦必
入于郢矣(史周本紀)
秦借道兩周之間將以伐韓周恐借之畏於韓不借畏
於秦史厭謂周君曰何不令人謂韓公叔曰秦之敢絶
周而伐韓者信東周也公何不與周地發質使之楚秦
必疑楚不信周是韓不伐也又謂秦曰韓彊與周地將
以疑周於秦也周不敢不受秦必無辭而令周不受是
受地於韓而聽於秦(史周本紀)
秦召西周君西周君惡往故令人謂韓王曰秦召西周
君將以使攻王之南陽也王何不出兵於南陽周君將
以為辭於秦周君不入秦秦必不敢踰河而攻南陽矣
(史周本紀)
東周與西周戰韓救西周或為東周說韓王曰西周故
天子之國多名器重寳王案兵毋出可以德東周而西
周之寳必可以盡矣王赧謂成君(史周本紀)
徐廣曰戰國策云韓兵入西周西周令成君辨說求救按
徐廣註引戰國策一叚今本所無且下文亦有脫文也
楚圍雍氏韓徵甲與粟於東周東周君恐召蘇代而告
之代曰君何患於是臣能使韓毋徵甲與粟於周又能
為君得高都周君曰子苟能請以國聽子代見韓相國
曰楚圍雍氏期三月也今五月不能拔是楚病也今相
國乃徵甲與粟於周是告楚病也韓相國曰善使者已
行矣代曰何不與周高都韓相國大怒曰吾毋徵甲與
粟於周亦已多矣何故與周高都也代曰與周高都是
周折而入於韓也秦聞之必大怒忿周即不通周使是
以弊高都得完周也曷為不與相國曰善果與周高都
(史周本紀)
三十四年蘇厲謂周君曰秦破韓魏扑師武北取趙藺
離石者皆白起也是善用兵又有天命今又將兵出塞
攻梁梁破則周危矣君何不令人說白起乎曰楚有養
由基者善射者也去柳葉百步而射之百發而百中之
左右觀者數千人皆曰善射有一夫立其旁曰善可教
射矣養由基怒釋弓搤劔曰客安能教我射乎客曰非
吾能教子支左詘右也夫去柳葉百步而射之百發而
百中之不以善息少焉氣衰力倦弓撥矢鈎一發不中
者百發盡息今破韓魏扑師武北取趙藺離石者公之
功多矣今又將兵出塞過兩周倍韓攻梁一舉不得前
功盡棄公不如稱病而無出(史周本紀)
楚欲圖周周王赧使西周武公謂楚相昭子曰三國以
兵割周郊地以便輸而南器以尊楚(三國楚齊韓也)臣以為不
然夫弑共主臣世君大國不親以衆脅寡小國不附大
國不親小國不附不可以致名實名實不得不足以傷
民夫有圖周之聲非所以為號也昭子曰乃圖周則無
之雖然周何故不可圖也對曰軍不五不攻城不十不
圍夫一周為二十晉公之所知也韓嘗以二十萬之衆
辱于晉之城下銳士死中士傷而晉不拔公之無百韓
以圖周此天下之所知也夫怨結于西周以塞鄒魯之
心交絶于齊聲失天下其為事危矣夫危兩周以厚三
川方城之外必為韓弱矣何以知其然也西周之地絶
長補短不過百里名為天下共主裂其地不足以肥國
得其衆不足以勁兵雖無攻之名為弑君然而好事之
君喜攻之臣發號用兵未嘗不以周為終始是何也見
祭器在焉欲器之至而忘弑君之亂今韓以器之在楚
臣恐天下以器讎楚也臣請譬之夫虎肉臊其兵利身
人猶攻之也若使澤中之麋蒙虎之皮人之攻之必萬
之于虎裂楚之地足以肥國詘楚之名足以尊主今子
將以欲誅殘天下之共主居三代之傳器吞三翮六翼
以高世主非貪而何周書曰欲起無先故器南則兵至
矣于是楚計輟不行(史楚世家)
西周武公之共太子死有五庶子毋適立司馬剪謂楚
王曰不如以地資公子咎請立為太子左成曰(司馬剪左成皆)
(楚臣)不可周不聽是公之知困而交疏于周也不如請周
君孰欲立以微告剪剪請令楚賀之以地果立公子咎
為太子(史周本紀明此較國策更)
赧王四十二年秦破華陽約馬犯謂周君曰請令梁城
周(馬犯見秦破華陽約懼周危故謂請梁城周也)乃謂梁王曰周王病若死則
犯必死矣(周以國破猶身之病)犯請以九鼎自入于王王受九鼎
而圖犯(圖收也)梁王曰善遂與之卒言戍周因謂秦王曰
梁非戌周也將伐周也王試出兵境以觀之(言梁非戍周實欲取)
(周寳鼎王試出兵于境以觀梁王之變)秦果出兵又謂梁王曰(馬犯又歸說梁王)
周王病甚矣犯請後可而復之今王使卒之周諸侯皆
生心後舉事且不信不若令卒為周城以匿事端梁王
曰善遂使城周(史周本紀)
四十五年周君之秦客謂周最曰公不若譽秦王之孝
因以應為太后養地秦王必喜是公有秦交交善周君
必以為公功交惡勸周君入秦者必有罪矣秦攻周而
周最謂秦王曰為王計者不攻周攻周實不足以利聲
畏天下天下以聲畏秦必東合於齊兵弊於周合天下
於齊則秦不王矣天下欲弊秦勸王攻周秦與天下弊
則令不行矣(史周本紀)
五十八年三晉距秦周令其相國之秦以秦之輕也還
其行客謂相國曰秦之輕重未可知也秦欲知三國之
情公不如急見秦王曰請為王聽東方之變秦王必重
公重公是秦重周周以取秦也齊重則固有周聚以收
齊是周常不失重國之交也秦信周發兵攻三晉(仝上)
五十九年秦取韓陽城負黍西周恐倍秦與諸侯約縦
將天下銳師出伊闕攻秦令秦無得通陽城秦昭王怒
使將軍摎攻西周西周君奔秦頓首受罪盡獻其邑三
十六口三萬(秦昭王之五十一年)秦受其獻歸其君于周周民遂
東亡秦取九鼎寳器而遷西周公於&KR1222;狐(西周公蓋武公之太子文)
(公也國策有周文君不知滅時定當何主)周王赧亦卒後七歲秦莊襄王滅
東周東西周皆入于秦周既不祀(史周本紀)
史記(秦本紀)莊襄王元年東周君與諸侯謀秦秦使相
國吕不韋誅之盡入其國秦不絶其祀以陽人地賜
周君奉其祭祀(法言周之順赧以成周而西傾秦之惠文昭襄以西山而東并孰愈曰周)
(也羊秦也狼然則狼愈歟曰羊狼一也)
吴澄二周辨曰敬王四年子朝奔楚王雖返國然
以子朝餘黨多在王城乃徙都成周而王城之都
廢至考王封其弟于王城以續周公之官職是為
西周桓公自此以後東有王西有公而東西之名
未立也桓公生威公威公生惠公惠公之少子班
又别封于鞏以奉王是為東周惠公父子同謚以
鞏與成周皆在王城之東故謂之東班之兄則仍
襲父爵居于王城是為西周武公以王城在成周
之西故自此以後西有公東亦有公二公各有所
食而周尚為一也顯王二年趙韓分周地為二二
周公治之王寄焉而已矣周之分東西自此始九
年東周惠公卒子傑嗣慎靚王以上皆在東赧王
立始遷于西周即王城舊都也史記云王赧時東
西周分治今按顯王二年已分為二不待此時矣
前建都以鎬京為西周對洛邑為東周後二公封
邑以王城為西周對成周為東周
雜錄
周主亡玉簪令吏求之三日不能得也周主令人求而
得之家人之屋間周主曰吾知吏之不事事也求簪二
日不得之吾令人求之不移日而得之豈謂忠我哉於
是吏皆悚懼以為君神明也(韓子内儲上枝玉簪一作曲)
衞侯朝于周周行問其名曰衞侯辟彊周行還之曰啓
彊辟彊天子之號也諸侯弗得用衞侯更其名曰&KR0008;然
後受之(新書卷之二)
杜赫以安天下說周昭文君昭文君曰願學所以安周
杜赫對曰臣之所言者不可則不能安周矣臣之所言
者可則周自安矣此所謂弗安而安之者也(吕覽務大淮南子)
(道應)
温人之周周不納客問之曰客耶對曰主人問其巷人
而不知也吏因囚之君使人問之曰子非周人也而自
謂非客何也對曰臣少也誦詩曰普天之下莫非王土
率土之濱莫非王臣今君天子則我天子之臣也豈有
為人之臣又為之客哉故曰主人也君使出之(韓子說林)
公子沓相周申向說之而戰(申向周人申不害之族也戰懼也)公子沓
訾之曰申子說我而戰為吾相也夫申向曰向則不肖
雖然公子年二十而相見老者而使之戰請問孰病哉
公子沓無以應(吕覽審應)
嚴遂不善周君患之馮沮曰嚴遂相而韓傀貴於君不
如行賊於韓傀則君必以為嚴氏也(韓子說林)
客有為周君畫莢者三年而成君觀之與髹莢者同狀
(髹赤黑色言不明也)周君大怒畫莢者曰築十版之牆鑿八尺之
牖而以日始出時加之其上而觀周君為之望見其狀
盡成龍蛇禽獸車馬萬物之狀備具周君大悦畫莢之
功非不微難也然其用與素髹莢同(韓子外儲左)
周武君使人刺伶悝於東周伶悝僵(周武君西周之君伶悝東周之臣也)
(僵斃而未死也)令其子速哭曰以誰刺我父也刺者聞以為死
也周以為不信因厚罪之(刺者聞伶悝已死因報西周武君曰伶悝已死矣厚罪之)
(者罪所使刺伶悝者也吕覽貴卒)
春秋戰國異辭卷二
