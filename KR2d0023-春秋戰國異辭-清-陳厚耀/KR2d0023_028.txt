春秋戰國異辭卷二十五下
右春坊右諭德陳厚耀撰
秦
始皇帝
史(始皇本紀)始皇帝者秦莊襄王子也莊襄王為秦質子
於趙見吕不韋姬悦而取之生始皇以秦昭王四十
八年正月生於邯鄲及生名為政年十三歲莊襄王
死政代立為秦王當此之時秦地已并巴蜀漢中越
宛有郢置南郡矣北收上郡以東有河東太原上黨
郡東至滎陽滅二周置三川郡吕不韋為相封十萬
戶號曰文信侯招致賓客游士欲以并天下李斯為
舍人蒙驁王齮麃公等為將軍王年少初即位委國
事大臣晉陽反
元年將軍蒙驁擊定之(史秦始皇本紀)
秦鑿涇水為渠
史河渠書韓聞秦之好興事欲罷之毋令東伐乃
使水工鄭國間說秦令鑿涇水自中山西底瓠口為渠
竝北山東注洛三百餘里欲以溉田中作而覺秦欲殺
鄭國鄭國曰始臣為間然渠成亦秦之利也秦以為
然卒使就渠渠成用注填閼之水溉澤鹵之地四萬
餘頃收皆畝一鍾於是關中為沃野無凶年秦以富
強卒并諸侯因命曰鄭國渠
二年麃公將卒攻卷斬首三萬(史秦始皇本紀)
三年蒙驁攻韓取十三城王齮死十月將軍蒙驁攻
魏氏畼有詭(二邑名)歲大饑
四年拔畼有詭三月軍罷秦質子歸自趙趙太子出
歸國(以上秦始皇本紀)
史趙世家秦召春平君因而留之泄鈞為之謂文信
侯曰春平君者趙王甚愛之而郎中妒之故相與謀
曰春平君入秦秦必留之故内之秦今君留之是絶
趙而郎中之計中也君不如遣春平君而留平都春
平君者言行信於王王必厚割趙而贖平都文信侯
曰善因遣之
十月庚寅蝗從東方来蔽天天下疫令民内粟千石拜
爵一級
五年將軍驁定酸棗燕虚(姚墟)長平雍丘山陽城皆拔之
取二十城初置東郡冬雷(以上史秦始皇本紀)
六年韓魏趙楚衛共擊秦取夀陵(在常山本趙邑)秦出兵五國
皆罷拔衛朝歌並衛濮陽置東郡其君角率其支屬
徙居野王阻山以保魏之河内
七年彗星見出東方見北方五月見西方將軍蒙驁
死攻龍孤慶都還兵攻魏取汲彗星復見西方十
六日夏太后卒(莊襄王所生母紀以上史秦始皇本)
秦夏太后卒别葬於杜東曰東望吾子西望吾夫後百
年旁當有萬家邑(漢宣帝元康元年起杜陵吕不韋傳)
王初立尊吕不韋為相國號稱仲父秦王年少太后時
時竊私通吕不韋不韋家僮萬人當是時魏有信陵君
楚有春申君趙有平原君齊有孟嘗君皆下士喜賓客
以相傾吕不韋以秦之強羞不如亦招致士厚遇之至
食客三千人是時諸侯多辯士如荀卿之徒著書布天
下吕不韋乃使其客人人著所聞集論以為八覽六論
十二紀二十餘萬言以為備天地萬物古今之事號曰
吕氏春秋布咸陽市門懸千金其上延諸侯游士賓客
有能增損一字者予千金時人無能增損者(吕不韋傳)
八年王弟長安君成蟜將軍擊趙反死屯留軍吏皆斬
遷其民於臨洮
河魚大上輕車重馬東就食
封嫪毐為長信侯予之山陽地令毐居之宫室車馬衣
服苑囿馳獵恣毐事無大小皆決於毐又以河西太原
郡為毐國(以上史秦始皇本紀)
史(吕不韋傳)始皇帝益壯太后淫不止吕不韋恐覺禍及
已乃私求大隂人嫪毐以為舍人時縱倡樂使毐以
其隂關桐輪而行令太后聞之以㗖太后太后聞果
欲私得之吕不韋乃進嫪毐詐令人以腐罪告之不韋
又隂謂太后曰可事詐腐則得給事中太后乃隂厚
賜主腐者吏詐論之拔其髮眉為宦者遂得侍太后
太后私與通絶愛之有身太后恐人知之詐卜當避
時徙宫居雍嫪毐常從賞賜甚厚事皆決於嫪毐嫪
毐家僮數千人諸客求宦為嫪毐舍人千餘人封毐
為長信侯
九年彗星見或竟天攻魏垣蒲陽四月上宿雍己酉上
冠帶劍寒凍有死者楊端和攻衍氏彗星見
西方又見北方從斗以南八十日
長信侯毐作亂而覺矯王御璽及太后璽以發縣卒及
衛卒官騎戎翟君公舍人將欲攻蘄年宫為亂王知之
令相國昌平君昌文君發卒攻毐戰咸陽斬首數百皆拜爵及
宦者皆在戰中亦拜爵一級毐等敗走即令國中有生
得毐賜錢百萬殺之五十萬盡得毐等衛尉竭内史肆
佐弋竭中大夫令齊等二十人皆梟首車裂以殉滅其
宗及其舍人輕者為鬼薪及奪爵遷蜀四千餘家家房
陵秦王遷其太后於雍(以上秦始皇本紀)
史(吕不韋傳)有告嫪毐實非宦者常與太后私亂生子二
人皆匿之與太后謀曰王即薨以子為後於是秦王
下吏治具得情實人告嫪毐毐聞之秦王騐左右未
發上之雍郊毐恐禍起乃與黨謀矯太后璽發卒以
反蘄年宫王發吏攻毐毐敗亡走追斬之好畤事連
相國吕不韋九月夷嫪毐三族殺太后所生兩子而
遂遷太后於雍諸嫪毐舍人皆沒其家而遷之蜀
說苑(正諫)秦太后不謹幸郎嫪毐封以為長信侯為
生兩子毐專國事浸益驕奢與侍中左右貴臣俱博
飲酒醉争言而鬭瞋目大叱曰吾乃皇帝之假父也窶
人子何敢乃與我亢所與鬭者走行白皇帝皇帝大
怒毐懼誅因作亂戰咸陽宫毐敗始皇乃取毐四肢
車裂之取其兩弟囊撲殺之遷皇太后於萯陽宫(一本)
(作棫陽)下令曰敢以太后事諫者戮而殺之從蒺藜其
脊肉幹四肢而積之闕下諫而死者二十七人矣齊
客茅焦乃往上謁曰齊客茅焦願上諫皇帝皇帝使
使者出問客得毋以太后事諫也茅焦曰然使者還
白曰果以太后事諫皇帝曰走往告之若不見闕下
積死人耶使者問茅焦茅焦曰臣聞之天有二十八
宿今死者已有二十七人矣臣所以来者欲滿其數
也臣非畏死人也走入白之茅焦邑子同食者盡負
其衣物行亡使者入白之皇帝大怒曰是子故来犯
吾禁趣炊鑊湯煮之是安得積闕下乎趣召之入皇
帝按劍而坐口正沫出使者召之入茅焦不肯疾行
足趣相過耳使者趣之茅焦曰臣至前則死矣君不
能忍吾須臾乎使者極哀之茅焦至前再拜謁起稱
曰臣聞之夫有生者不諱死有國者不諱亡諱死者
不可以得生諱亡者不可以得存死生存亡聖主所
急欲聞也不審陛下欲聞之不皇帝曰何謂也茅焦
對曰陛下有狂悖之行陛下不自知耶皇帝曰何等
也願聞之茅焦對曰陛下車裂假父有嫉妬之心囊
撲兩弟有不慈之心遷母萯陽宫有不孝之行從蒺
藜於諫士有桀紂之治令天下聞之盡瓦解無向秦
者臣竊恐秦亡為陛下危之所言已畢乞行就質乃
解衣伏質皇帝下殿左手接之右手麾左右曰赦之
先生就衣今願受事乃立焦為仲父爵之上卿皇帝
立駕千乘萬騎空左方自行迎太后萯陽宫歸於咸
陽太后大喜乃大置酒待茅焦及飲太后曰抗枉令
直使敗更成安秦社稷妾母子復得相會者盡茅君
之力也(始皇本紀齊人茅焦說秦王曰秦方以天下為事而大王有遷母太后之名恐諸侯聞之)
(由此倍秦也秦王乃迎太后於雍而入咸陽復居甘泉宫史文甚略)
十年相國吕不韋坐嫪毐免(史秦始皇本紀)
史(吕不韋傳)王欲誅相國為其奉先王功大及賓客辯士
為游說者衆王不忍致法十年十月免相國吕不韋
及齊人茅焦說秦王王乃迎太后於雍歸復咸陽而
出文信侯就國河南
齊趙来置酒以桓齮為將軍
大索逐客李斯上書說乃止逐客令(以上秦始皇本紀)
李斯從荀卿學帝王之術(李斯楚上蔡人也年少時為郡小吏見吏舍厠中鼠)
(食不潔近人犬數驚恐之斯入倉觀倉中鼠食積粟居大廡之下不見人犬之憂於是李斯乃歎曰人之)
(賢不肖譬如鼠矣在所自處耳)學既成度楚王不足事而六國皆弱
無可為建功者欲西入秦辭於荀卿曰斯聞得時無
怠今萬乘方争時游者主事今秦王欲吞天下稱帝
而治此布衣馳騖之時而游說者之秋也處卑賤之
位而計不為者此禽鹿視肉人面而能彊行者故詬
莫大於卑賤而悲莫甚於窮困久處卑賤之位困苦
之地非世而惡利自託於無為此非士之情也故斯
將西說秦王矣至秦會莊襄王卒李斯乃求為秦相
文信侯吕不韋舍人不韋賢之任以為郎李斯因以
得說說秦王曰胥人者去其幾也(胥相也幾察也)成大功者
在因瑕釁而遂忍之昔者秦繆公之霸終不東并六
國者何也諸侯尚衆周德未衰故五伯迭興更尊周
室自秦孝公以来周室卑微諸侯相兼關東為六國
秦之乘勝役諸侯蓋六世矣今諸侯服秦譬若郡縣
夫以秦之強大王之賢由竈上騷除(騷音掃)足以滅諸
侯成帝業為天下一統此萬世之一時也今怠而不
急就諸侯復強相聚約從雖有黃帝之賢不能并也
秦王乃拜斯為長史聽其計隂遣謀士齎持金玉以游
說諸侯諸侯名士可下以財者厚遺結之不肯者利
劍刺之離其君臣之計秦王乃使其良將随其後(史李)
(斯傳)
荀子李斯問孫卿子曰秦四世有勝兵強海内威
行諸侯非以仁義為之也以便從事而已孫卿子曰
非女所知也女所謂便者不便之便也吾所謂仁義
者大便之便也彼仁義者所以修政者也政修則民
親其上樂其君而輕為之死故曰軍將率末事也秦
四世有勝諰諰然恐天下之一合而軋已也此所謂
末世之兵未有本統也湯之放桀也非以逐之鳴條
之時也武王之伐紂也非以甲子之朝而後勝之也
皆前行素脩也此所謂仁義之兵也今女不求之於
本而索之於末此世之所以亂也禮者治辯之極也
強國之本也威行之道也功名之總也王公由之所
以得天下也不由所以隕社稷也故堅甲利兵不足
以為勝高城深池不足以為固嚴令繁刑不足以為
威由其道則行不由其道則廢楚人鮫革犀兕以為
甲鞈如金石宛鉅鐵釶惨如蠭蠆輕利慓遫卒如飄
風然而兵殆於垂沙唐蔑死莊蹻起楚分而為三四
是豈無堅甲利兵也哉其所以統之者非其道故也
汝穎以為險江漢以為池限之以鄧林緣之以方城
然而秦師至而鄢郢舉若振槁然是豈無固塞隘阻
也哉其所以統之者非其道故也紂刳比干囚箕子
為炮烙刑殺戮無時然而周師至而令不行乎下不
能用其民是豈令不嚴刑不繁也哉其所以統之者
非其道故也古者下之和上也如影響有不由令者
然後誅之故刑一人而天下服罪人不亢知罪之在
己無他故焉由其道故也
甘茂有孫曰甘羅茂既死後甘羅年十二事秦相文信
侯吕不韋秦始皇帝使剛成君蔡澤於燕三年而燕王
喜使太子丹入質於秦秦使張唐相燕欲與燕共伐趙
以廣河間之地張唐謂文信侯曰臣嘗為秦昭王伐趙
趙怨臣曰得唐者與百里之地今之燕必經趙臣不可
以行文信侯不快未有以彊也甘羅曰(語詳國策)文信侯乃
入言之於始皇曰昔甘茂之孫甘羅年少耳然名家之
子孫諸侯皆聞之今者張唐欲稱疾不肯行甘羅說而
行之今願先報趙請許遣之始皇召見使甘羅於趙趙
襄王郊迎甘羅甘羅說趙王(語詳國策)趙王立自割五城以
廣河間秦歸燕太子趙攻燕得上谷三十城令秦有十
一甘羅還報秦乃封甘羅以為上卿復以始甘茂田宅
賜之(史甘茂傳)
秦王拜李斯為客卿會韓人鄭國来間秦以作注溉渠
已而覺秦宗室大臣皆言秦王曰諸侯人来事秦者大
扺為其主游間於秦耳請一切逐客李斯議亦在逐中
斯乃上書曰臣聞吏議逐客竊以為過矣昔繆公求士
西取由余於戎東得百里奚於宛迎蹇叔於宋求丕豹
公孫支於晉此五者不産於秦而繆公用之并國二十
遂霸西戎孝公用商鞅之法移風易俗民以殷盛國以
富強百姓樂用諸侯親服獲楚魏之師舉地千里至今
治彊惠王用張儀之計拔三川之地西并巴蜀北收上
郡南取漢中包九夷制鄢郢東據成臯之險割膏腴之
壤遂散六國之從使之西面事秦功施到今昭王得范
睢廢穰侯逐華陽彊公室杜私門蠶食諸侯使秦成帝
業此四君者皆以客之功由此觀之客何負於秦哉向
使四君却客而不内疏士而不用是使國無富利之實
而秦無彊大之名也今陛下致昆山之玉有随和之寶
垂明月之珠服太阿之劍乘纖離之馬建翠鳳之旗樹
靈鼉之鼓此數寶者秦不生一焉而陛下說之何也必
秦國之所生然後可則是夜光之璧不飾朝廷犀象之
器不為玩好鄭衛之女不充後宫而駿馬駃騠不實外
廐江南金錫不為用西蜀丹青不為采所以飾後宫充
下陳娛心意說耳目者必出於秦然後可則是宛珠之
簮傅璣之珥阿縞之衣綿繡之飾不進於前而随俗雅
化佳冶窈窕趙女不立於側也夫擊甕叩缶彈筝搏髀
而歌呼嗚嗚快耳目者真秦之聲也鄭衛桑間韶虞武
象者異國之樂也今棄擊甕叩缶而就鄭衛退彈筝而
取韶虞若是者何也快意當前適觀而已矣今取人則
不然不問可否不論曲直非秦者去為客者逐然則所
重者在乎色樂珠玉而所輕者在乎人民也此非所以
跨海内制諸侯之術也臣聞地廣者粟多國大者人衆
兵強則士勇是以太山不讓土壤故能成其大河海不
擇細流故能就其深王者不却衆庶故能明其德是以
地無四方民無異國四時充美鬼神降福此五帝三王
之所以無敵也今乃棄黔首以資敵國却賓客以業諸
侯使天下之人退而不敢西向裹足不入秦此所謂藉
寇兵而齎盜糧者也夫物不産於秦可寶者多士不産
於秦而願忠者衆今逐客以資敵國損民以益仇内自
虚而外樹怨於諸侯求國無危不可得也秦王乃除逐
客之令復李斯官卒用其計謀官至廷尉二十餘年竟
并天下(史李斯傳)
韓非見韓之削弱數以書諫韓王(韓王安也)韓王不能用(韓非)
(者韓之諸公子也喜刑名法術之學而其歸本於黃老非為人口吃不能道說而善著書與李斯俱事荀卿斯)
(自以為不如非)於是韓非疾治國不務修明其法制執勢以御
其臣下富國彊兵而以求人任賢反舉浮淫之蠧而加
之於功實之上以為儒者用文亂法而俠者以武犯禁
寬則寵名譽之人急則用介胄之士今者所飬非所用
所用非所養悲廉直不容於邪枉之臣觀往者得失之
變故作孤憤五蠧内外儲說林說難十餘萬言然韓非
知說之難為說難書甚具說難曰凡說之難非吾知之
有以說之難也又非吾辯之難能明吾意之難也又非
吾敢横失能盡之難也凡說之難在知所說之心可以
吾說當之所說出於為名高者也而說之以厚利則
見下節而遇卑賤必棄遠矣所說出於厚利者也
而說之以名高則見無心而遠事情必不收矣所
說實為厚利而顯為名高者也而說之以名高則
陽收其身而實疏之若說之以厚利則隂用其言而
顯棄其身此之不可不知也夫事以密成語以泄敗
未必其身泄之也而語及其所匿之事如是者身危
貴人有過端而說者明言善議以推其惡者則身危
周澤未渥也而語極知說行而有功則德亡說不行
而有敗則見疑如是者身危夫貴人得計而欲自以
為功說者與知焉則身危彼顯有所出事乃自以為
也故說者與知焉則身危彊以其所必不為止之以其所
不能己者身危故曰與之論大人則以為間已與之論
細人則以為鬻權論其所愛則以為借資論其所憎則
以為嘗已徑省其辭則不知而屈之汎濫博文則多而
久之順事陳意則曰怯懦而不盡慮事廣肆則曰草野而
倨侮此說之難不可不知也凡說之務在知飾所說之
所敬而滅其所醜彼自知其計則無以其失窮之自勇
其斷則無以其敵怒之自多其力則無以其難概之規
異事與同計譽異人與同行者則以飾之無傷也有與
同失者則明飾其無失也大忠無所拂辭悟(悟同忤)言無
所擊排乃後申其辯知焉此所以親近不疑知盡之難
也得曠日彌久而周澤既渥深計而不疑交争而不罪
乃明計利害以致其功直指是非以飾其身以此相持
此說之成也伊尹為庖百里奚為虜皆所由于其上也
故此二子者皆聖人也猶不能無役身而涉世如此其
汙也則非能仕之所設也宋有富人天雨牆壊其子曰
不築且有盜其隣人之父亦云暮而果大亡其財其家
甚知其子而疑隣人之父昔者鄭武公欲伐胡乃以其
子妻之因問羣臣曰吾欲用兵誰可伐者關其思曰胡
可伐乃戮關其思曰胡兄弟之國也子言伐之何也胡
君聞之以鄭為親已而不備鄭鄭人襲胡取之此二
說者其知皆當矣然而甚者為戮薄者見疑非知之難
也處知則難矣昔者彌子瑕見愛於衛君衛國之法竊
駕君車者罪至刖既而彌子之母病人聞往夜告之彌
子矯駕君車而出君聞之而賢之曰孝哉為母之故而
犯刖罪與君游果園彌子食桃而甘不盡而奉君君曰
愛我哉忘其口而念我及彌子色衰而愛弛得罪於君
君曰是嘗矯駕君車又嘗食我以其餘桃故彌子之行
未變於初也前見賢而後獲罪者愛憎之至變也故有
愛於主則知當而加親見憎於主則罪當而加疏故諫
說之士不可不察愛憎之主而後說之矣夫龍之為蟲
也可擾狎而騎也然其喉下有逆鱗徑尺人嬰之則必
殺人人主亦有逆鱗說之者能無嬰人主之逆鱗則幾
矣(書與韓子少異)人或傳其書至秦秦王見孤憤五蠧之書曰
嗟乎寡人得見此人與之游死不恨矣李斯曰此韓非
之所著書也秦因急攻韓韓王始不用非及急乃遣非
使秦(史韓非子傳)
韓非初見秦王曰臣聞不知而言不智知而不言不忠為
人臣不忠當死言而不當亦當死雖然臣願悉言所聞
惟大王裁其罪臣聞天下隂燕陽魏連荆固齊收韓而
成從將西面以與秦強為難臣竊笑之世有三亡而天
下得之其此之謂乎臣聞之曰以亂攻治者亡以邪攻
正者亡以逆攻順者亡今天下之府庫不盈囷倉空虚
悉其士民張軍數十百萬其頓首戴羽為將軍斷死於前
不至千人皆以言死白刃在前斧鑕在後而却走不能
死也非其士民不能死也上不能故也言賞則不與言
罰則不行賞罰不信故士民不死也今秦出號令而行
賞罰有功無功相事也出其父母懷袵之中生未嘗見
寇耳聞戰頓足徒裼犯白刃蹈爐炭斷死於前者皆是
也夫斷死與斷生者不同而民為之者是貴奮死也夫
一人奮死可以對十十可以對百百可以對千千可以對
萬萬可以尅天下矣今秦地折長補短方數千里名師
數百萬秦之號令賞罰地形利害天下莫若也以此與
天下天下不足兼而有也是故秦戰未嘗不尅攻未嘗
不取所當未嘗不破開地數千里此其大功也然而兵
甲頓士民病蓄積索田疇荒囷倉虚四鄰諸侯不服霸
王之名不成此無異故其謀臣皆不盡其忠也臣敢言
之往者齊南破荆東破宋西服秦北破燕中使諸魏土
地廣而兵強戰尅攻取詔令天下齊之清濟濁河足以
為限長城巨防足以為塞齊五戰之國也一戰不尅而
無齊由此觀之夫戰者萬乘之存亡也且聞之曰削迹
無遺根無與禍隣禍乃不存秦與荆人戰大破荆襲郢
取洞庭五湖江南荆王君臣亡走東服於陳當此時也
随荆以兵則荆可舉荆可舉則民足貪也地足利也東
以弱齊燕中以凌三晉然則是一舉而伯王之名可成
也四隣諸侯可朝也而謀臣不為引軍而退復與荆人
為和令荆人得收亡國聚散民立社稷主置宗廟令率
天下西面以與秦為難此固以失霸王之道一矣天下
又比周而軍華下大王以詔破之兵至梁郭下圍梁數
旬則梁可拔拔梁則魏可舉舉魏則荆趙之意絶荆趙
之意絶則趙危趙危而荆狐疑東以弱齊燕中以凌三
晉然則是一舉而伯王之名可成也四隣諸侯可朝也
而謀臣不為引軍而退復與魏氏為和令魏氏反收亡
國聚散民立社稷主置宗廟令此固以失伯王之道二
矣前者穰侯之治秦也用一國之兵而欲以成兩國之
功(穰侯營私邑故云兩國)是故兵終身暴露於外士民疲弊於内
伯王之名不成此固以失伯王之道三矣趙氏中央之
國也雜民所居也其民輕而難用也號令不治賞罰不
信地形不便下不能盡其民力彼固亡國之形也而不
憂民萌悉其士民軍於長平之下以争韓上黨大王以
詔破之拔武安當是時也趙氏上下不相親也貴戚不
相信也然則邯鄲不守拔邯鄲筦山東河間引軍而去
西攻脩武踰華絳上黨代四十六縣上黨七十縣不用
一領甲不苦一士民皆秦有也以代上黨不戰而畢為
秦矣東陽河外不戰而畢反為齊矣中山呼沲以北不
戰而畢為燕矣然則是趙舉趙舉則韓亡韓亡則荆魏
不能獨立荆魏不能獨立則是一舉而懷韓蠧魏拔荆
東以弱齊強燕決白馬之口以沃魏氏是一舉而三晉
亡從者敗也大王垂拱以須之天下徧随而服矣霸王
之名可成而謀臣不為引軍而退復與趙氏為和夫以
大王之明秦兵之強棄霸王之業地曾不可得乃取欺
於亡國是謀臣之拙也且夫趙當亡而不亡秦當霸而
不霸天下固以量秦之謀臣一矣乃復悉士卒以攻邯
鄲不能拔也棄甲負弩戰竦而却天下固以量秦力二
矣軍乃引退并於李下大王又并軍而至與戰不能尅之
也又不能反交罷而去天下固以量秦力三矣内者量吾
謀臣外者極吾兵力由是觀之臣以為天下之從幾不
能矣内吾甲兵頓士民病蓄積索田疇荒囷倉虚外者
天下皆此意甚固願大王有以慮之也且臣聞之曰戰
戰栗栗日慎一日苟慎其道天下可有何以知其然也
昔者紂為天子將率天下甲兵百萬左飲於淇溪右飲
於洹谿淇水竭而洹水不流以與周武王為難武王將
素甲三千戰一夜而破紂之國禽其身據其地而有其
民天下莫傷知伯率三國之衆以攻趙襄主於晉陽決
水而灌之三月城且拔矣襄主鑚龜筮占兆以視利害
何國可降乃使其臣張孟談潜行而出反知伯之約得
兩國之衆以攻智伯禽其身以復襄主之初今秦地折
長補短方數千里名師數千百萬秦國之號令賞罰地
形利害天下莫如也以此與天下天下可兼有也臣昧
死願望見大王言所以破天下之從舉趙亡韓臣荆魏
親齊燕以成霸王之名朝四隣諸侯之道大王誠聽其說
一舉而天下之從不破趙不破韓不亡荆魏不臣齊燕
不親伯王之名不成四隣諸侯不朝大王斬臣以徇國
以為王謀不忠者也(韓非子)
又書曰(此亦初見秦之辭)臣非非難言也所以難言者言順比
滑澤洋洋纚纚然則見以為華而不實敦祗恭厚鯁固
慎完則見以為拙而不倫多言繁稱連類比物則見以
為虚而無用總微說約徑省而不飾則見以為劌而不
辨激意親近探知人情則見以為譛而不讓閎大廣博
妙遠不測則見以為夸而無用纖計小談以具數言則
見以為陋言而近世辭不悖逆則見以為貪生而諛上
言而遠俗詭躁人間則見以為誕捷敏辨給繁於文采
則見以為史殊釋文學以質信言則見以為鄙時稱詩
書道法往古則見以為誦此臣非之所以難言而重患
也故度量雖正未必聽也義理雖全未必用也大王若
以此不信則小者以為毁訾誹謗大者患禍災害死亡
及其身故子胥善謀而吳戮之仲尼善說而匡圍之管
夷吾實賢而魯囚之故此三大夫豈不賢哉而三君不
明也上古有湯至聖也伊尹至智也夫至智說至聖然
且七十說而不受身執鼎俎為庖宰昵近習親而湯乃
僅知其賢而用之故曰以至智說至聖未必至而見受
伊尹說湯是也以智說愚必不聽文王說紂是也故文
王說紂而紂囚之翼侯炙鬼侯腊比干剖心梅伯醢夷
吾束縳曹羈奔陳伯里子道乞傅說轉鬻孫子臏脚於
魏吳起收泣於岸門痛西河之為秦卒支解於楚公叔
痤言國器反為悖公孫鞅奔秦關龍逄斬萇弘分胣尹
子穽於棘司馬子期死而浮於江田明辜射宓子賤西
門豹不鬭而死人手董安于死而陳於市宰予不免於
田常范睢折脇於魏此十數人者皆世之仁賢忠良有
道術之士也不幸而遇悖亂闇惑之主而死然則雖賢
聖不能逃死亡避戮辱者何也則愚者難說也故君子
難言也且至言忤於耳而倒於心非賢聖莫能聽願大
王熟察之也(韓非子)
韓非說秦存韓曰韓事秦三十餘年出則為扞蔽入則
為蓆薦秦特出銳師取韓地而随之怨懸於天下功歸
於強秦且夫韓入貢職與郡縣無異也今日臣竊聞貴
臣之計舉兵將伐韓夫趙氏聚士卒養從徒欲贅天下
之兵明秦不弱則諸侯必滅宗廟欲西面行其意非一
日之計也今釋趙之患而攘内臣之韓則天下明趙氏之
計矣夫韓小國也而以應天下四擊主辱臣苦上下相
與同憂久矣脩守備戒強敵有蓄積築城池以守固今
伐韓未可一年而滅拔一城而退則權輕於天下天下
摧我兵矣韓叛則魏應之趙據齊以為原(若山原然)如此則
以韓魏資趙假齊以固其從而以與争強趙之福而秦
之禍也夫進而擊趙不能取退而攻韓弗能拔則陷銳
之卒勤於野戰負任之旅罷於内攻則合羣苦弱以敵
而共二萬乘非所以忘趙之心也均如貴人之計則秦
必為天下兵質矣陛下雖以金石相弊則兼天下之日
未也今賤臣之進愚計使人使荆重幣用事之臣明趙
之所以欺秦者與魏質以安其心從韓而伐趙趙雖與
齊為一不足患也二國事畢則韓可以移書定也是我
一舉二國有亡形則荆魏又必自服矣故曰兵者凶器
也不可不審用也以秦與趙敵衡加以齊今又背韓而
未有以堅荆魏之心夫一戰而不勝則禍搆矣計者所
以定事也不可不察也韓秦強弱在今年耳且趙與諸
候隂謀久矣夫一動而弱於諸侯危事也為計而使諸
侯有意伐之心至殆也見二疎非所以強於諸侯也臣
竊願陛下之熟圖之秦王詔以韓客所上書言韓之
不可舉下臣斯斯其以為不然曰秦之有韓若人之有
心腹之病也處虚則㤥然(喻秦虚心待韓韓終為妨)若居濕地着而
不去以極走則發矣夫韓雖臣於秦未嘗不為秦病今
若有卒報之事韓不可信也秦與趙為難荆蘇使齊未
知何如以臣觀之則齊趙之交未必以荆蘇絶也若不
絶是悉趙而應二萬乘也夫韓不服秦之義而服於強
也今專於齊趙則韓必為腹心之病而發矣韓與荆有
謀諸侯應之則秦必復見崤塞之患非之来也未必不
以其能存韓也為重於韓也辯說屬辭飾非詐謀以釣
利於秦而以韓利闚陛下夫秦韓之交親則非重矣此
自便之計也臣恐陛下淫非之辯而聽其盜心因不詳
察事情今以臣愚議秦發兵而未名所發則韓之用事
者以事秦為計矣臣斯請往見韓王使来入見大王見
之因内其身而勿遣稍召其社稷之臣以與韓王為市
則韓可深割也因令象武發東郡之卒闚兵於境上而
未名所之則齊人懼而從蘇之計是我兵未出而勁韓
以威擒強齊以義從矣聞於諸侯趙氏破膽荆人狐疑
必有忠計荆人不動魏不足患也則諸侯可蠶食而盡
趙氏可得與敵矣願陛下幸察愚臣之計無忽秦遂遣
斯使韓(韓非子)
韓非子(存韓)李斯往詔韓王未得見因上書曰昔秦韓
戮力一意以不相侵天下莫敢犯如此者數世矣前
世五諸侯相與共伐韓秦發兵以救之韓居中國地
不能滿千里而所以得與諸侯班位於天下君臣相
保者以世世相教事秦之力也先時五諸侯共伐秦
韓反與諸侯先為鴈行以嚮秦軍於關下矣諸侯兵
困力極無柰何諸侯兵罷杜倉相秦起兵發將以報
天下之怨而失攻荆荆令尹患之曰夫韓以秦為不
義而與秦兄弟共苦天下已又背秦先為鴈行以攻
關韓則居中國展轉不可知天下共割韓上地十城
以謝秦解其兵夫韓嘗一背秦而國迫地侵兵弱至
今所以然者聽姦臣之浮說不權事實故雖殺戮姦
臣不能使韓復強今趙欲聚兵士卒以秦為事使人
来借道言欲伐秦欲伐秦其勢必先韓而後秦且臣
聞之脣亡則齒寒夫秦韓不得無同憂其形可見魏
欲發兵以攻韓秦使人將使者於韓今秦王使臣斯
来而不得見恐左右襲曩姦臣之謀使韓復有亡地
之患臣斯不得見請歸報秦韓之交必絶矣斯之来
使以奉秦王之歡心願效便計豈陛下所以逆賤臣
者耶臣斯願一得見前進道愚計退就葅戮願陛下
有意焉今殺臣於韓則大王不足以強若不聽臣之
計則禍必搆矣秦發兵不留行而韓之社稷憂矣臣
斯暴身於韓之市則雖欲察賤臣愚忠之計不可
已邊鄙殘國固守鼓鐸之聲聞於耳而乃用臣斯之
計晚矣且夫韓之兵於天下可知也今又背強秦夫
棄城而敗軍則反掖之寇必襲城矣城盡則聚散聚
散則無軍矣使城固守則秦必興兵而圍王一都道
不通則難必謀其勢必不救左右計之者不用願陛
下熟圖之若臣斯之所言有不應事實者願大王幸
使得畢辭於前乃就吏誅不晚也秦王飲食不甘遊
觀不樂意專在圖趙使臣斯来言願得身見因急與
陛下有計也今使臣不通則韓之信未可知也夫秦
必釋趙之患而移兵於韓願陛下幸復察圖之而賜
臣報決(按非既入秦李斯忌而間之并載斯語然不宜在韓非書中)
大梁人尉繚来說秦王曰以秦之強諸侯譬如郡縣之
臣但恐諸侯合從翕而出不意此乃智伯夫差湣王之
所以亡也願大王毋愛財物賂其豪臣以亂其謀不過
亡三十萬金則諸侯可盡秦王從其計見尉繚亢禮衣
服食飲與繚同繚曰秦王為人蜂凖長目摯鳥膺豺聲
少恩而虎狼心居約易出人下得志亦輕食人我布
衣然見我常身自下我誠使秦王得志於天下天下皆
為虜矣不可與久游乃亡去秦王覺固止之以為秦國
尉卒用其策(秦始皇本紀)
十一年吕不韋之河南(六國年表)以李斯為丞相王翦
攻閼與橑楊皆并為一軍剪將十八日軍歸斗食以下
(斗食官秩也)什推二人從軍取鄴安陽王翦桓齮楊端和
攻趙鄴取九城(以上秦始皇本紀)
十二年吕不韋徙蜀自殺(通鑑綱目)
史(吕不韋傳)文信侯就國河南歲餘諸侯賓客使者相望
於道請文信侯秦王恐其為變乃賜文信侯書曰君
何功於秦秦封君河南食十萬戶君何親於秦號稱
仲父其與家屬徙處蜀吕不韋自度稍侵恐誅乃飲
酖而死
史(始皇本紀)文信侯不韋死竊葬其舍人臨者晉人也皆逐
出之秦人六百石以上奪爵遷五百石以下不臨遷
勿奪爵令自今以来操國事不道如嫪毐不韋者籍
其門視此秋復嫪毐舍人遷蜀者天下大旱六
月至八月乃雨
十三年桓齮攻趙平陽殺趙將扈輙斬首十萬王之河
南趙以李牧為大將軍擊秦軍於宜安大破之走桓
齮正月彗星見東方
十四年桓齮攻趙軍於平陽取宜安破之殺其將軍定
平陽武城
秦攻趙李牧與秦戰肥下却之韓非使秦秦用李斯
謀留非死雲陽韓王請為臣(以上秦始皇本紀)
史(韓非子傳)韓非使秦王秦王悅之未信用李斯姚賈害
之毁之曰韓非韓之諸公子也今王欲并諸侯非終
為韓不為秦此人之情也今王不用久留而歸之此
自遺患也不如以過法誅之秦王以為然下吏治非
李斯使人遺非藥使自殺韓非欲自陳不得見秦王
後悔之使人赦之非已死矣(國策秦王諫非與此不同)其著書傳
於後世
十五年大興兵一軍至鄴一軍至太原取狼孟攻番
吾李牧擊破秦軍南距韓魏地動燕太子丹質於
秦自秦亡歸
十六年九月發卒受地韓南陽假守騰初令男子書
年魏獻地於秦秦置麗邑代地大動自樂徐以西
北至平隂臺屋牆垣大半壊地坼東西百三十步
十七年内史騰攻韓得韓王安盡納其地以其地為郡
名曰穎川地動華陽太后卒民大饑
十八年大興兵攻趙王剪將上地下井陘端和將河内
羌瘣伐趙端和圍邯鄲城
十九年王剪羌瘣盡定取趙地東陽得趙王引兵欲
攻燕屯中山秦王之邯鄲諸嘗與王生趙時母家有
仇怨皆阬之秦王還從太原上郡歸秦王母太后崩
趙公子嘉率其宗數百人之代自立為代王東與燕
兵合軍上谷大饑(以上秦始皇夲紀)
史(呂不韋傳)始皇太后薨與莊襄王會葬茝陽
二十年燕太子丹患秦兵至國恐使荆軻刺秦王秦王
覺之體解軻以徇而使王剪辛勝攻燕燕代發兵擊秦
軍秦軍破燕易水之西(秦始皇本紀)
史(刺客傳)荆軻至秦持千金之資幣物厚遺秦王寵臣
中庶子蒙嘉嘉為先言於秦王曰燕王誠振怖大王
之威不敢舉兵以逆軍吏願舉國為内臣比于諸侯
之列給貢職如郡縣而得奉守先王之宗廟恐懼不
敢自陳謹斬樊於期之頭及獻燕督亢之地圖函封
燕王拜送於庭使使以聞大王唯大王命之秦王聞
之大喜乃朝服設九賓見燕使者咸陽宫荆軻奉樊
於期頭函而秦舞陽奉地圖匣以次進至陛秦舞陽
色變振恐君臣怪之荆軻顧笑舞陽前謝曰北番蠻
夷之鄙人未嘗見天子故振慴願大王少假借之使
得畢使於前秦王謂軻曰取舞陽所持地圖軻既取
圖奏之秦王發圖圖窮而匕首見因左手把秦王之
袖而右手持七首揕之未至身秦王驚自引而起袖
絶拔劍劍長操其室時惶急劍堅故不可立拔荆軻逐秦
王秦王環柱而走羣臣皆愕卒起不意盡失其度而秦法
羣臣侍殿上者不得持尺寸之兵諸郎中執兵皆陳殿下
非有詔召不敢上方急時不及召下兵以故荆軻乃逐秦
王而卒惶急無以擊軻而以手共摶之是時侍醫夏無且
以其所奉藥囊提荆軻也秦王方環柱走卒惶急不知所
為左右乃曰王負劍負劍遂拔以擊荆軻斷其左股荆軻
廢乃引其匕首以擿秦王不中中銅柱秦王復擊軻軻被
八創軻自知事不就倚柱而笑箕倨以罵曰事所以不成
者以欲生劫之必得約契以報太子也於是左右既前殺
軻秦王不怡者良久已而論功賞羣臣及當坐者各有
差而賜夏無且黃金二百鎰曰無且愛我乃以藥囊提荆
軻也(燕丹子荆軻刺秦王右首執匕首左首揕其袖秦王曰今日之事從子計矣乞聽琴聲而死琴女鼔)
(琴琴聲曰羅榖單衣可裂而絶三尺屏風可超而越鹿廬之劍可負而拔王於是奮袖超屏風走之軻不解琴)
(故及於難太荆軻拔七首擲秦王不中中銅柱入尺已荆軻為燕子丹刺秦王後誅軻九族其後恚怒不)
(復夷軻之一里一里皆滅故曰町町)魯句踐已聞荆軻之刺秦王私曰
嗟乎惜哉其不講於刺劍之術也甚矣吾不知人也
曩者吾叱之彼乃以我為非人也於是秦王大怒益
發兵詣趙詔王翦軍以擊燕十月而拔薊城燕王喜
太子丹等盡率其精兵東保於遼東
二十一年王賁攻薊乃益發卒詣王翦軍遂破燕太子
軍取燕薊城得太子丹之首燕王東收遼東而王之
(史秦始皇本紀)
史(刺客傳)秦李信追擊燕王急代王嘉乃遺燕王喜書
曰秦所以尤追燕急者以太子丹故也今王誠殺丹
獻之秦王秦王必解而社稷幸得血食其後李信追
丹丹匿衍水中燕王乃使使斬太子丹欲獻之秦秦
復進兵攻之
王翦謝病老歸新鄭反昌平君徙於郢大雨雪深
二尺五寸
二十二年王賁攻魏引河溝灌大梁大梁城壊魏王請
降盡取其地(以上秦始皇本紀)
史(魏世家)太史公曰吾適故大梁之墟說者皆曰魏以不用信
陵君故削弱至於亡余以為不然天方令秦平海内
其業未成魏雖得阿衡之佐曷益乎
二十三年秦王復召王翦強起之使擊荆取陳以南至
平輿虜荆王(史秦始皇本紀)
王翦者頻陽東鄉人也少而好兵事秦始皇始皇既滅三
晉走燕王而數破荆師秦將李信者年少壯勇嘗以兵
數千逐燕太子丹至於衍水中卒破得丹始皇以為賢
勇於是始皇問李信吾欲攻取荆將軍度用幾何人而
足李信曰不過用二十萬人始皇問王翦王翦曰非六
十萬人不可始皇曰王將軍老矣何怯也李將軍果勢
壯勇(勢一作新)其言是也遂使李信及蒙恬將二十萬南伐
荆王翦言不用因謝病歸老於頻陽李信攻平與蒙恬
攻寢大破荆軍信又攻鄢郢破之於是引兵而西與蒙
恬會城父荆人因随之三日三夜不頓舍大破李信軍
入兩壁殺七都尉秦軍走始皇聞之大怒自馳如頻陽
見謝王翦曰寡人以不用將軍計李信果辱秦軍今聞
荆兵日進而西將軍雖病獨忍棄寡人乎王翦謝曰老
臣罷病悖亂唯大王更擇賢將始皇謝曰已矣將軍勿
復言王翦曰大王必不得已用臣非六十萬人不可始
皇曰為聽將軍計耳於是王翦將兵六十萬人始皇自
送至灞上王翦行請美田宅園池甚衆始皇曰將軍行
矣何憂貧乎王翦曰為大王將有功終不得封侯故及
大王之嚮臣臣亦及時以請園池為子孫業耳始皇大
笑王翦既至關使使還請善田者五輩或曰將軍之乞
貸亦已甚矣王翦曰不然夫秦王怛而不信人今空秦
國甲士而專委於我我不多請田宅為子孫業以自堅
顧令秦王坐而疑我耶王翦果代李信擊荆荆聞王翦
益軍而来乃悉國中兵以拒秦王翦至堅壁而守之不
肯戰荆兵數出挑戰終不出王翦日休士洗沐而善飲
食撫循之親與士卒同食久之王翦使人問軍中戲乎
對曰方投石超距於是王翦曰士卒可用矣荆數挑戰
而秦不出乃引而東翦因舉兵追之令壯士擊大破荆
軍至蘄南殺其將軍項燕荆兵遂敗走秦因乘勝略定
荆地城邑歲餘虜荆王負芻竟平荆地為郡縣因南征
百越之君而王翦子王賁與李信破定燕齊地(史王翦傳)
秦王以五百里地易鄢陵鄢陵君辭而不受使唐且謝
秦王秦王曰秦破韓滅魏鄢陵君獨以五十里地存者
吾豈畏其威哉吾多其義耳今寡人以十倍之地易之
鄢陵君辭而不受是輕寡人也唐且避席對曰非如此也
夫不以利害為趣者鄢陵也夫鄢陵君受地於先君而
守之雖復千里不得當豈獨五百里哉秦王忿然作色怒
曰公亦曾見天子之怒乎唐且曰主臣未曾見也秦王
曰天子一怒伏尸百萬流血千里唐且曰大王亦嘗見
夫布衣韋帶之士怒乎秦王曰布衣韋帶之士怒也解
冠徒跣以頭頓地耳何難知者唐且曰此乃匹夫愚人
之怒耳非布衣韋帶之士怒也夫專諸刺王僚彗星襲
月奔星晝出要離刺王子慶忌蒼隼擊於臺上聶政刺
韓王之季父白虹貫日此三人皆夫布衣韋帶之士怒
矣與臣將四士含怒未發搢厲於天下無怒即已一怒
伏尸二人流血五步即案匕首起視秦王曰今將是矣
秦王變色長跪曰先生就坐寡人喻矣秦破韓滅魏鄢
陵獨以五十里地存者徒用先生之故耳(說苑奉使)
秦王游至郢陳荆將項燕立昌平君為荆王反秦於淮
南
二十四年王翦蒙武攻荆破荆軍昌平君死項燕遂自
殺(以上史秦始皇本紀)
風俗通王負芻為秦所滅百姓哀之為之語曰楚
雖三戶亡秦必楚
史注秦滅去楚名以楚地為三郡
二十五年大興兵使王賁將攻燕遼東得燕王喜還攻
代虜代王嘉王翦遂定荆江南地降越君(楚威王已滅其餘自)
(稱君長今降秦)置會稽郡五月天下大酺(秦既平韓趙魏燕楚五國故天下大)
(酺也)
二十六年齊王建與其相后勝發兵守西界不通秦秦
使將軍王賁從燕南攻齊得齊王建
秦初并天下采上古帝位號號曰皇帝(以上秦始皇本紀)
地志(延慶州)有王仲者弱冠變倉頡舊文為今隸書秦
始皇嘗徵仲不至大怒詔檻車送之仲化為大鳥飛
去落二翮於此因名大翮山
秦王政立二十六年初并天下為三十六郡號為始皇
帝始皇帝五十一年而崩(史秦始皇本紀)
雜錄
楚王使人之秦秦王甚禮之王曰敵國有賢者國之憂
也今楚王之使者甚賢寡人患之羣臣曰以王之賢聖
與國之資厚願楚王之賢人王何不深知之而隂有之
楚以為外用也則必誅之(韓子内儲下)
秦楚轂兵秦王使人使楚楚王使人戲之曰子来亦卜
之乎對曰然卜之謂何對曰吉楚人曰噫甚矣子之國
無良龜也王方殺子以釁鐘其吉如何使者曰秦楚轂
兵吾王使我先窺我死而不還則吾王知警戒整齊兵
以備楚是吾所謂吉也且使死者而無知也又何釁於
鐘死者而有知也吾豈錯秦相楚哉我將使楚之鐘鼔
無聲鐘鼔無聲則將無以整齊其士卒而理君軍夫殺
人之使絶人之謀非古之通議也子大夫試熟計之使
者以報楚王楚王赦之(說苑奉使)
秦牛缺徑於山中(牛缺隱士)而遇盜奪之車馬解其槖笥拖
其衣被盜還反顧之無懼色憂志驩然有以自得也盜
遂問之曰吾奪子財貨刦子以刀而志不動何也秦牛
缺曰車馬所以載身也衣服所以揜形也聖人不以所
飬害其養盜相視而笑曰夫不以欲傷生不以利累形
者世之聖人也以此而見王者必且以我為事矣還反
殺之(淮南子人間)
薛譚學謳於秦青未窮音之旨一日遂辭歸秦青乃餞
於郊衢撫節悲歌聲振林木嚮遏行雲薛譚乃謝求返
終身不敢言歸秦青顧謂其友曰昔韓娥東之齊遺糧
過雍門鬻歌假食而去餘響遶梁三日不絶左右以其
人弗去過逆旅凡人辱之韓娥因曼聲哀哭一里老幼
俱悲愁垂涕三日不食遽追之韓娥還為曼聲長歌一
里復喜躍忭舞弗能自禁乃厚賂而遣之故雍門人至
今善歌哭效娥之遺聲也(博物志)
春秋戰國異辭卷二十五下
