歴代兵制卷四宋陳傅良撰
南朝
初晉兵不競惟北府有功方桓玄簒竊高祖之興不過
一千七百人卒定天下高祖既代晉亦惟内弱外強故
首置五校殿中東宫諸兵(永初元年置五校三將增殿中將軍領員二十人二年置)
(東宫三校尉)而限荆州府置兵不得過二千人二年且以揚
州本兵不付道憐(長沙王道憐高祖母弟也)未幾自以享國日淺欲
為貽後之業以荆居上流甲兵半朝廷遺詔諸王遍居
之由是崇樹襁褓迭據方岳(裴子野論)而大州率加都督不
可詳載文帝元嘉之政最為可稱置宣武場校獵講武
然而亟用其民猜防智將殺檀道濟而使王玄謨等北
代再舉再敗邑里蕭條武庫空虛當是時惟荆州尚完
衆率十萬帝深憂忌思所以制之
按宋鎮荆州者十有一人惟謝晦朱脩之沈攸之三
異姓耳初高祖用宜都王義隆次謝晦文帝元嘉三
年晦反誅次彭城王義康元嘉二十年入相誅次江
夏王義恭廢帝永光六年入相誅次臨川王義慶南
譙王義宣武帝孝建元年義宣與江州刺史臧質反
誅次朱脩之次臨海王子頊以應子勛反誅次山陽
王休祐次巴陵王休若泰始七年皆誅次沈攸之反
誅又竟陵王誕以南兖州反誅晉安王子勛桂陽王
休範皆以江州反誅海陵王休茂以雍州反誅義陽
王昶以徐州反奔魏建平王景素以南徐反誅子勛
子頊死皆年十一
乃更益東宫之兵與羽林相若至有實甲萬人以為宗
室尾大不掉之防立矣不知一旦議開廢立禍起於父
子之間非獨兇忍亦居勢使然也孝武起義削平内難
又謂前日之釁近在東宫蔵甲與禁旅競強也乃增多
殿閣諸屯(孝建元年初置殿門及上閣門諸屯兵及復置衞尉官)
按宋雜將軍往往貼為寄禄而掌禁兵則自二衞將
軍下有隊主仗主幢主鎧主細仗細鎧主軍主至是
有直閣將軍防閣將軍閣主齋帥直寝左右捉刀之
類大見寵任而中郎將驍騎諸營又為外兵矣(時有中郎)
(將外兵參軍驍騎外兵參軍)
併省太子營衞(省太子步兵翊軍校尉旅賁中郎將冗從僕射左右積弩將軍)既而南
郡竟陵海陵諸王相繼以反誅又以藩州太重大荆揚
别置二州(分揚州五郡置東揚州分荆州八郡置郢州)鎮王從兵無過六隊
而封内官長皆不臣於封君尋戒刺史守宰須手詔乃
興軍且自謂弱主弱臣庶幾略定而晉人上流中流重
鎮之意既掃地於此事歸近習勢輕天下廢帝遇害不
出房闥泰始之初晉安傳檄潯陽而徐(薛安都)冀(崔道固)青
(沈文秀)益(蕭惠開)湘(何慧文)廣(袁曇遠)梁(柳元怙)豫(殷琰)會稽(孔覬)岷山
(薛常寳)諸州郡響應而起南向之兵凡十餘萬朝廷號令
不出百里當是時十萬四出(見沈攸之傳)宫省危懼吳喜請
定東吳僅配羽林三百而殷孝祖以傖楚壮士三千黃
回以江西快手八百来赴恃以為安然則孝建大眀之
制非徒無益祇以滋禍雖賴建安王及沈攸之悉力勘
定然一時軍功當官者衆板不能供使用黃紙眀帝晚
運益念中外多虞禁旅方藩皆不可恃獨親信近倖至
有僕隸皆獲不次之除捉車人為中郎將馬卒為員外
郎馴使左右御刀專制天下(事見齊紀)紀綱法度蕩然矣世
祖二十八子既無孑遺(泰始三年誅盡)未幾嫌隙日深故亦以
有功見疑被誅而晉平巴陵次第鋤殄本根既蹶而蕭
道成之釁成矣大抵宋氏之&KR0852;無異於晉而又甚焉盖
皆起於高祖而成於文帝父子兄弟干戈相尋無足論
者
按宋調役一如晉舊元嘉以来王弘始議以十五至
十六為半丁十七為全丁而何承天備邊之策亦云
一城千家堪戰之士不下二千計丁課仗盖稍稍欲
裁制矣然文帝銳志中原不暇息民力其一舉悉六
州倩暫行而白丁不較輕進易退卒至敗衂當時徐
州五軍僅免九百餘可略見帝猶不已於是盡戶發
丁(二十七年)王公以下子弟皆從役再舉再敗邑里蕭然
遂致子勛之亂丹陽統内男丁既盡婦女供役逮於
大眀數年兵禍少弭而孝武不思救時更為嚴科詔
士族雜婚皆補將吏避役必斬由此奔竄山林胥為
盜賊子勛之變曾不旬日闔境響應盖有由然幸會
削平而眀帝浸驕因欲宣威淮北一敗塗地枕尸六
十餘里至是虛置州縣荒民無幾矣重以將由上御
士無專統元嘉北伐帝授成律交戰日時亦待中詔
將帥趦趄莫敢自决而泰始之師十軍絡繹各立姓
號不相禀受沈攸之以為耕夫漁父夜相呵叱便致
駭亂無惑乎斯民之至此極也
齊梁陳興亡相及兵無改制盖晉末兵禍不在敵國而
日尋於臣子齊太祖乘釁得位廢諸王屯邸而外斷諸
衆募(泰始元年以来内外多虞將帥各募部曲李安民以為非淮南常備外餘軍&KR0662;可罷遣乃詔曰設募)
(取兵縣賞購士盖皆權宜自今可斷衆募)因欲撿括民居稍立符伍以王儉
諫乃止更定戶籍雖有其意無其法(先是民苦兵役或託死稱疾以避之)
(簿籍無考虞玩之議更撿定而吕文度行之過甚凡上籍被却者充遠戍逃亡益多賊唐㝢之由此起奔之者)
(三萬衆)永眀以来凡上所寵昵即付師旅盖世祖任外監
(吕文度)則領軍但守虚位東昏信置閣(徐母標)則都督實不
領兵(崔慧景)甚者御刀應勅(茹法珍之徒)用事謂之八要誅鋤
舊臣諸將危不自安皆為逆黨(王敬則陳顯達相繼以懼誅叛)永元之
後蕩然弛備閱武故場鞠為苑囿(東昏以閱武場為芳樂苑百姓歌曰閱武)
(場種楊柳)玩習兵火昏淫肆虐於是梁武帝蕭衍假起義之
師潜謀代齊然武帝志事征伐恢拓境宇州郡雖多戶
口日耗而又調民止於徐揚二州三丁取兩自徐州南
據於蕭勃惟荆益所部尚完既而元帝棄益於西(以武陵王)
(紀事)湘巴兼失荆揚號令千里而近民戶著籍不盈三萬
陳祖因而取之盖兵力單微也比于高宗江州守長亦
僅羈縻不應徵發鎮將屯討悉仰禁兵於是大增六騎
遊擊(大建六年)衆建雲旗義士(七年)而舟師果修所向奏捷然
瘡痍未復輙謀彭汴清口之殱將士三萬由是江右尋
亡南師不競閱武於大壮之觀陳於玄武之湖雖曰步
騎十萬樓艦五百僅足緣江防守臺内空虛矣後主荒
怠責軍人之征以修宫室(舊制軍人無關市之征至是倍責之)奪故將之
兵以配文吏(時孔範用事於帝前誹薄諸將自是將帥微有過失即奪其兵分配文吏奪任忠部)
(曲以配範故章華上書曰老臣宿將棄之草莽)至禎眀末徵兵吳會而邊鎮遂
虚施文慶赴江州配兵二千京師戒嚴則恐廢其述職
衰弱之積殆此極矣隋師大至江中無一鬭船自謂齊
兵三来周師再来無不摧敗曾不為備賦詩飲酒不罷
隋師至而陳亡
歴代兵制卷四
