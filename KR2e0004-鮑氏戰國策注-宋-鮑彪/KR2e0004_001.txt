戰國策卷一
宋鮑彪注
西周(漢志河南洛陽榖城平陰偃師鞏緱氏皆周地也)
安王(威烈王子此類並以事見紀表世家新出)
嚴氏為賊(嚴仲殺韓相傀列侯三年書殺俠累是也殺人不以道曰賊於此為五年)而陽豎
與焉(鴻烈人間訓注豎小使也韓策名堅)道周(出亡過周)周君留之十四日
載以乘車駟馬而遣之(乘四馬也一車駕四馬所謂駟馬車)韓使人讓
周(讓譙責也然則此時周之令已不行於諸侯矣)周君患之客謂周君正語
之曰(使以留之之情告之)寡人(孤寡不穀王侯之稱)知嚴氏之為賊而陽
豎與之故留之十四日以待命也(待韓之命)小國不足(衍亦)
(字)以容賊君之使又不至是以遣之也(元在東周策時周未分也)
(彪謂客之辯雖足以文周而周君實為天下逋逃主所謂欲蓋而彰者何以示天下乎)
赧王(周紀慎靚王子歲丁未立徙都西周西周鎬京也宋忠曰卒諡西周武公)
周共太子死(周紀云西周武公之共太子死)有五庶子皆愛之而無適
立也(適猶定也故與莫反)司馬翦(司馬楚卿疑即昭翦)謂楚王(懷)曰何不
封公子咎(周君别子)而為之請太子(請於周使立為太子)左成(楚人)謂
司馬翦曰周君不聽是公之智困(困不通也)而交絶於周
也不如謂周君曰孰欲立也微告翦翦令楚王資之
以地(封之以為之資)公若欲為太子(此左成告翦之辭為皆去音猶助也)因令
人謂相國御展子(楚相之御姓展)廧夫空(廧嗇字同小臣也空其名)曰王
𩔖欲令若為之(王楚王𩔖猶似若汝也言楚王之意然)此健士也(此亦左成)
(喻翦之言健猶悍也)居中(國中)不便於相國(二士居中與國事以其悍故相國不之便)
(若出而使周則不居中用事相國之所欲也故以此說之相國必從)相國令之為太子
(此策周紀有元在東周)
謂齊王(凡言謂言為而不人失之也猶言或謂或為王閔王)曰王何不以地齎周
最(齎持遺也最周之庶子凡周皆周之族)以為太子也齊王令司馬悍
(齊人)以賂進周最於周(進猶薦)左尚(齊人)謂司馬悍曰周不
聽是公之智困而交絶於周也公不如謂周君曰何
欲置(置猶立)令人微告悍悍(一本悍請令)令王進之以地左
尚以此得事(以教悍得齊王意故委任之疑此即上章楚王楚人)
司寇布(司寇周官布其名)為周最謂周君曰君使人告齊王以
周最不肯為太子也(閔王善最欲其為太子以賂進之最時譲立周以最不肯立告)
(齊)臣為君不取也函冶氏(冶銷鐡也函蓋其姓)為齊太公(田和也始)
(代吕氏為齊侯)買良劍公不知善歸其劒而責之金(歸還之也責取)
(也金買劒之金)越人請買之千金折而不賣(折折劒)將死(函冶氏將)
(死)而屬其子(屬囑同集韻託辭)曰必無(無以告人)獨知(自知其良)今君
之使最為太子(周雖以最不肯立告齊猶欲立之特未定耳)獨知之契也
(契約也當兩知之今則獨)天下未有信之者也臣恐齊王之謂(元作)
(為)君實立果(亦周子)而譲之於最(譲飾說也)以嫁之於齊(嫁猶)
(賣也言欺齊)君為多巧(巧猶詐)最為多詐(心欲之而言不肯)君何不
買信貨哉(可信之貨非獨知也)奉餋無有愛於最也(愛猶吝)使天
下見之(然則立最信矣從周紀皆當為楚王)
秦令樗里疾(秦惠王弟其居在渭南隂鄉樗里故號樗里子後相武王)以車百乘入
周周君迎之以卒(百人為卒)甚敬楚王怒(懷王)譲周以其重
秦客(謂疾)游騰(周人)謂楚王曰昔智伯(晉卿智㐮子之孫瑶)欲伐厹
由(夷國屬臨淮漢志由作猶又九域圖并州有仇猶城引此)遺之大鍾載以廣車
(欲開道也)因隨入以兵厹由卒亡無備故也(受其鍾不防有兵)桓
公伐蔡也(僖二年蔡姬沈舟盪公公怒歸之未絶也蔡嫁之故伐之蔡蔡叔度所封屬汝南後)
(徙沛下蔡)號言伐楚(號聲言也以伐楚號衆)其實襲蔡(無鍾鼓曰襲)今秦
虎狼之國也(喻其貪殘)兼有吞周之意使樗里疾以車百
乘入周周君懼焉以蔡厹由惑之(以二國為惑)故使長兵
在前(戈矛之屬)強弩在後名曰衛疾(衛行列為護也)而實囚之周
君豈能無愛國哉恐一日之亡國(恐秦亡之)而憂大王(為楚)
(王憂)楚王乃悅(樗里傳有)
雍氏之役(周紀注陽翟有雍氏城韓紀注赧王三年十五年楚再圍雍氏此十五年也)韓徵
甲與粟於周(徵猶索)周君患之告蘇代(秦之弟洛陽人)蘇代曰
何患焉代能為君令韓不徵甲與粟於周又能為君
得高都(屬上黨)周君大悦曰子苟能寡人請以國聽(以國)
(事從之)蘇代遂往見韓相國公仲(元作中下同韓公族)曰公不聞
楚計乎昭應(楚將也昭屈景皆楚之族姓後有不重注)謂楚王(懷)曰韓氏
罷於兵(罷疲同勞也)倉廩空(並榖所入)無以守城吾攻之以飢
(因其飢攻之)不過一月必拔之(得城曰拔曰拔物然)今圍雍氏五月
不能拔是楚病也(病猶困)楚王始不信昭應之計矣今
公乃徵甲與(元作及)粟於周此告楚病也(猶以飢疲告之)昭應
聞此必勸楚王益兵守雍氏雍氏必拔公仲曰善然
吾使者已行矣代曰公何不以高都與周公仲怒曰
吾無徵甲與粟於周亦已多矣何為與高都代曰與
之高都則周必折而入於韓(折猶屈入猶歸)秦聞之必大怒
而焚周之節(節符信也行者所執焚之者不通周也周官通達於天下必有節無節則不達)
不通其使是公以敝高都得完周也何不與也公仲
曰善不徵甲與粟於周而與高都楚卒不拔雍氏而
去(紀有而略周君為東周)
薛公(靖郭君田嬰之子孟嘗君田文也襲其父封薛薛屬魯國)以齊為韓魏攻楚(楚懷)
(二十六年齊韓魏攻楚此十二年也)又與韓魏攻秦(齊閔二十六年為韓魏攻秦此十七)
(年也)而藉兵乞食於西周(藉猶借)韓慶(凡韓皆韓人其在周去韓仕周也凡)
(非本國人皆自其國来仕者也)為西周謂薛公曰君以齊為韓魏攻
楚九年取宛葉以北(二縣屬南陽九字誤當云六或五)為強韓魏(為猶)
(是)今又攻秦以益之(益其強)韓魏南無楚憂西無秦患
則地廣而益重齊必輕矣夫本末更盛(更猶迭)虚實有
時(言不可常)竊為君危之(並言齊薛今雖善韓魏後或為患)君不如令敝
邑(周也)隂合為秦(隂猶私)而君無攻(但出兵臨秦不用攻也)又無藉
兵乞食(勿示秦以弱)君臨函谷(臨言以兵至其地函谷關名在弘農)而無攻
令敝邑以君之情(心所欲也)謂秦王(昭襄)曰薛公必不(補不字)
破秦以張韓魏(張去音大之也)所以進兵者欲王令楚割東
國以與齊(楚之束地即楚策下束國云)而(元作也)秦王出楚王(懷)以
為和(楚懷三十年張儀誘楚王會秦秦留之此十六年也)君令敝邑以此忠秦
(秦得無攻周之力也)秦得無攻(元作破)而以楚之東國自免也必
欲之楚王出必德齊(齊出之齊之恩也)齊得東國而益強而
薛世世無患秦不大弱(無三國之兵故)而處之三晉之西(趙魏)
(韓本晉三卿分晉而君之故曰三晉)三晉必重齊(秦居晉西不弱而善齊三晉畏秦故齊重)
薛公曰善因令韓慶入秦而使三國無攻秦而使不
藉兵乞食於周(孟嘗傳有今按楚記三國攻楚秦救之引去與此言取宛葉小駮)
三國攻秦反(反猶還)西周恐魏之藉道也(藉亦借)為西周謂
魏王(哀)曰楚宋不利秦之聽(元作德)三國也(聽猶順從三國近楚)
(宋秦聽之則強而害楚宋故不利也)彼且攻王之聚(楚宋攻魏之廩庫)以利(元作)
(到)秦(若為秦報魏然)魏王懼令軍設舍速東(舍軍次也魏東還必道周周必)
(賓之故恐今速東則無賓之之費矣)
韓魏易地(韓策書此在楚圍雍氏後)西周弗利樊餘(周人)謂楚王(懷)曰
周必亡矣韓魏之易地韓得二縣魏亡二縣(易地則魏亦有)
(得而獨言亡者亡多於得也)所以為之者(魏雖多亡然且為之)盡包二周(東西)
多於二縣九鼎存焉(漢志武王遷九鼎於郟鄏郟鄏屬河南為東周)且魏有
南陽鄭地三川(河内脩武注晉始啟南陽是也京兆山陽皆有鄭河南有新鄭此在楚魏)
(之間新鄭也河南郡注秦三川郡也周紀三川震注涇渭洛)而包二周則楚方城
之外危(南陽郡注葉公邑號方城)韓兼兩上黨(漢并州郡甘茂𫝊注遠韓近趙故言)
(兩此韓所得也今按東策周最再說金投秦策藍田徑山三章所言則上黨亦屬魏)以臨趙即
趙羊腸以上危(上黨壺關有羊腸坂高注趙險塞山形屈折如羊腸此皆以所近之國強)
(故危)故易成之日楚趙皆輕楚王恐因趙兵以止易
秦攻魏將犀武軍於伊闕(唐志為縣屬河南注北有伊闕故關此役秦昭十四年此)
(二十二年)進兵而攻周為周最謂李兊(趙司寇)曰君不如禁
秦之攻周(禁猶止)趙之上計莫如令秦魏復戰(趙魏鄰也魏有)
(秦兵則趙無事)今秦攻周而得之(得猶勝)則衆必多傷矣秦欲
持(元作待)周之得(持猶保)必不攻魏(恐重傷)秦若攻周而不
得前有勝魏之勞後有攻周之敗又必不攻魏今君
禁之而秦未與魏講也(講和觧也)而全趙令其止必不敢
不聽是君却秦而定周也(却猶退)秦去周必復攻魏魏
不能支(支猶拒)必因君而講(與秦和也)則君重矣(凡言重皆制人而不)
(制於人者也)若魏不講而疾支之是君存周而戰秦魏也
重亦盡在趙
犀武敗於伊闕周君之魏求救(白起既敗魏遂進攻周周以魏怨之故往求救)
魏王(昭)以上黨之急辭之(意者有趙或韓兵也)周君反見梁囿
(陳留浚儀注魏惠王自安邑徙大梁有林池曰囿)而樂之也綦毋恢(周人)謂周
君曰温囿不下此(温屬河南言其樂不在梁下)而又近(近周)臣能為
君取之反見魏王王曰周君怨寡人乎對曰不怨且
誰怨乎臣為王有患也周君謀主也(猶為天子故)而設以
國為王扞秦(設施陳扞衛也)而王無之扞也(無為周扞者)臣見其
必以國事秦也秦悉塞外之兵與周之衆以攻南陽
而兩上黨絶矣(言趙韓援魏之路絶)魏王曰然則柰何綦毋恢
曰周君形不好小利(形猶勢也小利謂温囿國小多憂其勢宜不得游觀)事秦
而好小利(有秦助則無國患乃得游觀)今王許戍三萬人(戍守邊也許為)
(周扞秦)與温囿周君得以為辭於父兄百姓(云得戌卒之援)而
私(元作利)温囿以為樂(得戍公也得囿私也)必不合於秦臣嘗聞
温囿之利計歲八十金(魏人貢其上之數)周君得温囿其以
事王者歲百二十金(周許魏之數)是上黨無患(周善事魏則趙韓必)
(不加兵)而贏四十金(贏有餘賈利也)魏王因使孟卯(鴻烈汎論注齊人即)
(芒卯)致温囿於周君(致送也)而許之戍(彪謂周君非賢君也秦兵在境而樂)
(於囿其志荒矣恢雖能得囿非君子所以事其君者也)
犀武敗周使周足(周相)之秦或謂周足曰何不謂周君曰
臣之秦秦周之交必惡(皆美惡之惡)主君之臣(主君稱周君)又
秦重(秦之所重)而欲相者(欲得相周)且惡臣於秦(此人欲代足相周故敗其)
(使事此二國所以必惡)而臣不能為使矣臣願免而行(免已之相以順)
(欲者)君因相之彼得相不惡周於秦矣君重秦(此下或人復說)
(足也)故使相往行而免是(元作且)輕秦也公必不免(雖以免自)
(請勢不可免也)公言是而行交善於秦是公之事成(元作成事)也
交惡於秦不善於公者(補者字)且誅矣(意其惡足於秦也)
蘇厲(亦秦之弟)謂周君曰敗韓魏殺犀武攻趙取藺離石祁
者(藺及離石屬西河祁屬太原)皆白起(秦將武安君)是攻用兵(攻功字言善巧)
(也)又有天命也(得天之助)今攻梁(魏都)梁必破破則周危君
不若止之謂白起曰楚有養由基者(楚共王將)善射去柳
葉者百步而射之百發百中(𤼵𤼵矢)左右皆曰善有一
人過曰善射可教射也矣(意欲其息)養由基曰人皆善(善善)
(我)子乃曰可教射子何不代我射之也客曰我不能
教子支左屈右(支去竹之支也蓋取其直左右臂)夫射柳葉者百發
百中而不以善息(百中善也此時宜息)少焉氣力倦弓撥矢鉤
(元作拘今從史撥弓反也鉤矢鋒屈也)一發不中前功盡矣(盡猶滅)今公
破韓魏殺犀武而北攻趙取藺離石祁者公也公之
功甚多今公又以秦兵出塞過兩周踐韓而以攻梁
(踐履也猶過)一攻而不得前功盡滅公不若稱病不出也
(周紀三十四年有)
楚兵在山南(山吳岳屬扶風禮所謂岳山也)伍(元作吾下同)得(楚將也高注吾作五)將
為楚王(傾㐮)屬怨於周(屬連也猶結)或謂周君曰不如令太
子將軍正(周太子也將去音軍正猶卒正軍之率也)迎伍得於境而君自
郊迎令天下皆知君之重伍得也因泄之楚曰(微漏其言)
(使楚知之)周君所以事伍得者器必名曰謀楚(此以間得於楚言與)
(得之器其欵識云然)王必求之(楚王)而伍得無效也(效猶致也得實未嘗得器)
(故無以效)王必罪之(以其欺也彪謂此謀雖不出於正而免國於難可也)
楚請道於兩周之間(以假道請)以臨韓魏周君患之蘇子(元作)
(秦秦字季子洛陽人其死時東西周未分此當為代若厲諸如此處不一)謂周君曰除道
屬之於河(除去穢也夏紀注河出金城積石蓋道行兩周之間使楚所假連及之)韓魏
必惡之(惡楚)齊秦恐楚之取九鼎也(道廣可以出鼎)必救韓魏
而攻楚楚不能守方城之外安能道二周之間若四
國弗惡(齊秦韓魏)君雖不欲與也(與之道)楚必將自取之矣
秦召周君周君難往(意不欲往)或為周君謂魏王(安釐)曰秦召
周君將以使攻魏之南陽王何不出兵於河南(河南洛陽)
(也時未為郡言河之南耳)周君聞之將以為辭於秦而不往(以魏兵在)
(境為言)周君不入秦秦必不敢越河(越度也)而攻南陽
周君之秦謂周最曰(最時從)不如譽秦王之孝也(秦昭)因以
原為太后養地(齊記注河内沁水有原城后昭王母宣太后也供養之地湯沐邑也)秦
王太后必喜是公有秦也(有言得其意)交善(周秦之交)周君必
以為公功交惡勸周君入秦者必有罪矣(紀四十五年有)
秦欲攻周周最謂秦王(昭)曰為王之國計者不攻周攻
周實不足以利國而聲畏天下(聲猶名也周天子也今見攻故天下畏秦)
天下以聲畏秦必東合於齊兵敝於周(攻雖勝不無傷失)而
合天下於齊則秦孤而不王矣是天下欲罷秦(罷疲同下)
(同)故勸王攻周秦與天下俱罷(天下合齊而與秦戰戰則必疲)則令
不横行於周矣(横行無畏忌也紀有)
宮他(周人)謂周君曰宛恃秦而輕晉(宛屬南陽故申伯國南陽三晉時屬韓韓)
(釐五年秦拔我宛蓋宛亡在春秋之晉三晉分晉乃屬韓也)秦飢而宛亡(此下皆恃遠輕)
(近而亡秦飢不暇救宛故晉滅之其亡不經見)鄭恃魏而輕韓魏攻蔡而鄭
亡(鄭河南新鄭鄭君乙二十一年韓哀侯滅之)邾莒亡於齊(魯鄒縣故邾也邾曹姓國)
(二十九世楚滅之莒屬城陽國故盈姓國三十世楚滅之蓋恃齊也)陳蔡亡於楚(陳舜後漢)
(淮陽國楚惠王十年滅陳四十二年滅蔡皆不見所恃蓋即恃楚不備之也)此皆恃援國
而輕近敵也(援引也故有助意)今君恃韓魏而輕秦國恐傷
矣君不如使周最(元作早)隂合於趙以備秦則不毁
戰國策卷一
