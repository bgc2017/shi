戰國策卷三
宋鮑彪註
秦(蘇張說外自弘農故關以西京兆扶風馮翊北地上郡西河安定天水隴西皆秦地南有巴蜀)
(廣漢犍為武都西有金城武威張掖酒泉燉煌又西南有牂柯越嶲益州皆屬焉)
孝公(獻公子顯王八年庚申立)
衛鞅(衛之庶孽公子姓公孫氏)亡魏入秦(鞅事公相公叔痤為庶子見魏策)孝公以
為相封之於商(屬弘農)號曰商君商君治秦法令至行
(至猶極)公平無私罰不諱強大(諱猶避也強宗大族)賞不私親近
法及太子(是為惠王)黥劓其傅(墨湼其顙曰黥截鼻曰劓太子犯法鞅曰法之不行)
(自上犯之太子君嗣也不可刑刑其傅公子虔黥其師公孫賈)朞年之後道不拾遺
民不妄取兵革大強(革甲也以革為札)諸侯畏懼然刻深寡
恩(刻猶深也刻金木者有深而已)特以強服之耳孝公行之八年疾且
不起欲傳商君(傳位與之)辭不受孝公已死惠王代後莅
政有頃(莅臨也集韻頃少選)商君告歸(懼誅歸商)人說惠王曰大臣
太重者國危左右太親者身危(君之身)今秦婦人嬰兒
(集韻女曰嬰男曰兒)皆言商君之法莫言大王之法是商君反
為主大王更為臣也且夫商君固大王之仇讐也願
大王圖之商君歸還(時自商欲歸魏不得故還秦)惠王車裂之而
秦人不憐(無念之者)
惠文君(孝公子元年顯王三十二年甲申也十三年始稱王前此稱王後人追書耳)
蘇秦始將連横(文穎曰關東為從西為横孟康曰南北為從東西為横瓉曰以利合曰從以威)
(勢相脅曰横)說秦惠王曰大王之國西有巴蜀漢中之利
(三郡並屬益州)北有胡貉(胡樓煩林胡之𩔖集韻貉似狐)代馬之用(代幽州郡)南
有巫山(在南郡巫)黔中之限(黔故楚地秦北距此二郡耳故言限秦昭三十年始定為)
(黔中郡後為武陵郡見後志)東有殽函之固(始皇紀注殽二殽函函關也在弘農)田
肥美民殷富(殷盛也)戰車萬乘奮擊百萬(士之能奮擊者)沃野
千里(沃言其肥潤)蓄積饒多地勢形便(地勢與形便於攻守)此所謂
天府(言蓄聚之富非人力也)天下之雄國也(物之雄者強)以大王之
賢士民之衆車騎之用(騎士之便馬者)兵法之教(教猶習)可以
并諸侯吞天下稱帝而治願大王少留意臣請奏其
效(奏進效功也)秦王曰寡人聞之毛羽不豐滿者不可以
高飛文章不成者(文章法令也)不可以誅罰道德不厚者
不可以使民政教不順者(逆人之心)不可以煩大臣(逆人心則)
(行之難故大臣勞)今先生儼然(矜莊貌)不遠千里而庭教之(教之)
(於廣庭)願以異日(異猶它也俟成順然後承教以此知為惠王初)蘇秦曰臣固
疑大王之不能用也昔者神農伐補遂(國名未詳)黃帝伐
涿鹿(屬上谷)而禽蚩尤(九黎氏之後見事史)堯伐驩兜(書止言憂之豈嘗伐)
(之而不服耶)舜伐三苗(國名縉雲氏之後)禹伐共工(伐乃流之)湯伐有
夏文王伐崇(崇侯虎紂卿士道之為惡)武王伐紂齊桓任戰(任猶用也)
(作内政寄軍令是也)而霸天下由此觀之惡有不戰者乎古者
使車轂擊馳(轂輻所湊也相擊而馳言其衆)言語相結(結親也)天下為
一約從連横兵革不藏文士並飭(文猶辯也飭飾同)諸侯亂
惑萬端俱起不可勝理科條既備(科程也集韻條件也)民多偽
態書策稠濁(策簡也大事書之稠多也言冇司文書多閱者昏亂)百姓不足上
下相愁民無所聊(集韻聊頼也)明言章理(文章法理)兵甲愈起
辯言偉服(偉竒也)戰攻不息繁稱文辭(游說也)天下不治
舌敝耳聾不見成功行義約信天下不親於是乃廢
文任武厚養死士(敢死之士)綴甲厲兵(集韻厲嚴也)效勝於戰
場(效致其功也)夫徒處而致利(徒猶空也言無所為)安坐而廣地雖
古五帝三王五霸明主賢君常欲坐而致之其勢不
能故以戰續之寬則兩軍相攻廹則杖戟相撞(廹近也杖)
(如杖劍戟謂持戟戟有支矛撞手擣也)然後可建大功是故兵勝於外
義強於内(論戰故獨言義)威立於上民服於下今欲并天下
凌萬乘(集韻凌侵尚也當從人)詘敵國(詘服之)制海内子元元(元善)
(也民之𩔖善故稱元)臣諸侯(言敵國又言諸侯則侯非其敵者)非兵不可今之
嗣主(時君皆繼世者也)忽於至道皆惛於教(惛不明也)亂於治迷
於言惑於語沉於辯(沉猶溺)溺於辭(溺謂為所冐没)以此論之
王固不能行也說秦王書十上而說不行黑貂之裘
敝(貂鼠屬大而黃黑出丁零國)黃金百斤盡資用乏絶(資貨也)去秦
而歸贏縢(方言儋齊楚陳宋曰攍通作贏縢緘也)履蹻負書擔囊(高注槖囊)
(也然則此字元作槖從兩說則上縢字當從巾囊也槖無底囊有底)形容枯槁面目黧
(元作犁)黑(集韻黧黑黃色)狀有愧色(愧元作歸今從高注)歸至家妻不下
絍(機縷也不下言自若)嫂不為炊父母不與言蘇秦喟然歎曰
(喟大息也)妻不以我為夫嫂不以我為叔父母不以我為
子是皆秦之罪也乃夜發書陳箧數十(篋藏也)得太公
隂符之謀(漢志有隂符經)伏而誦之簡練以為揣摩(簡猶擇練洓帛)
(也取其熟揣量摩研也遊說之術或量其情或研切之)讀書欲睡引錐自刺其
股(錐銳也鍼之𩔖)血流至足曰安有說人主不能出其金玉
錦繡取卿相之尊者乎朞年揣摩成曰此真可以說
當世之君矣於是乃摩燕烏集闕(摩言切近過之闕名未詳)見說
趙王(肅侯)於華屋之下(見說見而說也華高麗也)抵掌而談(集韻抵側擊也)
趙王大說封為武安君受相印革車百乘(兵車也)錦繡
千純(集韻匹端曰純)白璧百雙黃金萬鎰(一鎰二十四兩)以隨其後
約從散横以抑強秦故蘇秦相於趙而關不通(六國之關)
(不通秦也)當此之時天下之大萬民之衆王侯之威謀臣
之權皆欲决於蘇秦之策(决言用之不疑策謀也)不費斗糧未
煩一兵未戰一士未絶一絃未折一矢諸侯相親賢
於兄弟(賢猶勝)夫賢人在而天下服一人用而天下從
故曰式於政不式於勇(式猶用)式於廊廟之内(廊東西序廟以)
(尊先祖人君之居謂之巖廊廟堂尊嚴之稱)不式於四境之外當秦之隆
(蘇秦隆盛之時)黃金萬鎰(元從水)為用轉轂連騎(後車之盛)炫熿於
道(光耀也)山東之國從風而服(以草偃為喻也)使趙大重(為從主諸)
(侯尊之)且夫蘇秦特窮巷掘門(鑿垣為門)桑戶棬樞之士耳
(樞門牝也揉木為之如棬棬屈木盂也)伏軾(車前横木)撙銜(集韻撙挫也蓋猶頓銜勒也)
横歴天下(歴過也猶横行)庭說諸侯之主(猶庭教云)杜左右之口
(杜猶塞)天下莫之伉(集韻匹也)將說楚王(威)路過洛陽(漢為河南)
(郡)父母聞之清宫除道(清洒掃也)張樂設飲(張施也)郊迎三
十里(迎於郊)妻側目而視(不敢正視)傾耳而聽嫂蛇行匍伏
(蛇不直行伏音匐匍匐伏地也)四拜自跪而謝(集韻跪小拜也既拜復膝地)蘇秦
曰嫂何前倨而後卑也(倨不遜也)嫂曰以季子位尊而多
金(譙周曰秦字季子)蘇秦曰嗟乎貧窮則父母不子富貴則
親戚畏懼人生世上勢位富厚蓋可以忽乎哉(忽輕也此)
(策史略同合從在趙肅侯十六年此四年彪謂秦之自刺可謂有志矣而志止於金玉卿相故其所成就)
(適足誇嫂婦耳而此史極口稱頌之是亦利祿徒耳惡覩所謂大丈夫之事哉)
秦惠王謂寒泉子(秦處士之號)曰蘇秦欺寡人(欺詐也言以虚聲恐之)
欲以一人之智反覆山東(元作東山)之君從以欺秦趙固
負其衆(負猶恃)故先使蘇秦以其幣帛約乎諸侯諸侯
不可一猶連雞之不能俱止於棲亦明矣(連謂繩繋之棲雞所)
(宿也)寡人忿然含怒日久吾欲使武安子起往喻意焉
(喻諭同告也告諸侯以不可一之意)寒泉子曰不可夫攻城墮邑(敗城邑曰)
(墮)請使武安子善我國家(稱國家之美)使諸侯請使客卿
張儀(魏人仕秦惠五年為客卿)秦惠王曰敬受命(按起以昭二十九年為武安君)
(自合從至是五十七年矣所稱武安子起謬也)
楚魏戰於陘山(魏記蘇秦𫝊注在密縣密屬河南楚記威王卒魏因喪取我陘山魏㐮六年伐)
(楚敗之陘山在此前九年)魏許秦以上洛(屬弘農)以絶秦於楚(使不助楚)
魏戰勝楚敗於南陽(荆州郡非修武所謂)秦責賂於魏(責求也)魏
不與管淺(秦人)謂秦王曰王何不謂楚王(懷)曰魏許寡
人以地今戰勝魏王(㐮)背寡人也王何不與寡人遇
(遇猶會)魏畏秦楚之合必與秦地矣是魏勝楚而亡地
於秦也是王以地德寡人(秦因楚會得地楚之惠也)秦之楚者多
資矣(之往也言將以厚幣往結楚好)魏弱若不出地則王攻其南寡
人攻其西魏必危秦王曰善以是告楚楚王揚言(揚顯)
(言之)與秦遇魏王聞之恐效上洛於秦
楚使者景鯉在秦從秦王與魏王(㐮)遇於境(此下脱簡有秦使周)
(最觧說與魏所以遇之意見高注而楚策有其事)是以鯉與之遇也敝邑之
於與遇善之(加好於魏)故齊不合也楚王因不罪景鯉而
德周秦(齊魏讐也好魏故齊不合齊楚敵也齊不合故楚說)
楚王(懷)使景鯉如秦客謂秦王曰景鯉楚王(下衍使景二字)所
甚愛王不如留之以市地(市買賣所之也言使楚以地贖鯉如之)楚王
聽則不用兵而得地楚不聽則殺景鯉更(衍下不字)與不
如景鯉者(元作留)是便計也(便猶利安)秦王乃留景鯉景鯉
使人說秦王曰臣見王之權輕天下(權猶勢也天下所輕)而地
不可得也臣之来使也聞齊魏皆且割地以事秦所
以然者以秦與楚為昆弟國今大王留臣是示天下
無楚也齊魏有何重於孤國也(有猶又)楚知秦之孤不
與地而外結交以圖(圖秦)則社稷必危不如出臣秦王
乃出之
楚攻魏張儀謂秦王曰不如與魏以勁之(與猶助)魏戰勝
復聽於秦必入西河之外(禹貢西河屬雍州此時屬魏子夏老於西河之上是)
(也)不勝魏不能守王必取之(自取河外)王用儀言取皮氏
卒萬人車百乘(皮氏屬河東魏地也今秦於此取卒與車豈喪地七百里時入秦耶)以
與魏犀首(公孫衍也隂晉人司馬彪曰犀首魏官若今虎牙將軍)戰勝威王(楚)
魏兵罷敝(罷疲同)恐畏秦果獻西河之外(魏㐮五年入秦河西地此)
(前八年也儀時為客卿魏七年納上郡此前十年也儀時為相)
田華之為陳軫(二皆齊姓)說秦惠王曰臣恐王之如郭君(郭號)
(同屬扶風)夫晉獻公欲伐郭而憚舟之僑存(憚難之也僑郭大夫)荀
息(晉大夫)曰周書有言美女破舌(破壊其事舌指諫臣)乃遺之女
樂以亂其政舟之僑諫而不聽遂去(閔二年奔晉)因而伐
郭遂破之又欲伐虞(屬河東大陽)而憚宫之竒存(之竒虞臣)荀
息曰周書有言美男破老(老成人)乃遺之美男教之惡
宫之奇宫之奇以諫而不聽遂亡(左氏不言其亡)因而伐虞
遂取之今秦自以為王(時亦未王謂其欲之)能害王者之國者
楚也(因其有自王之志故稱之曰王者)楚知横門君(元作横君注有門字知為脱文)
(蓋秦將也)之善用兵(下衍用兵二字)與陳軫之智故驕張儀以五
國(驕寵之也言楚使韓魏趙燕齊以事屬之以重其權按儀初游楚楚相笞之後相楚乃為秦間耳楚)
(無驕之之事今云然因其自楚来間之耳)来必惡是二人(惡言其惡也)願王勿
聽也張儀果来辭因言軫也王怒而不聽
張儀又惡陳軫於秦王曰軫馳秦楚之間今遂不加善
秦而善軫(言楚善之)然則是軫自為而不為國也且軫欲
去秦而之楚王何不聽乎(聽猶許)王謂陳軫曰吾聞子
欲去秦而之楚信乎陳軫曰然王曰儀之言果信也
曰非獨儀知之也行道之人皆知之曰孝己愛其親
(世紀殷高宗有賢子孝己母早死高宗惑後妻之言放之而死)天下欲以為子子胥
忠乎其君(伍子胥楚人平王殺其父奢胥奔吳吳王夫差敗越於夫椒越王勾踐求委國為臣)
(妾夫差將許之胥諫不聽後吳伐齊胥諫請釋齊先越太宰嚭讒之賜劒以死)天下欲以為
臣賣僕妾售乎閭巷(售賣去手也)者良僕妾也(良善也)出婦
嫁鄉曲者(曲里之一曲如韋曲杜曲)良婦也吾不忠於君楚亦何
以軫為忠乎忠且見棄吾不之楚何適乎秦王曰善
乃止之(軫傳有)
陳軫去楚之秦(言去楚者本其始仕秦之時自楚来也且為輸楚張本)張儀謂秦
王曰陳軫為王臣常以國情輸楚(情謂國事之隐者)儀不能
與從事願王逐之即復之楚願王殺之王曰軫安敢
之楚也王召陳軫告之曰吾能聽子子欲何之請為
子約車(約纏束之)對曰臣願之楚王曰儀以子為之楚吾
又自知子之楚子非楚且安之也軫曰臣出必故之
楚以順王與儀之策(策謂其所籌度)而明臣之楚與否也(此之)
(即所謂以國情輸楚)楚人有兩妻者人誂其長者(誂相呼誘也)長者
詈之(詈罵也)誂其少者少者許之居無幾何(時不久也)有兩
妻者死客謂誂者曰汝取長者乎少者乎取長者(誂者)
(對也)客曰長者詈汝少者和汝(和猶應)汝何為取長者曰
居彼人之所則欲其許我也今為我妻則欲其為我
詈人也(以國情輸楚猶許者也軫誠有此則今之楚楚必不欲也)今楚王(懷)明主
也而昭陽賢相也軫為人臣而常以國情(補)輸楚楚
(元作王)王必不留臣昭陽將不與臣從事矣以此明臣
之楚與否(之亦猶於)軫出張儀入問王曰陳軫果安之王
曰夫軫天下之辯士也熟(元作孰)視寡人曰軫必之楚
寡人遂無奈何也寡人因問曰子必之楚也則儀之
言果信也軫曰非獨儀之言也行道之人皆知之昔
者子胥忠其君天下皆欲以為臣孝己愛其親天下
皆欲以為子故賣僕妾不出里巷而取者良僕妾也
出婦嫁於鄉里者善婦也臣不忠於王楚何以軫為
忠忠(𥙷)且見棄軫不之楚而何之乎王以為然遂善
待之(此一事再出著書者以所聞駮異也彪謂軫之辯𩔖捷給而其所稱譬皆當於人心不詭於正)
(論周衰辯士未有若軫之絶倫離羣者也)
義渠君(西戎也北地郡有義渠道)之魏公孫衍謂義渠君曰道遠臣
不得復過矣(不復相過)請謁事情(謁白也情猶實)義渠君曰願聞
之對曰中國無事於秦則秦且燒焫獲君之國(焫亦燒也)
(言火其國以得其地)中國為有事於秦(事皆謂戰)則秦且輕使重幣
(輕言其行疾)而事君之國也(此事君之事)義渠君曰謹聞令(令猶)
(命)居無幾何五國伐秦(後七年韓趙魏燕齊共攻秦)陳軫謂秦王
曰義渠君蠻夷之賢君王不如賂之以撫其心(撫安也)
秦王曰善因以文繡千匹好女百人遺義渠君(遺贈也)
義渠君致羣臣而謀(致之使至)曰此乃公孫衍之所謂也
因起兵襲秦大敗秦人於李帛之下(史張儀𫝊末有此策帛作伯地)
(缺平原𫝊注河内成臯有李城豈秦出兵與諸國遇於此地而見敗耶)
司馬錯(秦人)與張儀爭論於秦惠王前司馬錯欲伐蜀張
儀曰不如伐韓王曰請聞其說對曰親魏善楚下兵
三川塞轘轅緱氏之口(高紀注轘轅緱氏險道屬河南)當屯留之道
(屬上黨)魏絶南陽(秦使之絶)楚臨南鄭(亦河南鄭)秦攻新城宜陽
(新城屬河南)以臨二周之郊誅周主之罪(誅討也)侵楚魏之
地周自知不救九鼎寳器必出據九鼎按圖籍(土地之圖)
(人民金榖之籍)挟天子(挟持也)以令天下(號令指麾之)天下莫敢不
聽此王業也今夫蜀西僻之國而戎狄之長也敝兵
勞衆不足以成名(伯王之名)得其地不足以為利臣聞爭
名者於朝爭利者於市今三川周室天下之市朝也
而王不爭焉顧爭於戎狄(顧還視也故為反)去王業遠矣司
馬錯曰不然臣聞之欲富國者務廣其地(務趣也)欲強
兵者務富其民欲王者務博其德三資者備(三者於國如人)
(之有資貨)而王隨之矣今王之地小民貧故臣願從事於
易夫蜀西僻之國也而戎狄之長也而有桀紂之亂
以秦攻之譬如使豺狼逐羣羊也取其地足以廣國
也得其財足以富民繕兵(繕補也)不傷衆而彼已服矣
故拔一國而天下不以為暴利盡四海(言四方之物蜀兼有之故)
(蘇秦於巴蜀漢中獨曰利)諸侯不以為貪是我一舉而名實兩附
(不貪暴名也得國實也)而又有禁暴正亂之名今攻韓劫天子
(劫脅止也)劫天子惡名也而未必利也又有不義之名(韓無)
(罪而伐之不義也)而攻天下之所不欲危(天下皆有尊周之志)臣請謁
其故周天下之宗室也(宗尊也)齊韓周之與國也周自
知失九鼎韓自知亡三川則必將二國并力合謀(并並)
(也)以因于齊趙而求解乎楚魏(觧免秦兵)以鼎與楚以地
與魏王不能禁此臣所謂危不如伐蜀之完也(不虞傷敗)
惠王曰善寡人聽子卒起兵伐蜀十月取之遂定蜀
蜀主更號為侯而使陳莊相蜀蜀既屬(屬猶附)秦益強
富厚輕諸侯(儀𫝊有在前十年前而表在後九年謂前年議伐後年取之而取之書十月知)
(為一年事也今從表)
齊助楚攻秦取曲沃(晉桓叔所封漢屬河東為聞喜此時屬秦與上取皮氏卒同義)其
後秦欲伐齊齊楚之交善惠王患之謂張儀曰吾欲
伐齊齊楚方懽子為寡人慮之奈何張儀曰王其為
臣約車并幣(言并則幣非一物)臣請試之(不自必之辭)張儀南見
楚王(懷)曰敝邑之王所說甚者無大大王(大猶過)唯儀
之所甚願為臣者(唯辭也𫝊稱往相楚是也)亦無大大王敝邑之
王所甚憎者(衍亦字)無大齊王(閔)唯儀之所(𥙷)甚憎者
亦無大齊王今齊王之罪其於敝邑之王甚厚(言得罪於)
(秦重也)敝邑欲伐之而大國與之懽是以敝邑之王不
得事令(事猶聽從)而儀不得為臣也大王苟能閉關絶齊
臣請使秦王獻商於之地(楚記注在今順陽郡南鄉丹水三縣有商城在於中)
(故名弘農商縣是也)方六百里若此齊必弱(失楚援故)齊弱則必為
王役(元作没)矣(役言為楚役使)則是北弱齊西德於秦(秦因楚絶齊得)
(報曲沃之役楚之惠也)而私商於之地以為利也則此一計而
三利俱至楚王大說宣言之於朝廷曰不榖得商於
之地方六百里羣臣聞見者畢賀(畢猶盡)陳軫後見(時去)
(秦在楚)獨不賀楚王曰不榖不煩一兵不傷一人而得
商於之地六百里寡人自以為智矣諸士大夫皆賀
子獨不賀何也陳軫對曰臣見商於之地不可得而
患必至也故不敢妄賀王曰何也對曰夫秦所以重
王者以王有齊也今地未可得而齊先絶是楚孤也
(無援故)秦又何重孤國且先出地絶齊秦計必弗為也
先絶齊後責地且必受欺於張儀(言儀必背約)受欺於張
儀王必惋之(惋猶恨)是西生秦患北絶齊交則兩國兵
必至矣楚王不聽曰吾事善矣子其弭口無言(集韻彌止)
(也通作弭)以待吾事(軫之策此可謂明矣而懷王不聽愚而好自用者也其死秦宜哉)楚
王使人絶齊使者未来(来還也)又重絶之張儀反(絶句)秦
使人使齊齊秦之交隂合楚因使一將軍受地於秦
張儀至(前反而今至也)稱病不朝楚王曰張子以寡人不絶
齊乎乃使勇士往詈齊王張儀知楚絶齊也乃出見
使者曰從某至某廣從六里(横度為廣直為從)使者曰臣聞
六百里不聞六里儀曰儀固以小人(小人貧寠之稱言不能多與)
安得六百里使者反報楚王楚王大怒欲興師伐秦
陳軫曰臣可以言乎王曰可矣軫曰伐秦非計也王
不如賂之一名都(都邑有聞於時者)與之伐齊是我亡於秦
而取償於齊也(償還也言勝齊則得地雖亡所賂足以相償)楚國不尚全
事(不尚尚也言無所喪)王今已絶齊而責欺於秦是吾合齊秦
之交也國(元作固)必大傷楚王不聽(是亦明計也而不聽是以知楚王之)
(悍也彼安能用屈原哉)遂舉兵伐秦秦與齊合韓氏從之楚兵
大敗於杜陵(屬京兆)故楚之土壌士民非削弱僅以救
亡者(集韻僅劣也)計失於陳軫過聽於張儀(過猶誤年記懷十六有)
(此十二年也)
楚絶齊齊舉兵伐楚陳軫謂楚王(懷)曰王不如以地東
解於齊西講於秦王使陳軫之秦秦王謂軫曰子秦
人也寡人與子故也(故言有舊)寡人不佞(佞高材也)不能親國
事也(躬親治國)故子棄寡人事楚王今齊楚相伐(軫𫝊言韓魏)
或謂救之便或謂救之不便子獨不可以忠為子主
計(主懷王)以其餘為寡人乎陳軫曰王獨不聞吳人之
遊楚者乎楚王甚愛之(楚先王)病(吳人)故使人問之(楚王使問)
曰(使者還王問之)誠病乎意亦思乎(思吳)左右曰臣又知其思
與不思(注家說有為又則又亦有也此言有以知之)誠思則將吳吟(作吳人呻)
(吟)今軫將為王吳吟(言不忘秦)王不聞夫管與之說乎(軫𫝊)
(作館竪子)有兩虎爭(元作諍下同)人而鬭管莊子將刺之(𫝊管作卞)
(刺直傷也)管與止之曰虎者戾蟲(戾猶暴)人者甘餌也(以餅餌喻)
(之)今兩虎爭人而鬭小者必死大者必傷子待傷虎
而刺之則是一舉而兼兩虎也無刺一虎之勞而有
刺兩虎之名齊楚今戰戰必敗(必有一敗)敗王起兵救之
有救齊之利而無伐楚之害(今詳秦王言為子主計則以齊楚正相伐故也)
(今軫言無伐楚亦所以忠為主也)計聽知覆逆者(能計善聽知二國之覆逆覆逆言不)
(順於理)唯王可也計者事之本也聽者存亡之機(機主𤼵矢)
(喻事之要也先也)計失而聽過能有國者寡也故曰計有一
二者難悖(一二言反覆計之集韻悖亂也)聽無失本末者難惑(軫傳有無)
(計聽下)
秦惠王死公孫衍欲窮張儀李讐(秦人)謂公孫衍曰不如
召甘茂於魏召公孫顯(秦人)於韓起樗里子於國(起猶舉)
三人者皆張儀之讐也公用之則諸侯必見張子之
無秦矣
武王(惠文子元年赧王五年辛亥)
張儀欲假秦兵以救魏(時將相魏)左成謂甘茂曰不如予之
魏不反秦兵(謂敗而死傷多)張子不反秦(懼秦以喪兵誅之)魏若反
秦兵張子得志於魏不敢反於秦矣(懼秦疑其厚魏)張子不
去秦(去猶捨也儀雖為魏猶有得秦之心)張子必高子(高貴重也高之者欲茂以秦資)
(之)
張儀之殘樗里疾也(殘猶害)重而使之楚(重猶貴貴之者欲使楚亦貴重)
(之)因令楚王(懷)為之請相於秦(請於秦使相之)張子謂秦王
曰重樗里疾而使之者將以為國交也(結兩國之交)今身
在楚(疾之身)楚王因為請相於秦臣聞其言(聞疾之言蓋誣之也)
曰王(楚王)欲窮儀於秦乎臣請助王楚王以為然故為
請相也今王誠聽之彼必以國事楚王秦王大怒樗
里疾出走
張儀欲以漢中與楚(惠十三年取楚漢中)請秦王曰有漢中蠧(蠧木)
(中蟲也言為國害)種樹不處者(言非其所)人必害之家有不宜之
財則傷(非所宜得得之必有禍)今(元作本)漢中南邊為楚利此國
累也甘茂謂王曰地大者固多憂乎(言不然)天下有變
(謂害於秦)王割漢中以楚和楚必畔天下而與王(畔猶背)王
今以漢中與楚即天下有變王何以市楚也
為(補)魏謂魏冉(楚人宣太后弟後封穣侯傳言其用事武王時此時冉欲如楚魏恐其合也)
曰公聞東方之語乎(東山東)曰弗聞也曰辛張陽母澤
(辛疑韓人張張儀母澤疑齊人)說魏王(哀)薛公(田嬰)公叔也曰臣戰(與楚)
(戰)載主契國(主木主軍行載之禱且告焉契言以國為給)以與王約(王魏王)
必無患矣若有敗之者臣請挈領(領項也言欲請誅持其項以受鈇鉞)
然而臣有患也(患楚與秦合下衍十六字)夫楚王(懷)之以其國依
冉也而事臣之主(事征伐也臣辛張陽主韓魏齊也此三人之辭非說冉者故名冉)
此臣之所甚患也(此下乃說者之辭)今公東而因言於楚(公謂)
(冉東東之楚也因與楚好言)是令張儀之言為禹(儀以武二年死故此章必次之)
(是禹善謨今儀言楚依冉而冉果與楚合是儀之謀侔於禹也)而務敗公之事也(三國)
(是儀之說必欲敗冉合從之為)公不如反公國(謂秦)德楚(但施恩惠而不之楚)而
觀薛公之為公也(觀其於冉如何)觀三國之所求於秦而不
能得者請以號三國以自信也(為韓魏齊請其所欲於秦因宣言之所以)
(信於三國)觀張儀與澤之所不能得於薛公者(衍也字)而公
請之以自重也(薛公所不與儀者冉為之請而得則儀重冉儀時相魏為儀請而得亦所)
(以為魏魏亦重冉也)
醫扁鵲(盧人字越人)見秦武王武王示之病扁鵲請除(欲去其病)
左右曰君之病在耳之前目之下除之未必已也將
使耳不聦目不眀君以告扁鵲扁鵲怒而投其石(砭也)
(所以砭彈臃腫)曰(𥙷)君與知之者謀之而與不知者敗之使
此知秦國之政也(此如此)則君一舉而亡國矣(按扁鵲與趙簡)
(子同時至是百三十年矣)
秦武王謂甘茂曰寡人欲車通三川以闚周室(闚窺同小視也)
(周室洛邑蓋欲取之不正言耳言三川知其志不止鎬京也)而寡人死不朽乎甘
茂對曰請之魏約伐韓王令向夀(宣太后外族)輔行(輔猶副)
甘茂至魏謂向夀子歸告王曰魏德臣矣然願王勿
攻也事成盡以為子功向壽歸以告王王迎甘茂於
息壌(山海經鯀竊息壌以陻洪水府則訓於中央言息壌湮洪水之州而柳子厚言永州有之則息)
(壌非一處此秦地也)甘茂至王問其故(勿攻之故)對曰宜陽大縣也
上黨南陽(此屬修武)積之久矣(二縣財賦歸之)名為縣其實郡也
(此時韓都平陽春秋傳上大夫受郡下大夫受縣則郡縣之稱久矣)今王倍數險(倍背同)
行數千里而攻之難矣臣聞張儀西并巴蜀之地(并猶)
(兼)北取西河之外南取上庸(屬漢中)天下不以(衍為字)多
張儀而賢先王(惠文)魏文侯令樂羊將攻中山(冀州國後志一)
(名中人亭)三年而拔之樂羊反而語功文侯示之謗書一
箧樂羊再拜稽首曰此非臣之功主君之力也今臣
羇旅之臣也樗里疾公孫衍二人者挟韓而議(媒孽之也)
王必聽之是王欺魏而臣受公仲朋(元作侈)之怨也(朋公)
(仲名此書後或名朋或名侈朋侈字近故誤史並作侈然韓策言公仲侈又言韓侈為兩人今定公仲名)
(朋别韓侈也)昔者曾子處費(魯邑屬東海)費人有與曾子同名
族者(族姓也)而殺人人告曾子母曰曾參殺人曾子之
母曰吾子不殺人織自若(若如故也)有頃焉人又曰曾參
殺人其母尚織自若也頃之一人又告之曰曾參殺
人其母懼投杼(機之持緯者)踰牆而走夫以曾參之賢與
母之信也而三人疑之(使其母疑)則慈母不能信也今臣
之賢不及曾子而王之信臣又未若曾子之母也疑
臣者(疑之於王)不適三人(適啻同)臣恐王為臣之投杼也王
曰寡人不聽也請與子盟於是與之盟於息壌果攻
宜陽五月而不能拔也樗里疾公孫衍二人在(言在中也)
爭之王王將聽之召甘茂而告之甘茂對曰息壤在
彼王曰有之因悉起兵復使甘茂攻之遂拔宜陽(在三)
(年茂傳有)
宜陽之役(役猶戍役)馮章(秦人)謂秦王曰不拔宜陽韓楚乘吾
敝國必危矣不如許楚漢中以懽之(使楚說也)楚懽而不
進韓必孤無奈秦何矣王曰善果使馮章許楚漢中
而拔宜陽楚王(懷)以其言責漢中於馮章馮章謂秦
王曰王遂亡臣(詐為逐之)因謂楚王曰寡人固無地而許
楚王(彪謂此策可以無出地矣如後不可為約何)
甘茂攻宜陽三鼓之(鼔以進軍)而卒不上(卒士也上猶前)秦之右將
有尉(軍尉)對曰公不論兵(言不以兵法治士)必大困甘茂曰我
羇旅而得相秦者我以宜陽餌王(以釣喻也)今攻宜陽而
不拔公孫衍樗里疾挫我於内(挫摧也)而公仲(元作中)以
韓窮我於外是無伐之日已(戰功曰伐言後不復立功)請明日鼓
之而不可下因以宜陽之郭為墓(示必死也)於是出私金
以益公賞明日鼓之而宜陽拔
宜陽未得秦死傷者衆甘茂欲息兵左成謂甘茂曰公
内攻於樗里疾公孫衍(二人毁之如攻國然)而外與韓朋(元作侈)
為怨今公用兵無功公必窮矣公不如進兵攻宜陽
宜陽拔則公之功多矣是樗里疾公孫衍無事也(不得)
(事權)秦衆盡(謂死傷多)怨之深矣(使茂久攻二人持之故也)
宜陽之役楚畔秦而合於韓秦王懼甘茂曰楚雖合韓
不為韓氏先戰韓亦恐戰而楚有變其後(變背約也楚時助韓)
(兵在韓後)韓楚必相御也(御猶制也二國雖合猶相疑故自相制)楚言與韓
而不餘怨於秦(楚之與韓有言而已而其於秦不見多怨)臣是以知其御
也
宜陽之役楊達(秦人)謂公孫顯曰請為公以五萬攻西周
得之是以九鼎抑(元作卬)甘茂也(顯與茂爭國者見惠王策抑桉也)不
然秦攻西周天下惡之其救韓必疾則茂事敗矣(言攻)
(而不勝亦足以敗茂元在韓策)
秦王謂甘茂曰楚客来使者多健(言其強辯)與寡人爭辭寡
人數窮焉(辭屈也)為之奈何甘茂對曰王勿患也其健
者来使者則王勿聽其事其需弱者来使(集韻需音儒韋柔滑)
(貌)則王必聽之然則需弱者用而健者不用矣王因
而制之(弱者易制因可制)
甘茂相秦秦王愛公孫衍與之間有所立(請間之間暇隙也因暇與)
(語將置相也)因目謂之曰寡人且相子甘茂之吏道而聞
之(聞之於道)以告甘茂甘茂因入見王曰王得賢相敢再
拜賀王曰寡人託國於子焉更得賢相對曰王且相
犀首王曰子焉聞之對曰犀首告臣王怒於犀首之
泄也乃逐之(補逐逐衍也曰告人足矣不必告已)
甘茂約秦魏而攻楚楚之相秦者屈蓋(凡屈皆楚人楚任之於秦使為)
(秦相)為楚和於秦秦啓關而聽楚使甘茂謂秦王曰訹
(元作怵)於楚(訹誘也若怵則恐耳)而不使魏制和(制謂主之)楚必曰(以鬻)
(魏之言告魏)秦鬻魏(鬻賣也如賣友云言始約而終背之)魏(𥙷)不說而合於
楚楚魏為一國恐傷矣王不如使魏制和魏制和必
說(絶句)王不惡於魏則寄地必多矣(言魏且割地與秦時地未入故言寄)
謂秦王曰臣竊惑王之輕齊易楚而卑畜韓也臣聞王
兵勝而不驕霸主約而不忿(主天下之要約)勝而不驕故能
服世約而不忿故能從鄰(使鄰國服從)今王廣德魏趙(大施)
(恩惠)而輕失齊驕也戰勝楚交不恤楚交忿也(言不以交楚為)
(意)驕忿非霸王之業也臣切為大王慮之而不取也
詩云靡不有初鮮克有終(大雅蕩詩)故先王之所重者唯
終與始何以知其然也昔智伯瑶殘范中行(范吉射中行寅)
(晉兩卿)圍晉陽(屬太原故詩唐國)卒為三家笑(趙魏韓也事見韓策晉出公十)
(七年)吳王夫差棲越於會稽(故越國揚州郡亦山名事見哀元年)勝齊於
艾陵(杜注齊地哀十一年)為黃池之遇(陳留外黃注縣有黃溝又魏内黃注吳會諸侯)
(於黃池今黃溝是哀十三年)無禮於宋(並哀十三年吳欲伐宋殺其大夫囚其婦人)遂
為(元作與)勾踐禽死(二十二年)梁君(惠王)伐楚勝齊制韓趙之
兵驅十二諸侯以朝天子於孟津(在河内河陽縣南魏記惠王二年敗)
(韓於馬陵敗趙於懷十五年魯衛宋鄭君来朝二十八年中山君為相不見齊楚及朝天子事)後子
死(太子申也三十年齊敗我馬陵虜申)身布冠(以喪禮自居也)而拘於秦(拘猶制)
三者非無功也能始而不能終也今王破宜陽殘三
川而使天下之士不敢言雍天下之國(雍擁同言據有之)徙
兩周之疆(侵逼之)而世主不敢窺陽侯之塞(河東陽注陽侯國)
取黃棘(秦紀楚記懷王與昭王盟於黃棘皆此地)而韓楚之兵不敢進王
若能為此尾(言善其後)則三王不足四五霸不足六王若
不能為此尾而有後患則臣恐諸侯之君河濟之士
(濟水在温西北此言中國耳)以王為吳智之事也詩云行百里者
半於九十(逸詩言行九十里適足為五十里耳)此言末路之難今大王
皆有驕色以臣之心觀之天下之事依世主之心(依猶)
(據)非楚受兵必秦也(皆驕強故)何以知其然也秦人援魏
以拒楚楚人援韓以拒秦(衍王字)四國之兵敵(秦楚韓魏也韓)
(魏雖弱以得援故與之敵)而未能復戰也(敵故不敢輕戰)齊宋在繩墨之
外以為權(外言四國不以為意權言能輕重四國)故曰先得齊宋者伐
秦(此言魏韓得之)秦先得齊宋則韓氏鑠(以銷金喻)韓氏鑠則楚
孤而受兵也楚先得之則魏氏鑠魏氏鑠則秦孤而
受兵矣若隨此計而行之則兩國者(秦楚)必為天下笑
矣(彪謂此策孟軻之徒也惜其不名)
秦王與中期(秦人)爭論不勝秦王大怒中期徐行而去或
為中期說秦王曰悍人也(悍勇也勇者多迕)中期適遇明君
故也向者遇桀紂必殺之矣秦王因不罪
昭㐮王(武王母弟元年赧王九年乙夘)
甘茂亡秦(茂𫝊昭元年擊魏皮氏未拔去)且之齊出關遇蘇子(代也代𫝊侍燕)
(太子質於齊將適秦)曰君聞夫江上之處女乎(女在室者)蘇子曰不
聞曰夫江上之處女有家貧而無燭者處女相與語
欲去之(遣之使去)家貧無燭者將去矣謂處女曰妾以無
燭故常先至掃室布席何愛於餘明之照四壁者幸
以賜妾何妨於處女妾自以為有益於處女何為去
我處女相語以為然而留之今臣不肖弃逐於秦而
出關願為足下掃室布席幸無我逐也蘇子曰善請重
公於齊乃西說秦王曰甘茂賢人非恒士也(恒常也)其
居秦累世重矣(茂事惠武昭三王)自殽塞谿谷地形險易盡
知之彼若以齊約韓魏反以謀秦是非秦之利也秦
王曰然則奈何蘇代曰不如重其贄(集韻贄與摯同握持也言多持)
(物往遺之)厚其祿以迎之彼来則置之槐谷(扶風有槐史云鬼谷注在)
(陽城)終身勿出(代知茂必留齊故言此爾不為茂游說也)天下何從圖秦秦
王曰善與之上卿以相迎之齊(迎之於齊)甘茂辭不往蘇
子(元作秦)偽為齊(𥙷)王(閔)曰甘茂賢人也今秦與之上
卿以相迎之茂德王之賜故不往願為王臣今王何
以禮之王若不留必不德王彼以甘茂之賢得擅用
強秦之衆則難圖也齊王曰善賜之上卿命而處之
(命猶八命之命茂傳有)
獻則(楚人為芊戎游說者)謂公孫消(秦人)曰公大臣之尊者也數伐
有功(伐戰伐)所以不為相者太后(宣太后)不善公也芊(元作)
(辛下同)戎者太后之所親也(穣侯𫝊后同父弟芊戎為華陽君凡芊皆楚人)今
亡於楚在東周(戎時未入秦知為昭王初也)公何不以秦楚之重
資而相之於周乎(使為周相)楚必便之矣(戎雖以罪去楚楚既與秦共資)
(之必為楚用故楚利之)是芊戎有秦楚之重太后必說公公相
必矣
三國攻秦入函谷(魏記哀二十一年與齊韓共攻秦此九年也)秦王謂樓緩
(趙人見穣侯𫝊此九年相秦而免)曰三國之兵深矣寡人欲割河東
而講(大河之東非郡名)對曰割河東大費也免(元作勉)於國患
大利也此父兄之任也(謂公族)王何不召公子他(元作池下)
(同此書多作他)而問焉王召公子他而問之對曰講亦悔不
講亦悔王曰何也對曰王割河東而講三國雖去王
必曰惜矣(悔其失地)三國且去吾特以三城從之此講之
悔也王不講三國入函谷咸陽必危(咸陽秦都扶風渭城也)王
又曰惜矣吾愛三城而不講此又不講之悔也王曰
鈞吾悔也(鈞均同平也)寧亡三城而悔無危咸陽而悔也
寡人决講矣(决斷也猶必)卒使公子他以三城講於三國
三國(𥙷此二字)之兵乃退(緩時相秦對以他之言豈為侵官哉而曰此父兄之任焉用彼)
(相矣)
薛公(田文)為魏謂魏冉曰文聞秦王欲以吕禮收齊(收猶取也)
(禮時相齊親禮所以取齊昭十三年禮奔魏其相齊見周策及孟嘗𫝊後至十九年歸秦明年齊伐宋伐)
(宋後文乃相魏此事合在禮歸秦之前此時文未相魏其言為魏意親之矣)以濟天下君
必輕矣齊秦相聚以臨三晉禮必并相之(相齊及秦)是君
收齊以重吕禮也齊免於天下之兵其讐君必深(齊讐)
(冉也欲得陶故故下章曰攻齊不成陶為鄰恤然齊未免於兵亦不敢爾)君不如勸秦王
令敝邑(薛也文以此十三年奔薛)卒攻齊之事齊破文請以所得
封君齊破晉強(晉謂魏)秦王畏晉之強也必重君以取
晉(文親魏而重冉故欲取晉必重冉)齊予晉敝邑(薛雖文舊封而屬齊齊破畏魏且取)
(薛予魏)而不能支秦(魏得薛秦必害之而魏實弱不能當秦)晉必重君以
事秦是君破齊以為功採晉以為重也破齊定封而
秦晉皆重君若齊不破吕禮復用(禮雖亡秦之齊秦方以禮收齊則復)
(親之今齊不破是秦收齊之功遂也禮為有功於秦秦必用之并相齊秦也)子必大窮矣
泠向(高注秦人今詳為齊人蓋齊攻宋恐秦害之故使向說秦)謂秦王曰向欲以齊
事王使攻宋也宋破晉國危安邑王之有也(晉國大梁也宋)
(在其東宋破則梁危安邑屬河東近秦梁危則秦可取安邑)燕趙惡齊秦之合必
割地以交於王矣齊必重於王(秦多得地齊畏其強故重之)則向
之攻宋也且以恐齊而重王(燕趙交於秦故齊必恐)王何惡向
之攻宋乎(惡皆去音)向以王之明為先知之(言秦自知攻宋之利)故
不言
謂穣侯曰為君慮封(謀所以定其封)苦(元作若)於除宋罪重齊怒
(宋齊所惡也故除宋罪則齊怒齊怒則冉之封不定故以為苦除觧免也)須殘伐亂宋德
強齊定身封此亦百世之一時已
謂魏冉曰楚破秦秦(𥙷)不能與齊懸衡矣(懸衡輕重等也此言秦輕)
(於齊)秦三世積節於韓魏(節猶事也言累有戰伐之事)而齊之德新
加(加德韓魏)與(衍齊字)秦交爭韓魏韓(𥙷)魏東聽(謂聽齊)則秦
伐矣齊有東國之地方千里楚包九夷又方千里南
有符離之塞(屬沛)北有甘魚之口(未詳疑為濟隂高魚)權懸宋衛
(言較其輕重)宋衛乃當阿甄耳(莊十三年注阿今濟北東阿齊之阿邑甄屬濟隂莊)
(十四年會于鄄史作甄此言二國如齊邑耳)利有千里者二(謂齊楚)富擅越
隸(越勾踐國隸猶禮之秋官四隸征伐所獲之民也擅專有之事)秦烏能與齊懸衡
韓支分方城膏腴之地(支言細散取之腴腹肥也言肥沃如之)以薄鄭
(薄猶廹也鄭屬長安在秦韓之間)兵休復起足以傷秦不必待齊
五國罷成臯(屬河南詳見趙策惠文十三年此二十一年也史不書)秦王欲為成
陽君(以趙魏策知為韓人此十七年入朝時在其國)求相韓魏韓魏弗聽秦
太后(宣)為魏冉(冉后弟時主五國之成后恐成陽害其事故為之言)謂秦王曰
成陽君以王之故窮而居於齊今王見其達而收之
亦能翕其心乎(翕猶收也言收之晚)王曰未也太后曰窮而不
收達而報之恐不為王用且收成陽君失韓魏之道
也(其窮在齊亦必韓魏所惡)
藍田(屬京兆)豈難得哉(此策上有脱簡蓋三國攻楚楚求秦救薛公時在魏說者欲使薛公)
(遣使之楚告以舍楚攻秦以疑秦使不救楚此言三國既舍楚攻秦藍田可得也)況於楚之
故地(藍田秦近邑也尚可得而況楚地謂秦且以漢中予楚)楚疑於秦之未必
救已也而今三國之辭云(元作去三國攻楚史不書辭云上所言者也)則
楚之應之也必勸(勸樂之也言樂從從三國攻秦此一說也)是楚與三國
謀出秦兵矣(出兵敵三國也其謀自楚)秦為知之必不救也三國
疾攻楚楚必走秦以急(趨秦告急)秦愈不敢出(畏三國也此又一說)
則是我離秦而攻楚也(我三國也離言絶其交)兵必有功薛公
曰善遂發重使之楚楚之應之果勸於是三國并力
攻楚楚果告急於秦秦遂不敢出兵大(衍臣字)有功(此章)
(應屬齊若魏然附之齊則薛公時在魏附之魏則無薛公事以其事不完不明而齊魏無所適屬也故次)
(之此)
薛公入魏而出齊女(魏公子負芻之母薛公惡齊故逐之)韓春謂秦王曰
王何不取為妻以齊秦刦魏(刦劫同)則上黨秦之有也
(此上黨屬魏)齊秦合而立負芻負芻立其母在秦則魏秦
之縣也(言負芻以母故必事秦)已珉(元作呡下同字書無之而韓呡韓策作珉今並從之)
(此魏人也)欲以齊秦而困薛公(爭魏權故)佐欲定其弟(佐負芻庶兄也)
(定定其立)臣請為王因珉與佐也(因二人可以刦魏困薛)魏懼而復
之(反齊女)負芻必以魏殁世事秦齊女入魏而怨薛公
終以齊奉事王矣(齊女德秦而齊其父母國也齊又與薛公隙故女能得之以事秦)
謂魏冉曰和不成(與趙和秦也此二十七年白起擊趙因伐狼光)兵必出白起
者復將戰勝必窮公不勝必事趙從公公又輕(不能窮冉)
(故從冉而和然先和則冉重今不勝而和故輕)公不若毋多(謂專志於和毋他務也)則
疾到(趙歸我也此蓋冉欲和而起欲戰也起冉所薦其言窮公起似不爾)
陘山之事(穣侯傳魏背秦與齊從親秦使穣侯攻趙韓魏於華陽下且益趙以兵伐齊則此役也陘)
(山在密後志注云史記秦破魏華陽地亦在縣則此策書陘山史書華陽一役也事在三十四年)趙
且與秦伐齊齊懼令田章以陽武(屬河南此時屬齊)合於趙
而以順子為質(齊公子)趙王(惠文)喜乃案兵告於秦曰齊
以陽武賜敝邑而納順子欲以解伐敢告下吏(不斥王故)
(言告吏)秦王使公子他之趙謂趙王曰齊與大國救魏
而倍約(齊背二國)不可信恃大國不義(趙以齊背之為不義)以告敝
邑(告以伐齊)而賜之二社之地(邑皆有社二社二邑也)以奉祭祀今
又案兵且欲合齊而受其地非使臣之所知也請益
甲四萬大國裁之蘇代為齊獻書穣侯曰臣聞往来
者之(元作之者)言曰秦且益趙甲四萬人以伐齊臣竊必
之敝邑之王(必者意其然王㐮王)曰秦王明而熟於計穣侯智
而習於事必不益趙甲四萬人以伐齊是何也夫三
晉相結秦之深讐也三晉百背秦百欺秦不為不信
不為無行今破齊以肥趙趙秦之深讐(此二十七年敗趙取伐光)
(狼)不利於秦一也秦之謀者必曰破齊敝晉(此晉趙也以趙)
(破齊齊破趙亦敝)而後制晉楚之勝(二國破敝秦無後慮可以南制楚)夫齊
罷國也(罷疲同)以天下擊之譬猶以千鈞之弩潰癰也
秦王安能制晉楚哉(夫能制人必其威武足以屈人今攻罷國勝之非武也安能制)
(人)二也秦少出兵則晉楚不信(不信其伐齊)多出兵則晉
楚為制於秦齊恐則必不走於秦且走晉楚(兵多則非獨齊)
(見制懼晉楚亦見制齊畏秦故不趨秦而與晉楚同患故趨晉楚)三也齊割地以實
晉楚則晉楚安齊舉兵而為之頓劍(二國惡秦而齊先伐故既合則)
(齊為二國出兵頓下也此以小言之)則秦反受兵四也是晉楚以秦伐
齊(晉亦趙也初與秦伐齊)以齊破秦(為之頓劍是也)何晉楚之智而齊
秦之愚五也秦得安邑(此攻華陽時得之安邑魏也亦屬韓猶上黨兩屬也白起)
(𫝊取韓安邑)善齊以安之亦必無患矣秦有安邑則韓魏
必無上黨哉(言可取)夫取三晉之腸胃(安邑上黨如之)與出兵
而懼其不反也孰利故臣竊必之敝邑之王曰秦王
明而熟於計穣侯智而習於事必不益趙甲四萬人
以伐齊矣(穣侯傳有)
秦客卿造(造其名)謂穣侯曰秦封君以陶(冉别封也越記注陶今濟隂定)
(陶)藉君天下(借以制天下之權)數年矣攻齊之事成陶為萬
乘(國大也)長小國以朝天子天下必聽五霸之事也攻
齊不成陶為鄰恤(言近於憂)而莫之據也(無援國可恃)故攻齊
之於陶也存亡之機也君欲成之何不使人謂燕相
國曰聖人不能為時(時天時非人所能為)時至弗失舜雖賢不
遇堯也不得為天子湯武雖賢不當桀紂不王故以
舜湯武之賢不遭時不得帝王今攻齊此君之大時
也已(得時之利無大於此)因天下之力伐讐國之齊報惠王之
恥(田單破燕燕惠王之初)成昭王之功(燕昭二十八年樂毅伐齊入臨淄三十二年下)
(齊七十餘城明年田單復之)除萬世之害此燕之長利而君之大
名也(君謂燕相)詩云樹德莫如滋(滋益也)除害莫如盡(逸詩)吳
不亡越越故亡吳齊不亡燕燕故亡齊(齊閔八年蘇代為齊說燕)
(噲譲子之燕幾亡矣而不卒功故有樂毅臨淄之役)齊亡於燕吳亡於越此除
疾不盡也非以(元作以非)此時也成君之功除君之害秦
卒有他事(卒猝同忽也)而從齊齊秦(元作趙)合其讐君必深
矣挟君之讎(讎謂齊)以誅於燕(使燕誅相)後雖悔之不可得
也已君悉燕兵而疾攻(元作僣)之天下之從君也若報
父子之仇誠能亡齊封君於河南(亦河之南非郡此蓋寓封)為萬
乘達途於中國南與陶為鄰世世無患願君之專志
於攻齊而無它慮也
說秦王(按史此春申君未封時書在擊芒卯後此三十四年也)曰物至而反(至猶極)
冬夏是也致至而危(致言取物置之物上)累棋是也今大國之
地半天下有二垂(邊陲)此從生民以来萬乘之地未嘗
有也先帝(尊稱之耳時未為帝)文王(惠文王非孝文)武王(元作莊王按史秦輕楚頃)
(㐮王歇乃上書說秦昭王則史與此策書此為莊王謬也)王之身三世而不接地
於齊(不與通也)以絶從親之要(要約也)今王使成橋(秦人)守事
於韓(守猶待)成橋已(元作以)北入燕(使燕入朝於秦)是王不用甲
不伸威而出百里之地(出言割地燕入秦必割地予秦秦使之出也)王可
謂能矣王又舉甲兵而攻魏社大梁之門舉河内(屬司)
(隸)拔燕酸棗虚桃人(燕南燕屬東郡酸棗屬陳留徐注始皇五年取酸棗燕虚又蘇)
(代曰决胥須之口魏無虛頓丘按此則虚魏地也桃人史作桃注燕縣有桃城今按任城有桃聚)楚
燕之兵雲翔而不敢校(雲翔散也語注包曰校報也)王之功亦多
矣王休甲(元作申無休字今從史)息衆二年然後復之又取蒲
衍首垣(河東蒲坂注故蒲蘇代曰北有河外卷衍注不地今按屬魏故魏記書拔我卷垣蒲陽衍)
(而張儀說魏曰秦據卷衍又南陽有杜衍元作恒河東有首山有垣)以臨仁(兵臨之仁地缺)平
丘(元作兵)小黃濟陽嬰城(地並屬陳留嬰猶縈也蓋二邑環兵自守)而魏氏
服矣王又割濮(周紀注在江漢之南楚紀注建寧郡南有濮夷)磨之北(後志當陽)
(縣注荆州記沮水西有磨城子胥所造)屬之燕斷齊秦之要絶楚魏之
脊天下五合六聚而不敢救也王之威亦憚矣(憚言可畏)
王若能持功守威省攻伐之心而肥仁義之誡(高注肥猶)
(厚地猶道則此誡字元作地也)使無復後患三王不足四五霸不足
六也王若負人徒之衆恃(元作材史作仗)甲兵之強一(元作壹)
毁魏氏之威(前勝魏有威矣今自挫毁不持守也)而欲以力臣天下之
主臣恐有後患詩云靡不有初鮮克有終易曰狐濡
其尾(未濟注小狐不能涉大川雖濟而無餘力將濡其尾不能終也)此言始之易終
之難也何以知其然也智氏見伐趙之利而不知榆
次之禍也(榆次屬太原智伯葬處)吳見伐齊之便而不知干隧
之敗也(干隧吳地蘇秦春申𫝊並不注道應注干遂在臨淮豈此耶蓋或越王逐北至是)此
二國者非無大功也没(元作設)利於前(没猶溺)而易患於
後也吳之信越也從而伐齊遂攻齊人於艾陵還為
越王禽於三江之浦(禮揚州其川三江浦水濱也高注即干隧)智氏信韓
魏從而伐趙攻晉陽之城勝有日矣(其日可期)韓魏反之
殺智伯瑶於鑿臺之上(史注在榆次)今王妬楚之不毁也
(謂無傷)而忘毁楚之強魏也(楚毁不能侵之故強攷下文宜有韓字)臣為
大王慮而不取詩云大武遠宅不涉(逸詩武足迹宅猶居也言地之)
(居遠者雖有大足不涉之也)從此觀之楚國援也鄰國敵也詩云
他人有心予忖度之躍躍□兔遇犬獲之(大雅巧言詩忖亦度)
(也躍躍走也□狡也言兔雖善走或時遇犬犬能得之喻人心難知或可忖度)今王中道而
信韓魏之善王也(中道在前後間)此正吳信越也臣聞敵不
可易時不可失臣恐韓魏之卑辭慮患(以慮患故辭卑)而實
欺大國也王既無重世之德於韓魏(重猶累)而有累世
之怨焉夫韓魏父子兄弟接踵而死於秦者百世矣
本國殘社稷壊宗廟隳刳腹折頥(顄也)首身分離暴骨
草澤(暴日乾也)頭顱僵仆(顱首骨僵僨仆僵也)相望於境父子老弱
係虜相隨於路(係纍為虜虜獲也)鬼神狐祥(狐之為妖者)無所食
(無人為之依也)百姓不聊生族𩔖離散流亡為臣妾(男為人臣女為)
(妾)滿海内矣韓魏之不亡秦社稷之憂也今王之攻
楚不亦失乎且王攻楚之日則惡出兵(惡安也)王將藉
路於仇讐之韓魏乎兵出之日而王憂其不反也是
王以兵資於仇讐之韓魏(資猶與)王若不藉路於仇讐
之韓魏必攻隨陽右壌此皆廣川大水山林谿谷不
食之地王雖有之不為得地是王有毁楚之名無得
地之實也且王攻楚之日四國必(衍應字)悉起應王(齊趙)
(魏韓也方言南攻故不及燕應言以兵從之蓋躡秦也)秦楚之兵(𥙷)構而不離
魏氏將出兵而攻留(屬楚國)方與(方與胡陵屬山陽)銍胡陵碭
蕭相(碭屬梁國餘屬沛)故宋必盡(七邑故皆宋地)齊人南面泗北必
舉(濟隂乘氏注泗水入淮魯國十縣注入沛)此皆平原四達膏腴之地也
而王使之獨攻(秦與楚戰不暇救七邑及泗北故二國攻之兵勢無所分也)王破
楚於以肥韓魏於中國而勁齊韓魏之強足以校於
秦矣(校較同直也言與之敵)而齊南以泗為境東負海(負與抱反背也)
北倚河而無後患天下之國莫強於齊齊魏得地葆
利(葆保同)而詳事下吏(事猶治)一年之後為帝若未能於
以禁王之為帝有餘(禁制也)夫以王壌土之博人徒之
衆兵革之強而注地於楚(注猶屬言地廣)詘令韓魏(詘猶反)歸
帝重於齊是王失計也臣為王慮莫若善楚秦楚合
而為一以臨(元作臨以)韓韓必授首(言其服而請誅)王襟以山東
之險(蔽障如襟)帶以河曲之利(圍遶如帶)韓必為關中之候(比之)
(候吏)若是王以十萬(𥙷)戍(元作成)鄭梁氏寒心(戰懼則然)許鄢
陵(並屬潁川)嬰城上蔡召陵(並屬汝南)不往来也(韓魏不通)如此而
魏亦關内候矣王一善楚而關内二萬乘之主注地
於秦(元作齊)齊之右壌可拱手而取也(拱歛手)是王之地
一注(元作任)兩海(東南)要絶天下也(要謂中)是燕趙無齊楚
齊楚(𥙷此二字)無燕趙也然後危動燕趙(以危亡之事恐動之)持齊
楚(持劫之也)此四國者不待痛而服矣(痛言攻伐之酷春申𫝊有)
叚産(秦人)謂新城君(韓㐮十二年注芊戎也)曰夫宵行者能無為姦
而不能令狗無吠已今臣處郎中(郎廊同漢官表注主郎内諸官)能
無議君於王而不能使人毋議臣於君願君察之也
(元在韓策魏昭策白圭語同)
段干越人(凡段干皆魏人今在秦)謂新城君曰王良之弟子駕(良趙)
(簡子御駕馬在車下負軛)云取千里(其言然)馬遇造父之弟子(造父周穆)
(王之御不得與王良同時然學出於造父者得稱為其弟子非必與之同時也)造父之弟子
曰馬不千里(不能然)王良弟子曰馬千里之馬也服千
里之服也(駕車馬四兩服在中央夹轅兩驂在旁見大叔于田言馬言服馬豈驂耶)而不
能取千里何也曰子纆牽長(纆索也以牽馬)故纆牽於事萬
分之一也而難千里之行今臣雖不肖於秦亦萬分
之一也而相國見臣(戎未嘗相以其得國事稱之)不釋塞者(言障之於)
(王不解)是纆牽長也(亦在韓策詳二臣之言則戎之寵少衰矣故范雎得而間之)
范子(名雎字叔後封應侯凡范皆晉舊姓故史云魏人)因王稽(秦謁者令時使魏還)入秦
獻書昭王曰臣聞明主莅正(史作政字通)有功者不得不
賞有能者不得不官勞大者其祿厚功多者其爵尊
能治衆者其官大故不能者不敢當其職焉能者亦
不得蔽隠使以臣之言為可則行而益利其道(利猶達)
若將弗行則久留臣無謂(元作為)也語曰人主賞所愛
而罰所惡明主則不然賞必加於有功刑必斷於有
罪今臣之胷不足以當椹質(集韻椹斫木鑕鑕鐵椹質鑕同)要不足
以待斧鉞(鉞亦斧也)豈敢以疑事嘗試於王乎(嘗亦試也)雖以
臣為賤而輕辱臣獨不重任(臣)者後無反覆於王前
耶(保任人必保其後後不如言則為反覆此任人者所重也王豈得輕之)臣聞周有砥
厄宋有結綠梁有懸黎楚有和璞(卞和之璞皆美玉名)此四寳
者工之所失也(失謂不能别之故卞和三刖也)而為天下名器然則
聖主之所棄者獨不足以厚國家乎(厚言使之重)臣聞善
厚家者取之於國善厚國者取之於諸侯(皆取其人)天下
有明主則諸侯不得擅厚矣是何也為其凋榮也(凋傷)
(也榮艸華也此喻厚重彼有擅之則此無有)良醫知病人之死生聖王明
於成敗之事利則行之害則舍之疑則少嘗之雖堯
舜禹湯復生弗能改已語之至者臣不敢載之於書
其淺者又不足聽也意者臣愚而不闔於王心耶(闔合)
(同)亡(元作已)其言臣者(亡其猶得無)將賤而不足聽耶非若
是也則臣之志(絶句)願少賜游觀之閒(閒暇隙也)望見足下
(不斥王故指其足下之人猶陛下也)而入之書上秦王說之因謝王稽
說(且謝且說說其未用之故)使人持車召之(雎傳有)
范雎至秦王庭迎范雎曰寡人宜以身受令久矣今者
義渠之事急(蓋脩李帛之怨)寡人日自請太后今義渠之事
已寡人乃得以身受命躬竊閔然不敏(閔猶傷敏疾也自傷其見)
(雎之緩)敬執賓主之禮范雎辭譲是日見范雎見者(下見)
(賢遍切)無不變色易容者秦王屏左右(博雅屏除也此謂去之)宫
中虚無人秦王跪而請曰先生何以幸教寡人(以教之為)
(寵)范雎曰唯唯有間(亦隙也)秦王復請范雎曰唯唯若
是者三秦王跽曰(長跪也)先生不幸教寡人乎范雎謝
曰非敢然也臣聞始時吕尚之遇文王也身為漁父
而釣於渭陽之濱耳(渭水出隴西首陽此渭水之陽詩匡咸陽之地)若是者
交疏也(絶句)已一說而立為太師載與俱南歸者其言
深也故文王果收功於吕尚卒擅天下而身立為帝
王即使文王疏吕望而弗與深言是周無天子之德
而文武無與成其王也今臣羇旅之臣也交疏於王
而所願陳者皆匡君臣之事處人骨肉之間(處猶在也謂欲)
(言太后及穣侯等)願以陳臣之陋忠而未知王心也所以王
三問而不對者是也臣非有所畏而不敢言也知今
日言之於前而明日伏誅於後然臣弗敢畏也大王
信行臣之言死不足以為臣患亡不足以為臣憂漆
身而為厲(音頼惡疾也)被髮而為狂不足以為臣恥五帝
之聖而死三王之仁而死五霸之賢而死烏獲之力
而死(秦紀烏獲武王力士然自孟子時稱之則其以力聞久矣)奔育之勇而死(史注)
(孟奔夏育皆勇士育之力能舉千鈞)死者人之所必不免處必然之勢
可以少有補於秦此臣之所大願也臣何患乎伍子
胥槖載而出昭關(楚關名)夜行而晝伏至於菱夫(地缺)無
以餌其口坐行蒲服(匍匐同乞飢困故)食於吳市(胥𫝊在丹陽溧陽)
卒興吳國闔閭為霸使臣得進謀如伍子胥加之以
幽囚終身不復見是臣說之行也臣何憂乎箕子接
輿(高士𫝊楚人陸通字接輿)漆身而為厲被髮而為狂無益於殷
楚使臣得同行於箕子接輿漆身可以補所賢之主
是臣之大榮也(二子無補於時猶為之今為而有補故特以為榮)臣又何恥
乎臣之所恐者獨恐臣死之後天下見臣盡忠而身
蹷也(蹷僵也)是以杜口褁足莫肯即秦耳(即就也)足下上
畏太后之嚴下惑姦臣之態居深宮之中不離保傅
之手(女保女傅非大臣也)終身闇惑無與照姦大者宗廟滅覆
小者身以孤危此臣之所恐耳若夫窮辱之事死亡
之患臣弗敢畏也臣死而秦治賢於生也秦王跪曰
先生是何言也夫秦國僻遠寡人愚不肖先生乃幸
至此此天以寡人慁先生(慁溷同亂也濁貌)而存先王之廟
也寡人得受命於先生此天所以幸先王而不棄其
孤也先生奈何而言若此事無大小上及太后下至
大臣願先生悉以教寡人無疑寡人也范雎再拜秦
王亦再拜范雎曰大王之國北有甘泉谷口(文紀注在雲陽)
(雲陽屬馮翊)南帶涇渭(涇水出安定涇陽)右隴蜀(隴西有隴坻即隴坂)左關
坂(函谷關隴坂)戰車千乘奮擊百萬以秦卒之勇車騎之
多以當諸侯譬若施韓盧(俊犬名博物志韓有黑犬名盧)而逐駑兔
也(駑言其不俊)霸王之業可致今反閉關(𥙷)而不敢窺兵
於山東者是穣侯為國謀不忠而大王之計有所失
也王曰願聞所失計雎曰大王越韓魏而攻強齊非
計也少出師則不足以傷齊多之則害於秦臣意王
之計(以意測之)欲少出師而悉韓魏之兵則不義矣(義宜也已)
(少出師而使人悉出非宜也)今見與國之不可親(與謂韓魏)越人之國
而攻可乎疏於計矣昔者齊人伐楚(閔二十三年敗楚重丘大有功)
戰勝破軍殺將再辟千里(辟拓地也)膚寸之地無得者(集韻)
(側手曰扶通作膚春秋𫝊膚寸而合)豈齊不欲地哉形弗能有也諸侯
見齊之罷露(罷疲同在野曰露)君臣之不親舉兵而伐之(魏昭)
(十二年與秦趙韓燕伐齊敗之)主辱軍破為天下笑所以然者以其
伐楚而肥韓魏也此所謂藉賊兵而齎盗食者也王
不如遠交而近攻得寸則王之寸得尺亦王之尺也
今舍此而遠攻不亦繆乎且昔者中山(元作山中)之地方
五百里趙獨擅之(武靈二十七年亡中山)功成名立利附焉(元作)
(則今從史)天下莫能害(此言近攻之利)今韓魏中國之處而天下
之樞也(言出入来往所由)王若欲霸必親中國而以為天下
樞以威楚趙趙強則楚附楚強則趙附(言雖不能兼制必有一附)
楚趙附則齊必懼懼必卑辭重幣以事秦齊附而韓
魏可虚也(可使為丘墟)王曰寡人欲親魏魏多變之國也
寡人不能親請問親魏奈何范雎曰卑辭重幣以事
之不可削地而賂之不可舉兵而伐之(彪謂遠交近攻雎之策當)
(矣語未卒而復欲親之既親之又欲伐之立談之間矯亂如此使人主何適從乎若曰某策為上某次之)
(其可也)於是舉兵而攻邢丘(在河南平臯)邢丘拔(四十一年夏取邢丘)
而魏請附曰(雎復說也)秦韓之地形相錯如繡秦之有韓
若木之有蠹人之病心腹天下有變為秦害者莫大
於韓王曰寡人欲收韓韓(𥙷)不聽為之奈何范雎曰
舉兵而攻滎陽(屬河南)則成臯之路不通北斬太行之
道(河内山陽皆有此山晉隘也)則上黨之兵不下一舉而攻宜陽
則其國斷而為三(衍魏字)韓見必亡焉得不聽韓聽而
霸事可成也王曰善(雎傳有按史拔邢丘在親魏說後二年此三十八年也攻宜陽)
(說亦在拔邢丘前則此邢丘拔要終言之也)
范雎曰臣居山東聞齊之内有田單(齊之疏屬後為相封安平君史云田)
(文非也文去齊至是已二十餘年不得近舍單遠論文也)不聞其有王聞秦之有
太后穣侯涇陽(昭王母弟)華陽不聞其有王夫擅國之謂
王(擅專也)能專利害之謂王制殺生之威之謂王今太
后擅行不顧(不顧王也)穣侯出使不報(報猶白也言不白王而擅遣使於外)
涇陽華陽擊斷無諱(擊斷謂刑人無諱言不避王)四貴備而國不
危者未之有也為此四貴下乃所謂無王已然則權
焉得不傾而令焉得從王出乎臣聞善為國者内固
其威而外重其權穣侯使者操王之重决裂諸侯(謂分)
(剖其地)剖符於天下(剖猶分符信也謂軍符漢制以竹長六寸分而相合)征敵伐
國莫敢不聽戰勝攻取則利歸於陶國敝御於諸侯
(國謂秦御言為諸侯所制)戰敗則怨結於百姓而禍歸社稷詩曰
木實繁者(實木子)披其枝(披謂禠之)披其枝者傷其心(逸詩)大
其都者危其國(此因詩申之也)尊其臣者卑其主淖齒(楚將楚使)
(救齊因相之)管齊之權(管猶管㩁之管專之也)縮閔王之筋縣之廟
梁宿昔而死(集韻宿夜也通作昔事在閔四十年)李兑用趙減食主父
(減主父食)百日而餓死(趙惠文四年)今秦太后穣侯用事高陵
(亦昭王母弟)涇陽佐之卒無秦王此亦淖齒李兑之𩔖已
臣今見王獨立於朝廟矣且臣將恐後世之有秦國
者非王之子孫也秦王懼於是乃廢太后逐穣侯出
高陵走涇陽於關外(此四十二年)昭王謂范雎曰昔者齊
公得管仲時以為仲父今吾得子亦以為父(雎𫝊有)
應侯謂昭王曰亦聞恒思(地缺)有神叢與(灌木中有神靈託之)恒思
有悍少年請與叢博(局戲也六著十二棋)曰吾勝叢叢藉吾神
三日(以神靈借我)不勝叢叢困我乃左手為叢投(班固奕指曰博)
(懸於投不必慧巧駰曰投投瓊)右手自為投(右強而便欲自取勝)勝叢叢藉其
神三日叢往求之遂弗歸五日而叢枯七日而叢亡
今國者王之叢勢者王之神藉人以此得無危乎臣
未嘗聞指大於臂臂大於股若有此則病必甚矣百
人輿瓢而趨(負之如輿載物)不如一人持而走疾百人誠輿
瓢瓢必裂(以爭持者衆)今秦國華陽用之穣侯用之太后
用之王亦用之不稱瓢為器則已(稱猶等也謂比國於瓢)稱瓢
為器國必裂矣臣聞之木實繁者枝必披枝之披者
傷其心都大者危其國臣強者危其主其令邑中自
斗食以上(漢官表注歲俸不滿百斛計日而食一斗二升)至尉内史(秦有郡尉有内)
(史郡國官也)及王左右有非相國之人者乎(相國穣侯)國無事
則已國有事臣必見王獨立於庭也臣竊為王恐恐
萬世之後有國者非王子孫也臣聞古之善為政者
其威内扶(扶猶持也言不顛仆)其輔外布(輔謂股肱之臣)而(元作四)治政
不亂不逆使者直道而行不敢為非今太后使者分
裂諸侯而符布天下操大國之勢強徵兵伐諸侯戰
勝攻取利盡歸於陶國之幣帛竭入太后之家境内
之利分移華陽古之所謂危主滅國之道必從此起
三貴竭國以自安(據上文不及涇陽高陵)然則令何得從王出
權何得毋分是(衍我字)王果處三分之一也(彪謂人君生事之所)
(嚴有母而巳范雎說昭王乃以太后為稱首忍哉君子所以進其身豈捨此獨無說乎)
秦昭王謂左右曰今日韓魏孰與始強對曰弗如也王
曰今之如耳(魏人)魏齊(魏相)孰與孟嘗(先時相魏)芒卯之賢(不信)
(韓人魏主兵也)對曰弗如也王曰以孟嘗芒卯之賢帥強韓
魏之兵以伐秦猶無奈寡人何也今以無能之如耳
魏齊帥弱韓魏以攻秦其無奈寡人何亦明矣中期
(武王時已出此人至是四十四五年矣)推琴對曰王之料天下過矣(料量)
(也)昔者六晉之時(智范中行韓魏趙晉卿也實分晉國)智氏最強滅破
范中行又帥韓魏以圍趙㐮子於晉陽决晉水(出晉陽)
以灌晉陽城不沈者三板耳(板高二尺)智伯出行水(行去音按)
(視也)韓康子御魏桓子驂乘(徐無鬼疏在左為驂在右為御)智伯曰始
吾不知水之可亡人之國也乃今知之汾水利以灌
安邑(汾水出汾陽屬河東)絳水利以灌平陽(絳水平陽並屬河東)魏桓子
肘韓康子(不敢正語以肘築之)康子履魏桓子躡其踵(躡蹈踵跟也)
肘足接於車上而智氏分矣身死國亡為天下笑今
秦之強不能過智伯韓魏雖弱尚賢其在晉陽之下
也此乃方其用肘足時也願王之勿易也(彪謂此賢人君子之)
(言也人君閒暇宜數聞之魏釐十一年有此四十一年也以在取邢丘下故不可先范雎事)
秦宣太后愛魏醜夫(魏人仕秦)太后病將死出令曰為我葬
必以魏子為殉(以人從葬曰殉)魏子患之庸芮(秦人)為魏子說
太后曰以死者為有知乎太后曰無知也曰若太后
之神靈明知死者之無知矣何為空以生所愛葬於
無知之死人哉若死者有知先王積怒之日久矣太
后救過不贍何暇乃私魏醜夫乎太后曰善乃止(后死)
(在四十二年)
秦攻韓圍陘(僖四年次于陘注楚地穎川邵陵南有䣆亭此時屬韓韓桓惠九年秦拔我陘此四)
(十三年也)范雎謂秦昭王曰有攻人者有攻地者穣侯十
攻魏而不得傷者非秦弱而魏強也其所攻者地也
地者人主所甚愛也人主者人臣之所樂為死也攻
人主之所愛與樂死者鬭故十攻而弗勝也今王將
攻韓圍陘臣願王之毋獨攻其地而攻其人也王攻
韓圍陘以張儀為言(儀死至雎之相四十四年矣儀亦未嘗在韓此必誤)張儀
之力多且割(元作削)地而以自贖於王幾割地而韓不
盡張儀之力少則王逐張儀而更與不如儀者市(智不)
(如耳非力也)則王之所求於韓者盡可得也
應侯曰鄭人謂玉未理者璞周人謂鼠未腊者朴周人
懷朴(元作璞)過鄭賈曰欲買朴乎鄭賈曰欲之出其朴
乃鼠也因謝不取(謝辭去也)今平原君(趙公子勝惠文王弟後相孝成見魏)
(無忌傳)自以賢顯名於天下然降其主父沙丘而臣之
(降貶損之也鉅鹿有沙丘亭趙記不書此未詳)天下之王尚猶尊之是天下
之王不如鄭賈之智眩於名(眩目無常主也故為惑)不知其實
也
天下之士合從相聚於趙而欲攻秦秦相應侯曰王勿
憂也請令廢之秦於天下之士非有怨也相聚而攻
秦者以已有富貴耳王見大王之狗卧者卧起者起
行者行止者止毋相與鬭者投之一骨輕起相牙者
(輕猶忽也牙言以牙相噬)何則有爭意也於是使(𥙷)唐雎載音
樂予之五千金居武安(屬魏郡趙奢傳注在邯鄲西)高會(高紀注大會也)
相與飲謂邯鄲人(邯鄲趙國都)誰来取者於是其謀者固
未可得予也(用金少故未能動謀者)其可得予者與之昆弟矣
(謀人之昆弟)公與秦計功者(應侯教唐雎云)不問金之所之金盡
者功多矣今令人復載五千金隨公唐雎行至武安
散不能三千金天下之士大相與鬭矣(士得金復為秦故其謀不協)
謂應侯曰君禽馬服君乎(趙括也襲其父稱)曰然又即圍邯鄲
乎(四十八年十月)曰然曰(𥙷)趙亡秦王王矣武安君為三公
武安君所以為秦戰勝攻取者七十餘城南亡鄢郢
漢中(南郡宜城注故鄢江陵注郢都又郢故郢)禽馬服之軍不亡一甲雖
周吕望之功亦不過此矣趙亡秦王王武安君為三
公君能為之下乎雖欲無為之下固不得之矣秦嘗
攻韓邢(趙國襄國注故邢國此字當作䣆)困於上黨上黨之民皆返
為趙(馮亭事)天下之民不樂為秦民之日固久矣今攻
趙北地入燕東地入齊南地入楚魏則秦所得不能
(元作一)幾何故不如因而割之(許趙割地來和)因以為武安功
(如是則起無大功雎不為之下)
應侯失韓之汝南(豫州郡近應國應侯嘗取得之)秦昭王謂應侯曰君
亡國其憂乎應侯曰臣不憂王曰何也曰梁人有東
門吳者其子死而不憂其相室(室家之相此女也男曰家老)曰公
之愛子(衍也字)天下無有今子死而不憂何也東門吳
曰吾嘗無子無子之時不憂今子死乃即與無子時
同也臣奚憂焉臣亦嘗為子(此臣應侯子餘子也此時無地)為子時
不憂今亡汝南乃即與(元作與即)為梁餘子同也(大司徒可任之)
(餘為餘子)臣何為憂秦王以為不然以告蒙傲(秦人)曰今也
寡人一城圍食不甘味卧不便席今應侯亡地而言
不憂此其情也(問其心誠然否)蒙傲曰臣請得其情蒙傲乃
往見應侯曰傲欲死應侯曰何謂也曰秦王師君天
下莫不聞而況於秦國乎今傲勢得為秦王為將(元作)
(為王將)將兵臣以韓之細也顯逆(言其國小而逆節著)誅奪君地
傲尚奚生不若死應侯拜蒙傲曰願委之卿蒙傲以
報於昭王自是之後應侯每言韓事者秦王弗聽也
以其為汝南虜也(汝南民為韓虜獲者)
昭王既息民繕兵復欲伐趙(圍邯鄲也)武安君曰不可王曰
前年國虚民飢君不量百姓之力求益軍糧以滅趙
今寡人息民以養士蓄積糧食三軍之俸(集韻俸秩祿也)有
倍於前而曰不可其說何也武安君曰長平之事(後志)
(泫氏有長平亭在上黨郡南山中百二十里事在此四十七年)秦軍大克(元從寸下同徐鉉曰)
(勝此物謂之克若尅則殺也)趙軍大破秦人歡喜趙人畏懼秦民
之死者厚葬傷者厚養勞者相饗(鄉人飲酒也)飲食餔餽
(餔申時食吳謂祭鬼曰餽)以靡其財(集韻靡㸏通壊也)趙人之死者不得
收傷者不得療(治也)涕泣相哀勠力同憂(勠并力)耕田疾
作以生其財今王發軍雖倍其前臣料趙國守備亦
以十倍矣趙自長平已来君臣憂懼早朝晏罷卑辭
重幣四面出嫁結親燕魏連好齊楚積慮并心備秦
為務其國内實其交外成當今之時趙未可伐也王
曰寡人既以興師矣乃使(衍五字)校大夫王陵將而伐
趙陵戰失利亡五校(集韻校木為欄格也軍部及養馬用之故軍尉馬官以為號)
王欲使武安君武安君稱疾不行王乃使應侯往見
武安君責之曰楚地方五千里持戟百萬君前率數
萬之衆入楚拔鄢郢焚其廟東至竟陵(後志屬江夏起此二十八)
(年取鄢二十九年取郢)楚人震恐(震劈靂震物也故為恐)東徙而不敢西
向(徙陳)韓魏相率興兵甚衆君所將之卒(𥙷)不能半之
而與戰之於伊闕(十四年)大破二國之軍流血漂鹵(鹵櫓)
(同大楯也)斬首二十四萬韓魏以故至今稱東藩此君之
功天下莫不聞今趙卒之死於長平者已十七八其
國虚弱是以寡人(睢稱王命故云)大發軍人數倍(元作君)於趙
國之衆願使君將必欲滅之矣君常以寡擊衆取勝
如神況以強擊弱以衆擊寡乎武安君曰是時楚王
(頃㐮)恃其國大不恤其政而羣臣相妬以功諛謟用事
良臣斥疎(集韻斥亦疎)百姓心離城池不脩既無良臣又
無守備故起所以得引兵深入多倍城(邑兵深入城邑在後故)
(言倍倍背同)𤼵梁焚舟以專民(梁橋也此皆示以不還使民專於戰也下衍以字)
掠於郊野(掠奪取)以足軍食當此之時秦中士卒以軍
中為家將帥為父母不約而親不謀而信一心同力
死不旋踵(不反走也)楚人自戰其地咸顧其家各有散心
莫有鬭志是以能有功也伊闕之戰韓孤顧魏(時韓僖侯)
(立三年耳故稱曰孤)不欲先用其衆魏恃韓之銳(時韓主兵故韓記言率周)
(魏攻秦魏記言佐韓也)欲推以為鋒(鋒軍之先)二軍爭便之力不同
是以(臣)得設疑兵以持(元作待)韓陣(持不决戰也)專軍并銳
觸魏之不意魏軍既敗韓軍自潰乘勝逐北(戰敗曰北)以
是之故能立功皆計利形勢(謂人謀地利軍之形勢)自然之理
何神之有哉今秦破趙軍於長平不遂以時乘其振
懼而滅之(振震同以趙畏服遂釋攻)畏而釋之使得耕稼以益蓄
積養孤長幼以益其衆繕治兵甲以益其強增城浚
池以益其固主折節以下其臣(屈折肢節)臣推體以下死
士(推體猶委質)至於平原之屬皆令妻妾補縫於行伍之
間臣人一心上下同力猶勾踐困於會稽之時也以
今伐之趙必固守挑其軍戰(挑摧撓也撓敵求戰)必不肯出圍
其國都必不可克攻其列城必未可拔掠其郊野必
無所得兵出無功諸侯生心外救必至臣見其害未
覩其利又病未能行應侯慙而退以言於王王曰微
白起吾不能滅趙乎復益發軍更使王齕代王陵伐
趙圍邯鄲八九月死傷者衆而弗下趙王(孝成)出輕銳
以寇其後秦數不利武安君曰不聽臣計今果如何
王聞之怒因見武安君強起之曰君雖病強為寡人
卧而將之有功寡人之願將加重於君如君不行寡
人恨君武安君頓首曰臣知行雖無功得免於罪雖
不行無罪不免於誅然惟願大王覽臣愚計釋趙養
民以諸侯之變撫其恐懼伐其憍慢誅滅無道以令
諸侯天下可定何必以趙為先乎此所謂為一臣屈
而勝天下也大王若不察臣愚計必欲快心於趙以
致臣罪此亦所謂勝一臣而為天下屈者也夫勝一
臣之嚴焉(嚴猶威)孰若勝天下之威大耶臣聞明主愛
其國忠臣愛其名破國不可復完死卒不可復生臣
寧伏受重誅而死不忍為辱軍之將(軍敗則辱此所謂愛名)願
大王察之王不答而去(事在四十八年及五十年元在中山策之末彪謂起之)
(策秦楚三晉可謂明切然人臣無以有已故孔子不俟駕行矣長平之敗屬耳趙何遽能益強以起之材)
(智知己知彼而得筭多不幸至於無功極矣何破國辱軍之有三請不行此自抽杜郵之劒也)
秦攻邯鄲十七月不下莊(人名也)謂王稽曰君何不賜軍
吏乎王稽曰吾與王也不用人言莊曰不然父之於
子也令有必行者必不行者曰去貴妻賣愛妾此令
必行者也因曰毋敢思也此令必不行者也守閭嫗
曰(嫗母也)曰某夕某孺子(孺乳子也婦之嘗乳者亦婦人之美稱齊策王有七孺子)
内某士(内私之也言嫗之言亦有必行者)貴妻已去愛妾已賣而心
不有(有猶欲也言父雖令之而非其所欲故令之勿思則必不行)欲教之者人心
固有(教猶告也孺子内士人心固欲其告雖非至親令必行也)今君雖幸於王不
過父子之親(言王之令亦能奪其所貴愛有不必行者)軍吏雖賤不卑於
守閭嫗(言且告稽)且君擅主輕下之日久矣聞三人成虎
(即魏策龐葱所稱者)十夫揉椎(揉屈申木也)衆口所移毋翼而飛故
曰不如賜軍吏而禮之王稽不聽軍吏窮果惡王稽
杜摯以反(摯稽之副也雎傳言稽與諸侯通則此所惡亦其實也)秦王大怒而
欲兼誅范雎(稽始薦雎雎後任稽守河東)范雎曰臣東鄙之賤人
也(魏在秦東)開罪於(衍楚字)魏(開言始得罪)遁逃来奔臣無諸侯
之援親習之故(習猶狎故舊也言非王近習之舊)王舉臣於羇旅之
中使職事(職猶主)天下皆聞臣之身與王之舉也今愚
(元作遇)惑(衍或字)與罪人同心(罪人謂王稽)而王明誅之是王
過舉(過猶誤也昔舉而今誅之是舉之誤)顯於天下而為諸侯所議也
臣願請藥賜死而恩以相葬臣(既殺之而加恩以國相禮葬之)王必
不失臣之罪(已殺之)而無過舉之名王曰有之(然其過舉之言)
遂弗殺而善遇之
秦攻趙蘇子謂秦王曰臣聞明王之於其民也博論而
技藝之(試之以事)是故官無乏事而力不困於其言也多
聽而時用之是故事無敗業而惡不章臣願王察臣
之所謁而效之於一時之用也臣聞懷重寳者不以
夜行任大功者不以輕敵是以賢者任重而行恭智
者功大而辭順(皆不伐也)故民不惡其尊而世不妬(元從女從)
(后)其業臣聞之百倍之國者(謂地廣也)民不樂後也(爭先附之)
功業高世者人主不再行也(一舉成之不待後)力盡之民仁
者不用也求得而反静(復於無事)聖王之制也功大而息
民用兵之道也今用兵終身不休力盡不罷怒趙(元作)
(趙怒)必於其已邑(必欲戰服使為已邑)趙僅存哉(言所存無幾)然而四
輪之國也(輪猶通言其民於適四方無所不通故下言從而不止)今雖得邯鄲
非國之長利也(時攻邯鄲不破故曰今雖)意者地廣而不耕民羸
而不休又嚴之以刑罰(新民未服故)則雖從而不止矣(言且)
(去之)語曰戰勝而國危者物不斷也(物事也斷猶止言戰事不止)功
大而權輕者地不入也故過任之事父不得於子(雖父)
(責之其子使必為不可得也)無已之求君不得於臣故微之為著
者強察乎息民之為用者霸明乎輕之為重者王(不伐)
(人人所輕也重莫大焉)秦王曰寡人案兵息民則天下必為從
將以逆秦蘇子曰臣有以知天下之不能為從以逆
秦也臣以田單如耳為大過也豈獨田單如耳為大
過哉天下之主亦盡過矣夫慮收亡齊(言世主志慮欲爾)罷
楚(並音疲)敝魏與不可知之趙(未亡而有亡形)欲以窮秦折韓
臣以為至愚也夫齊威宣者世之賢王也德博而地
廣國富而民用(民為之用元作用民)將武而兵強宣王用之後
破(元作富)韓威魏以南伐楚西攻秦秦(補)為齊兵困於
殽函之上十年攘地(攘推也猶拓)秦人遠迹不服(遠迹畏而避之)
(也然終不服)而齊為虚□(戰敗其地為墟其民為□□疾也按齊記及表不書秦敗齊惟)
(秦紀惠十二年東攻齊昭二十二年伐齊河東為九縣三十六年攻齊取壽剛不至是也此樂毅入臨淄)
(之役也秦與五國共敗之)夫齊兵之所以破韓魏之所以僅存者
何也(破韓魏宜能強而適足自存者何)是則伐楚攻秦而後受其殃
也今富非有齊威宣之餘也(今謂世主)精兵非有冨韓勁
魏之庫也而將非有田單司馬之慮也(司馬穣苴以齊言之耳非)
(威宣將)收破齊罷楚敝魏不可知之趙欲以窮秦折韓
臣以為至誤臣以從一(合從為一)不可成也客有難者今
臣有患於世(難者如刑名家蘇子所患也)夫刑名之家(申韓之徒)皆曰
白馬非馬也已如白馬實馬乃使有白馬之為也(如使)
(白馬實馬必冇白馬之為而天下之馬不皆為白馬故曰非馬)此臣之所患也(言難者皆)
(無端若此故可患而今非若此也)昔者秦人下兵攻懷(屬河内)服其人
三國從之(趙趙奢齊鮑佞并楚為三)趙奢鮑佞將(絶句)楚有四人(不名)
(告之)起而從之臨懷而不救秦人去而不從(趙鮑楚四人本起救)
(懷而不救又聽秦之自去不隨擊也)不識三國之憎秦而愛懷耶亡其
憎懷而愛秦耶(亡其猶無亦云)夫攻而不救去而不從是以
知(𥙷)三國之兵困而趙奢鮑佞之能也(以不救不從為能知秦之)
(不可當也)故裂地以敗於齊(此下申言上殽函之敗)田單將齊之良
以兵横行於中十四年終身不敢設兵以攻秦折韓
也而馳於封内(言不出戰所謂横行於中)不識從之一成惡存也
於是秦王解兵不出於境諸侯休天下安二十九年
不相攻(以此策為蘇秦合從時則所稱趙奢惠文孝成將也蘇秦不當稱之自昭迄始皇定天下)
(無年不戰則天下不相攻之說不可曉也今定為孝成九年邯鄲圍後說是後秦獨攻取兩周猶息兵五)
(六年前此後此皆無觧兵之事)
說秦王(此上元有張儀字而所說皆儀死後事故刪去說云者猶西周謂齊王之比)曰臣聞
之弗知而言為不智知而不言為不忠為人臣不忠
當死言不審亦當死(審悉也)雖然(言己未能如言)臣願悉言所
聞(悉詳盡也)大王裁其罪(裁制也)臣聞天下隂燕陽魏(隂北陽南)
連荆(楚也始皇諱其父名故稱曰荆知此書始皇時人作)固齊(時山東國齊楚為大故從人連)
(結之恃以為固)收餘韓(韓時弱多喪地今存者其餘也)成從將西南以與秦
為難(赧五十九年與諸侯從此五十一年)臣竊笑之世有三亡而天下
得之其此之謂乎(此謂從)臣聞之曰以亂攻治者亡以
邪攻正者亡以逆攻順者亡今天下之府庫不盈(府文)
(書藏庫兵車藏今詳凡冇藏者皆得稱也)囷倉空虚(囷圍廪)悉其士民張軍
數千百萬(張去音)白刃在前斧質在後(誅不進戰者故在後)而皆
去之不能死(不戰也)非(元作罪)其百姓不能死也其上不
殺也(言亦殺之)言賞則不與言罰則不行賞罰不行故民
不死也今秦出號令而行賞罰不攻耳(𥙷)無相攻(元作)
(攻相)事也(言秦有不攻耳無敢與相攻者)出其父母懷衽之中(衽衣衿)生
未嘗見寇也聞戰頓足徒禓(此頓下也集韻徒空手禓袒也)犯白刃
蹈煨炭(煨盆中火)斷死於前者(以死自斷)比比(元只一字)是也(比次也言)
(如是者相次不一)夫斷死與斷生也不同(言死難)而民為之者
是貴奮也(奮言勇不顧死)一可以合十(與敵合鬭)十可以合百百
可以合千千可以合萬萬可以勝天下矣今秦地形
斷長續短方數千里名師數百萬(名言有勇決之稱)秦之號
令賞罰地形利害天下莫如也(秦有斷死之利諸侯有不死之害故不如)
(秦)以此與天下(與言與之爭)天下不足兼而有也是知秦
戰未嘗不勝攻未嘗不取所當未嘗不破也(當相值也)開
地數千里此甚大功也然而甲兵頓(此頓言其勞弊)士民病
蓄積索(集韻索盡也)田疇荒(疇耕治之田)囷倉虚四鄰諸侯不
服霸王之名不成此無異故(猶言無它事)謀臣皆不盡其
忠也臣敢言往昔昔者齊南破荆中破宋(閔二十八年)西
服秦(荆秦事未詳)北破燕(十五年)中使韓魏之君(兩國從其役)地
廣而兵強戰勝攻取詔令天下(以詔令令天下時未稱詔此秦史之言耳)
濟清河濁足以為限(東郡夀張注洓上有朐城又平原有鬲津般河皆近齊)長
城鉅防足以為塞(蘇秦𫝊注濟北盧有防門又有長城東至海後志注防門即鉅防)
齊五戰之國也(上所謂南破中破之𩔖)一戰不勝而無齊(燕昭入臨)
(淄事)故由此觀之夫戰者萬乘之存亡也且臣聞之曰
削株掘根無與禍鄰禍乃不存秦與荆人戰大破荆
襲郢取洞庭五都江南(揚州記太湖一名湖亭一名震澤一名洞庭熊繹按楚熊)
(繹都丹陽文王徙江陵是為郢都昭王徙郢所謂故郢又自郢徙都與鄢為五史多言鄢郢齊策鄢郢者)
(楚之柱國知鄢亦為都江南即漢志楚地所謂江南地遠者也)荆王(頃㐮)亡走東伏於
陳(見白起𫝊)當是之時隨荆以兵則荆可舉(拔其國如舉物然言易也)
舉荆則其民足貪也地足利也東以強齊燕(強於二國)中
陵三晉然則是一舉而霸王之名可成也(舉猶行)四鄰
諸侯可朝也(使之朝秦)而謀臣不為引軍而退與荆人和
令荆人收亡國聚散民立社主(為木主社)置宗廟今帥天
下西面以與秦為難此固已無霸王之道一矣天下
有比志(比密也言其志親)而軍華下(即華陽之所)大王以詐破之
兵至梁都(元作郭)圍梁數旬則梁可拔拔梁則魏可舉
(梁以都言魏全國也)舉魏則荆趙之志絶(魏居二國之中而為與國故舉魏則二國)
(不通)荆趙之志絶則趙危(趙尤近秦)趙危而荆孤東以強齊
燕中陵三晉然則是一舉而霸王之名可成也四鄰
諸侯可朝也而謀臣不為引軍而退與魏氏和令魏
氏收亡國聚散民立社主置宗廟此固已無霸王之
道二矣前者穰侯之治秦也用一國之兵而欲以成
兩國之功(秦及穰侯所封也如封壽剛以廣陶之𩔖)是故兵終身暴露於
外士民潞病於内(潞即露耳故高注為嬴)霸王之名不成此固
已無霸王之道三矣趙氏中央之國也雜民之所居
也其民輕而難用也(輕則其志不堅)號令不治賞罰不信地
形不便(無險隘故)上非能盡其民力彼固亡國之形也而
不憂民氓(在野曰氓)悉其士民軍於長平之下以爭韓之
上黨(馮亭事)大王以詐破之拔武安(此殺趙括事在四十七年)當是
時趙氏上下不相親也貴賤不相信也然則是邯鄲
不守拔邯鄲完河間(冀州國完之者欲急取修武上黨諸郡置之去也)引軍
而去西攻修武(屬河内)踰羊腸降代上黨代三十六縣
上黨十七縣不用一領甲不苦一民皆秦之有也代
上黨不戰而已為秦矣東陽(屬清河)河外(滹沱河之外)不戰
而已反為齊矣(此本趙所得齊地今趙弱故齊復取之取之則益弱矣)中呼沱
(元作池)以北(中言中分之呼沱在代鹵城)不戰而已為燕矣(燕乘敗取之)
然則是舉趙則韓必亡韓亡則荆魏不能獨立荆魏
不能獨立則是一舉而壊韓蠧魏(蠧者病其中也)挟荆以東
弱齊燕决白馬之口(張儀𫝊守白馬之津津在東郡)以流魏氏(流猶灌)
一舉而三晉亡從者敗(合從者)大王拱手以須(須胥同待也)
天下徧隨而伏霸王之名可成也而謀臣不為引軍
而退與趙氏為和以大王之明秦兵之強霸王之業
(謂先世所創)地尊不可得(地與相王之尊)乃取欺於亡國(亡國以長平之)
(敗言趙)是謀臣之拙也且夫趙當亡不亡秦當霸不霸
天下固量秦之謀臣一矣乃復悉卒以攻邯鄲不能
拔也棄甲兵怒戰慄而却(且怒且懼而退)天下固量秦力二
矣軍乃引退并於李下(後志河内有李城趙封李同之父於此)大王又
并軍而致與戰(致言極力)非能厚勝之也(厚猶大)又交罷却
(交言秦與趙俱罷兵而退)天下固量秦力三矣内者量吾謀臣外
者極吾兵力(極言度其力之所至)由是觀之臣以天下之從(合從)
(也)豈其難矣内者吾甲兵頓士民病蓄積索田疇荒
囷倉虛外者天下比志甚固願大王有以慮之也且
臣聞之戰戰慄慄日慎一日苟慎其道天下可有也
何以知其然也昔者紂為天子(元作下)帥天下將百萬
左飲於淇谷(河内共淇水所出)右飲於洹水(蘇秦𫝊注出林慮項紀注在安)
(陽縣北前後志在良鄉東南)淇水竭而洹水不流(亦竭也)以與周武
為難武王將素甲三千領(絹素為之非金革也)戰一日破紂之
國(以甲子日戰遂克之)禽其身據其地而有其民天下莫不傷
(傷殷之亡耳)智伯帥三國之衆以攻趙㐮主於晉陽(禮大夫稱)
(主)决水灌之三年城且拔矣㐮主錯龜(錯措同置也)數策
(以蓍筮也)占兆(灼龜拆處曰兆)以視利害何國可降(三國中孰為可降)而
使張孟談(趙之謀臣)於是潜行而出反智伯之約(使韓魏背之)
得兩國之衆以攻智伯之國禽其身以成㐮子之功
今秦地斷長續短方數千里名師數百萬秦國號令
賞罰地形利害天下莫如也以此與天下天下可兼
而有也臣昧死(自言不知死所)望見大王言所以舉破天下
之從(舉謂一舉)舉趙亡韓(舉亦拔也)臣荆魏親齊燕(二國去秦遠未可加)
(兵故親之以寬兵力其後秦滅諸國二國獨後亡以此故也)以成霸王之名朝四
隣諸侯之道大王試聽其說一舉而天下之從不破
趙不舉韓不亡荆魏不臣齊燕不親霸王之名不成
四鄰諸侯不朝大王斬臣以徇於國(徇行以示人也)以主不
忠於國者(主言以為首惡彪謂此士論事深切著明孫卿不如秦所以取天下蓋行其說也而)
(史失其人猥以張儀名之惜哉所稱謀臣范雎也)
蔡澤(燕人)見逐於趙而入韓魏遇奪釡鬲於涂(人奪之也爾雅鬲鼎)
(也)聞應侯任鄭安平(魏齊困范雎安平匿之時安平擊趙以二萬人降趙)王稽
(通諸侯也)皆負重罪應侯内慙乃西入秦將見昭王使人
宣言以感怒應侯曰燕客蔡澤天下駿雄弘辯之士
也彼一見秦王秦王必相之而奪君位應侯聞之使
人召蔡澤蔡澤入則揖應侯應侯固不快及見之又
倨應侯因譲之曰子嘗宣言代我相秦豈有此乎對
曰然應侯曰請聞其說蔡澤曰吁君何見之晚也夫
四時之序成功者去夫人生手足堅強耳目聰明聖
智豈非士之所願與應侯曰然蔡澤曰質仁秉義(質猶)
(體)行道施德於天下天下懷樂敬愛願以為君王豈
不辯智之期與(期猶志也辯智者志期得此)應侯曰然蔡澤復曰
富貴顯榮成理萬物(理治也)萬物各得其所生命夀長
終其年而不夭傷天下繼其統(統紀也)守其業𫝊之無
窮名實純粹(言其兩全美)澤流千世稱之而毋絶豈非道
之符(言行道之效)而聖人所謂吉祥善事與應侯曰然澤
曰若秦之商君楚之吳起(衛人仕魏後相楚而死)越之大夫種
(姓文越王勾踐之相)其卒亦可願與(元作矣)應侯知蔡澤之欲困
己以說復曰何為不可夫公孫鞅事孝公極身毋二
(極身猶竭已)盡公不還私(還反顧也)信賞罰以致治竭智能示
情素(素其所蓄積)蒙怨咎(集韻冡覆也蒙冡同鞅嘗刑太子之傅知必見怨咎猶冐為之)
欺舊交虜魏公子卬(卬則鞅之舊也)卒為秦禽將破敵軍攘
地千里吳起事悼王使私不害公讒不蔽忠言不取
苟合行不取苟容行義不顧(元作固)毁譽必欲(元作有)霸
主強國不辭禍凶大夫種事越王王離困辱(離罹同集韻遭)
(也)悉忠而不解(解懈同)主雖亡絶盡能而不離(離猶去)多
功而不矜貴冨不驕怠若此三子者義之至忠之節
也故君子殺身以成名義之所在身雖死無憾悔何
為而不可哉蔡澤曰主聖臣賢天下之福也君明臣
忠國之福也父慈子孝夫信婦貞家之福也故比干
忠不能存殷子胥智不能存吳申生孝而晉惑亂(僖五)
(年)是有忠臣孝子國家滅亂何也無明君賢父以聽
之故天下以其君父為戮辱(戮殺也賤之如刑戮詬辱之人)憐其臣
子夫待死而後可以立忠成名是微子不足仁孔子
不足聖管仲不足大也於是應侯稱善蔡澤得少間
(間言有隙可乘)因曰商君吳起大夫種其為人臣盡忠致功
則可願矣閎夭事文王周公輔成王也豈不亦忠乎
以聖論之商君吳起大夫種其可願孰與閎夭周公
哉應侯曰商君吳起大夫種不若也蔡澤曰然則君
之主慈仁任忠(任猶信)不欺舊故孰與秦孝楚悼越王
乎應侯曰未知何如也蔡澤曰主固親忠臣不過秦
孝越王楚悼君之為主正亂批患折難(批□同匹齊切擊也集韻)
(&KR1290;或作批又蒲結切)廣地殖榖(植種也)富國足家強主威蓋海内
功彰萬里之外不過商君吳起大夫種而君之祿位
貴盛私家之富過於三子而身不退竊為君危之語
曰日中則移月滿則虧物盛則衰天之常數也進退
盈縮變化聖人之常道也昔者齊桓公一匡天下至
葵丘之會(杜注陳留外黃東有葵丘)有驕矜之色畔者九國(僖九年)
吳王夫差無敵(元作適)於天下輕諸侯陵(元作凌)齊晉遂
以殺身亡國夏育太史啓(太史周官其人未詳史作史噭豈君王后之父耶)
叱呼駭三軍(叱訶也)而身死於庸夫此皆乘至盛不近
道理也夫商君為孝公平權衡正度量調輕重决裂
阡陌教民耕戰是以兵動而地廣兵休而國富故秦
無敵於天下立威諸侯功已成矣(補)遂以車裂楚地
持戟百萬白起率數萬之師以與楚戰一戰舉鄢郢
再戰燒夷陵(屬南郡)南并蜀漢又越韓魏攻強趙北坑
馬服誅屠四十餘萬之衆(屠言殺之酷)流血成川沸聲若
雷使秦業帝(有帝之業)自是之後趙楚懾服(懾失氣也)不敢攻
秦者白起之勢也身所服者七十餘城功已成矣賜
死於杜郵(起𫝊注在咸陽西門十里)吳起為楚悼罷無能廢無用
損不急之官塞私門之請壹楚國之俗南攻楊越(越屬)
(揚州)北并陳蔡破横散從使馳說之士無所開其口功
已成矣卒支解(斷其四支按起𫝊宗室大臣射刺起死)大夫種為越王
墾草剏邑(墾耕剏造也)辟地殖榖(殖植同)率四方之(補)士專
(𥙷)上下之力以禽勁吳成霸功勾踐終拮而殺之(拮戞)
(同轢也蓋逼之楚記言賜劒死)此四子者功成而不去禍至於此此
所謂信而不能屈往而不能反者也范蠡知之超然
避世長為陶朱(居陶易姓朱)君獨不觀博者乎或欲(衍分字)
大投(大言全勝也)或欲分功(分勝者所獲)此皆君之所明知也
今君相秦計不下席謀不出廊廟坐制諸侯利(補)施
三川以實宜陽以决羊腸之險塞太行之口又斬范
中行之途(斬謂絶之此言斷三晉之路)棧道千里(棧棚也施於險絶以濟不通)
通(補)於蜀漢使天下皆畏秦秦之欲得矣君之功極
矣此亦秦之分功之時也(秦秦人)如時不退(時是也)則商
君白公吳起大夫種是也君何不以此時歸相印譲
賢者授之必有伯夷之廉長為應侯世世稱孤而有
喬松之壽(喬王子晉松赤松子皆仙不死)孰與以禍終哉此則君何
居焉應侯曰善乃延入坐為上客後數日入朝言於
秦昭王曰客新有從山東来者蔡澤其人辯士臣之
見人甚衆莫有及者臣不如也秦昭王召見與語大
說之拜為客卿應侯因謝病(以病辭去)請歸相印昭王強
起應侯應侯遂稱篤(篤猶甚)因免相昭王新說蔡澤計
畫遂拜為秦相(在五十二年)東收周室蔡澤相秦王數月
人或惡之懼誅乃謝病歸相印號為剛成君居(𥙷)秦
十餘年事(補)昭王孝文王莊㐮王卒事始皇帝為秦
使於燕三年(居燕三年)而燕使太子丹入質於秦(澤𫝊有彪謂)
(周衰辯士皆矜材角智趣於利而已惟澤為近道德明哲保身之策故其得位不數月引去優游於秦以)
(封君令終美矣非苟知之亦允蹈之澤之謂乎)
孝文王(昭王子元年辛亥周亡於是六年矣)
濮陽人(屬東郡)吕不韋賈於邯鄲見秦質子異人(子楚初名孝文)
(王子)歸而謂父曰耕田之利幾倍曰十倍珠玉之贏幾
倍曰百倍立國家之主贏幾倍曰無數曰今力田疾
作不得煖衣餘食今建國立君澤可以遺世(遺猶詒世後世)
願往事之(事猶為)秦子異人質於趙處於&KR2125;城(趙地缺)故
往說之曰子傒(異人異母兄)有承國之業又有母在中今
子無母於中(異人母曰夏姬無寵如無母然)外託於不可知之國(史言)
(趙不禮之故禍福未可知也)一日倍約身為糞土(弃死且賤也)今子聽
吾計事求歸(以求歸為事)可以有秦國吾為子使秦必来
請子乃說秦王后(孝文后華陽夫人)弟陽泉君曰君之罪至
死君知之乎君之門下無不居高尊位太子門下無
貴者(太子子傒)君之府藏珍珠寳玉君之駿馬盈外厩美
女充後庭王之春秋高(春秋舉成歲此言其年高)一日山陵崩(山陵)
(喻高且固崩喻死)太子用事君危於累卵而不壽於朝生(木槿)
(也朝榮夕死今又不如)說有可以一切(權宜也)而使君富貴千萬
歲(衍其字)寧於太山四維(四方之隅不可移也)必無危亡之患矣
陽泉君避席(離席前請)請聞其說不韋曰王年高矣王后
無子子傒有承國之業士倉又輔之王一日山陵崩
子傒立士倉用事王后之門必生蓬蒿子異人賢材
也棄在於趙無母於内引領西望而願一得歸王后
誠請而立之是子異人無國而有國王后無子而有
子也陽泉君曰然入說王后王后乃請趙而歸之趙
未之遣不韋說趙曰子異人秦之寵子也無母於中
王后欲取而子之使秦而欲屠趙不顧一子以留計
(留不决也)是抱空質也(出質本以交好今不能然故曰空)若使子異人歸
而得立趙厚送遣之是不敢倍德畔施是自為德講
(必以恩紀講好於趙)秦王老矣一日晏駕(天文志注天子當早作而方崩隕臣子之)
(心猶謂宫車晚出)雖有子異人不足以結秦趙乃遣之(不韋𫝊秦)
(圍邯鄲趙欲殺子楚子楚脱亡歸與此駮)異人至不韋使楚服而見(以王后楚)
(人故服楚製以說之)王后說其狀高其智曰吾楚人也而自子
之乃變其名曰楚王使子誦(誦所習書)子曰少棄捐在外
嘗無師𫝊所教學不習於誦王罷之乃留止(止宮中)間
曰(間政事之隙)陛下嘗軔車於趙矣(高紀五年注陛者云云軔礙車木)趙
之豪傑得知名者不少(以名見知於王)今大王反國皆西面
而望大王無一介之使以存之(昭二十八年注一箇單使也存問也問其)
(存亡)臣恐其皆有怨心使邊境早閉晩開(冇警則然)王以為
然奇其計王后勸立之王乃召相令之曰寡人子莫
若楚立以為太子子楚立(是為莊㐮王)以不韋為相號曰
文信侯食藍田十二縣王后為華陽太后諸侯皆致
秦邑(致邑為太后養地也按此是子楚以孝文王立後不韋說使歸之不韋𫝊則言孝文為安國君)
(時歸與此駮庶彪謂不韋賈人也彼安能知義欲圖贏而奪嫡立秦國之不亂敗者幸也以此得贏而)
(飲酖於蜀於是知有天道矣凡不韋所立於時皆喪身滅國之事周衰士之憸險傾邪無輩於不韋者不)
(足算也不足算也子楚之計平平耳孝文稱為竒而立之非老悖乎)
莊㐮王(文王子元年壬子)
始皇帝(莊㐮王子元年乙卯)
文信侯欲攻趙以廣河間使剛成君蔡澤事燕三年而
燕太子質於秦文信侯因請張唐(秦人)相燕張唐辭曰
燕者必徑於趙(徑者道所出也)趙人得唐者受百里之地文
信侯去而不快少庶子甘羅(禮庶子掌諸侯卿大夫之庶子羅茂之孫)曰
君侯何不快甚也文信侯曰吾令剛成君蔡澤事燕
三年而燕太子已入質矣今吾自請張卿相燕而不
肯行甘羅曰臣行之文信侯(元作君)叱去曰我自行之
而不肯汝安能行之也甘羅曰夫項橐(列子有問日出者豈其人)
(乎)生七歲而為孔子師今臣生十二歲於兹矣君其
試臣奚以遽言叱也甘羅見張唐曰卿之功孰與武
安君唐曰武安君戰勝攻取不知其數攻城墮邑不
知其數臣之功不如武安君也甘羅曰卿明知功之
不如武安君與曰知之應侯之用秦也(見用於秦)孰與文
信侯專曰應侯不如文信侯專曰卿明知為不如文
信侯專與曰知之甘羅曰應侯欲伐趙武安君難之
去咸陽七里絞而殺之(起傳言賜劒)今文信侯自請卿相
燕而卿不肯行臣不知卿所死之處矣唐曰請因孺
子而行(因之請於文信離婁注孺子童子)令庫具車廐具馬府具幣
行有日矣甘羅謂文信侯曰借臣車五乘請為張唐
先報趙見趙王(悼㐮)趙王郊迎謂趙王曰聞燕太子丹
之入秦與曰聞之聞張唐之相燕與曰聞之燕太子
入秦者燕不欺秦也張唐相燕者秦不欺燕也秦燕
不相欺則伐趙危矣燕秦所以不相欺者無異故欲
攻趙而廣河間也今王齎臣五城以廣河間請歸燕
太子與強趙攻弱燕趙王立割五城以廣河間歸燕
太子與(補)趙攻燕得上谷(幽州郡)三十六縣與秦什一
(以十之一與秦也羅傳有)
秦王欲見頓弱(秦人)頓弱曰臣之義不參拜王能使臣無
拜則可矣不即不見也秦王許之於是頓子曰天下
有有(補)其實而無其名者有無其實而有其名者有
無其名又無其實者王知之乎王曰弗知頓子曰有
其實而無其名者商人是也無把銚挂耨之勢(銚芸苗器)
(耨耨器)而有積粟之實此有其實而無其名者也無其
實而有其名者農夫是也解凍而耕暴背而耨無積
粟之實此無其實而有其名者也無其名又無其實
者王乃是也已立為萬乘無孝之名以千里養無孝
之實秦王悖然而怒(悖艴同語色艴如也)頓弱曰山東戰國
六威不掩於山東而掩於母(始皇母帝太后也本吕不韋姬通不韋又通嫪)
(毐人告之王怒九年遷雍)臣竊為大王不取也秦王曰山東之戰
國可兼與頓子曰韓天下之咽喉魏天下之胷腹王
資臣萬金而遊(資齎同)聽之韓魏(時不通諸國故請王聽其往也)入其
社稷之臣於秦(說之使歸秦)即韓魏從而天下可圖也秦
王曰寡人之國貧恐不能給也頓子曰天下未嘗無
事也非從即横也横成則秦帝從成則楚王秦帝即
以天下恭養(且敬且養)楚王即王雖有萬金弗得私也秦
王曰善乃資萬金使東遊韓魏入其將相北遊(衍於字)
燕趙而殺李牧(趙良將幽王七年殺之此十八年)齊入朝四國畢(元作)
(必)從(齊魏燕趙也殺牧時已虜韓)頓子之說也(說始皇在十年還太后前此要終言)
(之不彪謂頓子之義高於范雎而其說過之遠矣惜其知擇木焉有仁人君子而為始皇用哉魯連視)
(之蔑矣)
或為六國說秦王曰土廣不足以為安人衆不足以為
強若土廣者安人衆者強則桀紂之後將存昔者趙
氏亦嘗強矣曰趙強何若(曰猶言)舉左案齊(言舉兵於左則齊下)
(案下也)舉右案魏厭案萬乘之國(厭言案之不一)二國千乘之
宋也(宋於七國時為千乘今使齊魏如之)築剛平(趙地缺趙敬侯四年築剛平以侵衛五年)
(齊魏為衛取我剛平皆不注)衛無東野(詳此則剛平趙取之衛也)芻牧薪採(芻草)
(也以食馬牧養牛人也大者薪小者採)莫敢闚東門當是時衛危於累
卵天下之士相從謀曰吾將還其委質(還反言改事也僖二十二)
(年注委質屈膝也)而朝於邯鄲之君乎於是天下有稱伐邯
鄲者莫不夕(𥙷)令朝行魏伐邯鄲(魏惠三十年伐趙趙告急齊是以有)
(馬陵之敗)因退為逢澤之遇(開封東北有逢池或曰宋之逢澤)乘夏車(夏取)
(其文禮有夏篆)稱夏王(夏中國也)一(𥙷)朝為天子天下皆從齊宣
王(元作太公太公和時無此事)聞之舉兵伐魏梁王身抱質執璧
(質贄同羔鴈之屬)請為陳侯臣(齊陳敬仲之後故稱陳侯趙成侯二十一年魏拔邯鄲齊)
(亦敗魏於桂陵不至如此所稱故定為宣王馬陵之役)天下乃釋梁郢威王聞
之(郢楚都也亦避始皇父諱楚威七年伐齊敗之徐州)寝不寐食不飽帥天下
百姓以與申縛遇於泗水之上(縛齊將揚之水注中諸姜)而大敗
申縛趙人聞之至枝桑(地缺趙記注根桑一曰平桑疑即此此魏地也蓋赴魏之)
(難)燕人聞之至格道格道不通平際絶(二地缺)齊戰敗
不勝謀則不得使陳毛釋劒掫(掫夜戒有所擊引也釋二者不自衛示平)
(也)委南聽罪(委去南面之尊)西說趙(說使人觧之)北說燕内喻其
百姓而天下乃齊釋(不攻齊也)於是天下(𥙷)積薄而為厚
聚少而為多以同言郢威王於側紂之間(高注紂當為牖)臣
豈以郢威王為政衰謀亂以至於此哉郢為強(絶句)臨
天下諸侯故天下樂伐之也
四國為一(荆齊燕代見下文)將以攻秦秦王召羣臣賓客六十
人而問焉曰四國為一將以圖秦寡人屈於内(財力困也)
而百姓靡於外為之奈何羣臣莫對姚賈(魏人)對曰賈
願出使四國必絶其謀而案(元作安)其兵乃資車百乘
金千斤衣以其衣(以王衣衣之寵之也)舞以其劒(古者飲則以劒舞今以王)
(劒賜之使為舞時用)姚賈辭行絶其謀止其兵與之為交以報
秦秦王大說賈封千戶以為上卿韓非(韓之諸公子秦王見其書)
(恨不及見之攻韓韓遣之使秦秦王說之賈與李斯毁之死)知之曰賈以珍珠重
寳南使荆齊(元作吳此章無吳事此四國後亡者也三晉滅久矣)北使燕代之
間三年四國之交未必合也而珍珠重寳盡於内是
賈以王之權外自交於諸侯願王察之且梁監門子
(監門卒也賈其子)嘗盗於梁臣於趙而逐取世監門子(父死子繼)
(曰世)梁之大盗趙之逐臣與同知社稷之計非所以厲
羣臣也(厲礪同䃺也)王召姚賈而問曰吾聞子以寡人財
交於諸侯有諸對曰有王曰有何面目復見寡人對
曰曾參孝其親天下願以為子子胥忠於君天下願
以為臣貞女工巧(有婦功也)天下願以為妃(妃匹也)今賈忠
王而王不知也賈不歸四國尚焉之使賈不忠於君
四國之王尚焉用賈之身桀聽讒而誅其良將紂聽
(元作聞)讒而殺其忠臣至身死國亡今王聽讒則無忠
臣矣王曰子監門子梁之大盗趙之逐臣姚賈曰太
公望齊之逐夫(婦逐之也不經見)朝歌之廢屠(朝歌屬河内賈肉不售故)
(曰廢)子良之逐臣(未聞)棘津之讎不庸(後志琅邪西海太公所出又釣於棘)
(津今存讎售同蓋嘗求售與人為庸不見用也)文王用之而王管仲其鄙人
之賈人也(五鄼為鄙蓋鄼鄙之人為賈者仲嘗與鮑叔賈)南陽之敝幽(修武南陽)
(也仲穎上人嘗以貧困隠此敝困幽隠也)魯之免囚(見莊二十九年)桓公用之而
霸百里奚虞之乞人傳賣以五羊之皮(奚虞臣也不見用自鬻於)
(秦養牲者以五羖羊皮鬻之)穆公相之而朝西戎文公用中山盗
而勝於城濮(僖二十八年晉文公用咎犯之謀破楚成王於城濮與此不同杜注城濮及史)
(注止云衛地)此四士者皆有詬醜大誹(詬辱醜恥也)天下明主
用之知其可與立功也(補)使若卞隨務光(並湯時人辭湯之聘)
申屠狄(紂時人自沈于淵並見莊子)人主豈得其用哉故明主不
取其汙不聽其非察其為已用(汙者非者雖不取不聽知其為用則或聽)
(取察言聽取之)故可以存社稷雖有外誹者不聽雖有高世
之名無咫尺之功者(八寸曰咫)不賞是以羣臣莫敢以虚
願望於上(無功而願賞虚願也)秦王曰然乃(衍可字)復使姚賈而
誅韓非(高誘妄人也注此書謬妄非一處如此策以姚賈為陳賈齊策以伐燕為齊宣王初不考)
(其歲月賈乃與李斯同時安得見於孟子之書宣閔皆嘗伐燕而之噲之役實閔王也誘之率意如此愚)
(天下後世甚矣彪之挍注蓋為此𤼵憤故其所稱皆必有依據懼獲罪於後人也)
戰國策卷三
