戰國策卷六
宋鮑彪注
趙(初分晉得趙國北有信都真定常山中山又得涿郡之高陽鄭□鄉東有廣平鉅鹿清河河間)
(渤海之東平舒中邑文安束州成平章安河以北南至浮水繁陽内黃斥丘西有太原定襄雲中五)
(原上黨)
襄子(簡子子滅定王十六年戊子三晉智伯分其地)
智伯帥趙韓魏而伐范中行氏滅之休數年使人請地
於韓韓康子欲勿與叚規(韓人晉舊姓故魏亦有)諫曰不可夫
智伯之為人也好利而鷙(鷙殺鳥也喻其殘忍)復來請地不與
必加兵於韓矣君其與之彼狃(狃犬性驕也)又將請地於
他國他國不聽必鄕之以兵然則韓可以免於患難
而待事之變康子曰善使使者致萬家之邑一於智
伯智伯說又使人請地於魏魏桓(元作宣下同)子欲勿與
趙葭(魏人亦晉舊姓)諫曰彼請地於韓韓與之請地於魏魏
弗與則是魏内自強而外怒智伯也然則其錯兵於
魏必矣不如與之桓子曰諾因使人致萬家之邑一
於智伯智伯說又使人之趙請藺(元作蔡)臯狼之地(蔡非)
(趙地臯狼屬西河)趙襄子弗與智伯因隂結韓魏將以伐趙
趙襄子召張孟談而告之曰夫智伯之為人陽親而
隂疎三使韓魏而寡人弗與焉(他日隂疎今則顯矣)其移兵寡
人必矣今吾安居而可張孟談曰夫董閼安於簡子
之才臣也世治晉陽而君澤循之(君澤趙臣繼安于者)其餘政
教猶存君其定居晉陽君曰諾(君謂襄子)乃使延陵君(元作)
(王此襄子臣不得稱王)將車騎先之晉陽君因從之至行城郭
案府庫(案按同行也)視倉廪召張孟談曰吾城郭之完府
庫足用倉廪實矣無矢奈何張孟談曰臣聞董子之
治晉陽也公宫之垣(垣墻也)皆以荻蒿苫楚廧之(荻萑葦屬)
(爾雅蕭荻注即萬又繁醜狄為蒿苫盖也楚荆也以是為墻廧牆同)其高至丈餘君發
而用之於是發而試之其堅則箘簬(音窘簵)之勁不能
過也君曰矢足矣吾銅少若何張孟談曰臣聞董子
之治晉陽也公宫之室皆以鍊銅為柱質(質礎也)請發
而用之則有餘銅矣君曰善號令已定備守已具三
國之兵乘晉陽城遂戰三月不能拔因舒軍而圍之
决晉水而灌之圍晉陽三年城中巢居而處懸釡而
炊財食將盡士卒病羸襄子謂張孟談曰糧食匱財
(元作城)力盡士大夫病吾不能守矣欲以城下(謂將降)何
如張孟談曰臣聞之亡不能存危不能安則無為貴
知士也君釋此計勿復言也臣請見韓魏之君襄子
曰諾張孟談於是隂見韓魏之君曰臣聞唇亡則齒
寒今智伯帥二國之君伐趙趙將亡矣亡則二君為
之次矣二君曰我知其然夫智伯之為人麤中而少
親(麤粗同䟽也)我謀未遂而知則其禍必至為之奈何張
孟談曰謀出二君之口入臣之耳人莫之知也二君
即與張孟談隂約三軍與之期日夜(日既夜)遣入晉陽
張孟談以報襄子襄子再拜之張孟談因朝智伯而
出(兵交使在其□故得朝之)遇智過(過一作果智伯之族)轅門之外(以車為門而轅)
(外向)智過入見智伯曰二主殆將有變君曰何如(君智伯)
對曰臣遇張孟談於轅門之外其志矜其行高智伯
曰不然吾與二主約謹矣破趙三分其地寡人所親
之(言親與二國約)必不欺也子釋之勿出於口智過出見二
主入說智伯曰二主色動而意變必背君不如令殺
之智伯曰兵著晉陽(著言附其城)三年矣旦暮當拔而饗
其利乃有他心不可子慎勿復言智過曰不殺則遂
親之智伯曰親之柰何智過曰魏桓子之謀臣曰趙
葭韓(補)康子之謀臣曰叚規(二謚皆非當時語)是皆能移其
君之計君其與二君約破趙則封二子者各萬家之
縣一如是則二主之心可不變而君得其所欲矣智
伯曰破趙而三分其地又封二子者各萬家之縣一
則吾所得者少不可智過見君之不用也言之不聽
出更其姓為輔氏遂去不見張孟談聞之入見襄子
曰臣遇智過於轅門之外其視有疑臣之心入見智
伯出更其姓今暮不擊必後之矣(恐智伯以過之去之决有感動也)
襄子曰諾使張孟談見韓魏之君日夜期殺守堤之
吏而决水灌智伯軍智伯軍(補)救水而亂韓魏翼而
擊之(左右夾擊)襄子將卒犯其前大敗智伯軍而禽智伯
智伯身死國亡地分為天下笑此貪欲無厭也夫不
聽智過亦所以亡也智氏盡滅唯輔氏存焉(彪謂叚規之策)
(智伯智過之察孟談皆如在其目中可謂明也已矣此一時三晉智氏皆有士三晉之應之如響智氏獨)
(不用之而亡則士豈非天下之重寳乎雖然水傳晉陽城之不沈者三版於此時使智伯殺韓魏之君亦)
(難聽矣其次欲其分封二子是豈不可為與智伯唯没於利故昏於智故孟子之說曰何必曰利)
智伯從韓魏兵(二國兵從之)以攻趙圍晉陽而水之城之(元作)
(下)不沈者三板郄疵(晉人)謂智伯曰韓魏之君必反矣
智伯曰何以如之郄疵曰以其人事知之夫從韓魏
之君而攻趙趙亡難必及韓魏矣今約勝趙而三分
其地今地不没者三板臼竈生鼃人馬相食城降有
日而韓魏之君無喜志而有憂色是非反如何也明
日智伯以告韓魏之君曰郄疵言君之且反也韓魏
之君曰夫勝趙而三分其地城今且將拔矣夫二(元作)
(三)家雖愚不棄美利於前背信盟之約而為危難不
可成之事其勢可見也是疵為趙計矣使君疑二主
之心(二主自稱曰主亦非當時語)而解於攻趙也(解懈同)今君聽讒
臣之言而離二主之交為君惜之趍而出郄疵謂智
伯曰君又何以疵言告韓魏之君為智伯曰子安知
之對曰韓魏之君視疵端而趍疾(視端畏之趍疾避之恐疵要之與見)
(智伯而屈也)郄疵知其言之不聽請使於齊智伯遣之韓
魏之君果反矣(彪謂智伯至是眩於得而不顧其禍殆天奪其魄者至以謀臣之言質人)
(以反夫非狂昏癡瞢孰肯自承其反哉)
張孟談既固趙宗廟封疆發五霸(元作百下同伯業不振今復發之)乃
稱簡之塗(稱者舉其說也此士國地君之御)以告襄子曰昔者前國
地君之御(國地猶武安之𩔖御則之塗)有之曰五霸之所以致天
下者約(衍兩字)主勢能制臣(約者自斷之辭)無令臣能制主故
貴為列侯者不令在相位自將軍以上不為近大夫
今臣之名顯而身尊權重而衆服臣願損功名去權
勢以離衆襄子恨然曰何哉吾聞輔主者名顯功大
者身尊任國者權重信忠在己而衆服焉此先聖之
所以集國家安社稷乎子何為然張孟談對曰君之
所言成功之美也臣之所謂持國之道也臣觀成事
聞往古天下之美同(有美而同必相嫉)臣生之權均之能美
未之有也前事之不忘後事之師君若弗圖則臣力
不足愴然有决色(雖然决去而猶愴然明不得已也一說决猶别)襄子去之
卧三日使人謂之曰晉陽之政臣下不使者(不為上用)何
如對曰死僇(僇戮同)張孟談曰左司馬(失其名)見使於國
家安社稷不避其死以成其忠君其行之(行猶用也疑當作任)
君曰子從事乃許之(使談自從其所欲之事以其薦賢自代故許其去)張孟
談(此下著書者美之也)便厚以便名(便安厚重也去權所以安其重損名所以安其名)
納地釋事以去權尊而耕於負親之丘(趙地缺)故曰賢
人之行明主之政也(此美襄子)耕三年韓魏齊楚(元作燕)負
親以謀趙(言五國昔約親今背之)襄子往見張孟談而告之曰
昔者智氏之地趙氏分則多十城復來(言分地多自與韓魏嘗以)
(為言矣今復來也)而今諸侯(衍孰字)謀我為之柰何張孟談曰
君其負劒而御臣以之國(君自為御)舍臣於廟授吏大夫
(授談之吏以為大夫示尊顯之也)臣試計之君曰諾張孟談乃行其
妻之楚(使妻之楚)長子之韓次子之魏少子之齊四國疑
而謀敗(談趙之謀臣而其妻子分適四國故四國更相疑以為厚趙也彪謂孟談有道之士也)
(國有危難不顧萬死出入行陣以就其謀功成事遂則委而去之已去而復出以銷國家之難非有道孰)
(能出處語默若是其裕哉范蠡始終之際賢矣方之孟談猶一間也)
晉畢陽(畢萬之後)之孫豫讓始事范中行事而不說去而就
智伯智伯寵之及三晉分智氏趙襄子最怨智伯而
將其頭以為飲器豫讓遁逃山中曰嗟乎士為知己
者死女為說己者容(脩其容色)吾其報智氏之讎矣乃變
姓名為刑人入宫塗厠欲以刺襄子襄子如厠心動
執問塗者則豫讓也刃其扞(扞銲同集韻矛鐏謂之銲刃施刃其端)曰
欲為智伯報讎左右欲殺之趙襄子曰彼義士也吾
謹避之耳且智伯已死無後而其臣至為報讎此天
下之賢人也卒釋之豫讓又漆身為厲滅鬚去眉自
刑以變其容為乞人而往乞其妻不識曰狀貌不似
吾夫其音何𩔖吾夫之甚也又呑炭為啞變其音其
友謂之曰子之道甚難而無功謂子有志則然矣謂
子智則否以子之才而善事襄子襄子必近幸子子
之得近而行所欲此甚易而功必成豫讓乃笑而應
之曰是為先知報後知為故君賊新君大亂君臣之
義者無此矣吾所謂為此者以明君臣之義非從易
也且夫委質而事人而求弑之是懷二心以事君也
吾所為難亦將以愧天下後世人臣懷二心者居頃
之襄子當出豫讓伏所過橋下襄子至橋而馬驚襄
子曰此必豫讓也使人問之果豫讓於是趙襄子面
數豫讓曰子不嘗事范中行氏乎智伯滅范中行氏
而子不為報讎反委質事智伯智伯已死子獨何為
報讎之深也豫讓曰臣事范中行氏范(𥙷)中行氏以
衆人遇臣臣故衆人報之智伯以國士遇臣(國士名盖一國)
(者)臣故國士報之(為國士所為以報之)襄子乃喟然嘆泣曰嗟
乎豫子(衍子字)之為智伯名既成矣寡人舍子亦已足
矣子自為計寡人不舍子使兵環之豫讓曰臣聞明
主不掩人之義忠臣不愛死以成名君前已寬舍臣
天下莫不稱君之賢今日之事臣故伏誅然願請君
之衣而擊之雖死不恨非所望也(言有此必望不及此)敢布腹
心於是襄子義之乃使使者持衣與豫讓豫讓拔劒
三躍呼天擊之曰而可以報智伯矣(而自呼也)遂伏劒而
死死之日趙國之士聞之皆為涕泣(刺客傳有子彪謂㐮子豫皆)
(千載人也豫子能報舊君能厲天下後世之為臣使它人為之必一失於此矣或以其無成事為空自苦)
(夫壯士能行其志而已成不成則有命焉吾何以必之哉智伯有如此臣以國士遇之而不免於亡殆與)
(郭君善善為軰者與)
烈侯(襄子孫元年癸威烈王十八年酉)
魏文侯借道於趙攻中山(魏十七年此元年)趙侯將不許趙利
曰過矣魏攻中山而不能取則魏必罷(音疲)罷則趙重
魏拔中山必不能越趙而有中山矣是用兵者魏也
而得地者趙也君不如許之許之大勸彼將知趙利
之也必輟君不如借之道而示之不得已
肅侯(成侯子元年顯王二十年壬申)
蘇秦從燕之趙(此十六年)始合從說趙王曰天下之卿相人
臣乃至布衣之士莫不高賢大王之行義皆願奉敬
陳忠於前之日久矣雖然奉陽君妬(秦傳言肅侯令其弟成為相號)
(奉陽君妬嫉賢也)大王不得任事是以外賓客(外䟽之也)游談之
士無敢盡忠於前者今奉陽君捐館舍(禮婦人死曰捐館舍盖亦)
(通稱)大王乃今然後得與士民相親臣故敢進其愚忠
為大王計莫若安民無事請無庸有為也安民之本
在於擇交(與諸侯交)擇交而得則民安擇交不得則民終
身不得安(終趙王身)請言外患齊秦為兩敵(為趙敵)而民不
得安倚秦攻齊而民不得安倚齊攻秦而民不得安
故夫謀人之主伐人之國常苦出辭(苦言其力)斷絶人之
交(横人盖然)願大王慎無出於口也請屏左右曰言所以
異隂陽而已矣(隂陽言事止有兩端指謂從横)大王誠能聽臣燕必
致氊裘狗馬之地齊必致海隅魚鹽之地楚必致橘
柚雲夢之地韓魏皆可使致封地(封内之地)湯沭之邑貴
戚父兄皆可以受封侯夫割地效實(實如氊裘之𩔖)五霸之
所以覆車禽將而求也封侯貴戚湯武之所以放殺
而争也今大王垂拱而兩有之是臣之所以為大王
願也大王與秦則秦必弱韓魏與齊則齊必弱楚魏
魏弱則割河外韓弱則效宜陽(皆以地與秦)宜陽效則上
郡絶(并州郡)河外割則道不通楚弱則無援此三策者
不可不熟計也夫秦下軹道(秦紀注亭名在霸陵)則南陽動(修武)
(者)劫韓包周則趙自銷鑠據衛取淇則齊必入朝秦
欲已得行於山東則必舉甲而向趙秦甲涉河踰漳
據番吾則兵必戰於邯鄲之下矣此臣之所以為大
王患也當今之時山東之建國莫如趙強趙地方二
千里帶甲數十萬車千乘騎萬匹粟支十年西有常
山南有河漳東有清河北有燕國燕固弱國不足畏
也且秦之所畏害於天下者莫如趙(言秦於天下獨畏趙害己)然
而秦不敢舉兵甲而伐趙者何也畏韓魏之議其後
也然則韓魏趙之南蔽也秦之攻韓魏也則不然無
有名山大川之限稍稍蠶食之𫝊之國都而止矣(𫝊附)
(同止兵止於此)韓魏不能支秦必入臣於秦秦無韓魏之隔
禍必中於趙矣(猶射中的)此臣之所以為大王患也臣聞
堯無三夫之分(一夫有田百畝此未為唐侯時)舜無咫尺之地以有
天下禹無百人之聚以王諸侯湯武之卒不過三千
人車不過三百乘而為天子誠得其道也是故明主
外料其敵國之強弱内度其士卒之衆寡賢與不肖
不待兩軍相當而勝敗存亡之機節(節節目)固己見於
胷中矣豈掩於衆人之言(掩猶蔽)而以冥冥决事哉臣
竊以天下地圖案之諸侯之地五倍於秦料諸侯之
卒十倍於秦六國并力為一西面而攻秦秦(𥙷)破必
矣今(𥙷)西面而事之見臣於秦夫破人之與破於人
也臣人之與臣於人也豈可同日而言之哉夫横人
者皆欲割諸侯之地以與秦成與秦成則高臺榭(補臺)
(有木曰榭)美宫室聽竽笙琴瑟之音察五味之和前有軒
轅(天文志權軒轅象後宫此言美人之所處也)後有長庭美人巧笑卒有
秦患(卒猝同)而不與其憂是故横人日夜務以秦權恐
喝(元作猲)諸侯以求割地願大王之熟計之也臣聞明
王絶疑去讒屏流言之迹塞朋黨之門故尊主廣地
強兵之計臣得陳忠於前矣故竊為大王計莫如一
韓魏齊楚燕趙六國從親以儐畔秦令天下之將相
相與會於洹水之上通質刑白馬以盟之約曰秦攻
楚齊魏各出銳師以佐之韓絶食道趙涉河漳燕守
常山之北秦攻韓魏則楚絶其後齊出銳師以佐之
趙涉河漳燕守雲中(并州郡)秦攻齊則楚絶其後韓守
成臯魏塞午道(王莽傳注今京城直南山有谷通漢梁道者名子午谷又宜州西慶州東)
(有山名子午嶺南北直相當此則北山是子南山是午共為子午道詳此則午道秦南道也塞之使不得)
(通莽所通者因秦也)趙涉河漳博關燕出銳師以佐之秦攻燕
則趙守常山楚軍武關齊涉渤海韓魏出銳師以佐
之秦攻趙則韓軍宜陽楚軍武關魏軍河外齊涉渤
海燕出銳師以佐之諸侯有先背約者五國共伐之
六國從親以儐秦(儐元作擯無異義今並從前作儐)秦必不敢出兵
於函谷關以害山東矣如是則霸業成矣趙王曰寡
人年少莅國之日淺未嘗得聞社稷之長計今上客
有意存天下安諸侯寡人敬以國從乃封蘇秦為武
安君飾車百乘黃金千鎰白璧百雙錦繡千純以約
諸侯(秦傳有在說燕後彪謂從約者天下之心亦其勢也夫秦有呑天下之心不盡不止諸侯皆病)
(之而欲儐之此其心也同舟遇風胡越之相救如手足於其頭目此其勢也以天下之心行天下之勢如)
(水之就下孰能禦之故謂之從從者從也順也其所不可者諸侯之心不一夫其心不一者非明計智算)
(也或見小利而相侵或修小怨而相伐或眩於名實而為横人之所恐喝此張儀所以投隙而起使諸侯)
(之智少靈於連雞則秦人自保之不給安能圖併呑之舉耶儀謂秦地形勢便兵強士武足以横天下然)
(則天特人和道德之威仁義之澤舉無與於興亡之數乎雖然一縱一横皆一偏之論有王者作則從横)
(皆廢而天下定而非所以論於此時也)
蘇秦為趙王使於秦(本傳不書)反三日不得見謂趙王曰秦
乃者過柱山(盖砥桂)有兩木焉一盖呼侣(柖其徒)一盖哭
問其故對曰吾已大矣年已長矣吾苦夫匠人且以
繩墨案規矩刻鏤我一盖曰此非吾所苦也是故吾
事也(事猶分)吾所苦夫鐡銛(元作鉆下同)然自入(銛言鐡之利若鉆則)
(鐡鋷也義不合此)而出夫人者(人謂木屑自鐡言之為人)今臣使於秦而
三日不見無有為(元作謂)臣為鐡銛者乎(無有言得無有也)
武靈王(肅侯子元年丙赧王四十四年申)
齊破燕(之噲之亂燕七年此十二年)趙欲存之樂毅謂趙王曰今無
約而攻齊齊必讎趙(不約與國而獨攻齊故齊怨若有與同攻則怨有所分矣)
不如請以河東易燕地於齊(齊破燕所得地近趙趙以河東易之)趙有
河北齊有河東(此二非郡)燕趙必不争矣是二國親也以
河東之地強齊(言齊得河東則益強)以燕以趙輔之(與之昜地是助之也)
天下憎之(害其強)必皆事王以伐齊是因天下以破齊
也王曰善乃以河東易齊楚魏憎之今淖滑施之趙
請伐齊而存燕
張儀為秦連横說趙王曰敝邑秦王(惠)使臣敢獻書於
大王御史(周宗伯屬官秦因之而趙亦有言此者不□王也)大王收率天下
以儐秦秦兵不敢出(元作去)函谷關十五年矣大王之
威行於天下山東敝邑恐懼懾伏繕甲厲兵飾車騎
習馳射力田積粟守四封之内愁居懾處不敢動摇
唯大王有意督過之也(高紀注督視責也)今秦以大王之力
(因畏趙而飭兵故)西舉巴蜀并漢中東收兩周而西遷九鼎
(史不書)守白馬之津秦雖僻遠然而心忿悁(悁亦忿)含怒
之日久矣今寡(元作宣)君有敝(元作微)甲鈍兵軍於澠池
願渡河踰漳據番吾迎戰邯鄲之下願以甲子之日
合戰以正殷紂之事敬使臣先以聞於左右凡大王
之所信以為從者恃蘇秦之計秦(補)熒惑諸侯(熒火光也)
(猶眩)以是為非以非為是欲反覆齊國而不能自令車
裂於齊之市夫天下之不可一亦明矣今楚與秦為
昆弟之國而韓魏稱為東藩齊獻魚鹽之地此斷趙
之右臂也夫斷右臂而求於人闘失其黨而孤居求
欲無危豈可得哉今秦發三將軍一軍塞午道告齊
使興師渡清河軍於邯鄲之東一軍軍於成臯歐韓
魏(歐驅同)而軍於河外一軍軍於澠池約曰四國為一
以攻趙破趙而四分其地是故不敢匿意隠情先以
聞於左右臣竊(元作切)為大王計莫如與秦遇於澠池
面相見而身相結也臣請案兵無攻願大王之定計
趙王曰先王之時奉陽君相專權擅勢蔽晦先王獨
制官事寡人宫車屬於師傅不得與國謀先王棄羣
臣寡人年少奉祠祭之日淺私心固竊疑焉以為一
從不事秦非國之長利也乃且願變心易慮剖地謝
前過以事秦方將約車趨行(趨促同)而適聞使者之明
詔於是乃以車二百乘入朝澠池割河間以事秦(傳在)
(楚韓齊後盖此十五六年趙不彪謂約從以難秦者趙也使秦得諸侯力足以制告趙也告之者是力)
(不足也此時諸侯惑於横人之說皆辭屈貌從心不與也使季子可作則三國横約可立解而坐破也武)
(靈此時血氣未定而蘇氏兄弟適不在趙故儀得以讎其恐喝之說加之數年如儀服之時其必有以折)
(儀矣燕昭末年蘇代重燕而從約復舉豈非天下之心之勢矣哉)
甘荗為秦約魏以攻韓宜陽(秦武王三年此十八年)又北之趙冷
向謂強國(趙人)曰不如令趙拘甘荗勿出以與齊韓秦
市齊王(閔)欲求救宜陽必效縣狐氏(地缺)韓欲存宜陽
必以路涉(地缺)端氏(屬河東)賂趙秦王(武)欲得宜陽不愛
名寶(寶之名世者齊韓之賂欲拘荗敗其約也秦賂則欲出之)且拘荗也且以置
公孫赫樗里疾(荗不還秦則二人用)
武靈王平晝(無事之日猶平日)間居肥義(趙相也餘並公族)侍坐曰王
慮世事之變權甲兵之用(權猶度)念簡襄之迹計胡狄
之利王曰嗣立不忘先德君之道也錯質務明主之
長(錯猶委)臣之論也是以賢君静而有道民便事之教
動而(補)有明古先世之功(先猶高)為人臣者窮有弟長
辭讓之節(弟順也)通有補民益主之業此兩者君臣之
分也今吾欲繼襄王之業啟胡翟之鄕而卒世不見
也(卒世猶舉世言舉世無能察此)敵弱者(與弱為敵謂胡翟)用力少而功多
可以無盡百姓之勞而享往古之勲夫有高世之功
者必負遺俗之累(不與俗同俗所遺也)有獨智之慮者必被庶
人之恐(所謂黎元懼焉)今吾將胡服騎射以教百姓而世必
議寡人矣肥義曰臣聞之疑事無功疑行無名今王
即定負遺俗之慮(定言自定於心不為俗移)殆母顧天下之議矣
夫論至德者不和於俗成大功者不謀於衆昔舜舞
有苖(不用兵而舞干羽欲以服人亦異於俗)而禹袒入祼國(非中國之禮)非
以養欲而樂志也欲以論德而要功也愚者暗於成
事智者見於未萌王其遂行之王曰寡人非疑胡服
也吾恐天下笑之狂夫之樂智者哀焉愚者之笑賢
者戚焉(以此異趣知俗必見遺)世有順我者則胡服之功未可
知也雖敺世以笑我胡地(元作服)中山我必有之王遂
胡服使王孫緤告公子成曰寡人胡服且將以朝亦
欲叔之服之也家聽於親國聽於君古今之公行也
子不反親臣不逆主先王之通誼也今寡人作教易
服而叔不服吾恐天下議之也夫制國有常而利民
為本從政有經而令行為上故明德在於論賤行政
在於信貴(信伸同所謂行法自近始)今胡服之意非以養欲而樂
志也事有所出功有所止(止猶至)事成功立然後德可
見也今寡人恐叔逆從政之經以輔公叔之議(與之論此)
(所以輔之)且寡人聞之事利國者行無邪因貴戚者名不
累故寡人願慕公叔之義以成胡服之功使緤謁之
叔請服焉公子成再拜曰臣因聞王之胡服也不佞
寢疾不能趨走是以不先進王今命之臣固敢竭其
愚忠臣聞之中國者聦明叡智之所居也萬物財貨
之所聚也聖賢之所教也仁義之所施也詩書禮樂
之所用也異敏技藝之所試也(異出𩔖敏疾於事也)遠方之所
觀赴也蠻夷之所義行也(以中國為有義有行)今王釋此而襲
遠方之服變古之教易古之道逆人之心畔學者離
中國臣願大王圖之使者報王王曰吾固聞叔之病
也即之公叔成家自請之曰夫服者所以便用也禮
者所以便事也是以聖人觀其鄉而順宜因其事而
制禮所以利其民而厚其國也被髮文身錯臂左祍
(以兩臂交錯而立言無禮容)甌越之民也(即漢東甌閩粤)黑齒雕題(史注以革)
(染齒為黑雕題者之刻其肌以音丹湼)鯷冠秫縫(鯷大鮎以其皮為冠&KR1045;綦鋮也言女工之拙)
大吳之國也禮服不同其便一也是以鄉異而用變
事異而禮易是故聖人苟可以利其民不一其用果
可以便其事不同其禮儒者一師而禮異中國同俗
而教離又况山谷之便乎故去就之變智者不能一
遠近之服賢聖不能同窮鄉多異(異異俗)曲學多辨不
知而不疑(言各不知其異而不疑之)異於已而不非者公於求善
也今卿之所言者俗也吾之所言者所以制俗也今
吾國東有河薄洛之水(史注安平涇縣西有漳水津名薄洛津後志安定烏枝谷)
(名)與齊中山同之而無舟檝之用自常山以至代上
黨東有燕東胡之境西有樓煩秦韓之邊而無騎射
之備故寡人且聚舟檝之用求水居之民以守河薄
洛之水變服騎射以備燕(元作其)參胡樓煩秦韓之邊
(言參錯居其邊也)且昔者簡主不塞晉陽以及上黨(不塞者志在遠)
(略)而襄主兼戎取代以攘諸胡此愚智之所明也先
時中山負齊之強兵侵掠吾地係累吾民(累纍同)引水
圍鄗(屬常山)非社稷之神靈即鄗幾不守先王忿之其
怨未能報也今騎射之服近可以備上黨之形遠可
以報中山之怨而叔也順中國之俗以逆簡襄之意
惡變服之名而忘國亊之耻非寡人所望於子公子
成再拜稽首曰臣愚不達於王之議敢道世俗之聞
今欲繼簡襄之意以順先王之志臣敢不聽令再拜
乃賜胡服趙文進諫曰農夫勞力(補)而君子養焉政
之經也愚者陳意而智者論焉教之道也臣無隠忠
君無蔽言(蔽猶伏)國之禄也(禄猶福)臣雖愚願竭其忠王
曰慮無變擾(言能定慮則不亂於物)忠無過罪(過者罪之小者)子其言
乎趙文曰當世輔俗(當猶順)古之道也衣服有常禮之
制也循(元作修)法無愆民之職也三者先聖之所以教
今君釋此而襲遠方之俗變古之教易古之道故臣
願王之圖之王曰卿言世俗之間(言其所言不能出俗)常民溺
於習俗學者沈於所聞此兩者所以成官而順政也
非所以觀遠而論始也(若今胡服自我始也)且夫三代不同服
而王五霸不同教而政(政言治行於下)智者作教而愚者制
焉賢者議俗不肖者拘焉夫制於服之民不足與論
心拘於俗之衆不足與致意故勢與俗化而禮與變
俱聖人之道也承教而動循法無私(不敢同私意)民之職
也知學之人能與聞遷(有所聞則改前之為)達於禮之變能與
時化故為已者不待人制今者不法故子其釋之趙
造諫曰隠忠不竭姦之屬也以私誣國賤之𩔖也(賤謂)
(輕國)犯姦者身死賤國者族宗(族滅其宗)有(元作反)此兩者先
王之明刑臣下之大罪也臣雖愚願盡其忠無遁其
死王曰竭意不讓忠也上無蔽言明也忠不辟危明
不距人子其言乎趙造曰臣聞之聖人不易民而教
智者不變俗而動因民而教者不勞而成功據俗而
動者(據猶依)慮徑而易見也(徑以步道喻其省便)今王易初不循
俗胡服不顧世非所以教民而成禮也且服竒者志
淫俗僻者亂民是以莅國者不襲竒僻之服中國不
近蠻夷之行非所以教民而成禮者也且循法無過
脩禮無邪臣願王之圖之王曰古今不同俗何古之
法帝王不相襲何禮之循虙羲神農教而不誅黃帝
堯舜誅而不怒及至三王觀時而制法因事而制禮
法度制令各順其宜衣服器械各便其用故禮世不
一其道(施禮於世)便國不必法古聖人之興也不相襲而
王夏殷之衰也不易禮而滅然則反古未可非而循
禮未足多也且服竒而志淫是鄒魯無竒行也(鄒屬魯國)
(言二國雖無竒服不無竒行)俗僻而民易是吳越無俊民也是以
聖人利身之謂服便事之為教進退之謂節衣服之
謂制所以齊常民非所以論賢者也(此謂進退以下)故聖與
俗流(言其順俗)賢與變俱諺曰以書為御者不盡馬之情
以古制今者不達事之變故循法之功不足以高世
法古之學不足以制今子其勿反也(趙記十九年有無二趙諫詞)
(彪謂拓地開邊非有國之所先也不得已而有攘却之事嚴兵而已兵嚴而士用命雖不胡服其無成功)
(如其不然雖易服變古何救於敗哉孟子曰行一不義而得天下不為也武靈之志欲得中山胡地而已)
(遂舉國而夷甚矣其不權於輕重大小之差也且其所稱反古之說皆鈎金一輿羽之𩔖古所謂以辯言)
(亂舊政者也何足取哉而史無譏故備論之)
王立周紹為傅曰寡人始行縣過番吾當子為子之時
踐石以上者(踐石謂能騎乘者禮洗王石注乘馬石)皆道子之孝故寡
人問子以璧(問以禮遺之)遺子以酒食而求見子子謁病
而辭人有言子者曰父之孝子君之忠臣也故寡人
以子之智慮為辯足以道人危足以持難(危言有危苦之節)
忠可以寫意(寫猶宣)信可以遠期(久而不渝)諺(元作)云服難
以勇治亂以智事之計也立傅以行(去音)教少以學義
之經也循計之事(先計而順行之)佚(元作失)而不(補)累訪議之
行窮而不憂(窮言盡事之情)故寡人欲子之胡服以𫝊王子
(元作乎)周紹曰王失論矣非賤臣所敢任也王曰選子
莫若父論臣莫若君君寡人也周紹曰立𫝊之道六
王曰六者何也周紹曰智慮不躁達於變身行寬惠
達於禮威嚴不足以易於位(傃位而行不為威嚴所移)重利不足
以變其心恭於教而不快(快謂縱逸)和於下而不危六者
傅之才而臣無一焉隠中不謁(隐自匿也中謂情實此疑與趙造諫本一)
(說)臣之罪也𫝊命僕官(𫝊附同比也僕猶辱)以煩有司吏之恥
也王請更論王曰知此六者所以使子周紹曰乃國
未通於王之(補)胡服雖然臣王之臣也而王重命之
臣敢不聽令乎再拜賜胡服王曰寡人以王子為子
任欲子之厚愛之無所見醜御道之以行義勿令溺
苦於學(溺苦皆勞也勞於學以無導之者故也)事君者順其意不逆其
志事先者(先先君)明其高不倍其孤故有臣可命其國
之椂也子能行是所(補)以事寡人者畢矣書云去邪
勿疑任賢勿貳(禹謨)寡人與子不用人矣遂賜周紹胡
服衣冠具帶(帶飾之備也猶具劒)黃金師比(未詳盖衣章主術訓武靈王貝帶□)
(翿而朝注□翿讀曰私□頭三字與此小異)以傅王子
趙燕後胡服(服後於衆)王令讓之曰事主之行竭意盡力微
諫而不譁(讙也)應對而不怨不逆上以自伐不立私以
為名子道順而不拂臣行讓而不爭子用私道者家
必亂臣用私義者國必危反親以為行慈父不子逆
主以自成惠主不臣也(惠猶慈)寡人胡服子獨弗服逆
主罪莫大焉以從政為累(政胡服之政)以逆主為高行私
莫大焉故寡人恐親犯刑戮之罪(燕公族也故稱親)以明有
司之法趙燕再拜稽首曰前吏命胡服(前前日)施及賤
臣臣以失令過期更不用侵辱教(更猶反侵辱刑也言已宜服刑平反)
(不刑而教之)王之惠也臣敬循衣服以待令日(令善也)
王破原陽(屬雲中)以為騎邑(居騎士於此)牛贊(趙人)進諫曰國有
固籍(固言不變籍猶令甲)兵有常經變籍則亂失經則弱今王
破原陽以為騎邑是變籍而棄經也且習其兵者輕
其敵(習於敵人之兵則玩而易之)便其用者(此言本國械用)易其難今民
便其用而王變之是損君而弱國也故利不百者不
變俗功不什者不易器今王破卒散兵以奉騎射臣
恐其攻獲之利不如所失之費也王曰古今異利遠
近易用(易入音)隂陽不同道四時不一宜故賢人觀時
而不觀於時(時猶俗也視俗而變不為俗所窺)制兵而不制於兵子
知官府之籍不知器械之利知甲兵之用不知隂陽
之宜(趙居胡之南陽也欲攻胡而用趙兵非其宜也)故兵不當於用何兵之
不可易教不便於事何俗之不可變昔者先君襄王
與代交地(交猶接)城境封之(築城境上為之封域)名曰無窮之門
所以詔(元作昭)後而期遠也今重甲循兵(趙甲重不若新甲之輕循)
(言其因舊)不可以踰險仁義道德不可以來朝(此言胡也)吾聞
信不棄功智不遺時今子以官府之籍亂寡人之事
非子所知牛贊再拜稽首曰臣敢不聽令乎至遂胡
服率騎入胡出於遺遺之門(此門義取胡者古今所遺)踰九限之
固絶五徑之險至胡中辟地千里
魏敗楚於陘山禽唐明(楚威十一年魏敗我陘山時武靈未立懷二十八年秦齊韓魏)
(攻楚殺唐昧此二十五年明豈昧之字耶)楚王懼令昭應奉太子以委和
於薛公(懷二十九年使太子質於齊)主父欲敗之乃結秦連楚宋
之交令仇赫(元作郝下章同)相宋樓緩相秦楚王合(元作禽)趙
宋(楚與二团合)齊(元作魏)之和卒敗(楚得二國之援故不與齊和)
趙使仇(元作机下同史作仇液)赫之秦請相魏冉宋突(齊人郝客)謂仇
赫曰秦不聽樓緩必怨公(秦時已相緩)公不若隂辭樓子
(辭告之也)請無急秦王(昭王言為緩故請之不力)秦王見趙之相魏冉
之不急且不聽公言也(公謂郝)是事而不成以德樓子
事成(以史補此六字)魏冉固德公矣(穰侯傳有六秦六年昭七年此二十)
謂趙王曰三晉合而秦弱三晉離而秦強此天下之所
明也秦之有燕而伐趙有趙而伐燕有梁而伐趙有
趙而伐梁有楚而伐韓有韓而伐楚此天下之所明
見也然山東不能易其路(言易横秦之路以合三晉)兵弱也弱而
不能相一是何秦(元作楚)之智山東之愚也是臣所為
山東之憂也虎將即禽(走獸㧾名)禽不知虎之即已也而
相鬭兩罷而歸其死於虎故使禽知虎之即已决不
相鬭矣今山東之主不知秦之即已也而尚相鬭兩
敝而歸其國於秦智不如禽遠矣願王熟慮之也今
事有可急者秦之欲伐韓梁東闚於周室甚惟寐忘
(元作亡)之今南攻楚者惡三晉之大合也(合合楚也楚強晉弱先攻)
(其強則弱者沮不敢合矣)今攻楚休而復之(休罷兵復復攻)已五年矣(先是)
(秦取漢中取召陵又敗之重丘)攘地千餘里今謂楚王(懷)苟來舉玉
趾而見寡人必與楚為兄弟之國(楚懷三十年秦昭云然此二十七年)
必為楚攻韓梁反楚之故地楚王美秦之語怒韓梁
之不救已必入於秦秦(補)有謀故發(元作殺)使之趙以
燕餌趙(言欲與趙攻燕)而離三晉(韓魏時不合秦而趙合之必不善趙)今王美
秦之言而欲攻燕攻燕食未飽而禍已及矣楚王入
秦秦楚為一東面而攻韓韓南無楚北無趙(美秦反地餌燕)
(之說故不敕韓亦離三晉之策也)韓不待伐割挈馬兔而西走(割地挈而)
(走秦疾於馬兔)秦與韓為上交秦禍安移於梁矣(禍兵禍安言其不勞)
以秦之強有楚韓之用梁不待伐(衍矣字)割挈馬兔而
西走秦與梁為上交秦禍案環中趙矣(案安同故荀卿書多用案)
(字此言秦視趙在其度内如物在環中環中一作移於字可也)以強秦之有韓梁楚
與燕之怒(秦有三國趙之患也燕又怒之)割必深矣(秦割趙地)國之舉此
(國謂趙舉猶行)臣之所為來臣故曰事有可急為者及楚王
之未入也三晉相親相堅(堅其約)出銳師以戍韓梁西
邊楚王聞之必不入秦秦必怒而循攻楚(循前而攻)是秦
禍不離楚也便於三晉若楚王入秦秦(補)見三晉之
大合而堅也必不出楚王(恐其合晉)即多割(楚求出故)是秦禍
不離楚也有利於三晉願王之熟計之也急(重言急以促之)
趙王因起兵南伐山戎(戎近秦伐之以偪秦)戍(元作翟)韓梁之西
(元作惡)邊秦見三晉之堅也果不出楚王(衍卬字)而多求
地(彪謂從横之說未有善於此者也趙少嘗之其效已見是以知張儀之可折也然其效不大見於後)
(則是諸侯之不一也是其計之不明不智也吁惜哉)
冨丁(趙人)欲以趙合齊魏樓緩欲以趙合秦楚冨丁恐主
父之聽樓緩而合秦楚也司馬淺(趙人)為冨丁謂主父
曰不如以順齊(齊本欲伐秦今順之)今我不順齊伐秦秦楚必
合而攻韓魏(無齊之難因得取其鄰也)韓魏告急於齊齊不欲伐
秦(上言順齊伐秦此又言齊不欲伐者前時秦楚末合今合故也)必以趙為辭(以趙不順)
(齊伐秦告二國)則不(補)伐秦者趙也韓魏必怨趙齊之兵不
西(不伐秦)韓必聽秦違齊(畏秦故)違齊而親(秦親韓)兵必歸
於趙矣今我順而齊不西韓魏必絶齊絶齊則皆事
我且我順齊齊無不(元作而)西日者(言昔日)樓緩坐魏(時欲)
(離齊魏生言有所待)三月不能散齊魏之交(言二國本親宜與之伐秦)今我
順而齊魏果西是罷齊敝秦也(罷疲同)趙必為天下重
國主父曰我與三國攻秦(韓魏齊為三)是俱敝也曰不然
我約三國而告之(衍秦字)以未搆(元作御名)中山也(此言可以少出)
(兵也此二十七年趙破中山木滅也趙宜自備)三國欲伐秦之果也必聽我
欲和我(使趙與中山講)中山聽之是我以三國(元作王因)饒中山
而取地也(饒猶益也以三國欲和我故益得取地於中山)中山不聽三國必
絶之是中山孤也三國不能和我雖少出兵可也我
分兵而孤(衍樂字)中山必之我(之猶去)已亡中山而以餘
兵與三國攻秦是我一舉而兩取地於秦中山也
魏因冨丁且合於秦(丁本欲以趙合齊魏今魏欲因以合秦趙不聽故)趙恐請
效地於魏而聽薛公(文時合齊魏)教子欬(或者教之欬趙人)謂李
兊曰趙畏横之合也(合秦故言横)故欲效地於魏而聽薛
公公不如令主父以地資周最而請相之於魏周最
以天下厚秦者也今相魏魏秦必虛矣(厚秦而舍之相魏秦必惡)
(之故二國不舍虛言其不合也)齊魏雖勁無秦不能傷趙魏王(哀)聽
是輕齊也(齊亦惡最故)秦魏雖勁無齊不能得趙此利於
趙而便於周最也
惠文王(武靈王子元年亥赧王十七年癸)
三國攻秦(魏哀二十一年與齊韓共攻秦此元年)趙攻中山取扶柳(屬信都)
五年以擅呼沱(擅言固有之)齊人戎郭宋突(雖齊人而倍齊)謂仇
赫(元作郝)曰不如盡歸中山之新地(元作埊武后時字耳今並從古此謂)
(扶柳)中山案此言於齊(案猶據)曰四國(趙與上三)將假道於衛
以過章子之路(地缺盖章子以齊軍守此)齊聞此必效鼔(莒鼔里是也齊)
(南又有二鼓)
腹擊(它國人仕趙)為室而鉅荆敢(楚人仕趙)言之主謂腹子曰何
故為室之鉅也腹擊曰臣羇旅也爵高而禄輕宫室
小而帑不衆(帑金幣所藏)主雖信臣百姓皆曰國有大事
擊必不為用今擊之鉅宫將以取信於百姓也主君
曰善(此曰主曰主君主父故在也然則上章五當作三)
蘇子(元作秦下同)說李兊曰雒陽乘軒車蘇某(元作秦)家貧親
老無罷車駑馬(罷疲同猶敝也車勞則敝)桑輪蓬篋贏(元作贏)幐負
書擔囊觸塵埃蒙霜露越河漳(元作漳河)足重繭(繭足胝也)日
百而舍(日行百里乃就舍)造外闕願見於前口道天下之事
李兊曰先生以鬼之言見我則可若以人事兊盡知
之矣蘇子對曰臣固以鬼之言見君非以人之言也
李兊見之蘇子曰今日臣之來也暮後郭門(門閉後至不及)
(其開時)藉席無所得(藉謂借)寄宿人田中傍有大叢夜半
土梗與木梗(土亦言梗因木為𩔖也)鬭曰汝不知我我者乃土
也使我逄疾風淋雨(淋言其大能沃物)壞沮乃復歸土今汝
非木之根則木之枝耳汝逄疾風淋雨漂入漳河東
流至海氾濫無所止臣竊以為土梗勝也(此喻不切於兊之事)
(盖以鬼事發其言耳)今君殺主父而族之(殺在四年言族則其宗多死者)君之
立於天下危於累卵君聽臣計則生不聽臣計則死
李兊曰先生就舍明日復來見兊也蘇子出李兊舍
人謂李兊曰臣竊觀君與蘇公談也其辯過君其博
過君君能聽蘇公之計乎李兊曰不能舍人曰君即
不能願君堅塞兩耳無聽其談也明日復見終日談
而去舍人出送蘇君蘇子謂舍人曰昨日我談粗而
君動今日精而君不動何也舍人曰先生之計大而
規高吾君不能用也乃我請君堅塞兩耳無聽談者
雖然先生明日復來吾請資先生厚用(言使兊厚而用之)明
日來抵掌而談李兊送蘇子明月之珠(覽宜訓注隋侯珠云)和
氏之璧(下和所獻楚文王者)黑貂之裘黃金百鎰(元從水)蘇子得
以為用西入於秦
趙王封孟嘗君以武城(屬清河即下東武城北當田文奔薛後)孟嘗君擇
舍人以為武城吏而遣之曰鄙語豈不曰借車者馳
之(借車與衣固將馳且被也今云然盖常常馳而弗愛也)借衣者被之哉皆對
曰有之孟嘗君曰文甚不取也夫所借衣車者非親
友則兄弟也夫馳親反之車被兄弟之衣文以為不
可今趙王不知文不肖而封之以武城願大夫之往
也毋伐樹木毋發屋室訾然使趙王悟而知文(訾不思稱)
(意也言其不期得知而見知知其善任人也)謹使(遣吏之辭)可全而歸之
齊欲攻宋(閔三十八年此十三年)秦令起賈(人姓名)禁之齊乃援(元作)
(抹)趙以伐宋(以趙自助)秦王(昭)怒屬怨於趙李兊約五國
以伐秦(韓趙魏燕齊也史不書獨趙策見之)無功留天下之兵於成臯
而隂講(元從才從冓)於秦又欲與秦攻魏以解其怨(解秦怨)
而取封焉(自封之封非封也)魏王(昭)不說之齊人(𥙷)謂齊王
曰臣為足下謂魏王曰三晉皆有秦患今之攻秦也
為趙也(本以秦屬怨於趙故)五國伐趙(此設詞也言趙初約伐秦令乃與秦講若同伐)
(趙趙可亡也)趙必亡矣齊遂李兊(講秦背齊不伐宋者兊也)李兊必死
今之伐秦也以救李子之死也今趙留天下之甲於
成臯而隂鬻之於秦已講則令秦攻魏以成其私封
王之事趙也何得矣且王嘗濟於漳而身朝於邯鄲
抱隂城(成屬涿郡又孔子世家注太山鉅平有武城)負蒿(地缺)葛孽(元作薜趙記注)
(在馬丘又葛城在高陽屬涿郡)為趙蔽而趙無為王行也今又以河
陽(屬河内)姑密(密蔑同魯卜縣有姑蔑城)封其子(兊子)而乃令秦攻王
以便取隂人比然而後知賢不(言人必以𩔖相比乃可知)如王(言如)
(王今者)若用所以事趙之半收齊天下有敢謀王者乎
王之事齊也無入朝之辱無割地之費齊為王之故
虛國於燕趙之前(虛國謂悉出兵)用兵於二千里之外故攻
城野戰未嘗不為王先被矢石也得二都割河東盡
效之於王自是之後秦攻魏齊未嘗不歲至於王之
境也請問王之所以報齊者可乎韓珉(元作呡從韓策後並同)
處於趙(珉下皆齊人之去齊者)去齊三千里正以此疑齊(珉處趙意)
(别有謂魏以其在趙疑齊親趙)曰有秦隂(疑齊親趙因私於秦以趙嘗講秦也)今王又
挾故薛公以為相(史稱文去齊如魏在閔王三十八年後按此則其如魏以齊王驕也)
(伐宋前已去齊矣)善韓齊以為上交尊虞商以為大客(皆齊人之)
(去齊者)王顧(元作固)可以反疑於齊乎(用齊之所不善失在魏也安可疑齊)
於魏王聽此言也甚詘(此下此士自陳其說魏之效詘猶順)其欲事王
(齊王)也甚循其怨於趙(言其事齊比於怨趙則又順也)臣願王之亟(元作)
(日)聞魏(與魏相聞)而無庸見惡也臣請為王推其怨於趙
(推猶移怨魏怨)願王之隂重(元作日)趙而無使秦之見王之重
趙也秦見之且亦重趙(天下得趙則強使秦知齊重趙恐齊強亦必重之)齊
秦交重趙臣必見燕與韓魏亦且重趙也皆且無敢
與趙治(治猶校)三國事趙趙從親以合於秦必為王高
矣(言趙居齊上)臣故欲王之徧劫天下而皆私甘之也(私則)
(所謂無使見也甘言說之)王使臣以韓魏與燕刧趙使丹也甘之
(丹順皆人名)以趙刧韓魏(此下皆且甘且刧)使臣也甘之以三晉
劫秦使順也甘之以天下刧楚使珉也甘之則天下
皆偪秦以事王(自以見偪於秦也秦於天下有偪而已不如齊之有刧有攻也)而不
敢相私也交定而後王擇焉(此章亦可為齊姑因舊)
齊將攻宋而秦楚禁之齊因欲與趙趙不聽齊乃令公
孫衍說李兊以攻宋而定封焉李兊乃謂齊王(閔)曰
臣之所以堅三晉以攻秦者非以為齊得利秦之毁
也(不以毁秦為齊之利)欲以使攻宋也而宋置太子以為王下
親其上而守堅臣是以欲足下之速歸休士民也今
太子走諸善太子者皆有死心(太子為王及走史不書太子為王矣而走)
(必王之黨逐之故太子之人以死報之)若復攻之其國必有亂而太子
在外此亦舉宋之時也已臣為足下使公孫衍說奉
陽君(蘇秦從時已言奉陽死矣豈或襲稱如馬服者乎)曰君之身老矣封不
可不可早定也為君慮封莫若於宋他國莫可夫秦
人貪韓魏危(近秦故)燕楚僻(元作辟)中山之地薄莫如於
隂失今之時不可復得已宋之罪重齊之怒深殘亂
宋德(元作得)大齊定身封此百代一時也已奉陽君甚
貪(元作食)之唯得大封齊無大異(言奉陽欲得隂以大其封而齊待之未有)
(異數不可)臣願足下之大發攻宋之舉而無庸致兵以觀
奉陽君之應足下也縣隂以甘之(許之而未與故曰懸)循有燕
以臨之(循言與燕順臨猶制也不徒甘之必或制之)而臣待忠之封(待猶將忠)
(猶實也王許之封而已實之)事必大成臣又願足下有地效於襄
安君(盖趙人)以資臣也足下果殘宋此兩地之時也(言有)
(齊又得宋)足下何愛焉若足下不得志於宋與國何敢望
也(與國趙也言奉陽襄安不敢望封)足下以此資臣也臣循燕觀趙
(觀言其無所事)則足下擊潰而决天下矣(潰潰癰也盖喻其制天下之易也决)
(猶制)
齊攻宋奉陽君不欲客謂奉陽君曰君之春秋高矣而
封地不定不可不熟圖也秦之貪韓魏危燕(元作衛)楚
僻(元作正盖僻四聲近匹又訛作正字)中山之地薄宋罪重齊怒深殘
伐亂宋定身封德強齊此百代之一時也
五國伐秦無功罷於成臯趙欲講(元從才從冓下同)於秦楚與
韓魏將應之齊弗欲蘇代謂齊王(閔)曰臣已為足下
見奉陽君矣臣謂奉陽君曰天下散而争秦(爭一作事争先)
(事之)秦必據宋魏冉必妬君之有隂也秦王貪魏冉妬
則隂不可得已矣君無講齊必攻宋齊攻宋則楚必
攻宋魏必攻宋燕趙助之五國據宋不至一二月隂
必得矣得隂而講秦雖有變君無患矣(趙非不可以與秦講而不)
(可獨講獨講則示秦弱秦必輕之今助四國攻宋而得隂是五國為一也不懼秦矣)若不得已
而必講(據此時趙可以無講故云)則願五國復堅約(同伐秦也先伐後講則不)
(示弱)五國(𥙷兩字)願得趙(時趙強故)足下雄飛(雄者衆雌所從)與韓氏
大吏東勉(元作免)齊王必無名禁(𥙷)珉也(元作呡下同前齊嘗使韓)
(珉處趙有秦私也今五國約講秦勉齊同之諸國必無辭止珉使無私秦)使臣守約若與
國(秦本非與今講必使之如與也)有倍約者(倍並音背)以四國攻之無倍
約者而秦侵約五國復堅而儐(元作賓)之今韓魏與齊
相疑也若復不堅約而講(此因舊)臣恐與國之大亂也
齊秦非復合也必有觭(元作踦下同)重者矣(角一俯一仰曰觭言有偏)
(重)後合與觭重者皆非趙之利也且天下散而事秦
是秦制天下也秦制天下將何以天下為(天下自為秦用趙無)
(所用之也)臣願君之蚤計也天下争秦有六舉皆不利趙
矣天下争秦秦王(昭)受負海(衍内字)之國(山東皆負海)合負
親之交(天下嘗横而親秦矣已而負之今復合之)以據中國而求利於三
晉是秦之一舉也秦行是計不利於趙而君終不得
隂一矣天下争秦秦王内韓珉於齊内成陽君於韓
相魏懷於魏(此皆其國之人與秦事者故秦納之)復合衍(公孫衍時相魏雅不善秦)
(今相懷因使合之)交兩王(秦魏)王賁韓佗之楚(元作曹此皆秦人)皆起
而行事是秦之一舉也秦行是計也不利於趙而君
不得隂二矣天下爭秦秦王受齊受趙三強三親(此三)
(皆強國自相親)以據魏(據猶臨之)而求安邑(秦求之)是秦之一舉也
秦行是計齊趙應之魏不待伐抱安邑而倍秦(此倍益也)
秦得安邑之饒魏為上交韓必入朝秦過趙已安邑
矣(過猶勝也言秦行此策不論其它止得安邑已勝於趙矣)秦行是計不利於趙
而君必不得隂三矣天下爭秦秦堅燕趙之交以伐
齊收楚與韓珉而攻魏(代齊得之則珉為用)是秦之一舉也秦
行是計而燕趙應之燕趙伐齊兵始用(交鋒之初)秦因收
楚而攻魏(三國交鋒勢不得解故得以此時收攻二國)不至一二月魏必
破矣秦舉安邑而塞女戟(地缺)韓之太原絶下軹(元作咫)
道南陽而(元祚高)伐魏絶韓包二周即趙自消爍矣國
燥於秦(燥猶爍)兵分於齊非趙之利也而君終身不得
隂四矣天下爭秦秦堅三晉之交攻齊國破財(元作曹)
屈(三晉破屈也)而兵東分於齊(兵分謂魏)秦按兵攻魏取安邑
(此與上始用兵而攻收同)是秦之一舉也秦行是計也君按救魏
(按謂安然)是以攻齊之已敝救之而(𥙷兩字)與秦爭戰也君
不救也韓魏焉免西合(合合秦)國在謀之中(在秦謀中)而君
有終身不得隂五矣(有猶又)天下爭秦秦按為義存亡
繼絶固危扶弱定無罪之君必起中山與勝焉(勝中山之)
(後)秦起中山與勝而趙宋同命(此時宋小弱言趙失中山聽命於秦與宋)
(同也)何暇言隂六矣故曰君必無講則隂必得矣奉陽
君曰善乃絶和於秦而收齊魏以成取隂
趙收天下且以伐齊蘇厲(元作秦)為齊上書說趙王曰臣
聞古之賢君德行非施於海内也教順慈愛非布於
萬民也祭祀時享非當於鬼神也甘露降風雨時農
夫登(穀熟曰登)年穀豐盈衆人善之而賢主惡之(惡心不安也以)
(其無以致之故)今足下功力(謂戰代)非數痛加於秦國而怨毒
積惡非曾深陵於韓也臣竊外聞大臣及下吏之議
皆言王前專據(言行之不疑)以秦為愛趙而憎韓臣竊以
事觀之秦豈得愛趙而憎韓哉欲亡韓吞兩周之地
故以韓為餌(趙時惡韓故秦以亡韓悦趙趙遂以為愛已也)先出聲於天下
欲鄰國聞而觀之也(觀其愛趙)恐其事不成故出兵以佯
示趙魏(虛以伐韓示之)恐天下之驚覺故微伐(𥙷)韓以貳之
(貳猶疑)恐天下疑已故出質以為信聲德於與國而實
伐空韓(如上文則伐韓非秦所急也此言實伐者韓之在秦掌握中物耳故不急於伐恐趙不以)
(為德故終伐之其伐之亦欲以吞周而非爱趙也)臣竊觀其圖之也議秦以
謀計(議猶意)必出於是且夫說士之計皆曰韓亡三川
魏滅晉國(晉國謂安邑)是(元作恃)韓未窮而禍及於趙(三晉唇齒)
(之國故韓亡則魏滅魏滅而禍及於趙不待韓滅盡)且物固有勢異而患同
者又有勢同而患異者昔者楚人久伐而中山亡(此言)
(楚受秦伐趙無秦患故破中山滅之故秦昭八年再敗楚遂言趙破中山)今燕盡韓之河
南(盡言得其地)距沙邱而至鉅鹿之界(鉅鹿冀州郡)三百里(自此)
(皆言近趙)距於扞關至於榆中(屬金城下衍千字)五百里秦盡韓
魏之上黨則地與國都(國謂趙)邦屬而壤挈者(言為秦所取絜)
(言取之易)七百里秦以三軍強弩坐羊腸(元作唐)之上即地
去邯鄲二十里且秦以三軍攻王之上黨而危其北
則勾注之西(屬鴈門)非王之有也今踰(元作魯)勾注禁常
山而守(守猶閉)三百里通於唐曲遇(元作吾)此代馬胡駒
不東而崑山之玉(後志金城臨羌有崑山)不出也此三寶者又
非王之有也今從於強秦與(元作國)之伐齊臣恐其禍
出於是矣五國之主(齊楚魏韓燕)嘗合橫而謀伐趙三分
趙國壤地著之盤盂(取太公為武王作盤盂之銘)屬之讐柞(讐柞酬酢)
(同言其相屬伐趙於酬酢之間)五國之兵有日矣齊(元作韓下並同)乃西師
以禁秦國(禁閉拒之)使秦發令素服而聽(今令其國素服者兵敗以喪禮)
(自居也史不書)反溫軹(元作枳並屬河内)高平於魏(高平屬臨淮安定亦有)反
三公什清於趙(公字疑誤安定有三水朔方有三封渤海有三戶皆近趙張儀傳塞什谷)
(之口當屯留之道則什近屯留後志中牟注有清口皆趙地也)此王之明知也夫齊
事趙宜為上交(以其有志為趙閉秦)今乃以邸罪取伐(邸抵同至也)
臣恐其後事王不敢自必也今王收齊(𥙷)天下必以
王為得齊齊(𥙷)危社稷以事王天下必重王然則齊
義王以天下就之(趙得天下之交而屈就齊故齊以為義)下至齊慕王
以天下收之(就之上也故收言下)是一世之命制於王已臣願
大王深與左右羣臣卒計而重謀先事成慮而熟圖
之也(趙惠文十六年有)
秦攻趙藺離石祁拔趙以公子郚為質於秦而請内焦
(弘農陜有焦城)黎(東郡有黎即黎陽)牛狐之城(地缺)以易藺離石祁於
秦(元作趙)趙背秦不予焦黎牛狐秦王(昭)怒令公子繒
請地趙王乃令鄭朱對曰夫藺離石祁之地曠遠於
趙而近於大國有先王之明與先臣之力故能有之
今寡人不逮(不及先王)其社稷之不能恤安能收恤藺離
石祁乎寡人有不令之臣實為此事也非寡人之所
敢知卒背秦秦王大怒令衛胡易(史無易字)伐趙攻閼與
(後志上黨湼有閼與)趙奢將救之(此二十九年破秦閼與下)魏令公子咎以
銳師居安邑以挾秦(挾牽制之)秦敗於閼與反攻魏幾(魏將)
廉頗(趙將信平君)救幾大敗秦師
鄭同北見趙王趙王曰子南方之博士也(同鄭人鄭在趙之南博士)
(辯博之士)何以教之鄭同曰臣南方草鄙之人也(鄙猶野)何
足問雖然王致之於前安敢不對乎臣少之時親嘗
教以兵趙王曰寡人不好兵鄭同因撫手仰天而笑
之曰(撫摩也)兵固天下之狙喜也(狙玃屬而狡黠言兵家如之而可喜)臣
故意大王不好也臣亦嘗以兵說魏昭王(昔日)昭王亦
曰寡人不喜臣曰王之行能如許由乎許由無天下
之累故不愛(元作受)也今王既受先王之傳欲宗廟之
安壤地不削社稷之血食乎王曰然(此下同對)今有人操
隋侯之珠持(下脱一字)丘之環(未詳)萬金之財時宿於野内
無孟賁之威荆慶之斷(荆成荆范睢傳注古勇士又慶卿古字通應訓荆有佽)
(非斬蛟孔子聞之博物志以為荆軻非也又或是成虎荆慶忌二人說林訓曰王子慶忌足躡麋鹿手博兕)
外無弓弩之禦不出宿夕(一宿二夕夕初夜)人必危之矣今
有強貪之國臨王之境索王之地告以理則不可說
以義則不聽王非戰國守圄之具(圄亦守)其何以當之
王若無兵鄰國得志矣趙王曰寡人請奉教(彪謂鄭同陳喻)
(甚高然自春秋至是天下未嘗無兵故孔孟皆以兵為諱今捨俎豆之事仁義之說而專談兵此益多之論也)
樓緩將使伏事辭行(㐲猶隠也將出使恐王疑之於辭日以隠伏之事要王使信已也)
謂趙王曰臣雖盡力竭智死不復見於王矣王曰是
何言也固且為書而厚寄卿樓子曰王不聞公子牟
夷(宋公子)之於宋乎非肉不食(言其貴莊十年注肉食在位者)文張(它國)
(人)善宋(宋王善之)惡公子牟夷宋(元作寅)然之(補之字言牟夷之親而文)
(張以遊客能使宋聽其說况已乎)今臣之於王非宋之於公子牟夷
也而惡臣者過文張故臣死不復見於王矣王曰子
勉行矣寡人與子有誓言矣樓子遂行後以中牟反
入梁(史不書)候者來言而王弗聽曰吾已與樓子有言
矣(此言奸人不可盡信)
燕封宋人榮蚠高陽君使將而攻趙趙王因割濟東三
城合(元作令下同)盧(屬泰山)高唐(屬平原)平原陵地城市邑五
十七(平原青州郡)命以與齊而以求安平君而將之馬服
君謂平原君曰國奚無人甚哉君致安平君而將之
乃割濟東三城(補)合城市邑五十七以與齊此夫(夫辭)
(也謂三城)子與敵國戰覆軍殺將之所取割地於敵國者
也(此取之彼割之也)今君以此與齊而求安平君而將之國
奚無人甚哉且君奚不將奢也奢嘗抵罪居燕燕以
奢為上谷守燕之通谷要塞奢習知之百日之内天
下之兵未聚奢已舉燕矣然則君奚求安平君而為
將乎平原君曰將軍釋之矣僕已言之僕主矣僕主
幸已聽僕也將軍無言已馬服君曰君過矣君之所
以求安平君者以齊之於燕也茹肝涉血之仇耶(謂即)
(墨之役)其於奢也不然(奢於燕非仇)使安平君愚固不能當
榮盆使安平君智又不肯與燕人戰此兩言者安平
君必處一焉雖然兩者有一也使安平君智則奚以
趙之強為趙強則齊不復覇矣今得強趙之兵以杜
燕將(杜猶拒)曠日持久(兵相持日久)數歲令士大夫餘子之
力盡於溝疊車甲羽毛□敝(羽毛謂箭□即裂字)府庫倉廩虛
兩國交以習之(習言玩其兵)乃引其兵而歸夫盡兩國之
兵無明此者矣是(元作夏)軍也懸釜而炊得三城(衍也字)
城大無能過百雉者(隠元年注方丈曰堵三堵為雉)果如馬服之言
也(彪謂馬服之請將自知明也其策安平知彼明也夫安平齊宗也其不強趙以奪齊之覇人之情也)
(此言若易聽而不見聽孰謂平原君智乎)
趙惠文王三十年相平都君田單(元作都平按史單無都平之稱魏策三言)
(平都今從之又按孝成元年單將趙師攻燕二年為相盖相平都而將之實自惠文至孝成乃攻燕復相)
(也)問趙奢曰吾非不說將軍之兵法也所以不服者
獨將軍之用衆用衆者使民不得耕作糧食輓賃(賃所)
(税於民者)不可給也此坐而自破之道也非單之所為也
單聞之帝王之兵所用不過三萬而天下服矣今將
軍必負十萬二十萬之衆乃用之此單之所不服也
馬服君曰君非徒不達於兵也又不明其時勢(兵則吳干)
(之喻時勢則萬國七國之異)夫吳干之劒(吳王使干將鑄之故云)肉試則斷
牛馬金試則截盤&KR1250;(&KR1250;盥器)薄之柱上而擊之(薄猶迫)則
折為三質之石上而擊之(質以石為鑕)則碎為百今以三
萬之衆而應強國之兵是薄柱擊石之謂也且夫吳
干之劒材難(材謂脊脾之𩔖不易得也)夫無(元作母)脊之厚而鋒不
入無脾之薄(脾近刃處)而刃不斷兼有是兩者無鉤竿(元作)
(罕下同)鐔蒙湏之便(鉤劒頭鐶竿與□同集韻柄也鐔珥鼻也蒙須疑為劒繩猶蒯緱也)
(爾雅草有夫須蓋以草為繩)操其刃而刺則未入而手斷君無十
餘二十萬之衆而為此鉤竿鐔蒙須之便而徒以三
萬行於天下君焉能乎且古者四海之内分為萬國
城雖天無過三百丈者人雖衆無過三千家者而以
集兵三萬(集言平時團集非烏合也)距此奚難哉今取古之為萬
國者分以為戰國七不(𥙷)能具數十萬之兵曠日持
久數歲即君之齊已(言以三萬拒數十萬必敗亡也齊嘗為燕昭所破故云)齊
以二十萬之衆攻荆五年乃罷趙以二十萬之衆攻
中山五年乃歸(此言雖衆猶不亟得志况三萬乎)今者齊韓相方(方猶)
(比猶敵)兩國圍攻焉(兩國或圍或攻)豈有敢曰我其以三萬救
是者乎哉今千丈之城萬家之邑相望也而索以三
萬之衆(索猶求)圍千丈之城不存其一角(言城大兵少曾不處城之)
(一角豈能合圍)而野戰不足用也(既不能圍亦不可戰)君將以此何之
平都君喟然太息曰(喟即太息)單不至也(至猶及也言慮不及此彪謂)
(兵不期少多商敵為數耳單也以少擊衆奇兵也奢也以衆敵衆正兵也論兵者當以正為常而用之則)
(務出奇奇不可論也單也狃於即墨之勝欲以奇為常而廢正此其論所以屈也)
孝成王(惠文王子元年申赧王五十年丙)
趙太后(惠文王威后)新用事秦急攻之趙氏求救於齊齊曰
必以長安君為質(長安孝成母弟)兵乃出太后不肯大臣強
諫太后明謂左右有復言令長安君為質者老婦必
唾其面左師(官名)觸讋願見太后盛氣而揖之入而徐
趨至而自謝曰老臣病足曾不能疾走不得見久矣
竊自恕(久不見宜得罪今自寬而求見)恐太后玉體之有所郄也(郄郤)
(同以已病足因恐后不能前亦自恕以及人也)故願望見太后曰老婦恃輦
而行曰日食飲得無衰乎曰恃鬻耳曰老臣今者殊
不欲食乃自強步日三四里少益嗜食和於身曰老
婦不能太后之色少解左師公曰老臣賤息舒祺(息其)
(子舒祺名也)最少不肖而臣衰竊愛憐之願令補黑衣之
數(尸祝之服所謂袨服又蕭望之傳注朝時皆著皂衣)以衛王宫沒死以聞(沒者)
(沉溺無見之辭)太后曰敬諾年幾何矣對曰十五歲矣雖少
願及未填溝壑而託之(死則填壑)太后曰丈夫亦愛憐其
少子乎對曰甚於婦人太后曰婦人異甚(異於丈夫而有甚焉)
對曰老臣竊以為媼之愛燕后(媼女老稱燕后太后語)賢於長
安君曰君過矣不若長安君之甚左師公曰父母之
愛子則為之計深遠媼之送燕后也持其踵為之泣
念悲其遠也(念且悲)亦哀之矣已行非勿思也祭祀必
祝之祝曰必勿使反豈非計久長有子孫相繼為王
也哉太后曰然左師公曰今三世以前至於趙之為
趙趙王之子孫侯者其繼有在者乎曰無有曰微獨
趙(微猶非)諸侯有在者乎曰老婦不聞也(此下左師對)此其
近者禍及身遠者及其子孫豈人主之子侯則必不
善哉位尊而無功奉厚而無勞而挾重器多也(重器謂名)
(位金玉)今媼尊長安之位而封以膏腴之地多予之重
器而不及今令有功於國一旦山陵崩長安君何以
自託於趙老臣以媼為長安君計短也故以為其愛
不若燕后太后曰諾恣君之所使之於是為長安君
約車百乘質於齊齊兵乃出子義(趙之賢士)聞之曰人主
之子也骨肉之親也猶不能恃無功之尊無勞之奉
以守金玉之重也而况人臣乎(趙記元年有以彪謂觸讋諒毅皆從容)
(納說而取成功與夫強諫於庭怒罵於坐髮上衝冠自待必死者力少而功倍矣元帝謂張猛曰曉人不)
(當如是耶二士有焉)
秦王(昭)謂公子他曰昔歲殽下之事(即秦惠七年五國攻函谷事函殽地)
(近故云)韓為中軍以與諸侯攻秦韓與秦接境壤界其
地不能千里展轉不可約(展轉猶反覆)日者秦楚戰於藍
田(秦惠文後十三年)韓出銳師以佐秦秦戰不利因轉與楚
不固信盟唯便是從韓之在我心腹之疾吾將伐之
何如公子他曰王出兵韓(軍於其地)韓必懼懼則可以不
戰而深取割王曰善乃起兵一軍臨滎陽一軍臨太
行韓(𥙷)恐使陽城君(疑當作成陽秦昭十七入朝者也)入謝於秦請
效上黨之地以為和令韓陽告上黨之守靳黈(元作□字)
(書無此字下同)曰秦起二軍以臨韓韓不能支今王(桓惠)令韓
興兵(恐守不效地故)以上黨入和於秦使陽言之太守太守
其效之靳黈曰人有言挈瓶之智(挈瓶之人之智)不失守器
(所守之器謂瓶)王則有令而臣太守雖王與子其亦(元作亦其)猜
焉(嫌其不能守)臣請悉發(發兵)守以應秦若不能卒(言戰敗不終事)
則死之韓陽趨以報王王曰吾始已諾於應侯矣今
不與是欺之也乃使馮亭代靳黈馮亭守三十日隂
使人請趙王曰韓不能守上黨且以與秦其民皆不
欲為秦而願為趙今有城市之邑七十願拜納之於
王惟王才之(才財裁同)趙王喜召平陽君(元作平原史作平陽君趙豹是)
(也若果平原下文不應復云召趙勝)而告之曰韓不能守上黨且以與
秦其吏民不欲為秦而皆願為趙今馮亭令使者以
與寡人何如趙豹對曰臣聞聖人甚禍無故之利(無故)
(得利聖人以為禍)王曰人懷吾義何謂無故乎對曰秦蠶食
韓氏之地中絶不令相通故自以為坐受上黨也且
夫韓所以内趙者欲嫁其禍也秦被其勞而趙受其
利雖強大不能得之於小弱而小弱顧能得之強大
乎今王取之可謂有故乎且秦以牛田水通糧(牛田秦地)
(缺因其水為漕)其死士皆列之於上地(韓之上流)令嚴政行不可
與戰王自圖之王大怒曰夫用百萬之衆攻戰踰年
歷歲未見一城也今不用兵而得城七十何故不為
趙豹出王召趙勝趙禹而告之曰韓不能守上黨今
其守以與寡人有城市之邑七十二人對曰用兵踰
年未見一城今坐而得城七十(𥙷此二字)此大利也乃使
趙勝往受地勝至曰敝邑之王使使者臣勝告(𥙷)太
守有詔使臣勝(有詔秦人語耳)謂曰請以三萬戶之都封太
守千戶封縣令諸吏皆益爵三級民能相集者賜家
六金馮亭垂涕而免曰(元作勉免辭也)是吾處三不義也為
主守地不能死而以與人不義一也主内之秦不順
主命不義二也賣主之地而食之(食食封戶也)不義三也
辭封而入韓謂韓王曰趙聞韓不能守上黨今發兵
已取之矣韓告秦曰趙起兵取上黨秦王怒令公孫
起王齮以兵遇趙於長平(趙記四年有馮亭下不彪謂平陽嫁禍之言豈易)
(曉而孝成怒之昏於利也勝禹入而順旨以濟其欲不幾於一言而喪邦與故為邦者以遠倿人為急)
秦趙戰於長平趙亡一都尉(軍尉也)趙王召樓昌與虞卿
曰軍戰不勝尉係死(係尉名)寡人使卷甲而趨之(襲之也)
何如樓昌曰無益也不如發重使而為講(元從汝從冓求和也)
(與講無異義而此書兩字互用今以御名並作講)虞卿曰夫言講者以為不
講者軍必破而制講者在秦(制言聽否由之)且王之論秦也
欲破王之軍乎其不邪王曰秦不遺餘力矣必且破
趙軍虞卿曰王聊聽臣發使出重寶以附楚魏楚魏
欲得王之重寳必入吾使趙使入楚魏秦必疑天下
合從也且必恐如此則講乃可為也趙王不聽與平
陽君為講(與從之也)發鄭朱入秦秦内之趙王召虞卿曰
寡人使平陽君講秦秦已内鄭朱矣子以為奚如虞
卿曰王必不得講軍必破矣天下之賀戰勝者皆在
秦矣鄭朱趙之貴人也而入於秦秦王(昭)與應侯必
顯重以示天下楚魏以趙為講必不救王秦知天下
不救王則講不可得成也趙卒不得講軍果大敗王
入秦秦留趙王而後許之講(虞卿傳有)
秦攻趙於長平大破之引兵而歸因使人索六城於趙
而講(元作御名史書此事在邯鄲圍解後按邯鄲之圍非秦德趙而解也趙頼魏之力耳何事朝秦)
(而講以六城此策以長平破懼而賂之是也)趙計未定樓緩新從秦來趙
王與樓緩計之曰與秦城何如不與何如樓緩辭讓
曰此非(衍人字)臣之所能知也王曰雖然試言公之私
樓緩曰王亦聞夫公甫文伯母乎公甫文伯官於魯
病死婦人為之自殺於房中者二八其母聞之不肯
哭也相室曰焉有子死而不哭者乎其母曰孔子賢
人也逐於魯是人不隨(稱是人不子之也)今死而婦人為死
者十六人若是者其於長者薄而於婦人厚故從母
言之為賢母也從婦言之必不免為妬婦也故其言
一也言者異則人心變矣今臣新從秦來而言勿與
則非計也言與之則恐王以臣之為秦也故不敢對
使臣得為王計之不如與之王曰諾虞卿聞之入見
王王以樓緩言告之虞卿曰此飾說也(猶飾辯此下衍秦既解邯)
(鄲止六縣而講二十四字)王曰何謂也虞卿曰秦之攻趙也倦而
歸乎王以其力尚能進愛王而不攻乎王曰秦之攻
我也不遺餘力矣必以倦而歸也虞卿曰秦以其力
攻其所不能取倦而歸王又以其力之所不能攻而
資之是助秦自攻也來年秦復攻王王無以救矣王
以虞卿之言告樓緩(史云告趙郝)樓緩曰虞卿能盡知秦
力之所至乎(至猶及也虞卿言秦力倦而歸謂秦力所及止是耳秦力豈止是而已乎)誠
不(𥙷)知秦力之所(元作不)至此彈丸之地猶不予也令
秦來年復攻王得無割其内而講乎王曰誠聽子割
矣子能必來年秦之不復攻我乎樓緩對曰此非臣
之所敢任也昔者三晉之交於秦相善也今秦釋韓
魏而獨攻王王之所以事秦必不如韓魏也今臣為
足下解負親之攻(趙嘗親秦而復負之故秦攻之今為講所以解也)啓關通
幣(元作敝)齊交韓魏(使其交秦與韓魏等)至來年而王獨不取於
秦(不為秦所取)王之所以事秦者必在韓魏之後也此非
臣之所敢任也王以樓緩之言告虞卿虞卿(𥙷兩字)曰
樓緩言不講來年秦復攻王得無更割其内而講今
講樓緩又不能必秦之不復攻也雖割何益來年復
攻又割其力之所不能取而講也此自盡之術也不
如無講秦雖善攻不能取六城趙雖不能守亦(元作而)
不至失六城秦倦而歸兵必罷(並音疲)我以六(元作五下同)
城收天下以攻罷秦是我失之於天下而取償於秦
也吾國尚利孰與坐而割地自弱以強秦今樓緩曰
秦善韓魏而攻趙者必王之事秦不如韓魏也是使
王歲以六城事秦也即坐而地盡矣來年秦復求
割地王將予之乎不與則是棄前資(元作貴)而挑秦禍
也(史註挑戰為致師則此言禍自我致也)與之則無地而給之語曰強者
善攻而弱者不能自守今坐而聽秦秦兵不敝而多
得地是強秦而弱趙也以益(衍愈字)強之秦而割愈弱
之趙其計固不止矣(言割不止)且秦虎狼之國也無禮義
之心其求無已而王之地有盡以有盡之地給無已
之求其勢必無趙矣故曰此飾說也王必勿與王曰
諾樓緩聞之入見於王王又以虞卿之言告之樓緩
曰不然虞卿得其一未知其二也夫秦趙構難而天
下皆說何也曰我將因強而乘弱(乘猶陵)今趙兵困於
秦天下之賀戰勝(𥙷)者則必在於秦矣故不若亟割
地求和以疑天下慰秦心不然天下將因秦之怒乘
趙之敝而瓜分之(分其地如破瓜然)趙且亡何秦之圖王以
此斷之勿復計也虞卿聞之又入見王曰危矣樓子
之為秦也(為秦計深而趙勢危)夫趙兵困於秦又割地為和是
愈疑天下而何慰秦心哉不亦大示天下弱乎且臣
曰勿予者非固勿予而已也秦索六城於王王以六
城賂齊齊秦之深讐也(嘗爭為帝)得王六城并力而西擊
秦也齊之聽王不待辭之畢也是王失於齊而取償
於秦一舉結三國之親(韓魏本趙與國與齊為三)而與秦易道也
趙王曰善因發虞卿東見齊王(王建)與之謀秦虞卿未
反秦之使者已在趙矣樓緩聞之逃去(虞卿傳有次第不同先云)
(秦既解邯鄲與今所衍二十四字同次虞卿謂趙王曰秦之攻王也倦而歸乎止勢必無趙矣次趙王計)
(未定樓緩從秦來止此飾說也次王必勿與樓緩聞之止緩聞之逃去彪謂虞卿可謂見善明者矣當)
(趙以四十萬覆於長平之下凡在趙庭之臣孰不魄奪氣喪願講秦以偷須臾之寧卿獨為之延慮却願)
(折樓緩之口挫強秦之心反使秦人先趙而講於此亦足以見從者天下之勢七國辯士策必中計必得)
(而不失其正唯卿與陳軫有焉賢矣哉)
秦圍趙之邯鄲(此九年)魏安釐王使將軍晉鄙救趙畏秦
止於蕩隂(屬河内)不進魏王使客將軍辛垣衍(稱客則衍他國)
(人仕魏也)間入邯鄲(間謂微行)因平原君為趙王曰秦所以急
圍趙者前與齊閔王爭強為帝已而復歸帝以齊故
(由齊不稱秦亦去之)今齊(衍閔王字今乃襄王耳史亦誤)益弱方今唯秦雄天
下此非必貪邯鄲其意欲求為帝趙誠發使尊秦昭
王為帝(稱謚非當時語)秦必喜罷兵去平原君猶豫未有所
决此時魯仲連適遊趙會秦圍趙聞魏將欲令趙尊
秦為帝乃見平原君曰事將奈何矣平原君曰勝也
何敢言事百萬之衆折於外今又内圍邯鄲而不去
魏王使客將軍辛垣衍令趙帝秦今其人在是勝也
何敢言事魯連曰始吾以君為天下之賢公子也吾
乃今然後知君非天下之賢公子也梁客辛垣衍安
在吾請為君責而歸之平原君曰勝請為召而見之
於先生平原君遂見辛垣衍曰東國有魯連先生(東國)
(謂齊)其人在此勝請為紹介(郭璞曰紹介相佑助也)而見之於將
軍辛垣衍曰吾聞魯連先生齊國之高士也衍人臣
也使事有職吾不願見魯連先生也平原君曰勝已
泄之矣(泄言已白之)辛垣衍許諾魯連見辛垣衍而無言
辛垣衍曰吾視居此圍城之中者皆有求於平原者
也今吾視先生之玉貎非有求於平原君者曷為久
居此(元作若)圍城之中而不去也魯連曰世以鮑焦(周之)
(介士見莊子)無從容而死者皆非也(其人介故人謂之然)今衆人不
知則為一身(不知者以其抱木死為無以自養不知其非世也明已今亦然)彼秦棄
禮義而上首功之國也(秦制爵二十戰獲首級者計功受爵時所尊上也)權
使其士虜使其民(視民如所虜獲)彼則肆然而為帝過而遂
正於天下(過猶不幸)則連有赴東海而死耳(元作矣)吾不忍
為之民也所為見將軍者欲以助趙也辛垣衍曰
生助之柰何魯連曰吾將使梁及燕助之齊楚固助
之矣辛垣衍曰燕則吾請以從矣若乃梁則吾乃梁
人也先王烏能使梁助之邪魯連曰梁未睹秦稱帝
之害故也使梁睹秦稱帝之害則必助趙矣辛垣衍
曰秦稱帝之害將奈何魯仲連曰昔齊威王嘗為仁
義矣率天下諸侯而朝周周貧且弱諸侯莫朝而齊
獨朝之居歲餘周烈王崩諸侯皆弔齊後往周怒赴
於齊曰天崩地坼天子下席東藩之臣田嬰齊後至
則斮之威王勃然怒曰叱嗟(嗟咨也)而母婢也卒為天
下笑故生則朝周死則叱之誠不忍其求也彼天子
固(固猶必)然其無足怪辛垣衍曰先生獨未見夫僕乎
十人而從一人者寧力不勝智不若邪畏之也魯仲
連曰然梁之比於秦若僕邪辛垣衍曰然魯仲連曰
然則(𥙷)吾將使秦王烹醢梁王(醢肉醬也)辛垣衍快然不
說曰嘻亦太甚矣先生之言也先生又惡能使秦王
烹醢梁王魯仲連曰固也待吾言之昔者鬼侯(徐曰鄴縣)
(有九侯城九一作鬼)鄂侯(鄂屬江夏)文王紂之三公也鬼侯有子而
好故入之於紂紂以為惡醢鬼侯鄂侯爭之急辦之
疾故脯鄂侯文王聞之喟然而歎故拘之於牖里之
庫(牖里在蒲隂)百日而欲令之死曷為與人俱稱帝王
卒就脯醢之地也齊閔王將之魯夷維子執策而從
(策馬箠也)謂魯人曰子將何以待吾君魯人曰吾將以十
太牢待子之君夷維子曰子安取禮而來待吾君彼
吾君者天子也天子廵狩諸侯避舍納(衍于字)筦鍵(筦鑰)
(也鍵其牡避納者示不敢有其國)攝衽抱几(几所据也)視膳於堂下天下
已食而聽退朝也魯人投其籥(籥鑰同關下牡也投者下其牡)不果
納不得入於魯將之薛假涂於鄒當是時鄒君死閔
王欲入弔夷維子謂鄒之孤曰天子弔主人必將倍
殯柩(倍言背之去)設北面於南方然後天子南面弔也鄒
之羣臣曰必若此吾將伏劍而死故不敢入於鄒鄒
魯之臣生則不得事養(齊時強二國不納必見代國人不得事老養幼)死則
不得飯含(以珠玉實死者之口曰含此謂鄒含去音)然且欲行天下之禮
於鄒魯之臣不果納今秦萬乘之國梁亦萬乘之國
交有稱王之名睹其一戰而勝欲從而帝之是使三
晉之大臣不如鄒魯之僕妾也且秦無已而帝(無已言無)
(止之者)則且變易諸侯之大臣彼將奪其所謂不肖而
予其所謂賢奪其所憎而與其所愛彼又將使其子
女讒妾為諸侯妃姬處梁之宫梁王安得晏然而已
乎而將軍又何以得故寵乎於是辛垣衍起再拜謝
曰始以先生為庸人吾乃今日而知先生為天下之
士也吾請去不敢復言帝秦秦將聞之為却軍五十
里適會公子無忌奪晉鄙軍以救趙擊秦秦軍引而
去於是平原君欲封魯仲連魯仲連辭讓者三終不
肯受平原君乃置酒酒酣起前以千金為魯連夀魯
連笑曰所(元作此)貴於天下之士者為人排患釋難解
紛亂而無所取也即有所取者是商賈之人也仲連
不忍為也遂辭平原君而去終身不復見(仲連𫝊有彪謂仲)
(連孔子之所謂逸民非周衰辯者之比也太史公贊之貶矣夫說人者不可一概或委而順之若觸讋或)
(折而服之若仲連然後能濟天下之務不然諛且愎矣)
秦攻趙平原君使人請救於魏信陵君發兵至邯鄲城
下秦兵罷虞卿為平原君請益地謂趙王曰夫不鬭
一卒不頓一戟(頓劒之頓)而解二國患者平原君之力用
人之力而忘人之功不可趙王曰善將益之地公孫
龍(趙人著守白論莊子稱之距是遠甚豈同姓名如公孫弘者乎)聞(補)之見平原君
曰君無覆軍殺將之功(言初封時以公子耳)而封以東武城趙
國豪傑之士多在君之右(右者人道所尊)而君為相國者以
親也(補)故夫君封以東武城不讓無功(不以無功辭之)佩趙
國相印不辭無能一觧國患欲求益地是親戚受封
而國人計功也(國人受封必計其功與平原異)為君計者不如勿受
便平原君曰謹受令乃不受封(彪為平原失計於馮亭以挑秦褐幾喪趙)
(國之半馴致邯鄲之圍何功之足論哉然因人成事亦有桑榆之收不可忘也虞卿之請帝王慗賞之舉)
(孫龍之辭明哲讓功之誼皆君子之善言也)
秦攻魏取寧邑(秦昭五十年拔寧魏地也徐以為趙非也後志朝歌有寧卿盖秦圍邯鄲魏信)
(陵救之秦怒故觧邯戰而取寧此九年)諸侯皆賀趙王使賀三反不得
通趙王憂之謂左右曰以秦之強得寧邑以制齊趙
諸侯皆賀吾往賀而獨不得通此必加兵我為之奈
何左右曰使者三往不得通者必所使者非其人也
曰諒毅者(曰猶有)辨士也大王可試使之諒毅親受命
而往至秦獻書秦王(昭)曰大王廣地寧邑諸侯皆賀
敝邑寡君亦竊嘉之不敢寧居使下臣奉其幣物三
至王廷而使不得通使若無罪願大王無絶其歡若
使者有罪願得請之秦王使使者報曰吾所使趙國
者小大皆聽吾言則受書幣若不從吾言則使者歸
矣諒毅對曰下臣之來固大承大國之意也豈敢
難大王若有以令之請奉而(衍西字)行之無所敢疑於
是秦王乃見使者曰趙豹平原君數欺弄寡人趙能
殺此二人則可若不能殺請令率諸侯受命邯鄲城
下(欲戰而言受命謙辭也)諒毅曰趙豹平原君親寡君之母弟
也猶大王之有葉陽涇陽君也(史注葉陽一作華陽華陽芉戎也此言葉)
(陽為王之母弟則非戎矣葉不可作華)大王以孝治聞於天下衣服(衍使)
(字)之便於體膳㗖之嗛於口(㗖食也膳之可食者集韻慊惬也)未嘗
不分於葉陽涇陽君葉陽君涇陽君之車馬衣服無
非大王之服御者臣聞之有覆巢毁卵而鳳凰不翔
刳胎焚夭(夭么同小也)而麒麟不至今使臣受大王之令
以還報敝邑之君畏懼不敢不行無乃傷葉陽君涇
陽君之心乎秦王曰諾勿使從政諒毅曰敝邑之君
有母弟不能教誨以惡大國請黜之勿使與政事以
稱大國秦王乃喜受幣而厚遇之(彪謂諒毅可謂有專對之材矣觀其)
(辭令如見晉叔向鄭子産相與周旋於一堂之上而折論豹勝之事何甚似蕭同叔子也毅其深於春秋)
(者乎是舉也不辱君命不失秦之心與觸讋同𫝊可也)
趙使姚賈約韓魏韓魏(衍以字)友之茅舉(元作舉茅舉趙人)為姚
賈謂趙王曰賈也王之忠臣也韓魏欲得之故友之
將使王逐之而已因受之今王逐之是韓魏之欲得
而王之忠臣有罪也故王不如勿逐以明王之賢而
折韓魏之招(元作招之)
謂皮相國(趙相)曰以趙之弱而據之建信君(據猶任建信趙幸臣)涉
孟(蓋為横者與建信異趣故趙讎之)之讎然者何也以從為有功也
齊不從建信君(此從如字)知從之無功建信者安能以無
功惡秦哉(惡猶害也從有功乃能害秦耳)不能以無功惡秦則且出
兵助秦攻魏以楚趙分齊(為從無功則反助秦不則分齊齊雖不為從然與秦)
(爭衡故助秦則分齊之地分分其地)則是強畢矣(言建信圖強之計盡於此)建信春
申從(春申悼襄四年主從約發議於此時也)則無功而惡秦(言楚趙合則雖未見)
(功而有害秦之形)秦合(元作分)齊(秦見二國合亦與齊合)齊亡魏則有功
而善秦(齊本不從建信今秦來合故助之攻魏以善之)故兩君者奚擇有功
之與(𥙷)無功為知哉(兩齊趙也趙知據建信而不知其不合楚不能成功齊不從建)
(信而不知其合楚足以成功不知所擇也)
謂皮相國曰魏殺吕遼(魏臣秦所重也)而衛兵亡其比陽(屬南陽衛)
(附秦者也故魏殺秦重衛為之亡魏之鄙以危之)而梁危河間封不定而趙
(元作齊)危(時魏趙欲以封文信而不果)文信不得志(文信吕不韋也莊襄元年封此)
(十七年也未得河間故不得志)三晉倍之憂也(文信欲得河間必伐趙韓魏趙之與國故)
(其憂倍)今魏恥未滅(言嘗分衛之憂)趙患又起(患文信也)文信之憂
大矣(文信為三晉之憂)齊不從(不與山東約從)三晉之心疑矣(疑從之不)
(可合)憂大者不計而講(元作御名下同言趙必求和於秦不待計也)心疑者
事秦急秦魏之講不待割而成(凡講必割地今急於成不待已割蓋先講)
(也)秦從楚魏攻齊獨吞趙(趙近秦秦攻之不待楚魏)齊趙必俱亡
矣(此說欲趙以河間廣文信封也下有一章合此)
魏使人因平原侯請從於趙三言之趙王不聽出遇虞
卿曰為人必語從(為為我)虞卿入王曰今者平原君為
魏請從寡人不聽其於子何如虞卿曰魏過矣王曰
然故寡人不聽虞卿曰王亦過矣王曰何也曰凡強
弱之舉事強受其利弱受其害今魏求從而王不聽
是魏求害而王辭利也臣故曰魏過王亦過(虞卿𫝊有彪)
(謂虞卿之所言皆為不倍道非反覆揣摩為人緩𩔖人也從之利害正爾雖微平原之託卿亦必云爾終)
(之趙利魏亦利矣唯不能必趙聽已從而先有輕發則是有受害之形也)
平原君謂馮忌(後稱外臣知非趙人)曰吾欲北伐上黨出兵攻燕
何如馮忌對曰不可夫以秦將武安君公孫起乘七
勝之威(勝趙)而與馬服之子戰於長平之下大敗趙師
因以其餘兵圍邯鄲之城趙以亡敗之餘衆守破軍
之敝守(敝守守邯戰)而秦罷於邯鄲之下趙守而不可拔
然者(言所以然)攻難而守者易也今趙非有七克之威也
而燕非有長平之禍也今七敗之禍未復而欲以罷
趙(罷音疲)攻強燕是使弱趙為強秦之所以攻而使強
燕為弱趙之所以守而強秦以休兵(休息之兵)承趙之敝
此乃強吳之所以亡而弱越之所以霸故臣未見燕
之可攻也平原君曰善哉
平原君謂平陽君曰公子牟(魏公子即下魏牟若莊子所稱中山者不與應侯同)
(時)游於秦且東而辭應侯(東歸魏)應侯曰公子將行矣
獨無以教之乎曰且微君之命命之也臣固且有效
於君夫貴不與富期而富至富不與梁肉期而梁肉
至粱肉不與驕奢期而驕奢至驕奢不與死亡期而
死亡至累世以前坐此者多矣應侯曰公子之所以
教之者厚矣僕得聞此(僕平原自稱)不忘於心願君之亦
勿忘也平陽君曰敬諾(彪謂此言者富貴之金石也有能書諸紳銘之凡杖勒之)
(盤盂則何亡國敗家之有)
說張相國(盖梁人相趙嘗懷梁而鄙趙者)曰君安能少趙人而令趙人
多君(少多猶薄原)君安能憎趙人而令趙人愛君乎夫膠
漆至黏也而不能合遠鴻毛至輕也而不能自舉夫
飄於清風(舉鴻毛以見膠漆)則横行四海故事有簡而功成
者因也今趙萬乘之強國也前漳滏(後志滏水在鄴)右常山
左河間北有代帶甲百萬嘗抑強秦(元作齊此言蘇秦從時也)四
十餘年而秦不得所欲由是觀之趙之於天下也不
輕今君易萬乘之強趙而慕思不可得之小梁(不可復得)
(歸也意者相國以罪亡梁與)臣竊為君不取也君曰善(君字誤)自是
之後衆人廣坐之中未嘗不言趙人之長者也未嘗
不言趙俗之善者也
建信君貴於趙公子魏牟過趙趙王迎之顧反至坐(迎客)
(面之有顧則反)前有尺帛且令工人以為冠工見客來也困
避趙王曰公子乃驅後車幸以臨寡人願聞所以為
天下魏牟曰王能重王之國若此尺帛則王之國大
治矣趙王不說形於顔色曰先王(元作生)不知寡人不
肖使奉社稷豈敢輕國若此魏牟曰王無怒請為王
說之曰王有此尺帛何不令前郎中以為冠王曰郎中
不知為冠魏牟曰為冠而敗之奚虧於王之國(虧猶捐)
而王必待工而後乃使之今為天下之工(所與治國之人)或
非也社稷為虛戾先王不血食而王不以與工乃與
幼艾(趙歧曰艾美好)且王之先帝(帝王皇人君之尊稱此與稱秦孝公為先王者同也)
駕犀首(駕驂以御馬喻也陳軫傳言衍與燕趙之王有故蓋衍雖相魏實趙任之為外相也)而
驂馬服以與秦角逐(角有鬭爭意)秦當時避(元作適)其鋒今
王憧憧(往來不絶貌)乃輦建信以與強秦角逐臣恐秦
王之輢(元作掎)也(輢車旁也以輦喻故云)
或謂建信君君(補)之所以事王者色也葺之所以事王
者智也(葺趙人名)色老而衰智老而多以日多之智而逐
衰惡之色君必困矣建信君曰奈何曰並驥而走者
五里而罷(音疲)乘驥而御之不倦而取道多君令葺乘
獨斷之車(不與之分治)御獨斷之勢以居邯鄲令之内治
國事外刺諸侯(刺言探候其事)則葺之事有不言者矣(所治者多)
(不暇悉言於上)君因言王而重責之葺之軸令折矣(不勝多事之任)
建信君再拜受命入言於王厚任葺以事而(元作能)重
責之未期年而葺亡走矣(彪謂奸人之不可知甚矣智知所無奈何彼厚任以)
(事葺以為不世之遇矣殫力畢慮恐不給焉而不知建信之困之也故國有姦人賢智之得全者寡矣)
苦成常(未詳)謂建信君曰天下公從(公猶同)而獨以趙惡秦
(言從者皆惡秦也而世獨言趙)何也魏殺吕遼(元作遺從上文)而天下交之
(天下惡秦秦重遼故殺遼而諸國交之然則秦惡魏深矣)今收河間(不封文信)於是與
殺吕遼何以異(文言亦秦所重今不與地秦必惡趙)君唯飾(元作釋)虛(懼秦)
(覺也)偽文信侯(虛與之河間)猶且知之也(如是秦猶知其不善已况收河間乎)
從而有功乎何患不得收河間從而無功收河間何
益也
希寫(趙人)見建信君建信君曰文信侯之於僕也甚無禮
秦使人來仕僕官之丞相(使為丞相官屬)爵五大夫文信侯
之於僕也甚矣其無禮也(言已待之厚彼不宜無禮)希寫曰臣以
為今世用事者不知商賈建信君悖然曰足下卑用
事者而高商賈乎曰不然夫良商不與人爭買賣之
賈而謹司時(司伺同)時賤而買雖貴已賤矣時貴而賣
雖賤已貴矣昔者文王(衍之字)拘於牖里而武王羇於
玉門(項羽紀成臯北門注玉門此事不經見)卒斬紂之頭而懸於太白
者(旗名)是武王之功也今君不能與文信侯相杭以權
而責文信侯少禮臣竊為君不取也
魏□(音介元作魀字者無之)謂建信君曰人有置係蹄者(用繩以罥獸蹄)
而得虎虎怒決蹯而去(蹯獸足)虎之情非不愛其蹯也
然而不以環寸之蹯害七尺之軀者權也今有國非
直七尺軀也而君之身於王非環寸之蹯也(言王且以愛國)
(故去之)願公之熟圖之也
秦攻趙鼔鐸之音聞於北堂希卑(趙人)曰夫秦之攻趙不
宜急如此此召兵也(兵趙兵内應者蓋以鼓鐸為信)必有大臣欲衡
者耳(衡即横)王欲知其人旦日贊羣臣而□之(贊者美其事以)
(開說者)先言横者則其人也建信君果先言横
齊人李伯見孝成王成王說之以為代郡守而居無幾
何人告之反孝成王方饋不墮食(饋餽同方食而祭不墮失七筯異矣)
無幾何告者復至孝成王不應已乃使使者(伯之使)言
齊舉兵擊燕恐其以擊燕為名而以兵襲趙故發兵
自備今燕齊已合臣請要其敝(兩國戰必有一疲因以兵邀擊之)而
地可多割自是之後為孝成王從事於外者無自疑
於中者
為齊獻書趙王曰臣一見而能令王坐而天下致名實
(元作寳即下致也)而臣切怪王之不試見臣而窮臣也(窮猶困也)
(困於不得見)羣臣必多以臣為不能者故王重見臣也(重猶)
(難)以臣為不能者非他欲用王之兵者也(非若無也)則交
有所偏者也(言賣趙與諸國為私)非然則智不足者也非然則
欲以天下之重恐王而取行者也(王畏懼之必行其說)臣以齊
循事王王能亡燕能亡韓魏能敗秦能孤秦臣以(衍為)
(字)齊致尊名於王天下熟敢不致尊名於王臣以齊
致地於王天下熟敢不致地於王臣以齊為王求名
於燕及韓魏熟敢辭之臣之能也其前可見已(言可見於)
(未效之前)齊先重王故天下盡重王(衍重也)王無齊天下必
盡輕王也秦之強以無齊(衍之字)故重王燕韓(補)魏自
以無齊故重王(趙得齊故四國無齊)今王無齊獨安能無重天
下(猶四國重趙)故勸王無齊者非智不足則不忠者也非
然則欲用王之兵成其私者也非然則欲輕王以天
下之重取行於王者也非然則位尊而能卑者也願
王之熟慮無齊之利害也
趙使趙莊合從欲代齊齊請效地趙因賤趙莊齊明為
謂趙王曰齊畏從人之合也故效地今聞趙莊賤張
懃貴(懃蓋敗從者)齊必不效地矣趙王曰善乃召趙莊而
貴之
翟章從梁來甚善趙王趙王三延之以相翟章辭不受
田駟謂柱國韓向(柱國楚官蓋趙亦有)曰臣請為卿刺之客若
死(客謂章)則王必怒而誅建信君(疑其殺章欲以專事)建信君死
則卿必為相矣建信君不死以為交終身不敝(以殺章故)
(建信交之)卿因以德建信君矣
馮忌為廬陵君(孝成母弟見趙記)謂趙王曰王之逐廬陵君為
燕也王曰吾所以重者無燕秦也(無如二國)對曰秦王(昭)
以虞卿為言而王不逐也(前事耳非今)今燕一以廬陵君
為言而王逐之是王輕強秦而重弱燕也王曰吾非
為燕也吾固將逐之然則王逐廬陵君又不為燕也
行逐愛弟(行所行)又兼無燕秦臣竊為大王不取也
馮忌請見趙王行人見之馮忌接手(交兩手)俛(元作免)首欲
言而不敢王問其故對曰客有見人於服子者(未詳)已
而請其罪服子曰公之客獨有三罪望我而笑是狎
也談語而不稱師是倍也(倍言背其師)交淺而言深是亂
也客曰不然夫望人而笑是和也言而不稱師是庸
說也(言之常者人所同稱非必師也)交淺而言深是忠也昔者堯見
舜於草茅之中席隴畆(席設席)而廕庇桑(桑之能庇人者於之取廕)
隂移而受天下𫝊伊尹負鼎俎而千湯姓名未著而
受三公使夫交淺者不可以深談則天下不𫝊而三
公不得也(衍趙王曰三字)今外臣交淺而欲深談可乎王曰
請奉教於是馮忌乃談(此忌初見之談也應在平原謂馮忌之上然亦得為此史)
(本其初言之故因舊)
客見趙王曰臣聞王之使人買馬也有之乎王曰有之
何故至今不遣王曰未得買馬之工也對曰王何不
遣建信君乎王曰建信君有國事又不知相馬曰王
何不遣紀姬乎王曰紀姬婦人也不知相馬對曰買
馬而善何補於國王曰無補於國買馬而惡何危於
國王曰無危於國對曰然則買馬善而若惡皆無危
補於國然而王之買馬也必將待工今治天下舉錯
非也(舉置也有舉有置)國家為虛戾而社稷不血食然而王
不待工而與建信君何也趙王未之應也客曰燕郭
之法有所謂桑雍者(雍癰同桑中有蠧則外碨磈如人之癰)王知之乎
王曰未之聞也所謂桑雍者便辟左右之人及夫人
優愛孺子也(優饒也言愛之甚一曰倡)此皆能乘王之醉昏而求
所欲於王者也是能得之於内則大臣為之枉法於
外矣故日月暉於外其賊在於内(說林訓月照天下食於詹諸)謹
備其所憎而禍在於所愛(彪謂王斗魏牟及此三士其言若出一口所謂理義)
(人心之所同然者與至於此章肆直而慈惠尤可喜可愛有國有家者宜寘之座右)
悼襄王(孝成子元年巳始皇三年丁)
秦召春平侯(及平都皆趙人)因留之泄(元作世)鈞(秦人)為之謂文信
侯曰春平侯者趙王之所甚愛也而郎中甚妬之故
相與謀曰春平侯入秦秦必留之故謀而入之秦今
君留之是空絶趙而郎中之計中也故君不如遣春
平侯而留平都侯春平侯者言行於趙王必原割趙
以事君而贖平都侯文信侯曰善因於接意而遣之
(趙記二年有)
幽王(悼襄子元年寅始皇十二年丙)
文信侯出走(始皇十年免相就國十二年徙蜀飲酖死)與司空馬(不韋吏也)之趙
趙以為守相(守假官也馬為之)秦下甲而攻趙司空馬說趙
王曰文信侯相秦臣事之為尚書(秦官屬少府)習秦事今
大王使守小官習趙事請為大王設秦趙之戰(設者無其)
(事施陳為之)而親觀其熟勝趙熟與秦大曰不如民熟與
之衆曰不如金錢粟熟與之富曰弗如國熟與之治
曰不如相熟與之賢曰不如將熟與之武曰不如律
今熟與之明曰不如司空馬曰然則大王之國百舉
而無及秦者大王之國亡趙王曰卿不遠趙而惠教
以國事願於因計(因非正為之猶秦王謂陳軫以其餘為寡人計也)司空馬
曰大王裂趙之半以賂秦秦不接刃而得趙之半秦
必說内惡趙之守(秦雖說於得地趙猶有守之者秦所患也)外恐諸侯之
救秦必受之(患於有守有救則其受之不得不急)奏受地而郤(元作郗)兵
趙守半國以自存秦銜賂以自強山東必恐亡趙自
危(趙亡則五國有唇亡之憂)諸侯必懼懼而相救則從事可成臣
請為大王約從從事成則是大王名亡趙之半實得
山東以敵秦秦不足亡趙王曰前日秦下甲攻趙趙
賂之以河間十二縣地削兵弱卒不免秦患今又割
趙之半以強秦力不能自存因以亡矣願卿更計(更猶)
(易)司空馬曰臣少為秦刀筆(謂為尚書也筆以書札刀削其不當者)以
官長而守小史(其官之長任之為吏)未嘗為兵(為猶治也馬謙言)臣(元作)
(百)請為大王悉趙兵以遇(與秦接戰)趙王不能將(不用馬為將)
司空馬曰臣效愚計大王不用是臣無以事大王願
自請(猶乞骸骨)司空馬去趙渡平原平原津令(列女𫝊有趙津吏蓋)
(此官也)郭遺勞而問秦兵下趙上客從趙來趙事何如
司空馬言其為趙王計而不(元作勿)用趙必亡平原令
曰以上客料之趙何時亡司空馬曰趙將武安君(李牧)
期年而亡若殺武安君不過半年趙王之臣有韓倉
者以曲合於趙王(曲不正也)其交甚親其為人疾賢妬功
臣今國危亡王必用其言武安君必死韓倉果惡之
(惡牧)王令人代(使趙葱顔聚代牧)武安君至使韓倉數之(數列其罪)
曰將軍戰勝王觴將軍將軍為夀於前(上趙王夀)而捍匕
首(刃名盖其首如七漢鹽鐵論荆軻懷數年之謀而事不就者尺八七不足恃也捍衛也誣其以七首)
(自衛如欲刺王然)當死武安君曰繓(牧名)病鉤(短傴如鉤)身大臂短
不能及地起居不敬(起居問王起居也拜不及地為不敬)恐懼死罪於
前(不敬者其罪死故以此懼)故使工人為木村以接手上若不信
繓請以出示出之袖中以示韓倉狀如振梱(梱就也蓋為木)
(接手可以就地因以舉身也集韻梱門橛也又梱拊也與楎同音袞犂轅也疑此木𩔖此故名)纏之
以布願公入明之韓倉曰受命於王賜將軍死不赦
臣不敢言武安君北面再拜賜死(拜賜死之命)縮劒將自
誅(縮當作摍集韻引也抽也)乃曰人臣不得自殺宫中過(元作遇)司
(衍空字)馬門(宫門)趨甚疾(此言牧之知禮也而史言牧不受命捕得斬之不知遷捨此何)
(所聞而云乎)出誃(元作許)門也(誃别也)右舉劒將自誅臂短不
能及銜劒徵之於柱以自刺(徵猶驗也口銜劒不自知其可死即柱以為驗)
(也)武安君死五月趙亡(此七年誅牧降秦八年邯鄲為秦)平原令見
諸公必為之言曰嗟嗞乎(嗞亦嗟也)司空馬又以謂(元作為)
司空馬逐於秦非不智也去趙非不肖也趙去司空
馬而亡國國亡者非無賢人不能用也(元在秦策彪謂從横之說)
(皆有所偏而從人欲合六弱以攻一強其勢若可為也患諸侯之不一耳使諸侯而明於事變不惑小利)
(不脩小怨併力合慮而西雖不可以大有為其於蹵秦有餘惜乎當時不知此也自蘇秦死從約不堅秦)
(兵四出諸侯挫於走北其氣奪矣司空馬欲以此時割趙之半說秦而反其兵因以復合天下之從豈不)
(謬哉夫以全趙猶惴惴不自保彼安能守半趙以自存乎秦有并吞天下之心雖得半趙不盡不止而何)
(以說之諸侯勢去自春申不能從以難秦司空馬獨能之乎故趙幽之亡罪在用韓倉而殺李牧無與司)
(空馬平原令非篤論也)
秦使王翦攻趙趙使李牧司馬尚禦(元作御)之李牧數破
走秦軍殺秦將桓齮王翦惡之乃多與趙王寵臣郭
開等金使為反間曰李牧司馬尚欲與秦反趙以多
取封於秦趙王疑之使趙葱及顔最(史作聚)代將斬李
牧廢司馬尚後五(元作三)月王剪因急擊大破趙殺趙
軍虜趙王遷及其將顔最遂滅趙(牧傳有)
凡六十三章
戰國策卷六
