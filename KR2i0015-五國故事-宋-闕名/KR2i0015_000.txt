五國故事載記𩔖
提要
(臣)等謹案五國故事二卷不著撰人名氏南
漢條下稱劉晟本二名上一字犯宣祖諱去
之則北宋人又南唐條下稱嘗以其亊質於
江南一朝士則猶在宋初得見李氏舊臣也
中於南漢稱彭城氏於留從效姓稱婁錢塘
厲鶚跋以為吳越後人入宋所作避武肅王
諱然閩王延翰條下稱其妻為博陵氏則又
何為而諱崔乎年代緜邈蓋不可考矣其書
紀吳楊氏南唐李氏蜀王氏孟氏南漢劉氏
閩王氏之亊稱曰五國然以其地而論當為
四國以其人而論當為六國未審其以楊李
併為一以孟王併為一也鄭樵通志略列之
霸史𩔖中實則小說之體記錄頗為繁碎中
如徐知誥斥進黃袍諸事為史所不載又李
煜為李璟第六子而此云璟之次子與史亦
小有異同考古在于博徵亦未可以瑣雜廢
也前有萬歷中太常寺少卿余寅題詞譏其
四國俱加偽字於蜀獨否今考書中明書偽
蜀王建又書孟知祥以長興五年遂僭大號
何嘗不著其偽卷首總綱既以前蜀後蜀為
分再加偽字則或曰前偽蜀後偽蜀或曰偽
前蜀偽後蜀詞句皆嫌於贅是以省之公羊
傳所謂避不成文是也謂不偽蜀殊失其旨
至南漢條下稱偽漢先主名巖後名俊又名
龑龑之字曰儼本無此字龑欲自大乃以龍
天合成其字以其不典故不書之寅援唐史
書武后名曌以駁之則其說當矣乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
五國故事序
五國故事一篇不知輯者誰氏鄭迪功通志嘗列之霸
史吾鄞少司馬范公建天一閣多藏書此蓋瑣品之一
目云五國者楊行密稱吳李昪稱南唐王建孟知祥俱
有蜀總為一國劉巖稱漢而王審知稱閩兹五氏皆驍
鷙猛厲見一時䲭張諸孽滿於海内無不有黃屋之心
遂挾風雲竊名號專制一方此桓文之所必誅者惜皇
綱失馭虣虎哭其宫若留從效輩如虺蜴紛起㝢縣大
裂其時蓋且十餘姓矣迺獨輯五國間嘗稍一繙閱其
大者已采入正史其細者無足為史氏有無且更多參
錯四國不叙姓閩獨叙姓四國俱加一偽字於蜀獨否
漢氏劉未嘗氏彭城乃舉其郡封而氏之從效氏劉乃
氏婁固壹叶也終宜有别龑字誠不典何遂不書曌嘗
别製字妄自尊何嘗雅馴而至今存大抵此編潦率蓋
歐陽氏之棄餘也五國之事邈矣其時湯悦江南錄徐
鉉吳錄信都鎬淝上英雄錄䢴溝要略王顔烈祖開基
錄李吳前後蜀實錄曹衍湖湘故事蔣文懌閩中實錄
俱不傳此編猶在白日荒荒見此爝火又諸君亦號名
英雄多可怪愕事范司馬喜刻古書此編已入丹格未
及梓而殁余遂序而存之余寅題
