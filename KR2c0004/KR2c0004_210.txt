三朝北盟會編卷二百十
宋徐夢莘撰
炎興下帙
起紹興十二年八月十日庚午盡其日
一論敵強弱臣聞楚王舉兵以討於陳曰將定而國陳
人聽命復遂縣之繼又誘蔡侯執之以歸叔向曰失信
而再克必受其咎弗能久矣桀克有緡以喪其國紂滅
東吳而隕其身楚小位下而亟暴於二王能無咎乎天
假助不善非祚之也必厚其凶德而降之罰臣觀金人
瀕海之國語言不通邈在要荒之外乘二國奸弊突然
而興所至輒克縱毒長惡惟利是嗜雖五季之亂亦莫
甚於此又無長計遠慮以撫其遺民仁人君子以謀其
社稷四邊所用皆鄙夫餓隸心既患失事多曲從剥膚
搥髓例以為能天意為何人心為何今僥倖立國十有
餘年一星終矣其禍機漸萌所以近歲旁塞出沒皆叛
卒流人大帥輩寂無所聞豈徒二太子羅索等數人零
落殆盡其餘盤固牙結自相睥睨理勢然也獨尼堪竊
有其權土地闊遠金玉子女盈積怙勢恃權自以為萬
全之業無復可憂古之立國如漢高祖唐太宗最為英
主陸賈言不可馬上治魏徵疏十漸以正其失矧金國
君臣萬萬計不出此其事夥民衆兩倍於彼乎陛下欲
雪大恥圖中興正在今日當焦勞克己虚心聽納雖休
勿休日甚一日人才不必盡賢能也顧其謀王體斷國
論者隨宜任用何如耳將帥不必盡驍勇也顧其秉節
鉞操兵權者指揮方略如何耳百姓不必姑息也顧其
主漕計持刑獄者風化如何耳三者既修在朝者賢材
任用在軍者上下秉節在野者四民安業如此則國日
治兵日強民日富武王之克商高祖之滅楚不過用此
矧彼烏合無紀之師其有不亡者哉古語有之上策莫
如自治正今日之急務也伏惟少軫聖慮天下幸甚一
論圖治臣聞唐太宗撥亂之主也既即大位魏徵勸行
仁義及以十漸譏之太宗嘗力行其言卒成貞觀之績
明皇圖治之君也纂成丕緒姚崇以十事說之切中時
病明皇勵精聽納故開元之政無愧前人今陛下克復
土宇百度草創勤甚太宗之撥亂懷遠來邇敉寕諸夏
功倍明皇之圖治然人才之賢否法度之繁簡民農之
疾苦軍旅之情偽其間利害曲折奸濫隠慝上蔽聰明
下積怨憎豈但如貞觀開元之初十數事而已哉又未
知廟堂執政臺諫長貳曾為陛下别白而言之否臣久
荷誤恩叨竊侍從負釁力疾不避死亡趨侍行闕雖無
長計遠慮振起頽弊於今日軍民利病彼我強弱思之
不為不詳知之不為不盡切欲罄瀝肝胆仰凟冕旒期
補聖治之萬一倘蒙陛下霽天威賜以清閒之燕使造
膝屢陳展盡梗㮣苟尺寸之長有所禆益望斷自宸衷
勿牽衆議而力行焉或迂疎無用稍涉誕謾俾就誅責
亦未為晚惟陛下憐臣孤忠而與進之臣之願也非所
敢望伏冀察照一論立政臣聞帝王之治天下也安危
在修己治亂在立政成敗在用人未有修己而百姓未
安立政而天下未治得人而績用弗成者也恭惟陛下
以上聖之資乘中興之運當靖康之末寳祚危於綴旒
陛下飛龍睢陽郊祭配天不失舊物雖宣王之復古少
康之纘禹無以過也天縱睿知好學不倦動則畏天言
則引咎宵衣旰食坐薪嘗膽雖堯舜之責躬禹湯之罪
已無以過也遭時多艱天步靡寧以四海之大而治於
吳越之一隅以萬乘之尊而屈於邊陲之一國雖太王之去
邠勾踐之棲越無以過也兢兢業業不敢暇逸内修政
事外靖烽烟昧爽待旦未明求衣雖文王之憂勤成王
之無逸無以過也恭儉節用服御菲薄嬪嬙不備行宫
僅蔽風雨雖堯舜土階禹之菲食無以過也可謂知所
以修己矣屢下寬大之詔盡復祖宗之法恤刑薄賦講武
務農訓齊百官撫綏四海車堅馬良兵足食備雖宣宗
之綜覈名實文皇之勵精政事無以過也可謂知所以
立政矣求賢如不及從善如轉圜任相則垂拱仰成至
於分治天下而不以為疑御將則建牙受鉞至於兼制
數道而不以為重雖周之任旦望漢之寵信越無以過
也可謂知所以用人矣宜其百姓乂安天下大治績用
亟成然而行之累年百姓未安天下未洽績用未成者
其故何哉此愚臣所以當食而止中夜太息曰有君如
是而治不加進土地日蹙外敵尚熾何功烈如此其卑
耶臣本以書生蒙陛下拔擢待罪從官屢膺任使負恩
丘山未報毫髮陛下不以臣不才不忍中棄萬里召還
臣孤危餘生獲瞻天日愚衷千慮豈無一得仰禆聖政
之萬一伏望聖慈俯憐忠誠略賜清閒之燕使愚臣布
腹心瀝肝胆然後退伏鈇鑕不勝幸甚一論擇相詩曰
濟濟多士文王以寧傳曰帝王之興非一士之略士固
以多為善然所以用天下士特在於一相故曰天子論
一相湯之興也伊尹一人而已高宗之盛也傅說一人
而已王周室者太公望而已霸齊國者管仲父而已若
高祖之張良光武之鄧禹蜀先主之孔明苻堅之王猛
皆一人而已至若唐太宗之善創業守成亦不過用房
玄齡杜如晦二人焉何其少也陛下臨御以來拔以為
相者十人矣而在位者多不久何相之衆而去之速也
非特臣疑之天下之人皆疑之豈陛下謀相之始或未
慎耶抑陛下禮貎之不至耶抑任之不專待之不誠抑
讒間之或入耶抑其難進而易退耶何相之衆而去之
速也若謀始之不慎臣願陛下慎厥始若禮貎之不至
臣願陛下益禮貎以勵其節若任之不專待之不誠臣
願陛下任之勿惑且推赤心置其腹中若讒間之或入
臣願陛下相與之際如魚得水無令小人伺其隙德重
一時望高四海去就為朝廷之輕重用舍係天下之安危
雖千秋萬歲留以輔陛下可也豈容其拘夫易退之義
哉一論戰守兵不可一日㤀於天下久矣用之之道盖
亦多說以臣觀之亦無深遠甚高難行之事大率不過
戰守兩端而已交鋒接刃以决生死者戰也增陴浚隍
效死勿去者守也國家内外養兵無慮百萬竭天下之
羽革漆鐵以為兵之器械空天下之倉庫杼軸以充兵
之衣食宜乎鎧仗犀利士氣振發戰則勝守則固而乃
膚功未奏寸土未復何耶凡以不知戰守之道未嘗聲
金鼓也未嘗列行陣也聞敵之至即曳兵而走豈知所
謂戰哉未嘗修城郭也未嘗立宗廟也聞敵至則委而
去之豈知所謂守哉或曰金人得古人用兵之道竒正
無常變化不測如雷霆如風雨如水如火如山如林如
以石投卵如以利劔齗腐所向無前安可以戰所攻必
克安可以守天下之言率如此而臣之言獨不然譬二
人奕有高者旁觀之二人皆低者也一人大敗遂以己
為低彼為高非彼高也我低故彼高爾金人用兵亦豈
善哉特以我不善故彼為善以臣區區之見而昭陛下
之神武托社稷之威靈而用今日天下之兵戰亦可守
亦可何所往而不可一論用人臣竊以自古外敵之禍
未有烈於今日者也陛下以不世出之資當大有為之
運勵精求治德日新矣而其效未見何也非不勤勞也
非不恭儉也非不專任宰輔非不寵遇將帥非不強兵
非不理財非不求言非不聽諫非不下詔哀痛惻隠以
感人心非不遣使卑辭厚禮以交鄰國堯舜文武之正
道漢唐賢君之盛德陛下皆祖述憲章而躬行之也凡
可以臻今日之治紓今日之急者盖無不為也然而天
意未甚順人心未甚孚事力日困土疆日蹙九廟灰燼
之恥未雪也二聖沙漠之狩未回也陛下鬱鬱僻於蕞
爾之吳其故何哉必有由也陛下亦嘗深思而熟究之
乎厥今天下之勢如久病之人非不求醫而扁鵲之效
未著也非不用藥而狼毒烏啄之類或進也增其
病而速其危可不哀耶嗚呼萬世之安望陛下早圖之
也臣愚戅淺薄豈有深謀遠慮以禆陛下之聰明以定
天下之禍亂以贊中興之盛德晝夜思計十年於兹矣原
其病察其脉據方用藥竊自謂薄有所得力微身遠無
從可達今蒙收召且命之對此時不言何時言耶倘蒙
陛下賜清閒之燕容臣委曲敷陳展盡底蘊庶或有一
得之可採若以為迂闊之言不可行則臣當乞骸骨老
死山林無恨一論政事本末昔周宣王之復古也内修
政事外靖烽烟惟内修政事故能外靖烽烟苟政事不
修則敵國交侵矣安能靖之哉金人侵陵吾中國十年
矣而我攘之不能去何也其未修政事耶夫政有小大事
有本末先大後小先本後末則得之言政事者莫不以
兵為先者也廟堂之上朝夕議論者兵州縣之間星火
奉行者兵士之所陳者兵農之所瞻者兵商之所助者
兵工之所稱者兵無所往而無兵盖曰今日之禍如此
非兵不足以攘之也其於政也小耶大耶其於事也本
耶末耶竊謂兵不可去然非所先也詩曰矢其文德洽
此四國孔子曰遠人不服則修文德以來之兵法曰文
能附衆武能却敵亦先文而後武其所謂文者非簡牘
之空言篆刻之小技君君臣臣父父子子兄兄弟弟夫
夫婦婦四民安其業萬物遂其性大綱小紀本微末廣
皆文也是乃政事也今皆修之歟其亦修而未備歟孟
子曰盖亦反其本矣又謂梁惠王曰王如施仁政於民
省刑罰薄税斂深耕易耨壯者以暇日修其孝弟忠信
可使制梃以撻秦楚之堅甲利兵矣又謂梁襄王曰天
下定於一不嗜殺人者能一之又謂齊宣王曰今王發
政施仁使天下仕者皆欲立於王之朝耕者皆欲耕於
王之野商賈皆欲藏於王之市行旅皆欲出於王之塗
孰能禦之今能如孟子之言修其政事則正氣實邪氣
不能入彼禍患不待弭之而自弭區區復古之宣王何
足為今日道臣故曰兵雖不可去然非所以先也惟陛
下留神省察勿以為書生迂闊之言而忽之也一論兵
臣山西人也雖自少學讀書而風漸氣染馳馬試劍亦
兵之是好及遭艱難蒙陛下委任假以兵權謂敵國可
以氣吞功名可以唾手取也分薄數奇䟦前疐後訖無
所成立閒居退處歴觀古人用兵之不如也如此易之
萃曰除戎器戒不虞兵之不可去也又如此雖然大抵
用兵之說有三焉兵貴合不貴離兵貴精不貴衆兵貴
速不貴久兵合而不離則其心和其情通若手足之捍
頭目子弟之救父兄少長有禮其行如賓所謂守則固
戰則勝者也兵精而不濫則其氣銳其勢倍進如江河
止如山岳攻無堅城戰無強敵所謂百戰百勝者也兵
速而不久則其志果其計决出如雷霆動如發機役不
再籍糧不三載所謂勢若從天而下也反此則非惟不
能成功未有不敗亡者也唐九節度兵一日皆潰非離
而不合之謂乎尋邑百萬破於光武孤軍非衆而不精
之謂乎高克之師過期自潰非久而不速之謂乎夫文
武一怒而安天下之民晉文公區區圖霸亦一戰而不
多戰更願陛下養威蓄銳待時之至合大兵驅精卒赫
文武之一怒而不留行則妖氛静境土復諸夏安陛下
可以垂拱無為矣其數出易動乍勝乍負兵家之大忌
也望陛下深軫聖念天下幸甚一論形勢臣聞立國必
處形勢之地強國必資形勢之利守國必據形勢之便
處之得其地則民心歸資之得其利則財用足據之得
其便則軍聲振盖形勢者天下之大本若人之有血氣
木之有根基水之有源流謀國者不可不知也故古人
言形勢者或謂之上流或謂之噤喉或謂之四肢其緊
慢急緩殆可見矣今天下十失七八所謂咽喉腹心上
流者皆為敵人所有區區吳蜀乃一肢爾尺寸之地又
非昔時之吳蜀也自古吳皆以夀春荆襄為上流蜀以
漢中金洋為咽喉故時方用武則遴選英奇屯宿重兵
尺寸不以假人今襄陽千里蕭條有兵不能自養梁洋
田壠丘墟置之不復為意今日之天下所以守則不固
戰則不勝惴惴然不自安者殆謂此也兼梁洋東徹陜
西極洮岷北臨三秦南壓九江表裏山河可戰可守乃
天下脊也捨此不圖欲舉一肢以活四體非徒無益適
所以害之爾臣願陛下深軫聖慮早定大計勿使狂夫
據之倒持太阿乃有噬臍之悔天下幸甚
三朝北盟會編卷二百十
