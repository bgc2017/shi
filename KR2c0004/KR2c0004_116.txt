三朝北盟會編卷一百十六
宋徐夢莘撰
炎興下帙
起建炎二年三月七日辛邜盡五月二日乙酉
三月七日辛邜金人䧟中山府金人䧟中山府城中絶
糧人皆羸困不能執兵城䧟金人見人皆瘦瘠而憐之
取使臣效用軍兵千餘人令出城外聽指揮皆無力行
步扶杖而往至則有金人傳令曰汝皆合死大金念汝
忠特貸命不殺將汝等選擇千人置立千人一軍皆無
力拜謝
十九日癸邜河東置制使趙宗印屯於郢州趙宗印在
㐮陽時中書舍人席益知郢州乃遣人致書招宗印宗
印遂以兵屯於郢州益亦具舉留宗印狀申朝廷翟
興翟進敗金人於福昌三鄉又敗之於龍門收復西京
翟興翟進與權京西北路置制使苖搜遇金人於福昌
及三鄉間苦戰終日金人敗北獲金人司天梁寺丞者
興進弟兄取龍門路收復洛城金人擁鐡騎數千相拒
於龍門石道中興進麾將士力戰破之金人退保洛城
官軍乘勝轉戰奪長夏門以入與金人巷戰遂克復洛
城時金人益出精兵自河陽南城至白司馬坡營壘相
望距洛不遠十數里復窺伺興遣麾下斷河橋自是金
人稍去遠
二十六日庚戍金人䧟洺州初金人圍洺州以知州王
麟是童貫舊屬官遂於城下呼為王姑丈間其民心軍
民信之殺麟全家有韓一者為統制名一字定志主城
中軍事金人自京師回經由洺州境内洺州軍民劫之
得南班宗室士遂留為知州金人築外城圍洺州截鹿
角掘壕塹固甚密内外不相通欲持久困之洺州終不
投拜西山有李宗作山寨自守有百姓晁進者懷蠟書
凡三次出金圍金人侵西京陜右也河朔兵虛守者稍
怠洺州以糧食盡不可守於是強壯軍民議棄城投拜
乃擁出城皆走自白家灘渡大河往大名府金人遂入
城羅索至秦州西河偏將劉惟輔殺其帥哈芬大王
羅索遁走羅索殘長安鼓行而西跨鳳翔府汧隴不浹
旬降秦州熙河隴右大震熙帥張深遣偏將軍劉惟輔
總統兵三千禦敵金人前車踰鞏州惟輔留軍熟羊城
以精騎千八百人夜逾深居敵恃勝不禦黎明軍墜伏
中惟輔騰矟刺其帥哈芬大王洞胷屠馬足下羅索失
勢遁走劉光烈擊金人於同州戰敗金人略秦雍所
過城邑輙下未嘗有迎戰者金人至鞏以深入有後憂
又熙河將劉惟輔遇敵於熟羊城天未曉短兵接殺傷
相當而敵失大帥哈芬大王遂復東還惟輔亦走敵去
而惟輔覺鄜延帥王庶令統制劉光烈邀擊金人遂遇
於同州光烈戰敗自此官軍見金人則退怯矣張嚴
及羅索戰於五里坡兵敗被殺金人自鞏東還也熙河
已遣劉惟輔追逐又遣大將張嚴踵至嚴銳意追賊惟
輔不欲聽嚴節制乃出别道由吳山出寶雞掠敵遊騎
而嚴擁大兵擊敵於五里坡嚴初發也約涇原兵會合
擊敵嚴既下隴關涇原統制官曲端應報相會於岐隴
關嚴信之既直前而涇原兵不出據青谿山以自保金
人反軍擊嚴嚴兵敗死之節要曰羅索䧟長安斷攻
鳳翔秦鳳等路後為張嚴所敗羅索自秦鳳回張嚴襲
之羅索伏兵於五里坡嚴至伏發嚴戰不利死之吳
玠敗金人於青溪嶺張嚴兵敗金人勢愈張謀趨涇州
涇原將曲端拒守麻務鎮命第十二副將吳玠為先鋒
玠進據青溪嶺逆擊破之尼堪焚西京陜西以援羅
索尼堪知羅索為張嚴所襲西來又聞韓世忠大軍所
至盡焚西京廬舍西京漢上之民北留烏舍伊都屯河
陽以待世忠親之陜右以俟金人信王遣馬擴赴行
在乞兵續自敘曰初信王與馬政倡義起兵也欲遣
使詣行在請禀朝廷之命時兵戈方熾道路梗塞雖已
兩𤼵使人慮其不達乃遣予赴行在臨行信王以兩首
詩送予曰全趙收燕至太平朔方寸土比千金氛祲一
掃鑾輿返若個將軍肯用心又曰遣公直往面天顔一
奏臨朝莫避難多少焦苖待霖雨雨霖只在月旬間因
親送予至山下握手仰天欷嘘流涕曰惟公至忠無以
家屬為念予率麾下五百人沿路轉河朔皆大盗據要
險馬每至輙单騎詣其寨諭以信王請兵之意且與結
約同效忠義盗賊皆踴躍忻從時兵間無紙筆予所至
裂衣襟記其姓名次第云俟到朝廷即先命爾軰以官
渡黃河時皆盗魁自操舟相送以濟既至東京見留守
宗澤出信王劄子託澤早津送赴行在并以信王二詩
示之澤曰兒子方欲赴行在不若先以詩進呈如何予
從之遂行至維揚所從之士不滿百人矣既見上因
奏言臣䧟敵日適遇太上皇帝車駕北狩時因問内使
張恭有何臣僚在此恭以臣在遂令恭密傳聖旨令歸
到南地見官家時可令用兵金人無信兵勝則我可歸
奏至此上揮淚曰朕稔聞卿忠義即加褒諭下殿拜謝
欲出間見宰執環而前不聞奏論何事但遥聆玉音甚
厲且信王是太上皇帝之子朕之親弟豈不認得書迹
何疑之有連曰何疑之有即條制除信王河外兵馬都
元帥制曰頃強敵之内侵屬都城之失守偕宫闈而遠
適歷險阻以備嘗肆𦕈躬之績承濟多難而恢復還襲
之兵繼遣祈請之使屢馳撫時序以既周悵初心之未
遂忽覽章疏之近奏始聞行役之獨留盍既言歸竚寬
遐念乃陳手足之助願效忠孝之誠慨然壯圖副朕本
旨宜就顓於臨制庶盡總於營屯以迎二聖六宫之還
以慰兩河諸鎮之望特授擴拱衛大夫利州觀察使樞
密副都承旨為河外兵馬都元帥府馬步軍都總管節
度應援軍馬使但將兵應援擴具四事奏呈其一曰臣
聞秦武王遣甘茂攻宜陽樗里子公孫衍疾其行茂患
之引曾子母投機之事以諷武王曰寡人不聽也請與
子盟於是盟於息壌以遣茂行攻宜陽三月不拔樗里
公孫果爭於前武王不聽益𤼵兵以佐茂遂拔宜陽今
臣疏遠小人捧皇弟信王之奏仗孤忠請兵於朝陛下
斷以不疑付臣閫外之任臣當拊循戰士播宣王威以
圖報稱願陛下存武王之心念甘茂之事鑒前代之成
敗明當世之嫌疑俾臣得效愚忠畢意攻取惟陛下矜
察其二曰王師大舉機會神速軍期文字不可少緩若
依常制下都堂然後以逹天聽則事涉疑似或規避者
定逡巡藏匿不以進呈伏望睿旨令皇弟信王都元帥
府專置一司凡軍期急速文字不限寅夜晝時通奏庶
免誤事其三曰大將軍受命專征自唐以來用中貴人
監軍奪權掣肘每至敗事今二聖遠狩中原未靖皇弟
信王慨然有請於朝陛下嘉其意大發王師以付之旦
夕舉興必期迎鑾輿靖河朔然後已伏望聖斷罷差中
貴監軍不惟今日易於成功庶幾後世取以為法其四
曰王師大舉金鼓器仗全不任用切觀馬隆募勇士三
千武庫給以朽杖隆以為匪任臣滅敵意遂給其三千
軍資聽其自入武庫選利器隆於是通凉州解天子西
顧之憂今興師北道迎二聖定兩河責望成功伏望特
降睿旨所給器仗盡選犀利者以給大軍之用又為文
以誓衆曰金人渝盟連年侵掠劫遷二聖邀致皇族殺
我人民擄我子弟掠我財帛焚我廬舍怙勢恃強天人
共怒皇帝孝悌之至通於神明追念父母痛如骨髓兹
者錫信王元帥之命舉六軍問罪之師委某出征渡河
助勝爾等將士素懷忠義當報國恩恊力同心掃蕩邊
氛迎還二聖平定兩河奮主辱臣死之忠副簟食壺漿
之望爾有功必加厚禄有罪必加顯誅信賞明罰皎如
白日今大軍一舉秋毫不得輙有所犯迨其度越燕山
深入敵境金帛財寶各有所得盡以付爾安危苦樂與
爾同受此言不易各務遵承時汪伯彦黃潜善為相既
疑且忌遂選數項烏合之兵付馬以行又有洺州棄城
軍兵民兵到泗州者有旨撥五百人隨擴往河北應援
信王密受朝廷詔旨反相防閑十羊九牧左忌右疑未
至大河詔旨絡繹令一人一騎不得渡河聽諸路帥臣
節制擴知其掣肘謂不可以成事矣遂屯於大名以俟
之金人遷天眷於通塞州金人遷天眷於通塞州去
燕山府一千五百里給地十五頃令種蒔以自養淵聖
自離都城北狩至沙漠未嘗有舊臣候問起居惟至代
州遇鄧荗實效臣節迎謁茂實以工部侍郎副路允廸
奉使尼堪拘於雲中後取允廸還京師而留茂實居代
州茂實聞淵聖將至代乃作哀詞又篆送工部侍郎滕
茂實募九字取奉使旗裹之以付友之董銳翌日淵聖
及郊茂實其冠幘迎謁拜伏號泣見者墮淚金人使譯
諭之曰國破主遷所以留公盖將大用茂實抗辭不屈
且請侍舊主俱行金人重之
四月韓世忠還行在韓世忠軍於京師與丁進不和軍
士相擊無虛日世忠慮有變遂還行在東京留守宗
澤劄請亟還宫闕凡奏十餘劄言詞激切至是又奏劄
其略曰今之士大夫志氣每下議論卑陋上者不過持
禄保寵下者不過便文自營曾不能留心惻怛為陛下
思承祖宗二百年大一統基業為可惜又不曾為陛下
思父母兄弟與至親骨肉蒙塵沙漠徯望天兵救拔之
意又不曾為陛下思祖宗西京園陵寢廟為金人所占
今年寒食節有被焚撅之憂又不曾為陛下思京師天
下根本宗廟朝廷百官倉庫儼然如舊又不曾為陛下
思河北河東京之東西陜右淮甸百億萬生靈之衆罹
屠劫殘掠之害但朝廷浮言計較泛舟冐大風險南幸
湖外此奸邪之謀耳臣思之是一欲為金人為方便之
計二為奸邪皆先已津置南方嗟乎為臣不忠不義乃
至此孔孟所謂苟患失之無所不至正在是也夙夜疚
心泣血瀝誠竭忠盡力為陛下保護京城自去年秋冬
今春又已三月矣農務是時陛下不早回九重則天下
靡有定止又遣少允范世等遥詣行在奏札子臣聞孟
子言術不可不慎也矢人惟恐不傷人函人惟恐傷人
巫匠亦然臣因其語始知人心所存之邪正與所作之
是非若以道槩之了然區分如辨白黑何則夫忠義之
人動容周旋無非忠義而不忠義之心無自入焉故其
於上下愛戴保護不啻如函人之惟恐傷人也彼不忠
義之人動容周旋亦無非不忠不義而忠義之道無自
入焉故其於上下毁裂捐棄不啻如矢人之惟恐不傷
人也恭惟國家曩緣金人内逼殘破州縣圍閉京城劫
掠邀求靡有紀極以致強迎二聖后妃親王與諸眷屬
蒙塵北去凡忠義之士莫不痛心疾首泣血奮憤佐佑
陛下張王六師震耀神武總領貔貅之士一戰而勝迎
奉二聖來歸京師俾中原生靈還定安集罔或流散愛
戴其上保護其下夙夜念念猶如函人焉惟恐其或傷
之也其不忠不義者但知持禄保寵動為身謀謂我祖
宗二百年大一統基業不足惜謂我京城宗廟朝廷府
藏不足戀謂二聖后妃親王大小之屬不足救謂諸帝
后山陵園寢不足護謂周室中興不足紹謂晉惠覆轍
不足羞謂巡狩之名為可效謂偏地之伯為可述儲金
帛以為敵資樁器械以為敵用禁帥守之招募慮敢進
之敗敵也掊保甲以助軍慮流移之安業也欺罔天聽
凌蔑下民凡誤國之事無不為之猶矢人焉惟恐其或
不傷之也臣願陛下騐已試之路以道槩之則人心所
存之邪正與所作之是非自然區分無足數矣臣衰老
孱懦誤國陛下察臣斷斷孤忠憐臣悄悄見愠體天地
之大德覆護日月之大明照臨臣此身與臣血屬當膏
砍斧虀粉萬狀矣尚安能為陛下保釐尹正使京城市
井里巷安居樂業熙熙皥皥如我祖宗太平之時乎臣
之至此豈止謗書之盈篋而已即臣伏望陛下六龍萬
乘賜歸大内下慰四海生靈瀝血懇切之至此實悃誠
痛切憤悶所以不避奸邪詆誣不避犯冐誅戮臣願陛
下如臣此言榜之朝廷俾應在朝臣僚封章疏指謫臣
言如臣之言涉狂妄乞正典刑名臣罪惡如臣言符忠
義乞降詔勅明告回鑾之期庶安天下之聽此事甚大
恭俟睿慈洞察勿二勿疑至是降詔旨言發輜重入京
師朕將還闕恭謁宗廟百姓大喜澤在京師俟六龍之
至而日復一日不聞鸞輅進𤼵又進劄其略者迺曰親
降詔書即將還闕恭詣宗廟延見父老中外聞之莫不
鼓舞相慶以為陛下英斷此何事不立何功不就何浮
言之可惑何敵人之足慮太平基業正在兹舉下詔之
後日復一日尚未聞千乘萬騎蠲日啓行民心不能無
疑焉臣愚切意陛下乾綱不撓離明並照洞見安危之
機必不肯失信於天下是必有奸臣誤陛下負失信之
謗也臣伏見邇者河陽水漲斷絶河梁有姓馬人妻王
氏者率衆討敵敵勢窮窘不知所為此天亡敵人之時
也夫天與不取反受其咎臣欲因此時閭勍王彦各統
大兵乘其孤危大振軍聲盡平敵壘伏願陛下亟還官
闕以繫天下之心則孰不用命且投機之會間不容髮
願陛下無惑於奸臣之言斷自淵衷臣自謂兹舉可保
萬全無可疑者也或奸謀蔽欺天聽未即還闕伏願陛
下從臣措畫母使謀臣沮抑以誤社稷大計陳師鞠旅
與之决戰掃盡氛塵廓清之日臣蒙陛下眷注誓效死
節區區愚忠不能自己伏望聖慈特賜睿斷天下幸甚
三朝北盟會編卷一百十六
