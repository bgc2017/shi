三朝北盟會編卷一百五十七
宋徐夢莘撰
炎興下帙
起紹興四年正月二十九日己卯盡三月十五日
乙丑
紹興四年正月樞密承旨章誼中書舍人孫近使于金
國二十九日己卯右迪功郎新授監廣州寘口場鹽税
吳伸再上論大臣非辜書正月二十九日右迪功郎新
授監廣州寘口場鹽税臣吳伸謹齋沐裁書昧死百拜
獻皇帝陛下臣聞趙襄子見圍于晉陽罷有功之臣五
人高赫無功而受上賞五人皆怒襄子曰吾在危厄之
中不失臣主之禮者唯赫也子雖有功皆驕寡人孔子聞
之曰趙襄子善賞一人而天下知君臣之禮臣讀至此
每興嗟而不能自已豈舉世無高赫之徒乎將功同而
賞異乎將使忠信之士不容于朝端乎將使忠信之士
陷於罪戾乎昔人有所謂忠信而獲罪者此臣所以區
區晝則忘食夜則忘寢痛為天下國家惜也臣聞建炎
之間苗傅作亂一夫唱惡寶位遷移廢主立幼擅國威
權當是之時天下皇皇左右無措皆有驕君之心未聞
有盡禮之臣至于能赴國難者尤鮮其人獨一張浚以
微弱之書生率天下之義士忠誠一發勇冠三軍遂擒
元兇用復大寶張浚之忠聞于八荒達于皇天豈特士
卒知之雖三尺之童亦知之豈特三尺之童知之而陛
下亦自知之昔申蒯陳不克赴莊公之難不能成功後
世猶且義之况於唱天下之大義立百世之大功乎臣
雖不敢僣擬仲尼之褒貶切謂張浚賢于高赫遠矣嗟
夫才有短長事有優劣可謂忠有餘而智不及臣請為
陛下畢陳其說臣聞張浚之帥陕右也憂國忘家見危
致命食不兼味祿無羡餘聞利國之言咨嗟而不能已
見忠義之士延禮唯恐其後廉潔愛民士卒化之而不
貪公忠御下吏民善之而無謗此所謂忠有餘者也料
敵人之不審陷曲端于無辜昧左右之譖言執一己之
私斷失五路之地衂數萬之師覆軍陜右延敵窺川取
怒朝廷歛怨鄉曲此所謂智不及者也今五路失利四
川孤危罪在張浚夫復何說而臣有言者無他臣恐快
朋黨之私墮敵人之計絶忠臣之路何以言之臣聞女
無美惡入宫見妒士無賢不肖入朝見嫉盖貪冒之心
人情所同朋黨之私古今皆有且夫為臺諫者必欲速
專均衡此貪冒之漸也甲居台輔則甲有親戚故舊乙
居台輔則乙有親戚故舊甲或罷政則甲之親戚故舊無所
依焉乙或罷政則乙之親戚故舊無所依焉此朋黨之
私也今張浚還朝不復元樞之位必正台司之權在同
列必嫉之或有薦擢更易差除在百僚必嫉之若不羣而
攻之排而逐之則上下俱緩遷叙之階朋黨不得少固其
位萬一衆口鑠金積毁銷骨擠以失地之罪陛下不得
已而逐之豈不快朋黨之私乎臣聞魯以季友治亂魏
以無忌折衝虞不用宫之竒而晉并之吳不用子胥而
越并之田單縱反間于燕而樂毅罷陳平縱反間于楚
而范增去子玉死而文公之君臣相賀廉頗逐而白起
之籌策得施借使張浚智雖不及數子忠實優之臣竊
謂今世如張浚者復有幾焉萬一忠臣見遂必有不忠
者至觀其用兵雖敗金人未必不忌其忠設或反間得
行而張浚罪去豈不墮敵人之計乎臣聞齊威前有尊
周之功後有滅項之罪春秋書夏滅項為齊公諱之故
古人以功覆過良有以也今張浚復辟之功大失地之
罪小非特臣得以知之天下之人所共知之何哉金人
起兵三十餘載北滅契丹南侵中原天降喪亂敵勢孔
熾張浚以五路散地之兵當百萬熊羆深入重地之敵
如煆投卵其不敵也明矣尚能枝梧數年與之相持及
其退保四川敵人卒未能下盖亦張浚之功也若曰失
陜西之地潰五路之兵為可罪則曩者失太原之利致
陷神京失神京之利播遷二帝禍延今日遂使翠華巡
狩于海濱賊臣割據于中土當時用事之臣比之張浚
罪状有差如是張浚功大而罪小也又明矣設若寘浚
于罪地後之有功者又欲與赤松子遊使未立功者將
以張浚為戒後有患難誰肯赴之豈不絶忠臣之路乎
臣竊見里巷交談人人為浚危之咸曰某黨某人欲有
言也張浚之来章疏列上必于失地之外吹毛求疵增
其過惡陛下雖有襄子之明必不能却如簧之言以保
全之若然苟張浚未来則其罪緩張浚即至則其罪速
萬一果如道路之言則張浚之罪將無所逃何則張浚
不至則議者必曰慢而不恭有違命之惡浚即来則議
者必曰覆軍之將有失地之罪今遲遲其行豈非畏人
言乎抑亦自謂無功而歸羞澁其行乎方其未至已有
論列其罪者及其還朝廷罪之何疑臣又聞道路之言
曰非特一二人欲言之且將羣而攻之不特羣而攻之
必使之罪去而後已嗚呼開言路者所以納公忠而去
偏黨也今以朋黨之私而所親所舊雖有大惡則遏而
庇之非親故雖有小過必招而逐之至使執政不敢除
一吏忠臣不獲全其身可勝惜哉嗟乎言張浚之短則易
為張浚之事則難若試以言張浚之人而任張浚之責
則敗績尤甚於浚矣臣竊謂艱難以來未有臣如浚比者
萬一使言者必行而浚罪去不知誰可繼其忠乎古人
一賢勝百萬之師若賢者不容于朝且欲其修政事而
戢強隣不亦難乎臣嘗聞周公使管叔監商管叔以商
叛夫周公弟也管叔兄也周公之過不亦宜乎當時以
功覆之後世亦未嘗罪周公而議者則曰周公之過如
日月之蝕焉今張浚失地之過雖明而赴難之忠亦至
臣恐攻言易入聽斷所難伏望陛下痛加察焉無使朋
黨得以快其私無使敵國得以乘其間無使忠臣因而
晦其跡實宗廟社稷之福天下生靈之幸也臣與張浚
居處則異鄉勢位則相邈既非親戚亦非故舊初無私
于浚也今論張浚之一身而玷及滿朝之權貴臣固知
不得罪于今日必歛怨于他時臣之棄斥幾不能免其
必有言而無媿者臣自謂視富貴為甚輕以忠義為甚
重今至公之論忤及權臣不過使臣終身不得仕進爾
至如張浚復辟之忠今古所難臣以忠義得罪雖伏之
斧鉞赴之鼎鑊在所不辭豈畏朋黨之害乎臣之所陳
披肝瀝膽聽之罪之唯陛下所命焉干冐冕旒臣無任
俯伏待罪之至
二月七日丁亥烏珠侵仙人關
十一日辛卯吳玠及烏珠戰于仙人關敗之烏珠欲大
舉兵期必入川劉豫之弟益方知長安密使人告于吳
玠使早備之玠為壘於關之旁曰殺金坪是日戰于仙
人關下玠命將士更射又出銳兵出其左右凡拒戰五
日金人皆敗初金人自元帥以下皆盡室而来又以劉
豫腹心為四川招撫使既不得志乃退據鳳翔
十四日甲午吳玠斬其統制郭震熙河經略使關師古
叛附于劉豫吳玠自辛卯戰于仙人關烏珠日夜交戰
不息統制郭震為烏珠所襲破其寨王師屢敗績甲午
玠斬震以徇于衆檄召知金州王彦熙河經略使關師
古来救援彦與師古皆不至師古叛附于劉豫綿威茂
川石泉軍安撫使劉(闕)以兵来援召趙鼎赴行在
罷都督府朱勝非方圖進取先議欲取荆襄乃奏上乞
罷都督府使諸將得自奮發上從之遂罷都督府張
浚至行在張浚在川初承召命也王庶以被浚奏劾之
落職宫祠復遷通議大夫就委浚差人津遣庶下峽浚
具奏曰臣以被命還朝與王庶偕行庶以疾留而浚乃
赴行在既到闕有旨軍馬撥付楊沂中軍心皆不平隨
行錢物置于左藏庫為封樁給賞庫今為左藏庫南庫
三月八日戊午趙鼎參知政事
十五日乙丑張浚罷知樞密院資政殿大學士提舉臨
安府洞霄宫侍御史辛炳言張浚陜西敗事之罪故罷
之也紹興四年三月十五日都省剳子臣寮上言切見
知樞密院張浚昨被命宣撫川陜等路五年于外誤國
非一近有旨召還罷宣撫職事為浚者義當疾馳赴闕
以待罪斥而乃偃蹇自若徘徊鄉里累月不行已而盡
掠公私之財選銳兵自衛出蜀至湖湘間妄以均給軍
須為名獨擕所積单騎而先朝廷嘗降指揮令伺候一
行官兵同来復不遵禀今聞已至近邑頗駭衆聽不知
浚何施面目敢見陛下也浚以便宜辟置如李允文王
以寕傅雱之非其人為湖南北之害浚以私意作威如
曲端趙哲之良將皆不得其死輕失五路坐困四川無
分毫之功有丘山之過雖膏斧鉞未足以謝宗廟在天
之靈不自修省每多妄作擅造度牒鑄印記肆赦減降
出給封贈磨勘綾紙之類皆有不臣之迹議者謂陜右
之人無一日不懷歸中國但諸師業已叛浚聞浚還朝
恐懼不暇若蚤正典刑示天下以不復用則陜右地不
勞師而自復矣陛下方信賞必罰以圖治功浚之罰無
可恕者臣愚欲望聖斷特降睿旨重賜黜責以為臣子
之戒候勅旨貼黃稱臣謹按浚不臣跋扈之迹初若不
甘還朝旣而自不皇安乃盡掠四川公私之財藉手為
贖過之計若令復領舊職其計遂行恐非公朝所宜伏
乞睿斷早賜施行又臣僚上言嘗聞漢王恢請擊匈
奴而以亡失輕罪伏誅故武帝之威終能遠振四夷唐房
琯乞復兩京以喪師陳濤被罪故肅宗之功能再造王
室人主將以有為於天下非大明黜陟不可也而况罔
作誤國犯分慢令兼人臣之衆惡非特恢琯一時敗事
之比者乎謹按知樞密院事張浚本無才術自任輕儇
偶當用人之際遂叨分閫之權付以便宜使之黜陟而
乃不循分守職妄自尊大喜怒任意措置乖方生殺廢
置不復知有朝廷既失五路又擾四川流毒之餘及于
隣路受命五年喪師失地而歸人臣之罪孰大于此頃
者金人攻陜西惟環慶帥王似能堅守西熙河帥張深
能殺退金人金人不敢留五路以二人故有稍安浚旣
至宜因用之乃反罷張深王似代以趙哲輩將士解體
已不為用矣及妄聽間報以為敵衆可取遽為富平之
舉卒至覆軍所亡將士金帛糧斛不可數計遂失五路
及其行法又不當于衆心富平之役惟趙哲在衆人中
尚能當前轉戰用命勢力不敵而潰諸路略無策應浚
乃獨誅哲致其徒怨叛後并力攻川口者是也浚初拜
曲端為大將端素有威望使統衆固宜及為富平之舉
端以為未可力争之浚怒安置恭州及敗宜謝端而用
之乃信王庶一言委端仇人康隨為䕫路提舉保甲兼
提刑羅織端置獄大暑中熾炭圍之致之死部曲又皆
叛去其後日夜攻川口公行文檄求端于浚者也趙哲
曲端潰卒擁陜西勁兵力窺川口金人特因之耳又用
趙開營財利括膏脂行𣙜茶鹽及隔糟酒法苛細特甚
黎庶嗷嗷無所告訴外召敵攻内結人怨四川之不亡
者幸也凡朝廷所除監司郡守至輒不許上必已所命
乃得赴張浚以老乞退則令五日一赴宣司治事此例
安出哉甚者擅肆赦宥一歲凡再自古便宜未如是之
專也建炎三年十一月金人已渡江後滕康劉珏得浚
十二月書猶言金人在雲中今歲定不南来宜持重勿
妄動斥候如此疎繆可知湖南北宣撫使處置使用所
管地遣李允文王以寕假以便宜肆行生殺遂亂兩路
且便宜朝廷止付之浚豈當復以便宜付他人也上下
相付何所不至哉浚敗事而歸不自知罪猶傲然偃蹇
逡巡留連移文邸吏令計會臨安府葺治府地浚謂樞
廷權為己家物乎浚既被召盡刷四川之物以行科卒
之擾敷及下戶尚敢託言那輟隨軍錢物應付解潜程
昌禹欲以邀功不知隨軍錢物從何所出哉既罷宣撫
處置使而沿路妄有行移至剳下峽州荆南潭筠吉虔
袁州興國軍計置箭&KR0034;每州二三百萬及令川陜宣撫
使計置黃牛角二千對又嚴以約束諸州知難計置箭
&KR0034;即具因依回報浚既知其難辦而故為此騷擾其徒
欲自市求進不復恤人力之困也賴陛下灼見其奸計
置牛角一節更不施行不然匱蠧所及何時而已乎浚
聞罷之始則遷延不行中則疑而有請欲候至潭州道
路無虞而後造朝近又奏乞至衢州留數日修治器甲
今聞政府虚位則至衢州一日而行星夜兼程不復留
滯何前緩而後急耶自謂罪惡可以計免名位可以力
至不畏邦憲不䘏人言出入自如何所恃賴陛下縱欲
曲全體貌未寘于法奈天下公議何欲望英斷早賜竄
斥以為人臣誤國之戒伏候勅旨又臣僚上言竊聞
知樞密院事張浚將到行在不知陛下遂以樞廷處之
邪中外之議有大不然者臣不得不論也浚為黃潜善
所知自興元府曹官一二年引為侍從潛善當國一時
所引皆憸柔妄庸之人而浚為之上客乃金人飲馬長
江有窺江南意浚欲避禍遠去乃建議出撫陜川悉揀
西北精兵自隨榮歸故鄉引一時輕儇䛕佞小人如劉
子羽程唐輩參議軍事以往陜西以私意斬環慶路安
撫使趙哲復捃摭舊將曲端獄死由是將士解體潰叛
降敵而陜西州縣陷殘幾盡赤子肝腦塗地皆浚之為
也其後敵騎長驅遂至興元浚懼不知所為遂引兵遠
遁而敵亦稍自退歸浚輒妄奏獲捷功状欺罔朝廷誅
求聚歛人不堪命四川騷然怨情刻骨於是悔宣撫之
来甚于敵也陛下初許浚便宜除陟盖以軍事在遠不
欲從中制也輙立招賢館有視直龍圖閣之命以孺人
號封參議官之妾陛下昨嘗遣中使傳宣撫問浚乃與
之功秩勞其遠来自古豈有人臣輙加官王人之禮其
狂悖甚矣大抵浚本妄庸幸值艱難專制一方志盈氣
滿遂欲飛揚跋扈賴陛下聖明辯之未晩亟遣郎官持
節召之浚稍知事節當亟交割軍事即日就道而乃偃
蹇遷延始則欲候秋凉進發次則欲上塜焚黃又欲候
道路無虞然後赴闕公然上章慢侮君命聞者無不扼
腕既到鼎澧間又擅差撫諭官騷擾州縣又檄荆湖八
州軍配出箭&KR0034;又令川陜宣撫司計置牛角取媚朝廷
始則以輕脆暴恣敗事中則以跋扈偃蹇為物議所不
平卒又以諂媚伏望睿明察浚罪狀斷自宸衷乞賜罷
黜明正典刑庶幾少慰關陜横死之人少解川蜀憤怨
之氣亦以為人臣跋扈之戒伏候勅旨又臣僚上言
臣近嘗上章論列知樞密院張浚不臣跋扈等事皆公
議所共憤嫉不平皆浚之辜負陛下擢用付與之恩略
無畏憚一至於此若不以明正典刑何以示臣子之戒
念思切宥密之地實掌兵機方今行朝神武之兵拱衛
清蹕無慮十餘萬衆早夜激昂忠勇之氣咸願報國若
浚者何施面目敢居其上然而旬日以来偃然自若人
情疑惑豈不搖動臣職在言路尤切寒心伏望聖斷赫
然出臣章疏亟降睿旨重行貶竄少慰天下忠臣義士
之望臣不勝幸甚伏候勅旨貼黃稱訪聞浚所領兵等
已至行朝已錄白所奏章疏繳申浚照會訖伏乞睿察
又臣寮上言臣近嘗論列知樞密張浚罪狀至今半
月未蒙施行浚亦偃蹇樞府恃以為安中外愕然無不
驚疑臣已錄白奏状副本申張浚照會去訖切以威福
者人主之大柄賞罰者天下之公器有福而無威有賞
而無罰是猶天之有春夏而無秋冬也陛下歴觀前
此之為人臣有如浚跋扈僣擬者乎有如浚之專恣
誤國者乎有如浚之欺君慢令者乎一犯於此已不容
于公議况兼有衆惡其逃于典刑哉欲望睿斷檢會臣
前奏降付三省早賜竄黜施行伏候勅旨三月十五日
三省同奉聖旨張浚除資政殿大學士右通議大夫提
舉臨安府洞霄宮任便居住
三朝北盟會編卷一百五十七
