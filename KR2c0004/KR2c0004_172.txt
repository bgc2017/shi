三朝北盟會編卷一百七十二
宋徐夢莘撰
炎興下帙
何謂公選人材夫創業中興之主所資為尤多何則繼
體守文率循舊章得中庸之材亦足共治于艱難有為
興攘撥亂則非得卓犖瑰竒之材未易有濟故武王之
有八凱宣王之有吉甫方叔召虎高祖之有三傑光武
之有鄧禹耿弇賈復之屬太宗之有房杜王魏之流憲
宗亦有裴度武宗有李德裕皆以不忽然所惜抱不羣
之材者多為小人之忌嫉或中之於黯闇或指之以朋
黨或惡之以大惡或謫之以細故而以道事君者不可
則止難于自進恥于自明雖負重謗遭深譴安于義命
不復自辨惟自明之主為能察小人之情偽而辨其臣
之無辜霍光所以見察於昭帝房喬所以見信于太宗
也陛下臨御以来用人才多矣世之所許以為正人端
士者往往閒廢于無用之地豈非罹此謗耶遂使陛下
寤寐側席而有乏材之嘆懷材抱藝願為國家宣力者
無因而進前陛下宜少留聖意致察于此洪範皇極之
疇曰無有作好王道平平好惡偏黨皆足以為至公之
累惟以道為公而無好惡偏黨之私則王道明矣魏鄭
公亡太宗遣人至其家得半藁其可識者曰天下之事
有善有惡任善人則國安用惡人則國弊公卿之内情
有愛憎憎者惟見其惡愛者惟見其善愛憎之間所宜
詳知若愛而知其惡憎而知其善去邪勿疑任賢勿猜
則可以興邦矣太宗感悟夫人主豈常能無愛憎然必
去愛憎而後能得人以興者愛憎出于私情用人以興
邦必由于公道故也管仲雖仇齊侯必用雍齒雖怨漢
祖必賞而况其餘乎陛下誠能推至公之道臣將見人
材軰出中興之業不難致矣何謂變革士風夫用兵之
際似與士風無涉然士風淳厚則議論正議論正則是
非明賞罰功罪當否則人心不服舉措失宜而寖微寖
弱也晉之士風尚浮虚而不事實故當時措置乖謬盗
賊並起而有石勒劉曜之禍本朝嘉祐治平之前何其
士風之淳厚自數十年来特不事事而已奔競争進邪
說利口足以惑人主之聽元祐大臣如司馬光之流士
風皆持正論為朝廷長慮却顧圖久遠之計社稷之臣
也而羣枉嫉之指為奸黨聽其言則大者可族小者可
誅頼國家寬仁秪從竄逐其後士風逓相倣傚顛倒是
非變亂白黑政事大壊以馴致靖康之變非偶然也殆
今四十餘年世變風移愛憎之情銷盡然後詔元祐羣
臣之忠褒贈官秩錄用孫子然亦何補向若早變此風
則忠臣無誅戮之禍國家有治安之實兩受其利豈不
美哉觀近年士風尤薄隨時好惡以取世資不圖體國
惟事進身不覈事實惟欲傷人大譽則大進小詆則小
遷習訛成風此非朝廷之福也陛下得張俊付以重權
始欲強敵于關陜以忠許國而失機會不為無過言者
痛加繩詆誣以大惡豈不太甚幸俊以平日之功足以
結陛下之知有大臣之辨足以回陛下之聽故得自洗
濯復侍親光於帷幄之中然其所傷已多矣借使遭謗
困讒之臣無俊之功又無大臣之辨而有下石以擠之
者則何以自雪于君父冀察其不然朝廷設耳目之官
以廣視聽固許之以風聞至于大故須覈實使果如其
言則誅責所加宜止從輕典使言而無實所誣之功罪
伏讒蒐慝得以中害善良皆非所以修政刑也臣願陛
下明降詔以戒士大夫使體德意從忠厚變近年澆薄
之風昔賈誼勸文帝養大臣以禮義廉耻陸贄勸德宗聽
言必考實其情以正典刑不宜置而不問皆治道之要
也陛下誠能行責實之政臣將見功以志崇所以為之
規模也業以勤廣所以為之積累也猶造大厦堂室奥
序其規模可一日而成至于鳩工聚財則積累非一日
所至創業中興何以異此高祖得韓信與之論亡楚之
規模先定而後積累以收成效光武得鄧禹與之論興
漢之謀蜀先主得諸葛亮與之論鼎立之計皆定于談
笑之間而高祖以五年成帝業光武以十三年混一區
宇先主得蜀亦在數年之後盖積累而致者如此陛下
臨御九年于兹境土未復僣逆未誅仇讐未報尚稽中
興之業則其始不為之規模其後不為之積累故也逮
事粗定之時朝廷所推行者皆簿書期會不急之細務
至于攻討防守之策國之大計皆未嘗留意安得不為
僣逆之臣強悍之敵之所凌侮然則自今以往其可不
惜日力哉昔禹不貴尺璧而惜寸隂今日艱難乃惜分
隂之時臣願陛下詔二三大臣熟議所以為規模者凡
所施為畫一條具如立課程以此施行又詔州縣使體
陛下德意而奉承之所立期限勿太遽以致騷擾勿太
緩以失期會使事得其序不擾而辨乃為得策夫天下
無不可為之事亦無不可為之時惟失其時則患之小
者日益大事之易者日益難正如醫者之治病時不可失
其在皮膚針烙及之其在五臟湯劑及之至于骨髓則
雖有扁鵲俞跗蔑以為矣此時之不可失也詩曰迨天
之未隂雨徹彼桑土綢繆牖戶今此下民或敢侮予孟
子曰國家閒暇及其時明其政刑則雖大國必畏之矣
夫用智者當於未沉奔之前千日聚之以待一時之用
渴而穿井鬭而鑄兵其能及乎陛下誠能存愛日之心
臣將見為無不成中興之業不難致矣何謂務盡人事
臣竊觀天人之道其實一致人之所為即天之所為也
國之將興百度皆舉天實祐之猶之農夫盡其藨蓘之
力乃以有秋使未嘗致耕耨之勤而欲望稼穡之利其
可得耶天不人不因人不天不成人事盡于前則天理
應於後自然之符也光武以兵三千攻尋邑百萬者人
也適雷電風雨遂有昆陽之勝而中興之運啟者天也
孫權以兵三萬拒曹操數十萬者人也適風順可以縱
火遂有赤壁之捷而鼎足之勢成者天也謝安以兵三
千擊符堅百萬者人也適秦師小却遂有淝水之功而
延晉之祚者天也創業中興之主莫不皆然盡其在我
者而以成其功歸之于天也今未嘗盡人事敵至則先
自退屈而欲責功于天其可乎臣願陛下詔二三大臣
協心同力務盡人事以聽天命則恢復土宇剪屠鯨鯢
迎還兩宮必有日矣夫人心即天心也下得人心上合
天心則無不成之功陛下誠能和同天人之際臣將見
大功可立中興之業不難致矣何謂寅畏天戒夫天之
于王者如父母之于子愛之至則所以為戒之者亦至
是也孔子之作春秋於災異必書以謹天戒臣嘗觀商
之盛如武丁周之盛如成王漢唐之盛如文景太宗之時
未嘗无災異而不為災者以能寅畏其心恐懼修省也
是知人主之於天戒必恐懼修省以致其寅畏之誠則
變災為祥天人之際何其昭昭然也比年以来熒惑失
次太白晝見地震水溢或久雨而不霽或當暑而反寒
乃正月之朔日有食之此皆天意眷祐陛下丁寕反覆
以致告戒陛下雖嘗降詔俾士大夫各修厥職以答天
譴然臣竊謂應天以實不以文此在陛下以至誠之意
正厥事以應之昔宋公一言而熒惑退舍太戊桑穀共
生于朝而反以為祥陛下誠能應天之實臣將見百祥
来止中興之業不難致矣此六者皆陛下所當先務正
心以正朝廷正朝廷以正百官故糞土愚臣忘生觸死
為陛下詳言之抑臣又聞聖人不畏多難而畏無難或
多難以固其國啟其疆土或無難以喪其國失其守宇
昔少康以一旅而祀夏配天不失舊物光武太宗皆躬
擐甲胄履危險而身致太平享國長久今朝廷人材不
乏將士足用江浙荆淮閩廣川陜財用可理足以為中
興之資陛下勇智天資春秋鼎盛欲大有為何施不行
要在改前日之轍斷而行之耳昔仲虺之稱湯不稱其
無過而稱其改過不吝盖帝王之改過也如天地之無
心是則行非則改何憚之有酈食其勸高祖鑄印以封
六國之後子房一言則趣銷之德彛勸太宗用刑法以
威天下用鄭公一言則行仁義遂致貞觀之治無損盛
德而大功可成豈切切然畏人之議已哉陛下近降親
征詔書深悔纉成之後措置之失可謂盛德之舉矣然則
今日措置安可復蹈前日之轍擇善而從斟酌而行則
在聖裁矣夫以聖祖二百年之基業四海億兆之生靈
皆繫于陛下清燕之間聖慮及此得不慄慄危懼勉勉
自強上以慰祖宗在天之靈下以副四海生靈之望哉
昔周室中興南征北伐其復古接下之美詠于小雅盖
有文武吉甫顯允方叔以為之將帥有孝友張仲以在
左右故能内修政事外戢蠻荆復文武之境土陛下所
當深法考周室之詩則得之矣所謂善後之策何以加
此臣以至愚極陋之資荷陛下非常特達之寵六龍之
初虚席以待眷遇之禮邁于等倫以志廣材疎自度不
足以任天下之責力丐罷政無補國事每懷愧惕違去
掖廷九更寒暑犬馬之心何嘗一日不在赤墀之下自
以罪戾遠屏不敢復與世故芻蕘之言久不敢達近者
邊報警戒戎輅親臨臣子之情不勝憤懣故敢冐昧以
三册為獻伏蒙聖慈特降詔書奬諭今者又奉詔旨咨
以當世之務而臣不量荒淺冐進狂瞽之說以凟天聽
昔太宗謂鄭公為敢言謝曰陛下導臣使言不然其敢
數批逆鱗哉今陛下盛德過于太宗臣雖無魏鄭公之
言然敢展盡底藴亦思慮之極也良藥苦口而利於病
忠言逆耳而利于行在陛下察之而已况臣自經患難
衰病交攻常懼先犬馬填溝壑無所仰報盛德之萬一
今者獲奉明問得攄至情臣願足矣雖死之日猶生之
年也伏惟陛下哀憐赦其愚直取其拳拳之忠實天下
之幸干冐天威臣無任惶懼恐汗待罪之至謝表臣
言伏蒙聖恩特降詔旨令臣條具邊防利害来上臣已
遵禀睿訓具奏聞者十載倦遊屏居海上數行温詔来
自日邊凡清問之下詢皆一時之急務恩輝所逮報稱
為難竊以詢於芻蕘帝王之盛德告以善道臣子之至
情秦思黃髮而伯業成漢屈羣材而帝功立久矣不講
寂然此皇帝陛下慨國步之艱難懲前謀之未淑時乘
戎輅躬總六師文帝幸亞夫之營恩均將士太宗臨渭
水之上氣讋戎羌聿于却敵之初圖為善後之策特頒
明詔俯訪舊臣丁寧胥訓之辭若恭承黼坐之側咨諏
當世之務如親顧草廬之中詢事考言遠邁唐虞之舉
畫竒吐策宜得良平之臣而曩以非才嘗叨近輔學術
泥古識慮闊疎憂患熏心志氣凋落夫何欵啓寡聞之
陋亦與詢謀採擇之間謹已審察事機條陳利害亟上
皂囊之奏冀塵乙夜之觀贑直不移僅同汲黯之妄發
疎通知體豈類賈生之能言伏望皇帝陛下察以至明
容之大度赦其狂瞽博招可續之謀用以設施大啓中
興之運則臣繼此有得敢忘上陳海岳深高豈賴涓塵
之助日月清照但傾葵藿之心秦丞相檜曰靖康以
来和戰之說紛然言戰者專欲交兵而彼已之勢未必
便言和者專事懇請而軍旅之氣因以阻皆非至當之
畫為國者自有正理不必以虚張為強亦不必以力弱
為怯宋襄圖霸而兵敗齊湣稱帝而國破虚強惡足為
強哉孔子以魯抗齊而侵疆以復子産以鄭介晉楚而
猶大兢何必大怯哉若湯以犧牲遺葛伯文王以西伯
事昆夷未嘗虚張也為其殺一童子而征葛終一天下
文王為政不獲于上帝而伐崇終以致昆夷之喙未嘗
太怯也其後漢高帝出關曰吾欲復三秦故地而止耳
何嘗曰我必強盛哉滎陽成臯之間百戰不休何嘗曰
我不復振哉又如光武唐太宗戡定羣盗鎮撫四夷時
強時弱度議定計約略相若國家自金人起事之初但
當與契丹地廟堂太怯遽以三鎮許之三鎮不肯淪敵
境雖欲割棄而不可是大怯也比不欲輕發兵端故隱
忍以待釁又賊豫啓之我欲乘機以舉則處以正理不
可失也自古兩國相敵力強者驕不足深較樊噲憤匈
奴侮慢欲以十萬衆横行其國季布折之此其盛強之
時况今勢未有便臣前奏乞安慰敵人當用所獲人令
諸將通其帥長書明言止欲討叛而不敢輕犯大國盖
知虚張之無益也自古立國必明君臣之義陳常作亂
孔子請討此齊國之亂臣而魯不容况賊豫我故臣子
不討則三綱已淪何以為國臣前具奏乞征討賊豫當
檄數其罪而陽推金人以紓其締交之計作我士氣而
沮彼賊衆盖知討叛之不必大怯也金人立豫諸帥皆
不以為是者意保河朔用豫以為捍蔽耳河南之地金
人非必争得河南以復中原之大半徐議河朔猶當以
二聖為請臣前奏亦已略言其故蒙陛下採擇則順逆
之勢一分人百其勇是為攻戰之利界在夹河諸軍分
處南北譬若藩籬宏遠堂室以安是為守備之宜因所
獲金人厚拊存之彼各識所屬帥長之意分遣書詞不
至差殊則是為措置之方使敵知朝廷志在討叛而義
不得已彼豫衆知朝廷但誅首惡而脅從罔治則是為
綏懷之略若乃器械之良窳軍食之困匱禆校之才否
山川之險夷則有司之事將帥之職父老知之臣不敢
臆說也迂疎無所知識惟聖明裁察
三朝北盟會編卷一百七十二
