三朝北盟會編卷一百六十一
宋徐夢莘撰
炎興下帙
起紹興四年八月三日庚寅盡十月初三日己丑
八月三日庚寅趙鼎為知樞密事川陜宣撫處置使岳
飛為都督湖北荆襄諸軍事當時獻言者謂得秦乃可
以制中原朝廷是之乃命樞臣趙鼎都督川陜荆襄諸
軍事岳飛清遠節度使湖北荆襄制置使朝廷欲取荆
襄議已定一日下詔趣諸將入覲宰相朱勝非授岳飛
以攻取之計又飭飛惟當招来安定以慰吾民来蘇之
望無得屠掠凡民始奏捷止言某人收復平定某州不
得輙言殺戮飛一舉復襄陽隨郢之地既班師授飛節
旄其諸將受賞有差如初約也朝廷欲行獻捷之禮勝
非謂本吾家堂奧不足言俟中原盡復大駕還汴乃可
九月初五日辛酉劉豫率北軍南下劉豫偽詔文多指
斥乃遣偽皇子諸路兵馬大總管尚書左丞相梁國公
麟領東南道行臺尚書令率衆併金國元帥兵南下麟
與右丞相張昂上書乞據本戶下已耕種熟地頃𤱔為
率均出每𤱔錢二百五十文又在坊郭者以五厘錢營
運錢免行錢上附鄉村田𤱔均敷豫依其請先是岳飛
軍中有校尉王大節者川人飛待以為客李成退走歸
劉豫也上語飛曰如李成歸國朕當以節度使待之飛
即遣大節詐為投成歸國是時劉豫方招接江南衣冠
大節遂投劉麟麟待之甚厚授承務郎為皇太子府屬
官麟問征江南之策大節言四川百姓以撫司征擾不
已供億重困思得大齊以重兵臨關則人皆響應既得
四川然後發蜀江之舟鼓櫂而下江南屯戍之兵魂喪
膽裂矣麟曰不然大金有命會本國之兵趨淮甸渡長
江直擣吳會汝以為如何大節曰其謀非不善但恐南
兵扼長江未可渡則我師挫銳矣不若攻四川必取之
地以圖萬全雖若遲而大功可必成麟不聽大節既得
敵人之情乃脱身走歸報飛飛大喜送大節于行在上
令引見大節具以奏聞且請淮南為防江之備授大節
丞節郎閤門祇候至是偽齊與金人果合兵攻淮甸
十四日庚午朱勝非罷宰相先是四月朱勝非以母雍
國夫人楊氏既祥在告上賜親劄云卿因祥祭追慕毁
塞過傷其氣朕亦惻然念之然今乃何時而卿謁告使
朕憂思廟堂之政盖非特岳鄂相鄧之間緩急不測機
務隨時應變豈容留滯宜来早扶疾之朝朕别有所欲
面道者非可託于毫楮也勝非皇恐入見六月以雨霪
傷農乞行策免故事以消天變復賜親詔卿以雨霪病
在農𤱔乞解機政乃賢相之所為也賢而不用罪在朕
躬卿當為朕汲引賢才補苴罅漏以召和氣以慰民望
少蔽朕之不德也勿再有陳牽於常禮勝非以獨當國
而倚任方隆雖不敢遽去而追思母氏悲痛不能已復
以餘服為言者章奏十二上上乃許之俟總章理畢如
所乞且有保全舊臣之訓至是祀明堂已畢陳故事求
去且論當罷者十一事詔許持餘服是時金人以偽齊
入寇議者不能明勝非之心謂無以應之遂乞持餘服
罷去勝非為宰相也每薦士而言路輒不容朝士問勝
非曰胡不辯之勝非曰勝非聞人以為賢則用之言者
論其否則退之初不容心也且言路久塞得人主聽言
乃盛德事勝非若于榻前辯是非言未必不直然不知
我者以為壅塞豈宰相事哉聞者竦然岳飛湖北荆
襄潭州制置司朝廷以為王燮制置無功遂罷之乃命
岳飛為湖北荆襄潭州制置使措置討捕廣賊楊么令
程昌禹上流進兵以候師期
十月初三日己丑以左朝請大夫試尚書工部侍郎魏
良臣充奉使金國軍前奉表通問使右武大夫果州團
練使王繪副之王繪紹興甲寅通和錄曰建炎以来朝
廷遣使金國者皆留而不報紹興戊戌秋金人遣先奉
使王倫歸且道息兵講和之意須得人往議遂以潘致
堯韓肖胄章誼三人往所議未定紹興甲寅又遣魏良
臣王繪副之以行時宰相朱勝非當軸良臣同繪到堂
面請使指云公見上自知又問於趙樞密鼎鼎則曰事成
不在二公不成亦不在二公其所遴選者恐語言應對
間疎脱繪艴然私於良臣曰如此則使人並無責任吾
輩何辜但恐非朝廷所以遣使之意(盖趙鼎其初不主和議)後數
日良臣與繪對具奏自請使指上一一訓勅詳盡且顧
良臣等曰卿等皆朕親擢良臣等曲謝退到都堂見宰
執具道宣諭之旨諸公唯唯或曰極是或曰只得如此
又聞上宣諭親擢之語朱相曰勝非得旨各具四人姓
名上親許二公是出上意繪曰繪輩此行人或以為使
路通决無足慮者繪獨憂之非前日之比朱曰何故繪
曰前此王倫歸言金人要遣使商量故遣潘致堯等行
洎還云金人欲大夫往故韓胡二樞密往尋金使李永
壽王詡来聘所需三亊故以章尚書孫侍郎往章返歸
所議互有可否獨疆界一事未定今繪輩之行所授使
指皆章孫已陳之迹别無所議金人每以逗遛為言此
行逗遛之迹明矣今三尺之童皆謂金不可和未知廟
堂以謂如何朱勝非作色曰朝廷非不知但不遽絶使
路公意欲如何繪曰欲更增歲幣耳趙鼎曰只此數將
来已不易出湏減百官俸多方收簇如何增辦繪曰今
乞增幣只是虚數諸公愕然曰何邪繪曰今敵之所欲
吾淮南川陜之土地耳且以淮南鹽論之歲一千萬緡
與歲幣孰多今雖增數敵未必受故曰虚數朱曰待来
日奏知更有何事繪曰今所携禮物六分尼堪以下
皆有之獨不及金主萬一親到北庭相見何以藉手豈
有與其臣而不及其君者更有蕭慶裔先令王倫作手
書送信物去及章孫二公往二人亦来館中議事會私
覿已盡無以贈之斯二人者乃用事人金人好禮萬一
来館中薄賂之物乞更加增此私覿兩分来即與不来
即已朱曰亦待奏知二公以為是繪論行期未便令下
臨安府限三日辦集時九月十三日也先是良臣等對
曾奏知臣等未行亦是一事欲乞早辦禮物迤往鎮江
伺候上曰大禮後可行是日又於堂中說及故限三日
足辦後得旨令九月十九日韓胡上殿暨對上曰前日賜
卿等馬皆内廐名馬顧繪曰卿必能乘騎顧良臣曰卿
文臣頗習此否良臣曰臣雖書生不敢不勉上曰卿等
此行切不須與金人計較言語卑辭厚禮朕且不憚如
歲幣歲貢之計不須較更為說宇文虚中久在金國渠
有父母日望渠歸見尼堪可說與早交放還更說襄陽
諸郡皆故地只因李成侵犯不已遂命岳飛收復察院
有前後探國書文字卿等可問朱勝非皆錄取去庶知
首尾良臣曰臣等近聞有探報朝廷祕而不言乞聖慈
宣諭臣等恐合預聞上曰止是淮揚有舟船来運麥聞
今春得麥甚多此不足慮此行甚坦途止是遠涉亦須
過為將護卿等家屬待朕時遣人問訊良臣及繪皆曲
謝而退到堂是日朱相不入已三押趙樞孟參胡樞聚
堂見良臣等茶罷起白所授聖訓趙曰事涉機密少時
閤子中相見胡離席曰啓樞密莫就此大家商量如何
趙不答胡復回良臣等退繪至客次語良臣曰次第趙
樞以不預始議决不肯預此事良臣曰不然繪曰少間
飲罷再来趙樞决不見吾輩(盖趙鼎初時已不主和議)已而果然趙
遣直省官傳語曰以督府事忙請只與參政胡樞密理
會既見二公亦白探報事繪曰若至鎮江聞有警急合
與不合申明孟曰豈可不申明自是再至中堂趙必以
督府事忙為辭九月預備一劄云某等有使事面禀累
蒙鈞旨只取劄子以涉機密不敢形于紙筆既而再到
果以事忙只取劄子趙久之送劄子與孟久而復見胡
曰行期如何繪曰行期只在朝廷發遣良臣不答徐曰
某已朝辭但未得國書不敢徑行孟曰旦夕國書可得
是日堂中辭後張俊言已有探報金人大舉今過南京
良臣等乞再對不報二十三日堂中見孫近笑而言曰
非細再添良臣問幾何孫舉五指於胸前盖聞有大舉
意遂添作五十萬次日得國書辭會朱相宣麻即發趙
已下傳語曰事忙不及相見且請保重堂吏云為已吃
點心才畢去送朱相繪于柱廊下厲聲曰豈有遣人使
不測之地臨行不相見之理設如私家欲遣一僕幹事
臨行亦須丁寕而後遣堂中皆聞之即日就道至秀州
已聞敵騎犯淮南至吳江准省劄催行備泗州申巳發
接伴孫少卿十六日至宿平州自是兼程前去日被省
劄催督至平江府得制置司關報審問事宜又被省劄
速到偽界接伴牒朝廷令賫執前去於阻節處照驗至
常州本州申探報敵騎已在楚州又准省劄云已劄淮
東安撫司令募使臣說諭承楚州令放過奉使時淮東
安撫使已下官吏皆退保隂沙承陽官吏已散十月初
七日至鎮江韓世忠已駐蹕維揚鎮江沈晦迓于門外
舟次排食酒數行晦離席問良臣曰侍郎是誰門下人
良臣曰某孤寒無援引晦曰為郎時是誰除良臣曰席
大先薦對後除晦曰是可知是可知晦亦絶不来相見
良臣等因募使臣執旗報信俟報以行乃作禀目備前
後朝廷不以禮遣各指首鼠無敢任國事之意初九日
遣書狀官梁植賫赴都堂其禀目云某等比于九月二
十四恭領國書當日就道至平江府緣得泗州關報齊
人引伴已至宿州某即以一行官屬姓名般擔人數回
報約十月十九日過界至無錫縣承朝旨催促即就道
疾馳十六日夘時至鎮江府所得探報并召募使人往
軍前事已逐一公状申禀不敢繁叙目今韓宣撫大兵
已渡江屯泊維揚不測接戰然敵人多寡隊長姓名見
劄寨去處探報不一某欲赴趨軍前而江北官吏四散
道路阻絶亦未知軍馬是何頭項又恐為他盗窺伺如
牽駕般担兵夫别無支賜激賞未易驅迫使蹈不測之
地國書禮物事體非輕萬一别有疎虞使某何以藉手
不可不謹倘如潘致堯時却回行在再降禮物等重有
煩費况今日淮南道路兵馬如此明知其不可前進而
徑往誠愚而無知之甚者亦朝廷舉措恐不當而繪切
料承楚之衆若是齊人必不喜聞和議雖齊人所建和
議今来既乖素望豈復肯顧使人或謂此舉金人不在
其間是大不然豈有不先關决金人敢擅舉事之理金
人果與同謀則前所謂和議果安在哉緣累奉朝廷指
揮催促過界不敢不隨宜措置遂逐急召募使臣等前
去報信雖俟人回進發若得信之後王師與敵接戰則
所約日時與交轄處所必定又致參差繪非敢愛身避
事使其有益於國雖蹈萬死亦無所惜若不顧事勢徒
委身敵手亦無所補况繪被命之下在二公所以遴選
者恐語言應對間疎脱再念此行既無責任在繪固以
為幸然恐非朝廷所以遣使之意在行期日已聞警報
亦嘗禀白參政若未出疆有警合與不合前去又蒙鈞
誨以謂豈不申明某至此偶值軍馬阻絶深恐有誤國
事遂如鈞誨節次申明然連日被受省劄催促令執宿
州牒於前路阻節照驗前去又令淮東安撫司召募使
臣說諭承楚州令放過奉使某殊未曉所以竊謂淮南
若有兵馬阻節恐合劄下本所相度今来節次承授省
劄止是催促行程不問道路通塞合作如何處置却令
淮東安撫司召募使臣說諭承楚州令放過奉使過界
其承楚州既有朝廷守臣在彼何用說諭若有兵馬阻
節及承楚已為敵人所據豈可不使預聞一二况淮東
安撫司官吏已散何從召募某今鎮江詳開事宜大段
緊急决非遣使可以定議再今和議本為淮境今既進
兵百端懇請終恐無益况臨難解紛萬無此理繪切有
一策輒敢冐進自古兩國議和皆以勢力相孚不能相
下於是有講和修睦之請休息兵民之議未聞以弱和
強彼初無畏憚曲意定和者也澶淵之役規模未遠昭
然可見比年諸將蓄銳練兵士氣思奮百倍于前日笫
以朝廷方篤信金人詐和之請斷然不疑歛兵不動以
示誠意遂使淹延歲月墮欲奮之士氣乖歸附之民心
中外憤欎累年于兹私議未定金兵已集背天逆理不
亡何待竊聞警報初至宣撫韓開府奮决怒發激勵士
卒以殄強敵為期統率全軍絶江駐劄淮甸伺便以進
其進踴躍如赴私仇議者謂必能成功獨念建康控扼
之地聞朝廷已遣張太尉提兵迎敵敵已壓境此行似不
可緩仍命劉開府相與應援以破彼國三不救之說將
加激奮敵氣自懾更望朝廷勉勵諸將以安危存亡在
此一舉使其率厲士卒争先鼓勇軍聲既壮國威自立
則繪銜命一往宣布威靈庶幾乎其有濟矣苟不出此
不度事勢止為退懦之計效尤前轍示之以怯益使吾
軍士氣不揚乘輿再動社稷必危萬一敵計少革前日
之弊所至按兵不擾遲以歲月人心苟安則大事將去
矣而乃以一介之使馳入不測之地是猶以羊委虎至
則靡爾何功之有恭惟僕射相公參政樞密盛德重望
同寅協恭共輔天子立圖中興某此行事干國體伏望
少垂鈞念若不問事體如何姑使繪冐萬死伸無益之
請亦無復可辭如繪固不足䘏顧一行禮物私覿等方
今調發之時亦何忍輕棄繪始行之時累到都堂竟不
蒙與進其所欲禀知者非一無自而達今事迫情切不
免冐犯威嚴略叙萬一切望不以繪疎遠僣言國事為
罪而所陳或有可採乞賜詳酌審其所當然者亟施行
之倘使愚者之慮或有一得繪雖赴湯蹈火死無所憾
干冐鈞聽
三朝北盟會編卷一百六十一
