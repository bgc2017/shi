三朝北盟會編卷一百十
宋徐夢莘撰
炎興下帙
起建炎元年七月四日壬辰盡其日
傳雱建炎通問錄曰建炎元年皇帝車駕到南京即寳
位雱差出自西京永安陵頭檢視陵寢回歸至南京出
頭參見李丞相綱首以使事相問雱即願請行得指揮
赴都堂見宰執商議使事是時分河東河北使命易通
係已差人下用望河東路使命難通被差人往往多乞
辭免未有人承當此行李丞相奏知河東奉使臣與傅
雱言一言而合即得旨差雱河東路奉使國相元帥當
月授告次日謝又次詣都堂辭宰執取禀使旨又商議
軍前合應荅事宜兼慮金人有未曉達軍前事理合湏
取覆宰執請教黃潜善荅云今日使事係通問之初敵
情未測奉命出疆者當自有所處兼應干軍前事宜難
以預行料度裁决况朝廷任人不任事奉使請一面自
計度裁决不當更問朝廷雱即時交領國書及禮物辭
歸國信所一面便辦行當日得指揮即次日出門即起
離南京前去京東措置一行禮物等事七月盡問方到
鞏縣便差人賫大宋通問所牒去大金國河陽府投下
乞計會差借船隻渡河蒙河陽知府張巨侍郎回牒稱
為是國號不同難以過河即時偹錄申朝廷一面再移
河陽稱係是於貴朝通問事理急速不敢注滯欲乞早
希公文回示再蒙河陽府回牒稱是國號不同未敢擅
便放令人使渡河己申取上件指揮别行關報前去至
第九日方得河陽關報稱今來已得上件指揮許令南
使渡河仍打减人從方得擺渡自河陽府至雲中計一
千八百里來往回共九日得上件關報回接伴使副兩
人俱至正使是王秉彛學士副使是契丹蕭太尉正使
王秉彛先問云貴朝今來差奉使侍郎去見國相元帥
不知理會甚公事雱荅曰以此行别無公事只為今聖
皇帝方即位差雱於貴朝通問又問既是今皇帝已即
位之時昨來所立大楚却如何安排雱荅以張太宰以
郡王封之如雱今日之行郡王亦皆預議金使又問此
是大楚欲如此是貴朝抑令其如此雱荅以天下四方
謳歌獄訟既盡皆托於今皇帝張太宰欲為自安之計
亦只得如此金使又言此叚事上畔人當時亦曾預料
他日大楚必湏如此然而今來奉使侍郎既是去見國
相元帥時却如何說雱云既到貴朝奉使豈敢詐為每
事必以實情去相告金使歎服稱奉使此行國相元帥
必湏大喜為是國相元帥素喜忠義之人到雲中府門
外國相遣中書舍人出門相迎舘伴大理卿昭文舘學
士李侗相見問來時不知貴朝有甚分牒雱荅以使人
遠來通問今聖皇帝令再三起居國相元帥自有通問
國書云郎君來日就行府准偹相見訖舘伴關借檯桌
共三十以两桌載朝廷禮物二十八桌載使人私覿禮
物是時朝廷禮物亦少只有錦十疋玳瑁家事三件使
人私覿禮物於東京旋行收買打造花纈共作五百疋
叚并生薑臘茶漆器紙筆等連朝廷禮物併作三十擡
桌舘伴李侗見之亦加嗟賞稱乍經殘破之餘不意措置
禮物等如此當日韃靼國献羊黑水國献馬两國人使
同時在帥府前伺候引見入府見三人金帥皆席地重
氊趺坐第一人是左監軍烏舍郎君權元帥職第二人
右監軍伊都第三人是時相公皆重氊在殿中間坐二
人金帥皆戎服一人小帽窄衫使人當中揖少立然後
跪膝打話湏臾高慶裔傳指揮稱郎君傳尊旨奉使遠
來不易不知今日奉使差來理會甚公事雱荅以今聖
皇帝方即位差使人於貴朝通問離國中日皇帝令再
三起居郎君元帥倉卒差使人通問百事草創禮意全
未周旋郎君傳尊旨本國於貴朝本來無苦深怨只緣
語言失信雱荅以此事皆先朝所失又言去年皇子郎
君兵至城下南朝本無偹易破你前不知我此段恩義
及許割三鎮又云祖宗之地尺寸不可與人語言如此
其信安在雱荅以此亦是前朝所失又云三鎮之地何
足計較若不失信諸事亦有商量又云使人今日之來
方為通問如何才通問便來取二聖即荅以今聖皇帝
即位之後惓惓於父兄之情實不能忘所以差人往通
問及懇禱郎君此在郎君以為是孰敢以為非若郎君
以為非孰敢以為是全在郎君矜念周旋此叚祈禱之
情即云使人且歸舘中别聽指揮差大理卿昭文舘學
士李侗舘伴李侗性重相見默坐雖久終不發言副使
下馬識遠不免發言扣之李侗顧盻左右前後别無人
在側即發言云天下之理盛衰強弱之勢古今所同只
如漢武之盛恨不吞盡匃奴耶律德光之強恨不席捲中原
然而漢武何嘗殺盡匃奴耶律德光何嘗併盡中國南
北异宜豈可混併此是天道自古何嘗有此理耶又云
盛衰固自有時強弱亦是有數周旋如轉輪返覆如引
鋸天下何嘗有常強之勢賢人君子佐佑因時識消長
之理時違事變擒縱之權於此能變能改即於盛衰之
中強弱常有主生靈不墜塗炭免得此一叚殺戮這箇
因果最為大事其他不足道也又云自古聖賢本事未
有不觀乎時若時有可為人樂為用即下手為之不惟
事亦有濟亦不徒廢心力若時未可為人不為用知其
不可為而為之豈惟枉費心力事亦難濟何所補哉所
以觀時會通留取此事力少俟他日設施侗昨見貴朝
近上公卿似全未有能見事者以此謀謨廟堂豈不悞
事乎只如昨來敵兵到城在城守未破國相亦曾煩惱
若守禦稍固更停待得數日必須别有商議又兩元帥
臨城侗亦親隨元帥在城下敵兵只五七人登城城上
即舉兵皆散兵勢如此人不為用豈可不預知乎此段
事即見貴朝公卿疎略全不曾講究亦不覺悟若稍悟
此理必須留此叚事力少待他日為用徒然枉費心力
豈不悞事乎良久又言侗燕人住在九州之地每念先
世陥於邊地昨來見貴朝初得燕山舉族相慶將謂自
此何日再得為中華人物又顧左右前後别無人即云
更少三兩日間尋少果子來皆油麵煎果及燕山府棗
栗并有西瓜數十盤旅燒香點茶延之說話雱再三懇
扣之比使人遠來仰荷見教甚多比不知所懇請二帝
回鑾之事貴朝諸公却有商量無舘伴云固知此所使
為此事前日二公不見郎君高聲云來通問便及二帝
莫是要遣兵來取也其意亦有謂雱又問其意謂何云
其意謂初來通問合須議論他事爾若稍不曲折言不
相投亦恐不無傷事所以只指揮使人且歸舘中候别
聽指揮雱冄懇云畢竟所懇二帝之事貴朝諸公曾有
商量否舘伴云此事必湏申去國中軍前恐與决此事
未得舘伴又云昨二帝過来時太上自燕山去少帝却
自此中去少帝過來此時亦住半月餘日今皆過在深
漠中然二太子在時却曾有此商議候貴朝有懇請時
欲發太上回歸今二太子不在亦無此叚說話雱又問
少帝如何舘伴云少帝當日元不曾有此叚商議又
云惟是昨在京城下時因有議論昨京城初不發回少
帝入城二太子曾與國相商議自古北兵到南朝未嘗
有破其國擕其主而歸北只是兵強而已德不足也今
來北兵到此既破其城孰若立其主刻大碑於梁宋間
使天下後世知行兵有名且不絶人後以使南兵自此
數百年不敢動若如此施行不惟兵強德亦有餘這箇
功績大若使破其國擕其主而歸只是兵強而已德不
足也兼他日若趙氏自立即便更無立主一叚恩義國
相遂然其說放回少帝入城後來因緣别有異議其
論又復稍變所以其言不諧雱云議論緣何不諧館伴
云當來本差監軍烏舍送辭不曾入去遂差監軍下子
弟及其餘近上郎君同行當時此二十餘人亦望將此
事做一叚恩義兼亦不無冀望貴朝近上公卿不悟其
意遂至其議復變却稱家國事大不可不為長慮之計
只如唐太宗固嘗臣事突厥及其既盛亦能生擒突厥
國家事大安可不慮哉二太子亦曾力爭其事言畢竟
是貴朝秦中丞所請存趙氏之說是若他日趙氏自立
不惟無立主一叚恩義兼恐兵端未巳然累日商議不
成遂從烏舍郎君之言遂復變其議雱又問其商議時
不知曾聞有今聖皇帝在外無云緣知之所以商議欲
發太上皇帝回鑾也又云固知此事所以亦不留北人
守京城初推契丹蕭太尉守京城蕭太尉不曾承當又
推劉彦宗守京城彦宗亦不承當緣二太子復建議云
他日必不免趙氏再立然務廣地者荒不如且守河為
界大事有大兵力包不住必别貽後患是用二太子之
說只就城中别推賢人守京城此時北人既得河北已
飽其欲方務為保守之計將自河以南皆已置度外矣
又云見今行府日逐建議守河之計欲就國中差撥金
人十萬人前來守河亦不用燕人及契丹其欲保守河
北防患之心如此又云黃河豈可守此是天道假饒守
得河他日契丹在腹心中安保其不生變也舘伴舊事
大遼其言大槩多遵遼國數皆如此亦不敢深然其言
恐其虚誕雱又問所懇二帝之事他日有相從意否舘
伴云假使有允意亦豈肯便說盡今方是第一次遣二
公來必無便相許之理必湏再三曲折俟其有就議之
意然後可以商議若欲一扣便允恐無此理然既就商
量兵亦便可休也舘伴又云金國自海隅小邦崛起併
二大國此事豈人力所能至某問前後必有朕兆以應
天受命之符舘伴云别無符䜟只是大遼國中金氣旺
盛以此應䜟又過數日忽見舘伴密來相報云南畔近
日復有人馬過河來聞復失利然而南朝既遣使來議
事又發人馬過河如何切恐言與事不相應郎君必湏
差人入舘來議論此事不可不准偹也次日果見高尚
書入舘來相見稱國相令傳語奉使貴朝既是差人來
通問如何又却差軍馬過河來不知所差軍馬之意是
如何若是遣兵來取二帝否雱只荅以不知高尚書又
云且如奉使不知試自揣度看如何雱云只恐是紅巾
嘯聚必非朝廷之意高尚書又云已是三番差人過河
來盡有黃榜第一番頭領是張煥被百姓殺之第二番
是馬忠亦不曾得便宜第三番是張所亦失利自潰散
去三番過河人皆有黃榜如何却是紅巾嘯聚雱荅云
必非朝廷之意既有二帝在貴朝又已遣使人通問所
請後面亦節次更差人來豈有更發軍馬過河之理只
恐是盜賊盗賊亦能黃榜不假黃榜無以鼓率羣衆高
尚書疑其有黃榜終不然其說高尚書既去舘伴再來
論此事前後曾併聞金人見議守河之計亦不用大遼
人直去國中取人來守河其防河之意甚切貴朝又發
遣人過河來正犯其所忌也既是遣使欲與人議又發
人過河窃恐言與事皆不相應其事如何可以商量得
兼是人馬過河不曾得便宜此小人不能成事徒為此
紛紛何所補哉此叚事又是貴朝近上公卿慮事不長
既欵欵荅自軟語影帶看候得時來整頓得人馬可用
然後施設如何動必輕舉如此何能成事兼侗嘗聞自
古善治國之說有如治病如足病即去其脛脛病即去
其股然後事事以冀一體之安全若足病不能去其脛
脛病不能去其股窃恐與一體不能安全昔年大遼之
失正緣如此升平既久人不習戰一旦金人之起不謀
自治之術恃大弗戒謂金人小國不足畏今年出兵不
利潰散回歸明年出兵不利潰散回歸即散募烏合之
衆為用盖大遼舊少食糧軍以食粮軍為不足募民兵
以民兵為不足又募市兵以市兵為不足又募僧兵是
為四軍人雖多亦皆烏合不為用及至潰散回歸又皆
散為盗賊時大遼不經殘破州軍各自蹂踐其實金人
所破州軍無一二十處其餘皆潰軍自行焼劫及蹂踐占
據將來貴朝弄兵不已且防潰散軍馬歸來自殘破了
州府當日大遼亦是三百餘座州軍貴朝是四百餘州
軍兩國地里廣狹亦不相遠今來貴朝若截河為界南
畔州府甚多尚有三百餘座誠能保全事力亦不小可
湏莫發人過來引惹百端合早謀休兵之計以圖自治
三朝北盟會編卷一百十
