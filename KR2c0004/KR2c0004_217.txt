三朝北盟會編卷二百十七
宋徐夢莘撰
炎興下帙
起紹興二十年二月盡紹興二十一年八月四日
辛未
紹興二十年二月金人遣使來報即位
五月金人遣使來賀生辰
九月二十五日陳誠之為大金賀正旦國信使錢愷副
之
十月王曮為大金賀生辰國信使趙述副之
十二月金人遣使來賀正旦
紹興二十一年五月金人來賀生辰
八月四日辛未韓世忠薨韓忠武王中興佐命定國元
勲之碑曰王諱世忠字良臣姓韓氏世為延安人名聞
關陜嘗過米脂寨姻家會飲日以夕而關閉王怒以臂
拉門關鍵應手而斷旦視之其木蓋兩拱餘關吏駭服
年未冠以敢勇應募鄉州挽強弓二百斤嘗乘悍馬手
舞鐡槊奔馳二郎山峭壁間觀者膽裂同列無一人敢
繼者軍府校藝獨用鐡胎弓所向雖金石皆洞貫其騎
射絶人類此時崇寧四年也屬西方多事王每聞邊兵
至輙上馬或不俟鞍而奮喜與交遊廣資用通有無或
不持一錢相從謁酒肆貰酒期於戰獲鬻級以償王出
必多獲由是同列皆饒給銀州之役將從黨萬以行父
母素鍾愛不許王固請於陳公曰大丈夫當建功業取
公侯豈宜齪齪自守陳公竒其志乃聽去軍甫至而城
閉王直排扉入斬主將擲首埤外三軍乘之大克繼而
夏人以重兵來寇蒿平嶺王與黨萬悉精銳鏖戰賊觧
去而突騎忽出間道擣我營將士驚愕王獨部敢死士
殊死闘賊少却王為殿見一騎士甚武揮鎗而前王問
俘者為誰曰十軍監軍駙馬郎君烏頁也王躍馬從之
斬其首賊遂大潰由是西邊益服王威名朝廷議復燕
山調諸將以行至則皆潰王往見劉延慶與蘇格等五
十騎俱抵滹沱河逢金兵二千餘從者失色王遣五十騎
列於高崗戒勿動值燕王潰卒來會然皆重傷者王即
命&KR0712;舟河岸約曰敵奔即鼓噪取聲勢王乃獨躍馬薄
賊回折自如敵疑之分為二隊據坡以視王出其不意
突刺二執旗者因奮擊格等五十騎夾攻之舟中潰卒亦
鼓譟如約敵疑我伏發遂大潰追斬甚衆欽宗即位之
初王方從梁方平防濬州金人大軍已壓濬境方平漫
不顧以為他盗王謂曰今之來者金兵耳願公速整行
陣為護河計河一失守宗社阽危公可忽乎王忠憤由
中詞氣激烈方平怒俾王以三千騎當敵名曰硬探寔
欲致王死地王遇敵輙戰以寔歸報方平猶以為紅巾
賊不設備及敵進屯子橋則方平脱身遁矣王師既去
主帥數萬之衆皆潰敵騎大至䧟千重圍中意氣彌壯
挺鎗奮躍而前所向披靡敵嘆異少卻即潰圍殿諸軍
焚橋而歸至京師欽宗聞王勇冠三軍召對便殿且詢
方平失律之狀王條奏甚悉轉武節大夫俄召諸路勤
王兵入衛王隸京城四壁為統領屬金人許割三鎮而
還王淵為河北總管辟玉為先鋒統制有勝捷軍統制
張師正者戰敗轉徙大名留守宣撫使李綱斬之以徇
師正所部本童貫牙兵初貫劄勝捷軍極諸軍之選每
禁軍一指揮所選止一二人或三四人皆人物魁梧武
騎超絶者纔得五千餘人後隸師正師正此軍懷反側
遂相約為亂鼓行而東劫掠淄青間影附脅從者四五
萬號二十萬所過亡復噍類山東復擾王以戍將寓大
名雅為綱所器重遂檄王以所部五百人討之至淄河
以軍分為四隊布鐡蒺藜窒歸路令曰前則有功退則
有死怯走者許後隊殺以為功於是士皆效死莫敢回
頋至半夜縦兵襲賊砦賊既驚擾旦而從戰大破之斬
其魁李復餘悉奔潰將所降朝京師欽宗每賜對慰奬
甚渥賜衣甲鎗牌除正任單州團練使就命將所部屯
滹沱河真定失守王知滹沱形勢已蹙去之趙趙守王
淵得王以自固敵再入趙知王在焉攻益急援絶孤城
更數日殆破王一夕潛將三百人擣其營敵大驚亂翌
日遁去後有自金來者始知大帥二都統是日被鎗以
斃衆遂不能支除嘉州防禦使將所部還大名總督趙
野辟為前軍統制太上皇帝時以天下兵馬大元帥駐
濟陽王領所部勸進復自濟陽次南京敵縦兵逼城人
心危懼王據西王臺力戰敵稍卻翌日再至而首帥白
馬三郎以衆數萬薄城王時所將近千人與敵遇即單
騎突之斬首帥以還部兵乘勢鏖鬭敵衆遂潰南京圍
解郡守率父老迎謁居民焚香夾道多感涕者於是還
詣濟陽勸進遂扈蹕如南京太上即位換光州觀察使
帶御器械王請移蹕長安下兵收兩河朝議不從建御
營以王為左軍統制詔平濟州山口賊王大力李顯等
所向勦除陞定國軍承宣使依前帶御器械制曰解趙
城之圍威鎮河朔却北馬之牧效著睢陽皆記寔也車
駕幸維揚王以所部扈從甫至賊有張遇者號一窩蜂
既破儀徵自金山以衆來降者抵城而不觧甲扈從者
危懼王單騎造其壘曉以逆順禍福叱使速降衆遂解
甲聽命李民擁衆十萬亦既來降比至維揚復狼狽顧
整勵器械詔王淵處置以屬王王往諭旨誅梗議者劉
彦驅李民以出縛小校二十九人送淵戮之以民隸王
軍分其衆屬大將張浚等事遂定授王京西等路捉殺
内外賊盗時敵再攻河維王率敢死士戰于孝義橋所
殺已數千人而别將以後軍先退敵衆乘隙我王身被
鏃如棘卒力戰以免後至汴詰先退一軍皆斬左右趾
以徇威令大振自是軍不復敗矣召還行在授鄜延副
總管加平寇將軍承宣帶御器械如故未幾詔王所部
如山東王聞車駕幸錢塘遂由海道移行在時建炎三
年也烏珠入寇車駕復幸臨安命杜充以尚書右僕射
守建康王守鎮江兼制海道王方治舟秀之青龍無何
充以建康叛降于烏珠遂自建康取宣城直至廣德徑
趨臨安車駕又幸四明王聞之急以舟師赴難未發烏
珠聞王在京口遽勒三十萬騎北還王即奏願留江上
勦除使絶南牧之患遂提兵截大江以邀之先殺其將
鐡爪鷹李選太上賜札曰比在會稽呂頥浩獻議欲會
兵京口邀截歸路遽覽來奏及圖上方略實契朕懷惟
卿忠憤之誠謀慮之審千里之外不圖而同載觀規圖
深所嘉歎今以獲敵資財物帛盡與將士并將空名告
劄二百道用資激賞烏珠遣使通問王亦遣使臣石臯
報之約日會戰戰數十百合敵終不得渡復使致詞願
還所掠假道不聽請益以名馬又不聽敵乃益兵儀真
勢接建康烏珠軍于南逹蘭軍于北王提海艦中流南
北接戰相持黃天蕩四十有八日烏珠窘甚求打話王
酬答如響時於佩金鳳瓶傳酒縦飲示之敵見王整暇
色益沮乃祈假道甚哀王曰是不難但迎還兩宮復舊
疆土歸報明主足相全也烏珠語塞又數日求登岸會
語王以二人從見之復伸前懇而言不順王怒且罵引
弓將射之亟馳去敵自知力&KR0629;糧竭久或生變而王舟
師中流鼓枻飄忽若神凡古渡津口又皆以八面控扼
生路垂絶乃一夕潛鑿小河三十里自建康城外之江
以通漕渠刑白馬剔婦人心烏珠自割其領祭天幸風
濤少休竊載而逃王諜知其謀悉舟師督戰風弱帆緩
敵得以輕舸渡去土人稱為金人河其後秦檜主和更
名新開河云先是王治兵鎮江嘗曰是間形勢無如金
山龍王廟者敵必登此觀我虚實者乃遣偏禆以二百
人伏廟中又遣二百人伏岸下約曰聞鼓聲岸兵先入
廟兵繼出數日敵至果有五騎趨入廟廟中之伏喜先
鼓而出岸兵繼入五騎振策以馳僅得其二有一人紅
袍白馬既墜復跳而脫詰二人者云即烏珠也是舉也
烏珠僅以身免俘獲殺傷者不可勝計所遺輜重山積
所掠男女獲免者不知數又獲龍虎大王舟千餘艘捷
聞太上賜札曰卿比統舟師邀擊金兵忠勇之節遠所
未聞相拒大江殆彌兩月殺傷莫計俘獲良多所有已
立功狀來上當優與推恩又札曰北馬飲江大肆威勢
卿感激思奮慷慨自期獨提全軍往邀歸路將帥用命
水陸齊攻捷音遽聞殺獲甚衆言念忠勞不忘嘉歎未
幾除撿校少師武成感德軍節度使神武左軍都統制
詔除太尉師還建康乃置背嵬親隨軍皆勇鷙絶倫者
除開府儀同三司節制依舊充淮南東路宣撫使泗州
置司明年以建康鎮江東宣撫使駐鎮江是歲烏珠與
帥托卜嘉即合三路入攻騎兵自泗州取淮揚步兵自
楚取高郵太上賜札曰覽卿承楚之奏良用駭嘆今敵
氣正銳又皆小舟輕捷可以横江徑渡想卿謀畫已定
可保無慮更宜率勵將士戮力勦除此即卿前日之所
論奏也浙西趨行朝無數舍之遠朕甚憂之卿忠憤憂
國朕所素知協濟艱難正在今日切更多算以决萬全
又札曰朕以逆臣劉豫外挾強鄰驅率吾民遣兵東向
觀其措意必欲圖危社稷人神所共嫉覆載所不容卿
為大將乃心王室忠憤之氣實相同之今敵犯真滁已
逼江上而建康諸渡舊為敵衝萬一透漏存亡所係卿
宜戮力一心以赴國家之急先飭守備徐圖進取無失
事機以墮奸計朕雖不德撫以君國子民而祖宗德澤
猶在人心所宜深念累世涵養之恩永垂千載忠義之
烈興言及此當體至懷王受詔感泣曰至尊憂勤如此
臣子何以生為遂自鎮江濟師以前軍統制解元守高
郵遏敵步兵而王親提騎隊往大儀以當淮泗之兵伐
木為柵自斷歸路大會將佐曰金人馬步分道並進車
駕方在江南有如不勝必為社稷憂諸軍奮忠義以報
國此其時矣吾平昔恨無死所所以拔橋斷路示無生
還之望遂大饗戰士皆敢奮氣自百倍會朝廷遣魏良
臣使敵至維揚置酒送别杯再行流星庚牌沓至良臣
問故曰王有詔移屯守江乃檄炊㸑班師良臣竊自喜
疾馳至境王度良臣已出境乃上馬令軍中曰視吾鞭
所向於是六軍大集北行至大儀勒精兵為五陣設伏
二十餘處戒嚴聞鼔鳴則次第起擊良臣至敵果問我
師動息悉如所見以對烏珠號知兵聞大軍倉卒南還
喜甚與麾下厲兵秣馬直趨江口至大儀五里所王縦
敵騎過吾軍之東直北旗少麾鼓一鳴伏者四發吾軍
旗與敵雜出金師亂我師伍伍迭進步隊各持長斧斫
馬足敵全裝䧟泥淖弓刀無所施王東西麾勁騎四面
蹂之敵大半乞降餘皆奔潰追殺數十里烏珠乘千里
馬以遁積屍如邱垤擒其驍將托卜嘉女真千戶長五
百餘人獲戰馬五百餘匹器械輜重與山等齊軍勢大
振烏珠還泗上召良臣詰責其賣已將斬之良臣好詞
以免解元至高郵亦遇金敵設水軍夾河而陣我師皆
願效死敵整隊迭出一日之間合戰十三士力稍罷相
持未决王遣成閔將勁騎往援之閔與元軍合復大戰
俘生女真及千戶長等敵敗俄而王至窮廹于淮復大
戰敗潰奔走相踏藉沒溺死者不可勝計捷書沓至羣
臣入賀太上曰世忠忠勇朕知其必能成功賜札曰聞
卿獨抗大敵殺其衆數以萬計攘逐過淮全師而還甚
慰朕望烏珠舉國來侵憑陵邊圉非卿智勇冠世忠義
徇國豈能冒犯矢石率先士卒以寡勝衆俊偉如此朕
深念卿躬擐甲胄之勞將士摧鋒力戰之苦夙宵震側
痛切在躬得卿來報頃釋朕懷初金人既傾國内侮朝
廷過計有勸太上他幸者於是降旨議散百司物論譁
然宰相趙鼎與王議合曰戰而不捷去未晚也至是敵
既潰散王自淮上振旅凱旋江左遂安故論者以此舉
為中興第一除少保武成感德軍節度使淮南東路宣
撫使鎮江置司王在鎮江一日方會諸將置酒敵帥逹
蘭恥前敗覆以書幣來約戰王即席遣伶人張軫王愈
之持橘茗為報略曰元帥軍事良苦來諭約戰敢不疾
治行李以奉承指揮也逹蘭謀屈卒不來未幾全軍遁
去然諸將徘徊頋無敢渡江者王獨請移軍宿遷經理
中原太上賜札曰昨因敵近議者以經理淮甸為言人
多憚行卿獨慨然請以身任其責朕用嘉之又曰今聞
全師渡江威名遐播卿妻子同行否乍到醫藥飲食或
恐未備有所需一一奏來也改除武寧安化軍節度使
依前少保充京東淮東路宣撫處置使兼營田大使楚
州制司兼節制鎮江時楚累經殘掠邑屋皆邱墟榛棘
王至則撫集流亡通商惠工劄立營壘民心安固軍氣
日益振厲於是曩時煨燼瓦礫之場化為雄都會府隠
然為國長城矣劉豫間遣兵入寇每為王所攻卻生擒
偽知鎮淮軍王拱及食糧兵數百獻于朝是年敵又至
漣水迎擊殺其將孫統制追至金城時豫之銳卒盡屯
宿遷聖女廟王以輕兵破之轉戰至徐之駕口軍既單
弱而敵援兵庫里濟蘇賈舍人踵至遂以背嵬軍五百
衝之為敵所圍王突圍拔衆以出復乘銳掩擊過駱馬
湖五十餘里殺傷不可計攻淮揚旦暮且下會詔班軍
王亟還道遇偽齊帥劉猊率金國三路都統托音貝勒
鑿山水晶相公清州五路都統東平府總管及烏珠舉
兵自河間與諸道會王結陣向敵遣小校郝彦雄造其
軍大呼曰錦袍氊笠驄馬立陣前者韓相公也衆咎王
王曰不如是不足以致敵及敵騎至王先以數騎挑之
殺其引戰者二人諸將乘之大破敵衆暴屍三十里捷
聞太上賜札曰卿誠存報國義獨奮身長驅濟淮力戰
破敵俘獲器甲撫輯黔黎眷言忠勞數嘉歎異然王師
之出本以弔民主將之威尤宜持重軍旅之外毋爽節
宣深體至懷副朕倚注特授横海武寧安化軍節度使
賜揚武翊運功臣依前少保充京東淮南東路宣撫處
置使前營田大使王以承楚軍弱正當敵衝敵至無以
守乃增大其城身自督役不勞而城固民恃以無恐家
立生祠以報先是移屯山陽與敵接境王乃多遣間結
山東豪傑俾緩急為應山東人及太行羣盗多願奉約
束者金人廢劉豫中原軍潰盗起王以為機不可失奏
乞全師北討招納叛亡為恢復計懇請成功太上賜札
曰覽來奏備見忠義許國之意深用嘆嘉今疆場之事
以安静為先變故在彼不必干預當守信約卿其明遠
斥堠謹固封疆以備不虞稱朕意焉既而秦檜議和諸
帥已屯建康及武昌詔王徙屯京口王上奏極論敵情
叵測其將以計緩我師乞留此軍蔽遮江淮太上賜札
曰覽奏欲依舊留屯淮甸誓與敵人决于一戰已悉朕
廹于彊敵越在海隅每慨然有恢復中原之志頋以頻
年事力未敷姑鬱鬱於此自冬敵人深入卿首挫其鋒
鼓我六師人百其勇既至彼潛師引遁而卿復率先移
屯淮甸進取之計恃此其基朕甚嘉之前日恐老小不
便委卿相度今得所奏益見忠誠雖古名將亦何以過
兹朕竦然興歎以謂有臣如此禍難不足平也古人有
言閫外有事將軍制之今既營屯安便控制得宜卿當施
置自便勿復拘執至軍餉等事已令三省施行初朝廷
軍政日修金師屢衂於是隂謀沮撓吾事秦檜還自沙
漠力勸太上屈己和金銷兵罷將朝廷遣交割河北境
土亦遣使來議而使者不遜時檜主和議甚力大臣宿
將萬口和附王獨慷慨流涕章上以十數為太上開陳
和議不可之狀大略以謂敵情詭詐且陜西諸路出兵
産馬用武之地豈肯真實交割又曰但恐以還地為名
先要山東河北等路軍民及北人之歸明者出此聲勢
搖動人情我若大軍深入慮人心離散士卒凋沮又曰
今當主辱臣死之際臣願效死節激昂士卒率先迎敵
期於必戰以决成敗若其不克陛下委曲聽從事亦未
晩又曰如王倫藍公佐交割河南地界别無符合誑賺
朝廷雖以王爵處之未為過當欲乞令供具委無反覆
文收於朝以為後證如臣言虚妄日後事成虚文亦乞
重寘典憲其言深切懇至出于忠誠且請單騎赴闕面
奏太上率優詔褒答其略曰卿勇冠世獨當一面國威
既震和議漸諧南北兵民可冀休息䆒其所自卿其保
護來使無致疎虞所乞入朝奏事俟有機會當即召卿
衆方懷疑疆場事大正倚卿為重未可暫離軍中也其
後敵果負約如王所言檜甚恐即上䟽曰臣聞德無常
師主善為師善無常主協於克一此伊尹相湯咸有一
德之言也昨見金國逹蘭有講和割地之議故贊陛下
取河南故疆既而烏珠戕其叔逹蘭藍公佐之歸和議
已變故勸陛下定弔民伐罪之計又曰如臣言不行即
乞罷免以明孔聖陳力就列不能者止之義其詞反覆
無據由是天下服王精識而尤檜益深云烏珠既再陷
三京又攻漣水太上賜札曰金人復占據已割舊疆卿
素藴忠義想深憤激凡對境事宜可以結約招納等事
可悉從便宜措置若事體稍重即具奏來王遂率背嵬
軍迎擊千家口破走烏珠偽守趙榮以宿州降李世輔
以亳州降詔除少師餘官悉如故十一年敵都統周太
師者以大軍深入水陸並進未及渡淮王督士馬拒戰
於淮揚又走之因取劉冷莊設伏掩擊遂至沂水敵溺
死不知其數又遣偏將王勝攻下海州取懷仁諸縣破
千秋湖陵大寨擒敵帥郭太師偽守王山盡得其軍糧
牛馬器甲即日獻俘闕下詔除少保依前功臣三鎮節
鉞淮東宣撫處置使兼河南北諸路招討使營田大使
封英國公是年敵攻淮西殿師楊存中合宣撫使張俊
之師與戰於鍾離勿克詔王赴援敵别軍數萬屯定遠
王遣成閔以輕騎擊破之轉戰數日烏珠中克敵弓以
走其衆大潰克鍾離捷聞太上賜札曰聞卿親率將士
與敵接戰追逼直至城下敵馬一發奔潰過淮卿已復
據濠州卿忠義之氣身先士卒親遏大敵嘉歎何已况
卿前後所料敵情一一必中今日善後之策更為深加
思慮措置以聞也王因上章極言爵賞之濫乞自今非
破敵復境土不畀崇資以塞倖門和議復成秦檜權力
益盛異己者禍如發矢王復危言苦諫以謂中原士民
廹不得已淪於仇讐其間豪傑莫不延頸以俟弔伐若
自此與和日月侵尋人情銷弱國勢委靡誰復振之太
上賜札嘉奬又乞與北使面議優詔不許尋再上章力
陳秦檜誤國詞意愷切檜由是深怨于王已而盡撤邊
備召諸大將還闕正及張俊岳飛除樞密使副王上表
乞解樞務避寵丐閒時論高之時紹興十一年也二十
二年秋八月四日薨諡忠武趙雄撰
三朝北盟會編卷二百十七
