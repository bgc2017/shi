三朝北盟會編卷八十七
宋徐夢莘撰
靖康中帙
起靖康二年三月二十八日戊午盡二十九日己
未
二十八日戊午邦昌詣南薰門遥辭二帝是日邦昌僣
天子儀衛法駕縞素詣南薰門設香案率百官士庶遥
辭二聖邦昌慟哭百官軍民其間有號絶不能起者太
學生皆拜哭金人兵下城有南兵至咸平軍前使來問
欲盡殺為復要招安可將赦書來張急遣申彦臣以宣
贊舍人賫手書往大略告東道總管以不得已及重兵
離散且當退守之意申彦臣還云金人以鐵騎三千送
至咸平以南七十里不見我師而還金人前軍起行大
元帥以便宜除汪伯彦顯謨閣待制充大元帥府填陳
康伯不赴關黃潛善副元帥填汪伯彦遷赴關耿延禧
樞密直學士董耘徽猷閣直學士高世則遥領承宣使
潛厚秘閣修撰楊淵王起之秦伯祥直秘閣金人送鄭
太后家屬入城靖康遺錄曰是日有番使送鄭太后
家屬入城其番使至省說云二十七日尼堪上皇相見
上皇乘轎子至寨門下轎着紫道服戴逍遥巾趨而入
至幕次尼堪出迎入帳中坐良久上皇起白尼堪云老
夫得罪合當北遷但帝姬未嫁者敢乞留荷大恩也尼
堪不答有頃鄭皇后自外至啟尼堪云臣妾得罪自合
從上皇北遷但臣妾家屬不預朝事敢乞留尼堪點頭
許之至今日果送太后家屬入城番使又笑云太后善
言辭進退有法容止雅麗故元帥許其請尼堪遣交割
京城宣和錄曰邦昌以邵博提舉修繕京城四壁是
日交割外城敵既不能下南京乃自寧陵而上盡僞置
官屬安撫士民至是悉驅而北舍屋焚爇殆盡東至柳
子西至西京南至漢上北至河朔皆被其毒墳塜無大
小啟掘略遍郡縣爲之一空京城被圍半年至是㪷米
二千㪷麥二千四百羊肉一斤七千猪肉一斤四千驢
肉一斤二千五百魚亦如之醬一斤五百油一斤一千
八百他物稱是細民頼官賣柴米稍能給然餓殍不可
勝數人多苦脚氣被疾者不浹旬即死疾目者即瞽蔬
菜絶少前此金人據城擷採而食尚餘枯枝劉彦宗遣
人諭王時雍大軍起行且在河北駐軍如有事急飛騎
來報便發兵來張邦昌與二帥書求還孫傳張叔夜
秦檜三人書曰披瀝懇誠仰干恩造丐舊臣之復職蒙
英豪而遣還已荷隆私尚餘至悃伏念撫封之始尤先
盡節之褒庶靖國人以彰名教孫𫝊張叔夜秦檜緣請
存於趙氏遂留寘於軍中既知徇義於前朝必能盡忠
於今日恭惟上國方啓宏圖以忠孝而勵羣臣以信誼
而開鴻業宜蒙寬貸使獲旋歸式昭聖度之仁垂副愚
衷之願其於虔扣曷究敷宣金人回書曰早承懿喻願
還舊臣以爲馮澥國之老成郭仲荀衆所推信此外臣
僚如或欲留之人乞下遣還之令其已放歸者係禆贊
時政或有未還者俱欲留(闕字)仰冀照知無頼理會僞
楚錄曰書皆邦昌親筆二帥見書大怒謂取三人者其
欲復講前日之事耶於是面詰再三且云今若縱兵非
無名然亦駐兵不還當觀釁而動張懼不能答金人
與邦昌書減銀絹書曰會驗宋時除依照舊例歲物銀
絹五十萬疋納錢一百萬貫初以代燕地所出今應依
例輸納且念地有分割民有彫弊特免錢一百萬貫減
放銀絹二十萬疋兩只議納三十萬疋兩銀絹各半其
數依舊例交割布此悃悰冀爲克察邦昌答書曰重勤
書誨祗荷矜慈惟前朝之所輸准定數而有舊俯念地
土割裂之後方當人民彫瘵之餘曲賜軫憐物從蠲減
特除免錢一百萬貫外減放銀絹二十萬疋兩每年只
議納三十萬疋兩銀絹各半其數一依舊例交割所蒙
指諭悉已遵奉其於感戴之心難盡敷陳之素仰惟聪
察深亮悃悰
二十九日己未張邦昌詣軍前餞别二帥邦昌服赭袍
張紅蓋乘馬出南薰門餞别二帥及午而返連日之出
所過設香案起居並如常儀從行者即王時雍徐秉哲
吳幵莫儔輩也士庶旁觀者莫不感愴遺史曰邦昌
自僣僞位屢至南薰門服赭袍張紅蓋乘執絲鞭法駕
儀仗皆不備唯駕頭前𨗳初出一兩次不舉駕頭以後
暫舉駕頭聲亦漸高出南薰門見尼堪斡里雅布叙别至
午刻而返金人留僕射何㮚樞密孫傳僉書張叔夜
北遷何㮚字文縝仙井監人天資俊異善屬文政和
五年進士第一人及第名動一時除館職京畿提舉學
士尚書主客外郎擢右史遷左史召試中書舍人王黼
獨持國柄有爭進者譛之黼怒出㮚守潼川未行太上
皇帝擢爲御史丞第一章論士俗頗中時弊皆黼黨所
爲其論士俗章曰竊惟陛下昭至德建太平體堯舜之
用心急親賢之爲務見一善改容而禮之取一長加意
以成之或繇匹夫而起下僚遂享好爵而都顯位可謂
於卿士大夫無負矣其忠純慤直廉茂介潔之士進以
其道取由其義誠不敢忘陛下厚恩而犇競附麗乾没
亡恥之人常與同類並居傷化失俗或在於此比年以
來苟合取容阿黨相比爲私門之惠忘國家之恩貪進
務得變詐百出託身之初腹心盡布謂之納忠被用之
始先加約束謂之受記前出某氏之門一不滿意又轉
而之他則謂之投換隂與之合而陽背之以陷害異已
使至不測謂之擺蹤或輸誠死黨自明不欺則有損親
戚之好而發其私書或託爲耳目媒孽所憎則有伺記
朋舊語言緣飾增加而傳之短巷通姦利行貨則有往
來其問者營私家給子弟則有甘其役辱者爲士大夫
而失節喪誼一至於此蓋其爲說曰徇私之效速於奉
公附下之利過於事上凡國家之治忽生民之利病若
不相關然一旦有緩急而取用之寧負朝廷不負知已
豈不上傷隂陽之和下隳萬事之緒哉臣聞百僚師師
重華致治多士濟濟文王以寧蓋人臣釐肅於下則人
主尊安於上今以陛下之聖智誠明斷而早正之辨是
非别邪正收權寵破朋滛以崇至化而捄失俗則雖前
古帝王之盛何足道焉臣愚不知治道唯陛下留神裁
察黼益怒不閱月以坐蘇氏師黨曲學奏罷除待制官
靖康初復召爲中丞改翰林學士拜尚書右丞中書侍
郎時議京畿守備㮚建議四道總帥重其權事得專逹
吏得廢置兵得誅賞財得移用規畫甚善即詔行之屬
已廹盛秋措手無及然大名睢陽皆能保守亦其效也
是年冬金人再至京城詔百官卿大夫供議狀於廷主
和議與戰議論不一㮚力主戰議旋遷門下侍郎夜夢
武夫挾弓矢入門射中其幞頭會當拜相奏陳乞改太
宰少宰仍舊爲僕射翰林學士吳幵正仲當制建白僕
射之名不經願循漢制改爲左右丞相上深以爲然中
批以問㮚欲實夢遂沮其說明日降制拜右僕射城䧟
和議兩詣敵營議和從駕幸青城尼堪以㮚主戰議從
二帝北狩張邦昌以書懇取不允天下恨之在敵營題
絶句云念念通前劫依依返舊魂人生會有死遺恨滿
乾坤少問詩於韓子蒼同在掖垣相與商確文章日進
識者謂其才藻宜在兩晉恨柄用之不早况當變故之
際也兄棠字文植弟榘字文度皆好學能詩以才知名
後秦檜自北中來言㮚死矣林泉野記曰何㮚字文
縝仙井監人政和五年登進士第一人有詩名靖康初
為左丞金人之入汴也盛兵河東復遣王芮來聘及尼
堪至闕范宗尹議割三關以獻敵㮚止嚴守備以待之
王芮復至請割黃河為界唐恪欲許之㮚以為不可罷
為資政殿學士提舉醴泉觀俄而恪乞罷乃拜㮚尚書
右僕射前一夕夢朝服而立一人彎弓射中幞頭㮚驚
覺次日遂大拜然敵已逼城㮚但堅守禦而已金使又
來㮚叱而留之促諸路兵入援了無至者及城陷㮚與
張叔夜領兵欲復奪城竟不能上欲奪圍出幸江南㮚
諫止曰京城近畿金人布滿車駕南行必不能脱陛下
出城敵必燒戮生靈矣上乃止敵召㮚至寨尼堪問曰
勸宋主與我戰者豈非汝耶㮚曰然尼堪曰汝有何學
術與我戰耶㮚徐曰為國為民耳尼堪曰我欲縱兵洗
汝城如何㮚從容曰縱兵洗城元帥一時之威也愛民
施德元帥萬世之恩也尼堪大悟乃戢兵㮚北遷終不
屈於敵秦檜自北中還力稱其忠遥加觀文殿大學士
且訪其子孫云何㮚初拜中丞王以寧上書曰竊惟
閣下以雄詞大筆收天下之豪傑以亢烈疏亮中立不
倚自結當宁一人知抗章請郡實未出關明日自禁中
出片紙宸翰留公為中執法天意特達豈徒然哉殆
欲聞天下之言也人主不得聞天下之言則天下之事
去矣一旦慨然而悟赫然而斷惕然有憂天下之心則
治亂安危成敗之幾如反覆手此豈非天下之慶乎閣
下盍亦正心誠意求天下之事以禆聖主之聰明鳳鳴
朝陽士類幸甚方今天下有甚憂者五請爲閣下略言
之盗賊充斥一可憂姦雄䟦扈二可憂夏人陸梁三可
憂契丹復振四可憂金國旅拒五可憂河北山東之盗
少者數百多者數千白晝横行掠人婦女剽人貲産廵
尉不敢抗縣鎮不能守滋漫浸滛未見消除之漸使皆
庸人野夫之志不過於避徭役掠衣食脱寒餓何足憂
哉萬一其間有虓勇如項籍雄鷙如李密輩起而&KR1088;之
則樂禍之徒雲集颷至此愚之所憂者一也郭藥師者
遼東一小羌爾左右賣國見利斯動豈復知有名義者
封崇之栽培之羽翼已成頭角已露無愛民之心竭取
而後已常勝之兵日争而不休争養義兒隂蓄死士貪
頼亡耻之流樂為之肺腑其志不在范陽節度使大則
為侯景安禄山小則為田承嗣為王武俊之所為吾之
所以備豫未知其策此愚之所憂者二也赴金肅軍西
行直雲五者夏人保此蕞爾之地猶能與上國争衡今
浮梁以東勝州之沃壤金國取之以遺夏人此孫權借
荆州以闘曹氏之意也夏人得李克用之所據劉繼元
之所巢而後滿閣下試圖將帥孰可以付此愚之所憂
者三也契丹雖失國種落不下十萬隂謀乎松漠隂山
之下其心未嘗一日忘漢也雲中之民王靈弗加歸漢
之心似或中變使耶律延禧置胆於坐少洪天祚之風不
忘其主則雲中之衆填然躍而附之太康以一旅復舊
物雖非所及而城濮之後楚司馬尚在吾獨無憂哉此
愚之所憂者四也以阿固達之勃興烏竒邁之保聚尼
堪之機籌加以漢人如白公旦楊樸之流相與輔相之
緩則邀我金帛庫藏傾竭急則驚我邊圉戰守無人燕
山歲計已不啻一契丹金人之錫予復過一契丹餓虎
之喙何時而足耶此愚之所憂者五也曷亦知所以消
憂之道乎清心省事一言而足矣蓋清心省事則吾民
之衣食足衣食足則盗賊消盗賊消則勢強勢強則姦
雄息姦雄息則敵國畏懷太平無象之福與天下共之
豈不樂哉議者以為燕雲既歸中國遂可寝兵此腐儒
之談爾吾知汲汲清心省事果斷而力行之則横賦暴
歛不加於百姓有梗吾之化者吾徐起而討之平州之
張覺勇而善守宣州之韓慶民沉毅而有謀雲中之蘇
京媯楚之二三大姓吾遣一介之使慰安其心使為前
掎後角旁衝直擣之援燕山之民田可以為屯田燕山
之丁壯可以為弓箭手常勝之兵可以分隸諸將則藥
師蕭然一降卒爾循理則附之䟦扈則誅之尚何憂哉
夏人陸梁則當謹河東之疆圉契丹復振則當懷雲中
之舊民金國之勢目前初若強盛豈有連兵累年政在
權貴再世而無事者加以漢人之無頼者非心悦而誠
歸之豈無讒慝發於君臣父子之間遲以數年北庭復
為數部落矣此五者初固甚可憂聖上今日赫然獨斷
慨然力行則反手之間轉憂為樂此又係於閣下之一
言爾閣下朱顔綠髮年未四十黑頭三公何慮不作名
義至重願自厚愛僕有數談有大於前所云者交淺言
深今未可也願閣下無負聖主特達留公之意天下幸
甚孫傳字伯野兖州人元符三年登進士第靖康中
累擢兵部尚書金人至京師除僉書樞密院京城守禦
使金人攻城兩月極力隨機以禦之及城陷民亂傳與
張叔夜以兵來彈壓定之上往尼堪寨傳除京城留守
及金人變議傳上書乞復立上不許又乞立皇太子或
燕越王又不許又乞立趙氏一人又不許傳詣南薰門
拜泣請存趙氏尼堪取詣軍中廹令供狀立異姓屢欲
誅之傳終不從請死而已乃領傳北去世稱其忠建炎
初遥加觀文殿學士終以不屈卒于金國年五十一
靖康小雅曰靖康元年冬金人兩軍會於京師樞密聶
昌使出北中公遂遷知院事方敵之急攻京師也公親
當矢石閱月未嘗少休城既不可守上將幸敵寨命公
居守十一月二十七日夜上以御寳付公公用生縑為
囊係之肘間親加撫循乞上歸城中帖然明年正月上
再出又申前命且使兼太子傅以保護東宫乘輿久不
歸公屢具書極陳利病鎸諭二帥請大駕還宮不報二
月六日吳幵莫儔自北中携廢立書來中外震駭公大
慟久之曰吾唯知吾君仁聖可帝中國苟立異姓吾當
死之又數請再立上明旦敵大闢南薰門鉄騎極望闖
門而陳且索太上皇皇后請王妃公主猶留中宫太子
不遣密謀欲以黃金五千兩使人匿太子於民間無當
之者太子出隨至軍前自是公之死生不可得而知也
嗚呼求生逃死人之常情也靖康之末禍變如此同時
大臣如唐恪曹輔王時雍吕好問吳幵莫儔徐秉哲邵
溥謝克家孫覿汪藻胡交修詹乂李會李熙靖李擢之
徒或失節求存或叛為敵用或乘勢為奸利或託疾病
而不出或緘默坐視公獨視一死猶涕唾敵未嘗欲公
出義不負上付託之重誓以死衛太子又欲見二帥復
立趙氏亦可謂卓爾不羣我宋忠純之臣也艱難以來
所未之見可以垂範播美於無窮矣詩曰巍巍孫公忠
烈俱偉受天大任淵渟山峙謀謨密宥帝所眷倚付以
留鑰又託以子天未悔禍甘赴萬死國家德澤周及遠
邇罹兹禍變孰奮而起公節不渝獨負大美若神人然
衆所仰止彼以偷生徒奄如鬼
三朝北盟會編卷八十七
