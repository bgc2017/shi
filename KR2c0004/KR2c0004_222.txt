三朝北盟會編卷二百二十二
宋徐夢莘撰
炎興下帙
起紹興二十六年七月盡其月
七月張邵卒禮部尚書奉使金國待制張公行實曰
建炎元年金兵已陷京師二聖北狩車駕南幸海内俶
擾公慨然有憂時之志二年二月請于州上封事曰臣
聞古人有言主憂臣辱主辱臣死臣觀比年以來金人
内侮京師陷没二聖北狩宮室為空陛下暴衣露蓋二
年于兹矣天未悔禍淮甸再擾乘輿播越南絶大王以
萬乘之尊涉不測之險陛下之于憂辱可謂甚矣此誠
臣效死之日而職有常守不偹行陣冒矢石以畢臣分
復欲剖心折肝指摘時事少陳愚者一得之慮以冀俾
益其路無由疾首痛心繼泣以血誠不勝憤懣臣伏讀
二月二十七日詔書有曰自今政事闕遺民俗利病或
有關于國體或有益于邊防並許中外士民直言陳奏
顧臣不學無術暗于大體不敢自謂有忠言至計然惓
惓之情不能自已誠不敢避狂妄之罪輒效其愚臣竊
觀今日中國之勢可謂危矣四海有瓦解之憂軍民有
怨叛之意隣國日以強盜賊日以多帑藏空虛干戈朽
鈍而陛下以單寡之兵傷殘之餘退保吴越區區一隅
之地國勢危弱莫甚此時臣欲大言之則迂闊而不能
以紓難欲小言之則卑陋而不足以立國姑以當今所
急者為獻庶幾日有就月有功歲有成以光中興之業
以復祖宗之舊陛下亦欲聞之乎臣聞國之強弱繫乎
形勢有中原之形勢有東南之形勢塞飛狐社太行據
成皋之險距白馬之津西取關中以制天下此中原之
形勢也據建康阻淮泗資荆湖巴蜀之饒擅吴越閩嶺
之利養威蓄銳觀時待釁此東南之形勢也今中原形
勢未可遽爭而東南形勢當力爭之何以言之敵既已
取三關據大河轢關中城河陽形勢之地既略有之京
師孤弱還而弗取金非不能取也闕其一面欲誘陛下
歸而掩之也彼方據形勢以中原爭而我乃屢衂不振
之師乘軍政破壊之後頓兵堅城輕犯險阻决一旦之
勝爭尺寸之地非所謂見可而進知難而退者是中原
之形勢未可據爭也東南之地素號富庶誠可因以為
資待釁而動昔漢高以關中成帝業光武以河北致中
興劉裕以江左平關陜孫權劉僃皆一時之雄亦因江
東蜀漢之資而強于天下今東南兼有江淮蜀漢之地
方之漢高光武蓋陛下之關中河北也豈孫權劉僃區
區僻陋所能擬哉殆天以資陛下而贊之中興舍此則
無投足之地矣可不力爭之乎非保東南無以為陛下
之資非據建康無以鎮東南之勢建康之地龍盤虎踞
古稱帝都却倚大江寔天設荆湖巴蜀實居上流無事
則漕輓足以給費有警則召兵足以戡難順流而下不
淹浹旬吴越閩嶺實貨所出摘山煮海其利不貲陛下
何不據此以跨東南分遣將帥以除盜賊盡城江北諸
州擇人以守之重兵以鎮之列屯相望綿地千里以禁
格之術為聲援之助以為建康扞蔽以壯東南形勢乃
退保錢塘示弱乎錢塘僻在海隅其地狹小臣恐金人
聞之謂我棄江淮而退矣有如遣間諜誘盜賊㗖以高
爵連衡抗我外恃金人之救内據要害之地堅城列守
未可實攻則是淮江之間又生一金敵也失㐮漢唐鄧
則川陜之運不通失武昌蘄黃則荆湖之運不通失九
江采石則江淮之運不通失淮西廬壽則維揚溧陽可
以南渡而江左震矣就令能保錢塘彼將出豫章九江
涉當塗京口數道並進南扼饒信北攻蘇秀絶我援兵
梗我粮道無他自處誠非持久之便也以陛下之聖明
睿智天資神武如此臣固知陛下非以錢塘為形勢久
安之地也特以前日維楊無僃暫為避敵之計因時巡
幸徐圖其所向爾臣竊謂錢塘固非形勢久安之地然
舍建康而之他則尤為不可北門失關則京師陷關中
殘破則㐮鄧不足恃豫章長沙江陵之屬僻小一隅不
足自保又如錢塘小一動搖則江浙財貨復失之矣或
者難臣曰子欲天子幸建康豈欲以長江為險邪長江
之險孰與黃河黃河且不足恃而敵既有之矣乃謂長
江足以扞建康乎臣應之曰不然京師雖倚濁河為固
然我宋之都汴也實以三關四鎮與自河而北若府與
州為之屏蔽自祖宗以來嚴兵鎮守首尾相救形格勢
禁金人不敢深入非以黃河不可渡也懼諸鎮之兵俟
其渡河而蹴之也引兵深入前限大河或邀其歸路或
擊其半濟雖欲無敗可乎澶淵之役縱還而甚懼靖康
之初講和而從後以河北諸鎮大抵兵少勢弱自救不
暇金人乘虚破京師劫二聖其視黃河直若一溝瀆耳
何足恃哉然則以黃河為險而河北諸鎮因河之險以
為扞蔽者京師之勢也以長江為險而江北諸州因江
之險以為扞蔽者建康之勢也江北之偹臣請復言之
敵入宿亳登萊則楚泗濠梁為衝維揚為扼諸江江隂
為重敵入曹濮則陳蔡廬壽為衝溧陽濡須為扼九江
采石為重敵入汝穎則㐮郢為衝復安蘄陛下分遣能
臣相視諸州要害築堅城而守之長江之衝列置水軍
而駐于南岸津沙之地嚴為守偹水戰之具務極工巧
自江陵而下鎮江而上度地遠近列將守之其間地遠
勢分則添置城堡守以偏禆聲援相及烽火相望隨其
部分統以大帥付之以征伐許之以便宜其委任規畫
雖在平日悉比極邊敵騎入邊按兵持重或迎其前使
不得渡或乘其後使顧而驚或邀其歸使棄所掠或薄
其險使殱其類敵圍重鎮則裒兵以援盜賊所渡則併
力邀擊此江淮設偹之大綱也其間細目不可勝舉臣
未盡言姑以一方之所急者言之徙壽春濬淝水塞瓦
梁繕濡須此一方之急也壽春舊治控扼東北阻水為
固其地最險自古南北交兵則必先争晉守之以抗石
勒是以有距靈之勝梁失之以資侯景是以有臺城之
亂周世宗伐淮唯壽春堅守數年不可下因劉仁贍之
病其衆遂降世宗惡其險而遷之倘復其舊亦吾之保
障也淝水之阻横貫廬壽謝玄于此實破苻堅遺跡故
道尚可究尋瓦梁誠塞後湖為淵自昔南朝謂之北海
遺址尚存復之甚易濡須之塢孫權所營權有合淝則
濡須為重我有合淝則濡須似輕設險豫偹亦不可廢
凡此數事皆在所急唯徙壽春尤不可緩以臣觀之今
已晚矣誠非一守令幹辦所能了也此一方之急臣所
知而略言者如此江淮横亘其里數千臣之所未見與
言之所未盡其他利害可類推矣陛下誠能從臣之計
進守建康以持形勢經略江北以為距塞以我富強觀
彼釁隙秣馬厲兵復中原之舊雪二聖之恥夫何難哉
或者復難臣曰今日之事廹矣中原待救有頭燃之急
二聖未還須迎請之師車駕巡幸豈有定斷子不陳攻
取之計建興復之策因西北思歸之士及其鋒而用之
以爭中原乃欲說天子以都建康是偷安之計爾且淮
江之地縦敵得之不能守也乃區區留慮然則江淮而
北子欲棄之以蹙國耶臣復應之曰不然觀時而動見
可而進兵家之勢也吾豈棄中原而忘二聖哉顧金戰
屢勝而我常衂敵氣方張而我未振角力爭進誠所未暇
若曰得其地而不能守因置外又非計也兵法不曰先
為不可勝以待敵之可勝無恃敵之不來恃吾有以待
之耶向所論江北之偹特建康之扞蔽天下之近衞耳
江淮有偹勢可自守無有後患然後選將命兵東繕齊
魯西復潼關北取河津以圖拓復以迎二聖未為晚也
然今日之急江淮之外若彭門責社若京師漕濮與夫
關中川口之地亦宜有以大鎮撫之俾扞蔽益多而東
南以全齊襄公復九世之讐春秋大之越之報吴也亦
以二十一年之久兹事體大當務萬全吾豈棄中原而
忘二聖哉東南誠全相與堅守金人聞之亦謂我無意
于中原也不復偹我日益驕墮且有内釁可得而乘者
漢高之都南鄭也張良勸燒棧道以示項羽無西意羽
以故不復設偹高帝因之遂能定三秦成帝業往事可
鑒其理灼然不識陛下以為然乎雖然前日所陳特一
國之一事耳又有大于此者陛下誠能不惜玉陛方寸
之地使臣披露肝胆當為陛下盡陳當今之急所以富
國所以強兵所以除盜賊庶乎洪業可興中原可復大
恥可雪陛下亦有意乎蒙恩召對時金再入師渡河而
南朝廷求可使者欲止其師莫有應者公慨然請行上
嘉之特轉五官授奉議郎直龍圖閣借禮部尚書充奉
使大金軍前使楊憲副之以泛使恩官其二弟祁邴祁
又以泛使賞格授添差明州觀察推官與諸弟奉太夫
人居于鄞公以其日就道是月至楚州先遣二校執旗
渡淮至抵村見金人先鋒太一貝勒留一人為質遣一
人還遂扺海州界見貝勒使裕太尉者館伴又有德濟
天使偕行至濰州接伴天使至有妓樂出迎公曰二聖
見在北方某為臣子所不忍聽遂止樂凡三請方赴宴
宴罷遣妓四人來侍公明燭竟夕危坐翌旦見監軍達
蘭令公拜公對曰監軍是北朝兩制某是南朝兩制無
拜之禮達蘭曰汝見大金皇帝亦不拜耶公曰見大金
皇帝則拜遂設香案俾望拜達蘭遣人取國書因止公
于昌邑俾俟報久之隨行吏士謀曰我輩倘執留于此
未有歸期敵亦翫且從初黷我者貝勒也不若殺之人
各散去遂與楊憲合謀以狀告公公曰不可是反害事
吾儕安得脫于是大違衆議憲等怒反誣告于敵若偽
泄其事者達蘭以甲圍昌邑遣人執公等且問如何謀
反忽一使臣曰不干尚書事三日前收得副使狀子今
在夾牆裏因指示其處數人取得之以白達蘭方知事
不由公鞭楊憲五十使臣譚恭以下各三百俱執送密
州柞山寨拘繫敵兵屯守于近明年四明公聞達蘭復
經從乃以書抵之曰竊觀自古忠信之士將命出疆緩
頰立談非獨有以利于我亦將有以利于彼然後可以
解兩國之紛成一時之利某等駑怯不敢自比古人而區區
之意所以為閣下利害計者請為大國陳長慮遠圖之
術某聞善創業者不必善守文善制勝者不必善持勝
善成始者不必善成終是以自古有為之君與佐治之
臣負英特雄偉之資會逢其適乘敝而起兵強于天下
威加于隣國則必以守文為難而某等輒復以持勝成
終為難而附益其說以獻于閣下何者以某區區之愚
嘗觀于大國自交兵以來大小數百戰未嘗敗衂卒獲
大利成大功可謂善創業矣可謂善制勝矣可謂善成
始矣然連兵二十餘年士不解甲馬不釋轡南北之民
肝腦塗地殺伐不可謂不多愁怨不可謂不衆大夫不
可謂不勞訖未聞有偃革迴兵之議興滅繼絶之恩無
乃犯猶火弗戢之戒乎昔楚有養由基者善射去柳葉
百步百發而百中之左右觀者數百人皆曰善有一夫
立其旁曰可教矣基怒釋弓撫劍而問曰客安能教我
射乎客曰我非能教子屈左伸右也夫去柳葉百步而
射百發而百中之可謂善矣不以善息少焉氣衰力倦
弓撥矢鉤一發不中百發盡廢基曰善此雖古人已陳
之說然某等輒敢借是意以教執事者用兵庶乎可以
少助大國守文持勝成終之術不識閣下以謂然乎雖
然為用兵之策者亦必有說矣不過曰南人易與耳甲
兵不如昔日之強用財不如昔日之廣大江之水僅一
衣帶比之黃河豈不可渡寧昔日能勝之而今乃不能
耶某等竊以謂不然蓋聞善論天下之兵者不論強弱
論其曲直而深識天下之理者不患太弱患太強宣和
靖康之間南國亦可謂強矣而其理似曲何者宣和開
邊隙其曲在帥臣靖康啓兵端其曲在謀臣是以大國
能勝之然宣和靖康之事既往矣固非嗣君之所與亦
非使者所敢及而今日之事則又非敢較曲直于大國
也特敢以師出有名無名為言耳抑古語曰困獸猶鬭
而况國乎大江之阻固未嘗恃然冬無固冰水多風濤
苻堅魏武皆嘗輕視訖不能渡自取奔覆况江為四瀆
之長豈黃河可比也哉借令大江可渡而江南地卑多
水閣下欲以疾戰勝之則吴楚輕剽難與爭鋒欲以持
久弊之則疾疫暴作非所宜處南北之限天實為之脱
有意外之驚少致蹉跌豈不損威重喪前功也議者之
意又不過曰南人怨我深矣不以此時遂勝之其如後
患何某又以謂不然宋有南朝二百年矣自太祖皇帝
以揖讓得天下僣偽畢臣未嘗殺戮傳之子孫世世修
德惠澤之結于民也久矣億兆之愛其君也至矣時難
多故天命未改書曰天視自我民視天聽自我民聽傳
曰三代之得天下得其民也得其民者得其心也自兵
興以來調發不可謂不多煩費不可謂不廣然南國之
民舉無怨讟之念乃有謳吟之思試察民心可以見天
意矣張邦昌挾宰相之貴籍大國為重不敢一日私有
神器自江而北盜賊多有大扺皆以興復趙氏為言無
一人敢僣竊名號者嗣君以片紙呼之一戰向之悉降
悉敗此又可以見天意也議者謂某等曰石氏柴氏常
有南國矣一滅遂廢豈必趙氏長有天下耶某曰不然
石氏柴氏之得天下也皆以叛逆取之享國日淺無德
在民其所施于民也不厚天之報石氏柴氏也亦薄是
以一滅不復興豈比趙氏積德垂十葉之光施澤幾二
百年之久過於漢唐遠甚漢嘗滅矣至光武而復興唐
嘗喪其河北關中之地幾于滅矣已而亦克復興孰謂
趙氏而可以此時取之哉萬分有一假令大國以兩河
之地為他姓之有則百姓無樂推之意日尋干戈藉口
以起他日為大國之患殆閣下實同之伏幸少采愚者
一得之慮以某等是書之意達之皇上謀之元帥罷兵
休師遂敝邑之所備早賜某等旋歸復命之期使得報
嗣君而禀事焉實天下之幸達蘭得書久之傳令俾送
偽齊錄用達蘭即後為元帥魯國王者也公至東平見
劉豫升陛揖曰即日恭惟殿院台候萬福豫愕然因慰
藉公等且及錄用之意公讓責之為陳君臣大義慷慨
憤激詞氣俱厲豫大怒是日副使楊憲已懼而降公欲
歸斬之未發而遁豫囚公于司理院者半年公屢請借
書以觀豫知公終不可屈遂復送于金金拘于燕山之
圜福寺從者皆散莫知所在是歲辛亥實紹興改元四
年三月聞金帥額魯温攻陜西回公草書與之曰某嘗
以窺天管見竊以大國可謂既安既治矣而弓矢未盡
櫜匱黔庶未盡返田畆士大夫未盡安室家而閣下亦
未免暴衣露蓋之勞豈非以江南為慮耶審如此某竊
以為過矣某聞天下之事有所謂一時之憂有所謂萬
世之憂有所謂一時之利有所謂萬世之利而萬世以
無憂一時之利不足道也伐江南而不釋則止可得一
時之利而遺憂于萬世一時之憂未必銷也請為閣下
别白言之大國議兵執事者之意某知之矣不過曰宋
人之怨深矣入其國披其地而今保于江南恐其乘釁
隙而擾疆場焉此一時之憂也萬分有一大國以議者
之意為然命將興師加兵于江南一戰而勝之此一時
之利也而所謂萬世之憂與所謂萬世之利初不在是
大國之執事者以江南介意而慮東人之未有歸也于
是援齊而立之倚為藩屏且存靖康大河之約而示天
下以不貪其地此某妄意之所適者也然某聞以國為
屏者力倍則為臣為臣則能制能制則久而為利力均
則為敵為敵則不能制不能制則久而為害大國之于
齊固當倍其力而使為臣非欲均其力而使為敵也若
過于江南為慮而動兵于遠戰而勝之則齊人任拓地
之福大國失養鷹之術戰而不勝則大國受衂兵之禍
而齊人持首鼠之謀雖然以大國之威靈而閣下專閫
外之事有所不戰戰則必勝戰勝而後萬世之憂起矣
得江南之地而大國不能守擄江南之民而大國無所
用縦有金帛之得不償人馬之耗疾民遠役徒以厚齊
末大必折尾大不掉古有明訓不可不戒且閣下獨不
見景延廣之事乎契丹救晉祖之死而與之以天下恩
為父子義為君臣自以為膠漆之固傳及二世得景延
廣一言而背之適無他虞能伐其罪使當是時契丹有
牽制之憂晉人獲忠智之佐詎能伐而勝之乎雖伐而
勝所損既多既失屏翰之臣旋喪關南之地此天下之
所知也安知他日之諸臣有不為景延廣者耶齊人之
德大國固厚矣自今日觀之疑不敢背然傳世一再之
後歴年十數之久國日以富地日以廣建皇帝尊號則
與大國之貴均也稱南北兩朝則與大國之大均也其
貴均孰肯為我事其大均孰肯為我役志滿意得侈心
日萌儒生獻議曰國體壯矣請去臣號以凖古武夫獻
議曰兵力強矣請敕武備以待敵于是時而有好利喜
功之主則必曰南北朝為敵國其來久矣古不臣而我
臣之何以示後世耶此有纖芥之隙可候彼其蚍蜉之
援可恃飛揚䟦扈難以制矣伐江南而勝之其憂如此
乃果能一戰而必勝乎其所謂遺憂于萬世而一時之
憂未必銷者此也書成未及上守者疑之閉其出入其
後十日敵遣人索書書成未已而轉徙益北至平欒州
興中州府義州中京會寧等處去燕山東北二千餘里
羈縻流放不復問其所止敵蓋意公明言兩國利害深
識南北之勢過為之慮欲遠而絶之如所謂中京者往
時二聖嘗駐蹕于此如司馬公朴魏公行可崔公縦郭
公元邁亦嘗在焉會寧則去中都又二千餘里也方是
時敵新立國嚮慕文教人知公以儒學士多從之授書
生徒斷木書于其上捧誦既過削去復書中圓如瓠而
首尾尖目之曰木橄欖蓋其俗兒童誦習率以此公又
以易講授學者為之期日升僧坐鳴鼓為候請說大義
一時聽者畢至由是生徒或有錢米帛之饋則賴以自
給歲在癸亥二月初六日金人忽召公詣尚書省說諭
放還遣使館伴俾就館且使與洪公皓朱公弁會于燕
山同塗而歸時紹興十三年也四月十四日自會于同
涂而洪公先在焉五月朱公自雲中至六月庚戌三人
俱發軔于永平館途中以詩唱和目之曰輶軒唱和集
七月七日至汴京館中都亭驛二公俾作集序自是南
歸至盱眙軍以表聞公陛對首以主憂臣辱願不忘嘗
胆為言至言一時死節請加褒贈有曰臣聞古者敝帷
不棄為其埋馬敝蓋不棄為其埋狗夫馬以代勞狗以
守禦其為功也微其為物也賤而猶有帷蓋之報况執
節死事之臣功非微而事非賤者乎臣伏見靖康以來
迄于建炎使于金人而不返者至數人若陳過庭聶昌
若司馬朴若滕茂實若崔縦若魏行可皆執于北荒殁
于王事而司馬朴之節尤為可觀劉豫既廢金人取河
南地金帥達蘭使朴為尚書左丞欲以收南人之心朴
辭以疾堅卧不起達蘭不能奪其節後以病卒陳過庭
且死其卒自割其脇取肝為羹以獻冀愈過庭之疾既
死以北俗焚之其卒又自剔股肉投之于火曰此肉與
公同焚其感人如此聶昌割河東絳州人殺之滕茂實
將死自為祭文人憐其忠崔縦中風坐廢三年其將死
也以役事屬臣魏行可之死臣亦見之去冬臣請于金
人尚書省乞挈崔縦魏行可之櫬以歸其宰執憐之朝
命下所屬發遣而魏行可之櫬有挈之中京者乃不果
發而崔縦之櫬金人差丁夫輿致令臣護之以來臣謹
置之臨安府城外妙行寺而臣之隨行使臣有呂達者
本婺州人亦以疾死于北界臣愚欲望聖慈憫死事之
臣如陳過庭輩七人其間恐有未經褒贈者命有司檢
舉特施䘏典訪崔縦之家許親戚迎護其櫬而官助之
葬下以慰忠義之䰟于九泉上以副陛下不忘臣下之
心庶可以激勵天下仗節死難之義疏奏宰相怒降旨
令開具逐人致死因依申尚書省是時和議既堅朝廷
奠枕上下相安大臣方將盡舉天下中興文物之盛而
公氣槩質直忠義自許初脱異域萬死一生銳意盡言
不暇依違故大忤時宰方國家之不競也敵跨河而有
之獨環京師而不取公上書首言其詐是後卒如之何
見達蘭于昌邑也遇秦丞相間行南歸班語路隅泣涕
相勉詞氣奮烈秦公為之側目有吴龢者有孫懋者嘗
為馬(闕)屬官(闕)軍退而龢懋降金達蘭使二人從公飲
酒以誘之蓋龢頃在宣和間與公同為太學生時以金
命知萊州妄自矜大爭論輒不遜公叱之而罷自是不
復見逆豫之僣號也實金授立之背義違天神人共憤
而公廷折其狂妄之威示以比肩之分使一時汙染之
俗知有大義私書遺敵曉以末大必折尾大不掉以唘
廢豫之謀非公胸中甲兵足以殄滅之則豫之跳梁䟦
扈其有既哉當其時握節于金者幾三十人嘗因朔庭
赦宥許使者歸其里諸公懲久縶語不以素或徼幸稍
南則占藉淮北惟公以實告且甘心流離不為勢利屈
卧起一節忘其凍餒亦猶齧雪餐氊幸而不死其後益
徙而北稍稍自便始有哀王孫者故謝樞密王公倫惠
綿衾之詩曰蘇氊久絶寢衣想姜被忽分挾纊春至訓
導童蒙資其束脯困厄如是而志不奪其後十餘年間
一時南冠者或死或留所餘無幾而公亦自分編于異
域身膏沙漠不復歸矣其于懷闕思親之外處之怡然
紬繹書史賦詩作文比歸藁帙至多類與時不合目擊
誣告羅織之禍悉焚之殆無孑遺公之操心慮患如此
卒以免吁可哀哉自靖康以來仗節死義之士固多或
殁異域者將何以自見公歸首以司馬公等數人為言歸
崔公之喪且請加䘏典雖一忤大臣意而數公之節義
凛凜乎標于青史使後世知聖代之多忠臣公之力也
三朝北盟會編卷二百二十二
