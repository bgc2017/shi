三朝北盟會編卷一百八十四
宋徐夢莘撰
炎興下帙
起紹興八年六月十七日辛未盡十月
十七日辛未殿中侍御史張戒奏論和議不可成金
國遣烏凌阿思謀石少卿來議和且有還中原故地還梓
宫及歸淵聖之說殿中侍御史張戒以謂故地梓宫及
淵聖必無可歸之理或恐太后可以還耳乃具奏曰臣
昨五月四日蒙賜對嘗力陳和議恐難成之狀似蒙聖
恩慨然開納且曰卿言善和議成否當置而勿論但嚴
設備目今王倫既回金使隨至兩國之交議謀曲折小
臣不敢與然其略可耳剽而聞臆度而知也臣備員御
史國有大利害義當盡言况已蒙開納敢不畢其說臣
竊惟今日之議理有可必者盡大河為界復中原還梓
宫歸淵聖此必不可得者也各務休兵音問往復或歸
吾太后此或可得者也兩國之議和猶兩家之議㛰姻
也家聲不敵雖有良媒必不能諧婚姻之好國勢不敵
雖有金使決不能解侵伐之難敵強我弱國勢殊絶事
之可否豈在一使人之口易者可得而難者必不可得
理則然耳其或反是狂癡矣敵國以我為狂且癡則焉
得不侵擾乎臣恐其以此卜我也我若懼以增德則彼
必以為智而不敢伐昔智伯欲襲衛遺之乘馬先以之
璧衛君大悦諸大夫皆喜而南文子獨有憂色衛君問
之南文子曰無力之禮無功之賞禍之先也我未有往
而彼有以來是以憂也于是衛君修梁津捍邊城智伯
不敢伐我今未有以勝敵而敵初非憚我敵一廢劉豫
而自有中原乃遣王倫回揚言講和且有復中原還梓
宫歸淵聖之意此政所謂無力之禮無功之賞禍之先
也南文子所憂以為喜可謂智乎石勒欲擒王浚而奉
牌牒劉琨郭威欲簒漢室而逃主湘陰恐敵或乘之也
臣揣敵情若非襲我則必恐我或乘其後耳是皆欵我
之意而奈何信之中原之復不復梓宫之還不還淵聖
之歸不歸一言可決往事已可知敵國再使人誕慢于
我臣恐不足以講和而適足以致敵復中原還梓宫歸
淵聖臣子之心孰不願然以兵取之則可以貨取之則
不可非唯不可亦必不得即或得之不過如童貫賣燕
雲之地金人暫去復來財地卒兩失之耳自古豈有兵
不能勝而財可以却敵復國者或兵強而後戰可勝戰
勝而後中原可復梓宫可還淵聖可歸苟力或未能則
勤修厥政嚴設邊備可也不知務此而聽其枝詞游說
僥倖萬一乎中原無故自復梓宫無故自還淵聖無故
自歸不勞力而坐享成功臣竊以為過矣事之必不可
者臣既力言之其或可者臣亦妄為陛下謀之輒罄愚
直畫如後乃畫十二條盡切事機貼黃云臣謂淵聖不
可歸而太后或可歸自古伐人之國得其家而歸之者
易得其君而歸之者難君之去來繫于勝負而家則無
與於事理勢固然金人貪婪唯利是視太后有可歸之
理昔太祖常痛恨聞中原陸沉之禍自登極專務節儉乘
輿服用一節簡素别貯供御羨餘之物謂左右曰俟及
三百萬緡當移書契丹贖晉陷敵百姓况陛下為太皇
后雖縮衣節食可也然亦須國勢稍振兵力稍強
乃可望耳齊弱周強而宇文護之母遂歸况陛下
尚有大半天下欲報之德昊天㒺極可不勉哉御史
中丞范同戶部侍郎向子諲中書舍人潘良貴並罷
遺史曰先是秦檜向子諲范同請與金人講和魏矼常
同慮其詐和請善備之潘良貴主戰上命侍從官共議
子諲執講和良貴大叱之及同奏事子諲與良貴交争
于殿上上知同為子諲嬖客必附子諲也因固問同乃
以請和為非而以良貴為是大忤上旨由是同及子諲
良貴皆罷以為同知湖州同字子正陳州人父安民為
侍御史事哲宗常言蔡京之罪被貶書名元祐奸黨世
多其忠同以政和八年登進士第累官知柳州紹興三
年宰相吕頥浩薦其正直擢侍御史為御史中丞劉
錡移軍鎮江府劉錡自廬州召還以主管馬軍司公事
移軍屯于鎮江府王庶請之也
三十日甲申張戒奏議務先戰守朝廷議遣王倫奉
使迎請梓宫殿中侍御史張戒以謂議和務先戰守乃
奏論和狀其大略云臣為朝廷計外則姑示講和之名
内則不忘決戰之志名則不忘決戰之志而實則嚴兵
據守此誠至論而臣之所以前後進言於陛下者也自
古能守而能和者有矣未有不能戰不能守而能和也
又曰使真宗無達蘭之捷仁宗非慶歷之盛雖有百曹
利用百富弼豈能和哉又曰苟不能戰又不能守區區
信誓豈足恃也上甚納之
七月王倫加端明殿學士使于金國以請梓宫金人遣
烏凌阿思謀來故復遣王倫也
八月八日辛酉詔申飭邊備詔曰日者復遣使人報聘
上國申問諱日祈還梓宫倘應疆場之人未諭朝廷之
意遂弛邊備以疑衆心忽于遠圖安于無事所以遏奔
衝為守備者或至闊略練甲兵訓士卒者因廢勤求保禦
乏善後之謀臨敵無決勝之策方秋多警實軫于衷爾
其嚴飭屬兵明告部曲必謹必戒無忘捍禦之方愈遠愈
堅更念長久之計以求無窮之固以成不拔之基凡爾
有官咸體朕意巨師古軍和州馬(闕)為沿海制置
使軍于鎮江府
九月韓世忠張俊岳飛來朝參知政事劉大忠罷為
資政大夫知處州先是金人遣使來講和好也劉大
中附合趙鼎之議以為不可秦檜怒令蕭振言其罪罷
其參知政事以資政知處州
十月劉錡來朝趙鼎罷為檢校少傅奉國軍節度知
紹興府兼浙江安撫使金人有許和之議上與宰相
議之趙鼎堅執不可講和之說秦檜意欲講和一日朝
殿宰執奏事退檜獨留身奏講和說且曰臣以為講和
便上曰然檜曰講和之議臣僚之說皆不同各持兩端
畏首畏尾此不足以斷大亊若陛下決欲講和乞陛下
英斷獨與臣議其事不許羣臣干與則其事乃可成不
然無益也上曰朕獨與卿檜曰臣亦恐未便欲望陛下
更精加思慮三日然後别具奏稟上曰然又三日檜復
留身奏事如初知上意欲和甚堅猶以為未也乃曰臣
恐别有未便欲望陛下更思慮三日容臣别奏上曰然
又三日檜復留身奏事如初知堅確不移方出文字乞
決和議不許羣臣干與上欣納鼎之議不協遂罷宰相
出知紹興府首途之日檜乞奏備禮餞鼎之行乃就津
亭排别筵率執政俟于津亭鼎相揖罷即登舟檜曰已
得旨餞送相公何不少留鼎曰議論已不協何留之有
遂登舟叱篙師離岸檜亦叱從人收筵會而歸且顧鼎
言曰檜是好意舟已開矣自是檜有憾鼎之意
三朝北盟會編卷一百八十四
