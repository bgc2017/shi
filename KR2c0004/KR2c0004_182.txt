三朝北盟會編卷一百八十二
宋徐夢莘撰
炎興下帙
起紹興七年九月十八日丙午盡其日
豫在偽位求言榜曰九月二十日三省同奉聖旨辭避
無術竟膺重任蒙遠近官吏士庶耆老輳集稱慶顧無
以能副衆誠惟極愧惕念時當草昧事極艱難臨政之
初若涉大水其無津涯更冀官吏軍民耆老凡有所見
陳奏無隠庶補昧隳共圖永濟建元阜昌榜曰十一月
二十三日奉聖旨王者受命必建元以正始近古以來
仍紀嘉號以與天下更新乃者即位之初有司請尊舊
制朕以大國之好逃避未遑而使命逼臨促立號以今
受命之元用新我齊民之耳目嘉于諸侯共承天休其
於十一月二十三日建元為阜昌元年布告天下咸使
聞知遷都汴京榜曰十二月十八日奉詔書汴京居四
方之上游名區奥壌為天下最今所宜都無以易此朕
今以遷都改事未當輕議既而寇盜衰息強梗罷歸關
輔混同人漸寧謐宅中而據會要因舊以建新邦乃其
時矣朕志已定朝議僉協將戒嚴而順動宜先事以示
朝宣布詔音亶孚羣庶已期明年春末遷都于汴凡爾
遐邇知朕意焉立錢后文曰門下朕肇造區宇聿崇正
化之基乃正宫闈允賴坤儀之助爰昭懿範協建丕圖
敷告明廷宣揚顯冊咨爾錢氏性鍾婉静德茂肅恭嬪
于節制之初喜爾宜家之美慶傳乃祖德及于民國啟
吳越之王封地鍾斗牛之瑞氣名家濟美遠踰高密之
門邦媛流芳益顯臨安之裔建兹創業繄乃協心增厚
人倫思繼關睢之化敬修婦禮歡承長樂之欣宜正徽
名式資内治禕衣褕翟遠稽周室之儀椒室蘭閨靡效
漢家之侈盖遵典禮非徇私恩於戲惟恭儉可以化淳
朴之民惟憂勤可以副厲精之意書稱媯汭匹虞舜以應
圖詩咏洽陽配周王而受命勉師令德永播徽音可立
為皇后仍令有司擇日備禮册命施行戒守令親農榜
勅曰朕撫有宇内五年于兹賤末而貴本欲使元元之
民皆趨南畝豐衣足食水旱有儲比屋以厚于今田野
盡未闢閭閻之間儲蓄尚寡抑亦長民之使吏胥督之未
至古者循吏或出入阡陌躬勸耕桑或播或藝悉有
程品用是戶口蕃滋獄訟衰息今郡守縣令所以助朕
致理何獨不能及兹春首播植之時其各勉盡率土之
勞使無遺利農民亦當深念幸脱兵火之厄泰然更生
勿事惰游竭力畎畆務遂生生之業以養父母以育妻子
臻于福夀不亦善乎布告天下咸使聞知稱朕力本務
農之意毋忽朕命故兹昭示想知悉刪修計税法尚書
省准内降付下朝請大夫尚書戶部郎中兼權侍郎權
給事中臣馮長寧等准尚書省劄子奉聖旨刪修什一
税法今檢點前後指揮削去繁冗類成條式共三十件
并隨法申明二十二件竊惟夏后氏五十而貢殷人七
十而助周人百畝而徹其實皆什一也龍子謂莫善于
助莫不善于貢貢者校數歲之中以為常樂歲粒米狼
戾多取之而不為虐則寡取之凶年糞其田而不足則
必取盈焉以此見三代皆行什一之法又無若助之善
者周之衰亂已不能守秦漢而降隨時更變其間雖或
輕于什一而取稅更雜貢賦之類其目亦繁弊亦隨生
所以仲長統極言其弊今通肥磽之率計穡之入斛取
一斗米為甚多一歲之間有數年之儲不拘大法規為
甚輕及一方有警一面被灾坐視戰士之蔬食彌望餓
莩之滿道如之何為君行政惟唐租庸調法為近古貞
觀之際行法甚備其後稍紛更之率變其法總無名之
賦立為定規名曰兩税法陸贄嘗言兩税新制耗竭編
氓日日滋甚是時行之未久而其弊亦已如此迨宋之
季世遂為民之大蠧權要豪右之家交通州縣欺侮愚
弱恃其高貲擇利兼併售必膏腴減前税法至有入其
田宅而不承其税者貧民下戶急于貿易俛首聽之間
有陳詞官吏附勢不能推剖至有田宅已盡而税籍猶
在者監錮拘囚至於賣妻鬻子死徙而後已官司攤逃
戶之賦則牽連邑里歲使代輸無有窮己折變之法小
折大折名曰實直巧詐欺民十倍掊取舍其所有而責
其所無至于檢灾之蠲放分數方田高下之土色不公
不實率皆大姓享其利而小民被其害暴君汚吏貪虐
相資誅求百出朝行寬大之詔夕下剥削之令元元窮
蹙羣起為盜滅亡之由可為龜鑑者魯哀以年饑二猶
不足問于孔子之高弟有若有若對曰盍徹乎又曰百
姓足君孰與不足則見什一仍足百姓之法不可加重
也白圭欲二十而取一孟子對以子之道貉道也又曰
欲輕之于堯舜之道者大貉小貉則見什一乃堯舜之
道不可以輕加也自古在上能行治民之道者無若堯舜
夏商周在下能知治民之道者無若孔孟之徒其所行所
言皆如此則後世天下國家以安生靈為意者其可忽
諸春秋公羊傳曰什一者天下之中正什一行而頌聲
作豈傷其法廢而不復故諄言之以示後世歟恭惟陛
下受天明命拯民于塗炭之中慈儉勤勞務革貪饕為
良化呻吟來謳歌爰自節制諸路深監前弊而欲盡革
之乃酌古先帝王聖賢所行所言什一之税多寡升降
官不定籍唯據民所供歲入之實數自供若能實他弊
無自生無田不井與助法同賢于夏后之貢遠矣所以
張太平之紀綱立聖化之基址行之數年稍得法意者
公私兼利獨豪右權要不逞之徒病其不能容奸因州
縣奉行間有乖方或煩苛或滅裂致百姓之疑惑厭苦
者乘之肆為浮言力圖沮壊按周制田不耕宅不毛民
無職事者罰以里布屋粟夫家之征今法請佃官田兩
料之後無許虛占不耕妨人請佃者今此輸税議者乃
非之以為太刻按律應輸課税及入官之物而迴避詐
匿不補計所闕准盜論歷代行之未嘗增損今法隠
税者准盜斷罪議者乃非之云所隠係己物豈可謂盜
誹議藉藉類此多者煽惑衆聽惟冀幸衆情之不安因
之得以搖動成法况自昔有税唯今之税尤合樂輸盖
國家既無池臺苑囿樓觀之役又無聲色玩好宴遊之
侈外無佛寺道院之修崇内無嬖人幸臣之賜予維是
祿官吏者所以圖民治安養軍兵武人置鞍馬器械者
所以為民平禍亂修城池樓櫓唯要緩急保安備河防
邊鄙者唯恐倉卒害民凡民所輸之税一粒一錢一絲
一縷更無妄用盡是還以為民民能知此豈忍有隠豈
復為異議所惑伏望聖慈特降睿旨付所司鏤版下杜
絶浮言戒勅官吏示以行法之意必堅必信庶幾斯民
感受實惠取進止奉聖旨依金人廢劉豫指揮尚書
省帥府議冊劉豫建號大齊置國之初恐其不能自
保故為隨路分駐兵馬至八年戴念上國大事大勞遠
戍兼齊國有違元議闕乏軍須比年以來益漸減損遂
致艱窘多有逃亡隨路百姓役用各不得息肩與之征
討則兵力不齊為之拊循則民非我有凡事多誤終無
所成况齊人假我國家之力積有歲年事悉從心尚不
能安民保國論其德不足以感人言其威不足以服衆
實有乖從初康濟生靈免其荼毒使天下早致隆平之
意反使庶民困苦兩國號令相從相度實為過舉既知
其非豈可不以改置若混同四海之内聖德廣運濬澤
滂被霜露所霑孰不歸附今臣等議欲定一民心變廢
齊國至于普天下盡行撫綏是為長便奏訖奉聖旨齊
國建立於今八年道德不臨室家不保有失從初兩獲
安便之意豈可坐視生民之困苦宜依所奏施行委所
司速為措置有其餘隨擬事件仍相商量行下右奉聖
旨在前及商量收到隨擬事件開列如後今行下元帥
府照騐前項聖旨併處分事宜不得有令士庶軍民别
至驚擾早賜安措從長施行須議指揮一廢齊國尚書
省設置行臺尚書省一齊國自來創立重法一切削去
並令依律令施行一知得齊國差使繁重今悉從宜酌
量施行一應據射粮軍人有欲歸農及情願當役使並
從自便一據存留人數各俵散隨州軍依舊支給衣粮
内有從合役置窠坐一切仍舊其有年老殘疾人等雖
是難任軍役其無歸並仰分附舊來養老處所酌量賑
濟勿令别致凍餓一廢齊以前離背郎主被擄逃走人
等若是在本鄉並與親眷團聚之人其郎主更不許識
認或有背夫逃走婦人准上施行只據元將引去女兒
却行分付與父外有舊北來奴婢并妻不在此限一齊
國宫人除劉豫貼行存留外其餘並聽自願出嫁或與
親眷團聚若事無所歸投分付宫觀養濟一内侍人除
摘留合用留守宫禁人外並聽自願隨處住坐一見任
大小職官並隨路押人員各不得侵奪名利一自來齊
國非理廢罪大小職官並與改正叙用或有懷才抱道
隠居山谷之人亦仰所在官司以禮聘召量才任用内
有才德絶倫者開坐姓名申復以憑不次陞擢一古今
聖賢墳墓祠廟並不得亂有損壊一實在逃亡江南人
等不問是何名目若是却來歸投並免本罪優加存恤
右下齊尚書省可照騐即日尚書省所奉到聖旨上件
施行據劉豫已削去帝號降封蜀王並設置施行訖行
臺尚書省各有所奉詔書别行降下外照到降封宣旨
昨以建齊國本圖靖難奈何不當天心至未獲休息與
其害于百姓不若負其一身致有今來變廢仰指揮到
日即速遍牌曉諭隨諭官吏軍民僧道耆老人等仍于
坊巷村寨多行粉壁告示使咸體悉聖恩普救之意及
思多歲不獲寧居致望太平各安職業毋或敢有二心
因齊國本非自立凡官司所有勾當無非本國公共其
大小職官輒勿誤省會妄生驚疑仍仰自今後更切用
心撫循百姓以保祿位各懷忠信仰順天意用荅宸心
當遵守宣旨厚加撫恤若是執迷不順聽用浮言必當
自詒刑戮仍仰至日立便改正廢齊阜昌年號為天會
十五年應州府縣鎮大小官員並勒依舊勾當所令見
今禁勘諸公事并續有詞訟及係官錢帛諸物文移並
依前來體例如法理納放停不得其間却有住滯隠瞞
對致違碍錯失仰准此天會十五年十一月日金主廢
齊後差除一張孝純銀青光祿大夫太子太傅開國公
權行臺尚書左丞相一契丹蕭保夀奴行臺右丞相一
金人温師中行臺左丞一燕人張通古行臺右丞一契
丹蕭陳竒大師戶部侍郎一燕人張鈞禮部侍郎一燕
人王翬左司郎中一燕人左嬴禮部侍郎一契丹耶律
孝忠吏部侍郎一契丹蕭融刑部侍郎一杜充男杜崇
兵部郎中一被擄宗室趙子滌汴京總判一張叔夜男
仲熊光祿寺丞一偽齊右丞相張昂知孟州一偽齊右
丞相范恭知淄州一偽齊李鄴知代州一偽齊戶部侍
郎馮長寧戶部尚書一偽齊吏部禮部侍郎鄭億年吏
部尚書一偽齊戶部員外郎韓元英許州節度副使一
金人完顔呼沙呼汴京留守一燕人蕭長夀奴汴京副
留守一燕人劉&KR0008;汴京同知留守一契丹韓睿為都城
警巡使一偽齊河南監酒李儔汴京同知副留守一偽
齊司農寺丞周廷權同知副留守一李成殿前太尉兼
知許州一折可求依舊麟府路安撫使一孔彦舟步軍
都指揮使兼知東平府一張中孚初𤼵豫以節制五路
兵馬令依舊涇源安撫使一張中彦依舊秦鳳路安撫
使一趙彬依舊環慶路安撫使一慕容洧依舊(闕)路
安撫使一關師古召到京依舊知西京一王彦光知亳
州一李世輔蔡州同知一趙榮依舊知宿州一李師雄
馬軍都虞候一王世忠步軍都虞候一靳賽相州同知
一趙買臣依舊南京副總管一酈瓊依舊知拱州一徐
文汴京總管府水軍都統制一劉光時召到京依舊北
京副總管一偽齊殿前太尉許清臣懷州同知一偽齊
南路留守翟倫滄州節度使進封曹王冊門下嚴
寶冊以薦鴻名既俯從于衆欲布恩書以敷霈澤宜大
渙于羣生眷予異姓之王夙有同寅之德聿班明命孚
告于朝蜀王劉豫量大而直方名高而寬厚早居南服
以直言強諫聞于時頃在東州以智略英姿長于衆八
年享國一節事君屬運會之有終議廢興之大義視去位
如脫屣以還朝若登仙向之富國以強兵何霸王之足
道今也樂天而知命豈得喪之能移爰因慶賞之行益
永褒封之典昨以陶兵之典易其井絡之封於戲列土
以建侯邦誓已堅于砥礪盡忠以藩帝室心復炳若丹
青茂對寵光永綏福履可進封曹王食邑一萬戶實封
一千戶仍令有司擇日備禮冊命主者施行謝封曹王
表禮成大冊澤霑普天特列進其封階不遐遺于舊物
望闕拜命闔門知恩伏念臣昔仕季朝徂歴要官昧圖
存固亡之理竭徙薪曲突之忠項氏將亡一范增而不
用周家既勝以箕子之來歸誠有微能爰許大位辭不
獲已服將若何承積年殘毁有餘凡事艱難已極闢寇
賊以置朝市披荆榛而剏耕桑應變投隙以傾挫敵鋒損
己便人以招集散徙忘寢忘食必躬必親倍廣業之惟
勤庶大恩之不玷俄加廢罷之議愈堅措置之心要先
成務于斯邦覬復受知于上國至聞混一之意不待再
三之言即隨使人往受宣命素所抵備復何遲疑八年
辛苦之經營兩手懽欣而分付帝號若釋重負王爵有
感鴻恩自得清閒而北來未嘗徘徊而南望久安僻地
忽被改封洎捧讀於訓詞若躬聽于御語温其如玉煖
然似春星斗輝輝麗煥然之天道典謨渾渾顯大哉之
王言為軫爨下之焦桐肯棄溝中之斷木光生懸罄之
室榮張設羅之門兹盖伏遇皇帝陛下德奉三無仁均
九有敬識百辟之享獨觀萬化之原有功而必見知無
善而常弗棄遂令窘悴得與褒加臣敢不守靖致虚安
時處順何以效涓埃之報惟不為名器之羞臣無任云
云狀元羅繡南征議臣聞皇天厭亂所以開聖人
也故必不世之英雄膺時撥亂以新寰海以息兆民陛
下以積累之資出逢否運應天順人肇臨大寶網羅英
俊觀其所以開基創業者至矣然殊未能混一區夏定
宗廟萬世之業臣獨為陛下恥也比復覽聖詔旁求草
澤以南征之議大抵皆碌碌之士辭章泛濫不能盡當
世之務無以副明詔臣今為陛下言之臣觀高祖起于
匹夫劍斷白蛇旗標赤幟獵販繒屠狗之軰率瘡痍亡
命之夫兵不餘數萬西攻武關繫秦王降子嬰以定關
中暨徙封南鄭銳意東鄉復與項籍争鋒巨細百戰使
籍馬不停卒斬東城五載而成帝業以臣觀其所以興
者不過于高明果斷急擊勿失所以收成功向使高祖
隠忍遲𤼵將且為敗虜矣尚何敢望天下哉况陛下據
全齊之地挾猛勇之師豪傑之士雲屯霧集劉季君臣
相去萬萬而趙又非猛秦項籍之可比此天亡之秋所
以假手于陛下若不因幾而取之是乃養虎遺患將使
能殖矣今陛下特隠忍而不𤼵者毋乃惑于四議乎臣
願為陛下決之其一曰方以卑辭通舊主告以大金所
迫不得已之意隂結猛勇速求剪伐成即為君敗不失
為忠觀其猛弱而獲福責三王之舉也臣切薄之此雖
三尺之童猶不可欺况為人主哉陛下獨不見張邦昌
之禍乎以彼奉符璽退而復辟猶且為虀粉况又有甚
焉者哉至今天下猶有為邦昌惜者獨臣以為匹夫宜
其殺身且成敗在决斷與其退懼不若不為陛下果欲從此
議以通舊主邦昌之禍及矣非陛下不能患不改爾夫
圖王不成其敗猶霸此可決者一也其二曰彼有強敵
難塞之賂加以冗兵坐食之費俟其凶荒兵老財匱然
後可擊此又不然夫於越檇李之敗困於會稽及行成
於吳金玉子女所以為賂者不可勝計然終以滅吳况
宋之所保不下百郡西有三川之饒南有二廣之富增
鑄山之筭倚煑海之利其所以賂大金者不過歲時聘
問講禮之道而已休兵養士惟思所以報齊若提兵北
顧則我齊一敗塗地間不容髮夫天與不取必有後殃
此可決者二也其三則曰陛下所以王山東者以其間
得民心也若僉而從軍定失民望以臣觀之是不通時
變腐儒之說也夫趙奄有神器垂二百年其于生靈至
渥也一旦猶且忘之况大齊姑息之恩哉且民心日衣
望故主之來所賴大金威惠故無異心使彼和間稍行
將不我援則豪傑四起不待趙氏之兵而齊已誅矣且
民何恤哉如金國之師所請再四盖亦可慮也今幸許
師既無物以勞其來而又不為之佐則誰肯盡心哉使
萬一無敗可也或有不虞則我齊何以為計當因金國
之師僉十州之民劫以征行使見其故主凌遲之甚堅
心大齊不敢妄發及使趙氏不能退其兵而齊終得取
天下此可決者三也其四則曰陛下親臨戎事國事孰
委元子以儲嗣之重亦不宜輕動臣請論之昔唐高祖
龍飛太原開建國祚皆太宗仗義而動問罪庸主躬親
戎馬平定天下陛下縱未能親臨則莫若以元子行太
宗故亊躬率其師與民除亂使萬世之後尊陛下為齊
高祖而元子為太宗如或不然則陛下一傳之後而大
臣皆宋之舊臣誰肯竭力以輔少主宜使元子親王成
此戡定之功以結民心以服大臣庶幾我齊得以永祚
傳于無窮此可決者四也四議既決而臣復有六擊之
便今備陳之且兩淮之廣膏腴千里實六朝控扼之地
所以表護浙江而不可失者也而又金陵者古之重地
前有長江之險環以太山之固得人以守之則雖窮年皓
首而不可拔彼圖退保吳越略無意于此殊不知兩淮
失金陵危則吳越不可保矣此天之所以遺陛下臣知
其無能為也若遣兵先據兩淮振威徐泗搖蕩江浙乘
隙投間金陵縱不能全圖而山東為内地陛下可安矣
此地利失其守可擊者一也且國步多艱必圖賢相以
輔庶幾可救隕越而趙氏自播遷之後鉅公碩德隨民
庶磨滅而所與謀事者不過六七輩吕頥浩横議狂直
失大臣風兼有私門之僻有政事皆為利所移朱勝非
雖老臣然守法具位怯于圖大事秦檜量小而謀大翟
汝文才有餘而量不足趙鼎雖大器然孤身在外進不
容于朝至于范宗尹口尚乳臭驟然登庸言不顧行驕
自貴起又無足道是數子輩皆闒茸之士非宰相才也
况復互為朋黨比相譏詆此去而彼入席不暇煖視政
府如傳舍且以有倉卒之變其君惸惸於上百官從之
於下無有任其責者此宰相非其人可擊者二也且國
家危亂注意在賢將彼用者第皆庸瑣劉光世雖持重
而偏禆不良韓世忠有京西汜上之役不可以言勇至
於張浚尸祿素飱坐與卒伍争利徒能縻費太倉粟是
三子者曾無毫髮功僥冒主知赴身行伍致立兩府之
列挾不賞之疑懷藏弓之忌金珠子女玩嗜滿前驕奢
淫泆以奪其志而又各以權勢相尚互誘軍士結怨連
隙欲其帥先不其囏哉此時將驕而不和可擊者三也
夫兵者國之爪牙弗戢將自焚彼自敗績之後士卒殆
盡不過降烏合之衆招飢悴之夫患生於驕縱治之急
則有合縱之謀緩則生日横之氣間有邊事則各以妻
稚為念彷徨自傷覬覦重賞而後行飢鷹已飽皆將颺去
此兵縦而不戢可擊者四也詩曰大宗維翰又曰宗子
維城而太子者亦天下之大本也彼孤在上既無宗室
屏翰之助又無儲位嗣續之托閹寺竊權勢傾朝野其
不殆哉設有軍事孰與之謀此主孤而内危可擊者五
也夫用兵之道財用為先彼自興兵以來藏無信宿之
錢倉無間日之粟兩浙之間賦斂横出官吏生奸民人怨
望懷僥求之心猶且不已稍有緊急不亡何待此兵窮
而財匱可擊者六也且我無或失之疑彼有可擊之便是乃
萬全之師取天下如反掌伏願陛下斷自聖衷確然不
回從臣議則天下幸甚臣謹上議詔曰勅奉議郎羅繡
朕自乘時創業實賴英議當宁求賢孰為賢者皇天助
順錫我忠良克堅北面之心首建南征之議碩謀遠略
灼見的情輿論僉從皆所毗倚賜卿絹一百疋日下乘
傳赴闕以候登庸朕當親勒六軍式圖厥事果獲戡定
樂與卿共之秋涼卿比安好否遣書指不多及金人
節要曰達蘭自宿遷北歸路由東平劉豫不之出迎更
遣人議於達蘭曰豫今為帝矣若相見無拜禮豫嘗拜
達蘭達蘭怒責之盡却劉豫贄獻之物不與之見大憾
而去渤海萬戶大托卜嘉過淮揚知軍張渙李成之始
話及劉豫托卜嘉撫掌歎曰某渤海之大族共知也金
人初招某許某開國遼東後被堅執銳從軍争戰積有
年矣雖一郡之安閒不可得也豫山東守郡爾勢孤援
寡出降而已而今當是任以是較之豈不負某哉金
人節要曰劉豫委皇子府參謀馮長寧乞兵于金主長
寧具言酈瓊全軍請降自九月十三日到東京具陳過
江自效之理令瓊為鄉導乘勢併力乞兵南下金以廢
豫之議已定慮豫有衆之多陽許有行且遣使馳傳至
東京以防瓊詐降為名立散其衆除金人萬戶博索為
元帥府左都監除龍虎衛大將軍河北東路兵馬都總
管河間府尹渤海萬戶大托卜嘉為元帥府右都監(大乃)
(渤海之姓托卜嘉小名也)左都監博索居太原府陳村新城右都監
托卜嘉居河間府新城起諸路有力軍南下令初下人
莫知其廢豫也於是下詔遣達蘭烏珠托卜嘉提兵以
入川為名之長安擒豫弟益豫之立也高慶裔推之尼
堪主之金主烏竒邁從之豫知悉出三人又三人金之
最用事者每歲厚有饋獻蔑視其他帥長故餘者無不
憾之以謂我等衝冒矢石拓闢土地皆為慶裔輩所賣
矣豫雖有此怨謗而未至廢逐者以烏竒邁在位尼堪
當權慶裔用事耳至是烏竒邁已死慶裔伏誅尼堪繼
亡則豫之廢也必矣豫既廢遷居瓊林苑阿勒巴寨(阿勒)
(巴金國三路都統豫未廢日金人留之監豫故屯于瓊林苑)達蘭逼其北行且問豫
所欲之豫請居相及乞魏王宅達蘭逼之行既近相繼
𤼵之燕山又𤼵之中京既而𤼵之上京給太子廟以居
之昔金人初破上京盡屠其城後又以有罪徙其中彼
人視之以為罪地如中國瓊崖之類地居燕山東北一
千七百里乃五代所載契丹安巴堅西樓是也劉豫
知臨軍汝崖來虎降王倫高公繪使于金國回王倫
自金國回報議和之約且曰金許還梓宫及韋太后又
許還河南州軍
三朝北盟會編卷一百八十二
