三朝北盟會編卷十三
宋徐夢莘撰
政宣上帙
起宣和五年正月一日乙卯盡二十七日辛亥
宣和五年正月一日乙卯朔金人李靖王都哷等來議
燕地税賦
初四日戊午李靖等入見于崇政殿李靖上殿奉書
傳達如儀上遣黃珦傳旨云兩朝共議力討伐契丹今
已得燕寔為慶事自泛海計議累年大事已定自合結
絶今來一事未了生一事暴師日久各不穩便早見了
結當共享太平豈不美事所有税賦等事詣宰臣王黼
賜第計議靖等詣黼賜第黼諭靖等云兩朝計議累年
大事已定今却忽于元約之外頓生税賦一事何故如
此靖等對以只為本朝自用兵馬取得燕京獻與宋朝
所以要税賦黼諭以今來原約之外頓然更要税賦本
朝官員上下以至朝廷議論都不肯黼亦以此為難惟
是上意要成交好特地允從黼性明白自來不隱事人
所共知自家心裏事亦須說與使人且如初議取燕地
本要復漢地救漢民今來貴國却於元約之外生此賦
税一事且如自來與契丹五十萬銀絹已是㬠多今若
更要税賦須是又添物事如何交得出委是難以依隨
若便斷絶即是許多年歲往來計議交好不成兩國如
此各不穩便今來選置官吏屯駐兵馬與貴國出地税
有何所利寔是止欲成就交好且如地税自燕中計脚
乘到貴國如何搬運得莫須别以銀絹代税賦靖云如
此則甚好却是省力不知待着多少銀絹代税賦黼對
以燕地税賦自來素有定數已得聖旨令趙龍圖等前
去議定茆齋自叙曰朝廷差趙良嗣周仲武充國信
使副仍送伴李靖等入燕僕問良嗣所以奉使事良嗣
不答遂行經十餘日良嗣武仲同李靖王永福察勒瑪
回自燕中赴闕不言所議童貫呼僕謂曰良嗣昨有申
到語錄與你所說不同兼你係摘留使人自合赴闕本
司已作奏狀可取東路馳去僕遂行至闕下奉聖旨令
中使押馬擴赴王黼宅議事黼云在奉聖州摘留所論
事理力争死争此一節朝廷甚多公僕曰不意延慶遁
走女真先入關不得而争也黼起立云據今事宜有何
所見僕投黼一劄子云燕地乃中國北戶自祖宗以來
有志恢復比者海上交結女真已許割還但緣劉延慶
遁走失入燕之機會今女真先入據之輕我兵弱已肆
侮慢當此形勢於復地未為急而防後患乃急務也愚
請於復地之間條畫徐制女真三策以杜後日之患若
女真果以山前山後故地故民盡還本朝將用我故民
守我故地關山險阻易為捍禦雖倍益歲賜則所入足
償所出得以復境土而絶後患是為上策倘女真必欲
割留平營灤三州不全歸燕地則宜各守所得彼得燕
山便守燕山我得涿易即守涿易比𩔖高麗夏國少與
歲賜彼必欣然聽命若慮日後侵凌則於廣信以北横
斜多築城壘嚴屯軍馬仍開掘涿易兩河為塘濼連接
沮洳直抵雄覇彼來則禦之退則備之是為中策若且
聽金人奉聖州之約止割燕京六州二十四縣全與契
丹舊幣姑苟目前之利徐為善後之計是為下策舍此
三者若汲汲於求地而不計勞費增歲幣益禮數與板
築姑防一隅用新附之衆徼幸戰勝徒深交往事或隳
成一旦使女真得志殆將取侮於四方是為無策今女
真雖乘勝氣銳但兵少而力分加之天祚未滅張覺抗
衡國内空虚新民未附我若嚴備邊防屯集大軍示以
威信遣一介辯士議之彼方内顧不暇未必不成上策
惟朝廷議而行之不可緩也黼讀至姑苟目前之利徐
為善後之計是為下策黼嘆曰可謂苟目前之利可謂
苟目前之利也公之下策乃朝廷之上策於公下策中
更待添些物色僕曰更添物色便是無策黼云允如公
說若彼席卷南來奈何僕曰彼方内顧未暇南來内憂
既絶然後逞志某今所論盖欲弭異時之患乞公相深
思之黼云虎狼之暴豈復内顧兼朝廷大議已定今又
差公作計議使但着剛着柔交割取燕山便是功也餘
不須論
初五日己未李靖等入辭于崇政殿靖跪殿下上令
黃珦傳旨諭靖等到軍前日傳語大金皇帝謝遠遣使
人到闕兩朝信好累年已著切不可聽契丹言語此軰
亡國之臣沒安身處只欲鬭亂兩國但與鑒破必不聽
彼言且如税賦本寔難從只緣成就交好特議依應然
亦須酌中商量方可了得所有營平灤三州地里不多
只是要抵敵四軍且是一道了絶甚好本朝與貴國交
好累年且如朋友覓一物也須與卿等到日但子細奏
知靖等云領聖旨靖等又奏禀去年歲幣上又令珦傳
旨今年來要去年歲幣極無名待將金帛為賀功犒軍
之禮靖又再三奏上不許又再奏告上遣珦再諭靖等
與去年歲幣靖等歡欣不覺踴躍靖為期日已迫乞免
供奉庫賜宴及朝辭并門外御筵上許之龍圖閣直
學士大中大夫趙良嗣朝散郎充顯謨閣待制周武仲
充國信使馬擴充計議使賫書再往軍前許以銀絹代
燕地税賦令定議數目朝廷國書曰正月日大宋
皇帝致書于大金皇帝闕下比聞親提師卒遠涉關封
靡煩振旅之勤共底夾攻之績夙惟信義方劇忻愉亟
承使節之還舊沐書辭之悉念欲諧於歡好當曲示於
忱誠本朝與貴朝數年計議漢地漢民及夾攻等事具
載累書兹不費辭昨趙良嗣等還自代北知欲入關討
伐即自涿易等處分遣軍馬夾攻三面掩殺契丹數陣
大獲勝捷追逐遠過燕京東北寔與貴朝攻取居庸之
兵相應靡有差失暨國妃與四軍以下奔竄城中無不
順之人似聞貴朝兵馬相近於義不當争入燕城即令
遠駐兵馬本堅守信約之應夾攻者事皆有迹可考不
待理辨今承來書燕地州縣税賦欲行拘收不特事非
元約及非近所計議自古及今税賦隨地况遠隔關塞
民戶如何搬運於理本難允應重念萬里交歡踰海遣
使積年于此信聘往還情意已篤意當勉從所諭已成
交好今特許每歲别交銀絹以代燕地税賦令良嗣等
前去定議并契丹舊交銀絹並合自今來計議畢日為
始所有彼此遣使特賀禮正旦等事候計議畢議定發
遣月日受理去處其銀絹交割處所分立界至等事續
議畫定候屬春和茂膺天福今差龍圖閣直學士大中
大夫趙良嗣朝散郎充顯謨閣待制周武仲充國信使
副及差馬擴充計議使有少禮物具諸别幅專奉書陳
賀兼謝不宣
二十五日己卯趙良嗣至金人軍前議銀絹代税定數
金人并言課程除歲幣外要增添一百萬貫並以貨物
充折令回宣撫司申聞候報燕雲奉使錄曰是日良
嗣至軍前於城西南一廢寺中安泊見金主令譯者傳
言收下燕京遣使賀功甚好不知大宋皇帝實歡喜否
對以兩朝共力討伐契丹今已得燕寔為慶事本朝皇
帝聖心喜悦所以遣良嗣武仲充賀功使副阿固達及
其下諸將帥大喜繼令譯者問别有無奏陳言語開陳
税賦一事即非元約又非近所計議本難相從朝廷大
臣議論皆以謂不可惟主上聖斷欲成就交好特許别
交銀絹以代税賦專遣某等來計議然税賦所出須要
贍養軍民須以分數酌中參定方可了絶烏舍云此不
難據燕地所出税賦并課程計數兑換自然不錯某等
對以國書内止言税賦今日却并課程言之豈有此理
却云所謂税者商税鹽税諸般皆是也對以税賦課程
自是兩事其理甚明兼前番臨時曾言夏税秋賦如率
雜油豆之類如何搬運設若本朝委曲從之莫須折當
元帥與郎君皆言甚好此本為税賦元不曾說及課程
却生此一節况自來與契丹五十萬銀絹皇帝聖意甚
厚欲成交好盡數許了已是㬠多今來又將銀絹折當
賦税一定之後不論凶荒水旱每年依例送來如是酌
中方可成合烏舍出文字二件一件言税賦二百年舊
額每歲出緡錢四十萬後來新額四百餘萬一件通税
程約六百萬貫却待以多少銀絹代之良嗣答以燕地
褊狹豈有元約額只四十萬貫後來便頓增許多承平
時斗粟不過百錢今兵火荒歉彫殘之餘斗粟一金自
應十倍豈可以此為定烏舍云貴朝國書内既言别交
銀絹以代税賦必有定數請分明說破良嗣出御筆十
萬之數言之烏舍言十分未有一分燕地税賦共收六
百萬貫且如舊與契丹銀絹五十萬貫尚有五百萬貫
奉聖旨於内留四百萬貫養贍軍民只收一百萬貫良
嗣又以第二項御筆二十萬之數許之烏舍云二十萬
之數尚不及前項之半更要西京如何了得再三辨論
久之遂除下西京堅執如故不免以第三項御筆二萬
綾數許之烏舍又言燕地本出六百萬今只要一百萬
已是恩義猶不相知却待折些銀絹更做盡艱難作兩
三番添展如便更添得來折當些小物必做難易不若
都休更無商量請使副回去只依契丹舊與貴朝舊日
兩地供輸人戶勾退涿易見存兵馬若不退便將兵巡
邊良嗣曰兩國繼好累年本朝自以兵下涿易今乃云
爾豈無曲直烏舍曰不是本朝要斷絶自是貴朝惜物
若相就作百萬便見了當遂出國書草本細計物帛錢
數本待斷絶恐兩家不好據今來地盡在國書中若一
一從得便好如不從更休來商量又出折當物帛數字
内二等綾價謂上等每疋五貫中等二貫五百文閏羅
四貫練絹二貫又出燕京地圖云招延州是渤海住坐
本朝拘收外有居庸金坡等關貴朝占據古北松亭關
本奚家族帳自本國為主西京一節候大事了可以商
量也入辭金主言為税賦事不相合本要止絶數年踰
海通好且欲相成就的確事節盡在書中一一從得時
便好也如不從得便領兵巡邊又云古北居庸本自奚
地自合本朝占據今特將古北口與貴朝其松亭關本
朝屯戍更不可說着使人回為我語皇帝事當亟决使
人亦疾回我欲二月十日巡邊無悞我良嗣云此去朝
廷數千里今正月且盡安能如期莫若使人留雄州以
書驛聞為便阿固達許之
二十七日辛亥趙良嗣回至雄州即以所得雄州回書
附逓奏聞金人國書曰正月日大金皇帝致書于大
宋皇帝闕下遠辱華函繼形温問因遽成於小補感特
貺於慶儀載循計議之辭未悉聽從之諭致煩馳報冀
示誠音自來越海計議收復燕京并所管州縣元是漢
地漢民已曾允應若是夾攻則與又承回示若大金兵
馬到西京本朝便自燕京并應朔等州兵進泊至遣兵
攻下西京牒報代州不經依應直候契丹勢傾力敗方
自涿易起兵與元約不同昨於奉聖州良嗣等來時國
妃狀奏稱貴朝兵馬竊入本京雖以殺盡幸願欵附金
國尚不欲違約已報許於後國妃又申瀘溝河南大破
南軍雖追捉數萬願為金國臣子重念如不自取慮失
元許遂遣重兵攻破居庸燕京并所管州縣並已欵降
尋遣親見副使馬擴專報委細及差人就檢陣地僵屍
甚衆俱是南人更有人暗知貴朝統制劉延慶已坐失
律兼偽命林牙統軍扎拉等以下亦稱國妃知當朝兵
馬過關勾退鎮南軍馬待圖逆戰盖因自來已破大軍
别無警急及至相近不敢對敵因而遁去别不敗於南
軍亦不曾到燕京左右若是城中之人寔是相順無因
盡殺入城軍士依此事跡足認貴朝兵馬不克夾攻特
因自力所以拘收税賦今承來書事非元約税賦隨地
戶民如何搬運於理本難允應今特許每歲别交銀絹
令良嗣等前去定議向來燕城倘頼貴朝攻下無由更
收税色寔以自力收獲故也既以相許即委所司勘會
據燕京管内每年收納隨色賦税共送五六百萬貫乃
命宣諭國信使副於内只收合直一百萬貫物貨回奏
良嗣等稱奉御筆只許銀五萬兩絹五萬疋如不允應
便添十萬仍議西京在内更或不許西京别作一段猶
不允從添綾二萬入二十萬數更或不允綾在二十萬
數外以上别不奉到宣旨不敢自專願遣使人賫書計
議據年前合交銀絹數内先已將到二十萬兩疋尋委
舊存交割官員檢辨收領緣稱絹貨不弱不並前來今
請依與契丹一般者交送據平灤等州不在許與之限
已曾書報倘廣務侵求難終信義無煩理會况平州已
為邊鎮所有協擄投過民戶别諭良嗣等省會去訖所
據今歲代税合要物帛絲綿諸番色數并依中等價值
别有劄目如何依從即請一就起般年前并今歲合交
銀絹依契丹數目送至燕京用賞軍人外據代税絲綿
諸物定於今歲十月交割内絲綿並須燕京土産外自
今歲以後常平合交代税絲綿等物依見去劄數并前
來歲交割銀絹依准舊例分破五番搬送平州路界首
交付及示盟誓凡百事節皆遵此約長世不違貴憑同
盟所有疆封可自燕京所管州縣地分與平州界至其
間畫立其賀正信使彼此各請預先一日到闕生辰人
使以十月三日受禮依上到來外賀貴朝生辰並依舊
來契丹發行月日到闕仍於穩便處所起置𣙜場所有
燕京并隨州縣民戶不少若許計議不見定一自難安
撫苟失今年播殖將來住係何處卒難拯濟如或難以
准隨請各只依契丹體例施行仍速勾退過界兵馬候
當春始善祝多祺有少禮物具諸别幅令龍圖閣直學
士大中大夫趙良嗣專奉書陳達兼謝不宣謹白
三朝北盟會編卷十三
