三朝北盟會編卷七十四
宋徐夢莘撰
靖康中帙
起靖康二年正月一日辛卯盡十五日乙巳
靖康二年正月一日辛卯朔上朝賀太上皇於延福
宫并詔百官僧道出南薰門赴軍前致賀二將遺史曰
是日有旨令百官僧道往軍前致賀尼堪傳令止絶之
舊制正旦日朝會車駕坐大慶殿諸國使人入賀殿庭
列法駕儀仗百官皆冠冕朝服諸路舉人解首亦士服
立班其服二量冠白袍青緣諸州進表官各執方物入
殿諸國使人大遼大使頂金冠後簷尖長如大蓮葉服
紫窄袍金蹀躞副使展裹金帶如漢儀大使拜見立左
右其拜以兩手着右肩為一拜如漢儀夏國使副皆金
冠短小幞制服緋窄袍金蹀躞皮靴乂手展拜高麗與
南交州使人並入漢儀回紇皆長髯高鼻以疋帛纏頭
散披其服于闐皆小金花氊笠金絲戰袍束並妻男同
來乘駱駞氊兜銅鐸入貢三佛齊皆瘦瘠纏頭緋衣上
織成佛面又有南蠻五姓蕃椎髻烏氊並如僧人禮拜
入見旋賜漢裝金襖之數更有真臘大理等國有時朝
賀大遼使人在都亭驛高麗在梁門外安州巷同文舘
回紇于闐在禮賓院諸蕃國在瞻雲舘懷遠驛唯大遼
高麗就舘賜晏是歲圍城中遇正旦而命親王就敵帳
中致賀都人傷感繼之以泣濟王景王詣金軍賀得
金銀數斤以歸尼堪遣其子真珠大王同使人八人入
内賀正
二日壬辰金人二十一人詣國子監燒香拜先聖諸受
内金銀輸納不絶絹已畢數徐秉哲根括高傑高伸家
收蔵昨蒙聖旨根括權貴之家金銀表叚據南壁根括
官陳著押到高伸家女使劉梅夀先將金銀令斡當人
劉均次押往見高傑家收蔵本府遂差人勾劉均出頭
其高伸却與兄高傑穿執親來本府庭下高傑係金吾
衛大將軍高伸係延康殿大學士日前受國厚恩不可
勝計今將倚恃官高庇護幹當人却各乃親自出頭抵
靠實恐難以集事伏望特賜指揮施行奉聖旨高伸輙
至公庭有虧臣體高伸落職高傑降充左衛率府軍
三日癸巳兵馬大元帥次東平府王以正旦過華縣
宿陽糓縣二日過景德鎮宿迷魂寨至是到東平府本
路安撫使盧益轉運副使黃潛厚轉運判官閭丘陞以
下官吏出郊迎接百姓父老夾道駢肩驩呼之聲溢滿
城市
四日甲午金人蕭慶就都堂聽講月令洪範再詔諭
河北河東割地詔曰敕某州守臣某大金元帥府領兵
來責失信欲盡得河北河東永固結好雖即時應許遣
聶昌耿南仲前去割交其寔念祖宗之地不可與人故
自大金臨城堅守禦敵終至失守出城歸欵所有重兵
雖不下城猶稱只候此交割州軍撫定了當然後收歛
仍取了應合交州府官員在京血屬執質才候撫定了
日放歸團聚其在外者亦别作根勾去訖近刷到石州
种廣家屬送還軍前稱石州早已歸欵遣回不用足知
其餘家屬才候撫定亦當歸還今聞某州堅守未降足
認勤王保衛社稷不願歸屬外界然大軍尚在城下若
迤邐堅守須至别有施行則汝之忠勤反為社稷之禍
豈如早毁樓櫓開門出降撫定本土人民外元係河南
客官軍民客旅人等元放還則公私各得其所再念京
師城池深固猶不能保若汝等不務順從其於宗社無
所禆益所在亦必不保慎毋執迷故兹詔諭想宜
知悉是日持此詔之寨中泣血錄曰金人遣使廹朝廷
再詔諭河北河東割地自聶昌耿南仲出使繼遣陳過
庭往而兩河守臣人民作堅守計例不奉詔至是累日
才得石州朝廷不得已乃降詔諭南京先是正月一日
金人同撫諭使臣賫詔至南京取金帛南京疑不與復
遣使臣持奏入京覆其故忽覽來奏知撫諭詔書已到
又知南京蒙大金更不攻打喜極出涕所須金銀疋帛
當竭力應付一疋一兩不可存留根括係官吏民庶人
家盡數供納以謝恩德京城見在收拾犒軍務在罄竭
近詔書朕苟可以報大金者雖髮膚不惜亦可以此意
曉諭官吏民庶勿更執迷恐誤大事南京與金人凡金
百兩銀二萬五千兩絹一萬四千疋
五日乙未大元帥命官往祀岱嶽日記曰康王念二
聖久被圍閉涕泗懷憂乃命官往祀嶽廟所禱國祚無
疆之福命耿延禧撰青詞曰伏以國逢灾會諒大數之
難逃神有威靈冀隆仁之垂佑念當艱棘遥發忱誠望
峻極以傾心罄虔恭而歸命伏念宣和叢弊失在於驕
奢靖康鼎新方崇於勤儉登寳位之未幾忽金兵之大
至初通和好之情終肆憑陵之禍今則金湯失險社稷
阽危君父何為横罹憂辱生靈無罪大被誅鉏係累成
羣去作他方之鬼逋逃遍地皆為失業之民雖幸免於
刀兵亦必填於溝壑况刻深之巨禍發於隐伏之奸謀
慘不忍言空成隕涕措躬無地請命於神伏望昭鑒俯臨
寳慈眷皇朝有積累之舊念嗣君無侈汰之愆平時康
樂之民率多良善中間有識之士不懈薰修家何一概
而亡情詎勝於哀痛况今首尾已歷冬春尚或交兵未
罷願察么微之懇特差救護之仁使金人未足之心不
為已甚畀趙宋無疆之福復見太平
七日丁酉雨雪天寒地凍如鏡行者不能立足人馬皆
不可行
八日戊戌何&KR1643;使軍前還尚書省揭榜何&KR1643;使軍前懇
尼堪乞減金銀表叚尼堪不從既歸尚書省揭榜云准
御封付下大金犒軍金銀表叚府庫士庶已到數目千
分未及所須之一專遣右僕射何&KR1643;躬詣軍前懇告乃
怪問謂京城人民衆多必隠蔵欺誕大金全活一城生
靈無以為報性命既保財物何惜仰開封府尹督責四
壁官急行根括御史臺催促覺察自宰相以下未納金
銀指名督索開封府大理寺及四壁根括所司勾呼禁
繋枷拷不可勝計不以官品高下例行訊拷枷項促催
者相望於市人不聊生
九月己亥上朝太上皇於延福宫宣和錄曰是日太上
皇后皇后偕至置酒食甚欵然不及次日出郊之意晚
金人遣使致書欲車駕再幸其軍議加金主徽號遣高
尚書持書來高奏陛下不必親出姑為書或遣親王大
臣以行如何上亦不欲出郊而何&KR1643;獨議必行上信之
㮚因歸堂自敕曰孫傳謝克家太子賓客輔太子監國
來日車駕出幸軍前時何㮚自謂折衝有術對金使歌
曰細雨共斜風作輕寒左右及金使皆笑久之遂出手
詔今月初十日出城見兩元帥議加徽號事或云是日
有使來要駕託以面議金銀事而上之出以議徽號
為辭遺史曰金人遣人使來請上詣軍前云農務將興
及徽號事須當面議之乃降詔曰朕初十日出郊見兩
元帥議徽號咨爾衆士各宜知悉封氏編年曰吳革見
詔謂親信曰天文帝坐甚傾車駕若出必見留乃見宰
相何㮚曰此度駕出必墮敵計願相公奏上勿出㮚曰
二太子邀駕無他祗為要上加金國徽號必不留也革
曰敵情難測焉敢取信[桌-日+(ㄇ@(人人))]懦怯不知所為戰悼失色而
革言終不見聽乃請於樞密院張叔夜孫傳乞奏二人
雖入面奏而業已議行矣
十日庚子車駕再幸青城軍前遺史曰上出郊以皇太
子監國以孫傳為留守尚書梅執禮副之識者謂鴻門
之會豈可再行也哉是日士庶僧道往南薰門候駕迨
晚榜示詔云朕出郊議加徽號事會諸將未集來日回
内仰居民安業孫覿狀曰正月初九日二將致書請上
出城議尊號何[桌-日+(ㄇ@(人人))]面奏宜如書十日復幸青城舍親王
位供帳蕭然饋餉皆不至羣臣相顧失色蕭慶諷李若
水留吏三百人餘悉遣故人多放還者於是金人以數
輩持兵守閽謹誰何日將入掩關外向以鐡繩維之燃
薪擊柝傳呼逹旦上不堪幽閉之辱往往出涕上之再
幸敵營也何[桌-日+(ㄇ@(人人))]曹輔吳幵莫儔李若水譚世勣司馬朴
汪藻孫覿扈駕從行上至青城舍於端成殿東廡是夜
衾枕不宿戒席土床而寢何[桌-日+(ㄇ@(人人))]已下皆置之别室上之
出也人無知者忽見榜示言駕詣大金軍前議加上徽
號仰軍民安靜不得扇惑衆大駭時上已出矣中外莫
不寒心靖康遺錄曰自十二月至正月金帛不足無如
之何敵催迫逾急頻數號令欲縱兵入城百姓輙驚不
安其室上以問蕭慶答云此事須陛下自見元帥乃可
了畢會尼堪亦遣人來請再相見上疑敵人見欺意欲
無往而金銀不足恐其縱兵不得已乃令皇太子監國樞
密使孫傳為留守上密謂傳曰至敵寨慮有不測當以後
事付卿可置力士司召募勇敢必死之士得二三百餘
人擁上皇及太子潰圍南奔我從金人之命死生以之
遂以初十日駕復出何[桌-日+(ㄇ@(人人))]以下皆從既至青城尼堪不
相見上於前所居舍内嚴兵護守靖康别錄曰金使
請上詣軍前加金主徽號先是都堂集議加金主徽號
曰繼天集統昭德定功惇仁體信修文振武光聖皇
帝太常慱士華初平力争以為不可二府怒罷之汪藻
之為太常少卿草定册文去冬遣馮澥等充奉册寳使
及河敵騎大入乃還至是遂親上之諭河北軍民手詔
宣和錄曰是日三省樞密使院同奉聖旨朕自即位以
來金人交戰不已朕累下哀痛之詔諒爾等共悉朕意
今金人攻圍京城已及一季應援兵尚爾稽遲使吾社
稷生靈坐以待盡比者金人已登京城按甲議和欲使
朕與吾民肝腦塗地金人請求靡有不從念屈辱之極
時事至此不獲已許帝姬和親立大河為界而金人實
未歛兵欲質我太上皇又欲使朕南遷王室見今難守
金兵終不退歸朕上禱皇天未之震怒下告民人未之
懷憤思祖宗積累至此而欲盡乎朕之德薄不能以保
吾民乎朕思一身朝夕不能安痛切深思實無罪戾夫
何使朕與吾民至於此極也咨爾河北之民與其陷於
敵人各宜自憤抱孝懷忠更相推立首領多與官資監
司守土帥臣與爾推誠結集北道州軍自以為號保守
疆土使予中國不失於敵人天下安平朕與汝等分土
共享之朕言及此痛苦碎首故兹詔示宣此至懷上至
軍前降御筆令王若冲邵成章衛護皇太子赴宣德門
議事
十一日辛丑駕在青城尚書省揭榜為金人疋叚數少
聖駕未得歸回遺史曰士庶僧道雲集於南薰門俟駕
回午漏帶御器械汪宗沔自御前回俄有榜云王帶御
傳到聖旨大金元帥因金銀疋叚數少聖駕未得回歸
事屬緊切在京士庶各懷憂君之心不問貴賤金銀疋
叚火急盡赴開封府送納許人告給賞隠蔵人依軍法
人心惶惶不安尚書省榜奉御批累見今高尚書傳元
帥台令為金銀表叚數少且留車駕在此俟見足數方
可放還可依下項並仰具數目明批上歷限十五日以
前送納如有顧惜隐蔵却因搜撿告首發覺便行軍法
御史臺文武百官親王宫主王時雍等僧道之技術官
放出宫人開封府戚里醫人百姓老娘諸行頭彭端等
公吏曾經祗應倡優及兩軍祗應人大小園子曾在行
幸局祗應人内侍楊戬賈蒙等下勾當使臣曹剛等
大宗正司宗室三衙曾經運輦官兵級内東門司妃嬪
并龍德宫入内黃院子衛士幕士等各令知悉士庶見
榜以駕留敵寨隨坊巷集隊伍裒聚金銀獻者不可勝
數朝廷將大内器物并龍德宫諸王所之數悉將以獻
自宣德門至南薰門軍民運金銀器物者接踵百姓所
獻數目各書其姓名用木床羅列而獻上充塞道路王
帶御傳到聖旨大金元帥甚怪金銀綵叚數少朕再三
懇告云京師居民甚衆必不止此仰開封府尹告示戚
里權豪士庶各體朕意日下分頭差官根括事體緊急
許卿便宜行事開封尋差下廂家至戶到店客戸倡優
戸例皆攤認一城騷然自是御史臺大理寺開封府追
呼百官豪富之家捶楚催督哀怨之聲不忍聞矣宣
和錄曰是日敵减儀衛止留三百人郭仲荀統之除親
王宰相執政學士院禮部太常寺官外餘並令先歸以
欲上金主尊號故也於是鄆楷而下九人宰相何㮚執
政馮澥曹輔翰林院學士吳幵莫儔直學士院孫覿禮
部侍郎譚世勣太常少卿汪藻八人分居青城齋宫别
室朝夕起居如儀李若水司馬朴以奉使亦從若水留
青城司馬朴留斡里雅布軍中上通謁二將不見禮數迥
異於前上不勝憂懣右文殿修撰知冀州權邦彦自將
本州人一千人號二千人前來聽候指揮奉王旨即日
劄子仰下疾速取便路前去開德府駐劄聽候元帥宗
澤節制
十二日壬寅駕在青城金人索上元燈道路相傳二將
城外作上元節觀燈凢在京師御前及諸寺觀正店皆
赴府納燈街中搬擔不絶又取景龍寳籙宫當年放燈
金珠琉璃纓絡燈珠翠羽飛仙之類悉赴軍前自月初
至此十日之間寺觀宫殿所有上元燈飾征求殆盡
十三日癸卯駕在青城樞密院編修官胡程太學生余
覺民上尼堪書宣和錄曰樞密院編修官胡程書略
言優禮我寡君則庶民懷恩恤惠我都城則河北慕義
凢千餘言太學生余覺民書引楚子圍鄭克之曰其君
能下人必能信用其民退三十里而許之平太學諸生
數百人泣詣於南薰門上書於大金元帥金銀事乞車
駕還内朝廷大臣隂以兵攔截又厲聲云諸生不可恐
致生事遂出榜曉示有詣闕上書者須用樞密院令賫
逹於是諸生懷書至樞密院轉逹彈壓官恐生變止之
靖康小錄曰是日王宗沔同敵使入門且語且泣都人
驚疑紛紛相傳上在齋宫不食三日矣内外震擾莫知
所為行人並散歸處處蕭索可傷有郎官押御前冠冕
軍中而金人有文字須要至上前呈過方赴軍中交納
郎官出門至上所居幕次日曛暮於簾外起居上初不
知自持一燭揭簾問卿何人郎官以實對曰押冠冕至此
上曰卿曾晚食來否答曰臣未曾食上曰宰相幕次去
此不遠卿可往就求晩食如無睡處却來此睡其人晚
食復來上曰朕渴欲飲水所居止有榻上有氊二番前
有小杌子二隻止有二綉坐子蕭然獨處而已郎官親
見歸以告人聞者痛心知河間府黃?善知廣信軍張
㬇知保定軍高公翰知霸州辛彦宗知安肅軍王澈等
各以本州兵至大元帥府徽猷閣待制知河間府兼高
陽關路安撫使黃?善自將本司人馬一萬三千知廣
信軍張㬇二千五百知保定軍高公翰二千五百知霸州
辛彦宗五千知安肅軍王澈二千以高陽關路副總管
楊惟忠為都統制赴大元帥府王慰藉温厚人人感悅
十四日甲辰駕在青城留守孫傳取上皇聖旨括諸王
公主宅金銀宗廟供設祭品等悉取之又令御史臺置
籍記宰百官不敷納者罪之總載曰是日有王文昌
致書遍告在京貴戚官吏士庶之家今天子蒙塵於野
亦為金銀表段不敷數目使金國藉口公等為人臣子
豈不上念君父速出盡納於官况金國攻破京城幸其
歛兵不下當時若使之縱兵大掠則子女玉帛皆為所
有加之困在圍城以粮米為命而金銀表段不能食若
使遷延歲月使城門不開雖欲售之亦無所用今公等
猶守既破之城惜已弃之物又何愚昧之甚又况平日
所為貴戚者素無殊勲止緣寵幸世襲封爵為官吏者
亦有所射利濫叨禄俸倚官营私恣行剋剥為百姓者
欺罔嗜利競較錐刀以取豐富及使賢能有在下之嘆
善良受饑寒之苦此天假金人取之若不反自痛責由
貴及賤各出所有以己率衆大謝天下變咎尚循故態
徒為文具萬一金國發怒悔之何及盖聞智者先事而慮願
公等上念祖父數見勞苦於外而下全爾家属之命轉
禍為福輕財惜生無自取戮况今朝廷見行推賞又許
事定開門各償價值公等亦不失利何苦冒法而不將
出者果盡數赴官更無隐匿至未敷數文昌却願以一
身詣金國軍前以實告萬一不從文昌當為公等論列
利害雖鼎鑊不辭望公等聽之無忽駕前夜召孫覿等
賦詩中書舍人孫覿辭免待制奏狀曰十四夜貴人劉
當時傳旨召臣臣遄往方進晚餔何㮚侍傍命臣坐賜
以巵酒上輟食語臣曰卿作即事詩須用三百字臣言
車駕未有還期臣等憂懣無聊而三百字非立談可辦
容臣退思以候它日㮚曰聖情不悅羣臣當有以娛侍
帝者賦詩不足辭上曰以歸字為韻而内侍輩持燭操
筆研摘紙趣臣應詔臣不獲已作絶句一首詩成進御又
令賦回字一篇上大悅復賜臣酒仍召馮澥曹輔吳幵
李若水譚世勣汪藻同賦羣臣見歸回二韻益悟聖意
所在不覺歔欷鼓三通劉當時裒集蔵去臣等拜辭以
出繼此二將遣使須求凢上所不欲見之書札者必遣
臣密諭孫傳凢六七遣矣呂本宗痛定錄曰前此上
在青城齋宫無聊何㮚奏宜賦詩以遣興乃以孫覿汪
藻應制上詩用時字韻覿詩曰噬臍有愧平燕日嘗膽
無忘在莒時藻詩曰敵帳夢回驚日處都城心切望雲
時有以此逹金帥及見在莒之句又斥其為敵帳因摭
此為名遂遲留車駕
十五日乙巳駕在青城前遣人傳榜回泣血錄曰榜曰
傳聖旨軍中供帳膳羞皆如法宰執從官次舍皆温潔
禮數優異只緣金帛數少商議未定仰即速催促務要
數多一二日間必定駕回保無它事恐兵民憂慮故兹
曉諭各令安業務要寧靜不得喧擾以民情頗動故有
是令金人請車駕劉家寺觀燈遺史曰金人索元宵燈
燭於劉家寺放上元請帝觀燈尼堪斡里雅布張筵會
召教坊樂人大合樂藝人悉呈百戲露臺弟子祗應倡
優雜劇羅列於庭晏設甚盛有致語云七將渡河潰百
萬之禁旅八人登壘摧千仞之堅城
三朝北盟會編卷七十四
