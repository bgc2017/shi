三朝北盟會編卷二百三十五
宋徐夢莘撰
炎興下帙
起紹興三十一年十月十七日丙辰盡其日
十七日丙辰金人入廬州以康定山知州赫舍哩同知
廬州駐泊兵馬都監楊春會兵入城殺康定山走赫舍
哩復廬州合肥野叟楊廬州忠節錄曰公姓楊名春字
德元大梁人沈勇有謀略擢自左班行門蒙恩擢修武
郎特添差廬州駐泊兵馬都監辛巳冬十月金主親擁
衆兵圍廬州在城官吏望風争遁時建康都統王權屯
廬州先領本軍棄而走公同本州兵馬都監騫福在城
往來巡邏安撫龔濤請公并騫福議事濤云江南州都
統戚方將帶軍馬于九月下旬棄光州已過大江池州
都統李顯忠部領軍馬亦棄安豐軍往峽山路渡大江
適來本州探稱金兵不知其數已在本州北門外離城
二十里地名白馬廟下寨濤荒急意將遁去因言濤今
將帶本州人馬往無為等處軍措置事務委春權州府
春白濤曰春今獨員在城守禦並無人從欲乞撥安撫
司效用一隊春守禦候金兵到來與之血戰以報國恩
濤言不須如此公後生脚手輕快且自看勢頭公見此
言再白濤曰春元是殿前左班行門累對御史武藝中
選蒙恩特允前件差遣今邊事不寧委春權州且
金兵未有一卒到城望風盡走今春既權州事金主若
竭國而來春當竭節盡忠不敢棄城遠遁濤聞公言大
怒曰自理會濤棄城遁走公獨員權州揀選強壯及刷
招募諸軍逃走兵效用公部領往來巡護州城十四日
有金兵全装軍馬不知其數于廬州城外往來圍城公
度勢力不加遂領兵卒乘勢突陣以出過中𣲖河駐劄
遂急募本地兵沿焦湖團結水寨鄉兵總首陳彦等二
百人守中𣲖河口有效用秦寳報今月十七日金兵已
壞巢縣龔安撫隨行軍馬千餘人盡皆潰散遂親往
巢湖招集潰兵二十九日有安撫司潰散效用軍兵四
百餘人數中有馬軍效用一百一十二騎公即時勸諭
招募盡起發往中𣲖河口駐劄陳彦具言前月十五日
金主大軍到廬州在州之東北離城五里屯御寨旋築
土牆城一座新築井一眼供御水至十月十七日金主
入廬州觀看詣諸寺廟燒香駕回市中下馬喚在城内
外被擄守屋百姓數十人親自撫䘏曰今不令軍損壞
爾等若我軍壞一個南民我却殺一個軍每人賜銀十
兩慰勞令各從便歸業金主撫䘏罷回御寨至二十日
金主提簇御軍前去和州今廬州只有二萬金兵係是
金國正兵一名頭領授淮南路招撫使康定山又一名
同知赫舍哩今見廬州四城門出榜召募本州逃移老
小限一月歸業其諸山水寨聚結逃避之民聞此榜日
夜入廬州與敵買賣如同一家兼以沿淮數處逃移民
社鄉兵強壯動以萬計隨身各有長槍紙甲軍須器械
將帶老小牛馬約數十萬見在中𣲖河以南舒城縣及
廬江縣等處屯駐各無糧見行作亂道遠不通恃強
為勝劫奪牛馬殺而食之金帥康招撫聞知多出榜文
令百姓強壮者數齎榜往舒縣等處召募沿淮逃移
民兵歸業聞說鄉兵緣無糧食皆欲順金兵見陳彦等
說急以所募民兵八百餘人先差效用岳孝忠部領三
千餘人赴中𣲖河口守把又差宋再興部領三百人赴
中𣲖河口守把並不放人過往公慮合肥以南無為軍
及舒州等處州縣居民無人保護及沿江一帶數百里
關津渡處最多無人拒守恐即泄漏與敵指路遂急緊
把斷兩道河口要處公又見諸山水寨團聚民社鄉兵
日逐入廬州與敵買賣恐泄漏公一行人馬虛實公急
部領敢死民兵二百一十七人渡中𣲖河廬州城南二
十里店埋伏潛領民兵孫彦等二十人各將帶火種并
隨身器械于當夜四更到廬州廬江東門角踰城入取
麻麥空地徑赴州倉發大焚燒倉厫糧米就倉所殺死
金兵二十六人從舊路復出再于初五日夜領民兵二
百一十七人赴廬州門外五里崗等候月落二更以後
從廬江門西壁踰城入州其兵自城門内每五十步擺
布正軍作舖把截街巷公等隨舖掩殺之其兵不相救
援共殺一十七舖在城屯住之兵驚亂當夜殺出廬城
死者不知其數及奪戰馬五十四匹四鼓歸中𣲖河駐
劄緣此隔絶諸處山水寨人民自後不敢入廬州與敵
買賣當月二十日忽有乞丐張貧子自廬州出城來至
中𣲖河口詢問廬州彼軍事體貧子乃言金人正軍内
有一千餘人病患死損數多緣為今月初四日初五日
夜楊權州入城殺盡搬布金兵焚燒倉厫金家軍馬全
無糧草日夜驚憂防護甚緊其金帥康招撫與赫舍
哩聞知中𣲖河以南一帶有山水寨及有團結鄉民老
小聚糧食甚多同知赫舍哩已定來日領正軍出廬州
門往中𣲖河南盡劫擄諸寨團結老小糧食公聞此說
即率民兵踏路險阻要處預先擺差岳孝忠等六十一
人在中𣲖河以北蘆村内埋伏又差馬軍趙再立領兵
七十三騎於廬江門外二十里店草垜後埋伏公親領
步人強壮者七十一名近廬江門外十里店向南大路
皂角寨兩下崗伏藏乃遣效用胡亮伏宣二人于廬江
門外三里崗卓望胡亮未久聞敵至皂角寨下公分部
領埋伏兩下掩殺其趙再立馬軍隨至應敵金兵頭領
赫舍哩中箭退走其餘敵兵皆潰公乘勢追殺至廬州
城下敵乃入城閉門不出時斬四十四級奪戰馬二匹
騾子二頭生擒金國二人連器械等公即往中𣲖河口
駐劄又於十二月初二日再領兵會合焦湖西口水寨
合肥縣尉張用于當夜二更以來同約入廬州各部領
人分路劫中金兵兵皆驚亂公領民兵殺至興安寺後
縣橋路南迎金兵大隊頭領招撫使康定山騎高白馬
頭戴皂氊笠身擁皂氊擁出衆軍之前公見縱馬向前
刺康招撫墜馬而死同知赫舍哩急領餘衆犇縣橋路
遁走公乘勝率兵襲之敵衆敗走公追至白馬廟以北
兵傷死者相屬生擒金人九人并復奪廬州公復募廬
州鎮鄉村聚落諸寨逃移居民老小不過旬日内盡皆
歸業公權州保全生靈不至肝腦塗地陰德及人多矣
未幾蒙朝旨知舒州張淵權廬州安撫使張淵以公復
奪廬州獲捷事件申奏于朝時諸路都統將帥媿已無
功陰賂有司抑遏不行吁公雖有以寡擊衆之勞為江
淮保障超越乎張巡許遠而不蒙褒賞惜哉野叟續
錄曰隆興二年敵衆不滿三萬再逼長淮當是時主帥
如韓津如頓遇如孔福皆望風而遁韓弃合肥頓弃壽
春孔弃濠州沿淮居民盡遭驅擄流離死亡相踵于道
路者以楊公任滿解印而去民之傷感無其人也吁不
見其害孰知其利不見其劣孰知其優不觀韓津輩之
失節孰知楊公之忠烈保全哉是以合肥之民因隆興
二年韓津之厄而追思紹興辛巳楊公之恩老穉懷慕
欲報之而不可得乃續其遺錄以傳于後異時秉史筆
者得采其遺錄以記楊之績庶幾不沒其傳焉邵宏
淵六合捷報親衞大夫常德軍承宣使侍衞步軍司左
軍都統制提督諸軍策應軍馬邵宏淵申近准置制招
討使司指揮提督人馬前去淮西策應王權等依應先
次統率左右兩軍于十月十七日到真州宿泊間探聞
得金人邀截道路遂差統領王宗鄭彦孫超將官晁江
等于十八日統押左右兩軍五百人騎前去巡綽硬探
去後今據王宗等當日申時約離六合縣東十八里逢
見金人馬步軍馬五千餘人分布前來施放弓箭迎敵
官軍宗等遂賈勇率士卒戮力血戰至酉時殺敵敗走
趕擁入河不知其數獲捷知興化府姚仲鳳翔府盩
厔縣報捷御前知軍都統制和州東路安撫使知興化
府姚仲奏差使臣王俊將帶人兵齎朝廷降到文榜前
去陜西招集忠義人偷劫敵寨收捉金國活人體探事
宜去後今據王俊申十月十七日經過陜西鳳翔府盩
厔終南兩縣南山存撫居民安業二十日到盩厔縣界
地名東洛谷口一更以來將金兵堡寨攻打有北界人
兵趙順等開門歸降俊當時帶領人兵前去招誘盩厔
縣有王博事金國宣威將軍彼姓圖克坦名薩哈終不聽
從俊將一行人兵親擁攻擊上城奪開東西南門有宣
威將軍薩哈帶領兵前來迎敵俊激諭一行人兵鏖戰
至天明殺死敗兵人馬不知其數捉到宣威將軍圖克坦
薩哈并妻偽皇親完顔達呼漢兒軍額爾克諾爾布所
屬瑪蘇庫小戸賽音珠爾等并奪到薩哈所授宣威將軍
誥勅并偽皇親達呼宣勅共七件官倉場庫務印記四
百戰馬弓箭鎗刀金鼓旗幟等有捉到當夜本縣備戰
一百餘人並係隨薩哈鬭之人除將捉到薩哈等見行
申解外委是獲勝捷統領姚興及金人戰于尉子橋
沒于陣完顔亮在壽春欲渡淮維浮橋已成邏者獲王
權軍擺舖數人中有一曹司亮見之問權所在曹司以
實對曰在廬州又問權有兵多少曹司曰有兵五萬亮
曰是也吾知之矣乃以金十餘兩遺曹司且令附書回
與權權得書繳奏且聞已渡淮河遂自廬州退兵沿路
作虛寨以相疑使白旗子五十人硬探遇金人騎兵金
人未覺白旗子乃避于路傍見金人十數騎而已白旗
子相語曰此亦探者也我輩占地勢埋伏俟其回可以盡
數殺衆遂伏于路旁林中既而敵騎果回衆皆出敵不
及逞為白旗子所掩殺死者七八人生擒三四人解赴
權問其虛實皆不應有都濠寨一人嘗跟烏珠渡江者
也權與之酒大醉遂泄其語曰大金起兵六十萬以十
萬出清河口不戰但為疑兵以當淮東之軍以二十萬
分往京西淮西以三十萬隨主來三十萬中又分為三
十萬出戰十萬護帥主十萬奪渡口權曰不可當也宜
引避之遂退保和州令破敵軍收後金人以鐵騎追及
于尉子橋統領姚興麾令拒戰金人直衝官軍興率兵
入陣力戰親出入者數回副統制戴臯率軍馬下路以
避不援興興遂死之日已晡權遣親隨軍來策應金
人乃退知樞密院事軍馬葉義問劄子奏契勘建康府
破敵軍統領右武大夫姚興十月十七日隨王權與敵
戰于尉子橋以兵四隊當陣數萬衆鏖戰數合手殺數百
餘人以援兵不至于陣戰死死不忘君忠勇可尚當議
旌賞以激士氣為天下忠義之勸臣已差𠫭議官一員
致祭及往其家撫視孤幼并賜賻奠開具陣亡將士姓
名保推恩外欲望聖慈特降睿旨先欲將姚興贈觀察
使除依格與合得恩澤外更特與恩澤三員仍許奏異
名并本寨立廟賜額候收復淮西日别于戰場立廟從
之姚興贈官誥詞勅執干戈而衛社方資敵愾之忠
援枹鼓以忘身宜厚恤忠之典右武大夫武功郡開封
伯食邑九百戶姚興材全果毅資賦勁嚴憤強敵之相
凌鼓我軍而摶戰所提不滿于一旅奮勇何翅于萬兵
卒拒其鋒遂殞于陣昇廉車而加襚屬孤子以推恩莫
歸先蔑之元宜立睢陽之廟舉為異寵用寄予哀尚
克有知歆此休命可特贈容州觀察使先是劉錡遣都
統王權將兵迎敵逗留不進為自安之計錡再檄權往
壽春權不聽命以威協總領都潔漕使李若川固請于
朝乞留權守和州錡復督行權不得已三日發一軍凡
二十四日僅發八軍止于廬州戍守故金人至淮得以
維橋從容而進如入無人之境權懼旋弃廬州回屯昭
關將士皆請戰權乃領親兵先遁麾衆使退敵騎至尉
子橋始遣統制官姚興一軍三千人迎敵興戮力死戰
數告急于王權權于仙宗山上以羣刀斧手自衛殊無
援意興勢雖欲却然猶殺敵數百人擒渠率而回會敵
假立權幟以悞興奔而入遂與其徒俱陷權猶走旗獻
捷冀以欺罔自解是後不復更與敵接徑回和州州城
新築而所儲資糧可為數月計權志不在守乃紿衆曰
已得金字牌聖旨令棄城守江遂自焚西門棄和州先
奔采石渡江
三朝北盟會編卷二百三十五
