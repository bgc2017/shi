三朝北盟會編卷二百三十九
宋徐夢莘撰
炎興下帙
起紹興三十一年十一月八日丙子盡十六日甲
申
甡之嘗試以允文二劄論之昔歲馬家渡之役烏珠出
舟于江官軍不戰而潰金人遂䧟建康蹂踐江浙至四
明而回當時議者謂方金人進舟欲渡時有能鼓率士
氣竭力禦之可使金人皆葬魚鼈之腹不為難矣雖用
力不甚多假令以郡王使相賞之其誰以為不當采石
之役正猶是也或官軍退却一步則敵人登岸不知肯
似向時蹂踐江浙而復回乎海鰍十艘雖用力不多而
金人悉死于江中若以前事為鑒雖醲厚之賞極一時
富貴以酬其不退却之功可謂當矣而允文乃虛張功
伐大其勞績意在於邀求厚賞以結將士之心自譽已
才而冀日夕之用可謂之要君亦可謂之欺君矣允文
謂午後到采石鼓聲已震地允文方與統制張振等議
列馬步軍為陣分戈船為五不亦遽乎列馬步軍為陣
頃刻間猶可辦也分戈船為五非十刻不能辦豈容擺
布僅畢金人方發喊况鼓聲震地已久雖欲出舟何用
發喊又謂數百舟絶江而來且楊林渡當冬月乾淺惟
單舟乃能出口若欲出數百舟非二十刻不能辦豈可
謂頃刻間通計官軍分戈船為五金人出數百舟當占
三時自午後又占三時日已暮矣又謂七舟遽逹南岸
既戰罷計岸上之屍凡二千七百餘人七舟可載二千
七百餘人則一舟可載四百人矣國家水軍舟船大而
壯實者無如馬船官軍每隊五十人一馬船猶不能載
八隊况金人拆人家板木旋釘為舟而能載四百人乎
采石居民不啻數千家戸外有兩國之兵大戰至於敗
者盡殱焉數千居民豈能安其居而寂若不聞允文謂
親身往來行間再三傳諭激以大義許以醲賞至于當
塗采石之人指此語為笑端允文藉此蓋有心望為宰
相也丙子之奏已行丁丑又作奏允文盛稱采石之功
難者曰旗頭本執持大旗麾衆當先者也臨陣鏖戰之
際已斷其左臂大旗固不可操執政争命之間安得小
旗而麾之耶其疎一也采石丁夫不過有數千人况踏
車轉戰至夜疲怠之餘安可役使允文謂掘塹闊一丈
五尺深八尺一夕之間開得數百丈又為内堤可立官軍
計其工料非疲怠之卒一夕可辦者其疎二也愚嘗經
由采石尋訪掘塹立堤之地采石人皆大笑之且曰采
石地勢有高下有山有水雖有連接亦有斷頭安能掘
數百丈之塹立數百丈之堤愚熟視其地利深以其言
為非是是諸軍虚張報捷者不可勝數諸軍提舉權都
統制張振以拱衛大夫永州防禦使陞翊衛大夫定江
軍承宣使又進中侍大夫副提舉王琪時俊統制戴臯
水軍統制盛新皆轉横行官遥郡是時王權方去軍兩
日議者謂權不去則為權之功故天下事有幸不幸也
有菜園戸杭文貴者以民兵在海鰍船中出江口中箭
透項而出遂死之允文奏其功以謂忠義奮發用命當
先力戰身死得贈忠訓郎與一子進武校尉文貴無子
以姪為嗣而受之總李莘者是日偶不在采石故立賞
不及張振懷州河内人初兩河䧟振聚強壯得百餘人
徑大行由喜兒灣流河直趍㐮漢與桑仲合時仲為鎮
提使用振為諸軍統都提舉仲被害李横繼為鎮撫使
待振如仲後横與振有疑隙乃走投江歸于荆南等州
鎮撫使解潜潜用為中軍統制潜罷鎮撫使振随潜詣
行在遂隸于張俊軍中俊以振為淮偹將趙遷為正將
王德為都統制也紹興十六年德奏遊奕軍去隸侍衛
馬軍司已久乞將牙兵親随親兵搭材等合一軍補遊
奕之闕以振為統領後選統制自初聚衆至為承宣使
皆無可書之績采石之戰邂逅成功豈不幸哉琪鞏州
人德之子也新亳州人紹興十年張俊在亳州新挈家
來歸既至建康俊奏授新正使兼闊職俊以建康城北
水陸之田畀新或謂俊在亳州受新北珠一箧而有是
報漸陞新為正將隸中後為水軍統制臯破敵軍統制
不救姚興而率衆先奔者是也晁公忞金人敗盟記
曰初八日金亮在壇上建黃綉真珠旗四面麾擐渗金
鐡甲坐麾旗下紅旗告戒諸軍有敢死之人賞以金椀
一隻酌以好酒然後登船而船小者五尺許則大者可
知矣皆壯健雄銳兵器俱精先登船者約三十餘人共
千餘人是時西岸金兵鐵騎周廽三十餘里鳴鼓大喊
以助戰艦其船開岸呼噪揮掉輙便衝過江我軍辟易
又會北風敵船如箭有數十艘將泊南岸我師有恐色
虞舍人躍馬行陣揮鞭督戰統制官張振王琪盛新時
俊皆曰候其登岸一勦無遺虞舍人曰昨與公等議破
敵為期今乃用命乎且敵來勢甚急若容縱放登岸而
擊之倘或機會一失奈何與其到岸不若中流擊之為
宜諸將曰諾即統帥海鰍車船衝撞往來鏖戰士氣百
倍無不一以當百金兵大敗且走金亮將發戰船渡江
也恃其兵衆意欲徑趨而渡故所用舟船乃山東平底
前後軒昂運載粮船也一舟濟五十餘人以為大江如
平常運河掉渡不難遂於船左右插棹數枝飛棹奔突
不知江流與運河之水緩猛之勢絶異又亮廹以酷刑
戰士盡死不回而我軍戰船皆艨衝巨艦士卒用命遇
敵戰船即衝撞中折全舟沉沒者十六七續後繼來者
見前敵溺死無餘皆反身回掉歸岸逆亮怒其復回悉
敲殺之由是金人喪氣兵威大沮敵既退衂遂具捷騎
置以聞李寳除静海軍節度使京東東路招討使沿
海制置使李寳燒金人舟船于膠西也遣曹洋奏捷于
行在見奏海道之功上大喜厲聲言曰李寳第一功顧
内侍曰今日寫旗賜李寳又問倪詢應簡如何洋奏活
捉倪詢應簡二人見拘管在李寳軍中上益喜令洋取
倪詢應簡親管押赴行在詢簡平江人越海投金人獻
海道進兵之策并獻海船利害金人用之被擒是日除
寳静海節度使京東東路招討使沿海制置使賜金鎗
御書旗以李寳忠勇為名金合茶藥酒器金偏帶束帶
各一玉皮帶一差内侍陳子常同洋押賜洋轉十官賜
金偏帶賜統制官賜錢一千貫金國主亮退和州以
其衆趍淮東金人以丙子江中之戰失利銳氣稍挫且
聞已得揚州遂欲計置瓜州渡江丁丑完顔亮以大軍
皆行遺史曰虞允文見敵人已退又奏劄曰臣於今月
八日大破敵兵已具戰守之計斬獲之數敷奏去訖次
日絶早臣與將士同在江口擺布戈船分兵大敵其敵
衆行列比昨日稍稀至辰以來敵凡再鼓臣等旗麾出
海鰍戰船五之二分其半向北岸上流直楊林河口以
其半傍南岸而行其餘仍藏港中以防不測良久敵兵
益稀臣恐金帥欲遁亟令水軍統制盛新引船杜塞河
口以神臂弓克敵弓齊力射敵應弦而倒者以萬數敵
見船無歸路即時從下流發火自焚官軍亦於河口上
流舉火盡焚其餘凡一百五十餘舟完顔亮引餘衆遁
去遣一小舟令張千者持書遺王權觀其書意似與權
有先約雖其策出于用間然亦不可不以朝廷已行遣
王權之事報之以絶其觀望正遇李顯忠至臣與顯忠
商議作報遣行獲金人奴婢二人賫往已錄白同金亮
書真本繳進去訖其張千本是鎮江軍使臣在瓜州戰
䧟敵中臣騐得本人身上有數處重傷已即時與轉兩
官發歸本貫收管聽候朝廷遣喚外所有采石至太平
州一帶居民各安堵允文三奏劄皆有可議者夫敵人
應弦而倒者以萬數不知用幾萬神臂弓克敵弓能如
是耶况官軍以舟船杜塞楊林河口而已楊林河口不
甚寬闊而又敵人擺列處在岸上乎在舟中乎若在岸
上則與河口全不相干若在舟中不過有數舟相對安
得應弦而倒者以萬數也允文有門下士昧于名數典
禮乃拾掇三劄溢其虛美作為記事之文夸大允文之
功允文蜀人也首自蜀中傳寫之衆皆和之於是蜀人
家家有傳本矣愚恐萬世之後忠佞不分故不得不力
辨晁公忞敗盟記曰初十日行府既得捷報往静安
渡沿江檢點營塞撫勞守把將士是日李顯忠至自池
陽遣硬探知逆亮緣采石之敗十二日離采石十三日
宿曠口十六日抵維揚與瓜洲兵合矣虞舍人謂李顯
忠曰敵懲采石之敗空壘往合瓜洲兵矣鎮江無備某
當往第恐兵少今采石愈益深塹築堤伐木為柵守禦
甚固敵未可卒至鎮江邊岸分屯備禦甚多要害僅數
將軍能任其責分一軍相從如何須更得百餘艦則事
濟矣顯忠曰敬受令是日虞舍人徑發循慈湖馬家渡
等處措處防托迤邐復還至建康洎至見元樞而知建
康府事張燾造謁虞舍人問勞甚勤曰燾所謂頼公庇
完顔亮約初八日來此會食使燾安往諸公因議可以
往鎮江者皆有難色張燾謂虞舍人曰已建大功可任
此責虞舍人欣然從之徑往鎮江謁劉錡疾已劇執虞
舍人手曰朝廷飬兵三十年我軰一技無所施今日成
大功勲乃一中書舍人也錡愧當死矣是時朝廷初得
瓜洲之報急遣御營使太傅和義郡王楊存中措置鎮
江虞舍人一日與存中總領朱夏卿知鎮江府趙公偁
謀曰敵已瞰江宜經畫守禦之備今車船又擺泊維繫
岸下有如臨期不堪駕用奈何遂相與臨江按試以警
金人時江船止有二十四隻狀如方櫃外飭粉灰内執
兵刃車轉兩邊之下外無所見并李顯忠所遣船亦至
虞舍人命戰士偹車船徑趍北岸瓜洲將泊岸復回敵
兵驚惶持滿以待其船中流上下轉回如飛敵衆皆憑
壘縱觀駭愕相謂曰南軍有備如此亟遣人揚州報亮
亮馳騎立至笑諸軍曰此紙船欺我也既而回揚州因
召問諸軍以必渡之策取十二月三日至鎮江早食有
跪前曰南軍有偹未易圖也向觀所用舟楫迅駃如飛
寧能當之且采石渡方此狹甚而我軍猶不能利徐為
之謀以伺其隙亮大怒以為阻遏軍威遂拔劍按膝數
之曰汝罪當死我不即誅戮汝更有阻我軍謀者尚何
辭軍伏地痛淚求貰者久之亮曰姑赦汝出與衆議之
具百船渡江違令者斬諸軍唯唯而退李顯忠到采
石王權罷建康駐劄都統命李顯忠代之顯忠被命急
馳以丁丑到采石見完顔亮已退和州是日晩報捷曰
十一月九日午時到采石探見金兵于西采石一帶擺
布船隻顯忠激厲水軍及諸軍統制將官先于東岸分
布馬步軍次用戰艦裝載甲士增以勁弓硬弩防遏遂
遣潜師直取西岸焚燒敵船登岸進兵掩殺至晩敵兵
退走和州委是報捷李貴克順昌府李貴為江州駐
劄御前右軍統制同統領張成等帶領人馬入順昌府
界會合忠義總守孟俊等收復順昌府偽知隸州蕭寬
退去貴等遂入城
十六日甲申金人以船筏攻茨湖不克退去茨湖在漢
上江與光化軍相對有鄂州副統制李勝荆南副統制
張進董江鄂州統領趙振張成荆南統領張抃郎琳李
清等各將兵防捍甲申金人乘船絞筏欲攻茨湖諸軍
且侵襄陽會風勢不利不得着岸有鄂州前軍旗頭史
俊麾旗涉水直登一舟呼曰前軍得功也諸軍可皆進
金人初不虞敢登其舟遂大驚失措行隊不整有墜水
而死者諸軍繼進俊殺其將猶收全功而回金人乃退
去被殺之將蓋其定府總管杜萬戸也京西王宣軍
統制趙晟錄到京西戰功曰十二月初二日敵侵茨湖
以舟渡師時風盛吹過南岸旗頭史俊先登舟遂殺果
勒千戶奪敵船十隻殺戮及溺水死者千餘人初三日
劉鄂聞金亮被殺班師歸者無行陣多失路為鄉民所
殺初六日均州忠義皆朝等部領忠義軍占據鄧州都
護鄭雄者來城入問鄧州守何在乃萬戶蕭中一也中
一先已携家歸順失路倒馬隸中被忠義人丁統領所
殺宣遣崔俊尋中一只得中一妻三人長耶律氏也子
號小將軍諾爾布長夀等數十人鞍馬數十匹招討司奏
得旨立廟鄧州中一之子授武義大夫十二月京西漕運
姚紹來見三帥責其不親援鄧州拜别即行三帥媿之
次日並起發先是差訓練官二員牛宏王彦忠將帶正
軍聚集忠義約一萬餘人占據汝州並無衣甲二月敵
還師西京過汝王彦忠牛宏部領忠義邀于七里河敵
兵盛遂敗退走汝州金人圍之十七日城破殺盡軍士
張免侯順得脫亟來鄧州吳拱遣統制周贇等八十餘
人往援汝州已不及正月一日遣王宣領所部往汝州
節制諸軍初七日到汝州土門敵騎已退二十八日王
宣等往城北三十五里謁秦王墓二月初五日金人數
萬騎薄汝州先以精騎萬數渡汝河王宣部領親随約
三十餘騎先犯陣軍續至皆赴戰自已至酉鏖戰遼州
萬戶統軍洎男小將軍天大雨金人大敗走還西京親
随無不重傷而趙晟為敵以棒敲碎其首惟親随梁臯
魯順魯臯陳才戰沒葛王已立遣兵再取汝州閏二月
十二日戰于汝州至晩各分散殺獲相當十三日早金
人全師來攻我師敗衂士卒死者百餘將官兩員戰沒
十四日兩師相拒至晩各分散十五日降旨班師星夜
發起鄧州途中接詔逓角令王宣部領親随二百餘騎
前來唐州二十四日到唐州公參招討差總管充中軍
統制節制沿邊軍馬當日管犒將士招討云汝州路
兵馬皆出太尉保全蔡州已為金人攻破統制趙樽等
巷戰逐敵出城告急甚切專候太尉歸望太尉看朝廷
面確山縣諸軍見係統領游臯節制逗遛不進蔡州事
勢已急望太尉勉力確山自有馬步一萬三千餘衆王
宣唯唯次早起行到北陽縣二十六日鄒溝下寨去確
山三十五里二十七日拂早起發擺鋪馬報金人已到
確山兩陣相對約一萬精騎宣遂捨步兵引馬軍行到
陣前喚諸撥發官步人可披城擺布又問有多少馬答
云約有三千餘騎宣令馬軍分作三陣第一陣如衝賊
不勝使退居第三陣之後第二陣不勝便退居第一陣
之後第三陣上則三陣俱上又喚馬正將田將副將汲
將令田將將所部馬軍五隊約三百南當拐子馬汲將
將下五隊馬軍衝突陣心宣指陣心謂汲將曰不用弓
箭人各背刀衝突汲將為敵騎所圍宣召親随馬軍崔
俊等内有師逄原趙晟曹得楊肅李顯張進李度秦順
赴探打散軍馬萬餘三隊俱盡追赶四十五里敵大敗
三河皆滿趙晟活捉得穆昆一名次早蔡州人報敵帥
左監軍走去蔡州之圍遂解師及樽兵自信陽歸安陸
王宣還襄陽隆興元年王宣除荆南都統替李道参知
政事汪徹督視㐮陽軍馬宣按邊經由鄧州南陽縣鵶
路取魯山攻汝州破城活捉到女真千戶沙呼實漢軍
千戶崔純并女真漢軍穆昆三十餘員并降番漢軍五
百餘人馬三千餘匹解赴参政行府有異衆竒功之人
李雲趙晟楊廸郝安祖張進曹德江浩劉邦寧王德高
順趙進都統王宣保明参政行府將朝廷降到空名官
誥書填推賞乾道間奉旨割唐鄧與金人金人随即進
兵統軍不撒所領番漢兵共十萬餘衆來攻襄陽至黃
渠十一月間王宣先遣趙晟師逄原王政王洵賈亮戴
廷等部押馬軍八十餘匹夜劫金人大寨斬五級牽馬
十餘匹活捉金人黃醜四歸寨制置韓仲通推賞十二
月内與敵戰于黃渠敵衆盛我師失利退却七十餘里
折兵將官一百十一人趙晟重傷推恩擢遊奕軍第二
十將自此講和班師是役也吳拱多視親書之未嘗行
陣者返令王宣保明(趙晟者鄂副都統制軍統領官也副都統分戍荆南出軍襄京西之)
(戰親在軍中故知其詳晟嘗被召至行在有劄子論今襄陽雖為京西要地荆南號荆楚上流然光化軍邊面)
(一帶有小路十九處可以上至䕫門歸峽盡是坦途並無關阻若金人知之直造䕫路駐兵屯守則襄陽京南)
(皆亦不足為用一則扼川蜀水路舟船不得而通二則據上流之勢可順流而下武昌九江皆失險矣乞行措)
(置廟堂不為意晟軍中號曰趙大斧以能用大斧得名也)
三朝北盟會編卷二百三十九
