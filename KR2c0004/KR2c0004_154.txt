三朝北盟會編卷一百五十四
宋徐夢莘撰
炎興下帙
起紹興二年十二月一日丁亥盡其日
十二月一日丁亥朔布衣吳伸上萬言書十二月初一
日布衣吳伸謹齋沐裁書昧死百拜獻于皇帝陛下嘗
讀太史公叙布衣王蠋狀于田單贊曰昔燕之初入齊
聞王蠋賢令中軍環畫邑三十里無入而使人謂蠋曰
齊人多高子之義吾欲以子為將封萬家蠋固謝燕人
曰子不聽吾引三軍而屠畫邑王蠋聞之曰忠臣不事
二君貞女不更二夫予豈助桀為暴哉遂經其頸于樹
枝自奮絶脰而死臣讀至此未嘗不廢卷涕泣扼腕而
太息何哉齊一小國也且有慷慨忠義之士今天下之
大四海之廣得無其人乎况天下之士自崇觀以来蒙
被國家教養雖山林臯壤巖谷海隅靡不承肓而受恩
德者矣何以大國之人不如小國之布衣乎臣固有意
于是今臣至貧且賤初非以富貴為心爵禄為念又非
欲以片言幸陛下之用從而求賞揣臣之心實無纖毫
覬覦况臣曾立功于近世者屢矣亦未嘗論功而求仕
進則今日之無意于爵禄也明矣無意于爵禄而有言
者非他臣恐萬世之下罪我聖宋無忠臣義士故以臣
所聞所見盡臣之忠竭臣之愚為陛下陳之伏望天慈
早賜睿覽不惟臣一身之幸將為社稷宗廟福天下生
靈之幸也臣竊觀陛下有孝弟之大德而二帝之問不
通陛下有湯武之聖明而敵國之陵不已陛下有太王
之至仁而土地之封日削陛下躬堯舜之節儉而國用
之富不饒陛下震雷霆之天威而盗賊之鋒未戢凡此
五者非特臣得以疑之使三尺之童有知有識亦將有
惑焉何哉二帝之問不通者臣竊謂非陛下忘父兄之
遷也非大臣忘君父之恩也盖亦人力有所不及思慮
有所未至焉臣竊觀趙王入燕也使者十輩既不能達
國之音又不能全身于外當時在朝若張耳陳餘之徒
非不賢也非無謀也獨不如一厮養能以片言說燕與
其君俱載而歸今兩國之難未解而鼎峙之形已分使
者雖數十軰金帛雖數十萬能免偽齊之盗乎此遣使
不如用厮養明矣敵國之陵不已者竊謂陛下忍小恥
之太過也視小敵之太怯也盖敵人之性内柔外剛若
或避之遂益強横臣竊觀苻堅之陵晉也興師百萬力
足以移山岳鞭足以填江海謝元以計沮之敗衂淝水
設使當時忍示怯奔而避之由江迤南當為秦之屬郡
矣故古人有言曰可以計勝難以力屈即此觀之雖得
鬭將十萬不如一謀士明矣土地之封日削者臣竊謂
陛下視疆埸之太輕任藩屏之太易也臣竊觀越王勾
踐之脱于吳也嘗膽以苦其心任賢以廣其謀雖一飲
一食未嘗不以滅吳為心故當時其恥雖大其國雖削
數年之間復其疆而雪其恥當今陛下國政之屬如大
夫文種者誰歟軍旅之託如范蠡者誰歟然陛下移蹕
而去之者屢矣百姓從之者如歸市雖太王之仁不過
此也昔太王去邠而王岐山今陛下有滅敵之心而不能
復父兄之仇此臣所以曉夜太息為之不平也國用之富
不饒者臣竊謂陛下千里寄託之非人四方土地之曠
也臣竊觀司馬宣王之輔魏也先廣田蓄然後為滅敵
之計當時鄧艾著濟河之論又陳屯田之利其言以二
萬人屯淮北以二萬人屯淮南合四萬人之衆且田且
守歲入米五百萬斛十萬之衆可給一年之食臣竊見
今日自常潤抵界至于大江極目百里盡成荒墟所謂
良田不知其幾千頃自淮迤南荒蕪之田又不知其幾
千頃疲卒旣多冗官不減若于此時且耕且戰則軍食
何患不足矣盗賊之鋒不息者臣竊謂陛下姑息之德
太厚而殺戮之威不張也臣竊觀宓子賤之治單父齊
寇至魯人不及自刈麥父老請民出穫宓子不許且曰今
亡麥明年可種若使不耕者得麥則是使民樂有寇之
來也臣竊意盗賊不可不威昔光武中興未嘗不以討
賊為先故殺之則彼畏而自息招之則彼安而復叛臣
以謂用盗賊攻盗賊則草寇無患乎不平矣此五者雖
若國之急務然猶未足為陛下輕重臣復見國勢如累
卵之危生靈有塗炭之厄臣曉夕為之寒心臣竊謂太
祖皇帝之有天下也奄有九有席卷八荒東漸于海西
被流沙北極單于南底交趾四方之大罔不臣服當其
四夷未賓之初止有中原錢俶望風納土由是置五王
宅以待其自至其後李煜欲以臣屬乞為藩屏遣使請
命太祖皇帝曰天無二日殿闥之上豈可容鼾睡者是
欲天下一家中國一人也明矣創此基業垂之十帝可
謂盛哉太平日久偶因邊臣失守致使金人長驅而入
賴祖宗之靈社稷之福使兆民有託于陛下當時龍興
南都天下之人皆知陛下孝慈不忍父兄之遠播而居
其已破之城今此駐蹕久在東南之一隅臣竊為陛下
疑之不識陛下欲復祖宗之故業則陛下有萬世垂統
之基若止東晉之南據則不過有百年之世祚然百年
之計尚恐土地日削社稷日危亦未必安于百年也臣
聞自淮迤北見屬偽齊自古邊徼不能有中原此金人
以中原攻中原耳近臣說者必曰朝廷賴偽齊以為藩
籬以捍金人臣竊謂不然昔日之患患在手足今日之
患患在心腹不識說者將謂齊今不為盗能保其子不
為盗乎復能保其孫不為盗乎不識偽齊俟金人既定
之後去僭偽之大號還土地之故疆乎為復割據中原
久假而不歸乎若曰臣無伐君則六朝何為而併天下
若曰國可並立則隋高何為而擒叔寶良由勢不兩立
尊無二上者也昔秦齊之強猶不敢久僣帝號今金人
竊我名器不歸他人獨授劉豫則知豫必以姦計為金
人謀也既為謀主則無臣心明矣况人臣之位與人君
之尊不可同年而語彼肯捨尊而就卑乎則知劉豫無
復納欵又明矣臣嘗譬之巨室之家假人以堂室之奥
而自處門廊之隅則居堂室者豈無呑門廊之心乎今
劉豫所以卑辭自遜者良由人心未歸而羽毛未成爾
縱使劉豫止欲割據一方豈不為奸雄開基又况自古
南北雌雄之勢但見以北併南未聞以南併北者臣竊
觀國之所重者三昔我神祖留意太學盖欲籠絡天下
之英賢而網羅天下之姦雄也陛下駐蹕揚州之時猶有
隨駕學生今悉罷去而劉豫乃為學校以延多士是誘
陛下之英賢可知矣今諸軍士卒皆河北山東之人其
初止因金人所苦故偷生南方貪陛下升斗之養也前
此兩年兵食皆足邇来竊見如劉光世軍中士卒一月
之糧或闕其半里巷私語皆曰健兒不如乞兒各懷去
心悉有竄志而劉豫大張聲勢廣示富饒省刑薄歛䘏
衆安民彼思鄉之人有所聞豈不動心是誘陛下之士卒
可知矣南北往来商賈如織厚增其利售我物貨關市
無征阜通無禁既開商賈之路遂雜五閒之徒古人夷
關折符使命猶且不通况於往来弗禁者乎臣竊見朝
廷内外事無巨細往往皆前期而知此無他從商賈之
便者然也從商賈之便則是誘陛下之行旅可知矣誘
陛下之英賢則謀謨可得而策矣誘陛下之士卒則戰
鬭可得而用矣誘陛下之行旅則國之虚實可得而知
矣臣竊見中國之士子不由科舉進者往往多不得齒
于仕版至於貧賤之士雖有嘉謨嘉猷非左右先為之
容無因至陛下前則好名貪禄之士豈不有如偽齊之
心乎臣竊見中國之士卒飽則稍安飢則心離懷鄉樂
土人情所同又况立隴之所繫嗜慾之所趨今移北就
南歲久無歸彼懷土之人豈不有如偽齊之心乎臣竊
見中國之商賈近緣軍興征求百倍為監官者以奉上
為心以刻剥為志行旅恨怨痛入骨髓由是百物不通
而征商又倍至於偽齊取民有制彼貪利亡恥之徙豈
不有如偽齊之心乎凡此三者悉有離心則陛下國勢
日以孤危臣又見劉麟猖狂尤甚狼戾者多父子異同
悖逆若一僣偽三年鼎勢已立今劉豫不自量力往往
自比文王而以其兵柄付之于麟陛下若稍緩其歲月
彼將先收民心足食足兵形勢漸固則中原無復為陛
下有矣中原旣喪則偽齊反得太祖皇帝奄有中原坐
收四方之策矣臣又聞金人重兵悉趨陜西志在呑蜀
萬一不幸蜀有變動彼將順流而下水陸並進則陛下
豈可復有乘桴之行乎臣聞兵法有曰我不欲戰雖畫
地而守之彼不得與我戰者乖其所之也臣切謂先平
偽齊則是乖其所之也又况偽齊有聲無實若即伐之
如摧枯拉朽爾古人有言曰今不取後世必為子孫憂
今之偽齊若不亟平之不特為子孫患臣以為陛下憂
也臣覩九月有星彗于東南陛下肆赦其文自責可謂
上畏天戒之深也臣雖不曉天文疑其非災何以明之
昔楚將公子心欲與齊戰時有彗星出柄在齊占者曰
柄所在者勝齊恃得柄而不為備所以敗績今柄在東
南所謂得勝之道也若不因天時而制勝臣恐復如昔
之齊也故曰天與不取反受其咎臣觀東南之地本非
帝王之都歴考古今未有卜世之久者何哉西北之地
山高而水深東南之地山秀而水清盖土厚者其山高
水深從古至今卜都于西北者或過于十世而僭號于
東南者未踰于百年是亦土地之厚薄流水之淺深者
然也又况吳越之地形勢尤薄實非帝王駐蹕之地萬
一未復神京而建康古都亦可以暫駐鑾輿臣願陛下
整我六師用張天威特回聖駕臨幸秣陵庶漸向于中
原無久居于海隅也昔孟子曰王者中天下而立定四
海之民故漢高祖用劉敬之策而唐神堯從太宗之謀
所以享國日久也臣竊觀自古帝王之興兵權未嘗重
假于人如漢光武皆親御六師獨有唐末藩鎮之權太
重故有朱全忠之禍今陛下親御之衆不如藩鎮之多
也臣竊憂之臣願陛下簡練卒伍繕治器甲親征不庭恭
行天罰則擒縱在我而權勢不奪臣竊見陛下之兵尚
有百萬而精銳之士又有數萬若傾國出師又不知其
幾萬設或併力北伐則父兄之仇可復而中興之業可
圖臣願陛下天謀早決如晉之平吳唐之伐蔡斷自宸
衷不容衆議又况利于人君者必不利于人臣利于人
臣者必不利人君且人臣趨戰于敵與坐享于家安危
不同豈肯棄安而就危乎今遁逃不發逗遛歲月皆人
臣自便為安逸之謀然而臣則安矣君將危焉此正所
謂利于人臣必不利于人君之謂也古人有言曰兵聞
拙速未覩巧之久也今伐齊之策萬一少遲年歲事必
不濟何以言之金人之所利者玉帛子女且如蜀中富
庶遐邇共知敵人留意必悉衆共攻東北之地屯兵必
少加之旣立偽齊必以為恃况彼素欺吾怯斷不為備
此中原歸于陛下灼然明矣兵法有曰攻其無備出其
不意此全勝之道也國之安危在此一舉陛下若猶豫
不斷金人得蜀必復立僣偽割據成國陛下土地止有東
南雖有智者知不能善其後也臣聞之為王者可升而
為帝帝者不可復降而為王萬一止有東南不過王國
之君其去帝業遠矣臣願陛下勿謂力有所未及時有
所未至因循苟安以東南為滿恐成大禍當以歸命侯
長城公自安之言為戒也臣竊觀周衰之末戰國縱横
猶無敢僣帝位者今此劉豫首為亂階彼雖不能成事
臣恐為湯武驅民者桀與紂也觀其姓名復符南宋此
亦可慮陛下雖欲忍而容之獨如宗廟社稷何如天下
蒼生何况劉光世韓世忠皆擁重兵久在江左坐食糜
費于國有損若即北伐正所謂因糧于敵者也伏望陛
下痛察臣言上以祖宗創業艱難為念下以生靈塗炭
為憂焚舟決戰如勾踐欲殺妻子焚寶器之時誓與三
軍觸戰共存共亡則危國可以復安亡地可以復得臣
聞之一人有慶兆民咸頼國家傾危百姓雖有榖粟安
得而食諸萬一出師糧食稍闕亦可權借于民斷在一
舉明喻利害今設使盡百姓之儲以贍軍獨不憂金
人殺而奪之乎臣聞之古人有言曰有叛卒無叛民民
有業而卒無生故也况卒之所仰者官給錢糧今既財
賦不足則兵食不繼而叛心日生叛心日生正如吳越
所謂舟中之人盡為敵國矣今臣伏望陛下重以軍糧
為念昔張邦昌僭號之時所幸士卒之心未離而去太
平之日未遠人思祖宗之德故未為國患今此離亂積
歲士卒暴露日久咸欲息肩正猶水性趨西隨所决而
流也今若乏食其心必離臣恐大事去矣臣又見近日
沿邊州軍多用武人為守或不識字或不曉法州郡被
害莫此為甚而又或起于卒伍或招于賊徒毒心不改
逆謀猶存或以州叛而從敵或恃兵勢而虐民重念祖
宗廣土四百餘郡比為金人割據將去大半今淮迤南
若守臣不得其人則州郡逐時陷沒不知陛下沿邊州
郡復有幾矣臣以謂武人深不可用為郡守至如統兵
亦湏擇其善者若賀若弼有謀將鬭將之辨正此之謂
也臣嘗觀柳宗元有言曰削尾大之勢者莫如建諸侯
今之江北可謂土崩矣臣竊見近置安撫大使正如唐
之節鎮各有屬郡亦置部曲有分權之勢無補國之威
文臣為之則不知兵者有焉武臣為之則貪汚寡謀者
有焉設有寇至皆是提重兵以自衛統部伍以奔逃或
坐視而不救或伺隙以自便昔唐之割據皆此道也又
况自古以来國破者必易其君國亡者未必易其臣在
亡國之為將相者未必不為興國之將相于人君則有
利害在人臣初無損益正如馮道歴事四姓是也去此
就彼鑒之前代則有馮道驗之今世則有杜充陛下于
此不可不自為之計也臣竊觀周以同姓之親而昌唐
任異姓之權而亡不可不戒臣為陛下計之當今紓難
莫若以沿邊之郡十州之地建一諸侯以宗室之親者
主之彼有人民復有社稷且耕且戰足為屏翰上合天
數下安邊庭金枝玉葉布在四方方可以伐敵國之謀
可以絶亂臣之望臣前言願陛下伐齊者策之上也不
得已而建諸侯者策之次也捨此二者復有秘策當俟
對天顔而後面陳非紙筆得以盡也臣竊見近日遣使
未出我疆已為敵劫此乃以武臣守邊之禍然所喪雖
多似乎天以其策啟陛下矣臣昔見酈食其與唐儉為
死間事與今日頗相契合古人用間為上萬一陛下以
臣前言可采臣願為食其唐儉出使偽齊潜謀將定陛
下興師從而伐之臣雖遭齊鼎鑊之烹而忠義可以激
礪亂臣賊子臣死之日如生之年也臣竊見自料臣死
有三陛下怒臣狂愚之言而殺之通衢臣亦死也陛下用
臣狂愚之言而遣之死間臣亦死也陛下不聽臣言他
日或如王蠋自經于樹枝臣亦死也有此三者必死之
道臣豈好死惡生臣實為忠義所激不顧微軀此心願
為聖宋之鬼不忍為偽齊竊國之民也臣又聞主憂則
臣辱主辱則臣死竊見大宋未見有肯辱肯死者臣復
恐為萬世笑故以狂愚一得之慮為陛下陳其梗槩昔
比干剖心子胥䲭夷二子皆𫉬美名而以惡聲歸于其
主此又非臣之所欲也今臣不貪爵禄不釣名譽不畏
誅戮其所欲者欲陛下靜而思之欲陛下聽而行之庶
幾上可以回天意下可以收人心况太平之業在數年
間陛下不修太平之業將以太平之業屬于誰乎臣之
愚忠已貫日月臣自謂無求于陛下而陛下必有求于
臣之言矣竊觀世俗之所好者莫好于富貴今臣視之如
浮雲故終始以不貪為言况趙孟之貴趙孟能賤之臣
萬一得為太平之民豈不優於亂世之將相乎臣又見魯
仲連談笑而却秦軍平原君欲封之魯仲連笑而謝曰
所謂貴于天下之士者為人排患釋難解紛亂而無取
也即有取者是商賈之事也臣雖不材持此心久矣臣
曩于鄉曲里閈猶且患難相救危厄相助况于君父艱
難之時臣竊見近為陛下陳其利害者其志將以求爵
禄也其大將以沽多譽也或再三至于數十往往陛下
見之既繁視以為常雖間有竒謀異策相見待遇一槩
今臣之書已盡愚衷歴陳于前無復再上孔子曰用之
則行舍之則藏正愚臣之謂也言甚拙直不事雕琢止
取其利害之大意或可或否願陛下詳加擇焉干冐天
威臣無任俯伏待罪之至臣仲昧死百拜牛臯李横及
金人戰于汝州克汝州又戰于潁昌府克潁昌府先是
劉豫殺凌唐佐其家屬各脊杖二十拘管在潁昌府李
横克潁昌府得唐佐之妻田氏歸于襄陽横報朝廷召
其姪孫凌憲令往襄陽迎田氏憲未到襄陽已為李成
所據田氏再陷于偽境不復回朝廷贈唐佐敷文閣待
制
三朝北盟會編卷一百五十四
