三朝北盟會編卷二百十一
宋徐夢莘撰
炎興下帙
起紹興十二年八月十日庚午盡其日
徽宗皇帝顯肅皇后懿節皇后梓宫及皇太后歸自金
國入楚州界金國以徽宗皇帝顯肅皇后梓宫及皇太
后邢皇后中塗上仙至是皇太后及三梓宫入楚州界
初皇太后與喬貴妃皆在鄭皇后殿中相序為姊妹約
先遭遇者當援引既而貴妃先遭遇遂薦太后太后亦
得幸故二人相得甚歡徽宗北狩二人皆從及金人欲
還太后也乃遣高中尉曰中尉今去江南往復萬里兹
有酒一杯為勸如何高中尉許之貴妃遂出黃金五十
兩勸酒一杯高中尉辭金貴妃曰且與中尉路中買果
子此不足為禮也願中尉照管善抵江南高中尉受之
貴妃曰姊妹有生死之别欲舉酒一杯以送行又何如
高中尉許之貴妃乃舉酒以勸太后曰姊姊此歸見而
郎為皇太后矣宜善自保重妹妹永無還期當死於此
太后慟哭貴妃亦哭太后舉手接杯欲飲貴妃一手執
杯而復縮以一手止之曰未可妹妹更有一語太后曰
如何貴妃曰姊姊到快活處莫㤀了此中不快活太后
曰不敢㤀今日貴妃方授杯太后執杯飲釂大慟哭不
止天眷之在旁者皆哭太后自清河而下是時官吏迎
接者皆列在楚州沿淮既入境即登寳舟朝夕倍道而
進金字牌促有司行期者踵相接也車駕如臨平鎮
迎皇太后車駕如臨平鎮奉皇太后也是日上入幄朝
見宰臣及文武百官班幄外起居如儀上初瞻慈容喜
深感極淚濕龍綃軍衛驩聲動天地父老童稚攜持夾
道擁觀以手加額咸感嘆曰復見聖神母子之重驩如
此也初太后見將相大臣班列於道顧左右孰是韓世
忠金國皆知其名左右指世忠太后嘉嘆久之
二十三日癸未車駕至自臨平鎮金人遣使來聘送梓
宫及太后來使副凡十一人各有名色徽宗皇帝梓
宫至自金國蔡鞗北狩行錄曰丁未年二月七日太上
初出青城三月二十八日起發隨行宗族官吏遠觸炎
熱不諳風土飲食不時北至燕山病者幾半盡出所有
衣物命李宗言貨易藥物修合給賜十救八九寓止燕
京延夀寺宗室嗣濮王仲理以下别居山路僧舍有糧
食不給形體裸裼之人太上聞之惻然謂姜諤曰神器
流離宗族若此甚憫念之卿為子細取索等第具一賜
目來若將軍前所送生絹一萬疋除給散隨住親族官
吏等外盡周之言訖不覺泣下諤亦嗚咽流涕具目以
聞遣姜諤散之幹里雅布會城南面陳南北利害叙結
好休兵之意興滅繼絶之道辭發涕零義形於色北人
旁觀植立若堵無不感嘆至有揮涕者元帥無語但首
肯者久之行在統屬謂之都管有職小卑官充其任者
既足統轄即合押班起居御藥楊師道具此以聞太上
曰自有本朝離壓不可為在此間頓改舊制自燕京遷
居金部相府院每思宗社寢膳俱廢一日謂都尉蔡鞗
曰宸極失御播越至此覽觀以前載記厄運之困古今
未有荷天眷祐建炎中興億兆攸歸奄有江左雖居沉
劫思有以少助繼天之作今草得一書欲厚遣本路都
統求通於左副元帥卿為我與秦檜商量更潤飾之恐
有未至鞗曰聖述高妙非臣等所及是時秦檜亦寓中
京初大金軍至城下以議上高號邀請淵聖皇帝遂留
宿青城而正朔不叙請議至二月六日有異姓之命翼
日太上同太上皇后嬪妃諸王駙馬應皇族盡出遂易
置君乃令城中共舉前乞立張邦昌檜職在御史奮不
顧身歴數張邦昌平日履行身為宰輔奉使不死國難
而欲主氶大器非檜所聞不能盡忠於本朝何以效節
於大國乞立趙氏以慰人心不從既而太上北遷知檜
等輩欲立趙氏謂蔡鞗曰天祚吾宋宋必有主今聖慮
若此定膺昭格(闕)文章理勝雖游夏不能措辭於其間
明日具酒肴邀本路都統與之後聞其書云云某自
比來衆所鄙棄獨荷左右見憐故知英雄度量與俗不
同也嘗欲通書於左右而自卜自疑因循至今某聞惟
大英雄之人然後能聽大度之言敢略陳固陋為左右
留神省察古之君子莫不以濟世安民為己任故有國
士者止能安一國之人有天下之士然後能安天下之
人是以堯舜禹湯之君而輔以臯䕫稷契之臣則日月
所照風雨所及莫不被其澤載在典籍昭然可考不在
一二陳也且以近事言之昔唐之太宗起自晉陽奄有
天下征伐荒外西破高昌北擒頡利可謂王者之師莫
強乎天下也而遠思長久之計如突厥稽首戴恩常為
北藩故唐之亡也終沙陀以雪國恥又匈奴冐頓單于
圍高祖於白登七日不食當時若欲取之如俯拾地芥
冐頓單于不貪近利以為遠謀使高帝得歸奉祭祀故
得歲受繒幣舉中國珍寳玉帛奉約結好後匈奴國亂
單于爭立終得宣帝擁護呼韓近契丹耶律德光責石
氏之失約長驅至汴舉石氏宗族遷之北荒然中國之
地亦不能守以致糜爛灰燼數十年之間生靈肝腦塗
地而終為劉智遠所有比之唐太宗冐頓單于其英雄
度量豈不萬萬相去遠哉先皇帝初理兵於遼東不避
浮海之勤而請命於下吏蒙先皇帝約為兄弟許以燕
雲適雲中妄人嘯聚不逞某之將臣㦏懦懷首鼠之兩
端某以過聽惑於謬妄之說得罪於大國之初深自克
責黜去大號傳位嗣子自知甚明不敢怨尤近聞嗣子
之中有為彼人之所推戴者非嗣子之賢盖祖宗德澤
在人至厚至深未易㤀也不審左右欲法唐太宗冐頓
單于受興滅繼絶之名享歲幣玉帛之好保國活民為萬
世法耶抑欲效耶律德光使生靈塗炭而終為他人所
有耶若欲如此則非其所知若欲如彼當遣一介之使
奉咫尺之書諭嗣子之大計使子子孫孫永奉職貢豈
不為萬世之利也哉伏惟左右以命世之才當為大之
時必能聽大度之言也昔者有為趙使秦者秦王問趙
可伐歟趙使對曰里人有好色者好色之患世所共知
而母言之則爲賢母妻言之則為妒婦今日之事大類
是矣惟麾下多賢必能審處言欲盡意不覺靦縷伏望
台慈以照察幸甚幸甚太上天姿好學經傳無不究覽
尤精於班史下筆灑灑有西漢之風每謂行在諸臣曰
北狩以來無書時一閱目一日聞外有貸書者以衣易
之春秋博士廢之久矣諸王有得此書閱者太上聞之不
懌宣諭蔡鞗曰春秋之書多弑君弑父之事為人臣子
者豈宜觀哉鞗頓首從容對曰春秋者魯之史記也周
德既衰君臣失守上下無别孔子所以懲惡勸善以正
褒貶使後世知懼凡君子之所疑而不决者至春秋而
後定故司馬遷曰春秋禮儀之大宗也為人君不知春
秋者前有䜛而不見後有賊臣而不知為人臣而不知
春秋者守經事而不知其宜遇變事而不知其權願陛
下試取一觀之他日鞗因奏事太上謂曰比取春秋讀
之始知宣聖之深意恨見此書之晚自是披覽不倦凡
所理亂興廢之迹賢君忠臣之言行莫不採探其華實
深涉其源流鈎纂樞要而編節之改歲籥而成書臣嘗
侍萬夀節宴太上賦詩以寄淵聖許令和進因用親仁
善鄰事太上曰此春秋特蒙宣示以為榮觀太上皇有
所見聞未嘗隠情每聞獻納喜見於顔數令楊思道宣
諭曰若志慮未及不惜見教崇奉祖宗本乎天性非勉
強偽為之也每西望佇目久之謂左右陵寢在何處泣
數行下遇忌辰輟膳流涕盡日出入追慕不已有獻新
者必薦而後嘗雖在蒙塵不㤀教子以義方之訓每下
程後諸王問安必留之坐而賜食或賜詩屬對有兩聯
今附於左太上曰方當月白風清夜故鄆王楷對曰正
是霜高木落天太上曰落花滿地春光晚萃王植對曰
芳草連雲暮色深皆類此宗室晉郡王孝騫以下九百
四人朝廷遣起韓州同居相見之日為之感動撫問再
三至於流涕遣杜遵道計買薪米均行給賜莫不安居
差孝騫仲晷(闕)宗室有挾私恨而致詞者紛爭不已全
失禮容降詔曰日來宗子不遵憲度失於長幼之序各
挾私積以成仇怨爭訟不已豈不知身寄他鄉復有聚
會何幸如之故閱禮儀之言用勸無知之輩且曰君義
臣忠父慈子孝兄愛弟恭所謂六訓今則不然造六逆
者有之夫賤妨貴少陵長遠間親新間舊小加大淫破
義所謂六逆也特申庭訓之方以示睦親之義宗室可
體此意分明開諭使同姓曉然知所訓誡如爾後敢以
來到韓州事陳訴者並以罪罪之母作食言各令知悉
楊師道侍燕間宣諭師道曰近日隨行官吏等悉皆窮
困使我傷心初出青城倉皇之間了無一物得齎行適
卿等皆棄捐父母妻子冐涉風霜而隨予今坐見如此
不能賑濟為之奈何宣諭訖遂泣下左右之人無不感
動者遂令有司具狀申明金國乞給賜衣物從之闕澣
濯之衣太上皇后進絹十疋然紹述神考之志未嘗㤀
懷適有貨王安石日錄者聞之欣然輟而易之庚戌中
元徙居五國城乘舟而行凡四十六日至東路都統習
國古乃奉朝命減落隨行官吏諸色人等不許盡行將
帶太上力懇不從召而諭之曰公等冐風霜涉險阻憂
樂固當同之今者朝命如此事屬他人無如之何已再
三力懇竟不可回令選愛者使隨行公等皆甘苦之人
豈有愛憎之别君臣之間彼此不能盡其事一面請詣
所屬言訖泣下官吏等亦號呼而出應宗室不許隨行
内有神考親侄晉康郡王孝騫嫡孫和義郡王有奕等
六人皆乞隨侍從之族屬有出入不節而致物議紛紛
者太上聞之降詔戒飭曰艱難之際謹慎為先若復出
入不節言語輕易或為狂藥所困舉止取灾有失事體
古之人謂言行者君子之樞機樞機之發榮辱之主係
焉而今而後戒之慎之各宜杜門省事骨肉之間以禮
過從恐閒惹物議自取悔尤既貽親憂何以自處諄諄
誨諭使務體恤聖度如天下有細過其以聞者情恕之
如劉定宰羊不如法薛安造飯减剋太上曰羇旅他邦
不欲口腹罪人知取戒勵亦可警衆又五國貝勒巴納
逹下通事慶格遣一人審覆太上曰初無此事恐復誤傳
北人聞之莫不加手於額太子鄂囉歡遣人奉書上欲
於内侍中求曉事能幹人才俊爽者二人所須却請批
諭當便應辦太上覽書不說曰若應副誰可遣者若不
應副五太子不可違遣王佃陳思正往回書云承諭内
侍本亦乏材不免於衆中選擇二人前去皆自汴京隨
逐至此艱苦萬狀久處貧窮敢望優容不勝萬幸紙尾
之諭甚荷雅意然以物易人豈其本心哉又按班貝
勒之夫人致書於太上並惠藥物亦求内侍答曰承諭
乃荷不外以本局分秪有一二人難以輟那送示藥物
雖出厚貺以無官應命不敢輟留好學不倦移晷忘食
而動静語默之間必有深誨焉因觀唐史至李泌傳復
讀不已泌謁肅宗於靈武披冒榛莽復立朝廷盡忠致
力於獻納之道位至宰相而數為權幸所嫉遂令張瑋
錄其傳以賜韋后癸丑六月二十四日沂王㮙駙馬都
尉劉文彦首告謀反金國蔡鞗是日聞之萃王植駙馬
都尉宋邦先徑令途中聞達太上驚惶未以為然翌日
遣鞗渡河以詢虚的既濟則千戶貝勒安塔哈者已陳
兵河濱二逆撥發往彼帳前矣盡得其所陳之詳鞗歸
太上即令奉親屬及一行臣僚合議徐王棣以病不能
出餘皆預然此已聞有不測之議至是而皆悚慄鞗曰
吾儕前日不死國難二帝播遷已有愧於前人不意逆
黨出於至親至愛之間捐軀效命正在今日鞗身以貫
高自處願諸公盡力以徇急難少有退避者神殛之言
辭慷慨坐皆泣下莫不懷奮發心至七月中旬彼遣兩
使前來勘問太上遣植同鞗見來使欲太上渡河便又
遣徐王棣宋邦先再往至則尚執前議乃請淵聖及信
榛駙馬都尉尚于辰内侍王若冲同鞗從植再三力懇
彼使方許明日至行宫之側鞗所寓之地而引問焉羣
臣力拒往返詰問三日之間二人氣折自承誣枉案上
復遣前使以諭太上一面處置太上曰二子悖逆雖自
誣告天倫之屬豈忍為之使曰若如此自有宣命並死
之使歸鞗上數疏深自悔禍以畏天戒太上嘉納之以
誥答曰老夫自聞男㮙等有誣告之事深悟衆叛親離
反求諸已㒺知所措若非洗心革慮則何以全身遠害
優過悔尤願惟一體其害尚輕苟使坐累諸人復何面
目可以自存適覽上疏嘉謀讜論非卿不聞此語而此
後凡所見聞雖屬微末勿惜吐露若隠而不言言而不
從高天后土神之聽之况昔人所謂以國士遇我者報
之當何如以此食言千萬無隠一日以書宣示李康曰
予平日待蔡鞗以國士今日報我殊不愧德康讀其書
而奏曰君使臣以禮臣事君以忠君臣之間各盡其道
今陛下蒙塵之際遽罹誣告不責彼而求已而能虚懷
晦德改過不吝得禹聞善言則拜之道太上曰予之不
德豈可以上比禹湯康對曰舜何人也有為者亦若是
陛下上畏天戒下恤人民則禹湯何愧哉臣聞諸故老
曰熙寧富弼為相有於神宗之前言灾異皆天數非政
之得失所致者弼聞之歎曰人君所畏惟天若不畏天
何事不可乃上疏願益畏天遠讒佞近忠良神宗親書
答詔曰苟非意在愛君志存王室何以臻此敢不置之
枕席銘諸肺腑終老是戒太上稽首而言曰神宗聽言
如是康曰陛下天性至孝每於忌辰輟膳思泣願陛下
益廣紹述之意太上曰是吾志也後榜鞗書於坐側金
國送到今上皇帝進奉金銀等物見之泣下謂行在羣
臣曰荷天眷命未㤀趙氏中興之主而繼焉今日信至
可謂幸會老夫晚年復覩盛際使我回得一日瞑目足
矣羣臣皆再拜稱慶藥材留充備用其餘並賜一行親
屬官吏皆鼓舞再拜受賜行宫有回禄之擾嬪御之内
及沿燒者本位陳乞聚夫修盖太上曰正是農時豈可
妨廢止令修盖行宫那容應辦宗室仲晷等八百餘人
自咸州徙居上京至有闕食死於道路者太上聞之悲
不自勝謂左右曰此輩何辜至此於是令李括宣諭蔡
鞗草表一通候有回期欲乞同歸北狩未有行期以批
語賜王若冲曰一自北遷於今八年所履風俗異事不
謂不多深欲記錄未有其人詢之蔡鞗以謂學問文采
無如卿者高居東山躬耕之餘為予記之善惡必書不
可隠諱將為後世之戒謙虚待下隨行羣臣不一小大
未嘗召呼每有遣使則溫顔慰諭善為篇章自北狩以
來傷時感事形於歌咏者千有餘首以二逆告變之後
舉畀炎火以今所謂灰燼之餘者僅有數十篇類之為
别集好生之德澤及禽獸每聞有網捕者必買而釋之
仍戒勵曰羽毛之屬喜生惡死與人何殊今伊予皆在
縶維之中當求諸己欲歸之心頃刻不㤀每令張瑋張
堯臣詢訪之少有嘉音喜見於色近梁舉善等至錄得
紹興與左丞相書本進呈大悅北狩行錄終
三朝北盟會編卷二百十一
