三朝北盟會編卷三十六
宋徐夢莘撰
靖康中帙
起靖康元年二月辛丑盡十一日丁未
五日辛丑康王及張邦昌歸自敵寨以張邦昌為太宰
肅王及太宰張邦昌附馬都尉曹晟質於金國軍前是
日皇弟肅王樞少宰張邦昌除太宰著作郎沈晦借給
事中使斡里雅布軍前金人請以越王代康王為質上
以越王叔父不可遣乃遣肅王樞及附馬都尉曹晟以
行晟尚榮德帝姬與上同生故遣之避金主名改晟曰
實遺史曰初康王之為質也金人見而憚之遂欲别易
親王并要附馬都尉一人是時割地議和已定金人歛
兵以待之乃遣邦昌太宰從肅王及附馬都尉曹晟為
質
六日壬寅下廢苑囿詔詔曰比年以來京師拘收拆毁
民居甚衆至民無所安居應苑囿宫觀有可廢以與民
者三省樞密院速條具以聞
七日癸卯開封府牓詔書安撫士庶開封府奉聖旨乘
時作過人開封及行營使司並斬訖竊慮姦人妄說事
端將不曾作過之人撰造其罪恐嚇平人仰出榜曉諭
朝廷又出手詔安撫士庶詔曰童貫等妄興邊事懷姦
蠧國悉皆東下前往浙江如梁師成譚稹李邦彦已付
遠竄所存百餘員皆是小官疎遠之人並不係從來被
任享厚祿者今又自陳乞依舊寄資數等一遵祖宗之
典百姓無知鼓唱率衆擅行誅戮劫奪財物震驚京闕
皆不奠居已指揮李綱并三衙分頭彈壓捕為首之人
悉行軍法爾等各歸常業母䧟極刑尚敢結集仰徒中
反告支賞錢一千貫咨爾黎庶仰體朕意尼堪駐軍
於中路尼堪自河東來遇城必攻比斡里雅布其行稍緩
至中路聞和議之詔遂止不行
八日甲辰再下行遣内侍京城不得倡率指揮聖旨内
侍官給役禁庭舊法嚴密歲來廢紊侵職撓權比取其
罪狀暴著已加顯罪又命請給恩數官稱職寄資進子
盡遵祖宗法所以檢制裁抑無所容貸尚慮京城之人
未知近日行遣推平時之心猶懷忿疾不分善惡槩加
凌侮已令開封府三衙以軍法彈壓自今更敢有扇搖
倡率不從令者並斬訖聞奏咨示衆庶明聽朕意靖
康錄曰初京城之戒嚴也城上設樓櫓及火砲弓弩鎧
仗之類皆元豐舊制器械有餘而兵不足先令百官與
軍士上城相雜守禦而以内侍官分部統之敵叢矢射
城上内侍令守禦者不得動且曰國家以金人講和不
至相鬭有一軍士奮怒曰既已講和何得射我引砲石
擊賊一發殺數人中官殺之軍士由是不敢動乃自城
中傳呼宦官欲開門納敵及伏闕之日軍民數十萬聚
於宣德門下遇内侍朱拱之撕擘死骨血無餘又内官
得詔召李綱寘於懷不去於宣德門下曉諭百姓令退
衆怒毆之於其懷中得詔書即大呼曰内官隠匿詔書
將作亂又殺之凡見内侍皆撕擘殺之死者二百餘人
有司以聞上懼生變即令殿前班一軍士口傳上旨云
殺内官者免罪其人於衆中妄呼曰殺宦官者無罪百
姓聞其語遂羣入内官之家所遇輙殺掠其財物又相
聚入其家搜獲兵器不可勝記皆輦到行營司交納其
内侍皆逃竄財物略無孑遺走入禁中不敢歸於上前
泣訴於是命李綱根治斬三十餘人磔其尸於市方定
李綱种師道復用凡内侍官城上守城及諸城門監守
者皆去不用方知所謂獨脚皂旗紅燈籠乃中人欲為
内應者先是宣和中内侍多有賜第者官舍或隘陋即
委府尹於傍宅置門然未嘗給其直而實奪之京城百
姓或累世所有惟以屋舍既為奪去則無所托身惟與
妻子日夜號哭告天而已又科歛百姓財力營造宫室
臺榭或有擬於宫省者百姓應副不辦則督責箠楚有
至死者又每至街市買物已售其價令賣者隨至其家
所直皆不還或止償其半巷陌衢道馳騁縱横侍從赫
奕呼喝行路莫敢語者然是時宰相大臣多出其門内
則有蔡京王黼為之腹心外則有王革盛章為之爪牙
故敢肆其兇惡至是百姓樍怨乘亂得甘心焉上賜
宴於斡里雅布軍中斡里雅布上書辭别書曰大金皇子
郎君斡里雅布等謹上書於大宋皇帝闕下昨者受命專
征以上皇渝盟是問靈旗南向直抵京城伏承皇帝嗣
立再請修好遂依元奉詔旨酌中計議者定盟約日復
貴朝奸臣誤國妄起釁端於是當司實懷疑憤深諒大
信克保有終前日之盟非此為比且大軍之來資索頗
多上瀆聰明下匱民庶事在不已固非樂為竊火一縱
收之實難自非皇帝仁明遠略屈已愛民安能使此禍
危翻然為福今兹大計已定而後無以舊事為念惟祈
永於誠議共庇生靈又承所賜書内該越王以叔父之
尊平日奉事姚平仲死於鋒鏑李綱止從貶責其於宰
執間求退罷免者甚衆既聞此言敢不孚聽及蒙城中
軍民不遵號令實恐轉生變亂以昭聖憂當司本國安
定貴朝宗社永固和好遂令城下諸軍退保舊寨須是
即日班師伏念陛下即位之初必欲推恩布澤以矜衆
志特於元定賞軍物内减金萬錠銀一十萬錠表裏一
十萬叚以充振乏廣施之用外有喝下金帛頭匹更望
止於今歲逐月接續交還今方言旋非不詣闕庭展辭
少叙悃愊以在軍中不克如願謹遣左金吾衛大將軍
宣徽北院使韓鼎桂州管内觀察使耶律克恭充大辭
使副有少禮物具如别幅謹奉書奏辭謹奉别幅人參
伍拾秤簽書樞密院事宇文虚中知東上閤門使王
球充送路使副特書叙别書曰大宋皇帝致書於大金
皇子郎君皇弟國王皇弟都統茲審肅整軍威遠臨郊
甸敢怠省愆之意遂蒙兼愛之仁再講隣歡復安敝邑
感深肌骨賜重丘山更承念及府庫之虚减金帛之數
益仞高明之意特深極芘之懷載遣車軺禀告還馭再
三誠懇每荷矜全豈惟恩加於危難抑亦義重於乾坤
惟有謹守信盟庶可仰酬厚德屬宗祧之有守阻道路
之叙違益慎寢饔永綏福祿所有贐儀飲餞已載前
書伏惟亮察謹白
九日乙巳奉聖旨將團結民居權令放散刑部侍郎王
寓劄子寓見管京城四壁守禦却見近日團結四扇居
民追呼在城下凖備上城百姓驚擾離家失業人人有
溝壑之憂契勘閉城日久居民艱食若更如此是重困
也况四壁城上守禦兵卒器仗並已足備而民居烏合
皆無足用之人特可凖備臨時搬運矢石耳必不得已
且令團結成保籍定姓名緩急追呼亦似無害矣伏望
速降聖旨候指揮奉聖旨依權令放散
十日丙午斡里雅布上書謝恩書曰比者已復舊好即議
師還伏蒙聖慈差開封少尹就詣軍中賜斡里雅布等茶
果龍腦藥酒并差去人使韓鼎裔回復承親賜通犀銜
帶一條以隆餞别之禮仍被旨重稠昭宣大信仰認聖
慈曲周用殫砥礪欽領之餘尤增感篆當司遂促歸期
今月十日已令大軍旋旆所祈陛下社稷載寧生靈休
息有少禮物具於别幅謹奉書奉謝别幅人參二十秤
下割三鎮之詔差路允迪宣諭守臣詔曰勅太原府守
臣應中山河間太原府并屬縣鎮及已北州軍已於誓
書内議定合交割與大金事昨者大金以朝廷招納叛
亡有渝盟誓因舉大兵直至都畿重以宗廟社稷所係
甚大遂割三府以尋懽盟庶銷兵革之憂以固兩朝之好
其犬牙不齊去處並兩平兊易合照誓書施行如有州
軍未便聽從仰將此詔書遍行告諭各務遵禀母或拒
違自取塗炭兩朝封疆接畛義同一家各寧爾居用保
信睦其中山河間太原府并屬縣鎮及以北州軍見任
寄居職官不係本土及從内地差去不在交割之限今
差朝散大夫充資政殿學士簽書樞密院事路允迪賫
詔宣諭咨爾守臣體予至意故茲詔示想宜知悉春暄
卿等各比平安好否遣書指不多及起發犒軍銀綱
至金人軍前李稅議和許以銀一千萬兩犒軍稅親至
内藏庫催出銀提點官内侍王若冲監出銀每十萬兩
為一綱以一百人搬擔以使臣二員押發凡一百綱起
絶一千萬兩之數皆出於内藏庫不知士庶之家輸納
者何以用之此與王孝廸督金銀牓示之數不同未知何
如簽書樞密院事路允迪工部侍郎滕茂實使於尼
堪河東軍前尼堪兵將至高平而城下之盟已成既遣
肅王使於斡里雅布乃議不可不使尼堪遂遣路允廸滕
茂實使尼堪于河東且告割三關之地也復用李邦彦
為太宰李邦彦方罷數日張邦昌又以太宰出質左右
揆皆虚位吳敏乃以劄子乞復用邦彦為太宰河北
路兵馬鈐轄李侃以兵二千與金人十七騎戰敗績和
議已定金人遣十七騎持文字報其國中經由磁州李
侃以身為兵官且承掩殺之旨(初金人抵京師也淵聖詔河北州軍略曰种師)
(道姚平仲遠提西兵以助天討云云深恐宵遁令河北州軍盡行掩殺)乃率禁軍民兵二
千往擊之與十七騎相遇金人曰不須用兵今城下已
講和矣我乃被太子郎君差往國中幹事侃不信欲與
之戰十七騎者分為三以七騎居前各分五騎為左右
翼而稍近後前七騎馳進官軍少郤左右翼兩勢掩之
且馳且射官軍奔亂死者幾半金人退師遺史曰金
人既退种師道請臨河邀之三戰可使無噍類若縱之
去他日禍不可測李邦彦不從罷師道為中太一宫使
五日一到朝堂議事以姚古种師道折彦質范瓊等領
兵護金人過河邦彦奏立大旗於河東河北有擅出兵
者並依軍法金人揭牓不擄掠信德府初金人䧟信
德府執守臣楊信功至京城下既已議和乃畱信功朝
廷議失信德府之罪信功與通判梁訓禮皆貶嶺外兵
將官分送廣南安撫使劉韐奏司錄已下皆是脅從
放罪金人渡河獨揭牓大略謂攻擊京城朝廷遣肅王
及太宰張邦昌持書言奸臣姚平仲誤國已許割三鎮
以北地請和緣信德府不係所割之地並不得擄掠
十一日丁未金人質肅王同行先是以康王為質以康
王語言不遜金人不愛也復令入城至是遂以肅王行
焉种宣撫奏言歸必不設備請邀諸河候其半渡可
以擊之李稅等在上側云以為掣肘論難既久終不許
擊然上心欲無如之何於是師道發憤感疾靖康遺
錄曰敵之來雖少有抄掠而不殺害人民比去所過皆
殘破其所得漢人並活之使控馬荷擔隨其馬後驅之
去老弱者舍之自京師至黃河數百里間井邑蕭然無
復繁盛時景象矣可勝浩歎太學生楊誨上書論割
地二月十一日太學生楊誨謹昧死上書皇帝陛下臣
聞金人至京師掠近輔殘䤋夏人以騁其欲雖漢唐全
盛之際容或有之文帝之十四年匃奴候騎至雍甘泉
而唐太宗貞觀之初突厥掃城入寇抵於渭上當時此
二國承父兄餘資兵銳馬多傲然驕氣直出百蠻上視
中國為不足與故能一舉而騎甲蒙帝都其勢可謂盛
矣然竊考文帝太宗所制禦二國之術甚優游暇豫者
此其故何耶蓋漢唐當天下無事時廟堂之上君畫臣
謀能以戎務為急一旦事起倉卒而吾先有以處之語
其大要不過詭而禮之使敵志寖驕而已志意寖驕則
務遠略忽近慮士卒疲弊而畜産耗亡取死之道也天
子於此興問罪之師誰敢屈強頡頑作氣勢如曩時邪
漢唐所以安邊境其大計不出乎此臣竊惟道君太上
皇帝臨御天下二十六年承祖宗積累之厚天下承平
無事咸順指令大臣於此時不能思艱難致勤苦務柔
聲婉顔以狐媚上聖此漢唐計策不復聞故金人得以
乘中國之釁也夫敵國乘邊鄙之釁豈自古帝王之時
無其事耶守禦之方羈縻之義征討誅伐之法簡編具
存宜縉紳大夫平昔所稔聞而厭道之奈何朝廷大臣
遇前日侵軼之變圜視共計率不得其要領上皇出狩
宗廟震驚此皆失於不素練之罪也陛下此舉特以驕
敵人窺伺之志紓畿甸攻劫之危至於經略施為發自天
衷非愚賤所得而臆度而旬日之際道路所傳臣竊惑
之臣聞陛下自金人之來既賫以金帛又許以歲幣今
且遣使割地以賂之夫金帛歲幣已不足惜奈何割祖
宗地以賂遺敵國乎夫割地以賂敵國雖漢唐之陋猶
不忍為孰謂陛下神聖英武而肯為此且中國與外鄰
議和不聞於三代而特盛於漢漢之文帝唐之太宗所
以待匃奴突厥者勤至備厚以歲幣則不失於傷財以
和親則不恤於損威然終不肯以尺寸之地輕予之者
二帝之意豈不曰土地人民國之根本不可輕於授人
乎臣不知今日割地之謀誰為陛下籌之也臣草茅賤
士無由預朝廷末議事之利害皆不得而詳不識陛下
今日所割之地其三關耶臣聞昔周世宗下三關瀛漠
皆異代事敵人不得以為辭又况自祖宗以來二百餘
年塞鴈門增塘水治城隍藉民兵所以為之限制者甚
備今一割之是失限制也不識陛下今割之地其四鎮
耶臣聞太原中山其地嚴重可以扼敵咽喉自祖宗以
來精兵重卒悉屯駐於此今若割之是失形勢也夫以
限制形勢之地遺敵人其不猶倒持太阿授人以鐏乎
然陛下必毅然為之而不顧者臣知其意矣豈非憚於
用兵邪臣聞兵雖凶器戰雖危事然而自古神聖之君
所以立卓絶之迹者未嘗不由於用兵向者金人之來
起於意表陛下以其乘我不虞又諸道兵未會不戰宜
矣以其近於禁城宗廟社稷不可不憂不戰宜矣今敵
兵既歸師老械弊又其來也必大聚數國之師捲甲而
來其鋒難犯然烏合而易散既磨之以歲月安知不自
相背叛耶陛下宜於此時馳一介之命諭諸鎮之兵因
其交地之際啟發釁端霆掃風除以破其衆將見勍敵
之徒駭奔而瓦解矣必欲守區區之信臣竊為不取也
且陛下亦知割地有三不便乎今既割地以與金人則
中都迫於北邊陛下必不免遷都矣方今洛陽長安近
於敵國不可都江左西蜀偏方下國不可都就令(闕一字)
日強敵熾盛國勢為弱用事之臣計無所出不過勸陛
下都襄鄧州夷漫百里其東漢與鳳林為(闕兩字)南菊潭
環居而流屬於漢西有上洛重山之險北有自崖連路
昔人號為形勢之地沃野之墟疑為可都矣然昔唐高
祖遣宇文士及按行秦王力諫以為不足用至昭宗時
朱朴上議以為建都之極䟽入不報豈非有所不便故
邪况京師自祖宗以來繕治非一日宫闕神麗局務府
藏里閈市肆極侈而豐借使陛下一徙都必且鑑前弊
惜民力因陋就寡為一切因循之制將何以貽厥孫謀
昭示四方邪臣以為一不便者此也今既割地與金人
則敵人歲驕華夏日蹙臣恐強敵驚擾邊甿不止今日
陛下何不以往事而騐之昔唐寳應二年吐谷渾党項
領兵二十萬來略武功留於京師凡十五日大和三年
南蠻衆掩劫戎雋二州䧟之止於西都者十日當此時
天子務為姑息以紓一時急不發兵以窮討使牧馬撁
牛之隸有輕中國心自此以來揚塵鳴鏑突我疆場曾
無寧歲臣嘗讀書至此雖憤外國不靖然亦未嘗不恨
中國有以誘之也今吐蕃南蠻略我郊甸解鞍緩帶至
於旬日目悦燕趙之色口厭甘美之味文綺佳紈又皆
如意夫歆羨甚則敵國之心生敵國之心生則侵盗之
本也又况強敵已習知吾山川要害也臣謂今不怖金
人以兵則背脅癰疽之患成殆恐其來不已唐室之患
且復見於今日此臣以為二不便者此也今議者但以慶歷
之初仁宗與敵通好自後契丹不敢擁兵窺中原填守
可以遏邊萌之禍且示大信於邊人臣謂渭水之盟杜
如晦實敗之而平原之盟李晟亦不肯信已而可汗就
質普贊背叛夫如晦晟非曉術數者也然而遇事若燭
照而數計者誠以敵情翻覆不情故不信之也臣謂北
遼所以不敗慶歷之盟者特以仁宗之初有以結其心
耳夫本朝自仁宗以來朝廷方舉羣策以收太平之功
四海所環無一夫舉兵者當此契丹何由而侵擾邊陲
邪况祖宗故事奉之如驕子不敢一觸其意彼雖強悍
何以啟其釁向使天祚不失道人馬猶盛強遷延寢息
以至於今日覩前朝政事之因革知中國士馬之豐耗
臣謂契丹敗仁宗之盟也已在於數年前陛下能保其
不空銳抗戈以覘候風雲乎能保其不敓攘以邀丐厚
利乎然則盟誓於金人果何有哉此臣所以為三不便
者此也夫去所不便而行所甚利唯聖人能之伏願陛
下順天人之心發英偉之志因強鄰之逼出湯武之師
伺其過河交地之際不固執前盟先發其釁示以必戰天
道佑善必克清大憝以為子孫無窮之基凡今縉紳士
大夫但揣陛下之意厭於用兵必曰本朝自太上皇以
來相臣將臣文恬武嬉習熟治安未嘗練卒蒐騎又廟
堂之上卒未有應變之臣是勢未可以戰臣獨以為不
然臣聞何代而不生才何才而不資世顧人君所用如
何爾昔藝祖好武功則勇猛之士出而為之兵太宗好
竒謀則計畫之士出而為之慮以今天下之大安知其
無人少湏假之將見朝廷之上不獨李綱种師道輩可
稱述也雖然今將相如李綱种師道臣知二臣亦可以
辦一時事何則綱之忠義有餘而可以事君師道之謀
略有餘而不至誤國又况輔之以吳敏之鍊逹耿南仲
之老成將欲建功何有不濟臣多見講和不如用兵之
利也陛下清閒之餘淹貫古今豈不知其利害邪且外
蕃雖與吾國甚不相能然自古以來控御之術不一而
足當其悖慢太甚曷嘗不與之戰今日但以石晉為戒
不敢與爭鋒不知石晉時天下四分五裂朝廷君昏臣
愚德既不足以懷徠而威又不足以制服此耶律德光
所以一舉而覆汴都也以陛下春秋鼎盛天資英特而
又承祖宗有赫之炎圖指揮顧盻行有餘力豈可與區
區之列國同所慮乎臣誠不佞雖岷&KR0008;一布衣平居常
患無似遂取古人書閉門熟讀月延歲累頗識古今治
亂自謂論世事顧賈誼馬周不足多伏惟陛下自即位
以來寬大之聲勤儉之政已著聞於天下感激垂涕願
盡死力然而區區之愚尚有望於陛下者但願陛下臨
時聽政更少濟以英斷明决助成聖德使巍巍之功業
上擬商宗周宣臣謂百蠻且不足平况蕞爾金而足以
軫聖慮也狂瞽不識朝廷忌諱罪當萬死李邦彦乞
致仕臣累乞致仕特蒙聖恩依奏伏念臣奮身孤遠遭
際興運寖躋華貫遂冐宰司徒激孤忠不敢少負清議
屬者上皇退託以神器付陛下臣首被寄委而輔翊之
重自誓殫竭身屢瀕死有所不避今譊譊之徒扇惑羣
聽喧競倉卒白黑不分臣之所急存宗社安君上惜生
靈而已何敢為身謀而人詆以為奸緩師講和自金人
犯邊僉令大臣議密圖萬全非徒屈意以受辱而人或
指以為(闕一字)心之精白天實臨之乃至定輸金人直以
釋白著之疑寬括糴之令以賑艱食之急撫循坐甲之
旅以勞城守之師若此之類事涉細微雖思出睿慈而
間陳於前不敢緘默大臣建明惟知有濟豈能家至戸
到人人提耳而諭之哉衆聽未孚鑠金可畏不知引避
何以厭服斯民之心伏望檢會已降聖旨早賜施行奉
手詔太宰李邦彦任政府累年屢形憂國憂民之誼以
至惜名器抑裁冗濫獻納非一朕在東宫時熟聞嘉譽
册立之際備罄忠誠金人犯闕其所建明惟知利社稷
撫軍民為急務故朕一一施行衆志未能遍諭乃作弗
靖鼓唱流言反與前日異意元惡之人忽生怨憤實駭
予聽已依所乞宫祠播告中外咸信勿疑
三朝北盟會編卷三十六
