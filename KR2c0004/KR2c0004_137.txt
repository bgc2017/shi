三朝北盟會編卷一百三十七
宋徐夢莘撰
炎興下帙
起建炎四年二月一日甲戌盡四月十四日乙酉
二月甲戌朔責郭仲荀張思正滕康劉珏酈瓊以其
衆降於劉光世初京城失守光世以其衆奔至光州
留其壻劉紹先以兵三四千屯於光州知州任詩厚遇
之酈瓊以其衆寇固始四面攻擊知縣向宗輝盡力捍
禦時曹官吴翼權知光州議請紹先解圍固始紹先率
兵趨固始為瓊所敗紹先率其衆至城下呼宗輝開門
宗輝開門納之紹先以其衆登城用強弩禦瓊殺傷甚
衆劉光世遣人招瓊瓊受招安圍凡四月零二日瓊相
州人崛起於兵火中尚氣敢為衆所推服宗輝恃有功
以吴翼曹官不相下翼招宗輝至光州羅織罪送獄死
初羣賊黃林犯固始翼往招之林受招任詩以翼有功
令權通判詩既去翼遂權州事楊世雄以其衆降於
劉光世傅選詣隆祐皇太后乞降傅選自潰散即
率衆轉入湖南劫掠厭所欲矣遂復來降
十三日丙戌金人屠杭州退兵金人侵入烏珠率衆
追乘輿親至眀州而還其在越州也烏珠乘馬往來於
市中班直唐琦憤怒以石擊之不中被執罵不絶口亦
罵李鄴降敵不忠被殺烏珠執鄴退還杭州將退軍唐
辰歛軍於吴山七寳山遂縱火三日夜煙焰不絶癸未
夜火息甲申縱兵大掠且束装丙戌退軍以虜掠輜重
不可由陸遂由秀州平江取塘岸路行沿路屋宇無大
小並縱火靡有孑遺是時餘杭縣投拜官員曾&KR1556;已奔
走得脱聞金人退去乃復來回任且衣凶服縣尉楊汝
為問其故&KR1556;曰遽失恃汝為曰何不解官丁憂&KR1556;曰未
聞旨汝為唾而不語既而具申監司遂放罷服除授通
判鎮江府軍民曰是餘杭縣投拜者不納又論罷之再
授通判婺州亦不過赴任自此不能出仕衣冠以為愧
金人在江州未退兵也在衢州軍事判官錢觀復者以
當路衝白郡守縱民老幼出戶留一丁不留與留而瘦
弱不堪任罪如軍法其後軍兵欲乘時為變顧城中金
帛子女無冀獲乃止賜臨安府民兵撫恤勅書勅
臨安府民兵省本府奏自金人攻陷府城内外軍民併
力拒敵血戰五日方始城破又緣諸縣村堡防護嚴密
往往多被掩殺緣此怨恨臨行之日焚焼屋宇城郭一
空比之其他殘破州郡被禍尤酷實可痛惻欲望優加
撫恤事朕惟北敵之憑陵奄及東吴之都會爾等挺身
禦敵為國忘生率爾忠義之豪挫彼驍雄之氣逮逾累
日方失堅城凡分塢壁之屯皆奮兵戈之銳緣兹厚毒
為我深仇洎敵騎之旋歸舉民居而焚蕩靡思人怨而
神怒惟務井堙而木刊言念吾民重罹此禍顧瘡痍之
未復每寤寐以興嗟已遣守臣往宣恩意其各從於安
集以待承平故兹撫恤想宜知悉春暄汝等各比好否
遣書指不多及
十四日丁亥聶淵入京師留守上官晤出奔淵以城獻
於金人河南之地盡已陷沒西京南京金人皆屯兵
唯京師與内縣猶為國家守粮食之絶四外皆不通民
多餓死聶淵者與其徒十十五五以食物與守城者博
易久而頗稔熟至日淵以其徒數百人登城之北壁縱
火樓櫓猶不敢下城騷擾是時城之東有夜猫兒李潰
蘇大刀屯駐留守上官晤皆招入城既入城則放火劫
掠不止而淵亦掘斷城慢道自守城中亂晤及副留守
趙倫乃出奔晤為留守時官司命令不能行留守司名
存而已劉豫以濟南府已投拜金人矣豫嘗遣使說晤
令叛晤焚書斬使頃之豫又賂晤左右喬忠恭宋厚俾
說晤晤亦不從豫知晤不可說乃止淵遣人往南京金
人軍前獻京師三月金人大太師差鎮國郎君入京師
駐於朱雀門上給牌子與在京強壮不滿萬人自此京
城遂陷失晤在唐門遇董平平逼令晤書填官告訖殺
之金人得京師以前都水使者王䕫為留守䕫發公文
盡招諸縣頭目人皆來撫諭自此無盜賊淵河北簽軍
首領也
十七日庚寅鼎州武陵百姓鍾相反鍾相鼎州武陵
縣人無他技能善為誕謾自號老爺亦稱天大聖言有
神通與天通能救人疾患隂語其徒則曰法分貴賤貧
富非善法也我行法當等貴賤均貧富持此說以動小
民故環數百里間小民無知者翕然從之備糈相謁旁
午於道謂之拜爺如是者凡二十餘年相緣其家貲鉅
萬中間累曾敗露有司受賄不能盡法繩治至是金人
䧟潭州孔彦舟入澧州相乘人情驚擾以拒彦舟為名
聚衆於是日起兵鼎澧荆南之民響應是時鼎州缺守
臣湖北提刑王彦成先挈家遁廵歴岳州單世卿奔龍陽
就家属登舟東下僅以身免其餘官吏莫能控制敵遂
猖獗焚官府城市寺觀神廟及豪右之家殺官吏儒生
僧道巫醫卜祝及有讐隙之人謂賊兵為爺兒謂國典
為邪法謂殺人為行法謂劫財為均平病者不許服藥
死者不許行喪唯以拜爺亂常為事人皆樂附而行之
以為天理當然鼎州之武陵桃源龍陽沅江澧州陽安
萍鄉石門慈利荆南之枝江松滋公安石首潭州之益
陽寧鄉湘隂安化峽州之宜都岳州之華容辰州之沅
陵凡十九縣皆為盜區矣
十八日辛夘金人陷秀州權知州軍事趙士醫死之
金人陷秀州軍民共推兵馬鈐轄趙士醫為知州士醫
出城與金人戰為其所敗士醫死之秀州遂陷
十九日壬辰程昌㝢棄蔡州南歸程昌㝢自京師退
還蔡州未期月又以蔡州粮食皆盡王命不通遂領率
軍民棄蔡州而南歸
二十二日乙未宣撫使周望棄其軍奔於太湖周望
以宣撫使駐於平江府聞金人已破秀州漸入吴江縣
恐怖畏怯即委軍而去走入太湖遺史曰望方出城
而去也市人遮道請留為一城生靈計既不可留則極
口謾罵望聞而不顧於是市井間皆喧誦初除望簽書
樞密制詞曰腹心留侯高祖肇基於有漢文武吉甫宣
王復振於宗周夫非躬不世之全才何以濟中興之遠
業賢者登用國其庶幾謂望何以當此知平江府湯
東野棄城走知平江府湯東野見周望已出即以府
印授郭仲威俾權知府事遂率家属棄城而走
二十三日丙申李成陷舒州李成犯舒州劉文舜率
兵迎戰為成所敗文舜盡率其衆走權知州鄭嚴亦走
入山中成遂入舒州得前秘書正字李雱雱以王命不
通金人在江浙間妄生向背心遂以為一時之英雄投
書於成請順流而據金陵號召浙江以觀天意成不從
留雱於軍中成執前提刑李著見任提刑以下及州縣
官百餘員皆居於太平寺其徒有執鄭嚴而至者成命
殺之車駕自海道歸駐蹕浙東降德音朕自遭敵
國之侵越在方隅之外且念二聖徂征之久懼四方荼
毒之深不辭痛屈於𦕈躬庶或少回於善政每辛勤而
遣使惟祈和好以休兵謂既殚誠亦須悔禍乃狃憑陵
之勢專行暴蔑之威跨萬里以長驅分數途而並進悉
提羣醜徑渡長江朕惟子視於生靈何惜身臨於行陳
遂下平江迎敵之詔即為景德親征之行誓以六軍期
於一戰會近境已成於對壘而羣臣堅請於避鋒勉馭
舟師來臨海道既阻兵之理極致率土之憤盈念祖宗
涵濡之恩痛社稷瘡夷之恥鄉豪競奮禁旅争先始金
陵殺獲之相當繼鄞水𠞰除之幾半或驍將大誅於淮甸
或竒兵邀擊於江西捷奏既騰凶威遂屈今則移師遠
去闔境皆清朕惟駐蹕於浙東將即返兵於吴會乘中
原已振之氣復列聖無窮之基嘉與函生再為樂國言
念承平之俗重罹蹂踐之烖妻孥隔絶於封疆肝腦縻
捐於原野禍非汝咎痛貫予心今雖幸免於干戈豈𫉬
盡安於田野止俟扞防之暇祛除征賦之煩雖誠意之
未申豈沛恩之可後宜布哀矜之惠用蘇凋瘵之民於
戲歷數之在舜躬顧朕豈堪於克紹謳吟而思漢氏賴
兹可致於中興况今丕應之邇遐與我實同於休戚勉
圖遠略茂對宏休
二十五日戊戌金人陷平江府周望湯東野既已棄
城而去城中無主丁酉夕火𤼵者數處百姓驚惶乃曾
班郭仲威縱火也戊戌金人攻盤門仲威遣七防禦者
當之七防禦大敗退入城中金人襲之亦入城仲威率
衆奔常熟縣是夜金人縱火三日夜乃滅城中悉為灰
燼金人雖不甚屠戮居人自赴水火而死者大半矣庚
子金人行趙立加右武大夫徐州觀察使知楚州軍
州事兼管内安撫使淮南東路兵馬鈐轄仍兼便宜
閭勍在越州途中朝辭日朝廷合齎告授趙立官職差
遣自是勍到楚州以告授立金人逼荆門軍劉超率
衆去劉超守荆門軍聞金人自江西回軍遂棄城引
衆去趙瓊受楚州旗牓歸朝廷先是宿遷縣水寨
首領趙瓊已投拜金人楚州進士國奉卿借補成忠即
權知淮隂縣事嘗欲招瓊使復歸朝廷與楚州共扞禦
會趙立來知楚州奉卿見其參謀陳适與語楚州事适
甚喜薦於立奉卿為立謀招瓊立即令奉卿齎旗榜親
往見瓊瓊受旗榜遂聽楚州節制奉卿還報立大喜加
借奉卿秉義郎奉卿曰奉卿本是進士今為武官不能
出戰恐悮使用乞換文資立令照學籍果然遂改借宣
教郎令措置高郵軍
二十九日壬寅郭仲威率兵入平江府郭仲威在常
熟聞金人已行離平江府率衆復入城斸掘人家窖埋
之物縱軍擾民民不堪之凡民家所有悉為仲威之黨
所攘奪
三月癸夘朔陳思恭敗金人於吴江陳思恭隸周望
為統制望奔太湖思恭軍於青烏鎮金人后軍泊於吴
江縣下臨太湖石岸險狹思恭乃以兵邀之金人舟亂
不整思恭獲小勝而退孔彦舟率兵入鼎州孔彦
舟初名彦威為東平府鈐轄與知州權邦彦不協彦威
與一宗女私通事露邦彦欲按𤼵之彦威遂率衆去邦
彦追及彦威射中邦彦乃還彦威遂改名彦舟聚衆漸
盛轉至京南又渡江據澧州彦舟出兵攻討常不勝鍾
相反於武陵也常輕視彦舟是時鼎州城守孤危官吏
軍民勢不𫉬已遂迎請彦舟入城以拒彦舟許之方離
澧州而吴么郎陷澧州殺知州王琮以下官属十數員
彦州前軍三月癸夘入鼎州即縱官吏軍民占用官私
倉庫劫掠民財焉盧益權知三省樞密院李回權同
知三省樞密院往從衞隆祐太后初上在濟州隆祐
太后遣李回往勸進上即位除回延康殿學士知洪州
臣僚言其靖康間守黃河棄軍而走且受張邦昌偽命
為尚書右丞遂責吉州安置至范宗尹薦其才乃召為
權同知三省樞密院往虔州迎隆祐太后肆赦州縣
先是上幸海道如浙西江東西淮東西湖南北諸州
皆命令不通亦不知翠華端的所在及赦到知駐蹕浙
東無不欣喜知江州權邦彦為江淮荆浙發運使
吴玠及金人戰於寳雞敗績先是陜州既陷金人長
驅關中曲端遣吴玠屯於彭店原端自擁大兵次邠慶
間以策應玠玠與金人戰勝負未決而端退走自邠至
深止玠大罵端由是二人有隙金人雖勝玠以端全軍
退去且入夏遂復還河東盧益辛企宗潘永思赴虔
州迎隆祐太后
十日壬子金人陷常州金人取常州路經過不住徑
奔於吕城官吏禁其閘斷其絆放練湖水使亁則金人
舟船皆不可行惜乎官奔吏竄而閘猶儼然故金人長
驅而無礙也車駕幸處州吕頥浩以金人退兵請
還幸越州遂幸處州劉綱攻趙瓊水寨節制泗州
劉綱以宿遷縣趙瓊水寨投拜金人遂遣人攻之瓊曰
我為人逼脅勢孤援寡權為老小之計不得已而投拜
今楚州趙安撫遣國奉卿齎旗牌來即時受之已聽楚
州節制復歸朝廷矣公其察之不從兵攻寨瓊出民兵
禦退之
二十六日戊辰孔彦舟擊鍾相敗之擒相孔彦舟在
鼎州日與鍾相交戰勝負相當彦舟詐遣人投相謂之
入法相受之不疑戊辰彦舟遣人襲擊相寨所遣入法
之人為内應相遂大敗擕妻子竄入山谷為村人范顔
所擒而胡夀得之獻於彦舟彦舟乃造法物儀仗張大
其功欲解赴朝廷至攸縣曾龍圖殺相所造法物亦散
失
四月壬申朔車駕幸越州尚書左僕射吕頥浩罷授
鎮南軍節度使開府儀同三司中太一宫使車駕幸
越州御史中丞趙鼎言吕頥浩之謬以使相宫使罷左
僕射從優禮也制曰門下獨化陶鎔之上嘗守備於弼
諧閔勞官職之煩宜特加於崇奬惟時上宰實我元勲
兹祈解於近司爰寵朌於殊渥誕揚大號敷告羣工具
官某心術疏通性資眀達運籌泉湧獨當天下之危機
游刃風生能斷朝廷之大事昨属艱難之運尤輸經濟
之忠冒險直前服勤無斁取虞淵之日重正乾坤問襄
野之塗卒安宗社顧在廷之莫及方當宁以仰成而
寖懷偏見之私殊失大臣之體占吏員而有虧銓法專
兵柄而幾廢樞庭下吳門之詔則慮失於先時請浙右之
行則力違於衆議既人言之薦至於物望以靡諳屢騰
引去之章莫副挽留之意念有盟書之偉績難從策免
之常規乃峻彛章務全體貌植牙造纛總節制於雄藩
執璧面槐視班聯於上衮假以真祠之佚從其私計之
安皆儒臣希有之榮蓋邦國久虚之典朕為無歉汝亦
有終於戲險夷一心非忠誠孰能至此進退二道惟眀
哲足以盡之矧兼將相之崇靡缺君臣之遇毋云去位
不我告猷張俊為兩浙西路江南東路制置使金
人在建康韓世忠屯兵江上屢騰捷奏乃遣張俊為兩
浙西路東路制置使節制浙西軍馬策應世忠俊雖受
命未進發人皆切齒
十四日乙酉潰軍戚方攻宣州戚方勇悍善射初投
為教駿兵士軍興盜賊起在九朵花徒黨行伍中未知
名方殺其為首人遂率衆歸建康投充用為准偹將留
在帳前建康失利諸軍皆散方走至金壇界與建康統
制扈成相遇方欲奪成軍乃謀殺成遂伏衆於篠中皆
執長槍令曰扈統制過則殺俄而成果至伏發以長槍
刺成成死統領龐榮率其衆聞岳飛在宜興乃以其衆
歸飛以榮為左軍統制方率衆入常州為劉宴所敗乃
犯宣州知州李光遣兵馬監押吕執中齎書招之方佯
受書實欲攻城也執中覺偽詐僅得脱歸有衙前石振
者為方所執問以城中虚實振有從賊之心乃悉以虚
實告且具言城中之方隅可擊者不可擊者方用振之
說鼓行而前是日犯城下光自決守城之計乃命城外
居人盡遷入城應寺院及人家與空閒官舍任便居住
是時有建康潰散班直百餘人無所歸光留於城中光
因以主首王逸為都統制令見任及寄居官分守城壁
僧道居民皆執仗登城措置甚有法方攻城不克光以
知州衙儀登城北壁令一吏詐作知州招方打話云戚
統制爾部曲皆是官軍豈非念國家艱難之際何苦欲
攻此城為盜賊乎方曰方不敢亟撓朝廷但緣士卒皆
飢不免尋覓粮食耳又曰我與汝糧食并銀絹犒設如
何方曰若蒙犒軍即便引退於是光乃遺以米肉并銀
絹甚厚方雖受之而意猶徐徐睥睨不已王逸曰賊非
退也且未可解嚴更當謹備方果伐木作攻具復攻城
城中皆禦退之矢如注雨城中負戶方能汲是時諸邑
民兵皆聚城中寧國民兵尤麄壮有膂力以手抛石賊
甚苦之王德執劉文舜於饒州殺之王德欲迎隆
祐太后於虔州次吉水會妖賊王念經反於信州之貴
溪縣命德討之德道出鄱陽劉文舜在舒州遭李成之
敗方寇饒州圍城急知州連南夫以蠟書請德解圍德
引兵至城下壓賊壘而陳文舜裭氣悉舍兵請念經偽
許其降誘文舜及其次郡譚袁關索入城執而誅之
劉位攻趙瓊寨敗績先是劉綱遣入攻趙瓊寨不克
綱怒請兵於位位遣人攻瓊楚州趙立曰趙瓊已受旗
榜聽我節制義當救之立出兵為援與戰敗之位兵退走
三朝北盟會編卷一百三十七
