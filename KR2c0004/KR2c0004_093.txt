三朝北盟會編卷九十三
宋徐夢莘撰
靖康中帙
起靖康二年四月十一日庚午盡十四日癸酉
十一日庚午太后御東門小殿垂簾聽政邦昌以太宰退
處内入東門資善堂侍從官以上詣祥曦殿起居太后畢
邦昌服紫袍犀𢃄魚袋獨班歸兩府幕次邦昌僭位三十
三日不御正殿不受常朝不山呼不稱聖旨稱余禁中諸門用
鎻匙曰邦昌謹封曉示凡文字不稱詔命番使入朝則正
坐常朝則偏坐百官入朝以平交禮相見稱名稱諸公其中未
可知也惟王時雍王紹王及之者附會以真主事之幸灾樂禍
略無畏於天地神靈此曹佐之安得忠義邦昌肆赦蔡州不行
諸道勤王兵皆受康王節制邦昌知人心不與不能自立乃收
所下赦書出居東省迎孟后垂簾聽政自稱太宰總百揆
欲襲曹司馬故事入朝不趨謁拜不名未幾聞外兵頓劄
城下而諸道勤王將文檄問罪邦昌惶懼乃議往迎康
王先遣人至南京勸進王時雍數勸邦昌自為之計謂
曰騎虎勢不得下後日噬臍無悔矣宜熟慮之徐秉哲
亦因贊邦昌不從乃止太后下手詔播告天下詔曰比
以敵國興師都城失守祲纏宫闕既二帝之蒙塵誣及
宗祊謂三靈之改卜衆恐中原之無綂始令舊弼以臨
朝扶九廟之傾危救一城之慘酷乃以衰癃之資起於
閒廢之中迎置宫闈進加位號舉欽聖已還之典成靖
康欲復之心永言運數之屯坐視家邦之覆撫躬獨在
流涕何從緬惟藝祖之開基實自高穹之眷命歷年二
百人不知兵傳序九君世無失德雖舉族有北轅之釁
而敷天同左袒之心乃眷康王越居近服已徇羣情之
請俾膺神器之歸繇康邸之舊藩嗣我朝之大綂漢家
之厄十世宜光武之中興獻公之子九人惟重耳之尚
在兹為天意夫豈人謀尚期中外之協心同定安危之
至計庶臻小愒同底丕平用敷告於多方其深明於吾
意回天錄曰吕公好問建言今日布告復辟之書須
是明白使人易曉不必須詞臣乃命太常少卿汪藻行
十二日辛未監察御史姚舜明齊之禮太常博士華初
平乞致仕不允宗澤謝大元帥賜書狀書曰伏聞大王
仁慈頒賜教翰今日之事非左右戮力造次在念恐不
能濟伏讀再四涕泗横臆仰認眷私責任之重但恐疲
薾雖自瀝竭路遠言輕不能感動有誤大事罪不可迯
澤伏見姦臣張邦昌竊據寶位改元肆赦又挾孟后以令
天下仍欲散諸路勤王之兵其簒亂蹤迹無可疑者今
誨諭有或出權宜之語且人臣豈有張紅傘服赭袍居
正殿者自古奸臣初未嘗不謙遜退避中藏禍心不測
况惡狀彰著如此今二聖諸王皇族悉渡河而北唯大
王在濟天意可知宜整頓乾坤興復社稷以傳萬世不
可遲疑牽於不斷澤衰老痛切忠義之極不免縷縷敷
陳乞賜克亮早定民志使天下有所歸向易曰見幾而
作不俟終日願大王速圖之别幅曰并承親誨筆之紙
尾仰荷隆謙所批近有尚書省劄子於鄆濟間尋訪大
王事此乃出自敵計不可不察澤近探得御寳與朝廷
印記盡為敵携去兼驅行吏故作行遣惑亂天下何㮚
等亦在敵中澤近行下河北等路州縣已令當切騐認
不得憑信若大元帥文字方得施行過為隄備去訖伏
乞照察趙子崧謝大元帥賜書狀子崧今月二十日伏
蒙大元帥大王特屈威尊遣使賜書仍加親筆以示眷
存某一介遠外非所宜得再拜伏讀感激涕零恭惟大
王孝弟通於神明忠勇聞於中外遭國大難義不戴天
屈已逮下諄復以諭將帥真欲掃蕩氛祲迎還鑾輅號
令明白曲盡事幾况在臣子其敢愛死子崧見已進軍
入畿太康縣與翁彦國犄角入援外今日據探報因子
崧等所遣前軍既次到都城張邦昌即有懼意已貶號
冢宰易紫袍欲再議元祐皇后尊禮先差謝克家再差
馮澥李回詣行府迎請定十二日寅時行某竊謂幾事
貴速久則變生天命未改人情效順不假大横之卜自
膺神器之歸伏望斷以不疑俯徇羣情速正位號以慰
都人之望以折敵人之心則於迎奉二聖指日可待子
崧已差翁挺吕弸中賫狀前去外子崧無任祈懇激切
之至
十三日壬申范瓊揭榜金人尚留滑州是時四方勤王
之師繼有到關者道路漸通百姓漸有出城者范瓊乃
揭榜云據探報金人尚有後軍掃地軍留滑州界上仰
四方客旅未得輕出百姓已知金人悉渡河河南無警
而瓊乃揭榜以惑民民皆罵之宗澤具狀申大元帥
府乞行五事宗澤具狀申大元帥府乞即寳位以安天
下并具劄子曰恭惟太祖皇帝創業垂綂當傳億萬世
方今二百年豈謂金人横肆邀迎二帝與諸王渡河北
去天下百姓所注耳目而繫其望者惟在大元帥府康
王一人大元帥行之得其道則天下將自安宗廟社稷
將自寧二帝二后諸王將自回彼之強敵將自知退避
矣大元帥行之不得其道則天下從而大亂宗廟社稷
亦從而傾危二帝二后諸王無夤緣而回敵勢愈熾亦
無緣而退此事在大元帥行之得其道如何何謂之道
澤謂其說有五一曰近剛正而遠柔邪二曰納諫諍而
拒諛佞三曰尚恭儉而抑驕侈四曰體憂勤而忘逸樂
五曰進公實而退私偽是五者甚易知甚易行然世莫
能知莫能行者因剛正諫諍恭儉憂勤公實之事多逆
於心也柔邪諛佞驕侈逸樂私偽之事多遜於志也伊
尹有言曰有言逆於汝心必求諸道有言遜於汝志必
求諸非道合諸道者君子也合諸非道者小人也大元
帥大王於應酬問答之間以兹五事卜之則君子小人
了然分矣澤之血誠痛切每思趙家本嗣無疆大歷服
今勢孤危岌業如是澤願大元帥左右嘗胆不忘在濟
時夙夜羹墻不忘我祖宗時則天下自安宗廟社稷自
寧二帝二后諸王自回金兵雖熾自可挫其鋒夫何遠
之有在大元帥行之而已罷散萬夀節差御史一員往
西京視陵寢曹輔往元帥軍前分㭊礬書
十四日癸酉開封府以皇弟康王天下兵馬大元帥劄
子揭榜曉示榜示曰凖皇弟康王天下兵馬大元帥
劄子書當府領兵勤王已被受手詔云已與金人講和及
得曹樞密等書稱不得輕動誤國遂分屯人馬近畿以
示逼逐復據探報事車駕屢幸彼寨恐有奸謀即傳檄
河東河北激勵軍民以兵邀迎於前促勤王之師追於
後莫不響應今聞兵衆既行未知二聖所在臣子之心
痛淪骨髓呼天叩地隕絶無所雖有探報未審虚實仰
開封府詳此連開具兵馬離城盡與未盡二聖車駕還
與不還仍曉喻來前初王漸聞二帝北狩金人退兵也
嘗泣謂幕屬諸將欲身先士卒追之諸將以大王玉體
即宗廟社稷所係不可輕舉會宗澤申敵騎渡絶已使
人焚河橋訖於是乃下檄兩河諸將及山東河北義兵
河北列城邀擊敵迎還二聖右劄付開封府開封府承
帥府劄子乃揭榜曉示監察御史姚舜明知衢州王
信知江州胡唐世知無為軍知南外宗正事勸進状具
位右某等竊以祖宗承五代之後削平僭亂混一區宇
有天下百六十八年斯民不知兵革恩德之所涵育甚
厚綱紀之所維持甚嚴艱難基創垂休萬世政和間姦
臣用事激切任私為謀不臧實使逼乎遐壤以禍貽於
國家金人恃強敗盟稱兵者再皇帝念社稷之至重憫
生靈之無辜結以至信遺以厚幣雖車服稱號之尊無
所顧惜而敵兵強壯舉國南來乘隙登陴歛兵任計求
索無厭忘好造釁遂邀乘輿出臨屯壘謬事和好疑阻
大兵日月既久恣行不道又劫我太上皇與后妃太子
諸王近臣脅持北行使我宗社失守生靈無依乃抑逼
大臣俾僭偽號四海憤痛血泣交訴某等忝綴屬籍身
丁艱危痛念國家隕心碎首伏見兵馬大元帥大王以
帝室懿親為國藩屏而忠孝英武超冠古今方敵圍城
之初毅然請行单騎出見威聲凛著強敵屈服維聚兵
河朔不日而及百萬肆膺&KR0790;旨以大元帥之重節制海
内盛德茂勲注人耳目今日二聖既行羣心恟恟宗社
所繫惟大王是賴伏望大王念天下之至大察事機之
至危權聽國事以安中外任賢使能信賞必罰蒐卒豐
財以謀大舉庶幾皇天悔禍鑾輿反正使人神永有依
歸天下幸甚某等廹切之情意符庶姓謹具狀詣行府
披告伏望王慈早賜施行謹狀批答金人深入輙肆
剽侵大兵前驅本期恢復亟聞失守遂蔑戰功永惟太
祖創業垂二百年二聖在位幾三十載既遭蕩析廼致
播遷涕淚横流心肝糜潰有天有地古今所未嘗聞為
子為臣實不遑處方行追躡誓必邀迎念元帥之權實
出上意顧國家之任難徇衆情難議施行靖康二年四
月十四日趙子崧勸進第一狀子崧近累具狀申禀
必蒙洞察子崧近聞探報人節次所說及趙扆陳興傅亮
等申皆云放水滿城南閘中忽閉陳州門兩日必是深
拒官帥又取傅亮軍數雖是支口食亦恐來探虚實子
崧仰惟大王擁兵在外適遭大變天意人心自然推戴
不必多端内有逆臣外有強敵四方有大賊若猶豫不
决大事去矣子崧未聞大王移府近京曉夕震懼不如
無生伏思二帝臨御正緣羣下議論不一畏怯者失事
幾導諛者昧先見直至禍成猶生異論今日切在痛懲
斷不可疑日下移軍告諭城中定以子崧入謁宗廟其
謙遜之禮俟至城下行之未晩更緩數日必有變生蓋
時雍儔秉哲幵瓊皆堅於從逆恐生後悔四海無主天
下惟知大王若不乘機速進早賜正位大耻不刷大器
無歸危亡可立而待非子崧誰肯有露腹心忘鐡鉞之
誅如此其切乎泣血拊膺不勝祈懇取旨小帖子子崧
竊謂此舉謙遜退避不得天與不取反受其咎當斷不
斷反受其亂奸朋萬一翻覆用兵亦難竊望日下進府
入京疾雷不及掩耳人心自定乞上慈深察
三朝北盟會編卷九十三
