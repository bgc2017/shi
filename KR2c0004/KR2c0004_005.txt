三朝北盟會編卷五
宋徐夢莘撰
政宣上帙
起宣和三年二月十七壬午盡宣和四年四月十
日戊戌
宣和三年二月十七日壬午赫嚕至登州先是女真
往來議論皆主童貫以趙良嗣上京阿固達之約欲便
舉兵應之故選西兵宿將會京師又詔環慶鄜延軍與
河北禁軍更戍會方臘叛貫以西兵討賊朝廷罷更戌
指揮登州守臣以童貫未還留赫嚕等不遣赫嚕狷忿
屢出舘欲徒步至京師尋詔馬政王瓌引之詣闕
五月十三日丙午赫嚕至京師是日赫嚕入國門差
國子司業權邦彦觀察使童師禮舘之未幾師禮傳旨
邦彦等曰大遼已知金人海上往還難以復如前議諭
赫嚕等歸邦彦等屢失其懽令師禮入奏復得旨候童
貫回赫嚕凡留三月餘凡見辭宴犒並如實魯例王黼
議復國書止付赫嚕等還不遣使北征紀實曰時方
童貫捕方臘宣撫東南未歸而女真使人同馬政等復
至時上深悔前舉意欲罷結約有旨諭女真人使可復
回也
八月二十日壬子發赫嚕大迪烏賫書歸本國朝廷國
書八月日大宋皇帝致書於大金皇帝闕下遠勤尊使
薦示華緘具承契好之修深悉封疆之諭惟夙要於大
信已偹載於前書所有漢地等事並如初議俟聞舉軍
到西京的期以憑夾攻順履清秋倍膺純福今貝勒赫
嚕大廸烏回有少禮物具諸别幅專奉書陳謝不宣謹
白
十一月金人攻破遼人中京天祚入夾山赫嚕自海上
歸阿固達意朝廷絶之乃命其弟固倫貝勒并尼瑪
哈烏舍悉帥師度遼而用降將伊都為前鋒正月十四
日以勁騎一日一夜行三百里至其中都攻之自旦至
日中遂陷焉始謂天祚在城中也及破乃知天祚聞其
來中夜已竄即莫知所在而天祚遽至燕山矣又懼追
襲與其子趙王梁王數百騎復從西北走鴛鴦泊女真
既失天祚因遣追兵出平地松林而西將至鴛鴦泊則
適與天祚遇天祚大窘因倉皇從雲中府由石窟寺入
天德軍趨漁陽嶺又竄入陰夾山夾山者沙漠之北傳
謂有泥潦六十里獨契丹能逹他人所不能至也女真
之君臣因駐兵鴛鴦泊欲經營之攻擊雲中府暨諸州
延引時月也
宣和四年三月十七日丙子遼秦晉國王耶律淳簒立
於燕山遣使來告謝不受天祚入夾山數日命令不通
宰相李處温欲圖佐命恩倖外假怨軍聲援潛結都統
蕭幹勸進燕王僭號燕王者秦晉國王耶律淳興宗之
孫道宗洪基弟(闕)本之子於天祚為從叔初洪基因其
子濬欲立淳為儲貳不果已而立天祚淳守燕十二年
得人心號燕王又謂九大王又謂覃湘大王在府蕃漢
百官諸軍并僧道父老數萬人勸進遂即位於燕山號
天錫皇帝改保大三年為建福元年改怨軍為常勝軍
肆赦下詔諭國中曰自我烈祖肇經綸之功至於太宗
恢廓清之業故得奄有區夏全付子孫邇後纂承罔不
祗肅傳二百祀之逾遠得億兆人之底寧盖泰平或弛
於細防而内治多遺於外患以是邊鄙生兹寇仇漸為
蔓草之難圖公肆長蛇之洊食敢來問鼎直欲爭衡敵
壘尚遥王師自潰兵非不銳事止失和故使乘輿越在
草莽地隔不果相赴旬餘莫知所歸三邊蕩搖百姓震
懾懼不相保謂將疇依咸云六合為家不可一日無主
共戴眇質用登至尊皆出素衷尚慚否德又念與其長
天下之亂曷若復我家之功苟其宗社不移亦曰神靈
所望勢不克避理當共知嗚呼朕以久處王藩歴更政
教凡民疾苦與事便宜靡所不知亦曾熟慮自今以後
革弊為先所期俾四海用寧不敢以萬乘為樂敢告遠
邇予不食言又下詔廢延禧為湘陰王詔曰大道既隠
不行選授之公皇天無私自有廢興之數事繄德效人
難力為朕幼保青宫長歸朱邸雖為人情之久係誰云
神器之可求常欲避周公之嫌未曾忘季札之節奈何
一旦之無主至使兆民之求君推戴四從謳歌百和不
敢負祖宗之業勉與攬帝王之權尚慮纂圖之為難庶
其復辟之有待近得羣臣之奏槩陳前主之非所謂愎
諫矜能比頑棄德躁動靡常節平居無話言室家之杼
軸成空更滋淫費陵廟之衣冠見毁不輟常田漢嫡之
戮實無名伋妻之亂尤不可訖無悛改以至播遷伊慼
自貽大勢已去是謂絶四海之望安得冒一人之稱宜
削徽名用昭否德方朕心之牽愛尚不忍從奈羣議之
為公止復見請是以勉稽故事用降新謨嗚呼進退惟
公廢興有義豈為小子欲專位號之崇蓋徇衆心以為
社稷之計凡在聞聽體朕意焉遣知宣徽南院事蕭塔
布樞密副都承旨王琚充告謝大宋使副承雄州牒准
尚書省劄子奉聖旨契丹天祚見在夾山燕王安得擅
立仰會問因依人使復回北征紀實曰是歲冬末邊
探報天祚以兵十萬屯燕京聲言游獵直抵雄覇界上
朝廷遽為駭懼及明年春諜報再至始知其意謂中國
有謀也欲大舉討女真而懼襲其後是以耀武爾羣小
既安則謀之如初三月又報天祚敗走不知所在於是
我師遂興知真定府路安撫使趙遹奏䟽乞撫存䟽
曰臣近准本月十三日樞密院劄子奉御筆遼界為女
真所侵兵勢瓦解切慮奔潰侵軼逼犯邊境河北諸路
帥司依已降指揮團結兵馬編排器甲准備不測勾抽
上邊使喚仍先具知委奏聞除已具知委及逐時探到
北界事節次附入内侍省逓奏聞去訖臣竊詳北敵自
澶淵既盟之後歲省用兵之費國享重幣之利遼自知
得計守盟修好皆其誠心然累年以來天祚失德上下
離叛人不為用女真渤海日尋干戈征伐不已敗衂相
繼境土侵削士馬彫殘財力匱耗常疑中國密有窺伺
右梧左枝困弊日甚恭惟陛下好生之德深洽民心帝
王之舉必度萬全况臣常親玉音屢被詔劄每念南北
歡好力固祖宗盟誓謂非細事不可少有引惹造端生
釁遼殊不知聖神加惠兩國之意如此兹睿旨特慮他
寇與奔潰之衆不測侵軼姑示備禦之計廟謨甚遠預
為之防然臣叨承閫寄職所當言苟有管見豈敢緘默
伏覩邊報近者天祚獵於白水川女真掩其無備全軍
陷没天祚不知存亡震擾未見所立若復調兵上邊遼
將謂中國起乘其弊疑隙既開何可復釋唯當示之安
靜致其懷服臣愚切謂耶律氏既有沙漠歴年甚多遼
人習熟貴其種類設有奸雄誰肯推服仰惟朝廷與遼
兄弟之國共守盟好百有餘載今天祚叔兄子弟尚衆
若天祚真遂不還願陛下用家人禮特遣重臣將命彼
國推急難之義念外侮之虞慰諭其宗族臣下厚加拊
勞勉以忠孝雪恥戡難就其天祚叔兄子弟取天祚之
所愛國人之所慕擇賢立孤以主遼衆隆其恩禮賜之
封册申結信誓以繼好息民俾之知戴中國遼既以中
國為重得存其宗社則中國有大造於遼也陛下雖不
責報遼歸故地减歲幣必有以報陛下矣如是則中國
不待汗馬之勞遺鏃之費萬無一失而安享大利機會
之來間不容髮伏望聖慈特加採擇速奮睿斷施行實
天下之幸貼黃臣愚切謂遼失其君未知所立方疑中
國乘間而攻之然陛下兼愛南北生靈務隆義好若即
恤其禍難擇立新君當此孤遺乏助之時得倚朝廷以
存其國名正言順勢無不從則恩歸於我必服彼心申
固盟誓為利無窮若使彼新君自立則恩非我出立而
衆附則勢將復強增戍緣邊過為隄備徒足生釁以啓
戎心願陛下無遽增戍開先時之隙無緩立孤貽不及
時之悔孔子曰興滅國繼絶世天下之民歸心焉惟聖
神亟圖之貼黃臣契勘女真蕞爾小邦自昔通好大遼
勢不過遼之一大部其衆強弱與遼不侔徒以天祚失
德乘其離心遂致以寡敵衆以弱勝強者非女真之能
遼所自取也然遼實大國其人本不畏女真女真今雖
得志亦豈能久取勝於遼國哉遼之新君既立得國人
心事將反掌也陛下仁聖被於四海普天率土罔不臣
妾若速於斯有以深結遼人使之懷服自削其平日之
貪傲今若停增戍之役收援立之恩慮以守盟存國之
大義蠻貊革心固不難矣臣所謂用力少而成功多也
三月(闕)日代州奏得金人邊牒准大金彰國軍應州牒
近白水泊擊散契丹放鵝行帳天祚皇帝脫身北走本
國軍馬已到山後平定州縣占守訖請代州戒守邊人
員不得輙引逃去人民為國生事自取亡滅
四月十日戊戌太師領樞密院事童貫陜西河東河北
路宣撫使勒兵十萬廵邊詔下燕京管内官吏軍民百
姓等詔曰朕惟皇天盡付中國使宅九有之師取亂侮亡拓
其疆土景命所僕惟有德者能克饗之朕服紹丕基仰
承先帝休德夙夜祗懼不敢荒寧荷天降康登兹極治
聲教所暨遠逮要荒東踰朝鮮西邁積石南越䍧牱之
境罔敢不廷乃眷幽燕實惟故壤五季不造陷於契丹
惟爾邦君暨厥臣庶懷風慕義思欲來歸忠憤之誠久
而彌著今上帝降禍於遼不誘其衷弛絶綱維俶為暴
亂横賦強歛誅剥無厭讒慝作仇脅權相滅至上凌下
替妖孽並興傾國喪家自取逋竄白水之敗亟聞簒攘
調賦益繁人不堪命且復盗賊蜂起所至繹騷哀此下
民恫怨無告朕誕膺駿命俯順人心選將出師復兹境
土是謂致天之罰仁伐不仁拯爾羣黎取諸塗炭已遣
領樞密院事童貫董兵百萬收復幽燕地與大金國計
議畫定封疆大信不渝中舉外應維天之命莫我敢承
王師霆擊雷驅數路並進前角後犄萬旅一心威以濟
德孰敢有遏厥志然念王師無戰而天道好生亶兹告
猷廸爾有衆爾其深計遠慮覽於興亡如能舉城自歸
望風響應使市不易肆士不授旌捨覆巢之危從奠枕
之逸是為自求多福惟天矜爾萬民永奠一方惟朕以
懌已降處分秦晉國王如納土來朝待以殊禮世享王
爵應收復州縣城寨文長官並依舊任事平第功不次
擢用軍兵守戍之士並加優賞願在軍者厚與存禄願
歸農者給復三年收復之後蕃漢一等待遇民戸除二
稅外應該差徭科率無名之賦一切除赦大軍所至務
在安集官吏百姓不得悞有殺傷或災毁廬舍擄掠人
畜犯者並行軍令如或昧於順逆干我王誅若猶豫懷
疑弗克果斷自膏原野實爾自貽惟予肅將天威敢自
逸罰時弗可失其尚勉哉禍福無門惟爾自召朕言不
再師聽惟明故兹詔示想宜知悉貫以環衛軍為中軍
述古殿學士劉韐為行軍參謀保靜軍節度使种師道
為都統制武泰軍承宣使王禀華州觀察使楊可世為
之副時上微出齋宫以觀出師因餞貫仍以御筆三策
付童貫如燕人悅而從之因復舊疆策之上也耶律淳
能納欵稱籓策之中也燕人未即悦服按兵廵邊全師
而還策之下也貫祗奉聖訓振武而行
三朝北盟會編卷五
