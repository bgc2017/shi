三朝北盟會編卷九十七
宋徐夢莘撰
靖康中帙
夏少曾朝野僉言曰余生值靖康丙午之難於都城自
敵人釁成禍結始末之由余偶知之詳審乃今欲稽考
禍亂之由則有大臣乖&KR0861;誤國基禍馴致傾危姦回叛
異脅附以阽皇輿將帥非人士卒潰叛上自縉紳士大
夫之操守下至市井軍伍之作為皆足以為將來之警
戒焉若夫理辯曲直面折彊敵捐身為國以全大節則
有李若水力排羣議獨抗仇敵主持宗社義不苟生則
有宗澤者為將帥則懷義赴難潰圍入城任執政則守
節事君鼎鑊不渝則有張叔夜者至偏禆小校城陷勢
危猶結死士欲奪乘輿於虎口則有吳革者侍衛卒伍值
時倉卒深察賊計排斥大臣欲拯主扵禍難中則有蔣
宣李福者皆可垂訓後世光曜無窮焉九月五日尼堪
攻陷太原二太子進攻真定安撫使劉韐守禦具備而
人心悦服總管王淵軡轄李質訓練士卒數千皆可禦
敵時真定在河朔最為堅壘朝廷以金人圍太原防其
東軼侵河朔之地乃以劉韐為宣撫使領兵五萬守遼
州以扼其險王淵李質劉韐皆辟置乃以樞密副承旨
李邈為真定安撫使焉而邈優扵吏職而拙扵應變且
新至真定而人心未附倉卒之際金兵圍城精兵既出
百姓之情不親故旬日而拔是時朝廷新失太原又聞
真定之報上大憂慄患將帥非人思得豪傑之士以衛
邊乃下哀痛之詔金人遣王芮堅欲割三鎮之地金人
渡河朝廷大臣唐恪何㮚輩以謂大河之險决不可渡
其昏&KR0861;如此金人至城下先採濕木編洞屋以新牛皮
蒙其上戴之令運土木以填壕次以大木為對樓雲梯
小車又廣列櫑石砲座尋碑石磨蓋石羊石虎為砲欲
攻之所列砲石座百餘飛石如雨擊守城之卒死傷者
日不下一二百人金人自丙午初春用兵攻陷太原皆
以講和割地為語李邦彦吳敏耿南仲唐恪皆墮其計
時何㮚為右丞孫傳為尚書每朝廷計議必面折執政
地不可割金人志不在割地朝廷由是任之至敗事城
破不能權宜濟厄聞金人講和反傾意信之曾侍衛兵
卒之不若夫不信扵造謀之始反信扵城破之後傾危
中外之勢而致乘輿北遷者由和議昏昧而戰守不固
議者曰兵法稱不足則守惟其不足則當死守以固之
而京師將吏軍士自春初守城相疑姦細紛擾不已上
下莫能相制而號令不行城下金人每被砲擊死者百
人而行伍不亂城上一箭至則互相驚擾移時不定种
師道自春初見士卒守城如此深憂後患宗濋誘士以
官爵而竟不與之宜乎士不為用宗濋庸&KR0861;士無紀律
致都城摧破宗社阽危陽九厄會之數實有以致之者
也何㮚鄆王詣金人軍前請講和二帥謂何㮚鄆王曰
自古有南即有北不可相無也今之所議期在割地而
已又欲邀上皇出郊何㮚回道金人之意欲邀上皇上
曰上皇驚憂已病不可出必欲堅要朕當親往二十八
日何㮚又至軍前二帥乃許上出是夜彗星見井其光
長亘天二十九日何㮚又至軍前日出赤如血㮚歸都
堂曾無愧色見執政但喜講和而已與作會飲酒食肉
談笑終日自古大臣愚昧無恥未有若此者二帥又遣
使乞令人於河北召康王使者𫝊云聞康王已占據河
北之地恐河北州軍恃王不肯交割請遣人迎之是時
金人已懷廢立之意而朝廷大臣無有覺悟者何㮚奏
上乃遣僉書密院曹府由京東詣河北迎康王上在齋
宫高尚書郭少傅與吳幵孫覿馮澥等對上吟詩唱和
又和以太學官對元帥講書及二月六日變議令推舉
異姓時王時雍為留守見議論紛紛恐百官不肯書名
乃先自書名以率百官從而書名者數百人皆若州縣
胥吏書夘歷略無留滯不終日千餘士大夫及軍民書
畢申上時亦有倡說忠義互相詆毁而竟書名舉邦昌
者時雍乃蜀人也其在蜀為市牙圖利又王黼當國時
雍專為鄉人納賂求差遣使人謂之三川牙郎其鄉人
曰今又作賣國牙郎也或曰士大夫平時享國爵祿不
能納忠效計以防禍亂至扵傾側顛沛又不知以忠義
徇國外鄰禍中國改姓易號反偷生附會為悖逆之事
或曰金人拔城以兵脅衆勢不得不然余應之曰今有
賊勢臨人之父以脅其子曰汝能殺父活汝子肯殺父
以求活扵賊乎其在天地間何以為人懼金人之威盡
遣上皇諸王及舉邦昌者是殺父以求生也方金人初
圍城上守禦士大夫自宰執侍從武帥將校千餘人金
兵數人上城兵潰莫遏軍士卒伍其無忠義不足責也
向使士大夫扵城破之時人人以死殉國軍兵士卒雖
懷怯懼亦不敢潰也唐德宗時守奉天而賊不能拔今
以京城而金人拔之究其所以則奉天之臣皆以死守
獲全京城士大夫皆窺利偷生之故金人以數卒上城
而潰矣今日之患由節義之風不立士俗偷薄其來久
矣至扵如是甚可羞焉有人問城破之由當應之曰軍
威不立士風偷薄以此破也開封尹徐秉哲為金人所
迫押文引令諸使臣大下搜捉宗室使臣利扵得財雖
多捉𫉬而免脱者十有二三焉其文引云或於南薰門
蕭太師處交割或扵順天門耶律太師處交割皆用使
牒押字徐秉哲為人之臣國之宗屬乃忍押牒以贈仇
讐開封公人并小火下緣取人口妄偽攘奪金銀盈室
聚會扵欣樂樓號曰金擢會其貪生忘國有如此者又
要太學博士十人又要博士熊彦詩彦詩時雍之壻乃
易他員代之其忘國營私有如此者内侍梁平王仍指
言上皇宫中寳玉玩好鄧述具錄后妃皇子皇女李(闕)
獻黑漆皮馬甲二萬副太祖平唐火箭二萬隻金汁火
砲樣四勝弩内侍平時享國富貴無與比其内侍負國
有如此者在京廂禁軍兵有月粮衣賜國家養此所以
禦四方自上中下内教親按諸營武藝精練厚加賞賜
用臨戰敵敗衂奔竄遂致城陷自罷守禦每日津搬金
帛禮樂器用儀仗法物秘閣書籍國子監經史道釋藏
印板未嘗休息自旦至暮疲敝困弱有搬至軍前屢有
換易往來力乏或憤而擲於地有金人徐謂之曰莫是
國家得汝力耶在京禁軍平時衣粮不闕金人圍城激
賞已厚敵兵數人上城曳戈潰散至宗廟阽危二主遷
越又扵破城時恣行劫奪朝廷恐其作亂仍地分彈壓
每日扵常時受外日支米二升錢一百文城中米貴百
姓餓死兵士糶餘粮月𫉬厚利百千至邦昌即位又請
登極犒賞左藏庫㩁貨務都茶場支錢搬運縱横扵路
見者無不痛恨其軍兵負國有如此者邦昌僣竊行事
命百官不出敕但以尚書省牒不建年號又不用靖康
號應文榜檄但曰三月初七日有詔與徐秉哲令買藥
云社稷山河為卿等所誤可恨者某等父子兄弟成擒
耳無思舊主勉事新君可扵都司借支錢一千貫買路
藥秉哲得之而泣秉哲為府尹應奉金銀根括金銀諸
般取索及勾集人口自初破珹至金人去凡五箇月府
庫帑藏及民間物宗室百官宗属人口等一有所索一
席之上皆秉哲經營之自旦至暮與金人對坐於朱雀
門指顧唱呌不勝其勞也從官數人吏事不及遠甚廢
立之際不能措一辭反勾宗室以奉之見金人殺梅執
禮安扶等守金使而泣之咸多秉哲勤勞之力而責其
不忠之罪或曰秉哲賣主求安吏職雖精真奴隸之材
也何以士大夫為四月一日金人之師離城下盡去初
金人與京城彈壓官曰金人去後宜却治樓櫓守扞拒
敵趙家人馬恐壊了張皇社稷十一日邦昌還資善堂
宣和錄曰先是城陷後十二月初三日敵須犒軍絹一
千萬疋金百萬鋌銀一千萬鋌表段如絹之數只要綾
羅綿繡之類不要紗四日開封府榜盡數令扵戚里豪
富之家根括金帛赴開封府送納六日將内外庫絹盡
數令禁軍送之軍前自此數旬不已退回汙損者甚多
遣使巡視府庫已封内藏左藏及御前軍器所八日金
使又檢校内藏左藏元豐大觀等庫金帛緘封之十日
尚書有榜應戚里權貴豪冨之家竭其家資以貼犒賞
以令開封府措置日下拘收轉送大金軍前十一日詔
吏部尚書王時雍同知開封府與徐秉哲分東西廂四
少尹十五少卿五郎官徧詣在京根括拘收戚里權貴
豪富之家金銀財帛犒設大金軍兵或敢隠匿並正軍
法捕奴婢笞擊問之十三日遣軍人百姓搬絹赴南薰
門交納凡一千萬疋自當時日始使來欲割蒲解許之
先是軍前諭意金帛不前初十日定下城故凡百應付
萬不敢少緩綾絹搬至軍前屢有換易悉要山東河北
者朝廷以酒餚等遺受納番官無算都人自左藏庫前
分行相屬至南薰門逓絹輸軍前人給錢二百抵暮方
散十五日開封府等處鎔金銀共四千爐金銀每錠各
五十兩開封府榜為大金軍前怪問金銀表段數少聖
駕未回都人知緣金帛久留聖駕爭先輸納有福田院
貧民納金二兩銀七十餘兩人心可知惟豪貴家不肯
盡出差官吏大搜㕓里苛急人不能堪至扵囚執婦女
發掘房帷者内侍寺觀倡優旅邸根刷殆遍親王公主
宅所有取上皇旨悉數輸納有司景靈宫内廷駕前器
皿無一存者每坊巷令里長鳩集仍許奴婢告以軍法
從事斬數人首朱雀門以殉日輸金帛如市者有告首
内侍藏金者數人率萬餘兩由是内侍悉令出金銀五
千兩十三日聖旨今後士庶之家不得將金帶出入候
開封府遍令天下其見在金限三日赴開封府送納限
滿送納不盡許受僱人男女使告金帛之往肩摩轂擊
於道卿監省官以下於南薰門交割敵遣主將皇族郎
君領其事郎君者金主之兄尤自持其勢日布巨挺扵
前凌辱官吏大理少卿尉遲紹先司直王忠臣少違其
指拽坐庭下使唾其口意未惬復批頰數十以建茗腦
麝等物遺之獲免一日倨坐譙門呼官吏俯伏道左左
右𫝊郎君指揮實不曉一語第聞曰明日金帛未足便
&KR1201;殺十四日詔語云千分未及其一由是開封府及四
壁根括官供軍法状以聞自城諸門皆為敵守雖金帛
亦扵門首交納細民各分井巷自相糾率雖釵釧銖兩
以上共行助國以竿揭扵通衢府前填委不容置足十
四日府榜備示聖旨高尚書傅元帥台令根括金銀盡
絶訖具状申當遣金人入城檢校仰體此意可毋悞事
十九日開封府申軍前根括到金十六萬兩銀六百萬
兩表段一百萬疋二十三日四壁置場買銀以鉟銷秤
盤折耗比元數少十萬兩欲足之也正月内金帛見納
比元數金百之一銀一千之一表段十之二開封府復
行根括十五日開封府榜益催金銀人不聊生悲戚愁
嘆皆欲自盡集從官議各分定戚家復行根括如鄭紳
張襄之衮内侍之類皆平生貪黷之人前日不無藏匿
者既到金壁遂自言所有金人復索至於再三十八日
開封府榜國相元帥台令怪問金銀表段數目不足問
城中士庶惟復要縦兵入城自收或只納金銀表段犒
軍令大軍早回仰各體認日下盡數所有送納金人入
内徑取諸庫珍珠四百二十三斤玉六百二十三斤珊
瑚六百斤瑪瑙一千二百斤北珠四十斤西海夜珠一
百三十個硃砂二萬九千斤水晶一萬五千斤花犀二
萬一千八百四十斤象牙一千四百六十座龍腦一百
二十斤金磚一百四十葉王先生燒金陳摶燒金高麗
進奉生金金甲金梳頭魁各六付金鞍金馬杓金杵刀
金作子四百二十五副玉作子七百副花犀帶金帶金
束帶玉帶鍍金帶金魚袋等上皇閣分金錢四百貫銀
錢八十貫皇帝閣分金錢二十貫銀錢四十貫皇后閣
分金錢十一貫銀錢二十二貫銀火爐一百二十隻金
火爐四隻金桌子面二十隻銀交椅二十隻金合大小
四十隻金水桶四隻金盤盞八百副金注椀二十副金
銀匙筯不計數金湯瓶二十隻琉璃盞一千二百隻琉
璃托子一千二百隻玳瑁托子一千二百隻珊瑚托子
四百隻瑪瑙托子一千三隻珍珠扇四百合紅扇一百
合藍扇一百合行鸞扇三百五十合大扇六十合扇車
一百兩金使督金帛者旁午四壁以從官台官各一人
提舉催促府中差官巡門提轄四壁又添官十員措置
收買仍令諸倉以米豆換之再納金七萬五千五百八
十兩銀一百十四萬五千三百兩表段四萬八千四百
疋又遣使人提舉官以金帛遲延堅欲勒赴軍前嘗曰
京城總七百萬戶除高力下戶寧不出金銀一錠耶明日
金使來勒留守大戶提舉人供限五日納足元數二十
五日金使趙少監傳監軍指揮請八人提舉官赴南薰
門受約束遂殺梅執禮等乃下令曰根括官已正典刑
金銀或尚不足當縱兵自索既而宦者復與敵帥曰試
許士庶以金銀換米麥當有出者已而果然遂督迫益
急城中驚駭不知所為留守司差官百員分定街巷不
問貧富徧加根檢下至貧民一分一錢之微亦取兩府
之尚書大戸各金二十兩銀五十兩表段三十疋至寄
居致仕選人校尉各以差次輸納稍有違限發遣家屬
赴軍前至此人益不聊生矣金人令稱科配不得用根
括二字内臣恨取去工妓等又怨所遣官吏既至金壁
乃始言城中金帛取未及一二分官吏隠蔽不肯用心
敵必元數督責日急要牛車千輛取景物鍾簴司天臺
渾天儀合臺星象合臺天輪自五代祖宗已來所蓄併
收江南浙蜀所有上皇二十餘年珠玉一旦取去牛車
擔負襁屬不絶又遣李少監郭率入府普淨寺取朱勔
家書畫直至去日方絶四月一日金人去盡營中遺物
甚多朝廷差戸部拘收象牙一物至及二百擔他不急
之物稱是祕閣圖書狼籍泥土中金帛尤多賤之如糞
土二百年府庫蓄積一旦掃地盡矣
三朝北盟會編卷九十七
