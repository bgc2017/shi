三朝北盟會編卷二百四十三
宋徐夢莘撰
炎興下帙
起紹興三十一年十一月二十八日丙申盡其日
焬王江上錄曰岐王亮殺主自立改元天德都會寧府内使
梁漢臣本宋内侍䧟敵每思報仇乃進曰燕京自古覇國虎
視中原為萬世之基陛下可修燕京大内正使孔彦舟為副
使自天德四年起至貞元三年畢工改燕京為中都擇日遷
都燕山府以護駕軍三十萬鐵浮圖一十萬紫茸細軍一萬
為先鋒穆敦總管留守會寧府貞元四年八月十八日至燕京
蕭王奏曰陛下移燕山去白溝百里之餘皆南宋故土彦舟
酈瓊靳賽王喜徐文孟斌之徒項背宋臣皆握大軍盡屯中
都萬一有變非國之福曰卿無憂也梁漢臣奏曰臣聞向南
宋講武教兵有吞中原之志願陛下無坐樂之内可令山
東兩路河北三路通水去處積草聚糧仍於諸路州軍置
造軍器兼修大梁虎視江淮及造戰艦以備海道征伐
並依亮一日入皇后閣見桌子上膽瓶内有木樨花數
朵問此花出於甚地后曰汴京孔彦舟進來乃索筆硯
為詩曰綠葉枝頭金縷裝秋深自有一生香一朝揚汝
名天下也學諸王看柘黃一日宣梁漢臣朕欲修涼京
大内時復廵幸卿為朕謀無得有辭漢臣曰被奉聖訓
豈敢辭免願陛下頒詔諸路發人夫工匠以候使唤以
梁漢臣充修涼京大内正使孔彦舟為副使謂漢臣曰
賜金字牌子以卿去處如朕親行賜金銀縀錢絹各一
百仍差都統阿實達舒嚕寧統騎軍二十萬駐剳於涼
京城外防逃走工匠人夫工匠日支米二升半錢五十
文省人夫亦如之貞元三年梁漢臣孔彦舟至汴城正
隆元年春起夫正隆四年畢工梁漢臣孔彦舟奏京城
大内修造了畢又令人修造通州戰船遂起人夫抬&KR1053;
木植打造戰船計數千隻委兵部尚書蘇保衡徐文統
押仍於諸路刷鐵匠五千人打造人馬衣甲軍器有鄆
州相州青州進到銅鈸刀五千口改造敲刀又令東平
府北京閱州大安軍集八百萬僉女真渤海契丹漢兒
五十萬山東兩路河北三路并僉大軍一十萬諸路番
漢軍七十萬諸路捕魚稍工水手一十七萬番漢等軍
共二百九十七萬令分八路入南界完顔仲統兵取長
安鳳翔至西蜀完顔明統兵至西京至均房汴京南穎
昌府方城縣鄧州貝勒統軍自南穎州蔡州陵汝阿魯
摩哩統軍自亳州父城順昌府光州竒爾濟蘇自壽州
合肥和州界耶律木自青州齊至淮楚界兵部尚書蘇
保衡御駕親征監修戰船蘇保衡奏臣被奏聖旨打造
戰船完備通州至定林口二百八十里陸地不通河溝
無水通舟入海伏望特降睿旨行下措置帝宣漢臣來
曰蘇保衡奏來稱通州不通水海口陸地二百八十里
奈何梁漢臣曰起三路人夫開渠擔水成浮泥舟船夫
施入海行下蘇保衡即施行梁漢臣私曰金君無道但
得一路人夫叛我宋中興有日奈何自修燕京及大梁
僉尉人夫工匠三百餘萬無一人丈夫也豈非天也蘇
保衡起山東民開河擔水挽舟自通州入定林口二百
八十里人人稱冤道路嗟嘆而無一人敢叛者漢臣又
奏西京洛陽好花宜廵幸看花正隆二年二月幸洛陽
一夜天降大霜羣花盡死不悦梁漢臣曰陛下降詔催
促諸路大南取江淮無失其時天與弗受返遭其咎時
至弗行復受其殃臣願陛下統一天下混車書於萬里
於是下詔催促軍馬步起行汴京宣梁漢臣孔彦舟撫
問修内不意有人譛彦舟者遂賜酒酖之彦舟捧巵跪
飲見彦背上彫青問曰何物也彦舟曰臣小年時不成
器交人刺來曰卿如今成器敢做甚彦舟朕慄命彦舟
充西京留守起行至路藥發而死二年八月在汴京值
中秋設宴百官玩月忽密雲罩月索筆作鵲橋仙詞曰
停杯不舉停歌不發等侯銀蟾出海不如何處片雲來
便有許通天障礙虬髭撚斷星眸利未恨劍鋒不快一
揮揮斷紫雲根要見姮娥體態翰林學士祁祓奏曰陛
下棄大國宫殿遍幸諸州敗盟興師無故舉事勞役生
靈興工動土修建兩京之内開無用之河勞苦軍民嗟
怨盈路太乙出現陛下轉以為妖殊不憚畏臣食禄於
朝焉可緘默伏望陛下察天地之不祥收兵罷役通和
南宋復還故都四海九州感聖德天下幸甚亮大怒曰
斬之滅其族正隆三年二月下詔小龍虎大王兵五萬
守鎮蒙古司虎牙位將軍大嘉努守鎮上京會寧府舒
嚕侍中兵三萬守燕京中都葛王兵五萬屯齊鄆兩京
兼津發糧草皇太子奉國衛將軍戶部侍郎張昌等守
汴京御營前軍高季札管押御前射鵰軍一萬三千并
圍子細軍三千御前提舉右將軍塔爾明威前左將軍
持嘉明威御前前軍竒嚕明前後軍西道總管興國努
將軍紫茸細軍三千人令分五部一部五百人每隊六
十人穆昆一人隊頭一人富勒琿一人牌頭二人飯食
五人隊身五十人五年秋九月起汴京勅天使催促八
路軍馬各一地分入南界發時童謠言正軍三疋馬簽
軍兩隻鞋郎主向南去趙老送燈台九月渡淮至來春
屯駐差御前都統驃騎總管韓彛則奏勅領軍南行臨
發賜御製喜遷□詞曰旌旄初舉正馬力徤嘶風臨江
渚射虎將軍落雕都尉綉帽錦裘剋楚氣張斷髮争奮
捲地一聲鼙鼔笑談頃止長江齊駭六師飛渡北去無
自隊金印如斗獨在功名取斷所機謀垂髫方略人事
本無今古試舒卧龍韜韞果見功成朝莫况江左雲霓
傒侯玄黃迎路韓彛則兵南盡遣千戶穆稜領騎五百
掠地遇大宋姚興馬軍五十餘至尉子橋遊騎探得遂
報破敵軍統制在高請統制姚興再率四隊四百人出
陣王權領衆回走東采石江口是夜多張旗幟地中明
火以兵數千伏路敵不能前遂得渡江屯駐東采石亮
駐軍和州兩岸相對日謀渡江是日梁漢臣奏云本國
大捷請陛下登舟早逹建康金主欲登舟持嘉明威將軍
奏曰陛下北船底小盡被南宋壓沉大江奈何陛下乘
舟欲渡是梁漢臣賣陛下於宋朝耳見敗舟登岸亮大
怒謂梁漢臣曰汝本宋朝舊臣朕高官厚位恩過朝士
不知記極而敢反朕遂命持嘉明威將軍斬梁漢臣於
江岸金主見諸軍敗回返和州詔天下使催促海道大
將軍蘇保衡有海船千戶韓宗愈降於李寳李寳追趕
火箭燒北船盡沒盡降其軍正隆五年十一月亮至揚
州東門外漢王廟建御寨詣瓜洲岸望大江見本朝以
戰艦教戰江心旌旗麗日器甲鮮明艨衝艦海鰍戈船
及獅子船婁子船於大江心飛走布長陣望北岸一弩
箭射不到處打梆子聲絶排一家陣於浮玉亭上聲喏
諸船復回敵衆大駭亮謂臣下曰此紙糊船何足道哉
遂回揚州御寨有穆敦總管大懷忠總管蕭扎巴衆議
曰郎主堅欲渡江適觀大宋戰艦江心如飛甲士奮勇
人船精銳我等北人走馬射箭為上豈可乘船與江南
人戰大江多都是死於江中不見鄉里大懷忠等早至
御寨奏事見樂嘉努將軍云郎主昨晚大醉未起大懷
忠等詢樂嘉努郎主夜來有何聖旨樂嘉努曰昨晚與
妃后飲言三日渡江不得將大臣盡行處斬蕭扎巴以
足蹴大懷忠脚云謂樂嘉努曰若郎主起來大臣奏則
箇於是蕭扎巴大懷忠復回商議若不行弑逆我等無緣
還鄉必死於此大懷忠云郎主有圍子細軍萬人護御
又樂嘉努將軍輕信奈何事有泄露死必無疑蕭扎巴
云晚朝奏遣細軍東取海陵先請樂嘉努軍諭以禍福
使心變動事可濟矣晚朝奏云臣等渡大江必能濟渡
東太州可令圍子細軍連夜進取所掠金銀盡以給賜
一發渡江必能濟岸遣行是夜諸人邀樂嘉努將軍說
云郎主堅欲下江今南宋沿江戰艘萬隻衝巨浪如飛
我等盡魚鱉耳樂嘉努曰諸人欲何如大懷忠等曰若
不行弑逆定難回鄉樂嘉努曰諸人舉事嘉努願效愚
誠蕭扎巴曰今夜三鼓伏萬弓於暗處使人舉喊嘉
努欲入南人劫寨樂嘉努先盗郎主劍以燭引郎主出
帳諸人望燭明處以萬箭齊施嘉努當依大懷忠曰若
事濟拜嘉努將軍東道大總管是夜亮醉三鼓入帳中
聞外喊聲樂嘉努入報云南人劫寨亮驚惶索劍甲樂
嘉努云恐人所盗臣帶於身嘉努執燭引亮慌急披錦
衾出外嘉努棄燭奔竄萬箭齊發射死亮大懷忠引軍
遁亮乃阿固逹長子宗翰之元子也宗翰生四子曰亮
曰兖曰亢曰方皆為亮所誅亮簒奪後以同謀皆討論
封拜因封卞蕭王仲武烏塔大卿高景山興國努各賜
鐵劵平昔善者皆沾恩賞睚眦宿怨如完顔卞曹望之
劉仲甫之徒皆貶降黜
神麓記曰亮初登極唯有一親弟晤同兖以殿前都點
檢為賀正旦使來我本朝都亭驛中病甚亮以天使催
督返界歸國死又有一親弟判宗雍王充小名博甲為
人温克容貌偉秀莅事精勤果斷不私衆人稱贊唯亮
不甚和暢即位之後徙於外藩除西京留守大聞尹有
說使者劉敏講演書籍至五代梁末帝以誅珪之句充
拍按立聲曰有如是乎奴婢契丹人拷㧯提點上告變
云大王謀反宣詔至燕斬而烹之二子皆賜死天德
三年詔門下朕臨民而為父母必思安於兆民繼世而
為帝王必思期於萬世是以定國家之計豈使止於目
前承祖宗之謨不敢忘於在遠昨因撫綏南服分置行
臺時邊防未定法令未具非永設只是從權既而人拘
道路之遥事慮歲時之滯凡治天下固無親疏彼此人
間各無體君上之意務盡均平若能於公相之子孫閭
閻之黎庶一視同仁親之如子朕之所喜無以加焉朕
雖居人上之尊承萬方之統食不甘味寢不安席惟
以太平為憂不敢以位為樂也自古帝王固有酣醉嗜
慾輟朝廢政窮奢極侈躭樂是從雖有忠義之士犯顔
逆耳一諫而有斥逐再諫而加誅戮則終杜諍臣之口
無復敢言者朕非不知亦非不能所以者重念太祖皇
帝艱難以取天下欲救民於水火之中非欲自尊務承
先志兢兢持守雖跬步不敢忘凡爾有官君子待享爵
禄於安平之時其可不念太祖艱難創業之功今朕求
治之意交修不逮以熙庶績朕宣布詔令以告百官盖
有五刑著為常典小者加之責罰大者至於誅戮有罪
犯者必罰無赦爾或懼於邦憲實有傷於朕心故使通
聞庶令天下有守法奉公無贜私之過朕所聞知必加
進用自今後凡有罪者無或隐而相容凡觖望者必盡
獄以取平庶共底於大寧以同享於極治咨爾有衆體
予至懷故兹詔示想宜知悉牒平詔書如右宜令尚書
刑部關牒各行下應於合屬去處
三朝北盟會編卷二百四十三
