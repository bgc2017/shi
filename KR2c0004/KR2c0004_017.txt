三朝北盟會編卷十七
宋徐夢莘撰
政宣上帙
起宣和五年五月二日甲寅盡六月四日乙酉
五月二日甲寅童貫蔡攸班師
七日己未百官詣文德殿稱賀
八日庚申御筆加王黼等王封御筆遼政不綱鄰國
侵擾不圖人心之慕義率皆革面以向風朔薊雲燕悉
歸輿地勞來還定已奏膚公安華夏之生靈紹祖考之
先志所頼廟堂之策集此不世之勲當有疇庸以昭異
數可依下項王黼除太傅進封楚國公鄭居中除太保
仍與一子推恩白時中張邦昌李邦彦趙野各進官二
等以上並依例加勲封
九日辛酉少師太宰兼門下侍郎慶國公王黼授太傅
進封楚國公少師威武軍節度使樞密院事鄭居中授
太保進封燕國公太保蔡攸授少師童貫落節鉞仍以
太師領樞密院事餘進秩有差御筆太傅三公坐而
論道號為三省長官所有王黼已降指揮拜太傅其治
事恩數合依太師體例可疾速照會遵守施行
十一日癸亥太師劔南東川節度使童貫依前太師進
封徐豫國公少傅鎮海軍節度使兼侍讀直保和殿充
上清保籙宫使河東河北路安撫使
十四日丙寅王黼日赴朝參奏事退聚議治事金人
阿固達西巡發燕中軄官歸國阿固達交燕畢於契
丹漢兒内兩府中携劉彦宗出居庸關由雲中府德州
路西巡留白水濼度夏欲遣官交還本朝山後州縣且
聞天祚北走達勒達經營擒之乃遣左企弓等部所得燕
山職官富戶東取榆關平灤路以歸遼國平州節度
使張覺據平州隂叛金人殺燕京宰相左企弓等張覺
者平州義豐人也少第進士建福元年夏遼興軍節度
使(乃平州)偶有兵作過能招安息亂以功權知軍州事燕
王死預知遼國必亡盡籍管内丁壯充軍得五萬人馬
千疋選將練兵聚粮穀招延士大夫有才者參與謀議
潛為一方之偹蕭太后嘗差太子少保時立愛知平州
始到任張覺雖外示尊禮而内寔不用立愛察其有異
志常稱疾不出覺依舊知軍州事會金人下燕首問平
州事参知政事康公弼曰張覺狂妄寡謀雖有兵數萬
皆鄉民器甲不備資粮不給彼何能為宜示之不疑圖
之未晩也金人召時立愛赴軍前進加覺臨海軍節度
使依舊知平州軍州事將發燕民由平州歸國尼堪謂
左企弓曰我欲遣兵三千騎先下平州擒張覺然後行
如何企弓軰以為然獨康公弼曰若加兵則是驅平州
叛也公弼舊在本州守官上下人情無不通也請單騎
一到觀其意而徐圖之遂授金牌馳驛前去見張覺諭
金人之意覺曰遼國八路八路已亡獨一平州存敢有
非望鄉兵所以未敢解甲者北防蕭幹侵掠故也今軍
馬不來殘命何幸聞皆公之力也厚賂而歸報曰彼無
足慮遂不興兵改平州為南京加張覺試中書門下平
章事判留守事其寔欲圖之也阿固達大軍北出居庸
追討天祚為事漢官知樞密院事劉彦宗以下隨行五
月初燕民入平州境私有號訴于張覺者具言宰相左
企弓等更不謀守燕城使吾民遷徙流離不勝其苦今
相公臨巨鎮擁強兵盡忠于遼國必使我復歸鄉土而
人心亦望於公也覺遂招諸官員將領會議皆曰聞天
祚兵勢復振見出没于松漠之南金人所為全軍急歸
不少候者契丹為之牽制也若明公勤王唱義奉迎天
祚以圖興復先責宰相左企弓等叛降之罪而殺之放
燕人歸國則大宋無不接納燕人則平州遂為藩鎮矣
假如金人後來加兵内用平州之軍外得大宋之援又
何懼焉覺曰此大事也不可草草翰林學士李石智而
多謀可遣人邀之密議石既至與之謀而合隂遣將官
張謙領軍馬五百騎傳留守令強招宰相左企弓曹勇
義樞密使盧仲文參知政事康公弼至灤河西岸聽候
差議事官趙秘校就去面疏企弓等十罪天祚播遷夾
山不即奉迎者一也勸進皇叔燕王僭號者二也訐君
父過惡而降封湘隂王者三也天祚嘗遣知閤有慶前
來計議而殺之者四也檄書始至而有迎秦拒湘之議
五也不謀守燕而拜降六也臣事金國不顧大義七也
根括燕中錢帛取悦金人八也致燕人遷徙而失業九
也教金國發兵先下平州十也遂無以對遂縊殺之榜
諭燕人留餘戰馬外盡放復業令各安堵如故所有逃
戶抛下屋宇家産什物之類已為常勝軍占者悉還之
燕人患遷得歸皆大悦稱保大二年契丹官秩畫天祚
像朝夕朝謁事無大小皆告而後行燕人得歸往往有
至京師者上聞燕民之歸詔王安中詹度加䘏錄士大
夫之可用者復百姓田租三年
二十九日辛巳童貫蔡攸大奏凱以入告功于廟北
征紀寔曰二帥告還上御景龍門觀奏凱盡以禁衛諸
軍迓之以入上始甚不樂故二帥賞皆薄貫遂致仕蔡
攸拜樞密院初二帥以宣撫司羨餘進大珠百萬金四
千兩犀玉錢帛稱是號曰土宜上喜之又曰二帥凱
還上為御殿受賀禮畢賜宰臣等坐用神宗皇帝下熙
河及崇寧下青唐故事解玉帶以賜黼
六月一日壬午朔蔡京進賀表表曰師由義動往城于
方國以和來不戰而屈舉全燕之故地弔陷敵之遺民
戴白垂髫歡呼而倒戟壺漿簞食充塞而載塗萬國來
同一方底定乾坤動色廟社用光中賀惟北有邦實冀
之府大禹所别有虞嘗巡粤我造邦之初遂為與國之
敵始約兄弟尊至祖孫金繒締交使傳洽至其強弗率
僭偽號者二百年有志未遑更聖君之六七作惟昔神
考于時元豐分將隸方聯民講武閱九軍之師陣建北
面之黃旗無釁可乘有訓斯在皇帝陛下以重華而紹
帝之事以下武而繼文之聲因其天亡之時成是席卷
之勢臣顧惟稚長久誤眷知詩禮之庭屢趨而過軍旅
之事盖未嘗聞察之于談笑杯酌之間付之以疆埸甲
兵之事乘其萬舉萬全之會授之百發百中之機是惟
秉鉞以專征豈可因人而成事山川草木悉歸輿地之
圖士女臣民盡效職方之貢此盖皇帝陛下懋昭大德
遹駿先猷人斯效能天寔助順揚勵無前之偉績鋪張
不世之宏休千載君臣適遇風雲之際一門父子得為
勲戚之家鍾邦直行程錄曰朝廷詔雄州守臣和詵
高陽帥臣侯益經略邊事邊臣上言以謂敵中衰亂君
臣簒奪殘暴假息遊魂疆埸正取亂侮亡之時朝廷以
為然大臣王黼力贊其事用兵之禍自此始也是年二
月以太師領樞密院事童貫為宣撫司使以蔡攸副之
統陜西河東河北京東京西京畿六路軍馬十五萬以
擊契丹五月師渡白溝五里契丹以三千騎撓我軍軍
亂我師敗績所喪十之一是時國家與契丹盟好百餘
年邊防無犬吠之驚耆老白首不聞兵革之音師出無
名人不效命人情煩惱中外不安二師帥之罪邊臣以
謂聞報不精契丹尚盛未可取也方議班師六月燕主
耶律淳以病死朝廷復有冀得之心詔二帥率其兵駐
高陽關以待變再召諸道兵須冬以進九月契丹管押
常勝軍馬郭藥師以所領七千人舉涿易二州來降繼
而耶律淳之妻太后蕭氏遣使納欵乞數州之地以為
南朝外屏二師帥慢罵叱退其使自以謂功在須臾十
月遣大將劉延慶督兵二十萬入燕以應金人之約師
行在道猶豫不進自雄州十一程始到蘆溝河二百里
契丹以數百騎亂我軍延慶未嘗迎敵中夜輒曳兵而
走契丹拔軍追奪殺傷及自相蹂躪死者十二三委弃
軍器錢粮金帛不可數訃延慶關西老將偏裨才爾平
昔為人所御豈能御人爵位已盛豈肯更效力受命之
日已出悖言委任非所宜至是乃敗十二月金人之師
度居庸關契丹君臣望風而遁燕民具禮儀以迎金人
朝廷遣使增歲幣比契丹加倍以售燕薊景順五州之
地金珠玉帛子女牛馬輦載殆盡明年四月委城而去
二師帥提兵十萬以入名曰撫定留半月增陴浚隍振
旅而還歸朝幕府計功論賞等第有差原夫自古外蕃
與中國迭為盛衰而外蕃之盛未有能如前日之契丹
直踰二百年而常與中國抗衡豈以澶淵之盟隆緒之
誠根於心後嗣累世保守堅固不復南牧百餘年間其
所活生靈何慮數千百萬隂功豈淺淺豈非天以此佑
之乎迨至崇禧世祚垂亡于可取之時而無能取之人
二師帥一以閹進一以倖進自少及老立功名取富貴
皆以蒙蔽欺罔而得之居内則專機政在外則握重兵
是豈知兵者不知紀律不明賞罰每嚴刑重罰以鉗天
下之口雖甚顛倒錯謬無敢議其非者童貫唯以一老
吏李宗振參决帷幄軍政一以委之幕客拱手偹員而
已唯勾當公事官李積中廣東人年七十許以不偶于
時凡三十年不赴朝緣大臣薦以特旨入幕中兩投書
于二師帥備言今時用兵得失與金人交通利害異日
必為邊患累數萬言皆切寔今日所驗者師帥素不知
今古懵然莫知為何等語漫不加省但日事虚文彌縫
闕失搜抉奇異為蠱惑之計孰知為天下慮卒以是敗
童貫蔡攸以郭藥師來朝北征紀寔曰童貫蔡攸既
凱還以藥師來藥師之來禮遇甚厚賜以居第賜之媵
姬加諸燕犒請觀金明池上特命張水戲若莫春教習
者以示之仍命貴戚大臣家更互延之每率其屬皆豫
焉遂盡見中國華侈辭歸羣小又將引之入中禁或以
謂不可故上特出玉華閣之外後苑之延春小殿見之
時盛夏設二大金盆貯冰殿上上御大珠絡縫銷金青
紗戰袍藥師陛見頓首殿下流涕而言曰臣在燕中聞
趙皇真在天上不謂今日得望天顔臣死榮甚上深褒
稱之委以守燕地又謂藥師曰朕且欲託卿事可乎藥
師頓首曰臣邊方遠人今日蒙天地大恩已誓效死惟
陛下即使蹈湯火冐白刅正所甘心粉身碎骨矣不問
何事臣藥師必死也上乃曰天祚未了卿為朕經營取
之以絶燕人之望于是藥師逡巡色變復奏曰天祚者
臣故主也故主亡走臣是以降歸中國今陛下使臣效
命萬死于他所不敢辭况臣事陛下猶事故主今使反
故主則非臣所以事陛下也唯此一事願付他人乃泣
涕雨下上黯然且欲得其心乃解所御珠袍并以金盆
賜焉藥師感泣出諭其下曰此非我功汝等力也多寡
當共之因剪金盆人均一片于是羣小不虞其詐交口
譽之以誤上聽始常勝軍本謂之怨軍在遼時常反覆
者而我初不知其詳及來歸我其徒顧深虞我疑之也
是以每言及天祚則人人未嘗不變色曰此某等故主
也使主在豈敢遽降南朝及故主已亡誓不從女真所
以歸投南朝爾上聞是深慮天祚尚在繫燕人心恐一
旦復出則常勝軍必解體散從天祚故有此諭寔輔佐
大臣不能遠思上誤聖朝者此也藥師遂以檢校少保
副安中焉政令寔出藥師安中但效平時態諂事之驕
藥師者此也我又傾意以結之凡良械精伙莫不以往
謂若須馬則盡括内官馬委與之藥師揀馬之法作泥
潦半里使人不啣轡而馳焉能過則為良馬不然則又
退又選大率𩔖此又遣部下商販諸路舟車遍矣又聚
天祚昔工作之人為竒巧之物多以玉帶碼碯器撚金
貯珍異以奉權貴下及小璫無不喜者及得其志自擅
燕山一路有常勝五萬食粮軍鄉兵號三十萬中國雖
有戍兵唯九千人無能為也又藥師及燕人終不改其
驕悍亦無如之何時人切比之安祿山因别築第都城
增賜美人慰諭令來朝藥師辭以故不至于是罷安中
召之還伯氏因薦蔡靖以代之靖有胸襟至則開懷待
藥師稍能抑其權藥師亦重靖然終不得其柄也宣和
六年秋黼且罷貫復落致仕出撫河東欲擒天祚上因
令巡邊密察藥師去就不然則拉之來貫至燕境藥師
以數騎出迓貫于易州界再拜帳下貫曰汝今為太尉
視兩府與我等矣此禮何也藥師即曰太師父也藥師
唯知拜父耳焉知其他貫遂釋然藥師又邀貫視師貫
以數隊出郊野則略無人跡藥師乃下馬當貫前以旗
一揮于是四山鐡騎耀日莫知其數貫衆皆失色歸而
白上謂藥師决能抗金人也當是時雖金人不入中原
藥師亦必反反亦中國不能支郭藥師除撿校少保
河北燕山府宣撫副使同知燕山府趙良嗣盧益還闕
盧益正除兵部尚書趙良嗣除延康殿學士馬擴轉武
功大夫和州防禦使
二日癸未上以御筆付詹度令密察張覺去就上聞張
覺叛金人以御筆付詹度曰金國自燕山遣人詣平州
即日復回云張覺領步騎五千壁松亭關鈔其車乘不
敢進及聞平州止稱舊府用保大年號故相曹義勇等
四人聲言不順南朝亦不歸女真及四月二十七日輒
遣兵奪清化縣𣙜鹽院鐡板等物觀此則覺之不歸女
真明而所以欵附本朝之意盖亦未見若不稍與羈縻
必為邊患雖未可明示結約要須加撫諭卿可因人諭
意然不可洩覺方外連韓慶民等招誘遷閏等州以拒
金國成敗固未可知為我之計正當用卞莊刺虎之術
坐觀其變以為後圖所慮貪功倖進軰苟希目前輕失
女真所當深察遂令覺之婚家王倚者諭之覺遣張興
祐來會度復奉御筆云營平納欵雖在女真入關之前
然其後朝廷累次計議女真終不見與張覺固嘗臣服
金國用其爵號又嘗改為南京矣本朝初與金國通好
彼此著誓甚重豈當首違况金國昨在燕京所以不能
即討平州者止緣女真處關中而覺外扼榆關又我以
重兵壓其境且天祚尚在是以彼姑涵容今女真既已
出關他日若自中興府或東京之西討伐平州則蕞爾
之州恐未易當况我師既已解嚴天祚復狼狽如此秋
深女真歸正是得志之時在我豈當妄有舉措為今之
計正合坐觀其變以為後圖然聞覺欲通韓慶民結連
四軍併力窺燕則不得不慮理當速示羈縻卿可慎選
其才智忠信之人二三軰令密諭覺意許之世襲節度
度因興祐歸以上意語之未行間又承御筆聞四軍林牙張
覺在居庸關北及平灤州中京集聚止留金國車乘縱
還金國所遷燕京人口并意欲為我邊疆之患要須經
畫為善後之計議者以四軍林牙嘗為我敵雖欲翻然寧
不畏禍張覺久欲歸附以所許不逮藥師未厭其欲遂
爾遷延勅詹度密遣人誘致令率衆内附當厚以金爵
畀之
四日乙酉檢校少保奉武軍節度使同燕山府路安撫
使馬步軍副都總管郭藥師檢校少傅
三朝北盟會編卷十七
