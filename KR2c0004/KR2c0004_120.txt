三朝北盟會編卷一百二十
宋徐夢莘撰
炎興下帙
起建炎三年正月盡二月三日壬子
建炎三年正月車駕駐蹕揚州翟興為京西北路馬步
軍都總管兼安撫制置使兼河南尹兼西京南北路招捉
使翟興為京西北路兵馬鈐轄與楊進戰於鳴臯山下
翟進死之興以其事訴於朝乞選重臣鎮守朝廷就命
興本路馬步都總管兼安撫制置使兼河南尹兼京西
南北路招捉使京西留守杜充遣王漢說翟興使圖
楊進楊進據河南府以留守司命為知河南府與翟興
屢戰進於鳴臯山之北深溝高壘儲蓄粮餉謀為久計
已有僣窃之意詐言入雲中府復奪淵聖皇帝及濟王
歸欲搖動衆心然後舉事杜充乃遣王漢詣伊陽縣見
翟興說興使圖之直檄報楊進置乘輿法物儀仗悖逆
顯著翟興破賊自此益力與子崇率鄉兵時出擾之戰
無虛日矣
六日乙酉劉誨王貺奉使金國回先是已遣宇文虚中
楊可輔為祈請使副使於金國再議遣宣議郎借中大
夫試戶部尚書劉誨通問使拱衛大夫合州防禦使王貺副
之誨等到京師遲遲其行上聞之命留守司促誨等行
到金國金國并命祈請使人宇文虚中楊可輔偕到行
在誨字廷誨開封人金人陷青州金人薄青州晝夜
攻擊凡一十七日丁亥城陷焚燒屋宇殆盡殺掠無遺
時權知州魏某被害金人陷濰州金人既陷青州即
率兵攻濰州又陷其城焚燒殺掠而去軍卒閻臯據
濰州自稱知軍州事金人既退濰州而去牛頭河土軍
閻臯與小教頭張成鼓衆占濰州臯自為知州以成為
昌縣知縣
十七日己丑遣祈請大金國信使李鄴周望等汪伯彦
時政記曰是日内殿早朝奏事畢上語宰執曰第四次
祈請大金國信使副李鄴周望宋彦通吳德休宜早令
進發與定日使鄴軰知之朱勝非曰奉使湏得賜金帛
方能辦私覿李鄴周望已見辭免所進官職耻更自乞
支賜恐未能便行上曰於格合得自請何傷黃潜善曰
朝廷當為檢舉只今行下上曰朕奉使時當京城擾攘
受命出門都不曾請支賜朕於王府自出隨行起發之
費約支錢五萬餘貫如士大夫之貧如何可辦令鄴等
依格支賜外仍復優加其數國家愛惜財物正為收積
以待當時之用今遣使議和事若遂成二聖得歸朕豈
吝金帛之數潜善曰第二第三次奉使劉誨楊可輔王
貺歸自軍前皆云金人受私覿物又非昔比更無回荅
雖貪餮者衆不敢少忤其意恐生事造語有害和議今
遣使支賜加數甚善上又曰卿等今日往仁壽寺奉安
會聖宮御容早歸私第潜善與撰了大金元帥書令鄴
等早行潜善曰與元帥書自來只是平文不用四六
上曰潜善早來所撰與大金皇帝通問書其詞語甚
精能寫朕欲言之意足矣不必湏四六也
十二日辛卯邵興敗金人於潼關克虢州邵興敗金人
於潼關乘勢收復虢州李彦以興知虢州軍州事
十六日杜充出兵攻張用等不勝張用相州湯隂縣之
弓手也乘民警急呼而聚之與曹成李宏馬友為義兄
弟有衆數十萬分為六軍成太名府外黃縣人因殺
人投拱聖指揮為兵有膂力軍中服其勇又有王大郎者
名善濮州人亦有衆數十萬分為六軍善初為亂也濮
州弓兵執其父殺之善有衆既盛乃以報父讐為辭攻
濮州不下又攻雷澤縣亦不下與用合軍皆受留守宗
澤招安既而復反杜充為留守又招安屯于京城之南
南御園為中軍善屯於京城之東劉家寺為中軍又有
岳飛桑仲馬臯李寳諸軍皆屯于京城之西充以用一
軍最盛終必難制乃有攻之之意甲午充掩不備出兵
攻用令城西諸軍皆發岳飛桑仲馬臯李寳等皆率兵
至城南以擣用覺之勒兵拒戰亦會善自城東率兵與
用為應官兵大敗賽關索李寳被執岳飛者初隸張所
营效用飛随都統制王竒往太行山遂自為一軍後歸
京城留守司杜充用飛為統制劉洪道知青州先是
濱州葛進作亂殺官吏劫財物取強壮充軍留守司差
尚大猷知濱洲進依舊屯於濱州以其衆皆面刺十
字曰永不負趙王誓不捨金人以示衆葛進嘗率衆劫
潞縣金人寨得劉洪道者字資深青州人進士及第曾
任楚州州學教授監六部架閣庫先遭金人驅擄在
潞縣寨中進以洪道歸濱州俄報青州有將兵之變安
撫使曾孝序被殺洪道說進令申聞朝廷及申留守使
乞已知青州進然之遂與大猷同具申既而留守司回
報果令洪道知青州洪道未行會金人殘破青州殺權
知州魏某而去趙勝據其城洪道乃移文與勝而後行至
千乘勝聞洪道至失措即馳至千乘謂洪道曰但交割
本州民事而已軍馬公自統之勝喜洪道索從道等具
衞儀而入遂為知州洪道揭榜百姓在軍中願歸農者
給據放還於是勝之黨十去六七而勝之勢弱矣有崔
邦弼者子弟所出身仕青州因勤王不到京城而回還
不出洪道尋致之為將官賜青州劉洪道奬諭勅書
爾履百戰之軍鋒保一方之生齒訖臻寕謐備見忠勤
然方面之權豈容或二軍中之令尤在至公必惬輿情
方收羣力儻習因徇之弊坐乖綏禦之方無以馭戎便
成誤國其體倚毗之意無從牽制之私張俊請移左
藏庫於鎮江府不報金人陷徐州知軍州事王復被
殺金人將攻揚州先陷徐州入其城知軍州事王復
死於庭下有將校趙立者為州衙排軍𤼵憤鼓率將兵
殺退金人出城立被傷金人以為死矣立在草莾中夜
得微雨漸復蘇金人往揚州而軍民鄭詩秀才權知州
事既而軍民衆議以謂立忠勇能辦事可以為城民之
主乃請立權知州事聞于留守司授立武德大夫兼閣
門宣贊舍人知徐州軍事
二十一日庚子禁百官搬家出城邊報屡至朝廷未有
禦之之策宰相潜善伯彦殊不介意人皆危之有搬
徙出城為避難之計者潜善伯彦慮恐搖動衆心乃禁
百官搬家出城市井驚惶益不安矣張守為起居郎
張守以殿中侍御史撫諭京師還行在面奏金人必來
願陛下早圖之毋使宗廟生靈坐罹塗炭上為之惻然
即除守起居郎張用王善寇陳州馬臯追之官軍戰
敗張用王善在京城下與官軍戰既執李寶乃為杜充
終有疑心不可留連率衆南至陳州充遣馬臯追擊乏
用猶未知也約軍會教場排列忽報京城有軍至臯率
衆乘其不備直犯其中軍後軍奔至曹城寨為城所遏
皆止用復與善等併攻官軍官軍大敗尸填蔡河人馬
皆踐尸而渡追至鉄爐步而還官軍存者無幾葛進
衆寇青州劉洪道知青州於金人殘破之後市城焚戮
殆盡而諸邑富饒洪道招輯百姓不旬日間喧隘城市
葛進為洪道知青州盖因己所致且趙勝已死而輯治
漸有條理欲取青州乃率衆同向大猷至城下洪道曰
葛進之兵皆衣下擐甲此欲襲取其城耳遂闔扉不納
以酒肉米麫鈎城下犒其衆進不受遂攻北城而據之
洪道以軍民居南城拒守韓世忠退屯宿遷韓世忠
屯於淮陽將會山東諸寇以拒金人金人尼堪方圖維
掦大舉兵自京東入侵至滕縣聞世忠扼淮陽恐稽師
期分東南道都統兵一萬先至掦州以議事為名使上
不得出掦州然後大兵繼至或謂肅王在軍中同其事
未詳尼堪以大軍進迎世忠世忠不能當夜退於宿遷
縣未曉至宿遷不虞金人踵襲其後質明覺之奔于沭
陽遺史曰韓世忠在沭陽夜寝不安與其帳下乘夜
渡潮水大棄其軍由沙路走塩城翌旦諸軍方覺知以
主帥既去遂皆潰散後軍管隊官李彦先率本隊四十
七人得二舟入海聚衆自此輔逵聚衆於漣水李在據
高郵皆世忠之兵也其收散卒自為徒黨者不勝計
知淮南軍某叛附於金人韓世忠既退淮陽軍也金人
已到城下知軍某望風投拜金人入城執某而去淮陽
無知軍有將校二人自權知軍據城折可求以麟府
州晉寕州軍叛附於金人
三十日己酉閻瑾棄泗州率衆走金人自滕縣直趨臨
淮縣盖金人装鉄騎白氊笠子閻瑾屯在泗州初聞京
東羣寇不寕至是探者回以謂白氊笠子劉忠賊馬犯
臨淮或謂是李成從黨瑾以兵進之遇遊騎一二千人
猶未知是金人瑾𫉬數人以歸騐之乃金人遂觧生口
一二人赴行在己酉金人及泗州境瑾率衆出奔金人
徑趨泗州之上數十里間計直渡淮
二月一日庚戍朔金人攻楚州知州事朱琳叛降於金
人金人侵淮以支軍犯楚州知州事朱琳其欵状遣人
迎降開西北門納金人開東門放居人自便居人争奔
欲走寳應縣取掦州路渡江金人覺之皆邀回城中
尼堪自東平由襲慶徐泗以犯揚州節要曰自建炎二
年秋鄂勒歡既破五馬山寨以探知大軍南來使人
馳會尼堪共備之故尼堪留烏舍伊都守雲中率衆南
下也尼堪初下太行由懷衞將欲東會鄂勒歡而聞馬
政敗於青州鄂勒歡從而入戰由是尼堪以渡黎陽以
攻澶濮既陷時杜充守東京金人西來决大河阻之敵
不能西乃東會鄂勒歡衆同陷北京繼攻鄆故至是由
泗以犯掦遺史曰是時邊報屡至市井皆知金人兵
將至者而宰相黃潜善汪伯彦禁止街市不得扇搖邊
事亦不許士庶搬挈出城二月朔夜閻瑾觧到金人生
口朝廷以内帑所有通夕搬挈翌旦駕御舟泊河岸居
人驚怖不知所為上即欲南幸潜善等勸且候報得實
渡江未晚也是日遣兵出西門禦敵士氣不銳人無闘
心在職百官皆欲奔竄是夜江都縣前火
二日辛亥閻瑾為其將姚端所殺閻瑾退兵在洪澤鎮
姚端簒殺之是日也掦州士民漸有出奔者官司不能
禁止是夜城中火起凡四處
三日壬子金人陷天長軍朝廷以邊報急方出兵往天
長把隘金人又圍天長官軍潰散是時上遣内侍鄺詢
往天長探事審知是金人即時奔還潰亂人與軍人關
報皆馳而去猶未知是金人也詢既回乃知端的上大
驚决意渡江車駕發舟渡楊子江幸潤州上得鄺詢不
移刻出揚州都統王淵内侍康履等數騎從過市市人
指之曰官家去也俄有宮人自大内星散而出城中大
亂宰相潜善伯彦自都堂鞭馬而去軍民争諸門而出
死者不可計數上行次楊子橋見一親事官𤼵言不遜
上掣手劍親殺之行至瓜州鎮得小渡船即乘以渡江
至西津口坐於水府廟中取劍就靴上擦血百官皆不
至護衛禁兵無一卒從行者鎮江府官吏聞之知軍府事
錢伯言𤼵州兵迎請幸鎮江少頃漸有百司人得舟南
渡者夜上宿於府治宰相從官皆議幸杭州未决而聞
禁衛涕泣且籍籍相偶語上驚命朱勝非及官軍左言
傳旨問所以勝非呼之前使言厲聲傳問皆以未見家
属為辭即諭之曰已有旨分遣舟船專渡衛士妻孥矣
衆帖然因問車駕去住利害衆曰聽聖旨無敢譁者乃
諭以駐蹕定當錄扈從功勞優賜賞給遂皆欣諾上問
有近上宗室否時士霦為曹官或以名對遂召士霦同
寢天氣稍暄脱綿背心以賜霦金人入揚州揚州百
姓謂上渡江萬人争門而去見金人遊騎到乃喧呼言
我揚州有主矣遂家家備香花投拜金人入城問上所
在衆曰渡江矣金人乃馳瓜州望江而復回官軍吏民
死者數十萬先是宗廟御器國家府庫軍庫儲積及勢
貴之家装船欲渡江至爪州閘潮水不應而金人已至出
閘得渡者百無一二其餘皆遭擄掠不盡者悉縱火焚
金人屯於摘星橋下是時簽書淮南節度判官廳公事
吳某權州
三朝北盟會編卷一百二十
