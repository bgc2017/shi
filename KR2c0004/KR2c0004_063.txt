三朝北盟會編卷六十三
宋徐夢莘撰
靖康中帙
起靖康元年十一月九日庚午盡十八日己夘
九日庚午兵部尚書吕好問奏集諸路兵劄連珠寨以
衛京城防河須用宿將好問奏乞集諸路兵就粮于尉
氏咸平陳留東明若敵越河以四邑之兵列寨如連珠
或五十里或三十里則置一寨以護都城使敵有衆不
能遽往又言防河須用宿將若外戚宰執親舊省院吏
族之属皆不用又言防河之兵暴露日久慮其困乏不
能對敵令沿河設堡障宰執堅不從梅執禮建議清野
從之于是下詔河北河東清野詔曰朕嗣有大統属時
艱難外侮憑陵元元被害于是捐棄金帛寳玉不可數
計以救百姓于塗炭之中敵纔退師痛自抑損斥去華
靡日惟蔬食卑詞厚幣繼修和好賂遺之使項背相望
凡有所欲悉從其請衮冕車輅稱號之美一無所愛凡
以保守土地全活生靈而敵勢未已動起兵端必欲割
我土地殘我人民覆我宗社使吾百姓父母妻子悉被
驅擄財物積聚皆遭劫奪忠臣孝子自當體國念家人
自為戰令下之日應河北河東京畿便行清野保守城
邑其有聚徒結衆捍禦立功自節鉞以下皆以充賞仍
仰州縣預以名聞若自能斬獲首鹵者皆倍軍功凡我
赤子與其殘于敵人之手流于異域之人孰若徙危即
安轉禍為福興言及此流涕無從其餘諸路有忠義之
人能率衆勤王或立功河北河東者並依此推恩咨爾
衆庶咸體朕意
十日辛未新知鼎州邢倞除名勒停先是邢倞管伴金
使信趙輪之言奏聞朝廷通書耶律金吾後為尼堪遣
王芮來齎問進兵以倞始禍故黜之
十二日癸酉尼堪至河陽折彦質軍潰李回奔京師尼
堪陷河陽先是朝廷遣同知樞密院事李回又以宣撫
使折彦質領兵十二萬共守大河尼堪自澤潞進兵由
懷州至河陽與折彦質李回夾河而尼堪恐其不可渡
𤼵千餘騎來探回報曰南兵甚盛未可輕渡或欲整兵
候戰有羅索大王者曰來兵雖多不足畏也與之戰則
勝未可知不若加以虚聲盡取軍中戰鼓擊之達旦以
觀其變衆以為然黎明不見王師乃立遣尼楚赫貝勒部
三千與知威勝軍張堯佐由清河界以伺河路時河水
平淺可渡而過尼楚赫貝勒乃涉水過河於彦質之兵後
下寨彦質以為尼堪兵皆渡矣莫不驚潰提中軍先走
三軍皆潰李回亦奔還京師于是尼堪得以治栰尋舟
盡渡其衆
十三日甲戌知樞密院馮澥徽猷閣學士李若水充告
和使副及同王雲馬識遠詣尼堪軍前割三鎮地界書
曰事馳介使遠布悃誠今春大軍俯臨郊畿尋以上皇
傳位之意引過請和承皇子郎君元帥奉伯大金皇帝
酌中之命特許修和尋報之國相並各班師信義之重
比堅金石于是宗廟再安王靈賴慶乃割三鎮以謝恩
惠既而諸州民情過執羣臣議論二三往復告求致淹
歲月盖緣寡昧失不詳思誓約之明豈應輙易果煩大
兵來結兹事中外震動不遑寧居禮義有虧追悔何及
過而能改請踐斯言其三鎮之地今並依正月所立誓
書交割施行惟冀兩路大軍早回使趙氏二百年社稷
永寧億萬生靈全其性命仁恩之大山海難喻自此傾
誠萬世不易上天寔臨百神在列何敢背違自取禍殃
緬惟英哲必為矜從馮澥先狀云祗承朝命恭造行臺
輙犯威顔冀尋信誓赦既往之不咎許惟新之是圖二
境兵戈庶有息肩之漸兩朝懽好寧無握手之期冒昧
而來匍匐以請某年當遠邁位忝樞機得罪前朝幾死
凶邪之手當知今聖誤叨將相之權常懷欲報之心遂
備告求之役趍瞻在邇喜懼交深馮澥使尼堪是夜到
中牟河潰兵作過或云已有敵騎渡河左右甚駭謀取
旨改路澥問當如何副使曰守邊防河諸隘將士聞風
避遁奉使者又如此朝廷將何所賴以某處之唯有死
而已今日敢有回者行軍法衆遂定自此路中日發一
奏乞京城設備河東記曰余自河陽歸道逢告和使馮
樞密李徽猷副使武侯不暇問姓名問余敵勢如何對
云觀其事勢所舉不少又云今在甚處應曰已渡河矣
若欲過河有舡栰否對曰已燒盡橋可拆屋渡木栰過
又問尼堪來否對曰不知又云今朝廷一一如所請能
塞其求回兵否問所從何事云割三鎮對云但恐不能
塞其求馮樞密問殺使人否對曰自古敵國交兵何嘗
殺使人李徽猷云某所拚一死無足計較者日晚可行
今與副使先上馮樞密可後來少頃乘轎趍鄭李尚書
山西軍前奉使錄曰十一月十三日若水等被旨同王
雲馬識遠並依舊軍前奉限十四日起發出門行次懷
州遇金人大軍又見舘伴使蕭慶劉思前來相見曰副
使問此者緣何事來若水曰某等此者亦為和議來慶
曰既是貴朝皇帝不肯交割三鎮土地人民尚何事之
可和若水曰某等面奉本朝皇帝聖旨已差工部侍郎
王雲武功大夫馬識遠前來交割三鎮地界還貴朝矣
慶曰王侍郎等幾時到來若水曰某與王侍郎等同日
出國門某等兼程先來計王侍郎等今方到磁相間更
數日可以到此慶曰有國書無若水曰有國書慶曰副
使且歇宿容慶等先為禀知國相若水等稱諾乃歸幕
次少頃伴使令人傳語奉使請排辦禮物土物只就晚
行國相是日申時後見譚吾二官人前來云國相請使
副若水等入軍門見列甲兵兩行甚嚴既國相問勞之
禮亦簡若水曰某等來時面奉本朝皇帝聖旨令某等
再三伸問國相元帥各寨台候萬福國相惟恭受禮復
曰副使們來時貴朝皇帝聖躬萬福若水曰某等來時
本朝皇帝聖躬萬福若水曰某等來時面奉本朝皇帝
聖旨令若水再三啟白國相元帥前次若水等歸承示
書翰不勝感荷所需三鎮已差工部侍郎王雲武功大
夫馬識遠前來交割地界今有國書上呈若水遂搢笏
出國書與國相國相曰恭領之約若水等坐開國書看
曰何似早如是免令提兵到此若水曰大事已定望國
相元帥早為回兵講和國相曰不知王侍郎等幾時可
以到此若水曰某等與王侍郎等同日出國門某等兼
程先來計王侍郎等方到磁相間更數日可以至此國
相曰候割地使到來看得次第即便回軍不難公等且
熟歇若水等稱諾退是晚國相令人送羊酒等數如前
次日若水等再見國相叙謝訖國相曰昨已差使往汴
京會以黃河為界三鎮事更不須議兼未知果有王侍
郎等果交割地界否若水曰某等雖不才然被君命遠
來議和若非誠信豈能定事又奚敢㒺國相也願國相
少待國相曰大軍安能久留于此方在議間會有人報
南朝遣王侍郎一行奉使來到磁州被百姓喚作賊臣
已折擗了也國相怒曰盡梢空相繼若水等又收河北
李宣撫綱牒追回若水等其牒略曰河北河東路宣撫
司牒大金軍前和議所契勘職近奉聖旨前來河北河
東等路會各諸路軍馬前去掩殺敵人所有先差兩番
奉使不謂已過河界了並仰追及約回其前降和議指
揮已奉聖旨更不施行國相知有此牒益怒曰且待提
兵去與李宣撫决勝負則箇遂便不與若水等相見乃
以甲兵包擁若水等隨大軍南來都水監决水浸牟
馳岡王機和詵等追官編管臣寮上言王機守鴈門
和詵守瓦橋薛嗣昌帥太原詹度帥河間濫受賞功助
成今日之患已降指揮和詵追削武功大夫王機除名
勒停送高州編管奉聖旨詹度責授海州團練副使彬
州安置薛嗣昌生前官職盡奪下哀痛之詔起福建
浙江軍民勤王契勘福建江東西浙東素號出武勇人
材欲四道置帥體例差發運使翁彦國充經制使令召
募起發軍民二萬人須管於十二月上旬到關勤王其
錢物亦許於二廣那移奉聖旨翁彦國與復舊職依此
施行
十四日乙亥京畿人戶入城
十五日丙子詔免公私房錢得金人逼河之報慮細民
不易故放免公私房錢尼堪兵自河陽渡大河初金
人欲渡河唐恪何㮚等以為大河之險有大臣提重兵
以守之决不可渡下令曰朝廷已命將守河為捍禦之
計而京都細民往東南者甚衆搖動人心深為未便令
開封府以法約束又下詔曰金師入戰已遣使議和如
果能深入渡河當以王雲所持金銀五十萬幣帛三十
萬以旌戰士其有獲金牌者白身與修武郎有官人轉
六官獲銀牌白身與承節郎有官人轉兩官其餘將校
比類施行有送金人使命者至鄭州已逢游騎道路傳
言金人渡河矣執政諸公未以為然皆自恃有李樞密
將兵防河矣然邊報益急殿前司仍遣使臣綱作斥堠
已而募忠義團練使臣將以備守禦計尼堪兵守潼關
以扼西兵尼堪渡河乃以兵五萬守潼關以扼西兵之
來其後范致虚至陜西而不敢進錢盖兵由商虢唐鄧
而兵散者皆尼堪之計也斡里雅布自大名府由魏縣李
固渡過大河宣撫副使折彦質河南守燕瑛棄河南走
回京師河東逢敵記曰金人陷平陽府余出平陽至懷
州見折宣撫言金人遣使講和果是相欵使人未還十
月初十日破汾州二十四日攻圍平陽觀攻圍平陽其
勢甚張意欲大舉未易禦遏折公云何以為計對曰速
申奏朝廷乞竭力應副軍兵如不可用速招募民兵如
河東陜西人彼皆欲報父母兄弟妻子之讐此可用也
支一百錢米二升半仍優加犒賞諸渡口速渡人河陽
浮橋正是軍馬往來河東一帶驚移人戶逃避之路宜
速繫之敵騎次第半月間必至此折云據公看到這裏
也到不得余云將次第到都城下亦未可知是日折宣
撫往北陽縣城相視防河次第自初九日初十日十一
日敵兵關報日急余十一日就往河陽辭折公云兩日
來邊報頗急舟渡人費力余云前此并如何折公云六
七日繫橋又未了余云豈有大將軍下令繫橋數日不
了之理何不勾追繫橋官略與處置余棄二馬用舡渡
河十二日繫橋又不了勾繫橋官一鈐轄兩都監内鈐
轄捶棍子三十兩都監各捶棍子五十十一月十二日
午時橋成河灘中已積五六萬人軍民宅眷官員車仗
兜乘擺布如蟻橋成争渡宅眷婦人官員軍民陷于&KR2384;
沙中不知其數須臾皆沒有婦人陷于沙中舉臂間金
纏示人號呼求救莫敢向邇不移時遂沒是日晚敵騎
近遂燒橋兩岸哭聲痛干雲霄宣撫司屬官約三二百
員將佐居民官員等馬約一萬匹不能過河宣撫司金
銀縑帛為敵馬所逼自懷州沿路抛棄至河陽灘内者
約一百餘萬貫十一月十四日絶早敵騎已至河陽北
岸皆黑旗黃旗白旗先自城中趕出居民在河灘内却
用騎兵旋繞捲入城中令軍民於河灘中盡掘淤陷之
物余見敵兵已至河陽北岸又無馬轎遂一日一夜至
鞏縣計一百三十里十五日敵馬自皮垣至曲渡河殺
人報到宣撫司折宣撫與河南燕尚書名瑛字仁叔各
索馬逃避敵欲趍都城
十六日丁丑康王為告和使奉使斡里雅布軍前是日康
王被詔奉使斡里雅布詣軍前議和帥資政殿學士王雲
為副中書舍人耿延禧觀察使高世則參議官都監東
頭供事官藍珪康履黎栥入内西頭供奉官楊公恕内
知客修武郎韓公裔從行宣和錄曰先是王雲奏李
裕自真定府敵寨歸道二太子語得親王兩府奉使求
和庶可解康王英武舊與二太子結懽金人畏服令取
聖裁事下宰臣執政門下侍郎耿南仲曰李裕道皇子
之言欲得康王之重請和盖已報渠康王欲去皇子處
不可偏重須與尼堪處相同在聖情度之只用王雲如
何尼堪處莫儔如何是時尼堪在河東南只乞差王雲
莫儔庶不偏重于二太子處御批云如此事不須取旨
但與少宰評議從常施行南仲又奏劄曰臣得李裕劄
記文字一紙謹去進呈差康王須得聖旨乃可但以臣觀
之只令李若水王雲亦可乞降聖旨付王雲更不差康
王前去所貴不敢喋喋取進止御批云卿一面諭王雲
若兵退後親王謝不妨南仲召王雲至府第諭以德意
雲不以為然即求對請必令康王奉使遂定康王劄子
奏乞差文臣耿延禧武臣高世則二員充參議官丙子
康王奏事在禁中申時還府第延禧世則參見康王慨
然云國家之難君主憂辱苟可以了事義不得辭然深
入不測敵廷未有還期公等歸與父母妻子訣來日五
更至此同行延禧世則乃歸惟王雲家属不在京師留
宿康王府第丁丑五更皆至少卿與王同上行是日南
仲奏事内殿上顧問康王奏卿之子為官属不辭而往
朕甚嘉之南仲對曰臣惟此子當國家艱難豈敢辭因
泣下上曰宣來奏事如何南仲曰康王既往而臣子獨
宣無此理既退有御筆云耿延禧速宣回奏事南仲奏
云康王為國出使臣之子不肖得奉使左右幸也若獨
宣回臣何面目遂止于是除延禧龍圖閣直學士賜金
帶一條通犀帶一條綿綺等一百疋靈寳丹蘇合香圓
透冰丹各一百貼茶一百斤四和香一百兩糖霜一百
斤金人至汜水是日斷路諸門橋諸軍城守百官疾速
上城金人兵至汜水京西憲許元許高守汜水與士卒
望風而潰京師聞之土門清野禮部侍郎梅執禮為清
野使金人至汜水或傳為已渡矣城市洶洶不定乃遣
清野日者王俊民上言乞借春以召和氣王俊民以
謂國家大忌丙午年冬月請於冬至致祭打牛一如立
春之儀以召和氣朝廷從之乃迎土牛於天祺應木德
土門康王出門午後諸門土獨留東水門陳州門
百姓争之死者枕藉
十七日戊寅金人到汜水縣焚會聖宫龍圖閣直學
士河北河東路宣撫副使折彦質責授海州團練副使
永州安置先是折彦質將兵守河敵騎至河陽列兵河
之南岸敵據河陽望見河南官軍甚盛鳴金鼓以懼之
師衆潰散而歸敵渡河至京師質與河南守燕瑛走故
有是命李回自河上遁還至京師先是遣回以騎五
千廵視黃河號廵按大河使敵陳舟欲渡咸驚歎回挺
身單騎馳還靖康小錄曰朝廷先是遣簽書院李回
將金銀物帛廵河犒勞士卒回在路不能躬率將士守
禦險阻聞敵輙奔南走孝義橋留將士捍敵廵山路走
至穎昌府猶且與属官宴飲隨行官吏兵級深欲刃之
候騎言金兵已逼近郊京師大震于是戒嚴是日繕
治樓櫓議者或謂敵乘機渡河鼓而南有易我心不若
四面十里間各屯兵二萬堅壁據要害以伐其謀别騎
往來助之絶饟道清野以來芻藁且竭使不得進掠縱
謀間伺敵隙時出兵攻其虚實令河北郡邑結營自守
更走使以元帥拜康王集兵揚言擣燕山動其心?軍
渡河合四方勤王之師繞其背夾攻之敵不足亡也或
謂敵兵焱銳而我師挫衂久矣聞深入氣益不振不支
敵坐傷國體不若擁駕臨狩徐議所向嬰孤城自守詎
可久耶猶豫未决敵奄至朝廷茫然不知所為尼堪
遣楊天吉王芮察勒瑪等十三人持書來議黃河為界等
事書曰左副元帥謹致書于大宋皇帝闕下恭承宣旨
遣使問罪來意雖以委任不當為辭然未肯服罪致令
重兵河北河東兩路齊進所經府州縣鎮服者撫之拒
者攻之今月初六日已過澤州界不住前進及遣先鋒
今月十四日已過黃河不施船栰不由渡口直涉洪水
諒已洞悉載惟大宋屢變盟言若不以黃河為界終不
能久故今議定還河北河東兩路先行收撫其中或有
來自河外者不選甚處人民並各一例存撫然念
抛鄉亦議定自外見在兩路有未下州府官員兵人並
許放回請差近上官員前來交割引出俾見家人仍
服罪訖先具凡所聽命不違國書回示如或不見依從
稍有延遲將恐别招悔吝朝廷棄三鎮之議猶豫未决
而金使王芮在館且聞金人渡河之報遂决棄三鎮唐
恪奉勑何㮚大駭曰不奉三鎮之詔而從畫河之命何
也㮚不肯從於是御批以金人欲割地須兩府二人令
各自陳願使者陳過庭以主憂臣辱首請自行唐恪曹
輔等皆依違不對耿南仲以老辭聶昌以親辭尋出御
批曰過庭忠誼可嘉特免可差辭免人耿南仲使斡里
雅布河北聶昌使尼堪河東日下出門宣和錄曰楊天吉
王芮來議事取蔡京童貫王黼吴敏李綱等九家属詔
王時雍曹曚舘之時雍曚議盡三府所入悉皆增歲幣
并祖宗内府所藏珍玩歸之二帥曰河東宿歸師暴露
日久欲厚犒之天吉芮頗納先取犒師絹十萬疋以行
差吏部員外郎王及之充送伴官要盟錄曰金人遣
楊天吉王芮貝勒察勒瑪來詔吏部尚書王時雍知四方館
事帶御器械王列舘之吏部員外郎王及之充引伴官
敵請畫河為界朝廷不得已從之遣聶昌耿南仲為告和
使始稱聽命無違以畫河為界王及之擅改為黃流為
界聽命無違為敵張皇其意非止畫河而已王芮來聞
尼堪軍已至西京不復請三鎮直以畫河為言陞對殊
不遜有奸臣輔闇主之語上下洶懼
十八日己夘康王渡河至濬州是時天大寒有冰蔽河
而下康王臨河顧謂耿延禧高世則曰議者謂閏年不
冰今復如此豈保金人不南向哉至濬州猶未知尼堪
已渡之端的尼堪陷西亰以前澤州高世由為留守尼
堪在西京引諸京人看永安諸陵入謁真宗仁宗陵至
恭不謁裕熙二陵有焚毁之意禁止諸兵不得劫掠陵
廟器物尼堪在西京令人廣求大臣文集墨跡書籍等
又尋富鄭公文潞公司馬温公等子孫時唯潞公第九
子殿撰維申老年杖屨先奔走出城乃遺一妾一嬰兒
尼堪既得撫之良久贈衣服珠玉為壓驚復令歸宅
范仲熊北紀曰前知澤州高世由金人差為西京留守
仲熊遂因高世由令其子往尼堪寨獻酒乃寄書與世
由聞說與龍圖得國相指揮招集西京人還業仲熊亦
是西京人令還鄉里仍諭世由以其嘗為守臣以郡迎
降豈能自安不如自新以洗前過因先遣董偉滎陽以
來召募義士世由即達此書于番官韓僕射云世由初
至洛陽人情未安有土豪范仲熊見在鄭州收管乞令
還鄉同共幹當韓僕射以書呈尼堪尼堪不樂曰范仲熊是
結連背叛不順大金之人偶已貸命不欲根治今來高
世由知土豪當此之際却令還鄉有何意思令元帥府
上畔依此批下高世由得之大怒
三朝北盟會編卷六十三
