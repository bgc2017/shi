三朝北盟會編卷一百七
宋徐夢莘撰
炎興下帙
起建炎元年六月五日癸亥盡七日乙丑
又同何志同等差人押李恭佐状曰責到翰林書藝局
着緣藝學李恭佐於二月初五日大金軍前取出青城
見說初六日册立張邦昌右子崧等世受國恩叨冐從
列聞上件稱說痛徹肝心不免差遣承事郎徐文忠從
事郎范塤躬親管押李恭佐一名前詣大元帥府伏望
王慈詳李恭佐等所及乞引至帳子細詢問深惟宗社
之重日下進發大軍移屯南京仍乞選將命帥提精兵
要擊河北迎請二聖還闕兼契勘南京係興王之地鴻
慶宫神御所在可以號召四方子崧等見一面會議各
發間探合軍前進至城下誅逆迤邐前詣大元帥府軍
前躬聽處分小貼子子崧等窃惟國家之制親王素無
握兵在外者主上特付大王以大元帥之府此殆天意
今王室危難若非大王深念宗社大計仰副二聖付屬
之意稍有猶豫則事去矣兼恐四方奸雄乘變而起卒
難平定欲望大王遵用故事以天下兵馬大元帥承制
號召四方旬日之間可𫝊檄而定又小帖子契勘南
京汴水通流發運使向子諲已到水城方孟卿亦在泗
州伏乞劄付逐官僱促粮運至南京應辦大軍又小
帖子徐文忠李恭佐久在敵寨偹知敵情范塤故學士
范鎮之孫忠義世家伏乞親行詢問又同何志同翁彦
國申乞用傅亮状曰右子崧等切見通直郎傅亮生於
西陲習知兵事昨自金人侵擾亮數上書計策朝廷召
對未上殿間報罷亮還關中久之聖上思其所陳復遣
觀察使韓膺乘驛求訪洎亮承命赴闕至陜州金人已
圍京城間關脱身至京城遂與士民建義勤王兩月之
間其衆大集某等見其治軍紀律精明計議詳審各以
兵委之統制亮忠憤慷慨受之不辭見今進入京畿方
今朝廷命令隔絶國事危急如亮人才誠為時而生但
名位至卑恐未足以鎮服諸將伏望大元帥大王特賜
詳酌與近上一職名使其人知大王深念宗社之憂以
得士為急務益加感勵趣立大功以報朝廷又同何志
同等繳元青状據河北統制官趙扆觧到京師百姓元
青一名責到状說金人國相立張相公做官家呼為大
楚皇帝待要遷都江陵右子崧等契勘今來元青供状
比李恭佐等所述尤更詳細萬一是實即國事危急當
如救焚拯溺不可少緩所有遣范塤徐文忠賫状申陳
切慮道路艱難不以時達兼恐王府未見得所供事状
之詳伏望大元帥大王深以宗社為念詳酌某等前後
所陳立賜裁斷早移行府號令天下若更遲留窃慮逆
臣盡以中原賂敵移據江東形勝之地自保家族根本
一去即與興復王室事勢轉難又遣閻真剳子子崧近
兩具剳子又與何志同翁彦國同兩遣屬官徐文忠范
塤及使臣鄭實等四次申禀幾事必呈達王府某荷國
厚恩蒙太上皇擢在從班付以藩封二年守禦竭力盡
智粗免狼狽今親見國難如此未知死所勢湏不避誅
責以祗膺上命不復以一身禍福利害為慮所申陳似
無可疑今日又得迯歸者三人大槩不异而親賢宅七
少保孝恍不樂同親被開封府引勾出令随本官北去
其人在奉先寺十餘日迯歸稱凡親王宗室公卿皆大
尹徐秉哲勾追赴敵砦宗室迯在民間者差捉事喬姓
人搜捉必獲又有淮寧府百姓蒋德迯歸稱城上城下
並無金人自三月二十九日去盡見有官員打青繖在
城上差兵出城剗城外慢道城盡閉諸門未搭壕橋以
子崧觀之即是逆賊以為固守之計若更遲疑必失機
會某除已遣陳輿一軍入咸平趙扆一軍入鄢陵及會
合翁彦國前軍與何志同秦州等軍差傅亮充都統制
初四日以離本府前去入衛如到近城見到端的即一
面討逆子崧愚見以謂兵法先聲而後實用力不如用
智今逆賊盗據勢不自營閉門剗城必自恃金援復遣
輕兵或已留兵在城裡伏乞速下明令差敢死之士前
去京城招諭臣庶有能執賊以城歸者醻以重賞兼聞
左言作樞密范瓊作殿帥可說諭二人轉禍為福以先
聲壓之以智謀壊之則不戰而自平子崧又思萬一逆
賊詭計遣使奉大王亦乞審處未可班師按軍近甸號
召諸路之兵進討凶逆喻使自縛遣上將清宫然後入
謁廟社迎請二聖以展孝道承制賞罰以繫人心強敵
聞之自應胆落小帖子某聞賊臣懇於金人乞留兵衛
或擁兵而南奔或詐稱兩宫以惑四方尤不可不防乞
速賜戒約州縣併力誅討又繳元祐皇后册文状曰右
子崧等今月初六初七初八日節次據出京人及淮寧
府寄居官收接家書並稱京師已迎請元祐皇后入宫
并曾於太廟行禮又遣使詣大元帥康王軍中奉迎請
歸京言說並同又得何志同家書并錄到册文看詳引
用故事即是張邦昌逆状昭著理當便行討戮某等切
謂兵事貴速不可猶豫伏望大王深惟宗社之重乘機
進發駐軍東明子崧等即引所部兵前去躬聽處分若
果曾遣使詣行府迎請即乞召張邦昌及管軍左言范
瓊等躬親以素隊出詣帳前聽分别遣親信官然後入
城設或遲回却恐奸人闚伺致生他變又申利害剳曰
一契勘金兵圍閉京城將及半年朝廷命令隔絶不通
窃慮奸人詭計妄出號令鼓惑衆聽致四方施行不一
深屬不便乞速賜遍行下諸路州軍自今後凡有事宜
並申禀大元帥府自今號令宜結人心使知不忘宗社
如近州縣曾被敵馬焼劫去處欲乞速疾行下並與放
免今年夏税一科仍乞逐處監司具合寬恤事件疾速
申禀一契勘張邦昌弟邦基見任通判廬州并邦昌之
母親屬盡在邦基家居住窃慮别生事端乞專委知廬
州馮詢提舉淮西茶塩范冲火急密切收捕張邦昌并
邦基親屬斬遣以絶姦心所有本家財産盡在拘管入
官一宣撫使自童貫談稹蔡攸軰為之取侮四方散亂
天下今范訥居此任逗撓自營罪伏明白况兵馬大元
帥既已開府則宣撫使自合放罷伏望詳酌施行一契
勘逆賊見據都城勢力漸固四方勤王之師觀望首尾
恐誤大事理宜速行江寧府以偹緩急窃慮奸賊乘勢
先有窺伺江南之意欲乞更賜嚴切催促諸路兵馬進
發討逆外别行選差公忠才明官前去江南措置事宜
庶得首尾内外相應可濟大事一淮南賊閻謹猖獗蘄
黃之間嚴州遂安縣賊黨益熾荆南窃據未得平定羣
賊李孝忠等見在穎蔡境内有窺伺中州之意若不早
行措置恐聞變乘釁盗據一方則大事去矣一契勘江寧
府最是控扼去處見係宇文粹中右丞知府乞詳酌如
可以委任即乞速賜剳下如有所疑即乞速賜選差有
才力官委以措置不可少緩實恐盗賊滋蔓嘯聚蜂起
據有形勢之地益難制禦伏望疾速施行又申依應前
起京城状曰奉大元帥行府四月六日剳子令依前措
置事理奉迎二聖圖保萬全所有抑逼城中推立僣偽
事或非本心請進兵近城按甲不動以俟當府遣人通
問如金人有存留下官吏兵馬即盡行掩殺者右子崧
已催發何志同翁彦國節次入援及依應今來王旨外
子崧亦起發前去京畿至都城以來聽候大元帥行府
指揮伏乞王慈詳子崧等累申事理速賜移府近京庶
幾奸計不行早見興復不勝祈懇之至小帖子十二日
據向子諲報有稱御前賫文字人初七初八間夜半自
亳州前去廬州認是邦昌往問其母子崧先已申禀已
下廬州羈縻未奉王旨不便宜於初七日移文廬州知
州馮詢提舉茶塩范冲存恤其母羈縻其弟邦基其權
添差朝奉郎趙令儦充通判專一防禦外萬一先為逆
使所得州郡未知事體或致尊奉或遂殘害皆害大事
伏乞行府速賜遣官星夜前去說論馮詢范冲令儦示
以寬大之意仍將逆使拘執及取索元延康殿學士建
三屯之議曰臣切惟古者天子有道守在四方拓地非
所先也疆場地廣必有腹心之患盖因有益以作無益
其為患可勝言哉國家累聖相授未嘗玩兵雖契丹景
德之侵元昊寳元之叛亦務函容兼愛中外之人不欲
起邊隙尋干戈故百餘年間天下安然豈非以四方為
中國守乎自王安石首用王韶開熙河高遵裕為五路
入界之舉徐熺敗於永樂西邊驛騷民力重困宣仁聖
烈皇后守祖宗之法為甚嚴每戒邊臣不得生事紹聖
之後章貫蔡京相繼用兵以幸厚賞所得尺寸所費山
嶽視人命若草芥用邦財如泥土童貫尤無遠慮凡一
出師敗績則掩覆而不以聞取荒地築遠壘則錙銖以
計功疲弊生靈略無所措遂使五路精兵皆困溺迯亡
不可復用此開邊之患騐在目前也末流略地燕山馴
致禍亂可不鑒哉其熙河等五路自紹聖以來進築城
軍堡塞伏望聖慈委諳鍊軍事臣僚同五路帥臣相度
將不係緊要控扼去處並罷明遣使告諭下人示以德
意那守禦之兵分屯陜西路却陜西見在兵馬捍禦河
北河東與河東河北之師為三屯之計如此則省財用
固舊疆結夏人吐蕃之心收將佐士卒為中原之用是
一舉而有數利也比者敵騎雖遠而濬衛河陽屯兵修
壘艤舟北岸以示再渡若不急作措置其可慮者甚大
今若那河北河東之兵六萬人分為三屯一屯京東澶
濮之間一屯河中陜華之間一屯青鄆之間平時訓練
以偹非常敵若守約不渝自足張聲勢萬一敵騎南渡
則三道並進深入擣燕山雲中之虚焚舟渡河示以必
死人自為戰未必不成功也兵法曰避實擊虚又曰攻
其所必救臣雖不知兵徒盡愚忠惟陛下更下公卿詳
議留神而擇其中其後奏剳乞正王時雍等十人之罪
付獄鞫治明正典刑為其黨嫉忌乃設隂謀使鎮京口
纔十旬趙萬反公重傷退保江岸上章待罪忌者計得
貶单州團練副使南雄州安置後復修撰卒詔荆㐮
關陜江淮以偹廵幸張所傅亮召赴行在先是右僕
射李綱進剳子大略謂河北河東兩路國家之翰蔽河
北西路三帥府二十餘郡靖康末所失者真定懷衛濬
一帥府三郡而已其餘至今皆為朝廷堅守一路兵民
有城郭者依城郭無城郭者依大河西山自相屯集日
以蠟書號籲朝廷乞師請援河東亦然但所失州郡視
河北為多欲乞於兩路置司措置因其人而用之將來
以河外郡縣悉議封建使自為守朝廷量力以助之則藩
籬固而中原可安倘捨此而不為則兩路之人且歸怨
於朝廷強壮狡獪者反為敵用將何以處之今日所當
先務者莫急於此有旨除河北置招撫使司河東置經
制使司委綱選擇可任使副者具姓名以聞綱荐張所
傅亮故所自責授鳳州團練使江州安置亮自通直郎
直秘閣通判河陽府被召趙子崧守陳州閻孝忠守
蔡州黃叔敖守㐮陽府趙子櫟守汝州季彦卿守漢陽
軍狄千秋守江陵府公安縣捍禦有功子崧轉兩官孝
忠轉一官除直秘閣叔敖轉一官除直秘閣修撰子櫟
除宣文閣直學士彦卿除直秘閣千秋轉一官通判江
陵府又王㐮趙野散官安置制曰趋朋友之急者不敢
以存亡為辭議春秋之誅者莫先於功過俱惡爾頃繇
近弼出搃重兵受朝廷數世之恩固當前死聞君父重
圍之急忍復自營乃專懷顧避之私至巧作遷延之役
視國家有如於秦越刈生靈不啻於草菅言者以聞為
之於邑其黜從於散秩用投卑於遐荒兹謂隆寬毋忘
至戒以為總管日逗遛不進故有是命
六日甲子内降七事手詔朕菲德𫉬承宗祧以臨士民
之上属時多艱未知攸濟慄慄危懼若將隕於深淵洪
惟祖宗膺受天命覆育函夏百七十餘載德隆恩普振
古所無道君太上皇帝以憂勤而内禪孝慈淵聖皇帝
以恭儉而纂圖海内乂安蒼生蒙福適金人之深入挾
詐謀以欵師待以不疑墮其奸計神都失金湯之險翠
華有沙漠之行二聖既遷六宫皆從迨朕叔父弟昆宗
族戚属悉被驅逼禍變之臻古所未有是用夙夜震悼
於朕心念父兄幽辱於敵廷憫生靈重罹於兵革飲泣
嘗膽不遑寧居惟爾四方士民抱負忠義其伊恤於朕
躬以濟於艱難以致安於宗社載念行在將士適當隆
暑暴露之久尤軫朕懷當特加犒設州縣民戶募師勤
王調發之煩誠可加憫當厚於撫循賦歛之厚當議蠲
减法令之弊當議改更潰兵為盗因間擄掠殘破郡邑
雖已降赦今當遣使招集許令自新贓吏為奸乘時掊
尅重困吾民罪不可貸當遣使按治寘於典憲靖康之
間忠義敢言之士或至竄逐當悉召還今日已往智謀
竒畫之人如能献陳當悉任用旁招俊乂竄黜奸回協
成治功以篤中興之烈於虖天下之士大夫未忘我之
祖宗當同心以相扶持天下之軍民不願淪於異域當
協力以相保守國勢既昌天命益固庶幾鄰敵悔禍奉
還鑾輿一人以寧爾亦有無窮之安不其韙歟故兹詔
示想宜知悉
七日乙丑李回責授朝奉大夫秘書少監分司南京袁
州居住制曰節義廉耻朕所望於士大夫也方國家艱
危於此觀人而擇利誤朝形於言者之牘汝安取此哉
具官某奉事兩朝嘗參二府既不能知存亡而雪主之
辱復不能辨正偽而立人之朝處之恬然顔亦厚矣其正
名於中祕以分務於陪京服我保全毋忘惕勵言章論
列防河兼授偽官故有是命李若水忠義無與比論
己推恩外可特賜謚劉韐能死節不為敵用特贈資
政殿大學士特進制曰忠人臣之大本全者幾希死天
下之至難在乎所處嗟我仰承之耆哲挺然不屈於兵
威既沒其身宜加爵秩具官某天資莊重心術邃明内
領藩條𢡟活民之政外臨邊鎮揚威敵之功資廊廟之
謀遽属朝廷之變不幸聞名於異域將令毁節於偽廷
龔勝飲金心肯移於二姓仲鍼臨穴人將贖於百身升
華一品之班加賁九原之禭庶幾精爽不昧欽承譚
世勣贈延康殿學士制曰松柏有心於歲寒而乃見璠
璵至寳豈烈火之能遷朕遭外敵之亂常隂攷士夫之
所向責其大節全者幾人方嘉一士之聞已歎九泉之
隔清規如在褒典可忘具官某學貫羣書文馳六藝純
誠自表坐銷世俗之浮廉靖無求獨得古人之大蚤預
時麾之選徧更法從之華二聖所知羣臣鮮及肆履艱
危之會果專忠孝之稱雖甄濟佯瘖靡汚天寳之亂而
龔生遽夭不見南陽之興爰錫命書升華秘殿以聳具
臣之聽以為信史之光冀爾英魂歆吾至意知懷州
霍安國贈延康殿學士制曰賢者事君豈為保妻子之
計國家多事所貴死封疆之臣惟我藩宣之英靡從威
武之奪既遭竒禍宜峻恩章具官某少有令名屢更煩
使每任剖符之寄適當邊徼之衝嬰無援之孤城抗方
虓之仇敵壮矣張廵之百戰躬履顔行哀哉卞壼之一
門幾無噍類属予初載聞此沈冤念逝者之何辜為澘
然而出涕兹陞華於秘殿仍加恤於遺孤庶爾精忠光
吾信史
三朝北盟會編卷一百七
