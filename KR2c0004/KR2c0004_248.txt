三朝北盟會編卷二百四十八
宋徐夢莘撰
炎興下帙
起紹興三十一年十二月二十日辛酉盡二十八
日己巳
二十日辛酉車駕到鎮江未入丹陽館乘騎徑往江下
觀看戰船
二十一日壬戌入行宮駐蹕于雞籠山和州金人未退
二十二日癸亥吳璘奏收復秦州治平寨四川宣撫使
吳璘報捷遣差左軍統制王中正權知秦州劉中正軍
第五將王价等帶將軍馬攻討收復陜西陷沒州軍于
十二月二十二日未時攻打破治平寨次日措置招收
官民歸業及剗削城壁守禦間探報金人萬戶富色里
貝勒帶領千戶名雅爾布等甲軍三十餘人在千家堡
下寨要收復治平寨中正等統率軍馬步軍于二月十
五日辰時自治平寨起發至午時到千家堡照城陂望
見金人在川下擺作三大寨其時步軍未到中正等帶
領軍馬下川迎敵其軍一擁前來告諭官軍不顧死亡
與敵血戰一十餘陣至申時金人敗走一十餘里再添
生兵擺拽陣勢與官軍迎敵中正等賈率官軍戮力苦
戰至酉時其軍盡行敗散奔走乘勢追趕二十餘里斬
到首級捉到活人各不計數目收軍回堡當川下塞統
領官王中正左腮口角中三鎗伏乞照會
二十三日甲子張振時俊正任承宣使戴皋王琪正任
觀察使盛新正任團練使采石之功統制官各已遷
轉階官及遥郡矣虞允文欲奏請與落階官并與正任
乃降旨昨采石親與金主見陣保護大江功力為重並
特與正任
二十八日己巳樞密院同奉聖旨進幸建康府用正月
三日如值雨别擇日車駕在鎮江旬日擇日進發持
服秦瑣秦堪奏獻金器五千兩銀七千兩米二十萬石
候服闋日取旨知安豐軍孫顯忠申任契丹等歸朝
十二月二十八日淮北壽春府有任契丹納蘇郎君天
平軍節度使河北路安撫置使正任檢校少保天雄軍
節度使河北等路安撫使王友直將帶軍馬八百餘軍
前來即時說諭朝廷恩信管待犒勞訖發前赴闕行
宫留守司牓李顯忠邵宏淵等報捷淮西諸郡並皆寧
静行宮留守據建康府駐劄御前諸軍都統制李顯忠
池州都統邵宏淵等申今月十七日早親率軍馬乘勢
粘蹤追襲金人離和州三十里地名横山澗其軍連發
烟號勾添精銳騎兵數千騎鴈翅擺列拐子馬衝擊官
軍當職遂分布馬步軍賈勇將士戮力分頭趕敵及戒
諭官兵不得砍級奔馬一擁奔入敵陣自辰時與敵鏖
戰至午時殺敵敗走趕殺三十餘里其軍取香林湯路
前去殺死金兵并掩擁入溝澗及活捉到千戸百人長
并騾馬衣甲器械無數除已再遣軍追襲外委是大獲
勝捷又報再遣都統官張榮統率全軍追襲至十九日
未時至全椒縣界地名馬村後河楚湄溝趕上與金對
敵殺死金兵并掩擁入河不知其數收到被擄鄉民老
小數千人即時撫恤各令隨便歸業奪到馬騾軍器等
除已粘蹤追襲外委是大獲勝捷又據建康府駐劄御
前諸軍都統制淮南兩路制置使京畿河北淮北壽亮
州招討使李顯忠黃旗走報契丹金自完顔亮被殺之
後淮東敵兵遁走唯留精銳三萬戶在和州為後顯忠
近已統兵收復和州趕殺敵衆于横山澗後河兩次獲
捷相繼遣發統制官耿卞孔福張榮時俊李福王浩統
領官張淵王洪范卞元復朱進董超王宗高端志董安
劉源珪軍馬并續遣發池州都統邵宏淵以及顯忠親
統其餘諸軍于十二月二十八日起離和州二十九日
至企宗白陵橋趕上金兵見陣追襲金兵至淮河地名
㙭澗金兵半渡統率諸軍掩擊敵衆溺死不知其數奪
下牛畜被擄老小五千餘人已即時撫恤放令逐便歸
業委是大獲勝捷兼顯忠已差人撫定廬亳等州并管
屬縣鎮令來淮西諸郡委無敵騎一路肅静商賈通行
人民復業奉聖旨令出榜曉示張燾卒張燾行状曰
紹興八年金人遣使至境求和而要我以難行之禮上
亦厭兵革且悼梓宫之未還母后之在遠南北軍民久
困征役姑欲屈已就和以紓目前之急仍降御劄令在
廷之臣詳思所宜條奏公上疏(疏在紹興八年十一月内)時將相方
以和議為已功力贊屈已之說以謂兹事當由聖斷不
必謀之在廷上勉從其請將有定議而外論紛然欲羣
起而攻之從班中有不顧節義亟欲求進者乘宰相之
懼說之曰公為天下大計而羣說横起何不擇人為臺
官使盡擊去則公之事濟矣宰相然其說遂擢言者居
中司又引見黨與使俱横榻除目既班搢紳駭愕道路
以目莫敢異辭公聞其議已定乃嘆曰一屈之後寧可
復伸上雖不自重其如天下何較金之強非吾所敵而
敢與抗者恃人心耳今主上躬屈至尊以臣事之則天
下之人誰敢與抗將唯敵命是聽則吾之國不以為國
矣今大臣欲邀功一時徒為身謀不復為國遠慮使人
主倒持太阿以中國之大柄授之強隣將有載胥及溺
之憂又引羣小置憲綱之地意在排擊忠良俾天下之
人緘口結舌在廷諸公畏其兇焰莫敢救正曾魯仲連
之不如豈不得罪于天下後世乎吾世受國恩身忝侍
從不可自同于衆人當以死爭遂上疏(疏在第三十八冊)召公
入謂曰卿前所論四人者首自相矛盾奸計敗露朕皆
逐之矣微卿言幾為小人所誤遂命公兼史館修撰自
是屈己之謀遂寢止增歲幣敵亦不復以此深責于我
竟歸我梓宫歸我母后歸我河南之地人亦高公之卓
見朝廷既得河南議遣使祗謁陵寢上欲得慈祥愷悌
望實兼隆者往展孝誠併宣惠澤顧宰相張某肯為朕
行乎宰相以語公公曰上不以某不才使備驅策某之
願也尚奚辭宰相以言入奏上喜曰張某可謂不辭難
矣公于是即日束装上道自陳蔡歷汝潁以至洛延見
父老布宣天子德意民夾道歡迎争饋壺漿且言久隔
王化不圖今日復得為宋民雖九死無憾鼓舞相慶以
至感泣公皆慰勞而遣之迨至迫城披荆棘履蓁蘙隨
宜葺治展敬成禮而還公所過輒詢民間利病及敵情
虛實頗得其詳既歸入對時宰相方主和議惟恐少忤
敵情事竟不行未幾河南復陷陜右州軍亦多失守宰
相始悔不從公言冬十二月大金賀正旦使至命公為
館伴金使素聞公名畏懼之一見領其副曰是使南宋
不拜詔者也公以語動之遂得其國之情偽密奏之且
言宜早為之備上深然其說方且圖之會公疾作力求
告老遂以資政殿學士致仕明年金人果敗盟南下淮
上紛擾上思得重臣鎮守要害控扼上流落公致仕再
起知建康以時方艱棘不敢固辭聞命上道時金人傾
國以來初自合肥徑趨歷陽人情洶洶公以十月十九
日至姑熟見南岸全無守備亟申朝廷乞發軍馬前來
捍禦仍具沿路探報事宜排日申奏二十日至建康下
令區處防托事件各有條理城中初聞江上危急比屋
逃竄聞公之來皆相率歸業二十四日王權至和州退
保采石朝廷方罪其畏懼用李顯忠為代旬餘猶未至
人情復大恐時知樞密院葉公義問被旨督師江上令
大參虞公允文自西掖出贊軍事十一月六日同至虞
公蜀人素知公雅相敬慕公亦高其氣節每與論時事
必擊節稱賞由是益相親次夕漏下二鼓公方就寢虞
公扣門求見甚急公披衣倒屣迎之虞公曰此何等時
而公欲寢乎曰日來人情憂懼外間方洶洶太守動息
為去留倘不鎮之以静必不安雖然舍人何以見教虞
公曰適謀者自江北來云敵于和州作戰艦晝夜打造
不計隻數期以明日渡采石約晨炊玉麟堂公何以為
策公曰某被命典司留鑰但當以死守遑恤其他舍人
秉義素高以名節自任今朝廷危急如此輟法從之貴
贊大幕正當運妙畫建竒功以安社稷此某平昔所期
于閤下也虞公曰此某之素志特决公一言耳明日躍
馬至江上而敵騎充斥戰艦數百艘列在北岸若欲濟
者金亮方築臺刑白馬祭天旗幟滿野金鼓之聲聞數
十里喊聲動天地王權所留水軍車船咸在而諸將故
等夷未有統屬莫肯用命盡伏山崦虞公使人謂曰國
家糜禄廪竭民之膏脂以養爾輩今事勢危急若此正
壮士立功報國以取富貴之秋而乃甘心跧伏山崦以
延須臾之命又安能必保其要領乎孰若奮身前鬭萬
有一勝生則取封爵死則有褒贈爾輩其熟計之將士
皆歡呼曰舍人既肯向前某等當竭力以死報國家有
頃敵船濟江直來南岸金亮親在臺上手揮紅旗催發
須臾敵船漸近我軍徐出山崦擺列江岸敵初未之覺
一見大驚欲退不可遂以箭相射我軍羣弩齊發敵
出中流中箭者墜江中軍船乘勢衝撞應時沈沒遂不
能濟次日復來方擂鼓装船欲進見水軍船盡出遂不
敢前我以海鰍船二十餘隻先往北岸截斷楊林渡口
用尅敵弓齊射敵棄船上岸悉陷泥中不能動坐受箭
而斃金亮度勢不可進遂自取御寨舟船焚燬而去餘
舟為我師所爇皆盡人情遂安公立以其事奏聞且言
采石之捷雖足快一時聞金人自戰敗之後連日發兵
東向揚州臣懼其併力以攻瓜洲為渡江之計其鎮江
府在今日委是危急欲望睿旨勅諸將同心協力極力
捍禦庶不墮其奸計有旨令樞密行府添差李捧邵宏
淵往防托仍委楊存中在彼同共措置金亮竟不能渡
俄為帳下所殺淮西平詔沿江帥守條陳目今進討恢
復事宜公陳十事大率欲預備不虞持重養威觀釁而
動期于必勝人皆以為至論吳璘與金人鳳翔喀齊
喀貝勒書書曰少保奉國軍節度使吳璘謹致書于都統
相公閣下冬寒軍務良勞比者正隆被殺大定新立諒
惟悼奉新君悲喜交集雖然福禍有幾惟智者能知其
幾不可不慮也且公實正隆信臣委任至重休戚同之
大定即位亦必有腹心之臣為之謀主雖以高爵厚禄
安公反側而君臣之間疎忌之意豈一日之忘昔東昏
被殺正隆簒位東昏之將相大臣能保其身全其家者
幾何此皆公之目見也縱使大定隱忍未發其用事之
臣能相容乎公提兵數萬人居于外無功則以失律為
辭建功則以強大見忌公之得罪于新主者必矣其危
如此孰不為慮今我主上豁達大度推赤心置人腹中
臣之擇主舍此安往公若能改圖來歸當敷奏以咸秦
王世襲王爵元隨戎旅委付麾下富貴權位子孫無窮
身名俱泰如漢之金日磾不亦盛乎理之必然非為遊
辭以動公也機事之來間不容髮猶豫不决終致大禍
悔何可及惟公熟計之
三朝北盟會編卷二百四十八
