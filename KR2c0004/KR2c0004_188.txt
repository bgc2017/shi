三朝北盟會編卷一百八十八
宋徐夢莘撰
炎興下帙
起紹興八年十一月二十九日辛亥盡十二月一
日癸丑
王庶再上乞罷會議劄子臣前日在都堂與趙鼎同見
於陵思謀右某除臣已曾有章疏論敵不可與和及再
詢得於陵思謀在宣政間嘗來東京金人任以腹心二
聖北狩盡出此賊今日天其或者遣來送死雖虀醢之
不足以快陛下無窮之冤今陛下反加禮貌大臣温顔
承順臣於是日心酸氣噎如醉如癡口未嘗交一語且
未嘗少覘其面君辱臣死臣之不死豈有所愛惜也臣
又竊聽其語詭計譎詐無一可信問其來則曰王倫懇
之論其事則曰地不可求且金人不遣使已數年矣王
倫何者能邀其來乎地不可求則聰我與汝若非金主
之意思謀敢擅出此語乎臣晚夜尋繹此語彼必以用
兵之久人馬消耗又老師夙將死亡略盡又敵性叵測
互有觀望設此策以休我兵後稍平定必尋干戈今若
苟目前以從其請後來禍患有不可勝言者矣設如金
人未有動作損陛下威武離天下之人心蠧耗財賦怠
惰兵將歲月易失豐凶不常所壊者國家之事力所憂
者陛下之宗社臣下無所不可今走道塗號奉使者朝
在泥塗暮列侍從居廟堂佐經綸者弄威柄專任私妮
豈止可為流涕慟哭而已哉臣以忠憤所激肆口所言
冐瀆聖聰乞賜誅責臣不勝願幸李光參知政事張
守知洪州兼江西安撫制置大使劉一止起居郎劉一
止紹興二年為起居郎以宫祠去後除祠部員外郎賜
奉祠俄除浙東提刑一止立朝議論剴切士論歸之時
上眷不衰八年九月召赴行在奏對稱旨上喜除秘書
少監復為起居郎制曰自起居注行而著作之官遂分
自時政記作而二史之職幾廢允惟賢哲昭示典刑褚
遂良知人臣之當守官規模遠矣魏謩不敢陷人主於
非法論諫兼之我得其人可追二子勾龍如淵詞也
王庶屢上劄子乞免簽書和議文字上不許遂乞解樞
密職事王庶不允辭免簽書和議機政劄子臣聞晉
武帝之伐吳也大臣張華等皆以為可賈充獨以為不
利吳平武帝賞華等并充加邑戸八千唐憲宗之討蔡
也宰相李逢吉等皆欲罷兵裴度獨以為可伐及蔡平
憲宗命度為相罷逢吉不用蓋謀慮不審輒沮大計至
其成功是可責也則并賞之此晉武之所以敗事憲宗
毅然能中興也臣不材偶承人乏備位樞機之地日者
王倫再以和議出使臣嘗妄以為倫必不返議必不成
今倫既歸報是臣愚暗不達事理幾敗陛下事陛下雖
以臣可赦臣亦何顔以見陛下見同僚見國人乎伏望
聖慈以晉武帝唐憲宗之得失為鑒許臣自免退伏田
畝以為百執事之戒臣無任祈天請命俯伏待罪之至
貼黃兼臣齒髮衰遲舊有負薪之疾近嘗發動步履
艱難侍立殿陛恐或顛躋不恭為甚乞解機政以便醫
藥曷勝皇恐之至第二劄子臣比以議論迂疎違忤
聖聽加以衰遲多病尸素無補乞罷樞密府執事未蒙
俞允尚有區區血誠不敢緘默坐視遂輒傾倒庶幾少
盡平日憂國愛君之意臣聞自昔禦敵雖時有不同大
略惟和與戰一言而已方其深入也不過乘吾釁隙包
蔵禍心以徼倖無厭方其柔服也又不過畏我盛強搖
首稽顙偷安朝夕是則戰之與和非彼能之皆係吾中
國之重輕爾故漢唐之君深明此理與之和必嚴其兵
備與之戰未嘗絶其和意所謂柔遠能邇盡於是矣今
乃天下遭金人兵馬虔劉者十過七八天子駐蹕海隅
南北屯兵險阻自固不敢渡淮窺長安其衰弱可謂極
矣陛下過自貶損屈辱稱臣遣使進幣項背相望或拘
或囚嫚書惡聲無所不至其困辱可謂至矣兵家至論
不過曰知彼知己今彼如是之強我如此之弱雖三尺
之童皆知之而王倫之來反謂和好已成盡還侵地騐
於古則不合審於今則無謂察其情則包蔵不細觀其
勢則蹤跡可見獨陛下斷以不疑而行之此殆天意未
欲悔禍致使陛下篤為孝思弗慮此奸謀也臣試更為
陛下陳之議和之說正緣此外訌内叛上下擕二假我
使命以安反側幸少寧息遠則不出一二載近或期月
必别生事此故不論且以目前所損言之使人疲于奔
命財賦竭于資送將士銼其勇銳民庶困於將迎歲月
費於無益事勢至此非特金人一旦敗盟無以支持又
將諸將師老財匱有弗戢之灾禍可既乎此臣所以朝
夕仰天椎心而泣血也臣前所謂朝廷自作不靖者正
謂此爾且敵雖無知豈不戒吳越之事乎寧肯付我土
地與我兵馬使復不共戴天之讐也臣不敢飾非以質
前說若復關陜則臣歸骨有地宗族有相見之期松楸
有展眉之日豈臣所不欲哉第萬萬無此上誤聖明下
誤生靈晏安酖毒必至噬臍矣昔楚懷王惑于張儀之
口卒為秦所拘使子孫流涕忍恥以事仇讐之國終至
覆亡今王倫語言反覆蹤跡詭秘終恐養成厲階滋蔓
難圖海何可及願陛下深念前事勉思令圖不遠而復
尚可救藥苟或不然其患豈勝言哉乞留聖念宗社幸
甚貼黃臣性資滯固所見止於如此不可鐫鑿苛留無
益恐誤國事乞早賜斥逐以為異議之戒臣不勝俯伏
俟命之至第三劄子臣竊詳王倫之歸以為和好可
成故地可復皇族可歸上自一人下逮百執事皆有喜
色獨臣愚闇不達事機蚤夜以思揣度本末未見其可
臣復為強䀨之請别無他腸止知愛君和之與否臣不復
論且以目今金人利害言之講和為上遣使次之用兵
為下何以言之金人自破大遼及長驅中原幾三十年
矣所得地土數倍漢唐所得珠玉子女莫知紀極地廣
而無法以經理財豐而恐恃以相圖又老師宿將死亡
殆盡主幼權分有患失之慮所以講和為上也金人滅
遼蕩中原使信往來曾無虛日得志兩國專用此道矧
自廢豫蹤跡敗露阢隉不安故重報使人以安反側兼
可以察我之虛實耗我之資粮離我之腹心怠我之兵
勢彼何憚而不為此所以遣為此使也金人之兵内有
牽制外所疑忌所用之人非若昔日之勇銳所簽之軍
非若昔日之強悍前出後空嘗有内顧之虞率衆深
入不無倒戈之患又淮上荒墟地無所掠大江浩渺亦
未可渡諸將兵勢不同曩時所以用兵為下也今彼所
行者皆上策至為得計吾方信之不疑墮其計中惟恐
不如所欲臣不敢效子胥出不祥之言殺身以立後世
之名於國何益惟陛下深思之速斷之無使後之視今
亦猶今之視昔天下幸甚第四劄子臣比以菲才叨
重任累陳危懇仰瀆聖聰過荷睿慈俯從所欲然至今
未蒙處分臣之肝膽傾瀝殆盡臣之蹤跡已見狼狽伏
望聖慈矜憐衰憊使遂退休臣不勝激切俯伏俟命之
至貼黃伏念臣四海一身萬里無家若非天地兼容父
母垂念誰肯為臣憐者臣不勝皇恐隕越之至第五
劄子臣比緣衰病力乞退休使旨屢臨備宣德意詔辭
斷下益佩恩私再冐嚴誅仰干洪造伏念臣孤單寡與
約結無竒濫處周行叨連帥職荷收還於遠服俾待罪
於樞庭坐籌决勝之罔功難解排紛而無策未委司敗
獨賴聖知擢髮數愆空驚白首撫膺增愧惟歎赤心顧
兹福過以灾生寔因力小而任重伏望皇帝陛下特垂
淵聽俯諒微誠逸以真祠置之散地俾愚忠之少愧庶
衰疾之有瘳來日尚多敢憚捐軀之義餘生未冺猶思
結草之忠臣不勝激切待罪之至第六劄子臣伏思
大宋有天下垂二百年矣祖宗功德重熙累洽雖漢唐
未易可擬偶以崇觀之後太平日久上倦萬機委政宰
輔奸人弄權横生邊事敵國因之不守疆界虔劉兩河
板蕩京闕偏師深入痛不忍聞宗社幾致中絶賴天道
好還人思戴宋戎馬之間陛下出繼大統天下翻然改
圖以謂喪君有君恃此不恐殆天意爾爾後匹馬渡江
扁舟航海以至苗劉之變艱難萬端終無所傷天之相
陛下可謂厚矣今雖猶未能復兩河取鞏洛定山東舉
關右而大將星列官軍雲屯比之前日可謂小康矣又
據長江以自衛萬全計也何若不念父母之讐不思宗
廟之恥不痛宫闕之辱不恤百姓之冤含糊自忍姑從
謬悠不能終始以墜大業非特逆(闕)以一二數也伏
望陛下反覆前後鑒觀天心勉思良圖以冀善後非天
下之福社稷之福也非社稷之福陛下之福也取進止
再上劄子臣待罪闕廷一歲之久未嘗敢有干與朝
政偶有短見義合上陳近因金使請和以喧輿論自非
睿謨先定廟筭僉諧則内患外憂未易應料欽惟威懷
有道輔贊得人故足以銷奸謀于未萌屈人兵於不戰
臣素昩世務豈復知兵和之與否非所敢與獨間金人
詭計動輒請和口血未乾隨即背盟要我以難從之請
加我以違約之辭兵興而每墮其計是以羣議洶洶民
心少搖機事之微存亡所繫惟覬陛下深戒前轍博採
衆情與中外知兵大臣謀長久保邦至計無專事于聘
問而易逐于忠良廣加詢謀期以後善無以成筭已定
而重于改圖使漆室之女無傷葵之心則社稷生靈蒙
安泰之福臣以感寒暴下伏枕逾旬不能躬對天問以
進忠悃狂瞽僭率干冐宸嚴無任戰懼以俟斧鉞
十二月一日癸丑戒諭和詔朕以𦕈躬撫兹艱運越自
初載痛二帝之蒙塵故於累年每卑辭而遣使不難屈
己徒以為親雖悉意以經營終未得其要領昨者驚傳
諱問恭請梓宮彼方以講和而來此固當度宜而應朕
念陵寢在遠母兄未還傷宗族之流離哀軍民之重困
深惟所處務在合宜既朝慮而夕思又廣詢而博訪言
或同異正在兼收事有從來固非創議樞密院編修官
胡銓在樞密之属紊簾陛之義遽上封章肆為凶悖初
投匭而未出已謄藁而四傳首倡陵犯之風隂懷劫持
之意倘誠心于為國但合輸忠惟專意於取名故兹眩
衆閔其淺慮告爾多方勿惑胥動之浮言庶圖長久之
大計召韓肖胄劉岑赴行在孟庾知嚴州金人遣
張通古為詔諭江南使以蕭哲為明威將軍令與王倫
偕來朝廷遣范同至境上接伴至是到館通古以持金
國詔而來許割三京河南地梓宫及太后事是時上意
與宰相秦檜已定議而朝臣猶未僉諧道路之言皆不
以為是通古要與人主抗禮人欲上面拜金國之詔議
未定故通古在官多日未得引見曾開奏論張通古
等奏劄曰臣訪聞金使在路語接伴范同云本國主相
及軍前並無遣使之意江南令王倫來換我倫百拜懇
告不得已而來不知有何事商量又以排辨頓次行有
里數怒濡滯出語不遜范同嘗且因依申朝廷不知既
聞此語嘗有以答之乎又聞隨行三節人從在路恣其
出入並無檢察有節金人常先半程肆意而行將至之
日夜半押馬過平逮曉已至江漲下節本名乃酈瓊將
官旁觀者多識之此皆朝廷所當稽察不可忽也陛下
初遣使本為迎奉梓宫王倫遂創生和議因其不可信
故諭倫云若金國果有欲和之意當自遣使來相議倫
執陛下聖意遂致哀告求請金使得以藉口謂本無來
意因王倫拜告而來陛下觀此意豈非盛氣而陵我乎
臣竊聞王倫前此曰日所得敵書已有早遣使以圖休
息之辭則今日金使豈可謂我拜告而來自當諭館伴
官以此語折之也金帥拒我禮物而不受書意責我以
招降而使者自入我境已有傲慢侵陵之語就館之後
言語禮貌必無遜順陛下堅前日之說察其情偽乎或
止令執政與之商議最為得體仍乞宣諭執政同心協
意深思審處預設應答之辭常使在我理直勿有一言
之失使得起釁萬一事有可議其於許與之際亦不當
輕發善遣而徐議之可也所有金使隨行三節人從乞
嚴行約束勿故出館臣又聞今日宰相執政各班留身
奏事者三人豈非所見不同難以共議乎夫人臣當一
體於國小事尚不當有異况此大事乎今乃人懷異志
各立偏說既不於都堂會說擇其可者行之又不於榻
前各以所見面折庭争取决而行陛下又不以輔臣留
身之言宣諭於衆上下蒙蔽惟恐人知豈不誤大事耶
夫朝廷之事固有當密者如行軍用間已成之謀一或
漏泄為害非細今日之事特未定也正當大詢于國兼
衆智而用之豈可但憑一市井駔儈之說而大臣不肯
身任侍從不容與聞者乎臣願陛下以輔臣留身所論
使事明賜宣諭以臣寮所論使事悉賜降出使大臣集
侍從兩省官公共熟議取其是者斷而行之無為含糊
囁嚅之論以招後悔先是曾開奏論和議利害不省開
與秦檜論和議事不協開乞罷禮部侍郎遂以寳文閣
待制宫觀會張通古等到館開在途中聞語言不遜者
三節人皆横無以制之故具是奏
三朝北盟會編卷一百八十八
