三朝北盟會編卷七十二
宋徐夢莘撰
靖康中帙
起靖康元年十二月五日丙寅盡十九日庚辰
五日丙寅金人索馬一萬匹泣血錄曰金人移文開封
府索良馬一萬匹開封府揭示自御馬而下並拘籍隠
蔵者全家並行軍法許人告賞錢三千貫在京除執政
侍從卿監郎官許留一匹得七千餘匹盡送軍前内侍
班直禁軍自控納之甚有媿色自是士大夫跨驢乘轎
有徒步者而都城之馬羣遂空矣金人使八千人入城
自宿都省或朝堂不復宿都亭驛部差文武官各二十
員随金人軍往兩河交地每州各一員中書侍郎陳過
庭為交地都提舉
六月丁卯金人索軍器先是陷日軍兵抛擲軍器士庶
之家往往蔵匿金人知之移文開封府索軍器開封府
揭示許人蔵軍器者悉納赴官限滿不納依軍法凢甲
仗庫箭以車輦去或用夫搬擔數日方盡
七日戊辰開封府召募潰散使臣軍兵使臣軍兵潰散
未有所歸恐其作亂開封府乃散榜召募依舊收係支
給口食於是稍有出者軍器監奏收軍器准尚書省劄
子批送下軍器趙監丞奏劄子奉聖旨差官四壁招收
潰散軍兵漸次歸復所有郭京傅臨正等所招出戰之
士盡是不逞浮浪之輩既不能出戰又不能守禦久費
國廩致誤大事既已潰散又乘勢作過接熟金人相為
表裏劫掠良民披帶衣甲未有拘收指揮竊慮因而愈
生不便伏望聖慈明降睿旨赦罪其元請器甲限三日
送納如或違限隠蔵不依今來指揮許人告首并依軍
法復取軍器監出榜限三日送納其遺棄軍器多差人
拘收所有民間收到軍器並令自齎赴監送納如依所
乞須至指揮右出榜曉諭軍民戰士等仰詳前項都省
批狀指揮日限據元請器甲限三日須管赴監送納如
或隠蔵不依令來指揮日限送納許人告首以憑送所
属依軍法施行中書侍郎陳過庭防禦使折彦質出
使兩河交割地界金人請以大河為界朝廷遣陳過庭
折彦質割河北河東地又遣大小臣二十員持詔而行
之詔民間權主典顧人口以散失者衆議訪尋逐敵隠
匿者莫肯歸還也開封府折還百姓金銀度牒尚書省
劄子吏部侍郎兼知開封府王某劄子今契勘根括金
銀充大金犒軍之物已奉聖旨許用茶塩鈔片官誥度
牒給還臣今擬數進呈取進止依劄子奏付開封府吏
部王尚書迪功郎六十貫承信郎五千五百貫承節郎
七千貫進武校尉三千貫進義校尉一千六百貫進武
副尉一千二百貫進義副尉八百貫守關尉副五百貫
度牒一百五十貫師號三十貫右榜使府已關牒吏部
等處候逐號降到一件告牒號曉示齊鈔赴庫自百姓
客人為始仍以折納之數赴府庫自陳錢數不多者許
同狀出榜市易務張掛曉示元送納金銀疋帛人戶等
仰詳前項省劄各宜知悉
九日庚午遣使臣六人往諸路撫諭詔曰大金軍已登城
歛兵不下朕親出郊見兩元帥和議遂定宗社再安生
靈獲全恩德甚厚仰諸帥守監司各令軍民安業仍先
往軍前請號以行尼堪在青城曾言及之也竟拘留不
發金人索河北河東守城親属質于軍中以待割地金
人恐河北河東守臣未肯割地乃取四十五處守臣親
屬於軍以待分割界了日送還又取蔡京童貫王黼張
孝純蔡靖李嗣本等家屬二十餘家以及李嗣吳敏徐
處仁陳構劉韐折可文可求等開封府唯命是聽其或
在貶所或有出京者具以實告其見在者次第發遣之
自是開封府召集團結大小繩列于廊廡不遣者累日
飲食不給寢處不問啼饑號寒之聲朝夕不絶左言主
管殿前司公事以彈壓衛士故有是命
十日辛未詔府庫所有盡犒賞金國軍兵詔曰大金軍
已登城歛兵不下保安社稷全活生靈恩德甚厚今來
京城公私所有本皆大金軍前之物義當竭力以犒大
金自皇后家為頭有能徑率先竭財犒賞大金軍兵者
令開封府具名奏聞當議優與官爵右已行差官徧行
根括竊慮人戶未知尚敢隠匿窖埋致使本朝有虧信
義或如前蔵埋者並行軍法軍前退馬羸瘦者督責甚
峻開封府牓執政以下科歛金銀牓准尚書省劄子勘
會元帥府台令所科金銀綵叚除開封府並四壁官科
外令科定前執政選人校尉所納金銀綵叚右劄下吏
部閤門御史臺依科定合納數日火急多差人分付告
示應合納官立便依數赴開封府納不管時刻住帶今
劄付開封府照會拘催納施行須至指揮前執政尚書
承旨内翰開封共六員每員各金二十兩銀五百兩綵
叚三十疋侍郎給事舍人諫議侍郎正使承宣觀察使
左金吾衛上將軍已上共三十三員每員各金十兩銀
四百兩
十二日癸酉開封府揭牓拘催戚里權貴豪富之家財
物等開封府揭牓示曰見奉聖旨拘催戚里權貴豪富之
家竭其家財以助犒賞今來累日並未見人戸盡數賫
納竊慮為見罪責致將金銀等藏埋右牓人戸將本家
所有金銀表叚竭其資赴府送納如敢藏埋許諸色人
告首以十分為率將三分充賞先以官錢日下代支其犯
人依軍法知情蔵寄人家亦許陳告給賞不為陳告者
與犯人同罪民情詾詾殆不聊生午刻有從政郎陳符
率先詣開封府投狀乞以見開和樂樓正店内銀器盡
數輸官以犒軍詔改合入官與堂除差遣一次
十三日甲戌鄭皇后宅以隐匿金帛詔追父祖官開封
府督責金銀甚急鄭皇后宅以隐匿金帛不肯盡數輸官
有詔父祖並追毁出身以來文字其餘奪官者甚衆又
枷項幹辦使臣等號令于市誅指揮使蔣宣李福盧萬
京師記聞曰先是十二月二十五日城破時上獨坐小
殿中聞報城破倉惶有殿班直指揮蔣宣等數百人挾
駕曰陛下之危只在頃刻臣等願從陛下奪西門出當
以死衛陛下不爾即悔無及矣上曰汝等忠義可嘉但
事不可知俟遣大臣探意若縱兵下城走亦未晚蔣宣
候定日除觀察使于是稍定殿班等遂入奉宸庫盗金
寳器皿殺内侍揆等或以兵擊窗壁又斫會通門莫敢
誰何今事定遂誅之軍前索金銷畫匠二十人索酒匠
五十人酒三千壺悉與之拘籍鋪戸家財朝廷命開封
府曺官使臣拘交引質庫金銀綵帛鋪家至戸到攤認
拘籍
十四日乙亥大元帥起兵發相州日記曰大元帥承
御前蠟書促援甚急乃輙離相州入援或者以汪伯彦
守相州嚴備且宜住相州假如金人至必不可犯王叱
之于是集諸將於世恩堂議入援之路秦仔劉定侯章
請從濬滑徑赴京師諸將皆曰河冰未合濬州渡無船
一不可也滑州即金人寨其次長源韋城皆大寨豈能
徑往二不可也秦仔等曰以帛縑横絶河中兵攀援以
渡彼滑州韋城大寨可轉戰而南耳諸將曰金人在滑
帛練在南岸者其誰維之倘維者半渡金人斷維則何
以轉戰而南戰士則可大元帥大王將如何即轉戰不
勝退安得帛練復渡乎仔等不能對諸將欲回邢洺自
思州渡往北京王語之曰曷不徑趍澶淵諸將曰為其
逼李固敵寨萬一驚擾非萬全耳會孟世寧自北京遣
人來投文字自元水鎮過子城渡適北冰合可行乃定
議然隂陽官選日猶欲二十五日起發取南趍濬滑以
疑敵騎又移檄大名府路帥司差兩將人馬分遣前去
舊魏縣駐劄暨吾軍到岸之際庶幾防新魏縣敵寨之
金人一將于内黃縣駐劄有以防滑州敵寨之金人大
名府路兵馬都監王彦領兵二千人屯舊魏縣乙亥進
發初相人及五軍止知軍行南趍湯隂由濬滑路至是
出北門申刻次臨漳縣伯彦以相州及兼權真定府路
安撫司公事馬步軍都總官職事前一日交割與通判
趙不試遂侍王行王在相州也欲得近上宗室相親有
兵馬鈐轄士居服屬最高故常同宿食士居常次王馬
而行是夕宿臨漳縣大卿夏鰭宅火煙焰亘天或以為
奸細放火以報金人耳衆甚恐王安卧帳中謂左右曰
無之已而果然使臣馳報黃河欲凍王燃香禱于天地
河神
十五日丙子大元帥牒黃河中興記曰十四日晚探者
報黃河冰已解十六日當立春乃黃河當拆冰上下震
懼以為宗廟社稷無疆之休在此一舉是日五更楊青
報元水鎮冰再合施草土訖王乘小車安然而渡大軍
悉渡唯後糧車過冰薄陷溺者十餘又使臣高公海馬
溺於河既渡三軍讙譟時夕雪隂晦至王渡河日麗空
隂解駁紅黃雲遮日而行是夕宿元水鎮王坐帳中置
酒召耿南仲汪伯彦耿延禧高世則舉杯慰勞津搬
諸庫絹赴軍前初金人索絹一千萬疋朝廷至是盡撥
内蔵元豐左蔵庫所有如數應付河北積歲貢賦及折
絹悉令津搬京師上四軍京畿保甲盡充搬擔人三衙
使臣分地方監督然終日所搬才數十萬金人擇絹不
堪者漬以墨水退換部將怒曰大軍在此已欲渝盟邪
朝廷乃於内府選擇北絹之竒絶者方發行夜話曰金
人索絹一千萬疋朝廷如數應付皆内蔵元豐大觀庫河
北積歲賦如掃地如浙絹悉以輕疎退回而不敢重却
也又復易去凢十餘日遞搬尚未盡京師上四軍盡皆
執役三衙使臣盡皆分地監督每軍各執旗幟為辨運
肘揚揚然以為已功訴其勞苦爭持交領照會來請食
錢又復矜誇云獨我纔去便得收領並不退回殊無愧
色尚書省火是夜尚書省火燒工部禮部將尚書省
牌擲火中乃息
十六日丁丑大元帥至北京中興記曰王宿于元水鎮
也先鋒劉浩遣一騎兵賫狀申稱所統人馬至濬州值
大河未凍丁順先發將前軍五百人濟舟至岸中軍猶
未渡前軍逄胙縣鐡騎千餘人疾馳至滑州邀截斷我
軍丁順將殘兵東走浩將中軍共二千人自濬縣㳂河
路故來追趁大元帥府聽候使喚是日五更起發慮恐
滑之敵騎追襲劉浩奔衝北來命不須發嚴飭諸將蓐
食乃行是日雪霽所定程頓至某店早食不敢如約由
小徑遂與扈從庖傳相失王至村舍下馬村人爇草火
為王温酒炙脯腊王呼耿延禧等圍火而坐未久村人
有報旁近有三敵騎問康王軍幾日到村人告以過數
日矣金人以鞭擊鞍云失探失探王聞之即上馬行申
刻至北京是時乍晴師人多寒王呼諸將問卹且軍士
見王躬擐甲胄上下馬無倦色每見軍士輙慰勉之故
三軍皆如挾纊至以耿延禧寒取所常服綿裘畀之又
以伯彦不耐寒解所服墨絲蕃羅戰袍並縧以賜權知
大名府張慤北道總管顔岐暨諸司率官吏軍民出郊
以迎王歸于府治北京新遭軍變之餘人心不定王每
出號令人心慰服是時京城圍閉又號令不通王軍在
河北天下不得聞動静及時渡河駐軍北門天下申陳
四集取决霸府矣汴都記曰是日立春朝廷送土牛綵
仗往壁尼堪不受曰傳語趙皇不用許多禮數金人
陷穎昌府知府何志同先棄城走遺史曰金人既破
京師駐兵城下慮有四方勤王之兵乃焚戮四輔州郡
以怠援兵之心故分兵攻穎昌府何志同棄城遁走金
人據其城根括金銀物帛鞍馬不勝計又三日縱火殺
人死者十七八遂屯于穎昌别錄曰尼堪遣兵破穎昌
府指揮不得入韓琦宅至是百姓數千人皆入其家並
免殺戮金人送東道總管胡直孺直孺以東道總管
領兵一萬來勤王至襄邑遇鐡鷂子百餘騎一萬之衆
不戰而潰直孺為金人所獲初張堯佐守威勝軍解?
與金人戰於其境?敗堯佐降至是金人送兩人入城
中金人請以知澤州高世由為西京留守河東轉運使
張友極為大金隨軍轉運使金人在河東執高由張友
極至京城下至是請任使之蓋示和議定不欲自專也
初太原既陷分河東為兩路置安撫使以治之嘗命友
極為河東隆德府路經略使者是也僉言曰尼堪令朝
廷出敕以高世由守西京張友極為大金隨軍轉運使
催督畿甸民糧以餉軍
十七日戊寅再免公私房緍一月再遣割兩河地界
使臣先是金人欲再遣大臣督割兩河地界朝廷遣陳
過庭而金人拘留至是日始遣復增差使臣十人
十九日庚辰督責金銀委御史臺大理寺開封府根治
朝廷以金銀之數未敷督責甚峻仰御史臺大理寺開
封府見捕輸納愆數踰限者根治雖戚里權貴豪族官
至承宣使婦人封邑至恭人夫人皆荷項拷掠期於必
納而後已又詔許納金銀人平直還茶塩鈔金一兩凖
三十二貫銀一兩凖二貫三百文榜諸州縣鎮公使曾
遣在京買賣變易到見在金銀仰日下盡數赴官交納
隠蔵依軍法又榜京師天下富商大賈所聚應店肆居
宅收蓄金銀之人並盡納官戸店主並許告陳知情與
同罪隠匿並依軍法又榜示宰執已下應賜贈金帶者
並納赴官又詔毁神霄金輪悉以充數
二十日辛巳散遣使臣於諸門分頭交納金銀金人掌
受納者求瑕指疵動輙退易金不甚赤銀不成蜂窠叚
子薄皆不用至毆擊使臣意欲賂送官吏多以大蒜沙
糖針線花藤賂之
二十一日壬午毁官屋賣薪以濟民乏柴薪上憫念之
乃令四壁毁官屋置場委官賣柴以濟闕先是十六日
遣人語二將欲開諸門令細民樵采日給尼堪不許曰
但令折屋燒敵薄城以來每夜或日晡栅中鼓鼙四發
及得城後擊於城上謂之平安鼓城中牆屋皆震聞者
不聊生自是間一擊之不復如往日矣
二十二日癸未大雪詔軍民樵採萬歲山竹木是日大
雪盈尺上念細民之失所降詔曰風雪大寒小民闕乏
柴薪多致凍餒皆朕不德所致萬歲山許軍民任使斫
伐由是百姓争往焉以千萬計多為軍兵擅之知信德
府梁揚祖以兵至北京梁揚祖自將五軍以武義大夫
張俊武翼郎苖傳花寔武功郎祁超從義郎蓋淵統制
一萬人自信德府起發至北京王巡撫周至徐問揚祖
曰諸將誰最得力揚祖曰張俊最得力金數至信德府
城下俊出戰屢捷王擢俊為元帥府統制
三朝北盟會編卷七十二
