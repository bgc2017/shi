三朝北盟會編卷九十二
宋徐夢莘撰
靖康中帙
起靖康二年四月九日戊辰盡十日己巳
遣謝克家來歸大宋受命之寳於帥府太后遣姪權衡
尉少卿孟忠厚賫書勸進於大元帥書曰吾自處道
宫垂三十載廼者都城失守二帝北遷撫事悲摧實無
主意忽承中旨俾正號名追惟閒廢之餘當此危亡之
際冐居寵數誠亦何心瀝懇再三莫之聽許乃以此月
五日入延福宫而百辟建言請權聽政顧早衰多病且
久去宫闈豈復能堪朝廷大事言念趙氏舉宗之盡去
人心思宋之日深不屬老身難當此責是用夙宵黾勉
期濟艱難然神器久虚必湏真主今中外近屬唯王一
人矧忠勇英明四方屬望入繼大統非王而誰已遣馮
澥李回告王傳序之意王其速馳輿衛入處宸居上以
安九廟之靈下以弭四方之變吾所嬰之重負既付託
得人當便辭機務之煩以就安閒之適今遣姪權衛尉
少卿孟忠厚親承動靜并道吾意夏初微暑更慎保調
四月空日母致書元帥大王邦昌遣謝克家來歸玉
璽一紐其篆文曰大宋受命之寳大元帥府僚屬引克
家捧寳前跪以進王王謙拒久之慟哭不受已而跪受
命汪伯彦司之伯彦跪捧用藏巾箧守之惟謹耿延
禧中興記曰邦昌遣謝克家及孟太后遣姪忠厚同賫
大宋之寳及太母手書勸進帥府官僚耿南仲以下引
謝克家等見南仲奉大宋之寳授上上慟哭羣臣皆慟
上跪受寳讀書訖謁者引見謝克家孟忠厚如賓客之
儀上謂延禧等曰張子能誠知禮使其不知分而妄作
吾必以兵取之所傷豈勝計哉得免吾舉兵亦可取矣
初聞謝克家賫寳至或者謂邦昌自受楚則賫大宋寳
來彼無用者耳既聞邦昌奉太母等恭狀上始不信上
再命延禧作書諸道帥令逐頭項人馬只於京城下寨
聽候指揮不得發一人一騎入城謝克家辨事偽楚進
狀云右臣凖尚書省劄子朝請郎提舉杭州洞霄宫謝
克家進狀七月十六日奉聖旨令臣聞具當時因依奏
聞者臣契勘先於靖康二年三月一日張邦昌入尚書
省臣舊不識邦昌當日方見臣便以言動之因說相公
輔兩朝出使逾年終免禍難若非忠義何以及此邦昌
云自來恨未拜識臣言相公曾察今日人情所向乎今
日人情畏金人兵威耳金人去後能保人心如今日乎
邦昌曰誠如是也臣曰當今康王在外元祐皇后在内
天意亦可見邦昌曰是邦昌之心也後見邦昌臣說相
公今日權宜濟難湏是便做個痕跡令人曉了邦昌問
臣當如何臣說將來不湏入到禁中湏於内東門裡閣
子中安下不湏見宫人軰又勸邦昌遇有人使方着送
來衣服平日只着常服其餘並是隨衆同見至初七日
王時雍申明乞差官分管職事臣其時不肯承當門下
省人吏來參臣亦設椅請坐以示堅不承當之意邦昌
自謂臣曰忘省中之語若虚着窠闕被軍前差將來人
如何臣當時已傾心陛下再三思得利害實是如此若
軍前差人則城中束手做事不得矣所以含羞忍恥者
以圖大計也自後臣又累勸邦昌不可稱聖旨不可用
衛士排立不可坐紫宸垂拱等殿不可改年號不可肆
赦後又見欲與朝士差遣臣思得邦昌不能盡用臣言
若更别用不是當人恐妨大計故臣累說今日豈是差
除之時如是闕官不得已不如且用舊人臣又勸邦昌
差人迎立陛下臣說康王當今合立者也當遣使道迎
立之意如此便是功臣不然即叛臣矣為功臣為叛臣
只在此舉豈可少緩邦昌曰非是少緩只是兵戈如此
何緣遣使去得臣說湏是預先差人使軍民曉了其差
人月日將來亦可騐實所以節次差謝克家等是也臣
此等事未嘗與人詳說慮有自矜之嫌今既奉聖旨令
臣開具因依即不敢隠漏謹錄奏聞伏候勅旨秦湛
回天錄曰邦昌三月入都省是日吕好問晩見邦昌邀
衩衣相見先是初聞皇城司定議吕公憂懼甚或曰吕
勤與邦昌頗熟吕公問勤曰邦昌何如人勤曰舊日見
渠小膽怕事特甚故吕公求見間便以言動之曰相公
輔相兩朝人望為允出使逾年卒免灾禍若非忠義所
感何以至此邦昌曰久聞盛名常恨未得拜見吕公又
問金人所為邦昌曰却時得與肅王相見昨肅王不快
邦昌逐日覷當親自與他合藥幸得肅王安樂昨回來
過邢州城下鐵騎不滿千人忽向城作一字陣城中更
無人敢出中國人柔弱如此既到國相軍中差十數甲
士監守夜間雖翻身亦上床覷當吕公曰此金人之情
也相公知今日人情所向乎今日人情畏金人兵威耳
今金人既去復保人情如今日乎張變色曰然吕公曰
金人言語不通皆是契丹深怨朝廷又春間𤼵遣燕人
非理今燕人遂為血讐反臣金國相與謀盡要去趙氏
豈留餘力然康王在外他不知所在元祐皇后在内他
亦不知天意亦可見豈人力能違天也相公若權宜應
副尼堪之意變作還政復宗社之謀則天人皆應變禍
為福邦昌曰此邦昌之心也望相公密其謀恐有愛利
或亂視聽也吕公入省中再見邦昌曰相公今日權宜
濟難湏從初便做個㾗跡使人曉了邦昌曰當如何吕
公曰軍中送來者衣服若遇金使方可着他時只與大
夫常服相見可也今又不可用衛士排立不可山呼又
有一事相公不若只在會通門外閣子中安下不要入
禁中先朝宫人不可相見如闕人使喚親戚處借一兩
婦女使喚可也邦昌曰外人豈敢帶他入去吕公曰勸
相公不要入到裏面恐衛士聞之憤怨也以吕公權門
下省吕公堅辭不肯當邦昌曰忘省中之語耶若虚着
窠闕被軍中差人奈何吕公曰乞差官以次權攝邦昌
曰若二帥問因何不依朝制則大家都不穏便吕公思
得若軍中差人來則内奏事束手不得矣吳幵莫儔自
敵營回金相劉彦宗侍中言一千年後亦不得說着趙
字明日敵中貴人十數軰至南薰門曰康王我眼上物
當以五萬騎取之今安在吕公對曰康王不知所在大
王貴人在國門之外尚且不知圍城之中如何得知左
右勸公語言太峻或有不測吕公曰盡心國家應有鬼
神護用此繫腰帶子便自經也天地當覽此心必不降
禍吕公曰事急矣募人持書上大元帥謂大王所領兵
若可當敵則俟敵歸可以邀擊以迎二聖若彼衆我寡
即宜遠避若二聖不可回某於城中議定願大王自立
為宗廟社稷之計以雪二聖之耻大王若不自立恐有
不應立而立者臣世受國恩身忘宗族皆不敢怨所以
敢為此言願大王痛察金人立邦昌或勸坐紫宸殿垂
拱殿吕公謂邦昌曰豈真個做乎邦昌矍然吕公語邦
昌曰相公宜早遣使推戴康王於城内便是功臣若先為
城外推戴策立城内便是叛臣為功臣為叛臣只在此
舉豈可少緩耶邦昌曰非是少緩兵戈如此豈容遣使
耶吕公曰但預先差人使軍民知之將來縱來别人策
立亦可騐差人月日則心跡自明不然豈但相公不能
自保某軰家屬豈可保耶於是差謝克家賫傳國寳往
大元帥府大元帥府僚屬定即位南京之議日歷曰
戊辰幕府臣羣僚耿南仲等會於麟嘉堂集議王即位
事諸將及官吏或曰濟州或曰南京而四鄰郡邑初夜
望濟州紅光屬天如赤鳥翔翥皆謂是火光達旦村人
如城乃知非火識者謂火光乃宋火德之符亦如周武
王火鳥之瑞也濟州父老軍人無慮萬計以祥光所𤼵
乃詣麾下乞王即寳位於濟州幕府羣僚曰南京寳位
藝祖興王應天順人之地王宜即帝位於南京紹隆先
烈於時宗室仲琮等議昔晉安帝蒙塵西上大將軍武
陵王遵承制行事不改元幕府羣僚同難曰昔唐明皇
帝遭安禄山之難車駕入蜀詔皇太子為天下兵馬大
元帥拜裴冕御史中丞副之冕與杜鴻漸崔漪等請皇
太子即帝位其辭大略以主上狩蜀宗社神器要有所
歸宜正位號有如逡廵失億兆心則大事去矣皇太子
始即帝位於靈武卒能克復兩京迎太上皇帝於蜀况
今日之禍二聖北遷邦昌僣偽天下惶惶有甚於天寳
時大王以太上皇之子皇帝之弟入繼大統其誰不以
為宜矧皇帝命大王以兵馬大元帥&KR0790;意可見矣今天
下兵馬會合不於此時蚤正位號將恐姦雄乘隙搖煽
紛紛宜用唐肅宗故事推戴大王即尊位以定天下實
宗廟社稷之福羣黎百姓之幸何且稱制徒取法晉武
陵王實無能利國家而安祖宗在天之靈慰二聖之南
望也延禧徐謂仲琮曰公是宗室豈不避嫌會有竄逸
自敵寨歸者傳太上皇聖語康王可便即皇帝位又衣
裏蠟封方二寸許親筆二字即真益昭天命之符二聖
相授之至意仲琮等議遂屈於是勸即帝位南京之議
定矣尅擇官王符選擇得四月二十一日庚辰具以呈
禀王慨嘆可之中興記曰是時議上即位於濟州或
南都未定濟州父老軍民數萬人詣轅門乞即位於濟
州羣臣議即位於南都便乃集議於麟嘉堂宗室仲琮
等數人議不當即位當著淡黃衣稱制不改元下書誥
四方南仲延禧世則曰二聖北狩天下不可一日無君
道君之子皇帝之弟唯上一人已建大元帥統天下兵
不於此時正位號以定天下天下無所統一將生亂稱
制不改元那可久必即大位而後天下定况有自敵寨
歸者道上皇語云可告康王即大位為宗廟社稷計若
即位乃道君之心宗廟社稷之福也何淡衣稱制以取
天下之疑生天下之謀乎仲琮議屈遂定即帝位於南
都
十日己巳邦昌避位周懿文奏徐秉哲已依舊開封
尹竊慮亦合却還大理卿職事可依舊權開封尹見權
執政並免簽書舊職孫僅許緩並致仕將作少監蘇餘
慶兵部侍郎唐恕太常丞唐元衡乞致仕不允盧襄權
兵侍六人乞還舊任盧襄去冬以侍郎乞宫祠沈晦時
為給事中吳幵莫儔至此尤為恐懼蓋當時為金人驅
使出入傳道指揮如僕隸日遭詬罵至於持廢立文字
推册邦昌皆由此二人今知去住不得乃辭免趙子
崧繳張邦昌與翁彦國書狀據經制使翁徽猷申今
月初十日午時朝散郎尚書戶部員外郎李健奉議郎
陳戩至彦國軍前賫到張邦昌書一本實封印記除已
繳連賫申大元帥大王行府外今錄白到一本連粘在
前申當司者右件錄白到張邦昌書一本連粘在前今
月初一日卯時據太康縣中開封府差人送到四月二
日黃紙手本一道全是登極赦意某即時行下太康縣
不得行出及遍下諸路不得施行唯聽大元帥行府之
命至當日未時據太康縣中準知太康縣事大夫引為
據奏院申準開封府指揮拘收初七日弓手丁進葛政
賫去尚書孔陪攽降到黃紙上印手本立便火急令差
去人申繳前來以&KR1088;繳納不得悞事縣司除已收元降
手本繳去急申乞照會某竊惟兵事貴速幾不可失事
久生變雖悔何及子崧與翁彦國已差翁挺吕弸中狀
詣府伏望大元帥大王俯徇勸請速正位以繫天下之
望以折逆臣之心子崧等除一面進師城外以聽王旨
外伏候王旨
三朝北盟會編卷九十二
