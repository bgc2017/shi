三朝北盟會編卷一百四十一
宋徐夢莘撰
炎興下帙
起建炎四年七月二十七日丁夘盡八月十日庚
辰
二十七日丁夘金人立劉豫於北京國號齊金人册
豫文曰維天會八年歲次庚戌七月辛丑朔二十七日
丁夘皇帝詔曰朕公於御物不以天下為已私職在牧
民迺知王者為通器威罰既已殄罪位號宜乎授能乃
者有遼運属顛危數窮塞否𫉬罪上帝流毒下民太祖
武元皇帝仗黃鉞而拯黔黎麾白旄而誓師旅妖氛既
掃區宇式寧爰有宋人來從海道願輸歲幣誓復漢疆
太祖方務善鄰即從來議豈期天方肇亂自起釁階隂
結叛臣賊虐宰輔招集姦慝擾亂邊陲肆朕纘承仰循
先志姑存大體式示函容迺復蔽匿逋逃夸大疆域肆
其貪狠自起紛争擾吾外属之藩鄰取其受賜之疆土
因彼告授遂與解和終莫聽從巧為辭拒爰命將帥諄
諭盟言許以自新終焉不改偏師傅汴首罪奔淮嗣子
哀鳴請復懽好地畫三鎮誓至萬年凡有質要悉同文
約既而官軍未退夜盡衆以犯營誓墨纔乾密傳檄而
堅壁私結人使陰啓事端以故再遣師徒詰兹敗約累
有畫河之議復成疑戰之謀既昧神明迺昭聖鑒京城
摧破鼎祚淪亡無併爾疆以示不貪之德止遷其主用
彰伐罪之心建楚新封守宋舊服庶能為國當其息民
不料懦夫難勝重任妄為退避反陷誅鋤重念斯民亂
於無主久罹塗炭未獲昭蘇不委仁賢胡能保定咨爾
具官劉豫夙擅直言之譽素懷濟世之才居於亂邦生
不偶世百里雖智亦奚補於虞亡三仁至高或顯從於
周仕當奸賊擾攘之際愚氓去就之間舉郡來王奮然
獨斷逮乎歴試厥勲克成用是委之安撫德化行任之
尹牧獄訟理付之總戎盜賊息專之節制郡國清况有
定衰救亂之謀必挾拯變扶危之策使民無事則櫜弓力穡
有役則釋耒荷戈罷無名之征捐不急之務搜隱逸舉
孝廉振紀綱修制度省刑罰而去煩酷發倉廩而息螽
螟神人以和上下協應比下明詔詢考輿情列郡同辭
一心仰在宜即始歸之地以昭建業之元是用遣西京
留守高慶裔副使禮部侍郎知制誥韓昉備禮以璽綬
寳册命爾封疆並從楚舊更須安集自相攸居爾其上
體天心下從人欲忠以封王室信以保邦圻惟天難諶
惟命靡常厥德保位爾其勉哉勿忽朕命(玉册計六十六方每方字)
(兩行金填字)豫遂僣位於北京肆赦云門下自前朝失御率
土無依内離民心致蠭起弄兵之盜外開邊隙來鷹揚
問罪之師山川靡寧干戈互動耕桑廢業壠畆彌望而
荆榛老幼逃生廬舍多為之灰燼原野厭於流血溝壑
填扵殘骸兵火連年不休亂離自古所少言之流涕念
及痛心嗟赤子之無辜冀皇天之降福宣命亟頒於上
國郡制特設於東州顧某何人誤承此任自念風猷寡
陋家世側微昔也壮年久林泉之是樂今焉晚節豈軒
冕之為心属乞退閒竟無允命提綱五路空殫夙夜之
勞歴試暮年蔑著錙銖之效雖近地稍形於康乂而遠
民未免於飢荒方圖自劾而歸敢有懷他之望顯册之
既屢下要在必從避辭者凡四章無所不至使命愈加於
促廹軍民不容於遁逃至於属部之州列奏樂推之牘
此豈人事致爾實有天數存焉知便安難遂於已私則
吉凶宜同於民患當天造之草昧念王業之艱難恭授
册儀尚循墻而欲避勉應位數若負刺之不遑雖非虞
舜之明揚幸無成湯之慙德已於天會八年九月九日
即皇帝位國號大齊布告中外咸知朕意尚念世道交
喪國俗益訛貪頑未革於餘風詿誤多罹於憲網力期
化洽深軫哀矜宜布湛恩與之更始可大赦天下(云云)
於戲臨深履薄何以當副(缺一字)之隆拯溺救焚可以慰
來蘇之望公卿宣力士庶協心共贊𦕈沖以臻康泰以
前宗正寺丞李孝揚權左丞濟南通判張柬權吏部侍
郎兼右丞子麟大中大夫提領諸路兵馬知濟南府以
延康殿學士前宣奉大夫前太原尹張孝純依前宣奉
大夫封開國公守尚書右丞相弟益北京留守都水使
者王䕫汴京畱守升東平府以為東京改南京為歸德
府豫生於景州守濟南節制東平僣位大名起四部強
壮為雲從子弟應募者數千人四太子南伐回以李鄴
李俅李儔鄭億年臣豫以儔為監察御史億年權工部
侍郎節要曰先是北中偽留守高慶裔獻議於尼堪
曰吾君舉兵止欲取兩河故汴京既得而復立張邦昌
既被廢逐故再有河南之役方今河南州郡自下之後
亦欲循邦昌故事元帥可首建此議無以恩歸他人蓋
以金人自陷山東達蘭久居濱濰劉豫以相近奉之尤
喜達蘭嘗有許豫僣逆之意慶裔尼堪腹心也恐為達
蘭所先遂遽建議務欲功歸尼堪尼堪從其說遣慶裔自雲
中由燕山河間越舊河之南(劉豫節制舊河為界)首至豫所隸景
州會吏民於州治諭以求賢建國之意郡人莫敢言之
皆曰願聽所舉某等不知賢者慶裔徐露以属劉豫郡
人迎合輿情懼豫權勢又豫適景人也故共戴之慶裔
至曰爾與朝廷帥府之意正相合爾遂令列状舉之慶
裔至德傳東平一依景州之例既至東平則分逓諸郡
以取願状歸至雲中具陳諸州郡共戴劉豫之意及持
諸吏民願状於尼堪復令慶裔馳問劉豫可否豫陽辭
之又且推前知太原張孝純慶裔歸報尼堪又遣慶裔
喻豫曰戴爾者河南萬姓推孝純者惟爾一人難以一
人之情而阻萬姓之願爾可就位我當遣孝純輔爾豫
諾之尼堪於是令右監軍烏舍馳稟於金主烏竒邁從
之故豫得僣立或謂本鄧州叛臣張綱中獻策於慶裔
以三班奉職酬之復以其說為己見獻於尼堪非也金
人入攻山東以邦昌為名不易官制風俗者其議素已
定矣不然達蘭豈敢擅許於人耶劉豫揣意求於敵慶
裔懷私属於豫其所由來漸矣非自剛中始也然剛中
之罪豈勝誅哉太行義士石子明與金人漢軍萬戶
韓常戰於真定大敗常軍石子明與韓常戰於山西
真定烟脂嶺大破常軍千戶劉慶餘為砲折其頸金人
以萬戶比都總管之職千戶比節度使百人長比刺史
今燕雲諸路民兵千戶百人長乃以家業或丁數定之
在軍則權為千戶百人長散則還為散民
三十日庚午水賊崔增攻太平州崔增自癸丑寇城
下攻擊不克至是退去
八月一日辛未朔岳飛除昌州觀察使通泰州鎮撫使
五月岳飛有靖安鎮之捷生𫉬金人三百餘人至是
岳飛獻俘於行在授昌州觀察使通泰州鎮撫使桑
仲陷襄陽府京西制置使有曺端者自京城陷聚衆
擾於京西號為曺火星千秋遣人招之屯於襄陽城下
是時桑仲在唐州盡取強壮為兵唐州之民在桐柏者
盡為董平攅集属董平者退進無所依皆盡室願歸於
仲仲之衆漸盛遂自光化軍將寇襄陽千秋遣端禦之
并檄鄧州譚兖為援端與仲相遇於高車急擊之仲敗
稍退引端以獲捷報千秋會兖遣騎兵五百來策應千
秋曰譚安馬軍皆精銳當策應功耶遂率衆退於中廬
南漳之間且日令馬軍破賊仲聞端已退去整衆而進
與鄧州馬軍遇地勢坡坂而有低林俗呼為孛羅岡非
騎兵之利鄧州大兵敗仲遂寇襄陽千秋公安親隨兵
未嘗歴戰陳皆輕佻欲出戰千秋不許至於再四乃令
出戰悉用行纏扎腿以青紅帶繫定著新布衫如市井
間做場弄棒人仲以馬軍數百伏路兩旁俟親隨軍纔
過未盡即突出盡喝令坐親隨兵皆坐以棍棒次第敲
殺之方其敲也有一人奮身而起大呼曰我與你擡擔
仲之黨皆大笑有失杖者千秋下統兵官正貴等諸軍
皆散千秋棄城奔於中廬仲遂據襄陽千秋遣人密說
王闢使圖端闢者端之禆將也遂殺端衆軍皆散或百
十人或三二百人各為火伴者莫知其數唯後軍李忠
塞差遠獨不散散與不散者盡戴白巾聲言為曺太尉
報讐千秋不可居乃轉往金州自此入川矣
七月丁丑李允文為鄂州路安撫使知鄂州靖康間
李允文以教王寓舜避奉使謫閒者數年張浚為川陜
宣撫使道出鄂州允文謁之浚與允文皆行至西京以
為京西提刑時趙宗印屯於郢州欲隨浚入川乃以兵
馬盡交與允文而吴錫初受宗印招安亦在其中至是
允文為鄂州路安撫知鄂州盡以其兵行張俊為檢
校少保定江昭度節度使制曰門下三軍利用莫如
忠勇之兩全十乘啟行尤貴文武之兼寵朕博稽輿論
優奬虎臣乃進律疏之褒用竦在廷之聽具官某性資
沈鷙材力驍雄得孫吴方略之竒兼信布爪牙之勇執
干戈而衞社稷心存蹇蹇之忠安邊境而立功名躬履
堂堂之陳昨緣多故尤見殚誠提萬旅以趨朝扈六飛
而復辟旋因東狩留駐海壖偶敵馬之長驅帥王師而
鏖戰奮當大敵援枹鼓以忘身坐掃妖氛用鯨鯢而築
觀兹及行朝之底定復銷羣盜之搶攘併錄茂勲用加
醲賞秩視三公之貴地兼兩鎮之崇載錫爰田仍加真
賦增中權節制之重示上將威儀之多於戲有功見知
朕既每存於大信縱敵生患汝其不替於前功惟一心
同奬於朝廷斯千載永書於令甲服予之訓時乃之休
十日庚辰隆祐皇太后至自處州盧益辛企宗護衞
隆祐皇太后至行在李回楊惟忠防衞六宫王&KR0645;軍
於信州王&KR0645;自馬家渡失守潰散由徽州走浙東至
處州為神武右軍馮宗回追及戰於天寧寺前&KR0645;走福
建路宗回及李俸追至南劍州然&KR0645;乃潰兵非盜賊也
朝廷命軍於信州薛慶及金人戰於揚州軍敗被殺
郭仲威棄其城奔於興化烏珠自建康回軍至六合
縣欲發舟船取楚州路行而趙立在楚州薛慶在高郵
軍舟船不可發故烏珠駐軍六合未得歸達蘭自夀河
寨往六合見烏珠議事請益兵會孫村浦夀河之軍共
取楚州烏珠乃分三太子兵欲攻高郵時郭仲威為真
州鎮撫使移文報高郵薛慶慶知金人欲攻已於是率
兵來揚州會戰庚午慶至揚州與金人遇遂進戰不勝
慶引還金人追至東門外慶墮馬被殺馬尋舊路走還高
郵軍中見之曰馬空還矣薛太尉其死乎仲威棄揚州
奔興化姓氏錄忠義傳曰薛慶建炎三年率兵數千
據高郵軍善用大刀勇冠諸軍知樞密院事張浚往撫
淮南至高郵軍慶詐降拜馬首迎入城執之浚部下陜
西兵三千多見殺逼浚令出慶軍將士官告三千道四
年除楚州鎮撫使朝廷約諸州鎮撫互相應援紹興元
年金人攻揚州圍鎮撫使郭仲威慶往救之殺金人兵
甚衆慶力戰而死人稱其忠勇絶倫能以功掩過者唯
慶能之金人陷高郵軍措置高郵軍事國奉卿棄城
走金人三太子既敗薛慶之軍於揚州即長驅侵高
郵軍副統制王林出城迎戰不勝奔於通泰高郵軍事
國奉卿走還楚州張用中軍徒黨歸於鄂州張用
不受鄂州招安曺成以馬老爹事執捉中軍人多被殺
戮者用之妻一丈青奮身出招中軍人隸麾下中軍人
皆歸之用衆二萬人皆訴無粮食一丈青曰待我措置
猶未知用受鄂州招安俄有人報用已受措置司招安
一丈青乃率衆趨鄂州避馬友不由漢陽取間道出漢
陽之後自下流渡江復與用合趙立起趙瓊寨民兵
不至先是六月趙立起趙瓊寨民兵於城中七月復
放歸本寨至是金人已陷高郵軍達蘭欲併高郵軍人
共攻楚立遣楊柳金率親隨五十人起𤼵瓊民兵起諸
寨首領共圖解圍楊柳金至吴城土豪徐宗成曰滿家
良賤皆為楊柳金殺戮今乃敢來此耶遂與土豪衡進
及瓊等謀殺楊柳金抽其脚筋以棗木為大枷械其頸
置之井上垂其身軀而死扛出之擲屍於清河中親隨
五十人唯一二人得生還時楚州已破攻急立聞之大
悔咬指出血滴血寫書責已差蒋某招諸水寨無應者
趙瓊贈蒋某銀衣服等使歸援兵遂絶矣李邦彦吴
敏李綱皆復舊官張琪移屯於襄安鎮初張琪屯
於舒城縣界李成在舒州頭子山遣人索粮草琪懼之
移屯於廬江縣四月琪破礬山寨先是盧巡檢者聚衆
自保既邅琪所破乃奔散渡江途中之人以為奸細遂
殺之六月琪破崑山寨至是移軍屯於襄安鎮范宗
尹量移王時雍徐秉哲莫儔吳幵王紹王友王及之胡思
等仍薦孫覩汪藻李擢陳戬等范宗尹量移王時雍
等皆不聞奏議者譏其不公翟興令其子&KR0008;及趙林
敗金人於永安軍金人侵及陵寝翟興遣其子&KR0008;及
統領官趙林率兵由河陽南州至鞏縣永安軍邀擊屢
戰皆捷襲逐至澠池縣出界翟興加武略大夫兼閣
門宣贊舍人為河南府孟汝唐州鎮撫使馬步軍都總
管兼河南府事管内勸農使朝廷以分鎮之權擢翟
興為鎮撫使制詞有曰果毅自奮知略有餘總合師徒
賈擕劍摧鋒之勇襲逐外敵有履軍搴旗之功先是兩
河陷沒興以京西為河東河北接境是時尚有忠義之
人聚兵保守山寨不願順番者興遣親信持蠟書取間
道以結約之如向滵王簡王英等數十寨願聽節制興
具聞於朝廷上大喜遂命興經制使王擇仁同領其事
擢興節制應援河北河東兩路軍馬使興遣人作商販
渡河密齎撫諭自是并汾澤潞晉絳懷衞河陽等數州
山寨首領盧師迪李吉李彦隆馬夜义李遵宋德輩至
河陽見興矣孔彦舟據潭州朝廷降程昌禹鼎澧
州鎮撫使兼知鼎州詔告既到昌禹檄傳鼎澧間孔彦
舟在鼎州仍渡江取太平村入湖南界至寧鄉縣王以
寧率師拒之不勝彦舟遂入據潭州逹蘭遣使特默
萬戶撫諭趙瓊寨達蘭會高郵金人併攻楚州慮趙
瓊寨或為楚州之援也乃遣使特默萬戶往撫諭之瓊
已拒楚州之命不𤼵援兵一人徐宗成等殺其來使楊
柳金遂力約特默萬戶至宿遷縣追瓊等諸首領聽命
三朝北盟會編卷一百四十一
