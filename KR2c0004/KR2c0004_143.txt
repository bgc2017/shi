三朝北盟會編卷一百四十三
宋徐夢莘撰
炎興下帙
起建炎四年十月一日庚午盡十二月二十二日
乙未
六宫至自處州劉光世退軍鎮江府上命張俊出
兵援劉光世而俊他託不行
十月十日己夘李成徒黨馬進犯江州李成據舒州
朝廷授以舒蘄州鎮撫使成内懷奸愎而外假恭順光
黃州鎮撫使吴翼謂光州不可守率軍民棄其城而去
道途艱梗無所向往依成死於成軍中自此謀據江西
以觀天下之變遂遣馬進寇江州知州姚舜明問計於
統制劉紹先紹先請堅守紹先字嗣祖知書傳稍通兵
法京城統制官閻瑾喜其為人以女妻之京城陷瑾潰
敗紹先隨至江州瑾留紹先以衆數千屯江州紹先屢
與楊進戰及酈瓊圍固始紹先以兵敗之堅守城壁力
捍瓊保全固始後率衆歸江州舜明喜之辟為統制
李回同知樞密院李回扈從六宫還除同知樞密院
事李回辭免批答勅李回省所奏劄子辭免同知樞密
院事恩命事俱悉朕惟國家傾危屯否未有甚於此時
者也非得天下人豪策慮出乎拘攣之外者不足以輔
成中興之功以卿有當世之材邃古人之學詳練周密
為時著聞故聞千里之造朝寝食不忘於虚竚擢置樞
機之地共圖龜鼎之安卿而不能尚誰可者勉服寵命
毋庸固辭所請宜不允故兹詔示想宜知悉岳飛斬
其統制傅慶傅慶衡州窑戶也有勇力善戰屢立功
岳飛寵惜之以為前軍統制慶恃其才視飛為平交嘗
曰岳丈所主張此一軍者皆我出戰有功之力每有需
索於飛則曰岳丈傅慶沒錢使可覓金若干或錢若干
飛亦屢與之無忤色及飛為鎮撫使持法嚴肅尤不可
犯而慶不改其常飛待之異慶頗覺之不喜會劉光世
遣王德來高郵以當金人在高郵楚州者飛遣慶以前
軍將士應援德與慶交馬而慶言欲伏事劉相公德許
之統領張憲聞其言告於飛飛銜之戒憲勿泄至是飛
令諸統制射遠箭慶三籌皆及一百七十步諸統制不
過一百五十步飛三賞慶酒醉飛取宣賜戰袍金帶與王貴
慶曰賞有功者飛問有功者為誰慶曰傅慶在清水亭
有功當賞傅慶飛大怒叱慶下階取戰袍焚之槌毁其
金帶乃曰不斬傅慶何以示衆遂命斬之張浚退軍
秦州張浚以陜西失利慕洧皆叛遂退還秦州趙
彬張中孚叛降於金人慕洧既叛張浚遣涇原帥劉
錡留將官張中孚幕官趙彬守渭中孚彬二人皆曲端
腹心意輕錡又知浚已還秦州恐一旦金人至不能守
乃相與謀逐錡而據涇原觀望進不敢追洧退不敢入
渭遂走順德中孚彬以錡去乃遣人詣金人乞降王
善餘黨推祝友為首先是王善降於金人徒黨皆散
金人屯六合也有邱虔者在滁州境内俄復渡淮過北
去祝友在滁州界皆善之餘黨友下寨於龔家城復欲
往巢縣李防禦者為王縣尉所殺王縣尉者鄉兵首領
也間探得李防禦寨中人皆出外擄掠粮食乘其虚而
劫之遂殺李防禦衆遂推友為首復還龔家城下寨專
殺人為粮食翟崇及李興敗金人於陽城縣擒其保
古貝勒先是張浚經營兩河委翟興措置河外事興
遣其子崇率禆將李興與金人戰擒保古貝勒得都統印記獲
首級鞍馬器甲甚多興復遣崇取綘州之垣曲縣至王村與
金人遇有𫉬捷進兵至米粮川横山義士史準等率衆
來歸自是李興屯於商州
二十八日丁酉王林寇通州王林棄高郵而來也
秦檜至行在除禮部尚書秦檜既脱敵寨達漣水軍
丁&KR1124;水寨也&KR1124;發遣檜還行在令進士王安道馮由義
伴行由義字子儀既至行在士論疑之范宗尹李回奏
其忠而薦其才張守嘗為密州州學教授檜亦嘗為之
故守稱檜為可用上甚喜即除禮部尚書檜具辭免賜
詔不允曰卿頃者當干戈之際有社稷之言以忠信篤
敬而行蠻貊之邦以靖共正直而為神明之聽四年去
國萬里還朝乃升常伯之聫用示匪躬之勸昔鍾儀之
留晉國不忘南音蘇武之在匈奴常持漢節方卿所守
未足為難况乎踐祚之初已有旌賢之詔奪安車之高
志加秘殿之寵名今兹之除善理前命褒崇非過何以
辭為檜請以本身合得恩澤授安道由義官由是補迪
功郎舟人孫静亦授承信郎檜陷敵信息不相通時妻
兄王映取王氏子冒姓秦以為檜嗣立名曰熺俾承恩
授官至是王氏諸親以熺見檜檜甚喜以己子視之
知陳州馮長寧叛附於劉豫偽授戶部侍郎馮長寧
在陳州以王命阻絶乃附於劉豫請立什一税法豫從
之偽除長寧戶部侍郎
十一月簽書樞密院事趙鼎罷金人攻張榮於鼉澤
湖破其茭城張榮梁山濼取魚人也聚梁山濼有舟
三二百人常劫掠金人杜充為留守時借補榮官至武
功大夫遥郡刺史軍號為張敵萬金人進兵取維揚也
榮乘間率舟船自清河而下滿舟皆載粮食駐於鼉潭
湖積茭為城以泥傅之漸有衆萬餘金人屯於孫村浦
夀河也屢遣人攻之阻湖淖皆不能近是時天寒水凍
金人已得楚州遂併力攻其茭城榮不能當焚其積聚
棄茭城率舟船遂入通泰州
四日癸夘岳飛棄泰州岳飛為泰州鎮撫使軍於泰
州會金人達蘭有占通州經畫再渡江之意已破張榮
茭城敵騎寖入飛以泰州不可守於是率衆渡江入於
江陰軍而棄泰州張浚退軍於興州張中孚趙彬
既叛送欵於金人金人是時將陜西所得金帛悉已津
𤼵歸河東又知慕洧叛乃徐引兵而西於是吴玠自鳳
翔走保和尚原孫恂段丕則相繼自隴關入泰亭金人
至渭州得我情實乃入德順軍張浚聞敵入德順遂移
司入興州簿書錙重悉焼毁初浚欲大舉唯劉子羽議
論契合三尺之童皆知其非幕官兵將官心知其非而
口喏唯者十八九間有反復論難者又持之不堅獨幕
官楊晟力言不可不從乃求行邊不隨浚之富平及
失利乃來見浚浚慙諸事悉委之楊晟乃大罵子羽
意欲殺之楊晟既用事乃言金人欲必舉川蜀然後
歸國不若引兵金洋一帶俟金人歸國然後收復川陜
事乃永定浚雖未盡信其說然浚已置陜西於度外矣
興元帥王庶前帥鄜延知敵情次第適來議事勸浚收
熙河秦鳳兵扼隴關以為後圖浚不敢遂失全陜金
人陷楚州放散百司金人已陷楚州游騎至江上行
在驚恐乃放散百司從便仍結絶三省樞密院文字士
民多竄者祝友率衆渡江往新市薛店祝友在滁
州龔家城下寨也金人已破楚州矣滁河舟船盡於下
江而去友遣劉統領者於滁河尋遺棄舟船得大小僅
三柁遣數千人夾岸護送出瓜步口沿江北岸牽至馬
家渡友計置渡江招信劉綱又在江南把江口不容渡
友衆及岸不得登者三日友督之甚嚴六軍都督張舉
死於江遂以諸舟散星著岸上下占十餘里綱之兵不
及分而友之衆已有登岸者漸次盡渡往新市薛店下
寨縱兵擄掠徐文以其衆歸朝初徐聚徐文集衆有
舟船數百隻李彦先李進彦皆在東海縣李彦先進彦
請衆同謁廟神聚不疑之為彦先所殺徐文聞之開船
下海占據靈山有河北忠義人護宗室士幹至横島文
劫之士幹稱是濮恭懿王之孫朝廷遣人招文授武經
大夫兼閤門宣贊舍人士幹送大理寺俄刺面配廣南
後不知所終
十七日丙辰金人陷秦州達蘭既得楚州有再謀渡
江之意欲耕地為守遂率軍萬人陷秦州而屯駐
十八日丁巳知通州軍州事吕紳棄城走金人已破
泰州知通州吕紳懼而奔走紳自以棄城恐終不免於
罪戾乃奏云臣夜得夢諸軍皆被朱甲持赤幟蓋火德
之應乃國家中興之兆士論以為謟遂罷之王彦敗
桑仲於房州仲退軍襄陽府桑仲據房州也王彦嘗
從間道遣兵斷其粮餽亦請援於宣撫處置使張俊俊
遣楊惟直領兵來援丁巳彦濟師攻自黃水兵既接賊
氣懾奔潰近至白磧斬獲不可勝計凡為賊詿誤者悉
貸之招降來歸皆分隸麾下仲退軍襄陽府
二十日己未金人陷通州王彦為金均房州鎮撫使
王彦為三州鎮撫李忠自均州來攻彦率其衆號三
十萬彦及忠戰勝負相當劉豫建歸受館於宿州招
延四方士大夫軍民置𣙜場通南北之貨機察間探
十二月崔增降於吕頥浩崔增以七月寇太平州攻
城不克劉光世在建康遣人招安增不從預受吕頥浩
招安乃率舟船往上江纔到魯江口遇邵青船出江頭
不及備為青所敗增在無為軍界内屢與張琪戰江路
以擄掠為資所至無遺聞吕頥浩在饒州遣人投下文
字至是到彭澤縣得頥浩差人招安遂聽節制
二十七日己未張俊江淮招討使杜充至雲中見尼
堪節要曰充持將相之權據長江之險官軍數萬其
勢非不能拒敵也而望風屈膝於穹廬之間何背君負
國不顧節義之甚耶又聞尼堪初圍太原有保正名䠴
(音儘)起寨於西山保聚村民金人攻之往往為䠴敗去及
多邀金人出掠者由是尼堪遣大軍擒而破之䠴已保
守八月矣尼堪既得䠴命釘之於車刺刃於股將欲解
之䠴雖死殊不屈尼堪異之徐謂䠴曰爾若降我當命汝
以官䠴嫚罵曰爺是宋人寧死耳安肯降你識爺麽爺
姓石石上釘橛更無移改竟為敵所害噫里正之役非
將相之權也烏合之衆非士卒之練也斬木揭竿非兵
甲之堅利也寨山之固非大江之險也八月之守非望
風之速也釘之於車刺刃於股非帷幄之優游也充處
是而降敵䠴處是而不屈則忠義之士叛逆之夫所操
抑何遠也充聞䠴之風豈不愧哉
三朝北盟會編卷一百四十三
