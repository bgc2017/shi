三朝北盟會編卷二百七
宋徐夢莘撰
炎興下帙
起紹興十一年十二月二十九日癸巳盡其日
十二月二十九日癸巳岳飛死於大理寺獄中誅岳雲
張憲時岳飛在大理寺獄未肯招狀先是飛自郾陵回
軍也在一村寺中與王貴張憲董先王俊夜坐移時不
語忽大聲曰天下事竟如何衆皆不敢應唯憲徐言曰
在相公處置耳既退俊握先及貴手曰太尉太尉聞適
來相公之言及張太尉之對否先與貴曰然及俊告飛
使子雲通書軍中事因言郾陵路中之語追先赴行在
秦檜與先曰止是有一句言語要爾為證證了只今日
便可出仍差大理官二人送先赴大理寺並命證畢就
今日摘出繇是先下大理寺對吏即伏吏問飛飛猶不
伏有獄子事飛甚謹至是獄子倚門斜立無恭謹之狀
飛異之獄子忽然而言曰我平生以岳飛為忠臣故伏
侍甚謹不敢少慢今乃逆臣耳飛聞之請問其故獄子
曰君臣不可疑疑則為亂故君疑臣則誅臣疑君則反
若臣疑於君不反復為君疑而誅之若君疑於臣而不
誅則復疑於君而必反君今疑臣矣故送下棘寺豈有
復出之理死故無疑矣少保若不死出獄則復疑於君
安得不反反既明甚此所以為誅也飛感動仰天移時
索筆書押獄子復事之恭謹如初癸巳飛死於獄中梟
其首市人聞之悽愴有墮淚者其子雲及憲皆棄市初
獄成大理寺丞李若朴何彦由謂飛罪當徒二年白於
大理卿周三畏三畏是日遂白於中丞万俟禼禼不應
三畏曰曲當依法二畏豈惜大理卿耶有王輔者投書
於秦檜具言飛反狀已明檜以書付獄禼卒致飛於死
既而禼彈若樸以其兄若虚嘗為飛幕中參議故欲黨
庇之耳彦由附會樸是時若虚在宣州乃送徽州羈管
而若樸彦由皆罷出飛執兵權之日遣使臣王忠臣往
楚州韓世忠處下書得回書欲歸臨行世忠囑之曰傳
語岳宣撫宣撫有結髮之妻見在此中嫁作一擁押之
妻可差人來取之忠回密報飛以世忠語飛且曰履冰
渡河之日留臣妻侍老母今妻兩經更嫁臣切骨恨之
已差人送錢五百貫以助其不足恐天下不知其由也
岳侯傳曰侯名飛字鵬舉相州人也少為韓魏公家
庄客耕種為生於靖康末聞張所為河中招討侯遂投
軍往三次方得見張所所觀侯才武特刺效用令帳前
使喚至建炎初王彦為張所前軍統制用侯為使臣王
彦行軍往太行山遇金人接戰侯遂勝奪馬數十匹并
擒托卜嘉頁嚕侯充前軍准備將至三年侯為王彦所
疑夤夜自引一軍千人投京城留守杜充充用侯出戰
數有竒功遂遷侯為中軍統制至三年春二月被擄將
張用王善領兵約五十萬衆叩京城留守杜充遣侯并
丁進桑仲馬臯等各統兵迎戰不終朝潰散張用王善
兵騎敗走陳州後金帥烏珠與侯軍連年拘戰侯兵勢
弱不如敵衆遂遭所潰隨杜充棄京城前往建康其時
在京居民已降金國内有劉經扈成戚方等諸將於建
康乘勢為亂劫掠州郡惟侯一軍秋毫無犯屯於宜興
縣官吏民戸皆懼所在棄走宜興縣投侯居止盖緣侯
軍整肅不令騷擾民庶有犯者並依軍法以此前後一
年收捕扈成戚方及斬劉經并留守司散殘官軍千餘
人復取建康招民安業四年常州太守林茂薦侯於朝
廷充通泰鎮撫使時賊首李成自呼李天王並馬通商
元等共提兵三十萬占據淮西淮南數州屯駐往來劫
掠朝廷差張俊充兩淮招討使統軍十萬與李成相距
緣李成兵銳數戰未能獲勝張俊奏朝廷乞侯同王&KR0008;
陳思恭以本軍隸之李成遣偏將馬進領兵三十萬對
壘於洪州諸將不敢當其鋒張招討請侯議曰俊與李
成數戰不勝公有何見願求一計侯對曰某既蒙所問
不避僭越用兵者無他仁信智勇嚴五事不可不用也
有功重賞無功者重罰行令嚴者是也某雖不才乞為
先鋒與敵迎戰必可破之俊喜而許之選精兵三萬並
本部諸將拒馬進至玉隆觀大破進軍進走筠州侯領
兵殺之降其步軍五萬餘衆李成商元北走後又統衆
招降張用等兵數萬侯功第一改差充神武後軍統制
兼權邊鎮撫使至紹興二年又統本部軍馬前去湖南
接連廣界收捕曹成戰於道州大破其數萬加中衛大
夫武昌軍承宣使又復軍往潭州界收捕劉忠紹興三
年偽齊劉麟並四太子烏珠約兵三十萬衆併兵大舉
攻滁和通泰直抵揚州宣撫使韓世忠困於楚州侯聞
曰若得某在通泰豈懼烏珠劉麟收曹成劉忠萬事纔
畢再奏復收處州山賊侯遂先令人探察其賊首係彭
鐵大廖八姑王勝李洞天等約兵十餘萬山賊寨百餘
座侯將王萬寇成徐慶首先破固石洞又遣王貴龐榮
張憲等分投領兵攻打賊寨兩月之間捉大小首領五
百餘人彭鐵大廖八姑王勝李洞天等作過賊首加鎮
南軍承宣使江西湖南置制使神武後軍統制偽齊劉
豫遣劉麟並大將李成等兵十萬衆占據均襄隨郢為
久駐之計侯奉勅回軍徑往漢上與李成戰於郢州遂
擒斬荆超成退走襄陽侯既克郢州復至襄陽成整兵
再戰又敗走鄧州侯進兵成棄鄧州走潁昌府侯三戰
復漢上六州加侯清遠軍節度使偽齊劉猊王爪角孔
彦舟李師雄商元等兵二十萬攻廬州委侯回軍解圍
侯先遣牛臯徐慶李山救應又會合劉錡與偽齊接戰
於廬州孔彦舟認是牛臯徐慶等兵至遂不戰起寨而
走回京師加侯鎮寧崇信軍節度使湖北京西路招信
使鼎州洞庭楊么鍾子儀等作亂據鼎澧潭等諸縣朝
廷遣王&KR0008;劉寳拜崔曾吳全等將兵七萬收捉湖賊戰
數不利再委侯同張俊督諸軍出征時賊勢甚銳俊懼
曰此賊非易可圖欲侯明年與公討之侯謂丞相曰未
可若論來歲賊勢大張以某所見不過旬日擒捉賊衆
俊見侯志勇驍雄於是從之俊往河南安撫司差任士
安王俊等領兵二萬與飛同共調發侯方欲料敵次第
委任士安王浚孫義等不禀前進為所敗侯急下令諸
將曰限三日不平楊么等賊定斬汝輩立功者重賞湖
賊楊么等曰吾聞岳宣撫領兵二十萬已入潭州鼎州
至今多日不見到來豈不詐也想任士安等懼吾佯言
岳軍至遂令楊欽黃佐領兵五萬前赴士安十里到金
橋山忽遇飛伏兵四合大破賊衆楊欽黃佐等見兵敗
走覩委是岳兵至楊欽等料不能敵乃降欽獻計曰楊
么可擒容欽令人報楊么今任士安兵敗因走又聞後
有救兵至吾兄急將士卒速來救欽擒士安等以除禍
根楊么聞之必自領兵前來相公多用伏兵捉楊么不
為難也遣牛臯傅選王綱等各領兵伏於道側楊么果
自領兵前來應援牛臯傅選王綱等伏兵發楊么得乘
舟走入水寨侯親臨大湖當卜山峻處隔水令人罵之
率衆搬運草木於水中賊营中聞罵聲争用磚瓦石抛
擊上流放草木為瓦石填平人騎往來並無阻隔侯遂
將兵衆長驅深入水寨擒楊么夏成鍾子儀等並斬之
殺降賊首周倫周亮張百遍等並戰舟百隻前後八日
平盪盡净加侯檢校太保行营都總管右護聖將軍紹
興六年加封為少師武定勝國軍節度使湖北京西路
宣撫使江夏駐劄時金帥烏珠與偽齊劉麟率大將賈
潭商元崔臯李成孔彦舟王爪角等尅鎮汝蔡商虢唐
鄧京西大有南下之意諸帥養安不進侯遣王貴董先
傅選等收兵騎二萬於唐州北楊牛蹄白石何家寨遇
婁偽賊衆李成王爪角王大捷李序商元等共約十萬
迎戰自辰至申敵衆敗走連夜追兵遣至蔡州遂平縣
擒王大捷李勤郭安李序等奪馬千餘匹降士卒三千
餘衆權暫屯北陽歇泊偽鎮汝軍總管薛亨馬汝翼等
兵五萬犯方城縣侯遣牛臯王綱以步卒八千往方城
東北二十里地名昭福偽總管薛亨數戰亨兵敗走牛
臯等追至和尚寨禽薛亨斬馬汝翼奪馬三百餘匹降
士卒千人屯方城偽西京竇留守統制郭德魏汝弼施
富任安中等兵騎五萬犯鄧州界侯又遣張憲郝晸
楊再興共兵一萬前去迎敵至内鄉相拒二日憲與郝晸
楊再興議曰敵勢甚銳以欺敵我以輕兵迎戰佯退敗
走敵見必來追我我即伏兵取勝衆曰善遂發兵於來
日早使輕兵迎戰佯敗走偽兵果來追伏兵發前後夾
擊禽郭德施富奪馬五百餘匹降士卒千人魏汝弼收
殘軍趨歸洛陽侯自慮難獲捷然金帥烏珠偽兵百萬
糧食數十里急雖難保又見諸路按兵不舉遂收軍復
戍鶚州將擒到偽大總管薛亨並郭德等一十七人奪
到馬一千餘匹降卒五十餘人解押赴行在上赦薛亨
等賜銀絹并各人官資上更賜一官付侯軍中使喚時
秦檜當國方主和議忌侯申奏乞持母服棄軍權居江
州廬山檜遂舉張宗元為宣撫判官兼軍詔侯赴行在
加侯河南河北諸路招討使並湖北京西路宣撫使侯
方欲計議用兵有深入敵界北伐之意紹興八年秋九
月金使講和侯議奏曰不可與和緣金人素多譎詐國
事隙深何日可㤀臣乞整兵復三京陵寢事畢然後謀
河朔復取舊疆臣之願也臣受陛下深恩厚禄無一時
敢㤀因此與秦檜有隙紹興九年加開府儀同三司紹
興十年金帥烏珠来侵河南朝廷詔諸路再舉侯遣李
寳孫彦戰於曹州又周彦楊再興牛臯策應與李寳孫
彦合兵再戰大破金軍二十萬烏珠領潰兵走往汴京
侯又遣張憲傅選與韓常戰於潁昌常軍大敗退走陳
州求救烏珠侯遣牛臯徐慶崔虎王攔助張憲傅選與
烏珠韓常大戰於淮寧金軍敗走汴京張憲屯兵陳州
侯自屯郾城縣又遣王貴董先姚政馮賽岳雲等兵三
萬占據潁昌為久駐之計又分兵攻戰諸州遣郝晸張
應韓清取鄭州孟邦傑劉政攻求安軍郝晸張應與孟
邦傑併兵攻戰河南府李成王勝等兵十餘萬敗走棄
洛陽歸懷孟梁興趙鬼火等軍戰綘州泌火縣敵退走
濟泹斬敵將阿布哈千戸貝勒烏珠并龍虎大王威武
將軍韓常兵十萬俱屯臨潁侯在郾城楊再興李璋將
騎軍三百為二隊至近臨潁遇烏珠大軍戰楊再興兵
王攔戰歿侯整搠軍馬連夜起發於次日早拂明至小
張橋離臨潁二十里下寨有探騎報曰夜來三更烏珠
并韓常將軍等人馬起寨退走前去汴京侯欲乘勢追
逐申奏朝廷曰臣聞漢有韓信項羽授首蜀有諸葛孔
明先主復興臣不才望比此乞與陛下深入敵境復取舊疆
報前日之恥伏望陛下察臣肝胆表臣精忠竭力以報
臣之願也表到秦檜大怒忌侯功高常用間謀於上又
與張俊楊沂中謀乃遣臺官羅振奏兵微將少民困國
乏兵若深入豈不危也願陛下降詔且令班師將來兵
強將衆糧食得濟興師北征一舉可定雪恥未晚此萬
全之計時侯屯軍於潁昌府陳蔡汝州西京永安前不
能進後不能退忽一日詔書十三道令班師赴闕奏事
令諸路軍馬并回師侯承宣詔又不敢便行收兵恐烏
珠聞知斷我軍路故虚張其聲料買布帛造戰牌言進
兵北討烏珠使人聽探聞知侯有北討之意引兵夜遁
一百餘里我兵亦退四十五里裴城牛臯備戰時有人
報烏珠曰南家兵奔走已棄潁昌烏珠提兵復進侯軍
屯於蔡州時梁興在河北綘州尚未得知侯謂諸將曰
梁興見在河北與金人决戰退走翼城縣趙秉淵戰守
淮寧亦不知南歸侯遣李山史貴將兵救梁興趙秉淵
等回蔡州烏珠不敢進兵侯諸將軍人馬依次調發歸
江夏自將二千騎取潁昌入淮赴詔加侯樞密副使侯
曰所得諸郡一旦都休社稷江山難以中興乾坤世界
無由再復有人密報秦檜轉惡之
十一年大金約和上令議講和事便與不便侯奏曰金
人無故約和必探我國之虚實竊如從前正約和間併
兵盡舉張浚不能迎遏其軍大潰失離川陜烏珠韓常
重兵攻淮西是時韓世忠在楚州亦無所措遂求救於
朝廷後無旬日盡失淮楚退兵回住鎮江以拒江為阻
更無前進之意大概行軍無方略料敵無知識賞罰不
明信令不行兵無鬭志是以戰之不克攻之不拔則敗
之由也如臣提兵深入敵境潁昌之戰我兵大捷敵衆
奔潰潛入汴京當時若得戮力齊心上下相副併兵一
舉大事可成今日烏珠見我班師有何懼而來約和豈
不偽詐據臣所見為害不見為利也秦檜與張俊楊沂
中共舉劉錡為江淮招討都督諸軍檜密遣王俊同王
貴等前去謀陷侯王俊王貴等觀望奏張憲岳雲欲謀
反等事俄將張憲岳雲杻械送大理寺根勘上聞驚駭
秦檜乞將張憲岳雲同證明其事是時侯尚不知良久
秦檜密遣左右傳宣請相公略到朝廷别聽聖旨侯宣
詔即時將去却引到大理寺侯駭然曰吾何到此纔入
門到廳下轎不見一人止見四面垂簾纔坐少時忽見
官吏數人向前云這裏不是相公坐處後面有中丞諸
相公略來照對數事相公點頭吾與國家宣力今日到
此何也言罷隨獄吏前行至一處見張憲岳雲露頭赤
體各人杻械渾身盡皆血染痛苦呻吟又見羅振云王
俊王貴首張憲岳雲并侯反叛罪又前來云國家有何
虧負你三人都要反背侯向万俟禼羅振曰對天明誓
吾無所負於國家汝等既掌正法且不可損陷忠臣吾
到冥府與汝等面對不休衆人聞說向羅振并御史中
丞万俟禼等曰相公既不反記得進天竺日壁上留題
曰寒門何載富貴乎衆人曰既出此題豈不是要反也
侯知衆人皆是秦檜門下既見不容理訴長吁一聲云
吾方知已落秦檜國賊之手使吾為國忠心一旦都休
道罷合眼任其拷掠案牘完備先將張憲岳雲處斬紹
興十年冬十一月二十七日侯中毒而卒葬於臨安菜
園内天下聞者無不垂淚下至三尺之童皆怨秦檜云
後紹興二十三年三月内有殿前司勇後軍施全將一
鍘刀伏於暗處檜回朝向前刺之為轎子所隔不中施
全依法賜死紹興三十年北兵入邊連年大舉上思曰
岳飛若在金軍豈容至此即時下令修廟宇云
三朝北盟會編卷二百七
