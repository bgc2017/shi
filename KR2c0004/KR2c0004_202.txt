三朝北盟會編卷二百二
宋徐夢莘撰
炎興下帙
起紹興十年六月十一日甲寅盡閏六月十八日庚寅
汪若海剳子曰朝廷以藍公佐之回和議頗變以龍神
位四廂都指揮使劉錡為東京留守兼節制軍馬以五
月十六日始次順昌而十七日烏珠之軍已壓境烏珠
之敗盟舉兵求祁州也以大教為名起國中之兵一頭
項入山東曰聶哷貝勒一頭項入陜西曰三郎君一頭
項入西京曰李成烏珠與三路都統領龍虎大王韓翟
二將軍以五月十二日入東京初遣三路都統既下淮
寧來取順昌犯白沙劉某夜遣師晨至白沙相拒終日
合數陣三路都統大敗而去乞援于烏珠未至間劉某
遣驍騎將閻充夜劫三路都統寨正中中軍連破五寨
見毡帳數重朱紅美車有一將急披甲呼曰毋殺我留
我則太平軍士不聽殺之其餘不及披甲因亂激殺數
百人相枕籍死者莫知其數由此虚警晝夜不敢下馬
唯于馬上寢食已而烏珠率重兵來劉聞其將至也會
諸將于東門上問策尚安出諸將或曰今已三大戰軍
士夷傷者衆若烏珠自至恐勢力不加不如權護老小
渡淮劉正色謂諸將曰朝廷養兵十五年正要一朝為
緩急之用安可見大敵而退况老小一動必不能全敵
騎無數十里之遠者若被追老小必亂甲士未能保何
老小之可全不如背城一戰于死中求生上足以報荅
國家下足以取富貴請為諸軍五日内殺回烏珠衆皆
以為然人人激勵上下同心皆為破敵之志於是壊櫓
沉舟以為决戰烏珠所號長勝軍至則責三路都統龍
虎韓將軍等不肯厮殺致敗軍馬之衆謂其衆曰誓與
取順昌掉在溺河折三箭爲誓折一箭曰初九日早飯
于府衙會食折二箭曰能過車輪之下者皆殺折三箭
曰婦人財帛盡以賞軍其所將攻城士卒號鐵勃屠又
曰鐵塔兵被兩重鐵兜牟周匝皆綴長簷其下乃有毡
椀三人為伍以皮索相連後用拒馬子人進一步移馬
子一步示不反顧以鐵騎為左右翼號拐子馬皆是勁
卒充之自用兵以來所不能攻之城即勾集此軍六月
七日烏珠自臨城於潁河北岸剳寨三十餘里約十五
萬九日辰時扣城西門索戰謂城上人曰你只活得一
箇日頭猶吾人言一日也劉出軍五千人接戰自西門
轉向南門又轉自東門及東北角始與敵騎往來馳逐
後直撞入敵軍中手相扯捽刀斧相斫至有提去其兜
牟而刺之者軍士有中刀洞心而猶刺敵不已者有偶
失地利與敵相抱于城濠而死者血戰自辰時至申敵
乃敗走横屍遍野不知其數劉亦斂兵入城烏珠大怒
親擁三千餘騎直扣東門射城上著城上砲架皆滿又
被城上軍以勁弓射烏珠既大敗乃移寨于城門西門
開掘壕塹自西南至西北約十餘里欲為不戰之計而
坐困順昌劉又夜使人劫之上下不敢寧處十二日乃
盡走敵自言入中原十五年嘗一敗吳玠以失地利而
敗今敗于劉真以戰而敗疑是外國借來人兵烏珠至
太和因得氣疾黃腫下血居縣門樓卧兩日至淮寧府
龍虎者始敢獻言以為不當南來亦猶南人深入我地
烏珠無言怒諸軍之敗撻韓將軍九十柳條翟將軍八
十柳條其餘或一百或二百哭聲徹天韓將軍頗出怨
言曰我只為你於和尚原壊了人情莫不疑貳住三日
留翟將軍守淮寧府入東京欲往河北簽人有王山者
言河北無正兵可簽只有王姓耳王山者烏珠之舊用
知潁昌府至是攜來欲令再守順昌王山言大國中只
有烏珠主兵權舉國中兵盡起祁州所教之兵盡隨烏
珠除烏珠所將一頭項每戰烏珠親為擁押隊其餘頭
項如龍虎韓將軍之徒皆無鬭志又其麾下皆不欲南
來是以莫肯為用其所將孔彦舟酈瓊趙榮之徒只用
戰馬隨軍並無兵權烏珠之在順昌城下三郎君敗于
陜西亦遣人告急焉王山言是日南宋再有一頭項乘
其弊可盡成擒也但劉自金人至順昌見陳蔡以西皆
是望風投拜又見舊知州王山在城下恐城中人苟求
性命有賣義於外者更不敢用順昌府官吏軍民充守
禦既分其地於城上而又分其兵于城中遂巷口擺布
每遇令牌一過即百姓寂無一人敢出戶者止有兵五
千人可以出戰計劉所統不過二萬人中又止用五千
擁其舉國精銳之師即今諸大將所統或十萬或二十
萬使乘劉錡戰勝之後士氣百倍之際諸路并進烏珠
可一舉而破甚無難者今烏珠之在東京譬如取大魚
當遠其索而用之不必聚天下之師以圍東京今諸大
帥惟淮西最務持重不肯輕舉宜以淮西之兵塞其南
路俾西京之兵道河陽渡孟津俾淮東之兵卷淮陽渡
彭城俾陜西之兵下長安渡蒲坂則河朔之民必響應
冠帶而共降其黨契丹黑水渤海諸國必合為其主而
自立則烏珠可不戰而擒金國可不加兵而滅何則我
今以淮西京西淮東陜西四路之兵共圍烏珠是以四
易而攻一難我今以淮西自固根本而以京西淮東陜
西出其不意是以四難而攻一易烏珠見天下之師盡
圍之必以死戰故曰一難兵法曰勿攻其所難如遂為
之是烏珠之攻劉錡也今舉國之師盡聚于東京我仍
直趨于河北則河朔之民必響應則烏珠可不戰而擒
也烏珠一敗于順昌儻又敗于河朔則苻堅之事其果
見于今日矣且堅淝水一敗安能遂滅苻氏故曰契丹
之屬必自立則金人可不用兵而滅也今聞淮西之師
得亳便還義士莫不憤甚為朝廷惜之恐人見淮西之
班師弗察敵情之強弱故躬往戰地或訪親臨陣之人
或質被擄得脱之士聊述順昌之戰勝以偹朝廷之採
擇焉
十三日丙辰岳飛統制牛臯敗金人于京西
十六日己未永興軍路經略使郭浩統制趙建元攻金
人于醴州破之克醴州王德至順昌府劉錡在順昌
受圍也屢乞援師于朝廷詔王德應援是日也德至順
昌而金人已退順昌矣劉光世軍和州
二十一日甲子吳璘軍統制姚仲尚起樊彦鄭師正以
兵援郭浩及金人薩里罕戰于鳳翔府大破其軍
二十二日乙丑司農少卿李若虚與岳飛計議軍事金
人敗盟朝廷遣李若虚往鄂州軍周聿往建康府軍周
矼往楚州軍各計議軍事若虚到鄂州日飛已進發是
日若虚追至德安府見飛言兵不可輕動且班師飛不
從是時諸軍皆已進發若虚曰面得上旨不可輕動既
已進發若見為可進則當以詔還矯詔之罪若虚當任
之飛許諾遂進兵
二十三日丙寅岳飛軍統領孫顯大破金人排蠻千戶
于陳蔡州界
二十六日己巳劉錡加武泰軍節度使侍衛軍馬都虞
候沿淮制置使韓世忠統制王勝敗金人周太師呼
拉貝勒于淮陽軍
閏六月一日癸酉朔張俊軍統制宋超敗金人於永城縣
朱家村
五日丁丑涇原路經略使田晟及金人戰于涇州是役
也晟有怯敵之意令軍中卷旗而出衆知其必退矣數
合而遁彰武軍承宣使永興軍路經略安撫使郭浩
加奉國軍節度使侍衛步軍都虞候武康軍承宣使利
州路安撫使楊政加武當軍節度使侍衛步軍都虞候
定國軍承宣使秦鳳路經略安撫使吳璘加鎮西軍節
度使侍衛步軍都虞候
十三日乙酉復陜西赦眷惟陜右初復版圖深念瘡痍
之遺民未洽朝廷之德澤念兹不靖肆彼長驅詭計潛
師實忘盟約攻城䧟邑荐肆侵陵蹂踐我土疆侵擾我
黎庶幸賴神人助順宗社降靈將士摧鋒爭賈無前之
勇吏民徇國共堅不貳之心捷奏已傳師干再克尚以
蜂屯假息虎帳戒嚴介胄苦暴露之勞丁壯疲轉輸之
苦由朕菲德致爾阽危惕若厲以疚懷軫如傷而在已
宜敷渙澤之渥用慰西土之人於戲擊敵以殄滅為期
方折衝于萬里得道者多助之至况有臣惟一心尚賴
帷幄協謀爪牙宣力庶永清于四海庸共底于丕平咨
爾多方體兹至意
閏六月十八日庚寅王之道上皇帝書臣聞兵法曰未
戰而廟筭勝者得筭多也未戰而廟筭不勝者得筭少
也多筭勝少筭不勝而况于無筭乎又曰知己知彼百
戰不殆不知彼而知己一勝一負不知彼不知己每戰
必敗其言具在昭若日月信如四時後之用兵者不可
不鍳也恭惟皇帝陛下比以金人不順入我郊畿肆命
諸將出師恭行天討兹固子犯所謂師直為壯者然而
不知陛下宵旰之暇亦嘗為廟筭計耶其未戰而勝耶
其未戰而不勝耶臣雖至愚竊嘗為陛下籌之且有義
兵有應兵有貪兵有驕兵救亂誅暴者謂之義兵兵義
者王敵加于己不得已而起者謂之應兵兵應者勝利
人民土地寳貨者謂之貪兵兵貪者破恃國家之大矜
人民之衆欲見威于敵者謂之驕兵兵驕者滅今以吾
之義兵而敵彼之貪以吾之應兵而敵彼之驕其論廟
筭之勝與不勝固較然也若曰不知彼而知己一勝一
負不知彼不知己每戰必敗則所謂知己知彼實戰之
所先急不知羣臣為陛下計亦嘗言及此乎陛下自為
宗廟社稷生靈之計亦嘗慮及此乎知彼可勝者果有
幾乎我可勝者果有幾乎我之所不可勝者其相當乎
抑亦有優而有劣乎昔之善為戰者先為不可勝以待
敵之可勝常使不可勝在己可勝在敵此所以能不戰
而屈人之兵也臣請為陛下言之且強弱衆寡之不敵
也尚矣以強弱言則劉固非項敵也以衆寡言則曹固
非袁敵也而項卒歸于劉袁卒歸于曹者豈有他哉得
其道則雖弱能強雖寡能衆失其道則雖強易弱雖衆
易寡爾臣觀敵有五敗陛下有五勝敵雖強且衆固無
能為矣然在我有未必勝者三又安得不自知也且敵
專事攘竊而陛下一本仁義此道勝也敵專務奸詐而
陛下一本忠信此德勝也敵起兵三十年用人如牛羊
殺人如草菅而陛下視民如傷不憚屈已增幣俯徇講
和之請冀與天下休息此仁勝也敵自烏珠用事上則
欺幼主以擅權下則殺親族以播虐而陛下夙興夜寐
不㤀父兄播遷之難方敵無約請和許還兩宫羣臣以
為不可獨聖意篤於孝悌幸其必信斷然從之此義勝
也敵前後專以和議欺㒺國家劫質二帝屠戮萬方天
下之人恥失其君悼喪其親恨不得殄滅此而朝食也
久矣陛下頃緣王倫與之畫地復聽其和當是時下而
樵夫牧子者皆以為金人得計而陛下失計盖古人所
謂和戎國之福者為其有以休兵息民也今兵不得休
民不得息于養兵之外歲取于民以供溪壑無厭之欲
一有不滿其勢必至興師雖久近未可知而理所不免
臣每念及此未嘗不痛心疾首至於無如之何復自寬
曰福兮禍所伏禍兮福所倚一是一非一失一得夫何
常之有哉金人之得計所謂福也安知不為禍所倚耶
和之必至于戰無可疑者但變速則祸小變遲則禍大
變自彼則禍小變自我則禍大禍小則可轉而為福禍
大則滅土無日矣速在三年之内遲在五年之内自彼
則彼實先之自我則我實啟之今敵曾不二年無故敗
盟引兵入境臣然後知金人向之所謂得計者今為失
計而陛下向之所謂失計者今為得計向得而今失者
福兮禍所伏也向失而今得者禍兮福所倚也此計勝
也陛下有此五勝固可以勝矣然以臣觀之未見其必
勝之理何則唐肅宗詔九節度討安慶緒重以郭子儀
李光弼皆一時元功難相統攝特用魚朝恩為觀軍容
宣慰使而不立帥師次鄴南方與賊對未及戰而潰史
臣以為王師無統進退顧望責功不專是以及於敗今
者諸軍大會境上而不置統帥臣所謂未可必勝者此
其一也齊景公召司馬穰苴為將以扞燕晉之師穰苴
辭以臣素卑賤士卒未附百姓不服願得君之寵臣以
為監軍景公使莊賈往賈後期不至穰苴斬之以徇三
軍士皆為之戰慄由是晉師聞之罷去燕師聞之渡河
而解盡取所亡邦内故境以歸今國家用兵十有六年
矣士卒之隸諸將者不可謂不親附矣而罰終不行緩
急果可用哉臣所謂未可必勝者此其二也今日之兵
分隸張俊者則曰張家軍分隸岳飛者則曰岳家軍分
隸楊沂中者則曰楊家軍分隸韓世忠者則曰韓家軍
相視如仇讐相防如盜賊自不能奉公惴惴然惟恐他
人之立功而官爵軋于己也且其平日猶或矛盾若此
使臨大利害想其中心必不能效相如之屈于廉頗寇
恂之不仇賈復先國家之難而後其私怨安能保其不
自為敵國而以刃相向耶臣所謂未可必勝者此其三
也又况烏珠所領之兵無非脅從瓦合猶能自號元帥
以統之初不聞其契丹自為一軍而各聽其本國之號
令也今不置統帥而欲求勝能保其必勝乎敵自與我
角前後無慮數百戰敵未嘗不勝我未嘗不敗者非敵
能自勝恃我師不戰而潰遂成其勝爾夫所以不戰而
潰者非他不畏我而畏敵故也使皆畏我而不畏敵敵
亦何能為哉今罰不行于三軍而欲求勝能保其必勝
乎春秋以來如晉楚用兵以將帥不和而敗績者多矣
惟是敵人前後驅廹鄰國入為邊患逮二十年未嘗聞
其有違衆犯令自為釁隙以相攻者今諸將不和無以
分之而欲求勝能保其必勝乎陸贄奏李晟李建徽楊
惠元李懷光四節度狀云四軍接壘羣帥異心論勢利
則夐絶高卑據職名則不相絶屬懷光輕晟等兵微位
下而忿其制不如心晟等疑懷光釀禍蓄奸而怨其事
多凌已端居則互防飛謗欲戰則第恐分功齟齬不和
嫌疑滋甚覆亡之禍翹足可期舊患未除新患方起憂
憤所切實堪疚心由是言之臣前所謂可勝者五恐不
足恃以勝而所謂未可必勝者三恐不可不深思熟計而
求其所以勝也臣願陛下慨然奮發自謀諸心選擇耆
德素負天下之望者謀及龜筮謀及士庶儻龜從筮從
卿士從庶民從矣然後下明詔遣安車而召焉逮其入
見陛下宜避正殿親出玉音而諭之曰今敵國深侵海
内騷動士卒暴露於境予一人卧不安席食不甘味社
稷安危一在將軍願將軍率師應之將軍既已受命陛
下乃齋戒告於大廟灼龜卜吉以授斧鉞如武王之命
太公望然後遣行先行之數日遣誥諸軍曰予一人以
爾諸軍元帥不立日夜憂之恐貽一國三公其誰適從
之誚今謀之卜筮卿士庶民蔽自予一人之志得元老
其俾統六師自閫以外咸得制之邦有邦典軍有軍政
用命賞于祖不用命戮于社毋或不和不靖自底于罪
而為將軍者臨屯之日又能拊循士卒同甘苦上不失
于關侯之驕下不失于張飛之不恤有所不誅誅必及
其大而威有所不賞賞必及其小而明夫然後勒兵赴
敵臣見其一戎衣而天下定不得專為有周美矣伏望
陛下追懷祖宗積累之難畀付之重痛憤父兄戮辱之
苦暌隔之憂矜念軍興以來金人所至積屍腥于草木
流血丹于川原毋以臣人微言輕遂忽而不聽遂棄而
不用古語云投機之會間不容髮又云後將噬臍悔可
及乎臣願陛下不為衆口所奪斷自宸衷而必行之使
異時獲投機之功而免噬臍之悔實天下幸甚臣之狂
瞽不獨今日當紹興八年六月王倫使金還金遣使隨
倫報聘臣於是時固嘗有書致之前吏部魏矼以述和
議有九不可一可之說當紹興九年五月和議既定淮
上興役以備兩宫來歸宿食供頓臣於是時亦嘗有書
致之前左諫議大夫曾統以迎奉兩宫有五事當為先
務之急惟臣區區憂國愛君之心無易二書重以家貧
地寒遠去軒陛不獲自達是用致之魏矼曾統庶幾其
有聞于陛下不圖今日乃見陛下似與臣意有相符者
雖然亦非臣之私言天下之公言也故敢復進千慮一
得之愚獻于閣下位卑言高罪在不貸惟陛下憐其愚
忠而曲賜保全無使天下以臣為妄不勝俯伏待罪憂
懼之至
三朝北盟會編卷二百二
