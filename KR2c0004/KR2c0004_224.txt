三朝北盟會編卷二百二十四
宋徐夢莘撰
炎興下帙
起紹興二十六年十月二十九日丁酉盡二十九
年十二月
二十九日丁酉張浚永州居住張浚行狀曰公被朝
命以太夫人之喪歸蜀八月行至荆南會以星變上降
詔求直言公慮敵數年間勢必唘釁用兵而吾方溺于
晏安謂敵可信蕩然莫為之備沈該万俟卨據相位尤
不饜天下望朝廷益輕顧在苫塊經歴險阻死亡無日
不得為上終之懷不自安乃復奏曰臣受陛下更生大
恩今至憂迫身涉險萬里常恐一旦死填溝壑終無以
仰報陛下萬一思以展盡所懷瞑目無憾臣嘗病世儒
牽于和戰異同之說而不知實為一事或者竊儒為姦
不知經史切切然利禄是圖而以欺惑陛下之聰明也
又其甚則大奸大惡挾敵懷貳以自封植其家鼓衆曲
說愚弄天下敢畢陳之臣聞天地之大德曰生而天地
生物之功本于秋冬蓋非嚴凝之于秋冬則無以敷榮
之于春夏然則秋冬之嚴凝乃生物之基也在萃之象
曰除戎器戒不虞泰之九二爻曰包荒用馮河泰萃之
聖人謹于武備如此謂不如是不足以生物而行其心
也况時艱難而可忽略不省唘大禍于後反謂是為得
哉若夫一時之和則實聖賢生殺天下之權商湯事葛
矣而終滅葛周太王避狄矣築室于岐未幾謀以却敵
詩曰乃立冡土戎醜攸行文王事昆夷矣卒伐之詩曰
昆夷駾矣唯其喙矣越勾踐事吴矣坐薪嘗胆竟以滅
吴越語曰越十年生聚十年教養彼皆翕之乎始而張
之乎終汲汲德政修立而以生殺為心未嘗持利為安
自樂其身而已也漢高祖與項羽和羽歸太公呂后割
洪溝以西為漢東為楚良平進言今楚兵罷食盡釋而
弗擊是養虎以遺患也漢王從之卒成大業漢文帝與
匈奴和曾無間歲之寧漢文全有天下謂可和以息民
方是時百姓猶不免侵陵之苦至武帝始大征伐之其
後單于來朝漢二百年用以無事唐太宗初定天下有
渭上之盟未幾李靖之徒深入沙漠之地犁其庭係其
酋海内始安焉兹豈非以和為權而亦得之哉若夫石
晉之有天下則不然取之非其道謀之非其人桑維翰
始終主和其言曰願訓農習戰養兵息民俟國無内憂
民有餘力觀釁而動動無不成若有深謀者考其君臣
所為名實不孚于上下朝廷之上專務姑息賞罰失章
施設謬戾權移于下政私于上無名之獻莫知紀極一
時用事方鎮之臣往往昏于酒色厚于賦斂果于誅戮
以害于百姓朝廷莫知所以御之所謂訓農習戰養兵
息民略無實事維翰所陳殆為空言姑欲其信當時必
和之說以偷安竊位而已契丹窺見其心謂晉無人頻
來侵侮日甚一日後嗣不勝其忿始用景延廣之議僥
倖以戰不知其荒滛怠傲失德非一日天下之心已離
天下之勢已去天下之財已匱延廣不學不知行聖賢
之權亟思所以復其土立其勢強其國急于兵戰之爭
事窮勢極數萬之師無一夫為之發矢北向者至今為
天下嗤笑言君臣委靡不振服役敵國者必曰石晉云
爾仰惟陛下聰明聖智孝心純一即位以來任用賢才
金人聞風而畏之于是有議和之事陛下以太母為重
且幸徽廟梓宮之亟還和之權也不幸用事之臣貪天
之功肆意利欲乃欲剪除忠良以聽命于敵而隂蓄其
邪心方國家閒暇之時怠傲是圖德政俱廢而專于异
己之忌意果安在哉夫敵日夕所願欲者欲我之忠良
淪没耳欲我之盡失天下之心耳欲我之將士解體不
復振其氣耳欲我之懷于晏安以甘于酖毒耳前日用
事者一切徇其所欲甚而畢為之不幾乎與敵為地歟
身死之日天下舉酒相慶不約而同下至田夫野老莫
不以手加額其背天逆人不忠于君而天下人皆逆惡
之如此且此曾不思金之于我其愛之而和乎其有餘
力而肯和乎其國中亦有掣肘之虞而和乎其圖之于
後而和乎臣謂金有大讐大怨不可復合辟若一葉之
分今日之和必其主帥攜離人心暌异姑為此舉以息
目前而圖取江淮以去除後患之心其中未嘗一日忘
也惜夫前日用事者獨欲為身謀為子孫謀而不知為
陛下謀不知為天下國家謀坐失事機二十餘年誤陛
下社稷大事有識之士誰不痛心且夫賢才不用政事
不修形勢不立而專欲貢誠受命于金適足以招輕侮
之心而正墮其計中魯仲連所謂彼將有所予奪梁王
安得晏然而已乎甚可痛惜者也敵國之人何自而畏
敵國之心何自而服敵國之難何自而成遲以歲月百
姓離心將士喪氣國亦危亡而已矣臣願陛下鑒石晉
之敗而發商湯周太王文王之心用越勾踐之謀考漢
唐四君之事以保圖社稷深思大計復人心張國勢立
政事以觀機會未絶其和而遣一介之使與之分别曲
直逆順之理事必有成臣不孝之身親養已絶含哀忍
死死其無日徒能為陛下言之而已臣又伏遇祖宗之
德在天下至大至厚太平之治多歴年數三代盛時有
不能及恭惟陛下稟乾剛之資輔以緝熙之學何治而
不致願陛下強其志氣擴其聰明清明在躬如太虚然
惟是之從以選賢才以修德政以大基業天下幸甚上
付前奏三省宰執沈該万俟卨湯思退等見之大怒以
為敵初未嘗有釁歲時通問不啻如膠漆而公所奏無
乃召禍在年歲間者或笑以為狂臺諫湯鵬舉凌哲聞
之章疏交上謂公方歸蜀恐搖動遠方有旨復令永州
居住候服闋日取旨遺史曰初張浚謫永州居住秦
檜既死已令逐便居住矣至是浚進書乞勿信沈該万
俟卨二相宜修武備或謂浚無此書險人偽撰而進之
又或以為金人令奸細詐作浚進書雖不可明然該卨
大怒湯鵬舉迎合二相意乃上言謹按前特進觀文殿
大學士張浚輒敢胥動浮言恣為妄發取腐儒無用之
常談沮今日已定之信誓豈復能為國家長慮却顧哉
徒以去國有年居閒日久朝夕之所希望者唯幾復用
爾殊不思紹興初年宣撫于外飛揚䟦扈歴五春秋信
任匪人殺戮名將輕失五路坐困四川江淮軍民咸被
其擾耗公帑而市私恩縦狂言而無良策已試之效如
此尚可言勇哉議者謂前此權臣曾被其薦故雖洊致
人言姑竄近地而已今浚身在草土名繫罪籍邀譽而
論邊事不恭而違詔旨豈知所謂以道佐人主者耶又
况居憂者當以孝存心為臣者當以恭順承詔而浚以
殺戮為事是不孝也以悖逆為意是不忠也乞量寘典
刑屏之遠方又言前宰臣張浚學術迂疎智識淺短剛
果自任輕肆無謀器小任大自取敗失屢矣去冬陛下
施曠蕩之恩還浚貶所復其舊職付以帥閫所以遇浚
厚矣浚既銜憂去職理當闔門自省乃復倡為異議以
動搖國是不惟安危之計獨徇偏私之見獲罪天下公
議所不貸也浚初領兵于陜右妄行誅戮而五路至于
陷失暨居宰席措置乖方淮西一軍旋致潰叛天下莫
不怨之浚無所施為動必顛躋曾不追省愚愆猶肆大
言欺愚惑衆冀于再用殊可駭笑况浚近得旨揮葬于
蜀儻堅異議以倡率遠方之人慮或生患又言訪聞浚
之議論每及時政凴愚護短專務之异求售前日之臆
說以倖將來之復用臣恐遠方遐徼民聽易惑别生事
端有旨張浚令永州居住候服闋日取旨葛立方為
大金賀生辰國信使梁份副之
十二月金人遣使來賀正旦金人以李成知中山府
孔彦舟知西京改元正隆元年
二十七年金人遣使來賀正旦
十月二十五日癸巳劉章為大金賀生辰國信使李邦
禦副之孫道夫為大金賀正旦國信使鄭鵬副之
十二月金人遣使來賀正旦
二十八年正月車駕在臨安府
五月金人遣使來賀生辰金人在館館伴副使石清
因酒與使客從人有語特與外任日下出門
十月沈介為大金賀正旦國信使宋直温副之黃中為
大金賀生辰國信使李鼎夏副之金人遣使賀正旦
二十九年同知樞密院葉義問奉使金國回葉義問
奉使金國回頗知金人有渝盟意殿中侍御史江澈奏
陳慮之有素則事至而安静慮之無素則事至而倉卒
靖康之變可為龜鑑今諸將自和好以來各擁重兵高
爵厚禄坐致寵榮養成驕恣朝廷宜有以懾其心作其
氣戰士以伎藝回易專于雜役而又有老弱疾病之不
汰逃亡之不補宜有以蒐閱之使有閗心而樂為用文
武職事平居常患其多差除不行臨事要人則歎其無
有當預選實才不宜泥資格觀閥閱緩急非有益矣
正月二十一日乙酉復置江州都統制乙酉降旨江
州舊屯軍馬因移戍無以彈壓盜賊可置都統制一員
殿前司通見屯駐人共撥三千人步軍司撥三千人馬
軍司二千人令所差官更招募二千人合用錢粮令戸
部科撥付湖廣總領所仰荆南府差官應副營寨委江
西漕李若川措置
十二月續觱知荆南府劉錡改除鎮江府駐劄都統
制以續觱知荆南府觱十二月庚午視事首論荆南當
置一軍即具劄子與宰相曰觱竊謂今國家之勢實在
吴蜀而荆南居吴蜀之中最為重地前世六朝之成敗
興衰載于方冊者亦可見矣邇者北兵列屯近寨哆然
有建都雍汴之舉疆場詾詾靡然搖動幸其事暫輟邊
人稍安而議者但知聚兵于東南而不知留意于西北
使金人窺伺萬一遂徙雍汴則其勢不得不西資巴蜀
之饒以為用而南窺江浙之漕以為食也今警蹕臨安
則荆南者實江浙之右臂而巴蜀之咽喉也自中興以
來三十餘年矣視荆之重如羈縻州郡故北主有移都
之謀若不汲汲然長慮而早圖之良可寒心也比聞朝
廷經理荆州誠中機會少強人意其如兵備單寡形勢
削弱未有隱然不拔之固也曷若分鄂渚戍兵之半為
荆南久駐之基而潜消北主雍汴之謀乎夫和金人誠
國家之福也聖人屈己同人推赤心置人腹中其所以
堅盟而守信者尤在于備豫而自治爾者藝祖創業夷
門其征伐開拓必先取荆湖次巴蜀而後始及江左孰
謂今日實鞏王室誠可易而忽之哉或謂鄂渚之兵控
制江南横衺千里不可分是不然也設使荆南有警自
鄂渚援之則沂流而上殊難為功使淮南有警自荆南
援之則順流而下殊難為力今分兵于荆則吴蜀萬里
首尾俱應國勢自振然後屯田積穀閉關息民寬徭薄
賦講信修睦而措宗社于磐石之固矣自後荆南置都
統制别創一軍蓋觱唘之也以劄子與吳璘宜持重待
敵劄子曰某書生不曉兵事偶緣江閣學士至朝廷俾
之暫攝制閫所恃宣撫招討少師相公秉鉞專征全蜀
生齒倚若長城如某無似獲竊尸素而又得職事相聞
伏蒙累示守邊良算顧深歎服忽又領此月初二日關
牒金兵侵疆百有餘里焚劫關輔欲令三路蹂踐四川
窺伺川口相公躬提大兵捍禦想敵素懾威名固已胆
破鼠奔矣然某有少管見輒敢漫為鈞座言之庶愚者
之慮或有一得耳蓋自符離德順退師雖為小阻而敵
所傷斃亦自不少朝廷兼愛南北姑欲休兵息民遂捨
唐鄧海泗之地以與之惟敵素無信義一旦拱手得地
氣驕志得有輕我之心况彼常獲我民其中偷生負國
之徒必有以吾之虚實利害而導之者故復唘其貪惏
之心蠶食未巳某愚意以謂敵誠無能為也自去秋以
來張大聲勢下令傳檄曰以某日取泗以某日過淮以
某日侵均襄以某日圍金商直欲恐脅朝廷冀以必從
其欲爾今敵秦川鳩集簽軍鳴鼓大唱殺擄人民焚燒
屋廬駸駸天水長道睥眤階城西和以搖興洋此真戲
爾豈謀國長慮至計哉某謂相公宜提重兵持重待敵
據險守要藏鋒伺隙密遣間探明遠斥堠無分兵以自
弱常處于以一擊十之地若敵勢重即將階城西和一
帶所積輜重老弱牛羊稍遷近裏而以輕兵邀絶津道
若兵猝至敢犯吾之堅可以必勝若彼力窮氣竭而走
則吾可以躡蹤而襲此萬全之策也昔趙奢號為名將
方其與敵戰也有一卒曰得山者勝奢遽從之遂以成
功某不肖誠敢自比于此不識鈞座能采之否某以為
執事之休戚係四川之安危用敢不避僣率冒昧言之
伏冀垂察喋喋皇恐
三朝北盟會編卷二百二十四
