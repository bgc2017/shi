三朝北盟會編卷八十八
宋徐夢莘撰
靖康中帙
起靖康二年三月二十九日己未盡其日
張叔夜字稽仲開封人侍中徐國公耆之後也通經史
善屬文習兵法長於詩詠有文武大材初為武職内侍
馮浩高其才每薦之叔夜亦上兵策及宫詞百篇上喜
之換文資累遷太常少卿賜同進士出身擢中書舍人
禮部侍郎宣和初浩以諫賜死臣僚又言叔夜乃親黨
也降三官罷之後起知海州破羣盗宋江有功宣和末
京東大盗四起擢叔夜知濟南府與京東制置使梁方
平協謀屢平巨寇靖康初召赴闕除南道大總管兼知(闕)
州後尼堪攻京城詔起四方援兵叔夜同子伯奮仲熊
率兵一萬三千而來與大金戰京西大小十八陣皆破
之遂至京城與金人戰殺傷相當再戰攻之擒首領三
十餘詔加延康殿學士内外兵馬都總管軍入京叔夜
言請因金人營壘未全率諸軍擊之其敗可必上不從
軍卒郭京聚兵欲以左道破敵上幸京城加叔夜延康
殿學士叔夜上言恐郭京狂率敗事俄除僉書樞密院
提舉京城四壁子承直伯奮仲熊特改合入官上幸京
城見護龍河填盡憂之叔夜曰臣願率衆出城以計劫
之徒守空城則天下事去矣上堅不從叔夜乞罷僉書
樞密院止帶南道總𬋩領南道兵不允叔夜召諸將議
事皆不至叔夜意沮及金人登城叔夜兵潰斬之不能
禁再同何㮚以奇兵八百領綂制張仲剛等與金人戰
南薰門下欲復奪城不能上及金人廢立叔夜與孫傳
上書乞復立帝不許又乞立皇太子及燕越王又不許
又乞立趙氏一人又不許叔夜傳詣南薰門下拜泣請
存趙氏尼堪取詣軍中曰孫傳不立異姓已為我殺公
老年大家族繁盛豈可與傳同死耶可供狀立異姓叔
夜曰累世荷國厚恩誓與國家俱存亡實不願立異姓
逼之數四叔夜終不從請死而已乃引叔夜并其子仲
熊北去建炎初遥加觀文殿學士卒以不屈死於金國
年六十三累贈少師謚文忠賜廟於信州靖康小雅
曰公諱叔夜靖康元年諜知金人師且再舉太原真定
相繼為敵所陷始詔天下帥守各以其兵入赴國難十
一月日敵至近畿諸道之師未有至者公時守鄧州遂
以官軍及民兵萬六千人至都城之南營於戴樓門外
時金人稍以兵薄城公屢擊走之上為親幸南城登譙
樓慰諭公且除公僉書樞密院自城上以毬文金𢃄賜
之金人既大集乃命公移師入城及城失守上再幸敵
營既乖和議金使吳幵莫儔連日入趣立異姓王時雍
以下會議秘書省皆請立張邦昌公獨抗疏力言不可
有告公恐貽金人之怒者公不聽既而金人索公出赴
軍前遂留不遣嗚呼大臣事君不當爾耶死生之間人
之所難而能不避鼎鑊以全大節此社稷之衛也詩曰
金人強悍一歲再至公提郡兵疾驅入衛敵將易姓公
秉大義獨敢抗言必復趙氏欲扶日馭力掃氛翳身拘
名張忠烈振世張叔夜家𫝊一乞都關中權暫駐蹕襄
陽府劄付契勘長安關中之地歷代所以成王業捨此
而下皆去中原寖遠名為遷都其實偏羈今襄陽漢江
回環西南有萬山三關之險尚可號令中原去關陜京
東河北不遠然地步不廣深恐不足以容萬乘百司若
或事從簡省將城盡行展套建立樓櫓姑取其關中路
近旁通巴蜀權暫駐蹕聚糧益兵力加營繕亦足以建
都徐為入關之計以東西二京為别都留兵以衛陵寢
次則南京地勢平廣居民繁富今先具襄陽圖所有南
京形勝如聖慈有意行幸即别具圖進呈次開具自京
至襄陽府驛程契勘自京至襄陽府驛程下項京至延
鎮四十五里尉氏縣至許田鎮七十五里許田鎮至穎
昌四十五里穎昌府至穎橋鎮四十五里穎橋鎮至襄
城縣三十六里襄城縣至汝墳鎮四十五里汝墳鎮至
葉縣四十五里葉縣至新寨鎮至方城縣四十五里方
城縣至許村九十里許村至青臺五十里青臺至唐州
五十里唐州至胡陽縣至崔村里崔村至八叠七十里
八叠至襄陽五十里又乞遷都劄子契勘遷都必詳講
究一道山川險阻戰守利害以備非常臣近知鄧州是
時見京洛士人避敵多來襄鄧猶恐敵騎至穎昌等處
臣仔細詢問及稽考地形自穎州而南唐州方城縣最
為諸路會口井邑亦甚繁富汝州魯山縣三鵶路亦進
軍馬今既欲都襄陽即方城恐當升為郡魯山亦當為
路口兩頭置立關戌以備敵騎所嚮其襄陽之西四柳
等關雖路險不通兵車然去陜府六百餘里亦合嚴立
戍守取進止又臣昨領本道兵至京蒙陛下奬擢然三
道與西兵迄不至臣孤軍無毫髮功臣至之初得對便
殿首陳遷都關中之策蒙陛下面諭令臣力主此議後
來臣屢次開陳及進暫駐蹕襄陽圖狀若陛下不以臣
為不才候門開日令臣前去置司襄陽府密行措置候
見次第臣以本道兵前來奉迎鑾輿取進止又乞權暫
駐蹕襄陽府畫一狀一乞以南京留守總制京西江湖淮
浙京西諸路軍馬漕運等事為名其印記備用大祀司
印一營繕南京城池宫闕及百司諸軍營壘並乞仍舊
有官舍及寺觀量加增葺其材置於出産處委監司州
郡疾速依本司所立限應付一乞將襄陽鄧唐汝州守
臣别行選任其通判幕職官知縣乞從守臣銓擇如見
任人不能辨事或缺官去處並聽辟置仍乞添置轉運
使二員專切應辦驛頓及移用應付本京錢糧本司乞
置參議官四員並從朝廷差人依奏事例施行及書寫
機密文字各一員從本司辟奏隨本人資序支破添支
驛劵請給人從其餘如所屬路分官兵有不職或闕官
去處恐奏請覆不及欲乞臨事先次差閒慢處見任或
待闕官抵替奏取指揮差注一錢糧欲乞將上供一半
之數截撥襄陽府交納京西路諸司錢糧權許專一應
付驛頓等支用税賦許行支移即不過自來地里之數
一方城池當衝會正係控扼去處欲乞改縣為軍選差
知軍等官屯兵北扼敵馬要津一襄陽既為别都屯駐
軍馬增修城壁乞添差路分兵馬總管一員一乞給降
度牒五百道校尉副尉帖各三百道許依本價召人情
願承買用或承信廸功郎告各一百道給入中錢糧本
植等檄勸勤力之人一身分及官屬人從當直人見有
元帶來本道軍民兵及京西第一第七將見在城内人
欲乞盡數將帶去候到差發州縣旋發遣如或少闕沿
路量行差人馬轉替前去所貴即日官屬人從更不得
於京師差撥一太廟社稷欲乞繪圖前去一乞差土功
都豪寨官二員土瓦都料大小木作頭各五人一宫闕
直乞以應天府規制如倉猝應辦不及即隨宜修建一
乞候出更日便於道路合置頓處儲積羊畜錢物所到
即應付具次第聞奏小貼子臣伏覩襄陽府地據荆楚
上游欲乞降勅改作南京所有宫室依面得旨隨宜營
繕取進止太廟社稷兩宫園廟諸王主第兩省都堂秘
書省學士院尚書史院九寺三監御史臺府廨大理寺
二府官告院内尚書省九寺三監文案官吏自管押或
先或後餘以次發所有車乘本道自發遣前來臣將來
臨行押差作匠等前去後到繪圖進呈者所有畫一續
具奏禀其錢糧據所用物遵約束經去次又叙戰勤王
及勸都關中以病乞致仕宫觀劄子臣本無技能徒以
片文隻字誤歷華近逮出守海壖會劇賊猝至偶遣兵
斬捕賊勢挫衂相與出降蒙恩進秩其後濟南羣盗蜂
起朝廷猶錄微效於宫祠中擢知濟南賊稍平移青州
正月中金人至京師詔發兵入援臣等奏乞兵與諸將
追擊敵騎及席盖到青城代還至都時敵騎已渡河被
差知鄧州四道建師去冬准御札令不候兵集領見兵
勤王臣自鄧至京凡十四驛道路轉戰十一月朝京師
蒙陛下初擢延康殿學士繼除資政殿學士僉書樞密
院事臣自初到累奏乞出戰會三道未至到伺候兵集
而三道兵終不至城已失守無毫髮功初至之日勸陛
下遷都關中繼蒙聖訓駐蹕襄陽令臣經畫臣愚實欲
自效而痼疾速發步履艱棘恐不足以當遣使欲乞聖
恩察臣非敢避事實緣疾病特許臣守本官致仕或在
外官觀察使又叙諸將不肯出兵城破被創猶戰自劾
劄子臣比者領兵至都荷陛下所以奬激之眷過厚遂
使僥冒以至今日退念臣初至之日嘗欲速戰妄意乘
其營壘未就以輕兵迎擊諸將或以為不可逮敵寨既
成致城外或自决水或自縱火更無戰場登城守禦諸
將環視號令不一卒至不守臣身自被創是夜猶領張
仲剛等兵戰南薰門下臣男以南道兵戰安上門上是
時諸將皆先臣下城接戰之際無一人至者戰罷與陳
過庭俱入禁中明日越王鄆王欲戰於曹門外陛下使
臣與二王俱出臣未領所統兵而二王自將衛兵已出
門矣不敢不以身從僅能追及兵非臣部曲無由節其
進退遂無毫髮之效中間奏乞罷内外總管尋得旨令
弹壓候師退限十日結局今内外弹壓雖無可虞盗賊
然不足勤勞伏望候師退日重賜罷黜以示無功之罸
少慰僉議又辨利在速戰及累奏郭京狂率敗衂劄子
臣比者領兵至都荷陛下奬激遂使僥冒至此退念臣
之初至當時京城甲馬自盛而招集烏合其勢可暫難
久臣以謂乘其營壘未就欲引兵迎擊屢具奏陳以謂
利在速戰蒙陛下面加奬訓以臣狂妄戒太銳令候三
道及西兵到於正月間舉兵恐輕動如姚平仲之失其
後三道兵與西兵不至而城已失守臣自上城身被創
猶召集張仲剛等兵戰南薰門下臣男伯奮以南道兵
戰安上會城上守禦人皆先臣下城城上東西面無一
人把守截戰之際亦無人應援然殺傷太當中間車駕出
郊得令旨於舊城内外弹壓後來乞罷外總𬋩准尚書
省劄子奉聖旨候師退限十日結局今内外弹壓偶無
可虞盗賊然深懼師退以謂臣前此不肯出兵及郭京
之敗多由臣不合令出城勘會郭京出兵臣累奏慮其
狂率敗衂今日孤外之迹伏乞睿慈特賜主張取進止
又申金人元帥狀契勘累具申乞存立趙氏之後今奉
令旨令立見今為首𬋩事之人緣本官非衆所推勘會
昨承初七日奉令旨如無可推戴令具申元帥府管依
元帥府推戴狀申令來欲乞檢會累申從元帥府於嗣
子或於趙氏之屬内擇立一人所貴恩歸元帥府永為
藩輔而趙氏宗廟尚得血食謹具狀申元帥府伏候台
令金人又留中丞秦檜侍郎司馬朴不遣或以言語或
以廢立事亦舉家北遷
三朝北盟會編卷八十八
