三朝北盟會編卷八十九
宋徐夢莘撰
靖康中帙
起靖康二年三月二十九日己未盡四月四日癸亥
是日太上皇帝淵聖皇帝鑾輿北狩曹勛北狩
聞見錄曰靖康二年二月初七日晨起上皇在蕊
珠殿進素(緣城破遷入延福宫)人李石周矧吳幵莫儔來
奏事即引對石奏曰皇帝令起居上皇緣金人堅
欲上皇出郊前已得辭今又請到南薰門厰舍拜表
乞皇帝歸若表到寨中皇帝便可歸内金人意欲成
本朝一叚懇請亦無他意又密奏曰得旨奏爹爹娘
娘請便來不可緩恐失事機上皇沉吟曰軍前别無
變動否卿無隠也朕爵禄卿等至此無以小利誤朕
大事苟有他變我亦擘畫恐徒死無益石奏曰倘不
實甘受萬死上皇曰朝廷既不令我南去又圍城時
聲息不令知以至於此今日之事妄舉足則不是卿無
隠石曰不敢亂奏即令中使同行后入語移刻上皇
即索服欲出姜堯臣等進曰雖云邀請只在門裏第
恐敵情反覆不測便宜聖裁此足似不可移石曰適
皇后在禁中得官家語今暫到門首端的如此不去
不得内人與近侍皆號哭上皇云縱或有非意亦知
此事終在若以我為質得官家歸保宗社亦無所辭
第恨我揖遜如禮退處道宫朝廷政並不與聞惟一
聽命未曾犯分不意其獲報乃爾有愧昔人多矣顧
左右皆泣相從又取常御佩刀令丁孚佩之乃乘肩
輿與皇后出延福宫由晨暉門而出至南薰門忽兩
扇俱啟石曰此必金使見迓方欲西就厰舍忽導從
圍掩車輿出門上皇頓足輿中曰事果變矣呼丁孚
取佩刀而孚至門已為金人搜去至東御園門有金
使來傳二帥起居云到寨食罷相見揭簾端視久之
金使乃昔常奉使本朝者申初到南郊齋宫止於大
王位從者皆攔於西城外並不許隨從後三日惟呼姜
堯臣徐中立丁孚并勛左右敵呼為祗候人也上皇
到郊宫金遣蕭慶卜王芮來奏取向日張覺投降本
朝并張覺緘首處分一宗文字上皇曰當日張覺投
降兩國初未有不受之約又原係大遼故臣遂納覺
不疑繼得山西軍前移文要覺即斬首以獻不謂上
國以為釁今城破國亡禍變及此尚何文字之有况
已嘗移文上國死亡一切惟命不必以此為辭也敵
唯唯自後更不復來取金人凡有計議只在上御前
奏禀隔數日一遣人起居上皇到寨中餘日自製劄
子一通與國相云某頃以海上之盟謂歡好可以萬
世雖嘗招收張覺繼蒙湏索令戮以為報意罪不至
甚而大兵踵來乃指為釁某即避罪南去歸後塊處
道宫恬飬魂魄未嘗干預朝政而姦臣伺隙離間父
子雖大兵南來亦不相關報致煩天討兵甲臨城至
城破時始知三關敗約所致蓋嗣君不能奉承大國之
約某亦有失義方之訓事遽至此咎將誰知尚有衷
誠祈回洪聽某以願代嗣子遠朝闕廷却令男某等
乞一廣南烟瘴小郡以奉祖宗遺祀終其天年其即
分甘斧鉞一聽大國命誠廹意切顒待臺令劄子去
後二日有番使來云承示文字但三關之盟初不恁
地止說子孫不紹社稷傾危雖承劄子却不敢背元
約上皇又自製表啟即位及遜位凡宫禁深密朝廷
政事之失一一剖析深夜焚之是夕上皇夢與皇太
后同入宣德門布塞甚肅如常時覺來猶聞其餘音
至晩令報皇太后知三月初七日聞邦昌僣位上皇
曰邦昌若是能死節則社稷增重今尸君之位猶且
庶幾但所係至重者既立異姓則吾事决矣因泣下
霑襟明日臣下有進詩以寬聖意者伊尹定歸商社
稷霍光終作漢臣鄰上皇且讀且罵曰待其歸商與
漢則吾已在龍荒之北矣不達事機有如此者啟行
有期金人送金銀三千兩并衣着各二襲火燎頭籠
二副皆八殿供設物先是三月二十九日有語分路
去上皇同二太子由河北路上同國相由河東路約
會燕京是日上欲肅王同行肅王堅辭曰去歲奉旨
出使不曾避免久違膝下雖得生還而家破國亡死
日甚近所幸却拜父母乞且留侍下泣情甚確方得
免去復以祈王從行(以肅敵情稔熟欲同行)上皇率令二后諸王
望拜城中辭違宗廟上皇伏地氣塞不能起景
王掖起之六宫無長大皆哭聲振天泰禋門震動日
色慘翳風聲如號哭兩時方止是晩報來日起程今
上同皇后俱來拜違泣下别去自爾不復相見景王
自到郊宫日侍上皇夜不觧帶仍常食素至臨行時
鬚髮皆白四月初一日絶早分路轉城北去至劉家寺
東寨内約飯上皇初見二太子又約皇后已下妃嬪諸
王帝姬皆出見席地坐定遣王芮譯奏曰自古
聖之君無過堯舜猶有揖遜歸於有德歴代革運
底事想上皇心下㬠會得本國比收契丹所得嬪妃兒
女盡分配諸軍充賞以上皇昔有海上之德甚厚今
盡令兒女相隨服色官職一皆如故因勸酒曰事有
遠近但且放心必有快活時上皇致謝曰當日為兄
弟今日為俘囚豈非運數尚頼太子保祐全活千口
近嘗求嗣子還朝望為主張太子曰上畔未肯上皇
曰兩朝主盟惟某獲罪非將相之責某罪在天故請
以一身少答天譴願不及他人太子曰此意甚好於
是酒五行太子面請王婉容為帝姬與尼堪次子作
婦許之飯罷歸寨自此不相見但日送鷄免魚肉酒果
上皇謝以病在車中無心飯食願早承來旨燕王途
中以乏食薨歛以馬槽猶露雙足就寨焚化上皇
令本謂將骨殖就寨地埋瘞曰且是中原免為異
鄉鬼也夫人堅欲擕行亦不能却上皇致奠靈位伏
其骨哀甚曰吾行且相及時金兵亦在傍泣下路中
二太子請上皇看圍場飯後遣馬并紫傘來迎同行
獵以馬背附所得鷄免忽少駐有二人在馬首立太
子指曰此上皇故臣郭藥師張令徽令參二人皆再拜
令徽即退藥師獨叩馬跪奏曰念臣昔與上皇為君臣
向年燕京死戰數回力不能勝遂歸金國有負上皇恩
德言訖淚下又再拜上皇宣諭天時人事理合如此但
當日欠一死節藥師退太子曰藥師㬠忠於南朝上皇曰
藥師豢飬過厚而未嘗收功以其效順而彌縫之卒貽
大祸太子曰此人不忠於北朝則必不忠於南朝上皇
曰是初二聖既出京城營於郊宫大王位敵排長木為
障障外有兵每數步一竅容人看外外亦窺内敵日以
肉米&KR1287;與内人相博易閒語曰南家有兵到某處矣又
曰南家提兵數十萬在河北每金人車馬過河即奪去
大軍所以未敢離此語訖即睕目如金人旁來色若有
畏而不敢留者入逓以奏兩宫皆喜為不日救至又數
易倚墻器械即用郊禮盡木槍復有病人如傷重包裹
卧於墻下云西面有錢相公兵四十萬漸近刀槍將去
陣上強壯人皆往迎敵會天大風喬貴妃亟製絳羅袍
備緩急兵至即以衣上為出奔之計每數日又作他語
一新栅中觀聽臨行猶傳兵至相尾然了無來者後乃
知敵故欲緩衆心敵計多此類上皇北狩曰承平日宫
人所乘朱牛車五百輛敵牽駕不通華語次顯肅皇后
厨𫝊及本殿一行内人車仗次諸王帝姬妃嬪閤分内
人不限次叙車行八百六十餘里蔡鞗北狩錄曰丁未
二月七日太上初出青城翌日作發願文一章齋沐書
寫密行焚奏祈天請命宣諭景王祀日適來密辭罪已
損壽以全趙氏自登位後過失甚多敢不自陳思回天
譴杞頓首稱贊軍前已議北遷令姜堯臣書寫剳目投
達尼堪國相某目曰某素慕山林謝亊罷政之後止管
教門公事某之罪失固不可逃責念兹神御道遠遷異
國欲乞東南一郡以享祖宗血食不勝大願三月二十
八日起行邢趙之間皇子元帥斡里雅布請觀打圍契丹
舊臣郭藥師張令徽初以天祚出奔上表請歸本朝許
之爵以衮衣之貴錫以金珠之優使鎮山後一旦大金
兵至投戈乞命至是遣出令拜太上藥師曰昔日君臣
敢盡禮前日之降力所不加乞赦臣罪上曰天時如此
非公之罪何赦之有藥師等慚而退泣血錄曰是日傳聞太
上皇在二太子軍中上在尼堪軍中上戴青氊笠乘馬侍衛
百人後有監軍隨之亦有隨行猪羊十數自鄭門而北每
過一城角掩面號泣燕王越王止得一牛車餘宗室徒
行不能行者驅之使前靖康遺錄曰二帝之行也不得
相見分為四處上皇與泗景肅諸王上與燕越二王及
皇太子大長帝姬從鄭皇后帝姬諸王從朱皇后諸駙
馬别為一處以鉄騎驅擁而去大元帥得黃潜善所遣
李宗報到京城事剳下河南北府郡山寨措置指揮先
是大元帥駐濟州多日寂不聞京城事黃潜善在曹州
募人能入圍城者有重賞南華小吏李宗自云能往潜
善夜賂其家且許以官爵遣之宗傍京城故令驅入敵
寨為給薪水迤邐近城寨得上城送飯益習熟即與城
内人語墜錢下博買針線等又與城内人熟瞰無人時
投身下城内為邏者所得以見權領王省王時雍宗乃
言潜善遣來狀時雍告以金人推立張邦昌事且補宗
承信郎宗不敢受乞身歸時雍縫遣之宗復於南薰門
作荷擔人出因得竄走復求驅入敵寨迤邐得去宗至
曹州見潜善并出京城印賣推戴權立邦昌文字一紙
金人偽詔一紙邦昌榜示赦文一紙邦昌迎立孟太后
書一紙潜善趨帥府呈王王讀之洒淚涕語幕府僚屬
曰金人索釁肆貪䧟我京城邀我二帝暨諸太子親王
近臣質於敵寨恐將挾以北遷湏急速剳下河南北諸
府郡應官民之兵及河北諸山寨諸頭項土豪民兵併
力把截隨所居地分差得力人探金人渡河回歸之日
或把河斷橋或據險設伏或迎擊於其前或追襲於其
後當府當親領大軍前去策應效死觧難迎還二帝并
馳檄宗澤即督促河南北諸府郡及河東河北山寨水
寨諸頭項義士首領火急依應今來指揮施行初潜善
引李宗見上高世則欲引李宗語潜善隨之李宗後不
知所在或云為潜善所殺或者為潜善得王時雍書不
知何等語懼李宗告訐故殺之大元帥府收侯章以搖
扇軍前斬之初李宗報到京城祸變事侯章先得之倡
言於外軍民聞之洶洶不安且險語廹王勸急為渡江
計請自留募兵送獄根究搜檢到丁順所與章金人戰
袍磕頂頭巾遂斬之軍民憤疾争裂屍首絲擘其肉而
食之人情大定勤王兵宿遷縣桃源鎮土兵王嗣反於
沂州莊子城先是有詔起京東土兵弓手盡勤王宿遷
縣土兵弓手以縣尉崔某部曲會合諸縣兵至沂州莊
子城有王嗣者取緋紙數十幅剪作數十片行於土兵
弓手之間各散一片且呼曰帖在頭巾額上擺齪隊伍
土弓手皆接其緋紙置於頭巾之額無一不從遂倡令
縱掠莊子城中崔某以弓手五人走投沂州告曰土兵
弓手反矣
四月一日庚申朔金人兵去盡
先是金人連數夜焚燒寨栅紅熖亘天軍士城下鼔樂
奏歌而去邦昌委范瓊交割城池分撥兵衞當關閉守
如故是日民間聞金兵既空恍若再生竟登城觀看者
蟻集鱗次悵望鑾輿為悲痛邦昌以陳仲權太僕卿陳
求道權太僕少卿路允廸轉五官除觀文殿學士佑神
觀使請給恩數等並依見任執政官條例施行僉書樞
密院事曹輔乞宫祠不允
二日辛酉邦昌手書遣使臣撫諭四方
偽楚錄曰海内承平垂二百載生民樂業豈復知兵廼
者姦臣首開邊難大金再舉奄及都畿城守不堅二聖
遷北中原之大逾月無君適為還歸横見推逼既自殘
而不獲乃忍死以救民言念生靈係心宸極道路阻音
郵之達吏民無詔令之承想其憔悴之憂同此危亡之
念倘不深求於民瘼豈能宏濟於時艱宜爾撫循用紓
湮扼庶亟臻於寧謐用以究於遠圖邦昌遣使臣賫尚
書省剳子往詣東平興仁府牒濟州尋訪大元帥所在
其剳子無年號但書月日王時雍押邦昌遣人詣范納
錢蓋趙野范致虚翁彦國劉光世議黎確使趙野陳戩
使翁彦國汪湘使劉光世黎確乃趙野之門生也陳戩
乃翁彦國之甥婿也汪湘乃劉光世之門生也李健乞
使翁彦國為彦國所囚又有一使臣至南京為朱勝非
囚以邦昌書繳申大元帥府初金人欲行未行之間邦
昌為左右眩惑有異初心時獲𤼵運使所遣探事人借
補廸功郎吳樞王時雍薦引上殿見邦昌陳獻利害具
言在外兵數乞遣官止之言語頗涉不順邦昌遂授以
文林郎乃用其謀分遣各人親戚黎確等詣諸軍邦昌
以手書與彦國書曰國家之變千古未聞昧陋所遭可
謂竒禍誠以保存廟社拯救生靈使京城免于焚蕩以
濟遠圖其心明于皎日今幸敵騎已退道路可通即遣
使東州具申夙志想在端朝必諒此心今差李左司賫
手書具道曲折惟中外相與戮力共濟艱難迄成康功
以永丕祚是所望于公也初夏薄暑軍務良勞未會晤
間更惟尚謹邦昌上聞邦昌以手書翁彦國封皮云付
翁彦國其中乃云上端朝中丞范訥軍屯雍丘王淵為
前鋒是晩先遣三十騎至城下即遣人齎絹二十疋就
門外勞之仍宣三騎以入大元帥集府聚議念京城圍
閉朝廷政令久不通四方失所望姦宄乘時妄作羣臣
建言布檄四方以定人心乃命耿延禧草檄書耿南仲
汪伯彦黃潜善同共參訂呈定本命藍珪刊行之邦昌
以徽猷閣待制提舉醴泉觀權直學士院詹乂罷直學
士院權直學士院中書舍人孫覿令日下供職
三日壬戌邦昌置修城司
遺史曰金人既退乃置修城司以侍郎卲溥都大總管
其事辟官屬各有員四壁用工修飭樓櫓邦昌命范瓊
領兵出城搜空遺史曰范瓊出城搜空得金人遺棄寳
貨表叚米麹猪羊等不可勝計又有遺棄老幼病廢及
婦女等至是並遷入城
四日癸亥邦昌肆赦
遺史曰赦文曰天下承平幾二百載百姓樂業豈復知
兵姦臣首結邊難招致禍變城守不堅致嗣君皇帝越
在郊野予以還歸横見推立有堯舜之揖讓無湯武之
干戈四方之廣弗通者半年京城之大無君者三月從
宜康濟庶拯危難應手書到日罪無輕重並與釋放第
一項差官省視園陵第二項諸州天慶天寧依舊行香
第三項諸州軍守臣各令兵至近甸保守無虞義同有
功起𤼵勤王兵仰却於元來處分屯第四項存恤諸處
宗室餘並依前赦靖康遺錄曰初四日邦昌下赦云宋
家遭陽九之阨二帝北遷蒙塵萬里予適以使還強見
推立既自裁而弗獲乃忍死而救民言念生靈係心宸
極道路阻郵𫝊之問遠近乖向往之誠宜敷德音用聲
寰宇可大赦天下云云其中一項云諸道勤王人兵當
國家危急不能進援京師失守乃欲偷安雖無誠節亦
已勤勞宜各歸本貫别候中旨秦湛回天錄曰或勸邦
昌赦吕好問曰赦書日行五百里今四城之外並是番
人欲赦他誰况公權攝當候復辟邦昌曰俚語錢大王
肆赦恐入李王世界吕公曰錢氏猶有數州之地五代
之時非素有君臣之分今日豈可比錢氏耶邦昌以為
然
三朝北盟會編卷八十九
