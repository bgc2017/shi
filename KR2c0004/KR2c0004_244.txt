三朝北盟會編卷二百四十四
宋徐夢莘撰
炎興下帙
起紹興三十一年十一月二十八日丙申盡其日
張棣金國圖曰一京邑金人有國之初都上京府曰會
寧地名金源其城邑宫室類中原之州縣廨宇制度極
草創居民往來或車馬雜遝皆自前朝門為出入之路
略無禁犯每春正擊土牛父老士庶無長無幼皆觀看
於殿之側主之出朝也威儀體貌止肖乎守令民之訟
未决者多攔駕以訴之其野如此至亶始有内庭之禁
大率亦闊略迨亮弑亶而自立粗通經史知中國朝著
之尊密有遷都意繼下求言詔應公卿大夫芻蕘黎庶
皆得以利害聞時上書陳京師僻在一隅官難于轉輸
民艱于赴訴不若遷燕天會三年而始成貞元四年亮
率文武百官駕始幸焉遂以渤海遼陽府為東京山西
大同府為西京中京大定府為北京東京開封府為南
京燕山為中都府曰大興改元以赦告天下京邑始定
焉都城之門十二每一面分三門一正兩偏焉其正門
四旁皆又設兩門正門常不開惟車駕出入餘悉由旁
兩門焉其門十二各有標名東曰宣耀曰施仁曰陽春
西曰灝華曰立澤曰新盖南曰豐宜曰景風曰端禮北
曰通元曰會城曰崇知内城門左掖右掖宣陽又在外
焉外門即墨書粉地内則金書朱地皆故禮部尚書王
兢書一宫室亮欲都燕遣畫工寫京師宫室制度至于
闊狹修短曲盡其數授之左相張浩輩按圖以修之城
之四圍九里有三十步自天津橋之北曰宣陽門(如京師朱)
(雀門)門分三中繪一龍兩偏繪一鳳用金鍍銅寳釘之中
門常不開惟車駕出入兩偏分雙隻日開一門無貴賤
皆得往焉過門有兩樓曰文曰武文之轉東曰來寧館
武之轉西曰會同館二館皆為本朝人使設也正北曰
千武廊東西對焉廊之半各有偏門向東曰太廟向西
曰尚書省通天門今改為應天府(闕)觀高八尺朱門
五金釘飭之東西相去里餘又為設一門左曰左掖右
曰右掖内城之正東曰宣華正西曰玉華北曰拱辰門
乃殿凡九重殿三十有六間閣倍之正中位曰皇帝正
位及曰皇后正位位之東曰東内西曰西内各十六位
乃妃嬪所居之地也西出玉華門同樂國瑶池蓬瀛庄
杏林盡在于是一宗廟金人宗廟之制其初甚簡略
自平遼之後所用執政大臣多漢人往往說以天子之
孝在乎尊祖尊祖之事在乎建宗廟若七世之廟未修
四時之祭未舉有天下者何可不念敵方開悟遂築室
于内之東南隅廟貌祀事雖具制度極簡略迨亮徙燕
遂建巨闕于内城之南千步廊之東曰太廟標名曰衍
慶之宫以奉安太祖旻太宗晟德宗宗幹(亮父)又其東曰
元廟以奉安元祖和卓仁祖大聖皇帝英格王褒立遷
亮父德宗于外室復奉安父懿宗宗堯于太廟其昭穆
各有序一禘祫金人本無禘祫之主亮徙燕築陵于
城之西南九十餘里大江山又太廟元廟告成始有尊
祖之意時奏議者多陳郊祀配天之事亮恥效中國舊
制令别討論之禮以三年一祫五年一禘乃上古之制
也禘當取夏四月祫取冬十月亮從之詔告天下遂令
太常寺備太樂具九節儀從待期往焉至是月吉日先
一夕宿于正殿次日陵晨令尊從人各服五色畫衣執
旌&KR1242;斧鉞幡盖羽扇自内城至廟夾道駢肩而立徐布
九節儀從奏樂及歌者皆乘馬迨御座衣元纁衣衮冕
執圭乘玉輅九龍御坐至廟禮畢易之金輅服遠遊冠
絳紗袍奏樂曲而回一山陵金人都上京發祥有自
祖宗以來止卜葬于護國林之東儀制極草創迨亮徙
燕始有置陵寝意遂令司天臺卜地于燕山之四圍年
餘方得良鄉縣西五十餘里大洪山曰大洪谷曰龍銜
峰巒秀拔林木森密真陵之處亮尋毁其寺遂遷祖宗
父叔改葬于寺基之上又將正殿元位佛像處鑿穴以
奉安太祖旻太宗晟父德宗幹其餘各隨昭穆序焉惟
亶被殺葬于山之陰謂其刑餘之人不入一儀衛金
人建國之初其禮制儀從止類中州之守令在内庭間
或遇雨雷雖侍從亦去襪履赤足踐之淳樸如此亶立
始設護衛將軍寝宫實達爾拏手傘子迨赴燕始乘車輅
衮冕儀從頗整肅特令翰林待制邢具瞻作引道詞曰
五年一狩仙仗到人間問稼穡艱難蒼生洗眼秋光裏
今日見天顔金瓜玉斧沈烟和舞蹈六龍閑歌謠道詠
皆相似天子壽南山至亮徙燕知中國威儀之尊護從
悉具若尋常行獵觀田多無定制或以數百騎或數千
騎前後皆執旌旗上繪一日至一大繡日旗曰御坐焉
傘或黃或紅如或緋駕出而大率制度與中國等導前
者皆拏手傘子其人各長六尺八寸以其錦團花袍金
鍍銀帶簇金蛾拳脚幞頭雙引而前皆散手及半萬有
執旗者約千餘隊旗之後曰駕頭駕頭護衛將軍皆衣
紫窄袖衫金帶幞頭腰弓矢並馬而行弓矢一繡袋覆
之得數百至曲盖其形六角細曲柄飭以文彩以護軍
執之以為儀式曲盖後曰衛坐馬左右二副點檢領之
末馬馬後曰侵殿實逹爾衣大(闕)乘騎護衛將馬軍一等
止無弓矢而腰以紅袍袱又得數百及駕或乘逍遥或
乘步輦或乘馬臨時取旨焉其上張盖表裏皆黃羅柄
為曲駕之後護衛實逹爾不記其數又其後曰馬軍拷栳
隨焉一旗幟金人以水德凡用師行征伐旗幟尚黑
雖五方皆具必以黑為主尋常車駕出入正用一色日
旗與後同乘加焉三旗相間而陳或數百隊或千餘隊
日旗即以紅帛為日刺于黃旗之上月旗即以素帛為
月刺于紅旗之上又有大繡日月旗二如祫享大禮冊
對一一循古制旗無大小皆備焉然五方五星五岳青
龍白虎朱雀玄武神鳳外又有五星連珠一日月合璧
一像二天王天海馬二鷹隼二太白二近御又張一大
旗其制極廣紺繪神物以猛士執之又有數十護之各
旗大繩以備風勢名曰盖天一冠服金君臣之服大
率與中國相似止其衽異焉雖金主服亦尚左其臣下
之服不從乎職而從于官如五品服官便可衣五品服
雖職上下並不改至于服緋紫亦無歲月可限但官與
服色等則服如焉文武臣四品皆横金文臣則加魚不
待錫而自許服焉一官品金之官品本遵唐制又以
日本之法并遼法𠫭而用之文則郎與大夫武則校尉
與將軍其勲爵食邑皆同焉至品文武混而為一亮立
漸加損益如中亮改中憲奉德改朝列又增槖進榮禄
二官至褒再以中大夫行大定官制焉一取士金人
初處邊隅未嘗振興文教自侵遼後所在處以科舉取
士遂有藩州牓平州牓真定牓者是也至天會十年海
内小安下詔如契丹開闢制限以三歲(缺)有鄉府省三
試鄉中曰鄉薦府中曰府解省中曰及第時有秀士有
未願起者州縣根刷遣之程文分為兩科曰詩賦曰經
義上一場殿試則詩賦加論經義上試策牓與魁各分
焉是年趙洞為詞賦第一人孫九鼎為經義第一人並
補承議郎三人承奉德郎餘不限甲次盡補承事郎科
舉由是而立亶定又增專經神童法律三科為雜科一
設三府省三試中選之並補將仕郎迨亮殺亶自立甚
有尊經術從儒雅之意始設殿試又以試鄉聚于州限
三人取一府試分立處河北東西兩路中都于大興府
臨潢會寧東京等路于大定府西京路南河北路于大
同府大名路山東山西兩路于東平府南京開封府京
兆鄜延慶原熙陳等路河中府並限四人取一省試以
五百人為定格殿試日點落中第之人多寡不等臨期
取旨又將一人特贈一官授正仕郎餘並授從仕郎次
舉又罷經益經神童止以賦詞法律取士詞賦為正科
法律為雜科褒立于府省試各添策論一場將殿試第
一人依舊承議郎第二第三人儒林郎並賜緋餘皆從
仕郎至今不易一屯田屯田之制本出上古金人意
欲遵而行之偶爾符合比上古之治猶簡廢偽齊豫後
中州懷二三之意如治田均屯田軍非女真契丹奚家
亦有之自本部族徙居中土與百姓雜處計其戶口官
田使自播種以充口食春秋量給衣焉殊不多餘並無
支給若遇出軍之際如月給錢米不過數人老幼在家
依舊耕耨亦無不足之歎今日屯田之處大名府路山
東東西路河北東西路南京路關西路四路皆有之約
一百三十餘千戶每千戶止三四百人多不過五百所
居止處皆不在州縣築寨處村路間千百戶雖設官府
亦在其内一用師金人用兵專尚騎間有步者乃簽
差漢兒悉非正兵惟運薪水掘壕塹張虛勢投糧草而
已不以多寡約五十騎為一隊相去百步而行居長以
兩騎自隨戰騎則閑撁之待敵而後用又有一貼軍曰
伊勒希如遇正軍病即以貼軍代行都主兵官曰天下
兵馬大元帥次曰左副元帥右副元帥左翊都統右翊
都統又其次曰逐軍萬戶每一萬戶所轄十千戶一千
戶轄十穆昆(穆昆百戶也)一穆昆轄兩佛寧(佛寧五十戶也)自萬戶
至佛寧階級雖設尋常飲酒食略不間别與兄弟父子
等所以上下情通無間塞之患每有事未决者全集而
議之自下而上各陳其策如有可採者不擇人而用之
其臨大敵也必以軍步當先精騎兩翼之或進或退見
可而前弓矢亦不妄發金人有言曰不能攻打一百餘
個回合何以謂馬軍盖騎先乎往衝突而已遇敗亦不
散去則逐隊徐徐而退弓力止七斗箭極長刀劍亦不
取其快利甲止半身護膝微存馬甲亦甚輕一田獵
金人無他技所喜者莫過田獵昔都會寧之際四時皆
獵焉至亮徙燕以都城之外皆民田三時無地可獵候
冬月則出一出必踰月后妃親王近臣皆隨焉每獵在
于隨駕之軍密布四圍名曰圍場待狐兔猪鹿散走于
圍中金主必取之或以鵬鷹擊之次及親王近臣出圍
者許人捕之飲食隂處而進或以親王近臣其食遇夜
則或宿于州縣或宿于郊外無定亮以子光瑛年十二
獲獐取而告太廟褒立尤甚有三事令臣下不諫曰飯
僧曰作樂曰圍場其重田獵也如此一刑法金人有
國之初立法設刑悉遵遼制常刑之外又有一物曰沙
袋以革為囊實之沙石繫于杖頭有罪者持而决其背
大率似脊杖之屬為數多焉亶立執政大臣多中州漢
兒人始加損益如此沙袋之治至皇統間令學士院討
論條例頒行天下目之曰皇統新制近年餘條亮弑亶
自立又去脊杖以其近人心故也斬刑者以上古之制
一也處死者免重杖令絞也流者所犯之人無罪止流
犯人之家屬也徒者非謂春秋代徒實拘役也徒止五
年以上死罪也徒五年則决杖二百四年决杖一百八
十三年一百六十二年一百四十一年一百二十杖無
丈杖止以荆杖决臀實數也拘役之處逐州有之曰都
作院所徒之人或使之磨甲或使之土工使之雜作無
用不可脚腕以鐵為科鎌鎌之罪輕者用一罪重者用
二皆朝縱暮收年限滿則逐便不妨依舊為百姓刑法
大率與舊制不相遠帷僧尼犯奸者死強盗不論得財
不得並處強奸者死與古異矣一京府節鎮防禦州
軍京都五處上中都(大興府)南京(開封府)中北京(大定府)東京
(遼陽府)西京(大同府)總管十五處平陽府(建雄府)真定府(成德軍)
益都府(鎮海軍)東平府(天平軍)京兆府(永興軍)太原府(武勇軍)大
名府(天雄軍)河間府(瀛海軍)慶陽府(安國軍)臨洮府(鎮洮軍)鳳翔
府(鳳翔軍)會寧府延安府(漳武軍)咸平府(安東軍)臨黃府散府
八處河中府(護國軍)濟南府(德興軍)歸德府(宣武軍)河南府(德昌)
(軍)平凉府(平凉軍)廣寧府興中府彰德府節鎮二十八處
絳州(降陽軍)定州(定武軍)邢州(安國軍)懷州(沁南軍)萊州(定海軍)密
州(安化軍)滄州(横海軍)潞州(昭義軍)汾州(汾陽軍)冀州(安武軍)代州
(震武軍)同州(定國軍)雄州(永定軍)保州(順天軍)平州(興平軍)兖州(代定)
(軍)邠州(静南軍)涇州(漳化軍)朔州(順義軍)奉聖州(武定軍)衛州(河平)
(軍)蔚州(忠順軍)義州(崇義軍)許州(昌平軍)徐州(武寧軍)豊州(天德軍)
雲内州(開遠軍)嵐州(鎮西軍)鄧州(武勝軍)鄜州(保大軍)鞏州(通遠軍)
隆州(利涉軍)錦州(臨海軍)應州(彰國軍)瀋州(昭德軍)宗州(歸德軍)懿
州(寧昌軍)秦州(德昌軍)防禦二十一處博州德州沼州棣州
孟州濠州沂州清州蔡州鄭州濬州宿州泗州陜州陳
州隴州秦州肇州潁州河州刺史七十四處解州景州
沃州澤州石州耀州蘭州會州環州原州汝州隰州德
順州涿州薊州灤州辰州曹州溜州登州濱州濰州蒿
州單州唐州祈州遼州沁州海州恩州濟州邳州開州
乾州磁州丹州坊州寧州易州通州順州霸州遂州立
州安肅州信州韓州安州慶州澄州復州貴德州弘州
宣德州武州滑州睢州壽州建州莫州蠡州威州獻州
吉州忻州管&KR1499;州商州虢州洮州寧邊州東勝州淨州
軍十六並改作泰安軍(泰安軍改)滕陽軍(滕陽軍改)寧海軍(寧海軍改)
平定州(平定軍改)鈎州(潁州軍改)莒州(城陽軍改)岢嵐州(岢嵐軍改)寧化州
(寧化軍改)隩州(大山軍改)緩德州(緩德軍改)保安州(保安軍改)葭州(晉寧軍改)鎮
戎州(鎮戎軍改)積石州(積石軍改)來遠州(來遠城改)一地里驛程泗
州至臨淮縣六十里臨清至青陽驛八十里青陽驛至
虹縣八十里虹縣至靈璧縣六十里靈璧縣至静安鎮
六十里静安至宿州六十里宿州至蘄澤鎮六十里蘄
澤至柳子鎮五十里柳子至永城縣六十里永城至贊
陽三十七里贊陽至會亭鎮三十七里會亭至穀熟縣
八十里穀熟至南京四十里南京至寧陵縣七十里寧
陵至拱州六十里拱州至雍丘縣七十里雍丘至封丘
縣六十里封丘至胙城縣四十里胙城至沙店河南舖
四十五里沙店至滑州四十里滑州至濬州二十五里
濬州至皮家庄三十五里皮家至陰陽縣四十里陰陽
至相州三十里相州至豐樂縣三十里豐樂至磁州三
十里磁州至台城舖三十里台城至邯鄲縣三十里邯
鄲至臨洛舖四十里臨洛至沙河縣三十五里邢州至
都城店二十五里都城至内丘縣三十里内丘至范縣
店十五里范縣至柏鄉縣二十五里柏鄉至江店十五
里江店至趙州三十里趙州至欒城縣三十里欒城至
靈店舖三十五里靈店至真定府二十五里真定至古
縣南舖三十里古縣至新縣三十里新縣至中山府四
十五里中山至望都南七里店四十里七里店至經陽
店四十里經陽店至保州三十五里(今人改為徐州)保州至梁
門四十五里梁門至故城店三十里故城至黃村舖三
十里黃村至澤伴舖三十里澤伴至涿州三十里涿州
至劉李店三十里劉李至良鄉縣三十里良鄉至蘆溝
河舖三十里蘆溝至燕京三十里燕京至交亭三十里
交亭至潞州三十里潞州至三河縣三十里三河至下
店四十里下店至邦軍店三十五里邦軍至薊州三十
里薊州至羅山舖三十里羅山至玉田縣三十里玉田
至沙流河四十里沙流至永濟務四十里永濟至榛子
店四十里榛子至七箇領四十里七箇至峯赤口四十
里峯赤至平川四十里平川至雙望店四十里雙望至
新安四十里新安至舊榆關三十里舊榆至潤州三十
里潤州至千州四十里千州至南新寨四十里南新至
來州四十里來州至石家店四十里石家至濕州四十
里濕州至揚州館五十里揚州至桃花島四十里桃花
至童家庄四十里童家至胡家務四十里胡家至麻吉
步洛四十里步洛至新城四十里新城至茂州四十里
茂州至特哩衮寨四十里特哩衮至軍官寨四十里軍官至
㬎州五十里㬎州至沙河五十里沙河至兔兒堝至梁
魚務三十五里梁魚至大河六十里大河至廣州七十
里廣州至瀋州六十里瀋州至蒲河四十里蒲河至興
州四十里興州至銀州南舖五十里南舖至銅州南舖
四十里銅州至咸州南舖四十里咸州至宿州南舖四
十里宿州至安南舖四十里安南至夾道店五十里夾
道店至楊柏店四十里楊柏至奚營四十里奚營至沒
瓦舖五十里沒瓦至木阿舖五十里木阿至信州五十
里信州至威州四十里威州至小寺舖五十里小寺至
勝州舖五十里勝州至濟州四十里亦至東舖二十里
東舖至北易州五十里北易州至濱州七十里渡混同
江賓州至布逹貝勒舖七十里貝勒舖至來流河三十里
來流河至阿嚕舖四十里阿嚕至會寧二舖三十五里
二舖至會頭舖四十五里頭舖至上京三十里上京至
燕二千七百五十里燕至東京一千三百十七里自東
京一千三百十七里自東京至泗川一千三十四里
三朝北盟會編卷二百四十四
