三朝北盟會編卷二百十八
宋徐夢莘撰
炎興下帙
起紹興二十一年八月四日辛未盡其日
孫覿撰公墓志曰建炎三年冬金人合衆數萬絶淮泝江
鼔行而南將吏望風逃竄無一人敢攖其鋒者當時太師
鎮南武安寧國軍節度使咸安郡王韓公以兩浙西路制
置使提孤軍駐楊子之焦山募海舶百餘艘具糗糧治器
械進泊金山下連艫相啣為圜陣東向邀其歸植一幟書
姓名表其上金人望見大笑曰此吾机上肉耳平旦擁千
舟譟而前公先命工鍜鐡為長綆貫一大鈎徧授諸軍之
伉健有力者比合戰分海舶為兩道出其背每縋一綆則
曳一舟而入大帥立馬江上銳欲為救熟視蹂擾莫能進
一步曾不踰時掩獲數百舟遂大敗閉壁不敢復出己
乃並治城西南隅鑿一大渠亘三十里欲潛師渡建康而
地勢高仰潮不應一日乘南風縦火千餘栰抗舟師破巨
浪冐百死趨瓜洲渡公曰窮寇勿追縦使去於是錄俘囚
束之沉江中金帛盡與麾下盡遣吾人之被繫縶者書婦
女州里姓氏揭諸道以訪其家然後獻捷行在後兩淮交
兵十有餘年而金卒不能飲一馬于江者懼公楊子一戰
之捷也公諱世忠字良臣綏德人年十八始隸延平府兵
籍悍邁絶人不用鞭轡騎生馬駒挽彊馳射勇冠軍中家
貧無生産業嗜酒豪縦不治䋲檢間從人貰貸累劵十數
遇出戰則躍一馬先登捕首級馳還得金幣償之率以為
常嘗從統制官黨萬戰銀州方觧鞍頓舍而敵騎出間道
直搗其營萬狂顧不知所為公袒裼持一戈率其徒戰卻
之萬兵來援殿而還又嘗遥見一帥金甲朱旗出護兵意
得甚公馳一騎刺之後諜知貴將駙馬郎君烏頁也大師張
深表其功狀上之朝而童貫怒不先白已黜其功不錄
宣和初妖人方臘起青谿不旬朝衆數萬破衢婺杭
睦歙五州江淮大震徽宗詔諸將發兵捕誅時公隸統
制王禀行次淛河别將王淵駐兵在焉公扣馬而進曰
公領騎兵而戰非其地奈何淵問曰汝為誰答曰韓世忠
也淵喜其言移據便地翌日縦騎搏賊公率所部突其旁
賊驚犇追殺無噍類淵喜甚飲公酒會禀卒遂從淵方臘
授首例補承節郎河朔山東羣盗蠭起大者攻犯城邑小
者延蔓嵓谷多者萬計少者屯聚魏博則有楊天下之流
青徐沂密如高拖山等至不可勝數公方從王淵名播於
兩河間而捉殺制置使梁方平又請公自副徐兖山東之
盗公皆次第討平之以功累遷武節大夫靖康末金人圍
太原樞密使會諸道兵赴援而張師正統勝捷一軍號精銳
尚書李彌大素不知兵欲誅一二禆佐立威以彊軍政會
太原不守師正遁歸彌大殺以徇衆反側洶洶又不時
撫定一夕潰去所過焚掠官軍莫能制淵聖皇帝詔公討
捕晨夕兼馳至宿遷單騎扣其營大言曰我軰山西良家
子好勇尚氣豈有作賊此李公謬舉使若軰求活於草間
耳衆素服公勇相視慨然投戈免胄請從公歸公杖馬箠
護之而還淵聖召見嘉奬面賜袍帶正授單州團練使
今天子以兵馬大元帥駐軍濟州羣臣勸進公偕諸將
陪扈至南京上即位進嘉州防禦使御營平宼將軍再
幸維揚又負櫜鞬以從四年金山捷書至除檢挍少保
改武威感德軍節度使制詞曰屯兵要害邀擊其歸大
振軍聲殺傷過當強隣震叠知國有人至今天下誦之
方宣和末金人攻京師議者皆謂強隣不量彼已昧死
一來忽見天子宫闕苑囿城池之大憗憗然莫相知而五
路之師日至間其疑懼壓以重兵而與之講和庶幾景
德澶淵之盟足以為德無何劫寨一跌始有輕視中原
之意積五六年舉國深入超邑越都通行無所累南至
潭湘東暨吳越皆罹其毒諸將按兵坐視莫與交鋒惟
公自負其能獨與决戰何其壯也北方之俗壯士善騎
徤馬被鐡衣數重上下山坡如飛矢刃不能傷故常以
騎兵取勝公在靖康蒐集惡少年敢死士為一軍教以
擊刺戰射之法號背嵬如古羽林佽飛射聲越騎之儔
履鋒鏑蹈水火無不一以當百於是北馬牧淮楚間公至
天長之大儀與之遇金帥貝勒托卜嘉擁騎奔突而前
背嵬者人持一長柄巨斧堵而進上砍其胸下稍其馬
足百遇百克人馬俱斃又自出新意剏克敵弓斗立雄
勁可洞犀象貫七札每射鐡馬一發應弦而倒金人震
駭若有鬼神捕獲千萬人得鎧甲器械甚衆又轉至高
郵卒擒塔拉等具舟載俘獲獻之朝自是金人一再敗
衂稍知沮畏雖時時小入窺邊無復跳梁不制之患矣
進少師横海武寧武安軍三鎮節度使公生長兵間習
知戎事而天資拳勇未嘗以一毫挫于人臨敵制勝一出
於意造故能以少擊衆劉豫聚兵泗上公戍山陽與之
對壘屢戰破之嘗乘勝北踰淮泗並符離徑淮揚之宿
遷豫亟召北軍四面而至圍之數重公按兵不動俄麾
其衆曰視吾馬首所嚮奮戈一躍已潰圍而出不遺一
鏃按轡而馳公曰敵易與耳乃治兵赴利進攻淮揚金
帥達里貝勒者驍勇盖衆獨出挑戰不勝而逃有馬大
師亦號勇將乘兩虎相斃之勢奮迅而出亦重傷敗去
退而太息曰名不得虚矣師旋斬捕首級過當封英國
公會金主遣完顔烏凌阿思謀來聘請以太上皇梓宫皇
太后鑾駕來歸除前事復故約上曰誠如是吾能忍垢
以從使驛五反歲行兩周而講和之議定兩地晏然解
兵撤警公自山陽造朝拜樞密使貂冠赤舄入侍幃幄
極人臣之選閱數月思避時柄上書解機務不許疏累
上且曰臣蒙國厚恩誓捐戰場效一死以報今以菲材
承輔樞機進陪國論實懷危溢之懼所冀天慈乞解將
相之官以祠官奉朝請日望清光不勝區區上不能奪
加太傅鎮南武安寧國軍節度使醴泉觀使咸安郡王
恩禮褒崇度越前比公受命已杜門謝客絶口不論兵
時跨一驢從二三童奴負几杖操酒壺為西湖山水之
游解衣藉草命酒獨酌盡興而返平時將佐部曲皆莫
見其面以二十一年八月四日薨嗚呼靖康建炎金人
内訌天下多故公起行伍間忠憤感發奮不顧身以徇
國家之急建陽之役手擒二憾金山之戰帥渠犇命僅
以身免然後驅攘羣盗四封之内掃蕩無餘方是時也
諸宿將徙屯江左公獨留戍山陽孤壘塊然旁無蚍蜉
蟻子之援蔽遮江淮屹然如金城湯池之固中興之烈
公為第一主上英武所以駕馭諸將雖隆名顯號極其
尊榮而干戈鐡鉞亦未嘗有所私貸故岳飛范瓊皆以
䟦扈賜死惟公進而許國杖一劔戡除大憝為社稷之
臣退釋兵柄以功名富貴始終一品為公師持三鎮戎
節累封大國進爵稱王賜號揚武翊運功臣食邑一萬
三千七百戶寔封五千九百戶澤流子孫功書竹帛追
配前哲可謂賢也公御軍嚴而有恩紀律修明不以賞
罰佐喜怒藜羹糗飯與衆均之士以此樂為用摧鋒䧟
堅百戰不怠威名凛然天下想見其風采太母行殿歸
次國門將相大臣班迎道上太母坐帷中顧左右曰韓
某孰是敵中皆知其名傭舂釋擔聚觀太息上所賜詔
皆親札雲章寳墨奎璧之光粲然集而錄之為若干卷
珠嚢玉軸子孫世守之為希代之寳公病且革故時將
吏問病卧内公曰吾歴事三朝大小百餘戰冐白刃中
流矢未嘗退衂瘢疻尚在發衣視之舉體皆是頼天之
靈得全首領卧家簀而沒諸君尚哀其死耶遺史曰
韓世忠疾上飭太醫馳視問勞之使相屬于道平時將
吏問疾卧内世忠曰歴事三朝大小百餘戰冐白刃中
流矢未嘗退衂瘢疻尚在發衣視之舉體皆是且曰頼
天之靈得全首領卧家簀而沒諸君尚哀之耶疾益侵
册拜太師致仕訃聞不視朝賻有加遣中貴護喪事贈
道義郡王官其親屬九人世忠字良臣綏德軍人年十
八始隸延安府兵籍慓悍絶人不用鞭轡能騎生馬駒
挽彊馳射勇冠軍中家貧無生業嗜酒豪縦不能䋲檢
人呼為潑韓五有席三者嘗算世忠當作三公世忠以
為侮已痛毆之後亦到江南依世忠世忠以錢三萬緡
贈之兩子隸軍中皆專為横行世忠貧賤時間從人貰
貸累劵十數遇出戰則躍一馬先登捕首級馳還得銀
絹賞則償之率以為常統制官黨萬戰銀州方解鞍頓
舍而敵騎出間道直搗其營萬狂顧不知所為世忠袒
裼持一戈率其徒戰卻之萬兵來援之殿而還又嘗見
一帥金甲朱旗出戰指麾意氣甚厲世忠馳刺殺之後
諜知乃貴將駙馬郎君烏頁者大帥張深表其功狀上
之朝而宣撫使童貫怒不先白已黜其功不錄世忠既
貴與將吏騎馬出郊喜坐於淺草中世忠語急而聲厲
每言出則吐舌或以為是蛇精林泉野記曰公諱世忠
字良臣延安府人少無賴隸赤籍焉累遷為將嘗與張
俊俱破鄆賊李太于醎河何威于洺大名賊于超化寺
内黃賊于祁州徐靖於莒縣張仙于擂鼓山濰賊于方
村并濟南賊公常勇冠諸軍遂定河北京東之地靖康
初從王淵為統制軍趙州金人深入世忠劫其寨加穎
州觀察使從淵守應天金來攻世忠楊進等累戰敗敵
相拒三月而退建炎初為御營使司左軍統制從幸維
揚上甚簡眷二年率張遇陳思恭等軍于河南府世忠
約翟進丁進孟世寧伐金于永興軍三衙失期陳思恭
先以後軍遁世忠敗張遇援之得免收散卒數千歸行
在後加承宣使帶御器械又除平寇將軍救京東戰敗
亡其將張遇三年金取徐州世忠棄淮揚軍走渡江止
餘兵三千亦皆潰去聞苖傅劉正彦廢立乃同張浚呂
頥浩入援請為軍鋒破正彦赤心隊軍于臨平其復辟
功居多加節度使苖劉走除江西福建制置使率馬彦
溥趙竭忠趙竭節等追破于建州浦城縣統制孫世詢
臨陣擒正彦傅微服竄村落為人所執送世忠獻俘行
在上親書忠勇韓世忠五字於白旗以賜加檢校少保
御前左軍統制世忠屯潤州敵渡江世忠退守江隂次
年敵自明州還烏珠使請曰借我一路北歸舟中金帛
盡以與汝世忠云可留下烏珠乃去以舟師戰於建康
門外敵大敗斬首三千級次日再戰世忠海舟無風不
能行以小舟縦火我師大敗統制孫世詢嚴永吉皆死
復失所俘後改神武左軍統制紹興元年曹成馬宥劉
忠亂湖南范汝為據建州除世忠江西福建荆湖宣撫
副使二年復建州汝為自殺遣提舉官董&KR0776;往道州招
降曹成馬宥將李(闕)殺宥以潭州降劉忠據潭州白面
山有衆一萬號花面獸世忠破之忠奔劉豫為其下所
殺加太尉武成感德軍節度使未幾除江南東西路宣
撫使守建康三年進開府儀同三司淮南宣撫使屯鎮
江後劉光世代世忠戍世忠遣人入城潛燒府庫光世
訴於朝移屯於建康世忠又欲以兵襲其後上書寇恂
賈復事以賜四年敵入淮南上親征世忠敗敵於大儀
鎮又遣將董&KR0776;敗之天長解元敗之承州及六合縣許
世安王權敗之真州五年來朝加少保遣將呼延通敗
敵於漣水軍為行營前護軍六年改武寧安使軍節度
使京東淮東宣撫處置使敗敵於宿遷圍敵淮陽軍不
能克加横海武寧安化軍節度使賜揚武翊運功臣岳
飛進軍京西命世忠為援延數月方至淮陽七年遣呼
延通王勝王權襲敗敵於淮陽然與淮陽對壘終不能
克每歲纔獲一二小捷而已九年宰相秦檜主和世忠
伏兵洪澤欲劫金使以破和議部將郝卞以其謀密告
淮東運副胡昉時韓肖胄送金使還昉以告肖胄俾由
淮西路而去檜甚啣憾加少師其兄世良為龍神衛四
路諸指揮使和州防禦使主管侍步軍司十年敵敗盟
加太傅河南北招討使封英國公統制王勝敗周太師
呼拉貝勒于淮陽又敗敵收海州擒偽王山又遣王昇
王權敗之蔣家莊又敗之淮陽統制解元敗之沂州潭
城縣世忠敗之淮陽十一年烏珠大入淮西世忠與戰
濠州敵敗而去來朝除樞密使罷兵柄世忠獻錢一百
萬緡米九十萬碩及鎮江淮東諸庫於朝加兄世良奉
國軍承宣使提舉醴泉觀命張俊岳飛遷其軍於鎮江
秦檜方謀去勲權累諷臣僚言其過章上皆留不報世
忠懼焉乞閒乃加太傅横海武寕安化節度使醴泉觀
使罷十二年改封潭國公十三年進封咸安郡王十七
年改封鎮南武安寧國軍節度使薨年六十三贈太
師追封蘄王將佐若王權劉寳成閔解元咸秉節鉞登
顯仕幕府若韓俅王渙陳桷張偁李易董&KR0776;亦皆至侍
從師守
三朝北盟會編卷二百十八
