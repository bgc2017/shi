三朝北盟會編卷十九
宋徐夢莘撰
政宣上帙
起宣和六年正月六日乙邜盡十二月十七日庚
申
宣和六年正月六日乙邜金人訃書至報其國主殂為
輟朝五日宣和錄曰皇帝為大金主卒於内東門别次
成服金人遣國信大使奚人富謨古副使漢人李簡
來苑齊自叙曰謝登寶位使來阿固達自燕歸國死于
半塗烏竒邁嗣立故遣使來謝差張璩充大使馬擴
充副使至燕山又進至薊州接見大使富謨古副使李
簡謀夏錄曰阿固達死烏竒邁嗣立朝廷遣使弔祭故
復遣使也河間府詹度得蕭幹首獻於朝先是蕭
幹敗於峰山其軍皆失其家歸怨於幹其部卒白得哥
殺之傳首河間府詹度上之於朝
十四日癸亥獲耶律氏寶檢金印及得古爾班首奏告
宗廟社稷御紫宸殿受賀詔曰屬者遼政暴荒天用勦
絶其國朕誕膺帝命克紹先猷取亂侮亡恢復疆土施
大澤於燕雲之人來歸如水就下沛然莫之能禦獨偽
四軍大王古爾班悖衆逆命前年首犯王師于蘆溝繼
復旅拒燕城旋命偏師攻于廣陽之北敢干天之紀擅
即偽位號神聖皇帝改年天嗣襲遼正統去年輙率其
旅若林出寇景薊痛毒醜類矯誣神人罪不容誅爰飭
六師大敗於峯山隻輪不返甲辰傳首京師惟予克
相上帝以遏亂略皇天助順宗社垂休有此駿功朕敢
專享(一云豈朕之武)可擇日遣官奏告宗廟社稷御紫宸殿受
賀古爾班首級依典禮送太社庫故茲告示想宜知悉
二十九日戊寅大金賀正旦使盧州管内觀察使都貝
勒高居慶副使大中大夫守大理寺卿楊並朝於紫宸
殿馬擴至燕山與王安中論燕事苑齊自叙曰僕
至燕山與王安中論燕中事是時以授常勝軍田約來
年夏减罷請受僕因言燕地新邊必知所以治之序首
當繕籬落次招撫歸民又次當置弓箭手最後授常勝
軍田也至如罷常勝軍請受尤宜欵緩待其闢田就緒
乃可罷也僕初入燕諸路正兵有十五餘萬童宣撫帶
還外尚有八九萬人選三萬偹戰餘尚五六萬除諸處
占破外可以入役者三萬人離而為四又於諸處顧募
萬人每城得二萬餘人齊舉貼築薊景檀順四州每州
計僱工不過五萬緍更以五萬緍充犒設通用四十萬
緍一月可以就緒邊固則土疆可守人心自然安處易於綏
撫此繕籬落乃為最也燕地自女真入關軍民士庶往往逃
竄山谷間宜招誘寬䘏使之歸業此招撫歸民為次也燕
中自罹兵火田地荒曠招置弓箭手如陜西新邊法許
諸色有武勇少壯人投充每戶給田二頃五十畝官給
耕牛戰馬種子分官統隸不唯荒田得耕兼藉兵威守
邊壓服新附人心此置弓箭手又其次也常勝軍見諸
錢粮亦不宜遽罷使無所戀將契丹自來特留放牧牛
馬閒田分授與常勝軍依倣弓箭手法官給耕牛種子
俟三兩歲耕墾有成漸次减罷請受則無侵奪民田之
患外有開懇之功候塞外寧息議减戍兵此治燕至要
也安中云今己授常勝軍田見患侵奪民土又天荒曠
土皆為所占無復措畫如公所論何如之妙惜乎後時
也
三月譚稹奏置義勝軍譚稹初至燕山聞勝軍恣横
藥師輩不為約束稹慮生事奏朝廷乞於河東軍别創
一軍分作權勢如雲朔之人以五萬為率屯於州縣要
徑處號為義勝軍令李嗣本耿守忠為帥欲俾常勝軍
有所畏懼朝廷從之既而嗣本守忠選歸朝人中少壯
籍其姓名其月粮夜賜倍於他軍後常勝軍知其請給
豐厚往往潜来投附郭藥師等猶懼其亡皆冄湼其面
常勝軍大怨人人思亂矣
閏三月庚辰大傅王黼奏所俘玉檢偽寶乞宣付秘書
省太傅王黼奏耶律氏自按巴堅盗據北土因五季之
微以強聞天下藝祖志在恢復而日不暇給累聖紹休
專以柔馭至慶歷中遂至逞已之威妄以關南縣邑為
請至有輕視中原之心仁宗皇帝為特添歲幣乃至要
盟别立要約使軍車旁午來易誓文至詞盡理窮方少
聽命誓書所著必欲本朝具言别納金繒之儀用代賦
與之數是時中國威靈可謂屈矣仰惟陛下天錫智勇師
不踰時兵不血䘐盡復燕雲境土如指諸掌古爾班傳
首之後既俘石晉所上玉檢又獲其偽寶今者疆圉之
臣復以慶歷誓書來上垂宗廟之休快祖宗之憤伏望
宣付秘省許率百僚拜表稱賀所有慶歷誓書國書乞
藏之寶文閣以示無窮從之
四月斡里雅布遣使來宣撫司求所許借粮是時二太
子來討張覺自軍前遣使來宣撫司所許借者粟二十
萬斛稹曰二十萬斛粮豈易致耶兼自宣司未嘗有片
紙隻字許粮之文來人云去年四月間南使趙直閣已
許矣稹曰趙良嗣口許豈足憑終不之允遂遣使回
二十一日戊申河北河東燕山府路宣撫司知燕山府
王安中奏府西香山寺在府天寧壽觀昊天延壽寺甘
露降奉聖旨許拜表稱賀
五月二十七日癸邜金國大使辰州管内都貝勒冨謨
古副使州防禦使李簡到國門差黃潜善王宗濋充館
伴馬擴充送伴前去宣撫司茆齋自叙曰僕既受命
復太原見童貫貫問僕燕中事宜僕以常勝軍授田利
害荅王安中治燕次序之語一一白之童驚因云吾竊
慮常勝軍將來為患欲與削了如何僕答如某至愚亦
知常勝軍他日必為患然而自今女真顧慮未敢輙肆
舉兵者盖忌此項軍也若遽削之不唯金人窺覘兼此
軍即便起變是自引惹莫若因而用之貫云其術安在
僕答曰今藥師之衆止是三萬餘人多是馬軍武勇太
師誠能於陕西河東河北三路選摘精銳馬步十萬人
分為三部擇有智勇器識可及藥師者三分統之一駐
于燕山與藥師對營相制一駐于廣信軍或中山府一
駐于雄州或河間府犬牙相臨使藥師之衆進有所托
退有所忌則金人雖有他意豈易敢前貫云甚好但十
萬人不易那儧我當别有措畫貫云國家挫威皆自延
慶之遁當時再起种師道提許多西兵舉事却不至如
此誤國家大事每竊歎恨後乃置四總管罷王安中而
用蔡靖也
八月金人復取蔚州殺守臣陳翊及䧟飛狐零邱二縣
先是金人逐天祚入夾山遂䧟雲中府所有管内州郡
皆來拜降及移軍燕山而朔州節度使韓正應州節度
使蘇京蔚州土豪陳翊等爭叛金人納土歸大宋後尼
堪斡里雅布分遣軍馬逐去蘇京孫團練取蔚州殺陳翊
復取上件州郡又陷飛狐靈邱兩縣絶交割山後之
意又以牒來責我招納叛人張覺拘收戶口職官及不
付所許粮二十萬朝廷知其非遂議罷譚稹矣
九月癸丑譚稹落太尉罷宣撫使貶順昌軍節度副使
太師徐豫國公致仕童貫落致仕領樞密院事河北燕
山府路宣撫使先是譚稹至山西與童貫議論不合喜
事邊幅怯懦無謀金人既以張覺怨朝廷稹復用人乖
刺且所許二十萬斛粮米不以給之金人愈怒欲棄盟
入攻童貫落致仕復拜河北燕山府路宣撫使如太原
貶稹順昌軍節度副使北征紀實曰譚稹者亦巨璫
也初無異能但梁師成黨貫致仕故師成黼引稹以為
河東宣撫副使實代貫事俾交割山後雲中府其地則
朔武應蔚諸州者直我河東路與代州對境皆多要害
金人實不與我浮沈其辭加我使人二三昧利求寵使
朝廷日夜益生希覬然不與我也及稹出師至太原經
營山後會是時金主阿固達死于白水泊以喪歸國其
守國之弟烏竒邁立俄尼堪亦暫歸其國初立未暇撫
治山後故朔應蔚三州守臣皆通我我又招降之降日
朔寧軍遣河東將李嗣本以兵戍焉又運芻粮玉帛以
餉之事曾未訖是冬尼堪已歸雲中因來治此于是三州
率反以歸金人金人亦以兵至嗣本大敗狼狽僅脱朔
應蔚乃復歸金人稹但坐視束手徒搜珍異珠玉以自
入久之事不成怯弱退敗尤玷中國威靈上悵然不樂
而二師復得入言罷稹歸後廼以太原張孝純為宣撫
副使焉政和間有北伐之議上遣内侍譚稹銜命河東
河東諸帥訪其用兵可否真定府安撫使洪中孚答稹
以為不可稹遽奏以老耄罷之行下中孚令具的實利
害中孚遂具奏曰顯謨閣直學士中大夫真定府路宣
撫使臣洪中孚今月十二日准御筆以臣議論收復燕
雲故疆與諸帥臣異同仰具的確利害聞奏臣恭依聖
訓條具如後一臣前奏政和三十年可大舉者正以朝
廷歲賜幾百年皆積燕山暨山前後州粮糗頗豐編氓
冨盛庶幾有玉帛粮草人民可因獲其土地之實而謀
臣不於此時建策今日徒餘空城機會已失不可復舉
諸路帥臣皆不知兵情而執燕雲不根之語云我本漢
人䧟于塗炭朝廷不加拯救無路自歸何啻大旱之望
雲霓若興弔民偏師不獨簞食壺漿當以香花樓子界
首迎接也臣久歷邊鄙知敵情此乃游手之人不能自
存者覬覦南歸竊其爵禄實非大姓之言臣契勘維持
契丹者自公卿翰苑州縣等官無非漢兒學誦書識字者
必取富貴豈不知國家英俊如林若南歸其權貴要途
燕雲數州學究安能一一遽用此士人無歸意也饘粥
粗給者已連姻戚里而劉六符相遼疾且篤耶律洪基
臨問遺言燕雲實大遼根本之地願深結民心無使萌
南思也洪基乃詰其深結之道六符對以省徭役薄賦
歛洪基深嘉納之遂减賦稅三分之一兩地供輸者皆
知之以人情揆之豈肯捨姻婭而就重歛哉此大姓無
南歸意也其香花樓子之語果可憑乎一積委不厚兵
家所忌稽考朔部河東粮草若用武不免添屯租給半
年如下山後諸州年前傾朝廷帑藏不足以支一歲第
不知獻謀者以何策贍其後一承平日久而兵驕將惰
動輙糜潰而欲以己無紀律驕兵伐人之國何異緣木
求魚萬舉萬敗其理必然徒自取辱國喪師而貽患於
將來也一權貴以侈麗自矜而賤節義海宇匱乏小雅
盡廢四維不張方且虞人乘我何暇謀人臣未見其可
也伏望聖慈早回天心特降&KR0790;旨内修文德外謹邊陲
思患預防以偹不虞切勿輕忽以取不可測之禍重念
祖宗積累二百年太平之基以宗廟為念福庇黔黎萬
民幸甚臣蒙國厚恩雖粉骨碎身未足報稱苟有聞見
豈敢貪默以避黜責迎合權臣上罔陛下為苟容計以
危社稷若謀臣必欲收復燕雲故疆臣雖萬死不敢恭
奉詔旨伏望陛下誅臣以謝謀臣專委經營收復庶幾
他日誅誤國者以謝天下而不得幸免也臣暗昧不燭
事機愚忠所激義不顧身語言抵迕上黷天威甘竢斧
鑕右謹錄奏聞伏候敇旨謹奏北征紀錄曰政和之
間臣僚贊北伐者自薛嗣昌始倡成其事自侯益始又
上嘗遣巨璫譚稹銜命河北河東諸帥訪其用兵可否
當是時侍從之臣往往能守正或以是被罷守正者如
韓粹彦者是也上怒張杲拒董才事誤(董才後賜姓名趙詡)得罪
改命粹彦守中山而粹彦當陛辭對上曰國家之事奄
有四海安用是一彈丸土上亦不之罪被罷者若洪中
孚張毣之徒是也中孚答稹以為不可又以故時内臣
禮待之蔑視稹遽以老耄罷張毣為保州通判以為遼
人之勢雖數為女真所挫然上下未叛其國尚立保州
極邊皆偹詳之但邊帥往往迎合探報不實多裝點事
端以誤聞聽遂得罪自餘亦罕有唱和者獨嗣昌累帥
太原河朔于諜人之辭往往潤色以希禁密意每陛對
論北事輙請興師多至涕泣以刑部尚書因上殿劄子
指定刑名遂被黜北師未興時已先死然嗣昌每事猶
關白宰相其後侯益者一切出童貫之門但入奏内侍
省造端之罪莫甚于此
十八日壬戌大赦天下門下禁暴者以不殺為武本
仁義以行師域民者以博愛為公兼威懷而示德朕紹
承丕緒統御庶邦誕保愛民昭上帝溥將之命克篤前
烈恢前人燕翼之謀興念燕雲久阻聲教故家望族盡
為俘纍之臣廣谷大川阻隸職方之籍初侵邊境漸入
封圻方藝祖肇基實軫念民之慮逮神考嗣服深惟復
古之圖欲成繼伐之勲必大因時之利蠢茲裔土輙背
世盟既種落之内訌復神人之切憤惟春秋以王者大
一統方隆廣覆之恩而要荒知中國有聖人咸起來蘇
之望整我師旅徹被土疆寒律收威見天心之助順壺
奬載道知人意之樂從來閱再期悉平兩路崗蠻靡迤
東踰碣石之封亭障蹇翔西軼榆溪之阻分州畫埜興
教厚民拯百年塗炭之餘咸躋夀域還五政衣冠之舊復
睹華封一新象緯之清明丕變羣情之闓澤自今以始
永綏夷夏之寧與物為春均霈遐邇之澤可大赦天下
於戲兼弱攻昧闢土宇以昭章𤼵政施仁浃海隅而丕
冒咨爾有衆咸體朕懷
九月十八日壬辰秘書省秘書郎賀允中充大金皇帝
賀正旦國信使
二十七日庚午禮部員外郎王昂充接伴大金國賀正
旦人使
十一月三日丙子太傅楚國公王黼致仕仍舊神霄玉
清萬壽宮使御筆王黼陳乞致仕其應恩人數從朝謁
禮數等一切並依蔡京例施行仍給節度使俸童貫遣
保州廉訪使者馬擴兵州觀察使辛興宗入雲中見尼堪
共議交割雲中事苑齋自叙曰僕將行童貫呼李宗
振辛興宗企宗永孫渥姚友仲杜常蘭整洎僕十數人
環列以金杯酌酒第飲貫曰山前任帥非材已生弊病
今割得山後擇帥非細事爾等各舉所知宗振等自陕
西六路河東北諸路武臣遍稱舉之貫皆搖首云此太
平地分可作邊帥也後新邊須得一文武兼通智勇公
廉識諸國人情者然後可用非吾馬宣事不可也如公
鎮守雲中用幾何軍馬僕曰當用三萬人貫曰國家闕
乏尚可損否僕曰至微非萬人不可若雲中屯萬人則
萬人分諸處已少矣貫曰二萬人則可辦每歲當以三
百萬緡資軍凡有辟人材當一一依從如此幾年可以
成就僕曰一年則費力二年即省力三年即得力矣
三十日癸夘馬擴至雲中烏舍不見而回苑齋自叙
曰月末抵雲中是時尼堪歸國謀南侵留烏舍權元帥
遣人來令使人參拜僕辨論久之烏舍使高慶裔來云
二觀察既不肯拜不敢固必亦不敢相見山後土地切
緣相國暫歸此中不敢專擅兼貴朝收了燕山迯去職
官誓書所在各不得收納叛亡貴朝已先失約山後地
土雖係所許難以便行交割僕答職官冨民迯歸乃張
覺之罪本朝已斬覺首函送職官冨民見今搜刷遣回
即非納收叛亡如貴朝言定山後更别無經略及至先
交了蔚州却縱兵馬取奪本朝不敢占護恐致紛争朝
廷已責譚稹再委童太師此望相照早得交割了當使
兩界生靈安堵今若輕信羣下之言則兩朝和好大事
何時是了慶裔曰前日人言蔚州有賊兵本朝已發軍
馬去剪除却得貴朝宣撫司文牒遂且放縱教歸今來
山後地土已是許了到頭翻悔不及只是貴朝敦篤誓
好無相惱觸女真家純實必無相誤處前來累有文回
去將職官戶民早發過來便是交割
十二月馬擴自雲中還至太原府
茒齋自叙曰十二月上旬還到太原府童貫詢境上所
見對以金人編埒漢兒鄉兵增戍飛狐靈邱每以張覺
為言邀索所失官戶觀其舉措甚有藏畜願太師速營
邊偹移陕右兵助郭藥師以防金人不測入寇不可忽
也貫云他國内人心未附豈敢如此當親到燕山措置
常勝軍及制置河北諸帥兵便他敢來時亦不失事
十七日庚申盧益子久館伴大金國賀正旦人使令先
次上殿
三朝北盟會編卷十九
