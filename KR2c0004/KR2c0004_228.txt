三朝北盟會編卷二百二十八
宋徐夢莘撰
炎興下帙
起紹興三十一年五月十九日辛卯盡二十八日庚子
五月十九日辛卯金人使虎衞上將軍殿前都點檢高
景山通議大夫刑部侍郎王全來賀生辰奏言淵聖皇
帝升遐等事晁公忞金人敗盟記曰紹興辛巳三十一
年五月十九日依年例如常議駕坐紫宸殿引金人賀
生辰使副虎衛上將軍殿前都點檢高景山通議大夫
刑部侍郎王全奉捧國書陞殿内侍知省接授左僕射
次三省樞密院同進呈訖却授知省畢各依位立内王
全東壁面北厲聲奏曰皇帝特有聖旨昨自東昏王時
兩國講和朕當時雖尚年少未任宰執亦備知自朕即
位後一二年間帝曾差祈請使巫及等來言及宗屬及
增加帝號等事朕以即位之初未暇及此當時不允許
其所言親屬中今則為天水郡公昨以風疾身故外所
請後因熟慮似亦可從今歲貢銀絹數多江南出産不
甚豐厚須是取民間想必難備朕亦别有思度兼為江
水為界私渡甚多其間往來越境者雖嚴戒亦難杜絶
及江之北漢水之東雖有界至而南北叛亡之人想常
互有適足引慝邊事不知故梁王當時何由如此分畫
來朕到南京方知欲遣人于帝處備諭此意近有司奏
告帝以朕行幸南京欲遣使賀灼知帝意甚勤厚就因
此使欲便諭及若只常使前來緣事稍重恐不能盡達
兼南京宫闕初秋工畢朕以河南府龍門以南地氣稍
凉兼牧放水草亦甚寬廣于此過夏擬于八月初旬到
南京當于左僕射湯思退右僕射陳康伯及同王綸知
樞院事此人内有可差一員兼殿前太尉楊存中最是
舊人練知事務江已北山川地里備曾經歷可以言事
亦當遣來及如鄭藻輩及内臣中選擇旁近委信者一
名共四人同使前來不過八月十五日以前到南京朕
當宣諭此事可從朕緣淮南地里朕昔在軍前頗曾行
歷土田往往荒瘠人民不多應有戶田盡與江南朕所
言者唯土田而已務欲兩國界至分明不生邊事至如
此意稍有所難朕亦必從來使回日已後朕以前來止
曾經由泗壽州地方外陳蔡唐鄧邊面不曾行歷及到
彼處圍場頗多約于九月末旬前去巡獵十一月十二
日却到南京帝于差來正旦使處當備道來朕知端的
于次年二月三月亦未曾知欲因幸温湯經由河東路
分却還中都去奏訖降殿朝見畢次三節人從朝見訖
駕興是日禮房報奉聖旨使人朝見訖垂拱殿茶酒為
臟腑不調可移驛中排辦仍令執政押賜差參知政事
楊椿押宴初王全奏陳事因人莫得而知既而詔王全
曰適來奏事因可具奏狀以聞故得知者一二焉是時
左僕射陳康伯右僕射朱倬知樞密院事葉義問參知
政事楊椿同知樞密院事周麟之既知金人有渝盟之
端又報孝慈淵聖皇帝訃音是日宰執入當聚議講究
討論凶制典故調發軍馬扞禦江淮之策趙甡之中
興遺史曰王全高景山來賀生辰也自入境有凶悍之
狀過平江秀州舟中以弓矢射夾岸居人官司莫敢誰
何但告報居人闔戶而已既到行在命何溥館之引見
之日接國書畢王全奉事稱語訥不能敷奏乞令副使
高景山代奏事許之全招景山景山欲升殿侍衞及閤
門官止之上招令升殿景山乃升殿狀貌不恭景山直
言淵聖升遐事言語鄙俗上號慟歸禁中景山曰我來
理會者兩國事譊譊不已帶御器械李横約景山下殿
曰不得無禮有事朝廷理會使人猶在殿中班皆未退
帶御器械劉炎告宰相陳康伯曰使人在廷未退有茶
酒之禮宜奏聞免之康伯曰公自奏聞炎遂轉屏風而
入見上哭泣炎奏其事淵聖皇帝訃音忽覺聖躬不安
閤門賜茶酒宜免使人且退班遂退朝廷乃行下諸軍
及諸監司帥臣曰契勘大金意在敗盟恐致興兵仰措
置無落奸便河北進士梁勲夜行晝伏歸朝廷上書言
北事極詳且言金人必舉兵秦檜怒嗔决之押赴惠州
編管檜死朝廷欲用勲已死至是人皆思勲之忠義而
切齒檜之不容忠臣
二十日壬辰宰執内殿奏事宰執内殿奏事禮房報奉
聖旨為臟腑不調二十一日上壽并二十日習上壽儀
並免
二十一日癸巳免聖節上壽天申節已降旨揮免上壽
宰執並赴臨安府明慶寺滿散聖節道場同知樞密院
周麟之赴都亭押伴御宴
二十二日甲午宰執内殿奏事禮房報孝慈淵聖皇帝
升遐丁未錄欽宗實錄孝慈淵聖皇帝道君太上皇
帝長子母曰恭惠皇后王氏以元符三年四月十三日
生于坤寧殿九月賜名亶授檢校太尉山南東道節度
使韓國公建中靖國元年六月遷開府儀同三司興德
軍節度使進封京兆郡王崇寧元年二月改賜名烜八
月又改賜今名大觀元年十一月詔曰朕荷天眷佑景
命有僕承家之慶是生多男年近幼學未親師友因嚴
以教宜及其時京兆郡王桓高密郡王楷可于來年春
擇日出就外學其輔導講讀之官宜以端亮鯁直有文
學政事人舉選以稱朕意記室翊善可如王友例令王
答拜于是以祕書監蔡崇為翊善左司員外郎沈錫為
侍講國子司業江澥為記室安德軍觀察留後知入内
内侍省楊震提舉管勾本位大觀二年正月遷司空武
昌軍節度進封定王八月以國子祭酒江澥為翊善起
居郎翟汝文為侍講起居舍人俞㮚為記室俞㮚遷起
居郎石公弼代之會惠恭皇后崩至政和元年二月始
詔太史擇日以三月己丑出就資善堂聽講讀以光禄
少卿李詩為翊善辟雍司業耿南仲為侍講司門員外
郎蘇修為記室甲寅詔宰臣執政官許就資善堂見定王
桓嘉王楷王迎揖于門升堂就坐王西向宰臣執政官
東向送亦如之二年九月侍講王居中因奏事講筵乞
講讀官至資善堂見二王許之四月蘇修卒以左司員外
郎張叔夜為記室叔夜罷以符寳郎陳鍔代之三年正
月改官制授少保四年二月甲戌行冠禮于文德殿(或云)
(福寧殿)先是御制冠禮降議禮局載五禮新儀之首至是
始舉行焉三月辛卯詔曰若昔明王誕受厥命建立儲
貳以係天下之心朕嗣無疆大歷荷天之休誕育元良
是居冡嫡長子桓年建志學冠于治朝百辟具瞻主器
之長子永為宗廟之重父子之恩考循舊章正位東宫
明兩作離為國大本可以來春出閣立為皇太子其建
宫室設官屬與儀物制度宜令有司討論前禮前期辨
具以聞邦家之慶與四海共之十一月己亥詔皇太子
會慶上壽押百僚班又詔皇太子謁廟特許宗室陪禮
五年二月乙巳制曰昔先王必建儲貳以隆萬世之統
以係四海之心朕撫世承平念國大本遹追來孝垂裕
後昆永為承宗之艱莫如主器之長咨爾萬方衆聽予
一人之告猷皇太長子少保武昌軍節度使定王孝友
得于天資温良成于日就出學外傅率履無違既冠阼
階其儀可象方景命有僕介壽考之萬年而明兩作離
兆本支之百世蔽自朕志格于天心孚告大廷申錫顯
册夫慎乃德惟忠惟孝欽汝止惟幾惟康用克相于我
家以對揚于休命可立為皇太子仍令所司擇日備禮
册命丁未出閣詔改其閣為府甲寅有司備法駕儀仗
列于大慶殿文武百官各服朝服立班于廷百執事官
入就位皇帝服通天冠絳紗袍御殿皇太子冠遠遊冠
衣朱明衣執躬圭以入受册于廷以翰林學士承旨強
淵明為禮儀使翰林學士王黼撰册文(册文或云係劉正夫撰審如是)
(則禮儀使亦當用執政)宣和殿學士蔡攸書册殿中監高仲書寳
禮畢太師魯國公蔡京率百官稱賀賀訖又詣東宫賀
皇太子如故事以戶部尚書劉炳翰林學士承旨強淵
明為賓客中書舍人蔡靖陳邦光并為詹事秘書監李
詩為顯謨閣待制左庶子兼侍讀宗正少卿耿南仲為
徽猷閣待制右庶子兼侍讀秘書少監蘇烜改名煇為
左諭德太常少卿葛次衆為右諭德國子司業曾懋殿
中侍御史華實並為舍人知入内内侍有楊震董慤提
舉左右春坊事内侍楊客機黎景年全淵張彦卿周珣
王若冲王珂管勾左右春坊事劉淵為家令皇甫僅為
承受丁巳備法駕謁太廟奏免乘金輅及用鹵薄止依
常儀乘馬至太廟易朝服行禮又奏訖免宫僚稱臣並
從之戊午奏臣竊見自昔東宫建司設局張官置吏往
往竊有所擬無所不備考其職事實無毫末顯是慕為
虚名徒費廪食書曰慎乃儉德惟懷永圖臣立身之始
敢不念茲伏望聖慈詳察應東宫官吏不必具備諸司
庶局頗令兼攝至于閒徒冗卒舊例有者亦可捐除務
從儉約如此則不惟臣少安私分仍得清心省事專精
問學仰副君父教育之意又奏臣昨資善堂講讀尋須
候邇英經筵已開方取旨定日恭惟聖學高妙羣臣莫
敢及躬御經筵但取遵用祖宗故事非待儒臣講說修
輔聖明如臣之愚正當力學不可曠日豈應擬視經筵
兼臣問安視膳之外遇還府第綽有餘暇况不同往日
深在禁嚴出入不敢自便今欲乞聖慈許令每日不拘
早晚但稍有間隙即請學官赴聽講讀所貴文學日益
有以副聖慈眷遇之意並從之三月乙酉詔皇太子遇
天寧節赴垂拱殿上壽于親王前别列為一班家令劉
淵罷以梁平代之六年四月以禮部尚書白時中刑部
尚書慕容彦逢為賓客吏部侍郎劉煥給事中方會為
詹事太常寺少卿賈安宅為舍人内符寶郎馮楊為家
令六月乙亥詔納故少傅恩平郡王朱伯才女孺人朱
氏為妃令所司備禮册命是月癸未親迎癸丑詔自今
車駕行幸皇太子免起居從駕七年十月生子為嫡皇
孫封秩比皇子以起居郎李彌大起居舍人趙野為舍
人彌大野辭以太卿少卿高樂為古文殿修撰國子司
業魏憲直龍圖閣專其事八年劉煥方會罷以左庶子
李詩右庶子耿南仲為詹事宣和元年以秘書少監曾
懋秘書監王易簡為舍人懋遷以國子司業程振代之
七年李詩卒以禮部侍郎王易簡為顯謨閣直學士充
詹事兼侍讀上聰明仁孝好學而善文自以地偪而望
崇每懷兢畏講讀之暇惟以髹器貯魚而觀之他事一
不關懷人莫能測也宣和七年十二月皇太子除開封
牧二十一日差内侍梁邦彦黃僅押賜皇太子碾玉龍
束帶一條不許辭免二十二日閣分大内娘子用小轎
十餘乘入東宫府議事二十三日申時候入内侍讀官
黃僅等傳聖旨宣押皇太子入殿内續有親從官十餘
人催上馬入殿至夜不出至五更太上皇帝徑出殿往
龍德宫寧德皇后出往擷景園改充寧德宫是日皇太
子登寳位先是太上皇帝御玉華閣先召宰執事及給
事中吳敏等日晡内禪之意已决擢吳敏為門下侍郎
草傳位詔召百官班垂拱殿下宣手詔旨是夕夜皇太
子入居禁中覆以御袍皇太子俯伏感涕力辭因得疾
召東宫耿南仲視醫藥至夜半少蘇翌日又固辭不從
因即大位御垂拱殿見宰執百官大赦天下宣和七年
十二月二十三日庚申皇帝即位改元靖康元年冬尼
堪斡里雅布攻京師閏十一月城破四月北狩在敵地
三十五年至是報升遐焉蔡絛國史後補曰皇太子
者上嫡長子也册曰惠恭皇后王氏元符三年夏四月
十有三日丑時生于坤寧殿其夕惠恭皇后夢宣德正
門大啟有兩紅旗各一吉字以入而太子生焉頃哲廟
以無子致紛紜及上即位不數月便有元良之慶中外
聞而大喜遂赦天下後累封至定王太子生而岐㠜顧
視不凡上甚愛之及冠講冠禮于文德正衙上意先以
示羣下取詩誦為武志也當廷命字曰伯志方大廷樂
作百官衞士仰首繽紛閣門臺吏約束班列端笏立聲
喧屬不能禁止上駭然使内臣趨下尋問其故則報曰
日重輪時青天白日略無雲而成五色暈也立為皇太
子金人背盟時上亦自懼思有以脫難者又素有禪意
冬十有二月十九日上諭大臣以皇太子為開封牧始
知果有意禪初欲禪燕王而鄭后之力天意得回二十二
日太子入朝詔賜緋方玉帶仍去所佩魚排方玉帶乘
輿服也吳敏謂未快中外意二十三日敏對罷上有疾
不能語又書曰諸公如何又無語者上顧左右無應者
乃自書曰皇太子某可即皇帝位予稱教主道君退處
龍德宫乃命敏入作禪詔因召太子太子至大臣又捨
上而迎奉太子至榻前童貫李邦彦以御衣衣太子太
子叩頭自撲哀動左右上又書曰汝不受則不孝也太
子曰臣若受之則不孝也上又書令召皇后后至諭太
子曰老矣吾夫婦欲以身托汝也太子猶力辭幾至氣
絶上堅命立之是為淵聖孝慈皇帝宰執入堂議事
宰執入堂請殿前太尉成關步軍太尉李捧并太傅和
義郡王楊存中赴堂共議調發軍馬保固江淮既退又
請吏部尚書凌景夏吏部侍郎汪應辰戶部侍郎錢瑞
禮部侍郎金安節刑部侍郎張運工部侍郎黃中給事
中兼權兵部侍郎黃祖舜中書舍人虞允文楊邦弼侍
御史陳俊卿正言劉度聚議久之退宰執服常服金帶
率文武百官入和寧門到天章閣南行路隙地面北立
班左僕射陳康伯稍前讀孝慈淵聖皇帝舉哀文曰今
月十九日金國報孝慈淵聖皇帝升遐舉哀退復位舉
哀十五聲訖再拜興是時禁中亦行舉哀之禮哀痛于
外聽宰執已下舉哀訖回班面東後殿進名慰皇帝兩
拜次進名奉慰皇后兩拜訖退是日免人使校射于玉
津園錫賜依例
二十三日乙未安奉淵聖皇帝几筵禮房報自舉哀日
不視事同日于學士院内安奉几筵用巳時八刻宰執
入堂俟午正率百官服常服黑角帶入和寧門裏幕次
俟立班訖入几筵殿下舉哀朝臨四拜訖入堂至申時
晡臨如朝臨之義朱倬都亭驛押宴右僕射朱倬入
都亭驛押伴御宴是日從例賜北使副酒各四大金缾
吃食果子四大金稜犀皮合缾合金器悉賜與之
二十四日甲申宰執内殿素幈奏亊訖赴朝如儀
二十五日乙酉宰執素幈奏事訖赴朝如儀少保利
州東路御前都統制吳璘除四川制置使
二十六日戊戌宰執掛服宰執服常服黑角帶入赴朝
臨訖退出和寧門外漏院以俟掛服至辰時八刻在朝
宰執百官並服孝服入詣几筵殿下立班俟前導皇帝
至几筵殿下并陪位官行成服祭奠之禮訖皇帝歸幄
次宰執百官詣東幄前左僕射陳康伯班首躬致詞奉
慰兩拜訖退歸幕次皇帝還内宰執百官于几筵殿門
外面南進名奉慰皇帝兩拜訖退仍服孝服晡臨如儀
二十七日己亥北使朝辭宰執已下及應奉人並免赴
朝臨是日後殿東廊閣壁設素幄駕坐宰執兩拜訖升
幄殿相向立以俟人使朝辭皇帝宰制已下並首絰衰
服掩面號慟哀動左右北使朝辭訖哀止授國書訖退
宰執奏請聽政第一表宰執已下並赴几筵殿門外
面南拜第一次奉請皇帝聽政表知樞密院事葉義門
白巾幞頭常服黑角帶入都亭驛押接御宴同日禮房
報值雨免赴臨又報二十入日朝哺臨如值雨並免如
拜批答并拜表于宫門裏東廊上及絞縛蓆屋下立班
又閣門報准内降批答一道宰執鈞者二十八日拜批
答并拜第二表
二十八日庚子宰執請聽政第二表宰執服孝服内殿
奏事畢退赴朝臨訖詣几筵設門外先拜批答兩拜訖
次拜奏請聽政第二表北使高景山王全已下回程
高景山朝辭退至殿門上顧視奴婢求索手帊揩拭
面汗訖復授奴婢奴婢既受更不避畏景山率爾便將
所受手帊揩拭自已面汗而景山不之怒何其無尊卑
禮義之分不亦大可異哉宰執奏請聽政第三表合
晚臨而雨降免汪澈御史中丞王全高景山來聘
言欽宗升遐及地界事且要將相四人侍御史汪澈奏
疏曰天下之勢強弱無定形在吾所以用之今日之勢
誠弱矣陛下屈己講和厚其金繒謹其聘遺而彼輙出
片言以撼吾國若將唾掌而取三尺之童無不痛憤聖
神圖國固無遺策然志不定則事不立議不一則功不
成吾辭順而理直本固而心同是宜應之以權乘時而
動願陛下赫然睿斷置師江上而專付以閫外之任益
兵上流而增重荆襄之勢渡師淮甸以守其要害嚴備
海道以遏其牽制遣親信之臣徧撫軍士選有用之才
預備繁使然後以不戴天之讎在原之戚下哀痛之詔
布告中外將見上下協心其氣百倍機會之來間不容
髮在陛下斷之而已于是遷御史中丞入對素幄復言講
和之久將帥養驕軍兵困弊軍士之廪給薄者幾無以
自活宜優恤之以養其力又言淮南山水寨舊來鄉豪
自相結集當隨宜存恤使自為守無令監司州縣擾之
庶收其萬一之用又言軍旅將起費用方繁今局務之
可省者多支費之浩瀚者廣百官之冗員尚衆官府之
横用尚繁宜條其不急大加節要以徇今日之務事皆
施行
三朝北盟會編卷二百二十八
