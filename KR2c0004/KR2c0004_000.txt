三朝北盟會編紀事本末類
提要
(臣)等謹案三朝北盟會編二百五十卷宋徐
夢莘撰夢莘字商老臨江人紹興二十四年
進士為南安軍教授改知湘隂縣官至知賓
州以議鹽法不合罷歸事蹟具宋史儒林𫝊
夢莘嗜學博聞生平多所著述史稱其恬於
榮進每念生靖康之亂思究見顛末乃網羅
舊聞會稡同異為三朝北盟會編自政和七
年海上之盟迄紹興三十一年上下四十五
年凡勅制誥詔國書書疏奏議記序碑志登
載靡遺帝聞而嘉之擢直秘省云云今其書
抄本尚存凡分上中下三帙上為政宣二十
五卷中為靖康七十五卷下為炎興一百五
十卷其起訖年月與史所言合所引書一百
二種雜攷私書八十四種金國諸錄十種共
一百九十六種而文集之類尚不數焉史所
言者殊未盡也凡宋金通和用兵之事悉為
詮次本末年經月緯按日臚載其徵引皆全
錄原文無所去取亦無所論斷蓋是非並見
同異互存以備史家之採擇故以會編為名
然自汴都喪敗及南渡立國之始其治亂得
失循文攷證比事推求已皆可具見其所以
然非徒餖飣𤨏碎已也雖其時說部糅雜所
記金人事迹往往𫝊聞失實不盡可憑又當
日臣僚劄奏亦多夸張無據之詞夢莘概錄
全文均未能持擇要其博贍淹通南宋諸野
史中自李心𫝊繫年要錄以外未有能過之
者固不以繁蕪病矣考夢莘成此書後又以
前載不盡者五家續編次于中下二帙以補
其闕靖康炎興各為二十五卷名曰北盟集
補今此本無之殆當時二本各行故久而亡
佚歟乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
