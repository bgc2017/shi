湖廣通志卷一百十五
藝文志
銘
漢
冠蓋里銘(有序)劉表
水經注宜城有大山山下有廟漢末多士至其
中刺史二千石鄉長數十人朱軒華蓋同會於
廟下荆州刺史行部見之雅歎其盛號曰冠蓋
里刻石銘之其詞曰
峩峩南嶽烈烈離明實敷俊乂君子以生惟此君子作
漢之英德為龍光聲化鶴鳴
九疑山銘蔡邕
巖巖九疑峻極于天觸石膚合興播雲煙時風嘉雨浸
潤下民芒芒南土實賴厥勛逮於虞舜聖德光明克諧
頑傲以孝蒸蒸師錫帝世堯曰授徵受終文祖璇璣是
承泰階以平人以有終遂葬九疑解體而升登此崔嵬
託靈仙神
唐
陽華巖銘(有序)元結
吾遊處山林幾三十年所見泉石如陽華殊異
而可家者未有也故作銘稱之縣大夫瞿令問
藝兼篆籀俾依石經刻之巖下銘曰
九疑萬峯不如陽華陽華巉嶃其下可家洞開為巖巖
當陽端巖高氣清洞深泉寒陽華旋回嶺巔如闢溝塍
松竹輝映水石尤宜逸民亦宜退士吾欲投節窮老於
此懼人議我以官矯時名跡彰顯醜如此為於戲陽華
將去思來前步却望踟蹰徘徊
浯溪銘(有序)元結
浯溪在湘水之南北滙於湘愛其勝異遂家溪
畔溪世無名稱者余自愛之故命曰浯溪銘曰
湘水一曲淵洄傍山山開石門溪流潺潺山開如何巉
巉雙石臨淵斷崖夾溪絶壁山石殊怪石文尤異吾欲
求退將老兹地溪古地荒蕪没已久命曰浯溪旌吾獨
有人誰遊之銘在溪口
五如石銘(有序)元結
涍泉之陽得怪石焉左右前後及登石巔均有
如似故命之曰五如石石皆有竇竇中有泉泉
詭異於七泉故命為七勝泉石有雙目其一目
命為洞井井與泉通一目命為洞尊可貯酒石
尾有穴且如礲者又如瀧者泉可停澄匝石而
流入於礲中出而為瀧於戲彼能異於此安可
不稱顯之銘曰
五如之石何以為名請悉狀之誰為我聽左如旋龍低
首回顧右如驚鴻張翅未去前如飲虎飲而蹲焉後如
怒龜出洞登山若坐於顛石則如乘惟彼靈槎在漢之
間洞井如鑿淵然泉湧澄瀾涵石波起如動不旌尤異
焉用為文刻銘石上於千萬春
朝陽巖(有序)元結
永泰中自舂陵至零陵愛其郭中有水石之異
泊舟尋之得巖與洞於戲巖洞此邦之形勝也
自古荒之亦無名稱以其東向遂以命之焉前
攝刺史獨孤愐為吾翦闢榛莽後攝刺史竇必
為吾創制茅閣於是朝陽水石始為絶勝之名
已而刻銘巖下以示來世銘曰
於戲朝陽怪異難狀蒼蒼半山如在水上朝陽水石可
謂幽竒巖下洞口洞中泉垂彼高巖絶巘深洞寒泉縱
僻在幽遠猶宜往焉况郡城井邑巖洞相對無人修賞
竟使蕪穢刻銘巖下問我何為欲零陵水石世有人知
武岡銘(有序)柳宗元
元和七年四月黔巫東鄙蠻獠雜擾盜弄庫兵
賊脅守帥南鈎牂牁外誘西原置魁立帥殺牲
盟誓洞窟林麓嘯呼成羣皇帝下銅獸符發庸
蜀荆漢南越東甌之師四面討問畏罪憑阻逃
遁不即誅時惟潭部戎帥御史中丞柳公綽練
立將校提卒五百屯於武岡不震不騫如山如
林告天子威命明白信順亂人大恐視公之師
如百萬視公之令如風雷怨號呻吟喜有攸訴
投刃頓伏願完父子卒為忠信奉職輸賦遵化
革心無敢不讋母弟甥婿繼來於潭咸致天庭
皇帝休嘉式新厥命兇渠同惡革面向化如醉
之醒如狂之寧公為藥石俾復其性詔書顯異
進臨江漢益兵三倍為時碩臣殿於大邦文儒
申申有此武功於是夷人始服聞公之去相與
高蹈涕呼若寒去裘昔公不誇首級為已能力
專務教誨俾邦斯平我老洎幼由公之仁小不
為虺蜮大不為鯨鯢恩重事特不邇而遠莫可
追已願銘武岡首以慰我思以昭我類以示我
子孫彌億萬年俾我奉國如今之誠鄰之我懷
如公之勤其詞曰
黔山之巑巫水之磻魚駭而離獸犯而殘戶恐谷竄披
攘仍亂王師來誅欺死以緩公明不疑公信不欺援師
定命俾邦克正皇仁天施我反其性我塗四闔公示之
門我愚抵死公示之恩既骨而完既亡而存奉公之訓
貽我子孫我始蟊賊由公而仁我始寇讐由公而親山
畋澤□輸賦於都陶穴刊木室我姻族烹牲是祀公受
介福揲蓍以占公宜百禄皇懋公功陟於大邦遠哉去
我誰嗣其良有穴之丹有犀之顛匪曰余固公不可賂
祝隣之德恒遵公則勖余之世永謹邦制南夷作詩刻
示來裔
宋
明白菴銘(有序)釋覺範
予世緣深重夙昔羈縻好論古今治亂是非成
敗交遊多譏訶之獨陳瑩中曰於道不妨譬如
山川之有飛雲草木之有華滋所謂秀媚精進
余心知其戲然為之不巳大觀元年春結菴於
臨湘名曰明白欲痛自治也瑩中聞之以偈見
寄曰菴中不著毗邪坐亦許靈山問法人便謂
世間憎愛盡攢眉出社有何嗔於是隄岸輒決
滚滚多言然竟坐此皆罪出九死而僅生恨識
不知微道不勝習乃收召魂魄料理初心為之
銘曰
雷霆發聲萬國春曉聞者不言心得意了木落霜清水
歸沙在忽然震驚聞者駭怪合妙日用如春雷電背覺
合塵如冬震驚萬機俱罷隨緣放曠尚無了知安有倒
想永惟此心研味其旨一菴收身以時卧起語默不昧
絲毫不差蒙難而著隨孚於嘉
襄樊銘李曾伯
宋淳祐十一年四月二十有七京湖置制使李曾伯奉
天子命調都督高達幕府王登提兵復襄樊兩城越三
年正月元日銘於峴其銘曰壯哉峴脊南北繄墉壑幾
陵谷乾能夬剝斯復千萬年屏王國
明
新寧石城銘李東陽
維郡之墟中有夫夷地險且﨑溪迴峝旋椎卉為鄰以世
以年築塊為城其上可乘居人弗寧圖初及終伊疇之功
噫我吳公惟厥庶官惴然務先蒸民再懽石城憑憑譙樓
鼓聲城門夜扄聖明大熙安不忘危惟古之規惟公南巡
有惠在民石城磷磷億萬為期何以永之責在有司
黃梅儒學記銘黎淳
有嘉新學戴侯所葺孰振厥綱都臺有檄厥初庳隘上
陋旁穿燥濕不飭神罔降賢乃新斯堂人安其業冠帶
縉紳古訓是式乃完斯廟神安其靈樽俎旂章粲穆在
庭金節煒煌都臺來莅惟德之造師儒咸會都臺有心
昭格神人旌能懋德庸激衆勤咨爾名山越暨嘉水安
奠此邦歲崇祀禮爾靈在地峻極于天弗鍾於人精爽
曷宣都臺有心山川鑒燭宜配崧高甫申是毓奎璧騰
輝江潢發祥郡賢福國丰采聿章凡爾邦侯毋替成蹟
太史作詞永歌帝力
黃州廟學記銘黎淳
惟黃建學革故鼎新何以致斯國有其人穆穆王公神
綏爵位人在春風物沾時雨潭潭儒室士履典常鼓鐘
經史駿發福祥當其無事爾養厥躬官守言責蹇蹇匪
躬其或有虞爾身殉道臣終於忠子終於孝觀文成化
四海永清天子萬年吾道大行
洣江書院銘林廷玉
主敬銘曰人心出入憧憧靡定業用就荒事罔或正奚
以宰之曰惟是敬主一無適嚴肅剛勁太虚中涵湛然
止靜萬事隨感一性順應作聖之功是曰要逕行恕銘
曰仁為道遠造匪一蹴恕以求之是曰良術正已責人
推心度物一公自持靡殉利欲形骸爾殊分願咸足惟
曰強焉功用寢熟萬物一體優優聖域修德銘曰人得
於天五性咸偹奚以牿亡氣拘物蔽修之維何反同變
異惟心是存惟知是致靈扄中虚太空弗翳復焉執焉
罔虧賦畀充實光輝塞乎天地凝道銘曰太極之理無
乎不該樞紐萬化管攝三才人於是道何以聚之操心
究理修德是資德全於心道見於事充拓流行罔有不
至道不遠人欲之則是
文昌閣銘並序李維正
蘄春南郭里許江有石磯突起唅呀桃花水盛
暴集没頂舟行遇之輒敗或窒礙不得轉移旅
客凜凜不免是懼徐州守倣挈轡令舍之意搆
亭其上可容數人耳方伯吳公治兵於蘄廣旰
營表謀夷嵕而築宫乘水勢殺時周遭揵菑為
隄層累成基平正如砥建傑閣鎮之長年三老
識其處晝眠而過無復患若初辨方正位厥位
當巽巽風上坎水下於卦為渙睢渙之水五采
成文號之曰繢在天成象在地成形非文昌孰
能當此者乎閣祀文昌禮以義起也形家又謂
控扼下流山聚土澤鍾水水土演而民生蕃殖
更埤益學宫之盛自是入省試上春官得雋盛
倍疇昔登閣四望左有南山右有麟鳳二山後
則匡廬秀色遙可攬結前則龍津蘭若洲渚連
亘縈帶大江而下城郭㕓市人烟氤氲林薄蓊
薆魚鳥飛躍比屋絃歌樓船簫鼓榜謳漁唱鐘
梵之音輻輳並至耳目不暇應接居者行者得
未曾有侈譚其事而州人陳茂才孺子索余為
之銘竊比張孟陽之劍閣云其辭曰
兩戒四瀆江河為尊自北而南湍悍長奔江有灔澦河
有龍門以遏狂瀾以奠厚坤峩峩横石蘄江中央乃召
匠氏削成四方象彼北斗戴魁六匡聿考新宫用祀文
昌如辟雍環如霞標揭上下往來巨艦細筏足不虞觸
趾不虞蹶氣無沈滯亦無散越載占諸易惟渙則然柔
順從剛在中罔偏血去惕出機得願焉爰假有廟利涉
大川鱗介游泳恬風澄波天時地利恊於人和登高能
賦於兹婆娑仰觀俯察釃酒賡歌四民樂業既富方榖
思皇多士菁莪棫樸貴相理文司命司禄江神佐之盛
蒙禔福作者伊誰新都吳公尸祝俎豆輿誦融融離堆
砥柱竒蹟攸同史記令名河渠書中
岣嶁書堂銘(有序)湛若水
岣嶁書堂乃衡州祝黃門詠之所治以俟異時
同甘泉子居之也岣嶁峯在衡嶽五峯之外其
趾隆然實高出於五峯衡陽之勝於斯為最祝
子請予作銘歸刻之崖石焉詞曰
高高衡嶽祀融之墟紫蓋青玉可卜我居爰有岣嶁祝
子治之左右雙泉匯為前池維彼岣嶁隆趾銳顔五峯
拔地高卑較然堂開高曠坐收洞庭俯瞰湘流仰摩列
星磨崖勒文以定我卜祝子從予振衣濯足
周元公祠碑銘廖道南
荆楚之墟翼軫所躔祝融嶻嶪九疑蜿蜒粤稽諸古神
聖誕育炎皇先物虞帝南狩靈氣顥景結為正祥日昭
璧緯斗煥奎章惟兹郡土理宗封域錫以嘉名嶽猷有
奭自周元公産自舂陵月巖鳴鐸濓溪濯纓來攝於兹
肇創學制尋孔顔樂肇崇祀事太極有圖理趣淵源羲
畫姬彖得象忘言發揮精藴天人心學上承洙泗下啓
關洛五峯有記考亭用光宣公嗣音妙道益彰肆我皇
祖加意黌校鴻謨鉅典揭厥綱要迨我皇上銳情經術
睿藻天葩昭哉敬一睠兹湘楚曠世遭逢涵濡帝澤鼓
舞靈風龍飛大狩經營伊始侖奐有輝丹艧其美新廟
奕奕聖謨洋洋俎豆禮樂絃誦文章凡我同人采藻思
樂緬思大道紹彼先覺
荆門陸文安公祠碑銘廖道南
天生蒸民若有恒性惟后綏猷立極主靜堯舜授受心
學肇傳臯謨弼諧箕疇允宣孔孟而後聖言幽渺匪靈
弗瑩真知者少濓溪産楚二程從遊文安崛起來自南
州典郡兹土荆門增重蒙山嵯峨惠泉澒洞時正講習
闡明道眞易標羲畫範錫禹文城戒覆隍巖險爰設誓
清遐荒靖康恥雪堂開春令威福時陳弗虐煢獨而畏
高明即兹政蹟永貽南國甘棠勿伐井渫用惻貞哉柱
史憑軾觀風選兹形勝二泉之東中丞恊謨乃偕藩臬
郡侯鳩材允彰休烈龜山在南龍潭在西内史作銘永
世有詞
誌銘
宋
連處士墓表歐陽修
連處士應山人也以一布衣終於家而應山之人至今
思之其長老教其子弟所以孝友恭謹禮譲而温仁必
以處士為法曰為人如連公足矣其鰥寡孤獨凶荒饑
饉之人皆曰自連公亡使吾無所告依而生以為恨嗚
呼處士居應山非有政威恩令以親其人而能使人如
此此其所謂行之以躬不言而信者歟處士諱舜賓字
輔之其先閩人自其祖光裕嘗為應山令後為磁郢二
州推官卒而反葬應山遂家焉而處士少舉毛詩一不
中而其父政以廢於家處士供養左右十餘年因不復
仕進父卒家故多貲悉散以賙鄉里而教其二子以學
曰此吾貲也歲饑出榖萬斛以糶而市榖之價卒不能
增及旁近縣之民皆賴之盜有竊其牛者官為捕甚急
盜窮以牛自歸處士為之媿謝曰煩爾送牛厚遺以遣
之嘗以事之信陽遇盜於西關左右告以處士盜曰此
長者不可犯也舍之而去處士有弟居雲夢往省之得
疾而卒以其柩歸應山應山之人去縣數十里迎哭争
負其柩以還過縣市市人皆哭為之罷市三日曰當為
連公行喪處士生四子曰庶庠庸膺其二子教以學者
後皆舉進士及第今庶為壽春令庠為宜城令處士以
天聖八年十二月十四日卒享年五十有九宋慶歷二
年十二月初四葬於安陸蔽山之陽自卒至今二十年
應山之長老識處士者與其縣人嘗賴以為生者往往
尚皆在其子弟後生聞處士之風尚未遠使更三四世
至於孫曾其所傳聞有時而失則懼應山之人不復能
知處士之詳也乃表其墓以告於後人八年閏正月一日
乳母任氏墓誌銘蘇軾
趙郡蘇軾子瞻之乳母任氏名採蓮蜀之眉山人父遂
母李氏事先夫人三十有五年工巧勤儉至老不衰乳
亡姊八娘與軾養視軾之子邁迨過皆有恩勞從軾官
於杭密徐湖謫於黃元豐三年八月壬寅卒於黃之臨
臯亭享年七十有二十月壬午葬於黃之東臯黃岡之
北銘曰生有以養之不必其子也死有以葬之不必其
里也我祭其從與享之其魂氣無不之也
明
吕文簡公墓誌銘張居正
萬歷庚辰元日豫所吕公卒於家訃聞上輟朝一日詔
所司議䘏典諭祭十有一壇遣官營葬贈太保諡文簡
廕一子中書舍人諸視常數有加而公之子祠部興周
遣人持吳大參國倫所為狀來請予志公墓而銘焉按
諡法平易不訾曰簡一德不懈亦曰簡余與公司政府
知公深公為人外温而心辨中毅而貌和於事呐呐不
輕為可否於人恂恂不苟為異同嘗曰大臣恊心體國
苟利社稷嫌怨共之安事牴牾其間無論彼已懻忮即
賢者各視所見政本之地齗齗而爭如國體何乃世儒
嘐嘐猥小曹參而卑丙吉然則虞廷云寅恭者非邪自
余柄政與公共事者六年内奉沖聖勤緝熙外贊密勿
定計畫莫逆於心莫違於口六年如一日也蓋誠所謂
不訾不懈者斯可以為簡也已上嘗手書賜公曰樞機
克慎曰同心夾輔知臣莫如主信哉按狀公姓呂名調
陽字和卿别號豫所西粤桂林人也其先楚興國之大
冶人洪武初從軍戍天長後踐更桂林曰鑑者始家桂
林是為公曾祖鑑生綱綱生璋呂氏文學自綱始世為
郡諸生而璋以貢為徐聞令徐聞人尸祝之璋二子長
應陽早卒次即公正德丙子仲春母張夫人夢巨蟒入
室紫光煜煜寤而生公公生十九年為嘉靖甲午舉於
鄉庚戊賜及第第二人授翰林院編修癸亥稍遷國子
司業乙丑擢春坊諭德隆慶改元遷南京國子祭酒尋
改國子祭酒是冬擢南京禮部侍郎戊辰改禮部侍莊
皇帝講讀踰年改吏部尋以吏部左侍郎兼翰林學士
掌詹事府事壬申上初即位拜禮部尚書頃之上問余
孰可與卿同事者余以公對上在東宫亦雅知公端慎
遂召為文淵閣大學士與機務踰年進太子太保甲戌
修穆廟實錄成加少保直武英殿尚書如故丙子一品
秩滿進少傅兼太子太傅吏部尚書直建極殿公先後
歴官垂三十年兩守史局三任成均四歴卿貳春坊典
内制詹府教習庶吉士少宗伯日侍講讀凡總修嘉隆
實錄者再分校丙辰副辛未典甲戌會試考者三所事
咸稱在禮部釐正典章自宗藩外戚中常侍不得踰制
有所希請諸曹郎吏凜凜奉職由大宗伯入内閣若大
喪大婚若宗親薦號若降人受俘諸鉅儀曠事咸藉公
相成以當上心上優禮公稱先生不名數命分獻郊廟
釋奠先師時遣中官給賜上尊珍膳兼金文綺乘馬什
器之屬不可勝計多自昔輔臣所未嘗蒙公故病肺又
患足痿顧念恩厚未忍言去久之益劇戊寅秋乃疏乞
骸骨上固不許諭留甚温疏十上始得請賜帑金文綺
乘傳歸仍遣御醫視疾行人護行聽其子興周以祠部
扶持公於家居一歲疾良已會歲暮公晨對客食飲如
常日中忽不語越三日元旦自起櫛沐端坐卒年六十
有四公沈密簡重人莫窺其際嘗游國學從祭酒永康
程先生談名理後公為祭酒遂以永康學教授諸生先
德而後藝以其身為型範為詩若文古雅醇厚不事模
擬性尤澹泊雖蟒玉未嘗去澣衣門無私謁所樹惟恐
見知所急惟恐見德頃平古田及懷遠府諸當事者皆
從公受策然公不自言人故無所藉以頌公公先娶朱
夫人一歲卒繼張夫人名家子能以賢孝佐公初第時
將父母邸中躬暨張奉匕箸上食惟謹夜中其父母咸
中煤毒公從夢中心動若有促之起者即與張夫人起
視則父母俱僵卧不能言急汲水沃之乃甦人以為孝
感久之以編修滿封父母如其官奉之歸蓋封四年而
奔父喪及禫又喪母哀瘁骨立後以少保總裁實錄成
贈大父父皆如公官妣皆一品夫人配張累封一品夫
人少傅滿廕一子中書舍人先是南都會恩廕一子入
監讀書及䘏廕凡三公四子長興周既舉進士為祠部
次興齊以公歸之明年舉於鄉次興文興武振振濟美
世且滋大周娶湖廣參議宋廷表女齊娶太僕丞秦致
恭女文聘封川令陶泉女武聘興國吳參政國倫女女
四少者未字壻舉人毛如綸諸生蕭如莅常任孫一嗣
簡聘延郡丞屠炳言女公雖籍桂林數往來道興國省
族展墓比其歸也視所治新第徘徊不能去又新媾於
興國語吳大參曰吾先君命諸孫名皆從興以示不忘
故鄉明年吾以其家來莵裘於斯矣會公卒不果公質
行多長厚余獨心服其在政府斷斷乎有古大臣之風
焉銘曰稽古盛際同寅恊恭百僚師師以洽時雍譬伯
與仲響和景從誠一無他深厚有容在漢丙吉今也則
公主少不疑仰德乃風内寧外謐波恬漠空史稱民安
時熙歲豊守和自近孰知其功我銘貞石以著樸忠
孺人朱氏墓誌銘郭正域
婦德不踰閫余惡乎知孺人孺人適給諫李公三十餘
年有子若愚文士也悃悃欵欵其言不妄孺人卒而若
愚泣告余曰吾母之好善惡不善也於親暱疎賤一也
其處得意失意無分别心其孝母也垂死而孺子慕也
其治家也如鮑少君其教兒也如敬姜其約飭家人如
大姑母氏知道者也願先生誌之余不佞去漢城一水
而近漢中人士亦亟稱孺人賢孺人以給諫貴兩受恩
綸姓朱氏仁廟時御史朱文炳裔也舊家漢口御史卒
其子州守移小山巷世為明經博士再傳守憲補郡增
廣生娶張氏生孺人守憲教孺人如教子孺人幼有懿
德以隆慶戊辰歸於李食貧有年既給諫舉進士官中
書官門下省官浙西臬司階中憲大夫孺人從之跋涉
中外給諫茂年懸車又與偕隱凡人間顯晦得喪靡不
躬閱之矣孺人性儉約一敝袍十年不易三浣庚續帶
其褊矣有友人從遠方遺兒冠玉孺人急碎之曰家世
樸素吾何以教兒今易而服乎吾家男子讀婦人織計
口作業未有靡靡也兒婦輩稍偷惰戒之曰吾昔在田
間與若諸母作苦鷄鳴機軸軋軋未休啖橡芋尚不飽
若等嬉而食可若何孺人雖老不輟婦工甕牗醯醢皆
治之給諫在北時里中故人子多附之給諫返里中里
中故人子多叛去給諫不能平憤憤榜其門絶之孺人
曰市朝而來暮而散人情市道也彼皆親暱也親者親
故者故勿問其他給諫悟而解有兄弟與其庶弟相失
孺人掩面不視曰不義不暱吾不能覆也舅氏感其義
而難解有所親才而不遇待之有加後顯欲厚報孺人
曰吾豈哀王孫而食報也耶戊寅為給諫置側室裴後
又置側室胡又置側室董床第之言不及私故門以内
井井然而雍雍然孺人在家扄戶終日獨坐諸姑伯姊
子孫奴婢無不凜凜見憚若愚為諸生有名嗜學如渴
披服如褐出語如諾孺人戒之曰汝志勿汰汝氣勿惰
汝情勿躁吾五十年胸中未嘗置冰炭信斯言也孺人
之教子遠且大矣孺人生嘉靖辛亥終萬歷壬寅壽五
十有二給諫名宗魯若愚娶鄭氏繼娶鄭氏以萬歷甲
辰葬九真山宗文嶺塋銘曰産於儒家於儒相厥天顯
於夫子如愚子不愚生披朱死含珠漢之廬人所模真
之壚人所都
李得軒墓誌銘郭正域
歲在癸丑余就都試門未啓予與公共坐街衢各問姓
名知為公也予試舉漢上一二知名士問公公皆不許
可似狂士及榜出公舉第六人文甚俊偉膾炙人口幾
為解頭而諸名士俱落第則才之不逮遠矣次年成進
士入中書舍人拜諫官旋出為僉臬隨以言者罷歸而
予始獲一第迺與公周旋則倜儻丈夫也不似言者公
在林下久一意農事阡陌漸廣家計日饒晚年益好施
與幾乎累致千金而散之矣有子若愚舉於鄉有文學
為公乞地下之文按狀公諱宗魯字學仲一字維誠别
號得軒今從其在仕籍者先世江西玉山人今玉山有
治官氏李者是也宋初徙金陵徙齊安或曰宦齊安為
治官亦稱治官氏再傳崇陽徙漢陽湘隂里因世焉蓋
宋高宗南渡時也五傳伏入又八傳義則元至正人也
義好行其德人多誦之今武昌黃鵠磯岸漢陽大隄皆
義所捐貲修石上向刻有李義名義生敏忠敏忠生珣
亦好施珣生子潔子成潔生鍊是為公父後祀於鄉賢
漢人稱為鄉賢公元配吳孺人子三長宗儒次即公季
宗明公四歲通論語孝經屬偶輒應聲對十歲試郡邑
郡邑大夫大竒之鄉賢公竟用節俠以貧公從治田手
一帙雜犢牧間十八補郡弟子員為文多軋茁不雅馴
時人莫之許也公益發憤文日益竒戊辰始娶朱孺人
困於庠膠者又六年朱孺人簪珥盡脱給王父代族黨
償大家子錢一日與鄉賢公露坐鄉賢公持公泣曰吾
釜不再炊所為義極難而不倦者以汝兄弟在也汝不
偶於時吾且為世財奴笑公聞言若負芒刺稍稍抑下
其語近人遂連獲雋去為中書舍人凡五年庚辰纂修
實錄成改兵科給事中入直經筵督軍政考察上疏論
鹽法屯政九邊奉職無狀俱不報又疏論南京不應過
北考滿銓司惡之又劾大僚之不職者數人會有督視
皇城之役而鄉人曾司空王少宰之隙作矣屬有讒人
交鬭其間遂出為浙江僉事公在浙纔一年為政嚴明
官吏相戒勿犯未嘗殺一人未嘗褫人一冠服壬午浙
兵變梗撫臣公所守郡去會城七百里旦夕不能達公
曰吾即提兵往救已為越俎况吾所職海防也萬一我
出有他儆可若何遂不往俄難解而前諸不逞之徒在
行間者官司不復能制所過縣材殘破諸道使者相約
縱去勿問恐復蹈前轍公曰不然是狃我也嚴為諭一
切小有犯者治如法杭兵横行他境而不敢犯台紹二
府會新督府至有兵變公曰吾適在此不得坐視迺走
出捄諸亂民從擾攘間望台紹旌職則舍戈而呼後朝
廷論兵變事盡罪前失事諸臣下其事於新督府時新
督府為張公佳胤執不可曰亂兵倉卒七百里外不能
遽至迺得從末減調廣西蒼梧兵偹而公遂決意解綬
矣居林下三十年躬親畚鍤朱孺人佐之然性喜施急
士之難如弗及甲午戊申大饑先後所食蒙面緝屨之
人無算約費五千石有竒歲時掩骼之費如之所著有
西園樵話兵垣奏議若干卷既遭坎坷晚而嚴事張甑
山先生曰吾非甑山幾誤一生遣若愚受學焉他如建
祠堂剏義田設塾學立家訓里門火跪而以身為百姓
請反風者三矣鄉人翕然異之步過市中市人視其色
如童子昕夕與諸生商確文字亹亹千餘言不&KR0629;寢疾
不久而没戒子孫以勿忘為善已瞑忽張目曰張君需
我矣為汝暫留移時復眴愚曰吾去汝矣公生於嘉靖
已酉卒於萬歷庚戌葬於辛亥元配朱封孺人先公九
年卒子一即若愚丙午舉人再娶於鄭孫三長應槐郡
庠廩生娶今四川提學參議魏說女次應橘娶進士樊
孝介玉衡女即公壻也銘曰官胡為乎不三旌壽胡為
乎不胡寧而髮未星而貎若嬰有田一成以興於仁有
子高明萬夫之英有孫繩繩龍變雲蒸謂有意乎長生
迺竟逃乎窈冥我有一言勒此佳城
劉小鶴墓誌銘李維正
公名伯燮字元甫德安府孝感縣人府東有大小鶴二
山公與伯兄以為别號焉其先臨川上頓渡人世受耕
而貧莫能譜其支系獨周塘下灣有冡纍纍差大者曰
知州公然名軼矣下灣五世祖貴瀛家小給生本旻弘
治時賈房山竹山問已來安陸治田廬居之娶於高生
寬德徙居城東任俠自喜嘗出見鳳於郊娶於榮生廷
相繼娶於周無子佐之者楊生知州廷贊舉人廷弼廷
相公父也善為星娶於方初舉公兄曰是必大吾門也
舉公曰是不利阿翁則奈何父尋卒公兄六歲公三歲
母育之良苦出就外傅日受千言少司寇何公遷見而
異之謂其弟曰若女有貴相此其偶也遂締姻十六為
諸生蓋大父母尚無恙而甘毳不具兄弟恒相持泣向
人借書中分之默誦繕寫不失一字乙夘春梁燕同窠
異戶有李姓者久疫遭公於道攬衣袂曰爾非劉某乎
適張天榜爾領解榜出果第一兄與焉乙丑兄成進士
令上蔡祖始卒公以力學病醫藥不效靜坐一室澄心
觀道乃差戊辰舉進士第六人具疏陳母節詔旌其門
明年祖母周卒奉使歸葬還朝除戶部主事改工科給
事中歴兵刑二科前後封事皆關國體其焚餘草中其
處置厰庫花布科條後人遵用之請復故督府胡公宗
憲官尤為縉紳所許高文襄以首輔領太宰報怨華亭
非時討諸臺省異已者以其門生為臺省百許人惟公
三數人非門生由才望得之無所徇又會江陵與新鄭
卻出公為陜西參議守隴右所部二郡及衛所文武吏
千人地廣輪三千里煩猥填委公手口並作頃時而畢
兩造具鞫問必得其情乃已日昃不遑食郡城引郭外
渭水冬則冰堅不可致鑿四井九仞而及泉即有警可
嬰城自守矣商賈族處郊關城庳薄為增廓之相學宮
地不吉而有蘭若殊勝因易置壯麗倍昔召諸生肄業
其中時督課之名士輩出三年擢副使偹兵固原甫上
而洮岷番入内地戕我官軍勢甚張有詔興師問罪制
府石恭襄咨公公曰洮階東西相距六百里在階名武
都氐在洮名吐谷渾羌各有雄長不相下階番居大山
深箐以木為弓仗之上下石磴如獮猴不畜騎制許三
年一貢月朔詣州西厰市市猾欺之相搆至掠子女圍
困守帥負固欺我兵衆無所用必陽示撫而刺得其間
道乃可議𠞰也洮番遡洮河而至河州近西海架木為
屋覆以土角弓長箭甲馬甚精利騎而馳如飛每貢有
馬有酥酪有刀亦與瀕河民相殺掠戕二守偹官我軍
出則遁故必先守而出其不意則可議𠞰也石公深善
其言遂屬公攝洮岷兵使事公請以總兵孫國臣率兵
五千來討公介馬犯矢石為將吏先皆用命又悉其要
害部落以熟番導入穴斬其魁咱咂等二百二十餘級
移兵洮州至秀石關兵三道進斬首一百四十餘級縱
火焚死者千餘人紫氣亘天二十里所俘獲牛馬鎧仗
無算番恐願為白人領白旗者七十餘族論功晉俸一
級丙子監陜西鄉試所收皆知名士程式之文多所校
定已調雲南督學學政久弛上下相冒有不由里選而
遊鄉校者廉得胥吏薦賄舞文若而人論戍左右凜凜
其教先行誼後藝文語具教滇抄中取士因才品不局
一格歲比士一周再閱歲凡再周饑不及餐御燈火至
旦其勤敏類如此鄉人按滇寵其衙前兒欲冒青衿公
執不可雖嚴恭肅公子竟無所私士瞿然顧化相砥礪
期不愧為公弟子考績贈封父母如例宗伯殿最諸學
使公居最詔晉俸一級已擢福建參政便歸省覲銓部
言諸藩轉餉使為枝官裁之候它除而伯兄方謝病里
居母春秋七十公喜曰此殆以樂天奉我也亡何兄卒
公憂思焦灼又懼傷母心避之垂涕浹衣袂枕席間無
復宦情矣而有河南除念母出入庭戶思伯子無聊奉
之宦邸稍遠耳目所治磁州冠蓋雲集又多大盜桴鼓
不絶為清郵傳繕墻堡嚴警跡寬徭省刑盜息而民安
明年提調河南鄉試侍御史趙公倚辦公錄文皆出其
手得士較他科為盛督兊小灘省里役費數倍歲荒民
棄兒於道懸金募人育之而開廩賑貸所全活者禱祀
迄今不衰明年擢廣東按察使將母來諗其疏略曰臣
父早歲不禄臣母方生臣兄弟二人二十四歲守節臣
兄伯生以南吏部主事予假還里臣得離母膝下少效
馳驅不幸臣兄病故臣母七十四歲别無次男臣仕河
南去鄉土近母便就養廣東涉江踰嶺非母衰年可任
臣頃調攝失宜痰火上攻怔忡貿亂母復慮臣為臣兄
之續乞長休告母子相依為命臣不忍忘母異日可忍
忘君惟上憐察吏部言令甲乞休官有勞績聞望者許
從新授里居劉某才堪世用志不阿時以母老辭天倫
為重俾按察使致仕病痊錄用報可亡何病痢謂其子
曰顔之推云吾家官不過四品若翁已三品未竟者留
之後人但不獲終事母死且不瞑孺子善代我為子吾
仕宦十七年未杖斃一人在滏陽時有犯法當遣臺下
檄重杖余憫其老免之其人遂逸大索不得一日忽自
首跪而泣曰小人畏死故逸度必不赦故自歸言於臺
得末減吾生平未嘗受一介不義物若母所知在隴右
成縣令某有聚納之失懼得罪屬取箱盛文移潛置黃
金二十白金二十其中詰旦始覺之白臺逮令下獄鄉
非經宿第麾却可矣余實代公守隴右相隨行悉其事
賊平公乃還治又欲以事入原州公所為開余若家人
父子初公癯以謹疾稍學養生家體浸豊澤飲噉敵健
兒力御奔馬簿書精覈法令嚴整銖兩之姦難欺監試
余得副公公監裁審確直指及藩臬長意見不一折衷
持論與余多符公同榜者得幸執政能立致人通顯公
不與接略無奥援所著鶴鳴集新拔無凡語勁挺之氣
鬱勃楮墨間銘曰人薄文士短於政事假試一州即當
便躓公魁賢科詞華宏肆補闕拾遺風霜在字出之𤨏
闈投之邊地黍苖雨膏甘棠雲庇劍無留行囊有餘智
周邦良翰漢庭老吏樽俎燕談指揮如意逖矣六詔聲
教漸暨辭放淫邪行戒險陂鎔鍊兼金調馴上駟文武
尹憲詩禮郤帥人薄才士自喜多易公勤小物大臣無
累五十慕親三公非貴以聚百順所養惟志友于喆兄
充衣肱被籩豆樂孺塤箎逓吹戚戚莫遠没齒循次鷽
飛鳥集豈鮮同類淡交若水避跡若腻室罕阿堵門拒
私饋望塵雅拜飲醇既醉内美修能九徵斯至殉道汚
隆冥心求忮空谷駒返丘園帛賁公誠善藏天胡善忌
年甫踰艾仕無高位此俗情耳於公奚恚終古聖賢死
歸生寄立言立名於昭百世有子有孫錫類不匱民間
尸祝去思勿替舊史石交周旋覩記捃摭崖略勒銘墓
隧郭林宗碑庶幾靡媿
湖廣通志卷一百十五
