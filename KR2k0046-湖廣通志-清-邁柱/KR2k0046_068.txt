湖廣通志卷六十八
列女志
黃州府
宋韓秀妻李氏黃梅人宣和末秀久客汴姑老病劇
氏泣禱天懇醫調治姑愈益盡孝養姑語人曰吾今
九十三吾媳亦六十老矣吾子有若無也吾非媳何
賴哉(郡志)
元趙政二妻武氏蘄水人年二十二夫卒家貧守節
事舅姑尤謹事聞旌表(舊通志)
蒲烈女麻城人邑吏蒲汴女年二十六為紅巾賊所
執欲汚之女紿以隨我至山橋下靜處賊謂為然比
至女潛拔簪刺其一目賊伏地衆賊追刃之罵不絶
口死
張氏二烈女蘄州人父任總管長女年三十一次女
年二十九俱未適人至正辛卯寇逼蘄二女與父相
失乃相語曰我世宦之家豈可被賊辱乎即挽手赴
蓮花池死
伏貞女黃梅人少許聘未婚而夫亡女誓不嫁以養
父母嘗為母吮疽里人號曰孝女(以上舊通志)
明熊谷真妻魏氏知縣吳受妻胡氏熊拳妻吳
氏黃岡人魏年二十四夫亡攜幼子拳依父家紡績
自給拳長娶吳受女生子官受官童會拳歿於五開
衞戍所衞攝取官受補伍時吳受妻胡氏亦早寡依
女於是三孀日夕抱幼孤而泣吳私計曰兒獨應伍
兒必亡我隨兒往姑與母皆年老無託亦必亡乃買
舟兼程赴京陳情太祖詔有司體勘得實魏胡以節
旌吳以孝義無雙旌竝復其家後官童子仁博學有
文名(舊通志)
李富妻項氏黃岡人正德中為流賊徐彥明所刦氏
紿賊防閑少疎投江死
劉烈女黃岡人父負薪為活正德間流賊過黃見女
欲亂之女紿賊請為飾粧賊置女舟中伺不為備投
江死
進士余文瑞妻周氏黃岡人夫卒氏嘔血不食面垢
髮結以夫衣舄為衾枕母死亦不歸偶婢曝其衣誤
雜男子衣中立焚之(以上舊通志)
劉鵬妻盧氏明一統志黃岡人夫卒痛哭嘔血遂自
縊死嘉靖中旌
杜鈺妻樊氏黃岡人鈺弟鏞溺於江鈺赴救俱死氏
年二十九攜幼孤迎屍殯於堂慟不欲生喪畢語其
子曰兒長不須我矣因不食而死(舊通志)
張烈女未詳何許人嘉靖間父挈居團風鎮工詩其
父先有所許已而悔故來徙有富商謀娶父許之女
曰兩髦何在遂至此乎引刀自剄遺詩云摇落林居
風日清黃花白露客心驚頗傳信美非吾土郤憶飄
零即此生隱几晝曛飛海嶼杖藜秋色醉山城年華
轉換俱陳跡底事猶牽世上名
倪天瑞妻劉氏黃岡人年二十夫歿撫孤子士觀入
庠觀授徒養母備至萬歷中以節孝竝旌
舉人盧靜妻方氏黃岡人副都御史方任妹年二十
四孀居事舅姑以篤孝稱守節七十二年萬歷二十
三年建坊旌表
進士奚世亮繼妻王氏黃岡人都察院都事廷儒女
世亮殉興化之難時氏年二十有三苦節七十餘年
年九十四卒後封恭人以節婦服忠臣寵命萬歷間
三蒙存問賜建坊竝祔世亮之諭葬
生員王追宣妻汪氏黃岡人夫亡無子弱齡苦節年
六十餘卒事聞旌表
生員曹銓妻盧氏黃岡人年二十二夫歿撫棺哀慟
夜自縊以救甦撫遺孤勤劬萬狀偶鄰媼以微言吮
之氏剪髮齧指唾媼面不再見年七十五卒萬歷三
十六年建坊旌之
韋體亨妻周氏黃岡人生子石麟方幼亨疾篤指老
母幼子瞪目視之俄卒氏奉姑孝謹撫石麟䌟纑佐
讀登萬歷戊戍進士封安人三十五年建坊旌表
徐某妻汪氏黃岡人萬歷四十二年御史題請疏云
十九歲于歸未及期而良人早世二十年守志不移時
而姑舅雙亡建坊旌表
於伯貴妻熊氏舉人於廷諍繼妻張氏黃岡人伯
貴早卒熊苦節五十餘年夀八十孫廷諍亦早卒張
年二十四孀居四十年奉旨建坊賜額曰完名全節
(以上舊通志)
賈爟妻袁氏黃岡人適爟二年而爟逝遺一女氏攜
歸依父以居茹素飲水清苦萬狀卒年六十有六(郡志)
袁文仕妻王氏袁希詩妻何氏黃岡人王適仕甫
二年仕以兄冤代刑斃杖下舅姑年老遺孤希詩僅
閱月王苦節至年八十神宗三十二年以太后輔佑
恩勤下詔搜求民間節婦有司以王應王病篤媳何
氏刲股救之又四年乃卒何亦以孝獲旌(舊通志)
樊玉衝妻余氏黃岡人樊兩令商城崑山氏相之以
廉著及樊歿家貧菽水奉姑得其懽心苦節四十餘
年立從子維孝為嗣天啟中詔以廉貞雙美旌之
牛某妻陶氏黃州衛指揮牛可耕母也娠三月而夫
故及生可耕至年十五材而貧陶指耕幼所坐敗草
蓆謂之曰此中有金一錠今可取為北上資襲祖職
矣後耕生四子長若齡懷宗丁丑進士官御史陶且
百歲疏請旌表
王相妻李氏黃岡人年二十而寡子崇擢僅三歲斷
髮茹荼勤家教子以孫用予貴受封竝旌表
於倫妻朱氏黃岡人隨父任萬安縣聞母死廢飲食
哭泣五日而卒其地祠祀之
鄭一魯妻宋氏黃岡人鄭省父蜀中還至巫峽溺死
氏年二十一聞訃觸墻幾斃孀居撫孤衣粗麻足不
越閫歴五十三年卒
杜瓊芳妻杜氏黃岡人年二十餘夫卒撫孤以節終
王封帶妻杜氏黃岡人年二十夫卒無子日夕嗚咽
柩側不食死
曹獻甫妻胡氏黃岡人年二十二夫歿撫孤守節子
尋夭母與兄弟欲更嫁之誓死不變伶仃紡績年七
十二卒
王箕繼妻何氏黃岡人年二十夫歿子鳳閣在襁褓
依前子鳳陽以居苦節四十八年卒
張懷橘妻屠氏黃岡人年二十五喪夫家極貧更值
荒亂兩子繼歿孑然無依汲水負薪以自給年逾七
十卒
舉人曾齊賢妻余氏黃岡人年十九夫卒撫二子苦
節五十年大學士姚明恭疏請旌之
黃榜開妻蔡氏黃文宗妻鄧氏黃岡人蔡年二十
夫死守遺孤文宗長娶媳鄧氏逾年文宗復故生遺
腹子燕裔姑婦共撫之以雙節稱
何高甫妻陳氏黃岡人年十九夫歿遺腹生女相依
終身
陶烈女名足黃岡陶成芝女年十四許聘朱廷傑傑
死女欲往奠父母堅止之涕泣竟日自縊死
汪繼周妻王氏黃岡人年二十三夫死無出將以死
殉家人持之乃終喪閉處一室僅留牖納饘粥年六
十病劇且死始開關治後事焉
林廷妻陳氏黃岡人明經少松女嫻習詩禮年十七
適廷未逾年廷病劇製木主授氏而卒氏自縊家人
壊戶解救遂血貫雙眸至年五十病且死為棺自題
曰復主廬遺命與主俱瘞其故篋中有横江詞云日
落孤帆盡江流片石微千秋明白水不逐海風吹蓋
自謂也然生前無一字示人
余貞女黃岡余君儒女未嫁而夫夭有熊宦購之女
毁容矢志紡績自給依父母終其身
秦一才繼妻杜氏滇大理人一才倅大理雲龍州娶
為繼室氏年僅十八一才且艾無子或慮其不能偕
老氏曰緣定矣不能偕老獨不能偕死乎未幾一才
自滇歸黃岡屬其族弟繼宗為首丘之願一才卒氏
請繼宗為治兩棺繼宗如其請氏服斬衰答弔客拜
曰吾不欲客謂先夫無子也自藝自紡成布以散婢
僕三年喪畢服酖以殉蓋初嫁時所攜之鴆也血盈
盈漬五官猶自拂拭不假他手臨絶乃令加故褖衣
於衫上
宋蒙妾余氏黃岡人蒙卒氏年二十四無出嫡劉舉
子女各一劉竟改適氏獨誓死撫嫡子廷琦及女皆
底成立居恒勤儉操家稍積資輙置産為久遠計壼
政嚴肅即家人親族無敢窺内門者臨歿謂子女曰
吾無他囑惟欲汝等作上流人爾時年五十四
余大銁妻欽氏王朝文妻陳氏蕭酇侯妻王氏
黃正存妻王氏熊行之妻李氏邱九囿妻劉氏
周升岐妻王氏吳茂兌妻汪氏熊爾興妻吳氏
汪晨妻趙氏俱黃岡人年少守節撫孤以終
曾祿妻吳氏魏璋妻邱氏陶以憲妻王氏俱黃
岡人年少守節撫遺孤養姑舅終身不易
張凌雲妻何氏程彭時妻阮氏俱黃岡人年二十
餘夫死家貧無子孝養公姑拮据送終窮老以歿
徐天初妻李氏黃岡人年二十七夫死守節課子斐
雯次第入庠獻賊陷城被執勒氏為爨不屈死斐以
身殉詳見孝子傳
張問逹妻李氏黃岡人年二十一夫卒奇貧苦節獻
賊陷城投井死
王二林妻屠氏黃岡人流賊陷城被執罵不絶口引
頸受戮屍彌月不壊
李君實妻王氏黃岡人遇流賊欲汚之不從乃先屠
其姑舅及夫氏不為屈賊猶無意殺氏氏奪刀自刎
死
吳周封妻曾氏黃岡人性介不苟言笑勤紡績佐夫
誦讀不繼則典簪珥無難色及流寇亂為賊所得瞋
目詬詈不屈賊未忍殺氏度不能脫抱七歲女奔赴
賊所焚廬舍火中膚髮立燼賊義之拾其骨褁以白
絹瘞之再拜而去
黃正遠妻蕭氏黃岡人罵流賊見殺事聞獲旌
團風鎮烈女黃岡人逸其姓明季獻賊破團風婦登
樓避賊賊招之不下焚其樓婦掌痕殷然頽牆間過
者往往指目之
舉人王一翥妻樊氏黃岡人獻賊破黃州氏被掠至
三江口賊逼之罵曰我天下名士妻爾敢辱我賊問
姓氏曰吾夫黃岡王子雲也賊笑曰名士有何官職
氏曰却不作賊乘間躍入江死
倉厰烈婦黃岡人不知姓氏獻賊破黃州殺人盈城
黃岡李拱祝走伏城外糧倉下見賊以行縢牽一美
婦至坐倉畔石砌上年二十餘抱半歲許兒賊解牽
求歡婦怒罵之脅之以刃罵益厲復置刃婉求之終
不屈賊怒斬之首墜五六步脰血洒濺身猶抱兒端
坐不仆
朱日灝妻李氏黃岡人遇流賊不屈投竝阜觜湖中
死四日浮出顔色如生黃岡志載流寇之亂即易氏
一族女烈凡十有二人如郭氏姊妹同死陶氏抱姑
以死尤烈
知縣王欽濓繼妻陳氏舉人王承啟妻杜氏黃岡
人陳年二十七夫歿撫孤承啟舉於鄉復夭與媳杜
氏撫孫懋德茹荼飲泣四十餘年懋德成康熙壬戌
進士(以上舊通志)
陳貞女黃岡人知縣陳相道女通論語許聘汪二南
未字二南卒女毁容誓不再聘父母嘉其志製斬衰
歸汪承服苫塊於二南靈右者三年年五十七卒(郡志)
同知奚祿詒妻王氏黃岡人通孝經及楊慎史談獻
賊破城隨夫避亂於大台之駕虹山下夫為土賊石
可鼎劫去氏投江死惟八歲幼子在傍及夫脫難歸
已死十餘日矣後以夫貴封孺人
生員劉晉運妻杜氏黃岡人年二十三夫死子隆譽
尚在襁褓忍死撫育時訛傳有富室求婚氏引刀自
刎因救得免艱辛苦守以終
王追騋妻程氏黃岡人獻賊破城逃竄於武湖舟邸
騋病歿氏年二十八三孤各隨乳母未審存亡氏脱
簪珥倩人涉險訪求既而皆得扶櫬赴鄉莊依外戚
居焉苦節四十二年長子之鯨登順治庚子賢書
杜應芳妻樊氏黃岡人年七十獻賊破城氏白髮皤
皤坐堂上賊亦不欲加害會見眷屬受侮乃正色大
罵遂被殺(以上郡志)
甘原禮妻王氏明一統志蘄水人年二十六夫卒孀
居五十三年洪武中旌
生員田祿妻黃氏蘄水人夫早卒氏貧苦自勵誓死
不渝(舊通志)
李渭妻潘氏蘄水人夫死守節撫六月遺孤歴五十
九年卒
劉永釗妻呂氏蘄水人夫早卒父母欲奪其志引刀
破面誓以死守歷五十八年事聞旌表
周道妻胡氏蘄水人年二十夫歿撫孤五十年以完
節終
周鳴復繼妻楊氏蘄水人年十九夫卒撫前妻子延
祚如己出孝事舅姑至老不衰
汪弼繼妻胡氏妾楊氏蘄水人胡年二十三夫卒
妾楊氏遺腹生男兩人誓死共守織絍自給事孀姑
以孝聞
王仲謨妻楊氏蘄水人年十七夫卒斷髮自誓敬事
二姑撫幼子以完節終
郭廷庠妻羅氏蘄水人年二十八夫歿家貧撫二子
親操井臼織絍以養舅姑年六十八卒孫士望萬歷
癸卯解元官祠部請旨建坊
李黃妻程氏蘄水人年二十五夫亡遺一女甫七月
守節至八十九終
張存貴妻鄧氏蘄水人家貧早寡翁年九十病篤無
從得藥乃齋沐禱天割股以進一服而蘇氏年七十
二卒
蔡寵妻何氏蘄水人年十八生男僅百日夫故守節
五十九年卒
徐尚國妻楊氏蘄水人年十八夫亡遺腹生子鉉撫
之成立姑病割股以救萬歷中旌
周鳴洛妻劉氏蘄水人年二十夫卒子延甲方三歲
次尚襁褓苦節四十餘年延甲及其孫俱膺鄉薦
周延祚妻楊氏蘄水人年十九夫卒無子父母欲奪
嫁之不得苦節以終
舉人易文訓妻鄭氏易文誥妻李氏蘄水人文訓
會試卒於京鄭喪葬祭祀悉按家禮舉行訓弟誥娶
李氏誥卒子偲生八月家甚貧誓死苦守人稱雙節
袁正魁妻廖氏蘄水人年十八夫故撫襁褓孤至七
十六歲膺旌
李學妻潘氏蘄水人年二十一夫卒家貧撫從子以
終
程安國妻徐氏蘄水人夫暴病卒於張戚家氏慟絶
不飲食夫葬為兩壙虚一以自待悉檢什器與姑曰
媳不即死者為夫疾時特勞張君未謝故也頃之張
來弔氏備酒饌拜謝畢遽投夫墓側池水死時年十
七
楊伯亮妻湯氏蘄水人年十九夫歿子繼震未一週
苦節撫之入庠年七十五卒
華甲妻宋氏蘄水人年二十二夫卒苦節五十四年
李浹嗣妻畢氏蘄水人年二十七夫歿矢節撫孤六
十五歲卒
楊學浦妻蔡氏蘄水人年十八夫歿苦節五十年
王望民妻畢氏蘄水人年二十三夫故遺腹生子宗
竑辛勤撫育歴五十餘年目擊孫士廉遊泮
張邦恒妻孫氏蘄水人年二十五夫殁勵節撫幼子
五衡有成年五十卒
李新期妻申氏蘄水人夫死有土豪李豺強委禽焉
氏斷髮不從豺劈門縳至其家乃自縊死
王烈女蘄水人王論之女名夢貞筓而未嫁會論母
喪女翁及壻行奠讀祝有輕薄子嘲女屬目焉女聞
之曰女子義不受誣遂憤詈不食三日自縊死
詹某妻尚氏蘄水人流賊至不及避踞坐大呼曰死
即死耳不能向汝賊求生遂遇害
洗馬畈烈婦蘄水人不知姓名明末為兵所執不屈
兵剖其腹氏一手抱嬰兒一手捧腹使勿氣絶立以
待夫夫至以兒付之遂仆
何之旦妻李氏蘄水人為流賊所執奮嚙大罵賊怒
遍刺肌體無懼色斷其頸乃死時婢女來兒在側抱
李之稚女號哭不去賊奪女將殺之婢不與因伏地
以身翼之賊不能奪亂刺百餘創與女俱死
徐一三妻畢氏蘄水人流寇執氏以威刦之氏抗聲
罵曰我夫若父兄皆何如人而為爾汚自已逹午罵
不絶口卒不能汚乃殺之
郭鞏妻柴氏蘄水人流寇執而欲汚之氏曰余家累
世清德安能從賊求生可速殺我賊就背砍之見肝
而死
郭琯虞妻吳氏武昌縣貢生吳如揆女流賊破寨殺
虞擄氏氏哭願與夫同死遂殺於虞屍旁
王靈妻孟氏蘄水人罵賊被殺邑令龔鼎孳為作表
異傳
南有祀妻李氏蘄水人流賊破寨氏被執促之上馬
厲聲大罵賊刺殺之(以上舊通志)
李漳芳妻胡氏蘄水人漳卒氏年二十二子二齡誓
志守節家人待之少恩母家亦憗置不顧氏益憤勵
課子勤女工以老
程若沼繼妻袁氏蘄水人夫卒矢志居孀前室周氏
遺一孤氏撫愛之夫遺緒業不以私己子人稱其賢
(以上郡志)
蔡應兆妻吳氏蘄水人夫以繼母奇嚴逼之自縊氏
年二十二痛心守死姑復強之他適氏百折不回憂
虞險阻歷三十年值獻賊屠城被執大罵為賊所殺
(舊通志)
陶烈女羅田人正德間被流賊所擄欲汚不從罵賊
而死
周錦妻李氏羅田人夫卒無子守節以終
姜尚忠妻周氏羅田人年十八夫死一子甫半歲氏
守節奉姑曲盡孝養姑病目晨昏扶持不懈
王必文妻許氏羅田人年十八歸王生子甫週歲夫
死誓不再適事翁姑以孝稱
劉烈女羅田人許字姚相未婚而相死鄰人張正位
與人爭娶速之訟女不從自縊死事聞旌表
程雲鵬妻張氏羅田人年十九生子升甫八月夫卒
杜門育孤其兄勸之改適氏憤激舉茶甌擊之孀居
五十餘年
黃綸妻徐氏羅田人年十七歸黃僅半月繼姑逐令
别居後生子可行六月而夫亡氏年十九姑欲奪其
志氏持刀刺媒乃止及姑疾侍湯藥惟謹居喪哀毁
盡禮子復夭氏辟纑傭菜以終其身
生員張鮝妻蔡氏羅田人年二十四歸張生子恒甫
四月夫死父母欲令再適氏斷髮焚柩前誓無他志
年八十卒
蕭玭妻胡氏羅田人年二十五夫歿撫週歲子繼美
孀居三十餘年夜夢玭邀之遂卒美洎孫譽皆領鄉
薦
張義妻徐氏張美妻王氏羅田人義兄弟相繼歿
徐年二十三無嗣繼姑強之嫁誓死不從王年甫二
十有二子乃以一為義後娣姒同心白首完節
程祥妻徐氏羅田人年二十四夫殁氏以死守奉祖
姑盡孝撫遺孤仲仁成立年七十餘卒
王浥溪妻胡氏羅田人年二十二夫亡子必登尚幼
服闋姑令别嫁誓死不從年八十卒
余忠素妻聞氏羅田人姑病劇割股作糜食之而愈
王貞女羅田人父早喪諸弟俱幼女誓不嫁撫弟成
立年九十餘卒
生員胡效藎妻陳氏羅田人夫亡子一賓甫週守志
訓孤年七十四卒以子貴贈安人
余梧妻李氏羅田人年十八生子瑞才一歲夫卒氏
通孝經小學訓子成名年六十終事聞旌表
余文郁妻蕭氏羅田人年二十夫亡撫幼子一貫年
六十餘卒
王光宇妻胡氏羅田人年二十喪夫撫孤以老
胡晬然妻聞氏羅田人為流寇所逼大罵不從賊怒
支解之
王烶妻胡氏羅田人被流賊擄竊其刀自刎
喻於義妻董氏羅田人聞流賊陷城即赴泮池死
蔡烈女羅田人諸生容遠女許聘余先覺陷於流賊
數日寧死不從被刺數十創而死
江文柱妻汪氏羅田人流賊擄其夫脅氏去氏請釋
夫乃從及夫行遠遂大罵激賊殺之
方應尊妻胡氏羅田人避兵於赤剝巖聞夫殞痛哭
投巖而死(以上舊通志)
貢生胡誾然母熊氏羅田人年二十夫死遺腹生子
誾然冰雪之操歷四十餘年院道屢加旌奬
段喜樓妻楊氏羅田人年二十七子方三歲獻賊破
城夫被戮氏念遺孤在抱隨衆脱走矢志撫孤苦節
五十年卒(以上郡志)
知縣劉漢妻張氏女鸞山明一統志麻城人漢任
商水知縣流寇至城陷張同女鸞山縊死正綂中旌
舉人周弘烈妻李氏麻城人年二十夫病願先死以
明志及夫危不食而死次日夫乃卒(舊通志)
李文祥妻鄒氏麻城人夫謫死氏年僅三十苦節四
十餘載王世貞題其家曰一門七節萬里孤忠蓋氏
後一門繼者有六云
熊烈女麻城庠生幼學女也許聘劉康康遘疾且篤
女齧左股肉遺之為幼弟誤棄復刲寸許父母遣啖
康稍瘥閱月死女聞訃慟仆絶粒父母力救乃曰不
令我哭弔於劉終不生於是偕之往觸棺毁裂是夜
再自縊姑救解泣諭之曰吾子未汝諧何必死女曰
兒食以股即事以身矣不死何歸舉家防益密遂呼
父母與姑曰請許我伴姑孀終餘年姑喜諾女伴起
櫛沐拜康靈入室閉戶撞撲破門視之則觸柱壁立
死矣御史舒鰲給以銀與康合窆事聞旌表復其家
周弘祚妻劉氏麻城人夫早死孀居三十餘年坐卧
一樓執翁姑喪盡禮以節孝聞
舉人周弘祁妻喻氏麻城人夫死以憂毁殉
劉文妻毛氏麻城人幼工詩年二十四夫殁矢志不
易潛心内典年逾八十卒事聞旌表
知州王寵麟繼妻李氏麻城人年二十夫卒子幼氏
哭泣不食經四十日而疾革豫戒家人置棺中勿封
殮族衆果蝟集欺凌遺孤氏從棺中言已知汝軰計
必出此也衆大慙去氏乃瞑目
董應長妻鄒氏麻城人夫死觸棺頭裂姑與母抱持
之勺水不入口者六日遂絶事聞旌表
王師妻李氏麻城人師卒氏年僅二十餘越兩月生
子山玉鄰媼勸以改適氏泣曰我此餘生與呱呱隨
分待盡而已其叔母亡遺一女晝夜哭氏更撫字之
尋鄰家火起氏撞地呼天同一老僕扛夫柩出柩輕
若神助自是家業盡焚饑寒益甚終無怨言呱呱者
能讀書且奉甘旨無缺以壽終
葉振華妻余氏麻城人隨夫避流賊於斑竹園勢危
廹度不免遂自經夫解救數四抵暮乘夫不見縊樹
間死(以上舊通志)
生員楊晉妻鄒氏楊知數妻蔡氏麻城人晉有文
名早殀氏年二十六黃口三孤矢節撫之無何二子
繼亡僅季子知數娶蔡氏舉孫甫就塾而知數又夭
婦姑相依益勵冰霜數十年如一日
王埏春妻李氏麻城人土賊徐大元等乘亂殺埏春
父子祖孫五命氏奔控行緝盡破家貲計擒赴審報
部駢磔氏請得逆首祭於諸墓哀感路人遂服素茹
苦以終
生員戴崇禮妻董氏麻城人年二十偕夫避流寇難
時生子曜甫六月餘授其乳母囑善攜之行至楊家
冲遇賊猝至賊擁上馬斷袖強行奮身躍入深塘死
(以上郡志)
胡烈女名黑女黃安人正德中流賊至兩河口被擄
女不從賊令羣婦密誘之女曰可死不可辱乃截其
足趾復截手指不從如初賊怒剉之(舊通志)
耿大賓妻彭氏黃安人年二十六夫卒撫孤至六十
六歲卒
王威妻張氏黃安人至孝苦節見三楚文獻錄詳孝
子志王威傳
王惠妻黃氏黃安人年二十四夫亡舉子甫週歲屏
居一室䌟織以撫其孤病不用醫曰嫌其診也亦不
用禱曰天年果盡得早從夫於地下足矣年八十二
終
蔡純仁妻張氏蔡純信妻徐氏黃安人張年十八
夫死舅姑廹嫁之氏引刀割耳塞戶以居奉主床頭
蚤暮哭越數歲寇掠鄉村舉家走遁棄氏不顧氏繫
組於頸懸梁據几以待囑其老婢曰盗苐入門即推
几令得速斃也盜過門不入遂獲免後純仁弟純信
亦早夭娣徐氏感之矢志與張同居死守諸叔奪其
產饔飱莫繼節操愈堅邑令聞而贍之及卒各與其
夫同穴
韓生玑妻王氏黃安人明末流寇掠縣氏慮不測豫
置薙髮刀衣囊中已而遇賊不從慘死
張信妻周氏夫蚤逝茹苦守志歲荒常不舉火池上
有梨一株取其實炊食之終不向鄰人貸升斗其操
若此
某氏黃安人懷宗丙子經賊後有婦反縛於邑南彭
氏之庭柱慘不忍言而死卒莫知誰氏婦也
羅冠妻陳氏蘄州人甘貧守節永樂中旌
張烈女蘄州人正德中霸州賊劉六等出秦淮漸逼
蘄州父文秀載妻女避江南大山磯窰中賊搜獲欲
汚之女罵不從竝其母邱氏被殱
易宗元妻潘氏蘄州人夫卒痛哭嘔血髮結不理撫
一歲子東初孀居六十五年有司以聞(以上舊通志)
馬廷實妻劉氏明一統志蘄州人家貧績絍供姑年
二十夫死撫遺孤如駕為諸生復死孫甫三歲同媳
潘氏撫之萬歷中旌
周大權妻趙氏蘄州人年二十七夫死家貧遺孤祉
甫四月撫之有成孀居五十餘年(舊通志)
曹行仁妻徐氏蘄州人年二十夫卒矢志奉姑家無
儋石人或憐而助之悉郤不受毁面嫠居六十餘年
生員楊杲妻劉氏舉人楊芳妻田氏劉興國人員
外郎守愚之姊年二十八夫殁無子撫猶子芳為嗣
讀書舉於鄉亡何芳亦死媳田氏年少乏嗣勵志同
守劉年逾八十田年六十有三卒
陳溥妻呂氏清平衛人溥幼隨父從戎清平因娶氏
年甫十八生一子夫亡舅姑以老疾告還其家欲留
之氏誓與孤同死生歸蘄紡織事舅姑年八十三卒
張思清妻夏氏晏文明妻傅氏蘄州人俱少寡無
子守節撫姪以終
張頤婁妻李氏蘄州人萬歷中以節旌
朱用謙妻黃氏蘄州人年二十二夫卒課孤子垓入
庠以完節終事聞旌表
王懋仁妻龐氏蘄州人御史王珙祖母以完節終懷
宗時珙陳狀下部議覆云守節節完撫孤孤立自青
春而白首以慈母而嚴師得旨建坊
楊某妻翟氏蘄州人夫早卒事姑至孝姑病刲股以
救撫子權為諸生年六十餘卒
劉鉞妻顧氏蘄州人年十八適鉞僅八十日鉞以赴
童子試溺死暑甚屍潰氏抱之痛哭遺腹生子復殤
剪髮垢面苦節四十餘年後偕弟避亂卒於江寧姪
景星以喪歸祔於鉞墓事聞旌䘏
張忠祿妻廖氏蘄州人年二十一夫殁齧指誓守家
貧紡績養姑嘗盛暑為姑煑藥灼其一目姑歿葬祭
如禮撫二子成諸生年六十四卒
盧紱妻楊氏蘄州人獻賊燬城被擄賊欲負之氏紿
之曰我能行乃攜母朱氏行至火起處俱焚烈㷔中
死
盧震初妻袁氏蘄州人獻賊陷城氏度不能脱拜辭
兩世舅姑抱週歲子投井死時年二十二
王從禮妻陳氏蘄州人年十五適禮禮幼有痼疾氏
解奩裝佐藥餌凡八年禮卒奉舅姑教三子垂四十
年明末避流賊至武昌城破氏曰未亡人得死所矣
指庭前井謂兩子婦曰若軰有意乎二婦再拜先下
氏取婦帨履標之井幹乃投井俱死(以上舊通志)
徐宗妻朱氏明一統志廣濟人年二十一守節至老
洪武中旌
何儀妻張氏明一統志廣濟人守節無玷正德中旌
蔡永忠妻王氏廣濟人夫卒姑暨族人廹改嫁氏赴
水死族人惡之窆於水滸是歲大旱縣令徐愷為之
改葬雨隨降(舊通志)
徐九叙妻張氏廣濟人年十九夫卒殮時裂鏡納其
半於棺誓無他志以節終
程啟妻查氏廣濟人年十九夫死守節至七十七歲
終
楊貞女名九姑廣濟人幼許聘雷某未醮而寡誓死
不再嫁父母怵之曰他日不終節當付之烈焰女泣
曰天若令予有夫雷郎當不夭因刺一目以見志年
九十六乃卒
呂芝蘭妻李氏廣濟人幼為父吮疽適呂又割股救
姑有司復其家
呂國珍妻劉氏呂國瑶妻於氏廣濟人劉未嫁時
父母病前後割股飼之病皆愈及適呂姑有疾告其
夫割肉療之姑復痊夫弟瑶亦割股既而弟婦於氏
亦為姑割股焉
董傑妾李氏直隸人初傑攜嫡寓京生子松週歲復
娶氏月餘傑死嫡亦亡氏年二十家人欲奪其節乃
剪髮自誓煑糜哺孤出貲歸夫及嫡喪於濟撫松成
立事聞旌表
生員張鈍妻饒氏廣濟人年二十餘夫卒無子女守
節以終
胡燆妻邢氏胡煥妻李氏胡敏德妻張氏俱廣
濟人邢早寡無子撫姪敏見苦節數十年事聞獲旌
燆族弟煥卒妻李年十九撫遺腹子敏德為諸生復
早死媳張氏不忍棄姑亦撫姪以承夫祀
楊洪宇妻梅氏廣濟人年十九夫卒遺孤僅三月父
母欲奪其志氏以死自誓年五十卒
鍾聲純妻董氏媳蕭氏廣濟人董年二十生子僅
一月夫亡孤長娶媳蕭氏舉孫而子又亡蕭侍姑四
十餘年董年八十九乃卒
胡乙丑妻張氏廣濟人年十八夫亡守節六十二載
胡烈女廣濟人許聘未及筓為繼母所誣投水死屍
浮出逆流而上衆咸冤之知縣夏可雷為白其事
饒欽覩妻劉氏廣濟人年二十二夫死守節四十餘
年獲旌
劉某妻張氏廣濟人舉人劉人表祖母年十九守節
九十一歲殁
翟斯岡妻張氏廣濟人割股救夫守節以歿
梁我集妻岳氏程元遜妻彭氏程希尹妻周氏
程元憲妻陳氏程希契妻劉氏程才妻童氏
張鞏基妻程氏俱廣濟人早寡苦節終身
楊啟顔妻王氏廣濟人夫病癰值流賊至氏侍側不
離賊抶其夫氏以身翼護賊掠之行見他婦皆縛置
馬上因紿賊曰吾何逃苐創重不勝再縛賊諾令乘
馬行十餘里躍入道旁塘中死越兩旬自塘直立面
色如生
潘龍躍妻唐氏女巽大廣濟人唐隨夫避亂山谷
中流賊執之舉刃索金帛氏乞代夫死女巽大亦乞
免父死氏度不免遂躍於塘女從之賊愴然釋其夫
去
饒燮中妻張氏饒起臣妻黃氏廣濟人左兵東下
張與媳黃氏俱為所執張詈賊以所佩小刀自殺黃
赴水死其子起臣被繫逃歸尋母故處亦悲號而死
田廣生妻張氏廣濟人避流賊入棘中賊牽之不出
遂倒拽之頭面被裂復被支解
劉仲霖妻胡氏廣濟人夫歿守節撫遺孤被流賊執
不從賊奪懷中兒拉殺之氏愈憤詈賊怒撞以巨梃
腦裂而死
周士龍妻費氏廣濟人從夫避流賊於山砦為賊所
執屢促夫去密言曰女子死則死矣丈夫獨不見幾
乎士龍去賊殺之
呂彰美妻胡氏廣濟人年十九夫喪撫孤為左兵所
執涕泣謂鄰婦曰吾死矣幸為我保此孤兒語訖赴
塘死鄰婦亦感激同死
馮如集妻龔氏廣濟人嘗割股愈繼姑病後被賊執
詭曰珍寳埋林中汝取之釋我可也指其處賊往即
將所佩小刀自刺死
張氏二烈女廣濟人一名福媛舉人張伯瑜女隨父
避兵見執鞭之流血罵不絶聲遂被害有同族科甫
女亦被執賊趣使乘女遂乘馬略不為介介者及至
門首投塘水死初兩女聞警即共誓不辱果踐其言
張烈女廣濟人父順早死女許聘未嫁流寇至解帶
自縊賊見而解蘇之女怒詈不從被殺至慘
許惟高妻江氏廣濟人遇叛卒百計不屈賊先割其
耳刃其背刳食其心乃死
向日啟妻施氏廣濟人小字蓉姑適向三年值流寇
亂氏同夫逃避騎牛行至蘄水界泣語夫曰賊嗜殺
書生攜少婦能兩全乎君善自保勿顧我詰旦經大
池邊躍入死之向倉卒揮淚而去入蜀成都子孫繁
衍子廷賡丙子舉人任巴陵知縣
查文生妻王氏廣濟人姑病足不離牀褥氏扶持無
倦色流寇至被執不從遂遇害
張成見妻劉氏廣濟人遇流賊罵不絶口賊怒殺之
黃伯常妻魯氏廣濟人被流賊執欲汚之怒罵不屈
亂刀裂屍死
朱邦樸妻曹氏廣濟人性淳篤事舅姑孝年三十無
子納妾於夫生一子值亂遇流賊不屈被殺
劉孟秩妻鄧氏廣濟人流寇初至偕女昭避於縣北
事急投塘中賊廹之不起
張簡熙妻程氏廣濟人性極烈然事夫却婉順時舅
姑俱陷賊每涕泣悵望以不及奉事為憾及流賊至
同夫避深澗中賊搜得之乘間自溺死
王凝鼎妻張氏廣濟人避流寇於殷衝寨寨破不為
賊屈投波絲洞巖下死月餘子秉鉞收歛面色如生
鉞後任貴州衛守備順治中贈恭人
鍾恒甫妻陳氏饒全中妻梅氏胡是恭妻饒氏
俱廣濟人遇流賊不辱罵詈被殺
饒牧夫妻劉氏張明育妻徐氏吳敏功妻王氏
楊齊聖妻劉氏饒帝臣妻徐氏吳敏師妻劉氏
俱廣濟人遇流賊投水死(以上舊通志)
張鳳妻劉氏廣濟人鳳死氏年二十無嗣齧指慟誓
始終一節歴年八十
饒某妻吳氏廣濟人石蒼女幼慧適饒逾歲夫死抗
志守節舅姑不能奪長齋事佛明末隨母避賊山中
常懷利刃防不測迨遘疾自知不起囑叔睿從茶毘
法一日晨起盥沐更衣登輿正坐積薪中火起合掌
念佛而逝(以上郡志)
馮永妻陳氏黃梅人永以綱運赴京溺死氏年二十
二聞訃水漿不入口者七日苦節至七十餘卒(舊通志)
嚴高妻邢氏名聖貞黃梅人年二十五夫死守節以
終
陳氏黃梅人年十六夫與弟俱亡僅遺孤姪氏同娣
撫之一日盗至執孤將殺氏叩頭告曰一家之命懸
於此子幸以某代盗怒刺之血迸流不止乃捨去年
七十餘卒
胡鷞妻陳氏黃梅人年十七夫卒毁容誓守撫從子
為嗣苦節四十餘年
劉瑄妻周氏黃梅人年二十四夫故遺腹生子復夭
苦節以終
石元岱妻王氏黃梅人年二十二夫卒奉翁姑撫弱
子年至七十有盗入室舉家驚走氏獨危坐不去盗
執之問故曰先夫棄世囑毋踰此門今敢偷生以背
遺言乎盗義而釋之
李文明妻胡氏黃梅人年二十七夫死子殤僅一女
䥴誓夫墓門結廬於側植雙栢踰年為牧竪斷其左
二尺許氏跽而泣曰左夫道也奈何見折浹月左復
長與右齊人以為誠節所感
胡世松妻章氏黃梅人性純謹事舅姑極孝夫病侍
湯藥累年夫死守節年至一百有一歲
熊華夏妻汪氏黃梅人夫病危氏夜半籲天引刀割
左臂三寸許烹而進之逹旦家人見血痕滿地問氏
氏不言昏然痛絶逾月夫卒勉鞠弱子閱六載一日
忽大痛觸地嘔血數升而死
王作雨妻黎氏黃梅人年十八適雨生一子三歲雨
卒制滿人令去服氏曰吾服寧有盡期齊衰不改者
四十餘年
陳廷榮繼妻王氏黃梅人夫歿氏年二十撫前妻子
頤年慈愛無異己出卒年八十有六
黃若坤妻胡氏黃梅人年二十三夫歿養姑盡孝年
七十一卒
沈文澤妻潘氏黃梅人成婚十日夫亡毁容斷髮獨
處終身
石文顯妻周氏黃梅人年二十餘夫逝朝夕泣血未
及三年兩目俱盲歷四十餘年卒
梅亮中妻胡氏黃梅人年二十二夫死苦節事孀姑
向氏孝敬彌篤姑病焚香祝天割股飼之尋愈
石維錯妻黃氏黃梅人錯乃天閹氏相敬如賓錯亡
財產悉讓伯叔閉門矢節以盡餘年
王廷賓繼妻劉氏黃梅人年二十夫歿撫五歲孤兒
完節以終
瞿平妻李氏黃梅人年十八夫卒每日置夫衣冠書
籍於庭撫而哭之苦節六十餘年懷宗時建貞節坊
王聖臣妻洪氏黃梅人年十九夫卒扄閣自守閱二
十餘年流賊至氏隨父走觸城而死
曾偉妻石氏黃梅人獻賊陷城夫婦俱為所擄氏私
語夫曰我惟有死君其潛逃勿依我少頃賊逼上馬
氏投井賊復援之遂以頭觸石血流滿面罵不絶口
賊怒殺之
石一音妻梅氏黃梅人音為流寇所執不屈被刃氏
聞痛哭投湖死
馮公甫妻商氏黃梅人氏及姑與夫竝為流賊所執
強氏從氏詐許焉迨脱姑與夫乃奔投烈火中死
嚴之恒妻陳氏黃梅人年十七夫卒僅一女苦節四
十八年左兵之亂攜其女投井死
洪烈女黃梅人諸生世寵女粗涉書史年甫及筓為
流賊所執道經烈燄投火死(以上舊通志)
程太仲妻江氏黃梅人青年守節苦志不回卒年九
十九
程夢斗妻周氏黃梅人夫遭里中惡少窘辱以死氏
痛夫死非命白於有司又不忍暴夫屍讎黨止於坐
戍氏以冤未盡雪抱棺毁裂而殞
石研妻邢氏黃梅人年二十六夫死無子盡出私蓄
貲產還石諸昆獨處一室設夫主朝夕泣奠以月以
年如初禮誓死不渝(以上郡志)
皇清陳天球妻陶氏黃岡人年二十夫卒無子依孀姑
張氏姒劉氏守節數十年
金烈女黃岡李家渡漁人女許聘李氏次子病尩
且矬李欲移長男配之金父母許諾女曰此何如
事而可移易乎乃先婚期密縫周身衣為自盡計
或曰若將投繯乎女曰女生不可見人死可令人
舉其屍耶夜分啟戶出追者尾之女疾奔大江投
焉求屍三晝夜竟不可得
吳之璜妻杜氏黃安人年二十四夫歿茹荼守志
撫子應庚成庚戌進士(以上舊通志)
劉三重妻魏氏黃岡人年二十二夫亡無嗣刺一
目自誓依兄子紡績為活歷四十餘年順治間廵
按張疏請旌表
陶光先妻劉氏黃岡人年二十夫歿勤績奉姑茹
荼撫子守節五十年順治九年旌
生員李春流妻梅氏麻城人年二十六夫歿遺二
子辛勤教育稍不循法即責之治家嚴肅内外無
間言二子亦孝養備至長中黃名諸生次中素臺
灣知縣康熙十年旌
盧堯臣妻匡氏黃安人夫歿守節教子爾慥舉丙
午鄉試康熙十一年旌
周方旦妻蔡氏麻城人結褵一載夫病疽淹浥床
蓆者四年屬纊日值氏生辰登樓雉經手揮其女
曰汝可依外祖母勿戀我也先其夫刻許死遂同
穴葬之康熙十九年旌
李本蓁妻何氏蘄州人年二十五夫亡撫孤坦及
澤厚成名坦任趙州牧迎養氏服御素樸無異貧
苦時卒年八十二封宜人康熙三十七年旌
生員羅銓妻李氏黃安人年二十八夫殁遺孤五
歲舅姑衰且病氏力貧奉養教子勤學苦節三十
四年康熙四十四年旌
陶宗澍妻彭氏黃安彭喆女幼許聘陶宗澍澍病
癲不可治陶父請改盟氏引刀以拒家人勸之氏
曰緣夫病而再字非人類也容予生誓為陶氏婦
耳父知不可奪仍歸於陶扶持夫病寢處不寧者
二載夫亡氏年十八誓死如初舅姑語以待養從
之苦節三十三年康熙四十四年旌
張棠妻蕭氏黃安人年十六歸張五載夫歿遺孤
孑然撫之奉舅姑以孝稱子炳彪登壬午賢書康
熙四十七年旌
生員吳暐妻程氏黃安人夫染病性躁急人不敢
近氏多方承順怒罵弗避夫卒撫孤成立有叔程
某貧老無子氏典釵珥與納妾生二子苦節三十
七載康熙五十三年旌
生員程翥妻郭氏黃安人年十九適程七載無所
出勸夫納妾生子甫一歲夫卒姑老氏朝夕服侍
不少離值夏逆變以子寄舅氏家依姑守夫柩教
子殿邦入庠守令贈匾奬之康熙五十三年旌
監生彭菜妻程氏生員彭啟籛妻盧氏黃安人
菜病危以母老子幼為慮程引錐刺血滴其身曰
君倘不諱妾血與君同葬留此身為生者計菜卒
翦髮毁容竭力奉姑撫二子啟籛嗣籛為諸生啟
籛娶盧氏未二載而亡盧感姑節操亦矢志守節
立從子偉業為嗣程以康熙五十三年旌
何烈婦黃岡人為強暴所犯不從而死康熙五十
四年旌
熊烈女黃梅人諸生兆呂女幼許字洪世訓子楠
楠夭女年十五父母將别議婚女引刀自割其鼻
父母知不可奪乃送歸洪與孀姑同居歷七十載
如一日通判宋犖深嘉之贈以匾曰高行在室康
熙五十四年旌
曹惕妻吳氏麻城人年十八夫卒無子立嗣子退
一承夫祀苦節五十八年康熙五十六年旌
范貞女興國州同范愷女年十八許字蘄州國學
生張士澦未娶而張卒女往哭慟絶以救甦遂守
志張宅事舅姑極孝謹撫嗣子槤入國學年五十
三卒康熙五十六年旌
歐烈女黃岡人府胥彝臣女性端厚其兄教以孝
經女史每誦貞烈事輙三復不厭許字廣濟諸生
徐在弘子基盤聞盤病篤私憂不食及盤歿女遂
自縊時年二十父母舁而合葬之康熙五十九年
旌
生員徐時可妻江氏徐梁年妻姚氏蘄水人江
年二十一適徐生子梁年五歲夫卒撫梁年未弱
冠為諸生復殀偕媳姚氏撫育諸孫倍嘗險阻卒
全其志今子孫鄉會試成名者共四五人而遺腹
子本&KR0726;現任雲龍州牧咸以為累世苦節之報
鄧顯竒妻劉氏黃岡人夫早喪二子俱幼遺腹舉
第三子或欲奪其志氏截髮示之敬事公姑教育
三子成立雍正元年旌
李又白妻徐氏黃岡人年十四歸李越四年夫亡
矢志四十餘年訓遺孤孔瑞如嚴父遇娣姒和而
有禮内外皆稱其賢雍正元年旌
張登翼妻龍氏蘄水人年十九夫卒舅姑俱老一
子在襁褓家貧勤操作憂戚不形於色課子永綏
為諸生年八十卒雍正元年旌
周有繼妻郭氏蘄水人夫早喪孝事舅姑教子廷
德有成苦節五十餘年雍正元年旌
高元哲繼妻張氏蘄水人年十九而寡未生子撫
前室二子如己出年五十卒雍正元年旌
生員王嶅妻張氏黃安人夫早喪無子含歛後即
閉戸自經家人排闥救甦自是移榻姑室姑病五
載晨昏服事不知勞瘁撫從子為嗣夏逆亂母子
數日未得食山水暴溢倉皇不及避所居室壁已
仆忽立𩔖有神佑雍正元年旌
生員朱懋乾妻王氏廣濟人夫病篤割左臂和藥
夫卒奉舅姑益謹姑病割右臂以進撫八月遺孤
翼治由歲貢官兵部員外孫本績丙午舉人雍正
元年旌
范彩雲妻吳氏蘄水人歲饑隨夫攜子女乞食至
黃岡宿賀家㘭凉亭夫早出行乞子女汲水未歸
樵子田士義過亭見氏抱小女獨處欲犯之大罵
不從田以斧砍氏殺其小女氏創甚越五日而亡
後田伏法雍正二年旌
張大綸妻王氏孫婦程氏蘄州人王年二十四
夫殁舅姑垂白二子翼軫俱幼誓死養老撫孤後
次子及兩媳竝喪又撫諸孫孫媳程氏亦青年守
節王苦節五十餘年雍正二年旌
戴三祝妻汪氏蘄水人年二十七夫亡舅姑未葬
氏力舉三柩無缺禮幼通經史親教其子縉雲成
明經述有先賢嘉訓垂為家範年八十四卒雍正
三年旌
戴晉琮妻曾氏蘄水人年二十四夫病禱天求以
身代及夫歿哀慟慘切每一哭即暈絶事公姑極
孝敬撫孤成立雍正三年旌
戴起源妻梁氏蘄水人夫病年餘扶持無倦色夫
卒遺腹生子忍死撫孤性至孝祖姑年老畏寒每
晨必以身溫衣而進晩為薰被代覆俟安寢乃退
飲食起居皆適其宜舅姑以是益愛之雍正三年
旌
李之縉繼妻諸氏蘄州人幼穎慧通女史適李逾
年生子生槃甫三月夫卒總理家政教前室二子
桂采俱成名槃亦弱冠入庠氏年五十八卒雍正
三年旌
李潤澤妻金氏廣濟金德嘉女適蘄州李潤澤年
二十七夫卒姑老子幼皆倚氏為存亡氏與姑同
卧起承歡曲至撫子永芳為諸生康熙戊辰武昌
兵譟氏適省母龍坪道梗不得歸遣永芳間道往
衛姑指佩刀曰即有急吾當自裁未幾難平幸無
恙雍正三年旌
王琦妻熊氏蘄州人年二十八夫卒事姑孝撫子
廷鉞廷鉉俱成名守節三十載雍正三年旌
陳既均妻錢氏蘄州人年二十適陳生二子覲文
覲武夫卒姑欲奪其志不從守節以老雍正三年
旌
梅春幹妻陳氏蘄州人夫早卒撫子希中入太學
以節聞雍正三年旌
劉子杜妻王氏廣濟人年二十五夫卒六閱月遺
腹生子乘事姑克盡婦道值歲歉或勸鬻僕以濟
且可減食指氏不忍各遣歸宗守節五十九載雍
正三年旌
宋正元繼妻邱氏黃岡人年二十三夫亡鞠前室
子曲盡母道奉舅姑極孝孀居三十餘載足不踰
閫閾雍正四年旌
生員邵之瑜妻方氏監生邵先陟妻宋氏黃岡
人方年十五適邵未一載夫歿撫遺腹子先陟入
國學娶媳宋氏舉孫光祖甫五歲陟又逝宋時年
二十五矢志奉姑撫子方以憂慟寢疾十七年宋
百計調護獲壽終時之瑜尚未就窆拮据營葬二
棺訓光祖弱冠入庠姑婦雙節雍正四年旌
王時聖妻陳氏黃岡人年二十六夫卒子道明甫
七齡公姑俱八十餘伯氏老病無子女皆仰給於
氏氏自啖糠粃奉甘旨罔缺歲大旱斗米千錢食
且盡子拾遺金一槖氏不啟視令覓還之鄰女從
習女紅竊其父金托藏氏正色責遣之教子為明
經值五旬不受子祝命具儀祭其夫哀泣若初喪
年五十三病革子進湯藥不飲指所坐木榻曰吾
苦守二十九年但對此不愧耳具湯沭著嫁時衣
裳端坐而逝雍正四年旌
生員魏裕淵妻叚氏黃岡人年二十四夫歿遺孤
永楷氏以姑衰子幼誓志苦守後姑以壽終子為
國學生三孫林立卒年五十一雍正四年旌
程朝鼎妻易氏蘄水人年二十二夫故遺二女立
從子為嗣苦節五十二年雍正四年旌
高啟疆妻南氏蘄水人年十八歸高未一載夫病
篤謂氏曰汝有孕男女未知年少勿自苦也氏瀝
血以誓夫死生子撫至十餘歲而殤氏觸柱幾死
守節三十餘年雍正四年旌
生員朱世符妻秦氏羅田人年二十八夫卒值歲
荒竭力具饌奉舅姑自食麥粥延師課子束修皆
取給於紡績子文魯中甲辰鄉試雍正四年旌
生員江彭年妻孟氏黃安人年二十五夫亡奉兩
世孀姑倍加敬愛歲連歉氏勤紡績供甘旨自食
薇蕨撫半歲孤極慈及長就傅則嚴課不稍姑息
聞道旁有失母嬰兒收養之丐子凍將斃取綿救
活其仁慈如此雍正四年旌
田逄聖妻熊氏呂某妻田氏廣濟人熊氏年二
十適田生子本文甫三歲夫病草謂氏曰吾病不
起汝年少奈何氏取刀斷髮以示不二夫卒閉戸
自經姑破壁救解未幾姑病氏禱天叩頭流血姑
獲痊有女適呂僅月餘而婿亡亦守節二十餘年
氏以雍正四年旌
張叔由妻陳氏廣濟人夫臨卒諄諄以七歲孤為
托氏刺血誓曰敢懷二心天立誅之時祖姑與舅
姑均未葬同夫柩力厝之教子佳璟成明經孫淳
亦列諸生苦節四十三年卒雍正四年旌
陳萬鎰妻李氏黃梅人年二十七夫與舅同日病
卒家僅數畝鬻以治喪姑衰二孤俱幼值歲荒氏
織絍易米餉姑哺子自忍饑餓鄰婦勸其改適不
應鄉里謂之耐餓節婦雍正四年旌
生員喻帝懷妻廖氏黃梅人夫病革謂氏曰吾子
道父道均未盡惟汝任之氏泣諾夫歿孝養舅姑
撫成二子雍正四年旌
生員劉樹玉妻胡氏劉子山妻毛氏黃梅人樹
玉早卒胡誓不他適撫養二子長子山入庠有文
名復殀媳毛氏同姑守節胡以雍正四年旌
鄭可榮妻龍氏黃岡人夫早卒事舅姑以孝聞夏
逆之亂舅病弗能起比里皆逃竄氏侍湯藥不忍
離撫遺孤紫山為諸生見其友端士即喜為竭力
供盤餐持家勤儉而好施姻戚貧乏者每賴周恤
雍正五年旌
祝烈女黃安人許字程國泰泰遠出貿易于歸愆
期有李亞言者啖其父以飲食謀娶之父諾詐令
女同母往視已嫁姊道經李門邀至家逼成婚女
執不從自刎死附葬程氏祖塋雍正六年旌
生員周天柱妻劉氏黃梅人年二十六夫亡奉養
舅姑教子炳相入庠苦節三十餘年雍正六年
旌
程侶瓊妻吳氏黃梅人年十九夫卒無子立伯氏
子為嗣未幾伯氏夫婦俱亡遺三子氏撫之如已
出守節三十四年雍正六年旌
陳位一妻熊氏黃岡人年二十夫亡無子事舅姑
曲盡孝道舅姑卒未葬值夏逆亂所居一里河為
往來孔道人競逃匿氏獨依柩不去撫從子為嗣
子歿又撫兩孫以勤儉自給時出餘資以周鄉里
雍正七年旌
夏同霖妻蔡氏黃岡人夫早卒遺孤克倧甫週月
未幾倧染病甚篤氏號泣暈絶越兩日乃甦曰吾
兒生矣適見吾夫曰兒與汝相依為命今神祖憐
汝兒可不藥愈巳而果差娣姒皆早寡氏勉以大
義待諸從子若已出同居四十年内外和睦無間
雍正七年旌
王漢杰妻張氏黃岡人夫早世誓志奉舅姑撫週
歲孤楙蘭仰事俯畜勤苦為人所不堪而氏安之
年五十四疾篤蘭刲股為羹以進復延三月乃卒
蘭中康熙戊子副榜雍正八年旌
生員李元龍妻胡氏黃岡人年十四歸李夫以才
幹見知總制蔡從征洞庭死於難兩孤俱幼氏遣
僕李望扶櫬歸見血衣慟幾死懸之閨中日夜號
哭因斷髮誓志長齋操持不憚勤苦性慈惠戚故
鄉里有婚葬不能舉者助之長子槐太學生次崇
義丁酉副榜雍正八年旌
生員周言宣妻王氏羅田人年二十夫歿父母憐
其少令改適氏躍池覓死家人匍匐救之水清三
日周姓家祠圮毁祠内古桂將凋氏捐貲重修桂
復茂家畜二僕素為舅姑所恩舅姑歿釋為良民
幼知書尃課二子長漢卿早卒次光渤國學生苦
節四十四年雍正八年旌
周漢勲妻鄒氏周重山妻龔氏羅田人鄒氏年
十九夫病篤謂氏曰我死孀母孤兒惟汝是賴氏
泣諾及卒誓以死守其姑老且病朝夕具漿啖之
性慈惠鄰人呂姓者貧極以子鬻僧氏代贖還宗
又助資為閔姓玉成婣事子重山早殀媳龔氏相
依為命雍正八年旌
生員孫維巘妻樊氏黃岡人年二十四守節撫育
孤孽義方教訓時山寇竊發居民爭走匿氏舅姑
未葬攜子守棺痛哭不忍離後歸窆有枯栢復榮
之祥雍正九年旌
陳正芳妻吳氏蘄州人年十九適陳二子俱襁褓
夫病篤氏囓指漬血夫掌中誓以養親撫孤自任
服闋歸寧其母微諷以改適氏痛哭奔回剪髮焚
夫靈前遂終身不至母家嘗疾病其子延醫診視
氏曰未亡人豈可令外醫診脉耶終不藥病亦旋
愈守節三十四年雍正九年旌
生員汪主一妻程氏黃梅人年十六歸汪越四年
而夫亡僅二女氏以姪為嗣未幾嗣子暨媳亦相
繼亡遺一子一女皆幼氏復盡心撫育不憚劬勞
苦節五十一年雍正九年旌
生員石天位妻邢氏黃梅人年二十適天位生子
不育僅一女因勸夫納媵以廣嗣未幾夫歿媵亦
無出相與共矢栢舟守節四十年雍正九年旌
胡仕帥妻陳氏廣濟人年二十二夫歿無子立姪
鍾復為夫嗣姑患足疾氏朝夕扶掖稍劇則侍立
逹旦雍正九年旌
湖廣通志卷六十八
