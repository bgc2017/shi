湖廣通志卷七十六
風俗志
江漢被西岐之化篳路開南國之基其風氣之淳
樸可知也史稱其民喜巫鬼尚淫祀蓋其風至今
猶有存者夫元公倡道二程誕降非楚地與朱子
南軒宦遊講學非楚地與趙復至北方而魯齋諸
人始聞有道學得其書而讀之則躋楚於鄒魯不
難也而綴文者或沾沾於荆楚歲時大隄歌曲豈
有當於化民成俗之意哉
武昌府
漢書地理志楚有江漢川澤山林之饒江南地廣或
火耕水耨民食魚稻以漁獵山伐為業果蔬蠃蛤食
物常足故啙窳偷生而無積聚飲食還給不憂凍餓
隋書人多勁悍决烈唐崔郾云土沃民剽圖册田里
小民務農力本五方雜寓家自為俗宋柳拱辰郡守
題名記士以文詞相高有六朝舊體元明善武昌學
記武弛文張民日趨於禮樂之域歐陽玄云俗尚質
樸不事浮華
江夏縣附郭
武昌縣圖經土地&KR2294;确人民淳厚火耕水耨以漁稻
為業
嘉魚縣縣志樸素淳雅居民不遠行商農以立本為
業士以有用為榮
蒲圻縣縣志戶尚詩書士安誦讀
咸寧縣郡志火耕水耨魚稻為業人多勁悍决烈
崇陽縣古志舍末務本俗習雅儉
通城縣舊志務農力本五方雜處家自為俗
興國州元學記民銳於治生怯於私鬭故易為政士
篤於好學恥於浮靡故可語道
大冶縣郡志風氣淳厚實為江湖之奥區
通山縣舊志士尚剛毅民多樸野
漢陽府
漢書地理志信巫鬼重淫祀宋志民性勁直决烈多
存仁義有歴世不分者皇輿考民淳樸怯於爭訟不
好奢侈有禮讓之風
漢陽縣附郭
漢川縣舊志民樸略春夏力農秋冬業魚
黃陂縣郡志勤農桑寡遊販駸慕儒術
孝感縣舊志其山聳峻故氣多亢爽其水清折故人
多秀穎
黃州府
隋志俗尚樸質好儉約宋蘇軾跋韓魏公詩山水清
遠風土厚善其民寡求而不爭其士靜而文樸而不
陋尊德樂道異於他邦張耒雜志民有漁稻之利農
惰而田不修關詠神光觀記蘄西氓俗富庶秀民樂
於為儒而不輕釋其業彬彬喜學有鄒魯遺風秦
觀謝表淮右名區風氣和平爭訟稀少
黃岡縣附郭
蘄水縣郡志善田事勤女紅富人尤多畏法
羅田縣舊志窮巖邃谷無商賈百工方伎之術其力
專務本用亦節儉
麻城縣郡志土風厚善樂於為儒出重名節處尚廉
恥
黃安縣舊志三邑分土俗亦大都近之民多悍獷而
不馴
蘄州舊志務稼穡習詩書而俗侈靡有三吳風
廣濟縣縣志淳龐近古然好氣任俠
黃梅縣郡志民惟力農不事商賈游俠
安陸府
春秋元命苞陽盛物堅其氣急悍晉志敬重鬼神競
渡牽鈎唐劉丹記古風遺事有陽春白雪之美風土
記民俗樸儉其土饒粟麥多麋鹿有西北風氣士多
文雅衣冠整飾圖經地多卑濕人性淳和郡志民質
直少文以漁罟耕耨為業而少積聚
鍾祥縣附郭
京山縣郡志地遠多山泉民引泉為機堰水為業
潛江縣郡志百姓勤於本業士尚文藝
沔陽州舊志民以耕漁為業雈葦之藪多盜
天門縣陸羽自傳風俗之美無出吾國
荆門州郡志俗尚緇黃自陸九淵知軍事風俗丕變
頗知禮義
當陽縣舊志事簡俗樸勤農尚儉
德安府
宋滕元發啓士民純秀幾同鄒魯之風周必大茇堂
記土風醇厚其士多秀傑其民多隠德李元衡學田
記地多磽瘠貨殖不饒惟俗喜儒學近世名流相望
而起范雍詩民淳詞訟少務簡官政優
安陸縣附郭
雲夢縣舊志習俗知遵禮法閑家有則婦女無復江
漢游冶之風
應城縣郡志其性固其俗醇男不經商女惟絍織
隨州郡志井閭沕穆戶游黨塾頗有古道之遺
應山縣元魯璠與碑其民秀而文其俗樸而儉
荆州府
方輿勝覽江陵衣冠藪澤史記西楚勁直地薄寡積
漢書有江漢之饒春夏力農秋冬業漁少積聚信卜
筮荆州記郡少農桑農不如工工不如商元志民質
直好義不事誇詐宋大觀中學記養士至七百人學
校之盛甲於荆湖舊志士習謹厚民情淳樸敬鬼重
祠輿圖極衝疲多水患
江陵縣附郭
公安縣舊志好鬼神尚勁悍知恥負氣布種最早
石首縣郡志民淳厚樸野業耕漁不趨商賈
監利縣舊志士多好學民勤於農桑網罟田低多水
患
松滋縣郡志俗淳而雅樸者樂耕織秀者喜絃誦
枝江縣元志質直好義不事誇詐
夷陵州舊志西陵名教之區民俗儉樸山田磽确十
年一佃
宜都縣郡志俗尚儉約士知學問敦好禮義
遠安縣郡志士尚廉恥而厭奔競民務農桑而禁賭
博庶幾太古遺風
襄陽府
晉庾翼記土沃田良圖志其民尚文其俗多侈隋志
襄陽四方凑會多衣冠之緒稍尚禮義經籍晏殊𩔖
要俗好楚歌范子良郡縣志勁悍决烈兼秦楚之俗
襄陽縣附郭
宜城縣方輿要覽其俗樸陋其人勁悍
南漳縣郡志男女以耕桑為業田舍小子亦頗知書
里鄰婚葬相助尤為近古
棗陽縣郡志人性鯁直詞訟少興
榖城縣漢書子弟多興於學猶有先王之遺風
光化縣方輿要覽其俗樸陋政尚忠直
均州地理志士皆好學敦尚禮義
鄖陽府
古志民多秦音俗尚楚歌務農少學流寓雜處廣輿
圖土薄民淳皇輿考昔多勁悍决烈之習近知禮義
廉恥之風楚紀民好戰尚鬼猶有麇之風府志人民
樸野公庭無事燒畬績麻信鬼不藥
鄖縣附郭
房縣舊志俗尚淳樸士亦問學
鄖西縣郡志四方寓處純梗相半邇則人知向學有
文物之風
竹山縣舊志俗尚儉樸頗知禮義男務耕讀女務紡
織
竹谿縣舊志民務農而少學邇來風氣漸開咸知務
本積學儒風日盛
保康縣郡志地險土瘠墾山為田喪祭不用浮屠
直隸歸州
州舊志耕讀漁樵相半少商賈鮮積蓄輿圖山衝狡
悍
長陽縣舊志風氣淳樸民俗野陋
巴東縣縣志人多勁悍刀耕火種信鬼尚巫
興山縣舊志地僻山峻訟簡民淳
思施縣舊志民雜彜獠俗尚節儉猶近華風
長沙府
南齊書州郡志湘川之奥人豐土閒湘中記人多純
樸士少宦情唐張謂風土碑式鄧粲之宅可以厚儒
風表古初之閭足以敦素行齊魯之俗其何遠哉宋
史地理志有材木茗荈之饒金鐵羽毛之利其土宜
榖稻賦入稍多而袁吉壤接其民往往遷徙自占深
耕溉種率致富饒元志漸被胡文定春秋之學而士
習好文向慕譚世勩忠節之風而鄉俗尚義學者勤
於禮耕者勤於力故雖無甚富亦無甚貧明一統志
其民樸而淳其性决烈而勁直火耕水耨漁獵山伐
人多高年士無奔競退恬於世利有張司空之遺風
焉
長沙縣附郭
善化縣附郭
湘潭縣傅邦相舊志跋人材輻輳習尚矜名縉紳有
以文章忠孝傳者逮至編氓多自好焉
湘隂縣舊志在野者耕近湖者漁士多讀書循禮
湘鄉縣蘇佳嗣湘鄉風俗論文而不浮靜而不媮樸
而不陋
醴陵縣徐一鳴鄉賢祠碑風氣純樸文物希簡
攸縣張潛大觀樓記衣冠如鱗絃誦有聲
益陽縣元志有關羽魯肅之遺跡故其俗多慷慨尚
節
瀏陽縣蔣擢義學記宋楊龜山令瀏後風移俗易頗
稱文雅之鄉
寧鄉縣張治遺愛碑記士文而腴質而理
安化縣宋吳致堯集利仁樂義以趨華風
茶陵州元趙天弼進士題名記風俗醇雅學子尚經
術說古文章
衡州府
寰宇記有舜之遺風人多淳樸輿地志地僻民淳事
簡易治宋文天祥集衡之民務本而勤力衣食其耕
桑儉而不泰風氣淳厚函史民豐土閑俗尚農桑畏
法少訟舊志安土重遷不能逐什一之利終歲勤動
退而食其土之毛公家之賦亦取足其中以故閭里
絶無高貲富人
衡陽縣附郭
衡山縣劉三吾茹氏譜序南軒道學之傳衡山遂為
小洙泗
耒陽縣劉宦縣令題名記士躭學尚禮氓積漸逐末
馳騖於侈靡
常寧縣舊志士貧而誦讀不衰民喬而樸
安仁縣伍讓學記山川秀傑安仁為尤勝故魁人傑
士往往出其間
&KR0789;縣舊志俗尚質樸以耕織為業不事商販
桂陽州宋陳傅良集桂陽之民雖貧而有常産父子
孫兄弟多族居或至百口蓋其俗樸近古然也
臨武縣元方大任學田記質而好文直而尚義
藍山縣鄭夢坤䕫廟記士不傷靡民猶近古
嘉禾縣湯學尹志剛勁樸陋信巫鬼務耕種
永州府
唐劉禹錫集瀟湘間無土山無濁水民秉是氣往往
清慧而文曹仲永州謝表家嫻禮義而化易孚地足
漁樵而人樂業柳宗元集俗尚鬼而難喻宋掌禹錫
郡守設廰記俗兼蠻左啙窳偷生而務農成業虞帝
陟方之後始為福壤楊萬里種愛堂記山川木石之
竒生其間者多秀民其人士行義文學駿發而焯著
視中州無所與遜舊志民樂耕漁士習絃誦不愧有虞
氏過化之鄉
零陵縣附郭
祁陽縣林士標志山川靈秀代有俊民然俗侈人競
東安縣姚弘謨學記荒坰隙壤駪駪皆絃歌聲
道州宋郭汾進士題名記舂陵漸有虞之化習俗樸
古感薛伯高之教文儒世振雖繩樞甕牖知所向慕
苟衣食自足者皆推其餘以督義方故方領矩步比
他郡為盛異時濓溪先生以德行道義為儒者師伊
洛之學蓋其出焉
寧遠縣郭崇嗣書院記雍雍禮讓之風
永明縣陳薦舊志序俗厚本而近古士矜名節而秉
禮義
江華縣元李瑺縉題名記地靈人傑多萃和順英華
之士
新田縣黃中通學記其俗剛武而好競
寳慶府
圖經地接谿峒其俗好勇尚儉都梁記風俗陋儉獄
訟稀聞邵陽志序其人尚氣而貴信喜直而惡欺節
儉而不奢樸厚而不佻明一統志僻在萬山其民團
聚胡文煥風土志雖近夷方地僻事簡黎淳學記江
山清淑融液扶輿學者談詩書履仁義自相約束於
規矩其游歌辟雍者皆知以礪行檢身勤職為務
邵陽縣附郭
新化縣劉顯惠政記新化梅山故區其俗儉士習有
古風
城步縣元趙長翁書院記知書尚義民俗質樸
武岡州宋文天祥集雖民猺雜處而好禮尚義
新寧縣元張圖南學記風淳俗儉士皆佩服經訓揖
讓有儀
岳州府
宋胡寅學記挾湖山之勝長材秀民多出其間廣輿
圖岳州俗尚義好文有屈原遺風刀耕火種網罟為
業士大夫尚廉節處膏不潤自昔然也岳陽風土記
巴陵華容間婦人習男事生男贅婿為婦家承門戸
歲時會集禱祠擊鼓男女踏歌謂之歌場疾病不醫
灼龜打瓦或以鷄卜明一統志人性悍直士尚行義
舊志俗尚淳樸不事華靡士大夫里居不涉郡縣其
城市逐末之地邇者亦有儒風清異錄云巴陵陳氏
累世孝謹鄉里以慈鴉目之謂鴉反哺也
巴陵縣附郭
臨湘縣舊志序表裏江湖風氣愿塞
平江縣宋葉通記趨善避惡湖外首稱
華容縣岳陽風土記華容面湖夏秋霖潦即被水患
中民之産不過五十緡漁舟為業者十之四五故云
士謹行而好文民儉樸而興讓
常德府
武陵記人氣和平多淳樸少宦情有虞夏遺風楚詞
九歌注沅湘之間其俗尚鬼而好祀其祀必使巫覡
宋鍾蜚英學記常武為守節禮義之國元志居民務
本勤於耕織自崇觀以來製錦繡為業其色鮮明不
在成都錦官下函史民以漁獵山伐為業舊志地與
苖峒相接無椎魯悍桀之習大江嚙城舳艫帆檝時
上下商賈所聚百貨輳集人語歡聲輒喧午夜安樂
故土憚於行役竭耕桑之勞習網罟之利舊稱魚米
之鄉良有以也
武陵縣附郭
桃源縣玉海鎮節賦武陵桃源是謂有常之域
龍陽縣胡文煥風土志簡淳有水患
沅江縣舊志湖汊為居網罟是利
辰州府
隋書地理志嗜好居處頗與巴渝同俗圖經州介山
谿俗雜蠻獠以刀耕火種為業寰宇記矜重名教敦
尚典型風土記信巫鬼重滛祀少鬭訟寡盜賊元張
圖南學記邑里椎結相先後言嗢吚不可辨然人多
善良以儒稱者未嘗不談經訓知古今事明一統志
居城市者衣服言語皆華人而山谷間頗雜以猺俗
舊志辰郡山多田少民性淳樸山谷間至有皓首不
識官府者邇來士大夫之家攻詩書敦行古禮
沅陵縣附郭
瀘溪縣舊志民尚淳樸向學守禮猶有古遺風
辰谿縣後漢書宋均傳辰陽俗少學者而信巫鬼
漵浦縣舊志男事耕耘女勤紡織
沅州舊志敦古秉禮力本務穡
黔陽縣宋翁永平縣治記風氣樸靜人士秀發
麻陽縣戴敏石城記民生無異業率作力農衣食不
假外求
永順府
通典溪州土地與辰州同函史古辰溪之地漁獵養
生明一統志土民服五色斑衣不曉文字刻木為契
短裙椎髻常帶刀弩
永順縣附郭
龍山縣圖說民多樸直畏官怯訟服疇力穡男女合
伴
保靖縣明一統志土民服花衣耕種為業
桑植縣李遇時桑植司志盤瓠之裔漸知禮節
直隸澧州
唐元微之集澧有屈原遺風澧陽志舊屬楚為黔中
地至今有楚遺風胡文煥風土志地饒民淳龔暹志
稻田繡錯桑塢風清山牧歌恬江漁響答士樸民淳
男貞女淑以故忠孝節義端方爾雅之風傳藝林者
澧稱盛云
安鄉縣李遇時志安鄉希文讀書地風軌尚存其民
敦本務穡無甚富甚貧
石門縣舊志俗尚儉約民務耕種
慈利縣元余闕書院記其小人服禮以事上其君子
力學以待用
安福縣孫雲夢九永風俗記人啜茗粥著山屐其地
植棉者少布多以麻
直隸郴州
後漢書許荆傳風俗脆薄唐韓愈集郴之為州當中
州清淑之氣蜿蟺扶輿磅礴而欝積其水土之所生
神氣之所感白金水銀丹砂石英鍾乳橘柚之包竹
箭之美千尋之名材不能獨當也意必有魁竒忠信
材德之民生其間宋伯潛社壇記俗愿樸而勁桂陽
郡志淳樸近古舊志尚禮義學有師承
永興縣舊志山深地僻鮮知禮義
宜章縣陸九淵學記淳愿忠樸顓蒙悍勁而不能為
欺詐
興寧縣陳邦器圖說壤沃水駛夙饒稼穡
桂陽縣舊志士農務本俗樸易治
桂東縣王敬賓學記賦敦樸之氣無紛華靡麗以鑿
其天真
直隸靖州
圖經其要約以木鐵為契其樂器有愁笛壺笙宋魏
了翁集風土不惡民俗亦淳又靖之民不知有紛華
之悦故寡欲易足郊人猶有大布之冠者宋汪藻靖
州記與蠻壤犬牙歲久聲教所覃去椎髻之習而飾
冠巾轉侏&KR0867;之音而通字畫奉官吏約束一如中州
會同縣風土志苖夷雜處簡僻易治
通道縣舊志火耕水耨不事商賈業
綏寧縣舊志俗勤耕織多栽種雖富不學奢
湖廣通志卷七十六
