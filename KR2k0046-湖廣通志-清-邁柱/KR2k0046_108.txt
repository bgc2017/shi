湖廣通志卷一百八
藝文志
記
明
遊東山記楊士奇
洪武乙亥余客武昌隠溪蔣君始吾廬陵人年巳八十
餘好道家其子立恭兼治儒術能詩皆意度闊略然深
自晦匿不妄交遊獨與余相得也是歲三月朔余三人
者攜童子四五人載酒殽出遊隠溪乘小肩輿予與立
恭徒步天未明東行過洪山寺二里許折北穿小徑可
數里度松林沙澗澗水澄澈深處可浮小舟旁有盤石
容坐十數人松柏竹樹之隂森布蒙密時風日和暢草
木之葩爛然香氣拂拂襲衣禽鳥之聲不一𩔖遂掃石
而坐久聞雞犬聲余招立恭起東行數十步過小岡田
疇平衍彌望有茅屋十數家遂造焉一叟可七十餘歲
素髮如雪被兩肩顔色腴澤𩔖飲酒者手一卷坐庭中
蓋齊丘化書延予兩人坐一媪捧茶盌飲客牖下有書
數帙立恭探得列子予得白虎通皆欲取而難於言叟
識其意曰老夫無用也各懷之而出還坐石上指顧童
子摘芋葉為盤載肉立恭舉匏壺注酒傳觴數行立恭
賦七言近體詩一章予和之酒半有騎而過者余故人
武昌左護衞李千戸也駭而笑不下馬徑馳去須臾具
盛饌及一道士偕來道士岳州人劉氏遂共酌道士出
太乙真人圖求詩予賦古體五言一章書之立恭不作
但酌酒飲道士不巳道士不能勝降跽謝過衆皆大笑
李出琵琶彈數曲立恭折竹竅而吹之作洞簫聲隠溪
歌費無隠蘇武幔道士起舞蹁躚兩童子拍手跳躍隨
其後巳而道士復揖立恭曰奈何不與道士詩立恭援
筆賦數絶句語益奇遂復酌予與立恭飲多皆醉起緣
澗觀魚大者三四寸小者如指余操餅餌投之翕然聚
巳而往來相忘也立恭戲以小石擲之輒盡散不復出
因共慨嘆海鷗之事各賦七言絶詩一首道士出茶一
餅衆拆而嚼之餘半餅遣童子遺余兩人巳而夕陽距
西峯僅丈許隠溪趣余還曰樂其無巳乎遂與李及道
士别李以卒從二騎送立恭及余時恐晚不能入城度
淵折北而西取捷徑望草埠門以歸中道隠溪指道旁
岡麓顧予曰是吾所營樂丘處也又指道旁桃花語予
曰明年看花時索我於此既歸立恭曰是遊宜有記屬
未暇也是冬隠溪卒予哭之明年寒食與立恭豫約詣
墓下及期予病不果行未幾予歸廬陵過立恭宿别始
命筆追記之未畢立恭取讀慟哭予亦泣下遂罷然念
蔣氏父子交好之厚具在武昌山水之遊屢矣而樂無
加乎此故勉而終記之手錄一通遺立恭嗚呼人生聚
散靡常異時或相望千里之外一展讀此文存没離合
之感其能巳於中耶既遊之明年八月戊子記
沔陽州重修隄防記童承叙
按禹貢江出岷漾出嶓為漢漢東南流為沔皆瀦於荆
沔之陽荆州域也桑欽水經稱沔出武都沮縣東郎谷
中流注漢則漢沔又異源而同流沔逕江夏雲杜縣夏
水注之今竟陵有雲杜城蔡傳亦云夏出江入沔故沔
江漢之沱潛雲夢之沮澤也然西南皆瀕江江至荆實
滙衆流如沅澧瀟湘每溢則横潰漫衍頗清而後落其
浸沔又不啻岷出者漢則歲常六七至最濁而落早故
沔庫濕下鹵大澤重湖民出則為環堤曰垸垸且百有
餘區江溢則害西南漢溢則害東北合則寖及四境重
以剽風劇雨之所剝長鯨巨鼉之所囓故薦饑焉自正
德丙子之戹堘埒崩阤民至今艱食迺嘉靖甲申前知
州儲君洵請為堤上游障之明年巡撫都御史黃公子
和自滇移鎮於楚問民病痏知沔歲苦浸即首舉斯役
而下按察副使劉公伯儒所覈於布政使徐公子積副
使程公時言僉議龍淵而下凡九區為要衝請先圖之
命給司藏千金於沔而中分於竟陵遣斷事艾君洪董
其事君至復上狀附以滄浪而下凡五區時知州陳君
頤判官王君淳協力祗承迺遴敦事之官募執役之夫
持畚挶之器儲餽給之需而同知姜君玉潔至自京亦
克襄焉於是指揮使洪君恩偕其僚佐亦各事事其地
經畫既審捄度咸作決者陻凹者墳瘠者培凡龍淵化
墳牛阜竹林西流下放埠水洪玉沙瀕江者為隄統萬
有千丈大小朱子岡子滄浪南池瀕漢者為隄幾萬丈
高廣咸視其地而諸垸之廢缺民不勸而葺者又統數
十區婁中而肇事翼中而告成蜿蜒隆崇如陵如阜原
隰畇畇疆埸齗齗崛然誠足以捍矣明年丙戌民既舉
趾嘉苗盈疇夏四月江溢至於六月五月漢溢六月連
溢加盈焉秋七月復溢如初沔賴以完而百穀用登老
黎胥悅穫者歌之擔者和之嬉嬉如也融融如也諸吏
民因伐石請紀以昭公德於弗朽史氏叙曰傳稱以佚
道使民蓋以其利利之爾巳夫水土演而民用也苟濫
於沴矣古者不防川以豐物也然民昏墊則乘載治之
矧功約而利博勞近而施逖又所謂惠而不費者即廩
人告竭征𣙜日至長民者不為之所而徒咎其慢是絶
脛而驅之前難巳是役也可不謂崇本乎在詩粒我蒸
民中丞有焉爰始爰謀憲副有焉周爰執事諸君有焉
某不佞敢敬識之既考其成因以騐夫來者
三游洞記林俊
山自巫峽而東多奇勢雲崟煙龕雪崖而風竅如笋茁
乳垂門闔而指戟懸練張幄而流蘇下綴如猿㹨攫挐
神樓鬼戸豺虎蛟鼉之穴競妍爭媚相怪險目左右接
不暇黃牛五峯雄峙崖影若黃牛陵廟在焉又東峽東
水益隘兩石夾拱人立名捎公峽又東水漸平山亦漸
乏奇勝洞隠然山隂循鳥徑曲折數百武及山之顛下
仄徑厓險以甚偪俯瞰無底左掖一人一人扶右皆帖
石側行修繩前引後者綴捍予於巾猶足跼心顫目以
眩息不時貫歴數曲地稍平腰折百武出石下地又平
穹然一洞上如覆蓬高六餘丈廣優其半奇石牆立中
擎三柱非圓非方上廣而銳直下洞爽以曠如堂可布
三十席柱之旁三空如戸聯以三奥室中右室可布四
席左室可布十席上空若懸扣之𩔖鐘名天鐘搥其下
音如鼓所謂地鼓者也旁横一石擊之音若磬正德庚
午余征藍賊道經遊焉從者考擊以待予疑僧候迎意
會之皆繇虛發繇上皆石懸者大以圓故如鐘突者方
以小故如磬下雜以土故逢逢然鼓音室之背有石如
牀可卧十許人西如厨東如座凡洞之石如鑿如鏤如
穴以出水如陶室如複道如綴珠懸旒如蟠螭如刻畫
雲鳥藻火波濤之狀巧雕不能舉丹青者無得而摹寫
彷彿之也下横一溪名下牢僅聞水聲泠泠然地底又
外一山如臺臺中如立笏繇他亦乏奇勝洞奪之矣予
玩適久之留詩三章而去然其意未嘗不在洞也又明
年壬申東歸再遊坐良久室中鐘鼓雜鳴入聽之二僕
攜酒一壺肝若笋二豆而至予酌酒三啖肝嚼笋餘均
二吏與從而遊者既去未忍别去夷彪者儸佪種故野
不知余猶在也手桑弓挾矢躍洞戸而出曰好妙好妙
從者目之微笑余亦笑既還從者曰置之都會何如余
曰夫方外而有車轍馬迹之塵人知之失其性矣天秘
而地私之有所謂哉先是遊者白樂天兄弟元微之後
是老泉三父子故號三遊今惟余在焉
長沙府修學記李賢
夫興廢舉墜君子為政之先務也矧學校為育賢之所
賢才胥此焉出豈有後不顧前忍其廢墜而不加意焉
長沙湖南望郡學首風化諸邑為憲佐郡守者得不相
繼而成之乎吾聞是學創於元歲久不能無傾圯者有
司間嘗修葺然亦因陋就簡而巳國朝天順改元之六
年知府錢澍以重新為已任僉憲王驥迺倡舉之繼而
憲副盧秩巡視綜理營度其間大肆改作闢地崇址增
建齋房號房饌堂神庫尊經閣先賢祠厨廩廨宇之𩔖
堂殿門垣僵者以立腐者以堅費廣而民不知工就
而力不疲蓋數君者俱有猷有為公而忘私汲汲期在
成事初無彼此之分也即此觀之則凡百廢墜次第而
興舉之可知矣無何是學主師席者王莊氏以幹至京
持簡謁予求文以記一新之故予惟我朝法古為治制
度周密故天下學校之廣過於三代之隆然久而不替
者由作興之有其人也苟視學校之廢墜略不關心焉
尚何以受一方一郡之寄乎今而數君篤意如斯可謂
知所當務不負朝廷之委托矣
忠節祠記羅洪先
論事理常詘而勢常勝君子處事未嘗奪於所勝而病
於所詘夫君子豈不欲成天下之事哉天之廢興不可
取必時之得失不可強違以其不可強違而取必者積
於中則顧慮觀望之釁漸生而真固迫切之誠日少固
有執雖死無益之言以文其過而逃其譏皆失之於利
害之較太深而是非之辨不早易素履而蹈大諱其職
此也是故君子寧過於愚毋寧過於知寧正以敗毋寧
違以成寧決性命於萬一不測之虞毋寧靦面目以取
償於歲月不可希冀之會非昧時變也吾之是非其理
固然不容解於心也不逆利鈍故能成武侯之忠不必
禍福故能大魏公之量然其時猶可言也屈平殞身於
楚王疎斥之餘令女矢志於曹氏盡絶之後生不足以
圖存没不足以蠲憤雖比於自經溝瀆可也彼豈計夫
成與敗益與否哉然而君子至今誦之不輟者則又何
也宋之德祐譬之垂絶不可救藥之人四方土崩非有
同盟敵愾之運也萬里孤臣非有殊知深結之恩也海
嶺播遷朝命不通非有重購嚴憲之誘迫也遠近送款
靡沸成風非有單辭微言之譴謫也而寳慶以彈丸之
地在楚徼西南之偏泰和曾公通判攝事守孤懸無援
之壘當乘勝得志之敵畢命遂志與城俱亡其視國家
創造之始臣主兩得之秋果可同日語哉先儒之言曰
死天下事易成天下事難此為不善處死者之言也雖
然死而不足以成事者有矣未有能成天下之事而其
身不能死者也故求成於事之可為者非難求成於事
之不可為者為難死於事之必可成者非難而死於事
之必不可成者為甚難也公非其人歟公名如驥字德
稱舉淳祐十年進士歴宜春大冶兩縣簿壽昌軍判官
轉教授知進賢縣改鎮東制置江東安撫二司機宜文
字所在俱有善政不為赫赫之名最後用吕文德等薦
擢寳慶其死事之狀郡史與家之志銘稍異按朱陳黃
裳所為志銘元兵將薄寳慶也公遣弟如駿歸曰吾既
以身許國不得顧先人宗祀矣汝其圖之弟泣與别復
取考功印紙題其上曰謹將節義二字結果身命一宗
了却神遊何處澄江明月清風澄江指泰和故里也事
亟矣書舍生取義字張於壁以明其志城將陷左右請
迎降公叱之登城投澬江死郡人義而殮厝之明年建
炎改元太學生上書叙公功超五官贈敷文閣待制諡
忠愍而郡志所云驅家口七人同死澬江銘乃不載又
二年弟如龍歸櫬與夫人鍾葬而遺其死地豈志銘亦
少略耶公死宋故元不為祠弘治丁巳巡撫御史曾公
昂檄郡守馬公自然具奏下巡撫都御史沈公暉議戊
午合祀參政賀公祠中春秋行事著為令而分守楊公
逢春署之曰忠節昭其實也嘉靖甲申邑人劉公魁判
寳慶增祭田若干畝戊午撫苗參政游公震德問俗敦
典謂無記無以垂遠而郡守郭公學書政先風教彰德
勸來將事恐後復請於分守李公萬實謂洪先為公郡
人宜知其詳使來請記余考公家傳九世祖安強以進
士提舉湖南因直諫坐廢終身而七世孫望宏歴守常
雄兩郡嘗為刑部讞囚執奏下詔獄得論救不死子汴
為給事中有聲於時數論事下獄坐廢於湖南九世孫
翀竟以劾冢宰死杖下公之風教亦何遠哉宜郭公汲
汲於兹祀也祠故在郡東門外洪武初特祀賀公賀名
興隆長沙人曾從總制胡海克寳慶擒元將唐隆以功
授寳慶指揮同知會元左丞周文貴復寳慶賀與力戰
死中鄉高皇聞而悼之贈行省參知政事而褒死之詞
擬之巡遠榮光昭回堂廡有秩獨公死異代莫詳其故
爰次第始末用補郡史之闕予嘗悲夫規計後利者多
忽持身之正誼而高談達節者輕決維紀之大閑因為
記而寓私慨焉嗚呼後之饋奠祠下者聞二公死事低
回嚮慕必且得其不容解於心者而無復感於時勢之
變將於是非利害之際其亦尚有辨焉
遷復寧遠縣儒學記羅洪先
寧遠學舊在縣治前稍西自國初至嘉靖未之有徙徙
郭之東自前令周諒始周用術者言文事不振氣有隆
替徙之十年卒不騐僉以為過計願復其舊請之兵憲
陳君仕賢暨判府周君子恭王君宗尹力贊甚決而令
未有任之者丁未秋八月永新劉孔愚來為令聞而嘆
曰政有大於是者乎遂捐俸若干倡之而富民與諸生
有力者相率助役凡四閱月功告成自禮殿講堂齋廬
庖寢棹楔之制位序書器奠獻之具莫不完好歲時祭
饗法飲聚誦視舊有加而公帑不病於是教諭張竹訓
導趙豪等頌令之功以為能厚望於諸生也則遣學生
姚世南走千里請記於余并問其所以為學者余惟自古
建國辨方正位測景騐時而後即事盖慎之也矧學校
出賢才司政教以布澤於天下而可忽哉雖其說或近
於形家而所謂趨吉避凶者稍有可信固古之所不廢
矣雖然學復其舊諸君子之用心得矣諸生處於是學
也其惟記誦詞章資進取以振文事乎抑進於是而亦
有所當復者乎姑以學舍譬當其東徙至勞且費矣其
屢謀而不決者蓋亦有所惜而不忍棄也幸而復於今
矣其始也亦必博咨詢審廢舉較利害辨從違而後決
乎其繼也亦必從之以垣墉大之以基本通之以戸牖
深之以堂奥華之以丹雘而後足乎其後也亦必程其
課業行其禮度厚其廩餼縱其游息而後安乎若是者
豈不惜其勞與費哉真知舊之不可不復則亦為之而
巳矣由是觀之不有所棄者必不能有所為不有所入
者必不能有所樂此一事為然也而況吾之一心備萬
物而通四海孟子所謂廣居正位大道是也獨不思其
舊而復之乎今之居學校者可知矣問其記誦則曰此
古弦誦之舊而書則三代之遺訓也問其詞章亦曰此
古敷奏之舊而言則羣聖之折衷也問其進取亦曰此
古登庸之舊而位則九德之咸事也問其心之所惜則
近世之所歆羨而馳逐者嗚呼天之所以與我與國家
所以養士者果何謂而止於是乎惟其所惜者止於近
世之所歆羨而馳逐也故其夙夜矻矻苦其思而疾其
力者祗不過計傭直耳持傭直以仰於人其尚有廣居
正位大道之可樂乎此不有翻然舍置而決裂於從違
之間必欲與聖賢同歸而不忍戕伐其身者則亦莫能
自拔而復其舊也巳吾心之廣居正位大道者何也以
太極為垣墉以立誠為基本以知幾為戸牖以神應為
堂奥以篤實光輝為丹雘患不得其門而入耳誠得之
矣發而為視聽言動之則感而為君臣父子夫婦長幼
朋友之倫遇而為富貴貧賤患難之節推而為天地日
月四時鬼神之變著而為易詩春秋禮樂之教是吾與
聖賢之所同也人道畢矣故不必黜記誦也而凡書之
所載皆可聞吾之所未聞不必削辭章也而凡言之所
及皆可發吾之所未發不必絶進取也而凡位之所在
皆可行吾之所欲行窮而在下學即其政也達而在上
政即其學也是豈特棄東徙而復舊學之安也乎是學
也不假人力而自足不待歲月而有成不離常行而即
在亦曰為之而巳矣此非余之狂言也濓溪之常言也
其言曰聖可學乎曰無欲此求復之門也其始入也必
於世之歆羨而馳逐者大有所棄而後能乎不棄於彼
必不能入於此此其所以為要也得其門無不至矣濓
溪固舂陵之產而寧遠之國故也文獻足矣足則徵徵
則信諸生尚何讓乎安知今之復舊學者非其兆也余
取益於周王兩君方以無欲自勵而劉君又余鄉人之
有志者故因諸生請記而即以是論他日有言舂陵之
士以濓溪之學鳴者則諸君子用心其效矣乎
武昌府學重修記李東陽
武昌舊有學在府治東南北直布政司蓋自宋慶歷建
學時巳有之而重建於國朝正統間久寖頽敝今天子
嗣位之初湖廣左布政使張公公實莅政於兹間以月
朔偕藩臬諸公謁廟至學感而言曰夫學舍至此吾輩
之責也謀於巡撫都御史鄭公巡按御史史公請新之
乃發官帑得贏貲若干兩曰此足吾用藉民之有力者
若干輩曰此任吾役又簡其官屬之賢者數人曰此辦
吾事刻日就役撤明倫堂之舊而新之為間五其崇三
丈直前為棹楔題曰禮義其後建小臺名曰望魯臺後
為一堂名曰仰高堂左右四齋為間皆三而兩翼各增
其一東齋之後廣學官之廨曰履素西齋之後為齋沐
之所曰清白又西為會饌之堂又西為號房房八聯以
間計者百四十惟孔子廟規制宏偉不敢輕議興革乃
飾其垣楹增堂之高數寸前有池楯其四旁又前有戟
門為扉六其東為神厨西為神庫又於大門之外為堂
曰聚德又南為方橋三中為神道左右為通衢經始於
弘治已酉之冬暨庚戌之秋而成其始則林石山積工
徒魚貫旁午交錯莫知所定既其成也金碧髹堊崝嶸
絢爛離立交䀹蔚為巨觀者殆不知其繇致也昔者聖
人作宫室以為民用其利甚溥有闕庭而後可以朝會
有宗廟而後可以祭饗有廨署而後可以行政令有學
校而後可以為教誨肄習之地是故道法兼用本末具
舉苟二者不得兼焉與其藻飾以為重憑藉以為華而
不得其實曾不如茅茨土階者固足以朝諸侯除壤掃
地者固可以奉鬼神棠隂之茇可以聽訟綿蕞之區可
以議禮而奚必以宫室為哉學之為政實兼廟祀廨舍
而有之所繫甚重而政之廢亦莫此若者蓋非特業習
之荒落乃并其居而忽焉以為政不在是嗚呼是豈知
政者哉湖廣大藩武昌首郡國家漸涵教育之澤餘百
斯年軌文章紱之盛不待北學於中國而孔子之道明
是其學政所繫不亦有徵而可使弗繼乎哉張公以春
秋舉進士績學翰林歴著聲跡今日之事足徵所尚而
吾藩諸賢大夫實左右之良有司又奉而成之其於聖
天子維新之化不為無助矣凡學之為師為弟子者居
其室蓋思盡其業暏人之功蓋亦思所以稱其志哉始
是役者江夏知縣魏宏武昌府指揮劉能義官李寅而
終之者知府冒君政也訓導梅某輩及其諸生致書京
師請予言以紀其成故書之
祁陽縣重修儒學記李東陽
古之論學者有三其上為道德其次則為事功又其次
則為文章凡以為世道計者挾此以往雖其所施不同
然皆足以澤天下及後世其弊也則專事進取不知其
所以仕乃或因而假之若芻狗然既有所得則委置不
復顧而古之所謂學者蕩乎無有矣論學之政者亦三
其大則正倫理厚風俗其次或試其政事或課其辭藝
皆有所成就然必居之以館舍養之以廩禄齊之以號
令條格使有所繫而悅其心有所據而致其力有所警
動感發而成其業然後為可其弊也則修節目而棄本
根或又茫然無所為坐視其委靡頽壊而莫之捄則其
為教亦蔑矣人必聖賢然後不待勸而為善不待懲而
不為惡今學校遍天下而聖賢不時出則學之不修豈
非為政者之責哉泰和蕭公自南京主事為湖廣按察
司僉事慨然以風紀為任成化甲午至永之祁陽觀其
學舍敝陋集縣官師儒而問焉兹學也肇宋歴元復於
國朝之初蓋歴百年于今矣公曰吾與二三子實任其
事其無所與讓乃命知縣吳君謙董其役訓導熊君威
佐之始於十一月初七日終於十二月二十五日日月
一匝而成蕭公乃臨而觀之則告於郡屬曰學之政有
廢有興政有本末施有先後順理者為善治具舉者為
全功爾諸君其黽勉倡勵使爾政與學俱新也衆皆曰
敢不夙夜惟公之命則又告於諸生曰士不患無名患
學之不成不患不能學患不知所以學耳諸生歸而求
洗濯磨淬入聖賢之域庶幾爾業與兹學其俱新也衆
皆曰敢不夙夜惟公之命退則相與議曰惟公之嘉志
偉績不可以無記於是教諭王君冕具書牘訓導楊君
正考績上京師以請於予惟吾憲侯之盛舉鄰君之美
政與諸君之有志於教與學皆可書也遂為記之俾刻
於學宫以詔後人蕭公名正字彥祥余同年進士也
府學尊經閣記李東陽
長沙守金壇錢公自給事中擢長沙數年政修而人悅
乃作尊經閣於明倫堂之後其制宏遠壯麗廣槩而疏
節牖楹相衝甍楹交輝巨嶽當其前湘江潟其旁登兹
閣而吾郡之形勝可坐而見也吾郡故無藏書公購書
數千卷其中六經為先國家所頒定者次之子史百家
又次之居兹閣而天下之圖籍可坐而盡也成化壬辰
予歸至長沙實與教授梁君恒暨其群寮諸生登之相
與竊歎錢公之功越翼日梁君率諸生造予館請曰惟
兹閣不可無述今成蓋二年於兹兹固有待敢以請予
曰敬諾乃諗於衆曰觀治者必於其所尚而治效從之
秦用刑罰國用亡漢習法律其民雜霸兩晉尚黃老卒
以清淨敗梁武氏好佛餓而死唐工辭賦而士寡實行
有宋富儒術而未盡用其治亦不克古惟我國家敦道
崇德以經治天下於兹百年教化淳厚人文宣著視今
較昔其效甚明豈惟有國家以至於郡縣皆然錢公之
治巍乎其所尚巳今年祠賈誼明年祠李芾又明年祠
長沙諸先賢修先師廟庭以及儒學兹閣之成蓋多於
前功及是時政事閒暇合師儒招俊髦或眺以登或息
以游俯仰左右蓋有感乎其中者是故南瞻廟庭思先
聖之遺訓若嚴師在前惴焉而不敢肆西望嶽麓慨考
亭之故趾懷高山之仰悚焉若有所不及北拱宫闕則
抱江湖之憂思仰荅聖天子作養教育之盛意而東望
府治則念我公之功曰惟無負以能有成功無愧於天
下後世則兹閣也豈直遊樂為觀美而已請與吾鄉之
善士共勖之衆皆曰敬諾遂刻石於閣中閣始於成化
已丑秋八月落成於庚寅冬十月
茶陵州遷學記李東陽
茶陵在宋元為州州有學燬於兵燹洪武間始降州為
縣建學於縣西郭外成化間復升縣為州知州余君藎
遷學於州治西偏弘治間李君永珍復遷郭外學屢遷
而科目士愈疏闊弗繼丙辰之歲董君豫來知州事考
諸圖籍知宋元舊學在城西南二里其地曰獅子口與
茶陵衞指揮王侯廷爵往相遺跡半没於民家於是白
其事於長沙府知府王君瑫又白之湖廣布政參議夏公
昂按察副使湯公全又白之巡撫都御史沈公暉閻公
仲宇巡按御史曾君昂王君恩皆報許且檄府通判李
君錫暨董其事則以隙地易諸舊主又募州衞義民多
效財力籍諸佃作得千數百人而役之除其舊基果得
斷階敗礎於下蓋其岡脈自雲陽山而來洶湧奔放結
為是區左右山水交拱環抱不見其際信吾州勝地也
顧舊學堂殿皆狹隘移其故材拓而新之規制宏敞輪
奐輝麗亦加於昔經始於丁巳十二月迨戊午七月告
成自入國朝百有餘年而州始復其名又二十餘年而
學始復其地殆亦非偶然者矣予聞而歎曰人稟天地
之性以生其善同也或為氣質所限又移於習俗之偏
則不能以不異惟學者能變其氣質愚可使明柔可使
強苟明而強則其性無弗復者矣及得位以行政教則
能變其習俗齊可以至魯魯可以至道苟至於道則人
之性無弗復者矣若不克變而徒致力於事物土地之
間以求之奚益哉吾州文獻之地其在前朝登巍科躋
膴仕樹功立業者相望也既久而不振豈非學與教之
責哉今復而州名復而學地亦振起作勵之機而明彝
倫正風化之義固於是乎在士之學於是者必澡志潔
慮擇善而力行使德崇業廣足以濟一世利萬物則非
獨為一時一鄉之士雖稱為天下之英才千古之豪傑
可也彼徒仗名邦夸勝地而不知所以學非徒無益又
適以損之固非賢有司教士之心亦豈吾士之所以自
處者哉
重建嶽麓書院記李東陽
東陽昔省墓長沙嘗渡湘江登嶽麓訪宋人所謂書院
者得斷碑遺址於榛莽間慨晦翁南軒二先生之餘風
遺澤未有以復也顧有寺存焉耳越二十餘年則聞通
判陳君捐俸治材為中門為左右廡甃石數級上為講
堂又上為崇道祠以祀二先生復名之曰嶽麓書院未
幾陳君以内艱去且卒通判李君錫與推官彭君琢構
亭其巔名之曰極高明又買田若干畝以成陳志比王
君來知府事帥寮屬師生行釋菜禮諸所未及如闢道
路備器用廣旁舍儲置經史延師領教皆次第舉行而
同知楊君實佐其事蓋兹院自宋初郡守朱洞始建真
宗時李允則請藏書國子監簿周式教授其間乃請賜
額遂與應天白鹿石鼓并稱為四大書院及南渡燬於
兵安撫劉公珙復建孝宗時二先生實會講焉光宗時
晦翁為安撫更建於兹地學者多至千人田至五千頃
廟舍至百餘間今殿基故在遺址廢田為僧倅勢家所
據歴三百餘年而兹院始復其舊於是王君遣使屬記
於予亦陳君昔所嘗請也唯古者學校遍天下其教與
學者皆聖賢之道故能以一德同俗及世衰政弛道晦
不明上擇官以教下擇師以學窮什一之力而罔得世
之少治而多亂奚惑哉今學有恒制師有定員第玩常
愒久不能無望乎什一之外如書院者故事或起於鄉
塾則於此為培養之地或籍於郡學則藉遊息以廣見
聞使斯道之在天下體用一源顯微無間者隨厥窮達
皆可為成已成物之用乃可以言學不然雖學於此猶
學於彼無益也且南軒得衡山胡氏言仁之旨觀其為
書院記亦惓惓以是為辭晦翁之學固有大於彼然亦
資而有之後之學者曾不逮其萬一而不百倍其功烏
可哉由南軒以企晦翁又等而上之以希所謂古之人
者庶幾為兹院之重以為山川光若其程格條緒則存
乎教與學吾於吾鄉大夫士望之矣院建工於弘治甲
寅七月落成於丙辰十月陳君諱綱起鄉貢士王君名
瑫楊君茂元舉進士皆四明人吾郡之賢大夫也助建
祠屋者布政參議羅君鍳都閫楊君銓府學生陳大用
輩助置田者國子生李經皆郡人寺僧法印實董其役
蓋亦有慕乎吾教者不欲冺其名亦附書之
湘水記易三接
湘與灕分一𣲖遠來待瀟而注可以生煙可以涌月可
以亂雨可以流雲蓋瀟合其清衡助其蒼洞庭收其浩
浩者矣杜陵云虚無只少對瀟湘虚無二字是瀟湘一
丸淡墨更傳湘妃帝子淚痕竹斑事殊覺幽異可想
瀟水記易三接
或言源自九疑又言出於舂陵城下當知九疑為源伏
流出舂陵城下耳度瀧而下為丹崖嵛峯澹山崖袁家
渴朝陽巖愚溪白蘋洲諸處或循古岸或走白沙或瀉
崩灘或激怒水或聚澂潭即所經處而景生焉載九疑
諸翠影投之湘流而溔然奔千里以去恨酈道元不收
入水經注耳
鎮鄖樓記吕枏
邢臺人王君震太守鄖陽四年矣胥吏奉法百姓安盜
寢無事正德甲戌春正月以鄖中譙樓先火乃築基如
闍甃以瓴甓洞門横達門涂方軌基廣七筵正分筵之
三深以五筵崇二仞旋楹其上二十有八箇崇四尋三
分尋之二複檐連甍重栭累節丹牖朱檻高軒翬棟爰
處鐘鼓以告人晨昏夏六月落成初撫治鄖陽都御史
劉公琬肇舉斯樓也名以鎮鄖後合肥人張公淳東平
人王公憲相紹撫治咸符劉志撫民憲副張公琮分守
少參張公翰二公提督其上太守克成其下斯樓乃考
乃使介者千里取記史氏高陵人吕枏曰夫斯樓木石
積也惡能鎮鄖哉諸公托言耳往年趙燧諸寇刦剠竹
山鴇醜西侵竹溪房縣也鄖雖東有方城黎子礬石南
有龍門天馬西有石門九室黃竹之險亦爾搖&KR1142;不鎮
矧兹樓耶當是時也微太守守於下諸公續來撫於上
鄖幾不有矣鎮鄖其在諸大夫乎樓何居故以慈惠鎮
鄖則鄖如子弟之戴父兄以綱紀鎮鄖則鄖理而不亂
以忠信鎮鄖則鄖慤以禮俗鎮鄖則鄖雍睦以什伍鎮
鄖則鄖有勇内不虞變外不怵寇斯鄖人瞻諸大夫若
樓之巍巍矣不然樓百尺高奚為夫鄖昔麋國也昔者
楚子商臣滅江滅六庸而横也麋子帥百濮次於選楚
人謀徙阪高以避若麋子亦知鎮矣按我明之輿圖鄖
豈惟昔之麋哉其為郡也雖始於近世然南隸荆東距
越西通川陜北達豫四省之交萬山之會江漢之津金
錫之穴流離之必聚風塵之必爭也我憲廟固以其要
地而郡矣諸大夫之在斯也其上者則克斯撫其下者
則克斯役豈惟鎮一鄖哉斯皇圖之大賴也若是則斯
樓也疑鎮鄖又不足以盡名之不然百姓聞樓鐘鼓之
聲固有蹙額者矣於是介者持以告太守鐫諸石又以
告嗣治鄖者之諸大夫
重修孝感董氏墓記黃鞏
孝感縣舊為漢安陸地後置縣以孝子董永而命名按
圖志及雜記小說皆云孝子千乘人少喪母值漢季世
奉父避兵來居家貧傭耕為養父亡至以身許人貸錢
始克葬後感天降織女為織於人以償所貸既畢騰空
而去今縣之董家湖有董父墓蓋即孝子貸身所營者
墓右稍南為孝子墓與說皆相合其始信然也鞏少蓋
習聞未嘗不異其事及來德安意先由孝感而造其所
謂董家湖者顧職務所拘莫因可假而行心每歉焉他
日適以事行縣乃獲躬訪求之使一老兵前導自東門
出邐迤六七里丘阜隆起林木蔽翳老兵指曰是也至
則見其雙塚纍纍鞠為榛莽狐兔走於上斷碑殘刻苔
蝕雨剝殆不可讀為之俯仰躊躇者久之遂節縮官之
餘錢命義民劉福緣俱為重修覆以壤土累土為馬鬛
樹石表題志其上中為饗堂四周為垣前為甬道復使
近旁居民湯氏守之嗚呼孝子之於親生而傭耕為養
死而貸身為葬可謂純孝矣而區區織女之有無不與
焉至於董父為人雖不經見然觀其居貧能使其子安
於耕稼身死之日至於無所謀窀穸將不可為固窮守
義之君子者歟鞏故俱表其墓使此邑之人有所考且
有所勸也間以語諸太守李公金二守楊公奎通守徐
公注咸以為然又各為詩以紀之君子曰永事漢史失
載豈偶遺耶抑以其織女事頗渺茫弗錄耶未可知也
以永之孝曾不得列於信史則夫山林寂寞之士德成
而名不聞者亦多矣豈獨永哉然亦幸而托小說至今
以有傳遂大顯於世則稗官野史之作又豈可少哉
重修黃州府學記王廷陳
嘉靖乙酉春二月代巡東萊王公秀按黃首廟謁焉謁
既周而視隣之築犨宫之左右隈是故宫之垣却二隅
而隘其前後也加侈焉曰何有於兹而夫子之宫之儉
其務廣焉今後之當也無乃不可乎或曰民居也惡奪
且彼安焉而病以從艱於從從且心懟代巡乃進郡守
劉君友仁曰聞郡有隙以易之夫隣也僻隙也市市易
僻且倍焉其誰弗從卒如議然費也侈奚辦焉將官乎
而儲無贏矣將民乎而誅無則矣守曰請融之官無出
民弛供郡有盜艘可公估取估以充代巡曰善乃登期
曰飭有司具徒卒度可不巡丈許陳畚挶堅梗木藴沙
礫隆瓦石棄穢積彝亢崇繕庇葺撤礙塞遂屈曲溝淖
溢邃池瀦拓銳側表衢路時餼給數視責董者不威役
夫謂平工既歲值大比學之士當選者四八而魁一代
巡乃喜進諸生而言曰子知之乎風之壊也非以兢故
夫兢也豈惟仕士亦有之夫羣而習也劣者如賢隊而
選也失者讐獲不修之務而妬以讐趨乃壊君子恥之
故敦本刊華厚其儲也去佻崇真慎其發也觀善則摩
逢抑則奮務修而巳忌不衷留士之良也士處子也不
安於閨而能婦於室者鮮矣且夫治之無良也是無良
吏故吏之無良也是無良士故士之無良也是無良師
故天下之本也不可不慎也於是諸生唯唯再拜謝而
退兹役也以六月已亥始事九月甲子落成云
自均州繇玉虚宿紫霞宫記王世貞
規均州城而半之則皆真武宫也宫曰淨樂謂真武嘗
為淨樂國太子也延袤不下帝者居矣真武者玄武神
也自文皇帝尊寵之而道家神其說以為修道於武當
之上而宫其顚山之勝既以甲天下而神亦遂赫奕為
世所慕趣春三月朢余晨過淨樂憩紫雲亭少時出南
門二里許乃行田間兩山翼之平綠被壠時積燠頗困
人少女風襲肌為之一快不知其媒雨也巳一舍飯迎
恩宫殺淨樂之半又數里稍稍入山然漸為馳道山口
垂闔棹楔跨之榜曰治世元嶽世宗朝所建也山初不
以嶽名按酈道元水經注云武當山一曰太和一曰嵾
上又曰僊室荆州圖副記曰晉咸和中歴陽謝允棄羅
令隠遁兹山曰謝羅山而文皇帝為特賜名曰太嶽至
世宗乃復尊稱曰元嶽以冠五嶽云謂武當者非真武
不得當也自是為修真為元和凡二觀巳又為遇真宫
馳道益闢左右杉松萬株大者合抱曰遇真者為三丰
道人名也其東廡有道人像道人張姓當高皇帝時游
人間築淨室於兹地曰是不久當顯俄棄去而文皇帝
數使都給事中濙奉書招之凡十餘年弗得則為之像
又贈以真人誥今所奉書及誥猶在由遇真五里而為
玉虚宫曰玉虚者謂真武為玉虚師相也大可包淨樂
之二壯麗蓰之巳飯玉虚出取右道逶迤而上稍有澗
壑之屬微雨時時將風來衣輒單乃稍有峭壁折而龍
泉觀其陽為大壑綰口相距三丈許為橋橋下水流潺
湲不絶怪石憤起若鬭四壁無所不造天杉松衣之吾
嚮所記洞庭資慶包山之勝蔑如也度橋徑巳絶前旌
𩔖破壁而出自是皆行巉巖間而雨益甚舁者強自力
前所指問道人掌故氣勃窣不暇答山之勝亦若馳而
舍我獨峯頂蒼白雲冒之倏忽數十百變喬夭得雨秀
蒨撲眉睫以此自愉適忘其濕之侵也度日景巳下舂
始抵紫霄宫宫前為池曰禹跡有亭踞其右池合宫之
溜而滙焉潺湲竲竑所受滙巳衆又暴得雨上奮若有
蟄借以起者浮鴨數頭綠淨可翫既入門雨益急衣濕
透袒服顧左右分謝候吏齒擊不能句乃入道士室搆
火燎衣探案頭得黃庭一卷讀之命酒三爵時雨聲不
可耐且為次日道路虞而倦甚目不勝睫也乃就枕
繇紫霄登太和絶頂記王世貞
夜潺湲不巳若夢中度三峽也比五鼓醒而絶不聞雨
聲質明起禮前殿壁其後鐵色横上千仞若屏曰展旗
峯出憩禹跡池泉聲益怒飛流縹碧可愛仰視雨脚下
垂而暫若閣者甚畏之然巳決莢則勵輿人前池之右
為福地古七十二之一也宫其上弗及訪俄而漸開霽
所入皆陿徑兩壁直上無盡而三公五老諸峯以次現
乃更用濯雨故蒨潤葱蔚因詠唐人羣峭碧摩天語歎
其指意之妙久之巖忽闢其陽丹碧出没杳靄中稍迫
而視宫之額則南巖也舍弗止乃度宫西嶺下視大壑
若孟諸席以古松長杉之屬自是度榔梅祠地益高壑
益雄深仰而睇俯而瞰無非以奇售者所歴宫觀羽衆
以笙管導之出没雲氣中時亦為風續斷或前薄崖而
為回風調穿入窪幽則若甕呼者度半舍許得一澗輿
人來請曰從此陿中穿則故道也常步上三天門此而
下趣澗則改徑可以輿亡苦乃聽其所之以得雨稍走
沮洳怪石錯道古木偃蹇其右仰而諸峯之高以為亡
踰矣左仰而峯勢益峻遂失其右所在久之蛇行爭鳥
道凡數千級而躋太和之西嶺又折而下泥滑益甚舁
人足前趾恒蹈空又數失而顧其身乃空懸數千仞悔
不若步之小安也巳上太和憩傍室顧視諸道人舍其
趾半附巖則重累而度之多者至七層若蜂蠣之為房
罡風蓬蓬勢欲墮不墮甚危之而竟無恙也改服禮真
武遂登絶頂曰天柱峯由太和而望天柱高僅百尺耳
而行若數里者左挽懸而右肩息不能得懸之十一輒
喘定乃復上遂禮金殿殿以銅為之而塗以黃金中為
真武像者一為列將像者四凡几座供御皆金飾也巳
出而顧所謂七十二峯者其香罏最高然猶之乎榻前
物耳荆州圖副記云峯首狀博山香罏亭亭遠出又郭
仲產南雍州記云有三磴道上磴道名香罏峯然則後
人易香罏為天柱而以其從峯稱香罏耶餘峯夥不能
臚述而其大都皆羅列四起若趨謁者又若侍衞時乍
晴蒙氣猶重不能得漢江而三方之山若大海挾銀濤
層湧疊至使人目眩不暇接古語云嵾山輕霄蓋其上
白雲當其前有味乎言哉諸山皆培塿獨東南一山最
高意不肯為天柱下者而又外嚮問其名曰外朝峯乃
在房陵官道也凡山所有峯澗巖泉之屬不可指數而
其名即道流輩剽它志被之又舉以傳真武為真武稱
者不可指數而皆無據時分守李君元莊從為飯神庫
之後院謝去客有言范了髻者居二十餘年矣冬夏一
衲食一飯亡鹽酪所棲止一石竇試跡之則巳至矣貌
瘠而神腴雙眸炯然即一衲鶉懸歴寒暑亡穢也與之
語不能為虚而能為不虚者亦雜用儒家言顧謂得道
可以遺身然何渠能外身以求道耶為作白湯飯供盡
兩甌而别
零陵縣題名記唐順之
名者其起於古之所以勵世乎古之所以勵世其法莫
備於史史之法莫嚴於春秋史家者將以紀善惡而垂
法戒而千百年之善與惡不可勝書也而寄其詞於姓
名稱謂之間春秋之法微者姓名不登於册書其非微
者則槩而登之是史家之常法而無所擇乎其人焉者
也其有不然者或微而名或非微而不名或書其姓而
奪乎其名或書其名而又奪乎其姓其靳靳不肯輕予
以姓名也如此而後得登名姓於册書足以為重是史
家之變例也今夫人望其容貌而問其人之善與惡者
有之矣過其室廬而問其人之善與惡者有之矣識其
姓名而問其人之善與惡者有之矣故古之圖容貌表
室廬紀姓名者使善者因之以久其善惡者因之以久
其惡其為教一也零陵楚之南徼也邑乎郴桂之間瘴
癘之所濡苗獠之所處往往不能得善吏而邑之譜牒
亦散佚而無所考自余父有懷公少時則巳聞先伯祖
平樂公宰是邑有惠愛其為永州欲按其故蹟詢其姓
與名雖邑之耆老亦無知者考之郡志所載零陵令之
姓與名亦無有也巳而更索民間所藏景泰中所撰舊
志則稍具其姓名政事歴官大略而其名亦巳誤復為
福矣有懷公為之慨然而歎因復思國家二百年之間
其邑之善令多亦有如平樂公或僅存其姓名而又誤
或并其姓名而湮没焉者當不啻幾人而其奸回饕餮
乘令作威肆毒吾民者亦幸而逃其名於後世豈非志
於懲勸者之所悼歟於是蒐輯散佚得陳君而下若干
人以為皆是令也則槩登其名於石以著於世雖然後
之人過而指其名有不就而問其令之善與惡者乎問
焉而知其令之善也雖百世有不愛而慕之如其人之
存焉者乎問焉而知其令之惡也雖百世有不唾而噍
之如其人之存焉者乎是則其為令也善而名之也甚
於旂常之載焉其為令也惡而名之也甚於鼎象之鑄
焉所謂善惡同詞其亦春秋之法也嗚呼其善者蓋不
忍棄乎其民而靳以自盡乎其心初豈有意身後之名
也哉其不善者蓋亦愉快其意於一時自計以為去官
與其身没之後且影響銷盡人無復指之者豈知更千
百年其姓名並彰著而不掩若此嘻其可懼也巳
武攸新築外城記吕調陽
武攸古都梁之地擁湖湘上游萬山四寨峒苗藪之嘗
讀柳子厚武岡銘謂巫黔東鄙蠻獠雜擾洞窟林麓嘯
呼成羣朱熹上疏謂邵州邊防全無指畫以致猺人侵
犯則峒苗之為攸患也非一日矣州舊有城垣為圜五
里許僅奠藩封州治而文廟公署商邸民居環列在外
涖兹土者每每危之嘉靖丙寅峒苗聚衆大寇綏寧返
道屯於新寨寨去州四十里耳諸村落關市攜挈自奔
匿無論也即城守宗室亦皇皇失措謂危且須臾矣會
當道檄參將守備與州縣官兵協力追之斬首若干人
生擒若干人賊始遠遁噫可懼哉事寧諸父老赴州庭
泣而訴曰王居州治在内而無民吾民在外而無城即
有急民且不保何能為國君為父母守也乞為吾民築
外城以衞之外衞而城益固永無患也州守徐子機守
備魏子寅狀其事以聞於分巡澄齋張公分守受所張
公二公民依也矧密邇於苗是惡可緩然凋疲之民不
可以煩惟出其在公者以為之則不勞而舉矣遂白於
都憲朋石楊公代巡幼溪陳公咸報曰可未幾陳公以
復命還文川郜公代之迺檄郡侯夢洲陸君議其事陸
君詣州相其高下度其廣狹計其匠直徵其協濟定其
員役分董則有州同知陳賓經歴閔珂知事馬漢州吏
目郭千之所吏目胡以寧而總理則以屬之州守湘洲
蔣君州民頗稠密築城不免裂民地析其居者償以直
直視原價倍之民欣欣樂於移徙又諭督工大姓曰吾
勞汝身不費汝財工速畢者有旌後期者有法盟不汝
爽於是運灰輦石應者如響工日以報完始事於丁夘
之秋告成戊辰之春蓋速矣哉城内外俱石墁以磚崇
若干厚若干每丈計費若干東至關將神祠南抵濟川
橋西迄土橋延袤凡若干里城門三門各有樓東曰迎
恩南曰薰和西曰慶成又為水門二先以帑乏會計頗
廉蔣君以俸薪及逐日措處濟之故工浩而上不見其
費完亟而下不見其擾也蔣君余同鄉人也馳書來以
記請余謂重門擊柝繫於易慎重封守著於書而城郎
城卞春秋皆書之以示勸城之係於地方大矣近日南
北多事聖明宵旰斯城也巫山黔水儼然百雉之雄而
湖湘一帶益有藩籬之安聖天子庶其無南顧矣乎在
當道有保釐之勲在牧伯有區理之勞在庶職有分董
之力皆宜勒之石以垂不朽者昔召伯循行南國而有
甘棠之詠考志中邵州東南三十里許有甘棠渡召伯
祠則武攸亦召伯過化之地也今之人心三代之人心
也惟兹新築都梁有餘思矣余史氏也因蔣君之請竊
取春秋之義而書也
湖廣通志卷一百八
