湖廣通志卷七十二
列女志(有附增)
寳慶府
明夏寅妻董氏明一統志邵陽人寅舉鄕試卒氏年
二十無子妾劉氏年十八遺腹生子同心苦節撫孤
成立以壽終
謝彬妻馬氏彬為邵陽諸生蚤世遺腹生子弼家故
貧氏堅守志撫教其孤後弼以明經謁選氏年巳七
十三孀居五十餘年門戶肅然
黃洪妻龔氏邵陽人天順三年守節壽臻百歲詔旌
其門
康門畢氏王氏邵陽人逸其夫之名畢年二十夫故
遺腹生子敬德矢節育孤備盡艱辛敬德為諸生畢
七十餘歲終當事旌之敬德之子夭其婦王亦以節
著(以上舊通志)
劉大廷妻余氏明一綂志新化人其夫方病劇泣而
不言氏以死自誓撫子成名
畢承宗妻吳氏新化人承宗年十七聘氏未娶中天
順巳卯鄉試旋卒舟中訃聞氏曰吾巳為畢家婦矣
夫有科名我更何顔他適乎遂屏膏沐守貞以老
曾步孔妻羅氏新化人年十八而寡守節自誓刻木
為夫像事如生詔旌其門
李自融繼妻伍氏新化人年少矢志撫前妻二子如
巳出荼苦霜潔詔旌之
黃詔妻鄒氏新化人生子二歲夫病寖篤作詩曰願
妻莫把蛾眉掃好看吾兒節更堅及卒氏年二十三
矢心鞠子每晨夜誦其故夫之句嗚咽不自勝年八
十三卒(以上舊通志)
段思禮妻鄒氏明一綂志武岡人思禮早世氏年二
十四撫子肅領鄉薦景泰中事聞旌表
李錄妻楊氏明一綂志武岡人錄為諸生氏歸甫八
月錄病籲天割股比卒氏年十九矢志守節有司歲
以官租贍之
趙鸞妻蕭氏武岡人鸞為諸生早卒氏年十九父母
欲奪其志割耳斷髮自誓年八十八歲卒奉詔建坊
鄧祥泰妻劉氏武岡人生一子未期祥泰卒氏年方
十七舅姑憫其少諷以改適氏剪髮自誓撫孤成立
卒年九十七見孫四曾孫五皆為名諸生
雷澤妻鄧氏新寧人澤為諸生家素貧氏年二十一
而寡事姑孝謹教子繼武以明經任教授卒年九十
七有司奏聞旌表
王啟妻鄧氏新寧人年二十守節養姑鞠子清苦自
甘壽躋百有三歲
李鳴梓妻鄧氏新寧人家最貧窶僅一年夫卒遺腹
生子可祥斷髮誓志慈孝兩全繞膝孫八人曾孫十
人年九十終
車萬合妻唐氏邵陽人進士唐興仁之孫女萬合鄉
舉第一人數年卒氏年二十號慟不欲生萬合之父
妾劉氏亦年二十而寡涕泣勸以撫孤繼志乃止後
課子鼎黃學成中乙榜家政肅然聞者咸敬(以上舊通志)
張志臣女三楚文獻錄邵陽人名同桂幼許字楊世
昌世昌病躄兩家父母不欲昏女不從密白其大母
願歸世昌既知内外咸欲奪其志私檢得聘書懷之
夜從樓中下投池水死年十有五矣萬歷間御史以
狀聞旌其墓門曰烈女
胡氏三楚文獻錄邵陽人農家女也適王某居近江
干以耕桑為業萬歷庚子江水夜中驟漲避水多不
及衣者氏必整衣以行水益大至叔冒險來救氏閉
目搖手曰汝勿羸近我叔不敢前氏曰溺死愈於羞
死遂被溺叔附一木僅免水退氏危立如生云
劉源澄妻莫氏邵陽人獻賊之亂源澄以邑諸生奉
檄督鄉團復城不克死之氏聞呌呼數日夜柩至大
慟而絶人謂夫義婦烈云
諸生梁大新妻陶氏城步人大新卒氏年二十一號
泣自刎同日葬於象鼻山
諸生王萬年妻陶氏城步人獻賊肆掠萬年偕氏及
子女避山中為所獲氏義不受辱厲聲罵賊一家俱
遇害
諸生劉弘功妻蕭氏武岡人夫卒氏年二十有營弁
逼娶氏紿以改粧入室割耳及鼻血流滿面弁驚逸
氏苦節終身
諸生劉孔安妻龍氏武岡人夫卒號慟殮畢遂自經
於柩側
林登瀛女菊秀新寧人許字孫敬聞敬溺水不捄遂
闔戶自經
朱養正妻蕭氏武岡人袁寇之變氏在母家被獲以
騎逼行氏急持剪刀自刺其喉以死
伍一鳴妻劉氏邵陽人一鳴為獻賊所執氏遂投崖
死同時楊烈妻姜氏娶未期月為兵所掠欲汚之氏
嚴拒因以刀加頸氏即奪刀自殺兵磔其屍劉文標
妻歐陽氏夫婦幼子俱錮一室中氏誑卒曰家饒肥
馬金幣肯縱夫歸可得卒然之氏度夫行得脱嚼指
奮臂拔卒佩刀自刎年纔十九卒亦感其烈為具殮
且縱一老婦抱其幼子以歸蔣惟芬妻吕氏執至水
東壩夫婦相持赴河諸生周世顯妻王氏投崖死
柯大林妻楊氏新化人夫婦被掠渡江氏曰夫為我
撫兒我為夫死節投水死同時諸生楊燝文妻李氏
見夫為潰兵所執遂自奪以手扼喉而死郭在中妻
唐氏遇賊引頸受刃死楊氏曹氏聶氏姚氏楊夫張
翼宿曹夫安文翼聶夫張欽翼姚夫張遴相皆諸生
潰兵追廹皆潔身不辱赴水死
管聲先妻張氏武岡人被掠不辱擁行至水南橋從
馬上躍入河中死同時王鈞臣妻袁氏先將綳褓兒
投之江中至潭水深處與二女躍入以死劉鉞妻鄭
氏妾何氏竝投崖張氏王氏張夫廩生王之璠生女
適李姓被追廹至威溪張手拉其女投湍浪中越數
日兩屍浮於沙上朱企鏻妻陳氏不辱自刎貢生劉
用戡妻王氏不辱投水鄧文祖妻何氏蕭漢友妻夏
氏何避亂懷利刃自隨寓洪田聞兵勢巳逼遂自刎
夏亦於是日赴水諸生劉承健妻楊氏至清水塘跳
入池中其女黌大甫九歲亦隨跳池中二卒射殺之
喬濟望妻段氏被執於羅圍塘以剪刺喉而死
蕭之芬妻伍氏新寧人潰兵至避石灘山被獲義不
受辱遂遇害生男甫半齡環頸吮血逾日收殮面如
生同時蔣爾誠妻羅氏潰兵斬門而入羅從後門走
投水死(以上舊通志)
皇清王霞舉妻陳氏邵陽人年十八歸王值吳逆寇警
徙避他鄉霞舉病劇誓同死霞舉曰汝幸有身為
似續計可耳且姑在何為遽死夫卒家益貧子復
不育撫姪承祀有以年少勸改適者遂剪髮誓心
一女亦早寡母子雙節康熙四十三年旌
諸生車萬藻妻馬氏邵陽人年二十五而寡遺孤
生五歲時吳寇蹂躪氏嘗藏利刃於懷妯娌詢之
荅曰脱有不測為潔身計耳閨門嚴肅雖子姪罕
有覿面者康熙四十三年旌
吳李芳妻王氏邵陽人性至孝李芳遠客奉姑避
兵山中備嘗艱苦姑病鬻衣以資藥餌及殁斂葬
訖長慟而絶
諸生張鯨妻賀氏邵陽人鯨卒氏年二十五無子
有一女貧無以自存節操彌堅
王遴文女邵陽人幼許字諸生簡坤坤以攻苦嬰
疾未娶而卒女聞訃哀號誓不更適父母欲嫁之
鬱悒遘病尋卒(以上郡邑志)
劉某妻粟氏武岡人年二十六而寡奉姑撫孤食
貧矢節孝慈兼盡康熙四十九年旌
陳允建妻蔡氏邵陽人年二十六允建客他鄉訃
至欲以身殉姑諭其撫孤乃止孤子昌祚既長督
課之得為邑諸生女適簡伯鼎亦早寡矢志堅守
有母風康熙五十三年旌
黃桂蓁妻唐氏婦鄧氏邵陽人年十八適桂蓁
桂蓁殁後三月舉一子躬織紝以資朝夕子又蚤
世婦鄧氏能繼姑志兩孀皓首一節聞者悲之康
熙五十四年旌
諸生歐陽輝妻譚氏邵陽人年二十七而寡事翁
姑孝思純篤子三教以詩書偶游惰不率且哭且
誨子遂互相飭戒以勤學慰母心藩淳貢太學灝
邑諸生灝婦亦早寡兩世孀居煢煢相守康熙五
十七年旌
諸生周開祚妻柯氏新化人年二十六而寡奉姑
教子以苦節終雍正四年旌
李子芳妻劉氏新化人年十七歸李生子三子芳
病劇以父老子幼臨終睠戀氏涕泣曰必不負君
子芳卒竭力孝養翁以壽終葬祭盡禮教育三子
竝得成立孀居三十五年始終一節雍正四年
旌
諸生袁章妻彭氏新化人無子為夫置妾妾子未
晬而章卒事姑逾孝謹姑疾躬奉湯藥經年廢寢
撫妾子如巳出雍正五年旌
劉斐妻彭氏邵陽人年二十五孀居勵操終身家
貧菽水養姑自傷不能供甘旨至老未嘗食肉雍
正七年旌
諸生王元澤妻車氏邵陽人年二十八而寡姑老
病躬奉湯藥經歲彌謹孀居嚴肅雍正七年旌
孫順甫妻劉氏邵陽人年十六歸順甫五月而寡
家貧無子姑及母諷使改適以死自誓苦節五十
八年雍正九年旌
諸生羅璵妻高氏邵陽人年少矢節孝慈備至雍
正九年旌
諸生袁如松妻周氏新化人年二十四守節事姑
盡孝遺孤三課督如嚴父皆為邑諸生雍正九年
旌
邱崇岳妻駱氏武岡人年少夫故事姑能孝養子
升歲貢生嵩邑諸生雍正九年旌
劉應蘭妻雷氏武岡人年二十四而寡奉養翁姑
以女工供甘旨蔬食鶉衣備嘗荼苦雍正九年
旌
岳州府
漢胡寧妻趙氏巴陵人寧早世氏訓孤子以義方後
寢疾子灝拜濟陰守會滎陽寇亂例不得辭王命親
醫藥趙氏力疾起促灝之官疾亦旋愈
五代林氏華容人居縣北市母疾藥弗愈禱於天刲
股肉為粥以啖母疾遂瘥同時有楊氏女者效之有
司竝上其事詔旌焉有二孝坊(以上舊通志)
宋韓氏女宋史列女傳字希孟巴陵人或曰丞相琦
之裔少明慧知讀書開慶元年大元兵至岳陽女年
十有八為卒所掠將挾以獻其主將女知必不免竟
赴水死越三日得其屍於練裙帶有詩曰我質本瑚
璉宗廟供蘋蘩一朝嬰禍難失身戎馬間寧當血刃
死不作衽席完漢上有王猛江南無謝安長號赴洪
流激烈摧心肝
徐君寳妻楚寶岳州人逸其姓同韓希孟為元兵所
掠至杭州主者數欲犯之因告曰俟妾祭謝先夫然
後為君婦未遲也主者喜諾乃焚香再拜默祝南向
飲泣投池中死
吳樵妻李氏平江人年甫十四家被火灾兄嫂皆避
去氏獨侍母居火亦尋止後以樵貴封安人(舊通志)
明黎受三妻藍氏明一綂志巴陵人無子依弟榮孀
居五十年洪武中旌
甘氏女華容人名元秀父邦佐許字里人魏文昌洪
武間文昌父得罪應誅詣闕上疏願以身代遂伏法
初文昌繫獄父欲改嫁其女女赴井以救免比文昌
凶問至女沐浴具衣冠自縊以殉時年十五(舊通志)
吳伏顯妻凌氏明一綂志平江人永樂間以節旌
方志通妻易氏明一綂志巴陵人年二十而寡力貧
養姑姑疾篤易氏籲天求以身代竟瘥奉養逾謹孀
居四十餘年成化中旌
陳學明妻張氏明一綂志巴陵人年二十而寡無子
或勸其改節氏斷義不可乃以夫兄之子為後辛勤
撫育孀居五十餘年成化中旌
梅紀妻方氏明一綂志臨湘人年二十三而寡矢志
不渝成化中旌
余勝先妻黃氏明一綂志臨湘人年二十二而寡撫
孤矢志終始不渝成化中旌
毛瑢妻黎氏明一綂志華容人適毛甫二載夫卒守
志勤機杼以養姑教子向學矩範嶄然成化中旌
李信妻徐氏明一綂志岳州衛人年十七適信生一
子英甫三歲信調征靖州殁於戍所氏年二十四清
苦自勵孝養其姑姑卒葬祭不違禮弘治中旌
陳旭妻余氏平江人守節事舅姑以孝稱弘治初旌
柳大潛妻楊氏巴陵人年二十六守節舅姑強之嫁
誓死赴水而止子三歲教之成學(以上舊通志)
謝紀妻李氏明一綂志巴陵人性顓樸年二十四孀
居日夜號慟不輟屢絶復蘇遺腹生子梅鞠育成立
皓首一節成化間旌
王昇妻周氏明一綂志岳州衞人年十八生一女昇
任千戶殁於兵周氏以節終弘治中旌
朱宣妻陳氏明一綂志岳州衞人宣任指揮殁於陣
氏年二十二守節四十餘年弘治中旌
方成德妻陳氏巴陵人年二十三守節無子母欲奪
而嫁之氏誓死七日不食母乃止年五十五卒
文希道妻蕭氏巴陵人年二十二守節嘉靖中知府
陸□給粟帛奬之(以上舊通志)
沈玘妻劉氏明一綂志臨湘人年二十一守節撫子
植稍長便遣就學學成舉於鄉嘉靖三十六年旌
余存爵妻黃氏平江人年二十生子甫三月夫故守
節教子養姑嘉靖間知縣任寅欲上其事氏懇辭之
鄉人尤加敬焉(按余存爵舊通志作李爵)
劉如魯妻毛氏華容人如魯大夏之孫卒時毛年二
十六子世享纔二歲守節垂五十載綜理家政咸有
規法嘉靖間御史陳豪奬之
伍玉瓚妻戴氏平江人年二十二守節撫子大鵬躬
織紡以養舅姑嘉靖十六年都御史顧璘表其門
秦允瑺妻傅氏平江人嫁未期而寡撫育腹子事舅
姑以孝著(以上舊通志)
王萬爵妻陳氏明一綂志平江人年二十而寡無子
孀居四十餘年嘉靖間事聞詔旌之
諸生唐應治妻顔氏巴陵人應治早卒氏年二十九
七日不食口鼻流血萬歷三十九年題旌以子世柱
官戶部封太宜人
唐一俊妻胡氏巴陵人俊早卒氏年十七剪髮自誓
事尊嫜孝謹院司表異之
方隆母沈氏巴陵人少寡子隆年九歲舅姑欲令他
適氏毁容誓志教子學成領鄉薦詔建坊旌表
陳鈞妻劉氏華容人年二十七守節辟纑養姑孀居
五十餘年
陳燦妻李氏華容人年十九守節無子姑亦早寡相
守至饑餓不少變垂三十年學使者吳文華贊云姑
兮貞婦兮烈清燈吊影淚成血
陳鼎妻石氏華容人年二十二守節撫三歲子孤苦
伶仃冰霜自勵年六十餘
嚴循閑妻羅氏華容人貎寢陋年十八歸嚴期而生
一女遂不見答循閑病且殆氏抱其女屬姑曰願姑
視此女如女子勿但以為女孫也姑怪之循閑既卒
哭盡哀是夜漏盡縊於棺側
楊葦妻易氏臨湘人葦早卒氏年二十餘苦志堅守
教子成立萬歷中知縣張明孺請於大吏表其門
鄧于旬妻李氏華容人年二十夫卒李哀毁枕&KR2323;而
死
楊紹鳴妻許氏妾鄧氏臨湘人許年二十七夫卒
絶水漿十日屢自經母救始蘇許無子鄧生子一位
纔兩月同心苦節奉八旬舅姑典衣具膳先後殯葬
成禮許年八十六鄧七十有五天啟三年御史舒榮
都請旨旌門一位官湘鄉訓導孫柱朝成進士
張希美母劉氏華容人夫蚤卒氏茹荼守節天啟甲
子學臣徐人龍給匾奬之
張存愈妻毛氏華容人守節教子希奎學臣登甲科
懷宗時建坊旌表
姜振德妻劉氏巴陵人姑與夫俱被獻賊戮氏自縊
諸生許某妻康氏巴陵人夫婦俱執於獻賊氏紿賊
曰釋夫願從汝及夫去氏溺水死司理戴吉人表其
門
楊一鵬妾陳氏臨湘人年十五一鵬納之早寡撫一
子為賊掠去苦節六十餘年壽九十
張天經妻吳氏平江人年二十三守節葬夫為二壙
一以自待姑強其適人泣誓乃止卒得同穴(以上舊通志)
王氏鄧氏平江人王為彭穩梅妻鄧則其冡婦也
明末遇流寇鄧先赴程家井王投碧巖下死(縣志)
皇清鄭廸啟妻楊氏臨湘人早寡悉脱簪珥延師課子
後其子方叔以明經任臨武學博楊年八十餘卒
(舊通志)
李宜禄妻陳氏平江人青年撫孤白首完操康熙
三十六年旌
陳之遇妻劉氏臨湘人年十九而寡氏遺腹生子
道密撫教為諸生有文行康熙四十八年旌
王師文妻嚴氏華容人年二十夫殁斷指截髮以
示靡他苦節三十五年
閔士元妻白氏華容人年十八歸士元明年生子
友善士元卒氏曰第無葬吾夫俟兒長吾將殉焉
友善長卜葬其父柩甫就轝氏暴卒
程自洞妻董氏婦張氏華容人氏年二十夫故
撫孤文音成立為娶婦張氏文音復早世張截髮
自誓姑婦雙節
王師鐸妻嚴氏華容人夫故子甫一齡撫之成長
教以父書雖饘粥不給矢節彌堅
徐玉子妻萬氏臨湘人年十九夫故家貧守節
吳儀周妻黃氏臨湘人年二十夫故無子食貧勵
節歷三十餘年(以上郡邑志)
嚴一申妻張氏華容人守節孝養甘旨無闕康熙
五十五年旌
趙萬卷妻唐氏巴陵人夫夭殁欲以身殉姑何氏
守視甚密得免姑病足坐卧扶侍彌久不倦無子
撫姪再詩主夫後康熙六十一年旌
魯文江妻潘氏平江人年二十五夫故氏斷指矢
節更歷顛沛不易所守雍正四年旌
凌之鶚妻李氏妾鍾氏平江人夫殁李年二十
五與鍾同心守節善事舅姑課子力學雍正四年
旌
張禮行妻彭氏平江人年二十五而寡葬夫親負
土為冡撫子成立雍正五年旌
王正愷妻蔡氏華容人蚤寡苦節養姑教子婦道
母道兼盡雍正五年旌
童傳愈妻鍾氏平江人氏年二十二夫卒矢志不
貳事姑以孝聞遺孤先澤僅數月撫以成名
鍾宗舜妻陳氏平江人氏年二十七夫卒無子茹
苦守志孝事舅姑庭無間言年逾五十卒
魯行道妻童氏平江人氏年二十四夫卒無子或
諷其改適誓以死殉卒全其志(以上俱經舉報候題)
常德府
五代馬希萼妻苑氏希萼楚王殷之子與弟希廣争
立苑諫曰兄弟相攻禍將至矣希萼不聽赴井而死
(舊通志)
周行逢妻嚴氏五代史楚世家行逢果於殺戮夫人
嚴氏諫曰人情有善惡安得一概殺之乎行逢怒曰
此外事婦人何知嚴氏不悦紿曰家田佃戶以公貴
頗不力農請往視之至則營居以老歲時衣青裙押
佃戶送租入城行逢往就見之勞曰吾貴矣夫人何
自苦邪嚴氏曰公思作戶長時乎民租後時常苦鞭
朴今貴矣宜先期以率衆安得遂忘壠畝間乎行逢
彊邀之以羣妾擁升肩輿嚴氏卒無留意因曰公用
法太嚴而失人心所以不欲留者一旦禍起田野間
易為逃死耳行逢為少損
元林德成妻張氏明一綂志武陵人年二十德成卒
斷指自誓守節宣德中旌
明史源濟妻孫氏明一綂志龍陽人年二十五而寡
誓死守節宣德中旌
伍景妻梅氏明一綂志龍陽人年十八適景明年景
卒又明年舅姑俱逝父憐其少且貧欲改嫁之氏不
從紡績自給節行無虧成化間旌門
袁奎妻史氏明一綂志龍陽人年二十三守節貧甚
紡績奉姑撫幼成立成化中旌
曾義妻王氏明一綂志沅江人義卒氏年十九遺腹
三月生子撫孤厲節養姑以孝聞隆慶二年有司奏
聞旌表
劉澧妻燕氏桃源人年二十二矢節壽至百三歲當
事造廬存問
徐瑄妻黃氏常德衞人成化初瑄備禦潯州陣殁氏
欲從死親族勸止之撫孤璽成人襲世職弘治初亦
殁於潯復撫幼孫輔人稱完節
黎璟妻劉氏桃源人年二十六而寡姑強改適誓死
守節有司旌奬
賈賢妻王氏沅江人嫁八月而賢溺死氏年十八父
母欲奪志王誓死守節紡績奉姑以孝聞
陳大韶妻萬氏大韶武陵人御史策之子韶卒氏年
二十七欲自盡姑勸止之會逆瑾誣策坐罰米若干
氏脱簪珥易米輸之乃免課子錄學成領鄉薦嘉靖
中當道題請旌表
龍凌霄妻劉氏武陵人適凌霄期年生子甫三月凌
霄疾篤嘆曰吾死幼子誰託氏泣曰君脱不幸吾忍
負君凌霄卒氏矢節孝養舅姑撫子為諸生力學事
聞旌表
楊應期妻王氏武陵人年十九而寡遺腹生子曰孝
誓死守節舅得末疾支離床第氏浣滌穢惡孝養備
至曰孝為諸生孫伯高為孝廉
諸生熊富秋妻廉氏龍陽人年二十富秋卒廉甘貧
矢志奉姑餘年撫子成立以承夫志鄉黨以節孝稱
之隆慶間有司奏聞旌表
劉斗妻黎氏桃源人斗早世氏守節四十年事聞旌
表曰孝節
吳經妻邵氏常德衞人年十九而寡遺孤二歲家貧
鬻地以葬守節養姑土豪浸凌逼嫁氏毁容終節事
聞旌表
劉逵妻陳氏常德衞人年二十而寡矢節撫孤孤復
夭撫孫補諸生壽九十見曾孫崇信舉孝廉事聞詔
旌曰節壽
樊斗妻叚氏沅江人年二十七撫遺腹子東曉補諸
生未幾子婦相繼殁段撫幼孫益勵苦節
舒泰妻蕭氏沅江人年二十夫赴省試卒氏貧苦勵
操四十餘年以孝節聞
聶氏周氏武陵人聶江寧主簿李冕妾年二十而
寡子徽七歲悉心訓育娶婦周氏生孫采甫五歲徽
卒姑婦食貧撫采補邑諸生當事匾其門曰雙節
陶國清妻談氏武陵人年二十而寡生子得仁方二
歲遺腹又生子孝兒舅姑相繼殁氏鬻孝兒襄事以
績紡經營久之得償其直贖孝兒以歸苦節歷五十
餘年詔旌其門
張懋勛妻蔡氏龍陽人年二十二而寡遺腹生女矢
志不再適撫女將笄以諸生顧汝學為贅婿尋與女
俱夭依外孫終老事聞詔旌之
高可行妻朱氏武陵人年二十四而寡遺腹生子誓
不他適舅姑相繼下世家益貧終無二志事聞旌表
伍鎮東妻劉氏龍陽人鎮東為諸生早世氏年二十
四遺孤甫一歲有求娶者氏引刀欲自殺鄰婦救免
茹荼鞠子以完節終
諸生張鵠妻黃氏武陵人年二十五而寡食貧撫孤
四十餘年事聞旌表
史策妻韓氏武陵人年二十而寡遺腹子載章撫教
成立年八十餘萬歷間建坊旌表
柳東仲妻彭氏武陵人東仲負美才早世彭年二十
止生一子誓死守節事舅姑以孝聞
黃鶴鳴妻喬氏武陵人年十九孀居撫遺腹子一寧
成立事聞旌表
劉承恩妻朱氏桃源人年二十三而寡撫遺孤祥事
姑盡孝姑卒祥夭撫孫夢麟四十餘年事聞旌奬
張還妻吳氏桃源人年二十守節孤子萬玉亦早世
撫孫羽成立御史按部聞之給以粟帛
鮑之管妻李氏武陵人年二十四寡居撫子嘉猷成
立歴五十餘年人無間言
史廷佐妾鍾氏龍陽人年二十孀居與嫡楊氏教長
孫與禄成名萬歷辛亥與禄疏上其事奉旨特旌
諸生彭序祖母雙氏龍陽人年二十一守志貧不改
操孫序列其事上之當事奏請旌表
史贊舜妻唐氏龍陽人年二十一嫠居規範最嚴雖
兵火播遷造次顛沛不妄與男子通一語年踰六十
不變
諸生李雲登妻諸氏李嗣先妻楊氏武陵人諸年
二十四而孀節操凛然撫教長子嗣先次子嗣宗文
譽竝著遺腹子嗣璘以選貢入太學嗣先妻楊氏復
蚤孀撫三孤長子渾仕至廣信同知楊氏壽八十二
姑婦雙節
賀氏武陵人幼許字羅生羅生殤誓不適人郡守旌
之曰目未覩夫面而矢志不回足未履夫門而迎姑
就養在賀為貞女在羅為孝婦
王萬齡妻楊氏武陵人年二十夫故止一女適石某
女復夭撫其外孫冰霜煢獨歷五十四年
賴光恩妻羅氏武陵人年二十五而寡撫孤婚娶復
夭氏更撫孤孫成立備歷艱難霜節彌固奉詔旌表
諸生陳昌期妻戴氏常德衞人年二十夫卒欲以身
殉舅姑諭以撫孤乃止克盡孝道教子有立事聞旌
表
陳氏武陵人孝廉陳其道之庶母其道甫期月失恃
氏撫視乳哺愛憐備至六歲而孤家益貧氏辛勤課
讀每夜分未巳其道舉於鄉氏遽背棄其道衰絻憶
氏未嘗不嗚咽流涕
諸生鄒張魯妻郭氏桃源人夫卒氏哭泣三月以死
事聞旌表
龍之濤妻謝氏桃源人年二十二守節撫兩孤子間
關亂離教育成立晩歲得見孫曾閨範肅然
舉人胡拱辰母黎氏妻彭氏桃源人黎年二十四
而寡拱辰生甫六月撫教成立舉孝廉尋卒彭復孑
居相依撫三孤俱有才名當道奬之
歲貢生魯男母胡氏桃源人男生九月而孤氏撫教
之勤於女紅以佐膏火後男貢太學當事旌奬
諸生李在川妻胡氏桃源人在川及其兩弟俱早世
兩娣他適胡矢節堅完更為叔立主後年七十五終
詔旌其門
諸生楊歸儒妻劉氏武陵人年十八夫病寖篤欷歔
太息氏泣曰吾誓以死守孤君勿慮也孀居六十餘
年年八十九乃終
諸生鮑啟登妻楊氏武陵人年二十守節獻賊亂被
執長子幼孫俱罵賊死氏求死賊憐之遂去氏取書
枕子首曰吾兒烈士無負聖賢良久呼天謂曰守孤
以繼夫後吾事也今吾兒與孫逝矣吾當從夫地下
厝火茅屋端坐就焚三尸灰燼
敖氏唐氏武陵人敖適於唐孀居苦守止一女以
妻龍之楚之楚死於兵唐氏與孀母相依為命母子
完節闔郡欽之
諸生趙昌妻熊氏武陵人年二十為亂賊所執欲脅
汚之氏大罵不從截兩臂罵益厲賊剖其腹而死
諸生潘㴻妻史氏武陵人年二十遇賊赴水賊捉其
髮出之水中氏大罵賊以刀截其口氏即以口血噴
賊面賊遂磔之
陳氏賀氏武陵人俱吳崇教之婦為獻賊所獲詬
罵不從賊殺陳以脅賀賀罵愈厲賊復殺其子終不
屈割其腹將盡罵猶未絶
諸生胡養冲妻燕氏武陵人獻賊黨殺其夫執氏欲
汚之燕與女善貞俱不屈相抱赴火自焚
李開元妻向氏武陵人年二十二守節子允甫二歲
撫以成立道府奬之
何氏常德衞人何其禮之女適熊生一子陷兵中氏
謂夫曰勿以我相誤我死君父子勉圖歸計遂挈子
至江濱與訣别赴水死
進士楊鶚妻鄭氏常德衞人獻賊至氏語二妾曰汝
年少豔色必遭汚何以見而主於地下立視兩妾自
盡遂毁其面觸城垣而死
諸生鄭人玫妻鍾氏武陵人年十九為賊所執囚繫
慘苦必不從自齧斷其肉寄夫以明不汚賊磔之
陳經邦妻明氏桃源人避亂以利刃自隨猝遇賊欲
汚之明遂自刎
談徵言妻李氏談繼周妻鄧氏武陵人徵言卒李
年二十七遺孤繼周五歲繼程二歲家素貧乏李績
紡自給課二孤力學歴廿餘年繼周登賢書繼程亦
列黌序亡何繼周之任鄖西卒於塗其妻鄧氏年二
十九聞訃欲從死李哭曰汝從夫死得矣乃欲以藐
孤累老寡婦耶鄧乃從命姑婦苦節終身(以上舊通志)
皇清唐諧妻譚氏武陵人年十九而寡撫三歲孤祚培
膺康熙壬子選拔孫待徵待聘俱以明經任廣文
苦節五十餘年壽七十二卒康熙三十四年旌
蕭宗廕妻栗氏少寡苦節終身康熙四十三年
旌
楊山槂妻陳氏常德衞人槂卒陳年十九遺孤農
基甫數月賊陷常德舉家離散陳偕稚子徙辰谿
艱苦備嘗後農基早夭氏撫兩孫紹綏成立康熙
戊子紹登賢書累官至參政人以為賢節之報康
熙四十七年旌
張玉璿妻靳氏武陵人二十二為孀婦事姑以孝
聞課子有方吳逆之變避亂陽山賊追之急赴激
湍中得岸旁樹枝以免復逃深山失路遇虎虎躍
去其後母子復相保聚同行避難者咸歎為苦節
所感康熙四十八年旌
劉侃遠妻王氏侃遠為龍陽諸生早卒氏年二十
四家貧日不再食身無完衣苦節五十餘年有一
子五孫以壽終
劉廷妻曾氏龍陽人年十九而寡無子女田産欲
以身殉念姑在不忍也孝養備至及姑卒曾亦死
彭國儀妻鄧氏龍陽人年十七歸國儀踰年而國
儀病語氏曰我死汝宜去氏曰夫死我亦死耳國
儀曰汝即死吾不及見何自苦氏痛夫之言是夕
遂自經彭踰月而卒(以上郡邑志)
諸生劉體寅繼妻熊氏武陵人體寅故氏年二十
四矢志守節撫教前妻王氏子應箕其子應采應
奎俱為邑諸生康熙五十三年旌
歲貢生歐陽淑母石氏武陵人年二十一而寡姑
李氏病劇割股以進姑覺大驚病遂愈康熙五十
八年旌
徐昌盛妻潘氏武陵人年二十九夫卒無子誓以
身殉舅姑日夜守視潘遂請立為夫後者撫之吳
逆之變潘度舅姑老病不能走避不忍捨舅姑求
活即懷刃自隨賊至操刃而前曰免我舅姑吾請
死賊嘆為孝婦去之康熙五十八年旌
陳之鸞妻譚氏武陵人年十八而寡誓守志舅姑
以家貧恐不克終婉諭之氏泣曰婦所以不死者
徒以舅姑在今言若此何以生為舅姑乃不忍復
言撫孤大彦成立雍正三年旌
楊系妻常氏武陵人年二十八而寡孝事孀姑治
家嚴肅教子仔曾為邑名諸生雍正三年旌
辰州府
明王泰妻張氏明一綂志泰為辰州衞指揮舍人卒
氏年十九生子英始逾歲氏剪髮誓志事舅姑彌謹
詔旌其門後子英以軍功累官至都指揮使張封太
夫人
張弘道妻陳氏明一綂志沅州人無子堅志守節洪
武中旌
王之文妻鮑氏名賽賽辰州衞人父之良斫畬賽與
俱遇虎攫之良去賽舉畬刀追及虎虎傷遂與相持
久之刀折亦死於虎(見舊通志按府志鮑氏未載夫名舊通志或另有據今仍之至)
(以為晉人則晉時無辰州衞名)
馬祥妻陳氏明一綂志沅州人祥卒氏年十九子在
襁褓有武臣以媒通欲娶之氏痛哭詬媒誓死無他
志撫子成立嘉靖中旌
李太麒妻張氏沅陵人張新寡而其姊之夫文思源
初喪婦其父母將以妹改適之氏曰世未有以姊夫
為夫者也遂縊(按舊志皆作晉人)
賀一策妻陸氏溆浦諸生邦堯女許字一策未嫁而
一策殤女往號慟誓死守志及歸毁容斷髮遂以處
女終有司旌之(按府志陸氏幼許賀一策舊通志賀作賈)
周成聘妻張氏黔陽人許字成聘未嫁成聘卒氏聞
夜自縊因與成聘同穴葬焉(以上舊通志)
向氏田氏兩姓四節俱黔陽人向晚女年十六未字
向焦女為張明儒妻田氏一為張廷表妻一為張廷
相妻嘉靖中苗寇掠村落同避匿甕泡灘巖苗寇漸
逼遂俱投水死越四日家人獲其屍時盛暑顔色皆
如生撫臣建四節祠祀焉(縣志)
向春妻張氏黔陽人春卒後七日縊於柩旁氏時年
十七適春甫數月(見舊通志按舊志作元人)
王允明妻蔣氏辰谿人年十八值土賊亂搶掠入門
氏執刀連殺三賊遂自刎(見舊通志按舊志作元人)
諸生潘耀卿妻賈氏明一綂志沅陵人耀卿挈氏省
父棠於南京至湖口耀卿卒氏即赴水女奴持之既
見舅姑入室自縊以救免自是減食凡四十餘日絶
食者累日竟自刎遺詩云抛棄殘生思不禁可憐死
别倍傷心雙魂杳杳今何在化作啼鵑返故林應天
尹以聞詔旌之
張文舉妻陳氏麻陽人年少矢節至年六十終有司
表其閭(舊通志)
貞女丁美音溆浦人丁正明女幼受夏學程聘年十
八將嫁而學程死美音哭之慟未幾邑人有求婚者
父母許之美音執不可父母曰未嫁守節非禮也何
自苦如此美音齧指滴血籲天自矢當道交奬之賚
以銀幣資約百金美音以所得構室獨居鬻田自贍
勤事翁姑孝養父母鄉人名其田為貞女田(明史稿)
武玉瑾妻賀氏沅陵人玉瑾卒氏年十八兄公受金
欲令氏改嫁氏自縊有守者不得死訟於官得以節
終(按府志賀氏武玉瑾妻舊志作王珪)
李弘妻陳氏沅陵人許字弘未嫁弘訃至陳遂餓死
梁嶽妻曲氏梁凌霄妻吳氏沅陵人嶽卒曲年十
八子凌雲三歲凌霄未期曲苦守凌霄娶吳氏而夭
遺孤甫數月吳與姑同心堅操曲年六十九吳年七
十餘卒時稱一門雙節
邵銳妻雷氏沅陵人年二十歸銳生子文臣銳卒氏
哀過幾殞其父母勸之乃曰吾當待藐孤成立異日
或可見夫子於地下文臣領萬歷戊子鄉薦雷年八
十
向達妻文氏溆浦人達卒氏年二十有富人媒娶氏
割鼻自毁完節至年八十終有司奬之(以上舊通志)
憲副李棟妾張氏三楚文獻錄瀘溪人年二十餘李
卒無子毁容守節誓死不嫁年逾七十御史疏聞旌
表
皇清楊愈森妻向氏黔陽人年二十一嫁愈森生一子
甫一歲時黔寇進據辰州夫妻逃山谷中氏被執
賊欲汚之不從賊遂焚愈森氏悲啼抱子投烈熖
中夫婦同時死賊感其烈合葬氏夫妻而去(按舊)
(通志誤編元人)
胡嗣先妻田氏沅陵人黔寇肆掠將逼沅陵氏振
衣投水中其父以篙援之氏曰生而辱不如死而
潔遂自沉也
龍顔近妻陳氏辰州人夫婦為黔寇所掠寇欲汚
之遂引所佩剪刀自刺死寇義之厝火焚屍葬於
明溪竝釋顔近(以上舊通志)
烈女吳氏沅陵人許字顔三台父母俱殁其祖母
送女至顔氏未婚而三台被掠舅姑將改室其少
子不從康熙二十九年女年十九舅姑強之女哀
號自投溪中死
黃璧妻鄭氏黔陽人流寇餘孽肆掠沅辰間黃闔
家遇害氏抱乳嬰匿山中得脱歸依母家時年十
九茹苦守節教子振新為諸生年九十八終
唐有望妻李氏黔陽人為流寇所執義不受汙赴
水死十餘日顔色如生有望傷之終身不再娶
王士龍妻舒氏沅陵人夫卒舒斂畢自投江死
米華鵬妻姚氏沅陵人華鵬病革謂曰我死汝何
從答曰從君及華鵬卒姚遂縊
李長青妻楊氏瀘溪人少寡為人逼娶父母詘於
勢勸之遂投水死
熊佐文妻萬氏沅陵人鄰某伺佐文出強汚之不
從某既逸矣氏終以為恥自縊死
賀國正妻劉氏沅州人年十九而寡無子孝事舅
姑及卒親荷畚壘土以葬聞者哀之年八十二卒
諸生胡世仁母張氏沅州人少寡矢節不渝年至
七十六卒
諸生向天諫妻李氏黔陽人天諫早卒氏年二十
撫教其子孫皆成立年七十五卒
危如鵬妻楊氏黔陽人年二十二孀居遺孤懋甫
數月誓不再嫁後懋食餼於庠為名諸生氏勵苦
節六十五年
貞女廖氏黔陽廖必瑞女許字向安未嫁安客死
廖孑居終身年七十八卒(以上郡邑志)
廖縉妻尹氏沅陵人年二十三而寡孝事舅姑霜
操始終康熙四十七年旌
李門五節婦瀘溪歲貢生李象珍生子五人長枝
奐庠生娶張氏次枝英娶張氏三枝衍庠生娶龔
氏四枝永庠生娶楊氏五枝晟娶劉氏枝奐兄弟
俱早世張等妯娌五人同心守節其子孫多賢而
有文康熙五十六年旌
龔錫球妻麋氏瀘溪人年二十四而寡甘貧勵節
教子成立雍正三年旌
石祚煥妻張氏石祚煜妻文氏瀘溪人張年二
十文年十八姒娣同失所天砥節撫孤閨範肅然
雍正四年旌
貞女余氏辰溪諸生余嵩重女許聘沅陵舒愗未
嫁愗卒氏往撫柩慟哭誓死以殉舅姑為立嗣乃
終身稱未亡人雍正四年旌
滿世聲妻張氏麻陽人年二十九而寡舅姑病篤
必焚香默禱願以身代既卒哀禮兼盡督課三子
竝列膠庠雍正四年旌
徐雲清妻陶氏沅州人守節事舅姑以孝謹聞雍
正五年旌
鄧鍾喬妻陳氏沅州人鍾喬仕經歷卒氏冰檗自
持孝慈兼盡雍正六年旌
潘浚妻李氏浚為黔陽諸生有文譽早卒氏年二
十七矢志靡他教子士極成立雍正六年旌
祁文明妻劉氏沅州人年二十二而寡苦節終身
雍正七年旌
永順府
皇清李某妻吕氏保靖人歸李生一子年十九而寡子
尋卒孀居勵節四十五年(郡志)
直隸澧州
元賈氏澧州人善屬文年二十歸於謝九年而寡紡
績自給教子拱辰舉明經垂老閨門肅然朝旨旌焉
于氏慈利人早寡撫孤成立大德間事聞旌其門曰
節孝(以上舊通志)
明王谷樹妻程氏明一綂志澧州人谷樹寢疾刲臂
為粥以進且殆以家貧子幼命其改適氏剪髮誓無
他終身足不踰閾洪武中旌
左志廣妻謝氏澧州人年二十守節撫遺腹子歲荒
採菱蕨自活紡績養舅姑年八十卒事聞旌表
任璋妻高氏澧州人年二十六夫亡氏守節無子父
母強之嫁輒欲自刎乃止都御史林大略提學蔡湖
表其門
任越妻周氏澧州人年二十四守節撫二歲孤至成
立都御史林大略奬之
戴昂妻廖氏澧州人昂溺死氏撫四歲子姑諷之嫁
因截其髮御史表其門
梁樞妻王氏澧州人刲股以療姑疾創甚遂死御史
陳豪題其門曰孝婦
鄧守忠妻伍氏慈利人年十九守節撫子奉舅姑終
其身
劉瑄妻韓氏慈利人年二十守節撫孤成立至年七
十餘卒
劉秉仁妻丁氏慈利人嫁十月而寡年十七守節至
年九十四終當道奬之
史錠妻孟氏王聚妻孟氏慈利人女兄弟也俱早
寡相與守節終身時目為雙璧云
李維徵妻趙氏安鄉人年二十守節撫三月子教之
成立縣令額其堂曰碩節(以上舊通志)
宋世將妻琴氏永定衞人有世職世將未襲而殁氏
年三十餘勵操冰霜撫孤子至長襲職年五十遭亂
懼辱遂縊
楊顯德妻彭氏永定衞人避亂山谷為流寇搜獲殺
其幼女鞭驅之不行請加刃死之(以上郡志)
皇清方士甲妻王氏澧州人年二十九而寡誓死守節
教子有光食餼於庠雍正二年旌
楊期遠妻孫氏澧州人年二十而寡無子苦節三
十九年雍正七年旌
尹天壽妻魯氏澧州人壽卒魯年二十九苦節四
十一年
王人聸妻羅氏澧州人年二十孀居辟纑自給砥
節三十五年(以上郡邑志)
直隸郴州
漢歐端遷妻蔡氏永興人端遷早卒氏清苦守節事
舅姑以孝稱舅姑殁哀戚盡禮未葬鄰家失火氏繞
棺長號有返風之異人謂孝感焉今永興孝婦塜立
祠祀之(舊通志)
明朱守良妻鄧氏明一綂志桂陽人弘治間賊邱子
第等陷桂陽執鄧欲辱之氏呼天罵賊遂遇害
何冲孚妻李氏明一綂志興寧人嘉靖間猺賊廹之
罵賊見殺
曹文璋妻朱氏曹悦妻黃氏明一綂志郴州人朱
為通判芾之女年十八歸文璋生子悦甫三歲文璋
卒朱守節撫孤悦長為娶知縣黃安女未幾悦卒黃
氏亦誓不他適姑婦稱雙節云
諸生黃爵妻戴氏郴州人爵卒戴年二十一守志不
貳有求婚者引刀自刺其面苦節教子皆有文譽年
八十餘終
諸生高天霖妻谷氏郴州人年十八夫死嘗置利刃
於床莫敢有奪其志者
王貴妻黃氏興寧人年十六矢節至年八十終
諸生譚文載妻謝氏永興人年十八而寡無子或勸
之他適氏泣曰豈可再為他人婦紡績奉姑兼以孝
聞
黃泗妻曹氏永興人年十七守節終身
黃灝妻李氏宜章人李易之女灝卒投井中以殉
李祦繼妻洪氏永興人年十九而寡毁容截髮撫腹
子成立
彭萬忠妻楚氏桂東人夫殁誓不二志有貢士求為
繼室斷臂以謝苦節至老
舉人袁從諤妻陳氏郴州人從諤以甲申赴難死氏
年十九痛絶復甦矢志育孤扃戶蕭然至不能舉火
歷三十年勵操始終鄉人義之(以上舊通志)
顔景春妻田氏郴州人年二十一而寡守節事舅姑
撫孤子舅姑卒子亦夭終無二志
黃氏女宜章人成化間大羅山寇發女年十七父母
挈之避亂女曰是將持我安之乎脱不幸惟有死耳
賊至被執自嚼其舌潠血罵賊賊殺之於年塘石上
石迸裂流泉至今石色猶赤土人立祠祀焉
蕭鳴鳳妻劉氏蕭韶妻李氏郴州人鳴鳳蚤世氏
矢志撫孤孤韶既長娶李氏生二子韶卒李撫其子
有成姑婦雙節年皆八十餘
歲貢生袁子龍妻毛氏郴州人年二十七守志終身
不衣帛不歸寧年八十七終
李淳妻王氏郴州人正德辛未流寇突入其室欲汚
之罵不從遂遇害
袁文萃妻蒙氏桂陽人正德間猺賊陳賓作亂清晨
突至其家氏猶在床賊將汚之罵曰吾豈汝奴配遂
見殺竝其二歲嬰兒死焉
李正女宜章人幼許適鄧氏鄧氏子殤女泣曰吾有
夫未得見而終命也遂不嫁年至六十餘
歐陽晚香宜章人里中黃生者聘之而夭晚香年十
五父母欲更許人齧指出血因泣而言曰一女息可
重婚二氏乎遂堅白自矢通判山春攝縣事奬之以
詩曰嫁衣不著繡閨深肯向茅廬獨閉門不是歲寒
心似鐡幾家簫鼓幾黃昏
朱瓏繼妻趙氏桂陽人瓏以祖英廕入監卒氏年少
守節撫其前妻子旻旻卒又撫其孫一通後年至七
十餘卒
諸生袁文璽繼妻蒙氏桂陽人年二十而寡撫前妻
子如巳出常攜以歸寧父母欲其改適泣曰寧死肯
捨袁氏一塊肉耶父母知其不可奪蒙亦自是不復
歸寧
朱永湯妻宋氏桂陽人年二十湯卒母命改嫁不從
矢節事姑姑嘗病目氏為䑛之復明(以上舊通志)
皇清李繼周妻叚氏興寧人年二十四孀居勵節撫孤
歲歉有司煮粥以賑氏忍饑不就康熙五十三年
旌
諸生樊文化妻何氏興寧人年二十一夫故姑病
侍湯藥衣不解帶教子上士為縣學生康熙五十
三年旌
諸生樊文詩妻黃氏興寧人孀居年二十四勤女
紅自給值溪水汎漲村民皆走避氏以姑柩在堂
不忍去水亦不為害子元為諸生有文譽母教也
康熙五十三年旌
鄧熙志妻劉氏宜章人少寡誓死守節康熙五十
五年旌
周德深妻何氏桂陽人年二十一夫卒氏斂畢閉
戶自刎
李珊妻黎氏粤東人徙宜章珊採薪山中壓墜石
以死氏訝其夫久不還入山跡得之既斂畢語家
人曰吾夫貧苦無藉死非其命吾又無子而忍獨
生乎遂自刎鄉鄰悲悼為斂貲合葬
廖仲芳妻何氏安仁人嫁仲芳十日仲芳病篤語
氏曰汝改圖矣毋自誤氏曰婦人之義從一而終
脱有不諱當相從地下及仲芳卒氏斂畢遂投繯
死時年二十三
李泌福妻宋氏興寧人年二十一夫卒遂自經以
殉
何明旭妻袁氏興寧人初適明旭見家貧親老盡
出奩資以供甘旨年二十夫卒撫遺腹子忠信補
諸生以壽終雍正六年旌
蔣玉妻叚氏興寧人年二十二而寡躬親紡績以
養舅姑撫孤成立雍正六年旌
諸生周士偀妻楊氏周爝妻曾氏郴州人楊年
二十而寡或勸其改適斷指毁容苦節垂三十年
曾亦年少嫠惸感姑志堅竝稱完操雍正六年
旌
賀子羡妻李氏郴州人年少孀居家甚貧兄公勸
其改適氏泣曰吾面目不能復向他人也斷髮自
誓姑病劇刲股以療及卒斂葬皆盡力舅殁亦如
之歲庚子氏病篤戒家人以縞素斂雍正六年
旌
藍可行妻歐氏宜章人年二十而寡生子甫二齡
氏灌園自給有馴虎之異雍正八年旌
藍性孝妻吳氏宜章人年二十九夫殁子女皆不
育氏惸獨守志雍正八年旌
李遠珠妻鄭氏宜章人嫠居年二十五白首無玷
雍正八年旌
朱良佐妻周氏桂陽人年二十三夫故事舅姑愈
謹撫孤子有用食餼於庠雍正八年旌
陳雲石妻鄧氏桂陽人年二十一而寡遺孤甫五
月鄧養姑鞠子備極辛勤雍正八年旌
歐陽永皓妻宋氏桂陽人年二十七夫故養姑課
子雍正八年旌
何萬鍾妻李氏郴州人年二十二孀居孝養舅姑
茹荼課子雍正八年旌
諸生鄧治冀妻張氏郴州人年十九而寡無子斷
髮毁容撫前妻子督課入縣學雍正八年旌
陳學禮妻谷氏郴州人年二十一孀居奉姑鞠子
以節孝稱雍正九年旌
陳守悠妻何氏桂陽人年二十五而寡食貧堅守
四十七年雍正九年旌
何美科妻曹氏桂陽人美科卒氏年二十三孝事
舅姑撫子高穎高捷俱得成立高捷殀與其婦朱
撫孤孫亦矢志靡他邑中稱雙節雍正九年旌
袁宗琦妻黃氏桂陽人年二十五而寡孝事舅姑
鞠育孤子勁節始終如一雍正八年旌
陳士雲妻何氏桂陽人年二十四孀居奉姑課子
人稱完節雍正九年旌
何勝岱妻胡氏桂陽人年二十一而寡長子遊邑
庠次子亦博學能文尋相繼早世復與曹宋兩婦
鞠育諸孫冰霜共勵雍正九年旌
胡皇鍚妻歐陽氏桂陽人年二十四夫故投繯幾
絶家人救免事舅姑竭盡孝養苦節五十三年雍
正九年旌
胡茂楚妻何氏桂陽人年二十五守節閱五十八
年雍正九年旌
直隸靖州
明王扆女明一綂志靖州衛指揮僉事女許嫁陶紘
未婚而紘卒女聞之義不忍他適遂自經死因合葬
於城北事聞表其墓閭
陳均保妻向氏明一綂志靖州衞人年及笄歸陳未
半載均保以疾卒向哀毁既殯後恐父母欲奪其志
遂自經詔旌其門
蔣穎妻薛氏明一綂志靖州衛人年二十二其夫武
科舉人赴京溺水死氏聞訃悲號竟自經天順間旌
門
陳㒞妻劉氏明一綂志靖州人㒞任指揮同知陣殁
劉以節聞成化中詔旌之
王忞妻方氏明一綂志靖州人年二十五守節歴六
十餘年隆慶六年有司奏聞旌表
史斌妻陶氏明一綂志靖州衛人年二十一夫故守
節被旌
黃流妻陳氏明一綂志靖州人年二十一夫卒撫幼
子以節受旌
袁氏女明一綂志五開衛百戶袁傑女八歲聘於指
揮王載子言言甫七歲以父贓罪禁追遂卒袁守節
至老不二云
馬應乾妻劉氏靖州人應乾卒劉年二十苦志守節
七十餘年嘉靖間僉事提學竝奬表之
龍吟妻王氏會同人年二十撫半歲孤苦節終身
張儒妻楊氏靖州人儒卒守志嘉靖間知州王廷佐
表其門
梁文妻李氏靖州人文卒李年十八養姑撫子以節
終嘉靖間廵按奬之
王功妻陳氏靖州人年二十二而寡苦節自矢隆慶
間知府黃鏌表之
章燦妻鄧氏靖州人年二十守節知府黃鏌旌表其
門
胡楠妻王氏靖州人年十八撫遺腹子以全節終
宋希周妻梁氏靖州人殉夫死萬歷間建坊旌表
馮仁妻劉氏靖州人嫁甫一年仁卒氏年十九無子
守節終身
李寬妻王氏靖州人寬卒氏甘貧守節撫一歲藐孤
至成立
王興妻宋氏靖州人年二十二守志撫孤七十餘年
史璽妻丁氏靖州人年二十撫孤稱完節
唐子爵妻龍氏會同人年十八夫故子甫三月撫育
有成年至七十萬歷間御史表之
唐文鰲妻羅氏會同人年二十三而寡存撫幼孤矢
志不渝
陳經典妻馮氏馮學海妻丁氏靖州人姑嫂為獻
賊所掠度不免竝投江而死
唐朝選妻梁氏會同人生女月環母女避流寇於紅
門塘被執俱投水死
梁日榮妻粟氏會同人獻賊執之於平村觸柱死
唐守朝妻粟氏會同人夫卒氏年二十撫孤守志孝
養舅姑
梁玉鏡妻唐氏會同人年二十守志撫孤終身
龍景翔妻李氏會同人年二十二守節歴五十餘年
卒
龍貴妻夏氏綏寧人年少苦節撫姪為夫後冰霜勵
志終始不移
胡玉妻湯氏天柱人年十九矢節至六十餘年撫孤
成立(以上舊通志)
皇清貞女曾氏綏寧人少許字同縣蕭民未嫁而民卒
全貞以老順治十八年旌(舊通志)
趙聯會妻鄧氏靖州人歸趙趙巳卧病侍藥三月
及卒殮葬畢遂自經以殉雍正五年旌
曾之祚妻唐氏通道人年二十八而寡事姑盡孝
課子成立雍正八年旌
附增
長沙府
張晉毓妻聶氏益陽縣人年十五適張二十七歲
夫故矢志不二奉姑克盡孝養課子有方守節二
十八年雍正十年旌
生員彭宏憲妻夏氏攸縣人年十四歸彭二十八
歲夫故躬自紡績上奉舅姑下撫孤子苦節三十
三年雍正十年旌
儒士劉茂資妻譚氏茶陵州人年十七歸劉二十
七歲夫故紡績撫孤苦節四十五年雍正十年
旌
衡州府
生員譚繼誦妻胡氏長寧縣人年十六歸譚二十
七歲夫故母氏諷之改適氏斷髮盟心誓不二志
事舅姑克盡孝養守節三十五年雍正十年旌
桂陽州
生員尹如錫妻傅氏桂陽州人年二十歸尹六年
夫故誓不二適守節三十九年雍正十年旌
岳州府
貞女聶大姑臨湘縣人幼為蒲圻張大傑所聘大
傑早夭女甫十齡聞訃悲泣矢志不字守貞歷四
十年雍正十年旌
常德府
翦如琰妻張氏桃源縣人年二十一而寡竭力操
作門戶不衰事姑及祖姑養生送死恩禮備至延
師教子有成守節四十七年雍正十年旌
羅宏烈妻伍氏桃源縣人年十八歸羅二十而寡
孝事孀姑生養死葬哀禮兼盡延師訓子督課極
嚴守節歷六十年雍正十年旌
辰州府
姜文煥妻張氏沅陵縣人年十六歸姜十九夫故
孝事翁姑一門雍穆鄰里奉為楷模守節五十六
年雍正十年旌
劉虔妻朱氏辰谿縣人年十七歸劉十九夫故矢
志不二事翁姑撫孤子孝慈兼至守節三十九年
雍正十年旌
直隸郴州
黃良藩妻楊氏郴州人年十六歸黃二十一而寡
苦志撫孤事翁姑克盡孝養年七十六歲守節五
十七年雍正十年旌
何香節妻宋氏興寧縣人年十八歸何二十歲夫
故矢志撫孤誓不二適姑殁親往築塋盡哀盡禮
守節五十七年卒年七十七歲雍正十年旌
湖廣通志卷七十二
