湖廣通志卷一百十四
藝文志
碑記
皇清
副使張維赤捐修漢劉昆祠碑記洪之傑
生乎數千百年之後與古人邈不相及而睪然高望
汲汲如庀其家事此豈有所為而致其情而實有所
為而致其情者所為先民是程惠我人斯也觀察張
公由給諫出補荆南副憲下車未及三月釐革諸大
奸弊士民咸加額相慶中有舉漢以來如劉公諸傳
人以致美者公乃喟然而嘆興曰吾治何所逮於古
者古者建官甚簡天子得以知其下之名實而不肖
者無敢以罔績冒功即如劉公令江陵傳者但反風
滅火一事而天子以為異徵史官書之以為美談至
今人念之不忘豈非其所治者善所感者深而有以
永之於無窮乎若稱劉公則得矣吾何有焉雖然吾
治無所得於古而民情則何所不逮於古也今去漢
既千數百年矣民之稱劉公者自若也祠廟而俎豆
之者自若也於以見人心千載一日而三代直道之
行也若順民心之所欲為而妥賢祀於巳往垂景行
於將來其新劉公之祠焉而可衆皆忻然曰唯公於
時捐資為一邑之倡檄闢其荆榛雜沓而鳩庀之吾
因嘆公之任江陵者承行火之餘烈而濯之以清風
迄於今爝火熄矣君子之德著矣窺其意恒若弗敢
當劉公至乃為之祠以志其嚮往之意夫劉公見知
於天子而公以直言顯當世為今之良憲司揆之古
人當不知何如萬口喁喁必有能道之者兹不詳錄
而述其修祠之始末如此
重修武昌府儒學碑記蔣永修
嘗觀都會之地教化之本也畿甸無論已外如長安
汴都建業武林及楚鄂州諸首郡其士習文治必為
屬郡邑所不及雖下邑絃誦多可裒採亦間且中歇必
不如省會都人士數百年不衰蓋節鉞監司治化之親
近賢士大夫舟車之往來經史諸子之書所聚會而道
德仁義之徒挾鈴鐸訪遺逸者必先至其地以察風氣
之聚散觀文物之翕闢故所見者大所通者遠所聚者
散殊合上下四方之氣象精神以成其學此豈山陬海
澨之國所能較彬雅論明備哉今獨於武郡有傷焉余
順治初宰應山嘗來此間見其風流都雅詞章鬱勃尚
氣節而重禮義足為百邑宗余意三四十年後當必有
遠如費褘孟宗李太和馮當世近如郭明龍吳磊石賀
對揚熊芝岡者張楚軍也余去且十年楚之官於京者
日寥寥劍佩窮山百室不若也余訝曰是誣我已余歴
豫章暨於越又且十年輒有問輒所答如前丁已余奉
命督全楚學政比至楚詰朝進謁文廟俱頽傾剝落瓦礫
荆榛殊深愴感余始悟兹人文之所由衰也三代之下
其所以維繫人倫隄防名教者恃有孔子耳無孔子則
必無君臣父子則必無兄弟朋友夫人心善因彼以為
聖人之居荒涼若是是䙝聖道也聖道可䙝亦何所
不至因之為渙散因之為攘奪因之為背叛而欲使
人讀聖人之書學聖人之文彬彬乎其可觀者我知
其無是理也故雖治化之跡具在賢士大夫經史諸
子道德仁義之徒去來其間者亦未嘗絶而入則無
聖道之歸以為感發而徵騐夫日納於聖人之門以
教人而尚有不從乃繫屬之地未聳觀瞻徒藉此陳
跡泛涉以望人之奮興者則斷斷乎必無之事也余
於是惻然憂惕然懼以創葺為已任因請於前撫憲
張公並告方伯徐公及同人諸君子皆幸曲為措置
共勷是事所愧余線才綿力百計經營未能獨就日
為中道之呼加以軍供旁午匠石支離展轉二三年
間日冀月月冀歲未易竣厥事也今幸
聖靈在天又值今撫憲王公庚申秋仲棨戟初臨
鼓舞整葺踵事增麗櫺星泮水易腐滌汚聿觀
厥成余心少慰然而未也當笙簧久曠之時其
沈淪已甚天機真性未能驟發况都會之間易
為興感亦易為汩没彼且視治化之跡及賢士
大夫經史諸子道德仁義之徒以為尋常而紛
華靡麗又非外郡可比則日侵而月蝕之雖寢
食宫牆恐無補也噫余所司何事而抱此無窮之憂
乎因語司鐸王子石子曰我輩既身任師表務實心
實意知天地間惟此一事而此一事在我彼胡安定
者獨非人傑乎哉其教蘇湖也當時即取為國學法
人至今稱之亦以其所為者乃天地間第一事豈獨
至今稱之雖萬世稱之也今獨不能為安定乎意惟
計生徒之多寡以廣學舍量室廬之遠近以為期會
分文行之科比才智之等程騎射筭數之能各有所
領如院長然各有所分如科曹然課藝有期設備有
時給假有規其最優者列聞當事不率者夏楚勿惜
凜凜不可犯循循不可亂則教之興也至於五經書
史類而通之漢魏八家廣以設之而又考居家之淑
慝察涉世之正偽省退處之隱微行之三四年間則
學之成也目今撫憲以教化為己任藩臬諸公皆勤
勤於風土自為條設廩餼時加奬藉且推行各郡因
以上其事於
朝廷其必然者也余用是諄諄其有不盡言者則亦推
行其不得巳者爾王子欽命石子永年因請而勒諸
石
光化縣重修儒學碑記蔣永修
光化襄屬之僻小邑也蓋漢酇縣於春秋時為穀國
穀固今之穀城而光化又穀之分邑歟吁細甚矣其
地狹則其治簡故其為學止得比小學不得與大縣
等予督楚學政於襄凡三至而四試焉其隸光化學
者始至通計文武庠不過七十餘人四試之新進者
文不過益十四人武十六人而巳而其間年老物故
凋零耗敝者數又略相等夫
國家之建學也不以地之僻小而少異其教凡詩書禮
義之俗皆欲使之與上國均然而聞見隘則教化微
生徒寡則董勸鮮雖欲振興扶助其道無由戊午春
吳子世禄既秉鐸兹土入其境枵然徵其徒寂然而
且登
先聖之堂造諸賢之室率皆棟宇不備風雨飄零不禁
慨然亟圖整葺而二三弟子員鶉衣百結半菽不充
無可與計事者比庚申吳子且以報政遷國學去矣
慮既去則無有繼厥志者乃捐貲勉成之經始於庚
申仲冬訖工於辛酉季冬既成則請記於予予喟然
曰賢哉吳子之為教也夫教之事有三其上正倫紀
厚風俗其次課以正事程以文詞然欲使上而習焉
則必為之羣居為之館舍為之尊嚴之地為之誦法
之所則廟學其重矣廟學未建雖法立令具終不能
使賢愚同趨風俗一致廟學建矣賢者既有所奉而
趨即有愚不肖邪僻之徒亦皆望其途而思企履其
域而弗敢越且夫吳子之為教則又具矣甫登席即
條議風化人心數大事皆確實可行而又訓諸士以
經術文藝彬彬然有古君子風教武士以鄉射俾服
習於内志正外體直之義而不競於力繼乃就是役
以躬率先諸士子雖寸絲斗粟皆踴躍以争赴而惟
恐後則皆平日之教化所及也且吳子深冀夫教化
之或有繼起而加勵者而兹役之不可以不及身而
為之也故亟亟焉圖之予故曰賢哉吳子之為教也
吳子逡巡謝曰此固家大人之庭訓也予又為悚然
改容而記其姓名於石吳子世禄字大秩今候補國
學
重修漢陽府學碑記李昌祚
漢陽府學在府治之西形家言為别山沔水之所凝
匯而此地獨鍾其秀府轄僅二縣爾其間理學節義
功業名賢輩出即今科名之盛上第高科世家名族
自卿貳翰苑清要諸路以及府州縣專城之屬甲於
他郡果人地傑靈相應而然乎粤稽舊志明萬歷丙
午增修時鄉之大夫士欣助之費甚鉅先中憲為之
記厥後寇訌兵亂殿廡祠署鞠為茂草過此地者未
嘗不欷歔感泣而且力之不逮也
國朝建官以來沿加葺除曾有來真山乞言於先文介
者卒以取財浩繁功遂中輟今三韓楊公來守茲土
政行民愛百廢具興至謁孔廟乃周視咨嗟毅然
以復修為任捐俸斥贖量工計日不數月而煥然一
新釋菜禮成走書於余曰願有記也余少遊於斯學
矣兩世先公且有言曰余雖養病泉石間其何敢辭
古先王之教人也禮樂以養其志器數以習其節其
用人也九年而後視其成四十而後試之仕故其為
士日有事於俎豆筐篚雅頌聲歌而其志常有以自
下速成躁進之氣除之既盡即終其身抱道而處與
其生徒揖讓嘯詠於山澤之間訢訢侃侃未嘗一日
馳騖乎外也苟出而圖吾君臨民而切如傷之懷赴
義而有恐後之羞其所漸漬者然矣一旦當國家疆
場之事戡亂定危文事修而武功備煌煌史冊先王
之寓其意於庠序使人樂其教之大成而養之有素
固如此其深遠而無窮矣後世學校之權不重禮崩
而樂壊器弛而數失士子朝夕之所誦習者章句所
揣摩者聲名上之所求者在彼而下之所應者在此
僥倖取效於有司則以為得志於時者之所為也怵
之以威而色變誘之以喜而心動者何也中無主也
不自知其教之不率而復怨其用之不蚤矯語巖穴
而内多可欲之實甚至指重道尊賢者為迂病貴貴
尚齒者為諛釀為風俗有識者鰓鰓焉憂之蓋越孔
子之道無以垂法於天下後世也今者
文教隆於上勵精圖治務崇實用乃嚴其途於進取仍
專留一師以為表率漢俗素稱淳龐理學節義功業
名賢之流風未墜諸士多才砥礪躬行一返於古無
徒使人謂漢陽之盛獨在科名以仰答
朝廷豈弟之化楊公今日修復學宫之意其於為政也
誠知所先哉楊公名必達號聲振中憲大夫知漢陽
府事
明鍾祥令蕭漢殉難碑記李起元
世之論大忠大節者莫不以死國為上雖然節一也
而難易實殊或戰而死或守而死或從容就義而死
是故免胄趨敵馬革裹屍奮不顧身者能之面著數
矢而不動舌截一劔而弗降視死如歸者能之若夫
力竭城亡引領待刃刀鋸迫之於前爵禄餌之於後
七日而水漿不嘗百折而腰膝不屈題詩明志引刀
自裁則非學問素明卓有定力者不能也余於蕭公
獨有嘉焉公諱漢字雲濤江西南豐人幼不為章句
學殫心諸先賢語錄每念古人成仁取義輒色飛神
往其生平大志可知矣丁丑成進士謁選得鍾祥令
鍾祥郢附郭巖邑中州寇擾荆襄戒嚴公下車即清
保甲積糗糒飭樓櫓具飛礧治火器日討國人而訓
練之暇則進諸生談藝勉以忠孝其於簿書獄訟遇
事風生而天性恬澹皭然不滓為楚循良冠壬午寇
決濁河灌開封遂大舉汝寧荆襄皆望風潰除夕犯
郢公謂中丞宋公曰彈丸邑天子之新豐也橋山弓
劍實式憑之惟有誓死以守與城俱碎爾且郢居上
游石城不保則沔漢氣奪建瓴而下鄂城危矣請以
一死厲三軍之氣可乎登陴誓衆石矢雨下賊少却
頃之衆復合督攻益急雲梯直逼城下勢不可支公
易袍笏坐樓中指揮自若已而城陷中丞宋公一鶴
引佩刀自刎畱守沈公夀崇以詈賊見殺公遂被執
賊衆擁至偽帥所強之跪公瞠目詈曰憾不斬汝萬
段我朝廷強項令而俛首於盜乎偽帥怒以刃臨之
公大呼曰速斷吾頭忠臣寧怕死耶伸頸就之了無
怖色偽帥揮執刃者退誘之曰吾知汝清官能降我
當不失富貴公復大呼曰我血性男子而向賊求官
乎又強之食公却之偽帥知志不可奪令幽之吉祥
寺有偽參謀弦圭者又誘之曰守死者腐儒之迂談
行權者遠人之妙用公毅然曰為人臣子而從權三
綱淪九法斁矣遂閉目不言勺水不入口者七晝夜
忽索筆寺僧書楊椒山臨刑詩於壁擲筆北向伏地
大哭潛取沙彌刀自刺其喉以死藉令貪生之念微
動於中安能從容就義若此舉國聞之莫不痛哭如
喪考妣賊亦為感動收其屍葬於寺後云至順治乙
未閱十有四載有詔旌明末殉難諸臣余從士民之
請上其事於按臺張公朝瑞公遂拜疏得
俞旨與宋沈二公俱祀名宦漢陽司理鄒公二瞻為公
里人又同籍適從直指行部安陸拜公墓慮昔倉皇
收葬舊棺朽敗更治美木易之啓棺顔色凜凜猶有
生氣買舟載歸其里葬之公一腔熱血洒於鼎湖當
畢命之時豈有他求哉然精忠大義感動人心能令
凶憝斂刃叛寇瘞體迨至時移代異而父老隕涕而
明其事舊友洒泣而求其尸輶軒之使採輿論而拜
章
優䘏之恩奬幽忠而崇祀皦皦焉與日月爭光可也嗟
乎世路悠悠友道不修久矣榮枯偶異遂有掉臂不
顧者肻歸亡友之骨於數十年後二千里之外哉昔
顔杲卿之死張湊獨得其髮歸之其家千古猶以義
士稱之而鄒公獨能以忠臣未朽之完骸歸蕭氏其
意卓越為何如乎余故併揭之以告天下後世之為
人臣為人友者
宋中丞墓碑記金德嘉
嗚呼此明故巡撫都御史鶴峯宋公之墓也公禦逆
賊李自成之難以懷宗癸未正月死之順治乙未歲
直指張公上其事公乃與故承天畱守沈夀崇鍾祥
縣令蕭漢並入名宦祠云自成之陷郢也畱守罵賊
見殺令絶粒七日自刺而公則引佩刀北嚮刎城上
葬公處距城三里許倉皇揜坎不成封也二三故吏
勒斷碣以志其姓氏蕭令死瘞吉祥寺側越十數年
其同里鄒二瞻官漢陽理刑從巡按行部郢以其骨
歸葬南豐而公墓獨在郢土人所謂三里墩也有幕
客高姓者後公死墳與公墓相望其子某歲歲當寒
食節輒用瓦盆盛麥飯酒脯挂紙錢行哭先旅公墓
而後及其父墓也故吏某某走會哭哭已相與飯飲
公墓前去如是者歲以為常公死垂四十年故吏皆
老斷碣亦且漫漶矣於是醵錢代石易豐碑焉屬德
嘉為文以表之德嘉與同邑舒逢吉讀安陸郡志至
三忠傳而泣下霑襟也憶懷宗壬午賊決濁河灌大
梁捲甲南向汝鄧襄樊破竹矣當是時公豈不知承
天之難守哉顧念興獻弓劔寢園國家根本也且地
踞沔鄂上游萬一如古睢陽死戰沮遏賊鋒蔽遮江
淮以存天下即肝腦塗地如飴爾而竟齎志以死嗚
呼豈非天哉豈非天哉沈畱守時詿吏議方杜門聽
勘不得與封疆大計而第以一死報主上也亦天也
初公以藩參分巡荆南道日擐甲走馬練試帳下敢
死士遇酒人劍客折節下之散金錢資給無筭前後
戰豐邑坪斬首三千餘級親戰燈草坪斬首千八百
級合擊桐城舒城間斬首四百六十餘級勞緒著聞
一時無比間語及某債帥黷貨冒功逗畱逸賊狀輒
面赤目眦鬚髯戟張嘗侍楚王讌斗酒彘肩啖且飲
略盡王左右顧曰壯士命撤豆間膷餭恣餔之酒酣
耳熱抵掌天下事激昂忼慨視纖趨矩步齪齪細謹
書生蔑如也督師武陵楊公倚以為重因上言公邊
將才可大任以是仗鉞撫楚撫楚而死楚庶幾哉不
負武陵矣舒生曰余遊漢中漢中人為余言方流寇
躙秦隴時則有興安金大夫登陴堅守五閱月卒保
危城而勞憊以死宋公素號知兵以開府之力守承
天顧身與城而俱碎何耶德嘉淚涔涔下也曰嗟夫
宋公視先大夫同志耳而賊尤劇矣當是時州郡縣
道望風潰者不可一二數大將軍擁百萬之衆大者
侯次者伯始未嘗不干城腹心而後乃逡巡首鼠不
用命也身與名泯滅即何面目見公等地下哉嗚呼
公往矣至今猶凜凜生氣萬世而下且有識公墓道
者嗚呼豈不毅然烈丈夫哉人又言畱守死妻某子
某殉撫軍自刎血淋漓皮肉猶屬一走卒侍公旁且
哭且加刃焉而後絶嗚呼公之走卒亦烈矣夫公名
一鶴鶴峯其字順天宛平人懷宗三年鄉舉以會試
副榜官教諭遷丘縣知縣擢兵部員外郎出為天津
兵備僉事改汝南兵備駐信陽進副使調駐鄖陽遂
撫湖廣一時同死者三人而公與蕭令墓皆傳獨畱
守未得其葬處哀哉
重修廣濟縣儒學碑記張仁熙
康熙十有七年戊午博士先生汪紹遠始司濟鐸見
學宫傾圮慨然有重新志而是時義興眘齋蔣公督
楚學故事學使者按部一臨郡庠講業公兼臨邑庠
即屬庠不克至修舉必悉於是湖南北以次報葺顧
謂先生曰吾讀水經而異濟焉夫江以海為歸而桑
酈註江乃止濟之青林積布地何也近採楚風輒首
指濟濟先後多博學隐君子而治舉子業者亦惟濟
最彬彬焉豈其有崇仁南城之産玉蟠石簣之儔乎
惟爾訓濟賢曷諗諸翼日告以所得賢大夫士之宜
祀於鄉者蔣公核實同日祀之歲大比錄科者皆知
名士次年壬戌金子德嘉售南宫第一蔣公則大喜
曰吾固知濟之鬱而光也雖然先聖靈爽憑焉惟爾
訓濟賢學宫之葺非子誰肩矣出二十萬錢付之乃
益捐數年糈而鳩庀之封木千章瓴□髹堊鱻薨涴
液之屬即竹頭木屑佐之家貲而槎自武昌咸以供
僱直堅緻宏麗費不下六十萬錢蓋不藉紳士一傭
力一型釜鼎峙皇皇視湖南北乃倍也工成紹遠顧
退然謙謙不自居召邑弟子員告之曰非遠之能也
其蔣大夫之鑑於水而無畱景也抑大夫非其鑑之
謂瞻嵬然者而知琴瑟書册之藏也翬飛跂翼騫檐
於天泰岱仰之日月麗而雲漢之昭也非馺娑井幹
比也廉隅立則卑頑袪茀除淨則理性明行績樹則
室堂阼粤樸斵丹艧隨地而是也望宫牆而朒焉豈
大夫意哉其以是為模以是為範矣仁熙作而嘆曰
善哉先生之言蔣大夫也顧所自樹立弘矣先生訓
濟六年禮賢植能以家振士困阨至不給於飱和而
介不苟私毫髮即例歸苜蓿裝者悉出以嚴聖座旁
及諸儒先名宦鄉賢歲時祀事齋遫維虔學地為前
令侵者請於上悉復如故而持義斷斷無假借士靡
不好音懷之微先生又烏能勝任而愉快哉閟之八
章曰松桷有舄新廟奕奕言先生之與大夫有成也
泮之六章曰濟濟多士克廣德心言先生育士而士
能推以大也於是多士賦棫樸之全而飲酒以樂之
焉是役也工甫興而鄖子之命適賁先生不少倦晨
夕蓋先生避名敦實勤於始而不倦於終者先生誠
固然也維邑令陳公肇祉博士長蕭芳各捐俸助工
而籌畫勞勩者則諸生舒峻極胡之俊張佳旵楊齊
聖等也
龐居士洞碑記張仁熙
從鹿門灘舟中右望鬱翳而深秀蒙茸崯落疑有隱
君子出没於其中者茲何地也耶臨其滸漁網集焉
捨舟登岸樹與屋雜人復與樹雜曲折行夾道門二
里許上數十丈或曰此龐居寺矣寺亦隱樹間登始
見之最後一大樹生石上可數圍寺從洞名洞居寺
右徑愈﨑竹樹愈密門階甃砌昔人殆匠心焉洞門
古樹異藤隱黝三面曲鬱草花木石隅堂奥房規矩
不必以方圓矣入洞顧平敞中供佛列華嚴尊經前
可經行鐘鼓有供龐居士像夫婦坐上座左子右女
意如當日所稱團圞頭者後有房有庫有寢室下平
如掌上紓衍若屛蓋冬温至熱夏涼至寒住僧以秋
仲入春仲出或稱鴈僧焉佛燈澈宵旦是夕予與僧
茗飲香籬間漏下二刻始入宿洞内時方孟夏僧輒
怖曰得無苦凉然猶可臥夏深則冰雪矣翌日從右
下數十丈一洞砥可坐臥如上洞稍隘門臨平地兩
大樹黛色參天光反照入洞中皆青翠沿而左復一
洞深不測徑愈隘今半没泥濘不可入二洞之背即
上洞所列竹樹花石曲堂奥房地噫崆岈靈怪至矣
哉居士名藴事馬祖得悟婦子女各有名字初隨父
宦衡棄金而隱其居是洞無歲月詢之僧既不能知
而士大夫亦無碑記詠歌及之者是日也天欲雨洞
口雲四合垂垂覆人予急走鹿門道僧隱逸持楮墨
索予題咏將以勒之洞中予告不暇且去
鮑照讀書臺碑記張仁熙
使邑有山盤旋周遭蜿蜒間厠抑揚隱躍逢迎錯愕
有楓杉松竹橡櫟之饒有竒石溜河嵁岩怪洞之樂
其膏腴可高卑而田也其淵池韜涵澹灧可採汲而
濯也浮屠羽客伏彩匿形之流瓢笠而間至焉宜其
為隱逸所棲遲而文士墨客所偃仰朝夕而狎也而
况乎志錄所紀載有六朝之秀如鮑明遠者讀書其
上者耶然而徑斷野草屐噎薋葹荒惑於巑岏蒼莽
矗雲屯霧之中者幾數百代尚吝一亭祠又况乎狎
而棲遲而朝夕者耶客曰顧野王臺在亭林在硤石
和靖臺在虎丘昭明臺在招隐段文昌董仲舒臺在
南龍華在廣川皆濯濯列載籍茲明遠之來斯臺也
何晦也不可不悉而紀也張子曰噫難言哉夫明遠
以文士顛倒顯晦中以至遇害而没也史誌之矣傳
稱明遠與妹令暉以逸才起東海尤長樂府冠絶一
時既而以詩干臨川王為秣陵令巳事文帝為中書
舍人帝好文多忌照至累旬自晦最後事臨海王子
頊為荆州參軍頊敗明遠死今讀其行路難梅花落
東門輓歌松柏諸篇淒斷哀怨有零落不偶之悲焉
意其人頓挫沈憂類非知道者然紫陽稱明遠才健
盡變選體為太白諸詩祖腰䥥倚杖之語倔強不肯
甘心而雜記復云照作白頭吟自傷清直芬馥謗起
鑠金意其人即不聞道類不至如沈休文顔士遜者
與夫其令秣陵宦中書以迨參軍荆州也皆有志載
若夫仕於黃梅與夫卒葬於梅而讀書是臺也歲月
誠不能以深辨然則照之於斯臺也蓋暫也雖然古
人遇一竒歴一境歲序山川皆雕繪不自秘惜今觀
明遠一登大雷絢文骨肉風煙千里咫尺毫端而吾
輩不能搜紀載詢民隸發幽興几席間又安在與野
王和靖並立今古也哉夫明遠之於臺也暫而都人
士又罔與狎而棲遲焉則臺之晦宜也故曰難言也
臺在東衝第一尖下妙嚴庵側上數百步大石方廣
可亭石下小洞容六七人旁立大石數仞如砥他石
挺密壁峙而理臺以下書帶草離離也蓋茲山之巒
麓縟翳綰錯者類各釋其曲房奥阼以戟立於臺之
兩旁而一尖如屏如幕五峯當面烟月蔽虧江湖之
流匯者雲翔玉照周旋明没而報於臺不佻不雜是
故永偃仰眺聽於茲山者未有如臺之最者也既與
山僧謀所以亭其上退為文以記之
修築黃師隄碑記劉環
邑治襟江帶漢隄為外郛東起車水隄抵沔界西則
黃師隄直接江陵嘉靖年間大中丞陸公督築亦名
陸公隄云累土若阜蜿蜒百餘里悍與江敵兵火以
來隤圮過半己丑冬初邑侯藺公始莅任嚴檄增修
比庚寅盛夏諸水驟漲東西潰決勢欲嚙城值大觀
察彭公行縣爰同我侯誠禱水遂回減克奠厥居於
斯時也沈竈産蛙野無青草所幸政通人和自遠慕
仁果布米鹽流溢市㕓民攜持襁負以就口食灾而
不傷惟是決口工大費繁公帑民間無可借助不得
不起𣲖糧土乃杜絶一切僉報兜攬侵牟坐討積弊
據實在厫經炤糧起土升合勿敢容隱炤土赴工尺
寸皆有坐載管押即用里排收報一用串票度丈尺
仞高卑均多寡區畫既周謁諸上臺僉曰善每嘗衝
風冒雪往復拊循見之詩章有云假寐難成夢獨憐
荷蕢民至誠藹惻沁人心髓一時樂事勸功靈臺子
來不啻焉委督者捕衙王恪勤有加教護屬工務堅
且厚凡五浹旬工遂告竣計築隄若干丈尺用土若
干並按覈不爽銖黍而衆不朽之績在焉名賢經濟
舉一事而衆美備類若此侯善政種種修築其一也
隄大工並舉者三茲最其一也厚其防者周其利觀
成在指顧者康阜在年世是可歌而頌矣系曰維邑
辨方含夢噏雲迴瀾扼險艮以巨墳經始者誰中丞
陸君國有庾□野有耕耘嬉恬既久飛塵掩霧懷懷
慄慄載肅其羽以日以年匪瞻匪顧弱也欲植呱也
需乳明明我侯壓紐胙茅袵席鑊孑綢繆危巢林萃
翩羽渡徙炰烋寅清一德顯比上交昨歲盛夏天吳
不戒鯨蹙百川鼉腥九𣲖告以允翕牲以騂犗灑沈
澹灾憲旌所届咨儆一堂盱衡撫膺水毁何其土堅
則勝昏正而裁大工其興乂安至計侯克祇承迺屬
耆老迺明約劑粒米寸土胥關國計公爾忘私刑故
無細法明意美功敏疇惠以茲巨防嶫嶫峩峩緣西
壁立百靈所呵斷蛟屹柱刻犀恬波彰往憲來峴首
摩挲
重建嶽麓書院碑記丁思孔
嘗觀古君子之出而服官也將以宣達正教乂安士
庶則必竭其力之所得為以務其力之所當盡而時
地之說固有所不計焉夫時有緩急則寧贏舉絀無
絀舉贏是也地有難易則先其重者大者後其輕者
小者是也然亦言其大槩云爾若其修舉廢墜之心
則有皇皇然無敢以宴安者今
朝廷勵精求治宵旰不遑凡所嘉惠元元者罔不利興
害剔纖鉅畢洽而必以興起教化移易風俗為首務
薄海内外亦既文德覃敷聲名暨訖矣頃者滇逆犯
順負嵎於衡湘洞庭間肆其蹂躙仗
王師之奮揚威武不旋踵而底定而莅治茲土者敢遽
以禮義之教望之靡敝困頓之民俗哉歲在甲子余
恭承
簡命來撫湖南經其野田尚汙萊入其城市猶墟落欲
一旦起瘡痍而登諸袵席殆戞戞乎難之况於廣教
化而美風俗又豈易為圖者然余深念士為四民之
首如隆古以鄉三物而考其德行道藝今雖不可以
驟幾要其可從事於學者當自文義始爰是告戒九
屬令府州縣有司博士各課其士而彙其文以上至
長善二邑則親臨府學集而試之初覩其容色憔悴
或且纓絶肘見有觸目愴然者既而閱其文猶可觀
始嘆士之失學未有以教之也而教之不行又無以
養之之過也攷楚志長沙舊有嶽麓書院為宋張南
軒朱晦庵兩大儒講學地於時遠近嚮慕絃誦之盛
比於鄒魯前明屢為修葺兵燹後久就圮殿廡祠堂
鞠為茂草矣余乃上體
國家典學師古之至意謀所以復之則與藩臬道府諸
長吏約節其禄食慮事鳩工因其舊址經始於乙丑
秋仲而聖殿兩廡齋舍成招致生徒肄業其中設贍
餼廩每月課試者三手自丹黃甲乙之為多士勸越
丙寅而高明中庸諸亭又成藏修有所游息有寄負
笈來學者日益衆余又恐其養之不繼也捐俸購田
三百餘畆以資膏火擇諸生老成者掌之然不重以
朝廷之明命虞其久而或替也乃具疏章凡再上仰荷
俞旨丁邜春
親灑宸翰書學達性天四字扁額並十三經二十一史
經書講義遣送到山固以重道崇儒昭我
國家右文之治而興起教化移風易俗之意實於此
寓焉嗣是而
御書樓講堂庖湢復次第告成所費不貲民不知興作
之累而余之心力亦巳殫矣學者競相激勵不獨登
賢書捷南宫者若而人即窮簷蔀屋亦漸覺觀摩
興起而余調撫中州之
命下矣諸生不忘所自乞記其事勒諸貞珉余謂之曰
為人臣者奉揚
庥命凡嘉惠元元之事其為庶為冨為教道固多端茲
特其初緒耳其何足記諸生曰夫子之為此將傳之
無窮也若作梓材既為樸斵又必從而丹艧之繼自
今墾辟之土被野烟火之氣滿郊誦讀之聲遍城郭
時屢豐矣民安堵矣後有來旬來宣者鑒於茲而踵
事焉日漸月摩士因文藝而登器識民亦感慕而知
廉恥教化大行風俗醇美豈不重有賴乎余曰唯唯
否否古之教學者文辭云乎哉必也六德六行六藝
咸備於躬乃論秀以升功烈聲名於是焉出余行矣
多士勖哉有能繼朱張兩夫子之遺緒講明性天之
學蹤軌前型扶掖來哲仰答
朝廷作人之化余實有厚望焉是為記
重建甕子洞虎子磯鐵練碑記劉應中
楚之水大於洞庭而險於辰河沅桃接壤之間有所
謂甕子洞虎子磯者崇崖峭壁兀立如削為舟之所
必經既無鳥道仄徑可施繂䉡又無巉巖縫罅可用
鈎挽春夏泛漲水愈高而石愈怒舟必停泊以俟其
平稍觸之未有不漂流而傾覆者固辰河之一大咽
喉也訪之故老知其處舊有鐵練蓋善士廖翰文之
所施也鑿石平挂半崕舟至此逆挽而前足不勞而
隨舟以進故能無停滯顛覆之患其法固甚善遊宦
商旅之食德固巳舊矣既而歲久廢落餘其半復值
變亂之秋有恐其利舟楫者而去之欲阻水軍前進
其計誠拙余叨守是邦慨然修舉遂為之推廣其事
遍謁各憲咸蒙許可抵郡後遂力成之爰召鐵工計
費約需千餘金用是鳩工庀材於辛酉仲秋設爐越
癸亥季夏而成鐵練一百七十二丈計用鐵三萬餘
觔其穿挂之法則於甕子洞之平崖獅子崖走船溪
長灣頭腰眼溪以及上虎子磯下虎子磯與沙灣則
各因其崖之廣狹平險以為大中練之長短而隨宜
布置也其長大倍昔而品搭得宜扳緣實為利便其
法較昔更為詳密復責令近崖地方隨時守護自此
操舟泝流者可無停滯顛覆之患矣爰將職銜姓名
詳列於石以垂不朽其穿挂處所與鐵練丈尺則泐
於碑陰庶後之官是邦者遇有缺落則循其跡而修
補之云爾
馬口橋碑記黃利通
馬口當蘄陽之衢肩摩趾錯旦晚不絶於塗其地外
江内湖春夏水漲回流激射橋易毁而難成詩曰匏
有苦葉濟有深涉行路之難喟然望洋而歎矣蘄人
李刺史我平首傾槖為一郡倡鳩工飭材浹月而事
竣余聞秦有天下石梁之制乃興上世皆木為之木
之夀以歲計石之壽以世計秦漢後之改作不必盡
遜三代者斯其一也然木價廉而工省夏正十月成
梁歲一舉事民不稱病後世野廬失職在官既無耑
責兼以物用宏侈無所得厚貲往往廢缺不修於是
乎鄉先生之興建責與有司等嘗博考域中形勝以
橋著名者若富平平津温陵洛陽皆有鉅公主其事
光照圖册其他亦各具地志中而李晟之於趙鄉無
病涉厥功尤偉今我平方刺趙州又與西平同系其
經理材幹為世津梁騐於一鄉卜諸一事亦足輝映
後生矣唐人伐木為橋少陵猶以濟川功許之今茲
之役與一二酒仙詩佛徘徊嘯咏其下豈使天寒白
鶴日落青龍之句孤行千載耶刺史子志南伐石請
記為書此以遺後之君子使知存心愛物於人當有
所濟庶幾護持補葺毁者可成成者不復毁此刺史
之志也亦即州人之志也若夫捐助之衆工作之勤
錢穀竒贏之數歲月之始末尺度之脩廣例載碑陰
不具書
湖廣通志卷一百十四
