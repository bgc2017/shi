湖廣通志卷一百十七
藝文志
文
南北朝
為湘州祭屈原文顔延之
維有宋五年月日湘州刺史吳郡張邵恭承帝命建旟
舊楚訪懷沙之淵得捐珮之浦弭節羅潭艤舟汨渚乃
遣戶曹掾某敬祭故楚三閭大夫屈君之霛蘭薰而摧
玉縝則折物忌堅方人諱明潔曰若先生逢辰之缺温
風迨時飛霜急節嬴芈遘紛昭懷不端謀折儀尚貞蔑
椒蘭身絶郢闕跡徧湘干比物荃蓀連類龍鸞聲溢金
石志華日月如彼樹芳實穎實發望汨心欷瞻羅思越
藉用可塵昭忠難闕
唐
愬螭文柳宗元
零陵城西有螭室於江法曹吏唐登浴其涯螭牽以入
一夕浮水上吾聞凡山川必有神司之抑有是邪於是
作愬螭文投之江曰天明地幽孰主之兮壽善夭殤終
何為兮堆山釃江司者誰兮突然為人使有知兮畏危
慮害趨走祗兮父母孔愛妻子嘻兮出入公門不獲非
兮浟浟湘流清且微兮隂幽洞石蓄怪螭兮胡濯兹熱
卒無歸兮親戚呌號閭里思兮䰟其安游覲湘纍兮嗟
爾怪螭害江湄兮涎泳重淵物莫威兮蟉形決目潛伺
窺兮膏血是利私自肥兮歲既大旱澤莫施兮妖猾下
民使顚危兮充心飽腹肆敖嬉兮洋洋往復流逶迤兮
惟神高明胡縱斯兮蔑弃無辜逞怪姿兮胡不降罰肅
川坻兮舟者欣欣游者熙兮蒲魚浸用吉無疑兮牲牷
玉帛人是依兮匪神之愬將安期兮神之有亡於是推
兮投之北流心孔悲兮
宋
邵州遷學釋菜文周惇頤
維夫子道德高厚教化無窮實與天地參而四時同上
自國都下及州縣通立廟貌州守縣令春秋釋奠雖天
子之尊入廟肅躬行禮其重誠與天地並焉儒衣冠學
道業者列室於廟中朝夕目瞻睟容心慕至德日藴月
積幾於顔氏之子者有之得其位施其道澤及生民者
代有之然夫子之宫可忽歟而邵置於惡地揜於牙門
左獄右庾穢喧歴年惇頤攝守州符嘗拜堂下惕汗流
背起則議遷得地東南高明協卜用舊增新不日成就
采章冕服儼坐有序諸生既集率僚告成謹以醴幣藻
齊式陳明薦以兗國公顔子配
潭州遣祭周元公文朱子
於皇道體沕穆無窮羲農既遠孔孟為宗秦漢以還名
崇實否文字所傳糟粕而已大賢起之千載一逢兩程
之緒自我周翁清瀟之原有嚴廟像欲覿無因徒有悵
望吏以毁告閔然於衷出金少府往佐其功爰俾諸生
敬陳一酹先生臨之有赫無昧
明
募復李文正故第文耿定向
蓋嘗歎孔孟没而世之藎臣正士卒堙抑沕闇而不獲
章顯者衆也夫皮相者尠深識域闞者眯曠觀斯亦從
來矣有人於此奮激而為剖心之干世或稱烈若去國
之微佯狂之箕疇諒其為仁冥舉而為西山之殍世或
推高如五就之尹三黜之惠疇擬之為聖昔人有云乾
坤誰能執仲尼衡有味哉其言獲我心矣吾楚長沙文
正公實天篤生以拯皇步之囏阨以延國家無疆之緒
於今日者讀其集思見其人精忠潔履天日可鑒而學
士大夫容不免有訾議嗟夫嗟夫公何不幸而不生於
孔孟之前耶公自孺孩時即承景皇帝加膝啖果之寵
比及始齔餼之上庠及弱冠儲之中祕嗣遇泰陵仁聖
不世出之主也延登密勿造膝委心者十年所所被恩
眷前代無兩及大漸日憑几諄諄以嗣皇相託當斯之
時公獨何心能復念及此身哉而議者或謂丙寅之歲
洛陽餘姚皆知不可止矣而公不與俱何栖栖也吁一
飯之德篤衷者且不忘報韋布之交訣别而託之孤自
匪豺狼亦誰忍負者乃斯時何時哉新主煢煢於上國
事洶洶於下劉謝去矣如公者復視若墮甑委之不顧
即有胸無心亦詎能若是恝也昔嬰杵之於趙氏孤也
謂死易立孤難乃去之視死何如哉劉謝為其易易者
亦藉公當其難也微公即劉謝亦不忍必遂也矧公自
東祀還乞身之章歲十數上倘亦有兩疏意乎而竟不
得請卒嬰其難天實役之無可如何耳公不以此時固
寵戀榮而顧欲苟容於艱難之際豈其情哉或曰公之
不去是矣比權璫狂猘國事日非公居首輔而不能批
吭糾訛仍依依然規隨容與非過與嗟夫斯時又何時
哉羣隂上剥碩果僅存大厦垂傾止餘孤柱屯難極矣
可大貞乎讀公當時十失四事諸疏蓋皆噦心瀝血之
誠也天牖不啟公且奈之何跡公髫時聞曹吉之亂大
臣有為賊脇者憤訝其不死所著樂府諸篇每至節烈
事未嘗不重致意焉公豈巽愞惜死者乎顧忘其身以
徇忠節之名與存其身以為宗社之衛計孰為得公亦
籌之審矣是故不為戅直之安國而為戶牖之深念不
為名高之三君而為太丘之委蛇蓋存我所以庇善類
也否則微獨洪洞華容甘心嚴譴即洛陽餘姚且不免
墮虎口哉他日瑾第過從故為巴陵屈也嗣巴陵脫難
受鉞西征密計行間閹瑾授首此與梁公之薦用柬之
蓋千載同功也及叛藩既靖逆璫既殱而弄兵潢地者
亦巳衰息自分可藉手下報泰陵矣乃累疏陳情奉身
而退斯其進退出處豈不皭然俊偉哉且輓近世才敵
則相忌位逼則相傾大都身圖之念横謀國之誠微也
公居常第以文章自命至言經濟必首遜新都乃即汲
引同升託國而退辛已之載戡僭亂俾康陵厚終嗣擁
肅皇延億萬禩無疆之休者當不曰新都而曰公也夫
公初迂其身庇一巴陵巳避位進一新都保我宗社黎
民到今蒙利秦誓所稱大臣道當如是矣故竊嘗論之
公事泰陵揆事矢謨則智後事康陵隕名毁跡若愚所
謂其智可及其愚不可及者非耶雖然公於康陵嬰逆
鱗而抗諍者數數矣雖不蒙省而眷遇始終不衰固其
精忠有以上結之也康陵亦英主哉乃羣璫驕悖公卿
鮮不受其螫者而卒不敢有加於公公非有權術足牢
籠之母亦貞操潔履有以服其心耳公立朝五十餘年
柄國十又八年矣而鄭端簡云公卒之日不能治喪門
生故吏醵金賵之乃克葬又云嘗過其門蕭然四壁不
足當分宜軰一燕之費然則公平生所以禔身者可知
巳如使孔孟復起而評之即不得稱聖與仁將不謂之
忠乎將不謂之清乎奈何天不之祚公子兆先雋才也
累試輒蹶先公而殉嗣子兆蕃蔭為符丞再傳而孫食
不厭糠覈衣不蔽形體詢其賜第已屬民間席戶繩樞
無異庸保而墓之封樹亦盡為勢族侵凌悲哉成季之
宗將殱韓厥力以為請叔敖之鬼不食優孟且能為謀
念兹欲上控宸宁而未敢遽也謹勒狀與楚宦中外者
約各量斥俸餘復其賜第葺為吾楚鄉祠奉公主於中
而凡楚紳之勛德光顯者以次祔之伏臘舉祀因羣聚
而講枌榆之好計必有低徊循省惕然興景行之思者
夫禮嚴國故詩重典刑此固章美傳盛之懿事也用告
吾黨共襄兹舉諸經理未周者尚有冀於來賢云
應山賑荒紀事文楊漣
賑粥之舉一二友人倡之郡邑大夫主之諸慷慨士力
任之衆善襄成之今幸告竣矣顧其初止期日二千餘
人日用米可四石餘足耳而人漸三千漸五六千漸萬
餘中間扶老攜幼之狀衣鶉而面鵠也行繩接而坐雲
集也可憐也亦可駭也往是粥事多以三月始終耳首
事諸友人曰三月而枵弗能待也枯肆而後西江救無
益巳故始以二月若賑止而弗及新也饑猶無從望腹
也故終以四月中間别丐子與平人畔男女分老弱男
子之印手不印面婦人之與籖不印手又二三首事各
有長者深心焉是役也善夫王郡公言曰往官於此之
有虞於冒濫也為夫衙役之不以實予民也管理人之
不以心予力也而今無是也此夫嗟來而食者百人而
一或不饑人富人焉而萬無一已即有詭逃衆人目以
重倖勺合者亦其眼實饞而出之窮計較耳無足多誅
若必清而汰之狡者弗汰也怯者羞澁者且望焉而束
腹以退百人焉而一不饑人冒無傷此舉之大萬人焉
而一真饑人逐即失此舉之初故惟計口而食以弗汰
也為弗失也道路之口紛謂今歲饑人糜食之早之衆
之久婦孺之市無相鬻也羸弱之道無相棄也雞犬之
夜無相儆也殆兹之故或不必然要以見饑人焉族衆
而援之長人之仁也分贏以濟之同人之義也應山太
守單騎省視憐席濕而坐者未起弗安食勞夫俵饑諸
人衆辰而隊逐焉日下舂弗安席且公堂人抗禮而手
酬爵焉曰勞苦諸君諸首事人亦實忘其家計寢食施
粥所凡三月而目蒿蒿焉而股掌幾圖迴焉無一人怠
曰務以盡吾心終禮我者事吾聞諸夫子君子學道則
愛人上好禮則民易使今日庶幾其是乎是役食指既
衆糜費殊侈當此凶歉時即斗米百錢皆諸饑人溺中壺
也首事諸友人故刻銀米出入書册並登好義民士姓
名以備查核余為附記其始終事如此
誄
唐
故衡州刺史東平吕君誄柳宗元
維唐元和六年八月日衡州刺史東平吕君卒爰用十
月二十四日藁葬於江陵之野嗚呼君有智勇孝仁惟
其能可用康天下惟其志可用經百世不克而死世亦
無由知焉君由道州以陟為衡州君之卒二州之人哭
者逾月湖南人重社鄉飲酒是月上戊不酒去樂會哭於
神所而歸余居永州在二州中間其哀聲交於北南舟
船之上下必&KR0561;&KR0561;然蓋嘗聞於古而覩於今也君之志
與能不施於生人知之者又不過十人世徒讀君之文
章歌君之理行不知二者之於君其末也嗚呼君之文
章宜傳於百世今其存者非君之極言也獨其詞耳君
之理行宜及於天下今其聞者非君之盡力也獨其跡
耳萬不試而一出焉猶為當世甚重若使幸得出其十
二三則巍然為偉人與世無窮其可涯耶君所居官為
第三品宜得諡於太常余懼州吏之逸其詞也私為之
誄以志其行其詞曰麟死魯郊其靈不施濯濯夫子故
潔其儀冠仁服義干櫓書詩忠貞繼佩智勇承綦跨騰
商周堯舜是師道不勝禍天固予欺鬼神齊怒妖孽咸
疑何付之德而奪其時嗚呼哀哉命姓惟吕勤唐以力
輔寧萬邦受胙爾國維師元聖周以降德世征五侯伊
祖之則嗣濟厥武前書是式至於化光爰耀其特春秋
之元儒者咸惑君達其道卓焉孔直聖人有心由我而
得敷施變化動無不克推理惟工舒文以翼宣於事業
與古同極道不苟用資仕乃揚進於禮司奮藻含章決
科聯中休問用張署讐百氏錯綜逾光起都諫列屢皂
其囊帝殊爾能人服其智戎悔厥禍欵邊求侍盛選邦
良難乎始使吾登御史贊命承事風動海壖皇威以致
來總征賦甲兹郎吏制用經邦時推重器諸臣之復周
官匪易漢課牋奏鮮云能備君自他曹載出其技筆削
自任羣儒革議正郎司刑邦憲為貳糺逖伊肅諂諛具
畏遷理於道民服休嘉恩疎若昵惕邇如遐實閉其閤
而撫於家載其愉樂申以舞歌賦無吏迫威不刑加浩
然順風從令無譁繇蠶外邑我繭盈車雜耕鄰邦我黍
之華既字其畜亦藝其麻鼛鼓斯屏人喜其多始富中
教興良廢邪考績既成王用興嗟陟於嶽濱言進其律
號呼南竭謳謠北溢欺吏悍民先聲如失逋租匿役歸
誠自出兼并既息罷羸乃逸惟昔舉善盜奔於鄰今我
興仁化為齊人惟昔富人或賑之粟今我厚生不竭而
足邦思其弼人戴惟父善胡召災仁胡罹咎俾民伊祐
而君不壽矯矯貪凌乃康而茂嗚呼哀哉廪不餘食藏
無積帛内厚族姻外賙賓客恒是懸罄逮兹易簀僮無
凶服葬非舊陌嗚呼哀哉君昔與余講德討儒時中之
奥希聖為徒志存致君笑詠唐虞揭兹日月以耀羣愚
疑生所怪怒起特殊齒舌嗷嗷雷動風驅良辰不偶卒
與禍俱直道莫試佳言罔敷佐王之器窮以郡符秩在
三品宜諡王都諸生羣吏尚擁良圖故友咨懷累行陳
謩是旌是告永永不渝
湖廣通志卷一百十七
