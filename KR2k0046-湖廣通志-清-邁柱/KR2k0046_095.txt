湖廣通志卷九十五
藝文志
啓
唐
賀高相公除荆南啓胡曾
伏以相公承家業峻開國勛高術妙六竒圖精八陣生
民皎日聖主迅雷才成破趙之功旋告下齊之捷故得
威宣破竹力號拔山弛張七德之間舒卷五車之内東
周士庶咸居沸鼎之中西蜀蒸民悉在春臺之上蓋由
人事豈屬天時昔漢得韓信而興楚失陳平遂滅今者
江騰海沸山動岳摇荆門告累卵之危淮楚陳剖胎之
難赤眉卷地黃巾滔天公侯無匡合之才藩鎮乏縱擒
之術若不預咨賢哲早託英雄則何異魚遊宋池燕巢
衞幕崑岡火發玉石俱焚歴陽水來知愚同䧟雖思嘗
膽何補噬臍且擘斷華山宜假巨靈之力決平洪水須
憑大禹之才是以上自一人下同百辟僉云非相公不
能定荆楚非相公不能綰貨泉既無異於肩堯遂有成
於命說伏冀遽離犀浦遠赴龍山銷君王旰食之憂解
黎庶倒懸之急某家在湖外即出關中遂假道於荆關
獲起居於梅鼎仰將軍之大樹敢議營巢窺丞相之巨
川唯希在藻伏惟照鑒
謝路相公啓胡曾
某啟某蓽戶庸人荷衣賤子道慚墨妙業媿筆精傚枚
叟之文章惟憐七發感潘生之歲月巳歎二毛失路腸
迴迷邦足刖蟻棲培塿蛙伏潢洿自笑柴愚誰憐參魯
尚思逐鹿未分牽羊將趨渙汗之程詎學邯鄲之步但
以才非迥出性乏孤標雖勤測管之窺終類正墻之視
有心吐鳳無夢懷蛟不痊曹操之頭虚刺蘇秦之股誠
宜世棄敢望將來方嗟碌碌之生忽忝戔戔之幸朽株
委地永甘夫子之捐枯骨凝塵豈料昭王之市遍身德
澤滿目恩輝寧止負嵩仍兼載華既蒙蜀顧敢望秦留
即遂面走鹿頭背馳鶉首如升青昊似入玄都不知劍
閣之艱豈覺刀州之遠伏惟相公神資重器天縱偉才
邦國金城朝廷玉燭丈高庾月詞峻謝山纔見紫髯便
居黃閣陶鈞百辟啟沃一人議平吳皓之時雖云推局
報破秦堅之日不廢圍棋故能早執化權久司政柄今
則暫辭龍闕來鎮龜城將軍之細柳雖新丞相之鹽梅
仍舊不煩將士自伏雄圖揚麾而氛祲晨銷按節而妖
星夜落劉焉原野昔為累卵之鄉杜宇山河今作覆盆
之地曾實慚孤陋叨沐招延鄭驛將窮燕臺漸近那能
倚馬妄竊扳龍仰天上之程途巳親台席指人間之岐
路尚感客星披霧非遥拜塵在即
頌
唐
大唐中興頌(有序)元結
天寳十四載安禄山陷洛陽明年陷長安天子幸
蜀太子即位於靈武明年皇帝移軍鳳翔其年
復兩京上皇還京師於戲前代帝王有盛德大
業者必見於歌頌若今歌頌大業刻之金石非
老於文學者誰宜為頌曰
噫嘻前朝孽臣奸驕為惛為妖邊將逞兵毒亂國經羣
生失寧大駕南廵百僚竄身奉賊稱臣天將昌唐繄睨
我皇匹馬北方獨力一呼千麾萬旟戒卒前驅我師其
東儲皇撫戎蕩攘羣兇尅復指期曾不逾時有國無之
事有至難宗廟再安二聖重懽地闢天開蠲除妖災瑞
慶大來兇徒逆儔涵濡天休死生堪羞功勞位尊忠烈
名存澤流子孫盛德之興山高日昇萬福是膺能令大
君聲容沄沄不在斯文湘江東西中直浯溪石厓天齊
可磨可䥴刊此頌焉何千萬年
蘄州新城門頌(並序)符載
城于防春秋書之重時也城於蘄輿人誦之美
功也何可謂之功曰余得言之矣大唐庚辰歲
秋九月岳鄂觀察使御史中丞鄭公前牧於蘄
春始佩銅虎符是年冬十一月蔡人不虔天子
詔諸侯之師誅破之我有疆場與人腹背慮禍
甚劇為虞落然民大愁恐若宼暴至是邦也夙
昔無事人傲慢垂百餘祀城隍不張頽墉壞堞
僅為平野公乃度舊址量客土備畚鍤肅丁壯
勃焉而興於是謹刀布以索力考鼛鼓以蕩氣
嚴進退以設令立師伍以程課烝徒雷呼萬鎚
星飛誅惰聳勞間無留時凡甲子五癸即崪然
城成矣墉高三雉門容兩轍周廻一千八百四
十步門臺睥睨霞赩雲截如崇山斷岸邈不可
嚮議金湯者我居首焉日者嗣曹王臯討希烈
之叛於此嘗具板幹作為坯築役徒巨億經費
稱是樹而復潰卒無能名風俗耉老以為蛟螭
靈怪蟠窟固護使人不見其績也公躬自省視
循理辨物心禱且計輔之至誠遂用堅緻於戲
蘄城楚舊封也疆淮蔡邇申息地當隘束實生
攻奪若嚮時敵者軀鐵衣出穆陵襲我無備摇
脛而至即江淮之南吾見其波動矣然俾夫大
藩倚其固屬郡抱其勢千里士庶高枕而卧宼
不敢萌彎弓捻矢之意者新城之謂也繇是大
君聽民間威聲聞望以公有文武上才秉心塞
淵可以防方隅可以握貴權故拔自倅牧雄居
盛府山川憧蓋皆舊物也寄任之重夐無其鄰
夫賢為世重績因時達微新城吾見公之力才
事業其堙鬱不揚乎鯫生作頌頌以示後詞曰
庚辰之歲鶉首有彗人用五兵維彼蘄下疆及風馬實
啟戎情在昔無虞蔑其闉闍埤堞頽傾我公作守恢拓
荒舊乃新其城百堵言言四阿孱顔矗如雲平扼衡據
會寇不敢過生人休寧綱維盛烈遭時而發鴻振芳名
我有貞石不追不琢孰聞風聲是用作頌冀茲不朽與
日月永明
元
平寇碑頌黃順翁
巍巍大邦四海八荒共臣我皇迷民蚩蚩迭爾危機為
其不為敚攘相挻誰為禍先致此蔓延元老奉辭肅將
天威蘊崇芟除成百世勲來宣來旬滿空皆春郡邑承
流民瘼其瘳賣劒買牛綠野花村抱子弄孫以畜鷄豚
粟米絲麻出奉公家社鼓諠譁請問丁寧民曰既平時
當告成是以衮衣以我公歸公功宜碑此碑如何匪如
其他可琢可磨北面南征隨風流聲凛凜威名喬木陰
陰忠烈傳心振古如今心協道同迄成豐功基開無窮
資源東西淇水之湄立石於斯有筆如椽勒之削堅惟
以永年
明
平江漢頌宋濂
天命皇上為億兆生民主旌麾所向悉臣悉庭初以軍
旅之師興濠泗間遂撫淮南平江東攻浙東西下之版
圖所入方數千里定都江左發政施仁戴白之叟垂髫
之童涵泳至化皥皥熙熙如承平時于時陳友諒據有
江漢僭居大號賊殺其主飭修艨艟虐驅烝黎如蹈水
火不自度力又蜂蟻之衆直窺豫章三月不解皇赫斯
怒乃諭羣臣曰陳為不道敢屢予侮昔者蕩摇我邊方
侵軼我姑孰伺偵我金陵賴爾一二臣鄰之力攻而敗
之予亦親覆其巢穴中宵竄走假息武昌予不忍追殱
之冀其悔禍以自逭於天刑癸夘之夏乃復圍我豫章
是其凶德無厭自取殄滅此天亡之時天之明威予不
敢不順惟爾熊羆之臣不二心之士尚弼予以成厥功
羣臣曰都於是右丞臣達參知政事臣遇春帳前親兵
指揮使臣國勝同知樞密院事臣永忠臣通海備厥戎
器簡厥師徒以俟七月癸酉上躬擐甲胄禡纛龍江帥
樓船數百蔽江而上陳因大讋解圍遁丁亥與我師遇
鄱陽湖之康郎山戊子上分舟師為十二屯命達遇春
永忠突入敵陣呼聲動天地矢鋒雨集砲聲雷鍧波濤
起立飛火照耀百里之内水色盡赤焚溺死者動一二
萬流屍如蟻滿望無際巳丑焚偽平章舟刈戮二千餘
辛卯復酣戰賊將張定邊素號梟猛上親禦之將士皆
死戰歴一二時遇春等左右夾擊殺士卒無算張中矢
百餘而退潛保鞋山不敢吐氣我師亦據湖口扼彼喉
衿列栅南北江岸置火筏中流水陸戒嚴以候其發八
月敵將又遣舟五百艘掠糧都昌又為我大將所獲壬
戌賊計窮冒死突出將上趨九江上命諸將一時俱合
共大戰如戊子自辰達酉督戰益急友諒中飛矢斃於
舟中癸亥䧏其衆五萬上命釋之不戮一人凱歌而旋
舳艫相銜旌旗飛翻不疾不徐委蛇而來萬姓歡迎俯
伏道左山川草木皆有喜色告廟飲至行賞論功賜遇
春田若干永忠田若干其餘將士賚金繒有差臣稽在
昔曹操治水軍八十萬來攻孫權而周瑜黃蓋敗之於
赤壁苻堅發長安戎卒六十餘萬騎二十七萬以侵晉
而謝玄謝石敗之於淝水然赤壁不過一焚而走淝水
亦不過兵亂而奔未始大戰也而史臣且書之以為美
談矧今湖口之捷血戰累日天地晦冥日月無光山湖
震盪其神功駿烈炳燿鏗鍧與天無極較之二國無足
多讓而歌咏不作非闕典與臣謹備著其事撰為詞頌
一通以流鴻績於無窮以俟太史氏之采錄云其詞曰
天眷有德實為哲王肆其神略以靖寇攘義旄東指㒺
敢弗恭風烈虎嘯雲遊龍驤長淮既歸江左攸屬浙之
東西樹侯置牧乃建國家以奠南服以懷中原以控西
蜀蠢爾小醜敢讐大邦集其凶頑鋒蝟斧螗輕陟我疆
以跳以踉亦既剪刈僵骸覆江洊濟六軍直傾其穴釋
而勿誅俾自懲刷盍胡不然復啄而咥翹其蟲臂當吾
車轍皇明震怒歴告在廷是決不悛命將往征爾選舟
師爾整甲兵漕爾糗糧各罄爾誠瑶光在中夷則之月
禡於江濱皇秉巨鉞以誓以戒以速以發紀律精明颷
天奮激旟旐揚揚艂艭將將戈矛洸洸鎧胄明明載怒
載厲載飛載颺雄威所吞巳無荆湘既與賊逢大呼衝
擊藥騰藜駁星流火戟虐燄電奔巨轟雷劈殺氣冥蒙
不辨咫尺矢鋒所貫什伍相聯縱横交紐命隕弗顛攅
桅凑颿筍束蝟編流尸塞川舟行弗前彼魄旣禠扶創
而逸聚於湖澳僅存喘息我方植柵江之南北火筏在
流掩蔽如翼越歴四旬飛走途窮將冐萬死以絶其衝
我師見之千艣如龍如兔之走如鷹之從酣戰六時由
辰達酉僕姑一發殪死賊徒貫睛交顱仆若枯柳大憝
既除餘不能醜逓相告言我誠不振我革我頑歸我至
仁誰謂培塿可高嶙峋再拜稽首來䧏來臣皇曰俞哉
汝俘予受宥汝弗劉予汝父母汝凍予衣汝饑予哺昔
何昏迷今始撤蔀奏凱而旋騎吹鬱摇形於樂歌節以
鐲鐃飲至於廟頌賞於朝帛堆其家肉登其庖都人聚
觀舉手加額或歌或謠有聲嘖嘖干戈相尋匪一朝夕
自今升平可坐而筴惟皇神武動則克之羣策盡屈四
方式之惟皇寬慈䧏則釋之義聲動盪疇能敵之惟皇
明斷遇事即決洞見千里不隔一髮所以四征成此駿
烈大小畢朝孰敢肆孽在昔赤壁洎乎合淝事可無讓
可無詠詩臣雖微賤文字是職對揚皇休並獻臣臆三
代以還用仁興國皇宜遵行永作民極
箴
漢
荆州牧箴揚雄
杳杳巫山在荆之陽江漢朝宗其流湯湯夏君遭鴻荆
衡是調雲夢塗泥包匭菁茅金玉砥礪象齒元龜貢篚
百物世世以饒戰戰慄慄至桀荒溢曰我在帝位若天
有日不順庶國孰敢余奪亦有成湯果秉其鉞放之南
巢號之以桀南巢茫茫包楚與荆風慄以悍氣銳以剛
有道後服無道先強世雖安平無敢逸豫牧臣司荆敢
告執御
晉
學箴李克
夫極靈智之妙總會通之和者莫大乎聖人是以物必
有宗事必有主見形者衆及道者尠逐迹愈篤離本逾
遠遂使異端與薄俗俱興妙緒與淳風並絶將越禮棄
學而希無為之風矣作學箴詞曰茫茫太古悠悠鴻荒
蚩蚩萬類與道兼忘聖跡未顯賢名不彰迨此鼓腹率
我猖狂資生既廣羣塗思通闇實思明匪予求蒙遺巳
濟物而天下為公大庭倡基羲農弘贊六位時成離暉
大觀澤洽雨濡化流風散比屋同塵而人㒺僭亂爰及
中古哲王胥承質文代作禮統迭興事藉用以繁化因
阻而凝動非性擾静豈神澄名之攸彰道之攸廢乃損
所隆乃崇所替刑作由於德衰三辟興乎叔世既敦既
誘乃矯乃厲敦亦既備矯亦既深雕琢生文抑揚成音
羣能騁技衆巧竭心野無陸馬山無散林風靡不動化
㒺不移人之失德反正作竒乃縱欲以越禮不知希競
之為病違彼夷途而遵此險徑狡兔凌岡游魚遁川至
頤深妙大象幽玄棄餌收罝而責功蹄筌失統喪歸而
寄旨忘言考異徵詞拔本塞源遁跡永日尋響窮年刻
意離性而失其常然世有險夷運有通圯損益適時升
䧏惟理道不可以一日廢亦不可以一朝擬禮不可為
千載制亦不可以當年止非仁無以長物非義無以齊
耻仁義固不可遠去其害仁義者而巳力行猶懼不逮
希企邈以遠矣室有善言應在千里况乎制行復禮克
巳風人司箴敬貽君子
明
程門立雪箴廖道南
於皇孔聖夢見周公仰思坐旦道行志同肆若孟氏隱
几而卧達則兼善才高王佐迨於有宋水落星奎二程
崛起伯仲名齊明道學孔中和純粹定性知命俯仰無
愧伊川希孟嚴毅剛正直躬弗屈天牖其性海内羣彥
鼓篋及門傳心講學浩氣恒存游氏定夫睟然德宇從
事扶溝師門見與楊公中立天資夷曠載道而南殊可
嘉尚玄冥司令積雪盈庭二君列侍月弄風吟睠兹畫
圖宛然心目若孔鑄顔仰鑚瞻忽寥寥千載吾誰與歸
惟警菴公為南楚師教以躬行道由心契月岩講學嶽
麓游藝秉鐸黃陂追蹤二程夢寐見之景懷儀刑惟予
小子夙欽高蹈至人神交啟我精奥顧圖思義歲寒雪
零希賢希聖為座右箴
湖廣通志卷九十五
