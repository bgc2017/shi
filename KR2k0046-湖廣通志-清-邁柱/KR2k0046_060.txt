湖廣通志卷六十
忠臣志(有補遺附增)
武昌府
晉張光晉書列傳字景武江夏鍾武人家世有部曲
以牙門將代吳有功歴遷北地都尉以百餘兵戍馬
蘭山北賊圍之百餘日屡出竒計擊破之擢守順陽
加陵江將軍與江夏太守陶侃敗陳敏將錢端於長
岐劉弘表光勲遷材官將軍梁州刺史先是秦州流
人鄧定等為盗因計賂巴西太守張燕密結李雄進
逼漢中光至魏興結諸郡守共謀進取而張燕受賂
阻兵光斬之以徇綏撫荒殘百姓悦服光却鎮漢中時
逆賊王如餘黨李運等自襄陽入漢中光遣參軍晉
邈拒之邈受運賂反復欺光賊遂大盛光嬰城固守
自夏迄冬憤激成疾佐吏勸光退據魏興光按劍曰
吾受國厚恩不能翦除宼賊今得自死便如登仙何
得退還也聲絶而卒年五十五百姓悲泣遠近傷之
子炅少辟太宰掾英邁多才略有父風與賊戰歿
唐李磎唐書李鄘傳磎字景望鄘孫人中末進士累
遷戶部郎中分司東都黃巢䧟洛磎挾尚書八印走
河陽留守劉允章為賊脇遣人索印磎不與允章悟
亦不臣賊嗣襄王之亂轉側淮南高駢受偽命磎苦諫
不納入為學士乾寧元年進同中書門下平章事後
為李茂貞王行瑜等所殺行瑜誅詔復爵贈司徒諡
曰文磎好學家有書萬卷世號李書樓子沇字東濟
有俊才亦遇害贈禮部員外即
廖忠楚記通城人宣宗時與弟恕募兵捍宼有功封
虎威將軍弟封端國公忠迎敵黃巢賊斷其首猶躍
馬七里許宋淳祐中縣令陳邦微立廟祀之祀鄉贒
五代吳仲舉宋史吳中復傳仲舉字太冲興國永興
人仕南唐為池陽令曹彬平江南遣使招降諸郡仲
舉殺使者城䧟被執舉曰世禄李氏國亡而死職也
彬義而不殺祀鄉贒子幾復中復
宋李涓宋史列傳字浩然駙馬都尉遵勖曾孫以蔭
至通直郎知崇陽縣靖康元年京城被圍羽檄召天
下兵鄂部縣七當發二千九百人皆未集涓獨以所
募六百銳然請行募士多市人不能軍涓出家錢買
牛酒激犒之即日引而東北過淮至蔡天大雪敵游
騎集涓馳馬先犯其鋒頗殺其騎且走涓乘勝追北
十餘里大與敵遇飛矢蝟集血戰死
陳求道宋史列傳字得之咸寧人康民子第進士靖
康間判都水監朝議二帝出郊請和道力爭之不聽
金人立張邦昌下令在京官不朝者死道稱疾不往
嘔血累日以二帝蒙塵屡欲自殺救得免先是陳留
河決道治之七日復故道尋為襄鄧隨郢鎮撫待命
未行值兵亂乃之蒲圻龍堂寺招撫劉忠叛劫道為
主將道叱之乃殺其妻蔡氏及二子符佺脅之罵愈
厲賊以刀劈口拔出舌而死獨符子凱竄山谷得免
賊退始得道屍瘞於興陂祀鄉贒
元劉碩元史劉耕孫傳碩茶陵人至正中為江夏縣
魯湖太使起義兵援茶陵死之
明李琥武昌人宣德時由貢授左軍都督府都司土
木之變隨英宗職掌槖饘侍左右備經艱苦誓死不
渝卒䧟其難天順間廕子入監(舊通志)
汪洪分省人物考字克容蒲圻人成化乙酉順天鄉
試第一明年登進士歴戶部郎中陟山東參議以拒
冢宰尹旻子請謁譖之中官汪直謫知綿州歲旱捐
賑全活甚衆濬水源創石盤七堰溉田數千頃先是
御史張瓚開置壩底諸堡以通茂州洪至往理戎務
土苖突出洪倚塹控弦與之交射中流矢墜巖死居
人月夜每見乘馬如生立祠祀之
吳裕中三楚文獻錄字磊石江夏人方髫齡即穎出
絶倫及父卒益發憤讀書聲實日進萬歷已未成進
士初授順德令邑多陋規裕中一切斥絶首行保甲
法擒勁賊十二人攝新會於猪頭山建署設哨伏莽
寧戢入為御史魏璫羅織忠讜次輔丁紹軾比之乃
夜肅衣冠昭告二祖列宗伸紙具疏風旋滅燭者三
中叱之曰何物鬼伯輙肆狂侮續火脱草奏上削奪
廷杖百適飲某所緹騎至四座失色中從容曰昨具
小疏此來必為我也至午門拜杖血飛如注肉成糜
骨節碎折猶頌天子聖明不絶稍甦語所知曰杖亦
君恩惟四疏才達其一諸君當為我續繕後三疏次
第封奏可告無罪於先皇又曰母氏遠隔豈知今夕
兒為國死未幾氣絶年僅四十一諜者報紹軾方手
茶杯忽墮地碎摳身連呼曰無預我事左右驚問曰
適見吳御史來越二日暴死母夫人微聞其事曰兒
其以諫死乎兒為范滂吾為滂母矣懷宗初追贈太
僕寺卿廕子諡忠烈祀鄉贒(並見舊通志)
徐學顔字君復永康人懷宗時以恩貢為楚府左長
史引翼匡輔王甚敬之強宗為戢江夏令缺當事推
其才委知縣事時獻逆告警顔繕修禦備誓以死守
繼而賊勢蜂擁監司王揚基率衆先遁城䧟顔挺身
格鬭斷左臂大罵不屈死一家二十餘人殉焉
李毓英固安人武通判獻賊䧟城舉家自縊
汪文熙武昌衛經歴獻賊䧟城死之
戴良瑄江夏廵檢獻賊䧟城死之(以上明史稿)
曾栻字季子臨川人由辟舉令蒲圻以正竒今古四
案課多士時流寇猖狂軍需旁午一以息事寧人為
本癸未春獻賊破蘄黃栻練鄉兵城守六月省城䧟
遂請援於撫治李乾德檄副總何日德帥所部遊擊
鮮傅二弁兵隸之合鄉勇得勁卒三千賊統輕騎百
人走間道猝至栻揚兵沙磧摧其前鋒賊驚遁七月
賊整大隊二十萬四集官兵潰散栻單騎擊賊憤憊
墜馬死鄉人吳珊潛瘞王墩廟側後其子發塜襚歛
面色如生
李之秀字偶生山陽人深曉天文懷宗時由保舉授
興國州同釐清軍政暇即與士子校閱文藝擢知階
州死流賊之難
王良鑑字藻懸霍山人由貢生令嘉魚獻賊䧟城被
執罵賊死(以上舊通志)
周縉(詳鄉賢志)
吳思溫字江黃江夏人萬歷乙卯鄉舉任均州學正
鑄器祭祀先聖陞雲南順州牧苖蠻犯順撫循有方
歷廣西布政致仕歸值獻賊薄城率兵守保安門抗
節而死蘆蓆蔽尸數月不變
貢其志字以達江夏人天啟甲子舉人知四川雲山
縣歸獻賊破城與妻妾闔門舉火自焚死(以上舊通志)
李甲宇孚先蒲圻人博洽好古慕竒憤激不可屈懷
宗庚午舉於鄉署零陵諭聘試滇中稱得士遷蜀雙
流令邑舊無城郭甲為鑿濠編柳以備不虞邑又苦
靛税立條禁飭吏胥無苛斂民便之土司有㗖以金
帛者甲叱曰令為民來不為金帛來兼署新都政聲
大著擢建昌衛同知甲已趣装值流宼屠成都甲聞
憤怒誓不與賊俱生遂駐黎州同兵備胡恒戶部范
文光等起義兵殺賊進師榮經甲獨冐矢石先登馬
逸而北有掖之遁者甲奮呼曰生復何為吾得死所
矣遂奮躍罵賊而死(郡志)
賀逢聖三楚文獻錄字對揚江夏人時泰子萬歷癸
卯舉於鄉署應城諭丙辰成進士廷對第二人除編
修筮仕之初别薰蕕嚴履錯宗風澹泊不關與一事
不輕識一人當是時魏璫竊國柄能生殺予奪人人
爭媚之至為建生祠璫弗重也必欲羅致逢聖得一
言以為榮使人持厚幣乞上梁文逢聖拒之謝不能
然璫心尚屬逢聖甲子命典留都試或謂逢聖此上
公意宜往謝逢聖不應即日戒装出都璫怒有旨自
涿州追還以他僚代時璫流毒縉紳楊左諸贒共罹
慘禍逢聖乃力疏歸養甫抵里門而削奪之命下矣
懷宗立詔起南祭酒晉少宗伯由少宰陟禮部尚書
時烏程虞山攘臂交訟在廷互相偏袒逢聖獨不為
惑嘗語人曰黃扉何地而相持為市閧之所諸君即
不為名節謂國體何未幾以原官兼東閣大學士入
閣辦事逢聖感恩知遇夙夜悚惕雖在政府不久然
體國公忠勤勤啟沃必罄底蘊因與首輔不協屢疏
乞休歸尋遣行人存問逾年復奉優旨敦趣起用終
以同事不合而歸里居蕭然應門止老僕一二人時
與鄰曲親舊握手道故坦率不異寒素癸未獻賊破
蘄黃趨鄂城逢聖急詣當事為攻禦計躬擐甲胄率
先登陴賊晝夜攻城急乃請楚藩發藏勞軍王不應
逢聖猶慷慨誓衆以忠義相激勵六月朔廵撫王揚
基擁兵遁城遂䧟逢聖入告夫人危氏曰吾大臣家
不可為賊辱乃投淄陽橋下死闔門殉節者二十餘
人賊退六閱月湖水涸得其屍面如生直立橋柱間
白鬚飄颻若神事聞優恤諡文忠祀鄉贒
何應軫宇天經江夏人懷宗乙亥拔貢廷試欽取監
元入詞林告假歸閉戶著書獻賊破城執之不屈死
諡忠烈子啟祐黃州府庠生孫太學生工醫
吳兹明武昌縣人懷宗時以掾仕黃縣尉流賊破城
不屈死祀鄉贒
孫鵬舉字何知江夏人歷官松陽令致仕歸獻賊攻
城與賀逢聖商堅壁計城䧟獨冠帶坐中堂家人挽
之避怒叱去之賊至罵不絶口遂遇害一門赴水死
者十餘人祀鄉贒(以上舊通志)
張鳴錦字養晦江夏人明末指揮千戶獻賊破城被
執不屈舉家三十餘口死之
皇清許立達通山人任江浦令順治十六年海宼䧟城
殉難
贈江南按察使僉事廕一子其組入監
劉日襄字放雲武昌縣人弱歲有名藝苑順治初
以貢授賓州牧土宼叛攻城䧟襄曰城亡與亡復
何言遂不屈死事聞
贈廣西右參議
賜祭予廕
張芑字雪岑桐城人由監生任武昌通判康熙戊
辰年五月裁兵夏逢龍等以索餉鼓譟圍廵撫及
武昌府署露刃挾芑至閱馬厰芑奮身直上斥之
曰汝等受
朝廷豢養數十年不思報效輙敢狂悖若此汝等肉尚
足食乎夏賊大怒將斬之父老數百人奔號懇救
良久方觧乃囚之時芑攝府篆賊索印甚急徧搜
不獲蓋芑早辦一死囑母懷印匿他所及賊分兵
掠地母得出城因令家人送飯通信而印仍歸芑
矣夏逆兩發偽劄授以官芑皆罵而裂之聞糧道
葉映榴自剄死柩出城芑謂守者曰吾與葉公同
鄉里汝同吾登舟一送可乎守者許之於是往撫
葉棺痛哭畢亟躍入江中守者赴救不得死仍挾
以歸六月夏逆犯荆州下芑等於獄芑俟防稍懈
逸出至三義菴薙髮易服約二衲同買舟東奔抵
鄔穴錄状付郵傳上之部并馳羽報各路督撫提
鎮請師征討會蘄州叛兵丁原者倡衆内訌芑與
蘄州營備李馞延設伏擒斬之州遂平芑住道士
洑僦民居治事檄各屬飭器械辦芻糧共為犄角
之計復出示招徠流散遠近士民稍稍寧輯賊有
出没境上者皆捕斬無失由此賊不敢東下七月
振武將軍瓦荆州新將軍巴江寧將軍博帥大兵
抵蘄水芑謁見三將軍慰劳甚至因命隨征催辦
糧餉大兵克復黃州獲逢龍將軍命芑監磔逢龍
等於市芑取肉數臠酹酒遥祭葉映榴觀者無不
稱快賊平奉
旨知諸臣不屈状仍復芑原官後陞工部都水司員外
子廷慶江夏知縣陞永順府同知廷珩癸卯進士
為日講官翰林院檢討
漢陽府
唐張抃孝感縣人明一統志張抃廟注天寳中抃為
張廵禆將尹子竒圍睢陽廵使抃如彭城許叔冀請
救冀不應又副南霽雲潰圍告急於賀蘭進明明無
出師意愛抃及霽雲勇欲留之為大饗樂作霽雲泣
拔刀斷一指以示不留抃亦斷一指竟不食歸報及
城䧟抃與霽雲等三十六人俱不屈死數日抃見夢
家人曰吾得請於帝為南嶽司錄行人間賞罰未幾
進明暴死若震(並見舊通志)
宋黨仲昇漢川人孝宗時敵圍安陸遊騎至漢川昇
與同邑趙觀許卨保守南河擊斬其先鋒遣死士焚
其戰艦敵大敗昇復劫其寨殺千餘人中流矢死贈
修武郎官其後(舊通志)
汪涯楚記字萬頃漢陽人賈似道為宣撫時請為客
元世祖圍武昌似道乞和師退欲作露布獻功涯瞋
目曰人以利退師又兒弄主上何露布為似道怒撾
殺之其母聞之曰汝以直死我則不辱可以下報先
君矣亦自沉
明趙元有閩中舉人明末令黃陂歲荒疫流寇蝟集
民盡流亡獨宿城頭晝夜防衛賊大至捐軀以殉
夏統春字元夫明末授黃陂丞兼署黃安黃梅皆有
聲遷判涪州未及發值獻賊攻黃陂春冐矢石以守
凡十五畫夜賊忽觧去號衆曰此懈我也宜益備更
五日賊果突至城遂䧟春死戰南城被執賊欲以為
守春指賊大罵賊怒斷其右手復以左手指賊又斷
之目眥盡裂罵益厲賊斷其舌剜其目猶以頭觸賊
遂支解
薛聞禮武進人明末由府史任黃陂尉民以歲歉逋
漕粟聞禮貸千金輸之民頼以蘇張獻忠䧟黃陂愛
其才脅與俱去乘間脱歸會士民殺偽官令士民遠
避已獨留俄賊至將屠城聞禮曰殺偽官者我也賊
欲活之詈不止乃見殺(以上舊通志)
丁普郎分省人物考黃陂人從征陳友諒有功授行
樞密院同知復與友諒戰鄱陽身被十餘創首脱猶
執兵若戰状直立不仆贈柱國上將軍封濟陽郡公
從祀康山忠臣廟子鏞世襲千戶祀鄉賢
鄧鑑明一統志黃陂人任光禄署丞正統已已從英
宗亡於陣景泰初錄其子為裕州守祀鄉賢
胡維昌宇日俞漢陽人萬歷乙卯舉人甲申左鎮跋
扈劫掠鄉村昌率衆禦之為亂兵所執罵不絶口而
死
朱祚宏宇千臺漢陽人萬歷戊午鄉薦懷宗時由梁
山令歷官川東兵備副使癸未獻賊入蜀被執不屈
死
謝淳培宇應侯江夏人著籍漢陽天啟甲子舉人博
學能文著述繁富癸未五月獻賊䧟會城執之不屈
遇害(以上舊通志)
吳暢春三楚文獻錄字梅初漢陽人懷宗八年任潛
山縣天堂寨廵檢時流賊飄忽天堂為江皖障蔽暢
春造器械積糗糧練鄉勇據巖險誓以死守是年却
賊於乾阪丙子春賊掠英山偪天堂暢春結草燃火
為疑兵賊驚退丁丑春勁賊十餘萬漫入潛暢春再
戰再捷相持久之賊復誘戰奮擊䧟伏中手刃數賊
被執不屈死事聞贈廸功郎祀潛山名宦廕子卿高
才博學
王會篇字治徵漢陽人懷宗丙子舉人任武昌府教
授誨諸生以忠孝為先貧者資其書籍筆楮會獻賊
將至或勸遁去慨然曰官無尊卑食其禄者死耳城
破遣子澹由濠出闔門三十餘口殉難澹甫十齡逃
至黃州遇貧儒詢知泣曰此吾恩師子也留撫三年
歸入府庠
傅如圭字元錫孝感人時特行保舉法撫按以如圭
應詔赴部試授知縣移家武昌癸未五月獻賊䧟會
城如圭大罵死子邦霖官生邦貞楚國賓同殉難
舒顯應字孟錫孝感人任東鄉令歷鳳翔知府歸里
癸未避獻賊亂居武昌城䧟被創死顯應性耿介寡
交遊獨與楊忠烈漣友善忠烈死哭而殮之
鄧謙字少予孝感人懷宗戊辰進士授大理評事歷
山東糧儲副使已卯流賊破城帥所領血戰地上手
殺數人與季父有正同被害一時族戚從死者四十
六人事聞贈光禄寺卿廕子天申入監賜祭葬祀鄉
賢
熊烈獻字無競黃陂人以恩選倅濟南時流寇猖獗
兵有譁言多方接濟軍乃用命兼綰德州篆引泉入
會河多立閘堰時啟閉運舟得濟濟南復警獻兼程
進縋入城中糧盡死子三從死者二人
程良籌字持卿孝感人天啟乙丑進士魏璫擅國削
籍懷宗戊辰起授行人考選吏部員外掌選事獲罪
時相坐事遣戍歸里時流寇䧟荆襄楚豫瓦解籌同
參政夏時亨立寨白雲山起義兵與戰走之遂克復
孝感雲夢俄敗受圍於白蓮寨寨潰被執不屈死事
聞贈太常少卿廕其子正萃弟良筠良節俱以父任
艮筠官刑部主祀鄉賢
程道壽字應上孝感人以明經授萊安令多善政解
組歸明末闖賊破楚郡邑賊問誰殺掌旅者壽曰老
夫也賊怒杖之不死繫之獄令為書招降白雲砦壽
罵曰我恨不能助白雲滅汝何招也遂遇害事聞贈
太僕寺卿祀鄉賢(以上舊通志)
黃州府
宋趙令&KR0882;宋史列傳安定郡王令袊兄建炎初通守
鄂州領兵戍武昌賊閻瑾掠黃州而去&KR0882;渡江存撫
之黃人乃安李綱言於上擢知黃州奉詔修城六月
而畢屢郤劇寇以内艱去詔起復時金人犯黃州郡
卒浮江告急&KR0882;疾趨夜半入城金人力攻城䧟欲降
之大罵不屈敵怒鞭之流血被面罵不絶口而死時
都監王遠判官吳源廵檢劉卓俱同赴難事聞贈&KR0882;
徽猷閣待制諡曰愍忠
李誠之宋史列傳字茂欽東陽人慶元間知郢州知
金人必敗盟大修邊防戰攻守禦之具移知蘄州蘄
自南渡以來未嘗被兵誠之曰備禦無素長驅而來
將若之何教閱廂禁民兵激之以賞積粟四萬酒庫
月解錢一無所受寄諸公帑以助兵食會黃州失守
誠之併兵十餘萬勉以忠義城䧟率兵巷戰殺傷相
當子士允戰死誠之引劍將自刎呼其妻曰城已破
汝等宜速死無辱妻許及子婦等皆赴水不死
秦鉅宋史李誠之傳鉅字子野通判蘄州金人犯境
與守李誠之協力捍禦城破鉅與誠之各以自隨之
兵巷戰死傷略盡鉅歸署疾呼吏人劉迪令火諸倉
庫乃赴一室自焚有老卒冐火挽出之鉅叱曰我為
國死汝輩可自求生掣衣就焚而死次子浚與弟瀈
偕死教授阮希甫判官趙汝標錄事參軍杜諤都監
嚴剛中俱與難各贈官有差時統制官孫中小將江
士旺陳興曹全邱卞軍士李斌等皆鬭死
寗時鳳宋史李誠之傳字祥夫浮梁人蘄春主簿金
兵寇黃郡守李誠之檄以共守死於難
何大節宋史李誠之傳黃州之䧟守臣何大節投江
死焉
米立宋史列傳淮人從陳奕守黃州奕降元立潰圍
出江西制置使黃萬石署為帳前都統制元兵略江
西立迎戰於江防被執時萬石以降行省遣諭之曰
吾官銜一牙牌書不盡今亦降矣立曰侍郎國家大
臣立一小卒耳何足道我三世食趙禄趙亡何以生
為再三說之不屈遂遇害
王玠明一統志景定間為蘄黃鎮撫使司幹辦公事
會鎮撫使孔彦舟謀叛玠開陳百端不聽大罵曰逆
賊恨不斬汝萬叚彦舟並玠家屬沉之龍眼磯後人
立廟磯上祀之按蘄州志玠長洲人宋高宗紹興二
年死則明一統志作景定間疑誤
王彦明明一統志宋末守蘄州元兵至彦明力戰糧
乏不屈率其屬乘大船於城西中流鑿船沉水而死
蘄人立廟祀之按楚志彦明不知何處人死時在理
宗景定間非宋末也
元張好古元史張晉亨傳好古字信甫中統間移戍
蘄州李璮叛據濟南宋人攻蘄好古率兵迎擊力不
支死之其父晉亨在濟南軍中聞而哭之曰吾兒死
得其所矣
吳汝字國棟饒州人至正間戍邾城大水隄盡决汝
悉力載石於巨舫塞之徐壽輝倡亂破邾下武漢諸
城汝起兵復武昌後飲黃鶴楼為偽漢兵襲破率其
麾下渡江以圖興復不克死之部將黃榮劉戶沈權
等統衆還饒州明太祖與陳友諒戰鄱陽黃榮以兵
從榮稱戰時見汝白馬紅袍憑空助敵上勅封護國
忠臣顯靈王邾民立祠祀之(舊通志)
余闕元史列傳字廷心羅田人至正中進士歷安慶
路總管陳友諒攻安慶堅守數月諒决水灌城闕率
家屬自刎明太祖旌其忠贈光禄大夫太子太保諡
文忠諭葬建廟祀之祀鄉賢
李宗可蘄州人有智略善槊余闕以兄女妻之用為
州判督義兵萬戶陳友諒䧟安慶宗可横槊擊殺甚
多聞闕死馳還或勸之降怒曰元帥遇我厚死即背
之他日何以相見地下乃驅其家屬盡殺之據床縱
飲至醉自刎(舊通志)
明陳策江西貢士萬歷中判蘄州黃梅賊首梅堂詹
三漢等猖亂踞蘄之柴家山楚撫約南操江合兵征
勦知州徐希明仝策居中調度指授方略策奮勇突
入巢擊賊賊以鈎中之莫能脱不屈而死後賊平獲
策屍面色如生
馬人龍鎮筸人懷宗時提兵千餘至麻城遇賊滿天
星等擁衆數十萬掠麻城北鄙龍同雷某爭前殺賊
戰於鷹山河賊尸蔽野會大雨賊四面環攻二將及
所部皆死之今麻城有雷將軍廟
魏時光南昌人有膽氣善舞雙刀懷宗丙子任廣濟
典史時邑為流寇新破設排兵三百人委光團練守
險高山賊據蘄州河口相持旬日不敢渡光募壮勇
夜襲賊營銃發賊驚手殺數人翼朝賊間道奄至衆
潰光獨立高坡持利刃砍賊賊環繞之被執不屈死
兄諸生某收遺骸揭當事匿不以聞閱半載兄復死
其友江州某哭而殮之手牘赴當道表光兄弟死状
始得請勅褒嘉
吳文奕福建人懷宗末任蘄水丞彬彬儒雅有良吏
風流寇亂奕守城南樓寝處數年賊至城䧟猶死守
汛地遂遇害
梁志仁江寧舉人懷宗末令羅田賊羅汝才等餘衆
䧟城仁持長矛巷戰殺六賊勢孤被執廹之跪罵曰
我堂堂百里宰肯屈膝爾死賊耶速殺我賊怒碎其
屍焚之妻唐氏奪刃殺賊不得嚙賊手並見殺
單思仁懷宗末仁羅田典史乙亥流賊䧟城同縣令
梁志仁不屈死
吳鳳來福建舉人懷宗末任羅田教諭流寇䧟城不
屈死
盧大受寳慶人任羅田訓導流寇䧟城死之
蕭頌聖定遠歲貢懷宗時任麻城諭癸未獻賊據城
授之官不屈死
郭金城四川人懷宗末提兵五百守羅田賊逼城率
兵大戰斬百餘級追至英山休州坂受困三日力竭
被執脇降不從遂遇害(以上舊通志)
劉廣明一統志羅田人洪武中以軍功為指揮僉事
守永平有膽略善用雙刀邊騎突入廣率四十餘騎
遇於城北力戰死之事聞遺使護喪至京賜楮幣以
葬祀鄉賢
張訓黃梅人官鴻臚序班告歸養親聞建文遇難拜
辭其父士英曰忠孝不能兩全矣乃正衣冠望北拜
畢投井死後因名曰忠井子孫環井而居(舊通志)
王聰明一統志蘄水人性謹畏膂力過人隸籍北平
以靖難累功封武城侯後北征戰死贈漳國公諡武
毅祀鄉賢
王一桂三楚文獻錄字千秋黃岡人萬歷已酉舉人
以戶曹督餉昌平殉難妻姚氏妾邱氏陳氏偕子女
家人二十七口皆投井僅遺十歲兒與一婢潛土穴
中得免贈太僕寺卿賜祭葬
吕鏞分省人物考蘄水人宣德丙午舉於鄉授萬安
諭陞令宣陽有政績調知清流縣流寇鄧茂七至清
流邑無城郭鏞拒之力不能支具服端坐庭中抗罵
不屈遂支觧清流人於阜城廟祀之祀鄉賢
沙瑞字鳳翔黃梅人以歲貢任寧府紀善宸濠反勒
瑞從事瑞泣曰大王即事成千秋後且稱叛逆矧天
下昇平藉何辭首亂以憂太后濠恚曰不從且死瑞
頓首流血曰大王急求臣臣固死耳逾三月卒不從
囚之乃痛哭自縊死祀鄉賢
奚世亮三楚文獻錄字明仲黃岡人嘉靖丁未進士
授南戶部主政𣙜税以廉潔著聲轉刑部郎為延平
守倭方寇閩或止之世亮曰承平受爵秩臨變而避
非忠也遂單車行移攝興化倭圍城者踰月世亮與
武帥分城拒守南城䧟亮迎戰身被數創死宼平乃
得遺骸於旗亭事聞贈參議廕一子予葬祀鄉賢妻
王氏以節旌
熊嗣先字懷愼麻城人萬歷間舉人授南充令陞叙
州府佐以督兵死奢賊之難贈秩廕一子黃州衛百
戶
韋宗孝黃岡人事母至孝母嘗卧病咳血宗必以手
承之母卒刻木像朝夕奉祀即道途飲食必先獻然
後敢嘗萬歷間授嵩明吏目值叛賊阿克䧟城被執
不屈闔家殉難贈本州同知廕子蜀麟入監
張邦翼字君弼蘄州人萬歷戊戍進士由臨海令遷
南戶部主事督學廣東移浙江驛傅道請免里解以
蘇民困監軍四川平安世咱諸蠻歷廣東廉訪使江
西右布政以耄乞歸癸未春獻賊襲城不屈死之祀
鄉賢
李新字即巖蘄州人萬歷中鄉舉令潛山歷戶部主
事奉差臨清鈔關舊有舟車二税奏免車税以便商
授陜西僉事以親老乞養歸獻賊屠蘄合家被執脇
之跪罵曰賊爾非秦人乎我執節入秦時爾厮養卒
耳豈為爾屈死則死跪不能也賊大怒新抱父屍就
刑祀鄉賢
周之訓字無逸黃岡人萬歷癸丑進士以計(闕)
清江浦約已通商督學入閩校閱皆出一手遷江西
驛傳補登萊參議殫瘁邊防以繕城功增級賚賜旋
移濟南分廵副使戊寅冬
國朝大兵從墻子嶺入攻濟南下其城之訓望闕再拜
死之弟之記伏闕疏陳贈光禄卿賜祭葬
石有恒字伯常黃梅人萬歷已未進士博學有大志
以文章名初授遂安令邑稱神君改調長興境内蕭
然會正月朔日海寇猝至為所執不屈死之事聞贈
太僕少卿諡忠烈祀鄉賢(以上舊通志)
李樹初字客天蘄州人建中子萬歷已未進士任戶
部主事晉郎中督宣大餉歷陽和知府時太監王坤
節制宣大按道俱行角門初稱病不見將中傷之適
璫敗得免晉口北兵備陞山西按察司副使致政家
居會流寇猖獗破家築磐石符乾二險蘄人頼之癸
未獻賊襲城被執不屈死長子廷慶貢生同遇害次
子具慶陳状允祀鄉賢(州志)
於斯行(詳鄉賢志於倫傳)
鄧祖禹三楚文獻錄字又元蘄水人萬歷已未武進
士授遊擊屢立戰功陞副總後備兵辰沅擒苖賊飛
天王張五保斬首千五百級搗其巢苖賊以平乙亥
丙子間流寇入楚移禹鎮黃德數與賊遇多斬馘功
已而移孝感會應城急檄禹往援孝感士人泣留曰
兵一動城必不可保禹不得已留兵一半守孝感率
七百人入應城賊突至圍之數重血戰自辰至酉僅
餘七八十人遂為賊所執欲降之禹曰須換郤心肝
乃可賊怒剜肉剖心而死賊退子天河乃覓屍歸祀
鄉賢
樊維城字紫蓋玉衡子萬歷末進士天啟七年坐事
謫上林苑典簿懷宗即位魏忠賢尚未服辜城抗疏
請誅之竝請褒䘏楊漣等十四人召還賀逢聖等三
十二人皆允行累遷戶部員外郎福建副使後罷歸
里居值流賊破黃州欲屈之大罵刃洞胸而死(明史稿)
王家錄字愧修黃岡人天啟辛酉舉人歷刑部郎有
請恤刑熱審諸疏改戶部出為延綏糧儲道陜西副
使會闖賊攻榆林錄同鄉紳督率軍民捍禦且戰且
守半月賊炮如雨城無完堞錄令軍婦運水澆之凍
結冰城賊遍穿地穴錄以火藥灌燒傷死殆盡勢稍
却復會寧夏諸賊合攻外援不至力竭引佩刀自刎
鄉官尤世威力勸止之錄因取紙蘸頸血大書忠義
字數百令軍士盡心守城城䧟自縊死屍六日不僵
賊衆見之多下拜者贈光禄少卿子二源發源復(舊)
(通志)
李梴三楚文獻錄字長甫蘄州人天啟壬戍進士初
令博野釐弊剔奸申堡制嚴保甲夜則設械伏火以
備不虞調正定魏璫莊佃為民害徑繩以法有童子
四人讀書僧寺夜被殺以疑東鄰梴至寺見聯有望
月字似僧名心驚曰此必奸僧外來密令捕之至一
橋果得僧訊之立服又有童無故斃於家以疑鄰媼
梴精醫視之曰此必中毒物果中苦杏毒以杏根搗
水灌之遂甦而鄰人獄觧入為武庫主事歷員外郎
中武庫散餉例有羡銀冐餉樣馬悉行裁革備兵遵
化值歲荒兵馬雲集民無宿儲僵卧滿道官兵竊殺
以冐功梴給錢煑粥又給印票為憑嚴妄殺之罪活
難民五千餘人致仕家居癸未春獻賊襲蘄被執不
屈死之事聞賜祭葬祀鄉賢子本裕本仁本晟以學
行知名
周啟元字善長黃岡人天啟丁卯鄉舉知高苑陴垣
單薄流賊䧟城元從容著朝衣坐堂上不屈死
郭以重黃州衛指揮聞黃城䧟赴難妻張氏有難色
重曰朝廷與我十三世金紫豈不能易一死乎吾將
先殺汝矣遇流賊脅之去重不從賊露刃恐之且誘
以富貴重曰如此從汝誠易但抱小兒者吾妻也汝
為我殺之吾無累矣賊果殺之重奪賊刃殺一賊羣
賊繼至遂赴水死(以上舊通志)
饒京字黃山蘄州人天啟壬戍進士練達世務初令
宜興調常熟行取御史廵按蘇松諸郡再廵淮揚甚
著風裁大奸蟠固不可動者悉按誅之遠近肅然癸
未獻賊毁城殉難祀鄉賢(州志)
岳璧字連城蘄州衛指揮使獻賊破蘄擁至城上脅
降璧怒曰我世臣也城亡與亡豈汝降哉賊怒刺之
仆地氣將絶揚目視賊曰我為鬼亦能勦汝時大雪
血流赤文餘目眦不合同時死者鄉官董一化饒京
諸生李化龍孫任盧如鼎如鼎以禦賊一家百口被
戮後皆祀鄉賢如鼎以子綋貴贈大中大夫(舊通志)
游之雲字飛卿廣濟人以恩貢任德州判遷陜西苑
馬監正流寇圍城雲死守不食七日與城俱亡
彭有謨麻城人少貧困被辱激(闕)懷宗時授副總
兵後里居率衆禦流寇以衆寡不敵屢戰而死
余士瑋字季美黃岡進士制行端方尺寸不苟明末
授九江推官左兵叛抗義不屈斷其左臂父老泣扶
出城越十日卒於廬山
胡士定字振常廣濟人副憲士容弟也由選貢歷穎
州衛經歷流寇屠城執之使降罵賊死後其子玉成
亦罵賊死(以上舊通志)
皇清官撫渙字萃之蘄水國學順治初令會稽時郡守
持法太峻渙請少需之弗聽民乃揭竿殺郡守及
鄰邑官不忍及渙渙抗節數日始遇害事聞
賜祭葬
贈按察司僉事錄其子純心
賜名存均入監讀書
汪基遠字星伯黃岡人順治已丑進士授東鄉令
黜奸貪撫艮善清田糧嚴保甲修城興學次第舉
行有賊掠殺一家數人掩捕得守巢窟者置諸獄
賊遂率黨劫縣遠與弟基遂急乘陴禦之漏下四
鼓城不守乃北面再拜曰臣力竭矣遂遇害弟基
遂獨力保全倉庫事聞
賜祭葬廕子惟錡官沁水令陞覇州知州
孫如芝字素公黃岡人工古文詩詞以辛卯鄉舉
令四川筠連城中僅七十三戶芝悉心招猍創禮
殿建城垣逾年大治當事竒其才檄修蜀志論列
皆出其手丁内艱歸次江安值吳逆反賊帥強授
偽職拒不受將執之乃置酒與家人别已扃戶自
盡
陶之駿黃岡人廣東茂名縣丞康熙十九年祖賊
猖獗駿領兵禦賊會武職逃去駿毅然直前没於
賊事
聞褒恤廕一子哲入監
高有功山東籍蘄水人康熙十八年署廣東虎門
協右營都司駐潭州號令嚴肅征勦海寇血戰死
十九年贈廕二十一年
賜祭葬
劉洪度字若千廣濟人生有異徵負竒稟由國學
生仕岺溪令邑雜猺獞時出剽掠度團練鄉勇擒
其渠魁諭以義而遣之遂感激向化擢知石屏以
進藏功調師宗旋晉威遠同知適猓黑焚燒慢哈
地方度率衆擒捕之又奉委密(闕)刁瀚除其
害因署鎮遠府事兼攝恩(闕)改土歸流一切
草創稽尸口清徭役撫綏安輯奔馳不暇歲暮至
鎮遠雍正五年正月猓黑驟圍城正部署間而武
弁先遁城遂䧟度奮勇手刃數賊力戰而死事聞
贈鎮沅知府
諭祭廕子入監並
召見其父
誥封中憲大夫
安陸府
宋吳昉明一統志高宗時知荆門軍鍾相之黨攻城
昉闔室被害二子雍澧在襁褓間得免開禧間立廟
軍城南賜額英愍
(闕)從龍姓譜永豐人嘉定中進士為郢州推官元兵
入襄峴郢當要衝守將潛遁乃抱印登城大呼兵問
曰張廵許遠之事正在今日囓指書死戰報國四字
與子照力戰而死
施子仁明一統志理宗朝知復州時元兵攻襄陽隨
守龜壽荆門守朱揚祖郢守喬士安皆委郡去惟子
仁固守城䧟死之
邊居誼宋史列傳隨州人積戰功至都統守郢州之
新城元兵至沙陽執守將王大用遂抵新城居誼率
舟師以拒吕文煥列沙陽所斬首招降不從明日縛
大用至壁下使呼曰邊都統急降不然禍即至矣居
誼不答又射榜入壁中居誼曰吾欲與呂參政語耳
文煥以為必降已馳馬至伏弩亂發中文煥者三越
二日總制黃順開東門走降元即使順來招又呼其
所領部曲欲縋城出誼悉斬之文煥乃揮兵攻城以
火具郤之激勵將士往來督戰會暮侵漢樓火延燬
民居誼度不支拔劍自殺不殊赴火死事聞贈利州
觀察使立廟死所
吳源荆門人官統制雖武士詩禮自閑咸淳七年元
兵圍襄陽甚急勅源救之將兵至襄城下五戰皆捷
元人麾兵來擊源力戰而死有荆門士人柳春過襄
宿官舍夜出見一武士仗劍披甲曰吾乃君里人吳
源也救襄戰死上帝以吾忠義命為神君歸白吾家
並付以鐡劵示信春驚異至源家出劵示之其妻盧
氏慟泣自經死
陳嘉言明一統志天門人為復州學諭文行為鄉里
所推開禧初敵犯境被執脅使降厲聲罵賊自沉於
水同室八人俱死祀鄉賢
祝松明一統志天門人舉進士初調長水簿端平初
以城䧟誓死守郢遺民立祠祀之祀鄉賢
元聶炳元史列傳字韞夫江夏人元統元年進士授
承事郎同知平昌州轉寳慶推官會峒猺寇邊湖廣
行省右丞圖沁統兵討之屯武岡以炳攝分省理問
官悍卒掠民為俘炳言於圖沁釋免無騐者數千人
遷知荆門州甫半歲淮漢賊起荆門不守炳出募土
兵得衆七萬復荆門又復江陵已而蘄黃安陸賊勢
復振賊將俞君正合兵政荆門炳率孤軍晝夜血戰
援絶城䧟為賊所執極口罵不絶賊以刀抉其齒盡
斷左臂支觧之
綽羅元史列傳字時中蒙古人至正間知安陸府蘄
賊曾法興犯安陸綽羅募兵數百人帥以拒賊敗賊
前隊乘勝追之而賊自他門入乃歸朝服坐公堂諭
以逆順賊排綽羅下使拜不屈賊怒罵明日又逼之
綽羅叱曰吾守土臣寧從汝賊乎賊怒斫其左脇斷
而死以布囊囊其屍舁置其家妻侯氏出大哭列酒
肉滿前渴者令飲酒饑者令食肉以紿賊不防已至
夜自縊死事聞各贈秩表其門曰雙節
明安岱爾元史聶炳傳明安岱爾唐古氏字士元元
統元年聶炳同年進士至正中任潛江達嚕噶齊賊
攻潛江率勇敢出擊擒偽將劉萬戶進營蘆洑賊衆
奄至出鬭死其家殱焉一子桂山哈雅懷印綬去得
免
俞述祖元史列傳字紹芳慶元象山人元末為國史
院編修出為沔陽府推官徐壽輝攻沔陽述祖領兵
捍禦力盡城䧟被執不屈罵不輟口遂遇害子方五
歲亦死事聞贈象山縣男
明盧學古山西舉人明末以本府同知署荆門闖賊
䧟襄陽抵荆門攻城甚急古悉力拒守城䧟被執罵
不絶口賊磔殺之
馬飈字雪如同官貢士明末任沔陽州同知流賊䧟
承天督鄉兵堵賊賊衆四集飈馳介馬疾呼入保城
賊至愈衆射殺數十賊矢盡力竭被執不屈死藁葬
城東後其子元臣來沔啟殯易棺色如生
沈壽崇宣城武進士明末授郢留守司性介直初以
清屯忤巨璫又執謁見禮忤御史中以他事劾之值
闖賊圍城撫軍請共守嘆曰時無汪立信不禦之門
戶而驅之堂奥事勢至此尚可為乎此吾遂志致命
時也城䧟朝服北面拜厲聲叱賊賊直前砍之崇曰
得死所矣一子同時遇害
蕭漢字雲濤南豐進士明末知鍾祥疾惡詰奸不通
請謁值闖賊圍地悉力捍禦將潰左右皆散去自舉
炮擊賊傷左臂城䧟被執不食者七日自刎死
張效芳黃州人荆門學正明末闖賊薄城下率諸生
盟於大成殿誓以死守城䧟遇害
程之竒黃岡人荆門訓導同學正張效芳暨諸生數
人俱死大成殿(以上舊通志)
姚善分省人物考字克一鍾祥人洪武中鄉薦同知
廬州重慶二府所至有能聲擢知蘇州吳俗僭靡善
明法以齊之洞達政體周悉人情更造請郡賢訪求
治道以施因革郡大治靖難後畫策勤王及京師平
黃子澄匿善所約與航海善曰在公則可在善則不
可吾職守土義當與城存亡子澄去仗節以死年四
十三祀鄉賢
周憲字時敏明一統志安陸州人弘治癸丑進士歷
刑部員外郎上疏言事調兖州通判復晉郎中轉大
理知府擢江西按察司副使正德間征華林寨寇憲
策馬先驅援兵不至死之賜祭葬諡節愍子幹亦死
於難詔旌其門曰孝烈世襲錦衣衛百戶
劉槩字平甫分省人物考鍾祥人正德辛未進士授
行人宸濠之變諫阻南征廷杖卒嘉靖元年贈監察
御史遣官諭祭有云伏闕上章志存止輦抵奸搆禍
笞責而亡追念忠誠曷勝悼惜特加褒贈延賞後人
廕其子燮為太學生(參舊通志)
商大節分省人物考字孟堅鍾祥人嘉靖癸未進士
授豐城令捕境内盜幾盡歷官刑部郎中出為廣東
僉事累擢右僉都御史廵撫保定兼提督紫荆諸關
守禦有方復命兼管民兵經略京城内外别為一軍
時仇鸞為大將軍盡統中外兵馬惡大節不受節制
欲困之大節憤然曰不發其奸而死於其手為無名
遂抗疏數其罪忤旨下獄及鸞敗上憐節忠義將釋
之遽卒於獄隆慶初復故官贈兵部尚書諡端愍
錢錞字鳴叔明一統志安陸府顯陵衛人嘉靖庚戍
進士知江隂縣性剛果遇事敢為時倭奴寇掠錞與
戰死之賜光禄少卿廕一子立祠江上祀之
王應翼字穉恭京山人萬歷已酉鄉薦知許州獻賊
䧟許昌與子國俱死之(舊通志)
從所向字南溟鍾祥人萬歷已酉鄉薦任江西玉山
令陞刑部主事廉静有守性恬退宦歸灌園自娛終
日危坐一室手不釋卷獻賊䧟城同子士默不屈死
胡恒字公占天門人萬歷乙卯鄉薦歷戶部郎中陞
川南道甲申獻賊䧟成都恒自雅州遣偏將救之敗
死雅州吏王國臣叛降賊反兵劫恒恒調諸路兵疾
援賊發大隊迎擊被執脅之不屈罵不絶口而死子
之驊聞變率家屬投端公河死兄懷由鄉薦歷官戶
部郎亦死於李自成之難
黃卷字蘭輝鍾祥人事母至孝天啟辛酉舉人值懷
宗親策御批嚴氣正性賜進士授呈貢令布袍蔬食
與上官語不合解組歸聞闖賊䧟京師冠帶望闕泣
拜經旬不食死
陳纁字紘公鍾祥人明末庚辰進士由兵部主事歷
榆林道肅清風紀後隨瑞藩入蜀獻賊破城舉家殉
難
曾發祥字戩穀鍾祥人以明經任廣濟諭明末乙亥
流賊圍城祥協力堅守城䧟不屈死賊焚其屍於明
倫堂又孫瑋字公之鍾祥人由明經司訓蘄水賀泰
來司訓南漳俱死於流賊(以上舊通志)
皇清趙一柱浙江餘姚人順治間為沔陽州同知西山
之役殉難死康熙七年
贈沔陽知州遣官致祭有竭力戎事輓輸糧餉遇賊殉
身之褒
蔚之煥大興人順治九年由供事任安陸府經歷
康熙元年會勦西山賊李來亨劉二虎等之煥調
委支放糧餉二年七月隨營至興山縣七連坪賊
兵來犯勢危急有馬夫馬明者備騎促之行煥堅
守芻糧弗為動賊執之脅降不屈遂支解而死督
撫
題請優䘏子彦隨任安陸因寄藉荆門居焉
劉承謨字君顯沔陽人順治丙戍恩貢任廣東臨
高令海寇臨城承謨懷印誓以死守城破不屈死
贈廣東按察司僉事廕一子入監遣官祭葬
涂起鵬字當世潛江人順治丁亥歲薦授廣西平
樂令撫綏殘黎遠邇咸歸值賊犯平樂鵬衝鋒力
戰孤城援絶被執不屈死
贈廣西按察司僉事廕一子入監
諭祭葬
盧偀字鴻士天門人順治已亥進士授陜西商南
令吳逆之變罵賊不屈死康熙十七年
贈陜西按察司僉事廕一子
諭葬遣官致祭
沈倫字彜士天門人順治已丑進士特授梧州守
時梧疆初闢百姓逃匿瘡痍未起倫多方招徠民
漸安集未幾六師征討倫悉心經理不累民間調
和鎮將地方無擾革鹽厰陋規以惠商賈政事之
暇進諸生講藝奬勸多士翕然向風偽安西寇梧
籌畫勞瘁力竭城䧟不屈死之
德安府
唐許欽寂唐書許紹傳欽寂力士子嗣封官隴山軍
討擊副使戰崇州敗被擒賊方圍安東脅令說屬城
使下欽寂呼安東都護裴玄珪曰賊朝夕當滅幸謹
守賊怒害之制下褒美贈蘄州刺史諡曰忠子輔乾以
父死難授左監門衛中侯
許欽明唐書許紹傳欽明欽寂弟以軍功擢安西大
都護鹽山郡公出為凉州都督輕騎按部會默啜兵
掩至被執偕至靈州使說之降欽明至城下呼曰有
美醫乎有粱米乎竝乞墨一枝時賊營四面阻水惟
一路得入欽明欲選將練兵乘夜襲賊而城中無悟
者遂見害兄弟死王事世稱其忠祀鄉賢
郝處俊(詳鄉賢)
宋連萬夫宋史列傳德安人南夫弟也補將仕郎建
炎四年羣賊犯應山萬夫率邑人數千保山砦賊不
能犯寇浪子者以兵至圍三日砦破賊知萬夫勇敢
有謀欲留為用萬夫怒厲聲罵賊遇害贈右承務郎
官其家一人
李庭芝宋史列傳字祥甫随人少穎異日誦數千言
智識過人嘉熙末以策干荆帥孟珙珙竒之即以權
始興縣訓農治兵期年民皆知戰守淳祐初舉進士
第辟珙幕珙卒庭芝感其知已扶柩葬之興國棄官
為三年喪開慶元年主管兩淮制置司事屢破李璮兵
降之初至掦時廬舍盡燬州頼鹽利亭戶多亡去公
私蕭然乃悉貸負逋給錢為屋一歲官民居皆具鑿河
以省車運免亭戶負鹽二百餘萬逃者皆歸鹽利大
興修學訓士遇水旱即竭私財以賑民德之如父母
咸淳中元兵圍揚州復起制置淮東首應勤王兵為
諸道倡德祐元年賈似道兵潰沿江諸郡皆降遁庭
芝率所部郡縣城守屢斬招降使者宋亡謝太后瀛
國公諭之降亦不應困守經年糧盡人相食猶日出
兵苦戰會益王以左丞相召之乃以朱煥守揚將兵
七千東入海至泰州阿珠追圍之城䧟赴蓮池水淺
不得死執至揚死之揚民皆泣下祀鄉賢
明徐世淳字中明秀水舉人懷宗時知隨州州被流
賊殘破居民蕭然淳知賊必復至因預為保護計時
潰兵過隨洶洶索餉淳單騎見帥曰軍食不供有司
罪也請械我以見督師帥氣奪斂衆去張獻忠犯隨
寝食譙樓晝夜固守力竆城䧟猶勒馬巷戰中流矢
墜馬死舉家赴難妾趙氏死尤烈次子肇樑抱父尸
且哭且罵賊將殺之疾呼州人告以埋印處乃死事
聞贈淳太僕少卿賜祭葬樑贈國子(闕)祔祭
張紹登字振夫南城(闕)人令應城清廉耿介不阿權
要獻賊䧟城端坐中堂賊將擒之奮拳擊賊賊衆擁
上遂被害獻賊嘆其忠烈令以冠帶覆其尸瘞之堂
側事聞贈尚寳少卿
張國勲字伯明黃陂人由歲薦任應城訓導獻賊來
寇或謂勲無城守責盍避之勲曰忠臣不避難與知
縣張紹登悉力拒禦乞援副將鄧祖禹守西南勲守
東北歷三月食盡城䧟朝服北面拜曰吾得見二祖
列宗於地下足矣捧先聖神主拱立以待賊遂焚文
廟投勲烈燄中子世祐年十五賊去覓骸骨燼矣乃
截指血書詣闕上疏賜諡忠烈蔭一子奉祠祀鄉賢
祖禹亦不屈死
諶吉臣字仲貞南昌舉人知雲夢闖賊南寇凡郡邑
俱潰䧟臣亟遣孥歸效死勿去城䧟被執不食累日
賊臨以兵乞速死賊壮之欲授以官不屈驅上馬臣
曰我失守封疆當死此更安往耶乃見殺(以上舊通志)
樊士信分省人物考應城人洪武乙丑進士授兵部
主事建文初燕王起師士信往督淮餉飭防甚嚴北
兵乃取道於徐因疾馳至徐與程濟等邀敗之諸將
勒石紀事士信名與焉後北兵破徐見碑按名追捕
遂被逮樊氏族滅妾張氏方孕逃依母家生一子萬
歷改元詔褒建文死事諸臣始立祠祀之(並見舊通志)
王瑊字崑璧應城人萬歷癸丑進士由刑部主政歷
撫甘肅入為兵部侍郎當魏璫竊柄絶不阿附竟拂
袖歸獻賊破城率家人堵禦力不支被殺(舊通志)
楊漣三楚文獻錄字大洪應山人萬歷丁未進士初
令常熟與諸生談經問字無虚日每徒行阡陌問民
疾苦以此徧知閭里奸利民稱神君上計入覲擢兵
垣神宗寝疾東宫希得見漣急謁閣臣方從哲率百
官入問次日召見閣部大臣日晡東宫尚踟蹰宫門
外漣語伴讀王安太子當立請入侍親嘗藥膳夜無
輕出神宗崩光宗在諒隂即下考選撤奄税發内帑
給邊漣有力焉未幾光宗不豫鄭李環伺漣集冢宰
周嘉謨詰數鄭養性於朝語凜凜仍具疏乞愿謹内
臣奉皇儲居慈慶宫復有機在防微事貴慮始一疏
光宗閱奏語皇長子此汝忠臣明日特召兵科漣暨
各部大臣入見故事召對止及吏長垣一人他不得
預漣以兵署召衆危之比入光宗色藹然獨目注漣
良久曰國家事重卿等宜盡心因指皇太子謂宜常
在朕左右科臣言是也越數日復召以皇太子屬諸
臣必使為堯舜復注目漣者再是夕光宗崩漣遂先
諸臣排闥入及宫門閽人持挺亂下漣攘臂以大義
責之乃率衆哭臨即請見嗣皇帝時熹宗為李選侍
所阻舊侍王安擁之出而内侍李進忠復呼令轉漣
格而呵之諸大臣導從嵩呼始獲受朝於文華殿外
警錦衣内戒中官露宿宮門外伺察非常凡五日夜
髭髮盡白已乃力請選侍移宫時怨忌者滋多乃疏
乞歸里尋起禮垣擢僉都御史忿魏璫客氏專擅無
忌疏糾忠賢二十四大罪忠賢銜之竟票削籍逆黨
復劾其招權納賄借汪文言以興大獄遂逮漣下鎮
撫司異刑毒拷死獄中懷宗立忠賢伏誅贈漣右都
御史加太子太保諭祭葬諡忠烈祀鄉賢廕其子之
易
饒可久字甌寧應城人萬歷癸卯舉於鄉天啟末令
大興疏諫改三朝要典貶光禄典簿閹黨除遷應天
府推官擢刑部郎陞太守丁艱在籍獻賊䧟應城語
妻程氏曰臣死忠婦死節分也於是妻與女相對縊
死可久被執賊強以拜罵曰我頭可斷膝不可屈賊
怒殺之
寇可教字圖雲應城人由萬歷巳酉鄉舉累官工部
郎中懷宗末闖賊䧟京師罵賊而死
徐晤可應城人養量子廕錦衣衛千戶懷宗丙子城
破罵賊死(以上舊通志)
皇清楊之易字元仲忠烈長子方忠烈被逮時即欲赴
闕上書請以身代忠烈力止之乃徒步隨檻車北
上及忠烈慘斃獄中百計經營始得殮
國朝官松江知府兼管海防同知沿海所轄三百餘
里遍歷撫諭向化者數萬人孔賊據南滙觜叛易
請兵聲討尋克之釋戈而入民慶更生屢攝府縣
篆咸著偉績四年提督吳勝兆潛通海寇偽請會
審至則爪牙四布易大罵之事聞
贈江南按察司副使
諭祭葬
荆州府
蜀漢馮習蜀志楊戲贊習字休元南郡人隨先主入
蜀為領軍統諸軍事先主敗於猇亭習死之
南北朝樂子雲淯陽人姓譜子雲美容貎善舉正武
帝時遷位江陵令魏克江陵衆皆奔散呼子雲子雲
曰終為虜矣不如守以死節遂仆地死於馬蹄之下
庾域為巴西梓潼太守魏襲巴西域固守城中糧盡
將士皆□草供食無離志魏軍退進爵為伯按域已
入人物志復摘其忠孝事各附本志以廣其傳
樂雲美(詳人物志樂藹傳)
唐劉洎(詳人物志)
俞文俊(詳人物志)
岑長倩唐書岑文本傳長倩文本從子武后擅位張
嘉福等請以武承嗣為太子長倩謂皇嗣在東宫不
宜更立又詔天下立大雲寺長倩爭不可遂與諸武
忤罷為行軍總管尋召還下獄來俊臣脅誣謀反父
子同賜死睿宗立追復官爵改葬
宋司馬夢求光之後嗣宋史列傳叙州人景定三年
舉進士咸淳末調江陵沙市監鎮沙布地勢險固為
舟車之會恃水為防德祐初湖水忽涸北兵横遏中
道乘風縱火都統程文亮逆戰於馬頭岸制置使高
達束手不援文亮降夢求朝服望闕自經死
劉鼎孫明一統志江陵人進士累官翰林學士德祐
末從二王至崖山陸秀夫負王赴海死鼎亦驅家屬
並輜重沉海不死為元兵所執榜掠無完膚一夕得
脱卒赴海死
元上都元史布琳尼敦傳上都前中興判官賊既殺布
琳尼敦明日復來攻上都統兵出擊之東門失守倉
皇反鬭力屈賊執之使降上都大罵賊怒刳其腹刲
其肉而死
普元禮公安人至正壬辰進士任御史出為嶺南參
知政事時所治郡邑皆沒於寇元禮詣湘憲假分司
印徵兵屬郡未幾遇賊兵潰一門被殺過半元禮終
不屈死
明宋承昌浙江人懷宗時任監利主簿時流寇四潰
假作商舶艤西關昌率衆與戰賊亦少郤因無援戰
死城獲保全邑人立祠祀之(舊通志)
劉擕分省人物考字子竒江陵人父從政夢天降赤
幟上書儁字是夕儁生遂以命名登洪武乙丑進士
歷官兵部尚書永樂丙戍日南黎季犛叛命成國公
朱能督師往征以儁贊畫軍務捷聞上深嘉之未幾
餘孽復為亂仍命儁與黔國公沐晟討之儁好謀慮
勝親冐矢石所至輙捷一日襲寇至大安海口水戰
颶風大作咫尺莫辨王師敗績儁被執罵賊不屈死
事聞命以衣冠歸葬遣官諭祭贈少傳諡忠愍官其
子奎戶科給事中
何忠字廷陳江陵人永樂辛卯進士拜監察御史以
言事出知平州明紀輯略黎利圍鎮城藩帥以忠有
方略使懷奏潛請王師忠縋城出走二百餘里為伏
兵所執諸賊喜曰何知州聞名久矣其舉酒酌忠曰
能從我同享富貴忠唾地大罵奪杯擲中賊面流血
盈頰遂遇害事聞詔旌其門賜諡忠節忠性嚴明有
膽略臨難尚從容賦詩謂同行者曰記此歸以語諸
公知之祀鄉賢
朱輔字翼公公安人成化丁未進士初任南陽同知
有異政擢御史轉嘉湖道禦倭失援為所獲弗屈死
倭首憐其忠以屍還嘉民戴德衆為營歛子棟領正
德癸酉鄉薦扶櫬歸里入告賜祭贈官有加祀鄉賢
(舊通志)
曾璉明一統志江陵人正德中由吏員任緜州判官
流賊攻刦州縣朝廷遣都御史彭澤總制兵馬命璉
率兵禦賊勢莫能支竟死於敵事聞贈上林苑監丞
廕其子綬入監讀書
鄧俊明一統志石首人正德初以吏員任四川榮山
典史鄢賊猖獗城䧟俊示子曰我與逆賊不共戴天
何以生為與子俱死朝廷憐之廕長子公甫一官
張允修三楚文獻錄字建初居正第六子尚寳司丞
甲申正月獻賊掠荆允修不食死留詩壁上云八十
空嗟髮已皤豈知衰骨碎干戈純忠事業承先遠捧
日肝腸啟後多今日敢言能報國他年漫借未掄科
願將心化錚錚鐡萬死叢中氣不磨
王端冕字服先江陵人萬歷乙卯舉人牧趙州清廉
慈惠州人戴德懷宗丙子流賊䧟城不屈死事聞贈
官崇祀弟端笏姪夢龍俱鄉薦
張大受字海若遠安人萬歷丁酉舉人司訓新安家
無擔石得俸資半以購書且資助單寒之士陞蓬萊
令以病告歸癸未獻賊之變不屈死
李友蘭字石帆遠安人萬歷已酉舉人令吳川陞全
州守以功擢南戶部𣙜北新關丁艱歸闖賊䧟城不
屈死李雲字衡嶽夷陵人萬歷壬子舉人由武功令
陞穎州牧穎人祀之居恒言笑不苟嘗書名義至重
鬼神難欺八字於牖上值獻賊亂被執不屈逼至荆
州石套子旬日不食暝目端坐而死
簡而可字敬所遠安人萬歷戊子舉人為密縣諭丁
酉分校南畿得顧起元等擢翰林孔目歷陞姚安守
甲戍遇流賊憤罵死之
傅汝為字於先江陵人懷宗甲戍進士令秀水歸善
二縣擢南樞部主事辛已闖賊䧟南陽汝為出守汝
寧至則繕城守勵士卒時大河以南郡縣盡没於賊
為顧謂妻子曰吾家世受國恩既不能殱賊以釋主
憂何復惜此頂踵但八十老父在汝輩可疾歸奉養
吾其死此矣後賊至殉節
李開先號石麓江陵人天啟甲子舉人闖賊䧟荆門
先為賊官孟長庚所執絶粒死有决絶詞曰君亡國
破忍全身忠孝分明學古人仗節不憂何處沒惟留
一劍答君親時辛酉孝廉陳萬策亦不屈死(以上舊)
(通志)
龐瑜三楚文獻錄字堅白公安人由明經令崇信時
明末流寇屯鳳翔崇信故無碍城遺民僅百餘家會
天大雨土崩地圮賊突至瑜解所繫章予健僕馳報
上官端坐堂上賊捽之下揮拳大罵賊執至野刲心
裂屍而死越數日先所遣僕還始成殮瑜貎魁梧多
膂力家貧以耕自給喜讀書之官日筮得姤之革驚
曰吾其殁於西乎且有兵象後皆騐事聞贈固原知
州予廕祀鄉賢
侯偉時字異度公安人懷宗辛未進士初令陽江有
惠政擢工部主事出典蜀試所拔多知名士歷稽勲
文選二司銓政一清甲申闖賊䧟都城偉時痛哭累
月後殉節祀鄉賢
張大道字行之宜都人任照磨歸里遇賊首張君用
據城道團義勇二千餘人攻賊扎營紫山賊夜襲道
父子五人奮勇戰死(以上舊通志)
方應星武昌武舉廵撫宋一鶴擢為都司授兵三百
防守遠安闖賊據襄陽招降不從遣賊將率數萬騎
攻城三百不能下降丁甄自強開門應之城䧟星被
執不跪誘以偽職大罵死之(縣志)
皇清甘文奎豐城人明天啟間以選貢授南陵令累陞
刑部主事順治初官荆襄道以計擒賊首王魁等
解京其黨深銜之乘署政涖任防稍懈即破城擒
文奎極刑逼之降文奎厲罵不屈死之事
聞贈光禄卿蔭其子(江西咨冊)
張占鰲山西貢生康熙三年任荆州通判運糧剿
西山李來亨遇賊不屈死之
馬之迅字敏仲長治縣人順治乙未武進士累遷
夷陵鎮中營游擊吳逆至湖湘土寇竊發鎮帥悉
精銳南下獨留迅及老弱數百人城守未幾川寇
集城下迅乘城拒守間出竒兵擊走之巳復合圍
迅潜師免胄奮擊追殺數十里迅亦創甚力疾守
城或請歸署迅曰吾與城共存亡遂以創卒事
聞賜祭葬
贈昭勇將軍子聲亦以軍功仕至雲南左都督總兵(山)
(西咨冊)
襄陽府
蜀漢習珍明一統志襄陽人祖融夙有隱德珍為零
陵北地都尉孫權襲破荆州潘濬招降珍曰我必為
漢鬼不為吳臣糧盡自裁贈邵陵太守
三國張悌襄陽記字巨先襄陽人孫晧時為丞相晉
伐吳諸葛靚大敗走使迎悌悌不去靚自牽之悌垂
泣曰今日是我死日也且我作兒童時便為卿家丞
相所拔嘗恐不得其死負明賢知顧今以身殉社稷
復何所遁邪莫牽曳我靚收淚放之去百餘步為晉
軍所殺
南北朝柳敬禮南史柳元景傳禮慶遠次孫少以勇
烈聞起家著作佐郎稍遷扶風太守侯景渡江敬禮
率所部三千赴援與景頻戰甚著威名臺城䧟與兄
仲禮經略上流景以敬禮為護軍將軍餞仲禮於後
渚敬禮謂仲禮曰景今來會敬禮抱之兄便可殺雖
死無恨仲禮壯其言許之及酒數行敬禮目仲禮仲
禮見備衛嚴不敢動遂不果會景征晉熙敬禮與南
康王會理謀襲其城尅期將發建安侯蕭賁告之遂
遇害臨死曰我兄老婢也國敗家亡實予之責今日
就死豈非天乎
宋王煥明一統志煥令武當建炎中賊犯均州率邑
人保山寨或勸之遁煥曰使吾有此心則不能與邑
人為此來矣賊大至舉家死之
牛富宋史列傳霍丘人以侍衛馬軍司統制戍襄陽
五年移守樊城屡戰不為衂數射書襄陽城中遺吕
文煥相與固守為脣齒兩城凡六年不拔富力居多
城破富率死士百人巷戰死傷不可計渴飲血水轉
戰前遇民居燒絶街道身被重傷以頭觸柱赴火死
贈静江軍節度使諡忠烈賜廟建康禆將王福見富
死嘆曰將軍死國事吾豈宜獨生亦赴火死
張順張貴宋史列傳寳慶間襄陽受圍五年求將
得順貴俾為都統率所募死士三千援襄陽發舟百
艘破浪犯圍轉戰抵襄城及收軍獨失順赴數日有
浮屍遡流而上披胄執弓矢視之順也怒氣勃勃如
生諸軍驚以為神斂葬立廟祀之貴恃其驍勇欲還
郢募士能伏水者持蠟書赴郢求援約駐龍尾洲助
戰貴遂東下視所部有被撻者亡去貴驚曰吾事泄
矣乘夜斷絙冐進以死拒戰值元兵得逃卒之報據
龍尾洲貴軍漸近舉火為示來舟皆元兵貴戰困傷
重遂見執不屈死之附葬順塜立雙廟以祀
元富珠哩遠元史富珠哩翀傳遠字明道翀子以廕
調秘書郎轉襄陽尹須次居南陽賊起遠以忠義自
奮傾財募丁壮得千餘人與賊拒戰而死舉家皆被
害
塔布台元史喜同傳塔布台宇彦暉元統元年進士
為襄陽錄事司達嚕噶齊魏王軍汝亳塔布台來供
餉王嗜酒輕敵不設戰備為賊所執塔布台馳騎奪
王亦為賊所得比明見賊首王拜乞活塔布台以足
蹴王曰猶欲生乎賊復屈其拜塔布台拒而詬之且
與縛者角遂支解
博囉特穆爾元史列傳字國賓高昌人至正中為襄
陽路達嚕噶齊捕斬鄖縣叛人田端子等未幾帥兵
救穀城與賊相持軍乏食遣從子瑪哈實哩求糧於
襄陽不應明年襄陽失守領義兵二百人且戰且引
至監利乃糾合諸義兵五千人仍趨襄陽連戰敗賊
生擒賊黨劉咬兒又梟賊將劉萬戶許堂主等是日
甫至襄兵猶未食賊大至搏戰抵暮被重創麾其姪
曰吾以死報國汝無留此瑪哈實哩泣曰死生從叔
父既而被執罵賊遇害瑪哈實哩帥家奴求其尸戰
殁於陣舉家死者二十六人
明李大覺字覺之金谿舉人懷宗時令穀城兼署襄
陽縣獻賊䧟城乃繫印肘後坐正堂中自縊
郭裕新淦舉人令榖城闖賊攻城不下城䧟索印不
與縳至大罵死賊遂遇害
阮之鈿字實甫桐城人懷宗時令榖城時當獻賊據
城及賊拔城去逼令隨营抗節不從死之
鄺曰廣字居節番禺人懷宗時由進士任襄陽推官
獻賊至襄分守南城夜半回署未解衣而火發旋徒
步上汛地賊至受刃妻妾二子二女俱遇害
萬敬宗南昌貢士懷宗末令光化闖賊逼城下勢不
可支捐生自盡賊感其義遂退城内獲全(以上舊通志)
廖昇分省人物考昇襄陽縣人早以學行知名與方
孝儒王紳輩友善洪武末為左府斷事上知其賢擢
太常少卿建文元年勅修高帝實錄為副總裁及燕
師渡江聞之痛哭與家人訣自縊而死後贈禮部尚
書諡文節
王忠字克誠襄陽縣人永樂二年襲寬河衛千戶扈
從北征奮勇先登戰歿於三坌口贈都督
韓應龍字五雲光化人萬歷丁酉舉人令南川平白
仙臺有功歷陞長蘆運使歸里值闖逆據襄強官之
自縊死
蔡思䋲字孺思由恩貢授井研令歷官五年清而不
刻歸隱鹿門獻賊䧟城投池中死著有易經依義四
書尊註鹿山草十二卷
宋鼇光化人以貢士任建平縣丞倭入寇當道檄鼇
禦之追至上海城䧟死
宋大勛字震寰襄陽縣人為諸生時有胆力遇不平
輙爭毫不避忌以歲貢通判福州歸值獻賊破城率
衆鬭文選臺下被獲強以官大書誓不從賊四字竟
不一言遂遇害
方岳貢字禹修榖城人天啟二年進士由部郎出守
松江擢山東副使兼右参議總理江南糧儲所督漕
艘如期抵通吏部尚書鄭三俊舉天下廉能監司五
人兵貢與焉超擢副都御史明日即命入閣辦事甲
申之變與邱瑜同遇難兄岳朝已酉舉人令昭化為
循良吏不藉弟貴起聲譽後𣙜關九江商賈德之僉
謂九江松江同清稱二難焉
丘民忠字天葵宜城人少為名諸生與兄析産獨取
其瘠以子瑜貴封大學士闖逆䧟宜城縛至郡問曰
昨報丘閣部督師汝子也命羈以待民忠大罵死之
丘瑜字德如民忠子天啟初進士授翰林院檢討屢
遷少詹事闖賊䧟襄陽瑜亟疏選擇才吏旌死節之
士䘏蒙難宗室停催征蘇郵困禁勞役六事懷宗十
七年入閣辦事闖賊䧟都城為所執加以刑不屈自
經死賦絶命詞一首末云讀書萬卷知何益惟有先
賢正氣歌子之陶隨父在京亦罵李賊支解死
徐澤字兊若襄陽人懷宗戊辰進士授遵化令才六
日獻賊攻城䧟殉難贈太僕寺丞(以上舊通志)
皇清姚延儒烏程拔貢順治五年令南漳有清惠聲九
年逆賊郝摇旗等䧟城被執罵不絶口死之事
聞贈官廕子
楊鑛祥符人順治間由官生守襄陽有才守嘗與
士民言吾家舊業皆身外長物尚忍取汝民乎王
二叛因刦府庫鑛守禦被害
唐士傑遼東貢生順治間令南漳流賊盤踞西山
出没無常每挺身交戰賊勢蠭擁力不能支遂自
焚死
賀來泰天門歲貢順治五年授南漳訓導九年郝
賊薄城被擒不屈死(以上舊通志)
王進忠山海衛人任襄陽鎮標前營遊擊奉調進
𠞰西山巨寇李來亨康熙二年抵賊隘李家店深
入山箐中李賊已預為設伏進忠至賊兵四起進
忠奮勇衝殺者久之中礟死
張所藴高陽人襄陽鎮標前營守備康熙二年隨
總兵于進𠞰西山經管各營糧務逆賊李來亨約
郝劉袁墖黨馬諸寇四面環攻所藴堅守軍儲在
賊隘萬朝山血戰三晝夜兵少矢盡中箭而殁
李三畏鄧州人襄陽鎮標千總同守備張所藴與
賊李來亨鏖戰三晝夜中箭死
孫繼岡新野人襄陽鎮標把總同張所蘊李三畏
與賊李來亨血戰三晝夜傷礟死
鄖陽府
漢蒯祺蜀志劉封傳建安二十四年先主命孟達從
秭歸攻房陵房陵太守蒯祺為逹兵所不屈死之
晉吉挹晉書列傳字祖冲蓮勺人為魏興太守苻堅
將韋鍾來攻挹力拒之斬七百餘級加督五郡軍事
鍾率衆欲趨襄陽挹又要繫斬五千餘級鍾怒回軍
圍之又屢挫其鋒後賊衆繼至城䧟引刃欲自殺其
友止之日且苟存以展他計為計不立死未晩也挹
不從友人逼奪其刀會賊執之閉口不言不食而死
明張文英武陽人嘉靖中為竹谿主簿庚子冬有劉
寇二百餘人掠鼓園洞英率鄉兵往捕兵潰英隻身
力戰手格殺數十人賊蜂擁圍之數重被執大罵不
屈而死
黃從貴元城舉人懷宗時知房縣時寇盜充斥貴獨
守孤城援絶城䧟罵賊而死
郝景春號乃今江都舉人懷宗時知房縣城久頽廢
士民流竄景春以忠義激勸修城濬濠賊屢至屢挫
遭當事輕納羅汝才於房地張獻忠於穀城城䧟遂
遇害其子生員鳴鸞僕陳宜俱死事聞贈太僕寺少
卿祠祭子與僕配
方國儒字道醇歙縣人天啟辛酉舉人事母以孝聞
懷宗時令保康流賊臨城親率鄉兵堵禦後賊大隊
至孤城無援身中七刃罵賊死縣堂
李孔效遼陽舉人懷宗十二年令竹谿時賊勢猖甚
城數䧟人民屠盡效單騎招呼浚濠塹備矢石明年
八月張獻忠李自成等十三營圍城效百計以禦總
兵左良玉擁兵白土關不救十九日夜防兵内應城
遂䧟復持利刃伏短垣間賊過輙殺之盡力格鬭被
執大罵不屈而死
劉元伯懷宗時鄖西令賊攻城日久城破死之
楊道選懷宗時房陵守將羅汝才䧟城同部將張星
炫俱不屈死
王元會懷宗時知鄖西獻賊等夜襲城䧟死焉
楊鏡四川舉人懷宗十二年令保康空城無人招集
逃亡浚池修城作保障計賊突至城破閉門自盡(以)
(上舊通志)
朱裒分省人物考字崇益鄖西人嘉靖丁酉舉人歷
官揚州府同知倭寇突掠海壖裒率兵禦之師敗被
執罵賊而死事聞贈布政司參議廕其子立祠祀焉
吳應元鄖西吏員任巴縣尉廉敏有聲天啟三年奢
賊亂執元欲授以職元大罵曰死賊吾豈為汝官耶
自刎死事聞建祠祀之祀鄉賢
皇清劉璇直隸廣平舉人順治二年任鄖陽同知王光
泰叛被執面不易色監司劉開文知府董有聲訴
辯不止璇笑曰男兒死耳豈可向賊作乞憐状乎
回揖推官孫振揚曰弟先赴黃泉候兄矣遂被害
趙丕承直隸正定選貢順治三年知鄖縣王光泰
叛與劉同知俱被執義不受屈罵賊而死
李承鑛山西大同進士順治六年知房縣時房城
久為張獻忠所平居縣西羊角寨招撫流亡老少
歸業賊潛伏山谷中一日夜行三百里襲破之被
執不屈而死
許文耀福建貢生任鄖陽通判康熙十三年楊來
嘉叛據房縣當事檄文耀往撫文耀聞命就道無
懼色比至賊營以順逆利害反復諭之勸其轉敗
為功見賊無從意大罵而出遂遇害事聞
詔恤(以上舊通志)
穆生輝天鎮縣人驍勇有智略任鄖陽總兵屢以
軍功世襲拖沙喇哈番會小醜鴟張督士卒討之
戰數合不利衆皆殊死鬭兵盡矢窮猶揮刀馘斬
無算卒以死殉(山西咨冊)
直隸歸州
五代李景威明一統志長陽人為高季興水軍都指
揮宋建隆中假道江陵景威恐宋師襲已欲伏兵攻
之判官孫光憲不從景威扼吭而死太祖曰彼各為
其主忠臣也命王仁贍厚䘏其家
宋王在楚紀武陵人理宗端平初進士攝判施州城
䧟不屈死
元向壽福楚紀恩施人至正間從征襄漢以功授行
樞密院判歷同樞密院守鐡築城時明玉珍據蜀明
高帝遣蔡哲諭之其子明昇復令偽丞相戴壽攻城
壽福死之
向廷芳壽福從子同從兄景仁征㐮陽有功廷芳授
䕫路總管隨劉平章出征戰死景仁領其衆防守鐡
築城城䧟死之(舊通志)
明劉定國河南進士懷宗時知興山嚴毅清正吏民
畏服甲戍歲羣盜猖獗率民堵禦力不能支封印綬
潛遣賫府挺身罵賊而死
王翥興山人宣德間由選貢任濟南推官時寇氛四
起翥素諳武備屢戰克捷連復數城因援絶城䧟被
擒詈聲不屈從容就義祀濟南忠臣廟
吕調元歸州人授千戶遇闖賊入州士民望風皆降
元獨率義男與賊大戰於平陸困於重圍賊招之降
罵不絶口云但為忠臣此頭何足惜遂死亂刃下
黃九鼎字君重恩施人懷宗末以鄉貢授遵義府推
官陞馬湖同知遇土蠻叛不屈死
童天申字禄所施州衛官籍由鄉貢授蘄水訓導流
賊入蘄以身殉難贈國子助教(以上舊通志)
補遺
皇清廖士正湖廣人壬子孝廉康熙十九年任營山令
甫一月遭彭時亨叛被執至渠縣拘繋月餘脅以
逆職大罵不屈望
闕再拜引頸就戮
聞賜贈廕一子(四川咨冊)
黃勝湖廣人康熙十三年廣東西賊煽動總督金
光祖劄授電白營把總二十年冬海寇犯山后港
勝領大哨直衝前迎戰遇伏起被殺二十五年
遣官祭之(廣東咨冊)
按兩省咨冊止註湖廣人因不敢妄附於各府之
下而并識於此
附增
漢陽府
皇清郜炳元字飛虹直隸長垣人順治丙戊進士丁亥
冬令孝感時城郭邱墟人民未集炳元加意撫循
明年正月豫寇鷄龍砦紅旗賊竊發乘夜襲城炳
元集衆拒守力不能支謂妻馬氏曰吾固死職且
累若氏曰妾已紉衣百結延頸受刃耳遂夫婦交
口罵賊死之
襄陽府
劉開文山東鄒平人順治三年任下荆南道逆賊
王二兵叛入鄖捐軀徇難
潘朝佑河南把縣人由進士知襄陽縣時草創之
初奸民漁良善朝佑持法無所貸既稍戢輕刑緩
賦邑以大治王二之亂效死於市百姓莫不哀之
鄖陽府
傅桂芳京衛人任竹山營遊擊康熙十五年八月
初九日逆賊譚弘乘戰筏直抵鄖城城北素圯桂
芳挺身當之拒戰死
以上係雍正四年欽奉
上諭
題奏
湖廣通志卷六十
