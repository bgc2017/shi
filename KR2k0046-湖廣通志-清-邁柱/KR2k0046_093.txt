湖廣通志卷九十三
藝文志
疏
皇清
覆提督移駐常德疏徐國相
題為(臣)標請移要地期保萬全以壯犄角以重聲援
事該(臣)等會看得提督臣徐治都請移駐常德一
案奉
旨令(臣)與廵撫提督會同詳議具奏(臣)欽遵移會兩撫
臣提臣并行北南二藩司確議去後兹准移覆并
據兩藩司呈詳前來(臣)按全楚形勢固以荆襄為
重今荆州見有
禁旅鎮守則提標之兵無事并處一城而常德遠通黔
粤近控苖夷實為楚南要地若令提臣移駐則一
省之内處處有重兵建威消萌誠為長策至於營
房作何造給(臣)查湖南兵燹之後民力凋殘元氣
未復若議捐造恐官藉以私派而
國用浩繁又何敢請動正項且綠旗兵丁動項造給
營房從前未有其例前准提臣咨稱即使責令自
蓋亦須一片閒地等語除一面檄行司道查勘無
礙空地外相應一併
題明聽候部議者也(臣)謹會疏具
題伏乞
睿鑒勅部議覆施行
請調沅州鎮移駐鎮筸疏郭琇
題為欲防苗撫民必移鎮彈壓仰祈
睿裁以靖邊疆以圖久安事竊惟我
皇上神武天縱超越百王威德所加四海賓服詎蠢爾
紅苖小醜輙敢梗化者蓋因世際昇平未思預防
堵禦之計耳試以狡苖所恃之險要邊地宜防之
情形一一為我
皇上陳之湖南辰州西南一帶苖地乃楚黔蜀萬山之
交懸巖深澗路皆鳥道羊腸林木稠密兼多瘴霧
蠻煙其苖𩔖不一各倚箐峝為寨數百處而内巢
生苖地更險峻性更悍頑自古不通聲教接壤漢
土邊民頻遭攘竊惟藉鎮筸一協兵威彈壓但此
地上接貴州銅仁協塘汛下抵瀘溪辰州塘汛地
廣五百餘里險隘四十餘處苖路如梳所以明時
沿邊築土墻三百八十里以限之分布官軍七千
八百員名以防之而邊民猶受其患及至明末堵
守無人邊墻俱已傾圯自我
朝定鼎以來該協設官兵一千六百名以資彈壓於康
熙二十三年為裁兵之成議巳久等事案内裁去
五百名僅存一千一百名副將駐劄五寨司城居
中調度須兵守備駐防乾州控馭須兵分防麻陽
縣鎮溪所以及大小塘汛八十餘處在在須兵歴
任副將雖有汛廣兵單之請而前任督撫提鎮諸
臣因制兵裁定且海宇昇平曷敢
題請增添又各鎮營兵皆按地險易酌留亦難移撥
止議令永順保靖二司分寨撫管而土司相距頗
遙未免鞭長莫及且土司兵非經制性異情殊止
可供偶爾之徵調若使永遠撫管更有未便是俱
不可恃也故康熙二十四年即有補項等寨狡苖
跳梁恣行出没截陷官兵進懾半載而始就撫數
年來苗𩔖生齒日蕃貪性愈狡䧟人勒贖視為不
可破之積習又非可與二十四年同日而語也自
上年十二月内出擾土人來圍塘汛傷死兵丁截
去把總以致上凟
宸聰動發師旅見今調集漢土官兵數千員名遵
旨作速勦撫巳陸續懾撫過一百餘寨俱巳甘服向化
矣尚有十餘寨乃敢拒敵抗命盤踞於最險之天
星寨據報此寨在萬山之中懸崖壁立自下至頂
高數百丈止有一路在上中有懸岩五處乃諸苖
平素積糧所恃之險要屢遣順苖招諭抗不就撫
現在嚴催領兵參將朱紱等設策撫𠞰竣功具報
另疏會
題外因思逆苖種𩔖繁多心性狡黠弱則稽首請命
強則率衆跳梁我若興師問罪彼則竄匿深箐我
若奏凱而歸彼則仍思䟦扈所以自古不能斷其
根株者蓋彼恃岩穴箐峝兩處不須裹糧而行我
則師行糧從支費浩繁縱能威加逼服殄絶邊氛
而百姓之勞擾苦累巳不可勝言所謂雖克所願
動亦耗弊者此也此所以不得不亟籌防堵也防
堵若嚴來則禦之去不竆追是以逸待勞之權自
我而操較之臨時調兵䟦涉﨑嶇輓運艱難者不
幾省如許勞擾乎近奉有鎮筸副將員缺着選擇
題補之
旨是筸汛情形久在
皇上洞鑒中矣(臣)謹會同偏沅撫臣金璽提督臣林本
直再四籌酌不在目前聊且懾服之計而欲為善
後久安之策莫若移鎮防堵之為愈也查沅州鎮
標額兵一千九百五十名存城一千三百名夫沅
州係往來大道無甚險僻與鎮筸之孤懸苗地迥
然有别當此承平日久似可不必重兵彈壓擬將
該鎮總兵張大受撤帶本標將弁兵一千名就近
移駐鎮筸衙門合筸協原兵一千一百共有二千
一百名數矣即將鎮筸副將亦撤帶標員移駐沅
州綂領遺存兵九百五十名酌分防汛并以辰州
沅州將弁及永保二土司綂歸該鎮管轄庶軍威
壯而聲勢廣頑苖聞風畏憚當不敢肆行狂悖矣
縱貪念復萌間有攘竊之故習該鎮或徑率標員
堵截或飛調所轄漢土官兵聲援策應甚為便捷
况總兵任大責重平日約束必嚴自無縱下起釁
之弊設遇警急而調集所轄弁兵亦無彼此偏執
岐視之情是一轉移間而邊地生民或可以安居
樂業則感沐
皇恩當非淺鮮矣(臣)等為地方情形起見詳切直陳伏
懇
睿鑒全覽施行
修築黃潭等隄并保固事宜疏傅敏
題為欽奉
上諭事據湖北武昌布政使司布政使黃焜詳稱查得
荆州大江自蜀省岷山發源穿巫峽而來高懸天
表勢若建瓴奔騰而下入於楚省荆州府屬之巴
束縣由歸州夷陵州枝江宜都松滋江陵公安石
首監利等縣至監利縣之荆河口而出又湖南湘
江之水由洞庭湖至岳州於荆河口滙合方由大
江而下朝宗入海此川湘二江滙合之水勢也其
兩岸隄防除巴歸夷陵枝宜等州縣有山岡為岸
原無隄塍外其江之南岸自松滋縣之龍頭橋起
至江陵公安石首交湖南岳州府屬之華容縣界
共長三百七十餘里江之北岸自江陵縣逍遙湖
上萬城起至監利縣交安陸府屬之沔陽州界共
長五百四十三里居民田廬惟賴隄塍保衛若遇
春夏大雨連綿各山澗溪河之水滙歸川湘二江
所以低窪之處被淹而兩岸隄塍亦被浸泡每年
水漲之時水利各官督率隄民廵察防護遇有泡
鬆滲漏蟻穴獾洞之處該地方官按糧派夫併力
修築自九月水涸農隙時興工次年二月終完工
為預防之計雍正四年五六七八等月陰雨連綿
江流外漲支河内積以致無可消洩低窪田地俱
被淹没幸兩岸隄塍人力防護未被冲决今蒙
皇上仁恩翔洽
德意覃敷
軫念民艱無微不至無遠不周以湖廣本年禾苖淹没
上厪
聖懷恐荆州長江兩岸隄防復如往年黃灘等處兩次
衝决甚為民害
特命委員踏勘應否作何修築防護凡在臣工莫不欽
奉
聖主宵衣旰食垂念民依至意遵即轉委荆州安陸二
府知府踏勘竝荆州道復勘前來復奉本部堂留
心隄務再令荆州道率同荆州府細加踏勘兹巳
勘明兩岸隄塍雖無衝决因雍正四年夏秋江水
浩大多有泡鬆滲漏而應修應㨍之處倍於往歲
業經行令該地方官督令隄民照例歲修務期穩
固外惟南岸松滋縣之孟堰坑隄一段四十八丈
江陵縣之中古墻隄一段八十丈接官隄一段一
百八十五丈北岸江陵縣黃灘上下共隄一千丈
下新開一段二百丈監利縣楊馬頭一段四百丈
此皆急流頂冲外灘坍近隄脚若不為預防恐有
冲潰之虞本司道再三商確求其永遠安寧於各
險工處應加高㨍厚者酌加高㨍厚應築月隄者
加築月隄共估需夫土等項銀一萬六千八百八
十四兩三錢二分七釐五毫此項工程雖例係民
隄民修但今歲夏被水災之民業巳令其荷插操
杵照例歲修恐㨍築月隄之役力有不能今本司
道謬議每年督撫司道各衙門有耗羡養廉銀兩
為一切公事之用查雍正四年之銀因賑濟被水
各災民動用買米煑賑無存請將司庫雍正四年
地丁銀兩照數借支給荆州府領用俟雍正五年
各衙門收足耗羡養廉銀兩照數補還庫項至於
動項加修及挽築月隄應責成知府知縣監修穩
固毋得草率浮冒工竣取具三年保固册結賫報
如有冲决坍卸責令監修之府縣賠修不得轉委
水利佐貳各官監修滋弊各緣由繪具圖形詳請
題覆隨經前司暨本司動支帑銀轉發驛鹽道副使
柳國勲荆州道僉事高淳分發各委員督率廵查
堅固修築竝將荆江北岸黃灘上下隄係潛江縣
知縣張延慶宜城縣知縣朱大資協同該管之署
江陵縣事夷陵州知州楊國聲承修江陵縣典史
方泰來催督夫役於閏三月初三日興工下新開
隄係枝江縣
題參革職知縣許慶遠協同該管之署江陵縣事楊
國聲承修署郝穴廵檢事虎渡廵檢王者佐督率
夫役於閏三月初八日興工以上二處係荆州理
事同知那爾泰監理其南岸孟堰坑隄係荆州衛
守備王國泰協同署松滋縣事宜都縣知縣柯煜
承修於閏三月初九日興工中古墻竝接官廳隄
係署江陵縣事夷陵州知州楊國聲承修於閏三
月初二日興工以上三處係荆州府知府王廷桂
監修其北岸楊馬頭隄係京山縣縣丞楊坦協同
署監利縣事天門縣
題參知縣吳文煊承修於閏三月十一日興工係安
陸府知府周夢錦監修職名興工日期竝需用樁
條竹笆堅固修築情由一面詳請
題報一面咨行嚴催各委員䟎修完報恭照荆江南
北兩岸黃灘等六處隄工欽遵
兪旨動帑興築照依原經勘估核减
題報需銀一萬六千八百八十四兩三錢二分七釐
五毫内除節省未用銀五百四十九兩一錢五分
七釐五毫咨明解歸藩庫聽候部示撥充隄工之
用外實用銀一萬六千三百三十五兩一錢七分
據各監修承修等員册報從前勘估係照各地方
隄勢高下取土之遠近定做工之價值分别銀數
多寡各照數實用堅固修築完工等情造報前來
本道等又復遍詣黃灘等六工確勘竝奉督院親
臨荆地再加簽試查丈隄身又復加高處所實巳
完固合將興工日期竝黃灘上下隄於四月十九
二十日完工下新開隄於四月二十日完工孟堰
坑隄於四月二十八日完工後加高於七月二十
七日完工接官廳中古牆楊馬頭隄於五月十六
十九等日完工又楊馬頭加高於八月初七日完
工各完工日期同督修監修協修承修竝催辦夫
工各委員職名用過土方銀兩夫數分晰造册并
取具承修協修各官印結移送惟是欽遵
上諭隄成之後仍算民隄令百姓加意防護隨時補葺
其如何令地方官員稽查照看俾得永遠保固欽
此應以每隄一百丈設立圩老一名圩甲二名圩
役五名照依分定具領隄名號數高寬丈尺具結
申報有司督率附近煙民四時看守遇有蟻穴獾
洞即行刨挖填補歲修之先印河二官親歴查勘
然後施工照隄内有田糧戸按畝役夫革除丞佐
員役包折陋弊印官責以加意查察歲修仍歸水
利縣丞耑管夏秋水泛隄長道遠竝飭就近廵檢
各照廵防之地董率隄役住隄晝夜廵防再於江
夏隄岸之外離隄三丈栽植柳樹内插槿條外栽
蘆葦茭芭以搪風浪監督承協等員僉議如一實
可裨益隄工永遠保固等情一併詳請具
題前來(臣)覆查無異所有新築黃灘等隄修築丈尺
興工完工日期支用銀兩數目督修監修承協各
員職名册結并官民稽查保固各情由相應據詳
具
題伏乞
皇上睿鑒勅部議覆施行
永順宣慰司請改流疏邁柱
題為土弁世受
國恩無由報效懇祈詳請改土歸流另賞末職以盡
犬馬微忱事據桑植司副將楊凱詳稱雍正五年
十一月二十六日據永順宣慰司彭肇槐率男應
襲彭景燧呈稱竊卑職係永順土司生長邊地毫
無知識蒙
朝廷豢養殊恩有加無巳命掌土地約束土人惟有仰
體
皇仁中外一體之
聖心從不敢殘刻一事暴虐一人所屬土人亦不敢妄
生事端硜硜自守乃各上司所洞悉者數年來竭
力開墾感冒風寒染患手足麻木病症醫藥㒺效
不能辦理上司事務是以於雍正五年三月内具
呈告病求將土職與長子彭景燧承襲業經通報
在案今於本年十月初九日奉署督部堂檄行桑
植司土弁向國棟暴虐不仁殘害土衆密陳改土
歸流蒙
皇上天恩俯順輿情救土人出水火而登袵席命卑職
帶土兵二百名隨楊副將行營聽候調遣卑職凛
遵扶病帶兵晝夜兼行越山渡水汗流浹背舊病
漸愈十二日奉&KR0702;令卑職帶土兵至桑永交界處
所劄營聽候遣用不必同至桑植地方親見桑植
土民扶老攜幼出境迎接更見本副府紀律嚴明
撫綏有術桑植土衆人人悦服歡聲震地向化歸
誠者深恨覩
天日之晚也卑職幸際盛事精神倍於往日因思
聖天子在上無雷之國不毛之鄉俱梯山航海來享來
王願入版圖况我土司居幅&KR0695;之内而有土漢之
分大非臣下之所應為更使土人生長
堯舜之時竝不得沐
堯舜之德臣下之罪更不容逭卑職具有耳目心思受
聖朝格外隆恩倘終老於荒陬僻壤與草木同腐朽更
為犬馬之不若展轉思維寢食不安謹將卑職永
順司戶口册籍地輿全圖查造清册伏乞俯賜轉
詳兩院
題達改土歸流將卑職父子或賞賜外省武弁末職
俾得稍盡犬馬微忱報效
皇上天高地厚之恩再卑職祖籍江西仍求賞入江西
原籍則子子孫孫共沐
皇恩矣懇祈轉詳施行等情到職據此該卑職看得楚
粤滇黔蜀各省土司俱在幅&KR0695;之内非同海外要
荒惟距各府州縣界址稍遠地僻人頑因授世職
薄徵秋糧粟賦使撫綏其土民而巳乃歴代既久
土弁等忘其本源意旨遂以土地人民私為巳有
妄自尊大僭侈逾分暴虐土民殺戮土人不一而
足而欲其向化歸誠自獻其土地人民情愿内附
版圖永為
聖世良臣者亘古之所罕見也今永順宣慰土司彭肇
槐父子忠順素著感
皇上豢養弘恩無由報效知
聖天子文武聖神德威遠震無雷不毛之地莫不來享
來王而該土司附近邊徼生逢
堯舜之世而猶擯棄於土人之中不得與於内地臣民
之列深自愧悔不敢以土地人民私為巳有造具
該司戶口册籍繪畫地輿全圖具文呈懇轉詳改
土歸流竝求安插江西祖籍量授微員效力卑職
見其情詞懇切出乎至誠且該司舊病全愈年力
精壯尚可驅策理合據情將該土司戶口册地輿
圖一竝詳賫
題請改土歸流竝量授該土弁父子流官武職俾得
竭力圖報之處伏懇一併
題明等情呈詳到(臣)據此該(臣)看得湖南永順宣慰
土司彭肇槐先因患病乞休請以伊子彭景燧承
襲業經前署督臣傅敏具
題部覆彭肇槐准其休致彭景燧准其承襲永順宣
慰司之職換給號紙奉
旨依議轉行欽遵在案前因桑植革職土官向國棟殘
虐土民奉
旨改土歸流又經前署督臣傅敏檄行永順土官彭肇
槐帶土兵二百名隨桑植副將楊凱行營聽候調
遣今據副將楊凱詳據土官彭肇槐同子彭景燧
呈稱生逢
堯舜之世在於土人之中不得與於内地臣民之列深
自愧悔造具戶口册籍繪具輿圖情願改土歸流
竝求安插江西祖籍量授武職微員效力該副將
見該土官舊病全愈年力精壯尚可驅策請
題改流竝請量授伊父子流官武職效力圖報等情
前來(臣)查土官彭肇槐素稱恭順今仰承
聖化自願改土歸流造册開報一萬九千八百六十一
戶男婦九萬九千三百七十名口并繪地圖請入
版籍仰見我
皇上恩敷庶𩔖化被萬方是以絶域遐陬莫不航海梯
山傾心臣服而苖疆土衆亦復向化歸誠除批行
湖南布按二司將設官分汛一切佈置善後事宜
悉心妥議通詳外謹將該土官情愿改土歸流情
由合先據詳
題明請
旨俟
命下部覆至日再將設官分汛佈置善後事宜另疏具
題(臣)謹合詞具
題伏乞
皇上睿鑒勅部議覆施行
請改歸州為直隸施州衛為縣疏邁柱
題為請改州縣以重地方以速案件事該臣看得湖
北荆州一府管轄州縣衛所共計一十五處綿延
千有餘里凡遇盤查錢糧倉榖提審命盗案件每
多遲延蓋緣該府所屬之歸州巴東興山長陽四
州縣施州大田二衛所俱地處山僻離府窵遠文
移往返動需日時一經駁查即逾例限且有界連
他省接壤土司是以田土爭訟亦倍於他邑而衛
弁又無承審命盗之例每遇命案必詳委隣邑騐
審往返就鞫更躭時日臂指鮮應呼應不通此事
多遲誤之所由來也(臣)密加查訪按諸輿情隨與
撫臣藩司會商必需改設州縣庶於地方有益去
後今據湖北武昌布政使黃焜詳議請將歸州改
為直隸州施州衛裁改為縣大田所裁去所弁歸
併縣轄同興山巴東長陽三縣一併分隸歸州管
轄刑名錢榖事件俱令該州督催彙轉歸州原有
州判一員今應復設以資督緝施州衛千總裁改
為典史一員耑司緝捕大田地方遠離衛地裁汰
所弁應添設廵檢一員就近查緝其官俸役食以
舊日衛所之俸薪儘敷應用再施州原有專營遊
擊大田所原有施州營把總一員帶兵可資彈壓
無容另議再施州衛原管之施南十五土司應歸
縣轄令歸州兼轄廵荆道統轄施州改設知縣典
史則以守備千總衙署居住廵檢則以大田所衙
署居住歸州州判有原設衙門可以居住無庸另
議蓋造其施州衛原設教授訓導二員取進生員
一十五名今應仍照舊制俟該教授任滿再有補
選之日即改為教諭員缺但各州縣俱設有祭祀
鄉飲舉貢長夫孤貧花布等項銀兩應照例逐一
添設統候查核
題允之日另造細册呈請咨達等因請
題前來(臣)覆查歸州改為直隸州施州衛改設為縣
在該州管轄四縣則盤查倉庫審理刑名任專地
近案件易結一轉移間實於荆南要地大有禆益
再施州衛既改為縣如蒙
兪允恭請
皇上欽定縣名所有該縣及大田廵檢印信并該學條
記應請鑄給以昭職守合併聲明(臣)謹會同湖北
撫臣馬會伯合詞具
題伏乞
皇上睿鑒勅部議覆施行
請丁隨糧派疏邁柱
題為詳請丁隨糧派通省均攤以杜偏累以利民生
事該(臣)看得任土作貢實萬姓之常經惟是湖北
一省有地之家田連阡陌所輸丁銀無幾貧民糧
僅升合所輸丁銀獨多蓋緣地賣丁存而富豪多
與書役勾通改換栽派以致按册有丁追呼無益
貧民偏受其累我
皇上念切民艱直隸各省均蒙
殊恩准令丁隨糧納小民稱便(臣)到任隨經檄行布政
司妥確查議去後今據湖北武昌布政使徐鼎詳
稱湖北丁銀止天門一縣前經
題請隨田起丁民各稱便而武鄖八府歸州一州共
計人丁四十五萬三千四十三丁一斗零應徵丁
銀一十二萬五千八百六十四兩九錢八分八釐
零自應查照山東江西等省之例以通省丁銀攤
入通省地銀之内一例輸將今查雍正五年民賦
册内除應城縣膏稅沔陽州柴山官地租共銀一
千一百九兩九錢七分四釐零又除丁糧外派之
乾魚蔴鉄湖課線膠等項無庸攤派外合計通省
民賦更名條餉優免南糧驢脚米折歸併屯糧帶
派福租匠役班價麂皮京摃籽粒計料補徵歲貢
及雍正六年增墾竝恩施縣民屯餉銀等項共銀
九十七萬八百八兩一錢七釐零以通省丁銀均
勻攤入每錢糧一兩合攤丁銀不過一錢二分九
釐有零又武昌襄陽等十衛所共徵人丁銀一百
四十三兩八錢以通省成熟屯銀四萬八千七百
二十八兩二錢一分零攤派每兩該徵銀二釐九
毫五絲一忽六塵三纖所增無幾而課額實為公
平檄行所屬八府轉飭各州縣議詳均各稱便請
將湖北丁銀自雍正巳酉年為始除天門一縣外
照通省攤勻地丁數目飭令各州縣衛所造册徵
收仍俟奉
旨允行之日造具總册詳請咨部至續報勸墾及自首
隱墾歲報陞科應請暫緩攤派統俟報墾既多再
遇編審之期另將通省丁銀與通省舊額新陞之
糧均勻攤派則舊糧新墾兩無偏枯而洒派弊可
以杜絶等情請
題前來(臣)查丁銀糧派均平徵收富者所增無幾而
貧者受益靡盡永無出入增減之弊實於
國賦民生大有裨益(臣)謹會同湖北撫臣馬會伯合
詞具
題伏乞
睿鑒勅部議覆施行
請改黃陂孝感二縣隸漢陽府管轄疏
邁柱
題為酌改府轄以均繁簡以便責成事該臣看得府
轄之州縣必相去密邇凡起運錢糧解審案件及
一切公務俱屬捷便於地方庶有裨益查湖北黃
州府屬之黃陂縣地當南北孔道去黃州陸路二
百四十里水路三百餘里遠涉大江有風波之險
其去漢陽府僅九十里又德安府屬之孝感縣亦
屬南北衝途與德安相距雖止百里而前赴省城
必須向北遶道實屬紆廻其去漢陽雖亦有百里
之遠然係赴省必由之路無庸繞道先據布政司
請將黃陂孝感二縣改隸附近之漢陽府管轄經
(臣)批令飭行該府縣確查妥議去後今據湖北武
昌布政司徐鼎湖北武昌按察使王肅章會詳據
黃州府詳稱確訪輿情咸以陂邑改轄漢郡實為
官民兩便竝稱陂邑係水陸衝衢東南孔道在黃
為邊陲之地統轄難週屬漢稱附近之區管理甚
易益寡裒多允宜改隸酌繁就簡實便公私等情
又據德安府詳稱確訪士民輿情以孝邑改轄漢
郡則赴府為往省必由之路凡起運錢糧解審案
件及一切公務可免稽延且士子應試騐看等事
俱屬順便於地方形勢調劑得宜等情各由司詳
請
題達前來(臣)覆加核查無異相應據詳具
題請將黃陂孝感二縣改隸漢陽府統轄以便治理
以順輿情者也(臣)謹合詞具
題伏乞
皇上睿鑒勅部議覆施行
請添設永州府道寧永江四州縣官兵疏
邁柱
題為懇恩遵
旨添兵立營防守要害以靖地方事該(臣)看得楚省永
州府屬之道州寧遠永明江華四州縣與廣西之
富川賀縣接壤複嶺崇山獞猺雜處往往越境滋
擾應行添設官兵以資防守先據原任江華縣知
縣胡紹賢詳據士民呈請於粤西省富川賀縣之
六寨等處移撥大員駐劄竝請於楚省永江内地
添設汛兵安設大員彈壓及添民壯等情經(臣)行
據前署湖南布政司事衡永郴道副使汪榯前任
湖南按察使郭朝祚會議詳覆(臣)以事關兩省必
須會商安設畫一會
題或各省各
題之處咨移廣西督撫二臣去後今准雲貴廣西督
(臣)鄂爾泰移送揭帖内稱粤西省之富川賀縣於
六寨適中之麥嶺地方巳經
題請添設同知守備千把弁官聲明江華等縣應設
官兵聽楚省督撫會
題等因到(臣)准湖南撫(臣)趙宏恩署湖廣提督(臣)岳
超龍咨請會
題竝行據湖南布政使楊永斌會同按察使張燦詳
覆前來(臣)查楚省永州府清軍同知現駐府城今
請改為理猺同知移駐江華城中控制上五保等
處即令分管道寧永江四州縣苖疆捕務以資彈
壓竝請鑄給關防以重信守仍於道州江華各設
遊擊一員千總一員駐劄寧遠永明各設守備一
員駐防其寧遠緊要之大小二源澗口道州緊要
之高橋午田橋江華緊要之青絲井嶺東汛永明
緊要之白象汛祖山岡各設把總一員耑汛道州
之界牌汛江華之錦田汛各設千總一員耑汛又
寧遠之梅岡塘車頭舖道州之岑江渡桐口鋪江
華之閙塘汛大坪寨李蕩坪白坪白芒營歐陽山
香山營牛塘坪永明之冷水舖龍虎關枇杷所小
溪村水尾塘各設百總一員管隊一名此所設遊
守千把各官即於永州鎮標左右二營酌量移往
駐劄防汛是文武官俱可毋庸另請添設其兵丁
除分汛各塘各五名十名外遊擊帶領存城者道
州九十二名江華一百三十二名守備帶領存城
者寧遠七十九名永明五十名千把帶領存汛者
各三十名四十名百總管隊帶領存汛者亦各二
十名三十名其錦田嶺東二汛應令千把於各該
汛内帶兵三十名每月與廣西之桂臨營訂期會
哨三次以絶粤匪出没其於地方實有裨益此所
議兵丁因永州鎮標下不敷抽撥分汛先議在於
北南各標協營内勻抽三百名歸於永鎮標下酌
量分派但思楚南苖疆重地前因永保桑新設協
營業於北南各標營内共抽兵一千五百名欽奉
兪旨以抽撥之後本營額數不敷行令酌量募補現在
確查定議另
題今此項兵丁不便再行抽撥應請新募添設三百
名以固邊隅至永州府同知既請改為永州府理
猺同知移駐江華縣城竝移駐分防之遊守千把
各官兵所需衙署營房動支正項錢糧建造工竣
之日造册
題銷再江華縣民壯現止二十名應添三十名以復
五十名舊額照現准部文令選安分勇敢之土苖
充當除鎮左右二營之遊守千把各官現飭酌量
分派移駐防汛俟派定造册送部核查外(臣)謹合
詞具
題伏乞
睿鑒勅部議覆施行
代商民謝發帑建築柁桿洲石臺疏
邁柱
題為商民感戴
天恩公籲詳請
題謝事該(臣)看得洞庭一湖界聯四郡揚帆長往皆
浴日之洪波暴風忽來有接天之高浪行舟無灣
泊之所生靈多傾覆之虞自古為然其患最劇兹
蒙
皇上特頒
諭旨發二十萬之帑金
命建石臺當八百里之巨浸使往來舟楫知有趨避之
方直省商民得免沉淪之厄去畏途而登樂國渡
重湖如上春臺昔神禹導川能順水之性而不能
杜風濤之險媧皇煉石能補天之闕而不能拯陷
溺之民欽惟我
皇上
功超往聖創古來未有之大工
道濟羣生成人所難能之善事九州戴
德萬世垂
恩今據湖南長沙布政使楊永斌詳據各省商民戴萬
年等呈請恭謝
天恩前來(臣)不敢壅於
上聞謹會同恭疏具
題伏乞
皇上睿鑒施行
以上督臣疏
恢復武昌進城駐劄疏丁思孔
題為恭報武昌恢復微(臣)入城安撫日期仰祈
睿鑒事竊照逆首夏包子烏合裁兵倡亂省城蒙我
皇上睿算周詳遣發滿漢官兵調(臣)廵撫楚疆料理錢
糧事務勦撫竝用戈矛所指捷音立至各路官兵
俱會抵漢陽府據裁缺督標千總胡耀乾等差官
赴軍前納欵獻城情由見於另疏會
題第省城百姓受逆荼毒亟須加意軫恤(臣)親臨誠
諭宣布
皇仁兵民靡不頂祝歡騰隨率同司道府各官於七月
二十六日俱進武昌駐劄料理地方事務查取投
誠人員兵馬錢糧數目文册撫慰在省居民招徠
播遷流戶各復舊業禁戢官兵不許生事恣擾竝
通行所屬曉諭以示恢復情形俾官民人等共頌
皇上洪福齊天賡歌太平於無疆也其逆首夏包子即
夏逢龍巳經將軍臣瓦岱等拏獲正法外所有恢
復武昌微臣入城安撫日期(臣)謹恭疏
題報仰祈
睿鑒施行
柯永昇葉映榴殉難盡節竝降調丁泉司抗偽棄
家疏丁思孔
題為據呈
題報事該(臣)看得武昌裁兵譁譟變起一時有被陷
盡節官員(臣)入城後即檄行確查間適准吏部咨
開安徽撫臣楊
題報前任撫臣柯永昇重傷自盡湖北糧道參議葉
映榴罵賊自刎竝湖北降調按察使丁煒抗偽棄
家情由部議奉
旨欽遵咨移到(臣)行據布政使于養志等會查詳覆前
來(臣)查前撫臣柯永昇抵任未幾裁兵忽譟率家
人以拒賊矢集於身完臣節而捐軀雉經於室渡
江就殮而面色如生入圃停棺而人言無間貞節
之槩凛然不磨糧道參議葉映榴被脅不屈誓死
以從罵賊於方熾之時自剄於公座之次臨大節
而不奪蹈白刃以如歸慷慨捐生從容就義於斯
二者可謂兼之此雖二臣之砥礪克堅實
聖朝之風勵有素(臣)既查悉情由覆核無異所當亟請
皇恩特賜褒恤以慰忠貞者也至於降調按察使丁煒
賊衆之誘脅迭乘本官之抗拒益力不以降謫之
故稍移堅白之心棄置妻子眷口孑身避去亦可
謂無忝名節者矣應竝奬勵以勵臣節統聽部臣
議覆至於永昇映榴家口巳俱同棺柩起程各回
旗籍丁煒家口亦有親屬送往江南去訖原未失
陷相應一併敘覆再查此外尚有掌印都司宣德
仁自縊盡節現在另疏
題報合竝聲明(臣)謹具
題伏乞
皇上睿鑒勅部議覆施行
宣德仁盡節疏丁思孔
題為確查盡節官員以凴
題報事該(臣)看得忘身盡節臣子之恒經恤死褒忠
朝廷之定典前者武昌裁兵譁譟事起倉猝其時被陷
各官有抗志不屈竟以身殉者(臣)入城後即行確
查兹據布政使于養志等會詳前來除前任撫臣
柯永昇糧道葉映榴現於另疏具
題外查有前任掌印都司宣德仁於本年五月二十
二日被賊廹脅守志不移而逆焰方張勢不兩立
遂於五月二十六日夜望
闕泣叩在署自經盡失家資僅歸旅櫬據兩司查覆
之情節合之(臣)入省所訪聞殉難既實純忠足尚
相應仰籲
皇恩勅部議恤以勵臣節者也(臣)謹具
題伏乞
睿覽勅部議覆施行
湖北匠班銀兩請歸併地丁帶徵疏
年遐齡
題為楚北匠班銀缺額無徵江浙歸併帶徵巳有成
例懇賜移查援照
題請以甦積困事該(臣)看得湖北武昌漢陽黃州安
陸德安荆州襄陽等七府屬應徵匠班銀兩一項
自明季迄今年代久遠匠役子孫或改圖别業遷
徙逃亡或久巳故絶僅存戶籍缺額無徵匠役班
價竝帶閏等銀一千一百八兩八錢歷年俱屬官
民賠墊受累難堪前據布政使任風厚詳請咨詢
江西浙江歸入地丁帶辦之例經(臣)咨移二省查
覆前來檄行該司查議去後兹據詳稱行據各府
州縣查議俱各回稱匠役班價久巳無徵官民交
累若援例歸併地丁帶辦洵為妥便造具清册請
題竝稱候允示之日統於康熙三十九年為始將各
屬應加代辦數目刊載全書以廣一視之
皇仁庶無徵之匠班不至缺額而官民之積困得以永
甦等因前來(臣)查前項銀兩實屬年遠人湮雖戶
籍猶在而額賦無徵有司欲副考成不得不代為
捐解或扳累小民以求足額誠屬官民積困查江
浙二省既因匠班無徵歸併地丁帶辦湖北事同
一例近今欽奉
上諭凡有可為民興利除害者奉有作速勘實陳奏之
旨所當據詳具
題請照江浙二省歸入地丁帶辦之例自康熙三十
九年為始刊載全書照例徵收每畝加增不過絲
毫為數無多衆擎易舉
國賦不致缺額官民得免賠累矣除册送戶部外(臣)
謹合詞具
題伏乞
皇上睿鑒勅部議覆施行
士民請謝特頒
上諭疏趙申喬
為恭謝
天恩籲請代疏以達輿情事該(臣)看得湖南地瘠民貧
凋敝巳極蒙我
皇上深仁厚澤浹髓淪肌煢煢黎庶得以起溝壑而登
袵席第因陋習未改積困難甦復蒙
皇上軫念遠方洞燭民隱於微臣
陛辭之時特頒坐名
諭旨嚴飭大小屬員力減加耗盡革私徵湖南百萬生
靈頂戴
聖明恩逾覆載(臣)蒞任之日即恭設香案親捧宣讀除
謄黃刊布勒石永遵外仍剴切曉諭通行司道府
州縣衛徧貼城鄉市鎮務使官吏軍民土苖人等
遠邇周知以不負
皇上澄清吏治愛養民生至意今據各屬士民宋又祁
等執香環集(臣)署歡呼踴躍萬口同聲僉以離京
路遠不能匍匐
闕廷叩頭上謝惟有戶戶焚香家家頂祝
萬夀無疆與天竝久公具下情籲(臣)代題(臣)見輿情感
激
題達伏乞
皇上睿鑒施行
遵
諭撫苖摺趙申喬
為恭報遵
諭撫苖以紓
聖懷事竊照鎮溪筸子紅苖出没無常乘機剽掠邊民
屢被侵擾上年李豐等叩
閽一案(臣)等遵
旨發審得實
題准部覆奉
旨欽遵在案我
皇上聖德神功函天蓋地威行絶域恩被荒陬而蠢苖
無知妄動何難發兵撲勦但
皇上至仁如天昆蟲草木猶使竝生蠢苖亦有血氣均
屬
朝廷赤子臣於本年二月三十日叩辭
行在冒昧陳奏隨蒙
聖明有督撫難道不好招撫之面諭(臣)欽奉
天語時刻在心第(臣)衙門例受督臣節制未便自專到
任後即移咨總督提鎮諸臣會商而前署督臣年
遐齡署事未久即行送印新督臣喻成龍今甫蒞
任隨復咨商妥協即擬親行招撫但紅苖雜處窮
山深箐必先遣嚮導抵其巢穴預為開說觀其動
靜乃可相機行事(臣)暨督臣喻成龍巳經會委署
辰沅靖道事衡永郴道參議張仕可賫(臣)等草檄
併刊刻數百紙前赴鎮筸地方責令熟苖持赴苖
寨宣示
皇上德威令其革心向化如果有就撫實情(臣)等即親
到苖境面加撫慰併就近相度情形會疏
題報上請
聖裁指授善後方略倘其自絶生機㒺知悔悟則當請
兵合𠞰殄此苖頑臣等愚見欲仰仗
皇上洪福盡心招撫一番不敢掩飾目前再蹈故轍而
生苖狡黠情偽難知必須查實心歸服方敢上
聞庶幾隆重
天威不敢輕率取戾但(臣)面奉
諭旨迄今巳歷數月恐厪
聖懷所有現在撫苖事由併從前遲待督臣會商情節
合先具摺奏
聞
報撫苖漸有就緒摺趙申喬
為恭報撫苖情形仰慰
聖懷事竊照鎮筸紅苗蠢頑不率理應請兵撲勦(臣)等
仰體
皇上好生不殺之心為先撫後勦之計曾委署辰沅靖
道事衡永郴道參議張仕可賫檄前往招撫觀其
動靜巳經具摺奏
聞外嗣據參議張仕可禀稱抵鎮筸時沿邊軍民俱喜
用兵嘵嘵其說不一隨諭
聖天子厚澤深仁欲使天下無一物不得其所督撫仰
體
聖心故特委官先來招撫如苖人不肻實心向化自然
請兵勦滅軍民始皆開悟感頌
皇恩巳遣營哨兵弁苖頭把目及本地熟習苖情之人
分頭入寨賫去曉諭等語又於十月初五日接據
該道九月二十六日稟帖内開撫諭一事仰仗
皇上德威多方開導日内漸有就緒誠心歸順之苗巳
得二十餘寨其各寨頭目入城來見者復面加慰
撫莫不歡欣踴躍業經剃髮賞以花紅銀牌隨分
遣員弁同此來歸苖頭入寨與衆苖剃髮併清查
戶口備造册籍但犒賞之費萬不可少軍前應承
招諭之人非賞賚不足以鼓其氣今遠人既來歸
誠絡繹而至非賞賫不足以慰其心此項作何動
支祈即賜接濟又單開巳到歸順苗塞孤塘猪巢
坑萬溶江偏家寨毛榖屯塘寨到陀等七處其巳
願歸順尚未投到者大田羊官冲等共十三寨等
因(臣)隨捐買紅綢布共五百八十疋於初十日遣
員賫發其犒賞暫於就近州縣借支容(臣)設法補
還併飭該員速行招撫俟各苖齊心歸順一有定
局即飛報(臣)與督臣便當親赴苖地宣示
皇仁相度善後指授方略如苖寨中仍有執迷不悟者
自當題請發兵殄此餘孼(臣)因苗情叵測且招撫
未經竣事未敢遽為繕疏題報謹先將撫苖漸有
就緒情形具摺奏
聞
議覆地丁漕項疏趙申喬
為
聖治巳極隆平等事該(臣)看得浙江道御史王瑋條奏
江浙徵收漕項錢糧併税契南糧給兵等欵先准
部覆咨移到(臣臣)隨檄行布政司會同驛糧道遵
照查議去後兹據該司道會詳内稱御史王瑋條
奏漕項混徵一欵部覆嗣後於串票内註明地丁
漕項數目分别徵收如有朦混徵比指名
題參因行據各該府州詳覆漕項錢糧為數無幾向
與地丁合數按畝科徵分欵起解若必另串徵收
則小民分釐銀數分等稱納反為滋累議於開徵
之時出示曉諭凡完納錢糧串票内註明地丁漕
項數目庶徵比不致混淆又南漕給兵一欵覆查
湖南南秋二糧無論營汛同城州縣與不同城州
縣隨到隨給竝無貽悞防守兵民兩便巳非一日
又税契銀兩一欵湖南俱係司發契尾號簿令各
州縣儘徵儘解原無定額竝無按圖私派之處等
因會詳呈覆前來(臣)查湖南各屬有漕州縣與無
漕州縣漕項錢糧按地丁銀兩計之為數均屬無
幾若另徵給串則小民零星分納不無滋累莫若
於串票内註明完納地丁漕項數目庶徵比不致
混淆而小民亦無分釐零星完納之苦又查各屬
南糧歷係各營汛附近關支兵民久巳相安仍撥
附近州縣兵丁自領不惟無誤於防守而且有益
於民間至徵收税契銀兩歷係藩司給簿聽民投
納竝無按圖私派之事毋庸查議(臣)謹會
題伏乞
皇上睿鑒勅部議覆施行
題苖邊定例九欵疏趙申喬
為欽奉
上諭事該(臣)等看得楚分南北地稱曠渺而田賦無多
蓋地多大山巨浸兼之西南一帶接壤川黔粤西
千有餘里皆大小各土司環居田地無出産難設
流官難責貢賦然土司之官世襲給印民性雖有
約束惟鎮筸紅苖種𩔖甚繁僻處萬山荒野地實
不毛不耕不賦性則悍愚素慣攘竊自古不通聲
教我
朝中外一統薄海同風不忍棄置異視聽其行為不法
自蹈鋒刃乃蒙我
皇上特遣大臣統師壓境
恩威竝用以服其心苖即感畏傾心歸誠者三百一寨
計戶口四千五百二十三戶成丁八千四百四十
八丁今每丁願輸納雜糧二升共納糧一百六十
八石九斗六升又先經大兵臨巢之際内有毛都
塘馬鞍山等寨逃匿窮巖經辰沅靖道移駐之後
俱各悔罪輸誠披剃入册共計一十寨二百四十
戶成丁三百六十九丁共納糧七石三斗八升俱
應於康熙四十四年起徵但紅苖既巳歸誠編戶
納糧與民一體兹當初入版圖之時而善後事宜
自當斟酌方可垂之永久(臣)等謹詳議九欵合詞
具
題伏乞
皇上睿鑒施行
一苖邊文武事權宜專也從前紅苗土民俱係協
鎮僉立哨長分管悉聽營將管理今既移設道
廳等員分地駐劄地方事應聽同知通判專管
辰沅靖道統轄以專責成其武職應遵定例止
令約束兵丁防汛廵查不許干預地方事宜如
或有苖人自相穴鬭亦聽文員移會酌撥兵弁
廵查彈壓
一苖民盗竊等案及搶奪殺傷等事俱應照内地
州縣命盗案件之例具
題也查從前苖土命盗等罪律未明而蠢苖搶奪殺
傷視為泛常今紅苖既巳歸誠披剃納糧與民
無異嗣後有犯情罪重大者應照常例詳報發
審具題按照律例從重究擬仍先明白諭知使
苖畏法不敢輕犯至苖有冤抑之事亦許赴道
廳控告審理即為伸雪則命盗杜而民怨釋矣
一紅苖捉人勒贖之例宜嚴也苖性貪頑素慣捉
人勒贖以致滋擾邊民今苖與民一體應遵
王化不許仍前伏草捉人枷肘在巢勒銀贖取如敢不
遵請照強盗之律不分首從擬斬沿邊土哨奸
民勾通附和取利者即照強盗窩戶之律治罪
庶民苗知法自畏犯也
一土官之責成宜專也鎮筸既設同知通判專管
苖務其五寨司土官土民應聽該廳統轄遇有
逃盗等事將官員一併處分俾土官無岐視抗
延之虞矣
一添設廳員之關防宜給也查府城同知通判無
請給關防之例因其無錢糧盗案之專責今紅
苖歸誠其該廳分駐乾州鳳凰營要地非同城
可比且經徵錢糧升合亦關考成凡有盗竊人
命搶奪殺傷之事承審招詳皆有定限應請頒
給關防以速郵遞而昭信守至於奉文於楚省
現任廵檢吏目等各撥一員交與同知通判令
其廵查但各州縣吏目廵檢皆有廵捕之責難
以缺員查湖南現有奉裁未經離任廵檢可以
撥往今議以長沙縣喬口鎮廵檢李光祖調赴
乾州同知員下善化縣暮雲市廵檢宋純儒調
赴鳳凰營通判員下并請鑄給乾州鳳凰營各
廵檢印信俟准鑄新印到日將舊印繳銷俾得
各專責成
一新設移駐各員應照邊俸以示鼓勵也查楚省
民苖雜處之州縣官員經前任督臣郭琇條奏
部覆准其調補并照四川貴州邊俸之例陞遷
在案今鎮筸一隅環偪苖巢移駐之道員添設
之同知通判廵檢俱該駐劄苖地又與川黔接
壤自應照邊俸陞遷遺缺一例調補
一新設移駐各官之廨舍宜置也辰沅道移駐筸
城所需廨舍應將五寨司土官衙門騰出以作
道員衙署竝動支各官捐建銀兩量加派修給
該道駐劄其同知通判廵檢各廨舍將本衙門
從前發下捐銀暨各官公捐銀兩酌量分給建
造以定規模
一土司之士子宜訓苖民子弟宜設義學教育也
查五寨司洞民哨民俱應統歸文職管理至於
五寨司生貢雖舊屬辰州府儒學兼轄但五寨
司距府三百餘里生員遇有過犯司鐸之官遠
難飭懲今議以附近之麻陽縣儒學訓導移駐
五寨司就近訓迪士子戒飭頑劣竝請鑄給麻
陽縣訓導學記以便生童應考一切册結可以
鈐蓋照例賫報庶事件不致遲延而子衿得司
鐸之訓迪亦可免佻達之風再苖民子弟不使
學習詩書終必野性難馴義禮不明應於乾州
五寨司等處設立義學數區苖人子弟有志就
學者聽赴肄業每年師儒館穀議於通省文武
公捐俟學習既久教化有成准附五寨司學應
試將見愚頑之習化為禮義之民矣
一接壤之邊釁宜息也楚黔接壤之區苖寨相連
向有冤家仇敵動輒操戈殺搶彼此拿人搆釁
不止今既各省設立廳員嗣後黔楚相接之苖
再有越境操戈彼此拏人搆釁者兩廳移明會
審發落即以白晝搶奪律治罪被拏之人勒令
退還如殺傷人命依人命論如百戶寨長知情
不行禁止以通同治罪
請將倉穀多借疏趙申喬
為小民粒食維艱泣請早借倉穀事看得湖南各
屬積貯食穀例於每年青黃不接之時將一半借
給窮民一半存倉備賑遵行巳久兹據布政使施
世綸詳據桂陽等州縣詳稱去歲秋穫不登米價
騰貴今東作方興窮民之食懇將倉穀早為借給
并懇於借給之外酌量多借緣由該司以多借之
處不便允行請照往例借給一半餘存一半加謹
收貯等因具詳請示前來隨經批令通飭各屬一
體照例借給以紓艱食如有蠧棍冒領及該州縣
虧空藉端開銷者查出定行參究等因批飭遵照
在案(臣)查湖南之民全賴耕種為業上年自夏徂
秋旱魃為災業將安仁等六縣先後具疏
題報已沐
皇恩蠲賑其餘各州縣雖未成災而秋收甚歉民鮮蓋
藏以致今歲穀價高騰在在遏糴不惟貧窮者日
食無措即有銀者亦無穀可買但各縣捐積榖石
原蒙
皇上軫恤民依積貯以備荒歉今湖南倉穀照例借給
一半外其存倉之穀亦係備賑之項(臣)請各屬存
倉一半穀石行藩司轉飭該州縣確查實在饑民
量為多借務使乏食小民皆沾恩惠仍嚴飭不許
豪強富戶假捏多領候秋收時著令一併照數還
倉俾窮民不致失所而農事得免廢弛則湖南數
百萬窮民均沐
皇上再造之恩於無既矣謹會題請
旨
三叩
聖恩預撥兵米疏趙申喬
為三叩
聖恩事該(臣)看得湖南各營兵丁月米例於七月開徵
請將上年解存米石預撥次年春秋二季兵米一
案(臣)兩經會疏具題兩准部覆毋庸議在案(臣)何
敢再為凟請惟是兵丁月米係計日待哺之需而
小民輸將適當青黃不接之際(臣)每見各營兵米
於正月即赴州縣支領彼時地丁尚未開徵南秋
從何輸納兵既苦於守候不無枵餒之虞民又無
可拮据不免敲朴之慘兵不能待民不能完則州
縣官那移應墊反虧應解之項者情亦有之(臣)查
上年解存充餉南秋米石存貯該道俟本年奏銷
後於九月内准部文折銀解部該道於十一二月
間纔委員起解則春夏之時前項米石乃貯道候
解之項也貯道候解之項何不可為撥給兵米之
需(臣)故請以上年解存充餉南秋米石預撥春夏
軍糈其秋冬二季就於七月新徵内支給嗣後每
年徵收南秋除現給本年秋冬二季及畱充下年
春夏二季兵米外餘存仍照例折徵充餉今准部
覆内稱若預為撥給其中恐有該管官員將上年
存剩米石致有虧空希圖掩飾情弊則應在貯道
一年之内而不應在預撥春秋二季之時况兵丁
需米刻不容緩照數領米毫不容少誰許掩飾虧
空而肻以無為有以少為多此又情理之易見者
如或有空虧掩飾情弊一經發覺(臣)願與該管官
一體從重處分為扶同欺凟之戒又部覆内稱歷
年兵米俱於本年南秋米内支給遵行已久不便
遽行更張(臣)查康熙四十六年九月二十三日准
戶部咨為奏銷康熙四十五年錢糧等事内開一
存剩米一千二百一十七石合穀二十四石五斗
零應令候撥兵糧夫四十五年存剩南米既令候
撥兵糧則四十七年存剩米石似可一例預撥(臣)
又伏讀康熙四十二年三月十八日
恩詔一直省地方有現行事例不便於民者各該督撫
詳查開列具題該部確議酌量更正一督撫係封
疆大吏地方聞見必眞凡關係籌餉節用裨益兵
民事宜如有確見據實條奏欽此(臣)以一介庸材
荷蒙
皇上高厚隆恩謬任封疆既見事例不便於民而以不
便更張之部覆因循中止是(臣)不能奉行
恩詔以重負
皇上也且(臣)伏見
皇上仁覆蒼生恩覃薄海蠲租發粟動以數百萬計今
動支存解之南秋撥給春夏二季之兵米既無損
於
國課甚有益於兵民而以毋庸議之部覆不再據實
上請是(臣)不能仰體
皇上之心而重負
皇上也(臣)故不辭冒凟之譴再敢瀝陳伏乞
皇上電察(臣)前具二疏准將存貯候解之南秋預撥春
夏二季之兵米則兵獲飽騰之樂民免追呼之苦
永戴
皇恩於億萬年矣
條陳四欵疏劉殿衡
奏為謹陳地方利弊四條仰祈
睿鑒允行以益額賦以便民生事竊惟
國計莫重於民生而興利必先於除弊我
皇上仁慈覆育宵旰憂勤無刻不以地方小民為念凡
可為閭閻計安全謀樂利者靡所不至故薄海内
外仰戴
皇上深仁厚澤莫不淪肌浹髓矣而楚屬地方同在沐
浴之中咏歌
聖德久遍於江永漢廣間也(臣)以謭劣庸才謬荷
皇上洪恩俾使楚撫重任凡有關於地方利弊無論鉅
細務皆悉心察理以仰副
聖主愛養黎元至意謹就(臣)耳目之所及敢效芻蕘之
獻者有推廣墾荒之例捐給牛種一條是也必得
欽奉
兪旨始可實力奉行以收成效有(臣)現在舉行民頗稱
便如零星錢糧收納碎銀修築隄塍按照垸糧與
穵壓田畝公議均補三條是也必得
天語申飭始可行諸永久而底無弊(臣)不揣冒昧謹臚
列為我
皇上陳之
一招墾荒地請再捐給牛種也楚中向稱沃壌明
季兵燹而後荆襄鄖陽等屬田多荒蕪賦額大
虧
本朝定鼎以來招徠撫恤流移復業更蒙我
皇上湛恩汪濊勸民開墾節年墾闢荒地俱經
題報增課在案(臣)涖任後諮詢利弊據荆襄鄖陽等
府各稱荒地尚多有力之家每年開墾無幾而
窮民之欲自行開墾者又以牛種無資是以因
循至今賦額未能復舊(臣)思開墾一項最為益
課利民蓋天地之生財惟資地力而國家之經
費多出田間今楚中有此荒地若不設法開墾
是棄利於地也(臣)再四酌議莫若令本府州縣
官將該州縣所有荒地盡行察勘清出不論本
地及外來之民有願領墾若干頃畝者地方官
即查明入册給以印票令其開墾有力者自備
牛種開墾仍照現行例於六年後陞科其無力
者地方官捐給牛種之費每領墾荒地一頃給
銀十兩其所墾之地既係領有官捐銀兩陞科
年分不便照勸墾之例應即於次年按額起科
至督墾之官既係自出銀兩捐給與民其加級
紀錄亦不便照勸墾之例自應酌計銀數議叙
如十頃則捐銀一百兩應紀錄一次四十頃則
蠲銀四百兩應加隨帶一級有比此多蠲者計
算增加第本郡本邑之官勸墾有限請以楚屬
通省文武官員俱令一體蠲給開墾照數議敘
如此變通則窮民墾種有資官員蠲輸至便而
荒地無不開墾額賦從此日增矣
一零星錢糧准以碎銀輸納也地丁錢糧維正之
供内以解交部庫外以撥支兵餉自應足色足
平無容青微短少乃近來州縣官徵收錢糧不
論銀數多寡即至一二錢者亦必令傾鎔成錠
鑿一印記始行兑收入櫃其零星散碎紋銀一
概不收以致櫃書銀匠表裏為奸加增折耗多
勒火工往往一二錢以及分數之錢糧完納每
至加倍且錢糧少至數分入平愈難彈兑胥役
更易作奸(臣)涖任楚省訪知此弊是以入境之
始首先刊發告示徧行曉諭凡民間上納錢糧
二三錢以下者許以碎銀交納其或止一二分
以及六七分者許以制錢折銀各屬遵行民間
稱便蓋緣解部錢糧竝發解外省協餉原須傾
成元寶其碎銀與成小錠者同一傾銷徒多轉
輾折耗不若碎銀鎔化之徑捷至所收制錢一
項存留欵内儘可支給竝不窒碍難行其於省
煩費而便民生似不無小補者也
一修築隄塍應照垸内田糧均派公修也楚屬地
方大半濱江原稱澤國一遇水發動多瀰漫田
禾廬舍往往淹溢故沿江田地隄垸鱗次相接
大小不一總之各修各垸保護田廬靡有爭也
自豪強隱免小民偏累而蠧胥奸棍包折栽害
乘之而起因此修築不堅隄多冲潰積為民患
矣前督臣郭秀稔悉其弊以修隄照糧役夫
題請奉
旨允行在案第原其照糧役夫之議係照隄垸内之田
糧役夫非謂照闔邑之田糧役夫也乃百姓體
認不確地方官奉行不善誤執照糧役夫之說
無論水鄉山鄉低垸高岡之田地以及近隄與
不近隄凡有田糧者一概派役其夫是不惟不
在隄垸内之人不甘應役使本屬隄垸内之人
反生推諉矣(臣)涖任以來見各屬之以隄塍控
告者屢屢不絶究詢其故盡由於此夫利害切
膚則羣情争趨是即同井守望相助之意若其
利害原屬無關豈能強之使赴(臣)是以出示曉
諭除通郡通邑利害均關之大隄仍應通郡通
邑公行修築外其餘各垸隄塍俱照依垸内所
有之田糧均勻按數出夫不得以闔邑通派竝
概及不在垸内之人羣情稱便但照糧役夫係
前督臣郭
題明有案止因詞未分晰以致日生異議(臣)是以復
行
題明止照同在堤塍一垸之内按其田糧均派修築
則衿監豪強無所躱避而小民獲免偏累更見
各修各垸協力趨事隄塍永得鞏固無虞矣
一穵壓田地應令丈明估價公議均補也楚北安
荆一帶地方外而川江内而襄漢水勢湍急風
浪洗刷凡年深月久之隄率多冲潰必須挽築
月隄以防不虞其築月隄也隄脚之寬約二三
丈不等必須覆築於民田之上是謂之壓壓則
田在此隄之下矣隄身之高約一二丈不等必
須取土於民田之中是謂之穵穵則此田深窪
無用矣夫壓田以為隄脚穵田之土以為隄身
此實為通垸保護田疇非一家一人之私事也
此中穵壓之田主垸内若有多餘之田則去此
數畝隄脚田土其所保護者實多或亦甘心若
穵壓之本主止此區區數畝全家賴以生活止
因坐附隄邊一旦盡被穵壓勢必餬口無資謀
生乏策(臣)採訪輿情酌定一法嗣後遇有修築
隄塍於興工之時令地方官將隄身所壓之田
及兩邊取土之地俱為丈明畝數確立界址著
令隄長甲長秉公估定價値查明本垸内衆姓
享利之田若干畝穵壓之田若干畝算明均攤
補償交給被穵本主另置田産耕種則築隄無
強行穵壓之弊而愚懦窮民得免偏累向隅之
苦矣
以上四條微(臣)在楚言楚故敢瀆陳於
聖主之前仰祈
天語允行竝懇
勅部將此納糧修隄三欵行文勒石俾垂諸永久遵守
㒺斁第修築隄塍因地制宜原止楚省為然至於
開墾之法西北省分亦有未墾荒地或照此法推
行似於
國計民生均有禆益其收納零星錢糧自二三錢以
及分數者或以碎銀上納或以制錢折銀皆就民
間之所便不特楚省為然也如果(臣)言可採仰請
皇上一併勅部通行直省遵行(臣)本才識短淺實因地
方利弊起見冒昧修陳字多逾格貼黃難盡伏乞
皇上睿鑒俯賜全覽施行
謝蠲免四十五年錢糧疏劉殿衡
題為疊蒙蠲免仰戴
聖德公籲詳請代
題恭謝
天恩事該(臣)看得任土作貢小民奉上之常經賜復免
租
聖主仁民之曠典歷稽往代史不多書爰逮前朝事殊
罕覯未有
弘膏大霈金錢偕粟米全蠲
湛澤誕敷侯甸竝要荒胥被如
今日之盛者也欽惟我
皇上德同覆載績茂唐虞巳治巳安
宵旰恒周六宇克寬克簡
恩勤徧及八埏維兹三楚全疆屢荷
九重愷惠頻年減賦藏本冨於閭閻每歲蠲租慶生成
於化育含哺鼓腹樂怙
堯天擊壌和歌思瞻
舜日乃
恩加無巳四十五年維正之銀米一一免徵
仁浹靡涯千萬億家萃處之烝黎人人懽忭猶
念未寬舊欠難息追呼因之
特播新綸竝停輸納飛來十行之
鳳詔匝地嵩呼徧傳一道之
龍章普天雷動花村絶犬吠共遊化日舒長桑野聽鳩
鳴皆喜和風披拂羣上
萬年之頌聲騰千里而遥(臣)職守封圻欣逢盛事覩輿
情之感切巷舞衢歌戴
渥澤之洪施家沾戶被兆民有賴
聖夀無疆兹據布政使王毓賢都使司郭大受呈據武
漢等八府知府楊懋紹等武昌等十二衞所守備
裴兖錫等詳報湖北紳士軍民合詞公籲
題謝前來敢不據實上
聞用以稍抒下悃(臣)謹具疏代
題恭謝
天恩伏乞
皇上睿鑒施行
謝蠲免康熙五十一年錢糧疏劉殿衡
題為蠲免疊沛
皇仁臣民頂戴彌篤公懇詳請
題謝上達輿情事該(臣)看得則壌成賦為從來惟正
之常供下令免租乃自古偶行之曠典從未有
湛恩大沛至再至三
愷澤宏敷自近自遠如
今日者也欽惟我
皇上仁同覆載德邁唐虞
宵旰惟勤六宇久蒙休養
恩膏累浹萬方盡樂生成惟兹三楚編氓尤荷
九重軫恤前於康熙四十四五兩年疊奉
恩綸蠲除四十五年地丁銀米豁免四十三年以前未
完錢糧固巳家沾戶被莫不戴德含恩矣今又特
頒
上諭將康熙五十一年地丁銀兩通行全免歴年舊欠
俱着免徵(臣)接准部咨遵即徧示曉諭黃童白叟
咸覩
綸音之屢渙巷舞衢歌窮谷深山羣沾
聖澤之頻施嵩呼華祝兹據布政使張聖猷都使司郭
大受呈據武漢等八府知府楊懋紹等武昌等十
二衞所守備陳壯猷等詳報湖北紳士軍民合詞
公籲
題謝前來(臣)敢不據實上
聞謹具疏代
題恭謝
天恩伏乞
皇上睿鑒施行
代謝移升朱子牌位疏劉殿衡
題為
聖主崇禮先賢特行升配曠典永光道統恭謝
聖明事據布政使司布政使李錫詳稱據湖北武漢黃
安德荆襄鄖八府屬紳衿張希良宋如辰王開泰
鄭昱張若衡岳廷頊李士藩張坦熊張坦麟彭濱
姜世坦丁繼統凃士煜屠泓吳維均汪嗣聖等呈
前事呈稱伏惟我
皇上學宗洙泗德協唐虞乃聖乃神廣運立古今之極
惟精惟一中和操參贊之權既治定而功成文風
遐被益崇儒而重道
聖鑒獨精爰以考亭朱子探淵源於理窟遠紹前徽發
義藴於文章永垂後學窺五經之奥旨能窮理以
盡其性豈僅與周程數子同功集羣哲之微言有
大醇而無小疵直堪與冉閔諸賢竝列
綸音特布定論斯彰移主位以就
大成盛世永昭令典越兩廡而附十哲
宣聖喜有傳人此由聖聖同揆天德王道有其相合
因之賢賢獨切行表言坊出於自然良等心慕高
賢愧身體力行之未逮躬逢
典禮喜膠庠俎豆之增光伏乞俯察微誠詳
題上達足徵景運之攸隆益彰昌期之彌盛矣等情
到司據此該布政使李錫欽惟我
皇上宸聰天縱睿德日新體身心性命之微紹堯舜禹
湯之緒念諸儒立說不乏異同列子傳經亦多純
雜惟紫陽為六經之木鐸實千聖之功臣用是揚
明德於前賢俾臣工知所崇尚昭定評於先哲令
士子咸共欽瞻於以見議禮制度考文惟君子能
操三重而殷序周庠夏校我
聖朝度越百王矣兹據武昌等八府屬紳衿張希良等
呈請轉詳具
題前來理合據情呈詳伏乞本都院俯賜代
題等情呈詳到(臣)據此欽惟我
皇上
功隆參贊
學貫古今
紹勲華精一之心傳溯淵源於星海
闡洙泗明新之道統昭日月於中天博覽簡編見醇
儒無如宋代游心理窟知集成獨有考亭誠意正
心凜凛歲寒松柏守先待後巍巍斯道棟梁洵私
淑於至聖之門巳優入乎大賢之域爰邀
宸鑒用拔萃於羣儒特賁
綸音令齊徽於十哲非
聖人孰能行此曠典惟賢者始克被夫
隆施(臣)准部咨謹擇吉於康熙五十一年七月十一日
會同督臣率在城文武官員以及師生人等奉迎
先賢朱子牌位升配於武昌府學
大成殿十哲之次并通行各屬一體遵照於是庠序
增輝紳衿志喜兹據布政使李錫詳據武昌等八
府屬紳衿張希良等呈請轉懇具
題前來(臣)謹會同督臣鄂海恭疏代
謝伏乞
皇上睿鑒施行
請用
奏摺竝借賑摺子李發甲
為仰祈
恩准奏摺竝陳下悃事(臣)於本年五月二十日准吏部
咨為恭請
陛見等事奉
旨李發甲不必來京陛見該部知道欽此欽遵等因到
(臣)准此竊(臣)邊徼寒微中鮮知識荷蒙
皇上天恩復授偏沅廵撫感激涕零(臣)於閏三月初六
日抵署封疆重任民苖雜處悚惕靡寧是以恭請
陛見跪聽
皇上教訓亦且得遂犬馬依戀之心今奉
聖旨著(臣)不必來京陛見不敢有違第(臣)才具庸疎地
方情形利弊何以措施咸宜伏懇
皇上俯鑒愚忱賞用奏摺(臣)得以隨時跪領
天語知所遵循庶免差謬楚南巖疆仰賴
聖恩覆育共樂太平乃自春入夏雨水調勻早中晚田
禾栽插方完滋長茂盛偶於四月二十八九至五
月初一二等日大雨連綿川水灌注洞庭辰水直
瀉長岳以致岳常兩府屬之八縣衛沿河民居田
地被水衝損查此八屬有田畝窪下濱臨洞庭竝
居辰溪下流者歴受水患雖地勢使然皆(臣)不職
之咎除據詳批委踏勘果否成災外(臣)仰體
皇上如天好生之德歲歲蠲租賜賑保民如傷(臣)身任
地方若坐視民饑不救罪何可迯隨於司庫借出
俸工銀五千兩分委能員前往被水地方確查實
在水淹之家每戶給銀二三錢不等竝發倉榖平
糶稍資日食此項錢穀統容照數補還彼時理應
題請曷敢擅便自罹處分祇因民情廹切時不能緩
是以推廣
皇上愛惜元元至意急賑窮黎相應據實陳明伏惟
聖鑒再查湖南高鄉田地禾稼業已出穗委令(臣)標千
把總分途廵查回稱禾苖較往年豐茂秋成大有
可望伏望我
皇上宵旰寬懷遠紓南顧且地方民苖帖然安堵歌詠
雍熙頂祝
聖夀於無疆矣(臣)因被水之疏拜
進猶恐上厪
宸衷謹將低窪受水高鄉禾苖情形繕具一摺耑差家
人李和捧賫恭
奏伏乞
睿鑒批示(臣)謹奏
聞
請䘏忠疏鄭任鑰
題為欽奉
上諭事該(臣)看得前准部咨凡臨陣捐軀守土授命之
文武諸臣以及偏裨士卒赤心報國奮不顧身者
將籍貫事蹟詳晰繕册具奏等因移咨前撫臣納
齊喀通行文武各衙門確查造報去後今據布政
使王克莊據武昌府册報原任湖北糧儲道參議
葉映榴原任湖廣掌印都司宣德仁原任廣西賓
州知州劉日襄原任江南江寧府江浦縣知縣許
立達原任辰常總兵官徐勇又蘄水縣册報原任
浙江紹興府會稽縣知縣官撫渙又荆門州册報
原任安陸府經歷蔚之煥又天門縣册報原任陜
西西安府商南縣知縣盧偀又孝感縣册報原任
孝感縣知縣郜炳元又襄陽縣册報原任守下荆
南道劉開文原任廵下荆南道甘文煃原任襄陽
府知府楊鑛原任襄陽縣知縣潘朝佑又南漳縣
册報原任南漳縣知縣姚延儒原任南漳縣訓導
賀泰來又原任南漳縣知縣唐士傑又襄陽鎮標
中軍遊擊册報原任襄陽鎮標前營遊擊王進忠
守備張所藴千總李三畏把總孫繼崗又護理竹
山營遊擊傅桂芳等俱係臨難不苟捐軀盡節之
員將各姓名籍貫事蹟造册呈詳前來(臣)查前項
人員既據查明均係臨難不苟捐軀盡節造有籍
貫事蹟清册可否仰邀祀典相應據詳具
題聽部核議除册送部外(臣)謹會同督臣李成龍合
詞具
題伏乞
皇上睿鑒勅部核議施行
請封巴東縣井鹽疏鄭任鑰
題為地湧鹽泉懇請
題明以彰瑞應以足民食事該(臣)等看得荆州府屬
之巴東縣紙倍溪地方湧出鹽泉一案經前撫臣
納齊喀
題報准部咨覆應將所出鹽觔照淮南鹽引起課於
楚北各州縣按淮引多寡量增分銷其領引若干
該撫查明會同廵鹽御史具題到日再議等因經
前署撫臣楊宗仁准咨查議嗣據驛鹽道會同布
政司會詳請移鹽院查詢淮商有無情願來楚承
引行銷又行據荆州府知府王景臯詳據巴東縣
知縣蕭盛昱詳覆井居叢山峻嶺之中煎熬工本
費重若照淮引起課竈戶不惟無利必須墊銀賠
補勢必退阻不前請照四川開井之例起課等情
屢經駁飭并令該府前往井所確勘無異該司道
等據詳請將應否照川鹽設引起課於歸興巴三
屬分銷等由移商鹽院會核具
題經前撫臣法敏署撫臣李猶龍先後咨商屢准廵
鹽御史臣噶爾泰移開行據鹽運司詳據淮商黃
光德等集議僉稱揚州距巴數千餘里萬難赴彼
承引分銷且淮南綱鹽歲額一百五十餘萬引楚
省行銷十居其七每歲課餉百有餘萬關係非輕
巴東界連川省川江順流而下川私最易侵越今
若以井鹽分銷於歸興巴三屬則川私影射漫入
楚疆必致鹽壅課絀各商情願將巴東井産鹽斤
按照淮引計算每歲認納井鹽課銀二千七百九
十一兩有零請將鹽井封禁無令煎熬以杜川私
侵入保固籓籬等情准移檄飭會議去後今據布
政使王克莊驛鹽道柳國勲會議詳稱覆查此案
屢據該縣府呈詳堅以井居萬山之中煎熬人工
費重行運山險維艱若時當夏秋雨多則生水夾
襍出鹽有限不能遵照淮鹽納税固請俯照川引
起課而淮商又以井鹽煎運川私易於混冒入楚
情願認課請封鹽井等語伏查地湧鹽泉乃屬自
然之利為
盛世休徵之象雖增課無多聽其煎熬濟此山僻民食
自有裨益但巴東一邑地處楚北極邊與川省界
壤相連淮商之情願認完課銀請封鹽井杜絶川
私侵入以淮鹽在楚行運百有餘萬之課餉關係
恐致有礙淮南鹽法起見合無聽商認課封井杜
私飭商力運淮鹽以濟山僻民食則
國課可裕而商民兩便等情詳請具
題前來(臣)等會查巴邑萬山之中忽湧鹽泉誠屬
聖治感孚之瑞應聽此山僻之民煎食輸課實有裨益
但地連川省或廵緝偶疎川私影射侵入楚疆致
有碍於淮鹽
國課有關不可不慎於計慮可否俯允所請聽商照
淮引例歲認井鹽課餉力運淮鹽以濟該縣民食
封井以杜川私之混冐相應據詳會
題統聽部議(臣)等未敢擅便謹合詞具
題伏乞
皇上睿鑒勅部議覆施行
代謝蠲免雍正九年錢糧疏魏廷珍
題為
天恩逾格感戴彌殷敬瀝輿情恭請
題謝事該(臣)看得則壤成賦乃民間惟正之常供減
税除租為古來偶行之
曠典從未有年歌大有
愷澤弘敷家慶盈寧
湛恩特沛如
今日者也欽惟我
皇上
德濟羣生
功涵兩大
道承精一擴千古之心傳
制度文明邁百王之典則六宇久蒙休養萬方盡樂
生成和氣致祥巳幸五風而十雨
聖心廣運猶求千倉而萬箱兹於湖北雍正九年額徵
錢糧蠲免四十萬兩飭有司敬謹奉行務霑實惠
戒棍役侵欺舞弊重懲刁風留餘力於編氓厚蓋
藏於閭里三湘七澤咸霑雨露之施八府一州共
受敉寧之福
宸章捧至父老扶杖以歡迎
恩諭傳來士庶焚香而祝嘏今據署湖北武昌布政司
事糧儲道張廷樞等武昌府知府張淑郿等江夏
縣知縣張廷慶等詳據湖北各府州縣紳士里民
劉國泰等呈請代
題恭謝
天恩前來不敢壅於
上聞(臣)謹會同湖北總督臣邁柱合詞代
題恭謝
天恩伏乞
皇上睿鑒施行
恭題卿雲獻瑞疏趙宏恩
為
聖德日隆卿雲獻瑞萬姓歡呼仰祈
題達事該(臣)看得永順府保靖縣知縣王欽命據報
雍正八年五月十一日會同永順協副將楊凱保
靖營遊擊王進昌及所屬員弁鄉耆人等同登縣
屬獅子山相度縣治城基確估工料仰見東北五
彩祥雲光華絢爛自午至酉凝結不散官民共覩
苖土歡騰又據辰州府沅陵縣知縣趙念會詳報
雍正八年五月十一日縣屬西南忽現五色祥雲
紅光繚繞諸狀玲瓏自巳至酉萬民瞻仰又據辰
州府辰谿縣知縣陳承虞詳報雍正八年五月十
一日赴縣城西南一帶勸農天方辰時忽見卿雲
燦爛自辰至酉結聚不散城鄉共睹據駐劄長沙
府城湖南布政使楊永斌會同按察使張璨駐劄
鎮筸辰永靖道王柔據報轉詳前來并據永順協
副將楊凱辰州協副將李國采保靖營遊擊王進
昌各報同前事到(臣)據此正在恭疏
題報間又據湖南布政使楊永斌按察使張璨衡永
郴道許登瀛管理錢局護岳常澧道長沙府知府
孫元兼攝湖南驛鹽糧儲道事湖南布政使楊永
斌詳據署長沙府事靖州知州楊輔臣長沙縣知
縣單含署善化縣事試用知縣李鳳生轉據士民
歐綸等具報五月二十九日未時共見長沙府城
卿雲煥彩五色燦爛直至酉時方散繪圖轉詳前
來竝據長沙協副將周寶標下中軍遊擊鄔錦各
報同前由到(臣)合之(臣)親見無異欽惟我
皇上
胞與為心
中和建極
恩光遍照猺蠻輸向化之誠
景運益隆宇宙啓文明之象
帝德廣昭楚域一天數著竒徵
神功遠肇苖疆千里同覘異瑞築城伊始獅子山頭欣
瞻佳氣東來改土維新鳳凰營裏共仰卿雲北至
風俗有返樸還醇之漸忽開瑞靄於長沙人心有
存誠去偽之機特耀天章於善化千光燦爛凝成
鳳尾龍鱗五色繽紛化出金柯玉葉飛霞煥彩歴
久彌彰映紫凝紅逾時更耀良由我
皇上深仁厚澤配兩大以相參
睿照精明冠百王而首出用是光華協旦駢臻虞帝之
庥糺縵為章疊見軒轅之慶(臣)躬逢
聖世獲睹嘉祥布獻
瓊階少展臣子頌揚之願賡歌彤管敬達羣黎歡躍之
情隨俱恭設香案望
闕叩頭祇
賀外事關臣民交頌羣情踴躍理合恭疏
題報敬將繪圖進呈
御覽(臣)謹會同湖北督臣邁柱湖南觀風整俗使臣李
徽湖南學臣習□湖廣廵察臣唐繼祖湖南提督
臣岳超龍合詞具
題伏乞
皇上睿鑒施行
請增設
關帝五經博士疏王士俊
題為
皇恩浩蕩公籲援例詳請事該(臣)看得
關聖大帝義勇丕昭神威遠振人之生也直秉正氣於
乾坤臣事君以忠揭丹心於日月以春秋之志為
志以川嶽之靈為靈向荷
聖祖曠典世襲博士於後人恭逢
皇上隆恩追封公爵於三代誠屬
褒崇至意洵酬福佑弘庥况荆土係建武功之場而
當陽又藏毅魄之所風車雲馬尤著精誠丹荔黃
蕉宜增守祀茲據湖北武昌布政使徐本會同湖
北武昌按察使唐繼祖詳據荆州府試用知府周
鍾瑄詳據江陵縣知縣喬&KR0648;牒准縣學紳士里民
宗族李華國王聖若關家頖等公舉
關聖五十二代後裔荆州府歲貢生關朝泰奉祀當陽
陵墓援照解州洛陽之例詳請具
題准予增設五經博士以昭
曠典以廣
皇恩前來(臣)覆加查核輿論僉同宗支現據相應據詳
題請除册結宗圖送部查核外(臣)謹會同湖北總督
臣邁柱湖北學政臣凌如煥合詞具
題伏乞
皇上睿鑒勅部議覆施行
請上江下江各州縣南漕抵兑疏王士俊
題為檄飭查議事該(臣)看得湖北上江下江各州縣
分解南漕二糧上下互運有風波覆溺之險僱夫
盤壩之繁其間通融交兌實可省費除累隨檄行
糧儲道會同布政司查議去後今據糧儲道副使
張廷樞會同布政司徐本詳稱查得南漕二糧均
關重寄第上江州縣漕糧解赴下江交與旗船下
江州縣南糧解赴上江交與荆倉各計程有千内
外之遥長江險阻又有船脚盤壩等費前經該道
請將上江荆州府屬之江陵公安石首監利松滋
五縣漕糧與下江武漢黃三府屬之興國黃陂黃
岡蘄水蘄州廣濟羅田七州縣解荆南糧准于報
完之時令其自行關會互相抵兌詳請具
題奉准部覆以下江興國等七州縣除南米外皆有
額徵漕糧漕限甚緊若將上江漕糧歸於下江抵
兌是一縣併兌兩縣漕糧似屬偏累必有借此推
委又不酌定某屬南米坐兌某處漕糧聽其自行
關會臨時有誤誰任其咎等因未蒙允行飭知在
案仰見部議以漕急南緩恐偏累下江州縣之意
但查抵兌一項原因路途險遠輓運維艱起見南
漕均係七月開徵下江南糧至十月十一月俱已
徵完各屬漕糧至冬月始行解兌徵解同時竝無
先後緩急拮据之累若准抵兑庶免風濤賠累下
江州縣惟有争先樂從亦無推諉漕米酌定州縣
互相抵兑之數聽其隨數自行關會抵兌恐致往
返遲誤誠如部議咎無所歸茲悉心再為區畫查
上江江陵公安石首監利松滋五縣漕糧僅一萬
四千七百九石八斗四升零下江州縣南米有五
萬一千餘石之多不能遍及今將離荆最遠之廣
濟興國蘄州蘄水四州縣分𣲖酌定抵兌之數查
廣濟縣應解荆倉南米八千一百四石請抵兌三
千九百九石八斗四升零興國州應解荆倉南米
六千六百七十二石八斗二升零請抵兌三千三
百石蘄州應解荆倉南米六千五百五十八石零
請抵兌三千二百石蘄水縣應解荆倉南米一萬
二千一百八十二石二斗五升請抵兌四千三百
石每年
奏銷仍按各州縣南漕額數於造報册内註明抵兌
緣由庶額欵不致混淆至漕糧有給旗截帖等費
南糧有耗米修倉等費仍令各州縣自行給發兌
米而不兌費其應有節省水脚銀一千餘兩係所
徵南糧水脚内動用應令起解道庫留充公用遇
有公事聽候撥用等情詳請具題前來與(臣)所
見無異相應具
題聽候部議(臣)謹會同湖北總督(臣)邁柱合詞具
題伏乞
皇上睿鑒勅部議覆施行
以上撫臣疏
請甦運草之累改為折色疏李贊元
題為楚地民力巳竭大兵需餉方殷謹陳通變之法
以蘇官民之困於萬一事臣自奉
命廵方以來夙夜祗懼朝夕飲冰凡地方利弊所關靡
不殫竭精力日求實效以無負我
皇上簡拔之
隆恩近閱邸報伏讀十月初七日
上諭仰見我
皇上睿慮精詳萬幾之暇憫及有司自盡慮及兵馬經
過供應等項眞
明見萬里積弊一除從此海内可以漸致昇平矣獨
是湖北當兵燹之餘地方凋殘勿論城市鄉村皆
一望兵墟其顛連困苦之狀久存
皇上洞悉中矣然其所最賠累者莫若運草一事夫草
為大兵所需而又准作正項在官民可以不言(臣)
亦何得代為言苦而無如大兵之所用者一百姓
之所費者不啻千百正餉之扣除有數而額外之
包賠無算(臣)查荆州需草大約八百八十二萬餘
束澧州需草六百三十八萬餘束總派之各州縣
多者五六十萬少亦二三十萬近者相去二三百
里遠者至一千七百餘里當其𣲖買之時或發經
承或付里甲其中鑽營規避那移輕重之弊所費
常屬不貲其苦一也至稱兌銀兩總計其數尚不
足脚價等用官吏不敢任派費之名只得於其中
先為扣作仍照糧單收取草束雖為官買實屬另
徵其苦二也軍需所關在上不得不飛票催提立
刻完解官吏一時手足莫措未免百計哀求冀緩
旦夕然其所費又過半矣其苦三也及至買完起
運則鄉村人夫挑擔背負一人不過十束一縣約
須數萬夫其工價盤費將於何出其苦四也既抵
水次覓船裝載多不過五六百束少止二三百束
價値僅四五兩而一船水脚約得五七兩其苦五
也且水泛則有風波之險水涸則有盤撥之勞傾
家喪命之事往往見告其苦六也即晏然無事得
到軍前而各處所解一時雲集在放者不能一時
盡放則收者自不肯全收惟恐朽爛將問之何人
賠補不得不留原解等候收放能幹者猶然在先
愚懦者終屬在後坐候批廻動經數月其苦七也
南方地多凹下水濕所浸鮮不朽壊一經駁回則
從前所費另是一番每每返轉數次不能結局其
苦八也諸如此費萬不可少官既不能神輸鬼運
而一派之民間則額外苛索之控告紛紛而來欲
不勉強辦解而遲悞軍需之參處又復踵至勢處
兩難百計無由其苦九也况由下而上不知幾經
追呼幾經敲朴始得入藩司之庫由上而下又不
知幾經剥削幾經侵没始得到百姓之手然所得
亦無幾矣其苦十也種種賠累難以悉舉當此軍
興旁午
國用浩繁之際若不急為通變萬一物力告匱兵民
不交受其困乎然求變通之法計莫若解折色一
項猶可少舒其萬一前撫臣張長庚亦嘗具疏上
請部覆於鄰近州縣協辦其本折未經明示各州縣
無所適從(臣)因督催軍需目擊其困不得不再為
詳陳於我
皇上之前(臣)愚以為大兵駐防荆澧原與往來經過者
不同其所需用自可從容置辦今總計其數先為
派定凡在二百里内者令盡解本色五百里内者
本折居半外則盡解折色再為酌定限期某月則
某州縣應解若干某季則某府應總解若干隨到
隨收隨收隨放諸役雖欲勒索將何所執以為名
是一州縣所解不過數千金既輕賫而易行運解
之苦可蘇復簡便而易放守候之累亦免若將解
到一半折色令其本地採買用自有餘而可省千
里外之勞擾至其間有奸吏之所苛索貪官之所
侵漁(臣)則不時採訪力為參處則百姓省一分即
為大兵留一分休養元氣培固根本在於是矣如
果(臣)言不謬伏祈
勅部議覆施行
請荆安各屬堤塍彼此協修疏李贊元
題為恭報微(臣)廵歴安陸目擊堤塍利害仰祈
天語嚴飭以垂永久以固民命事(臣)監臨文場事竣首
廵安陸府屬遍訪民間疾苦地方利病隨據該府
清軍水利同知馬逢臯詳為堤塍利害最重事稱
楚以湖廣名言澤之多也安陸強半湖田蓋緣襄
水來自嶓&KR1815;兩山夾激歷襄至安地多平衍每遇
春夏水漲輙流四溢全賴堤塍為保障有隄然後
有田有田然後有耕穫有耕穫然後上完
國賦下養民生自府城鐵牛關起至漢口止兩岸長
堤廻環千里一處不築則處處受害此處不築則
彼處受害如附郭之鍾祥京山二縣在河之東勢
居上流遇有衝决則潛江竟陵漢川皆被淹没其
荆門州在河之西自沙洋以至荆州府之江陵監
利安陸之潛江沔陽環繞共五州縣諺云衝倒沙
洋堤荆州城作養魚池蓋水面高於湖地水漲有
失傾瀉莫遏前代嘉靖丁未歲堤决淹没一十八
年荆安兩郡人民死徙相半張居正合全省之物
力竝動帑金於隆慶元年興工至次年戊辰堤始
獲成歷今九十餘載水勢直衝止存堤身之半且
兵燹之餘繼以軍興地方官精力未暇及此以至
頻年告决凡湖内萬姓田産室廬盡被淹没卑職
自順治十一年三月補郢先後奉督憲撫按憲檄
築决口十三處加㨍十九處復㨍沙洋關堤又築
潛江多口又㨍鍾京荆門舊堤幸上流穏固連年
豐收自其職分應盡無奈地方官狃於劣衿奸棍
紛爭抗横如蘆伏頭往下皆邊江之堤再往下竟
陵又有牛蹄口支河竟之官民恃此兩支河邊江
堤塍不肯加築卑職令其修補不啻穎秃舌敝抗
藐如故其間執法鋤奸為久遠計則全憑憲臺申
飭得施腁胝拮据之力也等因呈詳到(臣)該(臣)看
得安陸一屬負山帶河鍾京荆門乃居上流潛沔
竟陵以及荆州府之江陵監利漢陽府之漢川等
縣地勢窪下奔流千里率以堤為命者也向來頻
罹水患損賦病民害莫大焉順治十一年内督撫
諸臣會商酌議具疏
題報行會本府清軍水利同知馬逢臯專督董理本
官公勤自矢極力經營慮恐州縣人工不齊彼此
推諉潰決之患有所不免從來治水之法疏濬宜
先在下堤塞宜始於上蓋上面既固則順流而下
修築俱易為力故建新不如補舊若舊堤一壊雖
驅數百萬之人力無濟也乃公議以監利所屬瓦
子灣監利主修六分沔陽協修三分岳屬之巴陵
協修一分沙洋關廟堤曾家灣水廟灣荆屬江陵
監利安屬荆門潛沔五州縣公同協修潛江自高
堖拖市埠計丈四十二里沔㨍修二十四里潛築
上十八里蘆伏頭至高堖二十七里潛竟沔利害
共之潛江主分四分竟沔各協修三分至竟陵縣
屬五顯廟堤堤決口上接毛家嘴以及漚麻院等
處計四百餘丈工費甚鉅查此地在竟河之南若
即以南民修之物力有限勢難速成議以竟民凡
遇衝決大患南北兩河同病相憐彼此協修庶用
力少而成功易至於單薄可虞之地南北各至加
㨍再往下又有仙桃鎮分流雖襄江水勢少殺而
漢川兩岸諸堤不可不預為申飭令其補舊加大
所在州縣即以此永為定例(臣)於是攬轡環視其
上目擊各屬提塍綿亘數百里愈知斯土也大有
關於
國計民生除飭行各州縣於茲農隙之時上緊加㨍
補築隨委德安府理刑推官傅感丁親詣各堤挨
查時(臣)鰓鰓然過計者誠慮此方之民刁玩成風
安於小利昧於大害往往豪強阻撓奸民猾避胥
役人等包折飽腹減夫短工勢必此築而彼決朝
修而夕衝未免以數年有限之金錢一旦填無窮
之巨壑也夫至既決之後不特工用浩繁驟難修
補而告災告蠲在所不免其害可勝道哉(臣)思
國賦之盈縮所係民生之休戚相關仰祈
皇上片語叮嚀俾各州縣印官各照分派汛地遇有單
薄危險之處歲歲極力督修處處預為隄防勒立
盾碑永為遵守如有豪滑劣衿阻撓抗横短夫包
折等弊即拏到官治以重法倘州縣官催督不力
徇情疎忽致有衝決之患者定以溺職參革夫如
是上有急公之官下有畏法之民逐年加㨍則高
者益高厚者愈厚奚慮長堤不堅固湖田不有秋
也將見野樂桑麻歲歌大有裕
國賦而足民生萬世永賴之矣
以上按臣疏
湖廣通志卷九十三
