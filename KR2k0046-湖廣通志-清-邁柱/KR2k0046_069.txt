湖廣通志卷六十九
列女志
安陸府
宋統制吳源妻盧氏荆門人宋末夫領兵救襄陣亡
氏聞訃處置家事畢焚香泣拜曰夫為忠孝死妾因
節義亡遂縊而死鄉人義之為立雙節祠事詳忠臣
志
元張楚材妻翟氏吳伯璋妻王氏俱天門人夫死
時年皆二十至正中旌
明昭勇將軍王紹先妻陳氏鍾祥人幼喜讀列女傳
年二十餘夫死事姑以孝聞撫教二子成立流賊陷
城氏年八十餘自經死建坊旌表
戴富妻徐氏鳳陽人幼拾遺釧呼遺者歸之長適富
居鍾祥富亡氏撫孤居二紀人罕見其面嘗從子經
入京雹大作舟將覆氏泣籲天頃之舟定人謂貞節
所感
李某妻陳氏鍾祥人夫死無舅姑子女歸父家自矢
守節坐卧小樓足不下樓者三十年臨終謂其婢曰
吾死慎勿以男子舁殮我家人忽其言令男子登樓
轝之氣絶逾時矣坐起曰我何言而令若輩至此家
人驚怖更令健婢舁之目乃瞑
知縣李馥先妻胡氏鍾祥人年十七事姑以孝聞闖
賊犯境左師潰沿江肆掠夫計偕就道氏掖姑避南
岡遇亂兵氏手姑泣曰吾寧死姑側義不辱於賊遂
赴水死
布政張璇妻盧氏鍾祥人年二十四夫死撫子繼登
紹登等遇亂備嘗艱苦冰操霜節始終不渝
千戶尹三聘母畢氏鍾祥人年二十三夫死家貧苦
節撫子三聘年八十六終
生員張國詔妻黃氏鍾祥人年二十一夫死飲食不
入口者數日家貧無子女姑諭改適毁容矢死守節
五十五年卒
生員浦耀妻周氏鍾祥人年二十夫死甘貧守節依
父母家卒年七十
生員陸豫元妻周氏鍾祥人年十七夫死僅一女家
貧紡織養姑姑歿竭力殯葬年六十二卒
生員陳大沃妻劉氏鍾祥人年二十九夫死家貧課
子謨論俱有學行年六十四卒
生員董繼舒妻劉氏鍾祥人年二十五夫歿哀毁守
節教子弘綱補弟子員歴五十年如一日
生員高翔妻蔣氏鍾祥人夫死教子長峯中順治庚
子鄉試次岑順治甲午恩貢
生員王天倪妻陳氏鍾祥人年二十一夫亡家貧無
子舅逼令改適剪髮籲天誓甘死守卒年五十五
任通妻歐氏鍾祥人性剛烈寡言笑年二十餘夫死
值凶歲幾不能存紡絍自給節操愈堅
吳文旻妻沈氏鍾祥人年二十三夫死撫孤教之業
醫紡績自給甘貧五十年卒
陸鏜妻楊氏鍾祥人年十七夫卒撫遺腹子族有利
其產者逼再醮氏遂以產分之守節教子年六十八
卒有司題其門曰全楚完節
陸㢲元妻邵氏鍾祥人年二十一夫死僅一女守節
五十五年冰操如一
生員毛又遂母黃氏鍾祥人夫亡苦節年六十卒
中書舍人張繼登妻曾氏鍾祥人城破義不受流賊
汚自縊死
呂某妻從氏鍾祥人流賊擄掠斷其手罵不絶口賊
殺之
周某妻王氏鍾祥人罵流賊被殺
胡璣妻張氏鍾祥人流賊陷城被執欲辱之厲聲拒
賊死
生員楊初泰妻徐氏鍾祥人城破抱十齡女投天坑
水中死
布政王第魁妻江氏弟婦江氏俱鍾祥人明季流
賊至小陂湖兩人先投池中水僅深五寸以頭面伏
泥淖中死第魁感其義終身不娶後改葬甫破墳發
聲如雷墳邊牛皆震死人謂節烈之氣鬱結所致(以)
(上舊通志)
生員唐與言妻胡氏明一統志氏京山人于歸三年
夫卒無子守節四十餘年嘉靖中旌
宋允孝妻丁氏京山人于歸甫六月夫亡氏伏墓哭
十日夜死時年十七
田子順妻張氏京山人年二十夫死號哭幾絶服闋
有求偶者氏欲自縊乃免以義女贅壻耕織自食雖
母家不一往來年七十五嚴肅如初
生員嚴瓚妻屈氏京山人年二十三夫卒父母欲再
醮以死自誓終身不渝
温某妻唐氏京山人年十八歸温期年夫卒遺腹生
一女有欲奪之者誓死不從年八十五卒
生員王宗著妻熊氏太僕寺丞鳳儀女適宗著生一
子夫卒撫孤九歲又妖其兄欲改醮氏聞之率婢僕
往擊碎其門宗著兄御史宗茂咨異之作碎扉記萬
歷中旌
劉世則妻田氏京山人于歸時夫已病朝夕供藥餌
父母憂之答曰生為劉氏婦死為劉氏鬼耳夫卒輙
引繩欲絶其姑命兩姒傳母命兩家環守氏紿守者
出閉戶自縊死
李貞女京山人許字祝姓年十五未適壻卒父母欲
奪其志女佯許治孝服同母往拜壻柩一慟幾絶遂
不歸與姑同寢紡績以供饔飱丙子流賊至不屈死
李紹桐妻王氏京山人避兵花堰臺值亂兵猝至氏
投響水潭中夫從之相攜而死
光禄署丞劉希傳妻孫氏京山人年二十夫亡孀居
四十餘年冰操如一日
知州李鍾元妻謝氏京山人隨任年三十夫卒扶櫬
歸里謁嵾嶺嶽靈誓曰夫往矣有子女在半生隠慟
恃有神鑒由是嚴静自守教子有成苦節六十八年
卒
太學生袁立妻夏氏京山人夫夭苦節撫族子承祀
太學生湯宗訓妻羅氏京山人年十九夫死生一子
誓死以撫未幾子亡就養母家年七十卒
生員王芳妻曾氏京山人年十九夫死守節七十有
三卒
生員黎忠妻魏氏京山人夫卒父母以年少欲令改
節不從恒持夫木主置之几席朝夕相對苦節至老
生員高嵩妻黎氏京山人年二十餘夫歿艱苦守節
生員祝喬年妻潘氏京山人夫卒以節自誓十有餘
年臨夫木主哭奠如初喪終身不出帷薄惟姑楊氏
時相見問
生員馮中妻郝氏京山人夫與棘試暴卒氏年十七
撫八月遺孤年八十二卒
生員胡檄妻聶氏京山人年二十九夫喪破面毁形
足不躡戶邑令表其門
姜義妻黎氏京山人年二十三夫卒止一女矢死靡
他年八十餘卒
胡應科妻李氏京山人夫死子其慥甫十齡矢志撫
孤内外難作卒保乂其家課子成名官至大參宗伯
李維楨有節婦銘
袁勳妻鄢氏袁紳妻楊氏生員袁昌運妻李氏
俱京山人住縣西十里舖明末丙子遇流賊欲犯之
鄢同姒楊子婦李不從皆罵不絶口死賊抉鄢目猶
執二子於手賊奇之釋其子(以上舊通志)
梁宣文妻蔣氏潛江人年二十六夫卒遺孤楷甫兩
月富鄰納舅姑厚幣欲強娶氏聞抱子投河以救得
免遭舅姑喪負土成墳隆慶三年夏漢水夜漲鄰居
皆陷獨氏居如故晨起遷之始陷萬歷中旌
生員謝賢妻朱氏潛江人年二十三夫卒子珪二歲
父母欲令再醮朱泣曰再嫁子無托不若抱兒投河
母子皆安於是無敢復言躬勤紡績訓子立家以夀
終
生員劉堪妻胡氏潛江人夫亡無子泣血絶粒舅曰
如吾老何乃勉起葬夫結廬墓側漢水漲親負畚插
障之弗潰鄰失火哭泣呼天風乃反歲饑盜起家人
勸其遠避氏曰吾貧嫠也即不測正吾死所竟獲免
萬歷中旌
初薦妻李氏潛江人適薦甫四月夫亡無子奉姑别
處一室嘗旬日病卧不起食鄉里異之姊妹行有夜
叩訪者曰寡婦門夜何來閉弗許見守節三十餘年
如一日萬歷間旌
中書郭鏘妻張氏潛江人年二十八夫卒撫幼子子
復夭母劉接之歸氏謂其父曰豈欲我嫁人耶我無
子而不即死者以無與終三年喪者耳因持斧破一
玉硯曰若合則我亦當再嫁服將滿擇期禮殯自題
雙主謝其家人不食死萬歷中旌
朱進妻高氏潛江人幼通孝經舅朱真令英德縣氏
年二十舅姑與夫俱亡扶三喪歸里以禮安厝撫二
子孀居六十餘年
李本溶妻柳氏潛江人年十九生子琇二歲珷三月
夫亡父母使再醮憤然投水救之得不死以夀終
生員方應奎妻陳氏潛江人年十七歸奎生二子曜
照夫亡以死自矢父母微諷之再適引刀割面得以
自全年七十八卒
生員曾士文妻郭氏潛江人年二十夫卒水漿不入
口既葬絶粒而死(以上舊通志)
馬把攬妻王氏明一統志氏沔陽人年二十五夫從
軍亡貧苦守節永樂中旌
吳景妻任氏明一統志氏年二十夫卒誓以死守躬
自訓子欽十歲猶不命出戶姑病痿痺抱持左右寢
處必偕夜每焚香籲天願以身代有嘔吐則舉盂以
俟急即手承之姑歿絶葷蔬食比葬得二白兔人以
為節孝所感弘治中旌
袁子傑妻熊氏明一統志氏沔陽人年二十四夫死
守節終身弘治中旌
吳紋妻高氏明一統志氏沔陽人夫卒無子守節四
十餘年正德中旌
唐旻妻王氏媳李氏俱沔陽人年二十六夫死撫
子鑑守節四十五年鑑卒妻李氏亦遺一子守節四
十七年郡稱唐氏雙節
丘思賢妻費氏沔陽人年二十五夫亡守節年八十
四卒
丘容妻李氏沔陽人年十九夫卒遺腹生子富誓死
無他姑婦並以節聞
左祥妻朱氏左祜妻石氏俱沔陽人祥與祜相繼
卒朱年十九石年十八皆守節死
趙鈺妻鄭氏沔陽人性剛烈不可犯以非禮嘗有人
餽茶餅云某處寡婦再適氏怒罵命傾之夫戲曰若
無罵人爾夫幸不死死則茶餅亦如是誰傾爾乎氏
正色曰君無憂此後鈺疾不起將就木回視鄭瞪目
不瞑氏曰君得無疑我乎即解行纏經死鈺旁夫復
甦轉盼出淚而絶
生員劉召南妻胡氏媳王氏姪婦馮氏俱沔陽
人胡年二十夫歿幼子攀龍甫數月撫之成立補諸
生長子文龍妻王氏年二十二夫歿與姑同守姪仁
山妻馮氏年二十八夫歿誓死不渝一門三節
生員郭方煜妻陶氏沔陽人夫歿持服三年服除始
歸寧聞有欲奪其志者一日晨起沐浴經於母家時
年二十三合葬夫墓右
黃日芳妻陳氏妾李氏俱沔陽人夫令霍邱乙亥
春流寇突至城將破氏令老嫗抱妾雲氏子與妾李
氏衣相結臂相約各以青幅蒙首密繫於頸赴治後
沼水死霍人為祠祀之名曰雙節
生員蕭維芹妻朱氏媳范氏張氏女蕭氏俱
沔陽人癸未為流賊所執俱罵賊赴河死里人稱四
烈婦
侍御史劉渼妻郭氏沔陽人癸未流賊陷沔赴水死
生員羅承慈妻劉氏沔陽人年二十夫亡子國綸生
僅一月氏守節二十年癸未春流賊入沔氏抱夫木
主與家人訣賊至氏罵不絶口遂遇害
御史沈正隆妻章氏媳楊氏俱沔陽人章年二十
二夫卒撫孤繼登弱冠入庠又卒同媳楊氏撫教二
孫嗣昌舉丁酉鄉試嗣芳入太學一門雙節
貢生黃日華妻陶氏沔陽人奉舅姑孝舅歿夫早逝
事姑益敬嚴課二子皆舉明經
生員胡進虞妻張氏祖姑余氏姪婦陳氏俱沔
陽人張年二十四夫亡以死自誓家貧頻饑一子早
喪獨居苦節四十年事姑孝與祖姑余氏先後旌表
姪婦陳亦以節著
生員蕭維莘妻雷氏沔陽人年十九夫亡生一子甫
離襁褓父兄欲奪其志輙抱兒向靈號慟以死拒之
及氏病幾死子鳳飛年十六割股救之
孝廉劉元金母劉氏沔陽人性嚴正年二十七夫歿
泣血自矢課子元金舉於鄉早世氏屏居一室家人
罕見其面年七十餘卒
生員周之俊妻謝氏沔陽人年二十八夫卒長子縉
八歲次子紳六歲歸寧抱夫木主隨之飲食必告苦
節四十餘年嚴課二子為名諸生
生員劉三謨妻呂氏沔陽人適劉八月夫亡誓不獨
生姑勉諭強起治喪撫遺腹子錫元及長事母亦以
孝稱
生員李登龍妻蕭氏沔陽人夫殁以舅姑老不克從
地下無子子其姪守節終身
高論妻周氏沔陽人夫卒撫遺腹子昕守節終身
胡鶺妻鄭氏沔陽人年二十五夫歿誓死以殉姑勉
諭乃止哭夫喪明孀居五十餘年萬歷間旌
胡維垣妻余氏沔陽人夫歿誓死不嫁穴戶以通飲
食自少至老始終如一萬歷間旌
童晟妻張氏沔陽人夫卒撫遺腹子承祚守節以老
胡某妻張氏沔陽人夫歿養姑相依為命姑死乞貸
治喪後貧益甚就食父家人罕見其面
王建清妻彭氏沔陽人年二十四夫亡奉舅姑盡孝
守節四十年
守節四十年
胡宗妻陸氏沔陽人年二十夫歿速死自決族人以
大義争之奉姑撫子年六十卒
曾聯妻郭氏沔陽人年二十九夫歿舉遺腹子父母
舅姑強奪其志投繯剪髮以絶之年六十卒
王簡修妻胡氏沔陽人年十八夫卒絶食而號姑強
生之養姑教子苦節五十餘年
蘇少槐妻喻氏沔陽人年少夫亡撫遺腹子茹苦終
身
生員譚世誼妻劉氏祖姑王氏俱沔陽人年二十
二夫亡子經明甫十月誓撫遺孤先是祖姑王氏寡
相依苦節六十一年教子若孫皆成名
王榜妻曹氏沔陽人年二十三夫卒子應煜始齔矢
志靡他敬事翁姑孀居三十餘年艱苦備嘗應煜中
癸卯鄉試
劉楚珍妻余氏沔陽人夫死子宗何四歲孀居三十
八年勤儉自立見子成進士
王繼所妻易氏沔陽人年二十一夫卒子顯奇甫週
歲督課最嚴不以兒孤少假借後病篤曰吾忍死四
十餘年今幸爾輩成立可見汝父地下矣言訖而瞑
丙午奇薦於鄉
劉成章妻傅氏沔陽人年二十五夫卒事繼姑以孝
聞辛勤四十年教兩子紅堅為名諸生
雷鳴時妻李氏沔陽人年十九夫死遺腹生子洪聲
矢志靡他亡何子喪撫其孫孫又夭折飲蘗茹荼垂
七十餘年
胡京妻樂氏沔陽人年二十二夫亡求死以殉諸母
勸撫遺孤苦節四十六年卒孫渭亦以刲股聞
覽心亭婦不知姓名流賊破沔被執婦罵不絶口賊
怒殺之亭上
王瑞妻傅氏沔陽人年十九夫卒遺腹生子鳳守節
五十五年卒(以上舊通志)
生員陶中妻何氏明一統志氏天門人夫亡守節隆
慶間旌
任高妻李氏女瑞姑畱姑四川温江縣人高以
歲薦授天門司訓攜李氏並二女在任隆慶壬申遷
萬載教諭由小河未出境夜半賊衆持刀入舟執李
氏二女將汚之長女絶裾投水次女罵賊被殺李氏
亦投水死越三日屍浮水面交結相挽面色如生俱
葬天門有三烈墓
蕭政妻王氏天門人年十九夫死無子偕一老嫗紡
績自給里巨族計婚之杜門自矢雖戚黨不得見其
面
程貞女天門人許聘劉崇文未笄崇文卒女年十八
請於父奠壻成服謁舅姑歸閉門獨守雖昆季不相
見歲時問遺於舅姑舅姑卒俱服三年喪守貞六十
餘年
譚貞女天門人譚必昌女許字徐夔未嫁夫死誓不
再適左兵下被掠逼之不從被戮死
劉貞女天門人諸生劉世耀姊年十歲許字王某未
適而王歿氏矢志終身引一佩刀自隨以拒媒妁為
弟督理家政數十年晩結茅禮佛以童身自老
蕭瑞蛟妻沈氏天門人舉人沈應魁妹適蕭三月夫
亡痛哭逾年誓以死殉鄰嫗計圖他適未敢言氏覺
其意閉戶經死遺絶命詞於衣帶
生員徐同寅妻鄒氏天門人夫病篤氏割股救甦再
病割股再進不愈遂殂左兵下氏聞亂不食而死薦
夫有詩辭甚哀苦
熊維妻陳氏天門人年十九歸維未幾夫死水漿不
入口姑再四諭解之始飲食孑處壼内人罕見其面
守節五十八年旌表
吏部朱一龍妻戴氏天門人年二十而孀咳聲不出
戶絍績自苦郡邑將請題旌謝曰我命婦守禮豈煩
表揚命其子泰寧等辭之年六十七無疾終
生員樊伯妻吳氏天門人夫卒誓以身殉元夜攜孤
拜靈前伏地長號而殞
胡之驊妻朱氏天門人舅恒為川南道隨之蜀遭寇
張獻忠亂恒殉難驊偕母樊氏投河死氏抱其遺孤
峩生亡走難危萬狀刺面斷髮以全其節峩生為名
諸生
生員熊承序妻謝氏天門人侍御奇舉女年二十六
夫死誓不獨生慟姑老同幃守節避流寇姑見獲請
同飲刃寇義之俱得釋子學詩補諸生
生員程一模妻樊氏天門人年二十夫亡事繼姑王
孝撫幼孤谹時及就塾稍嬉遊引跪夫靈前且撻且
泣族利其產肆飛語誣之氏闔門告神言者七日死
癸未流賊掠村野氏竄伏茅舍賊竟無見鄰某夜夢
神告曰若輩獲免樊氏力也年七十卒谹時舉於鄉
生員徐維則妻譚氏天門人年二十七而寡苦節自
守癸未流賊逼之罵賊不辱死
徐伯榮妻程氏女三姑媳熊氏俱天門人程名
夢瑶廣文程以驄女壬午冬左兵下氏攜女三姑赴
水死媳熊氏復號泣隨之越五日屍逆流浮出面色
如生
胡東谷妻戴氏天門人適胡前妻子三如巳出夫死
氏年二十四苦節自矢歲儉患病夢神人噉以梅實
尋愈又病思雉膏不獲忽下兩雉烹食之復愈人以
為異
生員熊士英妻高氏天門人年二十二夫死守節撫
三歲孤承序教誨補諸生年七十餘卒
生員鍾陔夏妻謝氏天門人夫亡無子散髮築室墓
側撫嗣子鳬承祀
生員龔則遂妻張氏天門人姑性奇嚴氏孝養備至
夫亡訓子奭成進士痛夫弗及見蔬食練服憶往時
艱難輙淚下
生員李廷謨妻譚氏天門人年十九而寡遺腹未娩
欲以死殉舅姑慰之生子華教誨補諸生至五旬先
母卒氏竟以憂死
生員王乾繼妻吳氏天門人年十八撫前子如已出
夫死遺腹生一子辟纑以養舅姑侍疾喪葬備盡孝
道課兩子成材四十年不倦
生員李佐妻王氏天門人事孀姑甘氏惟謹年二十
四夫卒斷指矢志凜然難犯訓子註成夫志置義田
姑年九十餘遘疾祈禱徹夜進士歐陽鼎著雙節傳
徐同芳妻唐氏天門人年十六適徐甫六月夫亡欲
以身殉姑拊之飲泣治喪守節數十年卒
陳盛杭妻尹氏天門人年十六夫卒矢志殉節足弗
履閾鄰居不戒火延及其寢姑拉使避之扄鑰弗啟
忽反風滅焰家人咸為驚嘆
鍾愫妻王氏天門人夫早卒撫四月孤昭夏守節五
十餘年
鍾悌妻歐陽氏天門人夫早喪與姆王氏同居處茹
苦四十餘年卒
劉芳聲妻吳氏天門人年三十無子夫溺死臨河泣
七日屍浮抱起撫子式榖補諸生
雙某妻劉氏天門人早寡以全節終
章奏表妻程氏天門人夫陷流賊死舅復殂與姑列
室而居苦節數十年不懈
劉霽妻熊氏天門人夫死守志養姑足不踰閾者三
十餘年(以上舊通志)
王瑞妻羅氏荆門州人瑞為州掾死氏以子女屬舅
姑縊於柩側知州逯濬祭之以文曰傷爾役之勤勞
崇爾妻之節義且為異志者之羞實為風化者之勵
生員張謨妻李氏荆門州人年十七歸謨家貧孝事
舅姑甫三歲夫卒遺女二歲子方三月竭力營葬親
族憐其貧勸改適氏以死自誓姑王氏折肱為之理
髮授衣侍湯藥晝夜勿懈子長就外傅紡績以供束
修苦節數十年非歸寧不出戶饑饉絶糧晏如也
陳子庸妻王氏荆門州人年二十餘夫卒撫孤子奉
舅姑以成夫志孀居五十年卒
趙烈女荆門州人趙申陽女許聘夏姓年十五聞夏
子病籲天請代訃至閉戶自縊死葬虎牙關側知州
袁表曰烈女趙氏之墓
劉貞女荆門州人國學劉澤甫女幼許字姚將笄姚
子死自經數四皆以救甦曰吾無兄弟吾父母何依
乃毁形男裝依父母居終身不嫁曾捐貲修隄助餉
建坊旌表
生員夏曰校妻王氏荆門州人年二十一夫亡子幼
苦節三十八年建坊旌曰貞節之門
楊堪妻胡氏荆門州人年二十夫亡子甫二歲且有
遺腹哀痛自經家人強解之適庭前李樹為夫所愛
植者亦於是年枯氏曰李生吾乃生爾數日枯根發
芽卒成大樹氏甘貧教子苦節七十年建坊旌表
生員周之楨妻黃氏荆門州人事繼姑至孝年二十
喪夫苫塊一室撫教其子法勤學應恩選授原武令
法卒撫孫思揚補弟子員年八十卒旌表
生員龔兆魁妻楊氏荆門州人歸夫甫二年夫死無
子父母年各六十氏奉舅姑終夫遺命惠藩高其節
孝賜以義田舅姑歿楊亦尋卒
生員蘇文亮女荆門州人幼適諸生某事姑備盡孝
道壬午流賊犯荆門夫被執氏囑婢曰汝善自匿吾
不願與賊遇也赴水死兩月夫歸時方盛暑氏色如
生
李嵓妻任氏荆門州人流賊至家人相率逃避氏曰
與露而求生寧全身而就死竟為賊所殺
戴祺妻彭氏荆門州人年二十八夫死子幼苦節四
十年課子若孫備極艱苦旌奬建坊
生員賀學詩妻劉氏荆門州人年二十九夫亡舅耄
子幼力貧守節教子良璧良玉皆為諸生後避流賊
卒於天洪山之巖年七十一
生員賀伯寅妻李氏荆門州人年二十七夫卒遺孤
一歲守節終身
饒賓門妻賀氏荆門州人年二十六夫亡遺孤甫二
歲苦節終身
聶臣妻曹氏荆門州人年二十九夫亡子奉璋甫二
歲督課加嚴奉璋年十九中副榜入成均氏年七十
六卒
文抱一妻黃氏荆門州人年三十夫死矢志靡他訓
子鳴鳳補諸生年八十卒
劉孝女荆門州人父無子頗鍾愛誨以書史比長毅
然以門戶自任誓不字人父亡族欲奪其產且趣令
嫁女忿訴於官有司義之仍以產歸女壬午流賊犯
荆門女年三十許不肯隨衆奔竄鍵戶獨坐以待死
賊聞相戒勿犯(以上舊志)
盧友傑妻曹氏明一統志氏當陽人弘治十六年夫
死守節嘉靖中旌
蕭宗禹妻龔氏當陽人歸夫半載夫卒七日不食死
生員劉拱辰妻王氏當陽人年二十二夫亡守節事
繼姑孝事聞令有司歲給庫銀二兩學使者屢旌其
門
生員張銑妻羅氏當陽人年二十七夫死子如松甫
一歲苦節自守年六十一卒
李宗濂妻宋氏當陽人年二十七夫死撫子耀苦節
三十一年
汪銳妻王氏當陽人年二十夫死無子家貧苦守以
終
汪□妻吳氏年二十一夫死守節卒年八十六
栗春芳妻劉氏當陽人年二十六夫死次子升之甫
七日苦節歴三十年遇流賊與二子俱被害
生員劉賢妻鄭氏當陽人懷宗甲戌流賊陷城欲汚
之氏入室舉火自焚侍婢奪其懷中子出不知所終
賢亦死(以上舊通志)
皇清朱若士妻張氏京山人夫臨死囑其再醮氏以死
許夫未幾郢有羅廣生者聞其姿逼娶之氏曰若
葬吾夫即如命羅為營葬畢雪夜潛出小東門外
投花臺堰中死
張橋妻楊氏京山人年十九夫病衣不解帶藥必
親嘗夫亡拊棺愴號不食三日死題旌
監生劉采妻郭氏潛江人幼適劉不數日而寡守
節四十餘年順治間旌
生員劉必惔妻李氏天門人年十九歸劉隨姑就
浠川學署孝養備至夫卒氏年二十四冰蘗自持
訓勉兩孤長翼孫餼於邑次臨孫壬辰進士令弋
陽順治間旌
劉全如妻傅氏沔陽人年二十八夫亡苦節自誓
撫子紅力學有成年七十一卒
楊烈女名二姑沔陽人年十六許聘王氏子王溺
水死女聞訃與母訣曰兒往為王氏鬼矣母大駭
疾躡之不及趨壻所沉淵死焉屍逆流而上見於
壻瘞旁植立鄉人哀之
李烈女沔陽人名換姑年十九許聘廖愈未嫁聞
愈死自經以殉康熙間旌(以上舊通志)
胡之明妻邱氏荆門人夫亡守志子振翼家貧止
沙田畝許衣食不贍氏清操愈勵苦節六十餘年
目擊其孫作梅官翰林康熙二十三年旌
生員許應知妻歐陽氏潛江人夫亡奉兩姑曲盡
孝道撫孤成立備極艱辛守節四十九年康熙三
十年旌
劉佐朝妻唐氏鍾祥人夫亡守節三十八年孝事
舅姑克盡婦道康熙三十五年旌
生員鄒宦妻朱氏潛江人夫卒遺三孤俱幼一夕
火起氏抱棺號愬忽風反火滅人咸異之事繼姑
克盡孝謹教子思孔明經希孔太學生宗孔諸生
孫克昌成進士康熙三十七年旌
何國能妻陶氏荆門人夫亡守節三十七年撫孤
成立康熙四十二年旌
董玖儒妻鄒氏潛江人夫亡氏欲自縊孀姑泣勸
謂身老兒孤舍汝何依遂強起守節三十年康熙
四十四年旌
生員張昌琳妻曾氏潛江人夫亡撫孤守節三十
三年康熙四十四年旌
廖起奎妻汪氏京山人夫亡守節四十六年康熙
四十六年旌
鄧永鎮妻張氏京山人夫亡侍奉祖姑備盡誠孝
守節三十年康熙四十六年旌
生員盧天樹妻高氏京山人夫亡未葬遭火起煙
燄障空氏抱子繞棺呼天忽大雨傾注火滅棺得
全人以為精誠所感守節四十五年康熙四十七
年旌
王元弼妻姚氏荆門人夫亡守節三十五年奉姑
盡孝康熙四十七年旌
張烈女鍾祥人張連陞長女名金姑幼許字邵世
錦子未嫁邵子病故時女年十八聞訃慟哭同母
往弔越五日湯水不進自縊死康熙五十三年
旌
田藝瑜妻楊氏荆門人夫亡守節二十四年善事
舅姑撫孤成名康熙五十三年旌
饒震妻彭氏天門人夫亡事孤盡孝姑卒葬祭如
禮守節四十年康熙五十五年旌
生員鄭承薰妻胡氏鍾祥人夫亡守節四十年冰
霜苦操目擊三世康熙五十六年旌
蔣其昌妻鄭氏鍾祥人夫亡守節四十年辛苦搘
撐教子鳳騫登賢書康熙五十六年旌
貢生譚鎔妻高氏沔陽人夫亡氏年二十五撫孤
養姑守節歴三十年康熙五十六年旌
生員蕭仍雲妻曾氏沔陽人夫亡氏年二十孝事
孀姑守節六十年夀八十旌
生員劉恪祖母許氏母程氏俱天門人許年二
十五夫歿撫子佶苦節五十六年佶復亡媳程氏
事兩姑撫子恪辛苦竭蹷教之入庠守節四十八
年康熙五十六年旌
監生熊若麒妻吕氏鍾祥人夫亡守節三十七年
遺孤甫數月辛苦勤勞撫育成立雍正元年旌
生員王濛妻徐氏京山人夫亡無子母欲奪其志
氏斷髮自誓遂無敢復言守節三十七年雍正元
年旌
劉貞女天門人許字王士奇未嫁士奇死女誓不
受聘父歿諸弟幼攜婢守墓四十餘日鄉里欽之
雍正元年旌
生員官則遠妻丁氏荆門人夫亡守節三十二年
事舅姑克盡孝道雍正元年旌
王之繩妻高氏沔陽人夫亡氏年十八撫孤成立
甘貧守節雍正三年旌
生員賀昌麟妻易氏妾阮氏俱沔陽人夫死易
偕妾阮氏同心撫孤後易歿阮獨守節歴四十八
年雍正三年旌
生員謝世求妻童氏沔陽人氏年二十四夫亡撫
孤守節歴三十一年雍正三年旌
彭惟璧妻余氏沔陽人夫亡家貧忍饑寒百折不
易其志守節歴四十五年雍正三年旌
魯志伊妻陸氏天門人夫病革以垂白之老囑氏
代養夫亡氏悲慟欲絶不忍違命事姑曲盡孝謹
以成夫志雍正三年旌
劉澤芳妻龔氏鍾祥人夫亡守節四十年雍正四
年旌
王殿棟妻胡氏京山人夫亡立石墓前鑴夫名並
已名於其上以示同穴之意苦節三十三年雍正
四年旌
生員朱卜京妻艾氏京山人夫亡事繼姑盡孝守
節三十七年雍正四年旌
監生朱卜鎬妻陳氏京山人夫亡守節欲自盡因
姑年老含哀侍奉守節三十五年雍正四年旌
監生張尚榮妻楊氏潛江人夫亡撫孤守節二十
七年雍正四年旌
生員楊琦妻李氏荆門人幼知大義適楊勸夫力
學事繼姑克盡孝謹夫歿子夭紡績所餘即以給
族黨之孤寡歲儉煮米豆汁置門外令丐者自取
飽而去由是匪竊相戒不過其村年七十攜婢往
依夫墓廬焉苦節四十一年雍正四年旌
許承瑍妻劉氏荆門人夫亡守節二十七年孝事
舅姑養葬盡禮撫孤成立雍正四年旌
兵丁姚士勳母雷氏荆門人夫亡守節四十三年
屏絶葷腥日事紡績撫孤成立雍正四年旌
監生吳懋修妻李氏荆門人年二十三夫歿茹苦
自甘事翁姑曲盡誠敬教子正甫弱冠入庠雍正
六年旌
生員吳宗正妻王氏荆門人年二十七夫歿子幼
姑衰翁未厝氏同孀姒李氏竭力奉姑脫簪珥以
窆翁柩課諸子力學有聲雍正六年旌
生員譚經㻍妻王氏京山人夫能文早世氏不食
引繩自縊嬸母袁急趨解以翁姑年老叔方五歲
侍奉無人力為勸諭始收淚治夫喪事翁姑年皆
近八十姑病得瘋痰氏抱持卧起年至九十二始
終不懈二親次第歿氏鬻產卜地營葬盡禮叔之
琮由生員列薦先娶瞿氏無出繼娶王氏性淑慎
事姒氏尤謹琮年三十又亡兩氏同心守節琮二
子長日毅次日弘氏以日弘為嗣苦節五十載雍
正七年旌
生員祝簡妻余氏京山人年二十四夫亡子幼養
姑孝謹姑歿遺少子九齡氏撫之既婚而歿以已
子承其祀次子日親庠生入監苦節三十三年雍
正七年旌
生員孫方先妻劉氏荆門人夫病氏禱神願以身
代夫歿百日產一男氏曰吾所以不即從良人於
地下者冀天不絶孫氏後也姑早世其翁愛孫甚
氏訓之有方翁歿喪葬拮据成禮未幾子又夭辛
苦備嘗守節二十九載雍正七年旌
生員李如林妻唐氏京山人年二十夫卒母哀其
少寡微諷之氏剪髮以誓不二晝夜紡績課子成
名苦節四十年雍正八年旌
羅紱妻曾氏天門人夫亡以頭觸棺濱死者再及
殯後復自縊母鄭氏驚救得甦奉舅姑飲食必親
供養姑病焚香默禱願以身代姑病獲痊事父母
已嫁而孝不衰有疾歸侍湯藥家貧無子苦節三
十三年雍正八年旌
生員戴汝聽妻黃氏天門人年二十六夫亡遺孤
衍綽苦節六十年孝慈勤儉型於家庭兒媳姪媳
一門三節閭里憐之氏事姑孝養備至姑病三載
侍湯藥不倦夫兄汝為秉鐸郴州無子卒於官氏
變家產令族姪戴亮疇千里扶櫬歸葬禦外侮訓
僕婢保全家業備極辛勤雍正八年旌
生員戴衍綽妻沈氏天門人年二十七夫亡苦節
五十年典釵延師教子元入泮事繼姑黃氏如親
姑一味之甘不先食妯娌雍睦遠近稱之雍正八
年旌
德安府
元趙孝婦元史孝婦應城人早寡事姑孝家貧傭織
得美食必奉姑鬻次子為姑置棺值鄰火風甚烈婦
急扶姑出棺不能移撫棺大哭不去風忽反人以為
孝感云
明翟恕妻趙氏安陸人德安所千戶趙威女夫卒氏
年二十一無子依母居性純静足不出戶親屬罕見
其面年逾六十病家人勸之診脈曰吾手平生未嘗
近人不藥卒嘉靖中旌
龔天保妻牛氏安陸人夫喪氏長跪柩前不食七日
瀕死歙人程明著贈以費乃起營葬事後鄉人爭以
貲至皆辭之先是夫因貧甚欲嫁之不從後以節終
嘉靖末有司治墓立祠
張烈女明一統志安陸人市民張佩之女年十六許
聘朱鶚子鶚子病卒母欲改聘女曰父母既許朱門
豈得復有二言是夜自經死中丞汪道昆奏表其墓
生員劉自義妻李氏安陸人年十九適劉夫病革與
氏訣曰吾已矣吾父母暨三子惟汝在氏泣曰君所
念者幸君之兄若嫂在倘見背即相從地下不敢後
夫卒氏視殮畢即不食歴十有八日死事聞旌表
指揮何昌應側室劉氏安陸人土賊白旺據郡城應
攜家匿白兆山庄徒步間道走鄂謁撫軍請兵勦賊
旺因執劉以招之氏曰吾夫受朝廷爵禄豈為爾屈
不日領大兵至若輩且虀粉罵訖馬巳次濠側因騰
躍入水死
生員萬士傑妻鄭氏安陸人避流賊於山砦砦陷氏
被執欲汚之氏預裂帛縛周身密為縫紉賊堅力以
解乘其不意奪刀向賊被殺死
生員余孚尹妻李氏安陸人明末避流賦武昌夫逃
匿氏被執置之燬餘殘室中值同難鄉人隨走江干
氏以死自誓鄉人慰之曰倘得生還未可知氏曰即
幸歸有何面目見婣婭遂投江死
萬之益妻沈氏安陸人沈長璽姊年二十四生三女
為流賊所執欲汚之氏出辭厲甚有鄰婦並擄者掩
其口氏罵曰爾自從賊我宦族清白後豈肯受辱賊
殺其三女以懾之終不屈延頸受戮死賊亦感服羅
拜
生員戴樞妻萬氏安陸人適樞甫四月偕避流賊走
山谷賊騎將及氏曰事急矣俱死無益請舍之夫堅
執不釋嚙夫手出血而脫躍水死
黃都妻何氏安陸人流賊亂被執先加刃於黃而畱
何曳之前往氏堅抱夫屍濺血滿面罵曰死便俱死
肯獨生乎賊怒而劓之碎屍以死
文景隆妻宣氏安陸人夫卒氏甫十九止一女自搆
斗室於宅後扄戶禮佛凡三十餘年值流賊亂義不
受辱赴水死
沈之選妻榮氏安陸人事公姑以孝聞值流賊警家
人俱避匿祖姑年九十艱步履氏獨依破堡中不忍
去為賊所執堅抱屋柱以死拒賊怒而刃之
陳天佑妻周氏安陸人年二十四夫喪家貧父母欲
奪之矢志不改居城南鯉魚灘一夕山漲驟至伏夫
柩誓與俱汨河水為退丈許比里漂沒陳室如故事
聞旌表
生員喻當然妻程氏安陸人夫蚤世氏苦志孀居紡
績事姑里中稱為孝節有司奬之
生員劉宥妻余氏安陸人宥前妻遺子尚幼臨終以
翁與子託氏氏剪髮誓死事翁愈謹教子為諸生孀
居三十七年
生員柯奕妻田氏安陸人年二十六夫卒無子女矢
志苦守居宅後一小樓親戚罕見其面終身不復歸
寧歴三十六年
知府胡添文妻徐氏江西南昌人添文官德安有清
操卒於任貧不能歸里氏鬻衣珥治喪事躬執爨撫
子承露成立延及後裔為溳望族
胡雋妻徐氏安陸人夫故氏年少無子夫弟寧幼而
孤家復貧苦氏曰我不難以一死殉地下顧我死誰
為哺寧而活之者因結茅墓左以女紅供朝夕苦節
四十餘年後寧以明經選訓導請建坊旌表
生員嚴一敬妻姜氏安陸人年二十二夫卒氏饑卧
柩旁以死自誓子尚襁褓索乳聲不絶氏悟曰家系
單傳何可死乃截髮齧指撫子比就外傅以機杼供
修贄及子補諸生氏泣曰吾以爾故是以不早殉地
下未盡之事爾自勉之遂不食死天啟間旌
萬世重妻鄭氏安陸人年二十四夫卒奉姑訓子中
翹中翸為諸生苦節五十餘年天啟中旌
秦應碧妻鄧氏安陸人年二十三夫卒屏絶膏沐杜
門孀守天啟間旌
生員嚴大賓妻魏氏安陸人夫卒子甫一歲氏不食
七日姑曰我奄奄待木矣汝死藐孤誰屬氏強起乃
作柩室日持孤兒泣室中會夏雨水溢氏以子屬姑
徙避自伏柩哭須臾雨止水退又比鄰火家人怖走
氏曰夫在吾何往忽聞空中撲火聲火尋滅時嘆節
婦之報云(以上舊通志)
生員呂水霞母某氏安陸人逸其姓年二十餘以苦
節著聞子若孫俱補邑諸生今後人流亡父老猶傳
曰呂節母云(郡志)
生員董以教妻黃氏安陸人年二十七夫卒氏闔戶
自經家人排戶守之得不死於是毁容矢志教兩子
成名卒年七十八
游之文妻盧氏安陸人年十七于歸夫多病脫簪珥
供醫藥幾十年不倦夫卒子應龍甫四歲撫之成名
為溧水令
生員胡象先妻沈氏安陸人貢生沈翀羽次女夫隨
父任卒於萬年縣氏年二十七子未週歲罄產往扶
其櫬以歸教子成名苦節歴四十年
熊應祺妻彭氏安陸人夫卒翁姑俱卧病翁士弘故
荔浦令宦囊如洗氏悉典衣飾辦藥珥後兩喪相繼
事事盡禮子徵驥徵麟俱襁褓氏躬自操作乳哺教
誨以迄於成有司表其閭
陳正義妻鄔氏陳琦妻徐氏安陸人鄔早寡撫子
琦成諸生琦亦夭亡婦徐氏泣曰陳氏之祀自我而
斬從夫地下分也奈堂上斑白無與供菽水因與姑
誓同苦節雖盛暑嚴寒相依膝下晨夕惟聞兩嫠哭
泣聲苦節而終
鄧之琚母張氏安陸人年二十四而寡子之琚尚屬
乳穉氏苦志孀居躬機杼課誦讀之琚成諸生氏猶
操家政漸至豐腴年七十卒
郭厚菴妻黃氏安陸人夫卒子幼誓勵冰操值流賊
亂子皆遇害氏抱孫巍同鄰婦匿河干鄰婦恐兒啼
為累逼投之水中氏泣禱曰郭氏僅此一線倘復作
聲為賊得郭氏絶矣祝畢啼止氏夜拾麥穗以飼巍
卒免於難撫巍成諸生年八十卒
生員熊徵望妻仰氏安陸人年十九夫卒越六月生
子良遇家貧以女紅孝養公姑課子誦讀三十餘年
時仰之從姑彭氏亦以苦節著人稱熊氏雙節云
周治岐妻王氏安陸人年十四歸岐六年姑與夫相
繼逝止一女葬之日委身壙中誓與同穴父母掖之
起氏曰女命不宜子致餒人祀不孝夫死不能殉不
義不孝不義何以生為父母時左右之得不死未幾
有挾之再醮者氏引斧欲自斷其臂強暴屏息太守
高翺贊之曰無子守節可媿夫有子而不能守者慷
慨折臂昔聞其語今見其人
舉人董以修妻劉氏應山經歴劉□之女年十四適
修隨任浙江龍泉縣夫卒氏年十八扶柩旋里遺腹
生一女兄弟勸其改適氏啼泣不絶聲毁容衣布紡
績孤幃閱三十餘年
生員萬士望妻沈氏安陸人生二子夫卒年二十六
哀痛幾絶殯夫柩於室日泣哭奠值賊起倉卒扶櫬
出遇賊氏憑棺痛哭以首搶棺血滿衣袖賊義之為
搜鄉人掩以抔土而去氏攜兩子避亂武昌又被陷
復攜兩子縋城出及夏口遇老婢從蘆葦中得一舟
以渡乃免說者謂天佑苦節云(以上舊通志)
生員張縉母楊氏安陸人年二十六夫故氏矢栢舟
躬絲枲以肩家政篝燈畫荻午夜不倦勵節三十六
年(郡志)
吳洪妻李氏安陸人夫歿氏年方少畱夫柩不忍封
日夕對泣每機杼聲與啼聲相間過者惻然歴四十
餘年夀七十四
楊自若妻李氏安陸人年二十二夫卒子憲甫數月
舅姑老家徒壁立因強之改適氏以死自誓姑病癰
勢且不起氏為吮之尋愈
徐都妻熊氏安陸人年十七歸徐四閱月而夫亡無
子女紡績自給誓不改適時流賊搜殺無遺氏伏都
墓左竟未與賊值人稱為苦節之報云
李占先妻王氏安陸人年二十三夫亡長子甫二歲
次方兩月公姑俱未殯家計蕭然朝則汲水運薪夜
則紡績手龜裂不惜積數年始得厝諸骨於地下
蔡正倫妻熊氏安陸人夫歿氏年二十五子啟明尚
在襁褓家素貧公姑俱耄氏竭女紅以供菽水生事
死葬悉如禮年七十四行不踰閾比閭罕見其面(以)
(上俱郡志)
生員甘策妻徐氏安陸人夫卒氏年二十七事孀姑
極孝姑病調藥餌忘寢食者累月懷宗末流賊據郡
城聞仲子和森名欲官之氏曰兒自匿去毋以我為
念和森遂以計遁時倉卒轉徙猶攜遺經課子
黃希宇妻劉氏安陸人年二十四夫卒子甫四歲家
徒壁立時嚴冬盡解衣為夫治棺會歲祲自餐木皮
紡績市米以哺其子有司表之
生員陳亮妻沈氏安陸人亮少有文名中副榜卒氏
年二十六家無儋石儲子錦甫週歲撫之成立為諸
生
生員徐中矩妻孫氏安陸人年二十四夫卒家貧舅
姑雙老子僅週歲勉盡孝養撫子成諸生鄉人稱之
高思勉妻蕭氏安陸人年二十三夫病脫簪珥供醫
藥無效誓與俱死子甫七月夫指曰汝死如此子何
即相從地下勿相見也氏始以撫子為已任未幾值
流賊變被執曳之弗肯前延頸受刃佯死得脫以全
節終
生員熊肇勳妻黃氏安陸人生一子週歲值流寇起
夫堵賊於青龍潭遇害凶問至氏觸石流血泣曰夫
既死國我當死夫遂闔戶自經姑急救之謂曰媳死
義也但孤兒失母必死令熊氏不血食忠義絶矣氏
悟乃忍死教子歴三十餘年
生員黃一中妻楊氏安陸人年二十四夫亡撫遺孤
采補諸生苦節六十年年八十一卒懷宗時旌
冉希文妻張氏安陸人年二十一夫卒子問行僅三
歲氏飲冰撫孤凡四十年子與孫皆為諸生人稱賢
母
千戶梅徵和妻殷氏安陸人夫歿氏年方少哀毁骨
立冰操凜然年六十卒子敬選貢生次壯中生員
楊國祺妻張氏安陸人年二十二夫卒子其俊四歲
其雄甫月餘氏觸棺幾死舅姑力諭之乃撤簪珥躬
機杼以供甘旨冰潔自矢歴四十五載
李文弼妻程氏安陸人年二十七夫亡苦節四十載
(以上舊通志)
生員王鸞妻彭氏明一統志雲夢人夫故撫孤矢志
不渝正德中旌
生員左忠言妻徐氏雲夢人夫歿氏年十九守節終
身嘉靖中旌
徐堯封妻吳氏雲夢人年十八歸徐事舅姑孝謹癸
未流賊至被執命成衣氏碎其帛隨奪賊刀自刺賊
怒磔之吭未絶猶罵不輟
關坤妻安氏雲夢人年十九夫病革與之訣氏以死
自誓夫歿水漿不入口者數日姑囑諸婦強食之越
月其母以疾召歸氏奉主同載母所母微諷之氏撫
膺大號少間遂投繯於樓端
鄒鵬妻張氏雲夢人姑卧病失明飲食皆氏哺之凡
姑起居氏為肩負三十年無惰容家貧自食野蔬奉
姑必謀甘旨姑歿殯殮如禮歲時掃墓躬自負土孫
觀光官至太僕少卿
生員關陳諫妻吕氏雲夢人癸未流寇陷諸郡邑雲
人望風潰竄氏慨然謂其夫曰寇焰方張不如早為
之所無貽君羞乃取網索密結遍體俄而寇至執之
俾縫衣氏投剪破賊面罵曰吾手可斷衣不可縫賊
怒磔之投於水
韓玉岡妻徐氏雲夢人夫被流賊迫溺水婦罵賊躍
身中流以殉次日兩屍相偶浮出
楊熙遠妻何氏雲夢人被流賊執掠罵不輟口賊磔
之
生員萬長祚側室左氏雲夢人值流賊俘之馬上奮
投地者數次賊怒挽其髮於馬上曳之氏抱馬足不
前賊磔之
左維新母周氏雲夢人孀居三十年勵操冰蘗撫子
維新成貢士癸未避亂鄂城城破謂其子曰兒宜逃
吾老矣不可令血染賊刀遂自盡於神祠中賊平始
殮歸葬
生員左闌妻熊氏雲夢人聞流寇警隨夫潛行至水
次謂夫曰賊至我則投此夫固止之突見賊騎即揮
手奮身投潭死
彭文運妻張氏雲夢人二十早寡年六十餘聞流賊
警攜兩孫避難遇賊欲奪孫去氏堅不與身受三矢
恬不為動賊駭異而去以創痛死
田璽妻徐氏湯某妻徐氏雲夢人癸未流寇摽掠
村落氏與湯百合子婦徐俱被執行至水次兩氏縱
身投河賊驚異並所擄婦女皆得釋去
李烈女雲夢人名服姑幼孤年十六隨母兄避難湖
濱流寇至語其兄曰母老兄善事之我將從父九原
即赴湖水死
廖孝婦雲夢人姑病剖左脇割肝療之
柳昇妻毛氏雲夢人年十九而寡剪髮斷指以死自
誓守節四十年
生員龔某妻景氏雲夢人夫歿殯閨中置床於側每
日供盥水侑食物儼若生時數十年不輟值水漲入
室柩浮氏伏其上哀聲徹天及水退柩仍復故處事
聞旌表
吳極魁妻黃氏雲夢人子觀光庶潘出氏撫之如親
生夫歿觀光甫五歲流賊陷城氏負觀光從間道出
值賊願以身代子死存吳氏血食賊憐而釋之氏卒
之日室中若有鼓吹聲光中癸夘鄉舉以孝著
李倬妻徐氏雲夢人夫歿氏年二十六撫前妻二子
嚴慈兼濟平居無惰容䙝態燕處密室儼若大庭孀
守四十八年
生員左獻臣妻張氏媳曹氏雲夢人張孀居四十
餘年安貧茹苦撫孤成名媳曹被流賊執不屈死時
人謂姑甘節媳苦節云
樂某妻李氏雲夢人懷宗末避亂烏泥河潛水中流
賊尋獲之罵不屈賊杖之罵益厲竟死杖下
王鳳昇妻蕭氏雲夢人夫從征歿於官氏茹苦訓子
孀居三十餘年清操如一
生員彭德亮妻許氏雲夢人亮卒氏年二十七無子
誓死不他田園悉分夫姪迎養繼祖姑張殮葬如禮
居室毁容治家嚴肅卒年七十餘(以上舊通志)
趙孝婦應城人早寡事姑孝家貧傭織以奉菽水念
姑老為鬻次子置棺值南鄰火風烈甚孝婦掖姑出
棺不可移乃撫棺大哭不去忽反風滅火人以為孝
感云(郡志)
陳沂妻朱氏應城人夫死無子惟一女相守以貞潔
終正德中旌(舊通志)
楊琬妻周氏明一統志應城人無子苦節嘉靖中旌
生員李世和妻朱氏應城人夫死氏年二十八奉姑
訓子守節三十餘年
舉人聶鎮妻余氏應城人夫亡氏年三十無子女惡
衣毁面歴三十餘年以貞節聞
宋孝女應城人母劉氏以產女得廢疾女十歲知之
曰母為兒致疾耶將笄剪髮誓不適人養母四十餘
年志操無玷母死不越月亦卒
楊溥妻王氏應城人年二十五而寡撫遺腹子紡績
以奉舅姑白首一節
知府饒可久妻程氏舉人何志崇妻饒氏應城人
懷宗末流賊圍城可久丁艱在籍率衆堅守及城陷
可久被害程氏自經饒謂其夫曰父母死忠女合死
孝夫子前程遠大當速行乃縊父母屍側
張烈女應城人名廉姑幼許聘於徐年十七徐死父
母欲改聘女登樓自刎端坐不僵有司以聞建奇節
坊於墓左
張弘初妻周氏應城人張烈女之嫂年二十九夫卒
氏自刎有司表其門曰一門節烈
州判饒孚哲妻曹氏妾劉氏應城人獻賊陷城曹
聞其姑程氏就縊遂率其妾劉赴水死越三日屍始
浮出顏色如生
生員黃應泰妻余氏應城人夫早喪家貧事姑盡孝
族中有欲奪其志者火其鄰居延及氏廬氏呼天拜
禱風反驟雨人驚其異教子師憲中鄉試氏聞捷泣
曰我歴苦三十餘年可以見汝父地下矣遂絶粒而
卒年六十五
生員陳藝妻彭氏應城人年十九而寡苦節自矢歴
三十餘年監司旌其門(以上舊通志)
朱昱妻劉氏明一統志隨州人夫早卒遺腹生一子
氏堅貞守志撫孤成立成化中旌
生員盧暹妻黃氏隨州人夫卒氏年二十二撫遺腹
子苦貧守節不二正德中奏聞歲給月米
葉貞明妻陳氏隨州人正德時賊劉六等作亂氏挈
二子以避遇賊於途欲汚之不得殺其子挾之卒不
從乃刳其孕而死(以上舊通志)
生員朱璵妻章氏明一統志隨州人夫死氏年甚少
守節不二嘉靖中旌
黃銑妻都氏隨州人年二十七孀居撫二孤勵節以
終
監生熊雲斐妻呂氏隨州人夫隨父任江南卒氏年
十九欲自盡姑勸之曰汝翁薄宦能攜兩柩歸乎氏
遂扶柩歸葬盡散其所有閉戶不食死
生員梁凝禧妻馮氏隨州人懷宗末夫婦避難舟至
西河流賊追急遂登岸欲與同死氏訣夫曰同死固
所甘心但君有老母又無子可速自為計明早於此
地尋我屍可也夫遂逃翌日果得氏屍於分手處
生員謝繼尊妻馮氏隨州人梁凝禧妻妹也避難南
莊流賊追逼後園脅氏上馬氏罵不絶口賊剖其腹
死
侍郎何宗聖妻徐氏隨州人城陷被掠罵賊剮之而
死
生員熊本厚妻梁氏隨州人被流賊俘掠欲汚之罵
不絶口賊剖其腹而死
生員帥以正妻賀氏隨州人被擄不汚以頭擊石死
貢生靳龍顏妻王氏隨州人挈幼子同父避流賊榛
莽中賊羅得氏呼之不起擲殺其子挾之氏仍如故
父奮起曰兒今得死所矣賊並殺之
生員陳序菴妻龔氏隨州人年十九夫卒誓不再醮
撫遺腹子成名事聞旌表
楊熙遠妻向氏侍郎八柱之女被流賊獲毒罵不輟
賊碎磔之
生員梁時煌妻張氏隨州人年二十五夫卒撫子中
極登歲薦年既耄猶操作不輟以上夀終
監生張楚妻梁氏隨州人夫卒氏年二十三屢經荒
亂萬死一生孝事公姑撫叔教子有司旌表(以上舊)
(通志)
華貞妻陳氏應山人正德中流寇獲氏欲汚之氏以
死拒殺其二子挾之終不屈賊刳氏腹而死
王某妻戴氏應山人年十八夫死家貧無子守節以
終
吳金妻周氏應山人流寇入境欲汚之不從縛几上
剖腹死
劉本根妻席氏應山人不受流寇汚死之
都御史楊漣妻詹氏應山人事繼姑王氏以孝聞姑
病危氏籲天告祖請代不應禱於神割左股一臠進
之姑神氣頓爽如是者三病大痊後八年姑卒忠烈
罹璫禍庶子之環甫週氏撫之倍於已子分析產業
盡以美者與環諸子感其義亦不與校其三子之言
妻余氏讀書知禮妾生二子撫之無異已出皆教之
成名
生員彭濛妻陳氏應山人年十五適濛家貧脫簪珥
佐姑膳夫病劇籲天請代及夫死引刀截指翦髮為
三一付姑一付母一裹斷指結夫頂上絶粒而卒縣
令姬文葉捐俸殯之墓在縣北
黃烈女應山人受王國俊聘未嫁而王卒女請父命
往弔將以死殉姑泣止之既殯遂畱養姑後父病歸
侍湯藥及卒寢苫如孝子禮越明年壻忌日往營葬
畢拜姑及母與訣水漿不入口九日卒
生員王芳妻楊氏應山人遇霖雨夫墜塘中氏迫赴
水救之夫溺益深氏亦不起遂偕死
貢生閔則哲妻程氏應山人年二十流寇破青堆山
罵賊不屈慘死
瞿楚文妻李氏應山人流賊擒其夫將殺氏自城墜
下伏夫身賊並殺之
知縣楊之賦妻傅氏沈岐英妻楊氏應山人懷宗
末大亂相偕避居武昌城破母子仰天遥呼父母遂
與夫俱沈於淵從婢得脫者述其事
曹柄妻夏氏應山人歸三載夫卒氏沐浴伏柩側水
漿不入口家人勸釋勉起治喪及葬懷利刃期自刺
壙中以殉諸戚救之得免養孤撫子甘貧操作以全
節終
諶恩繼妻吳氏應山人年三十夫卒前妻子盡據家
業氏不與爭紡績自給足不出戶庭苦節四十年始
終如一
生員魏霞妻吳氏應山人年二十六夫卒無子撫姪
如已出教誨成名事聞旌表
盧廷瑞妻劉氏應山人年二十二夫亡哭絶復甦三
日不食親屬勉之強起視事備歴諸艱清操益勵内
外肅然以夀終
李友蘭妻管氏應山人年二十一夫卒氏堅貞自矢
孝事舅姑撫孤成立有司表其門
生員方揚妻雷氏應山人夫卒氏年二十餘止一女
貧甚苦節自守亂離中伶仃顛沛能以節終
戴節婦應山人十八而寡無子家赤貧誓不再適年
七十六事聞旌表
劉逵妻游氏應山人夫卒遺孤養和方在襁褓矢志
苦守有諷之改節者即破面毁容以示無他拮据教
子歴六十餘歲有司表其門
于芬妻劉氏應山人年二十三夫亡子甫五齡苦節
四十餘年訓子及孫俱為邑庠生詔旌其閭(以上舊)
(通志)
劉士雅妻黃氏應山人適劉未一歲而嫠無子苦節
三十餘年(郡志)
生員朱錦妻王氏應山人三十而寡紡績自給撫二
子方旦孔照俱成名時人比之敬姜云
生員和溶妻謝氏應山人年三十溶卒無子苦節自
誓歴亂離不渝
生員韓國鼎妻周氏應山人夫逝乏嗣備歴亂苦誓
不再適憤鬱而卒
生員潘龍妻彭氏應山人年二十夫亡事姑撫子姑
偶他出鄰居火勢將延衆呼氏出欲奪門而救氏不
可拜階下籲天火為之滅一時異之後二子俱夭矢
志益堅
程世存母黃氏應山人年十九而寡孝事公姑撫子
遊泮苦節四十餘年
李應辰妻夏氏應山人夫歿年二十守節終身
陳氏應山人年二十九而寡當亂離之際苦節自守
教子良聚成名時人以節稱之(以上郡志)
皇清程文星妻楊氏隨州人夫早喪與妾共守一子後
子被流賊慘殺氏志益堅苦節數十年如一日(舊)
(通志)
生員張桂芳妻羅氏應城人年二十夫亡姑衰子
幼苦節盡養撫子完娶及子媳俱夭撫孫孫復殤
氏呼搶幾死姑病割股進之年六十五卒康熙二
十八年旌
程濃妻陳氏應山人夫為流賊所害氏年十九不
避兵戈殮夫於衆屍中遺腹生子世法未幾公姑
俱歿氏惟母子相依朝不謀夕教子舉明經鄉黨
稱其苦節康熙四十六年旌
生員榮希臯妻喬氏安陸縣人夫病百計請禱夫
歿氏年少子幼繼姑性嚴病懶曲意承歡家業為
伯呑占困苦流離撫二子可久天相俱為諸生孫
綸領鄉薦康熙四十九年旌
郝公瑱妻陳氏應山人家貧孝養孀姑凡飲食必
問所欲而敬進之年二十六夫卒水漿不入口者
數日姑勸強起翦髮飲泣養姑訓子苦節三十餘
年康熙五十六年旌
郭炳妻嚴氏應城人年二十夫亡閱三月遺腹生
子大鵬艱難撫育奉孀姑極孝守節三十餘載雍
正四年旌
生員李嗣沆妻王氏隨州人年三十夫歿奉姑孝
謹撫孤子週歲教誨成名年六十八歲雍正八年
旌
生員張銘妻李氏生員張自齡妻馮氏安陸縣
人李年二十七銘卒遺孤自齡方五歲李矢節紡
績以奉翁姑姑病比鄰火將延氏宅急以頭搶地
泣祝巳而風反火滅自齡年十九為娶馮氏未幾
自齡復殀子宏猷甫週馮遺榻與孀姑同寢處姑
患痢馮躬濯垢穢久而不懈及卒哀禮兩盡雍正
九年旌
湖廣通志卷六十九
