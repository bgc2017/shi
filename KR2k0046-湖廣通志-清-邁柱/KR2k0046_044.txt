湖廣通志卷四十四
名宦志
德安府
唐令狐緒唐書令狐楚傳緒宜州華原人以廕授官
歴隨州刺史有佳政遷去郡人乞留宣宗嘉之
五代王祚宋史王溥傳幷州祁人父祚仕周為隨州
刺史漢法禁牛革輦送京師遇暑雨多腐壊祚請班
鎧甲之式於諸州令裁之以輸民甚便之
宋趙昌言宋史列傳孝義人太宗時貶崇信行軍司
馬彊力尚氣概當官無所顧避雖屢經擯斥未嘗稍
自抑損
尹洙宋史列傳字師魯河南人初因黨范仲淹落職
監唐州酒税晚坐假公使錢貶崇信軍節度副使徙
監均州酒税感疾卒
李孝基宋史李迪傳字伯始濮州人仁宗時進士知
隨州所治雖劇然事來亟斷不為證左回枉甫日中
庭己空矣或問其術曰無他省事耳
滕甫宋史滕元發傳東陽人神宗時嘗言新法之害
貶知池州未行改安州流落且十載猶以前過貶居
均州
司馬旦宋史司馬池傳旦字伯康夏縣人熙寕時知
安州治郡得大體凡所施設取於適理便事
薛向宋史列傳字師正萬泉人元豐元年召向同樞
密院事舒亶論向反覆無大臣體斥知潁州又改隨
州卒
陳規宋史列傳字元則密州安丘人中明法科靖康
末令安陸會祝進攻德安府守棄城遁父老請攝守
事連戰敗賊賊懼引去建炎初除知德安府李孝義
等軍數萬薄城陽稱受詔招規規識其詐大敗之又
却羣盜楊進董平等陞秘閣修撰尋除德安復州漢
陽軍等處鎮撫使李橫圍城造天橋填濠規率軍民
守禦砲傷足神色不變圍急糧盡出家財勞軍士氣
益振會濠橋陷規以火鎗火牛焚橋須臾皆盡橫拔
砦去後又知德安府乾道中詔刻規德安守城錄頒
天下為法立廟賜額賢守加封智敏侯
胡銓宋史列傳字澹菴廬陵人建安十二年除名編
管新州十八年新州守臣張棣訐銓與客唱酬謗訕
怨望謫吉陽軍
趙方宋史列傳字彦直衡山人淳熙中進士京湖帥
李大性辟知隨州時旱蝗相仍方親走四郊以禱一
夕大雨蝗盡死歲大熟
吳柔勝宋史列傳字勝之宣州人舉進士嘉定初知
隨州時再議和好戒開邊隙旁塞之民事與北界相
涉不問法輕重皆殺之北人盜郡民梁臯馬追之急
北人以矢拒臯臯與其徒亦發二矢北界以為言郡
下七人獄勝至立縱之具始末報北界而己又收土
豪孟宗政扈再興隸帳下後皆為名將築隨州及棗
陽城立軍曰忠勇營栅器械悉備除京西提刑領州
如故
元特爾格齊元史列傳高昌人約爾珠子沉鷙有才遷
德安府達嚕噶齊土人蔡知府以衆叛特爾格齊率衆
先登討平之主將怒將屠其城特爾格齊請曰叛者蔡
知府數人而己城中之人何與焉盍誅其黨與而止
毋令濫及非辜主將嘉其誠懇城得全
魏從恕字伯賢燕山人明一統志至正間為應山縣
尹束吏以法待士以禮省耕布惠修常平廣積貯凶
歲民賴之善政聞京師使宣撫河南江北道後廵歴
德安屬邑按釋冤民周子榮重囚民有訟武弁以民
田為軍田者獄十年不決恕至片言折服
明汪瓘休寧人明一統志洪武初由御史令應山創
置學校勸課農桑初任縣止一里三年增至三里邑
人懷之
諸葛平陽朔人明一統志洪武間知應城廉能愛民
均徭簡賦吏畏其威民安其惠任滿遷湖廣參議
魏樸正定人洪武中知應山值許成亂後招集流亡
修學校士百廢俱舉(舊通志)
杜智字仲才蕪湖人洪武中由貢擢知隨州以不忍
峻征例當謫戌廷臣奏其治狀詔乘傳復任
張寬福建人洪武初守德安當兵燹後招墾田疇修
理學校子弟可教者督以誦習在任七年去
李蕃魚臺人洪武末由太學生同知德安廉静寡欲
九年秩滿當陞民乞畱復任九年吏畏民懷(以上舊)
(通志)
夏子謙楚紀浙江人永樂間大理評事改推德安平
情守法郡無滯獄一介不染人咸歌頌
陳嘉慶潁上人永樂間由舉人知安陸精敏有才幹
縮里甲供役省舊例十之五六書其籍曰便民政略
徧諭四鄰俾不為吏胥所欺雖遇年饑民不轉徙(舊)
(通志)
許鑑南海人永樂時由舉人諭安陸寡言笑慎取予
教誨諸生不專辭藝有所勸懲誠意懇至諸生感動
信從後遷知潛江
饒政望江人永樂間進士以賢勞擬授僉事因自陳
願授教職歴壽張羅山復教授德安造就人才如張
瓚輩六七人咸登甲榜(以上舊通志)
陳莘楚紀横州人永樂間知隨州咨訪利病期於必
行公餘微服與野老談舊政得失咸出至誠闢田四
百餘頃民受其利修學作士始終不倦
孫士良明一統志永樂初令應山居官未三考流民
自占三千餘戶開闢荒田五十餘頃政事簡惠賦役
以均
朱幹鳳陽人明一統志永樂初令應城公正勤廉民
懷吏戢
范理字道濟天台人正綂間知德安有異政(舊通志)
郭綸華亭人明一統志正統間任應城諭性端嚴善
議論治尚書與諸生辨析經旨甚詳邑學習書傳自
綸始今從祀上蔡先生祠
周鐸萬安人明一綂志天順中知德安公勤廉慎興
學育才深得人心九年滿去郡人立碑頌之
吕禴楚紀昆明人成化間由舉人知隨州嚴明廉慎
始終如一值歲旱民饑素衣跣足步禱發倉賑貧初
夏民納祇候錢禴曰五穀未登錢必稱貸令還主俟
秋赴納
汪清字源潔固始人成化初以御史謫知應城幹濟
功勤抑挫豪右申理冤滯邑中凛然(舊通志)
趙文傑字士英内江舉人明一統志成化間令雲夢
剛方不撓操履介潔每以鋤豪右興學校為已任俗
尚浮屠凡冠婚喪祭令遵朱子家禮又因寇盜創城
塹立烟墩一邑稱便
黃鞏字伯固莆田人明一統志弘治末授德安推官
清亮博雅以正風俗作人材為先整飭學宫表董孝
子祠人咸勸勵
李克嗣内江進士弘治間知隨州嚴明廉介造士愛
民惠政甚著(舊通志)
馬龠西充人正德間守德安寬大厚重不獵聲譽喜
文學重修郡志政務簡静民以不擾
周衝字道通宜興人正德中知應城實心任事以道
化民立上蔡祠建常平倉百務振起
李重字厚任應天人正德末守德安剛明廉介不畏
強禦興學校旌節義修廢釐弊吏民屏息嘉靖元年
景藩就封軍役横市井平攫民物重嚴加約束藩以
讒捕重卒白左遷去
韋商臣字希尹長興人嘉靖初遷德安推官志行清
淑問學淵源精法律懲奸惡即權貴不為屈郡稱平
允尤加意風化公餘進諸生講論伊洛之緒(以上舊)
(通志)
李逢字邦吉豐城人明一統志嘉靖中同知德安尋
陞本府明毅有大志挈綱維重教化黷吏黠民寘法
不稍貸過賢士每折節下之
徐貢元字元獻繁昌人明一統志嘉靖中知德安清
潔剛方不受請托處親藩不擾弭羣盜修築河隄建
置學宇百務俱興
蔡可教字子受成安人嘉靖中進士守德安虛心服
義約己厚人修舉壇壝敦禮鄉耆縉紳之賢者奸豪
斂伏民多感化(舊通志)
馬文煒字仲韜安邱人嘉靖中進士守德安識遠察
微嚴於持守僚屬咸奉約束不敢違
鄭禧縉雲人嘉靖中通判德安决事折以大義不問
纖瑣善摘奸凡舞文者寘法不少貸自御素約遇大
吏不解阿承雖見責弗為動
羅黃裳高明人嘉靖間令雲夢邑方罹水患闤闠蕭
條大猾憑據官府漁獵其民裳至逐積猾恤貧困民
始知有生之樂當景藩就國車騎所經騷然煩費裳
聲望足以壓宦竪調停經理而民不擾
吳哲字士明永寕舉人嘉靖間知應城有才能邑舊
無甎城哲始議甃砌乃招延富室俾注名募籍丈尺
多寡聽其自裁又分地書標以識之事竣不費公帑
一緡
蔣希孔字以中滋陽人隆慶戊辰進士守德安接士
以禮為政務寧謐不尚苛察吏民安之
王炳璿字幼文崑山人萬歷甲戌進士守德安温雅
博學嘗試州邑諸生遴其異等優待之聽訟訓以道
義不輙加鞭扑值旱多方賑恤
張惟芳晉江人萬歷間守德安耿介不阿以鋤奸剔
弊為己任即權貴亦無所徇尋陞湖北道
楊楷馬湖人萬歷中守德安深沉多謀略性介一塵
不染後開府荆楚
賀逢聖字對揚江夏人萬歷癸夘舉人署應城諭端
方爾雅士林矜式之捐俸置田四石為科舉資題碑
額曰嘉賓萍食又置田二石以租入歲給寒士題碑
額曰志士斗水至今猶食其德焉嘗危坐明倫堂見
先師於屏間適有持聖像至者異之益以正學自礪
後官至大學士每言吾歴敭清華至平章軍國無一
事足報君恩惟寒氊七載實心實事庶免素餐譏耳
餘詳忠臣傳
朱之臣字無易成都進士萬歷中守德安初抵任即
為文告神誓不妄取一文好奬掖名士因構如水堂
以延問字者
龐應賓瀘州舉人萬歷間同知德安歴任九年悉知
各邑利害閭閻苦樂郡人皆熟識見輙勞問咸以大
父稱之
漆文昌新昌舉人萬歷間知應城謙謹平易省刑薄
斂酌裁編役新譙樓葺學校親賢恤民治績甚著
吳嘉賓字灧石重慶進士萬歷間任德安推官後署
雲夢事清稽賦役凡飛詭隱匿諸弊釐剔無遁情懲
舞文吏訟牘無冤闢文昌門改泮池修館舍考試首
拔者皆雋科第無不服其藻鑑
鄭二陽字見曦開封進士天啟間任德安推官方正
慈恕治獄多所平反歲祲煮粥活饑人無算公餘集
郡子弟講藝延知名士為塾師後魏閹誣陷楊忠烈
坐贜巨萬陽為作募疏詞義悲壯觀者泣下爭輸金
助之
程策字參寰休寧人天啟中任德安推官執法平允
甫一歲晉南部郎後知德安訟庭肅穆左右皆嚴憚
不敢横索一人錢犯者立寘於法屏去繁差長吏悚
息每月集諸生課藝手自甲乙陞鄖陽副使
王國治字修吾永昌舉人懷宗時同知德安朔望集
士民宣說六條必再三解諭力闡文教月課邑子弟
夜即宿尊經閣篝燈甲乙擢宗人府幕去之日敝裘
羸服老幼皆攜貲以佐行李却不受
蔡宗虞四川人懷宗時令雲夢揮霍精敏聞寇警鑿
濠增堞團練編戶激奬義勇丙子冬流寇圍城攻七
晝夜堵禦有方數斃其渠魁士民恃以無恐(以上舊)
(通志)
徐世淳
張紹登
張國勲
諶吉臣(以上詳忠臣志)
皇清吳宗孟寳豐人已丑進士順治七年知雲夢縣時
派民間養官馬孟捐俸代牧及請協濟以甦民困
邑多盜設法彌捕殆盡雲俗好鬼一切淫祠悉毁
之祀名宦
白彦良武進人康熙甲辰進士知雲夢政尚簡要
無煩刑峻法民間疾苦時加軫恤重文教振興士
𩔖里長最為民累請除之一邑稱便祀名宦
荆州府
漢劉昆後漢書列傳字桓公陳畱東昏人建武五年
舉孝廉不行遂逃教授於江陵光武聞之即除為江
陵令時縣連年火災昆輙向火叩頭多能降雨止風
徵遷弘農太守崤黽多虎昆至虎皆負子渡河帝異
之詔問曰前在江陵反風滅火後守弘農虎北渡河
行何德政而致是事對曰偶然耳帝歎曰此長者之
言也命書諸策
法雄後漢書列傳字文彊扶風郿人安帝時南郡太
守斷獄省少戶口益增郡濱帶江沔又有雲夢藪澤
多虎狼之暴前太守賞募張捕反為所害雄移書屬
縣曰至化之世猛獸不擾皆由恩信寬澤仁及飛走
太守雖不德敢忘斯義其毁檻穽不得妄捕山林虎
害消息人以獲安在郡數歲歲常豐稔初平中卒于
官
蜀漢張飛蜀志列傳字翼德涿郡人少與關羽俱事
先主羽年長數歲飛兄事之先主依劉表表卒曹操
入荆州先主奔江南曹操追之一日一夜及於當陽
之長坂先主棄妻子走使飛將二十騎拒後飛據水
斷橋瞋目橫矛曰身是張翼德也可共來決死敵皆
無敢近者故遂得免先主既定江南以飛為宜都太
守
廖化蜀志宗預傳化字元儉襄陽人先主命為宜都
太守以果烈稱
向朗蜀志列傳字巨達宜城人昭烈定江南使朗督
夷陵等縣軍民事每樹捍衛之績
周瑜吳志列傳字公瑾廬江舒人少與孫策友善策
授瑜建威中郎將時年二十四吳中皆呼為周郎策
欲取荆州以瑜為中護軍領江夏太守留鎮巴丘江
夏太守黃祖遣將鄧龍將兵數千人入柴桑瑜追討
擊生虜龍送吳孫權討江夏瑜為前部大督曹操入
荆州劉琮舉衆降曹操得其水軍船步兵數十萬將
士聞之皆恐懼權延見羣下問以計策議者咸謂大
計不如迎之瑜曰請得精兵三萬人進住夏口保為
將軍破之權曰老賊欲廢漢自立久矣徒忌二袁吕
布劉表與孤耳今數雄己滅惟孤尚存孤與老賊勢
不兩立君言當擊甚與孤合此天以君授孤也時先
主為曹操所破欲引南渡江與魯肅遇於當陽遂共
圖計因進住夏口遣諸葛亮詣權權遂遣瑜及程普
等與先主并力逆操遇於赤壁時曹操軍衆己有疾
病初一交戰操軍敗退引次江北瑜等在南岸瑜部
將黃盖先書報曹操欺以欲降又豫備走舸各擊大
船後因引次俱前曹操軍吏士皆延頸觀望指言盖
降盖放諸船同時發火時風盛猛悉延燒岸上營落
頃之烟燄漲天人馬燒溺死者甚衆軍遂敗退還保
南郡瑜與備等復共追操操畱曹仁等守江陵城徑
自北歸瑜與程普又進南郡與仁相對各隔大江克
期大戰瑜親跨馬擽陣會流矢中右脅瘡甚便還後
仁聞瑜卧未起勒兵就陣瑜乃自興案行軍營激揚
吏士仁由是遂退權拜瑜偏將軍領南郡太守以下
雋漢昌劉陽州陵為奉邑屯據江陵卒年三十六
晉殷顗晉書列傳字伯通陳郡人與弟仲堪俱知名
太元中擢南蠻校尉蒞職清明政績肅舉及仲堪南
伐顗力諫之
桓石民晉書桓彜傳石民龍亢人孝武時領襄陽太
守戍夏口與石虔攻符堅偽荆州刺史梁成於竟陵
又破慕容垂等於漳口後監荆州軍事桓氏世蒞荆
土石民兼以才望甚為人情所仰
江績晉書江&KR1225;傳績字仲元陳畱人太元中績出為
南郡相會殷仲堪舉兵以應王恭仲堪要績與南蠻
校尉殷顗同行並不從仲堪等屢以為言績終不為
之屈顗慮績及禍於仲堪坐和解之績曰大丈夫何
至以死相脅一坐皆為之懼仲堪憚其堅正
羅企生晉書列傳字宗伯豫章人太元中殷仲堪鎮
江陵引為功曹累遷武陵太守未之郡而桓玄攻仲
堪仲堪更以企生為諮議參軍仲堪多疑少決企生
深憂之謂弟遵生曰殷侯仁而不斷事必無成成敗
天也吾當死生以之仲堪走唯企生從焉遵生謂曰
家有老母將欲何之企生揮淚曰今日之事我必死
之汝等奉養不失子道一門之中有忠與孝亦復何
恨遵生抱之愈急仲堪見企生無脱理策馬而去玄
至荆州人士無不詣者企生獨不往玄怒收之企生
歴數其罪遂遇害
南北朝到彦之南史列傳字道豫武原人以江陵參
軍司馬為南郡太守又除南蠻校尉進爵為侯前後
佐守荆楚垂二十載威信為士庶所懷後又權鎮襄
陽及檀道濟討謝晦平江陵因監荆州州府事改封
建昌縣公
王沖字長深梁武帝時為南郡太守習於法令政號
平理雖無赫赫之譽久而見思善與人交貴游之中
聲名籍甚(舊通志)
樂子雲(詳忠臣志)
唐許紹唐書列傳字嗣宗安陸人大業末為夷陵郡
通守時盜賊競起紹保全郡境流戶自歸者數十萬
口開倉賑給甚得人心後歸唐高祖特授峽州刺史
蕭銑遣楊道生圍峽州紹擊走之銑又遣其將陳普
環等乘大艦泝江入峽州與開州賊蕭闍提規取巴
蜀紹遣子智仁及錄事參軍李弘節壻張元静追至
西陵峽大破之擒普環收其船艦江南岸有安蜀城
與峽州相對次東有荆門皆險峻銑竝以兵鎮守紹
遣智仁及李弘節攻荆門破之高祖大悦下制褒美
紹與王世充蕭銑疆界連接紹之士卒為賊所擄者
輙見殺害紹執敵人皆資遣之賊感其義不復侵掠
闔郡獲安
蘇良嗣唐書蘇世長傳良嗣武功人高宗時遷荆州
長史帝遣宦者採怪竹江南所過縱暴至荆良嗣囚
之上書言狀帝下詔慰奬取竹棄之
楊元琰唐書桓彦範傳元琰字温閿鄉人歴蘄州刺
史荆州長史前後以清白升進屢降璽書褒美長安
中張柬之往代與元琰泛江中流言及則天革命諸
武擅權之狀元琰發言慷慨有匡復之意後與李多
祚等計誅張易之兄弟
韋虛心唐書韋湊傳虛心字無逸維子中宗時歴荆
楊三大都督府長史荆州有鄉豪負勢干法虛心籍
其貲入之官
張九齡唐書列傳字子夀曲江人初九齡為相薦長
安尉周子諒為監察御史後子諒以妄陳休咎上親
加詰問令於朝堂決殺之九齡坐引非其人左遷荆
州大都督府長史
吳兢唐書列傳浚儀人開元中封長垣縣男久之坐
書史事不當貶荆州司馬以史草自隨蕭嵩領國史
時遣使者就兢取書得六十一篇累遷洪州刺史
元結唐書列傳字次山後魏常山王遵十五代孫天
寳十二載舉進士後參山南東道來瑱府時有父母
隨子在軍者結說瑱曰惟仁孝乃可言忠義詎有責
其忠義而不勸之孝慈耶將士父母宜給以衣食瑱
納之瑱誅攝領府事會代宗立固辭丐侍親歸樊上
韓朝宗唐書韓思復傳朝宗思復子長安人屢遷荆
州長史開元間以襄州刺史兼山南東道襄州南楚
故城有昭王井傳言汲者死行人雖暍困不敢視朝
宗移書諭神飲者無恙人更號韓公井
竇參唐書列傳字時中扶風人以蔭累為萬年尉同
舍當夕直者聞親疾惶遽參為代之會失囚京兆按
直簿劾其人參曰彼以不及謁而往參當坐乃貶江
陵尉人皆義之
嚴郢唐書列傳字叔敖華陰人第進士肅宗時為江
陵判官方士申泰芝以術得幸遨遊湖衡間妖幻詭
衆姦贜巨萬潭州刺史龐承鼎按治帝不信下承鼎
於獄御史中丞敬羽白貸泰芝郢入朝亟辯之帝怒
殺承鼎流郢建州泰芝後坐妖妄不道誅
韓愈唐書列傳字退之鄧州人由監察御史上書極
論宫市德宗怒貶陽山令改江陵法曹參軍
裴潾唐書列傳聞喜人元和中遷起居舍人憲宗季
年銳於服餌詔天下搜訪竒士宰相皇甫鎛與金吾
將軍李道古挾邪固寵薦山人柳泌及僧大通鳳翔
人田佐元皆待詔翰林憲宗服泌藥日增躁渴流聞
於外潾上疏極諫忤旨貶為江陵令
宋盧懷忠宋史列傳河間人太祖遣使荆南還奏高
繼冲之民苦暴斂帝令出師湖南假道荆渚因而下
之即以懷忠為前軍都監乾德二年出知江陵四年
王師伐蜀江陵當峽江會衝以供億之勞遷客省使
陳恕宋史列傳字仲言南昌人太宗時知江陵府大
發羣吏奸贜坐徒流停廢者甚衆郡内惕息
張遜宋史列傳高唐人太宗時知江陵府會峽路諸
漕卒數千人聚江陵有告其謀變以應蜀寇者府中
議欲盡誅之遜止捕首惡楊承進等二十一人斬於
市餘黨親加慰撫飛奏以聞太宗嘉之詔以其卒分
配州郡
嵇適宋史嵇穎傳宋城人父適為石首主簿民有父
子坐重繫府檄適按之抵其父於法而子獲免父死
假人言曰主簿仁人也行且生賢子後必大明年生
子穎歴官清顯
謝驎宋史列傳字應之甌寧人登第令石首縣苦江
水為患隄不可禦驎疊石障之自是人得安堵號謝
公隄
歐陽修宋史列傳字永叔廬陵人仁宗時修上書責
司諫高若訥坐貶夷陵令
鮮于侁宋史列傳字子駿閬州人舉進士為江陵右
司理參軍慶歴中旱詔求言侁推天變所由興又條
當世之失有四其語剴切唐介與同鄉里稱名於上
官交章論薦侁盛言左參軍李景陽枝江令高汝士
之美乞移與之介益以為賢
李若谷宋史列傳字子淵徐州豐人天聖初知荆南
士族元甲恃蔭屢犯法若谷杖之曰吾代若父兄訓
之耳王蒙正為駐泊都監挾太后婣横肆若谷繩以
法監司右蒙正奏徙若谷潭州
姚渙宋史列傳字虛舟普州人知峽州宜都民為盜
所殘縣執囚訊服以獄上渙移劾於他有司居無何
實盜獲大江漲溢渙前戒民徙儲積遷高阜及城没
無溺者因相地形築子城埽臺為木岸七十丈繚以
長隄楗以新石厥後江漲不為害民德之
楊時宋史列傳字中立將樂人熙寧九年進士以薦
得荆州教授安於州縣未嘗求聞達而德望日重四
方之士不遠千里從之遊號曰龜山先生
余良肱宋史列傳字康臣分寧人調荆南司理參軍
屬縣捕得殺人者既自誣服良肱驗屍與刃疑之白
府請自捕逮未幾獲實殺人者民有失物逾十萬逮
平民數十人方暑搒掠號呼聞於外或有附吏耳語
良肱陰知其為盜亟捕詰之贓盡得
程千秋河南人明一統志徽宗時令公安時羣盜至
千秋帥民禦之岳鄂鼎澧皆賴以安民間多繪像祀
之
王回宋史鄒浩傳回字景深仙遊人徽宗時令松滋
荆沔俗用人祭鬼回捕治甚嚴仍諭以理其風遂革
薛弼宋史列傳字直老永嘉人高宗時王彦自荆移
襄遷延不即赴所將八字軍皆中原勁卒朝廷患其
恣横以弼直徽猷閣代之彦殊不意弼徑入府受將
吏謁彦始大駭弼曲折譬曉彦感悟即日出境後再
知荆南
范如圭宋史列傳字伯達建陽人高宗時通判荆南
府荆南舊戶口數十萬寇亂後無復人跡時蠲口錢
以安集之百未還一二議者希秦檜意遽謂流庸浸
復而增之積逋二十餘萬緡他負亦數十萬版曹日
下書責償甚急如圭白帥悉奏蠲之
趙雄宋史列傳字温叔資州人淳熙時知江陵府江
陵無險可恃雄請城之城成而民不告擾
薛季宣宋史列傳字士龍永嘉人年十七起從荆南
帥辟書寫機宜文字金兵之未至也武昌令劉錡鎮
鄂渚季宣白錡以武昌形勢直淮蔡而兵寡勢弱宜
早為備錡不聽及兵交始資季宣計畫未幾汪澈宣
諭荆襄而金兵趨江上詔成閔還師入援季宣又說
澈令閔乘勝下穎昌趨汴都金内顧可不戰而屈澈
不聽時江淮仕者聞金兵至皆預遣其奴而繫馬於
庭以待季宣獨畱家與民期曰吾家即汝家即有急
吾與汝偕死民亦自奮縣多盜乃行保伍法鄉置樓
盜發伐鼓舉烽瞬息徧百里縣治白鹿磯安樂口皆
置戍請於宣諭司得戰艦十甲三百羅落之守計定
訖兵退人心不摇
張栻宋史列傳字敬夫孝宗時為荆湖北路轉運副
使改知江陵府一日去貪吏十四人湖北多盜府縣
縱釋不治栻首劾縱賊大吏捕斬匿賊姦民令其黨
得相捕告以除罪羣盜皆遁去郡瀕邊屯主將與帥
守每不相下栻以禮遇諸將得其懽心又加恤士伍
勉以忠義有功輙補官士咸感奮
劉宰宋史列傳字平國金壇人紹熙元年舉進士調
江陵尉時巫風為盛宰下令保伍互相糾察往往改
業為農歲旱賑荒多所全活有持妖術者皆禁絶之
書其坐右曰毋輕出文引毋輕事箠楚緣事出郊與
吏卒同蔬食水飲去官惟篋藏主簿趙師秀酬倡詩
而己
袁樞宋史列傳字機仲建安人寧宗時知江陵府郡
瀕大江歲壊為巨浸民無所托樞即楚放城楚觀為
室廬徙民居之以備不虞種木數萬以為捍蔽民德
之
張洽宋史列傳字元德清江人從朱熹學嘉定元年
中第授松滋尉經界不正洽請行推排法令民自實
其疆界産業之數投於櫃乃籌覈而次第之吏姦無
所匿其後十餘年訟者猶援以為證云
趙方宋史列傳字彦直衡山人寧宗時權江陵府增
修三海八櫃以壯形勢入直秘閣修撰知江陵府計
金必南徙日夜為備荆門有東西兩山險要築堡其
上增戍兵以遏其衝
鄭翼山東益都人以解元成進士寧宗時任江陵路
刺史凡六年卒於官民慕德化巷哭罷市因亂家石
首墓在麓湖山西峰西畔邑令陸得夫銘焉(邑志)
王采字少白臨江人理宗時知江陵金人入寇率兵
督戰有功改滁州(舊通志)
楊霆宋史尹穀傳霆字震仲令監利縣有疑獄歴年
不決乃微服廉得其實立決之人稱神明辟荆湖制
置司幹官吕文德為帥試以難事倉卒立辦皆合其
意朝廷有密旨策應淮東文德以咨霆即對某將可
往兵器糧草口占授吏頃刻案成文德大驚薦除通
判江陵府時兵民雜處庶務叢集隨事裁決處之泰
然暇日詣郡庠與諸生講學取隸官閒田增益廩稍
選民強壯者當農隙訓練之親閱行賞皆獲其用而
兵不復擾民
陳試傑枝江典史持身端正贊政公勤及考滿邑民
保畱(舊通志)
司馬夢求(詳忠臣志)
元耿奉訓守荆州廉恕公正剖決如流歲饑出俸米
煮粥全活五萬餘口(舊通志)
文應祥江西人元統初為監利縣諭始至學校廢壊
嘗咨監利吏曰政有似緩而實急者學校是也吏曰
舉廢非一日可成非一人之力可就也應祥毅然倡
之(舊通志)
上都(詳忠臣志)
明周政明一統志洪武初知荆州招集流亡修治學
校功績著於一時
陳獻銅梁人明一統志洪武中令監利悃愊無華推
誠待物時有司造官楮民病之獻為奏減民獲其利
李鐸甌寧人洪武中為監利諭時生員劉魁以學官
缺上書請用經明行修之士成就人才選除得鐸果
以師道自任為文一主傳註不尚聰穎而貴誠確信
從者衆(舊通志)
王滿楚紀汝寧人洪武間令枝江復設縣治相度地
理起造廨舍興學恤民厥功最懋
陳直方應城人洪武初為石首諭教士有方又善知
人常於郡子弟中許楊溥有公輔器後果為名相(舊)
(通志)
汪善楚紀字存初歙人永樂丙戌進士知夷陵州多
虎患禱黃陵峽神兩虎自投穽死未幾擢知永州府
卒商輅表其墓
刁鵬祥符人明一統志永樂初知荆州蒞任九年門
無私謁囊無餘帛設施調度皆有條理勞來安集政
化大行
范理天台人明一統志宣德中令江陵時荆土負租
至十四萬石理為處分平其徭役勸之樹畜恤窮弱
禁豪右楊溥稱曰世有為縣七月得民心如理者乎
薦為德安府
張寵楚紀碣山人宣德間知荆州持己廉慎敦禮耆
舊造就人材政通民和郡内大治
劉昶楚紀大庾人永樂壬辰進士正綂中大學士楊
榮薦知荆州勸農興學均賦減訟因疏遼藩不靖被
逮及事白仍令復任
馬祥汲縣人明一統志正綂中以賢良方正薦知石
首公平仁恕興學課農凡公廨譙樓倉庫傳舍隄圩
之𩔖靡不修葺
俞雍武進太學生明一統志正綂中令公安清介有
志節自奉甚約惓惓以愛民為心凡興徭役修橋梁
以及刑名錢穀皆區畫精詳於民一無所累
陳熹上虞人正統中同知荆州蒞政詳慎臨事有膽
略常領兵隨征貴州戰功甚鉅(舊通志)
張愷寧波太學生明一統志正綂中令江陵興學校
建公署革弊釐奸吏民畏服
符節南平人景泰初任荆州府推官有學行諳刑名
廉明勤謹闔郡賢之(舊通志)
何盤珙縣舉人明一統志天順中令遠安忠信明決
見義必為凡縣治學校祠廟壇壝俱以贖鍰營建民
不知勞財不告匱
張嵓字子瞻浙江人明一統志天順中知荆州仁明
廉介毅然有為苟利於民雖叢怨於身不恤修理學
校奬掖後進惟欲導民於善士風聿興詞訟亦簡
黃本樂安人成化間令石首時荆襄寇起師旅之費
多出郡邑本措置不擾上下重之
趙讓桐鄉人成化中令松滋愛民下士百廢俱興文
廟公廨祭射禮器皆其所創(以上舊通志)
石敏中江津人明一統志成化中令松滋治官如家
視民如子賑荒築隄勤恤民隱時軍需甚急中措置
有方糧餉不匱江漲築隄人不知役
李芳融縣進士明一統志成化中知夷陵律己清儉
臨民平易至今稱賢牧以芳為最
關忠魏縣人成化間令枝江有善政楊都御史特檄
奬之有心懸報主政在養民之語
黃公甫長樂人成化間為監利諭講論不問寒暑同
舍訓導卒甫為貯諸生賻金於家適寇至盡掠其家
貲人以為賻金亦盡矣寇去甫檢點賻金獨存乃悉
以歸其子士林義之(以上舊通志)
劉瑛息縣人明一統志成化中知夷陵廉静簡約百
姓悦服境多虎患嘗禱於黃陵神驅獲之其患遂息
趙友字文會安岳人成化間由歲貢任宜都諭博學
多聞曾纂修宜都志
劉英會稽舉人成化中令遠安時縣治新遷百事草
創英盡心脩葺鉅細畢舉(以上舊通志)
沃𩔖姓譜定海人弘治元年以御史知荆州袪弊懲
貪聲名大振
陳宣平陽人弘治初以刑部郎中謫知夷陵屬意風
教在州數年修學宫黜淫祠崇奬節義士民化之
楊德修長壽舉人弘治中為松滋訓以邑中科目乏
人隆冬盛暑課業不輟甲子秋果得二魁聘試福建
有懷金請托者修拒之曰吾不擯嘉禾以薦稂莠也
(以上舊通志)
邊貢字庭實歴城人明一統志弘治丙辰進士正德
初以太常寺丞出守荆州廉静自持事集而民不擾
政寬而下不欺又以文章名重當世
蔣瑶歸安人明一統志正德中守荆州公明廉介士
民懷其德立祠祀之
姚隆嘉定人明一統志正德末守荆州仁恕寬平蒞
任七年民安事集以忤當道免與劉昶蔣瑶稱三賢
守
黎士翹南海舉人正德中令遠安清慎和平扶植善
𩔖節省財力以疾卒於官
殷廷舉星子人令監利值大水城野俱没是年冬大
修諸隄明年夏鼉淵隄䧟舉與民共負畚插修築完
固復為月隄以障之性勤儉常衣一布袍夜分乃寐
澤中有盜千人舉扁舟入其壘知難於勦因力主招
撫會遷官去後卒用其議(以上舊通志)
李士翺字如翰長山進士明一統志嘉靖中知荆州
性清介政多平恕斷獄明允不詭隨以希寵
陳鎏字子兼吳縣人嘉靖中進士税荆關恬雅簡靖
性躭山水去任之日囊槖蕭然(舊通志)
李克敬祥符人嘉靖間令監利處事慎密左右莫能
窺其意旨一日忽單車入賊壘呼賊首妻子戒之皆
悚懼出降又二年召賊入盡磔於庭中遣人於灌莽
縳賊境内以寧
李純朴字懷野川東人嘉靖間以御史謫知監利見
義勇為甃磚城建大觀書院皆尅期而就興利除弊
斷然不為羣說所撓
唐勲字本孩廣西鄉貢令監利持己嚴正馭衆端詳
修儒學立社倉清理田賦築城濬濠百廢俱舉居官
五載即一裘一葛未經新製
牛愷六安州人嘉靖乙未令石首聽訟明斷豪猾不
能欺嘗兩供事承天陵寢諸司罹譴愷獨區畫詳慎
免於罪戾
繆文龍烏撒衛進士嘉靖庚子令石首政務寬仁推
誠待物持身廉潔癸夘為南臺御史臨行出衣物以
資士民之貧窘者
席彖由進士任工科給事中以言事忤旨謫夷陵州
判嘗穿城鑿井以備不虞
周宗武臨川人隆慶間由鄉薦令宜都清介鎮静村
落之民皆不見吏上官為減差胥時以才望委督軍
務或聞邑旱雖在千里外必焚香為民禱雨嘗毁淫
祠改為正心書院
劉鉉鄱陽進士隆慶間令江陵庭無畱牘吏不敢欺
清里甲均賦斂興賢禮士諸善政至今誦之
蕭景訓太和進士萬歷間知夷陵公廉明敏剖決無
留有神明之稱清丈田糧廵行阡陌里胥無敢干其
法每進諸生解說經義大倡理學
楊景淳四川人萬歷甲午任荆州教授陞國子監博
士時荆州守涂嘉會江陵令孔貞一聘與雷思霈等
修葺郡志以博學洽聞著
董世彦榮縣人舉孝廉萬歴丙申任夷陵有廉能聲
建橋利涉州人德之
蘇大成字時所寧都舉人萬歷間令遠安愛民禮士
斷獄無冤置義倉以備饑饉諸不便民者輙與蠲免
朱正色南河進士萬歷間令江陵始至即力行條編
法一切賦税不便於民者盡蠲之張居正父卒兩臺
藩臬往賻驛傳供具騷然煩費正色力為調畫不致
擾民後居正起復璫賫詔至從人甚衆正色紿之曰
若等遠從貴人至縣我當勞之乃令吏籍其名因謂
之曰若己悉在我籍中有不法而魚肉我百姓者我
即按疏爾罪諸役股栗屏退
孫自強高淳人萬歷間由明經令遠安有大盜結連
川湖互為巢窟屢年逋逃強以計捕獲民害頓除
周乃浹字伯霖即墨人萬歷間由明經知遠安強毅
有為多謀能斷宗藩倚勢肆虐浹力治之民獲安堵
清丈履畝分界以均賦税時流寇猖獗兵馬絡繹皆
悉心辦理不擾一民
過庭訓平湖進士萬歷間令江陵為治務協民情每
院司有大政疑獄下郡縣則集紳士於庭逼詢之或
至親造其門以是邑無悞事
楊雲才臨桂舉人萬歷中令公安才識敏達規畫皆
為經久計獄訟不用勾攝數言立剖清丈田糧單騎
行鄉按畝定税著為條編雖一絲一縷皆得以時價
充賦置釡數十於庭村民入城輸賦不覓客舍就釡
炊食即還又常曰公安城百年必為江圯議遷椒園
次祝家岡因修孟公隄及中隄以達於西村曰此可
保數十年迄今一如左劵
蕭以裕字守弘清江舉人萬歷間令宜都時遣宦官
催糧擅開紅花沱金礦虐取窮民裕詳請撫按疏撤
宦官民始得甦刻有停礦集後復出師征播接濟糧
餉有功上優拔之
黃昌字了園仁壽進士天啟間令江陵老成持重政
不擾民清文惠藩膳田不隨不激地方賴之學有卓
識衡文高下甚愜士心
高鳳翔字心逸金壇進士天啟中令公安值邑有遷
城大役學宫官舍壇壝祠廟以及隄防諸務犁然具
舉民不知勞
朱希萊字念祖晉江進士令公安興利剔弊卓有膽
力公安舊例一里十排而勢豪之家立為十一甲脱
免雜徭萊革除之與編氓均勞逸邑苦水陸衝繁夫
馬絡繹萊預為支給驛丞得免借貸馬不致斃課試
甄拔奬勵沉淪造就尤多
曹之棟字喜玉黃岡歲貢為公安訓學問淵博具人
倫之鑒無慚師表
胡公胄字虞庭浙江進士懷宗時知荆州時惠藩隨
封諸役倚勢陵民胄以去就爭之強毅不回一切弊
端盡革振興學校闔境四民各立生祠於其鄉去任
之日攀轅號泣百餘里不絶
周瑞豹吉安進士懷宗時令江陵治尚簡嚴值藩封
奏請諸大政豹深於經術持正以應之上下相安譽
望特重
楊惟寅武進舉人懷宗時分𣙜荆關慈惠清正商民
戴之如父母時有販木者税己報而木盡漂將鬻其
妻寅聞立免之且給以資斧使歸
張通判失其名遼東人懷宗時任荆州通判以清介
稱時有江洋大盜四十餘人刦沙市操江謝宦而去
一賊稍後張獲之即以賊為囮追至石首江中風利
甚賊舟如駛張乃引滿射斷其篷之絙奮登賊船手
格殺數人諸賊俯首受縳江盜屏跡
熊震字長男懷宗時由舉人令宜都居官三載署冷
如冰大旱步禱即雨年饑勸富家放穀時宦僕狂逞
者莫不歛跡所食粒米悉自家鄉嘗曰吾止飲清江
一杯水耳民因歌之曰清江潭水分沙石不及熊侯
徹底清(以上舊通志)
趙繼鼎字止安武進進士懷宗時令公安初邑治圯
於江金吾鄒之有疏請改遷祝家岡城池雖就而民
情憚徙繼鼎履任即遷新邑披草萊攘狐鼪躬立風
雨荆棘中一切堂署廊廡學宫倉獄諸務次第修舉
民忘其勞明季紳士驕横繼鼎砥礪鋒鍔無所梗避
勢家蒼頭有犯嚴加懲治不少貸邑多積蠧舞文錢
糧收除高下其手繼鼎剔弊釐奸猾吏皆束手不敢
前清飛詭之弊窮簷下戶無苦偏累者喜奬進士𩔖
有人倫鑒邑孝廉李友松陳鼎中皆其所識拔擢車
駕司主事比入覲值李自成䧟京師遂歸里硯耕資
生課子申喬申季成
國朝進士申喬任湖南廵撫另傳(縣志)
宋承昌(詳忠臣志)
皇清楚心孟直隸武邑舉人順治三年令江陵方正嚴
毅釐弊飭法人不敢撓以私自下車至去任清剛
如一
王佐山西翼城人順治丙戌令石首時境内初平
人自為兵相沿劫殺佐下車立法搜戮頓盡日行
荆棘中勸農人烟漸集商旅亦通
孫錫蕃字棐臣黃岡人順治十四年訓公安勤講
課舉優劣修學宫為學根極理要一宗紫陽課士
十則皆以躬行實踐為先士風丕變(以上舊通志)
邱天英渭南人康熙間守荆州革絹税禁折色買
民地置義塜荆蜀相通之道甚險捐金修之祀名
宦
金雲鳳鑲黃旗人任荆州通判時兵興旁午詳請
發銀僱夫不派民戶丁役冐暑運輓盡瘁以濟軍
供彌盜釐奸尤為明決祀名宦
襄陽府
三國胡烈明一統志襄陽太守築石隄捍水民歌之
曰譬春之陽如冬之日耕者讓畔百姓豐溢惟我胡
公恩惠難及
晉鄧遐晉書鄧嶽傳陳郡人子遐字應遠勇力絶人
歴數郡太守號為名將襄陽城北沔水中有蛟常為
人害遐遂拔劍入水蛟遶其足揮劍截蛟數叚而出
南北朝劉道産宋書列傳彭城吕人雍州刺史領寕
蠻校尉加都督兼襄陽太守政績甚著蠻夷不受化
者皆順服百姓樂業襄陽之有樂歌自道産始也卒
於官諡曰襄侯道産澤被西土及喪還諸蠻皆服縗
絰號哭送至沔口
劉秀之宋書列傳字道寳東莞莒人世祖鎮襄陽以
為撫軍錄事参軍襄陽令襄陽有六門堰溉良田數
千頃堰久壊公私廢業世祖遣秀之修復雍部由是
大豐
李遷哲周書列傳字孝彦安康人天和四年鎮襄陽
陳將章昭達攻江陵梁主蕭巋告急於襄州遷哲往
救率所部守外城與陳將程文季戰親自陷陣陳人
乃退陳人又壞寕朔隄引水灌城城中驚擾遷哲塞
隄止水募驍勇出擊頻有斬獲衆心稍定俄敵入郭
焚燒民家乃率騎分兵出南北門首尾邀之陳人復
敗是夜大風遂乘闇進擊殺傷甚衆陳人始遁
楊休之北齊書列傳字子烈北平無終人大昌中賀
拔勝出為荆州刺史啟補休之為驍騎長史後勝經
略樊沔又請為南道軍司有惠政為民所懷
隋房彦謙隋書列傳字孝沖清河東武城人開皇時
為襄州刺史與侍郎張衡相善時帝營東都窮極侈
麗天下失望彦謙見衡當途不能救以書諭之衡得
書嘆息不敢奏聞彦謙知王綱不振遂去官隱居不
仕
唐李大亮唐書列傳京兆涇陽人高祖朝王弘烈據
襄陽詔大亮安撫樊鄧因圖之擊下十餘城遷安州
刺史貞觀初徙襄州封武陽縣男
韓思復唐書列傳字紹出京兆長安人初徙襄州後
復為襄州刺史治行名天下
五代劉玘五代史列傳雍丘人梁太祖鎮宣武玘以
戰功遷牙將為襄州都指揮使時亂軍殺王班推玘
為留後偽許之明日饗士於庭伏甲幕中酒半擒為
亂者殺之襄州平以功拜復州刺史徙安州
劉審交五代史列傳字求益文安人晉高祖時安重
進平徙知襄州有善政
宋趙延進宋史列傳頓邱人宋初伐蜀以襄州當川
津要命為鈐鎋同知州務蜀平專領郡事漢水歲壊
隄害民田延進累石為岸遂絶其患
邊光範宋史列傳字子儀陽曲人太祖初襄州節度
慕容延釗征湖南以光範權知襄州事餉饋無闕後
復知襄州王師討蜀出漢上備具供億人不知勞以
舉判官李檝事左遷後仍知襄州兼橋道使時朝廷
遣使督治道常六七輩一使所調發民皆數百人吏
緣為姦多私取民課所發不充數而道益不修光範
計其工以州卒代民官給器用役不淹久人以無擾
詔書褒美
曹翰宋史列傳大名人太祖親征西蜀移刺均州澗
谷深險翰令鑿石通道師旋以濟詔兼西南諸州轉
運使自石門徑趨歸州餉運不乏成都以平
魏丕宋史列傳字齊物相州人太宗時出為黃州刺
史還朝復改知襄州境内大旱丕以誠禱雨澤霑足
李仲芳字秀之清河人明一統志祥符間知光化軍
漢水東至乾德滙而南民居其衝水悍暴岸善崩仲
芳作石隄障之民賴以安
張唐英宋史張商英傳唐英字次功新津人為穀城
令縣圃歲畦薑貸種與民還其陳復配賣取息銓曹
指為富縣唐英至空其圃植千株柳作柳亭於其中
聞者咨羨
豐稷宋史列傳字相之鄞縣人登第知穀城以廉明
稱與光化令葉康直齊名人歌之曰葉光化豐穀城
清如水平如衡
葉康直宋史列傳字景温建州人擢進士知光化縣
縣多竹民皆編為屋康直教用陶瓦以寧火患凡政
皆務以利民
曾鞏宋史列傳建昌人神宗時知宜城文章政事竝
著襄有大獄久不決鞏立決之民稱其明
劉元瑜宋史列傳字君玉河南人由進士歴知郢隨
襄三州襄有富人子張銳少孤弱同里車氏規取其
財乃取銳父棄妾他姓子養之比長使自訴陰求吏
為助州斷使歸張氏銳莫辨既同居逾年車即導令
求析居元瑜察知窮治得姦狀黥車竄之人服其明
夏竦宋史列傳字子喬江州德安人仁宗初知黃州
後徙㐮州屬歲饑大發公廪不足竦又勸率州大姓
使出粟得二萬斛用全活者四十餘萬人
史炤字中煇熙寧間知襄州上言開修古淳河一百
六十里溉田六千六百餘頃修治陂堰民以獲利慮
州縣遽欲增税乞詔三司一應興修水利墾開荒梗
無增税(舊通志)
李垂宋史列傳字舜工聊城人元祐間進士第丁謂
執政李康伯謂曰舜工文章議論稱於天下但宰相
未嘗相識垂曰我若昔謁丁崖州乾興初己為翰林
學士矣今己老大臣不公常欲面折之焉能趨炎附
熱看人眉睫以冀推輓乎執政知之出知均州
劉攽字貢父與兄敞同登科哲宗初知襄州博學能
文章政事侔古循吏身兼數器守道不回(舊通志)
韓維宋史列傳字持國陜州進士紹聖中坐元祐黨
降左朝議大夫再謫崇信軍節度副使均州安置諸
子乞納官爵聽父里居哲宗惻然許之
王洙宋史列傳字原叔宋城人徽宗時知襄州會貝
卒叛州郡皆洶洶襄佐吏請罷教閱士不聽又請毋
給庫兵洙曰此正使人不安也命給庫兵教閱如常
日人無敢譁者
孫永宋史列傳字曼叔趙人令宜城縣舊有白起渠
久壞永至率民修理決去淺隘又與民為約束以時
蓄洩止其争競(参郡志)
陳桷宋史列傳字季壬温州平陽人紹興中守襄陽
襄漢兵火之餘民物凋瘵桷以賦額尚多乞重行蠲
減金房兵叛遣將平之而後以聞漢水決溢漂蕩廬
舍躬率兵民捍築隄岸賴以無虞
王煥(詳忠臣志)
宗澤宋史列傳字汝霖義烏人高宗初除知襄陽府
時金人有割地之議澤上疏諫願冒矢石為諸將先
捐軀報國上覽其言壯之
張杓宋史列傳字定叟浚子孝宗時守襄陽寧宗嗣
位歸正人陳應祥等謀襲均州副都綂馮湛疾馳以
聞杓不為動徐部分掩捕斬為首者二人盡釋黨與
反側以安
陳天麟字季陵宜城人光宗時出知襄陽修古洋河
募忠義軍濬城濠卓有緯績(舊通志)
柴中行宋史列傳字與之餘千人紹熙元年進士京
西轉運兼提點刑獄中行謂襄陽自古必争之地備
禦尤宜周密時令邊寄者政令煩苛日夜與民争利
中行諷之不聽天方旱盡捐酒税斥征官黥務吏甘
澍隨至官取鹽鈔過重揭示通衢一錢不增商賈大
集改知秘閣知襄陽兼京西帥仍領漕事江陵戎司
移屯襄州兵政久弛中行白於朝考覈軍實招補虛
籍自是朝廷以節制之權歸帥司重劾李珙不法以
懲貪守明扈再興有功以勵宿將上關朝廷下關制
閫旋改湖南提點刑獄
史嵩之宋史列傳字子由鄞人嘉定進士通判襄陽
會出師與淮閫協謀犄角嵩之力陳非計詔令籌畫
糧餉奏言荆襄連年饑饉極力賑救尚不聊生征調
既繁夫豈堪命力求去乞祠歸養田里
趙方宋史列傳寧宗時守襄陽諜知金人必犯境乃
下防夏之令金人犯陳光化隨棗陽等處方遂抗疏
主戰親往襄陽金圍棗陽急方遣孟宗政扈再興等
援之後屢敗金人
趙葵宋史列傳字南仲衡山人方之子方為京湖制
置使在襄陽命葵專督飲食之事與兄范俱有志事
功方器之嘉定十年金人犯襄陽圍棗陽方帥范葵
往戰敗走之十三年方遣葵及都綂扈再興攻金人
至高頭金出勁兵拒戰葵奮擊殱之翌日進次鄧州
金人阻沘河以拒葵揮軍進擊俘斬逐北直薄城下
而還十四年金人犯蘄州葵與戰連敗之拔所掠子
女萬餘得錙重器械山積補承務郎知棗陽軍
牛富
張順張貴(以上舊通志)
元李貞元史列傳字幹臣其先西夏國族子從皇子
闊出伐金表言襄陽乃吳蜀之要衝宋之襟喉得之
則可為他日取宋之基本定宗嘉其言賜虎符授襄
陽軍馬萬戶
姚樞元史列傳字公茂洛陽人太宗南伐詔樞從楊
惟中即軍中求儒釋道醫卜者會破棗陽主將欲盡
坑之樞力辨非詔書意乃蹙數人逃入篁竹中脫死
拔德安得名儒趙復歸北後襄陽下議取宋樞奏安
圖巴延為大將請降不殺之詔以安人心卒以成功
張庭珍元史列傳字國寳全州人至元中授襄陽行
省郎中與阿爾哈雅諭降宋將吕文煥俄授金虎符
襄陽總管兼府尹改郢復二州達嚕噶齊丞相巴延
嘗語人曰諸將渡江無不荒貪唯我與國寳始終自
守聞者以為知言
富珠哩遠(詳忠臣志)
温都爾元史列傳字瑞芝至順元年遷襄陽達嚕噶
齊山西大饑河南行省恐流民入境為變檄守武關
温都爾驗其良民輙聽其度關吏恐違上命温都爾
曰吾防姦耳非仇良民也可不開其生路乎既又煮
粥以食之所活數萬人城臨漢水歲有水患為築隄
城外遂以無虞
塔布台(詳忠臣志)
安奈曼岱益都人任襄陽路總管尊崇廟學大振文
教又修築大隄以防水患襄漢永賴
馮士義正定人至正間知南漳興學勸農百廢俱舉
在任之日麥有三穗七穗之祥(以上舊通志)
博囉特穆爾(詳忠臣志)
明陳貞字景貞華亭人洪武初出守襄陽蝗不入境
士民德之
俞友仁錢塘人洪武辛亥進士教諭襄陽博通經史
善草隸書尤工於楷歴司文衡與修會典教育人材
多所造就
李仲訓南昌人洪武間教授襄陽善詩詞通五經歴
司文衡掇巍科者多出其門有詩文行世至今江南
猶以十才子稱之(以上舊通志)
袁孟正豐城人明一統志永樂初由人材令襄陽蒞
政有方善於撫字革奸弊均賦役時值營造省徭役
之煩民賴以不擾九載考績致仕歸
張泰臨潁人明一統志宣德初知宜城存心慈惠立
政嚴明革弊舉墜其規制條畫舉可為法
河源字本清涇州人明一統志正統中舉人守襄陽
修學宫築大隄更漢江驛於城西𠞰叛逆於鄖漳山
中全活人民甚衆立峴漢同清碑卒葬襄之百丈山
子孫因家焉
李裕楚紀字咨德豐城人景泰甲戌進士授監察御
史疏劾權貴謫知襄陽純直清正興學校體民情擢
山東按察司
李人儀字士傑榮昌人明一統志景泰壬戌進士授
監察御史天順初以劾石享等謫知襄陽執法鋤強
不避權要幹濟優長百廢具舉
胡宗道字守正扶風人成化中守襄陽廉介自持令
家人不得食俸米丁外艱歸惟乘匹馬馬斃即徒跣
而行(舊通志)
胡昂字文謙定興人明一統志成化中守襄陽時倉
臺苗崔索為盜昂選驍勁夜傾其巢明年劉六等劫
殺中原哨至昂預為規畫得不擾
徐翀字鳳文豐城人弘治初知棗陽邑無儲積翀乃
運籌積粟萬石以備賑每遇凶荒民有所賴(舊通志)
范嵩字邦秀建寧人明一統志弘治中任監察御史
因論逆瑾謫襄陽府推官行法嚴明立心仁恕斷獄
多所平反政暇進諸生講說德義不倦
安邦字維藩確山人正德中知棗陽流賊攻城邦率
衆甃之以磚摧斬元惡保障甚力(舊通志)
李傅字希說宜賓人明一統志正德壬申守襄陽流
賊劉六劫掠中州滋蔓及黑虎堰時調土兵五萬餘
口糧不繼總制方以為憂傳乃多方區畫日費千金
民無兵害繼以荒歉蠲租賑濟捐俸重修兩學又民
苦徭費命屬邑行使丁力民甚便之
何祥字子修内江舉人嘉靖間同知襄陽北城臨漢
水舊有老龍隄護之後因水決祥修築堅固以紓其
患至今賴之稱為何夫子
萬振孫字麐州合肥進士守襄陽作人造士凡州邑
間共置學田一千三百五十三畝社學一百零八所
書院獨成者一助成者六
馮若愚字大咸慈谿進士知襄陽府宗藩侮吏毒民
愚不為稍屈時襄民多素封號稱富饒閹人視為竒
貨奉旨開礦增税羣亡命隨之愚置璫不問捕獲璫
役數十人縳以石投之江闔郡稱快子元颺元颷一
都御史一兵部尚書皆生於郡邸者
何棟如字玉峴無錫進士任襄陽推官適税璫陳奉
驕横棟如遣役獲其羽翼縛而投之江以蜚語被逮
士民欲赴闕擊登聞鼓棟如敕勿行嗣果得白(以上)
(舊通志)
吳昂字德義海鹽人明一統志嘉靖間令宜城廉介
自持邑民領種官莊者一百畝收三分謂之老畝量
出加租昂調停其法百姓稱便
王家業西安舉人知均州州南四十里石板灘有堰
灌田數十頃歲久廢圯業相其宜重治之民賴其利
刊石於路曰刺史王公堰
王業浩字峨雲餘姚人萬歷進士初令穀城調繁襄
陽立昭明社課士手自裁訂丁巳秋蝗盡力掩捕沿
鄉擔負來獻計蝗以賑
陳雍字希冉餘姚進士天啟間荆州沔陽監利潛江
一帶民遭墊溺借武當香火錢及撫庫公帑親詣所
在設法賑濟全活甚衆
梁夢卜三水人懷宗末由拔貢通判襄陽值闖獻寇
逆盤踞樊鄧間手檄諭山砦父老無不流涕助輸雖
當兵戈擾攘中而飲高年講六諭有古良吏風
賈太初字仲賁河間人懷宗時進士令襄陽不數月
除積弊庭案一清賦不加耗納戶自封兌投爭完恐
後夫馬自應驛不知擾(以上舊通志)
李大覺
郭裕
阮之鈿
鄺曰廣
萬敬宗(以上詳忠臣志)
皇清姚延儒(詳忠臣志)
王良弼平順貢生順治五年令光化城中止十七
家多方招徠民稍安集時流賊自襄趨鄖弼率士
民極力防禦且戰且守賊遁去由是寢食城頭月
餘勞瘁成疾猶躬親矢石卒於官(舊通志)
鄖陽府
唐韋景駿唐書列傳房州刺史州窮險有蠻風無學
校好淫祀景駿為諸生貢舉通隘道作傳舍罷祠房
無名者
崔述明一統志房州刺史抑情約己以裕勞人側隱
所被四封嘉寧
宋辛文悦宋史列傳太祖幼從肄業開寳三年出知
房州時周鄭王出居是州上以文悦長者故命焉
晉隲明一統志紹興初知房州值桑仲蹂踐之餘軍
民糧絶隲令開懇至秋大熟凡貧民能為工匠者給
之廩食脩製軍器農具創州學子弟入學者免税
陳希亮宋史列傳眉州人知房州州素無兵備京西
盜起民凜凜欲去希亮以牢城卒雜出河戶得數百
人日夜部勒聲振山南民恃以安殿侍雷甲以兵百
餘逐盜竹山所至為害民疑為盜告希亮即勒兵阻
水拒之命持滿無發士皆植立如偶人甲射之不動
乃下拜請死吏士皆欲斬甲希亮獨治為暴者使甲
以捕盜自贖時轉運使遣崔德贇捕劇賊黨軍子不
獲遂圍竹山民向世家取其父子三人梟首南陽市
曰此黨軍子也希亮察其冤下德贇獄未服而黨軍
子獲於商州流德贇賜向氏帛復其家
元額琳沁鄖縣監簿守已廉潔實心行政闔邑頌之
不忘
達斯布哈至正間令竹山勤勵撫字嘗建登爽亭民
比甘棠焉(以上郡志)
明馬伯庸明一統志洪武初知鄖縣撫字流民興舉
庶務邑人懷之
俞藎桐廬人明一統志成化中守鄖陽時創設府治
博詢民隱寬省征𣲖凡城池學校公廨區畫咸宜鄖
人賴焉
蘇惠和蓬溪人明一統志弘治中令保康初創縣治
身親庶務九年滿去追送者流涕載道
侯爵歸德人明一統志成化中知鄖西時庶務創舉
勞心竭力十二年如一日民立亭於原傑祠後祀之
鄧九容内江人明一統志正德間令保康歲饑設法
賑濟所活數千百人
曾槐商城舉人明一統志正德末令上津勤釐庶務
作興士𩔖時鄰邑寇起津城故土築乃甃以磚不五
月而城成民恃以無恐
王諟寧州舉人明一統志嘉靖初令上津流寇犯境
征討之兵四集糧芻浩費諟餽運有方民不為擾
陳暹富順舉人萬歷間知鄖縣薄征減徭息訟寧民
值礦璫至鄖妄指百燼溝有金穴可開横索肆斂民
將不支暹委曲保全得一切罷免
林燦莆田舉人萬歷末任鄖陽府明敏廉介有人訟
姦指妻為証妻竟任之不辭燦察姦夫絶不𩔖亡賴
者乃廉其狀蓋其夫負債無力相償乃以姦誣之因
訊其妻立服(以上舊通志)
萬年策五開衛舉人懷宗十二年守鄖值均穀漳房
各賊張獻忠羅汝才及李自成等十三大寇復變掘
平各屬城垣殺掠官民援剿諸兵鄧圮陳洪範猛如
虎與石柱司鎮筸營滇兵象兵或駐防或養馬日無
餘晷又值歲歉斗米數貫催辦以給兵不告匱民不
驚擾
黃從貴
郝景春
方國儒
李孔效
劉元伯
楊道選
王元會
楊鏡(以上俱詳忠臣志)
皇清朱綵高唐州進士康熙三十七年由部郎出守鄖
郡郡舊有武陽堰龍門堰坍塌數十年民失水利
綵捐俸修築歲獲倍登公餘就學宫講學造田間
勸農嚴飭各屬清查奸盜俾良民樂業禁革加派
以除積弊郡中翕然稱治卒於官祀名宦
直隸歸州
唐房武唐書列傳河南人為施州刺史有遺愛吏民
思之
宋侯延賞平遥人姓譜真宗時施州廵檢使蠻民懷
畏延賞言蠻民無他求惟欲鹽耳帝曰此常人所欲
何不與之乃詔䕫州轉運使丁謂措置謂即傳告陬
落羣蠻感悦因相與盟約不為寇抄負約者衆殺之
且曰天子濟我以食鹽我願輸以兵食自是邊穀有
三年之積
寇凖宋史列傳字平仲下邽人真宗時知巴東賦役
未嘗出符揭名而集後死雷州貶所歸葬西京道出
公安人皆設祭哭於路折竹植地掛紙錢逾月枯竹
盡生笋衆立廟祀之今公安有竹林祠
寇瑊宋史列傳字次公汝州臨汝人擢進士授推官
會施州蠻叛移瑊權領施州先是戍兵仰他州餽糧
瑊至請募人入米償以鹽軍食足民力舒
李周宋史列傳字純之馮翊進士神宗時通判施州
州界羣獠不習服牛之利為闢田數千畝選謫戍知
田者市牛使耕軍食賴以足司馬光將薦為御史欲
使來見周曰司馬公之賢吾固願見但聞薦而往所
謂呈身御史也卒不往
龐恭孫宋史龐籍傳恭孫字德孺武城人徽宗時通
判施州部蠻何文疆反恭孫誘而斬之領州事王蘧
上其功進三秩
程公許宋史列傳字季與宣化人孝宗時制置使李
埴辟通判施州當兵將潰敗之後盡力佐治節浮費
疏利源民不增賦而用自足時諸將乘亂抄劫郡邑
恐守者見阻率重賂結幕府大將和彦威懷金寳以
獻公許正色却之彦威慚而退
王在(詳忠臣志)
郭永忠福建人知興山甫下車覩山川險峻士民疾
苦特疏遷瀟山縣於羅鏡山下更名曰興山地居適
中往來稱便立庠序勸農桑均里平賦士民感戴(舊)
(通志)
明黃溥字澄濟弋陽人天順二年由四川按察使謫
施州衛經歷興廢省役不專法律初施學同雲貴例
士以選貢目不知書溥至選官民子弟親為授經士
始向學
徐博嘉定人成化中以監察御史謫知巴東剛明廉
介革弊除奸雅尚文教卓有聲譽
譚溥北直人知興山明敏果斷撫輯有方時邑初附
諸務草創乃建縣署立學宫造城池雖工役繁興士
民樂業尤加意人才厥功最懋(以上舊通志)
劉定國(詳忠臣志)
湖廣通志卷四十四
