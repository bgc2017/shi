湖廣通志卷六十四
義士志
士為四民之首義為四德之一士之所以為士者
義而已矣曰思義與利相權者也曰取義與生相
較者也身無化導之責而德及閭閻任無疆土之
寄而乃心王室粤稽前史錫爵旌門彰彰在人耳
目或輸金榖以佐軍國或捐軀命以全節操或里
黨藉保障之功或累世著同居之美㦯拾遺而不
受或破産以全人見利而思舍生而取非斯人之
謂與我
皇上風勵海内既錫褒綸又崇明祀典至渥矣至於目
不覩詩書之澤品不過僕隸之班名與士殊實乃
無愧舊乘所載歴歴可稽尤宜亟為表章以為好
義徙義者勸
武昌府
宋陳倬字思立明一統志咸寧人有田五千畝兄田
僅千畝倬願合産而居或有誚其愚者倬曰人各私
其財願為樂耳兄弟聚首朝夕言笑此吾至樂也飽
煖之外多田何為其後兄子康民登元祐進士官至
大中大夫倬祀鄉賢
李宗儀江夏人與從弟宗儒四世同居相友愛好學
篤行築書院建祠以祀先聖給田以贍來學其子彦
章有父風汴京失守程吏部千秋勤王發廩佐軍予
以官不受(舊通志)
元酈均用蒲圻人元末避亂南山散財饗士鄉民賴
以全庇躬耕儲榖至二十萬石值歲大旱盡發所蓄
以活飢民崇咸嘉蒲四邑取貸不責其償人稱長者
(舊通志)
明李興賢字廷賓蒲圻人弘治甲子鄉舉父仲高嘗
出銀榖各萬以賑荒興賢事庶母謹貲富族大誓不
分析每飲食集一堂長少男女各為席親戚鄉里有
婚葬不能舉者助之正德中大旱以舟載榖分濟鄉
人(舊通志)
李玘李瑺蒲圻人兄弟敦孝義創立家規廣置義
田子孫七世同居成化中旌
方宸方寀嘉魚人嘗輸粟賑飢授冠帶正德已已
歲荒劇盜賀璋等聚黨横行宸應募領衆大破之餘
黨復亂追戰遇伏墜馬死弟寀救兄力鬭亦死事聞
贈宸檢校
朱恩楊鏜俱江夏人楚藩引禮生嘉靖二十四年
楚世子英燿弑其父愍王以暴薨訃諸司先是英
燿閉恩鏜於别館二人聞變以曳燈長繩繫腰自内
城縋高觀山而下恩足折鏜扶之告變巡撫以状聞
檻英燿至京師伏誅初恩鏜告變時倉皇過宫門叩
銅環大言曰宫中人國主為世子弑矣盍善藏少子
内臣匿少子英㷿於溝中獲免嗣立是為恭王
朱藴䤥字希周楚藩宗室博學工文力辭中尉禄會
懷宗詔宗室有文武才者許照品俸換職直指汪特
疏薦之後城陷於流寇不屈死
朱華□字德心楚藩宗室明末亂嘗寢處一劍曰將
來必與此終始又於屋後掘一深池及鄂城破驅妻
子入池中率家丁巷戰殺流賊三十餘人賊大至伏
劍而死
明睿字作聖江夏廩生力學甘貧苦節自勵獻賊薄
城趣造木主題明苦節明生之位語人曰吾讀書明
理一旦引筆寫順民二字不如死城破妻陳氏先赴
井睿繼之子女皆相繼入乃至二齔者井已填宛轉
而入皆死焉數月淘井得九尸里人稱之曰明井(以)
(上舊通志)
李成名字次峯江夏人隠居教授獻賊破會城聞其
名強之從行成名抗節不屈賊縛之罵不絶口斷手
臠身而死(邑志)
劉承漢字心五武昌縣庠生嘗以忠藎自許癸未獻
賊陷武昌執之令跪厲聲叱曰鼠輩我豈拜汝哉賊
怒截其舌𠻳血唾賊面扼吭而死
賀昌明字宸極武昌縣諸生闖賊破京師痛愍帝以
身殉國乃傾家貲為設祭遠近聞而赴奠者萬數昌
明披麻執杖如人子禮遂發狂疾終其身
陳瑞字五玉咸寧諸生明末江水竭嘗作涸江歎以
憂時流賊内訌瑞曰吾有從彭咸之故居而已二女
孫未字晨起扁舟載之紫潭令先投水徐浩歌一絶
自溺焉卓立水中數日不仆
潘銑字蕭池興國人敦樸勤敏捐産與兄弟共之作
孝弟忠信禮義廉恥八訓八戒於家祠以垂示子孫
(以上舊通志)
皇清宋維舉字四隅蒲圻人天性孝友與侄時魁捐義
田三百餘畝每歲所入自輸公及烝嘗外悉贍族
人尤敦禮義以顔氏家訓課其家
程九伯通山人順治二年五月闖賊為
王師所躡敗潰至邑九伯率衆殺之於小源口獻功轅
門総制羅劄委德安府經歴
張拱璧字正陽蒲圻人幼孤事母至孝順治壬辰
邑大旱次年榖價湧貴璧積榖千餘石盡設糜粥
哺飢全活甚衆子瑾光順治已亥進士(以上舊通志)
曾孔一字君唯江夏人性至孝好善樂施父孝文
山陽令早卒母雷氏病劇割股救之嘗質屋助友
人葬資廣搜枯骨置義塜於東關外年九十一卒
子年豐壬子武舉孫景範歲貢生以行優聞
李文郁字友梅大冶庠生父雲從以義槩聞郁為
人慷慨正直好義輕財有父風癸酉歲歉輸榖五
百餘金以賑邑人賴之子之岳蘄水訓導孫祚昌
明經祚昱優生
張應聘字象賢江夏人性慷慨歲飢戚里賴以舉
火者數十家而身啜糜粥自如里中張某幼孤豪
奪其産力庇之卒令復業嘗夜遇盜聞其名相與
驚顧護之歸子以修孝友敦篤樂善好施館修所
餘悉以給里黨之貧乏孫若衡康熙丙戌進士任
睢州知州
漢陽府
宋張昌中一名昌宗明一統志漢陽人治家以義歴
世不分馮京贈詩曰一水瀠洄繞沌村子房苗裔此
間存同居八世三千口可惜君恩未表門嘉定間郡
守孫杓嘉其義捐俸代之納稅事聞表曰義門
明程昂其先應山人元季六世祖希哲避亂遷孝感
之弘樂鄉善治家遵禮法戒子孫勿析箸勿私財事
必禀家長然後行世承其訓至昂從弟昇為徐州吏
目歸出俸金置祭田二百畝弘治十六年以七世同
居表其閭(舊通志)
楊廷松字汝節孝感人父沔饒於財析箸時兄弟各
擇腴産松欣然受其瘠者性好客䘏災所居城市今
名楊家店歲飢出粟貸人或不能償焚其劵更置義
倉義學義館義橋義塜義井遠近便之翰林王廷陳
御史毛鳳詔皆有六義記茅坤為之傳
王湖字汝器漢陽人少讀書周困扶危萬歷中兩次
大水前後捐榖二千餘石備賑揜胔骼無算三請賓
鄉飲皆婉却之夀八十終贈奉直大夫子尚賓明經
任麻城諭家賓另傳國賓庠生孫士謙丁酉舉人
傅伊字夢弼孝感諸生與楊忠烈漣友善漣被逮裹
糧送百里外又為募千金以償誣贓瘞道殣嫁孤女
周急好義屢賓鄉飲(以上舊通志)
劉申錫字爾受孝感人天啟甲子舉人懷宗末賊亂
錫因二郎畈故宅立砦糾集鄉勇自保砦破被執磔
於鄧州之南門罵賊而死事聞贈知州廕其子渰(邑志)
王立益黃陂人事繼母以孝聞自置田産㮣分諸姪
族人困糧役鬻田八十畝代償嘗獲偷兒與之酒食
勸以改行偷兒痛哭搶地曰恨早不聞仁人之言自
今不復爾矣學行尤高士林韙之(舊通志)
傅可知黃陂諸生嘗道拾遺金待其人還之後為流
賊所執令飼馬厲聲曰我為衣冠丈夫八十年肯為
賊役乎賊怒殺之
譚德化字君明黃陂人性孝友父病篤嘗糞為騐兄
受誣見繫毅然以身代力控得免戚屬病疫躬進藥
餌療治友人遊蜀三年不歸代辦薪水給其妻子道
遇凍者垂斃親負之還其家後為流賊所執舉刃脅
之罵曰死賊乃敢殺義士遂遇害祀鄉賢
陳致中字正吾黃陂人撫幼弟成名不分㸑又以田
宅給孤甥為子聘劉氏女女聾瞶痿躄致中曰棄疾
毁盟傷信不仁何以示子孫迎婦待若巳女流賊亂
父八旬見執致中翼父傷左股賊投刃曰義士也扶
去之(以上舊通志)
夏珩字聲錫孝感人年十四為名諸生好施與拯人
窮困懷宗丁丑賊逼城鄉人入保多露處巷術婦人
娩未彌月者例不得寄人門宇咸欲棄所乳圖自全
珩輙憐而庇之資以麋粥或謂是將不利主人珩曰
咎一人以活衆人不亦可乎竟亦無他其存䘏多類
此子祚元以諸生高隠終(邑志)
蕭鳴霄漢川人懷宗已夘武鄉試中丞宋一鶴撫楚
駐軍安陸辟為參軍隸卒僅千人賊至霄選精銳掘
地夜出潛伏橋下横街擊之斬獲數百級賊乃解以
功授辰州參將弗就一日家居有水賊數千夜至漢
川圍城數重霄以數十騎迎賊力戰殺傷數百餘悉
潰溺邑人德之
喻甲孝感人懷宗丁丑九月流賊十餘萬破邑北關
守兵皆驚散甲奮激大呼趨月城上飛巨石擊賊失
足墜城死賊遂退邑人勒石紀其功(以上舊通志)
皇清夏元瑞字掄伯孝感人好施樂善明末差徭重有
鬻産以濟者遺其金瑞拾得俟其人還之又有鬻
幼子者僅得三金遺失哭甚哀瑞立償之其人曰
非我原物瑞曰適用之矣實未拾也贖流賊所掠
婦女數十人各賫衣糧送還嘗在湖南賑飢人及
後歲荒以舟赴湖南運米歸遇盜掠去明日盜廉
知姓名如數來還稱謝去又為盜所得渠魁坐山
寨間方肆拷問其妻忽號泣出拜則前所贖掠人
也居鄉煮粥活飢民無算家遂貧窶
饒詒字燕翼孝感人性醇樸好義樂施明季流寇
破高台砦野多暴骨順治乙酉詒倡義同兄若谷
輩捐貲置義塜躬拾遺骨瘞之人稱其德(以上邑志)
黃州府
元吳應㴻黃岡人重誼樂施能周人急嘗置橋井數
十處設旅人午炊四十餘年號西山隠士祀鄉賢(舊)
(通志)
嚴仲祥黃梅人性孝友有子十一人九世同居不蓄
私財天歷中旌為義門
李清七李清八蘄水人居黎山以義烈名會妖人
徐夀輝陷蘄水人多脅從知清七才求得為巳用清
七與弟清八以為恥賊怒大索獲之兄弟歴陳大義
堅抗不屈而死今薛湖東立廟河中祀焉
張大九廣濟人幼習左氏春秋元末見天下兵起遂
隠陳友諒強致欲官之不可友諒怒剉其兩足而去
(以上舊通志)
明王燾明一統志蘄水人七世同居少長三百餘口
庭無間言有司以聞詔表其門曰孝義祀鄉賢
陳遵德蘄水人正統六年陜西饑荒捐榖五百石往
賑中途為難民所奪歸復載六百石以往奉旨旌為
義士勞以羊酒給復三年(舊通志)
張正福張正顯張友舜張友珠羅田人正德
六年流寇趙風子掠黃郡守胡定募勇士福與弟正
顯姪友舜友珠應令直入賊壘遂殺賊首八人賊披
靡而福等亦戰死太守為文祭之
吳璋黃岡人倜儻負氣節初為掾時大禮議起諸臣
忤旨譴謫纍纍璋曰死忠孝者分也我其為陳東歐
陽澈乎遂徒步詣闕上書申救楊廷和等復力持諸
臣前議詞甚激上怒下錦衣獄杖八十數日太廟災
上問湖廣前日上疏小吏何在守者疑上不能容遂
壓死以聞上曰惜哉朕將有以用之也
張本森字木齊廣濟人讀書食貧遊學齊魯間授徒
三年積館榖十金值歲饑悉捐以賑貸貧民赤手歸
與婦相向怡如也後子孫鼎盛
胡明睿(詳鄉賢志)
王相字良弼黃岡庠生置義田贍族歲大饑為粥食
人於路邑東有河相一日見婦人渡為少年所侮乃
以騎濟之因捐貲造橋名王相橋
曹良輔字大忠黃岡人居﨑山之陽釣清溪因自號
清溪居士以妻奩置産分諸兄弟或問之曰異姓物
分同氣不亦可乎
劉文元黃岡人有中表王某臨終以子為託年甫十
二元許諾每課不率則扑之又不率則捧某木主跪
生而泣諭之曰汝父命歲贄三十金元簿記日八分
躭半日則減半一二晷則減三之一吾不忍欺而父
也萬歷壬午某子舉於鄉偶接元衣履未肅怒叱跪
之堂下踰時乃解某子後成進士
秦鳳儀字應泰黃安人存心濟物有同學家病疫人
莫敢近儀獨旦夕往視躬殯其母居恒率子弟以孝
友化宗族以雍睦有古人風
饒嘉班字季野廣濟庠生好周人之急施棺至猝不
能備鋸庭大枋以益之晚讓宅於兩兄自處數椽淡
如也子軫中登進士(以上舊通志)
易道暹明史稿字曦侯黃岡諸生少好學尚氣節藏
書最富與艾南英為文字交懷宗乙亥流賊亂子為
瑚奉母走青峯巖暹令蒼頭擔書攜幼子為璉他遁
與賊遇㗖以富貴暹厲聲叱賊賊怒欲兵之為璉
請代父子俱遇害
程為常徐玉蘭蔡巨人胡方壼徐用極俱
蘄水武舉明末募督鄉兵禦流寇戰死縣令龔鼎孳
立五義祠祀之(舊通志)
於斯昌字文言黃岡人懷宗已夘鄉舉癸未獻賊索
之急敝衣草帽亡走死
馮雲路字漸卿一字畏庵黃岡諸生年三十棄舉子
業居鄂城從賀文忠講學著用書百餘卷直指汪承
詔疏薦並采其書進覧流寇逼楚以書報賀云在内
以寧湖為止水在外以江漢為汨羅寧湖路所談經
處也城且陷遂懷所著藏易投寧湖以死
熊□字渭公一字立齋黃岡諸生與馮雲路同寓鄂
城破前一日别馮云大丈夫當從節義中尋實地某
明日於某樹下書熊渭公死所幸為語母弟巳而流
賊至□端坐樹下不動怵以刃□怒罵奮身投荷池
死著有性理格言春秋主左十三經注疏評略大易
參立齋古今文及圖書懸象諸書
汪陛延一名三竒字確安黃岡諸生從馮雲路遊嘗
註五經成癸未會城破死之
史子見黃岡庠生明末癸未里有毛主伯者為獻賊
偽総兵至新家冲招兵子見憤甚殺主伯獻忠怒下
令三日不獲子見屠其鄉子見挺身往賊碎磔之筋
肉都盡骨猶屹立不僵乃鎖其項於彰孝坊夜分鎖
脫骨走臨湖寺次日賊大索獲之復刃其首新家冲
人以為神家祠之(以上舊通志)
曹大震字子旦黃岡諸生孝子大聲弟也獻賊之亂
震為所執罵賊不屈而死孫一嵩選貢(邑志)
戴瑾字可懷黃岡人聚義勇要獻賊於馬鞍山之隘
賊欲生致瑾瑾退入庄樓不下賊積薪焚之子孫暨
勇士三百七十餘人俱燼
曹上謨王子見余季貞黃岡人俱捍流賊守城
城破被磔
王邦衡王鯉羅田人衡與其子諸生鯉同為流寇
所執不屈死(以上舊通志)
張開熙字功人廣濟庠生素以忠孝自砥礪明季流
賊亂開熙罵賊不屈觸石以死(邑志)
孫光宸廣濟庠生流寇盤踞其鄉執宸為鄉導宸計
免鄉人於難紿之曰某地有金帛可掠也導賊出境
及至毫無蓋藏賊怒殺宸鄉人德之葬而祠焉
舒益生字民裕廣濟人幼尚竒節明末流寇抵黃梅
益生率死士四人偵於石壠賊驚疑未即至乃疾馳
歸呼邑人遠遁寇至居民數萬以預避得不死張獻
忠遣人持衣帛召益生手刃召者逃之山谷乏食采
野蔬自給凡三閱月後以高隠卒子逢吉峻吉遂吉
俱有學行(以上舊通志)
皇清張百程黃安人字日闢鵬翔子為諸生以文章氣
誼見重於時明季流寇亂結堡保集鄉里遂精騎
射丙子應試郢中寇偪城射殺緋衣白馬賊遣健
僕濟阻水婦女數百人郢人德之癸未里人變起
帥堡衆討平之活其脇從者甚衆以諸生終(舊通)
(志)
鄧一隆黃岡人家世孝友隆尤恭謹勤儉著家規
十六條家訓四十二章歲二次集男女序班會講
又立功過簿以寓勸懲子弟誦讀至年二十度稍
能文乃令終業否即改習農商婦女以黎明集内
室治女工財物悉貯公所推一人掌其出入服食
無私年老及有疾者别優養之自隆高祖文書至
曾孫丕槐輩同居八世内外和睦無間言雍正元
年旌
王象虞黃岡人性伉直好義敢為有智略順治初
土寇起東山清軍府選為四十八砦練長象虞提
義勇千餘人所向克捷時有紙砦鐵人練長王君
之謠子友柏化龍俱庠生以學行稱
安陸府
明魏襄字子臣天門諸生父綸伯父經弟禀孝友敦
睦五世同居聚族數百口無間言僉憲柯喬扁其門
禀領鄉薦
譚祜字湘涯天門人家貧館於當陽歲暮歸存束脩
數金途中遇胥吏械老夫與妻泣别祜問故知以冤
罪當贖將鬻其妻遂盡捐金與之抵家度歲無以為
炊妻甘氏出績易米後孫元春元方元禮曾孫篆徵
科第不絶(以上舊通志)
王幹鍾祥諸生闖賊寇郢城陷幹一門男女七口繫
手同赴水死(郡志)
朱日薦沔陽諸生流賊陷沔率鄉兵拒賊斬首數十
被執罵不絶口支解死
李哲京山諸生為流賊所獲大罵不屈而死
彭修翮彭大翮彭龍躍俱天門庠生懷宗壬午
流賊破郢城大翮著平賊權略五十二策上執政不
果委任憤歸青山約諸生劉振孫等倡義起兵賊襲
擒之大翮與兄脩翮姪龍躍輩擊殺數賊不勝同赴
河死京山御史鄭友炫為作義烈傳
劉振孫字似麟天門庠生生平磊落慷慨闖賊陷郢
城與青山義士彭大翮等潜圖恢復謀洩為賊所獲
臨刃猶連呼死賊不絶聲
黃兊金荆門諸生流賊犯州城命妻女投井中與二
子挺身殺賊力屈死之
胡宗珂荆門人流賊陷州城珂以死守殺賊城陷罵
賊死
王維藩字現南荆門庠生壬午寇亂藩與妻朱氏并
二女皆被掠妻投水死藩手刃二女因自刎(以上舊)
(通志)
皇清張連璧字仲維潜江人庠生孝友端方親喪未葬
適水漲以身伴棺月餘泣血不輟喜施予年荒捐
榖賑饑活人無算邑令題額曰枌榆仰澤卒年九
十三子承寵歲貢篤行工文著作甚富嘗捐金助
婚尤為克體先志
德安府
晉王傴晉書張昌傳傴江夏舊姓江安令值義陽蠻
賊張昌横熾江夏士庶莫不從之惟傴與秀才吕蕤
不從昌以三公位徵之傴蕤密將宗室北奔汝南投
豫州刺史劉喬鄉人期思令李權常安令吳鳳孝廉
吳暢糾合善士得五百餘家追隨傴等不豫妖逆按
晉江夏郡在今德安府安陸縣地
明陳才傑應山人性孝友正德七年劉六等寇應山
傑領民兵赴戰死之(舊通志)
萬鵬字子仲明一統志安陸縣人性孝友介直工文
詞隠居授徒從遊者衆居喪一遵家禮善醫每製方
藥濟人所著有史說藏於家
雷鼓英字四維安陸縣人懷宗庚午舉人癸未流賊
據郡城欲官之英從間道走武昌又值獻賊之變闔
家赴水死
袁啟觀字君白雲夢人流寇據郡城觀糾族衆相保
聚恒以短劍自隨賊檄至縣署試以文觀叱曰誰與
談文吾將加爾兵賊怒曰書生敢稱亂觀曰亂臣賊
子人人得而誅之賊大怒磔殺之
柳宗旦字鼎極雲夢庠生教授里塾以俸資贍諸季
歲饑設粥賑流移闖寇陷城誘以官宗旦大罵賊怒
斧其首而死妻劉氏亦以節終
朱善昌字禧之雲夢庠生懷宗未被流賊獲罵不絶
聲遂遇害
李聫元雲夢人居曲水湖離城三里許流賊夜襲城
道經其地元恐城中不知率族衆大呼聲聞城内賊
憾甚擒殺之
左璞字克修雲夢人流賊陷城執之使荷所掠雞豚
璞怒唾賊面傷以刃步至樹下趺坐而卒越數日往
殮尚端坐如生
施爾竒字簡之雲夢諸生意氣豪爽流寇犯其里仗
梃拒之被害其妻劉氏與女同往救俱死三屍駢集
里人哀之
柳列奎字文仲雲夢諸生素有膽氣流賊至仗槊前
鬭力竭而死
張用晦雲夢諸生流賊陷城白雲砦義兵恢復晦起
兵應之戰敗不屈死(以上舊通志)
荆州府
南北朝王元紹楚紀江陵人弟孝英子敏咸相友愛
凡有珍味必闔族聚嘗未嘗有異侯景亂元紹被執
二弟争抱持皆遇害
宋張榮貴遠安人家團山九世同居常積榖數千餘
石以贍族人及鄉里之賢而貧者終身不求聞達號
團山居士(舊通志)
元向遜明一統志江陵人自宋末及元九世同居無
間言人稱義門至元十九年僉憲魏奉訓奏聞旌表
明向致和字道達宜都人端潔鯁直不求仕進嘗捐
貲修橋周貧景泰間歲饑貸鄉民榖三百餘石盡焚
其劵夀九十有五(舊通志)
蘇昭明一統志宜都人為南平令致仕一日江濱遇
一孤子守骸而泣昭問其由曰父將往巴東歿於此
死無所依昭遂出貲殮之助還成化間有杜姓者五
人飢甚逼食於人執於官誣以盗罪昭上書當道得
伸
趙思綱宜都人自高祖德隆五世同居至綱不替先
訓弘治七年知州陳宣復奏請旌之(舊通志)
王宗義明一統志石首庠生自祖槐至宗義五世同
居長幼二百餘口藹然雍睦巡按戴縉以聞詔表其
門旌後合食又二世焉
易世鳳監利人嘉靖三十九年荆州大饑輸榖賑濟
又出銀二百兩修文廟有司請於朝詔給七品散官
里中士有貧窘者為置廩供膳(舊通志)
楊訥字敏夫江陵諸生慷慨激烈有富娼子劉欽若
補邑庠訥力攻之反被誣闔郡諸生白冤状得廩給
如故後以例貢司江浦訓有清節
陳大可江陵恩貢性孝友精易學從遊者甚衆父卒
盡以其産讓諸弟敝袍疏食終身不厭
王圖南字北溟江陵人懷宗壬午流賊至圖南避亂
晁湖為賊所獲不屈死
朱九臯朱九嶷臯字似鶴江陵庠生癸未春隨父
避流賊羊角洲賊至驅妻女婢婦等三十七人同赴
水死臯與弟九嶷亡走公安謀攻賊賊怒急攻城臯
嶷悉被執支解之
謝幼安字公嗣江陵人癸未秋流賊至龍灣市幼安
貧不能具舟楫遂為所獲大罵不屈截其舌含血噀
賊面妻與子俱遇害
楊一登枝江人家百里洲為團練長明末流賊艘數
百至流店焚戮最慘登奮勇率衆大破之斬獲甚衆
洲民得全後闖賊兵數萬至登率衆禦之連戰三勝
及賊益至鏖戰父子俱沒於陣(以上舊通志)
袁喬年字天目公安人闖賊破荆州邑西村土賊勾
闖過江喬年與諸生王韶之蕭煜都牟光世等督鄉
兵襲破之闖謀遂沮會澧州陷血戰被殺族子貽則
等俱死華容孫公榖為詩弔之
田朝儲字藍田公安人拒闖賊於馬長港挺身奮擊
殱賊數人力屈為賊所殺
王夢齡字子修石首廪生其先七世同居夢齡遵祖
訓和以睦族明末獻賊掠荆脅諸名士授偽職夢齡
以死抗不為屈歲疫施棺掩骼以千數好引誘後進
鄉人稱之(以上邑志)
皇清熊必奎字五聚石首人五世祖亮自江右任荆州
學博遂卜築石壇居焉奎幼穎異研心濓洛關閩
之學有聲諸生間慷慨負氣誼值歲飢盡售其田
廬糴米散給窮乏全活甚衆家坐是困教授生徒
自給餘則公之族黨通邑賢之子開楚已未進士
(舊通志)
曾曰唯字康生明探花可前孫性孝友兩居親喪
皆廬墓中康熙已酉鄉試吳逆犯境強迫之憤罵
而死妻羅氏亦以身殉子也魯廪生績學工文孫
憲椿邑庠生以優行聞
劉鴻慶字子遵石首人順治丁酉舉人母鄒氏明
末卒於亂離慶昕夕號慟因著哀哀篇以自傷甲
寅吳逆犯順知其居鄉望重誘以官慶拒不從強
迫之遂棄家遁去子宗亢宗詵徧求不得怏怏以
卒
嚴守正字國治江陵人性伉直言動不苟嘗捐廪
賑饑施棺掩骨鄉里德之孫克熾雍正甲辰舉人
克明庚戌武進士
曾昱儒字東萊石首人少孤事母以孝聞姊適劉
姓家貧蚤寡而無子昱儒迎養以成其節性剛直
不畏強禦而賙貧䘏困常如不及孤客落魄其鄉
者輙捐貲遣歸人多義之
侯諫臣字資若公安人少失恃育於祖母李李病
親嘗湯藥衣不解帶者累月及卒哀毁踰禮父鍾
愛異母弟諫臣曲體其志悉以遺産授之族子某
少孤有利其産者力庇之且為完娶令復業歲疫
比閭姻戚闔室傳染至親皆避去諫臣躬饘粥調
藥餌以保全之遇後進諄諄勉以孝友子孫遵其
訓至今三世同居不忍析箸云
襄陽府
唐張巨源襄陽人五世同居太宗詔旌其閭巨源嘗
習刑名書賜明經及第科
劉潭芳常元治襄陽人芳五世同居治九世同居
俱旌表
明常存畏榖城人天啟辛酉舉人公車遇賊罵不絶
口而死(以上舊通志)
皇清李藻棗陽人以守城死難(見列女志)
鄖陽府
明郭可久保康歲貢生四世同居家長授事卑幼聽
命深得古人大宗之法孝友恭遜庭無間言鄉里稱
為義門云
寇士元上津庠生倜儻有異才懷宗時流賊蠭起元
散家産募戰士屢出竒破賊賊不敢逼城知縣蒋宗
縉詳加守備管營將事後以血戰死賊義而殮之
劉泗源鄖縣庠生明末路馮二賊圍鄖城中食盡將
潰泗源縋城入賊營為諜以間之賊兩營互相猜疑
天明遁去
皇清謝廷賓保康諸生有知略郝賊盤踞房竹間往往
以輕騎掠野賓糾合鄉里保守山寨間出竒兵襲
賊賊不敢縱人賴以安(以上舊通志)
直隸歸州
元田韋臯巴東人仕至金紫光禄大夫累世同居詔
旌為義門今其所居曰義門村(舊通志)
明高維遠興山庠生明末闖賊之亂縣設偽官殺戮
無忌維遠倡義執偽官戮之邑賴以安
譚正賓巴東人慷慨好義為里中所重懷宗末容美
土司每為邑患正賓集里人共相防禦會土蠻為浮橋
於清江渡將半正賓率衆奮擊土蠻敗走忽水漲
橋沒溺死千餘人容美銜憾密使人刺殺之土蠻遂
横(以上邑志)
皇清何學禮長陽貢生避賊厚浪沱順治四年率先歸
誠為土司所伺執之罵不絶口而死(舊通志)
義民(附)
武昌府
元馮三元史綽羅傳三為湖廣省公使素不知書寇
陷湖廣皂隸輩悉起為盜拉三以從三辭曰賊名惡
我等豈可為衆怒將殺之三遂唾罵賊乃縛諸十字
木舁之行而刲其肉三益罵不止抵江上賊斷其喉
去妻亦投江死
明周瓛方良羅詔謙饒世禄俱武昌縣人正
統間各輸米一千石賑饑賜諭嘉奬建尚義坊旌之
(舊通志)
張伯還大冶人正統五年饑出榖千二百石勅奬賚
羊酒立坊
胡大諒盧欽羅敬宗李原俱通城人正統七
年輸米二千石備賑勅賜冠帶旌為義民
徐貴美興國人出榖千三百石賑饑
盧萬頃盧萬紀胡琥葛雲昶李實俱通城
人成化三年各輸五百石備賑給冠帶
鄭守梅通城人萬歷二十二年因平倭輸榖一千石
奉旨建坊
杜漸通城人萬歷二十八年輸榖五百石備賑給冠
帶
李德智字太癡江夏人生平薄名利一日有類丏者
言自銅鼓衛解官銀六十金來將納諸都司舟覆文
移墮水今歸請之聞公厚德願暫置公所俟四十日
復來其人去死於路衛勘官錢逮其家併株連告喪
者智聞持原銀詣都司納焉移文往勘縣令大驚立
釋諸囚夀八十九歲卒
郭儀江夏人生兩月而母李氏卒父再娶李氏生六
子獨鍾愛儀儀奉母以孝聞嘗捕魚湖中拾遺金一
釡以足掩其坎私祝曰如為儀財勿以不義至當從
生理中得之平居蓄一木梃里人有鬭輙撲其不義
者人敬畏之(以上舊通志)
漢陽府
明嚴友諒孝感人輸榖二千石賑饑正統六年旌
戴紹葵黃剛劉仲能俱孝感人各輸榖千石賑
饑景泰二年旌(以上舊通志)
李聰彭思明湯雲雷黎伯讓劉仲剛周
永鎮楊本澄劉思恭陳聰嚴經湯盤
唐瓛馮芮王琳向浩戴瑄戴瑚戴珪
游必華孝感人俱輸榖賑饑成化時給冠帶(邑志)
林羅材字徵卿黃陂人嘗至湖口遇金珠客暴疾授
以笥而死殮畢訪其家還之後兩遇大盜覺前商於
夢中呼醒預避得免學憲王爾禄錄其事入隂隲編
中(舊通志)
萬禄劉經孝感人俱孝友萬歷間歲饑活濟窮民
有司表異之(邑志)
余文字懷峯孝感人慷慨好施每歲祲輙出粟活饑
民有鄕人溺其婦而逃漁人網得之棄諸道文惻然
施棺殮之婦父母知其女也疑文殮有故訴於官邑
令王驥訊得状高其義禮為鄉賓旌以棹楔(舊通志)
黃州府
宋董助教黃岡人性仁慈篤於信義見貧乏輙捐貲
賑恤大觀間歲大旱嘗為飯飼饑又設餈食給小兒
多所全活以夀終
明劉文輝劉文煥廣濟人洪武初兄弟同解南糧
愆期法當死輝以長請坐煥曰兄子幼伏斧鑕則子
孤無託某宜死頓首流血當事以其詞上皆赦之則
煥巳死矣太祖特書義民以旌
藍懋忠廣濟人正統四年出粟一千五百石賑饑勅
旌其門寵以冠帶羊酒
董經綸陶以諒黃岡人好施與正統間歲祲各輸
粟數千石賑濟有司以聞賜勅及羊酒復其家三年
並旌其廬
孫子華黃岡人正統間值歲祲轉粟近萬石賑濟黃
麻蘄水三縣饑民有司御史臺以聞詔賜義民尚書
徐朝仕蘄水人正統間出千金榖千二百石助賑賜
勅並御製詩
石鏗陶文達黃仲懋黃梅人正統間各出榖數千
石賑饑𠡠諭勞以羊酒建坊旌為義民免本戶雜差
三年
張士美黃梅人正統間罄家濟旱事聞給冠帶
蔡時蘄水人成化時出粟五百石賑濟授承仕郎
藍壠懋忠從子成化時為闔邑代輸春租
程孔良游校毛思寧鄭德廣徐伯安梅
桁桂希堂俱廣濟人成化間輸榖賑饑
彭幅廣濟人弘治二年出榖賑饑事聞旌以冠帶
程友悌劉禹清戴子儉徐萬貴程紹宗
王應中李正芳劉璜饒仲魁吕用賢俱廣
濟人弘治間輸粟賑饑
張恩黃梅人兄光病疽醫言人吮之可活兄曰汝嫂
亡誰為吮者恩曰嫂猶人合耳吾天合忍坐視乎含
水嘬之再匹而愈
徐萬隆廣濟人有黃梅里役解餉數百金投宿因醉
遺於厠内隆拾歸遲二日役號哭來求隆還之
王友立廣濟人嘗得槖金於舊河口求亡者不得以
告於官則某里役領解之三百金也令義而旌之
藍孟文廣濟人萬歷戊申水災賑榖六百石又為本
族代輸秋糧
陳叔牧廣濟人萬歷間代闔族輸租千石(以上舊通志)
安陸府
明黃仁還潜江人家不甚豐喜施貧死無棺者每代
為營厝癸未寇亂離家十餘里遇流賊刃之頸將斷
昏沉中若見醫者為正其首敷以藥且有數人掖之
行家人避賊歸見其卧地上扶入室調治月餘而愈
云前所見者皆施棺之人也其孫金鑲中辛丑進士
(舊通志)
德安府
明劉希堯安陸縣人年十五而孤弟希舜甫及週希
堯躬耕養母撫弱弟友愛終身又從姪文煥少孤收養
教訓如已子時人比之張公藝云
張正瑞張竒瑞安陸縣人兄弟相友愛同居不析
產兄主家政弟為郡掾吏經營於外錢帛一無所私
自成童至衰耄六十年無間言郡守旌之(以上舊通)
(志)
荆州府
明程必達石首人永樂癸夘大旱饑殍相望捐榖一
萬八千石賑活邑人次歲大稔蒙賑者來償勿受復
捐材木為倉以備後賑名曰義倉楊文定溥記之(舊)
(通志)
毛貴公安人讀書知大義宣德間山東饑輸粟千二
百石以賑𠡠建坊旌曰義民豎立大偃山(邑志)
林守成楚紀公安人成化初麻寮商人以漆一器寄
守成而去至弘治中商始來適守成遠出商告之官
守成歸致漆縣庭封識如故啟視漆乾結惟中一滴
濡耳令嗟嘆良久杖其商錫守成肉米以旌其義
戴其仁松滋人腁胝養親兄弟同居内外無間言時
父年九十有七仁七十有三弟義七十禮六十七父
歿弔者千餘人
鄧琮江陵人精於醫求濟者不責報一日偶於途拾
遺金五十餘兩以帖招之及夫婦二人號泣至乃官
物也還之(以上舊通志)
張誠明一統志荆州衛人性質樸好施與能急人
之難歲大祲道殣相望出貲周賑多所全活且為瘞
其暴露者有軍人犯罪當贖將鬻男以償誠代出金
亦不責報後泛舟公安遇大風溺死甚衆誠獨免人
咸異之
馬良公安人正德四年山東饑時詔天下輸粟得補
爵良輸粟三千石不受賜職奉詔勞以羊酒𠡠書一
軸特旌馬氏善良之門後孫芝龍□俱登進士應烜
舉人(邑志)
周元自臨江徙家江陵居積致富而好行其德嘉靖
三十九年黃灘隄潰出粟以賑貧民又修治橋路施
藥餌施棺及地歲費千金里中咸多其義
劉漢夷陵人十歲失父母居喪如成人及長拮据治
生有羨即以施貧其姑早寡無子迎養終身有鬻子
以償官逋者父子不忍割漢代償之其善行多類此
王良策夷陵人折節敦行事親至孝雅喜施予出貸
里閈中㦯貧不能償即焚劵鄰有侵宅地者置不校
鄉人稱質行君子
劉宗釡字大鼎宜都人居家孝友秉心公直鄉人有
不平輙往質之歲荒施粟活數千人(以上舊通志)
皇清李繼昌字公直江陵人嘗捐貲賑饑掩骼完婚娶
周濟獄囚積四十餘年不懈妻朱氏事舅姑以孝
聞值吳逆變後道殣相望氏煮糜以給全活者數
千人時酷暑周旋釡鬵間湯火薰灼兩乳潰爛聞
者驚歎稱為義門昌年八十二卒
襄陽府
南北朝韓係伯南史列傳襄陽人事父母謹孝鄰居
種桑樹於界上為誌伯以桑枝蔭妨他地遷界上開
數尺鄰畔隨復侵之伯輙更改種久之鄰人慚愧還
所侵地躬往謝之齊建元三年蠲表門閭
明徐恬榖城人嘗拾遺金百二十兩訪其人還之分毫
不染
崔思敬光化人父岳與同邑王寳友善寳司鐸大寧
卒於官貧不能歸思敬往奔其喪鄉里義之(以上舊)
(通志)
鄖陽府
明楊五保康人兄弟五人同居以射獵為業有勇名
劉石二寇嘯聚山中欲掠遠安道經五所懼五不敢
履其境乃以貨私五假道五佯許隂伏弩以俟賊覺
不敢犯後賊平授千戶職辭不受(舊通志)
直隸歸州
明王國芳歸州人嘗拾遺金一囊於路俄有二官差
惶遽走覓勢將投水芳急呼訊之以原嚢付還二人
泣謝而去(邑志)
義僕(附)
武昌府
明李事從李視篆蒲圻人雙流令李甲之僕甲討
流賊死事從冒刃覓尸出遂以死殉視篆負骸厝名
山縣翠峯庵後塔中因薙髮為僧居倚塔前有聞必
告飲食必請枕席之間痛哭如相問答如是者八年
篆亦歿托藏尸於弟子粲寰又十五年甲仲子蕊珠
移櫬還里(舊通志)
漢陽府
明蕭效用漢上諸生蕭堯宷僕也巨猾孫景三劫宷
金捕逮急聚衆夜至宷家手刃一老嫗遂誣宷殺人
竟論死效用覓人代列冤状密鑄刃佩肘後值巡按
大讞之日效用左持状右出刃大哭曰天乎殺老嫗
者蕭效用非堯宷也即就刎刎之再劃然有聲巡按
大驚改其案命負之出氣猶未絶尋指畫一七字七
者宷行呼也守者會意告曰若主得釋矣遂死而景
三卒坐罪(舊通志)
黃州府
明王九兒蘄水人州判王悅民僕也負擔隨主與流
賊遇賊探其擔中得金問主人何在不言加之刃無
懼色乘間肘悅民使去賊先剮其目次斷手每一揮
刀問主所在終不肯言
王子兒諸生王三慎僕各被賊數鎗兩無生理主欲
自投水中子兒力止之遂裹創負三慎山險風雨亂
尸堆積中走七十里竟抵家親串聚觀泣下如堵(以)
(上舊通志)
附增
明朱藴銙楚藩宗室懷宗癸未獻賊之亂不屈死之
湖廣通志卷六十四
