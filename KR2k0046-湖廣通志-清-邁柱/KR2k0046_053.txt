湖廣通志卷五十三
人物志(行業)
安陸府
漢劉焉後漢書列傳字君郎魯恭王後肅宗時徙竟
陵少仕州郡以宗室拜中郎後去官居陽城山積學
教授舉賢良方正歴宗正太常因益州亂出為監軍
使者領益州牧興平元年卒子璋代為刺史
南北朝張齊字子嚮其先馮翊人徙居郢州之横桑
少有膽氣張稷為京府司馬甚相知齊高祖受禪以
齊為歴陽太守目不識字吏事甚修尋遷巴蜀在益
部累年戰無寧歲親勞士卒同勤苦頓舍城壘皆委
曲得其便蠻不敢犯遷新興永寧二郡太守諡曰壯
(舊通志)
宋朱震宋史列傳字子發荆門軍人政和中進士仕
州縣以廉稱胡安國薦於高宗趙鼎亦首薦召問易
春秋擢祠部員外郎兼川陜荆襄都督府詳議官言
沿漢上下七百里膏腴之田宜招集流亡務農種穀
不出三年兵食自足遷秘書少監建國公出閣以震
為贊讀遷中書舍人兼翊善遷翰林學士言處州治
盜宜擇廉吏上皆從之徽宗未祔廟太常奏行明堂
祭震舉王制止之不從後謝病卒震經學深醇弟㢲
亦富文學號為二朱
别之傑宋史列傳字宋才郢州人嘉定二年進士累
官至江陵府湖北安撫副使上言親年八十乞祠歸
養從之主管崇禧觀尋加兵部尚書進端明殿學士
淳祐中為參知政事乞歸田里卒贈少師
元李士瞻字彦文荆門人登進士歴戶部侍郎擢福
建遼陽路行省左丞官至榮禄大夫翰林承旨著有
經濟集(舊通志)
張淵道明一統志天門人與弟從道俱以文學知名
同舉進士淵道官至秘書監都事從道武昌路通城
縣達嚕噶齊
明胡美沔陽人初名廷瑞避太祖字易名美為陳友
諒江西行省丞相守龍興太祖遣使招諭美使鄭仁
傑請降太祖許之命將其兵從徐達征武昌取淮東
進伐張士誠下湖州等處師還加榮禄大夫又命為
征南將軍取福建盡得其地尋召還太祖即位以為
中書平章同知詹事院事洪武三年論功封豫章侯
食禄千五百石賜鐵劵改封臨川侯(明史稿)
李廷琛分省人物考一名深天門人初從鄧愈取江
南晉陵徽州婺源攻霅川拔龍灣佐平饒州擣潯陽
徇蘄黃下豫章戰彭蠡定武昌江陵及湖之南北又
從克襄陽安陸等處累功授竟陵衞指揮副使鄧愈
以湖廣行省平章鎮襄陽廷琛屬焉嚴號令練軍伍
繕甲兵修屯田西禦王保保兵遇征討則備前驅洪
武元年愈統領襄陽等衞官軍征取河南迤北琛同
指揮吳復等攻取南陽各屬克之又平新寨麻張等
叛賊克光石腦寨降葉舞陽魯山等縣從拔徐州擊
洪山老馬劉寨擒殺甚衆是年冬從討河西於是金
商均房諸州悉定三年西擊王保保營五年從討澧
州等處溪洞蠻夷皆有功
張天麟荆門人洪武初知天門與指揮李廷琛修築
城垣協力保障境内賴之
初進忠潛江人洪武中以懷才抱德舉授衞輝府推
官公明善斷嫉惡如仇調沙縣令卒於任俸入僅具
棺殮妻子幾不能歸(以上舊通志)
歐陽謙分省人物考字伯益沔陽人洪武中舉明經
授耀州學正擢御史永樂初谷庶人叛命謙密察之
謙野服具舟隨賈人之長沙具得庶人密謀歸報遂
討其罪以功改編修轉考功郎中優於文學所著有
滄浪集
張從道京山人洪武中舉於鄉除廬州通判勤能有
聲永樂初以賢能薦擢徽州太守在任盡心民事有
古循吏風後調永平守政聲益著(舊通志)
但元行楚紀鍾祥人洪武中知武寧開荒田興水利
建公署惠政甚多民咸賴之
朱敏字永昌分省人物考荆門人永樂壬午舉人拜
御史風采凝重囊無贏餘嘗以事累被抄惟敝衣一
襲成祖聞之賜鋪陳褥被各二套以寵異之卒於官
歸葬命沿途有司祭奠
虞信楚紀字尚忱沔陽人永樂中貢生拜御史有直
聲擢四川按察副使蜀有悍民為鄉邑患信首除之
遷山東按察使子受屬吏金硯信覺繫其子以聞上
付信自治竟撲殺之轉河南左布政性亢直人不敢
干以私
李浩分省人物考字德廣安陸州人正統丁卯貢生
拜兵科給事中英宗見其儀狀偉甚超遷南工部侍
郎勅總京儲兼理屯政處置咸宜後轉貴州布政司
適苗獠為患拜副都御史往撫治之四川大壩賊亂
率兵征勦所向克捷
從龍明一綂志字雲峯安陸人為弟子員時學正朱
輝卒於官龍扶其櫬還鄉安厝乃歸天順乙酉中鄉
試知□哈州俗未知禮義聘隣郡諸生教𨗳之歴任
五年民立生祠祀之懷慶守缺吏部疏龍名以上逆
瑾求賂龍三疏乞休獲允月給米以奬恬退嘉靖改
元進階朝列大夫壽九十一卒至今鄉人稱剛正者
以龍為首
劉鈺分省人物考字世美沔陽人父弦隸戍天津生
鈺成化丙戌成進士選庶吉士授戸部主事嘗督課
九江羨餘悉貯府庫尋守常州廉明勤慎吏民敬憚
豪右斂跡母喪幾無以為殮服除改守處州未幾父
卒鈺感病亦卒剛介自持所歴嚴肅歸自常民追送
三瓜剖之乃金百餘急還而遣之
郭軒字文載天門人成化庚子舉人授盧氏教諭以
師道自任多所造就遷福建連江令與丞不合卒於
官丞制之不得發諸生為扶柩而出軒以剛正見重
士𩔖後諸生顯者過縣必往拜其墓(舊通志)
劉洪分省人物考字希範鍾祥人成化戊戌進士授
陽榖知縣擢御史廵兩浙力剔鹽弊弘治壬子擢浙
江按察副使毁菴觀立鄉塾民知向方後廵撫貴州
四川連俘劇賊進右副都御史奏九事咸中肯綮丁
外艱起總督兩廣軍務平盜多功入掌南臺力振風
紀不少徇避年六十九卒子槩渠臬俱進士槊舉孝
廉
孫交分省人物考字志同安陸州人成化辛丑進士
弘治初歷吏部文選郎中於善𩔖多所推引遷太常
少卿提督四驛館正德初晉光禄卿時劉瑾竊政耗
財交隨機節縮省費不貲晉戸部尚書時征討流寇
交區畫適宜四方告饑者輙請捐租遣賑裁抑近倖
不稍假八年乞休歸世宗即位起故官建言中官監
餉冗蠧及論御馬監豹房事上嘉納之尋以老致仕
卒年八十贈少保諡榮僖子元進士終四川副使謹
厚有父風
王大本字立之京山人弘治壬子鄉薦令穎上有善
政百姓德之日進諸生論說古今未幾謝歸清風兩
袖囊琴襆被而已(舊通志)
沈文華分省人物考字崇實鍾祥人弘治丙辰進士
為刑部主事疏白陳敏政之冤奏事多平反歷官陕
西提學嚴立科條振作士氣尋以忤權貴歸隠龍化
山足跡不履公府捐貲廣學宫自撰記紀其事
裴春分省人物考字永年鍾祥人幼穎異志趣高遠
積學工文為弟子員時讓廩於謝生曰彼貧乏年且
邁余督學特優奬之正德丙子舉於鄉授丹徒教諭
尋調長洲嚴榘範課行業士人多所造就擢南戶部
主事督理京儲會計允當進郎中以扈蹕陪祀賚予
銀幣有差出守延平䘏民隠解宿棼平反重囚多所
全活
童承叙分省人物考字士疇沔陽人童時即解聲律
諳詞章十餘齡通經史百家登正德辛已進士授翰
林院庶吉士嘉靖時充經筵講官上御文華殿進講
周書極陳王業艱難周公夾輔之忠詞意切至上改
容聽焉後遷國子司業疏明監規五事學政六事皆
鑿鑿可紀祭酒吕柟以推明正學為已任乃討樂律
興典禮崇先王之化承叙與之協合柟喜曰吾教其
有興乎庚子主順天鄉試人咸以得士稱尋假歸卒
賜祭葬
陳柏字憲卿沔陽人嘉靖庚戌進士以才望調兵部
職方備兵井陘與嚴嵩不合左遷歸閉門著述年六
十修高年會比香山洛社(舊通志)
李得春字元甫鍾祥人嘉靖癸丑進士由推官擢禮
科給事中時嚴嵩當國春抗疏極諫出尉泰興轉石
埭令多政績陞滇南僉憲以内艱歸杜門謝請託遇
地方利病直言多所禆益
曾省吾字恪菴鍾祥人參議璠之子嘉靖丙辰進士
初授富春令有異政歷陞太僕卿萬歷初以相國張
居正薦拜御史中丞撫蜀時蜀土司都蠻恃九絲城
之險屢叛省吾素長將略運籌決策出人意外卒平
其亂拓地四百里得武侯所遺銅鼓九十三面而還
加太保工部尚書
王宗載字時厚京山人嘉靖壬戌進士授海鹽令徵
為御史廵視北城繩巨璫京輦肅清中貴人守獻陵
倚勢作威梁郢二藩設奉祀元佑宫增道官守陵添
設錦衣衛使載抗疏悉言其害上皆報可冒濫為之
一清出按閩會海寇内訌載職紀功品隲文武將吏
功罪犁然晉大理右少卿歷僉都御史廵撫江西尋
協理院事所至有聲
聶武字仁卿當陽人隆慶丁夘鄉薦除陕西富平令
涖政精嚴發摘如神有僧匿民婦歷年無問者武廉
得狀置之法焚其寺人稱神明
陳所學字正甫天門人萬歷庚辰進士歷刑部主事
典試滇南司𣙜武林守新安累官大理司徒涖任日
值楊漣疏劾逆璫禍且不測學上疏力救不報遂決
計請歸
王瑎字震吉京山人萬歷癸未進士初授行人再任
戶部上疏陳文武利弊大司農為之心折監兊蘇松
諸郡漕糧臨清倉場先後積羡一千二百有竒具疏
上之遷漳州知府卒於官
譚完字伯趙京山人萬歷乙酉鄉薦官許州學正遷
銅仁司理性剛直清白自矢有土司欲脫重辟投以
金諭而却之時播亂初平安集流亡甚衆移同知臨
洮有縣令遺扄鑰一櫝署曰某書完受之啟櫝則金
罍一具也怒而還之嘗攝鎮遠府新守將至吏白耗
羡千餘金宜歸私槖完不納病卒僚屬為具含殮資
其路費櫬乃得歸
王制字幼度京山人萬歷甲午鄉薦署上海諭旋除
龍門令時粤夷盤踞香山為崇墉嶻堞總督何檄制
毁其城垣制單騎馳往諭以禍福諸倭咸震慴無敢
忤竟折香山㠗何嘆曰我知非爾不能隳此城也尋
遷涿州守以丁内艱歸林居二十餘年卒
潘達字劇驂京山人萬歷甲午鄉薦除成都令三載
轉同知西安所轄遼闊俗多頑梗達單車撫循礦賊
屏息擢工部員外會逆璫創造肅寧宫司空令達監
作辭以疾遂稱達黨熊廷弼焉逾旬璫敗懷宗初復
其官年七十六卒
胡其慥字石廩京山人萬歷甲午鄉薦授樂昌令入
為刑部主事時挺擊一案將興大獄慥謂罪止首犯
不宜累及無辜侍御劉貞一建言被逮慥奉旨擬罪
堅執初議出守武定漢獠雜處部内楊維楫董漢賢
包藏不測欲為寇應慥以計擒二賊横塘一戰斬馘
千餘撫按竒其功交薦之晉雲南參議值草賊嘯聚
攻掠城堡以計梟其渠魁羣從潰散遷貴州參政時
魏璫禍熾楚人削籍殆盡遂決計請歸
吳文企號白雪天門人萬歷戊戌進士除南戶部主
事𣙜北新關減雜税三百餘金有附璫者抵於法盡
除其害出守寧波丁内艱補湖州守備兵關西未幾
調寧夏寧夏古朔方地叛服不常而銀定獨黠時有
老僧為邊人尊信企用其計銀定納欵貢名馬事聞
賚金賜秩一日夢旌幢鼔吹来迎遂端坐而逝
謝竒舉字鳳毛天門人萬歷癸夘鄉薦授什邡令重
士愛民有循良聲未幾奢亂起攻䧟州邑什邡孤城
無援舉捍禦有方邑獲全廵撫周著疏薦擢御史廵
按陕西會權璫肆虐舉憤不顧身疏發其奸不報又
糾參秦撫喬某貪黷諸狀臺省凛然尋乞休歸
鍾一貫字魯齋天門人惺父惺兩上公車不第貫勉
之曰士君子當樂道安命不可躁進而懷怨尤事兄
一理甚謹理病痺親嘗湯藥以眀經授武進訓導以
子惺貴封行人贈奉政大夫
魏士前字瞻之天門人萬歷庚戌進士授蕪湖令調
吳江歷儀制司陞穎州兵備會龍華變起不數月戡
定之及奸璫開屯江淮汝穎所在騷動士前調劑有
法全活數萬人以忤璫免歸懷宗初補冀寧道平渠
賊神一魁等轉川北道劾蜀藩御門僣制事再遷榆
林道尋疏乞歸卒年六十有五
向日升字青樠鍾祥人萬歷癸丑進士授梁山令調
丹徒遷兵部主事安苗肆逆升備兵思石應機撫勦
方略皆竒中卒平其亂歷陕西藩轄
鄭晳字閩塢鍾祥人萬歷戊午舉人廉静力學寡交
游不營生産博通隂陽理數之學
劉必達字士徵天門人天啟壬戌進士第一授編修
起居注管誥勅纂修國史晉侍講神宗實錄告成賜
金帛陞春坊右中允因母老請歸終養卒於家生平
樂易無忤胸懷坦直服官十餘年以清正著
鄭友鉉字元韋京山人天啟乙丑進士授青浦令調
華亭尋拜御史疏論奄寺變置軍政養䜿總戎跋扈
薊門嚴旨降調尋以欠漕折被逮謫戍鉉為文峭厲
别闢蹊徑詩語高寒比孟東野杜門掃迹歷十餘年
卒
賀運和字仲文鍾祥人原籍荆門天啟甲子舉人篤
學力行以孝友著侍母病衣不解帶月餘居鄉循謹
直指使薦於朝稱曰真孝廉
譚元亮字擬陶天門人懷宗朝由恩選入國學署漢
川教諭修葺學廨教育諸生周其困乏性倜儻谿達
有遠識年六十四一日具衣冠沐浴召家人訓勉畢
端坐面迹以子篆貴贈翰林檢討
孫轔字伯馭鍾祥人眀末辛未進士司徒交之孫力
學晚成由會稽令累遷廣東參藩有惠政一時傳誦
楊文薦字又如京山人懷宗癸未進士授南武選主
事故事衛官承襲例執贄於選司薦一槩謝絶海防
同知王菁客死於吳薦為經紀保全其家生平見義
必為遇不平事輒髭髯奮張與李維楨郝敬先後齊
名(以上舊通志)
皇清歐陽烝字憲文潜江人性敏妙涉目成誦明丁丑
進士除江都令奏最入京順治初補授吏部文選
員外郎乙酉典試河南後以疾歸
劉渾孫字厚存天門人順治壬辰進士授永平司
理性剛直耿介冰檗自操讞獄無冤抑風裁振厲
豪右奸胥澟然不敢犯廉能之聲著於畿輔尋卒
於行署弟臨孫同榜進士授弋陽令有善政
胡鼎生字元羹天門人順治已亥進士授陕西石
泉令理冤獄減荒徵邑人德之丁内艱歸補進賢
令歲大旱暴露引咎旋獲澍雨未幾土寇圍城悉
力捍禦擒獻逆諜後徵為御史
劉延唐字延綏天門人明庚辰進士
國朝初總督佟廵撫何聞其賢交薦委署荆西道招
撫流寇小秦王張九儒等三萬餘衆安插得立綏
定荆襄安陸三郡流民以丁外艱歸兩兄早逝撫
孤姪慶遠慶久成名又倡修大成殿獨建明倫堂
設義塾置橋梁掩胔骼邑人至今德之子慶昌貢
生
劉廣國字竇生潜江人順治已丑進士授高平令
分校晉闈補涔溪令邑遭土鎮殘害頻年不耕民
多餓死廣國買米以賑給牛種墾荒田取家貲貸
償逋賦數百金士人應考悉給卷貲路費擢刑部
主事分校順天轉禮部郎丙午典浙江鄉試遷漢
羌兵備僉事裁缺歸里潜之大患在隄防數苦隣
邑扳協廣國赴荆集議堅定荆安兩不相協之案
邑人永賴
白拱薇沔陽人順治壬辰進士令南靖邑被水患
村落多漂沒拱薇悉心籌畫收殮賑濟存沒均霑
新學宫之漫漶葺縣治之衝決築防蓄洩成西河
壩之鉅功明季征役繁重民多以田賤賣豪弁田
去而糧仍舊主追呼敲撲不堪其累拱薇銷除舊
戶就田輸賦擇豪弁之強項者痛懲以法徭賦始
均祀福建名宦
譚篆字灌村天門人順治戊戌進士選庶常庚子
典試江南公明嚴正得人最盛補國子司業經指
授者皆以文名嗣纂修孝經進侍講每入直惓惓
以用正人端國本為言
恩賚有加因母病告養歸里承懽六年及母逝廬墓三
載凡伯叔子姪貧乏者皆資給訓課之推宅與從
弟簾簾沒代養孀母撫遺孤成立同村數百家瀕
水苦澇獨任修築不以累衆又條陳里役利弊邑
人德之
楊佐國字荆湖荆門人順治辛丑進士初令陕西
咸寧時軍需孔亟能周恤民隠咸人勒其善政於
石陞商州牧甫三月吳逆賊黨圍城佐國竭力拒
守賊退猶出沒無常佐國廵歴山谷多方擒捕境
以安陞授刑部員外有貴家殺人同官多瞻徇佐
國獨持正司寇魏象樞亟稱之卒從其議轉禮部
郎典試廣西所得皆正士授廣東驛鹽道緝私平
價裕課便民攝南韶道招撫花山賊改立花縣兩
署臬篆活囚甚衆内陞京堂歷遷太僕少卿卒於
官性至孝每歷一官輙慟哭以不及禄養為憾尤
友愛諸弟教之有成子毓健順德知府
李思恒字克永荆門人性孝友年十一流賊亂被
擄母任氏守節遇害恒慟悼不欲生十六入郡庠
異母兄廢産以已産均之其為學專尚躬行教人
惟勉以存心立品年七十五卒以子蓮貴贈文林
郎
江鼎金字紫九荆門人父上峯幼勤學動遵古處
號六未居士以生平未謁官府未走市㕓未禱鬼
神未負鄰里未墜祖訓未累後人也鼎金成康熙
乙丑進士初令高苑縣招集流亡出粟賑貸編審
杜賄除之弊開豁孤寡民有我公減丁願公添丁
之謠入為西曹多所平反督陕學公明寬大士林
頌之補口北道值禁旅西討監牧駝隻督辦器具
調發轉運著有勤勞歲饑詳請貸粟救濟地震捐
貲市棺買地掩埋覆壓之人年七十三乞休歸子
五曾福江夏訓導培冠邑令圻甲午舉人城開封
通判慶國學生
顔翼祖字敬只沔陽人復聖裔領康熙戊午鄉薦
簡選改署公安教諭課業有方裁成受益者甚衆
創設學田不辭勞費修葺學宫尤盡心力後以會
試卒於都翼祖教學俱務真實居家敦睦修譜請
廕以篤本源子晟星俱舉於鄉晴𤾉咸食餼暘以
哭母殞身其妻王氏亦以身殉
胡作梅字修予荆門人康熙壬戌進士選庶吉士
戊辰充會試同考官所拔閻錫爵陶元淳孫致彌
等皆單寒宿學人咸服其公明壬午督學陕西拔
孤寒端士習請託一無所徇戊子擢祭酒旋進少
詹辛夘典試浙江癸已典試江西皆稱得人陞禮
部侍郎後督餉塞外逾年染病猶力疾辦事尋卒
事聞
聖祖軫念優䘏給葬費
遣官致祭
高登先字于岸鍾祥人少嗜學肆力於性命之旨
以横渠濓溪為宗成順治已亥進士初令山隂邑
巨蠧滋弊登先廉得之悉置於法除火耗捐雜徭
邑人德之尤加意造士一時掇巍科如秦宗游余
秦(闕)芳魯德升輩皆出其門鄰邑有無賴生
夥綠林將劫一富賈聞在山隂界遂捨去曰無累
仁賢父母甲寅耿吳為逆諸暨何克忠乘隙倡亂
守將征之不克登先單騎抵其營諭之遂投戈解
散補任常熟再詳請減蘇松二郡浮糧數百年積
困獲甦陞涿州牧涿之混河有水怪常為民害登
先詣水濱草疏焚之怪遂已初登先幼失怙事母
至孝明季流寇充斥母卒未殯賊適至欲掠之去
因環尸慟號賊義而釋之且為藁葬淺土其至性
感人如此
德安府
晉朱伺晉書列傳字仲文安陸人少為吳牙門將吳
平内徙江夏伺武勇口訥不知書為將以謙恭稱張
昌反伺率部黨攻滅之其後陳敏作亂陶侃鎮江夏
以伺能水戰乃遣作大艦署為左甄據江口破陳敏
兄弟又隨侃討杜&KR0802;陳聲有功加廣威將軍領竟陵
内史時王敦弟廙代侃為荆州遣伺歸楊口壘被杜
曾圍墜水沉行五十步乃免尋卒葬甑山
南北朝徐度陳書列傳字孝節安州安陸人少倜儻
姿貌瓌偉初從梁蕭介征諸洞以驍勇聞後隨武帝
克侯景於廣州封廣德縣侯帝討杜龕以度領宿衞
並知留府事明年徐嗣徽等濟江度隨衆軍破之於
北郊壇除郢州刺史歷封湘東郡公帝崩度預顧命
廢帝立進司空卒諡忠肅配享武帝廟廷子敬成
徐敬成陳書徐度傳敬成幼好讀書以識鑒知名起
家著作佐郎天嘉四年度自湘州還朝敬成盡領其
衆随章昭達征陳寶應晉安平除豫章太守華晈謀
反以敬成都督巴州諸軍事尋詔為水軍隨吳眀徹
征晈累遷吳興太守後隨徹北討克淮隂山陽鹽城
三郡并連口朐山二戍仍進克鬱州以功進號壯武
將軍年三十六卒贈散騎常侍諡思子敞嗣
唐許紹唐書列傳字嗣宗安州安陸人為兒時與高
祖同學相愛大業末任夷陵通守會盗起州境獨完
流人自占數十萬開倉賑給後入唐任峡州刺史封
安陸郡公武德初以破蕭銑功官其子智仁為温州
刺史進譙國公賜帛千叚趙郡王孝恭等伐銑復詔
督兵圍荆州會病卒於軍帝為流涕(互詳荆州名宦志)
樊興唐書裴寂傳興安州人從唐公平長安授左監
門將軍從秦王積戰功封營國公貞觀六年陵州獠
反命討之為左驍衛將軍尋為赤水道行軍總管太
宗征遼以興忠謹副房元齡留守京師卒贈左武侯
大將軍洪州都督陪葬獻陵
宋宋昌言宋史宋綬傳昌言字仲謨安陸人敏求族
弟以廕為澤州司理參軍州有殺人獄昌言疑其冤
堅請迹捕果得真犯遷河隂判官見道上棄屍若剮
剝狀既至得凶盗六軰殺人以鬻掩其家猶得執縛
未殺者七人昌言窮治之擢都水監丞熙寧初河決
棗彊而北昌言建議欲於二股河口西岸障水使東
流以除恩冀水患朝廷遣司馬光往視如昌言策不
兩月決口塞光奏其功遷開封府推官轉少府監卒
元趙復元史列傳字仁甫德安人太宗命太子庫春
帥師伐德安以嘗逆戰其民數十萬皆俘戮無遺時
楊惟中行中書省軍前姚樞奉詔即軍中求儒生挂
俘籍者輒脱之復在其中樞與之言信竒士欲與俱
去復以九族俱殘不欲行樞恐其自裁留帳中共宿
既覺月色皓然惟寢衣在遽馳馬周號積屍間無有
也行及水際見復被髮徒跣仰天而號欲投水而未
入樞力救得免乃強從而北先是南北道絶載籍不
相通至是復以所記程朱諸經傳注盡錄付樞燕地
從學者百餘人世祖在潛邸嘗召見問曰我欲取宋
卿可導之乎對曰宋吾父母國也未有引他人以伐
父母者世祖悦因不強之仕惟中與樞謀建太極書
院立周子祠以二程張楊游朱六君子配食選取遺
書八千餘卷請復講授其中復以周程後其書廣博
學者未能貫通乃原義農堯舜所以繼天立極孔子
顔孟所以垂世立教周程張朱所以發眀紹續者作
傳道圖而以書目條列于後别著伊洛發揮以標其
宗旨緝錄朱子門人共五十有三人作師友圖以寓
私淑之志又作希賢錄使學者知所嚮慕由是許衡
郝經劉因皆得其書而尊信之北方知有朱程之學
自復始為人樂易耿介雖居燕不忘故土與人交尤
篤分誼元好問文名擅一時復嘗以博溺心末喪本
勖之家江漢之上人稱江漢先生祠鄉賢
明王興福隨州人元至正間守徽州有善政遷知杭
州時杭初内附人心未安福明於大體寬簡不苛深
慰民望洪武二年秩滿召還朝父老遮留因慰諭遣
之曰予匪能惠爾乃爾能奉法遵約束耳太祖嘉之
擢吏部尚書坐事左遷西安知府卒於官(舊通志)
蕭夀字君美德安人年二十陳友諒起荆湖拔為萬
戶夀日夜思自拔及友諒戰死乃以所領舟師歸明
太祖於鎮江授總旗守嚴州張士誠軍大浪灘其舟
如織夀乘快船挺戈而前大破之又攻台州福建乘
勝席卷諸城悉平擊海寇獲全勝以從李文忠功加
承信校尉復擊山寇破數十砦斬首數百級生得將
士三十人奏功賜賚楮幣
王鏞隨州人洪武初薦授鎮江府通判擢知嘉興府
政績卓異入為戶部侍即尋復出知嘉興久之免歸
程本雲夢人端方亮節洪武初以人才任本縣訓導
陞代府奉事王多失政本直諫王杖之幾斃巳而失
政上聞府官僚皆獲罪本獨獲宥後陞汝寧府同知
賢聲益著
楊濬字希武應城人景泰庚午舉人持身方正取捨
不苟任雲南提舉念二親衰老途遠不能迎養解綬
歸祖産及餘俸悉授諸季其弟淵歲貢生亦孝友博
學工文隠居不仕
徐珪字必信應城人弘治間以掾役刑部時閹宦李
廣用事其黨楊鵬監東厰羅織朝士珪手疏數千言
斥廣鵬竊柄不利於國乞革東厰或遣文臣兼理之
有必斬臣首必行臣言等語詔下獄除籍踰年主事
陳鳳梧以為言授桐城縣丞擢贛州府通判有平寇
功加知州俸
李有成字文巖雲夢人攻苦積學負笈從游者數百
人嘉靖甲子舉於鄉令汶川其地漢苖雜處成多方
安輯苗首喳兒木等終無異志邑人祠祀之
周珫字潤夫應城人嘉靖壬辰進士知永嘉拜吏科
給事中敢言直諫世宗南廵疏擊權貴杖謫典史起
知婺源為福建督學能拔竒士會倭亂詔督蘇松等
處軍務進兵部右侍郎以病免歸(以上舊通志)
傅鳳翺分省人物考字德輝應山人嘉靖癸未進士
令上蔡拜監察御史歴兵部協理戎政鳳翺天性豁
達才復通敏初築上蔡城區畫不擾民祠之按江西
浙江歴撫安肅陕西所至大著風裁居家孝友處鄉
以信義見稱卒贈右都御史
李幼滋字元樹應城人嘉靖丁未進士授刑人拜刑
科給事改禮科以擢權奸意謫邵武縣丞移安慶推
官累遷工部尚書加太子少保秉性端嚴不與人狎
涖官持法居鄉秉禮卒賜祭葬(舊通志)
陳渠字應虹應城人隆慶戊辰進士累官戶部尚書
贈少保性嚴正詳明為政廉能有聲卒於官
饒琮字荆璧應城人萬歷戊子舉人令宜賓有惠政
歲饑出俸行賑全活數千人考最擢知全州百姓為
之立祠
胡登亮字尹瞻雲夢人萬歷庚子舉人由教諭授資
陽令甫二載聞母訃左右勸勿遽發喪亮正色斥之
即解印綬去官補令彭澤歲旱設壇祈禱寢食郊外
遂大雨霑足後致仕歸
周師旦字句□應城人萬歷辛丑進士初任廣西永
州旋調巴縣考最授浙江道御史廵按宣大糾代府
紓商困劾貪弁轉江南督學奏罷納資入學士林稱
之
徐養量字京咸應城人萬歷丁未進士以御史督學
北直拔取真才人服藻鑑撫甘肅時一小吏以足病
注下考比謁見捷如飛翼量曰此必拙宦也奈何以
疾冤之并語在事者勿恣情去留屢官兵部尚書卒
賜祭葬子晤可廕錦衣衛千戸懷宗丙子獻攻城城
破罵賊死
楊所藴字岣嶁德安人萬歷丁未進士知洛陽值福
王就封中璫横甚悉以理法裁抑之迄無所撓歴順
慶知府乞歸築小園嘯咏其中卒年八十
李芳華字光遠安陸縣人懷宗甲戌進士性孝友兄
弟共爨無間言授太平司理流寇薄江北華以監紀
守采石嚴戢禁旅民頼以安尋卒蕪湖居民建坊磯
上以表其功(以上舊通志)
皇清楊紹先字繼美安陸縣人順治壬辰進士授翰林
編修博綜淹貫記注得大體調江西建昌副使察
吏安民風裁整肅以疾乞歸不履城市者十餘年
卒
楊苞字竹如之易子忠烈冡孫以廕補洛陽令有
惠政陞廣德州知州行取工部員外郎致仕歸校
刻忠烈公遺集傳於世
張晸應城人康熙癸丑進士歴官江西驛鹽道動
持大體重建楊子洲塔滕王閣災獨力重新之觀
風十三郡加意人才多所造就
程大夏應城人康熙巳未進士令黎城平易近人
兒童婦女胥得陳疾苦潔已愛民不名一錢勤于
吏治案無留牘尤加意學校以文藝請者抉摘是
非不少諱涖任三年行取禮部邑人送者如蟻盖
戀戀不捨云
荆州府
漢胡剛後漢書胡廣傳剛廣六世祖清高有志節平
帝時大司農馬宫辟之直王莽居攝剛解衣冠懸府
門而去遂亡命交趾隠於屠肆間後莽敗乃歸
胡廣後漢書列傳字伯始南郡華容人廣少孤貧及
長入郡為散吏太守法雄竒之遂舉孝廉到京師試
以章奏安帝以廣為天下第一旬月拜尚書郎五遷
尚書僕射漢安元年遷司徒代李固為太尉以定策
立桓帝封淯陽安樂鄉侯靈帝立與太傅陳蕃參錄
尚書事代為太傅時年已八十而心力克壮繼母在
堂朝夕瞻省傍無几杖言不稱老及母卒居喪盡哀
率禮無愆廣性温柔謹素常遜言恭色達練事體明
解朝綱故京師諺曰萬事不理問伯始天下中庸有
胡公按漢書註華容故城在荆州東舊志云即今監
利非岳州之華容也
晉樂廣字彦輔南陽淯陽人居江陵晉書列傳廣僑
居山陽性冲約有遠識尤善談論王戎為荆州刺史
廣為夏侯玄所賞乃舉為秀才裴楷又薦於賈充歴
太子舍人衛瓘見而竒之命諸子造焉曰此人之冰
鏡見之瑩然若披雲霧而覩青天屢遷侍中河南尹
為政無當時功譽然每去職遺愛為人所思凡論人
必先稱其所長人有過先盡弘恕時王澄胡母輔之
等皆任放達廣曰名教中自有樂地何必乃爾後遷
吏部尚書左僕射三子凱肇謨俱仕
朱詹世居江陵性好學家貧無資累日不㸑乃時吞
紙以實腹寒無氊被抱犬而卧犬亦饑虚起行盗食
呼之不至哀聲動隣猶不廢業卒成學士官至鎮南
錄事參軍為孝元所禮(舊通志)
南北朝樂預南史樂頥之傳預字文介江陵人官至
驃騎錄事參軍隆昌末以忠義勸徐孝嗣勿臣二姓
建武中為永安令人懷其德時有一媪擔槲䔩葉造
市貨之聞預亡棄葉溪中泣曰失樂令我軰孤獨老
姥政應就死耳市人亦皆泣其惠化如此
宗夬南史宗慤傳夬字明敭自湼陽徙居江陵祖景
宋徵太子庶子不就夬少勤學有局幹舉州秀才歴
行參軍齊司徒竟陵王集學士於西邸並見圖畫夬
亦預焉尋管書記歴遷郢州治中以父老去官南康
王引為别駕義師起遷西中郎高祖師發雍州遣夬
出自揚口面奏經略高祖甚禮之累遷五兵尚書參
掌大選卒年四十九從弟兵有名行累官錄事參軍
庾杲之南史列傳字景行江陵人幼有孝行司徒劉
勔見而竒之謂曰見卿足使江漢望崇杞梓發聲解
褐奉朝請稍遷駕部郎清貧自業食惟生韮數種而
己王儉用為衛將軍長史安陸侯蕭緬與儉書曰盛
府元僚實難其選庾景行泛綠水依芙蓉何其麗也
再遷尚書吏部郎太子右衛率加通直常侍卒諡貞
樂藹南史列傳字蔚遠廣六世孫世居江陵生而方
頥隆凖舉動醖籍其舅雍州刺史宗慤嘗陳噐物試
諸甥侄藹時尚幼所取惟書遂竒之仕齊為驃騎參
軍武帝見藹占對詳敏累擢御史中丞領本州大中
正出為廣州刺史徐元瑜叛藹誅之子法才字元備
為建康令不受俸秩武帝嘉其清節歴遷江夏太守
弟法藏任征西參軍子雲美為江陵令死難
庾域南史列傳字司大自新野遷居荆州少沉静有
名鄉曲梁武帝為郢州辟為主簿嘆美其才曰荆南
把梓其在斯乎加以恩禮長沙宣武王召為錄事參
軍魏圍南鄭能保域退軍以功拜羽林監後隨長沙
王至益州為懷寧太守罷任還家妻子猶事井臼而
身衣大布餘俸專充奉養母好鶴唳域孜孜營求不
怠忽有雙鶴来庭或謂孝感所致後為寧朔將軍巴
西梓潼太守魏襲巴西域固守域中糧盡將士皆□
草供食無離志魏軍退進爵為伯卒於官
庾於陵南史庾易傳陵字子介七歲能言玄理比長
清警博學有才思隋王子隆召為荆州主簿與謝朓
宗夬抄撰羣書及王為明帝所害僚吏畏避獨與宗
夬留經理喪事尋除遂安令為大吏所稱天監初遷
尚書功論郎待詔文德殿拜太子洗馬舊東宫官屬
通為清選而洗馬尤清貴皆取甲族有才望者時於
陵先擢此職時論以為榮累遷中書黃門侍郎終鴻
臚卿
劉之遴南史劉虬傳遴字思貞虬子八歲能屬文比
長篤學博贍年十五舉茂才明經對策沈約任昉見
而異之尚書王瞻調為太學博士為昉作尚書謝表
操筆立成昉曰荆南秀氣果有異才簡文臨荆州遷
南郡太守武帝謂之遴母年高轉西中郎令就養後
為都官尚書太常卿之遴好古愛竒嘗聚古器數十
百種著春秋大義十科左氏十科三傳同異十科避
難南還湘南王繹酖之子三達少善屬文年十二聽
江陵令講禮還覆述不遺一字年十八卒之遴題其
墓曰梁妙士
劉之亨南史劉虬傳亨字嘉會年四歲出後叔父嵩
及長好學美丰姿善占對武帝謂其父虬曰之遴必
以文章顯之亨當以功名著後州舉秀才除太學博
士代兄為中書舍人累遷步兵校尉大通六年出師
南鄭詔之亨以司農卿為行臺承制途出本州北界
總督衆軍杖節而西樓船戈甲甚盛鄉部偉之是行
也大致剋復因為蘭欽所訟未被封賞止復本位後
帝讀陳湯傳感悟封臨江子不拜以與朱异不協出
為南郡太守著有異績吏人稱之荆土之人不復稱
名號大南郡小南郡
宗元饒南史列傳江陵人少好學以孝敬聞仕梁為
外兵參軍高祖受禪累官至尚書左丞軍國事無巨
細一以咨之遷御史中丞時合州刺史陳裒贓私狼
藉元饒劾之可其奏官南康内史以秩米三千餘斛
助民租課存問高年拯救乏絶百姓甚賴焉以課最
入朝歴遷吏部尚書
庾曼倩明一統志南郡人早有令譽仕梁為中錄事
元帝嘉之謂劉之遴曰荆南信多君子
宗懔北史列傳字元懔江陵人少聰敏讀書晝夜不
倦語輙引古事鄉里號為小兒學士梁元帝鎮荆州
令兼記室嘗夕被召宿省使製龍川廟碑一夜便就
元帝嘆美之後歴臨汝建城廣晉三縣令母憂去職
哭則嘔血每旦有羣烏數千集舍候哭而來哭止而
去時以為孝感所致梁封信安縣侯累遷吏部尚書
後拜車騎大將軍儀同三司有集二十卷
徐世譜南史列傳字興宗魚復人世居荆州勇敢有
膂力善水戰討侯景擒其將任約攻郢州降其將宋
子仙以功除信州刺史封魚復縣侯侯景平復以功
除衡州刺史資鎮河東太守高祖拒王琳水戰之具
悉以委之性機巧諳解舊法所造器械隨機損益妙
思出人世祖嗣位歷官光禄大夫卒諡桓侯弟世休
隨征討亦有戰功封枳縣侯卒諡曰壯
唐劉洎唐書列傳字思道江陵人貞觀七年擢給事
中轉治書侍御史時尚書省詔敕稽壅洎言貞觀初
左丞戴胄右丞魏徵應事彈舉無所回撓百司震肅
不敢懈惰宜精選左右丞兩司郎中非惟救曠滯固
當矯趨競也未幾拜尚書右丞尚書復治如徵時累
遷散騎常侍黃門侍郎太宗好持論與公卿言必往
復詰究洎諫當降慈旨假柔顔虚心聽納帝優詔荅
之皇太子初立上書宜授以良書娱以佳賓使聽所
未聞覩所未見帝即敕洎與岑文本馬周逾日直東
宫稍遷侍中及征遼詔兼左庶子檢校民部尚書輔
太子監國後帝惑禇遂良之言賜死文明初詔復官
爵
岑文本唐書列傳字景仁其先棘陽人祖善方後梁
吏部尚書更家江陵年十四詣司隸理父冤作蓮花
賦遂得直河間王孝恭平荆州本說止侵掠署别駕
歴侍郎專典機務封江陵縣子時魏王泰有寵文本
上疏勸崇節儉陳嫡庶之分宜有抑損帝善之為中
書令以非勲舊責重位高有憂色或勸營産業嘆曰
吾漢南一布衣無汗馬勞以文墨位宰相俸己重尚
何殖産業耶後從帝伐遼東至幽州以勞瘁暴病卒
年五十一贈侍中廣州都督諡曰憲
劉孝孫唐書禇亮傳孝孫荆州人祖貞周石臺太守
孝孫少知名大業末為王世充弟把王辯行臺郎中
辯降衆引去獨孝孫攀援號慟送於郊貞觀六年遷
著作佐郎屢遷太子洗馬未拜卒
俞文俊舊唐書列傳江陵人則天初年新豐因風雷
山移乃改縣名為慶山四方畢賀文俊上書言以女
主涖政剛柔交錯故地氣隔塞山出為災宜側身修
德以荅天譴則天怒流之嶺外後為六道使所殺
岑羲唐書岑文本傳羲字伯華文本孫累遷太常博
士坐伯父長倩貶復以薦為中書舍人時武三思用
事敬暉欲表削諸武封王者衆不敢草獨羲為之左
遷祕書少監後進吏部侍郎官至侍中初節愍太子
之難冉祖雍誣中宗連謀羲保護得免後帝見實錄
褒賞之兄獻為國子司業仲翔陜州刺史仲休商州
刺史
岑參全唐詩小傳參文本之後少孤貧篤學登天寳
三載進士第由率府參軍累官右補闕論斥權佞改
起居郎尋出為虢州長史復入為太子中允代宗總
戎陕服委以書奏之任由庫部郎出刺嘉州杜鴻漸
鎮西川表為從事以職方郎兼侍御史領幕職使罷
流寓不還遂終於蜀參詩辭意清切迴拔孤秀多出
佳境每一篇出人競傳寫比之吴均何遜焉
段文昌唐書叚志玄傳文昌字墨卿世居荆州疎爽
任義節節度使裴胄禮之胄採古今禮要數從文昌
質判所疑後依韋臯皐表為校書郎遷翰林學士中
書舍人穆宗即位召入思政殿顧問率至夕乃出俄
拜中書侍郎同平章事後授西川節度使素諳蜀利
病寬静威斷羣蠻震服太和四年徙帥荆南民有旱
不苦禱而雨雨不愁公出游之謠南詔襲南安詔使
下檄慰讓即日解去復節度西川卒於官贈太尉
宋唐介宋書列傳字子方江陵人父拱卒漳州人知
其貧合錢以賻介尚幼謝不取擢第調平江令辨民
李氏誣獄再知任丘沿邊苦塘水歲溢中人楊懷敏
欲割邑西十一村地瀦漲潦介築隄闌之民以為利
後入為殿中侍御史與包拯吳奎争張堯佐驟除宣
徽等四使事並劾宰相文彦博夤緣諫官吴奎表裏
觀望貶英州由是直聲動天下復召為御史言事益
無所顧英宗時知太原夏人數擾邊多築堡境上介
悉撤之諭以利害遂不敢動熙寧元年拜參知政事
帝欲用王安石介言其難大任且言安石好學而泥
古議論迂闊若使為政必多所變更自是數與争論
帝主其說介不勝憤疽發背卒年六十當疾急時帝
臨問流涕以畫像不𩔖命取禁中舊藏者賜其家贈
禮部尚書諡質肅子淑問義問孫恕意並仕有名
高懌宋史列傳字文悅荆南高季興四世孫十三能
文通經史百家從种放隠終南受業放竒之不敢處
以弟子行與張蕘許勃號南山三友會詔舉沉淪草
澤寇準薦之辭不起景祐中錄侯王後懌推其弟忻
得官及范雍建京兆府學召懌講授諸生席間常數
十百人仁宗命為大理評事懌固辭賜號安素處士
給良田五百畝文彦博表其經術該通有高世之行
可以勵風俗詔賜第一區嘉祐中除光禄寺丞復固
辭夢道士持素書聘為白鹿洞主遂卒
項安世宋史列傳字平甫其先括蒼人徙居江陵淳
熙二年進士除祕書正字光宗以疾不過重華宫安
世上書請往定省言甚廹切寧宗時朱熹召至闕未
幾予祠安世上書留之俱不報與吳獵善坐學禁廢
後為湖廣轉運判官未上奪職嘉定元年卒著易玩
詞等書行于世
元張之才峡州人學宗關洛不屑屑章句辨朱陸同
異甚悉以眀經舉屢典州郡(舊通志)
明傅瓛分省人物考松滋人吳元年授江西行省陳
友諒既平歴官參知政事與李善長定律令務從簡
當洪武元年上郊廟議時京師火四方水旱相仍帝
諭修省瓛以天心仁愛為對因以調爕有乖引罪自
居於是詔中書省及臺部集耆儒講求弭災事宜
唐本忠分省人物考監利人洪武初舉經眀行修授
京山教諭建學育士甚有創始之績孫素景泰癸夘
舉人知崑山有惠政拜南監察御史羸馬敝衣為時
稱尚
王賢字希昭明一統志江陵人洪武初入太學與友
王讓同居讓幹辦往江南以銀十兩衣一箧託賢收
之未幾賢除鹽城令讓回除泌陽令尋卒後十餘年
賢致仕還家以所寄物與讓子不受曰吾父彼時安
有此物賢固與之其子啟封見父故衣乃泣而受
張武遠安人洪武甲子舉人授鳳陽府同知有冰檗
操卒于官宦槖蕭條不能歸葬事聞詔諸道奠送還
里(舊通志)
謝恭宜都人洪武中由貢累官浙江道御史清廉明
肅考績稱最以親老告歸行李蕭然侍郎高啟贈以
詩
鄧之和字以行監利人姿儀瓌偉補國子生高皇見
而竒之授福建右布政使賜以襲衣重衾寶鈔士𩔖
榮焉和益感奮典藩政弘達經要君子以為知體坐
奏事受逮久之事白復官未仕卒
艾良字楚善監利人沉静寡言於物無忤時詔廷臣
各舉所知御史裴汝器薦良遂拜監察御史擢詹事
府丞尋轉大理寺丞以詳慎稱
趙緯字大經監利人性明敏嘗為大興教諭靖難初
留守北平歷陞按察司副使以言事調浙江先是仁
宗在東宫緯忤旨及仁宗立入覲謫嘉興典史沒後
憐其忠賜祭葬(以上舊通志)
劉傑分省人物考江陵人永樂十二年舉經明行修
擢吏科給事中彈劾無所避尋補雲南布政司參政
興利剔弊民夷翕服謝政歸家甚貧時論賢之
李志楚紀松滋人永樂中舉人拜監察御史剛毅執
法宣德間屬國朝貢不至命志擊之志奏曰古者馭
夷来不拒去不追今朝貢雖缺遽加以兵非懷遠之
道遂罷兵
裴綸字景宜監利人璉次子永樂十九年進士廷試
一甲第三人與劉球最善嘗忤王振振以他事中球
罪並厄綸不得朝謁英宗一日顧問曰白面翰林裴
綸安在振始不敢加害景泰初補山東左藩劾罷鎮
守太監覃廣後贈禮部尚書諡曰文僖(舊通志)
劉昇字成之監利人令巫山舊有茶税昇不欲自染
乃輸税於府邑為峡口要道民苦遠送昇出金募人
應役而民力少紓邑人祀之
徐貞遠安人永樂間由歲貢授渭南令調翼城隨上
親征有功陞雲南霑益州同知時母總管與土知州
搆隙地方騷動貞親詣貴州水西宣慰安民二年方
解釋
陳鑰字孔貞夷陵人少讀易至遷善改過句遂慨然
為善過二格晝所為夜焚香記之好施與周人之急
屢焚其劵後仕榮藩四子五孫登仕版者六人(以上舊通)
(志)
張純分省人物考字志忠江陵人永樂辛丑進士宣
德初授監察御史值歲大旱乃捐銀帶脱簮珥易粟
為粥活民正統中擢監察御史上言十三事悉從之
廵撫畿内風紀大振入掌南京都察院擢兵部尚書
李愷分省人物考江陵人景泰癸酉舉人知永新縣
有梅花峒頑民梗化不供賦役愷至單車詣峒諭以
利害人皆感化擢吉安同知
戴賓楚紀字彦邦荆州人天順甲申進士任南京刑
部主事獄無冤滯歴四川按察僉事豪右侵地悉正
版圖征白草寨克之陞備副使以憂歸
劉懋分省人物考字勉之江陵人成化壬辰進士授
刑科給事中值汪直用事懋首劾之尋諭昭德貴妃
專寵廷杖詔獄出為浙江僉事丁憂歸不起家居數
十年足跡不入城市
趙鑾分省人物考字廷振江陵人成化辛丑進士授
大理評事廉恕詳審陞雲南僉事土官及掣肘難治
者皆寘於法勦平箐寨建昌與南詔相仇殺鑾躬往
處分士論偉之
劉渙明一統志江陵人成化辛丑進士令鄱陽眀毅
有為築隄捍水長數千丈護田數千畝鄱民頼之以
督役疾卒民立祠祀
汪瑄分省人物考字德卿江陵人成化甲辰進士初
令華亭擢監察御史時閹李廣敗太宰屠滽以為不
必深究瑄疏劾之數其黨護及壊選法數事後廵松
江貪墨者屏息
蔡暹楚紀字文輝江陵人成化辛丑進士知泰興有
謀殺叔母事無左騐屢詰不屈時方霽忽雷大聲侍
者股慄給之曰後跪者為誰其人驚顧即所謀殺者
遂伏罪人皆神之召補太㒒寺丞
李昂明一統志江陵人少有才名初知長寧尚書周
洪謨稱之曰長寧得賢令四湯行以善政胡諒克惠
民朱思眀賢能昂則兼而有之考最陞潼川知州
劉悦江陵人懋子弘治癸丑進士由郎署歴蘇州知
府居官廉慎解組歸優游林泉與物無競後裔俱能
世其家學(舊通志)
朱志榮夷陵人正德戊辰進士官御史直聲震一時
以忤旨坐貶雖數罹憂危而風槩凛然不為稍屈
李夢祥字幼徵監利人嘉靖乙未進士為温州司理
執法有聲時宰欲於城中鑿河環其府第祥持不可
遂誣以他事五年始轉工部主事尋出知思南時苗
攻思南急祥竭力捍禦思州石阡皆䧟思南獨存
曹忭字子誠江陵人嘉靖辛丑進士選庶吉士累官
雲南廵撫至性孝友内外無間
劉良寀字寅之監利人嘉靖癸夘舉人具經濟才令
遂平轉成都府同知值龍州上司薛兆乾憑險干紀
會兵進剿奉檄督餉詗得要領遣信使入巢獲渠以
獻境内底定錄功陞守龍安解組歸家法嚴整足為
矜式(以上舊通志)
蕭大賓分省人物考字敬夫先姓陳江陵人嘉靖甲
辰進士以直節自負初授上虞令治行卓越選御史
糾彈不避權貴擒巨猾鄧玉塘歴官藩臬所至民德
之以副都御史廵撫雲南賑荒歉正嫁娶民俗丕變
發總鎮沐朝弻不法事羣黨悉治以罪陞工部侍郎
張居正三楚文獻錄字叔大江陵人幼稱神童嘉靖
丁未登進士高第選庶吉士已酉授編修時少師徐
階在政府見居正沉毅淵重深相期許首輔嚴嵩忌
階諸善階者皆避匿居正行意自如甲寅請告歸卜
築小湖山中益博極載籍通當世之務庚申以右春
坊中允管國子司業尋進諭德侍講裕邸引經執義
廣譬曲喻詞極剴切莊宗立累進禮部尙書兼武英
殿大學士首陳省議論振綱紀重詔令覈名實固邦
本飭武備六事上嘉納之會俺荅請入貢通互市衆
議藉藉居正力贊成之自是西北邊無烽火警水陸
屯田皆墾治乃以建極殿大學士加少師兼太子太
保神宗嗣位居正為首輔疏言培養君德開導聖學
為第一要務因請行日講採古帝王善可為法者八
十一事惡可為戒者三十六事繪為帝鑑圖說上之
六載考績進中極殿太學士時歲比不登上屢詔賜
民田租而郡國奉行不力居正請責有司加意牧養
凡逋久賦重度不能輸者悉除之又言京通儲粟足
支八年獨大帑無羡金而民復苦輸將請將眀年漕
糧改折十之三足國裕民一舉兩得上善之有詔修
慈慶慈寧宫居正言兩宫規制甚備不宜時絀舉贏
亡何居正父卒累乞守制不允再疏乞歸襄事訖即
敦廹還朝時上漸備六宫太倉金帛多所宣進居正
言財賦有限使積貯空虚一旦有四方水旱之災疆
場意外之虞可為寒心因進戶部錢糧數目請置座
隅又請罷鑄内庫大錢停蘇松織造及修武英殿工
上多曲從又請令翰林官分番入直質問經義陳說
理道又奏屬儒臣纂輯累朝寶訓實錄分𩔖成書以
經筵之暇進講一日上御文華殿講訓錄畢以南京
給事中傅作舟疏進覧因言大江南北大饑或相聚
為盗即如訓錄中所載元末之亂亦始於此乞盡蠲
積逋責各官發贖鍰倉糓以惠窮民又請量入為出
宫中費用及服御可减者减之賞賚可裁者裁之若
濫施僧道不如予吾赤子上為感動旋加太師上柱
國未幾居正病四閱月不愈訃聞上愴悼輟朝諡文
忠遣官營葬後以言官追論於是奪居正封誥諡削
諸子官籍其家敬修自縊死嗣修懋修俱謫戍天啟
二年追論其輔幼主功復原官予祭葬仍行議諡房
屋未變直者給子孫奉祠居住懷宗初復二廕給誥
如初
龔大噐字容卿公安人為諸生拓落有大度嘉靖丙
辰成進士授刑部主事歴官河南布政使平易近民
不為矯激所至多去後思性儉樸俸餘常分給族之
貧乏者年七十致仕歸子仲慶官監察御史(邑志)
雷以仁夷陵人嘉靖已未進士歴陕西布政秉正不
阿以清介冠天下居官布衣如寒士致仕歸囊無餘
物子五人衣食粗給而已(舊通志)
鄭重威字子修監利人嘉靖壬戌進士授遂寧令值
歲大祲盗起發粟賑貸擢戶部郎陞臨安知府條陳
五邦寧遠等州事宜如其議恢復故土幾十里累陞
雲南右參政
王篆字紹芳夷陵人嘉靖壬戌進士歴官總憲吏部
左侍郎有經世之略張居正以天下才推之京師號
為鐵御史
潘彦富字龍淵監利人亢直不阿初任上元丞以清
操著陞潞安府判
張汝濟字澤民江陵人隆慶戊辰進士累官都御史
每入署必焚香告天杜絶私交及撫閩朝鮮告警往
平之佐大司馬泛海征倭皆有戰功旋告歸築萬玉
山房終老孫中柄懷宗庚午舉人曾孫之增領康熙
已酉鄊薦
張楚城字釐卿江陵人隆慶戊辰進士初令吉水歷
兵刑吏三科因劾張四維邪僻上嘉其忠直分廵臨
鞏按察山西皆有惠政歷遷雲南布政使晉太僕卿
楚城長於詩賦其教民紡織詩有自今七夕秋風起
吹落孤城織女多之句人傳誦之
易文簡夷陵人隆慶庚午舉人官評事好學深思性
極友愛而起居有體子弟非衣冠不敢䙝見
姜竒方號守沖監利人隆慶辛未進士嗜學力行不
逐時趨初令宣城轉倅杭郡遷都勻守終轉運皆以
治聲著
陳忭字衡岡江陵人萬歷癸酉舉人授南川令舉卓
異擢監察御史有目擊時艱條陳銓政請立東宫諸
疏入侍經筵召對切直以終養歸
陳彦字晉所監利人中萬歷癸酉舉人性曠達善談
論㢡掖後進人樂親其教益令金堂值歲旱助民灌
溉是歲仍稔知廣安州所在稱治
李槩字斗池遠安人博學善屬文膺里選入北監為
高拱所器重令四川開縣決滯獄多所平反致仕歸
貧不能具田宅
翟言字養默遠安人登里選令富順遷瓊州别駕時
海寇竊發言身自招撫郡賴以安
黃家桂江陵人萬歴丙子舉人令湄潭歷二郡司理
刑清訟簡兩地祠祀之
鄧炳字其文監利人萬歷庚辰進士授上海令剖決
如流邑瀕海隅颶風作水溢民居炳全活甚衆性尤
憐才禮士多所識拔歴補常熟長興擢戶部郎有鹺
商以千金請峻拒之(以上舊通志)
張敬修三楚文獻錄字炎州文忠長子萬歷庚辰進
士授禮部儀制司主事籍没命下刑部侍郎丘□等
至荆於酷暑烈日中掠治慘烈因諷以誣所不快且
旁摭荆大姓敬修獄中報□書有先人在國數十年
賞賚之外無私入賜第之外無别椽剛介之節海内
共知等語□得書考掠愈急敬修乃咋血為書報諸
鄊人決計一死以快怨者之心怨者謂時相張四維
也張為居正薦居政府至是傾擠無遺力敬修投繯
死事聞詔留田千畝室一區贍其祖母並下詔切責
當事失罪人不孥之義自是事少解懷宗即位復敬
修官以旌其孝還居正二廕孫同敞廕中書舍人後
殉節
張懋修三楚文獻錄字斗樞居正第四子庚辰進士
殿試第一人授修撰積書好古清約如寒素中遘家
難冤憤投井不死不食者累日又不死遂脫屣一切
日抱其父手蹟每有感觸則嗚咽哭不成聲懷宗時
公論昭雪年八十卒仲兄嗣修丁丑榜眼齊名一時
李元實字士貞監利人萬歷丙戌進士歷戶部郎陞
守鳳陽遷福建備兵防海當日本彭嶼之衝殫思籌
畫無間晝夜竟以勞瘁歿官子孝廉逢時往扶櫬歸
惟圖書數箧而已(舊通志)
袁宗道三楚文獻錄字伯修公安人萬歷丙戌會元
選庶吉士授編修歷官至右庶子時國本初定盡心
啟沃年四十有二卒以光宗東宫舊學贈禮部侍郎
宗道在翰苑當詞章盛行之日力排俗學於唐好香
山集於宋好眉山詩文嘗名其齋曰白蘇年雖不逮
而公安詩文一派實自宗道發之
雷叔聞字實先江陵人幼負雋才為諸生淹通經史
登萬歷戊子賢書學益博令蜀縣治尚風力豪右屏
迹改江南司李陞景東府丞後歸惟讀書城東别墅
(舊通志)
陸師贄字岷源江陵人萬歷戊子舉人兄懷贄弟宗
贄先後登賢書師贄負經濟才監司都邑大事常就
諮之令江安入為監察御史時逆璫擅政師贄與楊
左諸人切齒璫黨胡芳桂疏劾之有東林羽翼楊漣
密友之語即日落職歸尤留心江陵隄防流寇䧟荆
師贄舉家渡江避難憤鬱死
尤大冶字恕甫江陵人萬歷戊子舉人知光州救荒
活數萬人遷懷慶同知會福藩之國河南北造柵厰
八處需用十六萬金大冶督其事每厰費銀才四千
民不苦役歷官慶遠守著有江陵水害說
李華國字含章江陵人少穎秀強學力行為士林師
表萬歴戊子舉於鄉子世恪端方博洽順治丙戌鄉
舉任鳳陽司李治聲丕著孫震孫順治乙未進士授
吏部主事丰采凝峻卒於官
楊逢時號春宇江陵人潛心理學制舉藝力追先正
中萬歷丙子解元壬辰成進士歴官清廉仕至提學
副使有冰鏡之譽仕宦二十年歿之日家不能具含
斂清望第一(以上舊通志)
袁宏道三楚文獻錄字中郎公安人萬歷壬辰進士
令吳縣聽斷明決以廉静致理踰年投劾去後再補
驗封司主事攝選事會猾吏私一姻戚已罷官仍留
之宏道廉得其奸大憤曰如此則銓柄盡歸此軰矣
白冡宰先置之法而後疏上竟以欺罔坐重辟銓曹
設刑具自宏道始主試秦中通場文皆自搜閱所取
半得於落卷中及榜出皆知名士試錄為天下第一
居吏曹二年給假歸卒年四十有三
朱光祚字上愚江陵人萬歷乙未進士初令錢塘改
授邯鄲擢吏部主事檢拔精明一時推重晉太常卿
都御史總河道卒於官(舊通志)
劉芳節字元虔宜都人萬歷丁酉鄉舉癸丑禮闈已
見收因策中議諷時政被黜與石首曾可前夷陵雷
思霈鼎峙兩人起家為史官芳節志氣不少挫賫志
以沒有詩文若干卷行世
袁致道字雪里公安人萬歷庚子舉人選荆門教轉
登封令政尚和雅不嚴而理卒於官貧無以歸士民
及上官斂金助之邑民有送喪至家涕泣不忍去者
張斗樞字天都遠安人有美才讀書不輟寒暑萬歷
丁未成進士筮仕魯山地多奥草樞買犢給墾調永
城尤勤課士擢天下廉幹第一遷南銓部
謝文錦字元中江陵人萬歷癸丑進士授行人陟御
史廵按江西有聲歷官兵部侍郎疏載名臣奏議天
啟時魏璫熖熾錦無所依附三王分封錦抗疏憂及
本國
徐鑛字大冶江陵人生而聰慧父訓甚嚴萬歷癸丑
成進士後歷任銓曹有清通之譽建陽春書院於鄉
後進多所造就歷官右僉都御史(以上舊通志)
曹大咸三楚文獻錄字元和江陵人萬歷丙辰進士
令鹽城山陽兩縣入為禮科時因倭封貢事敗言官
疏論輔臣趙志皋及張位沈一貫語多切直位以宿
怨疑咸又疏請東宫亟行大禮留中不報遂因趙南
星事去而名益重咸居家孝友築防捍水邑人德之
王曰善字天衢江陵人少孤力學萬歷丙辰成進士
令邯鄲編里賑荒課士有法行取禮部分校鄉會兩
闈一時稱為得人後陞寶尚寺正卿(舊通志)
袁中道分省人物考字小修宏道弟十歲作黃山雪
二賦五千餘言長益豪邁遍游燕趙齊魯吴越之地
萬歷丙辰舉進士授徽州府教授歴遷南吏部郎中
旋乞休後寓金陵以疾卒年五十有四子祈年字未
央舉人少有雋才嗣宗道後
謝璉字君實監利人與弟道同舉於鄉萬歷丙辰進
士授南兵部主事歴遷廣東右轄擢都御史巡撫登
莱贈兵部侍郎賜祭葬廕一子(舊通志)
金秉乾江陵人字元甫萬歷巳未會魁選庶吉士魏
璫擅政力請終養里居七年絶口不道時政懷宗初
以清望擢用歴經筵講讀晉宫詹卒官贈禮部尚書
廕一子子震出另傳
傅公朝遠安人博學謙謹由歲貢授萬年丞居官清
廉惟一僕自隨卒於任囊無餘積喪具蕭然百姓哀
之
李開國字肇侯江陵人讀書務本力行孝友子世濟
順治戊子鄉薦授廣元令持已廉潔有惠政
陳邦靖號兩峯夷陵人任閩縣晉南司城御敕褒之
有不愧金吾之語同知定州性勤慎所至有冰檗聲
鄧應捷字濟民監利人明經為隨州訓歴陞墊江令
邑有大辟百餘察其誣者數十人釋之後獻賊入蜀
強授偽職拒不受從間道逃遇前所脫者數人效死
捍衛卒免於難未幾卒子鍾岱扶櫬歸里
文安之字汝止夷陵人天啟壬戌會魁歴南國子祭
酒文章名世器識宏遠晚登政府節槩澟然年七十
子十一人
陳治紀字道立江陵人天啟甲子舉人任行唐令陞
戶部郎中𣙜税杭州奏革積弊五十餘條督餉浙西
奏免積欠八千七百餘金出繫獄四十六人
吳伯琦字調陽夷陵人初知稚州吏事勤敏擢守石
阡明季人樂從桑門教琦獨以理自勝不為所惑
夏雲鼎字四雲石首人天啟甲子舉人有雋才下筆
數千言立就嘗試地動解援引漢儒洪範五行及歴
代災異不假思索頃刻成屢困公車乃乞新野教諭
臺使者竒其才薦陞涪州牧
孟名世字翼野荆州人天啟乙丑進士令江浦泰興
二邑潔已愛民暇則與諸生課藝歸里日布衾圖書
視諸生時無異
黃光中江陵人天啟丁夘舉人令江西潔已奉公愛
民如子嘗有人以里下條銀納縣偶失於途中將鬻
妻子賠償中訪得其情即免其額人戴之如父母子
士瑍康熙丁未進士
胡克敬字孟嘗江陵人淹貫羣書嘗言學者立身當
從踐履上着腳跟立言當從經史中討本領尊德性
道問學二者不可偏廢故於考亭學多所發明孝友
義方為時推服先後從學者甚衆尊為理學醇儒
劉楷字甸方江陵人少為諸生苦讀書有膂力懷宗
丙子賊寇荆州掠沙津楷憤呼於市率義勇楊黃毛
等數十人伏東關杉橋門扼其歸路賊至楷突呼而
起奮勇直前斬一賊頭大如斗其盔甲刀劍有金嵌
八大王字楊黃毛刃十餘人沒於陣衆賊披靡去荆
圍以解
徐養心字松濤江陵人懷宗辛未進士令當塗有治
聲分校江南所得多名士丁丑授監察御史丰采澟
然疏論錦衣馬直巡方江右威惠並著
潘世標字翰鹿監利人性至孝母病癰親為吮之尋
愈博學洽聞督學董其昌甚器之由副榜令資縣潔
已愛民所簡拔多高第獻賊之亂子有穀有彛俱殉
難
李郁字無文宜都人官西城兵馬司辛酉重慶之變
浮屍蔽江郁收葬約五十有竒甲申獻賊屠城為賊
所掠遂被害(以上舊通志)
皇清文崇禧字鹿講江陵人順治時授開封府推官辨
冤理枉吏澄民乂陞工部主事錢法水利實心剔
釐河閘諸議倍極精詳以病歸
金震出字鳴遠江陵人順治三年
大兵南下定贛震出以十一月參藩嶺北時贛民孑遺十
無一二兵卒猶拷詰財物震出至力請諸將禁止
又勸各營釋歸難婦城内外白骨成丘捐貲瘞埋
不可數計虔父老至今頌之
竺鳳仞字輝下江陵人少孤與弟鳳騰苦志力學
閎覽博聞事母馮氏至孝鳳仞登明末已夘賢書
鳳騰及堂弟鳳元俱中順治戊子鄊試
戴昌運字仲平江陵人家世蕃衍詩禮相傳昌運
尤孝友力學教誨不倦次子縦癸丑進士其餘諸
子姪執經問業無不造就有成鄊中推為模範
沈延緒字文孫江陵人順治辛夘與弟延標同登
鄉薦至性孝友踐履篤實授沔縣令愛民禮士清
理訟獄慈惠丕著
李永庚字上章江陵人順治辛丑進士令新鄭地
處衝煩隨事肆應墾荒飭驛材能著聞擢御史未
任卒
曹國樸字□之江陵諸生光禄大咸第五子博學
嗜古砥礪品行以不愧屋漏自矢諸從其訓廸者
皆有濓洛關閩之傳
李沖霄字六翮枝江人世以儒業顯孝友忠信見
義敢為食貧授徒務明道義成順治戊戌進士令
清苑有古循良風
周克友字來公公安人天資敦厚順治乙未選拔
考選教習長於傳注之學一時多所造就令潛山
歴陞河州牧居官皆有惠政卒之日至不能殮州
人哀之
劉懋夏字公蕃監利人性淳篤力行孝友博聞強
記順治乙未進士任青州司理判決公平昭雪冤
誣以明慎著聞
胡年穎字玉栗江陵人幼穎異詩文雋爽援筆立
成性孝友其事大母及父母每晨必至寢所問起
居備極愉婉丁已江南補鄊試得售未幾卒年未
三十(以上舊通志)
宋學洙字長修江陵人順治丁亥進士由翰林歴
吏部文選司典試河南以母老歸養郡邑興革諸
大政當事咸就咨訪有禆地方者知無不言言無
不盡嘗考故相張居正致禍之原為辨其謗子天
成明經竹山教諭孫畬舉人息縣令
龍之繩字孝公公安人順治戊子舉人好善嫉惡
憐恤孤寡邑中利弊每剴切指陳康熙甲辰令新
會時再定邊界民疲道路之繩力為撫恤却餽遺
革加耗一意與民休息有搆訟者以理開譬往往
懷牒去甫三月以疾致仕百姓送之哭失聲云
鄧臨霄字雲卿江陵人順治丁酉舉人性孝友事
兩繼母咸得其歡心異母弟幼撫之成立邑苦隄
老更換之役霄言於大吏永為禁止又城隍淵一
帶隄毁襄水泛濫不可禦霄虔禱水為郤退得堵
塞三門修復潰決年八十八卒
周士元監利人嫻韜略吳逆變奮志從戎隨總督
蔡毓榮進攻辰龍關争先血戰追擒馬寳所在有
功部帥黎耿然深器重之薦於滇黔總制范承勲
授雲南督標守備歴陞嚴協副將嚴郡被水亟買
舟拯救先購米以備賑全活無算晉福寧鎮總兵
平巨寇高松香設沿途巡遊官以稽察非常閩東
安枕又開河通海貨殖繁興調南滇總鎮會海賊
陳君元逃亡計擒之設立砲臺修築城垣以勞瘁
卒
賜祭葬
楊之陞監利人由行伍征平吳逆隨總鎮萬赴閩
勦海寇克復海壇又出洋復金門厦門等處銃傷
左股功上優叙歴陞象山遊副因傷發乞休歸卒
蔣遠發字貽孫江陵人康熙已未進士令孝豐遷
曹州牧每決疑獄洞鑒如神兩地之民咸感服因
母老乞休色養備至遇後進恂恂恭謹郤輿馬徒
步桑梓間人皆多其淳樸
湖廣通志卷五十三
