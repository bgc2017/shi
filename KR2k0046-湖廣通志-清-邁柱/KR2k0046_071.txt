湖廣通志卷七十一
列女志
長沙府
晉尹虞二女晉書列女傳長沙人也虞始興太守起
兵討杜&KR0802;戰敗二女為&KR0802;所獲並有國色&KR0802;將妻之
女曰我父二千石終不能為賊婦有死而已&KR0802;並害
之
宋胥氏三節婦宋史胥偃傳長沙人偃子元衡有學
行為尚書員外郎並其子茂諶咸早卒偃妻直史館
刁約之妹與元衡婦韓茂諶婦謝寡居丹陽閨門有
法江淮人稱之
趙淮妾宋史列女傳長沙人也逸其姓德祐中從淮
戍銀樹&KR0309;淮兵敗俱執至瓜州元帥烏珠使淮招李
庭芝淮陽諾至城下乃大呼曰庭芝男子死耳毋䧏
也元帥怒殺之棄尸江濱妾俘軍校帳中乃解衣中
金遺其左右且告之曰妾夙事趙使君今其死不葬
妾誠不能忘情願因公言使掩埋之當終身事相公
無憾矣軍校憐其言乃使數兵輿如江上妾聚薪焚
淮骨置瓦缶中自抱操小舟至急流仰天慟哭躍水
而死
元于同祖妻曹氏妾李氏元史列女傳茶陵人父
德夫教授湖湘間同祖在諸生中因以女妻焉至正
二十年茶陵陷曹氏聞婦女多被驅逐謂其夫及子
曰是尚可全生乎我義不辱身以累汝也顧舅年老
汝等善事之遂自剄死妾李氏驚抱持之不得亦引
刀自剄絶後復蘇曰得從小君地下足矣是夕死
劉頲妻段氏明一統志茶陵人至正末紅巾賊起段
被執自沉於水賊救之得不死釋之無何賊再至驅
逐婦女叚獨罵賊死數日家人得其屍面如生有司
奏請旌表
譚拱辰妻黃氏茶陵人夫故子景星甫四歲柏舟自
矢子長教以詩書任教諭以孝行稱詔表其門(舊通志)
明袁一初妻李氏益陽人洪武戊申一初死於兵氏
年少撫孤守節不渝詔旌其門
胡勝遠妻劉氏瀏陽人夫卒氏年二十有八事姑撫
幼歴兵變不替其志年七十一卒洪武七年詔旌其
門
賀良英妻許氏益陽人年二十而寡子在襁褓舅姑
欲奪其志以死自誓撫孤成立年七十卒
朱志高妻周氏寧鄉人年少矢節子在襁褓撫之成
立卒年七十一弘治初旌門
譚時中妻張氏攸縣人年少煢獨誓志靡他永樂中
旌表
顔時用妻張氏攸縣人子霖方八月而無父氏撫教
之舉永樂癸卯鄉試官助教張孀居四十年卒年六
十有八(以上舊通志)
陳恭妻叚氏明一統志瀏陽人年二十三矢節孀居
三十六年不渝其志事舅姑承養殯葬如禮天順間
旌門
龍天衢妻洪氏明一統志天衢攸縣諸生早夭洪年
十八無子葬夫之日即墳其旁穴以死自誓隆慶間
旌表
陳繼屏妻楊氏繼屏為長沙諸生年十七而卒氏斷
髮自誓撫姪繼夫祀苦節五十餘年有司表其門
魯天惠妻龔氏湘陰人年二十二為孀婦教其孫文
成進士正統七年詔旌其門(俱舊通志)
詹南山妻雷氏三楚文獻錄湘陰人年二十六夫逝
氏冰霜節操閱七十載卒年九十六
陳廷璋妻王氏攸縣人方與廷璋訣水漿不入口者
七日子論在襁褓忍死撫孤後論能積學有立人咸
曰賢母之訓也正統九年旌節
劉欽道妻蕭氏妾馬氏攸縣人蕭年二十九馬年
十九夫故同志矢節羅洪先贈詩云人間鐡石為心
膽天上銀河洗肺肝萬歷十年廵按御史郭思極具
奏旌曰雙節
徐門六節婦善化民徐廸妻蔣氏諸生徐倌妻楊氏
徐儒妻黃氏徐佶妻陳氏徐价妻張氏先後孀居守
節朝夕哭泣誓不二天時御史按郡表其門曰一門
五節嗣後徐繼芳早卒妻黃氏亦守節三十餘年故
稱六節云
周應妻黃氏湘潭人應隨父任病不起氏年二十八
守節其遺腹子曰逢泰撫教之中天順乙卯鄉試
周廷臣妻宋氏湘潭人孀居年二十四遺腹生子輅
養姑鞠子凡四十年卒
張逵妻王氏安化人嘉靖間賊至執逵并執氏乃以
簪珥投賊脱去俄報逵被賊拷死曰夫死吾生何為
自沉池中死
楊家相妻吳氏善化人年二十六夫死子六歲貧窶
矢節終身不改(以上俱見舊通志)
唐醴生妻丁氏三楚文獻錄醴陵人十九誓志六十
年始終一節當事復其家歲時以羊酒旌之年八十
卒郡倅周良會為之作歌其詞曰唐家婦丁家子十
七入君門含羞未見齒唐郎棄妾何太早十九為君
服素縞君懷磊落有至寶義不舍君瓊玉槁耳可斷
鼻可截有髮難解當時結醴泉潺潺清可潔瀹我肺
肝澡我節木棉彈碎瀟湘雲寒機織落梅花月妾本
未亡人閉戶不管秋與春荆釵擁髻無慚面畱取重
泉一見君
劉樓妻袁氏三楚文獻錄醴陵人年十八適樓甫三
月樓卒舅姑老其家益落父球知女志給田以贍蔬
食素衣卒年六十六
吳道東妻陳氏長沙衛人年十六歸吳生五年而寡
孤孀苦節敬事翁姑鞠育幼稚艱難百折厥志不回
成其子景朝仰承世業歴四十餘年如一日也
貞孝女龔氏安化人年十四許字李信信夭氏誓死
不適人年七十五以貞孝終於室
王道純妻譚氏茶陵人適道純七年道純得末疾十
二年不起恐舅奪志手製一衣密藏小刀其中嘗語
夫云吾有衣在勿憂也夫不解及夫殁服所製衣取
小刀自刎
蔡立大妻劉氏益陽人立大舉於鄉未仕而卒氏年
十九守節教其子若孫向學年七十萬歷間詔旌其
門(以上舊通志)
曹道妻羅氏明一統志道益陽諸生年二十四卒氏
守節五十餘年雖至親相見不踰閫閾萬歷元年有
司奏聞旌表
蔡文光妻陶氏寧鄉人光年二十六以苦學早世陶
事姑撫子盡其道負性嚴正閨幃肅穆卒年七十
彭應樞妻譚氏茶陵人應樞為諸生夭殁生子俱殤
族人欲奪其志譚堅拒歸依仲兄養母年八十六卒
譚紹先妻陳氏茶陵人紹先為諸生有聲早卒氏撫
孤守節偹嘗艱苦訓子成立
黃昌妻蔡氏寧鄉人昌夭殁氏哀毁數絶夫既葬一
夕自經以殉是夕黃生塜裂遂合葬里中士大夫為
刊碣表之
楊才英妻胡氏寧鄉人為左兵所執叱解衣氏大罵
搶地曰吾大家婦豈辱於汝當速殺我賊怒剖其腹
數日不腐里人哀而殮之
石麒妻周氏善化人農家婦也年二十二而寡隣家
謀於姑欲奪其志氏慟絶復甦甲申春左兵肆掠被
執語同行者曰我必不辱行經龍潭洞投潭而死(以)
(上舊通志)
文毅曠妻陳氏湘陰人毅曠卒於軍有質其父以求
之者氏佯許諾至一宿河奮躍自沉
謝君揚妻張氏湘潭人年二十三而寡蓬垢號泣廬
墓三年後兩子早卒所抱孫亦夭氏單孑一身事姑
盡道後遇獻賊餘黨屠戮闔門遇害
黃廷用妻楊氏湘潭人年二十生子而廷用卒氏矢
節靡他廷用之妹曰桂未笄顧嫂寡姪弱亦誓不適
人嫂姑同心以老縣令額其門為雙烈云
曾仲升女湘潭人獻賊執其父將殺之女出荆榛間
紿賊曰汝釋吾父吾隨汝去賊信之父得釋女至營
復紿賊遣婢歸取金婢亦得釋其夜自縊家人求屍
葬於梅花園
蕭九成妻章氏善化人祖應奎孝廉父澄亦名士九
成邑諸生獻賊之亂氏度不免以所生未晬兒斐授
婢曰吾名家女義不受辱爾為我撫之及夫婦被執
章竟罵賊被殺(以上郡志)
皇清譚伯生妻陳氏茶陵人年二十二為賊所逼攜子
投澗戶中賊搜獲之義不受辱奪刀自殺順治十
一年旌
陳蕃女勝貞茶陵人年十五為賊所執復執一僧
使負女從行至百丈潭女紿僧曰我姑徐行可乎
僧信之遂躍入潭中死越三日屍浮水面顔色如
生
汪天溥妻魯氏天溥瀏陽諸生康熙十五年六月
氏避寇罏烟洞遇賊被執誓不受汚遂遇害康熙
二十年旌(以上舊通志)
高位妻龍氏文首乾妻邱氏邵某妻張氏醴
陵人居相隣竝康熙已未同避寇胡家壠約曰吾
三人良家子也脱遇賊辱身而生不如死後遇賊
將執之連袂投水而死
丁賜第妻周氏善化貢生周儉女賜第家貧早夭
氏將依其兩兄以終嫂氏勸改適氏正色拒之嫂
曰第覓婚孤嫠何能為未幾媒氏果有成言氏遂
雉經以死
趙白玉妻譚氏寧鄉人年二十四而寡矢志撫孤
孤爕娶妻而夭復撫其孫忍饑以哺襁負以織聞
者哀之
陶士偁妻蔣氏湘陰人年十六遽失所天無子一
女復殤孤惸至老矢節皎然
葉某妻胡氏長沙人夫某為伍伯早夭氏年未二
十哀毁骨立越七日竟自刎死
張某妻朱氏江西人寓居於攸年二十寡居自營
一土室寢起其中嘗竟日不舉火嚴冬積草禦寒
如是者積三十九年歸全之日火光繞室遠近歎
異縣令高暨陳表其墓
許右章妻劉氏遼東人年二十歸許遂為湘潭人
無子為右章置妾右章賈衡陽斃於盗母欲奪其
志氏割左耳自誓奉姑守節以終
丁芭邦妻何氏益陽人年二十一而寡無子以姪
盛綸為嗣奉姑盡孝藿食鶉衣自甘苦節
黃自色妻王氏長沙人年二十七而寡艱苦守節
事姑克孝子鞏撫教為諸生年八十一(以上郡邑志)
舉人蔣之棻妻黃氏湘陰人年二十九之棻卒於
粤氏毁容矢志姑年已九十兩目失明晨夕䑛之
復得見物人以為孝感所致子常尊邑諸生康熙
三十年旌
蔣效儒妻胡氏湘陰人年二十一而寡矢志守節
奉姑鞠子康熙四十七年旌
唐公弻妻姜氏湘潭人公弻卒氏年二十八歲丙
寅賊兵肆掠懼汚投池中家人救免翁君卿年九
十餘奉養無間子孫皆列庠序能文章康熙四十
七年旌
吳士觀妻馬氏湘潭人士觀卒氏年二十既斂閉
戶自經娣雷驚救得免撫教二子皆為邑諸生康
熙四十七年旌
廖登宸妻唐氏醴陵人年二十八而寡課子孫勤
學竝列黌序治家有條紀内外嶄然年八十一終
康熙二十五年旌
尋諸妻首氏瀏陽人家貧寄居平江之茅嶺有姚
益者居相鄰近諸出而益入且挾利刃脅之氏厲
聲曰頭可斷身不可辱益遂殺之康熙四十三年
旌
温逢光妻徐氏益陽人年二十六而寡守節撫孤
尤嚴於課讀其舅孝廉世儒有藏書數篋常泣指
語孤曰手澤如新願善承之康熙四十八年旌
諸生唐大年繼妻俞氏善化人年二十九歸大年
甫週而寡前妻之子如璠生七齡矣氏撫之如巳
出姑卧病久奉饘粥藥餌未嘗去左右康熙四十
八年旌
王之藩妻賈氏湘鄉人孝事舅姑年二十三而寡
舅姑繼殁縞素終身康熙四十九年旌
諸生易道生妻鄧氏湘鄉人幼通文藝蚤寡葬夫
之日土寇突至氏持刀誓死賊義之戒弗犯而去
孝於舅姑存殁無失禮康熙五十年旌門其子
正言亦以孝義旌孫為邑諸生者二十六人氏
年至九十六而終
張元煇妻章氏湘鄉人孀居時年二十八孝養尊
嫜自甘儉薄二子竝承母教為邑諸生康熙五十
年旌
許國柱妻聶氏湘鄉人國柱卒氏年十八藐孤未
晬撫之成立後子婦俱蚤世復撫其孫課以經書
孫三人竝邑諸生氏年至九十康熙五十年旌
劉鉉生妻郭氏湘鄉人年二十五而寡舅姑憐其
少諷以改適氏截髮毁容誓心靡忒子鴻修貢太
學康熙五十年旌
葛之光妻李氏湘鄉人年二十八而寡子世璽甫
一歲氏奉姑鞠子守節五十二年卒年八十康熙
五十年旌
甘士俊妻李氏長沙人早寡家貧敬養舅姑撫教
孤子完節以老康熙五十一年旌
文其蔚妻張氏醴陵人年少惸獨皓首完潔康熙
五十一年旌
蕭楷妻趙氏長沙人年二十六而寡終身不苟言
笑事姑以孝聞康熙五十一年旌
劉宗唐妻柳氏長沙人年二十四而寡姑遘疾氏
左右扶護久而彌謹吳逆殄滅家慶再生氏檢宗
唐在時債劵悉還其人鄉里以為德康熙五十一
年旌
謝啟元妻李氏攸縣人年二十六而寡撫孤完節
康熙五十五年旌
李象珠妻王氏象珠湘陰人以歲貢生任衡州訓
導娶氏於衡州氏年十八至二十五而寡粹節無
玷子觀清為諸生蚤世孫天桂舉康熙辛卯鄉試
第一氏以夀終康熙五十七年旌
劉鐸妻蔡氏攸縣人年二十四孀居茹荼砥節康
熙五十八年旌
蕭明銓妻周氏益陽人年二十三而寡守志撫孤
竝得成立康熙五十八年旌
熊超妻鄧氏益陽人年十八歸超二十三而寡事
舅姑盡孝課子聲聞由明經任平江訓導康熙五
十八年旌
黃日䢰妻周氏湘陰人日䢰卒氏年二十四哭泣
盡哀喪葬盡禮撫遺子慈且嚴每發篋課讀涕泗
橫集曰此汝父遺編也苦節六十三年雍正二年
旌
朱之辰妻王氏江南人父廷璧湘陰主簿締姻於
邑之朱氏遂以女歸之辰年二十六之辰夭殁養
姑課子孀居五十二年雍正二年旌
劉雲鳳妻蕭氏湘陰人年二十六而寡事兩世姑
嫜孝養無缺婦王氏亦年少孀居矢志靡它稱一
門雙節雍正二年旌
諸生曹廷濬妻卜氏益陽人夫早世翁姑繼殁而
祖姑猶在氏事之三十五年克盡孝道鄉里稱之
雍正二年旌
趙明昱妻劉氏益陽人年二十三夫故誓以身殉
姑抱三歲兒泣曰汝死此兒將誰寄乃止苦節終
身子文拔邑諸生雍正二年旌
戴而藻妻周氏湘陰人歸戴數年舅姑皆殁又數
年而寡年二十五矣卜宅兆潔蘋蘩督課兩孤竝
列黌序雍正三年旌
易廣生妻殷氏湘陰人氏與夫同庚自幼結婚及
長而易氏中微其父母欲寒盟女聞而傷之吞一
環氣垂絶以救再蘇遂得嫁廣生廣生又夭父母
屢欲奪志截髮毁容哭於新阡涕淚著樹樹為之
枯里嫗有周其貧乏者拒不納以女紅自給年至
八十有二雍正三年旌
柳同一妻金氏長沙人年二十八而寡甘貧矢志
姑耄而病氏委曲孝養撫孤姪一如所出課子鳳
舉道兼嚴父雍正三年旌
劉學孔妻譚氏善化人年二十三而寡孀母藐孤
相依為命歲丙戌疫癘大作比隣無得脱者氏母
子無恙人謂貞節所感雍正三年旌
黃士珍妻劉氏善化人士珍卒劉年二十九事兩
世姑嫜能盡孝道撫教孤子成立尤嗜善好施振
䘏貧乏歲歉嘗出榖平糶雍正三年旌
謝昌裔妻唐氏長沙人年二十九而寡昌裔弟欲
奪其志氏誓死明心家貧甚織紝自給二子亦負
擔市門易升斗供子職焉雍正四年旌
諸生陳鶴年妻何氏湘潭人年十八鶴年夭逝誓
以身殉家人屢救免矢節孝養遠近稱之後疾革
以姑老不克終事深自悼痛姑撫之吞聲而絶鶴
年故河督侍郎鵬年之弟也雍正四年旌
黃夢弻妻楊氏寧鄉人年二十而寡事姑以孝聞
課子之煊為邑明經雍正四年旌
諸生曾德教妻歐陽氏益陽人德教慱學能文卒
時氏年二十八姑老子幼兩世交頼婦職無虧姑
譚年入十恩例賜肉帛孝養彌謹雍正四年
旌
曹耀祥妻曾氏益陽人年二十八耀祥卒鄰嫗諷
其改適時兵燹後燃松脂照夜曾指而泣曰姑殁
舅老兩孤竝幼吾嫁曹氏與此火俱滅矣言訖長
號而起鄰嫗亦感慟守節四十五年年七十三雍
正五年旌
魏耀祖妻劉氏益陽人年二十一而寡紡績養姑
教子世符為諸生雍正五年旌
莫簡蔭妻曹氏益陽人年二十七孀居白首無玷
吳逆平氏率先輸賦願常享昇平里中謠曰莫氏
婦賢輸租最先焚香一炷祝太平年雍正五年
旌
羅蔚妻譚氏攸縣人年二十八而寡勵節撫孤一
經課讀躬勤紡績以佐膏火孤子國珠登雍正元
年進士任郫縣令雍正五年旌
李枝芳妻黎氏長沙人年二十夫故養姑教子始
終一節雍正六年旌
楊有德妻蕭氏有德為長沙右營把總卒時氏年
二十八引刀自刺不殊家人救之事翁姑克盡孝
養教子成立女適任可鳳亦早寡母子竝以節著
雍正六年旌
諸生黃光璉妻許氏寧鄉人年二十六而寡事姑
王氏以孝聞撫遺孤得成立守節五十一年雍正
六年旌
監生鄧裔坤妻黃氏寧鄉人孀居年二十六矢志
撫孤治家嚴肅閭里貧乏者周之雍正六年旌
諸生王德俊妻盛氏益陽人性至孝德俊祖母劉
卧病不能榖食氏以乳哺復匿兒他所恐劉聞啼
聲年二十四德俊早世吳寇掠益陽氏與姑避匿
山谷逢虎不害子二人皆貢太學雍正六年旌
徐日豫妻陳氏徐日復妻曹氏益陽人姒娣俱
年少勵節雍正七年旌
曹泰賢妻鄧氏湘鄉人年二十二而寡矢節奉舅
姑雍正七年旌
熊應台妾李氏益陽人年十八為應台側室閱九
年而寡子幼撫之成立好善樂施鄉里稱之雍正
七年旌
郭宏受妻張氏益陽人年少砥節後為孤子娶婦
子夭婦亦禀承姑志雍正七年旌
曹景衞妻劉氏益陽人年二十五守節盡孝於姑
雍正七年旌
諸生劉楚英妻謝氏攸縣人年二十九而寡以節
孝聞雍正七年旌
歐陽象清妻王氏湘鄉人年二十七夫卒孝奉舅
姑鞠育孤子雍正七年旌
夏茂秀妻褚氏攸縣人茂秀赴童子試卒長沙氏
年二十五貧苦守志人尤難之雍正七年旌
賀郊芳繼妻歐陽氏湘鄉人年少矢節能孝養其
姑有前妻遺女愛之如巳出及嫁命其子珂分畀
二十畝雍正九年旌
諸生蔣之蓉妻彭氏湘陰人年二十一而寡姑老
且病遺孤僅三月氏仰事俯育苦節五十三年雍
正九年旌
羅文清妻朱氏醴陵人年二十一而寡矢志堅守
以完節稱雍正九年旌
監生楊枝亨妻黃氏湘陰人年十六歸枝亨越二
年而寡舅姑以哭子致疾卒喪葬如禮子茂榮撫
之成立雍正九年旌
黃煌妻喻氏寧鄉人年十八孀居無子撫姪建基
為嗣以苦節終雍正九年旌
衡州府
元李興妻趙氏衡陽人年十六適李至年二十八興
戍交趾死於陣撫穉孤寄人籬廡下織笠自給以節
終子世英亦以孝行聞(舊通志)
明曹受興妻陳氏衡陽人洪武十二年受興病劇即
對夫剪髮誓不他適時年二十九孀居茹荼紡績以
給二孤有司奬之
蔣閶妻鄭氏耒陽人永樂間閶以鄉舉任訓導卒於
嶺南氏扶櫬歸葬畢囑其子曰努力繼父志遂入室
自縊
易子逹妻曾氏衡陽人幼讀書曉大義歸子逹生子
思銘會晬日夫曰我有痼疾脱弗瘳若肯撫是兒以
終乎氏泣曰上天鑒臨敢有二志越二年而寡毁容
不出戶庭教子垂成子又夭撫孤孫志魁年九十二
終正綂二年旌節
彭應祖妻周氏年十八適彭七年而應祖蚤世有子
方嬰孺恐父母奪志乃自髠以節終永樂間特表其
墓焉(以上舊通志)
朱衡妻王氏明一統志衡陽人宣德中衡以進士卒
京師氏年二十五剪髮誓死竟以哀毁卒
湯思文妻劉氏衡陽人年十九湯殁無子家貧舅將
奪其志氏走夫塋號泣絶食乃止後以節終
甯志讓妻譚氏衡陽人宣德中志讓卒閱四月而氏
始生子年二十八斷髮毁容撫育孤子以夀終
甯代伯妻伍氏衡陽人適甯不見荅且命改適氏泣
曰婦工婦容誠無所有禮婦人無再適孑居數十年
尤能事夫以禮年逾七十而殁
杜彦祥妻鄺氏臨武人年二十四矢節天順中獞賊
來寇鄺被執拒罵見殺後立祠祀之(以上舊通志)
蔣志泰妻梁氏明一統志衡山人年二十適蔣生一
子甫七月志泰卒家貧守節事姑盡禮天順初旌門
董惟嶽妻歐陽氏明一統志衡山人天順間賊衆攻
焚其廬惟嶽闘死氏悲痛且懼見辱遂投火中以殉
知縣鄭冕給轊櫝為文以祭
羅旦妻張氏桂陽人天順中峒寇猝至見逼不屈中
槊死(舊通志)
雷氏女明一綂志桂陽人父廷惠女曰毛姑天順中
獞猺攻破藍山城人民奔竄廷惠病目不能行女獨
侍父側哀哭被執欲汚之罵賊不屈而死
吳紀繼母武氏衡山人年二十五為孀婦斷髮矢志
督課藐孤五十年完節成化辛卯仲子維登經魁戊
戌季子紀成進士官浙江參政累封太宜人
李世昕妻羅氏酃縣人年二十守志撫兩穉孤寒燈
孤影歴七十年壽九十卒
李世曠妻尹氏羅氏之娣也年二十五植節撫四歲
孤兒冰操凛然成化中知縣宋璧旌雙節新安朱瑢
為傳
陳宗濟妻王氏桂陽州人事孀姑以孝聞氏孀居年
且少事姑愈謹成化間旌節孝
周志連妻歐陽氏衡陽人弘治間夫故無子時氏年
甚少家貧盡斂其粧貲奉夫柩歸窆苦節四十餘年
以壽終
曾汝朝妻王氏衡陽人適曾甫三月而寡四十年冰
操始終
趙寳妻廖氏衡陽人年十九而孀復無子執婦道無
失墜舅姑憐之以節壽終
顔宣妾王氏衡陽人宣任扶溝尉卒氏與宣妻扶櫬
歸坐卧一樓中家人罕見子長娶婦氏既老始扶杖
堂奥間其峻操如此
楊廷耀妻朱氏衡山人年十九以立節自誓母兄欲
奪而嫁之氏大慟密自檢飭向暝走江濱躍於水死
旬餘得其屍宛如生時弘治丙辰也嘉靖間知縣彭
簪修其墓祭之(以上舊通志)
陳氏女明一綂志臨武人父仕良弘治中苗寇入其
家將辱之不屈遂殺之女時年十八
劉冕妻鄧氏衡陽人正德初冕亡無嗣氏矢志守節
冕弟侍御黻再舉子以其次子為冕後鄧撫之如所
生迄於成立人咸高其誼云
陳以文妻黃氏桂陽州人正德間以文戍鎮遠戰死
氏時年二十有遺腹後生子撫育終節
陳思詩妻劉氏安仁人正德間猺賊反氏引首抗刃
不屈賊怒納熾火於氏兩袖中膚遂裂越七日死事
聞旌其門
尹文光妻劉氏酃縣人正德間寇至被執賊以刃加
氏頸脅之不屈賊怒殺之
李之芳母丁氏衡陽人事姑及祖姑以孝聞嘉靖四
十年二月雷震裂其祖姑之柩屍汁逆流氏泣吮之
裂罅遽閉人以為孝感郡人太常陳宗契題其像贊
云
張鶚翼妻叚氏衡陽人姑卒悉鬻其嫁時裝以殮嘉
靖甲午鶚翼不得預解額鬱悒以終氏年二十一悲
思哭泣積二十七年卒
蔡玉章妻歐陽氏衡陽人年十六歸蔡生越四載而
寡無子氏以節終侍御劉黻為立傳
譚元宗妻叚氏衡陽人元宗家素貧既殁而遺孤子
三人皆孩提氏時年三十撫教之至於成立嘉靖戊
午長子僎舉於鄉氏年七十六終有祭酒瞿景淳傳
鄧顒繼妻魏氏桂陽州人適鄧未朞而寡顒前妻子
甫二歲氏鞠之如已出守節數十年卒嘉靖間旌表
黃曇妻雷氏桂陽州人年二十八誓節撫孤卒年八
十餘嘉靖中廵按御史旌之
何佃妻歐陽氏妾龐氏桂陽州人嘉靖辛酉佃登
鄉薦丙寅卒氏年二十三妾龐氏年十九共寢處矢
節數十年撫佃之兄子以為後州守為建雙坊
歐氏桂陽州人適吳氏逸其夫名夫病劇氏許以身
殉及夫殁氏治殮畢泣曰吾許夫子矣遂縊嘉靖中
旌其閭
陳逢仍妻雷氏陳本載妻陳氏俱藍山人兩婦嫁
踰年而寡無子毁容完節各以壽終嘉靖初知縣陳
唐甫竝奬之
解元王萬善妻劉氏衡陽人萬善鄉舉第一既寢疾
氏年少伏牀泣曰願效死萬善叱之曰吾服道有年
令婦人殉死不祥萬善卒氏居一小樓足不履地者
四十餘年而卒事聞詔旌之其兩婢感義亦終身絶
偶云
包友榮妻鍾氏衡陽人事姑譚至孝姑嘗患乳疽甚
劇氏吮日數次尋愈後姑殁哀痛遂盲一目子世美
登鄉薦
姚遜繼妻搭氏衡州衞人年二十六夫卒家貧無嗣
氏毁容斷髮孝養舅姑萬歷間撫按給粟帛
何文宇妻袁氏衡陽人何為諸生早世氏年二十六
撫孤以節終萬歷間州守表之
王賞妻甯氏衡陽人年二十四賞殁氏有娠尋生男
氏撫教之縞衣糲食終身嘗有疾子為延醫診視氏
曰死吾夙所甘奈何示人手邑人朱炳如為傳
趙學普妻劉氏衡陽人普早卒遺腹生子良相家貧
勵節數十年如一日後良相萬歷中登進士
何悌妾董氏衡陽人悌有二妾氏無子曹氏生二子
悌卒曹改適人氏撫曹所生如已出氏年未二十何
氏有惡子謀令改適氏引刀自刎頸血濺地鄰人驚
救獲甦以節終御史錢岱奏聞特旌
易□妻楊氏陽執初妻王氏俱衡陽人早寡矢節
萬歷中監司直指表其廬
甯氏三節婦俱衡陽人甯欽妻張氏咸妻廖氏威繼
妻王氏郡丞沈鈇旌其門曰甯氏三節遂為合傳云
羅榮興妻王氏衡陽人榮興客死氏囓指瀝血以節
終
趙一鶚妻廖氏衡陽人一鶚早世氏矢節終身郡守
表之
劉經德繼妻余氏妾劉氏衡陽人余于歸三載未
有孕育為經德買妾劉氏生子銘劍踰年稱未亡人
與妾撫孤成立皆為完節云
何道坤妻劉氏衡陽人道坤為諸生早夭氏年二十
六遺孤幼矢節撫育後孤子其虛舉明經官司李
周廷參繼妻易氏衡陽人廷參卒京邸氏為絶粒稍
食菓蓏之屬經二十年人咸異之立夫姪應召為主
後家政嚴肅竟柴瘠以終
譚宗哲妻毛氏衡山人宗哲為太學生夭殁毛氏年
二十四守節十一年卒
康時昇母戴氏衡山人年二十五而寡守節教子後
其子時昇獲雋為惠來令母隨之官猶布衣蔬食年
九十終
劉恩妻鍾氏常寧人生子尚志未周歲而孤氏誓守
節養姑教子萬歷間旌表
謝恩賜妻胡氏常寧人恩賜先有羸疾氏來歸恩賜
居外寢尋夭矢節事姑終身萬歷中廵按李天麟表
之
羅文繡妻聶氏常寧人萬歷中羅攜妻泊舟月浦忽
墮水氏挽之不及遂投水死知縣陳勲為植碑表曰
明烈婦聶氏殉夫處
貞女彭金蘭酃縣人許字霍銀祖銀祖訃至女終三
年服誓不嫁事聞歲給粟帛旌異之萬歷十一年縣
令江來岷造門有謗者來岷焚香告天謗者暴殞後
彭卒邑人為置田祠祀云
周孟安妻樊氏安仁人年二十七而寡斷指刺血自
誓事舅姑擇師教子至年九十一終萬歷中旌表
李忠廉妻歐陽氏安仁人早寡無嗣矢志不二事姑
以孝聞詔旌之
汪洋妻夏氏桂陽州人洋諸生蚤卒氏常雨泣血與
泪俱姑以兩孤譬解之不為改凡七日不食死州人
悲之
彭嗣銀妻尹氏桂陽州人年少苦節至年八十四茹
荼以終曾孫守定登賢書
李孝婦臨武人名中姑適江西桂廷鳳姑鄧患痰疾
將不起孝婦聞有言乳肉可療者心識之一日煮藥
爇香禱竈神自割一乳昏仆於地氣已絶廷鳳呼藥
不至出視見血流滿地俄有僧踵門曰以蘄艾傅之
即愈如其言果甦比求僧不復見矣密取乳和藥奉
姑竟愈
鄺良讓妻陳氏臨武人名槐姐為姑吮疽邑令奬之
曾顯爵妻陳氏臨武人夫殁家益窶氏養姑教子壽
躋八十萬歷中旌表
王朝讓妻石氏臨武人年二十餘夫卒矢志不嫁終
身哀戚萬歷中事聞詔臨武令歲給帛麻銀二兩復
其家建坊表之壽八十六終
廖希韶妻唐氏希韶為藍山諸生氏年二十守節事
姑尤孝謹毁容變服終身不歸寧縣令方文烱奬之
廖宗夏妻成氏藍山人嫁朞月即孀居撫夫姪承祀
誓死靡他年至七十萬歷中旌表
鄒榮華妻楊氏衡陽人臨藍寇至氏出走突與賊遇
度不免遂赴水死後屍浮出水如生
朱英武妻黃氏英武衡陽諸生值大馬帥縱兵掠衡
陽挈妻及兩女避亂被獲縛英武將煆之氏與二女
同躍池中死越數日屍浮池面二女猶持母衣裾二
女一曰工秀生甫九齡一曰昭秀生七齡聞者悲之
彭某妻孫氏衡陽人獻賊寇衡陽氏匿複壁中賊曳
出拒不從賊斷其手氏於壁内罵不止賊怒以戈擲
之死壁中
倪民恒妾劉氏衡陽人獻賊陷衡陽氏被執賊挈之
上馬大罵不從賊怒剖其心死
鄒應昌妻劉氏應昌衡陽諸生獻賊陷衡應昌攜氏
匿石岩中賊索得之指應昌詰氏曰此汝夫乎氏欲
全其夫誑以非是賊逼之罵曰賊何敢犯我遂攖刃
死應昌獲免
劉氏衡陽諸生劉思文女許字陳某年十二遭獻賊
縱掠女竄入厠室賊誘之出女擲糞賊滿面賊以巨
石擊殺之
王啟乾妻周氏衡陽人明末為潰卒所獲將廹之氏
度不免擲磁盂碎之截其喉死啟乾悼恨旬餘亦卒
伍一盈妻譚氏衡陽人懷宗癸未亂兵猝至睨氏氏
大罵曰狗卒勿睨我速殺為幸兵試之譚抗前觸刃
死
何鳳翎妻鄒氏衡陽人年十九矢節攜孤兒避亂山
中為賊兵所執廹之不從兵怒殺其子脅之氏罵不
輟遇害裂其屍
甯文釗繼妻王氏衡陽人歸甯踰年而寡撫前妻子
如所生苦節五十餘年
王某妻寗氏衡陽人適王蚤寡無子歸於寗灌蔬養
母以節終
寗惟志妻劉氏衡陽人年二十六而寡善事舅姑孀
居六十九年一女適蔣際明年二十四夫亡隨母守
節以終
鄒承蕃妻周氏承蕃衡陽諸生承蕃卒氏年二十八
勵節撫孤孤子又為諸生蚤世周竟以煢獨終
張明修妻羅氏衡陽人年二十五明修故無子氏哀
毁遂絶粒閱十三載人疑為仙尋患疫僵卧夢神授
以藥頓愈復飯蔬三十年以壽終
歐述之妻王氏寗以道妻謝氏廖永泰妻許氏
魏宗選妻游氏王印寧妻彭氏胡竒才妻丁
氏諸生叚獻綵妻丁氏諸生張已任妻宋氏
諸生華明英妻鄧氏諸生歐陽鴻騶妻劉氏諸
生王孟養妻姚氏俱衡陽人孀居完節
鄒應遴妻王氏應遴酃縣諸生夭殁氏矢志守孤以
節終
胡遇竒妻何氏衡陽人遇竒蚤世遺孤未及齓家饒
貲産為族人蠶食幾盡何苦節益堅子國珠領歲薦
李經制妻胡氏夫為諸生耒陽人氏寡居三十餘年
内外稱之
胡鍾靈妻馬氏鍾靈為耒陽諸生有文譽而年不永
腹子紹寅馬食貧撫教律身甚嚴足不踰閫閾卒年
八十有六
歲貢生李芝桂繼妻曹氏諸生李坤妻胡氏俱耒
陽人早寡無子事翁姑終喪如禮孀居五十年邑令
竝表其門
聶文明繼妻廖氏常寧人年二十四夫殁閉戶自經
姑彭覺毁戶救之氏矢節與姑寢處一日有孤燕巢
其室經年不去人以為苦節所感院司守令皆表其
廬
彭萬理妻陳氏崔憲妻陳氏俱常寧人孀居事姑
全節邑令表之
羅永生女斗貞静貞酃縣人幼許字陳某某殤斗貞
誓不適人女弟静貞與姊相愛不欲分離亦不字姊
妹扃戶蠶績年各九十二歲卒邑人號曰雙貞邑城
西石人礄雙貞積貲所建云
羅祖慶妻譚氏酃縣人祖慶為諸生夭殁誓守節有
司時加優恤
羅祖慶妻譚氏名鳳秀安仁人適羅秀才早寡撫二
孤勵節以老按舊通志兩羅祖慶兩節婦譚氏但不
同縣檢府志亦同
李時春妾王氏桂陽州人時春以貢授郡丞卒氏矢
節訓孤孀居六十一年
黃顒妻雷氏黃廷秀妻陳氏桂陽人雷子廷秀七
歲而孤雷時年二十四家貧苦節廷秀及長娶婦陳
甫生子而廷秀亦下世陳與姑同矢柏舟之志焉州
守蔣時行表其門曰雙節
鄧仁聲妻劉氏桂陽州人夫為明季諸生郝兵陷城
碎磁盂自刎死
徐光前妻楊氏桂陽州人明末郝兵搆變見執不屈
兵斮碎其首死數日而甦後以壽終
李氏女父之立為桂陽州諸生嘗教之讀毛詩明末
郝兵陷城女扄戶自殺時年十五
鄺抱義妻何氏臨武人懷宗末為賊所執氏垢面蓬
髮紿以病疫賊懼釋之及賊退家人咸喜氏泣曰平
昔謁拜叔伯猶赧顔汗發今匿身不固以面目對賊
牽臂引裾雖免汙辱何以為人竟恚忿不食死
王某妻蘇氏名湘蘭臨武民朝宗之女年十四嘗刲
股療父疾既適王復孝於舅姑年七十餘終邑令楊
學孔表其門(以上舊通志)
張若瓊妻沈氏胡遵典妻譚氏張國秀妻王氏
丁竒珍妻史氏伍星燦妻洪氏胡价妻鍾氏
余大中妻蔣氏劉聯升妻周氏劉光璧妻丁
氏曾惟廣妻譚氏李猶龍妻謝氏媳林氏(以上)
(衡陽人)康國妻賓氏(衡山人)李在官妻鄧氏吳
鴻名妻王氏諸生譚振漢妻李氏(以上常寧人)鄭
國用妻李氏劉之紀妻王氏謝士珍妻劉氏
曹毅生妻楊氏(以上耒陽人)尹寬妻陳氏夏國祚
妻楊氏妾諸氏艾氏叚尚素妻傅氏劉有熙妻
鄧氏泗州司女子陳氏(以上俱桂陽州人)劉強讓
妻陳氏陳鳩妻蔡氏侯義旒妻譚氏陳爵妻
單氏李春榮妻段氏唐大勲妻陳氏妾李氏
張正儀妻歐陽氏福銘妻李氏圓娘周彜妻黃
氏劉淵深妻王氏蔡綰妻陳氏(以上安仁人)劉
時遇妻李氏妾羅氏彭友權妻鄺氏鄺英義妻
陳氏羅顯衮妻鄺氏(以上臨武人)彭繼新妻李氏
黃琥妻雷氏(以上藍山人)譚宗寰妻羅氏譚宗
杰妻羅氏李德崇妻譚氏譚振京妻羅氏(以上)
(酃縣人)俱以節終(以上舊通志)
皇清諸生鄒應逢妻周氏應逢酃縣人氏衡陽孝廉士
儀之妹順治戊子為紅賊所執氏引刀刎頸血濺
草間賊驚去頃之遊卒復至自抉其喉以死
諸生歐陽坤妻張氏諸生謝崇儒妻李氏諸
生陳貴卿妻李氏諸生陳嘉譽妻賀氏俱安仁
人少寡矢節鞠孤成立
雷應行妻劉氏桂陽州人成重瑯妻厲氏藍山
人廖興官妻陳氏藍山人陳文石妻李氏藍
山人成本業妻黃氏藍山人俱以節終
蘇斌妻馬氏安仁人斌殁氏輙絶粒寇至以夫在
殯不忍去被執拒且罵死於柩旁
羅明寰妻吳氏衡陽人順治九年遭李定國之亂
避匿山中為遊騎搜獲不屈赴水死
丁世昇妻左氏衡陽人世昇偕左避兵黃石邨兵
至執左竝其幼女強之行左棄女水中觸樹死(以)
(上舊通志)
羅興恒妻譚氏酃縣人紅賊壓城興恒攜家奔避
猝遇賊氏被執逼之不從置其子烈焰旁脅之氏
不顧投江死順治十三年旌
胡某妻張氏衡陽諸生張若瓊之姊其夫不才氏
事之恭謹順治五年氏聞遊卒至挈兒出走被掠
值道左有大池氏奮身投入與兒俱溺死
鄭大音女啟秀耒陽人年二十未字為遊兵所掠
赴水死七日屍浮面如生順治十年邑令給匾表
之
譚志用妻李氏李德章妾吳氏俱酃縣人順治
已丑紅賊陷酃殺其夫掠二婦以去不從賊皆殺
之邑人稱雙璧
彭大用妻汪氏桂陽州人郝賊陷城氏與姑徐氏
俱登樓自刎
曹宗謨妻何氏桂陽州人年十八與夫俱被掠宗
謨曰我歸取金贖汝可乎氏曰若去不得見我死
矣宗謨走而返顧已抗拒見殺
王士推妻蔣氏臨武人年十六適士推順治六年
隨夫避兵猝被獲不屈而死
雷大澤妻彭氏桂陽州人年二十二夫故矢志撫
藐孤遭值流離冰操愈固
羅貴華妻龍氏臨武人貴華為羇客以終氏聞自
縊
蕭孔坤女冬正衡山人幼勤操作母亡一弟甫三
歲女矢志不嫁全貞至老
副榜貢生周豐妻鄒氏衡陽人年二十八孀居孝
養舅姑食貧課子後二子洪業為諸生命圭中康
熙庚午鄉試
周郜繼妻郭氏衡陽人年二十二歸郜郜嬰疾卒
有前妻子命服甫三歲撫教成立後命服領鄉薦
曠暉妻蕭氏曠暄妻劉氏衡山人一為姒婦一
為娣婦皆茹荼守志課子成立
李開美妻周氏常寧人年十九歸李事姑克孝夫
逝子幼堅志守節年八十有四建坊旌表
蔡上萃妻譚氏衡山人少寡無子守志終身
王之位妻董氏婦李氏衡山人之位卒董撫孤
子成立為娶李氏其子又夭遺腹得孫姑婦孀居
相依為命
文煒妻楊氏耒陽人年二十而寡舅姑憐其少將
令改適氏聞之曰若奪吾志惟有死耳遂縊
周友善妻譚氏耒陽人早寡家貧守志養姑兄公
逼令改適氏斷髮毁容嘔血數月而卒
譚泰京女名考蓮酃縣人許字李氏未嫁而夫卒
謂父母曰吾李家婦也歸李以盡婦道卒成其志
胡鹿鳴妻劉氏婦曾氏曾氏之婦文氏臨武
人三世守節
楊光智妻陳氏藍山人年二十七夫故無子孀居
六十五年年九十二卒
黃常鄂妻封氏藍山人年二十一夫故子幼悉出
夫貲産付叔比子長補博士弟子叔還田及金封
却其金焉卒年八十
范景鎮妻劉氏桂陽州人年二十七而寡兩孤既
殤一女弱息瘠田數畆景鎮弟奪之復強令改適
氏不為動茹荼完操
黃廷軒妻唐氏臨武人年二十六守節備歴艱辛
撫孤成立
李必英妻張氏耒陽人必英卒號慟五日不輟姑
勸之泣曰欲守無可守欲生忍獨生乎遂投繯死
時年二十
賀逢皥妻陳氏常寧人年二十四夫病將不起遂
先自經以殉夫殁兩柩同殯見者哀之
彭道炎妻廖氏藍山人夫殁子僅匝月氏撫之成
長既納婦子婦俱早世復撫孤孫有立卒年八十
六
李國材妻鄒氏耒陽人事姑極孝姑往女家半載
憂思至憔悴聞姑病篤遂涕泣兩日而卒聞者悲
之
賀正鍈妻劉氏常寧人年十八夫病劇使人告母
家曰吾當從夫地下勿以吾死擾吾家遂自縊越
日夫殁閭里莫不悼嘆
謝義立妻侯氏安仁人年二十五孀居孝事舅姑
葬祭盡禮康熙五十年旌
張蘭妻蕭氏安仁人孝事舅姑姑病籲天願以身
代姑殁乃自刎以殉郡守顔其門曰竒孝
劉之甲妻倪氏耒陽人年二十之甲病瀕危倪泣
拜曰妾有娠幸而生男當為君守若女即相從地
下矣已生男撫之成立孀居五十年
吳正策妻李氏耒陽人年二十而寡外家誘之改
醮遂絶粒五日卒
羅鳳妻譚氏酃縣人事姑克孝夫殁矢志撫孤壽
百有三歲
鄧尚微妻周氏臨武人年二十六而寡遺孤三歲
茹荼拮据矢志不移卒年九十七
羅貴璉妻劉氏臨武人歸貴璉家徒四壁生子兩
朞而夫殁貧窶撫孤嫠居四十年雖晨不舉炊冬
無紵絮矢志不移
廖應正妻彭氏藍山人夫殁無子苦節四十餘年
蕭崇璋妻李氏藍山人年二十二夫故家貧躬紡
績以奉翁姑砥節課子孀居四十餘年(以上郡邑志)
李尚噐妻胡氏嘉禾人性端嚴一日尚噐出有族
惡某乘夜潛入氏驚起挾刃拒之惡奪刃反刺氏
遂死康熙二十八年旌
李祐臣妻詹氏常寧人年二十八守節撫孤至年
八十二卒康熙三十六年旌
劉儲霖妻單氏桂陽州人年二十夫故矢死靡他
孝奉翁姑撫姪成祀康熙四十八年旌
唐嶷勲妻劉氏衡山人年二十七夫故屢欲死殉
姑勸乃止課子欽為明經康熙五十二年旌
李任賢妻唐氏安仁人年二十九而寡事姑盡孝
撫孤成立康熙五十二年旌
雷電妻鄧氏桂陽州人年二十三守寡姑老病口
哺湯藥康熙五十二年旌
何天躍女新秀安仁人幼無兄弟誓不適人孝養
其父母父母殁盡哀盡禮新秀年至七十一康熙
五十七年旌
侯一德妻吕氏安仁人年二十九夫故矢節撫孤
事舅姑以孝聞康熙五十九年旌
侯徽妻蔡氏安仁人年二十八夫故苦節三十三
年康熙六十年旌
叚昌紀妻鄒氏常寧人年二十四孀居姑患目疾
扶侍終身不懈以節孝著聞雍正二年旌
文爾篤妻顔氏衡山人年二十七夫故孝事舅姑
尤多賑䘏之仁守節五十一年雍正四年旌
廖章妻魏氏衡陽人事舅姑孝謹夫殁撫二孤成
立雍正五年旌
成先春妻雷氏藍山人事舅姑以孝聞年二十六
而寡矢志撫孤操逾金石雍正八年旌
監生陳言妻成氏藍山人年二十五夫故孝事舅
姑撫教孤子雍正九年旌
永州府
明張伯通妻郝氏明一綂志祁陽人年十七歸伯通
未五載而寡其舅姑亦相繼下世無伯叔子嗣依父
家守節四十九年貞潔無瑖洪武十六年詔旌其門
周正琚二女翠嫦翠娥永明人洪武初為土賊鄧四
所掠女紿之曰昂山之巔吾父埋金於此往取以來
從若偕老矣賊信之至絶頂姊妹並投巖下死
張志高妻申氏祁陽人志高早世氏守志不移撫子
濬以宣德七年貢生仕江津令
胡英妻成氏祁陽人英卒氏年二十家貧甚茹荼鞠
子邑令表其門壽九十七
蔣壎妻費氏江華人適蔣三年而寡撫遺腹子復春
家徒壁立母令改志截髮自矢教子成立(以上舊通志)
鄧璉妻尚氏明一綂志零陵人年十九璉故孀居六
十四年絶無瑕玷嘉靖改元收入武宗實錄
王清妻唐氏零陵人夫早世子寬甚幼家益貧撫孤
守節五十六年
鄧希周妻唐氏零陵人年少孀居養舅姑鞠孤子節
孝兼盡
徐有為妻王氏零陵人年二十夫亡誓志撫孤父崇
德官贛州訓導寄詩勉其女云祖妣唐孺人孀操誰
與伍且喜我女嬌亦能肖我祖不愛事繁華寧甘守
清苦終始能勉旃香名垂萬古氏竟克守遺範云
夏友斌妻毛氏東安人年十九夫故苦節六十餘年
夏質妻唐氏東安人年二十八而寡家貧無子守節
以終(以上舊通志)
蔣克恭妻成氏明一綂志祁陽人克恭卒氏年二十
三誓死守孤有司以聞詔旌其門
周汝相妻陳氏祁陽人夫卒氏年二十六斷髮毁形
長號彌月嘔血死
李緒妻謝氏祁陽人年十九夫殁甘貧撫孤苦操垂
六十年
黃文妻孫氏寧遠人年二十一生子鳳方九日夫殁
刻苦守節撫鳳成長襲職副千戶
趙英妻張氏寧遠人適趙甫十月夫故遺腹生子弘
長為邑諸生氏躬紡績資師友之費卒年七十九稱
粹節云
李志倫妻文氏東安人年二十五孀居鞠子至七十
餘而卒
樂秉賢妻李氏樂延溥妻李氏寧遠人李生子延
溥方周歲秉賢早世延溥娶李氏甫生子延溥亦早
世兩世一藐孤伶仃孤苦節操彌堅
歐陽麟妻鄭氏寧遠人年二十一孀居無子或諷之
改適氏曰烈女不嫁二夫詎以無嗣得藉口耶竟以
節終
周倫妻黃氏道州人年二十四子方一歲守節事姑
教子五十餘載人無間言
文宣妻蔣氏文俊妻陳氏道州人姑婦皆年少孀
居茹荼守志知州葉文浩表為雙節
彭瑄妻李氏寧遠人年二十二適瑄二載而寡無子
或微諷之氏斥曰生不失道以相夫死當完節以見
夫再醮之流實禽獸耳言者大慚(以上舊通志)
趙龍女明一綂志寧遠人為賊所執欲犯之大罵曰
我身如玉可碎不可汚也我有死而已賊殺之
田税繼妻傅氏寧遠人税前妻生一男氏生一女税
故後正德六年寇警氏攜子女逃難計不得兩全遂
棄所生女負男以逃邑人稱之曰此女中鄧伯道也
田永隆妻滕氏祁陽人年二十五生一子甫五十日
而夫卒無所依託攜孤歸父母家撫之成立守節五
十年(以上舊通志)
林德賓妻曹氏明一綂志東安人年二十四夫故矢
志撫孤年逾九十嘉靖改元詔賜米帛
唐勝瑛妻陳氏東安人氏年二十三而孀有腹子家
故貧事姑育子人稱節孝云
陳景茂妻鄧氏東安人年二十寡操女紅以奉堂上
育兩孤邑令吳允裕表其閭
喬重妻劉氏東安人與重為夫婦者六月遺腹生女
誓不改志奉姑尤謹有司奬之
鄧任妻秦氏東安人年二十六守節婦道母儀竝著
鄉閭邑令吳允裕申請奬賚
義天誥女永明人嘉靖中為流賊所掠抗罵不從賊
以血刃恐之益以死拒遂遇害
唐本固妻義氏永明人年少撫孤父憐之命以改適
不從苦節始終當道具請受旌
申九霄妻蔣氏祁陽人氏無子而九霄有兩妾各生
一子九霄故氏撫兩孤如巳子至孫在廷登賢書氏
及見之守節六十一年壽八十有六
彭驥妻雷氏祁陽人年二十九而寡二孤子大用三
歲大行方在綳褓中氏支持門戶辛苦課兒大用以
隆慶庚午舉鄉試第一而氏年滿百歲齒節兩崇漕
臣以聞優詔旌異
唐用相妻陳氏祁陽人適唐七載夫卒剪髮納柩中
以示靡忒守節四十五年
何為妻熊氏道州人早寡無嗣守節終身
周元直妻馮氏道州人年十八孀居無子里豪有欲
奪其志者氏堅拒不移獨守一室垂四十年
陳所養妻昌氏祁陽人年二十矢節荼苦自甘姑年
八十七氏扶侍無間晨昏撫教兩孤長伯勝以明經
仕為縣令
蕭永妻劉氏祁陽人年二十二矢志撫孤既夭又撫
孫時中相依為命有司嘉奬之
謝天生妻盧氏祁陽人年二十五夫故泣血幾殞育
孤六歲又夭嗣子逢春以明經為宜章縣令
趙志倫女江華人年十八為賊所執奮拔賊刃反刺
賊賊怒支解之
鄧勝妻舒氏東安人年二十四矢節撫孤成立
喬禄妻唐氏東安人年十九孀居兩孤皆不永年撫
幼孫冰操益勵
明宗室定熥妻胡氏零陵人年少撫孤以節孝著聞
里中兩被火災氏所居獨無恙人以為報施不爽云
曾士竒妻文氏祁陽人年十九而寡無子撫妾子如
巳子有富豪謀娶氏誓死拒之萬歷二十五年恩詔
賜粟帛
陳廷策妻周氏永明人寡居年二十二守孤授室孤
又夭與婦撫遺腹孫當道奬之
陳思性妻歐陽氏妾尹氏陳邦釴妻蒲氏永明
人歐陽無子尹生子思性赴部考卒於京子邦釴為
諸生復夭殁邦釴妻蒲氏生二子皆為諸生歐陽尹
皆在兩世節母閨門肅穆
曾三聘妻陳氏祁陽人尚書陳薦之女年十六歸三
聘三聘卒慟絶復蘇服除之明日竟經旬不食從容
内寢而逝
唐京理妻李氏東安人年二十七守志無子堅操不
渝知縣朱應辰申請旌奬
胡益周妻龔氏東安人夫早世無嗣氏甘貧守志勤
瘁養姑有司以苦節表其門
周仕妻何氏道州人仕無子氏為置妾卒無子仕故
後遣妾獨居仕二弟尚幼氏以嫂鞠之次第婚娶歸
其貲産焉
蔣義卿妻何氏道州人年二十夫殁遺腹一女孀居
養姑潔清無玷年七十八
王渙然妻周氏道州人適王甫二載夫溺江水中氏
奔江滸號哭歸自縊
劉繡妻李氏江華人年二十孀居閱七十九年壽九
十九子鍾傑以孝聞萬歷戊子有司奏請建坊題曰
節孝
張希孟妻李氏零陵人年二十夫卒遺孤三歲守節
五十年有司奬之
李祚妻蔣氏零陵人年二十而寡苦節五十餘年
蔣廷生妻陳氏零陵人年十九孀居遺孤方百日養
親撫孤苦節四十四年詔旌表
王炤妻黃氏妾范氏零陵人黃年少寡居撫范所
生子至於成立與范皆以節終有司申請旌門
謝天助妻王氏零陵人年二十九而寡子幼家貧苦
節四十二年
張紳妻蔣氏零陵人紳卒氏年二十子禄方在襁褓
茹苦自甘督課其子以明經為武義教諭
鄧復俊妻張氏零陵人俊早世二孤子景昺俱幼氏
孝謹事姑義方訓子鄉里賢之
陳典妻王氏零陵人典家故貧登第數年卒氏年二
十餘苦節撫孤閱六十年
陳三聘妻桑氏零陵人年二十孀居無子翁姑年且
老事之甚謹撫一子以繼祀卒年七十餘
陽明遠妻楊氏祁陽人年二十六夫殁毁容誓志養
尊嫜撫孤稚辛勤守節四十九年
何文銘女道州人許字某氏子殤父欲别受聘女泣
拒曰女既許字某則某妻也竟守志以終
徐時述妻蒲氏永明人述早世蒲年二十遺孤日省
甫四齡家貧績紝治生事姑課子植節以老
趙廷玉女道州人某氏子委禽而殤廷玉死女獨依
其母兄居姑子李大金者窺其美謂此兩弱息可以
謾語遂指廷玉在時曾以女許大金脅必從女年方
十二度兄怯巳必不免夜紉其内衣赴營道江中死
大吏以聞特旌閨烈焉
黃時中妻歐氏祁陽人年二十二而寡遺孤子殤撫
姪承祀年八十二卒
劉天成母陳氏寧遠人年十九孀居撫其腹子成立
其父母嘗欲奪志終身不歸寧部使者至永以禮奬
之
楊文試妻孫氏寧遠人文試夭無子苦節終身憲臣
竝加奬賚
蒲以惟妻周氏蒲秉捷妻周氏永明人周年二十
七以惟卒子秉捷復娶於周尋卒姑語婦曰若年少
來日苦長奈何婦泣曰微姑吾誓以死守矧姑在忍
有二心乎撫姪存祀姑婦一節始終云
徐濓妻蒲氏名素嫦永明人年二十二濓為邑豪毆
死氏誓志復讐讐畏罪自刎素嫦守節終身
眭烱耀妻艾氏零陵人兵亂被執欲見汚氏甘言緩
之赴水死
朱垣薇妻高氏零陵人為亂卒所掠與夫俱投水死
江涌瑞妻李氏零陵人兵亂執氏欲汚之李曰頭可
斷身不可辱寧受一刀以死兵怒殺之
王三仕妻蔣氏零陵人年十七歸三仕三仕饒於財
而無子復無年族人無藉者盡據其貲逼蔣改適氏
依孀嫂避之復納狂豎金促之歸氏知不免扃戶自
經邑令李如芳為文刻碑於墓
胡一□妻虞氏零陵人一□以省試乙榜貢太學病
卒氏年二十九誓死守孤苦節四十餘年
周熙妻劉氏周起瑞妻胡氏零陵人熙卒劉年二
十八撫兩孤子長起瑞娶胡氏生二子亦卒姑婦同
志人稱雙節
曾爾柱妻唐氏祁陽人年二十四而孀苦志育孤閱
三十六年邑令奬之
申養浩女祁陽人嫁丘姓者軼其名亂兵執之氏抱
幼女被擁登舟中流出兵不意忽大呌曰我尋南海
觀世音去聲未絶挾女躍入水死(以上舊通志)
皇清黃一中妻蔣氏新田人年十九而寡事姑鞠子矢
節三十年康熙四十八年旌
朱元國妻何氏道州人年十九歸元國二十二而
寡無子甘貧勵志孝事舅姑
胡玉池女零陵人吳逆之亂女避匿巖谷間見賊
衆蜂擁而前恐被汙赴水死
明良合妻李氏零陵人年二十四而寡有勸使改
適者氏刺一目偏盲示無二志孝於舅姑存殁無
失禮撫子國泰迄於成立
諸生彭起龍妻蔣氏零陵人年二十一而寡有女
方一歲初起龍疾革氏誓以死殉龍曰吾不幸無
子猶有女贅婿以祀我可乎徒死何為氏因聘雷
氏子為贅婿命名曰彭蔭雷教之向學為邑諸生
又其舅娶妾生子三歲舅殁妾亦尋殞氏為鞠育
成立邑令給匾奬之
唐大發妻周氏零陵人年二十五夫卒姑以家貧
無子諷使改適氏涕泣曰婦有身幸而生男是姑
無子而有子也後竟生男以完節終(以上郡邑志)
甘潛妻蔣氏零陵人潛卒氏年二十六值叛兵圍
永氏奉姑攜二子避巖洞間嘗懷利刃以防點辱
姑患足疾早暮扶護孀居六十一載節孝兼盡康
熙六十一年旌
何其欽女道州人幼許字周士嶽士嶽未娶而殤
女年十七哭泣歸周誓不再適家貧舅姑且老勤
女紅以養苦節四十二年雍正二年旌
李二貴妻楊氏零陵人二貴為營卒早夭其姑以
氏年少家又貧欲令挈子更適氏曰烈女不更二
夫肯失行遺臭耶斷髮剺面堅不從命苦節三十
三年雍正四年旌
申昉妻劉氏祁陽人年二十四而寡有兩孤子其
姑周氏生子未朞而殁氏為乳哺撫視後長子士
行貢太學所乳叔及其仲子竝邑諸生雍正六年
旌
唐文思妻申氏祁陽人年二十三而寡事翁姑盡
孝鞠兩孤子備極辛勤雍正六年旌
栢起鵠妻于氏祁陽人年二十六起鵠疾革囑曰
老親幼子以屬汝矣氏慰勉令自寬脱不諱當盡
瘁圖之完吾本分事即相見也起鵠卒代盡子職
課其子作楫為邑諸生及舅姑殁顧子婦曰吾事
畢矣會當見汝翁地下長號而絶雍正六年旌
唐三國妻李氏祁陽人三國卒氏年二十二慟絶
而蘇值吳逆寇難或諷以更適氏曰吾忍不即死
者以唐氏親老子幼也臨難變節謂始念何守節
四十九年雍正六年旌
陳琪妻唐氏祁陽人年二十七而寡截髮明志事
孀姑甚孝課子力學為邑諸生年五十疾作戒其
子曰未亡人順以待終慎勿延醫診視雍正六年
旌
湖廣通志卷七十一
