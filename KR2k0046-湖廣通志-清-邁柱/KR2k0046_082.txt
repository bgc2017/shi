湖廣通志卷八十二
藝文志
古稱文治亦稱文教蓋一代之風氣一方之掌故存
焉錄前代御製著所本也三墳五典八索九丘逸而
良史重楚風闕於三百篇而楚詞興易道微於九師
而易通作皆江漢炳靈高視百代者也采擷英華發
揮道奥其源流之遠有可溯焉若其文指事切情有
造於荆湖之地者崇論閎議視前志加詳或其藻思
得江山之助仕宦羇旅之作皆得繫於楚云
歴代御製
漢
高帝封吳芮為長沙王詔
故衡山王吳芮與子二人兄子一人從百粤之兵以佐
諸侯誅暴秦有大功諸侯立以為王項羽侵奪之地謂
之番君其以長沙豫章象郡桂林南海立番君芮為長
沙王
光武帝封同姓諸侯詔
長沙王興真定王得河間王邵中山王茂皆襲爵為王
不應經義其以興為臨湘侯得為真定侯邵為樂成侯
茂為單父侯
賜岑彭詔
大司馬習用步騎不曉水戰荆門之事一由征南公而
已
和帝蠲租詔
荆州比歲不登今兹淫水為害餘雖頗收而多不均浹
深惟四民農食之本慘然懷矜其令天下半入今年田
租芻藁有宜以實除者如故貧民假種食皆勿收責
晉
武帝詔諸將
濬彬東下掃除巴丘與胡奮王戎共平夏口武昌順流
長騖直造秣陵與奮戎審量其宜杜預當鎮靜零桂懷
軫衡陽大兵即過荆州南境固傳檄而定預當分萬人
給濬七千給彬夏口既平奮宜以七千人給濬武昌既
了戎當以六千人增彬大尉克移屯項總領諸方
唐
太宗與安陸郡公許紹詔
昔在青衿同遊庠序博士吳琰其妻姓仇追想此時宛
然在目荏苒歲月遂成累紀且在安州之日公家乃涖
岳州渡遼之時伯裔又同戎旅安危契闊累葉同之其
間遊處觸事可想公追硯席之舊歡同通家之曩好爰
自荆門馳心絳闕覽此忠至彌以慰懷
玄宗貶韋堅為江夏司馬詔
書曰無總貨寳生生自庸傳曰官之失德寵賂章也則
古先哲王不聞好貨正心明戒無易紀律然法貴變通
罰宜平典罪止其惡過從寬宥庶乎有勸冀乎有懲韋
堅是司潭漕妄事興易餉遺朝廷計其積贓數目甚廣
朕以衣冠之士豈往求之而姦回之人是為抑與韋堅
已别有處分所司一切不問咸令自新冀有廉隅成予
德化各思變節無貳過焉宣示中外知此朕意
宣慰湖南百姓制
頃以水潦瀑至沱潛潰溢既敗城郭復瀦原田連歲大
歉元元重困餒殍相望流庸莫返加之以師旅煩之以
賦役哀我矜人何以堪命朕君臨之道猶鬱牧養之政
未弘咎之所降諒在於兹雖天災流行則有恒數而夕
惕若厲豈忘責躬夫振人育物大易之明義也自漢魏
以來水旱之處必遣使巡問以安集之國朝因其制焉
亦命近臣慰撫俾諭求瘼之意用紓科泛之急宜令中
散大夫給事中賀若察往湖南宣慰處置其百姓遭水
不能自存者應須賑給蠲免宜與本道觀察使商量處
置訖聞奏入齎詔書體問周恤宣示郡邑令悉朕懷
德宗遣奚陟等賑給江襄郢隨鄂申光蔡等州詔
惠下恤人先王之政典視年制用有國之常規故有出
公粟以賑困窮弛歲征以寬物力迺者諸道水災臨遣
宣撫省覽條奏載懷憫惻其州縣遭水漂損乏絶戶宜
共賜三十萬石度支即與本道節度觀察使計度各隨
所近支給委本使擇清幹官送米給州縣
憲宗授李鄘門下侍郎平章事制
凝成庶政必屬於長材經制四方是資於碩望況參酌
理本爕和化源苟非傑賢孰允斯任爰立舊德將諧具
瞻淮南節度副大使知節度事管内度支營田觀察處
置等使銀青光禄大夫檢校尚書左僕射兼揚州大都
督府長史御史大夫上柱國江夏縣開國侯食邑一千
戶李鄘性惟直方器本弘固沖敏足以成務通明可以
質疑懷匡主之忠規蘊經邦之遠略歴居雄鎮累服大
寮臺閣藩方動留成式資為重望綽有餘材必能翼宣
鴻猷導迎嘉祉用是徵拜陟於黃樞竭爾訏謨司我號
令法期畫一俗俾康寧寅亮庶工屬在良弼可守門下
侍郎同中書門下平章事散官勲賜如故
宋
戶部副使太常少卿燕度可右諫議大夫知潭州
制
湖湘之南溪蠻剽悍而易擾阹而馴之則亦弭伏恐其
失御遂出而嚙邊其禍亦不細得無肅乂廉治之帥為
之良牧者哉以爾具官燕度可醇明忠厚通於世務更
薦要劇芒刃愈出俾副大農厥功茂焉宜加賜諫議大
夫魚符犀節往甸南服内以惠斯民外以柔殊俗朕方
端扆而朝以遲爾之奏諫矣
皇姪右監門衞大將軍仲邰可依前右監門衞大
將軍黃州刺史特封齊安郡公制
朕按屬籍以觀祖宗之世而郟王之後獨微顧其位不
章顯朕甚憫之以爾具官仲邰孝友惇謹善守法度爰
命褒錄以鴻厥慶刺史重任也郡公高爵也遙頒詔逮
兹謂顯休噫唯務學可以正已唯率禮可以保位汝其
懋哉
贈正節俟李誠之勑
蘄春介在疆場然所恃以為險者六關也朕命藎臣往
專守禦之責而措置疎略負我使令爾誠之儒紳之望
屬分符守蘄以孤城而櫻敵鋒蓋亦難矣慷慨激烈盡
其命義合門死難朕甚痛之迺加論撰仍躐崇階爵之
通侯諡曰正節廟食兹土賞延於後夫忠臣之心非慕
名禄國家之澤當峻彝章今金印纍纍未足為爾寵將
滅此讐敵始足以慰爾九泉也可贈誠之朝散大夫祕
閣修撰加正節侯賜紫章服立廟崇祀額曰褒忠
明
太祖詔武昌臣民
子以渺躬荷天地百神之眷戡定綏寧疆宇日闢迺者
陳友諒弑主僭逆罪惡貫盈自起兵端犯我邊境爰興
問罪之師以慰來蘇之望滔滔江漢遂底安流總總黎
元克全生樂
詔羣臣
陳氏之敗非無勇將健卒由上下驕矜法令縱弛不能
堅忍恃衆寡謀故至於此使其持重有謀上下一心據
荆楚上流守江漢之險跨豫章連閩越保其民人以待
機會則進足以窺中原退足以抗衡一方吾安得而取
之舉措一失遂致土崩此誠可為鑒戒者也
詔左相國徐達
武昌既平湖南列郡相繼欵附然其間多陳氏部曲觀
望自疑亦有山寨遺孽憑恃險阻爾當撫輯招徠俾安
生業其往欽哉
詔平章常遇春
安陸襄陽横據上流控扼南北自古所必爭之地今置
不取將貽後憂夫堅城之下難以卒攻緩之則頓我軍
之銳氣急之恐驅民以冒矢石爾其相機以輯寧之
詔參知政事楊璟
湖南地接溪峝恃險負固叛服不常宜多方以取之薄
其山寨絕其樵採烏合之徒志在剽掠既無所得勢必
潰散乘機勦捕脅從開釋收復鎮撫以綏遠人
參知政事賀興隆褒忠誥
崇德報功乃國家之令典舍生取義實臣子之忠誠盛
世尚且推恩創業尤當謹禮今寳慶衞指揮同知賀興
隆初稱兵於邊鄙繼受欵於明廷誓為湖湘萬里之長
城力抵谿峝八蠻之遠界唐兵未出睢陽之勢始孤智
伯漸強晉陽之城已浸首雖可折心乃不移惜未受大
國之封而遽見長星之隕宜頒寵命以慰英靈可追封
湖廣等處行中書省參知政事九原有知服此無斁
詔卻蘄州進簟
古者方物之貢惟服食器用故無耳目之娛玩好之失
今所進竹簟固為用物但無命來獻恐天下聞風爭進
奇巧勞民傷財自兹始矣卻之仍命四方非朝廷所需
者毋妄獻
諭江夏侯周德興
昔君之武臣有忠於君者盡其筋力之所以為君禦災
捍患至終身而後已朕於史書見之每嘗歎羨不已我
洪武十四年夏蠻谿為盜病民朕命年壯能陟崇山峻
嶺之將帥兵討之時爾開國元勲江夏侯周德興侍其
旁即請願行朕不覺興歎將謂古有是而今無此今乃
若是豈古人獨名者耶朕本憫其年逾六十不忍使行
今必固請遂命行抵秋成功凱旋賜卿田一庄為子孫
世禄嗚呼勤忠不怠禦侮安民非卿者誰故兹勅諭
祀南嶽文
衡之為嶽磅礴中國之南參穹靈秀生同天地形勢巍
然古帝王若天時察地利以安生民故祀之曰衡山之
神於敬則誠於禮則宜自唐始加封號歴代相因曩者
元君失馭海内鼎沸生民塗炭余起布衣承上天后土
之命百神隂祐削平暴亂正位稱尊我當奉天地享鬼
神以依時統一人民法當式古今寰宇既清特修祀儀
因神有歷代之封號予起寒微詳之再三畏不敢效蓋
神與穹壤同始靈鎮南方歲月不知幾何神之所以靈
人莫能測必受命於上天后土為人君者何敢預焉予
懼不敢加號特以南嶽衡山名其名依時祀神惟神鑒
知
追封功臣蘄州康茂才蘄國公諡武義誥命
朕惟帝王之待功臣生則顯官厚秩以榮之殁則加封
錫爵以報之此國家之常典也榮禄大夫同知大都督
府事兼太子右率府使康茂才初自京口率衆來歸爾
即以水軍勝張氏獲其海舟繼取樅陽攻安慶守龍灣
及陳氏犯境爾能擊退其兵及復從朕以舟師攻舒城
江蘄興國漢陽郡繼克廬州大戰彭蠡遂平武昌以至
隨大將援江陵湖南四川取泰州援宜興戰崑山之巫
子門擣淮安之馬邏港破吳興下姑蘇北征汴洛守陜
蒲二州招徠絳解之衆其功可謂偉矣豈期隨征興元
旋軍中道因疾以歿朕聞訃音不勝感悼念今天下混
一方欲論功行賞以報爾功爾乃遽然長逝其於朕心
何可忘哉兹特勅爾官勲賁靈爽尚其不昧承兹新命
於冥冥之中也可贈推忠翊運宣力懷遠功臣光禄大
夫湖廣等處行中書省平章政事柱國追封蘄國公諡
武義主者施行
成祖玄嶽太和山碑文
蓋聞大而無迹之謂聖妙不可測之謂神是故行乎天
地統乎隂陽出有入無恍惚翕張驂日馭月鼓風駕霆
倏而為雨忽而為雲禦災捍患驅沴致祥調運四時槖
籥萬彙陶鑄羣品以成化工者若北極玄天上帝眞武
之神是已按道書神本先天始炁五靈元老太隂天一
之化生而神靈聰以知遠明以察微潛心念道志契太
虚乃入武當山修真内鍊心一志凝遂感上清元君授
以無極上道功滿道備乘龍飛天歸根復位顯名億劫
與天地悠久日月齊並武當舊名太和謂非玄武不足
以當之故名曰武當蟠踞八百餘里高列七十二峯三
十六巖之奇峭二十四澗之幽邃峯之最高曰天柱境
之最勝曰紫霄南巖上出游氛下臨絕壑跨洞天之清
虚凌福地之深窅紫霄南巖皆有宫又自南巖北下三
十里有龍宫又四十里抵山趾有眞慶宫俱為祀神祝
釐之所元末悉毁於兵燹荆榛瓦礫廢而不舉天啟我
國家隆盛之基朕皇考太祖皇帝以一旅定天下神隂
翊顯佑靈明赫肆朕起義兵靖内難神輔左右風行霆
擊其蹟甚著暨即位之初茂錫景貺益加炫燿至若樃
梅再實歲功屢成嘉生駢臻灼有異徵朕夙夜祗念罔
以報神之休仰惟皇妣劬勞恩深昊天罔極以盡其報
惟武當神之悠棲肅命臣工即龍宫之東數十里勝地
為剏建玄天玉虚宫於紫霄南巖宫興聖龍宫又即天
柱之頂冶銅為殿飾以黃金範之像享祀無極神宫仙
館煥然維新經營之始至於告成之日神屢顯像祥光
燭霄山峯騰輝草木增色靈氣聚散變化無狀衆目咸
覩跽拜唶唶樃梅重實加前數倍九地啟祕金杵躍出
隂陽儲精元質流潤靈異紛紜莫能殫紀神之響應有
如此者遂命道士為提點主領各宫飾嚴祀事昭答神
貺上資薦揚皇考太祖高皇帝皇妣孝慈高皇后在天
之靈下為天下臣庶祈迓繁祉雖然神之浮游混茫變
化無方此感彼應無往不之然非此無以達朕之誠與
夫天下虔敬之心也況山川沖和之氣融結於斯與神
相為表裏神之陟降往來飄颻揮霍顧瞻舊遊豈不徘
徊於斯乎則是宫觀之建有不可無謹為文刻山中以
彰神功永永無窮焉
仁宗封襄王制
朕君臨萬邦必封建諸子以鞏固宗社屏衞皇家宏治
平悠久之福隆古聖王逮我皇祖皇考咸由斯道朕嗣
承洪業祗懷永圖咨惟第五子瞻墡天資純茂賢哲夙
成今特封爾為襄王居國長沙子孫世世守兹土於戲
惟學廣性惟德祐身惟謙惟恭戒於荒逸親仁愛民屏
遠邪佞永篤忠孝之志毋忘君親之恩則光昭藩輔福
祚長世敬之哉
英宗遣祭南嶽文
予奉天育民媿涼於德致兹久旱災及羣生夙夜省躬
中心惓切神司方岳憂憫諒同雨𤾉以時宜任其責特
兹致禱尚冀感通弘布甘霖用臻豐稔匪雨之惠時曰
神休
憲宗遣祭衡嶽文
比歲以來多方災沴雨𤾉不時我民用瘁民之瘁矣予
曷為懷神矜於民忍降以災德澤崇深孰與神侔祈贊
化機普天之休責躬修行予敢弗篤庶幾與神同作民
福因去冬臘月七日申時武昌漢陽荆岳等府地震永
惟坤道宜靜動必有由顧余渺躬及兹臣庶政理乖缺
致此咎徵内省弗寧交修恐後惟爾有神作鎮一方民
所仰賴特遣香帛用伸虔告
又
國家欽奉明神聿嚴祠祀所期默運化機庇祐民庶乃
近歲以來天時不順地道未寧或雷電失常雨暘爽候
或妖孽間作疫癘交行遠近人民頻遭饑饉流離困苦
痛何可言惕然於衷罔知攸措特具香帛遣官祭告
武宗遣祭玄嶽文
今歲以來雨𤾉愆候田苗枯稿黎庶憂惶予心兢惕虔
致禱祈惟神矜民旋幹太和式調二氣以濟民艱庶民
有豐愆之休神亦享無窮之報
世宗顯陵碑文
皇考恭穆獻皇帝乃我太祖高皇帝玄孫憲宗純皇帝
次子孝宗敬皇帝長弟武宗毅皇帝之叔父也以成化
丙申降誕毋乃憲廟孝惠皇太后邵氏也蚤膺憲祖之
命出閣授學經書默契道理貫通暨受孝伯考之命以
金册封王國號曰興出就湖廣安陸州為國都錫以恩
賚倍於他藩我皇考恩紀詩記之詳矣惟我皇考以宗
室之親近親之長昔承憲宗之嚴訓並奉孝伯考之嘉
謨恪守祖訓治隆一國敬愼而明修國祀社稷山川罔
不鑒歆忠謹而臣事兩朝孝廟皇兄屢加褒奬誠已以
致於親迎養之詞已著於遺治之疏寬仁以撫其下士
夫百姓每形於稱頌之詞至於謹水旱之災軫國民之
苦修身齊家而明德睦族之道循次允行講學窮理而
樂善好古之心惟日不足燕居清暇游心詩書凡天時
人事古今事變之蹟皆欲考其淵微究其旨趣此含春
堂詩所由作也及愛育朕躬撫教渺質若訓以國政則
曰堅遵祖訓恪守吾行訓以進學則曰求道親賢勉體
吾志又至口授詩書手教作字有非筆墨間所能述者
矣方當日聽嚴訓膝下承歡忽爾皇天降割於正德十
四年六月十七日辰時上賓朕以孩童孤昧之年上奉
聖母日惟號泣苦痛五内摧傷隨遣使聞於聖兄蒙恩
賜以嘉諡命武職重臣以主祭弔又命臣一人以掌禮
儀及賜勅命暫理府朕乃告於國社國稷等神請於聖
母謀於士民擇境内之松林山以為陵墓之所即奏於
皇兄越九月餘式惟明年三年發引朕親奉靈輿安厝
於此又越一年我皇兄龍御上昇遺詔遵我太祖高皇
帝兄終弟及之訓下命朕入承大統當是之時即命禮
官議處應行稱號等項事宜乃泥古弄文援據非禮欺
朕沖年幾於倫常失序治理茫然荷皇天垂鑒祖宗佑
啟於嘉靖三年上尊號曰恭穆獻皇帝陵曰顯陵遣官
以奉其祀經營設置一如祖宗之制今思若不刻以金
石曷以昭示後人也用是稽首敬述復繫之以詩曰惟
我皇考德配於天聖功昭赫睿德敷宣親賢為善仁孝
罔遷宜享茂祉以夀緜緜忽爾不豫親輿上旋痛哉哀
哉慕戀拳拳予方童昧晨夕震顚勉紀乃事孤子誰憐
上荷聖母愛護生全卜求吉兆豐土深淵官占既協松
林之巔神宫固密扶輿往焉奉安玄室悲號伏前暨予
紹統追思曷言薦名顯陵設官衞環紓我至情以報昊
天願祈昭鑒永奠萬年嗚呼微衷痛徹九泉
上興獻帝尊諡記文
朕聞天子之孝以尊親為大而尊親之大又無過於顯
稱也朕宗支藩服以倫序承天明命應太祖兄終弟及
之訓奉皇兄遺詔入纘洪圖是皆賴天地之大造祖宗
餘蔭我皇考聖母慶澤所鍾故衍及予沖人獲登大位
自即位之始首命廷臣集議稱號等項一則引宋濮懿
王之事二借程氏之臆說三用曹魏之私詔厥後議奏
不知凡幾所幸天鑒在上隂隲斯倫今年夏五月朕思
皇考稱號未當乃謀及師保輔導之臣會大典告成之
日是為六月一日輔臣連僉以對宜加稱號以盡孝思
遂勅禮部議應行事宜朕親定尊諡曰恭睿者言溫恭
睿聖之意曰淵仁者言深仁流慶之意曰寬穆者言溥
大清肅之意曰純聖者言純一通明之意又獻之一字
為聰明睿智之意況先廟之所錫夫純一二字亦我皇
考之嘗自號者也卜七月初十日吉時遣官祇告於天
地宗廟社稷朕親奉玉册玉寳率文武羣臣躬詣世廟
加上皇考尊諡曰恭睿淵仁寬穆純聖獻皇帝嗚呼我
皇考睿功聖德巍巍乎蕩蕩乎無可得而形容之也豈
言詞所能盡但人子一念孝思出自衷情庶幾伸予追
慕之誠耳詩曰哀哀父母生我劬勞欲報之德昊天罔
極用是復刻諸貞珉藏陵殿之隙地以示後人是為記
興獻帝詩集序
朕皇考恭穆獻皇帝所著有恩紀詩集乃弘治甲寅受
命分封之國感皇伯考孝宗皇帝錫予之恩而紀之者
也詩凡七卷其目有四自輦轂恩榮而下凡途間之興
國務之餘至於書堂雜詠續騷吟諸作雖所指不同然
皆主於紀聖上之敷恩彰王國之殊遇以識無忘焉爾
有含春堂稿則未之國時在大内西館及出府所作分
𩔖立題隨題叙事因事成章僅百三十餘首而天文節
候之大人物宫室苑囿之繁禮樂名物經史文章之奥
大略具焉輔導之臣既彙而刻之皇考亦各序其端跋
其後簡矣朕入嗣大統嘗恭取而莊誦之見其寫與刻
俱不甚精恐無以昭示不朽乃命侍臣繕寫重刻之以
傳敬為之序曰詩之為教以道性情而萬事萬物之理
無所不該古詩三百篇貫體用括鴻纖善惡並有以垂
鑑戒其用歸於使人得其性情之正而已朕三復皇考
之詩莊重而典則豐腴而明鬯流出胸次從容自然渾
渾乎商彝周鼎之樸而古也浩浩乎行雲流水之順而
達也蓋雖信口肆筆不假思索自不離乎性情之正而
忠君孝親仁民愛物之念每存乎其間上合古風雅遺
意彼晉魏以降諸侯王名能詩者𩔖矜奇衒異雕鎪鍜
鍊以為工其去性情遠矣觀乎皇考之自序而詩之為
用豈復有餘蘊哉粤稽古昔成周聖王分寳玉於伯叔
之國磐石之宗夾輔周室而所以登載贊詠之者無聞
焉漢諸王就國惟明宗賜予其弟東平王蒼珍寳服御
器物甚備懷思有詩嘉其賢也蒼所作書記賦頌歌詩
多所贊述今皆無傳孝廟之寵賁我皇考見諸書翰形
諸篇章不一而足不止成周寳玉之分漢明伏軾之吟
而已豈非以皇考聖性之高明德學之純懿所當褒重
而優禮之乎恩紀之詩揄揚贊誦於斯為至東平有不
足言者矣朕初承指授學為詩句方在幼沖未有所得
今幾務之暇自三百篇至唐宋諸家皆嘗涉其大旨間
有述作亦惟陶寫性情而不敢以是妨國政且免玩物
喪志之尤耳仰思皇考之教不可復得感愴何極然心
聲固存手澤斯在朝夕諷詠而玩索之庶幾其有得哉
是為序
諭祭晉臣羊祜文
昔晉吳相敵干戈搶攘爾能靜鎮一方保境息民輯鄰
養士晉賴以寧而吳亦隂受其賜惠澤覃布襄人德之
峴山之淚懷感如昔朕兹南巡求古先哲享爾一卣其
敬承哉
遣祭衡嶽文
惟神鍾靈孕秀鎮奠一方隂翊國家其來尚矣朕以寡
昧恭承天命十有一年於兹敬事神祗罔敢少懈顧儲
宫未立恒切於懷兹者特具牲帛醴齊遣官虔禱伏望
茂著神功錫余元嗣則我國家綿慶禩於無窮而神亦
享福於有永矣
穆宗遣祭衡嶽文
惟神受命昊帝永表南方布氣宣和民物永賴兹余嗣
纘丕圖謹用祭告惟神尚其歆鑒以保定我隆慶億萬
年之基
懷宗贈楊漣誥
緬懷多艱厥生亮節迺功高定策捧日虞淵而義激鋤
奸飛霜諫草横被檻車之逮莫招湘沅之魂嘉彼孤忠
賁兹殊錫爾原任都察院左副都御史贈右都御史今
加贈太子太保楊漣兹授爾階光禄大夫錫之誥命於
戲夬遇莧陸終占無號之凶泰象茅茹利用艱貞之恤
今朕既殱渠魁於兩觀爾亦快孤憤於九原宿草興思
愍綸致慰陟降帝側精誠可薄風雷進級宫階姓字永
畱金石
遣祭楊漣文
朕閱往牒有精忠亮節灝氣剛風苟利社稷不惜一死
者輒欷歔憑弔尚嘉壯之惟爾貞誠自矢孤介成性皇
考違和以篤祜切經心之痛熹皇御極以沈憂奠磐石
之安一議而正名定分攸關再疏而保家全身莫顧羣
兇搆陷鍛鍊駢多而爾肉綻而忠彌完身亡而志如在
能承顧命不能殄慍於宵人能矢艱貞不能謝誣於讐
吻能使一鄉老幼號泣遮留不能使偵邏朋謀少寬箠
楚能使對仗彈文嶔﨑歴落不能使横張璫燄共鑒丹
衷爾不云乎三朝豢養一念獨盟二祖十宗實鑒此心
天下後世共見此血庶幾其無愧歟汝形已往此心可
告於先王氣作山河今已頓彰夫公道易名大典建祠
加崇宫保殊恩既擬全䘏以示勸愍綸異寵應從一品
以疏榮諒爾其歆有靈不滅
子
周
撰吏篇鬻子
政曰君子不與人謀之則已矣若與人謀之則非道無
由也故君子之謀能必用道而不能必見受能必忠而
不能必入能必信而不能必見信君子非人者不出之
於詞而施之於行故非非者行是惡惡者行善而道諭
矣昔之帝王所以為明者以其吏也昔之君子其所以
為功者以其民也力生於神而功最於吏福歸於君昔
者五帝之治天下也其道昭昭若日月之明然若以晝
代夜然故其道首首然萬世為福萬世為教者唯從黃
帝以下舜禹以上而已矣君王欲緣五帝之道而不失
則可以長久民者賢不肖之杖也賢不肖皆具焉故賢
人得焉不肖人休焉杖能側焉忠信飾焉民者積愚也
雖愚明主撰吏焉必使民興焉士民與之明主舉之士
民苦之明主去之故王者取吏不忘必使民唱然後和
民者吏之程也察吏於民然後隨故曰民至卑也而使
之取吏必取所愛十人愛之則十人之吏也百人愛之
則百人之吏也千人愛之則千人之吏也萬人愛之則
萬人之吏也故萬人之吏撰卿相矣卿相者諸侯之丞
也故封侯之土秩出焉卿相君侯之本也
騷
周
離騷經屈平
帝高陽之苖裔兮朕皇考曰伯庸攝提貞於孟陬兮惟
庚寅吾以降皇覽揆余於初度兮肇錫余以嘉名名余
曰正則兮字余曰靈均紛吾既有此内美兮又重之以
修能扈江離與辟芷兮紉秋蘭以為佩汨余若將不及
兮恐年歲之不吾與朝搴阰之木蘭兮夕攬洲之宿莽
日月忽其不淹兮春與秋其代序惟草木之零落兮恐
美人之遲暮不撫壯而棄穢兮何不改乎此度乘騏驥
以馳騁兮來吾導夫先路昔三后之純粹兮固衆芳之
所在雜申椒與菌桂兮豈惟紉夫蕙茝彼堯舜之耿介
兮既遵道而得路何桀紂之昌披兮夫唯捷徑以窘步
惟黨人之偷樂兮路幽昧以險隘豈余身之憚殃兮恐
皇輿之敗績忽奔走以先後兮及前王之踵武荃不察
余之中情兮反信讒而齊怒余固知謇謇之為患兮忍
而不能舍也指九天以為正兮夫唯靈修之故也曰黃
昏以為期兮羌中道而改路初既與余成言兮後悔遁
而有他余既不難夫離别兮傷靈修之數化余既滋蘭
之九畹兮又樹蕙之百畝畦留夷與揭車兮雜杜蘅與
芳芷冀枝葉之峻茂兮願竢時乎吾將刈雖萎絶其亦
何傷兮哀衆芳之蕪穢衆皆競進以貪婪兮憑不厭乎
求索羌内恕已以量人兮各興心而嫉妬忽馳騖以追
逐兮非余心之所急老冉冉其將至兮恐修名之不立
朝飲木蘭之墜露兮夕餐秋菊之落英苟余情其信姱
以練要兮長顑頷亦何傷擥木根以結茝兮貫薛荔之
落蘂矯菌桂以紉蕙兮索胡繩之纚纚謇吾法夫前修
兮非時俗之所服雖不周於今之人兮願依彭咸之遺
則長太息以掩涕兮哀民生之多艱余雖好修姱以鞿
羈兮謇朝誶而夕替既替余以蕙纕兮又申之以攬茝
亦余心之所善兮雖九死其猶未悔怨靈修之浩蕩兮
終不察夫民心衆女嫉余之蛾眉兮謠諑謂余以善淫
固時俗之工巧兮偭規矩而改錯背繩墨以追曲兮競
周容以為度忳鬱邑余侘傺兮吾獨窮困乎此時也寧
溘死以流亡兮余不忍為此態也鷙鳥之不羣兮自前
代而固然何方圓之能周兮夫孰異道而相安屈心而
抑志兮忍尤而攘詬伏清白以死直兮固前聖之所厚
悔相道之不察兮延佇乎吾將返迴朕車以復路兮及
行迷之未遠步余馬於蘭臯兮馳椒丘且焉止息進不
入以離尤兮退將復修吾初服製芰荷以為衣兮集芙
蓉以為裳不吾知其亦已兮苟余情其信芳高余冠之
岌岌兮長余佩之陸離芳與澤其雜糅兮唯昭質其猶
未虧忽反顧以遊目兮將往觀乎四荒佩繽紛其繁飾
兮芳菲菲其彌章人生各有所樂兮余獨好修以為常
雖體解吾猶未變兮豈余心之可懲女嬃之嬋媛兮申
申其詈子曰鯀婞直以亡身兮終然殀乎羽之野汝何
博謇而好修兮紛獨有此姱節薋菉葹以盈室兮判獨
離而不服衆不可戶說兮孰云察余之中情世並舉而
好朋兮夫何煢獨而不余聽依前聖以節中兮喟憑心
而歴兹濟沅湘以南征兮就重華而&KR1981;詞啟九辯與九
歌兮夏康娛以自縱不顧難以圖後兮五子用失乎家
衖羿淫遊以佚畋兮又好射夫封狐固亂流其鮮終兮
浞又貪夫厥家澆身被服彊圉兮縱欲而不忍日康娛
而自忘兮厥首用夫顛隕夏桀之常違兮乃遂焉而逢
殃后辛之葅醢兮殷宗用而不長湯禹儼而祗敬兮周
論道而莫差舉賢才而授能兮修繩墨而不頗皇天無
私阿兮覽人德焉錯輔夫惟聖哲之茂行兮苟得用此
下土瞻前而顧後兮相觀民之計極夫孰非義而可用
兮孰非善而可服阽余身而危死兮覽余初其猶未悔
不量鑿而正枘兮固前修以葅醢曾歔欷余鬱邑兮哀
朕時之不當攬茹蕙以掩涕兮霑余襟之浪浪跪敷袵
以陳詞兮耿吾既得此中正駟玉虬以乘鷖兮溘埃風
余上征朝發軔於蒼梧兮夕余至乎縣圃欲少留此靈
瑣兮日忽忽其將暮吾令羲和弭節兮望崦嵫而勿迫
路漫漫其脩遠兮吾將上下而求索飲余馬於咸池兮
總余轡乎扶桑折若木以拂日兮聊須臾以相羊前望
舒使先驅兮後飛廉使奔屬鸞皇為余先戒兮雷師告
余以未具吾令鳳凰飛騰兮又繼之以日夜飄風屯其
相離兮帥雲霓而來御紛總總其離合兮班陸離其上
下吾令帝閽開關兮倚閶闔而望予時曖曖其將罷兮
結幽蘭而延佇世溷濁而不分兮好蔽美而嫉妬朝吾
將濟於白水兮登閬風而緤馬忽反顧以流涕兮哀高
丘之無女溘吾遊此春宫兮折瓊枝以繼佩及榮華之
未落兮相下女之可詒吾令豐隆乘雲兮求虙妃之所
在解佩纕以結言兮吾令蹇修以為理紛總總其離合
兮忽緯繣其難遷夕歸次於窮石兮朝濯髮乎洧盤保
厥美以驕傲兮日康娛以淫遊雖信美而無禮兮來違
棄而改求覽相觀於四極兮周流乎天余乃下望瑤臺
之偃蹇兮見有娀之佚女吾令鴆為媒兮鴆告余以不
好雄鳩之鳴逝兮余猶惡其佻巧心猶豫而狐疑兮欲
自適而不可鳳凰既受詒兮恐高辛之先我欲遠集而
無所止兮聊浮遊以逍遙及少康之未家兮留有虞之
二姚理弱而媒拙兮恐導言之不固世溷濁而嫉賢兮
好蔽美而稱惡閨中既以邃遠兮哲王又不寤懷朕情
而不發兮余焉能忍而與此終古索瓊茅以筳篿兮命
靈氛為余占之曰兩美其必合兮孰信修而慕之思九
州之博大兮豈唯是其有女曰勉遠逝而無疑兮孰求
美而釋女何所獨無芳草兮爾何懷乎故宇世幽昧以
眩曜兮孰云察予之善惡民好惡其不同兮惟此黨人
其獨異戶服艾以盈要兮謂幽蘭不可佩覽草木其猶
未得兮豈珵美之能當蘇糞壤以充幃兮謂申椒其不
芳欲從靈氛之吉占兮心猶豫而狐疑巫咸將夕降兮
懷椒糈而要之百神翳其備降兮九疑繽其並迎皇剡
剡其揚靈兮告余以吉故曰勉升降以上下兮求矩矱
之所同湯禹儼而求合兮摯咎繇而能調苟中情其好
修兮又何必用夫行媒說操築於傅巖兮武丁用而不
疑吕望之鼓刀兮遭周文而得舉寗戚之謳歌兮齊桓
聞以該輔及年歲之未晏兮時亦猶其未央恐鵜鴂之
先鳴兮使夫百草為之不芳何瓊佩之偃蹇兮衆薆然
而蔽之唯此黨人之不諒兮恐嫉妬而折之時繽紛其
變易兮又何可以淹留蘭芷變而不芳兮荃蕙化而為
茅何昔日之芳草兮今直為此蕭艾也豈其有他故兮
莫好修之害也余以蘭為可恃兮羌無實而容長委厥
美以從俗兮苟得列乎衆芳椒專伎以慢慆兮榝又充
夫佩幃既干進而務入兮又何芳之能祗固時俗之從
流兮又孰能無變化覽椒蘭其若兹兮又況揭車與江
蘺惟兹佩之可貴兮委厥美而歴兹芳菲菲而難虧兮
芬至今猶未沫和調度以自娛兮聊浮游而求女及余
飾之方壯兮周流觀乎上下靈氛既告余以吉占兮歴
吉日乎吾將行折瓊枝以為羞兮精瓊爢以為粻為余
駕飛龍兮雜瑤象以為車何離心之可同兮吾將遠逝
以自疏邅吾道夫崑崙兮路脩遠以周流揚雲霓之晻
靄兮鳴玉鸞之啾啾朝發軔於天津兮夕余至乎西極
鳳凰翼其乘旂兮高翺翔之翼翼忽吾行此流沙兮遵
赤水而容與麾蛟龍以津梁兮詔西皇使涉予路脩遠
以多艱兮騰衆車使徑待路不周以左轉兮指西海以
為期屯余車其千乘兮齊玉[車犬]而並馳駕八龍之蜿蜿
兮載雲旂之委蛇抑志而弭節兮神高馳之邈邈奏九
歌而舞韶兮聊暇日以媮樂陟升皇之赫戲兮忽臨睨
夫舊鄉僕夫悲余馬懷兮蜷局顧而不行亂曰已矣哉
國無人莫我知兮又何懷乎故都既莫足與為美政
兮吾將從彭咸之所居
湘君屈平
君不行兮夷猶蹇誰留兮中洲美要𦕈兮宜修沛吾乘
兮桂舟令沅湘兮無波使江水兮安流望夫君兮未來
吹參差兮誰思駕飛龍兮北征邅吾道兮洞庭薜荔拍
兮蕙綢蓀橈兮蘭旌望涔陽兮極浦横大江兮揚靈揚
靈兮未極女嬋媛兮為余太息横流涕兮潺湲隱思君
兮陫側桂櫂兮蘭枻斵冰兮積雪采薜荔兮水中搴芙
蓉兮木末心不同兮媒勞恩不甚兮輕絶石瀨兮淺淺
飛龍兮翩翩交不忠兮怨長期不信兮告余以不閒朝
騁騖兮江臯夕弭節兮北渚鳥次兮屋上水周兮堂下
捐余玦兮江中遺余佩兮澧浦采芳洲兮杜若將以遺
兮下女時不可兮再得聊逍遙兮容與
湘夫人屈平
帝子降兮北渚目𦕈𦕈兮愁予嫋嫋兮秋風洞庭波兮
木葉下登白蘋兮騁望與佳期兮夕張鳥何萃兮蘋中
罾何為兮木上沅有芷兮澧有蘭思公子兮未敢言慌
惚兮遠望觀流水兮潺湲麋何為兮庭中蛟何為兮水
裔朝馳余馬兮江臯夕濟兮西澨聞佳人兮召余將騰
駕兮偕逝築室兮水中葺之兮荷蓋蓀壁兮紫壇播芳
椒兮成堂桂棟兮蘭撩辛夷楣兮葯房罔薜荔兮為帷
擗蕙櫋兮既張白玉兮為鎮疏石蘭兮為芳芷葺兮荷
屋繚之兮杜蘅合百草兮實庭建芳馨兮廡門九疑繽
兮竝迎靈之來兮如雲捐余袂兮江中遺余褋兮澧浦搴
汀洲兮杜若將以遺兮遠者時不可兮驟得聊逍遥兮容與
橘頌屈平
后皇嘉樹橘徠服兮受命不遷生南國兮深固難徙更
壹志兮綠葉素榮紛其可喜兮曾枝剡棘圓果摶兮青
黃雜糅文章爛兮精色内白𩔖任道兮紛縕宜修姱而
不醜兮嗟爾幼志有以異兮獨立不遷豈不可喜兮深
固難徙廓其無求兮蘇世獨立横而不流兮閉心自愼
終不失過兮秉德無私參天地兮願歲并謝與長友兮
淑離不淫梗其有理兮年歲雖少可師長兮行比伯夷
置以為像兮
湖廣通志卷八十二
