湖廣通志卷七十
列女志
荆州府
元張氏杜氏宜都白洪村人向遜十世孫存仁存
義之妻也夫俱早亡二氏年未三十守節至老至元
十九年詔旌其門(舊通志)
明王善妻杜氏明一統志氏江陵人夫亡子倫甫二
歲氏痛哭誓死姑年八十卒以禮殮葬教子成立孀
居四十餘年正統中旌
沈彥清妻于氏明一統志氏江陵人夫卒氏年二十
八養姑撫子孀居四十餘年成化中旌
周通妻翁氏明一統志氏江陵人夫亡守節斷髮誓
死嘉靖中旌
陳烈女江陵人正德壬申秋賊過其地女未笄被擄
度不能免乃投水而死求得其屍面色如生
關福妻李氏江陵人夫醉卧鄰人火延及屋氏負之
炎燼中相持莫能動並其子女死焉
顏鎮妻劉氏江陵人夫戍廣西卒氏甫二十撫遺腹
子以節聞年九十卒
鄭實妻高氏江陵人夫亡後子女皆夭誓守五十餘
年
生員葉廣妻王氏江陵人夫早卒無子氏年二十六
以死誓守孀居四十餘年
蔣伯澳妻高氏江陵人夫亡子甫三歲未幾子亦殤
苦節六十二年卒年九十
生員雷聲妻吳氏江陵人夫卒氏年二十四遺孤幼
撫之成立以節聞
井通妻曾氏江陵人夫卒氏年二十矢志不嫁卒年
七十四
陳鼎妻王氏江陵人年二十而寡無子家貧撫從子
以自給年七十八卒
鄭友妻熊氏江陵人年二十餘夫卒誓死守節奉事
舅姑辟纑課子凡四十餘年
陽新縣主明宗衡陽僖靖王長女性賢孝頗涉書史
適儀賓趙銓相敬如賓克盡婦道僖靖及母妃劉氏
有疾輙憂念廢寢食王薨哀毁踰節而卒遼恭王以
事聞
陳芳妻楊氏江陵人年二十夫卒守節六十餘年
主事張敬修妻高氏江陵人夫以誣贓事縊死遺血
書與氏囑勿死氏聞變拊心大哭投繯求死不得一
日忽就婢手奪茶匕刺其目血流被面左目遂枯孤
甫五歲撫之成立凡二十七年而卒萬歷中旌
王維晫妻梁氏江陵人夫死氏年踰二十誓以身殉
有子四齡女二齡環泣於側輙驅之去遂絶食姑邵
氏握手竟夕乃少起進水一勺母素鍾愛女日夕抱
之卧起娣若姒又率家人泣勸婦志愈堅面壁卧五
日晨起拜姑及母撫棺哭目眥血裂遂瞑目喪次去
夫死才一月
王道妻張氏江陵人年二十二夫病革子化行月餘
氏抱至道前曰兒存與存兒亡與亡道遂瞑氏以磁
破面流血旋閉處一閣中非舅姑命不出會其父卒
即閣中為位哭語其兄若弟未亡人不敢歸唁其守
禮若此孤就傅教之嚴以貢訓荆門氏就養年九十
卒
李炌妻蕭氏李堂妻吳氏江陵人炌亡蕭氏撫孤
堂娶媳吳氏堂又早卒吳與姑相守並以節聞
賀賢妻楊氏江陵人夫卒氏年二十五撫子有成年
六十三卒
劉大章妻張氏江陵人年二十五夫卒守節至七十
三歲卒
蕭紀妾唐氏江陵人年二十五夫卒遺孤廷誥未及
一歲立誓守節年八十二卒
林榮秀妻周氏江陵人年二十三夫亡無子守節撫
姪以成年八十三卒
胡桂妻姜氏江陵人二十三而寡撫子成立年七十
六卒
舉人張中炳妻陸氏江陵人夫早世碎首幾絶捐綺
縠璫珥疏布終身懷宗壬午倉皇避流寇獨捧祖舅
中丞木主以行雖舟車旅舍朝夕上食若生前事舅
姑之禮守節二十餘年卒
王紀妻夏氏江陵人夫卒氏年二十二事舅姑及祖
姑張極盡孝養教子有成御史楊期新題旌
曹達才側室石氏江陵人二十而寡誓死撫孤有族
惡欲利其房產者氏忍而讓與之自紡績以贍朝夕
撫子成立卒年八十有四
陳孔心妻鄭氏江陵人年二十三夫卒遺子五歲孝
事翁姑訓子入庠守節三十五年卒
生員王廷卿妻狄氏江陵人夫早卒未即營葬氏誓
三年服滿當與同穴及期不食而死(以上舊通志)
貢生徐嶧母雷氏江陵人家貧苦節壬午闖賊至沙
市劫掠氏度不免放火自焚死
蕭中妻張氏江陵人壬午闖賊至沙市不及避賊欲
汚之張罵不絶口死(以上郡志)
馮某繼妻沈氏江陵人年十九繼室於馮甫一歲夫
亡姑亦寡氏遂與姑同守癸未闖賊陷荆氏暗置刃
懷間擬賊近即殺之賊覺將劫之氏大罵賊怒刃其
面落數牙猶罵不絶口遂被害
生員徐弘修妻田氏江陵人癸未春流賊破白兔湖
夫死之氏哭奔赴水水淺賊追及欲犯之氏死拒泥
中大罵遇害
涂升庸妻王氏江陵人壬午闖賊至夫被害氏罵賊
攖怒捽氏髮控馳十餘里至馬驛街不屈賊縛於杆
殺之
涂天麟妻殷氏江陵人夫死氏年二十餘壬午闖賊
陷荆氏為所逼藏身牆穴中夜盡以書櫃縱火自焚
手抱孫女泣曰吾守節多年汝亦不幸身為女子於
此不死更何時乎遂同赴火二子被掠歸從鄰嫗得
骸骨始營葬焉
李世昌妻張氏魏弘化妻王氏江陵人懷宗癸未
流賊擄張夫婦偕行至河邊與其姨母魏弘化妻王
氏同赴水死
劉汝濟女劉氏江陵人年十八其夫先罹流賊死女
矢志靡他甲申獻逆大掠女倉皇出走與祖母張宜
人同被執女謂祖母曰吾家世清白今日之事有死
而巳遂赴水死旬日汝濟覓得尸並其夫合葬於邑
之天井淵(以上舊通志)
繡衣女子不知何許人荆賊任光榮犯之不從囚之
别室遣老嫗勸諭之違則殺焉女曰妾名巳登鬼籙
他不欲聞乞於母者死後以抔土掩吾骸耳引頸受
刃顔色不變觀者咸為流涕
徐永令妻笠氏江陵人事舅姑以孝聞癸未遭賊擄
不屈赴水死
傅秉乾妻文氏紀山人秉乾早死氏少寡癸未攜子
避賊宿林中不入人家子復死遇賊以刃逼之八創
不從以節終
生員黃孚乾妻周氏江陵人乾亡氏年二十九子麗
升甫八歲撫之入學明末挈孫避賊祖姑弱孫備極
艱苦始終不渝(以上郡志)
咼懋妻劉氏明一統志氏公安人年二十二夫卒撫
遺孤文昌入太學守節垂三十年有司表其門
舉人咼校妻成氏公安人夫卒氏年二十一守節三
十餘年訓子文光舉於鄉嘉靖中旌
張貞女公安人許聘毛璣未嫁而璣死女甫十四歲
守節夀至七十萬歷中旌
袁宗道側室胡氏公安人年二十六袁卒於燕邸氏
誓死守終身茹素待嫡子如已出臺使者表其門
生員鄭名世母龔氏公安人流賊執氏誘其子出強
以官龔罵賊而死賊焚其屍
侯偉時妾劉氏公安人癸未隨偉時官北都逆賊犯
闕偉時欲以劉輿送他所劉曰烈女不事二夫君其
封置我一室中勿以我為念偉時如其言氏自領至
履線綴惟謹自縊死賊平後針匠黃某康德甫買棺
葬之
侯偉時二女長適江陵諸生王寵國避流賊湖中賊
至投水死次適田亦諸生賊至舅姑驚皇莫措女曰
無憂兒就掠一室可瓦全矣晚當尋兒於紀湖潭語
方竟賊挈之去翌日尋之不得舅姑感其義後五日
復涕泣往尋女乃冒水出玉色如生
咼校妻龔氏咼修儀妻劉氏公安人懷宗時流賊
大至欲汚之氏抗志不屈從容授首其子諸生修儀
妻劉氏見姑殞命抱頸痛哭且大罵亦絶命於姑旁
賊衆嘆息而去
田學謨妻毛氏公安人夫死氏無子撫側室子三人
如已出孀居苦節後遇流賊被執不屈死
楊雲伯妻魏氏公安人夫久病服事勤苦至以口承
痰唾夫歿鄉人勸其改節從容自縊死(以上舊通志)
張原泰妻姚氏明一統志石首縣人守節不渝姑病
目䑛之愈姑殁事女工以給殯葬食素三年正統中
旌
周鏞妻魏氏明一統志氏石首人年二十四夫亡家
貧苦守四十餘年景泰中旌
監生張蘭妻尹氏明一統志氏石首人年二十五夫
死姑老子幼家貧紡織自給姑九十二卒教子讀書
孀居五十餘年天順中旌
周宗義妻董氏明一統志氏石首人夫卒年二十八
生子鼎尚在懷抱中以死自誓紡績養舅姑教子讀
書成名後被旌表
姚志伊妻陳氏石首人年二十夫卒矢志苦節至四
十時得疾一賣珠女至其家以丸投之云服此即痊
女忽不見服丸疾果愈年九十二死一夕復甦云見
一主者呼左右取簿示之曰此試錄也爾有一孫在
焉後天啟丁夘其孫果中式如其言
黃緣妻涂氏石首人夫卒氏年二十五以節孝稱
王登庸妻龔氏石首人夫故閉戶自縊年二十五天
啟中旌
王藩妻李氏石首人夫卒氏年二十五矢志守節懷
宗時旌
鄭克誠妻宋氏石首人年二十四夫卒遺子紀家貧
守志撫子養姑姑病割股愈之兩幼叔克寧克諒皆
撫育成立相國楊溥之叔維清重其行以女妻紀年
八十四卒紀孫宗載官翰林人以為節孝之報
周必榮妻劉氏石首人夫卒矢志盡瘁事舅姑以節
孝聞
李文光妻謝氏石首人孀居三十年士大夫作栢舟
遺烈卷以表之
李鏞妻劉氏石首人年十九孀居九十餘卒
馬呈圖妻張氏石首人大學士璧女夫早逝氏年二
十二生遺腹子守義不出閨闥侍兒輩莫敢妄出一
言年六十餘卒
徐兆麟妻何氏石首人事姑至孝後遇流賊赴水死
縣令陳炯宏讚曰為人之婦孝如其子矧乃患難赴
江而死挹彼烈風何嗟及矣
徐迪妻蔣氏石首人夫卒氏年二十三父母欲奪其
志即引刀自刎幾死後鄰嫗諷之嫁乃割髮自焚唾
而遣之舅姑殁鬻產治喪孀居五十九年萬歷中旌
夏瑀妻朱氏監利縣人夫亡氏年二十八父欲使再
適以死自誓孀居五十二年卒
羅昂妻劉氏監利人夫亡氏年二十三無子截髮自
誓始終不渝
張芳妻王氏監利人夫亡無子撫故伯子矢死不嫁
湯庶明妻望氏監利人夫死遺孤尚幼氏以節自持
子又死乃撫孫訓廸至老不倦
劉魁妻龍氏曾孫媳孫氏監利人龍割股痊夫年
九十一卒子祥廬父母墓以孝旌曾孫東鄉主簿之
婦孫氏年未三十守節訓孤成家卒年七十其貞節
與龍無異
舉人潘鉞妻羅氏女潘氏監利人鉞卒業南雍歸
沒於水羅號慟欲絶撫其子成立羅季女適萬姓早
寡亦矢志不渝人稱母女雙節
朱永廸妻羅氏監利人年十九守節以死自誓
生員潘有榖妻劉氏監利人癸未城陷夫被害氏噴
血罵賊死穀弟有彛觸墻痛哭並遇害御史劉熙祚
疏請旌其門
胡公恪妻王氏女蕊姑監利人氏與女俱被流賊
擄蕊姑年十二烈不受辱餓七日憤罵不絶口母子
相對哀泣賊怒戮蕊姑王氏抱幼女投水死(以上舊)
(通志)
劉如海繼室熊氏監利人前室子在朝方九歲且多
病鞠育如所生年二十九而寡課在朝成進士後以
子貴贈宜人卒年七十三(郡志)
李淳妻王氏松滋縣人正德辛未流寇入其居劫氏
欲汚之大罵不從被殺
監生何洪妻李氏松滋人夫卒氏年二十七無子苦
節不二弘治中遭水澇自度不能存謂人曰吾當死
久矣歲荒若此煢煢嫠婦顧安所求活乎遂自縊
李本溶妻柳氏松滋人年十九夫亡子幼父母憐而
諷之柳即溺水求死卒全其節
黃爵妻戴氏松滋人年二十而寡撫訓其子為諸生
朱永迪妻李氏松滋人夫亡氏年二十六誓死終身
不變
王瓚妻李氏松滋人年二十六夫卒以死自誓事舅
姑撫育諸孤人無間言子本義孫之相俱舉鄉試第
一本忠舉人年八十九卒
胡良儒妻袁氏松滋人年二十夫卒於外訃聞氏為
位哭盡哀逮柩將至有烏哀鳴集於屋氏向之泣曰
汝豈知夫魂先返耶偕家人往河下設奠柩果至拊
棺大痛擗踊赴河死移時屍浮水上傍夫舟行觀者
悲而駭事聞旌奬今有烈婦袁氏碑
生員王奇妻尹氏松滋人氏與夫俱為流賊執先殺
奇欲犯之氏大罵以夫血塗面拔賊劍自刎死
生員張維妻楊氏松滋人夫年二十歿氏時十八歲
兩子方在襁褓哭欲死舅姑慰之因扙淚強起日則
侍舅姑提攜兩孺子嬉戲於前中夜則飲泣未浹歲
姑忽感疾扶抱進湯餌凡二十年如一日二子八孫
皆為庠生年七十甘貧苦織絍弗倦(以上舊通志)
監生何清妻楊氏枝江縣人明一統志清為太學生
卒氏年二十四子存中時在襁褓撫孤礪節年九十
卒嘉靖中旌
汪銘妻龔氏枝江人夫亡家貧守節至死不渝
龔朝相妻王氏枝江人夫亡氏年二十四甘守貧苦
事舅姑撫孤子桂成立
胡盡忠妻丈氏枝江人夫亡氏年二十三遺腹七月
生男仲禮始終一節
冉世臣妻伍氏枝江人夫亡氏年二十一甘貧守節
誓死不再適
向繡妻李氏枝江人夫亡氏年二十八絶嗣撫姪坤
亨為子孀居誓無二志
唐大有妻田氏枝江人夫亡氏年二十一撫孤孀居
四十年卒
鄧守隆妻周氏枝江人夫亡氏年二十五撫孤光楚
至死不渝
楊一敬妻嵇氏枝江人年三十夫故無嗣翦髮自誓
建祠祀夫有司三表其門年七十終
王烈女枝江人弼次女許字張維維卒女聞之擗踊
號呼勺水不入口者數日欲往弔父母不允密泣於
叔母曰兒即不往請兄為代奠死瞑目矣父如其言
母虞有他變遣婢守之深夜婢寢熟女潛出投水死
全秉和妻聶氏枝江人善事舅姑夫歿守節撫子祈
年為諸生年六十卒
薛文煥妻劉氏枝江人夫亡氏年二十八矢志撫孤
孤死苦節至七十歲後旌
童爵妻劉氏枝江人氏年二十五守節以終有司表
其廬
楊道生妻曹氏枝江人夫亡氏年二十七撫孤琨守
節不二有司表之
王三捷妻楊氏枝江人夫死無子守節年八十四有
司表其門
汪潤民母潘氏枝江人嫁未半載夫亡撫遺腹子入
庠年七十卒
生員秦景宣妻楊氏夷陵州人夫卒子甫半歲氏撫
之成立弘治中旌
劉瑀妻陳氏夷陵人夫亡氏年二十五子方四歲舅
姑相繼卒氏殮葬以禮屢值年饑以死誓守
常傑妻宋氏夷陵人夫卒氏年二十三孤甫八月撫
之無二志(以上舊通志)
余鳳儀妻輅氏明一統志宜都縣人夫卒年二十八
無嗣或勸之嫁以刀自剄自是人不敢言日勤紡績
以養翁姑年六十旌表
梁從善妻向氏宜都人夫卒氏年二十六子儼方在
孩提矢志養孤撫子孀居六十年以完節終
吳懿妻方氏宜都人夫亡氏年二十五子楊方二歲
以節自守事姑至孝鄉人稱之
李氏宜都鄧家莊人夫鄭伯貴為盜屢諫不從氏自
殺以屍諫知縣陶師文題其墓碑曰哲婦
向時妻熊氏宜都人夫亡氏年二十五遺二子矢不
再醮年七十五卒
向大亨妻張氏宜都人夫亡氏年二十四止二女一
僕賣菜以自給年七十八卒
生員黃應時妻姚氏宜都人夫亡氏年二十八家貧
親老獨以死守撫育二子年六十餘窮困而死
生員劉士忠妻李氏宜都人夫亡氏年二十子甫三
歲氏勤苦教育撫三孫成名年八十六卒孫漢成進
士詔旌其門曰節孝文章
周國祥妻陳氏宜都人夫早喪誓死守節
吳天經妻張氏宜都人早歲孀居至死不二
廖錐妻向氏宜都人夫早喪誓以死守
吳宣妻毛氏宜都人夫歿孀居為姑吮癰時稱節孝
兩全
向孝女宜都人適鄉民徐光德性至孝父紹英病割
股以進遂痊
曹慶暘妻毛氏宜都人夫卒氏年二十八遺腹生子
品堅節自持撫之成立年至七十九卒
陳鳳繼妻吳氏宜都人夫卒氏年二十五無子前妻
遺一子尚幼氏多方撫育相依為命子歿撫孫貧苦
自守年九十八卒
毛楚煥母陳氏宜都人夫亡氏年二十入守遺腹子
苦節縣令旌之年垂八十遇亂賊驟至衰老不及避
賊知為節婦令匿僻處得令終
謝陞妻周氏宜都人夫亡氏年二十七子五歲氏撫
之生孫子亡復撫孫其後孫又亡年六十七卒
蔣文琬妻帥氏宜都人夫卒氏年二十四止生一女
翁父勸其改嫁氏翦髮自誓年五十八卒(以上舊通)
(志)
陳孔心妻鄭氏宜都人父遇選任巫山縣佐氏適陳
年二十三而寡遺子五歲孝事公姑訓子遊泮守節
三十五年(郡志)
典史張明極妻全氏宜都人年二十七夫卒於洪雅
任所遺子五歲氏扶櫬歸撫子成立遇亂子死撫孫
孫又亡年逾七十無可依時人憐之
劉大爵妻齊氏宜都人夫亡氏年二十五遺腹生子
齊苦守教子年八十二卒
李世葵妻祝氏宜都人夫亡氏年二十止生一女舅
姑欲其改嫁堅不可奪日用艱難自負薪水守節三
十餘年
生員李曙實妾潘氏宜都人明末夫遭土寇汪姓所
殺逼氏為子媳氏開便門投河死三日屍浮顏色如
生
宋烈女宜都人名錄女癸未獻賊將張君用屠其父
伯全家女方垂髫賊欲活之引頸受刃而死(以上舊)
(通志)
汪寶妻張氏明一統志遠安縣人年二十二一子幼
叔勸改適張輒赴溺人不敢奪其志奏請建坊
冷奇妻鄧氏遠安人明一統志氏年十七苦節至老
後旌表
陳瑞妻盧氏遠安人夫卒守節里人勸之再適不聽
自縊死
劉丈達妻孫氏劉琰妻陶氏遠安人孫年二十而
寡子琰甫二歲氏撫之弘治中琰卒無子妻陶氏織
絍養姑凡三十年姑婦並以節稱
彭九成妻白氏遠安人夫卒氏年二十餘二孤方數
歲守志不渝孀居四十餘年卒(以上舊通志)
生員王廷卿妻狄氏遠安人廷卿早卒未葬狄誓三
年服滿當與同穴及期果不食死(郡志)
董麟妻張氏遠安人夫亡氏年二十餘遺二孤甘貧
守節姑令改嫁氏指石自誓後子良相成立以孝聞
詔旌其門曰節孝
孫銓妻談氏遠安人夫卒氏年十八苦節七十六年
教子尚信尚智俱明經九十四歲卒巡按題允建坊
楊庶明妻望氏遠安人年二十五夫卒一孤足蹇尚
幼又殤撫孤孫苦節數十年
鄒承先妻陳氏遠安人夫亡氏年二十五守柩三年
預營後事畢閉戶自盡與夫合葬
李如琦妻周氏遠安人夫卒氏守節三十餘年懷宗
時流賊破砦墜巖死
生員簡恂妻張氏遠安人銓部斗樞女幼讀書通詩
文夫婦相敬如賓夫卒守節三十餘年卒
生員張鴻業妻李氏遠安人素有淑德懷宗時流賊
破砦氏觸巖而死
萬邦孚妻李氏遠安人懷宗甲戌流賊犯遠安氏被
擄欲辱之大罵不屈為賊所磔(以上舊通志)
皇清張文明妻周氏妾王氏譚氏江陵人夫早歿
周氏誓以死守事八十老姑生養死葬竭誠盡力
妾王氏譚氏俱少王以死殉夫一痛而絶遺孤恪
尚在襁褓周視如已出嚴督課誦順治辛夘舉於
鄉譚止生一女同周苦節至七十一歲卒
黃光素妻徐氏江陵人年三十夫卒氏守節不渝
撫三子成立長子珩中順治辛夘鄉試
江世良妻徐氏江陵人夫早卒氏僅二十撫遺孤
苦節五十餘年北院及治院交奬之
張漢陽妻袁氏江陵人張乃太僕楚城次子氏年
二十餘夫卒遺孤甫六齡太僕故貧氏督耕課子
家漸腴子皆有成御史聶玠學道李成尹奬之
毛上達妻王氏江陵人姑病氏割股救之獲痊鄉
人稱其誠孝
鄉民王某妻鄭氏江陵人夫死有市豪見其美強
娶之氏密縫衣牢結不可解憤罵不從以死
蕭汝六妻陳氏江陵人夫卒氏年二十僅守一女
女死依母母死無所依饑寒交至艱苦備嘗不易
其志而死
生員陳壯猷妻劉氏江陵人順治乙酉六月被流
賊掠氏罵賊曰我忠臣劉儶孫女也豈肯受賊汚
賊怒殺之罵不絶口
貢生畢右奇妻孟氏石首人夫亡不食而死
花孝女石首人父秀卿病亟女年十八割股救之
獲愈
裴旂徵妻王氏監利人賊被追東走突過監邑擄
旂徵去氏方抱嬰兒守河干以望夫還賊奄至驅
氏行抗節不從母子俱死旂徵歸覓屍改葬面色
如生
李元兆妻任氏監利人夫卒氏年二十五守節家
貧紡績奉姑孝養備至撫四子成立苦節五十餘
年
生員徐鐸妻劉氏宜都人止生一女夫為獻賊所
殺氏依父母避亂山村父母繼亡女亦夭死營將
有強聘之者氏寓書兩兄遂自縊死(以上舊通志)
廂黃旗甲兵伊拉布妻舒木爾魯氏年二十夫亡
守節至五十三歲康熙三十二年旌
正白旗甲兵五十妻塔塔爾那氏年二十七夫亡
守節至七十六歲康熙三十三年旌
正白旂甲兵代屯妻梅赫勒氏年二十四夫亡守
節至五十一歲康熙三十三年旌
正藍旗甲兵翁俄託妻富蔡氏年二十八夫亡守
節至五十三歲康熙三十三年旌
正紅旗甲兵伊拉妻吳渣納氏年二十八夫亡守
節至六十四歲康熙三十六年旌
甲兵富庫妻瓜爾家氏年二十八夫亡守節至六
十四歲康熙三十六年旌
甲兵馬哈達妻索齊利氏年二十八夫亡守節至
六十四歲康熙三十六年旌
甲兵託克推妻延寧氏年二十夫亡守節至六十
五歲康熙三十六年旌
生員管士珵妻王氏江陵人夫卒氏年二十八矢
志守節一子懋昭幼失明撫育成立歴水旱差徭
經理盡瘁有孫六人延師課讀不墜家聲康熙三
十七年旌
劉之甲妻張氏江陵人夫亡氏年二十七遺孤芳
文甫一歲誓將殉死親鄰泣勸撫孤以延夫祚乃
忍死教育有成姪國昌幼失怙氏撫養婚娶一如
己出苦節三十七年卒康熙四十四年旌
劉烈女枝江人鄉民均臣女名又大年十六偶父
母外出土惡戴國正夜入強姦不從被殺康熙四
十三年知縣孔毓基捕獲戴惡論如法四十四年
旌
胡貞女荆門胡振翼女幼許字江陵生員張毓參
年十八巳訂婚期參病殀凶問至女號泣不食乞
往弔遂畱張宅撫姪為後事翁姑備極孝敬守貞
三十三年康熙五十六年旌
生員蕭龍光妻雷氏江陵人夫亡氏年二十三子
錫祚甫三歲氏忍死守節孝事公姑嚴督孤子中
癸夘鄉舉雍正三年旌
邵必成妻魯氏江陵人夫卒氏年十九子甫四月
矢節奉事公姑教子嚴肅年十四入庠後子夫婦
相繼一孫七齡氏撫育之艱苦備歴雍正三年
旌
熊明性妻鄭氏江陵人年二十九夫亡公姑年老
四子俱幼誓志苦守一女適江尚璠尚璠早逝無
子攜二女歸依母家同母守節鄭年七十雍正三
年旌
生員雷憬妻張氏江陵人夫亡氏年二十四無子
誓以身殉舅姑勸令撫姪承祀勉從之教子嚴慈
兼至入郡庠苦節六十五年雍正三年旌
盧士彥妻文氏江陵人夫卒氏年二十九誓死守
節事舅姑養葬盡禮教二子文元文魁成立雍正
三年旌
馬應騏妻王氏公安人年十六歸騏僅六月夫亡
矢志不渝舅姑連喪哀泣幾死矢志長齋娣姒皆
憐而敬之雍正三年旌
生員徐禮年妻劉氏江陵人年二十六夫歿遺二
子國選攀桂俱幼公姑連喪氏哀毁盡禮性甘淡
泊紡績教子國選舉雍正已酉鄉試攀桂邑庠生
雍正四年旌
張世貴妻冉氏公安人夫亡氏年二十誓死守節
事翁姑曲盡誠孝偶有疾衣不解帶湯藥必先嘗
翁亡鬻產殯葬遺一子撫教成立雍正五年旌
杜方先妻陳氏公安人夫亡遺孤甚幼奉姑誠孝
紡績為活教子詩力學入庠苦節四十六年雍正
七年旌
毛秉德妻周氏夷陵人吳逆之變氏隨姑抱幼子
呈瑞避居巖寨賊突至肆掠氏以子託姑投身千
丈巖端坐石上而死面色如生里人異之後呈瑞
為州庠生雍正七年旌
兵丁周正朝母傅氏江陵人夫應祥卒遺孤正朝甫
三月氏事舅姑績絍撫子正朝生而武勇令其從
戎常以勤慎操防勿致虚糜糧餉為戒雍正八年
旌
季燦妻李氏公安人邑庠之芬女年二十三夫歿
時姑巳七十子未週夫目不瞑氏泣曰養老撫幼
皆妾任之不敢負夫志言訖而瞑姑哀老多病勤
紡績供藥餌饘粥五載罔懈迨卒停柩中堂家無
次丁撫藐孤卧棺側者七年教子嚴慈交至雍正
八年旌
生員魏顯第妻覃氏宜都人年二十六夫歿誓志
苦守事兩世公姑乳哺幼子艱辛萬狀一力撐持
里閭有賢能之目雍正八年旌
生員陳瑾妻望氏生員陳明旦妻張氏遠安人
氏年十五適瑾瑾旋歿氏勉強存活事舅姑生養
死葬無不盡禮遺孤明旦教之弱冠入庠娶張氏
明旦復殀無所出張毁容誓守姑媳相依一門悽
楚雍正八年旌
鄢國緯妻聶氏江陵人年二十五夫亡遺子嘉修
甫一歲撫之成立翁姑衰病養葬俱竭其力雍正
九年旌
胡維翰妻趙氏監利人年十七適胡四年而夫歿
氏矢志撫孤康熙二十八年鄰居火將及宅氏號
呼禱告風忽反四鄰灰燼氏宅獨完庶姑簡染疫
躬親湯藥祈神願以身代尋愈教子江遊泮入太
學守節六十年雍正九年旌
貢生夏錫履妻龔氏監利人夫候選歿於京邸氏
年二十八櫬歸設帷帳於墓次數月將結廬焉迫
姑命復還姑病親調湯藥衣不解帶及歿泣血三
年遂絶肉食手繪遺像奉之若生守節三十三年
雍正九年旌
襄陽府
漢彭娥時遭亂娥方出汲與賊值縛娥溪邊將汚之
溪邊有峭壁娥呼曰皇天有神否我豈受汚於賊遂
以頭觸石者再山忽開娥即趨入賊急逐之山復合
賊皆壓死娥遂不知所在所遺汲器化為石形似鷄
後因名其山曰石鷄山潭曰女娥潭
三國李衡妻習英襄陽記衡漢末入吳為丹陽太守
時孫休在郡治衡數以法繩之氏每諫衡不從會休
立衡憂懼欲奔魏氏曰不可瑯琊王素好善慕名方
欲自顯於天下終不以私嫌殺君明矣可自囚詣獄
表求受罪衡從之果得無恙又加威遠將軍
龐林妻習氏襄陽記氏習貞妺曹操破荆州氏與林
分隔守養弱女十有餘年後林隨黃權降魏始復集
聚魏文帝聞而賢之賜牀帳衣服以顯其義節
南北朝張彪妻楊氏南史張彪傳襄陽人仕梁為東
揚州刺史以拒陳敗走若邪山中章昭達捕殺之迎
氏便拜稱陳文帝教迎為家主氏欣然祈葬彪畢還
宅粧飾昭達許之氏割髮毁面哀哭慟絶誓不更行
陳文帝聞之嘆息遂許為尼後陳武帝軍人求取之
氏投井救蘇復投火死
杜龕妻王氏南史杜龕傳襄陽人仕梁為鎮南大將
軍頻敗陳軍好飲酒勇而無略部將杜泰通於陳說
之降龕然之氏曰霸先讐隙何可求和因出私財募
兵大敗陳軍後泰私降龕尚醉不覺文帝遣人負出
斬之氏因截髮出家
姚玉京燕娼家女嫁襄小校敬瑜瑜溺水死玉京守
志養舅姑有雙燕巢梁間一為鷙獲一孤鳴至秋翔
集氏臂如告别然氏以紅縷繫足曰新春定來為吾
侶也明年果至因贈詩曰去歲秋辭去今年春又歸
故人恩義重不忍更雙飛凡六七年玉京卒明年燕
來哀鳴家人語曰玉京死矣墳在南郭燕遂至葬所
亦死每風清月明時見玉京與燕同遊漢水上(見唐李公)
(佐燕女墳記舊通志訛載趙家)
按南史所載衛敬瑜妻王氏前段與此小異後略
同
唐甄氏宜城驛記居故襄城内夫死誓不適人撫其
子逢以學行為助教韓昌黎嘗稱之
宋楊金妻何氏充州人熙寧中金配隸房陵至襄州
死氏詣州自請願負夫骨歸葬時大疫亦斃於道
賈某妻韓氏名希孟巴陵人為尚書瓊子婦襄陽亂
避歸岳州元兵破岳希孟被擄以衣帛書一詩投江
而死餘詳雜記(以上郡志)
元富珠哩遠妻雷氏元史氏順陽人夫為襄陽尹拒
賊被害氏為賊執罵曰我乃參政冡婦縣令嫡妻夫
死不貳肯從汝狗彘乎遂見殺
劉平妻胡氏元史至元間平載其家戍棗陽夜宿沙
河虎至銜平去氏拔刀追殺虎扶平抵襄陽城以傷
卒事聞命恤其母子仍旌之
尹大中妻黃氏明一統志氏榖城人至正末為賊所
得欲辱之氏罵賊不從賊遂大怒裂其屍
宋明妻丁氏元史氏棗陽人早寡以死從夫事聞旌
表
按史作朱某妻查郡縣志作宋明妻今從之
明都督王忠妻岳氏襄陽縣人夫歿於陣遺孤信僅
半歲氏撫成繼其爵旌曰貞節(舊通志)
生員曹文妻潘氏襄陽人明一統志文歿時氏年二
十五無子守節受旌
周鳳妻王氏襄陽人名淑傑夫歿三日氏自縊被旌
(舊通志)
孫通妻張氏明一統志襄陽護衛人夫卒張年二十
五守節受旌
何敬妻黃氏襄陽人年十七孀居家貧子幼守節被
旌(舊通志)
百戶夏昂妻王氏襄陽人參政至善女昂亡氏年二
十二遺腹生子宗傑矢志撫教苦節三十餘年撫按
題旌(郡志)
百戶劉鐸妻胡氏襄陽人明一統志鐸卒氏年十九
養孤撫遺誓死不變以貞白終受旌
千戶郭權妻趙氏襄陽人夫歿於京氏哀毁屢欲自
縊姑泣救乃止時年二十五孀居不踰閫閾事姑以
夀終(舊通志)
陳懃妻龔氏襄陽人夫死欲以身殉子幼姑耄親屬
勸解之氏以紡績供養守節四十六年部使趙應元
旌其門
蔣成錄母李氏襄陽人孀居為流賊所逼投河死
生員譚補衮妻雷氏襄陽人罵流賊不從投井死
王貽貞妻劉氏襄陽人太僕大受女孫也壬午歲流
寇陷城氏勸夫急避欲自盡夫強掖偕出至白廟為
賊所得逼之不從罵賊而死時年二十同時殉節雷
氏之夫譚生口述其事(以上舊通志)
馮永安妻張氏宜城人年十八夫歿遺腹生子萬本
公姑以其年幼欲奪而嫁之氏翦髮自誓甘貧撫孤
五十年如一日内外咸異之(郡志)
生員郭獬妻王氏宜城人夫歿氏年二十六止遺一
女貧甚其姊勸令改適氏以死誓遂與之絶守節三
十年知縣雷嘉祥月給薪米搆屋以居之卒年六十四
雷復為之殮葬立碑衢道以彰其節
生員張聯奎妻何氏宜城人丙子流寇躪宜城奎挈
氏及男順童避難遇賊執氏抗罵不屈而死順童才
七歲亦不畏賊抱母屍號痛臨死猶罵賊兩手挽母
衣不釋是日天地晦冥後過其地者嘗聞鬼哭聲
宋春女南漳人許聘里人張貞貞有疾聞父母欲改
聘女誓死不從後貞死女拜哭而歸是夜自縊萬歷
間巡按舒鰲以其事奏聞
貢沱政妻譚氏南漳人夫死守節四十餘年撫遺腹
子成立巡方旌其門
太學生周興岐妻沈氏南漳人夫殞氏求死姑力止
之壬午城潰氏曰未亡人得死所矣閉戶自經
伍全教妻冷氏南漳人罵流賊投井而死
杜建中妻何氏南漳人城陷流賊入其室罵不絶聲
被害最酷
貢生冷紱妻何氏南漳人夫抱病氏籲天願以身代
夫病方愈而氏病勸之藥曰吾代夫死吾死夫不死
矣又何藥焉尋卒
李忠妻于氏棗陽人夫歿氏年二十屢欲自縊家人
救免撫遺孤和生孫端訓誨登進士孀居六十餘年
生員尚賢妻鍾氏棗陽人夫歿遺子諤僅半歲斷髮
自誓人罕識其面夀七十卒
楊美妻吳氏棗陽人夫歿無子撫二女守節三十餘
年卒
袁廷鉞妻王氏棗陽人年十九夫歿遺腹生子長齡
撫育成立夀七十餘卒貧不能葬知縣梁紹應為之
葬焉
檀天齡妻張氏檀維喬妻錢氏俱棗陽人張守夫
喪誓不改節有勸之者痛哭自毁其面大罵叱去撫
孤維喬維久成立維喬卒妻錢氏與姑同守人稱一
門雙節
李木妻施氏棗陽人夫死年二十七生子紹先尚在
襁褓奉姑教子苦節被旌
王伯真妻陳氏榖城人夫歿無子孀居六十三年年
九十三
鄭瓊妻甯氏榖城人夫歿無子孀居六十五年御史
郝光先旌之
趙倫妻魏氏榖城人夫歿子幼孀居六十年年八十
四
季輒妻覃氏榖城人夫卒子幼孀居六十年年九十
四
宋顯榮妻陳氏榖城人夫歿子幼孀居六十年年九
十一
王雷妻張氏榖城人夫卒子幼孀居五十年年八十
一
李致祥妻孔氏光化人早寡子幼苦節自勵訓子成
立年七十三卒
生員孔世熙妻陳氏光化人適世熙二年生子永清
方在襁褓夫病革謂氏曰吾不起矣汝擇所配歸之
氏翦髮繫夫臂曰願以此髮見地下無他也夫卒家
貧既免喪父兄微詞動之氏大恚取盞擲地誓不至
父兄家永清稍長擇師教之翁卒事繼姑王氏以孝
聞撫治葉奏聞詔旌其門
生員呂佐周妻蘇氏呂論妻蘇氏俱光化人佐周
早卒遺二子論訓氏年二十九家貧守節教子游泮
食餼後論病死其妻蘇氏與姑同守辛苦備嘗無異
志巡按郝光先旌其門
姚經妻盧氏光化人早寡家貧撫子成立縣尹表其
門曰大節植孤
黃中免妻韓氏光化人遇流賊牽之行罵曰勿汚我
手賊怒斷其臂罵益甚體無完膚而死
任烈女名二姐光化人鄉民顯珠女許字張氏未嫁
其夫溺水死女聞之號哭不食自縊而死
韓應崙妻孔氏光化人夫死氏年二十二事舅姑以
孝教三子有方事聞神宗命有司歲給布米以旌之
生員韓光閭妻喻氏光化人夫死遺孤僅二歲苦守
四十餘年萬歷中旌
張明道妻齊氏光化人闖賊至與其夫姑避亂被掠
氏紿賊曰吾夫書生無用姑老矣殺之何益祈放歸
我隨汝去賊信之釋其姑與夫隨賊至舟投水死
馮允安妻張氏光化人夫殁有遺腹公姑欲奪其志
氏翦髮自誓旋生子甘貧撫孤歴五十餘年内外義
之(以上舊通志)
李謙妻王氏明一統志均州人謙為諸生卒時氏年
二十成化中旌
譚紀妻熊氏均州人年二十八夫歿遺二子瓊碧家
貧無依氏為人作女工撫養成立苦節四十餘年事
聞旌表
汪積學妻禇氏均州人夫卒子幼守節五十餘年卒
撫治孫應鰲旌其門
江崑妻劉氏均州人夫卒年二十四子暘甫三歲家
貧紡績孝養舅姑撫子成立守節三十餘年撫治奬
之(以上舊通志)
皇清鄧陵衡妻劉氏胡宗奇妻鄧氏襄陽人鄧為府
吏蚤卒一女適胡胡亦死母女孀居苦守俱三十
餘年一門雙節事聞旌表
左史相妻朱氏襄陽人夫歿守節四十餘年備歴
艱險教三子為龍弼龍翼龍俱成諸生事聞旌
表
汪尚德妻方氏襄陽人年二十九夫卒遺孤世貞
世祥皆幼守節四十年值流寇亂為賊老回回所
掠氏勸其棄邪歸正賊怒殺之
教授趙稽古棗陽人夫任紹興府教授姑年八十
餘氏同家居辛勤侍養姑歿殮葬成禮攜穉兒之
夫任夫又歿值路阻八年於外至順治五年親負
夫骸行乞歸瘞舅姑墓側因結蓬居之苦守二十
年年七十卒
李樹聲妻王氏棗陽人年三十夫歿哀毁骨立撫
孤子菶舉於鄉順治初授鳳陽同知氏封宜人
李藻妻趙氏棗陽人夫以守城死難無子氏守節
三十年如一日有司表其門(以上舊通志)
生員周禧妻白氏均州人營兵胡士學持刀入室
強逼汚之氏力拒得免明日至士學家自刎死康
熙三十三年旌
朱卯妻薛氏光化人有強暴欲汚之氏不從被殺
康熙五十六年旌
梁京良妻黃氏宜城人年十九夫亡僅一女矢志
苦守事鍼黹奉舅姑立嗣為後未幾嗣子復故女
年十七贅庠生張恬性閱三載壻又歿母女孀居
備嘗荼苦氏五十六歲卒雍正五年旌
鄖陽府
明監生鄧仁妻王氏鄖人明一統志仁卒氏年二十
八矢志守節孀居五十餘年隆慶初旌
生員于一鳴妻張氏鄖人夫應省試溺死氏年二十
五聞訃號泣幾絶既而感疾不肯服湯藥未期月而
歿
千戶袁金妻廖氏鄖人夫亡氏年十八遺腹三月生
子彬守節撫孤比長襲千戶職
生員樹聰妻蕭氏鄖人年二十二夫亡遺孤廷鳳甫
一歲矢志撫之奉事孀姑養葬以禮孀居五十餘年
生員趙和妻路氏鄖人夫卒氏年二十八遺腹生子
琥事姑以孝聞撫孤守節五十餘年
千戶李仁妻鄧氏鄖人夫卒氏年十九矢志撫遺腹
子震成立年八十二卒
古道隆妻李氏鄖人年二十二夫卒哀毁盡禮舅姑
欲嫁之氏矢志弗渝撫二孤成立事舅姑盡孝及卒
殯葬如禮鄉黨稱焉
同知歐陽元妻黃氏鄖人夫任無為州途遇島賊舉
家被害黃氏抱前妻子繼琳被箭未死得脫扶櫬歸
時年二十四辟纑度日苦節四十餘年有司表之
同知寇偉妻李氏鄖人夫任南雍助教遷叙州同知
未赴任卒氏年二十六扶櫬歸矢志終身無子無養
都御史月給米贍之
生員張應龍妻馮氏鄖人夫弱冠食廩餼未幾卒無
子殯之日氏竊入卧室服私服外著縞衰撫柩慟哭
夜半自經柩前
曾貞女鄖人許字熊養性未嫁病卒女聞之自經死
兩家父母憐而合葬建祠墓側祀之知府楊俊彥為
詩表之曰未親夫面繼夫亡不比尋常烈女行白髮
尚難堅晩節紅顏誰肯棄春光魂歸天上精神爽骨
葬人間蘭蕙香吾淚從來不輕墮為伊萬古振綱常
墓在城南相公嶺
生員王焻妻王氏鄖人秉性幽閒不苟笑語李茂春
叛被掠氏大罵且拾梃擊賊賊怒殺之
生員段雲錦妻徐氏段雲章妻趙氏鄖人二氏初
聞李茂春變密以死相誓各密縫其衣襦賊至掠之
行至武陽觀音洞懸巖數十仞下臨大江皆奮身投
水死越三日屍浮水面手猶相攜
通判楊應明妻侯氏鄖人李茂春叛隨衆奔竄至城
西賊掠之氏大罵曰我朝廷命婦豈與賊同行賊怒
殺之喉間猶嘖嘖作罵賊聲
生員陳丹餘妻宋氏鄖人賊李茂貞掠氏並其女望
見一室將挾之入適屋前有古槐樹母與女抱樹罵
賊曰吾母女死白日下豈肯受汚暗室哉賊以手拽
之復大罵抱樹不行以刃斷其手罵益厲賊怒殺之
生員陳然妻吳氏鄖人生子朞月夫卒氏孝養公姑
撫幼子成立年八十有四按院督學交旌之
生員謝廷策妻靳氏鄖人夫卒氏年二十餘三子俱
幼守節教之俱成名年九十一歲無病而逝按院旌
之曰鶴算松操
傅旭妻梁氏鄖人夫卒於江南氏扶櫬歸里遺二孤
家貧織絍教子成立守節五十五年卒
生員甄祜妻徐氏鄖人夫卒氏守節以歿
廩生周祜妻徐氏祜卒氏年二十六苦節守孤四十
餘年壼範如一御史章煥旌之
貢生李紹賢妻曾氏懷宗壬午兵變賢攜以逃為賊
衝散氏投鄰厠而死一月得之顏色未變
檢校張通妻趙氏房縣人夫亡年二十二兩子俱幼
相繼殀亡氏守節卒年九十有四
州判趙鼐妻韓氏房人韓伸女夫亡氏年二十一遺
孤時霖甫兩月貧苦自守年踰六十卒
趙萱妻葉氏房人夫亡氏年十八矢志守節以孝聞
年五十餘卒(以上舊通志)
楊仁妻尤氏楊順高妻鄒氏竹山人明一統志尤
氏年二十夫亡甘貧矢志撫男順高成立娶鄒氏生
孫瓊順高復故鄒氏隨姑守節萬歷初旌
楊思聰妻袁氏竹山人年二十四夫亡撫孤子三十
餘年而歿旌表
盛思賢妻柳氏竹山人年二十夫疾指氏曰天若佑
吾得生男幸矣言訖卒七閱月果生一子父母欲奪
嫁之氏誓死不他適終身守節
生員龍芹妻尹氏竹山人名金貞年二十無子生女
四歲夫溺死氏抱屍慟哭欲與俱亡衆勸不解縣官
指其女慰之曰汝死女何所依乃強延撫女家素貧
鍼紉紡績苦節四十餘年年七十卒
監生歐顏卿妻梁氏竹山人名泰玉年二十夫亡撫
妾子守節五十年
監生顧陽卿妻梁氏竹山人年二十四夫亡撫幼子
孀居三十年卒
生員周儀鳳妻汪氏竹山人年二十六夫卒守節孝
姑育子撫治給粟帛旌之
生員楊鼎妻張氏鼎卒氏苦志孀居疏水素布四十
餘年鄰人不識其面撫院匾其門曰貞節(以上舊通)
(志)
俞慶妻羅氏俞騰妻李氏竹谿人夫卒羅年二十
六撫孤騰補邑庠生娶媳李氏未幾騰亦卒李依姑
誓不他適姑死殯殮如禮官給賻助隆慶二年旌
郭大美妻景氏竹谿人事姑王盡孝姑一日嬰風疾
仆地值美他出氏口度湯藥以活姑後夫死乃移榻
就姑相依為命姑卒痛哭死於柩旁邑令陳希歐親
奠書慟哭殞命篇以悼之
生員田大濟妻張氏竹谿人年二十七夫卒賣衣以
葬獨守破屋一間勤女工垂泣教子教諭田秋月給
以俸米
賈如桂妻熊氏竹谿人隨母劉居宦邸劉病篤氏籲
天割股作糜以進母疾頓愈夔州知府以淑孝匾之
(以上舊通志)
黎仕温妻段氏鄖西人明一統志年二十八夫卒以
死守節孀居四十餘年成化中旌
梁弘瑾妻羅氏鄖西人夫亡氏年二十六守節至老
旌表
段雲霓妻杜氏鄖西人夫死守節以終事聞旌表
生員孫得春妻丁氏鄖西人夫死氏年二十八遺孤
顯撫教成立守節四十餘年
秦經妻王氏鄖西人年二十一夫亡遺二子順才二
歲閏才甫三月餘姑令改嫁誓死不從家貧紡績奉
姑育子苦節三十四年
監生趙顒繼妻陳氏鄖西人夫死氏年二十五前妻
子奎尚幼氏所生子璧未離襁褓誓不再嫁甘貧養
姑每減己食恤前妻子過於己子守節三十一年卒
生員楊華山妻鍾氏鄖西人夫卒氏年二十六生子
二家極貧苦幾不能自存矢志守節躬勤紡績撫孤
成立子順卿庠生
生員郭以親妻寇氏鄖西人癸未流賊突至夫婦攜
二歲兒藏匿山谷間值勢迫夫棄其子氏曰縱急奈
何棄兒置嬰於抱而行邏賊獲之舉刃將殺其夫氏
紿之曰此吾兄此抱者吾姪乞無戕若吾從汝矣舉
兒授夫得逃去氏度夫去遠乃大罵舉石擲賊正中
其面血出淋漓賊怒殺之頭殞於地身猶不僵強行
百步伏林間者聞其隠隠有聲
生員劉宗德妻陸氏鄖西人通書明大義夫卒氏年
二十一遺子戴甫朞月翦髮自誓遭大亂扶姑攜子
走匿山中後歸為人傭鍼工得升合以奉姑姑卒葬
祭如禮其子成歲貢生直指李廷松旌曰節孝維風
尤宜拔妻左氏鄖西人夫卒氏絶粒不食諸母以幼
子投懷中曰汝死置兒何地氏強起撫子成立年九
十餘卒猶以不從夫死為恨
雷有恒妻段氏鄖西人夫亡氏年二十二生子乾子
甫三月舅姑年老氏上侍二人下撫一子卒至成立
知縣王師臣毛芬旌其門作傳以表之
鍾炫妻胡氏鄖西人夫卒遺子甫一月或勸其他適
氏斷髮拒之後子鼐為邑庠生(以上舊通志)
劉顯清妻許氏保康人明一統志氏年十九夫溺水
死氏尋屍不獲奔夫溺處死之後浮於榖城河兩屍
偕處成化中旌
蕭烈女峽州人明一統志女父母以貧流寓上津成
化七年官軍逐流民流民見女姿色詐稱官軍執而
繫之五顯廟女於神案下自縊死時年十九都御史
王信奏聞旌表
生員鞠養睿妻黃氏保康人懷宗七年遇賊不屈觸
石而死時年二十四歲(舊通志)
皇清副將胡廷聘妻許氏鄖縣人順治四年九月王光
泰叛羣賊執氏氏不從剔目斷髮投水而死後
旌
馬士秀妻李氏鄖縣人寇叛被擄渡江氏躍入江
死之
生員馬之驤妻段氏生員李紹先妻李氏俱鄖
人被賊執不從投江中死
典史張廷芝妻章氏紹興人順治二年隨夫赴任
竹谿宿於馬鞍寨夫前行川寇突至居民欲逃氏
脫簪珥犒衆以守後見力不支解佩刀先刺幼子
既乃自刎衆賊見之咸咋舌而去(以上舊通志)
徐秉哲妻謝氏鄖縣人夫歿氏年二十四姑老子
宗舜甫五歲值洪逆亂氏扶姑攜子逃竄日夜佩
利刃以防強暴姑歿營葬撫子有成苦節五十年
康熙五十九年旌
生員周宗适妻段氏鄖縣人夫得狂病時持刀秉
火氏服侍不避夫亡遺孤三歲翁姑俱老疾氏仰
事俯育艱苦萬狀未幾子死翁欲奪其志氏曰婦
守節守其夫也非守其子子死而易志謂守夫何
翁乃以長男之次子書為嗣氏愛同己出撫書入
縣庠康熙五十九年旌
程子民妻楊氏鄖縣人夫卒氏年二十八姑老子
幼家赤貧忍死守節姑年九十卧病年餘氏侍藥
食皆親嘗餧之及終殯葬如禮節縮衣食撫子讀
書成歲貢康熙五十九年旌
徐貞女鄖縣人父秉哲早亡母謝氏苦節以女許
聘庠生周詩詩未婚而卒女聞即痛哭往弔誓死
不歸願代夫奉姑終身姑卒女哭幾死孝事繼姑詩
有弟三人鼎鼐鼒俱幼日用皆取給於女後相繼
列庠序康熙五十九年旌
歐陽師鼎妻張氏竹山人夫卒氏年二十七家貧
守節紡績事公姑以孝聞生養死葬無憾撫子芳
緒成立孫士譽入邑庠年至八十八雍正元年
旌
楊正坤妻蔡氏竹山人夫卒氏年十九遺孤恒泰
甫二歲家寒以紡織為生孝養孀姑姑病調食進
藥身心俱瘁及歿哀毁如喪夫時竭力殯葬撫子
成立雍正元年旌
向斗垣妻楊氏鄖西人夫卒氏年二十六守節奉
公姑盡孝晝夜紡績教子成名嘗被大水浮於樹
巔若有物載之以免雍正元年旌
梁應賜妻江氏夫卒氏年二十四忍苦守節葬夫
葬翁葬宗親遺骨皆獨力營辦嘗攜幼女孤兒以
禦暴賊里人咸壯其事雍正元年旌
吳藩妻劉氏鄖西人夫亡氏年十九守節後翁家
璽任安鄉訓導祖翁老不能遠就禄養翁知氏素
孝遂畱以奉祖翁氏曲盡孝養撫數月遺孤教育
成立食餼邑庠雍正元年旌
白天麟妻李氏鄖縣人年十九夫亡無子撫姪皇
為嗣事繼姑温氏曲盡孝養教子入庠雍正六年
旌
王烈女鄖縣人名金大年十六母鮑氏探親外出
父自寅復往山樵採有余耀周者乘間入室強欲
汚之女峻拒呼救適其父歸格鬭擊耀周死女因
有玷己名隨取小刀自刎鄉里稱之雍正九年
題請旌表
直隸歸州
宋向氏長陽人明一統志建炎中保山栅以避寇皮
仲破栅向義不受辱被殺其後氏子誘賊醉而殺之
以復母讐
朱寵凃媵金氏長陽人從夫人王氏嫁得侍房帷涂
病王謂金曰即不幸吾亦死矣金泣曰主君無嗣主
母宜襄後事妾誓殉之涂卒方屬纊中堂金潛更衣
縊於寢所年二十餘
明譚曉母李氏長陽人避亂江北遭賊逼投江而死
譚智妻黃氏長陽人年二十三守節撫從子續嗣(以)
(上舊通志)
袁紹祖妻王氏長陽人年二十四夫歿氏撫前室子
成立
廩生譚之晉妻向氏長陽人土司唐鎮邦兵圍晉宅
晉罵不絶口遂割晉首氏抱屍痛哭哀贖夫首以綿
絲續連口吸血痕用棺收殮土蠻逼氏上馬行至地
名一碗水奮身飛砦死土蠻驚異而去鄉人見屍容
如生胸懷夫巾賬簿因與其夫合葬之(以上郡志)
游旺妻萬氏興山人旺卒氏年二十五一子甫彌月
撫之雖帷房亦不輕出以完節終
饒明瑞妻曾氏興山人年二十九夫歿子卿尚未成
立守節三十四年
姚敏端妻曾氏興山人年二十一夫亡遺孤卿甫三
歲矢志教子凡二十年以貢授縣令之官日氏杖之
十衆驚問曰使知痛癢方不刻待百姓年七十卒
敖融妻馮氏興山人年十七夫亡閉戶自縊家人救
甦遺腹生一子赤貧守節至老有司表之
劉玉京妻宋氏興山人年十八夫亡遺子采尚襁褓
翦髮誓守後采以孝聞年七十二卒
高維遠妻簡氏興山人懷宗末流寇羅汝才大掠高
舉家被獲於巖穴氏度不免與女攜手投巖死
王運達妻姜氏興山人懷宗末夫妻避亂巖谷遭流
賊俘掠強欲汚之氏堅拒賊以刃逼氏紿曰汝放吾
夫吾身從汝賊如其言氏度夫去遠墜巖而死
萬全珣妻鄭氏興山人遭流賊掠強之行氏踞地大
罵賊怒射死
金震祚妻譚氏興山人避亂中途遭流賊擄掠欲汚
之先殺震祚氏罵曰死賊吾豈受爾汚耶吾夫慘死
雖生何為觸石而死
譚弘勳妻蕭氏興山人遭亂夫妻被掠行至水邊氏
度不免遂投水死弘勳亦投水死
郭天祚妻顏氏興山人素性純淑因亂被掠強之行
不從乘間拔佩刀自刎死
譚籍妻朱氏巴東人籍卒姑迫之嫁氏斷指自誓卒
以節終
王鈞妻何氏巴東人年十七歸王生三子鈞卒子幼
家窘孀居四十餘年(以上舊通志)
田弘錦妻李氏弘錦被賊殺氏堅拒他配自刎死(郡)
(志)
杜暹妻鄧氏恩施人甫二十夫故堅守貧苦年七十
餘終萬歷中旌
譚烈婦恩施人懷宗末軍民内鬨土蠻乘隙肆掠鄉
村婦女被執氏背負幼子隨衆同行至竹王沱投水
死越二日母子二屍同浮水面
陳瀛妻周氏恩施人夫亡守節懷宗時與舅孝子陳
鑛同祀節孝祠
周之屏妻許氏恩施人夫死族長強之嫁誓不變節
有司表之
陳垍妻李氏恩施人夫死守節養姑嫁子有司表之
商思尹妻吳氏恩施人夫死守節撫孤成立被旌
李孝女恩施人年七歲割股愈父疾按院提學並加
旌表
趙孝女恩施人父永亨施州衛指揮疾革女割股以
療
陳孝女恩施人父欽舜任施州左衛病不起女割股
救之
胡百戶妻童氏恩施人夫為施州百戶氏年二十夫
亡誓死不嫁
李成麒妻劉氏李成麟妻周氏恩施人從夫客恩
施遭劉二虎兵劫掠出關二氏投橋而死
張某妻閔氏張某妻邢氏張延祚妻陳氏恩施
人陳夫死子幼與繼祖姑閔氏繼姑邢氏三世守節
有司奬之
主事鄧宗啟妻唐氏恩施人唐一鴻女氏身遭離亂
誓不欲生懸梁投池者再俱因救免後流賊至自縊
於忠建祠
張延慶妻蔣氏恩施人延慶為流賊所掠馬賊死氏
矢節撫孤克終厥志
生員黃鼎妻趙氏恩施人流寇陷城家計為空夫饑
餓而死氏殮畢閉門發火伏棺共焚以殉(以上舊通)
(志)
皇清葉玉衡妻李氏玉衡蜀人歴戶部主事致仕歸鄉
值賊李來亨作亂道梗流寓興山卦子山寨寨破
賊首見氏有色殺其夫欲掠氏為妻氏紿之曰埋
吾夫則從汝賊信而殯之氏抱幼女墜巖死(舊通)
(志)
向奎妻余氏歸州人年二十六夫亡撫子及孫備
嘗艱苦孫鑰入邑庠氏年九十餘雍正四年旌
補遺
明
張君美妻王氏避賊白沙洲賊薄城逼江大屠沙中
人氏謂君美曰總角之緣盡今日矣我死君引去無
俱斃也賊至揮刃逼氏氏大罵投水中身溺髻見復
猛起數尺猶以目寓君美乃沈賊亦感駴釋君美并
氏所生子得不死(按氏死節事見松雲草里居歲月無可考因附載於此)
諸生馬伯庸妻張氏年二十適伯庸癸未獻賊破城
氏罵賊不屈死之(係撫臣批准入志)
皇清
烈女馬氏家省城文昌門外年十九父死母招李
姓者為夫李素無頼母弗知也既而窺女顏色調
之女正色拒白其母百計遠之家僅數椽雖盛暑
女未嘗就浴一日李佯遠適女始浴李忽排闥女
大呼母至隣人踵至李遂逸先是女許字漢鎮張
姓納吉矣女計婚期尚月餘恐被汚投繯者再母
救得不死逮夜防稍懈潛出投江死時康熙乙未
六月越一日屍浮出顏色如生衣履縫固里人憐
而葬之因建祠江干以祀名其地為烈女渡其母
亦旋以悲憤死(係撫臣批准入志)
附增
武昌府
拔貢生王鼎元妻潘氏江夏人年二十適鼎元二
十九歲鼎元卒氏誓志守節孝事舅姑撫兩子成
立現年五十九
貞女劉氏江夏人黃安訓導劉啟先女許字史奕
璘女年十九奕璘卒聞訃欲自裁父母勸止歸史
門終喪守貞孝事舅姑撫奕璘從子世法承奕璘
祀現年五十
黃道濬妻涂氏江夏人十六于歸二十九歲夫卒
孝事舅姑撫遺孤成立守節三十九年現年六十
七
貞女劉氏咸寧庠生劉漢何女許字錢世昌女年
十八世昌卒聞訃往哭幾絶朝夕倚柩未嘗暫離
夫葬後歸依父母父母卒依胞兄弟家貧甚紡績
度日終身不字現年五十二
諸生夏天貺妻阮氏通山人年十七歸夏二十七
歲夫卒長孤甫三歲次孤方脤氏矢節教子事姑
金氏盡孝金故早寡氏長孤娶婦徐氏亦早寡遺
腹生孫矢節與氏同蓋一門三世苦節矣氏夫兩
兄夫婦相繼亡均乏嗣喪葬頻仍拮据盡禮里人
稱之
諸生朱正動妻舒氏通山人年十五適正動年十
八正動卒遺子二長二歲次月餘家徒壁立饘粥
不繼氏勤紡績以供舅姑甘旨撫二子成立有孫
七人曾孫七人人以為苦節之報現年七十九
諸生熊宗珍妻夏氏通山人年十五適宗珍二十
四歲宗珍卒遺孤二長五歲次一歲家貧甚氏紡
績以奉翁姑撫二子成立有孫二人曾孫十人守
節四十八年現年七十二
漢陽府
國學生李必思妻盧氏漢陽人幼讀書知大義年
十九適必思二十三歲必思卒無子哀哭過甚遂
病痿痺卧床十餘載守節四十四年年六十八卒
烈女俞氏浙江仁和縣國學生俞枋女枋卒子景
昭挈家僑居漢鎮氏年十九許字漢陽庠生李邦
有是歲邦有卒氏絶粒死遺言祔夫墓及舉氏棺
至墓所忽墓土崩潰棺見因合葬焉
諸生王文綸妻烈婦田氏(傳見前)
國學生高爾鳳妻李氏漢陽人年十五適爾鳳十
九歲生一女踰月爾鳳卒氏一慟幾絶以節自誓
事孀姑得其歡心先是爾鳳之兄弟皆夫婦相繼
病歿遺子二女一俱幼氏撫之如己出洎姑亡兩
姪繼夭姪女與己女適人後亦歿氏無所依歸母
氏值母老孝養篤至年六十卒
胡世鍾妻沈氏黃陂人年十九適世鍾二十一歲
世鍾卒遺孤甫三月氏撫之成立翁卒賣奩具以
葬姑病割股以進姑食不覺夜夢神告曰汝命合
休以汝媳至孝得延夀三歲巳而果然守節四十
年現年六十一
劉自唐妻胡氏黃陂人年二十適自唐二十二歲
自唐卒遺孤甫十月氏撫之成立後補弟子員性
最孝逮事祖公姑暨公姑心力俱瘁祖姑老而瞽
跬步皆氏扶持夜攜幼子伴床下氏家貧甚十指
經營先後營葬祖公姑暨公姑皆如禮守節三十
八年現年六十
劉渾妻詹氏黃陂人年二十適渾二十四歲渾卒
遺孤甫三歲氏撫之成立孀姑在堂氏孝事二十
餘年定省弗少懈守節三十九年年六十三卒
黃昺妻喻氏黃陂人年二十適昺二十五歲昺卒
遺孤不半歲氏撫之成立孀姑在堂氏孝事之守
節四十二年年六十七卒
貞烈女黃氏黃陂人許字同邑李端端卒女年十
九即服麻衣赴夫家奠祭哀感路人且謂其姑曰
兒願守墳墓三年代盡子道三年即從死者地下
矣越六年適所撫嗣子蓮兒不育哀哭洊至遂失
明因默減餐俟死以踐前言遂絶粒卒於夫家時
康熙五十八年女年二十四矣初女八歲時父教
以内則列女傳即通大義以純孝聞既守貞孝舅
姑亦如之歿後歸葬母黨舅姑遣人掃墓忽土裂
棺現始與端合葬至今墓樹相倚人咸異之
李蘭妻夏氏孝感人年十九適蘭年二十九蘭卒
遺子一女一氏哭泣屢瀕於死家無儋石拮据以
養舅姑喪葬盡禮遺槖一無所預撫遺孤成立娶
婦生孫婦卒撫其孫成立孫婦卒又撫其曾孫守
節四十五年年七十三卒
生員夏體元繼室邱氏孝感人年二十九體元卒
氏撫前妻子如己出懷宗十年獻賊入澴欲俘氏
去氏以頭觸道旁塹流血被面罵不絶口賊亂砍
之死死時年三十五所生子冰輪方幼以死衛母
被數瘡踰時方甦後成名諸生
貢生程大何妻胡氏孝感人年十六適大何自大
何以前單傳者三世及大何卒氏年方二十八無
朞功之親孤子光朝尚幼氏飲泣擘畫家政教光
朝成名為崇陽教諭守節三十八年現年六十五
張敬倫妻傅氏孝感人年十八適敬倫孝事翁姑
姑病侍湯藥終夜不寐年二十六敬倫卒無子氏
哀慟嘔血數升撫姪光園承敬倫祀守節二十五
年現年五十一
諸生李泰生妻魯氏孝感進士魯鑣之女年十七
適泰生年二十泰生卒遺孤在襁褓亦殤氏哭夫
哭子淚痕漬面無乾時誓志守節孝事舅姑祖遺
田宅分毫無所與康熙丙申歲距泰生卒三十年
氏以紡績所餘遷葬泰生及泰生生母藍氏現年
六十七
黃正彛妻陳氏孝感人年十九適正彛二十三歲
正彛卒遺孤應麟甫七月氏撫之成立厥後氏娣
姒皆以節自礪皆氏導之現年七十三
黃正詔妻夏氏孝感人于歸兩月正詔卒無子時
氏年十八誓志守節立正詔弟正爵之長子承先
為嗣未幾正爵與其次子相繼卒承先仍後正爵
氏亦依焉年六十三卒
黃正爵妻閔氏孝感人年二十五正爵卒氏誓志
守節先是正爵兄正詔早亡以正爵長子承先為
嗣及正爵與其次子相繼卒承先仍奉正爵祀語
在正詔妻夏氏傳氏與夏氏共依承先現年六十
六
沈必第妻程氏孝感人年二十一適必第事舅姑
以孝聞年二十七必第病篤氏刲股為糜進之竟
不起時孤子瑛甫四月氏絶飲食以死自誓姑曰
汝忍以襁褓兒累老人耶氏始強起孤素體弱氏視
日影早暮尅期量器哺之率以為常守節三十六
年年六十三卒
諸生吳敦愫妻夏氏孝感人年十八適敦愫二十
三歲敦愫卒遺孤甫三月氏撫之嶄然見頭角越
十八年孤病卒以敦愫兄子維正為後氏至孝性
成事舅姑如事父母守節三十一年現年五十四
魯演周妻黃氏孝感人年十九請期巳諾而演周
遘病父母如期遣嫁嫁之日演周不起合卺之禮
闕然次日演周卒氏投繯者再以救得不死姑欲
遣歸母家不聽母來唁諭以姑在何忍遽死始稍
進饘粥後父母欲奪其志氏聞不歸寧者二十餘
年演周親姪止一人義不得後演周族人請於邑
令立從姪光節為後氏現年五十二猶處女也
屠渾妻馬氏孝感人年二十一適渾二十八歲渾
卒遺子一女一氏紡績不懈以事舅姑撫藐孤守
節四十三年現年七十
黃天衢妻夏氏孝感人年十八適天衢事姑至孝
甫閱月孤卒氏哀毁骨立天衢家故貧遠舘客死
時氏年二十七奔喪迎柩歸里拮据卜葬備嘗艱
辛撫三子成立守節四十二年現年六十八
黃廷綬妻李氏孝感人年十九適廷綬年二十一
廷綬卒氏絶粒七日姑百方勸慰乃食越六月生
遺腹子碩仁氏撫之成立教以詩書守節四十五
年現年六十五
諸生屠用泰妻鄭氏孝感人年十八適用泰二十
一歲用泰卒無子氏矢志守節遵用泰遺言以用
泰兄子為後鞠育教誨不啻已出現年五十三
黃州府
諸生方應張妻周氏黃岡人年十九適應張二十
三歲生子介越六月應張卒氏守節堅貞周姓有
欲奪其志者氏斷指以誓茹荼飲蘗延師訓子年
六十六卒
劉翔妻楊氏黃岡人年十九適翔二十一歲翔卒
遺腹生子夢趙氏撫之成立教以義方生平持身
修潔防漸特嚴勞勩辛苦締造家室守節三十年
現年五十一
喻順澤妻夏氏黃岡人年二十適順澤二十二歲
順澤卒撫遺孤人悅成立姑胡氏年九十餘氏事
之盡孝氏年五十一卒姑尚無恙執手泣訣哀不
成聲見者淚下
程楷妻聞氏蘄水人年十八適楷二十二歲楷卒
無子氏哭泣暈絶復甦既乃立姪維炫為嗣未幾
維炫亦卒氏寡居無依堅貞不渝守節三十六年
現年五十八
楊成雲妻蔡氏蘄水人年十八適成雲二十五歲
成雲卒遺孤本性未滿一歲家故貧氏艱辛撫孤
孝事舅姑越十四歲本性卒撫姪傑性為嗣守節
四十九年現年七十
諸生周成璋妻許氏羅田人年二十適成璋二十
七歲成璋卒有子三人氏鞠養教訓先後俱成諸
生守節四十五年年七十二卒
洪文蘭妻王氏黃梅人年二十適文蘭二十三歲
文蘭卒氏守節撫孤垂四十七年現年六十九
程達士妻鄒氏黃梅人年二十適達士二十六歲
達士卒遺孤歲餘氏撫之成立守節五十七年現
年八十二
胡文遠妻王氏黃梅人年十九適文遠二十五歲
文遠卒遺孤甫三月氏誓守節夫葬後每除夕廬
於墓側以弱子老婢從如此者三年現年七十六
諸生蔣茂棫妻宛氏黃梅人年二十適茂棫二十
七歲茂棫卒遺腹生一子名天標氏撫之成立課
以勤讀父書補郡庠守節三十八年年六十四卒
安陸府
諸生鄧先培妻吳氏鍾祥人年十七適先培二十
五歲先培卒遺腹生一子名引光氏孝事孀姑教
引光成名姑七十九卒氏喪葬盡禮現年六十一
國學生蕭果進妻秦氏沔陽人年十九適果進二
十七歲果進卒氏守節堅貞孝事孀姑撫二子成
立現年六十八
德安府
諸生龔沆妻馮氏雲夢人年十六適沆年十九沆
卒遺一子松齡甫七月氏哭泣喪明三十餘年一
日覺天宇空曠霽景暄妍目中翳障忽盡蠲先是
松齡染痳症垂死值天雷雨氏望空跪拜呼籲是
夜夢老媪持漿灌之巳而果愈後成諸生氏現年
六十二
諸生亢時偕妻吳氏應山人年十五適時偕年二
十三時偕卒遺一子謙甫三歲舅姑垂白氏守節
堅貞仰事俯育悉取給鍼黹謙早世謙妻劉氏誓
守節另有傳氏年七十二卒
諸生亢謙妻劉氏應山人年十六適謙年二十謙
卒無子孀姑吳氏少以節自礪與氏相依如母女
吳年老念夫與子俱早亡悲傷特甚氏委曲承歡
哀至淚墮不敢發聲後撫子承謙祀守節三十二
年現年五十二
諸生劉元憲妻秦氏應山人年十六適元憲年十
九元憲卒氏孝事舅姑撫遺孤蕃成立為諸生蕃
卒蕃妻方氏亦誓守節另有傳氏守節五十三年
現年七十二
諸生劉蕃妻方氏應山人年十六適蕃年二十二
蕃卒誓死守節先是蕃母秦年十九寡及蕃卒氏
事姑孝敬撫孤子正裕成立教以義方氏病革姑
猶無恙哽咽以不獲終養為言卒時年四十七
副榜周方大妻張氏應山人年十八適方大年二
十七方大卒方大父尚無恙氏事之孝敬教其子
二人成諸生守節二十八年現年五十四
荆州府
貞女金氏枝江人父愷殷擇壻愆期年二十四許
字諸生毛瀚澄為繼室未嫁瀚澄卒氏聞訃欲赴
易服泣辭父母被阻是夜遂投繯母覺救之乃甦
旋送歸毛宅瀚澄前妻有子一女二氏教育之如已
出孝事孀姑姑以老病廢氏哺之懷中姑年九十
二卒氏年五十二卒
湖廣通志卷七十
