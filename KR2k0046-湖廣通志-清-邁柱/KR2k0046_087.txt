湖廣通志卷八十七
藝文志
五言律詩
唐
度荆門望楚陳子昂
遙遙去巫峽望望下章臺巴國山川盡荆門烟霧開城
分蒼野外樹斷白雲隈今日行歌客誰知入楚來
冠蓋里杜審言
旅客三秋至層城四望開楚山横地出漢水接天回冠
蓋非新里章華即舊臺習池風景異歸路滿塵埃
襄城即事崔湜
子牟懷魏闕元凱滯襄城冠蓋仍為里池臺尚識名山
光晴後綠江色晚來清借問東流水何時到玉京
晩泊湘江宋之問
五嶺悽惶客三湘顦顇顏況逢秋雨霽表裏見衡山路
逐江南轉心依雁北還唯餘望鄉淚更染竹成斑
江亭晚望宋之問
浩渺浸雲根烟嵐出遠村鳥歸沙有跡帆過浪無聲望
水知柔性看山欲斷魂縱情猶未巳迴馬欲黃昏
餞荆州崔司馬蘇頲
茂祉雕龍昔香名展驥初水連南海漲星拱北辰居稍
發仙人履將題别駕輿明年徵拜入荆玉不藏諸
四月一日赴荆州張說
春色沅湘盡三年客始回夏雲隨北汎同日過江來水
漫荆門出山平郢路開比肩羊叔子千載豈無才
岳州山城張說
山城豐日暇閉戶見天心東曠迎朝色西樓引夕陰書
觀千載近學静二毛深忽聽南風至吹君堂上琴
岳州晚景張說
晩景寒鴉集秋聲海雁歸水光浮日出霞彩映虹飛洲
白蘆花吐園紅柿葉稀長沙卑濕地九月未成衣
岳州守歲張說
除夜清樽滿寒庭燎火多舞衣連臂拂醉坐合聲歌至
樂都忘我冥心自委和今年只如此來歲更如何
初入湘有喜張九齡
征鞍窮郢路歸棹入湘流望鳥惟貪疾聞猿亦罷愁兩
邊楓作岸數處橘為洲却記從來意翻疑夢裏遊
自湘水南行張九齡
落日催行舫逶遲洲渚間誰云有物役乘此更休閒暝
色生前浦清暉發近山中流澹容與惟愛鳥飛還
岳州有贈張九齡
極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾襟
南州有贈張九齡
越井人南去湘川水北流江邊數杯酒海内一孤舟嶺
嶠同仙客京華即舊遊春心將别恨萬里共悠悠
和李侍御渡松滋江孟浩然
南紀西江闊皇華御史雄截流寧假檝挂席自生風寮
寀爭攀鷁魚龍亦避驄坐聞白雪唱翻入棹歌中
萬山潭孟浩然
垂釣坐盤石水清心亦閒魚行潭樹下猿卧島藤間遊
女昔解佩傳聞於此山求之不可得沿月棹歌還
洞庭寄閻九孟浩然
洞庭秋正闊余欲泛歸船莫辨荆吳地惟餘水共天渺
瀰江樹没合沓海潮連遲爾為舟檝相將濟巨川
夜渡湘水孟浩然
客行貪利涉夜裏渡湘川露氣聞芳杜歌聲識采蓮榜
人投岸火漁子宿潭烟行旅時相問涔陽何處邊
岳陽樓孟浩然
八月湖水平涵虛混太清氣蒸雲夢澤波撼岳陽城欲
濟無舟楫端居恥聖明坐觀垂釣者徒有羨魚情
與諸子登峴山孟浩然
人事有代謝往來成古今江山畱勝蹟我輩復登臨水
落魚梁淺天寒夢澤深羊公碑尚在讀罷淚沾襟
峴山李白
訪古登峴首憑高眺襄中天晴遠峯出水落寒沙空弄
珠見游女醉酒懷山翁感嘆發秋興長松鳴夜風
武昌懷古李白
清景南樓夜風流在武昌庾公愛秋月乘興坐匡床龍
笛吹寒水天河落曉霜我心還不淺懷古醉餘觴
岳陽樓李白
樓觀岳陽盡川迥洞庭開鴈引歸心去山啣好月來雲
間連下榻天上接行杯醉後凉風起吹人舞袖迴
與賈舍人於龍興寺望㴩湖李白
剪落青梧枝㴩湖坐可窺雨洗秋山淨林光淡碧滋水
開明鏡轉雲繞畫屏移千古風流事名賢共此時
至鴨欄驛登白馬磯訪裴侍御李白
側疊萬古石横為白馬磯亂流若電轉舉棹揚珠輝臨
驛捲緹幕升堂接繡衣情親不避馬為我解霜威
漢江臨泛王維
楚塞三湘接荆門九派通江流天地外山色有無中郡
邑浮前浦波瀾動遠空襄陽好風日畱醉與山公
送孟六歸襄陽王維
杜門不欲出久與世情疏以此為長策勸君歸舊廬醉
歌田舍酒笑讀古人書好是一生事無勞獻子虛
漢陽即事王維
楚國千里遠孰知方寸違春遊歡有客夕寢賦無衣江
水帶冰綠桃花隨雨飛九歌有深意捐佩乃言歸
與鮮于庶子泛漢江岑參
急管更須吹金杯莫遣遲酒光紅琥珀江色碧琉璃日
影浮歸棹蘆花罥釣絲山公醉不醉問取葛強知
峽隘杜甫
聞說江陵府雲沙靜渺然白魚如切玉朱橘不論錢水
有遠湖樹人今何處船青山各在眼却望峽中天
公安懷古杜甫
野曠呂蒙城江空蜀帝營寒天催日短風浪與雲平洒
落君臣契飛騰戰伐名維舟倚前浦長嘯一含情
泊岳陽城下杜甫
江國踰千里山城僅百層岸風翻夕浪舟雪灑寒燈畱
滯才難盡艱危氣益增圖南未可料變化有鯤鵬
登岳陽樓杜甫
昔聞洞庭水今上岳陽樓吳楚東南坼乾坤日夜浮親
朋無一字老病有孤舟戎馬關山北憑軒涕泗流
陪裴使君登岳陽樓杜甫
湖闊兼雲霧樓孤屬晚晴禮加徐孺子詩接謝宣城雪
岸叢梅發春泥百草生敢違漁父問從此更南征
宿青草湖杜甫
洞庭猶在目青草續為名宿槳依農事郵籖報水程寒
冰爭倚薄雲月遞微明湖雁雙雙起人來故北征
宿白沙驛杜甫
水宿仍餘照人烟復此亭驛邊沙舊白湖外草新青萬
象皆春氣孤槎自客星隨波無限月的的近南溟
湘夫人祠杜甫
肅肅湘妃廟空墻碧水春蟲書玉佩蘚燕舞翠帷塵晩
泊登汀樹微馨借渚蘋蒼梧恨不盡染淚在叢筠
祠南夕望杜甫
百丈牽江色孤舟泛日斜興來猶杖屨目斷更雲沙山
鬼迷春竹湘娥倚暮花湖南清絶地萬古一長嗟
入喬口杜甫
漠漠舊京遠遲遲歸路賒殘年傍水國落日對春華樹
密早蜂亂江泥輕燕斜賈生骨巳朽悽惻近長沙
銅官渚守風杜甫
不夜楚帆落避風湘渚間水耕先浸草春火更燒山早
泊雲物晦逆行波浪慳飛來雙白鶴過去杳難攀
雙楓浦杜甫
輟棹青楓浦雙楓舊巳摧自驚衰謝力不道棟梁材浪
足浮紗帽皮須截錦苔江邊地有主暫借上天迴
潭州送韋員外牧韶州杜甫
炎海韶州牧風流漢署郎分符先令望同舍有輝光白
首多年疾秋天昨夜凉洞庭無過雁書疏莫相忘
潭州畱别杜員外院長杜甫
江畔長沙驛相逢纜客船大名詩獨步小郡海西偏地
濕愁飛鵩天炎畏站鳶去畱俱失意把臂共澘然
江閣對雨有懷行營裴二端公杜甫
南紀風濤壯陰晴屢不分野流行地日江入度山雲層
閣憑雷殷長空水面文雨來銅柱北應洗伏波軍
早發湘潭寄員外院長杜甫
北風昨夜雨江上早來凉楚岫千峯翠湘潭一葉黃故
人湖外客白首尚為郎相憶無南雁何時有報章
衡嶽訪巳公杜甫
已公茅屋下可以賦新詩枕簟入林僻茶瓜畱客遲江
蓮摇白羽天棘蔓青絲空黍許詢輩難酬支遁詞
耒陽舟中有懷盧侍御杜甫
朔風吹桂水大雪夜紛紛暗度南樓月寒深北渚雲燭
斜初近見舟重覺無聞不識山陰道聽雞更憶君
衡州送李大夫七丈勉赴廣州杜甫
斧鉞下青冥樓船過洞庭北風隨爽氣南斗避文星日
月籠中鳥乾坤水上萍王孫丈人行垂老見飄零
湘中有懷張謂
八月洞庭秋瀟湘水北流還家萬里夢為客五更愁不
用開書帙偏宜上酒樓故人京洛滿何日復同遊
道林寺送莫侍御張謂
何處堪畱客香林隔翠微薜蘿通驛騎山竹挂朝衣霜
引臺烏集風驚塔雁飛飲茶勝飲酒聊以送將歸
寄崔澧州張謂
共襆臺郎被俱牽郡守帷罰金殊往日鳴玉幸同時五
馬來何晚雙魚贈巳遲江頭望鄉月無夜不相思
玉泉寺常建
清晨入古寺初日照高林竹徑通幽處禪房花木深山
光悅鳥性潭影空人心萬籟此俱寂惟聞鐘磬音
移使鄂州次峴陽舘懷舊居劉長卿
多慚恩未報敢問路何長萬里通秋雁千峯共夕陽舊
遊成遠道此去更違鄉草露空山裏朝朝滿客裳
重陽日鄂城樓送屈突司直劉長卿
登高復送遠惆悵洞庭秋風景同前古雲山滿上游蒼
蒼來暮雨淼淼逐寒流今日關中事蕭何共爾憂
湘妃廟劉長卿
荒祠古木暗寂寂此江濆未作湘南雨知為何處雲苔
痕斷珠履草色帶羅裙莫唱迎仙曲空山不可聞
雨中過袁稷巴陵山居劉長卿
憐君洞庭上白髮向人垂積雨悲幽獨長江對别離牛
羊歸故道鳥雀聚寒枝明發遙相望雲山不可知
岳陽舘中望洞庭湖劉長卿
萬古巴丘戍平湖此望長問人何淼淼愁暮更蒼蒼疊
浪浮雲氣中流没太陽孤舟有歸客早晩達瀟湘
寄郢州郎使君士元李嘉祐
龍節知無事江城不掩扉詩傳過客遠書到故人稀坐
嘯看潮起行春送雁歸望舒三五夜思盡謝元暉
蒙泉李德裕
兹泉由太潔終不蓄纖鱗到底清何益涵虚勢自貧明
璣難秘彩美玉詎潛珍未及黃陂量滔滔豈有津
江行次武昌縣盧綸
客寄五湖間扁舟往復還年年生白髮處處上青山去
國空知遠安身竟不閑更悲江畔柳長是北人攀
晚次巴陵李端
雪後柳條新巴陵城下人烹魚招水客載酒奠山神雲
去低斑竹風來動白蘋不堪逢楚老日暮正江春
雲夢故城秋望戎昱
故國惟墟在登臨想舊遊一朝人事變千載水空流夢
渚鷗飛晚荆門樹色秋片雲凝不散遙掛望鄉愁
春日遊僧院戎昱
曾共劉諮議同時事道林與君相掩淚來客豈知心階
雪凌春積爐烟向瞑深依然舊童子相送出花陰
潭州使院書情寄江夏賀蘭副端戴叔倫
雲雨一蕭散悠悠關復河俱從泛舟役近隔洞庭波春
水去不盡秋風今又過無因得相見却恨寄書多
過郴州戴叔倫
地盡江南戍山分桂北林火雲三月合石路九疑深暗
谷隨風過危樓共鳥尋羇魂愁巳絶不復待猿吟
次下牢戴叔倫
獨立荒亭上蕭蕭對晚風天高吳塞闊日落楚山空猿
呌三聲斷江流一水通前程千萬里一夕宿巴東
經巴東嶺戴叔倫
巴山不可上徒馭亦徘徊舊棧欹難度朝雲濕未開瀑
泉飛雪雨驚獸走風雷此去無停候征人幾日回
攜謝山人至愚池柳宗元
新沐換輕幘曉池風霧清自諧塵外意況與幽人行霞
散衆山過天高數雁鳴機心付當路聊適羲皇情
同李二十八夜次襄城韓愈
周楚仍連接川原乍屈盤雲垂天不暖塵漲雪猶乾印
綬歸台室旌旗别將壇欲知迎候盛騎火萬星攢
杪秋登江樓李賀
平楚超寒色長沙猶未還世情何處淡湘水向人間空
翠隠高鳥夕陽歸遠山孤雲萬餘里惆悵洞庭間
宿臨江驛張籍
楚驛南渡口夜深來客稀月明見潮上江静覺鷗飛旅
宿今巳遠此行殊未歸離家久無信又聽𢷬寒衣
湘中閒夜遣興朱慶餘
釣艇同琴酒良宵背水濱風波不起處星月盡隨身浦
迥湘烟捲林香嶽氣春誰知此中興寧羡五湖人
送南陵李少府許渾
高人亦未閒來往楚雲間劍在心應壯書窮鬢已斑落
帆秋水寺驅馬夕陽山明日南昌尉空齊又掩關
賈誼宅許渾
一謫長沙地三年嘆逐臣上書憂漢室作賦弔靈均舊
宅愁荒草西風薦客蘋凄凉回首處不見洛陽人
楚江懷古馬戴
露氣寒光集微陽下楚丘猿啼洞庭樹人在木蘭舟廣
澤生明月蒼葭夾亂流雲中君不降竟夕自悲愁
送客南遊馬戴
疑卜何山隠高秋指岳陽葦乾雲夢色橘熟洞庭香疎
雨殘虹影回雲背鳥行靈均如可問一為哭清湘
夜入湘中馬戴
洞庭人夜到孤棹入湘中露洗寒山遍波搖楚月空密
林飛暗狖廣澤發鳴鴻行旅揚帆者江分又不同
送人赴湖南李頻
關門鳥道中飛轉復乘驄暮雪離秦甸春雲入楚宫平
蕪天共闊積水地多空使府懸帆待能消幾日風
夜泊湘江于武陵
北風吹楚樹此地獨先秋何事屈原恨不隨湘水流凉
天生半月竟夕伴孤舟一作南行客無成空白頭
又
楚人歌竹枝遊子淚沾衣異國久為客寒宵頻夢歸一
封書未達千樹葉皆飛南渡洞庭水更應消息稀
湘遊有感于武陵
杜陵無厚業不得駐車輪重到曾遊處多非舊主人東
風千里樹西日一洲蘋又渡湘江水湘江水復春
洞庭李羣玉
楚色籠秋草秋風洗洞庭久霏生水寺初月落雲汀棹
響來空闊漁歌去杳冥欲浮東下艇一到斗牛津
中秋維舟君山看月李羣玉
汗漫鋪澄碧朦朧吐玉盤雨師清滓穢川伯掃波瀾氣
射繁星滅光籠八表寒從來雲漲迥路上碧霄寬
又
熠燿遊何處蟾蜍食漸殘棹翻銀浪急林映白虹攢練
影連河曉冰暉壓樹乾夜深高不動天上仰頭看
送長沙韋明府之任李羣玉
秋入長沙縣蕭條旅宦心烟波連桂水官舍映楓林雲
日楚天暮沙汀白露深遙知訟庭裏佳政在鳴琴
送友人歸嶽麓杜荀鶴
家枕三湘岸門前即釣磯漁竿經歲别鶴髮亂時歸嶽
靜無猿呌江春有燕飛平生書劍在莫便學忘機
岳陽僧舍張喬
喜到重湖地孤舟横晩烟鷺啣魚入寺鴉接飯隨船松
檜君山迥菰蒲夢澤連與師吟論處秋水浸遙天
岳陽張喬
遠色岳陽樓湘帆數片愁竹風山上路沙月水中洲力
學桑田廢思歸鬢髮秋功名如未立豈易狎汀鷗
尋桃源張喬
武陵春草齊花影隔澄溪路遠無人去山空有鳥啼水
垂青靄斷松偃綠蘿低世上迷途客經兹盡不迷
遊南嶽張喬
入巖仙境清行盡復重行若得閑無事長來寄此生澗
松閒易老籠燭晚生明一宿泉聲裏思鄉夢不成
江行二首司空圖
地闊分吳塞楓高映楚天迴塘春盡雨方響夜深船行
紀添新夢羈愁甚往年何時京洛路馬上見人煙
又
初程風信好迴望失津樓日帶潮聲晚烟含楚色秋戍
旗當遠客島樹轉驚鷗此去非名利孤帆任白頭
洞庭許棠
驚波常不定半日鬢堪斑四顧疑無地中流忽有山鳥
高常畏墜帆遠却如閑漁父前相引時歌浩渺間
章華臺韋莊
清瑟怨遙夜繞絃風雨哀孤燈聞楚角殘月下章臺芳
草巳云暮故人殊未來鄉書不可寄秋雁又南回
訪衡山廖凝山居李建勳
郢客相尋夜荒庭雪洒蒿虚堂看向曙吟坐共忘勞溪
凍聲全減燈寒焰不高他人莫相笑未易會吾曹
秋宿洞庭周賀
洞庭初下葉旅客不勝愁明月天涯夜青山江上秋一
宵成白首萬里寄滄洲只被浮名繫寧無愧海鷗
送楊嶽歸巴陵周賀
何處得鄉信告行當雨天人離京口日潮入岳陽船孤
鳥背林色遠帆開浦烟悲君惟此别不肯話迴年
湘妃怨王貞白
舜欲省蠻陬南巡非逸遊九山沉白日二女淚滄洲目
極楚雲斷恨深湘水流至今聞鼓瑟咽絶不勝愁
送客歸湖南楊凝
湖南樹葉盡了了見潭州雨散今為别雪飛何處遊情
來翻似醉淚迸不成流那向蕭條路緣湘黃竹愁
巴陵村行姚揆
天淡雨初晴遊人恨不勝亂山啼蜀魄孤棹宿巴陵影
射村橋柳光寒水寺燈能吟思故國窗外有魚罾
岳陽樓江為
倚樓高望極展轉念前途晩葉紅殘楚秋江碧入吳雲
中來雁急天末去帆孤明月誰同我悠悠上帝都
洞庭南舘張祐
一逕逗霜林朱欄遶碧岑地盤雲夢角山鎮洞庭心樹
白看烟起沙紅見日沉還因此悲屈惆悵又行吟
送友人歸武陵張蠙
聞近桃源住無村不是花戍旗招海客廟鼓集江鴉别
島垂橙實閑田長荻花遊春未得意看即是離家
送李山人住衡山黃滔
漢渚往湘川乘流入遠天新秋無岸水明月有琴船露
坐應通曉萍居恐隔年嶽峯千萬仞知上嘯猿巔
寄衡嶽劉錄事喻鳧
城西青鳥寺累夏𠻳寒泉今在提綱所應難掃石眠風
沙榆塞迥波浪橘洲偏重整瀟湘棹心期更幾年
寺居秋夜對雨有懷喻鳧
修修復雭雭黃葉此時飛隠几客吟斷隣房僧話稀鴿
寒棲樹定螢濕在窗微即事瀟湘渚漁翁披草衣
送衡州薛從事鄭巢
吟去望雙旌滄洲晚氣清遙分高岳色亂出遠蟬聲楚
霽雲連寺湘寒浪浸城孤猿不可聽一任白髭生
湖南草堂讀書招李少府釋皎然
削去僧中事南池便隠居為憐松子夀還讀道家書藥
院常無客茶罇獨對余有時招送吏來飯野中蔬
湘州懷古釋清江
瀟湘連汨羅復對九疑河浪勢屈原塜竹聲漁父歌地
荒征騎少天暖浴禽多脉脉東流去古今可奈何
宋
巴東驛秋日晚望寇凖
楚驛獨閭望山村秋暮天數峯横夕照一笛起江船遺
恨須言命冥心漸學禪遲遲未回首深谷暗寒烟
巴陵書事寇凖
鄉思終日有孤淡厭琴樽衆木侵山徑寒江逼縣門浪
沉灘見脊雨過壁生痕憔悴悲蘭蕙因思楚屈原
題巴陵寺寇凖
寺在啼猿外門開古澗涯山深微有徑樹老半無枝望
遠雲常暝談空日漸移明朝余馬去還失白蓮期
荆州三首蘇軾
遊人出三峽楚地盡平川北客隨南賈吳檣間蜀船江
侵平野斷風捲白沙旋欲問興亡意重城自古堅
又
南方舊戰國慘澹意猶存慷慨因劉表凄凉為屈原廢
城猶帶井古姓聚成村亦解觀形勝昇平不敢論
又
楚地闊無邊蒼茫萬頃連耕牛未常汗投種去如捐農
事誰當勸民愚亦可憐平生事遊惰那得怨凶年
岳陽張天啟
天入平湖遠樓深納霽華青山藏福地碧樹記人家水
落魚龍蟄風高雁鶩斜古來形勝地何事憶長沙
武陵道中唐庚
朝持漢使節暮作楚囚奔路入離騷國江通欸乃村垣
墻知地濕草木驗冬温寂寞桃源路行人祗斷魂
和張晉彥遊嶽麓張栻
齋舫凌烟浦雲屏入畫圖日烘花炫晝風定水明湖布
榖催春種提壺勸客酤湘中無限景賦咏繼三都
陪黃秉仲渡湘飲嶽麓臺上分韻得長字
張栻
支笻穿百級把酒問春光喬木依然在幽蘭祇自芳未
嘗湘水滿要覺橘洲長暝色猶回首天涯話故鄉
懷嶽麓朱子
風月平生意江湖自在身年華供轉徙眼界得清新試
問西山雨何如湘水春悠然一長嘯妙絶兩無倫
祝融峯僧佛印
秋風吹柱杖直到祝融巔目極三千界肩摩尺五天扶
桑暘谷畔青草洞庭邊雲氣無遮障分明在眼前
元
雙清夜月完顏思中
古廟英靈在神光射九州亂山排萬叠一石砥中流野
水雲邊寺夕陽霞外樓倚欄時一嘯不見故人舟
登大别山薩天錫
落日在平地蒼茫吳楚秋人隨孤鶴遠天共九江流風
物登淮海樓船下鄂州凭高一登眺不盡古今愁
南湖丁鶴年
南浦幽棲地當門罨畫開青山入雲去白雨渡湖來石
潤生龍氣川光媚蚌胎芙蕖三百頃何處着炎埃
明
賦得滄浪送人之襄陽楊士竒
漢水帶襄城滄浪舊有名分符來五馬如練照雙旌濟
涉思為楫聽歌想濯纓須令郡人說堪比使君清
過蒲圻何景明
向晩蒲圻道遙聞雞犬喧斜陽入深巷疎雨過閒門縣
市渾依水人烟只類村蕭條燈火夕沽酒共誰論
送張司勳赴寶慶同知高啟
乍出司勳幕還乘别駕車按圖猶漢地輸布或蠻家山
熱蛇懸樹江晴鶴浴沙郡樓回首處北斗近京華
岳陽樓楊基
春色醉巴陵闌干落洞庭水吞三楚白雲接九疑青空
闊魚龍舞娉婷帝子靈何人夜吹笛風急雨冥冥
鄂渚邊貢
鄂渚維舟楫登高覽洞庭地連秋水白天入暮山青望
闕瞻星斗懷人感鶺鴒漁歌向夕起嗚咽不堪聽
温泉洞羅洪先
淡日天初曙晴烟逐馬來鳥啼山谷應雲出洞門開望
闕心千里尋春酒一杯夕陽人影亂我亦看山回
送王良醫之武岡皇甫汸
白髮微官在滄江别路長看星趨翼軫問水過沅湘采
藥人千里聞猿淚幾行惟應鴻寶秘猶得傅淮王
宿流河驛遇寶慶謝太守省李東陽
仰止懷先達相逢即舊知别離曾有贈舟檝本無期細
雨春燈暗高歌暮閣悲從君問前路江海得吾師
桃源鄒守愚
風雨來清夜孤亭客思深誰為青眼客先寄白頭吟萬
里瞻雲淚平生報國心驅車如有待莫惜此登臨
遊武昌江龍盤磯寺王廷陳
巨石表江心花宫傍太陰天寒龍卧穏雲迥鴈飛深棟
宇飄明鏡汀洲響梵音慈航向夕渡轉覺戀祇林
楚眺王廷陳
眺迥臨高閣江湘萬里餘草邊雲夢獵花下武陵漁白
日山川氣清秋水竹居仙蹤同霸業消歇總愁予
太和即事王世貞
名出登封晩功存象帝先山疑鞭石就室似鑿空懸有
壑難窺地無峯不刺天所遊疑夢境回首即茫然
送胡主事𣙜稅荆州唐順之
南州饒齒革此去豈徒然言徵山海賦用助水衡錢井
邑千金市江門百丈船錐刀未可筆寬大見君賢
暮投方廣寺宿張居正
白雲處處滿行子暮何棲不辨幽林色惟聞飢鳥啼虚
巖映靈籟人語隔前溪夜宿莊嚴境明珠照客遲
過雲溪驛毛伯温
匹馬雲溪道郵亭行復行野橋春水急茅店午烟清暖
日纔舒柳輕風數囀鶯古來淳朴地健婦把犁耕
君山夜望楊一鵬
湘山竒絶處夜色靜娟娟老蚌含明月青螺吐暮烟難
分星與火莫辨水連天欸乃歌何樂遙知是刺船
長沙郡中西樓鄒統魯
覽勝登高嶺乘危俯大川泉聲懸夜月石氣散朝烟好
日遊人屐長風估客船故人詩句滿流水應朱絃
巴東雨陳文燭
山閣吹秋雨鄉心此倍生百泉飛樹杪一夜走江聲歴
盡石山險傳聞前路平明朝叱馭去繚繞望新晴
遊洪山袁中道
醒却穠華夢來為冷石遊紆迴緣綠嶂枕藉見紅樓雪
影江天靜林烟沙渚浮倚闌神頓爽信矣癖山丘
九日登中郎沙市宅上三層樓袁中道
滿眼傷心處誰能上此樓林煙迷蜀道帆影識吳舟峴
北人何在江南草又秋茱萸空到手欲插淚先流
章臺寺和小修韻袁宏道
飛塵冷冷消人語隔烟遙雨洗青畦道風薰白芷苖竹
深存廢碣僧老話前朝霸業荒殘盡虚名只細腰
雪中投宿招隠寺袁宏道
下馬歴巑岏晶晶四壁寒山門雲占斷佛舍雨澆殘茶
好臨泉試松宜帶雪看軒窗無一可辜負此峯巒
又
細數高低嶺閒詢遠近鄉山烟隨澗出松火隔林香雪
冷苔莓殿雲封蘿薜墻里門通德近誰與闢荒凉
過恨這關熊廷弼
兩年關上路三度病中過衰為沙場早愁緣世網多逐
臣甘糞土舉國誤風波涕淚三朝事馳驅敢恤他
龍陽縣楊嗣昌
僦船牽岸住燈火向城孤井邑黃龍置圖經白杳湖隔
溪連理度殘夜竹枝無不測巴邱水皇皇衆所趨
黃牛寺雷思霈
為雨為雲峽三朝三暮山禹書空屢鑿宋敕錦猶斑初
月流江外晴霞落照間汲泉深澗入烹茗覺僧閒
登神鼎閣王穉登
昔從汾水得今自楚原登建閣藏神物題詩紀瑞徵辨
銘周鳥字問地漢陽興易表三公象因之頌彥升
又中秋劉近城攜酒龍湖余表
舉網澄潭下凭欄看得魚誰將從事酒一問子雲廬水
白沙鷗淨天空木葉疎中秋今夜月爾我共躊躇
皇清
送畢十臣還蘄水吳偉業
得失歸時輩如君總不然共知三徑志早定十年前
舊業先疇廢家風素德傳蕭條書一卷重上故鄉船
黃鶴樓劉子壯
晴川與黃鶴氣勢遙縱横静見水聲合空疑山勢爭
三洲秋色遠萬樹午風清帆影中流去遙遙江漢情
蕭園獨坐喜孫中立至熊伯龍
城市烽烟後謀棲景易幽徑荒無洒掃客至任淹畱
飲覺頻來好棋因屢北休商飈何太促麻葛一聲秋
西山喜雨和韻王追騏
拂簟有微凉樓西山影蒼新泉鳴九曲幽夢繞三湘
静識風雲氣徐飄翰墨香竹林清興好餘得幾人狂
其二
松閣偏宜暑羣賢到上方雅知官舍靜忽愛水雲長
聽雨添瀟灑看山接混茫獨憐憔悴叟高卧咏滄浪
朱陵洞(在石鼔書院後)夏光沅
不有神仙宅應忘旅客愁城煙烘樹杪湘水盪山頭
日薄千溪雨陰深六月秋坐消塵事淨葵扇自風流
元佑宫葉封
琳宫古縣基碧瓦尚參差地接潛龍邸門當養鶴池
云誰種瑤草無路夢瓊枝丹閣憑虚處天風不斷吹
仲春署中偶咏方象璜
江自三川下平分百里洲築堤將望歲禦水動防秋
取用皆蘆荻生涯半釣舟登高時寓目泛泛似浮鷗
過富池汪國濚
漫覺孤帆疾難舒倦眼看霜生千樹紫月照一江寒
漸遠鄉心失頻遊客緒寬空山餘霸烈寄意此綸竿
洞庭二首金德嘉
空濛疑太古溟涬入虚無漠漠黃陵廟茫茫青草湖
星躔從水闊鳥影際天孤一夕安能賦瀟湘渾畫圖
又
雲夢為襟帶君山一羽毛五行偏積水二氣漭生濤
煙雨湘靈瑟風雷楚國騷凉秋應漸涸臨眺尚滔滔
永州道中示易無晝王岱
松影碧搖搖無風亦自濤寒花隨澗落細路入峯高
雲動低依客烟深遠唱樵嶽青九面外此地足誅茆
岳陽樓望洞庭陳公禄
縱目真寥闊樓觀近日邊下臨猶有地空外恐無天
雲夢蒸餘氣瀟湘見古烟置身縹緲際萬頃總茫然
道士洑午泊陳大章
斷壁千尋立盤渦百折旋懸崖何代寺草市數家烟
斫鱠從漁父占風信長年忽驚潭面黑疑是毒龍涎
富池陳大章
錦纜英風舊荒祠古汊餘雅兵工接食烏鬼慣銜魚
就岸時酤酒看山不廢書五峯如有意縹緲襲雲裾
棘院古松十首王士俊
何人曾手種含意在其間深鎖院中院如藏山外山
青雲引鐵幹白雪鍊蒼顏祇許栖鸞鶴凡禽那得攀
其二
俯視千章木亭亭逼廣寒却疑仙桂影都作老龍蟠
百尺凌雲起孤根拔地看青蔥常不改三載集羣鸞
其三
多士雲蒸地虬枝古色蒼滋培新雨露閱歴幾冰霜
造物存真鑒無言秖自芳公門薄桃李誰共歲寒香
其四
一自離邱壑形完天亦全韶華不與競搖落獨爭妍
勁節餘盤錯韜光享大年風塵物色外相賞在雲烟
其五
物以知希貴良材不易逢靈根信有托生意總無窮
老氣横牛斗疎濤挾雨風文光相映藉鱗甲好騰空
其六
不種梧桐樹鳳凰靈境開人情思擇木天意在因材
太白吟詩興元暉作賦才秋飈驚乍起筆底海潮來
其七
却愛蒼髯叟常參翰墨場此心含太古凡卉不同香
矗起雲霄動光依日月長衆皆瞻特立不礙及肩墻
其八
豈肯誇秦爵寧教入楚辭鬱蟠人所見根柢復誰知
歘作蛟螭勢凝如虎豹姿頂烟吾未敢空自問松滋
其九
畢宏與韋偃難畫此槎枒若擬加題品居然一大家
上林探杏蕊左掖詠梨花南國青袍客誰將梁棟誇
其十
史尊百木長文誦萬年枝上有太平雀下看飛節芝
仙家勤服食神物好扶持颺拜還稱夀長賡天保詩
辰溪道中趙宏恩
仗節西來路千峯擁翠衾病鴉箋月浪醉葉夢雲岑
秋老灘聲晩霜澄泡影深蠻烟偷入畫倦眼認山陰
澴川八景涂天相
琴堂槐蔭
揮絃堂上理堂下結重陰老榦方成蓋孫枝又作林
雷風全未剝日月總相尋為問南柯守曾聞流水音
泮沼荷香
數仞宫墻裏沿池遶穗雲一橋通泗水兩序列皇墳
紳笏聯鞀鐸芙蕖漾藻芹三千七十後若箇與斯文
程臺夜月
名賢經此地絃誦有餘聲月色縹緗映花光筆研清
湖天同一眺臺榭巳三更風教誰司者能無懷古情
董塜春雲
晴雲四面集至孝動天人宰樹朝栖鶴穹臺夜宿驎
笠簔騰舞拜冠蓋肅精神不盡董湖水潺潺日夕聞
西湖酒館
一灣湖水綠蕩漾酒旗飄老嫗今安在當壚别見招
爭畱學士帶漫解相公貂更有微行客酩然度此橋
北涇漁歌
萬頃烟濤裏時聽欸乃歌水肥魚競上冰合網偏多
晩唱窮彭蠡朝歈盪楚渦漁家天與樂樵牧未能過
雙峯瀑布
兩山嵐氣合瀑勢似潮懸海立千尋石雲飛萬壑泉
虬龍濡沫遠苔蘚著花妍澤潤生民處寧知二頃田
嵏嶺横屏
竚立雙峯頂峻山拱作屏古松堪入畫怪石遠浮青
萬壑縫攢璧千巖錦錯星好書天保頌覆以九如亭
漢上曉烟張叔珽
曉烟生水次春樹兩崖平古屋炊初動鄰舟雞尚鳴
青惟畱遠墖白不上高城莫漫看圖畫余真畫裏行
湖廣通志卷八十七
