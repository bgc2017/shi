湖廣通志卷一
星野志(祥異附)
欽惟我
皇上御極以來嘉祥協應日月合璧五星聮珠慶雲見
芝草生黃河清鳳凰集天苞地符無不備至然猶
聖不自聖朝乾夕惕兢兢以人事為本洪範曰王省惟
歲言敬用五事之徵也司馬遷云三光者隂陽之
精氣本在地而聖人統理之夫三極之道立則隂
陽和而萬物得所矣周禮保章氏以星土辨九州
之地翼軫為楚分野太微位焉較衆星之共尤為
親切中星所在四時必驗於南方堯命羲和首及
朱鳥朱鳥南方之宿也瞻雲就日仰慶我
國家
萬年有道之長其在兹乎
史記天官書云翼為羽翮主遠客正義云翼二十二
星為天樂府又主遠客占明大禮樂興四裔服晉
書天文志云翼二十二星天之樂府俳倡又主遠客
負海之賓星明大禮樂興四裔賓動則蠻裔使來
宋史天文志云東甌五星在翼南蠻裔星也宋兩
朝天文志云翼二十二星距中央西第二星去極一
百四十度東甌五星距西南去極一百二十九度
入張宿七度
史記天官書云軫為車主風其旁有一小星曰長沙
星正義云軫四星主冢宰輔臣又主車騎亦主風占
明大則車騎用長沙一星在軫中主夀命占明則主
長夀子孫昌索隠云軫與㢲同位為風車動行疾似
之也晉書天文志云軫四星主冢宰輔臣也主車
騎主載任有軍出入皆占於軫又主風軫星明則車
駕備動則車駕用轄星附軫兩旁主王侯左轄為王
者同姓右轄為異姓宋史天文志云青丘七星在
軫東南蠻裔之國號守常則吉軍門二星在青丘
西一曰在土司空北天子六宫之門主營候設豹尾
旗與南門同占器府三十二星在軫宿南樂器之
府也明則八音和君臣平土司空四星在青丘西
主界域亦曰司徒均明則天下稼穡豐宋兩朝天
文志云軫四星距西北星去極一百三度半右轄
星去極一百一十度半入翼宿十六度半左轄星
去極一百一度半入軫宿五度軍門二星距西南
星去極一百一十二度半入翼宿十二度土司空
四星距南星去極一百二十度入翼宿十四度青
丘七星距西北星去極一百二十四度半入軫宿五
度器府三十二星距西北星去極一百三十七度
半入軫宿八度半張衡周天大象賦云爰周翼軫
厥土惟荆驅風驛之千乘奏雲門之六英長沙明而
獻夀車轄朗而陳兵青丘廕於韓貊器府總於琴笙
軍門坐甲於軍閫司空掌土於司平
史記天官書云中宫天極星春秋文曜鈎云中宫
大帝其精北極含元出氣流精生一張衡云紫宫
為帝皇之居晉書云北極北辰最尊者也又曰天
運無窮而極星不移楊泉物理論云北極天之中
極南為太陽極北為太隂日月五星行太隂則無光
行太陽則能照故為昏明寒暑之限極也元史云
衡岳北極出地二十五度鄂州北極出地三十一度
半
張衡云下臨黃道天子之宫庭晉志云太微為衡衡主
平也又為天庭理法平辭監升授德列宿受符諸神考節
舒情稽疑也宋兩朝天文志云太微十星右執法去極
八十四度入翼宿十二度半左執法去極八十六度入
軫宿初度半謁者一星去極八十三度入軫宿一度三
公三星距東星去極八十四度半入軫六度九卿三星
距西北星去極七十五度入軫七度内五諸侯五星距
西星去極七十度入軫一度五帝座五星距中大星去
極七十一度半入翼十一度屏四星距西南星去極八
十度入翼十度太子一星去極六十六度半入翼十一
度半從官一星去極六十四度半入翼八度半幸臣
一星去極六十六度半入翼十五度郎位十五星距西
南星去極六十度入翼十八度郎將一星去極四十七
度半入軫十一度常陳七星距東星去極五十一度半
入軫初度虎賁一星去極六十二度少入翼二度上
台為司命上星主兖豫下星主荆揚
晉志云天市垣二十二星在房心東北主權衡主聚衆石氏曰主
四方邊國宋天文志云天市垣二十二星在氐房心尾箕斗内
宫之内東蕃十一星南一曰宋二曰南海三曰燕四曰東海五曰徐
六曰吴越七曰齊八曰中山九曰九河十曰趙十一曰魏西蕃十一
星南一曰韓二曰楚三曰梁四曰巴五曰蜀六曰秦七曰周八曰鄭
九曰晉十曰河間十一曰河中象天王在上諸侯朝王王出臯門大朝
會西方諸侯在應門左東方諸侯在應門右其率諸侯幸都市也亦然
謹按天市垣西蕃第二星主楚之財帛明大則吉
史記天官書云北斗用昏建者杓杓自華以西南夜半建者衡衡殷中州
河濟之間平旦建者魁魁海岱以東北也後漢書天文志注云北斗玉
衡第四星主荆州常以五夘日候之乙夘為南陽巳夘為零陵辛夘為桂
陽癸夘為長沙丁夘為武陵凡五郡晉書天文志云北斗一主秦二主
楚三主梁四主吴五主燕六主趙七主齊宋史天文志云北斗第一星
曰天樞其分為秦漢志主徐州二曰璇其分為楚漢志主益州三曰璣其
分為梁漢志主冀州四曰權其分為吴漢志主荆州五曰玉衡其分為燕漢
志主兖州六曰闓陽其分為趙漢志主揚州七曰摇光其分為齊漢志主豫州
宋史天文志云十二國十六星在牛女南近九坎各
分土居列國之象九坎之東一星曰齊齊北二星曰
趙趙北一星曰鄭鄭北一星曰越越東二星曰周周
東南北列二星曰秦秦南二星曰代代西一星曰晉
晉北一星曰韓韓北一星曰魏魏西一星曰楚楚南
一星曰燕有變動各以其國占之陶隠居云越星在
婺女南鄭一星在越北趙二星在鄭南周二星在越
東楚一星在魏西南燕一星在楚南韓一星在晉北
晉一星在代北代二星在秦南齊一星在燕東
謹按女主生育故十二國之人民係焉魏西一星
曰楚觀其微盛而楚國之人民可推矣占法大約
與天市垣同
宋史天文志云五車五星三柱九星在畢宿北五帝座也又五帝之車舍也
又主五穀豐耗一車主蕢麻一車主麥一車主豆一車主黍一車主稻米西北大
星曰天庫主太白秦分及雍州主豆東北一星曰天獄主辰星燕趙分及幽冀主稻
東南一星曰天倉主歲星魯分徐州衛分并州主麻次東南一星曰司空主填星楚
分荆州主黍粟次西南一星曰卿主熒惑魏分益州(按魏疑當作蜀)主麥此五車有變各以
所生占柱外出一月穀貴三倍出二月三月以次倍貴外出不盡兩間主大水
謹按五車主穀食而三柱之出入司其貴賤東南一星主楚分荆州占
法倣女宿推之
新唐書云斗牽牛星紀也初南斗九度餘千四十二
秒十二太中南斗二十四度終女四度
新唐書云東井輿鬼鶉首也初東井十二度餘二千
一百七十二秒十五太中東井二十七度終柳六度
新唐書云柳七星張鶉火也初柳七度餘四百六十
四秒七少中七星七度終張十四度
謹按翼軫鶉尾也此其圖星紀鶉首鶉火何近也
近揚翼終斗初也近豫咮張餘分也近雍東井相
錯也星度微渺難知多為之圖斯測驗無遺矣翼
軫宿各一圖兼及雜座星紀鶉首鶉火以一舍為
一圖弗及雜座翼軫楚分宜詳餘不必詳也
分野
晉書天文志云翼軫楚荆州南陽入翼六度南郡入
翼十度江夏入翼十二度零陵入軫十一度桂陽入
軫十度(應作六度)武陵入軫十度長沙入軫十六度唐書
天文志云翼軫鶉尾也初張十五度餘千七百九十
五秒二十二太中翼十二度終軫九度自房陵白帝
而東盡漢之南郡江夏東達廬江南部濱彭蠡之西
得長沙武陵又逾南紀盡鬱林合浦之地自沅湘上
流西達黔安之左皆全楚之分自富昭度象龔繡容
白廉州以西亦鶉尾之墟古荆楚鄖鄀羅權巴䕫與
南方蠻貊之國翼與咮張同象當南河之北軫在天
關之外當南河之南其中一星主長沙逾嶺徼而南
為東甌青丘之分安南諸州在雲漢上源之東陽宜
屬鶉火而柳七星張皆當中州不得連負海之地故
麗於鶉尾又唐書地理志云山南道古荆梁二州之
域江陵峽歸䕫澧朗復郢襄房為鶉尾分淮南道古
揚州之域安黃申光蘄為鶉尾分江南道古揚州南
境岳鄂潭衡永道彬邵黔辰錦施叙奬夷播思費南
溪溱為鶉尾分鶉尾者象鶉鳥之尾也又謂之鳥帑
帑猶言後也自唐一行分天下山河為二戒觀兩河
之象與雲漢之所終始而分野定焉故由漢水之隂
趨均州光化穀城棗陽析而隨州抵應山於域為南
陽郡淮源桐栢控荆豫之交也接張十七度終入翼
凡六度故漢志曰張周分也亦為楚自襄陽宜城南
漳歴荆州安陸二府西盡三峽東盡竟陵析以岳之
華容東境皆古南郡地凡入翼十度由孝感西南抵
漢川漢陽逾武昌泛樊口入黃州括二郡全境以至
德安之安陸雲夢應城其地為江夏郡入翼十二度
由興國以南蘄州以北濱彭蠡廬江於域為揚州吴
楚之境其星為斗牛盖翼十二度終而斗之十度始
入焉負五嶺而郡為桂陽則今之彬也而衡之耒陽
常寧與夫藍山臨武領於桂陽之州入軫六度武陵
則今之常德也奄及辰沅挈領諸邑越華容西境至
澧州石門慈利安鄉極於永順靖州之轄縣暨保靖
宣慰司皆武陵入軫十度之野其十一度為零陵則
永州之轄治也而城步武岡達於新寧附以長沙之
湘鄉皆屬焉軫四星其次中小者名長沙而長沙入
軫十六度今考湘鄉屬古零陵餘州縣十有一北抵
岳州之巳陵以及臨湘平江南袤之衡陽衡山酃縣
安仁迤而西南得寶慶之邵陽新化皆古長沙地為
軫之終度焉其西北界雍州則鄖陽七縣故漢中郡
古為梁庸商麋諸國是秦楚之隅其星東井輿鬼(東井)
(居兩河之隂自三河上流當地絡之西北輿鬼居兩河之陽自漢中東盡華陽與鶉火相接當地絡之東)
(南)終柳六度接于鶉火從施州上瞿塘以盡忠州諸
衛其地跨梁益屬巴郡舊法參七度新法觜四度星
蜀而(闕)
緯星
史記天官書云吴楚之疆候在熒惑占於鳥衡晉書
天文志云熒惑主大鴻臚主司空又為司馬主楚吴
越以南按石氏星經云南宫赤帝其精朱鳥司夏司
火司南岳又云熒惑主霍山揚荆交州張衡云熒惑
為執法之星其精為風伯之師或童兒歌謠嬉戲晉
灼云熒惑常以十月入朝太微受制而出行列宿司
無道出入無常也二歲而周天凡五星之行關於人
事其變皆有徵應而熒惑為火火性烈而不常又為
執法之官故其應為甚焉
月令
爾雅曰歲在巳曰大荒落說文云四月陽氣巳出隂
氣巳藏萬物見成文章故巳為蛇象形月令孟夏之
月昏翼中若七月日躔鶉尾之次則律中仲吕孟秋
之月日在翼新唐書曰鶉尾建巳之月内列太微為
天廷其分野自南河以負海純陽地也又唐書曰古
荆楚鄖鄀羅權巴䕫與南方蠻貊之國翼與咮張同
象當南河之北軫在天關之外當南河之南其中一
星主長沙逾嶺徼而南為東甌青丘之分禹貢云荆
及衡陽惟荆州以其當朱明之候也
按周禮以星土辨九州保章氏司焉漢司馬遷作
天官書以經星二十八舍主十二州班固取劉歆
三統歷以十二次配十二野其說最詳繼以費直
說周易蔡邕月令章句魏陳卓景初歷皇甫謐世
紀互有同異至唐僧一行為大衍歷定歲差之法
以為天分度而有餘歲分日而不足故天度常平
運而舒日道常内轉而縮天漸差而西日漸差而
東此歲差之由也其說始自漢洛下閎至晉虞喜
謂五十年退一度宋何承天謂其太過乃倍其年
而又不及隋劉焯折其中為七十五年至一行定
為八十三年而退一度朱子嘗有言曰今造歷者
愈精愈密而愈多差由不得古人一定之法也自
宋以還元許衡明於天人之理郭守敬通星歷之
學參以古制創立新法故元之授時歷自大衍之
後推為特出前明雖更大統之名而積分仍授時
之數
皇清時憲歷法定天周為三百六十度而歲周則為三
百六十五日天度既整然後以整馭零歲差之法
亦凖諸此
皇上御製歷象考成開闢前古數千百年未發之秘歷
法至今日所以至精至備盡美盡善者也夫天包
地外地居天中以天度之不齊而地之里差南北
高下因之矣楚本鶉尾之次為翼軫分野今則合
張與翼而居巳分軫與角而居辰較唐大衍歷之
宫度差十五度有奇竊考地圓之理地心地面之
說治歷者固因地以測諸差而言地理者即可因
諸以定宫度求與天合不必求與古合
本朝之歷法法天者也歷法定而星野在其中歷象日
月星辰敬授人時在璇璣玉衡以齊七政唐虞之
所以欽若也辨方正位體國經野設官分職以為
民極成周之所以敷錫也豈不盛哉
祥異(附)
炎帝
荆州記帝母感神龍生帝於烈山九井自出今隨州
地
唐
尚書中候堯即位七十載德政清平景星出翼軫
虞
拾遺記帝遷寶露鼎於衡山之上故衡嶽有寶露壇
又遷寳甕於零陵之上
夏
吴越春秋禹東巡登衡嶽血白馬以祭之仰天而嘯
忽然而臥夢赤繡文衣男子稱蒼水使者顧謂禹曰
欲得我山神書者請齋於黃帝之嵓禹退齋三日以
季之日登宛委山發石取書得通水之理遂周行天
下吕氏春秋禹南巡狩濟江中流有兩黃龍負舟
周
通鑑孝王十三年江漢冰
左傳文公十六年楚大饑
左傳靈王二十七年歲滛於元枵禆竈曰楚子其將
盡乎
水經注靈王時岣嶁山裂毁祝融墳得營丘九頭圖
家語敬王三十一年楚昭王渡江有萍實如斗觸舟
左傳哀公六年有雲如衆赤烏夾日以飛三日楚子
使問諸周太史曰其當王身乎
漢
前漢書五行志高后三年夏漢中南郡大水流四千
餘家八年夏漢中南郡水復出流六千餘家南
陽沔水流萬餘家
文帝元年四月楚地山二十九所同日俱大發水潰
出
景帝中六年七月晦日有食之在軫七度後元年
七月先晦一日日有食之在翼十七度
武帝元光元年七月先晦一日日有食之在翼八度
昭帝元平元年三月流星出翼軫東北有光少頃聲
如雷三鳴乃止
宣帝本始二年七月辰星與翼出皆為蚤四年七
月辰星在翼月犯之
元帝建昭二年楚地大雪深五尺
成帝河平二年四月楚國雨雹大如斧蜚鳥死
哀帝建平三年零陵有樹僵地三月復起立故處
後漢書五行志光武十年十二月大流星如缶出柳
西南行入軫十二年八月水見東方翼分
明帝永平九年春正月客星至翼出牽牛長八尺至
房南古今注歴斗建箕房過角亢至翼芒東指滅見
五十日
章帝建初六年六月晦日有食之在翼六度
和帝永元七年八月水土金三星俱在軫十二月
三星合軫十二年夏閏四月秭歸山裂殺百餘人
七月朔日有食之在翼八度
安帝元初五年八月朔日有食之在翼十八度
順帝永建二年七月朔日有食之在翼九度四月
荆部滛雨傷稼
桓帝元嘉二年秋七月日有食之在翼四度
靈帝時江夏黃氏之母浴而化黿入於深淵其後時
出見初浴簪一銀釵猶在其首
獻帝初平三年長沙桓氏死棺殮月餘復生占曰至
隂為陽下人為上其後曹操由庶士起建安初荆
州童謠作謠曰八九年間始欲衰至十三年無孑遺
占為應在劉表建安二年九月漢水溢害民人
四年二月武陵充縣女子李娥死葬於城北十四日
復活七八月中長沙醴陵山鳴如牛呴聲積數年
後豫章賊攻没醴陵殺略吏民十二年冬十月有
星孛於鶉尾時劉表據荆州
蜀漢
晉書五行志照烈帝章武二年六月秭歸縣黃氣見
長十餘里
晉書天文志魏黃初六年五月熒惑入太微八月吳
遂圍江夏寇襄陽大將軍宣帝救襄陽斬吳將張霸
明帝太和六年冬十月有星孛於翼近太微上將
嘉平五年十一月彗星見軫長五丈在太微左執法
西東南指百有九十日滅
正元二年正月彗星見於楚西北竟天
晉書五行志魏景元元年十二月黃龍見華容縣井中
吴志吴黃龍元年夏四月夏口武昌並言黃龍鳳凰
見赤烏二年三月零陵甘露降八年夏茶陵洪
水溢出漂二百餘家
建興元年十二月雷雨天災武昌端門
永安三年西陵言赤烏見六年四月泉陵言黃龍
見
吴歷是歲青龍見於長沙
晉書五行志天册中龍乳於長沙人家啖雞雛
晉
晉書五行志武帝泰始四年春正月彗星見軫青白
色目西北行又轉東行是年十月吴寇江夏襄陽
十年十二月有星孛於軫
咸寧二年八月有星孛於太微至翼北斗三台閏
月荆州郡國五大水三年七月荆州大水九月始
平四年七月荆州大水螟九月太白當見不見
其占曰是為失舍時羊祜表求伐吴許之五年十一
月兵出太白始見於西方
惠帝元康四年上庸地震五年六月荆州大水
六年五月荆州大水八年九月荆州大水
永康元年襄陽得鳴石撞之聲聞七八里
光熙元年太白失行自翼入尾箕
懷帝永嘉三年七月當陽地裂三所廣三丈長三百
餘步五月大旱江漢皆可涉十月荆襄二州地
震宜都夷道山裂十一月襄陽火燔死者三千餘
人
愍帝建興元年十月荆州夜有赤氣曜於西北
元帝太興元年武守太守王諄牛生子兩頭八足兩
尾共一腹三年後死四月武昌西陵地震涌水出
山裂二年八月太白犯歲星在翼四月王敦在
武昌鈴下儀仗生華如蓮花五六日始萎落干寶以
為威儀之富榮華之盛皆如狂華之發不可久也後
敦果以逆見戮太興中武昌有雌雞化為雄武
昌災
明帝太寧元年十一月白虹貫日史臣不見桂陽太
守華包以聞武昌有大蛇居神祠空樹中每出頭
從人受食占曰不出三年有大兵國有大憂尋有王
敦之逆
成帝咸康元年八月荆州長沙之攸縣醴陵武陵之
龍陽雨水浮漂屋室殺人害稼
穆帝升平元年六月太白晝見軫五年三月月犯
填星在軫
孝武帝寧康初南郡州陵女唐氏漸化為丈夫
太元六年十月有奔星東南經翼軫聲如雷占曰楚
地有兵十二月苻堅荆州刺史梁成襄陽太守閻震
率衆伐竟陵桓石虔擊大破之荆州大水十四
年六月太白晝見於翼九月又晝見於軫十七
年殷仲堪在荆州童謠作曰芒籠目繩縛腹殷當敗
桓當復未幾殷敗桓玄遂有荆州十九年九月太
白見於軫七月荆州大水傷秋稼二十年六月
荆州又大水
安帝隆安四年荆州有雞生角
元興二年衡陽有雌雞化為雄八十日而冠萎後桓
玄僭號八十日而敗三年五月江陵地生毛是後
江陵數見龍交戰大風拔木是月桓玄敗於峥嶸洲
身首屠裂十二月大風江陵人多死者荆江二
州界竹生實如麥
義熙元年七月太白晝見翼軫三年六月熒惑犯
辰星在翼占曰天下兵起七年六月太白晝見在
翼
南北朝
宋宋書文帝元嘉十三年四月武昌縣章山水側出
寶鼎十四年白燕集荆州府門二十二年十一
月甘露降南郡江陵方城里二十三年甘露降襄
陽郡治二十五年十一月嘉禾生巴東甘露降於南
郡明年三月降於武昌秋七月降於江降二十七
年二月白兔見竟陵
孝武帝大明二年五月白燕産江陵民家七年六
月武陵臨沅白獐見
明帝泰始五年十月郢州獲玄璧廣八寸三分安西
將軍蔡興宗以獻
齊齊書高帝建元元年郢州監利縣天井湖出綿百
姓取以為纊
武帝永明八年巴陵郡樹連理四株三月武陵白
沙戌槻木連理九年臨湘獲白鹿十一年白象
九頭見武昌
鬱林王隆昌元年正月襄陽獲紫芝
東昏侯永元三年十一月辰星及太白俱見南方是
日荆州長史蕭穎胄奉南康王寶融起兵後即位是
為和帝
梁梁書武帝天監六年九月嘉禾一莖九穗生江陵
縣十年荆州言騶虞見
世祖大寶元年二月衡陽内史周弘直表言鳳凰見
二年十月有紫雲如車盖臨江陵城
元帝承聖三年十一月江陵大風流星墜城中
陳陳書宣帝太建五年衡州馬生角
後主貞明二年郢州南浦水黑如墨
唐
唐書五行志高祖武德四年八月朔日有食之在翼
四度
太宗貞觀三年八月朔日有食之在翼五度十三
年八月朔日有食之在翼十四度十八年秋穀襄
荆大水二十二年八月朔日有食之在翼五度
高宗乾封二年八月朔日有食之在翼六度九月
朔日有食之在軫十八度
景龍元年七月彬州大風發屋拔木三年七月澧
水溢害稼
玄宗開元五年十一月潭州災延燒州署州人見火
精赤暾暾飛來旋即火發九年九月朔日有食之
在軫十八度十五年七月衡陽災初有物大如甕
赤如燭籠所至火即發燔三百餘家二十年八月
朔日有食之在翼七度二十七年三月澧州水
肅宗乾元二年正月歲星蝕月在翼
代宗廣德元年十二月夜鄂州大風火發江中焚舟
三千艘延及岸上民舍二千餘家死者數千人
大歷二年秋湖南水災三年八月彬州黃岑山裂
壓死數百人
乾元二年正月歲星蝕月在翼
德宗貞元元年江陵度支院火焚江東租賦百餘萬
二年八月朔日有食之在軫八度三年三月江陵
大水十二年八月朔日有食之在翼十八度二
十一年朗州五溪水鬭
順宗永貞元年夏朗州五谿水溢秋荆南湖南鄂
岳等州旱武陵龍陽二縣江水溢漂萬餘家四
年正月朔夜地震房州尤甚江溢山裂人皆露處
憲宗元和二年荆南大水八年江陵大火九年
四月道州二青龍見於江中十年八月朔日有食
之在翼十八度
穆宗長慶元年正月有星孛於翼四年襄均復郢
四州漢水溢
開成三年夏江漢漲溢壊房均荆襄等民居及田産
殆盡冬十月有星孛於軫長二丈餘漸長西指
四年六月襄州竹有實成米民採食之
文宗太和四年夏荆襄鄂岳湖南大水五年復大
水六年十月太白熒惑鎮星聚於軫八年襄陽
水害稼蘄州湖水溢七月太白熒惑合相犯度
在翼近太微占曰有兵起九年夏太白晝見自軒
轅至於翼軫
武宗會昌元年七月襄州漢水溢壊州郭均州亦然
二年六月熒惑犯歲星於軫其占曰旱
懿宗咸通七年荆州民家牛生犢五足咸通中成
汭為荆南節度使城中犬皆夜吠九年十一月有
星出如匹練亘空化為雲而没在楚分是謂長庚見
則兵起
僖宗乾符三年九月朔日有食之在軫十四度
光啟二年荆襄蝗大饑斗米錢三千人相食
宋
宋史五行志太祖建隆二年襄州漢水漲溢數丈
冬十月太白犯軫三年二月安州火燔民舍軍營
六百餘區有象至黃陂縣匿林中食稼又至安復
襄唐州踐民田明年於鄧州南陽獲之獻其齒革
乾德二年五月有象至澧州安鄉醴陽等縣入華容
直過闤闠三年七月蘄州大雨水永州文氏女
將適人俄化為男子四年二月岳州衙署廩庫火
三月潭州火燔民舍五百餘區開寶三年八月
辰州廨火燔軍資庫八年十月江陵府有虎白晝
入市咥二人
太宗太平興國二年七月復州蜀漢江漲壊城及民
田廬五年七月復州江漲隄塘皆壊七年六月
均州溳水均水漢江竝漲壊民舍人畜死者甚衆
漢陽軍江水漲五丈八年五月荆門軍長林縣山
水暴漲溺死五十餘人雍熙二年七月熒惑歲星
合於軫三年光化軍火九年五月施州麥秀兩
岐端拱元年三月衡州火燔州縣官舍倉庫軍營
三百餘區又崇賢坊有鳥啣火燔數十處七日不滅
二年七月施州虸蚄虫生害稼淳化元年六月
黃梅縣堀口湖漲壊民田廬舍皆盡江水漲二丈八
尺四年二月永州保安津舍火至道二年四月
蘄州甘露降桂陽監鎔銀自涌成山峯狀
真宗咸平元年二年荆湖旱三年八月黃州羣雞
夜鳴至冬不止十月黃州西北雷聲如盛夏時
漵浦民家牛生二犢景德四年十一月郢州火倉
庫殆盡大中祥符三年四月鄂州芝草生十一
月安鄉縣謝山獲芝二十二本狀如珊瑚而色紫
四年四月有流星出柳至翼没五年冬湖南饑
十一月有流星出太微郎位東色赤黃有尾至軫北
迸為數星没天禧元年荆州蝗蝻生石門縣層
山院牛生二犢四月有星出軫至器府北没光照
地邵陽竹生穗如米民饑食之二年永州大風
發屋拔木數日止三年六月永州軍營火延燔民
舍百餘區
仁宗天聖三年二月蘄州𣙜貨務火四年九月火
犯土在翼十五度七年二月蒼黑雲長三十丈貫
弧矢翼軫占曰荆楚水明道元年八月黃州竹橘
木及柿木連枝景祐元年八月有星孛於張翼長
七尺闊五寸十三日伏四年九月火犯土在翼十
五度慶歷三年閏八月太白犯辰星在軫四度
七年六月太白熒惑在翼一度半
英宗治平元年鄂州施州光化軍水二年十月火
犯土在翼二度四年二月月食虧見西方在翼十
五度十月月犯熒惑主荆楚兵
神宗熙寧元年益陽縣雷震山裂出米可數十萬斛
齎至京師色如炭荆襄間天雨白氂如馬尾長者
丈餘瀰漫山谷二月壬戌星出角東太如大白西
急行至翼没赤黃有尾迹三月潭州雨毛三年
七月彗出西北太微垣郎位南癸未白氣長一丈斜
指東南在軫度中丙戌向西北方行在翼度中五
年夏隨州地震木折獲石其下八年十月彗星出
東南軫度中
哲宗元祐元年正月星出近軫南如太白急流至噣
没六年二月流星出翼東南正月孝感天雨土
紹聖元年漢陽軍麥秀雨岐二年十一月桂陽
慶雲見
徽宗崇寧三年四月流星出軫西北漫流入太微垣
政和二年益陽山溪浮出生金數百斤四年湘
州野蠶成繭五年正月湖南提舉常平劉欽言蘆
荻衝出生金重九斤八兩狀𩔖靈芝祥雲六月辰
州沅陵縣江漲流出楠木二十七條重和元年十
二月孝感楚令尹祠獲周鼎六二年永州瑞木生
民劉思砍薪中有文曰天下太平五年二月流星
出北河東北如杯東南漫流至軫没
高宗建炎三年二月望月食於軫四月鼎州桃源
洞大水巨石隨流而下石間成文可識者三十二字
四年五月洞庭湖夜赤光如火見東北亘天如紹
興元年潭州得白玉於州城蓮池中孔彦舟以獻詔
郤之三年彬州桂陽監饑五年湖南大饑殍死
流亡者衆六年湖南衡州旱十九年湖廣甘露
降二十一年夏襄陽大雨十餘日二十二年五
月襄陽大水平地五尺水冒城而入二十六年潭
州南嶽廟火三十年八月朔日食於翼施州大
風雨三十一年建始大水漂民舍死者甚多
孝宗隆興元年襄陽棗陽軍隨州大饑斗米六七千
錢七月大蝗襄隨尤甚七年湖南十餘郡饑
乾道元年正月德安應城縣廐驛火三年六月蘄
州水壊苗稼漂人畜八月襄陽大水漂民廬盖藏
為空四年六月襄陽旱五年八月朔日食於翼
衡湘間趙生妻李氏首化為虎此人痾也後死李
素悍妬六年十一月洞庭湖巨黿走沙擁舟黿身
廣長皆長丈餘升舟以首足壓重艦没水七年春
湖南北皆大旱九年六月德安澧州大水鄂州
大水漂軍壘民舍三千餘區十月己丑夜蒼白氣
見東南方入翼淳熙元年六月潭州南嶽廟火彬
桂旱大饑三年夏常德復州隨州金州江陵德安
荆門漢陽皆旱大饑四年春襄陽府旱首種不入
尤饑十一月鄂州南市火暴風通夕燔千餘家
五年八月江陵異鼠見其色黑白青黃相雜為車馬
踐死者不可勝計六年正月望月食於翼既七
年二月江陵沙市火燔民居數千家延及江舶焚溺
無算永州螟湖南春旱江陵府蘄黃衡永州興
國大旱蠲賦予粟或一道十四五萬石八年九年
江陵德安鄂州復州興國漢陽荆門等處皆旱十
年五月襄陽府大水漂民廬盖藏為空十二年鄂
州自夏徂冬水浸民廬十月鄂州大火燔萬餘家
江風暴作結廬隄上泊艦岸下者焚溺無遺舊志載
詔郡守賑恤之十三年閏七月五星聚於軫八
月日月五星俱聚軫十四年七月興國大旱十
五年五月荆江溢鄂州大水漂軍民壘舍三千餘
復岳澧江陵常德德安漢陽皆水八月朔日食於
翼十六年潭州疫五月沅靖州山水暴溢至辰
州常德府城没一丈五尺
光宗紹熙元年蘄州旱二年蘄州饑七月襄陽
大雨連旬漢水溢害稼壊隄防民舍殆盡三年五
月常德大雨通晝夜九日十二月鄂州火燔民居
八百家四年六月興國軍及大冶縣大水漂民廬
舍多溺死者秋南嶽祝融峯有山自摧
寧宗慶元元年永州民産兒有角翅三年七月望
月食於翼既八月金火木三星合於翼六年荆
襄旱嘉泰二年衡彬武岡桂陽亡麥軍乏食三
年邵永州大饑民多剽竊開禧元年鼎州澧州大
旱二年湖南北郡縣旱命宣諭使賑恤三年鄂
州漢陽軍大水十二月太白晝見七年四月流
星出自軫宿嘉定元年正月襄陽火作風暴選鋒
軍校于友直死於救焚七月德安江陵旱二年
春荆襄大饑斗米數千錢人食草木詔發廩賑恤皆
十餘萬石令州郡設粥活之四年八月鄂州火燔
五百餘家六年江陵德安漢陽軍旱正月燈夕
黃梅黑雲暴作覿睫莫辨遊人踐踏死者無數十
一年八月木星留守東井十三年華容鄧氏馬産
龍駒事聞命有司立馬監於此以識其祥後復産於
其鄰十六年五月湖北霖雨鄂州江湖合漲城市
沈没累月不洩九月朔日食於軫十七年六月
岳州火燔岳陽樓州獄帑庫延及民居八十餘家
興國學宫池瑞蓮生駢花竝實冬鄂州暴風壊戰
艦二百餘夀昌軍壊戰艦六十餘
理宗端平三年三月蘄州大雨水是年襄陽漢江皆
大水淳祐三年星殞於棗陽境内是日孟琪卒
寶祐二年正月荆南饑
度宗咸淳八年冬襄陽饑人相食
元
元史五行志世祖至元六年二月興國雹大如馬首
小者如雞子斃禽獸甚衆二十一年太隂犯軫
二十八年常德路水二十九年岳州華容縣水
成宗元貞元年常德沅江澧州安鄉大水二年湖
南澧陵州水十二月江陵潛江沔陽玉沙等縣水
大德元年五月澧州大水七月耒陽酃縣大水
溺死者百餘人十一月武陵縣大水三年五月
荆湖諸郡及桂陽寶慶興國三路旱十月隨黃等
州旱五年六月襄陽平江大水七年七月常德
路饑九年七月桂陽郡蝝漢陽漢川旱沔陽玉
沙縣江溢十年武昌路火四月漢陽饑七月
黃州沅州永州饑十二年道州營道縣暴雨山裂
百三十餘處
武宗至大四年江陵松滋桂陽臨武大水
仁宗皇慶二年五月沅陵水延祐元年五月武陵
雨水壊廬舍溺死者五百人二年十二月漢陽路
饑三年五月潭永澧桂陽道寶慶饑四年四月
德安府旱五年寧遠山裂七年五月江陵水
六月黃蘄二郡及荆門軍旱
英宗至治元年正月蘄水饑八月安陸雨七日江
水大溢被災者三千五百戶九月京山長夀二縣
漢水溢二年十一月平江大水損民田四萬九千
六百頃三年十一月沅州黔陽饑十二月歸澧
二州饑泰定元年正月岳州華容臨湘等縣饑
二年五月潭州茶陵州興國永興縣旱江陵公安
水七月隨州旱三年六月興國永興縣蝗四
年七月武昌江夏縣饑
文宗天歷二年十月漢陽武昌常德澧州饑七月
江夏縣火十二月又火
至順二年五月德安屯田水三年五月雲夢應城
水
順帝元統十年興國路自春及夏城中火災不絶日
數十起至元元年芝草生於荆門州當陽縣覆船
山至正三年秋興國大旱四年漢陽地震七
年五月黃州大水八年五月寶慶大水六月中
興路松滋驟雨水暴漲平地深丈有五尺漂流六十
餘里死者一千五百人九年襄陽民張氏妻生子
甫四歲暴長四尺七月公安石首潛江監利等縣
及沔陽大水夏秋蘄州大水傷稼五月興國有
大鳥百餘飛至郡西白朗山巔狀如人立去而復至
者數次十二年蘄州黃州大旱人相食六月松
滋驟雨水漲漂民居千餘家溺死七百人十三年
黃州大疫十四年寶慶大旱十五年六月荆州
大水二十一年六月熒惑歲星太白聚於翼二
十七年二月永州城中晝晦
明
洪武三年岳州蟻鬭而死處處積成小堆十年正
月黃梅夜雨黑水如墨十一年岳州大水十三
年荆州大水二十二年七月荆州雨米約二石餘
形如小麥色淡黃爨為飯香甜二十三年湖南大
有年秋八月滛雨漢水暴溢由郢以及廬舍人畜
漂没無算州城幾陷五日乃止二十六年六月望
日隕石於蒲圻是日方午空中有聲如雷民於水中
得一石色青黃狀𩔖狗頭人莫能測
永樂初施州地大震元年安鄉大旱二年湖廣
大水命御史郭林賑恤五年酃縣冬大疫安陸
地震二十年湖南大有洪熙元年新化大饑
宣德元年黃梅大水夏嘉魚大旱九年武昌大
水安鄉慈利大旱十年夏慈利大旱疫
正統元年二月湖廣饑後免税糧子粒六十餘萬石
三年長沙文廟楹芝草生六年湖南北饑散各
倉賑恤七年南嶽新廟自徙風雷暴至徙去半里
許十一年七月武昌火燔公署民居無算黃梅
大旱十三年湖廣各屬大旱免秋糧屯糧共四十
萬石
景泰元年湖廣大饑免二年税糧子粒十八萬八千
四百七十石四年寧遠芝草生七年安鄉大旱
天順二年漢陽漢川京山醴陵慈利大旱饑自五月
至九月不雨三月巴陵常德大旱五年黃陂隨
州大水興寧大旱虫食苖大疫
成化元年隨州大饑靖州大水襄陽雨黑子彗
星見西北隅長二丈有奇二月乃伏地震有聲長
沙文廟芝草生四年荆襄安沔德安黃陂大饑發
附近倉糧及庫銀十萬一千兩賑之免秋糧二十八
萬石有奇二月襄陽甘露降於學宫柏樹五年
石門大旱蝗饑冬十月朔安陸地震有聲城垣傾
者數丈辰州大水六年夏應山大旱民流於荆
襄七年漢陽水秋武陵牛生麟民馮貴家牛産
一犢麕身馬蹄周身鱗甲輝映信宿民怪而殺之有
司以聞十一年湖廣大水免秋糧郴大火燔官
民廨舍殆盡十四年夏嘉魚通山漢陽大旱秋大
水十五年夏嘉魚旱九月黃梅地震十六年
祁陽學宫芝草生十八年衡州寶慶益陽醴陵大
水漂民廬舍二十年安陸大旱民多殍二十一
年春均州旱饑僵屍載道二十三年祁陽武昌常
德大旱道殣枕藉七月靖州大水壊城淹軍營數
百區九月衡陽德安地震
弘治元年武昌漢陽辰州常德黃陂德安旱免本年
夏税荆州慈利華容安鄉大旱人相食安陸饑
虎入城為害襄陽妖氣見市有黑氣如霧恍如人
形觸人小兒中之死人為罷市二年春應山大饑
正月華容大疫有闔門無一存者三月漢陽應山
雨豆種之蔓生不實夏沔陽大旱三年春二月
施州石信山裂有大石二𩔖人形卓立路傍距五里
清江南岸山裂大石塞江水為不流遂壅為灘四
年五月祁陽旱五月應山高貴山頂水忽起乾明
寺僧皆溺死六年六月平江水八月常德熊入
城傷六人十年荆州大水饑自沙市決隄灌城衝
塌公安城樓民田陷溺無算十二年咸寧大水舟
入市四月華容民王金妻生子異形一身四頭四
耳兩口兩牙安陸饑秋華容民家所藏稻穀化
蛾飛去興國火十四年華容紅柿村劉福家雞
三足十五年祁陽江水凍合十七年漢陽羣鼠
害稼十八年春安陸饑七月益陽水溢漂民居
施州大水
正德元年華容楓開花如蓮德安黃州大旱二
年正月興國大昕五色雲見自儒學戟門外拔地起
宜章大水襄陽甘露降於松柏慶雲見於翼
軫占者謂世宗起於興邸此其符瑞夏衡陽旱大
饑四月隨州芝草生應山婦生髭民張必顯妻
生髭長三寸三年保康大饑襄陽德安武昌黃
州漢陽大旱五月蒲圻大水九月咸寧雨黑子
襄陽甘露降鳳凰山松樹味如飴人争取食之
十一月郴州有鳥蔽天聲如雷時苗民作亂四年
春棗陽天鼓鳴地震襄陽白霞貫日五月武昌
大旱夏衡州巴陵臨湘武昌漢陽黃州荆州旱
茶陵饑祁陽李樹結黃瓜興國旱天雨黑穀如
棗核祁陽地裂泉溢郴大饑寶慶大旱七
月江夏地震生白毛九月祁陽夜雨桂子狀如皂
角子較大有糞草處獨多又云娑羅樹子取種之葉
似橄欖長六七寸即壊冬十月靖州地震一日三
次五年巴陵雨麥辰州大水正月安陸學宫
芝草生荆州大饑五月靖州地震六月應山
大水興國大旱五月蒲圻大水漂没廬舍八
年九月祁陽雨黑子狀𩔖皂角子堅如石洞庭冰
合人騎可行九年棗陽旱蝗害稼新寧盆溪鄉
産嘉禾一本三穗秋七月應山雹殺禾稼十年
夏沔陽黃龍見秋安鄉禾一稃二米荆州地震
有聲十一月復震辰州雨黃土着人衣及樹葉
皆成泥十一年宜城大水入城常德澧州南漳
地宸夏襄陽虫生於屋瓦牆壁旋掃旋生襄陽
漢水溢齧新城及圻潰者數十丈施州大水壊城
漂民居馬欄寺山裂辰州蝗七月初五鼔巴陵
東南天裂長三丈餘紅光刺人八月武昌地裂
漢川應城華容大水應山星隕有聲如雷荆州
大水饑十二月麻城熊飛過縣至北郊獲之十
二年武昌漢陽大水荆州春疫夏大水荆州豕
生象安陸漢水大溢壞民居民多溺死祁陽寶
慶蟲殺禾大旱是歲大疫靖州大旱饑八月江
夏地震十三年武昌漢陽黃州大水饑二月夷
陵大火三日燬民居無算四月衡州善化雨雹大
者如雞子如磚石城野瓦屋盡壊山嶺坍裂百處
秋應城稻田土黑起煙苗半灼死辰州大旱十
四年五月黃州雨雹六月安仁霖雨水溢山裂流
殺八十九人壊田七百餘頃十五年夏武昌大水
至冬不涸十六年安陸芝草生
嘉靖元年三月黃陂地震棗陽穀城地震夏衡
陽大水城圮長沙大水七日風雷電大作沿江地
震至嶽麓山而定城郭多没二年湖廣大旱岳
州衡州大水三年酃縣芝草生襄陽宜城均州
地大震四年永興有虎入於學宫五年麻城民
宋氏婦生兒兩頭四臂四足漢水決洋渡初渡口
忽陷成穴有女子衣絳綠恒坐其上一夕痛哭河遂
決石門熊入縣治六年六月沔陽雨雹七年
沔陽漢陽黃陂襄陽郴州大旱饑人相食御史張祿
繪饑民十圖以獻請内帑數萬緡賑濟二月新化
地震有聲如雷八月夜復震臨湘縣火頻發莫知
所從其煙綠其氣似硫黃旬日乃息八年春襄陽
大疫秋漢水溢冬十月甘露降於顯陵江陵
夜天爆有聲九年八月黃岡大水有星如月流西
北聲如雷十年大水免湖廣各府及衛所秋糧
六月應山民劉思祿妻生兒異形赤髮肉角三目手
口如鷙鳥秋穀城蝗蝻竝生十一年夏荆岳辰
州大水崇陽襄郡縣蝗京山芝草生荆州旱
自正月不雨至於五月秋滛雨彌月虫殺稼十二
年二月德安甘露降於學宫柏上三月又降於吉陽
山榖城白虎見於張家村秋大疫光化文廟
兩楹芝草生十三年二月昧爽安仁雨黑水夏
榖城蝗蝻生害稼民多疫武昌大旱八月衡州
星隕如雨麻城生草妖菜花不實皆生人物禽虫
龍鳳之狀十四年蘄水大旱十五年湖廣大水
發本省倉糧及事例銀兩賑饑十六年夏興國旱
大水十七年南漳雨穀細粒如五穀狀五月雨傷
稼四月漢陽大旱六月羅田河溢水入城殺人
沔陽虎入千戶王詔宅乳二豹一虎忽不見十
八年正月均州大雨雹是歲饑七月襄陽榖城大
旱十九年三月德安甘露降四月靖州大雨水
溢城中深丈餘七月郴州黃陂大水襄陽蝗
德安冬不雨至於明年四月廣濟五色慶雲見於
西南盤旋半日二十年沔陽松滋大蝗五月隨
大雨三日黃連村地裂為壑有聲如雷周五里皆震
再越月乃止六月沔陽龍吟於赤水聲聞二十里
半日止九年有星隕於興寧民舍化為石平江
民婦生女二頭二十一年五月益陽地震邵河青
龍遊水上平江民家豕異形面足似人二十二
年春郴積雨夏旱秋大饑三月耒陽大雨雹風拔
木裂瓦須臾水溢堂室六尺二十三年漢陽澧水
沔陽石門黃岡黃梅大旱春東安縣北巨石乘風
雨屹立聲聞數里三月興國雨雹大者重四五斤
劈視之中雜泥土椽瓦盡為摧折殺鳥獸草木是歲
五月至於九月不雨夏安陸旱郴州蝗秋大疫
大饑耒陽大饑二十四年夏衡州安陸大饑
武昌地大震二十六年辰州大旱秋榖城大水
二十七年保康大水二月道州黑𤯝見自廣東
來為螢為猿怪無定形四五日晝晦如夜毒者輒死
三月麻城豕生子異形一牛首項頂有肉角一猿
首一豕首正月武陵龍陽地震有聲三十年宜
都光化大水秋新化山塘産嘉禾一本四穗或六
穗辰州旱七月均州大水三十一年光化有
魚長數丈飛仙馬鄉三十二年五月麻城黃岡縣
道觀河見水怪大雨水溢民溺死者以千計十二
月均州地大震三十三年平江黃陂蘄水大旱
春雲夢大疫饑十二月澧州德安襄陽鄖陽地震
鍾祥榖城震有聲武昌沔陽公安大水三十七
年衡陽黑𤯝見魘婦女即口流血而死或現異狀滅
燈燭四月宜城縣東雨雹殺麥三十八年五月
襄陽大水九月復漲通山饑民採蒻實食之三
十九年鍾祥民家牛生六足四月襄陽宜城蘄水
靖州寶慶大水七月荆州岳州武昌大水荆門破寸
金隄水至城下高二丈六門皆築土填塞凡一月方
退八月龍陽大水九月岳州地震黃岡大水
四十年春荆州大疫死萬餘人棗陽雨黑水池
魚死食之多殺人四十一年江陵旱九月鍾祥
地震有聲冬十月長至甘露降於純德山松城
步張千戶家桂葉盡落忽開梅花四十二年春孝
感饑秋大旱七月京山甘露降於學宫古柏城
步民胥應時妻生子異形二頭三手齒髮全與眉齊
孝感陡岡埠民壁間有聲人叩以吉凶得失往往
奇中四十四年荆州岳州長沙寶慶龍陽大水
秋襄陽大風雨蕎麥黑豆棗陽歸州大旱四十
五年江夏武昌光化荆州黃梅大水遠安雨蝗殺
稼十二月沔陽鄖陽地震
隆慶元年夏至日襄陽大雨雹七月榖城大水入
城二年南漳天雨雪子如豆人可食五月大雨
雹三年荆州岳州襄陽承天大水榖城大饑
四月夜雨桂子狀如正德間所落四年四月榖城
産瑞麥五岐者一莖三岐者一莖保康麥秀兩岐
竹谿大饑石門慈利旱蝗五年黔陽山裂水
湧出漂没居民無算辰州常德安鄉華容大水入
城市武陵衝淤田地決隄毁橋武昌大水(闕)
一穴數十稻熟聚食之(闕)
雨雹是歲大饑安陸牛生五足江夏異鼠羣聚
害稼巴東縣治學宫災延燒民舍三百餘區十
一月岳州城西天鳴如礲磨聲自寅時起至辰刻定
六月二月黃梅雨雹破屋瓦殺禽獸五月通山
月光晝見月下有二星隨之桂陽縣蝗歲饑江
陵松滋大水蝗是年綏寧蝗
萬歷元年正月夜襄陽白氣見自東向西其色如銀
其聲如雷棗陽大疫三月黃州田鼠食禾殆盡
五月鄖陽上津夾河水溢壊城六十餘丈漂没民
舍無算咸寧大水秋大旱廣濟大旱八月靖
州蝗殺稼大饑十月夜有火起於宜城龍象橋水
中自東徂西有聲如雷光化遷學宫決渠獲石馬
松滋宜都蝗二年七月澧州螟江陵公安大
水鄖縣城東北竹園張家地湧出金蓮三年二
月孝感北城獲銅鼎一枚城工甫畢偶於北城隙地
獲之知府馬文煒上其狀巡撫趙賢命推官梁柱臣
作寶鼎篇以紀其盛三月蒲圻西江得古磚一窯
知縣胡其高夢有雷文祥者與談建城事亡何父老
於西江獲古磚上有見夢者姓名五年三月均州有
山西普州僧明惠朝山變為驢五日死漢陽南紀
樓火六年五月鍾祥大水七年黑𤯝見靖州狀
似狐十年德安大旱鍾祥潛江大水十二年
春德安大疫十三年黃州清源門災十四年沔
陽大水十五年大水十六年京山大饑沔陽
旱四月潛江雨雪磚漢陽黃州德安大旱人採
木皮以食饑死者甚衆十七年黃州郡縣復大旱
十八年夏四月黃岡雨雹如磚郡縣復大疫十
九年黃岡大有漢川鍾祥沔陽潛江大水衡州
府民家雌雞化為雄二十一年鄖房饑二十二
年鄖陽府治災二十四年黃州府文廟災二十
五年七月荆門災黃陵陂山高數尋一夕平地二
十九年京山大旱三十年漢陽大水三十一年
八月五色雲見馬良山産靈芝三十二年黃州府
治災春蘄州大泉東南裂百餘丈闊二丈至懷宗
初漸合三十四年黃岡大水三十五年彗星見
夏黃州大水舟入城鍾祥大饑鄖房大水
三十六年鍾祥大有年羅田鄉民家牛産麟肉角
文身金光滿室怪而鋤之斃三十七年鍾祥天雨
粟沔陽大旱三十九年沔陽秋大有四十一
年蘄州廣濟沔陽大水四十二年羅田蝗食苗
黃州大旱沔陽大水德安蝗入城大祲四十
三年黃安蝗四十四年襄陽飛蝗食稼四十五
年黃安漢陽襄陽榖城飛蝗害稼十一月太白經
天四十六年蝗秋蚩尤旗見東方是年黃安
漢陽蝗復為災大旱九月彗星見靖州大疫
辰州大水入城四十八年安陸甘露降於寢園松
柏七月蘄州夜見白氣長數丈起東北止西南至
八月乃滅
天啟元年春正月黃州郡縣大雪四十餘日人多僵
死鄖縣大疫寶慶府雷震移署鴟吻於學門赤
鯉飛集泮池三年漢陽大水荆門州隕石入地
三尺有聲七月鄖陽旱三年正月漢口大火傷
人無數有一家焚死五十三口者辰州府民家有
牛産犢異形兩頭四目四耳八足二尾五年六月
熒惑入南斗七年襄陽大疫作蘄州田鼠害稼
武陵縣民家有牛生犢異形自脊以前岐為二兩
頭兩項四足一尾初生時二口俱食
懷宗元年鄖陽旱漢陽大水二年蘄州大饑
漢陽大水京山大旱饑三年六月太白經天
五年漢陽大水九月長沙衡州雨黑水七年正
月流賊寇房城二月京山雨黑豆四月雨血八
年春正月日光摩盪不時黃霧四塞賊始至九年
黃安紫雲寨兵刃有火八月鍾祥蝗十年正月
日光摩盪五月京山羊祜嶺自行五十餘步衡
陽民家婢生子兩頭四足十一年正月德安雨土
地浸白流賊薄城下遍戈矛出火有光騾産駒
秋黃安有野彘突入城十二年鍾祥旱三月
沔陽地震六月德安大水十三年鄖陽大饑
春襄陽民家産牛兩頭四目五月蘄州雨土黃霧
四塞旬日始霽八月西門旗杆上出火大如斗飛
落城河十四年沔陽鍾祥京山大蝗荆門州泮
水赤三日十二月狼入鍾祥南門城樓鴟吻吐煙
三日岳州飛蝗蔽天禾苗草木葉俱盡十五年
黃州郡縣蝗大饑繼以疫人相食廣濟胡是恭家
馬生角八寸從耳中出十六年正月二十五日蘄州
黑風四塞大雪明日賊陷蘄州五月日將西見青
氣二道撐日脚廣各二丈七月始散黃州清源門
三日鬼哭三月藍山縣南門河水色赤如血
皇清順治元年荆襄野麥自生時大亂初平貧民賴以
活不耕而穫人謂太平之兆
三年德安大有黃安趙家山石驟長
四年沔陽大有我師平定長沙先是湖南為賊蹂躪
歲旱大饑至是有秋
五年廣濟民家牛生五角或出背上耕如常湖南
大有年
六月漢陽大水七月有星黃光屢晝見於北長沙
疫
七年夏漢陽大雨龍屢見湖南大有年
八年二月沔陽地震湖南大有年江夏火藥局
災磚石噴激傷人延燒民舍千餘
九年漢陽旱饑發賑四月雨黑米湖南旱是
年湖南竹結實味甘可食
十年湖南歲稍歉蠲逋賦自四年至十年荒種逃亡
人丁悉豁免
十一年湖南大有年
十二年長沙水是歲辰州尚為黔寇所據有鳥萬
計色黑如鳩自北而南其飛下處草為之盡赤識者
以為我師南征戡定草賊殄滅之兆後果驗
十三年九月望有白光自東射西南數丈黃州郡
城教場有白氣起平地蜿蜒如龍至空不見甘露
降於江華
十四年五月京山學宫虹見十月蘄州城内鴉銜
火集人屋屢灾湖南大有年
十五年武昌大水
十六年沔陽饑有司賑恤漢川大水靖州旱
十七年湖南有年蠲免十二年至十五年逋賦
十八年湖南有年
康熙元年武漢荆襄各部彩雲見三月永州雨米
其色黑名青䭀飯食之愈疾秋武昌黃州旱有司
賑恤
二年復旱賑恤如元年湖南有年七月初二夜
白氣西起一道如匹練南落光芒燭天
四年永州竹結實如麥民取以為食釀酒味甘芳且
清冽
五年鍾祥旱有司賑恤湖南有年
六年春夏黃州郡縣旱賑恤五月長沙螟
八年三月鄖城灾雨雹湖南大有年
九年湖南大有年
十年蒲圻蟲湖南旱蠲賦十分之二
十一年湖南有年
十二年湖南有年
十三年鄖陽大旱有司賑恤三月八日太和山真
武殿角四金鳳齊鳴聲若笙瑟移時神光四照越二
日逆寇俱平
十四年湖北各郡大稔時大兵駐荆州就近採買米
豆充饒價平
十五年夏五月武昌大水秋復大水
十六年鄖縣鄖西縣大饑發賑
十七年我師破賊於永興恍惚雞公巖神兵旌旗璧
壘行陣滿山遂大捷
十八年江夏自四月不雨至冬官督撫各官捐銀米
賑湘隂瀏陽醴陵湘鄉寧鄉益陽安化衡陽衡山
安仁耒陽常寧邵陽新化巴陵平江臨湘華容安鄉
石門慈利澧州武陵桃源龍陽沅江旱蠲賦共五萬
五千九百九十八兩零是歲臨武夏旱秋大熟有
瑞禾
十九年漢川陽臺山産芝數十本秋安仁耒陽常
寧旱蠲賦共六千六十五兩零
二十一年秋武昌大水夏平江旱華容安鄉水
蠲賦共五千五百八十兩零
二十二年春武昌大雨城内外俱浸
二十三年湖北大稔八月城步縣慶雲現
二十四年江夏通城黃岡蘄水麻城黃陂黃梅廣濟
羅田鍾祥沔陽荆門江陵監利水賑榖一萬三千十
五石零
二十五年榖貴免秋糧
二十七年穀貴免明年地丁錢糧
二十九年武昌嘉魚蒲圻崇陽通城漢陽漢川黃岡
黃陂黃安蘄水羅田蘄州黃梅廣濟鍾祥荆門潛江
沔陽天門京山當陽安陸雲夢應城孝感隨州應山
江陵公安石首監利夷陵枝江江夏饑賑穀共八萬
二百二十八石零又米九萬五千八百五十六石零
湖南大有年
三十年湖南大有年
三十二年黃岡蘄水蘄州黃梅廣濟等州縣旱蠲賦
共二萬四千六百二十一兩零平江旱蠲賦二千
四百九十九兩零
三十三年黃岡蘄水蘄州黃梅廣濟江夏武昌興國
大冶旱賑榖共十一萬八千五百六十四石零又米
共八千五百八十六石零
三十六年潛江沔陽江陵遠安監利并荆左荆州荆
右沔陽等州縣衛饑賑穀共八萬四千八百四十五
石零
三十七年湖南大有年
三十八年沔陽水蠲賦共五千九百六十八兩零
秋鍾祥京山荆門安陸應城隨州應山并武昌武左
德安等州縣衛所賑穀共八萬六千八百八十九石
零夏華容安鄉水蠲賦共四千一百九十四兩零
賑穀共七千六百一十七石零
三十九年沔陽州并沔陽衛水賑穀共一萬六千七
百六十五石零
四十年湖南大有年
四十一年沔陽州水蠲賦共六千八百二十兩零賑
穀共一萬五千四百八十九石零
四十二年潛江沔陽江陵監利等州縣并沔陽衛水
蠲賦共二萬四千七百二十二兩零賑穀共五萬六
百九十五石零夏攸縣安化衡陽安仁耒陽酃縣
旱蠲賦共六千四百三十七兩零賑穀共一萬九千
二百六十五石零
四十三年漢川潛江天門沔陽監利等州縣并沔陽
衛水蠲賦共四萬一千七百八十四兩零賑穀共七
萬五千八百四石零秋武陵桃源旱蠲賦共四千
五百五兩零
四十四年江夏嘉魚漢陽漢川潛江天門沔陽監利
等州縣并沔陽荆州荆左荆右四衛水蠲賦共三萬
七千六百六十七兩零賑穀共九萬八千二十石零
夏華容安鄉水蠲賦共三千二百九十一兩零
冬石首縣民張芝若之妻吳氏一産三男
四十五年漢川鍾祥天門荆門江陵監利京山潛江
沔陽鄖縣鄖西等州縣并沔陽荆州荆左荆右等衛
饑賑穀共九萬三千三百六十二石零江華慶雲
現夏臨湘辰溪旱賑穀共八千六百七十五石零
四十六年湖南大有年
四十七年江夏嘉魚漢陽蘄州黃梅廣濟沔陽江陵
監利鄖縣鄖西房縣保康等州縣并武昌武左荆右
沔陽等衛水旱蟲鼠灾蠲賦四萬二千六百四兩零
賑穀共十七萬三千二百九十二石零夏益陽巴
陵華容安鄉武陵水蠲賦共五千四百六十一兩零
賑穀共一萬九千八百四十五石零
四十八年漢陽漢川潛江天門沔陽荆門孝感應城
江陵監利等州縣并武昌荆左二衛水蠲賦共四萬
二千九百五十五兩零賑穀共十八萬二千一百八
十七石零冬麻城縣民陶有光之妻張氏一産三
男
五十年湖南大有年
五十一年全免湖北湖南地丁錢糧并歴年舊欠共
銀一百萬九千六百八十三兩零
五十二年湖南大有年
五十三年嘉魚漢陽漢川雲夢孝感應城京山潛江
天門沔陽江陵監利等州縣并武昌武左沔陽荆州
荆左荆右等衛水旱灾蠲賦共二萬六千四百九兩
零賑穀共八萬七千五百石零湖南大有年
五十四年江夏嘉魚漢陽漢川沔陽等州縣并武昌
武左沔陽三衛水蠲賦共一萬六千九百七十六兩
零賑穀共五萬二千二百二十七石零夏巴陵華
容安鄉武陵水蠲賦共八千五百六十三兩零賑穀
共二萬八千二百一十二石零
五十五年江夏嘉魚漢陽漢川黃陂黃梅廣濟潛江
天門沔陽江陵監利等州縣并沔陽荆州荆左三衛
水蠲賦共五萬三千八百三十兩零賑穀共二十一
一萬二千八百一十二石零夏巴陵平江華容安
鄉武陵龍陽沅江水蠲賦共八千九百六十六兩零
賑穀共三萬八千五百二十四石零
五十六年湖南産嘉禾一莖數穗巡撫李發甲作樂
歲亭
五十七年鍾祥京山潛江荆門安陸雲夢孝感應城
隨州應山等州縣并武右德安荆州荆右等衛旱蠲
賦共五萬六百二十一兩零賑穀共十三萬七千五
石零
五十八年長沙縣民常旭旦之妻一産三男
五十九年漢川潛江天門沔陽等州縣并沔陽荆右
二衛水蠲賦共一萬八千七百兩零賑穀共六萬六
千三百四十二石零湖南大有年
六十年長沙湖湘書院芝草生甘露降於益陽縣
署叢竹上
六十一年鍾祥荆門江陵等州縣并武昌荆州荆左
荆右等衛旱蠲賦共二萬二百六十七兩零賑穀三
萬四千四百七十三石零
雍正元年江華文廟芝草生
二年潛江天門沔陽江陵等州縣水蠲賦共一萬八
千四百四十四兩零秋臨湘旱蠲賦一千三百五
兩零賑穀六千四百五石零
三年武漢衡湘大有年秋沔陽州水蠲賦共六千
六百五十二兩零甘露降於永州松枝
四年江夏武昌嘉魚漢陽漢川黃梅黃陂沔陽潛江
江陵監利等州縣并武昌武左沔陽荆州荆左荆右
等衛大水蠲賦共五萬三千七十一兩零賑米共三
萬九千七百二十六石零夏巴陵臨湘華容安鄉
澧州武陵龍陽沅江水蠲賦共一萬三千三百六兩
零賑穀共三萬八千九百四石零
五年夏興國黃岡蘄州廣濟公安石首等州縣并武
昌武左沔陽荆州荆左荆右黃州蘄州(闕)
一萬一千九百八兩零賑穀共一十二萬九千
(闕)石零又全蠲免銀共四十三萬一千四十
六兩零江華産嘉禾一莖數穗長沙益陽湘隂
巴陵臨湘華容安鄉澧州武陵龍陽沅江水全蠲免
銀二十六萬一百四十二兩零仍撥銀二十萬兩
發湖北十萬兩發湖南買米賑濟
六年湖北春麥大熟湖南大有年
七年湖北春麥大熟京山縣民田禹疏之妻一産
三男秋臨湘華容安鄉石門澧州武陵龍陽旱蠲
賦共二萬七千三百五兩零賑穀共四千四百七十
九石零
八年湖南産嘉禾自一莖九穗多至三十穗共萬餘
本五月永順保靖慶雲現自午至酉沅陵辰谿
慶雲現自辰至酉長沙慶雲現自未至酉六月
湘隂南泉寺芝草生九月六里苗人獻芝草十
一月鎮筸池河營慶雲現
九年湖北湖南大有年
十年五月房縣民吴世貴之妻蔡氏一産三男湖
北湖南大有年
湖廣通志卷一
