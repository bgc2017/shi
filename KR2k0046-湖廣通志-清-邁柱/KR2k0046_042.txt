湖廣通志卷四十二
名宦志
總部
皇清李棲鳳字中梧遼東人順治二年任荆州分廵道
時兵火新定城内外悉瓦礫荆棘棲鳳日從十餘
騎出城射獵望有茅棚即策馬至其處分給所獲
狐兔以果民腹東南西北輪日分出婦子遥見獵
騎即舉火待炙未幾陞去疲民遮馬首婦女擎夫
人輿不忍放行後任本省按察使清廉儉素冰操
彌厲
徐起元遼東人鄖陽撫治當明末闖逆横肆大江
以北悉無完城賊黨路應彪馮養珠數萬寇鄖設
計保守連圍數年竟以密計殺賊孤城獨完至
皇清順治二年率土歸版仍以撫治本郡事務
趙兆麟陜西富平人順治四年撫鄖適禁旅駐剿
出寇兆麟督糧餉撫殘黎夜不暇寢凡脇從者多
所全活民至今戴之
洪承疇泉州人順治癸巳督師經略五省駐長沙
便宜行事湔洗苛墨散藪澤之奸人心遂定長沙
聚兵數萬承疇以清勤鎮之悉禀約束分遣屯田
官給牛種詢父老疾苦奏蠲賦三年江浙餉楚軍
米數萬費逾直十倍限隔風濤多至後期酌令改
折就近買給薦舉皆得人人樂為之用三載凱旋
其功在潭人最多祀名宦(府志)
趙廷臣鐵嶺衛人先為江南都丞有趙佛之稱順
治癸已授下湖南廵道兵民皆喜曰是趙佛來矣
時軍需旁午守令多避匿廷臣倉猝辦治莫為持
難遇刑獄皆極意平反廳事但聞脱械聲行路為
之感泣尤以清幹稱歲時酬獻不敢至其門夜常
秉燭治文書剖決無留滯歴官浙閩總督諡清獻
張兆羆漢中人順治六年備兵上湖南招集流逋
免荒田之賦民漸安集九年再罹兵燹兆羆撫䘏
備至捐貲賑饑病者濟以醫藥全活甚衆
李承尹陜西三原人明癸未進士先督楚學政稱
公明及備兵沔土更慈惠如父母絲粒弗取署内
常日中待炊民有鬻婦償債者捐俸贖之沔故有
官柴盖民田而沒官者歲納有例業戶逃竄遺害
比鄰尹判田還里永蠲官柴之征城東門外蓮花
池數畝舊有魚課遺累網戶為立碑永蠲之一方
以寧
王燧字佩公川北人順治六年官岳常分守道駐
澧州西山賊肆虐燧守城捍禦城賴以完給民牛
種墾藝荒蕪政暇集諸生論文以振興風教輯岳
州府志若干卷
卞三元遼東舉人順治九年任荆州道疲民新集
夷陵以西歲苦寇擾三元鼓勵將士多所擒獲
王師南征駐牧荆州一切供給皆躬自裁酌民忘其勞
胡全才字體舜文水人懷宗癸未進士順治間撫
鄖招徠流移教養備至時流寇未靖全才誅叛納
降調度主客兵皆有方略又創建營房修理城郭
襄民愛感
楊世學字納銘當塗人順治丁亥進士授武昌分
守道多惠政有朗鑒遇疑獄剖斷如神時黃陂有
賊號擡天黨嘯聚光羅諸山世學部兵討之入境
一意招安羣盜遂納欵士卒所過秋毫無犯邑賴
以安
吕陽字全五無錫人懷宗庚辰進士順治初以薦
舉授下江防兵備道駐蘄州居官冰蘖自茹神明
獨斷吏胥屏息力行保甲以絶盜源捐造巡船增
修瞭臺自潯陽上至漢川民咸安枕麻黃之東山
故多盜撫其渠帥李有實等經略洪承疇特疏
題叙又新蘄學宫及名宦鄉賢二祠課士衡文尤精
藻鑒云
狄敬字陶鄰江南溧陽人順治已丑進士任湖北
督學持身廉潔秉衡公明所拔孤寒之士成名者
甚衆秩滿遷陜西潼關道
孔自洙浙江嘉興進士由福建學政分廵荆西甫
八月以病歸去之日行李蕭然沔人遮道送之其
題署中别業云閒揮塵尾封疆静細嚼梅花肺腑
香至今誦其詩如見其人
李棠馥字漢清高平人順治丙戌進士督學湖南
一時棘闈所得士多出門下尋以參議分守郢中
留心民瘼不事繁苛凡地方利弊汲汲興除惟恐
不及故吏畏其威而民懷其德
王自新字子南句容舉人素有文名歴陞湖廣督
學振靡起衰所列優卷率有唐宋八家之風每試
卷必親校閱積勞成疾試荆未竣而卒江漢之士
莫不悲泣
陳士本字頡仙江南武進人康熙四年任湖北道
平易寬惠奉
旨清丈田畝躬行阡陌荒熟井然民無賠累親自督修
隄防以積勞成疾卒於官囊無一錢淺葬善德山
翟鳳翥字象陸山西曲沃人順治丙戌進士由郎
署歴臬司陞湖廣右布政使雅意愛民好賢樂善
修江漢書院建奎星樓𨕖士數百人讀書其中督
課每月六試前列者皆優賞之所得士如汪錞金
德嘉周之麟等皆其翹楚又延請名士講述六條
及濓洛之學楚人思慕不置
李呈祥號五鹿翼城進士順治間任湖廣兵廵道
駐興國州州有負固者呈祥多方招徠之勵己清
正決獄明斷又延碩儒講學於赤庵一時名士皆
出其門累陞兵部侍郎
余三汲遼東人初任黃州同知持廉秉公百務具
舉陞知本府未浹月改知武昌黃人如失慈母治
武郡當軍興旁午游刃有餘而清操彌著轉本省
驛鹽道尋陞山東按察司轉粤藩卒(以上舊通志)
劉昇祚(詳忠臣志)
吳琠字銅川沁州進士歴湖廣總督先時廵撫楚
北值夏逆初平歲荒民多流離下令所在招徠安
集捐米賑饑全活甚衆次年秦省饑民多流入襄
郢間加意撫恤俾得漸次還鄉及總制全楚為政
寬厚斥深文之吏除操切之術整飭營伍作興士
𩔖吏畏民懷
郭世隆鑲紅旗原籍山西孝義縣人任湖廣總督
時民間苦小錢惡濫捐金收買鎔銅易價私鑄遂
絶歲歉禁富賈囤米設法平糶米不騰貴革除鹽
商陋規鹽價以平尤加意軍政糧無浮冐將不偷
安湖南苗人作梗輕騎深入相度形勢移置營壘
以便守禦有願就撫者許以自新邊境晏然尋遷
兩粤總制
額倫特(詳忠臣志)
楊宗仁奉天遼陽人初知湖南慈利藍山二縣循
聲久著雍正元年陞任湖廣總督楚人聞其來皆
額手稱慶甫到勵精吏治曉夜不遑念
聖諭廣訓一書廣大精微與典謨相表裏化民成俗之
方端在於此敬遴公所一區每逢朔望躬詣其地
宣揚講解懇摯詳明一時僚屬軍民無不振興鼓
舞性廉潔不受一錢鹽商舊規數萬及一切饋遺
悉為禁絶荆關舊有落地税後因征𣙜之員妄沿
陋例并徵往來行旅貨物宗仁於署篆日廉知積
弊盡革之自此楚蜀商民正供外絲毫不聞取索
偶遇鄰省饑黎流入楚地立委員撫恤慮其釡&KR1092;
薪水倉猝或缺於供勢不可湏臾緩先為糜粥食
之後則按名散賑寒子絮衣歸給口糧咸獲安全
去以楚為澤國尤加意隄防歲時廵行修築東作
之始減從輕騎率屬出四郊勸農捐俸備物給老
壯以示奬勵且諄諄教以孝弟忠信焉尤勤於訓
練在任三年凡三營將備及湖南各汛武弁考校
精覈本標兵丁按期校習賞罰公明士卒競奮挽
強命中壁壘一新疾革前數日猶至箭道選閱竟
以積勞卒於官贈少保諡清端加祭一次世襲拜
他拉布哈勒番楚民建祠於高觀山南祀焉雍正
九年入祀名宦雍正十年
特祀賢良祠子文乾任廣東廵撫
劉兆麒鑲白旗人任湖北廵撫康熙元年西山李
來亨作亂轉輸維艱均派䭾夫麒籌畫撫恤楚人
賴之又於高觀山南闢地作教場操練士卒軍容
大振嘗置獄田收其租衣食罪囚其仁慈多𩔖此
張朝珍字玉笥正藍旗人任湖北廵撫時大兵進
勦吳逆軍務旁午差使絡繹珍運籌一切不遑寢
食造戰船以練水師建浮橋以渡兵馬設炮臺於
江渚預防賊舟東下運糧進蜀不派民夫歲饑捐
貲賑濟以勞瘁卒於官
丁思孔三韓人順治壬辰進士由江蘇布政使廵
撫湖南時逆藩始平拊循□瘵務存寬恤黌舍鞠
為茂草博士倚席不講慨然以振興為己任疏請
頒發國子監校刊經史置岳麓書院中政暇集諸生討
論以長育人才儲為國用至今岳麓有丁公講堂
祀名宦
趙申&KR1324;字慎旃武進人康熙庚戌進士以刑部郎
家居
特召見擢浙江布政使陞廵撫未一載調湖南
聖祖仁皇帝
諭以力減加耗盡革私徵有藐法害民者糾參從重處
分申&KR1324;下車大書
聖諭勒石建亭檄告屬吏大略謂
皇上寬已往之諐開自新之路若州縣依舊苛索司道
通同徇隱詢聞所及白簡隨之斷不姑息容忍使
髓枯赤子終無求活之門膽大貪官仍享悖入之
利且云澄源端本自廵撫始若稍有不法爾等官
民即共聲其罪於是屬吏惴惴禁革一切私派名
目定頒漕米斗斛官為收解驛站夫馬工料等銀
於本州縣實徵銀内坐支倒馬銀兩隨倒隨支又
革除鹽商規例核府州道里遠近酌平鹽價兵米
按月徵給解項仍七月開徵兵民交便二耗行月
先給後
聞丁漕無悞奏准貢生選教職各就湖北湖南占闕州
縣列上貞節有踰月具詳者即按懲胥吏復請準
舊例給建坊銀楚屈原漢賈誼宋李芾明蔡道憲
周二南諸祠皆為葺垣宇還侵奪選廉黜墨毫無
瞻顧撫湖南凡八年俸入以外惟咨部隨丁銀二
百餘兩米七十二石藉資朝夕簿書填委壹不假
手他人凡屬吏進見和霽容色使得各盡其情未
嘗逆詐億不信然嫉惡如仇亦未嘗少貸辛夘正
月陞左都御史百姓執香叩送者數百里不絶所
在建祠繪像又輯其章奏文移條教之屬鏤板以
傳名曰趙公實政錄先是鎮筸紅苗未定遣大臣
往撫申&KR1324;同被
命勅兵備警既而苗人欵服振旅以歸是夕行營聞礟
聲衆錯愕莫知所為申&KR1324;從卒纔二十餘人端坐
自如既而問之則督臣帳前開鳥鎗聲也生平静
鎮𩔖此丁酉冬
聖祖仁皇帝面奬及之時申&KR1324;為戶部尚書四年矣又三
年卒
諭祭葬諡曰恭毅
皇上御極
特寵褒綸追加宫保祀湖南名宦雍正八年
特祠賢良祠孫侗斆奉
特恩陞授襄陽知府
李發甲字瀛仙雲南河陽縣舉人任湖南廵撫始
下車值大雨積日湖水驟漲岳常所隸八縣衛民
被水艱食發甲借帑五千兩以賑乏絶並發倉穀
以平市價亟於捄菑遂先舉行後乃入告剔蠧釐
奸公清尤著剏建湖湘書院弘闢講堂周以廬舍
俾秀民之選肄業其中
皇上念湖南闊遠
特恩開南闈鄉試八郡三州之士得免越重湖復均霑
解額中雋既多文教一新貢院費不煩而竣事速
大半皆發甲所經始也發甲以勤瘁卒官
聖祖仁皇帝愍綸褒䘏
賜祭葬祀湖南名宦
陳璸廣東人由進士歴官湖南廵撫下車之日衣
冠儉素馬後老僕三人負敝簏以從屬僚迎境上
莫知為誰頃之聞都御史己至院中皆驚歎璸風
稜峻厲屏絶苞苴草加增火耗以裕正課定子庫
息錢以惠窮黎半載
内召調福建廵撫雍正八年
特祀賢良祠
高其位字宜之其先山東高密人徙鐵嶺家焉父
天爵死耿逆之難贈太僕寺卿諡忠烈其位初以
廕授鑲白旗蒙古固山筆帖式襲本旗佐領吳三
桂叛於滇授軍營參領從帥范達禮出師駐襄陽
值總兵楊來嘉叛命與同官劉繼卿率二十騎往
覘虛實時賊兵潛越南漳縣襄城中莫之知也至
土地嶺與賊遇賊約二萬人其位語同事者曰賊
雖衆我輩決無退避理但當遣騎飛報襄陽使速
為備耳即策馬衝賊賊出不意咸大驚勢稍亂其
位且斫且馳竟得突至南漳城呼城中人以入急
為畫守禦策徧視身上衣血糢糊莫可辨所持刀
口盡缺初不自知也叛賊譚洪率舟師號三萬衆
向鄖陽范帥止授其位卒百人俾守楊谿舖以扼
之賊蠭至其位踞崖射賊矢無虛發相持七十日
糧盡煮馬鞍以食誓必死會副都統李麟隆擊破
賊得全兵歸由是每戰輒先登前後給功牌十二
旋奉
旨歸京師久之補永昌副將以才守第一督撫屢薦擢
襄陽總兵官撫輯軍民簡練戎務先是兵丁子弟
多不知學乃立義塾捐俸延師訓以忠孝大義皆
感悦每值旱潦步禱立應在任五年陞湖廣提督
政績一如在襄時後拜文淵閣大學士晉少傅世
襲二等阿達哈哈番卒諡文恪長子起官上荆南
道
郎永清奉天廣寧人由山東按察使擢任湖南布
政湖廣開藩南省自永清始時干戈初靖瘡痍未
復長民者益誅求無藝用自封殖煢煢孑遺永清
蒿目傷心招徠撫育民得安堵尤勵風操勤吏事
凡民間利病政理得失侃侃持論必達其志而後
己永寳諸郡溪流悍急歲漕為艱力請改折得上
聞報可湘衡以南舊食粤鹽灘險道遠商民交病申請
改食淮鹽至今稱利便其他繕城垣修學校戶口
田賦條目井井可以經久傳遠士民追維遺愛既
請祀於瞽宗復建專祠撫臣趙申&KR1324;為記
施世綸福建人湖南布政使初涖任除陋規減火
耗振刷利弊官吏懾服湖南自康熙三十年丈量
之後里役雖免而正餉外有徭費額漕外有京費
世綸革徭費減京費存四之一士民勒碑紀其遺
愛云
吳毓珍遼陽人順治乙未進士任湖北按察使康
熙甲寅大將軍貝子綂兵進𠞰吳逆以珍廉能委
令督輸糧草水陸運饋不絶時蘄州兵將不和鼓
譟生變珍訪拏巨魁安輯衆卒兵民帖然歸巴運
夫一案禁止各屬毋得科派聞有乘間掠賣民子
女者下令嚴察奸宄歛跡
張道祥江南徐州人任湖北按察使清慎明決庭
無冤民冬捐獄囚綿襖夏給茶湯掃除穢惡戒獄
卒無得凌轢深悉詞訟株連拖累之弊痛加懲革
買城東洪山地為義塜贖鄧劉兩姓子女分離者
令其完聚及卒蕭然無餘貲
蔣永修號慎齋宜興人順治丁亥進士督學湖廣
以師道自任釐正文體凡鄙師俗儒沿襲陋格刊
傳示禁風氣煥然一新創葺學宫四十二處復石
鼓等書院請復濓溪世襲設立義倉義學敦勵士
行表揚節孝人咸勸慕祀武昌名宦
葉映榴(詳忠臣志)
李會生夏邑人任湖北上荆南道居官清勤每朔
望率屬宣講
聖諭勸士民各務本業嚴飭保甲匪𩔖遠遁民情翕然
張忠孝洛陽人由行伍累官辰州府副將以征𠞰
夏逆功授夷陵總鎮左都督卒贈太子少保
劉顯謨鑲藍旗人任湖北上荆南道立學興教輯
兵安民濱江長隄歲被水囓謨盡心築護不派里
民一錢至今德之
趙廷標字叔文錢塘人順治七年任衡州府同知
擢分守長寳僉事改補湖南分廵驛鹽兼理糧儲
副使廷標為人樂易愷悌有德於荆潭間劇賊剽
劫捕卒蹤跡籍記盡獲其黨廷標以兵禍初解斬
其渠二人餘無所問湘東兵以採樵為名轉掠百
里請於大府往諭之遂定廷標在衡時請蠲荒田
之賦又為粥賑饑全活甚衆及為副使行部至衡
衡父老見之流涕曰吾慈母來矣羅拜車下廷標
慰勞如家人祀名宦
張仕可丹徒人康熙丙辰進士分守衡永郴道副
使嘗按行所部郡守具酒肴迎界上峻却之或謂
仕可此近於矯情笑而不答其後郡守以贓敗度
辜不可逃出其所籍記餽遺人數上之撫臣撫臣
趙申&KR1324;檄仕可鞫其贓欵會屬吏皆進見謂之曰
衡永道我之鄉人今鞫一郡守不屬他人專以屬
衡永諸君得無疑我私乎因舉籍記示之獨仕可
無絲毫染皆愧服招撫紅苗與有勞績申&KR1324;特疏
薦尋卒於官
湖廣通志卷四十二
