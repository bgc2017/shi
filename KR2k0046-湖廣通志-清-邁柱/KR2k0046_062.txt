欽定四庫全書
湖廣通志卷六十二
孝子志
古今以孝著名者多矣若老萊子伯竒黃香丁蘭
姜詩董永孟宗其人皆楚産雖婦人孺子莫不知
豈其習聞者熟哉秉彝之性歴數千年如旦暮見
也我
皇上至孝格
天瑞芝疊見
景陵凡天下以孝稱者春秋祀事埓於忠臣風化所蒸無
遠弗届爲人子者知所以事親卽知所以事
君矣夫忠孝之理豈不同條而共貫也哉
武昌府
三國孟宗吳錄字恭武江夏人後避孫皓字易名仁
少從南陽李肅學其母爲作厚褥大被或問故母曰
小兒無德致客學者多貧故爲廣被庶可得與氣類
接也其讀書夙夜不懈肅竒之曰卿宰相噐也初爲
驃騎將軍朱據軍吏將母在營旣不得志又夜雨屋
漏因起涕泣以謝其母母曰但當勉之何足泣也據
亦稍知之除爲監池司馬自能結網手捕魚作鮓寄
母母因以還之曰汝爲漁官而以鮓寄我非避嫌也
遷吳令時皆不得將家之官每得時物來以寄母常
不先食嘉禾六年制長吏在官不俟代而遽奔親喪
者坐死宗聞母亡犯禁委官巳而自拘於武昌以聽
刑陸遜陳其素行因爲之請孫權乃减死一等後不
得以爲比復使爲官蓋優之也永安五年自光禄勲
除右御史大夫寶鼎三年拜司空建衡三年卒楚國
先賢傳宗母嗜筍冬節將至時筍尚未生宗入竹林
哀嘆而筍爲之出得以供母皆謂至孝所感祀鄉賢
按諸書俱云孟宗江夏郡鄳人前漢地里志江夏郡
有鄳縣史記塞鄳阨卽此正義曰申州羅山縣本漢
鄳縣夫今之江夏縣非古之江夏郡也漢江夏郡置
於今之雲夢縣北三國吳始分置武昌郡其附郭邑
至隋始有江夏之名乃漢沙羡縣地今江夏之非古
鄳縣又明矣孝感北接羅山其東北境卽漢鄳縣地
陳士元修孝感志疑宗爲孝感人固屬億度而以古
鄳縣人卽屬於今之江夏實亦無據他書稱江夏縣
城東有靈竹院爲宗故宅宋紹興間立祠以祀豈宗
固生於鄳及長而奉母居沙羡地耶謹闕疑以俟
宋邵應豹(詳鄉賢志)
黃遵興國人性至孝精繪事每以傳神易甘旨奉母
忽感疾死凢三日而蘇曰適見紫衣金帶者謂汝母
尚有十年許矜爾至孝可歸終養遂取筆註其籍越
十年母壽終葬畢服除而遵亦卒(舊通志)
明黃觀象楚紀江夏人居父母喪哀毁踰禮廬墓六
年墓側産芝詔賜粟帛
周璽字廷用江夏人母卒廬墓三年有文豹馴於墓
側又捐貲建白洋橋輸粟賑饑有司以聞表其門賜
冠帶品服今郡城有孝里坊(舊通志)
蕭廷滿江夏人父早逝母周氏病革廷滿籲夭割股
救之及母卒旣葬遂絶不茹葷邑令顔文選造其廬
贈之粟不受旌曰孝廉
潘廷桂字貞庵江夏諸生自幼得果餌卽以奉親九
歲時母病嘗湯藥籲天請代母愈遂茹素終身成化
二年以歲薦授南昌府經歴其父就養卒於署廷桂
扶柩歸至鄱陽湖風大作舟盡覆桂度不免以索繫
棺於身誓死相隨忽漂至一洲得免比葬廬墓三年
郡守秦䕫提學薛綱旌其閭
馮天禄江夏人馮炳養子事父孝父病焚香告天割
脅肉烹以進父病稍愈凢三年父遺溲便床簀間手
爲捧拾無難色後遇異人授以方遂工醫術凢與藥
不問貧富一日早持藥囊入城及門啓爲人持去而
禄得所遺囊皆金也候三日不至過藩司前聞人失
官錢被譴禄曰得金者我也還之封識宛然
張岐鳳字號泉江夏庠生父母殁俱廬墓有湧泉馴
虎之異士大夫多爲詩歌以表之(以上舊通志)
熊兆珪三楚文獻錄字元敬江夏庠生大司馬廷弼
長子弼以封疆故陷吏議繫獄三年珪走京師職槖
饘及弼死西市傳首魏璫卽大索珪珪潛拾父骸骨
步而馳足俱穿入門對母姊及家人大哭皆失聲姊
明日痛憤死居無何魏璫用御史梁夢環疏追贓十
七萬二千兩諭楚鎮廵下廷弼諸子獄珪就逮日乃
自籍家乘彙爲二册一歸之官一藏之家閱三月御
史劉徽疏上覆贓二百萬珪扼腕嘆息曰吾父直戅
忠耳何所得贓吾不死父冤終不白乃佯爲辦贓者
以弟代保歸葬諸母拜祖墓别親故就獄扄戸書二
紙授僕曰一以報吾母一以示縣官遂引刀自裁三
日屍始出面如生由是獄少緩縣令估前錄報所鬻
金僅二萬懷宗改元獲免祀鄉賢
朱藴銂字澍宇楚藩宗室六齡失怙事母至孝母當
六十稱觴有白鳩白鵲繞庭飛鳴人謂節孝所感初
艱於嗣母爲買一妾聞其夫失官金坐獄鬻之以償
立還之更贈以資終身不置妾媵後連舉二子(舊通)
(志)
周琳字尚貢武昌人父縉有子四人琳其仲也建文
朝縉任永清典史永樂初謫戌興州生二子琨琋將
家焉適永樂大發兵入沙漠縉名在征調中遺書諸
子曰吾老矣今當從戎所生方幼稚無可使代者書
至兄瓛弟珣瑀皆泣涕爭往琳曰家事屬長兄兩弟
未生子當代者琳也何敢辭遂趣裝隸行間馳塞外
戰死於鷂兒嶺文人汪姓者收其骨葬之妻何氏誓
死撫二子溥滋成立縉以是得歸故里考終焉
陳璽字子珍武昌縣人母王氏遘疾焚香祝天割股
以進疾遂瘳由貢監授蒙化經歷有政聲
注庭材字允用武昌縣庠生父濟肇慶太守旣殁材
廬墓三年母劉殁亦如之感白兔遊墓下墓傍銀杏
久槁復華里人上其事旌之祀鄉賢
孟紹舉字達餘武昌縣人母病至嘗糞居父喪哀毁
盛暑不釋縗絰廬墓五年後舉明經未仕卒
柯春早字梅實武昌縣庠生尚氣誼樂賑施事母盡
孝母卒每一哭輙嘔血數升竟以嘔血卒
楊秀嘉魚人天性純孝值邑多虎患一日天垂暮其
母出門外收所晾衣爲虎攫秀奮不顧身急持斧竭
力砍中虎腦虎負痛咆哮去母得全時秀年方十二
李九齡嘉魚人侍父爲義任彭澤令父有疾醫禱皆
不效時九齡年十三憂之泣曰吾嘗見輟耕錄有割
腹剜心以愈親疾者吾當效之引刀自割母奪其刃
復潛入僻室割臂肉爲湯以進父得愈(以上舊通志)
李璣字伯玉嘉魚人性至孝居喪不入寢爲親求葬
地夜夢神人指示次日登山遇一老翁云爾地在鵲
巢樹下忽不見孝所感如此(嘉魚志)
戴思明楚紀蒲圻人洪武中其父詳行野遇虎思明
奔救之直抗虎吭虎竟死詳復生
劉慶字善餘蒲圻人母葉氏病劇慶刲股以進母痊
學士魏觀贈以詩有刲股刀前血捨身膝下情之句
(舊通志)
魏浤字文淵蒲圻人母病禱於睢陽神祠朝夕裸膝
下拜凢三月弗愈哀毁踰禮後舉成化丙午鄉試不
赴鹿鳴人問之曰方憶吾母不忍耳事繼母益孝敬
値大疫家人皆徙居浤獨以母病不去選樂安令任
事八月劉瑾以傳奉索錢卽日棄官歸行李蕭然嘗
題柱有願留膏血還黎庶祗有心田付子孫之句
黃宗榮蒲圻人御史玹之孫性至孝母目盲朝夕䑛
之目復明卒年九十五
饒承教饒若驥饒若□蒲圻人承教母病篤刲
股療之母尋愈後其子若驥若□亦皆刲股以救母
郡丞葉文懋有孝萃一門之旌(以上舊通志)
彭楚書三楚文獻錄蒲圻人生五月而孤僅其母存
貧窶爲人傭凢聞之人人所不能爲而可以事母者
楚書必爲之聞人言血盆齋可救母輙齋聞人言從
事佛法可救母輙從事佛法一日母病篤聞人言乳
肉可療人病輙自割其左乳肉以進母果愈身且無
恙事聞邑令林任先馳至騐其實拜之饋以米粟藥
物徵諸名士爲孝子詩歌以表之
李蕊珠蒲圻人李甲之子甲討流賊死越二十二年
蕊珠重趼由汴秦達益州至新都訪問遺民莫有知
者倉皇走名山而西忽遇僧粲寰於道次詢之得遺
骸庵餘中哭曰吾父萬里孤忠今相見於枯崖斷壑
間誰知之者遂謁監軍道程鳳翔請䘏祀雅州名宦
移柩而歸(舊通志)
楊遇春咸寧人父早喪事母孝養備至母卒未葬家
忽火猝廹不能移乃伏棺痛哭期與俱燼衆力挟之
出春曰母柩不全何以身爲復投河衆又挽之須臾
宅燬無遺而母柩與題旌獨存
劉從鳳咸寧人遺腹子母周氏夢鳳止其舍因名焉
補邑庠生母卒旣葬偕妻饒氏徙居墓側朝夕哀慕
一日母忽來舍曰吾生矣鳳與妻不驚其幻也奉甘
旨如平時積十年有索肉値者鳳無以償母乃曰前
肉猶存耳鳳詰之母曰我死魄也感兒媳至孝魂得
憑依於此今旣十年可長聚乎遂不見鳳號呼不巳
母空語曰兒無過哀其以忠孝訓子孫可也嘉靖中
命與楊遇春同勒石
方逄時咸寧人母病疫垂絶刲左股肉以進恍惚見
神人教之食母遂愈
陳撰咸寧庠生母熊氏病劇割股救之及母卒廬墓
五年忽學道有得棲止常輪山中朝夕登高望母墓
鳴咽哀鳴鄉人爲築望親臺
胡濓(詳鄉賢志)
楊孟凱字廷相崇陽人天順中知簡縣潔清平易立
社學刻家禮歲饑賑貧乏民頼以安謝任歸囊無餘
資事母孝母卒廬墓三載塜生芝草年巳七旬矣
劉紹箕崇陽人父病噎累醫不效或云啖黑猿肉可
療禱三日走山中索猿不獲則刲股肉進越三日忽
得猿於南谷更作羹啖之父疾果愈又嘗爲父謁醫
遇雨河漲大木從上流來卒用濟河濟南李攀龍表
其墓
汪孝子失其名崇陽人萬歷間麻衣草履廬墓終身
事聞旌其閭
王仲才大冶人業農性至孝父璋病篤才籲天割左
股烹以進父曰予何能食肉才諱曰比得竒方内有
藥物調煑第食之即愈父乃強食病痊邑令聞而召
之才曰吾救吾父耳烏知所謂割股孝子哉卒不赴
葉相通山人父任山東鹽運經歷卒於官相時猶童
子間關扶櫬還葬廬墓三年更好學從遊李大厓之
門御史翁仰韓觀風至縣單騎詣其家賦詩以贈
熊祜通山人父進士伯通卒祜負土石爲墳廬墓三
年有芝草練鵲之祥
陳昌言通山庠生祖與父相繼早喪奉祖母吳氏母
焦氏竭力盡孝家故貧昌言與妻子常並日減飱而
二母甘旨不缺
陳懷瑾陳懷珽通山人俱庠生兄弟同産一割股
愈父一割股愈母父母死皆廬墓六年歲時慶祝行
家人奉養之禮於塜上(以上舊通志)
皇清艾自馨字德維江夏人丁酉鄉舉善事繼母人稱
純孝(舊通志)
黃如雲大冶人甫十齡失怙更四年遭明季兵燹
奉母而逃遇流賊將刃其母雲冒死救護賊義之
得不死康熙四十四年旌
李之昱興國人節婦王氏子年三歲喪父哀慕如
成人比長事母極孝家故貧竭力購甘旨無缺母
染沉疴祈北斗願以身代鄰舍災將及其廬忽風
反火滅人以爲誠孝所感雍正二年旌
劉定遠字萬侯江夏人節婦胡氏所撫姪也胡遘
危疾醫藥罔效定遠祝天割股胡食之疾瘳且推
愛舅氏爲婚娶延後膳養終身雍正三年旌
漢陽府
漢董永天中記孝子傳青州千乘人早喪母靈帝中
平中黃巾起渤海騷動永奉父來徙家貧傭耕以養
父殁不能葬貸錢里富人裴氏約身爲奴償之旣葬
如裴氏道逢一婦人求爲妻永曰吾有父而不能養
父殁而又不能有其身吾應愧死奈何屈辱婦爲懇
欵諭之永謝不可得乃與俱往裴詫曰許一人鬻而
益以二乎婦何能吾實不能荒飽若永曰婦解織裴
難之曰能爲我織絹三百緡免若僕婦遂索絲纔彌
月事竣裴大驚異放永歸婦中途謂永曰我天孫也
無閱人問世之理天帝感君純孝而以煢然一身埤
益裴富人富人實勤操作子何以償故不愛予一人
經緯取而代之以明冲漢之無所負子也吾不能久
稽報命言訖騰空去南宋以故名其地曰孝昌永殁
葬父墓側相傳董家湖舊有裴港即其處祀鄉賢永
子仲見逸事編
明王化字廷宣漢陽人以貢官孝豐教諭正德初漢
陽火化以親柩在堂哭禱於神遂止(舊通志)
陳訪模漢陽人敦孝友重然諾事病父及庶母皆得
其懽心
唐賓漢陽人母病割左臂及胸肉爲羔救愈知縣董
穀旌之
朱襄漢陽人字子臯御史衣之弟年十九爲府學生
母黃氏病背痛襄割股肉爲湯飲之而愈
高應元漢陽人萬歷初割股以愈母疾
劉樹範劉樹駸漢陽人母李氏死節二子殉焉見
列女志
屠奏聖漢陽人母盧氏病篤割股以救
瞿成龍漢陽人割股愈親
熊開泰漢川諸生父兆卧疾泰割腕肉啖之而起
鄧澄高黃陂人性至孝父瓊卒廬墓三年有鳩巢墓
木産芝一本九莖邑令吕調陽式其廬捐貲置産五
十畆以供
李譽黃陂庠生父母合葬邑城薛家湖岸廬墓三年
正德間賊劉六劉七過縣士民盡逃譽獨蓬首墓
側賊欲兵之譽泣曰傷哉廬墓不終賊感動贈一劍
去後其女適鄭攜掛榻前子患痘劍夜半出鞘有聲
逐邪飛去次早獲於園林
陳禹道黃陂人早孤事母甚謹每念家貧不能供甘
旨輒泣數行下母殁哀毁廬墓
劉春年劉修文黃陂人春年事母孝母病且死割
股進之獲蘇及母卒廬墓三年子修文性亦至孝水
飲清齋日採藜藿以供父
蕭芳黃陂人母吳氏苦節値病芳刲胸以進厥後居
喪三載深墨如一日詳列女志
戴君欽黃陂人母病籲天請代終喪哀毁父病篤割
股得愈後殁合葬結廬墓所虎狼過之狎而不害
閔啓元閔善保黃陂人啓元偶遠出母汪氏病幾
死妻李氏告神割股得甦尋復病啓元割股救之又
甦後李氏病篤子善保割股以進李亦頓愈
孫自成黃陂人素以孝稱親殁每當母難日必齋戒
詣墓側露處三晝夜哭聲動行道屢被旌賞
凃遠還黃陂人方九齡父病嘗糞味甘乃割股以糜
進夢神語曰特延爾父一年逾年果卒母病危難以
置棺及卒結草廬墓於魯山之陽有靈鷄黃犬依墓
三年不去鄉人異之
汪頡黃陂人早孤事母孝母卒廬墓晨昏泣奠悲號
不巳有白兔黃花巨蛇時近其側群鳥繞室相依弘
治間旌祀鄉賢
孫燕貽黃陂人母病篤割股和丸以進數年又病妻
潘氏亦割股啖姑尋愈
張鵬遠字圖南黃陂人廪貢事嫡母盡孝母病有所
嗜必頃刻致之恐逾時則弗思也凡厠牏之屬人不
肯舉遠伺其寐而更之母殁友愛異母弟終其身
劉一榮黃陂富家佃也父死無棺泣謀諸婦鬻身以
葬適有侯信卿者爲之賣田贖還
張朝選黃陂人再割股以療其親族黨欲聞之官選
曰吾忍以親病爲名高乎力辭之
詹庭鳳字來儀黃陂人同文後裔年十三入庠食餼
後應貢詣督學曰生有母當躬親菽水一爲朝廷博
士大小必有職雖欲負米得乎竟謝去
閔懋選字宗業黃陂人先賢裔母病依榻側藥餌必
親嘗七年不出戸嫂寡姪孤豐約與共嘗歲祲被盗
不以聞逾年盗發自供檄選質之令訊故曰民饑爲
盗今旣敗天也天既覆之矣人可復爲虐耶令嘆曰
非大賢後不聞此長者之言
王命瓉字玉爲黃陂人躬耕養親暇即讀書父病不
解帶者累月後舉於鄉或勸之仕曰親老而出忍乎
子弟小有過輙跪家廟中引咎自責年七十卒
黃清字明恒黃陂人兩歲失怙母病八載晨夕未嘗
離及殁居喪一循古禮睦族好施楊璉造廬請見出
語人曰明恒不愧爲仁人孝子矣
高榮楚字問南黃陂人年五十見父色不怡輙跪請
昆弟四人舉遺産悉與之嘗誨子弟云爲學不能力
行雖擢巍科膺顯秩無益也有訟者鬻其妻解囊救
免又於縣西鑿井以濟行人
張天爵黃陂人性至孝母病割股得甦由是感激學
醫常投劑活人建生洲寺於武湖以救危險施棺瘞
骨造德爲多云祀鄉賢
王立份黃陂人父病焚指求代及居喪廬墓泣血三
年寇氛負老母晝夜行八十里得免於患
陳壽字伯龍黃陂貢生明末流寇奄至壽守父喪不
去賊斧其棺壽泣曰寧殺我賊義之獲免旋與邑令
李周籌兵餉製火藥爲戰守具又捐貲買穀千八百
石安輯流亡邑頼以安祀鄉賢
吳伯璋字重噐孝感人本姓萬九歲補郡庠時令甲
諸生講習學宫旦夕不得出伯璋思親不置一日心
悸汗出請假不許徑歸歸則母張病甚稽顙北斗願
以身代顙盡瘇母卒伯璋擗踊幾滅性既葬結廬墓
手植松千餘株攀援號泣鄉人哀之名曰孝松後以
貢歴官江西德化知縣子淵成化庚子舉人
魯思顔字亞夫孝感人事母以孝稱友愛昆弟里人
有詭於名義者畏其知課子伯淑伯溶俱登賢書年
八十卒
萬以忠字大孚孝感人御史言揚子父病服食坐起
必身其勞及父卒哀毁骨立廬墓三年懷宗十年獻
賊至城下忠鳩義擊賊躬發數十矢筈鐍所貫應手
而斃賊氣沮拔營去癸未闖賊猖獗忠復仗義山寨
設竒制勝恢復邑城楚撫題授申陽知州未仕卒
李惠孝感人早喪母與父同起處冬抱父足眠終身
不懈家貧僦舍貿遷以供朝夕嘗鬻豕償廛値未納
父亡失戚形於色惠曰是兒將去居某貨未請也因
貸他貨如數以釋父意父病疽惠吮之得愈事聞獲
旌
陳霄孝感人繼母悍妒霄克盡誠孝母卒感悟及母
殁哀毁廬墓鄉里稱之邑今薛繼茂清勁不折節邑
紳獨以柬致霄霄辭謝令益嘉嘆厚遇之
程學曾孝感人程䅰長子肫肫有至性歲饑隨父貸
米戚家主人輕之曾忿曰我弗力耕使若軰辱翁耶
却之竭腁胝爲養退哺糠覈自得也繼母待之甚嚴
偶有撻詈曾愉色長跪自責母或盛怒背之坐曾膝
行屢遷當母前俟怒霽得善言然後起䅰嘗被誣而
逃曾身詣獄經年乃得出諸弟就外傳及考試曾不
避風雪負米蔬以給之萬歴甲寅歲大饑取婦機上
布易米餉諸弟
程學古字太初前母兄學曾性至孝其母周嘗苦之
學古方少屢辟人跪諫繼以泣母遂感悟及母卒茹
素三年不入寢室以恩貢授四川夾江令陞寧國通
判皆有善政兩地祠之祀鄉賢
楊侍字愛吾孝感諸生繼母竒悍家人稍忤其意則
怒侍欲去侍恒跪烈日大雪中引裾乞畱母卒感悟
族子數侵侍或請訟之侍弗校初侍産道旁母卒躬
畚土爲望母臺高數仞在侯家廟後今猶在
傳秉悊孝感人幼喪父事母陳極孝晩歲病目悊朝
夕扶抱偶外出室中火起悊冒火入室掖母以出母
年九十卒悊時巳六十孺慕哀號廬墓終身邑令禮
以鄉飲事聞旌表
施文星孝感人農家子素以孝聞父母卒未葬隣家
火勢將延及衆挽之星伏柩號哭不去火為息比葬
遇雨哭禱輙霽掬土成塋廬其側有青蛇日繞墓一
匝邑人傳爲純孝所感天啓五年旌
童儒字道儒孝感人割股愈母及母卒廬墓三年
劉廷望孝感人母病篤剜肉割耳煎湯以進母食之
遂起懷宗十四年旌
汪之濱孝感人以孝行聞形若侏儒年十五喪母哀
毁幾至滅性家貧傭工養父父疾篤誓天身代衣不
解帶如是者十餘年既殁廬墓三年每風雨雷鳴遶
墳號泣(以上舊通志)
皇清黃漢孝感人明懷宗癸酉舉人孝友篤至父病衣
不解帶母病目數年扶掖必躬親事兩兄如父視
諸姪如子里中推爲長者任九谿衞教授致仕歸
卒祀鄉賢
程良符孝感人以恩選知天臺縣多惠政陞廣德
知州入爲戶部郎中丁父憂哀毁骨立而卒里人
稱爲死孝
顧膺歷漢川庠生侍御史如華之父親死廬墓六
年又分田贍弟人稱孝友(以上舊通志)
黃金階漢陽縣人事親至孝母病禱神求代遂獲
痊及母殁手刻像奉事如生前廬墓六年有白鷴
來巢麥穗兩岐靈芝五莖之異有司日饋薪米學
使王琯拔入膠庠康熙四十四年旌
黃儀金階子父病涕泣跪醫前請救父殁貧不能
葬守柩哀號三年如一日既葬廬墓三年夜有巨
蠎護其廬墓田所植瓜皆一蒂二實母何氏年二
十九守節至五十卒儀哀毁如居父喪時觀者皆
流涕因名其地曰孝子里雍正元年旌
曾思謀漢陽人性至孝夏逆告警家人俱避匿思
謀獨與母行賊執其母思謀泣以身代賊刀傷其
臂深寸許哀懇不巳賊義而釋之母卒未葬隣火
延其室思謀撫棺呼號家人掖之不肯去比火滅
前後俱燼獨停柩之室尚存思謀亦無恙既葬廬
墓三年父公路遘疾思謀中夜草疏默禱願促巳
壽以延父年巳而父瘳年三十一歲卒雍正九年
旌
黃州府
元林鳳陽黃岡人事母孝宅失火獨負母出家貲悉
棄不顧有過客憐之遺以金謝不受治春秋不第奉
母屏跡林泉吟咏自適(郡志)
周古象明一綂志蘄水人元兵掠至薊贅蒙古氏既
生子未嘗喜妻詢其故曰有母在欲歸省妻許之且
囑曰母在當奉養勿以妾故復來及歸母尚無恙奉
養盡孝母殁廬墓其妻亦終身不嫁淮西僉憲韓克
莊爲立孝里門祀鄉賢
吳大中字時夫羅田人性至孝父疾衣不解帶父殁
泣血幾死奉母陳廬於墓側閱十有七年母年踰九
十無疾而逝大中哀慕終身事聞旌其門曰吳氏孝
子祀鄉賢
張德懋黃梅蘆塘村傭也母老妻亡當兵亂肩母走
唐山俊谷中日置母坐上坐丏食酒諸脆味跽享之
復歌且舞令母歡以爲常母死瘞廬左哀慕終其身
明唐治黃岡人以掾授冠帶馴行退讓若儒者鄰家
火發舉室奔避父柩在堂挽無力抱而哭曰吾何生
爲一時左右數百家俱燬治室獨存以薰炙死伏柩
上面色如生萬歷三十二年詔建坊旌之(舊通志)
周曰昂字民翹黃岡人生而篤孝親卒哀毁殊甚及
葬廬墓側苫塊三年感白鳩營巢之異有司以聞旌
其閭
劉㵸黃岡人父殁廬墓三年晨昏號泣不絶萬歷間
旌
韋宗孝(詳忠臣志)
易道旦黃岡人童子時父病割股以進尋愈
王逹尊黃岡女王城農民也母病衣不解帶者三年
家雖貧隨母所嗜必力致之母失明以舌䑛求愈及
卒廬墓盡哀(以上舊通志)
高澄三楚文獻錄字汝清黃岡人折節讀書恂恂有
名士風里黨中貧不能具粒褐者周遺不倦大父有
暴疾澄刺血焚指每夜半禮北斗籲天請代疾因以
愈大母年五十目雙瞽澄日以舌䑛之不飲酒不茹
葷不入内寢者二十年大母目復明者亦二十年其
事父母也飲食必嘗而後進非有所命未敢外出和
順之氣達於戸庭咤叱之聲不及犬馬父疾革時藏
百金於枕間欲私少子澄令弟浣枕而佯外出恐父
或忌巳知之而拂其心也比卒哀毁骨立廬墓三年
開府顧東橋贈以絹帛黃人敬其字而不敢呼從其
所居稱之相與號爲南城公
蕭繼元蕭繼芄三楚文獻錄黃岡人父爲鷙吏所
斃繼元與弟繼芄痛父死非辜謂我兩人身何有遂
詣闕上書鳴冤納言阻不達而鷙者疑其從弟繼忠
爲翼誣以盜榜笞且死累及五服者殆盡芄曰事急
矣元曰楚兩伍事在也我死諸汝蓋爲其生者芄乃
草疏詞極哀切元懷疏入至保寧門近上寢宫不數
十武天曙辨色執殳者擊之不得前遂持刀自剄大
内驚疏竟入得旨下芄刑部獄行撫按勘問頼方伯
張守道董廉其冤狀逐鷙者出繼忠於獄忠後䆒心
理學所記有語錄諸種芄天啓甲子舉于鄉
胡心明黃岡人家貧事親孝友愛兄弟篤厚親知母
病籲天求代與弟心孝爭割股以進母遂獲痊(舊通志)
劉思敬彭克永黃岡人俱割股延親
黃孝子黃岡淋頭坂人逸其名事母至孝明末當事
給衣巾旌之人稱爲黃孝子
徐斐黃岡庠生獻賊䧟城勒其母爲㸑不屈將殺之
斐願以身代不許母遇害斐遂大罵至割四肢耳鼻
猶不絶口
倪士觀黃岡人母劉氏苦節觀孝養備至詳列女志
易爲璉道暹幼子値賊亂暹攜璉以逃爲賊所執暹
不屈賊怒欲兵之璉請代並見殺(詳義士志)
汪世極黃岡舉人父之渙卒于臨清舟次極聞訃以
頭觸地幾死匍匐撫棺歸廬墓三年凶歲賑饑全活
數千人由保舉授通城教諭以子煉南貴累贈侍讀
學士祀鄉賢
汪世植字晉卿黃岡人太史文淵孫五歲失怙生母
范氏苦節撫之癸未獻賊破團風洲母年九十不能
行植負母逃避巳而賊逼欲挾之去不從遂遇害子
嶼南舉順治丁酉鄉試弟世柱篤孝友工文章以子
指南貴贈中憲大夫
周鼐蘄水人母病侍湯藥惟謹母終痛甚含殮如禮
大哭一聲遂絶
姚永濬蘄水人讀書能記姓名父早卒事母張氏盡
色養母殁三年温凊卧榻一如其生一日耕歸見妻
蔡氏供饌襭袵不肅號哭謂以死視母妻因是出
許恩蘄水人獨與母居夜半隣家火逼恩被救甫得
脫母汪氏未出冒焚哭入救母遂俱化爲燼止存其
手尚抱母身云
劉淳蘄水貢生父卒事母惟謹念及母老不能彊飲
食輒泣數行下母殁廬墓三年
蔡月涇蘄水人年十三割股活母後登鄉舉
萬明善蘄水人割股救親廬墓者再嘉靖間旌
郭尚堯蘄水縣窮民割股救父獲蘇門外芝草生其
大如斗
牛二蘄水人不識字負薪傭工養母母病劇饌其雙
股肉以進母獲愈有司旌以棹楔愕眙走避邑人官
撫邦爲詩贈之
蔡斗煒蔡株南山石易有象蘄水人俱割股
療親
樂韶可清蘄水人俱廬墓盡孝(以上舊通志)
王教民三楚文獻錄蘄水人父三捷嘗爲樂林丞懷
宗乙亥流賊突至衆皆避三捷老不能逃教民侍父
左右不去被賊執賊商曰殺其老者教民大痛號頭
觸地乞代父死賊以刃加教民頸問曰爾果眞心當
連諾教民無懼色願死之聲震天賊遂殺教民而舍
其父
方雄才羅田人以人才擢鴻臚卿太祖御書如存孝
思堂二匾旌其門(舊通志)
胡全羅田庠生幼時凡得菓蓏必以奉母及長兄弟
中有不能完娶者全竭力成之母病篤割股作糜以
進尋愈邑令欲以聞全辭以無是事乃止
張榘羅田庠生父病侍藥餌不解衣者終年及父母
相繼卒哀毁骨立廬墓各三載兄弟有鬻其産者絶
不與校妻死不再娶
汪之達羅田人性極孝父母殁廬墓三年人稱西廬
先生
胡一驥羅田庠生母病割股啖之數日痊
江萬紀羅田人父鰥居紀率妻王氏敬事二十餘年
後病篤紀割股救之立蘇踰年復病王又割股救之
夢神語許延七日卒
趙悦麻城人性孝友以詩書教授生徒父母同日死
悅號痛盡哀負土成墳人或助工哭而辭之廬墓側
六年感三白雀馴繞墓門正綂中旌
梁庠麻城人母病篤庠身不離榻前衣不解帶者三
載
周志麻城人親死廬墓
喻沿毛性中鄒學成夏思鎮俱麻城人割股
救親(以上舊通志)
李學梅三楚文獻錄字平橋黃安人家貧嘗爲臬司
掾母先卒父繼卒廬墓者六年煢棲莾間暑雨一蓋
嚴冬一藁席顧生理窘日不能不他往營每往即深
夜必返墓隔溪一夜返溪邊忽驟雨雷電溪漲不可
渡乃持蓋望墓號曰兒在此兒在此如是者達旦又
一夜積雪數尺許有老儒者意梅苦雪或他避也深
夜往瞷之席藁卧不可辨環視之乃見雪中隱隱一
髻亦復不僵死世宗崩諸司哭臨梅伏庭下哭獨哀
督學顔應雷高之梅兄弟凡四人父愛諸子分田宅
凡便利者皆與諸子其大父不平欲訟諸官梅跪膝
下曰兄弟一體也父弟愛即是我愛奈何控孫訟子
以子懟父乎嘗督臬獄不凂囚一錢且為饘粥飼囚
之無告者一囚法不應死梅争於上竟生之其囚卒
不知所自同邑耿恭簡定向心重梅稱其孝併稱其
義稱其讓稱其廉且仁為作李掾傳
王威三楚文獻錄黃安人幼失父母從父曰時瑩者
撫存之比長娶妻張氏瑩多病卧牀十餘年其坐起
飲食櫛沐即溲溺諸瑣委須人扶掖護持威躬親惟
謹瑩病劇饑飽無度嗜好怒詈俱失常威及張百計
將順如慈嬰兒如是者再逾年瑩歿尚有媪媪病泄
痢穢袵席張手為蠲滌無難色病劇醫云得溲味辛
甘尚可活媪偶便威取密嘗焉威亦多病媪歿威繼
殁張年僅廿餘有孤僅八齡遂矢死偕孤為命家益
落張朝鋤夕紡者數十年其門有未亡人者五咸相
勵里更稱一門五節云
張四維黃安人每恨家貧不能供親甘脆人啗以一
臠一菓必懷歸奉親衣襦稍鮮者則持與少弟與人
交肫篤不欺從學耿氏稱高足弟子(舊通志)
羅天立蘄州人傭工奉母母病割股救之人稱其地
曰孝子里
宋璧蘄州人任綦江簿以親老謝事歸朝夕侍養惟
謹親殁哀毁廬墓
李同春字仰池襲蘄州衞千戸領漕運代完旂軍折
米五百石中途聞母病號泣水漿不入口者五日夜
忽夢河神命隻艘先歸明午河且凍春覺遂解維達
旦行二百里抵淮漕撫怒其越次白以神語不信囚
之倏狂飈驟起河水凍合漕撫竒而釋之曰爾孝感
神矣後征粤西苖陞參將尋乞休樹碑于堂曰世世
同居訓諸弟孟春勝春際春皆貴顯祀鄉賢
張本端廣濟舉人任主事擢廣東僉事性醇謹勵風
節父殁廬墓三年有鹿常棲止于其側遠近異之祀
鄉賢(以上舊通志)
史玉明分省人物考廣濟人早孤傭工養母母老起居
甚艱每負置田畔奉食母卒搆茇舍於墓側後遂居
此以終僧永鑑鄰人顔友緣等憫之備棺營葬焉
韓紳字思忠廣濟人有孝行父殁廬墓三年致悲烏
繞塋之異篤志講學一時理學名儒咸樂與之爲友
與胡孟培楊任庵及江夏叚煥然有楚中四君子之
號祀鄉賢(舊通志)
伍伯啓廣濟人母病割左脇肉和粥進之立蘇邑令
陳奎奬之曰孝可格天
程希濓字勉哉廣濟庠生事父母極孝敬父病疽親
吮之不幸早死父哭之時呼希濓孝子作哀詞云夜
來一片庭前月猶照當年事我心
陶之哲字復九廣濟人隱居不仕精五經性理諸書
生八月而孤事母至孝母老爲着衣袵撿被席足不
出里外者十餘年母年九十七卒哀毁廬墓前有古
松每天氣晴朗白雲聚其上經晝不散
夏伯弼廣濟人母病篤嘗穢妻干氏刲股救姑越二
日而愈著有庭訓十三則
胡大文廣濟人少孤事母極孝冬温夏凊問安視膳
一循古禮見母衰老飲食調攝尤謹不敢少離其側
邑令旌之
戴忭廣濟人母年百有二歲事之盡孝御史奬以聯
云百二萱親天下少七旬孝子古來稀
張金榜廣濟人年十六父病割股以進及父殁榜亦
隨亡
盧應昇字時卿廣濟人歲荒家貧母病危思肉食不
得默禱於天割左股救之母以是愈
翟近扆廣濟人幼爲父病割股後領鄉薦教諭華容
周以貞廣濟人割股救親邑令旌奬
呂默卿廣濟人父晚竹十年目盲默卿日夜吮之目
復明
劉洪甲字不先廣濟人天性至孝祖母櫬自宦邸歸
或以舊宅爲忌甲獨以巳宅殯後比屋遭寇燬而此
室獨存母殁刻石像巳跪墓下後歴官工部屯田郎
徐多猷字虛孺廣濟人家貧嗜學性至孝父任乾州
學正卒櫬歸遇大雨不止停輀路側晨夕伏棺哭踊
道傍主人感動破忌請移室内畱數日乃行及葬廬
墓三年母久病居一土室甚完固會天將雨猷心動
遷之未幾雨至屋壞母得無恙
何所白朱喬廣濟人俱廬墓
劉秉鍜程有璋李敷倩俱廣濟人割股救親
陳類兒廣濟人性穎慧少孤貧爲人飼鵝聽里塾讀
書遂能代生徒捉筆塾師竒之予以衣食而授之經
師飲客擲骰客屬對云六面四方單點雙點色不一
類應聲曰一竒二偶内卦外卦象皆同後遇流賊侍
母伏山澗母被獲類兒抱母痛哭以身捍賊求活母
不得遂與俱死
王麟黃梅人事親誠孝竭力供甘旨不計有無父殁
廬墓三年領成化辛邜鄉薦所得坊金悉分給族黨
之窮獨者
瞿甲瞿罕(詳鄉賢志瞿九思傳)
洪祥字士高黃梅人父友璋病癘年餘起卧粥餌衣
被垢穢祥必躬執其役父一日謂祥曰吾病稍愈汝
姑就室畱一僕侍我足矣祥佯諾是夜父起呼僕不
寤力殆而仆祥急往扶持父驚問爲誰曰兒也知父
晝所云非實特候於此父持之泣曰天乎兒孝至矣
巳而父疾良已祥與妻完顔氏益竭力奉事及父殁
思慕不置至見父形於醮薦鏡中祥喜讀書明義理
壽九十七卒里閈號爲隱德先生子六人俱賢有名
亮者亦曲盡孝愛云
周□黃梅人性篤孝年十二入庠母疾日夕服侍肌
體盡削母殁遇風雨輒抱棺呼號竟以哀毁卒
胡思謙黃梅人幼聰敏五歲母卒哀號擗踊勺水不
入口者五日後繼母卒寢苫絰麻不御酒食三年而
骨立竟以哀瘁終
龔映祥黃梅人母疾割股飼之而愈越七年母又疾
祥又割股及卒同兄映麟廬墓三載邑令旌之(以上)
(舊通志)
皇清劉登仕字希卓廣濟人性醇謹事母以孝聞
母久病咳唾汚穢躬侍榻手浣衣不解帶者
累月母卒哀毁骨立三年不入内值歲荒蠲
廪賑饑全活甚衆以子茂溶貴贈中憲大夫
祀鄉賢
盧爾悌字以申黃安人性至孝父堯臣五夜篝燈
著書悌常侍側父就寢乃敢歸私室明季流賊陷
邑城獨持刀負母縋城而出舉家獲全以子綎貴
贈文林郎
張愈奎字雲衢黃岡人父母俱年九十餘奎曲盡
孝養後奎亦及九旬念二親輙泣數行下里中有
紛争每出一言解之皆為心服時比之王彥方子
仲經康熙丙午舉人(以上舊通志)
鄧之璧黃岡人一隆之姪事親純孝父病嘗穢焚
香誠禱父立愈居母喪哀毁三載不入内室雍正
元年旌
施惠蘄水人孩提知孝鄰家予以棗栗懷遺父母
父亡貧不能治喪具遂傭其身主者與之食餘半
養母冬母寒無力置綿乃刈艾作絮兼乏薪恐妨
主者功雞鳴走江干拾蘆根歸始旦夜則抱母足
温之值流寇亂負母逃為賊所質叩頭流血請殺
身留母賊哀感兩釋之母年九十七卒廬墓三年
雍正元年旌
戴華淩蘄水人自幼孝謹不先親食親或不懌必
婉容慰解父病三載侍湯藥廢寢食父歿益竭力
奉祖母與母母年逾七旬保護尤至衣食皆適其
可有延之訓課者以母老堅辭不赴前後執親喪
哀毁骨立廬墓六年雍正三年旌
曹大聲字子先黃岡人博學為名諸生家貧父之
鼐病大聲侍寢不離中夜室内災負父而逃火封
戶矣茅蘆葦壁救不可大聲數褰衣覆父首猶懼
焰之燎而父也數蹶數起頂踵焦爛詰朝父氣絶
大聲號泣床上伏枕九叩頭衾加斬衰拖絰而歿
雍正七年旌
吕希煜字孟陽黃岡人為諸生有文名性至孝隨
父尚和令清豐值母喪哀毁骨立扶櫬歸徙步行
三千里哀感路人後執父喪盜夜入其室索財帛
無所得煜身衛父棺被殺雍正八年旌
安陸府
元徐於祖元史孝友列傳勝祖沔陽人居喪廬墓
明周幹(詳忠臣志周憲傳)
夏寵字時承明一統志京山人正德五年麻城賊數
百人攻其家父昌捍之力屈呼寵並逃寵曰母柩在
堂寵去將安所恃遂衰服迎賊賊義之然以無賄竟
執去尋放歸後舉鄉試
彭美京山人父病思葷値旱禁屠美割左胸乳肉以
進父得愈(舊通志)
何佩京山人家貧習櫛工父病劇割股啖之按院宋
檄縣嘉奬
王應鼎字君梅京山庠生性孝友十歲居母喪哀毁
不異成人父頲任蒙自令卒於官櫬過潯江風大作
應鼎撫棺長號舟獨無恙與弟析箸田廬互相推譲
生平好善樂施多隱德以子吉人貴贈翰林院庶吉
士祀鄉賢
張詔京山人母病割左乳肉以進母病尋愈守道吳
旌其門曰篤孝
屈大光京山人母病篤割肉進食尋愈邑令龐旌之
謝復清潛江人父病叩天泣祝割股療之
廖安定潛江人母卧病安定沐浴焚香割左股母食
之愈
何瓚潛江人事親養志父病革呼瓚至不言瓚泣問
曰父不言者得非爲庶母暨弟乎父頷之父殁瓚事
庶母益恭謹與弟琰同居終其身
柴浩潛江人年十五父仕英病篤浩籲天割股和粥
以進父病立愈
呂中(詳鄉賢志)
高鷴字素卿沔陽人父貴以應貢溺洞庭求屍不得
望湖號泣乃具衣冠招魂以葬悲泣幾喪明州使者
凌約言爲之立望湖臺塑父像列鷴於旁居數年有
鶴來巢人以爲孝感
王之翼字君弻沔陽人由歲貢授廣濟訓工詞賦䆒
心理學父母殁廬墓三年朝夕泣奠每奠有白鶴飛
隨不去服闋撤帷鳩鳴而翔
范文慤范師契范煦沔陽人慤父病割股以療
慤患病篤子師契割股和肉食以進慤得愈後師契
病子煦亦割股救之累世以孝𫝊
齊泰老沔陽人年方幼割股救母州牧額其門
彭世祖沔陽人家貧母病割股以救母病得痊
胡守上沔陽人子天衢父灝有學行守上生而純孝
年九十猶論經義不輟子景文貴州教授憲文丙子
鄉舉並以父年老不仕終養
章雲官天門人割股愈父
鄒聞孔字孺南天門人髫年隨父官德清母熊病篤
割股以救父有詩憫之
唐寳字惟善天門人繼母張姓竒嚴每加鞭苔寳輒
自引咎比長補諸生温凊定省一如幼儀友愛兩弟
甚篤
龔則敬字德輿原籍豫章生而有文在手曰孝九歲
母姚氏病篤哀傷割股從父入天門補弟子員事繼
母胡克盡子道胡死廬墓三年値大水弗離地震跪
慰墓前督學旌以廩餼辭不受其子仲鵠順治甲午
舉於鄉(以上舊通志)
景運嘉三楚文獻錄天門人年十六爲人傭書以供
菽水母譚氏夏月病劇三嘗母穢每雨泣伏地祈于
神以身代死母忽思肉&KR0796;操穱麥往市屠者大笑嘉
搏膺號呼而歸密懷刃登樓剜右胸乳間圍尺趣其
妹熟而薦之母母病以瘳醫謂嘉創巨必不救會其
友舒以良藥少許抹之膚裂復完先是嘉割裂時有
一老人布袍緋履撫嘉相守竟夜質明遺麈尾而去
文仲和文仲富荆門人性醇厚以孝友聞成化間
弟仲富罹誣仲和請以身代知州隂子淑憐而釋之
父卒兄弟廬墓知州韓銑採其實奏聞正德間復廬
母墓有司屢加旌奬題曰雙孝之門
包英荆門人䆒心理學每讀書至孝弟篇必掩卷沉
思曰安得身體而力行之家貧傭販終養備極艱辛
親没鬻男女以勷喪事與孝子文仲和仲富並節婦
胡氏烈女趙氏共居南臺建坊孝節里今石碣猶存
黃英賢荆門人父鶴病篤思西瓜隆冬遍求不獲英
賢焚香禱天以井水先置碗内自嚙股肉置水中血
汁淋漓頃之味成瓜水父飲之立起延二十餘年
胡永仁號清泉荆門人孝友淳篤為繼母廬墓甘貧
讀書每朔望必肅衣冠拜先師司訓湖口(以上舊通志)
皇清金宏毅荆門人父鼎乾三歲失怙祖母傅撫育成
立每痛哭流涕云無以報節孝母宏毅少補弟子
員事生母胡曲盡誠孝復兩事繼母如所生父殁
痛悼幾絶祖母目昏暗扶持調護不惮艱辛及卒
殯葬如禮雍正八年旌
周克昌荆門州廩生事親孝少拂其意輒避人垂
涕深自怨悔父疾躬親藥餌不假手僮僕及父卒
不飲酒不茹暈哭泣如嬰兒哀毁骨立竟以成疾
囑家人勿令母知後疾不起他無一言惟以不得
事母為憾生平友愛兩弟一切田財從未嘗較鄰
人貧窘者每分館金給之雍正九年旌
德安府
漢黃香後漢書列傳字文彊江夏安陸人年九歲失
母思慕憔悴殆不免喪鄉人稱其至孝年十二太守
劉護聞而召之署門下孝子甚見愛敬香家貧内無
僕妾躬執苦勤盡心奉養遂博學經典䆒精道術能
文章京師號曰天下無雙江夏黃童初除郎中元和
元年肅宗詔香詣東觀讀所未嘗見書香後告休及
歸京師詔詣安福殿言政事拜尚書郎數陳得失賞
賚增加嘗獨止宿臺上晝夜不離省闥帝聞善之永
元四年拜左丞六年累遷尚書令後以爲東郡太守
香上書讓之帝亦惜香幹用久習舊事復畱爲尚書
令是後遂管樞機祗勤物務憂公如家十二年東平
清河奏妖言卿仲遼等所連及且千人香科别據奏
全活甚衆每郡國疑罪輒務求輕科愛惜人命每存
憂濟又曉習邊事均量軍政皆得事宜在位多所薦
達寵遇甚盛延光元年遷魏郡太守郡舊有内外園
田常與人分種收榖歲數千斛香曰田令商者不農
王制仕者不耕伐冰食禄之人不與百姓爭利乃悉
以賦人課令耕種時被水年饑乃分奉禄及所得賞
賜班贍貧者于是豐富之家各出義榖助官禀貸荒
民獲全後坐水潦事免數月卒於家所著賦牋奏書
令凡五篇子瓊自有傳東觀漢記香父舉孝廉為郡
五官貧無奴僕香躬執勤苦盡心供養冬無被袴而
親極滋味暑即扇牀枕寒即以身温席祀鄉賢
南北朝雙泰眞南史沈攸之傳泰眞隨人南宋昇明
二年沈攸之募勇士召泰眞弗往後至江陵有以告
攸之者攸之因畱之補隊副巳而叛走攸之使甲士
二千追之泰遂殺數人餘不敢近欲過家將母不獲
而遁於蠻追者錄其母遂窮而自歸攸之歎曰孝子
哉宥之復賜萬錢且補隊主
元高可燾元史孝友列傳可燾隨州人居喪廬墓
明饒鳳翔分省人物考安陸縣人事父母竭力逮喪
晝夜哀寢柩側既葬廬墓哭奠告面一如生時裹土
成邱越六年始歸每朔望猶徒步泣奠雖雪雨不廢
有司嘉其孝行
楊東浙字伯會安陸縣人以歲貢官青城丞遷肅府
奉祀遂致仕侍父疾經月衣不解帶湯藥必先嘗父
卒哀毁骨立敬事嫠嫂從子請析居悉捐美田宅畀
之少遊西郊不拾遺金居官督餉却千金之餽(舊通志)
劉鵬字南夫安陸縣人性孝友弟殞鵬終身痛之居
父喪哭泣三年嘉靖間夀藩軍尉横擾市民郡守抑
之王捕守鵬急詣守畫計曰使君廉且惠鄙人義當
急難與守俱凡七旬王疏上詔廷尉訊鵬佐守對簿
守白左遷特式其廬鵬不見守歎服久之
吳一魁安陸縣人父道東以誣論辟魁年十二徒跣
赴都門値肅宗郊祀伏道陳冤狀上曰誰教爾魁曰
臣丐食三千里未知父生死惟恐一對人言定行阻撓
父子天性豈待人教上曰朕以孝治天下首得此子
又龍潛故里可喜也立釋道東賜帛馳驛歸里
張翼字拱極安陸縣人性敦樸事親篤孝撫猶子曲
加愛庇以歲貢授雲南賓川州目署州箓八月折獄
明允刑不濫施州人感悅及卒囊橐蕭然
楊應奎字星岳安陸縣人萬歷乙卯舉人負才岸異
恥爲苟同事繼母備極色養手自澣衣里人化之
嚴貴和字冲甫安陸縣諸生母卒不茹暈廬墓三年
日夕哭奠親友慰之不答惟涕泣學使周鼎旌之
高第德安人以孝聞
沈棟安陸縣人茂枝養子父病痿痺棟製一龕每日
扶之跌坐親哺其食如是者三十年有司旌表
龍雨字少楚雲夢人早孤事母至孝兄弟同爨出入
必禀家長錢帛不入私橐以明經訓武岡興學規恤
單寒士多感之
聶相鼎字震阿雲夢人磊落寡交一相投合坦懷如
雪性至孝何相國招延之禮敬備至一日感念父母
遂棄舘歸後以拔貢選縣佐未任卒
鄒鵬雲夢人事母孝母病適鄰家火鵬惟抱持痛哭
餘無所顧巳而風火俱轉得免
鄒耿光雲夢人親殁廬墓終身
曹恭字成吾雲夢諸生割股療母病縣令表其門
熊敏節凃正宗陳天亨曹邦極熊更繹俱
雲夢人割股療親
李儲元字敏正雲夢諸生孝事孀母母病篤嘗湯藥
浣廁牏母卒哀毁骨立懷宗末流寇蹂躪鬻腴田營
砦柵民咸趨避之逾年賊令諸砦長率砦内男婦盡
入郡城元曰此坑長平計也吾寧以死守竟免於難
後卒其妻勵節撫孤三十年如一日
程世厚字仲載雲夢人幼孤事母孝歲饑流民多自
相食厚計口設賑全活甚衆癸未流賊踞邑城倡義
立砦居民恃以無恐
黃在中字暢美雲夢諸生授徒漢川郭家店母年八
十餘闖賊驟至負母逃賊刃其母俘在中在中抱母
屍哭且罵賊怒並刃之其幼女哭兩屍旁亦遇害門
人殮之合葬於郭店之野表曰黃氏孝塜(以上舊通志)
徐綱楚紀應城人年七歲居父喪不茹葷事母盡孝
母喪廬墓六年挑土成邱植竹樹成林有犬隨墓所
鴉集林中綱日三號犬鴉亦爲之悲
陳鍊字汝堅應城人弘治戊午舉人性至孝以母老
待養不仕母喪服闋通判儋州遷蘇州府尋乞歸(舊通)
(志)
李銘字警之應城人三歲失母事繼母盡孝母怒輒
偕妻跪閾外候怒解始起由歲貢知太和縣以廉介
稱
楊心國應城人性純孝因母病目遂不仕終夜籲天
母目復明母卒刻木爲像事之如生監司旌其門
范純元字建侯應城諸生流賊䧟城父被執元號泣
曰吾寧就戮無傷吾父賊並殺之
閔子厚應城人事親孝親死號泣不輟及葬廬墓三
年遇晦冥風雨輒號呼于墓側聞者悲感
楊朝會應城人母殁廬墓三年有司旌表
張飛閣應城人性孝友繼母蕭氏病割臂肉以進病
得愈後殁廬墓三年家貧貸錢爲兩弟婚懷宗時題
給衣頂
盧琳應城人割股愈母病
章貞隨州人一歲失恃鞠于祖母黃氏祖母殁攻苦
力學領鄉薦後致仕家居廬墓側具饌如生時始終
不倦
向光振(詳鄉賢志)
羅文應山人少時嗜孝經竭力奉養母卒毁瘠廬墓
丁父艱亦如之每値忌辰備極哀痛天啓中以貢入
長安歸三十年不入城市里中稱曰孝介楊忠烈誌
其墓
陳愚字元樸應山人性至孝每長跪受杖無忤容父
卒廬墓側不肉食者三年居母喪亦然博聞強記舉
巳酉鄉試痛楊漣慘死絶意不求仕進名公鉅卿皆
重之
陳桂張筵胡士昌方昇閔復哲羅牛兒
姚世徵黃誠明劉孔惠匡元韻俱應山人割
股療親有司旌獎(以上舊通志)
皇清劉啓龍隨州人年十七母陶氏病篤偶思肉食家
貧不能辦龍割股以進母病旋愈(舊通志)
魏鳳儀魏承亨應山人鳳儀親有疾割股救之
子承亨年十四値儀遠出母病篤求醫禱神罔效
亨亦割股進之遂痊
李資深應山諸生性至孝父病母夏氏割股救之
後母病深復割股救母有司交旌其閭
李熺盧欽天蔡翊馮希京呂輔周郝
宏裔俱應山人割股救親有司旌之(以上舊通志)
荆州府
周伍尚楚人監利縣志尚監利人奢之長子封棠爲
大夫史記楚世家平王囚伍奢使召二子尚謂子胥
曰聞父免而莫奔非孝也父戮莫報無謀也度能任
事智也子其行矣我其歸死尚歸王遂殺奢及尚祀
鄉賢
老萊子高士傳楚人逃世耕於蒙山之陽莞葮為墻
蓬蒿爲室枝木爲牀蓍艾為席飲水食菽墾山播種
楚王至其門曰守國之政願煩先生老萊子曰諾其
妻曰妾不能爲人所制者遂隨其妻而去著書十六
篇言道家之用人莫知其所終也列士傳老萊子孝
養二親行年七十作嬰兒戲著五色斑斕之衣戲舞
於庭嘗取水上堂詐跌仆卧地爲小兒啼或弄鶵鳥
於親側欲其喜
漢姜詩字士遊廣漢人避亂徙居夷陵後漢書姜詩
妻傳詩事母至孝母好飲江水水去舍六七里妻龐
常沂流而汲後値風不時得還母渴詩責而遣之久
之姑感慚呼還恩養愈謹母嗜魚膾又不能獨食夫
婦常力作供膾呼鄰母共之舍側忽有湧泉味如江
水每旦輒出雙鯉魚常以供母赤眉散賊經詩里㢮
兵而過曰驚大孝必觸鬼神時歲荒賊乃遺詩米肉
受而埋之比落蒙其安全永平三年察孝廉顯宗詔
曰大孝入朝凡諸舉者一聽平之拜郎中尋除江陽
令卒於官所居治鄉人爲立祀
南北朝庾黔婁梁書列傳字子貞江陵人庾易之子
性至孝仕南齊爲孱陵令未旬日父在家遘疾忽心
驚流汗即日棄官歸爲父嘗糞每夕稽顙北辰求以
身代父亡廬墓仕終散騎侍郎
庾域字司大爲懷寕太守罷任還家妻子猶事井臼
而身衣大布餘俸專充奉養母好鶴唳域孜孜營求
不怠忽有雙鶴來庭咸謂孝感所致(餘詳人物志)
庾子輿南史庾域傳輿字孝卿域之子幼而岐嶷五
歲讀孝經手不釋卷齊永明末除州主簿時父在梁
州遇疾奔侍醫藥言淚恒并尋丁母憂哀至輒嘔血
隨父出守巴西又隨遷寧蜀父路感心疾卒哀痛將
絶者再扶櫬過瞿塘値灔澦水漲子輿撫心長呌水
忽退減安流南下及渡水復舊行人爲之語曰灔澦
如幞本不通瞿塘水退為庾公
宗懔字元懔居母喪哭則嘔血每旦有羣烏數千集
舍候哭而來哭止而去人以爲孝感所致餘詳人物
志
樂頤之南史列傳字文德湼陽人世居南郡少而言
行和謹仕爲京府參軍父在郢病亡頤之忽悲戀涕
泣請假還中路果得父凶問便徒跣號咷遇商人附
載西上水漿不入口數日嘗病與母隔壁忍病不言
嚙被至碎恐母之哀巳也湘州刺史王僧虔引爲主
簿以同僚非人棄官去仕至郢州中從事弟預亦至
孝父亡悲感悶絶嘔血數升
甄恬南史列傳字彦約世居江陵數歲喪父哀感有
若成人家人矜其小以肉汁和飯飼之恬不肯食年
八歲嘗問其母恨生不識父遂悲泣累日忽若有見
言形貎則其父也家貧養母嘗得珍羞及居喪廬於
墓有異鳥集於廬樹恬哭則鳴哭止則止又有白雀
棲其廬州將始興王憺表其行狀詔旌表門閭官至
安南行參軍
韓懷明南史列傳上黨人客居荆州十歲母患尸疰
每發輒危殆明夜禱星下時寒甚忽聞空中有人曰
童子母須臾永差無勞自苦未曉而母平復十五喪
父幾至滅性負土成墳家貧事母盡力以供甘脆嬉
怡膝下朝夕不離母側母年九十終明水漿不入口
者一旬及除喪蔬食終身衣衾無所改梁天監初累
辟不就卒於家
殷不害明一統志江陵人仕梁爲中書郎後魏平江
陵失母所在時甚寒雪凍死者填滿溝壑不害行哭
尋求舉體僵凍水漿不入口者七日始得母屍路人
皆爲流涕
唐力僧護楚紀江陵人父力昌卒母欲追薦無貲悲
哭不止護時五歲謂母曰何不將兒易錢母乃抱賣
與蜀客得錢二貫薦之母以憶子目盲後三十年僧
護還齋戒叩禱爲母䑛之目復明
宋龐天祜宋史列傳江陵人以經籍教授里中父病
祜割股食之愈復病目喪明乃號泣祈天䑛之父年
八十餘卒祜負土封墳結廬墓側晝夜哭不絶聲知
府陳堯咨親往致奠上其事詔旌其門天祜家無儋
石儲僦居委巷堯咨爲徙里門之右
樂京宋史張問傳京荆南人事母至孝妻張氏家絶
挟女弟自隨京未嘗見其面妻死京寢食于外爲嫁
之
元尹夢龍元史列傳中興人母喪負土爲墳結廬居
其側手書孝經千餘卷散鄉人讀之有羣鳥集其冢
樹
明田璚三楚文獻錄江陵人性至孝甘貧讀書以禮
養親每遇忠義祠廟必拱揖而退言其事未嘗不感
泣也親病割股療之疾尋愈後母卒廬墓三年哀毁
涕泣爲甚時苦旱禾稼盡槁獨璚圃中晨有露降於
蔬蔬澤如也其廬中鼅鼄等物一時盡白人以爲精
誠所感璚初遇異人嘉其孝行謂璚十年後當死吾
將遣徒持藥救汝比期璚果死遲三時而異人徒始
至詢其故則以大風雨所阻遂不能救乃出其藥化
白金十兩爲璚治後事云
鄭楫江陵人五歲失母楫侍父寢食起居躬親服役
繼母性悍竭力承懽卒化爲慈父及繼母殁結廬墓
側每事諮白如生前年八十有八卒於墓所(舊通志)
范養純江陵人事親至孝父母微不懌必長跪號泣
待色豫而後起内行修謹夫婦相敬如賓雖燕坐無
跛容接人無少長咸以禮里中稱爲范夫子
郝經江陵人嘉靖壬辰春沙市火災數起一日薄暮
火發經自外來見巳及舍急奔入救母母年八十驚
悸不及出遂同死于火中
王泰江陵人家貧業梓匠性至孝每食自安澹泊必
得丼旨以供親友愛異母弟妹少有所積輒均與之
虞成之江陵貢生丼貧不仕布衣蔬食竭力養母母
病割股以飼病頓愈後又拾遺金于道待其人還之
(以上舊通志)
藍純明一綂志江陵人應貢將赴南雍以父老不行
知府吳彦華曰只此一念可當孝子矣及父卒廬墓
不忍歸士林韙之
陳道楚紀江陵人父銘患風痺道朝暮奉養未嘗入
私寢事繼母尤孝父母卒廬墓三年墓産靈芝數本
太守劉節上其事
顔忠楚紀江陵人節婦劉氏子劉遘疾忠禱於北辰
割左股和粥以進病愈劉卒年九十忠亦六十有五
遼藩大書節孝立石於門
高嵩明一綂志江陵人性至孝舉嘉靖癸卯鄉試一
上春官後以父母老更不再赴力田贍養自奉親丼
旨外食苦茹淡有寒畯所不能堪者父母既終竟不
仕
張廷貴江陵人白雲橋北有張孝子墓都御史曹忭
為記勒諸石(舊通志)
王化行三楚文獻錄字以寧江陵人生有異慧年四
歲大父抱膝上爲說父早逝母張氏矢節事便連日
不食痛哭不止五歲就外傳宛如成人每一出一入
必白母前晨省昏定肅如也七八歲見母閉閣一室
手䌟績無移步輒流涕曰母苦節如此兒他年何以
報母亦流涕曰讀書成名則報我矣乃奉父木主於
閣中對主讀書年十五首補邑弟子員未幾領乙榜
嗣以明經入試得高第復拔於北闈逾年授荆門訓
迎養承懽事事諮啓于母至諸生中有不能婚葬給
朝夕者捐俸助之擢衡陽諭旋擢廣西容縣令以母
畏舟行屢具狀請罷歸以養母母年九十有六化行
亦年至八十餘
王紀字維憲江陵人性嚴正少事父母逮祖母咸盡
孝養
楊正昌字熙若江陵人父凌漢爲流賊所執正昌泣
丏父生不可得願以身代賊因殺正昌(以上舊通志)
鄭如虔字西臯石首人性孝友家居白坡院會大水
隄將潰母櫬在堂虔郢試號泣奔家甫移櫬入舟而
隄潰宅壑人以爲至孝所感(邑志)
湯玉廉楚紀江陵人父病篤廉晝夜籲天父病稍甦
因肉食味不適口密割左乳肉和粥以進父病遂愈
廉亦無恙
譚孝子傅說江陵人俱割股廬墓
林守威公安人蚤喪父繼母曹氏性嚴威事之唯謹
曹卒棺在家鄰人火風甚急守威乃升屋呼天風反
無恙時人稱爲孝感
田垣字近微公安人父寅山年九十六母夏氏偕老
垣孝事二親寅山老脫二齒垣禱於神齒復生人以
爲孝感由明經任獲嘉訓陞安遠令有惠政丁艱去
官遂不起(以上舊通志)
袁鈖三楚文獻錄公安人茂才年十七喪父哀毁骨
立偶大盗至家人倉皇走呼鈖出鈖謂諸弟曰汝軰
第去吾長也父柩在安之乎手一劍出迎賊怒以刃
擊之折其二齒刃入眥寸餘鈖不爲動從容謂盗曰
諸君第取貲則伏藏皆君有若驚先子靈吾且刎君
亦無從摸索也盜然之夜深嚴寒諸盜煑酒方飲鈖
曰能以一杯見煖乎盜不可鈖前奪魁盜手中巨觥
自飲之盜壯之爲酌數行徹明盜去血淋漓滿衣矣
鈖爲人方正有雅量平恕率物爲里閈所稱
于三公安人以孝稱事闕紀載今傳其住處爲孝子
岡石碑尚存(舊通志)
王嘉善公安庠生八歲割股事母以孝稱官司屢加
旌奬
咼軾公安人母病割股以療
畢仕和字石庵石首人嘉靖辛卯鄉薦任閬中令言
動皆軌於道人皆以道學稱之篤於孝親親没相繼
廬墓九年
鄧紹禹石首庠生蚤孤事祖母及母極孝祖母病鬻
子供湯藥里中贖而還之又割股以愈母疾後遇盜
於途盜驚曰此鄧孝子也拜而去(以上舊通志)
陳纘宗三楚文獻錄石首人有至性以孝稱母亡手
植墓樹結廬以居每雷雨夜必負韉特蓋往冡旁伴
母萬歷癸卯舉於鄉謁選爲鳳翔府李官宗故柔慈
不諳刑名鞠囚不忍用榜笞不得巳杖囚間呼父若
母輒命罷去勿杖其尤黠者詭稱親老求暫出往省
輒從之人以爲咎宗曰彼有親欲省是孝也司李奈
何禁人爲孝巳囚之出者多逸去上官知其非吏才
然不欲深求之量移成都府丞亦以懦弱不任事罷
歸年七十餘卒
劉祥楚紀監利人父魁任大足訓卒祥哀毁不欲生
廬墓三年母龍氏殁亦廬墓三年
程鳳楚紀監利人爲驛卒未嘗知書每聞人道孝順
事輒淚下嘗割股愈母
王佐字公弼伯玉曾孫第進士授行人晉戸部員外
郎迎其母母曰吾老矣不能從子走四方也弻曰兒
奈何以官棄母遂乞終養(舊通志)
夏文忠監利人割股愈母疾
吳文明監利增生事母郭氏至孝妻偶違遂出之母
病嘗糞及卒廬於墓悲號數年至今墓草不蕃人稱
孝感
蔡鈞監利人割股救親院司旌表
黃家瑞監利人年十三割股療母母愈遂精治醫術
劉節推顔其墓曰上池孺慕
何仰吾監利人父病嘔吐仰嘿割股以進即愈三年
復病再割股再愈母疾亦割股其效如之邑令陸昌
祚旌曰孝可通天
吳煥監利人父學閔病煥割股與妻董氏含淚和羔
以進父獲痊父卒竭力殯葬祭奠哀敬五十年如一
日
謝嶷監利人年十二父又堅病割股救之邑侯李匾
其廬曰孺慕可風(以上舊通志)
方釗三楚文獻錄枝江人家夙貧窘父早卒母鄭氏
撫育成立釗傭工學織以供母每有肉食果核輒袖
而歸母母病噎卧床第者三月釗焚香祈天願以身
代遂割左股和藥膳母母病倏起鄉保以其狀上當
道旌之
陳紀枝江人割股療母斷指焚香以祈母夀嘉靖二
十四年旌表(舊通志)
楊琨枝江國學生六歲失怙事孀母曹氏色養無違
教諭侯維烈傳其事
陳爾鼎夷陵太學生母劉病篤割股食之頓愈
楊弘夷陵人蚤失怙事母篤孝性豪爽母或以事責
之必婉言跪受人稱其順德
鄒鵬夷陵人業儒家貧竭力養母母病割股調羹以
進母立起州人表其事爲勒石今碑在姜孝子祠下
向明字伯暘宜都人致和子由監生仕山西都事母
病夙夜奉侍寢食俱廢禱於天求以身代偶一人以
丸藥授之母疾愈睦於兄弟大學士楊溥爲撰孝友
堂記
劉宗錡宜都人幼以孝稱舉永樂辛卯鄉試
李芳宜都人天順壬午舉於鄉歴任合肥郫縣訓導
考滿回籍以母老堅志奉養卒於家
宜去有宜都人割股廬墓
駱永珍宜都人事父母能順其志終身無疾言父母
殁偶值凶年經營後事一切皆遵禮不敢苟
向冠之宜都貢生任教諭母老留妻侍養每念母即
泣下沾襟尋棄官歸養
李發春劉維祖宜都人俱割股救親
曹慶華宜都人事繼母以孝聞祖篤愛華有私遺華
盡以分諸弟後少弟蕩産復割巳産助之
張鵬翼宜都人以貢任京山訓初生五月母周氏死
繼母蔡氏育二弟多忌之翼孝友婉順母弟感悅及
兩弟相繼殁翼事母撫姪終身如一日
吳鍾曜宜都人父喪事母最孝母卒廬墓有司以聞
詔加旌表
鄒宗孟遠安庠生孝事繼母讓産弱弟學使舉優行
後中副榜
廖說遠安庠生兄弟三人說奉養二親不委諸弟父
年高朝夕隨侍頃刻不離
廖仲儒遠安人家貧竭力養親母疾割股療之邑令
旌其孝月給粟以助養(以上舊通志)
王咸熙石首拔貢生明季賊警母鄭氏病篤熙與兄
訣曰兄避兵以存宗祧弟侍母以盡子職母卒賊適
至伏屍慟號賊詫爲孝子戒勿犯初熙父夢冥主謂
之曰汝子夀止二十二歲後熙病寐中見天降赦書
有增年二字病旋瘥夀至五十二人稱爲孝感(邑志)
皇清侯章華公安人令邱子幼穎異日誦千言父受害
衡湘間章華年僅十歲其人撫養為巳子經年餘
持肉與之食章華淚下不食曰既殺吾父吾忍食
殺父人手中肉乎知其志不可奪遂逐之尋怏怏
病卒
楊彩監利人事親篤孝嘗割股以療母疾
王希堯監利人割股愈父病邑令衛旌之曰孝誼
可風(以上舊通志)
襄陽府
漢丁蘭孫盛逸人傳蘭河内人少喪考妣不及供養
乃刻木爲人髣髴親形事之若生朝夕定省其後鄰
人張叔妻從蘭妻有所借蘭妻跪拜木人木人不悅
不以借之叔醉疾來誶罵木人以杖敲其頭蘭還見
木人色不悅乃問其妻妻具以告即奮劍殺張叔吏
捕蘭蘭辭木人去木人見蘭爲之垂淚郡縣嘉其至
孝通於神明乃圖其形像於雲臺明一綂志蘭河内
人又云梧州人寓居宜城祀鄉賢按舊志云今南漳
有蘭墓
南北朝吉翂南史列傳字彦霄馮翊蓮勺人家居襄
陽幼有孝性年十一遭母憂水漿不入口殆將滅性
親黨異之梁天監初父為原鄉令爲吏所誣逮詣廷
尉翂年十五撾登聞鼔乞代父命武帝以其童幼疑
受教於人勅廷尉蔡法度嚴加脅誘對曰囚雖蒙弱
豈不知死可畏憚唯不忍見父極刑何受人教獄掾
備加桎梏法度矜之命脫其二械翂弗聽法度以聞
帝乃宥其父丹陽尹王志欲舉充純孝翂曰因父買
名一何甚辱年十七辟本州主簿出監萬年縣攝官
期月風化大行後裴儉等連名薦翂孝行純至勅付
太常旌舉
柳忱南史柳元景傳忱字文若襄陽人年數歲父世
隆及母閻氏竝疾忱不解帶經年及居喪以毁聞仕
齊爲西中郎主簿梁時封州陵伯
唐尹怦楚紀字守忠襄陽人父嗣宗居喪盡禮貞觀
中特蒙旌□結廬墓側若將終焉怦時年十三竭力
備養父疾篤怦不解衣歷年形貌頓瘠幾至殞滅父
卒負土成墳朝夕號慟有紫芝産墓側州將楊洪武
奏怦誠信著於鄉閭純孝通於幽顯龍朔中刺史封
道洪改其閭爲南陔里張柬之爲記祀鄉賢子慕先
孫仁恕皆有孝行俱被旌
杜并唐書杜審言傳并襄陽人審言子審言坐事貶
吉州司戶參軍司馬周季重司戸郭若訥搆其罪繫
獄將殺之季重等酒酣并時年十三袖刀刺季重於
坐左右殺并季重將死曰審言有孝子吾不知若訥
故誤我審言免官還東都蘇頲傷并孝烈誌其墓劉
允濟祭以文
元易炳文楚紀襄陽人父友旺卒廬墓六年哀慕終
身時人多遣子弟從遊稱易孝子居前有池産蓮一
蒂二花咸以爲孝感
明宋祐楚紀襄陽縣人六歲喪父母病割股和粥以
進遂愈及母卒水奬不入口者累日寢苫枕塊餟粥
十有五年
蔡其芝三楚文獻錄字汝化襄陽縣人幼穎悟日誦
可萬言七歲善屬文會喪母就外家葬於江之滸芝
掩泣祝他日將改卜服闋補諸生嘉靖甲子登鄉書
展母墓搏膺而踊如初喪父病衂血芝嘗藥而進之
旦夕侍左右不知有寢食及父卒芝哀不欲生諸凡
附身附棺悉手治之卜地以葬將啓母棺袝焉衆曰
若母葬而蔡氏始興改必敗芝曰使母處魚腹中而
我受其利則安忍既辟墓衆謂不宜見朽骨芝曰焉
有爲子而不見其母爲母而惡見其子者竟阡之有
女兄墓在母傍亦爲徙他所不踰數月故墓爲歴陽
之浸衆乃驚嘆繼母謝芝事之一如母有兩弟芝取
父所遺諸田宅恣其弟所欲少弟殁字其孤如巳子
周䘏族黨非其義纖芥無所取襄父老婦孺舉其名
姓皆曰真孝廉云祀鄉賢
沈寬襄陽縣人事繼母羅氏極孝羅病動止甚艱寬
夫婦日侍卧起遺二弟教之皆成立性好施善醫(舊通)
(志)
賈廷試字四明襄陽縣人少時塾師鄭繼之一見大
悅即以弟女妻之父疾躬侍湯藥不解帶者累月父
殁哀毁骨立居喪盡禮弟廷柱東安令子若愚同知
邵文恩襄陽縣人幼失怙母儲氏孀居三十二載恩
竭力孝飬母病割股和丸以療之
何繼宗襄陽縣人母病籲天求代母殁負土廬墓手
寫孝經千本
馮南金襄陽縣庠生母病割股以進母食之頓甦
馮寧宜城人親殁哭泣喪明設座朝夕叩祈越二年
復明
龔楚秀宜城諸生幼失怙事母柏氏盡孝三十年弗
替母卒廬墓朝夕哭拜
龔謙宜城諸生敦孝友兄弟不忍析箸每逢寒食掃
墓泣涕廢食
張順童宜城人遭流寇母何氏被執罵賊死童甫七
歲抱母屍號痛臨死猶罵賊兩手抱母衣不釋(詳列女志)
冷陽南漳人歲貢任肇慶推官一年以母老乞歸弗
許適齎表入都因上疏陳情得允母不豫血淚交下
母殁躬負土爲塋肩穿指且裂廬墓三年祀鄉賢
嚴志南漳人母病夢神語曰乳血可醫遂割乳煎湯
以進果愈
王雲鳳棗陽人家貧事母至孝貢至太學即告歸飬
母殁哀毁骨立廬墓三年
李紹先字復溪棗陽人由貢生通判湖州母以苦節
受旌先事之盡孝母殁哀毁幾至滅性孫蓁懷宗巳
邜舉人任鳳陽同知
李世儒榖城人獻賊之亂負母金氏逃難於孤兒岩
流賊逼棄履跣足負母如故爲賊所殺
黃蘭芳光化人繼母生子桂芳時蘭妻亦生子繼母
殁蘭令妻舍巳子而乳弟卒撫其弟有成
沈弘道光化諸生母早喪父待之甚嚴弘道事繼母
盡孝繼母亦愛之如巳出
蔡玉光化諸生母死廬墓御史舒題旌之
吳珙均州人景泰丙子舉人任教諭聞父殁兼程奔
喪値母復病劇珙守父墓視母湯藥晝夜無寧瞬母
卒哀毁幾不欲生廬墓三年後遷國子學生祀鄉賢
李友竹字清節均州人拔貢事繼母以孝聞闖賊䧟
州衆皆逃去友竹獨以死殉(以上舊通志)
鄖陽府
周尹伯竒吉甫子明一綂志世傳吉甫為房陵人晉
孔衍琴操吉甫聽後妻之言疑其孝子伯竒遂逐之
伯竒編衣採楟花而食之晨朝履霜自傷無罪乃援
琴而鼓之作履霜操其詞曰朝履霜兮採晨寒考不
明其心兮信纔言孤恩離别兮摧肺肝何辜皇天兮
遭斯愆痛殁不同兮恩有偏誰流顧兮知此冤張子
西銘勇於從而順令者伯竒也
明范玉楚紀鄖縣人居父喪哀毁骨立既葬廬墓三
年每至忌日輒不食泣悼如初喪應洪武初貢仕為
光禄丞
叚懋官鄖縣庠生父喪廬墓三年事繼母尤極敬飬
邑舊有均州貢役累及族人至鬻妻子以償懋官悉
蠲家貲置公産收其租以給歲差(舊通志)
喻元傑鄖縣庠生懷宗丁丑流賊夜襲城母陳氏方
卧病家人悉逃獨傑侍母側母促之去傑曰舍母偷
生何以生爲賊至母子俱被害
張世臣鄖縣人襲鄖陽衛廕家貧業剞劂為生事母
純孝晨夕向榻前定省每食則躬自操器以進人有
議婚者世臣曰有妻則必疎母也母卒遂為道士
伍寳鄖縣人幼喪父家貧傭工養母每得果實輒懷
歸隆冬無完衣主者或遺之衣則解以温母母卒水
漿不入口者三日貸棺以葬日出傭夜必反哭墓旁
一夕盡哀去莫知所向
雷乾綱鄖西廪生生三月而父殁母段撫之成立夜
則讀書母側母卧方就寢晨起爇罏煮茗供母畢然
後整衣就舘率以為常母卒哀毁骨立廬墓三年(以上)
(舊通志)
直隸歸州
明張顯相長陽人年六十母八十餘老且瞶一夕母
不愉命相跪至天明母曰顯相猶跪此乎令起相乃
起(舊通志)
劉采興山人母病思食山藥采於岩磵尋覓遇虎咆
哮將噬泣曰吾死何足惜惟吾母疾危無救耳虎俛
首去獲山藥奉母疾遂愈
文煥然興山人安貧力學母病篤割股以療其仲子
綸亦割股愈母時稱孝子世家
張賢興山人父早喪繼母撫之成立賢克盡孝道愈
於所生
馮天祜興山人割股救母(以上舊通志)
陳鑛楚紀恩施人父隆樂善好施將卒取大簏焚于
庭皆負劵也鑛性純孝母疾慮不起乃陳刀凡上早
夜拜禱割左脇取肝方寸和粥進母以桑皮線紉其
創母疾遂愈及母殁哀毁骨立逾年而卒
張森楚紀恩施人母目盲森以舌餂之二十餘年母
目忽明
周誥張一竒柳時逢王家臣楊鵬翼黃
鼎張楚李思俱恩施人割股廬墓被旌(舊通志)
皇清龔大惠興山人母馮氏病殁刻木肖像朝夕供奉
一豆一羹肅容致敬終身蔬食念父獨居事之尤
曲至(舊通志)
補遺
廖士宏荆州府遠安縣諸生事親色飬備至常以
不愧屋漏爲孝教人亦如之父卒哀毁踰禮廬墓
蔬食三年染疾不瘳以未終母養悲痛卒年三十
四歲雍正九年
旌
湖廣通志卷六十二
