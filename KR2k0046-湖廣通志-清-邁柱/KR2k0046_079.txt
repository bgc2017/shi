湖廣通志卷七十九
古蹟志
長沙府
長沙縣
戴氏堂在城内府治東譙國戴簡築唐柳宗元有記
八景臺在驛步門外宋嘉祐中築宋迪作八景圖陳
傅良建亭於側一曰瀟湘夜雨二曰洞庭秋月三曰
遠浦歸帆四曰平沙落鴈五曰烟寺晚鐘六曰漁村
夕照七曰山市晴嵐八曰江天暮雪
定王臺在縣東北一里九域志長沙定王發既之國
築臺以望母元許有壬詩荒臺蔓草凝晴露猶似思
親淚未乾
後樂亭在城内府治後明知府吳道行建
三芝亭在城内府治後明嘉靖辛夘有園桑産芝三
本知府潘鎰建亭以紀瑞
會春園在城内馬氏建五代史楚世家天福四年馬
希範作會春園嘉宴堂其費鉅萬
文昌塔在湘江三乂磯
善化縣
九龍殿在德潤門外馬氏建通鑑紀事五代天福四
年馬希範作九龍殿刻沉香為八龍飾以金寳長十
餘丈抱柱相向希範居其中自為一龍其幞頭脚長
丈餘以象龍角
賈誼宅在德潤門内今為賈屈祠水經注郡廨西陶
侃廟舊是賈誼宅地中有井是誼所鑿極小而深上
歛下大其狀似壺旁有石腳牀纔容一人坐形流俗
相承云是誼宿所坐牀又有大柑樹亦云誼所植也
熊湘閣在城内即李忠烈祠明李東陽有記
敬簡堂在城内舊府治後宋張浚建兩壁書學庸中
屏鐫顔淵問仁章朱子題曰敬簡
四絶堂在嶽麓山道林寺側方輿勝覽保大中馬氏
建謂沈傅師裴休筆札宋之問杜甫篇章為四絶治
平間蔣穎叔作記以遺歐陽詢而錄裴休置韓愈而
取宋之問為未然乃詮次高下以沈書一歐書二杜
詩三韓詩四謂之四絶
諭苖臺在嶽麓書院右朱子化諭苖人於此
道鄉臺在嶽麓山嶽麓志宋鄒浩為諫官謫衡經此
守臣温益下逐客令旅邸不敢容風雨夜渡湘江寺
僧列炬迎之張栻為築臺朱熹刻石曰道鄉
赫曦臺在嶽麓山朱子名麓山之頂曰赫曦
射蟒臺在抱黃洞側嶽麓志晉時德潤門外白鶴觀
有高樓與抱黃洞對洞有妖蟒能吐舌為橋每七月
望夜飛瞰樓上羽流被惑以為導引升僊歲以一人
齋沐竢其徒拜而送之陶侃鎮長沙引弓矢射之即
時碎滅次日跡之蟒斃於洞剖其腹人骨羽冠斗許
郡人因建臺頌功
湘江亭在湘江濱唐鄭谷湘江亭詩湘水似伊水湘
人非故人登臨獨無語風柳自摇春
風雩亭嶽麓志在書院南宋劉珙建為門人遊息之
所
吹香亭在蒼筤谷嶽麓志宋仙巢鍾尚書建理宗親
書仙巢吹香亭五字
碧湘門即今府南門馬氏建
山齋在嶽麓山下宋劉珙建張栻山齋詩藏書樓上
頭讀書樓下屋懷哉千古心俯仰數椽竹
杉庵在嶽麓山晉陶侃種杉結庵後庵廢杉存古鬛
可愛
百泉軒在嶽麓書院右宋朱子張栻建元吳澄記略
嶽麓書院固為山水絶佳之處書院之右有泉不一
如雪如汞如練如鶴自西而來趨而北折而東還遶
而南渚為清池四時澄澄無毫髮滓萬古涓涓無須
臾息屋於其間名百泉軒
神禹碑在嶽麓山石壁上其字為蝌蚪文不可别識
明楊慎譯其文曰承帝曰咨翼輔佐卿洲渚與登鳥
獸之門參身洪流而明發爾興久旅忘家宿嶽麓庭
智營形折心罔弗辰往求平定華岱泰衡宗䟽事裒
勞餘伸禋鬱塞昏徙南瀆衍亨衣制食備萬國其寧
竄舞永奔共七十七字
李邕碑在嶽麓書院右世以邕撰文并書及江夏黃
仙鶴刻號三絶碑宋米芾題碑隂十餘字云襄陽米
黻同廣惠道人來元豐庚申元日
禹蹟蹊嶽麓志蹊在山口距江五里大禹䟽鑿開山
之徑上有施船凹
宋鐘在城外太乙寺宋淳熙十二年九月造上䥴南
嶽化成禪寺及施造諸姓名今存
鐵械在德潤門外河邊重數百觔相傳許遜逐蛟以
此鎮之
湘潭縣
古戌城在縣南二十里
花石城在縣西南一百六十里唐書地理志長沙郡
有花石戌唐杜甫詩午辭空靈岑夕得花石戌
清風閣在縣治後宋張栻題額
石鼓在懸石山
石鐘在空洲旁
鐵牛在縣南二十里下攝江中石黧黑如鐵似牛形
水涸則見
仙人足蹟在縣南二十里長一尺五寸
最高峰塔在縣南山上明邑令包鴻逵建
湘隂縣
羅縣故城在縣東六十里即春秋時羅子國左傳魯
桓公十二年楚屈瑕伐羅是也漢書地理志長沙國
注應劭曰楚文王徙羅子自枝江居此通典湘隂本
羅子國秦為羅縣故城在今縣東北
仰高亭舊名肅清在儒學後宋淳祐間築明嘉靖中
邑令張燈重建
杜公亭在縣東唐杜甫嘗泊舟江滸宋紹興間邑令
李誥作亭扁曰清風
讀書坪在縣二十二都宋畢田讀書於此
神鼎湖在縣東
懸鐘在龍山上扣之有聲清和動聽
斷碑在黃陵廟斷裂剥落文不可考水經注湘水江
流逕二妃廟南世謂之黃陵廟也荆州牧劉表刊石
立碑樹之於廟以旌不朽之傳矣
黃陵廟碑在黃陵廟唐元和十四年韓愈黜刺潮州
過廟而禱之是冬移袁州明年拜國子祭酒遂新其
廟立碑篆其事碑詞載藝文
湘鄉縣
鳳音亭在韶山明一統志韶氏三女得道於此有鳳
鳥銜天書至女皆仙去因作此亭
褚公碑在縣北洗筆池上宋咸淳間邑令趙必稷於
池中得斷石上刻公詩因建亭詳山川
聖教序碑在縣北唐永徽四年癸丑十五日癸巳禇
遂良臨刻石於湘
醴陵縣
御書閣在縣東王喬山登真觀内唐開元時賜御書
宋太宗又賜飛白字建閣以藏之
雨花臺在縣西南鳳山上高二百餘丈
魁星樓舊名梯雲閣在儒學後宋時建
攸縣
司空仙蹟在司空山上有陽昇觀南齊張岊升仙處
唐天寳七年即其舊居肇建祠宇政和二年詔漕臣
程元佐相視弊陋革而新之
益陽縣
魯肅城在縣治西儒學後吳魯肅屯兵時築三國志
魯肅傳照烈遣關公爭三郡肅住益陽與公相拒
裴公亭在白鹿山唐裴休讀書處
夜月亭在縣南一里吳甘寧屯兵於此
小廬精舍在小廬山宋張栻讀書處
天問遺跡在鳳凰山世傳屈原作天問處
瀏陽縣
隠相臺在猿啼山唐裴休隠此元歐陽玄詩舊是東
南隠相臺緣溪一徑遶蒼苔
歸鴻樓即飛鷃閣在城内宋縣令楊時建取目送歸
鴻義自為圖記之後縣令張才邵重葺張栻記
寧鄉縣
易尚書宅在大潙山之南宋易祓故居有識山樓
讀書堂在縣南七十里宋隠士謝英讀書處
安化縣
藏書閣在儒學内宋縣令蔡漴建熊悰為記
瑞蓮堂在縣治内宋縣令趙崇模將代去後圃池蓮
一莖雙葩築堂表之
茶陵州
茶王城在州東五十里漢茶陵節侯建漢書諸侯王
表茶陵節侯訢長沙定王子武帝元朔四年三月乙丑封
馬王城在州東八十里五代馬氏據湖南時築
鄂王城在二十五都宋岳飛屯兵時築
南浦犀亭在州城南宋縣令劉子邁因江水蕩決南
城鑄鐵犀重數千觔置岸側殺之而建亭其地
赤松壇在雲陽山世傳赤松子修煉處宋時封靈虛
真君遺趾猶存
衡州府
衡陽縣
酃縣故城在府東十二里按酃縣為湘東郡治無在
湘西之理此故城非酃縣也
鍾武故城在府西八十里宋書州郡志重安前漢曰
鍾武後漢順帝永建三年更名屬零陵水經注重安
縣漢長沙頃王子虔邑也故零陵之鍾武縣
臨烝故城在府西北七十里唐書地理志衡陽郡縣
衡陽本臨烝武德四年置七年省重安新城入焉開
元二十年更名按此臨烝故城是唐所改置之臨烝
非漢縣也
新城廢縣在城東一百二十里
孔明宅在府北石鼓山按三國蜀志諸葛亮傳云先
主收江南以亮為軍師中郎將使督零陵桂陽長沙
三郡調其賦税以充軍實零陵先賢傳云亮住臨烝
或曾居石鼔山也
桓伊故居在府西伊山寺晉桓伊讀書於此宋向子
忞嘗居焉
龐居士庵在府治南居士名藴唐襄陽人侍父任衡
州因家焉今能仁寺即其故居
清流閣在府城東宋鄭華之故居也
思政堂在府治後有浮香堂左有坐嘯堂右有珠玉
堂又有濯清綠隂與春三堂皆宋時所建
尊樂堂在府治朱陵道院中宋建
碧雲堂在府城碧雲峯下
合江亭在府北石鼓山唐刺史齊映建有韓愈合江
亭詩碑宋張栻書
望嶽亭在府治西南唐採訪使韋虚舟建即今鴈峯亭
練光亭在府治西南宋建
思杜亭在府城南十五里花光山宋郡守劉清之築
即地立杜甫祠以黃庭堅配
銅柱碑目云銅柱在衡陽縣城北百二十里吳黃武
二年都督程普與蜀關羽分界共立銅柱為誓即此
衡山縣
李泌故居在衡山烟霞峯下唐書李泌傳泌願隠衡
山有詔給三品禄賜隠士服為治室廬
胡安國故居在衡山西南宋史胡安國傳安國訪醫
衢梁畱宿豐城者半歲乃渡江休於衡岳之下為終
焉計
開雲樓在縣北南嶽廟前唐韓愈謁南岳廟詩潛心
默禱若有應宋蘇軾云公之精誠能開衡山之雲是
也
金簡玉字碑在縣北金簡峯吳越春秋禹按黃帝中
經見聖人所記曰在于九疑山東南天柱號曰委宛
赤帝左闕其巖之巔承以文玉覆以盤石其書金簡
青玉為字編以白銀皆琢其文禹乃東巡登衡山血
白馬以祭之仰天而嘯忽然而卧夢見赤繡文衣男
子稱玄夷蒼水使者顧謂禹曰欲得我山神書者清
齋於黃帝之巖嶽巖之下禹退又齋三月以季之日
登委宛山發石取書得通水之理遂周行天下使益
䟽記之名山海經也
神禹碑輿地勝覽在岣嶁峯又傳在雲密峯宋嘉定
中蜀士因樵者引至其所以紙打碑凡七十七字刻
之夔門峽中一摹刻於長沙岳麓書院皆蝌蚪文
七十二峯碑在縣西北舊有碑刻七十二峯圖久裂
草莽中吉水鄧淮取而彌完之置祝融之巔覆以亭
軒轅彌明詩碑在衡岳唐端平二年立字今磨滅不
可讀以句彌明隠南岳水簾洞為道士善詩與劉師
服侯喜石鼎聯句詩見昌黎集
飛壇曲水壇俱在衡岳徐靈期南岳記南岳山上
有飛壇懸水激石飛湍百仞即孫温伯所葬身處也
又有曲水壇水行石上成溝瀆如世人臨河壇也三
月三日時來逍遥
瑪瑙甕在衡岳拾遺記高辛時丹丘國獻瑪瑙甕以
盛甘露舜遷甕於衡山之上故南岳有寳露壇舜於
壇下起月舘以望夕月舜南巡至衡山百辟皆得寳
露之賜時有雲氣生於壇
玉砂石刻在衡岳金簡峯衡岳志石高闊數丈而中
斷之下有水聲泠泠欲瀉崖間刻字云玉砂之水如
乳甘香人得一啜地久天長然人跡罕到未有見之
者
耒陽縣
桂陽郡城在縣境水經注耒陽東傍耒水水東肥南
有郡故城
耒隂故城在縣東南鷔山口今為市隋書地理志衡
山郡縣洡隂注舊曰耒陽平陳改名焉唐書地理志
耒陽本耒隂武德四年更名
金州故城在縣北八十里
蔡倫宅在縣西南水經注蔡洲之西即蔡倫故宅旁
有蔡子池倫漢黃門郎順帝之世𢷬故魚網為紙用
代簡素自其始也
武侯石碑在縣東五里歲久字不可辨
石柱在縣西五十里高五六尺上有字磨滅可識者
天寳十一年五字
安仁縣
安仁舊治在縣西南三十里宜陽鄉乾德二年升安
仁場為縣治此
酃縣
巢駐在縣南七十里唐鑑云僖宗乾符六年十月黃
巢自桂編大桴乘暴水沿湘下永衡破潭州嘗駐於
此土人間於其地得錢物焉
擂鼓礱在縣南下有潭似鼓鳴輕重有節相傳宋岳
飛討曹成餘黨山靈感飛忠義為助兵威至今廟猶
存
桂陽州
平陽故城宋史地理志桂陽軍縣平陽注隋縣晉廢
天禧三年置府志明洪武八年改桂陽路為州省平
陽
晉寧廢縣在州北三十里宋書州郡志晉寧令漢順
帝永和元年立曰漢寧吳改曰陽安晉武帝太康元
年改曰晉寧府志陳武帝永定二年廢晉寧
宮市廢縣在州北九十里
玉液樓在州南門外明嘉靖間有甘露之瑞樓因以
名
寳峯閣在州西之西池
甘露堂在州治東宋元豐中甘露降故名張舜民有
記
拂雲亭在州治宋郡守陳傅良建
石林亭在州治西南宋黃照隣讀書處
仰高亭在州治東宋建
飛來鐘在州北四十里地名古社有鐘繫古樹上至
今存焉
臨武縣
韓張亭在縣治後官山唐張署令臨武時韓愈期宿
處宋紹興間僉判范寅作亭舊名欹眠舘以韓集枕
臂欹眠句取名劉堯誨有記
宋飛白字碑在縣學宫宋仁宗飛白書龍鳳千歲四
大字
藍山縣
南平故城在縣東五里南平鄉宋書州郡志南平漢
舊縣
藍山故城在縣北十五里唐書地理志桂陽郡縣藍
山注本南平咸亨二年置天寳元年更名
玉磬在縣西舜巖石窟中懸石如磬擊之聲聞數里
永州府
零陵縣
吕蒙城在縣北二里明一綂志吳吕蒙西取長沙零
桂三郡惟零陵太守郝普城不下蒙因築城以守之
泉陵城在縣北二里漢舊縣
息壤在城南龍興寺唐柳宗元記所謂夷之而又高
者也
秦馳道在縣東八十里漢書賈山傳云秦為馳道於
天下南極吳楚是也
丹崖翁宅在縣南百里唐永泰間隴水令唐節所居
互詳山川人物
西亭在城内高山法華寺側旁有聽泉亭又有南亭
唐柳宗元始得西山宴遊記坐法華西亭望西山始
指異之
新堂在府治内唐刺史韋宙建柳宗元記
萬石亭在府治後唐刺史崔能建柳宗元記
三亭在城内東山唐邑令薛存義建一曰讀書林亭
二曰相秀亭三曰俯清亭柳宗元記
南樓在城東下臨東湖上有紅蕖堂唐永泰中刺史
李衢建
芙蓉舘在東湖上唐刺史李衢建宋范純仁嘗遊此
旁有思范堂張栻書額
懷素塔在城東二里唐僧懷素結庵於此名綠天庵
種蕉學書聚退筆為塚後人甃以石旁有墨池
硃砂坑在城東八十里明一綂志歴代採砂之迹具
存故老云忽有人掘地得砂一塊大如數石甕自是
砂遂絶
太平穴在城西一百里明一綂志穴中平野可以游
樂故名
拙堂宋零陵丞曾迪建以周惇頤倅是邦嘗作拙賦
故名
三省堂在城内宋張浚居永時建
詠歸亭在府學内張浚建
清源堂在府治内宋郡守胡寅建
雙鳳亭在府學前宋郡守彭合建張栻記
稽古閣在府學内宋汪藻有記
玩鷗亭在城西宋汪藻建自為記
花月樓在城西門内白玉蟾嘗登此有詩
思賢堂在府學内宋建繪周惇頤范純仁范祖禹鄒
浩張浚像共為一堂額曰思賢
九巖亭在府治内巖出池中者凡九跨池為橋而建
亭於池上先賢題識甚多亭後有鑑亭
瀟湘樓在城西瀟湘二水合流於前
丹霞舘在城西前臨湘水
鎮永樓在縣東北城上
譙樓在城内有元御史巴延九成書芝城二字
愚溪草亭在城西一里明宣德初縣令陳浩建
迎春亭在城東雍正五年知府姜邵湘因舊重建
蕉葉石在城東懷素墨池旁石形宛肖蕉葉文緻天
然
祁陽縣
故祁陽城在縣東九十里宋書州郡志零陵内史領
縣祁陽吳立隋書地理志零陵郡縣零陵注平陳廢
祁陽縣入焉
廢永昌縣在縣西八十里宋書州郡志零陵内史領
縣永昌吳立隋書地理志零陵縣注廢永昌縣入焉
漫郎宅在縣南浯溪上浯溪考漫郎故宅在浯溪東
上元中元結罷道州歸愛其山水家焉曹輔詩峿臺
倚溪雲&KR3794;亭枕溪石小石競竒麗中有漫郎宅
磨崖碑在縣南浯溪上集古目錄大唐中興頌元結
撰顔真卿書字尤竒偉而文詞古雅碑在永州宣和
書譜顔真卿忠貫白日識高天下千變萬化各具一
體若中興頌之閎偉筆力迥異廣川書跋中興頌刻
永州浯溪上斷崖石刻之刺史元結撰結以能文卓
然振起衰陋故頌國之中興頌成乞書顔太師太師
以書名於時而此尤瑰偉故世貴之今數百年蘚封
莓錮遠望雲烟其亦天下之偉觀者耶
雷壇在縣七里即雷澤洞昔李洞陽建觀於此
白鶴觀鐘在縣東北三十里廣輿記祁陽白鶴觀有
鐘重數百觔一夕雷雨鐘忽吼躍入江中後有客夜
宿昭潭夢一道流曰吾祁陽白鶴觀道士幸附後載
客諾之遲明解纜忽有鐘卧水次有文曰祁陽白鶴
觀鐘客悟乃載以歸
東安縣
諸葛岡在縣南三里世傳孔明屯兵處壘迹尚存有
石刻漢營古蹟四大字
隂陂石塔在縣東北三里唐帽象鼻兩山之間宋嘉
定十三年建
兵書匣在縣沉香崖下不可攀躋有庵名半天臺
町田廢學在縣西三十里宋元時有學後廢
五峯石刻在縣西北高山突出五峯宋刻尚存
道州
有鼻墟在州北水經注有鼻墟言象所封也山下有
象廟言甚有靈能興雲雨余所聞也聖人之神曰靈
賢人之精氣為鬼象生不惠死靈何寄乎𩔖苑道州
永州之間有地名鼻亭窮崖絶徼非人跡可歷去兩
州各二百餘里
鼻亭祠故址在州北唐刺史薛伯高毁柳宗元有斥
鼻亭神記
營道城在州西四十里營山下漢舊縣唐廢唐書地
理志營州武德四年以零陵郡之營道永陽置十七
年廢入永州
濓溪宅在州西濓溪上宋周惇頤故居元延祐間州
人唐道舉重修歐陽圭齋記
萊公樓在州治西北宋寇凖貶道州司馬既去人思
慕之為之建樓後有燕堂
妙觀閣在州城内紫極宫
平易堂在州治内通判廳又有楚富堂皆宋時建
寧遠縣
舜宫在縣大陽溪中
春陵城在縣北五十里水經注舂陵縣本泠道縣之
舂陵鄉漢長沙定王分以為縣武帝元朔五年封王
中子買為舂陵節侯縣故城東又有一城東西相對
各方百步古老相傳言漢家舊城漢稱猶存知是節
侯故邑也城東角文字缺落不可復識東南三十里
尚有節侯廟隋書地理志營道縣注平陳省舂陵縣
入焉
廢泠道縣在縣東四十里漢置隋省漢書地理志零
陵郡縣泠道隋書地理志省泠道縣入焉
盪寇將軍壘在縣東六十里南齊時以李道辨為南
道開拓南蠻大使築城於此
麓牀三級在縣南九疑山簫韶峯東北九疑志宋乾
道間汪秦二道人修煉於此第一麓牀有石長一尺
六寸人跡髣髴第二有二石鑑寒光清瑩第三有巨
石在路旁號述術石龜
修真四壇在麓牀三級之上明一綂志第一壇有茜
草長尺餘如虎鬚古人煉丹鐺釡猶存第二有齊永
明中所鑄鐵磬十三枚第三有石牀筀竹圍大者幾
二尺第四有石盆水出不竭好事者挹之輒盈
永明縣
舊縣城在縣南
廢謝沐縣在縣下墟宋書州郡志謝沐漢舊縣隋書
地理志零陵郡縣永陽注梁置永陽郡平陳郡廢併
謝沐縣入焉
月波亭在縣西三十里古刻尚存
江華縣
馮乘城在縣西南三十里粤西富川縣界
寒亭在縣南隔江唐瞿令問開棧道入洞穴作亭石
上元結當大暑登之覺寒因名
新田縣
大歴舊縣在縣北十五里唐置宋省唐書地理志道
州江華郡大歴二年析延唐置大歷縣宋史地理志
乾德三年廢大歴縣入寧遠
寳慶府
邵陽縣
白公城在縣境楚大夫白善所築
建興廢縣在縣境宋書州郡志建興晉武帝分邵陵
立唐書地理志邵陽郡注武德七年省建興縣入武
岡
息民樓在城内宋建
晝錦樓宋時郡人李傑建今縣治即其故址
清遠樓在大安門上
横翠樓在子城上
雲漢閣在府學宋徽宗御書雲漢為章之閣
清風閣在子城上即譙樓也
思政堂在府治宋建
議道堂在府學宋建
豐年堂在城内宋建
風月臺在府治舊通判廳以周子胸中灑落如光風
□月命名志企仰焉
法華臺在縣東三里東山絶頂下瞰長江今為太平
興國寺
望楚亭在府治舊通判廳宋建
六亭在城内六亭山山以亭名宋理宗建有御書烟
雨竒觀江山一覽八字
望僊亭在城南岡阜上元歐陽識詩資水西來兼邵
水龍山横騖際梅山
雙清亭在縣東五里江心石上宋建資邵二水滙其
下翠微亭在金華山
愛蓮池在城内宋周敦頤在邵觀蓮處有愛蓮說
桃花洞在城南七里文獻通考邵陽有桃花源寰宇
記武陵地實在斯郡郡國志云此源有夫人祠在焉
明一綂志洞旁多桃花洞口高丈餘直入過小溪有
石巖如屋内有石床石竈上有圓竅通明
吐秀巖在石人江上最稱幽勝明御史何大謙讀書
其中
吕仙遺跡在城内太平寺明一綂志宋賈宗奭倅郡
有古鏡甚寳之聞回處士善磨召見風骨軒昂乃取
藥堆鏡上處士曰藥少須歸取去不復來遣人詢其
處見寺門上題云手内青蛇凌白日洞中僊果豔長
春須知物外烟霞客不是城中磨鏡人詩後題回道
人宗奭驚嘆其鏡上藥巳化惟所堆處一點表裏瑩
徹
新化縣
高平廢縣在縣南百里永寧鄉宋書州郡志邵陵太
守領高平吳立
舊縣在縣北八十里白溪宋紹聖初遷治於此遺址
尚存
水晶閣在縣治南亦名南樓
勸稼亭在縣治北明正統十年重建
梅山亭在梅山上宋建元燬明重修
文僊石榻在文斤山上有石床高丈餘竹樹蔭覆半
山有石室去地五丈丹竈存焉
石舟在縣南六十里
城步縣
諸葛城在縣南舊址猶存
僊人掌跡在縣治北
武岡州
都梁城在州東五里漢縣隸零陵郡漢元朔五年都
梁敬侯定封此長沙定王子也
夫夷城在州東南二百四十里漢舊縣零陵郡所統
長沙定王子義封此為夫夷敬侯
武岡廢縣在州西南宋書州郡志武岡晉武分都梁
立明一綂志洪武九年省入州
臨岡廢縣宋史地理志武岡軍注元豐八年建臨口
砦崇寧五年改砦為臨岡縣隸武岡軍南渡後廢臨
岡增新寧
宣風樓在州治東宋建
虚遠樓在州後圃宋建
奎文閣在州學宋景定間知軍楊㢲建
會心堂在州治宋建
申申堂在州治宋建取唐柳宗元武岡銘文儒申申
句為名
讀書堂在紫陽山宋諫議周儀讀書處其堂在千尋
石室陳與義謂為雷霆鬼神之所為非人力所能就
者
漁父亭在州東五十里滄浪水相傳屈原與漁夫相
見處
九曲亭在州東有流泉昔人作亭其上
鳳凰臺在鳳凰山上
新寧縣
新寧舊址在縣東二里金城村
赤木在縣東五十里巨石千尋壁立江滸半崖横架
一木於石上長丈許高不可攀
岳州府
巴陵縣
麇子國在縣境岳陽風土記麇有東西二城春秋楚
昭王城麇即此
劉偹城在縣北六十里岳陽風土記三國吳蜀分荆
州偹城烏沙鎮俗呼為金門昭烈城魯肅城巴丘今
府城即其遺址
陶侃城在縣東八里晉咸和中侃破蘇峻後楚人歸
附故城之
郊天壇在縣南唐書蕭銑傳衆數萬趨巴陵築壇城
南柴上帝自稱梁王有異鳥至改元為鳳鳴
軒轅臺在君山
紫荆臺在㴩湖岸一名紫溪臺有石高四尺曰紫溪
石即江叟吹笛處
岳陽樓風上記城西門樓也莫詳創始唐開元四年
中書令張說除守是州每與才士登樓賦詩自爾名
著宋郡守滕宗諒取古今詩賦刻石其上並求范仲
淹撰記樓名益重天下吕巖遊廬山遇異人得道多
遊湘潭鄂岳間嘗畱題云朝遊北海暮蒼梧袖有青
蛇膽氣麤三醉岳陽人不識朗吟飛過洞庭湖
燕公樓在岳陽樓北唐刺史張說封燕國公因以名
樓
八仙樓在縣北七里山
西閣在城内
後樂堂在城内宋建取范仲淹先憂後樂之義
五賢堂在府學内宋建祀周濓溪程明道程伊川張
南軒朱晦翁
去思堂在城南乾明寺宋郡人為郡守范宗建
四望亭在城内宋郡守滕宗諒建
吕仙亭在城西
過松亭在城南三里一名過仙亭岳陽風土記吕洞
賓過岳陽日憩城南古松隂有人自木杪而下吕與
丹一粒贈詩云獨自往來獨自坐無限世人不識我
惟有城南老樹精分明知道神仙過後枯松復茂人
以為丹之力云
夕波亭在三江口一名合江亭宋建
酒香亭在酒香山
屈原宅在城南岳陽風土記屈原嘗宅此後改為太
平寺
洞庭南舘在城南
慈氏寺墖在城西南高七級晉沙門妙吉祥造宋制
使孟珙修岳陽風土記日出之初影射重湖鎮洞庭
水孽
啞女墖在艑山岳陽風土記舊有商人女病祟至此
忽能言指其上可墖其家建之
鐵械在城西南岳陽風土記江岸沙磧中有冶鐵數
枚各重踰千觔長一丈厚二尺四端平分燕尾若兩
玦相向中各有巨竅徑尺許不知何用也或云以禦
風波
七寳鐘在君山寺七寳所鑄高六尺廣二尺五寸蜀
孟昶為馬希範壽希範以此賜寺中
銅鼓在永慶寺岳陽風土記元豐中永慶庄耕者得
之圓口方耳下有趺皆古篆雲雷色正青綠形制精
巧太守李觀訪之耆舊云陸賈使南越嘗以銅鼓獻
羅娘廟歲久失之疑即此
臨湘縣
陸城在縣東南三十里三國吳陸遜屯兵於此今板
橋里土城是其遺趾
古彭城在縣南四十五里城陵磯上水經江之右岸
有城陵山山有故城
如山故城在縣東北八里江濱左傳楚子城州屈以
居如人水經江水自彭城磯東逕如山北
魚梁亭在魚梁山
省堂在縣南十里元代為行省治所
默堂在縣南宋李黻讀書處
鬭鴨欄在縣東北十五里按舊志引吳建昌侯孫慮
作鬭鴨欄事應在今武昌縣此傅會也
石屋在大雲山莫詳創始故老相傳神所造也其制
下柱上覆皆用石有殿有廳有廊有門有望江樓皆
巨石琢成制亦高廣歲久勢將傾欹土人恐環之以
棘以阻行者一夕大風雨忽端整如故又有石臼石
鼓之屬其上有石通判祠
引路古松雲溪長安二驛路皆有之岳陽風土記宋
岳飛行軍時所植也
飛來鐘二在大雲山相傳自洞庭湖飛來不擊自鳴
江天清嘯亭在鴨欄磯上明嘉靖中御史朱箎建知
府陸垹有贊今圯
平江縣
羅子國在縣境水經注汨水又西逕羅縣北本羅子
國也故在襄陽宜城縣西楚文王移之於此
九君子堂在儒學左元建祀宋邑人李儒用吳雄毛
友誠方暹許炳魯仕能藟鎮方輗鄒輗九人
上公亭在縣治西宋王旦由大理評事出宰是邑邑
人建亭祀之
秀野亭在縣北晝錦橋宋吏部郎中羅孝芬建
華容縣
岳城在縣西北四十里宋岳飛築城凡三各相距四
十里今人呼為岳城穆城湖城云
赤城亭在縣西南三面阻水極為險要風土記梁湘
東王遣胡僧祐陸法和誅侯景將任約於此為亭因
名焉
食成臺在縣西南四十五里宋岳飛築以望楊么軍
者食頃便成故名
東山草堂在縣東二十里劉大夏為戶部侍郎乞休
時棲此
常德府
武陵縣
司馬錯城在縣西五十里秦使錯伐楚錯於黔中築
此城以扼五谿咽喉後漢馬援征五谿復修之唐劉
禹錫登司馬錯古城詩將軍將秦師西南奠遐服故
壘清江上蒼烟晦喬木登臨真蕭辰周覽壯前躅塹
平陳葉滿墉高秋蔓綠廢井抽寒菜毁臺生魯穀耕
人得古器宿雨多遺鏃楚塞鬱重叠蠻溪分詰曲留
此數仞基幾人生遠目自注秦昭王命錯征五谿蠻
城在武陵沅江南
南城在縣東南善德山上宋宣撫使韓宣築城於此
以為常德城之犄角至今名為望城坡
舊漢壽縣在縣東北六十里今名空籠城後漢書郡
國志漢壽故索陽嘉三年更名宋書州郡志吳曰吳
壽晉武帝復舊隋書地理志並臨沅沅南漢壽三縣
置武陵縣府志今為漢壽鄉按今龍陽為漢壽地有
漢壽鄉盖漢縣地廣故城在武陵其地統轄龍陽也
春申君宅即今府治
招屈亭在縣東門外濱江有屈原廟廟前有招屈亭
每歲五月五日郡人競渡亭下浮角黍招之唐劉禹
錫詩昔日居隣招屈亭楓林橘樹鷓鴣聲一辭御苑
青門路不見蠻江白芷生
清陵舘在縣治南廣輿記漢李陵為臨沅令邑人思
之為立清陵舘
樂令園在縣署後廣輿記樂藹仕南齊為武陵令治
園植桃李去後百姓愛之不忍剪伐因名樂令園
沈約臺在縣西南光福寺劉禹錫詩沈約臺榭故李
衡墟落存
教子堂在縣治内宋唐介作尉時建韓琦記蔡襄書
朱子書刻在府學明倫堂東宋乾道間朱子書易繫
辭說卦凡八碑明正統間知府周鼎重刊教授劉慶
䟦
楚望亭臨睨亭仰止亭俱在縣東南善德山
南薰樓在府學南
寓賢閣在縣二聖寺之左明王守仁謫龍場驛時過
武陵講學後人因創閣扁曰寓賢
潮音閣在寓賢閣之右王守仁潮音閣詩高閣憑虚
敞十尋捲簾疎雨動微吟江天雲鳥自來去楚澤風
烟無古今山色漸疑衡嶽近花源欲問武陵深新春
尚阻東歸楫落日誰堪話此心
崔婆井在府西武山下崔婆宅明一綂志宋張虚白
舉進士不第辟穀遊武陵崔婆嘗飲以醇酒虚白仙
去指舍傍隙地掘井得泉甘冽如酒人爭市之後郡
人余安遇虚白於揚州因寄詩曰武陵谿畔崔婆酒
天上應無地下有南來道士飲一斗醉卧白雲深洞
口今井猶存而泉非昔矣
桃源縣
采菱城在縣東二十五里城傍白馬湖産菱甚美楚
平王築城又有采菱亭劉禹錫采菱行白馬湖平秋
日光紫菱如錦綵鴛翔蕩舟遊女滿中央采菱不顧
馬上郎爭多逐勝紛相尚時轉蘭橈破輕浪長鬟弱
袂披參差釵影釧文浮蕩漾笑語哇咬顧晚暉蓼花
綠岸扣船歸歸來共到市橋步野蔓繫船萍滿衣家
家竹樓臨廣陌下有連檣多估客攜觴薦菱夜經過
醉踏大隄相應歌屈平祠下沅江水月照寒波白烟
起一曲南音此地聞長安北望三千里
漳江閣在縣東
蟠桃巷在縣治西明一綂志宋大中祥符間邑人開
地見玉龕祥光照耀得大果九枚識者引漢武内傳
及博物志以為蟠桃
川上亭在縣學南有石櫃築亭其上
仙逕亭在縣南三十五里相傳為神仙遊憩之所
摩頂松在縣南三十五里瀹鼎池左瞿童飛昇於此
空心杉在桃川宫南圍三丈餘中空可容數十人皮
青枝茂傳植不知年所
煉丹臺在桃川宫北唐瞿柏庭煉丹於此
桃花溪在桃川宫北唐張旭桃花溪詩隠隠飛塵隔
野烟石磯西畔問魚船桃花盡日隨流水洞在清溪
何處邊
米井在縣北九十里明闕士琦米井記略距靈巖數
里溪傍有米井井中石子隨水觱沸栗粟如米春秋
不減不增
湯泉在縣北一百里湯泉出谿數步巖屋覆其上纔
如釜上氣蒸濕人面頃則炮灼不可畱手宋蘇軾所
謂其源殆可熟物也
龍陽縣
連理木在縣東大溪口水經注沅水又東合壽溪内
通大溪口有木連理根各一岸而凌空交合
張旭墨池在縣西淨照寺唐張旭善草書每醉以手
濡墨作書池水盡黑又有墨池亭圖志云宋紹定間
歛山劉子澄檄所部過龍陽香積寺訪墨池見池亭
俱廢重闢之立石記其事今亭碑俱無矣明萬歷間
劉之龍重建額曰雲烟深處登其亭者東望洞庭西
望陽山金牛居南芷江居北形勢壯麗仙跡宛然
清斯亭在縣治北
汎洲古栢在縣西北義興寺府志華州回道人過此
題詩二句於古栢上云勒馬問船牛鼻渡釣魚望月
橘林洲好事者鋸之片片皆字今所存枯枿亦復踰
抱
沅江縣
劉公城在縣西三里明一綂志漢昭烈帝嘗徇武陵
長沙零陵桂陽四郡因立城於此
故關州在縣東南六十里相傳漢將關羽屯軍處
卧龍墨池在縣西烏龍寺内相傳蜀漢諸葛亮嘗滌
硯於此
楚貢亭在縣治東南元王儒真楚貢亭記略宋祥符
中封祀泰山按禹貢荆及衡陽惟荆州包匭菁茅遣
使遍求至邑耆民王皓年逾八十能辨其茅一莖三
脊芬芳殊甚奉勅賜王皓雙帛擢授岳州助教其茅
遂成額賦亭曰楚貢每歲於内拜獻春祀秋嘗備供
王祭焉
辰州府
沅陵縣
酉陽城在城西漢書地理志武陵郡縣酉陽應劭曰
酉水所出
黔中故城後漢書南蠻傳註黔中故城在今辰州沅
陵縣西
紅字碑在縣西北明溪口崖石上刻宋神宗命章惇
經制蠻事詔並布衣張翹姓名
白霧驛在縣東南五十里宋陶弼詩一曲青溪一曲
山鳥飛魚躍白雲閒溪山豈要行人到自是行人到
此間
拱辰樓在城内東隅
尊美堂折衝堂學愛堂俱在城内元廉訪使張
繼建
瀘溪縣
舊縣治在洗溪口俗猶呼縣場坪
崇山衞在乾州鎮溪所苖寨中崇山下元置以控諸
苖明洪武中改置崇山守禦千戶所後廢
辰溪縣
巫陽城在縣北巫當無字之訛漢書地理志武陵郡
縣無陽注無水首受故且蘭南入沅
劉尚城在縣東南五里漢建武中尚討武陵蠻築城
屯此
藏書室在鐘鼓洞中明一綂志傳是穆天子藏書處
正綂中有樵者入室見書白縣今取之書隨風飄去
洗砂橋在大酉洞前為張果洗砂處
丹池在大酉山張果煉丹於此
瞿童井明一綂志在縣南六十里瞿家寨井深數百
仞瞿栢庭幼時戲躍入井後自大酉山華妙洞出依
善卷祠修道久之仙去
溆浦縣
義陵舊縣址在東南二里龍堆隴下漢書地理志武
陵郡有義陵縣水經注序水出義陵縣鄜梁山治序
谿其城劉備之秭歸焉出五谿綏撫蠻夷亮率諸蠻
所築也
諸葛城在縣南龍潭司後昔孔明駐兵於此舊址尚
存
沅州
奬州城在平便溪口唐書地理志奬州龍溪郡長安
四年以沅州之夜郎渭溪二縣置
盧陽舊縣在州東文獻通考熙寧七年以潭陽縣地
置盧陽縣
渭溪城在州西南一百八十里唐書地理志奬州有
渭溪縣
峩山城在州西二百五十里唐書地理志奬州有峩
山縣
龍標城在州南五十里唐書地理志叙州潭陽郡有
龍標縣
唐明皇御像在元妙觀中舊傳天寳中範銅為之賜
各州觀内此則賜奬州者宋熙寧中移置今觀
黔陽縣
朗溪城在縣東唐書地理志叙州潭陽郡有朗溪縣
諸葛武侯營有四一在渡口一在原神鄉一在安江
一在圫口皆孔明撫綏溪峒諸蠻駐兵之所遺址尚
存
諸葛古城在卧龍岩居民舊於此避寇有石竈傳為
武侯所置
麻陽縣
錦州在縣西四里唐書地理志錦州盧陽郡垂拱二
年以辰州麻陽縣地及開山洞置
龍門舊縣在縣西三十里唐垂拱中置尋省入麻陽
招諭舊縣在縣東九十里文獻通考熙寧八年併錦
州砦人戶及廢招諭入麻陽縣
富州在高村宋史西南諸蠻傳至道二年上親祀南
郊富州刺史向通漢上言聖人郊祀恩浹天壤惟臣
州自昔至今為辰州墻壁障護五邑王民安居臣雖
僻處遐荒洗心事上伏望陛下察臣勤王之誠因兹
郊禮特加真命詔加通漢檢校司徒進封河内郡侯
黃陵城在縣西四十里
永順府
永順縣
飛霞閣在縣治舊猛洞東
顆砂在舊猛洞北形圓色赤如一顆丹砂
保靖縣
會溪城在縣治舊茅坪東宋史諸蠻傳彭氏世有溪
州熙寧三年彭師晏納誓表於朝歸喏溪地五年復
以馬皮白峒地來獻詔進為下溪州刺史會湖北提
點刑獄李平招納峒蠻張景謂等各以其地歸版籍
師晏遂降詔修築下溪州城并置砦於茶灘南岸賜
城名會溪砦名黔安戍以兵隸辰州出租賦如漢民
銅柱在舊茅坪東五代史楚世家溪州刺史彭士然
率錦奬諸蠻攻澧州馬希範遣劉勍等擊之士然大
敗勍等攻溪州士然遣其子師暠率諸蠻降於勍希
範乃立銅柱為表命學士李皋銘之宋史諸蠻傳太
平興國七年詔辰州不得移部内馬氏所鑄銅柱
直隸澧州
澧州
聚螢臺在州東三十里其地一名螢渚晉車武子囊
螢讀書處
馬援城在州東五十里漢新息侯馬援所築
竹城在州城南仙眠洲明一綂志宋建炎紹興之擾
州嘗寄治仙眠洲之東岸以竹為城今猶呼竹城
申鳴城在州南六十里
宋玉城在州西南六十里長樂鄉有宋玉廟
讀書臺在州西北三十八里有土臺舊傳李羣五讀
書之地五代周朴詩羣玉才名冠李唐没詩換得校
書郎吟魂醉魄知何處空有幽蘭隔岸香
安鄉縣
毛長官井在縣治内儀門右宋紹興初邑令毛晃所
鑿民名之以繫去思
石家山在縣東一里舊云岳武穆討楊么駐兵於此
壘土而成環山皆濠塹
繫馬臺在縣東十五里長壽村昔傳馬伏波征五溪
蠻經此繫馬故名
讀書臺在縣治北鸛港旁范希文讀書處希文幼孤
歸朱軏朱宰安鄉與俱來今其地清曠爽塏夏無蛙
聲旁有硃池墨沼
思賢亭在讀書臺前宋邑令李元舉為范文正公建
斷碑剝落猶可彷佛
石門縣
三愛銘石在縣南朝真觀中明正德間有道人掘地
得石上䥴三愛銘略曰彼物夥以繁惟松堅且壽霜
稜任刻刮蟲觜難罅漏廣厦千萬間石幹此須購橙
為土所宜秋風乘氣候纍纍弄圓實陣合金椎鬭論
香友蘭菊定品奴橘柚昔嘗遺禹貢今乃入君囿梅
亦號佳尚却立相間簉東風動地來花草爛絺繡采
采垂空條秪益娛稚幼我獨抱純潔先春巳明茂廟
堂列鼎鼐神物常護佑
蒙泉碑在縣西花山寺字盈徑尺宋黃魯直書
慈利縣
白公城在縣東五里傳為白公勝所築
果老鐵墖在縣西鴛鴦池内
充城在縣西二百四十里漢縣屬武陵郡
二尉巖在縣西水經注澧水東逕臨澧零陽二縣故
界水之南岸有石雙立厥狀𩔖人高各三十丈周四
十丈古老傳言昔充縣尉與零陽尉共論封境因相
傷害化而為石
臨澧城在縣西南一百三十里晉太康中置縣
直隸郴州
郴州
舊郴縣在州城内漢舊縣為桂陽郡治元改為郴陽
縣明初省縣入州
蘇仙宅在州城東漢蘇躭故居
橘井在蘇仙宅蘇躭傳躭一日白母曰被命將昇即
當辭訣母欷歔久之躭曰明年郡有疫可取庭前井
水橘葉救之所資亦可助甘旨果如所言唐杜甫送
崔偉之攝郴州詩郴州頗涼冷橘井尚凄清元結橘
井詩靈橘無根井有泉世間如夢又千年鄉關不見
重歸鶴姓字今為第幾仙
讀書堂在州城東唐相劉瞻嘗讀書於此宋劉彭老
詩湖光渺渺浸朝霞十里中曾舊相家
周茂叔書堂在州城東魚□山
清淑堂在州治南
曹王寨在州城北郴江口山顛有石鼎在石罅中歲
久石合兩耳出石外有柏樹偃生石鼎中大圍數尺
今俗名鐵釘寨
北樓在州北湖韓昌黎祠側韓愈集云宴州樓之豁
達衆管啾而並奏者也柳宗元有北樓詩
仙居臺在州城北蘇仙嶺後
物閑亭在州治東南
石室在州東南室有鍾乳上産靈壽木下有千秋谿
折樞密宅在州城西南燕泉之旁宋樞密折彦質故
居今泉上有石甃引水流觴是其遺址
岳樞密行府在州城西南飛兩駐郴相傳行府即今
報恩寺
長安館在州城西南六十里臨長安水之上
义魚亭在州城西北五里明一綂志唐韓愈赴潮州
經北湖賦詩有义魚春岸闊之句後人因以名亭後
改名景韓今名韓公亭
永興縣
安陵城在縣東五十里即今之高亭司也唐書地理
志高亭本安陵縣開元十三年析郴置天寳元年更
名
舊便縣在縣治東南隅漢舊縣水經耒水又北過便
縣之西注縣故漢惠帝封長沙王子吳淺為侯國王
莾之便屏也宋阮閱便縣懷古詩兔葵燕麥撼春風
廢址頽垣古樹封聚落巳遷江上去隔林依舊兩三
峯
潘家園在蘇仙觀東按蘇躭傳云母潘氏家桂陽郡
之便縣此其故居也傳有仙韭采而得者甚多
桂香亭在縣儒學西今存遺址
望江樓在縣治南臨江
壽字碑在縣治東雷壇下宋縣令徐經孫摹漢篆刻
石
石鼔在縣治北大社洞田中有石擊之聲如鼔
犀牛跡在縣北石版上有犀牛騾馬人足跡舊以犀
牛名其地
宜章縣
蒙巖露布在縣東一里宋紹定六年猺峒猖獗侍郎
余爃勦平之刊露布文於蒙巖石上今尚存
覽翠樓在縣儒學之南
仁化亭在縣東南
興寧縣
資興舊治在縣治南鳳凰山下宋書州郡志漢永和
元年析郴縣地置漢寧縣吳改曰陽安晉太康元年
改曰晉寧唐書地理志貞觀八年省咸亨三年復置
更名資興按今梵安寺即其故址也
玉泉館在縣治西明一綂志洪武十二年建
大觀閣在縣治南雲蓋山
仰竈在縣城北十里明一綂志石巖如竈四面壁立
内有七井其氣上騰如烟水深而黑雲翳生寒歲旱
禱此則雲霧四合必有小魚躍出急以器盛之雨即
至否則泉水湧發怪異交作矣宋邑令郭夢升作亭
其上扁曰致雲
桂陽縣
汝城故城在縣西五里晉舊縣
義昌故城在縣南五里近城頭寨唐書地理志郴州
桂陽郡有義昌縣按即晉置汝城縣地也宋太平興
國初始徙今縣治改縣名桂陽
予樂亭在縣西五里
濓溪閣在縣儒學南明一綂志洪武十六年建
龜鶴石在縣西壽江明李東陽龜鶴軒記略桂陽之
壽江有二石狀𩔖龜鶴龜石延頸而右鶴石曳尾而
東鶴石稍高昂首舒翼翼以上皆出水趺甲毛羽皆
具若剞劂摶而成者攝衣而登其上可容十數人深
而探之皆中空下洩水入其腹者殆過半云
桂東縣
萬陽城在縣東十五里俗呼萬王城廣輿記世傳王
曾寓此階砌尚存旁有修竹數竿日夕自仆掃其地
而復立内多桃李實時採食之味甚甘但不可取去
或摘而私藏必迷歸路
仙女橋在縣西三十五里地名青石峒石橋長七十
餘丈舊傳清夜時聞奏樂聲
直隸靖州
靖州
馬王城在州西十里五代時楚馬殷平峒蠻潘全盛
駐師於此今名馬王坪
楊氏城在州東二里舊傳宋楊文廣之妹征儂志高
經此因城焉
楚湘城在州南五里明楚湘王征苖軍於此
諸葛營在州西南三十里諸葛亮征溪峒諸蠻駐師
於此今曰古城
舊誠州在州境宋史地理志熙寧五年收復唐溪峒
誠州元豐四年仍建為誠州元祐二年廢為渠陽軍
三年廢軍為砦五年復以渠陽砦為誠州崇寧二年
改為靖州
廢鷄翁縣在州境唐書地理志夷州義泉郡注武德
四年置鷄翁縣六年省貞觀二年復置永徽後省
廢永平縣在州南下西街宋史地理志靖州永平縣
本渠陽崇寧二年改名紹興八年移入州
廢恭水縣在州西八十里唐書地理志播州播川郡
注恭水貞觀二年以牂牁地置十四年更恭水曰羅
蒙十六年更羅蒙曰遵義
來威寨在州西南一百里宋率逢源平姚民敖因遊
止於此
圍香閣在州治北宋陳謙建
熙春臺在州治西上有一覽亭宋通判陳宿建
瀛州亭在州學前宋知州許成之建
觀亭在州南渠河之陽宋魏了翁觀亭記略靖為州
南距廣西東障湖南北抵辰沅西極夜郎以晚出未
嘗有顯者來惟程子山以忤檜居歲餘土人由氏為
作觀亭在渠江之左僅存其跡
傍梅讀易亭在州北宋魏了翁建
水月樓在州東宋州判葉窩建
會同縣
屈姑臺在縣南三十里
瑞蓮池在縣東半里相傳邑有廉吏及士舉鄉會
是蓮並蒂敷榮
插劍井在城西百步世傳吕仙至隠真觀見童子行
渴憫其勞役臨行插劍於地泉湧有聲寒洌異常後
復至題詩云數十年前此地來碧桃移向石壇栽三
春綠柳千條縷萬古清泉一劍開紅日照殘新殿閣
白雲堆破舊樓臺昔年蹤跡今何在尚有餘霞點翠
苔
通道縣
諸葛基在城外土阜矗立水從不潰上有諸葛祠
看花臺在城外隔溪
綏寧縣
舊徽州在縣北宋史地理志武岡軍臨岡縣元豐四
年以溪峒徽州為縣隸邵州又西南諸蠻傳誠徽州
唐溪峒州宋初楊氏居之輿地紀勝今溪峒猶收得
古徽州印及虎符
蓮荷壇在縣西南蓮荷山上
風雨亭在縣東五十里藍溪之中其地崇巒疊嶺澗
水縈紆往來者多倚巖蔭樹止宿經宵有風雷虎狼
之恐明成化中知縣毛倫建亭
皇華舘在縣東宋葉窩倅州建今遺址尚存
仙人石距縣百里上有巨人跡
湖廣通志卷七十九
