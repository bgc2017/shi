題為欽奉
上諭纂修省志成稿謹奉
表上
進者(臣)等誠惶誠恐稽首頓首
上言伏以
帝德光昭八表星辰拱極
聖謨洋溢千秋江漢朝宗
標駿業於金題左圖而右史
煥鴻猷於玉簡一道以同風楚書以寳善為歸式遵
條貫周禮有職方之載分挈綱維祗繪方隅恭祈
宸鑒竊惟書列荆州之域地接雍梁傳稱鶉尾之辰星
垂翼軫自古有雲陽之紀於周啟熊繹之封嶽惟
五而峯表祝融瀆有四而江司奇相箘簵三邦之
貢肇自唐虞魚龍七澤之區豈惟雲夢任地利則
火耕水耨從王事則棘矢桃弧驗倚相之博聞資
獻納於典墳邱索珍左徒之採佩託比興於蘭芷
荃蘅唐煥鴻名浯水摩崖之頌宋開道脉濂溪太
極之圖畫湘水之東西渺矣羣雄事業指洞庭之
南北遐哉諸將功勲岳陽風土荆楚歲時覺見聞
之猶古楚國先贒襄陽耆舊譜姓氏以如新欽惟
我
皇上
治洽兩儀
恩周六合
誕敷文德越裳傳南掌之名
載纘武功青海紀西陲之績矧此舟車所至近在方
岳之中瞻仰
宸暉照臨南紀
湛恩汪濊史不勝書瑞應紛綸圖莫能繪蠲租減税
視曠古而有加整俗觀風顧羣黎而倍切在昔荆
襄甫輯太和之金鳳齊鳴即今干羽初陳保靖之
卿雲五色紅苗諸寨競稽首而稱臣永保二司請
設官而置吏湖洲與江隄竝築感洽農商南闈與
北院雙開歡騰儁乂厪
聖心之籌畫致下土之盈寧
皇上特念寰宇同文宜修一統之志又以藩宣分土先
成列省之書於是採訪羣材廣徵卷軸既發凡以
起例爰漬墨而磨丹信傳信而疑傳疑竹箭南金
騐網羅之有據樂其樂而利其利羹魚稻飯紀風
俗之常淳首揚
堯典禹謨次及星垣輿地乃至人倫庶物燦若列眉政
事文章瞭如指掌包舉一十六郡羅列三十二門
雖殫力於編摩猶抱慚於挂漏(臣)等謹稽成憲釐
定規條摭鮑羅袁盛之遺登一方於小史外史采
習范鄒余之舊陳四始於周南召南將昭盛事於
千秋竊效颺言於萬一伏願
瑤圖益固
玉燭長輝
離照宏開綰璣衡而重光永耀
泰階式叙銘岣嶁而萬國咸寧企幬載之同符覲圖
書之協應修周六典羣瞻法紀之詳明作唐一經
莫罄臣工之颺頌(臣)等無任瞻
天仰
聖激切屏營之至謹奉
表隨
進以
聞
湖廣通志凡例
一我
朝
世祖章皇帝
聖祖仁皇帝
今上皇帝登極詔書及
特下湖北南者煌煌
天語萬世典謨舊志例載藝文今恭列卷首以冠全編
後可續增俾垂久遠
一星野直省各有定分今悉照廿一史考正其餘
諸書不敢濫引至祥異中水旱蠲賑前代有可
考者皆為補入我
朝昇平永久間遇水旱必先蠲賑萬民感戴理宜備
書
一圖考凡地方新增新减及分隸併屬者俱繪新
圖其餘重加校訂
一建置沿革乃全書根據一有缺訛則山川人物
皆罔所依據舊志不無舛錯今悉以廿一史為
主參以文獻通考地理直音等書及府州縣志
至近奉改撥添設府州縣其沿革緣由俱細為
分析
一疆域四至方位道里遠近俱據府州縣志册參
訂編次
一山川舊不分類且多簡略今分地分類竝分東
南西北四正四隅道里遠近依次編序俱以府
州縣志參訂凡有原委可考見於各書者備為
採摭
一自康熙甲子年纂輯通志以後凡修濬城池建
葺學校必備書不敢没守土者之勞勩也
一水利隄防有增修有新築俱照府州縣志册續
訂至荆江隄岸洞庭舵桿洲
皇上軫念農商發帑修建恭載簡編兼繪舵桿洲圖以
昭
聖朝盛典
一
本朝各處駐防兵弁有增有汰有歸併有移駐俱按
現在軍制條列其歴代兵防隨地因時一一詳
載
一祠祀寺觀俱分别時代依類序編
一職官不論有無事績凡官楚者例得列名舊志
文職止僉司武職止提鎮今悉分類增補文自
郡守以上武自參遊以上咸得書
一名宦鄉賢舊志有因地名偶同誤入者有本非
楚而強入者有時代姓名官爵俱訛者有采取
史傳而文義不貫者有數事牽合為一事及人
地互相舛錯者有名宦載生平行事竟似人物
志者有忠義漏載虧節濫錄者俱照廿一史明
一統志三楚文獻錄楚紀橫雲史稿本傳改正
悉標書目以明所據惟有明一代未有成書舊
通志列傳間有較他書更為詳核者俱參互紀
載
一歴代名宦舊志不分巳未崇祀無從查核但據
志載本傳參考他書漫無事績者刪之其確有
功德可紀者悉仍舊至新增名宦悉遵雍正二
年部冊核留者始行登載
一歴代鄉賢祀典所關宜另帙以示崇重舊志統
於人物内今據郡邑學校印冊巳經崇祀者錄
出另為一編又按各志書間有久登爼豆行事
卓然可紀舊志遺載者亦為補入惟
本朝鄉賢一遵部冊登載其未經崇祀而人品事
功可為矜式者另入人物項内
一舊志止載孝義列女我
皇上特命各省州縣建立忠孝節義祠千秋爼豆有司
行禮於以扶植綱常廣勵風俗誠歴代未有之
盛典也謹分忠臣孝子義士列女四項各詳事蹟從此
瞻祠宇而誦芳徽人心益加振興矣
一凡忠臣孝子巳入名宦鄉賢如我
朝糧道葉映橊總督額倫特仍立傳入忠臣志舊志
老萊子孟宗董永之類仍立傳入孝子志其名
宦鄉賢志内只註名云詳某志
一人物志内首理學次行業次文苑次隱逸間有
傳列於此而名仍註彼者傳從其重名取其稱
一春秋傳所載楚地名卿大夫皆楚産也悉編入
人物志内秦漢以後官斯土者始入名宦遵
今制以編往事於義為當
一古有願為良臣勿為忠臣之說其實良亦忠也
今擇患難之臣以身許國者雖生死不同悉編
入忠臣志内其有捐軀而害義如鬻拳之類不
可為訓者不敢闌入
一孝義列女舊志有止載姓名而無事實者頗加
采摭補錄又凡郡邑志流傳巳久者酌存之自
康熙甲子年以後惟巳經奉
旨旌表者按年編載
一流寓凡正史各書巳載者則詳考本傳缺略者
補之謬訛者刪之間有流傳已久如宋米芾稱
米襄陽之類雖宋史本傳不載其事亦先書本
傳而錄舊通志於後蓋既云流寓則行蹤靡定
不敢槩行刪除也
一方伎仙釋俱詳考各書存其確有可據者
一藝文凡各家文字有專本行世如鬻子離騷太
極圖說等類亦止選載數篇詩集亦然至儒學
諸記一學或有數首但擇其善者存之其大傳
墓誌銘非名賢鉅公不敢泛載
一自歴代暨我
國家武功文德有能賡颺其美者登載以備雅頌各
體文字有關地方時務及言忠孝節義之大可
為勸懲者存之名山大川勝蹟留題者次之其
餘風雲月露不敢槩錄以庶幾采風問俗之意
一舊志有備遺雜辯二項今統曰雜記凡荒謬錯
誤辯證無當者刪之仍參考各書應增者采入
若干條編類以便觀覽
一通志於雍正八年二月二十七日開局雍正十
年七月十五日開刻十月二十五日接到部
文議准湖南桂陽州改陞直隸州轄臨武藍山
嘉禾三縣其輿圖疆域戶口田賦及一切人物
鄉賢等志巳漸次刊刻成書謹識沿革志末以
備將來考核又各省咨册未齊凡有續增者亦
以類載各志末云
湖廣通志纂修官員
總裁
湖廣總督(臣)邁柱
陞任湖北巡撫(臣)魏廷珍
陞任湖北巡撫(臣)王士俊
湖北巡撫(臣)德齡
湖南巡撫(臣)趙弘恩
湖南觀風整俗使(臣)李徽
提督湖北學政(臣)凌如煥
陞任提督湖南學政(臣)習寯
提督湖南學政(臣)吳大受
湖廣巡察(臣)歸宣光
提調
原任湖北布政使(臣)徐鼎
陞任湖北布政使(臣)徐本
湖北布政使(臣)鍾保
陞任湖南布政使(臣)楊永斌
湖南布政使(臣)張燦
原任湖北按察使(臣)王肅章
陞任湖北按察使(臣)刁承祖
原任湖北按察使(臣)唐繼祖
湖北按察使(臣)王柔
陞任湖南按察使(臣)張燦
湖南按察使(臣)胡瀛
原任湖北糧道(臣)張廷樞
陞任湖南驛鹽糧道(臣)刁承祖
湖南驛鹽糧道(臣)李正茂
湖北分守武漢黃道(臣)朱㵢
湖南分守岳常澧道(臣)孫元
原任分守湖北襄陽道(臣)趙之均
湖北分守襄陽道(臣)武弘彦
湖北驛鹽道(臣)楊晏
湖南分守衡永郴道(臣)許登瀛
陞任湖北分巡荆州道(臣)高起
湖北分巡荆州道(臣)錢兆沆
陞任湖南分巡辰永靖道(臣)王柔
纂修
日講官起居注翰林院編修(臣)夏力恕
原任宜都縣知縣(臣)柯煜
校閱
日講官起居注翰林院編修(臣)夏力恕
翰林院檢討(臣)程光鉅
分修
原任孝感縣知縣(臣)張鍾秀
黃州府學教授(臣)彭士商
永州府學教授(臣)王楙績
鍾祥縣進士(臣)李蘇
江夏縣學教諭(臣)侯執信
東安縣學教諭(臣)譚尚笏
長沙縣舉人(臣)文山
善化縣舉人(臣)李文炤
善化縣舉人(臣)黃文憲
漢陽縣廕生(臣)李能哲
漢陽縣副榜貢生(臣)方璲
寧鄉縣監生(臣)陶煊
漢陽縣學生員(臣)李灝
益陽縣學生員(臣)曾璋
分校
公安縣知縣(臣)洪元聲
學習進士(臣)沈孟堅
學習進士(臣)陸峻
學習進士(臣)張松
學習進士(臣)楊璋森
學習進士(臣)慕泰生
學習進士(臣)方純儒
學習進士(臣)沈爕文
學習進士(臣)方暨謨
黃岡縣舉人(臣)王光佩
蘄州學訓導(臣)王一寧
原任竹縣學訓導(臣)李正竒
江夏縣副榜貢生(臣)陳本立
武昌縣貢生(臣)賀桓
黃岡縣貢生(臣)王道眀
羅田縣貢生(臣)徐乾源
雲夢縣貢生(臣)黃灝起
寧鄉縣貢生(臣)何中輝
漢陽縣監生(臣)張學誠
漢陽縣學生員(臣)常生華
漢陽縣學生員(臣)程秉禮
蘄水縣學生員(臣)李生槃
應城縣學生員(臣)王永祚
監刊
布政使司經歴(臣)卞澍
湖廣通志地理類三(都會郡縣之屬)
目錄
聖制
卷一
星野祥異附
卷二
輿圖
卷三
沿革(湖北)
卷四
沿革(湖南)
卷五
疆域形勢附(湖北)
卷六
疆域形勢附(湖南)
卷七
山川(武漢)
卷八
山川(黃安)
卷九
山川(德荆)
卷十
山川(襄鄖歸)
卷十一
山川(長衡永)
卷十二
山川(寳岳常辰永灃郴靖)
卷十三
關隘津梁附(湖北)
卷十四
關隘(湖南)
卷十五
城池公署附(湖北)
卷十六
城池(湖南)
卷十七
戶口
卷十八
田賦屯田附物産附(湖北)
卷十九
田賦(湖南)
卷二十
水利(湖北)
卷二十一
水利(湖南)
卷二十二
學校貢院書院附(湖北)
卷二十三
學校(湖南)
卷二十四
軍政
卷二十五
祀典祠廟附
卷二十六
世紀后妃公主附
卷二十七
藩封
卷二十八
職官(歴代)
卷二十九
職官(文)
卷三十
職官(武)
卷三十一
選舉武勲附(薦舉)
卷三十二
選舉(進士)
卷三十三
選舉(進士)
卷三十四
選舉(舉人)
卷三十五
選舉(舉人)
卷三十六
選舉(舉人)
卷三十七
選舉(貢生)
卷三十八
選舉(貢生)
卷三十九
選舉(貢生)(武勲附)
卷四十
名宦(總名宦)
卷四十一
名宦(總名宦)
卷四十二
名宦(總名宦)
卷四十三
名宦(武漢黃安)
卷四十四
名宦(德荆襄鄖歸)
卷四十五
名宦(長衡永)
卷四十六
名宦(寳岳常辰永灃郴靖)
卷四十七
鄉賢(武漢)
卷四十八
鄉賢(黃州)
卷四十九
鄉賢(安德荆襄鄖歸)
卷五十
鄉賢(湖南)
卷五十一
人物(理學暨總部行業武昌行業)
卷五十二
人物(漢黃)
卷五十三
人物(安德荆)
卷五十四
人物(襄鄖歸)
卷五十五
人物(長衡)
卷五十六
人物(永寳岳常辰永灃郴靖)
卷五十七
人物(文苑)
卷五十八
人物(隱逸)
卷五十九
忠臣(總部)
卷六十
忠臣(湖北)
卷六十一
忠臣(湖南)
卷六十二
孝子(湖北)
卷六十三
孝子(湖南)
卷六十四
義士義民義僕附(湖北)
卷六十五
義士(湖南)
卷六十六
列女(總部暨武昌)
卷六十七
列女(漢陽)
卷六十八
列女(黃州)
卷六十九
列女(安德)
卷七十
列女(荆襄鄖歸)
卷七十一
列女(長衡永)
卷七十二
列女(寳岳常辰永灃郴靖)
卷七十三
流寓
卷七十四
仙釋方伎附(湖北)
卷七十五
仙釋(湖南)
卷七十六
風俗
卷七十七
古蹟寺觀附(湖北古蹟)
卷七十八
古蹟(寺觀)
卷七十九
古蹟(湖南古蹟)
卷八十
古蹟(寺觀)
卷八十一
陵墓
卷八十二
藝文(歷代御製)
卷八十三
藝文(賦古辭曲)
卷八十四
藝文(四言詩五言古詩)
卷八十五
藝文(七言古詩)
卷八十六
藝文(五七言排律)
卷八十七
藝文(五言律)
卷八十八
藝文(七言律)
卷八十九
藝文(五七言截句)
卷九十
藝文(表)
卷九十一
藝文(疏)
卷九十二
藝文(疏)
卷九十三
藝文(疏)
卷九十四
藝文(疏)
卷九十五
藝文(啟頌箴)
卷九十六
藝文(書)
卷九十七
藝文(論辯議)
卷九十八
藝文(考說䟦贊檄)
卷九十九
藝文(傳)
卷一百
藝文(傳)
卷一百一
藝文(序)
卷一百二
藝文(序)
卷一百三
藝文(序)
卷一百四
藝文(記)
卷一百五
藝文(記)
卷一百六
藝文(記)
卷一百七
藝文(記)
卷一百八
藝文(記)
卷一百九
藝文(記)
卷一百十
藝文(記)
卷一百十一
藝文(記)
卷一百十二
藝文(碑)
卷一百十三
藝文(碑)
卷一百十四
藝文(碑)
卷一百十五
藝文(銘誌銘)
卷一百十六
藝文(銘誌銘)
卷一百十七
藝文(文誄)
卷一百十八
雜記
卷一百十九
雜記
卷一百二十
雜記
(臣)等謹案湖廣通志一百二十卷
國朝總督湖廣等處地方兵部尚書兼都察院
右副都御史邁柱等監修楚中輿記見于前
史者如盛宏之荆州記庾仲雍湘州記漢水
記梁元帝荆南地志郭仲彥湘州記湘州副
圖記陶岳零陵總記韋宙零陵錄范致明巴
陵古今記吳從政襄沔記類多湮沒不傳即
傳者亦殘缺失次魏裳湖廣通志廖道南楚
大紀陳士元楚故略出自近代又往往闕漏
冗雜不足依據是志成於雍正十一年乃邁
柱及湖北巡撫德齡湖南巡撫趙宏恩奉
詔纂輯以湖南湖北合為一書與江南通志合上江
下江為一者體例相同大致據康熙甲子舊
志為本而以類附益之其目或增或併總為
三十一門又附見者十三門人物門内又别
為四子目條分縷晰案籍可稽惟長沙遠隔
洞庭當時開局武昌採訪未周故所載稍略
不及湖北之詳備云乾隆四十六年九月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
湖廣通志卷首
聖制
世祖章皇帝
登極恩詔(順治元年)
我國家受
天眷佑肇造東土
烈祖邁圖鴻緒
皇考彌廓前猷遂舉舊邦誕膺
新命迨朕嗣服雖在沖齡締念紹庭永綏厥位頃緣賊氛
洊熾極禍明朝是用託重親賢救民塗炭乃方馳金
鼓旋奏澄清既解倒懸非富天下而王公列辟文武
羣臣暨軍民耆老合辭勸進懇切再三乃於今年十
月初一日祇告
天地
宗廟
社稷即皇帝位仍建有天下之號曰大清定鼎燕京紀元
順治緬維峻命不易創業尤艱況當改革之初更屬
變通之會爰乃酌古凖今揆天時人事之宜庶幾吏
習民安彰
祖功
宗德之大所有合行條例臚列於左
祭告南岳文(順治八年)
惟
神靈臺秀壁寶洞仙巖鈞物養民昭儀銓德朕誕膺
天命祇荷神庥特遣專官用申殷薦惟
神鑒焉
聖祖仁皇帝
登極恩詔(順治十八年)
奉
天承運
皇帝詔曰惟我國家受
天眷命
祖功
宗德肇造丕基我
皇考大行皇帝盛德至仁英資大度纘承歷數統一寰區
恩澤洽於多方政教臻於上理方期邦國永慶雍熙
不幸奄棄臣民遽升
龍馭顧以大寶屬於藐躬朕煢煢在疚本不忍聞而諸
王貝勒大臣文武官員人等僉謂神器既巳攸歸天
位不宜久曠堅請再三朕是以俯徇輿志勉抑哀衷
於是月初九日祇告
天地
宗廟
社稷即皇帝位仰惟
上天眷佑之篤
祖宗付託之隆涼德沖齡膺兹重寄敬圖覲光揚烈用紹
無疆之休其以明年為康熙元年與天下更始式衍
舊恩聿弘新化所有合行事宜開列於後
諭祭沔陽州州同贈沔陽知州趙一柱文(康熙元年)
鞠躬盡瘁臣子之芳蹤䘏死報勤國家之盛典爾趙
一柱性行忠直竭力戎事輓輸糧餉遇賊殉身朕用
悼焉特頒祭葬以慰幽魂爾如有知尚克歆享
祭告南岳文(康熙六年)
惟
神靈臺秀壁火德亨嘉鈞物養民昭儀銓德朕躬親政
務祇承
神庥特遣專官用申殷薦惟
神鑒焉
祭告舜陵文(康熙七年)
自古歴代帝王繼天立極功德竝隆治統道統昭垂
奕世朕受
天眷命紹纘丕基庶政方親前徽是景明禋大典亟宜肇
修敬遣專官拜將牲帛爰昭殷薦之忱聿修尊崇之
禮伏惟格歆尚其鑒享
諭祭陜西商南縣知縣贈按察司僉事盧偀文(康熙十)
(七年)
烈士成仁齎志而殁忠臣報國捐軀以從爾盧偀矢
志忠貞服官敬慎值逆賊之煽亂勵臣節以彌堅臨
難不屈甘心殞命朕用悼焉特頒祭葬以慰幽魂爾
如有知尚克歆享
諭祭都督僉事管直隸三屯營副將事梅之信文
鞠躬盡瘁臣子之芳蹤䘏死報勤國家之盛典爾梅
之信識時慕化率衆歸來忽焉云亡良可憫惻特頒
祭葬以慰幽魂嗚呼聿垂不朽之榮庶享匪躬之報
爾靈不昧尚其欽承
諭祭大理寺卿李昌祚文
鞠躬盡瘁臣子之芳蹤䘏死報勤國家之盛典爾李
昌祚性行純良才能稱職方冀遐齡奄然長逝朕用
悼焉特頒祭葬以慰幽魂嗚呼聿垂不朽之榮庶享
匪躬之報爾如有知尚克歆享
諭祭貴州黔西總兵官左都督加贈太子太保李如碧
文
鞠躬盡瘁臣子之芳蹤䘏死報勤國家之盛典爾李
如碧性行純良才能稱職方冀遐齡忽焉長逝朕用
悼焉特頒祭葬以慰幽魂嗚呼寵錫重壚庶享匪躬
之報名垂信史聿昭不朽之榮爾如有知尚克歆享
勅封洞庭神祭文(康熙十八年)
朕惟景運長隆允藉百靈之助明祇效順聿修咸秩
之文是以詩誦懷柔禮惇禋祀緬稽祭義胥答鴻庥
況乎肆征不庭佐國威於有赫罙入其阻彰神怒之
式憑幽贊聿昭褒稱宜懋惟
神德符河海秀結東南納三峽之洪流滙九江之殊派
膏吳潤楚普美利以成能浴日含雲協太虚而敷化
粤自唐宋歴被崇封爰暨國家彌宣偉績頃者逆氛
未靖天討用加地當師旅之屯衆賴精英之祐閱時
八月波浪不驚俾我六軍舳艫共濟堅城立拔餘孽
宵奔眷言撻伐之奇勲實屬
神功之丕顯特申昭報式考彝章封為
洞庭湖之神載諸祀典
神其永膺嘉號配岳瀆而偕尊益著正符格馨香於勿
替專官告祭惟
神鑒知
祭告南岳文(康熙二十一年)
惟
神陽居大夏德著祝融鈞物養民以綏南服朕祇承
神佑疆宇蕩平特遣專官用申殷薦惟
神鑒焉
祭告舜陵文(康熙二十一年)
自古帝王受
天顯命繼道統而新治統聖賢代起先後一揆成功盛德
炳如日星朕誕膺
眷佑臨制萬方掃滅兇殘廓清區宇告功古后殷禮肇稱
敬遣專官代將牲帛爰修禋祀之誠用展景行之志
仰企
明靈尚其鑒享
祭告雞公山廟文(康熙二十二年)
朕惟
天鑒無私恒助順而討逆
神威有赫每佑國以除殘禮洽懷柔典隆秩祀既誕彰
夫靈異宜昭報以明禋惟
神棲靈秀嶺斂福寰區普濟羣生功如響而斯應默襄
景運績在隠而彌彰往者小醜鴟張六師霆擊惟孤
城之控扼當狂寇之咽喉方肆陸梁洊加矢石忽焉
瞀亂虚覩軍營既禠魄以亡魂遂倒戈而棄甲幽助
天誅載揚我武粤修虔祭用答鴻庥
神其丕顯正符鞏皇猷於勿替載歆毖祀翊景命而長
新特遣專官惟
神鑒格
祭告南岳文(康熙二十三年)
惟
神位司南極德奠離宫長養羣生昭融萬象朕欽承泰
運時邁省方肅若膺章專官秩祀
神其鑒焉
諭大學士吴正治(康熙二十三年)
朕聞一代之興必有一代之治法著為道揆布在方
策用以昭示臣民垂憲萬世至弘遠也我
太祖高皇帝大業開基規模肇造
太宗文皇帝膚功耆定軌物聿興暨我
世祖章皇帝統一寰區創垂兼裕諸凡命官定制靡不凖
今酌古綱舉目張郁郁彬彬無以尚矣逮朕御極以
來恪遵成憲率由弗渝間有損益亦皆因時制宜期
臻盡善俾中外羣工知所稟承無致隕越顧其條例
事宜多散見於卷牘在百司既艱於考衷而兆姓亦
無由通曉今命部院大小等衙門各委屬員詳加察
輯用成會典一書特命卿為總裁官其董率各員恪
勤乃事務使文質適中事理咸備行諸今而無弊𫝊
諸後而可徵悉心考訂克成一代之典俾子孫臣庶
遵守罔愆以副朕法
祖圖治之意卿其勉之欽哉
諭大學士吴正治(康熙二十五年)
朕纘承丕基孜孜圖治宵旰兢業二十五年於兹賴
天之靈
宗廟之福蠢爾小醜以次削平眷念吾民雖甫休息而閭
井未盡安樂風俗未臻醇古允為治忽所繫實在朕
躬日不遑寧勤求治道行一事惟恐或戾舊章發一
言惟恐未孚衆志朕心乾惕常用歉然乃臣僚援古
時政日歷及前朝寶訓體例請將歴年政令編輯成
書朕未之許在廷諸臣合詞奏懇至再因思古之帝
王建極陳常言期可法行期可則裒其政事著為一
編用以式訓臣民昭兹來許厥有故事方策具存兹
特允所請定名曰政治典訓命卿為總裁官其董率
在館諸臣恪勤乃事以實綴錄惟質毋飾惟核毋浮
豈徒云徵諸庶民質諸百世朕夙寢晨興思艱圖易
萬幾在御日慎一日藉用自考以比古者省歲之意
庶幾茂登上理久道化成卿其勉之欽哉
諭大學士吴正治(康熙二十五年)
朕惟古帝王宅中圖治總攬萬方因天人以紀星野
因地利以兆疆域因人官物曲以修政教故禹貢五
服職方九州紀於典書千載可覩朕纘紹丕基撫兹
方夏恢我土宇達於遐方惟是疆域錯紛幅員寥闊
萬里之遠念切堂階其間風氣羣分民情類别不有
綴錄何以周知顧由漢以來方輿地理作者頗多詳
略既殊今昔互異爰勅所司肇開館局網羅文獻質
訂圖經將薈萃成書以著一代之鉅典名曰大清一
統志特命卿為總裁官其董率纂修官恪勤乃事務
使採蒐閎博體例指詳扼塞山川風土人物指掌可
治畫地成圖萬幾之餘朕將親覽且俾奕世子孫披
牒而慎維屏之寄式版而念小人之依以永我國家
無疆之歷服有攸賴焉卿其勉之欽哉
祭告南岳文(康熙二十七年)
惟
神聳靈天柱配德祝融萬品潔齊奠綏炎服朕纘承
祖宗丕基虔恭明祀以
皇祖妣孝莊仁宣誠憲恭懿翊天啟聖文皇后神主升祔
太廟禮成特遣專官用申秩祭惟
神鑒焉
諭祭太子太傅禮部尚書武英殿大學士諡文僖吴正
治文(康熙三十一年)
朕惟國家酬庸奬勛之典必薦厚於恪恭端諒之臣
存既屢錫崇階殁亦茂加寵錫凡以昭彝典而彰異
數恩至渥也爾吴正治賦資醇樸制行和平早蜚詞
翰之聲復任旬宣之寄既敭歴於中外旋晉秩於貳
卿佐秋曹而著明允之稱秉邦憲而表清嚴之範允
符輿望俾掌容臺典三禮以無愆矢一忱而靡忒遂
膺特簡入贊樞機倚眷既殷成勞益懋恪勤供職常
存篤棐之忱精白禔躬時殫靖共之誼方資亮績遂
爾引年尚期養素於邱園豈意溘先於朝露聿循前
典申命有司優䘏用頒專官致祭嗚呼几筵肆設弘
敷五鼎之恩綸綍光昭永沛千秋之澤靈其不昧尚
克欽承
御製太子太傅禮部尚書武英殿大學士諡文僖吴正
治碑文(康熙三十三年)
朕惟國家慎簡元臣授以股肱之任進則攄藎忠於
朝宁退亦樹雅望於邱園迨至溘然徂謝追䘏之禮
必備榮哀盖盛典也爾吴正治秉心精白植品端醇
早列詞垣出司觀察旋膺内擢克矢靖共洎掌邦憲
以肅霜臺務飭乃躬而持風紀筦工虞於水部省試
惟虔領典禮於春官寅清允協洊躋顯秩惟砥樸誠
乃簡台衡預參密勿永懷祇慎表奉職之精忱益殫
勤勞奮亮工之茂績粤自謝綸扉而致政方期居里
社以優游奄逝忽聞朕心憫焉爰考彝章用加優䘏
錫以祭葬諡曰文僖嗚呼龍光所被聿昭懷舊之恩
綸綍攸頒俾食匪躬之報勒諸貞石貽爾後人
祭告南岳文(康熙三十五年)
惟
神位司南宫禋降炎服昭融萬類涵養羣靈朕勤恤民
依永期殷阜邇年以來郡縣水旱間告年穀歉登蚤
夜孜孜深切軫念用是專官秩祀為民祈福冀雨暘
之時若庶稼穡之屢豐惟
神鑒焉
祭告南岳文(康熙三十六年)
惟
神位司離宫陽居大夏綏佑南服永奠炎方朕以勦除
狡寇三履遐荒期掃邊塵乂安中外今日祗承
神佑塞北永清用申成功專官秩祀惟
神鑒焉
特諭蠲免湖南地丁雜税(康熙三十八年)
上諭戶部朕君臨天下撫馭兆人無日不以休養生息
為念嘉與元元共圖豐樂蠲租賜復時切於懷故從
前於直隸各省權其緩急先後頻渙恩施今海宇昇
平四方無事欲普天率土咸登阜饒惟湖南地方素
稱魚米之鄉比來雖年榖順成而民間猶未盡充裕
是用格外加恩以綏黎庶所有康熙三十九年湖南
通省地丁雜税等項錢糧著一概蠲免爾部移文該
督撫令徧飭所屬實心奉行家喻戶曉務俾深山窮
谷均霑朝廷德惠以副朕愛民如子至意倘或借端
徵派澤不下究事覺定行從重治罪爾部即遵諭行
特諭
諭巡撫趙申喬(康熙四十二年)
湖南地方介在邊遠之境聞向來官吏積習相仍無
藝私征種種不一計每歲科派有較正供額賦增至
數倍者有司征收錢糧加取火耗又視别省為獨重
百姓窮蹙不支致多流離轉徙非將宿弊逐一剔除
無以砥礪官方大甦民困除從前巳往諸事姑免察
究外爾到地方嚴飭大小屬員痛改前非洗心奉職
力減加耗盡革私征務使流移者復返鄉閭守業者
獲安隴畝庶副朕軫念遠省民生至意如仍有藐法
不遵重為民害者即據實糾參從重治罪決不輕宥
特諭
祭告舜陵文(康熙四十二年)
自古帝王繼天立極出震承乾莫不道洽寰區仁週
遐邇朕欽承丕緒撫馭兆民思致時雍常殷惕厲歴
兹四十餘載今歲時届五旬宵旰兢兢無敢暇逸漸
致民生康阜世運昇平頃因淮黃告成親往巡歴再
授方略善後是期覩民志之歡欣滋朕心之軫恤遄
回鑾馭大沛恩膏用遣專官敬修祀典默贊郅隆之
冶益弘仁夀之休尚鑒精忱俯垂昭格
祭告南岳文(康熙四十二年)
惟
神德表南疆靈標離位三峰聳峙庶物咸亨朕祇承庥
命統馭寰區夙夜勤勞殫思上理歴兹四十餘載今
者適届五旬海宇昇平民生樂業見輿情之愛戴沛
下土之恩膏特遣專官虔申秩祀尚憑靈貺益錫繁
禧佑我國家共登仁夀
神其鑒焉
特諭全免湖北湖南地丁銀米(康熙四十四年)
上諭戶部朕宵旰勤民厪思愛養惟務減徵寬賦以期
實惠黎元間有州縣水旱不登即詔所司亟議蠲賑
其直隸各省每歲應輸額賦有以次逓蠲者有頻蠲
數年者有將帶徵積欠暫令停徵者凡以蠲除額賦
專為小民樂業遂生一歲以内足不踐長吏之庭耳
不聞追呼之擾庶幾休養日久馴致家給戶足而民
咸得所也曩年楚省錢糧雖累行豁免今巳經歴數
載未經特蠲應將該省額賦全免一年以示朕加恩
優渥之至意湖北湖南康熙四十五年除漕糧漕項
外其餘地丁銀米一概免徵舊欠未完者竝停輸納
爾部移文該督撫令各飭屬員張示徧諭窮鄉僻壤
咸得周知倘不肖官吏於額徵之外巧立名色别有
科派私圖肥巳者察出定治重罪爾部即遵諭行特
諭
諭豁免康熙四十三年以前未完銀米(康熙四十五年)
上諭戶部朕子育黎元日求所以休養利濟之道惟念
賜租減賦實有禆益於民生直隸各省錢糧次第全
蠲一年者業經數舉獨是歴歲逋負累積加增舊税
新徵勢難兼辦縦使少寬民力分年帶輸而督令續
完仍多拮据朕眷懷及此深切軫恤是用蠲逋巳責
大沛恩膏俾閭閻獲免追呼官吏亦不罹參罰直隸
山東積欠錢糧今年俱係蠲免其山西陜西甘肅江
蘇安徽浙江江西湖北湖南福建廣東各省自康熙
四十三年以前未完地丁銀二百一十二萬二千七
百兩有奇糧十萬五千七百石有奇按數通行豁免
或舊欠巳完在官而現年錢糧未完足者亦准扣抵
諭旨到日各該撫立行所屬張示徧諭如有不肖有
司以完作欠蒙溷銷算及開除不清者該督撫即時
題參嚴加治罪爾部即遵諭行特諭
重修南岳碑文(康熙四十七年)
衡岳為天南巨鎮上應北斗玉衡亦名夀岳主靈長
於禄位綿福祚於子孫載在星經由來尚巳往歲專
官致祭肅薦馨香復以廟貎傾頹勅命修葺蠲吉蕆
事鳩工庀材不斂閭左之錢不費公旬之役羣臣歡
忭庶民子來經始於四十四年七月訖工於四十六
年九月不三歲而落成榱桷一新丹碧重煥於時億
萬臣民以兹岳為主夀之山咸欲伸其愛戴之悃為
朕祝釐而督撫諸臣亦合詞籲請謂宜親頒文翰宣
導輿情朕以萬邦為懷踐祚以來殫思治理區畫周
詳敬
天勤民不遑暇逸而於岳瀆諸祀典禮必虔凡以洽神人
和上下也維兹南岳靈爽斯憑亦期與吾民共樂雍
熙同登仁夀大四海從風之治固萬年有道之基是
則朕斂時錫福之至願云爾爰書重修歲月以示崇
德報功之意俾勒之貞珉昭諸億禩焉
諭蠲免地丁(康熙五十年)
上諭戶部朕誕膺大統撫育寰區夙夜孜孜不自暇逸
凡以為民也勤圖利濟休養安全即無水旱之虞時
布寬仁之政蠲租除賦務使遐方率土無不均沾或
值雨暘偶愆出帑發粟多方賑䘏其有益於吾民者
靡弗備舉而亟行之朕勤懇周詳之至意前四十九
年所頒諭旨申晰甚明原欲將五十年天下錢糧通
行蠲免以諸臣集議恐需用兵餉撥解之際兵民驛
遞益致煩苦故自五十年為始三年之内全免一週
除將直隸奉天等九直省康熙五十年地丁錢糧一
概蠲免及歴年舊欠錢糧一併免徵外山西河南陜
西甘肅湖北湖南各撫屬除漕項外五十一年應徵
地畝銀共八百四十萬四千兩有奇人丁銀共一百
二十萬八千一百兩有奇著察明全免竝歴年舊欠
共五十四萬一千三百兩有奇亦俱著免徵其五十
二年應蠲省分至期候
旨行民間舊欠既經豁免嗣後每年額徵錢糧務如數
全完倘完不及額或有虧空託稱民欠即令督撫以
下官員償補仍從重治罪該督撫須實心力行期副
朕惓惓愛民之意如有指稱事故侵欺科派事發之
日必嚴行究治諭旨到日徧示城郭鄉村深山窮谷
咸使知悉爾部即遵諭行特諭
祭告南岳文(康熙五十二年)
惟
神表正離宫綱維南紀靈鍾岣嶁秀挺祝融朕纘受鴻
圖撫臨區宇殫思上理夙夜勤求惟日孜孜不遑暇
逸兹御極五十二年適當六旬初届所幸四方寧謐
百姓乂和稼穡歲登風雨時若維庶徵之恊應爰羣
祀之虔修特遣專官式循舊典冀益贊雍熙之運尚
永貽仁夀之休俯鑒精忱用垂歆格
祭告炎帝陵文(康熙五十二年)
自古帝王繼
天出治建極綏猷莫不澤被生民仁周寰宇朕躬膺寶歷
仰紹前徽夙夜孜孜不遑暇逸兹御極五十餘年適
當六旬初届所幸四方寧謐百姓乂和稼穡歲登風
雨時若惟庶徵之恊應爰羣祀之咸修特遣專官式
循舊典冀益贊雍熙之治尚永貽仁夀之休俯鑒精
誠用垂歆格
祭告南岳文(康熙五十八年)
惟
神正位離宫儲靈南紀功高長養德茂恢弘朕纘承
祖宗丕基虔恭明祀兹以
皇妣孝惠仁憲端懿純德順天翼聖章皇后神主升祔
太廟禮成特遣專官用申秩祭惟
神鑒焉
祭告炎帝陵文(康熙五十八年)
自古帝王受
天景命建極綏猷垂萬世之經常謹一朝之典禮朕欽承
帝祉臨御九圍夙夜惟寅敬將祀典兹以
皇妣孝惠仁憲端懿純德順天翼聖章皇后神主升祔
太廟禮成特遣專官代將牲帛用展苾芬之敬聿昭禋祀
之虔仰冀明靈尚其歆格
皇上
登極恩詔(康熙六十一年)
奉
天承運
皇帝詔曰惟我國家受
天綏佑
聖祖
神宗
世祖皇帝統一疆隅我
皇考大行皇帝臨御六十一年德茂功高文經武緯海宇
寧謐歷數悠長不謂謝棄臣民遽升
龍馭親授神器屬於藐躬朕
皇考大行皇帝
德妃之子昔皇二子弱齡建立深為
聖慈鍾愛寢處時依恩勤倍篤不幸中年神志昏憒病類
瘋狂
皇考念宗社重任付託惟艱不得巳再行廢斥待至十有
餘年沈疾如故痊可無期是以
皇考升遐之日詔朕纘承大統朕之昆弟子姪甚多惟思
一體相關敦睦罔替共享昇平之福永圖磐石之安
孔子曰三年無改於父之道我
皇考臨御以來良法美政萬世昭垂朕當永遵成憲不敢
少有更張何止三年無改至於
皇考知人善任至明至當内外諸大臣朕方極資翼贊以
期始終保全務期竭盡公忠恪守廉節俾朕得以加
恩故舊克成孝思倘或不守官箴自干國紀既負
皇考簡拔委任之恩又負朕篤愛大臣之誼部院屬吏直
省有司亦宜實心任事潔巳奉公不得推委上官自
曠厥職天下百姓受
皇考恩澤日久蠲賑頻施勸懲備至間有愚氓干犯律令
皇考每遇讞決必加詳審爰書累牘披閱靡遺少有可生
之路立施法外之仁凡我百姓各宜孝親敬長畏罪
懷刑以副朕仰法
皇考如天好生之意兹因諸王貝勒大臣文武官員人等
僉謂天位不可久虚
宗社允宜早主再三陳請朕勉循輿情暫抑悲痛於是月
二十日祇告
天地
宗廟
社稷即皇帝位以明年為雍正元年仰惟
先志之宜承深望
皇圖之永固遹昭新化期衍舊恩於戲追慕
前徽繼述無忘於夙夜廣推
聖澤恩膏願被於寰區凡爾親賢文武共矢藎誠各輸心
膂用昭無疆之業永垂有道之庥佈告天下咸使聞
知
祭告南岳文(雍正元年)
惟
神表正離宫綱維南極靈鍾岣嶁秀挺祝融朕纘承丕
基新承景命竊念
皇考膺圖以來百靈效順四海從風坐享昇平六十餘載
兹當嗣位之始宜隆祀享之儀特遣專官虔申昭告
惟冀時和歲稔物阜民安淳風徧洽乎寰區厚德長
敷於率土尚其
歆格鑒此精誠
祭告帝舜陵文(雍正元年)
自古帝王繼
天出治建極綏猷莫不澤被生民仁周海宇惟我
皇考峻德鴻勲嫓美前古顯謨承烈垂裕後昆朕以藐躬
纘膺大寶當兹嗣位之始宜修享祀之儀特遣專官
虔申昭告惟冀時和歲稔物阜民安淳風徧洽乎寰
區厚德長敷於率土尚其
歆格鑒此精誠
諭湖北湖南分闈考試士子取中定額(雍正元年)
上諭禮部湖南士子赴湖北鄉試必經由洞庭湖湖水
浩汗無涯波濤不測六七月間風浪尤險間有覆溺
之患朕心深為惻然或致士子畏避險遠裹足不前
又非朕廣育人材之意今欲於湖南地方建立試院
每科叧簡考官俾士子就近入場永無阻隔之虞共
遂觀光之願明年二月為鄉試之期爾部可即行文
湖南巡撫若能於二月之前預備場屋則於明春即
分湖北湖南兩闈考試倘為期巳迫預備不及則於
下科舉行至於湖廣通省取中原有定額今既分兩
闈其取中之數應如何分别湖南湖北巡撫公議着
湖廣總督從公酌定具奏特諭
諭祭總督河道陳鵬年諡恪勤文(雍正元年)
夙夜不遑臣子勵匪躬之節初終罔替朝廷弘恤下
之仁特賁絲綸式光俎豆爾陳鵬年才猷敏練操履
潔清膺縣綬而著循聲剖郡符而宣愷惠繼因詿誤
入事校讐仰惟
聖祖仁皇帝重念河防俾爾署理朕誕膺寶位授以實銜
方宣力而效忱洵鞠躬而盡瘁遽聞溘逝良切軫懷
畀嘉諡以易名沛殊恩而賜賻賁顯親之榮綍予廕
子之華資於戲盡臣節於生前無慚職業奬賢能於
身後用勸臣僚靈其有知尚能歆格
御製總督河道陳鵬年諡恪勤碑文(雍正元年)
朕惟河渠重任允資利導之才綸綍殊榮用表靖共
之節苟生膺峻秩能敬事以忘身斯没表豐碑爰酬
庸而勸績所以風臣僚示奕禩也爾陳鵬年秉姿果
毅矢志潔清早自科甲洊膺州郡儉約每同乎寒素
撫字允協夫循良繼緣詿誤解官遂以纂修供職
皇考念周河務簡署篆以宣勞迨朕纘御丕基授實銜而
委重殫心區畫精詳克副乎疇咨盡力經營風雨不
辭其勞瘁何乃設施未竟奄逝遽聞倍深軫悼之情
因厚飭終之禮頒以異數錫之嘉名於戲龍章丕煥
俾知廉吏當為馬鬛常新益念勞臣無替勒諸碣石
永賁松楸
祭告炎帝陵文(雍正二年)
自古帝王繼
天立極表正萬邦愷澤徧於寰區仁風及於奕禩朕丕承
大統遙契曩徽兹於雍正元年十一月十五日恭奉
聖祖合天弘運文武睿哲恭儉寬裕孝敬誠信功德大成
仁皇帝主
圜丘禮成特遣專官虔申昭告惟冀永贊修和之治益昭
安阜之庥鑒此精誠尚其
歆格
諭督撫提鎮嚴飭各處土司不許科派土民(雍正二年)
上諭四川陜西湖廣廣東廣西雲南貴州督撫提鎮等
朕聞各處土司鮮知法紀所屬土民每年科派較之
有司征收正供不啻倍蓰甚至取其馬牛奪其子女
生殺任情土民受其魚肉敢怒而不敢言莫非朕之
赤子天下共享樂利而土民獨使向隅朕心深為不
忍然土司之敢於恣肆者大率皆漢奸為之撥制或
緣事犯法避罪藏身或積惡生奸依勢横行此輩粗
知文義為之主文辦事教之為非無所不至誠可痛
恨嗣後督撫提鎮宜嚴飭所屬土司愛恤土民毋得
視為魚肉毋得濫行科派如申飭之後不改前非一
有事犯土司參革從重究擬漢奸立置重典勿姑容
寬縱以副朕子惠元元遐邇一體之至意特諭
諭湖廣督撫動支庫銀採買榖石收貯(雍正四年)
上諭戶部湖廣為産米之鄉穀石最宜多貯將來運往
别省皆為近便今查湖廣通省存倉之穀只數十萬
石為數無多今歲湖廣收成豐稔着即行文該省督
撫令其動支庫銀十餘萬兩遴委賢員採買穀石於
省倉及府州縣應貯之處加謹收貯此時只宜陸續
採買不可因官價一時採買致令穀價騰貴設若民
間穀價稍昂即便停止俟明年再行採買江南浙江
今歲俱獲豐收着該撫就近商酌若亦可動項採買
穀石有益着即一面定數奏聞一面採買可也特諭
諭祭貴州巡撫張謙文(雍正四年)
鞠躬盡瘁臣子之芳蹤䘏死報勤國家之盛典爾張
謙性行純良才能稱職服官年久著有勤勞方冀遐
齡忽焉奄逝朕用悼焉特頒祭葬以慰幽魂嗚呼聿
昭不朽之榮庶享匪躬之報爾如有知尚克歆享
諭荆江兩岸隄防發帑修築(雍正五年奉)
旨據傅敏奏稱荆州地方沿江隄岸例係民隄民修今
請動用耗羨銀兩修築令監修官防護等語朕思耗
羨銀兩亦係小民脂膏凡地方應修工程於民生實
有裨益者即當動用帑金辦理不必取給於耗羨但
此處既係民隄若修理之後即算欽隄則凡遇隨時
補葺之處小民不敢干涉轉致疎忽且恐頑劣之民
恃有朝廷歲修之例不肯用心防護以致潰決害及
田廬而民受其累此等處皆當預為籌及荆州沿江
隄岸著動用帑金遴委賢員監督修理修成之後仍
算民隄令百姓加意防護隨時補葺俾得永受其益
其如何令地方官員稽察照看俾永遠保固之處著
該督撫會議具奏該部知道欽此
諭蠲免湖北沿江被水縣衛錢糧(雍正五年)
上諭上年湖北地方有數州縣被水收成歉薄巳降諭
旨令該有司動用倉穀減價平糶以惠窮民今聞本
年四五月間有數處雨水稍多江流泛漲沿江之地
未免近水被淹如武昌府屬之咸寧蒲圻嘉魚三縣
武昌武左二衛漢陽府屬之漢陽漢川二縣荆州府
屬之江陵縣荆州衛黃州府屬之黃陂黃梅二縣俱
係濱江之地田畝有被水之處米價漸昂朕心深為
軫念著該地方官加意撫恤朕又思此縣衛數處既
稍覺被水若仍令其輸納錢糧民間未免竭力著將
今歲錢糧全行蠲免倘有已經完納者准作雍正六
年應完之項此朕格外施恩該地方大小官吏務須
實力奉行使小民均沾惠澤倘有絲毫侵隠假借之
處一經查出定行從重治罪再各省藩庫俱有酌留
銀兩備用因湖北竝無存剩銀兩是以未曾酌留今
既有蠲免之州縣恐俸餉公用等項一時或有不敷
查湖南藩庫有存貯銀三十萬兩著將銀十萬兩就
撥解湖北布政司再將兩淮鹽課銀撥動二十萬兩
以十萬兩解送湖南補項以十萬兩解送湖北備用
湖北既有銀二十萬兩則公項需用可以動支俟徵
收還庫之時即充藩庫酌畱之數又聞湖南近江州
縣亦有數處被水著總督巡撫確實查明亦照湖北
咸寧蒲圻等縣衛之例將今歲錢糧蠲免戶部即遵
諭行
諭沔陽潛江監利及屯坐衛所低窪之地照咸寧等處
例將錢糧全免(雍正五年)
上諭前因湖廣近江濱湖之州縣如咸寧蒲圻數處平
時易於被水者今歲又略被水特頒諭旨將今歲錢
糧全行蠲免外沔陽潛江監利一州二縣及屯坐此
州縣之衛所亦皆屬低窪之地與咸寧等處大略相
同著照咸寧等處之例將今歲錢糧全免其有已經
完納者准抵筭明年錢糧之數朕因軫念楚省窮民
巳發帑銀二萬兩令該督撫加意賑恤此銀倘有不
敷查湖北現有買穀備用之銀六萬兩著即將此項
銀兩動支於應用之州縣分給賑恤務令均霑實惠
特諭
諭湖南被水州縣發帑賑濟(雍正五年)
上諭前聞湖南濱湖之州縣有數處被水巳降諭旨令
湖廣總督會同湖南巡撫查明加恩賑恤今據布蘭
泰奏報今年五月以後雨水稍多兼之川襄水發彙
赴洞庭其近湖低窪之處有湘隂益陽巴陵臨湘華
容澧州安鄉岳州武陵龍陽沅江等十一州縣衛申
報被水巳經委員查勘動支公用銀兩賑恤其餘長
靖等九府州屬各報早稻已於六月初約計收成有
八分九分十分不等俱係豐收其中晚二稻盡皆秀
發八月俱可收穫目今米麥價值俱巳平減等語朕
前令該督撫行查湖南被水之地今據布蘭泰奏報
十一州縣衛甚屬明晰此數州縣連年被水甚為可
憫著照湖北被水之地一體加恩雖據布蘭泰奏稱
巳經動用銀兩委員賑恤朕恐所發之銀或未敷用
著再動用司庫帑銀二萬兩作速確查散給務使窮
民均霑實惠若王國棟巳經到任即交與王國棟料
理至湖北湖南近江濱湖之地雖地勢低窪易至泛
濫然居民常被水患朕心深為憫惻或有隄岸未修
或有疏濬不力務須設法經理以安民居俟邁柱到
任後會同湖北湖南巡撫悉心商酌將如何興修防
護之處詳悉速議具奏又聞近日湖南米價稍貴之
時即有奸民撐駕小舟指稱被水災民求乞米糧而
搶劫客舟財物者凡屬良民斷無有因一時被水米
貴而肯甘心為盜者此皆平素兇惡匪類胷懷詭詐
乘地方小有旱潦遂以迫於饑寒為名煽惑衆心妄
行不法甚屬可惡即如向來京城地方偶值隂兩車
輛難行而米價亦覺驟長此尋常各處必有之事豈
容小民藉口以為非乎據布蘭泰奏稱湖南生事為
首之奸民巳被擒獲著該督撫嚴加審訊或叧有指
使之人或再有兇惡之黨務期究問明白不可言迫
於饑寒不得巳之所為少加寬縦也著分别首從定
擬具奏
諭社倉之設務俾民間踴躍樂輸量力儲蓄不可䋲以
官法(雍正五年)
上諭社倉之設所以預積貯而備緩急原屬有益民生
之事朕御極以來令各省舉行曾屢頒訓諭務俾民
間踴躍樂輸量力儲蓄不可繩以官法誠以此事若
非地方官勸率照看則勢有所難行若以官法相繩
則又恐勉強催迫轉滋煩擾是以再三訓飭惟期設
法開導使衆樂從不致一毫擾累乃為盡善也數年
之内各省督撫中奉行最力者則湖廣總督楊宗仁
今據傅敏陸續盤查具奏前來始知湖廣所屬州縣
社倉一案原報甚多而現貯無幾此中情弊想因不
肖有司侵蝕入巳或那移以掩其虧空又或因楊宗
仁始初料理此事之時意在銳於舉行而所屬各官
迎合其意遂虚報穀石之數以少為多均未可定總
之舉行社倉之法其中實有甚難者我
聖祖仁皇帝深知其難行之處是以李光地奏請而未允
張伯行暫行而即罷此實事勢使然也盖以民間積
貯言之在富饒之家自有蓄積雖遇歉收而無須乎
社倉之穀則當輸納之時往往退縮不前而貧乏之
家其仰給社倉固為殷切而每歲所收僅供生計又
無餘粟可納社倉以備緩急此責諸民者之難也至
於州縣官員實視為一體者豈可多得今以常平之
穀為國家之公儲關係巳身之考成尚且侵欺那用
虧空纍纍至於民間之社倉安能望其盡心經理使
之實貯而濟用乎朕之舉行社倉實因民生起見又
諸臣條奏者多言之鑿鑿是以令各省酌量試行以
觀其成效何如竝非責令一概施行也今湖廣社倉
虧缺之數即交與傅敏悉心清查分别核實倘穀巳
如數交倉而州縣侵蝕那移忍以百姓預備之需充
一巳之私用者着即於原侵那之州縣名下嚴追賠
補斷不容短少顆粒如或民間原未交倉或交倉之
數與原報之數多寡不符者若必欲令民間照數完
納恐小民力有未敷未免竭蹷非朕曲體民隠之意
傅敏辦理此事必須至公至當方與吏治民生兩有
裨益也自古有治人無治法必有忠信樂善之良民
方可以主社倉之出入必有清廉愛民之良吏方可
以任社倉之稽查各省官民果能實力奉行而善全
無弊朕實嘉之至於繩以官法而好尚虚名則有司
奉行之不善負朕本意矣
諭嗣後土司效力者酌量功績大小分别加恩(雍正五年四月)
(接准部咨議叙茅岡土司覃純一拿解奸匪龍文兆一案雍正五年閏三月二十八日題本月三十日奉)
旨這本内援引李&KR3658;之例議賞覃純一朝衣等語土司
養民薄賦係職掌應為之事今覃純一拿解奸匪非
循分稱職者可比當加議叙以示奬勵嗣後土司效
力者應酌量功績之大小分别等次加以恩典着該
部定議具奏
諭桑植保靖俱准改土為流設官綏輯彈壓(雍正五年九月接准)
(部咨雍正五年八月十四日奉)
旨此議是桑植土司向國棟保靖土司彭御彬暴虐不
仁動輒殺戮且骨肉相殘土民如在水火朕聞之深
加憫惻既有被害男婦紛紛來歸情願編入版籍以
免殘虐若拒而不納則結怨之土民必致無遺類矣
朕撫有四海内地苖疆皆朕版圖漢土民人皆朕赤
子若一夫不獲當厪朕懷况數千土民安忍置之度
外今俯順輿情俱准改土為流設官綏輯彈壓其應
當審理之舊案著該督一併審結但帶兵入内官弁
等須仰體朕心不得殺戮無辜竝曉諭平日奉法之
土司仍各安居樂業不必疑懼其土民向被桑植保
靖二土司殘虐者著加意撫恤去其苛政務使出水
火而登袵席以副朕除暴安民之意如助惡黨羽即
予翦除倘歸誠嚮化皆從寬釋其向國棟彭御彬應
安插何省不令失所之處着該督撫酌量定議以廣
朕法外之仁仍將此曉諭附近土司咸使悉知朕意
楊凱着授為桑植司副將餘依議
諭土司望風歸向願為内屬當加意撫綏安輯共登袵
席嚴禁兵丁胥吏生事滋擾(雍正五年)
上諭向來雲貴川廣以及楚省各土司僻在邊隅肆為
不法擾害地方剽掠行旅且彼此互相仇殺争奪不
休而於所管轄苗蠻任意殘虐草菅民命罪惡多端
不可悉數是以朕命各省督撫等悉心籌畫可否令
其改土歸流共遵王化此朕念邊地窮民皆吾赤子
欲令永除困苦咸樂安全竝非以煙瘴荒陋之區尚
有土地人民之可利因之開拓疆宇益增版圖而為
此舉也今幸承平日久國家聲教遠敷而任事大臣
又能宣布朕意勦撫兼施所在土司俱巳望風歸向
竝未重煩兵力而願為内屬者數省皆然自此土司
所屬之夷民即我内地之邊氓土司所轄之頭目即
我内地之黎獻民胞物與一視同仁所當加意撫綏
安輯使人人得所共登袵席而後可副朕懷也但地
方遼闊文武官弁需員甚多其間未必盡屬賢良之
輩且恐官弁等之意以為土民昔在水火今既内附
以脱從前之暴虐即略有需索亦屬無傷此等意見
則萬萬不可者著該督撫提鎮等嚴切曉諭不妨至
再至三且須時時留心訪察稍覺其人不宜苖疆之
任即時調換竝嚴禁兵丁胥吏之生事滋擾務俾政
事清明地方寧謐安居樂業共享昇平倘有不遵朕
旨絲毫苛索於土民地方者著該上司立即參劾從
重治罪即係平日保舉之人亦不可為之容隠果能
據實糾參朕必宥其失察之愆嘉其公忠之誼該督
撫提鎮等可共體朕心各盡懷保邊民之道特諭
諭地方有司平日當撫綏百姓毋使輕棄故鄉(雍正六年)
上諭上年聞湖廣廣東江西等省之民因本地歉收米
貴相率而遷移四川者不下數萬人巳令四川督撫
設法安插毋使失所但思上年江西收成頗好即湖
廣廣東亦非歉歲不過近水之地略被淹損何至居
民輕去其鄉者如此之衆也因時時留心體察今據
各處陸續奏聞大約因川省曠土本寬米多價賤而
無知之民平日既懷趨利之見又有傳說者謂川省
之米三錢可買一石肉價則一錢可買七觔此等之
言最易動愚賤之聽又有一種包攬棍徒極言川省
易於度日一去入籍便可富饒每戶得銀包送愚民
被其煽惑不獨貧者墮其術中即有業者亦鬻産以
圖富足其情弊大抵如此獨不思川省食物平賤之故
盖因地曠人稀食用者少是以如此若遠近之人雲
集一省則食之者衆求如從前之賤價豈可得乎況
彼此相隔或至千里或數千里小民離棄鄉井扶老
挈幼跋涉山川安有餘資以供路費中途困阨求救
無門不相率為匪勢將為溝中之瘠矣此時追悔亦
復何及豈非輕舉妄動者自貽之累乎草野識見庸
愚必須訓示為地方有司者當撫綏之於平日而勸
教之於臨時開其愚蒙恤其窮困念念如保赤子時
勤訓導使百姓知故土之可戀轉徙之非宜則愚民
之不醒悟者亦少矣且各省皆有可墾之田土即如
廣東高雷廉三府儘有荒地可以耕鑿而所以任其
廢棄者聞其故有二一則民俗好為争競也當其未
墾之時則置之不問及至既墾之後則羣起相争是
以將可種之壤抛為曠土甚為可惜一則墾田必須
工本而寒苦之民不能措辦以致委諸草莽為有司
者當如何經其疆界以息争端助其耔種以資工作
寬其陞科之年優其上農之賞則百姓斷無有不踴
躍鼔舞趨事赴功者矣凡地方荒棄田土皆地方官
不實心愛養體恤百姓之所致也朕宵旰勤勞無刻
不以小民生計為念數年以來所以為閭閻籌畫者
盡朕苦心兹頒諭旨竝非禁百姓之謀食於他方也
祇以愚民無知圖利心切惑於邪說見異而遷遂輕
舍故鄉甘受流離之苦朕心實為不忍不思在彼在
此皆吾赤子若本籍果逢歉歲難以資生該地方有
司自能仰體朕心即時奏聞朕必沛以恩膏使之得
所何必分散他方以希冀不可必得之利乎著各督
撫將此通行曉諭所屬官民等咸使聞之特諭
諭發福建熟練水汎兵丁赴湖廣各水師營教習竝考
拔千把分湖北湖南督提考定(雍正六年)
上諭各省水師兵丁惟福建者最為熟練朕前降旨令
藍廷珍㨂選五十人發往浙江照陜西兵丁赴浙之
例令其補充營伍教習浙江水師兵丁其起身盤費
及到浙安插之處令高其倬李衛照例賞給查湖北
湖南共有水師七營向來操演亦未精純須得閩人
為之教導著照浙江之例令藍廷珍㨂選熟練之兵
丁五十名發往湖廣交與總督提督分撥各營令其
教習其起身盤費及在楚安插之處亦著高其倬邁
柱等照浙江之例料理賞給再舊例湖廣鎮標協標
考拔千把先行咨送提督轉送總督再加考試方行
補用但湖南湖北路途遙遠又隔洞庭之險微弁往
返艱難資斧不易且致久曠汎守嗣後以湖北二十
四營千把專隸總督考定知會提督湖南二十四營
千把專隸提督考定知會總督俾微弁得省遠行之
費而汛守亦不致於或曠若新任總督提督到楚之
時南北各標武職等官仍聽總督提督通行調試分
别優劣特諭
諭發帑銀六萬兩修築湖廣各屬隄塍(雍正六年)
上諭據湖廣總督邁柱奏稱湖廣各屬隄塍歴係業戶
按糧派出夫土逐年歲修今各業戶感戴皇恩軫念
民生至計莫不踴躍歡呼自出夫土照上年水㾗加
高修築其支河淤塞之處業戶亦照歲修之例自行
挑濬等語朕念修築江隄疏濬河道該地方既有歲
修之定例今百姓踴躍從事加高修濬甚屬可嘉用
沛特恩助其力作查康熙五十五年湖北湖南地方
興修隄垸河道工程蒙
聖祖皇帝特恩賞助米糧人工之費共計銀六萬兩今朕
遵照此例將帑銀賞賜六萬兩令邁柱於湖北湖南
二省酌量工程多寡分派散給竝飭地方有司實心
料理使小民均沾實惠工程永遠堅固以副朕愛養
楚民之至意餘照該督所請行該部知道
諭湖南各府雜税項下報出贏餘銀兩添入各官養廉
之用(雍正六年)
上諭湖南官員養廉之資巳令該撫將通省耗羨計算
均勻分給又該省各府雜税銀兩項下有報出贏餘
銀七千二百二十兩著該撫將此項添入亦可少資
各官養廉之用
諭湖南照浙江福建之例設觀風整俗使勸諭化導(雍)
(正七年)
上諭從來天人感應之理捷於影響書經曰惠迪吉從
逆凶又曰作善降之百祥作不善降之百殃古昔聖
人言之詳矣凡地方水旱災祲由人事乖舛之所致
或朝廷事有所闕失或督撫有司不得其人又或一
郡一邑之中人心詐偽風俗澆漓又或有一二大奸
巨惡之徒滅棄倫常隂懷悖逆此數端者皆足以干
天和而召災異數年以來朕以此理曉諭訓導内外
臣工及萬方黎庶者不啻三令五申矣乃湖南地方
連歲之中屢遭荒歉朕以彼地之人事推之如奸民
謝錄正等逞兇肆惡潛蓄邪謀又如前年偶被水災
即有匪類多人乘機劫取米糧擾害良善近聞又有
搶奪當舖之事甚至有大逆之曾静張熙等滅絶天
良性同梟獍地方有此等逆天背理之人乖戾之氣
上通於
天以致旱澇不時民人困阨雖朝廷之政教頻施有司之
職業無忝安能代凶惡頑民祈禱
天恩而寬其譴責乎楚風愚悍自昔為然朕念率土之人
皆吾赤子同歸於善甚切殷懷著照浙江福建之例
設觀風整俗使一員勸諭化導之御史李徽著補授
都察院僉都御史為湖南觀風整俗使一切儀制俱
照浙閩之例行特諭
特恩蠲除常德府武陵縣宿郎堰額賦竝雍正四六兩
年舊欠及本年錢糧全行豁免(雍正七年)
上諭朕覽邁柱王國棟所奏甚為明晰武陵縣宿郎堰
隄岸濱臨洞庭地勢低窪既難修築則淹没之田地
何以責令輸納錢糧若將此項難征之糧派令通邑
均攤完辦亦屬不可著將每年額賦三百二十四兩
零悉行蠲除其雍正四六兩年舊欠及本年錢糧全
行豁免該督等亦轉飭有司實力奉行特諭
諭豁免永順府秋糧一年(雍正八年)
上諭任土作貢古今之通義聞新設永順一府所轄永
順龍山保靖桑植四縣向來三土司每年秋糧共銀
二百八十兩永順一百六十兩保靖九十六兩桑植
二十四兩皆由土司交納雖有秋糧之名實不從田
畝徵收永順則名火坑錢民間炊㸑每一坑徵銀二
錢二分保靖則名鋤頭錢每一鋤入山納銀三五錢
不等桑植則名煙戶錢與火坑相等所交秋糧即於
此内量行撥解至於成熟之田土官多擇其肥饒者
自行種收餘復為舍把頭人分佔民間止有零星碕
角之地每年雜派數次任意輕重此土司徵民之陋
規也改土歸流之後各有司因田畝未經清丈或按
土戶均攤或照土司田種舊册攤派以完秋糧二百
八十兩之數雖較土司陋規十不及一民皆歡欣樂
輸然無田之民或以火坑等項尚未盡除而有力之
家隠佔田畝不輸賦税殊非任土作貢之義惟是若
令有司勘丈又恐愚民無知轉生疑畏再四思維惟
有令本人自行開報一法著將永順一府秋糧二百
八十兩豁免一年俾土民咸知向日火坑等項從此
永遠蠲除其有産之家令有司詳明勸諭許將伊等
祖父遺留或用價置買或招佃開墾巳經成熟田若
干畝開明四至併將上中下地畝價值若干之處限
一年内自行開報地方官給與印照准其永遠為業
此次免其税契俟一年報齊之後有司照册確查按
田肥瘠分别升科以完此秋糧二百八十雨之額賦
如有隠漏者照例究治一切雜派私徵嚴行禁革如
此則無業之民得免竭蹷輸將而有力之家可以永
為世業庶得愛養均平之道是在該督撫等督率有
司善於經理開導使土衆民人明白曉喻共受國恩
倘奉行不善仍令土民不免疑懼則咎有攸歸特諭
諭湖北湖南九年分額糧各蠲免四十萬兩(雍正八年)
上諭朕臨御萬方宵旰勤求惟以愛養斯民為念數年
以來除租減賦疊沛恩膏不但旱澇歉收之處蠲賑
兼施即該省年穀順成不須寬賦而朕欲使民力寬
裕每加格外之恩盖國家經費既敷則藏富於民俾
各家給而戶足乃朕之至願也查各省錢糧朕特降
諭旨蠲免者巳多今次第舉行應及於江西湖北湖
南三省著將辛亥年江西湖北湖南三省額徵錢糧
各蠲免四十萬兩又念直隸乃畿輔首善之地應沛
殊恩山東今歲被水之州縣稍多朕心深為軫念除
二省澇溢地方巳加意賑恤竝將本年額賦照例蠲
免外著將辛亥年直隸山東通省錢糧各蠲免四十
萬兩以上五省共免正賦二百萬兩各該督撫應仰
體朕心嚴飭有司敬謹奉行務令閭閻均沾實惠倘
奉行稍有不善或被官吏侵漁或有衿棍包攬等弊
一經發覺必重治其罪竝將大小官員嚴加議處特
諭
諭發平餘銀二十萬兩建築舵桿洲石臺(雍正九年)
上諭朕聞洞庭一湖綿亘八百餘里自岳州出湖以君
山為標凖一望杳渺横無涯際而舵桿洲居西湖之
中去湖之四岸或百餘里或二百餘里舟行至此倘
遇風濤陡作無地停泊亦無從拯救多有傾覆之患
昔人曾經創議若於此處建築石臺則狂風巨浪之
中商船有灣泊之所實有禆益祇以水中立基工用
浩繁事不果行朕以勤求民瘼為心凡内外遠近地
方疏濬修建工程可以利濟羣生者無不樂為興舉
況商賈行旅之往來可以避風波之險而登袵席之
安尤事之所當舉者查營田水利捐納項内有平餘
銀二十萬兩著將此項銀兩解送楚省交與總督邁
柱令邁柱會同巡撫趙弘恩遴選賢能之員相度估
計悉心經理建築石臺以為舟船避風停泊之所務
期修造堅固以垂永久毋得草率塞責特諭
諭六里苖應輸雜糧免徵三年(雍正九年)
上諭六里苖戶舊有應輸雜糧乾州同知經徵壹百貳
拾壹石叁斗零鳳凰營通判經徵㭍拾叁石㭍斗零
此項糧石苗戶往往拖欠致經管官員有賠補之苦
今六里苗衆遵舉法度踴躍輸誠當安設營汛之初
應沛蠲租之澤着將應納之雜糧壹百玖拾餘石免
徵三年以示朕撫恤苗衆之恩着該督撫轉飭有司
遵奉施行特諭
右恭錄
詔諭為首卷而拜手稽首颺言曰我
世祖章皇帝光宅天下咸與維新
聖祖仁皇帝宵衣旰食六十一年海内蹈德詠仁聿臻上
理我
皇上繼述大孝丕顯丕承一日而勅萬幾一心而周萬
方
昭代典誥訓詞涵括三才綱領庶事疆域之所以有截
星緯之所以咸若官方之所以澄叙民生之所以
奠寧至於制田賦秩典禮揆文教奮武衛鉅細遠
邇兼綜條貫煥乎雲漢天章輝映日月昭示億載
永永無斁矣
湖廣通志卷首
