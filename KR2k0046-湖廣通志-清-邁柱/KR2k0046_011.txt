湖廣通志卷十一
山川志
長沙府
長沙縣
谷山在縣西七十里
大富山在縣北七里
鵝羊山在縣北二十里杜光庭福地記鵝羊山許遜
斬蛟處宋史食貨志長沙一郡烏山銅鑪之所六十
有四麻潭鵝羊山銅戶數百餘家
書堂山在縣北五十里唐歐陽詢讀書處
智度山在縣北五十里
雲母山本名銅官山在縣西北九十里水經注湘水
又北逕銅官山西臨湘水山土紫色内含雲母故亦
謂之雲母山也列仙傳長沙雲母服之長生
定王岡在縣東寰宇記定王廟連岡一丈俗謂之定
王岡
湘江在城外水經湘水出零陵始安縣陽海山又東
北過隂山縣西又北過澧陵縣西又北過臨湘縣西
注湘水又逕船官西湘州商舟之所次也又右逕臨
湘故城西縣治湘水濱臨川側故即名焉
瀏渭水在城北五里經瀏陽縣前名瀏水西名渭水
水經瀏水出臨湘縣東南瀏陽縣西北過其縣東北
與澇溪水合西入於湘
潙水在城北水經注潙水出益陽縣馬頭山東入臨
湘縣歴潙口戍東南注湘水
穿水在城内
靖港在縣西北五十里明一統志李靖討蕭銑駐兵
於此
銅官浦在城北六十里水經注湘水右岸銅官浦出
焉荆州記程普關公分界於此鑄銅棺為誓相侵者
以銅棺貯之方輿勝覽銅官浦在寧鄉縣界三十里
舊志楚鑄錢處唐杜甫銅官渚守風詩水耕先浸草
春火更燒山
鴛鴦洲在城西北
明月池在城内明一統志世傳在長沙星下故不涸
宋政和中取醴陵明月石置池上故名
流杯池在城北五里明一統志五代馬希範鑿為上
已祓禊宴集之地
龍門泉在縣北智度山下
善化縣
關山在縣東四十里
伏龍山在縣東五十里
昭山在縣東五十里下有潭曰昭潭水經注湘水又
北逕昭山西九域志長沙縣有昭山
嶽麓山在縣西五里隔湘江舊名麓山水經注湘水
又北逕麓山東其山東臨湘川西傍原隰息心之士
多所萃焉盛弘之荆州記長沙西岸有麓山其下有
精舍左右林嶺環回泉澗旁有礬石每至嚴冬其水
不停霜雪元和郡國志嶽麓山在長沙縣西隔湘江
水六里盖衡山之足徐靈期南嶽記南嶽周圍八百
里回鴈為首嶽麓為足方輿勝覽嶽麓山又名靈嶽
峯乃嶽山七十二峯之一自湘西古渡登岸夾徑喬
松泉澗盤繞諸峯疊秀下瞰湘江嶽麓寺在山上百
餘級乃至今名惠光寺下有李邕麓山寺碑
尖山一名圭峯在縣西二十里
雲蓋山在縣西二十里峯巒秀麗望之如蓋上有虎
溪蛇井
華林山在縣西六十里
錫山在縣南三里隋書地理志長沙縣有錫山
騫旗山在縣南三里
妙高峯在縣南高聳雲表江流環帶宋張栻建城南
書院於此
仙女嶺在縣西七十里
金牛岡在縣西湘中記漢武時有田父牽一赤牛告
漁人求渡漁人曰舟小豈能勝牛田父曰但相容不
重君船於是登舟及半牛糞於船田父曰以此相贈
既渡漁人怒其汚以橈撥棄水欲盡方覺是金訝其
異躡之見人牛俱入嶺遂掘之不可得
抱黃洞在嶽麓山
靳江即瓦官水在縣西二十里其水自湘鄉萬載塘
經寧鄉之麻山過楚靳尚墓前入湘江水經注湘水
又北左會瓦官水口湘浦也九域志長沙有靳江
漏水在縣西
昭潭在縣東水經注湘水又北逕昭山西山下有旋
泉深不可測故言昭潭無底也亦或謂之曰湘州潭
元和郡國志隋改湘州曰潭州取昭潭為名
橘州在縣西四里水經注湘水又北逕南津城西西
對橘洲或作吉字為南津洲尾水西有橘子洲戍故
郭尚存寰宇記橘洲在江中時有大水洲渚皆沒此
洲獨存故湘中諺云昭潭無底橘洲浮
國朝雍正七年
勅建江神廟於洲上
禁蛙池在嶽麓山下明一統志相傳宋張栻讀書於
此厭蛙聲聒耳禁之蛙遂無聲
湘潭縣
壺山在縣東三十里上有巨石如壺
五頂山在縣西七十里
石鰭山在縣西九十里
隠山在縣西一百一十里
銀山在縣西一百四十里
陶公山在縣西一百四十里明一統志晉陶侃卜築
於此
石馬山在縣南五十里
曉霞山在縣南七十里
歴山在縣南二百里
昌山在縣西南一百四十里夷堅志昌山周四十里
多篠簜花結實每石得米五斗宋慶元間米翔貴民
頼以飼上有雷祖廟禱之始獲有米
金紫山在縣西南一百四十里
石龍峯在縣西百里
琵琶峯在縣南百里南嶽七十二峯之一
玉几峯在縣南一百三十里
草衣巖在縣西百里明一統志五代周時蜀僧奉初
結草為衣居巖中
落星石在縣北
雲湖在縣南六十里受烏石四十八泉灌田千畆
㳙水在縣西南十五里發源南嶽北合數溪逕縣之
龍口東流入湘江
鑿石浦在縣西百里唐杜甫有宿鑿石浦詩
晩洲在縣南一百一十里唐杜甫詩晚洲適知名秀
色故異状
錦灣在縣西
洗硯池在縣南
空泠峽在縣西北六十里水經注縣北有空泠峽驚
浪雷奔迅同三峽又作空舲十道四番志湘水空泠
灘荆州記空舲峽甚高峻又作空靈唐杜甫詩空靈
霞石峻楓栝隠奔峭
稠青泉在縣北三十里
碧泉文獻通考湘潭有碧泉方輿勝覽碧泉在湘潭
縣西南七十里沉碧如染溉田五十餘畆
湘隂縣
白鶴山在縣東五十里
玉池山在縣東六十里
神鼎山在縣東六十里
壘石山在縣西一百二十里水經注湘水自汨口西
北逕壘石山西而北對青草湖亦或謂之青草山也
青山在縣南三十里
白霞山在縣南五十里
黃陵山在縣北四十五里大江之濆上有舜二妃廟
水經注黃水西流入於湘謂之黃陵口
汨羅山在縣北七十里汨羅江畔上有屈原墓
玉笥山一名石帆山在縣北七十里屈潭之左隋於
此置玉州水經注羅水西逕玉笥山羅含湘中記云
道士遺言此福地也一曰地脚山甄列湘中記屈潭
之左玉笥山屈平之放棲於此山而作九歌焉太平
廣記漢武好仙於玉笥山頂上置䧏真壇大設丹竈
道士晝夜祈禱天感其誠乃䧏白玉笥置壇上武帝
遣使取之至其壇側飄風大震卷玉笥而去因名玉
笥山焉
汨羅江在縣北七十里漢書地里志羅縣註盛弘之
荆州記云縣北帶汨水沿汨西北去縣三十里名為
屈潭屈原自沉處隋書地理志屈原以五月望日赴
汨羅土人追至洞庭不見因鼓櫂争歸習以相傳為
競渡之戱水經注汨水東出豫章艾縣桓山西逕羅
山北謂之羅水又西為屈潭即羅淵也屈原懷沙自
沉於此故淵潭以屈為名昔賈誼史遷皆嘗逕此弭
檝江波投弔於淵汨水又西逕汨羅戍南西流注於
湘世謂汨羅口異苑長沙羅縣有屈原自投之川山
水明净異於常處民為立祠在汨潭之西岸盤石馬
跡猶在相傳云原投川之日乘白驥而來
青草湖在縣北百里詳岳州府
三十六灣水在縣南湘水也北流至縣門涇江口析
𣲖東流為三十六折唐許渾詩夜深吹笛移船去三
十六灣秋月明
黃水在縣北四十里水經注湘水又北逕黃陵亭西
又合黃陵水口黃水又西流入於湘
文洲武洲在縣南三十里明一統志水中二洲左右
相對
湘鄉縣
東臺山在縣東十里
蟹山在縣西一百二十里
龍山在縣西一百八十里九域志湘鄉有龍山
珍漣山在縣西一百八十里
葛仙山在縣北一百八十里明一統志上有丹竈洗
藥池世傳葛仙翁煉丹處
石魚山在縣西南十里水經注漣水東入湘鄉縣歴
石魚山下多玄石山高八十餘丈廣十里石色黑而
理若雲母開發一重輙有魚形鱗鰭首尾宛若刻畫
長數寸魚形備足燒之作魚膏腥因以名之酉陽雜
爼湘鄉有石魚山石黑色理若生雄黃有魚形
嶽龜山在縣西南三十里
龍梅山在縣西南百里
韶山在縣西北四十里明一統志世傳韶氏三女於
此昇仙
望嶽峯在縣東九十里與南嶽祝融峯相望
文筆峯在縣南九十里
金紫峯在縣南百里
芭蕉嶺在縣南二十五里
龍巖在縣西三十里
鳴水洞在縣南
八仙石在縣南九十里有鉅石八相對而峙
漣水在縣儒學前水經注漣水出連道縣西澬水之
别水出邵陵縣界控引衆流合成一谿東入湘鄉縣
湑水在縣東出安化縣龍安山
洗筆池在縣北明一統志唐禇遂艮貶潭州行部至
邑洗筆池上後人為立祠宋邑令榜曰唐大都督褚公洗
筆池咸淳間邑令趙必槐於池上得斷碑刻禇公湘
潭偶題詩遠山崷崒翠凝煙爛漫桐花二月天遊遍
九衢燈火夜歸來月挂海棠前
銅坑龍井在縣東明一統志凡旱禱雨投以楮幣受
則沉否則浮洪武七年封為銅坑龍井之神
仙人井在縣東
薌水井在縣南水芬馥如蘭
醴陵縣
玉仙山一名王喬山在縣東十里周王子喬煉丹於
此上有三空洞登真觀宋太宗御書閣後漢書郡國
志醴陵縣注荆州記曰縣東西四十里有大山山有
三石室室中有石牀石臼父老相傳昔有道士學仙
此室即合金沙之臼唐書地理志醴陵縣有王喬山
小潙山在縣東三十里
東山在縣東
西山在縣西二里明一統志唐李靖駐兵於此石壁
上有靖遺像
鳳凰山在縣西五里
吉仙山在縣西二十里明一統志昔有吉仙修煉於
此
丁仙山在縣南七里明一統志上有石壇世傳丁令
威得道處
五鳳山在縣南六十里
章仙山在縣北七十里明一統志世傳臧真人得道
於此後訛臧為章
姜嶺在縣北二里
水簾洞在縣西南七里
淥水在縣儒學前水經漉水出醴陵縣東漉山西過
其縣南注淥漉相近後人藉便以淥為稱通典醴陵
有漉水又名淥水
金魚洲在縣南
狀元洲在縣南
角鯉池在縣東
醴泉在縣北五里
醍醐泉在縣西鳳凰山
梅花泉在縣南續搜神記長沙醴陵縣有小水一處
名梅花泉有二人乘船取樵見岸下土穴中水流出
有新斫木片逐水流上有深山人跡樵人異之相謂
曰可試入水中看何由爾一人便以笠自障入穴才
容人行數十步便開明朗然不異人世
攸縣
鶴嶺山在縣東四十里
司空山在縣東四十里南齊司空張岊得道於此唐
天寳七年勅建朱陽觀宋致和二年改陽昇觀唐蘇
師道司空山記略司空山者乃梁朝張司空輕舉之
地當南嶽之東隅連雲陽之福地振瀟湘之勝境作
郡邑之崇丘下有溫水源故名溫泉山亦名紫麟山
及司空隠此得道遂名司空山焉有古壇三級方廣
數文故老相傳云司空朝斗之壇也旁有杉松松皆
偃蓋每新秋皓月居人過客靜夜之間往往猶聞步
虛杵臼之聲東南隅有秀峯十二聳翠卓立又司空
宅在山之西壇井宛然在焉
鸞山在縣東九十里名山記宋彭天益入對徽宗問
攸州風景對曰鸞山配鳳嶺金水對銀坑邑人譚淵
創鸞山書院盧思道神仙篇寥廓南山右超越鳳州
西
明月山在縣北九十里
甘棠山在縣北百二十里
紫雲山在縣東北百二十里
朝天峯在縣北一里
鳳嶺在縣東一百二十里
顯聖巖在縣東南寳相寺後
攸水在縣東十五里水經注攸水出東南安城郡復
縣封侯山北帶攸谿蓋即谿以名縣也
蔡公潭在縣東三里
洗藥池在司空山唐蘇師道記池水冬溫夏冷異香
襲人掬飲可以愈病
溫水泉在縣東六十里
洗藥井在縣東南
益陽縣
浮丘山一名浮梁山在縣西百里隋書地理志益陽
有浮梁山唐書志永泰元年都督翟灌開新道自望
浮驛經浮丘至湘鄉
九岡山在縣西二百里
小廬山在縣南六十里上有香罏峯瀑布泉宋張栻
詩峯勢香鑪直溪聲夾水潺居然一蘭若喚作小廬
山
龜臺山在縣東南
白鹿山在縣西南宋楊億詩澬江水急魚行澁白鹿
峯高鴈度遲明一統志唐裴休讀書山上白鹿啣花
出聽因名
五溪山一名軍山在縣西北五十八里文獻通考益
陽有五溪山明一統志三國吳潘濬討五溪蠻營兵
於此
梓梁巖一作子良在縣西九十里
平岡在縣南後漢書郡國志益陽縣南十里有平岡
岡有金井數百淺者四五尺深者不測俗傳云有金
人以杖撞地輙便成井
澬江源出寳慶之路山流經縣境入洞庭水經注澬
水東北出益陽其間逕流山峽名之為茱萸江又東
逕益陽縣北又謂之澬水應劭曰縣在益水之陽今
無益水亦或澬水之殊目矣
喬江即高水在縣南八十里澬水經喬口入湘江水
經注湘水之左岸有高口水出益陽縣西北逕高戍
南高水又西北右屈為陵子潭東北流注湘
□洲在縣前
關侯灘在縣西南五里水經注縣有關羽瀨所謂關
侯灘也南對甘寧故壘昔關羽屯軍水北孫權令魯
肅甘寧拒之於是水寧謂肅曰羽聞吾欬唾之聲不
敢渡也渡則成擒矣羽夜聞寧處分曰興覇聲也遂
不渡荆州記石子山溪西有小溪關羽南征曾憩此
因名羽灘
瀏陽縣
寳蓋山在縣東七十里
大圍山在縣東一百五十里杜光庭三十六洞天記
大圍山好生上元洞天三百里在潭州
太湖山在縣西三峯鼎峙上有巨湖
猿啼山在縣南
霜華山在縣南八十里
道吾山在縣北十五里元歐陽玄詩道吾山頭白龍
臥疊障層江深紫羅
大光山在縣東北九十里
洞陽山在縣西北六十里明一統志唐孫思邈煉丹
於此山間有潭龍神居之
弄光巖在縣東五十里
雙楓浦一名青楓浦在縣南方輿勝覽瀏陽有雙楓
浦名勝志瀏水至縣南三十五里為青楓浦縣有八
景楓浦漁樵其一也唐杜甫詩輟棹青楓浦雙楓舊
巳摧
中洲在縣儒學前
義井在縣西
寧鄉縣
大潙山在縣西一百五十里唐裴休葬此文獻通考
寧鄉有大潙山
石鼓山在縣南
鶩山在縣西南一百里
七星嶺在縣西六十里
青龍巖在縣西大潙山
玉潭在縣南半里通鑑紀事五代漢乾祐元年馬希
萼以羣蠻攻迪田馬希廣遣牙内指揮使崔洪璉將
兵七千屯玉潭
安化縣
芙蓉山在縣東六十里宋張栻芙蓉山詩上頭壁立
起千尋下到羣峯次第深兀兀籃輿自吟咏白雲流
水此時心
移風山在縣東七十里明一統志梅花猺於此歸化
因名
浮泥山在縣北七十里
大峯山在縣北七十里
浮青山在縣西南三十里文獻通考安化有浮青山
宋畢田詩山色有無青欲浮
黃羅巖在縣南百里
靈龜洞在縣南四十里
觀音洞在縣北三十里
青羊潭在縣東芙蓉山下明一統志唐天寳六載有
樵者登山見青羊出臥潭側
明鏡泉在縣南
茶陵州
鄧阜山在州東六十里
雲陽山在州西十里湘中記雲陽之墟可以避世隠
居文獻通考茶陵縣有雲陽山楚紀遁甲記沙土之
祇雲陽氏之墟羅泌路史云沙為長沙雲陽為茶陵
之雲陽非秦之雲陽也茶陵之山其峯有雲陽其上
有雲陽氏冡
青臺山在州南六十里
泰和山在州北六十里
會仙峯在州東二十里
石人峯在州東八十里
靈巖在州東念仙山下
秦人三洞在州西雲陽山明一統志上有石門深不
可入時聞洞中有鐘磬聲世傳秦人遯迹於此
褒書石在州二十二都
洣水在州南水經注洣水出江州安城郡廣興縣太
平山西北流逕茶陵縣之南地理志謂之泥水者也
漢書志茶陵縣有泥水西入湘行七百里
衡州府
衡陽縣
石窟山在縣東三十里湘水記昔有人掘山作穴高
十丈長一里許溪水經其下
清泉山在縣東四十里山有清泉溉田數十頃
界浦山在縣東一百里耒陽界上接浦口故名
雨母山在縣西二十里亦云雲阜其上有石壇湘水
記舜南廵經此後立祠每祭有雲氣起按唐書地理
志衡陽有西母山或西雨字近訛稱也
伊山在縣西三十里晉桓伊讀書處亦名桓山唐張
祐伊山詩桓伊曾弄柯亭笛吹落梅花萬點香
大雲山在縣西一百里跨衡邵祁三縣界申泰芝飛
昇處
石鼓山在縣北二里烝湘合流其下前有潭水深不
測水經注臨烝有石鼓高六尺湘水所經鼓鳴則土
有兵革之事羅君章云扣之聲聞數十里此鼓今無
復聲
花藥山在縣西南二里明一統志相傳神仙煉丹於
此有五色禽棲牡丹樹上故名
花光山在縣西南十五里宋僧花光善盡梅居此
石盤山在縣西南一百二十里上有石盤
巨庇峯在縣東七十里峯巔有天池冬夏不涸
回鴈峯在縣南里許徐靈期南岳記南岳周迴八百
里回鴈為首岳麓為足唐杜荀鶴詩猿到夜深啼岳
麓鴈知春信别衡陽
碧雲峯在縣西南衡岳志上有紫金臺雲氣如黛
岣嶁峯在縣北五十二里九域志衡陽有岣嶁山湘
中記岣嶁山有玉牒禹案其文以治水上有禹碑唐
韓愈岣嶁峯詩岣嶁山尖神禹碑字青石赤形摹竒
會善峯在縣北五十三里衡岳志古名毛女峯下有
會善寺乃十八高僧相會處一云即女善峯也
白石峯在縣北五十五里
天聖巖在縣西南四十里巖有小龜出輙雨至下多
仙跡
分水岡在縣北一百十三里湘鄉界
馬嶺岡在縣東南五十九里
黃龍岡在縣西北三十里
曾青岡靈壽岡俱在縣西北界衡山記衡山有曾
青岡出曾青可合仙藥有靈壽岡多靈壽木
虎崖在縣東八十里怪石怒立如虎踞
湘水在縣東水經湘水又東北過重安縣東又東北
過&KR0789;縣西承水從東南來注之元和郡國志衡陽城
東傍湘水北背烝水九域志衡陽有瀟湘水
烝水在縣西朱子考定禹貢九江之一漢書地理志
承陽縣注應邵曰承水之陽師古曰承水源出零陵
永昌縣界東流注湘也承音烝水經注承水出衡陽
重安縣西邵陵界邪薑山東北流至重安縣逕舜廟
下廟在承水之隂又東北逕重安縣南故零陵之鍾
武縣武水入焉水出鍾武縣西南表山東流至鍾武
縣故城南而東北流至重安縣注於承水至湘東臨
承縣北東注於湘謂之承口郡國志臨烝縣俯臨烝
水其氣如蒸故曰臨烝九域志衡陽縣有烝水
上潢水在縣北三十里出岣嶁峯屈曲流六十里入
於湘
西湖在縣儒學前周迴十頃
零湖在縣東二十里府志指為&KR0789;湖此偽撰也說見
參考
三角潭在縣東一百里
雲集潭在縣南每雲興則雨集
龍祖潭在縣南百里
石鼓潭在縣北二里石鼓山下
七里灘在縣北三十里
東洲在縣南湘水中
白沙洲在縣南十里
朱紫潭在縣南一里回鴈峯左
略塘在縣北九十五里周迴十里今名客塘水經注
承水東合略塘相傳云此塘中有銅神今猶時聞銅
聲於水水輙變淥作銅腥
烟雨池在回鴈峯下
義水井在縣東二十里
靈照井在縣南太平寺後昔龐蘊居此井為蘊女靈
照所汲
蘇家井在縣南二里王昌齡詩作臨蘇躭井復向衡
陽求
羅家井在縣南三里
金烏井輿地勝覽金烏井在衡陽縣北二十里
春溪井在縣西南花藥山下
衡山縣
衡山在縣西北三十里是為南岳尚書舜典五月南
巡守至於南岳如岱禮禹貢荆及衡陽惟荆州又岷
山之陽至於衡山周禮夏官職方氏正南曰荆州其
山鎮曰衡山爾雅釋山江南衡風俗通衡山一名霍
山言萬物霍然大也白虎通南方為霍霍之為言護
也言太陽用事護養萬物也後漢書郡國志湘南侯
國衡山在東南郭璞曰山别名岣嶁水經注湘水又
北逕衡山縣東山在西南有三峯一名紫蓋一名容
峯容峯最為竦桀自遠望之蒼蒼隠天故羅含云望
若陣雲非清霽素朝不見其峯丹水涌其左醴泉流
其右山經謂之岣嶁山為南岳也山下有舜廟南有
祝融冡楚靈王之世祭山得金簡玉字之書容峯之
東有仙人石室學者經過往往聞諷誦之音矣衡山
東南二面臨映湘川自長沙至此湘江七百里中有
九脊故□者歌曰帆隨湘轉望衡九面羅含湘中記
度應權衡位直離宫故曰衡山徐靈期南岳記衡山
者朱陵之靈臺太虚之寳洞上承翼軫鈐總萬物故
名衡山下踞離宫統攝火師故號南岳赤帝館其巔
祝融宅其陽逮於軒轅以潛霍二山副焉
武陽山在縣南文獻通考衡山縣有武陽山
祝融峯在縣西北三十里道書第二十四福地湘州
記祝融峯上有青玉壇方五丈有蓋香行道處酉陽
雜爼祝融峯下有石榴花春秋皆發名山記鐵脚道
人採藥衡岳夜半登祝融峯觀日出仰天大呌曰雲
海盪吾心胸唐韓愈詩祝融萬丈拔地起欲見不見
輕烟裏
紫蓋峯在岳廟東有宋徽宗御書壽嶽二字盛弘之
荆州記山有三峯其一名紫蓋天景明徹有一雙白
鶴迴翔其上樹萱錄岳之諸峯皆朝於祝融獨紫蓋
一峯勢轉東去唐杜甫望岳詩祝融五峯尊峯峯次
低昂紫蓋獨不朝争長嶪相望
天柱峯在岳廟西北即雙柱峯衡岳志名山三百六
十有八柱此為第六柱也太平廣記唐咸通間中秋
苦雨趙知微領客登天柱峯&KR2412;月月色如晝
石廩峯與紫蓋峯相接湘中記形如倉廩有二戶一
開一閤閉則歲豐開則歲儉唐韓愈謁岳廟詩紫蓋
連延接天柱石廩騰擲堆祝融
芙蓉峯在岳廟後盛弘之荆州記衡山有三峯一峯
名芙蓉上有泉水飛流如一幅練分映青林直注山
下
朱明峯在岳廟後衡岳志昔有鄺仙修真於此一日
偶復遊羅浮騎牛入朱明洞不復出云此南岳前洞
也
赤帝峯在岳廟後古名煉玉峯上有惠車子尸解處
獅子峯在岳廟後即柿蒂峯下有靈源但聞石間泠
泠然而不見水
烟霞峯在岳廟右
擲鉢峯在岳廟後世傳思大和尚擲鉢於此故名
彌陀峯在衡山左東北有巖虛險而暗古木怪藤蔭
蔽其間下有彌陀寺唐柳宗元為記
香爐峯與朱陵洞近
架鶴峯即紫霄峯晉尹真人飛昇於此
軫宿峯在祝融峯南
瑞應峯在岳廟西北
紫雲峯在岳廟左有胡文定書院湛甘泉精舍
集賢峯在岳廟右衡岳志唐李泌張九齡舊遊地有
南嶽書院宋胡文定與子致堂五峯朱晦菴張南軒
講學其中
華蓋峯在岳廟後産靈芝亦名靈芝峯
天堂峯在岳廟右
安上峯在岳廟後下多古刻不可辨
永和峯在岳廟右
觀音峯在衡山右亦名碧蘿峯
雲居峯在岳廟西南有雲居寺寺内有唐太宗御書
梵經五十卷
紅花峯在岳廟西南即石榴峯
雲龍峯在岳廟右
明月峯在岳廟右
雙石峯在岳廟西南下有雙峯能仁二寺
潛聖峯在岳廟西衡岳志昔高僧希遷遊南岳尋方
廣寺訪惠海尊者一日見精舍號方廣遇尊者止宿
送出返顧人宅俱無
妙高峯在崇岳鄉衡岳志中有平坦一區為惠海尊
者誦經處時有五白衣長者聽經乃龍王也願獻寺
基一夕擁沙為平地故建方廣寺
天台峯在方廣寺西有智者顗禪師拜經臺遺址
蓮花峯在崇岳鄉四水環繞山如蓮花擁出有宋徽
宗題天下名山四字
青岑峯在岳廟後
白馬峯在縣治西
永參峯在岳廟右
仙嶺峯在永參峯右
朝日峯在岳廟左仙傳拾遺赫胥氏葬於衡山之朝
陽峯
惠日峯在岳廟東衡岳志昔有高僧憩此隋帝賜號
惠日因以名峯
靈藥峯在岳廟左
瑰霄峯在岳廟左
會仙峯在岳廟右
降元峯在岳廟西仙籙云昔炎帝之女致齋於此感
元君降故名
文殊峯在岳廟北衡岳志唐宣宗太子慕道自霍之
衡至峻坡西望見金色瑞相彌陀僧以為文殊降故
名
金簡峯在衡山後東為大禹巖衡山記天柱之掖有
金簡峯禹治水時獲金簡玉書處
雲密峯在衡山西北衡山記雲密峯有大禹治水碑
皆蝌蚪文字碑下有石壇流水瀠之最為勝境
仙巖峯在衡山後下有石巖南有大洞道家謂為朱
陵洞天之東門
翠鷲峯在岳廟北
崱屴峯在衡山後世傳惠車子修行處
祥光峯亦名鶴鳴峯在岳廟西
雷祖峯在衡山後當祝融之麓
白雲峯在紫蓋鄉有白雲洞為朱陵洞天之東便門
九女峯在紫蓋鄉
靈禽峯在岳廟西北
雲隠峯在紫蓋鄉
耆闍峯在岳廟北
喜陽峯在祝融峯之左
鳳凰峯在永平鄉衡岳志昔祝融君登南岳謁元君
感碧雞鳳凰集此故名記云上有峻坡生梧桐朱鳥
薦瑞故來儀焉馬融賦云惟梧桐之所生兮在衡山
之峻坡
采霞峯在武陽鄉即應相峯衡岳志齊禇白玉字元
璩隠南山十餘年采霞而食因名
曉霞峯在縣東每旭日銜山丹霞掩映
巾紫峯在縣北山無林木多杜鵑花狀若紫巾上有
紫金臺下有白龍潭流杯池
吐霧峯與巾紫相連山霧升騰雖晴亦雨
日華峯在岳廟東一名日盖峯
聖燈巖在衡山金簡峯巖有珊瑚芝每隂晦之夜靈
光上下如秉燭狀
靖居巖在縣西二里有飛泉古木羅漢果樹瀉洪亭
在其上宋張公綬瀉洪亭詩潺潺石磴瀉洪泉路躡
丹梯入紫烟應有高人無問處菴羅雙樹碧參天
懶殘巖在衡山後唐異僧懶殘居此甘澤謠懶殘者
名明瓚衡嶽寺執役僧也遇食即收所餘而食性懶
而食殘故號懶殘也鄴侯外傳嘗於衡嶽寺讀書懶
殘謂曰慎勿多言領取十年宰相
朱陵洞在衡山有泉懸若垂簾洞淵集衡山洞名朱
陵太虛之天漢武帝外傳西王母謂上元夫人曰共
造朱陵山食靈瓜其味甚美憶此有七千歲矣唐杜
光庭三十六洞天記朱陵洞天七百里在衡州衡山
縣朱子詩詩成天柱峯頭月酒醒朱陵洞裏風
毘盧洞在衡山芙蓉峯衡岳志毘盧洞往往有佛光
顯現常於望日亭見之甚確竺菴禪師曰山形似洞
故以洞名周圍五十餘里傳即古禹王城也
静谷在衡山巾紫峯右明忠誠伯茹瑺遊息處
試心石在衡山會仙橋衡岳志路並石側足以入前
崖挺出下臨萬仞之壑
飛仙石在衡山黃庭觀魏夫人飛昇處衡岳志魏夫
人壇是一巨石其上圓闊其下尖浮寄於他石之上
一人試手推即動人多致力即不動遊人至潔焚香
以指點之亦微動或云麻姑送夫人乘雲至此雲化
為石也
響石在岣嶁峯洽聞記岣嶁峯有響石呼喚則應
興樂江在縣三都受衡陽諸小溪水入於湘宋張栻
遊南岳唱酬詩序乾道丁亥十有一月與晦菴聯騎
渡興樂江宿霧盡卷諸峯玉立心目頓快
茶陵江在縣南源出芝水會安仁之水入於湘
烏石港在縣西南十里水出衡山東入於湘
龍隠港在縣西南二十五里出衡山下東入湘
舜溪在衡山又名舜井
夕陽溪在衡山石榴峯下
甘溪苦溪在縣東出武陽鄉入於洣
石灣浦在縣東發源鳳凰山入湘
雷家浦在縣南三十里
絡絲潭在衡山岳廟後
觀湘洲在縣東上有觀湘書院
壽澗在紫盖峯下
雷池在祝融峯
流杯池在巾紫峯下石上九曲可以流觴
老龍池在崱屶峯右
洗衲池在衡山方廣寺側世傳梁惠海尊者洗衲於
此
虎爬泉在祝融峯
貫道泉在衡山湘南寺後
白龜泉衡岳志在九真觀泉自巖竇迸出清泚甘冽
其色早晚兩變有白龜大如錢白如玉隠於石竇間
人罕得見遇者吉祥延壽
白鶴泉在白龜泉側羅含湘中記衡山有懸泉滴瀝
嵓間聲泠泠如絃音白鶴迴翔其上如舞
金井在縣西北
耒陽縣
虎踞山在縣東四里
侯計山在縣東七十里水經注耒陽縣有漢水東出
侯計山廣輿記一名侯憩山諸葛武侯嘗憩此
石臼山在縣西二十里明一統志有石臼巨人跡舊
傳蘇躭嘗遊此有蘇仙祠在焉
馬阜山在縣北二里盤踞二十餘里
侯曇山在縣東南八十里九域志耒陽有侯曇山明
一統志一名侯堂山跨安仁縣界有石井常涸遇旱
祀之則水出祀畢水仍乾
鷔山在縣東北四十里其形獨秀不與衆山連舊傳
有白鷔翔於上故名
相公山在縣東北四十里蜀相諸葛武侯嘗駐兵於
此因名
城岡山在縣西北五十里明一統志岡巒秀拔東西
有銀瓶皮帽二峯對峙北有清溪水注白馬渡
天門嶺在縣東南四十里石巖中有流泉禱雨多應
樟楻嶺在縣南二里漢處士羅訓隠此
獅子巖在縣西三十里明一統志巖有石乳滴成獅
子狀宋隠士侯彭老避暑於此亦名侯公巖
直釣巖在縣東南六十里無械仙翁修煉處
五色石范綰雲林石譜衡州耒陽縣土中出石磊塊
巉巖大小不等石質稍堅一種色青黑一種灰白色
一種黃而斑四面竒巧扣之無聲
耒水在縣東南漢書地理志耒陽縣注師古曰在耒
水之陽水經耒水出桂陽郴縣南山又西北過耒陽
縣之東又北過酃縣東北入於湘注耒陽東傍耒水
水東肥南有郡故城又耒水西北至臨承縣而右注
湘水謂之耒口
肥水在縣南三十里水經注漢水東出侯計山其水
清澈冬溫夏冷西流謂之肥川隋書地理志洡隂縣
有肥水
大别水在縣東三十里水經注十三州志曰大别水
南出耒陽縣太山北至&KR0789;縣入湖也
潯水在縣東五十里源出安仁界流至鷔山鄉入於
耒
馬水在縣東北七十里出馬水鄉至小江口入耒
白沙浦在縣南十五里
雨瀨在縣西南耒水中荆州記耒陽有雨瀨縣時旱
百姓共壅塞之則甘雨溥降若一鄉獨壅則雨亦偏
應隨方所祈信若符刻
靴洲在縣東耒水中俗傳葬杜甫遺靴於洲上明解
縉詩蔡倫池上霧如紙杜老祠前秋日黃為問靴洲
江上水流船三日到衡陽
石盧塘在縣東七十里水經注肥川之北石盧塘塘
池八頃其深不測有大魚常至五月輙一奮躍水涌
數丈波襄四陸細魚奔迸隨水登岸不可勝計
湯池在縣東南其水夏溫冬沸水經注溫泉水在郴
縣之西北左右有田數十畝資之以溉常以十二月
下種明年三月榖熟溫水所溉年可三登其餘波散
流入於耒水也
蔡倫池在縣西南二里庾仲雍湘州記應陽縣有蔡
子池南有石臼云是蔡倫舂紙臼劉澄之江州記蔡
子池南有石穴深二百許丈石色堪為書硯
常寧縣
逍遥山在縣東六十里九域志常寧有逍遥山
墖山在縣東南山腰有阿育王疊石墖藏典昔阿育
王疊石建釋迦真身舍利白玉淨相寳塔其在南瞻
部洲者十有九此其第九墖也
盟山在縣北七十里
舂水水經注湘水又西北得舂水口水上承營陽舂
陵縣西北潭山又北逕新寧縣東又西北流注於湘
水也隋書地理志新寧縣有舂江
吳水在縣西源出永州界逕縣入湘
樟水在縣北合宜水入湘
宜水在縣北水經注湘水又北與宜溪水合水出湘
東郡之新寧縣西南新平故縣東衆川瀉浪共成一
津西北流東岸山下有龍穴宜水逕其下天旱則擁
水注之便有雨降宜水又西北注於湘隋書地理志
新寧縣有宜溪水
安仁縣
鳳凰山在縣東南二里
熊耳山在縣東南十里明一統志山高峻狀若熊耳
有遠天湖可容萬家
楊梅峯在縣西北十里明一統志五代時馬殷將歐
陽頵於此立寨屯兵以備南漢宋沈通父子亦保障
於此
大石嶺在縣東二十里
寳墖嶺在縣東南十里
李朝洞在縣南七十里
巨人跡石在縣大石嶺
小江水在縣南合洣水入湘九域志安仁縣有小江
水
永樂水在縣南源出郴州清溪逕縣境流至衡山義
塘合洣水入湘
白沙江水在縣北三十里
藥湖在縣東南四十里世傳神農洗藥於此
潭湖在縣北二十里
月潭在縣東南寳墖嶺下
&KR0789;縣
吾登山在縣西二里舊名湘山明嘉靖間知縣易宗
周更名
雲秋山在縣西四十里廣輿記雲烟黯淡常如秋時
青臺山在縣北十里
萬陽山在縣西南八十里府志周迴三百里上有古
木怪石蓋衆山之宗按即漢書志&KR0789;縣母山也一名
萬陽山
黃陽山在縣西炎帝陵前十里兩峯並峙如雙幢然
橋頭峯在縣北茶陵界
大風嶺在縣東四十里
牛嶺在縣東永寧界世傳許旌陽逐蛟蛟化牛伏此
集雷巖在縣東八十里
洣江在縣西水經洣水出茶陵縣上鄉西北過其縣
西府志洣泉在縣東洣水之源合雲秋水北流逕茶
陵州之南西北過攸縣與容水洋湖水會入湘水
斜瀨水在縣西二十里
雲秋水在縣西四十里經雲秋山下東北流縣治東
復折西北合洣水入湘
沔渡水在縣東源出萬陽山
河漠水在縣西十里與斜瀨水會
&KR0789;湖後漢書郡國志&KR0789;縣注荆州記曰有&KR0789;湖周迴
三里水經注縣有&KR0789;湖湖中有洲洲上民居彼人資
以給釀酒甚醇美謂之&KR0789;酒歲常貢之湖邊尚有&KR0789;
縣故治宋史地理志嘉定四年置&KR0789;縣因&KR0789;湖為名
按宋置&KR0789;縣今酃縣也與漢&KR0789;縣皆以&KR0789;湖名府志
曲附通典載入衡陽&KR0789;縣&KR0789;湖竟無可考然詳按水
經&KR0789;居耒洣之間今縣洣江北去耒水南來&KR0789;湖在
酃縣無疑與衡無涉
桃溪在縣南五十里源出雲陽北流合雲秋水至茶
陵會洣水入於湘
鳴玉泉在縣治
龍王井在縣東洣泉坊
桂陽州
鹿頭山在州治東
大凑山在州西廣輿記舊經云出銀礦當其盛時烹
丁紛錯商旅輻凑故名開寳二年上覽桂陽監歲入
白金數謂宰相曰山澤之利雖多頗聞採納不易詔
減三分之一
龍渡山在州南三十里
潭流嶺在州北一百三十里
職方巖在州西南宋黃照隣讀書處照隣官職方因
名
屯湖水在州南三十里源出龍渡山北流入郴界為
招旅江民田多資灌溉
湟水距州七十里水經注徐廣曰湟水一名洭水出
桂陽通四會亦曰漼水也漢武帝元鼎元年路博德
為伏波將軍征南越出桂陽下湟水即此水矣桂水
其别名也又桂水出桂陽縣北界山山壁高聳三面
特峻石泉縣注瀑布而下北逕南平縣而東北流屆
鍾亭右會鍾水通為桂水也故應劭曰桂水出桂陽
東北入湘
烏龍潭在州北十里
十八灘在州西水石相激幾二十里
錦泉在州治内
臨武縣
韓張山在縣治後明一統志唐韓愈張署同時遷謫
韓令陽山張令臨武及北還會宿於此故名宋紹興
間僉判范寅因作韓張亭
舜峯山在縣西三十相傳舜南廵駐此上有舜祠山
頂平衍四面壁立邑民嘗據巔築寨為避兵之地
華隂山在縣西三十里隋書地理志臨武縣有華隂
山廣輿記跨臨武藍山兩縣高秀如華嶽
石龍巖在縣西二十里明一統志有石如龍歲旱洗
之即雨
秀巖在縣南十五里石室天成可坐數百人四壁璀
璨彩色俱備下有二穴水出其左為溪流二百餘步
復入右穴伏而不見泠泠之音乍遠乍近宋邑令王
淮以米南宫所書秀巖二字䥴諸石壁以名之
金粟巖在縣西北二十里石壁峭拔飛泉下注
龍洞在縣北二十里中有潭潭中石龍長丈餘時有
烟雲繚繞
溱水在縣南水經溱水出桂陽臨武縣南繞城西北
屈東流注溱水導源縣西南北流逕縣西而北與武
谿合山海經曰肆水出臨武西南注於海入番禺西
肆水盖溱水之别名也
騾溪水在縣西南源出西山東北流與武水合
武水在縣西北水經注武溪水出臨武縣西北桐栢
山東南流右合溱水亂流東南逕臨武縣西謂之武
谿縣側臨谿東因曰臨武縣通典臨武縣有武谿
湯池在縣東五十里石山連峙池在山半水如湯沸
石欄内幽草竒卉隆冬不萎下有田數畝四時可種
山巔一池乃其源也其熱尤甚旁石皆熱即寰宇記
所謂焦石
賈公井在縣治後明初邑令賈元凱鑿
藍山縣
茅龍山在縣西十里
九疑山在縣西五十里寧遠界九域志藍山縣有九
疑山詳永州府
黃蘖山在縣西九十里廣輿記山産黃蘖故名亦謂
之都龐山與連州分界即五嶺從東第三都龐嶺是
也
石柱山在縣北五十里明一統志一名天柱下有巖
洞石乳融結竒怪萬狀
東樓峯在縣南五十里其下有巋水
藍嶺在縣北四十里山勢廣袤跨桂臨寧遠藍山之
界四時蒼翠邑以此名九域志藍山縣有藍山
羊車嶺世傳有仙以羊駕車經此
舜巖在縣西舜鄉石窟中有水騰沸即舜水之源
鍾水在縣東水經鍾水出桂陽南平縣部山北過其
縣東又東北過宋渚亭又北過鍾亭與雞水合注部
山即部龍之嶠也五嶺之第三嶺也鍾水即嶠水也
庾仲初曰嶠水南入始興漼水注於海北入桂陽湘
水注於江是也雞水即桂水也
舜水在縣西源發舜巖經縣西合巋水歴桂陽常寧
界入湘
巋水在縣南三里源出九疑東北合春水入於湘
藍溪水在縣北四十里出藍嶺下與舜水合
疑水九域志藍山縣有疑水
嘉禾縣
石燕山在縣北十里廣輿記頂有石壁夏秋雨過小
石墜下如燕雌雄相比可為藥
石門山在縣北十里有巖穴如門巋水貫其中
桐梁水源出晉巖飛流懸注
珠泉在縣城北吐沫如珠
永州府
零陵縣
高山在城内一名東山上有法華寺
輝山在城内旁有綠井
萬石山在府治後唐崔能作萬石亭柳宗元為記九
域志零陵縣有萬石山
香零山在城東五里明一統志唐柳宗元嘗登蒲洲
石磯以望之名勝志地産香草唐世上供郡人若之
刺史韋宙奏罷
西山在城西唐柳宗元記窮山之高凡數州之土壤
皆在袵席之下零陵山水志自朝陽岩至黃茅嶺而
北長亘數里皆西山也
羣玉山在城西宋董居誼宅仙洞記零陵縣西二里
為羣玉山地勢清勝一郡之竒觀也山之下有宅仙
洞
石城山在城西五里
小石城山在城西黃茅嶺北唐柳宗元有記
嵛山在縣南二十里孤峯秀出
雲莊山在縣南四十里
鵶山在縣南一百五里
陽明山在縣東南一百里山高嶮絶明嘉靖間有僧
秀峯禪定於此今為秀峯道場
戴花山在縣西南五十里
永山在縣西南一百里永水出焉永州因山得名
石角山在縣東北五里
福田山在縣東北五十里明一統志崖壁峭絶中有
孤峯巋然俗名阿育王塔下有如意泉
芝山在縣西北去西山二里蔣本厚永州山水紀山
頂一洞入數十步稍暗從東北出見瀟湘合流處
焦山在縣西北一百里晏殊𩔖要帝舜南巡憩息之
所
乳泉山在縣西北一百四十里
金牛嶺在縣東二十里
石門嶺在縣東五十里明一統志嶺上有石門如樓
閣羚羊往來其間
五星嶺在縣南四十里蔣本厚永州山水紀零陵山
水之佳無過東南東南最高者無過五星嶺壁立千
尋行徑止容一人至絶頂衆山羅列如兒孫
鳴水嶺在縣南一百十里有瀑布泉聲聞數里
黃龍嶺在縣北二百里下有黃龍觀
黃蘗嶺在縣東南一百二十里連亘道州猺獞居之
華嚴巖在府儒學後唐為石門精室柳宗元有詩
朝陽巖在城西瀟水之滸巖有洞名流香洞唐元結
以巖東向遂名朝陽且為之銘
火星巖在朝陽巖之上石上多鐫宋人題識明太守
唐珤更名德星
澹山巖在城南宋王淮記巖去城二十五里許昔有
澹姓者家焉遂名澹巖舊經云有周正實者秦時人
隠居於此未來之事皆能先知
丹崖在縣南百里廣輿記唐永泰間隴西令唐節去
官家崖下自稱丹崖翁元結刺道州特訪之作銘曰
磳磳丹崖其下誰家門前釣舟籬下釣車不知幾峯
為爾四墉竹出巖下泉飛戶中
承平洞在縣西一百里林泉深邃
紅玉洞在縣西四十里相傳何仙姑修煉處
龍洞在縣西南七十里明一統志唐世旻所居地劉
建鋒舉為永州刺史馬殷攻之不屈而死後或聞鉦
鼓聲且數晝見嘗有一木自洞流出止於石荆岸人
送之中流詰旦復還如是者數四適天旱禱而雨遂
取其木像而祀之今石荆岸有廟
小丘在城西鈷鉧潭朱子雲莊山詩小丘横翠几層
嶂復嵯峩
鸂鶒石在府治雲林石譜永州署依山有一石聯綴
石上宛若水禽有唐人刻字目之為鸂鶒石
化石在城南八十里有石狀如人郡國志昔淮南王
兵敗被逐至此化為石
湘水在城西水經湘水東北過零陵縣東又東北過
洮陽縣東又東北過泉陵縣西錢邦芑湘水考湘水
自全州而下至永州府城北與瀟水合曰瀟湘歴祁
陽合桂陽諸水過迴雁峯下至衡州城北與烝水合
是為烝湘經湘隂入洞庭與沅水合又曰沅湘此三
湘也
瀟水在縣西朱子考定九江之一即營水也水經注
營水出營陽泠道縣南流山西流逕九疑山下又西
逕營道縣又東北逕營浦縣南又西北逕泉陵縣西
又北流注於湘水朱子韓文考異曾子開曰湘水出
全瀟水出道二水至永合而為一以入洞庭地理今
釋瀟水一名營水出今湖廣永州府寧遠縣北注湘
水按水經注洞庭之淵瀟湘之浦瀟者水清深也繹
其大指猶曰清湘云爾非二水也然朱子考定九江
以瀟烝易潕澧又於考異中著曾子開之說必有所
據今以營水考之其所出泠道今寧遠也所經泉陵
今府治也導源委輸瀟營合一異名同水盖不誣矣
永水在縣南百里源出永山流入瀟水
黃溪在縣東七十里柳宗元記環永之治百里其間
名山水而村者以百數黃溪最善
愚溪在城西一里柳宗元愚溪詩序灌水之陽有溪
焉東流入於瀟水或曰冉氏嘗居也故姓是溪曰冉
溪或曰可以染也名之以其能故謂之染溪今予家
是溪凡為愚者莫我若也得專而名焉宋蘇軾詩應
同柳州柳遂使愚溪愚
高溪在縣北九十里廣輿記宋乾德中有唐叟者世
居溪上一日厭喧雜登舟而去往來垂釣伏臘則暫
歸受子孫謁見如是者三十年楊萬里為之建高風
亭
石簰灘在縣北四十里明一統志其石皆片斷連綴
狀如簰筏或云秦始皇造橋於上有異人乘簰往助
之後棄簰去
垂幔灘在縣西南百里枕湘江之岸峭壁倚穴遥望
如帷幔
鈷鉧潭在城西唐柳宗元記鈷鉧潭在西山西冉水
自南奔注其清而平者且十畝
小石潭在縣西唐柳宗元記從小丘西行百二十步
隔篁竹聞水聲如鳴佩環伐木取道下見小潭水尤
清冽
石馬潭在縣北五十里
蒲洲在縣東十里柳宗元嘗登蒲洲石磯有詩
南池在城東柳宗元遊宴南池序于暮之春徵賢合
姻登舟於兹水之津連山倒垂萬象在下浮空泛景
蕩若無外横碧落以中貫凌太虛而徑度
聖泉在府學内
袁家渴在城東唐柳宗元記由朝陽巖東南水行至
蕪江可取者三莫若袁家渴上與南館高嶂合下與
百家瀨合其地世主袁氏故以名焉
石渠在袁家渴西南柳宗元記渠之廣或咫尺或倍
尺其長可十許步其流抵大石伏出其下踰石而往
有石泓昌蒲被之青鱗環周
石澗在石渠西北柳宗元記其水之大倍石渠三之
亘石為底逹於兩涯流若織文響若操琴
司馬塘在縣北以柳宗元名
湮塘在縣東北百餘里其深莫測明一統志相傳昔
有民得一鱔將烹之有老叟曰此湘江之龍也烹之
恐禍及民怒以為誕排之翼日一村俱湮
發珍井在府治内明唐瑶銘有冽寒泉瀟湘通脉一
勺分甘民力乃足載聞易訓井井往來涖兹土者尚
慎之哉
紫巖井在城内宋張浚號紫巖居永濬此因以名井
吕虎井在城東山上明一統志吕蒙駐兵於此插劍
泉湧謂其有力如虎因名
祁陽縣
龍山在縣儒學後
大寳山在縣東四十里與祁山對峙其中流水紆曲
凡十餘渡山腹有路蜿蜒達梅溪青岡
白水山在縣東六十里九疑諸水至此合流雙峯夾
峙束而為溝名紫羅峽名山記山下有水白如練
苦竹山在縣東一百里
包山在縣西一百四十里
祁山在縣北十五里名山記縣居此山之南故名祁
陽
烏符山在縣北六十里宋逸士蔣暉所居有吕嵓題
壁詩白玉蟾鎮蛟符
四望山在縣西南一百二十里明一統志山最高登
其巔望見衡邵永道四郡
三台山在縣東北十五里三峯秀出
白鶴山在縣東北三十里明一統志昔楚白公出奔
避此其末孫屈處靜煉丹絶頂跨鶴仙去仙壇丹竈
存焉
雲頭山在縣東北四十里
石門山在縣東北九十里高巖夾立一水湧波又名
峽山有似三峽也
排山在縣東北百里為衡祁兩縣界置驛
石鷰山在縣西北九十里水經注湘水又東北得□
口水東南流逕石鷰山東其山有石紺而狀鷰因以
名山其石或大或小若母子焉及其風雷相薄則石
鷰羣飛頡頏若真鷰矣羅君章曰今鷰不必復飛也
九域志祁陽縣有石鷰山
竹嶺在縣東六十里
熊羆嶺在縣北三十里
樓真巖在縣北三十里
靈巖在縣東北六十里
雷澤洞在縣西七里
獅子垘在縣南一里湘江之側有巨石狀如獅子古
䜟云獅子銜毬出狀元明成化庚子水泛垘口沙壅
如圓毬時姚江王華館於邑寗良家明年辛丑華廷
對第一遂應其䜟云
鏡石浯溪考在磨崖碑之左以溪水拭之可鑑人鬚
眉昔有竊去者石遂暗歸則明徹如故吳璥祁陽石
鏡銘楚之南粤之北惟祁之陽懿厥質江山千里何
咫尺天之蒼蒼其正色
祁水在縣東即寳慶之餘谿水也入縣境東北流九
十里至縣城北入湘水羅含湘中記零陵有祁水注
湘水經注湘水逕祁陽縣南餘谿水注之水出西北
邵陵郡邵陵縣東南流注於湘其水揚清汎濁水色
兩分
清江水在縣東百里源有七泉流至歸陽市與白河
江合
白河江水在縣北百里源出馬江步大泉陂流至兩
江口會清江合流入湘清江水綠白河江水白如涇
渭兩分天下名勝志浯溪流入湘江有清江白河江
及三江水皆注之
浯溪在縣南五里唐元結刺道州愛其山水因家焉
作大唐中興頌顔真卿大書磨崖石刻之溪上有峿
臺唐亭浯溪考自雙井發源遶漫郎宅過渡香橋北
入湘范成大驂鸞錄浯溪近山石澗也歕薄有聲流
出江中臨江石厓數壁纔高尋丈中興頌在最大一
壁碑之上餘石無幾所謂石厓天齊者丹鉊總錄浯
水有二北浯在瑯琊南浯在九疑零陵陸容菽園雜
記浯溪峿臺唐亭皆在今永州府祁陽縣治南五里
唐元結次山愛其勝異遂家其處命名制字皆始於
結字從水從山從广曰吾者旌吾獨有也
溘浪灘在縣東八十里灘上有潭潭底有巨鐘一巨
鍋一有時而鳴鍋鳴則旱鐘鳴則雨
龜潭在縣東二里深不可測明一統志昔人有龜潭
二字刻於崖上
甘泉在縣治北一里許水色深靚甘芳清冽湘南第
一泉也鄒浩甘泉銘山下出泉其甘如醴井冽而食
大國百里莫之令而自均民到於今受其利雲行雨
施自今伊始水不可以中止其孰止之
寒泉在縣西南元次山文編湘江西峯直平陽江口
有寒泉出於石穴峯上有老木壽藤垂蔭泉上近泉
堪戙維大舟惜其蒙蔽不可得見踟蹰行循其水本
無名稱也為其當暑太寒故名曰寒泉
東安縣
象鼻山在縣東一里
八十四山在縣北一百五十里山周四十餘里盧洪
水出焉經此山者凡八十四涉故名
赤石山在縣西五里巖石皆赤
金鳳山在縣西三十里上有天寧寺
唐帽山在縣北一里
黃華山寰宇記昔有獵者於此見二鹿俄有人問云
見二馬否答曰但見二鹿其人曰吾為虞帝五至衡
山與安上道士相聞是吾二馬也
獅子嶺在縣東三十里
金字嶺在縣西四十里下有舜廟亦名舜峰
諸葛嶺在縣南三里明一統志先主牧荆州遣諸葛
亮督零陵長沙桂陽三郡調賦屯駐於此
石牛嶺在縣北一百十里
龍巖在縣北一百里明一統志相傳昔有樵者遇黃
衣九老曰吾九龍居此久矣語訖不知所在
盧洪江水在縣東源出清化鄉流入零陵高溪江口
入湘
道州
元山在儒學後以唐李郃宋吳必達樂雷發三狀元
得名
安定山在州西二十里宋周惇頤故宅在其麓山西
石壁刻道山二大字
營山在州西四十五里隋書地理志營道縣有營山
九域志縣有營道山
五老山在州西北五里山下有五龍井詳祠祀
瀟山在州西北二十五里
白鷄山在州西北六十里與廣西全灌諸山聯接
穿巖在州西三十里一名月巖名山記東西兩門通
道巖前有石如走猊伏犀其狀不一明王會月巖圖
記自東觀之如月上弦自西觀之如月下弦就中觀
之如月之望隨行進退盈虧萬狀
斑竹巖在州南五十里述異記昔舜南巡葬蒼梧之
野堯之二女娥皇女英追之不及相與協哭淚下沾
竹竹文上為之斑斑然
含暉洞在州南五里唐劉禹錫記薛景晦為道州得
異境有石室穹然如夏屋因名曰含暉錢邦苞記洞
内鐫周惇頥同隣人蔣瓘陳賡歐陽麗治平四年三
月六日同遊道州含暉洞二十八字
窊尊石在州東唐元結集州東左湖湖東有小石山
山巔有窊石可以尊乃作亭尊上又詩巉巉小山石
數峯載窊亭窊石堪為尊狀𩔖不可名
五如石在州東唐元結序涍泉之陽有怪石焉名之
曰五如建五如亭郡國志五如石在道州左北岸前
後左右及登山巔皆相似故以五如名
祁寮石郡國志在道州子城西開元寺前江東王安
中謫居每乘舟往來在上刻祁寮維舟石五字
濓溪在州西二十里道山之下宋周惇頥世家其間
宋史周惇頤傳知南康軍因家廬山蓮花峯下前有
溪取營道所居濓溪以名之名山記道山下有石竇
深廣不可窮有泉溢竇而出者濓溪也按今江西九
江府濓溪周子詩云吾欲固易足名廉朝暮箴又蘇
軾詩云先生本全德廉退乃一隅則九江自為廉溪
而營道乃濂溪也
庳灘在州宜陽鄉舟行至此入瀧有險灘二十四巫
灘麻灘流灘其尤也
愛蓮池在州儒學西濂溪書院之北
知時泉在州望仙門内明一統志鑿石像龍以導其
流夏至則盈秋分則涸宋紹興間郡守辛斆建亭泉
上
七泉在州城東唐元結七泉銘序凡人心若清惠必
忠孝守方直終不惑也故名五泉其一曰潓泉次曰
&KR2713;泉次曰涍泉汸泉淔泉欲來者飲潄其流有所感
發矣一曰漫泉自旌漫浪也一出東山命曰東泉
聖脉泉在州西濂溪故里名山記清冷瑩徹如飛霜
噴玉大旱不涸積雨不溢知州方進刻其上曰聖脉
故人呼聖脉泉
寧遠縣
九疑山在縣南六十里亦名蒼梧山山海經南方蒼
梧之丘蒼梧之淵其中有九疑山舜之所葬在長沙
零陵界中郭璞曰山今在零陵營道縣南其山九峯
皆相似故云九疑古者總名其地為蒼梧也漢書武
帝紀注九疑山半在蒼梧半在零陵又地理志營道
縣九疑山在南水經注盤基蒼梧之野峯秀數郡之
間羅巖九舉各導一谿岫壑負岨異嶺同勢遊者疑
焉故曰九疑山唐元結集九疑山方二千餘里四州
各近一隅世稱九峯相似望而疑之謂之九疑亦曰
舜登九疑疑巳而悲從人有作九悲之歌因謂之九
疑有九水出於山中四水南流注於南海五水北注
合為洞庭若度其高卑比洞庭南海之崖直上可二
三百里海内之山如九疑者則幾焉九疑山圖說九
峯簫韶女英石城娥皇朱明桂林華盖巴林石樓也
明一統志九峯之外障曰萬歲山
天門山在縣東南四十里
追凉山在縣東北七十里
舂陵山在縣東北七十五里五山相接舂水出焉
石梯嶺在縣西北八十里
玉琯巖在縣南九疑山去舜源峯五里晉書律歷志
漢章帝時零陵文學奚璟於泠道舜祠下得玉琯十
二上於朝
高士巖在縣南舜祠之西明一統志舊名野猪巖亦
名嘯父昔有獵者見羣豕逐入巖不見因得樂噐一
部無為觀道士獻於朝
龍巖在縣西南丹桂鄉
紫虛洞在縣南唐道州刺史薛伯高命曰斜巖宋至
道初太守張觀改名有寇凖題名
碧虛洞在縣南亦名嘉魚洞唐元結名曰無為洞上
有李嶠篆刻中有水通九疑山之碧虛橋南注舜溪
彭祖石在縣南明一統志地名彭祖村有池池内有
石若釣磯上有人跡世傳彭祖嘗至此
舜源水在縣南六十里源出舜源峯流至縣東西折
西北與沲瀟二水合流經府城入湘
舂水在縣北源出舂陵山又名都谿水流經衡州府
入湘羅含湘中記零陵有舂水注湘水經注都谿水
入舂陵縣北二十里仰山南逕其縣西縣本泠道縣
之舂陵鄉盖因舂谿為名矣又西與五谿俱會縣有
五山山有一谿五水會於谿門故曰都谿也西北流
逕泠道縣北又北流注於湘水也
天湖在九疑山九疑志在麓牀三級之上水常自溢
中有禽大如雁錦羽尾長六尺湖東有洞洞左右二
石人如冠劍而立
採藥池在縣北五里
青澗王歆之神境記九疑山過半路皆行竹松下夾
路有青澗澗中有黃色蓮花芳氣竟谷
永明縣
亭山在縣治後一里
白塔山在縣西五里唐武德中置縣治於此
鎮峽山在縣西六十里為入粤通衢
大掩山在縣北十五里掩水出焉
白鵝山在縣西北十五里
都龐嶺在縣北五十里通典道州江華郡有都龐嶺
今謂之永明嶺明一統志東北連掩山西南連荆峽
鎮其絶頂曰都逢土人語訛呼逢曰龐
遨水在縣西南源出廣西富川縣木馬山流入縣界
掩水在縣西北源出大掩山東流與沲水合經三江
口與瀟水舜源水合
江華縣
沱山在縣治後舊名三華土人謂之鳳嶺
吳望山在縣南五十里九域志江華有吳望山明一
統志舊名秦山吳孫權未建號時山忽有聲如雷因
開洞穴石有文彩權以為瑞唐天寳中改名吳望山
冬冷山在縣南一百二十里接粤西賀縣界
歌父山在縣東南五十里盛弘之荆州記馮乘縣有
歌父山傳云老父少不娶妻而善於謳歌年八十餘
病將終命鄉里六七十人與上穴中隣人辭歸老父
歌而送之聲振林薄響遏行雲
白芒嶺在縣西通典道州有甿渚嶺今謂之白芒即
五嶺之一也
陽華巖在縣東南五里宋黃潛獅子巖記瀟湘水石
之富甲於天下元次山作陽華巖銘謂其下可家焉
暖谷在縣南五里寒亭之側蔣之竒記方盛寒入此
谷中其氣溫然雖挾纊熾炭不若也
沱水在縣東九域志江華縣有沱水明一統志源出
九疑山石城娥皇二峯流至縣别為二又十里合為
一經三江口合瀟水舜源水北流入湘
砯水在縣東南源出九疑山女英峯與沱水合水中
多石湍急有聲
秦水源出吳望山廣輿記水聲嗚咽如秦隴
新田縣
鳳凰山在縣東一里又名鷓鴣山
鰲魚山在縣南五里
五龍山在縣北二十里
遷官嶺在縣西十里上有峻石名曰遷官
湖廣通志卷十一
