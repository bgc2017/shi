湖廣通志卷一百二十
雜紀
楚人物世說新語王中郎坦之令伏元度滔習鑿齒
論青楚人物滔集載其略曰鑿齒以神農生於黔中
召南詠其美化春秋稱其多才漢廣之風不同雞鳴
之篇子文叔敖羞與管晏比德接輿之歌鳳兮漁父
之詠滄浪漢隂丈人之折子貢市南宜僚屠羊說之
不為利回魯仲連不及老菜夫妻田光之於屈原鄧
禹卓茂無敵於天下管幼安不勝龐公龐士元不推
華子魚何鄧二尚書獨步於魏朝樂令無對於晉世
昔伏羲葬南郡少昊葬長沙舜葬零陵比其人則凖
的如此論其地則羣聖之所葬考其風則詩人之所
歌尋其事則未有赤眉黃巾之賊此何如青州耶
介子推說苑子推行年十五而相荆仲尼使人往視
還曰廊下有二十五俊士堂上有二十五老人仲尼
曰合二十五人之智智於湯武並二十五人之力力
於賁育以治天下與國克矣况荆乎
王業耆舊傳字子香漢和帝時為荆州刺史每出行
部沐浴齋素以祈於天地當啟佐愚心無使有枉百
姓在州七年惠風大行苛慝不作山無豺狼天子徵
之道卒於枝江有二白虎低頭曳尾宿衞其側及喪
去州境忽然不見百姓共為立碑號曰枝江白虎王
君
劉勤謝承後漢書江夏劉勤家貧作屩供食嘗作一
量屩斷勤置不賣出行妻賣以糴米勤歸炊熟怪問
何所得米妻以實告勤責妻曰賣毁物欺取其直也
因棄不食仕至司徒
蔣琬湘鄉人蜀志蔣琬見推之後夜夢有一牛頭在
門前流血滂沱意甚惡之呼問占夢趙直直曰見血
者事分明也牛角及鼻公字之象君位必當至公大
吉之徵也
谷利江表傳利木孫權左右給使以謹直為親近監
尋拜利都亭侯孫權於武昌新裝大船名為長安試
泛之釣臺泝時風大盛利令柁工取樊口權曰當張
頭取羅州利拔刀向柁工曰不取樊口者斬工即轉
柁入樊口風遂猛不可行乃還權曰阿利畏水何怯
也利跪曰大王萬乘之主輒於不測之淵戲於猛浪
之中樓船至高邂逅顛危奈社稷何是以利輒敢以
死爭權於是貴重之不復稱名常呼曰谷
陶侃晉書侃在武昌與佐吏從容飲燕每有定限常
歡有餘而限巳竭殷浩等勸更少進侃悽懷良久曰
年少曾有酒失亡親見約故不敢踰
羅含晉書羅含傳耒陽人幼孤為叔母朱氏所養少
有志尚嘗晝卧夢一鳥文采異常飛入日中因起驚
說之朱氏曰鳥有文彩汝後必有文章自此藻思日
新稱名江左累遷長沙相初在官舍有一白雀棲集
堂宇及致仕還家階庭忽蘭菊叢生以為德行之感
焉
韓延之安帝時為荆州治中轉平西府錄事參軍以
劉裕父名翹字顯宗延之遂字顯宗名兒為翹以示
不臣劉氏與司馬休之俱奔姚興劉裕入關又奔於
魏(荆州志)
劉季和襄陽記季和性愛香常如厠還過香爐上主
簿張坦曰人名公作俗人不虛也季和曰荀令君至
人家坐處三日香為何如坦曰醜婦效顰見者必走
公欲我退走耶
裴子野為江夏王參軍遭父憂去職居喪盡禮每至
墓所哭泣處草為之枯有白兔馴擾其側(舊志)
張僧繇名畫記梁張僧繇吳人也江陵天皇寺明帝
建内有柏堂僧繇畫盧舍那佛像及仲尼十哲帝怪
問曰門内如何畫孔聖僧繇曰後當賴此耳及後周
滅佛法焚天下寺塔獨此殿有宣尼像乃不毁拆
閻立本隋唐嘉話立本善畫至荆州見張僧繇舊蹟
曰定虛得名耳明日又往曰猶近代佳手明日又往
曰名下定無虛士坐卧觀之留宿其下十日不能去
牛僧孺幽閒鼓吹丞相牛公應舉知于頔相之竒俊
也特詣襄陽求知頔以海客遇之牛公怒而去後忽
召客將問曰累日前有牛秀才發未曰巳去何以贈
之曰與之五百受之乎曰擲之於庭而去于公大憾
謂賓佐曰某蓋事繁有闕違者立命小將齎絹五百
書一函追之小將於界外追及牛公不啟封揖還
葛清酉陽雜俎荆州街子葛清勇不膚撓自頸以下
遍刺白居易舍人詩成式嘗與荆客陳至呼觀之令
其自解背上亦能闇記反手指其去處至不是此花
偏愛菊則有一人持杯臨菊藂又黃夾纈林寒有業
則指一樹樹上挂纈纈窠鏁勝絶細凡刻三十餘處
首體無完膚陳至呼為白舍人行詩圖也
于襄陽酉陽雜俎于襄陽在鎮時選劉某入京逢一
舉人年二十許言語明悟同行數里意甚相得因藉
草劉有酒傾數杯日暮舉人指支逕曰某敝舍從此
數里能左顧乎劉辭以程期舉人因賦詩流水涓涓
芹努牙織鳥雙飛各還家荒村無人作寒食殯宫空
對棠棃花比明至襄州尋訪舉人殯宫存焉
邢和璞酉陽雜俎邢得黃老之道善心算作潁陽書
疏有叩竒旋入空或言有草初未嘗睹成式見山人
鄭訪說崔司馬者寄居荆州與邢有舊崔病積年且
死心常恃於邢崔一日覺卧室北牆有人斸聲命左
右視之覩無所見卧室之北家人所居也如此七日
斸不已牆忽透明如一栗問左右復不見經一日穴
大如盤崔窺之牆外乃野外耳有數人荷鍬钁立於
穴前崔問之皆曰邢真人處分開此司馬厄重倍費
玉力有頃導騶五去悉平幘朱衣辟曰真人至見邢
輿中白幍垂綬執五明扇侍衞數十去穴數步而止
謂崔曰公算盡僕為公再三論得延一紀自此無苦
也言畢壁如舊旬日病愈
馬希範荆湖近事希範作九龍殿刻沈香為八龍飾
以金寳長十餘丈抱柱相向作趨捧勢而已坐其間
自謂一龍也其幞頭展角長丈餘以象龍角諸院王
子僕從烜赫文武之道未嘗留意時謂之酒囊飯袋
周行逢續世說周鎮西土湖湘兵將積功檢校官至
王公者以千數行逢生日諸道各遣使致賀行逢有
矜色謂徐仲雅曰四隣乃亦畏我乎對曰侍中境内
彌天太保徧地司空四隣那得不畏
李載仁三楚新錄載仁唐之後也避亂於江陵高季
興署觀察推官載仁自負文學嘗為季興見知然為
性迂緩一日將赴高從誨召方上馬無何部曲相毆
載仁怒命急於廚中取飯並猪肉令相毆者對飡之
仍戒曰如敢再犯必當於猪肉中加之酥聞者無不
笑之
孫光憲三楚新錄成都人高從誨辟為掌書記嘗慕
史氏之作自恨諸侯幕府不足展其才力謂交親曰
安知獲麟之筆反為倚馬之用因吟劉禹錫詩曰一
生不得文章力百口空為飽煖家
渚宫二疏宋史咸平初朱昂以工部侍郎懇求歸江
陵逾年方允舊制致仕官止謝殿門外昂特延見命
坐恩禮甚厚令俟秋涼上道遣中使賜宴於玉津園
兩制三館皆預仍詔賦詩餞行縉紳榮之時吳淑贈
行詩有漢殿夜涼初閣筆渚宫秋晚得懸車之句弟
協亦同隱皆享眉壽家林相接謂之渚宫二疏知府
陳堯咨署其居曰東西致仕坊景德四年卒年八十
三門人諡曰正裕先生
二宋厚德錄宋庠宋祁應山人少時有僧相曰小宋
他日魁天下大宋亦不失甲科後十年僧驚問大宋
曰子丰神頓異如曾活數萬命者庠曰貧儒何力及
此僧曰不然肖翹之物皆命也庠俛思良久乃笑而
言曰旬日前所居堂下有蟻穴為暴雨所侵吾編竹
橋渡之耳僧曰是也小宋固當首捷子恐不出其下
二宋私語曰妄一歲豈有兩魁乎明年二宋同舉進
士及第祁第一庠第十章憲太后不欲以弟先兄乃
擢庠第一而寘祁第十後人立渡蟻橋識之
宋相郊郊居政府上元夜在書院讀周易其弟學士
祁點華燈擁歌妓醉飲逹旦翊日諭所親令謂譲云
相公寄語學士聞昨夜燒燈夜燕窮極奢侈不知記
得某年上元同在某州州學内喫韲煑飯食否學士
笑曰却須寄語相公不知某年同某處喫韲煑飯是
為甚底(舊志)
南宫城湘山野錄馮文簡當世始求薦於武昌會小
宗者庸謬寡鑒堅欲出落又欲置於末綴時鄂倅南
宫城監試當拆封定卷大不平奮臂力争之以馮冠
於鄉版果掇大魁釋褐除荆南倅
歐陽程初名和營道人少貧兄澤為郡吏依之傭書
賦池亭詩云鑿開幽境泛流萍迴合波間小洞庭寒
影倒吞凌漢樹冷光高浴半天星魚翻錦鬛波紋縐
鷺洗霜翎水氣腥昨夜蛟龍忽飛去滿軒風雨震雷霆
郡守知為和作乃召和試之指架上鶯為題和應聲即
對有不知誰是解縚人之句守異之曰吾為汝解縚何
如遂給俸金遣和充學官弟子赴試路間逢一青衣童
子云以今科省榜走報各處城隍因問道州歐陽和中
否應曰有歐陽程無和和因更名程是年登王世則榜
進士時太平興國八年也仕至屯田員外郎(道州志)
王韶客軒筆錄韶罷副樞知鄂州宴客出家妓坐客張
績醉挽妓不前將擁之妓泣訴於韶坐客皆失色韶曰
出爾曹以娛賓乃令客失歡命取大杯罰妓人服其
量
寇忠愍準登第授大理評事知歸州巴東縣唐謂
方為邵夕夢有人告云宰相至唐思之不聞朝廷
有宰相出鎮者晨興視事而疆吏報寇入界唐驚
出郊迓勞見其風神秀偉便以公輔待之且出諸子
羅拜在縣日人皆以寇巴東呼之有野水無人渡孤
舟盡日横之句時以為若得用必濟大川初凖赴巴
東舟經查渡灘水急難上俄聞水中人語凖視之有
人裸體為挽舟凖詰之答曰我黃魔神也公異日當
大用故來護但裸體不敢見凖以錦袱投之神即以
袱蔽體而出國老談苑準謫營道唯衣裘繫為相時
所得金笏頭帶當權希時者諷其逾禮準拒之曰君
父所賜服之不忘未見禮之失也諷者慙而退
岳武穆飛領兵過茶陵鄉人尹彦德以牛酒謁軍門
犒軍三日飛曰汝當以詩書教其子孫乃親書一經
堂三大字遺之彦德如其言子伯正仲正後果登第
飛初封武昌縣開國子後子霖漕湖北過武昌吏民
設香案具酒牢哭而迎有一嫗尤哀曰相公今不復
此來矣霖呼而遺之食問其夫何在嫗哭曰不善為
人為相公所斬矣問其子與婿皆然人以是知武穆
之感人者深矣(舊志)
李南公天中記尚書李南公知長沙縣日有鬭者甲
強乙弱各有青赤傷南公召使前自以指捏之曰乙
真甲偽也訊之果然蓋南方有櫸柳以葉塗肌則青
赤如毆傷者剥其皮横置膚上以火熨之則如棒傷
水洗不下但毆傷者血聚則硬偽者不硬耳有一村
多豪戶稅不可督所差戶長輒逃南公曰然則此村
無用戶長知縣自督之書其村名帖於柱豪右皆懼
是歲初限未滿此村稅最先集又諸村多詭名村存
戶亡每歲戶長代納亦不可差南公悉召其村豪右
謂之曰此田不過汝曹所典賣耳與汝期一月為我
推究不則汝曹均分趣之及期盡得冒税之人使各
承其稅
夏英公夏竦鎮襄陽遇肆赦各賜帛時胡旦瞽廢在
州竦依赦送胡縑十疋胡笑曰傳與舍人何寡聞如
此奉還五疋請檢韓詩外傳及服虔諸儒所解束帛
戔戔之義竦檢之果見三代束帛束脩之制束脩得
十脡即脯十束束帛則卷為二端五疋表王者有屈
折於隠淪之道也(襄陽府志)
丁晉公國老談苑丁謂既竄朱崖路由湘潭佛寺飯
僧為文以自敘其略曰補仲山之衮雖曲盡於片心
和傅說之羹實難調於衆口
解潛紹興元年鎮撫使知荆南府解潛奏措置荆南
歸陜荆門公安五州營田其後軍食仰給省縣之半
(荆州志)
陳規建炎末德安復州漢陽軍鎮撫使陳規倣古屯
田有逃戶歸業者收畢給之過三年者不受理凡軍
工所屯之田皆相其險隘立為堡塞其弓兵等半為
守禦半為耕種如遇農時則就田作有警則充軍用
(舊志)
張闡議隆興元年工部尚書張闡言今日荆襄屯田
之害非田之不可耕也無耕田之民也官司慮其功
之不就不免課之游民游民不足不免抑勒百姓捨
巳熟田耕官生田私田既荒賦稅猶在或遠數百里
追奪以來或民雙丁役其強壯占百姓之田以為官
田奪民種之穀以為官穀老稚無養一方騷然有司
知其不便申言於朝罷之誠是也然臣切謂自去歲
以來置耕牛置農器修長木二渠費巳十餘萬其間
豈無巳墾闢之地豈無廬舍場圃尚可卒業一旦舉
而棄之不為勢家所占則是捐十萬緡於無用之地
而荆襄之田終不可耕也臣此見兩淮歸正之民動
以萬計官給之食以半歲為期今踰期矣官不能給
則老弱饑者轉而他之殊失斯民向化之心兼亦有
傷國體臣愚以為荆襄之田尚亦有可承之規與其
棄之孰若使歸正之民就耕非惟可免流離庶使中
原之民知朝廷有以處我率皆襁負而至異日墾闢
既廣田疇既成然後取其餘者而輸之官實為兩便
(襄陽志)
謝諫議謝泌居官不妄薦士或得一人則焚香捧表
望闕再拜而遣置所薦雖少無不顯者咸平間泌知
襄州日張逸知鄧城以暇日多乘小車從數吏渡漢
水入鄧城界以觀風謠或載酒邀張吟嘯終日而去
其高逸樂善如此張亦其薦也(襄陽志)
張詠國老談苑詠鎮永興有父老訴牛舌為人所割
詠詰之爾於鄉仵誰氏最隙訴者曰有甲氏嘗貸粟
於某家不遂搆怨之深詠遽遣去戒云至家徑解其
牛貸之父老如教翌日有百姓訴殺牛者詠謂之曰
爾割某氏牛舌以償貸粟之怨而反致訟耶其人遂
伏罪
李西樞宋敏求退朝錄憲成為知制誥尚衣緋出守
荆南召為學士閤門舉例賜金帶而不可加於緋衣
乃並賜三品服
王立天聖初為䕫州路轉運使施州徼外蠻利得賜
物每歲求入貢者甚衆所過煩擾為公私患立奏令
以貢物輸施州遣還溪洞又城施州通雲安軍道以
運鹽朝廷嘉之(舊志)
邊鎬南唐書鎬不知何許人事烈祖累遷通事舍人
保大初率洪州屯兵尅建泉汀漳等州八年馬希萼
入潭州命鎬以州兵如界上覘楚遂討長沙破其軍
於龍回關希萼希崇相繼送欵鎬盡遷馬氏之族歸
於金陵以功拜湖南節度使鎬性柔懦御下無法初
平建州民所尅獲惟以全活為務閩人德之號邊羅
漢及尅湘潭市不易肆楚人益喜號邊菩薩既而政
出多門荏苒無斷惟事僧佛人皆失望遂號為邊和
尚
羅狀元宣和間平江羅孝芬居側有大柿樹雷折之
火燎其文成羅狀元字下有三點人莫能測明年孝
芬舉甲科第三始悟其兆(岳州志)
辛中丞辛人膺紹興中為湖南提刑舟至武昌大將
岳侯於江亭迎謁辛見之即以明日具食既宴延辛
入小閣執手曰前夕夢為棘寺逮對獄獄吏曰辛中
丞被旨推勘驚寤而津吏報君至他日飛或不幸下
獄願公救護之後數年飛故部王貴迎時相意告其
謀叛繫大理獄新除御史中丞何鑄治其事方悟前
夢乃新中丞也(江夏志)
張掑之江陵人政和中夢白衣人拜於床下旋入於
池命僕掘其處得大銀二十錠一一花書之藏諸篋
笥他日復夢來别云欲往長沙助趙官人造宅旦發
笥果空矣遂往長沙訪之善化縣旁有趙宅方興工
創大第張乃謁之謂趙曰君家治地時於土中獲何
物趙云得白金千兩張乃話前夢以他銀相易攜歸
寘於床足入夜常聞泣聲後不知所之(荆州志)
楊大方夷堅志大方岳州人好學負氣紹熙中赴漕
臺試於江陵道中過一廟衣冠入謁擲案間杯珓咨
決得失神不許時已被酒遂取珓毁之控惡部判官
鬚大聲叱責引足蹴仆之乃去纔出門悶蹶移時起
謂僕曰酒之累人如此吾適入廟實為過侮被二卒
迫詣庭下神詰責甚峻賴善部力為分解曰此子為
一醉所誤未宜寘之重罰就令充惡部使神首肯我
必不免索紙作家書授僕投筆而逝
王翊東坡志林岐亭有王翊者家富而好善夢於水
邊見一人為人所毆傷翊救之得免明日偶至水邊
見一鹿為獵人所得翊悟以數千贖之鹿隨翊起居
未嘗一步捨又翊所居後有茂林果木二月有村婦
過林中見一桃熟而絶大獨在木杪乃取而食之翊
適見大驚婦人食巳棄其核翊取而剖之得硫黃一
塊如桃仁吞之甚甘美自是斷暈肉齋居一室
滑世昌鄂州都統司醫官居於南草市家貲積萬會
歲荒疫自捐錢藥救療淳熙中夢客來訪車從甚都
云此市明日有非常災君家亦當墮此厄君平日多
所濟活神特敇之其妻夢亦如此至日大風夜半火
作滑居灰燼忽有壯夫數十輩著紫衫執簥十乘烈
火邊驅家人登之舁至野徑俄風雪大作人簥不見
一家皆存又於爐中得三十餘金遂免凍餒(舊志)
高宰荆南有妖巫挾幻術禍福人郡縣莫敢問吳興
高某為江陵宰欲杖之大吏泣諫恐罹竒禍高愈怒
卒杖之巫嬉笑而出頃之高面漸浮滿遽詣巫所居
巫出迎高命縛之柱亂箠之凡神像經文悉焚之搜
得小笥茵裹木人又碎之巫無完膚高面漸平執之
還白於大吏曰某不惜一身為邦人除害矣大吏命
投之江(荆州志)
永興倅桐隂舊話職方諱繹字仲連從晏元獻公辟
為永興倅有富家子悅娼女柳約為夫婦而父母強
為子娶乃謀之市卜教以厭蠱期妻必死既而妻果
病垂死妻之父母聞而告官晏公醇儒不信曰世顧
有是耶職方固請鞫之遂得實發地藏木偶人書其
妻名氏生時與呪詛之詞晏公大驚乃奏抵法
德安總轄宋龐元英談藪德安有人家土庫中被盜
者絶無蹤跡一總轄謂其徒曰恐是市上弄猢猻者
試往脅之不伏則執之又不伏則令唾掌中如其言
其人良久覺無唾可吐色變具伏乃令猢猻由天忩
中入取物或謂總轄何以知之曰吾亦不敢必但人
之驚懼者必無唾可吐姑以卜之幸而中耳
毛憲憲守長沙謝韓平原云湖南之地二千里序詩
幸託於昌黎平原之客十九人脫穎願同於毛遂(舊)
(志)
劉次卿荆楚歲時記江夏劉次卿以正旦至市見一
書生入市衆鬼悉避劉問書生曰子有何術以至於
此書生言我本無術出之日家師以一丸藥綘囊裹
之令以繫臂防惡氣耳於是劉就書生借此藥至所
見鬼處諸鬼悉走其方用武都雄黃丹散二兩蠟和
令調如彈丸正月旦令男左女右帶之
樊尚璟段然記江夏令樊尚璟諸生時夢神人赭袍
異相語之曰吾洞庭水神也君異時成進士必牧余
土後筮仕江夏值邑人肇建柳毅廟因割金以助入
廟瞻拜神像宛如夢對或云神語終身事甚悉秘而
不宣
汪安行安行以武陵郡丞攝守澧陽移攝巴陵歸任
道由安鄉阻風五日禱於黃山祠夢烏巾紫襴者來
謁云詰朝可行矣異日吾邦使君也敢不告既寤風
果息解維去秩滿還朝遂得澧守紹興改元乃書其
事於廟(岳州志)
黃可久嘗避暑黃鶴樓夜卧初醒江月照樓中見兩
道人弈一道人旁觀碁子大如磉樓空子落其聲砰
砰然私念夜來登樓時守者巳鎻門去道人何自入
且狀貌殊異急起披衣就之將近遽不見又嘗夜渡
陽邏風起舟覆身沈至底一黑丈夫長及天以手托
之置覆舟底上先有漁者夢冠袍人從鏡匣中起伺
之江干見可久坐風浪中拏舟救之(舊志)
蘄謝童子相傳宋時人少選愞十歲不能言父母怪
之多苦焉令牧牛一日作牧牛謠云可若何遠遠騎
牛下淺坡長笛一聲鳴也清歌一曲無多後遂能言
神益清朗並能書與詩然不傳所傳者僅此(舊志)
江陵姚子姚為母以燒死終身不忍噉炙(荆州志)
廬山子述異記益陽曾欽掄家小廬山下遂號廬山
子為人嚴毅正直樂善好施既殁之八年其子德泗
病篤一日忽強起衣冠出大門揖云大人幸臨入門
作拴馬狀升堂設上座呼家人羅拜設酒食聽泗問
答隱隱若欽掄對語尋云大人賜我藥取碗注水作
調和狀飲訖碎碗於地藥氣達於戶牖日暮送出大
門深揖别還就寢氣絶移時乃甦云大人示我某日
愈果騐里中傳以為竒
蔣彬黃梅人生五歲不言一日有戲是兒癡者忽應
聲曰如君喋喋不如我默默一座皆驚(舊通志)
胡繼宗廣濟人有厫數十間貯穀每歲不登設食待
遠糶者而貸其息錢忽厫内一黃物似蛇鱗角四足
長數尺以穀為窠其家祭之日飼一粥土人呼為穀
龍又阮思槐竭囷賑饑後飛粟來集倉皆滿(舊通志)
周應嵩麻城進士性喜施予父殁以所易田産還其
主者無筭一日置數十金於篋為同塾友盜去家僮
私啟友所緘金在焉乃囑緘如故置其處終身不言
(舊通志)
黃梅劉珏年百二十一歲蘄水陳觀峯有隱德壽百
歲妻周氏百有二歲俱載縣志
黃梅洪度精書法一日洪濤浮敝篋發之得宋僧道
肯集篆金剛經字久磨滅乃精思七晝夜重臨刻佈宗
伯董玄宰學士陳居一何象岡侯木庵釋以小楷摹
勒上石藏燕京摩訶庵(舊通志)
孝感黃在中好黃老為羽士歲戊午二月壽百歲忽
有黑兔至伏於堂右衆賓驚異在中曰我生年月日
時俱卯屬兔也又三年乃卒(邑志)
舉人胡基讀書白雉山中有僧大海持籃來見基下
拜呼師兄云師授記若逢籃繫斷大治遇胡基今果
斷也與居久之能知基意向及其家事皆豫以告夜
坐墓間頗致天神及諸鬼物因謂基宜從我尋舊盟
毋絆迷津苦海又負韋䭾丐基莊嚴像重數百觔僧
去來僅兩時許後基於某庵見之則在數百里外也
基欲為作庵平等山僧曰此非吾地後二十年有海
外高僧來主之見基無去意乃與期後會日時忽行
不見至期基病甚遲僧不來竟以其時卒(舊通志)
吳徹字文通江夏人雅善吟咏家貧落魄好竒節元
末陳友諒置諸親密呼為先生遣偵明太祖為所獲
釋其縛問曰汝能詩為我賦天閑百馬圖徹應聲曰
問渠何日渡江來百騎如雲疊鼓催九十九中皆汗
血當頭一個是龍媒太祖擊節然憾其為友諒用刺
詭譎秀才四字於面遣還友諒醜之徹掉小舟遁去
後太祖攻武昌將屠之徹忽求見復命題西山夜雨
詩應聲曰莫厭西山夜雨多也應添起洞庭波東風
肯與周郎便直上金陵奏凱歌太祖頷之遂班師還
建康後屢下詔物色之徹曰吾面目可憎竟辭不出
(江夏志)
夏忠靖仰山脞錄夏忠靖原吉先世德興人大父以
官寓湖河遂家湘隂母夢三閭大夫入其室巳而生
原吉德量汪洋人莫測其際時同事有性褊急者嘗
書吉姓於座右以自警少忘之性如舊嘆曰夏公眞
不可及也或問公量可學乎吉曰某幼時人有犯者
未嘗不怒始忍於色中忍於心久則自熟殊不與人
較何曾不自學來又曰處有事當如無事處大事當
如小事若先自張皇則中便無主矣及卒贈太師
董熙廣濟人初為掾給事縣庭好春秋學每就寓曹
治之夜分不輟令得其故驚愕給筆札試之曰不凡
之器也牘薦為諸生後以春秋入南雍舉永樂癸卯
鄉試第五名署諭安福即以春秋傳授諸生稱名江
右(舊通志)
范理先進遺風楊文定溥執政時其子自鄉來省至
京邸溥問曰一路守令聞孰賢其子曰道出江陵其
令殊不賢曰云何曰即待兒苟簡甚矣乃天台范理
也溥默識之即薦陞德安知府甚有惠政再擢為貴
州左布政或勸理當致書謝理曰宰相為朝廷用人
非私理也何謝為逮溥卒乃祭而哭之以謝知巳云
衡陽大耋衡民姜茂富者生於正統間至嘉靖二十
八年一百四歲矣郡守蔡汝楠召見之賚以粟帛題
額旌曰禮養高年司理舒化賜以杖銘曰履吉而康
後二年乃卒(舊通志)
劉餘慶江夏人景泰癸酉鄉試第一天順復辟特選
二十八人入朝餘慶與焉其夜上夢二十八宿入見
盡授御史(舊通志)
李西涯東陽入閣年久當武宗朝不能諫正有投匿
名詩云文章聲價斗山齊伴食中書日巳西回首湘
江春水綠鷓鴣啼罷子規啼末句諷以鳥語行不得
也不如歸去後竟因詩告歸(舊通志)
徐鈺與兄鉞同登弘治庚戌進士年僅弱冠使交趾
烹猩以獻鈺舉箸取兩目啖之交人畏服(舊通志)
甯均黃州師巫正德間在飛喪崖見一鼠盤旋道上
忽入地穴其下得銅印一鈕上篆扶蠻王印用署符
呪能呼風雷後柄損遂不驗(舊通志)
錢定黃陂人世宗在藩邸侍講讀一日忽問曰昨夢
髮白作何兆定曰王上添白其吉可知世宗默喜及
繼統徵至京授官不就乃賜金帛冠服親書御扇扁
其門曰天下一人師(舊通志)
吕禧黃岡人總角作烈女旨酒二賦竒字盈幅時人
莫識也惟王太史雅欽見而竒之呼為國器舉嘉靖
辛夘鄉試除丹棱令楊太史用修為序其蜀稿(舊通)
(志)
唐時舉咸寧人父毓明絶有子三獨器重舉分産罄
與昆季謂舉曰汝不藉此也適有榖數鍾曝階下舉
方負暄讀書為羣豕食盡不顧妻怒毁其書舉笑曰
奈何為五斗米棄我千鍾粟乎天下名義果非婦人
所知也尋登嘉靖丁未進士(舊通志)
彭信古字龍陽麻城人幼同季弟遵古從伯兄好古
學皆嗜讀書而信古獨勇擴山有祟常□人信古力
叱之聲如山頽詰旦往視則一白狼斃巖下然每試
輒鈍及以已文予其弟仍擢首乃慨然廢書以武籍
登進士而伯季皆第春官時人稱為三陽以其字熙
陽龍陽丹陽也(舊通志)
夏鼎字銘韋通判相儒子孝感人有異才為諸生不
第棄去中萬歷丙午武科尋以足疾杜門著述凡數
十卷尤精韻學(邑志)
胡國棟字枳棱御史其俊子孝感人初名應振以明
經當授司訓有請纓志遂棄去更名如龍中武科授
河南汝州千總又以不合上官去更今名復成武進
士授大河衞守備以疾卒棟力強貌偉弓矢劍擊無
不絶倫嘗與人角技令承丸於頂挾彈背擊之百不
失一羣盜畏其名無敢犯者(邑志)
程之試黃岡人萬歷已酉鄉舉歴官開封同知理河
務有濬築功河神舊祀金龍大王忽有詭稱黃大王
者觸之譴責立至羣肖像奉之總河命試往驗試以
繩縲像頸拉仆之投其廟而神不靈後以父春秋高
乞歸(舊通志)
廣濟陳王化有孝行萬歷乙卯歲苦疫闔門俱困母
卒不食三日夜感神謂曰吾憐子為子斧斷疫且起
視斧入門寸許患者悉痊(舊通志)
孫煜天啟丁卯文學館於蘭溪歐氏忽有頭陀入齋
云孫郎何久戀人間三山有辛草服之可以免劫宜
偕吾去煜辭焉頭陀竟洩之走歐氏爭挽不得其行
如飛久之惟見高巖幽澗古樹雜花如織煜思家大
痛頭陀曰世緣未斷可瞑目勿視少頃巳在黃郊柯
山矣(舊通志)
王中軍名上庸四川人懷宗十六年由武進士授上
湖南兵巡道中軍值張獻忠寇至石磯站部卒鳥散
上庸大呼獨挾佛郎機擊賊殺數十人賊大至火藥
盡猶舉鐵礟奮擊力竭死之後人於其死處每聞金
鐡聲(舊通志)
梅啟南廣濟諸生懷宗辛巳歲大祲江北人相食啟
南與陳伯順等議施賑夜夢天神謂曰人民大難施
粥可濟啟南許施粥十日神微笑次夜復夢如故且
云事巳聞諸上帝矣明日縣令議賑啟南輸穀助之
(舊通志)
劉岱嶽沱川步民兄弟三人皆為伍伯緝盜江湖懷
宗時獲盜魁以賄重而縱之囊金歸設大籧篨中堂
几上寘金滿内陳牲爇楮家人無小大盡歡忭忽籧
篨火起三人愕然退立金從火光中作紫蜺破屋瓦
徑去無錙銖存者(舊通志)
馬炳然正統間宰嘉魚羣盜劫藏去而欽召報適至
以盜不得阻行始盜入馬於暗處稽其數三十人有
長而髯者魁也因密屬捕者懸賞罰期必得會陽邏
鎮渡江人數内一髯人正如盜狀遂縛以聞虐訊皆
誣服馬始就道後豫章獲盜稱贓出嘉魚移文楚臬
守以是罷囚皆死厲獄中正德間馬建中丞節過楚
入閩楚正戒嚴以劇盜劉六劉七等且至馬與楚藩
臬爭禮出遇盜陽邏磔其屍搶其處子家屬死者三
十人人謂冤報時郡守余貴不忍大臣女辱賊即橐
千金具牒屬青衿方勇等往贖女追及於潯江其帥
趙風子受金還女曰以充爾郡犒軍錢厚貽而遣之
余具車馬以四老嫗護女送還蜀郡(黃岡志)
渠油黃州渠生貨油為業人呼曰渠油每作油乘熱
益便溺幾三之一因是獲息頗博其子忽告母曰爺
身畔常有獄子把柳棒隨後他人無所暏父固莫信
又曰我將死母亦不免未幾子母繼亡渠遂感疾如
受考掠狀家貲索然經歲而殞(舊通志)
閭丘十五黃岡村民富積米穀每幸凶年即閉廩騰
價細民苦之既老且病不復能飲食獨食羊矢家人
憐痛刻木為模置粉餌如羊矢狀使食之入手即投
於地須眞矢乃肯咽之歴數月方死(舊通志)
屈姊離騷注女嬃屈原姊也楚人謂女曰嬃袁山松
云屈原有賢姊聞原放逐亦來歸喻令自寬全鄉人
冀其見從因名姊歸縣縣北有原故宅宅之東北有
女嬃廟擣衣石猶存
司馬徽妻别傳司馬徽有人倫鑒識時人有以人物
問徽者初不辨其高下每輒言佳其婦諫曰人質所
疑君宜辨論而一皆言佳豈人所以咨君之意乎徽
曰如君所言亦復佳
華容女干寳搜神記漢建安初華容有女子忽啼呼
云有大喪言語過差縣尹以為妖繫獄百餘日忽於
獄中哭曰劉荆州今日死華容去州數日即遣馬吏
騐視表果死縣乃出之續又歌吟曰不意李立為貴
人後無幾曹操平荆州以涿李立字建賢為荆州刺
史
韓康伯母世說韓母殷隨孫繪之之衡陽於闔廬洲
中逢桓南郡卞鞠是其外甥時來問訊謂鞠曰我不
死見此䜿二世作賊在衡陽數年繪之遇桓景真之
難殷撫尸哭曰汝父昔罷豫章徵書朝至夕發汝去
郡邑數年為物不得動遂及於難夫復何言
木蘭明一統志黃陂縣木蘭山下有忠烈廟廟後有
冢相傳為木蘭將軍蓋朱氏女代父西征者其說見
於古樂府然不著何代人獨詩中有可汗語知其世
非晉即隋唐也又文苑英華載木蘭歌注云郭茂倩
樂府不知名葦元甫續附入其歌曰唧唧何力力木
蘭當戶織不聞機杼聲唯聞女嘆息問女何所思問
女何所憶女亦無所思女亦無所憶昨夜見軍帖可
汗大點兵軍書十二卷卷卷有爺名阿爺無大兒木
蘭無長兄願為市鞍馬從此替爺征東市買駿馬西
市買鞍韉南市買轡頭北市買長鞭旦辭爺娘去暮
宿黃河邊不聞爺娘喚女聲但聞黃河流水鳴濺濺
旦辭黃河去暮至黑山頭不聞爺娘唤女聲但聞燕
山胡騎鳴啾啾萬里赴戎機關山渡若飛朔氣傳金
柝寒光照鐡衣將軍百戰死壯士十年歸歸來見天
子天子坐明堂策勲十二轉賞賜百千強可汗欲與
木蘭官不用尚書郎願得明駝千里足送兒還故鄉
爺娘聞女來出郭相扶將阿姊聞妹來當戸理紅粧
小弟聞姊來磨刀霍霍向猪羊開我東閣門坐我西
閣床脫我戰時袍著我舊時裳當窗理雲髮挂鏡帖
花黃出門看火伴火伴驚忙忙同行十二年不知木
蘭是女郎雄兔脚撲朔雌兔眼迷離雙兔傍地走安
能辨我是雄雌
岐陽公主唐杜悰尚憲宗岐陽公主牧澧陽宏辭李
宣古數陪宴飲戲謔侮慢悰不能容使辱之公主出
而救之云尚書不念諸子學文待士如此那得平陽
之譽遣易衣而赴中坐岐陽請為詩冀彌縫也宣古
詩云紅燈初上月輪高照見堂前萬朵桃觱篥夜深
抛耍令舞來挼去使人勞悰賞之後悰二子裔體儒
林相繼登第人謂非其母不能成其子也(舊通志)
鬻鹽媪鄂州李媪居南草市無子鬻鹽自給淳熙中
市大火屋廬殆盡媪室獨存門外鹽兩席凡所挂藁
荐無少損郡守趙善俊詰之對曰無所長但每日所
貨來買一斤以十八兩與之所憑以活殘年者一秤
而巳(舊通志)
營道婦營道縣村婦養姑二十年孝謹姑因食婦所
進肉而死鄰人有小憾訴其置毒縣牒尉薛人圭往
驗婦不能解願即死薛疑之反復招質婦曰每得肉
魚寘廚中柱穴薛詣其居視柱劈之蜈蜙無數集其
中具以白縣乃釋(舊通志)
兗婦阿毛熙寧丙辰四月二十六日襄州通衢一死
婦阿毛其夫楊金配隸房陵既死詣州請陳願負夫
骨歸葬故鄉遭時大疫遂斃於道(舊通志)
秦氏衡陽少婦秦氏孀居有姿姑欲嫁之不聽鄰惡
少馮小二欲挑之以姑在不得間因計毒其姑佯為
助喪求與婦合婦怒擲石中之因計婦有所私為姑
所禁置鴆焉陷於辟有鄞人管思易者以恤刑至疑
之夜夢老婦牽二馬泣訴曰馬實殺我徧求馬姓者
不得視鄰右為馮小二忽悟遽呼訊之立承婦得釋
(舊通志)
韓希孟兩山墨談韓嫁為賈尚書子瓊婦元兵破岳
州韓被掠以衣帛書一詩自投於江而死長興州判
官沈思安嘗託劉元履者丐趙松雪為書其詩元履
諾而未言一夕夢一婦人云趣為我求書庶因大人
君子之筆發攄幽憤松雪聞而異之乃為之寫一通
歸之於沈
雷母高世泰雷母傳石首王珠琦丁元末紅巾之亂
家族盡罹賊禍孑然一身奔走於鼎澧之間逐獵為
生獲一田犬一頭九耳竒而畜之每出獵一耳動則
獲禽獸一倍兩耳動則獲禽獸二倍三耳四耳動則
所獲如動數五六七八耳動者所獲盈庖無算至九
耳齊動則逐獸歴年從未一見俄一日九耳皆動心
竊喜遂馳入山竟日無所獲悵然而返經石塢犬徑
奔其中見一石大如斗為之迴環狂吠尾爪搔摇起
伏僕僕始則石上蘚苔搔之成㾗久之爪跡深没石
中琦謂必竒珍負歸置神几間一夕風雨疾作迅雷
入室破其石一乳女在中呱呱而泣始以為不祥欲
棄之又不敢棄也鄉里觀者如堵遂聞之官官知為
神物令哺之言笑飲食無異尋常家處子鄰人以其
怪異莫肯與之議婚及笄琦遂配焉字曰雷氏温惠
淑慎賢德内助若素嫻於師氏之訓者後生子三俱
鄉薦孫四俱登甲第至今屢葉相傳孫子繩繩號為
雷母其九世孫敬軒憶祖詩曰禍慘紅巾十八門春
風何意有兒孫澧陽奔命吾高祖竒媾當年裕後昆
鄂州民謠宋史開禧二年鄂州民謠塞上將軍少城
南從事多宣威不可問恢復竟如何時權臣開邊鄂
為宣撫使置司多辟親故幕賓聚城南為酣縱云
紅巾賊元至正間羅田徐壽輝與麻城鄒普勝等倡
妖術聚衆反以紅巾為號(黃州志)
歐普祥黃岡人歲辛卯從徐壽輝以燒香起兵為元
帥稱為歐道人壬辰二月引兵掠江西諸郡縣攻袁
州焚室廬掠人民以去仍遣别將守之既而分宜人
彭繼凱與元帥别速堅同起義兵復袁州普祥怒團
結營寨癸巳二月復攻袁州速堅與萬戶寳同等堅
守城中民困食盡死者相枕藉十二月城陷普祥遂
據之分兵陷吉之安福瑞之高安諸縣與元兵屢戰
獲勝壽輝加普祥左丞大司徒袁國公庚子歲陳友
諒殺壽輝徵兵於普祥不應壬寅明師克江西普祥
令其子文廣納欵歸附厚賜之命普祥仍以本部軍
馬守袁州(舊通志)
蘄州盜徐正先是瀏陽有彭和尚能為偈頌勸人常
念佛遇夜燃大炬名香念偈拜禮愚民信之其徒遂
衆徐本湖南人姿狀龐厚無他長生平以販布為業
往來蘄黃間時遇彭衆欲為亂思得其主一日徐於
鹽塘水浴衆見其身上毫光起皆驚異之遂立為帝
以蘄春反天下響應東南遂大亂湖廣江西浙江三
省城池多陷殺開蓮臺省於蘄春然資性寬縱權在
羣下擁空名耳後其臣偽漢陳友諒率兵攻臺謀奪
位遂死采石(舊通志)
倪文俊號蠻子聚衆為亂倪世業漁居黃陂其生之
夕母夢有白虎入室及徐壽輝僭號倪為偽相每戰
克捷所至殺害無厭又據荆鄂潭岳黃蘄澧安陸常
德寳慶等處然驕恣不愛下竟為下所殺前二夕母
復夢白虎死遂遇害(舊通志)
陳友諒沔陽人本姓謝祖千一贅於陳遂冐其姓父
普才黃蓬漁子也友諒膂力過人嫻於武藝嘗為縣
吏不樂會羅田徐壽輝與倪文俊兵起慨然往從之
為文俊簿書掾尋亦統兵為元帥襲殺文俊遂并其
軍自稱平章至元戊戌陷安慶龍興瑞州等路徐壽
輝聞其破龍興欲徙都之友諒不從壽輝引兵發漢
陽下江州友諒陽出迎伏兵於城西盡殺壽輝部曲
遂自稱漢王立王府置官屬庚子五月犯龍江明太
祖擊破之還至采石弑其主壽輝稱帝國號漢改元
大義尋遣其將張定邊陷安慶明太祖帥舟師討之
大破友諒軍友諒奔武昌久之憤其疆場日蹙乃作
大艦載家屬空國而行兵號六十萬攻洪都明太祖
親總舟師來援戰於彭蠡屢破友諒友諒窮蹙欲由
禁江口奔武昌明兵復邀擊之友諒中流矢貫睛及
顱而死友諒自稱帝至死僅四年年四十偽帥張定
邊乘夜以小舟載友諒屍及其子理徑趨武昌復立
理為帝改元德壽明兵至理降之(江夏志)
熊天瑞荆州人初以樂工乘亂聚兵從徐壽輝攻掠
江湘間後以陳友諒命陷臨江吉安至贛州凡四閱
月下其城友諒以其有功加參政俾守贛州兼統吉
安南韶諸郡辛卯友諒攻江西檄天瑞以兵來援不
應及友諒敗死乃佯遣其子元震赴援巳而與龍泉
彭時中爭萬安地以兵相攻又欲圖取廣東預於南
雄造戰艦甲辰春率兵數萬進攻廣州忽天晝大雨
如注雷震其檣舟不能進天瑞驚懼仰天祝曰若廣
州非子有則天為霽明當即日還師祝巳天果霽既
歸贛望氣者言將有外兵至可厭之天瑞不信是年
夏以兵攻湖南桂陽山寨皆俘獲以歸明師既渡江
天瑞始懼遣元震築壘太壺所為備禦計秋九月明
師至贛天瑞閉城拒守常遇春鄧愈浚濠立栅以困
之凡五閱月援絶糧盡乃肉袒詣䧏盡獻其地(荆州)
(志)
劉千斤不知何許人成化初與石和尚李鬍子後先
嘯聚鄖西靖勇將軍朱永兵部尚書白圭奏至詔官
軍攻擊大敗之嗣是流民復聚荆襄綿亘千里為梗
詔命都御史原傑籌之傑晨夕馳至三省延問逋民
皆願附籍為良疏請從之給田安集於荆襄德鄖四
府得男婦八萬五千人遂陞鄖縣為府曰鄖陽統治
之立行都司領一衞三所薦文武守臣布列分理(舊)
(通志)
龔福全不知何許人正德初嘯聚柳桂丁丑春詔三
省夾擊之都御史秦金率兵破其寨柵九十擒福全
斬其偽總兵劉福興李仁才俘者三千人(舊通志)
劉六劉七正德四年五月劉六劉七趙風子取道至
團風鎮奪舟入江殺戮甚衆(黃州志)
龍求兒辰州唶爾山苖與龍母叟龍子賢同姓為姻
嘉靖間求兒僭稱苗王南結貴州土獠西誘酉陽諸
蠻詔討之起都御史萬鏜會湖貴撫臣撫𠞰乃率永
順保靖官兵攻克唶爾諸山斬級七百七十有竒俘
三百有竒辰沅悉平議增官兵控制之(舊通志)
徐景榮嘉靖二十四年春正月楚世子英燿上弑楚
王顯榕先是英燿上烝宫婢通妓女楚王懲以法英
燿慚恚遂與武昌護衛軍餘徐景榮等二十六人㰱
血為盟謀弑楚王以舉炮揚聲揮手為號執瓜鞭尸
長史孫立貪賄與承奉王憲張慶朦朧掩飾巡撫都
御史車純巡按御史伊敏生具奏詔會勘英燿斬首
西市仍焚棄徐景榮孫立王憲張慶皆論死(江夏志)
明末寇亂懷宗八年正月有賊數萬寇黃安焚殺甚
慘二月初四日賊首曹操闖塌天八大王等率衆萬
餘陷羅田知縣梁志仁典史單思仁教諭吳鳳來訓
導盧大受死之志仁妻唐氏亦不屈死九月寇廣濟
敗鎮筸兵遂大肆焚殺知縣黃宏會走匿十年經
略熊文燦總兵左良玉招撫張獻忠一丈青等賊於
蘄州荆藩為之置宴邸中時良玉不主撫議後果有
穀城之叛十五年七月初三日賊革裹眼率衆萬
餘襲黃安破之十二月二十三日賊張獻忠陷黃梅
墮其城十六年正月二十日賊革裏眼復入黃安
二十二日陷黃陂傷邑令趙元有縣丞夏統春主簿
薛聞禮皆不屈死之賊設立偽官去士民殺之賊怒
復至墮其城是月二十六日蘄州鎮筸兵通賊張獻
忠乘夜雪襲城破之殺戮宗室紳衿居民殆盡驅婦
女毁拆城垣頓為平地時各營兵俱與賊通鎮筸兵
及所弁張國威俱叛入賊營江防道許士竒被執去
死於麻城三月初五日獻忠襲蘄水破之焚戮殆盡
復驅丁男婦女墮其城十六年三月十三日遂自
蘄水襲破黃州殺戮不可勝計時雨後血流有聲設
杌於清淮門外斷書生掌且劓之擇婦女手足纖小
者專使平城挺刃交加生埋紅粉不日而崇墉蕩然
四月初六日麻城叛首明承祖洪佑兒迎賊獻忠入
其城佑兒李冢宰䜿也勇悍桀驁因亂號召諸逆僕
起洗耳會焚殺主人旬日衆至數千據邑叛至是席
捲從賊號新營賊併其衆勢益張無何陷省城新營
導之也然承祖等究為獻忠所殺四月二十三日獻
忠復入黃州(以上黃州志)十二三年間流賊混十萬過天
星滿天星八大王混天星老&KR0624;&KR0624;闖塌天曹操革裏
眼等掠郢東焦山溫峽口一帶彼時因陵寢所在四
方援兵雲集有秦夫人阮夫人皆土司女官統猓猓
兵若干以象十餘隻為前驅又施州衞月空和尚統
僧兵若干又總兵猛如虎與劉孫二璫統京營銳卒
若干賀李二家兵若干接踵而至約兵十數萬糜餉
需求蹂躙地方尤甚於賊一聞賊至龍泉寺皆魚鳥
散去十三年督師楊嗣昌困獻賊於川之巫峽人馬
將盡旦夕受縛獻忠拚死潰圍止三十七騎嗣昌急
檄郢鎮錢中選伏兵於荆關要害截殱之中選畏縮
不敢進賄王璫以陵寢為辭賊假裝督師差官紿破
襄陽戮襄王殺掠幾盡勢復猖獗不可制嗣昌聞報
自縊死(鍾祥志)
鄂城之陷懷宗十六年春左帥移師東下掠兩岸船
幾盡止於九江夏五月晦日賊張獻忠陷會城先是
獻賊為督師楊嗣昌困於瑪瑙山僅以數十騎逸去
紿破襄陽其衆不滿千人乃遁於六安山中踰年始
出陷蘄州蘄水繼陷黃州益以麻城里人叛黨洪明
諸逆及黃屬新附之衆合數萬人其勢益張漸有飲
江之志密遣姦諜徧布城中而楚藩所募護衞新兵
弁領張以敬者黃岡諸生也嘗犯教楚藩督過之因
潛與賊通約為内應獻賊遂從樊口陟江西上故相
賀逢聖聞之親啟楚藩請發鏹犒士卒議守禦楚藩
不以為虞監軍王揚基適奉巡撫江北之命聞寇逼
欲去逢聖涕泣挽之不得二十八日遽揚帆西渡防
守鎮筸兵亦跳走人心洶洶前三日有發以敬等通
賊逆謀者馮生雲路以告逢聖逢聖不決密問北撫
大笑斥為狂生於是以敬等懼誅謀益急時賊欲徘
徊馬橋而城人速之故宵馳二十九日突至攻大東
門及翼日未刻大雷雨城上人不能仰視有寒而仆
者雨止各巷口有白衣一二人呼曰賊巳從某門入
矣守者内顧賊乘其瑕遂不守賊入大肆焚殺踞王
宫以竹兜舁楚藩華煃浮之江逢聖聞變入告夫人
危氏先自盡乃投滋陽橋下以死同時致命者有長
史徐學顔諸生馮雲路明濬汪陛延朱華□等而明
濬一門為最烈其餘抗節於兵鋒水火名湮没而無
稽者難悉數也賊凡大殺城中三晝夜乃封刃驅男
婦百萬閉於上下兩壇時方暍饑渴巳不欲生旋傳
令挺而擠之江浮尸千里相屬水為腥腻不可汲者
累日而楚宗之幸脫者賊皆懸賞購捕及為怨家所
擒獻剪薙尤無遺焉賊乃僭稱西王改武昌為天授
府江夏為上江縣設偽官以李時榮為偽巡撫舉人
謝鳳洲為偽天授府知府未幾時榮死鳳洲代之並
設偽科取士然獻忠每登王座即頭眩又性獧懆常
跳擲調弄弓刀不能頃刻息其殘忍禍敗亦有由然
也久之左帥乃遣將方國安等恢復賊遂取楚藩金
寳掠遺民男女泝江上岳陽長沙等府已而入蜀左
帥始至以功封寧南伯尋進封侯開藩鎮楚將佐佩
總兵印者纍纍而江北諸城郭半為李自成有不能
取也相傳良玉以敗襄城戴罪立功故以鄂城委賊
而後收之當賊陷鄂時密以楚府藏鏹數舟遺左又
傳前此左之駐鄂也楚人疾之不得已去亦怨楚人
有不日城破之語以鄂委賊之二說者必有一焉(武)
(昌府志)
郢城之陷懷宗壬午十二月廿六日賊衆數十萬於
鍾祥石牌作浮梁渡兵廿七夜風大作船盡碎次日
復成之三十日平明偪郢城惟援𠞰總兵貴州溫如
珍先日方至立營未定力戰不勝死傷者衆率麾下
數百人衝陣而去癸未元旦賊分兵破陵總兵錢中
選巡按李振聲欽天監博士楊永裕俱為賊擒五營
將卒或殺或降者亡算巳時陷城撫軍朱一鶴留守
沈壽崇邑令蕭漢巡按中軍李佳應死之守偹王璫
知府王璣䧏賊守道張鳳翥通判張國運越城潛逸
闖賊李自成偽稱奉天倡義文武大元帥羅汝才亦
稱偽元帥諸賊目武則有偽權制果威都尉掌旅部
總哨總等名文則有偽政府侍郎從事防禦府尹州
牧縣尹等名改承天府為揚武州(鍾祥志)
漢陽寇變壬午冬闖賊李自成決黃河水灌開封乘
勝南下寧南侯左良玉敗走癸未四月十六日賊遣
其黨白旺由德安突至漢陽官民聞風宵遁賊駐三
日拔營去五月二十九日獻賊陷會城漢陽又為獻
賊所據設偽官以沈會霖為知府燕厥中為漢陽縣
知縣會霖孝感人先時陷賊彌歲以計得出壬午領
鄉薦與賊謀臣潘獨鰲有舊獨鰲潛來致賀事洩言
於當事斃之城破會霖有老母不及遠避賊質其母
使守漢陽會霖與同年丁之鴻謀又以計脫其母去
厥中邑無賴子也率先迎賊得授偽職倚賊勢以恫
喝不如意者會霖去賊更命彭永觀來厥中益無忌
邑人受其荼毒九月監軍道章曠同貢生鄭古愛泣
請左良玉遣總兵方國安恢復武漢賊遁岳陽獲偽
官彭永觀彭永侗燕厥中甘六席仲瑛等誅之乙酉
左良玉稱兵東下部將惠登相張星璧駐漢陽亦焚
掠而去餘賊復陷漢陽漢川其時既無綂帥惟肆殘
戮幸
王師追𠞰賊始解散五月總督佟養和鎮武昌下令安
輯民遂復業
左兵之變左帥屢與闖帥白旺戰溳沔間不勝其子
夢庚有他意乃以誅馬士英為名反於武昌縱兵沿
江大掠而東左帥不能制行至九江恚死(武昌府志)
洞庭湖石刻宋類苑往年有人於洞庭湖中得一石
刻詩云鮫室團青草龍堆隱白沙護江蟠古木迎棹
舞神鴉破浪南風正收帆畏日斜雲山千古疊底處
上仙槎或持問諸作者云此老杜詩也近有管城士
大夫家藏唐本題杜美一卷皆子美詩其中一首云
惠二還東溪因至一送惠子白駒瘦歸期惟病身黃
天無老眼空谷滯斯人崖蜜松花&KR0836;山杯竹葉春柴
門了無事黃綺未稱臣今子美集中所無
杜甫和詩唐詞客李節過耒江弔子美詩云耒陽浦
口繫扁舟紅蓼洲頭宿白鷗半夜青燈千里客數聲
寒雁一天秋蛩吟隔岸情如訴斗柄横江勢若流惆
悵杜陵老詩伯斷碑古木遶荒丘焚之祠前是夜夢
子美於沙隄和詩有若遇故鄉王永日便將清淚灑
荒丘之句王永日子美故人也(衡州志)
裴迪詩竟陵縣西塔寺有陸羽茶泉裴迪詩云竟陵
西塔寺蹤跡尚空虛不獨支公住曾經陸羽居草堂
荒産蛤茶井冷生魚一汲清泠水高風味有餘迪與
王維同時其詩自輞川倡和外無傳此詩(安陸府志)
衡山詩樵南岳志衡山五峯下有樵夫能詩嘗有廣
州幕府夜聞舟中吟曰野鶴灘前一棹孤月光遥接
洞庭湖堪憎迴雁峯頭過望斷家山一字無問之乃
樵夫所自作也
蠻語世說郝隆為桓温南蠻參軍三月三日曾作詩
云娵隅躍清池桓問娵隅是何物答曰蠻名魚為娵
隅桓曰作詩何以作蠻語隆曰千里投公始得蠻府
參軍那得不作蠻語也
荆州記盛弘之荆州記載鹿門事云龐德公居漢之
隂司馬德操宅州之陽望衡對宇歡情自接泛舟褰
裳率爾休暢記沮水幽勝云稠木傍生凌空交合危
樓傾岳恒有落勢風泉傳響於青林之下巖猿流聲
於白雲之上遊者嘗若目不周玩情不給賞若此二
段讀之使人神遊八極信竒筆也記三峽水急云朝
發白帝暮宿江陵凡一千二百餘里雖飛雲迅鳥不
能過也李太白詩朝辭白帝彩雲間千里江陵一日
還杜子美云朝發白帝暮江陵皆用盛弘之語也
鶴南飛曲蘇文忠集元符三年十二月十九日東坡
生日置酒赤壁下酒酣笛聲起江上使人問之即進
士李委聞坡生日作鶴南飛曲以獻奏曲嘹唳有穿
雲裂石之聲
何潘著名唐何晦摭言何涓為瀟湘賦天下傳之同
時潘緯以古鏡詩著名或曰潘緯十年吟古鏡何涓
一夕賦瀟湘
岳陽樓詩楊慎丹鉛錄余昔過岳陽樓見一詩云樓
上元龍氣不除湖中范蠡意何如西風萬里一黃鵠
秋水半江雙白魚鼓瑟至今悲二女沈沙何處弔三
閭朗吟仙子無人識騎鶴吹簫上碧虛乃視其姓名
則元人張翔字雄飛作不知何地人也
雙忠詩葉忠節映橊過湯隂謁鄂王廟題詩云百戰
英雄骨東忩笑語中繡旗恩未斷丸蠟間先通鐵像
行人磔王封史筆公我來瞻廟貌灑淚拜孤忠蓋報
國丹心已見於此矣詩刻忠節祠中後武昌糧道王
承烈次韻云山斗欽山斗流連語句中貞魂詞巳現
碧血兆先通今古惟吾道乾坤此數公時雍私後起
俯仰感雙忠(採補)
衣帶詩明季沅陵縣城南杜女名小英被流賊擄至
小孤山投水死逆流而上直至洞庭有詩十絶繫於
衣帶今傳二首云當年畫閣惜如珍何事牽衣入水
濱寄語雙親休睠戀入江猶是女兒身生平負節欲
畱題身入狂瀾數不齊河伯有心憐薄命東流直送
洞庭西(沅陵志)
湖廣通志卷一百二十
