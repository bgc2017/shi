湖廣通志卷七十四
仙釋志(方技附)
朱子於二氏之書皆能晰其原委直探其閫奥然
後折之於道以明始之近是末流之滋惑又嘗謂
學佛者勤猛精進吾徒有不如而註參同契著調
息箴則以衛生之經未可厚非也今志仙釋攷諸
記傳參以二氏之書備著楚地所有焉古稱一藝
足以成名雖無關於經術而及其至也精深微妙
藝也進乎道技也通乎神矣醫卜之𩔖利賴民生
由來久矣因加採擇以永其傳
武昌府
三國介象神仙傳字元則會稽人有諸方術吳主聞
之徵到武昌甚敬貴之稱為介君為起宅給以御帳
賜遺前後累千金從象學蔽形之術試還後宫及出
殿門莫有見者又使象作變化種瓜菜百果皆立生
可食於殿庭中作方埳汲水滿之垂綸於埳中須臾
得鯔魚乃使厨下切之為鱠吳主恨無蜀薑象書符
使行人閉目騎杖杖止買薑復閉目騎杖須臾已還
厨下切鱠方畢
唐羅思遠唐書列傳思遠鄂州人能自隠明皇欲學
之不肯盡其術試自隠常餘衣帶及共試則騐厚賜
金帛然卒不得帝怒裹以幞壓殺之數日有中使者
自蜀還逢思遠駕而西笑曰上為戲何虐也以蜀當
歸寄獻遂失所在天寳末年帝幸蜀亂平回鑾始悟
蜀當歸之寄云
劉元靖明一統志武昌人初師王道宗道宗仙去靖
遂遊名山入南嶽鑿石穴以居絶粒鍊氣唐敬宗召
入思政殿問長生術尋放歸武宗復召入禁中受法
籙賜號廣成宣宗時仙去惟杖履在焉
劉本德明一統志鄂州人好古多藝商販於江湖乾
符中歲大饑散米數萬石賑之黃巢亂避地五老峯
下有鹿裘道人來訪把臂入深磵忽一老人邀入山
院丹碧輝煌老人曰此洞天也以汝行善故許至語
畢不見道人曰汝得名仙籙矣後徧遊名山竟仙去
宋章自然武寧人闢觀於興國太平觀以玉帝靈符
濟人贈通真至妙靈應自然廣惠真君賜金鐘玉磬
封其父母至今仙蜕猶存(舊通志)
元張紹思嘉魚静保寺僧辟榖數年出入乘白馬無
轡隨一黑犬自甃石塔於寺後入塔端坐而逝(舊通)
(志)
明黃中理寧州人庭堅八世孫弱冠廕光州固始尉
患痿痺棄官歸有神師金花君者謂之曰吾療而疾
愈當為道士中理許之七日能起行乃去學老子法
於欽天瑞慶宫宫在興國九宫山即張真君道清鍊
丹之所太祖西平江漢中理拜於鄂應對稱旨召至
京命禮部宴之賜玉罏襲衣還山年七十餘卒(舊通)
(志)
簡中陽字致(闕)武昌人放浪湖海遇異人授以中黃
上道清微秘法洪武中入武當辟榖隠居紫霄峯
釋勝學號無念姓陳氏應山人幼不識字往參荆州
無聞和尚豁然有悟偈云數載東山昏霧濛凭闌終
日待晴空夜來忽睹霜天月萬物全彰一鏡中洪武
中楚昭王迎至洪山尋遷九峯奏聞召見優賜還山
雪庵和尚靖難後遯跡至武黃間托堪輿以自晦所
扞葬多奇中按何景明云雪庵好讀楚詞時時買楚
詞袖之登小舟急棹灘中流朗誦一葉輙投一葉於
水投已輙哭哭未已又讀讀終卷乃已衆莫測其云
何
黃鎮武昌人少為繼母所窘逃出遇異人於武夷山
授法召天神立至命移樹頃刻風雷交作樹果東西
異位及歸值歲旱母命溉園因磨墨染符黑雲大雨
不出園外為郡縣祈雨雨亦不出境一日母迫之忽
自經於九曲亭舉棺人疑其輕啟視之惟一履存焉
劉邋遢天門人棄家遊於鄂遇異人授以規中祕旨
逾歲歸省父母於妻子不一問復至鄂益徉狂拾糞
穢間殘果敗瓜皮以食又集破布敝鞵以為衣人以
邋遢呼之初寓鳳凰山五顯祠食其神前大燭盡守
祠僧嗔之乃出卧山上值大雪覆壓二三尺僧恐凍
死持鋤掀而出之則正酣睡也人訪以禍福或不對
或罵詈然已隠寓吉凶癸夘鄉試蘄郡士謁之卜取
舍邋遢指郭士望曰好箇文質彬彬一人也闈中果
此題而郭占解首其他多𩔖此坐卧一磚榻三十年
值歲饑人多就求食啖以飯數粒即飽數日其子尋
之與以一常著衲令著歸所求無不如意若稍長節
之再著則生蟣蝨延走他服乃焚之蟣蝨盡化美珠
其子拾藏之則仍成灰燼後終於鄂越歲葬羅駕山
舁者輕如負斗米人皆知其尸解云
徐駭兒不知何許人口期期不能言聽其聲音似徐
駭兒者故名常卧於洪山四天王之足髮結身垢不
可近其所乞諸穢物懷而食之人咸憎惡不與言有
遠僧遇諸途膜拜於地徐駭兒不答去人問僧曰汝
何拜此僧曰我曾在座下聽講是京師一大師也人
叩之終不言久之止一大樹下鼻垂兩白柱大如指
長二尺許而逝矣
曇晦海東羅國人母夢白龍駒負如意珠光感而生
師徧參諸國至中土悟臨濟宗開山於大冶三平等
山後坐逝全身歸塔
心如俗姓王黃安人苦修頓悟楚藩迎主修静寺後
端坐而化鼻中玉柱雙垂異香四散
覺來嘉魚諸生博綜内典遂棄功名結庵方外負米
自炊不受人間一縷半粟習止觀修静土心境洞然
坐化之日感應殊異
無相僧名如堂南陽人初住岳陽深山中持蓮華經
二十年後掛錫嘉魚之出泥庵忽一日語人曰予將
行因修懴事展留一月旦日酉時逝矣及旦趺坐大
呼曰去火光冉冉化作金蓮花而上
戒生浙江人明季至興國銀山寺開堂歲饑多所濟
給與人父言慈子言孝隨地開發未嘗勸人奉佛也
年七十端坐說偈而逝
天如不知何處僧住鄂城修静寺言未來禍福不爽
常受一宰官舟資數兩渡江即畀舟子或曰何多也
師云彼曰舟資故與之又某施一衲值十五金遇寒
乞即以衣之張獻忠破省之前師指東門謂人曰此
竈竇也又曰城内皆圈猪張屠李屠至矣每五更沿
街呼呌謝檀越佈施大難到盍早為計癸未元旦忽
不見六月闔省及於難(以上舊通志)
漢陽府
漢董仲孝感人明一統志董永之子生而靈異能使
鬼京山潼泉地多毒蛇書符鎮之蛇絶岳州安鄉縣
苦水書符石上立縣東南隅水不至有不信者掘地
欲窮其趾愈掘愈深趾不可見水患如故
唐九真仙女九真山有九仙女飛昇石及煉丹井(舊)
(通志)
駱僧嵩陽有駱禪師坐禪石傍有泉相傳師卓錫於
此有泉湧出(舊通志)
明明徹不知何許人洪武初掛錫興國寺為都綱寺
遭元末兵燹徹經理營搆遂再盛徹有識力通書義
嘗賦梅花詩三十首老年退居陽臺一日微恙具湯
沐更衣索筆書偈從容而逝
死心和尚黃岡貢生袁中甫也因遭坎壈削髮於京
師崇國寺蕭方伯丁泰王同知袗與為禪侣公安袁
宏道兄弟招之作吳越遊已而歸愛大别山水遂卓
錫焉於藏經閣後築室一區以養母
陳孝子江西人著麻衣孝服往來江漢間不知其名
字但肩一畫像云其母形所到處即卜卦伺其母之
喜怒喜則留不喜則去飲食笑啼皆在焉尤與漢上
李太常宗魯善謂有夙因館於李嘗大書完養厚植
匾額贈李字大如箕至今存焉又善屬對熊石門督
學常出雲臺將名即以雲臺將對之逆對而上文從
字順如夙搆萬歷中告李曰吾當解去已而玉柱雙
垂曰吾心頭若熱吾當返至期果返嘆曰大道之難
言如此遂瞑後七日李使遇之劉家隔以扇書七言
絶句附謝太常始知其尸解也(以上舊通志)
皇清生生道人不知姓名或曰江漢間人行符水方藥
於咸寧蒲圻間多奇驗有孝廉郭翹中家一室東
邊地忽軟如泥不可下足屋瓦欲傾請於道人乃
罡步植符而地復故順治初蒲圻周生見道人負
葫蘆行賣藥問之曰吾偶寓跡仙棗亭詰朝可相
訪次早登亭無所遇不知所之
楊鍊師字易生蒲圻人遊江漢間自言年已百歲
黃虀白飯誨人以修身明道之學旋遊太和未幾
即返曰山中人具殺機不可與處於月湖中結茅
以居自是絶粒惟日啖泉水一勺久之端坐而逝
炎暑三日夜顔色猶有生氣
正義黃陂人參天童和尚以聞爆竹聲開悟機鋒
圓捷晚年歸楚開法席於素山尋坐化(以上舊通)
(志)
黃州府
周釋寳掌指月錄中印度人威烈王十二年降神左
掌握拳七歲祝髮乃展因名寳掌魏晉間東遊此土
旋至五臺復南歴衡嶽舊通志載卓錫黃梅居雙峯
遂成叢社後過廬山抵白下邂逅達磨訪南海復返
雙峯自周威烈丁夘降生至唐高宗顯慶二年示寂
實一千七十二年故五燈會元稱千歲寳掌云
晉羅致福明一統志黃梅人修道於縣北鳳凰臺丹
成一日於簷下洗手水腥乃曰龍有病乎可瘳也明
晨有秀士以首疾謁福曰可示正形俟我北郊毋驚
人民尋往見一龍伏坎中斫其腦出白蜈蚣一傅以
丹丸龍徐徐騰去後名其地為乾龍池致福於元康
中冲舉
麻姑續文獻通考後趙石勒時麻胡秋女其父猛悍
人畏之築城晝夜不止雞鳴乃息姑有恤民之心假
作雞鳴羣雞皆應衆工乃止父覺欲撻之姑懼而逃
入石洞修道後於城北石橋飛昇追者不及名其洞
曰仙姑橋曰望仙
南北朝宋益字儒上明一統志宋益廟注青州人為
番禺刺史棄官隠黃梅之黃齡洞有道術能役鬼神
救疾元嘉末邑大旱縣尹劉弼往洞禱求宋延入圍
碁數日辭歸市朝已易後人立祠祀之
菩提流支中印度人梁武時與達磨同來震旦示寂
於多雲山譯經藏為流支疏(舊通志)
唐費郎君名光輝廣濟人母劉氏餉夫於田震雹晝
晦有龍漦之異自是體不平有異僧以三丸和墨汁
飲之三年而生郎君不喜乳喜嚥澗中水數歲與羣
兒戲水塾師詣河濱罵之忽雷雨山中水起四顧大
霧遂失郎君所在越數日忽自來踞於庭曰吾龍也
三年將俱往至期果以父母去故居明水山側鄉人
於其地立廟祀之
三仙女何許陳三姓廣濟靈東鄉人結為姊妹入山
修真大中元年雷雨作仙樂隠隠雲霧中遙見三女
頃之莫知所之馬蹄履跡留山上人異之建祠山畔
有泉湧出旱則取水禱雨
張連翹黃梅縣女道士年八九歲持瓶汲水見井中
有蓮花如小盤漸出井口往取便縮不取又出如是
數四遂墜井衆人怪久不還往視見連翹立井水中
及出忽得笑疾頃之復云饑求食日食數斗每夜置
瓶餚卧所覺即食之如是六七日乃聞食臭自爾不
食歲時或進三數顆棗父母因命出家年十八晝日
獨坐見天上雨錢及黃藥三丸遽起取之吞二丸便
死頃之復醒覺力彊神清天寳末忽悲辭父母如有
所適百姓縣官皆見五色雲擁一寳輿自天而下競
來觀視連翹初無所覺雲亦消散然自是兩脅相合
形體枯悴而無所食矣(以上舊通志)
釋道信指月錄姓司馬氏世居河内後徙於蘄州廣
濟縣初禮三祖粲師求解脱師曰誰縛汝信曰無人
縛師曰何更求解脱乎遂大悟武德甲申歲師却返
蘄春往破額山太宗三詔不起後坐逝葬山畔廣德
間諡大醫禪師
弘忍指月錄黃梅人先為破額山中栽松道者嘗請
於四祖曰法可得聞乎祖曰汝已老脱有聞其能廣
化耶若再來吾尚可遲汝乃去行水邊見一女子浣
衣揖曰寄宿得否女曰我有父兄可往求之曰諾我
即敢行女首肯之遂回策而去女周氏季子也歸輙
孕父母大惡逐之已而生一子以為不祥因抛濁港
中明日見泝流而上氣體鮮明大驚遂舉之成童隨
母乞食里人呼為無姓兒後遇信大師得法坐化於
破額山夀七十有四示滅建塔於黃梅東山諡大滿
禪師
慧能新州人流移南海指月錄姓盧氏父行瑫母李
氏三歲父喪鬻薪供母一日聞客誦金剛經至應無
所住而生其心有所感悟乃來黃梅參五祖忍大師
便就舂米之役一日會衆傳法弟子神秀為偈書壁
云身似菩提樹心如明鏡臺時時勤拂拭勿令惹塵
埃能不識字聞之請人書曰菩提本無樹明鏡亦非
臺本來無一物何處惹塵埃忍見之遂傳法為六祖
諡大鑒禪師
神秀開封人姓李氏舊唐傳燈錄神秀師事五祖弘
忍弘忍深器異之謂其懸解圓照張說嘗問道執弟
子之禮退謂人曰禪師威德巍巍王霸之器也
令珪蘄州三角山僧姓韓氏涿州人山多虎師住悉
遁去因號為伏虎禪師
二梵西竺人隋唐間住蘄州之長流寺後移圓峯山
頂建刹旱禱輙應
道悟結茅於黃梅紫雲山即寳掌故址將新老寺有
老人前拜曰吾烏沙潭龍也冥罰當死請救之悟問
汝能易形乎曰能乃化小蟲伏襟帶間是夕雷雨大
作不能害明日老人拜曰非師幾腥此山矣請助工
水取之井米取之石如其言寺成遂止是為雲門禪
宗之祖
道初為五祖侍者有年住龍華寺機辯峻捷門人罔
知造詣一日謂衆曰昨日離城市白雲空往還松風
清耳目端的勝人間有頃脱然而逝
白崖蘄州高谿寺僧有人願從其教師曰汝凡胎也
引入山間刳滌五臟途人驚往視之尋覓弗獲惟見
一石齒刺山麓儼然白崖形其下有石刻詩云金殿
重重鈴動風有龍飛入碧雲中晚來落盡山前雨人
借僧房鶴借松(以上舊通志)
宋劉仙女仙女父居黃梅縣東密峯之側女未笄父
出耕豫言隂晴宜持蓑與否皆驗後入山不知所在
土人祠之名仙女洞(舊通志)
丐者趙生高安人敝衣蓬髮未嘗洗沐好飲酒醉輙
毆罵市人一見即能道人宿疾與平生善否元豐中
蘇子由謫筠忽來見語以養生養性之說自言生於
周甲寅今百二十七自臍以上骨如龜殼心以下骨
如鋒刃兩骨植其間不合如指久之求書往黃州謁
東坡遂留半歲坡歸從行至興國為所畜駿騾踶死
興國守楊繪具棺葬諸野元祐初二蘇還京有蜀僧
法震來言雲安酒家逢一丐者云姓趙在黃州識蘇
學士為我致聲問其狀良是時興國守朱彦博之子
在坐歸語其父亟發瘞視之惟一杖及兩脛骨耳(舊)
(通志)
土主世傳宋西蜀人張姓行七稱張七相公明一統
志張相公廟注宋時麻城縣人張行七毁沿江淫祠
繫獄邑有火災釋而捍之跨烏騅執朱挺指火火滅
遂至縣西北五腦山人馬俱化後人建祠祀焉宋封
紫微侯明封助國順天王
師戒居蘄州五祖山春渚錄東坡前身為五祖戒和
尚故坡嶺外詩云父老争看烏角巾應緣曾現宰官
身溪邊古路三乂口獨坐斜陽數過人又志林雲庵
夢同子由及蜀僧聰迓五祖戒既而三人夢皆同東
坡書至云旦夕相見三人喜出城迎之
法演指月錄蘄州五祖法演禪師綿州鄧氏子年三
十五始棄家祝髮受具始謁圓照本禪師再謁浮山
遠禪師遠一日語師曰吾老矣恐虚度子光隂可往
依白雲與雲問答領悟獻偈雲特印可後命分座開
示方來崇寧三年入滅山摧石隕四十里内巖谷震
吼
明柳夫人其先蜀人大父秉忠父正皆仕元夫人生
而靈異齠年遇賊掠之不屈加刃無所傷賊驚愕舁
歸稍長好道及䜟緯術歸龍氏子且有子矣大父謀
抗明兵夫人言天命有在不聽遂與壻敗死夫人為
俘洪武元年放還溯行江上晝夜波濤光怪隨舟至
陽邏虎頭磯止焉乃踞其巔績麻七日有老叟袖符
籙一卷授之曰明此役鬼神驅六丁矣是夕風雷拔
木鷙獸潛藏荆榛頓豁適鄧將軍愈討麻陽道陽邏
微服往見夫人曰將軍不輿乎愈命將士試與角皆
禁不得發夫人知愈輕麻陽乃曰將軍無輕敵脱有
急吾當助之愈問其徵曰羣鴉作陣愈進討果失利
天忽晦冥羣鴉翔集見夫人緋衣躍馬空中霹靂山
震轉石揚沙愈乘之大勝麻陽遂平歸奏太祖賜封
妙真夫人後夫人欲建泰嶽祠而難其材值木筏蔽
江而下乃以一絲繫績具筏膠不行商乃輸木建祠
磯上後年九十解去(舊通志)
萬福敦續文獻通考字玉山羅田人幼攻舉子業棄
去投塔山寺為僧名道璣善踵息修鍊不噉&KR1045;麫鹽
酪旁通風角堪輿奇門符水尤聖於醫繪蘭有清韻
其他譜琴擊劍蹴踘躧蹻雜伎種種入能品語人禍
福多奇中人問以故曰太清無&KR0655;雲誠則明矣遊霍
山以青龍河有佳氣居之明年忽謂主人曰靈鶴夜
至倘余假寐幸亟呼出戶也是夜風聲如驟瓦甓盡
鳴主人舉炬視之則羣鶴集竹稍仆壓牆屋呼玉山
不應入戶窺之正襟趺坐逝矣年九十二初以術授
陶仲文能白晝招鶴謂曰行之可致富貴嘉靖間仲
文膺殊寵詢其師贈玉山清微神霄演法真人
梅道人居蘄水竹瓦店農人也得異人術乃掘土室
可容膝坐卧其中五十餘年其子日以糜粥數甌餉
之子死孫繼之寢處置黃庭經一卷時時展視人叩
其道默而不言朱顔豐澤肌膚膩如脂土室外雪深
二三尺不冠而出徘徊冰凌中不寒年八十餘坐逝
即土室封之(舊通志)
釋法幢姓李氏黃梅永福鄉人為四祖寺僧逝後有
廣濟安樂鄉余志玉家生子自言吾法幢也識舊物
不爽人呼再來僧仍居前寺永樂間召至京師賜居
報恩寺焉
香林正德間至黃梅住老寺之白雲洞洞有虎乳兒
香林叱之虎哮吼去趺坐洞中七日未火食人異之
静鑑居黃梅妙高山歲種芋三百六十本日噉其一
攻苦精進慧鑑渾圓至今肉身在焉
無念名深有東山熊氏子少孤披剃徧遊諸方嘗參
一名宿值鋤瓜茄次師請開示宿即指曰黃瓜茄子
參四十年後忽有省原不識文字自是偈頌書札口
占如流晚年入黃栢山建禪林請益者輙罵諸方有
天童打黃栢罵之語
雲峯俗姓張蘄水人正德丙子年生少出家遊方六
十年歸里故人無一存者惟朱氏媼識之以正嘉事
叩之皆不曉但曰當時三公廟前止數家不如今之
多闤闠也明末壬申年化去夀一百一十七歲官奉
常為作夀僧傳
德心住三角山白雲庵不識字惟司炊爨拜觀音願
通文一日傾淨水處生蓮花一枝因閉關三年遂得
頓悟悉解諸經並博通文字言晴雨輙驗之蜀所居
寺後有大石數十丈欲崩勢屹屹壓瓦上師向石上
坐誦心經即合不復墜蜀人為開道場
撮米和尚栖羅田雲山洞中日止食米一撮一趺坐
輙七日問休咎多驗臨化令其徒投骨水中不沉(以)
(上舊通志)
皇清山鐸名真在德化縣李氏子出家悟道住黃梅四
祖寺復住浠川華桂寺預定化日期至端坐書偈
曰從無量刦來與衆生為伍將此皮骨送入江河
喂魚鼈鰕蟹濟衆生饑苦免占檀那地土浩浩長
波是吾歸所擲筆大喝一聲而逝(舊通志)
戒顯太倉人順治間住黃梅四祖寺顯儒家子既
出家苦習頭陀行無書不讀開四祖萬工池得三
峯法至今人稱四祖顯云(舊通志)
安陸府
晉葛洪晉書列傳字穉川句容人少好神仙𨗳養之
法從祖元吳時學道得仙以其煉丹祕術授弟子鄭
隠洪就隠學習得其法聞交阯出丹砂求為勾漏令
後止羅浮山煉丹優游著述所著内外篇凡一百一
十六篇年八十一卒顔色如生體亦柔軟世以為尸
解云舊通志載隠於當陽紫蓋山
南北朝張元始居荆門好黃老能隠形易貌年一百
十六告别所知而歿湘東王奇之留其枕(舊通志)
唐司馬子微明一統志台州人煉丹於内方山丹成
後人名其村曰馬仙村李太白集子微謂余有仙風
道骨可與神遊入極之表乃著大鵬遇希有鳥賦以
自廣
釋承皓指月錄荆州軍玉泉僧依大力院出家後遊
方參北塔廣和尚發明心要得大自在三昧製犢鼻
褌書歴代祖師名字曰惟有文殊普顯較些子且書
於帶故叢林目為皓布褌示寂門人圍繞師笑曰吾
年八十一老死舁尸出兒郎齊著力一年三百六十
日言畢而逝
白乳廣明中住彌勒院戒行精專黃巢兵殘郢復二州
脇之不從巢怒欲殺之刃方加頸白乳涌出巢大驚
異後竟為亂兵所害人收其遺骸為浮圖葬之(舊通志)
五代知節禪師開運中結廬荆門西山荆南高氏出
師攻伐道由荆門知節告以成敗悉驗師還乃伐藤
為牀以薦節每荷笠下山即雨嘗驅猛虎與之並遊
結廬潭上蛟龍避焉(舊通志)
宋楊仙失其名宣政間道人嘗寄郢州朱司戶家數
載落魄不羈狂飲自如朱不少厭一日酒酣曰我辭
世矣無疾而逝葬山中後二載朱住京師忽見於道
言笑如舊詰所以不言朱歸發墓視之乃空棺因創
塔於墓(舊通志)
張道清明一統志郢州人熙寧間入九宫山修道光
宗疾召治之以符水進輙愈修醮夕光景如晝賜號
真君寧宗書欽天瑞慶宫賜之
竟脱郢州林溪僧僧問如何是無縫塔師曰復州城
曰如何是塔中人曰龍興寺嘗卓錫於纂子山泉水
湧出(舊通志)
明從鉉字又鉉一字鼎熺安陸人正統八年母夢湘
子入室而生骨相奇偉篤好黃老之術謝婚聘辭父
遊嵩華遇異人授大還藥丹成雲迹靡定萬歷庚寅
郡守阮屏麓自述昔遊太華偶失路遇鉉指引見道
貌軒舉問姓氏年已百六十歲矣後聞入華山絶巘
不知所終(舊通志)
碧天自蜀入荆門四十餘年一日謂其徒曰吾當西
矣坐禪榻合掌跏趺火自内焚及胸尚誦佛號不已
須臾化去(舊通志)
德安府
唐胡紫陽居隨州飱霞樓吸景煉氣與李白元丹邱
演數人高談混元金書玉訣白贊其身揭日月心飛
蓬萊特為訪之以求得其精術(舊通志)
釋大用不知何許人元和七年行脚至安陸石佛山
趺坐其麓忽舉杖得前梁瓦如許藏土隙中因卓錫
焉示寂建墖於山之陽歲旱齋沐掃墖輙雨萬歷間
邑令高一迪過此強起視之尚緘目作笑容髮已垂
肩爪盤於膝高曰生耶刺之赤液徐出少焉四山雲
合風雷俱作高百拜悔罪封扄而去後好事者再為
啟視則枯矣(舊通志)
宋唐風仙名守澄隨州人幼入武當姿貌清奇杖頭
常掛葫蘆數十往來均房間郡守程進令開闢武當
預道人吉凶多奇中常叱辱人被叱者即蒙福慶人
以風仙稱之或立積雪或卧道路常有虎豹守衛後
莫知所在(舊通志)
元魯洞雲名大宥號洞雲子應山人幼入武當學道
遍歴南北至元乙亥偕汪正常開復武當往紫霄南
巖年八十餘以道著遠近點墨片紙可療異疾解化
之日顔面若童子(舊通志)
王真人德安人修煉於零陵之元和山元初賜觀額
為萬夀宫封懿德真人徵入朝遂不復返(舊通志)
明趙童洪武初乞食應城竟莫詳其年披鶉衣繫瓢
杖頭治病立愈雪天輙露坐去坐丈許無雪溽暑坐
卧赤日中身無汗垢日居應城不遠出而邑人多於
襄郢荆岳間數數見之江西張真人以舟迎去拜懇
長生術數月無一言加以刑童遽死令人瘞之舁棺
者覺其輕啟視之惟一竹杖存焉(舊通志)
釋靈山名傳然潘姓家於安陸東郊為郡功曹一日
問法於禧公言下大悟遂祝髮跣足草庵中念佛不
置賊氛之變亦不避賊笑問曰如何成佛曰不殺人
不放火便是活佛賊聞斯言遂擲弓矢羅拜而去(舊)
(通志)
荆州府
周韋震神仙傳號玉子南郡人少好學衆經周幽王
徵之不出乃嘆曰人生世間日失一日去生轉遠去
死轉近但貪富貴不知養性命盡氣絶雖位為王侯
金玉如山何益於灰土乎獨有神仙度世可以無窮
耳乃師長桑子具受衆術别著道書百餘篇後入崆
峒山合丹白日升天而去
南北朝老尼太清間宜都有老尼誦經於紫竹庵庵
臨溪側一日溪水暴漲老尼大笑擲蒲團於水中趺
坐其上誦普門品順流由漢陽江出清江而去莫知
所之後人因名為師姑溪(舊通志)
南嶽鄧先生名郁字彦達南史鄧嶽傳荆州建平人
少而不仕隠居衡山極峻之嶺立小板屋兩間足不
下山斷榖三十餘載惟以澗水服雲母屑日夜誦大
洞經梁武帝敬信殊篤起五嶽樓貯之天監十四年
忽見二青鳥悉如鶴大鼓翼鳴舞移晷方去謂弟子
曰求之甚勞得之甚逸青鳥既來期會至矣少日無
病而終武帝後令周捨為鄧元傳序其事
隋岑道願明一統志江陵人隋初避難泝三峽至萬
州江南山巖下修煉食黃精百餘歲而逝唐貞觀十
八年常屬香於商人令往所隠巖下爇之商人不往
濤怒舟不能上乃返爇香波遂平
智者禪師指月錄諱智顗荆州華容人姓陳氏年十
八喪二親於果願寺依僧法緒出家隋開皇十七年
十一月二十四日趺坐而逝師始受禪教終乎滅度
居天台二十二年建大道場一十二所國清最居其
後及荆州玉泉寺等共三十六所度僧一萬五千人
寫經一十五藏造金銅塑畫像八十萬尊事蹟甚廣
按神僧傳釋智顗字德安姓陳氏穎川人年十八投
湘州果願寺出家後於當陽縣玉泉山立精舍勅給
寺額名曰一音開皇十七年卒於天台山所載小異
未知孰是
慧安神僧傳姓衛氏枝江人大業中開通濟渠追集
夫丁饑殍相望師乞食救之存濟者衆指月錄嵩嶽
慧安國師得法黃梅徧歴名勝煬帝常徵師不起唐
高宗徵師亦不赴武后以師禮迎至輦下景龍中示
寂春秋一百二十八
唐鄧道士相傳居荆州紫霞觀丹成仙去爐旁遺丹
二粒鮑氏二婦吞之亦仙去宋政和間建觀(舊通志)
盧山人酉陽雜俎荆州人寳歷中常販燒樸石灰往
來於洑南草市時微露奇迹賈人趙元卿從之遊言
事多奇驗人争問之惡其煩遂避之復州元卿言盧
生狀貌老少不常亦不見其飲食所論多奇怪
范儕水經注枝江東南富城洲上有精廬儕居之自
言巴東人少遊荆土多盤桓縣界惡衣食蕭散自得
言未來事多驗人心欲見歘然對面尋求之終弗遇
也雖逕跨諸州未嘗見其濟涉
釋道悟指月錄婺州東陽張氏子神儀挺異幼而生
知年十四出家精修梵行謁徑山國一受心法服勤
五載復謁石頭言下頓悟後居天皇客無貴賤皆坐
而揖江陵尹僕射裴公稽首問法師接之無加禮裴
愈歸向按指月錄有兩道悟一住荆門天王寺係渚
宫崔子玉之裔
崇信指月錄澧州龍潭崇信禪師渚宫人也其家賣
餅師少而英異初道悟和尚潛居天皇寺人莫之測
師家於寺巷常日以十餅餽之天皇受之每食畢留
一餅曰吾惠汝以廕子孫師一日自念曰餅是我持
去何以反貽我耶其别有旨乎遂造而問焉皇曰是
汝持來復汝何咎師聞之頗曉元旨因投出家皇曰
汝昔崇福善今信吾言可名崇信由是服勤左右師
後詣澧陽龍潭棲止
五代王保義女保義為荆南高從誨行軍司馬生女
不食葷血五歲通黃庭等經及長夢渡水登山見金
銀宫闕云是方丈仙女數十人中一人曰麻姑相結
姊妹授以琵琶數曲自是數夜一遇一夕復夢麻姑
曰即當相邀明日庭中有白鶴音樂女奄然而逝(舊)
(通志)
遠法師江陵人遊靈鷲山有檀越獻柿寄於冬青樹
三年一結實味苦不堪食故大統間有冬青樹生柿
之異(舊通志)
元侯大中公安人號損齋儒術道業迥出尋常大定
初應召建國醮宣授師號而歸未逾年産芝二莖於
堂七朵色如青玉有詩集傳世學士元明善撰記(舊)
(通志)
趙惠宗宜都人得九仙籙祕法忽於縣東北積薪自
焚衆往觀之宗怡然坐火中斯須化為瑞雲仙鶴而
去火既盡其下草猶青得遺詩二首傳於世(舊通志)
張守清名洞囦號月峽叟宜都人幼習舉子未成棄
去更為縣曹掾年三十二嘆曰河清可待人夀幾何
奈何不早為計退隠於清微妙化巖精修上道一日
乘白鶴冲舉(舊通志)
明癩和尚洪武初年有癩和尚行乞於市腥穢觸人
人皆惡之一日卧佑聖觀中道士費道元問之曰老
衲癩甚亦自覺臭否曰不聞又以薰爐置其側曰香
否曰不聞費曰若是則鼻不能辨香穢矣和尚笑曰
沉檀香滿太虚卻無受處穢惡腥聞太虚亦無染處
子以我為癩耶因解衲示之膚若凝雪道人異之乃
作禮已遽失和尚所在(舊通志)
好了道人不知何許人亦不知姓氏體貌怪古椎結
芒履性嗜酒飲數石不醉善為巧法奇中能使鬼正
德間常往來宜都山中叩其姓氏笑而不答但點首
曰好了人以故呼為好了道人居無幾大疫道士遍
詣諸疫者家呼曰爾曹急去毋困此一方人也疫遂
止道士亦去莫知所之
雷九功夷陵人生有異相手可過膝少不慧一日有
張道人呼其小字功遂從之遊引入一樓飲食歌舞
非人間有一日欲之長陽令功閉目耳中但聞風聲
俄頃至歸過石門洞道人以土書月峽張仙數字至
今猶存久之道人辭去遺功以詩功歸輙逆知來事
但曰吾以某日行矣至期卒年僅弱冠大風拔木道
人所遺詩忽失所在卒後三十五日室有火光視之
得功手書别家人詩人以為尸解云
王相監利人補弟子員讀書城南小園月夜輙有黃
冠扣戶入與譚黃白術後則當晝亦來相事母極孝
又不欲以牲殺供甘旨黃冠授以弓小如鈎以筯為
矢命射小雀發輙中往來三年許黃冠忽辭曰吾去
三十年復來比相五十已忘之矣其初度日忽憶前
約亟起詣園則黃冠已至即張筵黃冠因指壁門隙
呼男子美女六七人奏音樂樂畢以土書詩几上前
二句字不可曉中云當年猶有維摩筆今日卻無鍾
子音閒敲幾句乾坤老朗誦一聲天地驚勸君早擲
王喬舄同作崑崙闕上人振衣而去約以中秋蟬鳴
伺我階除是夕蟬自雲中墜鳴不休相舉手拾蟬而
逝越三日如生
朱瘋子不知何許人𩔖癲者居青谿言人禍福多奇
中時乞有餘咸給衆乞一日謂土人吾且死幸瘞吾
衆允之居歲餘後有見瘋子荷擔而行者衆大駭共
發塜空穴而已
了機形𩔖僧自云從終南山來初居崔家洞一年及
遊鹿苑見招仙巖洞居之歲餘忽謂人曰吾閉關幸
為塞垣穴七七日土人如其言一日巖罩濃雲關門
洞開衆大駭乃相與攀巖開垣穴洞視之不見惟蒲
團草履存焉
羅萬策字明獻夷陵人少遊太學有聲仕郡佐視事
輙病退則否因決意致仕當走長安時夢入一古刹
兩沙彌前導至一室有大書法朗二字自是常夢至
其處及解任後道經一寺恍如舊遊須臾二沙彌前
迎歷歷如夢中至一室則大書法朗二字在焉策異
而叩之則曰師祖法朗坐化已久矣自是策每題咏
輙自識為法朗云(以上舊通志)
襄陽府
上古真武明一統志淨樂國王太子也生而神靈察
微知遠長而勇猛惟務修行志除邪魔遇紫虚元君
授以道祕遂越東海遊覽又遇天神授以寳劍入武
當山修煉居四十二年功成白日飛昇奉上帝命往
鎮北方披髮跣足躡離坎真精建皂纛玄旗統攝玄
武之位神威赫然歴代顯著本號玄武宋避諱改曰
真武
周鬼谷子續文獻通考晉平公時人姓王名詡居遠
安常入雲夢山採藥得道顔如少童隠居青溪之鬼
谷因以自號蘇秦張儀嘗受捭闔之術三年辭去鬼
谷子曰二子輕喬松之永夀貴一旦之浮榮惜哉處
人間數百歲後不知所終
漢戴孟神仙傳本姓燕名濟字仲微漢明帝時人入
華山及武當山受裴君玉珮金璫經及受石精金光
符復有太微黃書能周遊名山舊通志載孟落帽於
武當山之上迄今呼曰落帽峯
馬鳴生神仙傳臨淄人本姓和字君賢少為縣吏捕
賊被傷暫死遇神人以藥救之便活遂棄職隨神周
遊天下勤苦歴年受太陽神丹經三卷歸入山合藥
服之不樂昇天但服半劑為地仙經歴九州五百餘
年後乃白日昇天而去舊通志作歸入武當山合藥
服之未詳何本
隂長生神仙傳新野人漢皇后之親屬聞馬鳴生得
度世之道乃尋求之同時共事者十二人悉歸去惟
長生執禮彌肅鳴生告之曰子真能得道矣乃將入
青城山中煮黃土為金以示之授以太清神丹經丹
成大作黃金十數萬斤以惠貧乏周行天下與妻子
相隨一門皆夀後於平都山仙去舊通志作聞馬鳴
生隠太和山本明一統志
晉竺法慧神僧傳關中人建元元年至襄陽止羊叔
子寺不受别請屢著神異臨死語人曰吾死後三日
天當暴雨至期果洪雨如注城門水深一丈
劉永常字道通歴陽人少英毅仕羅邑宰博覽羣書
有遯世之志太康中辭官遂上武當結茅於石上不
數年能飛行絶壁自號謝羅仙謂謝宰羅之官也(舊)
(通志)
釋道安神僧傳姓衞氏常山扶柳人七歲讀書再覽
能誦年十二出家至鄴師佛圖澄及石氏將亂與弟
子慧遠四百餘人渡河南遊既達襄陽復宣佛法
惠遠神僧傳本姓賈氏雁門樓煩人年十三隨舅令
狐氏遊學許洛博綜六經尤善莊老年二十一欲渡
江與范宣子共契值中原寇亂南路阻塞時沙門釋
道安立寺於太行恒山弘讃像法便與弟惠持俱投
之後聞講般若經豁然而悟舊通志作居襄陽按隋
經籍志沙門衛道安分遣弟子各趨諸方道安與惠
遠之襄陽後至長安苻堅甚敬之
耆域神僧傳天竺人周流華戎靡有常所自發天竺
既達襄陽欲寄載過江船人見梵沙門衣服敝陋輕
而不載船達北岸域亦已渡前行見兩虎虎弭耳掉
尾以手摩其頭虎下道而去
唐龐藴其先衡陽人徙家襄陽指月錄字道元世本
儒業少悟塵勞志求真諦唐貞元初謁石頭後參馬
祖悟後以舟盡載珍槖數萬沉之湘流舉家修行將
入滅謂刺史于頔曰但願空諸所有慎勿實諸所無
言訖枕于公膝而化遺命焚棄江湖
劉白雲不知何許人家富好義在江都市遇一道士
謂之曰子有仙骨而流浪塵土中何也因出袖中兩
卷書與之後白雲寓襄州隔江小山上化兵士數千
於其中紫雲帳幄天人侍衛連日不散節度使于頔
疑其妖引兵攻之白雲縱馬與從者四十餘人走漢
水之上蹙波起塵如履平地追之不得(舊通志)
宋陳摶宋史列傳摶字圖南亳州真源人始四五歲
戲渦水側有青衣媼乳之自是穎悟日益及長讀經
史百家之書一見成誦悉無遺忘頗以詩名後唐長
興中舉進士不第遂不求禄仕以山水為樂自言嘗
遇孫君仿麞皮處士二人者高尚之人也語摶曰武
當山九室巖可以隠居摶往棲焉因服氣辟榖歴二
十餘年但日飲酒數杯移居華山雲臺觀後太宗召
見賜號希夷先生
王鼎明一統志襄陽人初寄身醫卜後遇鍾離得仙
術自號王瘋子不見其飲食嘗行江千人見水中有
二鼎影怪問其故曰若欲更見之乎須臾見十影衆
皆驚異真宗召至禁中長揖不拜後辭去不知所之
所著有修真書
田蓑衣不知其名居武當山隠仙巖石室中冬夏止
一蓑衣人因以此稱之隆冬則真氣如蒸盛夏則溫
凉如玉人有疾厄摘一草吹氣與之服即愈常煉九
還大丹端平間失所在今丹室爐竈存焉(舊通志)
謝天地不知其姓名絶粒不食步履如飛居南巖石
室中石壁萬仞下臨深澗雖猿鶴莫能往來飛行自
若有問者但應之曰謝天地餘無他語人以是名之
後仙去云
曹觀妙名侍德峴山人幼入道居武當嗣玉龍之派
端平三年罹兵難白膏凝膚略無血刃者驚拜而去
房長鬚不知其名宋南渡後隠居武當日以栽杉為
事今玉龍宫後杉皆其手植一日忽遇道者曰子神
清矣惜無鬚以手頷之經宿覺有物如絲縈於胸臆
視之鬚已長尺餘甲午三月一日清旦人見雲中隠
隠有跨鶴之形視其故居惟杖履在焉(以上舊通志)
蔡女仙續文獻通考襄陽人幼喜刺繡忽有老父詣
門請繡鳳眼畢工之日自當指點既而繡成老父指
示安眼畢各乘一鳳去人名其地曰鳳林關
孫寂然名元政嗣業茅山得上清五雷諸法遍禮名
山時江漢罹甲兵之阨武當殿宇為空紹興辛酉首
登武當興復開闢以符水禳禱為民除疾衆皆歸之
數年間殿宇悉備高宗召赴闕稱旨後還山仙去冠
劍藏於桃源之東
鄧安道寂然弟子幼隨師開復武當盡得其法駕風
鞭霆如響遠邇有疾患者皆趨之奉敕往玉龍始作
正殿頑石壁立默施神用一夕雷雨破其石嘉泰中
預告徒衆而逝大風拔木移時方散人謂乘風去有
劍瘞宫北云
釋宗頥號慈寬襄陽人父早亡少習儒業二十九歲
禮真州秀禪師出家元祐中住長蘆寺迎母於方丈
東室製勸孝文葦江集坐禪箴(以上舊通志)
元汪真常名思真宋丞相伯彦之後入武當山至元
乙亥領徒衆六人開復玉龍黑虎為之引導吉凶預
知後無疾蜕去(舊通志)
明張三丰遼東懿州人姓譜洪武初至太和山修煉
結庵玉虚宫五樹邊身長七尺美髯如戟經書一覽
即成誦寒暑惟一箬笠日行千里静則瞑目旬日所
啖升斗輙盡或辟榖數月自若也洪武二十六年九
月二十日自言辭世留頌而逝民人楊軌山等置棺
殮訖臨葬發視之三丰復生後入蜀見蜀王又入武
當或遊襄鄧間永樂中遣使尋訪不遇為宫以待之
應顯不測莫知所在時稱張仙云
鄧清陽南巖道士生於元季早歲入武當從高士學
黃老又治莊列周易參同龍虎大丹諸書深得其奥
凡所寓興皆有激發在武陵有忘情消白日高卧看
青山之句所著觀物吟又曰警世文洪武初年吳中
人多有識之者後不知所終(舊通志)
丘元清富平人洪武初遊武當見張三丰舉為玉龍
宫住持有司以賢才薦於朝授監察御史賜室力辭
弗受轉太常卿每遇大祀天地上宿齋宫諮以雨䁑
之事奏對有驗暇則凝神默坐一夕謂門徒曰明日
乃吾全歸之辰至期果逝(舊通志)
麩子李續文獻通考正德間太和山得道者以其辟
榖但噉麥麩故名荆藩永定王禮聘至寓蘄武當宫
衣破衲不食屢迎入宫祈長生訣不對但云儒者修
身齊家而已賜金帛甚厚皆委棄辭歸王遣十校送
之至漢口卧舟中忽不見後復遣校至山則云尸解
矣校歸又見其持鉢行走如飛
柴道人號五溪崑山人初為太學生其父叔皆進士
父早卒會母死請䘏還至潤州作書付家人先歸曰
吾謁武當便還比發書乃遍謝姻黨且與妻訣亟遣
人追至武當業為道人矣師事麩子李傳其煉氣之
法嘗訪范小仙適靖江王以金施范納之道人嘆曰
尚須人豢養耶遂去范尾至光化呼之略無轉顧意
步履如飛竟不能及(舊通志)
鄖陽府
漢費長房後漢書列傳長房汝南人曾為市掾市中
有老翁賣藥懸一壺於肆頭及市罷輙跳入壺中市
人莫見惟長房見之遂欲從之求道顧家人為憂翁
乃斷一青竹與房身齊使懸之舍家人見之乃長房
身也以為縊死驚號殯之於是隨翁入深山踐荆棘
於羣虎之中獨處不恐又卧於空室以朽索懸萬斤
石於心上衆蛇競來齧索且斷房亦不移復使食糞
糞中有三蟲臭穢特甚房意惡之翁曰子幾得道恨
於此不能成如何長房辭歸翁與一竹杖曰騎此任
所之自至矣既至投杖葛陂中又授一符以主地上
鬼神長房遂乘杖歸未幾至自謂去家若旬日而已
十餘年矣以杖投陂顧視則龍也章懷太子注陂在
今新蔡縣西北舊通志載縣西長望川有化龍堰房
山廟即祀長房未詳何本
南北朝釋寳誌南史陶弘景傳沙門釋寳誌者不知
何許人有於宋太始中見之出入鍾山往來都邑年
巳五六十矣齊宋之交稍顯靈跡至梁天監十三年
卒舊通志載今月明山湘溪巔鎖峯橋紫規寺皆坐
禪處
黃衣和尚未傳其名初創保康邑時居猪腸洞一小
庵中嘗衣黃衣因號之凡遇虎豹叱之而馭渡津涉
水衣履不濕後不知所終(舊通志)
明狗陪僧鄖縣北有&KR2224;溝寺弘治中一雲遊僧自蜀
來攜一狗朝夕與之同食三十餘年一日與狗翛然
化去遺一皮在寺中今俗名狗皮寺又稱狗陪寺(舊)
(通志)
趙氏不知何許人頭著銅帽重可三斤冠唐巾其上
眉長五寸辮而繫之巾不火食或巢居或巖棲或宿
人簷下往來無定跡初住一山多古木嘉靖丙辰忽
移於竹之滄浪山人問其故答曰此山將童矣未幾
三殿告災採木使者果童其山(舊通志)
八里川孫氏素悍一日有道人募食孫予之若有秘
語狀既去孫忽發狂每夜大呌夫厭甚欲擊之孫覺
抱一雄雞奔騰如雲至小八里巖壁上往來如登平
地雞亦鳴啼不已夫至視之大呌曰爾去孫娘娘不
食人間烟火若不相忘於丁巳年八月十五日取我
骸骨於此言訖不見至今露匣一半風雨不壞(郡志)
方伎(附)
武昌府
晉王廙名畫記字世將臨沂人善屬詞工書畫過江
後為書畫第一時鎮軍謝尚於武昌昌樂寺造東塔
戴若思造西塔並請廙畫
南北朝蔡鐵善卜為南郡王義宣府史王鎮武昌於
内齋見一白鼠緣屋梁上命左右射得之納函中命
鐵卜之鐵曰白色之鼠背明面戶彎弧射之絶其左
股腹孕五子三雄二雌若不見信剖腹而知王命剖
之如其言賜錢萬貫(舊通志)
唐朱翁鄂州道者得縮地術築室穿池環布果藥手
種松檜皆成十圍而未嘗遊於城市有州將陳士明
幼而勇居常以鬭雞為事每狎翁翁曰爾孺子無賴
吾試戲爾士明之居相去二三百步翁以酒飲之使
其歸取雞來鬭自辰而還至酉不達度其所行逾五
十里顧視不越百步士明亟返拜求恕翁笑曰孺子
更敢侮我乎士明曰不敢翁乃釋之(舊通志)
明吳偉分省人物考字次翁江夏人少孤貧善畫與
俗寡諧一言不合輙投硯去成化間成國公某以小
仙呼之因以為號憲宗召至閣下授錦衣鎮撫待詔
仁智殿偉有時大醉被召蓬首垢面曳破皂履踉蹌
行中官扶掖以見上大笑命作松泉圖偉跪翻墨瀋
信手塗抹而風雲慘慘生屏幛間左右皆動色上歎
曰真仙筆也偉出入掖廷權貴人求畫多不與因數
短之乃放歸孝宗即位復召見便殿閱畫稱旨授錦
衣百戶賜畫狀元印章按楚會存書稱偉嘗遇龐眉
老人擊石得髓偉飲其半遂以畫名事尤奇絶
趙夢弼字肖野先世浠川人徙居江夏年至八十因
呼肖翁家世善醫精脉法凡診諸病者以一二語發
其隠投藥立效胡方伯病且死邀翁至發藥兩匕而
痊赴人之急百里外中夜叩門無不應者既老猶杖
以往歲大疫煮藥如池全活甚衆年八十八卒
羅鍊江夏人故儒家深醫學診脉斷人生死不爽御
史李某吐墨痰診之曰是殆有所思不遂也李起拜
曰神醫也吾少貧㛰李氏為婦翁所嫌離去婦為我
死故致此病耳服藥立愈楚王妃周氏微恙診之曰
是殆不起即在今午時妃猶飲食言笑王不信俄中
風逝一傭人自言某覺首在下足在上何也羅俯思
良久目地下鐵杵可重六十斤曰汝試捧而上下之
如是者三曰愈乎曰愈矣首在上足在下矣問故曰
汝以用力傷經絡心故逆轉特為反正之諸如此𩔖
著醫書授其子一日其子乘醉為人視疾鍊怒曰奈
何以人性命為戲焚其書無傳者(以上舊通志)
皇清胥秉哲字匡生黃岡籍江夏人性穎異博通書史
家世業醫哲尤深悟其理嘗遊吳會燕豫間遇沉
病投劑即痊有徐某妻孕而疾延診脉曰倏隠倏
現尺中有神非癥非痞結為狐形以藥投之果産
異物年中丞夫人病革已就木哲後至觀其色以
為可活乃藥於木中須臾聞聲息竟獲再生王方
伯女患痘已死哲見曰生氣猶存藥之而起其他
神效多𩔖此著有診法精微等書子肇慶習其業
孫元長江夏廪貢
漢陽府
唐童志高孝感人有異術一日以旱刺泉范公塘謂
其弟子曰吾若駕龍入泉窟當索符亟與我及志高
從水中出手索符手有毛弟子大駭走志高遂沒不
出土人祠之至今禱雨多應(舊通志)
皇清陳五太字健夫漢陽人精岐黃術能知人死生凡
診視隨手輙應不趨權貴御史吳達及郡縣屢請
俱鑿坏而避喜與寒士交年八十卒里中舉人范
儀作傳子泌孫夢龍皆善醫謹厚亦如之
李序韓字原漢漢陽人善畫花鳥畫成張壁間蹲
立四旁遠近静窺其偏反飛鳴之態身自作勢以
曲摹之少不如意即碎去性介潔畏見俗人片語
不合輙作色而遁常有監司持金索畫力却不應
監司怒命役往拘潛匿古廟龕下三日不食終弗
就晚年能書工作詩月煆季煉有唐人風年六十
餘而卒無子
黃州府
唐道泓續文獻通考黃州人幼為沙門與天官侍郎
張敬之厚善所言吉凶無不騐嘗為張說視宅見東
北隅有三坎丈餘泓曰公富貴一世而已諸子將不
終說懼將平之泓曰割他肉補瘡痏無益也後說子
汚禄山斥死
宋龐安時宋史列傳安時字安常蘄水人兒時讀書
過目成誦家世醫父授以脉訣安時曰是不足學學
黃帝扁鵲通其說時出新意辯綸不可屈父大驚已
病瞶乃益讀靈樞太素甲乙諸秘書及經傳百家之
涉醫道者遂著難經辯主對集木草補遺為人治病
立愈病家持金謝不取有婦産且七日不下安時令
持湯熨其腰腹自為拊摩上下有間微痛舉子人問
故安時曰兒出胞手持母腸藥石之所不及吾捫兒
手針其虎口即縮取兒視之果然其神妙𩔖此年五
十八病作門人請自診笑曰吾察之久矣且出入息
亦脉也今胃氣絶死矣後數日卒
元葉如菴黃岡儒醫診視有方撰傷寒大易覽一編
為時所宗
樊子晉麻城人讀書明理審病察脉預知人十年生
死醫家宗之(以上舊通志)
明楊先春蘄水人膂力絶倫有大盜劫其家先春舉
石磑盛茶飲之盜驚散去又嘗被盜春曰我與若較
騎射可乎乃揚鞭走馬衝突於槐柳之下已而伸手
抱槐樹以雙足夾馬懸半空中盜大恐而去會蘄州
紅旗賊衆數千人駐羊角尖當事檄先春督剿春手
拔樹起以為器械擒其魁賊平復隨征麻陽洞有功
子以官力辭不受里人呼為楊公健八
陶仲文黃岡人故姓潘父為陶氏養子因以為姓仲
文少為掾喜方術授符水訣於羅田萬玉山又從邵
元節遊嘉靖初元節得幸會宫中黑𤯝見薦仲文代
已試之妖果絶扈駕南巡授神霄保國宣教高士歲
餘進神靈保國弘烈宣教振法通真忠孝秉一真人
領道教事尋加少保禮部尚書進少師少傅兼少保
明代元勲無兼三孤者時論榮之二十九年春不雨
上問仲文奏疑有冤獄上釋都御史胡纉宗等是夜
大雨封恭誠伯死年八十賻恤甚厚隆慶初追奪官
爵籍其家(以上舊通志)
宋子京黃岡人學舉子業不售去而學醫久之悟素
問靈樞六腑内外穴穴相應又心智洞朗一望即知
病源有巡道無他病但不能食郡守以子京進子京
曰且無往當先觀之巡道出子京從輿上一觀乃敝
衣冠垢汙而進巡道不悦出而語人曰病瘳矣次日
呼子京入則美其衣冠巡道曰昨日不如此大致余
怒子京曰昨日垢敝乃醫公者也公生平常得喜病
一怒而喜消病愈便能食矣遊會城中見舁棺者漏
血一滴子京曰此可生也問之則婦以難娩死呼其
夫開棺針之娩一男母子俱全嘗視郡守脉謂十年
後當領西南節鉞然必墜下頦至十年撫蜀果病且
兩月急走人邀子京治之子京至入署交拜以手掖
撫軍起而下頦已上矣
萬全字密齋羅田諸生隠於醫著書甚多尤精痘疹
一日在鄉先生家有兩新婦進欲全避鄉先生曰萬
先生老無妨也兩婦入年俱二十餘全曰此皆未痘
痘將作矣一可救一不可救越一月兩婦布痘果如
其言遊郡城有布痘者死已半日全過其門視之曰
可活置汙泥中三日痘復發進藥數匕而蘇有豪少
年聞其名不為心服一日佯大病重幃密室呼全診
脉全診之曰越十五日當死不可救何須藥少年掀
幃叱之曰我何病聊試汝耳全曰診視如此不知病
也果至十四日病死(舊通志)
龐鹿門蘄州人幼從李時珍作本草綱目視神農多
三千品視唐本草多一千五百品視陳希夷著多五
百品凡蟲魚鳥獸草木天地内外無所不包又復考
核詳究盡生生變變之妙鹿門得瀕湖之學不肯輕
出以試人至老乃出有客耳聾數十日以補藥投之
不效就鹿門理脉曰胃家火也客曰耳屬腎與胃何
涉鹿門曰公未知素問靈樞耳胃經絡起某處過於
耳旁或於食時則聾更甚一匕而愈州守夫人病瘧
診之曰此瘧勿藥有喜但過十日當血下夫人不悦
遂不請其方越十日而夫人血下邀鹿門亦一匕而
愈好說素問靈樞醫家罕有知者(舊通志)
朱顯綬字熙菴廣濟人少有隠德喜讀書尤深於易
精卜筮常學丹術於王雲鵠登樓設榻足不履地者
數年自是解觀天象知世變有幾先之哲避江濱人
士依之以安(舊通志)
安陸府
明黃升字啟東京山名醫善察脉有分巡戚某晨興
忽疾作不語呼升視之升曰脉與症不應乃詢其左
右云夜食烹雞升曰此必食後就寢有蜈蚣過口鼻
中毒耳為處劑投之立甦戚猶未信乃更烹雞置寢
處果有蜈蚣三自牀頂而下又有王氏二子俱諸生
母病請升治之診脉曰微恙耳數濟愈二子并以脉
示升升驚曰二君脉俱不佳明年相繼歿又廪生張
才仕病升診之曰無恙君賤脉至當防試事明年督
學至果停其廪其他奇中皆𩔖此(舊通志)
李守貞居白鶴觀有道術能於掌中起雷大旱請雨
結壇如常法刻期須應至日於鴨嘴山雲霧中見壯
繆公高冠擁劍現已而洪雨如注李易其裔徒也頗
傳其術嘗為天門人祈雨有應縣官以匹馬謝之(舊)
(通志)
孔蓑衣嘉靖間道人過京山就賣菜兒吃蘿菔欣然
與二枚孔曰汝明日微有財已而從食店求食店人
叱之孔曰勿叱不久此且為赤地明日店果火賣菜
兒於餘燼中拾得銀半錢(舊通志)
德安府
五代馬處謙安州人病瞽鬻筮自給有一人謁筮謂
處謙曰子之筮未臻其妙能從我遊乎乃隨往陶仙
觀授星算之訣誡之曰子有官禄終於五十二歲處
謙得訣事多奇中後從趙匡明入蜀官至中郎金紫
果五十二而卒(舊通志)
宋僧智緣宋史列傳智緣隨州人善醫嘉祐末召至
京師每察脉知人貴賤休咎診父脉而能道其子吉
凶所言如神士大夫争造之熙寧中王韶謀取青唐
上言番族重僧而僧結鄂特且拉主部帳甚衆請智緣
與俱至邊神宗召見賜白金遣乘傳而西稱經略大
師智緣徑入番中說結鄂特且拉歸化他族俞龍珂等
皆書欵韶頗忌惡之言其撓邊事召還以為右街首
坐卒
明吳彦德隨州人少業儒屢試不售棄就醫凡有疾
病不瘳者咸詣其家欣然療之遇窮困者凍與衣饑
與糧鄉人稱為篤行君子子旻舉於鄉(舊通志)
荆州府
周養由基楚人左傳成公十六年晉侯及楚師戰於
鄢陵潘尫之子黨與由基蹲甲而射之徹七札焉吕
錡射共王中目王召由基與之兩矢使射吕錡中項
伏弢以一矢復命國策養由基善射去楊葉百步射
之百發百中吕氏春秋荆王有神白猿王自射之則
搏樹而嬉使養由基射之始調弓矯矢未發猿擁樹
而號一發中之王大悦
秦南公楚人善言隂陽識興廢之數嘗曰楚雖三戶
亡秦者必楚也漢藝文志南公十三篇在隂陽家流
漢司馬季主史記日者傳楚人賣卜於長安東市宋
忠賈誼同日休沐遊於卜肆季主方與弟子辨天地
之道日月之運隂陽吉凶之本二大夫再拜謁季主
復理前說數千言莫不順理於是攝衣而起再拜辭
行
晉桓石虔晉書桓彛傳龍亢人孫虔小字鎮惡有才
幹趫捷絶倫從父豁在荆州於獵圍中見猛獸被數
箭而伏諸督將素知其勇戲令拔箭石虔因急往拔
得一箭猛獸跳石虔亦跳高於猛獸復拔得一箭以
歸
南北朝陸法和北齊書列傳法和不知何許人隠江
陵百里洲耆老自幼見之容色常定人莫能測入高
要紫石山無故去俄蠻賊果亂人以為前知侯景遣
將任約擊湘東王曰侯景無足慮蜀賊將至已果然
一戰殄之軍次白帝謂人曰城旁有諸葛弩鏃一斛
許掘之如其言至襄陽城北大樹下畫地令子弟掘
得龜放之在江夏慮梁室衰嘗聚兵欲襲襄陽元帝
止之法和謂帝疑已乃還州堊其城門白衣坐葦席
及聞元帝敗著凶服哭之
庾季才北史列傳季才字叔弈新野人八世祖滔家
於南郡江陵縣季才幼穎悟十二歲通易好占元象
居喪以孝聞梁湘東王繹引授外兵參軍西臺建累
遷中書郎領太史令封宜昌伯勸還都不從俄而江
陵覆滅周文帝一見深加優禮令參掌太史初荆覆
亡衣冠士人多沒為賤季才散所賜財物購求親故
周文感悟令免梁俘為奴婢者數千口宇文護執政
問以天道徵祥對曰頃上台有變不利宰輔公宜歸
政天子請老私門及護夷滅特賜粟帛遷太史中大
夫封臨潁伯後加開府儀同三司及隋文帝為丞相
嘗夜召問天時人事季才曰天道精微難以悉察竊
以人事卜之符兆已定縱言不可公得為箕潁事乎
帝默然開皇元年授散騎常侍帝將遷都夜與高熲
蘇威定議季才旦奏圖記龜兆允襲宜遷徙帝愕然
曰何其神也遂詔施行九年出為均州刺史仁夀三
年卒季才局量寬弘術業優博篤於行義志好賓遊
常為文酒之會所著靈臺秘苑一百二十卷垂象志
一百四十二卷地形志八十七卷子質孫儉俱有學
識傳其業
唐僧那酉陽雜爼荆州陟屺寺僧善照射每言照射
之法凡光長而摇者鹿貼地而明滅者兔低而不動
者虎又言夜格虎時必見三虎并來旁挾者虎威也
當刺其中者虎威入地得之可却百邪虎初死記其
頭所藉處候月黑夜掘之掘時必有虎來吼擲前後
不足畏乃虎之魂也深二尺當得物如琥珀蓋虎目
沉淪入地所為耳
王彦伯荆州道士唐國史補彦伯自言醫道將行列
三四竈煮藥於庭老幼塞門而請彦伯曰熱者飲此
寒者飲此風者飲此氣者飲此各負錢帛來酬無不
效者酉陽雜爼裴尚書子忽暴中病衆醫拱手迎彦
伯視之候脉良久曰都無疾乃煑散數味入口而愈
裴問其狀彦伯曰中無鰓鯉魚毒也其子果食鱠得
病裴初不信乃鱠鯉魚無鰓者令左右食之其疾悉
同始大驚服
白皎荆州人有法術河陽從事樊宗仁過江陵為舟
子王升所侮因笞之易他舟上峽不旬日舟忽失纜
篙棹皆不能制舟人曰此舟已為讐人所禁歴石灘
必沉溺不如先具備焉翌日至灘船果覆賴有備得
免宗仁與僕蔭於樹下及夜深忽見山獠五人列坐
皆挟利刃宗仁大呼語以故山獠曰峽中行此術者
甚衆唯王升者非白皎弗可制吾為若延之明日皎
至掃地為壇步立中央呼召王升不絶口良久乃至
則王升形魂焉皎數以罪狀升號泣而去宗仁解衣
贈皎皎不受後至江陵訪王升皎召之夕已死(舊通)
(志)
薛少尹寓居渚宫荆南節判司空薰與京兆杜無隠
及蜀梁震俱稱進士常訪少尹一日薛謂薰曰閣下
與京兆勿議求名必無所遂杜亦不夀惟梁秀才者
此舉必達登第後一命不沾也後皆如其言(舊通志)
王棲霞字湘川寓江陵白鷺湖善治易所居手植桃
成行時比之董奉棲霞笑曰吾獨利其花核袪風𨗳
氣耳每清旦布蓍為人決事取貲僅足一日計大歷
中有老父持百錢來筮卦成棲霞驚曰家去此幾何
老父往矣不然將仆於道老父出棲顧百錢乃紙也
因悟其所騐之辰則棲霞甲子乃歎曰吾雖少而學
易不自意能幽入鬼鑒死復何憾即沐浴更新衣而
終(舊通志)
梁新武陵醫士崔鉉鎮渚宫時有富商船居中夜暴
亡至明氣猶未絶新聞之乃與診視曰此乃食毒也
問其僕曰汝主翁尋常嗜何物曰好食竹雞每年不
下數百隻新曰竹雞喫半夏必半夏毒也命絞薑汁
灌之良久甦崔聞而異之資以僕馬錢帛入京致書
於朝士聲名大振仕至尚醫奉御(舊通志)
張仕政酉陽雜爼荆州外科善治傷折有軍人損脛
求治張飲以藥酒破肉取碎骨一片大如兩指塗膏
封之數日如舊二年餘脛忽痛問張張曰前所出骨
寒之則痛可遽往覓也果獲於牀下以温湯洗貯於
絮中痛即止
宋劉童子善相及命術遊荆南謂夏侯嘉正曰君將
來須及第亦有清職惟須清貴已俸外有百金横入
不病則死後官至正言餘皆騐(舊通志)
明黎福榮監利人善風角洪武初年召見卜事屢騐
上顧謂曰汝可方袁天綱矣遂賜名天綱授官寵異
之復官其子楚章為鴻臚寺序班(舊通志)
鄧權監利人善風角嘗戍武昌隨楚王入朝時永樂
在燕亦來朝同宿邸第以物命之卜果騐因大書明
鑑二字賜焉(舊通志)
艾弘監利人善鍼炙診脉知人生死歲月多所全活
不責其報用薦入為太醫院官督學使病召弘往視
望見輙曰公之金木俱病豈飲後常露坐耶督學使
起謝一藥而愈(舊通志)
李恒江陵人從父宦粤喜施子遂棄儒業醫父止之
恒曰家世以來冠進賢者不下十餘人何愛一第恒
自料為官亦無補且材力俱不足濟人不如學醫遂
以醫擅一時里中病疫者恒攜僕挈藥囊偕行遍診
其脉藥之或舉家不起則留一僕以伺日餽薪米愈
乃已(舊通志)
葛天爵監利人少治醫術見同列無愈已者遂徧訪
湖山遇一道士於江上與語輙解登舟語數月遂精
脉理用藥每奇中(舊通志)
萬拱監利人能詩神於醫術著醫學大成傷寒指南
若干卷惜多散亡病源一書尤前此所未有然性頗
矜直懶晉接有召者輙以病辭而饋以方焉(舊通志)
襄陽府
漢張機名醫錄南陽人名機仲景其字也舉孝廉官
至長沙太守以宗族二百餘口建安紀年以來未及
十稔死者三之二而傷寒居其七乃著論二十二篇
證外合三百九十七法一百一十二方善醫者云仲
景著傷寒論誠不刊之典按舊通志作棘陽人
晉王叔和唐甘伯宗名醫傳西晉高平人性度沉静
傳通經方精意診處尤好著述其書纂岐伯華陀等
論脉要訣所成叙隂陽表裏辨三部九候分人迎氣
口神門條十二經二十四氣奇經八脉五臟六腑三
焦四時之疴纖悉具備咸可按用凡九十七篇宋林
億等校正按舊通志載因亂僑寓襄陽著書行世
湖廣通志卷七十四
