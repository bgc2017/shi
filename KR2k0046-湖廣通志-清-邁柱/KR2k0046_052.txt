湖廣通志卷五十二
人物志(行業)
漢陽府
宋張錫宋史列傳字貺之其先京兆人徙家漢陽錫
由進士知新州遷太常博士詔選能吏知畿縣乃以
錫知東明始至令其下曰吾所治者三恃力恃富恃
贖吾所先也歲中以治績聞入為監察御史丁渭貶
崖州議還内地錫疏論之由是徙雷州玉清昭應宫
災連繫甚衆錫言天災反以罪人恐重天怒願修德
以應之獄遂解後為京東轉運使淄青諸州人冒耕
河壖地數起爭訟錫命籍其地收租絹歲二十餘萬
訟者亦息屢遷龍圖閣直學士進翰林侍講學士判
太常寺國子監卒贈尚書工部侍郎錫淳重清約雖
貴奉養如少賤時讀書老而彌篤初舉廣文舘進士
考官任隨以為第一及隨死無子屢賙其家
胡霖字作霖漢陽人由鄉舉任潭州通判文章政事
大著於時(舊通志)
元景厚字德載明一統志漢陽人領鄉薦至京師中
書左丞許有壬師之
明程瑞楚紀漢陽人洪武初知南豐州及本郡為政
廉謹不以一私自黷辨色即起視事日晏方罷隨事
立部庭無留牘
江恕楚紀漢陽人洪武中初令福清調崇明善判斷
民不敢欺稱神君焉歴任台州知府
曹體仁漢陽儒士洪武中知東平州廉能慈惠有古
循良風
計珩漢陽人永樂中由明經歴官御史以直諫忤旨
罷歸(以上舊通志)
張敏分省人物考漢陽人永樂中為工部司務以才
望出知曲靖軍民府有善政遠近懷服秩滿進陜西
苑馬寺卿後致仕卒
黎灝孝感人宣德中舉賢良方正試知縣二年擢知
嘉定州九年秩滿上計京師父老遮留監司上其狀
詔復任九年嘉定人祠之
陳文通明一統志漢陽人才識通敏歴任有能聲累
官廣東按察司
張瓚楚紀孝感人字宗器正統戊辰進士歴工部郎
中通敏有才出知太原府以父憂去起復守寧波值
市舶太監縱恣乃條其不法事聲稱赫然陞廣東參
政提督糧儲抵攬戶於法俾民斗粟以上皆得自輸
稅以充羨轉浙江布政司時寧紹二郡海溢漂人畜
廬舍無算蕭山尤甚瓚分遣官屬瘞暴骸收老穉賑
貧乏全活以萬計丙申擢右副都御史巡撫四川奏
遷瀘州衞於渡船舖地以扼諸蠻遷者如歸後以母
病歸養時松茂疊三城在蜀為西境與董卜接壤易
為騷動成化中詔起瓚視師瓚兵萬人分五哨先襲
白草壩剪其羽翼遂渡白羊峪而岷山雪山靈山皆
在其境乾海玻瓈二泉分流南北自北去為洮河南
為江漢之源即古維州舊地悉討平之播州土官楊
輝奏稱大壩千苗倡亂瓚請立安寧宣撫司皆允之
召拜戶部左侍郎懇乞終養復起總督漕運巡撫鳳
陽卒於官所著有土苴稿東征錄
梅芳分省人物考黃陂人正統間領歲薦任福建理
問平寇有功致仕二十餘年非公事不出題其壁曰
故舊不遺請託勿許治家力行古禮里人取以為法
子五登科者三
王信字君實孝感人以功授指揮僉事征五開諸苗
有功累擢指揮使出守鄖襄征石和尚劉千斤平之
擢都指揮同知鎮湖廣疏陳八事切中軍政利弊進
都督同知總理漕運歴鎮大邦不營私産平居靜坐
讀書寒素如儒生至賑恤婚喪毫無顧吝晩徙襄陽
子繼善從善皆舉進士(舊通志)
王珩孝感人景泰丙子舉人通判叙州遷鳳陽府同
知精敏強幹吏不敢為奸士民愛之為之梓却金集
劉奎字文瑞孝感人性孤介弘治辛酉舉人授廬州
府同知攝邳州事值武宗南巡忤江彬意銜之調永
寧同知謝病歸途次避雨逆旅人秦氏椎牛具享堂
有秦檜像其祖也奎怒起曰吾乃為造次所誤古勝
母不入者何人哉時徒御者業休沐矣冒雨去之卒
之日家貧幾不能葬
童綸字廷言孝感人正德辛未進士授富順知縣性
清儉精敏而恬淡無異諸生舉廢墜興學校士民德
之崇祀名宦(以上縣志)
陳伯安分省人物考黃陂人弘治己未進士英爽有
大節令章邱尋擢御史忤劉瑾摘丹陽教諭瑾敗起
知靈壁時巨寇楊虎嘯聚以無城被執賊見其偉岸
欲降之安罵賊不屈瞋目受刃賊驚異釋去乃城靈
壁民德之立祠以祀後官至副使
傅兆字以行漢陽人御史桂之子嘉靖甲午舉人為
梁山令賦性耿介不營一私修郡志討論搜采其功
居多(舊通志)
王一麟字景仁漢陽人嘉靖已酉舉於鄉任台州同
知清戎伍勾逃亡兼司海防釐革冒破之弊盤查列
郡追完侵那數萬金請豁軍徒百餘人又錄方孝孺
後以示風厲晉知鎮遠府均賦簡訟民夷帖然卒於
官
蔡幾字國成漢陽人嘉靖壬子舉人令望江多善政
為人孝友沈毅篤志好古嘗手纂先儒語錄題曰守
身通論孫溶有文名
劉伯生字大鶴孝感人嘉靖乙卯與弟伯燮同舉於
鄉燮領解赴宴日固辭首坐臺使者令赴兄席一揖
時人榮之乙丑成進士知上蔡陞南吏部主事以母
老乞歸益向學著作甚富與弟伯燮並祀鄉賢
劉伯燮字小鶴伯生弟隆慶戊辰進士少就外傅何
司寇遷偶經塾舘皆遑遽避席燮危坐自若師讓之
燮曰何公亦人子也彼自出遊吾自讀書何憚焉遷
大驚異以弟女妻之及為給諫有直聲劾兵部尚書
郭乾薦前侍郎萬泰都御史耿隨卿張景賢曾於拱
有異才可用又言故總督曾銑胡宗憲皆立功之臣
竟以罪死宜加䘏錄並報可久之外轉歴官廣東按
察以母老不赴
吳崇字南紀漢陽人萬歷已卯舉人知金州薄賦省
刑以修築北駝城功撫軍戴金舉其卓異陞平樂同
知卒於官
蕭逵字文谷漢陽人為諸生有聲家故饒嘗兩蠲千
金賑邑饑以明經知泰安州多惠政爭利害於上官
不合拂衣歸教三子良有良譽皆成進士孫丁泰亦
登科
張續漢川人緒之弟以貢廷試高等耿尚書定向勸
入國學謝曰吾兄衰老平生甘苦節吾欲亟受一官
資禄以養銓次方及而卒定向為天問辭以弔之
熊士章字文麓其先進賢人隨父任楚府典寶遂家
漢陽補庠生與江夏郭正域任家相交最篤樂善好
施至老不倦日坐市門見人有饑寒狀輒捐金與之
即偽亦弗問年八十七卒以孫伯龍貴贈如其官
尹應元字乾泰漢川人萬歷甲戌進士起家清豐令
歴刑部郎中出知鳳陽府丁内艱補大名改正定皆
以廉能稱累擢參政備兵寧夏當哱氏亂後人情搶
攘元嫻韜略洞邊情内撫將士外嚴戰守士皆樂為
用以功授按察使陞僉都御史巡撫山東時倭陷朝
鮮大發兵救之元轉餉調師未嘗乏絶叙錄賜金幣
礦璫陳增驕横誣陷益都令吳宗堯元具奏劾增堯
得免歴浙江巡撫致仕卒
雷□字均倩孝感人萬歷庚子舉人先出嗣從父後
生弟筵悉以分產與之弟性介每遇水旱密令家僮以
己租入弟而不使知官工部郎
秦聚奎字仲默漢陽人萬歷辛丑進士令績溪調繁
吳江陞刑部主事辛亥大計以參吏部侍郎王圖及
其子元抃又舉湯賓尹為尚書孫丕揚所糾遂罷職
乙丑以吏部尚書周嘉謨薦起順天府丞踰年陞府
尹時魏忠賢子良弼封侯開府議毁京兆隂陽學廣
其居聚奎疏曰皇上不惜茅土之封臣亦何敢愛尺
寸之土但事關國體臣死不敢奉詔觸忠賢怒奪職
歸後徵拜太常不起卒年七十有五子廷熚孝廉廷
焻歲薦
蕭丁泰字吉甫良有長子少從父讀書京師為顧憲
成所賞中萬歷辛丑進士授行人擢兵部主事典陜
西壬子試歴陜西左布政使時魏忠賢柄政羅織清
流丁泰廉正無援乃謝官歸懷宗初起用歴四省六
任藩伯豐財節用支給邊儲皆得要領晩任黔藩值
水西叛與總督朱燮元調兵食議𠞰撫以勞瘁歿燮
元為特請祭恤
王儀字鳳來漢陽人萬歷甲午舉人令山東清城邑
中奸弊釐剔殆盡陞中城兵馬司知平樂府累官雲
南右參政致仕歸卒子文林官福建武平令
吳極字元無漢陽人萬歷丙辰進士就南武學教授
歴廣南知府請辭歸里手不釋卷著有吳氏易學聖
學統宗石經大學疏旨里黨稱為理學子伯倫舉人
王廷彦漢陽人太常秩之子由貢任荆州府教授博
學篤行以孝稱尤介於取與任荆南日署内有窖金
掘得之麾不顧子大倫孫銘臣皆以文名
王家賓字獻叔漢陽人萬歷己酉舉人父瑚卒廬墓
三年乙丑考選當入南臺同邑魏黨潘士聞在垣中
因逋糧事遂厄之出知陜州均糧薄斂以卓異舉會
新撫檄建魏璫生祠投筆不署曰家賓楚人也死無
以見楊大洪於地下遂被參歸子士乾孝廉孫戩有
才名
孫世恪字貞伯漢陽人萬歷巳酉舉人就教長沙天
啓初陞國子監學正祭酒蔡毅中竒之楊漣劾魏忠
賢疏上毅中率世恪等並參奏忠賢怒矯旨切責毅
中旋引去世恪亦丁艱歸懷宗初起工部主事歴戶
部郎中罷歸里卒
王一凱字君華黃陂人萬歷辛卯舉人歴西安府同
知病免歸邑令某造訪贈一紙書姓名八人曰此何
人令曰盜也知公淡泊此可得百金凱曰實盜法應
不貰假盜情則可矜二者之間何以教之令慚而去
(以上舊通志)
萬言揚字存愚孝感人由孝廉令浙之新昌有禱輒
應擢南道監察御史巡歴鳳陽倉及屯馬會移宫事
魏璫燄烈揚上言當時托孤寄命者何人肅清宫禁
者何人皇上所褒為忠直者何人自今結綬如旅而
顧命之臣何以不得終其信任主事萬璟以懲一小
璫又上疏累斥忠賢矯旨杖斃揚上疏謂忠賢令皇
上有殺諫臣之名其惡在二十四罪之上語皆切直
因假他事削籍懷宗初起補四川下川東道所在賊
氛蹂躝親冒矢石嚴戰守具賊不敢犯轉安綿兵備
謝病歸
楊金通字黃理萬歷已未進士知丹徒縣有風力其
以理却戚畹不許輕用皇封及不附副使遷民間葬
地尤為當時所重乙丑卓異入都會黨禍起行取諸
吏謬指為應山族人通笑曰大洪海内名臣得附為
幸竟不辨僅授禮部主事丁卯奉詔訃於周藩歸家
卒(以上縣志)
王袗字章甫一麟從子少從蕭良有學袁宏道董其
昌陳繼儒黃輝諸人俱推重之以貢入太學官華州
牧遷成都同知卒子應振貢士官教諭(舊通志)
熊鳴盛字彦升士章子學問該博中天啓辛酉鄉試
座主繆昌期器重之辛未下第歸遂不復上公車一
意教子以子伯龍貴贈如其官次仲龍汝寧知府季
叔龍能文章與兄齊名
蕭驤彦字千里丁泰子天啓丁卯拔貢考授通判懷
宗丁丑省親於黔總制朱燮元見之偉其材幹以將
材題請改授遊擊從都督范廷弼討苗仲阿秀等計
擒之陞參將屢立戰功加副總兵鎮守六廣河陞貴
州總兵都督僉事卒於官
傅乃根黃陂人天啓甲子舉人任鳳陽令值歲歉民
饑力請弛徵省役捐修城堞功甫竣而流賊至民賴
以全擢戶部主事時直省旱蝗公卿議捐逋賦根曰
救荒不如薄斂請捐不如無加今新餉日增而舊欠
是䘏何異止沸而添薪也在廷韙之
戴自成字哲之漢陽人萬歷乙卯舉人選涇陽縣諭
懷宗辛未成進士授刑部主事歴員外郎中錄審江
南人推平恕除守徽州一切以鎮靜行之已卯建陽
軍變巡方陳起龍委鎮兵譁勞瘁卒於任
屠斯立字仁伯漢陽人懷宗癸酉舉人庚辰特授成
安令值歲旱蠲粟賑饑改調金陵卒
魏晉封字賞延漢陽人懷宗丙子舉人工古文詞性
豪俠獻逆陷省城作戰城南哀江南等詞草討獻賊
檄計圖起義年三十二未遂而卒
殷時中字虛白漢川人以選貢入監聲譟南雍令乳
源陞化州牧潔已愛民檄署海防同知海賈饋珠峻
却之以病致仕
尹賓商字亦庚應元子有雋才喜談兵名動江楚間
以恩選為邑令忤上官罷免
羅明諭字元樞黃陂人由明經授應山訓置學田以
振恤士子陞零陵諭值鎮兵叛率士紳城守獨當巨
砲處曰此吾汛地無所逃死手放佛郎機殺賊凡三
晝夜賊窘祈降舉城獲全
劉覲文字太翼孝感諸生幼志聖學以主敬為宗嘗
曰儉則無求肅則無妄年及耄耋不敢慢童穉族人
貧窶者咸待舉火楊忠烈漣攖璫禍獨命其子建竒
左右之
李之縞字圃田孝感人事父母最孝饒有經濟明末
棄諸生散財築堡於會水臺屢禦巨寇尤愛才樂善
聚族里俊秀課文勸學一時掇科名者多出其門(以)
上(舊通志)
張淳孝感人懷宗辛未進士以治最考選特賜召對
淳慷慨條對拔置工垣時朝政多尚綜覈言路好翕
赫可喜之論淳獨引大體切時務旋擢太僕丞卒於
家(縣志)
唐希臯字一齋孝感人以歲貢授贛州興國令掾胥
農賈皆令歌詩習禮教化大行及解綬歸置求仁舘
講學病革或問曰此物如何格希臯曰一息尚存此
志不容少懈乃所以格之也(舊通志)
皇清吳嵒字自玉漢陽人喜讀書不求仕進事父母以
孝聞父櫬在家鄰人不戒於火嵒搶地呼號風反
櫬乃出弟早卒撫兩孤如己子性好施予宗黨不
能自存者置義田贍之卒年七十有八以子正治
官大學士贈嵒如其官(舊通志)
張士彦字恢浩漢陽人性純孝母病衣不解帶置
義田設塾師以仁其族明末撫兵皆得乘馬驛苦
為虐彦鬻腴産置馬以應之流寇羣逞修水陸二
砦俾民得保其妻孥以子三異貴贈中憲大夫
姚承恩字淮濱黃陂人父錠事母至孝讀書馬鞍
山雖大風雨必歸省承恩亦篤孝如其父生平諸
隂德事不肯自言與諸名宿講究理學易簀時子
締虞舉於鄉命之曰汝年少博科名愼無妄受僮
僕田宅及人請託謹識之吾無憾矣締虞另傳
宋灝字又素漢陽人懷宗壬午舉於鄉授廣東徐
聞令以廉明威恕自勵歿於官
彭清典字疇五孝感貢生順治元年授池州推官
有守城功丁内艱補温州遷福建泉州同知時大
軍絡繹經營調劑供億不匱而民無擾陞懷慶知
府飲冰茹蘖舉卓異晉河道副使卒於官
堵維垣字四甫漢陽人訓導自新子八歲喪父事
母盡孝從伯父受學好皇極洪範河洛諸書不欺
暗室曾還賈客遺金後以子嶷貴受封
熊伯龍字次侯鳴盛長子九歲遊泮順治戊子貢
入成均試第一鄉會皆高魁榜眼及第授編修歴
遷侍讀學士性孤介砥礪名節廻翔館閣二十年
以文章衣被天下精藻鑑甲午典浙試所得士中
狀元者三探花一督學順天及官祭酒多所識拔
年五十三卒子正笏孫祖旋俱鄉薦
鄭滋字方至黃陂人少孤母王氏苦節撫之中順
治戊子副榜授廣東新寧令明敏有幹材時粤初
定賊綉花針倡亂滋募敢死士捕擒之賊首乞降
黠民因告變以誣大姓時議欲勒兵討之滋單騎
入山察亂形坐誣者罪政聲大著
顧如華字質夫漢川人順治已丑進士授廣平知
縣考選御史疏糾濫委清奏銷并請復教職多所
建白差理浙江鹽政商人德之轉温處副使卒華
學問淹博工吟咏與海内詩人更唱叠和相與鼓
吹風雅一時稱盛著有艮占集蜀行藁數種傳於
世
胡明垣字衞公黃陂人少隨父仰文從先軰講學
望魯臺順治已丑成進士授鎮安令時伏莽為暴
民甚患之垣擒斬渠魁三人懸馘通衢餘孽以靖
尋遷鳳翔同知
李昌祚字文孫生而穎異祖若愚以遠大期之順
治壬辰成進士選庶常時楚省旱祚與總憲趙開
心連名入告得減田租之半授檢討
世祖章皇帝謂翰林官教養有年習知法度出祚分守河
北郤餽遺革陋規興水利息訟省刑河北人至今
思之陞浙西副使未三月遷大理寺卿盡心平反
如解愚民聚衆之誣伸孝子復讐之義與山左逆
案昭雪無辜蓋其大者移病歸里卒
賜祭葬
朱天慶字開子漢陽人善詩文與熊伯龍交最篤
順治甲午以明經考授知縣未仕卒初流賊陷城
慶負母攜姊而逃賊刃其母以身翼蔽受創幾死
孤甥被掠天慶走九江穿重壘求之以歸
蕭企昭字文超丁泰孫順治丁酉副榜入太學著
有燕臺制義名動公卿相國熊賜履最器重之於
周易河洛圖性理諸書妙有解悟究心濂洛關閩
之學作為己說又以學莫先於辨志作定志說年
三十三卒
汪以淳字渌水漢陽人順治戊戌進士初任廣東
定安知縣平易和惠政聲流溢擢吏部主事持衡
不爽
熊賜璵字宗玉孝感人順治戊戌進士與從兄賜
履同捷鄉會試授庶常海内有郊祁之目癸卯典
試福建公愼得人晉侍讀歴國子司業日率諸生
講五經四子書性沈篤能容然聞有不平事輒義
形於色同里李氏子售身他姓轉貸多金贖之六
年累子母措注以償其他扶難拯困多𩔖此丙午
請假歸旋以疾卒
羅誥字八書孝感人少經家難辛苦力學中順治
已亥進士以母老艱於菽米不待對策徒步歸極
盡孝養立志以聖賢為歸聞遠近有同志者芒鞵
襥被不憚訪求年五十卒
程大吕字文載孝感人康熙癸丑進士性恭謹凡
植志立身悉裁以禮法凜然不少假借早失怙奉
母色養兼至戊午應博學宏詞薦當時稱其孝友
性成文詞淵茂以病未試而卒(以上舊通志)
夏煒字振叔孝感人參政時亨子懷宗壬午鄉舉
闖賊之亂鳩鄉勇於白雲砦為保禦計鄉里依託
保全者無算順治壬辰歲旱饑民聚黨挾借勢甚
横邑令請發兵誅之煒投書於令詞極肫切衆得
免性孝友事繼母無間言撫孤姪熙臣成名業師唐
烈卒於黔煒捐貲歸其櫬子熙度丙子舉人孫慶
譽乙酉解元
潘岭字石文孝感人順治戊子拔貢令新淦值兵
燹後岭興舉廢墜建文廟築城垣修坑口渡橋清
丈荒田招徠頑梗士民賴之
傅彬字郁中孝感人孝子秉悊子順治初以明經
司訓長沙凡明末殉難諸人皆為核實詳請不令
淹沒陞蘄州學正值歲荒蠲米備賑會
王師進湖南以彬攝州篆軍旅旁午倉卒立辦民亦無
擾擢翰林院待詔未任卒
譚鳳貞字韶來漢陽人順治已丑進士授大理寺
右評事執法平允同列交相推重初喪父兩弟幼
孤貞授徒撫之弟鳳祥歲貢生有文名
易道沛漢陽人順治已丑進士令上高甫下車詢
民疾苦興利除害會歲歉捐俸賑饑並請蠲浮糧
民困以甦
吳正治字賡庵漢陽人順治已丑進士授翰林院
庶吉士歴侍講出為江西參政分守南昌歲暮單
騎行部查刑獄凡非法淹繫者悉令釋去在任旬
月劇盜盡平遷陜西按察司甫下車檢閱舊案忽
得一紙按其科罪皆法所不宥而竟未審理意此
人必地方巨憝輦金四布上下沈擱漸成故紙耳
訪之果然纔一提訊愬冤者日百數至庭鞫得實
立擬重典百姓稱快尋擢工部侍郎調刑部江南
諸生二百餘人逋糧已完逮至盡擬監候為入白
得釋又議奉行赦欵宜速丈量田地宜停狀外指
扳宜禁私家條例宜酌皆切中時政丁外艱服闋
補督捕侍郎督捕專司逃人事關旗民立法最嚴
奸人借以肆毒一經扳指村落幾空正治倡率同
官合詞陳請遂除十家連坐之例遷右都御史奏
止北直四州縣增兵遷工部尚書尋調禮部典禮
多所考定主丙辰會試得人稱盛康熙二十一年
拜武英殿大學士機務殷繁日不暇給值秋審讞
決一重案幾十餘人
聖祖顧問曰此囚尚可活乎咸以情正罪當應正治獨曰
皇上一念好生臣等敢不奉行德意退而細為檢勘果得
可矜疑狀遂從末減
太祖高皇帝實錄成以總裁官加太子太傅後以病乞休
聖祖慰留頒賜有加屢疏陳請着以原官致仕年七十四
卒於里第
諭祭葬諡文僖子宗邰光禄寺丞宗豐丁丑進士由庶
常出為大同令
李嘉卉字山有孝感人順治辛卯舉人初授茶陵
教諭吳逆倡亂誓不從賊仍以原官改授黃州秩
滿令江西瑞金邑多盜計擒渠魁境賴以寧多惠
政去之日童叟攀泣卒年七十有四子殿邦官翰
林嘉卉為熊文端舅氏文端兄弟髫齡遭亂巢傾
卵覆賴嘉卉保護得脫於讐且授經焉文端嘗曰
居心厚行己端事上敬與人忠舅氏其庶幾乎
胡必蕃孝感人順治辛卯舉人知蒲縣性廉潔不
名一錢政以慈為本張弛具有次第卓有循吏風
陳應偉字士嵩孝感人中順治辛卯順天鄉試令
山東青城縣盡心拊循抑豪右政餘時進士子論
文課藝康熙丙午分校得四人皆成進士致仕歸
著書教子有四書聽稽尚書正解行世子世㘩辛
酉舉人任蘄水教諭陞武昌府教授
熊賜履字青嶽一字敬修孝感人八歲時父歿於
難母李苦節嚴課讀嘗置書案於紡績所以荆條
隨伺稍懈即跪而擊之述當年慘毒狀母子淚瑩
瑩甫弱冠即貢成均順治丁酉戊戌聯捷選翰林
一時館閣大制作咸出手定有司以母節
聞隨下所司集議
詔旌其閭
世祖崇奬儒術即首加眷注
聖祖親政銳意求言時方為學士應
詔上書娓娓數千言悉嘉納之晉閣學一日
召至内庭
命作楷書以敬
天法
祖愛人安民八字進蒙
温奬隨
命講大學中庸首章嘆曰果宿學也遷掌院事知
經筵猶以切實在於日講先書後經次及子史遂
命進講弘德殿弘德猶古之崇政也辰入酉出或漏下
四鼓乃出或隨出隨召
恩禮勤篤從古未有
特命以武英殿大學士兼刑部尚書入閣辦事後因票
擬失
旨罷歸僑寓金陵益肆力讀書甲子冬
聖祖南幸江寧慰問諮訪戊辰起大宗伯不數月即丁母
憂去適
聖駕臨白下賻䘏祭奠有加復
御書經義齋額旋以原官召拜疏力辭
允其終喪晉冡宰八年歴剔銓務稱治已卯復以閣臣
用兼吏部知
經筵如故癸未引年乞休仍住京師食俸備
顧問甲申除日
御書夀耉二大字賜之丙戌始
予告歸
温諭再三遣官護送還里明年南巡復召赴
行在欵語宴賜已丑年七十五卒諡文端
諭祭葬在任教習庶吉士三科主文武鄉會試八次
殿試充讀卷官五次總裁
世祖實錄兩朝國史政治典訓北征方略孝經衍義朱子
全書明史總裁自著學統閑道劄記及諸文集皆經
宸鑒公明練達海内稱之其學術最為醇正而愼密孤
介進退人材雖子弟無知者子志伊
召至京以病不能官未幾卒辛丑猶
詔䘏其家
項一經字韋庵漢陽人順治已亥進士授建德令
土寇竊發率衆討定之民間生女多弗舉經為文
勸誡其俗乃革行取吏部主事晉郎中出典浙試
轉河南分巡南汝道汝俗役夫悍横凡葬娶索重
貲乃行經嚴懲之於是家無留櫬嫁娶稱便陞貴
州按察使因疾請假歸卒子翽刑部郎中孫鍾嚴
嘉興通判鍾建侯補主事
葉封字井叔黃陂人順治已亥進士初任廷平推
官改知登封縣政修事舉獄訟衰息有古循吏風
興復嵩山書院祀二程諸子以最行取主事封少
工詩在都門與王士正宋犖顔光敏軰齊名號十
子
楊熚漢陽人順治已亥進士授龍門令勤課藝革
濫徵葺名宦鄉賢祠新譙樓浚城濠廢墜者無不
修理年饑設粥活民無數山寇李三岡肆虐熚率
兵深入紅溪捕之寇潛逸民以安祀廣東名宦
熊維祺孝感人順治已亥進士知仁化縣時鹽引
逓年報名富室多竄匿村市為墟維祺設法招商
以杜報充之害振興學校已酉分校粤闈多知名
士卒於官
李皇詔字月航孝感人有雋才以拔貢授𤾂城倅
順治已亥夏海氛披猖𤾂以孤城斗絶時操撫全
師赴𠞰而郡無守邑無令防江無丞皇詔一身兼
攝其任浚隍築壘固結人心七月内海賊蟻聚屢
迫𤾂城且戰且守八月復悉衆來攻皇詔奮勇殱
之斬獲甚衆俘解活賊劉玉等先後三千餘人適
京旅南征軍需旁午應時立辦事平擢戶曹
勅授拖沙喇哈番淮世襲一次歴陞四川建昌道卒子
華襲廕
胡必選字簡士孝感人順治已亥進士知桐城縣
有惠政邑北觀音巖水直射城隅多傾圯為之捐
俸加築且滋灌溉丁未大江南北飛蝗蔽天入桐
境忽有鴉數萬搜啄殆盡人謂惠政所感歴九年
解組歸
王度漢陽縣副榜知靈邱縣度常嘆子産治鄭武
侯治蜀得為政大體及涖官心存仁恕濟以嚴明
吏民無敢軼繩外久而胥愛頌之以疾卒於署敝
衣數襲百姓無不往哭焉
陳國祝字如南漢陽人康熙丁未進士授青浦令
再補永清皆有循聲卓異陞兵馬司指揮未幾乞
假歸居林下誦讀不少間性端肅舉動以禮法自
持一時推重卒年八十九子(闕)選教諭孫榖
辛卯副榜和廩生以優行舉
孫臯字鳴九漢陽人幼穎異刻苦誦讀康熙壬戌
成進士任内閣中書性至孝以父母老病不求仕
進朝夕定省侍湯藥數十年不懈居喪不入内室
春秋奠墓哀慟如初教諸弟成名友愛特至戚屬
困乏者資給之邑有旱澇首倡出粟賑濟晩年為
先人營葬得疾易簀之夕墓所工人於初昏見臯
再拜墓前倏不見次早得訃共嗟異之
鄧元正漢陽縣貢生知射洪縣勤宣
上諭以化鄉愚革供應禁私派課農儆惰懲治豪強又
詳設塘舖嚴查私鹽以通商引卒於任民感其德
祀名宦
程大畢孝感人少敏異目數行下由博士弟子員
貢成均授典籍轉司務歴戶兵兩部郎中擢汝寧
知府政聲卓卓
特授兩廣鹽法道粤鹺政積弊多端大畢悉心釐剔由
是帑鹽不致雲屯引課不致日滯商賴之州縣以
積引不銷詿誤者五十四員大畢請准分限十年
帶銷得免處分政餘造士尤多所成就祀廣東名
宦
程大緒字嗣有孝感人少孤養母至孝課子弟務
實行言笑不苟由選拔歴官教授士林咸景行之
姚諧黃陂人幼穎慧十三補弟子員讀書明大義
動履不苟筮仕國子學正轉部郎充
大清會典纂修官出守姚安調元江多惠政分司東兖
濬築河隄歲饑捐賑民賴以濟陞安徽按察使廉
靜明恕疑獄多平反時有生佛之頌致仕歸恬淡
自適訓課族子弟多所成就生平友愛諸弟白首
怡怡仍如童穉時
張仲璜字半玉漢陽人康熙戊辰由明經授梧州
府同知古雍塘大蓉山巨盜盧元登數為民害璜
密計擒其魁餘黨解散未幾丁父艱歸因疾家居
數十年置義田贍族歲歉更糴榖益之奬進後學
惟以讀書立品為務年七十一卒子坦麟康熙辛
卯舉人歴内閣學士署江西巡撫
屠沂字艾山孝感人父奏效歲貢生以德行稱鄉
里沂幼以孝聞博覽經傳甲戌成進士授蔚縣知
縣擢知隴州所至緩征薄斂不尚威猛而發伏摘奸
如神隴舊苦役煩兼多虎患時羽檄紛馳沂抗不
加派虎患自息人謂惠政所感屢遷吏科給事中
掌戶科拜左僉都御史歴居言職知無不言晉順
天奉天二府尹力鋤豪猾進左副都御史巡撫浙
江潔己愛民陋規槩不染指尤以備荒愼獄為急
中小亹為海潮故道頻年潮衝小亹山北為患甚
劇沂為文虔禱山北沙漲數十里水徙山南人獲
利賴沂有詩云詎意蛇龍波底窟别開清淺鏡中
天紀其實也以疾乞歸卒於家子用謙辛丑進士
由庶常改知禹州有能名餘悉能世其家
江藻字魚衣漢陽人以拔貢知龍巖縣時耿逆變
後民苦催科藻令民自封投納輸將恐後編審人
丁裒多益寡務得其平莊戶久為民累力請上司
題免莊米四百四十餘石代賠舊逋三百餘兩巖
俗刁訟藻不遣差拘設立木皂管勾判斷明決案
無留牘又捐俸修
文廟建新羅書舘創景雲橋士民德之
孫章字倬菴臯弟康熙已卯舉人歴刑部郎中出
守惠州抵任即盡革陋規免博羅夫役當差民感
其德立祠祀之惠俗尚詛咒蓄毒草以戕人悉嚴
禁之建義學革考費均對讀擒巨盜其平糴賑粥
二法尤為
欽差趙申喬傅紳所稱總督趙弘燦以才守兼優薦陞
左江道未至卒子光祀官刑部郎中
黃州府
唐閻伯璵麻城進士築居臨河上名閻家河咸淳間
為洪州都督王勃滕王閣序都督閻公之雅望棨戟
遙臨
周墀字德升其先汝南人自褒城侯靈起徙居黃岡
歴梁隋皆顯仕唐書列傳墀少孤事母孝舉進士屬
詞高古文宗雅重之李訓鄭注以黨遂諸名士墀雖
嘗為李宗閔所禮亦無以罪也累遷至義成節度始
封汝南縣男宿將暴驁不循命者鞭其背一軍大治以
兵部侍郎召判度支進同中書門下平章事遷中書
侍郎建言故宰相李德裕重定元和實錄竄寄他事
以廣父功遂削新書河東節度使王宰重賂權倖求
同平章領宣武墀言天下大鎮如并汴者幾宰求何
可厭宣宗納之駙馬都尉韋讓求為京兆持不與繇
是妄進者少衰會議河湟事不合旨罷為劍南東川
節度使駙馬都尉鄭顥言於帝曰世謂墀以直言相
亦以直言免帝悟加檢校尚書右僕射卒贈司徒
魏英字時育黃梅人以義俠聞為太原兵馬將與高
駢友善子元術尤稱機警王仙芝據黃梅英閱卒七
千助招討使會元裕破之殺五萬餘人追斬芝傳首
長安已而黃巢逼蘄春又密遣子通駢及蘄黃招討
使劉巨容合兵躡之賊死者什七巢因窘挫轉掠他
郡事聞封英五原郡公太子少傅元術左驍衞大將
軍南樂郡公(舊通志)
南唐丁必稱字季言蘄州人知臨江軍時江西和買
例以稅産均敷無税者以物力稱積郡帑贏餘代輸
之乃請於朝乞永與蠲免擢潼川提點刑獄(舊通志)
陳起南唐書蘄州人性剛梗尤惡妖異昇元中以進
士起家令黃梅斬妖人諸佑由是知名官至監察御
史卒
元薛天定蘄水人宋末盜起里人推為郡長募義勇
保障寇不敢深入元世祖下江南手詔拜為防守尋擢
先鋒使從平閩定廣下越取淮遷滇萬戶府總管番
漢兵馬使再遷兩淮防禦都招討總鎮江南上護軍至
治癸亥寇至淮力戰卒於軍上遣中使護喪贈總帥
諡威武錫廕至孫嶭徵入明從太祖參知幕府(舊通志)
朱仕俊字時英蘄州人耿介好讀書至正間以太學
生授樞密院經歴出守贛州力除淫祀改潮州擒大
盜調判延平遷同知致仕歸
陳子英江州義門陳氏後泰定初徙黃梅十世同居
門以内尺帛斗粟無私者元末大饑英妻勸異居即
出之以明經積行薦官提舉
明詹徽黃岡人洪武中任都御史持憲有聲大誥嘉
美之終吏部尚書
柳良正蘄州人洪武中以功封吉安侯(以上舊通志)
康鐸字伯聲明一統志茂才長子襲封蘄春侯少有
父風十歲入侍太子大本堂讀書太祖灑宸翰賜鐸
云謹承祖業愛爾勤功八年詔往墾鳳陽荒田十年
統兵征辰州峒獠十一年遂平松疊諸州十三年巡
沿海諸城十四年從征南將軍傅友德征雲南克普
定破華山諸砦十五年卒年二十三贈宣力武臣蘄
國公諡忠愍(並見舊通志)
李寧楚紀字景安麻城人洪武初令餘干才識英敏
值羣盜竊發寧率鄉兵協同官軍擒盜魁散其黨數
百人歲饑移粟賑濟民懷其惠勒石以誌不忘
於顯楚紀黃梅人好讀書善騎射豁達多大節屢從
太祖征伐有功官至前軍都督僉事卒贈隂山侯諡
襄武
戴綸分省人物考綸字經邦蘄水人英邁方正篤於
孝友領洪武庚午鄉薦任山東道監察御史出按山
東風裁凜凜以糾劾忤時貴謫梧州通判再謫庫官
尋改監倉糧歴官以清苦忠義自持時貴欲致之死
以無隙而止
薛均分省人物考蘄水人以懷才舉上十策高帝異
之會其母疾危固請放歸明年以均同知泰州除知
合州治行第一文皇召為太僕寺卿丁内艱歸補應
天府尹買舍旁片地種菜嘗自芸之上廉得其狀笑
曰人皆樂惟朕與均獨苦也頃之乞歸年七十特進
禮部侍郎或疑其歸裝頗重於中途發之惟紙馬板
一具曰遺兒孫無他物令業此自給耳文皇知其貧
命有司賜官湖頃餘後人因名曰欽賜湖又曰薛家
湖子孫世守之兼鬻紙馬至今巴河有薛紙馬之號
王景字時亨黃岡人先世以武功顯永樂間襲榆林
千戶正統土木之變上北狩景與袁彬等七人擁護
甚力及復辟詔問景安在時已卒特諭祭葬贈武略
將軍一子世襲後以子璘貴贈中憲大夫(舊志)
劉以文楚紀字彦章黃岡人洪熙中任温州府照磨
以廉能稱擢知太和改陽城有美政璽書褒嘉增秩
命再任後致仕民為樹碑歿時耆老數十人赴弔於
家且立祠祀之
耿光字謙甫黃安人成化辛卯舉人四任學博以春
秋歴聘分考所在得人初應四川聘有貴勢遣人以
重賄丐錄其子光焚其書麾使去性篤孝每念養不
逮親居常悲愴賦詩以見志誦者感焉
王本儉字節之麻城人成化戊戌進士初授吳縣改
豐城父遺詩勖之因刻石後堂日夕自省由是豐城
大治歴桂林副使會蠻寇譁乃提兵蕩平之卒於軍
(以上舊通志)
熊經分省人物考經字載道麻城人成化戊戌進士
令無錫有惠政諸生邵寶吳學軰皆其所資給賞拔
者時有徐姓作石槨於太湖欲毁民居開河通舟經
弗許六載内召為人中傷出知陜西隴州以疾致仕
經性剛氣豪善談論敦孝友有東溪集行世
舒崑山字楚瞻明一統志麻城人幼竒穎成化甲辰進
士累官副都御史所至有政績能文章一時碑碣多
出其手
李汰分省人物考汰字清之蘄水人性謹厚敦行孝
弟少失怙終身哀慕領成化丙午鄉薦任義烏教諭
郡守廉其貧遺金三百汰悉以修學福建聘為鄉試
同考官或餽金通關節汰嚴拒其人以腐儒譏之汰
謝以詩曰義利源頭頗識眞黃金難換腐儒貧莫言
暮夜無知者充塞乾坤有鬼神其人慚退致仕卒著
有立菴集
陳文字簡之麻城人弘治戊午舉人令崇明遇風潮
大變奏請賑濟活三千餘人又擒海賊施珙父子以
抗言忤巡按某調延川歴戶部員外尋出為襄府左
長史文外和内剛居官清介歴任幾三十年田廬如
故著有自怡集
郭文輔字良弼蘄水人少時家貧父使牧牛輔挾筆
研及獨足几就巖間註周易弘治甲子舉於鄉官鹽
課提舉著清聲解官歸家忽火輔籲天曰有不義物
願焚之火遂滅嘗曝日中葺敝履督稅吏執之尋知
為輔甚懼輔曰汝非知我何咎焉笑而遣之
郭慶字善甫黃岡人質直力學正德丁卯舉於鄉令
清平以廉稱勤於撫字捐俸給貧民牛種在官五年
乞休歸家居不治恒産遇荒歲賑親鄰困乏好吟咏
著述甚多(以上舊通志)
毛鳳韶字瑞成明一統志麻城人正德辛未進士知
江浦縣有善政擢監察御史上弭災八事如復舊制
以革鎮守尤關天下利害巡按陜西雲南貪墨吏皆
望風引退終雲南僉事有聚峯文集
劉淑相分省人物考字養忠麻城人正德甲戌進士
授南京兵部主事武宗南狩參贊尚書喬宇選一人
奉迎諸司皆憚行相獨請往得旨還宇深器焉歴任
順天府尹執法秉正權貴多憚之未幾與内閣訐奏
下錦衣獄尋放歸卒於家
喻希禮字節之麻城人嘉靖癸未進士以重慶推官
擢御史會議大禮杖謫者多斃荒徼禮上疏極諫又
切論禁中集羽流設醮世宗震怒閣臣夏言力捄乃
廷杖謫戍六安十餘年赦歸卒隆慶朝追贈光禄少
卿賜祭(舊通志)
汪文淵字赤崖黃岡人嘉靖己丑進士授庶吉士改
戶部郎中歴金華知府時嚴嵩擅權其僕怙勢甚横
淵捕逐之嵩每欲加害媒蘖無所得僅免官歸(舊通)
(志)
胡明通分省人物考羅田人孝友篤學幼育於諸兄
終身事之如父同居四十年毫無間言領戊子鄉薦
以兄疾不上公車者三兄卒為服齊衰撫孤姪如子
授信豐知縣設法賑饑退賊彌盜有竒功三載考績
陞金華府判甫一月致仕家居儉約如寒素所著有
征邁集弟明書同舉於鄉以文學齊名
劉珙字商陳黃岡人嘉靖庚子舉人除黃縣令摧鋤
豪右無所避海賊臨城肆掠拒却之遷知寧羌民被
仇家夜殺三人索屍不得珙焚香告天雷發其屍而
冤雪歴仕不置生産居鄉以公亮稱
程鳳金黃岡人嘉靖已酉舉人令彭澤多善政性方
正不阿直指按部至金上謁獨後直指誚讓之金出
為詩懸縣門云一生惟拙天知我三載無能我愧官
今日銓衡方論定好歸舊隠理漁竿遂掛冠歸直指
旋悔遣牙官追之竟不返邑人立祠祀之有禱輒應
(以上舊通志)
曹麟三楚文獻錄字汝祥黃梅人嘉靖庚戌進士知
許州剔宿弊勸農桑建西湖書院課士會劇盜司尚
照來寇麟登埤為好語賊心易之渡濠薄城麟已令
城濠皆盛沙壅水俟半渡決水溺之賊走追斬數百
級入為民部郎擢天津兵備倭寇不敢犯境以兩親
並八旬告歸終養
陳仕字又愚黃岡人嘉靖壬子舉人授弋陽令築城
捍賊遷嘉興通判從胡宗憲破倭有功晉同知以母
老乞歸家貧教授自給友愛兩弟其子九疇應貢在
弟前令稱疾不出弟遂得先貢(舊通志)
袁文伯字侗齋黃岡人性至孝嘉靖甲子舉人授潛
山令三年政簡易民和樂會有江院白某者過潛歲
荒民貧無所取給白不懌呼語之曰子讀中庸柔遠
人乎曰知縣只解讀子庶民而已乃即日掛冠歸養
親不懈者三十餘年有詩集十卷
梁宸字西橋麻城人少穎悟嘗過童太史家童偶閱
涉書有遺失宸悉記無訛成童補廩餼三讓貢與年
長者卒就廣文與許吏部善臨選許令自擇宸曰有
命乃簽成都許又欲致其子補廩餼宸力辭曰年少
當力學功名易得亦易失也
劉天衢字一登廣濟人隆慶辛未進士授中書舍人
神宗即位選御史憂形於色耿定力怪問之曰監察
職不易稱也無何御史傅應貞劉臺咸以論列元輔
被逮衢毅然疏救卒獲保全累遷陜西少參駐興安
先是興安水災民多流亡衢下車議賑且築隄濬濠
全活甚衆未幾遷雲南憲副時巡按汰客兵兵鼓譟
執同知強為帥衢令於所過驛舍掘間道隂出之賊
大沮轉金滄道左參政值緬人入犯乃移駐賊衝集
八郡材官及諸司土兵分討之凡四閱月盡復故所
陷地遷山西按察使加太僕寺卿致仕
杜仲字冲字黃岡人隆慶辛未進士仕至松潘兵備
捍守邊陲以勤事卒巡撫喬維新為治喪事發篋僅
敝衣數襲聞於朝賜祭葬贈太僕少卿
易之貞字忠甫蘄水人隆慶辛未進士署清浦教諭
以廉勤擢戶部郎中督餉易州奏免積逋二十萬行
部至良鄉憫逋糧故官為請減十之九且捐俸代償
之奏罷礦璫王虎卒為忌者所中出守馬湖三月歸
陳萬卷字德備黃岡人以吏員授安平尉值白蓮賊
謀襲城卷白令督捕𢷬其穴三戰皆捷賊帥頂金冠
作妖術紙人馬驟起卷積誠呼天會大風雨紙皆破
壊賊衆就縛撫按上其功賜金帛擢永平通判
楊民服字信甫廣濟人性孝友弟遘疾齋沐露禱嘗
讓弟廩餼應貢讓翟又讓趙曰翟以資淺趙以詿誤
吾不讓二君其遂已乎後司訓吳縣遷蔚州學正專
心聖學以求放心尋本體為訓
湯之相字惟尹廣濟人少貧父為縣吏不能自給相
假市肆貿易取資夜讀萬歷丙子舉於鄉由學訓為
南助教晉刑部郎出知黎平府地雜苖獠相飭綱紀
釐嫁娶科條使男女有别俗殺人不抵惟以銀贖故
仇殺益多相不為末減乃少戢清操自持不濫取一
錢黎民說之
汪可受字靜峯黃梅人萬歷庚辰進士歴官至少司
馬初為金華令政聲卓然轉吉安太守設書院課士
為山西督學得人稱盛奉命濬河及秉鉞禦邊俱有
功績神宗賜宴旌為天下清廉第一及卒詔予祭葬
廕子
魯之賢字伯良麻城人萬歷壬子舉人令深澤北俗
輕生賢禁溺縊嚴反坐刑以是清他邑疑獄上官多
藉讞決奏最擢御史首劾罷貪撫張明綱巡按宣大
會代藩廢長立幼上疏切論實為當時國本地也後
卒於官
陳楚産字北學麻城人困童子軍遂以白衣中式萬
歷癸未進士令博野清廉勁直百姓稱陳青天遷兵
部主事歸里數十年不起凡邑中利弊輒言於令篤
文遊不以貴賤易視梓里咸敬愛焉
何鳳起字近邾蘄水人微時嘗遇虎從容語曰吾終
當大用汝則逝否則死汝口虎俛首而去旋舉萬歷
癸未進士授葉縣令善聽訟使人得從容自理不曲
事上官張居正子懋修北上所過餽遺起獨贈以疏
布居正聞而驚曰此必清操令也起適罷職居正言
於朝即日遷知廣德歴刑部郎雲南按察副使
張穎字平岡廣濟人篤志好學乙酉舉於鄉知舞陽
為政務飭大體釐弊竇鋤強悍邑中神像皆易以木
主曰鬼神何常形而儼然貌臨人乎盡毁之(以上舊)
(通志)
王一鳴分省人物考字伯固黃岡人七歲郡舉神童
萬歷戊戌成進士與同年生謁政府王錫爵獨揖之
曰子天下才也授太湖令值歲大歉泣請罷逋賦又
請帑金易麥種給民發廩煑粥修築隄堰民賴以蘇
居四載移任臨漳卒於官
何天申字德錫黃岡人萬歷辛卯舉人授廬州判三
載召判順天時乾清宮災歴代珍寶幾盡上按籍召
商買補申抗論明王不貴異物今珠寶價凡一千一
百四十萬有竒取之大倉則不足取之加派則厲民
惟宜加意修省以回天變疏入落三級外補無為州
判築鱯魚塘三十里積數歲始成民賴其利移判鳳
陽尋致仕歸卒初申夢入古廟見判贈之以其帽後
居官三十年陞降不離郡判云(舊通志)
胡恩字前江黃州衞指揮督運漕艘輒報最累遷瀘
州參將移鎮松潘諸土司長官例奉金幣恩一切擯
斥威令大布三載進秩總兵
曹大受字無可麻城人萬歷甲午舉人令浙江新城
理滯獄鋤巨憝因性鯁介左遷蜀藩長史會奢賊變
募死士擊之以功擢貴州兵備副使復晉階一級意
有不合竟拂衣歸
熊所師字吕原麻城人家貧歲歉有知交餽稻數十
斛分給親友一時悉盡從弟妹不能自存者教養婚
嫁之萬歷丁酉舉於鄉司李虔州守將縱兵剥民按
法劾罷隨為州將所中謫廬州判州有豪強犯法前
守屢捕不出師攝州事擒置諸法後調北流令卒櫬
歸貧不能葬
袁世振字滄孺蘄州人萬歷戊戌進士令臨川陞戶
部郎時邊餉仰給鹽課鹽法久壊商引不行振為十
議上之上覽奏嘉其能特命為兩淮疏理鹽法副使
賜璽書疏理之官自此始
王育德字澤寰麻城人萬歷庚子舉人初知嵩明州
東川王蠻之變以擊賊功陞僉事守永昌佐巡按姜
籌策擒斬叛蠻馬一駿分巡臨元規復十八寨蠻婦
踞阿迷州卒受羈紲觀察黔中銅平蠟耳山苗倡亂
率兵入其界撫之黔賴以安後晉陜西右布政入覲
卒於京
蕭魚羅田人萬歷庚子舉人授汝州學正遷温江知
縣𠞰奢寇有竒功入為工部主事時魏閹柄國魚不
為屈遷守登州清操如水致仕歸卒
鄭之良字直夫黃岡人萬歷癸卯舉人為叙州丞時
烏蒙安邦産為亂川西南半陷督撫朱燮元屬良監
軍乘賊觴夀日提兵直入其壘擒賊將四十餘員殺
傷無算獻俘京師遷鎮遠知府復征苗有功晉憲副
歸(以上舊通志)
梅之煥字長公麻城人少孤從母日課書盈寸倜儻
雄駿異於凡兒萬歷癸卯與楊璉同舉於鄉以功名
節義相期許甲辰舉進士選庶常同舘孫承宗獨推
重之改吏科給事中輒扼腕時政上疏極言其大指
務在破私交絀黨論矯時救弊愛惜人才尋出為廣
東按察司副使多所平反天啓元年擢都察院僉都
御史巡撫南贛是時魏璫興大獄逮楊漣考死言官
擿漣黨以煥為首誣煥在省中受取賕賂坐削籍遣
戍會懷宗即位召以原官巡撫甘肅煥鈎校羣吏威
服邊方其功最著乃以閣臣某指劾遂解官歸里流
賊起秦隴蔓延光黃間煥用軍法部勒鄉人賊不敢
犯麻城者八年後叙甘鎮前後功加級蔭一子忌之
者盈朝卒不果用
杜應芳字懷鶴黃岡人萬歷丁未進士任禮部主事
出守河間時福藩之國供億浩繁芳議省節三萬金
後三王之國皆視為例天津稅璫馬堂横肆芳得其
弟不法事捕訊之堂坐此遂去督學四川無敢以片
牘干者遷福建按察使歸卒(舊通志)
甄淑字錦石黃岡人萬歷丙戌進士授陽武知縣調
太康俱有異政入為吏科給事天啓間以不附魏璫
削籍歸懷宗即位起太常累官南北刑部尚書
鄒之易黃岡人少家貧負薪水供母登萬歷庚戌進
士授銅梁令徵解錢糧不取羡餘嘗解餉至府有吏
兊銀稍昂取砝擊之曰窮縣脂膏供汝軰高下其手
耶後去任有存積三千金謀諸邑紳置義倉廣儲積
安奢之叛城賴以全
晏清字泰徵黃岡人萬歴己未進士授蕪湖令蕪關
百貨所聚一切日用俱自買置不以絲毫累市人調
吳江值水澇為民請命得邀全荒例改折遷吏部稽
勲司魏良臣請封伯格不行冡宰周應秋怒之遂削
職懷宗即位以原官起尋給假歸壬午起考功郎轉
廣東鹽法道卒於鬱林(以上舊通志)
朱翊□字昇甫襲封樊山博學工文不喜富貴慕淮
南八公之徒折節名士一時士大夫皆與遊著廣醼
堂集震岳詩話數十卷□弟翊□字仲良為楚藩宗
正工詩文善書翰與兄昇甫齊名
王追臯三楚文獻錄字執之襲祖廷瞻廕由部郎守
安順府會奢藺亂圍黔將一載有勸其緩行者不聽
至則安順已隔絶都御史王三善委署平越篆不踰
月轉米芻七十萬鼓勵將士一戰而省圍解又署平
壩兵備督漢土步騎十五萬討安順自普定抵清河
口十七戰皆捷賊首龍蔡二苗皆來降臯深入險阻
勞瘁卒於軍子一翥哀號伏闕贈太僕卿子祭廕
官撫極字進之應震仲子以拔貢再任貴陽通判駐
畢烏有捍衞功畢烏人肖像祀之陞平越守環境皆
苗忽苗帥藍二率萬衆圍城七晝夜極力守禦伺其
懈以壯士七十人夜襲賊營擒藍二餘散去以功陞
太僕寺卿致仕歸(舊通志)
周弘謨字元文麻城人萬歷間武進士官遊擊同李
如栢等戰平壤會倭關白陷朝鮮王師敗朝用沈惟
敬議欵令弘謨同惟敬往諭倭讋服輸誠就欵還疏
倭情甚悉復遣往議封貢至朝鮮仁施縣病卒今有
大將軍周公祠在其國追贈都督僉事廕黃州衞千
戶
孫一謙麻城人萬歷間為南司獄官舊重囚米日一
升率為獄卒侵漁又散時強弱不均多有不得食者
且囚初入獄往往驅之濕穢中得錢乃易燥地謙一
切嚴禁給米甚均衣敝為浣濯補緝終其官囚無凍
餓凌虐比至秩滿轉靈山吏目王世貞贈以詩云青
衫白馬帝城西祖道無人日欲低猶有苫廬方畝地
赭衣能作數行啼
廖自強字中立黃岡人由歲薦江油令縣有荒糧萬
餘強泣言於上吏疏請得盡蠲邑人尸祝不衰
姚明恭字崑斗蘄水人萬歷已未進士授檢討累官
東閣大學士加太子少保先是蘄之漕米兊於蘄州
州去會城遠軍旗肆科派里甲苦之恭言於當事改
兊會城民甚賴焉
何閎中字蘧宿黃岡人天啓壬戌進士歴任四川提
學素饒才學復善甄别所拔士皆名儁遷洱海道值
亂寇入城大掠閎開署納婦女數千人賊索之急悉
出署中所有贖之生平不問家産子昌祚亦安貧好
學務求實踐以明經終
魏公韓字小韓黃岡人少事祖父母以孝聞天啓乙
丑成進士起家太平令歴汝州大名薊永諸道卓犖
多大節不附魏忠賢不屈張彝憲人以為難後隠居
漁臺卒年八十有一
王源昌字紹貽黃岡人天啓乙丑進士授禮部主事
懷宗十三年分巡大梁時宗室驕恣昌執法裁制不
少貸歲旱人相食大盜蜂起設法賑濟防禦周密郡
賴以全
劉宗祥字梧陽黃岡人天啓乙丑進士令金壇舉最
為御史懷宗初巡按江西廷對興利除害數條稱旨
繼巡四川陛見面劾少宰張捷行私捷坐免官後為
江西巡撫致仕
王同鼎字調甫少保廷瞻第三子以歲薦廷試第一
人授順天司訓勤懇造士遷沐陽令調江寧有廉明
聲入為刑部主事孫一釬舉人釬子封濚另傳
王同觀字養所廷瞻幼子年十三父臨歿摩頂謂之
曰亢吾宗者必此子後入國學事母董氏盡孝語及
摩頂語輒跪而欷歔與兄同鼎友愛無間教十子皆
以文行顯長追駿丁丑進士正定守追騏戊戌進士
翰林庶常改授禮科給事追騄與孫之鯨同舉庚子
鄉試夀九十三乃卒
王用予字安生黃岡人懷宗戊辰進士授淮安推官
捐造文起書院每月親臨課士歲荒賑饑全活南北
流民以萬計淮有新舊兩城頻苦水患復捐貲為築
三壩兩城獲全六載舉最為翰林檢討弟用世戊子
鄉舉子澤弘乙未會魁歴官禮部尚書
王一翥字子雲黃岡人天啓時負才遊京師魏璫屬
趙鳴陽邀為記室翥一夕棄其僕從間道歸後登賢
書隠廬山智林十餘載晚歸黃岡卒
易士龍字雲間懷宗庚午舉人授醴陵諭葺考亭書
院崇正學尚德行遷大昌令流寇兩次來攻皆力禦
得免寇退門者俘三十餘人以間論且云前此皆以
是得紀錄龍訊知其陷賊狀盡釋之改宿松遂致仕
歸
桂啓芳字叔開蘄水進士授海陽令時海寇劉香老
猖獗芳以計擒其黨林龍角周端偉杖斃之更出竒
助督府平劉香老等忌者奪其功落職歸益讀生平
所未竟書披衣挑燈達曙不倦
曹應昌字石霞麻城人懷宗己卯舉鄉試第一癸未
成進士喜讀書不任吏事授知縣棄歸奔父喪於永
昌時同郡何閎中亦客死於滇昌並挈其櫬歸至昆
明昌以哀毁卒家人欲置何柩屢舁昌柩不起其弟
祝曰得毋為何先生乎今當偕行耳乃發昌與何並
未一面聞者益嘆其義所著詩文雄竒偉岸人爭誦
之
朱全宰字咸一黃岡人懷宗己卯辟舉授武康知縣
以最召赴京卒於道著有周易内外圖說禮記會通
禮記金丹毛詩𩔖考孟子年表文通詩通詞通曲通
樂通韻通大學權衡中庸權衡諸書曾經奏御發禮
部頒行
黃耳鼎字澹巖蘄水人幼好學嘗應順天鄉試道逢
老人哀泣問之乃以冤鬻女鼎紆途三日傾囊贖女
以歸之後試期弗顧會棘闈火改期再試遂得登賢
書丁丑會試第三授中書秩滿召對稱旨擢廣西道
御史彈劾不避權貴巡按陜西值闖賊破都城遂奔
赴江南尋卒
高弘基字元開蘄水人懷宗庚辰進士司理大名值
歲饑捐俸市牛種給民山東梟賊木玉逼郡諭以禍
福尋就招撫時流離初復民苦俵馬費重基白直指
疏請暫行改折郡人德之(以上舊通志)
皇清陳瑾字公瑜黃岡人家貧好學懷宗甲戌進士授
行人遷史部郎端方清介順治初以薦起儀曹尋
督學八閩拔孤寒杜請謁權貴不敢干以私歸惟
圖書數卷而已子際鼎由明經累官蔚州牧(舊通志)
陳克峻字伯鳴黃岡人懷宗乙亥拔貢授虹縣令
有清名歲旱設法賑救全活萬衆以母艱歸課子
著書不與外事年八十卒子敏常癸卯舉人
詹謹之字仲庸黃岡人懷宗丙子舉人任濟南推
官釐清宿弊力郤鹽引及嶽廟各陋規訊讞務得
實情全活甚衆尋以疾歸著述杜門毫不干謁子
大衝大衢俱有文行
韋成賢字念莪黃岡人順治丙戌進士授庶常丁
亥分校禮闈得人最盛遷侍讀出為江南參政督
理糧儲滌除宿弊賦足而民不擾陞右通政以丁
外艱哀毁卒
鄧錦字子燦黃岡人順治丙戌舉於鄉歴官兵部
職方司主事彰德府通判解組後沈酣圖史被服
若儒素端方誠篤里中稱為長者
汪煉南字冶夫黃岡人順治壬辰進士選庶吉士
授編修值楚省大祲倡同官疏請蠲賑辛丑督學
順天卯戌鄉會兩元皆其首拔士甲辰考最晉侍
讀學士以疾假歸卒於舟次
樊維域字念顯黃岡人家世孝友篤於文行登順
治己亥進士教授德安究心理學課士以孝弟廉
隅為本遷平鄉令有廉能聲念母老遂力請歸養
曹本榮字厚菴黃岡人誕之夕母夢神送陸雲入
室順治已丑成進士選庶常學行端粹以清節自
勵尋充
日講官注易書稱
旨遷
經筵學士素善病
遣醫診視
世祖嘗作畫以賜一日讀孟子人知之亦囂囂
顧榮曰自得無欲汝足當之其眷注如此子宜溥舉博
學宏詞官檢討
盧綋字澹巖蘄州人順治己丑進士授新泰令陞
桂林府同知歴任蘇松督儲參議多惠政雖簿書
旁午而操槧懷鉛未嘗少輟州志出其手筆為當
時稱之
李本晟字嵩岑蘄州人順治已丑進士由部郎累
官雲南布政使在官二十年清修澹泊息事寧人
後奉裁歸里吳逆變以晟久滇南密遣諜授晟劄
晟即以
聞(以上舊通志)
杜濬字于皇黃岡人以避亂寓白門氣象豪邁為
詩文自闢町畦睥睨一世尤精於五律博極羣書
吳楚人士多就正焉
汪士竒黃岡人順治丁亥進士知東鄉縣康熙甲
寅賊兵肆掠士竒練鄉勇保障孤城復設竒制勝
盡追賊所擄男婦數千人而還賊既平興學校育
人才士民愛戴
胡一璉字公侑廣濟人順治戊子拔貢仕兖州通
判先是香爐口河決久弗治璉躬督畚鍤悉心籌
畫功成總河朱之錫特薦陞東昌府同知兼攝司
李平反大案二十餘事擢戶部員外歴郎中出𣙜
龍江關以廉著會荆襄長隄衝決璉請帑修築兩
郡賴焉遷廣西監司後以路梗留廣東兼筦學政
逆藩陷城授以巡撫偽劄抗節不受及大軍恢復
事聞
詔嘉之授廣西布政使以疾致仕
王躬允字爾極順治六年歲貢考授澄海知縣隨
王師赴粤下車訪疾苦問利弊大姓陳退夫壁鷗汀集
萬人保障又有楊許者屬土司素劫掠
王師至先歸命搆鷗汀鷗汀懼不敢出降躬允廉得其
情單騎儒服往壁人望見曰王使君來我軰數萬
人命活矣自縛出迎事得解城隅有祟驚居民皆
徙避躬允先以文告即其宅榜示隨滅蒞澄三載
窮簷巨細無不周知治行為全粤最解綬歸課子
孫讀書不倦卒年八十有六(郡志)
李君柱黃岡人順治七年從征入粤知新安縣潔
己奉公勞心撫字時營兵肆暴守備王守祖復縱
之君柱力爭不得投劾去上官廉得其實守祖被
糾民益感君柱之力
徐熙明字子寧羅田人順治辛卯舉於鄉教諭湘
潭擢汾陽令寬賦減刑丁艱起知永新從征南藩
辦理糧餉屢著軍功因勞成疾遂致仕
王有容字自牧麻城人知龍巖縣時方軍興徵夫
取餉羽書旁午有容多方為民請命乘便增城浚
濠儲糧置械及漳郡失守巖孤城無援有容乞師
於贛與民瀝血死守賊逼城有容調兵據勝屢挫
其鋒賊解去城賴以全
王封濚字五書黃岡人順治戊戌成進士選庶常
時年甫十八居官廉慎至性淡泊
御書尊德堂三字賜之歴官禮部左侍郎年六十餘卒
於官
諭賜祭葬
王保釐蘄水人順治戊戌進士性孝友和平温厚
與物無忤令通江為政仁恕民皆戴德
吳升東字巢薇黃岡人順治已亥進士授登州推
官時于七叛案株連大獄滋起升東反覆讞鞫全
活無算累官浙江道監察御史風裁侃侃知無不
言以條陳落職旋奉
特旨原官起復協理河道事予告歸卒
李棟字雲浦蘄水人順治已亥進士令樂昌留心
民瘼廉介自持懲奸宄恤困窮置義倉建書舍善
政纍纍遷雅州守
宋必達字其在黃岡人初獻賊陷鄂驅城中人於
江達夫婦扶父投磯下有片板承載流至陽邏竟
抵岸成順治辛丑進士任江西寧都知縣請免清
泰懷德二鄉逋賦招集流亡邑有二城南民北兵
達始為團練法適閩賊張志在阻兵窺贛南圍寧
都請援未集達率鄉勇與營帥協力破走之境賴
以安後奉檄誅黨亂者逹抗言良民脅從原非奸
宄願以官職保其無他上官從之全活者甚衆及
解組歸中途為賊獲繫密室中夜半忽有多人持
兵杖大呼宋公擁以去蓋寧都百姓也年六十餘
卒子敏求戊午解元聯捷選庶吉士有文行
豐正暹黃岡人父母病躬嘗藥澣垢後任奉天海
城尉有金州豪王守禄通島舶為姦府屬暹治之
禄密賂以千金却不受獄益急禄遂隂賂塾師觴
暹而酖之府廉得狀捕守禄等六人棄市
彭繩祖黃安貢生同知惠州府佐政廉平編審丁
口里閭不費一錢陞石阡知府
張仁熙字長人廣濟貢生少喪父廬墓生芝因編
古孝行十卷以自勵事祖父母歴三十年誠敬盡
禮及歿復廬墓側鄉人為著孝子慈孫歌撫兩幼
弟成立田宅悉推與善者聚族中子弟課以經術
周其困乏癸丑甲子兩修本省通志年八十四卒
子佳晟甲子舉人任安陸教授
鄭昱字方南黃岡人康熙庚戌進士歴知建陽唐
縣以廉能陞工科給事有敢言聲出為江西糧道
革除陋規數萬陞廣西按察司持法平允授安徽
布政蒞官月餘宿弊一清尋以老乞歸讀書教子
不與外事鄉人以為模楷
徐雲宏字元石蘄水人中康熙戊午北闈鄉試授
道州學正勤課試修文廟陞令建昌潔己愛民革
除陋規邑中廢里俱成村落時有視民如子恤士
如珍之謠以丁艱起白河令卒於官
李中素字子鵠麻城人少孤性孝友慷慨好施以
故家益落工詩文兼長於書畫由廩貢授湘鄉諭
為岳麓書院長卓異陞閩縣令閩多欺隠至則請
按戶清糧自封投櫃由是歡聲載道上吏頒式通
行之隨以廉能調臺灣值野番跳梁計擒渠魁餘
黨悉平卒於任
王風采字汝載黃岡人康熙已未進士令會稽徵
賦但取解費不多收一錢俗好訟以謙讓誨化之
嚴謝請託邑之大嵐山連金寧温台四郡界有白
頭賊遙援耿逆乘歲饑誘民為亂采捕其魁寘於
法餘黨解散乃亟勸賑貸活者甚衆捐俸建范陽
閘土人利之考試振拔孤寒在官十一年邑稱大
治子湃仁庠生澎仁訓導沐仁教諭
金德嘉字會公廣濟人順治庚子舉於鄉教授安
陸設敬業堂課士以修明正學造就人才為已任
康熙壬戌領禮闈第一授檢討纂修一統志明史
禮經解義通鑑講章丁卯典試貴州稱得人黔中
文風自是丕變閱二年予告歸杜門掃軌以著述
自娛卒年七十八
張希良字石虹黃安人康熙已酉舉於鄉教諭江
夏甲子預修通志乙丑成進士授庶常歴左右春
坊庚午典試浙江丙子典試順天纂修三朝國史
大清一統志明史春秋講義𩔖函稱
旨賜
御書白羽扇賦後督學浙江旋致仕歸良湛深古學其
詩文為士林推重出門下咸多所成就云
宋如辰字斗凝黃岡人幼穎敏貧困力學康熙乙
丑成進士選庶常恬淡自守朝會供直外閉戶讀
書炊烟常絶泊如也歴中允春坊致仕歸教授自
給邑令罕見其面弟敏道工詩古文詞中壬午鄉
試
陳大章字仲䕫黃岡人康熙戊辰進士選庶常名
重一時以母老乞歸孝養備至山居益究心典籍
引掖後學多所成就教子弟有家法先後俱登科
第置節孝祀田兼以贍族年六十九卒
范基祚字叔文黃岡人少孤母田氏苦節教之成
立康熙丁丑成進士令河南侑川在治五年清操
自矢案無留牘擢最去任民攀轅卧轍使不得行
雖婦人孺子爭看清官擔酒炷香擁餞遍村落父
老多泣下者尋以疾乞歸年六十餘卒
萬為恪字敬如黃岡人爾昌子簡重寡言笑為諸
生時即存心濟物里中艱食倣朱子杜倉制倡義
捐榖里人賴之康熙丁丑成進士授遂安令冰蘖
自矢勤於聽斷立政尤存寬恕及解組歸囊無一
錢布衣蔬食晏如也
王漢周字晉侯黃岡人康熙癸未進士授奉節令
課最擢内職敡歴西臺庫部郎皆有聲出守鞏昌
諸大吏稔其才凡鄰郡重獄委決無虛日多所平
反陜人德之有四郡共太守之稱以疾卒於官
王全才字仲默黃岡人康熙丙戌進士任廣東長
寧縣邑居叢山中嵐重泉毒人咸危之才曰王陽
叱馭何患焉任事愈厲俗尚鬼巫者倚莠民扛淫
神鼓吹迎送村落才嚴禁並祠像毁之巫風頓息
盜魁吳卒龍嘯聚久為民害才率土兵傾其巢擒
辛龍伏法境賴以安卒於任
陳大輦字子京大章弟康熙丙戌進士授粤西永
安知州其地猺獞雜處為定嫁娶喪葬之禮建學
興教調西隆革頑葺暴以治行第一陞福建鹽運
分司鹺政肅清委丈閩田稱平允歴福建分巡臺
厦道整飭兵備兼理學政賑濟饑民撫綏番落生
番歸化者八社先是臺灣朱逆授首餘蘖王忠等
仍跳梁輦捕獲正法詳定文武官庄照舊額分上
中下三則清除宿弊蒞臺三年積勞成疾年四十
八卒於官
湖廣通志卷五十二
