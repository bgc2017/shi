湖廣通志卷二十四
軍政志
楚軍之分左右廣詳於左氏傳後世更番法實祖
之漢樓船下瀨習水師教戰陣在楚制勝之兵有
獨用其長者焉我
朝設營哨塘汛俾將弁行伍大小各有專寄臂指相使
首尾相應而荆州統軍董率八旗常德閫帥控制
全楚扼黔蜀鞏襄樊從古節制之師莫能過也其
南北水師七營
皇上特命閩中熟練水性兵丁赴楚教習又復量能授
職袵席之安永綿億載矣
歴代兵制
周
周禮小司徒會萬民之卒伍而用之五人為伍五伍
為兩四兩為卒五卒為旅五旅為師五師為軍以起
軍旅以作田役以比追胥以令貢賦乃均土地以稽
其人民而周知其數上地家七人可任也者家三人
中地家六人可任也者二家五人下地家五人可任
也者家二人凡起徒役無過家一人以其餘為羨惟
田與追胥竭作夏官司馬凡制軍萬有二千五百人
為軍王六軍大國三軍次國二軍小國一軍按楚為
子男之國止一軍
楚
左傳莊公四年楚武王荆尸授師孑焉以伐隨
僖公二十八年晉楚戰於城濮子玉請戰王怒少與
之師惟西廣東宫與若敖之六卒實從之
文公十年厥貉之會宋逆楚子以田孟諸有左盂右
盂兩甄之制
宣公十二年晉楚戰於邲三軍以為正軍二廣以為
親軍廣有一卒卒偏之兩於陳則分左右二拒調卒
之法農工商賈不敗其業而卒乘輯睦軍行右轅左
追蓐前茅慮無中權後勁百官象物而動軍政不戒
而備
戰國策蘇秦說楚王曰楚天下之強國也地方六千
餘里帶甲百萬車千乘騎萬匹粟支十年
秦
史記始皇本紀秦初并天下分為三十六郡郡置守
尉注漢書百官表曰秦郡有丞尉掌佐守典武職甲
卒
羣書備考秦并六國置材官於外郡南郡車徒則材
官領之
漢
漢官儀高祖命天下選能引關蹶張材力武猛者以
為輕車騎士材官樓船常以立秋後講肄課試各有
員數平地用車騎山阻用材官水泉用樓船
漢書刑法志天下既定踵秦而置材官於郡國
文獻通考漢調兵之制民年二十三為正一歲為衛
士二歲為材官騎士習射御騎馳戰陳年六十五衰
老乃得免為庶民就田里
武帝本紀元鼎五年南粤相國吕嘉反遣伏波將軍
路博德出桂陽歸義粤侯嚴尤為戈船將軍出零陵
江淮以南樓船十萬人討之
後漢書光武紀建武七年詔罷天下輕車騎士材官
樓船及軍假吏悉還民伍惟踐更如故
後漢書列傳靈帝時陽璇為零陵太守制馬車數十
乘以破賊
文獻通考昭烈初置五軍其將校略如東漢而兵有
突將無前賨叟青羌散騎武騎之别
三國
魏志文帝甘露四年夏六月分荆州置二郡都督
晉
文獻通考晉武帝以伐吳遂分左右各一將軍又有
左右前後四軍四護軍領之凡二衛左右前後驍騎
七軍皆以中軍將軍羊祐領之太康元年既平吳
詔悉去州郡兵大郡置武吏百人小郡五十人置南
蠻校尉於襄陽元康中改為荆州刺史
元帝南渡有大將軍都督四鎮四征四平之號以荆
江為重鎮甲兵所聚盡在焉常使大將居之
安帝於襄陽置寧蠻校尉
南北朝
宋孝武分荆湘江豫州三郡置郢州治江夏罷南蠻
校尉遷其營於建康
唐
唐書兵志唐立府兵之制頗有足稱蓋古者兵法起
於井田至於府兵始一寓之於農其居處教養畜材
待事動作休息皆有節目雖不能盡合古法蓋得其
大意焉府兵之制起自西魏後周而備於隋唐興因
之
高祖武德初始置軍府以驃騎車騎兩將軍府領之
析關中為十二道皆置府三年更以道為軍軍置將
副各一人以車騎府統之六年以天下既定遂廢十
二軍改驃騎曰統軍車騎曰别將
太宗貞觀十年更號統軍為折衝都尉别將為果毅
都尉諸府總曰折衝府凡天下十道置府六百三十
四皆有名號
睿宗先天二年詔曰往者分建府衛計戶充兵裁足
周事二十一入幕六十一出軍多憚勞以規避匿今宜
取年二十五以上五十而免屢征鎮者十年免之
玄宗開元六年詔折衝府兵每六歲一簡自高宗武
后時天下久不用兵府兵之法寖壞番役更代多不
以時衞士稍稍亡匿至是益耗散宿衞不能給宰相
張說乃請一切募士宿衞十三年始以彍騎分隸
十二衞又擇材勇者為番頭頗習弩射
代宗廣德二年於鄂岳沔置三州防禦使初府兵之
置居無事時耕於野其番上者宿衞京師而巳若四
方有事則命將以出事解輙罷兵散於府將歸於朝
故士不失業而將帥無握兵之重所以防微漸絶禍
亂之萌也
宋
宋史兵志宋之兵制大槩有三天子之衞兵以守京
師備征戍曰禁軍諸州之鎮兵以分給役使曰廂軍
選於戶籍或應募使之團結訓練以為所在防守則
曰鄕兵太祖鑒前代之失萃精銳於京師建隆元年
詔殿前侍衞二司各閱所掌兵揀其驍勇升為上軍
老弱怯懦置剩員以處之詔諸州長吏選所部兵送
都下以補禁旅之闕又選強壯卒定為兵樣分送諸
道其後代以木梃為高下之等散給諸州委長吏都
監等召募教習俟其精練即送闕下
仁宗天聖至寳元間增募諸軍荆湖歸遠總百餘營
康定初荆湖路各募宣毅大州二營小州一營凡
二百八十人皇祐五年荆湖置教閱忠節州一營
大州五百人小州三百人而荆湖益募雄略嘉祐
四年乃詔荆南募就糧軍號威果各營於本州
神宗熙寧三年樞密使文彦博上軍數帝參以治平
中兵數而討論焉湖北萬二千人湖南八千三百人
元豐四年又團結東南諸軍荆湖北路為第七南
路潭州為第八全邵永州應援廣西為第九
哲宗元符元年湖北各增置有馬雄略
徽宗崇寧元年荆湖北路增置禁軍以靖安名又樞
密院乞增荆湖南路雄略
孝宗乾道末各州有都統司領兵鄂州四萬九千荆
南二萬
熙寧以後荆湖路騎軍之額自騎射而下三步軍之
額自左衙而下二十並改號曰宣節凡四十四指揮
一萬一千三百人步騎(荆門)水軍(潭)船坊(潭鼎)渡船都(潭)
清務船坊鐵作(潭)騎射(江陵潭鄂岳安澧復鼎永道郴邵桂陽)威邊(安)
衙隊(峽)左衙(安)水軍(江陵潭衡永郴邵鄂岳復安澧峽鼎歸漢陽桂陽)寧遠
(復)壯城(潭岳安復)靜江(江陵潭岳鼎衡永郴全)三略(鼎)寧淮(澧)崇寧
(岳)澄江(辰)宣節(南路諸州軍監北路岳澧鼎荆門諸監熙寧七年九月沅置一大觀元年)
(靖置一)步捷(全)威棹(江陵歸峽)保節(鄂)崇節(潭)威勇(安)牢城
(諸州軍)中軍將(潭汀)揀中(澧)揀中宣節(潭澧鼎)鼓角將(荆門)
高宗建炎廂兵宣節(中興在寳慶潭永武岡郴衡全桂陽靖道沅)靖安(中興)
(立潭永常德)澄海(中興武岡全)
建炎後屯駐大軍鄂州都統司水軍黃州雄關飛虎
軍荆湖路義軍土丁弩手不見創置之始北路辰澧
二州南路全邵道永四州皆置蓋溪洞諸蠻保據巖
險叛服不常其控制須土人故置是軍皆選自戶籍
蠲免徭賦番戍砦栅大率安其風土則罕攖瘴毒知
其區落則可制狡獪其校長則有都指揮使副都指
揮使副指揮使都頭副都頭軍頭頭首採斫招安頭
首十將節級皆叙功遷補使相綜領施之西南實代
王師有禦侮之備而無饋餉之勞其後荆南歸峽鼎
郴衡桂陽亦置
仁宗慶歷二年北路總一萬九千四百人南路總五
千一百五十人番戍諸砦
神宗熙寧元年籍荆湖南北義軍凡一萬五千人軍
政如舊制
哲宗元祐七年選差邵州邵陽武岡新化等縣中等
以下戶充土丁弩手與免科役七年一替紹聖二
年樞密院言荆湖南路安撫轉運提刑常平司奏請
邵州營下緣邊保砦置弩手一千四百人乞依元豐
六年詔於五等戶輪差並半年一替
徽宗宣和四年靖州通道縣有邊警詔添置弓弩手
二千人
光宗紹熙五年知潭州湖南安撫朱熹奏請飛虎軍
隸本州節制從之
元
元史兵志考國之初典兵之官視兵數多寡為爵秩
崇卑長萬夫者為萬戶千夫者為千戶百夫者為百
戶
世祖時頗修官制内五衞以總宿衞外則萬戶之下
置總管千戶之下置總把百戶之下置彈壓立樞密
院以總之遇方面有警則置行樞密院事巳則廢而
移都鎮撫司屬行省至元二十一年四月詔潭州
蒙古軍依揚州例畱一千人餘悉放還諸鄂囉二
十五年調揚州省軍赴鄂州代鎮戍士卒又調德安
屯田萬戶府軍士一千四百六十七名分置衡州之
清化永州之烏符武岡之白倉置屯田二十七年
復以揚州行省四萬戶蒙古軍更戍潭州中統二
十年荆湖行省所轄湖南宣慰司三道
泰定二年湖廣等行中書省所轄總計二百三十七
處
元史帝紀成宗元貞三年調揚州翼鄧新萬戶府全
翼軍馬分屯蘄黃大德三年三月沅州賊人嘯聚
命以毗陽萬戶府鎮守辰州鎮巢萬戶府鎮守沅州
靖州上均州萬戶府鎮守常德澧州
明
前明世法錄太祖起兵之初親閱將士使分隊習戰
曰兵不貴多而貴精近募兵多濫吾特為試之庶得
精銳可用也
洪武二十八年申調兵捕賊之例凡所在寇發三四
十人則調軍一二百人寇數百人則調軍數千人為
之期日必得官不躬率或調兵失律者罪之
永樂四年征安南敕湖廣軍俱往廣西聽征十一
年敕貴州總兵官顧成調兵一萬即選於武當辰沅
五關九衛聽征
續文獻通考洪武元年定衛所官軍將帥將兵之法
自京師達於郡縣之險要者皆立衞所凡都指揮使
十六處而為行都司者四又於湖廣添一行都司為
五其所設軍士皆有定數大率五千六百名為一衛
一千一百十二名為一千戶所一百一十二名為一
百戶所衛分軍數或有多寡而千百戶所統則一每
一百戶内總旗二名小旗十名管領鈐束以成隊伍
有事征伐則詔總兵官佩將印領之既旋則上所佩
將印於朝官軍各還本衛大將軍單身還第總兵官
不敢擅調
宣宗宣德元年遣御史分行天下郡縣清理軍伍
英宗正統十四年景帝命各處召募民壯就令本地
官司率領操練遇警調用民壯蓋兆於此
廵撫湖廣兼理軍務都御史一員駐省城景泰間設
提督軍務撫治鄖陽都御史一員駐鄖陽府成化間
設
總督川貴湖北都御史一員嘉靖二十九年麻陽苗
叛命都御史張岳討平之尋鎮其地駐沅州四十二
年議革後以廵撫貴州都御史兼領湖北一道
清軍副使一員駐省城
屯田副使一員駐省城
分廵武昌兼兵備僉事一員駐省城
分守上荆南道兼施歸兵備參政一員駐澧州
分守上荆南道兼施歸兵備副使一員駐荆州
施州兵備僉事一員駐夷陵州後裁以荆南分廵兼
領分廵上荆南道兼鄖陽兵備副使一員駐襄陽府
分廵上湖南道兼郴桂兵備副使一員駐衡州府
辰沅兵備副使一員駐沅州
蘄黃兵備副使一員駐黃州府
分廵荆西兼兵備僉事一員駐沔陽州
下江防兵備僉事一員駐蘄州
上江防兵備僉事一員駐岳府
鎮守湖廣掛平蠻將軍印總兵官一員駐省城
鎮筸參將一員守備一員
清浪參將一員守備一員
靖州參將一員守備一員
興都畱守司正畱守一員副畱守一員僉書一
員領衛三守禦所二
湖廣都指揮使司軍政掌印一員僉書二員領
衛二十有四
鄖陽行都指揮使司掌印一員僉書二員領衛
五守禦所八
三江守備一員
永定守備一員
洞庭守備一員
鄖陽守備一員
永道守備一員
郴桂守備一員
荆瞿守備一員
各衞掌印指揮一員佐貳二員管操一員清
軍一員管屯一員廵捕一員隨操者無定員
其屬鎮撫一員五所千百戶掌印一員佐貳
各二員隨操者無定員
武昌衛指揮使指揮同知指揮僉事鎮撫左
右中前後千戶所千戶百戶兵五千六百六十
二名
武昌左衛指揮使指揮同知指揮僉事鎮撫
左右中前後千戶所千戶百戶兵六千六百二
十四名
顯陵衛指揮使指揮同知指揮僉事千戶所
千戶百戶兵一千七百三十六名
安陸衛指揮使指揮同知指揮僉事千戶所
千戶百戶兵三千五十六名
襄陽衛指揮使指揮同知指揮僉事左右中
千戶所千戶百戶兵四千三百二十二名
均州守禦千戶所千戶百戶兵一千一百五十
六名
鄖陽衛指揮使指揮同知指揮僉事左右前
千戶所千戶百戶兵三千四百二十七名
竹山守禦千戶所千戶百戶兵五百七十名
房縣守禦千戶所千戶百戶兵一千一百二十
名
德安守禦千戶所千戶百戶兵一千一百六十
四名
隨州百戶所百戶二員兵二百零二名
黃州衛指揮使指揮同知指揮僉事左右前
後千戶所千戶百戶兵四千四百三十五名
蘄州衛指揮使指揮同知指揮僉事左右中
前後千戶所千戶百戶兵五千七百四十名
荆州衛指揮使指揮同知指揮僉事左右中
前後千戶所千戶百戶兵八千三百零四名
荆州右衛指揮使指揮同知指揮僉事左右
中前後千戶所千戶百戶兵二千四百四十一
名
夷陵守禦千戶所千戶百戶鎮撫兵一千四
百一十一名
枝江守禦千戶所千戶百戶兵一千一百二名
遠安守禦千戶所千戶百戶兵一千一百六十
名
長寧守禦千戶所千戶百戶兵一千一百一十
名
施州衛指揮使指揮同知指揮僉事左右中
千戶所千戶百戶兵四千六百七十九名
岳州衛指揮使指揮同知指揮僉事千戶所
千戶百戶兵五千一百七十四名
永定衛指揮使指揮同知指揮僉事左右中
前後千戶所千戶百戶兵五千六百名
大庸千戶所千戶百戶兵一千一百六十四名
澧州守禦千戶所千戶百戶兵一千一百四十
七名
九谿衛指揮使指揮同知指揮僉事左右中
前後千戶所千戶百戶兵四千六百三十三名
安福千戶所千戶百戶兵一千一百二十名
添平千戶所千戶百戶兵一千一百二十名
麻寮千戶所千戶百戶兵一千一百二十名
長沙衛指揮使指揮同知指揮僉事左右中
前後千戶所千戶百戶兵五千六百名
茶陵衛指揮使指揮同知指揮僉事左右中
前後千戶所千戸百戶兵一萬六百九十名
寳慶衛指揮使指揮同知指揮僉事左右中
前後千戶所千戶百戶兵五千四百一十七名
武岡千戶所千戶百戶兵一千三百五十七名
城步千戶所千戶百戶兵一千一百三十九名
衡州衛指揮使指揮同知指揮僉事左右中
前後千戶所千戶百戶兵三千四百九十二名
桂陽千戶所千戶百戶兵一千五百二十四名
常寧中千戶所千戶百戶兵一千名
寧溪守禦千戶所千戶百戶兵一千一百零三
名
常德衛指揮使指揮同知指揮僉事左右中
前後千戶所千戶百戸兵五千六百三十六名
辰州衛指揮使指揮同知指揮僉事左右中
前千戶所千戶百戶兵六千二百七十二名
沅州衛指揮使指揮同知指揮僉事左右中
前後千戶所千戶百戶兵五千一百八十三名
平溪衛指揮使指揮同知指揮僉事左右中
前後千戶所千戶百戶兵五千六百一十四名
永州衛指揮使指揮同知指揮僉事左右中
前後千戶所千戶百戶兵五千八百零一名
寧遠衛指揮使指揮同知指揮僉事左右中
前後千戶所千戶百戶兵五千三百七十名
枇杷守禦千戶所千戶百戶兵一千一百二十
五名
桃川守禦千戶所千戶百戶兵一千一百二十
名
錦田鎮前千戶所千戶百戶兵一千三百六十
二名
江華守禦右千戶所千戶百戶兵一千一百四
十三名
寧遠守禦左千戶所千戶百戶兵一千一百四
十名
東安守鎮百戶所百戸兵九十七名
靖州衛指揮使指揮同知指揮僉事左右中
前後千戶所千戶百戶兵一萬四千七百八十
九名
天柱守禦千戶所千戶百戶兵一千一百一十
二名
汶溪千戶所千戶百戶兵一千一百零八名
郴州守禦千戶所千戶百戶兵九百名
廣安守禦千戶所千戶百戶兵一千三十一名
宜章守禦千戶所千戶百戶兵八百三十七名
清浪衛指揮使指揮同知指揮僉事左右中
前後千戶所千戶百戶兵六千二百四十四名
偏橋衛指揮使指揮同知指揮僉事左右中
前後千戶所千戶百戶兵五千六百名
鎮遠衛指揮使指揮同知指揮僉事左右中
前後千戶所千戶百戶兵五千六百名
銅鼔衛指揮使指揮同知指揮僉事左右中
前後中左中右中前中後左左右右千戶所千戶
百戶兵一萬八千三十六名
伍開衛指揮使指揮同知指揮僉事左右中
前後中左千戶所千戶百戶兵三萬二千二百
六十名
大田軍民守禦千戶所千戶百戶兵三千一百
二十七名
瞿塘衛指揮使指揮同知指揮僉事左右中
前後千戶所千戶百戶兵八千三百六十二名
忠州守禦千戶所千戶百戶兵一千一百二十
二名
皇清
總督湖廣等處地方軍務兼理糧餉部院一員駐節
武昌府城
督標巾左右三營副將一員遊擊二員改設中
軍都司一員守備二員千總六員把總一十
二員馬步兵丁一千四百零三名内撥防八吉堡
兵三十名又於雍正九年為欽奉
上諭事案内調撥赴陜西凉州兵二百一十名實存伍
兵一千一百六十三名
廵撫湖北等處地方提督軍務兼理糧餉都院一員
駐節武昌府城
撫標左右二營改設中軍參將一員遊擊一員
守備二員千總四員把總八員馬步戰守兵
丁九百五十五名内撥防八吉堡兵二十名又於雍
正九年調撥赴陜西凉州兵一百二十名實存伍兵
八百一十五名
鎮守荆州等處地方都統將軍一員駐節荆州府城
副都統二員滿洲固山大八員蒙古固山大
兼佐領二員佐領四十六員防禦五十六員
驍騎校五十六員筆帖式四員滿洲蒙古甲兵
四千名弓鐵匠一百六十八名步甲七百名
砲手八十名
提督湖廣全省軍務總轄官兵軍衛土司控制苗夷
節制各鎮左都督一員駐節常德府城
提標中左右前後五營參將一員遊擊四員守
備五員千總十員把總二十員馬步戰守兵
丁原額二千九百二十六名雍正七年為密陳改土
歸流事案内撥兵一百二十五名赴永順恊今實在
兵丁二千八百一名
鎮守夷陵等處總兵官一員駐劄夷陵州城
鎮標中左右前後五營遊擊五員守備五員千
總十員把總二十員馬步戰守兵丁原額二千
九百九十八名雍正九年為密陳改土歸流事案内
撥守備一員把總二員兵丁一百五十名赴永順恊
止守備四員把總一十八員兵丁二千八百四十八
名又於雍正八年内募補兵丁七十名共戰守兵丁
二千九百一十八名雍正九年調撥赴陜西凉州兵
二百三十名實存伍兵二千六百八十八名經制
沙襄五板戰刷船七十隻堪修薄板小&KR2349;民船一
十一隻除駐劄州城并分防州屬之普溪黃陵廟等
水陸六十六汛共兵一千一百一十名外
駐防興山縣城遊擊一員守備一員千總一員
把總三員馬步戰守兵丁五百一十名并分
防縣屬之竹溪平驛口等三十三塘汛
駐防長陽縣城守備一員把總二員馬步戰守
兵丁二百一十名并分防縣屬之白石橋等二十
六塘汛
駐防歸州城遊擊一員千總一員把總二員
戰守兵丁三百十八名五板戰船一十五隻刷
船二隻民船三隻并分防州屬之香溪觀音閣
等水陸一十一塘汛及貼防巴東之紅砂堡等塘汛
駐防巴東縣城守備一員千總一員把總二員
戰守兵丁三百一十七名五板戰船一十四隻
刷船三隻并分防縣屬之三尖觀南木園等水
陸二十塘汛
鎮守襄陽等處總兵官一員駐劄穀城縣城
鎮標中左右前四營遊擊四員守備四員千總
八員把總十六員馬步戰守兵丁原額二千三
十二名雍正九年調撥赴陜西凉州兵二百五十三
名實存伍兵一千七百七十九名船七隻除駐劄
縣城并分防縣屬之回流灣澗口等水陸二十七塘
汛共兵五百八名外
駐防襄陽府城中營遊擊一員守備一員千總
二員把總四員馬步戰守兵丁五百八名船
二隻并分防府屬之泰山廟白家灣等水陸三十
三塘汛
駐防襄陽府城前營遊擊一員守備一員千總
二員把總四員馬步戰守兵丁五百八名船
二隻并分防光化縣城及王家河薛家集等水陸
二十一塘汛
駐防南漳縣城左營遊擊一員守備一員千總
二員把總四員馬步戰守兵丁五百八名船
一隻并分防縣屬之天門寨等三十六塘汛
黃州恊副將一員改設都司一員千總二員
把總四員馬步戰守兵丁原額七百二名雍正九
年調撥赴陜西凉州兵七十一名實存伍兵六百三
十一名駐劄黃州府城并分防黃岡黃陂蘄水羅
田麻城黃安六縣及縣屬之灄口陽邏等水陸驛逓
四十四塘汛
鄖陽恊副將一員都司僉書一員守備一員
千總四員把總八員馬步戰守兵丁原額八百
七十八名雍正九年調撥赴陜西凉州兵一百二名
實存伍兵七百七十六名駐劄鄖陽府城并分防
鄖縣保康鄖西三縣及縣屬之觀音堂上津堡等水
陸四十五塘汛
武昌府城守營參將一員守備一員千總二員
把總四員馬步戰守兵丁六百三十七名雍正
九年調撥赴陜西凉州兵六十名實存伍兵五百七
十七名駐劄武昌府城并分防江夏武昌嘉魚蒲
圻咸寧崇陽通城七縣及各水陸要隘塘汛
興國營參將一員守備一員千總一員把總
二員馬步戰守兵丁四百六十八名雍正九年調
撥赴陜西凉州兵六十名實存伍兵四百八名駐劄
興國州城廵江船三隻并分防大冶通山二縣
及上巢湖龍港鎮等水陸一十八塘汛
德安營參將一員守備一員千總一員把總
二員馬步戰守兵丁四百五十名雍正九年調撥
赴陜西凉州兵五十五名實存伍兵三百九十五名
駐劄德安府城并分防應山隨州應城孝感雲夢
五州縣及各屬之廣水店等水陸驛逓三十四塘汛
荆州城守營參將一員守備一員千總二員
把總四員馬步戰守兵丁五百六十三名雍正九
年調撥陜西凉州兵六十三名實存伍兵五百名駐
劄荆州府城馬船六隻廵江船七隻并分防
江陵公安石首監利四縣及各屬之蘆蓆灣十里舖
等水陸驛逓四十五塘汛
均房營參將一員守備一員千總二員把總
四員原額馬步戰守兵丁九百六十名除撥赴永
順保靖二百一十名外存兵七百五十名又於雍正
八年内募補兵丁一百名共戰守兵丁八百五十名
雍正九年調撥赴陜西凉州兵一百二十三名實存
伍兵七百二十七名駐劄均州城并分防房縣及
二屬之遠河灘房山廟等水陸五十九塘汛
荆門營遊擊一員守備一員千總二員把總
四員馬步戰守兵丁六百七十五名雍正九年調
撥赴陜西凉州兵六十四名實存伍兵六百一十一
名駐劄荆門州城并分防沔陽潛江天門三州縣
及各屬之王家舖沙陽等水陸六十九塘汛其守備
一員帶領兵丁一百八名駐防沔陽之新隄并分防
䨇柳樹等八塘汛
遠安營遊擊一員守備一員千總二員把總
四員馬步戰守兵丁四百九十七名雍正九年調
撥赴陜西凉州兵六十名實存伍兵四百三十七名
駐劄遠安縣城并分防縣屬之洋坪清溪當陽縣
之運坪河溶等水陸三十九塘汛
竹山營遊擊一員守備一員千總二員把總
四員馬步戰守兵丁五百二十二名雍正九年調
撥赴陜西凉州兵六十名實存伍兵四百六十二名
駐劄恩施縣城并分防大田支羅戎角各隘口及
陸路蓮花池等三十八塘汛
襄陽府城守營遊擊一員守備一員千總二員
把總四員馬步戰守兵丁六百七十五名雍正
九年調撥赴陜西凉州兵七十三名實存伍兵六百
二名駐劄襄陽府城船四隻并分防襄陽棗陽
宜城三縣及各屬之潼口站等水陸驛逓五十二塘
汛
漢陽府城守營改設都司僉書一員把總一員
馬步戰守兵丁二百八十一名雍正九年調撥赴陜
西凉州兵四十名實存伍兵二百四十一名駐劄漢
陽府城船三隻并分防漢川縣及二屬之漢口
鎮等水陸二十七塘汛
蘄州營改設都司僉書一員千總一員把總二
員馬步戰守兵丁二百八十一名雍正九年調撥
赴陜西凉州兵四十八名實存伍兵二百三十三名
駐劄蘄州城并分防黃梅廣濟二縣及三屬之菩
提壩等陸路八塘汛
安陸營改設都司僉書一員把總一員馬步戰
守兵丁二百八十一名雍正九年調撥赴陜西凉州
兵四十八名實存伍兵二百三十三名駐劄安陸府
城并分防京山縣及二屬水陸三十六塘汎
宜都營改設都司僉書一員把總二員原額馬
步戰守兵丁三百名除撥赴保靖營一百名外存兵
二百名又於雍正八年内募補兵丁七十五名共戰
守兵丁二百七十五名雍正九年調撥赴陜西凉州
兵四十名實存伍兵二百三十五名駐劄宜都縣城
并分防松滋枝江二縣及三屬之傅靳溪紅花套
等水陸二十八塘汛
道士洑營改設都司僉書一員把總一員馬步
戰守兵丁二百六十三名雍正九年調撥赴陜西凉
州兵四十八名實存伍兵二百一十五名廵江船
三隻并分防土腦嘴等處及廣濟縣屬之武穴等
水陸二十九塘汛
八吉堡營守備一員千總一員馬步戰守兵丁
六十名沙船二隻查係雍正六年為酌議添設官
兵等事案内因八吉堡沿江地方匪賊叢多於督撫
二標武昌水師六營内均撥按季輪流貼防
督標武昌府水師營守備一員千總一員把總
二員戰守兵丁二百八十一名雍正九年調撥赴
陜西凉州兵二十名實存伍兵二百六十一名駐劄
武昌府城戰船一十一隻虎戰船一十四隻
沙船一十隻并分防新隄三江口等處及貼防漢
口鎮各水汛
荆州府水師營守備一員千總一員把總二員
戰守兵丁二百八十一名雍正九年調撥赴陜西
凉州兵二十名實存伍兵二百六十一名駐劄城外
筲箕窪地方沙船十隻戰船二十隻并分防
侯家腦等處及貼防新隄各水汛
廵撫湖南等處地方提督軍務兼理糧餉都院駐節
長沙府城
撫標左右兩營改設中軍參將一員遊擊一員
守備二員千總四員把總八員馬步戰守兵
丁一千一百四十一名
鎮筸鎮總鎮一員統領標下設中左右前四營駐
劄五寨司苗邊等處并黔麻二縣城汛遊擊四員
守備四員千總八員把總一十六員馬步
戰守兵丁三千名查五寨原係鎮筸恊副將駐劄於
康熙三十九年内為欲防苗撫民等事案内將沅州
鎮標官兵移駐改鎮筸副將移駐沅州
永州鎮總鎮一員統領標下設中左右三營遊擊
三員守備三員千總六員把總一十二員
原額馬步戰守兵丁一千五百五十六名分防永
州府屬之零陵東安新田江華永明道州寧遠祁陽
八州縣并各要汎又於雍正八年内為懇恩遵
旨添兵等事案内題請添兵三百名共一千八百五
十六名奉文分防道州右營遊擊一員千總一員
外委把總一員戰守兵丁九十二名
分防江華縣左營遊擊一員千總一員外委把
總一員戰守兵丁一百三十二名
分防寧遠縣右營守備一員外委千總一員戰
守兵丁七十九名
分防永明縣左營守備一員外委千總一員戰
守兵丁五十名
長沙恊副將一員都司一員守備一員千總
四員把總八員馬步戰守兵丁一千一十二名
駐劄長沙府城并分防長沙善化湘陰瀏陽醴陵
湘潭寧鄉安化茶陵攸縣等一十二州縣城汛
衡州恊副將一員都司一員千總二員把總
四員馬步戰守兵丁六百八十三名駐劄衡州府
城并分防桂陽州衡陽衡山常寧安仁耒陽&KR0789;縣
等七州縣城汛
寳慶恊副將一員改設都司一員千總二員
把總四員馬步戰守兵丁六百四十六名駐劄寳
慶府城并分防邵陽新寧新化三縣城汎
龍陽恊副將一員改設都司一員千總二員
把總四員戰守兵丁七百七名駐防龍陽縣城
并分防洞庭湖中東西三路水路湖汛
九谿恊副將一員改設都司一員千總二員
把總四員原額馬步戰守兵丁七百四十四名除
撥赴保靖營五十名外存兵丁六百九十四名又於
雍正八年内奉
旨准募補兵丁一百五十名共戰守兵丁八百四十四
名其副將一員帶領千把總三員兵丁五百四十四
名駐劄九谿衛慈利縣并新設之白菓坪抵容美土
司邊界守備一員帶領千把總三員兵丁三百名於
雍正七年内為密陳改土歸流事案内移駐新闢之
桑植縣并分縣屬各塘要隘
辰州恊副將一員都司一員守備二員千總
四員把總八員原額馬步戰守兵丁一千四名
除撥赴永順恊兵一百九十五名外存兵丁八百九
名又於雍正八年内奉
旨准募補兵丁一百二十名共兵丁九百二十九名駐
劄辰州府城并分防辰谿溆浦瀘溪三縣并各驛
路市鎮要隘塘汎
沅州恊副將一員都司一員千總四員把總
六員馬步戰守兵丁六百九十名駐劄沅州城
并分防各驛路水早塘汛查該營原係沅州鎮於康
熙三十九年内為欲防苗撫民等事案内將沅鎮官
兵移駐鎮筸改鎮筸恊副將為沅州副將移駐州城
又原額尚有守備一員把總二員移駐清浪平溪
二衛於雍正四年内將二衛撥歸黔省管轄其守備
一員把總一員帶原防兵二百三十七名撥赴新設
綏寧營又將把總一員撥歸武岡營
靖州恊副將一員都司一員千總二員把總
四員馬步戰守兵丁四百八十五名駐劄靖州城
并分防靖屬要隘及會同通道二縣查原額尚有
千總二員把總四員分防五開銅鼓二衛幷綏寧縣
屬四汛因五開銅鼓二衛撥歸黔省管轄於雍正六
年内為苗猺肆虐等事案内撥千總二員把總三員
帶原防兵二百九十五名另設新添綏寧營又將把
總一員撥歸武岡營防守横嶺汛地
永順恊新設副將一員改設都司一員千總二
員把總四員北南各標鎮恊營抽撥戰守兵丁
八百名駐劄新設永順府并分防龍山縣及各要
隘塘汎查係雍正七年内為密陳改土歸流事案内
添置
岳州營參將一員守備一員千總一員把總
二員馬步戰守兵丁五百六十三名駐劄岳州府
城并分防巴陵平江臨湘華容四縣城汎
澧州營參將一員守備一員千總二員把總
四員馬步戰守兵丁六百五名駐劄澧州城并
分防安鄕石門二縣順林清化二驛路塘汛
臨武營參將一員守備一員千總二員把總
四員馬步戰守兵丁六百四十九名駐劄臨武縣
并分防藍山嘉禾各城汛
宜章營參將一員守備一員千總二員把總
四員馬步戰守兵丁六百四十九名駐劄宜章縣
并分防郴州永興各州縣城汛
桂陽營參將一員守備一員千總二員把總
四員馬步戰守兵丁五百四十六名駐劄桂陽縣
并分防桂東興寧各城汛
常德城守營遊擊一員守備一員千總一員
把總二員馬步戰守兵丁四百六十八名駐劄常
德府城并分防武陵桃源龍陽沅江四縣城汛
武岡營遊擊一員守備一員千總一員把總
四員馬步戰守兵丁四百六十八名駐劄武岡州
城并分防城步縣及新寨横嶺要汛
綏寧營遊擊一員守備一員千總二員把總
四員馬步戰守兵丁五百四十二名駐劄黃桑坪
并分防綏寧縣屬各塘隘查係雍正六年内為苖
猺肆虐等事案内撥湖北宜都營遊擊一員沅州恊
守備一員把總一員靖州恊千總二員把總三員帶
領原防五開銅鼔清浪平溪四衛兵丁移駐添置
保靖營遊擊一員守備一員千總一員把總
二員馬步戰守兵丁四百名駐劄新置保靖縣
并分防縣屬各要隘查係雍正七年内為密陳改土
歸流事案内撥原駐永定營遊擊一員湖北宜都營
守備一員千總一員把總二員抽撥各營兵丁四百
名移駐添置
永定營改設都司僉書一員千總一員把總二
員原額馬步戰守兵丁五百二十名除撥永保兵
丁二百七十名外存兵二百五十名又於雍正八年
内奉
旨准募補兵一百三十名現共兵丁三百八十名駐劄
永定衛查原設遊擊一員於雍正七年為密陳改土
歸流事案内改赴保靖營駐防
岳州水師營守備一員千總一員把總二員
戰守兵丁二百八十一名駐劄岳州府城并分防
洞庭東西二路湖汛係康熙二十八年内為陸營佈
置等事案内分辰水師官兵移置
常德水師營守備一員千總一員把總二員
戰守兵丁二百八十一名駐劄常德府城并分防
府屬上下塘汛係康熙二十八年内為陸營佈置等
事案内抽撥提標兵添設新置吉多營副將一員
都司一員守備二員千總四員把總八員
馬步戰守兵丁一千二百名駐劄新闢六里吉多坪
并安設各要隘險汛係雍正八年内為遵
旨議奏事案内安設
衛所(附)
湖北各衛所除施州大田新改置恩施縣外現在衛
九所一
武昌衛守備一員千總一員百總一員
武昌左衛守備一員千總一員百總一員
黃州衛守備一員千總一員百總一員
蘄州衛守備一員千總一員百總一員
沔陽衛守備一員千總一員百總一員
德安守禦所千總一員百總一員
荆州衛守備一員千總一員百總一員
荆州左衛守備一員千總一員百總一員
荆州右衛守備一員千總一員百總一員
襄陽衛守備一員千總一員百總一員
湖南各衛所除清浪平溪五開銅鼓撥歸黔省九谿
永定安福歸并新置之安福縣永順司改永順府保
靖司改保靖縣桑植司改桑植縣其長衡永寳武岡
常辰澧郴靖等處屯衛所俱歸併各府州屬外現存
衛一
岳州衛守備一員千總一員百總一員
湖廣通志卷二十四
