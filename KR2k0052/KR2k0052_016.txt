欽定四庫全書
四川通志卷十六上
木政
惟山有木工則度之所以備棟梁之用也然斧斤
以時仲冬取陽木仲夏取隂木蓋鳩庀之中仍存
撙節之意焉蜀産楠杉多在深山叢箐即有合抱
良材往往運送維艱我
聖祖軫念遐陬屢紓採辦今我
皇上體恤民瘼營建概從節省即有所需必察地之遠
近而均其勞逸要皆悉發帑金不使閭閻有絲毫
累凡此休養生息之衆孰不仰戴
天心仁愛而優游於覆幬之中者耶作木政志
明永樂四年詔建北京行宫勅工部尚書河南宋禮
督木前後凡五入蜀監察御史顧佐亦以採木至
而少監謝安在藺州石夾口採辦親冒寒暑播種
為食二十年乃還正德六年建乾清宫勅工部侍
郎兼右僉都御史劉昺巡撫總督督木營建正德
十一年又遣郎中李寅催督採木嘉靖五年勅工
部右侍郎兼右僉都御史黃衷督木九年勅廵撫
右僉都御史宋滄兼督木十九年議建獻廟勅右
副都御史戴金督木以憂去潘鑑來代三十二年
採辦枋板以巡撫都御史張某兼督木三十六年
建三殿勅工部右侍郎劉伯躍督木躍憂去李憲
卿代之四十五年修建承天等殿巡撫都御史譚
綸兼督木萬歷十一年建慈寧慈慶宫巡撫都御
史雒遵兼督木二十四年建三殿巡撫都御史兼
督木三十五年再建巡撫都御史喬壁星兼督木
本朝康熙六年建造
太和殿巡撫都御史張德地督木至八年奉
旨停止採取二十四年建造
太和殿工部郎中齊穡入蜀採木時蜀自兵燹後人
民稀少
聖祖深為憫恤至二十五年松茂道王騭調任口北道由
蜀入
覲備陳採木艱難情状奉
旨停其採運雍正四年建造
萬年吉地著督撫遴選賢員辦理動支正項錢糧照民
間價值給發巡撫都察院憲德遴委川東道參議
陸賜書督木
附萬歷三十五年大木議
四川等處承宣布政使司為傳奉事萬歷三十五
年七月二十六日奉督撫喬案驗准工部咨稱查
得採辦楠杉等木該部臣照依原題丈尺數目併
節次舊例坐派湖廣貴州四川三省採辦况楠杉
大木採辦於林箐深麓之中挽運於長江大河之
内萬里閒關委難卒至當兹民窮財盡之時應得
量減每省查照三十三年題派數目各減十分之
三以示朝廷撫恤遐方至意其應採各數目如式
採取分為三運頭運限三十六年以内二運限三
十七年以内三運限三十八年以内各抵京應用
銀兩悉照兩宫事例一面查其見貯大木等銀動
支并本部料價事例銀兩贓罰商税契税缺官俸
薪餘積等項如或不敷呈請撫按查照兩宫協濟
事例徑自具題以便覆請分派各處無所供辦者
照數協濟又近查得四川巡按李題議大木以濟
民窮一節該臣等議覆御史李目擊蜀中採木獨
累細民比之從前勞逸頓殊議選廉明府佐數員
以為總委文武官十數員以為分委招商採辦而
一應人夫食米錢糧俱全省通融編派不致偏累
且使州縣正官亦不因採木遂妨正務是上下公
私俱為便益等因題奉欽依將坐派本省後開大
木板枋查照節年採木舊規併近日按院李題議
委官董理招商採辦之法一面分派招商採買解
運一面備查應用錢糧若干見貯若干有無足用
倘或不足作何通融編派與夫一切未盡事宜作
速會同按察司逐一悉心酌議妥確務期大工克
濟小民無擾具由通詳以憑施行該司仍先行嚴
禁各州縣毋得踵習夙弊乘此僉報殷實科派小
民騷擾地方敢有違者本院訪出或告發定行從
重參究欵開四川坐派楠木杉木板枋若干等因
奉此本年十月初九日又奉本院憲牌為三門肇
建急缺合式巨材乞行差官催解以濟大工事近
接邸報工部覆題三門缺乏金柱明梁等料專差
郎中一員前來川省催解應用梁柱巨材二十三
根虎尾杉三百根限明春抵灣需用甚急若不預
為經理誠恐臨期遲悞牌仰該司官吏即查前次
合屬州縣所採三運楠杉大木已抵水次及到大
江者共若干根内某州某縣有圍長丈尺合今次
坐派二三四五號者若干根其餘堪充虎尾杉者
若干根倘有圍長合式而未到水次及已到水次
而未至大江者今當作何派運與前報木料中閒
有無合式巨材一併速查明確備將圍長丈尺造
冊具詳呈報有木州縣即為算入今次坐派有無
堪動官銀及先年三運未完有無存剰銀兩遺留
木植通候報司完日造冊呈報外惟是分總任事
以便責成量行加派以佐官帑二事最為喫緊合
先呈請伏候上裁詳示以便遵行其諸事欵容俟
諏咨詳審酌量緩急次第詳行庶臨時不至周章
而大役乃可有濟也為照大工鉅典掄材重務矧
今次坐派數多支費浩繁幅員寥闊倘非在事諸
臣協力勞心寧無悞事卷查萬歷十二年間奉文
採木奉督撫雒案開凡鴻材巨木之産多在土夷
深山之中不先探踏則去向靡定不先給銀則空
令難行不先派數則採辦不力不先委總則調度
不專本院參考舊規酌量遠近先將各司道坐派
總管凡七總川西道為一總上川東為一總下川
東為一總上川南為一總下川南為一總川北為
一總建昌為一總備將楠杉木枋分派多寡等則
案行本司遵行在卷今次應照往規分為七總木
枋數目亦照上年分派惟添設之數或不合式或
不足前數又當作何議處召買採運務在經理得
宜期於明春起解庶免遲悞之愆其今次分派大
木板枋數目及應用錢糧等項與夫一切未盡事
宜速照往規及原行事理會議妥確另詳以憑具
題施行奉此又奉本院憲票仰司即便查照原行
並節年採買事規將前派楠杉大木板枋照各號
圍長丈尺每根塊約該價若干目今該司與合屬
庫貯堪充大木銀兩共有若干與夫一切未盡事
宜作速從長酌議詳報仍將嘉靖三十六年以來
節次坐派木數及用過銀數并採運緣由一並開
呈以憑覆查具題施行奉此隨經移會按察司及
通行各道查議去後屢催尚未齊集今照時日已
迫難再遲緩該本司左布政使湯日昭右布政使
王應麟會同署印按察司劉禹謨看得今次採辦
通共二萬四千六百一根塊查得萬歷二十四年
估計規則共約用銀三百六十三萬餘兩除虎尾
保水二色杉木緣上次未奉派採價值亦無則例
先已揭報本院裁酌外查得萬歷二十四年奉文
採木彼時本司庫貯尚有二百五十餘萬金與征
播之需相兼支發而分派州縣自行採買者又所
費不貲僅完二運若今次所派木枋數倍往額而
司庫積貯罄竭無遺且川省自先年兵火之後疊
罹災荒閭閻愁苦物力凋耗累年正賦尚多積欠
未完今議額外加征亦恐未易為力兹奉部議堪
以留用者四司料銀贓罰商税税契缺官俸薪數
項而已查得兩院贓罰鹽課及鹽税税契事例等
銀每年凑足十萬四百餘兩解赴陜西濟邊四司
料價歲額一萬九千四百餘兩三十五年分已解
部訖缺官俸薪原無常額數亦不多惟有每歲商
税一半該銀一萬五千兩他如南京&KR1892;皮事例税
契等項俱堪留用總之每歲不過四五萬兩曾不
足當十分之一此外百計搜求别難措處誠莫知
所為計矣除見行通查各府州縣見有庫貯外遵義
一道原係産木之區但新疆甫定物力空虚似難
獨任應就近併附上川東道為一總而量加其派
額其虎尾保水二項杉木及門工亟用巨材責成
上東下南二總在上東者除遵義外再加分派於
下東在下南者量行分派於上南建昌等處採辦
以充頭運之數一應事宜除督木道專任通行督
理外仍行七總各道將分派木數轉行所屬府州
若何而選委能官若何而招商採辦若何而驗木
給銀若何而到江發運一聽從長計議隨宜處分
要在無拂商民之心而共濟公家之事此最今日
第一議也至若合用錢糧數累巨萬俱毫不可缺
亦不容緩者今求之帑藏既積貯無多欲俟之請
撥又緩急難濟惟有先行加派庶濟目前之急也
查得川省錢糧俱以丁糧起派今計通省額糧除
浮糧番糧外實徵税糧共九十七萬六千五百四
十三石八斗二升零人丁八十八萬一千七百四
十六丁若驟加徵派恐民力不堪合無先行量派
每糧一石每年除原額外今加派銀五錢人丁一
丁除原額外加派銀五分照征播事例不許優免
仍聽該道查考務責令州縣正官定限追比彙解
各該府州庫貯聽候司道行文支放不許拖欠不
許稽遲自萬歷三十六年分起至採運完日停止
凡招商採買僱募運夫等項即以前項銀兩支給
并不許僉報殷實承買亦不許編派運夫入山是
民間雖有一時加賦之苦而較之先年官民俱擾
貧富並累者相去懸絶或亦人情之所樂趨也他
如招商驗木給價起運等項尚有許多節次許多
區處通候司道議妥至日另詳外今將前議二欵
先行呈請伏候本院裁奪再照今次派採大木數
倍往額且鴻巨異常如一號楠杉連四板枋此等
巨木世所罕有即或閒有一二亦在夷方瘴癘之
鄉深山窮谷之内尋求甚苦伐運甚難今者瘡痍
未起以煢煢孑遺之民任此艱難重大之役其何
以堪查得嘉靖三十六年閒以三殿採木共木枋
一萬五千七百一十二根塊萬歷二十四年以兩
宫採木共五千六百根塊以今日所派較之嘉靖
年間幾於一倍較之二十四年多至四倍矣多積
於官固可以待用而併取諸民實力所不堪職等
竊謂額派之數宜減部文派採定為三運其頭運
部文限三十六年以内到京而門工巨材且限春
運計期已在眉睫閒而錢糧未措商賈未集合式
之材不知其在山在水非有神輸鬼運之術何以
卒辦且川省去京極遠奉文最遲即水運之程越
歷江湖逶迤萬里由蜀抵京恒以歲計矧加以採
伐挽運之繁乎查萬歷二十四年奉文採木至二
十五年起解頭運二十六年到京二十七年起解
二運二十九年到京今次木巨數多尤為不易故
職等竊謂運解之限宜寬也夫無米之粥巧婦難
炊千鈞之任衆擎易舉今兹大役約費四百餘萬
金而專責之一隅之物力是即桮水車薪之喻耳
今查本省庫貯剰存及民間加派為數無多不敷
支用此外惟有請發内帑外省協濟而已第今工
役繁興水衡告匱封樁雖富檢發未聞似難輕率
舉行惟是題留解京錢糧如四司料價贓罰商税
契税缺官俸薪鹽税茶税事例等項銀兩并量留
歲解陜西濟邊銀十萬餘兩此雖戸部額餉而以
前數即令陜西措解各邊准作協濟本省之數亦
無不可其他省分非為重大役工者俱令量行協
濟多者十萬餘金少者五六萬兩即請工部定派
省分行令各照數速解以濟燃眉諒急公之義各
有同心或不至秦越相視也至於雲南先年用兵
借過川省銀共四十萬兩除上次採木取還並征
播議解貴州助餉外尚欠一十九萬六千餘兩又
三十二年借過司庫銀五萬兩今止還一萬二千
兩尚欠三萬八千兩俱未解還今當此多事之秋
該省有唇齒之誼前項借支急宜償還得此資助
亦猶之乎恊濟矣故職等又謂支費之資宜裕也
凡此皆目前急務不容緩圖而又不敢以擅專者
伏乞本院特疏題請部議俞允所謂寬一分而民
受一分之賜庶幾物力稍充而大工易舉矣除各
土官進獻陞賞恩例及嚴禁有司科斂事宜通行
各道轉行各有司土司奉行外其上次採辦在厰
與到水次木植已經委官清查至日另報今將查
議過前項緣由並分派各總木數二司未敢專擅
合行開欵呈請等因由詳呈奉督撫喬批分總加
賦二事誠為急務俱如議速行各遵照派採追徵
不許怠緩減額寬限與請留協濟各項錢糧候會
題行其虎尾保水二杉照上次採木圍長則例計
算定價門木應用木料照原行上緊刻期採運仍
移督木道查照督理未盡事宜議妥通詳可也
國朝四川木政奏疏條議
題報遵義屬地方楠木疏略
巡撫四川都察院右副都御史張德地
題為請
旨事康熙六年九月初一日據署四川布政司事按察使
司李翀霄呈稱奉本院案驗准工部咨前事内開
該(臣)等查得會典開載成造
宫殿遣大臣往四川湖廣江西浙江採木今造建
太和殿理應需用大楠木應請
勅下四川湖廣江西浙江督撫稽查見有採就木植或山
中出産木植長徑尺寸根數需用錢糧確估俱限
以文到兩月内報部酌議可也等因康熙六年閏
四月十二日題本月十四日奉
旨依議欽此欽遵抄出到部移咨到院准此案仰該司即
便會同按察司備移守巡各道通行合屬府州縣
欽遵施行等因奉此又奉總督四川部院苖憲牌
亦同前事奉此即移催守巡各道查訪舊例採取
大楠木去後於康熙六年八月十四日准遵義道
移據遵義府呈據真安州申稱遵郡原係播夷舊
地改土設流山瘠土薄從未産有長大楠木即閒
有産者並不堪
大工之用且真安不通水路由綏陽桐梓綦江重慶
入江其陸路之險竒峰深壑斜坂側徑空行之人
攀躋維艱若拽運重木動經多人則寸步難移倘
遇直路每日尚可那移一二里一遇轉折曲斜不
能掉轉查平播在明萬歴年閒彼時地方蕃庶人
民稠密從未運出一木若不預陳終難結局除一
面細查木植夫匠數目道里遠近造冊申報又據
桐梓縣申稱縣屬蘆溪里地名陳頭巖後水箐産
有楠木大小共二十二株除將長短圍圓路程人
夫錢糧鹽菜等項備造清冊申齎但桐梓不通水
路必須運至綦江始能上筏入江萬山如懸一線
烏道自平播改設以來從未運出一木况值此人
力艱微之日似有萬難者今奉憲駁理合具結申
報又據綏陽縣申稱查得綏陽縣産木處所實不
通水路必由桐梓綦江至重慶入江一路羊腸鳥
道峭壁懸崖空行之人亦難若登天如拽重木必
須多人一遇曲折狹徑并深澗斷壑必架廂填砌
方可一日拽移二三里遵奉造冊具結申報又據
仁懷縣申稱縣屬雖有所産楠木皆在深嶺人跡
不到之處至於砍伐非比平地木植可以隨用斧
斤高箐之中必須找廂搭架多用人夫纜索方可
修巔去頂截根此砍木之難一也若夫産木處所盡
屬危巖峭壁即空行尚須扳籐拊葛楠木一株動
須人夫百千方能拽動而山路險窄亦難立足山
勢曲折不能并走勢必開山填砌找廂搭架所用
人夫非比泛常拽運工程難以日計此搬運之難
二也至於上筏之處必由溪河水道而山谷一線
涸水皆係亂石填阻若非天雨旬日則水不盈尺
勢必從下流築隄截壅蓄水丈餘方可順流拽運
然須逐路築隄蓄水始能前進若遇大石阻擋又
必多用石匠鑿去相地形之高下用轉移之權變
事難程限此上筏之難三也憲行駁查不得不據
實申報又據遵義縣申報縣屬原無産木不致隱
匿印結申報各等情到府該卑府覆看得採取楠
木奉督撫兩院駁查今據真安桐梓綏陽仁懷四
州縣回報前因併遵義縣不致隱匿印結等因到
道該本道覆看得真綏桐仁四州縣造報楠木根
株併陸續轉江以及需用人夫錢糧等項逐欵登
答前來覆核其木株之多寡冊内已各稱某地産
幾株長若干圍圓若干矣覆核其水陸運之所經
冊内已各稱從某至某矣獨是每株大小應用夫
數並估計口糧鹽菜既無成例可以折衷惟有伏
候憲裁酌奪等因到司該本司查看得楠木乃
欽工之必需也蜀當繁庶之時培植頗多奈自蹂躪之後
濱水州郡及道路平坦之地人跡所到無不焚燬
殆盡且二十年來荒草茂盛以致佳木凋落故梁
棟之材絶為稀少本司自奉行後仰遵部限屢催
查報奈各屬具報十無一有即再三嚴駁不過願
具甘結今幸催到遵義道查報樹株長徑尺寸前
來竊幸可答部命但慮深山大箐峭壁懸崖人跡
從來罕到距水最為隔遠現在踏勘猶號艱難則
將來伐運之費誠不易為力也除各屬具結嚴駁
合將遵義道所報樹株冊籍呈報憲裁具
題等因到(臣)據此該(臣)看得部行需用楠木事關
欽工何敢草率溷覆業經(臣)咨部展限在案實因蜀罹兵
燹之後即巨樹良材咸遭焚伐且無培植求其千
百年長養拱抱堪為
朝廷梁棟者誠不能如當年之可指畫而得也臣查蜀
志所載馬湖永播素産楠木屢經嚴檄駁催今據
署布政司按察使司李翀霄造報遵義府屬查勘
樹株尺寸夫匠錢糧數目前來其樹株之果否合
式堪充
上用(臣)等未敢懸定應聽部議作何分别酌量示行即此
現在查報之木亦俱産於林箐深麓之中巖險廹
窄採運倍難拽移至江萬分艱遠需用夫匠浩繁
所費錢糧不貲既據該司呈報到(臣)自應先行據
實
題報以聽部核除將原冊印結送部外(臣)謹會同督
(臣)苖澄合詞具
題伏乞
皇上睿鑒勅部議覆施行
題報溫犍峩彭屏宜高興八縣楠木疏
巡撫四川都察院右副都御史張德地
題為請
旨事康熙六年十一月初五日據署四川布政司事按察
使司李翀霄呈稱奉本院案驗康熙六年五月二
十四日准工部咨工科抄出該本部題稱該(臣)等
查得會典開載成造
宫殿遣大臣往四川湖廣浙江採木今建造
太和殿理應需用大楠木應請
勅下四川湖廣江西江南浙江督撫稽查現在採就木植
或山中出産木植長徑尺寸根數需用錢糧確估
俱限以文到兩月内報部酌議可也等因康熙六
年閏四月十二日題本月十四日奉
旨依議欽此欽遵抄出到部相應咨會等因移咨到(臣)該
(臣)看得楠木乃
宫殿急需(臣)嚴行遍查屢經催駁不啻三令五申祗
因蜀省幅員遼闊山路﨑嶇往返動稽時日兼值
流寇之後巨樹良材焚劫無存先據遵義府屬報
到踏勘樹株夫匠錢糧數目隨經(臣)會
題在案今據署布政司按察使司李翀霄續報成都
府屬温江嘉定州屬犍為峩眉重慶府屬彭水馬
湖府屬屏山敘州府屬高縣宜賓興文等通共八
縣樹株尺寸人工錢糧數目造冊前來其樹株果
否合式堪充
上用(臣)等未敢懸定應送部候議作何分别酌示遵行至
於嚴駁再三查明咸稱地方不産楠木各府屬所
具不致隱匿如虚甘罪印結除彙送部外(臣)謹會
同督(臣)苖澄合詞具
題伏乞
皇上睿鑒勅部議覆施行
題報採運楠木條議疏
巡撫四川都察院右副都御史張德地
題為敬陳採辦楠木之法上可無悞
欽工不致糜費錢糧下可確實辦運不致累及殘黎事竊
照採辦楠木關係建
殿急需(臣)冒險夷方遍至産木處所盡為查勘前至
馬湖並遵義查出楠木株數丈尺圍圓另疏
題報外(臣)查各州縣所報之木雖有大小長短之不
同(臣)親披荆負棘直至各箐山頂踏勘而棟梁巨
材各箐之中大約皆可採辦以資
國用但其箐之大者周圍有五六百里其小者亦有
一二百里非一朝一夕可以盡悉必須按日細查
方可採取如離小溪五十里至百里者猶可採運
若百里之外者山勢愈峻道路愈險雖有大木無
可如何矣(臣)隨傳綏陽縣查出舊時木厰附近居
民吳之壐梁維棟任明選等三人親問採木之法
據供故明時綏陽設有一厰地名南宫北掃當日
設有督木道一員駐涪州有督木同知一員專管
錢糧架長斧手俱係湖廣辰州府人奉上司文著
落辰州府召募來川人夫係本官召募架長看路
找廂找廂者即墊低就高用木搭架將木置其上
以為拽運之說也斧手伐樹取材穿鼻找筏人夫
拽運到河用石匠打當路石篾匠做纜子鐵匠打
斧頭與一應使用器具一厰用斧手一百名石匠
二十名鐵匠二十名篾匠五十名找廂架長二十
名楠木一株長七丈圍圓一丈二三尺者用拽運
夫五百名其餘按丈尺減用沿路安塘十里一塘
看路徑長短安設一塘送一塘到大江九月起工
二月止工三月河水泛漲難以找廂施工先於七
月内動人夫五十名尋茹纜皮堆集放於廂上取
其滑以拽其木每夫日支米一升僱工銀六分斧
手架長日支米一升僱工銀一錢伐樹用三牲祭
初一十五用猪羊祭其肉分給匠役人夫督木同
知將放出木頭赴督木道交割八十株找一大筏
召募水手放筏每筏用水手十名夫四十名差官
押運到京等語據此又據署遵義府事成都府通
判馬御世會同各州縣列欵條議到(臣臣)酌古凖
今因革損益恭列數欵為我
皇上陳之
一督木之官宜專也(臣)查故明採辦設有專官管
理木厰一應錢糧出入召募夫匠等事此其專任
今以(臣)管見於馬湖應設一厰遵義應設一厰每
厰用督木同知一員凡採辦事宜專其責任令其
設法分頭覓採以供
欽工之用果廉能辦事急公奉法則聽(臣)奬勵若糜費錢
糧擾害地方聽(臣)題參一切錢糧出入木植已完
未完聽(臣)綜核報銷庶賞罰明而彼知有懲勸恪
供乃職錢糧不致糜費地方不致擾害而
欽工方克有濟矣
一夫役宜預為召募也産木之處人民無幾即盡
其州縣之老壯男婦不過一二百人即俱充木夫
不能運一木况大工一舉刻不容緩四川有土無
民久在
睿照勢必於附近富庶省分召募人夫五千名押送來川
分給兩厰拽運庶人夫既足方可按時採辦計日
運解不致有悞限期矣
一斧手架長宜提取也查採木舊例斧手架長俱
出湖廣辰州府其斧手砍伐穿鼻架長尋路找廂
皆其慣習各有定法若不得其人木料必致撲損
勢必於辰州府召募斧手二百名架長四十名押
送來川分給兩厰庶安頓布置得宜而巨材易於
伐運矣
一棟梁之材宜請定式也若不先定丈尺株樹則
錢糧夫匠之多寡難以懸度合無請明長若干丈
圍圓若干尺定為號數若干株以便按式採取若
木數既定則木植之大小距江道里之遠近用工
之多寡方可照數估計錢糧確實有據不致有浮
冒之弊矣
一錢糧宜預請撥也四川遠在天末若待起工方
請部撥而往返稽遲動需半載未免有悞
欽工合無俟内部議定合式楠木若干株預行酌撥錢糧
若干兩先運來川以資夫匠工銀米菜之需如有
餘則存留别支如不足再請撥給總於運木到京
之後總造清冊報部銷算庶錢糧既足不致臨時
掣肘而採運無難矣
一木商斷不宜用也(臣)查故明初年專官採辦事
克有濟及至末年信用木商領銀採辦一經入手
任意花銷且於採木地方動以皇商為名索取人
夫種種擾害不一而足以致里民驚逃而銀歸之
烏有究竟並無一木得濟實用雖將奸商監禁追
比徒然株連無辜終無抵償此輩原係亡命棍徒
又無功名可戀身家可惜是以斷不宜用恐至糜
費錢糧貽害地方耳
一找筏完結入江起運宜逐省撥夫遞送也蜀省
到京水程最遠約有年餘若不逐省遞送誠恐沿
路遲滯查馬遵二府小溪俱會合於重慶大江由
重慶而下䕫關徑通湖廣若木植運抵楚界必須
逐省沿途州縣撥水手人夫遞送前去仍各具不
致躭延印結報部庶各地方皆有專責可無沿途
遲滯之虞
以上七欵俱係採辦事宜出臣管見至於需用夫
匠錢糧必請自部撥若責令僱募夫匠到厰之日
照舊時採運之例匠役架長日支米一升銀一錢
夫役日支米一升工價銀六分而犒賞之費不與
焉若於外省提撥但於日支米一升之外量給鹽
菜銀兩而已應否採擇統候内部從長議覆請自
睿裁非(臣)所敢擅專也理合具
題伏乞
皇上睿鑒勅部議覆施行
康熙八年二月初四日題奉
旨修造宫殿所用楠木不敷酌量以松木凑用已經有旨
令著停止採取該撫速回省城料理地方事務該部知
道
署分巡永寧道馬湖府知府何源濬為請
旨事據馬湖府詳前事康熙二十四年二月初四日奉布
政司信牌轉奉巡撫四川都察院韓世琦憲牌准
工部咨營繕清吏司案呈奉本部送工科抄出題
前事内開該(臣)等查得四川廵撫韓世琦疏稱照
部單所開之數逐一加算共得合式楠木四千五
百零三根夫匠運價共需銀十二萬五千三百六
十兩九錢合式杉木四千零五十六根共需用價
銀三千零三十八兩五錢已足建造
太和殿等因具題前來查先經(臣)部覆前任偏沅巡
撫韓世琦疏内不合式楠木不議外其合式楠木
四百八十七根杉木一千三百四十三根應聽各
官捐輸運至等因具題奉
旨這合式不合式楠木俱應捐助運送著再議具奏餘依
議欽此隨將合式楠木四百八十七根不合式楠木四
千二百五十五根俱應聽各官捐輸運送其公署
内合式楠木四十根不合式楠木一千二百九十
三根俟各省查木細冊到齊之日再議題覆奉
旨允行欽遵在案今江西廣東廣西山産合式楠杉木植
相應行令該督撫俱照湖廣捐送之例設法捐輸
差賢能官員毋致累民運送到京除四川冊報多
餘楠木杉木不解外其餘楠木杉木已足建造
太和殿亦應照湖廣例令其捐輸運送但需用錢糧
頗多如全令捐輸遲悞亦未可定應行文該撫將
所需錢糧再行嚴加核減設法酌量捐輸差賢能
官員毋致累民速運至京如捐輸錢糧不敷該撫
將不敷數目題明聽戸部撥給正項其用過錢糧
俟該撫造具清冊題到之日查核其江南查得商
人市賣杉木四千零十根辦買價銀七千八百八
十三兩零又江南江西浙江福建湖廣公署合式
楠木二百四十根不合式楠木三千四百四十三
根楠木杉木已足建造
殿工應將合式不合式楠木並辦買杉木俱停解送
其四川酉陽湖北卯峝土司等所捐楠木行查至
今未到應俟該撫查明到日再議可也等因康熙
二十三年十月初八日題十一月初三日奉
旨依議欽此欽遵等因備案行司移道行府該卑府看得
採木以備
欽工乃最為重大之事凡為臣子自宜竭蹶圖維以期良
材克濟尚敢置喙於其閒耶但細繹部文有將需
用錢糧再行嚴加核減之語因思所用錢糧之多
寡視乎大木採運之難易若事實艱難而求減費
恐勢有未能卑府在湖言湖以馬湖之木計之查
楠木皆生於深山窮谷大箐峻坂之間因其險遠
人跡罕到所以能存此木於今日當砍伐之時非
若平地易施斧斤必須找廂搭架使木有所倚且
便削其枝葉多用人夫纜索維繫方無墜損之虞
故明時必召募架長斧手於湖廣辰州府始能找
廂伐樹此砍木之難也拽運之路俱極險窄懸崖
側足空手尚苦難行用力最未容易必須墊低就
高用木搭架非比平地可用車輛上坡下坂輾轉
數十里或百里始至小溪又苦水淺平時不能浮
木且溪中皆怪石林立必待大水泛漲之時漫石
浮木始得放出大江然木至小溪利於泛漲木在
山陸又以泛漲為病故舊例九月起工二月止工
以三月河水泛漲難於找廂是拽運於陸者在冬
春拽運於水者在夏秋非可一直而行計日而至
此拽運之難也至若所用夫役動以數千計蜀地
民稀即盡一郡一邑之老壯男婦不足充木夫之
用况有耕耘之業乎勢必出於僱募而應募者多
係外省游手之人無家屬之相繫伐木拽運乃艱
辛之役必用厚值相僱稍經磨苦即易逃竄若必
僱募本地有身家者則寥寥戸口應募無人查康
熙八年前院張德地條議於外省召募夫役五千
名以供採辦蓋有見乎此此夫役之難也至若經
費一項康熙八年前院張德地題敬陳採辦楠木
之法等疏一事内議每夫日支米一升僱工銀六
分斧手架長日支米一升僱工銀一錢其合計錢
糧之多寡則視乎人夫匠役之多寡與閱歷時日
之遲速耳但查蜀志内載萬歷三十五年採辦木
枋通共二萬四千六百一根塊彼時司議照萬歷
二十四年估計規則共約用銀三百六十三萬餘
兩彼當川省人民繁盛夫匠易集之時其費如此
今通省查報合式楠杉二木共八千五百五十餘
根而估計夫匠運價只共銀十二萬八千三百餘
兩可稱萬分節減所慮蜀省文武官員遠宦天末
處境苦寒非同腹裏富庶之地盡捐俸薪之外别
無可措即其所捐恐未能克辦大役此經費之難
也再查部文内有運送到京之語但蜀中水手止
諳川河水性至於經歴之湖廣江西江南等處均
屬大江風浪易作水性各有不同而山東北直閘
河之行動則又有異非各省應付水手人夫遞運
恐有漂没之虞則經過地方作何接替其法不可
不預為議定非先期行知各省不可也此運送到
京之難也以上數事皆卑府管見確知其然一馬
湖如此全省可知與其拮据於後孰若詳審於前
擬合詳請憲臺預賜籌酌將不敷之處早請撥給
庶
欽工有賴不致貽悞矣等由呈詳到道據此該本道看得
楠杉二木乃
欽工所需業經查數具報奉行令各官捐助解運本道遵
即轉行所屬嚴催捐運矣今據馬湖府詳稱大木
皆産於深山窮谷人跡不到之地懸崖峭壁非比
平地易施斧斤可用車輛必依古法找廂搭架多
用人夫維繫以免墜損此砍木之難者一拽運數
十里或百里方至水次路極險窄上坡下坂難用
車輛必須墊低就高搭架挽運古法九月興工二
月止工以三月河水泛漲難於找廂耳及至水次
溪淺石多阻碍難運必待泛漲之時木纔得出此
拽運之難者二所用夫役甚多本地民少不足充
夫勢必僱募外省游民多索僱價磨苦易逃此夫
役之難者三查蜀志内載萬歷三十五年採辦木
枋共二萬四千有零根塊彼時川省人民繁盛夫
匠易集之時約費帑金三百六十三萬有零今通
省所報楠杉二木共八千有零亦當年三分之一
矣而計費僅十二萬有零可為萬分節省况捐助
有限必致不敷難議核減此經費之難者四至運
送到京所過之長江閘河水性各異非本地之水
手人夫接替遞運恐有疎忽之虞必先立遞運之
法行知各省照界交代庶臨時無悞此運送到京
之難者五等情詳報前來鑿鑿可據且敘瀘二屬
如永寧瀘州兩番遇賊殘破之後敘郡被困屯兵
之餘地方凋疲元氣未復舉事萬分艱難查報之
木距水次遠近先經冊報在案其所難之處與馬
湖府所詳大同小異者也即據請詳前來擬合詳
請憲臺俯賜籌酌如不敷之處作何請補夫役工
匠作何召募畫一定規庶臨事不致貽悞而大役
乃可有濟也除臨期或有繁難通變之處另行詳
明
奏請外為此云云
四川等處承宣布政使司布政使加四級劉顯第
為請
旨事該本司查看得四川省所産楠杉二木前經
欽差齊郎中率同川東建永等道親歷查勘共獲合式楠
木四千五百零三根合式杉木四千零五十六根
統計夫匠運價共需銀一十二萬八千三百九十
九兩四錢業經本部院同
欽差核確具
題蒙部議查出合式木植照湖廣例捐輸運送又因
需用錢糧頗多如全令捐輸遲悞亦未可定應將
所需錢糧再行嚴加核減設法酌量捐輸差賢能
官員毋致累民速運至京其捐輸不敷錢糧題請
撥給正項仰見
皇上軫恤遐荒凋敝
睿計萬全及大部持籌鉅務節省錢糧無不極詳且周本
司遵奉憲行隨即備移會同松茂川東建昌永寧
四道將所需錢糧嚴加核減仍倡率所屬勉力捐
輸及疊次駁詰開諭兹准各道陸續牒覆前來查
所屬錢糧毫釐皆係公帑凡為臣子者惟恐不能
節省上報
皇仁於萬一豈敢輕為多估致干糜費之愆覆查蜀省志
書開載明朝採木事宜計採辦木枋二萬四千六
百一根塊共估銀三百六十三萬餘兩此時地方
富饒人民繁盛其木不過平常之材猶估計至如
許之多今計查獲合式楠杉二木共八千五百五
十九根木數較之前數有三分之一更加棟梁之
選所需夫匠運價止估計一十二萬八千三百九
十九兩四錢零是所估較前數僅十分之一况地
方疊罹兵燹人民稀少物力凋耗非昔殷實時之
所可同日而語即前估計之時乃蒙本部院與
欽差戸部齊郎中率同司道等官悉心確核惟恐少浮業
經一減再減反覆酌計委係至少之數猶慮將來
夫匠以工費不敷致滋紛擾斷斷乎再不能稍減
者也至如設法酌量捐輸四川荒殘之區大小各
官僅藉俸銀以餬口再四勸諭僉稱身荷
朝廷豢養洪恩值此舉行
大工敢不勉效犬馬微忱且蒙本部院體
國急公首先倡捐銀三千兩本司勉抒蟻忱亦措捐
銀千兩至提督泉司各道府州縣所捐雖五百三
百以至數十兩不等然涓滴纖埃悉盡心竭力罄
厥忠悃合計通省大小各官共捐輸銀二萬一千
九百三十五兩七錢三分一釐九毫九絲一忽相
應分晰職名銀數造冊齎呈較以原估之一十二
萬八千三百九十九兩四錢零計算尚不敷銀一
十萬六千四百六十三兩六錢六分零應請具
題候部撥給竊惟所需錢糧實不能再減各官捐輸
僅有微數至於採伐運送之處又不能不為急酌
焉查前估計冊内載採伐楠杉二木找架需用架
匠伐木穿鼻需用木匠造運木車輪需用木鐵二
匠製拉木篾纜需用篾匠搭運木天橋需用木石
二匠又大江紥筏須用木匠統計分厰採伐每日
所需必得架匠四十名木匠四百名鐵匠一百五
十名石匠一百名篾匠四十名方可分撥聽用查
各項匠役四川止可備木匠二百名鐵匠一百五
十名其餘各匠蜀民並無諳習之人康熙六年前
院張德地奉文採木時曾議將架長斧手取之辰
州今計此架匠篾匠必派取湖南至不足之木匠
二百名及石匠一百名必分取秦楚兩省其匠役
雖取諸隣省而匠役之工費仍照估計之定數於
四川給發又採木夫役查前估計冊内開造採伐
楠杉二木找架與夫伐木穿鼻以及陸路拉木搭
蓋運木天橋並小溪河需用撥運夫江内找筏需
用砍運雜木夫等項統計每日所需必得夫五千名
方可分撥若令在於四川備辦蜀省人民無幾朝
野共知至多者不過一二百名少則僅數十名萬
不足三分之一本司再四籌計四川止可僱備夫
三千名其餘二千名必於隣近秦楚二省幫協而
夫役工費仍按估計之定數在川給發又
皇木入於大江查前估計冊内開載楠木需用頭舵工各
六百五名需用橈夫七千二百六十名在川省即
有一二頭舵工止可驅策於川江且頭舵工及橈
夫所需如許勢必於楚省請協一半若湖廣江南
長江大河非川江可比須得彼地之人熟諳水性
者方可勝任况
皇木重大萬不敢令未嫻篙櫓者冒昧操楫是應於經過
省分預備頭舵二工以及橈夫接替更換運送赴
京其頭舵工橈夫日費仍令川省解運之官按估
計定數給發但工匠夫役則謹請鈞裁矣至木之
下水與轉折於溪河又不能無議焉竊惟建造
太和殿乃
聖天子肇造萬年鞏固之基山川草木罔不效靈豈用下
吏鰓鰓過計奈四川産木地方俱係崇山密箐絶
巖危谿上則險於登天下則墜於深淵陸路惟附
葛攀藤水路多綫流巨石前此
欽差齊郎中同各道單身查勘尚需二年之久始得報竣
况大木之出山紆迴周折固非月日可計及至于
小溪河水大猶易於撥運倘水涸微細之時縱有
人力莫可施為勢必延候水漲此中經年累月難
以預定均所當仰請
題明者也緣係
欽工大典採運事宜本司不敢避其瑣屑臚列敷陳伏祈
本部院鴻裁核
題統候部議示覆等因奉批蜀省查獲合式楠杉二
木共八千五百五十九根前經估計採運等費共
銀一十二萬八千三百九十餘兩既經復核萬難
再減今將本部院倡先捐輸併通省文武各官共
措捐銀二萬一千九百三十餘兩彙冊造報前來
尚不敷銀十萬六千四百六十三兩零仰候具
題請撥正項至於各項匠作夫役除蜀省自行僱備
之外其架匠四十名篾匠四十名循例派取湖南
至不足之木匠二百名及石匠一百名與採木等
項人夫二千名請行秦楚二省各相幫協至於木
入大江需用頭舵橈夫共計七千九百六十九名
應於楚省請協一半並木植經過地方行令預備
頭舵橈夫更換運送赴京以上各夫匠工費均於
川省原數内給發各緣由統候一並
題明並聽部議遵行繳
分巡川東道按察司僉事霍焜為請
旨事康熙二十四年九月二十六日奉署理四川巡撫印
務布政使司劉顯第憲牌康熙二十四年九月二
十三日准工部咨營繕清吏司案呈奉本部送工
科抄出題前事内開該(臣)等查得四川巡撫韓世
琦疏稱蜀省應解合式楠杉二木共八千五百五
十九根估計需用銀十二萬八千三百九十餘兩
通省文武各官共計捐輸銀二萬一千九百三十
五兩零尚不敷銀十萬六千四百六十三兩零乞
照數撥給查先經(臣)部覆四川巡撫韓世琦疏内
川省合式楠木杉木亦照湖廣例捐輸運送錢糧
不敷該撫將不敷數目題明聽戶部撥給正項錢
糧等因具題在案今該撫既稱除捐輸銀外尚不
敷銀十萬六千四百六十三兩零應行戸部照數
撥給正項錢糧又疏稱採運楠杉二木需用架匠
四十名篾匠四十名木匠四百名鐵匠一百五十
名石匠一百名蜀省自兵燹之後戸口寥寥止可
備辦木匠二百名鐵匠一百五十名其餘各匠蜀
無諳習之人其架匠篾匠應於湖南派取木匠石
匠於秦楚二省分行派取又找架伐木及拉木搭
橋撥運等項統計每日需夫五千名蜀省止可確
辦三千名其餘二千名應於秦楚二省幫協又運
送楠木需用頭舵工各六百五名橈夫七千二百
六十名杉木需用頭舵工八名橈夫九十六名川
省止有一二頭舵工所需如許請於楚省派協一
半其各夫匠工費仍在川省估計錢糧内給發等
語查蜀路險民稀木植又多匠夫既不足用應令
陜西湖廣湖南督撫於所題之數會同確議就近分
派數目僱覓幫協其需用僱價俱於川省估計銀
内照原估數目給發又疏稱木植一至湖廣江南
須得彼地熟識水性之人方可勝任庶免疎悞之
虞乞於木植經過省分預備頭舵橈夫接替運送
等語查康熙六年四月内原任偏沅巡撫題報起
運建造
太和殿楠木一疏(臣)部題覆行直隸湖廣江南山東
等各省巡撫將前項木植解到各該地方水路酌
量不勞民力設法運送在案今川省路途遙遠黎
庶寥寥與他省不同且所需頭舵橈夫甚衆如令
直送進京必致經年累月棄産抛家有累於民相
應亦如該撫所題行令經過之湖廣江南山東直
隸各省僱覓頭舵橈夫逐省更換運送至京其僱
價亦於川省原估銀内照數給發仍行各該督撫
嚴飭地方官於木植到日照數僱覓更替不得因
預備擾累小民運送時應令川省遴選賢能官員
運送木植進京沿途給散夫價不得侵冒如至更
替夫役省分亦令各該督撫選委賢能官員帶領
夫役交替運送如有借端科派累民者該督撫即
行指名題參可也等因康熙二十四年七月初一
日題本月初一日奉
旨四川人民稀少且屢經兵火困苦已極採辦楠杉等木
甚屬艱難起運又派别省民夫絡繹解送必致大累小
民今各省所報起解木植數目曾否足用著察明確議
具奏欽此欽遵於本月十一日抄出到部該臣等再議
得四川巡撫韓世琦具題解運四川楠木杉木一
案(臣)部題覆奉
旨四川人民稀少且屢經兵火困苦已極採辦楠杉等木
甚屬艱難起運又派别省民夫絡繹解送必致大累小
民今各省所報起解木植數目曾否足用著察明確議
具奏欽此查得四川所報建造
太和殿需用楠木共四千五百零三根於原估數目
查對多木四十三根將此多餘楠木停其解運外
其福建廣東廣西湖廣所報楠木並各土司捐助
楠木内酌量大小折作明梁金柱簷柱墊板枋子
&KR4130;木斗科等項應用其四川應解大木内應扣除
一千七百九十七根停其解運各省所解杉木已
經足用四川省杉木四千零五十六根亦應停解
所有不敷梁柱等項應用大木二千六百六十三
根仍令四川運送其應減楠木杉木所需匠夫頭
舵橈夫運價等項該撫具題冊内並未分晰細數
不便懸減仍令行該撫將此項逐一核減並將起
解楠木所需匠夫頭舵橈夫運價核定議題到日
再議候
命下之日將四川應解楠木丈尺數目開單移咨該撫可
也等因康熙二十四年八月初一日題本月初五
日奉
旨依議欽此抄出到部送司奉此相應移咨案呈到部移
咨到院准此擬合就行為此仰道官吏查照部覆
奉
旨及粘單内事理即將四川所報建造
太和殿需用楠木四千五百零三根與原估數目查
對將多餘楠木四十三根停其解運外其福建廣
東廣西湖廣所報楠木並各土司捐助楠木内酌
量大小折作明梁金柱簷柱墊板枋子&KR4130;木斗科
等項應用四川大木内應扣除一千七百九十七
根停其解運其各省所解杉木已經足用四川杉
木四千零五十六根亦停解運所有不敷梁柱等
項應用大木二千六百六十三根仍令四川運送
其應減楠木杉木所需匠夫頭舵橈夫運價等項
逐一分晰細數核減並將起解楠木所需匠夫頭
舵橈夫運價核定星速造冊確議詳報以憑具
題聽候部議施行毋得遲悞慎速火速等因奉此除
應用大木逐一分别細數確定所需匠夫頭舵橈
夫運價等項會議核減造冊另文詳報外該本道
查得前報闔省楠木今奉部文應採辦大木二千
六百六十三根運送進京需用明梁金柱等項大
木産在東路遵義所屬者甚多採辦維艱扣算准
咨日期部限四個月轉盼即屆其採辦搭架找廂
修理道路以何處所産楠木就近出水為便則不
可不覆勘確實俾易者酌量修路設厰便於採運
其難者亦不可不存留免採節省工匠所當亟為
斟酌辦理以副嚴限今本道會核計冊事已告竣
應照部文前往遵義各屬産木處所覆勘採伐楠
木設厰及修理道路以便詳委遣官辦理庶
欽工尅日告竣而部限不致遲悞矣除詳督憲外理合詳
明為此具由同書冊呈乞照詳施行須至呈者
條陳採運楠木疏(國朝戸部尚書)王隲(山東人)
奏為殿工之需材甚殷採運之民力實寡謹陳見聞
仰祈
睿鑒以免遺悞以安殘蜀事該(臣)案查康熙二十四年七
月初一日工部議覆四川巡撫韓世琦
題報採運楠杉捐輸銀兩數目並稱全蜀戸口寡少
夫匠等項請派附近之陜西湖廣等省分協幫一
疏奉
旨四川人民稀少且屢經兵火困苦已極採辦楠杉等木
甚是艱難起運若派别省民夫絡繹解送必致大累小
民今各省所報起解木植數目曾否足用著查明確議
具奏見報之日全蜀臣民莫不感泣嵩呼咸頌我
皇上明見萬里之外幸蜀省鋒鏑殘黎瘡痍未起復慶更
生有路也後經部議各省應解杉木足用將四川
應用杉木四千零五十五根免解所有各省應解
楠木不敷梁柱等項於四川所報需用楠木四千
五百零三根内扣除免運共一千八百餘根仍令
運送二千六百六十三根奉
旨依議欽遵在案是四川楠杉二木邀
恩已免十分之七矣建造
太和殿近係萬國之觀瞻遠係
聖子神孫萬年之基業採運木料臣下職分子來共在民
心艱難豈忍置喙但事遇艱難有勉強竭力而後
可為者有勉強竭力而終不能為者(臣)一介書生
忝任分巡道員在蜀五載略有見聞今當代覲敢
避斧鉞不以入告上負
皇上視民如傷之念下負臣子事君盡忠之義所有蜀土
山川險易之勢蜀民轉運艱苦之情敢為
聖明陳之蓋四川四面環山巉巖虧蔽惟成都府境左右
稍稱平衍所産並無大楠(臣)曾出勘産木處所如
沙坪灌口賈家山何家山等處俱屬峻嶺懸岩運
路自山抵江或百餘里或七八十里所經由者俱
屬深澗幽壑一溪之行紆折幾盤必費多力而始
轉一石之塞横互長川必待暴水而後過較他岡
阜迥逾千倍此臣之所見也至若遵義馬湖等府
之楠木大材尤俱産諸高山窮谷老箐密林之中
非獨人跡不到即鳥道亦稀前撫(臣)杭愛登山督
察時遙望一木所在必縴拽始至其地足胝履穿
攀藤骨戰側身亦苦難立砍伐何以施工(臣)嘗細
訪輿論皆謂今存大楠因其斧斤難施所以在山
長年至於運道﨑嶇罄竹莫盡其尤甚者如遵義
府屬之落水孔猪閬孔細鱗洞&KR1892;子峽曲折之字
拐彎天生橋三箇硐葫蘆硐水從硐中流出又下
魚硐須搭天橋長三百六十餘丈等語馬湖屬内
則有高硐赤岩黑岩偏橋板鬼溪猪閬岩弔藤岩
九溪三渡水等處峭壁乾溝亂石壅塞山水旋長
旋涸不能濟運等語此(臣)之所聞也即以參考古
法採取必須找廂搭架拽運必須墊低就高輾轉
上下木在溪澗利於泛漲木在山陸又以泛漲為
累故陸運必於春冬水運必於夏秋忽水忽陸非
可一直而行計日而至其大概然也(臣)伏讀採辦
楠杉等木甚屬艱難之
旨固已密悉
聖聰矣如使民力稍可足用竭力所當勉圖顧四川幅&KR0695;
雖廣滿目祗有荒烟百里竟無半竈當進兵運糧
時疲病死亡鄭圖難繪(臣)伏讀四川人民稀少且
屢經兵火困苦已極之
旨又已密悉
聖聰矣幸托
天威蕩平數年以來老弱安生瘡痍漸起但以通省之戸
口總計之仍不過一萬八千九十餘丁是合全蜀
數千里内之人民不及他省一縣之衆就中抽發
五千入山採辦楠木其供送衣糧器具者勢不可
少又將動用千百遣發饋送遠者千里近者數百
里耕作必致全廢
國賦誰為輸將且度山度嶺多恐失墜風棲露處恒
懼虎狼種種情状不能殫述且蜀值風鶴之後民
情慣聽訛傳前察木時工猶未動聞風私逃攜妻
挈子抛棄室家若實在動工用夫之際豈不遠則
他徙近則走險乎其採運之艱難人民之稀少民
情之搖惑如此四川楠杉雖已解運十分之一而
所運用之大木二千二百六十三根斷不能如他
省之解運者可以按數按期而至也
殿工不容少稽川運誠恐致誤(臣)請
勅四川撫(臣)姚締虞親詣産楠處所察勘應運楠木有設
法竭力可以砍伐者共若干株有雖設法竭力而
不能砍伐者共若干株其必不能砍運者俟奉
旨之日定奪其可以砍運者星速採取䟎運俾百姓曉然
共知惟視其力之所可為而不強其力之所必不
能為各守本業踴躍從事不致狂惑竄匿庶殘疆
子遺頂戴
皇上如天好生之德同覆載以無疆而工料亦見實效矣
(臣)已蒙
恩陞任口北道參議運楠事宜固非職掌但(臣)任蜀已久
熟悉情形仰體
皇上愛養小民軫念殘疆至意敢就在蜀所見所聞披&KR0377;
實陳事屬條陳運楠事宜字多逾格貼黃難盡如
果芻蕘可採伏乞
睿鑒全覽施行
巡撫四川等處地方提督軍務都察院右僉都御
史加一級憲德為欽奉
上諭事雍正六年正月初七日准工部咨辦理
萬年吉地事務處案呈雍正五年十二月初五日准工
科抄出工部等議奏前事内開雍正五年十月初
九日内閣交出奉
上諭昨蘇州巡撫陳時夏因金磚事具奏前來已交該
部議奏萬年吉地所用楠杉木植前已降旨交與該
督撫等動用正項採買不許尅漏恐地方官員陽奉
隂違仍有擾累民間之事應再行申飭凡需用各項
物料俱著該督撫動用正項錢糧照時價給與不許
分毫尅扣務令小民均得利益自然懽忻樂從其如
何辦理方為妥協之處著戶工二部會議具奏欽此
我
皇上聖諭周詳仁恩優渥俯恤民隱洞矚下情惟恐地
方官員不能實心奉行屢
頒聖訓申誡諄切
命(臣)等將辦理妥協之處會議具奏(臣)等伏查雍正四
年九月二十五日工部奏
萬年吉地需用楠杉木植等項請令各省備辦等因奉
旨工部查照舊例啟奏朕亦不便改換舊例但楠木難
得如果不得即松木亦可以應用其備辦此等木植
自京城差遣官員未免騷擾地方即交與總督廵撫
着動正項錢糧地方官果係實心料理如不尅漏錢
糧事情自然有濟着怡親王大學士馬齊張廷玉會
同爾等協辦欽此工部行文山東江南江西湖廣浙江
福建四川廣東廣西等省令其採辦在案今奉
諭旨(臣)等謹議得楠杉等木各有出産之地應令各該
督撫於所屬内遴選賢能清操之道一員總司其
事令其於該省内選委府佐二員分任採辦之差
該道於司庫支動錢糧交與分委之員敬謹照式
採辦將各省現今所報已得楠木件數併未得數
目開列粘單行文各省或有未能盡得合式者或
有可以多得者令其互相會同照數採買此採買
之楠杉木植悉照時價給值先於採辦地方恭錄
聖諭遍行出示曉諭務使商民咸知
聖恩浩蕩恤商愛民之至意所給價值銀兩務必足色
足平使販運楠杉之人得均霑實惠其江南所造
金磚山東所造臨清磚令該督撫即委該府縣官
敬謹製造務照其工料所需動支司庫銀兩給與
價值鐵梨木係廣東專辦應令該督撫即令承辦
楠木之員領司庫錢糧照式採辦給與本地時價
凡此採辦人員咸當仰體
聖心凛遵
諭旨敬謹奉行將所辦木磚等項於雍正六年十月内
運送抵通倘該員内有不仰遵
諭旨陽奉隂違者該督撫即嚴查題參恭候
命下之日戶部動撥欵項行文各該省督撫欽奉遵行
為此謹奏等因於雍正五年十二月初二日奏本
月初四日奉
旨各省採辦木植等項俱着該督撫遴選賢員辦理照
民間價值給發不許絲毫尅扣務令均霑實惠仍着
督撫等時時留心察訪俾屬員敬謹遵奉倘稍有不
遵諭旨之處朕必訪聞將該督撫等一併從重治罪
欽此欽遵相應行文各該省督撫可也為此合咨文
前去查照施行等因到本都院准此合就檄行
巡撫四川都察院右僉都御史憲德
題為欽奉
上諭事該(臣)等看得辦理
萬年吉地需用楠杉木植先經前撫臣馬會伯准咨檄
行布政司委員遍行覓採及臣到任復又嚴檄飭
催在案嗣准部咨隨檄行布政司欽遵動支庫銀
遴選賢員承領採辦續據該司詳請經臣檄委川
東道參議陸賜書總理辦運速赴司庫承領銀兩
星速採辦並飭先將採辦合式木植運送工價銀
兩數目詳報以憑具
題並咨會各省去後兹據布政使管承澤詳稱除移
川東道通行所屬一體遵照採買購覓及續據不
産楠木之各府廳州縣各出具不致容隱印結在
案惟據産楠木之馬湖府屏山縣巴縣廣元洪雅
犍為丹稜宜賓汶川井研納谿遵義真安州綏陽
仁懷桐梓南川等府州縣各詳稱所産楠木必得
能通大江附近水次者方能轉運今所産合式楠
木俱在萬山之中盡屬懸崖峭壁既不能直達大
江又無附近水次難以砍伐運送等情除陸續駁
飭再加確查果否難以轉運外查有附近水次稍
易運送之崇慶州眉州雅州灌縣四處已得合式
楠木一百四十四根枋十一塊應請先行採辦起
運送京所有已得楠木件數丈尺徑寸一併造冊
呈齎等情前來(臣)查既有附近水次合式楠木一
百四十四根枋十一塊應即先行運送以應
欽工隨即檄飭布政司動支庫銀分發崇慶等四州縣照
時價給發不許分毫扣尅作速採辦起運至重慶
府交總理川東道參議陸賜書專員送京除咨會
採辦楠木各省撫(臣)並冊分送部科外理合
題報至出産楠木之馬湖等府州縣果否難以轉運
現在嚴檄確查其採辦運送合式楠木一百四十
四根枋十一塊動用銀兩數目容(臣)檄令核實造
冊另疏
題報合並聲明(臣)謹具
題伏祈
皇上勅部查照施行(臣)未敢擅便為此具本謹
題請
旨
四川通志卷十六上
四川通志卷十六下
𣙜政
關市之賦載在周禮即𣙜政所自昉也厥後齊𣙜
鹽鐵漢𣙜酤唐𣙜茶額漸廣課亦漸增矣我
朝輕徭薄税惟正之外固無煩科抑末之中尤加節
制故定額成規奉行恪守蓋纖悉無敢濫取而裕
國通商固可以兩全無弊矣蜀民多務耕讀少行商
而懋遷有無以化居積者往來輻輳况際
德政覃敷之世疇不願操竒贏而出於其塗乎作𣙜政
志
成都府雜税
四門雜税設自康熙二十一年原額銀三百七十
五兩三錢八分四釐一毫三絲三忽係成都府知
府徵收解交藩庫至康熙三十四年自瀘州歸併
定額每年實徵税銀六百九十五兩八錢九分零
八毫三絲遇閠增銀三十八兩四錢七分六釐八
毫三絲自雍正四年奉文儘收儘解每年除正額
外其贏餘多寡不等
渝關木税
在重慶府巴縣康熙四十六年四川巡撫能泰
題請設立係川東道徵收貯庫未定額數
保寧府閬中縣𣙜關
設自康熙十九年每年正額雜税銀一百零八兩
七錢六分五釐九毫遇閏增銀一十二兩八錢七
分七釐八毫係閬中縣知縣徵收解交藩庫
廣元縣𣙜關
設自康熙十九年每年正額雜税銀一千四百八
十一兩七錢四分八釐九毫遇閏增銀一百四十
三兩二分八毫係廣元縣知縣徵收解交藩庫自
雍正五年因人物繁殷商賈輻輳詳請儘收儘解
每年除正額外其贏餘多寡不等
永寧縣𣙜關
舊隸黔省額徵鹽雜税銀四百零五兩雍正三年
遵
旨報首隨經黔撫題定每年雜税正額共銀六百四十
七兩零四分三釐遇閏增銀四十二兩六錢六分
三釐三毫三絲三忽自歸併四川之後係敘永廳
徵收解交藩庫
䕫州府𣙜關
設自康熙六年正額税銀一千五百四十一兩六
錢九分二釐五毫遇閏增銀一百二十二兩六錢
七分六釐原係䕫州府知府儘收儘解雍正五年
十二月内四川巡撫憲德疏稱䕫關税課日多已
不下於他省鈔關應請照各省監收之例按年遴
員更換以慎考核雍正六年部議以雍正七年為
始照滸墅淮關之例派差監督一員據實徵收奉
旨依議
建昌𣙜關
康熙六年議裁會鹽寧越各小税止設建昌一税
正額銀二百二十七兩七錢四分五釐六毫遇閏
增銀二十九兩一錢一分七釐四毫係寧遠府知
府徵收解交藩庫
雅州府𣙜關
設自康熙二十一年每年正額雜税銀二百八十
六兩四錢七分六釐遇閏增銀四十一兩七錢九
分九釐係雅州府知府徵收解交藩庫自雍正四
年清查關税奉文儘收儘解每年除正額外其贏
餘多寡不等
打箭爐𣙜關
設自康熙四十年定爐之後每年正額税銀五千
三百一十六兩六錢九分八釐九毫派差監督一
員徵收自行啟
奏開銷
題報銷雜税疏略
巡撫四川都察院右副都御史佟鳳彩
題為報銷康熙元年雜税等事康熙三年正月二十
三日准戸部咨四川清吏司案呈奉本部送戸科
抄出本部覆四川巡撫佟鳳彩題前事等因康熙
二年九月初二日題十月二十四日奉
旨該部核議具奏欽此欽遵抄出到部等因到(臣)該(臣)查
看得康熙元年分遵義永寧徵收過雜税銀共三
千六百四十八兩二錢三分零業經造冊題報
訖部覆查冊内未開每年應徵總數場税未經說
明何場雜税並鹽茶二項應合造清冊
勅(臣)另冊分疏具題以憑查核等因除各場税遵照分晰
場名另造清冊送部外惟部駁每年應徵總數若
干查雜税一項非州縣正賦可比正賦照頃畝定
有則例而雜税惟視比年商販之有無定税銀之
多寡况䕫門初定明季舊設之關税尚未開復不
過從稍有商販往來之處暫議設税原非他省舊
設之𣙜關可以定每歲之額總也再鹽茶二項四
川原另有鹽税茶税係照引票徵納其數目另造
清冊報部而雜税内所報鹽茶二項乃係遵義永
寧界連黔省每有鹽茶出關者即納出關之税原
與雜税同若造入所行引票之鹽茶税内則行過
引票數目反無稽考而錢糧愈見混淆故仍造入
雜税冊内(臣)於
題報康熙二年雜税疏内已經備細叙明矣今准戸
部咨查前來理合再行
題明伏乞
皇上勅下該部核查施行
題覆䕫税議裁會鹽等處疏略
四川巡撫都察院右副都御史張德地
題為請設䕫關總税疏通商賈以裕
國課事康熙六年六月二十日據四川布政司左布
政使郎廷相呈稱奉本院案驗康熙六年三月十
三日准戸部咨四川清吏司案呈奉本部送戸科
抄出該本部覆四川巡撫張德地題前事等因康
熙五年十月二十七日題十二月二十五日奉
旨該部議覆奏欽此欽遵於本月二十六日抄出到部該
(臣)等查得四川巡撫張德地疏稱䕫郡實係吳楚
上游明季於斯設税自叛逆盤踞䕫路梗塞是税
湮廢兹寇平時寧舟楫稍通仍宜於此設税俾一
府佐經理徵收自是裕如較之僻處便可以一倍
十至寧番越巂會川鹽井梅嶺安寧大壩等處地
僻民殘商税稀少永為禁止以惠商民等因具題
前來查該撫雖稱䕫郡設税較之僻處便可以一
倍十但應徵確數又未說明至寧番等衛所舊有
徵收税銀遽行裁去恐缺舊額仍應請
勅該撫將䕫郡設税共應徵税銀若干寧番等處舊税若
干今如裁去有無虧缺舊額逐一查明具
題以憑再議可也等因康熙六年正月二十三日題
本月二十五日奉
旨依議欽此欽遵抄部送司奉此相應移咨案呈到部咨
移到院准此擬合就行為此案仰該司官吏查照
咨案内部覆奉
旨事理即查䕫關設税每年應徵税銀若干其寧番等處
舊税若干有無虧減逐一查明報院以憑具覆等
因奉此隨即備移守東下南建昌三道查明確數
移報去後本年閏四月十九日准下南道咨據敘
州府申移准敘永軍糧廳關文等因到道據此該
本道看得梅嶺安寧大壩三處原係邊陬僻壤山
箐險阻商賈未通前設立抽徵每歲些微既無裨
於
國課近日邊界寥落税課益為缺少兹據該府申請
裁去以恤民困允為妥便擬合咨覆准此又准建
昌道牒據監理通判鮑積倉回稱等情又據寧越
撫夷同知顧香臨回稱等情到道據此該本道覆
查得建邊五衛僻處遐荒舟楫不通陸路險遠漢
番雜居古稱不毛凡有往來貿易者率多担挑背
負之小販竟無車載駝運之巨商以致每年所徵
之課統而計之會鹽寧越每年所入多不過八十
餘兩少則止有六七十兩盈縮不等多寡無額若
五衛俱設小税似覺繁瑣而無實濟不若止設建
昌一税其鹽井寧番越巂每年徵報甚寡相應裁
減以蘇商困至於會川衛雖據監理廳呈稱較之
鹽井僅約三十餘金仍應裁去准此又准守東道
咨據䕫州府申稱查得䕫關雖已開復商販漸次
往來然亦無甚多也蓋以蜀産消滅殆盡貨物不
行如各厰無人開鑄而銅鉛無從出賣楚省鹽茶
有禁而興販不敢越境舉全蜀通省之人民不及
腹裏之一郡安望其擊轂摩肩商賈濟濟能充
國課乎卑府請以税務按月稽查自無隱匿之弊委
用擇人自無虧缺之虞若定額以病商又不如因
時裕課之為得計也各處小税如聚腋成裘可否
裁留統候定奪等情申道據此查商税有額天下
通行之例但䕫地凋殘且係創舉其間徵多徵少
原不可以懸定今據該府查復前來相應咨覆等
因到司准此隨查守東道之議詞語未確不便具
題隨又就近移會巡下東道併行䕫州府查取妥
議去後催據䕫州府申稱該卑府查得䕫關一税
歷唐宋元明皆設於下關城鎖遏之處迨今世遠
人亡舊額莫考况三峽古稱天險自四五六七八
月水勢洶湧船莫能保故商艘於秋夏難行而數
目亦難以臆定也今奉有確查之憲行但目今川
省凋敝因而商賈亦稀卑府妄議以春冬二季每
季定税銀三百兩秋夏二季每季額税銀二百兩
共約計每歲一千兩之數俟後日貨物流通商賈
漸集請祈嚴飭委官增添額數何所不可此就今
日商疎民少久廢初議興復之時勢而言可否允
行伏候憲裁等情到司據此該本司覆查看得䕫
關一税為巴蜀下流總匯之區昔年川貨之出荆
襄達吳粤與夫各省諸貨之入蜀者無不道經三
峽途出䕫門也雖目今人民寥寥元氣未復蜀土
所宜乏人經理將來生齒漸繁蓄植自廣貨物漸
出商賈自通舊制既經復設歲額可望漸增以之
較梅嶺鹽井等數處山僻小徑每歲之税不過百
有餘兩者相去甚懸殊也今設一總要而裁其支
流是一處之徵抽即可大倍於數處上可裕
國下復便民本院自有定衡也至於建昌道之議留
建昌衛而裁去會鹽寧越四衛下南道之議將梅
嶺安寧大壩三税俱裁無非皆以崇山峻嶺舟楫
不通肩挑背負貨物有限具税之名無税之實也
何若䕫關當此民物凋零之時尚於每歲約估千
兩之税公家既獲豐盈之益小民咸荷涓滴之仁
此䕫税之當設會鹽寧越梅嶺安寧大壩之當裁
不必再計而可決矣等因到(臣)據此該(臣)看得䕫
州府總税應設寧番等處小税應裁先經(臣)具題
在案部議䕫税應徵若干寧番等處舊税若干裁
去有無虧額行(臣)查明具題(臣)隨行查據詳稱䕫
關為巴蜀總匯凡川貨之通荆襄達吳粤與夫各
省諸貨之至蜀者無不由此出入也但今人民寥
寥土産無多商賈稀少每歲約計可徵銀一千兩
俟後日物廣商集自然漸為增額其寧越會鹽四
衛與夫梅嶺安寧大壩等處皆崇山峻嶺舟楫不
通肩挑背負貨物有限總計每歲所抽不過百有
餘兩大相懸殊若設䕫關徵税而裁寧會等處徵
税不但於額多增即商民均有多便既經查明詳
報前來(臣)謹會同督(臣)苖澄合詞具
題伏乞
皇上勅部議覆施行謹題請
旨
題報渝關設立木税疏略(康熙四十六年)
四川巡撫都察院右副都御史能泰
題為敬陳管見以裕課税事竊惟川省地方山深林
密產木頗多但從前𣙜課之時止將杉板報税其
餘木植槩未議徵查歴年抽税檔案所收杉板税
銀寥寥無幾且商販所運木植杉板過關時止納
板税其餘木植運赴湖廣江南貨賣者湖廣江南
俱係一體抽税而出木之省反不徵收揆例似有
未協應請將川省木植嗣後均照杉板抽税之則
估本徵收庶例得歸於畫一矣(臣)查重慶為川江
上流要區木多由彼經過而䕫州府與楚接壤俱
係川東道管轄凡稽察木植事宜應責成該道總
理徵收如此則商無隱避而税額亦增矣(臣)謹會
同川陜總督兼管西安將軍事務(臣)博濟合詞具
題伏乞
皇上勅部議覆施行
清查渝關木税疏略(雍正六年)
四川巡撫都察院右僉都御史憲德
題為據實首報事該(臣)看得各關税口贏餘銀兩經
徵各官自當據實解報今據川東道參議陸賜書
報稱渝關木税自雍正五年八月初七日到任起
至雍正六年四月十七日止收過正税銀三千二
十三兩三錢零照例共收耗銀一千五百十一兩
六錢五分零又重慶府知府張光鏻報稱雍正五
年四月十八日起至八月初六日止護道任内共
報解正税銀一千一十七兩四錢三分零耗銀五
百八兩七錢一分零正護二道一年共報收正耗
銀六千六十一兩一錢二分零並據該府張光鏻
及重慶府通判馬世藻將從前護道任内所取耗
銀一併首報前來(臣)查渝關木税每年原額四千
七百五兩九錢零從前經徵各官俱按定額報銷
自康熙六十年
奏請儘收儘解以後税銀遞減現有雍正三四年報
銷銀兩節准部覆行查定議在案今該道等徵收
現年正耗銀數已溢於定額則歷年所報減少之
數明係侵隱隨行據川東道將康熙六十年奉文
儘收儘解以後歷年經徵各官交代起止月日及
收過銀數查明造冊詳齎到(臣)批司核議詳追去
後兹據布政使管承澤詳稱查渝關木税自儘收
儘解之後節年俱僅照正額報解其所收耗銀並
未據實解報以致不敷原額今既據川東道等查
明向有加五耗銀均應按年計算盡數扣追查歷
任正署各官建昌道汪錫齡應追銀八百四十一
兩五錢零重慶府知府蒋興仁應追銀二千七百
五十兩五錢三分零巴縣知縣周仁舉應追銀三
十三兩五錢九分零重慶府同知楊文斌應追銀
八十四兩五錢九分零重慶府知府周天祜應追
銀九百二十一兩八錢八分零建昌道安定昌應
追銀一百四十六兩六錢四分零又重慶府知府
周天祜應追銀二百一十一兩六錢三分零䕫州
府知府喬鐸應追銀八百七十兩四錢三分零前
川東道金德蔚應追銀五百四十七兩八錢八分
零蔡珍應追銀三千五十兩五錢六分零以上各
員共應追銀九千四百五十九兩二錢六分零相
應開明各旗分籍貫詳請參追至此項木税正耗
既已溢於定額嗣後仍請儘收儘解飭令將所收
正耗銀兩盡數解報不許絲毫隱匿如經徵之員
或有侵隱累商等弊即行參處等情前來(臣)覆核
無異相應
題參請
旨勅部文行各該員本旗本籍於各家屬名下著追再
查上年奉部駁查雍正三四等年税項之時該道
陸賜書護道張光鏻僅按正税數目率詳其歷年
各官私收耗銀並未查出具詳相應附參但伊等
任内自收正耗銀兩今已據實首報並無踵行侵
隱情弊應否議處統聽部議(臣)謹合詞具
題伏祈
皇上勅部議覆分咨著追施行(臣)等未敢擅便謹
題請
旨
清查税銀疏略
四川巡撫都察院右僉都御史憲德
題為清查税銀於錢糧有益事該(臣)看得清查各關
徵收税額贏餘一案續准部咨奉
旨准各處將實在數目自行首出其從前多收之處免
其究問欽此經前撫(臣)馬會伯檄行布政司轉飭
收税各員欽遵在案及(臣)到任復加嚴飭確查令
其據實盡數首報去後兹據布政司管承澤詳稱
川省税口除東川府已改歸滇省無庸查報蒲江
縣抽收雍正五年分税鐵正項贏餘銀兩另冊報
銷䕫州府徵收䕫關雍正五年分税銀實數另案
詳
題外查雍正五年分成都府徵收雜税銀二萬七千
四百五十七兩八分零廣元縣徵收雜税銀六千
七百三十五兩三錢二分零閬中縣徵收雜税銀
三百五十三兩八錢雅州徵收雜税銀六千二百
四十七兩三錢八分零敘永廳徵收雜税銀四千
六百九十二兩二錢五分零五釐監理廳徵收雜
税銀三千三百八十兩一錢七分零遵義府通判
徵收雜税銀一萬二千一百六十一兩八錢八分
零以上成都閬雅永建遵等各税口共經徵雍正
五年分連閏四季共銀六萬一千二十七兩九錢
一分零内除各關原額共該銀七千二百四十兩
五分零遇閏加增銀六百四十一兩九錢三釐零
又各税口在關書役人等工食并一切解税脚價
各關共支用銀二千七百六十四兩九錢五分零
外四季總共解收贏餘銀五萬三百八十兩九錢
八分零俱按季批解彈收貯庫並無隱匿所有各
税口徵解正額贏餘實收數目相應分晰詳請核
題等情前來(臣)覆查無異謹合詞具
題伏祈
皇上睿鑒勅部查照施行謹具奏
聞
條議打箭爐税務疏略
欽差修惠遠廟工(臣)趙殿最諾穆圖
奏為敬陳管見稍補邊疆事該(臣)等看得四川之有
打箭爐實為緊要通衢且西南一帶唐古特等養
命之資悉賴於此不可不為整理(臣)等蒙
皇上重恩來此少有見聞何敢以非臣等應干之事不
據實奏
聞謹將愚見數條敬為我
皇上陳之一宜裁冗員以餘税課也查喇嘛原無收
税之例因打箭爐初定之時番蠻不便專令内
官管理始令喇嘛一員同辦事務今
皇上盛德遠布此地番蠻無不戴
恩恭順與内地之民無異(臣)等訪聞此地之例打箭
爐有明正土司官一員專管本地之人有自藏内
派往喀木布名色喇嘛一名專管貿易之唐古特
等有把總一員專管貿易之人現在喇嘛一缺除
坐分税銀之外别無事件依臣等愚見嗣後派部
院才能有品之官一員令其總管打箭爐地方兼
理税務應將喇嘛一缺裁革再此處有筆帖式二
員亦應裁一員止留一員不令干與税務於税銀
内酌量給與養廉令其辦理翻譯書寫事件如此
則地方不擾而税課得以贏餘矣一宜恤商旅
以裕税課也凡商旅之所憚者不在正課惟在私
抽蓋正課有數而私抽無憑(臣)等聞得現今來打
箭爐貿易之人較之往年漸少訪其緣由皆因
不恤商之故譬如每銀一兩即收税三分亦只
取其三十分中之一分衆商豈有不欣然願納
之理今此處於正額之外添索戥頭添戥之外
又索飯錢肆意苛徵全無底止甚至暗蝕税銀
不入正項益無憑查對依(臣)等愚見嗣後令收
税之員將打箭爐何項貨物當作課幾何之處
務照本地價值確算定議報部頒戥秤徵收再
查各處税差俱有部發衆商自行填寫檔冊此專
為考察一年所收實數而設此處亦應照例發
給務令衆商自行填寫不許書辦代書如此則
不肖之胥吏家人難以作弊打箭爐之商旅自
可較前大集矣等因於雍正七年三月二十日
奉
旨交議政議奏欽此欽遵該(臣)等公同議得趙殿最諾穆圖奏
稱宜裁冗員以餘税課等語現今打箭爐既有明正
土司官一員又有西藏派往喇嘛等理唐古特等
又有把總管理内地貿易之人則管理税務不須
多員趙殿最等奏請將收税喇嘛裁革筆帖式裁
革一員似屬近理查郎中伊特格爾三年差滿此
際應換之時應令各部院於司官内揀選才能有
守之員命往打箭爐管理税務筆帖式派往一員
酌量給與養廉倘該管官員有隱匿勒索等情令
該撫即行題參從重治罪又奏稱宜恤商以裕税
課等語查各關徵收税務俱視物價之貴賤以定
税銀之多寡打箭爐收税既係三十分中取一分
實為不多惟額外之勒索衆商既不能免應將趙
殿最等所開打箭爐收税單子交與該撫憲德俱
照内地各關抽收之例於各路口詳細出示曉諭
一例輸税該部頒發流水檔案令各商據實自行
填寫其需索戥頭飯錢槩行嚴禁則侵欺勒索之
弊得以全除矣雍正七年四月初四日奏奉
旨依議
題報打箭爐税務疏略(雍正七年)
四川巡撫都察院右僉都御史憲德
題為奏聞徵收一年錢糧數目事該(臣)看得打箭爐
税課歷係監督衙門自行報銷原無定額雍正七
年經該監督明德
奏報徵收雜税銀兩准部議覆所報税銀是否儘收
儘解可否作為定額之處令(臣)會同督(臣)查明據
實保題定額等因移咨到臣隨經行司並移咨監
督據實查覆去後兹據布政使高維新詳准監督
明德咨移到任以來每月親臨税卡商人茶雜貨
物到關眼同查點徵收税銀俱係儘收儘解毫無
隱匿至打箭爐雖久歸版圖猶係邊末其茶雜貨
等項赴爐交易者無幾均屬番蠻人等遠來貿易
販賣而該番蠻來止不常又查打箭爐行茶商人
多有沿積引張隔年輸税每年徵收税銀多寡不
一非内地税口可比惟期關税毫無隱漏
國課有所裨益其永為定額之處誠難預期懸擬等
因出具印結移司查該監督所稱實係儘收儘解
定額難以預期懸擬之處出自實情並無掩飾是
在監督逐年據實報解毫無隱漏則通商裕課即
可為永久之成規等情詳齎印結前來(臣)覆查無
異除結送部外(臣)謹合詞具
題伏祈
皇上勅部議覆施行(臣)等未敢擅便謹
題請
旨
四川通志卷十六下
