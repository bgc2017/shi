四川通志卷十四
鹽法
昔管子謹正鹽筴菹薪煮海齊用以富秦漢而後
代有𣙜法盖皆以天地自然之利佐國家賦稅之
供云爾方今民庶日繁需用日廣各省鹽政久定
成規而蜀鹽則取之於井歲加開鑿引額亦歴年
遞增是鹽法之在蜀其經畫尤宜詳也自奉
功令設官以董鹽政法既允釐商民均便行見井竈之
間其産益滋其利益溥且熙熙然咸臻富庶之休
矣作鹽法志
唐時果閬開通井百二十三山南西院領之卭嘉眉
井十三劒南西川院領之梓遂綿合昌渝瀘資榮
陵簡井四百六十劒南東川院領之置榮安等十
三鹽監
憲宗討淮西度支使皇甫鎛加劒南東西兩川山
南西道鹽估以供軍又奏置𣙜鹽使
元和十三年鹽鐵使程异奏以𣙜稅茶鹽本資財
賦贍濟軍鎮盖是從權兵罷自合便停事久實為
重斂伏請准赦文勒停從之
五代時孟知祥因董璋誘商賈販東川鹽入西川甚
患之乃於漢州置三場重征其稅歲得錢七萬緡
宋初䕫路納鹽課變價成都潼川利州路折納錢絹
建炎用兵計臣趙開始許民間開井歲納錢絹銀
兩後罷課改引
太平興國三年右拾遺郭泌上言劒南諸州官糶
鹽斤為錢七十鹽井濬深煮鹽極苦樵薪益貴輦
置彌艱加以風水之虞或至漂喪而豪民黠吏相
與為姦賤糴於官貴糶於民至有斤獲錢數百者
有司虧失歲額而民間不得賤鹽望稍增舊價為
百五十丈則豪猾無以窺利民有望以給食矣從
之
端拱元年七月以西川食鹽不足許商人販階文
州青白鹽峽路井鹽永康軍崖鹽入川無收𣙜算
大中祥符元年十二月詔瀘州南井竈戶過正月
至寒食各給假三日所收日額仍與除放三年正
月減瀘州濬井監課鹽三之一
熙寧中患井鹽不可禁欲盡實私井而運解鹽以
足之修起居注沈括以為不可遂寝九年劉佐入
蜀經度茶事乃歲運解鹽十萬席未幾罷之
崇寧二年川峽利洋興劒蓬閬巴綿漢興元府等
州並通行東北鹽
四年梓遂䕫綿漢大寧監等鹽仍舊鬻於蜀惟禁
侵解池鹽
紹興二年四川總領趙開立𣙜法令商人入錢請
引井戶但如額煮鹽赴官輸土産稅而已其後鹹
脈有盈縮月額有登耗官以虚鈔赴之而收其算
引法由是大壞井戶既為商人所要因增其斤重
與之每擔有增及百六十斤者又逃廢絶沒之井
許人增額承認小民利於得井每界遞增鹽課加
多而不可售公私皆病紹熙間楊輔為總計遣官
覈去虚額棧閉廢井申嚴合同場法
宋朝之制益州路則陵井監及二十八井卭州九
井眉州一井簡州十九井嘉州十五井雅州一井
漢州一井梓州路則梓州一百四十八井資州九
十四井遂州三十五井果州四十三井普州三十
八井昌州八井瀘州淯井監及五井富順監十四
井利州路則閬州一百二十九井䕫州路則䕫州
有永安監忠州五井達州三井萬州五井黔州四
井開州一井雲安軍雲安監及一井大寧監一井
所出鹽斤各給本路監則官掌井則土民幹鬻如
數輸課聽往旁境販賣唯不得出川峽
元世祖時四川鹽場凡一十有二井凢九十有五至
元十九年立陜西四川轉運司通辦鹽課一萬七
千一百五十二引大歴間增至二萬八千九百一
十引計鈔八萬六千七百三十錠又添辦餘鹽一
萬引帶辦浙運五千引竈丁逃竄反妨正課
明置鹽課提舉司洪武間鹽井二百七十八額課一
千六百零五萬九千九百三十斤以後漸增前額
名曰新增鹽竈民課重難完别尋小井煎貼旋即
𣙜出名曰添辦鹽
宣德間富義等井戶亦尋井開煎旋即𣙜出名曰
增羡鹽
景泰間戶部主事汪回顯復加增𣙜廣貯鹽倉以
待中米中銀等商持引支給然濕鹵易耗迨其商
至數多不敷賠者往往苦之兼以開煎既久泉老
山童不復如洪武永樂間水廣柴近竈戶易於煎
辦故私井查𣙜雖增人無餘利而課反難完數多
縮額戶部乃請歲遣按察屯田僉事兼理鹽法
成化初僉都御史汪弘以汪回顯所𣙜數多虚額
建議除豁未報十一年副都御史張瓚復請除豁
亦未報
弘治十七年竈丁楊南清奏將鹽課本色改徵銀
兩罷先年召商引目不行
嘉靖十五年廵撫都御史潘鑑題稱四川鹽井廢
壞鹽課累民包賠戶部覆行兩院委官蹋勘二十
年屯鹽僉事陸時雍條議稽竈丁寬新井酌歸併
凡數款廵撫都御史劉大謨然其議民稍便之但
自奏改折色主事鍾丈傑等官議分上中下等場
分計引定銀七萬一千四百六十四兩三錢與原
額二萬七十兩大相懸絶由是丁逃井塌竈戶每
歲代賠課銀每年負逋虚額雖存實徵全減公私
兩竭官民俱困矣
萬歷三年四川廵撫都御史曾省吾會同廵按監
察御史孫代會題請減課額銀兩言甚切直戶部
議覆將歲額鹽課銀七萬一千四百六十四兩三
錢依撫按奏議歲征四萬七千五百二十一兩四
錢其減少銀二萬三千九百四十二兩七錢不許
再派廢井竈丁及現在丁井惟將商人引票稅銀
扺補如或稅銀不敷嚴令各州縣將新開小井逐
一報官收課以充原額
又按川屬上流永通富義仙泉黃市福興廣福華
池通海新羅羅泉郁山渰井雲安大寧凡一十五
鹽課司各設大使副使分涖之井竈稅課其法寖
密民甚病之議者謂宜豁鹽課以通商販又條處
大寧雲安鹽課事宜一嚴鹽禁以通商販二復本
色以恤竈丁三減虚課以收實利四設權宜以祛
宿弊此雖酌議二邑之課然以嚴禁通商以本色
恤竈則似達之通省可行者至於豁絶丁以矜竈
戶之苦廣新開以補老井之缺宜急行之
四十七年四川等處提刑按察司提督學校帶管
軍驛屯鹽茶水道副使杜詩為鹽政更新有機功
令申飭宜預謹折衷部議酌陳款條以副明綸以
禆國計事准布政司照會煩請查照部疏及刊書
款内事理備行該府州縣産鹽行鹽地方均酌嚴
禁始終堅持一價不令商人畸輕畸重不許勢豪
屯積官鹽抑勒商民至於考成銷引之法即以産
鹽行引報中立額遵照四十五年題准事例務完
八分以外准免議不及數者一如罰俸奪俸降級
等例凡遇給由預呈各該司道查覈明白定足八
分方准起送應查參者不得姑息仍以六分六釐
為例其各該地方關隘處所官兵嚴行盤詰凡有
順流船隻夾帶私鹽與強徒聚衆興販者所在官
司就便擒拏依律重擬官座船隻與舉監勢豪有
犯據實參詳定以白簡從事其私鹽出沒去處立
石遵守嚴加峻防界限攸分各司廵責不許越行
庶私販屛跡官鹽大䟽各該有司同為王臣誼急
公家務期邊腹貫通毫無窒礙毋以商民互為兩
岐秦越相視仍稽覈原編引目何由短少歴查四
場近年中引若干虧引若干酌量繁簡派加如額
嚴禁四場印官督商報中合無蹋騐各地方井眼
每日出鹽若干共可計引若干聽其區畫期復原
額册報存案以為定則毋令竈戶潛行私賣販夫
竊壓官鹽通遵部議載入考成如中納不足者一
體參治請速逐一酌議妥確通詳頒刻書冊發行
出鹽四場并行鹽州縣立石遵守等因本道參酌
輿論數款合行回覆為此移牒貴司煩請裁照轉
報施行一鹽課之設國初以來額設二萬七千
餘兩後又增至七萬一千有零額數雖存而實徵
無幾以致嘉靖年間具題減免議於小票引票二
項稅銀凑充復於萬歴十三年前院赫題允實徵
井課銀三萬六千六百有零後因有各州縣井塌
丁逃難完請豁未蒙具題以致屢年鹽課拖欠終
無完局為今之計或照編審法三年一次選委廉
能府佐官一員於産鹽州縣單騎清查要見舊井
出鹽者計有若干倒塌若干逃故若干新開産鹽
若干逐一清查造冊申報以憑裒益施行庶罷民
少甦賠苦而奸民亦不得隠匿矣一川省産鹽
地方與淮鹽大不相侔商人報中引票止共徵稅
銀六兩三錢議於合屬井課湊解秦省充餉四場
産鹽處所每月額中三百二十道計一年該三千
八百四十道約該稅銀二萬四千一百九十二兩
奈法久弊生鹽快與私販表裏為奸乘幾夾帶越
境貨賣無日無之以致引票空懸額數而商人報
中者稀自今以後嚴行各産鹽州縣痛加釐革每
季捕獲私鹽多者官行奬勵仍從優叙捕獲私鹽
少者或奪俸或另議庶人心儆惕而奸黨潛蹤矣
一徵收鹽課蓋在有司不肯立法稽覈痛革收
頭吏書包侵之弊調停竈戶拖欠之端以致國課
有損年復一年不得完納况今奉有新題事例自
後該管産鹽州縣額課定要完及八分以外三年
考滿方准給由如完不足者不准給由仍聽參治
則功令明而人思自效矣一産鹽州縣通行貨
賣稅則畫一然而雲陽大寧發賣之所猶至混雜
雖經本道填給小票任其商販或照鹽千斤或五
百斤不等私行無忌非法之平也本道職專鹽法
豈容任從多照自今以後俱要定本道則例每張
止填照鹽一百斤不許多填漏稅違者拿䆒則法
令嚴而小票庶可通行矣一各商貨賣鹽斤俱
有定例每二萬三千斤為一引無容增減申飭不
啻再三近訪四場商人知法者固多而玩法者不
少或借一引而照四五引之鹽推原其故因各秤
盤衙門沿襲陋規有官七吏三之謠不肯盡法秤
掣任憑奸商串同衙役打築大包夾帶公行故耳
若能照引票鹽斤秤掣何患私鹽之難察乾賠之
課無抵也自今以後嚴督盤騐衙門痛革陋規細
加秤騐如違定重參處庶上下交儆而國課得䟽
通矣一川中民貧鮮貲所稱為鹽商者多係山
陜之民聽其有本自來耳勢難強也近二十年來
引票稀少欠課二十餘萬前何以無虧而今何以
頓減哉如本道所縷指禁私販禁大包禁陋規嚴
秤騐亦既詳哉言之矣而尤有病根之極重者盖
自稅監𣙜稅以來每引票一道增銀五兩一錢五
分則二十年來通得增銀四十餘萬矣夫正稅六
兩三錢而監稅又五兩一錢五分商民出本既倍
則取息亦倍安得不大包夾帶則一引可當二三
引矣又安有餘銀以足三千八百四十引之數哉
且此項稅銀又不係布政司正解之數曾奉前朱
按院行查竟莫悉其故若兩院明告於上捐此無
名之徵而鹽法不清國課不裕者未之有也
皇清定鼎清理鹺政當蜀民疲乏之餘民力無多煎燒
不易兼之戶少人稀行鹽有限貿易之商多係農
民乘間逐末或朝販鹽斤暮操耒耜是以井眼有
開塞竈戶有去留引票有盈縮每歲課稅尚無定
額至於水路小引每票載鹽五十包陸路小引每
票載鹽四包而從前大引暫停不用以大引所載
與井竈所出商民所辦實相懸絶今則戶口既增
商賈亦集定制垂久立有成額鹽政之振興有漸
矣今將諸臣奏疏附列於左
康熙六年十一月廵撫四川都察院右副都御史
張德地
題為恭報鹽課鹽稅銀兩等事據署四川布政司事
按察司李翀霄呈稱奉行查議川省大引一款隨
即備移鹽法道查議去後今准該道移據䕫州府
回稱查萬雲寧太有井四縣俱屬新經開淘所産
之鹽無幾即今日所出鹽斤尚不足本地易食之
用如達東州縣之民俱係川北射洪南部驢駝之
鹽梁萬新開四縣人民俱各於忠州塗渰二井背
負食用以四邑些須之鹽何堪舉行大引即有引
亦無多鹽可填更無處可賣及查各縣舊制原無
大引行鹽之規似難輕議舉行又據潼川州回稱
查得鹽引之設必地方全盛行鹽既多鹽課繁溢
恐有私販縱横
國課短少故非鹽引不足以督考成别殿最今蜀省
戶口寥寥非期之百餘年之後斷無生聚驟蕃之
理况鹽井盡為賊填開淘原復不易祇此小票聽
民自領自賣頗為簡便若額定每州每縣行鹽若
干派引幾許反致行鹽無民歲課有虧其大引自
應俟地方蕃庶之日再為領頒又據嘉定州申據
犍為縣回稱查得犍邑自兵燹之後舊案無存而
萬歴年間大引行鹽之例難以稽察目今犍為填
票行鹽者不過開復之始權為便商計也苐川商
難比他省即今日之水票五十包尚難填給誠恐
大引舉行反有未便於擔夫小販者也等情到州
該卑州查看得地方初定民稀財窮節年俱小販
行鹽或借本或合本不過數百斤而已俱討小票
負運駝載取其就便本少利捷希圖快便以省僱
船僱夫之費是民之朝夕養命者恃有小票且小
票招商節年奉發之數尚已難銷兹欲舉行大引
恐大引未行而小票亦停所悞鹽稅民生不小合
無暫為權宜稍俟生聚再行大引庶民不畏難而
國課日充矣又據順慶府呈據南充縣知縣沈紹堯
回稱查得南充地方自經凋殘之後陸續開淘井
眼照額輸課遞年奉發行鹽小票到縣出示勸諭
責令竈民煎燒招商徵稅填給遵照定例每票一
張填鹽四包每包徵銀六分八釐一毫不過營渠
達州陸路手提擔挑背駝小販南民人戶寥寥鹽
井有限遞年奉發行鹽小票尚且輸徵不足實難
請頒大引又據西充縣知縣王葵錫回稱查得西
充雖有鹽井之名俱係倒塌止有現煎活井又不
通河道遂無商賈貿易今奉確查酌議委難舉行
大引又據蓬州知州鄭聖瑞回稱查得鹽法一事
原以裕
國利民頒發引票所以稽核考成蜀自開復之後大
引難行向奉給票行鹽原為地方凋殘人民稀少
小商販賣亦無誤課病商今奉酌議大引實難舉
行等情各具申到府相應具文回報又據保寧府
呈據閬中縣知縣高人秀回稱查行鹽政關乎
國課務在通商便民因時制宜然後行之經久可以
無滯查行大引之例前因時勢難行遂議通便之
法大商每票五十包小販填鹽四包每包額定稅
銀六分八釐一毫不拘大商小販通行無滯裕
國通商法盡善也今奉行查止憑在外給票行鹽殊
非經久之計但蜀省川北人民稀少食鹽無多且
産鹽之井又僅存昔之什一若復部頒大引必至
商民交困殊非長久之計也合無仍照見行引票
俟人民繁衍之日請頒部引庶上不虧課下不病
商通行經久而可以無滯矣又據南部縣知縣焦
㴻詳稱查得南部雖有鹽井俱係小井淡水艱於
柴薪煎燒無多况去路窄狹現今奉法小票通融
填發尚且停壓難行若一旦頒發大引誠恐荒殘
之區無處行銷又致病商累民等情詳報到府該
本府知府薛柱斗復看得閬南二縣自遭兵燹以
來鹽井久塞近雖淘有井眼為數無多且食鹽者
少商販資本亦微若必復大引則商竈不無兩病
似應仍照見行引票暫為通商便民之計俟殘黎
生聚食鹽加增之日再議改行大引可也又據叙
州府報稱查得鹽引一事奉部文有頒行大引之
條議但川省産鹽處所不止富順而各處行鹽地
方又有險阻時勢之不同人民多寡之不一若一
旦遽行大引誠恐阻滯難行有誤
國課或俟商販繁多領鹽日盛俯照他處行鹽處所
一例通行未為晚也又據重慶府呈據彭水縣知
縣王煒回稱查得彭屬郁山鎮所産之鹽原聽思
南婺川黔江酉陽各土司商販零星易賣或一二
十斤或三五十斤多則不過一百斤况係南北東
西之人焉得久住井場以待合引貿易前奉頒鹽
票河引一張載鹽五十包旱引一張載鹽四包商
販始得稱便通行無滯若舉行部頒大引則郁山
零星小販坐守經月難合一引必至病商損稅恐
非良策又據忠州申稱該卑職看得有鹽必有引
載在鹺政天下遵行㒺敢違越但查得各省鹽引
州縣俱載額數課則辦之商引則繳之官按其完
欠以為考成此卑職兩任縣令時所深知者至於
忠州雖有鹽井二處水既不佳産亦無幾竈戶各
照人丁歲納課銀自漢唐宋以迄元明從無納課
之外又行大引之法井豎碑誌鑿鑿可憑者若謂
稽核考成則歲課完欠即有司之殿最矣鹽商不
至引萬難行理合回覆各等情到府該署府事同
知汪永瑞覆看得川省近以小票行鹽原因各處
人民稀少商販零星實屬便民至計但部行以考
成無稽遂有頒行大引之議
國家創制損益因時似原不必拘泥成規也各等情
到道據此除龍遵馬三府瀘眉卭雅四州原不産
鹽外該本道看得大引之設原蒙内部為普天率
土裕
國通商剔弊而專考成之善策也但省分有凋殘繁
庶之不同故大引有可行不可行之異今據産鹽
各屬咸稱大引難行其各情由備載於前無庸繁
述今本道揆情度理大引有萬難行者二有不必
行者一歴年商販本少力微所販鹽斤多則不過
數百斤少僅數十斤耳今欲舉行大引查舊例每
張必盈二萬三千斤之數非窮年經月何能得多
商凑集合一大引之數此必不能行者一也又川
省産鹽地方遼闊零星俱係深山峻嶺即濱江通
水道者不過五六處其他盡陸行背負若必欲舉
行大引則二萬三千斤之鹽非二三百人不能運
動此必不能行者二也再查川省之井盡為寇逆
填塞開鑿萬難此日之竈民不過單夫隻婦即盡
力經營不但煎燒有限且以所出者半供衣食半
供納課較之他省曬海煎池不及百萬中之毫末
若舉行大引又安能驟得二萬三千斤盈足之竈
戶以給之乎此不必行者一也歴年小票行鹽久
經額有稅課一旦變為大引商竈畏難不前是本
欲增稅而不免反至於虧稅也理合移覆等因到
司該本司查看得鹽政為
國課重務引票為鹽法紀綱此議設大引誠内部剔
弊竇而專考成之善策也但地方有荒熟之不同
故立法有經權之各異查蜀省鹽引舊例每引正
鹽二萬三千斤今自獻逆屠戮之後不惟無昔日
蕃盛時之竈戶堆積盈餘亦且無昔時之巨航大
艦與水手橈夫可供挽拽甚且無昔時之凑集烟
民可銷多鹽是即有富商大賈亦無所用其貲本
此所以從前不得不因時通變而為每票五十包
之水引及每票四包之旱引也今若一旦改設大
引則小商無一引之貲窮竈無一引之貨勢必商
竈俱困課稅交虧此産鹽各屬及鹽法道俱諄諄
以大引難行為請也至於内部考成稽察遞年新
淘井眼及徵收稅糧俱有冊報而奉撥充餉又復
於兵餉冊内奏銷是稽察考成又不在大引之設
與不設也今准該道查議移覆前來事關
國課民生伏候本院具
題等因到(臣)據此該(臣)看得蜀省凋敝之後商民物
力有限難行大引緣由先經(臣)咨部在案部(臣)以
蜀省雖稱大引難行止憑在外給票行鹽無考成
稽核行(臣)速議具
題(臣)隨行據署布政司李翀霄詳稱大引舊例正鹽
二萬三千斤祗緣川中無昔時蕃盛竈戶亦無凑
集商民是以因時通變填給水旱小票以便通其
商竈今若驟改大引不惟零星小販既無一引之
貲即寥寥竈戶又無一引之貨勢必商竈俱困而
課稅交虧至於稽該考成則遞年開淘井眼與行
票徵收稅銀按年造冊報部撥充兵餉於年終入
冊報銷即可以此稽核考成也等因理合具
題伏乞
皇上睿鑒勅部議覆施行
康熙十一年正月二十七日廵撫四川都察院右
副都御史張德地
題為恭報康熙四年鹽課鹽稅銀兩事康熙十一年
正月二十一日據四川布政司布政使金儁呈稱
奉總督川湖加一級帶管四川廵撫事蔡毓榮案
騐康熙十年四月十二日准戶部咨山東清吏司
案呈奉本部送戶科抄出該本部題覆四川廵撫
張德地
題前事等因康熙十年二月二十三日
題本月二十五日奉
旨依議欽此欽遵抄出到部送司奉此相應移咨案呈到
部移咨到院粘抄内開該(臣)等查得先因四川省
地方承平已久請
勅下該撫議定鹽課經制具
題隨據該撫疏稱川省戶口寥寥見開鹽井無幾若
懸議加增恐貽累於民俟戶口充實之日再議經
制等語(臣)部以該省已定二十餘載應將見在戶
口查照應徵銀定額如有戶口陸續增添彼時該
撫即將增添數目具
題等因去後今該撫疏稱此項經制蜀省無成例可
稽至康熙九年新收正賦新舊丁戶共二萬五千
六百六十餘丁戶食鹽八百八十六萬四十餘斤
每百斤徵銀六分八釐一毫計共該徵稅銀六千
餘兩等因造册具
題前來查該省承平年久見在戶口豈止二萬五千
六百六十餘丁戸且每丁戶食鹽至三百四十五
斤零鹽斤原係每包一百斤徵銀六分八釐一毫
係彼時暫行之例今既定經制永行稅課亦應議
增相應請
勅下該督每百斤應徵課銀若干及戶口有無隠匿逐一
查明具
題以憑再議可也等因案行到司奉此隨即催據各
府州縣陸續申報具結前來該本司查看得蜀省
食鹽固不能比於江浙之煮海亦難同於秦晉之
鹽池始則穿山裂石而開淘鹽井有深至數十丈
者有深至百餘丈者萬一泉脈不通則人力工本
已盡費矣如開鑿一井其井眼僅容竹筒於數十
丈下汲水煎鹽是所費之資本甚多而所出之鹽
斤有限且每開一井眼即報納課銀每年造册
題報在案或遇泉脈乾斷或遇竈戸貧乏無力開淘
則井雖廢棄而課額難除不無包賠之累此鹽課
萬難於議增者也至於行鹽徵稅每包載鹽一百
斤徵稅銀六分八釐一毫盖因省鹽自嘉定州屬
永通厰發賣者只行於温江郫縣灌縣崇慶新津
宜賓屛山眉州丹稜卭州大邑蒲江雅州名山榮
經蘆山慶符高縣等州縣而止叙州府屬富義厰
發賣者只行於綦江南溪隆昌興文筠連珙縣長
寧仁懷瀘州江安納谿合江等州縣而止保寧府
屬南部縣福興厰發賣者只行於蒼溪廣元昭化
巴州通江南江劒州梓潼營山儀隴等州縣而止
潼川州屬射洪縣華池厰發賣者只行於成都新
繁金堂新都漢州德陽江津長夀永川榮昌南川
黔江合川酆都墊江涪州渠縣巫山建始達州東
鄉太平遂寧等州縣而止是以所産之鹽僅供一
省之用而暫行小票亦所以使商民兩便在今日
凋殘之區誠美意良法莫有善於此者也前奉張
部院憲牌行司仰遵部議酌照正賦新舊丁戶共
二萬五千六百六十餘丁戶攤算每戶每年約計
食鹽三百四十五斤零約共食鹽八百八十六萬
四千餘斤該徵稅銀六千餘兩乃就川省人地而
論䆒竟每丁戶豈能一歲食鹽至三百四十五斤
之多今復奉部駁鹽斤原係每包一百斤徵銀六
分八釐一毫係彼時暫行之例今既定經制永行
稅銀亦應議增每百斤應增課銀若干戶口有無
隠匿逐一查明具
題以憑再議等因當即轉行成重保順叙馬䕫龍遵
九府直隸嘉眉卭雅潼瀘六州酌議見行鹽斤事
宜務期通商便民不致有虧課稅幷有無隠匿戶
口去後續據各府州縣詳報咸稱鹽課出於淘井
煎鹽之民各照歴年來上中下則例輸納課銀尚
且以水渴井廢紛紛具控豁免額課豈能額外議
增且川省州縣千山萬嶺又非平原坦途穿井最
難萬一百姓辦課不前堵塞井眼逃竄深巖窮谷
何處追求不但新增無望實倂舊額全虧至於行
鹽地方亦不過川民興販總在本省發賣水路則
溪澗川峽僅容小艇竹筏山路或人力背負或僱
覓驢騾脚價數倍於鹽價非若兩淮大賈富商千
艘萬艇揚帆長江行鹽於他省者比也今雖暫行
鹽票商民甚為相安總無虧於正稅况由山井汲
水煎鹽每歲所産有限今若再增稅銀俾商民無
絲毫之利誰肯冒山川之險見行引票尚慮遲滯
難銷此鹽稅之萬難議增也職等再四思維欲為
經久永行之策但地荒人稀戸口寥寥賦役全書
開載可考前以不敢有違部行遵照見在丁戸攤
算食鹽徵稅其城市兵民以及四方逐末之衆幷
行於各土司食用者統在此八百八十六萬四千
有零之内今部議以通行之食鹽盡攤於見在百
姓之丁戶是凋殘窮黎一丁戶一年必不能食鹽
至三百四十五斤之多似難定經制垂永久也合
無仍遵舊例照票行鹽按鹽徵稅盖蜀省當兵燹
之餘地方無殷實之商不能驟行大引是以照舊
暫行小票以八百八十六萬四千有零之鹽徵稅
銀六千三十六兩有零之數為見行定額每年鹽
票遞有浮溢者即為新增俟將來通省人民繁庶
商賈輻輳則行鹽自廣稅不待議增而自增矣所
有取到各府州縣並無隠匿戶口甘結一倂呈送
伏候酌奪會
題施行等因到(臣)據此該臣看得川省淘井成鹽計
引徵稅始則鑿山穿石用力最艱既而汲水煎鹽
所出甚少况彫殘之區人民寥落而興販不過本
省非如江浙之煮海秦晉之鹽池有富商大賈可
以行於各省者比也是以歴來止行小票不用大
引自前任撫(臣)張德地遵照部議以丁戶攤算食
鹽共計二萬五千六百六十餘丁戶該鹽八百八
十六萬四千有零亦就人地酌量一時權宜之計
若論小民半菽不飽一戶安能每歲食鹽三百四
十五斤今奉部駁以為既定經制永行亦應議增
稅課(臣)愚以為目前按丁行票窮民已屬難堪若
於每包徵銀六分八釐一毫之外再為增加必至
竈戶潛逃商販褁足將來有誤
國課(臣)蒙
皇上特簡隆恩晝夜悚惶惟期愛養殘黎漸圖生聚今以
鹽斤一課忽於常額之外驟議加增非所以綏輯
殘疆而與為休息也(臣)再四躊躇莫若以八百八
十六萬四千有零之鹽斤仍徵六千有餘之額稅
一遵成例以小票暫行姑俟地方繁庶之時再為
酌議則
國計民生均有攸頼矣今據該司詳議前來除將府
州縣印結送部外(臣)謹會同督(臣)蔡毓榮合詞具
題伏乞
皇上睿鑒勅部議覆施行
雍正八年七月二十四日廵撫四川都察院右僉
都御史憲德
題為欽奉
上諭事雍正八年四月二十五日准戶部咨山東清吏
司案呈本部
題覆四川廵撫憲德
題前事奉
旨該部議奏欽此欽遵抄出到部該(臣)等查看四川廵
撫憲德疏稱川省鹽政向來經理尚未允當欽奉
上諭鹽乃民生日用所需查川省鹽課考成惟責之産
鹽州縣其餘並無廵查之責且有僻遠地方不行官
引以致私販充塞甚為鹽政之弊應將官引通行合
省約計州縣戶口之多寡均勻頒發令其招商轉運
倘有壅滯責成各州縣定為考成如此則有司等自
必加意查察使私販息而官引銷則弊端可以釐剔
矣如何定為成例使川省之鹽經理妥協以裨益民
生着督撫詳議具奏特諭欽此准部咨行到(臣)隨行
據驛鹽道曹源邠署布政司事按察使吕耀曾
確議詳請核
題等情(臣)謹會同署理川陜總督(臣)查郎阿合詞具
題隨奉部覆據疏稱川省産鹽各州縣衛共三十五
處不産鹽州縣衞廳共八十三處每歲計行銷水
陸二引共三萬八千三百一十一張徵收課稅盡
考成於産鹽州縣其餘並無考成原未妥協自應
欽奉
上諭令通行合省不論州縣有無産鹽約計戶口之多寡
均勻頒發引張令其各自招商轉運在商人於本
地方官領引即於本地方官繳銷自無往返違限
之虞事屬易便再令各州縣各隘口設廵役稽查
則私販自必斂跡官引亦無壅滯倘各該地方官
不能覺察私販致官引壅滯遲延繳銷者將該地
方官照例議處至僻遠地方不行官引以致私販
充塞應令該地方官通查戶口若干核定應銷鹽
引若干即將引目交地方官設法行銷倘有壅滯
惟責成該州縣照例處分又産鹽州縣既將官引
分發各處是該地方人民竟無官引可銷自應計
其戶口另增引目但因其地出産鹽斤本地居民
荷柴負米便於貿易不必令其另招商人應將本
地居民計戶增引其所增之引分配上中下井竈
照商人一例行銷完納引稅再於通省接壤各要
隘處所責令文武官弁實力廵緝以防越境外販
各省行銷官引州縣均定有考成則不但鹽引易
銷鹽稅漸增而小民必需日食之鹽亦得充用等
語查鹽法官銷商辦原係按地利民情酌量舉行
方為妥協今該撫將川省有無産鹽州縣以及僻
遠地方或應招商轉運或應委官行銷分别酌議
似亦因地制宜之意但川省産鹽係何州縣僻遠
者係何地方疏内既未分晰而地方官如何設法
行銷居民作何納稅之處亦未詳悉聲明(臣)部難
以懸議應令該撫再行確查并將應增引目以及
各隘口設立廵役稽查各州縣均定考成之處逐
一定議具
題到日再議等因雍正八年三月十四日
題本月十六日奉
旨依議欽此欽遵抄出到部到司案呈到部擬合就行
為此合咨前去查照本部覆奉
旨内事理欽遵施行等因為此仰道官吏查照牌内准
咨奉
旨事理即便通飭該道仍會同布按二司遵照部文川
省産鹽與不産鹽者係何州縣僻遠者係何處所
地方官如何設法行銷居民如何納稅并應增引
目以及各隘口設立廵役稽查各州縣定考成之
制逐一詳查確議通報以憑核奪會
題毋違等因奉此該四川鹽法道曹源邠布政司高
維新按察司劉應鼎會查得川省産鹽州縣如簡
州閬中南部南充西充蓬州富順隆昌屛山榮昌
忠州酆都彭水大寧雲陽萬縣開縣鹽源潼川射
洪鹽亭中江蓬溪樂至嘉定犍為榮縣江安資州
仁夀井研内江資陽綿州太平縣以上共三十五
州縣并復設之大足安岳威遠新報開淘之長寧
與後蓬溪改歸之遂寧共四十州縣均係産鹽州
縣應將原行水陸引目分行各州縣招商行鹽如
將引目分行各處該州縣無引行銷應計戶口另
增引目責令竈戸照商人一例行銷如本地出産
鹽斤無多不敷食用仍應分認别州縣官引以資
食用又如忠州萬縣太平酆都等四州縣除酆都
鹽井一眼辦課之外原無餘鹽不能增引其忠州
萬縣太平三州縣向止𣙜課並未配引亦應查明
鹽斤配引行銷至奉查不産鹽之州縣如成都華
陽温江新繁金堂新都郫縣灌縣崇慶新津漢州
什邡松潘蒼溪廣元昭化巴州通江南江劒州營
山儀隴廣安渠縣大竹鄰水岳池宜賓慶符南溪
高縣筠連珙縣興文叙永廳建武廳巴縣江津長
夀永川綦江南川黔江合川墊江涪州銅梁奉節
巫山梁山建始平武江油石泉西昌冕寧越巂衛
會理州雅安名山榮經蘆山遂寧眉州丹稜峩眉
洪雅夾江卭州大邑蒲江瀘州合江納谿安縣綿
竹德陽梓潼茂州汶川保縣達州東鄕以上州縣
廳衛共八十三處又今復設之彭縣崇寧雙流壁
山定遠新寧彭山青神彰明羅江并改歸之永寧
改設之清溪改流之天全以及建昌所屬之德昌
所迷易所鹽中左所州縣廳衛所共九十九處俱
不出産鹽斤自應分認各産鹽州縣引目招商行
運今奉查僻遠者係何州縣如成都府屬之松潘
衛保寧府屬之南江順慶府屬之儀隴䕫州府屬
之建始以上四處或地處邊遠或治設山僻途路
﨑嶇人民散處招商不易因而鹽價高昂貪利奸
徒乘機興販每致窮民淡食且蔓延於鄰近州縣
有礙鹽政應令地方官查明戶口約計日用鹽斤
配定引目凡一村一庄設立散商承領引目赴産
鹽州縣運鹽於各村庄之中各自開設鹽舖行銷
令民買食但領引完稅必需專人董率查鹽法條
例開載各鹽運司設有總催應照例於散商之中
每年輪流立總催一名按限催納引稅按季分發
引目與衝繁之各州縣招商分引鹽政無不畫一
再令該州縣衛照例於各隘口多設廵役查挐如
遇私販立即擒獲送官䆒治是該州縣衛行鹽納
稅各有責成既無淡食之虞亦無私販之弊於偏
僻州縣似有裨益至奉查應增引目以及各隘口
設立廵役稽查各州縣均定考成之處令逐一定
議等因查各州縣應增引目向因未查戸口難以
定其應增數目至州縣私販向因未設立隘口以
致漫無稽查今奉行約計戶口之多寡均勻頒發
引目現在遵行但係通省查造之事不無有需時
日應令各屬查報戸口及所設隘口到日核定應
增引目應設廵役確數造冊另行詳請
題報至各州縣考成既經分引行鹽之後倘官引或
有壅滯課稅未能全完以及招商遲延私販發覺
均有定例應請仍照定例處分再寧遠一府係新
設府治查所屬之西昌縣會理州冕寧鹽源越巂
衛德昌所迷易所鹽中左所俱食鹽源縣之鹽今
查鹽源縣但銷陸引四百張尚有餘鹽自應查明
鹽斤請增引目行銷但查該府所屬八處地方均
屬漢番雜處自來引稅俱向買鹽人民抽收稅銀
完納應將引目交與鹽源縣令該縣典史駐劄白
鹽井地方仍於各屬居民買鹽時抽收稅銀則民
不難於完納官亦易於辦課似為妥便又川省引
鹽有例行黔省之貴陽安順平越都勻思南石阡
大定威寧併改隷黔省之遵義滇省之鎮雄烏蒙
等十一府州縣及川省之酉陽石砫明正木坪瓦
寺金川阿日雜谷九姓司等土司并新改設立黃
螂雷波等處發賣者從前引目併未帶往各省及
土司等處地方因途遥路險商人不能前進皆係
沿邊州縣截角掛騐聽彼處商人轉運該地方截
角州縣換給照票以為前途盤騐之據但地方官
截引換照或有不肖有司營私舞弊恐滋私販今
於此案俟各屬造報戶口至日彙造川省應食鹽
斤確數再將應行黔行滇及各土司鹽斤核定水
陸引張確數照依河東督部院酌議田房契稅頒
用契根契紙之例刊設雙聯引根引紙鈐盖鹽道
印信分發沿邊州縣俟商人運鹽到日該州縣照
部引字號張數填註引根引紙於中縫大書運鹽
斤數以引紙截給鹽商以備前途盤騐照例截角
放行其引根由該州縣同已截角部引申齎鹽道
查核繳銷以杜影射並填多報少之弊如此旣可
疏引通商於民生大有裨益且與大部按地利民
情酌量舉行之議亦相符合是否允協本司道未
敢擅便相應詳請撫都院俯賜察核具
題等因為此恭疏具
題伏祈
皇上睿鑒施行雍正八年七月二十四日
題八月二十二日奉
旨該部議奏欽此欽遵於本月二十三日抄出到部該
部(臣)等會議得雍正七年十月内據四川廵撫憲
德疏稱欽奉
上諭以川省鹽課考成惟責之産鹽州縣其餘並無廵
查之責且有僻遠地方不行官引以致私販充塞甚
為鹽政之弊應將官引通行合省約計州縣戶口之
多寡均勻頒發引張令其各自招商轉運倘有壅滯
責成各州縣定為考成如此則有司等自必加意查
察使私販息而官引銷則弊端可以釐剔矣着督撫
詳議具奏欽此(臣)謹詳議具
題等因戶部查該撫憲德具
題疏内川省産鹽與不産鹽者係何州縣僻遠者係
何地方並未分晰而地方官如何設法行銷居民
作何納稅之處亦未詳悉聲明難以懸議行令再
行確查並將應增引目以及各隘口設立廵役稽
查各州縣均定考成之處逐一定議具
題到日再議等因覆准行文去後今據該撫憲德逐
一詳議會同署理川陜總督事務查郎阿合詞具
題前來查疏稱川省州縣如簡州閬中等三十九州
縣均係産鹽州縣將原行水陸引目分行各州縣
招商行銷如將引目分行各處該州縣無引行銷
應計戶口另增引目責令竈戶照商人一例行銷
倘地方出産鹽斤不敷食用仍應分認别州縣官
引以資食用又如忠州萬縣太平酆都等四州縣
除酆都一縣鹽井一眼辦課之外原無餘鹽不能
增引其忠州萬縣太平三州縣向止𣙜課並未配
引亦應查明鹽斤配引行銷至奉查不産鹽州縣
如成都華陽等州縣及廳衛共九十九處俱不産
鹽自應分認引目招商行運等語應如所請將川
省産鹽之簡州等三十九州縣原行引目分發各
州縣招商辦運仍將該州縣應銷引目計算戶口
另請增給責令竈戸照商人一例行銷辦課至所
産鹽斤不敷民食之處亦令計算戶口分認别州
縣官引招商行運其不産鹽之成都華陽等州縣
廳衛共九十九處均令分認引目招商運銷再忠
州萬縣太平酆都等四州縣内該撫憲德止稱酆
都一縣鹽井一眼辦課之外原無餘鹽不能增引
其該縣有無原行額引之處未據聲明其忠州萬
縣太平等三州縣配銷鹽引或令商人辦運或令
竈戶行銷亦未分晰應令該撫憲德查明報部又
疏稱僻遠州縣如松潘衛南江縣儀隴縣建始縣
四處或地處遙遠或治設山僻途路﨑嶇人民散
處招商不易因而鹽價高昂貪利奸徒乘機興販
應令地方官查明戶口約計食鹽配引凡一村一
庄設立散商領引赴産鹽州縣運鹽於各村庄開
舖行銷令民買食但領引完稅需人董率應於散
商之中每年輪流立總催一名催納引稅分撥引
目等語亦應如所請將松潘等四縣衞令地方官
查明戶口酌發引目招商轉運接濟民食并於散
商之中每年立總催一名令其董率至應納課稅
仍令散商赴該地方官交納不得令總催干預以
滋侵蝕等弊又稱各州縣應增引目以及各隘口
設立廵役稽查係通省查造之事不無有需時日
應令各屬查報戶口及所設隘口到日核定應增
引目應設廵役確數另行
題報至各州縣考成既經分引行鹽倘官引壅滯或
課稅未能全完以及招商遲延私販發覺均請仍
照定例處分等語應令該撫憲德將川省何處應
分發引目若干何處應增給引目若干并所設隘
口以及廵役確數作速嚴催查明具
題至州縣分引行鹽之後如有官引壅滯課稅未完
及招商遲延私販發覺等情即行查明指參交部
仍照定例議處又稱寧遠一府係新經改設府治
查所屬之西昌會理冕寧鹽源越巂德昌迷易鹽
中左所等州縣衞所俱食鹽源縣鹽今鹽源縣行
銷陸引四百張尚有餘鹽自應查明鹽斤請引行
銷但查該府所屬八處地方均屬漢番雜處向來
引稅俱向買鹽人民抽收稅銀完納應將引目交
與鹽源縣令該縣典史駐劄白鹽井地方仍於各
屬居民買鹽時抽收稅銀庶民不艱於完納官亦
易於辦課等語應將鹽源縣出産鹽斤配銷額引
之外所有餘鹽行令該撫憲德查明確數
題請增給其引目交與鹽源縣典史令其駐劄白鹽
井地方如遇各屬居民買鹽之日照例收稅造報
其未完分數考成應照銷引例議處又稱川省引
鹽有例行黔省之貴陽安順平越都勻思南石阡
大定威寧並改隷黔省之遵義滇省之鎮雄烏蒙
等十一府州縣及川省之酉陽石砫明正木坪瓦
寺金川阿日雜谷九姓司等各土司并新改設之
黃螂雷波等處發賣者從來引目並未帶往各省
及土司等處地方盖因途遙路險商人不能前進
皆係沿邊州縣截角掛騐彼處商人轉運該地方
官截角州縣換給照票以為前途盤騐之據但或
有不肖有司營私舞弊恐滋私販今請將應行黔
滇兩省及各土司鹽斤核定水陸引張確數照依
河東總督田文鏡酌議田房稅契須用契根契紙
之例刊刻雙聯引根引紙鈐盖鹽道印信分發沿
邊州縣俟商人運鹽到日該州縣照部引字號張
數填註引根引紙於中縫大書運鹽斤數以引紙
截給鹽商以備前途盤騐照例截角放行其引根
由該州縣同已截角部引申齎鹽道查核繳銷以
杜影射並填多報少之弊等語應如所請將川省
應行黔滇兩省及土司并新設之黃螂雷波等處
鹽斤行令該撫憲德核明水陸引張確數照例刊
刻雙聯引根引紙鈐盖鹽道印信分發沿邊州縣
俟商人運鹽到日該州縣照部引字號張數填註
引根引紙於中縫大書鹽斤數目以引紙截給鹽
商以備前途盤騐照例截角放行其引根飭令該
州縣俟鹽斤運銷完日同部引申齎鹽道查核繳
銷該撫仍不時查察如有營私舞弊以致興販私
鹽者即行指名
題參并將核定黔滇兩省及土司并黃螂雷波等處
各水陸引張數目分晰報部可也等因雍正八年
十月二十一日
題本月二十三日奉
旨依議
按蜀省行鹽每陸引一張實徵稅銀二錢七分二
釐四毫水引一張實徵稅銀三兩四錢零五釐至
井課則有上中下不同𣙜課𣙜竈各異兹逐一登
載
成都府屬
成都縣行鹽陸引一千八百五十四張於簡州買
鹽至本縣行銷
華陽縣行鹽陸引二千一百張於簡州買鹽至本
縣行銷
雙流縣行鹽水引四張陸引六百八十七張於簡
州嘉定州買鹽至本縣行銷
温江縣行鹽水引一十七張陸引八百零七張於
簡州井研縣買鹽至本縣行銷
新津縣行鹽水引五十張陸引一百三十八張於
嘉定州犍為縣井硏縣買鹽至本縣行銷
金堂縣行鹽陸引六百二十一張於簡州買鹽至
本縣行銷
新都縣行鹽陸引四百五十九張於潼川州買鹽
至本縣行銷
簡州鹽井九十三眼每井𣙜課銀一兩二錢陸引
三百九十張本州買鹽至本處行銷
崇慶州行鹽水引九十五張陸引九百二十一張
於嘉定州井硏縣犍為縣買鹽至本州行銷
郫縣行鹽陸引五百一十二張於簡州中江縣潼
川州買鹽至本縣行銷
灌縣行鹽水引四十二張陸引三百六十三張於
簡州井研縣買鹽至本縣行銷
崇寧縣行鹽陸引三百一十五張於潼川州中江
縣買鹽至本縣行銷
新繁縣行鹽陸引三百八十六張於潼川州買鹽
至本縣行銷
漢州行鹽陸引一千零一張於潼川州買鹽至本
州行銷
什邡縣行鹽陸引六百零四張於潼川州買鹽至
本縣行銷
彭縣行鹽陸引八百九十八張於潼川州買鹽至
本縣行銷
重慶府屬
巴縣行鹽水引五百二十六張於射洪縣蓬溪縣
潼川州買鹽至本縣行銷
江津縣行鹽水引一百六十七張於富順縣買鹽
至本縣行銷
長壽縣行鹽水引一百五十五張於蓬溪縣射洪
縣買鹽至本縣行銷
永川縣行鹽水引七十六張於富順縣買鹽至本
縣行銷
壁山縣行鹽水引五十三張於富順縣買鹽至本
縣行銷
榮昌縣鹽井五眼每井𣙜課銀三錢陸引四百一
十八張於本縣併樂至縣買鹽至本縣行銷
大足縣鹽井九眼每井𣙜課銀三錢陸引五百九
十六張於本縣併樂至縣買鹽至本縣行銷
綦江縣行鹽水引五十五張於富順縣蓬溪縣潼
川州買鹽至本縣行銷
南川縣行鹽水引四十三張於射洪縣買鹽至本
縣行銷
黔江縣行鹽陸引三百三十四張於彭水縣買鹽
至本縣行銷
合州行鹽水引一百零七張於射洪縣蓬溪縣買
鹽至本州行銷
銅梁縣行鹽水引七十八張於射洪縣蓬溪縣買
鹽至本縣行銷
定遠縣行鹽水引四十六張陸引七十二張於射
洪縣蓬溪縣買鹽至本縣行銷
忠州鹽井上井三眼每井𣙜課銀十九兩中井八
眼每井𣙜課銀十兩四錢四分下井二十四眼每
井𣙜課銀二兩八錢八分陸引七百五十八張於
本州買鹽行銷
酆都縣鹽井一眼設鍋一口𣙜課銀二兩五錢水
引四十三張陸引六張於本縣併射洪縣蓬溪縣
買鹽至本縣行銷
墊江縣行鹽水引五十八張於射洪縣蓬溪縣買
鹽至本縣行銷
涪州行鹽水引一百四十七張於射洪縣中江縣
買鹽至本州行銷
彭水縣鹽井上井一眼設上鍋三十一口每口𣙜
課銀四兩中井二眼設中鍋四十口每口𣙜課銀
三兩五分五釐下井二眼設下鍋十口每口𣙜課
銀二兩二錢六分五釐四毫三絲五忽陸引一千
一百九十九張於本縣買鹽行銷
保寧府屬
閬中縣鹽井中井二眼每井𣙜課銀二兩下井三
眼每井𣙜課銀一兩五錢下下井一眼𣙜課銀七
錢五分陸引七百五十張於本縣倂南部縣買鹽
至本縣行銷
蒼溪縣行鹽陸引三百五十七張於南部縣買鹽
至本縣行銷
南部縣鹽井上井九眼每井𣙜課銀三兩中井二
十九眼每井𣙜課銀二兩中下井一眼𣙜課銀一
兩七錢下井一百四十九眼每井𣙜課銀一兩下
下井一眼𣙜課銀六錢陸引五百零四張於本縣
買鹽行銷
廣元縣行鹽水引六十張陸引十一張於南部縣
買鹽至本縣行銷
昭化縣行鹽水引二十三張陸引四張於南部縣
買鹽至本縣行銷
巴州行鹽陸引一千零四十張於南部縣買鹽至
本州行銷
通江縣行鹽陸引四百二十五張於南部縣買鹽
至本縣行銷
南江縣行鹽陸引一百三十八張於南部縣買鹽
至本縣行銷
劒州行鹽陸引五百二十四張於潼川州南部縣
買鹽至本州行銷
順慶府屬
南充縣鹽井中井六眼每井𣙜課銀五錢中下井
六眼每井𣙜課銀四錢五分下井三眼每井𣙜課
銀四錢陸引六百五十二張於蓬溪縣西充縣南
部縣併本縣買鹽行銷
西充縣鹽井上井十眼每井𣙜課銀二兩一錢三
分中井八眼每井𣙜課銀一兩六錢二分下井八
眼每井𣙜課銀一兩五錢陸引四百六十二張於
本縣買鹽行銷
蓬州鹽井一眼𣙜課銀五錢水引八張陸引二百
零七張於南部縣併本州買鹽行銷
營山縣行鹽陸引四百七十八張於南部縣買鹽
至本縣行銷
儀隴縣行鹽陸引三百四十九張於南部縣買鹽
至本縣行銷
廣安州行鹽水引一百二十一張於蓬溪縣射洪
縣買鹽至本州行銷
渠縣行鹽水引四十張陸引八百一十九張於南
部縣買鹽至本縣行銷
大竹縣行鹽陸引一千四百零八張於南部縣買
鹽至本縣行銷
岳池縣行鹽水引四十二張陸引四百五十七張
於蓬溪縣買鹽至本縣行銷
鄰水縣行鹽水引三十張陸引八百九十五張於
射洪縣蓬溪縣買鹽至本縣行銷
叙州府屬
宜賓縣行鹽水引三十張陸引七百九十四張於
犍為縣買鹽至本縣行銷
南溪縣行鹽水引二十張陸引二百三十七張於
犍為縣買鹽至本縣行銷
富順縣鹽井上井五十六眼設上鍋一百零三口
每口𣙜課銀五兩中井二十眼設中鍋三十一口
每口𣙜課銀四兩下井二百零五眼設下鍋三百
三十九口每口𣙜課銀二兩陸引九百四十六張
於本縣買鹽行銷
長寧縣鹽井三眼每井𣙜課銀二兩水引二十二
張陸引一百三十一張於本縣倂犍為縣買鹽至
本縣行銷
隆昌縣鹽井一眼設鍋一口𣙜課銀二兩陸引八
百四十一張於本縣併富順縣買鹽至本縣行銷
慶符縣行鹽陸引二百八十九張於犍為縣買鹽
至本縣行銷
高縣行鹽水引二十八張陸引三百八十六張於
犍為縣買鹽至本鹽行銷
筠連縣行鹽陸引三百三十二張於犍為縣買鹽
至本縣行銷
珙縣行鹽水引七張陸引一百三十一張於犍為
縣買鹽至本縣行銷
興文縣行鹽陸引一百六十張於犍為縣買鹽至
本縣行銷
屛山縣鹽井一眼設鍋一口𣙜課銀二兩水引八
張陸引四百二十張於本縣併犍為縣買鹽至本
縣行銷
建武廳行鹽陸引一百四十一張於犍為縣富順
縣買鹽至本廳行銷
直隷叙永廳行鹽水引一百三十五張於富順縣
買鹽至本廳行銷
永寧縣行鹽水引四十張於富順縣買鹽至本縣
行銷
䕫州府屬
奉節縣行鹽水引九十三張於雲陽縣買鹽至本
縣行銷
大寧縣鹽井二眼設鍋一百零一口每口𣙜課銀
二兩水引八十六張於本縣買鹽行銷
巫山縣行鹽水引九十五張於雲陽縣買鹽至本
縣行銷
雲陽縣鹽井十眼設鍋一百六十五口每口𣙜課
銀二兩五錢水引五十張陸引四百六十一張於
本縣買鹽行銷
梁山縣行鹽水引五十張陸引九百一十二張於
雲陽縣買鹽至本縣行銷
新寧縣行鹽水引三十五張陸引八百八十八張
於雲陽縣買鹽至本縣行銷
萬縣鹽井六眼每井𣙜課銀十二兩四錢三分水
引一百張陸引三百八十七張於本縣併雲陽縣
買鹽至本縣行銷
開縣鹽井一眼設鍋十五口每口𣙜課銀二兩五
錢水引五十五張陸引七百三十九張於本縣倂
雲陽縣買鹽至本縣行銷
建始縣行鹽水引九十三張於雲陽縣買鹽至本
縣行銷
龍安府屬
平武縣行鹽陸引五百四十三張於綿州南部縣
潼川州買鹽至本縣行銷
江油縣行鹽陸引一百二十三張於綿州買鹽至
本縣行銷
石泉縣行鹽陸引六十九張於綿州買鹽至本縣
行銷
彰明縣行鹽陸引一百四十五張於綿州買鹽至
本縣行銷
松潘衛行鹽陸引二百一十九張於潼川州買鹽
至本衛行銷
寧遠府屬
西昌縣行鹽陸引五百五十四張令鹽源縣典史
於該縣居民赴井買鹽時按引抽稅上納鹽源縣
彙解
會理州行鹽陸引三百四十六張令鹽源縣典史
於該州居民赴井買鹽時按引抽稅上納鹽源縣
彙解
冕寧縣行鹽陸引二百張令鹽源縣典史於該縣
居民赴井買鹽時按引抽稅上納鹽源縣彙解
鹽源縣鹽井二眼設竈五十八條每條𣙜課銀十
三兩二錢查該縣竈條每年除正月停煎不𣙜課
外計每年十一個月每月每條𣙜課銀一兩二錢
又如遇閠之年仍以十二個月科算陸引三百二
十四張令該縣典史於居民赴井買鹽時按引抽
稅上納鹽源縣彙解
越巂衛行鹽陸引二百張令鹽源縣典史於該衛
居民赴井買鹽時按引抽稅上納鹽源縣彙解
德昌所行鹽陸引一百零九張令鹽源縣典史於
該所居民赴井買鹽時按引抽稅上納鹽源縣彙
解
迷易所行鹽陸引七十張令鹽源縣典史於該所
居民赴井買鹽時按引抽稅上納鹽源縣彙解
鹽中左所行鹽陸引一百零五張令鹽源縣典史
於該所居民赴井買鹽時按引抽稅上納鹽源縣
彙解
雅州府屬
雅安縣行鹽水引一百二十張陸引一百三十八
張於嘉定州犍為縣買鹽至本縣行銷
名山縣行鹽陸引五百九十八張於嘉定州買鹽
至本縣行銷
榮經縣行鹽水引七張陸引五百一十六張於嘉
定州犍為縣買鹽至本縣行銷
蘆山縣行鹽水引二十張陸引三百零一張於嘉
定州犍為縣買鹽至本縣行銷
天全州行鹽水引九張陸引八百三十二張於嘉
定州犍為縣買鹽至本州行銷
清溪縣行鹽水引五張陸引四百一十二張於嘉
定州犍為縣買鹽至本縣行銷
直隷嘉定州屬(雍正十二年陞為府)
嘉定州鹽井上井二十八眼設上鍋二十八口每
口𣙜課銀五兩中井四十二眼設中鍋五十二口
每口𣙜課銀四兩下井五百四十四眼設下鍋五
百四十六口每口𣙜課銀二兩水引七十八張陸
引九百八十二張於本州買鹽行銷
峩眉縣行鹽水引二十七張陸引四百五十九張
於嘉定州買鹽至本縣行銷
洪雅縣行鹽水引五十五張陸引七百四十張於
嘉定州犍為縣買鹽至本縣行銷
夾江縣行鹽水引三十三張陸引三百一十七張
於嘉定州買鹽至本縣行銷
犍為縣鹽井上井四十六眼設上鍋五十八口每
口𣙜課銀五兩中井一百零一眼設中鍋一百三
十二口每口𣙜課銀四兩下井五百二十五眼設
下鍋五百四十七口每口𣙜課銀二兩水引八張
陸引六百二十四張於本縣買鹽行銷
榮縣鹽井中井六眼設中鍋一百二十口每口𣙜
課銀四兩下井十一眼設下鍋一百六十三口每
口𣙜課銀二兩陸引三百九十三張於本縣買鹽
行銷
威遠縣鹽井一眼設鍋二口每口𣙜課銀二兩陸
引二百零三張於本縣併榮縣買鹽至本縣行銷
直隷眉州屬
眉州行鹽水引六十張陸引八百一十二張於嘉
定州買鹽至本州行銷
丹稜縣行鹽陸引二百三十八張於井硏縣買鹽
至本縣行銷
青神縣行鹽水引三十張陸引一百一十張於嘉
定州買鹽至本縣行銷
彭山縣行鹽水引三十張陸引三十五張於嘉定
州買鹽至本縣行銷
直隷卭州屬
卭州行鹽水引五十三張陸引一千二百二十張
於嘉定州犍為縣買鹽至本州行銷
大邑縣行鹽水引五十五張陸引四百六十二張
於嘉定州犍為縣買鹽至本縣行銷
蒲江縣行鹽水引十五張陸引一百六十八張於
嘉定州買鹽至本縣行銷
直隷潼川州屬(雍正十二年陞為府)
潼川州鹽井上井三眼每井𣙜課銀八錢中井九
眼每井𣙜課銀六錢下井二眼每井𣙜課銀五錢
五分下下井二百一十六眼每井𣙜課銀四錢陸
引三百三十八張於本州買鹽行銷
射洪縣鹽井二千三百一十九眼每井𣙜課銀三
錢陸引三百零八張令竈戶承認行銷
鹽亭縣鹽井中井三眼每井𣙜課銀二兩一錢中
下井四眼每井𣙜課銀二兩下井二眼每井𣙜課
銀一兩四錢二分五釐下下井十一眼每井𣙜課
銀六錢陸引二百五十六張令竈戶承認行銷
中江縣鹽井二百二十八眼每井𣙜課銀四錢陸
引五百一十四張於本縣買鹽行銷
遂寧縣鹽井五十二眼每井𣙜課銀一錢六分三
釐八毫六絲水引八十四張陸引二百四十一張
於本縣倂蓬溪縣買鹽至本縣行銷
蓬溪縣鹽井七百九十六眼每井𣙜課銀一錢六
分三釐八毫六絲陸引四百九十七張令竈戶承
認行銷
安岳縣鹽井二眼每井𣙜課銀一錢六分三釐八
毫六絲陸引一千一百六十八張於本縣併樂至
縣買鹽至本縣行銷
樂至縣鹽井一百一十六眼每井𣙜課銀一錢六
分三釐八毫六絲陸引五百九十六張令竈戶承
認行銷
直隷瀘州屬
瀘州行鹽水引三百二十七張於富順縣買鹽至
本州行銷
江安縣鹽井三眼設鍋三口每口𣙜課銀二兩水
引三張陸引五百零五張於犍為縣倂本縣買鹽
行銷
合江縣行鹽水引一百四十一張於富順縣買鹽
至本縣行銷
納溪縣行鹽水引二十一張於富順縣買鹽至本
縣行銷
直隷資州屬
資州鹽井上井二眼每井𣙜課銀四兩下井七十
八眼每井𣙜課銀二兩水引四十張陸引三百九
十三張於本州買鹽行銷
資陽縣鹽井四眼每井𣙜課銀二兩陸引一百九
十六張於本縣倂資州買鹽至本縣行銷
仁壽縣鹽井四眼每井𣙜課銀一兩二錢水引十
五張陸引二千五百二十二張於資州井硏縣倂
本縣買鹽行銷
内江縣鹽井上井五眼每井𣙜課銀四兩下井二
眼每井𣙜課銀一兩二錢陸引七百九十三張於
資州榮縣併本縣買鹽行銷
井硏縣鹽井上井四眼每井𣙜課銀四兩中井七
眼每井𣙜課銀三兩下井二百二十六眼每井𣙜
課銀一兩四錢陸引二百六十八張於本縣買鹽
行銷
直隷綿州屬
綿州鹽井中井十一眼每井𣙜課銀六錢七分下
井十眼每井𣙜課銀四錢三分陸引三百四十一
張令竈戶承認行銷
德陽縣行鹽陸引四百二十八張於潼川州買鹽
至本縣行銷
羅江縣行鹽陸引三百六十四張於潼川州綿州
買鹽至本縣行銷
安縣行鹽陸引五百七十四張於綿州買鹽至本
縣行銷
綿竹縣行鹽陸引二百五十三張於潼川州買鹽
至本縣行銷
梓潼縣行鹽陸引二百五十三張於潼川州買鹽
至本縣行銷
直隷茂州屬
茂州行鹽陸引三百三十八張於綿州買鹽至本
州行銷
保縣行鹽陸引一百三十五張於簡州買鹽至本
縣行銷
汶川縣行鹽陸引一百六十二張於簡州買鹽至
本縣行銷
直隷達州屬
達州行鹽水引六十張陸引一千三百五十二張
於雲陽縣買鹽至本州行銷
東鄉縣行鹽陸引六百零三張於雲陽縣買鹽至
本縣行銷
太平縣鹽井一眼設鍋八口每口𣙜課銀九兩八
錢八分陸引二百五十張於本縣倂雲陽縣買鹽
至本縣行銷
各府州屬沿邊州縣
富順縣分行沿邊州縣原額水引一千七百五十
九張
查該縣分行沿邊州縣原額水引一千七百五十
九張内一由納谿縣行九姓司並貴州威寧各府
州縣原分水引一百八十六張買鹽轉運行銷一
由永寧縣行貴州威寧各府州縣原分水引一千
一百二十七張買鹽轉運行銷一由合江縣行貴
州遵義府各州縣原分水引四百二十四張買鹽
轉運行銷一由綦江縣行貴州遵義府各州縣原
分水引二十二張買鹽轉運行銷以上各該縣分
行轉運行銷
彭水縣分行沿邊土司原額水引三十二張陸引
四十九張
查該縣分行沿邊土司原額水引三十二張陸引
四十九張令竈戶於該縣領引買鹽轉運酉陽邑
梅平茶地壩石耶等土司行銷
雲陽縣分行沿邊土司原額水引二百零二張陸
引三百張
查該縣分行沿邊土司原額水引二百零二張陸
引三百張令竈戶於該縣領引買鹽轉運石砫等
土司行銷
潼川州分行沿邊州縣原額水引二百六十三張
查該州分行沿邊州縣原額水引二百六十三張
於該州領引買鹽由彭水縣轉運貴州各府州縣
行銷
射洪縣分行沿邊州縣原額水引二千二百零四
張新增水引一百二十張共原額新增水引二千
三百二十四張
查該縣分行沿邊州縣原額新增水引二千三百
二十四張内一由彭水縣行貴州威寧黔西各府
州縣原分水引二千二百零五張於該縣買鹽轉
運行銷一由涪州行貴州遵義黔西各府州縣原
分水引一百一十九張於該縣買鹽轉運行銷
中江縣分行沿邊州縣原額水引一百四十九張
查該縣分行沿邊州縣原額水引一百四十九張
於該縣買鹽由彭水縣轉運貴州各府州縣行銷
蓬溪縣分行沿邊州縣原額水引五百一十八張
内一由彭水縣行貴州威寧黔西各府州縣原分
水引四百一十二張於該縣買鹽轉運行銷一由
涪州行貴州遵義黔西各府州縣原分水引一百
零六張於該縣買鹽轉運行銷
樂至縣分行沿邊州縣原額水引十二張
查該縣分行沿邊州縣原額水引十二張於該縣
買鹽由彭水縣轉運貴州各府州縣行銷
犍為縣分行沿邊州縣原額水引十一張陸引八
百零七張
查該縣分行沿邊州縣原額水引十一張陸引八
百零七張内一由興文縣行九姓司倂貴州威寧
府屬原分水引十一張陸引一百張於該縣買鹽
轉運行銷一由屛山縣行雲南烏蒙府屬原分陸
引二百零二張於該縣買鹽轉運行銷一由珙縣
行雲南烏蒙府屬原分陸引一百零五張於該縣
買鹽轉運行銷一由建武廳行雲南鎮雄府屬原
分陸引四百張於該縣買鹽轉運行銷
榮縣分行沿邊州縣原額水引一千四百五十張
查該縣分行沿邊州縣原額水引一千四百五十
張於該縣買鹽由合江縣轉運貴州威寧黔西各
府州縣行銷
資州分行沿邊州縣原額水引二十七張
查該州分行沿邊州縣原額水引二十七張於該
州買鹽由納谿縣轉運貴州威寧黔西各府州縣
行銷
内江縣分行沿邊州縣原額水引七十張
查該縣分行沿邊州縣原額水引七十張於該縣
買鹽由納谿縣轉運貴州威寧黔西各府州縣行
銷
以上富順彭水雲陽潼川射洪中江蓬溪樂至犍
為榮縣資州内江等州縣分行各府州屬沿邊州
縣轉運各土司及雲貴各府州屬共原額水引六
千六百九十七張共徵稅銀二萬二千八百零三
兩二錢八分五釐共原額陸引一千一百五十六
張共徵稅銀三百一十四兩八錢九分四釐四毫
以上原額水陸引稅共銀二萬三千一百一十八
兩一錢七分九釐四毫
今分引行鹽又請增水引一百二十張共稅銀四
百零八兩六錢
以上通共原額新增引稅共銀二萬三千五百二
十六兩七錢七分九釐四毫令各該州縣按引給
商行銷完納稅課
以上通計成重保順叙䕫龍寧雅等府嘉眉卭潼
瀘資綿茂達等州所屬不産鹽州縣分認各所屬
産鹽州縣倂富順彭水雲陽潼川射洪中江蓬溪
樂至犍為榮縣資州内江等分行各府州屬沿邊
州縣轉運各土司及滇黔二省所屬各府州縣共
原額水引一萬零二十七張共徵稅銀三萬四千
一百四十一兩九錢三分五釐共原額陸引三萬
二千五百一十張共徵稅銀八千八百五十五兩
七錢二分四釐
以上原額水陸引稅共銀四萬二千九百九十七
兩六錢五分九釐
今分引行鹽又請增水引一千一百三十九張共
稅銀三千八百七十八兩二錢九分五釐又請增
陸引二萬八千五百一十九張共稅銀七千七百
六十八兩五錢七分五釐六毫
以上新增水陸引稅共銀一萬一千六百四十六
兩八錢七分六毫
以上通共原額新增水陸引稅共銀五萬四千六
百四十四兩五錢二分九釐六毫
以上通共州縣井鍋竈條共𣙜課銀九千五百九
十兩七錢三分三釐一毫一絲
四川通志卷十四
