欽定四庫全書
四川通志卷三十九
藝文
粤自猗南寄咏江渚興歌蜀之藝文所由肇也嗣
是漢有馬揚之賦唐有陳李之詩宋有三蘇之詩
文論策類皆表儀百代為舉世所宗仰亦云盛矣
他若異地之賢宦游寄跡如武侯二表為伊訓說
命之遺杜甫詩篇亦雅頌風騷之亞而歴代諸名
人彬彬蔚起可存實多至我
朝則巍巍
宸翰既如日月經天而名公鉅卿所撰述者亦復炳炳
烺烺羽翼經傳蓋所謂鼓吹休明者此其選歟作
藝文志
御製
聖祖仁皇帝御製瀘定橋碑記
蜀自成都行七百餘里至建昌道屬之化林營化林所
隷曰沈村曰烹壩曰子牛皆瀘河舊渡口而入打箭爐
所經之道也考水經注瀘水源出曲羅而未明指何地
按圖誌大渡河水即瀘水也大渡河水源出吐蕃匯番
境諸水至魚通河而合流入内地則瀘水所從來遠矣
打箭爐未詳所始蜀人傳漢諸葛武鄉侯亮鑄軍器於
此故名元設長河西宣慰等司明因之凡藏番入貢及
市茶者皆取道焉自明末蜀被寇亂番人竊踞西爐迄
本朝猶阻聲教頃者黠番肆虐戕害我明正土官侵偪
河東地罪不容逭康熙三十九年各遣發師旅三路徂
征四十年春師入克之土壤千里悉隸版圖鍋莊木鴉
萬二千餘戸接踵歸附西爐之道遂通顧入爐必經瀘
水而渡瀘向無橋梁巡撫能泰奏言瀘河三渡口高崖
夾峙一水中流雷犇矢激不可施舟楫行人援索懸渡
險莫甚焉兹偕提臣岳昇龍相度形勢距化林營八十
餘里山址坦平地名安樂擬即其處彷鐵索橋規制建
橋以便行旅朕嘉其意詔從所請於是鳩工構造橋東
西長三十一丈一尺寬九尺施索九條索之長視橋身
餘八丈而贏覆版木於上而又翼以扶欄鎮以梁柱皆
鎔鐵以庀事橋成凡命使之往來郵傳之絡繹軍民商
賈之車徒負載咸得安驅疾馳而不致病於跋涉繪圖
來上深愜朕懷爰賜橋名曰瀘定任事著勞諸臣并優
詔奬敘仍申命設兵戍守夫事無大小期於利民功無
難易貴於經久今既肇建兹舉俾去危而即安繼自今
歲時繕修協力維護皆官斯土者責也尚永保勿壞以
為斯民貽無窮之利是為記
御製平定西藏碑文
昔者
太宗文皇帝之崇德七年班禪額爾德尼達賴喇嘛固始
汗謂東土有聖人出特遣使自人跡不至之區經讎敵
之國閱數年始達盛京至今八十載同行善事俱為施
主頗極安寧後達賴喇嘛之殁第巴隠匿不奏者十有
六年任意妄行拉藏滅之復興其法因而允從拉藏苦
苦腦兒羣衆公同之請中間策妄阿喇蒲坦妄生事端
動準噶爾之衆肆行奸詐滅壊達賴喇嘛并廢第五輩
達賴之塔辱衊班禪毁壊寺廟殺戮喇嘛名為興法而
實滅之且欲竊據圖伯特國朕以其所為非法爰命皇
子為大將軍王又遣朕子孫等調撥滿洲蒙古綠旗兵
各數萬歴烟瘴之地士馬安然而至賊衆三次乘夜盜
營我兵奮勇擊殺賊皆喪膽遠遁一矢不發平定西藏
振興法教賜今虎必爾汗冊印封為第六輩達賴喇嘛
安置禪榻撫綏圖伯特僧俗人衆各復生業於是文武
臣工咸謂王師西討歴瘴癘險遠之區曾未半載輒建
殊勲實從古所未有而諸蒙古部落及圖伯特酋長亦
合詞奏曰皇帝勇略神武超越往代天兵所臨邪魔掃
蕩復興蒙古向所尊奉法教坎麻藏衞等部人衆咸得
拔離湯火樂土安居如此盛德大業非臣下頌揚所能
宣罄請賜御製碑文鐫勒招提以垂永久朕以何功焉
而羣衆勤請不已爰紀斯文立石西藏俾中外知達賴
喇嘛等三朝恭順之誠諸部落累世崇奉法教之意朕
之此舉所以除逆撫順綏衆興教云爾
康熙四十一年歲次壬午十二月朔日
皇帝勅命御前頭等侍衞海青伍格朝峩眉山隨齎
御賜扁聯詩章經卷散給成都府屬
昭覺寺僧臣徹綱祗領
御賜扁額
法界清嚴
御賜詩章
入門不見寺十里聽松風香氣飄金界清隂帶碧空霜
皮僧臘老天籟梵聲通咫尺蓬萊樹春光共鬱葱
御賜金字心經一部墨刻藥師經一部
護國菴僧(臣)超密祗領
御賜扁額
蓮界
御賜墨刻金剛經一部
文殊院僧(臣)宏法祗領
御賜扁額
空林
御賜詩章
人皆趨世出世者誰人皆遺世世誰為之爰有大士處
此兩間非濁非清非律非禪惟是海月都師之式庶復
見之衆縛自脱我夢西湖天宫化成見兩天竺宛如生
平雲波月滿遺像在此誰其贊之惟東坡子臨米芾
御賜墨刻金剛經一部藥師經一部
二仙菴道人(臣)陳清覺祗領
御賜扁額
丹臺碧洞
御賜詩章
赤龍黑虎各西東四象交加戊巳中復姤自兹能運用
金丹誰道不成功
峩眉山伏虎寺僧(臣)祗領
御賜扁額
離垢園
御賜詩章
宿世身金粟初因社白蓮瞻依神八萬接引佛三千果
結菩提樹池分阿耨泉無生能自悟雨似散花天
御賜金字心經一部金剛經一部藥師經一部又祗領
御賜扁額
善覺寺
御賜對聯
到處花為雨行時杖出泉
御賜詩章
名山越遍未到天涯願得真印勤修離家雷音雖拜那
見拈花知此無益再遊中華八旬老耄行履不斜言語
忠厚一宇弗遮觀爾樸誠朕意甚嘉峩眉嵂崪直逼雲
霞明心見性壽守毋譁
御賜金剛經一部
大峩眉僧(臣)祗領
御賜對聯
洗鉢泉初暖焚香曉更清
御賜金剛經一部
洪春坪僧(臣)祗領
御賜扁額
忘塵慮
御賜對聯
錫飛常近鶴桮渡不驚鷗
御賜金剛經一部藥師經一部
白龍洞僧(臣)祗領
御賜對聯
掛衲雲林靜翻經石榻涼
御賜金剛經一部
毘盧殿僧(臣)祗領
御賜詩章
釣艇去悠悠烟波春復秋惟將一點火何處宿蘆洲
御賜金剛經一部藥師經一部
雷洞坪僧(臣)祗領
御賜扁額
靈覺
御賜金剛經一部
藏經閣僧(臣)祗領
御賜扁額
玉毫光
御賜對聯
絶頂來還晩寒窗睡達明
御賜金剛經一部又祗領
御賜扁額
野雲
御賜詩章
何所問津梁行行到上方天香飄廣殿山氣宿空廊石
潄泉聲細林穿鳥路長疎鐘沈片雨坐覺俗情忘
又祗領
御賜扁額
臥雲菴
御賜金剛經一部藥師經一部心經一部
光相寺僧(臣)祗領
御賜扁額
慈燈普照
康熙四十二年
御賜江瀆廟扁額
涵濡萬物
康熙四十八年
御賜江瀆廟扁額
永奠大川
雍正九年
御製惠遠廟碑文
我國家受
天眷命撫御寰瀛光被四表莫不尊親
太宗文皇帝崇德七年班禪額爾德尼達賴喇嘛知東土
有聖人遣使通欵路涉萬里時經數載始達盛京逮
世祖章皇帝時遂親至京師朝覲備蒙
恩眷後以策妄阿喇蒲坦肆惡逞奸殘蹂西藏
皇考聖祖仁皇帝特遣大師計日平定撫綏人衆各復生
業賜今虎必爾汗冊印封號安置禪榻重興黃教用以
慰番衆皈依佛法之誠並酬班禪達賴喇嘛累世恭順
之悃也朕御極以來加意護持俾安淨土因思古今之
有佛教特以勸善懲惡濟人覺世為本黃教之傳所以
推廣佛經之旨也演教之地愈多則佛法之流布愈廣
而番夷之嚮善者益衆西藏既有班禪額爾德尼而近
邊之番夷離藏遼遠皆有皈依佛法之心因思川省打
箭爐之外有地曰噶達昔年達賴喇嘛曾駐錫於此爰
相度川原創建廟宇發帑金數十萬兩遣官董司工役
依西方白賴本佛廟之圖式凡為殿堂樓房一千餘間
又為平房四百間賜額曰惠遠丹艧輝煌器用充備置
兵以衞之達賴喇嘛來登禪榻率諸徒衆咸就新居諸
番耆幼踴躍欣喜使臣奏言彼土早寒自造寺以來氣
候和暖深秋未凍則知兹寺之建人神胥慶山川著靈
朕所以仰體
皇考厚酬達賴喇嘛累世恭順之忱且以廣布黃教宣講
經典使番夷僧俗崇法慕義億萬斯年永躋仁壽之域
則以佐助王化實有裨益是用紀文豐碑以昭示久遠
焉
歴代御製
蜀漢昭烈帝即位告天文(漢有天下歷數無疆曹操阻兵戮殺主后子丕載其)
(凶逆竊居神器羣臣將士以為社稷墮廢備宜修之嗣武二祖恭行天罰詢於庶外遐方君長僉曰)
(天命不可以不答祖業不可以久替四海不可以無王率土式望在備一人備畏天明命又懼漢室)
(將湮於地謹擇元日與百僚登壇受皇帝璽綬修燔瘞告類於天神惟神嚮祚於漢家永綏四海)
唐明皇祭江瀆文(惟神包總大川朝宗於海功昭潤化德表靈長今因夏首用率常典)
(敬以玉帛犧牲粢盛庶品明薦於神)
宋哲宗除范純仁左僕射制勅(朕惟朝廷之盛衰常以輔相為輕重若根)
(本強固則精神折衝故蒍吕臣奉已而不在民則晉文無復憂色汲長孺直諫而守死節則淮南為)
(之寢謀朕思得其人付之以政使天下聞風而心服則人主無為而日尊咨爾在廷咸聽朕命中大)
(夫同知樞密院事上柱國高平郡開國伯食邑九百戸實封二百戸賜紫金魚袋范純仁器遠任重)
(才周識明進如孟子之敬王退若蕭生之憂國朕覽觀仁祖之遺跡永懷慶歷之元臣強諫不忘喜)
(臧孫之有後我心是似命召虎以來宣雖兵政之與聞疑遠猷之未究坐論西省進貳文昌增秩益)
(封兼隆異數於戲時難得而易失民難安而易危予欲守在四方以汝為偃兵之姚宋予欲藏於百)
(姓以汝為息民之蕭曹勉思古人以稱朕意可特授太中大夫守尚書右僕射兼中書侍郎進封高)
(平郡開國公加食邑七百戸實封三百戸餘如故)
孝宗御製蘇軾贊(并序之成一代之文章必能立天下大節立天下之大節非)
(其氣足以高天下者未之能焉孔子曰臨大節而不可奪君子人歟孟子曰我善養吾浩然之氣以)
(直養而無害則塞乎天地之間蓋存之於身謂之氣見之於事謂之節節也氣也合而言之道也以)
(是成義剛而無餒故能參天地之化關盛衰之運不然則雕蟲篆刻童子之事耳烏足與論一代之)
(文章哉故贈太師諡文忠蘇軾忠言讜論立朝大節一時廷臣無出其右負其豪氣志在行其所學)
(放浪嶺海文不少衰力斡造化元氣淋漓窮理盡性實通天人山川風雲草木花實品彙萬狀可喜)
(可愕有感於中一寓之於文雄視百代自作一家渾涵光芒至是而大成矣朕萬幾餘暇抽繹詩書)
(他人之文或得或失多所取舍至於軾所著讀之終日亹亹忘倦常寘左右以為矜式信可謂一代)
(文章之宗也歟乃作贊曰維古文章言必已出綴詞緝句文之蟊賊手抉雲漢斡造化機氣高天下)
(乃克為之猗嗟若人冠冕百代忠言讜論不顧身害凜凜大節見於立朝放浪嶺海侣於漁樵歲晚)
(歸來其文益偉波瀾老成無所附麗昭晰無疑優游有餘跨唐越漢自我師模賈馬豪奇韓柳雄健)
(前哲典刑未足多羨敬想高風恨不同時掩卷三嘆播以聲詩乾道九年閏正月選德殿書賜蘇嶠)
明仁宗賜少師吏部尚書蹇義勅(曩朕監國之時卿以先朝舊臣擢兼)
(詹事日侍左右時肇建兩京政務方殷隨事籌畫適中惟難卿以善翊君以義徇國勞心焦思不恤)
(身家載歴艱虞未嘗有咨嗟之意及朕嗣承大統贊襄治理用濟斯民喻朕於道不懈益恭二十餘)
(年夷險一節朕篤不忘兹以巳意創製蹇忠貞印一枚賜卿用藏於家傳之後世俾爾子孫知前人)
(顯榮於國者良不易致宜加保守朕之子孫亦知卿弼予於艱體朕愛卿之心以保爾子孫庶幾上)
(下相安與國咸休書曰惟后非賢不乂惟賢非后不食自古君臣相遇難矣哉往績維茂永終是圖)
(故勅)
宣宗元年遣永康侯徐安致祭江瀆文(大江之流神發其源)
(利濟之功民務永賴兹予嗣承大統謹用祭告惟神昭格惠我邦家)
詩
漢古辭蠶叢國詩(川崖惟平其稼多黍旨酒嘉穀可以養父野惟阜丘彼稷多有嘉穀)
(旨酒可以養母既惟月孟春獺祭彼崖永言孝思享祀孔嘉彼黍潔彼儀惟澤蒸命良辰祖考來)
(格惟日月明明亦惟其夕誰能長生不朽難獲德實寶富貴何常我思古人令問令望)
灌令歌(崔瑗為灌令開溝耕田民賴其利歌曰天降神明君錫我慈仁父臨民布德澤恩惠)
(施以序穿溝廣溉灌抉渠作甘雨)
豐年歌(漢永建中泰山吳資元約為郡守屢獲豐年民歌之曰習習晨風動澍雨潤禾苗我)
(后恤時務我民以優饒)
去思歌(吳資遷去民人思慕又歌曰望遠忽不見惆悵嘗徘徊恩澤實難忘悠悠心永懷)
譙君黃詩(譙君黃仕成哀之世為諫議大夫數進忠言後違避王莽又不仕公孫述述怒)
(遣使齎藥酒以懼之君黃嘆曰吾不省藥乎其子瑛納錢八百萬得免國人作詩曰肅肅清節士執)
(德實固貞違惡以授令没世遺令聲)
應季先嚴王思詩(巴郡嚴王思為揚州刺史惠愛在民每當遷宫士民塞路攀轅)
(詔遂留之居官十八年卒百姓若喪考妣義崇者齎錢百萬欲以贍王思家其子徐州刺史不受送)
(吏義崇不忍持還乃散以為食食行客巴郡太守汝南應季先善而美之乃作詩曰乘彼西漢潭潭)
(其淵君子愷悌作民二親没世遺愛式鏡後人)
三節婦歌(永初中廣漢漢中羌反虐及巴郡有馬妙祈妻義王元憒妻姬趙蔓君妻華夙)
(喪夫執共姜之節守一醮之禮號曰三貞遭亂兵迫匿懼其拘辱三人同時自沈於西漢水而死有)
(黃鳥鳴其亡處徘徊焉國人傷之乃作詩曰關關黃鳥爰集於樹窈窕淑女是繡是黼惟彼繡黼其)
(心匪石嗟爾臨川邈不可獲)
古辭白頭吟與櫂歌同調(五解皚如山上雪皎若雲間月聞君有兩意故)
(來相決絶平生共城中何嘗斗酒會今日斗酒會明旦溝水頭蹀躞御溝水溝水東西流郭東亦有)
(樵郭西亦有樵兩樵相推與無親為誰嬌凄凄重凄凄嫁娶不須啼願得一心人白頭不相離竹竿)
(何嫋嫋魚尾何離簁男兒欲相知何用錢刀為䶘如馬噉萁川上高士嬉今日相對樂延年萬歲期)
峽中行者歌(宜都山川記云峽中猿鳴至清山谷傳響泠泠不絶行者歌之曰巴東三)
(峽巫峽長猿鳴三聲淚沾裳巴東三峽猿鳴悲猿鳴三聲淚沾衣)
黃牛歌(朝發黃牛暮宿黃牛三朝三暮黃牛如故)
淫豫歌(李膺益州記云灩澦堆夏水漲没數十丈其狀如馬舟人不敢進故曰灩澦又曰猶)
(豫言舟子取途不決水脈故猶豫也樂府作淫豫坤元錄作冘豫南史云淫豫大如襆瞿塘不可觸)
(樂府云淫豫大如馬瞿塘不可下類要云淫豫大如鼈瞿塘行舟絶淫豫大如龜瞿塘不可窺)
水經注灩澦歌(灘頭白浡堅相持倏忽淪没别無期)
先民謠(岷阜之山江出其腹帝以會昌神以建福大饑不饑蜀有蹲鴟大旱不亂蜀有廣漢)
巴郡謠(漢安帝時巴郡太守連失道其國人諷之曰明明上天下土是觀帝選元后永定民)
(安孰不可念禍福由人願君奉詔惟德日親)
廉叔度歌(後漢書曰廉范字叔度建初中為蜀郡太守成都民物豐衍邑宇逼側舊制禁)
(民夜作以防火災而更相隠蔽燒者日屬范乃毁削先令但嚴使儲水而已百姓以為便乃歌之曰)
(廉叔度來何暮不禁火民安作昔無襦今五袴)
灩澦歌(孝子傳庾子輿扶父柩過瞿塘六月水泛子輿禱而遂平既過泛溢如故人歌之曰)
(灩澦如牛本不通瞿塘水退為庾公)
晉張載登成都白兔樓詩(重城結曲阿飛宇起層樓累棟出雲表嶢嶭臨太虛)
(高軒啓朱扉迴望暢八隅西瞻岷山嶺嵳峩似荆巫蹲䲭蔽地生原隰殖嘉蔬雖遇堯湯世民食恒)
(有餘鬱鬱小城中岌岌百族居街衒紛綺錯高甍夾長衢藉問揚子舍相見長卿廬程卓累千金慆)
(奢擬五侯門有連騎客翠帶腰吳鈎鼎食隨時進百和妙且殊披林採秋橘臨江釣春魚黑子過龍)
(醢菓饌踰蟹蝑芳茶冠六清溢味播九區人生苟安樂兹土聊可娛)
梁簡文帝蜀道難詩(巫山七百里巴水三回曲笛聲下復高猿啼斷還續)
陳隂鏗蜀道難詩(王尊奉漢朝靈關不憚遥高岷長有雪隂棧屢經燒輪摧九折路騎)
(阻七星橋蜀道如此險功名詎可要)
隋僧智玄遊三學山詩(秀嶺接重烟嶔岑上半天絶巖低更舉危峯斷復連側石)
(傾斜澗迴流瀉曲泉野紅知草凍春來鳥自傳異錦無機織猿鳴詎假弦葉密風難度枝疎影易穿)
(抱裘依澗沼策杖戲荒田游心青漢表置想白雲邊榮名非我願息意且蕭然)
唐王勃遊梵宇三學寺詩(香閣披青磴琱臺控紫岑葉齊山路狹花積野壇深)
(蘿幌棲禪影松門聽梵音遽忻陪妙躅延賞滌煩襟)
玄武山聖泉詩并序(玄武山有聖泉焉浸淫歴數千百年乘巖泌湧接磴分流)
(下瞰長江沙堤石崖咸古人遺迹也兹乃青蘋綠菱紫苔蒼蘚遂使江湖思遠寤寐寄託既而崇巒)
(左峙石壑前縈丹崿萬尋碧潭千頃松風唱響竹露熏空瀟瀟乎人間之難遇也方欲以林壑為天)
(屬琴罇為日用嗟乎古今同逝方深川上之悲少長偕遊且盡山隂之樂盍題芳什共寫高情詩得)
(泉字詩云披襟乘石磴列籍俯深泉蘭氣薰山酌松聲韻野絃影飄垂葉外香度落花前興洽林塘)
(晚重巖起夕烟)
陳子昂白帝懷古詩(日落滄江晚停橈問土風城臨巴子國苔没漢王宫荒服)
(猶周甸深山尚禹功巖懸青壁斷地險碧流通古木生雲際歸帆出霧中川途去無限客思坐何窮)
劉希夷巫山詩(巫山幽隂地神女艷陽年襄王伺容色落日望悠然歸來高堂夜金)
(釭焰青烟頽想卧瑶席夢魂何翩翩搖落殊未已榮華倏阻遷愁思瀟湘浦悲涼雲夢田猿啼秋風)
(夜雁飛明月天巴歌不可聽聽此益潺湲)
張九齡巫山高詩(巫山與天近烟景常青熒此中楚王夢夢得神女靈神女去已)
(久白雲空冥冥惟有巴猿嘯哀音不可聽)
蘇頲武擔山寺詩(武擔獨蒼然墳山下至泉鼈靈時共盡龍女事同遷松柏銜哀)
(處幡花種福田詎知留鏡石長與法輪圓)
利州兆佛龕前重於去歲題處作(重巖載清美分塔起層標蜀守)
(經塗處巴人作禮朝地凝三界出空見六塵銷臥石鋪蒼蘚行藤覆綠條歲年書有記非為學題橋)
王維曉行巴峽詩(際曉投巴峽餘春憶帝京晴江一女浣朝日衆雞鳴水國舟中)
(市山橘樹杪行登高萬井出眺迥二流明人作殊方語鶯為舊國聲賴多山水趣稍解别離情)
鷰子龕禪師詩(山中鷰子龕路劇羊腸惡裂地競盤屈插天多峭崿漆泉吼而噴怪)
(石看欲落伯禹訪未知五丁愁不鑿上人無生緣生長居紫閣六時自槌磬一飲尚帶索種田燒白)
(雲斫漆響丹壑行隨拾栗猿歸對巢松鶴時許山神請偶逢洞仙博救世多慈悲即心無行作周南)
(倦積阻蜀物多淹泊巖腹自旁穿澗脣時外拓橋因倒樹架柵值垂藤縳鳥道悉已平龍宫為之涸)
(跳波誰揭厲絶壁免捫摸山木日隂隂結跏歸舊林一向石門裏任君春草深)
高適同羣公秋登琴臺詩(古跡使人感琴臺空寂寥靜然顧遺塵千載似)
(昨朝臨眺自兹始羣賢久相邀德與形神高孰如天地遥四時何倏忽六月鳴秋蜩萬象歸白帝百)
(川横赤霄猶是對夏伏幾時有涼颷燕雀滿簷楹鴻鵠摶扶搖物性各自得我心在漁樵兀然還復)
(醉尚握罇中瓢)
喬知之巫山高詩(巫山十二峯參差互隠見潯陽幾千里周覽忽已遍想像神女)
(姿摘芳共珍薦楚雲何逶迤紅樹日葱蒨楚雲浸湘源紅樹斷金門郢路不可見況復夜聞猿)
閭丘均臨水亭詩(高館基層山微幕生花草傍對野邨樹下臨車馬道清朗悟心)
(術幽&KR1839;備瞻討迴合峯隱雲聯綿渚縈島氣似滄洲勝風為青春好相及盛年時無令嘆衰老)
張文琮蜀道難詩(梁山鎮地險積石阻雲端深谷下寥廓層巖上鬱盤飛梁架絶)
(嶺棧道接危巒攬轡獨長息方知斯路難)
蕭遘成都詩(月曉已聞花市合江平偏見竹&KR1097;多好教載取芳菲樹剰照岷天瑟瑟波)
褚亮賦得蜀都詩(列宿光輿井分土跨梁岷沈犀對江浦駟馬入城闉英圖多霸)
(跡歴選有名臣連騎簪纓滿含章詞賦新得上僊槎路無待訪嚴遵)
李白撥穀歌(白帝城邊足風波瞿塘五月誰敢過荆州麥熟繭成蛾繰絲憶君頭緒多)
(撥穀飛鳴奈若何)
黃牛歌(巫峽夾青天巴水流若兹巴水急可盡青天無到時三朝上黃牛三暮行太遲三朝)
(又三暮不覺鬢成絲)
蜀道難(噫吁&KR1077;危乎高哉蜀道之難難於上青天蠶叢及魚鳧開國何茫然爾來四萬八千)
(歲不與秦塞通人烟西當太白有鳥道可以横絶峩眉巔地崩山摧壯士死然後天梯石棧相鈎連)
(上有六龍迴日之高標下有衝波逆折之回川黃鵠之飛尚不得過猿猱欲度愁攀緣青泥何盤盤)
(百步九折縈嵓巒捫參歴井仰脅息以手撫膺坐長嘆問君西遊何時還畏途巉巖不可攀但聞悲)
(鳥號古木雄飛雌從遶林間又聞子規啼夜月愁空山蜀道之難難於上青天使人聽此彫朱顔連)
(峯去天不盈尺枯松倒掛倚絶壁飛湍瀑流爭喧豗砯崖轉石萬壑雷其險也如此嗟爾遠道之人)
(胡為乎來哉劍閣崢嶸而崔嵬一夫當關萬夫莫開所守或匪親化為狼與豺朝避猛虎夕避長蛇)
(磨牙吮血殺人如麻錦城雖云樂不如早還家蜀道之難難於上青天側身西望長咨嗟)
詶宇文少府贈桃竹書筒詩(桃竹書筒綺繡文良工巧妙稱絶羣靈心)
(圓映三江月彩質疊成五色雲中藏寶訣峩眉去千里提攜長憶君)
峩眉山月歌送蜀僧晏入中京(我在巴東三峽時西看明月憶峩眉)
(月出峩眉照滄海與人萬里長相隨黃鶴樓前月華白此中忽見峩眉客峩眉山月還送君風吹西)
(到長安陌長安大道横九天峩眉山月照秦川黃金獅子承高座白玉麈尾談重玄我似浮雲滯吳)
(越君逢聖主遊丹闕一振高名滿帝都歸時還弄峩眉月)
贈僧行融詩(梁有湯惠休常從鮑照遊峩眉史懷一獨映陳公出卓絶二道人結交鳳)
(與麟行融亦俊發吾知有英骨海若不隠珠驪龍吐明月大海乘虛舟隨波任安流賦詩旃檀閣縱)
(酒鸚鵡洲待我適東越相攜上白樓)
自巴東舟行經瞿塘峽登巫山最高峯晩還題壁
詩(江行幾千里海月十五圓始經瞿塘峽遂步巫山巔巫山高不窮巴國盡所歴日邊攀垂蘿霞)
(外倚穹石飛步凌絶頂極目無纖烟却顧失丹壑仰觀臨青天青天若可捫銀漢去安在望雲知蒼)
(梧記水辨瀛海周遊孤光晚歴覽幽意多積雪照空谷悲風鳴森柯歸途行欲曛佳趣尚未歇江寒)
(早啼猿松瞑已吐月月色何悠悠清猿響啾啾辭山不忍聽揮策還孤舟)
杜甫成都府詩(翳翳桑榆日照我征衣裳我行山川異忽在天一方但逢新人民未)
(卜見故鄉大江東流去遊子日月長層城填華屋季冬樹木蒼喧然名都會吹簫間笙簧信美無與)
(適側身望川梁鳥雀夜各歸中原杳茫茫初月出不高衆星尚爭光自古有羈旅我何苦哀傷)
謁先主廟詩(慘澹風雲會乘時各有人力侔分社稷志屈偃經綸復漢留長策中原仗)
(老臣雜耕心未已嘔血事酸辛霸氣西南歇雄圖歷數屯錦江元過楚劒閣復通秦舊俗存祠廟空)
(山泣鬼神虛簷交鳥道枯木半龍鱗竹送清溪月苔移玉座春閭閻兒女換歌舞歲時新絶域歸舟)
(遠荒城繫馬頻如何對搖落況乃久風塵孰與關張並功臨耿鄧親應天才不小得士契無隣遲暮)
(堪帷幄飄零且釣緡向來憂國淚寂寞灑衣巾)
蜀相詩(丞相祠堂何處尋錦官城外柏森森映階碧草自春色隔葉黃鸝空好音三顧頻煩)
(天下計兩朝開濟老臣心出師未捷身先死長使英雄淚滿襟)
嚴武寄題杜二錦江野亭詩(漫向江頭把釣竿懶眠沙草愛風湍莫倚)
(善題鸚鵡賦何須不著鵕鸃冠腹中書籍幽時曬肘後醫方靜處看興發會能馳駿馬終須重到使)
(君灘)
田澄成都為客作詩(蜀郡將知遠城南萬里橋衣緣鄉淚濕貌以客愁銷地富)
(魚為米山芳桂是樵旅遊惟得酒今日過明朝)
雍陶蜀城戰後感事詩(蜀國英靈地山重水又回文章四子盛道路五丁開)
(詞客題橋去忠臣叱馭來臥龍同駭浪躍馬比浮埃已道無妖土那知有禍胎蕃兵依漢柳蠻旆指)
(江梅戰後悲逢血燒餘更見灰空留犀厭怪無復酒除災歲積萇弘怨春深杜宇哀家貧移未得愁)
(上望鄉臺)
唐求題鄭處士隠居詩(不信最清曠及來愁已空數點石泉雨一溪霜葉風)
(業在有山處道成無事中酌盡一罇酒病夫顔亦紅)
羊士諤資州宴行營回將詩(几劒盈庭酒滿巵戍人歸日近瓜時元戎)
(靜鎮無邊事遣向營中偃畫旗)
楊巨源送定法師歸蜀詩(鳳城初日照紅樓禁寺公卿識惠休詩引棣華)
(霑一雨經分貝葉向雙流孤猿學定前山夕遠雁傷離幾地秋空性碧雲無處所約公曾向剡溪遊)
張籍成都曲(錦江近西烟水綠新雨山頭茘枝熟萬里橋邊多酒家遊人愛向誰家宿)
送隂先生歸蜀詩(日暮遠歸處雲間仙觀鐘唯持青玉牒獨上碧雞峯隂洞新生)
(乳寒泉舊養龍幾時因賣藥得向海邊逢)
盧綸送少微上人入蜀詩(瓶鉢遶禪衣連宵宿翠微樹開巴水遠山曉蜀)
(星稀遍識中朝貴多諳外學非何當一傳付道侣願知歸)
司空曙題凌雲寺詩(春山古寺遶滄波石磴盤空鳥道過百丈金身開翠壁萬)
(龕燈焰隔烟蘿雲生客到侵衣濕花落僧禪覆地多不與方袍同結社下歸塵世竟如何)
李賀蜀國弦詩(楓香晩花靜錦水南山影驚石墜猿哀行雲愁半嶺涼月生秋浦玉)
(沙鱗鱗光誰家紅淚客不忍過瞿塘)
白居易竹枝歌(瞿塘峽口水烟低白帝城頭月向西唱到竹枝聲咽處寒猿晴鳥一)
(時啼)
薛濤凌雲寺詩(聞說凌雲寺裏苔風高日近絶纖埃横雲點染芙蓉壁似待詩人賞)
(月來時聞說凌雲寺裏花飛空繞磴逐江斜有鎖得嫦娥鏡鏤出瑶臺五色霞)
張儼謁先主廟絶句三首(扶順繼皇業并吞勢由已天命屈雄圖誰歌大)
(風起得股肱賢明能以奇用兵何事傷客情何人居帝京雄名垂竹帛荒陵壓阡陌終古更何聞悲)
(風入松柏)
楊嗣復祠祭畢題臨淮公舊碑詩(齊莊修祀事旌旆出郊闉薙草)
(軒墀狹塗牆赭堊新謀猷期作聖風俗奉為神酹酒成坳澤持兵列偶人非才膺寵任異代揖芳塵)
(況是平津客碑前淚滿襟)
劉禹錫蜀先主廟詩(天下英雄氣千秋尚凜然勢分三足鼎業復五銖錢得相)
(能開國生兒不象賢凄涼蜀故妓來舞魏宫前)
段文昌題武擔寺西臺詩(秋天如鏡空樓閣盡玲瓏水暗餘霞外山明落)
(照中鳥行看漸遠松韻聽難窮今日登臨意多歡語笑同)
姚向同前題(開閣錦城中餘閒訪梵宫九層連晝景萬象寫秋空天半將身到江長與)
(海通提攜出塵土曾是穆清風)
温和同前題(桑門烟樹中臺榭造雲空眺聽逢秋興篇辭變國風坐愁高鳥起笑指遠)
(人同始媿才情薄躋攀繼韻窮)
楊汝士同前題(清淨此道宫層臺復倚空偶時三伏外列席九霄中平視雲端路高)
(臨樹杪風自憐榮末座前日别池籠)
李敬伯同前題(臺上起涼風乘閒覽歲功自隨台席貴盡許羽觴同樓殿斜暉照江)
(山極望通賦詩思共樂俱得詠時豐)
姚康同前題(松逕引淸風登臺古寺中江平沙岸白日下錦川紅疎樹山根淨深雲鳥)
(迹窮自慚陪末席便與九霄通)
薛能雲燈寺詩(莽莽空中稍稍登坐看迷濁變清澄須知火盡烟無盡一夜欄邊說)
(向僧)
李洞喜鸞公自蜀歸詩(禁院閉生臺尋師到綠槐寺高猿看講鐘動鳥知齋)
(拂石月盈箒濾泉花滿篩歸來逢聖節吟步上堯階)
錦城秋寄懷弘播上人詩(極頂雲兼凍孤城露洗初共辭嵩少雪久絶貝)
(多書遠照雁行細寒條猿掛虛分泉煎月色憶就茗林居)
温庭筠錦城曲(蜀山攢黛留晴雪簝笋蕨芽縈九折江風吹巧剪霞綃花上千枝杜)
(鵑血杜鵑飛入巖下叢夜呌思歸山月中巴水漾情情不盡文君織得春機紅怨魂未歸芳草死江)
(頭學種相思子樹成寄與望鄉人白帝荒城五千里)
李商隠井絡詩(井絡天彭一掌中漫誇天設劒為峯陣圖東聚夔江石邊柝西懸雪)
(嶺松堪嘆故君成杜宇可能先主是真龍將來為報姦雄輩莫向金牛訪舊蹤)
武侯廟古柏詩(蜀相階前柏龍蛇捧閟宫隂成外江畔老向惠陵東大樹思馮異甘)
(棠憶召公葉凋湘燕雨枝拆海鵬風玉壘經綸遠金刀歷數終誰將出師表一為問昭融)
張亞子廟詩(下馬捧椒漿迎神白玉堂如何鐵如意獨自與姚萇)
劉灣嚴孝子墓作(至性教不及因心天所資禮聞三年喪汝獨終身期下布骨肉)
(恩上報父母慈禮聞哭有卒汝獨哀無時前有松柏林荆棘結蒙蘢墓門白日閉泣母黃泉中草服)
(蔽枯骨垢容載飛蓬舉聲哭蒼天萬木皆悲風)
鄭谷蜀中詩三首(馬頭春向鹿頭關遠樹平蕪一望閒雪下文君沽酒市雲藏李)
(白讀書山江樓酒客黃梅後邨落人歌紫芋間堤月橋烟好時景漢庭無事不征蠻夜多無雨曉)
(生塵草色風光日日新蒙頂茶畦千點露浣花牋紙一溪春揚雄宅在唯喬木杜甫臺荒絶舊隣却)
(共海棠花有約數年留滯不歸人金渚遠江清碧簟文小桃花繞薛濤墳朱橋直指門路粉堞高)
(連玉壘雲窗下斷琴翹鳳足波中濯錦散鷗羣子規夜夜啼巴樹不並吳鄉楚國聞)
西蜀淨衆寺松溪八韻兼寄小筆崔處士詩(松因溪得)
(名溪吹答松聲繚繞能穿寺幽奇不在城寒烟齋後散春雨夜中平染岸蒼苔古翹沙白鳥明澄分)
(僧影瘦光徹客心清帶溜侵雲響和鐘擊石鳴淡烹新茗爽暖泛落花輕此景吟難盡憑君畫入京)
渠州汧江寺詩(退居瀟灑寄禪關高掛朝簪淨室間孤島暫留雙鶴歇五雲爭放二)
(龍閒輕舟共泛花邊水野履同登竹外山仙署金閨虛位久夜清應夢近天顔)
崔塗渠州沖相寺詩(水流花謝兩無情送盡東風過楚城蝴蝶夢中家萬里子)
(規枝上月三更故園書動經年絶華髮春惟滿鏡生自是不歸歸便得五湖烟景有誰爭)
吕洞賓題岳池縣集虛觀詩(青蛇煉影月徘徊夜靜雲閒尚未來應是)
(有人新換骨暫留蹤跡到天台)
留題飛雲道院詩(攜笻來此步飛雲踐滿賓階綠蘚明江上同歸共誰去不堪回)
(首不逢人目偶乘青帝出蓬萊劒戟崢嶸徧九垓我在前人不識為留一笠莫沈埋)
羅隱巫山高詩(下壓重泉上千仞香雲結夢西風緊縱有精靈得往來狖軛鼯軒亦)
(顛隕嵐光雙雙雷隠隠愁為衣裳恨為鬢暮灑朝行何所之江邊日月情無盡珠零冷露丹墮楓細)
(腰長臉愁滿宫人生對面猶異同況在千巖萬壑中)
王鐸題濟順王祠詩(廣明二年僖宗幸蜀神有隂兵助順見形於桔柏津帝幸)
(其廟解劒贈神三盛唐聖主解青萍欲崛新封濟順名夜雨龍抛尺匣春雲風入九重城劒門喜)
(氣隨龍動玉壘韶光待賊平為報山東諸將相格天勲業賴隂兵)
歐陽詹益昌行詩(并序興貞元年中天子以工部郎中元少尹吳興陸公長源)
(牧利州其為政五年予旅遊於利覩人安俗阜昌欽所以美作詩一章利州故益昌郡也目曰益)
(行詩曰驅馬至益昌倍驚風俗和耕夫壟上謠負者途中歌處處川復原重重山與河人烟遍餘田)
(時稼無閒坡問業一何修太守德化加問身一何安太守恩懷多賢哉我太守在古無以過愛人甚)
(愛子治郡如治家雲雷既奮騰草木遂萌芽乃知良二千德足為國華今時固精求漢帝非徒嗟四)
(氣有青春衆植佇揚葩期當作說霖天下同滂沱)
後唐杜仁傑至真觀三言詩(坤所載乾所燾象與形孰眹兆緯五行環二曜)
(流而川何浩浩四溟晏九河導峙而山亦多號神有嶽山有嶠粤天壇極道妙巉孤撐未易到日出)
(沒見遺照偃東西絶海徼倏光怪來熠耀大龍燭細螢爝不恒出赴感召笙嘹喨鶴窈窕羽人路屯)
(其要青螺堆玉簪峭左參井右丹竈揭清虛不二竅昔王人往昭告始軒轅末徽廟接柴望咸親燎)
(莽刧灰起天燒摧棟宇失朱縹羣鹿豕雜蓬藋予何為一來弔必勝廢乃大造聖之作賢者紹矧玄)
(玄語祕奥探逾遠理益燿微是理萬有秏文雖徑實非剽庶今來永為詔)
杜光庭題鴻都觀詩(亡吳霸越已功全深隠雲林始學仙鸞鶴自飄三蜀駕波)
(濤猶憶五湖船雙溪夜月明寒玉衆嶺秋空斂翠烟也有扁舟歸去興故鄉東望思悠然)
題都慶觀詩(三仙一一駕紅鸞仙去雲閒遶古壇煉藥舊臺空處所掛衣喬木兩摧殘)
(清風嶺接猿聲近白石溪涵水影寒二十四峯皆古隠振纓長往亦何難)
題仙居觀詩(往歲真人朝玉皇四真三代住繁陽初開九鼎丹華熟繼躡五雲天路長)
(煙鎖翠嵐迷舊隠池凝寒鏡貯秋光時從白鹿岩前往應許潛通不死鄉)
度世古元歌(後周至真觀小蠻橋下掘得石碑云始青之下日與月兩半同升合為一)
(大如彈丸甘如蜜出彼玉堂入金室子若得之慎勿失)
蜀道觀中鑿井得一碑刻文似賦似贊有隠士言
是漢時隂真人所著鍊丹法雜著於子玉碑(有物有物)
(可大可久採乎蠶食之前用乎火化之後成湯自上而臨下夸父處中而見受氣應朝光功參夜漏)
(白英聚而雪慚黃酥凝而金醜轉制不已神趣鬼驟金歟玉歟天年上壽無著於文訣之在口)
宋楊億成都詩(五丁力盡蜀川通千古成都綠酎濃白帝倉空蛙在井青天路險劒為峯)
(漫傳西漢祠神馬已見南陽起卧龍張載勒銘堪作戒莫矜函谷一丸封)
錢勰成都詩(武侯千載有餘靈盤石刀痕尚未平巴婦自饒丹穴富漢庭還負碧砮征)
(雨經蜀市應和酒琴到臨卭别寄情知有忠臣能叱馭不論雲棧更崢嶸)
何耕雲溪詩(幽居定何如頗恨未見之主人向我言喜色融雙眉修篁流翠隂寒溪漾)
(清漪領略非一狀幽妍發餘姿空濛雨亦佳瀲灩晴更奇豈惟二江獨意恐兩蜀稀主人信妙士得)
(此固所宜天公閟好景授受各有時豈無多田翁偃蹇遊莫隨素交懷老蒲秀句紛珠璣安得招歸)
(來為君賦清詩往者不可作後生欲何為)
浮翠橋詩(隔溪蒼翠各西東架竹為梁路始通缺月罅林凝淨綠斷霞明水抹殘紅芒鞋)
(步步幽聲處藜杖聲聲屈曲中回首忽驚橋已遠泠然身御圃田風)
寒碧亭詩(憑欄日日俯清湍洗竹年年斬惡竿十頃琉璃秋色靜一林竿籟曉聲寒涼風)
(有意生天末明月無邊照水端誰謂過清難久處愚溪元自不相安)
龍淵詩(門前大江何渺漫昔人飲牛水為乾水乾龍逝亦其理近在咫尺聊泥蟠魚蝦玩侮)
(獱獺笑縱有靈怪誰當看德人問舍壓吾境便爾築室相遮欄坐令異類皆屏伏恃有此耳差少安)
(却紆朱紱去監郡遺我守舍良獨難昨來過門恍如夢龍致此語催歸鞍先生不信反不笑謂我饒)
(舌狂豐干)
忘機臺(大虛生微雲機事日夕繁兼忘豈不佳尚有忘者存稽首老龐翁妙處希一言請觀)
(臺上月萬古無昭昏)
劉望之新都驛遠平軒詩(霜晴木落送歸鞍袖手微吟此慰顔賸欲憑欄)
(招白鳥更煩翦樹出青山晚悲薄禄非三釜賴許清詩見一班看到遠平纔得恨我寧歸臥尺椽間)
王灼露香亭詩(北渚一帝子洛川一虙妃池有千種蓮平生所見稀纖穠各態度紅)
(白爭光輝我來亭上飲夜久未忍歸翁家採香人但愛香滿衣豈知清露濕團荷瀉珠璣)
勾昌泰題新繁勾氏盤溪詩(勝簪不肯黑浮頰故能紅心寄塵埃外春)
(歸杖屨中徑松看謖謖庭草碧茸茸無術繫白日年光如轉蓬)
范鎮遊昭覺寺詩(炎蒸無處避此地忽如寒松砌行無際石房禪自安鴛鴦秋沼)
(漲蝙蝠晚庭寬登眺見田舍衡茅半不完)
張詠悼蜀詩(蜀國富且庶風俗矜浮薄奢僭極珠貝狂佚務娛樂虹橋吐飛泉烟柳閉)
(朱閣燭影逐星沈歌聲和月落鬭雞破百萬呼盧縱大噱遊女白玉璫驕馬黃金絡酒肆應不扃花)
(市春漸作禾稼暮雲連紈繡淑氣錯熙熙三十年光景倏如昨天道本害盈侈極禍必作當時布政)
(者罔思救民瘼不能宣淳化移風復儉約情性非方直多為聲色著從欲竊虛譽隨俗縱貪攫蠶食)
(生靈饑作威恣暴虐佞罔天子聽所利唯剥削一方忿恨興千里攘臂躍火氣烘寒空雪彩揮蓮鍔)
(無人能却敵何暇施擊柝害物黷貨輩皆為白刃爍瓦礫積臺榭荆棘迷城郭里第鏁苔蕪庭軒喧)
(燕雀斗粟金帛市束芻羅綺博悲夫久奢民不能飽葵藿朝廷僉元戎帥師盪兇惡虎旅一以至梟)
(巢一何弱燎毛焰晶熒破竹鋒熠爚兵驕不可戢殺人如戲謔悼髦皆麗誅玉石何所度未能剪強)
(暴爭先謀剽掠良民生計空賖死心隕穫四野構豺狼五畝孰耕鑿出師不以律餘孽何由却俾夫)
(熾蜂蠆寡術能籠絡邊陲未肅清何顔食天爵世方尚奔競誰復振謇諤黃屋遠萬里九重高寥廓)
(時稱多英雄才豈無衞霍近間命良臣拭目觀奇略)
薛田成都書事百韻詩(并序物金躔奥壤玉壘名區風尚饒曠古稱最僕)
(守兹職任五年載至初則木牛流馬馳八使以均財次則皂蓋朱幡奉一麾而作鎮歴覽勝異慷慨)
(興懷古人曰非感發不可以言詩非聲詩不可以導志故言成志激流為美談偶因公退輒作成都)
(書事七言一百韻止陳乎益都事蹟罔暇以外景加諸庶幾謬發於斐然詎敢芳揚於作者詩曰混)
(茫丕變造西阡物像熙熙被一川易覺錦城銷白日難歌蜀道上青天雲敷牧野耕桑雨柳拂旗亭)
(市井烟院鎖玉溪留好景坊題金馬促繁絃風流餔席堆紅豆瀟灑門庭映碧鮮表狀屢言同穎穗)
(敕書頻奬並生蓮旋科杞樹炊香稻剰種豌□沃晚田仁宅不墮由政立義圍無取任情遷民知禮)
(遜蠶叢後俗尚奢華邃古先遶郭波濤來浩浩歸朝岐路去綿綿乍回黑水將成道潛到青羊恐遇)
(仙靚女各功翻樣繡袨商兼制砑綾牋壚邊泛蟻張裙幄江上鳴鼉簇綵船石筍崚嶒衙對峙琴臺)
(恢闊寺相連羣葩豔裏珍禽語百草香中瑞獸眠喜趣必臻尤佇望勝遊爭倦更遷延早荷葉底蹲)
(鴟伏椶樹梢頭亂蝶穿鹺發牢盆渾棄鹵鐵資圜法免鈈鉛豐饒物態寧殊越美麗姝姬酷類燕西)
(海號雄彰傳紀南康辭健積銘鑴良工手技高容學妙隠丹方祕不傳倚劒靈關凌絶頂夢刀孤壘)
(削危巔金華巷陌遺三品石鏡伽藍露一拳信落荆州隨鼓枻檢頒芝闕聽摇鞭若量内地寒暄異)
(且在遐陬水陸全渝舞舊云傳樂府巴談誰曰繫言詮九苞綰就佳人髻三閙裝成子弟韀欲辨坤)
(維尋地理纔臨益部認郊廛文翁室暗封苔蘚葛亮祠荒享豆籩貨出軍儲推賑濟轉行交子頌輕)
(便氣蒸蒟蒻根鬚潤日罩楩柟樹影圓藥市風光蟲蟄外花潭遨樂鵙鳴前聚源待擬求梟氏貯怨)
(那能雪杜鵑衆植森榮還蓊蔚夾流湍迅迥潺湲鮮明機杼知無算細碎錐刀不啻千合伴鵶鬟齊)
(窈窕對陪霓袖競翩翾五門冷映岷峨雪千里爰疏灌堋泉茂盛八弦宜得最膏腴十道比俱偏袁)
(滋不到生無分段相重來宿有緣欵召相如登兔苑驟遷太白步花甎葳𬎼草木時為瑞奇秀江山)
(代産賢曉後細風紅灼灼夜中微雨碧芊芊錦亭焰燭明歌障繡閣香毬煖熨氊寶塔徘徊停隼旟)
(觀街雜沓擁輜軿酴醿引架家家郁躑躅攀條處處妍重愛魯儒提德柄威降曹將董戎旃歡謠少)
(負賨人勇長講多經楚客禪似簇綺羅偏煥耀如流車馬信喧闐搘機顯綽名堪錄題柱芬芳事莫)
(捐李特鋒鋩徒恃險張儀規畫自持顛鷹揚器業成悠久烏合姦雄敗轉旋漫向鼎分澄霸道却當)
(龜化驗都廛強貪楚滅悲傾轍廣洽堯詢喜慕羶側弁猖狂抛玉斝歸鞍酩酊墜金鈿氛埃屏息雲)
(常覆稼穡繁滋澤靡愆睿聖宵衣垂迺睠貴臣馳日每傳宣石牛邁路加歆饗江瀆隆區助潔蠲避)
(暑亭臺珍簟設縱閒池沼釣絲牽遮蠻帶礪長能固捍蜀金湯遠益堅何武甲科曾繼踵嚴真十兆)
(罕差肩儲書競甲諸家集博識咸修百氏箋紙碓暮舂臨岸滸水樽春注截河壖華嚴像閣涼堪愛)
(淨衆松溪僻可憐學射崔嵬横罨靄放生寬廣媚漪漣蘚庭嫩筍青篸篸風檻新荷綠扇扇守戌貔)
(貅千萬騎采葑簪筍兩三員清江瀉勢方流巽大面盤形正壓乾電掃谷風藏虎嘯雷瞑官樹灑龍)
(涎郃占逖應星舒彩欒噀端聆火撲燃令範式驅民缺缺咨謀疇倚道平平性寒甘蔗猱偷齧體膩)
(芭蕉蠧莫沿誌讀備興重掩卷史看唐幸懶終篇雕盤姹女呈酥作水巷癡童颺紙鳶初下鹿頭迷)
(鄠杜暫來犀浦誤伊瀍變秦言語生皆會戀土情懷死不悛結廈斧斤宗簡易入神丹艧厲精專柳)
(隄夜月朱簾捲花市春風繡幕搴十縣版圖分戸籍一城牌肆係民編受辛滋味饒薑蒜劇饌盤餐)
(足鮪鱣月季冒霜秋肯挫茘枝衝瘴夏宜然幾番藂箐鳴虛籟是箇園林噪懶蟬蠢動乘時先養育)
(菁英屆候别陶甄地丁葉嫩和嵐採天蓼芽新入粉煎平代啓闈聞繼岌監軍憑軾見劉焉蕙蘭馥)
(裛幽蹊畔菱芡交鋪曲島邊繪網晚晴誇蹴踘畫繩寒食戲鞦韆氤氲紫霧濛都邑縹緲彤霞聚偓)
(佺螭伏自然銷劒戟螻翻幾度起戈鋋宦遊止嘆音塵闕鄉飲何驚歲月遄靈壽桃枝奇共結金砂)
(銀鑠貴相聯埋輪昔按均輸命叱馭今分太守權徒為行春飛皂蓋詎能許國報青錢政經旋考尤)
(多僻民瘼深求尚未痊雖愧袴襦非叔度日期毫墨有馮沿俛遵廉察思從訓克謹操修敢好畋南)
(市醉過攢幟隊西樓歡坐列瓊筵煩囂謹畏傷淳厚慧黠周防近巧諞重禄省心宜致寇薄材莊貌)
(若臨淵扶危頗異巢居幕勸善還同矢在弦叨莅一麾康遠俗等閒光景又三年)
喻汝礪謁江瀆廟詩(坤軸東南傾大江日夜注前驅下洛洙餘濤略吳楚任勢)
(不期勞得意緣所遇水也初無營神哉亮誰主芳蘭沈清華碧藻舒翠縷晨鵠戲野岸春鳧集深渚)
(均是得所安而神豈私汝古來幾精魄捨此迷所處淫遊不知還沙村失烟樹而我後千載悠然在)
(江滸抱嗇貴無競矜名忌多取冥冥罨岸風淫淫打船雨舞雪窺紅濤開蘋渡前浦再拜謝神貺聊)
(復隨所住)
錦屏山暮景詩(暝色輕烟罩郡城漁舟燈火倒觀星寒山遠水江村暮自在粧成水)
(墨屏)
清曉坐四天王院詩(杳杳天雨涼月墮星亦稀朝輝下簷隙遠色開村扉寂坐)
(無物役隠几或在斯曠焉耳目清擬覺形神歸混世迹若近抱沖心獨微故殿經幾年何人所摹規)
(當時亦姱哉作者良已罷快意取一好於身亮何私不知壯觀地徒使來者悲坐頃頃成昔安知今)
(是非)
宋祁集海雲鴻慶院詩(地勝祠仍古春餘物徧華山雲時抱石佛雨不萎花)
(嶺挾樓梯峻巖牽殿墄斜淙谿雜環珮怪蔓走龍蛇供坐僧飛鉢香園客戲沙吾遊真草草深意寄)
(青霞)
再遊海雲寺詩(十里雲邊寺重驅千騎來天形欹野盡江勢讓山回園木濃成幄樓)
(鐘近殷雷斜陽歸鞅足飛蓋冒輕埃)
江瀆亭詩(一翬掀翅壓溪隅吏事初閒此宴居斷岸有時通略彴輕風盡日戰栟櫚雲鴻)
(送日揮絃後客杖看山挂頰餘芰碧蒲青來更數江人多識使君旟)
夏日江瀆亭小飲詩(飛檻枕溪光歡言客徧觴暫雲消樹影驟雨發荷香新臼)
(橙韲熟庖刀膾縷長蘋風如有意盈社借浮涼)
錦亭晩矚詩(長夏宜高明緩帶散煩窘憑軒一超然目與天共盡山從雲端現日就林)
(外隠風來草樹披烟生井閭近自公況多暇沖臆無留藴即此可宴居何須事遊軫)
謁希夷陳先生祠堂詩(仙館三峯下年華百歲中夢成孤蝶往蜕在一蟬空)
(蘂笈微言祕霄晨浩氣通丹遺䑛後鼎林遣御餘風市霧成荒白餐霞委暗紅岷峩有歸約飛步與)
(誰同)
程密學知益州詩(墀頭畫對别堯蓂細札芝泥襲綬馨三蜀舊臺呼輻寵十連新)
(府夢刀靈雲梯霽日明鈎棧雨閣蒼苔蝕劒銘只恐廉襦歌未厭熒煌歸應六符星)
梅摯東湖瑞蓮歌詩(東湖七月湖水平鱗波暗織簫籟聲中有植蓮一萬本紅)
(漪相照摛繁英地靈氣粹不我測雙葩倏如同一莖黃姑織女渡銀漢蜺旗鳳葆羅空清又認英皇)
(立湘渚翠華不返凝怨慕五十哀絃頻曉聲駢首低昂泣珠露是時主人集宴喜湖光浸筵霞脚膩)
(朋簪峩峩盡才子椽筆交輝雲藻麗酒酣倚欄惜紅暉烟素徘徊縈不飛魏宫甄后晝方寢髣髴有)
(人持玉衣此邑古來無異政室家瘡痏何由慶三年鼠竊例皆然以薪救火火彌盛自公柅車政克)
(和載途鼓腹騰謳歌歌公用心同日皎不獨於今古應少因感珍芳兩兩開玉貫珠聯當縣沼況我)
(與公高適道芝歌肯迹商山皓嘉謀嘉猷忠入陳願將此美歸華勲)
酬贈王益舜良殿丞詩(才地淵宏筆力恢三年枌社幸遊陪八吟麗賦憑高)
(得三咏雕觴選勝開玉苑早容收樸&KR0554;蘭池嘗許試虺□海棠風裏甘棠政只恐星趨節召回風)
(度幽閒識宇高暫分朝寄握牛刀賈生學贍思儀漢李白才多合命騷步武即看峩豸角對揚幾見)
(擲麟毫琴齋頌罷吟魂遠時夢鈞天醉碧桃)
歐陽修蘇明允輓詩(布衣馳譽入京都丹旐俄驚返舊廬諸老誰能先賈誼君)
(王猶未識相如三年弟子行喪禮千里鄉人會葬車我獨空齋掛塵榻遺編時閱子雲書)
張俞謁白帝廟詩(孤山扞江口上有白帝祠横視天下險萬流皆俯窺古殿銷神)
(物悲風出隂帷天昏瓦棟折狐鼠亦生威優巫日鼓舞鬼怪生奔馳雷霆卷蛟窟雹火燒松枝入戸)
(精魂動有如隂兵隨吁哉漢盜亂海内遂崩離赤龍始潛躍逐鹿過秦時公孫奮神劒定蜀國安危)
(隴坻開北戸荆門啓東陲長驅百萬衆日鬭天下師羣豪插羽翼與漢爭雄雌兩帝不並立興亡良)
(可悲天運雖有在聖賢豈無為昭皇覽英傑襲軌奄重基風雲共浩蕩千古餘寒碑威神竟不没萬)
(里震南夷)
姚孳簡州東溪碧波亭詩(賴簡池臺兩蜀誇東溪别是一仙家今人却憶)
(康王谷坐看珠簾濺雨花)
潘洞聖母山祈雨詩(錦里城東邑高原十六鄉江流分不到天雨降為常節及)
(三春後晴逾兩月強龍乖尋穴蟄魚困入泥藏樹影全虧綠苗姿半吐黃耕夫皆慘戚市戸亦倉忙)
(潛慮冤無雪深疑政有傷推恩慙睿主引咎謝虛皇罄折真人宇星奔聖女堂先時蠲玉饌隔夜浴)
(蘭湯洞口焚香遠山椒作梵長幽誠期必達懸應果旋彰雷震南峯下雲飛北嶺旁聲稠喧竹塢勢)
(迫瀉銀潢飄灑連三晝霶𩃱遍一方稻畦烟漠漠蓮沼水泱泱物態涵優渥民情遂樂康洪施周庶)
(品餘潤浹他疆稔歲還堪待隂功詎可忘明靈何以報奮藻紀遺芳)
宋肇三峽堂詩(林巒十里上巉巖飛檻初憑縹緲間夔子風烟依白帝夜郎耕稼接)
(烏蠻砌横亂石遥臨澗門對高峯近帶山咫尺驚湍吁莫測每來登此念江關初尋磴道踏雲烟)
(漸引茅簷屋數椽江影動摇波面日山光隠見峽中天放懷罇酒憑欄客回首舷歌趁市船要與舟)
(人同此樂移花種竹滿巖前)
白帝城詩(江雨霏霏白帝城秋草未枯春草生古來戰壘如雲横萬里瞿塘斷人行至今)
(三峽路崢嶸時清不見更屯兵荒涼廢堞没春耕但見牛羊日西平)
田況題琴臺詩(西漢文章世所知相如閎麗冠當時遊人不賞凌雲賦只說琴臺是)
(故基)
葛琳和浣花亭詩(井絡西南區成都號佳麗錦城十里外物景居然異傍縈浣花)
(溪中開布金地杜宅巋遺址任祠載經祀自昔歲一遊有亭久摧廢將期汎舟會先此留旌騎弗基)
(矧肯構後人莫予嗣冠蓋或戾止風雨亡所庇我公至之初行樂徇人意挽車集賓組幕天陳燕器)
(苟弗謀高明何為革媮敝鳩工度材用奢儉求中制舉從縣官給下靡秋毫費巍然大厦成甚於折)
(枝易藩條息偃暇時律清和際落成及休辰夙駕忻重詣羣嬉逐使轂雜處同蠶市棟宇美可觀席)
(筵陳有次芳樽既罷撤綵舲妥登憩夾岸布緹帟中流喧鼓吹泝㳂烟靄間禽魚共翔戲都人與士)
(女疊足連帷被弄珠擬漢曲浮觴均洛褉晻晻日將暮熙熙衆皆醉怳入武陵源却返塵寰世自是)
(畢遨賞始復專民事農耕士就學商販工居肆蜀邦生齒繁衣食良囏匱三時急耕播寸壤無遺棄)
(兹焉俾暇逸所以慰勤瘁上賴天子心慎重坤維寄既懌邇臣德來秉諸侯瑞且命太史賢出攬澄)
(清轡第務廣教育孜孜布仁惠匪圖亟聚斂規規奉邦計和氣斯涵濡羣生皆茂遂乃躋富壽域共)
(樂升平治不才備蜀僚罔補公家利廕宇幸焉依雅聲慙善繼願比召南篇永歌棠蔽芾)
文同遊彌牟王氏園詩(短彴疎籬入野扃竹烟松露滿襟清奔湍激險飛寒)
(響弱蔓穿深掛晚英惜去更觀曾畫壁記來重注舊題名門前便是紅塵道誰肯同過洗俗纓)
劒州東園(羣峯高擁碧嶙峋亭宇清華氣象新兩岸烟雲先向日一林花木暗藏春溪明)
(夜閣軒窗月風斷晴橋井邑塵好酒滿樽詩滿軸主人曾不倦行人)
題鶴鳴化上清宫詩(祕宇壓孱顔飛梯上屈盤清流抱山合喬樹夾雲寒地古)
(芝英折嵒秋石乳乾飈輪遊底處空自立層壇)
青城山丈人觀詩(羣峯垂碧光下擁岷仙家神皇被金巾坐領五帝衙威靈攝真)
(境俗語不敢譁精心叩殊庭俯首仰紫華願言鳳羅盟畢世驅塵邪循奉蘂珠戒期之飛太霞)
蒼溪山寺詩(正午風色高遂泊蒼溪縣層崖抱林木有寺藏蔥蒨出船步危磴蔭密頗)
(縈轉上到金僊家緣空列臺殿修篁掛懸溜坐覺炎暑變老僧曉經論言語何貫穿引我上高閣闌)
(干俯江面寥寥百里内山水盡奇觀誰謂羇旅中所見皆所願汀州白鳥聚井邑青烟散樂此暮忘)
(歸疎鐘起嵓畔徙倚下松門尚怪舟人喚)
張縯題三峽堂詩(羣山危立接雲天一水東朝會百川泱莽堪輿無此壯崔嵬疏)
(鑿定何年千秋躍馬興亡夢一點飛鳧上下船時有剛風來浩渺起余高興九霄邊)
奉陪安撫大卿登八陣臺覽觀忠武侯諸葛公遺
像詩(白帝城西魚腹浦十月江平見津滸當年累石分成行此地臥龍經講武轅門外建嚴中)
(權列陣相承存後伍何人蛇勢識常山未數魚麗矜鄭拒懸知精神貫金石尚想號令嚴鉦鼓老兵)
(料敵應疑生川后澄波其敢侮向令赤伏有餘符下睨皇州真指取云何遺跡司神明獨靳豐功被)
(寰宇高城置酒共臨眺往事興懷增歎憮巍然王佐三代前信矣名言照千古)
張震武侯祠詩(勲業場中託汗青詩書壇上復誰登顧廬可是依玄德持釣何妨屈)
(子陵力挽狂瀾休轉石功虧累土不成層它年一笑三生夢應愧多情碧眼僧)
吕大防西園辨蘭亭詩(手種叢蘭對小亭辛勤為訪正嘉名終身服佩騷人)
(宅舉國傳香楚子城削玉紫芽凌臘雪貫珠紅露綴春英若非郢客相開示幾被方言誤一生)
萬里橋詩(萬里橋西萬里亭錦江春漲與隄平拏舟直入修篁裏坐聽風湍徹骨清)
鄧諫從題巫山瞻華亭詩(崚嶒玉削三千丈翠潑嵐光冷相向風含太古)
(雲氣長變化溟濛分萬象隂晴一日具四時天籟壑深虛自響神山娟妙擢羣參錦繡鋪張獻奇狀)
(蟠根積鐵匯百川龍矯蛟飜饒跌宕勢連三楚此開國故壘荒宫帶溪瀼樓臺井邑老風烟環佩清)
(聞駐仙仗竹林風味便讀易久與江山為輩行鳴絃餘暇豁心眼戲著飛欄雲雨上爽明自可達壅)
(蔽野獲又何勞草創政和民氣長似春景迥心平過於掌征鴻明滅志何杳黃鵠追隨意尤放當年)
(李杜經行處太史銀鈎刻青嶂寶刀珠瑟出耕墾曲水纖腰迷草莽牢盆古隷雜秦篆飛動閒摹永)
(平樣珊瑚交柯炯不蝕髣髴將軍勲業壯英雄繁盛隨流水時有竹枝賡牧唱孔泉文物起騷經國)
(色明妃守孤尚我家峩眉紫翠間為愛奇峯甘蒟醬秋風野水憶絲蓴擊汰夷猶理烟榜)
馮時行信相院水亭詩(青天行月地行水水月相去八萬里天公大力誰能)
(移月在水中天作底我心與月明作兩月行本在青天上雖云佛說我别說恐落衆生顛倒想少城)
(城隈佛宫闕客我水月僧饒舌三峽水寒梅花時起予對月賡此詩)
楊咸亨江郊亭新成賦詩二十三韻(蜀江千里東南傾峽門横)
(鎖千丈鯨吳帆蜀楫過如織府主四海皆弟兄城西門前二十里客去當送來當迎藤梢橘刺密無)
(路短亭四壁荒榛荆春風淡沲酌客處我陪後乘同郊行碧油紅旆駐沙尾連宵急雨鼓不鳴元戎)
(玉皇香案吏俛仰茅屋無乃輕擘山鞭石相原隰釘頭瓦縫粟縷盈偉哉幻書此奇觀丹楹畫棟元)
(崢嶸山長波迥目力短空濛宜雨高宜晴危嵐滴翠染窗戸空江倒影翻簷甍天藏地設久相待更)
(為佳處題佳名梁間横陳大手筆龍蛇飛動鬼神驚高齋百篇子美唱峴首千載羊公情試呼小隊)
(訪新館壯遊始與勝槩并披雲喚月星斗動放舟聞鶴天水明練光渺渺風力壯疊鼓西上帆東征)
(舳艫冠蓋兩嘆息歡謠畫亂通樵聲元戎故是活國手山河指顧風塵清凄涼三峽小遊戲樸斲丹)
(黝安足程明堂梁棟要杞梓天關一柱須公擎紛紛故吏萬里外燕雀行慶大廈成賦詩抵掌者誰)
(子夜郎野老楊咸亨)
劉士季次韻何漕司小紅翠亭詩(少陵遺跡瀼西東端的高齋在)
(此中今日花枝弄烟雨前時蔬甲臥霜風根株移取他山翠跗萼輸來别圃紅收拾陽春無盡藏夔)
(人端說兩詩翁鶯花在中巴東復東滿城春色一園中休言小小花界也勝纖纖燕麥風舞袖卷)
(紗空映翠晴窗磨鏡漫晞紅葉成帷幄花成陣壯觀詩壇矍鑠翁)
何異控巴臺詩(閱武弓刀勁利畱賓歌舞清妍纖暎連檣燈火翠浮隔岸人烟臺)
(上小留歸客臺前穩繫扁舟三宿翠微閣上一程白帝城頭)
李訦次韻控巴臺詩(翠岸紅燈奇語要自江南看來多景齊雲樓下當年使鷁)
(招回段誰道地拘偪仄須知天閟幽妍一丹青臺閣何人淡掃松烟)
謁丞相祠俯八陣圖詩(人言忠孝不磨滅神物護持存水滸千年陵谷幾變)
(遷此石不易自章武本由黃帝古兵法六十四以八為伍髯孫且懼仲達走賊操遊魂何敢拒刻銘)
(沙伏水底碑教戰石存山下鼓一片丹心天地間萬世聞風猶禦侮我來起敬凛如生再拜一言公)
(必取瀼流東截陣圖前寢墮城壁頽民宇能安拳石止波流願回瀼患思民撫常使夔人知感公踏)
(磧年年弔千古)
李之純西園辨蘭亭詩(綠葉纖長間紫莖蜀人未始以蘭名有時只怪香盈)
(室此日方傳譽滿城恩意和風揚馥郁光榮灝露滴清英庭階若不逢精鑒何異深林靜處生)
章楶海棠軒詩(珍葩寄幽島正對孤軒植優柔自俯仰紅綠若組織春酣晴日曛坐)
(久濃香逼池面淨可鑑朝霞罩澄碧)
許將西園詩(高牙負北郭芳園路西轉烏鳴戀故木蘭茁歸新畹坐延花景深行倚松)
(枝穩翳然想林木會心不在遠)
豐稷詩(同前題虛一水從何來應是崑山頂釃成綠玉池堂透清影公退泠然賞了非心)
(外境魚泳陽光動鳥啼春晝永不石印魚在屏犀透星入角迺知明月光日用人覺陟此百尺臺)
(餘念坐消剝洞曉弦望機仙丹兹可學風長虹臥松江一葦航大河豈如此安穏無復畏波幽香)
(萃花島魚藻旨且多徙倚小欄曲月色透薜蘿)
孫甫詩(同前題清回環引細泉泉聲潄簷底美哉智者心通樂流水琤琮戛鳴球淅瀝泛)
(綠綺塵慮無由得何須洗雙耳簹小閣連雪峯憑欄憙幽玩紅接海棠洲綠對篔岸有時開罇罍)
(波影侵几案何須架長江然後沖雲漢)
周敦頤冠鼇亭詩(紫霄峯上讀書臺深鏁雲中久不開為愛此山真酷似冠鼇他)
(日我重來)
蘇軾入峽詩(自昔懷清賞今兹得縱探長江連楚蜀萬派瀉東南合水來如電黔波綠)
(似藍餘流細不數遠勢競相參入峽初無路連山忽似龕縈紆收浩渺蹙縮作淵潭風過如呼吸雲)
(生似吐含垂崖鳴窣窣垂蔓綠毶毶冷翠多崖竹孤生有石楠飛泉飄亂雪怪石走驚驂絶澗知深)
(淺樵僮忽兩三人烟偶逢郭沙岸可乘籃野戍荒州縣邦君古子男放衙鳴晚鼓畱客薦霜柑聞道)
(黃精草叢生綠玉篸盡應充食飲不見有彭聃氣候冬猶暖星河夜半涵遺民悲昶衍舊俗接魚蠶)
(板屋漫無瓦巖居窄似庵伐薪嘗冐險得米不盈甔歎息生何陋劬勞不自慙葉舟輕遠泝大浪固)
(常諳矍鑠空相視嘔啞莫與談蠻荒安可駐幽邃信難耽獨愛孤棲鶻高超百尺嵐横飛應自得遠)
(颺似無貪振翮遊霄漢無心顧雀䳺塵勞世方病局束我何堪盡解林泉好多為富貴酣試看飛鳥)
(樂高遁此心甘)
送戴蒙赴成都玉局觀歸老詩(拾遺被酒行歌處野梅官柳西郊路)
(聞道華陽版籍中至今尚有城南杜我欲歸尋萬里橋水花風葉暮蕭蕭芋魁徑尺誰能盡榿木三)
(年已足燒百歲風狂定何有羨君今作峩眉叟縱未家生執戟郎也應世出埋輪守莫欺老病未歸)
(身玉局他年第幾人會待子猷清興發還須雪夜去尋君)
寄黎眉州(膠州高處望西川應在孤雲落照邊瓦屋寒堆春後雪峩眉翠掃雨餘天治經)
(方笑春秋學好士今無六一賢且待淵明賦歸去共將詩酒趁流年)
八陣磧詩(平沙何茫茫髣髴見石蕝縱横滿江上歲歲沙水齧孔明死已久誰復辨行列)
(神兵非學到自古不畱訣至人已心悟後世徒妄說自從漢道衰蜂起盡姦傑英雄不相下禍難久)
(連結驅民市無烟戰野江流血萬人賭一擲殺盡如沃雪不為久遠計草草常無法孔明最後起意)
(欲掃羣孽崎嶇事節制隠忍久不決志大遂成迂歲月去如瞥六師紛未整一旦英雄折唯餘八陣)
(圖千古壯夔峽)
蘇轍絶勝亭詩(夜郎秋漲水連空上有虛亭縹緲中山滿長天宜落日江吹曠野作)
(驚風爨烟慘淡浮前浦魚艇縱横逐釣筒未省岳陽何似此應須仔細問南公)
張天覺護國寺詩(薄宦區區可嘆嗟寂寥寒館過邨家神錐豈向囊中出寶劒聊)
(憑醉後誇就禄勉持毛義檄讀書空滿惠生車掩關不識青春好一夜狂風已落花)
胡宗師題雙流保國觀古柏詩(孔明廟前古柏奇此木氣象尤過之)
(幹東髣髴烟焰起鐵龍空駕焚一枝真人丹成何所適世傳乘鶴沖天飛求詩道士心彌堅試聽一)
(誦工曹詩)
馬提幹涪州十韻詩(地居襟喉重城依雉堞堅東漸鄰楚分南望帶夷邊舟楫)
(三川會封疆五郡連人烟繁峽内風物冠江前溪自吳公邑園由妃子傳許雄山共峻馬援壩相聯)
(灘急羣瀦沸崖高落馬懸石魚占歲稔鐵櫃驗諸天地暖冬無雪人貧歲不綿巖標山谷子觀望爾)
(朱僊)
王益新繁縣顯曜院詩(梵宇蕭條白日長苦空譚麈接藤牀雲章酷愛休詩)
(麗蓮柄慵思遠社香石髮雨梳雞苑寂風梭春織鷲山涼刧灰心火銷平盡又聽鐘聲下講堂)
留題重光寺羅漢院贈憲上人詩(曉剃吟髭雪半零海窗曾呪鉢)
(龍醒蚤知西竺能持法應笑南僧不會經雲氣晝閒侵麈柄蘚痕春老上銅瓶近來禪觀都無語手)
(指餘花滿寺庭)
留題清涼院詩(背倚青峯面枕溪濡毫新向壁間題善根不撓金蓮合淨界無塵水)
(月齊會啓苾芻真樂境花開薝蔔遠香畦因思祖塔嘗遊處更在龍盤虎踞西)
頓起贈廣都寓舍賢婦二喻詩(嘗聞趙清獻䘏孤慰亡友至今西蜀)
(人談美不容口二喻出儒家清貧一無有零丁依老姑破屋僧堂後相對誦詩書未嘗窺戸牖圭折)
(玉彌芳山寒松更茂縣宰初聞名咨嗟為之久從容語其配夫人曾見否長者二十三次亦十八九)
(青裾長蔽膝荆簪短在首我欲效清獻言不為人取近於吾邑中選壻得豪右夫人相宰意魚蔬薦)
(罇酒屈致二喻來呼名老與壽女子當有行詩稱遠父母饑寒日月長蓬蓽風雨漏大喻前致詞洒)
(淚濕衣袖荷德固已深緘情亦須剖上言親未葬心欲土自負下述妹未筓&KR1137;&KR1137;無傅姆還家復獻)
(書自敘貧且陋鉛華世所悦銅臭非吾偶肯效閭閈間碌碌逐雞狗世無梁伯鸞應嫌孟光醜孔明)
(若再生承女甘箕箒陳義一何高夫人驚拊手至今書藳在光輝射星斗董子慕高風喜曰真吾婦)
(吾親雙白髮吾弟室未授睠言姊妹賢可以相先後五兩幣雖輕意則千金厚輜軒雙造門觀者競)
(奔走女子尚能爾男兒宜自守重聘或不來豈欲終畎畝畜德尚未充高位亦虛受寄語事君者慎)
(勿輕去就)
魯交遊華山張超谷詩(太華鎖深谷我來真景分有苗皆是藥無石不生雲)
(急瀑和烟瀉清猿帶雨聞幽棲未忍别峯半月將曛)
楊天惠送孫正忠臣移成都小漕詩(升平芝菌效神奇況乃賢)
(豪用世資人物熙寧中興日風流荆國適同時起家便作三公客乘傳何為九折馳少府但分新賜)
(節石渠猶借舊官儀素心久辦經綸計妙意前知遇合期聊與西南成勝事暫將清獻續良規橋横)
(萬里重開府水接雙旌共去思怊悵參卿無限意道傍索筆強題詩)
(闕)(及境小刹為徘徊殿閣隨窗向水開僧雖持鉢出客)
(自艤舟來欲往無留計幽懷亦暢哉)
李宏遊金泉觀詩(昔時謝女昇天處此日遺蹤尚宛然蟬蜕舊衣留石室龍飛勝)
(地湧金泉碑書故事封蒼蘚殿寫真容鏁翠烟薄暮松巔聽鶴唳猶疑髣髴是神仙)
杜東之雲安玉虛觀南軒感事詩(穉梧植歲首擢起青琅玕其葉)
(大如掌其隂灼若㸐弱幹尋丈展氣已雲霄干期之四五載定足容棲鸞我老無定居僦屋蝸螺跧)
(平生輞川宅面勢胸中盤何當遂誅茆規庭十步寬非無松柏堅未易蒼龍摶種此南窗下醉眠風)
(雨寒不念我蓄一櫛間關走西東攜持三十年出處靡同朝梳帶殘月暮鐘含清風戸樞既日運)
(何由生蠧蟲今晨無故折脆響猶春蔥物理有定數吾生得無窮即事感百慮撫躬悲一翁空囊乏)
(賮鐵閙市多良工鸞膠墮渺茫秋扇慚初終從渠老齒豁稱我醉顱童)
晁公休夏日過莊嚴寺詩(十里溪橋梵宇新那知陌上漲紅塵老僧若要)
(題名姓不道林泉皆故人驚病起支離倚瘦笻幅巾芒屩竹隂中聞蟬未有人句且就禪林一榻)
(風)
張孝祥山居詩(松韻笙竽徑雲容水墨天人行春色裏鶯語落花邊修竹三間屋清)
(泉二頃田了無官府事雞犬慕登仙)
蒲瀛游呪土寺西臺詩(偶到西城寺人言咒土墳夕陽臺半出秋草徑才分)
(地下無紅粉天邊有碧雲徘徊追往事風急葉紛紛)
李石禮殿詩(蜀侯作頖錦水湄先聖先師同此室巍然夫子據此座殿以周公名自昔)
(聖人兩兩如一家均是周人先後出東家想見終夜夢猶與公孫同衮舄斯文授受乃關天不為漢)
(唐加損益我時來視俎豆事重是漢人斤斧迹漢宫制度九天上散落人間此其一多因豐屋起戎)
(心獨此數椽綿歲歷規摹嵽嵲東魯似氣象縹緲西岷敵竹松猶是斯干詩風雨方知隆棟吉雖然)
(漢獻來至今閱時已多駒過隙中間豈無鳥鼠慮妙斲不知難輒易工師不揆亂如麻敢向殿門言)
(匠石詩書譬彼尚闕文後學如何補遺逸祖龍非意竊登牀蝌蚪有心來壊壁舊章僅在命如絲誰)
(勒吾詩勝丹漆)
郭祥正蜀道篇送别府君吳龍圖詩(長吟李白蜀道難蜀道之)
(難難於上青天長蛇併猛虎殺人吮血毒氣何腥羶錦城雖樂不可到側身西望泣涕空漣漣其辭)
(辛酸語勢險有如曲折頓挫萬丈之洪泉世人不識寶玉璞每欲酬價齊刀鉛求之往古疑未有惜)
(哉不經孔子之手加鑱鐫公今易節帥蜀國為公重吟蜀道篇旌旗翻空度劒閣甲花照雪參林顛)
(雲鼉連催谷聲碎畫角漫引斜陽懸竹馬爭迎舊令尹指公長髯皓素非往年蜀道何坦然和氣拂)
(拂回星躔長蛇深潛猛虎伏但愛雄飛呼雌響亮調朱絃時乎樂哉公之往也九重深拱堯舜聖廟)
(堂論道孔孟賢撫綏斯民賴良守平平政化公能宣束兵興學有源本何必早夜開華筵嘗聞家家)
(賣釵釧只待看舞青春前此風不革久愈薄稔歲往往成凶年噫吁嘻今我無匹馬安得從公遊盡)
(書政績來中州獻之明堂付太史陛下請捐西顧憂)
梅堯臣送錢駕部知邛州詩(細雨梅初熟輕寒麥已秋路危趨劒道夢)
(穏過刀州秦粟非吳食巴粳類越疇當壚無復舊試似長卿求)
石介嘉州寄左綿王虞部詩(江山如畫望無窮況屬昇平歲屢豐萬國)
(芙蓉秋色裏千家方響月明中斷霞半赭燕枝木零露偏留笙竹叢只欠流桮曲水宴風流未與左)
(綿同)
范祖禹資州路東津寺詩(山行無晨暮日瞑崖谷昏哀猿落客淚永路驚)
(旅魂憑陵上高巔俯視大江奔迴環島嶼合縈轉洲渚屯行雲赴楚天飛鳥下蜀門地遐怪物聚寺)
(古深殿存憶昔李氏末烟塵暗中原奸雄競草竊割據窮海根干戈百年後見此敗屋垣我來屬清)
(秋登覽無俗喧山深虎豹歸水靜蛟鼉騫臨風獨笑叱浩蕩欲飛翻)
王十朋武侯新祠復用前韻詩(山藏古寺柏青青地重端因蜀相登)
(沙上不聞江轉石人間幾見谷為陵龍蛇樹影摇千尺玉雪花枝吐萬層堪歎草廬誰復顧凄然香)
(火却依僧)
戒石亭詩(爾俸爾禄民膏脂下民易虐天難欺聖訓昭昭日月垂刻石於亭勵官師臣庭)
(堅字尤瓌奇光堯宸翰增光輝坤維門戸州名夔庭前戒石原本闕筆畫微茫觀者疑太歲在酉嘉)
(平時吉日丁亥刑牲犧命工舉石少高之一新欄檻嚴護持銀鈎照眼光陸離天威咫尺顔不違虐)
(民之事焉可為勿謂蒼蒼不吾知與爾同僚共孜孜)
李燾從何使君父子遊墨池分韻得名字詩(蜀學擅天)
(下馬王先得名簧如巧言語於道蓋小成子雲最後出振策思遐征斯文大一統歘使聖域清富貴)
(盡在我紱冕非所榮旁皇天禄閣聊亦觀我生懷哉不能歸舊宅荒榛荆寂寞竟誰顧正路今莫行)
(使君蓬萊仙盼節歸赤城門無俗賓客家有賢父兄慨念此耆老不登漢公卿臨池一樽酒尚友千)
(載英拜呼嚴與李月旦共細評區區可無憾彼重適我輕朅來成都市塵土汚冠纓古人不可見見)
(此眼自明請為懷古詩玉振而金聲)
張浚登道觀詩(蒼髯野褐予甚古蘿月桂風誰謂貧當戸蛟龍森漢柏隔江雞犬隠)
(秦人好山如畫能留客寶鼎藏丹不計春更上高亭問雙鶴莫教詩眼有纖塵)
張栻送朱元晦詩(君侯起南服豪氣蓋九州頓登文石陛忠言動宸旒坐令聲利)
(場縮頸仍包羞却來臥衡門無愧自日休盡收湖海氣仰希洙泗遊不遠關山阻為我再月留遺經)
(得細繹心事兩綢繆超然會太極眼底無全牛惟兹斷金友出處寧殊謀南山對牀雨匪為林壑幽)
(白雲正在望歸袂風颼颼朝來出别語已抱離索憂妙質貴強矯精微更窮搜毫釐有不察體用豈)
(周流驅車萬里道中途可停輈勉哉其無斁邈矣追前修)
陸游遊三井觀詩(三井久知名暇日偶一訪棟宇壊欲盡基址尚閎壯畫牆皆國)
(工烟雲儼天仗旌旄亞戈戟佩玉雜弓韔太古實傑作筆落九天上吳生名擅世睥睨未肯讓規模)
(遠有考意象豪不放最奇老癯僊骨立神愈王石恪雖少怪用筆亦跌宕兩姝淡蛾眉非復火食狀)
(塵埃久侵蝕風雨無蓋障好事未易逢寧能久亡恙雍洛刧火餘妙迹盡凋喪斯遊恐難繼佇立增)
(悄愴)
觀華嚴閣萬僧會齋詩(拂劒當年氣吐虹喑嗚坐覺朔庭空早知壯志成癡)
(絶悔不藏名萬衲中)
飯昭覺寺抵暮乃歸詩(自墮黃塵每慨然攜兒蕭散亦前緣聊憑方外巾盂)
(淨一洗人間七箸羶靜院春風傳浴鼓畫廊晚雨濕茶烟潛光寮裏明窗下借我逍遥過十年)
漢嘉城中萬景樓詩(左披九頂雲右送大峩月殘山剰水不知數一一當樓供)
(勝絶玻璃濯錦遥相通指揮大渡來朝宗川靈胥命各東去我亦順流呼短篷詩無傑語慚風物頼)
(有丹青傳小筆仍添書客倚欄看令與山川相映發龍彎歸路遶烏尤棟雲簾雨邀人留若為喚得)
(涪翁起題作西南第一樓)
芳華樓賞梅詩(素娥竊藥不奔月化作江梅寄幽絶天工丹粉不敢施雪洗風吹見)
(真色出籬藏塢香細細臨水隔烟情脈脈一春花信二十四縱有此香無此格放翁年來百事惰惟)
(見梅花愁欲破金壺列置春滿屋寶髻斜簪光照座百榼淋漓玉斝飛萬人辟易銀鞍過不惟豪横)
(壓清臞聊為詩人洗寒餓)
龍掛詩(成都六月天大風拔屋動地聲勢雄黑雲崔嵬行風中凜如鬼神塞虛空霹靂迸火)
(射地紅上帝有命起伏龍龍尾不卷曳天東壯哉雨點車軸同山灌水溢路不通連根拔出千尺松)
(未言為人作年豐偉觀一洗芥蔕胸)
樓上醉歌詩(我遊四方不得意佯狂施藥成都市大瓢滿貯隨所求聊為疲民起憔悴)
(瓢空夜靜上高樓買酒捲簾邀月醉醉中拂劒光射月往往悲歌獨流涕剗却君山湘水平斫却桂)
(樹月更明丈夫有志苦難成修名未立華髮生)
臨别成都帳飲萬里橋贈譚德稱詩(成都城南萬里橋蘆根蘋)
(末風蕭蕭映花碾草鈿車小駐坡驀澗青驄驕入門翠徑絶窈窕臨水飛觀何岧嶤判無功名著不)
(朽惟仗詩酒寬無聊迎霜早已足雉兔微冷便欲思狐貂喜看縷鱠映盤箸恨欠斫蟹加橙椒坐中)
(譚侯天下士龍馬毛骨矜超遥烏犀白紵謫仙明但可邂逅不可招今年一戰馘餘子風送六翮凌)
(青霄美人再拜乞利市醉墨飛落生鮫綃我衰於世百無用十年不趁含元朝華纓肯傍蕭颯鬢寶)
(帶那束龍鍾腰祝君好去事明主日望分喜來漁樵遊談引類亦細事寄酒且解相如消)
浣溪女詩(江頭女兒雙髻丫嘗隨阿母供桑麻當戸夜織聲咿啞地爐豆䕸煎土茶長成)
(嫁與東西家柴門相對不上車青裾竹笥何所嗟插髻煜煜牽牛花城中妖姝臉如霞爭嫁官人慕)
(高華青驪一出天之涯年年傷春抱琵琶)
趙汝愚致爽軒詩(濃隂夾道水流渠吹盡殘花不復餘惟有范家千畝竹青青依)
(舊色侵書)
范成大中巖詩(赤巖倚竛竮翠邏森成削岑蔚嵐氣重稀閒暑光薄聊尋大士處往)
(扣洞門鑰雙撐紫玉關中矗翠雲幄應供華藏海歸坐寶樓閣無法可示人但見雨花落不知龍湫)
(勝何似魚潭樂夜深山四來人靜天一握驚看丹桂白月影到林壑門前六月江世界塵漠漠寶瓶)
(有甘露一滴洗煩濁捫天授斗杓請為諸君酌)
蜀西湖詩(閒隨渠水來偶到湖光裏仍呼水月舟徑度雲錦地誰不云解飲我已荷香醉)
(湖隂玉嬋娟夐立紅粧外何須東閣梅悠然自詩思驚風入午暑水竹有秋意采菱不盈掬興與蓴)
(鱸會遥知新津宿魂夢亦清麗)
楊甲遊滄浪亭詩(霧回林蒼黃漲落水寒碧西郊好風景䁱霽千里色相從二三)
(子掃灑溪上石主人亦愛客沽酒洗玉粒年荒酒味薄相勸助吻濕同光與共景弄此竹間日沄沄)
(憂端來落落險語出穽機誰復設&KR2024;髀各自適跳波醉中舞野唱寒外急牛羊歸匆匆鳧雁來一一)
(獨行豈不好酒盡歸亦得頽然寄疎放未愛世褊迫永懷堂中翁回首千歲跡豈無獨坐願冉冉饑)
(凍逼霜空洞庭野天闊雲夢澤欲窮扶桑枝尚挂滄海席何當從今去一夜生羽翼)
登安福浮屠詩(以高幖跨蒼天為韻得跨字高誰能於虛空千仞擢修架層梯&KR2665;)
(寥可歷不可跨疑從地上湧幻手聊一化飛龍送千柱雷雨天一借巍巍大勝妙突兀此其亞道人)
(豈澄觀佛事了閒暇指揮三百尺斤斧隨叱咤當時奮赤手意闊已遭罵從來見奇特世眼一驚詫)
(塹山作平地海闊良可駕哀哉耳目陋未信猶疑嚇凌高更回首落日在雲罅蒼蒼野浮樹漠漠水)
(分汊悲涼豪傑窟野冢埋王伯百年眼前是俯仰閱榮謝惟當快飲酒醉聽風鈴夜)
謝翺花卿冢行(濕雲模糊埋秋空雨青沙白丹陵東莓苔隂隂草茸茸云是花卿古)
(來冢花卿舊事人所知花卿古冢知者誰精靈未歸白日西廟鴉啄肉枝上啼)
左右生題名詩(蜀地雖遠天之涯蜀人只隔一水巴自從文翁建此學此俗化為齊)
(魯家頖林春風桑椹熟集鼓坎坎聞晨撾諸生堂奥分左右相比以立如排衙九牧之金充歲貢搜)
(出指鑛遺其沙卿雲褒武皆蜀秀虎豹各自雄鬚牙兩京得人廣數路忍使丘中留子嗟不然題名)
(百許輩無一顯者何謂耶我亦典學老從事試向坐中尋孟嘉)
古柏詩(思人誰復念婆娑窟室崖隂未易磨四十圍間看溜雨二千年後數恒河不堪與世)
(供狙械尚許遺民占鳥窠從此便名夫子樹匡人斤斧奈予何)
到夔門呈王待制詩(手挈東風上水關鳳書迎日看新班五湖家世烏衣巷三)
(峽樓臺赤甲山畫戟門開春晝永臥龍帳穏海波閒安危大計須公等天定應知即賜環)
仲昂題西門外筰橋下觀音院詩(雨砌風亭長綠苔壁間題字半)
(塵埃城南蕭寺無人跡幾度曾因送客來)
岑象求遊定林院詩(野闊連宫迥樓臺半倚山地連巴峽近門對濮溪灣柏徑)
(松烟濕岩房雨蘚斑白雲邀客住明月伴僧閒經梵喧譁外香燈杳靄間勝遊成邂逅危搆喜躋攀)
(世路長何極塵心久欲還輶車正催發緩步出重關)
劉壎輓制置使張珏詩(坤維拓提封形勝古天府血戰五十秋零落餘八柱)
(江南傳箭急誰暇此回顧落目古渝城仗鉞乃甚武天東甑雖墮吾自強支拄渡瀘躬討逆歸來戰)
(彌苦蕭條下夔門機穽伏中路咄咄快敵仇誰與掩抔土哀哉關西雄國亡猶不負同時督軍將腰)
(金插雙虎)
楊安誠白帝廟詩(蜀江萬壑俱東奔瞿塘喧豗爭一門驚濤駭浪建瓴下巔崖仆)
(谷相吐吞朋妖窟宅恃幽阻正晝噴薄隂霾昏靈宫奕奕鎮地險衆瀆稟命川祗尊赤甲後聳黃熊)
(躍灩澦前峙青猿蹲舳艫銜尾下吳楚約束蛟鰐如雞豚舊傳鼓角致雨雹裹篙不觸撐舟痕綜理)
(脈絡盡四徼帝假之柄攸司存子陽祚國十年近此地未省東其轅連江列炬鐵鎖斷戎備犇北無)
(留屯江關回首盡漢幟遺黎何自知公孫血食漢代定不爾但有故壘山之樊子美誤信齊東語感)
(慨勇略招英魂山川之靈載望秩僭偽詎可同時論向來名實久淆溷薦祼無乃瀆俎膰請從酈元)
(為考證神理昭昭斯可原)
元吳成季送虞伯生使蜀詩(送别因思舊所經秦州花柳短長亭三峯高附)
(仙人掌萬里先占使者星錦水東流江月白潼關西去蜀山青當年不盡登臨意待爾重鐫劒閣銘)
虞集雪山圖為劉伯温監憲詩(我家成都雪山東公家張掖雪山北)
(吳船誰載鄭廣文起寫崑崙半天白張掖雪融草木長禾生隴畝芻牛羊烽火連臺擬樓觀江海微)
(茫秋練光看書東觀夜如水太乙然藜照圖史從遊冠帶文武備斐然四郡良家子君不見黃河奔)
(流百谷盈神禹疏鑿中州平極天鳥道雲氣盡惟北有斗西長庚)
閒閒宗師和前韻期望過當復用韻以謝(草堂長憶蜀西)
(郊屢卜歸休自折茅司馬檄傳驚父老少陵詩苦入神交山多美竹深宜屋江有嘉魚遠致庖乞得)
(閒身當及早堯時原自有由巢)
張道士蜀山圖詩(碧玉參天是蜀山舊曾飛度歴孱顔松風上接空歌外蘿月長)
(懸合景間試劒丹崖秋隼疾濯纓錦水夜龍閒君家虛靖歸來日冉冉蓬壺為憶還)
贈道人簡天碧畫士詩(千仞青山裏和衣坐石苔看雲為雨去聽水共風來)
(春盡揚雄老秋清宋玉哀故園誰賦得空對畫圖開)
重贈簡畫士詩(雲氣連山動松聲夾雨寒抱琴穿竹徑留棹寄江湍夕照歸神女春)
(隂帶錦官此生舊同里偏解寫潺湲)
仁壽寺僧報更生佛祠前生瑞竹有懷故園詩(聞道)
(故園生瑞竹試從來使問何如蒼筤獨出千叢裏翠節駢生數尺餘比管可吹丹穴鳳長竿莫釣錦)
(溪魚折筳已向靈氛卜亦說能歸似兩疏瞿聞道故園生瑞竹令人歸興滿江干扁舟不畏塘險)
(匹馬誰云蜀道難杜甫溪頭花匼匝孔明廟裏柏闌珊新堂題作歸與字定得臨江把釣竿聞道)
(故園生瑞竹山僧為我重栽培百年雨露餘生息一日風雲幾往迴壠上枯桑鴞萃止城東華表鶴)
(歸來聖恩若許歸田里千石清尊為爾開)
趙孟頫巫山十二峯詞(疊嶂千里碧長江一帶清瑶壇霞冷月朧明欹枕若)
(為情雲過船窗白星移宿霧晴古今離恨撥難平惆悵峻猿聲片月生危岫殘霞拂翠桐登龍)
(峯下梵王宫千古感遺蹤柳色眉邊綠花明臉上紅欲尋靈跡阻江風離思杳無窮松鶴堆嵐)
(靄陽臺枕水湄風清月冷好花時惆悵阻佳期别夢遊蝴蝶離歌怨竹枝悠悠往事不勝悲春恨入)
(雙眉離思雲裏高唐觀江邊楚客舟上昇峯月照粧樓兩悠悠雲雨千重阻長江一帶秋歌聲)
(頻咽引離愁光景恨如流過客絶頂朝雲散寒江暮雨頻楚王宫殿已成塵轉傷神月是巫娥)
(伴花為宋玉鄰一聽歌調一舍嚬哀怨竹枝春纖雨過蘋汀遠雲深水國遥渡頭齊舉木蘭橈)
(細楚宫腰暎水勻紅臉偎花整翠翹行人倚棹正無聊一望一魂銷碧水鴛鴦浴平沙荳蔲紅)
(望霞峯翠一重重帆卸落花風澹薄雲籠月霏微雨灑篷孤舟曉泊浪聲中無處問音容芍藥)
(空投贈丁香漫結愁鳳樓鸞去兩悠悠新悵怯逢秋山色驚心碧江聲入夢流何時弦管簇歸舟蘭)
(棹泊沙頭别是碧水澄青黛危峯聳翠屏竹枝歌怨月三更斷腸聲烟外黃牛峽雲邊白帝城)
(扁舟清夜泊蘋汀倚棹不勝情惆悵鶴信三山遠羅帬片水深高堂春夢杳難尋至如今十二)
(峯前月三千里外心紅牋錦字信沈沈腸斷舊香衾曉色飄紅豆平沙枕碧流泉聲雲影弄新)
(秋觸處是離愁臉淚横波淡眉攢片月收佳人無笑準難休來整玉搔頭嬝娜江邊柳飄颻嶺)
(上雲卸帆迴棹楚江濱歸信夜來聞欲拂珊瑚枕先熏翡翠帬江頭含笑去迎君鸞鳳畫成羣)
明劉基蜀國弦(悲笳拍斷河冰結湘靈曲終斑竹裂為君更奏蜀國弦一彈一聲飛上天)
(蜀國周遭五千里峩眉迢迢連玉壘峩嶓出水作大江地砉天浮戒南紀舒為五色朝霞暉慘為虎)
(豹嘷隂霏翕為千嶂雲雨入噓為百里雷霆飛白鹽雪消春水滿谷鳥相呼錦城暖巴姬倚歌漢女)
(和楊柳壓橋花纂纂銅梁翠氣通青蛉碧雞啼落天上星山都號風寡鵠泣杜鵑嗚咽愁幽冥商悲)
(羽怒聽未了窮猿三聲巫峽曉瞿塘波浪翻九淵倒瀉流泉喧木杪樓頭仲宣羈旅客故鄉渺渺音)
(塵隔含悽更聽蜀國音不待天明頭盡白)
陳南賓遊草堂詩(西出秦關道路長岷峩東望鬱蒼蒼蓬萊三賦舊無敵同谷七)
(歌今可傷茅屋秋高風瑟瑟布衾鐵冷雨牀牀浣花溪上應回首千載令人憶草堂)
方孝孺蜀道易(有序酷唐李白作蜀道難以譏刺帥之虐厥後韋臯治蜀陸暢反)
(其名作蜀道易以美之今其詞不傳伏惟今天子以大聖御極殿下以睿哲之姿為蜀神明主臨國)
(以來施惠政崇文教中外同聲稱頌西方萬里之外水浮陸走無有寇盜商賈駢集如赴鄉閭蜀道)
(之易於斯為至矣臣才雖不敢望白而所遇之時白不敢望臣也因奉教作蜀道易一篇以述聖上)
(及賢王之德名雖襲暢而詞無溢美頗謂過之嶺美矣哉西蜀之難何今易而昔難陸有重巖峻)
(萬仞鑱天之險閣水有砅雷掣電懸流怒吼之江關自昔相戒不敢至胡為乎今人操舟秣馬夕往)
(而朝還大聖建皇極王道坦坦如弦直西有雕題鑿齒之夷北有氊裘椎髻之貊東南大海際天地)
(島居州聚千萬國莫不奉琛執贄效朝貢春秋使者來接迹何況川蜀處華夏賢王於此開壽域播)
(以仁風沾以義澤家和人裕櫜兵歛革豺狼變化作騶虞蛇虺消藏同蜥蜴鑿山焚荒穢略水剷崖)
(石帆檣扇履任所往宛若宇宙重開闢美哉蜀道之易有如此四方行旅絡繹來遊成都萬室比屋)
(如雲桑麻蔽原野雞犬聲相同文翁之化孔明之仁嚴鄭之節揚馬之文遺風漸被比鄒魯士行賢)
(哲方回參方今況有賢聖君大開學館較論典墳坐令致化希華勲徵賢一詔到巖穴咄爾四方之)
(士孰不爭先而駿奔王道有通塞蜀道無古今至險不在山與水只在國政並人心六朝五季時王)
(路嗟陸沈遂令三代民盡為獸與禽當時豈惟蜀道難八荒之内皆晦隂今逢天子聖賢王之德世)
(所欽文教洽飛動風俗無邪淫孱夫弱婦懷千金悍吏熟視不敢侵蜀道之易諒在此咄爾四方來)
(者不憚山高江水深)
張三丰題元天觀詩(等閒釣罷海中鼇一笑歸來祖晉陶花吐碧桃春正好笋)
(抽翠竹葉還高心懷鳳闕龍鱗會身寓龜城馬足勞何必終南論捷徑宦情於我似鴻毛)
李東陽寄楊留耕先生詩(峩眉山頭雲氣濃錦官城上花枝紅地靈人傑)
(應時出往歲五識留耕翁一從獻策明光殿三世科名眼中見鸚鵡洲前驄馬歸鳳凰池裏麒麟現)
(一品封高七袠稀烏紗玉帶明緋衣祇疑天上神仙是若比人間富貴非誰信今人不如古片玉一)
(枝安足數蘇氏奇峯僅有三竇家芳樹纔稱五太史文章祕閣勲少年狀元才出羣眼看是父復是)
(子此語吾傳揚子雲白頭憂國猶心切剛道承平好時節已見西川洗甲兵更依北斗瞻京闕懸霜)
(彩筆泥金箋為君興寄西南天願山不童花不老一歲一賦長生篇)
李夢陽寄寄菴子詩(寄菴子張鵬也洪雅人利寄菴子嘗曰人生寄爾然孰)
(與義安愆孰與美久臭孰與芳永庫部駱子以其言告李子李子曰卓哉張子持此於天下誘之能)
(移撼之能動乎能招之來麾之去乎吁乎張子者足以荷天下之重矣於是作寄寄菴子詩嚶其)
(鳴矣彼何求天下願識韓荆州心傾意投神便往萬古不廢江河流張侯崛起西南裔覽輝振翮風)
(雲際鉤陳蒼涼閶闔閉排閽直謁蓬萊帝豸冠峩峩不動紳挺身遂作蘭臺賓竊憤辛裾謂淟涊誓)
(與朱檻爭嶙峋已看騕褭狹道路復訝鵰鶚卑風塵霜飛維揚海月苦陽行沮洳汾花春還朝衮衣)
(煥日月立仗正色偕星辰行步既工馬復瘦諫草每就雞將晨餘力猶馳翰墨圃先秦兩漢文心古)
(壯志真趫劒閣銘幽懷緬擬歸田賦拖珠響玉豈不足靦顔徒餐竟何補及時願作朝陽鳳不然退)
(與漁樵伍予也綸竿孟諸客心本無他衆莫白李白世人欲殺之蘇軾能詩遭貶斥雷劒雖埋光在)
(天卞玉未剖終為石垂老重逢四海清虛名幸免諸公擲思君欲追嵇吕駕贈言輒踐回田迹有田)
(負郭不餓死且自射獵芒碭澤)
陶驥送田國用鎮撫還蜀詩(燕臺花柳客徜徉蜀國風烟興渺茫玉勒)
(幾年登劒閣江船五月下瞿塘清樽錦軸高人共玉笛短簫良夜長年少壯遊輕萬里可容華髮綴)
(清霜)
胡濙祥符訪張三丰詩(交情已久念離羣獨向山中禮白雲龍送雨來留客)
(住鹿銜花至與僧分疎星出竹昏時見流水鳴渠靜夜聞却憶故人如此隠題詩誰是鮑參軍)
雷賀正初同陳玉泉代巡飲青羊宫詩(丹室崔嵬傍郭幽塵)
(襟喜向上清遊青羊自古逢玄肆白鶴何年下寶丘鐘鼓頻開千堞曉松筠長鎖四時秋仗君繡斧)
(霜威霽萬象春寒錦水流)
余子俊次唐王勃元武山聖泉詩(青鞵布襪陟層巔望道其如未)
(及泉天近尋常塵不到旬當十四月猶弦山花亂落誰為掃野鶴相隨或在前老我重來應指日山)
(靈珍重護寒烟)
楊春同前題(丹厓翠壁接雲巔元武西山湧聖泉一水靜中拖綠黛萬松深處響冰弦)
(登臨恍訝崑崙頂倡和渾疑太華前緬想昔人增感慨數聲啼鳥度晴烟)
徐文華大司馬梧山李公詩(吾受李公知未識李公面嗟公久方殁緬)
(懷何由見休休好善心卓卓當朝彦美玉瑩無瑕精金嘗百鍊氣概凌秋空巋若靈光見所在樹功)
(勛聲光耀雷電後進賴推轂曾不遺寸善)
劉堪費烈女吟(永康費氏女年少十八九擇對無可人真心似瓊玖禮法以防身絲)
(麻常在手至正十七載太歲次丁酉逆賊從東來旌旗摇北斗三巴數十城皆降不敢後唐姬與姜)
(氏不慚為賊偶費女涕泣悲勤勤告父母人生棄禮義猪狗亦何有我身不如賊我死骨不朽夜深)
(盛容飾自縊後園柳高義感行人痛心而蹙首平章買奴者左丞韓叔亨低頭奴屈膝拜賊乞餘生)
(不能受白刃空負朝廷恩茫茫天壤間生死義與仁泰山與鴻毛孩提知重輕費女生草野烈烈超)
(凡倫二公國柱石棄甲如輕塵芳名與汚跡遺戒千百春)
安磐弔張士元詩(七載遐方謫三年諫議班家聲續臺史封事動天顔弔客何人)
(至秦川有櫬還不才同放逐後死淚潺湲)
何景明賦四亭詩四章(秀地名山出晴窗疊巘羅褰帷入雲霧拂鏡影嵯峨)
(仙客丹梯意樵人白石歌悠然時一眺佳色滿烟蘿見中田背北郭曲樹俯通川未羨龐公隠先)
(知沮溺賢驅牛迎社日聽鳥餉春烟閒讀農書罷逍遥策杖前閱舊種三湘岸初移千樹香柰花)
(繁檻雪丹果壓簷霜裊裊生南國娟娟貢玉堂嘉應伯夷並高詠楚臣章楚翠幹盤仙樹西亭烟)
(霧中風簾自馥郁月幌共玲瓏白露棲雙鶴青天下八公獨同招隠曲攀望小山叢淮)
吳廷舉宿玉蟾寺詩(川北湖南一水通生涯半寄祝融峯此身尚逐雲來往又)
(挂玉蟾山上松)
劉成穆過千佛巖和察罕廉訪韻(丹壁蒼巖青鐵楹巖頭石溜蘚)
(苔生千年刻畫魚龍擁白日隂溟麋鹿行金草細摇蘿洞冷玉魚横過石梁清臨流拊樹看心折野)
(寺黃碑月二更)
楊廷和贈劉春劉台詩(君家兄弟好文章經學淵源有義方奪錦兩刊鄉試)
(錄凌雲雙立解元坊大蘇氣節古來少小宋才名天下香從此聖朝添故事巴山草木也生光)
楊慎竹枝歌(夔州府城白帝西家家樓閻層層梯冬雪下來不到地春水生時與樹齊)
(曬日照峯頭紫霧開雪消江面綠波來魚復浦邊網去麝香山下打柴回江頭秋色換春風江)
(上楓林青又紅下水上風來往慣一年長在馬船中最高峯頂有人家冬種蔓菁春采茶長笑江)
(頭來往客冷風寒雨宿天涯香清江白石女郎神門外往來祈賽頻風颭青旗雨歇山薑花開瑶)
(草春同紅粧女伴碧江濆蓪草花簪茜草帬西舍東鄰夜燭吹笙打鼓賽朝雲神女峯前江水)
(深襄王此地幾沈吟煜花温玉朝朝態翠壁丹楓夜夜心上峽舟郎風浪多送郎行去為郎歌白)
(鹽紅錦多多載危石高灘穏穏過青無義灘頭風浪收黃雲開處見黃牛白波一道峯裡聽盡猿)
(聲是峽州)
孝津行詩(岷山青蟠空下映犍為江江濱有孝娥自名叔先雄娥父為功曹冉冉趨府中)
(泛舟越洪濤捐軀以凶終娥也痛文死臨淵矢相從練囊封兒臂珠環係兒躬寄言與兒别别去不)
(再逢寧假黿鼉梁直下蛟龍宫川后垂懸鑒江妃憐丹衷死抱父屍出依泊葶花叢戚黨悲復感閭)
(里唁且閧風誼動今古廟貌森穹崇文紀與令伯祠墓相西東解使犍為縣永作忠孝邦岷之山石)
(可泐犍之江波可竭千秋菊兮萬春蘭孝娥之名焉可滅)
黃輝送李都御史平播後奉命治水詩(何許山河有不臣夜)
(郎霪霧豫州津為憐白虎收幡地便昱黃龍負艦身人代擬同堯丙子精靈行付禹庚辰凱歌應奏)
(巴人曲荷鍤何由列水濱)
郭莊巫山高詩(巫峽之山崔嵬兮干雲并吐芙蓉巔十二峯巒竦秀兮瑰如鳴環簪)
(玉鬭嬋娟當時章華臺上兮細腰落雪曳翩躚吁嗟哉襄王何事神遊華胥天自從高唐精靈感夢)
(憐山中芳樹琪花兮笑日披霞弄粉鉛十二峯巒低昂異態兮纍纍猶作望夫篇又若亭亭龍影照)
(寒泉巫峽之山崔嵬兮只今人去千年陵谷遷巴流東逝恨綿綿但見千巖萬壑蒼蒼兮朝夕雲霧)
(濛濛連苦竹叢中飛杜鵑年年春風呌破桃花烟崔嵬兮巫峽之山巔高唐遺跡何年惟有古今騷)
(客兮寫江山文藻流傳琅琅兮巫山篇吁嗟哉千載王孫作嵬僊)
魏裳巫山詩(巫山倚天外地險控荆門鳥道青蘿暗猿聲落日繁隂晴千壑變雲雨二)
(儀昏寂寞高唐夢空傳宋玉言)
余承業送楊升菴客還滇南(子雲辭天禄南走哀牢鄉稽首謝閶闔銜)
(恩不敢忘策馬達天津張帆度飛梁孤劍伴衾枕洞庭與瀟湘鵩賦揮賈涕鳳歌激楚狂幽蘭被九)
(畹采采不盈筐五月冒瘴氣異哉驅逐強問俗邁牂牁至止滇之陽卉木麗繁輝山海摇晴光復有)
(好奇士摳衣來門牆濯泉選碧玉齧雪搜點蒼城飛花霧煖寺入松風涼飯兒資海貝宴客傳檳榔)
(可惜昆明旅可憐詞林望蹉跎成白首艱苦斷柔腸金雞豈不赦奈何數乃妨暫以奉戎役趨過桑)
(梓旁青冢咽烏號荆樹悲鴻翔萬物遂施化窮旻胡茫茫夙夜懷往義秉燭理行裝邂逅青衣浦勸)
(進紫霞觴歴歴歲月馳悠悠道路長袂連意俱愜鬢改情各傷抱憂予局促戒遠君徬徨徬徨聽我)
(歌浮生焉用忙潮州非魍魎白也流夜郎折木感姬旦撫髀思馮唐神劒有時合良璧豈終藏騏驥)
(食弗飽荃蕙性本芳詹尹不能卜顔壽彭乃殤天運詎如此窮達未可量努力崇令德萬禩仰文章)
(養雛學鳳鳴挾飛覽遐荒金馬舊梧竹翩翩雲錦裳歌罷轉遲暮棹月下平羌江鳥舌初巧江柳眉)
(已黃離别在須臾後會擬何方夢中見顔色尺素遥為將)
周洪謨雪山天下高詩(巨靈擘斷崑崙山移來坤維參井間内作金城障三)
(蜀外列碉䂺居百蠻自昔蠶叢始開國千巖萬谷積寒雪疑有五城十二樓玉色玲瓏界天白光連)
(銀漢霏素虹六月大暑飄寒風俯見五嶽在平地遥窺三島皆溟濛此去石紐無幾許昔鍾靈秀生)
(大禹當時自此導江流至今名垂千萬古)
眉山天下秀(大峨兩山相對開小峨迤邐中峨來三峨之秀甲天下何須涉海尋蓬萊)
(昔我登臨彩雲表獨騎白鶴招青鳥石龕石洞何參差時遇仙人拾瑶草丹崖瀑布連天河大鵬圖)
(南不可過晝昏雷雨起林麓夜深星斗棲巖阿四時青黛如繡繪岷嶓蔡蒙實相對昔生三蘇草木)
(枯但願再生三蘇輩)
瞿唐天下險(兩崖壁立何險巇巴東大江如一絲杜宇神功渺何許堯時餘燼誰復知)
(中流灩澦實挺特如牛如馬夏秋月怒濤掀天萬壑雷巨漩觸石千層雪湯湯東去幾洄灣虎頭狼)
(尾如連環赤甲下映人鮓甕黃牛高抗鬼門關憶昔英雄割據日插木為梯上絶壁只今四海盡為)
(家鎖江鐵柱存何益)
巫山天下奇(靈鼇一動海水翻三山飄流無定根岱輿忽失十二峯萬流飛墮夔之門)
(仰把銀漢洗青黛俯瞰長江似衣帶地森玉笋青雲端大開罨畫彩虹外山間神女棲陽臺芙蓉為)
(貌玉為腮如何朝暮行雲雨却使懷襄相繼來無乃宋玉善蠱惑託為怪誕荒淫說只今高崖紫蔓)
(間惟有猿聲哀不絶)
趙貞吉成都揚子雲洗墨池詩(墨鱗跋浪遊奇門靈烏下掃腸泔痕)
(幽蚪吐水沈古影武擔山風珮珊冷魂迷瘴雨芙蓉濕侯芭噴腔三斗汁黃金蹴地吹作灰商鬼蒿)
(成淚花澁)
眉山歌(白帝昔稟鴻濛匠鑄錯江山排罔象赤髓鎔成巴字流青稜幻出峩眉狀峩眉兩片)
(翠浮空日月跳轉成雙瞳美人西倚映碧落崑崙東向縣青銅嘉陵黛色何窈窕暮雨朝雲情未了)
(力士空埋工冶魂王孫暗轉琴心調可憐烟靄下燈州望望行人芳意留香象渡河春泯泯碧雞啼)
(晚思悠悠歸來悵悵高唐趾不願封侯願遊此錦繡洪都羨畫圖神明此宅嗟疑似憶昨路遶犍為)
(中褰裳遥指白雲峯蟠霄拓落開南紀鼉吼鯨訇迨巨蹤此山疑有真靈住此地遥疑接懸圃天上)
(年年種白榆人間歲歲飛紅雨白榆紅雨異凡仙放光臺上一茫然百年萬劫僅彈指七十二君皆)
(比肩雪嶺星橋殊小小銅梁玉壘何渺渺西拈優鉢影團團東釣珊瑚光杲杲蒼顔灝炁有誰同羞)
(落襄王一夢中塵心祗會題紅葉素業先須訪赤松白龍吐霧成海水青鳥銜花供寸晷我來踏遍)
(八十四盤旋飛雪之奇蹤一洗靈山少年恥長卿多病在臨邛傾心縹緲玉芙蓉抽毫為作大人賦)
(折簡應招無是公)
賦
漢揚雄蜀都賦(蜀都之地古曰梁州禹治其江渟臯彌望鬱乎青葱沃埜千里上稽乾度)
(則井絡儲精下按地紀則坤宫奠位東有巴賨綿亘百濮銅梁金臺火井龍湫其中則有玉石嶜岑)
(丹青玲瓏邛節桃枝石䲛水螭南則有犍䍧潛夷昆明峨眉絶限㟍嵣嵁巖亶翔靈山揭其右離堆)
(被其東於近則有瑕英菌芝玉石江珠於遠則有銀鉛錫碧馬犀象僰西有鹽泉鐵冶橘林銅陵邙)
(連盧池澹漫波淪其旁則有期牛兕旄金馬碧雞北則有岷山外羌白馬獸則麙羊野麋羆㹈貘貒)
(麕&KR2738;鹿麝戸豹能黃獑胡蜼玃猨蠝玃猱猶豰畢方爾乃蒼山隠天岎崯迴叢增嶃重崒&KR3095;石&KR3407;崔)
(&KR3157;&KR3155;嶵㟴霜雪終夏叩巖岭嶙崇隆臨柴諸徼崼&KR1160;五矹參差湔山巖巖觀上岑嵓龍陽累峗漼□)
(交倚&KR1936;崪崛﨑集嶮脇施形精出偈嵁&KR2565;隠倚彭門嶋㟅&KR1756;嵃嵑㞹方彼碑池&KR3233;&KR3329;輵&KR2444;礫乎岳岳)
(北屬崑崙泰極涌泉醴凝水流津漉集成川於是乎則左沈犂右羌庭漆水浡其匈都江漂其涇乃)
(溢乎通溝洪濤溶洗千湲萬谷合流逆折泌瀄乎爭降湖潧排碣反波逆濞□石洌巘紛□周溥旋)
(溺冤綏頽慚博岸敵呷䘹瀨磴巖摚汾汾忽溶闛沛踰窘出限連混陁隧銍釘鍾涌聲讙薄泙龍歴)
(豐隆潛延延雷扶電擊鴻康濭遠遠乎長喻馳山下卒湍降疾流分川並注合乎江州於木則楩櫟)
(豫章樹榜□櫖樿柙青稚雕梓枌梧橿櫪㯕楢木椶枒信楫叢俊幹凑集&KR2793;柍楬圠樘椅從風推)
(參循崖撮捼涇淫溶繽紛幻靡汎閎野望芒芒菲菲其竹則鍾龍䇣□野篠紛鬯宗生族攢俊茂豐)
(芙洪溶忿葦紛揚搔樖與風披夾江緣山尋卒而起結根才業填衍迥野若此者方乎數十百里於)
(氾則汪汪漾漾積土崇隄其淺濕則生蒼葭蔣蒲藿芧青蘋芊葉蓮藕茱華菱根其中則有翡翠鴛)
(鴦梟鸕鷁鷺鶴鶤鷫鷞其深則有徧獺沈鱓水豹蛟蛇黿蟺鼈龜衆鱗鰨&KR3083;爾乃其都門二九四百)
(餘閭兩江珥其市九橋帶其流武擔鎮都刻削成蘞王基既夷蜀侯尚叢邛籠石□岓岑倚從秦漢)
(之徙元以山東是以隤山厥饒水貢其獲苴竹浮流龜磧石蝎相救魚酌不收&KR3409;&KR3312;鴝䳨風胎雨鷇)
(衆物駭目殫不知所禦爾乃其蓏羅諸圃□緣畛黃甘諸柘柿桃杏李枇杷杜樼栗柰棠梨離支雜)
(以梴橙被以櫻梅樹以木蘭扶林禽爚般關旁支何若英絡其間春机楊柳褭弱蟬抄扶施連卷&KR2629;)
(貕螗蛦子□呼焉爾乃五穀馮戎瓜匏饒多卉以部麻往往薑梔附子巨蒜木艾椒蘺蒟醬酴清衆)
(獻儲斯盛冬育筍舊菜增伽百華投春隆隠芬芳蔓茗熒郁翠紫青黃麗靡蠄燭若揮錦布繡望芒)
(兮無幅爾乃其人自造奇錦紌繏&KR3316;䋶縿緣盧中發文揚采轉代無窮其布則細都弱折綿繭成衽)
(阿麗纖靡避晏與隂蜘蛛作絲不可見風筩中黃潤一端數金雕鏤釦器百伎千工東西鱗集南北)
(並凑馳逐相逢周流往來方轅齊轂隠軫幽輵埃喉㪍塵拂萬端異類崇戎總濃般旋闤闠齊&KR0689;楚而)
(不感概萬物凑馳四時迭代彼不折貨我㒺之械財物饒贍蓄積備具若夫慈孫孝子宗厥祖禰鬼)
(神祭祀練時選日瀝豫齋戒襲明衣表玄縠儷吉日異清濁合疎明綏離旅乃使有伊之徒調夫五)
(味甘甜之和芍藥之羹江東鮐鮑隴西牛羊糴米肥䐗&KR2856;&KR1892;不行鴻□&KR3076;乳獨竹孤鶬炮鷁被魮之)
(胎山麕□腦水遊之腴蜂豚應鴈被鴳晨鳧戮鶂初乳山鶴既交春羔秋&KR1338;膾鮫龜肴秔田臑鷩形)
(不及勞五肉七菜朦厭腥臊可以練神養血腄者莫不畢陳爾乃其俗迎春送臘百金之家千金之)
(公乾池泄澳觀魚於江若其吉日嘉會期於送春之隂迎夏之陽侯羅司馬郭范畾楊置酒乎滎川)
(之閒宅設坐乎華都之高堂延帷揚幕接帳連岡衆器雕琢藻刻將星朱綠之畫邠聁麗光龍蛇蜿)
(蜷錯其中禽獸奇偉髦山林昔天地降生杜鄠密促之君則荆上亡尸之相厥女作歌是以其聲呼)
(吟靖領激呦喝啾戶音六成行夏低徊胥徒入冥及廟噆吟請連單情舞曲轉節踃馺應聲其佚則)
(接芬錯芳襜袩纖延&KR2025;淒秋發陽春羅儒吟吳公連眺朱顔離絳脣𦕈𦕈之態吡噉出焉若其遊怠)
(魚弋郤公之徒相與如平陽□巨沼羅車百乘期會投宿觀者方隄行船競逐偃衍撇曳絺索恍惚)
(羅罥瀰澥蔓蔓沕沕籠睢䁨兮罧布列枚孤施兮纖繁出驚雌落兮高雄蹷翔□挂兮奔縈畢俎飛)
(膾沈單然後别)
晉左思蜀都賦(有西蜀公子者言於東吳王孫曰蓋聞天以日月為綱地以四海為紀九)
(土星分萬國錯跱崤函有帝皇之宅河洛為王者之里吾子豈亦曾聞蜀都之事歟請為左右揚摧)
(而陳之夫蜀都者蓋兆基於上世開國於中古廓靈關以為門包玉壘而為宇帶二江之雙流抗峨)
(眉之重阻水陸所凑兼六合而交會焉豐蔚所盛茂八區而罨藹焉於前則跨躡犍牂枕輢交趾經)
(途所亙五千餘里山阜相屬舍谿懷谷岡巒糾紛觸石吐雲鬱葐蒀以翠微崛巍巍以峨峨干青霄)
(而秀出舒丹氣而為霞龍池&KR1565;瀑濆其隈漏江伏流潰其阿汨若湯谷之揚濤沛若濛氾之涌波於)
(是乎邛竹緣嶺菌桂臨崖旁挺龍目側生茘枝布綠葉之萋萋結朱實之離離迎隆冬而不凋常曄)
(曄以猗猗孔翠羣翔犀象競馳白雉朝雊猩猩夜啼金馬騁光而絶景碧雞儵忽而曜儀火井沈熒)
(於幽泉高爓飛煽於天垂其間則有琥珀丹青江珠瑕英金沙銀鑠符采彪炳暉麗灼爍於後則却)
(背華容北指崑崙緣以劒閣阻以石門流漢湯湯驚浪雷奔望之天迴即之雲昏水物殊品鱗介異)
(族或藏蛟螭或隠碧玉嘉魚出於丙穴良木攢於褒谷其樹則有木蘭梫桂杞櫹椅桐椶枒楔樅楩)
(柟幽藹於谷底松柏蓊鬱於山峯擢修幹竦長條扇飛雲拂輕霄羲和假道於峻岐陽烏迴翼乎高)
(標巢居棲翔聿兼鄧林穴宅奇獸窠宿異禽熊羆咆其陽鵰鶚鴆其隂猿狖騰希而競捷虎豹長嘯)
(而永吟於東則左綿巴中百濮所充外負銅梁於宕渠内函要害於膏腴其中則有巴菽巴戟靈壽)
(桃枝樊以蒩圃濱以鹽池&KR2599;蛦山棲黿龜水處潛龍蟠於沮澤應鳴鼓而興雨丹砂赩熾出其坡蜜)
(房郁毓被其阜山圖采而得道赤斧服而不朽若乃剛悍生其方風謠尚其武奮之則賨旅翫之則)
(渝舞銳氣剽於中葉蹻容世於樂府於西則右挾岷山湧瀆發川陪以白狼夷歌成章坰野草昧林)
(麓黝䨹交讓所植蹲鴟所伏百藥灌叢寒卉冬馥異類衆夥於何不育其中則有青珠黃環碧砮芒)
(硝或豐綠荑或蕃丹椒蘪蕪布濩於中阿風連延蔓於蘭臯紅葩紫飾柯葉漸苞敷蘂葳𬎼落英飄)
(颻神農是嘗盧跗是料芳追氣邪味蠲癘痟其封域之内則有原隰墳衍通望彌博演以潛沬浸以)
(綿雒溝洫脈散疆里綺錯黍稷油油稉稻莫莫指渠口以為雲門灑滮池而為陸澤雖星畢之滂沱)
(尚未齊其膏液爾乃邑居隠賑夾江傍山棟宇相望桑梓接連家有鹽泉之井戸有橘柚之園其園)
(則有林檎枇杷橙柿梬楟榹桃函列梅李羅生百果甲宅異色同榮朱櫻春熟素柰夏成若乃大火)
(流涼風厲白露凝微霜結紫梨津潤樼栗罅發蒲萄亂潰石榴競裂甘至自零芬芳酷烈其圃則有)
(蒟蒻茱萸瓜疇芋區甘蔗辛薑陽蓲隂敷日往菲微月來扶疎任土所麗衆獻而儲其沃瀛則有攢)
(蔣叢蒲綠菱紅蓮雜以藴藻糅以蘋蘩總莖柅柅裛葉蓁蓁蕡實時味王公羞焉其中則有鴻儔鵠)
(侣䳲鷺鵜鶘晨鳧旦至候雁銜蘆木落南翔冰泮北徂雲飛水宿哢吭清渠其深則有白黿命鼈玄)
(獺上祭鱣鮪鱒魴鮷鱧鯊鱨差鱗次色錦質報章躍濤戲瀨中流相忘於是乎金城石郭兼市中區)
(既麗且崇實號成都闢二九之通門畫方軌之廣塗營新宫於爽塏擬承明而起廬結陽城之延閣)
(飛觀榭乎雲中開高軒以臨山列綺窗而瞰江内則議殿爵堂武義虎威宣化之闥崇禮之闈華闕)
(雙邈重門洞開金鋪交映玉題相暉外則軌躅八達里閈對出比屋連甍千廡萬室亦有甲第當衢)
(向術壇宇顯敞高門納駟庭扣鐘磬堂撫琴瑟匪葛匪姜疇能是恤亞以少城接乎其西市廛所會)
(萬商之淵列隧百重羅肆巨千賄貨山積纖麗星繁都人士女袨服靚粧賈貿墆鬻舛錯縱横異物)
(崛詭奇於八方布有橦華麪有桄榔邛杖傳節於大夏之邑蒟醬流味於番禺之鄉輿輦雜沓冠帶)
(混并累轂疊跡叛衍相傾諠譁鼎沸則哤聒宇宙囂塵張天則埃壒曜靈闤闠之裏伎巧之家百室)
(離房機杼相和貝錦斐成濯色江波黃潤比筒籝金所過侈侈隆富卓鄭埒名公擅山川貨殖私庭)
(藏鏹巨萬鈲摫兼呈亦以財雄翕習邊城三蜀之豪時來時往養交都邑結儔附黨劇談戲論扼腕)
(抵掌出則連騎歸從百兩若其舊俗終冬始春吉日良辰置酒高堂以御嘉賓金罍中坐肴槅四陳)
(觴以清醥鮮以紫鱗羽爵既競絲竹乃發巴姬彈弦漢女擊節起西音於促柱歌江上之&KR2397;厲紆長)
(袖而屢舞翩躚躚以裔裔合樽促席引滿相罰樂飲今夕一醉累月若夫王孫之屬郤公之倫從禽)
(於外巷無居人並乘驥子俱服魚文玄黃異校結駟繽紛西踰金隄東越玉津朔别晦期匪日匪旬)
(蹴蹈蒙籠涉躐寥廓鷹犬倏眒罻羅絡幕毛羣陸離羽族紛泊翕響揮霍中網林薄屠麖麋剪旄麈)
(帶文蛇跨雕虎志未騁時欲晚追輕翼赴絶遠出彭門之闕馳九折之坂經三峽之崢嶸躡五屼之)
(蹇嵼戟食鐵之獸射噬毒之鹿皛貙氓於葽草彈言鳥於森木拔象齒戾犀角鳥鍛翮獸廢足殆而)
(朅來相與第如滇池集於江洲試水客艤輕舟娉江妃與神游罨翡翠釣鰋鮋下高鵠出潛虯吹洞)
(簫發櫂謳感鱏魚動陽侯騰波沸涌珠貝沈浮若雲漢含星而光耀洪流將饗獠者張帟幕會平原)
(酌清酤割芳鮮飲御酣賓旅旋車馬雷駭轟轟闐闐若風流雨散漫乎數百里之間斯蓋宅土之所)
(安樂觀聽之所踊躍也焉獨三川為世朝市若乃卓犖奇譎倜儻罔已一經神怪一緯人理遠則岷)
(山之精上為井絡天帝運期而會昌景福肸蠁而興作碧出萇弘之血鳥生杜宇之魄妄變化而非)
(常嗟見偉於疇昔近則江漢炳靈世載其英蔚若相如皭若君平王褒暐煜而發秀揚雄含章而挺)
(生幽思絢道德摛藻掞天庭考四海而為雋當中葉而擅名是故游談者以為譽造作者以為程也)
(至於臨谷為塞因山為障峻阻塍埓長城豁險吞若巨防一人守隘萬夫莫向公孫躍馬而稱帝劉)
(宗下輦而自王由此言之天下孰尚故雖專諸夏之富有猶未若兹都之無量也)
唐陸肱萬里橋賦(萬里兮蜀郡隋都二橋兮地角天隅相去而如乖夷貊曾遊而只在)
(寰區倚檻多懷結長悲而莫極憑川試望思遠道以何殊昔者滄海朝宗岷山發跡斯觀理水之要)
(若啓鑿穴之役逮夫東土為揚西邦日益架長虹於兩地客思迢迢浩積水於千秋江流脈脈宇宙)
(綿綿今來邈然結構應似途程甚偏將暫遊於楚岸欲徑度於巴川目斷波中過巫峯之十二心馳)
(路半到荆門而五千徒觀夫偃蹇東流崢嶸二邑揭華表以相效刻仙禽而對立俄驚迴復潮生而)
(夕月初明孰敢爭先帆去而秋灘正急𦕈天末之殊方有人間兮異鄉顧盼而層隂動色徘徊而浮)
(柱生光飾丹艧以雖同彼臨淮海度軒車而既異此對銅梁古來幾許行人曾遊此路跨綠岸以長)
(存俯清流而下注寧為駐足之所莫問傷心之故復有逆旅傷情臨邛遠行壯宏製以靈矗壓洪流)
(而砥平家本江都羨波濤而自返身留蜀地偶萍梗以堪驚沴迤歸遥飄流恨結之子去兮揚桂棹)
(長卿還兮建龍節既風月以相間固音塵之兩絶斯橋也可以濟巨川之往來不可以攜手而相别)
蘇頲長樂花賦(并序繁蜀太守庭際有紫華草秋中始英露洗冬早尚直本霜封)
(蕪雜大同於衆卉盛衰小異於羣物余訝而未識吏或告余曰此長虞所賦蜀長樂花也故心暗賞)
(焉因口授書吏遂墨而成作恨不見古人所為得髣髴其旨爾夫長者以短長之形度其長者至)
(美夫樂者以哀樂之類同其樂者至喜長也樂也吾安得而聞之嘉纖植之並用偉令名兮在兹徒)
(見其豐族苯䔿高標璀璨莖丹外而縞中葉縹分以紅貫綴綠穎之重疊索紫蕤之爛漫迫而象之)
(君子其常或微或章聳危冠兮纓若綬默退靜其何望遠以意之佳人欲翔炫炫煌煌重羅綺兮撲)
(瑶翠蹇來思而未嘗匪以幽兮自直匪以直兮自藏匪以晚兮自耀匪以耀兮自強快濁露之均灑)
(庇清舒之汎光本無嫌於散地甘有寓於殊方然則太液初滿上林新霽䒠茸灼爍萬品千計摇瑞)
(色而函芝雜奇葩而轉蕙孰與夫玉堂金闕之偏賞白日青雲之特麗歲不與兮時向闌風蕭蕭兮)
(夜漫漫賓遠鴻於沙塞呌離鶴於江干君曾不見三月華矣盡林間之槁木千霜殞矣亦庭下之枯)
(蘭懿此常度凌於早寒假春期而不採雖秋令而不殘衡雨霰之飛薄任雲山之險難芳弗珍於靃)
(靡節常慕於檀欒吾則知樹背之奚託惟傾心之可安如後凋之是貴罔獨立其誰觀文學掾起而)
(為亂曰白露瀼瀼何草不黃紫華的的生君之堂彼不伐兮秋自翳時或珍兮君是惠彤庭赫兮朱)
(草駢交屈軼兮友賓連伊榛莽而荒些君曷為兮賦旃)
無名氏題橋賦(以望在青霄居然有異為韻將昔蜀郡之司馬相如指長安兮離)
(所居意氣而登橋有感沈吟而命筆爰書儻並遷鸎將欲誇其名姓非乘駟馬誓不還於里閭原夫)
(别騎留連鄉心顧望銅梁杳杳以横翠錦水翩翩而逆浪徘徊浮柱之側睥睨長虹之上神催下筆)
(俄聞風雨之聲影落中流已動龍蛇之狀觀者紛紛嗟其不羣染翰而含情自負揮毫而縱意成文)
(渥澤尚遥滴瀝空瞻於垂露翻飛未及離披且覩其崩雲蓋以立誓無疑傳芳不朽人才既計其獨)
(出富貴應知其自有潛生肸蠁之心暗契縱横之手於是名垂要路價重僊橋離離迥出一一高標)
(參差鳥跡之文旁臨綵檻踴躍鵬摶之勢下視丹霄既而玉壘經過金門寵異方陪侍從之列忽奉)
(西南之使乘軺電逝於遐方建節風生於舊地結構如故高低可記追尋往跡先知今日之榮拂拭)
(輕塵宛是昔時之字想夫危梁蘚剥清墨蟲穿長含氣象久帶風烟幾遭凡目之見嗤徒云率爾終)
(俟瓌姿之後至始覺昭然所謂題記數行寂寥千載何搦管而無惑如合符而中在警後進而慕前)
(賢亦丁寧而有待)
范崇凱花萼樓賦(以花萼樓賦一首并序為韻東開元中歲天子築宫於長安)
(郛有以眷夫代邸之義舊者中宫起樓臨瞰於外乃以花萼相輝為名蓋所以敦友悌之意也銀牓)
(天題金扉御闕俯盡一國旁入萬里崇崇乎實帝城之壯觀也是時海内賓薦之士咸遊仙署馳神)
(累日以待問於有司有司盛稱兹樓並命賦之小子庸蔽敢同頌美詞曰惟唐六代盛德被於幽遐)
(彌玄都暨丹穴掩扶海於流沙莫不推福祚之攸永極威靈之所加敦本既同夫羲軒之日睦親又)
(比乎棠棣之花裂土苴茅以表慶賜珪分瑞以聯華信可以受無窮之祉而保乂我皇家者哉迺命)
(有司濬池隍繕城郭將崇大壯之義載攷方中之作繚垣牆周乎舊宫設井幹而為新閣既集既繩)
(已揆已度望馳道而通禁林走建章而抵長樂攢畫拱以交映列綺窗以相薄金鋪摇吹以玲瓏朱)
(綴含烟而錯落飾以紛繪塗之丹艧飛梁迴遶於虹光藻井倒垂乎蓮萼信神明之保護亦列仙之)
(憑託於是乘輿乃登夫翠輦而建華旒鈎陳驚道兮環衞周命期門使接蹕將有事乎娛遊六龍驤)
(首以啓路八駿騰光而夾輈且肅肅以穆穆幸夫花萼之樓然後層軒四敞聖情周顧遥窺函谷之)
(雲近識昆池之樹綠野外霽入渭北之川原青門洞開覽山東之貢賦亦以崇友悌之德勸農桑之)
(務豈止唯臨鄠杜之郊空指邯鄲之路而已哉且壯麗難匹光華匪一馮禁掖以孤明隠垂楊而半)
(出赫昈昈以弘敞肅隠隠而靜謐非匠氏之奇工梓人之妙術孰能至於是哉歲如何其歲之首花)
(萼樓兮對仙酒願比華封兮祝我聖君千萬壽歲如何其歲始正花萼樓兮開御營願同吉甫兮頌)
(我聖君億載聲蓋聖人去有欲反無名深宫皓素高居穆清觀羣方之樂業朝諸侯而嚮明即知遐)
(邇欣慶冠帶混并均五氣之善叶三光之精嗟乎時難再得歲不我與跡已混於沈滯心未齊於出)
(處此小子之所以瞻棟梁以自悲仰雲霄而失序)
史翽仁壽鏡賦(并序之天寶初有獻書闕下者言巴蜀間有石鏡見於巖之半仁)
(壽之字昭然可觀僕深奇之因而為賦主上恢大寶闡鴻休仁風揚而元德布壽星輝而皇化流故)
(得仙靈啓瑞石鏡涵秋無往不形鑒乃侔於止水有鼎而應道可喻以虛舟懿夫化自天鈞質非鎔)
(造亭午光射靈朝曙早來洞穴之九仙對商山之四皓炳崑岫之龍燭倒風壇之竹埽光能照乘不)
(遺罔象之珠跡在幽巖為啓崆峒之道動如秋水之澄皎如寒雪之凝駐清夜之圓月掛長河之片)
(冰其形不由於拂拭其勢豈假於鈎繩君則無心惟德之斯感山非自爾喜神之有憑左猿吟右虎)
(嘯萬籟相聒羣容必召雖復晉有金飾之美魏有銀華之妙何如辟魅而野鹿羞窺愛舞而山雞自)
(照昔之寫形仁壽見膽咸陽倚玳瑁而稱麗掛珊瑚而益光名傳歲月事著縑緗咸播美於前古孰)
(歸功於我皇鏡為之鑒與明德之合符石類於金惟聖功之初應可以示後世之千葉可以軌前王)
(之萬乘記事之簡以光良史之書頌美之詞更動詩人之興法天法地之謂仁不騫不崩之謂壽惟)
(仁也故能昭泰惟壽也故能長久萬人咸識鄙石室之仙經六體自然輕漢園之臥柳我大君猶抑)
(而不納謙而不有小人無益於補天庶斯文之不朽)
獨孤申叔資州獻白龜賦(以泰平將洽神物效靈為韻皇帝在位十五)
(載西人獻異龜於王庭匪青黑以飾體特潔白而成形融采可嘉且不溷於五色呈祥有異詎止齊)
(乎四靈蓋以我皇行化無外止戈偃武人綏道泰升至德於元穹降殊祥於神蔡且夫龜者稟先知)
(之異白者表司殺之方豈天意興威於有感俾臣下授命而無將西土是生實西方而主義被甲以)
(至猶帶甲以來王不然何以皧精代雪純容皎素甲皓霜華而浹洽炯玉質輝金凝彩之清貞)
(泳靈沼而冰靜息太階之砥平足使孟津之鱗恥捷乎素鬣越裳之雉羞奮於翹英矧乎稟殊姿體)
(異貌陋三足之為美匪六眸以是效其用也或協聖人之心其動也克符知者之樂然後知戲朝之)
(虎不足徵御鈎之狼不足云若作彼駒來思徒稱皎皎爾獸至止虛擅諄諄未兹瑞德無與鄰應)
(天之命昭皇之仁非櫝中之毁棄不蓮上以因循將順乃元穹以呈其貺曷思乎綠水而返其身則)
(彼寧王有遺元緒之屯又安得而比倫嚮非我皇從道不咈必將混於介族詎得分為理物宜乎冠)
(異紀首靈篇且無使其湮鬱)
宋蘇軾灩澦堆賦(世以瞿塘峽口灩澦堆為天下之至險凡覆舟者皆歸咎於此石以)
(余觀之蓋有功於斯人者夫蜀江會百水而至於夔彌漫浩汗横放於大野而峽之小大曾不及其)
(十一苟先無以齟齬於其間則江之遠來奔騰迅快盡銳於瞿塘之口則其嶮悍可畏當不啻於今)
(耳因為之賦以待好事者試觀而思之而天下之至信者唯水而已江河之大與海之深可以意)
(揣唯其不自為形而因物以賦形是故千變萬化而有必然之理掀騰勃怒萬夫不敢前兮宛然聽)
(命唯聖人之所使予泊舟乎瞿塘之口而觀乎灩澦之崔嵬然後知其所以開峽而不去者固有以)
(也蜀江遠來兮浩漫漫之平沙行千里而未嘗齟齬兮其意驕逞而不可摧忽峽口之逼窄兮納萬)
(頃於一杯方其未知有峽也而戰乎灩澦之下喧豗震掉盡力以與石鬭勃乎若萬騎之西來忽孤)
(城之當道鈎援臨衝畢至於其下兮城堅而不可取矢盡劒折兮迤邐循城而東去於是滔滔汩汩)
(相與入峽安行而不敢怒嗟夫物固有以安而生變兮亦有以用危而求安得吾說而推之兮亦足)
(以知物理之固然)
蘇轍巫山賦(過瞿塘之長江兮蔚巫山之嵯峨雲孤興其勃勃兮北風慨其揚波山嶔)
(崟而直上兮越至神女之所家峯連屬以十二兮其九可見而三不知蹊遂蕪滅而不可陟兮木猿)
(黃鶴四顧而鳴悲覽松柏之青青兮紛其若江上之菰蒲維其大之不可知兮有橈雲之修柯蔓草)
(蒙茸以下翳兮飛泉潔清而無沙亭亭孤峯其下藂木交錯而不明兮若有美人慘然而長嗟斂手危)
(立以右顧兮舒目遠望怳然而有所懷儼峨峨其有禮兮盛服寂寞而無譁臨萬仞之絶險兮獨立)
(千載而不下顛追懷楚襄之放意肆志兮泝江千里而遠來離國去俗兮徘徊而不能歸悲神女之)
(不可以朝求而夕見兮想遊步之逶遲築陽臺於江干兮想氛氣之參差惟神女之不可以求得兮)
(此其所以為神湛洋洋其無心兮豈其猶有懷乎世之人朝雲蔚其晨興兮暮雨紛以下注變化倏)
(忽不可測兮俄為鳥而騰去忽然而為人兮佩玉鏘以琅琅愛江流之清波兮安燕處乎高唐彼蛟)
(龍之多智兮尚不可執以罝罦高丘深其蒼蒼兮怳誰識其有無)
狄遵度鑿二江賦(嗚呼吾聞魚鳧氏以降秦太守之前蜀之為國不幾千萬年方)
(二江之害被兹土以禹之功不是施兮嗟後來亦奚言彼民之昏溺兮無乃得之於天不能遷土而)
(改宅兮其流漂亦誰冤勁崖挺以中亞兮激狂瀾而右旋横驚折走莫知其所之兮吼穹谷而下穿)
(蛟鼉鼈蟹訝以相濡兮何允蠢而緣延嘬膚吮血沸以咀嚼兮咸飲腐而飽膻萑蒲菱芡紛以相被)
(兮汙百項之良田土不藝而民無所食兮孰與奏其艱鮮民之害固不可終極兮歴百千萬世天乃)
(授之以賢曰噫中國之無人遂使民至於此焉天之生斯民兮故使之食飽而居安降巨菑以漂之)
(兮天之意不然水之性固就下善利兮決之則宣濬九州而距四海亦奚艱且九載之孜孜民不憚)
(苦而訴煩蓋因利而為利兮勞之在先不忍一勤其力兮乃至騖萬世而害弗捐胡不浚發其利源)
(剷削其害根巨崖剖以□裂兮砉頽乾而陷坤怒石奮以交墜兮吁電走而雷奔蕩重淵以傾覆兮)
(喪百怪之精魂雲轉霧溢盤薄蹙踳兮注壑於其間寂寥散漫肆以長往兮若氣散於坯渾決其餘)
(以旁溉兮居其側數百頃皆膏腴之上珍民降丘而下宅兮若蟻聚而蜂屯則幾年幾世之積害一)
(日刷去兮不啻捐芥而蕩塵嗚呼蜀之為國非地之中宜乎夷貊之雜處魚鼈之與同有李侯者至)
(然後别類於水物有仲翁者至然後同俗於華風然則今所棟宇而處衣冠而嬉皆二公之所翳若)
(李侯之事固所莫得而繼彼仲翁之教亦何憚而弗為嗚呼以禹之功至大至神括六合以横被疇)
(有存而勿論胡兹為害獨不得聞無乃力所不泊兮抑亦遺其功於後人而今而後乃知民末得所)
(欲事或有不利先世所未暇除去聖人所未及裁制苟有志於生民皆吾人之所事若曰兹事體大)
(必聖人而後為則小子也不敢與知)
劉望之八暉圖賦(并序感余與客登夔子城望八陣圖忠武侯之行事恨世議)
(者之弗獲於斯也作賦以悲之其詞曰靄孤臺之巋然臨千步之沙場石離離其斑斑紛棲鴈之未)
(翔山瞑黑而更惡水雖波而不揚澹徙倚其不去含鬱紆之内傷是何以使之然哉客或告之在漢)
(之亡有人超然臥鄧南陽甚似阿衡樂未渠央感大耳之至意姑黽勉而徂征又佀子房初未有意)
(隆準之老也及其既作亦不能已手腁足胝夙夜赤子忽一龍與一蛇蓋亦未可以優劣計大兵初)
(來雷電下空璋孱小兒孰嬰我鋒駐師江郊坐向必東蒐我卒乘取彼凶殘我不往取高帝在天衆)
(謂夘金之不可相而況夫子之賢也運去道窮嘔血繼之非公實愚愚者不知自古聖賢亦行其義)
(道之不濟已知之矣相夫子之所立固已無窮而不貲彼丕操父子鳥雀犬彘之竊食雖甚饜而不)
(害其驚疑愍世俗之隘陋徒顧瞻而涕洟請舉酒以酌公混一笑於江麋)
鄭少微憫相如賦(韙長卿之絶塵邈下視於屈宋思𦕈𦕈以入微辭蔚跂而易貢)
(騖八紘之津涯括動植而錯綜擢篆籕於重泉幹形聲而罄控當其奮翼巴庸前無古人拾阨灰之)
(斷簡搜屈壁之遺文紛齊魯之老師徒騁辯於說鈴蜕筆上梗鼻端運斤專兔園之右席麾鄒枚於)
(嚬呻顧天西之櫟社悵夜錦之未晨念絃歌之石友暢落魄於情親夫何嫠人之豔豔兮感燿燿之)
(宵光矚綺疏以託誠兮佩徽音而曷忘嗟父母之不聰兮昧彼都之丰臧盼星河之照闈兮徑遡迴)
(而往從縉紳先生而為此歟涼德汙行既不勝誅誾誾烈女世未乏諸足不下堂步中瑀琚紉幽蘭)
(以為佩兮飾美玉以為車豈無泳漢之游女兮亦有采桑之秋胡秉周禮以律身兮諒冰雪之難渝)
(裨化國之隂教兮飾家道之權輿爾弗安於正告兮蒙惡聲於簡書訪舊壚於故老莽榛蕪之離離)
(眢井乃貪泉之戒修梧實曲木之規渴者勿汲暍者勿棲噫嘻余觸類取譬操觚默維滔滔儒服相)
(遠幾希摟處子者迷忠義之大閑窺鄰牆者闇富貴之危機吁雁幣之聘媒妁之辭墦間之夫河間)
(之婦等亡羊爾未容勝負又奚獨料理十日卜之與典午邪)
王騰辨蜀都賦(夫人物習性有忠有邪有智有愚出於才行而不由土産自趙諗狂)
(圖好事者類指以疵蜀人蜀之衣冠含笑強顔無與辨之者余嘗切齒焉及讀左思賦見其薄蜀陋)
(吳諂魏以諛晉之君臣苟售一時之聲價而滅天下之忠義晉之公卿一口稱譽風俗頽矣士無特)
(操以陷四朝於五代卒貽萬世之愧夫魏者漢之賊也原思之詞似欲尊正統而黜偏方然不顧正)
(氣之淪溺乃知蜀之横被枉抑其所由來者久矣故作辨蜀都賦以申蜀人之憤氣其商略土風採)
(摭人物不該乎治亂興廢之變邪正是非之理者不在鋪布之限非若前輩之詞主於類聚山川毛)
(羽動植以煥文彩之美觀悦讀誦之利口而已辨疑先生核理儲思欲折蜀都未繹其辭客有東方)
(者過而問之曰昔者太沖搆十稔之意搜三都之奇文成示人張華見推士安序焉盛傳於時豈其)
(猶有未盡而夫子欲糾其所違先生曰嘻子未之知也吾蜀立極之初域民之始井邑山川之秀人)
(物風俗之美是則左思備言之矣然而論列人材詳明士類第言文藻之華掞不及蜀人之忠義遂)
(與吳俗例加抑忌非特沒其實美且沮之以横議川靈為之扼腕嶽鎮為之憤氣吾以此為有遺恨)
(故申言其所以夫品物流形九土分敷惟有蜀為極險之區羊腸繞其垠鍔鳥道駕於至虛行者却)
(履以視棧乘者投繩而鈎車騐太白之所賦蓋未髣其錙銖實天限而地隔故山硝而川迃宜若與)
(中夏否閉而不通其車書然而朝宗之水浩浩而南傾内附之山峩峩而東蹙口呀雙劒若邠岐虎)
(啗之吻尾拽終南乃咸雍金城之麓以其有所附屬而不能自立故命名者號之曰蜀自西而東昔)
(本無途金牛詐言五丁是除吾人由之既艱且虞一夫舉足十夫荷儲食黃白以骨立臥冰蔾而裂)
(膚蜀士遠於進取蜀民疲於轉輸嘆天閽之已邈望秦隴以長吁然且連綱之運應聲穿領之牛係)
(路陟長坂以猶及繞大江而不悞指日而物不緩期按籍而民無逋戸邊餉以需上供有裕悉陸海)
(之攸産飽神囷之所聚五季之阨王朴獻謀謀先取蜀以阜兵餱餱足兵強乃征方州時乏遠御朴)
(言不酬及我太祖算如朴策蜀定國富次平諸國蜀於是時興王有力嚮者孟氏撫嫗矜憐惠愛其)
(人捐租五年及我王師宣威三川卒無一夫東嚮而控弦蓋傾心於正統視私恩猶缺然是使偽命)
(牽羊偏方銜璧顧旌纛以涕泗仆逵衢而思積感恩之意則誠效順之心自直豈若他邦之惷悍怒)
(螳臂於車轍由古而來可得而聞李雄劉闢季連公孫因仍世難割據坤靈盜蜀而王踵起而霸類)
(非蜀人三國之際異方鼎峙若南若北輔吳崇魏惟我蜀人不私非類雖輔璋戴備以自固猶謂吾)
(君之子而卒臣劉氏晉宋而下南北風馬南鬱屈以遊魂北陸梁而騁駕惟此西土爰歸南化迨蕭)
(紀之不令泝岷江而僭正梁人召寇以救亂魏氏懷姦而託信彼實包藏此惟附順逆施不惠於宜)
(都内潰爰從於遲迥豈瞻顧於北風蓋欽恭於王命不惟蜀人不盜蜀都歴代以來亂離間起在内)
(在外為姦為宄董卓桓氏元載朱泚龐勛劉闢樊崇韓遂懷兇煽悖言不詳紀試攷譜牒按其閭里)
(苟揮羿浞之戈悉匪岷嶓之士在唐中弱齊蔡幽并諧結諸隣脣齒相因叛主之師逐帥之黥陸梁)
(百年不為王臣是亦何嘗連吾蜀民帝室内訌孽牙匪彝震動萬乘再狩於西民與其帥開關迓之)
(天王莅止百官六師國用告乏衆艱於饑與其吏民縑粟輸之比其還歸恬不知危兹蓋處平則率)
(理以奉京邑之靈遭變則自完以待中原之睦欲攜之則難叛欲一之則易服豈特文有餘而武不)
(足耶亦其天資正順而敦篤近者趙諗圖結巴渠包藏歴年困於無徒爰及吳儔妖謀是趨蜀人自)
(發遄服其誅由是言之蜀何負於君王歟思徒見其隣於西夷遠於上國誚丘壑之險鄙方隅之僻)
(但分中外之質麗不決正邪之名實胡所據耶成周之盛四海同風冠帶所加古無比隆淮徐連齊)
(魯之軫而有夷伊洛接豐鎬之都而有戎方春秋之尊夏視吳楚猶貉蟲犬周宗伯而不數抑又矧)
(於閩中雖今俊乂之所出在昔語言之不通是則與我均為遠服安得妄論其異同然而自差觀之)
(華陽黑水别封畛於堯籍岷山導江歴經營於禹跡秦氏剖符李冰擁節五政七賦被自古昔而四)
(載所至南止荆揚之域荆揚之民島夷卉服矧又過此以往耶百粤之取始自漢武郡國雖判衣冠)
(未楚所謂粤人無用章甫常衮化之士乃文舉然則論淺深之時較久近之序烏可與蜀同日而語)
(王莽元舅霍山冡勲遺愛帝壻林甫皇孫許李聯階於黼座封裴接棟於楓宸既同心於肺腑亦託)
(體於親隣逞螟蟊之毒噬為虺蝮於君親是則勢疎者未必孽惡地近者未必誠純我雖遠於國而)
(忠則邇也高下既别一凸一凹太行成臯三門二崤或壯帝王之形勢或資姦盜之炰烋或王路之)
(攸梗或伏兵之所交正用之則亦在德只邪憑之則遂為寇巢吾人之心如砥吾人之行如螘結羶)
(美於一心捐崎嶇於萬里申韓生於中土不免為僻學鄭衞作於中州不免為僻樂九野同列於地)
(何獨非梁益之墟四隅無私於天曷常戾西南之角況乎江行地脈鮮決埽而敗岸星直天狼工弭)
(姦而觸惡肖此正氣挺吾先覺節以遇立文非苟作王褒明君臣之合何武憤福威之削張綱扼腕)
(於跋扈揚子甘心於寂寞相如不數子昂見却謂誦述以阿諛恐吾徒之貽怍才高則委靡面靦氣)
(直則回邪膽落彼徒嫉於西子殊不慚其鄭璞不意兒曹懵其志行之僻反以居處僻我也且圃植)
(蕙而菜育畦疏禾而莠生梟倫鳳族蜒肖龍蟠君子小人常溷其間古何邦而無佞亦何地而無賢)
(龜蒙孔孟之攸宅冀北唐虞之所營宜丘門之不雜何蹠黨之横行鯀為父而禹子蔡為弟而旦兄)
(導挺節而敦逆奕推忠而杞姦彼為同屬以行異況指一方而槩言吾請與子姑置遠近之殊而摭)
(正邪之辨晉取之魏魏取之漢功非定亂位實圖簒思誠晉人言諛而辨辭抑蜀以黜吳志借魏而)
(佞晉魏為高廟之寇賊蜀實中山之宗姓不然何故進亂世之姦雄而沮先王之枝屬乎况蜀以得)
(賢而王以失賢而亡魏以已篡而張以人篡而戕彼賦魏事徒言刑罰之清平胡不言文君之殞命也)
(徒言忠良之聚會胡不言三馬之食槽也詞未及已客奮而起獲聞高義欽服厥旨嘆草澤之空言)
(不能廷辨於天子)
元楊維禎八陣圖賦(遐哉邈乎蠶叢故墟劒閣崢嶸兮石棧縈紆車不得而運兮馬)
(不得以驅非王業之所基兮徒抗險乎中都帝中山之苗裔兮乃猶厄此斗隅黃星射乎宋野兮強)
(猘狺乎江之東偉伏龍之感激兮起左顧乎隆中允識時之俊傑兮吞餘子於一空圖八陣以用武)
(兮必先天而獨得六十四之成美兮本馬圖之全畫三十二之岐分兮妙隂陽之互宅天地衝軸兮)
(風雲盤辟龍飛鳥逝兮蛇蟠虎翼撓之無跡兮連之無方進退不愆兮出没靡常奇不失於正正兮)
(怪不越於堂堂伏至動於至靜兮寓能柔於能剛喻以常山之蛇勢兮曾未測其望洋巴之水兮砯)
(崖折壁峽之濤兮風霆礔礰彼箕張而翼布兮曾不轉其磈石非神物之隂衞兮孰萬夫之捍力想)
(貔貅之對壘兮指白羽之一麾運縱擒於掌握兮算不出於八奇賊之望而走兮甘巾幗之受雌按)
(渭濱之所屯兮實鼎國之王師自風后之有圖兮距神巫之赫伐逮尚父之六韜兮佐牧野之黃鉞)
(孫吳馬之剽標兮徒生靈之肉血鄙敗事於腐儒兮彼譙生其又何法兹八陣之猶覺兮軼軒黃與)
(天老曰流馬與木牛兮又神機之所造歘中營之告變兮哀夫人之奪蚤訖黃芒以當天兮掩炎精)
(之皜皜嗚呼西望岷峨兮南泝錦江山川相繆兮地老天荒歌梁父兮釃吾觴招謫仙兮呼子長訪)
(魚腹之砂磧兮弔新都之戰場雖武無用於今之時兮亦以發吾文之氣剛)
明楊廷宣連雲棧賦(己夘之歲時方冬矣臘云暮矣余年過賈生學慚董相怔怔營)
(營内不自定由是謀邁於行載言北征擔簦負笈陟岵跋阻攝穹嶐控青雲扣天閽順風而稱曰肇)
(玄黃之既判兮迺陽浮而隂橐嗟大塊之茫茫兮孰則排而山鑿帝既設此靈險兮余總丱聞乎棧)
(閣肆皇圖之廣運兮都形勝乎燕漠𦕈蠶叢之建國兮隅星分乎井絡連秦帶蜀方五百里兮繚咸)
(陽以為郭阻褒斜之艮隆兮擁岐斄之巨壑惟隆理與替墜兮亦槩聞乎往索良既策羽以絶望兮)
(委回禄以烟灼何退身而鷙擊兮思駕馭乎帝略迄超漢而蹷楚兮遂用建夫三恪陽中路以迴車)
(兮紛不爽於髮膚白發嘆而長嗟兮意深諷乎彼夫憤儀圖之詭祕兮誑金牛以為諛憫漢帝之遵)
(駕兮忍蛾眉而西趨侈御愛之仙蹕兮瘁萬乘之玉軀蓋其危也足以駊騀巨麗而其至也不亦為)
(禦侮之天區夫山本其奥也石備其崇也水出其蒙也盤紆突兀嶔崟嵂崒澒洞深涯蓊蔚茀鬱天)
(之所生也地之所産鳥不得而翔獸不得而逸四時變化剛柔錯摩交構乎其中終始乎其内其雲)
(則黤□□黯□曇衣被膚寸漸深候於木末遠視極黪邇之則黝䵤於石□黦於深谷靉靆淹留氛)
(氲隠天冪幕屯需落落寞寞異於常態其雨則津津汋汋石潤林響瀑布滴珠滿壑盈瀨霑濕霮䨴)
(與地潛通豁徑注流烟樹迷濛松膏林沐淖濘跼蹐病於逆旅其風則飄□颯䬍轉山循谷料峭觱)
(發颲䬑批亢巽二乘虛峻峯高颲平坻微□䬒飀落木寒颸切肌石尤激射打頭周回延歴萬象莫)
(之可捕其日則黯淡蔽虧斜景遏雲東谷西隅窺於中天曀㫱晦冥翳&KR2549;隂難未嘗昭晰其風俗之)
(所習土地之所宜余故得并吞其所經歴包舉其所問答而囊括其語焉於是有五德公子導余以)
(喬闕兮㠌雲路之巃嵸據嶟崿之扼塞兮羅萬象於景從聳巑岏之崨嶫兮怯衣繡之乘驄盤七曲)
(而腸迴兮眴高目之瞇矇瞰龍江之崒崒兮瀉白練之霓虹余既登此絶嶺兮瞠乎前觀藐乎後視)
(拾級坎懍連步錯愕怔忡悸駭倦臨色勃久而後定迺渡水閣馳青橋涉凌兢而惝惘兮列御風而)
(憑空側身穽而撇健兮足秦法之重重㠧飛棟巇巉崖兮矻浮柱而增崇截王孫之便給兮碥磈礧)
(而青葱靄雲樓與露蜃兮比朝暮之仙蹤橇不足以為術兮憫征夫之溟濛儂鞠躬而進登兮殆郭)
(駞之形容馳丹梯下峻阪兮擬抱甕之忡忡亦既身倦而神罷兮迺偃息乎崖慵慵未極也訊往路)
(以前山兮越馬道與武關嵾嵳㟡路偪側狹隘騎不得方人不得比吁嗟乎其赤帝之所興首咸陽)
(以入關兮降子嬰而要盟羽不得而爭驅兮適自兹以為兵故稱名為劉埧兮意非此莫之與京因)
(是以益遊乎奥屏兮閱千古之芳林於是有凌烟大夫挺瓌梧負霄漢迓余而言曰繄前林之矗矗)
(兮豈非皇華之岐嶷楸檜障以蔽天兮鵾南溟之翼施旎□龍之蹇兮雜遝糾會之標枝蕩日月以)
(扶疎兮幹輪囷而參差杞強梁而麗霄兮樗臃腫而䲭夷楊郅偈而膚敏兮檉垂身而委隨節美秀)
(而喬修兮紛篁鐘之陸離月極望而攢冥兮何摧嗺而鬱伊悲落木之蕭蕭兮恣行人之淅炊風雨)
(晦而濤起兮嚮萬壑之隆墀余稔遊此窐窌兮窺管天而冥疑馳豫章之絶幹兮駕鄧圖之平騎悵)
(梁棟之齷齪兮雖牛山其何為彼其衆夥之富山桃石榴橪柿苦李小棗楟柰楂棃梬栗斂朱榮祕)
(生意錯綜懸岩潛隠乎其中不可殫述由是踰三坌窺姜嶺山益進而㠍岌樹益窈而縱横憶岐豐)
(之盛瑞播覽德之美名於是有綠衿使者麗質修儀且逡且巡其氣也愒其志也怜翋&KR2211;直前櫽括)
(以此山之靈昔寶雞之耀羽兮托千里之峭嶸惟樊籠之我求兮窮巖嵏而多縈彼蒼鷹羅鸗紛修)
(翎兮屬玉交青鸊鵜鴐鵝晨風子規鸂䳵鸕鷀白練沙雞錦胸繡臆累黔啄兮羌有萬而難并鵲占)
(歲而音妙兮鳥散聚而時鳴鸖宿霧而懷寶兮鴠呼類而為盟雉招摇而曳尾兮鳩思婦而藏聲鸛)
(獨立而不懼兮鷫依稀而將迎鴻漸逵而自得兮鴈遞比而從兄其他角毒之屬又未可以須臾傾)
(蓋而語班荆而坐對也聊舉虎豹羣而晝哮兮黃熊慢而遷延狼跋胡而恣遊兮豪豬放而盤旋猱)
(嫵媚而先後兮㕙兔逸而長便狻猊茁而豐茸兮麋鹿呦而雲眠鼬鼯幻而蹁躚兮狐貉衞而自賢)
(余因聽此富儗上林靡邁長楊公子王孫有智不能以施㔋磻羅穽有術不能以張王良何以歆趙)
(主造父何以駿周蹄徒縻思於行李噫何補於攀躋既騁草涼之墟復背東河之西尖巒义呀隘若)
(虎關凌遲委蛇下若抎鳥崔嵬嵑&KR1625;守若扼吭宋代之賢所以遏元兵而一時之雄終不能向南鄭)
(而窺也可不謂之壯哉天地設險高則為山深則為水山之所峙水之所流余又見夫玄冥先生之)
(為費也濺洶濤泛瀇瀁出崎嶇走□漲隨余馬而犇流諒余行而相望岌岌乎譎哉詭哉滔滔乎泓)
(哉瀼哉南通沔漢北入汧渭粤衆派之汎濫兮觴礫碌之彷徨經逶邐而迅駛兮礜慫恿而鏗鏘崪)
(震電之憑怒兮綰萬夫之阿房砥中流而濆潰兮沸狂怒而滵湯霈幃蓋之溰溰兮恍白鷺之翺翔)
(懔三軍之旋凱兮摇甲胄之鐵裝撼韶濩之夜&KR3059;兮奮馮夷之擊鏜灑雲根之溜篆兮濯白玉之琳)
(琅邁蝌蚪之瀺灂兮神太史之籀藏三江駭而奔鯨兮穀洛鬭而非常瓠子決而訇湃兮吕梁隘而)
(飛浪未有似此之崛岉翻湓豗觸騰驤況其時也竺寒凝嶺洹凍呵僵冰崖珠絡雪巘瑶光人思挾)
(纊之主屋存&KR0968;瘃之霜皎皎皚皚堅堅強強此亦過客之壯麗奇觀也瀟灑拂鬱滌汔腎腸喜溢眉)
(㫸樂忘故鄉已而望秦塞之渭縈瞻太華之麗麓水東去而長辭翠漸微而山促嗟此平原之易地)
(豈非前代之雄都乎余迺繫離懷於山水寄餘情於巴蜀障庾規之塵窮阮宗之躅薊門烟月蘆溝)
(曉昱煇煌乎帝里蓬萊乎京屋世態無常天時又速余於是復冬往而春來兮殫未盡之芳蹤忽寒)
(暄之易劑兮訝風景之靡同嵐開障麗石淹灘渾鱅鱔出没鰬䰷䵶黿喁喁族族别孕鮞鯤獺入水)
(而四捕豺向岩而懷吞余始驚夫昔者之遁而今者之温故夫路蓊薈以彌深山爛漫而舒容百和)
(異香徐來應風蘅杜茝蘭綠蕙幽蘺蘼蕪蒥荑山椒蓀萇有質無名殆不可窮藁本射干石芥茈薑)
(温韭香菜赤根水芹豐蔚之盛何其隆歟若夫寶藏之興太守夜懷六奇反間熠爚繁光生乎古壙)
(類乎石國則鳳山之産也黑金巧冶積薪而鼓鍛鍊成鋼許子之所耕而晉國之所賦近代求猿伐)
(木披荆又有夜光布網網牽百里則安山之奇也玉版雲英非濤非倫燦如白雪膩如滑肌咸陽不)
(足論其價山隂不足供其資西蜀賴焉二秦給焉則武關之藝也伊所居之棟宇兮樹板屋以層甍)
(隨凸凹以偨傂兮無風雨之暴傾飯土鉶如上古兮燃松膏以為明性剛勁以質樸兮讓齊魯之蜚)
(英挑雲水於上山兮燒石田以為耕播穜稑以有秋兮兼芋橡與蔓菁其官府之所寓舍則譙樓麗)
(棟盛鶴摇鈴重門雙闕井幹華程黝堊壁飾後寢前廰無菑無害庖食具精勞乎遠人達乎帝廷其)
(衣冠之耀則禄不易常用其武弁間以流官統以方面毋暴毋忝考其勤倦撫其人民而庇其所縣)
(嗚呼皇風清穆兮四海無虞山川奠安兮草木茂殊我生值此兮何德之腴余去故鄉千里兮獨褦)
(襶於兹嵎以高山為知己兮以流水為鍾期以喬木為朋友兮以道路為箴規名不見成功不可知)
(手腁足胝化不轉移揚雄為之解嘲崔駰為之達辭齊師幾此卞玉屢齎惟守道以自全恐辱己而)
(為嗤余故得假息於姒狄之館沈酣於吏部之酤先生見而㖤㗅使者候之以長吁大夫腹非於其)
(側公子反脣而揶揄噫嘻何吾子之倥傯兮勞不憚於僕痡荷一往之足訴庸再來之可乎彼一握)
(以為笑赤焉知吾之為吾匪區區之宦轍抑以覽聖世之皇圖未敢擬司馬之遊不亦異博文之徒)
(非聞子言孰策余駑言以足志竊效漢儒迺相與忘形共賦於開山之途)
四川通志卷三十九
欽定四庫全書
四川通志卷三十九
藝文
粤自猗南寄咏江渚興歌蜀之藝文所由肇也嗣
是漢有馬揚之賦唐有陳李之詩宋有三蘇之詩
文論策類皆表儀百代為舉世所宗仰亦云盛矣
他若異地之賢宦游寄跡如武侯二表為伊訓說
命之遺杜甫詩篇亦雅頌風騷之亞而歴代諸名
人彬彬蔚起可存實多至我
朝則巍巍
宸翰既如日月經天而名公鉅卿所撰述者亦復炳炳
烺烺羽翼經傳蓋所謂鼓吹休明者此其選歟作
藝文志
御製
聖祖仁皇帝御製瀘定橋碑記
蜀自成都行七百餘里至建昌道屬之化林營化林所
隷曰沈村曰烹壩曰子牛皆瀘河舊渡口而入打箭爐
所經之道也考水經注瀘水源出曲羅而未明指何地
按圖誌大渡河水即瀘水也大渡河水源出吐蕃匯番
境諸水至魚通河而合流入内地則瀘水所從來遠矣
打箭爐未詳所始蜀人傳漢諸葛武鄉侯亮鑄軍器於
此故名元設長河西宣慰等司明因之凡藏番入貢及
市茶者皆取道焉自明末蜀被寇亂番人竊踞西爐迄
本朝猶阻聲教頃者黠番肆虐戕害我明正土官侵偪
河東地罪不容逭康熙三十九年各遣發師旅三路徂
征四十年春師入克之土壤千里悉隸版圖鍋莊木鴉
萬二千餘戸接踵歸附西爐之道遂通顧入爐必經瀘
水而渡瀘向無橋梁巡撫能泰奏言瀘河三渡口高崖
夾峙一水中流雷犇矢激不可施舟楫行人援索懸渡
險莫甚焉兹偕提臣岳昇龍相度形勢距化林營八十
餘里山址坦平地名安樂擬即其處彷鐵索橋規制建
橋以便行旅朕嘉其意詔從所請於是鳩工構造橋東
西長三十一丈一尺寬九尺施索九條索之長視橋身
餘八丈而贏覆版木於上而又翼以扶欄鎮以梁柱皆
鎔鐵以庀事橋成凡命使之往來郵傳之絡繹軍民商
賈之車徒負載咸得安驅疾馳而不致病於跋涉繪圖
來上深愜朕懷爰賜橋名曰瀘定任事著勞諸臣并優
詔奬敘仍申命設兵戍守夫事無大小期於利民功無
難易貴於經久今既肇建兹舉俾去危而即安繼自今
歲時繕修協力維護皆官斯土者責也尚永保勿壞以
為斯民貽無窮之利是為記
御製平定西藏碑文
昔者
太宗文皇帝之崇德七年班禪額爾德尼達賴喇嘛固始
汗謂東土有聖人出特遣使自人跡不至之區經讎敵
之國閱數年始達盛京至今八十載同行善事俱為施
主頗極安寧後達賴喇嘛之殁第巴隠匿不奏者十有
六年任意妄行拉藏滅之復興其法因而允從拉藏苦
苦腦兒羣衆公同之請中間策妄阿喇蒲坦妄生事端
動準噶爾之衆肆行奸詐滅壊達賴喇嘛并廢第五輩
達賴之塔辱衊班禪毁壊寺廟殺戮喇嘛名為興法而
實滅之且欲竊據圖伯特國朕以其所為非法爰命皇
子為大將軍王又遣朕子孫等調撥滿洲蒙古綠旗兵
各數萬歴烟瘴之地士馬安然而至賊衆三次乘夜盜
營我兵奮勇擊殺賊皆喪膽遠遁一矢不發平定西藏
振興法教賜今虎必爾汗冊印封為第六輩達賴喇嘛
安置禪榻撫綏圖伯特僧俗人衆各復生業於是文武
臣工咸謂王師西討歴瘴癘險遠之區曾未半載輒建
殊勲實從古所未有而諸蒙古部落及圖伯特酋長亦
合詞奏曰皇帝勇略神武超越往代天兵所臨邪魔掃
蕩復興蒙古向所尊奉法教坎麻藏衞等部人衆咸得
拔離湯火樂土安居如此盛德大業非臣下頌揚所能
宣罄請賜御製碑文鐫勒招提以垂永久朕以何功焉
而羣衆勤請不已爰紀斯文立石西藏俾中外知達賴
喇嘛等三朝恭順之誠諸部落累世崇奉法教之意朕
之此舉所以除逆撫順綏衆興教云爾
康熙四十一年歲次壬午十二月朔日
皇帝勅命御前頭等侍衞海青伍格朝峩眉山隨齎
御賜扁聯詩章經卷散給成都府屬
昭覺寺僧臣徹綱祗領
御賜扁額
法界清嚴
御賜詩章
入門不見寺十里聽松風香氣飄金界清隂帶碧空霜
皮僧臘老天籟梵聲通咫尺蓬萊樹春光共鬱葱
御賜金字心經一部墨刻藥師經一部
護國菴僧(臣)超密祗領
御賜扁額
蓮界
御賜墨刻金剛經一部
文殊院僧(臣)宏法祗領
御賜扁額
空林
御賜詩章
人皆趨世出世者誰人皆遺世世誰為之爰有大士處
此兩間非濁非清非律非禪惟是海月都師之式庶復
見之衆縛自脱我夢西湖天宫化成見兩天竺宛如生
平雲波月滿遺像在此誰其贊之惟東坡子臨米芾
御賜墨刻金剛經一部藥師經一部
二仙菴道人(臣)陳清覺祗領
御賜扁額
丹臺碧洞
御賜詩章
赤龍黑虎各西東四象交加戊巳中復姤自兹能運用
金丹誰道不成功
峩眉山伏虎寺僧(臣)祗領
御賜扁額
離垢園
御賜詩章
宿世身金粟初因社白蓮瞻依神八萬接引佛三千果
結菩提樹池分阿耨泉無生能自悟雨似散花天
御賜金字心經一部金剛經一部藥師經一部又祗領
御賜扁額
善覺寺
御賜對聯
到處花為雨行時杖出泉
御賜詩章
名山越遍未到天涯願得真印勤修離家雷音雖拜那
見拈花知此無益再遊中華八旬老耄行履不斜言語
忠厚一宇弗遮觀爾樸誠朕意甚嘉峩眉嵂崪直逼雲
霞明心見性壽守毋譁
御賜金剛經一部
大峩眉僧(臣)祗領
御賜對聯
洗鉢泉初暖焚香曉更清
御賜金剛經一部
洪春坪僧(臣)祗領
御賜扁額
忘塵慮
御賜對聯
錫飛常近鶴桮渡不驚鷗
御賜金剛經一部藥師經一部
白龍洞僧(臣)祗領
御賜對聯
掛衲雲林靜翻經石榻涼
御賜金剛經一部
毘盧殿僧(臣)祗領
御賜詩章
釣艇去悠悠烟波春復秋惟將一點火何處宿蘆洲
御賜金剛經一部藥師經一部
雷洞坪僧(臣)祗領
御賜扁額
靈覺
御賜金剛經一部
藏經閣僧(臣)祗領
御賜扁額
玉毫光
御賜對聯
絶頂來還晩寒窗睡達明
御賜金剛經一部又祗領
御賜扁額
野雲
御賜詩章
何所問津梁行行到上方天香飄廣殿山氣宿空廊石
潄泉聲細林穿鳥路長疎鐘沈片雨坐覺俗情忘
又祗領
御賜扁額
臥雲菴
御賜金剛經一部藥師經一部心經一部
光相寺僧(臣)祗領
御賜扁額
慈燈普照
康熙四十二年
御賜江瀆廟扁額
涵濡萬物
康熙四十八年
御賜江瀆廟扁額
永奠大川
雍正九年
御製惠遠廟碑文
我國家受
天眷命撫御寰瀛光被四表莫不尊親
太宗文皇帝崇德七年班禪額爾德尼達賴喇嘛知東土
有聖人遣使通欵路涉萬里時經數載始達盛京逮
世祖章皇帝時遂親至京師朝覲備蒙
恩眷後以策妄阿喇蒲坦肆惡逞奸殘蹂西藏
皇考聖祖仁皇帝特遣大師計日平定撫綏人衆各復生
業賜今虎必爾汗冊印封號安置禪榻重興黃教用以
慰番衆皈依佛法之誠並酬班禪達賴喇嘛累世恭順
之悃也朕御極以來加意護持俾安淨土因思古今之
有佛教特以勸善懲惡濟人覺世為本黃教之傳所以
推廣佛經之旨也演教之地愈多則佛法之流布愈廣
而番夷之嚮善者益衆西藏既有班禪額爾德尼而近
邊之番夷離藏遼遠皆有皈依佛法之心因思川省打
箭爐之外有地曰噶達昔年達賴喇嘛曾駐錫於此爰
相度川原創建廟宇發帑金數十萬兩遣官董司工役
依西方白賴本佛廟之圖式凡為殿堂樓房一千餘間
又為平房四百間賜額曰惠遠丹艧輝煌器用充備置
兵以衞之達賴喇嘛來登禪榻率諸徒衆咸就新居諸
番耆幼踴躍欣喜使臣奏言彼土早寒自造寺以來氣
候和暖深秋未凍則知兹寺之建人神胥慶山川著靈
朕所以仰體
皇考厚酬達賴喇嘛累世恭順之忱且以廣布黃教宣講
經典使番夷僧俗崇法慕義億萬斯年永躋仁壽之域
則以佐助王化實有裨益是用紀文豐碑以昭示久遠
焉
歴代御製
蜀漢昭烈帝即位告天文(漢有天下歷數無疆曹操阻兵戮殺主后子丕載其)
(凶逆竊居神器羣臣將士以為社稷墮廢備宜修之嗣武二祖恭行天罰詢於庶外遐方君長僉曰)
(天命不可以不答祖業不可以久替四海不可以無王率土式望在備一人備畏天明命又懼漢室)
(將湮於地謹擇元日與百僚登壇受皇帝璽綬修燔瘞告類於天神惟神嚮祚於漢家永綏四海)
唐明皇祭江瀆文(惟神包總大川朝宗於海功昭潤化德表靈長今因夏首用率常典)
(敬以玉帛犧牲粢盛庶品明薦於神)
宋哲宗除范純仁左僕射制勅(朕惟朝廷之盛衰常以輔相為輕重若根)
(本強固則精神折衝故蒍吕臣奉已而不在民則晉文無復憂色汲長孺直諫而守死節則淮南為)
(之寢謀朕思得其人付之以政使天下聞風而心服則人主無為而日尊咨爾在廷咸聽朕命中大)
(夫同知樞密院事上柱國高平郡開國伯食邑九百戸實封二百戸賜紫金魚袋范純仁器遠任重)
(才周識明進如孟子之敬王退若蕭生之憂國朕覽觀仁祖之遺跡永懷慶歷之元臣強諫不忘喜)
(臧孫之有後我心是似命召虎以來宣雖兵政之與聞疑遠猷之未究坐論西省進貳文昌增秩益)
(封兼隆異數於戲時難得而易失民難安而易危予欲守在四方以汝為偃兵之姚宋予欲藏於百)
(姓以汝為息民之蕭曹勉思古人以稱朕意可特授太中大夫守尚書右僕射兼中書侍郎進封高)
(平郡開國公加食邑七百戸實封三百戸餘如故)
孝宗御製蘇軾贊(并序之成一代之文章必能立天下大節立天下之大節非)
(其氣足以高天下者未之能焉孔子曰臨大節而不可奪君子人歟孟子曰我善養吾浩然之氣以)
(直養而無害則塞乎天地之間蓋存之於身謂之氣見之於事謂之節節也氣也合而言之道也以)
(是成義剛而無餒故能參天地之化關盛衰之運不然則雕蟲篆刻童子之事耳烏足與論一代之)
(文章哉故贈太師諡文忠蘇軾忠言讜論立朝大節一時廷臣無出其右負其豪氣志在行其所學)
(放浪嶺海文不少衰力斡造化元氣淋漓窮理盡性實通天人山川風雲草木花實品彙萬狀可喜)
(可愕有感於中一寓之於文雄視百代自作一家渾涵光芒至是而大成矣朕萬幾餘暇抽繹詩書)
(他人之文或得或失多所取舍至於軾所著讀之終日亹亹忘倦常寘左右以為矜式信可謂一代)
(文章之宗也歟乃作贊曰維古文章言必已出綴詞緝句文之蟊賊手抉雲漢斡造化機氣高天下)
(乃克為之猗嗟若人冠冕百代忠言讜論不顧身害凜凜大節見於立朝放浪嶺海侣於漁樵歲晚)
(歸來其文益偉波瀾老成無所附麗昭晰無疑優游有餘跨唐越漢自我師模賈馬豪奇韓柳雄健)
(前哲典刑未足多羨敬想高風恨不同時掩卷三嘆播以聲詩乾道九年閏正月選德殿書賜蘇嶠)
明仁宗賜少師吏部尚書蹇義勅(曩朕監國之時卿以先朝舊臣擢兼)
(詹事日侍左右時肇建兩京政務方殷隨事籌畫適中惟難卿以善翊君以義徇國勞心焦思不恤)
(身家載歴艱虞未嘗有咨嗟之意及朕嗣承大統贊襄治理用濟斯民喻朕於道不懈益恭二十餘)
(年夷險一節朕篤不忘兹以巳意創製蹇忠貞印一枚賜卿用藏於家傳之後世俾爾子孫知前人)
(顯榮於國者良不易致宜加保守朕之子孫亦知卿弼予於艱體朕愛卿之心以保爾子孫庶幾上)
(下相安與國咸休書曰惟后非賢不乂惟賢非后不食自古君臣相遇難矣哉往績維茂永終是圖)
(故勅)
宣宗元年遣永康侯徐安致祭江瀆文(大江之流神發其源)
(利濟之功民務永賴兹予嗣承大統謹用祭告惟神昭格惠我邦家)
詩
漢古辭蠶叢國詩(川崖惟平其稼多黍旨酒嘉穀可以養父野惟阜丘彼稷多有嘉穀)
(旨酒可以養母既惟月孟春獺祭彼崖永言孝思享祀孔嘉彼黍潔彼儀惟澤蒸命良辰祖考來)
(格惟日月明明亦惟其夕誰能長生不朽難獲德實寶富貴何常我思古人令問令望)
灌令歌(崔瑗為灌令開溝耕田民賴其利歌曰天降神明君錫我慈仁父臨民布德澤恩惠)
(施以序穿溝廣溉灌抉渠作甘雨)
豐年歌(漢永建中泰山吳資元約為郡守屢獲豐年民歌之曰習習晨風動澍雨潤禾苗我)
(后恤時務我民以優饒)
去思歌(吳資遷去民人思慕又歌曰望遠忽不見惆悵嘗徘徊恩澤實難忘悠悠心永懷)
譙君黃詩(譙君黃仕成哀之世為諫議大夫數進忠言後違避王莽又不仕公孫述述怒)
(遣使齎藥酒以懼之君黃嘆曰吾不省藥乎其子瑛納錢八百萬得免國人作詩曰肅肅清節士執)
(德實固貞違惡以授令没世遺令聲)
應季先嚴王思詩(巴郡嚴王思為揚州刺史惠愛在民每當遷宫士民塞路攀轅)
(詔遂留之居官十八年卒百姓若喪考妣義崇者齎錢百萬欲以贍王思家其子徐州刺史不受送)
(吏義崇不忍持還乃散以為食食行客巴郡太守汝南應季先善而美之乃作詩曰乘彼西漢潭潭)
(其淵君子愷悌作民二親没世遺愛式鏡後人)
三節婦歌(永初中廣漢漢中羌反虐及巴郡有馬妙祈妻義王元憒妻姬趙蔓君妻華夙)
(喪夫執共姜之節守一醮之禮號曰三貞遭亂兵迫匿懼其拘辱三人同時自沈於西漢水而死有)
(黃鳥鳴其亡處徘徊焉國人傷之乃作詩曰關關黃鳥爰集於樹窈窕淑女是繡是黼惟彼繡黼其)
(心匪石嗟爾臨川邈不可獲)
古辭白頭吟與櫂歌同調(五解皚如山上雪皎若雲間月聞君有兩意故)
(來相決絶平生共城中何嘗斗酒會今日斗酒會明旦溝水頭蹀躞御溝水溝水東西流郭東亦有)
(樵郭西亦有樵兩樵相推與無親為誰嬌凄凄重凄凄嫁娶不須啼願得一心人白頭不相離竹竿)
(何嫋嫋魚尾何離簁男兒欲相知何用錢刀為䶘如馬噉萁川上高士嬉今日相對樂延年萬歲期)
峽中行者歌(宜都山川記云峽中猿鳴至清山谷傳響泠泠不絶行者歌之曰巴東三)
(峽巫峽長猿鳴三聲淚沾裳巴東三峽猿鳴悲猿鳴三聲淚沾衣)
黃牛歌(朝發黃牛暮宿黃牛三朝三暮黃牛如故)
淫豫歌(李膺益州記云灩澦堆夏水漲没數十丈其狀如馬舟人不敢進故曰灩澦又曰猶)
(豫言舟子取途不決水脈故猶豫也樂府作淫豫坤元錄作冘豫南史云淫豫大如襆瞿塘不可觸)
(樂府云淫豫大如馬瞿塘不可下類要云淫豫大如鼈瞿塘行舟絶淫豫大如龜瞿塘不可窺)
水經注灩澦歌(灘頭白浡堅相持倏忽淪没别無期)
先民謠(岷阜之山江出其腹帝以會昌神以建福大饑不饑蜀有蹲鴟大旱不亂蜀有廣漢)
巴郡謠(漢安帝時巴郡太守連失道其國人諷之曰明明上天下土是觀帝選元后永定民)
(安孰不可念禍福由人願君奉詔惟德日親)
廉叔度歌(後漢書曰廉范字叔度建初中為蜀郡太守成都民物豐衍邑宇逼側舊制禁)
(民夜作以防火災而更相隠蔽燒者日屬范乃毁削先令但嚴使儲水而已百姓以為便乃歌之曰)
(廉叔度來何暮不禁火民安作昔無襦今五袴)
灩澦歌(孝子傳庾子輿扶父柩過瞿塘六月水泛子輿禱而遂平既過泛溢如故人歌之曰)
(灩澦如牛本不通瞿塘水退為庾公)
晉張載登成都白兔樓詩(重城結曲阿飛宇起層樓累棟出雲表嶢嶭臨太虛)
(高軒啓朱扉迴望暢八隅西瞻岷山嶺嵳峩似荆巫蹲䲭蔽地生原隰殖嘉蔬雖遇堯湯世民食恒)
(有餘鬱鬱小城中岌岌百族居街衒紛綺錯高甍夾長衢藉問揚子舍相見長卿廬程卓累千金慆)
(奢擬五侯門有連騎客翠帶腰吳鈎鼎食隨時進百和妙且殊披林採秋橘臨江釣春魚黑子過龍)
(醢菓饌踰蟹蝑芳茶冠六清溢味播九區人生苟安樂兹土聊可娛)
梁簡文帝蜀道難詩(巫山七百里巴水三回曲笛聲下復高猿啼斷還續)
陳隂鏗蜀道難詩(王尊奉漢朝靈關不憚遥高岷長有雪隂棧屢經燒輪摧九折路騎)
(阻七星橋蜀道如此險功名詎可要)
隋僧智玄遊三學山詩(秀嶺接重烟嶔岑上半天絶巖低更舉危峯斷復連側石)
(傾斜澗迴流瀉曲泉野紅知草凍春來鳥自傳異錦無機織猿鳴詎假弦葉密風難度枝疎影易穿)
(抱裘依澗沼策杖戲荒田游心青漢表置想白雲邊榮名非我願息意且蕭然)
唐王勃遊梵宇三學寺詩(香閣披青磴琱臺控紫岑葉齊山路狹花積野壇深)
(蘿幌棲禪影松門聽梵音遽忻陪妙躅延賞滌煩襟)
玄武山聖泉詩并序(玄武山有聖泉焉浸淫歴數千百年乘巖泌湧接磴分流)
(下瞰長江沙堤石崖咸古人遺迹也兹乃青蘋綠菱紫苔蒼蘚遂使江湖思遠寤寐寄託既而崇巒)
(左峙石壑前縈丹崿萬尋碧潭千頃松風唱響竹露熏空瀟瀟乎人間之難遇也方欲以林壑為天)
(屬琴罇為日用嗟乎古今同逝方深川上之悲少長偕遊且盡山隂之樂盍題芳什共寫高情詩得)
(泉字詩云披襟乘石磴列籍俯深泉蘭氣薰山酌松聲韻野絃影飄垂葉外香度落花前興洽林塘)
(晚重巖起夕烟)
陳子昂白帝懷古詩(日落滄江晚停橈問土風城臨巴子國苔没漢王宫荒服)
(猶周甸深山尚禹功巖懸青壁斷地險碧流通古木生雲際歸帆出霧中川途去無限客思坐何窮)
劉希夷巫山詩(巫山幽隂地神女艷陽年襄王伺容色落日望悠然歸來高堂夜金)
(釭焰青烟頽想卧瑶席夢魂何翩翩搖落殊未已榮華倏阻遷愁思瀟湘浦悲涼雲夢田猿啼秋風)
(夜雁飛明月天巴歌不可聽聽此益潺湲)
張九齡巫山高詩(巫山與天近烟景常青熒此中楚王夢夢得神女靈神女去已)
(久白雲空冥冥惟有巴猿嘯哀音不可聽)
蘇頲武擔山寺詩(武擔獨蒼然墳山下至泉鼈靈時共盡龍女事同遷松柏銜哀)
(處幡花種福田詎知留鏡石長與法輪圓)
利州兆佛龕前重於去歲題處作(重巖載清美分塔起層標蜀守)
(經塗處巴人作禮朝地凝三界出空見六塵銷臥石鋪蒼蘚行藤覆綠條歲年書有記非為學題橋)
王維曉行巴峽詩(際曉投巴峽餘春憶帝京晴江一女浣朝日衆雞鳴水國舟中)
(市山橘樹杪行登高萬井出眺迥二流明人作殊方語鶯為舊國聲賴多山水趣稍解别離情)
鷰子龕禪師詩(山中鷰子龕路劇羊腸惡裂地競盤屈插天多峭崿漆泉吼而噴怪)
(石看欲落伯禹訪未知五丁愁不鑿上人無生緣生長居紫閣六時自槌磬一飲尚帶索種田燒白)
(雲斫漆響丹壑行隨拾栗猿歸對巢松鶴時許山神請偶逢洞仙博救世多慈悲即心無行作周南)
(倦積阻蜀物多淹泊巖腹自旁穿澗脣時外拓橋因倒樹架柵值垂藤縳鳥道悉已平龍宫為之涸)
(跳波誰揭厲絶壁免捫摸山木日隂隂結跏歸舊林一向石門裏任君春草深)
高適同羣公秋登琴臺詩(古跡使人感琴臺空寂寥靜然顧遺塵千載似)
(昨朝臨眺自兹始羣賢久相邀德與形神高孰如天地遥四時何倏忽六月鳴秋蜩萬象歸白帝百)
(川横赤霄猶是對夏伏幾時有涼颷燕雀滿簷楹鴻鵠摶扶搖物性各自得我心在漁樵兀然還復)
(醉尚握罇中瓢)
喬知之巫山高詩(巫山十二峯參差互隠見潯陽幾千里周覽忽已遍想像神女)
(姿摘芳共珍薦楚雲何逶迤紅樹日葱蒨楚雲浸湘源紅樹斷金門郢路不可見況復夜聞猿)
閭丘均臨水亭詩(高館基層山微幕生花草傍對野邨樹下臨車馬道清朗悟心)
(術幽&KR1839;備瞻討迴合峯隱雲聯綿渚縈島氣似滄洲勝風為青春好相及盛年時無令嘆衰老)
張文琮蜀道難詩(梁山鎮地險積石阻雲端深谷下寥廓層巖上鬱盤飛梁架絶)
(嶺棧道接危巒攬轡獨長息方知斯路難)
蕭遘成都詩(月曉已聞花市合江平偏見竹&KR1097;多好教載取芳菲樹剰照岷天瑟瑟波)
褚亮賦得蜀都詩(列宿光輿井分土跨梁岷沈犀對江浦駟馬入城闉英圖多霸)
(跡歴選有名臣連騎簪纓滿含章詞賦新得上僊槎路無待訪嚴遵)
李白撥穀歌(白帝城邊足風波瞿塘五月誰敢過荆州麥熟繭成蛾繰絲憶君頭緒多)
(撥穀飛鳴奈若何)
黃牛歌(巫峽夾青天巴水流若兹巴水急可盡青天無到時三朝上黃牛三暮行太遲三朝)
(又三暮不覺鬢成絲)
蜀道難(噫吁&KR1077;危乎高哉蜀道之難難於上青天蠶叢及魚鳧開國何茫然爾來四萬八千)
(歲不與秦塞通人烟西當太白有鳥道可以横絶峩眉巔地崩山摧壯士死然後天梯石棧相鈎連)
(上有六龍迴日之高標下有衝波逆折之回川黃鵠之飛尚不得過猿猱欲度愁攀緣青泥何盤盤)
(百步九折縈嵓巒捫參歴井仰脅息以手撫膺坐長嘆問君西遊何時還畏途巉巖不可攀但聞悲)
(鳥號古木雄飛雌從遶林間又聞子規啼夜月愁空山蜀道之難難於上青天使人聽此彫朱顔連)
(峯去天不盈尺枯松倒掛倚絶壁飛湍瀑流爭喧豗砯崖轉石萬壑雷其險也如此嗟爾遠道之人)
(胡為乎來哉劍閣崢嶸而崔嵬一夫當關萬夫莫開所守或匪親化為狼與豺朝避猛虎夕避長蛇)
(磨牙吮血殺人如麻錦城雖云樂不如早還家蜀道之難難於上青天側身西望長咨嗟)
詶宇文少府贈桃竹書筒詩(桃竹書筒綺繡文良工巧妙稱絶羣靈心)
(圓映三江月彩質疊成五色雲中藏寶訣峩眉去千里提攜長憶君)
峩眉山月歌送蜀僧晏入中京(我在巴東三峽時西看明月憶峩眉)
(月出峩眉照滄海與人萬里長相隨黃鶴樓前月華白此中忽見峩眉客峩眉山月還送君風吹西)
(到長安陌長安大道横九天峩眉山月照秦川黃金獅子承高座白玉麈尾談重玄我似浮雲滯吳)
(越君逢聖主遊丹闕一振高名滿帝都歸時還弄峩眉月)
贈僧行融詩(梁有湯惠休常從鮑照遊峩眉史懷一獨映陳公出卓絶二道人結交鳳)
(與麟行融亦俊發吾知有英骨海若不隠珠驪龍吐明月大海乘虛舟隨波任安流賦詩旃檀閣縱)
(酒鸚鵡洲待我適東越相攜上白樓)
自巴東舟行經瞿塘峽登巫山最高峯晩還題壁
詩(江行幾千里海月十五圓始經瞿塘峽遂步巫山巔巫山高不窮巴國盡所歴日邊攀垂蘿霞)
(外倚穹石飛步凌絶頂極目無纖烟却顧失丹壑仰觀臨青天青天若可捫銀漢去安在望雲知蒼)
(梧記水辨瀛海周遊孤光晚歴覽幽意多積雪照空谷悲風鳴森柯歸途行欲曛佳趣尚未歇江寒)
(早啼猿松瞑已吐月月色何悠悠清猿響啾啾辭山不忍聽揮策還孤舟)
杜甫成都府詩(翳翳桑榆日照我征衣裳我行山川異忽在天一方但逢新人民未)
(卜見故鄉大江東流去遊子日月長層城填華屋季冬樹木蒼喧然名都會吹簫間笙簧信美無與)
(適側身望川梁鳥雀夜各歸中原杳茫茫初月出不高衆星尚爭光自古有羈旅我何苦哀傷)
謁先主廟詩(慘澹風雲會乘時各有人力侔分社稷志屈偃經綸復漢留長策中原仗)
(老臣雜耕心未已嘔血事酸辛霸氣西南歇雄圖歷數屯錦江元過楚劒閣復通秦舊俗存祠廟空)
(山泣鬼神虛簷交鳥道枯木半龍鱗竹送清溪月苔移玉座春閭閻兒女換歌舞歲時新絶域歸舟)
(遠荒城繫馬頻如何對搖落況乃久風塵孰與關張並功臨耿鄧親應天才不小得士契無隣遲暮)
(堪帷幄飄零且釣緡向來憂國淚寂寞灑衣巾)
蜀相詩(丞相祠堂何處尋錦官城外柏森森映階碧草自春色隔葉黃鸝空好音三顧頻煩)
(天下計兩朝開濟老臣心出師未捷身先死長使英雄淚滿襟)
嚴武寄題杜二錦江野亭詩(漫向江頭把釣竿懶眠沙草愛風湍莫倚)
(善題鸚鵡賦何須不著鵕鸃冠腹中書籍幽時曬肘後醫方靜處看興發會能馳駿馬終須重到使)
(君灘)
田澄成都為客作詩(蜀郡將知遠城南萬里橋衣緣鄉淚濕貌以客愁銷地富)
(魚為米山芳桂是樵旅遊惟得酒今日過明朝)
雍陶蜀城戰後感事詩(蜀國英靈地山重水又回文章四子盛道路五丁開)
(詞客題橋去忠臣叱馭來臥龍同駭浪躍馬比浮埃已道無妖土那知有禍胎蕃兵依漢柳蠻旆指)
(江梅戰後悲逢血燒餘更見灰空留犀厭怪無復酒除災歲積萇弘怨春深杜宇哀家貧移未得愁)
(上望鄉臺)
唐求題鄭處士隠居詩(不信最清曠及來愁已空數點石泉雨一溪霜葉風)
(業在有山處道成無事中酌盡一罇酒病夫顔亦紅)
羊士諤資州宴行營回將詩(几劒盈庭酒滿巵戍人歸日近瓜時元戎)
(靜鎮無邊事遣向營中偃畫旗)
楊巨源送定法師歸蜀詩(鳳城初日照紅樓禁寺公卿識惠休詩引棣華)
(霑一雨經分貝葉向雙流孤猿學定前山夕遠雁傷離幾地秋空性碧雲無處所約公曾向剡溪遊)
張籍成都曲(錦江近西烟水綠新雨山頭茘枝熟萬里橋邊多酒家遊人愛向誰家宿)
送隂先生歸蜀詩(日暮遠歸處雲間仙觀鐘唯持青玉牒獨上碧雞峯隂洞新生)
(乳寒泉舊養龍幾時因賣藥得向海邊逢)
盧綸送少微上人入蜀詩(瓶鉢遶禪衣連宵宿翠微樹開巴水遠山曉蜀)
(星稀遍識中朝貴多諳外學非何當一傳付道侣願知歸)
司空曙題凌雲寺詩(春山古寺遶滄波石磴盤空鳥道過百丈金身開翠壁萬)
(龕燈焰隔烟蘿雲生客到侵衣濕花落僧禪覆地多不與方袍同結社下歸塵世竟如何)
李賀蜀國弦詩(楓香晩花靜錦水南山影驚石墜猿哀行雲愁半嶺涼月生秋浦玉)
(沙鱗鱗光誰家紅淚客不忍過瞿塘)
白居易竹枝歌(瞿塘峽口水烟低白帝城頭月向西唱到竹枝聲咽處寒猿晴鳥一)
(時啼)
薛濤凌雲寺詩(聞說凌雲寺裏苔風高日近絶纖埃横雲點染芙蓉壁似待詩人賞)
(月來時聞說凌雲寺裏花飛空繞磴逐江斜有鎖得嫦娥鏡鏤出瑶臺五色霞)
張儼謁先主廟絶句三首(扶順繼皇業并吞勢由已天命屈雄圖誰歌大)
(風起得股肱賢明能以奇用兵何事傷客情何人居帝京雄名垂竹帛荒陵壓阡陌終古更何聞悲)
(風入松柏)
楊嗣復祠祭畢題臨淮公舊碑詩(齊莊修祀事旌旆出郊闉薙草)
(軒墀狹塗牆赭堊新謀猷期作聖風俗奉為神酹酒成坳澤持兵列偶人非才膺寵任異代揖芳塵)
(況是平津客碑前淚滿襟)
劉禹錫蜀先主廟詩(天下英雄氣千秋尚凜然勢分三足鼎業復五銖錢得相)
(能開國生兒不象賢凄涼蜀故妓來舞魏宫前)
段文昌題武擔寺西臺詩(秋天如鏡空樓閣盡玲瓏水暗餘霞外山明落)
(照中鳥行看漸遠松韻聽難窮今日登臨意多歡語笑同)
姚向同前題(開閣錦城中餘閒訪梵宫九層連晝景萬象寫秋空天半將身到江長與)
(海通提攜出塵土曾是穆清風)
温和同前題(桑門烟樹中臺榭造雲空眺聽逢秋興篇辭變國風坐愁高鳥起笑指遠)
(人同始媿才情薄躋攀繼韻窮)
楊汝士同前題(清淨此道宫層臺復倚空偶時三伏外列席九霄中平視雲端路高)
(臨樹杪風自憐榮末座前日别池籠)
李敬伯同前題(臺上起涼風乘閒覽歲功自隨台席貴盡許羽觴同樓殿斜暉照江)
(山極望通賦詩思共樂俱得詠時豐)
姚康同前題(松逕引淸風登臺古寺中江平沙岸白日下錦川紅疎樹山根淨深雲鳥)
(迹窮自慚陪末席便與九霄通)
薛能雲燈寺詩(莽莽空中稍稍登坐看迷濁變清澄須知火盡烟無盡一夜欄邊說)
(向僧)
李洞喜鸞公自蜀歸詩(禁院閉生臺尋師到綠槐寺高猿看講鐘動鳥知齋)
(拂石月盈箒濾泉花滿篩歸來逢聖節吟步上堯階)
錦城秋寄懷弘播上人詩(極頂雲兼凍孤城露洗初共辭嵩少雪久絶貝)
(多書遠照雁行細寒條猿掛虛分泉煎月色憶就茗林居)
温庭筠錦城曲(蜀山攢黛留晴雪簝笋蕨芽縈九折江風吹巧剪霞綃花上千枝杜)
(鵑血杜鵑飛入巖下叢夜呌思歸山月中巴水漾情情不盡文君織得春機紅怨魂未歸芳草死江)
(頭學種相思子樹成寄與望鄉人白帝荒城五千里)
李商隠井絡詩(井絡天彭一掌中漫誇天設劒為峯陣圖東聚夔江石邊柝西懸雪)
(嶺松堪嘆故君成杜宇可能先主是真龍將來為報姦雄輩莫向金牛訪舊蹤)
武侯廟古柏詩(蜀相階前柏龍蛇捧閟宫隂成外江畔老向惠陵東大樹思馮異甘)
(棠憶召公葉凋湘燕雨枝拆海鵬風玉壘經綸遠金刀歷數終誰將出師表一為問昭融)
張亞子廟詩(下馬捧椒漿迎神白玉堂如何鐵如意獨自與姚萇)
劉灣嚴孝子墓作(至性教不及因心天所資禮聞三年喪汝獨終身期下布骨肉)
(恩上報父母慈禮聞哭有卒汝獨哀無時前有松柏林荆棘結蒙蘢墓門白日閉泣母黃泉中草服)
(蔽枯骨垢容載飛蓬舉聲哭蒼天萬木皆悲風)
鄭谷蜀中詩三首(馬頭春向鹿頭關遠樹平蕪一望閒雪下文君沽酒市雲藏李)
(白讀書山江樓酒客黃梅後邨落人歌紫芋間堤月橋烟好時景漢庭無事不征蠻夜多無雨曉)
(生塵草色風光日日新蒙頂茶畦千點露浣花牋紙一溪春揚雄宅在唯喬木杜甫臺荒絶舊隣却)
(共海棠花有約數年留滯不歸人金渚遠江清碧簟文小桃花繞薛濤墳朱橋直指門路粉堞高)
(連玉壘雲窗下斷琴翹鳳足波中濯錦散鷗羣子規夜夜啼巴樹不並吳鄉楚國聞)
西蜀淨衆寺松溪八韻兼寄小筆崔處士詩(松因溪得)
(名溪吹答松聲繚繞能穿寺幽奇不在城寒烟齋後散春雨夜中平染岸蒼苔古翹沙白鳥明澄分)
(僧影瘦光徹客心清帶溜侵雲響和鐘擊石鳴淡烹新茗爽暖泛落花輕此景吟難盡憑君畫入京)
渠州汧江寺詩(退居瀟灑寄禪關高掛朝簪淨室間孤島暫留雙鶴歇五雲爭放二)
(龍閒輕舟共泛花邊水野履同登竹外山仙署金閨虛位久夜清應夢近天顔)
崔塗渠州沖相寺詩(水流花謝兩無情送盡東風過楚城蝴蝶夢中家萬里子)
(規枝上月三更故園書動經年絶華髮春惟滿鏡生自是不歸歸便得五湖烟景有誰爭)
吕洞賓題岳池縣集虛觀詩(青蛇煉影月徘徊夜靜雲閒尚未來應是)
(有人新換骨暫留蹤跡到天台)
留題飛雲道院詩(攜笻來此步飛雲踐滿賓階綠蘚明江上同歸共誰去不堪回)
(首不逢人目偶乘青帝出蓬萊劒戟崢嶸徧九垓我在前人不識為留一笠莫沈埋)
羅隱巫山高詩(下壓重泉上千仞香雲結夢西風緊縱有精靈得往來狖軛鼯軒亦)
(顛隕嵐光雙雙雷隠隠愁為衣裳恨為鬢暮灑朝行何所之江邊日月情無盡珠零冷露丹墮楓細)
(腰長臉愁滿宫人生對面猶異同況在千巖萬壑中)
王鐸題濟順王祠詩(廣明二年僖宗幸蜀神有隂兵助順見形於桔柏津帝幸)
(其廟解劒贈神三盛唐聖主解青萍欲崛新封濟順名夜雨龍抛尺匣春雲風入九重城劒門喜)
(氣隨龍動玉壘韶光待賊平為報山東諸將相格天勲業賴隂兵)
歐陽詹益昌行詩(并序興貞元年中天子以工部郎中元少尹吳興陸公長源)
(牧利州其為政五年予旅遊於利覩人安俗阜昌欽所以美作詩一章利州故益昌郡也目曰益)
(行詩曰驅馬至益昌倍驚風俗和耕夫壟上謠負者途中歌處處川復原重重山與河人烟遍餘田)
(時稼無閒坡問業一何修太守德化加問身一何安太守恩懷多賢哉我太守在古無以過愛人甚)
(愛子治郡如治家雲雷既奮騰草木遂萌芽乃知良二千德足為國華今時固精求漢帝非徒嗟四)
(氣有青春衆植佇揚葩期當作說霖天下同滂沱)
後唐杜仁傑至真觀三言詩(坤所載乾所燾象與形孰眹兆緯五行環二曜)
(流而川何浩浩四溟晏九河導峙而山亦多號神有嶽山有嶠粤天壇極道妙巉孤撐未易到日出)
(沒見遺照偃東西絶海徼倏光怪來熠耀大龍燭細螢爝不恒出赴感召笙嘹喨鶴窈窕羽人路屯)
(其要青螺堆玉簪峭左參井右丹竈揭清虛不二竅昔王人往昭告始軒轅末徽廟接柴望咸親燎)
(莽刧灰起天燒摧棟宇失朱縹羣鹿豕雜蓬藋予何為一來弔必勝廢乃大造聖之作賢者紹矧玄)
(玄語祕奥探逾遠理益燿微是理萬有秏文雖徑實非剽庶今來永為詔)
杜光庭題鴻都觀詩(亡吳霸越已功全深隠雲林始學仙鸞鶴自飄三蜀駕波)
(濤猶憶五湖船雙溪夜月明寒玉衆嶺秋空斂翠烟也有扁舟歸去興故鄉東望思悠然)
題都慶觀詩(三仙一一駕紅鸞仙去雲閒遶古壇煉藥舊臺空處所掛衣喬木兩摧殘)
(清風嶺接猿聲近白石溪涵水影寒二十四峯皆古隠振纓長往亦何難)
題仙居觀詩(往歲真人朝玉皇四真三代住繁陽初開九鼎丹華熟繼躡五雲天路長)
(煙鎖翠嵐迷舊隠池凝寒鏡貯秋光時從白鹿岩前往應許潛通不死鄉)
度世古元歌(後周至真觀小蠻橋下掘得石碑云始青之下日與月兩半同升合為一)
(大如彈丸甘如蜜出彼玉堂入金室子若得之慎勿失)
蜀道觀中鑿井得一碑刻文似賦似贊有隠士言
是漢時隂真人所著鍊丹法雜著於子玉碑(有物有物)
(可大可久採乎蠶食之前用乎火化之後成湯自上而臨下夸父處中而見受氣應朝光功參夜漏)
(白英聚而雪慚黃酥凝而金醜轉制不已神趣鬼驟金歟玉歟天年上壽無著於文訣之在口)
宋楊億成都詩(五丁力盡蜀川通千古成都綠酎濃白帝倉空蛙在井青天路險劒為峯)
(漫傳西漢祠神馬已見南陽起卧龍張載勒銘堪作戒莫矜函谷一丸封)
錢勰成都詩(武侯千載有餘靈盤石刀痕尚未平巴婦自饒丹穴富漢庭還負碧砮征)
(雨經蜀市應和酒琴到臨卭别寄情知有忠臣能叱馭不論雲棧更崢嶸)
何耕雲溪詩(幽居定何如頗恨未見之主人向我言喜色融雙眉修篁流翠隂寒溪漾)
(清漪領略非一狀幽妍發餘姿空濛雨亦佳瀲灩晴更奇豈惟二江獨意恐兩蜀稀主人信妙士得)
(此固所宜天公閟好景授受各有時豈無多田翁偃蹇遊莫隨素交懷老蒲秀句紛珠璣安得招歸)
(來為君賦清詩往者不可作後生欲何為)
浮翠橋詩(隔溪蒼翠各西東架竹為梁路始通缺月罅林凝淨綠斷霞明水抹殘紅芒鞋)
(步步幽聲處藜杖聲聲屈曲中回首忽驚橋已遠泠然身御圃田風)
寒碧亭詩(憑欄日日俯清湍洗竹年年斬惡竿十頃琉璃秋色靜一林竿籟曉聲寒涼風)
(有意生天末明月無邊照水端誰謂過清難久處愚溪元自不相安)
龍淵詩(門前大江何渺漫昔人飲牛水為乾水乾龍逝亦其理近在咫尺聊泥蟠魚蝦玩侮)
(獱獺笑縱有靈怪誰當看德人問舍壓吾境便爾築室相遮欄坐令異類皆屏伏恃有此耳差少安)
(却紆朱紱去監郡遺我守舍良獨難昨來過門恍如夢龍致此語催歸鞍先生不信反不笑謂我饒)
(舌狂豐干)
忘機臺(大虛生微雲機事日夕繁兼忘豈不佳尚有忘者存稽首老龐翁妙處希一言請觀)
(臺上月萬古無昭昏)
劉望之新都驛遠平軒詩(霜晴木落送歸鞍袖手微吟此慰顔賸欲憑欄)
(招白鳥更煩翦樹出青山晚悲薄禄非三釜賴許清詩見一班看到遠平纔得恨我寧歸臥尺椽間)
王灼露香亭詩(北渚一帝子洛川一虙妃池有千種蓮平生所見稀纖穠各態度紅)
(白爭光輝我來亭上飲夜久未忍歸翁家採香人但愛香滿衣豈知清露濕團荷瀉珠璣)
勾昌泰題新繁勾氏盤溪詩(勝簪不肯黑浮頰故能紅心寄塵埃外春)
(歸杖屨中徑松看謖謖庭草碧茸茸無術繫白日年光如轉蓬)
范鎮遊昭覺寺詩(炎蒸無處避此地忽如寒松砌行無際石房禪自安鴛鴦秋沼)
(漲蝙蝠晚庭寬登眺見田舍衡茅半不完)
張詠悼蜀詩(蜀國富且庶風俗矜浮薄奢僭極珠貝狂佚務娛樂虹橋吐飛泉烟柳閉)
(朱閣燭影逐星沈歌聲和月落鬭雞破百萬呼盧縱大噱遊女白玉璫驕馬黃金絡酒肆應不扃花)
(市春漸作禾稼暮雲連紈繡淑氣錯熙熙三十年光景倏如昨天道本害盈侈極禍必作當時布政)
(者罔思救民瘼不能宣淳化移風復儉約情性非方直多為聲色著從欲竊虛譽隨俗縱貪攫蠶食)
(生靈饑作威恣暴虐佞罔天子聽所利唯剥削一方忿恨興千里攘臂躍火氣烘寒空雪彩揮蓮鍔)
(無人能却敵何暇施擊柝害物黷貨輩皆為白刃爍瓦礫積臺榭荆棘迷城郭里第鏁苔蕪庭軒喧)
(燕雀斗粟金帛市束芻羅綺博悲夫久奢民不能飽葵藿朝廷僉元戎帥師盪兇惡虎旅一以至梟)
(巢一何弱燎毛焰晶熒破竹鋒熠爚兵驕不可戢殺人如戲謔悼髦皆麗誅玉石何所度未能剪強)
(暴爭先謀剽掠良民生計空賖死心隕穫四野構豺狼五畝孰耕鑿出師不以律餘孽何由却俾夫)
(熾蜂蠆寡術能籠絡邊陲未肅清何顔食天爵世方尚奔競誰復振謇諤黃屋遠萬里九重高寥廓)
(時稱多英雄才豈無衞霍近間命良臣拭目觀奇略)
薛田成都書事百韻詩(并序物金躔奥壤玉壘名區風尚饒曠古稱最僕)
(守兹職任五年載至初則木牛流馬馳八使以均財次則皂蓋朱幡奉一麾而作鎮歴覽勝異慷慨)
(興懷古人曰非感發不可以言詩非聲詩不可以導志故言成志激流為美談偶因公退輒作成都)
(書事七言一百韻止陳乎益都事蹟罔暇以外景加諸庶幾謬發於斐然詎敢芳揚於作者詩曰混)
(茫丕變造西阡物像熙熙被一川易覺錦城銷白日難歌蜀道上青天雲敷牧野耕桑雨柳拂旗亭)
(市井烟院鎖玉溪留好景坊題金馬促繁絃風流餔席堆紅豆瀟灑門庭映碧鮮表狀屢言同穎穗)
(敕書頻奬並生蓮旋科杞樹炊香稻剰種豌□沃晚田仁宅不墮由政立義圍無取任情遷民知禮)
(遜蠶叢後俗尚奢華邃古先遶郭波濤來浩浩歸朝岐路去綿綿乍回黑水將成道潛到青羊恐遇)
(仙靚女各功翻樣繡袨商兼制砑綾牋壚邊泛蟻張裙幄江上鳴鼉簇綵船石筍崚嶒衙對峙琴臺)
(恢闊寺相連羣葩豔裏珍禽語百草香中瑞獸眠喜趣必臻尤佇望勝遊爭倦更遷延早荷葉底蹲)
(鴟伏椶樹梢頭亂蝶穿鹺發牢盆渾棄鹵鐵資圜法免鈈鉛豐饒物態寧殊越美麗姝姬酷類燕西)
(海號雄彰傳紀南康辭健積銘鑴良工手技高容學妙隠丹方祕不傳倚劒靈關凌絶頂夢刀孤壘)
(削危巔金華巷陌遺三品石鏡伽藍露一拳信落荆州隨鼓枻檢頒芝闕聽摇鞭若量内地寒暄異)
(且在遐陬水陸全渝舞舊云傳樂府巴談誰曰繫言詮九苞綰就佳人髻三閙裝成子弟韀欲辨坤)
(維尋地理纔臨益部認郊廛文翁室暗封苔蘚葛亮祠荒享豆籩貨出軍儲推賑濟轉行交子頌輕)
(便氣蒸蒟蒻根鬚潤日罩楩柟樹影圓藥市風光蟲蟄外花潭遨樂鵙鳴前聚源待擬求梟氏貯怨)
(那能雪杜鵑衆植森榮還蓊蔚夾流湍迅迥潺湲鮮明機杼知無算細碎錐刀不啻千合伴鵶鬟齊)
(窈窕對陪霓袖競翩翾五門冷映岷峨雪千里爰疏灌堋泉茂盛八弦宜得最膏腴十道比俱偏袁)
(滋不到生無分段相重來宿有緣欵召相如登兔苑驟遷太白步花甎葳𬎼草木時為瑞奇秀江山)
(代産賢曉後細風紅灼灼夜中微雨碧芊芊錦亭焰燭明歌障繡閣香毬煖熨氊寶塔徘徊停隼旟)
(觀街雜沓擁輜軿酴醿引架家家郁躑躅攀條處處妍重愛魯儒提德柄威降曹將董戎旃歡謠少)
(負賨人勇長講多經楚客禪似簇綺羅偏煥耀如流車馬信喧闐搘機顯綽名堪錄題柱芬芳事莫)
(捐李特鋒鋩徒恃險張儀規畫自持顛鷹揚器業成悠久烏合姦雄敗轉旋漫向鼎分澄霸道却當)
(龜化驗都廛強貪楚滅悲傾轍廣洽堯詢喜慕羶側弁猖狂抛玉斝歸鞍酩酊墜金鈿氛埃屏息雲)
(常覆稼穡繁滋澤靡愆睿聖宵衣垂迺睠貴臣馳日每傳宣石牛邁路加歆饗江瀆隆區助潔蠲避)
(暑亭臺珍簟設縱閒池沼釣絲牽遮蠻帶礪長能固捍蜀金湯遠益堅何武甲科曾繼踵嚴真十兆)
(罕差肩儲書競甲諸家集博識咸修百氏箋紙碓暮舂臨岸滸水樽春注截河壖華嚴像閣涼堪愛)
(淨衆松溪僻可憐學射崔嵬横罨靄放生寬廣媚漪漣蘚庭嫩筍青篸篸風檻新荷綠扇扇守戌貔)
(貅千萬騎采葑簪筍兩三員清江瀉勢方流巽大面盤形正壓乾電掃谷風藏虎嘯雷瞑官樹灑龍)
(涎郃占逖應星舒彩欒噀端聆火撲燃令範式驅民缺缺咨謀疇倚道平平性寒甘蔗猱偷齧體膩)
(芭蕉蠧莫沿誌讀備興重掩卷史看唐幸懶終篇雕盤姹女呈酥作水巷癡童颺紙鳶初下鹿頭迷)
(鄠杜暫來犀浦誤伊瀍變秦言語生皆會戀土情懷死不悛結廈斧斤宗簡易入神丹艧厲精專柳)
(隄夜月朱簾捲花市春風繡幕搴十縣版圖分戸籍一城牌肆係民編受辛滋味饒薑蒜劇饌盤餐)
(足鮪鱣月季冒霜秋肯挫茘枝衝瘴夏宜然幾番藂箐鳴虛籟是箇園林噪懶蟬蠢動乘時先養育)
(菁英屆候别陶甄地丁葉嫩和嵐採天蓼芽新入粉煎平代啓闈聞繼岌監軍憑軾見劉焉蕙蘭馥)
(裛幽蹊畔菱芡交鋪曲島邊繪網晚晴誇蹴踘畫繩寒食戲鞦韆氤氲紫霧濛都邑縹緲彤霞聚偓)
(佺螭伏自然銷劒戟螻翻幾度起戈鋋宦遊止嘆音塵闕鄉飲何驚歲月遄靈壽桃枝奇共結金砂)
(銀鑠貴相聯埋輪昔按均輸命叱馭今分太守權徒為行春飛皂蓋詎能許國報青錢政經旋考尤)
(多僻民瘼深求尚未痊雖愧袴襦非叔度日期毫墨有馮沿俛遵廉察思從訓克謹操修敢好畋南)
(市醉過攢幟隊西樓歡坐列瓊筵煩囂謹畏傷淳厚慧黠周防近巧諞重禄省心宜致寇薄材莊貌)
(若臨淵扶危頗異巢居幕勸善還同矢在弦叨莅一麾康遠俗等閒光景又三年)
喻汝礪謁江瀆廟詩(坤軸東南傾大江日夜注前驅下洛洙餘濤略吳楚任勢)
(不期勞得意緣所遇水也初無營神哉亮誰主芳蘭沈清華碧藻舒翠縷晨鵠戲野岸春鳧集深渚)
(均是得所安而神豈私汝古來幾精魄捨此迷所處淫遊不知還沙村失烟樹而我後千載悠然在)
(江滸抱嗇貴無競矜名忌多取冥冥罨岸風淫淫打船雨舞雪窺紅濤開蘋渡前浦再拜謝神貺聊)
(復隨所住)
錦屏山暮景詩(暝色輕烟罩郡城漁舟燈火倒觀星寒山遠水江村暮自在粧成水)
(墨屏)
清曉坐四天王院詩(杳杳天雨涼月墮星亦稀朝輝下簷隙遠色開村扉寂坐)
(無物役隠几或在斯曠焉耳目清擬覺形神歸混世迹若近抱沖心獨微故殿經幾年何人所摹規)
(當時亦姱哉作者良已罷快意取一好於身亮何私不知壯觀地徒使來者悲坐頃頃成昔安知今)
(是非)
宋祁集海雲鴻慶院詩(地勝祠仍古春餘物徧華山雲時抱石佛雨不萎花)
(嶺挾樓梯峻巖牽殿墄斜淙谿雜環珮怪蔓走龍蛇供坐僧飛鉢香園客戲沙吾遊真草草深意寄)
(青霞)
再遊海雲寺詩(十里雲邊寺重驅千騎來天形欹野盡江勢讓山回園木濃成幄樓)
(鐘近殷雷斜陽歸鞅足飛蓋冒輕埃)
江瀆亭詩(一翬掀翅壓溪隅吏事初閒此宴居斷岸有時通略彴輕風盡日戰栟櫚雲鴻)
(送日揮絃後客杖看山挂頰餘芰碧蒲青來更數江人多識使君旟)
夏日江瀆亭小飲詩(飛檻枕溪光歡言客徧觴暫雲消樹影驟雨發荷香新臼)
(橙韲熟庖刀膾縷長蘋風如有意盈社借浮涼)
錦亭晩矚詩(長夏宜高明緩帶散煩窘憑軒一超然目與天共盡山從雲端現日就林)
(外隠風來草樹披烟生井閭近自公況多暇沖臆無留藴即此可宴居何須事遊軫)
謁希夷陳先生祠堂詩(仙館三峯下年華百歲中夢成孤蝶往蜕在一蟬空)
(蘂笈微言祕霄晨浩氣通丹遺䑛後鼎林遣御餘風市霧成荒白餐霞委暗紅岷峩有歸約飛步與)
(誰同)
程密學知益州詩(墀頭畫對别堯蓂細札芝泥襲綬馨三蜀舊臺呼輻寵十連新)
(府夢刀靈雲梯霽日明鈎棧雨閣蒼苔蝕劒銘只恐廉襦歌未厭熒煌歸應六符星)
梅摯東湖瑞蓮歌詩(東湖七月湖水平鱗波暗織簫籟聲中有植蓮一萬本紅)
(漪相照摛繁英地靈氣粹不我測雙葩倏如同一莖黃姑織女渡銀漢蜺旗鳳葆羅空清又認英皇)
(立湘渚翠華不返凝怨慕五十哀絃頻曉聲駢首低昂泣珠露是時主人集宴喜湖光浸筵霞脚膩)
(朋簪峩峩盡才子椽筆交輝雲藻麗酒酣倚欄惜紅暉烟素徘徊縈不飛魏宫甄后晝方寢髣髴有)
(人持玉衣此邑古來無異政室家瘡痏何由慶三年鼠竊例皆然以薪救火火彌盛自公柅車政克)
(和載途鼓腹騰謳歌歌公用心同日皎不獨於今古應少因感珍芳兩兩開玉貫珠聯當縣沼況我)
(與公高適道芝歌肯迹商山皓嘉謀嘉猷忠入陳願將此美歸華勲)
酬贈王益舜良殿丞詩(才地淵宏筆力恢三年枌社幸遊陪八吟麗賦憑高)
(得三咏雕觴選勝開玉苑早容收樸&KR0554;蘭池嘗許試虺□海棠風裏甘棠政只恐星趨節召回風)
(度幽閒識宇高暫分朝寄握牛刀賈生學贍思儀漢李白才多合命騷步武即看峩豸角對揚幾見)
(擲麟毫琴齋頌罷吟魂遠時夢鈞天醉碧桃)
歐陽修蘇明允輓詩(布衣馳譽入京都丹旐俄驚返舊廬諸老誰能先賈誼君)
(王猶未識相如三年弟子行喪禮千里鄉人會葬車我獨空齋掛塵榻遺編時閱子雲書)
張俞謁白帝廟詩(孤山扞江口上有白帝祠横視天下險萬流皆俯窺古殿銷神)
(物悲風出隂帷天昏瓦棟折狐鼠亦生威優巫日鼓舞鬼怪生奔馳雷霆卷蛟窟雹火燒松枝入戸)
(精魂動有如隂兵隨吁哉漢盜亂海内遂崩離赤龍始潛躍逐鹿過秦時公孫奮神劒定蜀國安危)
(隴坻開北戸荆門啓東陲長驅百萬衆日鬭天下師羣豪插羽翼與漢爭雄雌兩帝不並立興亡良)
(可悲天運雖有在聖賢豈無為昭皇覽英傑襲軌奄重基風雲共浩蕩千古餘寒碑威神竟不没萬)
(里震南夷)
姚孳簡州東溪碧波亭詩(賴簡池臺兩蜀誇東溪别是一仙家今人却憶)
(康王谷坐看珠簾濺雨花)
潘洞聖母山祈雨詩(錦里城東邑高原十六鄉江流分不到天雨降為常節及)
(三春後晴逾兩月強龍乖尋穴蟄魚困入泥藏樹影全虧綠苗姿半吐黃耕夫皆慘戚市戸亦倉忙)
(潛慮冤無雪深疑政有傷推恩慙睿主引咎謝虛皇罄折真人宇星奔聖女堂先時蠲玉饌隔夜浴)
(蘭湯洞口焚香遠山椒作梵長幽誠期必達懸應果旋彰雷震南峯下雲飛北嶺旁聲稠喧竹塢勢)
(迫瀉銀潢飄灑連三晝霶𩃱遍一方稻畦烟漠漠蓮沼水泱泱物態涵優渥民情遂樂康洪施周庶)
(品餘潤浹他疆稔歲還堪待隂功詎可忘明靈何以報奮藻紀遺芳)
宋肇三峽堂詩(林巒十里上巉巖飛檻初憑縹緲間夔子風烟依白帝夜郎耕稼接)
(烏蠻砌横亂石遥臨澗門對高峯近帶山咫尺驚湍吁莫測每來登此念江關初尋磴道踏雲烟)
(漸引茅簷屋數椽江影動摇波面日山光隠見峽中天放懷罇酒憑欄客回首舷歌趁市船要與舟)
(人同此樂移花種竹滿巖前)
白帝城詩(江雨霏霏白帝城秋草未枯春草生古來戰壘如雲横萬里瞿塘斷人行至今)
(三峽路崢嶸時清不見更屯兵荒涼廢堞没春耕但見牛羊日西平)
田況題琴臺詩(西漢文章世所知相如閎麗冠當時遊人不賞凌雲賦只說琴臺是)
(故基)
葛琳和浣花亭詩(井絡西南區成都號佳麗錦城十里外物景居然異傍縈浣花)
(溪中開布金地杜宅巋遺址任祠載經祀自昔歲一遊有亭久摧廢將期汎舟會先此留旌騎弗基)
(矧肯構後人莫予嗣冠蓋或戾止風雨亡所庇我公至之初行樂徇人意挽車集賓組幕天陳燕器)
(苟弗謀高明何為革媮敝鳩工度材用奢儉求中制舉從縣官給下靡秋毫費巍然大厦成甚於折)
(枝易藩條息偃暇時律清和際落成及休辰夙駕忻重詣羣嬉逐使轂雜處同蠶市棟宇美可觀席)
(筵陳有次芳樽既罷撤綵舲妥登憩夾岸布緹帟中流喧鼓吹泝㳂烟靄間禽魚共翔戲都人與士)
(女疊足連帷被弄珠擬漢曲浮觴均洛褉晻晻日將暮熙熙衆皆醉怳入武陵源却返塵寰世自是)
(畢遨賞始復專民事農耕士就學商販工居肆蜀邦生齒繁衣食良囏匱三時急耕播寸壤無遺棄)
(兹焉俾暇逸所以慰勤瘁上賴天子心慎重坤維寄既懌邇臣德來秉諸侯瑞且命太史賢出攬澄)
(清轡第務廣教育孜孜布仁惠匪圖亟聚斂規規奉邦計和氣斯涵濡羣生皆茂遂乃躋富壽域共)
(樂升平治不才備蜀僚罔補公家利廕宇幸焉依雅聲慙善繼願比召南篇永歌棠蔽芾)
文同遊彌牟王氏園詩(短彴疎籬入野扃竹烟松露滿襟清奔湍激險飛寒)
(響弱蔓穿深掛晚英惜去更觀曾畫壁記來重注舊題名門前便是紅塵道誰肯同過洗俗纓)
劒州東園(羣峯高擁碧嶙峋亭宇清華氣象新兩岸烟雲先向日一林花木暗藏春溪明)
(夜閣軒窗月風斷晴橋井邑塵好酒滿樽詩滿軸主人曾不倦行人)
題鶴鳴化上清宫詩(祕宇壓孱顔飛梯上屈盤清流抱山合喬樹夾雲寒地古)
(芝英折嵒秋石乳乾飈輪遊底處空自立層壇)
青城山丈人觀詩(羣峯垂碧光下擁岷仙家神皇被金巾坐領五帝衙威靈攝真)
(境俗語不敢譁精心叩殊庭俯首仰紫華願言鳳羅盟畢世驅塵邪循奉蘂珠戒期之飛太霞)
蒼溪山寺詩(正午風色高遂泊蒼溪縣層崖抱林木有寺藏蔥蒨出船步危磴蔭密頗)
(縈轉上到金僊家緣空列臺殿修篁掛懸溜坐覺炎暑變老僧曉經論言語何貫穿引我上高閣闌)
(干俯江面寥寥百里内山水盡奇觀誰謂羇旅中所見皆所願汀州白鳥聚井邑青烟散樂此暮忘)
(歸疎鐘起嵓畔徙倚下松門尚怪舟人喚)
張縯題三峽堂詩(羣山危立接雲天一水東朝會百川泱莽堪輿無此壯崔嵬疏)
(鑿定何年千秋躍馬興亡夢一點飛鳧上下船時有剛風來浩渺起余高興九霄邊)
奉陪安撫大卿登八陣臺覽觀忠武侯諸葛公遺
像詩(白帝城西魚腹浦十月江平見津滸當年累石分成行此地臥龍經講武轅門外建嚴中)
(權列陣相承存後伍何人蛇勢識常山未數魚麗矜鄭拒懸知精神貫金石尚想號令嚴鉦鼓老兵)
(料敵應疑生川后澄波其敢侮向令赤伏有餘符下睨皇州真指取云何遺跡司神明獨靳豐功被)
(寰宇高城置酒共臨眺往事興懷增歎憮巍然王佐三代前信矣名言照千古)
張震武侯祠詩(勲業場中託汗青詩書壇上復誰登顧廬可是依玄德持釣何妨屈)
(子陵力挽狂瀾休轉石功虧累土不成層它年一笑三生夢應愧多情碧眼僧)
吕大防西園辨蘭亭詩(手種叢蘭對小亭辛勤為訪正嘉名終身服佩騷人)
(宅舉國傳香楚子城削玉紫芽凌臘雪貫珠紅露綴春英若非郢客相開示幾被方言誤一生)
萬里橋詩(萬里橋西萬里亭錦江春漲與隄平拏舟直入修篁裏坐聽風湍徹骨清)
鄧諫從題巫山瞻華亭詩(崚嶒玉削三千丈翠潑嵐光冷相向風含太古)
(雲氣長變化溟濛分萬象隂晴一日具四時天籟壑深虛自響神山娟妙擢羣參錦繡鋪張獻奇狀)
(蟠根積鐵匯百川龍矯蛟飜饒跌宕勢連三楚此開國故壘荒宫帶溪瀼樓臺井邑老風烟環佩清)
(聞駐仙仗竹林風味便讀易久與江山為輩行鳴絃餘暇豁心眼戲著飛欄雲雨上爽明自可達壅)
(蔽野獲又何勞草創政和民氣長似春景迥心平過於掌征鴻明滅志何杳黃鵠追隨意尤放當年)
(李杜經行處太史銀鈎刻青嶂寶刀珠瑟出耕墾曲水纖腰迷草莽牢盆古隷雜秦篆飛動閒摹永)
(平樣珊瑚交柯炯不蝕髣髴將軍勲業壯英雄繁盛隨流水時有竹枝賡牧唱孔泉文物起騷經國)
(色明妃守孤尚我家峩眉紫翠間為愛奇峯甘蒟醬秋風野水憶絲蓴擊汰夷猶理烟榜)
馮時行信相院水亭詩(青天行月地行水水月相去八萬里天公大力誰能)
(移月在水中天作底我心與月明作兩月行本在青天上雖云佛說我别說恐落衆生顛倒想少城)
(城隈佛宫闕客我水月僧饒舌三峽水寒梅花時起予對月賡此詩)
楊咸亨江郊亭新成賦詩二十三韻(蜀江千里東南傾峽門横)
(鎖千丈鯨吳帆蜀楫過如織府主四海皆弟兄城西門前二十里客去當送來當迎藤梢橘刺密無)
(路短亭四壁荒榛荆春風淡沲酌客處我陪後乘同郊行碧油紅旆駐沙尾連宵急雨鼓不鳴元戎)
(玉皇香案吏俛仰茅屋無乃輕擘山鞭石相原隰釘頭瓦縫粟縷盈偉哉幻書此奇觀丹楹畫棟元)
(崢嶸山長波迥目力短空濛宜雨高宜晴危嵐滴翠染窗戸空江倒影翻簷甍天藏地設久相待更)
(為佳處題佳名梁間横陳大手筆龍蛇飛動鬼神驚高齋百篇子美唱峴首千載羊公情試呼小隊)
(訪新館壯遊始與勝槩并披雲喚月星斗動放舟聞鶴天水明練光渺渺風力壯疊鼓西上帆東征)
(舳艫冠蓋兩嘆息歡謠畫亂通樵聲元戎故是活國手山河指顧風塵清凄涼三峽小遊戲樸斲丹)
(黝安足程明堂梁棟要杞梓天關一柱須公擎紛紛故吏萬里外燕雀行慶大廈成賦詩抵掌者誰)
(子夜郎野老楊咸亨)
劉士季次韻何漕司小紅翠亭詩(少陵遺跡瀼西東端的高齋在)
(此中今日花枝弄烟雨前時蔬甲臥霜風根株移取他山翠跗萼輸來别圃紅收拾陽春無盡藏夔)
(人端說兩詩翁鶯花在中巴東復東滿城春色一園中休言小小花界也勝纖纖燕麥風舞袖卷)
(紗空映翠晴窗磨鏡漫晞紅葉成帷幄花成陣壯觀詩壇矍鑠翁)
何異控巴臺詩(閱武弓刀勁利畱賓歌舞清妍纖暎連檣燈火翠浮隔岸人烟臺)
(上小留歸客臺前穩繫扁舟三宿翠微閣上一程白帝城頭)
李訦次韻控巴臺詩(翠岸紅燈奇語要自江南看來多景齊雲樓下當年使鷁)
(招回段誰道地拘偪仄須知天閟幽妍一丹青臺閣何人淡掃松烟)
謁丞相祠俯八陣圖詩(人言忠孝不磨滅神物護持存水滸千年陵谷幾變)
(遷此石不易自章武本由黃帝古兵法六十四以八為伍髯孫且懼仲達走賊操遊魂何敢拒刻銘)
(沙伏水底碑教戰石存山下鼓一片丹心天地間萬世聞風猶禦侮我來起敬凛如生再拜一言公)
(必取瀼流東截陣圖前寢墮城壁頽民宇能安拳石止波流願回瀼患思民撫常使夔人知感公踏)
(磧年年弔千古)
李之純西園辨蘭亭詩(綠葉纖長間紫莖蜀人未始以蘭名有時只怪香盈)
(室此日方傳譽滿城恩意和風揚馥郁光榮灝露滴清英庭階若不逢精鑒何異深林靜處生)
章楶海棠軒詩(珍葩寄幽島正對孤軒植優柔自俯仰紅綠若組織春酣晴日曛坐)
(久濃香逼池面淨可鑑朝霞罩澄碧)
許將西園詩(高牙負北郭芳園路西轉烏鳴戀故木蘭茁歸新畹坐延花景深行倚松)
(枝穩翳然想林木會心不在遠)
豐稷詩(同前題虛一水從何來應是崑山頂釃成綠玉池堂透清影公退泠然賞了非心)
(外境魚泳陽光動鳥啼春晝永不石印魚在屏犀透星入角迺知明月光日用人覺陟此百尺臺)
(餘念坐消剝洞曉弦望機仙丹兹可學風長虹臥松江一葦航大河豈如此安穏無復畏波幽香)
(萃花島魚藻旨且多徙倚小欄曲月色透薜蘿)
孫甫詩(同前題清回環引細泉泉聲潄簷底美哉智者心通樂流水琤琮戛鳴球淅瀝泛)
(綠綺塵慮無由得何須洗雙耳簹小閣連雪峯憑欄憙幽玩紅接海棠洲綠對篔岸有時開罇罍)
(波影侵几案何須架長江然後沖雲漢)
周敦頤冠鼇亭詩(紫霄峯上讀書臺深鏁雲中久不開為愛此山真酷似冠鼇他)
(日我重來)
蘇軾入峽詩(自昔懷清賞今兹得縱探長江連楚蜀萬派瀉東南合水來如電黔波綠)
(似藍餘流細不數遠勢競相參入峽初無路連山忽似龕縈紆收浩渺蹙縮作淵潭風過如呼吸雲)
(生似吐含垂崖鳴窣窣垂蔓綠毶毶冷翠多崖竹孤生有石楠飛泉飄亂雪怪石走驚驂絶澗知深)
(淺樵僮忽兩三人烟偶逢郭沙岸可乘籃野戍荒州縣邦君古子男放衙鳴晚鼓畱客薦霜柑聞道)
(黃精草叢生綠玉篸盡應充食飲不見有彭聃氣候冬猶暖星河夜半涵遺民悲昶衍舊俗接魚蠶)
(板屋漫無瓦巖居窄似庵伐薪嘗冐險得米不盈甔歎息生何陋劬勞不自慙葉舟輕遠泝大浪固)
(常諳矍鑠空相視嘔啞莫與談蠻荒安可駐幽邃信難耽獨愛孤棲鶻高超百尺嵐横飛應自得遠)
(颺似無貪振翮遊霄漢無心顧雀䳺塵勞世方病局束我何堪盡解林泉好多為富貴酣試看飛鳥)
(樂高遁此心甘)
送戴蒙赴成都玉局觀歸老詩(拾遺被酒行歌處野梅官柳西郊路)
(聞道華陽版籍中至今尚有城南杜我欲歸尋萬里橋水花風葉暮蕭蕭芋魁徑尺誰能盡榿木三)
(年已足燒百歲風狂定何有羨君今作峩眉叟縱未家生執戟郎也應世出埋輪守莫欺老病未歸)
(身玉局他年第幾人會待子猷清興發還須雪夜去尋君)
寄黎眉州(膠州高處望西川應在孤雲落照邊瓦屋寒堆春後雪峩眉翠掃雨餘天治經)
(方笑春秋學好士今無六一賢且待淵明賦歸去共將詩酒趁流年)
八陣磧詩(平沙何茫茫髣髴見石蕝縱横滿江上歲歲沙水齧孔明死已久誰復辨行列)
(神兵非學到自古不畱訣至人已心悟後世徒妄說自從漢道衰蜂起盡姦傑英雄不相下禍難久)
(連結驅民市無烟戰野江流血萬人賭一擲殺盡如沃雪不為久遠計草草常無法孔明最後起意)
(欲掃羣孽崎嶇事節制隠忍久不決志大遂成迂歲月去如瞥六師紛未整一旦英雄折唯餘八陣)
(圖千古壯夔峽)
蘇轍絶勝亭詩(夜郎秋漲水連空上有虛亭縹緲中山滿長天宜落日江吹曠野作)
(驚風爨烟慘淡浮前浦魚艇縱横逐釣筒未省岳陽何似此應須仔細問南公)
張天覺護國寺詩(薄宦區區可嘆嗟寂寥寒館過邨家神錐豈向囊中出寶劒聊)
(憑醉後誇就禄勉持毛義檄讀書空滿惠生車掩關不識青春好一夜狂風已落花)
胡宗師題雙流保國觀古柏詩(孔明廟前古柏奇此木氣象尤過之)
(幹東髣髴烟焰起鐵龍空駕焚一枝真人丹成何所適世傳乘鶴沖天飛求詩道士心彌堅試聽一)
(誦工曹詩)
馬提幹涪州十韻詩(地居襟喉重城依雉堞堅東漸鄰楚分南望帶夷邊舟楫)
(三川會封疆五郡連人烟繁峽内風物冠江前溪自吳公邑園由妃子傳許雄山共峻馬援壩相聯)
(灘急羣瀦沸崖高落馬懸石魚占歲稔鐵櫃驗諸天地暖冬無雪人貧歲不綿巖標山谷子觀望爾)
(朱僊)
王益新繁縣顯曜院詩(梵宇蕭條白日長苦空譚麈接藤牀雲章酷愛休詩)
(麗蓮柄慵思遠社香石髮雨梳雞苑寂風梭春織鷲山涼刧灰心火銷平盡又聽鐘聲下講堂)
留題重光寺羅漢院贈憲上人詩(曉剃吟髭雪半零海窗曾呪鉢)
(龍醒蚤知西竺能持法應笑南僧不會經雲氣晝閒侵麈柄蘚痕春老上銅瓶近來禪觀都無語手)
(指餘花滿寺庭)
留題清涼院詩(背倚青峯面枕溪濡毫新向壁間題善根不撓金蓮合淨界無塵水)
(月齊會啓苾芻真樂境花開薝蔔遠香畦因思祖塔嘗遊處更在龍盤虎踞西)
頓起贈廣都寓舍賢婦二喻詩(嘗聞趙清獻䘏孤慰亡友至今西蜀)
(人談美不容口二喻出儒家清貧一無有零丁依老姑破屋僧堂後相對誦詩書未嘗窺戸牖圭折)
(玉彌芳山寒松更茂縣宰初聞名咨嗟為之久從容語其配夫人曾見否長者二十三次亦十八九)
(青裾長蔽膝荆簪短在首我欲效清獻言不為人取近於吾邑中選壻得豪右夫人相宰意魚蔬薦)
(罇酒屈致二喻來呼名老與壽女子當有行詩稱遠父母饑寒日月長蓬蓽風雨漏大喻前致詞洒)
(淚濕衣袖荷德固已深緘情亦須剖上言親未葬心欲土自負下述妹未筓&KR1137;&KR1137;無傅姆還家復獻)
(書自敘貧且陋鉛華世所悦銅臭非吾偶肯效閭閈間碌碌逐雞狗世無梁伯鸞應嫌孟光醜孔明)
(若再生承女甘箕箒陳義一何高夫人驚拊手至今書藳在光輝射星斗董子慕高風喜曰真吾婦)
(吾親雙白髮吾弟室未授睠言姊妹賢可以相先後五兩幣雖輕意則千金厚輜軒雙造門觀者競)
(奔走女子尚能爾男兒宜自守重聘或不來豈欲終畎畝畜德尚未充高位亦虛受寄語事君者慎)
(勿輕去就)
魯交遊華山張超谷詩(太華鎖深谷我來真景分有苗皆是藥無石不生雲)
(急瀑和烟瀉清猿帶雨聞幽棲未忍别峯半月將曛)
楊天惠送孫正忠臣移成都小漕詩(升平芝菌效神奇況乃賢)
(豪用世資人物熙寧中興日風流荆國適同時起家便作三公客乘傳何為九折馳少府但分新賜)
(節石渠猶借舊官儀素心久辦經綸計妙意前知遇合期聊與西南成勝事暫將清獻續良規橋横)
(萬里重開府水接雙旌共去思怊悵參卿無限意道傍索筆強題詩)
(闕)(及境小刹為徘徊殿閣隨窗向水開僧雖持鉢出客)
(自艤舟來欲往無留計幽懷亦暢哉)
李宏遊金泉觀詩(昔時謝女昇天處此日遺蹤尚宛然蟬蜕舊衣留石室龍飛勝)
(地湧金泉碑書故事封蒼蘚殿寫真容鏁翠烟薄暮松巔聽鶴唳猶疑髣髴是神仙)
杜東之雲安玉虛觀南軒感事詩(穉梧植歲首擢起青琅玕其葉)
(大如掌其隂灼若㸐弱幹尋丈展氣已雲霄干期之四五載定足容棲鸞我老無定居僦屋蝸螺跧)
(平生輞川宅面勢胸中盤何當遂誅茆規庭十步寬非無松柏堅未易蒼龍摶種此南窗下醉眠風)
(雨寒不念我蓄一櫛間關走西東攜持三十年出處靡同朝梳帶殘月暮鐘含清風戸樞既日運)
(何由生蠧蟲今晨無故折脆響猶春蔥物理有定數吾生得無窮即事感百慮撫躬悲一翁空囊乏)
(賮鐵閙市多良工鸞膠墮渺茫秋扇慚初終從渠老齒豁稱我醉顱童)
晁公休夏日過莊嚴寺詩(十里溪橋梵宇新那知陌上漲紅塵老僧若要)
(題名姓不道林泉皆故人驚病起支離倚瘦笻幅巾芒屩竹隂中聞蟬未有人句且就禪林一榻)
(風)
張孝祥山居詩(松韻笙竽徑雲容水墨天人行春色裏鶯語落花邊修竹三間屋清)
(泉二頃田了無官府事雞犬慕登仙)
蒲瀛游呪土寺西臺詩(偶到西城寺人言咒土墳夕陽臺半出秋草徑才分)
(地下無紅粉天邊有碧雲徘徊追往事風急葉紛紛)
李石禮殿詩(蜀侯作頖錦水湄先聖先師同此室巍然夫子據此座殿以周公名自昔)
(聖人兩兩如一家均是周人先後出東家想見終夜夢猶與公孫同衮舄斯文授受乃關天不為漢)
(唐加損益我時來視俎豆事重是漢人斤斧迹漢宫制度九天上散落人間此其一多因豐屋起戎)
(心獨此數椽綿歲歷規摹嵽嵲東魯似氣象縹緲西岷敵竹松猶是斯干詩風雨方知隆棟吉雖然)
(漢獻來至今閱時已多駒過隙中間豈無鳥鼠慮妙斲不知難輒易工師不揆亂如麻敢向殿門言)
(匠石詩書譬彼尚闕文後學如何補遺逸祖龍非意竊登牀蝌蚪有心來壊壁舊章僅在命如絲誰)
(勒吾詩勝丹漆)
郭祥正蜀道篇送别府君吳龍圖詩(長吟李白蜀道難蜀道之)
(難難於上青天長蛇併猛虎殺人吮血毒氣何腥羶錦城雖樂不可到側身西望泣涕空漣漣其辭)
(辛酸語勢險有如曲折頓挫萬丈之洪泉世人不識寶玉璞每欲酬價齊刀鉛求之往古疑未有惜)
(哉不經孔子之手加鑱鐫公今易節帥蜀國為公重吟蜀道篇旌旗翻空度劒閣甲花照雪參林顛)
(雲鼉連催谷聲碎畫角漫引斜陽懸竹馬爭迎舊令尹指公長髯皓素非往年蜀道何坦然和氣拂)
(拂回星躔長蛇深潛猛虎伏但愛雄飛呼雌響亮調朱絃時乎樂哉公之往也九重深拱堯舜聖廟)
(堂論道孔孟賢撫綏斯民賴良守平平政化公能宣束兵興學有源本何必早夜開華筵嘗聞家家)
(賣釵釧只待看舞青春前此風不革久愈薄稔歲往往成凶年噫吁嘻今我無匹馬安得從公遊盡)
(書政績來中州獻之明堂付太史陛下請捐西顧憂)
梅堯臣送錢駕部知邛州詩(細雨梅初熟輕寒麥已秋路危趨劒道夢)
(穏過刀州秦粟非吳食巴粳類越疇當壚無復舊試似長卿求)
石介嘉州寄左綿王虞部詩(江山如畫望無窮況屬昇平歲屢豐萬國)
(芙蓉秋色裏千家方響月明中斷霞半赭燕枝木零露偏留笙竹叢只欠流桮曲水宴風流未與左)
(綿同)
范祖禹資州路東津寺詩(山行無晨暮日瞑崖谷昏哀猿落客淚永路驚)
(旅魂憑陵上高巔俯視大江奔迴環島嶼合縈轉洲渚屯行雲赴楚天飛鳥下蜀門地遐怪物聚寺)
(古深殿存憶昔李氏末烟塵暗中原奸雄競草竊割據窮海根干戈百年後見此敗屋垣我來屬清)
(秋登覽無俗喧山深虎豹歸水靜蛟鼉騫臨風獨笑叱浩蕩欲飛翻)
王十朋武侯新祠復用前韻詩(山藏古寺柏青青地重端因蜀相登)
(沙上不聞江轉石人間幾見谷為陵龍蛇樹影摇千尺玉雪花枝吐萬層堪歎草廬誰復顧凄然香)
(火却依僧)
戒石亭詩(爾俸爾禄民膏脂下民易虐天難欺聖訓昭昭日月垂刻石於亭勵官師臣庭)
(堅字尤瓌奇光堯宸翰增光輝坤維門戸州名夔庭前戒石原本闕筆畫微茫觀者疑太歲在酉嘉)
(平時吉日丁亥刑牲犧命工舉石少高之一新欄檻嚴護持銀鈎照眼光陸離天威咫尺顔不違虐)
(民之事焉可為勿謂蒼蒼不吾知與爾同僚共孜孜)
李燾從何使君父子遊墨池分韻得名字詩(蜀學擅天)
(下馬王先得名簧如巧言語於道蓋小成子雲最後出振策思遐征斯文大一統歘使聖域清富貴)
(盡在我紱冕非所榮旁皇天禄閣聊亦觀我生懷哉不能歸舊宅荒榛荆寂寞竟誰顧正路今莫行)
(使君蓬萊仙盼節歸赤城門無俗賓客家有賢父兄慨念此耆老不登漢公卿臨池一樽酒尚友千)
(載英拜呼嚴與李月旦共細評區區可無憾彼重適我輕朅來成都市塵土汚冠纓古人不可見見)
(此眼自明請為懷古詩玉振而金聲)
張浚登道觀詩(蒼髯野褐予甚古蘿月桂風誰謂貧當戸蛟龍森漢柏隔江雞犬隠)
(秦人好山如畫能留客寶鼎藏丹不計春更上高亭問雙鶴莫教詩眼有纖塵)
張栻送朱元晦詩(君侯起南服豪氣蓋九州頓登文石陛忠言動宸旒坐令聲利)
(場縮頸仍包羞却來臥衡門無愧自日休盡收湖海氣仰希洙泗遊不遠關山阻為我再月留遺經)
(得細繹心事兩綢繆超然會太極眼底無全牛惟兹斷金友出處寧殊謀南山對牀雨匪為林壑幽)
(白雲正在望歸袂風颼颼朝來出别語已抱離索憂妙質貴強矯精微更窮搜毫釐有不察體用豈)
(周流驅車萬里道中途可停輈勉哉其無斁邈矣追前修)
陸游遊三井觀詩(三井久知名暇日偶一訪棟宇壊欲盡基址尚閎壯畫牆皆國)
(工烟雲儼天仗旌旄亞戈戟佩玉雜弓韔太古實傑作筆落九天上吳生名擅世睥睨未肯讓規模)
(遠有考意象豪不放最奇老癯僊骨立神愈王石恪雖少怪用筆亦跌宕兩姝淡蛾眉非復火食狀)
(塵埃久侵蝕風雨無蓋障好事未易逢寧能久亡恙雍洛刧火餘妙迹盡凋喪斯遊恐難繼佇立增)
(悄愴)
觀華嚴閣萬僧會齋詩(拂劒當年氣吐虹喑嗚坐覺朔庭空早知壯志成癡)
(絶悔不藏名萬衲中)
飯昭覺寺抵暮乃歸詩(自墮黃塵每慨然攜兒蕭散亦前緣聊憑方外巾盂)
(淨一洗人間七箸羶靜院春風傳浴鼓畫廊晚雨濕茶烟潛光寮裏明窗下借我逍遥過十年)
漢嘉城中萬景樓詩(左披九頂雲右送大峩月殘山剰水不知數一一當樓供)
(勝絶玻璃濯錦遥相通指揮大渡來朝宗川靈胥命各東去我亦順流呼短篷詩無傑語慚風物頼)
(有丹青傳小筆仍添書客倚欄看令與山川相映發龍彎歸路遶烏尤棟雲簾雨邀人留若為喚得)
(涪翁起題作西南第一樓)
芳華樓賞梅詩(素娥竊藥不奔月化作江梅寄幽絶天工丹粉不敢施雪洗風吹見)
(真色出籬藏塢香細細臨水隔烟情脈脈一春花信二十四縱有此香無此格放翁年來百事惰惟)
(見梅花愁欲破金壺列置春滿屋寶髻斜簪光照座百榼淋漓玉斝飛萬人辟易銀鞍過不惟豪横)
(壓清臞聊為詩人洗寒餓)
龍掛詩(成都六月天大風拔屋動地聲勢雄黑雲崔嵬行風中凜如鬼神塞虛空霹靂迸火)
(射地紅上帝有命起伏龍龍尾不卷曳天東壯哉雨點車軸同山灌水溢路不通連根拔出千尺松)
(未言為人作年豐偉觀一洗芥蔕胸)
樓上醉歌詩(我遊四方不得意佯狂施藥成都市大瓢滿貯隨所求聊為疲民起憔悴)
(瓢空夜靜上高樓買酒捲簾邀月醉醉中拂劒光射月往往悲歌獨流涕剗却君山湘水平斫却桂)
(樹月更明丈夫有志苦難成修名未立華髮生)
臨别成都帳飲萬里橋贈譚德稱詩(成都城南萬里橋蘆根蘋)
(末風蕭蕭映花碾草鈿車小駐坡驀澗青驄驕入門翠徑絶窈窕臨水飛觀何岧嶤判無功名著不)
(朽惟仗詩酒寬無聊迎霜早已足雉兔微冷便欲思狐貂喜看縷鱠映盤箸恨欠斫蟹加橙椒坐中)
(譚侯天下士龍馬毛骨矜超遥烏犀白紵謫仙明但可邂逅不可招今年一戰馘餘子風送六翮凌)
(青霄美人再拜乞利市醉墨飛落生鮫綃我衰於世百無用十年不趁含元朝華纓肯傍蕭颯鬢寶)
(帶那束龍鍾腰祝君好去事明主日望分喜來漁樵遊談引類亦細事寄酒且解相如消)
浣溪女詩(江頭女兒雙髻丫嘗隨阿母供桑麻當戸夜織聲咿啞地爐豆䕸煎土茶長成)
(嫁與東西家柴門相對不上車青裾竹笥何所嗟插髻煜煜牽牛花城中妖姝臉如霞爭嫁官人慕)
(高華青驪一出天之涯年年傷春抱琵琶)
趙汝愚致爽軒詩(濃隂夾道水流渠吹盡殘花不復餘惟有范家千畝竹青青依)
(舊色侵書)
范成大中巖詩(赤巖倚竛竮翠邏森成削岑蔚嵐氣重稀閒暑光薄聊尋大士處往)
(扣洞門鑰雙撐紫玉關中矗翠雲幄應供華藏海歸坐寶樓閣無法可示人但見雨花落不知龍湫)
(勝何似魚潭樂夜深山四來人靜天一握驚看丹桂白月影到林壑門前六月江世界塵漠漠寶瓶)
(有甘露一滴洗煩濁捫天授斗杓請為諸君酌)
蜀西湖詩(閒隨渠水來偶到湖光裏仍呼水月舟徑度雲錦地誰不云解飲我已荷香醉)
(湖隂玉嬋娟夐立紅粧外何須東閣梅悠然自詩思驚風入午暑水竹有秋意采菱不盈掬興與蓴)
(鱸會遥知新津宿魂夢亦清麗)
楊甲遊滄浪亭詩(霧回林蒼黃漲落水寒碧西郊好風景䁱霽千里色相從二三)
(子掃灑溪上石主人亦愛客沽酒洗玉粒年荒酒味薄相勸助吻濕同光與共景弄此竹間日沄沄)
(憂端來落落險語出穽機誰復設&KR2024;髀各自適跳波醉中舞野唱寒外急牛羊歸匆匆鳧雁來一一)
(獨行豈不好酒盡歸亦得頽然寄疎放未愛世褊迫永懷堂中翁回首千歲跡豈無獨坐願冉冉饑)
(凍逼霜空洞庭野天闊雲夢澤欲窮扶桑枝尚挂滄海席何當從今去一夜生羽翼)
登安福浮屠詩(以高幖跨蒼天為韻得跨字高誰能於虛空千仞擢修架層梯&KR2665;)
(寥可歷不可跨疑從地上湧幻手聊一化飛龍送千柱雷雨天一借巍巍大勝妙突兀此其亞道人)
(豈澄觀佛事了閒暇指揮三百尺斤斧隨叱咤當時奮赤手意闊已遭罵從來見奇特世眼一驚詫)
(塹山作平地海闊良可駕哀哉耳目陋未信猶疑嚇凌高更回首落日在雲罅蒼蒼野浮樹漠漠水)
(分汊悲涼豪傑窟野冢埋王伯百年眼前是俯仰閱榮謝惟當快飲酒醉聽風鈴夜)
謝翺花卿冢行(濕雲模糊埋秋空雨青沙白丹陵東莓苔隂隂草茸茸云是花卿古)
(來冢花卿舊事人所知花卿古冢知者誰精靈未歸白日西廟鴉啄肉枝上啼)
左右生題名詩(蜀地雖遠天之涯蜀人只隔一水巴自從文翁建此學此俗化為齊)
(魯家頖林春風桑椹熟集鼓坎坎聞晨撾諸生堂奥分左右相比以立如排衙九牧之金充歲貢搜)
(出指鑛遺其沙卿雲褒武皆蜀秀虎豹各自雄鬚牙兩京得人廣數路忍使丘中留子嗟不然題名)
(百許輩無一顯者何謂耶我亦典學老從事試向坐中尋孟嘉)
古柏詩(思人誰復念婆娑窟室崖隂未易磨四十圍間看溜雨二千年後數恒河不堪與世)
(供狙械尚許遺民占鳥窠從此便名夫子樹匡人斤斧奈予何)
到夔門呈王待制詩(手挈東風上水關鳳書迎日看新班五湖家世烏衣巷三)
(峽樓臺赤甲山畫戟門開春晝永臥龍帳穏海波閒安危大計須公等天定應知即賜環)
仲昂題西門外筰橋下觀音院詩(雨砌風亭長綠苔壁間題字半)
(塵埃城南蕭寺無人跡幾度曾因送客來)
岑象求遊定林院詩(野闊連宫迥樓臺半倚山地連巴峽近門對濮溪灣柏徑)
(松烟濕岩房雨蘚斑白雲邀客住明月伴僧閒經梵喧譁外香燈杳靄間勝遊成邂逅危搆喜躋攀)
(世路長何極塵心久欲還輶車正催發緩步出重關)
劉壎輓制置使張珏詩(坤維拓提封形勝古天府血戰五十秋零落餘八柱)
(江南傳箭急誰暇此回顧落目古渝城仗鉞乃甚武天東甑雖墮吾自強支拄渡瀘躬討逆歸來戰)
(彌苦蕭條下夔門機穽伏中路咄咄快敵仇誰與掩抔土哀哉關西雄國亡猶不負同時督軍將腰)
(金插雙虎)
楊安誠白帝廟詩(蜀江萬壑俱東奔瞿塘喧豗爭一門驚濤駭浪建瓴下巔崖仆)
(谷相吐吞朋妖窟宅恃幽阻正晝噴薄隂霾昏靈宫奕奕鎮地險衆瀆稟命川祗尊赤甲後聳黃熊)
(躍灩澦前峙青猿蹲舳艫銜尾下吳楚約束蛟鰐如雞豚舊傳鼓角致雨雹裹篙不觸撐舟痕綜理)
(脈絡盡四徼帝假之柄攸司存子陽祚國十年近此地未省東其轅連江列炬鐵鎖斷戎備犇北無)
(留屯江關回首盡漢幟遺黎何自知公孫血食漢代定不爾但有故壘山之樊子美誤信齊東語感)
(慨勇略招英魂山川之靈載望秩僭偽詎可同時論向來名實久淆溷薦祼無乃瀆俎膰請從酈元)
(為考證神理昭昭斯可原)
元吳成季送虞伯生使蜀詩(送别因思舊所經秦州花柳短長亭三峯高附)
(仙人掌萬里先占使者星錦水東流江月白潼關西去蜀山青當年不盡登臨意待爾重鐫劒閣銘)
虞集雪山圖為劉伯温監憲詩(我家成都雪山東公家張掖雪山北)
(吳船誰載鄭廣文起寫崑崙半天白張掖雪融草木長禾生隴畝芻牛羊烽火連臺擬樓觀江海微)
(茫秋練光看書東觀夜如水太乙然藜照圖史從遊冠帶文武備斐然四郡良家子君不見黃河奔)
(流百谷盈神禹疏鑿中州平極天鳥道雲氣盡惟北有斗西長庚)
閒閒宗師和前韻期望過當復用韻以謝(草堂長憶蜀西)
(郊屢卜歸休自折茅司馬檄傳驚父老少陵詩苦入神交山多美竹深宜屋江有嘉魚遠致庖乞得)
(閒身當及早堯時原自有由巢)
張道士蜀山圖詩(碧玉參天是蜀山舊曾飛度歴孱顔松風上接空歌外蘿月長)
(懸合景間試劒丹崖秋隼疾濯纓錦水夜龍閒君家虛靖歸來日冉冉蓬壺為憶還)
贈道人簡天碧畫士詩(千仞青山裏和衣坐石苔看雲為雨去聽水共風來)
(春盡揚雄老秋清宋玉哀故園誰賦得空對畫圖開)
重贈簡畫士詩(雲氣連山動松聲夾雨寒抱琴穿竹徑留棹寄江湍夕照歸神女春)
(隂帶錦官此生舊同里偏解寫潺湲)
仁壽寺僧報更生佛祠前生瑞竹有懷故園詩(聞道)
(故園生瑞竹試從來使問何如蒼筤獨出千叢裏翠節駢生數尺餘比管可吹丹穴鳳長竿莫釣錦)
(溪魚折筳已向靈氛卜亦說能歸似兩疏瞿聞道故園生瑞竹令人歸興滿江干扁舟不畏塘險)
(匹馬誰云蜀道難杜甫溪頭花匼匝孔明廟裏柏闌珊新堂題作歸與字定得臨江把釣竿聞道)
(故園生瑞竹山僧為我重栽培百年雨露餘生息一日風雲幾往迴壠上枯桑鴞萃止城東華表鶴)
(歸來聖恩若許歸田里千石清尊為爾開)
趙孟頫巫山十二峯詞(疊嶂千里碧長江一帶清瑶壇霞冷月朧明欹枕若)
(為情雲過船窗白星移宿霧晴古今離恨撥難平惆悵峻猿聲片月生危岫殘霞拂翠桐登龍)
(峯下梵王宫千古感遺蹤柳色眉邊綠花明臉上紅欲尋靈跡阻江風離思杳無窮松鶴堆嵐)
(靄陽臺枕水湄風清月冷好花時惆悵阻佳期别夢遊蝴蝶離歌怨竹枝悠悠往事不勝悲春恨入)
(雙眉離思雲裏高唐觀江邊楚客舟上昇峯月照粧樓兩悠悠雲雨千重阻長江一帶秋歌聲)
(頻咽引離愁光景恨如流過客絶頂朝雲散寒江暮雨頻楚王宫殿已成塵轉傷神月是巫娥)
(伴花為宋玉鄰一聽歌調一舍嚬哀怨竹枝春纖雨過蘋汀遠雲深水國遥渡頭齊舉木蘭橈)
(細楚宫腰暎水勻紅臉偎花整翠翹行人倚棹正無聊一望一魂銷碧水鴛鴦浴平沙荳蔲紅)
(望霞峯翠一重重帆卸落花風澹薄雲籠月霏微雨灑篷孤舟曉泊浪聲中無處問音容芍藥)
(空投贈丁香漫結愁鳳樓鸞去兩悠悠新悵怯逢秋山色驚心碧江聲入夢流何時弦管簇歸舟蘭)
(棹泊沙頭别是碧水澄青黛危峯聳翠屏竹枝歌怨月三更斷腸聲烟外黃牛峽雲邊白帝城)
(扁舟清夜泊蘋汀倚棹不勝情惆悵鶴信三山遠羅帬片水深高堂春夢杳難尋至如今十二)
(峯前月三千里外心紅牋錦字信沈沈腸斷舊香衾曉色飄紅豆平沙枕碧流泉聲雲影弄新)
(秋觸處是離愁臉淚横波淡眉攢片月收佳人無笑準難休來整玉搔頭嬝娜江邊柳飄颻嶺)
(上雲卸帆迴棹楚江濱歸信夜來聞欲拂珊瑚枕先熏翡翠帬江頭含笑去迎君鸞鳳畫成羣)
明劉基蜀國弦(悲笳拍斷河冰結湘靈曲終斑竹裂為君更奏蜀國弦一彈一聲飛上天)
(蜀國周遭五千里峩眉迢迢連玉壘峩嶓出水作大江地砉天浮戒南紀舒為五色朝霞暉慘為虎)
(豹嘷隂霏翕為千嶂雲雨入噓為百里雷霆飛白鹽雪消春水滿谷鳥相呼錦城暖巴姬倚歌漢女)
(和楊柳壓橋花纂纂銅梁翠氣通青蛉碧雞啼落天上星山都號風寡鵠泣杜鵑嗚咽愁幽冥商悲)
(羽怒聽未了窮猿三聲巫峽曉瞿塘波浪翻九淵倒瀉流泉喧木杪樓頭仲宣羈旅客故鄉渺渺音)
(塵隔含悽更聽蜀國音不待天明頭盡白)
陳南賓遊草堂詩(西出秦關道路長岷峩東望鬱蒼蒼蓬萊三賦舊無敵同谷七)
(歌今可傷茅屋秋高風瑟瑟布衾鐵冷雨牀牀浣花溪上應回首千載令人憶草堂)
方孝孺蜀道易(有序酷唐李白作蜀道難以譏刺帥之虐厥後韋臯治蜀陸暢反)
(其名作蜀道易以美之今其詞不傳伏惟今天子以大聖御極殿下以睿哲之姿為蜀神明主臨國)
(以來施惠政崇文教中外同聲稱頌西方萬里之外水浮陸走無有寇盜商賈駢集如赴鄉閭蜀道)
(之易於斯為至矣臣才雖不敢望白而所遇之時白不敢望臣也因奉教作蜀道易一篇以述聖上)
(及賢王之德名雖襲暢而詞無溢美頗謂過之嶺美矣哉西蜀之難何今易而昔難陸有重巖峻)
(萬仞鑱天之險閣水有砅雷掣電懸流怒吼之江關自昔相戒不敢至胡為乎今人操舟秣馬夕往)
(而朝還大聖建皇極王道坦坦如弦直西有雕題鑿齒之夷北有氊裘椎髻之貊東南大海際天地)
(島居州聚千萬國莫不奉琛執贄效朝貢春秋使者來接迹何況川蜀處華夏賢王於此開壽域播)
(以仁風沾以義澤家和人裕櫜兵歛革豺狼變化作騶虞蛇虺消藏同蜥蜴鑿山焚荒穢略水剷崖)
(石帆檣扇履任所往宛若宇宙重開闢美哉蜀道之易有如此四方行旅絡繹來遊成都萬室比屋)
(如雲桑麻蔽原野雞犬聲相同文翁之化孔明之仁嚴鄭之節揚馬之文遺風漸被比鄒魯士行賢)
(哲方回參方今況有賢聖君大開學館較論典墳坐令致化希華勲徵賢一詔到巖穴咄爾四方之)
(士孰不爭先而駿奔王道有通塞蜀道無古今至險不在山與水只在國政並人心六朝五季時王)
(路嗟陸沈遂令三代民盡為獸與禽當時豈惟蜀道難八荒之内皆晦隂今逢天子聖賢王之德世)
(所欽文教洽飛動風俗無邪淫孱夫弱婦懷千金悍吏熟視不敢侵蜀道之易諒在此咄爾四方來)
(者不憚山高江水深)
張三丰題元天觀詩(等閒釣罷海中鼇一笑歸來祖晉陶花吐碧桃春正好笋)
(抽翠竹葉還高心懷鳳闕龍鱗會身寓龜城馬足勞何必終南論捷徑宦情於我似鴻毛)
李東陽寄楊留耕先生詩(峩眉山頭雲氣濃錦官城上花枝紅地靈人傑)
(應時出往歲五識留耕翁一從獻策明光殿三世科名眼中見鸚鵡洲前驄馬歸鳳凰池裏麒麟現)
(一品封高七袠稀烏紗玉帶明緋衣祇疑天上神仙是若比人間富貴非誰信今人不如古片玉一)
(枝安足數蘇氏奇峯僅有三竇家芳樹纔稱五太史文章祕閣勲少年狀元才出羣眼看是父復是)
(子此語吾傳揚子雲白頭憂國猶心切剛道承平好時節已見西川洗甲兵更依北斗瞻京闕懸霜)
(彩筆泥金箋為君興寄西南天願山不童花不老一歲一賦長生篇)
李夢陽寄寄菴子詩(寄菴子張鵬也洪雅人利寄菴子嘗曰人生寄爾然孰)
(與義安愆孰與美久臭孰與芳永庫部駱子以其言告李子李子曰卓哉張子持此於天下誘之能)
(移撼之能動乎能招之來麾之去乎吁乎張子者足以荷天下之重矣於是作寄寄菴子詩嚶其)
(鳴矣彼何求天下願識韓荆州心傾意投神便往萬古不廢江河流張侯崛起西南裔覽輝振翮風)
(雲際鉤陳蒼涼閶闔閉排閽直謁蓬萊帝豸冠峩峩不動紳挺身遂作蘭臺賓竊憤辛裾謂淟涊誓)
(與朱檻爭嶙峋已看騕褭狹道路復訝鵰鶚卑風塵霜飛維揚海月苦陽行沮洳汾花春還朝衮衣)
(煥日月立仗正色偕星辰行步既工馬復瘦諫草每就雞將晨餘力猶馳翰墨圃先秦兩漢文心古)
(壯志真趫劒閣銘幽懷緬擬歸田賦拖珠響玉豈不足靦顔徒餐竟何補及時願作朝陽鳳不然退)
(與漁樵伍予也綸竿孟諸客心本無他衆莫白李白世人欲殺之蘇軾能詩遭貶斥雷劒雖埋光在)
(天卞玉未剖終為石垂老重逢四海清虛名幸免諸公擲思君欲追嵇吕駕贈言輒踐回田迹有田)
(負郭不餓死且自射獵芒碭澤)
陶驥送田國用鎮撫還蜀詩(燕臺花柳客徜徉蜀國風烟興渺茫玉勒)
(幾年登劒閣江船五月下瞿塘清樽錦軸高人共玉笛短簫良夜長年少壯遊輕萬里可容華髮綴)
(清霜)
胡濙祥符訪張三丰詩(交情已久念離羣獨向山中禮白雲龍送雨來留客)
(住鹿銜花至與僧分疎星出竹昏時見流水鳴渠靜夜聞却憶故人如此隠題詩誰是鮑參軍)
雷賀正初同陳玉泉代巡飲青羊宫詩(丹室崔嵬傍郭幽塵)
(襟喜向上清遊青羊自古逢玄肆白鶴何年下寶丘鐘鼓頻開千堞曉松筠長鎖四時秋仗君繡斧)
(霜威霽萬象春寒錦水流)
余子俊次唐王勃元武山聖泉詩(青鞵布襪陟層巔望道其如未)
(及泉天近尋常塵不到旬當十四月猶弦山花亂落誰為掃野鶴相隨或在前老我重來應指日山)
(靈珍重護寒烟)
楊春同前題(丹厓翠壁接雲巔元武西山湧聖泉一水靜中拖綠黛萬松深處響冰弦)
(登臨恍訝崑崙頂倡和渾疑太華前緬想昔人增感慨數聲啼鳥度晴烟)
徐文華大司馬梧山李公詩(吾受李公知未識李公面嗟公久方殁緬)
(懷何由見休休好善心卓卓當朝彦美玉瑩無瑕精金嘗百鍊氣概凌秋空巋若靈光見所在樹功)
(勛聲光耀雷電後進賴推轂曾不遺寸善)
劉堪費烈女吟(永康費氏女年少十八九擇對無可人真心似瓊玖禮法以防身絲)
(麻常在手至正十七載太歲次丁酉逆賊從東來旌旗摇北斗三巴數十城皆降不敢後唐姬與姜)
(氏不慚為賊偶費女涕泣悲勤勤告父母人生棄禮義猪狗亦何有我身不如賊我死骨不朽夜深)
(盛容飾自縊後園柳高義感行人痛心而蹙首平章買奴者左丞韓叔亨低頭奴屈膝拜賊乞餘生)
(不能受白刃空負朝廷恩茫茫天壤間生死義與仁泰山與鴻毛孩提知重輕費女生草野烈烈超)
(凡倫二公國柱石棄甲如輕塵芳名與汚跡遺戒千百春)
安磐弔張士元詩(七載遐方謫三年諫議班家聲續臺史封事動天顔弔客何人)
(至秦川有櫬還不才同放逐後死淚潺湲)
何景明賦四亭詩四章(秀地名山出晴窗疊巘羅褰帷入雲霧拂鏡影嵯峨)
(仙客丹梯意樵人白石歌悠然時一眺佳色滿烟蘿見中田背北郭曲樹俯通川未羨龐公隠先)
(知沮溺賢驅牛迎社日聽鳥餉春烟閒讀農書罷逍遥策杖前閱舊種三湘岸初移千樹香柰花)
(繁檻雪丹果壓簷霜裊裊生南國娟娟貢玉堂嘉應伯夷並高詠楚臣章楚翠幹盤仙樹西亭烟)
(霧中風簾自馥郁月幌共玲瓏白露棲雙鶴青天下八公獨同招隠曲攀望小山叢淮)
吳廷舉宿玉蟾寺詩(川北湖南一水通生涯半寄祝融峯此身尚逐雲來往又)
(挂玉蟾山上松)
劉成穆過千佛巖和察罕廉訪韻(丹壁蒼巖青鐵楹巖頭石溜蘚)
(苔生千年刻畫魚龍擁白日隂溟麋鹿行金草細摇蘿洞冷玉魚横過石梁清臨流拊樹看心折野)
(寺黃碑月二更)
楊廷和贈劉春劉台詩(君家兄弟好文章經學淵源有義方奪錦兩刊鄉試)
(錄凌雲雙立解元坊大蘇氣節古來少小宋才名天下香從此聖朝添故事巴山草木也生光)
楊慎竹枝歌(夔州府城白帝西家家樓閻層層梯冬雪下來不到地春水生時與樹齊)
(曬日照峯頭紫霧開雪消江面綠波來魚復浦邊網去麝香山下打柴回江頭秋色換春風江)
(上楓林青又紅下水上風來往慣一年長在馬船中最高峯頂有人家冬種蔓菁春采茶長笑江)
(頭來往客冷風寒雨宿天涯香清江白石女郎神門外往來祈賽頻風颭青旗雨歇山薑花開瑶)
(草春同紅粧女伴碧江濆蓪草花簪茜草帬西舍東鄰夜燭吹笙打鼓賽朝雲神女峯前江水)
(深襄王此地幾沈吟煜花温玉朝朝態翠壁丹楓夜夜心上峽舟郎風浪多送郎行去為郎歌白)
(鹽紅錦多多載危石高灘穏穏過青無義灘頭風浪收黃雲開處見黃牛白波一道峯裡聽盡猿)
(聲是峽州)
孝津行詩(岷山青蟠空下映犍為江江濱有孝娥自名叔先雄娥父為功曹冉冉趨府中)
(泛舟越洪濤捐軀以凶終娥也痛文死臨淵矢相從練囊封兒臂珠環係兒躬寄言與兒别别去不)
(再逢寧假黿鼉梁直下蛟龍宫川后垂懸鑒江妃憐丹衷死抱父屍出依泊葶花叢戚黨悲復感閭)
(里唁且閧風誼動今古廟貌森穹崇文紀與令伯祠墓相西東解使犍為縣永作忠孝邦岷之山石)
(可泐犍之江波可竭千秋菊兮萬春蘭孝娥之名焉可滅)
黃輝送李都御史平播後奉命治水詩(何許山河有不臣夜)
(郎霪霧豫州津為憐白虎收幡地便昱黃龍負艦身人代擬同堯丙子精靈行付禹庚辰凱歌應奏)
(巴人曲荷鍤何由列水濱)
郭莊巫山高詩(巫峽之山崔嵬兮干雲并吐芙蓉巔十二峯巒竦秀兮瑰如鳴環簪)
(玉鬭嬋娟當時章華臺上兮細腰落雪曳翩躚吁嗟哉襄王何事神遊華胥天自從高唐精靈感夢)
(憐山中芳樹琪花兮笑日披霞弄粉鉛十二峯巒低昂異態兮纍纍猶作望夫篇又若亭亭龍影照)
(寒泉巫峽之山崔嵬兮只今人去千年陵谷遷巴流東逝恨綿綿但見千巖萬壑蒼蒼兮朝夕雲霧)
(濛濛連苦竹叢中飛杜鵑年年春風呌破桃花烟崔嵬兮巫峽之山巔高唐遺跡何年惟有古今騷)
(客兮寫江山文藻流傳琅琅兮巫山篇吁嗟哉千載王孫作嵬僊)
魏裳巫山詩(巫山倚天外地險控荆門鳥道青蘿暗猿聲落日繁隂晴千壑變雲雨二)
(儀昏寂寞高唐夢空傳宋玉言)
余承業送楊升菴客還滇南(子雲辭天禄南走哀牢鄉稽首謝閶闔銜)
(恩不敢忘策馬達天津張帆度飛梁孤劍伴衾枕洞庭與瀟湘鵩賦揮賈涕鳳歌激楚狂幽蘭被九)
(畹采采不盈筐五月冒瘴氣異哉驅逐強問俗邁牂牁至止滇之陽卉木麗繁輝山海摇晴光復有)
(好奇士摳衣來門牆濯泉選碧玉齧雪搜點蒼城飛花霧煖寺入松風涼飯兒資海貝宴客傳檳榔)
(可惜昆明旅可憐詞林望蹉跎成白首艱苦斷柔腸金雞豈不赦奈何數乃妨暫以奉戎役趨過桑)
(梓旁青冢咽烏號荆樹悲鴻翔萬物遂施化窮旻胡茫茫夙夜懷往義秉燭理行裝邂逅青衣浦勸)
(進紫霞觴歴歴歲月馳悠悠道路長袂連意俱愜鬢改情各傷抱憂予局促戒遠君徬徨徬徨聽我)
(歌浮生焉用忙潮州非魍魎白也流夜郎折木感姬旦撫髀思馮唐神劒有時合良璧豈終藏騏驥)
(食弗飽荃蕙性本芳詹尹不能卜顔壽彭乃殤天運詎如此窮達未可量努力崇令德萬禩仰文章)
(養雛學鳳鳴挾飛覽遐荒金馬舊梧竹翩翩雲錦裳歌罷轉遲暮棹月下平羌江鳥舌初巧江柳眉)
(已黃離别在須臾後會擬何方夢中見顔色尺素遥為將)
周洪謨雪山天下高詩(巨靈擘斷崑崙山移來坤維參井間内作金城障三)
(蜀外列碉䂺居百蠻自昔蠶叢始開國千巖萬谷積寒雪疑有五城十二樓玉色玲瓏界天白光連)
(銀漢霏素虹六月大暑飄寒風俯見五嶽在平地遥窺三島皆溟濛此去石紐無幾許昔鍾靈秀生)
(大禹當時自此導江流至今名垂千萬古)
眉山天下秀(大峨兩山相對開小峨迤邐中峨來三峨之秀甲天下何須涉海尋蓬萊)
(昔我登臨彩雲表獨騎白鶴招青鳥石龕石洞何參差時遇仙人拾瑶草丹崖瀑布連天河大鵬圖)
(南不可過晝昏雷雨起林麓夜深星斗棲巖阿四時青黛如繡繪岷嶓蔡蒙實相對昔生三蘇草木)
(枯但願再生三蘇輩)
瞿唐天下險(兩崖壁立何險巇巴東大江如一絲杜宇神功渺何許堯時餘燼誰復知)
(中流灩澦實挺特如牛如馬夏秋月怒濤掀天萬壑雷巨漩觸石千層雪湯湯東去幾洄灣虎頭狼)
(尾如連環赤甲下映人鮓甕黃牛高抗鬼門關憶昔英雄割據日插木為梯上絶壁只今四海盡為)
(家鎖江鐵柱存何益)
巫山天下奇(靈鼇一動海水翻三山飄流無定根岱輿忽失十二峯萬流飛墮夔之門)
(仰把銀漢洗青黛俯瞰長江似衣帶地森玉笋青雲端大開罨畫彩虹外山間神女棲陽臺芙蓉為)
(貌玉為腮如何朝暮行雲雨却使懷襄相繼來無乃宋玉善蠱惑託為怪誕荒淫說只今高崖紫蔓)
(間惟有猿聲哀不絶)
趙貞吉成都揚子雲洗墨池詩(墨鱗跋浪遊奇門靈烏下掃腸泔痕)
(幽蚪吐水沈古影武擔山風珮珊冷魂迷瘴雨芙蓉濕侯芭噴腔三斗汁黃金蹴地吹作灰商鬼蒿)
(成淚花澁)
眉山歌(白帝昔稟鴻濛匠鑄錯江山排罔象赤髓鎔成巴字流青稜幻出峩眉狀峩眉兩片)
(翠浮空日月跳轉成雙瞳美人西倚映碧落崑崙東向縣青銅嘉陵黛色何窈窕暮雨朝雲情未了)
(力士空埋工冶魂王孫暗轉琴心調可憐烟靄下燈州望望行人芳意留香象渡河春泯泯碧雞啼)
(晚思悠悠歸來悵悵高唐趾不願封侯願遊此錦繡洪都羨畫圖神明此宅嗟疑似憶昨路遶犍為)
(中褰裳遥指白雲峯蟠霄拓落開南紀鼉吼鯨訇迨巨蹤此山疑有真靈住此地遥疑接懸圃天上)
(年年種白榆人間歲歲飛紅雨白榆紅雨異凡仙放光臺上一茫然百年萬劫僅彈指七十二君皆)
(比肩雪嶺星橋殊小小銅梁玉壘何渺渺西拈優鉢影團團東釣珊瑚光杲杲蒼顔灝炁有誰同羞)
(落襄王一夢中塵心祗會題紅葉素業先須訪赤松白龍吐霧成海水青鳥銜花供寸晷我來踏遍)
(八十四盤旋飛雪之奇蹤一洗靈山少年恥長卿多病在臨邛傾心縹緲玉芙蓉抽毫為作大人賦)
(折簡應招無是公)
賦
漢揚雄蜀都賦(蜀都之地古曰梁州禹治其江渟臯彌望鬱乎青葱沃埜千里上稽乾度)
(則井絡儲精下按地紀則坤宫奠位東有巴賨綿亘百濮銅梁金臺火井龍湫其中則有玉石嶜岑)
(丹青玲瓏邛節桃枝石䲛水螭南則有犍䍧潛夷昆明峨眉絶限㟍嵣嵁巖亶翔靈山揭其右離堆)
(被其東於近則有瑕英菌芝玉石江珠於遠則有銀鉛錫碧馬犀象僰西有鹽泉鐵冶橘林銅陵邙)
(連盧池澹漫波淪其旁則有期牛兕旄金馬碧雞北則有岷山外羌白馬獸則麙羊野麋羆㹈貘貒)
(麕&KR2738;鹿麝戸豹能黃獑胡蜼玃猨蠝玃猱猶豰畢方爾乃蒼山隠天岎崯迴叢增嶃重崒&KR3095;石&KR3407;崔)
(&KR3157;&KR3155;嶵㟴霜雪終夏叩巖岭嶙崇隆臨柴諸徼崼&KR1160;五矹參差湔山巖巖觀上岑嵓龍陽累峗漼□)
(交倚&KR1936;崪崛﨑集嶮脇施形精出偈嵁&KR2565;隠倚彭門嶋㟅&KR1756;嵃嵑㞹方彼碑池&KR3233;&KR3329;輵&KR2444;礫乎岳岳)
(北屬崑崙泰極涌泉醴凝水流津漉集成川於是乎則左沈犂右羌庭漆水浡其匈都江漂其涇乃)
(溢乎通溝洪濤溶洗千湲萬谷合流逆折泌瀄乎爭降湖潧排碣反波逆濞□石洌巘紛□周溥旋)
(溺冤綏頽慚博岸敵呷䘹瀨磴巖摚汾汾忽溶闛沛踰窘出限連混陁隧銍釘鍾涌聲讙薄泙龍歴)
(豐隆潛延延雷扶電擊鴻康濭遠遠乎長喻馳山下卒湍降疾流分川並注合乎江州於木則楩櫟)
(豫章樹榜□櫖樿柙青稚雕梓枌梧橿櫪㯕楢木椶枒信楫叢俊幹凑集&KR2793;柍楬圠樘椅從風推)
(參循崖撮捼涇淫溶繽紛幻靡汎閎野望芒芒菲菲其竹則鍾龍䇣□野篠紛鬯宗生族攢俊茂豐)
(芙洪溶忿葦紛揚搔樖與風披夾江緣山尋卒而起結根才業填衍迥野若此者方乎數十百里於)
(氾則汪汪漾漾積土崇隄其淺濕則生蒼葭蔣蒲藿芧青蘋芊葉蓮藕茱華菱根其中則有翡翠鴛)
(鴦梟鸕鷁鷺鶴鶤鷫鷞其深則有徧獺沈鱓水豹蛟蛇黿蟺鼈龜衆鱗鰨&KR3083;爾乃其都門二九四百)
(餘閭兩江珥其市九橋帶其流武擔鎮都刻削成蘞王基既夷蜀侯尚叢邛籠石□岓岑倚從秦漢)
(之徙元以山東是以隤山厥饒水貢其獲苴竹浮流龜磧石蝎相救魚酌不收&KR3409;&KR3312;鴝䳨風胎雨鷇)
(衆物駭目殫不知所禦爾乃其蓏羅諸圃□緣畛黃甘諸柘柿桃杏李枇杷杜樼栗柰棠梨離支雜)
(以梴橙被以櫻梅樹以木蘭扶林禽爚般關旁支何若英絡其間春机楊柳褭弱蟬抄扶施連卷&KR2629;)
(貕螗蛦子□呼焉爾乃五穀馮戎瓜匏饒多卉以部麻往往薑梔附子巨蒜木艾椒蘺蒟醬酴清衆)
(獻儲斯盛冬育筍舊菜增伽百華投春隆隠芬芳蔓茗熒郁翠紫青黃麗靡蠄燭若揮錦布繡望芒)
(兮無幅爾乃其人自造奇錦紌繏&KR3316;䋶縿緣盧中發文揚采轉代無窮其布則細都弱折綿繭成衽)
(阿麗纖靡避晏與隂蜘蛛作絲不可見風筩中黃潤一端數金雕鏤釦器百伎千工東西鱗集南北)
(並凑馳逐相逢周流往來方轅齊轂隠軫幽輵埃喉㪍塵拂萬端異類崇戎總濃般旋闤闠齊&KR0689;楚而)
(不感概萬物凑馳四時迭代彼不折貨我㒺之械財物饒贍蓄積備具若夫慈孫孝子宗厥祖禰鬼)
(神祭祀練時選日瀝豫齋戒襲明衣表玄縠儷吉日異清濁合疎明綏離旅乃使有伊之徒調夫五)
(味甘甜之和芍藥之羹江東鮐鮑隴西牛羊糴米肥䐗&KR2856;&KR1892;不行鴻□&KR3076;乳獨竹孤鶬炮鷁被魮之)
(胎山麕□腦水遊之腴蜂豚應鴈被鴳晨鳧戮鶂初乳山鶴既交春羔秋&KR1338;膾鮫龜肴秔田臑鷩形)
(不及勞五肉七菜朦厭腥臊可以練神養血腄者莫不畢陳爾乃其俗迎春送臘百金之家千金之)
(公乾池泄澳觀魚於江若其吉日嘉會期於送春之隂迎夏之陽侯羅司馬郭范畾楊置酒乎滎川)
(之閒宅設坐乎華都之高堂延帷揚幕接帳連岡衆器雕琢藻刻將星朱綠之畫邠聁麗光龍蛇蜿)
(蜷錯其中禽獸奇偉髦山林昔天地降生杜鄠密促之君則荆上亡尸之相厥女作歌是以其聲呼)
(吟靖領激呦喝啾戶音六成行夏低徊胥徒入冥及廟噆吟請連單情舞曲轉節踃馺應聲其佚則)
(接芬錯芳襜袩纖延&KR2025;淒秋發陽春羅儒吟吳公連眺朱顔離絳脣𦕈𦕈之態吡噉出焉若其遊怠)
(魚弋郤公之徒相與如平陽□巨沼羅車百乘期會投宿觀者方隄行船競逐偃衍撇曳絺索恍惚)
(羅罥瀰澥蔓蔓沕沕籠睢䁨兮罧布列枚孤施兮纖繁出驚雌落兮高雄蹷翔□挂兮奔縈畢俎飛)
(膾沈單然後别)
晉左思蜀都賦(有西蜀公子者言於東吳王孫曰蓋聞天以日月為綱地以四海為紀九)
(土星分萬國錯跱崤函有帝皇之宅河洛為王者之里吾子豈亦曾聞蜀都之事歟請為左右揚摧)
(而陳之夫蜀都者蓋兆基於上世開國於中古廓靈關以為門包玉壘而為宇帶二江之雙流抗峨)
(眉之重阻水陸所凑兼六合而交會焉豐蔚所盛茂八區而罨藹焉於前則跨躡犍牂枕輢交趾經)
(途所亙五千餘里山阜相屬舍谿懷谷岡巒糾紛觸石吐雲鬱葐蒀以翠微崛巍巍以峨峨干青霄)
(而秀出舒丹氣而為霞龍池&KR1565;瀑濆其隈漏江伏流潰其阿汨若湯谷之揚濤沛若濛氾之涌波於)
(是乎邛竹緣嶺菌桂臨崖旁挺龍目側生茘枝布綠葉之萋萋結朱實之離離迎隆冬而不凋常曄)
(曄以猗猗孔翠羣翔犀象競馳白雉朝雊猩猩夜啼金馬騁光而絶景碧雞儵忽而曜儀火井沈熒)
(於幽泉高爓飛煽於天垂其間則有琥珀丹青江珠瑕英金沙銀鑠符采彪炳暉麗灼爍於後則却)
(背華容北指崑崙緣以劒閣阻以石門流漢湯湯驚浪雷奔望之天迴即之雲昏水物殊品鱗介異)
(族或藏蛟螭或隠碧玉嘉魚出於丙穴良木攢於褒谷其樹則有木蘭梫桂杞櫹椅桐椶枒楔樅楩)
(柟幽藹於谷底松柏蓊鬱於山峯擢修幹竦長條扇飛雲拂輕霄羲和假道於峻岐陽烏迴翼乎高)
(標巢居棲翔聿兼鄧林穴宅奇獸窠宿異禽熊羆咆其陽鵰鶚鴆其隂猿狖騰希而競捷虎豹長嘯)
(而永吟於東則左綿巴中百濮所充外負銅梁於宕渠内函要害於膏腴其中則有巴菽巴戟靈壽)
(桃枝樊以蒩圃濱以鹽池&KR2599;蛦山棲黿龜水處潛龍蟠於沮澤應鳴鼓而興雨丹砂赩熾出其坡蜜)
(房郁毓被其阜山圖采而得道赤斧服而不朽若乃剛悍生其方風謠尚其武奮之則賨旅翫之則)
(渝舞銳氣剽於中葉蹻容世於樂府於西則右挾岷山湧瀆發川陪以白狼夷歌成章坰野草昧林)
(麓黝䨹交讓所植蹲鴟所伏百藥灌叢寒卉冬馥異類衆夥於何不育其中則有青珠黃環碧砮芒)
(硝或豐綠荑或蕃丹椒蘪蕪布濩於中阿風連延蔓於蘭臯紅葩紫飾柯葉漸苞敷蘂葳𬎼落英飄)
(颻神農是嘗盧跗是料芳追氣邪味蠲癘痟其封域之内則有原隰墳衍通望彌博演以潛沬浸以)
(綿雒溝洫脈散疆里綺錯黍稷油油稉稻莫莫指渠口以為雲門灑滮池而為陸澤雖星畢之滂沱)
(尚未齊其膏液爾乃邑居隠賑夾江傍山棟宇相望桑梓接連家有鹽泉之井戸有橘柚之園其園)
(則有林檎枇杷橙柿梬楟榹桃函列梅李羅生百果甲宅異色同榮朱櫻春熟素柰夏成若乃大火)
(流涼風厲白露凝微霜結紫梨津潤樼栗罅發蒲萄亂潰石榴競裂甘至自零芬芳酷烈其圃則有)
(蒟蒻茱萸瓜疇芋區甘蔗辛薑陽蓲隂敷日往菲微月來扶疎任土所麗衆獻而儲其沃瀛則有攢)
(蔣叢蒲綠菱紅蓮雜以藴藻糅以蘋蘩總莖柅柅裛葉蓁蓁蕡實時味王公羞焉其中則有鴻儔鵠)
(侣䳲鷺鵜鶘晨鳧旦至候雁銜蘆木落南翔冰泮北徂雲飛水宿哢吭清渠其深則有白黿命鼈玄)
(獺上祭鱣鮪鱒魴鮷鱧鯊鱨差鱗次色錦質報章躍濤戲瀨中流相忘於是乎金城石郭兼市中區)
(既麗且崇實號成都闢二九之通門畫方軌之廣塗營新宫於爽塏擬承明而起廬結陽城之延閣)
(飛觀榭乎雲中開高軒以臨山列綺窗而瞰江内則議殿爵堂武義虎威宣化之闥崇禮之闈華闕)
(雙邈重門洞開金鋪交映玉題相暉外則軌躅八達里閈對出比屋連甍千廡萬室亦有甲第當衢)
(向術壇宇顯敞高門納駟庭扣鐘磬堂撫琴瑟匪葛匪姜疇能是恤亞以少城接乎其西市廛所會)
(萬商之淵列隧百重羅肆巨千賄貨山積纖麗星繁都人士女袨服靚粧賈貿墆鬻舛錯縱横異物)
(崛詭奇於八方布有橦華麪有桄榔邛杖傳節於大夏之邑蒟醬流味於番禺之鄉輿輦雜沓冠帶)
(混并累轂疊跡叛衍相傾諠譁鼎沸則哤聒宇宙囂塵張天則埃壒曜靈闤闠之裏伎巧之家百室)
(離房機杼相和貝錦斐成濯色江波黃潤比筒籝金所過侈侈隆富卓鄭埒名公擅山川貨殖私庭)
(藏鏹巨萬鈲摫兼呈亦以財雄翕習邊城三蜀之豪時來時往養交都邑結儔附黨劇談戲論扼腕)
(抵掌出則連騎歸從百兩若其舊俗終冬始春吉日良辰置酒高堂以御嘉賓金罍中坐肴槅四陳)
(觴以清醥鮮以紫鱗羽爵既競絲竹乃發巴姬彈弦漢女擊節起西音於促柱歌江上之&KR2397;厲紆長)
(袖而屢舞翩躚躚以裔裔合樽促席引滿相罰樂飲今夕一醉累月若夫王孫之屬郤公之倫從禽)
(於外巷無居人並乘驥子俱服魚文玄黃異校結駟繽紛西踰金隄東越玉津朔别晦期匪日匪旬)
(蹴蹈蒙籠涉躐寥廓鷹犬倏眒罻羅絡幕毛羣陸離羽族紛泊翕響揮霍中網林薄屠麖麋剪旄麈)
(帶文蛇跨雕虎志未騁時欲晚追輕翼赴絶遠出彭門之闕馳九折之坂經三峽之崢嶸躡五屼之)
(蹇嵼戟食鐵之獸射噬毒之鹿皛貙氓於葽草彈言鳥於森木拔象齒戾犀角鳥鍛翮獸廢足殆而)
(朅來相與第如滇池集於江洲試水客艤輕舟娉江妃與神游罨翡翠釣鰋鮋下高鵠出潛虯吹洞)
(簫發櫂謳感鱏魚動陽侯騰波沸涌珠貝沈浮若雲漢含星而光耀洪流將饗獠者張帟幕會平原)
(酌清酤割芳鮮飲御酣賓旅旋車馬雷駭轟轟闐闐若風流雨散漫乎數百里之間斯蓋宅土之所)
(安樂觀聽之所踊躍也焉獨三川為世朝市若乃卓犖奇譎倜儻罔已一經神怪一緯人理遠則岷)
(山之精上為井絡天帝運期而會昌景福肸蠁而興作碧出萇弘之血鳥生杜宇之魄妄變化而非)
(常嗟見偉於疇昔近則江漢炳靈世載其英蔚若相如皭若君平王褒暐煜而發秀揚雄含章而挺)
(生幽思絢道德摛藻掞天庭考四海而為雋當中葉而擅名是故游談者以為譽造作者以為程也)
(至於臨谷為塞因山為障峻阻塍埓長城豁險吞若巨防一人守隘萬夫莫向公孫躍馬而稱帝劉)
(宗下輦而自王由此言之天下孰尚故雖專諸夏之富有猶未若兹都之無量也)
唐陸肱萬里橋賦(萬里兮蜀郡隋都二橋兮地角天隅相去而如乖夷貊曾遊而只在)
(寰區倚檻多懷結長悲而莫極憑川試望思遠道以何殊昔者滄海朝宗岷山發跡斯觀理水之要)
(若啓鑿穴之役逮夫東土為揚西邦日益架長虹於兩地客思迢迢浩積水於千秋江流脈脈宇宙)
(綿綿今來邈然結構應似途程甚偏將暫遊於楚岸欲徑度於巴川目斷波中過巫峯之十二心馳)
(路半到荆門而五千徒觀夫偃蹇東流崢嶸二邑揭華表以相效刻仙禽而對立俄驚迴復潮生而)
(夕月初明孰敢爭先帆去而秋灘正急𦕈天末之殊方有人間兮異鄉顧盼而層隂動色徘徊而浮)
(柱生光飾丹艧以雖同彼臨淮海度軒車而既異此對銅梁古來幾許行人曾遊此路跨綠岸以長)
(存俯清流而下注寧為駐足之所莫問傷心之故復有逆旅傷情臨邛遠行壯宏製以靈矗壓洪流)
(而砥平家本江都羨波濤而自返身留蜀地偶萍梗以堪驚沴迤歸遥飄流恨結之子去兮揚桂棹)
(長卿還兮建龍節既風月以相間固音塵之兩絶斯橋也可以濟巨川之往來不可以攜手而相别)
蘇頲長樂花賦(并序繁蜀太守庭際有紫華草秋中始英露洗冬早尚直本霜封)
(蕪雜大同於衆卉盛衰小異於羣物余訝而未識吏或告余曰此長虞所賦蜀長樂花也故心暗賞)
(焉因口授書吏遂墨而成作恨不見古人所為得髣髴其旨爾夫長者以短長之形度其長者至)
(美夫樂者以哀樂之類同其樂者至喜長也樂也吾安得而聞之嘉纖植之並用偉令名兮在兹徒)
(見其豐族苯䔿高標璀璨莖丹外而縞中葉縹分以紅貫綴綠穎之重疊索紫蕤之爛漫迫而象之)
(君子其常或微或章聳危冠兮纓若綬默退靜其何望遠以意之佳人欲翔炫炫煌煌重羅綺兮撲)
(瑶翠蹇來思而未嘗匪以幽兮自直匪以直兮自藏匪以晚兮自耀匪以耀兮自強快濁露之均灑)
(庇清舒之汎光本無嫌於散地甘有寓於殊方然則太液初滿上林新霽䒠茸灼爍萬品千計摇瑞)
(色而函芝雜奇葩而轉蕙孰與夫玉堂金闕之偏賞白日青雲之特麗歲不與兮時向闌風蕭蕭兮)
(夜漫漫賓遠鴻於沙塞呌離鶴於江干君曾不見三月華矣盡林間之槁木千霜殞矣亦庭下之枯)
(蘭懿此常度凌於早寒假春期而不採雖秋令而不殘衡雨霰之飛薄任雲山之險難芳弗珍於靃)
(靡節常慕於檀欒吾則知樹背之奚託惟傾心之可安如後凋之是貴罔獨立其誰觀文學掾起而)
(為亂曰白露瀼瀼何草不黃紫華的的生君之堂彼不伐兮秋自翳時或珍兮君是惠彤庭赫兮朱)
(草駢交屈軼兮友賓連伊榛莽而荒些君曷為兮賦旃)
無名氏題橋賦(以望在青霄居然有異為韻將昔蜀郡之司馬相如指長安兮離)
(所居意氣而登橋有感沈吟而命筆爰書儻並遷鸎將欲誇其名姓非乘駟馬誓不還於里閭原夫)
(别騎留連鄉心顧望銅梁杳杳以横翠錦水翩翩而逆浪徘徊浮柱之側睥睨長虹之上神催下筆)
(俄聞風雨之聲影落中流已動龍蛇之狀觀者紛紛嗟其不羣染翰而含情自負揮毫而縱意成文)
(渥澤尚遥滴瀝空瞻於垂露翻飛未及離披且覩其崩雲蓋以立誓無疑傳芳不朽人才既計其獨)
(出富貴應知其自有潛生肸蠁之心暗契縱横之手於是名垂要路價重僊橋離離迥出一一高標)
(參差鳥跡之文旁臨綵檻踴躍鵬摶之勢下視丹霄既而玉壘經過金門寵異方陪侍從之列忽奉)
(西南之使乘軺電逝於遐方建節風生於舊地結構如故高低可記追尋往跡先知今日之榮拂拭)
(輕塵宛是昔時之字想夫危梁蘚剥清墨蟲穿長含氣象久帶風烟幾遭凡目之見嗤徒云率爾終)
(俟瓌姿之後至始覺昭然所謂題記數行寂寥千載何搦管而無惑如合符而中在警後進而慕前)
(賢亦丁寧而有待)
范崇凱花萼樓賦(以花萼樓賦一首并序為韻東開元中歲天子築宫於長安)
(郛有以眷夫代邸之義舊者中宫起樓臨瞰於外乃以花萼相輝為名蓋所以敦友悌之意也銀牓)
(天題金扉御闕俯盡一國旁入萬里崇崇乎實帝城之壯觀也是時海内賓薦之士咸遊仙署馳神)
(累日以待問於有司有司盛稱兹樓並命賦之小子庸蔽敢同頌美詞曰惟唐六代盛德被於幽遐)
(彌玄都暨丹穴掩扶海於流沙莫不推福祚之攸永極威靈之所加敦本既同夫羲軒之日睦親又)
(比乎棠棣之花裂土苴茅以表慶賜珪分瑞以聯華信可以受無窮之祉而保乂我皇家者哉迺命)
(有司濬池隍繕城郭將崇大壯之義載攷方中之作繚垣牆周乎舊宫設井幹而為新閣既集既繩)
(已揆已度望馳道而通禁林走建章而抵長樂攢畫拱以交映列綺窗以相薄金鋪摇吹以玲瓏朱)
(綴含烟而錯落飾以紛繪塗之丹艧飛梁迴遶於虹光藻井倒垂乎蓮萼信神明之保護亦列仙之)
(憑託於是乘輿乃登夫翠輦而建華旒鈎陳驚道兮環衞周命期門使接蹕將有事乎娛遊六龍驤)
(首以啓路八駿騰光而夾輈且肅肅以穆穆幸夫花萼之樓然後層軒四敞聖情周顧遥窺函谷之)
(雲近識昆池之樹綠野外霽入渭北之川原青門洞開覽山東之貢賦亦以崇友悌之德勸農桑之)
(務豈止唯臨鄠杜之郊空指邯鄲之路而已哉且壯麗難匹光華匪一馮禁掖以孤明隠垂楊而半)
(出赫昈昈以弘敞肅隠隠而靜謐非匠氏之奇工梓人之妙術孰能至於是哉歲如何其歲之首花)
(萼樓兮對仙酒願比華封兮祝我聖君千萬壽歲如何其歲始正花萼樓兮開御營願同吉甫兮頌)
(我聖君億載聲蓋聖人去有欲反無名深宫皓素高居穆清觀羣方之樂業朝諸侯而嚮明即知遐)
(邇欣慶冠帶混并均五氣之善叶三光之精嗟乎時難再得歲不我與跡已混於沈滯心未齊於出)
(處此小子之所以瞻棟梁以自悲仰雲霄而失序)
史翽仁壽鏡賦(并序之天寶初有獻書闕下者言巴蜀間有石鏡見於巖之半仁)
(壽之字昭然可觀僕深奇之因而為賦主上恢大寶闡鴻休仁風揚而元德布壽星輝而皇化流故)
(得仙靈啓瑞石鏡涵秋無往不形鑒乃侔於止水有鼎而應道可喻以虛舟懿夫化自天鈞質非鎔)
(造亭午光射靈朝曙早來洞穴之九仙對商山之四皓炳崑岫之龍燭倒風壇之竹埽光能照乘不)
(遺罔象之珠跡在幽巖為啓崆峒之道動如秋水之澄皎如寒雪之凝駐清夜之圓月掛長河之片)
(冰其形不由於拂拭其勢豈假於鈎繩君則無心惟德之斯感山非自爾喜神之有憑左猿吟右虎)
(嘯萬籟相聒羣容必召雖復晉有金飾之美魏有銀華之妙何如辟魅而野鹿羞窺愛舞而山雞自)
(照昔之寫形仁壽見膽咸陽倚玳瑁而稱麗掛珊瑚而益光名傳歲月事著縑緗咸播美於前古孰)
(歸功於我皇鏡為之鑒與明德之合符石類於金惟聖功之初應可以示後世之千葉可以軌前王)
(之萬乘記事之簡以光良史之書頌美之詞更動詩人之興法天法地之謂仁不騫不崩之謂壽惟)
(仁也故能昭泰惟壽也故能長久萬人咸識鄙石室之仙經六體自然輕漢園之臥柳我大君猶抑)
(而不納謙而不有小人無益於補天庶斯文之不朽)
獨孤申叔資州獻白龜賦(以泰平將洽神物效靈為韻皇帝在位十五)
(載西人獻異龜於王庭匪青黑以飾體特潔白而成形融采可嘉且不溷於五色呈祥有異詎止齊)
(乎四靈蓋以我皇行化無外止戈偃武人綏道泰升至德於元穹降殊祥於神蔡且夫龜者稟先知)
(之異白者表司殺之方豈天意興威於有感俾臣下授命而無將西土是生實西方而主義被甲以)
(至猶帶甲以來王不然何以皧精代雪純容皎素甲皓霜華而浹洽炯玉質輝金凝彩之清貞)
(泳靈沼而冰靜息太階之砥平足使孟津之鱗恥捷乎素鬣越裳之雉羞奮於翹英矧乎稟殊姿體)
(異貌陋三足之為美匪六眸以是效其用也或協聖人之心其動也克符知者之樂然後知戲朝之)
(虎不足徵御鈎之狼不足云若作彼駒來思徒稱皎皎爾獸至止虛擅諄諄未兹瑞德無與鄰應)
(天之命昭皇之仁非櫝中之毁棄不蓮上以因循將順乃元穹以呈其貺曷思乎綠水而返其身則)
(彼寧王有遺元緒之屯又安得而比倫嚮非我皇從道不咈必將混於介族詎得分為理物宜乎冠)
(異紀首靈篇且無使其湮鬱)
宋蘇軾灩澦堆賦(世以瞿塘峽口灩澦堆為天下之至險凡覆舟者皆歸咎於此石以)
(余觀之蓋有功於斯人者夫蜀江會百水而至於夔彌漫浩汗横放於大野而峽之小大曾不及其)
(十一苟先無以齟齬於其間則江之遠來奔騰迅快盡銳於瞿塘之口則其嶮悍可畏當不啻於今)
(耳因為之賦以待好事者試觀而思之而天下之至信者唯水而已江河之大與海之深可以意)
(揣唯其不自為形而因物以賦形是故千變萬化而有必然之理掀騰勃怒萬夫不敢前兮宛然聽)
(命唯聖人之所使予泊舟乎瞿塘之口而觀乎灩澦之崔嵬然後知其所以開峽而不去者固有以)
(也蜀江遠來兮浩漫漫之平沙行千里而未嘗齟齬兮其意驕逞而不可摧忽峽口之逼窄兮納萬)
(頃於一杯方其未知有峽也而戰乎灩澦之下喧豗震掉盡力以與石鬭勃乎若萬騎之西來忽孤)
(城之當道鈎援臨衝畢至於其下兮城堅而不可取矢盡劒折兮迤邐循城而東去於是滔滔汩汩)
(相與入峽安行而不敢怒嗟夫物固有以安而生變兮亦有以用危而求安得吾說而推之兮亦足)
(以知物理之固然)
蘇轍巫山賦(過瞿塘之長江兮蔚巫山之嵯峨雲孤興其勃勃兮北風慨其揚波山嶔)
(崟而直上兮越至神女之所家峯連屬以十二兮其九可見而三不知蹊遂蕪滅而不可陟兮木猿)
(黃鶴四顧而鳴悲覽松柏之青青兮紛其若江上之菰蒲維其大之不可知兮有橈雲之修柯蔓草)
(蒙茸以下翳兮飛泉潔清而無沙亭亭孤峯其下藂木交錯而不明兮若有美人慘然而長嗟斂手危)
(立以右顧兮舒目遠望怳然而有所懷儼峨峨其有禮兮盛服寂寞而無譁臨萬仞之絶險兮獨立)
(千載而不下顛追懷楚襄之放意肆志兮泝江千里而遠來離國去俗兮徘徊而不能歸悲神女之)
(不可以朝求而夕見兮想遊步之逶遲築陽臺於江干兮想氛氣之參差惟神女之不可以求得兮)
(此其所以為神湛洋洋其無心兮豈其猶有懷乎世之人朝雲蔚其晨興兮暮雨紛以下注變化倏)
(忽不可測兮俄為鳥而騰去忽然而為人兮佩玉鏘以琅琅愛江流之清波兮安燕處乎高唐彼蛟)
(龍之多智兮尚不可執以罝罦高丘深其蒼蒼兮怳誰識其有無)
狄遵度鑿二江賦(嗚呼吾聞魚鳧氏以降秦太守之前蜀之為國不幾千萬年方)
(二江之害被兹土以禹之功不是施兮嗟後來亦奚言彼民之昏溺兮無乃得之於天不能遷土而)
(改宅兮其流漂亦誰冤勁崖挺以中亞兮激狂瀾而右旋横驚折走莫知其所之兮吼穹谷而下穿)
(蛟鼉鼈蟹訝以相濡兮何允蠢而緣延嘬膚吮血沸以咀嚼兮咸飲腐而飽膻萑蒲菱芡紛以相被)
(兮汙百項之良田土不藝而民無所食兮孰與奏其艱鮮民之害固不可終極兮歴百千萬世天乃)
(授之以賢曰噫中國之無人遂使民至於此焉天之生斯民兮故使之食飽而居安降巨菑以漂之)
(兮天之意不然水之性固就下善利兮決之則宣濬九州而距四海亦奚艱且九載之孜孜民不憚)
(苦而訴煩蓋因利而為利兮勞之在先不忍一勤其力兮乃至騖萬世而害弗捐胡不浚發其利源)
(剷削其害根巨崖剖以□裂兮砉頽乾而陷坤怒石奮以交墜兮吁電走而雷奔蕩重淵以傾覆兮)
(喪百怪之精魂雲轉霧溢盤薄蹙踳兮注壑於其間寂寥散漫肆以長往兮若氣散於坯渾決其餘)
(以旁溉兮居其側數百頃皆膏腴之上珍民降丘而下宅兮若蟻聚而蜂屯則幾年幾世之積害一)
(日刷去兮不啻捐芥而蕩塵嗚呼蜀之為國非地之中宜乎夷貊之雜處魚鼈之與同有李侯者至)
(然後别類於水物有仲翁者至然後同俗於華風然則今所棟宇而處衣冠而嬉皆二公之所翳若)
(李侯之事固所莫得而繼彼仲翁之教亦何憚而弗為嗚呼以禹之功至大至神括六合以横被疇)
(有存而勿論胡兹為害獨不得聞無乃力所不泊兮抑亦遺其功於後人而今而後乃知民末得所)
(欲事或有不利先世所未暇除去聖人所未及裁制苟有志於生民皆吾人之所事若曰兹事體大)
(必聖人而後為則小子也不敢與知)
劉望之八暉圖賦(并序感余與客登夔子城望八陣圖忠武侯之行事恨世議)
(者之弗獲於斯也作賦以悲之其詞曰靄孤臺之巋然臨千步之沙場石離離其斑斑紛棲鴈之未)
(翔山瞑黑而更惡水雖波而不揚澹徙倚其不去含鬱紆之内傷是何以使之然哉客或告之在漢)
(之亡有人超然臥鄧南陽甚似阿衡樂未渠央感大耳之至意姑黽勉而徂征又佀子房初未有意)
(隆準之老也及其既作亦不能已手腁足胝夙夜赤子忽一龍與一蛇蓋亦未可以優劣計大兵初)
(來雷電下空璋孱小兒孰嬰我鋒駐師江郊坐向必東蒐我卒乘取彼凶殘我不往取高帝在天衆)
(謂夘金之不可相而況夫子之賢也運去道窮嘔血繼之非公實愚愚者不知自古聖賢亦行其義)
(道之不濟已知之矣相夫子之所立固已無窮而不貲彼丕操父子鳥雀犬彘之竊食雖甚饜而不)
(害其驚疑愍世俗之隘陋徒顧瞻而涕洟請舉酒以酌公混一笑於江麋)
鄭少微憫相如賦(韙長卿之絶塵邈下視於屈宋思𦕈𦕈以入微辭蔚跂而易貢)
(騖八紘之津涯括動植而錯綜擢篆籕於重泉幹形聲而罄控當其奮翼巴庸前無古人拾阨灰之)
(斷簡搜屈壁之遺文紛齊魯之老師徒騁辯於說鈴蜕筆上梗鼻端運斤專兔園之右席麾鄒枚於)
(嚬呻顧天西之櫟社悵夜錦之未晨念絃歌之石友暢落魄於情親夫何嫠人之豔豔兮感燿燿之)
(宵光矚綺疏以託誠兮佩徽音而曷忘嗟父母之不聰兮昧彼都之丰臧盼星河之照闈兮徑遡迴)
(而往從縉紳先生而為此歟涼德汙行既不勝誅誾誾烈女世未乏諸足不下堂步中瑀琚紉幽蘭)
(以為佩兮飾美玉以為車豈無泳漢之游女兮亦有采桑之秋胡秉周禮以律身兮諒冰雪之難渝)
(裨化國之隂教兮飾家道之權輿爾弗安於正告兮蒙惡聲於簡書訪舊壚於故老莽榛蕪之離離)
(眢井乃貪泉之戒修梧實曲木之規渴者勿汲暍者勿棲噫嘻余觸類取譬操觚默維滔滔儒服相)
(遠幾希摟處子者迷忠義之大閑窺鄰牆者闇富貴之危機吁雁幣之聘媒妁之辭墦間之夫河間)
(之婦等亡羊爾未容勝負又奚獨料理十日卜之與典午邪)
王騰辨蜀都賦(夫人物習性有忠有邪有智有愚出於才行而不由土産自趙諗狂)
(圖好事者類指以疵蜀人蜀之衣冠含笑強顔無與辨之者余嘗切齒焉及讀左思賦見其薄蜀陋)
(吳諂魏以諛晉之君臣苟售一時之聲價而滅天下之忠義晉之公卿一口稱譽風俗頽矣士無特)
(操以陷四朝於五代卒貽萬世之愧夫魏者漢之賊也原思之詞似欲尊正統而黜偏方然不顧正)
(氣之淪溺乃知蜀之横被枉抑其所由來者久矣故作辨蜀都賦以申蜀人之憤氣其商略土風採)
(摭人物不該乎治亂興廢之變邪正是非之理者不在鋪布之限非若前輩之詞主於類聚山川毛)
(羽動植以煥文彩之美觀悦讀誦之利口而已辨疑先生核理儲思欲折蜀都未繹其辭客有東方)
(者過而問之曰昔者太沖搆十稔之意搜三都之奇文成示人張華見推士安序焉盛傳於時豈其)
(猶有未盡而夫子欲糾其所違先生曰嘻子未之知也吾蜀立極之初域民之始井邑山川之秀人)
(物風俗之美是則左思備言之矣然而論列人材詳明士類第言文藻之華掞不及蜀人之忠義遂)
(與吳俗例加抑忌非特沒其實美且沮之以横議川靈為之扼腕嶽鎮為之憤氣吾以此為有遺恨)
(故申言其所以夫品物流形九土分敷惟有蜀為極險之區羊腸繞其垠鍔鳥道駕於至虛行者却)
(履以視棧乘者投繩而鈎車騐太白之所賦蓋未髣其錙銖實天限而地隔故山硝而川迃宜若與)
(中夏否閉而不通其車書然而朝宗之水浩浩而南傾内附之山峩峩而東蹙口呀雙劒若邠岐虎)
(啗之吻尾拽終南乃咸雍金城之麓以其有所附屬而不能自立故命名者號之曰蜀自西而東昔)
(本無途金牛詐言五丁是除吾人由之既艱且虞一夫舉足十夫荷儲食黃白以骨立臥冰蔾而裂)
(膚蜀士遠於進取蜀民疲於轉輸嘆天閽之已邈望秦隴以長吁然且連綱之運應聲穿領之牛係)
(路陟長坂以猶及繞大江而不悞指日而物不緩期按籍而民無逋戸邊餉以需上供有裕悉陸海)
(之攸産飽神囷之所聚五季之阨王朴獻謀謀先取蜀以阜兵餱餱足兵強乃征方州時乏遠御朴)
(言不酬及我太祖算如朴策蜀定國富次平諸國蜀於是時興王有力嚮者孟氏撫嫗矜憐惠愛其)
(人捐租五年及我王師宣威三川卒無一夫東嚮而控弦蓋傾心於正統視私恩猶缺然是使偽命)
(牽羊偏方銜璧顧旌纛以涕泗仆逵衢而思積感恩之意則誠效順之心自直豈若他邦之惷悍怒)
(螳臂於車轍由古而來可得而聞李雄劉闢季連公孫因仍世難割據坤靈盜蜀而王踵起而霸類)
(非蜀人三國之際異方鼎峙若南若北輔吳崇魏惟我蜀人不私非類雖輔璋戴備以自固猶謂吾)
(君之子而卒臣劉氏晉宋而下南北風馬南鬱屈以遊魂北陸梁而騁駕惟此西土爰歸南化迨蕭)
(紀之不令泝岷江而僭正梁人召寇以救亂魏氏懷姦而託信彼實包藏此惟附順逆施不惠於宜)
(都内潰爰從於遲迥豈瞻顧於北風蓋欽恭於王命不惟蜀人不盜蜀都歴代以來亂離間起在内)
(在外為姦為宄董卓桓氏元載朱泚龐勛劉闢樊崇韓遂懷兇煽悖言不詳紀試攷譜牒按其閭里)
(苟揮羿浞之戈悉匪岷嶓之士在唐中弱齊蔡幽并諧結諸隣脣齒相因叛主之師逐帥之黥陸梁)
(百年不為王臣是亦何嘗連吾蜀民帝室内訌孽牙匪彝震動萬乘再狩於西民與其帥開關迓之)
(天王莅止百官六師國用告乏衆艱於饑與其吏民縑粟輸之比其還歸恬不知危兹蓋處平則率)
(理以奉京邑之靈遭變則自完以待中原之睦欲攜之則難叛欲一之則易服豈特文有餘而武不)
(足耶亦其天資正順而敦篤近者趙諗圖結巴渠包藏歴年困於無徒爰及吳儔妖謀是趨蜀人自)
(發遄服其誅由是言之蜀何負於君王歟思徒見其隣於西夷遠於上國誚丘壑之險鄙方隅之僻)
(但分中外之質麗不決正邪之名實胡所據耶成周之盛四海同風冠帶所加古無比隆淮徐連齊)
(魯之軫而有夷伊洛接豐鎬之都而有戎方春秋之尊夏視吳楚猶貉蟲犬周宗伯而不數抑又矧)
(於閩中雖今俊乂之所出在昔語言之不通是則與我均為遠服安得妄論其異同然而自差觀之)
(華陽黑水别封畛於堯籍岷山導江歴經營於禹跡秦氏剖符李冰擁節五政七賦被自古昔而四)
(載所至南止荆揚之域荆揚之民島夷卉服矧又過此以往耶百粤之取始自漢武郡國雖判衣冠)
(未楚所謂粤人無用章甫常衮化之士乃文舉然則論淺深之時較久近之序烏可與蜀同日而語)
(王莽元舅霍山冡勲遺愛帝壻林甫皇孫許李聯階於黼座封裴接棟於楓宸既同心於肺腑亦託)
(體於親隣逞螟蟊之毒噬為虺蝮於君親是則勢疎者未必孽惡地近者未必誠純我雖遠於國而)
(忠則邇也高下既别一凸一凹太行成臯三門二崤或壯帝王之形勢或資姦盜之炰烋或王路之)
(攸梗或伏兵之所交正用之則亦在德只邪憑之則遂為寇巢吾人之心如砥吾人之行如螘結羶)
(美於一心捐崎嶇於萬里申韓生於中土不免為僻學鄭衞作於中州不免為僻樂九野同列於地)
(何獨非梁益之墟四隅無私於天曷常戾西南之角況乎江行地脈鮮決埽而敗岸星直天狼工弭)
(姦而觸惡肖此正氣挺吾先覺節以遇立文非苟作王褒明君臣之合何武憤福威之削張綱扼腕)
(於跋扈揚子甘心於寂寞相如不數子昂見却謂誦述以阿諛恐吾徒之貽怍才高則委靡面靦氣)
(直則回邪膽落彼徒嫉於西子殊不慚其鄭璞不意兒曹懵其志行之僻反以居處僻我也且圃植)
(蕙而菜育畦疏禾而莠生梟倫鳳族蜒肖龍蟠君子小人常溷其間古何邦而無佞亦何地而無賢)
(龜蒙孔孟之攸宅冀北唐虞之所營宜丘門之不雜何蹠黨之横行鯀為父而禹子蔡為弟而旦兄)
(導挺節而敦逆奕推忠而杞姦彼為同屬以行異況指一方而槩言吾請與子姑置遠近之殊而摭)
(正邪之辨晉取之魏魏取之漢功非定亂位實圖簒思誠晉人言諛而辨辭抑蜀以黜吳志借魏而)
(佞晉魏為高廟之寇賊蜀實中山之宗姓不然何故進亂世之姦雄而沮先王之枝屬乎况蜀以得)
(賢而王以失賢而亡魏以已篡而張以人篡而戕彼賦魏事徒言刑罰之清平胡不言文君之殞命也)
(徒言忠良之聚會胡不言三馬之食槽也詞未及已客奮而起獲聞高義欽服厥旨嘆草澤之空言)
(不能廷辨於天子)
元楊維禎八陣圖賦(遐哉邈乎蠶叢故墟劒閣崢嶸兮石棧縈紆車不得而運兮馬)
(不得以驅非王業之所基兮徒抗險乎中都帝中山之苗裔兮乃猶厄此斗隅黃星射乎宋野兮強)
(猘狺乎江之東偉伏龍之感激兮起左顧乎隆中允識時之俊傑兮吞餘子於一空圖八陣以用武)
(兮必先天而獨得六十四之成美兮本馬圖之全畫三十二之岐分兮妙隂陽之互宅天地衝軸兮)
(風雲盤辟龍飛鳥逝兮蛇蟠虎翼撓之無跡兮連之無方進退不愆兮出没靡常奇不失於正正兮)
(怪不越於堂堂伏至動於至靜兮寓能柔於能剛喻以常山之蛇勢兮曾未測其望洋巴之水兮砯)
(崖折壁峽之濤兮風霆礔礰彼箕張而翼布兮曾不轉其磈石非神物之隂衞兮孰萬夫之捍力想)
(貔貅之對壘兮指白羽之一麾運縱擒於掌握兮算不出於八奇賊之望而走兮甘巾幗之受雌按)
(渭濱之所屯兮實鼎國之王師自風后之有圖兮距神巫之赫伐逮尚父之六韜兮佐牧野之黃鉞)
(孫吳馬之剽標兮徒生靈之肉血鄙敗事於腐儒兮彼譙生其又何法兹八陣之猶覺兮軼軒黃與)
(天老曰流馬與木牛兮又神機之所造歘中營之告變兮哀夫人之奪蚤訖黃芒以當天兮掩炎精)
(之皜皜嗚呼西望岷峨兮南泝錦江山川相繆兮地老天荒歌梁父兮釃吾觴招謫仙兮呼子長訪)
(魚腹之砂磧兮弔新都之戰場雖武無用於今之時兮亦以發吾文之氣剛)
明楊廷宣連雲棧賦(己夘之歲時方冬矣臘云暮矣余年過賈生學慚董相怔怔營)
(營内不自定由是謀邁於行載言北征擔簦負笈陟岵跋阻攝穹嶐控青雲扣天閽順風而稱曰肇)
(玄黃之既判兮迺陽浮而隂橐嗟大塊之茫茫兮孰則排而山鑿帝既設此靈險兮余總丱聞乎棧)
(閣肆皇圖之廣運兮都形勝乎燕漠𦕈蠶叢之建國兮隅星分乎井絡連秦帶蜀方五百里兮繚咸)
(陽以為郭阻褒斜之艮隆兮擁岐斄之巨壑惟隆理與替墜兮亦槩聞乎往索良既策羽以絶望兮)
(委回禄以烟灼何退身而鷙擊兮思駕馭乎帝略迄超漢而蹷楚兮遂用建夫三恪陽中路以迴車)
(兮紛不爽於髮膚白發嘆而長嗟兮意深諷乎彼夫憤儀圖之詭祕兮誑金牛以為諛憫漢帝之遵)
(駕兮忍蛾眉而西趨侈御愛之仙蹕兮瘁萬乘之玉軀蓋其危也足以駊騀巨麗而其至也不亦為)
(禦侮之天區夫山本其奥也石備其崇也水出其蒙也盤紆突兀嶔崟嵂崒澒洞深涯蓊蔚茀鬱天)
(之所生也地之所産鳥不得而翔獸不得而逸四時變化剛柔錯摩交構乎其中終始乎其内其雲)
(則黤□□黯□曇衣被膚寸漸深候於木末遠視極黪邇之則黝䵤於石□黦於深谷靉靆淹留氛)
(氲隠天冪幕屯需落落寞寞異於常態其雨則津津汋汋石潤林響瀑布滴珠滿壑盈瀨霑濕霮䨴)
(與地潛通豁徑注流烟樹迷濛松膏林沐淖濘跼蹐病於逆旅其風則飄□颯䬍轉山循谷料峭觱)
(發颲䬑批亢巽二乘虛峻峯高颲平坻微□䬒飀落木寒颸切肌石尤激射打頭周回延歴萬象莫)
(之可捕其日則黯淡蔽虧斜景遏雲東谷西隅窺於中天曀㫱晦冥翳&KR2549;隂難未嘗昭晰其風俗之)
(所習土地之所宜余故得并吞其所經歴包舉其所問答而囊括其語焉於是有五德公子導余以)
(喬闕兮㠌雲路之巃嵸據嶟崿之扼塞兮羅萬象於景從聳巑岏之崨嶫兮怯衣繡之乘驄盤七曲)
(而腸迴兮眴高目之瞇矇瞰龍江之崒崒兮瀉白練之霓虹余既登此絶嶺兮瞠乎前觀藐乎後視)
(拾級坎懍連步錯愕怔忡悸駭倦臨色勃久而後定迺渡水閣馳青橋涉凌兢而惝惘兮列御風而)
(憑空側身穽而撇健兮足秦法之重重㠧飛棟巇巉崖兮矻浮柱而增崇截王孫之便給兮碥磈礧)
(而青葱靄雲樓與露蜃兮比朝暮之仙蹤橇不足以為術兮憫征夫之溟濛儂鞠躬而進登兮殆郭)
(駞之形容馳丹梯下峻阪兮擬抱甕之忡忡亦既身倦而神罷兮迺偃息乎崖慵慵未極也訊往路)
(以前山兮越馬道與武關嵾嵳㟡路偪側狹隘騎不得方人不得比吁嗟乎其赤帝之所興首咸陽)
(以入關兮降子嬰而要盟羽不得而爭驅兮適自兹以為兵故稱名為劉埧兮意非此莫之與京因)
(是以益遊乎奥屏兮閱千古之芳林於是有凌烟大夫挺瓌梧負霄漢迓余而言曰繄前林之矗矗)
(兮豈非皇華之岐嶷楸檜障以蔽天兮鵾南溟之翼施旎□龍之蹇兮雜遝糾會之標枝蕩日月以)
(扶疎兮幹輪囷而參差杞強梁而麗霄兮樗臃腫而䲭夷楊郅偈而膚敏兮檉垂身而委隨節美秀)
(而喬修兮紛篁鐘之陸離月極望而攢冥兮何摧嗺而鬱伊悲落木之蕭蕭兮恣行人之淅炊風雨)
(晦而濤起兮嚮萬壑之隆墀余稔遊此窐窌兮窺管天而冥疑馳豫章之絶幹兮駕鄧圖之平騎悵)
(梁棟之齷齪兮雖牛山其何為彼其衆夥之富山桃石榴橪柿苦李小棗楟柰楂棃梬栗斂朱榮祕)
(生意錯綜懸岩潛隠乎其中不可殫述由是踰三坌窺姜嶺山益進而㠍岌樹益窈而縱横憶岐豐)
(之盛瑞播覽德之美名於是有綠衿使者麗質修儀且逡且巡其氣也愒其志也怜翋&KR2211;直前櫽括)
(以此山之靈昔寶雞之耀羽兮托千里之峭嶸惟樊籠之我求兮窮巖嵏而多縈彼蒼鷹羅鸗紛修)
(翎兮屬玉交青鸊鵜鴐鵝晨風子規鸂䳵鸕鷀白練沙雞錦胸繡臆累黔啄兮羌有萬而難并鵲占)
(歲而音妙兮鳥散聚而時鳴鸖宿霧而懷寶兮鴠呼類而為盟雉招摇而曳尾兮鳩思婦而藏聲鸛)
(獨立而不懼兮鷫依稀而將迎鴻漸逵而自得兮鴈遞比而從兄其他角毒之屬又未可以須臾傾)
(蓋而語班荆而坐對也聊舉虎豹羣而晝哮兮黃熊慢而遷延狼跋胡而恣遊兮豪豬放而盤旋猱)
(嫵媚而先後兮㕙兔逸而長便狻猊茁而豐茸兮麋鹿呦而雲眠鼬鼯幻而蹁躚兮狐貉衞而自賢)
(余因聽此富儗上林靡邁長楊公子王孫有智不能以施㔋磻羅穽有術不能以張王良何以歆趙)
(主造父何以駿周蹄徒縻思於行李噫何補於攀躋既騁草涼之墟復背東河之西尖巒义呀隘若)
(虎關凌遲委蛇下若抎鳥崔嵬嵑&KR1625;守若扼吭宋代之賢所以遏元兵而一時之雄終不能向南鄭)
(而窺也可不謂之壯哉天地設險高則為山深則為水山之所峙水之所流余又見夫玄冥先生之)
(為費也濺洶濤泛瀇瀁出崎嶇走□漲隨余馬而犇流諒余行而相望岌岌乎譎哉詭哉滔滔乎泓)
(哉瀼哉南通沔漢北入汧渭粤衆派之汎濫兮觴礫碌之彷徨經逶邐而迅駛兮礜慫恿而鏗鏘崪)
(震電之憑怒兮綰萬夫之阿房砥中流而濆潰兮沸狂怒而滵湯霈幃蓋之溰溰兮恍白鷺之翺翔)
(懔三軍之旋凱兮摇甲胄之鐵裝撼韶濩之夜&KR3059;兮奮馮夷之擊鏜灑雲根之溜篆兮濯白玉之琳)
(琅邁蝌蚪之瀺灂兮神太史之籀藏三江駭而奔鯨兮穀洛鬭而非常瓠子決而訇湃兮吕梁隘而)
(飛浪未有似此之崛岉翻湓豗觸騰驤況其時也竺寒凝嶺洹凍呵僵冰崖珠絡雪巘瑶光人思挾)
(纊之主屋存&KR0968;瘃之霜皎皎皚皚堅堅強強此亦過客之壯麗奇觀也瀟灑拂鬱滌汔腎腸喜溢眉)
(㫸樂忘故鄉已而望秦塞之渭縈瞻太華之麗麓水東去而長辭翠漸微而山促嗟此平原之易地)
(豈非前代之雄都乎余迺繫離懷於山水寄餘情於巴蜀障庾規之塵窮阮宗之躅薊門烟月蘆溝)
(曉昱煇煌乎帝里蓬萊乎京屋世態無常天時又速余於是復冬往而春來兮殫未盡之芳蹤忽寒)
(暄之易劑兮訝風景之靡同嵐開障麗石淹灘渾鱅鱔出没鰬䰷䵶黿喁喁族族别孕鮞鯤獺入水)
(而四捕豺向岩而懷吞余始驚夫昔者之遁而今者之温故夫路蓊薈以彌深山爛漫而舒容百和)
(異香徐來應風蘅杜茝蘭綠蕙幽蘺蘼蕪蒥荑山椒蓀萇有質無名殆不可窮藁本射干石芥茈薑)
(温韭香菜赤根水芹豐蔚之盛何其隆歟若夫寶藏之興太守夜懷六奇反間熠爚繁光生乎古壙)
(類乎石國則鳳山之産也黑金巧冶積薪而鼓鍛鍊成鋼許子之所耕而晉國之所賦近代求猿伐)
(木披荆又有夜光布網網牽百里則安山之奇也玉版雲英非濤非倫燦如白雪膩如滑肌咸陽不)
(足論其價山隂不足供其資西蜀賴焉二秦給焉則武關之藝也伊所居之棟宇兮樹板屋以層甍)
(隨凸凹以偨傂兮無風雨之暴傾飯土鉶如上古兮燃松膏以為明性剛勁以質樸兮讓齊魯之蜚)
(英挑雲水於上山兮燒石田以為耕播穜稑以有秋兮兼芋橡與蔓菁其官府之所寓舍則譙樓麗)
(棟盛鶴摇鈴重門雙闕井幹華程黝堊壁飾後寢前廰無菑無害庖食具精勞乎遠人達乎帝廷其)
(衣冠之耀則禄不易常用其武弁間以流官統以方面毋暴毋忝考其勤倦撫其人民而庇其所縣)
(嗚呼皇風清穆兮四海無虞山川奠安兮草木茂殊我生值此兮何德之腴余去故鄉千里兮獨褦)
(襶於兹嵎以高山為知己兮以流水為鍾期以喬木為朋友兮以道路為箴規名不見成功不可知)
(手腁足胝化不轉移揚雄為之解嘲崔駰為之達辭齊師幾此卞玉屢齎惟守道以自全恐辱己而)
(為嗤余故得假息於姒狄之館沈酣於吏部之酤先生見而㖤㗅使者候之以長吁大夫腹非於其)
(側公子反脣而揶揄噫嘻何吾子之倥傯兮勞不憚於僕痡荷一往之足訴庸再來之可乎彼一握)
(以為笑赤焉知吾之為吾匪區區之宦轍抑以覽聖世之皇圖未敢擬司馬之遊不亦異博文之徒)
(非聞子言孰策余駑言以足志竊效漢儒迺相與忘形共賦於開山之途)
四川通志卷三十九
