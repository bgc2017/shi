四川通志卷二十三
山川
天地之氣結而為山融而為水其經緯流峙之迹
固兩間之脈絡所為顯呈其象也蜀自大禹隨刊
岷嶓而外有峩眉劒門遥與太華爭其秀異至江
水則發源於岷山遠近衆流奔會經渝城過三峽
而趨海若以朝宗焉以故神氣勃發地靈人傑山
水之竒固已甲於天下矣至於奠麗一方安瀾萬
里更足徵其獻瑞呈祥效靈於
盛世則凡人力所通莫不梯航而共戴尊親云爾作
山川志
成都府
成都縣(附郭)
武擔山(在城内西北隅後漢方術傳公孫述時武擔山折蜀記武都山精化為女子蜀王開)
(明納為妃不習水土而死王遣五丁于武都山擔土為冢盖地數畝高七丈上有石厚五寸徑五尺)
(瑩潔號曰石鏡用表其門又傳成都内及毘橋側有一折石長二丈云是五丁擔也三國志漢昭烈)
(即位于武擔山之南即此裴松之日在縣西北章懷太子曰在縣北二百步明蜀府建于其陽)宋
興山(在縣北三十里)昇仙山(在縣北十里一名星宿山唐咸通十一年南詔宼成都將)
(軍宋威敗之蠻退保星宿山梁開平二年王建講武于星宿山即此)威鳳山(在縣北十八里)
(一名石斛山蜀後主禪嘗習射于此又名學射山唐光啓三年王建攻陳敬瑄拔漢州進軍學射敗)
(敬瑄將句惟立遂攻彭州同文淵錄成都燕會一春為常然各有定處惟上已學射山之集為盛)
天回山(在縣北三十里舊名天隳唐明皇幸蜀至此及聞長安平車駕乃回因更名下有天)
(回鎮)龍華山(在縣西南五十里濱江山有段文昌讀書處故名)二江(史記李冰穿二)
(江成都之中括地志大江一名汶江一名流江一名笮橋水一名清江亦名外江西南自温江縣流)
(来又云郫江亦名成都江一名市橋江亦名中江亦曰内江西北自新繁縣界流来二江並在益州)
(成都縣界杜預益州記二江者郫江流江也風俗通秦昭王使李冰為蜀守開成都縣兩江溉田萬)
(頃神須取女二人以為婦冰自以為女與神婚徑至祠勸神酒酒桮澹澹因厲聲責之遂忽不見良)
(久有兩蒼牛鬭于江岸有間輙還流江謂屬官曰吾鬭疲極不當相助耶南向腰中正白者我綬也)
(主簿刺北面者江神遂死宋郡縣志初李冰既鑿離堆又開二渠一由永康過新繁入成都謂之外)
(江俗名走馬河一由永康過郫入成都謂之内江蜀人以此水濯錦鮮明故又名錦江華陽國志亦)
(云蜀時濯錦流江中則鮮明也又李冰穿郫江檢江别支雙流過郡下水經注成都直西門曰郫江)
(北折左對繁田水又東至廣都北岸南入於江斯為北江晉永寧元年李特軍至廣漢羅尚在成都)
(阻長圍緣郫水作營自都安至犍為七百里二年特攻尚水上軍特從盎底渡黨徒從赤水渡入郫)
(寰宇記府西四里有都江宜造粉一名粉江皆此水也又名清遠江宋咸平三年王鈞陷益州雷有)
(終討之敗賊于昇仙橋東進至清遠江浮橋而渡築壘于城北門外收羊馬城進逼羅城别將秦翰)
(又於城北魚橋列築土山賊遂敗走亦即此俗以合于流江通謂之二江宋元豐志二江舊從府西)
(入城自高駢築羅城遂從西北作麋棗堰塞故瀆更作新渠導外江繞城西而北内江繞城西而南)
(下流仍合于舊渚舊渚合江亭也舊志内江由城南外江由城北至濯錦橋合流按都江上流即油)
(子河自郫縣東南流四十里經縣北關外轉東入錦江)金水河(在城内唐白敏中所開舊)
(名禁河吴師孟導水記自高駢築羅城堰麋棗二江惟餘一脈自城西北隅鐵窗潛流入城歲久遂)
(絶宋天禧中王覿知成都博訪父老得鐵窗石渠故基循渠而上十里許至曹波堰接上流溉餘之)
(棄水于是導之自西門循大逵而東注于衆小渠又西南隅至窰務前閘南流之水自南鐵窗入城)
(于是二渠既釃股引而東派别為四大溝脈散于居民夾街之渠而輻輳于米市橋之瀆又東匯于)
(東門而入江民以為便久之復塞大觀初席旦復疏導之宣和末旦子益以舊渠堙廢復修築城西)
(外堤引江水入城如故作三斗門節之并議歲加修治舊志云王明叟度大光范成大相繼修之明)
(初建蜀府改曰金水河舟國朝来久經淤塞雍正九年廵撫憲德復開楫往来民甚便之)三
台井(在城内舊天慶觀内隋文帝夢三台星隕于西南化為井遣人潛訪未獲有道士馮善英)
(者修池忽得二井每汲一水則二井皆動)拳扠井(在縣西北相傳五丁嘗于此為角觝戲渴)
(甚以拳擊地泉水湧出今久廢)菊井(在廢蜀府蕭牆内)龍淵井(在府西聖夀寺大殿)
(内)通仙井(在嚴真觀方輿勝覽與綿竹縣君平宅井相通昔有人淘井得三錢徑可二寸)
(恍惚不安因復投井中立愈或謂此錢即君平擲卦錢也)摩訶池(元和志在府城中唐咸通)
(十二年南詔入寇民爭入城時城中乏水取摩訶池泥汁澄而飲之寰宇記汙池一名摩訶池蕭摩)
(訶所置在錦城西方輿勝覽隋蜀王秀築廣子城取土于此因為池有僧見之曰摩訶宫毗羅盖梵)
(語謂摩訶為大宫毗羅為龍謂此池廣大有龍耳陸游渭南集摩訶池入蜀王宫中泛舟入池曲折)
(十餘里至宋世蜀宫後門已為平陸然猶呼為水門也明初其地填為蜀藩正殿西南尚有一曲水)
(光漣漪云)萬歲池(在縣北十里華陽國志張儀築城取土於此因成池水經注作萬頃池唐)
(志縣北十八里有萬歲池天寳中章仇兼瓊築隄積水溉田宋紹興中制置使王剛中復疏之累土)
(為防植榆柳表以石柱方輿勝覽池側有龍壇唐開元中旱有僧云池中龍違天降雨為天所誅僧)
(取其骨焚之為之立塔呼為龍壇)洗墨池(在縣治前漢揚雄草太玄經處宋米芾書洗墨)
(池三字知府耿定力勒之石萬歷十六年左布政程正誼濬廣地基甃石為岸建大廳五楹南向今)
(俱廢康熙二年知府冀應熊建草亭木橋亦書洗墨池三字勒石以紀其事)
華陽縣(附郭)
大面山(在縣東二十八里)六對山(在縣南六十里相傳蜀後主自新津修覺山回)
(至廣都見十二峯有三峯六對之語故名)鐵爐山(在縣南六十里五代時有日者占此山當)
(出異人乃掘斷之有羅氏墓松根纏棺狀若雙龍取刀斷之血流不止)西山(在縣西一名雪)
(嶺杜甫詩雪嶺界天白又云東郭滄江合西山白雪高)錦江(在縣南俗名府江即岷江支流)
(自郫縣東南六十里至縣南轉東合都江下流三十里至二江寺合流江汶江經仁夀縣西北入眉)
(州界後漢建武中吳漢征公孫述乘利逼成都去城十里阻江北立營作浮橋使副將劉尚屯江南)
(相去二十餘里述遣將謝豐等攻漢而别遣兵劫尚使不得相救漢潛師就尚于江南大戰斬豐即)
(此水經注江水自郫縣東北經成都縣南又東至廣都為南江亦名錦江織錦濯之於此則甚鮮明)
(濯以他水則錦闇矣元和志大江在成都縣南七里蜀中又謂之笮橋水此水濯錦鮮于他水又在)
(華陽縣南六里明末張獻忠欲移錦江而涸其流穿地數仞實黃金瑶寳累億萬下土石以填之然)
(後決隄放流名曰錮金)汶江(在縣南十五里自新津雙流縣流入東北流二十里合流江)
流江(在縣南二十五里亦自雙流縣流入東北流二十五里合汶江二江合流里許至二江寺)
(入錦江)象耳池(在江瀆廟西)浣花溪(在縣南五里方輿勝覽一名百花潭按吳)
(中復冀國夫人任氏碑記夫人微時見一僧墜汚渠為濯其衣百花滿潭因名其潭曰浣花杜子美)
(嘗居此又女校書薛濤家潭旁以潭水造為十色箋唐李義山詩浣花箋紙桃花色宋韓浦詩十樣)
(鸞箋出益州寄来新自浣溪頭蜀檮杌乾德五年四月十九日王衍出游浣花溪龍舟綵舫十里綿)
(亘日方午暴風起有白魚自江心騰空而去州人每歲于是日泛溪謂之大游江傾城而往巷里闐)
(然陸游曰予在蜀數年每赴此會必遇晴明戴白之老亦云未嘗見浣花日雨也)解玉溪
(在城内大慈寺南唐韋臯所鑿溪中細沙可以解玉今廢)板橋灘(在縣南合江亭下五里自)
(蜀下峽之第一灘也)諸葛井(在城東武侯祠内相傳武侯欲通井絡王氣於此為井)薛
濤井(舊志玉女津在錦江南岸水極清冽為蜀藩製錦箋處有堂室數楹令卒守之每年定期)
(命匠製紙以為上進表疏寰宇記益州舊貴薛濤十色箋短狹纔容八行段氏游蜀記竹惟九種箋)
(惟十色)龍躍池(在縣東南十二里隋開皇中欲伐陳鑿此池以教水戰王衍乾德元年以)
(龍躍池為宣化苑即此舊志作躍龍池誤按摩訶龍躍本二池蜀檮杌王建武成元年改摩訶池為)
(龍躍池王氏開國記建將薨兩月摩訶池有鶢鶋来集衍即位改龍躍池為宣化池俱誤)千秋
池(在縣東五里秦張儀所鑿華陽國志城東有千秋池又城北有龍壩池城西有柳池水經注龍)
(壩作龍隄又城之西北有天井池)江瀆池(在城南江瀆廟前廣二十五畝昔有二亭今廢)
雙流縣
應天山(在縣南八里南接宜城山唐僖宗幸此賜名隋志雙流縣有女伎山或曰即此)宜
城山(在縣南十里山出紫芝)聖燈山(在縣東南八里一名普賢山世傳昔有聖燈現)
(蜀太后詩所恨風光看未足却驅金翠入龜城)大塔山(在縣南二十里方輿勝覽有阿育王)
(塔因名元和志在廣都縣東四十里)簇橋河(在縣東北十里即流江)簇錦河(在縣)
(東二十里即汶川與笮橋河謂之二江皆自温江縣流来下流入華陽縣界合府江)大江(在縣)
(東北即皂江也自温江縣流入又東南入眉州界)黃水河(在縣西南十五里自温江縣流)
(入南流四十里過縣東至彭山縣界合岷江)牛飲水(在縣北元和志在廣都縣西三里寰)
(宇記有清水在雙流縣西十里牛飲水之末流也昔陳鄭家此每羣牛飲江水為之竭故名)色
水(在縣西五里源出岷江)
温江縣
大墓山(在縣北二十五里土人云是魚鳧王墓)女郎山(上南志在温江張魯女浣)
(衣石上感赤光之祥而懷孕生二龍及女死將殯柩車忽騰空飛躍升此山遂葬焉其浣衣石猶在)
大江(在縣西南自灌縣流入一名皂江元和志大江俗謂之温江南流經縣西一里出麩金又)
(皂江在縣西十里寰宇記大江在縣西二百步自青城縣流入又岷江在縣西二里按岷江俗名三)
(渡水在縣西十里自灌縣流入又南流五十里入雙流縣界又大皂江俗名新開河本岷江自灌縣)
(布袋口分派入縣界又分為二派皆東南流一派經縣西轉南名楊柳河又二十里入雙流縣界名)
(黃水河至彭山縣界入岷江一派經縣城東又分為二支一支南流合楊柳河一支東流入雙流縣)
(為流汶二江之源)府河(在縣西一里自灌口流来繞城西南下流入府界)清水河
(在縣東三十里)玉石河(在縣北十里)新源水(在縣西唐志温江縣有新源水開元)
(二十三年長使章仇兼瓊因隋蜀王秀故渠開通漕西山竹木)馬壩渠(在縣西北元和渠志)
(鹿角之北涯有渠曰馬壩東流至成都入於南江渠東行二十餘里水決其南涯四十有九每歲疲)
(民力以塞之乃自其北涯鑿二渠與楊柳渠合東行數十里與馬壩渠會而渠成安流)
新津縣
天社山(在縣南三里水經注文井江至武陽天社山下入江元和志北枕大江南接連嶺每)
(益土有難人多依焉)修覺山(在縣東南五里山有修覺寺紀勝亭杜甫嘗遊焉其上為雪峰)
(亦名寳華山其下為三江渡唐志新津有主簿山或以為即此)平岡山(在縣南五里與天社)
(山相連)稠稉山(在縣南八里方輿勝覽稠稉山有草名稠稉服之可長生)平盖山
(在縣北三十里崔孝通于此得道)寳資山(在縣東南三里)大江(在縣北即皂江也自)
(温江縣流入又東南入眉州界九域志縣有皂江水經注江水自江源又東南經武陽縣&KR1514;江入焉)
(又與文井江會又東至彭山縣志云岷江正派曰金馬河自雙流縣流来又南二十里合洋馬河西)
(河至縣東門外又合南河五十里入彭山縣界)味江(在縣北自崇慶州流入又東流十五里經)
(縣北)文井江(在縣南自崇慶州流入大江即古僕千水也漢志臨卭縣僕千水流至武陽入)
(江水經注自臨邛承布僕水東經江原縣又東至武陽縣天社山下入江元一統志有白木水自卭)
(州依政縣流入經天社山下入江)洋馬河(在縣北自崇慶州流入又東七里入岷江漢志)
(&KR1514;江自江原縣南至武陽入江即此)鐵溪河(在縣南十三里流入白木河昔武侯烹鐵於此)
(因名)石魚河(在縣西自雙流縣流来東入大江)南河(在縣南自邛州流来又東二十)
(里入大江)夜郎溪(在縣東南二里自縣南夜郎壩来至縣東南入江)龍池(在縣北五里)
金堂縣
三學山(在縣東十里唐景福元年王建攻楊晟於彭州楊守亮遣將符昭救之營三學山建)
(將華洪拒却之蜀王衍咸康初游漢州三學山即此上有法海普濟廣濟三寺又有佛跡石文理温)
(潤非世間追琢所能山下有隘口壁立惟一路可通人騎謂之三學隘)昌利山(在縣東北)
(十三里有一石室三門中可容百人今人呼為三龍門)萬安山(在縣北十五里相傳洪水)
(時棲其上者萬人俱得免因名山有三脊雷霆所分)蟠龍山(在縣南五十里山勢盤旋起伏)
(如龍宋馮當時詩一别蟠龍又十年水光山色兩依然功名未立羞重到撫劒長歌夜不眠)九
頭山(在縣東南十五里上有九峯因名)金臺山(在縣東南五十里山高聳如臺九域)
(志金水金堂二縣皆有金臺山明一統志兩山拱峙河流其中相傳望帝相鼈靈所鑿宋轉運韓璹)
(復修之以通舟楫亦曰金臺峽口)雲頂山(在縣南五十里有神泉方丈許澄清如鏡雲霞)
(常覆其上隋志金泉縣有石城山寰宇記雲頂山本名石城山其狀如城在金水縣唐天寳六載改)
(為雲頂宋淳祐三年余玠城雲頂山以備外寇為州治所寳淳祐六年蒙古將鈕璘入成都蜀帥蒲)
(澤之命楊大淵等守劒門及靈泉山鈕璘大破大淵兵於靈泉進圍雲頂山扼其歸路即此)聖
燈山(在縣東三十里)望蜀山(在縣東南二里)銅盤山(寰宇記在縣西北二十里)
(接雒縣南接新都山形如盤雒水彌牟毘江三水皆經此山下合流)白神山(在縣南方輿勝)
(覽在軍城西南周三里高五十步)壁山(在縣北五里)棲賢山(寰宇記在縣東北十)
(三里李八百昔遊此山因有棲賢之號側有洞莫知所止又有石菴一所内有丹竈)銅官山
(在縣東北接中江縣界隋志金泉縣有銅官山元和志在金水縣北四十五里寰宇記景龍二年割)
(屬元武縣方輿勝覽亦名金水山)焦山坡(在縣東十五里前中後三江合流于此)金
堂峽(在縣東二十里兩山錯峙相傳鼈靈所鑿宋轉運使韓璹復修之)湔水(在縣東北)
(自新都縣流入又東南入簡州界元和志謂之中江寰宇記在懷安軍西北偕漢州彌牟雒水毘橋)
(等三水至金堂合為一江入陽安縣界舊志中江在縣東北十二里上流即清白江自漢州流入又)
(南流二十五里至焦山坡前後兩江總名為金堂河又東南曲流九十里出金堂峽入簡州通名為)
(中江)雒水(在縣東北自漢州流入合湔水漢志綿竹縣綿水東至新都入雒雒縣雒水南至新)
(都入湔水經注雒水自雒縣又南至新都縣與綿水合又與湔水合亦謂之郫江又至牛鞞寰宇記)
(雒水在縣北二十三里又謂之後江在縣東北十七里上流即石亭江自漢州流入合綿陽河又南)
(流二十四里至焦山坡合前中二江)沱江(在縣南自新都流入合湔水亦曰五城水晉義熙初)
(毛璩請討桓振使譙縱等出涪水縱至五城水口遂作叛水經注涪水枝津西經五城界為五城水)
(又西至成都入江又曰郫江水東繞綿雒經五城界至廣都北岸南入于江謂之五城水口斯為北)
(江元和志毘江水在縣西二里又謂之前江在縣西南四里上流即新都之毘橋河入縣界東流二)
(十五里合水利河川河至焦山坡合中後二江)水利河(在縣西自新都縣流入又東南流七)
(里入前江又綉川河上流即督橋河亦自新都縣流入東南曲流十五里過縣城西南至斜灘渡入)
(前江)柳溪(在縣東南七十里常有柳葉從穴中流出因名亦入金堂河)仙人井(在縣)
(東北十五里唐仙人李八百女妙應真人於此取水煉丹因名)龍飲池(在縣東六十里古時)
(有龍飲此池水為之涸忽一日雷雨大作龍自池躍出因名)斜灘渡(在縣東南)
新都縣
麗元山(在縣北八里平地特起高三丈有雙石鏡廣五尺)龍門山(在縣南十里山)
(有龍洞因名)繁陽山(在縣南十五里衆山連接孤峯特起相傳張道陵嘗修煉于此上有)
(浴丹池通仙井麻姑洞舊志以在繁水之陽因名)赤岸山(在縣南十七里山赭色岸邊常)
(有光似火因名高一百四十丈周三十里一名宋興戍山即府北之宋興山也)新婦峴(在縣)
(北七里)湔水(在縣北三十里自彭縣流入又東北二十里入漢州金堂縣界舊志謂之清白)
(江其水經彌牟鎮北亦名彌牟河)督橋河(在縣東北十里清白江分流也自新繁縣流入)
(又東二十里入金堂界)沱江(在縣南自新繁縣流入又東入金堂界)錦水河(在縣)
(西南八里自新繁縣流入分一支東流為水利河經縣西南一里灌溉田畝入金堂縣界其正派南)
(流十五里入毘橋河)毘橋水(在縣南八里九域志縣有毘橋水自縣界流合錦水河又東流)
(二十五里入金堂界)新婦泉(在縣東五里又什邡縣亦有新婦水二婦勤于奉養晨夜負汲)
(不憚冰雪久之泉為之湧故名)清泉(龍門山絶頂有清泉澈如鑑四時不涸涸則歲旱)白
螺泉(在縣北五里相傳有白螺在此化為泉居民春作設祭泉則湧出)桂湖(在縣學前)
(廣三十畆李大昕有記楊太史慎有桂湖曲)月波池(在縣西半里廣四百餘丈池水清潔)
(四時不涸弘治初年堙塞作稻田今痕尚在教諭方芾詩西郊池館訝天開勺勺清泉絶點埃春早)
(魚龍爭變化夜深星斗見昭回淵澄自昔通銀漢潮落于今長綠苔淑景莫嗟興廢事波靈容易去)
(還来丘嵩亦有詩舉人楊廷宣有月波行)
簡州
石鼓山(在州東北十里昔蜀將許都軍士平定羌戎回登此山擊石鼓犒軍因名)穰山
(在州東北四十里穰泉出焉)玉女山(在州東北二十里仙人李八百修煉於此唐志陽安)
(縣有玉女靈山寰宇記山東北有泉西北有懸崖腹有石乳旁十七眼土人呼為玉華池元一統志)
(隋時仙者劉慶善游此感玉女降現唐至德二年賜名)分棟山(在州西七十里李膺益州)
(記蜀人謂嶺為棟與大塔山相連元和志北連秦隴南入資瀘東北入靜戎軍其于東川即此為塞)
(門也劉涇曰自成都趨陵簡必過分棟山山周數百里高大險隘以石次第為步)逍遥山
(在州東方輿勝覽去城三十里其北俱層崖景德間有人發之見東西兩石室壁鐫有漢安元年四)
(月十八日會仙字石室俱存)雙牙山(在州東五十里上有井山半有石箱昔有兩金鵝晝)
(浴於井夜棲於箱人欲捕之遂飛上南山化為雙石對峙若牙齒然)盤龍山(在州北少西六)
(十里相傳昭烈帝立寨于此其下有泉名普濟流為盤龍溪)天臺山(在州南八十里上有)
(三峯如臺)柏茂山(在州東八十里其山卓立為衆山之首)忠國山(在州西南一里)
(宋李大全死難於此故名)賴山(在州東北五十里下有賴簡池州以此名)龍泉山(在州)
(西北七十里長松山之左綿亘數百里達於仁井其嶺有關索寨)長松山(在州北七十五)
(里界内諸山皆發脈於此)五臺山(在州西北二十里明天啓中改丹景山)望湖山
(在州西北五里上建有望湖樓俯瞰金絳二水)李八百山(在州東一里唐真人李和煉丹)
(於上延年八百歲因名)孝子山(即鄧宗古故里)脈堅山(在州東南二十里大江直)
(流一山横截為州治之關鎮)乾對山(在州西五十里山形如乾卦下有李淳風墓石室丹)
(竈存焉)印山鼇山(俱在江之東岸二山對峙一如印一如鼇)石城山(在州)
(西南接仁夀縣界寰宇記在平泉縣西北五十里山形如城北連分棟南接聖住山入貴平縣界又)
(見仁夀縣)鳳翅山(在州西寰宇記在平泉縣北一里又九域志平泉縣北一里有平泉山今)
(無考)武侯山(在州西元和志在靈池縣東南十五里)銅官山(在州北接中江縣界)
(九域志陽安縣有銅官山)五龍岡(在州東北十里金絳二水合流其下下有五龍廟今廢)
青雲峰(在州北二十里金水東岸數峰凌雲宋紹興中山下建有白雲寺青雲樓今廢)東
崖(在州東五里崖後有石洞二洞有龍泉左右刻八卦圖隸書西銘俱存)西崖(在州西五)
(里又有南崖在州南三里北崖在州北二里)龍門洞(在州南絳水之旁正與西崖相對狀)
(元許奕書龍門二字石刻猶存)朝陽洞(在州西北四里)赤水(在州南東流與雁水合元)
(和志在平泉縣南七十步舊志西流入仁夀縣界即南溪上流)中江(在州城東即湔雒諸水下)
(流亦名牛鞞水又名雁水自金堂縣流入又東南入資陽縣界水經注雒水自新都縣又經牛鞞縣)
(為牛鞞水晉大安二年羅尚為李特所攻尚軍乏食夜出牛鞞水即此元一統志雁江上接金堂下)
(連資江州志雁水入州境東南流七十里至州城東合絳水轉南流五十里入資陽縣)絳水
(在州北色赤如絳州志一名絳溪河自仁夀縣界牛角寨萬山溪内發源自老君殿合赤水河經新)
(舊二城下入大江其赤水河在州北七十里月絳寺發源西南流至老君殿合絳溪河又有海螺河)
(源出孫家店東流至老君殿合絳赤二河)綏江(在州西北元和志在靈池縣西四十里)資
水(在州東由懷州接金堂界流至臨江浦為資水故以簡為古資州以水名也沿江有柳潭長風)
(射洪普州白塔懷遠三江新市灌水九壩之勝)三溪(方輿勝覽劉涇云三溪號一郡之勝前溪)
(在安陽縣治北南溪在夀昌寺側松江行一里許為東溪最勝明一統志東溪在州東三里姚孳碧)
(波亭詩賴簡池臺西蜀跨東溪别是一仙家令人却憶康王谷坐看珠簾濺雨花)虎跳溪
(在州東北五里)環溪(在州東五十里儒林鎮東溪水繞鎮曲折如環因名)小桃源(在州)
(北三十里以桃花最多因名天水相接放目無際為西川之絶景)洗墨池(在舊城内池水)
(墨色因名)半月池(舊志在城内今無考)賴簡池(在州東五十里隋志州名取此方輿)
(勝覽又有柳池鳳池故郡有三池之名柳池在折柳亭下鳳池在州西南三里水自鳳翅山来)賴
黎池(在州南元一統志在平泉故縣東二十六里)玉女池(在州東十三里相傳池底)
(有石牀昔玉女曾宿于此因名)瑞蓮池(在舊城内遇科第即開而池内却無根俗呼應第蓮)
(池云)牛鞞井(在城内州即古牛鞞縣因名)節婦井(在州西三里)平泉井
(在州西南五十里廢平泉縣市民日汲於此者五百家)鯤化井(在州内)蟠龍井
(在州西北三十里)
崇慶州
多融山(在州西南元和志在晉原縣西南博物志山有物似獮猴長七尺能效人行健走名)
(曰猳□一名馮化同行道見婦人美者盜之)化城山(在州西隋大業間賜名)白塔
山(在州西二十里下有池禱雨立應)蟇頤山(在州西五十里方輿勝覽在永康縣西七)
(里山有穴如蟇頤故名上有平地諸山之鹿每日聚於此號曰鹿市)龍華山(在州西北七十)
(里上有段文昌讀書臺)鶴鳴山(在州西八十里絶壁千尋張道陵嘗居此有白鶴止其上)
天國山(在州西方輿勝覽左連大面右接鶴鳴前臨獅子後枕大隋等山上有龍池明一統)
(志在灌縣西南九十里)翠圍山(在州西方輿勝覽在永康縣西八里前有繩橋)白崖
山(在州西北元一統志在永康故縣西二十里)大坪山(在州西北一百里右接大邑左)
(接灌縣諸山背有羊腸鳥道可抵瓦司之三江口冉駹寨崚嶒叠嶂壁立千尋其中周匝一畝稍平)
(故名曰大坪産茶)西門樓山(在州西北寰宇記自青城而来經永康縣西三百里山高)
(峻如重樓之狀)鄩江(在州北源出青城故縣南流至温江界入猪母水寰宇記一名皂里水元)
(一統志鄩江在州西北五十里漢志作鄩水首受江南至武陽入江水經注江水自都安經臨邛縣)
(又經江原縣鄩江水出焉元和志唐興縣有鄩江一名皂江在縣東二里出麩金)味江(在州)
(北三十里源出雪山昔蜀王征西番適有野人以壺漿獻王投之江中使三軍飲之皆醉因名)白
馬江(在州東十里自晉康廢縣流来東入新津縣界)斜江(在州西元和志在晉原縣西四)
(十里源出鶴鳴山南至卭州界入卭水)文井江(在州北源出文井下流入味江水經注李)
(冰所導自臨卭東經江原縣濱江又東入武陽縣元和志唐縣有文井江在縣西二十里今不經州)
(界)東湖(在州東南傍有亭館為州景勝處又有西湖在州西方輿勝覽皂江之水皆道城中)
(環江居民因瀦其餘為湖云)雙天井(在州西北一百一十里)第一泉(在州西北)
(一百里)罨畫池(在州城内趙抃詩占勝芳菲地標名罨畫池水光菱在鏡山色錦舒帷)
郫縣
平樂山(在縣西二十五里隋志郫縣有平樂山)郫江(在縣北六里俗名油子河自灌)
(縣走馬河分流東南經崇寧縣又東南十里入縣界又東流五十里合九曲河入成都縣界元和志)
(郫江亦名成都江經縣北去縣三十一里又都江水在犀浦縣北四里九域志永昌縣有都江即此)
沱江(在縣北自灌縣流入又東入新繁縣界元和志江水在唐昌縣西北四里九域志縣有岷)
(江即此)湔水(在縣北沱江分流也亦自灌縣流入又東入新繁縣界)九曲江(在縣)
(西其水東北曲注繞城西北下流五十里入油子河舊志又有閙市河在縣南一里源出温江縣鹿)
(角堰)雙清河(在縣西十里沱江分流即走馬河也自灌縣東南流經崇寧縣西入縣界又東)
(南流七里合江浦分一小支為九曲江其正派又東流六十里入成都縣界即錦江也)酸棗
河(在縣南五里俗呼馬壩河自温江縣流入又名新開河與温江南北為界下流十里仍入温江)
黃花水(元和志在犀浦縣南八里今無考)木底河(在縣南四里)清水河
(在縣南五十里)凉水井(在縣東五里蜀府所鑿有亭覆其上)
灌縣
灌口山(在縣西北二十六里漢文翁穿湔江灌溉故名)青城山(在縣西南五十里晉)
(元康後蜀亂處士范長生率數千家保青城山青城山記黃帝封青城山為五岳丈人一月之内羣)
(岳再朝焉道書以此山為第五洞天上有流泉懸澍一日三時灑落謂之朝泉唐六典劒南道名山)
(之一元和志在青城縣西北三十二里杜光庭青城山記青城乃岷山第一峰前號青城後曰大面)
(其實一耳有大洞八小洞七十二具船錄山有九仙寳室洞丈人峯輿地紀勝大面山在三溪之北)
(高七十二里又八大洞一太乙二九仙寳室三娑羅四高臺玉室五麻姑六寳園七聖母八都督方)
(輿勝覽一名赤城一名青城成都天倉諸峯屹然三十有六前十八謂之陽峯後十八謂之隂峯福)
(地記中國名山以青城峩眉為西岳佐理又三佐命山十大洞天有青城之名楊用修蜀志補罅青)
(城山有一百八景風月佳時登儲福宫望之歷歷可數)成都山(在縣西南七十里輿地紀)
(勝青城山之案山也前臨麻姑洞深不可測)天倉山(在縣西南八十里唐志晉原有天倉)
(山輿地紀勝在延慶觀南連崖隠軫為三十六倉云神仙密藏金石異寳米鹽雜貨於其中又曰諸)
(峯屹然有三十六前十八謂之陽峯後十八謂之隂峯每峯各有一洞吕大防詩天倉三十六褰擁)
(翠微間晁公遡詩天峯夜半剪冰花三十六峯如玉立)天國山(在縣西南九十里上有龍)
(池融照寺青城山記山有八大洞此第五洞也)趙公山(在縣南九里隋嘉州太守趙昱居此)
(有道術斬蛟治水唐太宗封神勇大將軍明皇時進封赤城王宋張詠平蜀得神助奏聞封川主清)
(源妙道真君其上每有雲起山頂輙雨)汶山(在縣北三十里李冰謂汶山為天彭門李膺謂)
(天彭闕盖兩山對峙如闕故名又明一統志以彭縣彭門山為天彭闕水經注在氐道縣西北不知)
(所據)登高山(在學宫左又金龜山在學宫右)唐帽山(在縣南十里形似唐帽)聖
母山(在縣西南五十里高二千餘丈週廻三十里輿地紀勝慈母山在青城山東有龍池洞穴)
(即此)高臺山(在縣西南七十里輿地紀勝在丈人祠之西上有天池晉立上清宫於其上夜)
(有燈火飛行或謂草木之精所為云)傍便山(在縣西南八十里與青城山接連當土番之界)
(谿谷深邃夏積冰雪天所以界夏夷也)雪山(在縣西南一百里)韞玉山(在縣西三)
(十五里山石如玉一名永康山)靈巖山(在縣西北五里旁有泉出石穴中又有風洞風出如)
(吼)玉壘山(在縣西北石巖上鐫玉壘龍津四字漢志綿虒縣玉壘山湔水所出元和志在)
(導江縣西北二十九里)文筆峰(在縣西北壁立一峯如筆景泰間遷學於此)定廉
山(在縣東南四十里)大安寺山(在縣西南四十里産茶)離堆(在縣西南漢河)
(渠志秦時李冰鑿離堆以避沬水之害宋河渠志離堆之址舊鑱石為水則則盈一尺至十而止水)
(及六則流始足用過則從侍郎堰減水河泄而歸於江歲作侍郎堰必以竹為繩自北引而南準水)
(則第四以為高下之度元和渠志北江少東為虎頭山為鬭鷄臺臺有水則以尺畫之凡十有一水)
(及其九則民喜過則憂没其則則困又書深淘灘低作堰六字其傍為治水之法皆冰所為也又東)
(為離堆華陽國志離堆在南安縣界洪氏隸釋在今夾江縣又保寧府南部蒼溪二縣皆有之)觀
坂(在縣西元和志在灌口三國蜀建興十四年幸湔登觀坂觀汶水之流晉太始八年皇甫晏為)
(益州刺史討叛至都安屯觀坂從事何旅曰地名觀坂自上觀下反上之象其徵不祥不從後果為)
(牙門將張弘所殺)牡丹坪(在縣西南八十里方輿勝覽自青城山之長坪山捫蘿而上由)
(鳥道三十里許有坪阜數十畝高樹蔽天異花香豔類牡丹因名)大江(在縣西自汶川縣流)
(入東南入崇慶州界水經注江水自綿虒東别為沱又經都安縣又至江原元和志大江經青城縣)
(北二里寰宇記大皂水自灌口流經青城縣北入溫江縣界九域志導江縣有大江按舊志沬江自)
(汶川縣流入合白沙江下流十里至縣城西分一小支入崇慶州界為味江其正派又分為二一支)
(南注為岷江一支東别為沱自岷江南流五十里又分為二一南入崇慶州界為洋馬河一東南入)
(溫江縣界為大皂江)沱江(在縣南大江分流又東流入郫縣界禹貢岷山導江東别為沱孔安)
(國書傳江東南流沱東行郭璞爾雅音義沱水自都安湔堰與江别而更流水經注江水歷都安縣)
(李冰作大堰于此其堰于江作塴塴有左右口謂之湔塴益州記江至都安堰其右撿其左其正流)
(遂東宋河渠志皂江支流迤北曰都江口置大堰疏北流為三東曰外應口溉導江新繁新都達於)
(金堂是為沱江東北曰新石洞口溉導江崇寧九隴濛陽達於漢之雒是為湔水東南曰馬騎口溉)
(導江崇寧郫溫江成都華陽是為流江按史記李冰穿二江成都之中沱名見於禹貢則非出於後)
(人可知冰所穿者特郫江流江耳水經注以沱水為開明所鑿寰宇記又以為李冰所穿俱誤)白
沙江(在縣西北方輿勝覽在導江縣西三十里源出灌口入都江舊志源出茂州雪山經縣十)
(二里入岷江)湔江(在縣東北又東流入郫縣界漢志綿虒縣玉壘山湔水所出東南至江陽)
(入江吕忱云一名半浣水)味江(在縣西南七十里寰宇記源出青城縣西長樂山下江中有石)
(高數丈者名大坎次者名小坎水激其上聲聞數里其水東流相傳水味甘美人争飲之故名方輿)
(勝覽入永康縣界注白馬文井兩江舊志大江自縣西分一小支入崇慶州界合石定江為味江之)
(源)石定江(在縣西南十五里源出丈人山又流三十里至崇慶州入味江)弩機水
(在縣東南四十里水流甚急如箭弩故名下流入文井江)滋茂池(在縣西九十里亦曰龍池)
(山谷廻環周四十里許凡歲旱取水祈雨即應)聖水池(在縣崇德廟内嘉靖中修廟掘地出)
(水石盖書聖水池識者以為蘇東坡隸書)楊妃池(在縣東十里方輿勝覽在導江縣妃父元)
(琰為蜀司戶貴妃嘗誤墮此池故名)龍溪(在縣西三十里世傳禹導江有牛出此溪化作龍)
白雲溪(在青城山下張俞隠處其間詩曰欲作外臣誰是友白雲孤鶴在巖扉)花洲
(在縣南百步王子俊有賦魏了翁有記)
崇寧縣
鐵砧山(在縣西六里相傳武侯鑄鐵砧於此山以造軍器故名)金馬山(在縣北二)
(十里相傳似雲南之金馬故名上有金馬碧鷄祠)三面山(在縣北三十里上有龍湫徑不)
(及四寸而水不絶)昌化山(在縣北九里)九隴山(在縣北十三里)文明洞
(在縣北五里)郫江(自灌縣走馬河分流經縣界又東南流十里入郫縣界又東流五十里合)
(九曲江入成都縣界)渡船河(在縣北三里自灌縣城下東流入縣界即湔水也)雙清
河(自灌縣東南流入縣界西入郫江)白水(元和志在唐昌縣三里今無考)感應泉
(在縣東二里其泉自湧凡旱祈雨必應)
新繁縣
曲尺山(在縣北方輿勝覽在州北五十里舊志在彭縣北六十里)兩岐山(在縣西北)
(本瑯岐山俗訛為兩岐)五龍山(在縣西北元一統志在州西北四十里又名游龍山)陽
平山(在縣西北)沱江(在縣西北十五里自郫江流入水經注郫江從成都冲里橋北折江)
(北左對繁田元和志郫江一名成都江在縣西一十里總志源出岷江禹貢岷山導江東别為沱即)
(此禹貢註引爾雅釋水自江出為沱詩地理攷南郡枝江縣有沱水其流入江而非出於江也戴侗)
(曰沱名不一梁州之沱特其大者耳括地志縣有繁江首受郫江即禹貢沱江也唐志武后時彭城)
(長史劉易從決唐昌沱江鑿川派流合塴口瑯岐水溉九隴唐昌田民為立祠九域志縣有都江宋)
(乾道三年彭州守臣梁介修復永昌九隴濛陽十餘堰民受灌溉之利又縣有渡船河自崇寧縣流)
(經彭縣界合王村河至住春林分一支為錦水河其正派入縣界為清白江又分一派為督橋河入)
(新都縣界正派又東流十五里仍經彭縣與新都縣其錦水河繞縣西南又東流二十里入新都縣)
(界)清白江(在縣西北趙抃過此嘗曰吾志如此江清白雖萬類混其中不少濁也)湔
水(自郫縣流入又東入新都縣界水經注郫江左對繁田漢文翁穿湔㳛以灌溉繁田一千七百)
(頃是也)外江(在縣南由永康過縣界入成都俗名走馬河)九井河(在縣南五里自)
(灌口流来下會金堂三江李冰所鑿象九宫以壓水怪)衛湖(在學宫後蜀漢令衛常所開)
東湖(李德裕為宰日將開此湖夜夢一老父曰某潛形其下幸庇明府富貴今鼎來七九之年)
(當相見於萬里外也明日於土中得蝦蟇徑尺餘乃投之水後德裕果致宰相六十有三卒於朱崖)
(應其夢焉)
漢州
銅官山(在州東二十里寰宇記雒縣有銅官山昔鄧通鑄錢于此)連山(在州東二十五)
(里以山勢連延而名)東覺山(在州東三十里上有古井深數十丈)鴈江(在州北半里以)
(水嘗出金鴈又名金鴈河自什邡縣流入又東南四十里至城北轉東合沈犀河又二十五里入石)
(亭水)綿水(在州東十里源出綿竹紫岩山東至新都北入雒蜀都賦浸以綿雒俗稱綿陽河東)
(南流二十里合土溪河又二十里入石亭水)石亭水(在州北二十餘里自什邡縣流入州)
(境東南流六十里合金鴈沈犀諸水下流又十里入金堂)雒水(在州東北自什邡德陽流来又)
(南入金堂縣界亦曰中水晉義熙九年朱齡石討譙縱分遣臧熹從中水取廣漢即此)沈犀
河(在州北半里自什邡縣流入又東南四十里自州城東合鴈江)土溪河(在州西北四十)
(里自德陽縣流入又南十里至石灰舖入綿陽河)華津水(在州東北寰宇記源出綿竹縣)
(竹山紫巖二山經九隴山分九支入縣界)馬蹄水(在州南自新都縣流入又東入金堂縣界)
(入雒即古湔水也一曰清白江又曰武侯水元和志馬蹄水在縣南二里後唐長興三年孟知祥敗)
(董璋追至武侯津即武侯水津濟處也舊志清白江在州西南二十五里流五十里至三水關合馬)
(水河其馬水河自彭縣流入又東南流六十里入清白江)石梯河(在州西五里源出塴口河)
(岸甃石為階級)洗馬河(在廣漢驛西北)彌牟河(在州南二十五里)七星井
(在州北五里相傳嚴君平所鑿)房公湖(在州城南五十步唐房琯為刺史日所鑿凡數百畝)
(洲島回環亭堂臺榭甚多同時高適杜甫皆嘗賦詩宋蘇轍詩酒壓郫筒憶舊沽花傳五老出新圖)
(此行真勝成都尹直為房公百里湖方輿勝覽又名西湖宋熙寧中奏墾為田今廢塞)湧泉
(在州南三十五里周廣三百餘丈)
什邡縣
龍居山(在縣西五十二里有飛瀑虛亭飛橋古柏又有寳蓮山與龍居山近)大蓬山
(在縣西五十二里高崖矗天瀑布飛瀉)雍齒山(在縣南四百步雍齒封侯于此)章山
(在縣西一名洛通山又名章洛山又名楊村山華陽國志李冰導洛通山水漢地理志雒縣有章山)
(雒水所出元和志洛通山在什邡縣西三十九里寰宇記在縣西北四十里明一統志在縣西六十里)
(上有風洞火洞縣志章山在縣西别有洛通山在縣西北一百二十里又有鎣華山山嶺積雪四時)
(不消)慈母山(在縣西三十里)鳳棲山(在縣西六十里)石亭河(在縣北東北流)
(入什邡漢州界即雒水也漢志雒縣章山綿水所出華陽國志李冰導雒水於雒通山水經注雒水)
(出洛縣章山寰宇記浽江在縣東北十八里源出洛通山九域志什邡縣有浽江舊志石亭江源出)
(茂州文政堡東南抵什邡高境關南六里分流一南入什邡一東南抵綿竹火燒堰縣志石亭江源)
(發洛通山流八十里出高境關分一小支南流四十里經縣城東北十里入漢州界為沈犀江其正)
(派東南流四十里經德陽入漢州界)羅江水(在縣南寰宇記在縣西南二十七里源出九隴)
(縣兩岐山經縣界又入雒縣亦名廉江水)新婦水(在縣西南二十五里流合廉江水昔有新)
(婦事姑負汲遠水無倦忽一夕湧泉成流人以為誠孝所致)濯纓泉(在縣北三十里唐任)
(愿云什邡縣之西行十里許有古佛寺曰南陽宋大明中所建寺之右有泉匯為陂浮于方亭達于)
(雒流百里許溉田數十萬頃即此泉也宋程珦詩濯纓泉潔存遺跡促軫亭空想舊風)八角
井(在縣西六里)印月井(在縣東朔望夜井中常見月)
彭縣
白鹿山(在縣西北六十里上有金覺禪寺傳為晉佛圖澄建益部談資劉敞故州牧劉璋曾)
(孫也隠居白鹿山即此寰宇記宋元嘉九年有樵人於山左見羣鹿引弓將射之有一麛所趨險絶)
(逐入石穴行數十步則豁然平博邑屋連接阡陌周通問是何所有人答曰小成都後更往尋之不)
(知所在)天彭門(在縣西北三十里兩峯對立若闕名曰天彭門)牛心山(在縣西北)
(三十里相傳誌公和尚講經之所山頂湧出一池名天池與彭門山隔江對峙)丹景山(在縣)
(西北三十五里與天彭山相接宋韓絳記云羣山之間風氣流爽一日之間備四時焉舊志山多牡)
(丹春時光豔照人)至德山(在縣西三十里郡縣志上有廣明院蜀王衍嘗遊是山患其高)
(險令於福唐寺東别開一徑以登一名茶籠山)大隋山(在縣西北三十五里上有瀑布泉下)
(流入清白江宋張商英記西山之勝在彭門者大隋為甲上有木禪菴白龍井山生竹若龍頭俗呼)
(龍頭竹)中隋山(在大隋山北峯巒特秀高二十里其上積雪三四月始消下視大隋白鹿)
(葛仙諸山真培塿也又有九峯山在中隋北山極高大北連茂州界)九隴山(在縣西北四十)
(五里連峯迤邐凡有九曲寰宇記自永昌縣連亙至縣界崖谷險峻人所罕到有猿鳴谷清風嶺馬)
(子鼻方輿勝覽古彭州之西山一伏隴二豆隴三秋隴四龍奔隴五走馬隴六駱駝隴七千秋隴八)
(較車隴九横擔隴故有九隴之名)葛瑰山(在縣北四十里昔葛永瑰學道於此亦曰葛仙)
(山山有二十四峯八十一洞方輿勝覽上有崇貞觀梁武錫名上清觀劉孝先作詩以紀其事成都)
(記韋臯夢神人謂苟富貴無忘葛瑰也後尹成都乃復修觀宇元一統志引仙傳拾遺曰葛仙永瑰)
(居蜀上清山白日昇天時人因號其山為葛瑰又隋志云九隴縣有道場山疑即此)漓沅山
(在縣北六十里李膺記云范蠡學道昇仙於此唐志九隴縣有漓沅山在縣北六十里寰宇記作麗)
(元山總志作漓元山)慈坪峯(在縣西北相傳即慈照精藍僧通陸習静之所)玉村河
(在縣西北三十里源出五峯山經塴口鎮南至竹溪河合白水黑水中隋乾溪大隋白鹿七河會而)
(為一經彭門山下出三郎鎮後分三小支東流六十里入什邡縣慈母山界支東流六十里入漢)
(州界其正派亦名馬木河南流十里又折東流二十五里合渡船河)瀰濛水(在縣北寰宇記)
(源出琅岐山經濛陽故縣南二百五十步俗呼武侯水即新都彌牟水之上源也濛聲轉而為牟耳)
三昧水(在縣西三十里自石竇噴出方大如斗不渴不溢相傳即唐悟達國師洗人面瘡處)
(至今疾者洗之多效)白石溝泉(在縣北七十里玉村河之分流也源出小峽山東流入漢)
(州注金臺峽)鹿耳溪(在縣北四十五里源出曲尺山東流會清白江)東流(在縣東宋)
(政和間眉山蘇洵開濬)西湖(唐元和間郡守王潛蕭祐鑿)
重慶府
巴縣(附郭)
塗山(在縣東一里華陽國志禹娶塗山今江州塗山是也寰宇記在岷江南岸高七里週廻二)
(十里東接石洞峽明一統志山址有石中分名曰龍門其下水與江通舊志夏禹塗后祠故址在焉)
(山因以得名水經注在江水北岸而江北嘴與塗山隔江水經盖悞)金碧山(在縣城内漢時)
(分祠金馬碧鷄處也宋淳祐中制置使余玠因舊址累為臺曰金碧臺)方山(在縣東北三十)
(一里一名凝脂山常有雲氣若凝脂狀堯時洪水不沒亦名浮山元一統志高五里週廻六十里又)
(名雲鴻山輿地紀勝去縣四十八里誤)白崖山(輿地紀勝在縣北三十里有市及寺明一)
(統志在縣西北五十里又名朝陽山)踰越山(在縣西七十里高八里其峯峻拔高出衆山因)
(名)卧龍山(在縣東一百二十里高四里無路可通)瀛山(在縣南二十里壁立高峻)
(有四十八面四時青翠類蓬瀛焉唐置瀛山縣於此宋劉望之詩山盤四十八面險雲暗三百六旬)
(秋)来鳳山(在縣西一百三十里以形似名)蹲猊峯(在縣西一百二十里勢若蹲猊)
(亦名獅子峯明一統志在縉雲山誤)重壁山(在縣西一百三十里一名巴山四面高中央平)
(屈曲周廻約一百里中有一孤山西北險絶東南坦平因名重壁)南平山(在縣南一百五十里)
(又名青山高四里輿地紀勝在縣西北九十里誤)銷劒山(在縣東北五十里圖經云昔人)
(於此銷鐵為劒因名元一統志在縣東北一百九十二里明一統志在縣東北一百五十里皆誤)
僊女山(在縣西七里有仙女墳)雲鳳山(在縣西四十里山有川主廟)屈賓
山(在縣東南一百里)石獅埡山(在縣北九十里二山峭峙四壁絶險中盤小徑分渝)
(合之境)真武山(在縣東南十里山勢高聳上有真武宫)楊井山(在縣西九十里)
(上有古泉號楊家井)寨山(在縣西九十里上有古寨峻峭如削昔人避寇於此)龜停山
(在縣西岷江之中宛若龜形)四面山(在縣北三十里四面皆同上有金田寺一在銅梁縣)
(北二十里)縉雲山(在縣西接永川壁山界寰宇記在縣西一百三十七里其山高聳林木鬱)
(茂下有泉水東西分流元一統志作下有泉東西分流温冷各異傳云黃帝於此合丹故得此名以)
(紀之輿地紀勝謂之巴山在縣西南一百三十里元一統志山有九峯其中二峯最秀一名香爐一)
(名獅子左接魚鹿峽入涪江右入江津縣界華盖峯達于岷江横亙二百餘里明萬歷間建寺於上)
(梵宇幽静明大學士王應雄曾讀書於此)霖峯山(在縣南百里遇旱禱之輙應)獅子
峯(在縉雲山上勢若獅子形有陸氏讀書巖張方為記俗稱為蹲猊峯悮)沱江山(在縣)
(南五十里又十里有冠山又十里有大華山)崑崙山(在縣東北元一統志在縣北一百五)
(十里據府及渠合之境高十里絶頂俯瞰三郡如指掌然林壑深翠每風飄草木峯頂絶無塵埃如)
(人迅掃之狀明一統志謂之崐嶁山在縣東北七十里又名塔平山)古佛巖(在縣西一里兩)
(壁峭起高一丈五尺廣一丈深直五丈中鐫諸佛像)蟄龍巖(在縣西二十里有泉出石縫間)
(瀉入巖下舊傳有二小蛇磅礴泉中禱雨即應)魚鹿峽(在縣西北二十里涪江中流出二石)
(一狀如魚一狀如鹿故名之)洪崖洞(在縣西三里一名滴水巖蒼巖翠壁中懸巨石其下)
(嵌空上有瀑布泉瀉出巖前刻蘇軾任仲儀詩黃庭堅題)長安洞(在縣西八十里洞深一里)
(入者必秉燭盡處有石若二龍狀過此則積水泓深不可往)温湯峽(在縣西南一百六十)
(里上有温泉自巖下湧出沸騰如湯)銅鑼峽(在縣東二十里巖懸圓石如銅鑼狀故名明洪)
(武初討蜀廖永忠引舟師至銅鑼峽明昇出降即此)黃葛峽(在縣東水經注江水右經黃葛)
(峽山高險全無人居舊志塗山足有古黃葛樹下有黃葛渡即黃葛峽也)石洞峽(在縣東二)
(里寰宇記謂即劉先主置關之所約長二里)明月峽(在縣東五十里李膺益州記云廣陽)
(洲東七里水南有遮要三□石石東二里至明月峽峽首南岸壁高四十丈其壁有圓孔形如滿月)
(因以為名)大茅峽(在縣西元一統志有棲真洞在縣八十里大茅峽内相傳昔茅君昇仙於)
(此故名其峽曰大茅洞曰棲真)大江(在縣東南自江津縣流入又東北入長夀界水經注江水)
(自符縣又東北至江州縣東與強水涪水漢水白水宕渠水五水合流故庾仲雍所謂江州縣對二)
(水口北則涪内水南則蜀外水是也明萬歷中奢崇明陷重慶攻合州石砫宣撫女官秦良玉進營)
(城下遣兵襲兩江燒其船以阻賊泛舟東下兩江即岷漢二江也舊志岷江在縣南門外入縣境東)
(北流一百二十里至城東合涪江又東北流九十里入長夀縣界)内江(在縣東北自合州流)
(入與大江合即涪漢強白宕渠等五水合流也漢志漢水合白水東南至江州入江三巴記閬白二)
(水曲折南流如巴字故亦名巴江水經注漢水合涪水東南至江州入江即庾仲雍所謂涪内水也)
(唐杜甫詩百丈内江船注自渝上合州者謂之内江自渝經瀘戎上蜀者謂之外江按内江本五水)
(合流其别名尤紛出不一五水之中漢名最古故班固漢志以為經流而涪以一水獨當四流且附)
(近會城晉漢以来用兵者多由之故庾仲雍稱内水而獨係以涪自後遂稱此為涪江而漢名亦隠)
丹溪(在縣東自綦江来流入大江輿地紀勝在府東南二百八十里源出涅婆山水色如丹府)
(志東北流五十里入江曰丹溪口)交龍溪(在縣東北二百餘里流入岷江側有古木如交)
(龍狀故名)海棠溪(在縣南一里山川壇側多植花木渝人以為游樂之地按溪源出真武山)
(北流十里入江)黑墨潭(在縣西五十里其水如墨歲旱于此祈禱輙應)新井(在縣南周)
(封巴子都此因險置城唐天授中刺史許子孺鑿之無水先天中刺史黃甫珣鑿石六丈許方及泉)
(因名)滴珠泉(洪崖洞下)清水穴(在縣西華陽國志江州縣下有清水穴巴人以此水)
(為粉則膏曜鮮芳因名粉水輿地紀勝在縣西三十步)巴子魚池(在縣東元和志在南)
(平縣西北十里輿地紀勝在西縣東南二百五十里流合岷江)
江津縣
白君山(在縣北六里昔有白令於此學道成仙故名)龍登山(在縣東百里宋太祖)
(潛時常登此故名上有虎跳嶺雙峯並峙絶頂有井泉又有龍塘石蟹泉四圍石壁高聳有一路可)
(升明正德壬申歲屯義兵於此)固城山(在縣東南二十里宋馮夀居此黃庭堅為作閑樂記)
(元一統志在縣東南一百二十里其山四垂而上平明志在東一百二十里有山兩峯特起青翠可)
(愛俱誤)馬驍山(在縣對江北岸一里昔驍騎將軍馬邈葬此故名一名馬騣山)聖威
山(在縣西五十里以禱雨輙應故名)雲篆山(在縣東七十里跨江南岸上有雲氣若烟)
(篆因名)石筍山(在縣西北二里又有一在縣東二百里平地一石突起高二十餘丈旁有)
(石徑可升絶頂方平可容數十人)樓臺山(在縣西八十里)珞黃山(在縣東六十里)
(一名東山巴中記江州縣有東山即此)石佛山(在縣北一里與馬驍山相連上有石佛寺)
(一名鎮秀山)鼎山(在縣南一里三峯鼎峙宋置鼎山縣後廢)華盖山(在縣西北二十)
(五里)君井山(在縣西四十里上有井泉深淺不常若邑宰賢則水清溢否則濁涸)綾錦
山(在縣西南元和志在萬夀縣西八十里輿地紀勝在今縣西八十里誤又見永川)女僊
山(在縣西北一百二十里漢東市對岸有二峰峙立可愛昔有羅氏女於此昇仙故名)棋盤
山(在縣南三百里)寳鼎山(在縣東南一百三十里上有三石如鼎明正德中鄉民築砦於)
(此盜不敢窺)龜停山(在縣西一里江中山若龜形)大埡(在縣東南一百二十里高)
(峰連峙僅通一路明正德中副使李越破賊方四於此又合小坪在縣南亦官軍破方四處)山
坪(在縣西南明正德中賊曹甫據江津撫臣林俊攻敗之又敗之於山坪伏子岸諸處盡殲其衆)
石門(有二一在縣南三十里笋溪河岸一在縣西南一百二十里亦曰龍門峽門置石門驛)
大江(在縣北自瀘州合江流入又東北入巴縣界元和志經萬夀縣南去縣二里寰宇記在江)
(津縣西一里有几水在縣北環繞縣治如几字即此)僰溪(在縣南自綦江流入寰宇記在縣南)
(十里西北流入大江又曰自縣南尋僰溪水路二百二十里至南平州元一統志在縣東南三十里)
(来自夜郎境闊三十步深七尺可通二十石舟舊志自綦江白渡口流入十里經龍登山又一百里)
(至南江口入大江)笋溪(在縣南三百里源出棋盤山北流十里至續昌橋又一百五十里至)
(牛渡又一百五十里至南江口合流小舟通至牛渡止)砦溪(在縣南源出鼎山北流半里入)
(城環帶學宫又半里至大通橋出城北入江)油溪(在縣西北四十里自壁山縣鬭牛石流十)
(里經華盖山下又二十里入江)樂城溪(在縣西三十里源出馬鞍山東流二十里出明德橋)
(至此入江)石蟹泉(在縣北石佛山下邑人禱雨於此取水得黑蟹即雨黃蟹無雨)七門
灘(在縣西七十里有大石横江凡七處望之如門因名)仙池(在縣北岷江南十里流合岷江)
魚池(在縣北圖經云常有神龍游此世傳為巴子魚池)天水池(在縣北對江二里邑)
(人春日游賞於此競於池中摸石祈嗣得石者生男得瓦者生女)蓮花池(在縣東二里廣)
(袤三十餘畝宋元間鑿引水入泮池由大通橋入江)長池(在縣南十里廣袤五丈四時湛然)
長夀縣
鳳山(在縣西一里其形似鳳故名一名白虎山)牛心山(在縣西十里形類牛心)龍
歸山(在縣東輿地紀勝在樂溫縣東八十里)羅紋山(在縣東北四十里)神山
(在廢樂溫縣東北)樂温山(在縣西南五十里其地温燠稻穀早熟民樂之因名下有樂溫)
(灘大江所經也元和志在樂溫縣南三十里縣因以名)長夀山(在縣東北七十里)漏
明寨山(在縣北四十里山皆石壁中有孔漏明兩旁互見如屋宇然)雲臺山(在縣)
(北一百二十里上有雲臺觀)三峰山(在縣西十里三峰高出)菩提山(在縣北十)
(里上有菩提寺)丹崖(在縣西北一里高十二丈相傳為徐神翁煉丹處有瀑布下注於江又有)
(集仙山為神翁飛昇處)銅鼓山(在縣西北輿地紀勝在樂溫縣北一里又有白虎山山有)
(龍巖)巾子山(在縣西北輿地紀勝在樂溫縣北一百里)紫雲崖(在縣北一里)蓬
莱洞(在縣南龍山砦下有石刻人物甚工)石佛峽(在縣西輿地紀勝在樂溫縣西四十)
(里有兩石像故名)大江(在縣南自巴縣流入又東入涪州界)桃花溪(在縣東二里自)
(墊江流入寰宇記樂溫縣有容溪源出縣北南流經縣東又東南至永安縣東北二里注大江府志)
(桃花溪源出老龍洞或謂之龍溪流三十里至桃花洞又五里過新橋入江又有海棠溪源出雲臺)
(山東南流七十里合龍溪)玉溪(在縣西北七十里)不語灘(在縣東八里俗傳乘舟至)
(此人多言則水勢濆湧不語則平易)三江灘(在縣西六里水勢三支三江相接)龍舌
灘(在縣南六里水落石出狀如龍舌)龍門灘(輿地紀勝在樂溫縣龍女鎮之下其灘三)
(級在縣南半里入縣境六十里至城南又二十三里入涪州界)
永川縣
鐵山(在縣東南八十里寰宇記其山出鐵明一統志在治東二十里石色如鐵盖别一山也舊)
(志宋有鐵山鎮明為鐵山堡)錦綾山(在縣南八十里山之花木如錦又見江津)英山
(在縣西元和志縣南接延陵英山輿地紀勝在縣西北十里下有龍洞又英山洞在縣西三十里相)
(傳山間有石洞窮絶處有一潭或漂出舊蓬破板疑與江河相通)同心山(在縣東二十里)
(與石筍二郎兩山相連故名)桂子山(在縣北三十里山多產桂又箕山在縣北四十里)
瀘龍山(在縣南十里)松石坪(在縣西南六十里輿地紀勝在縣来蘇鎮相近有松)
(化石石質而松理或二三尺許大可合抱然不過相望數山有之俗呼雷燒松杜詩所謂萬年松化)
(石即此)鷄子山(在縣東四十里自頂至足分為數峯)英井山(在縣東南三十里)
溪山(在縣西北輿地紀勝去縣一百里接沙溪源因名)石笋峰(在縣南五十里孤峯)
(如笋上有丹爐又見江津)八角井(在縣西南十里)松子溉(在縣南百里發源龍洞山)
(下别流東入大江)侯溪(在縣南元和志縣東西北三面並枕侯溪寰宇記在縣西南一百八)
(十步舊志有文曲水繞縣城盤旋四面流達松子溉盖即此也)單石溪(在縣北源出大足縣)
(玉口山流三十里至烏龍潭入縣界經雙石橋又五十里入銅梁縣界)
壁山縣
重壁山(元和志壁山縣有一孤山西北二面險峻東南面稍平土人號為重壁山縣因以名)
(府志在縣西南十五里一名茅莱山明一統志一名巴山按方輿勝覽巴山盖即縉雲山非重壁山)
(也上有唐刺史趙延之廟)登雲坪(在縣南七十里上有寺曰昆廬明建文帝遯跡於此)縉
雲山(在縣北二十里茂林高聳有泉分冷溫二味勢若飛鳳又名鳳凰山一在巴縣西北二十)
(里有泉名溫湯相傳黃帝合神丹於此)龍梭山(在縣北三里)龍璫山(在縣南十)
(里)王来山(在縣東南五十八里宋王来鎮盖在其下)張公井(在縣北二百餘里宋)
(治平中夏旱缺水知縣張本尋井見此土潤濕命工掘之三尺餘石掩一古井深四丈有竒居民汲)
(之不竭)儒林井(儒學前教諭李時命工淘之深六丈底一竅如竿大直下不知幾許泉從)
(中湧出)溫湯峽(在縣西南二十五里接銅梁縣界)油溪(九域志壁山縣有油溪府)
(志又有馬坊橋溪在縣西源出湯峽口南流出相公橋又三十里出馬坊橋又六十里至鬭牛石入)
(江津縣界與来鳳橋溪合流入大江為油溪口又有来鳳橋溪在縣東源亦出湯峽口東南流三十)
(里出迎恩橋又五十里出来鳳橋又四十里亦至鬭牛石與馬坊橋溪合)
榮昌縣
葛仙山(在縣東元和志在昌元縣南一百五十里輿地紀勝引圖經山去昌元百餘里下臨)
(中江上干霄漢以葛仙翁名有煉丹巖洗藥池甘露茶打子石明一統志在今縣東十五里舊志在)
(縣東二十里大道又有桃花嶺在縣東十五里嶺有桃樹根出石上無寸土相傳仙翁遺核於此而)
(生)青松山(在縣東三十里)慶雲山(在縣東南六十里)寳蓋山(在縣南一)
(里宋寳蓋鎮以此名)井九山(在縣南寰宇記在昌元縣南一百五十里側有鹽井輿地紀勝)
(在昌元縣西百餘里)馬鞍山(在縣南二十五里又南五里有馬面山皆以形似名)磁窰
山(在縣西三十里)賴婆山(在縣西北寰宇記在昌元縣南九十里四面懸絶唐大歷四年)
(在山上置行州輿地紀勝有綾池波山在昌元南七十里崖谷高峻)駐蹕山(在縣北十里)
老鴉山(在縣西北輿地紀勝在昌元縣南三十里山下有李勘兄弟善棋嘗應詔退虜文彦)
(博贈詩云昌元建邑幾經春百里封疆秀氣新鴨子池邊登第客老鴉山下着棋人舊志謂即磁窰)
(山悞)綾波羅山(在縣西北寰宇記在静南縣西三十里)銅鼓山(在縣北一百里)
(元和志在静南縣北八十里輿地紀勝在昌元縣東四十里)九龍洞(在縣西北輿地紀勝)
(在昌元縣北一里)白雲溪(在縣南五十里)瀨波溪(在縣西北元和志在昌元縣南)
(五十步寰宇記謂之瀨婆溪源自静南縣来因賴婆村為名舊為州所理多有石磧不通舟行輿地)
(紀勝引圖經在縣東二十里悮)觀音灘(在縣北二里)青江灘(在縣南五十里)
大足縣
玉口山(在縣東南三十五里有老君洞宏厰可容百餘人)龍岡山(在縣西十里其)
(山環拱山脊折紋若龍鱗然故名)三華山(在縣西二里其山清秀三峯屹立)北山
(在縣北二里唐刺史韋靖於此置城)牛鬭山(在縣東南八十里寰宇記山長三百里崖石巉)
(巖有雙峯對立如牛之狀輿地紀勝亦名玉城山)高山(在縣南五里上有龍洞醮壇旱禱輙)
(應淳化二年供奉官盧斌平蜀賊任秀嘗駐兵此山又有艾山在縣南二十五里)白塔山
(在縣北三里)寳頂山(在縣東十里)五桂山(在縣東宋乾道中五士同登科第故)
(名)鷄棲山(輿地紀勝在縣南下有藏馬崖)廻萬山(在縣東三十里)龍王山
(在縣東北四十里)望鄉山(在縣西北四十里於衆山中最高可以望鄉輿地紀勝在縣西)
(北七十里悮)井山(在縣東十里)寳峰山(在縣東三十里)陔山(在縣東四十里)
(近三華秀氣屹然鼎立舊志又有巫林山在縣東北三十五里)聖水巖(在縣東三十里)藏
馬崖(在縣南鷄棲山下相傳蜀王時産龍馬於此)長橋河(在縣西上流即岳陽溪自)
(潼川州安岳縣石羊場流十五里至縣東郭長橋又三十里至流虹橋又二十里為孔河又二十八)
(里至榮昌觀音灘又西南流二里至榮昌城西出思濟橋又三十五里至清江灘入瀘州界)沙
河溪(在縣東南七十五里)赤水溪(寰宇記赤水源自普州安壁縣界来始龍溪在静南)
(縣東七十里輿地紀勝赤水溪有馬石膏灘又有玉灘舊志在縣東六十里一名馬灘河源出銅梁)
(六瀛山南流四十里至普安場又十五里至沙河溪其沙河溪在縣東南七十五里源出玉口山石)
(谷流十五里合赤水溪又五里至舊州壩仍北入銅梁縣界盖即始龍溪也又有單石溪在縣東南)
(九十里源亦出玉口山流三十里至烏龍潭經永川縣界又北入銅梁縣界即小安溪之上源也)
綦江縣
老瀛山(在縣東南二十里)得勝山(在縣東南九域志南川縣有得勝山松山輿地)
(紀勝得勝山在軍東二十里亦名黃沙坎大兵嘗破賊於此)最高山(輿地紀勝在軍東南)
(九十里高十五里林箐中視衆山若培塿又見南川)盈山(在縣東南寰宇記在廢丹溪縣東七)
(十六里)石冠山(在縣東四十里山頂石形似冠)崇山(在學宫後)石笏山(在縣)
(南五十里山頂有石似笏故名)祝融山(在縣南五十里上有祝融寺)興文山(在縣)
(南六十里舊名寨子山播酋楊應龍屯兵於上蕩平後楊宸改曰興文)石印山(在縣南十)
(里山形如印)石筍山(在縣西二十里)牛心山(在縣南五十里)官祿山(在縣)
(南輿地紀勝在軍西北倅廰所枕也)蘿綠山(在縣南元和志在南川縣南十二里九域志在)
(隆化縣)扶歡山(在縣南唐以之名縣今謂之砦山又有龍奉山自此山分支至三溪四十)
(餘里多叢箐明萬歷中楊應龍破縣留苗兵結砦於此蕩平後改興文山)鷄公嘴山(在縣)
(西南二十五里)琵琶山(在縣西輿地紀勝在東溪側近)瀛山(在縣西北七十里周廻九)
(十里山類三峽中有四十八面而皆不同又見巴縣)南山(在縣西北輿地紀勝云與瀛山對岡)
(勢甚遠其上平廣有石笋數峰嶄然秀拔其下名石笋峽)牛岡山(在縣北二十里狀高聳若)
(牛因名)朽石埡山(在縣南百二十里山多碎石有虛崖峭壁之勝)龍登山(在縣)
(西北接江津縣界輿地紀勝在南川界西北一百五十里舊志在治西七十里一名石磴山)黑
崖山(輿地紀勝在軍北七十里石崖峭拔夷賊李先吉敗入此山官軍勁弩逐之遂平)㺐
崖(輿地紀勝在軍之西有獠居之)櫃崖(輿地紀勝在軍東南一百里峭崖壁立有洞不可板)
(援其門有一櫃故名)石笋崖(輿地紀勝在軍北一里通隆化縣有石如笋高者三四丈低亦)
(丈餘凡數十焉)正春埡(輿地紀勝在軍西南八十里元係廵檢駐劄處舊曰吼灘砦以其名)
(似無寧息之意而近地有名曰正春埡鴈門埡遂以正春埡為名)悟正洞(在縣南輿地紀)
(勝在歸正砦一名白鹿洞中有聖泉晴雨無增減)飛龍洞(在縣東二十五里)仙源
洞(在老瀛山上)僰溪(在縣東自貴州遵義府桐梓縣流入又西北流入江津縣界元和志)
(僰溪在三溪縣西又經南川縣南四十步寰宇記僰溪自三溪縣西北經廢丹溪縣又北流經南川)
(縣東南四十步九域志隆化有僰溪輿地紀勝僰溪亦名夜郎溪從夜郎境流經南平軍城下)丹
溪(在縣東南唐丹溪縣以此名源出湼婆山詳見巴縣)龍骨溪(在縣東源出老瀛山流五)
(十里至縣東下入綦江又金沙溪在縣北對岸二里輿地紀勝又有奉恩灘在軍西十餘里皆入三)
(溪渡)三溪(在縣東南四十里發源於播州經流貴州桐梓縣坡頭河四十里至綦江趕水鎮三)
(岔河又自三岔順流一百五十里至綦江縣城合衆流環繞東注入大江)鹽井江(在縣東南)
(輿地紀勝源出分崠山茅坡下岸側流出鹽泉又有德威溪自實山砦出經開邊堡下流合鹽井江)
砂溪灘(在縣北三十里)珍珠灘(在縣東)瑪瑙灘(在縣西北三十里皆綦江)
(所經)孝婦泉(輿地紀勝在軍南一里俗稱有孝婦感出此泉極甘而冷又秋泉在軍東又溫)
(泉在湯窠市)
南川縣
熊井山(在縣南三里高三里上有井水清而味鹹)鼇頭山(在縣南一里以形似名)
九盤山(在縣東十二里峰巒高遠九折而上)置燈山(在縣南二里)九遞山
(在縣東輿地紀勝在廢隆化縣東六十里高廣不知幾里絶壁如銀色人視其昏明以候晴雨上有)
(水瀦為洞高廣百尺左右石臺有兩泉溫冷靡常池上各蟠石龍初非鐫刻洞以龍名)馬嘴
山(在縣東五十里高三十里有小路通真安州)金佛山(在縣東百餘里)方竹箐
山(在縣南五十里有小路通貴州桐梓縣)水從山(在縣西二十里南江别源出此)永
隆山(在縣西元和志隆化縣因縣西永隆山為名寰宇記在隆化縣西二十里)来遊山
(在縣西七十里道旁路通巴縣行者多憩息於此)鳳凰山(輿地紀勝在隆化縣北七十二)
(里有峰屹然二小山翼之如鳳因名又有獅子峯與鳳凰山相距不數里兩山為一邑之勝)奉
恩溪(在縣西十餘里溪上流有色如水銀形如白蛇者二泝灘上下人以為寳劒之精)半
溪(輿地紀勝半溪水在隆化縣南門外自九遞山出流合涪江)湖陽溪(在縣東又東北)
(流入涪州界寰宇記在賓化縣側西北流入南平縣界與地紀勝有白水在州城南二百二十里源)
(出天衆山其色如練因名又曰白水去隆化縣十里自夷界龍泉鄉出流入縣界合黔江舊志有鎮)
(江橋溪源出方竹箐山谷北流三十里至雀尿崖塘又十里經鎮江橋又十五里至僰水橋又二十)
(里至水東橋又五十里至涪州界按舊志自真安州流入縣境又北流凡十里至縣城南轉東北流)
(一百里入涪州界名大溪河)四十八渡水(在縣東輿地紀勝在隆化縣三十里兩山)
(壁立一水灣環其中涉是溪者凡四十八渡其間有穴如戶牖行平徑數百步湧一石臺水出其中)
(有石龍二每遇旱禱雨輙應府志水源出馬嘴山西流二十里至四十八渡又四十里至流金水又)
(二十里至水東橋與鎮江橋溪合流)流金水(輿地紀勝在隆化縣南五里水色如黃金泥之)
(沈下者與硫黃無異俗傳水之發源乃硫黃所出處)水從溪(在縣西南六十里源出水從山)
(西流十里入綦江縣界入南江即南江之别源也)龍牀灘(在縣北輿地紀勝在隆化縣北)
(五十五里縣有朱婆渡灘面廣百步與龍牀灘相近古刻云龍牀如拭濟舟必吉龍牀彷佛濟舟必)
(沒是語頗信)三潮泉(輿地紀勝在隆化縣北五里早晚兩潮晷刻不差每潮泉下有聲如)
(雷泉湧高三五尺春秋必有一大潮高可數丈聲聞十餘里故老相傳謂其泉通海中)
黔江縣
狼山(在縣東二里輿地紀勝黔州有狼山出野狼眼在背上能食諸獸)羊頭山(在縣)
(北三里以形似名)酉陽山(在縣東五里)羽人山(在縣東湖廣恩施縣連界寰宇)
(記一名神仙山在縣東四百三十里山頂與澧州合界明一統志有無極水出此)黃連大
埡山(輿地紀勝在縣東北四十一里又有小埡山在縣東北四十九里)八面山(在縣)
(北二里山分八面上有池周百頃四時不竭大木溪出此)斑竹山(在縣南七十里産斑竹)
三台山(在縣南三里三峰並峙勢若三台星)荷敷山(輿地紀勝在縣東南一百八十)
(里延入溪州三亭縣界周三百五十里高十五里)栅山(在縣西三十五里兩山壁立若門中)
(寬衍有平陸數頃可以耕屯又西五里有金鷄箐山)獨峰山(在縣西南九十里)武陵
山(元一統志在縣西九十八里延入彭水縣界周四百三十五里高一百十五里本名髑髏山唐)
(天寳元年改名有可通水出此)青巖(在縣東北舊志縣境有二十五巖皆藏蜂産蜜居人取以)
(為利)梅子關山(在縣西南四十里七十八溪出此)白磧山(在縣西北一百三十)
(里高九里周三十五里)小歌羅山(輿地紀勝在縣東北五十二里方輿勝覽在縣東北)
(四十九里舊志又有大歌羅山在縣東北一百九十里)仙掌崖(在縣東二里崖面上指掌)
(如畫土人傳為仙掌元一統志在縣東南二十三里)櫃子崖(輿地紀勝在縣西五十里峭壁)
(中有木櫃人跡不到)銅泉峽(輿地紀勝在縣東南二十三里)阿蓬水(在縣東南自恩)
(施縣流入又西南入彭水縣界寰宇記一名太平水自清江縣西南流經此一里又南入洪杜縣界)
(元一統志蓬江去縣一百八十里源出穿禁山林箐溪洞極險不可行舟南流思江酉陽溪舊志有)
(東小溪源出恩施縣大唐崖司峽口西南四十里至洞口鄉又三十里至酉陽魚灘與七十八溪合)
(流又六十里至南溪又五十里至龔溪達彭水縣入江又合七十八溪轉西南流六十里經酉陽司)
(界達彭水)七十八溪(在縣西南源出梅子關山東北流四十里至縣西南沙子壩合大木)
(溪又東流八里至魚灘入東小溪)大木溪(源出八面山東南流二里出阮公橋又一里至)
(沙子壩入七十八溪)東小溪(源出湖廣唐鷄司流入縣界四十里至洞口鄉又三十里至酉)
(陽界出彭水)西小溪(在縣西源出金鷄箐山西南流二十里入彭水縣界經亭子關又五)
(十里經郁山鎮又四十里至鹿渡又三十里入江)四十八渡水(在縣西二十里源出)
(柵山曲折流四十八灣潭磧鱗比舟楫不通)
合州
釣魚山(在州東隔江五里輿地紀勝在州東十五里涪内水在其南西漢上流經其北山南)
(大石砥平有巨人跡相傳異人坐其上投釣江中因以名山宋淳祐三年移州治於此明一統志上)
(有天池大旱不涸世傳即余玠徙城之所補骨脂産其下)學士山(在州東五里其高不踰傍)
(山而南峰斜崖俯班班若出其下山麓昔有張氏荔枝異本合幹唐文若嘗賦之)純陽山
(在州北三里唐女范志立得道處天寳中任安奉使合州慕之約期而會及往志立變為男子劉儀)
(鳳詩誰家游冶郎門首窺幽闥但見臉如花不知心似鐵一夕變其軀雪質映雲髮昔為桃李枝今)
(作松篁節)羅侯山(在州南又見銅梁縣)九煉山(在州北七里相傳老子煉丹昇仙之)
(所丹井丹竈石牀俱存九域志唐道士任處華居此)青石山(在州西二百四十里接蓬溪縣)
(界漢高時巴蜀争界久而不決一朝密霧石為之裂自上及下破處直若繩引於是巴蜀州治始判)
(詳見蓬溪)瑞應山(在州城内北隅輿地紀勝本名坐龍山唐改名宋乾德中出有異木生文)
(成天下太平字魏了翁有記)銅梁山(在州南五里元和志在縣南九里出鐵及桃絲竹)
馬騣山(在州東北一百五十里宋咸淳九年叛將劉整計築馬騣虎頭二山扼三江口以圖)
(合州合州將張珏聞之乃張疑兵於嘉渠口潛師渡平陽灘火其資糧器械越砦七十里焚其船場)
(由是馬騣城築不就既而珏言於朝請城馬騣虎頭二山或先城其一以據險要不果)東山
(在州東十里高四五丈縈紆可二里下瞰涪江)書臺山(在州東北七里東漢末薛融讀書於)
(此俗名東臺山)牟山(在州西二十里唐康元朗讀書於此俗名西臺山輿地紀勝有砦山在州)
(西二十餘里峭峻如削相傳昔人避寇於此)朝霞山(在州西元和志在赤水縣南十八里)
(輿地紀勝有天神山在赤水縣西十里)浮圖山(在州西北輿地紀勝在赤水縣北一里岡)
(阜聮龍多山)龍多山(在州西北百里與潼川州蓬溪縣接界輿地紀勝在赤水縣北五里)
(晉時廣漢人馮盖羅煉丹於龍多山之仙臺永嘉三年舉家十七人仙去唐孫樵有龍多山錄山東)
(有大池即武后時放生池有東砦廣五十丈多唐人刻字泉自砦出瀦為方池大旱不竭其山高明)
(窈深變態萬狀有駕鶴軒下視涪水如帶烟雲出沒山之偉觀也)石鏡(在州南輿地紀勝内)
(江有石屹立水心正圓如日其下嶄崖如雲氣俗謂石鏡冬出水可三丈)斜崖(在州東北八十)
(里高十餘里有石横亘崖腹如拖修帛迤長四五里砦下有龍洞内有龍湫旱禱必應)北巖
(在州北五里圖經附會為濮岩非也)渠江(在州東北自廣安流入嘉陵江水經注謂之宕渠水)
(又名渝水潛水寰宇記渠江源出萬頃池經巴達渠等州廣安軍界至州東北十里與嘉陵江合輿)
(地紀勝至雲門鎮入江又有濮溪一名博溪在縣西北一里流經縣北五里入西漢水)涪江
(在州南自遂寧縣流入嘉陵江漢志剛氐道涪水南至墊江入漢水後漢建武十一年岑彭討公孫)
(述自墊江進攻破平曲收其米數十萬石既又命臧宫泝涪水上平曲拒延岑於廣漢平曲盖在涪)
(水濱以坡平水曲為名建安十六年昭烈由墊江詣涪城亦即此水經注涪水南至小廣魏縣南入)
(於墊江亦謂之内水元和志涪江在銅梁縣東北四十里又經石照縣南去縣三百步方輿勝覽内)
(江在州南百步府志自遂寧白禪入安居縣界流五十里合兜溪河又三十里經縣北門外又十里)
(至陽夀堡入州界又一百四十里至州東南入江)嘉陵江(在州東自順慶府流入州界東)
(北與宕渠水合流至州前又與涪江合又東南流入巴縣界)溫泉水(在州東五里丁謂詩)
(勝景游来地烟嵐迥出羣水溫何用火山冷自多雲)
銅梁縣
銅梁山(在縣西北七十里寰宇記銅梁山東西連亘二十餘里山嶺平整遠望諸山而此獨)
(秀舊志山有石梁横亘如銅色因名崖鐫銅梁山三字圖經云山有宿雲崖松風閣讀書堂博古齋)
(諸勝趙伯宣之别業也中有石澗深丈餘二石牀可坐十餘人唐閭丘道人居此五十餘年乃去棋)
(局丹井猶存)龍門山(在縣東北七十里高一里隠士蘇汝礪之居在焉)五臺山
(在縣西七十里)葛山(在縣北十里)新開山(在縣東六十里有道直通巴縣)桂山
(在縣南五十里)寳蓋山(在縣西二十里形如寳蓋因名)六贏山(在縣西十五里唐趙)
(延之集義兵於此六戰六克因名)臯陶山(在縣西八十五里舊有臯陶廟)巴嶽山
(在縣南十五里上有巨石如狻猊者名香爐峰下有崑崙洞多蒼玉)鐘山(在縣西南十里有池)
(不涸相傳民有發池見大鐘冉冉而没遺跡成池俗名鐘窠)龍透山(在縣西三十里山壁)
(絶峭中有穴前後透穿望之空明)計都山(在縣南三里)聖燈山(在縣西六十里)
(崖間夜有光如燈)羅㬋山(在縣東百里許一名東巖)崆峒山(明一統志在縣東南)
(五十里)雙山(在縣南五十里相傳漁者網得二石其一飛去止留其一俗因即山築室而廟)
(祀之遇旱以水沃石即雨)珠玉山(在縣西一百里山上有石瑩潤如玉)南峰(在縣東七)
(十里是為峽山之首兩山複出對峙中廣十里左有穴謂之仙洞深五里水伏流其下出為大澗多)
(産嘉魚)中峰(在縣東南九十里山盤如環上有寒泉冬夏不減俗名天池)白土坪
(在縣東北地宜梔子家至萬株花開時望如積雪香聞十里)鳳凰山(在廢安居縣東山頂)
(有巨石平正曰鳳凰臺西南對峙名曰歸龍山山形盤旋如龍正南者曰龍門山兩峰壁立如門)
隆龕山(在廢安居縣西二里)飛鳳山(在廢安居縣城内西隅)波崙山(在廢)
(安居縣東)冠子山(在廢安居縣城内西隅)悦池(在縣西六里水深丈餘清澈如鑑内)
(多芙蓉開時香聞十里人以為游觀之處)瀨玉溪(在巴嶽山下)馬灘河(在縣東五)
(十里源出六贏山南流入大足縣界為赤水溪至合灘與樓灘河會流至侯溪入涪)小安溪
(在縣北二十里溪深多鯉府志源出大足縣玉口山經永川縣流入縣界為跳石溪五十里至合灘)
(與馬灘河合又十里至樓灘又五十里至侯溪入涪其馬灘河源出縣西六贏山南流入大足縣為)
(赤水溪又沙河溪其沙河溪自舊州壩仍東北入縣為淮遠洞河六十里至縣西門入城半里至平)
(灘與巴川河合流出城南東流二十里至合灘與小安溪合其巴川河源出龍透山東流三十里至)
(縣城北環遶縣治如巴字至縣穿城過臨清橋半里至平灘與淮遠洞河合乂一水源出中峰北流)
(十里出浴溪橋又五十里至樓灘合流)明月池(在縣東)兜溪河(在廢安居縣西)
(北三里源出龍多山西流一百里入涪以水流廻曲而名)關箭溪(在廢安居縣南城外自遂)
(寧縣至陽馬橋入縣界六十里至縣南關又東流入涪小舟通至陽馬橋一名安居溪又名瓊江)
烏木溪(在縣西龍透山發源經石馬溝穿廢安居城與涪江合)
定遠縣
武勝山(在縣東一里舊名飛龍峰元憲宗攻合州屯兵于此更今名)焦石山(在縣)
(北四十里山形高聳石色焦赤故名)麻油山(在縣南六十里土黑而潤)寳泉(在縣北五)
(十里每天旱汲之可供千人)花石溪(在縣東二里源出岳池自黃溪堡入縣界又西南流)
(四十里至此入江)鹽灘溪(在縣東十里源出蓬溪縣自浴馬坪入縣界東南流五十里至)
(倒石橋又三十里出南溪口入江)苦竹溪(在縣南二十里源出麻油山東北流二十里出)
(永濟橋又二十里入江兩岸多苦竹故名)
忠州
屏風山(在州南隔江二里一名翠屛山又名夏祠山上有禹廟及唐陸宣公廟舊志有朝真)
(洞)倚天山(在州東南六十里其山高聳勢若倚天)引藤山(在州南四里山出引)
(藤大如指長十餘尺中空可以吸酒白居易春至詩閒拈蕉葉題詩句悶取藤枝吸酒嘗即此)九
亭山(在州東北六里舊有九亭)白石山(在州西北七十里山多白石)羊鳴山
(在州東隔江三里上有羊鳴觀)鷄公山(在州西北一百里接墊江縣界以形似名)石堡
山(在州東五十里又城東有石盤山上有舉杯亭)氈毛山(在州東南十里其地産草如氈)
(毛因名)高盈山(在州西十里)毓秀山(在州東二里)桐柏山(在州西對)
(岸)白雲山(在州東二十里)涂山(在州東南八十里亦曰方斗山以形似名也山有盤)
(龍洞涂溪出此)白鹿洞(在州南相傳昔有二獵人逐白鹿入洞失鹿所在但見二碧瓜食之)
(得仙)木蓮洞(在州西北五里鳴玉溪濱地産木蓮樹巴人呼為黃心木白居易有詩)大
江(在州南自酆都縣流入又東北入夔州府萬縣界水經注江水自平都經虎鬚灘灘水廣大夏)
(斷行旅又東經臨江縣南又東經黃華水口左經石城南又東至平洲洲上多居民又東經壤塗而)
(歷和灘又東經界壇是地益州之東境巴東之西界故得是名也舊志今有白馬灘在州西三十里)
(又有石梁在州西二里亘三十餘丈横截江中俗呼倒鬚灘即水經注所謂虎鬚灘也又猴子灘在)
(州東三里與白馬皆以形似名又有折魚灘在州東三十里石嘴入江水勢衝激魚不能上往往折)
(回舟行至此水漲則平水落則滯)猴子灘(在州東一里水落灘枯甚險)鳴玉溪
(在州西十里懸崖瀑布高五十五丈潭洞深邃古木蒼然唐刺史房式嘉其幽絶特置蘭若凡置五)
(橋以渡溪水今廢舊志一名西溪源出劉家溝田冲流經州西二里入江)黃華水(在州東五)
(十里水經注江浦也舊志江浦周廻二十里又名黃華洲羅仲雍曰臨江至石城黃華口一百里)
姜維泉(在州南屏風山下相傳漢姜維所鑿有碑磨滅)黔江(自忠州發經五十八節名)
(灘與恩施縣江合流經彭水等縣凡五百餘里與岷江合於涪州東源出黔州因名)涂溪(在州)
(東華陽國志臨江縣有鹽官在鹽涂二溪一郡所仰水經注自縣北入鹽井溪舊志涂溪源出蟠龍)
(洞流經涂井在治東八十里又有曹溪在治東北一百里源出袁家溝流一十五里至溪口入江)
酆都縣
石龜山(在縣北五十里蘇軾詩我生飄蕩志何求再過龜山歲五周即此)鷄公嘴
山(在縣東北三十里)大鋒山(在縣東隔江五十里山峯矗起如卓劒然亦曰尖峰山)
周城山(在縣南七十里石壁四周儼如城壁)燈盞窩山(在縣西七十里接涪州界)
大峰門山(在縣東六十里峰頂二石並峙如門)紅花山(在縣西南隔江三十里)
金盤山(在縣北三十里巖石廻環形如金盤故名)白鹿山(在縣西北一里與平都山)
(峰巒相接昔有白鹿鳴于上一名鹿鳴山)青牛山(在縣東三里形如青牛)平都山
(在縣東北一名酆都山寰宇記在酆都縣北二里縣以此為名後漢時隂長生於此白日昇天亦張)
(道陵二十四化之一也方輿勝覽在縣東北一里又曰自縣東行一里許始登山石徑縈廻可二三)
(里平瑩如掃林木邃茂夹徑皆翠柏殆數萬株麂鹿時出没林間與人狎甚有景德宫舊名仙都觀)
(又名禹廟又名平都福地乃前漢王方平得道之之所故名一統志在縣東北三里道書七十二福地)
(一舊志山頂有五雲洞)大江(在縣南自涪州流入又東北入忠州界水經注江水自銅柱灘)
(又經東望峡峽對豐民洲又東歷平都又經虎鬚灘至臨江寰宇記在縣南一百步)稂溪(在縣)
(東下流入江)礬石灘(在縣西南二里一統志礬石灘下有觀音灘在縣南門外入縣境三)
(十里至城南又東南二十里至忠州界)望塗溪(在縣南寰宇記在南賓縣北二百步西流)
(至酆都縣南注蜀江舊志有南賓河在縣南二里即此)葫蘆溪(在縣西南自石柱司流入)
(大江又有石板溪在縣西三里)龍停溪(在縣東二里源出改河壩山谷東南流十五里至古)
(家田壩入江中有龍潭)靈泉(景德觀中水味甘寒相傳為王真人所鑿清濁增減與江水相)
(應)
墊江縣
將軍崖山(在縣東南十五里山形險峻有二石柱形若將軍)壁斗山(在縣東北)
(三十里峰巖環列如北斗然路通梁山縣)望月山(在縣南五十里)曲尾山(在縣東南)
(六十里岡隴延袤如獸環尾)鳳凰山(在縣東四十里上有會仙洞)白龍洞山
(在縣西十里又西十里有石人山)西山(在縣西北五十里上有羅王洞)峯頂山(在縣)
(東北二十里舊志去山二十里有石洞飛湍奔瀉如雷聲震十餘里久晴聞之則雨久雨聞之則晴)
雷山(在縣南四十里)弔巖山(在縣東四十里)佛轉山(在縣東三十五里)三
河口(在縣東南二十里有三源一出石人山一出白龍洞一出將軍崖俱至此匯流曰三河口)
(東合梁山水出高灘)高灘溪(在縣南自夔州府梁山縣流入又西南入長夀縣界寰宇記有)
(容溪在桂溪縣南三里西流經墊江縣南十里又西流舊志有高灘溪在縣東南五十里自梁山縣)
(流入其水險惡穿壁斗山又南四十里為高灘又西南五里至惠民橋又三十五里穿高洞入長夀)
(縣界即龍溪之上源也)
涪州
北巖山(在大江之北三里昔王真人修煉於此即伊川註易之所)合掌山(在州西北)
(五十里二山對合如掌下有毛家泉一日三潮旱禱輒應)龜山(在州東輿地紀勝在黔江東岸)
(州治據其上其形如龜故州亦名龜陵舊志在州東北一名三臺山宋咸淳中移州三臺山即此)
鐵櫃山(在州北五里形如鐵櫃相傳武侯嘗屯兵于此)五花山(在州西二十里五山)
(排列如花)望川山(在州西南五里)許雄山(在州西南七里宋馬提幹涪州五十韻詩)
(許雄山若削馬援壩相連即此)種松山(在州東二里輿地紀勝州産松屏石出山間相傳爾)
(朱先生種松子於此映山之石皆有松紋)天共山(在州北六十里)黃牛山(在州東南)
(四十里)羅浮山(在州東一百二十里白水入江處)星宿山(在州西北五十里)
遊蘭山(在州東南七十里輿地紀勝在涪陵縣高松鄉地名羅雲蘭真人修煉之處人至洞)
(門望見丹竈有真人題字巖石自搖欲墜駭不可至)玉壁山(在州西五十里)神鳳山
(在州東南廢武隆縣之東一里)武龍山(在州東南寰宇記唐武龍縣以邑界武龍山為名明)
(一統志謂之龍橋山在縣東五十里山形如龍下有空洞逶迤)鑽天山(在廢武龍縣北三十)
(五里)七龕山(在州東輿地紀勝在武隆縣北十五里舊志山有七竅故名)青雲山
(在廢武隆縣東北五里)筆架山(在州東廢武隆縣南二里山勢排列如筆架)登春
山(在廢武隆縣西南二百七十里)飛龍洞(在州西六里舊志作飛水洞悮)白龍洞
(在州南五十里相傳曾出白龍)清溪洞(在州東輿地紀勝在高松鄉崖穴中有石洞二處一)
(自洞門入約一里許有湫水一潭)大江(在州北自長夀縣流入又東北入酆都縣界水經注)
(江水自明月峽東至棃鄉歷鷄鳴峡涪陵水北注之又東經涪陵故郡北又東經文陽灘灘險難上)
(自涪陵東出百餘里而屆于横石東為銅柱灘又經東望峡至平都方輿勝覽謂之蜀江自成都登)
(州十三程至此合黔江)涪陵江(在州東自彭水縣流入大江水經注延江北至涪陵為涪)
(陵水又北至枳縣入江又曰其水南經武陵郡昔司馬錯泝舟此水取楚黔中地元和志涪江在武)
(隆縣南北流注於蜀江寰宇記自萬寧縣西北二百八十里至關頭灘灘長百步懸崖倒水舟楫莫)
(通又有江門灘在縣前江中舊志自彭水江口鎮入廢武隆縣界一百二十里至關頭灘五里至城)
(西南又五里至石牀灘又十里至白馬灘入州界又一百十里至州東入大江)横石灘(在州)
(西後漢岑彭破公孫述將侯丹於黃石即此俗名二石灘)銅柱灘(在州東涪陵江中寰宇記)
(昔人維舟見水底有銅柱故名相傳馬援始欲鑄柱于此)歇神灘(在州北相傳張桓侯被刺)
(其首漂流至此歇一宿去至雲陽人收其首塑像廟祀)羣猪灘(在州東十里水落見羣石)
(如猪馬提幹詩灘急羣猪沸崖高落馬懸)百汧灘(在州東五十里)錦繡洲(在銅柱灘)
(下水落則露一名沙洲土人能織錦罽因名城中有錦洲閣)大溪河(在州南八十里自南)
(川縣流入東北流一百里至州東南入江即寰宇記所謂白水也)羅雲溪(在州東五十里)
(源發羅雲壩水洞流六里入江)石甕磧(輿地紀勝在州東相傳在東渡高峰之上)白鶴
灘(在州西一里爾朱真人冲舉之處志云爾朱真人浮江而下漁人有白石者舉網得之擊磬方)
(醒遂於涪西灘前修煉後乘白鶴仙去因以名灘)黃草峽(在州西唐杜甫詩黃草峽西船)
(不歸注曰峡在涪州西大歷四年瀘州刺史楊子琳叛沿江東下涪州守捉使王守先伏兵黃草峽)
(為子琳所擒即此)鷄鳴峽(在州西十五里水經注江水歷鷄鳴峽)關灘(在廢武隆)
(縣之東五里兩山排立中多巨石飛湍激烈聲震如雷)石牀灘(在廢武隆縣之西五里)
龍溪(在廢武隆縣東北七十五里)龍寳潭(在州東南舊志在武隆縣東北七十里古)
(箐凄其人鳥兩絶扶藤而入幽徑可十里許忽平沙曠野曲壑清泉别有幽境)醎泉(在州東南)
(輿地紀勝在武隆縣白馬津東三十餘里江岸有醎泉初康定間有程運使舟次鶻岸聞江中有硫)
(黃氣襲人謂此必有醎泉召工開之果得醎脈遷忠州竈戶教以煮鹽之法至四百餘竈)信水
(在州東南舊志在武隆縣南二十里峽口其泉如沸日有三潮每至高尺餘)開池(元和志在)
(州東三十里出剛鐵土人以為文刀)
彭水縣
洪杜山(在縣南元和志洪杜縣因縣東一里有洪杜山為名)雙牌山(在縣南一百三)
(十里)老鷹寨山(在縣東二里山形如鷹宋元豐間屯兵於此以禦蠻)壺頭山(在縣)
(西二里寰宇記彭水縣有壺頭山山形似壺馬援曾戰於此)十二盤山(在縣西二十里)
(高險盤折十二始至其巔)歌羅山(在縣東北四十九里)獨勇寨山(在縣東二十里)
(山勢險峻前人避寇居此蠻人不敢攻)甘山(在縣南三里竒峯秀嶺清泉茂樹環鬱可愛)
摩圍山(在縣西隔江四里道家以為洞天福地山下有五龍室宋太宗時慶雲現)丹陽
山(在縣南寰宇記都濡縣有丹陽山在縣南二十五里有丹陽水出焉又有蒟醬山輿地紀勝有)
(黃蘗山在縣南二百九十八里)百頃山(在縣北寰宇記在信寧縣東南八十里)伏牛
山(在縣東北一百里山狀如伏牛横亘三十餘里為黔彭之界漢馬援征武陵蠻嘗駐師於此山)
(左右有鹽井左曰鵓鳩鷄名右曰飛井都井宋設官收其課又寰宇記彭水有三峿山鄧芝曾大戰)
(於此)盈川山(在縣西南元和志舊盈川縣以縣南有盈川山故名)平頭山(在縣北二)
(百四十里)惡崖(在縣西八里高峻險惡有小徑出思州)月巖(在縣西壺頭山巨石也宋)
(冉永震月巖銘中竇一穴透明而員皎如秋月翳絶雲烟旁輔三隙如星之昳)卧佛巖(在縣)
(南一里巖有一竅其中虛明有横石如卧佛像)側坡(在縣北五十里有小徑出夔州)天倉
磧(在縣西北石峽中有小磧四圍石根沙石堆聚如倉倉盈則年豐虛則歲歉邑人以此卜歲)
梅子坡(在縣東一百七十里路通湖廣之散毛盤順思南諸土司)涪陵江(在縣城西)
(自貴州思南府北經酉陽司流入又西北入涪州廢武隆縣界即烏江下流也漢張堪為縣會公孫)
(述擊堪義士選習水者筏渡堪于小别江即此水也又北至枳縣元和志黔州西有巴江水一名涪)
(陵江又曰涪陵江去信寧縣二里寰宇記涪陵江在洪杜縣西一百步北流入彭水縣一名内江在)
(州西五十步又西北經信寧縣東二里又北入武隆縣界九域志巴江又名曰沙水輿地紀勝涪江)
(自思州之上費溪發源流經五十八節名灘方至黔州灘與思州江合流又九十里經彭水縣凡五)
(百餘里與蜀江會水嘗湛然澈底以其出於黔州呼為黔江元一統志謂之思州江舊志自酉陽司)
(鹿角鎮入縣界一百里至縣城又二十里至木梭灘又三十里至上新灘又十里至鹿角灘又十里)
(至石蛇灘水勢最險舟行經此必盡出所載然後可行又十五里有曲尺下巖下新替蛇土腦五灘)
(水勢略平過此至江口鎮入舊武隆縣界始為安流)更始水(在縣東南又東北流經黔江入)
(湖廣界延江支流也水經注更始水東入巴東之南浦縣又謂之西鄉水間關二百里許方得出山)
(又二百餘里東南入遷陵縣盖即黔江之阿蓬水也舊志黔江自黔州分流入黔江縣界經縣南七)
(十里亦名思州江又東北入湖廣恩施縣界即清江上源恐悮)都濡水(在縣西南元和志在)
(都濡縣西北六十里寰宇記都濡縣又有丹陽水源出丹陽山又波濤水在縣西南一百里東南流)
(入丹陽水盖皆東入涪江也輿地紀勝又有羅衣江在縣南與夷人分界)洋水(在縣西南元和)
(志在洋水縣西三十里寰宇記洋水縣又有羅奈水在縣南一百里都江水在縣南七十里其洋水)
(北流入信寧縣界九域志彭水縣有洋水輿地紀勝謂之南洋水)可通水(在縣北寰宇記)
(源出黔江縣界武陵山西流百餘里經理北入内江)冷水溪(在縣東與黔江分界)溫湯
水(在縣東北二里)安樂江(在縣北八十里)七往溪(在縣西北四十里)大花
溪(在縣西北一百八十里)小花溪(在縣西北九十里)鹽泉(在縣東北元和志伏)
(牛山左右有鹽泉本道官收其課寰宇記今見置竈煑以充軍用)鹽井(在縣東華陽國志漢)
(葭縣有鹽井隋志彭水縣有鹽井寰宇記縣有鹽井一在縣東九十里現煑元一統志有鹽井江自)
(玉山井發源至本路津合思州江)
保寧府
閬中縣(附郭)
盤龍山(在縣東三里益州記閬州盤龍山南有一石長四十丈高五尺中有戶及扇若人之)
(掩閉古老以為玉女房又謂之蟠龍山唐貞觀中望氣者言西南千里外有王氣太宗令人入蜀尋)
(之次閬中果見山上氣色鬱葱因鑿破石脈水流如血今名鋸山咸亨中嘗移縣治於此)文城
山(在縣東三十里峯巒聳列林木葱蒨上有元都壇為漢張道陵投符籙之所相近有琳瑯山山)
(上有九井泉流濺石若振珮然)重錦山(在縣東一百三十里接儀隴縣界兩峯對峙秀麗若)
(錦九域志奉國縣有重錦鎮盖以此山為名)青崖山(在縣東南十里嘉陵江東岸宋淳熙)
(間有僧鑿佛像于崖間一名千佛崖)賜緋山(在縣東南四十里山勢環拱草木蓊蔚為縣之)
(勝又東南三十里為思恭山極高峻唐初置思恭縣於此)馬頭山(在縣東南六十里)閬
中山(在縣南三里一名錦屏山又名寳鞍山寰宇記其山四合於郡故名閬中多仙聖遊集焉)
(上有四院曰馬瑙羅漢畫錦西橋至和初又築閬峯亭以供眺望陸游詩城中飛閣連危亭處處軒)
(窗對錦屏涉江親到錦屏上却對城郭如丹青舊志在江南岸兩峯連亙壁立如屏四時花木錯雜)
(如錦與郡治對峙因名山之西曰印斗山西南曰金耳山)眉山(在縣南十里其形如眉又南五)
(里為鐘山居羣山中其鐘聲四境皆聞故名)玉立山(在縣南三十里山勢屹立)忠山
(在縣西南寰宇記在晉安縣東五里)掌天山(在縣西北寰宇記在西水縣西北三十五里梁)
(置掌天戍於此舊志在南部縣北八十五里悮)繖子山(在縣北六里中高四下舊志謂之繖)
(盖山一名北巖又名頤神巖又北一里為玉臺山有玉臺觀杜甫詩閬中城北玉臺碧又曰中天積)
(翠玉臺遥是也)靈山(在縣東十里杜甫詩閬州城東靈山白昔蜀王鱉靈帝登此因名靈山唐)
(天寳六年勅改為仙穴山峯多雜樹東南峯有玉女搗練石山頂有池常清有洞穴懸絶微有一小)
(徑相通新志上有龍女洞能興雲雨)天柱山(在縣東北十五里接蒼溪縣界一名雲臺山)
泈汀山(在縣東北五十里)大方山(在縣東北一百里山頂四方如坪對峙者曰小)
(方山頂亦方平又有鳳棲山與小方山並峙)天目山(在縣東一百五十里又名天溪洞葛)
(仙翁修道之所唐杜光庭詩盤空躡翠到山巔竹殿雲樓勢逼天古洞草深微有路舊碑文滅不知)
(年八州物象分簷外萬里烟霞在目前自是人間輕舉地何須蓬島訪真仙先天二年改名天目觀)
(中和三年又改福唐觀上有玉女池)鳳凰山(在府治後昔有兩峯為建新藩者所平今存一)
(突)三臺山(在縣東十五里)印斗山(在錦屏山西其形如斗)東巖(在縣東五)
(里一名大像山乃南唐高士安隠之所太平興國中陳堯叟兄弟讀書于此亦曰台星巖俗謂之讀)
(書巖相連者曰潄玉巖)南巖(在錦屏山後下有瑞蓮池旁有潄玉崖)北巖(在縣北五)
(里蟠龍山畔相傳為高僧宣什所鑿一名頤神崖畔有雲錦園太守蘇公所築今廢)潄玉崖
(在南崖側宋母丘氏所居)靈城崖(在縣東六十里)月巖(宋譙光讀書處)嘉陵江
(在縣西南二里自蒼溪縣流入又東南入南部縣界即漾水也又名西漢水又名閬中水亦曰閬江)
(亦曰渝水又名南津河入縣境東南流八十五里入南部縣杜甫詩嘉陵江色何所似石黛碧玉相)
(因依)宋江(源出陕西漢中府舊廉水縣由南江大巴山小巴山經廣元蒼溪東流至閬中梁山)
(關入嘉陵江)閬水(在縣西出閬陽縣又東注漢水亦曰閬溪又有北溪自南部縣界流入縣)
(界凡十里至縣城西南轉東下流十里至龍爪灘北入江)海棠溪(在縣城對江地多海棠新)
(志在縣南錦屏山與閬江相對)東水(在縣東自蒼溪流合入江一名宋熙水舊志謂之東河又)
(名宋江在縣東十里入縣境南流五十里入江)濩溪水(在縣東亦自蒼溪縣流合入江水經)
(注濩溪水出獠中世亦謂之清水東南流注漢水)西水(在縣西南五十五里自南部縣流入)
(縣界十五里至梁家陂仍入南部縣界)彭道將池(在縣南漢志縣有彭道將池在縣南)
(彭道將魚池在縣西南又謂彭道將池即今南池也魚池即今郭池也此池本彭之所開舊志自漢)
(以来堰大斗小斗之水溉田里人賴之唐時堰壊遂成平陸)龍泉(在縣東一百三十里)龍
爪灘(在縣南嘉陵江中輿地紀勝宋雍熙中閬中光聖院山下江中有龍爪灘出焉未幾二陳)
(相繼為狀元元豐間又生一灘里人亦以龍爪名元祐六年馬涓果擢第一)卓錫泉(唐僧)
(宣什居繖盖山其徒患無水宣什以杖叩崖泉即湧出)
蒼溪縣
離堆山(在縣東五里顔真卿磨崕記山臨嘉陵江直上數百尺不與衆山連屬故曰離堆廣)
(輿記蜀中有三離堆蒼溪其一也在漢為宕渠塞一名白鶴山山腰有来仙洞又有武當山筆塔山)
(皆在縣東塞大江之流)金鼎山(在縣東十里形如覆鼎)紫陽山(在縣東三十五)
(里一峯屹峙高入青雲)方山(在縣東北八十五里遠望如几案古方州城也)馬鞍山
(在縣東一百五十里)大獲山(在縣東南三十里石城四周天生竒險宋江環繞其下宋淳祐)
(中嘗徙州治於此舊志山有大小二峯小峯上有石井出泉不竭大峯上有池廣數畆謂之天池亦)
(曰仙蓮池又有憑虚洞)雲臺山(在縣東南接閬中縣界唐宋之問送田道士詩風馭忽冷)
(然雲臺路幾千寰宇記在縣東南三十五里一名天柱山高四百丈上方百里有魚池宜五榖無惡)
(毒可度災漢末張道陵學道於此蒲傳正詩閬州絶勝是雲臺十里松蘿殿壁開又名鳳凰山山峯)
(峻峭插天有洞四曰麻姑芙蓉平仙峻仙池二曰玉丹玉魚巖二曰松根蟠桃其東又有書巖為葛)
(稚川讀書所山多松柏有一絶大者中空可坐四人旁有亭名曰魁柏)小錦屏山(在縣)
(南一里與錦屏山相似故名)避塵山(在縣東十里峻嶺懸崖上有道院李梁詩丹丘千仞)
(上玄圃九霄開脚底生烟霧人從天上来)連珠山(在縣東五十里兩岸有九十九峯)老
池山(在縣西三十里一名鳳頭山突兀聳翠又有老牛山在縣西南)九龍山(在縣西北)
(與雙劒天馬皆羣山中最秀者又有亭子山接昭化縣界)玉女山(在縣北十里曲肘川源出)
(於此)大青山(在縣北二十里)陽門山(在縣北岐坪縣西二十里又有岳陽山在岐坪)
(縣東十五里又有石笋三星等山皆為幽勝)紫練山(在縣東十五里竒峯拱秀紅紫争妍)
(遠望如練張桓侯戰張郃屯兵於此有廟在焉)大茅坪(在縣東北)嘉陵江(在縣東北)
(一里自昭化縣經劒州流入閬中縣界亦曰漾水即西漢水也舊志自昭化入縣境東南曲流六十)
(里至縣東北過縣城南下又三十里達閬中)曲肘川(在縣北一里源出玉女山東南流入)
(江曲折如肘故名新志一名玉水河又名西河)東河(在縣東自廣元縣東流入又南流入閬中)
(縣界即古東遊水也明一統志謂之宋江源出漢中舊廉水縣舊志自廣元白沙壩入縣界曲折二)
(百里至青田灘入閬中界)濩溪水(在縣東自廣元縣流入又南入閬中縣界)天池(在大)
(獲山周圍丈許水嘗不竭)老池潭(在縣西以沙為岸産魚)見龍潭(在縣西一里潭)
(長且深有龍居之旁立龍王廟相傳有教讀于廟者以硃紅點書夜忽光芒滿室視之則硃紅匣内)
(一大珠旋轉遂閉匣宵遁去今善水者曰潭中有石穴玲瓏細膩皆龍所為)煥章池(在縣)
(城内文昌宫前)華景池永清池(俱在縣城内西隅)彩凝池(在縣西郊)
映碧池(在東河侯家嶺)吐煙池(在九龍山大安觀前)溥泉(在縣東南三十里小)
(土地關)冽泉(在烟峯樓)
南部縣
寳瓶山(在縣東三十里)小盤龍山(在縣東南二十里山勢盤旋似閬中之盤龍而)
(差小)禹跡山(在縣東南三十里禹治水時嘗經此山頂平衍有小石泉)離堆山(在縣)
(東南五十里唐鮮于仲通與弟叔明潛修於此東面鑿有石堂堂北石盤上有九曲流杯池蜀有三)
(離堆此其一也又有仙龍山與離堆相近)龍奔山(在縣東南二十六里)總角山(在縣)
(東南六十里山峯如女郎之總角)南山(在縣南一里蜿蜒蒼翠環繞縣城一名跨鼇山宋寳)
(祐中嘗移縣治於此)感應山(在縣南五里禱雨輒應)龍靈山(在縣南二十里背西)
(山與小盤龍相近山勢如龍禱雨有驗)九子山(在縣南七十里有九峯一名九隴山)龍
樓山(在縣西南五十里峯頂峭拔衆山拱揖有洴溪環繞其下)老君山(在縣西十里)
蘭登山(在縣西八十里三面峻絶俯臨西江漢巖君平隠居于此有君平洞洞有君平像有)
(觀曰崇福)長平山(在縣西一百五十里相傳昔人嘗聚兵禦寇于此)皇后山(在縣)
(西北輿地紀勝在西水縣東二十餘里蜀李特妻羅氏家于此山因名)掌天山(在縣西北)
(三十五里梁掌天戍置於此)思依山(在縣西北一百四十里相傳漢羅冲霄張道陵隠居)
(於此有東西二觀東觀有峻仙洞搗藥臺浴丹井煉丹爐西觀有平仙洞搗藥臼卓劒穴圍棋局)
火烽山(在縣東北二里)隆靈山(在縣南二十里面嘉陵背西江絶頂有七曲祠)仙
鳳山(在縣南五十里上有七曲祠相傳當日七曲行祠之日地上生痕有仙鳳二字大數尺故)
(名)停雲巖(在縣北二里宋李燾詩路轉層岡二里餘武陵游者亦蕭疎昔年煉藥仙人室)
(今日餐霞道士居輿地紀勝巖在南部縣蒲景珣家於此一日吕洞賓訪之不遇以瓜皮寫詩於石)
(壁其字痕常濕隨擦隨見洪武中失去止存一龕又有靈雲洞在縣東北外邃中廣冬煖夏凉入三)
(丈許踏之有聲如鐘扣之亦然)嘉陵江(在縣東北二里自閬中入縣境南流二十五里至縣)
(東北又東南流七十里達蓬州界即西漢水也)狀元溪(在縣西半里流逕縣南至縣東入江)
(以宋馬涓登第而名又有安溪在縣東三里水深多魚二溪皆嘉陵之溢流也)西水河(在縣)
(南三十里即小潼水之下流也自劒州流入又東南至蓬州界入江又有溲水河在縣南五十里流)
(入西水)曲水(有二一在縣北二十里宋陳馬諸公流觴處一在縣北大江側)醴泉(在縣)
(西關外其水甘香如醴因名)思鄉泉(在縣十里世傳三陳母馮氏在汴思鄉成疾取此泉)
(飲愈因名)流桮池(在縣北二十五里舊鹽茶運使司之側)
廣元縣
鳳凰山(在縣東盤旋起伏勢若翺翔又名其巔曰寳峯)雪山(在縣東十里峯巒叠出稱)
(為麗)秀每母山(在縣東一名太湖山)可㳙山(在縣東北三十里)龍福山
(在縣東南寰宇記在通平縣東一里)二郎山(在縣南十里山高路陡行人憚之)烏奴
山(在縣西二里嘉陵江岸峭壁如削有洞高不可上昔有李烏奴於此修寺因名一名烏龍山)
白馬山(在縣西十里張平子仕漢為侍中少時學業於此)天臺山(在縣西三里峭)
(崖蒼鬱盤道縈紆獨木危橋委曲而上至巔乃即平陸若天臺然因名其北為九隴山鮮于侁益昌)
(八景詩九隴覘天外即此環拱九十九峯如劒戟之排列亦謂之九峯山山有漢王寨相傳漢高祖)
(駐蹕於此)石燕山(在縣西北八十里山極高峻梯格乃能上獠人恃此為險)金山(在縣)
(北三里一名金城山鮮于侁詩金城環雉堞即此滌溪環其右)潭毒山(在縣北九十里下瞰)
(大江路皆滑石登陟頗艱其下深潭有一鐵索見則兵動)木寨山(在縣北八十里潛水出此)
龍門山(在縣東北八十二里出好鐘乳亦名葱嶺山有石穴高數十丈其狀如門又東山之)
(北有子谷出好磬石又有龍門洞在縣北凡有三洞自朝天程入谷十五里有石洞及第二第三洞)
(有水自第三洞發源貫通二洞下合嘉陵江舊志在縣北六十五里又有乾龍洞在縣東北二百五)
(十里極高大深入數里宋人龍洞記云三泉縣西二里有洞深七十三步廣半之)漫天嶺
(在縣東北二十五里一名稾本山明一統志大漫天小漫天二嶺相連皆極高聳蜀道之險也唐元)
(稹有漫天嶺贈僧詩五上兩漫天又羅隠詩西去誰云蜀道難漫天危險已多端到頭未會蒼蒼意)
(争得禁他兩度漫)刀環山(在縣南十里赤銅水出焉)朝天嶺(在縣北五十里路徑)
(絶險其後即朝天程舊路在朝天峡棧閣遂開此道後人便之)五盤嶺(在縣北一百七十里)
(杜甫詩五盤雖云險山色佳有餘仰陵棧道細俯映江木疎又岑參詩平旦驅駟馬曠然出五盤江)
(迥兩崖鬭日隠羣峯攢一名七盤嶺舊與陕西寧羌州接界自昔為秦蜀分界處)千佛巖
(在縣北十里江東岸即古龍門閣石巖蜿蜒其形如門先是懸巖架木作棧而行唐時韋抗鑿石為)
(路並鑿千佛遂成通衢)明月峡(在縣北八十里一名朝天峽江流所經)陽模洞
(在縣北六十里有山萬仞峭壁如削中闢洞門高不可上一名羊模洞)丙穴(在縣北二十五)
(里漢水之南出魚肥美)嘉陵江(在縣西自陕西寧羌州流入又西南入昭化縣界即古漾)
(水也亦曰西漢水舊志入縣境一百二十里至縣城西南又三十里達昭化縣界流經蒼溪縣至重)
(慶府入大江)潛水(在縣北爾雅水自漢出為潛郭璞注有水從漢中沔陽縣西南流至梓潼)
(漢夀縣入大穴中通罡山下西南潛出一名沔水即禹貢所謂沱潛既道也舊志在縣北八十里源)
(出木寨山下流五里入神宣驛龍洞至朝天驛北穿穴而出入嘉陵江又有滌漢在縣北三里金山)
(上真觀後西流入江盖即水經注之平阿水也)漢夀水(在縣南水經注流出東山西流入漢)
(水)南河(在縣南二百步源出紫金堡匯流西入江)柘溪(在縣東三十里又有稻壩河在)
(縣東二十里居民藉以溉田)藍漢(在縣南源出龍鼻山流入閬州界)東河(在縣東二)
(百里自寧羌州界流入又南入蒼溪縣界新志源出鹽井河産魚肥美又有黃洋水在縣東一百二)
(十里灌溉稻田)清江(在縣東南一百六十里源出土溪麻石埡前又東南入巴州界與巴江合)
廻龍溝(在縣西十里居民藉以溉田)黑龍潭(在縣南三十里三山屹立林木鬱秀)
(宋時利州久旱郡守于潭酌水禱之大雨三日)九井灘(在縣北宋轉運使陳鵬九井灘記有)
(巨石曰魚梁龜堆芒鞋嘴參差相望於波間為行舟患元祐四年鵬悉鑿平之舊志在縣北一百八)
(十里一名空舲灘江流所經也)
昭化縣
鳳嶺(在縣東與廣元二郎山接嶺舊有鳳棲其上)仙人山(在縣南虎跳驛東北)五
峯山(在縣西南與白衛嶺相峙路接劒閣連峯插天圓秀如豎掌俗名五顆山舊志有五龍山)
(在縣西南一百二十里一峯峩然四嶺拱揖盖即此)長寧山(在縣西南九十里上平下險其)
(上有池清澈不竭又有白雲洞及龍泉宋王智於此築城後王昭因其遺扯立寨駐兵保障)牛
頭山(在縣西二十五里以形似名輿地紀勝昭化縣有朱雀山與牛頭山相連)人頭山
(在縣西四十里山巔突出宛若人頭)九曲山(在縣西九十里山勢盤廻九曲與劒門對峙又)
(有龍門山在縣西一百四十里亦名葱嶺又有井溪在葱嶺下四圍皆山溪形如井)木馬山
(在縣西北二十五里諸葛武侯出祁山於此造作木牛流馬以供運因名)黃求山(在縣西北)
(一百里)透明山(在縣西北二百里有竅透明望如懸鏡)九里山(在縣北二十里)
(盤曲嵯峩約高九里又雪坪山在縣北三十里)大高山(在縣北一百二十里山勢高聳為衆)
(山之冠路狭難行)梅樹嶺(在縣東南四十里叢林深箐中多猛獸有關)避風嶺
(在縣南一百五十里)白衛嶺(在縣西南五十里與劒門相接唐詩紀事明皇幸蜀登白衛嶺)
(眺覽良久歌李嶠詩至山川滿目淚霑衣曰嶠才子也)張公嶺(在縣西北六十里)走
馬嶺(在縣北八十里)富水洞(在縣西北二十里燃燭而入過馬鞍橋路極窄有石牀石)
(笋有大潭深十丈天旱取其水禱之輒應又漢王洞在縣北二十里又明水洞去縣六十里水從半)
(嶺流出居民賴以溉田)嘉陵江(在縣東二十里自廣元縣流入縣境東北合白水又南曲)
(流一百十里入蒼溪縣界即西漢水也亦曰閬水又有石龍灘在縣南二里白花蛇灘在縣南七十)
(里以岸石如龍蛇也又散灌灘在縣南一百五十里以水流散漫也皆嘉陵江所經)桔柏津
(在縣東三里即嘉陵白水二江合流處杜甫桔柏渡詩青冥寒江渡駕竹為長橋又昭化驛有古柏)
(土人呼為桔柏故以名津)白水江(在縣北二十里源出陕西階州萬山中自平武縣流入縣)
(境合牛頭河又東南流一百一十里合清水河又東南十里至縣城東北合嘉陵江唐溫庭筠詩澹)
(然空水帶斜暉曲島滄江接翠微新志又有□園溪在白水鄉)清水江(在縣西北二十里源)
(出青川縣至安昌壩合白水又老龍江在縣西北源出富水洞由百草壩至余家壩皆賴此以灌田)
菖溪河(在縣北十五里産石菖蒲)泥溪河(在縣西南四十里流入嘉陵江又有射箭)
(河在縣西三十里水流湍急舟行如箭因名)玉女泉(在縣東過桔柏津一里許山下大旱)
(不竭自泉而上二里許有玉女房)凉水泉(在縣東桔柏渡大路傍冬温夏凉又有自湧泉)
(在板石舖)
巴州
東龕山(在州東十里巴江東岸巾子山下有古洞數層甚深)其章山(在州東八里又)
(名隆城山)崑山(在州東四十里出璞石相近有老君山山趾三溪匯為一潭)始寧山
(在州東寰宇記在廢始寧縣東北七里縣以此名)石城山(在州東南三十里四圍石壁如)
(城巴江環繞其下)木蘭山(在州東南寰宇記在廢歸仁縣西二十五里)南龕山
(在州南二里上有丹梯書院遺址又有觀音井又十里為龍驚山昔有龍蟄其中)金榜山
(在州南一里上有竒石名印斗又名書案山山腰光射文廟輒有科第)化城山(在州南三)
(里)玉山(在州南六十里多玉石然深險不可取又孤山在州南百里)西龕山(在州)
(西二里上有古墨崖流觴曲水及宋文與可疎篁怪木刻又五里為鳳嘴山又有卧牛山)平梁
山(在州西二十五里四圍石壁如城其上平坦有地數十畆居民數戶古寺龍泉二水四時不竭)
鳳谷山(在州西四十五里)義陽岳山(在州西北寰宇記在恩陽縣南一里)登
科山(在州西五十里鄉人謝周卿謝耕王紹謝震皆讀書於此登科)木強山(在州西北)
(即伏疆山)北龕山(在州北與地紀勝大北龕在郡北三里俯瞰巴江小北龕在郡北五里風)
(帽山下其巖如屋新志在州北八里峭巖壁立)王望山(在州北十里江岸自州城絶江而登)
(山高二里巖徑極險占一州之勝相傳有王真人得道於此真人名蒙故名王蒙山唐玄宗嘗至此)
(望京闕故又名王望巖腹間有龍洞舊志即古黃牛山也亦名北山有東洞西洞又有王蒙堡)鼓
樓山(在州北三十里其旁為玲瓏山山頂有泉出小石如櫻桃有竅可以穿縷兒女以為纓絡)
龍腹山(在州北)芝桮山(在州北上有玉女臺)石門(在州北三十里左右皆峭)
(壁環圍三里許)雪峰(在州東三十五里衆山中一峯特出)小巴山(在州東北二百九十)
(里唐人詩最恨巴山裏清猿惱夢思)文志山(在州西七十里中有文志祠相傳土人張文志)
(好善遇仙處)龍池山(在州東三十里上有池大旱不涸)洪雲山(在州東南百里)
(層巖高聳如雲)尖山(在州東七里秀峯如筆高插雲表)巴陵山(在州東一百里方正)
(如平案中裂大縫分成兩墩皆峻峭難登)巴江(在州東一里源出南江縣大巴山流六十里至)
(州東南分流一里復合中有小流横貫形肖巴字故以為名流至合州會嘉陵江東下)朝陽
巖(在州東南三十里)龍洞(在王望山崖畔世傳州守景箎禱雨有驗)西遊洞(在州)
(北一百八十里)清水(在州西北五十里自廣元縣通平鎮流入巴江)東遊水(在州西北)
(又西南入清水)鹿溪(在州西五十里相對者為處溪又深渡溪在州西百里皆東流入巴江)
㵅溪(在州東流出其章縣東北三十五里平地東流與思来水合入於巴江)平州水
(在州東自通江縣流入巴江又有泥灘河即此)鯉魚池(在州南二十里)流桮池(在州)
(西三里)君子泉(在州東北一百六十里宋黃彝則銘曰有冽者泉達於南東浩然天中其)
(流不窮於暑而寒於寒而溫豈其矯耶不變者存)義泉(在州西一里)觀音井(在南)
(龕山一穴清冽一穴渾濁)白馬井(在州西北一里)虎井(在州西南井中有聲如雷即發)
(鄉科)
通江縣
大鐘山(在縣東六十里突起萬山中如覆鐘然有石池龍湫亦名龍池山)歌籟山
(在縣東七十里有城甚峻險上有石鼓聲聞數里連擊即雨)得漢山(在縣東一百二十里)
(其上石壁如城頂平數里可容數百人相傳漢高據此以通餉饋)黑池山(在縣東百六十)
(里)東巴山(在縣東)秋錦山(在縣南半里隔江林木經霜山多紅葉望之如錦故)
(名又名翠屏山)銅山(在縣東十五里舊産銅)包臺山(在縣南一百五十里高出衆嶺)
(突兀一方登之可以遠眺上有石洞)壁山(在縣西一里峭絶如壁下枕諾水與縣治相對古治)
(名壁州以此)金子山(在縣西十五里明末一武弁屯營山下俄聞石裂之聲往視之中有)
(石獅日光射映鬛尾間俱作金碧色今尚存)金童山(在縣西一百里四山環抱亭然獨出)
(上有平地數百畆江水繞其下)鐵船山(在縣西北積雪不消石谷幽邃相傳山半有池常有)
(鐵船浮出因名)方山(在縣北十五里突出衆山其狀如斗)石笋山(在縣北百里上有石)
(笋高五尺許因名)思公山(在縣北二百里其山最峻思公水出此又有思公城)龍山
(在縣東北十里綿亙數百里龍灘溪出此)三花山(在縣東北七里)六峯山(在縣東北)
(八十里)文山(在縣東北隋志白石縣有文山)三門山(在縣東北輿地紀勝由金洋而)
(歴大山深澤稍涉人境有石門山絶高石路犖确五里入土門)大巴嶺(在縣東北五百里與)
(小巴嶺相接為秦蜀孔道世傳九十里巴山是也)仙人磏(在縣東三百里有石竇可容百)
(人又有牛角磏在縣西百里金溪上石笋數十自崖頂下綴望之稜稜如牛角然有石室可容千人)
乾龍洞(在縣北五十五里其深莫測秉炬可入洞下石盤可容千人洞頂石笋倒垂玲瓏竒)
(異靈巧萬狀)仙人洞(在縣西百里洞前平沙數丈成三徑嘗有仙人足跡長短不同其西)
(則皆牛馬鷄犬跡拂去次日如故洞前有白水水有硫黃氣)巴蛇洞(在縣北四百里有南)
(壩寺每歲端陽前有蛇自柱礎間出纍纍不一然不為害)巴水(在縣東北四百八十里又謂之)
(宕水源出漢中府西鄉縣界一派自大巴山洞中流出入縣境南流二百三十里至水口與竹浴關)
(水合流十里至哨口又分二派過毛裕鎮復合又西南流五十里合諾水又東南流三十里入巴州)
(界)符水(在縣西北源出符陽縣東南二百步西流經南九十步又西入思公水)白石
水(在縣東北一名青水源出西鄉縣自竹浴關入縣境西南流二百七十里至水口與大巴山宕)
(水合舊志又有大險溪在縣東北一百里又有小險溪下流皆入於宕水)諾水(在縣西半里源)
(出南鄭縣之青石關經衆山中水流所激又有大石分水兩岐聲若呼諾又名西河源自青石關下)
(流至羊圈關入縣界南流四百里過縣城西又南流三十里入宕水)清浴溪(在縣西九十里)
(下流入于巴江)龍潭(在縣東二十里相傳有龍出此化馬騰躍石上有跡)龍池(在縣北三)
(里怪石崢嶸水自石穴中出漫溢成池不涸石上鐫龍池二字又有廣濟靈湫四字)三潮水
(在白石水前潮時崖壁萬竅水湧飛瀑如雪日有三潮)香水(一在縣東一在縣西皆香冽襲)
(人)玉鞭池(在縣西十里相傳昔有人拾玉鞭於此因名)
南江縣
龍来山(在縣東三里下有清虚洞空曠幽深可容千人昔邑人曾避兵於此)望元山
(在縣東六十里)玉女山(在縣東南三十里)公山(在縣南一里又名白鹿山不與衆山)
(相連四面狀如公字張道陵七世孫為集州刺史於此山昇仙)遊仙山(在縣南二里孤竦特)
(立又馬騣山在縣十里)天榜山(在縣南十里其形如榜)思遠山(在縣西三十里)
(有曾溪水出此東北流與峻水合)靈應山(在縣南一百里交巴州界上建老君觀)龍
耳山(在縣西二里峯巒峭拔上有甘泉)鳳喙山(在縣北二十里)仙女山(在縣)
(北四十里頂有仙女洞洞前石五塊明萬歷間曾見五女列坐刺繡)蠟燭山(在縣北六十里)
(峯巒聳拔雲表)米倉山(在縣北八十里宋南渡時為興元出兵之路)孤雲山(在縣)
(北五十里與兩角山相連行者必三日始達於嶺王子韶所謂孤雲兩角去天一握也上有石刻即)
(蕭何追韓信處亦名韓山又有仙人山在縣北一百里)茶坡山(在縣北一百五十里)大
巴山(在縣北一百四十里小巴之南為古巴國高聳千尋巖徑極險過於連雲棧下通漢中要)
(路)船山(在縣東北二十里四山環擁若海潮乘風飄泊蕩漾而此山宛如巨舟自北而東下)
(有井舊名五女山)小巴山(在縣東北二百三十里上多雲霧盛夏積雪北水源出此其險)
(次於大巴而高峻過之)十二峯(在縣北一百里巉巖聳秀大小十二峯最為竒觀有客題)
(詩曰插立翠屏峯十二為君喚作小巫山下有龍洞相近又有蓮花峯峯巒挺秀有蓮花洞高空百)
(餘丈外臨深淵内容千人邑人嘗避兵於此一名紅鯉洞相傳溪中多産紅鯉)截賢嶺(在縣)
(北一百餘里亦以韓信得名舊志與孤雲兩角俱有棧道)龍門峽(在縣北三十里中有龍門)
(潭)誥嶺(在縣東)巴江(在縣東源出大巴山西南流一百里至縣城東合菖蒲澗又西)
(南流四十里合米倉山水又東南流七十里入巴州界)明水(在縣北八十里水中出石硯石)
(屏草木山川之形生成石上又有韓溪在縣北孤雲山下又碧含溪在縣北三里皆入巴江)菖
蒲澗(在縣西二里旁有石崖下有龍潭崖間石刻甚多)平桑水(在縣西三十五里東)
(南流入江)七眼洞河(在縣西源出大壩關西南流九十里入廣元縣界)關壩河
(即南江源出大巴山關壩流經縣城南與巴江合舊通舟楫今以縣西四十里險岩堡石山倒塌堵)
(塞河路行舟遂阻)南屯河(在縣南二十里源出巴山南流經兩河口入巴江)黑龍
潭(去縣五十里一山屹立林木葱蔚宋時利州久旱郡守酌潭水禱之即雨)
劒州
卧龍山(在州東二里盤圍州市高一百丈形如卧龍)鶴鳴山(在州東二里特竦千)
(仞環繞州治後人磨崖刻唐元結中興頌於上一名東山又謂之南山)金鼻山(在州東五)
(十里)清虛山(在州東南一百十里上有洞穴)掌天山(在州東南接南部縣界山出名)
(柘堪為矢材)天榜山(在州城南上有横石如榜)停船山(在州東南八十里)金
孔山(在州南一里又雲起山在州南六十里天柱山在州南八十里石劒山在州南一百里)
駕鶴山(在州南一里相傳張道陵駕鶴往来於此又名駕空山舊置柳溪驛于此)滴翠
山(在州南普城縣郭外一里)金仙山(在州南一百八十里)凌雲山(在州西南輿地)
(紀勝在武連縣北三里一壠直下如龍横西峯如屏下瞰小潼水)龍祠山(在州西南三里)
(高三百丈舊名九龍山唐貞觀中嘗於山上置九龍祠山腹有洞洞前石壁如屋中有九井求雨輙)
(應)五郡山(在州西南又有七盤山在武連縣西又棲霞山在武連縣西南二里高二百丈)
氐陌山(在州西南寰宇記在普城縣西三十五里)把寨山(在州北七十里路極險峻)
龍鬚山(在州西一百里舊志州西有龍飛山盖即龍鬚之訛也)五子山(在州西北)
(五十五里特起五峯雁行相次高五百丈下有洞穴深邃又有龍湫禱雨輒應舊志一名五筆山又)
(名京兆山)浮滄山(在州東十五里相傳堯時洪水此山獨存因名)龍血山(在州西北)
(五十里絶壁高巖約萬餘丈有四石龍象在石壁間亦名龍穴山東有龍象巖巖東北有洞穴其深)
(莫測泉出其下又名赤水山)故壘山(在州北二里有姜維拒鍾會故壘因名其山峯巒峭)
(拔下臨絶澗又謂之北山亦即漢陽山)大劒山(在州北二十五里即古梁山也山海經高)
(梁之山西接岷峨東引荆衡其上如堊其下多砥礪其山峭壁中斷兩崖相嶔如劒之植如門之闢)
(故又名劒門山唐志大劒山有劒閣道三十里又三十里為小劒山東西二百三十一里大劒號天)
(險小劒鑿石架閣險不可越李白所謂一夫當關萬夫莫開者也寰宇記小劒山在大劒山西北三)
(十里其山東接莎鼻西接綿州明一統志謂大劒山與小劒山相屬)兼山(在州東南一百二十)
(里宋學士黃棠曾居此宅址遺基俱在山下)青雲山(在州南三十里)鳳凰山(在州)
(西)清虛山(在州東南一百十里宋隠士王省居此賜號清虚)馬耳山(在州北五)
(十里雙峯聳立形如馬耳)琴山(在州北三十里狀如横琴)七盤山(在州西武連縣北上)
(有武侯坡)巾子山(在州北七十里山極高峻頂有積石特起如巾幘然因名)大倉嶺
(在州北大劒溪經此入江)秀巖(在州北普安縣後有池貯泉)龍巖(在州北七十里蜿蜒)
(如龍盤之狀洞穴可坐百餘人又州西亦有龍巖可坐百人舊志龍巖在劒門山北洞穴斜入甚深)
(邃崖有懸泉隨穴下流潛通嘉陵江)千人巖(在州東北一里即劒山之危峯有絶壁高數千)
(丈又數百里外旁視衆嶺猶平地有石室可容千人因名巖下高百丈許石壁紅色方如座席即張)
(孟陽勒銘處南岸有石如人形曰石新婦)豹巖(在州東北八十里)白人崖(與豹崖相)
(接石壁班白遠望如人)漢源坡(在州東三十里舊置驛於坡上曰漢源驛)駢池洞
(在州南二里一名龍洞横側而入深不可測禱雨輒應)羣仙洞(在州西南三里中無他物)
(唯石室數間如堂宇然相傳嘗有仙人奏樂於此)禱龍窟(在五子山前禱雨輒應有風穴)
(戒不可動動則大風)嘉陵江(在州東七十里自昭化縣流入又東南入蒼溪縣界即西漢水)
(也中有掛溪紫石陶魁壺歌虎躍漩口及射箭諸灘奔流而南注)白水江(在州北一百五)
(十里自龍安府平武縣流入又東南至昭化縣界入嘉陵江有白沙渡杜甫詩畏途從長江渡口下)
(絶岸水清石纍纍沙白灘漫漫又流經黃沙壩名為黃沙江)石臼江(源自水清經劒州東)
(入嘉陵江其旁石多如臼)清水(在州北白水之南亦自平武縣流入又東入昭化縣界合白水)
劒溪(在州北發源大劒山由劒門關流出北折為漁子溪又小劒溪源出小劒山過瀑布崖與)
(大劒溪合有水會渡在州北八十里即二劒水口合處杜甫詩大江動我前洶若溟渤寬入舟已千)
(憂陟巘方萬盤)聞溪(在州東源出五子把寨二山合流東入嘉陵江又石臼溪在州西十五里)
(東流至漩口入江)小潼水(在州南東南流入南部縣界即溪水之上源也又有揚帆水在)
(隂平縣西四十里與此水合流泛漲奔注望如揚帆)都竹水(在州南臨津縣西五十里源從)
(武安縣流經普安縣界又南至掌天山下入西水又柘溪水在普城縣東三十里源出柘谷山柘溪)
(一名水溪亦入西水)漢王潭(在州西南一百二十里其側有漢王廟因名)浴丹池
(在州普安廢縣唐杜光庭浴丹之所中有魚赤鬛色如金人或採取必觸風雷之變)龍泉澗
(在州南泉流石上有漚月潭爛柯坪諸景知州喬鉢刻龍泉二字於石)礪泉(在州南半里泉)
(出石凹中其味甚甘)
四川通志卷二十三
