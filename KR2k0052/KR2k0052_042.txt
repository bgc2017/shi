四川通志卷四十二
藝文
記
元羅夀成都贍學田記(皇元誕受天命奄有萬方列聖繩承詔郡國崇學給田養)
(士以風天下成都在蜀為會府昔以武定故所授多萊田少中大夫趙公世延使指蜀道憫士習之)
(頽弊教養道息無以承流宣化乃選秀民年二十上下者復其身補弟子員定章程樹令於學以明)
(經治行為業步其地得其畝制其域如市地法會其利入歲以為贍學永業所輸入廩師弟子有度)
(所司時其出納焉路總管張保同實總學政閒以論語且曰兹學校之經賦也請記諸石碑固不獲)
(讓曰成都自丙申蕩於兵文物冺盡構治學舍才二十八年倚席不講士怠散不能恒其業盖所授)
(學田僻遠未墾無所仰哺而然也才之不立則有司將何以奉揚天休諸大夫可謂知所先矣教養)
(之道可謂周且恒矣既而推之周官鄉大夫歲時登夫家之賢者能者莫得攷其羣居族食以養以)
(教之道其或授田而自食其力大比禮而賓興之者并授之民也歟何治績之凝隆平之久也漢興)
(崇儒興學增廣博士弟子縉紳之盛至於環橋門者億萬計吾見其士類之多於周也未見其比隆)
(於周也其故何哉噫燼秦之餘非六學之實也百家之言非聖道之綂也修潔博習非道德之藴也)
(冠帶委蛇非力田之質也文學賢良非夫家之秀也方領矩步非樂舞之節也傳疏章句非躬行之)
(確也胡周之比隆也然猶察舉於鄉閭也不果其行者猶尠也降漢而下學校修而教樹戾文辭侈)
(而士習浮矣科日盛而其進狹矣合而論之道與利而已矣上以道求士之學也為道上以利誘士)
(之學也為利上之所好下必有甚焉者豈不信歟是以漢之士不能並乎周後之來者亦莫漢之盛)
(也蜀有材漢文翁始也前乎文翁也固不能洽先王之化厥後如卿雲坡潁之賢代見時出豈特比)
(齊魯而已哉由是言之漢之士未始異乎周蜀之材亦未嘗不炳然於漢也顧上之人所以造之何)
(如耳方今車書大同厲學興化源流濓洛聖道開明士不力田而得飽於學宫不待察舉鄉閭而可)
(受知於公上無百家之雜科舉之累以荒其志矧少中公開導教化之有則廩食養成之有資士之)
(食於學者曷亦諒之公篤志勵行彊立不反何往先之愧也哉故既紀其實以告將來因著一言思)
(講評於博聞之君子)
鮮瑨廟學門記(廟學三門之制禮經無明文瑨嘗踰巴蜀浮荆襄漢沔適梁宋鄭衛)
(歴趙代晉蒲秦陜之學周咨弗能得元貞初職教成都視綿州學瓦礫中得宋故石碑修學門記磨)
(滅殆半而門制可攷云古營造法式以上天帝座前三星曰靈星王者之居象之故以名門先聖為)
(萬世絶尊古今通祀褒冕南面用王者禮樂廟門之制悉如之世所謂櫺星及凌霄者承誤也今總)
(府命大建此門凡柱礎門槸丹雘陛暨石牆陶甓黝堊之飾俱如法經歴夏從仕實贊襄之厥功告)
(成復請書其義於石以昭示永久得無惑)
文禮愷金華書院記(國家自延祐始設科悉革浮靡陋習專選經明行修之士)
(故天下郡縣凡先哲著德立言有功於名教往往即其生長燕遊之地祠而奉之因即其祠增館舍)
(貯經籍延師儒以講道遵前賢勵後學也唐拾遺陳子昂先生梓之射洪人其讀書址在縣之金華)
(其墓在縣之獨坐其文翰議論在文冊天下學者至今景慕如在目前至正改元冬監縣柏延建言)
(請擇地剏拾遺書院又援墨池草堂眉山例請建山長員以職教祀朝省是其言以祠宇未葺學田)
(未置下有司經度會柏延遷秩未果九年春周侯廷望來尹縣慨然以為己任巡行視縣治之西前)
(界廟學之壖後枕金華之麓有隙地焉承命芟薙規為蔬圃偶於瓦礫中得仆碑雖漫其額題云建)
(金華書院記侯驚且喜曰方議相攸不圖前代已有其處且名副其實豈可復易於是捐巳俸鳩材)
(榖募工匠親董厥役越明年秋八月仍故基構正祠四楹位先生像於中又明年春二月構書樓門)
(廡齋房若干楹既而重得廡間官田三百餘畝他日收其入以給廩餼而獨坐之祠昔封靈祐文惠)
(侯額賜英顯久為風兩飄搖亦割俸集士民新之迹其施設勤矣哉馳書求記欲刻之石禮愷生也)
(忝厠郡末不敢以菲陋辭竊惟古聖賢之言坦明敷暢日星垂而江河流漢去古未遠體製爾雅降)
(魏晉迄隋士各以纖文麗思雕蟲篆刻為學問之極致大雅絶響久矣唐興猶扇徐庾風獨子昂先)
(生起布衣奮然高蹈追嫓六經與西漢並駕不幸嗣君廢御牝鷄鳴晨翦滅親賢斯時也羅織紛紛)
(之獄起在朝公卿方視爵禄為鬼朴禁瘖惴惴保首領不暇而先生以一祕書正字悼人之冤閔國)
(之危以崇德緩刑撫慰宗室引古證今反覆論諫又願興大學以教胄子止擊羌之役以保全蜀凡)
(有利害於天下知無不言史臣稱其詞婉意切信乎其知言矣後之評史者謂先生諫說武后非狄)
(公仁傑比或者譏其失言以武后不可與之言遂謂事同而情異殊不究夫先生所謂撫慰宗室者)
(果何異乎其為唐室謀深矣則先生之心即狄公之心也但狄公言之於武后衰老悔悞之際其勢)
(為甚易所以成反正之功先生言之於武后淫虐方熾之時其勢為甚難非惟不見聽竟殞於賊姦)
(之手自古不可以成敗論人原其心可也惟先生以忠厚之心惻怛之意陳救時諄切之言以正大)
(高明之學著雄深雅健之文致杜子美韓退之繼作咸推服為先倡其有補於名教如此崇而祀之)
(禮也雖然書院本為作飬人才而設而學者貴窮理以求踐履之實不苟為利祿計今而後相與瞻)
(仰先生之遺像心其心味其旨循進乎孔孟之門牆不負國家專選經明行修之本意此則周侯之)
(所望於來學而亦鄉人之所願也侯名鎬字廷望晉寧人歴官多善政觀於此舉槩可知矣)
遂寧縣旌忠廟記(武信北郭去城闉百舉武有廟曰旌忠神之爵封顯忠昭惠英)
(烈仁濟王盖昔忠臣夏公之祠也予幼時常與師友遊廟中覩右廡壞壁間有前賢題詩轉省七十)
(年尚記其詞而忘其名其詩云唐季紛紛幾戰争東山西蜀又連衡公寧死作泉中鬼義不生為城)
(下盟而其末云史臣秉筆無公論賴有雙碑為發明余詳閱雙碑其一宋政和元年知州李騊所作)
(其一宋嘉定辛未轉運判官費仕戣所述也按史傳公青州人諱魯竒字邦傑唐天祐十二年秋七)
(月晉王存勖勞軍魏縣帥百餘騎巡覘值梁將劉&KR2872;伏兵五千圍之公時為裨將操短兵力戰拔王)
(於重圍因賜姓名曰李紹竒是後屢立大功如王彥章梁驍將也馬上持百斤雙鐵鎗所向無前鄆)
(州之役公生擒之而梁遂以滅唐明宗天成元年復還其舊姓名四年自河陽出鎮武信其地即遂)
(州也長興元年東川節度使董璋西川節度使孟知祥連兵反詔公副石敬瑭討之知祥憚公威名)
(遣其心腹李仁罕趙廷隠張業攻城益急朝廷力不能制公嬰城拒守至食盡援絶城陷迺先沈其)
(孥於井而身與俱斃當是時賊勢方熾或貪生畏死甘就執辱或迎風就降者何限而公獨毅然以)
(死自守凛凛忠節萬世而不冺彼腥而此馨彼穢而此潔不待議而後見歐陽公五代史傳死節者)
(二傳死事者十有五乃列公於十五人之中雖於公之忠義若未盡白至晦菴朱子作史綱目長興)
(二年春正月標孟知祥兵陷遂州唐守將夏魯竒死之可以繼素王之直筆豈可謂無公論耶初贈)
(封太師齊國公祠郡治之後圃錫號忠節民以出入為艱更度地於城東瀕大江建祠易號顯節江)
(水暴漲牆壁頽圯迺更卜地於城北今旌忠廟是也廟之額凡三易而公崇封王爵名節愈著神之)
(棲凡三徙而吏民祈禱祀典愈隆其所從來尚矣然而廟歴歲久上兩傍風日入於壊至正九年秋)
(七月京兆王侯脱脱來守是邦課農興學民俗於變一日進謁廟下徘徊顧瞻喟然嘆曰聖朝屢下)
(明詔凡忠烈士之祀官為修其祠宇今廟貌若此怠而弗葺咎將誰執於是首割已俸偕僚佐議撤)
(其故壊而一新之次年冬會監郡伯帖木兒自京師來赴以敬以信議亦克合錢以緍計竹以箇計)
(木以章計與夫士民欣助百色之費命醫正王文德掌其簿州胥劉氏龍司出納幹人趙子成張天)
(祐董役夫當其撤殿上甍榱朽腐忽墜壓神座咸謂神像毁矣及發掘視之儼然無毫髮損莫不驚)
(異功遂不勞而辦昉於至正辛卯春成於至正癸巳冬廟復新矣率士民具牲酒以落之仍遣吏請)
(記以刻諸石夫神人之理一也書稱山川鬼神亦莫不寧詩列懷柔百神之頌盖神以祠而知人之)
(敬人以祠而知神之靈神之得安其棲亦猶人之得安其居也今歲幸有賢侯獨能明於事神治民)
(之道上以答靈貺下以副具瞻一舉而兩得其過人遠矣故書以歸之并為來續政者之勸云)
尚佐均吳道子畫聖像記(先聖為魯司寇時像二本其乘車而羣弟子從)
(者號曰圖立而先師侍者號曰小影世人求合荀卿所謂如蒙倛轉失其真乃摹小影於石而鑱之)
(壁夫聖人盖有不可以見見而聞聞又况以像求耶然學者緣貌觀其道緣形觀其天或有所得云)
明張衍忠孝祠記(漢晉之臣卓然以忠孝見於世者蜀有廣陵太守張綱在順帝時以)
(危言直道摘梁冀之姦漢中太守李密孝心純篤終養祖母不就晉武之召即夫兩賢之心忠君愛)
(親精誠剴切貫於金石通於神明是豈矯情干譽而為之者百世之下聞其風思其人猶足以興起)
(良以有關於綱常世道耳嘉定古犍為今眉州彭山縣北里兩賢之墓俱在焉昔人因是而祠之題)
(曰忠孝燬於兵有年矣洪武六年冬按察司僉事天台戴文信按行是邑得宋時斷碑其事跡可考)
(因語邑大夫士以兩賢節行炳燿今古若等盍修復故事維風勸俗即與鄉老同搆堂及門廡列垣)
(墉備祭器樹竹衆樂為助凡三月而成其堂階炳煥軒戶明敞江山烟雲之態度森羅輝映出自天)
(象而規模氣概甚殊往昔僉憲以刻文示後為請余嘗慨漢末政紀失馭順桓之際梁氏擅權當時)
(莫敢言議其非張廣陵綱獨奮然劾大將軍無君之罪以彰天憲盖其心知有其國而不知有其身)
(可謂盡於所事矣既而為冀所陷出守廣陵廣義明信單車降張嬰等盜南郡以平及卒嬰等服罪)
(歸葬築墳此又功德政理卓然過人遠甚抑使世之嘿嘿取容苟禄以逢其君者知所媿矣嗚呼賢)
(哉若李漢中密當晉武平天下之初威行海内方銳意求賢以洗馬召在他人必俛首奉命無敢抗)
(君獨從容表陳其情雖迫以嚴命終不可奪是盖親親供其子職不計外之輕重使世之僥倖利禄)
(苟進以遺其親者知所鑒矣嗚呼賢哉然兩賢之事詳諸史余特以忠孝非殊故為臣子者義之至)
(仁之盡以之事君事親易地則皆然且古者鄉先生歿而祭於其社聖朝以忠臣烈士咸致祀典憲)
(僉才識明粹熟諳憲體能以名教為先務是舉也將以引忠孝之化立懦敦薄為勸非特一鄉一邑)
(而余喜其有志於綱常世道冀其他日登用以禆國家之政其施設遠大盖可徵於斯故為之書洪)
(武九年三月中吉奉政大夫四川等處行中書省參知政事河東張衍書)
陳南賓景山曹侯開道濬川記(梁居荆揚上流其山連峯接岫道狹)
(僅容足其難如登天行者或四步五步六步七步乃止憩焉氣促汗流竞日不一二桯山谷之水會)
(而為川奔悍奮擊篙師一失舟楫不可復救羌人憚於輸貢商旅怯於往來而拊膺之歎鏟嶂之意)
(所以不能已於李杜之詩之感也然自有天地即有此山川不知其幾千萬年禹治洪水别九州第)
(梁於八岷嶓之既藝沱潛之既道蔡蒙之旅平和夷之底績功無以加自時厥後若五丁之開峽李)
(冰之鑿山亦足尚矣景川曹侯承天子命來蜀以開道濬川為己任凡東跨永寧西抵松茂南接雲)
(貴北連棧道分方命官指畫規略曰某水也若是而導之某道也若是而闢之某石也若是而鑿之)
(其思慮皆出人表官屬奉命惟謹經始於洪武辛未訖工於壬申中以農事輟者凡三月四塞之險)
(官屬各有攸司而永寧建昌則又險之險者侯親視之運巧思鑿巨石通河道為灘者一百九十有)
(三運土木塞險阻以取直徑為橋者五十有四故至雲南大理西番箐原其驛鋪皆堅固縝密不為)
(一時苟且計其用心亦勤矣既而西北皆以成功告悉如侯指於是輸貢者無難色往來者無愁歎)
(聲使李杜生於今日豈無詩歌以美之哉噫人情可與樂成而不可與慮始當侯之經營也衆莫不)
(曰蜀之險阻天造地設自開闢以來未之或治今茲之舉無異於愚公之移山也徒斃民耳惟侯不)
(惑於衆人之議而决諸一心躬任其責雖祈寒暑雨不避以八月之勤勞而成千百年之利益智者)
(之所未為人固不識則聖皇之所特命而責成者夫豈偶然之故哉宜勒諸堅珉以示來者侯名震)
(鳳陽人)
方孝孺學孔齋記(隂陽之氣運乎兩間物之有形色者莫不資之以自成而是氣)
(也未嘗為之加損三辰之明也五嶽之崇也四海之廣也百川之流也皆得乎氣之大者也豫章楩)
(楠得之以為材麐鳳龜龍得之以為祥虎豹犀象得之以為威黍稷稻梁麻枲桑檿得之以利萬世)
(力者得之以負重致遠靈者得之以司晨紀候而夭翹之類蝡動之倫非得乎是則不能有生其化)
(可謂盛矣而運行不息者曷嘗有古今之間哉孔子之道亦然知者不得之則不能成其知勇者不)
(得之則不能成其勇賜之辨求之藝偃與商之文學苟非其有得焉則不能其名而凡遊乎聖人之)
(門者皆有聞乎其一二而聖人之道固自若也豈惟當世為然千載之後得其全者為大賢得其正)
(者為君子得其偏者猶不失為善人明乎春秋者得其斷明乎易衍者得其中明乎詩書者得其正)
(明乎禮樂者得其文無得焉者過焉而為莊周卑焉而為申韓悖焉而為小人具視聽而備人之形)
(者孰能舍斯道而自立哉故庶人舍是則長幼乖大夫士舍是則職業堕為將相舍是則無益於國)
(而禍及之為南面之君而不師斯道則無以施德澤於衆庶著顯號於無窮由周漢而來得孔子之)
(道以為君者視其治功可攷矣帝者得之為文景為明章為太宗為仁宗王者得之則或卓然為宗)
(英或知為善之可樂是皆有絶人之姿高世之識故為知所務而卒有成雖所得未能盡乎大全然)
(皆聖人之徒也以臣觀乎蜀王殿下其聖人之徒而得其大全者乎殿下資稟甚高而務學甚篤聞)
(道甚早而力行不怠明足以照萬里而不底於太察才足以綜萬事而行之以無為德度之懿煦乎)
(陽和之温也問學之博浩乎寳藏之富也學古之士有一於此皆思自附於聖賢而乃處之以謙虛)
(守之以畏慎檢身進退恒若不及而於恤民濟衆賑災施患之事孜孜為之使遇孔子之聖而師尊)
(焉所得豈可量哉間問羣聖之道因以學孔名殿側之齋命臣記其說夫孔子之學當世之學者皆)
(知之求其善學孔子之道者雖古之君子或病焉非孔果不易學也竊取其偏而不求其全以名求)
(之而不知吾身之可以為聖賢者衆矣孔子所以與隂陽同其化者固足以陶鑄百王而範圍三代)
(其言見乎經者人之所能識也其事本諸心者非學道而有得者不能也殿下既有得於斯道矣而)
(臣何言哉雖然得之固美也而守之難守之固難而不變其守推以及物也益難先乎孔子而得斯)
(道之大全者莫如堯舜文王學乎孔子而得其全者莫如顔子堯舜之欽明恭已文王之不顯亦臨)
(無斁亦保顔子之克已復禮服膺不惰大聖大賢之守斯道也豈有他術哉亦曰敬而已敬者所以)
(成夫仁而已矣仁為衆善之原羣德之長而天地之心也得此以為人則人道盡得此以為君則君)
(道備孔子之聖豈能加毫末於斯乎故為人而不學孔顔之學則不足以為人為君而不以堯舜文)
(王為凖則為失君之職自孔子以來千有餘歲矣知孔子者多不獲居大位而富貴尊顯者往往不)
(知師聖人之大全是以生民於孔子之澤未之數被也夫以殿下備顔子所有之德而居孔子所無)
(之位敬以守之仁以行之至於愈久而不變固所優為者惟至仁以治國俾人人謂居大位學孔子)
(而得其全者自殿下始以一洗往古之陋豈非天下後世之幸也哉)
胡廣神木山祠記(皇帝統御天下愛養黎元恩惠優渥首飭有司毋擅用一夫取)
(一材於是生養休息日庶日富比年歲登民和海宇熙洽迺者永樂四年秋詢謀於羣臣曰古者建)
(都必營宫殿朕肇北京恢弘舊規以永貽謀顧興作事重惟恐煩民然不可後羣臣僉曰陛下慎恤)
(民力視之如傷而民皆樂於趨事皇帝曰爾往試哉乃用命入山以伐材焉用民力十取其一給以)
(廩食歸其傭直而民忻然鼓舞不知其勞故事不程督而集工部尚書臣宋禮取材於蜀得大木於)
(馬湖府圍以尋尺計者若干踰尋丈者數株計庸萬夫力乃可運將謀刊除道路以出之一夕木忽)
(自行達於坦途有巨石巉然當其衝夜聞吼聲如雷石劃自開木由中出無所齟齬夜越險巖膚寸)
(不損所經之處一草不掩百工執事顧視讙譁踴躍交慶事聞廷臣稽首稱賀謂聖德所致皇上辭)
(以弗逮推德於山川草木預有喜色鮮澤榮華蔚然穠麗及祭之日先降微雨灑滌游坋爼豆既陳)
(羶薌肸蠁黯雲倏消天宇澄湛明星煌煌月影交輝祥飈徐來神用俱歆聞山呼聲者三震動天地)
(神顯其靈於昭有赫遂封是山為神木山詔有司建祠歲時祀享以答神貺命臣廣為文以紀其事)
(刻之於石臣廣頓首受命仰惟皇帝功德高厚比隆天地妙運一心斡旋萬化隂陽鬼神隨機應動)
(脗合無違故凡有施為嘉禎沓至是山川之神恊贊禎符宣暢明靈濯濯洋洋休有烈光超卓物表)
(有不可以知巧測量之者然以理求之具可知矣夫充塞兩間者鬼神之功用若川泳雲游日晅雨)
(潤風霆鼓動寒暑更迭歘隂忽陽變化揮霍其迹尤著然三辰順軌雨暘以時景星慶雲和氣充溢)
(斯皆一心之所感召若夫木石非由人力不可以運動而乃潛闢默輸實由聖德感孚神明協應之)
(所致也固非耳目聞見可知已夫人之所不知不能者鬼神之所能也以人之所不知不能而測夫)
(鬼神之能宜其有弗知也况凡天下名山大川奠於方域之中出雲雨產材木以資於國家其神固)
(靈也神木之山所産良材自萌蘖而長以至於拱把連抱神之衛閟呵禁以待於今日然則神之效)
(靈者非一朝夕也今茲之顯應所以兆皇帝萬世悠久之徵則神之功其可少哉稽之於傳凡有功)
(於國家者必有祭神功彰著實為偉茂載之祀典於法允宜臣廣再拜謹書其事為記并係之銘以)
(頌歌聖德且以丕揚神休銘曰皇明受命統馭萬方六合泰寕物乂民康端拱垂衣無為而治蠻貊)
(荒服蟻附而至休徵之應如川如林至和感孚百靈俱歆壯哉北京龍飛之所帝用貽謀大啟厥宇)
(慎恤黔首咨詢在廷庶民子來於始經營皇帝有詔取材於蜀神木之山岷峩是屬楩楠豫章絜之)
(百圍神用呵閟以需於茲斧斤斯入林披薄斂凡厥所產悉呈弗掩良材芃芃孔曼且碩載而輸之)
(萬夫入駱層巒峭壁矗矗尊崇深谷㟏岈飛流怒淙有巖厥途其石嶻嶪徐步曳武猶慮僨跲方謀)
(平險憑虚架梁人力未施木忽宵行越澗踰壑砰磕如雷巨石□礹隨闢以開維山有神維神昭靈)
(默驅六丁祐相聖明神衷顯宣嘉禎斯應以兆皇基萬世永盛報神有典祀事孔宜爰作新廟歲以)
(饗之醴清牲腯籩豆静潔殽核維旅羶薌有飶春蘿蔚隂秋菊垂芳祼薦以時禮儀有章執事駿奔)
(秉虔以對濟濟蹌蹌罔敢或懈神之來享驅霆駕風翳以鳳凰驂以虬龍靈旂揚揚神既降止鼓舞)
(鏗鏘神醉以喜神來宅茲時雨時晹眷此邦氓易沴作穰皇德同天幽明畢被創制神祠以毖神祀)
(礪石刻銘茲山實侔頌宣皇德永著神休)
黃淮蹇忠定退思齋記(少保吏部尚書蹇公名其燕休之所曰退思以予舊)
(嘗同在外制相知為深而以記見屬今之為軒閣齋室者往往託趣於雲山泉石華竹禽魚公獨以)
(退思為名其度越於人遠矣夫天下事物之理至著之中而有至微者存况夫是非得失屈伸取舍)
(千變萬化所以困心而衡慮者非思莫能究其極而適於中思而謂之退者進非不思也特退而紬)
(繹省審加致其詳云耳譬諸水鑑演漾蕩激則鑑多失其真待其波静水止而鑑焉則妍媸具見故)
(進而思不若退思之為得也且世之人品類不同而所思不能無異農之思易田疇工之思利器用)
(賈之思較贏縮趣便巧以求逞其欲而已士君子立身行道其所思宜何如哉然仕有大小而所思)
(不出其位猶農工商之不相為謀宰執大臣以身任天下之重其所思則志其大而謀其細緩其末)
(而急其本是故禹思天下有溺猶己溺之稷思天下有饑猶己饑之伊尹思致君為堯舜之君致民)
(為堯舜之民周公思兼三王以施四事其有不合者仰而思之坐以待旦見於傳記者章章如是少)
(保公之退而思者同乎否乎公為人寬厚和平沈静寡欲言動有常度歴事太祖太宗垂四十年人)
(無間言今上皇帝倚任益隆决大議臨大政不動聲色而人服信能以禹稷伊周為心者矣或曰公)
(之退思云者取退思補過之義子言博而不切何居曰然予所論皆公職分當為之事方今朝廷清)
(明海宇寧謐聖天子既以二帝三王為己任而為大臣者又以禹稷伊周自期由是禮樂彰而法度)
(振道德仁義之澤洋溢乎四表不惟無過之可補以求底於無思無為而後已顧不偉歟拳拳愚忠)
(盖有望焉是為記)
楊溥蹇忠定承恩堂記(皇上嗣登大寳嘉念蒼生期底雍熙圖任老成人彌)
(綸治化少師吏部尚書蹇忠定實為之冠宣德七年秋詔有司略曰予有輔臣粤自先朝偉著德望)
(暨於今啟沃居多予於庶政咨焉予於庶官審焉克允克諧實惟其人欲新厥居以稱予優禮之意)
(其繪圖以進明日有司以圖進弗稱又明日更為圖進弗稱上乃自規畫援有司乃卜地於都城東)
(南厥位惟陽厥土惟剛棟材於肆厥木惟良厥石惟貞陶瓴惟堅乃卜日之吉鳩功並作裒高以平)
(築虚以實引䋲縮板以垣厥周乃建厥堂翼之以室乃闢厥路重之以門甓之甃之塗之沐之不踰)
(月告成祀先有廟禮賓有館庖有厨汲有井有庫有廏以儲以牧輪奐成美百用俱備復命大臣燕)
(飲以落之肴核酒醴咸出大官公謂翰林學士楊溥曰昔晉獻文子成室諸大夫落焉當時善頌善)
(禱者見稱於君子子何以語我溥不敢以不敏辭乃酌而祝曰惟天祐國家乃實以賢哲簡俾平格)
(復錫以夀若周之畢公策名文武之世相成王相康王永光周室公歴四朝進位師保享高年輔聖)
(天子丕隆太平之運溥於斯為國家賀又酌而祝曰明盛之世惠歸之德君子享多福而民咸樂其)
(樂是以錫馬蕃庶晝日三接乃惟康侯溥於此為天下蒼生賀又酌而祝曰福善之報惟有德於民)
(者為盛古昔名臣輔君致治實功允德孚達神明身被光榮澤流子孫與國同久詩曰惟其有之是)
(以似之溥於斯為公賀公酌而復曰聖天子之恩篤不敢㤀子亦可謂善頌者矣謹名其堂曰承恩)
(堂請書此以為記)
羅洪先戰馬記(王夔州公禎濟陽公孫也濟陽死靖難公死賊獲贈於朝任一子廣)
(吉水稱忠義家莫過之至其戰馬事有足為世戒者始公以太學生除夔州通判纔五月會荆襄賊)
(石和尚流刧入夔焚巫山縣治是時同知蘇州王某授牒捕賊性柔怯而險猾故托疾不敢出一兵)
(公忿忿面數之曰汝食朝廷祿所主何事忍委赤子餓虎口耶即代勒所部民兵晝夜行至則巫山)
(已破賊方聚山中索擊之殺渠桀三十三人餘盡遁乃行縣撫傷殘招潰散久乃得歸居三日賊復)
(劫屬邑大昌促王王又不行而瞿塘衛指揮曹能柴成兩人與王素黨結避禍多方詭辭庇之且激)
(公曰誠為國家出氣力肯慨然復行乎公即聲應曹柴兩人故酌酒賀更許以身相翼實為脫王計)
(公即日勒民兵挾曹柴兩人赴之與賊夾水陣已而麾民兵軍渡趣戰曹柴望走公陷圍中自寅及)
(申人馬疲誤入淖田不得脫賊欲降之公大奮罵賊怒以刀斷其喉及右臂堕淖中馬逸去成化丙)
(戌五月九日也始公赴大昌道宿木商家商故新淦人且稔公知賊不敵不敢言是日將歸有物嘯)
(於山者商驚祝曰為王公耶果爾當三嘯止如其言商密與家人負簣往尋亂屍見衣白紗半臂者)
(公也載簣上令不深沒自死所至府三百餘里馬奔歸門闔長嘶踶其扃若告急狀守者納之血淋)
(漓毛鬣盡赤衆始駭公已死而賊尤不解後死之二十五日子廣始隨木商往殮之面如生不以暑)
(腐然貧甚不能歸盖售行李與馬為資而王意在馬不償值竟徒手得之櫬既行距殮之二十五日)
(夜將半馬哀嗚特異王命秣者加□豆不為上王疑秣者紿已自起視櫪馬驟前嚙其項不釋口久)
(乃得脫復奮首𢷬胸仆之地不省人事翌日嘔血數升死賊既平有司核功罪曹柴亦被譴嗚呼自)
(昔相傳義馬事不一二皆言臨難相濟也若辨讐怨微隠間切齒碎膺期在必報即在人猶且難之)
(豈公忠義之氣通於鬼神有使之然哉彼欺人不見中以機既得自全復利其所有此其計深祕也)
(然卒不可逃若此世嘗言至靈者人畜之至賤宜莫犬馬若也銜轡所制鞭策所驅固有衣冠介胄)
(所不逮者至於施報反覆巧發間值竒崛變怪反出於貴賤靈蠢之外是孰為之主而一不少錯嗚)
(呼可不畏哉可不戒哉公志狀載此事不盡情實公之孫鑾嘗灑涕言之余疑未信後十餘年始得)
(實為之記而鑾死已久則授鑾之子植用補狀志之略以告世人)
林俊三功祠記(正德庚午予起征藍道夔下關所謂白帝城者問其祠公孫述也予)
(曰越矣哉非鬼之祭也古者慎制祀以為國典無謂加典為非宜况賊而神祀之倒持綱常蔑名教)
(乃爾可慨矣方述起成都以輔漢為名乘亂稱帝馬伏波見而少之曰子陽井底蛙耳故不受偽命)
(專意東方用能佐世祖立功異域為中興名臣而述竟漢賊以死述可祀他日藍鄢亦可祀亂賊之)
(臣亦何憚而自沮耶嗚呼世道大關也政而系之教焉滛祠之當毁其有先於是者乎嘗怪述生盜)
(名器既誅死猶土偶南面謬竊血食者千數百年少陵東坡徒寄春秋之筆而諸葛武侯張忠定范)
(忠宣輩任是方猶未及是正意者將有待於今耶固世道者之責也既命毁其像易其額焉正所宜)
(祀者土神江神而伏波亦與焉昔共工氏之伯有九有也其子后土氏能平九土故祀以為社書曰)
(宜於冢土下關雖一里之社土之民其世依以生也川澤以出財用而祝融元冥河伯江瀆具在祀)
(典潞公所修益州江瀆之祠故在也書曰望於山川關又江之襟喉民寄命至要也皆蒙被功德所)
(宜報而祀而以告以祈又胥聚於此若乃炎精中微奸偽移柄當是時述能如援擇漢胄以自依則)
(述將與賈鄧等伍望蜀之萌何自起蜀之赤子何名為從賊浮橋覆溺八百之慘亦何因而至哉述)
(名教罪人貽蜀人之禍至於今為烈也故毁述而進伏波與順也亦祀典也嗚呼君臣天地之大經)
(也亂臣賊子人人得而誅之無赦者况余叨討賊之權者乎植人心扶世教毁賊述之祀以聲討藍)
(之端道之大關若此無謂然乎哉)
劉丙忠義祠記(忠孝士君子立身之大節隨所遇而致力焉使先置輕重於其間求)
(無憾不可得也管仲三戰三北謂其有老母孝矣如國事何温嶠志復中原絶裾而去忠矣如老母)
(何仲吾不知嶠則終身以為恨是二者可容心於其間哉吳君伯陽諱景由進士累官四川按察司)
(僉事常奉其母以行飲食必親嘗非公出旦夕不離側母高年安甚乃正德五年蜀寇暴作斬刈人)
(如草芥郡邑望風塵走盡空君偕部使俞君巡東川南寇卒至江津江津密邇川南非隸地俞君顧)
(君何如君曰斯豈愛身擇地時耶即率民兵守江津賊絶江攻城累敗去復盡其黨連晝夜合攻益)
(力君腹背受敵竟遇害垂絶呼聖上者三老母者三乃仆君既以身徇國而猶不忘其母可哀也夫)
(賊入城大掠於羣屍中得君面如生始知君死賊甚悔懼買棺斂君設祭而去其不能長驅入蜀者)
(以君扼其鋒也江津人痛君如父母朝夕悲奠俞君且疏其事上惻然詔贈君按察副使歸其喪賜)
(葬祭如制官其子一人為百戶搆其祠俾廟食江津從民欲也逾年予叨左轄涖蜀為君痛之未幾)
(俞君期亦滿特以所為祭君文授予索文竪碑以示久遠時廟未告成予復改官匆匆弗及也今踰)
(三年江津諸生於予舊有一日之雅累申前請予竊嘆世之人平居侃侃凜然不撓視一世人若盡)
(出已下而人亦輕信之不疑然一遇尋常授遣係重輕於顰笑輒顧郤推避反覆擇而後從况於死)
(生大分能決以義如君哉其為人槩可知矣君平日倜儻高邁不畱意細務而其所樹立卒表表如)
(此豈其所養者大有所不屑歟又幸遭逢聖明膺此殊典得祿以終母天年而顯揚於無替則君之)
(心於忠孝皆可無憾矣其有補於名教豈淺淺哉君余邑循令義當有述於俞君不可虚諾諸生亦)
(以義請也故廟成之詳皆不及書書其大者以風示為人臣子當知所重焉)
劉春東坡書院記(距嘉州東涉江而北不五里為龍泓山其巔平衍四曠有洗墨)
(池焉池上有魚化龍字正統戊辰州人東山居士劉公洪禹者博雅君子也登山見之謂與左爛柯)
(巖洞字筆法一律爛柯巖洞者東坡墨刻也因憮然曰東坡眉人眉與嘉接壤公嘗曰天下山水在)
(蜀蜀之山水在嘉州此昔為公潛隠之地遂創為屋若千間肖公像於中而名曰東坡書院後募僧)
(居之以給灑掃奠獻之役令其從子肅敬之子節介之讀書其間成化丙戌敬之舉進士累官御史)
(今為方伯而風裁凜凜癸卯介之亦舉進士於鄉今為夷陵太守政化大行而東山先公已棄世介)
(之時至其院見其堂室已風雨浸損日就傾圯僧之事事者弗虔乃愀然曰此吾先君子所以表先)
(哲引俊賢之舉也不可使鞠為榛莾如前因加修葺而嘉州太守永興曾執初公見之曰是吾責也)
(乃相成之而黃門章君世竒適至曰不可使無所考於將來屬余為記夫世之賢豪英哲其風聲氣)
(烈俊偉不拔者在當時多屈抑折挫然其實有諸内則其名亦隨之至於久而益振矣若東坡初應)
(制即以文章妙天下歐陽子見之曰吾當避此人放出一頭地宋神宗讀其文必歎曰竒才然而自)
(筮仕至歸沒四十年立朝者前後不滿一載中間因事立言因地見功挺然不羣而亦以此賈禍﨑)
(嶇嶺海而卒不變盖其在朝也不知有其身其在外也如在朝而忠義之節夷險一致故雖未嘗終)
(其身立於朝廷之上而其風聲氣節使人感慕慨嘆以為不究其用百世而下仰其名誦其文章論)
(其世思欲見之而不可得則從而考其遺跡以表章之如見其人使有所興起焉况其過化之所乎)
(此東坡書院之所由作也嗚呼是豈非實有諸内者耶觀於是則君子之自處惟求其是信之篤行)
(之力固不必以一時之得喪置忻戚而尚友者亦未可以成敗為進退也余懼州之士藏修遊息於)
(其間者跡其事而惑焉因告紀其書院之成若太守之清慎好古樂成人之美以勵風化而介之汲)
(汲繼述先人孝思不忘尋將啟厥後之科第雲仍者咸潛修於斯也是皆有可書也)
安磐嘉定州城池記(吾州介山水中西北刊山為城東南濱水而堤堤即城也)
(城東一水自北來曰江水城南一水自西來曰青衣水自西南徼外來曰沫水三水皆迅急皆會州)
(東南皆能為州城患而沫為最夏秋之交常平城秦李冰鑿離堆以避其患唐韋臯鎮蜀時伐凌雲)
(以殺其怒宋麴紹作斗門以走具暴凡以節茲三水也嘗聞之父老云永樂中州學在岸南數十步)
(以今計之正當中流決囓遷徙可知矣正統中郡守段公鑑防以杉栅成化中郡守魏公瀚障以石)
(堤自是乃得不徙州人賴焉者數十年歲久而木朽石傾而地削州人於是復有憂色正德六年安)
(成胡侯準以能名自維摩移守兹土屬搗賊亂東北重以内水之變州縣戒嚴吾州人之可憂者又)
(有出於三水之外侯時調集兵餉日不暇給乃别駕秦隴胡侯纉宗奉檄修城城立而盜不敢近别)
(駕升秩去雨水壊城十六七侯曰子辱守土其可使兹無城乃謀父老及大參童公瑞侍御徐公文)
(華暨磐曰予將城矣又曰自用兵來所在皆城然輒壊屢役不止予將城焉而俾可久又曰州人病)
(矣公帑有金儲倉有榖予惟藉其力焉童公而下咸曰惟侯幸惠我嘉人乃上其事總制少保彭公)
(澤巡撫都御史馬公昊巡按侍御王公鏜方伯胡公宗道大參邵公賁少參盧公綸僉憲郭公東山)
(悉從侯議而郭公主張助成為尤力侯乃率執事者矢之神曰必期率事無疎緩乾沒者有幽罰八)
(年仲冬望日始事掘地深八尺萬杵齊下砌石厚凡八尺以附於土編柏為栅以附於石栅之外仍)
(衛以土石自栅而上東城高凡十有四尺南城高凡十有六尺厚則以漸而殺上置女牆高凡五尺)
(延袤凡六千餘尺凡石必方整合石必以灰一石不如意者雖累數十石其上必易如其令者賞違)
(者罰人人感侯之義莫有毫毛苟且為心者功半大水卒至呌跳衝擊漫漫者三日州人相視失色)
(既水落城石無分寸動移者民益歡呼牽引赴事或至夜分重以澧陽汪侯儉受侯代至亦相與成)
(之於是茲城凡八閱月而成其西北二方之未城者則汪侯之任也四方來觀者咸曰壯哉斯城未)
(見也父老曰段侯以木魏侯以石胡侯實兼之城如是焉世世夫何憂且侯用財當而運謀審待物)
(誠而集衆惠又能不畏騰口成茲大功不可不記以垂無極因以委磐謂侯在州之政皆可書而茲)
(其大者故記之)
王守仁平山書院記(平山在酆都之北三里今杭郡守楊君温甫蚤歲嘗讀書)
(其下酆之人舉進士者自温甫之父僉憲公始而温甫承之温甫既貴建以為書院曰使吾鄉之秀)
(與吾楊氏之子弟誦讀其間翹翹焉相繼而興以無㤀吾先君之澤於是其鄉多文士而温甫之子)
(晉復學成有器識將紹温甫而起盖書院為有力焉温甫始為秋官郎予時實為僚佐相懷甚得也)
(温甫時時為予言平山之勝聳秀竒特比於岷嵋望之巖厲壁削若無所容而其上乃寬衍平博有)
(老氏宫焉殿閣魁傑偉麗聞於天下俯覽大江烟雲杳靄暇輒從朋儕往遊其間鳴湍絶壑拂雲千)
(仞之木隂蘙虧蔽書院當其麓其高可以眺其邃可以隠其芳可以采其清可以濯其幽可以棲吾)
(因而望之以含遠之樓蟄之以寒香之塢揭之以秋芳之亭澄之以洗月之池息之以棲雲之窩四)
(時交變風雨晦明之朝花月澄芬之夕光景超怱千態萬狀而吾誦讀於其間盖冥然與世相㤀若)
(將終身焉而不知其他也今吾汨沒於簿書案牘思平山之勝而庶幾夢寐焉何可得耶既而某以)
(病告歸陽明温甫尋亦出守杭郡錢塘波濤之洶怪西湖山水之秀麗天下之言名勝者無過焉噫)
(温甫之居是地當無憾於平山耳矣今年與温甫相見於杭而亹亹於平山者猶昔也吁亦異矣豈)
(其沈溺於此山果有不能忘情也哉温甫好學不倦其為文章追古人而並之方其讀書於平山也)
(優游自得固將發為事業以顯於世及其施諸政事沛然有餘矣則又益思致力於學問而其間又)
(自有不暇者則其眷戀於兹山也有以哉温甫既已成已則不能忘於成物而建為書院以倡其鄉)
(人處行義之時則不能忘其隠居之地而拳拳於求其志者無窮已也古人有言成已仁也成物知)
(也温甫其仁且知者歟又曰隠居以求其志行義以達其道吾聞其語矣未見其人也温甫殆其人)
(也非歟温甫屬予記予未嘗一至平山而平山巖巖之氣象斬然壁立而不可犯者固可想而知不)
(異於温甫之為人也以温甫之語予者記之)
焦維章遊青城山記(成都之西名山水而縣者以十數而灌勝灌之山以百數)
(而青城尤勝時嘉靖二載季春三月予友馮子廷器諗於衆曰青城之秀甲於益州天倉諸峯左右)
(森羅削壁嵁巖望之蔚然其翠欲滴予田於其下故能詳也諸君其弗靳於遊乎予將披石穿雲候)
(君於青霄白石間亦勝事也予乃偕諸友刺舟渡江行平沙中極目百里漸進山下一時林壑之美)
(已覺勝絶取道馬橋掠牛心山出横山之下有小溪環崕而東可用灌溉以岸善崩水輒泄前令績)
(溪胡公使鑿之因崕為岸民至今便焉始信循良之不負吾民如是也為之嘆羡過横山折而西至)
(石佛灣田皆膏腴水四時不竭又折而西登小丘土地坦衍林谷迤邐望青城山長生觀等處尚在)
(翠微烟靄間問諸路人始得逕北走里許有二衲持瓣香道傍迎之乃羅家菴僧也菴之所在中深)
(外曲路入幽溪怪石扠牙蹄股相合不可步跳躍而進始逹少焉隂雨冥濛作潇潇聲矣急發南行)
(一里餘雨亦霽比午後憩長生觀觀久廢惟頽垣敗礎與灌莾同伍大抵物之興廢自有常數讀東)
(坡桓山之記不足慨也由長生觀西北行入山口山皆排闥擁澗夾路蘚篁蓊鬱凡數轉抵建福宫)
(宫亦荒墟不治其前諸山蒙葺苕蕘望可千仞惟貧僧數人茗漿不具已而吾友周子良翰趨謁宫)
(中且擕酒及殽以進盖吾諸友自灌縣至凡三十里有竒周子自大樂至行亦三十里有竒且暝不)
(可前矣遂宿焉迨晚風雨大作且飲且悵以為天師洞陡絶峛崺而林深泥滑扳躋尤難吾友鮮于)
(宗中等復决策曰不可止也已其母首鼠兩端以貽謝靈運之愧夜分而止厥明已酉飯畢出宫日)
(光蒼凉掩映雲際為之一快行巨壑間丹壁峻嶒每劃然大嘯類有人在空谷中酬和者西行崇嶺)
(蘿磴如立仰首拊膺而上氣息謹屬遠望有梨花一株燦如素錦云即洞所在也復過上數重道甚)
(湫隘纔可尺許傍皆邃谷易於墜陷凡行四五里得至洞下洞在石壁十餘丈上與徑迥殊前令胡)
(公懸為棧道沿入洞中中塑道陵像左塑唐明皇像或云偽主孟昶也山之形勝竒峯清淑不可殫)
(述右三十六峯次第呈露黛色如螺左試劍石等山遠近朝拱若服於洞之中山而岌然無阿附意)
(浮嵐往來在我襟袖以及萬彙覽不盈掌天下之竒觀偹矣然丹竈徒存白鶴不返所謂雲路咫尺)
(不可以登者歟洞有菴一所有比丘者年可近百不御酒肉且云牡丹坪朝陽洞去此尚遠乃各酌)
(數杯下兩腋清風殊覺有盪胸之勢尋建福宫故道將謀歸路會馮子廷器延飲其家諸友亦醉飽)
(連日則爽氣方騰塵襟又塞矣大抵吾曹雖鉛槧之素業未休而江湖之壯志尤甚故太史公必登)
(龍門探禹穴而後為文豪宕有竒氣朱張二儒遠臨衡岳其時高邁之懷豈潦倒囂譁者之能與哉)
(此予於青城之遊不可以無言也)
張時徹六公祠記(成都故有祠祠先代吏之有功德於民者秦李冰氏漢文翁氏)
(宋張詠氏是曰三公祠其後巡撫林公元甫疏請增祠宋趙抃氏則曰四公祠又其後巡撫王公天)
(用疏請增祀漢廉范氏宋崔與之氏則又曰六公祠云按載記水鶩弗經民患魚鼈乃穿渠三十六)
(溉川西南土田凡數百萬頃堰濫導支蓄洩用宜乃又鑿離堆山以避沫水之害恢神禹之蹟而拓)
(陸海之饒則李冰氏之功也謹身率先仁愛好教化以蜀僻逖而邊之狃也飭厲郡縣小吏開敏有)
(材者遣詣京師受業博士數歲成就還歸率以為右職又修起學宫招集弟子為除更繇每出行縣)
(益從學官諸生明經飭行者與俱縣邑慕之爭欲為學官弟子者蜀學至比齊魯則文翁氏之化也)
(俗故尚文辯好相持短長始厲以淳厚不受偷薄之說又民物豐盛廛宇逼側舊制禁民夜作以防)
(火而更相隠蔽燒者日屬乃燬削先令但嚴使儲水百姓便之共歌來暮則廉范氏之政也承五代)
(之殘弊詰虣禁奸湍決霆擊而大要以勅毖風俗博崇孝義奬德學以為士先他如以米易鹽以給)
(軍興以賦輸米以行平糴諸所厝畫莫不井井使朝廷無復西顧之憂則張詠氏之治也貞介絶俗)
(峻厲自持以身為師丕變風俗始也匹馬入蜀以一琴一鶴自隨比再至益屛去琴鶴止以一蒼頭)
(執事至於今人傳其風猶為凛凛則趙抃氏之烈也寬减征賦篤志為民詔使盡護四蜀之師拊循)
(將士人人得其歡心增茶馬以實邊備發緡錢以助糴本邊防屹有攸賴則與之氏之績也茲六公)
(者為政規畫不同其於有功德於民一也初予之銜命而來也有祠謁焉瞻其輪奐景其氏名乃心)
(戚然動又瞿然以思也曰彼誠何人哉予愧矣已而嘆曰於乎吾觀於今而益知六公者之功德之)
(大也何者民惰農自安不服田畝有司曾莫之程也溝渠廢而不穿陂堰壊而不治乃雨暘一或不)
(時即束手跂踵而號曰天其厲我乎而卒不免為溝中瘠此其患一也士不聚於庠而聚於市黨争)
(訟弋貨財否則博奕酒食以遨遊廉恥日薄而德藝不經此其患二也氓所欲也從而奪之所不欲)
(也而復聚之狼戾是逞戚休弗䘏怨讟繁興而逋播日甚此其患三也臧否弗甄井宅罔表行誼者)
(不蒙福奸法者不被誅僥倖之心勝而善良之習孤此其患四也乾沒以竊公藏脂韋以眩衆聽羅)
(網張於公門而誅求徧於蔀屋位以賄起而來者日競此其患五也士馬之弗閱餉秣之弗經無事)
(則張虐焰以病人有事則望邊烽而禠魄故赤子饜於豺狼而戍居鞠為榛莾此其患六也使六公)
(者之政之修也而有是哉故曰吾觀於今而知六公之功德之大也然而予非其人也誠愧矣誠愧)
(矣然古有之曰不習為吏視已成事盖言乎其鑒也矧澤在蒸氓功在史册炳炳有耀者哉自今而)
(後殫力究圖以無忘夙夜去其不如六公者就其如六公者上以翊吾國而下以鳩吾民幸也樹有)
(尺寸之烈即鴻伐赫勛之不敢期其庶幾哉猶前哲之遺軌乎如以名而已也則昔之人且猶鄙薄)
(矧曰其能迪哲又矧曰能崇於彌高其懋哉戒哉遂叙述建祠之意而綴以迎送神詞俾時饗則歌)
(焉其詞曰桂殿兮蘭堂重門兮兩廊璇題兮刻桷宛虹霓兮翼梁辰良兮日吉擊豕兮刲羊千秋兮)
(報祀匪今兮伊始耄倪集兮祠之下歌者歌兮鼓則鼓靈之來兮庶幾靈不來兮心怨苦右迎神)
(玉靈連蜷兮以降前兩旄兮擁幢白馬兮朱纓佩兮垂韔容既儼兮禮多氣則矯兮神暢糾鳩兮)
(就向奔走兮夙張曷究兮民思曷極兮靈之貺願少畱兮須臾哀我民兮引望右降神民望引)
(兮靈不畱尸具醉飽兮既祼以酬前騶兮抗節兩驂兮服輈靈來兮孰告靈去兮孰謀日黤黮兮西)
(匿風悲鳴兮颼飅烏雀兮來下泣山鬼兮啾啾我心兮悱惻歲歲年年兮云疇之極右送神)
新建諸葛忠武侯祠記(天下莫大於義而強有力不與焉莫效於忠而智計)
(不與焉昔漢鼎之播也曹操怙梟雄之資以擅中原孫權席父兄之業以據江左矜尚智力競求非)
(望天下知有魏與吳耳而昭烈方以一旅興間關困踣非有如林之衆與可憑之土也當是時敢有)
(言相輔以圖大事者哉而侯以草廬寒餓之夫承三顧之勤乃遽許以馳驅非徒以堂堂帝室之胄)
(足以聲大義於天下耶已而雲雨既得謀成掌中光啟雄圖上延絶緒發獻帝之喪討曹瞞之逆義)
(檄四馳荆楚響應盖欲首吞鄜鎬尾控伊洛然後兼吳會而蕩楚越侯之言盖略酬矣即其所自施)
(設拳拳以開誠心布公道集衆思廣忠益為務故其言曰若遠小嫌難相違覆曠闕損矣違覆而得)
(中猶棄敝蹻而獲珠玉也然人心苦不能盡苟能慕元直之十一幼宰之殷勤有忠於國則亮可少)
(過矣於乎三代而下有如俟之心事者乎故雖中道云亡漢紐不續跨有荆益僅成鼎峙之勢薦駕)
(戎車未收混一之功而仲達生走平立死悲後之君子咸以伊呂許焉謂智計彊有力者而有是乎)
(以今觀之張弛協於人情綜核周於庶政斬將覆軍發無虚舉築室反耕動有成筭八陣之圖不刊)
(流馬之運非古則侯盖非無智計者故道化行於域中風聲振於徼外而頌功德稱神明巷祭而野)
(祝者環梁益皆是也語所謂生而正直則死而為神其然乎其然乎成都故有專祠既以合祠於昭)
(烈而廢檗谷王公曰侯之功德大矣不專何崇不崇何稱庸已諸昔孔發如何之嘆詩詠勿翦之思)
(古今人情要豈相遠哉今夫釋老之宫鬼伯之構環城以内外矗如也而獨於侯靳之豈所以彰哲)
(軌而翼休風乎是實在予其何敢後乃請於蜀王闢浣溪之隙地而祠焉而予實來代公遂述而碑)
(之乃其行業之懿則裴晉公之記詳矣碑盖以昭蜀王尚德之美與王公興廢之績云辭曰嗟忠武)
(侯曷躬耕南陽乎曷龍潛於野弗騰弗驤乎曷四海鼎沸如蜩如螗乎曷不吳不魏枕高岡乎曷草)
(廬三顧魚水洋洋乎曷舉世皆霸獨以王乎曷親吳讎魏曷短曷長乎曷戎車薦駕亶劻勷乎曷三)
(分鼎立戰玄黃乎曷信義既布漢炎弗將乎曷將星告殞中道崩殂乎曷大志弗終以莫不傷乎曷)
(廟貌尸祝墟落相望乎曷築爾新宫美棟美梁乎曷鳴鐘吹竽鼓堂堂乎曷踐爾籩豆奠椒漿乎曷)
(衣裳楚楚以翺以翔乎曷降鑒我民四國於匡乎)
重修杜工部祠堂記(杜工部子美祠在成都郭西五六里許即其所詠草堂者)
(是也蜀獻王之始封也見祠隘且就圯曰是足以妥靈而虔祀乎遂拓而新之事在方正學碑中嘉)
(靖丙午乃余實來去獻王幾二百禩則祀猶昔也余乃使知府馬九德長史李鈞游緇啟於今王為)
(言祠事王輒報諾乃遂闢廊廡起甍棟引流為池易甃以石規模壯麗增於故昔盖十之六七費白)
(金三千有竒經時日歲有竒人曰是舉也見今王繩武之孝焉尚賢之誠焉風後之烈焉非恭儉樂)
(善其孰能之張時徹曰余於子美盖傷志士之不遇云初子美貧不能自振客吳越齊楚間如長安)
(舉進士不中第困㚄矣明皇饗郊廟獻賦三篇帝竒之稍稍鄉用因數上賊頌遂高自稱道且言先)
(臣恕預以來承儒守官十一世迨中宗時祖審言以文章顯臣賴緒業自七歲屬辭且四十年然衣)
(不盖體常寄食於人恐一旦填溝壑惟天子哀憐之若令執先臣故事拔泥塗之久辱則臣之述作)
(雖不足鼓吹六經至沈鬱頓挫隨時敏給揚雄枚臯可企及也有臣如此其忍棄之會禄山亂天子)
(入蜀子美避走三川已又自鄜來奔為賊所得乘間脱走上謁鳳翔拜右拾遺先與房琯為布衣交)
(琯之敗陳濤斜罷相也子美力辭伸雪觸帝怒瀕死乃免然帝至是盖不甚省錄矣時所在寇掠子)
(美家寓鄜而彌年艱窶嬰孺至餓死已出為華州司功參軍會關輔饑輒棄官去之秦州採橡栗負)
(薪以自給流落劍南結廬成都西郭會嚴武節度劍南東西川往依焉武以世舊遇待甚隆因表為)
(參謀檢校工部員外郎而子美傲誕嘗兒侮之會武卒帳下亂子美遂往來梓夔間已乂出瞿塘下)
(江陵泝沅湘登衡山因客耒陽死焉始子美懷竒服異俯視時輩謂功名可立致不屑屑脂韋取容)
(而逢時百罹瑣尾流離曾不能自餬其口乃竟窮餓以死也悲夫人之議子美者曰放曠不自檢好)
(論天下事高而不切今諦觀其詩皆洞悉事理察知閭閻謂高而不切是耶非耶至其所效用恒以)
(稷契自許故其詩曰世人共鹵莾吾道屬艱難又曰勲業頻看鏡行藏獨倚樓此其所自傷悼亦云)
(至矣使也遘雲龍之會而遭三五之期以彼其志與才必能以功業行實光顯於時即不能以功業)
(行實光顯於時乃其所自稱許揚雄枚臯之文協之金石被之管絃以格郊廟以和神人其孰得而)
(少之耶何至間關流落自餬其口之不得而乃竟窮餓以死也故曰余於子美而傷志士之不遇也)
(後又有論者曰子美之為人其清類伯夷其忠類屈原其慮世類箕子於乎其幾矣其幾矣有司曰)
(祠成矣宜有守祠之田則與守祠者田又曰是宜有麗牲之碑與春秋饗祀之詞遂叙述子美之事)
(跡而系之以辭曰江之水兮洋洋發岷山兮導華陽莾川原兮膴膴雲霞爛兮如繪如組東有濯錦)
(兮西有浣花都之人兮梁燕曷之親兮沙鷗思公兮祀公考鼓兮鏗鳴鐘雲冠兮蕙服乘鸞兮駟鵠)
(公來兮不言公去兮心煩冤醑桂酒兮奠瓊巵生不及兮心相知翼我兮迪我公不然兮我心則那)
楊慎劒州鐘鼓樓記(劒巖州也代為設險庸固封守厥制宜壯規巍為雄觀而)
(卑陋弗稱是偷安固陋之過也乙亥夏李大夫璧來守三年政行民信誕告乃邦曰爾邦之險聞天)
(下為守理所外扞松維内翼保順北藩羌漢南蔽潼綿蜀之要害也而廛不滿百家城不及百雉於)
(制未偹前有鶴鳴後有漢陽左有臥龍四山下瞰城外高而中窪以攻則易以守則難於法未利昔)
(在天順末趙鐸一寇隨陷近正德初鄢本恕再寇又陷井木之堙刊人民之虔劉則斯城之罪也寇)
(在建瓴我在天穽何以險為守臣司封敢憚於役况古有址匪我嘉匠若克葺舊貫可以壯一方可)
(以奠四民可以禦五兵可以利百年邦人同然應曰善善唯唯歡以承命乃辰告於諸職司咸署曰)
(宜城事聿興拓其舊而倍之邦人曰吾邦之險昔獲名今獲實昔險在外不在我今險在我不在外)
(無寇有豫有寇無畏矣城曠土畫為衢市綏多士女昔皆寄汲於江托樊於樾今有廬井矣交述馗)
(道駕樓一重闓廔嶕嶢雅與城稱四望險固學在眺中幸茲無虞烽灺析□我民安堵有歲無苦往)
(者盛鶴徒驥是擾惟屐閣鐘鼓以嚴啟閉君子承事朝夕野人作勞息偃咸聽咸聞若警若告昔陋)
(若墟徼今比節鎮矣皆制也非僭也始於已夘七月甲子考於庚辰八月丙辰既美其奐不愆於素)
(良役哉吾聞之春秋役罔不書費倍利書譏利費半略利詳費利倍費不書費特見利也劒之役是)
(利倍費者也法當大書而略費焉於是邦人落之大夫銘之大夫請之太史氏記之記大者詳焉本)
(春秋之義也)
江瀆祠記(天子即位懷柔百神南瀆獻官史臣慎作祠記明天子之纉大統光有神器為)
(百神主嘉靖初元仲春吉日乃肇修羣祀初筮於己丑原筮於辛丑大昕具冕服御正殿臚句傳遐)
(致精神四馳上卿泊近臣徧於嶽鎮海瀆古帝先王先師皇祖諸陵命史臣慎祀南瀆大江恭代鬯)
(贄往監攸沈禮章有昈厥惟多儀夏四月庚辰卜人練辰有司偹物史臣展儀肅將天祝幽贊於神)
(明舉爟張樂三獻望燎已事乃竣川靈答貺榮光伏氣旭旭杲杲工祝拜手稽首曰惟明天子不愛)
(牲玉禮儀具偹神降嘏福慎曰是知天咫焉知民則福在和民和民在善政善政明神依失政民罔)
(依民曰罔依神亦罔依明神失依淫祀其崇遠聰明醜正直求諸淫昏厲祟豐昵非彝明神其吐之)
(憸壬比周忠直其羞之世用彫政用秕潤下反行罔象遂騰灾沴重仍漂邑害稼叢降戾於兹邦厥)
(騐惟不遠今天子懋建鴻基成民致神釐正祀典京邑首觀四方毁石經之廟堕元明之宫淫祀攸)
(屏秩祀孔明凶人黜伏俊良交慶元元蚩蚩咸蠲胥慼矧曰明神其有怨恫明天子克享萬靈克和)
(萬民惟明覘幽惟幽相明幽明禮樂厥鑒無岐嗚呼休哉爾工祝何知祕祝於祈年飾瑞於效珍實)
(陋罔聞惟道洽德潤滌瑕蕩穢澤流南紀永我皇仁無疆之休哉史臣頌烈敬垂鴻休於兹石)
歲享旌忠廟記(旌忠廟祀後唐節度使夏公也公諱魯竒守武信日董璋反東川攻)
(遂州公在圍城中兵食盡而援不至遂自剄死公結髮從軍事莊宗早立僅於天下驅馳中原破勁)
(燕潰驍魏王彦章號千人敵竟成擒於公手及其守一隅孤城反受困於僮豎豈非天哉傳曰善死)
(者不忘公善死矣以身殉城以死勤事忠憤之氣凜然千載宜其赫為明神廟食一方也歐陽公修)
(史以死事傳之五代之臣在是列者僅十人耳我朝敦崇祀典非功烈昭史册者不與大明會典所)
(載全蜀合祀之廟七而旌忠廟在焉豈陳實之光景動人畏壘之私相尸祝班乎土人每歲孟夏五)
(日遠近相率虔以承祀祀儀雜用社蜡未有迎享送神辭縣人士以為請乃衍楚辭國殤之義摛諸)
(聲刻諸麗牲石用薦歲嘗焉其辭曰焫膋蕭兮挹椒醑承肸蠁兮闖神宇神之靈兮毅且雄精為星)
(兮氣為虹著光景兮如在標晴霞兮彤彤神之來兮霄曖舒披颯爽兮英風嘘紛羽遊兮揚鳥旟置)
(霜矟兮縶雲駒淵淵兮摐鼓噭噭兮陳竽歌振縷兮舞回裾神醉止兮奄虞虞神之去兮靈澤下雨)
(霑俎兮霧濛斝畱我祺兮藩我禧驅伯強兮逐肥&KR1414;畝栖粟兮箔委絲函灾蕩滌兮休德流滋恢台)
(孟夏兮歲以為期拜神貺兮神無射思斗城金壁兮奠我邦土我民敬薦兮無絶終古)
房公石記(天下郡縣歴代沿革不一而名稱隨之盖有不百年間而堙刊凋謝訊其故名)
(已迷易其處至於吏於土者升沈交代如傳舍然則又不數十年而弗能姓字誰某矣理也亦勢也)
(若夫賢者之所歴惠利及物遺愛在人思其人斯重其地重其地斯紀其蹟思之矣斯久而益深重)
(之矣斯遠而愈彰紀之矣斯著而不磨故其遺跡舊址雖在荒陬無人僻遠城市之區後之人不知)
(所以崇尚而推表之然而思之重之在人心而蹟之顯者在人目雖問之樵蘇山氓猶能指點於兔)
(鹿之蹊薦莾之外也是何也桮棬遺書孝子興懷而兌戈和弓忠臣所以謹陳而不敢忽焉者也例)
(此以論則夫賢長吏之所在人之思之其有異此也哉故有茇憩之棠畱珮之亭甚之拜其舄履張)
(其畫像者則凡可以繫其思者宜無不重之紀之矣唐太子賓客禮部尚書房公次律罷相後為漢)
(州刺史鑿巨浸人號為房湖政聲流聞未幾復召入為刑部尚書既去而州人思之所為立石號房)
(公石者也石在州治内歲久寖仆知漢州事盛君慕公之賢而圖所以永係州人之思者復為建亭)
(覆之將以避風日之剥炙苔蘚之侵蝕使繼此而來宦者有所嚮往焉其崇尚推表之至矣亭成寓)
(書於予曰請一言記之房公在唐為名臣開元天寳間以姓配公不名字而可知者房其一也史贊)
(其德器有王佐才以忠義自奮片言悟主柳子厚稱之曰相玄宗有勞於國人咸服其節相肅宗作)
(訓於政人咸尊其道其見重於公議如此不幸讒人萋菲用違所長致有陳濤斜之敗世多以此小)
(之然究竟其事則中人促戰責有所歸擬之荀林父於却郭子儀於相州不幸盖頗同焉至後世朱)
(子追論而惜之亦有杜甫之捄為正也使當唐全盛時從容廟堂問所立固當不在張韓諸名宰下)
(推其刺一州而名百世亦其緒餘者耳一石之立於公何有兹石無公題識與當時文刻地幾易名)
(官幾易姓而屹然七百載人有知為房公石者真不係於言之有無也復欲益以巵言亦贅也已昔)
(賢有沈碑湘潭為身後名之慮至遠也然而江未為陵而石已泐峴首片石乃能使見者墮淚而頌)
(之至今盖有傳在人而不在物其所感在遺愛而不在石也由是觀之漢人之思房公固當與房湖)
(為無窮而亦有不賴於兹石矣然即州人愛戴之誠可見人心之易感與君子之澤之遠盛君復有)
(尚賢之舉出於尋常皆作而可記者也故為書其本事於前而志歲月於後云)
陸深大益書院記(嘉靖十有五年丙申冬大益書院告成書院在今四川省城之)
(東北隅四川古蜀都而益州蜀古名也維我朝聲教暨萬里而四川號稱大藩合今昔之嘉名命之)
(曰大益書院而書院之大者凡以文化輔聖治也與古四書院之制同今天子中興加意文教薄海)
(内外蔚然向風矣而是書院之成適當禮樂大興之後於時四川巡撫都察院右副都御史西野張)
(公瀚巡按監察御史玉洲陸公琳相與落之而顧謂深宜記深自乙未夏來轄蜀司與聞斯事稽諸)
(案牘盖自正德戊寅歲提督學校僉事王公廷相實始其事即故少師萬文成公之舊寓前為講堂)
(後為燕寢翼以左右之室列為五齋進為先賢之祠樹之門閥繞以垣牆於是書院之體位立矣繼)
(之者副使張公邦竒端方指授於是書院之師模具矣士之來學者咸彬彬然巡按御史盧公雍熊)
(公相助以金五百於是書院之潤飾裕矣巡撫都御史許公廷光巡按御史黎公龍提學副使歐陽)
(公重知成都府劉天澤王遵益以廡舍實嘉靖之甲申歲也巡按御史范公永鸞劉公輔相繼買田)
(於雙流以六百金歲入以四百六十餘石於是書院之居養裕矣副使江公良貴出學道贖金凡四)
(百左布政使林公茂達按察使許公讚相與佐協以廣門衢之地於是書院之觀瞻偉矣會張公鯤)
(以副使來督學政請於巡按御史熊公爵加葺理焉甲午之歲僉事顧公陽和踵至請於巡撫都御)
(史范公嵩潘公鑑再新之於是書院之基構永矣巡按御史鄒公堯臣以為未足也再檄知府邵經)
(濟拓之潘公申之曰兹惟毋後時凡費重以三百金於是書院之圯廢起矣經濟乃具石請書其事)
(以昭來世深按春秋之法最重興作凡始事必書凡終事必書是役也歴年二十經營數公前此所)
(未有也不大益於蜀乎在易有之震下㢲上其卦曰益益之彖曰損上益下益之象曰遷善改過夫)
(損上益下政也遷善改過學也學與政通學所以學為政諸生盍顧名以思義乎學成而出持是以)
(佐我皇朝禮樂之化益之名義於是為大是書院也殆將與岳麓白鹿嫓美矣此王公建置之本意)
(而諸公作興之盛心也皆不可以不記其諸牽聫宜書者具之碑隂)
張翀中江縣余嶺新道記(中江當兩川雲貴秦隴行旅之衝實劒外劇縣)
(縣西二十里有山曰高崖壁直雲矗俯瞰羣峯勢與青城大峩伍山之麓故有鋪曰雙魚踰雙魚五)
(里溪水自北下夏秋交輔以行潦其悍滋甚有司者常橋之號曰高橋橋西上數里為鋪曰飛黃鋪)
(之北里曰方基又十里曰走馬自雙魚而上逆坂重現時相勾連巨細石鋩贔贔齒齒行者必擇地)
(然後可以投步至走馬稍已又所在乏水泉當溽暑時公私往來無以濟渴不死則病循縣西五里)
(出雙魚之北歴兩河口蠻洞直距方基走馬之間一徑弦直可通轍跡而少迂回演迤艱難攀跨之)
(狀夾徑有井或寒泉錯出石罅沕潏漫羡其聲淙淙所謂井渫不食者官道不出於此而出於彼何)
(也新建余侯祺來令之五年不為苛皦之政縣以無事乃屬其土人而告之吾聞道茀不治司空不)
(視塗澤不陂川不梁周單子所以知陳之亡也今官道之利害前人之智非不能及此而不肻一舉)
(手或有意舉手而奪於羣咻憚而不為不智及之而不為不仁憚於人言而不為不勇吾無以令為)
(也兹將舍其迂而就其直棄其險而從其易僉其謂何皆應之曰然遂以嘉靖四年十有一月庚申)
(刊木夷穢鑿兩河蠻洞之道而通之下上連延僅二十里廣如故道三之一并徙雙魚飛黃方基三)
(亭於形勢之便區取南之直以易北不傷於民撤舊亭之材以為新不費於財首尾兩閱月厥功告)
(成而縣之人忘其勞途之人始得便周行之安也兩河當高橋上游十里其患差小乃廢高橋舊址)
(改創石橋二於其上為橋之空各三橋之陽為亭一不侈不陋亢爽可喜榜之曰仰止以休行役之)
(士大夫凡所規畫動適人意旄倪歡呼如出一口按察使呂君道夫適以入覲過而嘉之遂更舊鋪)
(之名雙魚者曰余嶺飛黃曰平易方基曰便民用慰山靈而示後來君子於是知余侯之善為政也)
(予方戍瞿門縣博士李載陽不惜二千里走書曰願有記按周禮合方野廬二氏皆以道路為職凡)
(舟車輦互叙而行之不使窒閡而月令以季春之月周視原野開通道路為訓三代之有司治其職)
(以待四方之賓旅者詳矣盖秉禮立制而授之官師細大具舉而纖悉無憾此所以為先王之法非)
(後世所及也去古益遠士之工於取名者贏詘之不知而敝所恃以侈耳目之觀其齪齪者視民之)
(利害恬然不以動其心媮得避嫌以苟朝夕要之二者其操心之私均也然則為今之吏能舉事以)
(貽百世之利非役志以干譽而求益也而民不以為病盖仁者之勇矣於先王之法又深得其遺意)
(雖欲不記可乎侯字原貞宋尚書襄公靖之後丁卯鄉進士其興學慎獄懾奸惠民之政皆有明法)
(往歲寧賊之亂潔身以去志操凛凛薦紳間多能誦之者載陽雲南趙州人及典吏徐朝進皆嘗贊)
(是役法得附書)
楊瞻四忠祠記(四忠者總制彭公澤巡撫林公俊川東分巡馮公傑川北分巡王公)
(源也正德辛未以來鄢藍倡亂旗幟千里三省煽動巴渝果梓之民死亡過半至今越三十餘年田)
(間父老猶有能道其毒苦之狀者嘉靖癸夘冬余出按巴州詢其事弟子員李生應麟等進曰巴州)
(東鄙五里許為長樂太平二鄉地山深林箐鄢藍實嘯發焉日甚一日勢如火焰維時王公自閬來)
(促其鋒鋒甚銳追至儀隴城陷公被執焉中一刀六鎗罵不絶口而歿賊勢益横至蒼溪滔天矣維)
(時馮公尾而促之大戰於鐵山關公被縳大罵遂遇害時朝廷起林公於廢提兵𠞰之公見賊勢猖)
(獗遂單騎入營諭以順逆賊望見公皆驚服叩首羅拜跡稍斂民稍寧既而朝廷特命彭公總督三)
(省之師公號令嚴明將士用命分人馬為數支隨處誅截公麾節大戰於富村斬獲幾盡擒廖麻子)
(餘黨悉平巴民始安枕矣余聞之喟然曰以死勤事則祀之以勞定國則祀之以能禦大災捍大患)
(則祀之四公或倡策滅賊或仗義死節皆其維持宗社裨補綱常潤澤生靈者也不於此祀世將奚)
(觀民將奚服同知李君琛學正張君文熙訓導王君大顯僉謂鄢藍作變四公遇變弭變皆自巴巴)
(則可祀也於是乃建廟祀之題曰四忠祠云)
余承勛修復越巂東路記(越巂當西南夷孔道自漢武鑿靈山橋遜水以)
(通卭筰厥後孔明渡瀘南征隋史萬歲由石門以通南詔唐韋臯置青溪關以和羣蠻所出雖異而)
(石門青溪則今黎巂扼塞皆謂之南征道也然關梁徙治邊計益嚴故遠人涉險阻犯瘴癘穿番落)
(一綫而路焉鮮弗難且病矣嘉靖己亥冬憲使富公好禮按部黎巂間偹豫之暇察山川險夷寒暑)
(之灾祥凡可幹利害綏遠人者咸經理之弗遺乃謂大渡河古瀘水也孔明嘗五月渡瀘維其時炎)
(濤噴霧禽獸避匿雖軍書驛騎交馳於津堠間亦必俟暑退瘴消而後敢渡河通走集焉相公嶺亦)
(號自孔明鳥道盤空雪霏晝暝俯其中黷箐驚湍諸番每乘以為亂故非哨期則羣百數十人弗敢)
(過也嗚呼天塹鬼關動遭不測議邊者顧弗思以處之何耶於是乎請於當路中丞李公欽侍御董)
(公珊曰國初景川侯曹震來略蜀謂是古驛道以通越巂盖利其風候宜人番酋嚮順履坦而道里)
(捷爾今廢道之陳跡具在盍圖而治復之僉曰審邊土利害而趨避之善籌邊者也富公乃命寧越)
(指揮丁鼇者率諸邊士自嶺西之首塗隨山刊木緣玀&KR0624;之境而東之則斬關有遺戍絶谿有遺梁)
(標界而編織種落有遺虜約費省勞故不數月而遂達於峩眉之麓為通逵矣後復程遠邇經度宿)
(衛而嚴夫善後計焉凡為戍堡五曰小菩薩曰黑麻溝曰一碗水曰板房曰金口為公館四曰舒快)
(曰老木坪曰玀&KR0624;曰射箭坪堡館間置連絡三百餘里每堡徙越巂衛軍十人每館設馬五匹箭坪)
(則編峩眉民夫五十人玀&KR0624;則土民五十人舒快木坪則各越巂軍二十五人仍各置一人總領之)
(以防守焉若兵械灾饟供帳什器之類所在靡弗備設有警則聲援相望遠害而蒙近利焉故人樂)
(趨之至大渡河故道弗敢閉亦弗敢失守若古黎之南北二路惟遠人審趨避焉爾或曰天設之險)
(人謀恐未足以勝之是路也乃謂審利害而趨避焉果天邪人邪不然籌邊之計創始難克復亦弗)
(易苟易為力而且力焉若臯之治復石門道者天實相之患後之人畏難無所於述焉爾是故天寳)
(中李白作蜀道難篇以刺嚴武寓天險也陸暢更作蜀道易篇以美韋臯寓人謀也求之乎美刺之)
(實則蜀道之難易在人弗在天也人謀弗可以勝天險已乎富公則臯之儔也經略西南疏逖不閉)
(治道乃其一端爾故樂為記之以俟議邊者)
劉侃重開金水河記(成都環錦江為池江之支緯城中曰金水開自宋白敏中)
(厥後廢興無徵也嘉靖乙丑侃來守是邦閱金水僅僅如綫盖水宗於江逕隍以入河其後久堙而)
(江沮止托源於隍耳又壅閼日增居人利其岸以自拓河之深若廣纔咫尺雨潦無所歸蜀人患之)
(明年丙寅春大中丞宜黃譚公以節鉞鎮蜀始至即周覽錦城曰城外鞶錦江如帶而内襟以金水)
(重績交紐所以翕坤靈緼休氣胥此矣顧帶存而襟廢豈所以毓厥秀哉心籌之時大足支羅甫洗)
(兵而僰道與南詔未靖又飭興都需材棘公方以敷和叙戎登材釐政為急已而僰蠻遯去其冬十)
(有二月卭都以南詔捷至而木政罷會公亦晉司馬總兩廣師以行乃屬侃而詔之曰吾將復金水)
(之故顧釃其流也孰與溯其源明日丁未公命駕西循少城步觀於江之上游而藩伯楊公賢陳公)
(東光臬僉呂公廕暨閫帥張君焰沈君禮判守成都薛君衛知成都令董君石暨侃咸從行公忻然)
(喜曰隍俯金水江復俯隍有建瓴水之勢於形便隍去江不能數武而近分江以益隍河宜自利其)
(事無難便且無難而前修闕焉將以需今耶曰汝閫帥其休三軍閱使穿江作渠而濬金水之堙曰)
(汝太守其西輦當儀東斲龍泉之石固水門以節江之入溝堰津梁悉聽汝便宜曰汝令其刊汝山)
(之木下沃野之竹以為江障明日戊申萬鍤具興又明日己酉渠成而江入隍越二日辛亥汰河之)
(壅廣三尺有竒其深三之一而河成匠石各以所徵至為石堰一閘一橋一於其渠壩一於其隍既)
(成公始至金水之漪洋然流貫闤闠蜀人奔走聚觀詫其神易由是釜者汲垢者沐道渴者飲絖者)
(洴澼園者灌濯錦之官浣花之姝雜沓而至懽聲萬喙莫不鼓舞公之賜焉以為天漢之飛注也侃)
(惟在昔李冰以導江著烈廉范以貯水興謠皆蜀先猷也公是舉似導江而愈於貯水遠甚君子當)
(能辨之矧公之膏澤蜀者不啻一金水已乎而其經綸之略操易握簡神行風偃悉得神禹治水行)
(無所事之機故功捷而利之溥若此是可以觀智也夫人視官如蘧廬一得代去便視若秦越公於)
(蜀人獨眷眷護持泃若慈母之私其子思貽百葉之安罔不注心弗以去住而異其情也是可以觀)
(仁仁以湳之智以運之公之庇蜀人者深矣噫君子之澤易堙地道之變靡恒安知後之不復如今)
(哉繼公之蹟以永蜀人之庥又俟乎後之君子也匪托之金石無以詔方來於是述其事之所由而)
(勒碑置於江上)
任瀚浮橋記(越巉巖驀幽壑出虎豹猿狖窟穴刳剡離竒輪囷以航清泠不測之淵使)
(人絶長江如道堂除歴都市不知&KR1697;瀁出風濤上此非有雄才峻略彊仁義垂功勞永世如孫叔敖)
(杜元凱諸人其誰識為此者長江在天地為物最險嘉陵江出劒南軍負果州東郭而下望之濤瀵)
(張天名潄玉灘者又荆吳梁益通津中流齒齒多怪石夏秋水盛時石隠不見漫然且成安流至霜)
(降水落則乃衝薄震盪槎牙怒號過人瞬息失便即舟敗覆沒不救下為魚龍餌食莫有出者故篙)
(師往往據舟揖抗臂指頤邀取長物以困行路乃嘉靖癸丑春郡太守南山沈侯謀諸參佐東即鶴)
(鳴山下西距長隄甃石水步外各植華表相對跱貫以繂綯繫横江舫百數十艘版其上施籧篨為)
(閣道以通輿馬往來無復淪滯其傍則為飛檻欄瞂錯以朱黫望之若井幹銀牀鱗差陸歴過客凭)
(倚延佇則水煙漠漠觀鵠鶖鶬交戞上下臯樹傳隂汀花亂發月在菰蒲鳴榔欸乃横渡琳宫梵墖)
(倒影中流剨然如夢如畫天倪道機皆自浮梁焉發之迺知偉人竒作與造化爭雄自蠶叢開國以)
(來實所未見江山有待將非其時乎昔秦昭王使其大夫李冰為蜀守鑿離堆辟沫水之害蜀人世)
(世祀之今永康軍有神露冕而□其袍如王者前有穹碑書秦太守冰以水事奉黃帝祀即如沈侯)
(嘉陵江浮梁公不知百世後宜何所食報也沈侯貞白循良多惠政可銘金石諸無關水事者法不)
(得書)
王廷瞻禹廟記(帝王世紀及路史華陽元和志揚子雲蜀記並載帝禹汶山廣柔人)
(也生於石紐盖今之石泉縣云然則蜀於禹為發祥詩姜嫄所當生民之初若後世號稱湯沐邑者)
(宜有祀考之宋嘗祀禹於石泉又嘗祀於夔門計有功張价為記其事而今皆堙沒矣嘻何其闕也)
(今上踐阼修舉廢闕興於禮樂靡德不報百物咸周於是中丞巴陵羅公直指隴西郭公咨覽禹跡)
(慨然遐思言於朝請為禹廟成都如秦州祠太昊之義以颺禹績稱皇上惓惓平成之意制曰可治)
(祠城中越三載而告成殿廡奕奕門屛翼翼丹矱有奭肅肅藹藹欵若降陟嗚呼盛哉夏后明德之)
(遠而聖主之事報斤斤休鬯矣余讀書至禹乘四載同九州作貢十有三載過門不入盖喟然嘆息)
(於禹烈焉然其辭雅馴略言之及讀他傳記所載禹治水躬操畚耜燒不及損濡不拾扢冠罣屐脫)
(而弗顧所乂名川三百支流三千至於腓亡胈支不遂竅息不屬以奠民於安土所謂臣役之勞不)
(觳於此者即至他稱述戴鈐履已受筴河精如乘龍宛委童律成光無支祈之類則又詭幻非常閴)
(余甚異焉然書亦稱洛出書錫禹九疇此與所稱探符授簡者異乎哉今越之會稽山其上盖有禹)
(穴焉意者天授神聖以拯九州之溺而貽萬世之安事宜有之如圯橋素書榖城黃石不必盡誣也)
(世稱神禹有以也夫不然何其獨擅神明之號也夫以禹之勞如彼其功若此宜祀一尊邁迹則廣)
(柔為降神之鄉宜祀二泝峻業則岷嶓為滌源之首宜祀三今河濟淮泗之間沿流祼獻而民間又)
(往往家尸而戶祝之而兹土顧無祀豈以沱潛既道蔡蒙既旅數千年無壅決昏墊之患忘其功而)
(遂忘其報乎噫何其負而不德也夫祭之為義有報而無祈河淮以有事而數祈瀆也江沱以安流)
(而弛報忘也與其忘也無寧數數者迫於菑患無所奔走控愬而為之不猶愈於食人之德而忘之)
(者乎皇帝聖哲原念本始允答人心肇嚴蜀祀用彰明德且以重蜀於天下萬世巴蜀吏甿縉紳長)
(老莫不趨走環觀咨嗟感激於斯廷瞻曰迺者國家有事於河河流順軌漉沈澹菑黔首賴祉大矣)
(哉皇帝之功與神禹並也吾乃今而益知禹德焉祗奉休命既告成事乃為究度天意推明祭義揚)
(詡聖謨告之來兹曰俾勿壊於成祀云)
范淶新修揚子雲草玄堂記(蜀自蠶叢立國神明之胄輒有鴻裁今所)
(傳詩四章質雅道真實寳惟德厥訓遠矣故代有發藻闡竒如王子淵司馬長卿以下疇非藝林赤)
(幟哉要之矕文龍虎各以詞勝於道真無與焉維時揚子雲氏深沉聖學體撰契神其大人長楊諸)
(賦尚土苴一斑勿論論其大者為法言又為大玄經三摹九据悉根於性命天道洩羲文周孔所未)
(洩即中原稷下羣儒瞠乎其後猥云雕蟲能之乎說者猶疵其擬易殆淺之乎口耳窺也甚至以仕)
(莾相蒙投閣美新訛傳口實舉天下之大不韙身自為之雖紫陽文公尚未暇呼□其枉矧瑣瑣者)
(耶不敏稽古證今知子雲必不仕莾者為說有五古者擬人必於其倫揚子比孟荀所從來久矣孟)
(子何如人並駕推尊則揚可知也史稱郫縣大司空何君公新繁大中大夫張公濡中郎侯直孟皆)
(以不附莾見殺此三君者子雲之臭味也先後同時州縣同地而時論以名流領袖但推子雲仕莾)
(之事三君且不屑謂子雲屑之乎此以理而知之法言品藻漢興以來將相名臣獨不及莾時莾已)
(專漢政伊周自哆乃簡袠一卒愛於千金是何落落也恚丁傅董賢用事托志於解嘲知玄知默惟)
(寂惟滅又屢斥公孫弘之容而曰如詘道信身雖天下不可為夫既以咳唾為華袞詎肻以出處為)
(溝壑且素羞比於嬖寵又豈失身於篡朝此以其言而知之子雲始為郎給事黃門與莾賢等相頡)
(頏夫夫者後皆為三公權傾人主所薦莫不拔擢而子雲歴成哀平三世不徙官薑桂之性愈老愈)
(烈即反面事其所不屑莾安肻信之况莾篡逆時諸文學以符命獲封爵者甚衆即位之後欲絶其)
(原以神前事而豐子尋歆子棻復有所獻莾遂誅尋棻投諸四裔子雲固同官於莾而素不附莾者)
(也若先時乘其大逆而傾身以殉則可驟貴加封爵之榮若後時復美新觸其厭諱則莾必借之洩)
(怒以示天下而有棻尋之戮兩者子雲無一焉此以其行而知之嘗讀子雲本傳稱雄有大度自守)
(泊如亹亹數千言未言仕莾讀贊謂其受莾官作符命投閣年七十一天鳳五年卒攷子雲赴京見)
(成帝年已四十餘矣自成帝建始改元歲己丑至莾篡位建國元年己巳相去四十一年建國至天)
(鳳五年戊寅又十年則子雲近百歲與七十一之數何其牴牾也即始建國元年遂仕莾歲亦八十)
(餘子雲無耄耋夀安能起白骨而肉之仕之乎再攷桓譚新語雄作甘泉賦一首夢腸出收而内之)
(明日遂卒祠甘泉在成帝永始四年戊申去莾篡位遠即未必卒於永始斷亦不出於平帝末年盖)
(其歲正與七十餘者合也乃云媚莾受爵不大謬乎此以歴年圖而知之前代名家為揚子忠臣者)
(甚夥其在蜀疑以桑梓故姑不引若陸公紀之述元也遡王邑嚴尤桓譚張平子諸人所崇尚而繼)
(之曰雄受氣純和韜真含道建立玄經雖周公繫大易孔子修春秋不能是過考之古今宜曰聖人)
(司馬君實之法言注也力辯揚子安恬非求媚而思富貴贊美伊周諷莾北面曾子固答王深甫之)
(論雄書也比於箕子之明夷又擬於孔子之堅白惜其於雄之事有所不通且求其意而未明辯事)
(莾之非殆抱遺憾然尤有所互證者大醇小疵則稱於韓退之玄經首則美厥靈根雖程叔子深有)
(取焉邵堯夫王介甫亦每尊信其說而叔子又謂閣百尺未必能投介甫直以投閣為妄皆可為斷)
(案近世胡正甫焦弱侯劉元丙具有始末辯美新辯且曰揚雄谷永並字子雲劇秦美新乃永文非)
(雄文猶史載子我仕陳恒孔子恥之指為宰予而不知闞止亦字子我也叙贊之辭傳失其實盖孟)
(堅早世曹大家輩别有所聞而附益之不然孟堅述雄書極嘆子雲文誼至深論不詭於聖人若使)
(遭遇時君更閱賢智為所稱善則必度越諸子矣述事若此叙贊若彼不幾自矛盾乎此又以漢唐)
(宋諸儒之論覈而知之然則子雲之謗何以致此世之憸壬立心稔毒者何限盛名之下借附滋多)
(夫人欲速其功者借伊尹主嬖幸為捷徑者借孔子五威將軍班符命四十有八類當時名高者所)
(為安知不忌子雲之軋已也而借之以自文且依稀懿爍炳炳麟麟襲其毫吻噫險矣哉不敏官豫)
(章嘗欲與友人著古今平反錄一書首白子雲而力未逮歲丙申承乏參蜀藩詢子雲故里在署武)
(擔山南復閱舊志宋慶歷間何涉記墨池有準易堂繪子雲像池心築臺其上有解嘲亭宴會之所)
(有吐鳳軒今皆失其處獨街旁碑石一片鐫墨池二大字乃耿中丞子健曩守郡時立者字出米元)
(章筆點畫風致而墨池遺跡溷於賈區蕪穢潢汙寄足無地因檄成都施令所學按籍求之會左伯)
(程公叔明已先下其議施令遂商之華陽張令旋共聞之郡守協心力以應左伯又請之蜀國主樂)
(捐池北店十一架地縱十一丈有竒横二丈有竒池左地縱丈同横得二之一居民業近池畔願售)
(者給其値亦得地十丈有竒時觀察使沈公大參董公學憲王公巡憲劉公少參黃公閫司徐公淡)
(公遊擊劉公各以薪鍰助復有右伯劉公觀察兼軍驛吳公以公事旋助亦如之而一切經畫悉受)
(成於左伯督理於施令搆材必擇鉅麗者石理瓦甓必擇堅緻者卜吉興事抱坎面離北為草玄堂)
(六楹軨軒敞豁黝堊絢采稱是堂前為平臺臺前即墨池濬闢逾於舊址甃石以方之池前為西蜀)
(子雲亭堂後開隙地植隂木納凉堂左右為庖湢兩翼兩翼之南為碑亭二又南各遶池為欄砌綿)
(亘相望可蒔雜卉竒葩列文石映清波以憩以游談學娛賓無適而非適錦城勝跡蔑有右之者堂)
(東為儀門外為大門繚垣盖覆完密一周總計亭堂池地廣一百二十六尺袤倍之二門地袤六十)
(餘尺廣半之垣圍共八十六丈四尺工剏於丁酉仲夏竣於戊戌孟冬所費緡以五百計諸司道前)
(後二郡守二邑令所助得二百餘緡外皆左伯約已積贏以濟之上不煩官帑下為貧民食其力落)
(成諸公以遷擢行者六七人獨左伯學憲偕不敏暨兹歲繼至右伯周公觀察使王公前郡守轉今)
(巡憲陳公共登堂融洩移日徘徊弔古聚散興思各溢於題詠之外酒酣耳熱左伯復舉爵揖不敏)
(余每聞子憤揚氏覆盆今有其地矣表章先哲範兹來許監司者事也請屬詞不敏愧無文而夙昔)
(私蓄欲借手以雪又憶慶歷墨池記亭堂諸製皆當時樞密程公敦尚名義取材辨方乃致底績歴)
(今六百年復鼎新於程左伯聲應氣求遠相符合數豈偶然哉爰述子雲本實并剏搆歲月著於篇)
(且使天下後世有抱道好修者知浮議不能掩其光雖千載而下猶有知己何損之有而汙衊高良)
(自謂得計者知愈久愈干公論何益之有兹役也其於世教人心庶萬一有補焉)
楊名修諸葛井祠記(成都錦江街中舊有井其制與他井不同大約中虚方丈)
(深二丈口徑尺許精工堅固非俗工所能為以創自諸葛忠武侯故托之名然侯之為此也自有深)
(意或曰蜀都上應井絡且當岷峨之勝故設此井以通王氣審如是則侯為漢之心可謂無所不用)
(其極矣侯本草茅一介之士窮臥隆中寄志甚高而托言甚近時未有能知者惟昭烈因徐庶之薦)
(往造其廬問以事勢數語契合魚水斯投乃賊之不亡而漢之不帝惴惴旦夕是故智之所及力之)
(所能真鞠躬盡瘁死而後已且欲以人勝天以神設教如臨卭火井其勢漸微闞而嘘之使之復盛)
(由兹而觀則修井通氣亦事之所必有者侯之報漢何其忠且切哉顧歲久井且湮沒匪但疎遠即)
(鄉里之人詢厥所在皆茫然莫能對殊可慨矣今年春蘗谷王公以大中丞拊循我蜀其治雖因時)
(損益而其意則多述侯之舊大抵開誠心布公道以身許國以德飭政所以為之主本者遠相符合)
(故也考古修廢偶及此井遂命有司大加葺治井上覆以方亭前别設旱碾以利民用井南設屛門)
(一内建正廰三間以祀侯像左右為廂各二門戶區别皆前此所未有者工已名適以訪醫入省成)
(都知郡大夫馬君過予而告以其事且屬之為記余自有知以來嚮慕往哲每讀史傳至伊呂才致)
(必掩卷嘆仰若難乎其繼至漢而得侯又復暢然以喜也由是而益究心焉乃知古今人所以為學)
(與夫學之所以為用判乎其不相若而不覺悽然以悲夫身有出處道分體用固理勢所不能免然)
(自宋儒始諄諄言之漢以上則不必然也伊呂余無庸論即論忠武侯方其躬耕南陽與廣元公威)
(輩何所優劣及蒙三顧而後出出而經略中原謀猷舉動必中機宜雖其時尚紛争未暇於制禮作)
(樂興復古道其以安危為已任親賢遠奸信賞必罰事先大義言合衆心規模之弘非兩都將相可)
(望至於用兵如神十發九中張韓鄧馬未許比倫其學之為用果何如哉陳夀薛俞輩固不足道宋)
(儒評品亦未超然乃曰若侯者體正大而學未至其甚者謂真以管樂自許嘗為後主寫申韓六韜)
(書及勸昭烈取荆益以成霸業遂斷然以其學為駁雜嗚呼出處有光體用無缺侯真秦漢以上之)
(醇儒也而宋儒之論乃如是不知彼所謂學又果何物也哉識者謂舉宋儒以秉鈞當軸未必於事)
(有濟要未可不謂之知言也乃如木牛流馬八陣七縱之事特侯緒餘往往竒之大加稱賞見豹一)
(斑恐非定論矣唯傳侯者云其餘力所及官府次舍橋梁道路無不繕理兹言其有確乎余嘗謂伯)
(仲伊呂禮樂有興與三代遺才之嘆庶於評侯為正而拘士之說政自無所捐益也蘗谷公葺理斯)
(井亦勿翦召棠不伐孔林之意且使後之人知賢者所遺萬世不冺而因小求大必有以侯為之師)
(者風教所繫豈小小耶若以為竒其事而章之不可以語二公異世之同德矣余明非知人直陳所)
(見附於記井之末雖不及見侯尚幸見蘗谷公而請正之也公何以教余哉)
勸農記(余暇日嘗讀諸子集則見西山真先生屢為太守有諭同官諭俗諭州縣勸孝勸學)
(勸農諸作義明旨遠言約事盡要皆可以牖人為善而勸農之文凡六尤簡易通達精切懇到真所)
(謂民之父母其大意謂農為國之根本而勤為農之第一義故曰勤於耕畬土熟如酥勤於耘耔草)
(根盡死勤修溝塍蓄水必盈勤於糞壤苖稼倍長又曰爾於斯時宜悉乃力於耒於耜於溝於洫良)
(農雖苦可冀有秋惰農雖逸荒於田疇孰飽孰饑孰得孰失我勸爾民寧苦無逸其教之勤者備矣)
(又謂凡以害民之勤者其事有十而上下各任其半一曰躭酒二曰賭錢三曰喜争四曰健訟五曰)
(好間五者之不改則妨時廢日是為游手之民困窮所不免也係於上者曰不時之科斂也曰無故)
(之追擾也曰夏税秋糧已納重催也曰盜賊之殃未除也曰豪猾之侵未戢也五者之不去則鷄犬)
(不寧是則為剥牀之災民愁以嘆所不免也其最後復舉孝經庶人章用天之道因地之利謹身節)
(用以養父母而繹之曰春宜深耕夏宜數耘禾稻成熟宜早收斂豆麥粟麻芋薯菜蔬各宜及時用)
(功布種陂塘溝港瀦蓄水利各宜及時用功浚治此便是用天之道高田宜早低田宜晚燥處宜麥)
(溼處宜禾田硬宜豆山田宜粟隨地所宜無不栽種此便是因地之利既能如此又須謹身節用念)
(我此身父母所生宜自愛惜莫作罪過莫犯刑責得忍且忍莫要鬭毆得休且休莫生詞訟入孝出)
(悌上和下睦此便是謹身財物難得常須愛惜食足充口不須貪味衣足蔽體不須奢華莫喜飲酒)
(飲多害事莫喜賭博好賭破家莫習魔教莫信邪師莫貪浪游莫看百戲凡人皆由妄費無節生出)
(許多事端既不妄費自不妄求自然安稳無諸灾難此便是節用夫謹身則不憂惱父母節用則能)
(供給父母全此二者即謂之孝故曰以養父母此庶人之孝也先生之勸農如此嗚呼孰不為上而)
(先生不㤀乎民事孰不為民而先生不枉乎天真余嘗欲集其要者為一篇勒之金石播之閭里以)
(廣先生之惠而贊明王之化顧勢有所未能而時有所未暇徒托諸臆想也已今年夏分憲阮公訓)
(飭諸有司聿治陂堰以興水利維兹下邑奉以夙夜安居縣乞文請勸農事以颺於有衆予聞而躍)
(然不愛迂愚備述先生之文使勒於石繼今以往凡邑之治人者之覿兹也則有序諸月令修其常)
(職慄慄寅畏而不敢侈肆者矣凡邑之食人者之覿兹也則有力其常事供諸常賦孳孳勤勉而不)
(敢怠荒者矣禮義興於食足之餘上下交於情洽之後往古淳風可以自致勸農之義抑又何以加)
(諸是宜以為勸農亭記)
李長春修建武所城記(建武故山都地僰人屯聚寇鈔葆此盖巢穴云異時)
(戈矛所指往往搏景而還故僰人盤亘自堅虎豹咆哮於九□誰其揕胸而倳之刃也當元年之役)
(都御史確菴曾公提大軍臨之誓諸將吏曰師不摩九絲之壘雖穿甲朽鏃不休也卒之高墉摧而)
(堅壁碎鄉者武夫健兒眄睨悼慄不敢闚足之域今五尺䜿子可徒手行焉公迺巡省指顧謂藩臬)
(諸大夫曰噫天地不蠻貊隔哉然山川何雄且都也矧厥壤沃厥榖蕃楩楠合抱之材大者足笓兕)
(象荈之生茸茸彌山也是徼外之陸海哉其議城事已又曰夫山都不城則不戌不田則不屯必畱)
(驍將彈壓之頓兵置營庶幾哉據危而固險也其議繕幕府司署與墩堡事已又曰僰人由漢通道)
(來魋結侏&KR0867;嗜屠裂甚於饑鳥之攫食彼其腥風鼓扇疆土固汚衊焉欲祓濯之非素王弗化也其)
(議建學事已又曰此巨鎮中將校列矣營壘布矣壇墠置矣藉令鎮撫觀察之使與憲大夫行部至)
(節鉞奚止也其議飭傳舍事於是諸大夫睹公經措井井纚纚犁然當心也因庀材鳩工程能計日)
(擇郡邑長貳之幹局者分任之而總帥劉君顯參戎張君澤亦各率其衆操版築以從貲匪賦增役)
(匪農占經始踰年而功成矣城週四百八十二丈上陽橋四百四十間下水洞二座三門各樓中為)
(兩院行臺為兵偹道為總帥府為安邊同知署為坐營守備廳為建武所為倉儲為學舍為城隍旗)
(纛廟外堡十五墩二十二升而望之長堞巉巉穹樓巖巖塢壁棋置鈴柝晝銜環而覽之阪田峛崺)
(膏腴滲漓闤闠若織周廬若帷盖抗重阻而益要害也史法城成必書又所名出自上命宜特書故)
(諸大夫李公楊公羅公陳公於不佞授簡焉長春按圖嘆曰兹地辱在蠻荒自剖判則然也魑魅之)
(與族猰㺄之與鄰日月猶羞燭之何論人羣也而是役也通縣道為版圖易蠻俗以雅化高城浚隍)
(之間得以春秋耀吾軍士而今跳呼之徒化為絃誦卭筰冉駹牂牁夜郎諸君長胥震怖頓顙各願)
(葆塞即有蹇越獷黠之謀亦竄首結舌而不敢動蜀中兵日少惟此稱腹心之疾今乃得當俞跗湔)
(浣潄滌霍然病已矣夫破蠻擒王殲巨寇若拉朽大勛也刷恥攄憤捄赤子於阽危大造也箸籌石)
(畫使來者拱手而受成大計也視武侯擒獲散羌威鬯山徼不尤燀赫慴伏哉迺諸大夫協應則蒿)
(目柄事則鞅掌咸無媿娓娓之勞臣云)
陳以勤青居山重修慈雲寺記(青居吾郡名山在治南二十五里嘉)
(州江遶郡郭而下至山之北趾曰前津又紆折而西且三十里復至山之南趾曰後津而去盖郡下)
(流之雄障也山踞兩津垂厓一髮中蟠澗谷多廛市人烟其顚三峯並峙中名青居以山青翠可知)
(也旁曰君子峯曰金塿峯巖磴間隠靈蹟三十有四最著者曰仙人洞有丹井丹竈曰七佛臺有佛)
(足鳳足之異曰光明臺有佛光時見登青居巔望四面江流浮練若在几席景尤竒絶郡志稱山有)
(亭四曰白雲光相汲江五友盖昔人觀眺遊適之處又邵公伯温為郡嘗有詩曰江上苑亭名四水)
(山頭禪刹占三隅則其飛甍連構之盛尚可想見至宋淳祐九年制置使余玠以兵燹嘗暫移郡治)
(於此因山設險瞭遠為備昔之亭榭藍宇又化為樓櫓鋒鏃之場矣入我明來山中舊蹟大半荒蕪)
(獨所謂慈雲寺者巋然其巔殘碣尚可考為皓昇禪師開山號牧牛道場皓昇者渠江聖果院神僧)
(常駐錫青居有禪床木虎之異者也迨近歲寺復傾圯柱礎偃踣榛棘蔽徑僧多散食他方余少結)
(精舍讀書山麓每登臨四矚風雲變幻舟楫出沒未嘗不嘆詫為洞心駴目之竒而又咨惜墜緒無)
(人力振之者會隆慶庚午余謝政歸里幅巾杖策徜徉山水間因慨然以經營為己任詢之故老僉)
(云寺在山巔上雨旁風僧不能安住稍移下數十武依山臨壑風氣宛蓄盖吉壤也因鑱岨為平移)
(舊宇飭新之為殿堂五間次山門兩廊庖廡略備其材木工費皆余捐歲禄助之已復莊嚴像飾令)
(僧圓繼住持稍拓旁壤可耕者若干畝資其董修於是名山勝蹟儼復舊觀而來遊者咸有所棲託)
(以遂其窮搜極覽之致寺僧礱石請余記之余起而嘆曰夫兹山也自洪荒肇闢已然時平則幽亭)
(曲榭以供士紳壺觴之適世亂則峭壁深塹以修戎旅渠幨之具隆汚之態瞥然若流而兹山者何)
(嘗加損毫毛其間哉顧人情睹變故則必瘁然以憂處安暇則必爽然以喜而余也生太平之世沐)
(浴明聖之膏澤以休逸其老於此但見夫山若增而怡水若增而澤廣原媚我以晴景長林嘘我以)
(惠風向之壘堞欹傾更足指點以為瑰怪之觀而助吾之樂豈非至幸至幸者歟吾又聞佛氏之說)
(惟一真性不壊其諸大地山河皆屬幻相眎若漚芥矧兹一山巖寺舍之廢興毁成何足控摶者然)
(則彼之瘁憂於世變者固為非達而今之流連情境意適忘勌亦子瞻氏所云僅取一饜飽同歸於)
(朽腐者也僧方晏坐精進以修其師之說漫書此付之俾稍知悟入附載營建歲月於左方)
順慶府西溪新修廣恩橋記(順慶治左大江而右西溪溪發源西充崇)
(禮山逶迤百折而來並城西面距大江不能里許若拱若翼若為之綰束演漾渟潏而乃南下稍迴)
(遠滙於江當綰束處舊有石橋跨溪載郡乘曰西橋相傳宋嘉定間建至嘉靖初始頽塌云其址接)
(北郛闤外為走省府孔道輶軒瑞節之使相望㬺篋儋負者趾踵交也夏秋霖潦滂溢溪流扼於江)
(無所洩莾莾成巨浸傳使坐稽王程征夫弛肩而嘆馮絶衝濤者往往委魚腹霜降水涸揭洗逗淖)
(中龜瘃不可忍官或為之架木設杠彴歲歲庀飾疲費矣於是郡人爭言復舊橋便以用詘作勞未)
(暇也隆慶庚午余謝政府歸里日擊阽危狀嘆曰橋之弗圖害哉昔野廬氏掌達國道路行舟車轚)
(互者萍氏禁民母川遊本朝都水令若曰諸通達驛道以時葺治河津合置橋梁者所在起造盖遵)
(用周典云且斯橋也亦其廢墜是為將蠲民疾而非厲之也夫以起利則仁以興墜則誼奉憲令則)
(恪稽古典則順豈其不可哉會大參静齊梁公分守吾郡娓娓詢民所便苦余首舉為言且請以上)
(一歲夫廪之賜稍捐田穀百石佐工費什一梁公曰嘻美意哉顧道路津梁青在長吏其孰若飾厨)
(傳急也而令鄉之先生長者職其畫乎遂偕分巡僉憲王公議符合圅聞之大中丞雲澤王公侍御)
(允吾虞公咸相與嘉奬厥成下之府若縣商計經費而耑委西充簿毛鳳彩者董其事毛有局幹稱)
(經始之日四顧周環[瓜見]土藏制曰溪流長而深闊橋非高廣無以壓水衝即高廣非壯厥基且遠之)
(圯兩岸壖&KR2050;善崩非厚布之堤以扞湍澓射齧而橋不可規固夫語有之堅樹在始矣於是揆日鳩)
(徒首築堤堤東西衡七丈有竒甃石為之樹櫸柳以護石而後釃流劃波疏瀹溪底植巨椿密楗其)
(下叢臥碇石槃亘蟉結為墩離立水中者八從墩絫石犬牙函錯魚鱗雜襲攢扶而上鎔銕液注其)
(中旁設鉤環為空以行水者七而後成橋橋高三丈中稍窿起而兩撱平翼之欄楯表之石坊其修)
(眎高九倍廣減其高三之一其址移舊橋上流二十丈許其夫役取之十一里若境内寺觀其匠直)
(若木銕膏垔之需則兩臺各坼贖金三百兩道各百金太守鄭公遷大尹段君公衮各五十金洎余)
(夫廪之助為千金而羡者什之二復歸之公帑其始事以萬歷六年六月十三日其訖工以八年四)
(月十四日盖橋成而眎昔規橅閎傑巍壯有加爛若星梁之架漠蜿若玉虹之臥波雖復狂瀾砰湃)
(暴浸歕軋恬然付諸履舄之下而不知於休績哉是役也余實首其議諸大夫謨謀僉同而梁公慫)
(慂尤力若乃目揣心營無靡財無窳工以垂永利不泐毛簿有焉當役始作多齰舌謂成工難猝睹)
(比畚挶具飭民乃大龢會載經載營靡愆厥素一日而鳴湍長津化為夷陸砥道行旅如歸無褰裳)
(失檝之囏邦人士女黧老黃孺扶攜來觀謳謠祝佛之聲鏘洋塞耳非夫佚道使民民所曹好鮮其)
(弗濟者與至夫輦石嶔巖縋之淖淵工故不細矣一無斷絙刓膚之恐若鞭若叱神來相之無亦天)
(之有意新斯橋久矣姑藉人力成之耶橋既落成諸大夫問所以名之余請以廣恩名諸大夫曰公)
(之業在卷阿之七八矣處隴畝而猶然不忘主上推所為隆輔優耇者以媚其鄉之人斯名允哉余)
(曰非然也諸大夫分虎竹綰銀艾祗宣明天子美澤起民墊溺登諸枕席維不佞若驂之從靷焉而)
(何敢自為名於是橋成二年以潮陽周公來守郡始謀琢石紀成績屬筆於予謹撰次其事之顚委)
(若此嗞嗟乎西橋之舊吾郡宿老頗能譚述余童丱游詠其處及見斷石齒齒在兩涯也尋則蕩無)
(跡焉矣使橋初陁坼在事者不惜為之傾接絶計則何至遽壊其壊也盖人也今余等儌天之靈幸)
(藂羣莢以復舊規然而程較勞力難易奚百倍啻矣夫天下事當緒業未造則慮始難樂成易比鏬)
(穴欲生則補塞易撤新難獨一橋然也哉余等勉成其難辟之如室已鎮甍矣所願後君子無㤀彌)
(縫其易斯橋之為千萬世利也其可既乎爰綴銘詩用紹方來其諸有勞兹役者例得記名碑隂銘)
(曰迢迢蘭溪自充之西蛻以長兮爰究爰度伊昔有作矗猗梁兮若墉既治弗塗塈茨失周防兮岩)
(岩維石日囓月湱蕩為汪兮厲者滅裾馮者其魚胥盡傷兮疇溺疇墊恫瘝克念萬夫望兮起墜則)
(那噂沓孔多築道傍兮荷天之休鄉士叶謀人神襄兮役者子赴功如其素拓前光兮垂虹亘螭於)
(以落成舉酒慶兮瀰瀰浸宅駢肩躡迹迸通莊兮耄倪來觀舞手歗懽頌言颺兮疇克慮始蒙成則)
(喜逸且康兮成之孔艱期保厥完垂茫茫兮來者斯愛尚俾勿壊利澤泱兮諗爾攸司眎此聲詩永)
(無㤀兮)
陳宗虞錦屛書院三賢祠記(錦屛有書院建自嘉靖初祀盖太府山隂)
(柯峯張公為之中有尊道閣三楹貯經史書其上閣下為大櫝函三木主祠晦翁朱先生南軒張先)
(生兼山黃先生以南軒兼山吾鄉先正卓然者顧二公一時學術俱樂取晦翁祠之一堂示諸生尚)
(論知取法也左右翼有齋房幾許各窗疏几榻繚之周垣以便卒業比聞之長老者云初閬不任人)
(文即治舉子無法自張公為書院簡郡庠校少俊者羣其中日討論之自是始昌文學即今源源科)
(第皆張公遺也盖至今思頌公德云顧祠閣垂今五十年磌砌解浥榱桷蠧蝕植者欹塗者剥階墄)
(榛薉既非朝夕往諸公竟無一葺之者疑嫌在民勤抑彼疏通罔逮耶非虞敢論矣歲辛未毅所黃)
(先生以名御史參知大藩左遷兹守吾郡即知旦夕且陟宜其情傳舍郡齋然先生却懃總閑劇益)
(親彊力下車之初百度具舉盖曾休沐屛山之墟詢三賢舊額而瞻拜曰嗟乎彼諸亭洞屬遊冶者)
(置亦可矣獨奈何祠先賢而傾圯之至罔聞也乃為度材量日計徒飭工費捐以廪餼之餘力集諸)
(市肆之賃者既踰月落成今峻棟重橑軒翥千仞而丹藻掩映視昔疑加焉固城南甲觀哉先生以)
(問記陳子陳子感焉夫彼治二氏者彤宫紺殿金碧不貲人至傾家樂為之不遜則信其道深耳吾)
(儒者治古聖賢即不在莊嚴奉持為教第經頽祠敝宇神主不妥漫不為省乃於治二氏者用心何)
(如哉毅所先生篤信聖賢學宗致知而務躬行其立身訓士諄諄惟孝弟為本亟欲黜浮歸厚挽古)
(淳龐之俗故所為表章三賢者如此先生故重惜民力厭營創視郡後工作首此即先生心可知矣)
(嗟吾黨小子遊息祠下思齊而仰止焉無負先生嘉惠至意哉謹書以記)
巴州二關記(巴州治控大小二巴山故多嶄巖折阪詭壑㠑峯望之屹□西南崔萃萬)
(狀中黃城者益稱嶢屼嶚剌四絶鬱為賊藪四方無賴亡命逋逃所歸盖時麻沸突出掠我豢園廪)
(廥係掠子女磔殺焚燎殆至慘惡捕之輒若鼠竄伏箐莾乃其谿竇詰曲人莫知所向若栅砦巢窟)
(處却又負固扼塞居然憑陵我不可驟得擒縛即知蠆蜮𦕈細不足一撲第其螫人不意求之既去)
(殊亦力不易加嗟嗟黃城苦類是矣今督撫中丞黃岡王公巡按御史金華虞公正度肅僚重求民)
(瘼盖為蜀之人剔蠧除殘奠輯生養之者靡不極至頃披往牒得故所為創諭黃城者知其稔惡狀)
(謂川之北此為隠憂也則以付諸分憲王使君圖之使君通方廣謀規摹甚辨二公則惟其便宜之)
(也乃檄之郡别駕吳君往俾徐徊畫之吳君相黃城介巴達二州問達州業既築龍船關烽候其東)
(惟是西偏當我巴長樂太平二鄉之衝不為障塞彼可徑取道馳我矧龍船既嚴彼不得東則併而)
(西乘我勢且如敺將致魚肉二鄉人啖彼也則相雲城漏明俱屬要區可托壘壁相距纔十里柝聞)
(遂及又可聲援相臂指早宜急關梁其上使君則以協諸分守梁公既以報之中丞御史二公旋以)
(下郡太守潘君計工築定繇戍儲戎器又因而申明比閭保甲敷宣太祖皇帝戒諭仍為翼以社學)
(俾咿唔相達薰使興起盖自是二關巋然與龍船鼎峙為掎角聲勢唇輔嗟嗟黃城即不悛奈何不)
(讋戎儆備乃皆人子有人心者既不得出肆剽奪餓喙靡噬安知不翻然感悟改行善良也盖使君)
(不獨欲威賊實欲徠之委使就化意如此則戒幣陳子屬為記其事嗟乎設險守國王公尚之彼衛)
(家者必勤環堵矧乎領方隅有疆場之寄者哉蜀遠事無論頃若支羅黃賊鐵桶蔡賊尤切巴者則)
(近如乾溝何賊俱猝起不測之勢大帥雖旋踵就仆乃既糜爛過當矣今兹方略早辨曲突巴之人)
(所儌福威靈有涯哉乃黃城人懼而湔其汙風而漸於善也所儌福又有涯哉陳子則又窺使君直)
(方正大凛然風節盖時悼蜀之人財盡力憊比比相率而盗也則愀動顔色故所求在貞廉吏而疾)
(蹙叱厲在墨者孔子曰苟子之不欲雖賞之不竊然則兹䜿二關毋亦籌其次不得已為之乎夫巴)
(林藪華實周饒區也僻在窮徼往部使督郵者素不問其地乃先是有巴者孰不厭巴去奈何不俾)
(黃城入盜也今使君儼然三尺在上潘君暨吳君諸英僚在列一時相觀倘所以來蘇巴之人而甦)
(生之自今日始乎乃二關不斯須鏟之可矣中丞公御史題名在行省臺中梁公題順慶署中使君)
(諱來賢雲南臨安人辛未進士潘君諱良貴浙江上虞人已未進士吳君諱朝宗江西建昌人鄉進)
(士)
周洪謨西岷保障圖記(蜀為坤維大都會三面鄰蠻僰蕃羌南則夜郎靡莫)
(西南則卭筰都西北則冉駹冉駹有六夷七氐九羌郎威茂二州之地也又其西乃松潘之西北為)
(吐蕃東南雜氐羌種落既繁險阨彌固羣夷據巖嶂以為卭籠碉巢善製堅甲勁弩走巖壁捷如猿)
(猱凡蜀民之轉輸松潘者常掠於道其為蜀患從來久矣然而松潘之所以深入而壘者盖以據羣)
(夷之奥室而杜其門戶故羣夷之不敢覬覦成都者以有松潘也四川都司指揮使周公貴往歲奉)
(勅往備其地方蠻酋董布等出沒公累能禦之而夷黨劫奪軍餉公又能親督矢石擣殱其衆公聞)
(於朝遣使賞勞由都指揮同知而進今秩士君子有繪圖獻之者題曰西岷保障盖以嘉公之功而)
(繫之曰西岷以松潘在岷之西也雖然蜀徼之要害者莫若松潘松潘既靖則全蜀靖矣是西岷之)
(所以保障者豈非全蜀之保障也哉繼自今尚其益殚乃心益遠乃籌使吾蜀永倚公為長城可也)
(公有勇略善撫士卒自藩憲大夫及閭巷士庶皆稱其賢公之先君子有功太宗朝積官如公今職)
(宣德間公廕補成都後衛正統間征麓川孟養有功故擢官都司公不惟克樹忠烈又可謂克紹先)
(美矣公以圖来屬為記故書以歸之)
喻時移清獻公祠記(清獻公祠者祠宋太子少師趙清獻公者也移之何循祀)
(典而行僉志者也先是臺史時祗役問往哲功德蜀人者於郡之主政方湖王君詢主政君曰功德)
(莫尚清獻公矣祠在貢院右城隅地僻十年罕聞式視圯桷腐瓦崩牆頽梁走鼠而來芊木荒岑良)
(可慨焉臺史時曰唉其廢祠哉乃垢紛餘檢宋列傳讀之至公號鐵面御史與辯死振獄觸權救賢)
(療疾活饑推貧嫁孤按故相之帑嚴卒長之諭執隨鶴之廉流墮蝗之神炯告天之誠溥一月之)
(仁穹秩纍加豔名完歸竟饗有哲裔綵堂雅歌山水之適吳人稱榮諸形模粹然耀然為世標表者)
(業已傾企矣及於治蜀地迥民弱吏肆不法繩之而苖薅髮&KR0808;下慰上服者乃神竦魄動勿勿然有)
(太史公向往之嗟因念公祠可移而風也商之撫臺戴公暨越掌藩事大參黃侯光昇掌臬事副憲)
(王侯繼芳副憲韓侯一右僉憲安侯如山孫侯璧咸曰都因分臺之西南隙地數弓得無礙金若木)
(若石各若干檄成都府通判楊繡督治焉為堂三楹為垣為門為坊當通衢俾人人瞻而歆艷云祠)
(成則壬子冬十二月也夫貨賄行而騰虐榜箠濫而干&KR1777;有司者敝也久矣是故取往可以傚來舉)
(哲可以範愚龍龜繋介鱗之宗星緯切昏旦之仰玩繁簪而得宛珠必愕迷雜珥而觀傅璣自竦莊)
(顔怍於蓬髮禮服欽於卉裳謂公祠之不足以風世也邪肆率諸部吏署成都同知邵大爵通判王)
(譽民推官吳國寳而下如祭典血食之藩侯臬侯謂不可以無記也故述之云爾侑以辭曰彼阻蠶)
(叢山川遠而貪黷易暱魚獵横施凋氓喁喁遐裔曰咨靦焉媮合澄者為誰猗嗟清獻百世之師恭)
(從王事專與惸嫠詢瘼於微滌垢其熙飲冰作操委玉宣儀簡易弘耀中和協宜子罕讓績伯夷同)
(逵苦心一節清風四馳俯焉民驩上則主知元儲作訓英台繼褘九圍慕聲四蜀蒙毗遺愛如覩世)
(孝鮮比國之元氣人之遐規省府爾希里落其綏隂扶璿化永贊瑶禧錦江走龍玉壘蟠螭清獻之)
(風流盎何期遷祠煌煌然蘭熹熹叶誠勒文神之聽之)
劉應箕忠孝節記(刑部左侍郎胡公以革除初死建文難自永樂歴弘治俱以時)
(禁未解宦遊者憚弗敢談厥事後御史熊公相巡按四川立祠於榮縣祀之時正德八年去兹又七)
(十餘年矣尋廟宇傾圮蜀之學士大夫談靖難革除事者俱彷彿未究其詳至於胡公尤懵懵焉鮮)
(有悉其顛末者余每慨世之司風教者狃於故而弗敢彰善表節義縱心有所嚮慕亦欲彰明往哲)
(而終弗克自振竟寥寥焉胡公不幾於湮沒耶萬歷甲戌監司田公分憲川東其除奸剔蠧明罰勅)
(法盖罔有遺力焉而敷政覃化之餘又恒以風教為首務適部使者孫公暨郡守朱公咸與公同心)
(同德銳意崇尚每諸有司來謁見者輒以其邑之行誼風俗古今人才下詢爰諏博訪恐砥名勵行)
(者晦弗彰也不數月大足令康君果來言胡公事載在縣志者略不可詳然其出處之大節仗義之)
(危行則固有以備其履歴者夫君臣之義綱常之懿乃生人無所解於其心者恒人或競榮而迷道)
(或怵勢而屈身或歴難而易慮則秉彛之賦在厥心者亦將解之以縻於世而罔知所以自振焉者)
(滔滔也乃胡公當靖難渡江之際首倡大義抗節不屈彼豈樂刀鋸之慘而惡爵禄之縻耶記稱其)
(富經術性方介其再從方孝孺游漢中蜀獻王有問學日廣道德日隆之贈則其所以抱蓄於胸次)
(者固不凡而禀賦於天真者自與恒人迥異故當利害臨大節乃能脫然不怵於勢不兢於榮不改)
(於慮若中流之砥柱屹然登華嶽而不可移若逝波之入海千瀾萬折而不可回也嗟乎傑哉百餘)
(年來顧未見有表彰之者果以時禁未解耶然文皇帝為高帝之子建文實高廟之嫡孫革除諸公)
(忠建文所以忠高帝文皇當諸公之死曰彼食其祿自當盡其心耳昭皇帝亦曰若方孝孺輩俱忠)
(臣也永樂中先後詔復諸公家而胡公與焉綸綍何諄切耶提挽綱常培植國家億萬載祚運於不)
(替者胡公之節義其關係世道豈尠少哉田公仍飭邑令康君芟地鳩材於縣部之南建祠立石而)
(又定其常需命有司春秋祭饗復裔胡興先等課額令之世守祠宇夫廟貎森嚴棟宇華飾風節宣)
(朗也歲祀無斁衍兹蒸嘗神明監繫也復其家恤其後俾之世守堂宇忠魂依托也諸敦誼崇化之)
(典其偉歟胡公諱子昭字仲常名志高誌載謂太祖改今名往來從學方孝孺講明理學蜀獻主重)
(之以明經儒士薦為榮縣訓導建文初陞翰林檢討進刑部左侍郎靖難師渡江建文四年九月死)
(之時年四十一父名復初母郭氏皆年八十餘子五人給緝繼等謫戍女金奴沒為官婢胡子義初)
(名志遠亦膺薦辟分教威遠又陞山東按察僉事及遇兄難棄官匿丹稜晚有懷鄉詩載在誌帙者)
(聲意悲壯盖有得於兄之教而伯仲齊鳴者也蜀嘉定誌具載二公為榮縣人然備查胡氏家譜及)
(子孫作佛事錄籍并永樂赦復其家勘合俱為重慶大足人記載明甚而榮縣則子昭初訓導所經)
(地也或曰志遠為蜀府典寳或曰子昭為史官陞兵部侍郎刑部尚書或又曰子昭無子止有一女)
(名金奴各記載者以時諱不敢彰灼其事故彼此舛誤互為沿襲然胡公孤忠勁節所以扶植人紀)
(綱維世道者將與天地終窮固耿耿不磨也其他又曷足深考耶若夫楹椽瓦石之細祠堂棟宇之)
(度則有司存又何暇悉記哉余惟服當時同難共事一門父子兄弟之高誼御史熊公之令圖而又)
(嘆今部使者採覧監司田公之表䜿郡守諸公之振拔邑令康公之經度足以風世哉足以風世哉)
黃克纉合州重建鄒汝愚祠堂記(嗚呼自古賢人君子盡忠世主)
(不遇而死者何可勝數然皆其臣是而其君非也獨賈太傅遭遇漢文不世出之主言幾售矣竟貶)
(長沙悲痛天絶此千載而下所為憤鬱而不平也茫茫宇宙慶殃反覆賢人罹禍古今一揆若鄒汝)
(愚先生者又令人深怨而極悲矣先生弱冠登第讀中秘書値孝宗皇帝即位聰明仁孝千載一時)
(乃矢口言天下大計欲進賢而退不肖自以為引繩批根可幸無罪故直抵執政侵貂璫而不避也)
(豐蔀蔽明日中見斗竟令權奸得售其計以他事中之遠謫炎荒溘焉朝露嗚呼先生之志過於賈)
(誼南海之謫遠於長沙身沒之年短於三十悠悠天道慘毒實多何忍言哉昔太史公作伯夷傳謂)
(盜跖老死東陵夷齊饑死西山致疑於天道之是非夫夷齊之饑夷齊之所安也彼其志扶綱常身)
(甘槁死視百歲猶旦暮等彭喬於蜉蝣苟得死所雖千萬載可也又何恨於彼蒼獨謂先生所處則)
(可以無死者一言不合遇巷有期間關萬里生還可俟使帝宣室求賢逐臣見訪則君臣之交歡於)
(魚水豈慕不遇世死者哉乃為炎風瘴雨所苦一疾不起天之報施善人於是為不可知矣先生既)
(客死厥配劉孺人扶柩歸蜀皓首全節從先生於九原邦人士為立忠節祠而俎豆之志雙美也祠)
(在空山閴寂無人歲久不葺且有風雨飄搖之患新安汪潛夫督學西蜀詢諸士子謂祠廟不稱何)
(以崇先哲而風後學乃請於中丞艾公直指王公檄州守曾君移於郭内而更新之由是廟貌改觀)
(士知鄉往祠三層層三間其外為門中為堂以居先生神位後為寢室以居劉夫人像堂室左右各)
(房三間棟宇牆垣飾以丹堊施以塗茨行道之人顧瞻嘆息謂此鄒先生祠也樹以人懷烏緣屋愛)
(天理民彛此謂不冺矣余承乏西來樂覩成事乃為之記盖先生下獄時有欲以危法中先生者少)
(司寇惠安彭公予鄉人也獄成不署名先生得不死其謫石城余鄉蔡虚齋先生贈以詩有終不為)
(君恨天地有正氣之語某不肖何敢望二先生後塵然好德之心同符先哲讀先生傳而不澘然其)
(出涕者非夫也故不揣鄙陋叙其始末若先生之所以不朽者固不在祠之有無也曾君名嘉䘱麻)
(城人崇奬忠節得為政首務是可書)
陳文燭牛頭山工部草堂記(潼川盖唐梓州境而牛頭山在郭門外杜)
(工部嘗登其上所云三載客蜀郡一年居梓州是也參知梁尚賢憲使王元德分鎮劔南捐金度木)
(命刺史張輝南為草堂於山巔余試士過焉刺史乞余記之嗟乎公遭世變飄零於蜀或自綿而梓)
(或自閬而梓坎壈之狀千載流涕而誦其詩者興忠君愛國之思即公在梓州詩如王侯與螻蟻同)
(盡隨丘墟願聞第一義迴向心地初子瞻嘆其以詩入道猶庖丁以牛入也輪扁以輪入也蘇氏知)
(公乎是公詩多於蜀而妙悟於梓公神其托兹山哉天壤俱敝可矣昔唐陳子昂梓州人公過射洪)
(學堂撫遺跡而弔焉有盛事會一時此堂豈千年之詩若為今日而言者則牛山數椽與金華並峙)
(乃不榖之慨慕於公奚啻公於伯玉哉浣花瀼西余業有記而今又托乎片言其有私感與若謂能)
(飽公殘膏賸馥而揚㩁之則余豈敢)
曹樓重修成都府儒學記(余覽史籍見文翁當漢武時天下承秦後人不)
(知學蜀最僻陋而獨首建學校遣子弟入太常修先聖業其效至文學比齊魯常嘆美之思一觀其)
(遺風焉已而承乏拜西川督學之命安治之明日祗謁先師周視學舍見其規制赫奕氣象森古詢)
(之則相傳為禮殿之舊盖愀然有餘感也學故修葺於弘治之十三年越六周星圯壊湫塵傾欹支)
(拄時久則敝其理固然顧非所以妥聖賢而崇文教况首郡實全蜀之倡泮宫尤具瞻之地哉欲新)
(之無與計者適郡守耿侯初至見與余意合而或者難之謂費非數千金未易辦役非二三年未足)
(就况木政旁午事在中柅耿大不然請得外府金五百粟千石勤里旅三月而以落成告余視焉則)
(殿廡更新門堂重麗黝堊丹碧綦錯熒煌石砌堅完垣堧峻整不獨師儒寧其居而聖賢棲靈之所)
(亦足以肅拜瞻而虔禋祀矣心樂其成而異其速諗其故則費大半出耿侯奉錢而父老子弟嚮方)
(慕善任勞宣力者咸激於侯之義故財不詘公帑工不費時月而事以克竣學博士及弟子員請余)
(記以傳夫文學吾職也記惡可已為之記曰吾聖人之道等於天地彌綸乎宇宙而貫徹乎人心生)
(民舍是無為命脈矣官師舍是無為政教矣彼文翁何人漢何時而乃力行教化大振文風豈吾道)
(有將昌之運而首試之蜀抑天將開蜀人文之盛而潛啟其衷耶一時即有司馬相如張寬輩顯於)
(朝後之學士大夫誦詞賦之英誇七車之富不獨羡二子而歸德文翁文翁雖賢不有二子亦無以)
(成其美矧今熙洽之朝隆於漢代師帥之賢不讓文翁而蜀士之盛遠邁古昔其何以自樹立而稱)
(飭學者意即以學宫喻夫子宫牆稱高美然五倫其棟楹也六經其門戶也而其理具於吾心自有)
(繩墨者在焉子亦見夫匠氏之營斯學者乎基址奠矣羣材具矣必端其意嚮注其神視直以繩經)
(以墨而後門列戶分棟隆楹峙數仞之牆指顧而成則脈理貫通而操之有要也學亦如是矣今聖)
(道稱大興而人各就其性之所近安於意之所向以自為習百家諸子乘間開竇争門名家啟岐途)
(而塞道真鉤竒翼詭之士博聲華兢世利蔑棄倫紀綱常於不恤盖身遊聖域賢關之内而不覺自)
(竄於戎徼夷島之外戾於夫子之指矣耿侯新斯學也夫亦有厚望焉耳諸生處止其中而欲不愧)
(斯學其說在聖訓而其事在日用也毋迂視誠正之說則繩墨端毋支離六經之門戶則趨向審毋)
(撓折五倫之棟楹則植立固聖人之堂奥吾且登焉而漸於入室即端木氏所稱美與富者心親之)
(而身有之矣此學庶不虚哉若實華而漓其實絫高而削其址過孔子之門牆衆且麾之彼文園侍)
(中尚不負文翁爾諸士亮不忍負耿侯必有進而求之者矣耿侯諱定力楚之麻城人起家進士初)
(為駕部郎有聲其學實宗伯氏伯氏倡道東南為海内宗侯講其業故治尚德化崇本務若此舉尤)
(其守成都首事云)
耿定力大儒祠記(成都之有大益書院剏自正德戊寅歲越嘉靖甲申始落成即)
(萬眉州相府故址也督學使者萃三川髦士為除舍授廪立程而教之一時號稱得人内江趙大洲)
(先生其最著者以宋周元公曾僉判合州二程侍太中廣漢伊川又涪州編管尹和靖就其師涪州)
(注易與華陽范淳甫綿竹張敬夫蒲江魏華父俱祠祀之使諸生有所矜式已考明薛敬軒以大理)
(督餉至蔣道林以觀察水利至與合州鄒立齋祔祀祠中歲丙寅豫章胡廬山先生入蜀督學首定)
(祀典萬歷丁丑故相張江陵盡毁宇内書院毋使諸生聚議大益書院亦在毁中諸儒木主尚存弗)
(祀也歲丁亥督學使豫章郭相奎先生為胡公高弟展謁祠下低徊嘆曰學以景行祀以志思大儒)
(在蜀可弗祀乎爰檄郡邑修祀事題曰大儒祠因諸生請又以大洲廬山及前觀察使孫淮海祔主)
(入祠命不佞力記之不佞力念洪荒既闢維世覺人曰君與師自天子以至一郡一邑之長皆君也)
(自聖人以至一言一行之善皆師也君之治績顯而易見師之教澤隠而難明然不藉名位不假刑)
(賞風施奕世澤流罔極尤稱師哉大哉孔子為萬世師矣漢唐鮮真儒獨以詞賦擅名學者貿貿焉)
(莫知所師元公崛起荆楚主静立極蜀其過化也彼其初風之未同蜀與中原尚分黨而角立迨其)
(既也張魏二公同聲相應異世而宗濓洛之教信哉師道立而善人多矣淳父文章節義蜀人所共)
(推轂而依依與吟風弄月者為伍豈無所師承耶明聖人御宇作之君師淳化所漸真儒輩出士之)
(秉道而入蜀與蜀之應運而名世者皆薄辭章而崇本實尚躬行而窮性命無論漢唐盖駸駸乎由)
(元公以上遡孔子皆然矣古者上帝有專祀列國祀其境内山川諸儒在蜀辟則名山大川也是祀)
(也不出蜀都而有餘師焉可已哉世人欣豔貴富者至天子之宰相極矣萬眉州不能撫有第宅張)
(江陵不能禁人之必不崇儒亘古今參天地在此而不在彼學者其重有省夫)
郭子章陳文端公祠堂記(萬歷丙戌冬十有二月子章入蜀道果州過大)
(學士陳公廬而式焉是時公圽已五月矣又明年以試事入果州欽弔公靈於棲樂山之麓長公學)
(士君持喪堊室子章從學士君所得盡讀公生平所著學明日果州諸生上公祀鄉賢狀子章曰公)
(非三川一鄉士也諸生固請曰江出岷漢出嶓冢分流舛馳所注無方所出則有宗果亦公之岷嶓)
(也已惡得無祀乃下有司崇祀公鄉賢又明日諸生合郡邑父老復上公專祠狀子章曰公業已並)
(俎豆於爾先賢而專祀奚也諸生父老固請曰日月不並出狐不二雄神龍不匹猛獸不羣公道繩)
(聖賢功施社稷其行純矣惡得無專祀乃下有司以其狀聞之少司馬中丞徐公柱史何公守道大)
(參劉公如有司議卜地創祠專祀於果城學士君聞而詣子章曰是非先公志也先公生而恂恂於)
(鄉待市井小兒情瀾不竭圽而以其祠房鬺享之貲費其枌榆人不孝辠矣何辭於先公子章曰不)
(然下邑故相楊文貞公子章為諸生時曾相祀事於其祠已司理建州建州楊文敏公祠亦如之今)
(席文襄趙文肅二公皆專祀遂内匪創自果也學士君曰無已請拓舊鄽自屋之下無煩里旅上無)
(損於公帑以終先公志以儌諸大夫之惠於百世於是有司一聽學士君祠而僅以春秋祠具載在)
(祀典亡幾何祠乃落成有司者蠲吉奉公主濟濟森森薦豆其中學士君始函書告子章曰先祠以)
(今年正月甫事七月已事内而廟寢堂廡外而旅樹唐陳旁而墉垣牆屋幸俱糞除當秋之次丁日)
(已設先公位腥肆爓腍絃歌而薦之矣惟是麗牲石未辭敬以屬子子章三讓不獲竊惟公當隆慶)
(初相昭陵其豐功駿烈幕帷幄而曜台階國史書之大司馬張公狀之彪炳矣至其未髦而縣車無)
(郤而告老眎捐相印如釋重肩許相國銘公謂近世大臣出處之際未有如公勇決矣夫公之出而)
(相天下也相則伊呂相而處也處則綺黃使夫人眎之若春夏秋冬不可為常子章常竊窺其微矣)
(公之言曰行一不義殺一不辜而得天下不為方可稱王者政不與適人不與間而能格君心之非)
(方可稱王者之佐又曰生之於人大矣一失不復得者也人以至貴之身而逐至賤之物如明珠之)
(彈雀以有涯之生而役無涯之知如精衛之填海以恬然無恙之生而自投於必不可救之地如夜)
(蟲之赴火以奄然有限之生而好為人所不知何人之計如愚公之移山其約而言之則曰逆來順)
(受可以廣度順來逆受可以燭幾嗟嗟公惟廣度也廣度故能格非所以應待萬方覽耦百變也而)
(成昭陵之相業公惟燭幾則貴生若轉丸掌中足以自樂也故不難巖居川觀以成今日一代之典)
(刑由是譚之公之所以相所以捐相其得之說約者深也昔者孔子為魯司寇攝行相事三月魯國)
(大治齊人歸女樂孔子不稅冕行伊尹出有莘攻鳴條相湯以王及嗣王克終允德始復政厥辟而)
(歸說者謂仕止久速用舍行藏夫子若太和元氣千駟弗視一介不取尹盖以天下自任古聖賢相)
(人國其出處進退類如此以公視之何如哉可以勒於&KR0595;鼎矣公名以勤字逸甫號松谷一號青居)
(山人其先世出閬州陳秦公後幾傳而為訓導衡衡生太學生信信生大策是為公父以公貴三世)
(褒贈如公官子即學士君温文貞白隠然負公輔器如公當日云子章通籍晚隆慶庚午舉於燕而)
(公以是年去國内戌仕於蜀而公以是年捐館舍不得一日侍辟咡之詔乃交驩學士君時時習聞)
(公令德名訓猶侍公側也因錄祠事饜聽輿誦方高山而仰止媿鼎銘之無文其辭曰粤帝會昌宅)
(宇劔閣下為岷山上為井絡金隄東雄玉津西鑿景褔肸蠁神降棲樂清泉蘸月寶臺鳴鶴篤生異)
(人暐曄綽約謫自列宿鬱為帝師行齊曾史學願宣尼洌比宕渠巍埒綿虒肅皇之季公守其雌昭)
(陵御宇卜曰非羆作歲霖雨為國元龜十事沃心四劄陳愫歲星熊熊冬日煦煦氓繇昭蘇士頌陶)
(鑄帝眷方殷歸來乃賦賁於丘園致其師傅綠野裴晉洛陽文潞公惟廣度大人格非公惟貴生哲)
(人燭幾出也虎變處也鴻飛逍遙莊濮容與嚴磯帝念舊臣屬公古稀鐘鼔喧闐寳鏹紛緋得全全)
(昌星隕天府天子曰噫奪予尚父太常議諡司空復士嘉陵瀰瀰周原膴膴巴賨父老涕洟咻噢祀)
(公鄉賢築公廟廡匪位之欽惟道是尊於以薦之采蘋采蘩於以奏之頌箎頌塤感德百世福衍來)
(昆西京韋平東漢楊袁勒之珉石永式神垣)
溫江三烈祠記(予讀漢廣詩謂文王化行南國先及江漢游女在今荆郢間以地考)
(之文王都岐即今鳳翔之隴距劔門咫岷山導江東别為沱始東至於澧關雎之化自西而南惡能)
(不蜀而楚耶竊意蜀之願化當速於江漢秦漢之際代以節烈著巴寡婦清用財自衛不見侵犯秦)
(皇為築女懷清臺漢元氏女求父尼和屍於巴江哀號自沈明日與父同浮江上岐隴之化流長矣)
(予入蜀行部訪貞懿閭里過岳池得石氏三姑矢心不適共拊弟孤聞之直指何公表厥宅焉已入)
(温江温令仝君方上任氏三烈三烈故任教諭高妻李氏及二女幺哥畱哥也教諭由錦陵遷萬載)
(舟薄華嚴湖盜掠其舟欲犯二女二女罵賊赴水死其母從之越三日屍浮水面抱持如結錦陵人)
(義之畱葬江滸楚中丞趙公賢聞於朝移文於温温令某即教諭故宅旌之有年矣乃者里豪宅鄰)
(祠給任氏子將鬻之仝令廉而讓鄰豪捐金敞其祠并飭撅楔成都詹守聞於予予顔其祠之堂曰)
(江漢清流三烈實沈於江漢也已上其事於直指傅公公旌其義於是温之三烈與岳之三姑並稱)
(蜀中眎巴江元女清臺寡婦三千年一轍豈關睢漢廣之風至於今猶烈耶仝令復匄予言鑱之麗)
(牲石予惟曹娥之碑出邯鄲淳饒娥之碑出柳宗元故能幼婦當年膾炙後禩予媿不文而揚芬表)
(烈又督學使者事乃為之辭其辭曰維江之源出自岷山漸漬於灌匯為嘉陵出夔入荆合流沔漢)
(江漢之間被化岐隴家生淑媛蜀氏三烈從夫從父錦陵之頖繇楚入吳艤岸華嚴横流而亂榜人)
(不戒潢池刃合遂遘於難匪利其貲實榮其色女三為粲母女交臂妹姊牽裙赴波如飴若堯二女)
(為湘夫人峙於九嶷若楚貞姜漸臺以俟沈於水湄漢之廣矣江之永矣不死者誰五華之望三澨)
(之濱孤冢纍纍楚臣以聞天子曰噫國有貞姬移文蜀郡即其故里春秋以祠我來行部漢羡元女)
(秦推清臺不恤有家惟弟是怗岳冇三姑如温三烈鳳兮噦噦麟之儀儀乃檄有司式廓舊宅載葺)
(故帷為歌楚些為哭天乎齎咨涕洟魂兮來歸遲爾錦水棲爾綿虒曹有邯鄲饒有宗元予媿其辭)
(惟揚爾芬鑱之貞珉千載女師)
西南三征記(蜀之北與秦鄰東與楚鄰稍東而南而西與夷鄰夷最巨者冉駹白馬之)
(種或上著或移徙蟠居雪嶺洮河間皆氐類也比松茂而耕牧國初設松潘衛鎮之蜀人曰松潘夷)
(夜郎卭都楪榆之種魋結繡脚隨畜遷徙無常處地方可數千里南距滇西距吐蕃國初設建昌越)
(巂五衛鎮之而屬行都司蜀人曰建越夷其種族繁夥聯絡於卭之西犍之北界於烏蒙抵於馬湖)
(為膩乃黃螂雷波牛咃等部而膩乃為大屬卭部自馬湖設郡以其地邇蜀人曰馬夷此三夷者秦)
(漢以來各自雄長建元間唐蒙司馬相如始建議通道戍轉相饟耗費亡功尋罷之獨置南夷夜郎)
(兩縣一都尉稍令犍為自葆就不能臣使也其後竭天下力挾平南越之威僅乃通之置越巂沈犁)
(汶山武都四郡唐宋以來西夷多沒於吐蕃南夷後割於蒙詔元初始復漢土而乍臣乍叛邊屢失)
(亡至隆萬間三夷鼎沸麾城搟堡今上命少司馬宣城徐公案西南邊事公至不二載三駕而蕩平)
(之子章典在筆扎乃以監軍謝君詔行陳紀事作西南三征記夷松潘古氐羌地自洪武十一年御)
(史大夫丁玉討平之設松潘衛衛故有二路東路由江油抵龍州西路由灌口威茂抵疊溪縣巖羊)
(腸道莫通五尺山間盤錯羌環居箐列砦四十有八當事者羈縻之每歲元日餌以金繒歲不下數)
(十萬鏹羌飽日驕狂逞叵測萬歷初魯賓兔建立五王城距松潘千餘里羌有白利者述賓兔近番)
(地躪作兒革作兒革慴伏而傳賓兔語叩寨以告於是邊吏慮賓兔氛惡而羌中國師喇嘛者黠且)
(健連於賓兔恫喝中國勾引部落雜沓松城内以外千計勢益張諸族牛腦羊腦灣仲占柯等咸附)
(焉鋸木刻合大小姓詛石歃盟時時團結黃沙壩唆伏磵壑中虜掠行旅轉餉及踐更卒膏血塗草)
(野至邀搴總帥車旗殺千夫長百夫長二人乙酉夏揚柳番與太平堡解牛傭市肉食而斃詭云堡)
(人酖之嘯聚諸番六月攻普安堡驚埽水崖掠石門擁入金瓶堡要增歲幣格殺百戶陳克勤中丞)
(雒公聞於朝則以兵屬今都督李將軍應祥將軍提三千人趣茂州與副使劉禹謨黃焯計攻克楊)
(柳廟子虼蚤諸寨十月徐公至蜀三馳檄往諭之不聽築墻浚溝以絶東南聲援見戰卒不盈數千)
(相顧笑曰南人磨子兵奈我何磨子謂子旋轉數不益也十一月丁已擁衆五千突犯平夷堡官軍)
(與戰郤掠我人去刳其腸繞二牛角上急驅牛犇腸寸寸斷報至公上疏得請乃徵播州酉陽平茶)
(馬湖諸上兵檄右布政朱孟震主軍興參議王鳳竹監諸軍副使謝詔覈功罪羌乘大兵未集丙戌)
(正月既望擁萬衆圍蒲江關駕七梢砲環擊城城幾陷參將朱文達出與賊殊死戰殺傷賊數十人)
(始解去已諸路兵繹至公出視師永康召諸將立帳下指授方略曰河東西吾力未能畢舉西阻於)
(澗東連吾堡旤在剝膚汝等并力擊東勿失又曰賊敗必泥首皈命惟是我衆降賊尚夥汝等亡殺)
(降亡轢擄衆皆唯唯乃檄遊擊周于德將播州七千人營鑼鍋嶺遊擊邊之垣將酉陽兵五千人營)
(蕎壩腦參將郭成將叙馬兵七千人直抵黃沙參將朱文達將平茶兵四千五百有竒營茨溝而一)
(綂於李將軍二月庚寅昧爽將軍誓師鎮平分道並進三月丙申國師喇嘛率灣仲占柯等犯歸化)
(于德伏擊於鐵爐溝一戰擒喇嘛灣仲守備曹希彬牙將劉繼祖擒占柯綽兒拓等軍威大振戊申)
(破丢骨又破人荒阿牛阿用卜洞玉琢等砦壬子文達兵由間道襲克阿孝擒其率刑兒柯東兒拓)
(是日成之垣各出兵拔龍溪鹿卜乙夘于德兵圍沒舌砦沒舌斗絶賊踞險自固我兵四面火攻賊)
(盡燔死丙辰丁已諸兵合攻蜈蚣茹兒東路溝盡克之之垣於茹兒獲其祖輪髑髏始嘉靖初輪以)
(松衛指揮守北定關遇害茹兒令鏤其首漆為飲器至是歸骨松人詫焉四月戊辰破惡閙窰溝石)
(柱餘賊奔雪嶺復聚茨崖會諸路追兵至賊悉委牛馬輜重啗我我兵斬關入賊辟易竄死崖下河)
(東平公乃趣諸將戰河西羌思答地等恃水漲畫江而陳待我公與將軍策曰彼恃河湯池我誠出)
(不意夜絶江擊之西賊必不支我既西粟谷必懈回戈東指勢若從天而下此所謂首尾如截應接)
(自難也諸將争言莫吉將軍曰羌未見我兵恃河為固稍遲兵形露賊空壁遁我即渡亾為也亟誡)
(諸將如期鷄三號悉引兵乘筏渡河薄賊所遲明賊駭竄猶出死闘我兵批而殺之克思答地標下)
(士唐萬興射殺前鋒一人即前手刃百戶陳克勤者諸縱發分擊西坡西革歪地乾溝樹底雙橋挖)
(撒等砦羌敗走盡拔之晡收兵會食大雨如注竟三日江水漲筏蕩諸將始服將軍先見云粟谷以)
(兵既西備果懈五月壬寅夜既半成兵襲破其上中下三砦斬首數十級餘黨遁追至白草乃還甲)
(辰克牛尾牛尾最狡酋合兒結善占卜豎栅自雄將軍分兵三路之垣遮後文達左拒參將劉用光)
(右拒宣慰楊應龍以所部精兵從中擊之賊据柵礧石下如奔馬諸軍奮死登縱火焚柵斬合兒結)
(父子賊潰我兵追及之連戰松坪黑松林黑水河賊大敗半赴河死得所積稞食軍軍畱十日燒其)
(砦餘稞以歸時東西河俱下殘羌竄巖谷中依偏頭結賽通譯者詣軍門降請罷兵埋奴受降先後)
(埋者凡二十三人牛尾又出丁焉羌所予銀錁質於官以示欵誠且指示廟子溝所詛結盟石碎河)
(中郭成帥衆壘營於黃沙改名平番隠若石城比之無憂焉乃疏諸將功次於朝上嘉公功晉兵部)
(右侍郎廕一子諸大夫將士陞賞有差公既平三賊還錦城乃建南羽書日至三司諸大夫議曰羌)
(與虜鄰國之尾也蠻左滇右蜀而據其中腹也辟之如牛馬䖟䗽集其尾猶且祛之顧任侵其腹莫)
(之藥乎公唯唯乃疏曰臣秉節鉞鎮兹西上越巂土人不靖非獨三城也瀘河之南卭海之東諸夷)
(猓番部雜居地寬長孽物衆藏奸建有叛夷曰安守曰五咱大咱者俱土官瞿紹良部酋日謀喋血)
(牝主因而煽虐逞狂越有卭都部落曰黑骨夷者始以酋長搆争流毒境土甚者刃王官據篆符不)
(奉天子法度臣竊懼焉建越倒懸急矣請拯之疏上制可徵天全刺馬諸路土兵募雄邊子弟益之)
(共萬八千有竒十月監軍周光鎬自順慶入建昌宣諭上威德首廉指揮徐孝忠寘之理以絶夷内)
(援巳諸路兵繼至李將軍以十二月辛酉至僉議河西桐槽當分擊之且置黑夷勿問參將朱文達)
(領兵七千守備滕光國坐營田中科攻河西五咱遊擊邊之垣領兵六千守備王之翰翼之攻桐槽)
(王大咱以都司段文炳干棷於越巂且護糧餉行都司宰調元通叛丘一竒專出内將軍自統材官)
(吳文傑兵二千居中約丙寅抵賊巢以甲子夜半發越巂直走三百里文達兵夜抵禮州所百戶張)
(勣者隂結五咱偵我時倉卒勣不之知昧爽陳軍於河賊半渡迎敵文達居中光國右中科左將軍)
(殿後材官周以德兵衝矢砲盡發賊潰我兵鼓噪渡河斬數馬賊河水上直搗諸巢柵破之据其險)
(而壁焉是日斬首二百五十有竒走水死者無算之垣之翰兵攻桐槽斬首百二十有竒丁夘文達)
(兵攻樟木箐戊辰攻磨旗山連城之之垣之翰兵攻甘縣破之大咱亡匿山谷中壬申五咱馬賊千)
(餘於磨旗山挑戰我兵四出各張左右翼以德兵衝賊騎馳兵分縱馳半合擊斬三馬賊餘盡披靡)
(諸死傷無算賊退保旄牛山旄牛者故漢延寧間張喬破越巂夷地也十六日丙子文達兵大破之)
(夕時大風起攙槍星自東南霣夜半賊西遁與安守合守故紹良族子嘗為巡捕長遂用此以部勒)
(諸夷誘漢辠人亡命者為逋逃主巴中猾陳光華者為之主畫刻篆符自佩出入擅僭制乃與五咱)
(保聚西溪沙戶馬立三大柵自固於是調之垣之翰兵來會丁亥將軍移於河西是日調鹽井刺馬)
(兵三千亦至獰狰跳䟦盡裸軀類非人形夜壁河西與將軍營相望會有詗賊謀劫營者將軍突拔)
(營而徙夜二鼔賊果來襲遇刺兵敗之自是賊退保沙戶馬諸路兵進攻急賊潰走我兵力追於魚)
(水安界前後斬級四百有竒五咱走抵魯罵魯罵者故咱父逆止厮役也其子擢拍力可敵數十人)
(故咱依之逆止死時時下巫言禍福每教五咱戰法且云歲在戌亥不利土人崔繼賢者謹祀之隂)
(與張勣厚自蔽於咱至是逮勣與賢責以詗咱是時公移鎮臨卭采議者言膩乃即黑骨種而黨逆)
(有黃螂一路又即安守族屬恐賊急遁膩且防膩出與賊合於是徵兵三千以都司李獻忠守備劉)
(繼祖指揮尹從夀領之馬湖戒之建而不旆三月庚寅將軍與監軍議南夷以安守為望非先致守)
(不可得五咱然守迫不可卒縳計誘之乃佯出循河西諸營問勞諸兵士疾病者歸而壁理經堡示)
(轉圖五咱於西亡東意是夕詗者報守賊集大斧火炬數百宜備非常將軍戒諸營壘待之以中科)
(領兵六百劄于麥達去守故砦三十里守果率衆潛歸伺虚實庚子夜密遣材官高逢勝屬精兵三)
(百銜枚間道雨夜入麥達營伏又檄諸屯田吏士伏營左右為援壬寅守來襲營諸伏兵齊發格殺)
(賊五十餘級竒兵劉懷者手斬守逢勝生縛光華諸散走者伏兵盡追殺之中科解守甲虎䩨金芾)
(飾以雙龍刀刻五星文盖梟虜云守既殪西南卭筰苴蘭靡莫諸酋長皆震怖於是高山四堡大小)
(七枝諸西番争乞降各埋二奴於道合掌頂佛經誓如西羌故事是時之翰於越巂伏兵大孤山掩)
(黑夷酋長生得阿弓凹溪咱等七大酋一則手刃千戶丁應時者越三日戊申之垣擒五咱於昌州)
(初軍圍咱急咱遁將軍授指揮王吉計且屬之垣伏兵擒之七兇憝安四兒自知罪浮五咱咱擒次)
(必及先聚黨數百据虛郎箐以待將軍乃召紹良佯責之曰若自治羯奴亡久煩官兵也四月辛酉)
(撤各路兵故有事於卭夷建父老來謁請畱兵者謝不與見癸亥見旗鼓北行諸裨將先一日發是)
(夕四兒自顧其部落曰總兵循河北去矣且解甲寢夜半將軍率諸將悉返甲子昧爽兵抵賊砦光)
(國先登破之四兒走文傑兵躡之西番擒之是日建城發兵捕其妻妾并其弟破波把事張煒盡殺)
(之煒故隂賊挾四酋以亂土官中冓每以睚眦殺人莫敢問者至是始正其罪云庚午將軍之冕山)
(是日逮千夫長趙應宣與王大咱賊通者王咱走匿普雄酋長姑咱所丙子文達之翰軍於普雄之)
(五里箐之垣軍於桐槽之哩波羅為掎角勢之翰乃引兵就王咱所藏洞穴擒之咱中流矢死是日)
(文逹兵攻南箐黑骨巢之垣兵攻桐槽鐡橋邨盡破之共斬首七百有竒二酋既死黑骨亡得脱黑)
(骨故卭都所部乃唐兩林蠻史所稱卭都最大者以有君長也今卭都領印與百夫長等故土官嶺)
(柏妾沙氏滛於族人阿祭負印歸之孽子應并争不獲祭死其子鳳起勢益強應昇曰酗酒為廣洪)
(番所剚至是議者欲征鳳起以及膩乃然道遠終不得要領議未決公遣華陽劉令寅檄王之翰諭)
(鳳起鳳起恐内印乃釋去而廣洪番故殺應昇者屬之翰將兵二千破之斬百級是時公方欲下令)
(解甲而前所遣防膩乃三將違節入膩境營於凉山膩酋撒假故凶狡歲帥衆出沒榮丁賴因間剔)
(孕烹嬰填肉盈坑侵越地二百里與中鎮白禄枯須為死黨黃螂夷安興楊九乍為姻婭至是興九)
(偽降導官兵深入伏發三將死焉報至公復手疏請討分兵三道遊擊周于德守備滕光國出中鎮)
(副使武尚耕監之參將郭成朱文達都司萬鏊出馬湖副使李士達監之遊擊邊之垣行都司宰調)
(元出建越防賊逸副使周光鎬監之參政周嘉謨督餉右布政使彭富參政張孫繩後先紀功而李)
(將軍應祥居馬營權四面都護仍徵土漢兵共四萬有竒以冬十月出師公移鎮嘉州兩監軍議曰)
(中鎮白祿枯須二酋實翼撒假枯須自譈凉山之逆歸而衉血死白祿刃諸將而匿其盖輿於家此)
(於法亡赦惟是上下六落熟夷元未助兇請無筋無骨用廣招來又膩乃黃螂並討彼必并力抗師)
(而黃螂屋江裔上亡若姑拊黃螂以便輸而分膩之勢俟膩平師歸挾凶酋縶之公稱善十一月戊)
(申中路兵先入賊悉衆保官廖河庚戌于德遣天全兵擊之而令酉陽兵擊茜鷄坪賊阻河拒敵光)
(國兵衝其剡酉陽兵潛亂上流出賊後撓之賊潰走泠溪河李將軍以十二月甲子督馬路進攻穵)
(黑擒其酋脚舌脚阿丙寅中路兵悉抵枯樹坪畱光國守官廖以遏煖歹已巳克馬蝗山山迫阨賊)
(礧石如壁我兵仰攻不克于德遣酉陽兵攻山前牽賊而自將標兵宵度火燒崖遶出山背夾攻之)
(賊不能支棄山遁大鷹崖殺馬溪溪險惡賊巢絶壁下我師攀藤策杖不得入癸酉馬路兵克白穵)
(天星囤先是成遣上舍文安民諭安興待以不死意興中持假九乍集賊萬餘團四山分枝接戰矢)
(石如雨下我兵冒險攻之播州兵先登名路兵銃箭齊擊賊大敗遁除夕甲申武監軍趣中路兵乘)
(賊懈渡馬溪營於木瓜與賊持明年正月已丑假糾衆由大南門大木瓜兩路突襲馬營播州帥楊)
(應龍率衆大呼衝之賊退壬辰中路兵攻木瓜斬白禄於陣祿屢敗恚憤至是糾賊千餘從大赤口)
(出木瓜躍馬督戰甚銳酉陽兵伏弩矢中之祿死獲其黨已别阿戹等斬獲無算壬寅馬路文達鏊)
(兵破小木瓜二月已未中路兵發木瓜進次於出水坪明日渡利濟山士穿雪蟻附達山椒營焉辛)
(酉破大木瓜大赤口獲夷器夷書牌甲及凉山營將衣盖癸亥中路兵焚西姑擺兇瓜等巢馬路兵)
(𢷬大小木瓜等巢是時公自嘉移鎮叙州趣諸將擊賊籌水陸運道革抉㕹芮亡不具庀直指何公)
(趣川東庾粟千艘至軍中益踴躍甲子建路調元之垣兵破敗於梅古河乙丑文達兵𢷬撒假巢假)
(僭西國平天號堂皇樓室大踰制窖苦荍圓根不訾谷量馬牛至是我兵資糧於敵無慮飛輓矣乙)
(丑兇瓜呷黑等夷來降不果庚午建路兵破賊於普沱河辛未中路兵焚大赤口巢癸酉破虎背崖)
(乙亥馬路成兵分三道直搗膩乃諸巢賊男女突逸悉擒之丙子文達鏊合兵攻魚塘口斬白魁魁)
(故殺李獻忠者丁丑建路守備王之翰遇賊戰於凹曲脚河破之戊寅馬路成兵遇賊於葫蘆山大)
(破之三月已丑馬路諸將合兵攻凉溝鏖戰於萬鄉谷獲白魯阿什咱假弟也庚寅破拖梅河甲午)
(兇瓜賈書等乞降於中路獻馬甲公許之辛丑馬路兵破小凉山庚戌鏊兵破老鼠囤擒假妻男女)
(是時假竄沙馬氣益奪中科兵破虎頭囤擒阿咱咱故殺尹從夀者四月甲寅文達兵破鶯嘴崖辛)
(酉成兵連破七洞關石崖白崖革穵洞假與心腹勁夷四十人伏三寶山石壁中我兵架連梯迫之)
(從夷多射死遂斬假醢之假自其父普書伯約鴟張虎闞號鱷普王世濟其兇至是乃伏天討云已)
(卯破穵黑擒西姑擺壬子移師攻黃螂破袪裏密俘安興母楊氏興遁五月乙酉破海腦辛夘破那)
(古俘興妻沙氏辛酉鏊兵攻石坡羅坡囤乃俘安興安興者故土知府嗣也貌雄傑力敵百夫居嘗)
(自言馬湖我故宅我必復之及假誅興自虞不免與安勉據祛裏密抗官兵至是就擒惟九乍未獲)
(獲其妻馬氏公念佳兵不祥不争事末諸夷纍纍降者與之更始如日者松潘建巂故事還侵地歃)
(血□牛革埋奴為誓戊寅下令班師公疏文武將吏功次於朝各陞賞有差更畫善後策十五事移)
(兵備以資弹壓置安邊以固封守設拊夷以便分理開縣治以育殘氓改守備以据要地設巡檢以)
(轄黃螂定酋長以束卭夷修武備以控要荒設堡墩以嚴烽堠正疆界以杜侵争清土田以供邊餉)
(撒守戍以省遠徭更勅書以專責任遴守備以馭窮陬簡職官以裨始事上悉從公請下其議著為)
(令夷論曰古今武功著於西南夷者建元之後有武鄉文饒然未有一時並舉如徐公之出竒制勝)
(者考上下川南叛猓在建昌有木託安守樟木箐五咀咱之害在冕山有桐槽王大咱之害在越巂)
(有邛部黑骨夷之害在峩眉有膩中瓜夷之害在馬湖有膩中凉山赤口與黃雷之害此皆各負虎)
(嵎名雖不同隂相搆結往往合羣兇而後從事不有以大剏之猶厝火也三征既定旋圖安輯公豈)
(不能盡諸羌而芟雉之猓與番界匈奴姑畱以蔽我耳畱侯勸高帝捐關以東棄之三人以圖楚趙)
(中令不欲獨當邊患故畱太原職此志夫)
沈朝煥復綠雪亭記(團空粉塊感象化之遷流追昔愴今憑物情之契注眷焉)
(自托雖一室而永矢晤言浩矣無涯豈陳迹而遂遺襟抱臯壤搖落祗觸悲秋人代差池徒深弔古)
(臬臺此署建置何年白馬褰帷久試經綸之手碧鷄持節相傳黼黻之工地近錦江亭開綠雪儼美)
(人之在空谷幸此君之傍西窗宜對琴書虚比郎官之筆能清案牘寒凌御史之霜迺有東谷敖公)
(爰及西涯顧老雜言有紀述美成詩博求剡水長箋編摩不乏豫畜武夷健筆題什常函石觜松篁)
(偏動晁補之之夢想錦屏筠石不辜喻汝礪之風流雪色不移真心有藉嗣以情遷傳舍遂令迹冷)
(雲關修修沈葉底之瀟湘冉冉迷枝間之淇澳江州墮林粉竟蝕苔紋渝野竹枝詞亦成孤嘯雖省)
(冤布法表正之闕巋然而燕坐凝香晤對之區寂若每紛紜於簿牒義斷瑟歌時倥伆於科條坐虚)
(酒賦跡隨人往勝以塵淪步履前賢求面目於殘書廢禮唫哦故壤付感嘻於敗葉遺藂欲拓新懷)
(聊存舊事或並美於文翁雅化遺成都之講堂差比蹤於閱道琴清續華陽之國志如其爾爾亦示)
(毋㤀其高雅者可畱刻竹之題即塵趨者亦免食肉之俗圖為不朽共希大隠之高風傳之其人庶)
(幾比德之君子恭疏短序用遣公餘)
曹學佺萬縣西太白祠堂記(縣西有太白巖在西山即絶塵龕也王象)
(之輿地碑目云絶塵龕三字在西山石壁上字畫瘦勁類晉宋間物唐人題咏甚多相傳李太白讀)
(書於此有大醉西巖一局碁之語太白蜀人也其詩之見於蜀者若成都散花樓漢嘉峩眉山白帝)
(城蜀道難等篇在集中可攷而紀事稱其為彰明小吏時令屬詞不偶輒為接之令遜其佳以此見)
(妒則東蜀楊天惠所載也予得諸碑刻有題江油主簿廳為米芾書及象山畱題云夜來醉卧月下)
(花影零亂滿人衣䄂恍如濯魄於冰壺也此真天仙語本集皆不載而涪陵有渡曰李渡以太白曾)
(渡此即婦人稚子能知之矣獨萬縣西山者不甚著聞至為天仙橋以别之而過者未嘗問也予詩)
(落句云一自金陵問消息無人指向萬州看盖甚致慨然黃魯直勒風院記謂西山之勝東望巫峡)
(西盡&KR1791;鄢不敢與之争抗魯直在蜀久斯言不誣予謂太白讀書此嵓中宜有太白祠而萬令方君)
(好古樂善予門人典客陸昇彤等唯唯叶力遂書源委於道士常明且系以詞曰太白先生金行之)
(精隴西帝裔産於昌明起家小吏不習逢迎牽牛堂下諧謔隨聲逢彼之怒離鄉遂輕扁舟下峽出)
(白帝城顧瞻西山峛崺崢嶸挺然拔出巧類削成素開練石翠點秋屏絶塵龕上夫非世情西泊厥)
(迹讀書著名何時非醉而忍獨醒何事非局遑問變更事在有無語類不經人心愛之夷詡為真樹)
(若曾倚其色敷榮泉若曾酌其聲清泠何以祠之厂㕒上平裁虹為棟架壑作楹峽江蒼蒼白雲自)
(横飛鳥時過嚶彼其鳴薄言訪之而懷友生悵然不見涕淚沾巾聿觀兹役堂構以新懷賢述古二)
(美則并江山勝豁文明道亨千秋之後令名不湮)
遊峩眉山記(出嘉州之西門為峩眉徑而峩愈用自遠遇津焉絶流者二揭衣者一既)
(入縣縣田食堰水膏液雲油有沃野之稱遇嶺焉閣覆於上宋時建魏華父書也首坡名解脱以出)
(山者釋危就坦至此而盡噫予惡知乎出解脱入解脱耶過此為華嚴寺即華嚴堠為純陽殿殿前)
(頫溪有石如船水出灌堰石上龍門二字蘇子瞻書又過為中峯寺即乾明觀黃魯直居之為歌鳳)
(臺列仙傳所稱楚狂接輿隠於峩眉山中不知所終也陳希夷福夀字殊俗筆峩眉神水亦亾謂又)
(過為雙飛橋山中橋非一此可稱橋一橋受一水一水自一洞來有黑白之分若挾而舞若搏而赴)
(勢不相下過橋始狎久之乃濟有石狀如牛心受水所激而成有前後牛心寺前者白水寺而後者)
(黑水也孫思邈居於白水今之萬年寺即白水寺由山下至一舍而遙倍之而近如循牆自牖以達)
(堂窔每遇一嶺輒如止扉寺前為四達而内則大宫也其地皆稻田塍埓俯仰隈隩氣侯和暖不異)
(於外有蒲氏邨蒲人居之云漢蒲公之後盖權輿是山爾出寺至明月池俗名初喜亭其嶺蔓延行)
(之無盡石磴難數始治終亂騎已絶輿用二十許人舁蹲處於内劣似輿形者耳首十人不任輿以)
(舟視輿背如弓繩如弘猶不滿輿者意左右八人翼伸縮如猿臂莫之定向輿首者察路如察脈常)
(若眩次者如眩師或亟跳出輿外或詭入輿内或同前後左右為一井計二十人之形如鴻雁木葉)
(偶成文字莫知所以又或作十數層如懸線或擁腫一處如木癭也輿不可以足代足不可以手代)
(扶予行者不善地以善讓於予善在左則棄右者善在右則棄左者亦時而下下不十上之一輿相)
(詬厲彌甚首者拊不任輿者背如相瞽然畱十數人後後者躡石石隨足下擊前者足驚全輿前者)
(交平地欲趨後者未脱險不能從出初喜亭至化成寺俗名木皮殿徑一嶺狹束如溝水所流注多)
(磊砢善脱足謂之滑石溝也由木皮殿至雷洞坪行者禁聲有禁聲碑輿三十人他輿者半共百五)
(十人俱行筤篠灌莾中若不相顧若夢與人語而人不應其木連困糾紛或寓或族或相切磨或自)
(弊死或翹繚而句或無枝而檄每上一嶺不能半望若青天則有樹立於旁為客繇役而悝盱也木)
(皮殿以上磴不能石壘木如馬齒雷洞坪以上樹不能枝向空如虎爪由雷洞坪至天門石路詰曲)
(為八十四盤峭直纔減半梧立當途或出其前或出其後又或出其左右而還之輿者實則輿向空)
(久始實輿者空則輿㘩礪地有聲而過門以外為娑羅坪娑羅其葉冬青其花薝蔔其色赤白木皮)
(殿以上皆有之然有雜樹故不之稱稱天門天門樹娑羅三之二松居其一有一松枯而復榮定者)
(居之將合無迹也門内有橋曰天橋有井曰井絡有臺曰光相臺有鐵瓦殿昔建有銅殿今建有菴)
(以棲禪者予登乎臺焉其穆穆肅肅者耶其明明斤斤者耶其見乎蒼蒼之色不在穹窿者耶其於)
(世也悠悠洋洋者耶前之岷江大出而尾下也背之瓦屋上正而平章也遠之雪山纖浮而汨沒也)
(予何以知朱明之别於懸英又何以知皋且之别於辜涂何以知霾曀霢霂之相終始何以知螮蝀)
(挈貳之自消息又何以知弇日覆雲之不為暈氣五采耶又何以知人世之雕繪而繡錯目眩而心)
(亂者之有異乎此耶噫觀止矣學佺曰予遊名山多矣直上百里無所因緣則未之聞見也高出五)
(嶽秀甲九州天竺先生之言也楚人李維禎述於臺側李公本寧前予守西川也)
李廷謨成都使星亭記(天漢至建元元光之際鴻窿㷭爍上有好大之主而)
(一時景附而起者率皆盛氣竒詭喜非常而慕遠略故通西域朝夜郎而士瞋目進勢猶振振未已)
(也博望僅僅具圓首方趾乃侈言河源事與其徒數十人乘槎仗節輕陷似人之境卒之精神所通)
(上浹河鼓紀載客星犯牛渚非漫語也後之好事者遂譚博望得織女支機石歸於成都此甚怪誕)
(又安知宇宙之大類非目睫之士所可覩詰吾又烏敢信其為悠謬耶余守官成都日過進士鄭子)
(之廬望其北鄙有支機坊余欣然却輿導縱觀之見一石亭亭立荒臺中蜀父老跽曰此博望張侯)
(支機石也余夙慕博望之為人徘徊不能去因命吏鳩工捐鏹俸以繕之工始於中夏幾望成於皋)
(月之晦因題其額曰使星亭嗟乎世信多偉才然至履危蹈險鮮不卷舌龍鍾而縮避者豈盡乏疏)
(節母亦内顧之念侈於奉公然乎博望之神遊牛渚其事固甚俶異不可解詎非一念奉公之精誠)
(靡感弗通也耶是以樂名吾亭以風後之勵臣節者)
黃輝采木記(采木國家鉅役也費至重力至勞矣天下之所無奈何而不可以已者也)
(詎宜以可奈何之心當之而姑為如得已之法存之哉自明興迄今不知為役凡幾慮無不督責有)
(司而拮据民運者於國得矣如民何大中丞聚垣喬公以丙午入蜀理木政者六年於兹痛鑒已事)
(九郡各簡一賢佐主之而直隸州六各主以刺史召商採辦民惟所號令焉更念役重賦繁公私困)
(詘會疏題請減沠額寬解限議協濟請内帑設專道皆報可始於民間照丁糧量加賦一年此外毫)
(無干預焉初中丞鎮蜀日塗播故無何復憤蜰&KR1414;之恣虐赤我郊原則多方勸分賑濟粥而藥之民)
(乃稍稍有起色而上亦念夜郎兵燹後方慝慝歲大旱頻仍復事采木其毋乃不堪命巳感中丞繪)
(圖抗疏備極忠懇聖母聖上洎宫中咸為憫惻合賜金五萬特遣使臣宣布詔命萬里推輓西入斜)
(谷至蜀郡徧賜煢獨羸閻蔀屋咸舉手加額乃知上及聖母后宫之仁聖雖高居九重乃心罔不在)
(赤子即腁胝竭蹷其何以報萬分一迺立章程告戒凡我在事如有踵襲故弊僉派滋擾偷安糜費)
(者以白簡從事有司受命凛凛又下令曰訪聞涪夔間有附近亾賴假托上商詭故影射欺官商在)
(遠私移斧記改飾偽號而串同守戶别立契劵瞷有各處漂流巨材輒圖姦騙捏詞諢誺官商多被)
(挾誣訟端閃爍難可立斷遷延時日儌幸計得官商横遭局騙因之誤事貽害無窮自今敢有舞智)
(行私作姦犯科者司道究遣法無貰申飭再四而亾賴之徒奉法唯謹於是上下一心萬衆響應邪)
(詐&KR1043;洞聲震陵谷無翼而飛不脛而馳右涪左夔望質如歸連艐率&KR1097;蔽江東下計八千餘株參天)
(翳日皆清廟明堂之選也木政告成里中縉紳士民動顏相慶移書不佞曰自中丞視木政凡六稔)
(矣博考前事罔不以民采者大戶義民隨意僉報編夫派米需索津貼剥膚椎髓民不聊生白骨枕)
(藉自李直指方麓公首倡官采之議僉曰然中丞接部檄毅然以官采從事盖二百四十餘年所未)
(有也而奉行自中丞始是役也派木至二萬四千六百有竒價至四百萬而僅加一歲賦仗國家威)
(德幸告竣事皆中丞之大有造於三巴也太史盍記之以垂永永史輝氏曰吾生又二歲一甲子耳)
(而采運凡四髫時聞長老傳述猶髣髴記之逮丙申采運則典在太史矣大都肅皇末政權焰四爍)
(訶讓聲嘗自二千石以下義民大戶惴惴股栗僅僅成事丙申之役民夫餒死相望數郡怨苦之盖)
(吾生與木政俱今而後知木之有政也先是嘉州守徐學周目擊采運之苦著采木哀鳴錄欵列凡)
(六難中丞公讀而傷之曰險阻艱難誰親於其身嘗之者誠嘗之雖曰百難可也故木政雖督厲勤)
(至而撫綏愛養殆不遺力云往中丞貴邑少司空楊公和洪熙元年奉命采木於蜀至今二百餘年)
(而中丞再領兹役焦脣乾肺以為民求萬有一分之便因以想見楊公之苦心焉以不恒有之役不)
(忍見之苦而一邑之中中丞與司空兩肩其事豈不異哉夫人臣之誼不過捐軀為國耳然用之伐)
(叛勦逆則功高而名顯用之采木則竹帛不書人固有幸有不幸耳雖然漢柏流香涖秦彌甚海濱)
(騰葉望雒長飛弱植表異於一時而光物必傳於後世王彌胡覽名且不冺安在其竹帛不書耶今)
(中丞洞曉物情妙施調劑算無再計舉即萬全掃民運而為官導經營之大窽若喬中丞者可謂高)
(出千古矣中丞名壁星字文見直隸真定府臨城縣人)
曹楷遊鎣華山記(鎣華接岷山南支高百里許其最高峯皆白石森列望如削玉)
(盛夏積雪不消章洛諸峯蒼翠層疊於外余舊欲一遊未暇歲辛丑方僧談及興不可遏乃於六月)
(十有八日甲申策蹇裹糧偕僧行快夙願焉是日初伏酷熱如蒸二十里午憩自魚菴茂林修竹坐)
(盤石上清風徐來漸不知暑十里晡宿洛通鎮登高境關思開明帝李守疏水功不在禹下乙酉入)
(關二里飯夫子院院乃明道伊川二夫子講學處望鎣峯夏雲竒怪橫倚天末西行二里臨竹溪河)
(俄暴雨彌西山集河平深三仞許闊二尋勢洶湧入山者恒病涉近余姪即墨尹文煒製鐡鎖橋往)
(來便之五里小憩白果菴東折則板磴嶺嶺高五里望南泉庵諸峯入雲而鎣華全勝為彼所障嶺)
(徑陡峻舍蹇斷竹為笻攀藤旋轉至嶺藉草少坐五里至鐵碑殿南泉僧迎片雲黑頭上僧曰行宜)
(速前雨且至行里許抵南泉入門而大雨傾注靉靆四蒸其庵寺嵌巖幽處隠約有無亦佳景也庵)
(乃曲阜禪僧真清新創者有樓高五十餘尺詳受庵周都憲銅碑中山氣覺寒解絺衣布盖入關至)
(此草木繁蔭蔽翳雲日山鳥和鳴如奏笙簧山花爛漫如鋪錦繡竹木茶漆藥材之利農工之器絡)
(繹於道旦旦出關而山不童丙戌雨霽山色如洗望鎣華僅露尖如馬耳出翠微上北折盤屈十數)
(里至中觀庵風氣加寒始挾纊庵僧畱余宿且云此山有聖燈雨後初晴尤可觀余聞欣然為止薄)
(暮山色黯黮忽有光數點閃閃而上僧曰聖燈現矣漸添千百浮游無定如螢火說者不能堅決俗)
(傳仙聖設化然光有飛墮者拾觀乃碧色木葉疑山產靈藥時有飛葉生光晝則隠爾丁亥侵晨上)
(數十轉東望一峯拔起千餘丈如馬仰臥方僧云此石馬峯也左右上下又二十餘里過高樓峯中)
(鎣庵自此至頂雪堆巖壁第無新降者方僧云頂上有之又上五里憩木皮殿不宜瓦為霜雪所薄)
(易碎惟木皮可支三四年又上六七里泥淖不可步僧鑿木横架為磴抵金蓮池菴宿菴創始於麻)
(城禪僧真融鑿山建樓視南泉二十餘尺殿廡皆具命其徒於楚雄鑄千銅佛名千佛樓戊子上頂)
(心坡約十里進此則千峯萬嶂天造地設瀑泉直下懸崖如飛練如水簾暑肌起栗骨驚神&KR0719;不減)
(雁蕩龍湫之勝而草木禽蟲悉非世間所有矣花異色者尤多人鮮識之勿羣鳥呼阿彌陀佛形如)
(白頭翁頂綠身褐色聲類嬰兒余甚訝之方云天雨恐難登至金蓮日光皎潔詢僧數日無雨盖高)
(出雲端也又上過三稜坪僅容足蜿蜒三里名酥骨嶺嶺兩傍深澗喜嶺邊樹根結如鵲巢可穏足)
(枝葉交遮澗谷目得不眩好事者推石下澗聲如雷轟移頃不止兩崖怪石成幢盖仙人龍虎之形)
(種種逼真又三里上雷動坪相傳崖洞有淵水神龍所居過此必寂或呼嘯即雷動澗底北上三里)
(登鐵瓦殿連錫瓦殿又以木皮難久故易鐡錫殿西平行里許為覩佛臺方數十丈東為回光山又)
(北平行三里名三刀截乃白鹿引明本禪師開建道場處石嶺三段如削僅僅托足上下懸鎖兩手)
(攀援而過過此一里為願海本師水齋時發六十四願處産短松婆娑斗如螺髻名佛頭青及四季)
(石榴此後山峯壁立最高最峻名背光連排十數峯即邑望如削玉者初日照之雪色洞明如爛銀)
(晃耀暑光中此雪自古不消余環坐鐡瓦殿前俯視前所歴諸峯近在几席如劍戟星攅而關口如)
(外門余邑及古綿旌陽天彭之城各圓如玉環綿洛諸江曲曲如帶邨落如蟻垤稻田青黃碁布如)
(錦段遠望成都烟靄隐隐余因笑登山百里而見塵世趢趗如此矧仙人飛身九霄所見又何如耶)
(山頂最寒加狐帽裘猶凛慄殿中然薪擁爐圍坐丙夜月升半映照殿前余啓扉視之山光映月霜)
(縞水淨星斗可摘混然一白如北征錄所狀長白山境己丑卯日光射覩佛臺西澗雲紛郁而上澗)
(滿輙止雲平如玉地有鳥類畫眉呼佛現余尤訝之遂偕衆至臺果現大圓光偃卧平雲光與雲漸)
(升得得倚立西澗外象王峯漸大徑百丈遮峯岩有青黃紅綠之暈數重光正中虚明凝湛現一淡)
(黑影恍惚佛像食頃方隠余歸殿中随千人作佛會僧以餘粒抛廊廡則異鳥鹿麀依人而入盖人)
(至佛地不生殺心鳥獸未遭罟穽故相忘如太古非海翁㤀機類申日射東有紅綠暈二重現回光)
(山較夘略暗北升背光山一茶頃而隠初衆覩光現信佛出膜拜余意山必有放光石藏崖中如峩)
(眉者故雲日相射如螮蝀然不然何朝西而夕東耶光圓者何日體圓凡專射之光必圓革象新書)
(所謂樹隙瓦縫尖方不同而影圓則一也兩鳥音恐近似人從而神之是夜風起雪霰飄至方僧云)
(天欲雪夜参半欹枕聞雨雹聲方僧對榻云雪且降前言信矣庚寅大雪深二尺瀰漫布濩山鳥埜)
(獸避入廊雪風刮面闔殿門對火不敢出遲明辛卯雪止縱觀孤峯峭壁箐林陡澗景更竒絶如在)
(水晶域因憶錢塘友人曾詢茂州六月下雪余諾之未深信安得縮地同賞實余言乎此山連峩岷)
(嶺為兩戒山河之首雪宜同也俟壬辰雪霽支笻踏舊徑下至金蓮池出雪境觧裘氈癸已過南泉)
(中伏熱甚仍衣絺别方僧還此余不離鄉園而十日之遊冠平生者故悉紀之)
合州釣魚城記(舊志未載名氏其城在州治之東北渡江十里至下其山高千仞)
(峯巒岌岌聳然可觀其東南北三面據江皆峭壁懸巖陡然阻絶修城之後鑿山通道路曲之次方)
(可登臨其西南山稍低於此築城高一十仞城之門有八曰護國青華正西東新出竒竒勝小東始)
(關其山脚週迴四十餘里峯頂有寺曰護國堂殿廊廡百有餘間宋紹興間思南宣慰田少卿所建)
(至元戊戌為兵火焚熄灰燼寺門之外突然一臺曰釣魚臺其上平正可坐十餘人上有巨人足跡)
(年代雖遠風雨不能磨滅岸邊插竿之目猶存焉此臺乃在山之巔俯視大江懸崖千仞相去險遠)
(釣可施乎名為釣臺似不侔矣竊嘗稽之古之洪水為患蕩蕩懷山襄陵此山三面據宕渠嘉陵二)
(江自西北而來衝於山之西流至合州城下則與涪江會同皆浩浩蕩蕩環繞山足而東下往古水)
(患之際勢必懷抱此山則釣魚之名必自始矣乎後有石庵凡二十四片石斲成乃開山祖僧石頭)
(和尚自造也宋高宗南渡之後北兵益熾彭大雅奉命入蜀令郡縣圖險保民大尉甘閏至州觀此)
(山形勢可以據守故城之郡牧王堅發郡所屬石照銅梁巴川漢初赤水五縣之民計戶口八萬丁)
(一十七萬以完其城西門之内因溝為池週迴一百餘步名曰天池泉水汪洋旱亦不涸池中魚鱉)
(可掉舟舉網又開小池十有三所井九十二眼泉水春夏秋冬足備不乾城中之民春則出屯四野)
(以耕以耘秋則收糧運薪以戰以守厥後秦鞏利沔之民皆避兵至此人物愈繁兵精食足兼獲池)
(地之利官民協心是以能堅守力戰而效忠節東有溝曰天澗溝東北有山曰天澗嶺龜山與魚山)
(對峙城上呼語相聞元憲宗孟克以此駐蹕王堅去任之後繼任乃安撫張玨也有謀略應敵出竒)
(制勝尤有過人其時北兵大營駐漢中利沔初冬嚴寒則來攻圍春夏暄熱則復退去巳未歲值大)
(旱自春至秋半年無雨北兵圍逼其城意城中無水急攻之一旦至西門外築臺建橋樓樓上接桅)
(欲觀城内之水有無城内知其計置砲於其所次日憲宗親率其兵於下玨命城中取魚貳尾重三)
(十斤者蒸麫餅百數俟緣桅者至其竿木方欲舉首發砲擊之果將上桅人遠擲身殞百步之外即)
(遺鮮活之魚及餅以贈諭以書曰爾北兵可烹鮮食餅再守十年亦不可得也時北兵遂退憲宗為)
(砲風所震因成疾班師至愁軍山病甚遺詔曰我之嬰疾為此城也不諱之後若克此城當赭城剖)
(赤而盡誅之次過金劔山温湯峽而崩期年之間世祖皇帝即位北兵大集總元帥蒙古等軍於本)
(州雲門虎頭渠口魚邨富峪石子山等處連營對壘攻圍甚急而城中設竒制勝或擊郤之或掩襲)
(之斬獲累捷是後不敢久畱城下春去秋來出沒不常者十有餘年安撫張玨以功陞渝州制置使)
(繼以王立為安撫立至任益嚴守備兵民相為腹心聲息稍緩即調兵討捕鄰邑之降北者取果州)
(之青居城復潼遂州境土攻鐵爐城堡承命旌賞擢授遷秩矣至元丁丑北兵攻圍甚急加以兩秋)
(被旱人民易子而食王命不通三年矣戊寅春正月渝城為守門者獻之北兵矣制置張玨被俘而)
(魚城孤而無援矣北軍畢至攻城且曰宋已歸我國久矣爾既無主為誰守乎城中之民惶惶汲汲)
(危於纍卵釜魚知其禍在頃刻然皆協力而無異謀王立命衆曰某等荷國厚恩當以死報然其如)
(數十萬生靈何今渝城已陷制置亦擒將如之何愁蹙無計歸家不食其家之義妹者乃北營所掠)
(北平渠帥之妻名熊耳夫人初至王立問之答曰妾姓王氏立乃喜曰作吾之妹侍我之母待獲爾)
(夫俾其完聚待之若同乳之妹已數年矣至是熊耳夫人憂城危禍及素知有兄在北營而不敢言)
(因見王立之憂而告之曰妹本姓李今成都總兵李德輝是吾親兄若知安撫待我恩禮必盡心上)
(聞親來救此一城人民立乃大喜即令致書熊耳夫人嘗為兄作鞋有式兄甚愛之仍作一鞋以奉)
(兄見手澤為信遂遣儒生楊獬等潛赴成都納欵李相得其降書知妹在魚城喜不自勝乃遣使星)
(馳赴闕聞奏仍領兵親至城下先遣獬歸語王立夤夜豎降旗於城上次日北兵見說納欵降欲登)
(城而門閉壁堅而不能入又次日乘舟至城下民皆懽呼焚香望拜李相公麾退圍兵汪總帥蒙古)
(軍曰我等攻守此城十餘年戰而死者以萬計憲宗皇帝亦因此城致疾而崩臨崩遺詔來降必因)
(攻困致斃赭城剖赤當上為先帝雪恥下為亾卒報仇李相諭慰未决又數日朝使適至奉詔旨魚)
(城既降可赦其罪諸軍毋得擅便殺掠宜與秋毫無犯李相仍推其功於汪總帥賫立降書大軍隨)
(退李相令城中之民悉力修城築門旬日仍徙其民復舊治所士農工商各復其業黔黎老稚咸感)
(李相再生之恩安撫王立隨李相至京奏賀對品蒙授懷遠將軍合州軍民安撫使合民遂於城之)
(西南隅建樓立祠以奉李忠宣公歲時祭祀以報其恩云)
四川通志卷四十二
四川通志卷四十二
藝文
記
元羅夀成都贍學田記(皇元誕受天命奄有萬方列聖繩承詔郡國崇學給田養)
(士以風天下成都在蜀為會府昔以武定故所授多萊田少中大夫趙公世延使指蜀道憫士習之)
(頽弊教養道息無以承流宣化乃選秀民年二十上下者復其身補弟子員定章程樹令於學以明)
(經治行為業步其地得其畝制其域如市地法會其利入歲以為贍學永業所輸入廩師弟子有度)
(所司時其出納焉路總管張保同實總學政閒以論語且曰兹學校之經賦也請記諸石碑固不獲)
(讓曰成都自丙申蕩於兵文物冺盡構治學舍才二十八年倚席不講士怠散不能恒其業盖所授)
(學田僻遠未墾無所仰哺而然也才之不立則有司將何以奉揚天休諸大夫可謂知所先矣教養)
(之道可謂周且恒矣既而推之周官鄉大夫歲時登夫家之賢者能者莫得攷其羣居族食以養以)
(教之道其或授田而自食其力大比禮而賓興之者并授之民也歟何治績之凝隆平之久也漢興)
(崇儒興學增廣博士弟子縉紳之盛至於環橋門者億萬計吾見其士類之多於周也未見其比隆)
(於周也其故何哉噫燼秦之餘非六學之實也百家之言非聖道之綂也修潔博習非道德之藴也)
(冠帶委蛇非力田之質也文學賢良非夫家之秀也方領矩步非樂舞之節也傳疏章句非躬行之)
(確也胡周之比隆也然猶察舉於鄉閭也不果其行者猶尠也降漢而下學校修而教樹戾文辭侈)
(而士習浮矣科日盛而其進狹矣合而論之道與利而已矣上以道求士之學也為道上以利誘士)
(之學也為利上之所好下必有甚焉者豈不信歟是以漢之士不能並乎周後之來者亦莫漢之盛)
(也蜀有材漢文翁始也前乎文翁也固不能洽先王之化厥後如卿雲坡潁之賢代見時出豈特比)
(齊魯而已哉由是言之漢之士未始異乎周蜀之材亦未嘗不炳然於漢也顧上之人所以造之何)
(如耳方今車書大同厲學興化源流濓洛聖道開明士不力田而得飽於學宫不待察舉鄉閭而可)
(受知於公上無百家之雜科舉之累以荒其志矧少中公開導教化之有則廩食養成之有資士之)
(食於學者曷亦諒之公篤志勵行彊立不反何往先之愧也哉故既紀其實以告將來因著一言思)
(講評於博聞之君子)
鮮瑨廟學門記(廟學三門之制禮經無明文瑨嘗踰巴蜀浮荆襄漢沔適梁宋鄭衛)
(歴趙代晉蒲秦陜之學周咨弗能得元貞初職教成都視綿州學瓦礫中得宋故石碑修學門記磨)
(滅殆半而門制可攷云古營造法式以上天帝座前三星曰靈星王者之居象之故以名門先聖為)
(萬世絶尊古今通祀褒冕南面用王者禮樂廟門之制悉如之世所謂櫺星及凌霄者承誤也今總)
(府命大建此門凡柱礎門槸丹雘陛暨石牆陶甓黝堊之飾俱如法經歴夏從仕實贊襄之厥功告)
(成復請書其義於石以昭示永久得無惑)
文禮愷金華書院記(國家自延祐始設科悉革浮靡陋習專選經明行修之士)
(故天下郡縣凡先哲著德立言有功於名教往往即其生長燕遊之地祠而奉之因即其祠增館舍)
(貯經籍延師儒以講道遵前賢勵後學也唐拾遺陳子昂先生梓之射洪人其讀書址在縣之金華)
(其墓在縣之獨坐其文翰議論在文冊天下學者至今景慕如在目前至正改元冬監縣柏延建言)
(請擇地剏拾遺書院又援墨池草堂眉山例請建山長員以職教祀朝省是其言以祠宇未葺學田)
(未置下有司經度會柏延遷秩未果九年春周侯廷望來尹縣慨然以為己任巡行視縣治之西前)
(界廟學之壖後枕金華之麓有隙地焉承命芟薙規為蔬圃偶於瓦礫中得仆碑雖漫其額題云建)
(金華書院記侯驚且喜曰方議相攸不圖前代已有其處且名副其實豈可復易於是捐巳俸鳩材)
(榖募工匠親董厥役越明年秋八月仍故基構正祠四楹位先生像於中又明年春二月構書樓門)
(廡齋房若干楹既而重得廡間官田三百餘畝他日收其入以給廩餼而獨坐之祠昔封靈祐文惠)
(侯額賜英顯久為風兩飄搖亦割俸集士民新之迹其施設勤矣哉馳書求記欲刻之石禮愷生也)
(忝厠郡末不敢以菲陋辭竊惟古聖賢之言坦明敷暢日星垂而江河流漢去古未遠體製爾雅降)
(魏晉迄隋士各以纖文麗思雕蟲篆刻為學問之極致大雅絶響久矣唐興猶扇徐庾風獨子昂先)
(生起布衣奮然高蹈追嫓六經與西漢並駕不幸嗣君廢御牝鷄鳴晨翦滅親賢斯時也羅織紛紛)
(之獄起在朝公卿方視爵禄為鬼朴禁瘖惴惴保首領不暇而先生以一祕書正字悼人之冤閔國)
(之危以崇德緩刑撫慰宗室引古證今反覆論諫又願興大學以教胄子止擊羌之役以保全蜀凡)
(有利害於天下知無不言史臣稱其詞婉意切信乎其知言矣後之評史者謂先生諫說武后非狄)
(公仁傑比或者譏其失言以武后不可與之言遂謂事同而情異殊不究夫先生所謂撫慰宗室者)
(果何異乎其為唐室謀深矣則先生之心即狄公之心也但狄公言之於武后衰老悔悞之際其勢)
(為甚易所以成反正之功先生言之於武后淫虐方熾之時其勢為甚難非惟不見聽竟殞於賊姦)
(之手自古不可以成敗論人原其心可也惟先生以忠厚之心惻怛之意陳救時諄切之言以正大)
(高明之學著雄深雅健之文致杜子美韓退之繼作咸推服為先倡其有補於名教如此崇而祀之)
(禮也雖然書院本為作飬人才而設而學者貴窮理以求踐履之實不苟為利祿計今而後相與瞻)
(仰先生之遺像心其心味其旨循進乎孔孟之門牆不負國家專選經明行修之本意此則周侯之)
(所望於來學而亦鄉人之所願也侯名鎬字廷望晉寧人歴官多善政觀於此舉槩可知矣)
遂寧縣旌忠廟記(武信北郭去城闉百舉武有廟曰旌忠神之爵封顯忠昭惠英)
(烈仁濟王盖昔忠臣夏公之祠也予幼時常與師友遊廟中覩右廡壞壁間有前賢題詩轉省七十)
(年尚記其詞而忘其名其詩云唐季紛紛幾戰争東山西蜀又連衡公寧死作泉中鬼義不生為城)
(下盟而其末云史臣秉筆無公論賴有雙碑為發明余詳閱雙碑其一宋政和元年知州李騊所作)
(其一宋嘉定辛未轉運判官費仕戣所述也按史傳公青州人諱魯竒字邦傑唐天祐十二年秋七)
(月晉王存勖勞軍魏縣帥百餘騎巡覘值梁將劉&KR2872;伏兵五千圍之公時為裨將操短兵力戰拔王)
(於重圍因賜姓名曰李紹竒是後屢立大功如王彥章梁驍將也馬上持百斤雙鐵鎗所向無前鄆)
(州之役公生擒之而梁遂以滅唐明宗天成元年復還其舊姓名四年自河陽出鎮武信其地即遂)
(州也長興元年東川節度使董璋西川節度使孟知祥連兵反詔公副石敬瑭討之知祥憚公威名)
(遣其心腹李仁罕趙廷隠張業攻城益急朝廷力不能制公嬰城拒守至食盡援絶城陷迺先沈其)
(孥於井而身與俱斃當是時賊勢方熾或貪生畏死甘就執辱或迎風就降者何限而公獨毅然以)
(死自守凛凛忠節萬世而不冺彼腥而此馨彼穢而此潔不待議而後見歐陽公五代史傳死節者)
(二傳死事者十有五乃列公於十五人之中雖於公之忠義若未盡白至晦菴朱子作史綱目長興)
(二年春正月標孟知祥兵陷遂州唐守將夏魯竒死之可以繼素王之直筆豈可謂無公論耶初贈)
(封太師齊國公祠郡治之後圃錫號忠節民以出入為艱更度地於城東瀕大江建祠易號顯節江)
(水暴漲牆壁頽圯迺更卜地於城北今旌忠廟是也廟之額凡三易而公崇封王爵名節愈著神之)
(棲凡三徙而吏民祈禱祀典愈隆其所從來尚矣然而廟歴歲久上兩傍風日入於壊至正九年秋)
(七月京兆王侯脱脱來守是邦課農興學民俗於變一日進謁廟下徘徊顧瞻喟然嘆曰聖朝屢下)
(明詔凡忠烈士之祀官為修其祠宇今廟貌若此怠而弗葺咎將誰執於是首割已俸偕僚佐議撤)
(其故壊而一新之次年冬會監郡伯帖木兒自京師來赴以敬以信議亦克合錢以緍計竹以箇計)
(木以章計與夫士民欣助百色之費命醫正王文德掌其簿州胥劉氏龍司出納幹人趙子成張天)
(祐董役夫當其撤殿上甍榱朽腐忽墜壓神座咸謂神像毁矣及發掘視之儼然無毫髮損莫不驚)
(異功遂不勞而辦昉於至正辛卯春成於至正癸巳冬廟復新矣率士民具牲酒以落之仍遣吏請)
(記以刻諸石夫神人之理一也書稱山川鬼神亦莫不寧詩列懷柔百神之頌盖神以祠而知人之)
(敬人以祠而知神之靈神之得安其棲亦猶人之得安其居也今歲幸有賢侯獨能明於事神治民)
(之道上以答靈貺下以副具瞻一舉而兩得其過人遠矣故書以歸之并為來續政者之勸云)
尚佐均吳道子畫聖像記(先聖為魯司寇時像二本其乘車而羣弟子從)
(者號曰圖立而先師侍者號曰小影世人求合荀卿所謂如蒙倛轉失其真乃摹小影於石而鑱之)
(壁夫聖人盖有不可以見見而聞聞又况以像求耶然學者緣貌觀其道緣形觀其天或有所得云)
明張衍忠孝祠記(漢晉之臣卓然以忠孝見於世者蜀有廣陵太守張綱在順帝時以)
(危言直道摘梁冀之姦漢中太守李密孝心純篤終養祖母不就晉武之召即夫兩賢之心忠君愛)
(親精誠剴切貫於金石通於神明是豈矯情干譽而為之者百世之下聞其風思其人猶足以興起)
(良以有關於綱常世道耳嘉定古犍為今眉州彭山縣北里兩賢之墓俱在焉昔人因是而祠之題)
(曰忠孝燬於兵有年矣洪武六年冬按察司僉事天台戴文信按行是邑得宋時斷碑其事跡可考)
(因語邑大夫士以兩賢節行炳燿今古若等盍修復故事維風勸俗即與鄉老同搆堂及門廡列垣)
(墉備祭器樹竹衆樂為助凡三月而成其堂階炳煥軒戶明敞江山烟雲之態度森羅輝映出自天)
(象而規模氣概甚殊往昔僉憲以刻文示後為請余嘗慨漢末政紀失馭順桓之際梁氏擅權當時)
(莫敢言議其非張廣陵綱獨奮然劾大將軍無君之罪以彰天憲盖其心知有其國而不知有其身)
(可謂盡於所事矣既而為冀所陷出守廣陵廣義明信單車降張嬰等盜南郡以平及卒嬰等服罪)
(歸葬築墳此又功德政理卓然過人遠甚抑使世之嘿嘿取容苟禄以逢其君者知所媿矣嗚呼賢)
(哉若李漢中密當晉武平天下之初威行海内方銳意求賢以洗馬召在他人必俛首奉命無敢抗)
(君獨從容表陳其情雖迫以嚴命終不可奪是盖親親供其子職不計外之輕重使世之僥倖利禄)
(苟進以遺其親者知所鑒矣嗚呼賢哉然兩賢之事詳諸史余特以忠孝非殊故為臣子者義之至)
(仁之盡以之事君事親易地則皆然且古者鄉先生歿而祭於其社聖朝以忠臣烈士咸致祀典憲)
(僉才識明粹熟諳憲體能以名教為先務是舉也將以引忠孝之化立懦敦薄為勸非特一鄉一邑)
(而余喜其有志於綱常世道冀其他日登用以禆國家之政其施設遠大盖可徵於斯故為之書洪)
(武九年三月中吉奉政大夫四川等處行中書省參知政事河東張衍書)
陳南賓景山曹侯開道濬川記(梁居荆揚上流其山連峯接岫道狹)
(僅容足其難如登天行者或四步五步六步七步乃止憩焉氣促汗流竞日不一二桯山谷之水會)
(而為川奔悍奮擊篙師一失舟楫不可復救羌人憚於輸貢商旅怯於往來而拊膺之歎鏟嶂之意)
(所以不能已於李杜之詩之感也然自有天地即有此山川不知其幾千萬年禹治洪水别九州第)
(梁於八岷嶓之既藝沱潛之既道蔡蒙之旅平和夷之底績功無以加自時厥後若五丁之開峽李)
(冰之鑿山亦足尚矣景川曹侯承天子命來蜀以開道濬川為己任凡東跨永寧西抵松茂南接雲)
(貴北連棧道分方命官指畫規略曰某水也若是而導之某道也若是而闢之某石也若是而鑿之)
(其思慮皆出人表官屬奉命惟謹經始於洪武辛未訖工於壬申中以農事輟者凡三月四塞之險)
(官屬各有攸司而永寧建昌則又險之險者侯親視之運巧思鑿巨石通河道為灘者一百九十有)
(三運土木塞險阻以取直徑為橋者五十有四故至雲南大理西番箐原其驛鋪皆堅固縝密不為)
(一時苟且計其用心亦勤矣既而西北皆以成功告悉如侯指於是輸貢者無難色往來者無愁歎)
(聲使李杜生於今日豈無詩歌以美之哉噫人情可與樂成而不可與慮始當侯之經營也衆莫不)
(曰蜀之險阻天造地設自開闢以來未之或治今茲之舉無異於愚公之移山也徒斃民耳惟侯不)
(惑於衆人之議而决諸一心躬任其責雖祈寒暑雨不避以八月之勤勞而成千百年之利益智者)
(之所未為人固不識則聖皇之所特命而責成者夫豈偶然之故哉宜勒諸堅珉以示來者侯名震)
(鳳陽人)
方孝孺學孔齋記(隂陽之氣運乎兩間物之有形色者莫不資之以自成而是氣)
(也未嘗為之加損三辰之明也五嶽之崇也四海之廣也百川之流也皆得乎氣之大者也豫章楩)
(楠得之以為材麐鳳龜龍得之以為祥虎豹犀象得之以為威黍稷稻梁麻枲桑檿得之以利萬世)
(力者得之以負重致遠靈者得之以司晨紀候而夭翹之類蝡動之倫非得乎是則不能有生其化)
(可謂盛矣而運行不息者曷嘗有古今之間哉孔子之道亦然知者不得之則不能成其知勇者不)
(得之則不能成其勇賜之辨求之藝偃與商之文學苟非其有得焉則不能其名而凡遊乎聖人之)
(門者皆有聞乎其一二而聖人之道固自若也豈惟當世為然千載之後得其全者為大賢得其正)
(者為君子得其偏者猶不失為善人明乎春秋者得其斷明乎易衍者得其中明乎詩書者得其正)
(明乎禮樂者得其文無得焉者過焉而為莊周卑焉而為申韓悖焉而為小人具視聽而備人之形)
(者孰能舍斯道而自立哉故庶人舍是則長幼乖大夫士舍是則職業堕為將相舍是則無益於國)
(而禍及之為南面之君而不師斯道則無以施德澤於衆庶著顯號於無窮由周漢而來得孔子之)
(道以為君者視其治功可攷矣帝者得之為文景為明章為太宗為仁宗王者得之則或卓然為宗)
(英或知為善之可樂是皆有絶人之姿高世之識故為知所務而卒有成雖所得未能盡乎大全然)
(皆聖人之徒也以臣觀乎蜀王殿下其聖人之徒而得其大全者乎殿下資稟甚高而務學甚篤聞)
(道甚早而力行不怠明足以照萬里而不底於太察才足以綜萬事而行之以無為德度之懿煦乎)
(陽和之温也問學之博浩乎寳藏之富也學古之士有一於此皆思自附於聖賢而乃處之以謙虛)
(守之以畏慎檢身進退恒若不及而於恤民濟衆賑災施患之事孜孜為之使遇孔子之聖而師尊)
(焉所得豈可量哉間問羣聖之道因以學孔名殿側之齋命臣記其說夫孔子之學當世之學者皆)
(知之求其善學孔子之道者雖古之君子或病焉非孔果不易學也竊取其偏而不求其全以名求)
(之而不知吾身之可以為聖賢者衆矣孔子所以與隂陽同其化者固足以陶鑄百王而範圍三代)
(其言見乎經者人之所能識也其事本諸心者非學道而有得者不能也殿下既有得於斯道矣而)
(臣何言哉雖然得之固美也而守之難守之固難而不變其守推以及物也益難先乎孔子而得斯)
(道之大全者莫如堯舜文王學乎孔子而得其全者莫如顔子堯舜之欽明恭已文王之不顯亦臨)
(無斁亦保顔子之克已復禮服膺不惰大聖大賢之守斯道也豈有他術哉亦曰敬而已敬者所以)
(成夫仁而已矣仁為衆善之原羣德之長而天地之心也得此以為人則人道盡得此以為君則君)
(道備孔子之聖豈能加毫末於斯乎故為人而不學孔顔之學則不足以為人為君而不以堯舜文)
(王為凖則為失君之職自孔子以來千有餘歲矣知孔子者多不獲居大位而富貴尊顯者往往不)
(知師聖人之大全是以生民於孔子之澤未之數被也夫以殿下備顔子所有之德而居孔子所無)
(之位敬以守之仁以行之至於愈久而不變固所優為者惟至仁以治國俾人人謂居大位學孔子)
(而得其全者自殿下始以一洗往古之陋豈非天下後世之幸也哉)
胡廣神木山祠記(皇帝統御天下愛養黎元恩惠優渥首飭有司毋擅用一夫取)
(一材於是生養休息日庶日富比年歲登民和海宇熙洽迺者永樂四年秋詢謀於羣臣曰古者建)
(都必營宫殿朕肇北京恢弘舊規以永貽謀顧興作事重惟恐煩民然不可後羣臣僉曰陛下慎恤)
(民力視之如傷而民皆樂於趨事皇帝曰爾往試哉乃用命入山以伐材焉用民力十取其一給以)
(廩食歸其傭直而民忻然鼓舞不知其勞故事不程督而集工部尚書臣宋禮取材於蜀得大木於)
(馬湖府圍以尋尺計者若干踰尋丈者數株計庸萬夫力乃可運將謀刊除道路以出之一夕木忽)
(自行達於坦途有巨石巉然當其衝夜聞吼聲如雷石劃自開木由中出無所齟齬夜越險巖膚寸)
(不損所經之處一草不掩百工執事顧視讙譁踴躍交慶事聞廷臣稽首稱賀謂聖德所致皇上辭)
(以弗逮推德於山川草木預有喜色鮮澤榮華蔚然穠麗及祭之日先降微雨灑滌游坋爼豆既陳)
(羶薌肸蠁黯雲倏消天宇澄湛明星煌煌月影交輝祥飈徐來神用俱歆聞山呼聲者三震動天地)
(神顯其靈於昭有赫遂封是山為神木山詔有司建祠歲時祀享以答神貺命臣廣為文以紀其事)
(刻之於石臣廣頓首受命仰惟皇帝功德高厚比隆天地妙運一心斡旋萬化隂陽鬼神隨機應動)
(脗合無違故凡有施為嘉禎沓至是山川之神恊贊禎符宣暢明靈濯濯洋洋休有烈光超卓物表)
(有不可以知巧測量之者然以理求之具可知矣夫充塞兩間者鬼神之功用若川泳雲游日晅雨)
(潤風霆鼓動寒暑更迭歘隂忽陽變化揮霍其迹尤著然三辰順軌雨暘以時景星慶雲和氣充溢)
(斯皆一心之所感召若夫木石非由人力不可以運動而乃潛闢默輸實由聖德感孚神明協應之)
(所致也固非耳目聞見可知已夫人之所不知不能者鬼神之所能也以人之所不知不能而測夫)
(鬼神之能宜其有弗知也况凡天下名山大川奠於方域之中出雲雨產材木以資於國家其神固)
(靈也神木之山所産良材自萌蘖而長以至於拱把連抱神之衛閟呵禁以待於今日然則神之效)
(靈者非一朝夕也今茲之顯應所以兆皇帝萬世悠久之徵則神之功其可少哉稽之於傳凡有功)
(於國家者必有祭神功彰著實為偉茂載之祀典於法允宜臣廣再拜謹書其事為記并係之銘以)
(頌歌聖德且以丕揚神休銘曰皇明受命統馭萬方六合泰寕物乂民康端拱垂衣無為而治蠻貊)
(荒服蟻附而至休徵之應如川如林至和感孚百靈俱歆壯哉北京龍飛之所帝用貽謀大啟厥宇)
(慎恤黔首咨詢在廷庶民子來於始經營皇帝有詔取材於蜀神木之山岷峩是屬楩楠豫章絜之)
(百圍神用呵閟以需於茲斧斤斯入林披薄斂凡厥所產悉呈弗掩良材芃芃孔曼且碩載而輸之)
(萬夫入駱層巒峭壁矗矗尊崇深谷㟏岈飛流怒淙有巖厥途其石嶻嶪徐步曳武猶慮僨跲方謀)
(平險憑虚架梁人力未施木忽宵行越澗踰壑砰磕如雷巨石□礹隨闢以開維山有神維神昭靈)
(默驅六丁祐相聖明神衷顯宣嘉禎斯應以兆皇基萬世永盛報神有典祀事孔宜爰作新廟歲以)
(饗之醴清牲腯籩豆静潔殽核維旅羶薌有飶春蘿蔚隂秋菊垂芳祼薦以時禮儀有章執事駿奔)
(秉虔以對濟濟蹌蹌罔敢或懈神之來享驅霆駕風翳以鳳凰驂以虬龍靈旂揚揚神既降止鼓舞)
(鏗鏘神醉以喜神來宅茲時雨時晹眷此邦氓易沴作穰皇德同天幽明畢被創制神祠以毖神祀)
(礪石刻銘茲山實侔頌宣皇德永著神休)
黃淮蹇忠定退思齋記(少保吏部尚書蹇公名其燕休之所曰退思以予舊)
(嘗同在外制相知為深而以記見屬今之為軒閣齋室者往往託趣於雲山泉石華竹禽魚公獨以)
(退思為名其度越於人遠矣夫天下事物之理至著之中而有至微者存况夫是非得失屈伸取舍)
(千變萬化所以困心而衡慮者非思莫能究其極而適於中思而謂之退者進非不思也特退而紬)
(繹省審加致其詳云耳譬諸水鑑演漾蕩激則鑑多失其真待其波静水止而鑑焉則妍媸具見故)
(進而思不若退思之為得也且世之人品類不同而所思不能無異農之思易田疇工之思利器用)
(賈之思較贏縮趣便巧以求逞其欲而已士君子立身行道其所思宜何如哉然仕有大小而所思)
(不出其位猶農工商之不相為謀宰執大臣以身任天下之重其所思則志其大而謀其細緩其末)
(而急其本是故禹思天下有溺猶己溺之稷思天下有饑猶己饑之伊尹思致君為堯舜之君致民)
(為堯舜之民周公思兼三王以施四事其有不合者仰而思之坐以待旦見於傳記者章章如是少)
(保公之退而思者同乎否乎公為人寬厚和平沈静寡欲言動有常度歴事太祖太宗垂四十年人)
(無間言今上皇帝倚任益隆决大議臨大政不動聲色而人服信能以禹稷伊周為心者矣或曰公)
(之退思云者取退思補過之義子言博而不切何居曰然予所論皆公職分當為之事方今朝廷清)
(明海宇寧謐聖天子既以二帝三王為己任而為大臣者又以禹稷伊周自期由是禮樂彰而法度)
(振道德仁義之澤洋溢乎四表不惟無過之可補以求底於無思無為而後已顧不偉歟拳拳愚忠)
(盖有望焉是為記)
楊溥蹇忠定承恩堂記(皇上嗣登大寳嘉念蒼生期底雍熙圖任老成人彌)
(綸治化少師吏部尚書蹇忠定實為之冠宣德七年秋詔有司略曰予有輔臣粤自先朝偉著德望)
(暨於今啟沃居多予於庶政咨焉予於庶官審焉克允克諧實惟其人欲新厥居以稱予優禮之意)
(其繪圖以進明日有司以圖進弗稱又明日更為圖進弗稱上乃自規畫援有司乃卜地於都城東)
(南厥位惟陽厥土惟剛棟材於肆厥木惟良厥石惟貞陶瓴惟堅乃卜日之吉鳩功並作裒高以平)
(築虚以實引䋲縮板以垣厥周乃建厥堂翼之以室乃闢厥路重之以門甓之甃之塗之沐之不踰)
(月告成祀先有廟禮賓有館庖有厨汲有井有庫有廏以儲以牧輪奐成美百用俱備復命大臣燕)
(飲以落之肴核酒醴咸出大官公謂翰林學士楊溥曰昔晉獻文子成室諸大夫落焉當時善頌善)
(禱者見稱於君子子何以語我溥不敢以不敏辭乃酌而祝曰惟天祐國家乃實以賢哲簡俾平格)
(復錫以夀若周之畢公策名文武之世相成王相康王永光周室公歴四朝進位師保享高年輔聖)
(天子丕隆太平之運溥於斯為國家賀又酌而祝曰明盛之世惠歸之德君子享多福而民咸樂其)
(樂是以錫馬蕃庶晝日三接乃惟康侯溥於此為天下蒼生賀又酌而祝曰福善之報惟有德於民)
(者為盛古昔名臣輔君致治實功允德孚達神明身被光榮澤流子孫與國同久詩曰惟其有之是)
(以似之溥於斯為公賀公酌而復曰聖天子之恩篤不敢㤀子亦可謂善頌者矣謹名其堂曰承恩)
(堂請書此以為記)
羅洪先戰馬記(王夔州公禎濟陽公孫也濟陽死靖難公死賊獲贈於朝任一子廣)
(吉水稱忠義家莫過之至其戰馬事有足為世戒者始公以太學生除夔州通判纔五月會荆襄賊)
(石和尚流刧入夔焚巫山縣治是時同知蘇州王某授牒捕賊性柔怯而險猾故托疾不敢出一兵)
(公忿忿面數之曰汝食朝廷祿所主何事忍委赤子餓虎口耶即代勒所部民兵晝夜行至則巫山)
(已破賊方聚山中索擊之殺渠桀三十三人餘盡遁乃行縣撫傷殘招潰散久乃得歸居三日賊復)
(劫屬邑大昌促王王又不行而瞿塘衛指揮曹能柴成兩人與王素黨結避禍多方詭辭庇之且激)
(公曰誠為國家出氣力肯慨然復行乎公即聲應曹柴兩人故酌酒賀更許以身相翼實為脫王計)
(公即日勒民兵挾曹柴兩人赴之與賊夾水陣已而麾民兵軍渡趣戰曹柴望走公陷圍中自寅及)
(申人馬疲誤入淖田不得脫賊欲降之公大奮罵賊怒以刀斷其喉及右臂堕淖中馬逸去成化丙)
(戌五月九日也始公赴大昌道宿木商家商故新淦人且稔公知賊不敵不敢言是日將歸有物嘯)
(於山者商驚祝曰為王公耶果爾當三嘯止如其言商密與家人負簣往尋亂屍見衣白紗半臂者)
(公也載簣上令不深沒自死所至府三百餘里馬奔歸門闔長嘶踶其扃若告急狀守者納之血淋)
(漓毛鬣盡赤衆始駭公已死而賊尤不解後死之二十五日子廣始隨木商往殮之面如生不以暑)
(腐然貧甚不能歸盖售行李與馬為資而王意在馬不償值竟徒手得之櫬既行距殮之二十五日)
(夜將半馬哀嗚特異王命秣者加□豆不為上王疑秣者紿已自起視櫪馬驟前嚙其項不釋口久)
(乃得脫復奮首𢷬胸仆之地不省人事翌日嘔血數升死賊既平有司核功罪曹柴亦被譴嗚呼自)
(昔相傳義馬事不一二皆言臨難相濟也若辨讐怨微隠間切齒碎膺期在必報即在人猶且難之)
(豈公忠義之氣通於鬼神有使之然哉彼欺人不見中以機既得自全復利其所有此其計深祕也)
(然卒不可逃若此世嘗言至靈者人畜之至賤宜莫犬馬若也銜轡所制鞭策所驅固有衣冠介胄)
(所不逮者至於施報反覆巧發間值竒崛變怪反出於貴賤靈蠢之外是孰為之主而一不少錯嗚)
(呼可不畏哉可不戒哉公志狀載此事不盡情實公之孫鑾嘗灑涕言之余疑未信後十餘年始得)
(實為之記而鑾死已久則授鑾之子植用補狀志之略以告世人)
林俊三功祠記(正德庚午予起征藍道夔下關所謂白帝城者問其祠公孫述也予)
(曰越矣哉非鬼之祭也古者慎制祀以為國典無謂加典為非宜况賊而神祀之倒持綱常蔑名教)
(乃爾可慨矣方述起成都以輔漢為名乘亂稱帝馬伏波見而少之曰子陽井底蛙耳故不受偽命)
(專意東方用能佐世祖立功異域為中興名臣而述竟漢賊以死述可祀他日藍鄢亦可祀亂賊之)
(臣亦何憚而自沮耶嗚呼世道大關也政而系之教焉滛祠之當毁其有先於是者乎嘗怪述生盜)
(名器既誅死猶土偶南面謬竊血食者千數百年少陵東坡徒寄春秋之筆而諸葛武侯張忠定范)
(忠宣輩任是方猶未及是正意者將有待於今耶固世道者之責也既命毁其像易其額焉正所宜)
(祀者土神江神而伏波亦與焉昔共工氏之伯有九有也其子后土氏能平九土故祀以為社書曰)
(宜於冢土下關雖一里之社土之民其世依以生也川澤以出財用而祝融元冥河伯江瀆具在祀)
(典潞公所修益州江瀆之祠故在也書曰望於山川關又江之襟喉民寄命至要也皆蒙被功德所)
(宜報而祀而以告以祈又胥聚於此若乃炎精中微奸偽移柄當是時述能如援擇漢胄以自依則)
(述將與賈鄧等伍望蜀之萌何自起蜀之赤子何名為從賊浮橋覆溺八百之慘亦何因而至哉述)
(名教罪人貽蜀人之禍至於今為烈也故毁述而進伏波與順也亦祀典也嗚呼君臣天地之大經)
(也亂臣賊子人人得而誅之無赦者况余叨討賊之權者乎植人心扶世教毁賊述之祀以聲討藍)
(之端道之大關若此無謂然乎哉)
劉丙忠義祠記(忠孝士君子立身之大節隨所遇而致力焉使先置輕重於其間求)
(無憾不可得也管仲三戰三北謂其有老母孝矣如國事何温嶠志復中原絶裾而去忠矣如老母)
(何仲吾不知嶠則終身以為恨是二者可容心於其間哉吳君伯陽諱景由進士累官四川按察司)
(僉事常奉其母以行飲食必親嘗非公出旦夕不離側母高年安甚乃正德五年蜀寇暴作斬刈人)
(如草芥郡邑望風塵走盡空君偕部使俞君巡東川南寇卒至江津江津密邇川南非隸地俞君顧)
(君何如君曰斯豈愛身擇地時耶即率民兵守江津賊絶江攻城累敗去復盡其黨連晝夜合攻益)
(力君腹背受敵竟遇害垂絶呼聖上者三老母者三乃仆君既以身徇國而猶不忘其母可哀也夫)
(賊入城大掠於羣屍中得君面如生始知君死賊甚悔懼買棺斂君設祭而去其不能長驅入蜀者)
(以君扼其鋒也江津人痛君如父母朝夕悲奠俞君且疏其事上惻然詔贈君按察副使歸其喪賜)
(葬祭如制官其子一人為百戶搆其祠俾廟食江津從民欲也逾年予叨左轄涖蜀為君痛之未幾)
(俞君期亦滿特以所為祭君文授予索文竪碑以示久遠時廟未告成予復改官匆匆弗及也今踰)
(三年江津諸生於予舊有一日之雅累申前請予竊嘆世之人平居侃侃凜然不撓視一世人若盡)
(出已下而人亦輕信之不疑然一遇尋常授遣係重輕於顰笑輒顧郤推避反覆擇而後從况於死)
(生大分能決以義如君哉其為人槩可知矣君平日倜儻高邁不畱意細務而其所樹立卒表表如)
(此豈其所養者大有所不屑歟又幸遭逢聖明膺此殊典得祿以終母天年而顯揚於無替則君之)
(心於忠孝皆可無憾矣其有補於名教豈淺淺哉君余邑循令義當有述於俞君不可虚諾諸生亦)
(以義請也故廟成之詳皆不及書書其大者以風示為人臣子當知所重焉)
劉春東坡書院記(距嘉州東涉江而北不五里為龍泓山其巔平衍四曠有洗墨)
(池焉池上有魚化龍字正統戊辰州人東山居士劉公洪禹者博雅君子也登山見之謂與左爛柯)
(巖洞字筆法一律爛柯巖洞者東坡墨刻也因憮然曰東坡眉人眉與嘉接壤公嘗曰天下山水在)
(蜀蜀之山水在嘉州此昔為公潛隠之地遂創為屋若千間肖公像於中而名曰東坡書院後募僧)
(居之以給灑掃奠獻之役令其從子肅敬之子節介之讀書其間成化丙戌敬之舉進士累官御史)
(今為方伯而風裁凜凜癸卯介之亦舉進士於鄉今為夷陵太守政化大行而東山先公已棄世介)
(之時至其院見其堂室已風雨浸損日就傾圯僧之事事者弗虔乃愀然曰此吾先君子所以表先)
(哲引俊賢之舉也不可使鞠為榛莾如前因加修葺而嘉州太守永興曾執初公見之曰是吾責也)
(乃相成之而黃門章君世竒適至曰不可使無所考於將來屬余為記夫世之賢豪英哲其風聲氣)
(烈俊偉不拔者在當時多屈抑折挫然其實有諸内則其名亦隨之至於久而益振矣若東坡初應)
(制即以文章妙天下歐陽子見之曰吾當避此人放出一頭地宋神宗讀其文必歎曰竒才然而自)
(筮仕至歸沒四十年立朝者前後不滿一載中間因事立言因地見功挺然不羣而亦以此賈禍﨑)
(嶇嶺海而卒不變盖其在朝也不知有其身其在外也如在朝而忠義之節夷險一致故雖未嘗終)
(其身立於朝廷之上而其風聲氣節使人感慕慨嘆以為不究其用百世而下仰其名誦其文章論)
(其世思欲見之而不可得則從而考其遺跡以表章之如見其人使有所興起焉况其過化之所乎)
(此東坡書院之所由作也嗚呼是豈非實有諸内者耶觀於是則君子之自處惟求其是信之篤行)
(之力固不必以一時之得喪置忻戚而尚友者亦未可以成敗為進退也余懼州之士藏修遊息於)
(其間者跡其事而惑焉因告紀其書院之成若太守之清慎好古樂成人之美以勵風化而介之汲)
(汲繼述先人孝思不忘尋將啟厥後之科第雲仍者咸潛修於斯也是皆有可書也)
安磐嘉定州城池記(吾州介山水中西北刊山為城東南濱水而堤堤即城也)
(城東一水自北來曰江水城南一水自西來曰青衣水自西南徼外來曰沫水三水皆迅急皆會州)
(東南皆能為州城患而沫為最夏秋之交常平城秦李冰鑿離堆以避其患唐韋臯鎮蜀時伐凌雲)
(以殺其怒宋麴紹作斗門以走具暴凡以節茲三水也嘗聞之父老云永樂中州學在岸南數十步)
(以今計之正當中流決囓遷徙可知矣正統中郡守段公鑑防以杉栅成化中郡守魏公瀚障以石)
(堤自是乃得不徙州人賴焉者數十年歲久而木朽石傾而地削州人於是復有憂色正德六年安)
(成胡侯準以能名自維摩移守兹土屬搗賊亂東北重以内水之變州縣戒嚴吾州人之可憂者又)
(有出於三水之外侯時調集兵餉日不暇給乃别駕秦隴胡侯纉宗奉檄修城城立而盜不敢近别)
(駕升秩去雨水壊城十六七侯曰子辱守土其可使兹無城乃謀父老及大參童公瑞侍御徐公文)
(華暨磐曰予將城矣又曰自用兵來所在皆城然輒壊屢役不止予將城焉而俾可久又曰州人病)
(矣公帑有金儲倉有榖予惟藉其力焉童公而下咸曰惟侯幸惠我嘉人乃上其事總制少保彭公)
(澤巡撫都御史馬公昊巡按侍御王公鏜方伯胡公宗道大參邵公賁少參盧公綸僉憲郭公東山)
(悉從侯議而郭公主張助成為尤力侯乃率執事者矢之神曰必期率事無疎緩乾沒者有幽罰八)
(年仲冬望日始事掘地深八尺萬杵齊下砌石厚凡八尺以附於土編柏為栅以附於石栅之外仍)
(衛以土石自栅而上東城高凡十有四尺南城高凡十有六尺厚則以漸而殺上置女牆高凡五尺)
(延袤凡六千餘尺凡石必方整合石必以灰一石不如意者雖累數十石其上必易如其令者賞違)
(者罰人人感侯之義莫有毫毛苟且為心者功半大水卒至呌跳衝擊漫漫者三日州人相視失色)
(既水落城石無分寸動移者民益歡呼牽引赴事或至夜分重以澧陽汪侯儉受侯代至亦相與成)
(之於是茲城凡八閱月而成其西北二方之未城者則汪侯之任也四方來觀者咸曰壯哉斯城未)
(見也父老曰段侯以木魏侯以石胡侯實兼之城如是焉世世夫何憂且侯用財當而運謀審待物)
(誠而集衆惠又能不畏騰口成茲大功不可不記以垂無極因以委磐謂侯在州之政皆可書而茲)
(其大者故記之)
王守仁平山書院記(平山在酆都之北三里今杭郡守楊君温甫蚤歲嘗讀書)
(其下酆之人舉進士者自温甫之父僉憲公始而温甫承之温甫既貴建以為書院曰使吾鄉之秀)
(與吾楊氏之子弟誦讀其間翹翹焉相繼而興以無㤀吾先君之澤於是其鄉多文士而温甫之子)
(晉復學成有器識將紹温甫而起盖書院為有力焉温甫始為秋官郎予時實為僚佐相懷甚得也)
(温甫時時為予言平山之勝聳秀竒特比於岷嵋望之巖厲壁削若無所容而其上乃寬衍平博有)
(老氏宫焉殿閣魁傑偉麗聞於天下俯覽大江烟雲杳靄暇輒從朋儕往遊其間鳴湍絶壑拂雲千)
(仞之木隂蘙虧蔽書院當其麓其高可以眺其邃可以隠其芳可以采其清可以濯其幽可以棲吾)
(因而望之以含遠之樓蟄之以寒香之塢揭之以秋芳之亭澄之以洗月之池息之以棲雲之窩四)
(時交變風雨晦明之朝花月澄芬之夕光景超怱千態萬狀而吾誦讀於其間盖冥然與世相㤀若)
(將終身焉而不知其他也今吾汨沒於簿書案牘思平山之勝而庶幾夢寐焉何可得耶既而某以)
(病告歸陽明温甫尋亦出守杭郡錢塘波濤之洶怪西湖山水之秀麗天下之言名勝者無過焉噫)
(温甫之居是地當無憾於平山耳矣今年與温甫相見於杭而亹亹於平山者猶昔也吁亦異矣豈)
(其沈溺於此山果有不能忘情也哉温甫好學不倦其為文章追古人而並之方其讀書於平山也)
(優游自得固將發為事業以顯於世及其施諸政事沛然有餘矣則又益思致力於學問而其間又)
(自有不暇者則其眷戀於兹山也有以哉温甫既已成已則不能忘於成物而建為書院以倡其鄉)
(人處行義之時則不能忘其隠居之地而拳拳於求其志者無窮已也古人有言成已仁也成物知)
(也温甫其仁且知者歟又曰隠居以求其志行義以達其道吾聞其語矣未見其人也温甫殆其人)
(也非歟温甫屬予記予未嘗一至平山而平山巖巖之氣象斬然壁立而不可犯者固可想而知不)
(異於温甫之為人也以温甫之語予者記之)
焦維章遊青城山記(成都之西名山水而縣者以十數而灌勝灌之山以百數)
(而青城尤勝時嘉靖二載季春三月予友馮子廷器諗於衆曰青城之秀甲於益州天倉諸峯左右)
(森羅削壁嵁巖望之蔚然其翠欲滴予田於其下故能詳也諸君其弗靳於遊乎予將披石穿雲候)
(君於青霄白石間亦勝事也予乃偕諸友刺舟渡江行平沙中極目百里漸進山下一時林壑之美)
(已覺勝絶取道馬橋掠牛心山出横山之下有小溪環崕而東可用灌溉以岸善崩水輒泄前令績)
(溪胡公使鑿之因崕為岸民至今便焉始信循良之不負吾民如是也為之嘆羡過横山折而西至)
(石佛灣田皆膏腴水四時不竭又折而西登小丘土地坦衍林谷迤邐望青城山長生觀等處尚在)
(翠微烟靄間問諸路人始得逕北走里許有二衲持瓣香道傍迎之乃羅家菴僧也菴之所在中深)
(外曲路入幽溪怪石扠牙蹄股相合不可步跳躍而進始逹少焉隂雨冥濛作潇潇聲矣急發南行)
(一里餘雨亦霽比午後憩長生觀觀久廢惟頽垣敗礎與灌莾同伍大抵物之興廢自有常數讀東)
(坡桓山之記不足慨也由長生觀西北行入山口山皆排闥擁澗夾路蘚篁蓊鬱凡數轉抵建福宫)
(宫亦荒墟不治其前諸山蒙葺苕蕘望可千仞惟貧僧數人茗漿不具已而吾友周子良翰趨謁宫)
(中且擕酒及殽以進盖吾諸友自灌縣至凡三十里有竒周子自大樂至行亦三十里有竒且暝不)
(可前矣遂宿焉迨晚風雨大作且飲且悵以為天師洞陡絶峛崺而林深泥滑扳躋尤難吾友鮮于)
(宗中等復决策曰不可止也已其母首鼠兩端以貽謝靈運之愧夜分而止厥明已酉飯畢出宫日)
(光蒼凉掩映雲際為之一快行巨壑間丹壁峻嶒每劃然大嘯類有人在空谷中酬和者西行崇嶺)
(蘿磴如立仰首拊膺而上氣息謹屬遠望有梨花一株燦如素錦云即洞所在也復過上數重道甚)
(湫隘纔可尺許傍皆邃谷易於墜陷凡行四五里得至洞下洞在石壁十餘丈上與徑迥殊前令胡)
(公懸為棧道沿入洞中中塑道陵像左塑唐明皇像或云偽主孟昶也山之形勝竒峯清淑不可殫)
(述右三十六峯次第呈露黛色如螺左試劍石等山遠近朝拱若服於洞之中山而岌然無阿附意)
(浮嵐往來在我襟袖以及萬彙覽不盈掌天下之竒觀偹矣然丹竈徒存白鶴不返所謂雲路咫尺)
(不可以登者歟洞有菴一所有比丘者年可近百不御酒肉且云牡丹坪朝陽洞去此尚遠乃各酌)
(數杯下兩腋清風殊覺有盪胸之勢尋建福宫故道將謀歸路會馮子廷器延飲其家諸友亦醉飽)
(連日則爽氣方騰塵襟又塞矣大抵吾曹雖鉛槧之素業未休而江湖之壯志尤甚故太史公必登)
(龍門探禹穴而後為文豪宕有竒氣朱張二儒遠臨衡岳其時高邁之懷豈潦倒囂譁者之能與哉)
(此予於青城之遊不可以無言也)
張時徹六公祠記(成都故有祠祠先代吏之有功德於民者秦李冰氏漢文翁氏)
(宋張詠氏是曰三公祠其後巡撫林公元甫疏請增祠宋趙抃氏則曰四公祠又其後巡撫王公天)
(用疏請增祀漢廉范氏宋崔與之氏則又曰六公祠云按載記水鶩弗經民患魚鼈乃穿渠三十六)
(溉川西南土田凡數百萬頃堰濫導支蓄洩用宜乃又鑿離堆山以避沫水之害恢神禹之蹟而拓)
(陸海之饒則李冰氏之功也謹身率先仁愛好教化以蜀僻逖而邊之狃也飭厲郡縣小吏開敏有)
(材者遣詣京師受業博士數歲成就還歸率以為右職又修起學宫招集弟子為除更繇每出行縣)
(益從學官諸生明經飭行者與俱縣邑慕之爭欲為學官弟子者蜀學至比齊魯則文翁氏之化也)
(俗故尚文辯好相持短長始厲以淳厚不受偷薄之說又民物豐盛廛宇逼側舊制禁民夜作以防)
(火而更相隠蔽燒者日屬乃燬削先令但嚴使儲水百姓便之共歌來暮則廉范氏之政也承五代)
(之殘弊詰虣禁奸湍決霆擊而大要以勅毖風俗博崇孝義奬德學以為士先他如以米易鹽以給)
(軍興以賦輸米以行平糴諸所厝畫莫不井井使朝廷無復西顧之憂則張詠氏之治也貞介絶俗)
(峻厲自持以身為師丕變風俗始也匹馬入蜀以一琴一鶴自隨比再至益屛去琴鶴止以一蒼頭)
(執事至於今人傳其風猶為凛凛則趙抃氏之烈也寬减征賦篤志為民詔使盡護四蜀之師拊循)
(將士人人得其歡心增茶馬以實邊備發緡錢以助糴本邊防屹有攸賴則與之氏之績也茲六公)
(者為政規畫不同其於有功德於民一也初予之銜命而來也有祠謁焉瞻其輪奐景其氏名乃心)
(戚然動又瞿然以思也曰彼誠何人哉予愧矣已而嘆曰於乎吾觀於今而益知六公者之功德之)
(大也何者民惰農自安不服田畝有司曾莫之程也溝渠廢而不穿陂堰壊而不治乃雨暘一或不)
(時即束手跂踵而號曰天其厲我乎而卒不免為溝中瘠此其患一也士不聚於庠而聚於市黨争)
(訟弋貨財否則博奕酒食以遨遊廉恥日薄而德藝不經此其患二也氓所欲也從而奪之所不欲)
(也而復聚之狼戾是逞戚休弗䘏怨讟繁興而逋播日甚此其患三也臧否弗甄井宅罔表行誼者)
(不蒙福奸法者不被誅僥倖之心勝而善良之習孤此其患四也乾沒以竊公藏脂韋以眩衆聽羅)
(網張於公門而誅求徧於蔀屋位以賄起而來者日競此其患五也士馬之弗閱餉秣之弗經無事)
(則張虐焰以病人有事則望邊烽而禠魄故赤子饜於豺狼而戍居鞠為榛莾此其患六也使六公)
(者之政之修也而有是哉故曰吾觀於今而知六公之功德之大也然而予非其人也誠愧矣誠愧)
(矣然古有之曰不習為吏視已成事盖言乎其鑒也矧澤在蒸氓功在史册炳炳有耀者哉自今而)
(後殫力究圖以無忘夙夜去其不如六公者就其如六公者上以翊吾國而下以鳩吾民幸也樹有)
(尺寸之烈即鴻伐赫勛之不敢期其庶幾哉猶前哲之遺軌乎如以名而已也則昔之人且猶鄙薄)
(矧曰其能迪哲又矧曰能崇於彌高其懋哉戒哉遂叙述建祠之意而綴以迎送神詞俾時饗則歌)
(焉其詞曰桂殿兮蘭堂重門兮兩廊璇題兮刻桷宛虹霓兮翼梁辰良兮日吉擊豕兮刲羊千秋兮)
(報祀匪今兮伊始耄倪集兮祠之下歌者歌兮鼓則鼓靈之來兮庶幾靈不來兮心怨苦右迎神)
(玉靈連蜷兮以降前兩旄兮擁幢白馬兮朱纓佩兮垂韔容既儼兮禮多氣則矯兮神暢糾鳩兮)
(就向奔走兮夙張曷究兮民思曷極兮靈之貺願少畱兮須臾哀我民兮引望右降神民望引)
(兮靈不畱尸具醉飽兮既祼以酬前騶兮抗節兩驂兮服輈靈來兮孰告靈去兮孰謀日黤黮兮西)
(匿風悲鳴兮颼飅烏雀兮來下泣山鬼兮啾啾我心兮悱惻歲歲年年兮云疇之極右送神)
新建諸葛忠武侯祠記(天下莫大於義而強有力不與焉莫效於忠而智計)
(不與焉昔漢鼎之播也曹操怙梟雄之資以擅中原孫權席父兄之業以據江左矜尚智力競求非)
(望天下知有魏與吳耳而昭烈方以一旅興間關困踣非有如林之衆與可憑之土也當是時敢有)
(言相輔以圖大事者哉而侯以草廬寒餓之夫承三顧之勤乃遽許以馳驅非徒以堂堂帝室之胄)
(足以聲大義於天下耶已而雲雨既得謀成掌中光啟雄圖上延絶緒發獻帝之喪討曹瞞之逆義)
(檄四馳荆楚響應盖欲首吞鄜鎬尾控伊洛然後兼吳會而蕩楚越侯之言盖略酬矣即其所自施)
(設拳拳以開誠心布公道集衆思廣忠益為務故其言曰若遠小嫌難相違覆曠闕損矣違覆而得)
(中猶棄敝蹻而獲珠玉也然人心苦不能盡苟能慕元直之十一幼宰之殷勤有忠於國則亮可少)
(過矣於乎三代而下有如俟之心事者乎故雖中道云亡漢紐不續跨有荆益僅成鼎峙之勢薦駕)
(戎車未收混一之功而仲達生走平立死悲後之君子咸以伊呂許焉謂智計彊有力者而有是乎)
(以今觀之張弛協於人情綜核周於庶政斬將覆軍發無虚舉築室反耕動有成筭八陣之圖不刊)
(流馬之運非古則侯盖非無智計者故道化行於域中風聲振於徼外而頌功德稱神明巷祭而野)
(祝者環梁益皆是也語所謂生而正直則死而為神其然乎其然乎成都故有專祠既以合祠於昭)
(烈而廢檗谷王公曰侯之功德大矣不專何崇不崇何稱庸已諸昔孔發如何之嘆詩詠勿翦之思)
(古今人情要豈相遠哉今夫釋老之宫鬼伯之構環城以内外矗如也而獨於侯靳之豈所以彰哲)
(軌而翼休風乎是實在予其何敢後乃請於蜀王闢浣溪之隙地而祠焉而予實來代公遂述而碑)
(之乃其行業之懿則裴晉公之記詳矣碑盖以昭蜀王尚德之美與王公興廢之績云辭曰嗟忠武)
(侯曷躬耕南陽乎曷龍潛於野弗騰弗驤乎曷四海鼎沸如蜩如螗乎曷不吳不魏枕高岡乎曷草)
(廬三顧魚水洋洋乎曷舉世皆霸獨以王乎曷親吳讎魏曷短曷長乎曷戎車薦駕亶劻勷乎曷三)
(分鼎立戰玄黃乎曷信義既布漢炎弗將乎曷將星告殞中道崩殂乎曷大志弗終以莫不傷乎曷)
(廟貌尸祝墟落相望乎曷築爾新宫美棟美梁乎曷鳴鐘吹竽鼓堂堂乎曷踐爾籩豆奠椒漿乎曷)
(衣裳楚楚以翺以翔乎曷降鑒我民四國於匡乎)
重修杜工部祠堂記(杜工部子美祠在成都郭西五六里許即其所詠草堂者)
(是也蜀獻王之始封也見祠隘且就圯曰是足以妥靈而虔祀乎遂拓而新之事在方正學碑中嘉)
(靖丙午乃余實來去獻王幾二百禩則祀猶昔也余乃使知府馬九德長史李鈞游緇啟於今王為)
(言祠事王輒報諾乃遂闢廊廡起甍棟引流為池易甃以石規模壯麗增於故昔盖十之六七費白)
(金三千有竒經時日歲有竒人曰是舉也見今王繩武之孝焉尚賢之誠焉風後之烈焉非恭儉樂)
(善其孰能之張時徹曰余於子美盖傷志士之不遇云初子美貧不能自振客吳越齊楚間如長安)
(舉進士不中第困㚄矣明皇饗郊廟獻賦三篇帝竒之稍稍鄉用因數上賊頌遂高自稱道且言先)
(臣恕預以來承儒守官十一世迨中宗時祖審言以文章顯臣賴緒業自七歲屬辭且四十年然衣)
(不盖體常寄食於人恐一旦填溝壑惟天子哀憐之若令執先臣故事拔泥塗之久辱則臣之述作)
(雖不足鼓吹六經至沈鬱頓挫隨時敏給揚雄枚臯可企及也有臣如此其忍棄之會禄山亂天子)
(入蜀子美避走三川已又自鄜來奔為賊所得乘間脱走上謁鳳翔拜右拾遺先與房琯為布衣交)
(琯之敗陳濤斜罷相也子美力辭伸雪觸帝怒瀕死乃免然帝至是盖不甚省錄矣時所在寇掠子)
(美家寓鄜而彌年艱窶嬰孺至餓死已出為華州司功參軍會關輔饑輒棄官去之秦州採橡栗負)
(薪以自給流落劍南結廬成都西郭會嚴武節度劍南東西川往依焉武以世舊遇待甚隆因表為)
(參謀檢校工部員外郎而子美傲誕嘗兒侮之會武卒帳下亂子美遂往來梓夔間已乂出瞿塘下)
(江陵泝沅湘登衡山因客耒陽死焉始子美懷竒服異俯視時輩謂功名可立致不屑屑脂韋取容)
(而逢時百罹瑣尾流離曾不能自餬其口乃竟窮餓以死也悲夫人之議子美者曰放曠不自檢好)
(論天下事高而不切今諦觀其詩皆洞悉事理察知閭閻謂高而不切是耶非耶至其所效用恒以)
(稷契自許故其詩曰世人共鹵莾吾道屬艱難又曰勲業頻看鏡行藏獨倚樓此其所自傷悼亦云)
(至矣使也遘雲龍之會而遭三五之期以彼其志與才必能以功業行實光顯於時即不能以功業)
(行實光顯於時乃其所自稱許揚雄枚臯之文協之金石被之管絃以格郊廟以和神人其孰得而)
(少之耶何至間關流落自餬其口之不得而乃竟窮餓以死也故曰余於子美而傷志士之不遇也)
(後又有論者曰子美之為人其清類伯夷其忠類屈原其慮世類箕子於乎其幾矣其幾矣有司曰)
(祠成矣宜有守祠之田則與守祠者田又曰是宜有麗牲之碑與春秋饗祀之詞遂叙述子美之事)
(跡而系之以辭曰江之水兮洋洋發岷山兮導華陽莾川原兮膴膴雲霞爛兮如繪如組東有濯錦)
(兮西有浣花都之人兮梁燕曷之親兮沙鷗思公兮祀公考鼓兮鏗鳴鐘雲冠兮蕙服乘鸞兮駟鵠)
(公來兮不言公去兮心煩冤醑桂酒兮奠瓊巵生不及兮心相知翼我兮迪我公不然兮我心則那)
楊慎劒州鐘鼓樓記(劒巖州也代為設險庸固封守厥制宜壯規巍為雄觀而)
(卑陋弗稱是偷安固陋之過也乙亥夏李大夫璧來守三年政行民信誕告乃邦曰爾邦之險聞天)
(下為守理所外扞松維内翼保順北藩羌漢南蔽潼綿蜀之要害也而廛不滿百家城不及百雉於)
(制未偹前有鶴鳴後有漢陽左有臥龍四山下瞰城外高而中窪以攻則易以守則難於法未利昔)
(在天順末趙鐸一寇隨陷近正德初鄢本恕再寇又陷井木之堙刊人民之虔劉則斯城之罪也寇)
(在建瓴我在天穽何以險為守臣司封敢憚於役况古有址匪我嘉匠若克葺舊貫可以壯一方可)
(以奠四民可以禦五兵可以利百年邦人同然應曰善善唯唯歡以承命乃辰告於諸職司咸署曰)
(宜城事聿興拓其舊而倍之邦人曰吾邦之險昔獲名今獲實昔險在外不在我今險在我不在外)
(無寇有豫有寇無畏矣城曠土畫為衢市綏多士女昔皆寄汲於江托樊於樾今有廬井矣交述馗)
(道駕樓一重闓廔嶕嶢雅與城稱四望險固學在眺中幸茲無虞烽灺析□我民安堵有歲無苦往)
(者盛鶴徒驥是擾惟屐閣鐘鼓以嚴啟閉君子承事朝夕野人作勞息偃咸聽咸聞若警若告昔陋)
(若墟徼今比節鎮矣皆制也非僭也始於已夘七月甲子考於庚辰八月丙辰既美其奐不愆於素)
(良役哉吾聞之春秋役罔不書費倍利書譏利費半略利詳費利倍費不書費特見利也劒之役是)
(利倍費者也法當大書而略費焉於是邦人落之大夫銘之大夫請之太史氏記之記大者詳焉本)
(春秋之義也)
江瀆祠記(天子即位懷柔百神南瀆獻官史臣慎作祠記明天子之纉大統光有神器為)
(百神主嘉靖初元仲春吉日乃肇修羣祀初筮於己丑原筮於辛丑大昕具冕服御正殿臚句傳遐)
(致精神四馳上卿泊近臣徧於嶽鎮海瀆古帝先王先師皇祖諸陵命史臣慎祀南瀆大江恭代鬯)
(贄往監攸沈禮章有昈厥惟多儀夏四月庚辰卜人練辰有司偹物史臣展儀肅將天祝幽贊於神)
(明舉爟張樂三獻望燎已事乃竣川靈答貺榮光伏氣旭旭杲杲工祝拜手稽首曰惟明天子不愛)
(牲玉禮儀具偹神降嘏福慎曰是知天咫焉知民則福在和民和民在善政善政明神依失政民罔)
(依民曰罔依神亦罔依明神失依淫祀其崇遠聰明醜正直求諸淫昏厲祟豐昵非彝明神其吐之)
(憸壬比周忠直其羞之世用彫政用秕潤下反行罔象遂騰灾沴重仍漂邑害稼叢降戾於兹邦厥)
(騐惟不遠今天子懋建鴻基成民致神釐正祀典京邑首觀四方毁石經之廟堕元明之宫淫祀攸)
(屏秩祀孔明凶人黜伏俊良交慶元元蚩蚩咸蠲胥慼矧曰明神其有怨恫明天子克享萬靈克和)
(萬民惟明覘幽惟幽相明幽明禮樂厥鑒無岐嗚呼休哉爾工祝何知祕祝於祈年飾瑞於效珍實)
(陋罔聞惟道洽德潤滌瑕蕩穢澤流南紀永我皇仁無疆之休哉史臣頌烈敬垂鴻休於兹石)
歲享旌忠廟記(旌忠廟祀後唐節度使夏公也公諱魯竒守武信日董璋反東川攻)
(遂州公在圍城中兵食盡而援不至遂自剄死公結髮從軍事莊宗早立僅於天下驅馳中原破勁)
(燕潰驍魏王彦章號千人敵竟成擒於公手及其守一隅孤城反受困於僮豎豈非天哉傳曰善死)
(者不忘公善死矣以身殉城以死勤事忠憤之氣凜然千載宜其赫為明神廟食一方也歐陽公修)
(史以死事傳之五代之臣在是列者僅十人耳我朝敦崇祀典非功烈昭史册者不與大明會典所)
(載全蜀合祀之廟七而旌忠廟在焉豈陳實之光景動人畏壘之私相尸祝班乎土人每歲孟夏五)
(日遠近相率虔以承祀祀儀雜用社蜡未有迎享送神辭縣人士以為請乃衍楚辭國殤之義摛諸)
(聲刻諸麗牲石用薦歲嘗焉其辭曰焫膋蕭兮挹椒醑承肸蠁兮闖神宇神之靈兮毅且雄精為星)
(兮氣為虹著光景兮如在標晴霞兮彤彤神之來兮霄曖舒披颯爽兮英風嘘紛羽遊兮揚鳥旟置)
(霜矟兮縶雲駒淵淵兮摐鼓噭噭兮陳竽歌振縷兮舞回裾神醉止兮奄虞虞神之去兮靈澤下雨)
(霑俎兮霧濛斝畱我祺兮藩我禧驅伯強兮逐肥&KR1414;畝栖粟兮箔委絲函灾蕩滌兮休德流滋恢台)
(孟夏兮歲以為期拜神貺兮神無射思斗城金壁兮奠我邦土我民敬薦兮無絶終古)
房公石記(天下郡縣歴代沿革不一而名稱隨之盖有不百年間而堙刊凋謝訊其故名)
(已迷易其處至於吏於土者升沈交代如傳舍然則又不數十年而弗能姓字誰某矣理也亦勢也)
(若夫賢者之所歴惠利及物遺愛在人思其人斯重其地重其地斯紀其蹟思之矣斯久而益深重)
(之矣斯遠而愈彰紀之矣斯著而不磨故其遺跡舊址雖在荒陬無人僻遠城市之區後之人不知)
(所以崇尚而推表之然而思之重之在人心而蹟之顯者在人目雖問之樵蘇山氓猶能指點於兔)
(鹿之蹊薦莾之外也是何也桮棬遺書孝子興懷而兌戈和弓忠臣所以謹陳而不敢忽焉者也例)
(此以論則夫賢長吏之所在人之思之其有異此也哉故有茇憩之棠畱珮之亭甚之拜其舄履張)
(其畫像者則凡可以繫其思者宜無不重之紀之矣唐太子賓客禮部尚書房公次律罷相後為漢)
(州刺史鑿巨浸人號為房湖政聲流聞未幾復召入為刑部尚書既去而州人思之所為立石號房)
(公石者也石在州治内歲久寖仆知漢州事盛君慕公之賢而圖所以永係州人之思者復為建亭)
(覆之將以避風日之剥炙苔蘚之侵蝕使繼此而來宦者有所嚮往焉其崇尚推表之至矣亭成寓)
(書於予曰請一言記之房公在唐為名臣開元天寳間以姓配公不名字而可知者房其一也史贊)
(其德器有王佐才以忠義自奮片言悟主柳子厚稱之曰相玄宗有勞於國人咸服其節相肅宗作)
(訓於政人咸尊其道其見重於公議如此不幸讒人萋菲用違所長致有陳濤斜之敗世多以此小)
(之然究竟其事則中人促戰責有所歸擬之荀林父於却郭子儀於相州不幸盖頗同焉至後世朱)
(子追論而惜之亦有杜甫之捄為正也使當唐全盛時從容廟堂問所立固當不在張韓諸名宰下)
(推其刺一州而名百世亦其緒餘者耳一石之立於公何有兹石無公題識與當時文刻地幾易名)
(官幾易姓而屹然七百載人有知為房公石者真不係於言之有無也復欲益以巵言亦贅也已昔)
(賢有沈碑湘潭為身後名之慮至遠也然而江未為陵而石已泐峴首片石乃能使見者墮淚而頌)
(之至今盖有傳在人而不在物其所感在遺愛而不在石也由是觀之漢人之思房公固當與房湖)
(為無窮而亦有不賴於兹石矣然即州人愛戴之誠可見人心之易感與君子之澤之遠盛君復有)
(尚賢之舉出於尋常皆作而可記者也故為書其本事於前而志歲月於後云)
陸深大益書院記(嘉靖十有五年丙申冬大益書院告成書院在今四川省城之)
(東北隅四川古蜀都而益州蜀古名也維我朝聲教暨萬里而四川號稱大藩合今昔之嘉名命之)
(曰大益書院而書院之大者凡以文化輔聖治也與古四書院之制同今天子中興加意文教薄海)
(内外蔚然向風矣而是書院之成適當禮樂大興之後於時四川巡撫都察院右副都御史西野張)
(公瀚巡按監察御史玉洲陸公琳相與落之而顧謂深宜記深自乙未夏來轄蜀司與聞斯事稽諸)
(案牘盖自正德戊寅歲提督學校僉事王公廷相實始其事即故少師萬文成公之舊寓前為講堂)
(後為燕寢翼以左右之室列為五齋進為先賢之祠樹之門閥繞以垣牆於是書院之體位立矣繼)
(之者副使張公邦竒端方指授於是書院之師模具矣士之來學者咸彬彬然巡按御史盧公雍熊)
(公相助以金五百於是書院之潤飾裕矣巡撫都御史許公廷光巡按御史黎公龍提學副使歐陽)
(公重知成都府劉天澤王遵益以廡舍實嘉靖之甲申歲也巡按御史范公永鸞劉公輔相繼買田)
(於雙流以六百金歲入以四百六十餘石於是書院之居養裕矣副使江公良貴出學道贖金凡四)
(百左布政使林公茂達按察使許公讚相與佐協以廣門衢之地於是書院之觀瞻偉矣會張公鯤)
(以副使來督學政請於巡按御史熊公爵加葺理焉甲午之歲僉事顧公陽和踵至請於巡撫都御)
(史范公嵩潘公鑑再新之於是書院之基構永矣巡按御史鄒公堯臣以為未足也再檄知府邵經)
(濟拓之潘公申之曰兹惟毋後時凡費重以三百金於是書院之圯廢起矣經濟乃具石請書其事)
(以昭來世深按春秋之法最重興作凡始事必書凡終事必書是役也歴年二十經營數公前此所)
(未有也不大益於蜀乎在易有之震下㢲上其卦曰益益之彖曰損上益下益之象曰遷善改過夫)
(損上益下政也遷善改過學也學與政通學所以學為政諸生盍顧名以思義乎學成而出持是以)
(佐我皇朝禮樂之化益之名義於是為大是書院也殆將與岳麓白鹿嫓美矣此王公建置之本意)
(而諸公作興之盛心也皆不可以不記其諸牽聫宜書者具之碑隂)
張翀中江縣余嶺新道記(中江當兩川雲貴秦隴行旅之衝實劒外劇縣)
(縣西二十里有山曰高崖壁直雲矗俯瞰羣峯勢與青城大峩伍山之麓故有鋪曰雙魚踰雙魚五)
(里溪水自北下夏秋交輔以行潦其悍滋甚有司者常橋之號曰高橋橋西上數里為鋪曰飛黃鋪)
(之北里曰方基又十里曰走馬自雙魚而上逆坂重現時相勾連巨細石鋩贔贔齒齒行者必擇地)
(然後可以投步至走馬稍已又所在乏水泉當溽暑時公私往來無以濟渴不死則病循縣西五里)
(出雙魚之北歴兩河口蠻洞直距方基走馬之間一徑弦直可通轍跡而少迂回演迤艱難攀跨之)
(狀夾徑有井或寒泉錯出石罅沕潏漫羡其聲淙淙所謂井渫不食者官道不出於此而出於彼何)
(也新建余侯祺來令之五年不為苛皦之政縣以無事乃屬其土人而告之吾聞道茀不治司空不)
(視塗澤不陂川不梁周單子所以知陳之亡也今官道之利害前人之智非不能及此而不肻一舉)
(手或有意舉手而奪於羣咻憚而不為不智及之而不為不仁憚於人言而不為不勇吾無以令為)
(也兹將舍其迂而就其直棄其險而從其易僉其謂何皆應之曰然遂以嘉靖四年十有一月庚申)
(刊木夷穢鑿兩河蠻洞之道而通之下上連延僅二十里廣如故道三之一并徙雙魚飛黃方基三)
(亭於形勢之便區取南之直以易北不傷於民撤舊亭之材以為新不費於財首尾兩閱月厥功告)
(成而縣之人忘其勞途之人始得便周行之安也兩河當高橋上游十里其患差小乃廢高橋舊址)
(改創石橋二於其上為橋之空各三橋之陽為亭一不侈不陋亢爽可喜榜之曰仰止以休行役之)
(士大夫凡所規畫動適人意旄倪歡呼如出一口按察使呂君道夫適以入覲過而嘉之遂更舊鋪)
(之名雙魚者曰余嶺飛黃曰平易方基曰便民用慰山靈而示後來君子於是知余侯之善為政也)
(予方戍瞿門縣博士李載陽不惜二千里走書曰願有記按周禮合方野廬二氏皆以道路為職凡)
(舟車輦互叙而行之不使窒閡而月令以季春之月周視原野開通道路為訓三代之有司治其職)
(以待四方之賓旅者詳矣盖秉禮立制而授之官師細大具舉而纖悉無憾此所以為先王之法非)
(後世所及也去古益遠士之工於取名者贏詘之不知而敝所恃以侈耳目之觀其齪齪者視民之)
(利害恬然不以動其心媮得避嫌以苟朝夕要之二者其操心之私均也然則為今之吏能舉事以)
(貽百世之利非役志以干譽而求益也而民不以為病盖仁者之勇矣於先王之法又深得其遺意)
(雖欲不記可乎侯字原貞宋尚書襄公靖之後丁卯鄉進士其興學慎獄懾奸惠民之政皆有明法)
(往歲寧賊之亂潔身以去志操凛凛薦紳間多能誦之者載陽雲南趙州人及典吏徐朝進皆嘗贊)
(是役法得附書)
楊瞻四忠祠記(四忠者總制彭公澤巡撫林公俊川東分巡馮公傑川北分巡王公)
(源也正德辛未以來鄢藍倡亂旗幟千里三省煽動巴渝果梓之民死亡過半至今越三十餘年田)
(間父老猶有能道其毒苦之狀者嘉靖癸夘冬余出按巴州詢其事弟子員李生應麟等進曰巴州)
(東鄙五里許為長樂太平二鄉地山深林箐鄢藍實嘯發焉日甚一日勢如火焰維時王公自閬來)
(促其鋒鋒甚銳追至儀隴城陷公被執焉中一刀六鎗罵不絶口而歿賊勢益横至蒼溪滔天矣維)
(時馮公尾而促之大戰於鐵山關公被縳大罵遂遇害時朝廷起林公於廢提兵𠞰之公見賊勢猖)
(獗遂單騎入營諭以順逆賊望見公皆驚服叩首羅拜跡稍斂民稍寧既而朝廷特命彭公總督三)
(省之師公號令嚴明將士用命分人馬為數支隨處誅截公麾節大戰於富村斬獲幾盡擒廖麻子)
(餘黨悉平巴民始安枕矣余聞之喟然曰以死勤事則祀之以勞定國則祀之以能禦大災捍大患)
(則祀之四公或倡策滅賊或仗義死節皆其維持宗社裨補綱常潤澤生靈者也不於此祀世將奚)
(觀民將奚服同知李君琛學正張君文熙訓導王君大顯僉謂鄢藍作變四公遇變弭變皆自巴巴)
(則可祀也於是乃建廟祀之題曰四忠祠云)
余承勛修復越巂東路記(越巂當西南夷孔道自漢武鑿靈山橋遜水以)
(通卭筰厥後孔明渡瀘南征隋史萬歲由石門以通南詔唐韋臯置青溪關以和羣蠻所出雖異而)
(石門青溪則今黎巂扼塞皆謂之南征道也然關梁徙治邊計益嚴故遠人涉險阻犯瘴癘穿番落)
(一綫而路焉鮮弗難且病矣嘉靖己亥冬憲使富公好禮按部黎巂間偹豫之暇察山川險夷寒暑)
(之灾祥凡可幹利害綏遠人者咸經理之弗遺乃謂大渡河古瀘水也孔明嘗五月渡瀘維其時炎)
(濤噴霧禽獸避匿雖軍書驛騎交馳於津堠間亦必俟暑退瘴消而後敢渡河通走集焉相公嶺亦)
(號自孔明鳥道盤空雪霏晝暝俯其中黷箐驚湍諸番每乘以為亂故非哨期則羣百數十人弗敢)
(過也嗚呼天塹鬼關動遭不測議邊者顧弗思以處之何耶於是乎請於當路中丞李公欽侍御董)
(公珊曰國初景川侯曹震來略蜀謂是古驛道以通越巂盖利其風候宜人番酋嚮順履坦而道里)
(捷爾今廢道之陳跡具在盍圖而治復之僉曰審邊土利害而趨避之善籌邊者也富公乃命寧越)
(指揮丁鼇者率諸邊士自嶺西之首塗隨山刊木緣玀&KR0624;之境而東之則斬關有遺戍絶谿有遺梁)
(標界而編織種落有遺虜約費省勞故不數月而遂達於峩眉之麓為通逵矣後復程遠邇經度宿)
(衛而嚴夫善後計焉凡為戍堡五曰小菩薩曰黑麻溝曰一碗水曰板房曰金口為公館四曰舒快)
(曰老木坪曰玀&KR0624;曰射箭坪堡館間置連絡三百餘里每堡徙越巂衛軍十人每館設馬五匹箭坪)
(則編峩眉民夫五十人玀&KR0624;則土民五十人舒快木坪則各越巂軍二十五人仍各置一人總領之)
(以防守焉若兵械灾饟供帳什器之類所在靡弗備設有警則聲援相望遠害而蒙近利焉故人樂)
(趨之至大渡河故道弗敢閉亦弗敢失守若古黎之南北二路惟遠人審趨避焉爾或曰天設之險)
(人謀恐未足以勝之是路也乃謂審利害而趨避焉果天邪人邪不然籌邊之計創始難克復亦弗)
(易苟易為力而且力焉若臯之治復石門道者天實相之患後之人畏難無所於述焉爾是故天寳)
(中李白作蜀道難篇以刺嚴武寓天險也陸暢更作蜀道易篇以美韋臯寓人謀也求之乎美刺之)
(實則蜀道之難易在人弗在天也人謀弗可以勝天險已乎富公則臯之儔也經略西南疏逖不閉)
(治道乃其一端爾故樂為記之以俟議邊者)
劉侃重開金水河記(成都環錦江為池江之支緯城中曰金水開自宋白敏中)
(厥後廢興無徵也嘉靖乙丑侃來守是邦閱金水僅僅如綫盖水宗於江逕隍以入河其後久堙而)
(江沮止托源於隍耳又壅閼日增居人利其岸以自拓河之深若廣纔咫尺雨潦無所歸蜀人患之)
(明年丙寅春大中丞宜黃譚公以節鉞鎮蜀始至即周覽錦城曰城外鞶錦江如帶而内襟以金水)
(重績交紐所以翕坤靈緼休氣胥此矣顧帶存而襟廢豈所以毓厥秀哉心籌之時大足支羅甫洗)
(兵而僰道與南詔未靖又飭興都需材棘公方以敷和叙戎登材釐政為急已而僰蠻遯去其冬十)
(有二月卭都以南詔捷至而木政罷會公亦晉司馬總兩廣師以行乃屬侃而詔之曰吾將復金水)
(之故顧釃其流也孰與溯其源明日丁未公命駕西循少城步觀於江之上游而藩伯楊公賢陳公)
(東光臬僉呂公廕暨閫帥張君焰沈君禮判守成都薛君衛知成都令董君石暨侃咸從行公忻然)
(喜曰隍俯金水江復俯隍有建瓴水之勢於形便隍去江不能數武而近分江以益隍河宜自利其)
(事無難便且無難而前修闕焉將以需今耶曰汝閫帥其休三軍閱使穿江作渠而濬金水之堙曰)
(汝太守其西輦當儀東斲龍泉之石固水門以節江之入溝堰津梁悉聽汝便宜曰汝令其刊汝山)
(之木下沃野之竹以為江障明日戊申萬鍤具興又明日己酉渠成而江入隍越二日辛亥汰河之)
(壅廣三尺有竒其深三之一而河成匠石各以所徵至為石堰一閘一橋一於其渠壩一於其隍既)
(成公始至金水之漪洋然流貫闤闠蜀人奔走聚觀詫其神易由是釜者汲垢者沐道渴者飲絖者)
(洴澼園者灌濯錦之官浣花之姝雜沓而至懽聲萬喙莫不鼓舞公之賜焉以為天漢之飛注也侃)
(惟在昔李冰以導江著烈廉范以貯水興謠皆蜀先猷也公是舉似導江而愈於貯水遠甚君子當)
(能辨之矧公之膏澤蜀者不啻一金水已乎而其經綸之略操易握簡神行風偃悉得神禹治水行)
(無所事之機故功捷而利之溥若此是可以觀智也夫人視官如蘧廬一得代去便視若秦越公於)
(蜀人獨眷眷護持泃若慈母之私其子思貽百葉之安罔不注心弗以去住而異其情也是可以觀)
(仁仁以湳之智以運之公之庇蜀人者深矣噫君子之澤易堙地道之變靡恒安知後之不復如今)
(哉繼公之蹟以永蜀人之庥又俟乎後之君子也匪托之金石無以詔方來於是述其事之所由而)
(勒碑置於江上)
任瀚浮橋記(越巉巖驀幽壑出虎豹猿狖窟穴刳剡離竒輪囷以航清泠不測之淵使)
(人絶長江如道堂除歴都市不知&KR1697;瀁出風濤上此非有雄才峻略彊仁義垂功勞永世如孫叔敖)
(杜元凱諸人其誰識為此者長江在天地為物最險嘉陵江出劒南軍負果州東郭而下望之濤瀵)
(張天名潄玉灘者又荆吳梁益通津中流齒齒多怪石夏秋水盛時石隠不見漫然且成安流至霜)
(降水落則乃衝薄震盪槎牙怒號過人瞬息失便即舟敗覆沒不救下為魚龍餌食莫有出者故篙)
(師往往據舟揖抗臂指頤邀取長物以困行路乃嘉靖癸丑春郡太守南山沈侯謀諸參佐東即鶴)
(鳴山下西距長隄甃石水步外各植華表相對跱貫以繂綯繫横江舫百數十艘版其上施籧篨為)
(閣道以通輿馬往來無復淪滯其傍則為飛檻欄瞂錯以朱黫望之若井幹銀牀鱗差陸歴過客凭)
(倚延佇則水煙漠漠觀鵠鶖鶬交戞上下臯樹傳隂汀花亂發月在菰蒲鳴榔欸乃横渡琳宫梵墖)
(倒影中流剨然如夢如畫天倪道機皆自浮梁焉發之迺知偉人竒作與造化爭雄自蠶叢開國以)
(來實所未見江山有待將非其時乎昔秦昭王使其大夫李冰為蜀守鑿離堆辟沫水之害蜀人世)
(世祀之今永康軍有神露冕而□其袍如王者前有穹碑書秦太守冰以水事奉黃帝祀即如沈侯)
(嘉陵江浮梁公不知百世後宜何所食報也沈侯貞白循良多惠政可銘金石諸無關水事者法不)
(得書)
王廷瞻禹廟記(帝王世紀及路史華陽元和志揚子雲蜀記並載帝禹汶山廣柔人)
(也生於石紐盖今之石泉縣云然則蜀於禹為發祥詩姜嫄所當生民之初若後世號稱湯沐邑者)
(宜有祀考之宋嘗祀禹於石泉又嘗祀於夔門計有功張价為記其事而今皆堙沒矣嘻何其闕也)
(今上踐阼修舉廢闕興於禮樂靡德不報百物咸周於是中丞巴陵羅公直指隴西郭公咨覽禹跡)
(慨然遐思言於朝請為禹廟成都如秦州祠太昊之義以颺禹績稱皇上惓惓平成之意制曰可治)
(祠城中越三載而告成殿廡奕奕門屛翼翼丹矱有奭肅肅藹藹欵若降陟嗚呼盛哉夏后明德之)
(遠而聖主之事報斤斤休鬯矣余讀書至禹乘四載同九州作貢十有三載過門不入盖喟然嘆息)
(於禹烈焉然其辭雅馴略言之及讀他傳記所載禹治水躬操畚耜燒不及損濡不拾扢冠罣屐脫)
(而弗顧所乂名川三百支流三千至於腓亡胈支不遂竅息不屬以奠民於安土所謂臣役之勞不)
(觳於此者即至他稱述戴鈐履已受筴河精如乘龍宛委童律成光無支祈之類則又詭幻非常閴)
(余甚異焉然書亦稱洛出書錫禹九疇此與所稱探符授簡者異乎哉今越之會稽山其上盖有禹)
(穴焉意者天授神聖以拯九州之溺而貽萬世之安事宜有之如圯橋素書榖城黃石不必盡誣也)
(世稱神禹有以也夫不然何其獨擅神明之號也夫以禹之勞如彼其功若此宜祀一尊邁迹則廣)
(柔為降神之鄉宜祀二泝峻業則岷嶓為滌源之首宜祀三今河濟淮泗之間沿流祼獻而民間又)
(往往家尸而戶祝之而兹土顧無祀豈以沱潛既道蔡蒙既旅數千年無壅決昏墊之患忘其功而)
(遂忘其報乎噫何其負而不德也夫祭之為義有報而無祈河淮以有事而數祈瀆也江沱以安流)
(而弛報忘也與其忘也無寧數數者迫於菑患無所奔走控愬而為之不猶愈於食人之德而忘之)
(者乎皇帝聖哲原念本始允答人心肇嚴蜀祀用彰明德且以重蜀於天下萬世巴蜀吏甿縉紳長)
(老莫不趨走環觀咨嗟感激於斯廷瞻曰迺者國家有事於河河流順軌漉沈澹菑黔首賴祉大矣)
(哉皇帝之功與神禹並也吾乃今而益知禹德焉祗奉休命既告成事乃為究度天意推明祭義揚)
(詡聖謨告之來兹曰俾勿壊於成祀云)
范淶新修揚子雲草玄堂記(蜀自蠶叢立國神明之胄輒有鴻裁今所)
(傳詩四章質雅道真實寳惟德厥訓遠矣故代有發藻闡竒如王子淵司馬長卿以下疇非藝林赤)
(幟哉要之矕文龍虎各以詞勝於道真無與焉維時揚子雲氏深沉聖學體撰契神其大人長楊諸)
(賦尚土苴一斑勿論論其大者為法言又為大玄經三摹九据悉根於性命天道洩羲文周孔所未)
(洩即中原稷下羣儒瞠乎其後猥云雕蟲能之乎說者猶疵其擬易殆淺之乎口耳窺也甚至以仕)
(莾相蒙投閣美新訛傳口實舉天下之大不韙身自為之雖紫陽文公尚未暇呼□其枉矧瑣瑣者)
(耶不敏稽古證今知子雲必不仕莾者為說有五古者擬人必於其倫揚子比孟荀所從來久矣孟)
(子何如人並駕推尊則揚可知也史稱郫縣大司空何君公新繁大中大夫張公濡中郎侯直孟皆)
(以不附莾見殺此三君者子雲之臭味也先後同時州縣同地而時論以名流領袖但推子雲仕莾)
(之事三君且不屑謂子雲屑之乎此以理而知之法言品藻漢興以來將相名臣獨不及莾時莾已)
(專漢政伊周自哆乃簡袠一卒愛於千金是何落落也恚丁傅董賢用事托志於解嘲知玄知默惟)
(寂惟滅又屢斥公孫弘之容而曰如詘道信身雖天下不可為夫既以咳唾為華袞詎肻以出處為)
(溝壑且素羞比於嬖寵又豈失身於篡朝此以其言而知之子雲始為郎給事黃門與莾賢等相頡)
(頏夫夫者後皆為三公權傾人主所薦莫不拔擢而子雲歴成哀平三世不徙官薑桂之性愈老愈)
(烈即反面事其所不屑莾安肻信之况莾篡逆時諸文學以符命獲封爵者甚衆即位之後欲絶其)
(原以神前事而豐子尋歆子棻復有所獻莾遂誅尋棻投諸四裔子雲固同官於莾而素不附莾者)
(也若先時乘其大逆而傾身以殉則可驟貴加封爵之榮若後時復美新觸其厭諱則莾必借之洩)
(怒以示天下而有棻尋之戮兩者子雲無一焉此以其行而知之嘗讀子雲本傳稱雄有大度自守)
(泊如亹亹數千言未言仕莾讀贊謂其受莾官作符命投閣年七十一天鳳五年卒攷子雲赴京見)
(成帝年已四十餘矣自成帝建始改元歲己丑至莾篡位建國元年己巳相去四十一年建國至天)
(鳳五年戊寅又十年則子雲近百歲與七十一之數何其牴牾也即始建國元年遂仕莾歲亦八十)
(餘子雲無耄耋夀安能起白骨而肉之仕之乎再攷桓譚新語雄作甘泉賦一首夢腸出收而内之)
(明日遂卒祠甘泉在成帝永始四年戊申去莾篡位遠即未必卒於永始斷亦不出於平帝末年盖)
(其歲正與七十餘者合也乃云媚莾受爵不大謬乎此以歴年圖而知之前代名家為揚子忠臣者)
(甚夥其在蜀疑以桑梓故姑不引若陸公紀之述元也遡王邑嚴尤桓譚張平子諸人所崇尚而繼)
(之曰雄受氣純和韜真含道建立玄經雖周公繫大易孔子修春秋不能是過考之古今宜曰聖人)
(司馬君實之法言注也力辯揚子安恬非求媚而思富貴贊美伊周諷莾北面曾子固答王深甫之)
(論雄書也比於箕子之明夷又擬於孔子之堅白惜其於雄之事有所不通且求其意而未明辯事)
(莾之非殆抱遺憾然尤有所互證者大醇小疵則稱於韓退之玄經首則美厥靈根雖程叔子深有)
(取焉邵堯夫王介甫亦每尊信其說而叔子又謂閣百尺未必能投介甫直以投閣為妄皆可為斷)
(案近世胡正甫焦弱侯劉元丙具有始末辯美新辯且曰揚雄谷永並字子雲劇秦美新乃永文非)
(雄文猶史載子我仕陳恒孔子恥之指為宰予而不知闞止亦字子我也叙贊之辭傳失其實盖孟)
(堅早世曹大家輩别有所聞而附益之不然孟堅述雄書極嘆子雲文誼至深論不詭於聖人若使)
(遭遇時君更閱賢智為所稱善則必度越諸子矣述事若此叙贊若彼不幾自矛盾乎此又以漢唐)
(宋諸儒之論覈而知之然則子雲之謗何以致此世之憸壬立心稔毒者何限盛名之下借附滋多)
(夫人欲速其功者借伊尹主嬖幸為捷徑者借孔子五威將軍班符命四十有八類當時名高者所)
(為安知不忌子雲之軋已也而借之以自文且依稀懿爍炳炳麟麟襲其毫吻噫險矣哉不敏官豫)
(章嘗欲與友人著古今平反錄一書首白子雲而力未逮歲丙申承乏參蜀藩詢子雲故里在署武)
(擔山南復閱舊志宋慶歷間何涉記墨池有準易堂繪子雲像池心築臺其上有解嘲亭宴會之所)
(有吐鳳軒今皆失其處獨街旁碑石一片鐫墨池二大字乃耿中丞子健曩守郡時立者字出米元)
(章筆點畫風致而墨池遺跡溷於賈區蕪穢潢汙寄足無地因檄成都施令所學按籍求之會左伯)
(程公叔明已先下其議施令遂商之華陽張令旋共聞之郡守協心力以應左伯又請之蜀國主樂)
(捐池北店十一架地縱十一丈有竒横二丈有竒池左地縱丈同横得二之一居民業近池畔願售)
(者給其値亦得地十丈有竒時觀察使沈公大參董公學憲王公巡憲劉公少參黃公閫司徐公淡)
(公遊擊劉公各以薪鍰助復有右伯劉公觀察兼軍驛吳公以公事旋助亦如之而一切經畫悉受)
(成於左伯督理於施令搆材必擇鉅麗者石理瓦甓必擇堅緻者卜吉興事抱坎面離北為草玄堂)
(六楹軨軒敞豁黝堊絢采稱是堂前為平臺臺前即墨池濬闢逾於舊址甃石以方之池前為西蜀)
(子雲亭堂後開隙地植隂木納凉堂左右為庖湢兩翼兩翼之南為碑亭二又南各遶池為欄砌綿)
(亘相望可蒔雜卉竒葩列文石映清波以憩以游談學娛賓無適而非適錦城勝跡蔑有右之者堂)
(東為儀門外為大門繚垣盖覆完密一周總計亭堂池地廣一百二十六尺袤倍之二門地袤六十)
(餘尺廣半之垣圍共八十六丈四尺工剏於丁酉仲夏竣於戊戌孟冬所費緡以五百計諸司道前)
(後二郡守二邑令所助得二百餘緡外皆左伯約已積贏以濟之上不煩官帑下為貧民食其力落)
(成諸公以遷擢行者六七人獨左伯學憲偕不敏暨兹歲繼至右伯周公觀察使王公前郡守轉今)
(巡憲陳公共登堂融洩移日徘徊弔古聚散興思各溢於題詠之外酒酣耳熱左伯復舉爵揖不敏)
(余每聞子憤揚氏覆盆今有其地矣表章先哲範兹來許監司者事也請屬詞不敏愧無文而夙昔)
(私蓄欲借手以雪又憶慶歷墨池記亭堂諸製皆當時樞密程公敦尚名義取材辨方乃致底績歴)
(今六百年復鼎新於程左伯聲應氣求遠相符合數豈偶然哉爰述子雲本實并剏搆歲月著於篇)
(且使天下後世有抱道好修者知浮議不能掩其光雖千載而下猶有知己何損之有而汙衊高良)
(自謂得計者知愈久愈干公論何益之有兹役也其於世教人心庶萬一有補焉)
楊名修諸葛井祠記(成都錦江街中舊有井其制與他井不同大約中虚方丈)
(深二丈口徑尺許精工堅固非俗工所能為以創自諸葛忠武侯故托之名然侯之為此也自有深)
(意或曰蜀都上應井絡且當岷峨之勝故設此井以通王氣審如是則侯為漢之心可謂無所不用)
(其極矣侯本草茅一介之士窮臥隆中寄志甚高而托言甚近時未有能知者惟昭烈因徐庶之薦)
(往造其廬問以事勢數語契合魚水斯投乃賊之不亡而漢之不帝惴惴旦夕是故智之所及力之)
(所能真鞠躬盡瘁死而後已且欲以人勝天以神設教如臨卭火井其勢漸微闞而嘘之使之復盛)
(由兹而觀則修井通氣亦事之所必有者侯之報漢何其忠且切哉顧歲久井且湮沒匪但疎遠即)
(鄉里之人詢厥所在皆茫然莫能對殊可慨矣今年春蘗谷王公以大中丞拊循我蜀其治雖因時)
(損益而其意則多述侯之舊大抵開誠心布公道以身許國以德飭政所以為之主本者遠相符合)
(故也考古修廢偶及此井遂命有司大加葺治井上覆以方亭前别設旱碾以利民用井南設屛門)
(一内建正廰三間以祀侯像左右為廂各二門戶區别皆前此所未有者工已名適以訪醫入省成)
(都知郡大夫馬君過予而告以其事且屬之為記余自有知以來嚮慕往哲每讀史傳至伊呂才致)
(必掩卷嘆仰若難乎其繼至漢而得侯又復暢然以喜也由是而益究心焉乃知古今人所以為學)
(與夫學之所以為用判乎其不相若而不覺悽然以悲夫身有出處道分體用固理勢所不能免然)
(自宋儒始諄諄言之漢以上則不必然也伊呂余無庸論即論忠武侯方其躬耕南陽與廣元公威)
(輩何所優劣及蒙三顧而後出出而經略中原謀猷舉動必中機宜雖其時尚紛争未暇於制禮作)
(樂興復古道其以安危為已任親賢遠奸信賞必罰事先大義言合衆心規模之弘非兩都將相可)
(望至於用兵如神十發九中張韓鄧馬未許比倫其學之為用果何如哉陳夀薛俞輩固不足道宋)
(儒評品亦未超然乃曰若侯者體正大而學未至其甚者謂真以管樂自許嘗為後主寫申韓六韜)
(書及勸昭烈取荆益以成霸業遂斷然以其學為駁雜嗚呼出處有光體用無缺侯真秦漢以上之)
(醇儒也而宋儒之論乃如是不知彼所謂學又果何物也哉識者謂舉宋儒以秉鈞當軸未必於事)
(有濟要未可不謂之知言也乃如木牛流馬八陣七縱之事特侯緒餘往往竒之大加稱賞見豹一)
(斑恐非定論矣唯傳侯者云其餘力所及官府次舍橋梁道路無不繕理兹言其有確乎余嘗謂伯)
(仲伊呂禮樂有興與三代遺才之嘆庶於評侯為正而拘士之說政自無所捐益也蘗谷公葺理斯)
(井亦勿翦召棠不伐孔林之意且使後之人知賢者所遺萬世不冺而因小求大必有以侯為之師)
(者風教所繫豈小小耶若以為竒其事而章之不可以語二公異世之同德矣余明非知人直陳所)
(見附於記井之末雖不及見侯尚幸見蘗谷公而請正之也公何以教余哉)
勸農記(余暇日嘗讀諸子集則見西山真先生屢為太守有諭同官諭俗諭州縣勸孝勸學)
(勸農諸作義明旨遠言約事盡要皆可以牖人為善而勸農之文凡六尤簡易通達精切懇到真所)
(謂民之父母其大意謂農為國之根本而勤為農之第一義故曰勤於耕畬土熟如酥勤於耘耔草)
(根盡死勤修溝塍蓄水必盈勤於糞壤苖稼倍長又曰爾於斯時宜悉乃力於耒於耜於溝於洫良)
(農雖苦可冀有秋惰農雖逸荒於田疇孰飽孰饑孰得孰失我勸爾民寧苦無逸其教之勤者備矣)
(又謂凡以害民之勤者其事有十而上下各任其半一曰躭酒二曰賭錢三曰喜争四曰健訟五曰)
(好間五者之不改則妨時廢日是為游手之民困窮所不免也係於上者曰不時之科斂也曰無故)
(之追擾也曰夏税秋糧已納重催也曰盜賊之殃未除也曰豪猾之侵未戢也五者之不去則鷄犬)
(不寧是則為剥牀之災民愁以嘆所不免也其最後復舉孝經庶人章用天之道因地之利謹身節)
(用以養父母而繹之曰春宜深耕夏宜數耘禾稻成熟宜早收斂豆麥粟麻芋薯菜蔬各宜及時用)
(功布種陂塘溝港瀦蓄水利各宜及時用功浚治此便是用天之道高田宜早低田宜晚燥處宜麥)
(溼處宜禾田硬宜豆山田宜粟隨地所宜無不栽種此便是因地之利既能如此又須謹身節用念)
(我此身父母所生宜自愛惜莫作罪過莫犯刑責得忍且忍莫要鬭毆得休且休莫生詞訟入孝出)
(悌上和下睦此便是謹身財物難得常須愛惜食足充口不須貪味衣足蔽體不須奢華莫喜飲酒)
(飲多害事莫喜賭博好賭破家莫習魔教莫信邪師莫貪浪游莫看百戲凡人皆由妄費無節生出)
(許多事端既不妄費自不妄求自然安稳無諸灾難此便是節用夫謹身則不憂惱父母節用則能)
(供給父母全此二者即謂之孝故曰以養父母此庶人之孝也先生之勸農如此嗚呼孰不為上而)
(先生不㤀乎民事孰不為民而先生不枉乎天真余嘗欲集其要者為一篇勒之金石播之閭里以)
(廣先生之惠而贊明王之化顧勢有所未能而時有所未暇徒托諸臆想也已今年夏分憲阮公訓)
(飭諸有司聿治陂堰以興水利維兹下邑奉以夙夜安居縣乞文請勸農事以颺於有衆予聞而躍)
(然不愛迂愚備述先生之文使勒於石繼今以往凡邑之治人者之覿兹也則有序諸月令修其常)
(職慄慄寅畏而不敢侈肆者矣凡邑之食人者之覿兹也則有力其常事供諸常賦孳孳勤勉而不)
(敢怠荒者矣禮義興於食足之餘上下交於情洽之後往古淳風可以自致勸農之義抑又何以加)
(諸是宜以為勸農亭記)
李長春修建武所城記(建武故山都地僰人屯聚寇鈔葆此盖巢穴云異時)
(戈矛所指往往搏景而還故僰人盤亘自堅虎豹咆哮於九□誰其揕胸而倳之刃也當元年之役)
(都御史確菴曾公提大軍臨之誓諸將吏曰師不摩九絲之壘雖穿甲朽鏃不休也卒之高墉摧而)
(堅壁碎鄉者武夫健兒眄睨悼慄不敢闚足之域今五尺䜿子可徒手行焉公迺巡省指顧謂藩臬)
(諸大夫曰噫天地不蠻貊隔哉然山川何雄且都也矧厥壤沃厥榖蕃楩楠合抱之材大者足笓兕)
(象荈之生茸茸彌山也是徼外之陸海哉其議城事已又曰夫山都不城則不戌不田則不屯必畱)
(驍將彈壓之頓兵置營庶幾哉據危而固險也其議繕幕府司署與墩堡事已又曰僰人由漢通道)
(來魋結侏&KR0867;嗜屠裂甚於饑鳥之攫食彼其腥風鼓扇疆土固汚衊焉欲祓濯之非素王弗化也其)
(議建學事已又曰此巨鎮中將校列矣營壘布矣壇墠置矣藉令鎮撫觀察之使與憲大夫行部至)
(節鉞奚止也其議飭傳舍事於是諸大夫睹公經措井井纚纚犁然當心也因庀材鳩工程能計日)
(擇郡邑長貳之幹局者分任之而總帥劉君顯參戎張君澤亦各率其衆操版築以從貲匪賦增役)
(匪農占經始踰年而功成矣城週四百八十二丈上陽橋四百四十間下水洞二座三門各樓中為)
(兩院行臺為兵偹道為總帥府為安邊同知署為坐營守備廳為建武所為倉儲為學舍為城隍旗)
(纛廟外堡十五墩二十二升而望之長堞巉巉穹樓巖巖塢壁棋置鈴柝晝銜環而覽之阪田峛崺)
(膏腴滲漓闤闠若織周廬若帷盖抗重阻而益要害也史法城成必書又所名出自上命宜特書故)
(諸大夫李公楊公羅公陳公於不佞授簡焉長春按圖嘆曰兹地辱在蠻荒自剖判則然也魑魅之)
(與族猰㺄之與鄰日月猶羞燭之何論人羣也而是役也通縣道為版圖易蠻俗以雅化高城浚隍)
(之間得以春秋耀吾軍士而今跳呼之徒化為絃誦卭筰冉駹牂牁夜郎諸君長胥震怖頓顙各願)
(葆塞即有蹇越獷黠之謀亦竄首結舌而不敢動蜀中兵日少惟此稱腹心之疾今乃得當俞跗湔)
(浣潄滌霍然病已矣夫破蠻擒王殲巨寇若拉朽大勛也刷恥攄憤捄赤子於阽危大造也箸籌石)
(畫使來者拱手而受成大計也視武侯擒獲散羌威鬯山徼不尤燀赫慴伏哉迺諸大夫協應則蒿)
(目柄事則鞅掌咸無媿娓娓之勞臣云)
陳以勤青居山重修慈雲寺記(青居吾郡名山在治南二十五里嘉)
(州江遶郡郭而下至山之北趾曰前津又紆折而西且三十里復至山之南趾曰後津而去盖郡下)
(流之雄障也山踞兩津垂厓一髮中蟠澗谷多廛市人烟其顚三峯並峙中名青居以山青翠可知)
(也旁曰君子峯曰金塿峯巖磴間隠靈蹟三十有四最著者曰仙人洞有丹井丹竈曰七佛臺有佛)
(足鳳足之異曰光明臺有佛光時見登青居巔望四面江流浮練若在几席景尤竒絶郡志稱山有)
(亭四曰白雲光相汲江五友盖昔人觀眺遊適之處又邵公伯温為郡嘗有詩曰江上苑亭名四水)
(山頭禪刹占三隅則其飛甍連構之盛尚可想見至宋淳祐九年制置使余玠以兵燹嘗暫移郡治)
(於此因山設險瞭遠為備昔之亭榭藍宇又化為樓櫓鋒鏃之場矣入我明來山中舊蹟大半荒蕪)
(獨所謂慈雲寺者巋然其巔殘碣尚可考為皓昇禪師開山號牧牛道場皓昇者渠江聖果院神僧)
(常駐錫青居有禪床木虎之異者也迨近歲寺復傾圯柱礎偃踣榛棘蔽徑僧多散食他方余少結)
(精舍讀書山麓每登臨四矚風雲變幻舟楫出沒未嘗不嘆詫為洞心駴目之竒而又咨惜墜緒無)
(人力振之者會隆慶庚午余謝政歸里幅巾杖策徜徉山水間因慨然以經營為己任詢之故老僉)
(云寺在山巔上雨旁風僧不能安住稍移下數十武依山臨壑風氣宛蓄盖吉壤也因鑱岨為平移)
(舊宇飭新之為殿堂五間次山門兩廊庖廡略備其材木工費皆余捐歲禄助之已復莊嚴像飾令)
(僧圓繼住持稍拓旁壤可耕者若干畝資其董修於是名山勝蹟儼復舊觀而來遊者咸有所棲託)
(以遂其窮搜極覽之致寺僧礱石請余記之余起而嘆曰夫兹山也自洪荒肇闢已然時平則幽亭)
(曲榭以供士紳壺觴之適世亂則峭壁深塹以修戎旅渠幨之具隆汚之態瞥然若流而兹山者何)
(嘗加損毫毛其間哉顧人情睹變故則必瘁然以憂處安暇則必爽然以喜而余也生太平之世沐)
(浴明聖之膏澤以休逸其老於此但見夫山若增而怡水若增而澤廣原媚我以晴景長林嘘我以)
(惠風向之壘堞欹傾更足指點以為瑰怪之觀而助吾之樂豈非至幸至幸者歟吾又聞佛氏之說)
(惟一真性不壊其諸大地山河皆屬幻相眎若漚芥矧兹一山巖寺舍之廢興毁成何足控摶者然)
(則彼之瘁憂於世變者固為非達而今之流連情境意適忘勌亦子瞻氏所云僅取一饜飽同歸於)
(朽腐者也僧方晏坐精進以修其師之說漫書此付之俾稍知悟入附載營建歲月於左方)
順慶府西溪新修廣恩橋記(順慶治左大江而右西溪溪發源西充崇)
(禮山逶迤百折而來並城西面距大江不能里許若拱若翼若為之綰束演漾渟潏而乃南下稍迴)
(遠滙於江當綰束處舊有石橋跨溪載郡乘曰西橋相傳宋嘉定間建至嘉靖初始頽塌云其址接)
(北郛闤外為走省府孔道輶軒瑞節之使相望㬺篋儋負者趾踵交也夏秋霖潦滂溢溪流扼於江)
(無所洩莾莾成巨浸傳使坐稽王程征夫弛肩而嘆馮絶衝濤者往往委魚腹霜降水涸揭洗逗淖)
(中龜瘃不可忍官或為之架木設杠彴歲歲庀飾疲費矣於是郡人爭言復舊橋便以用詘作勞未)
(暇也隆慶庚午余謝政府歸里日擊阽危狀嘆曰橋之弗圖害哉昔野廬氏掌達國道路行舟車轚)
(互者萍氏禁民母川遊本朝都水令若曰諸通達驛道以時葺治河津合置橋梁者所在起造盖遵)
(用周典云且斯橋也亦其廢墜是為將蠲民疾而非厲之也夫以起利則仁以興墜則誼奉憲令則)
(恪稽古典則順豈其不可哉會大參静齊梁公分守吾郡娓娓詢民所便苦余首舉為言且請以上)
(一歲夫廪之賜稍捐田穀百石佐工費什一梁公曰嘻美意哉顧道路津梁青在長吏其孰若飾厨)
(傳急也而令鄉之先生長者職其畫乎遂偕分巡僉憲王公議符合圅聞之大中丞雲澤王公侍御)
(允吾虞公咸相與嘉奬厥成下之府若縣商計經費而耑委西充簿毛鳳彩者董其事毛有局幹稱)
(經始之日四顧周環[瓜見]土藏制曰溪流長而深闊橋非高廣無以壓水衝即高廣非壯厥基且遠之)
(圯兩岸壖&KR2050;善崩非厚布之堤以扞湍澓射齧而橋不可規固夫語有之堅樹在始矣於是揆日鳩)
(徒首築堤堤東西衡七丈有竒甃石為之樹櫸柳以護石而後釃流劃波疏瀹溪底植巨椿密楗其)
(下叢臥碇石槃亘蟉結為墩離立水中者八從墩絫石犬牙函錯魚鱗雜襲攢扶而上鎔銕液注其)
(中旁設鉤環為空以行水者七而後成橋橋高三丈中稍窿起而兩撱平翼之欄楯表之石坊其修)
(眎高九倍廣減其高三之一其址移舊橋上流二十丈許其夫役取之十一里若境内寺觀其匠直)
(若木銕膏垔之需則兩臺各坼贖金三百兩道各百金太守鄭公遷大尹段君公衮各五十金洎余)
(夫廪之助為千金而羡者什之二復歸之公帑其始事以萬歷六年六月十三日其訖工以八年四)
(月十四日盖橋成而眎昔規橅閎傑巍壯有加爛若星梁之架漠蜿若玉虹之臥波雖復狂瀾砰湃)
(暴浸歕軋恬然付諸履舄之下而不知於休績哉是役也余實首其議諸大夫謨謀僉同而梁公慫)
(慂尤力若乃目揣心營無靡財無窳工以垂永利不泐毛簿有焉當役始作多齰舌謂成工難猝睹)
(比畚挶具飭民乃大龢會載經載營靡愆厥素一日而鳴湍長津化為夷陸砥道行旅如歸無褰裳)
(失檝之囏邦人士女黧老黃孺扶攜來觀謳謠祝佛之聲鏘洋塞耳非夫佚道使民民所曹好鮮其)
(弗濟者與至夫輦石嶔巖縋之淖淵工故不細矣一無斷絙刓膚之恐若鞭若叱神來相之無亦天)
(之有意新斯橋久矣姑藉人力成之耶橋既落成諸大夫問所以名之余請以廣恩名諸大夫曰公)
(之業在卷阿之七八矣處隴畝而猶然不忘主上推所為隆輔優耇者以媚其鄉之人斯名允哉余)
(曰非然也諸大夫分虎竹綰銀艾祗宣明天子美澤起民墊溺登諸枕席維不佞若驂之從靷焉而)
(何敢自為名於是橋成二年以潮陽周公來守郡始謀琢石紀成績屬筆於予謹撰次其事之顚委)
(若此嗞嗟乎西橋之舊吾郡宿老頗能譚述余童丱游詠其處及見斷石齒齒在兩涯也尋則蕩無)
(跡焉矣使橋初陁坼在事者不惜為之傾接絶計則何至遽壊其壊也盖人也今余等儌天之靈幸)
(藂羣莢以復舊規然而程較勞力難易奚百倍啻矣夫天下事當緒業未造則慮始難樂成易比鏬)
(穴欲生則補塞易撤新難獨一橋然也哉余等勉成其難辟之如室已鎮甍矣所願後君子無㤀彌)
(縫其易斯橋之為千萬世利也其可既乎爰綴銘詩用紹方來其諸有勞兹役者例得記名碑隂銘)
(曰迢迢蘭溪自充之西蛻以長兮爰究爰度伊昔有作矗猗梁兮若墉既治弗塗塈茨失周防兮岩)
(岩維石日囓月湱蕩為汪兮厲者滅裾馮者其魚胥盡傷兮疇溺疇墊恫瘝克念萬夫望兮起墜則)
(那噂沓孔多築道傍兮荷天之休鄉士叶謀人神襄兮役者子赴功如其素拓前光兮垂虹亘螭於)
(以落成舉酒慶兮瀰瀰浸宅駢肩躡迹迸通莊兮耄倪來觀舞手歗懽頌言颺兮疇克慮始蒙成則)
(喜逸且康兮成之孔艱期保厥完垂茫茫兮來者斯愛尚俾勿壊利澤泱兮諗爾攸司眎此聲詩永)
(無㤀兮)
陳宗虞錦屛書院三賢祠記(錦屛有書院建自嘉靖初祀盖太府山隂)
(柯峯張公為之中有尊道閣三楹貯經史書其上閣下為大櫝函三木主祠晦翁朱先生南軒張先)
(生兼山黃先生以南軒兼山吾鄉先正卓然者顧二公一時學術俱樂取晦翁祠之一堂示諸生尚)
(論知取法也左右翼有齋房幾許各窗疏几榻繚之周垣以便卒業比聞之長老者云初閬不任人)
(文即治舉子無法自張公為書院簡郡庠校少俊者羣其中日討論之自是始昌文學即今源源科)
(第皆張公遺也盖至今思頌公德云顧祠閣垂今五十年磌砌解浥榱桷蠧蝕植者欹塗者剥階墄)
(榛薉既非朝夕往諸公竟無一葺之者疑嫌在民勤抑彼疏通罔逮耶非虞敢論矣歲辛未毅所黃)
(先生以名御史參知大藩左遷兹守吾郡即知旦夕且陟宜其情傳舍郡齋然先生却懃總閑劇益)
(親彊力下車之初百度具舉盖曾休沐屛山之墟詢三賢舊額而瞻拜曰嗟乎彼諸亭洞屬遊冶者)
(置亦可矣獨奈何祠先賢而傾圯之至罔聞也乃為度材量日計徒飭工費捐以廪餼之餘力集諸)
(市肆之賃者既踰月落成今峻棟重橑軒翥千仞而丹藻掩映視昔疑加焉固城南甲觀哉先生以)
(問記陳子陳子感焉夫彼治二氏者彤宫紺殿金碧不貲人至傾家樂為之不遜則信其道深耳吾)
(儒者治古聖賢即不在莊嚴奉持為教第經頽祠敝宇神主不妥漫不為省乃於治二氏者用心何)
(如哉毅所先生篤信聖賢學宗致知而務躬行其立身訓士諄諄惟孝弟為本亟欲黜浮歸厚挽古)
(淳龐之俗故所為表章三賢者如此先生故重惜民力厭營創視郡後工作首此即先生心可知矣)
(嗟吾黨小子遊息祠下思齊而仰止焉無負先生嘉惠至意哉謹書以記)
巴州二關記(巴州治控大小二巴山故多嶄巖折阪詭壑㠑峯望之屹□西南崔萃萬)
(狀中黃城者益稱嶢屼嶚剌四絶鬱為賊藪四方無賴亡命逋逃所歸盖時麻沸突出掠我豢園廪)
(廥係掠子女磔殺焚燎殆至慘惡捕之輒若鼠竄伏箐莾乃其谿竇詰曲人莫知所向若栅砦巢窟)
(處却又負固扼塞居然憑陵我不可驟得擒縛即知蠆蜮𦕈細不足一撲第其螫人不意求之既去)
(殊亦力不易加嗟嗟黃城苦類是矣今督撫中丞黃岡王公巡按御史金華虞公正度肅僚重求民)
(瘼盖為蜀之人剔蠧除殘奠輯生養之者靡不極至頃披往牒得故所為創諭黃城者知其稔惡狀)
(謂川之北此為隠憂也則以付諸分憲王使君圖之使君通方廣謀規摹甚辨二公則惟其便宜之)
(也乃檄之郡别駕吳君往俾徐徊畫之吳君相黃城介巴達二州問達州業既築龍船關烽候其東)
(惟是西偏當我巴長樂太平二鄉之衝不為障塞彼可徑取道馳我矧龍船既嚴彼不得東則併而)
(西乘我勢且如敺將致魚肉二鄉人啖彼也則相雲城漏明俱屬要區可托壘壁相距纔十里柝聞)
(遂及又可聲援相臂指早宜急關梁其上使君則以協諸分守梁公既以報之中丞御史二公旋以)
(下郡太守潘君計工築定繇戍儲戎器又因而申明比閭保甲敷宣太祖皇帝戒諭仍為翼以社學)
(俾咿唔相達薰使興起盖自是二關巋然與龍船鼎峙為掎角聲勢唇輔嗟嗟黃城即不悛奈何不)
(讋戎儆備乃皆人子有人心者既不得出肆剽奪餓喙靡噬安知不翻然感悟改行善良也盖使君)
(不獨欲威賊實欲徠之委使就化意如此則戒幣陳子屬為記其事嗟乎設險守國王公尚之彼衛)
(家者必勤環堵矧乎領方隅有疆場之寄者哉蜀遠事無論頃若支羅黃賊鐵桶蔡賊尤切巴者則)
(近如乾溝何賊俱猝起不測之勢大帥雖旋踵就仆乃既糜爛過當矣今兹方略早辨曲突巴之人)
(所儌福威靈有涯哉乃黃城人懼而湔其汙風而漸於善也所儌福又有涯哉陳子則又窺使君直)
(方正大凛然風節盖時悼蜀之人財盡力憊比比相率而盗也則愀動顔色故所求在貞廉吏而疾)
(蹙叱厲在墨者孔子曰苟子之不欲雖賞之不竊然則兹䜿二關毋亦籌其次不得已為之乎夫巴)
(林藪華實周饒區也僻在窮徼往部使督郵者素不問其地乃先是有巴者孰不厭巴去奈何不俾)
(黃城入盜也今使君儼然三尺在上潘君暨吳君諸英僚在列一時相觀倘所以來蘇巴之人而甦)
(生之自今日始乎乃二關不斯須鏟之可矣中丞公御史題名在行省臺中梁公題順慶署中使君)
(諱來賢雲南臨安人辛未進士潘君諱良貴浙江上虞人已未進士吳君諱朝宗江西建昌人鄉進)
(士)
周洪謨西岷保障圖記(蜀為坤維大都會三面鄰蠻僰蕃羌南則夜郎靡莫)
(西南則卭筰都西北則冉駹冉駹有六夷七氐九羌郎威茂二州之地也又其西乃松潘之西北為)
(吐蕃東南雜氐羌種落既繁險阨彌固羣夷據巖嶂以為卭籠碉巢善製堅甲勁弩走巖壁捷如猿)
(猱凡蜀民之轉輸松潘者常掠於道其為蜀患從來久矣然而松潘之所以深入而壘者盖以據羣)
(夷之奥室而杜其門戶故羣夷之不敢覬覦成都者以有松潘也四川都司指揮使周公貴往歲奉)
(勅往備其地方蠻酋董布等出沒公累能禦之而夷黨劫奪軍餉公又能親督矢石擣殱其衆公聞)
(於朝遣使賞勞由都指揮同知而進今秩士君子有繪圖獻之者題曰西岷保障盖以嘉公之功而)
(繫之曰西岷以松潘在岷之西也雖然蜀徼之要害者莫若松潘松潘既靖則全蜀靖矣是西岷之)
(所以保障者豈非全蜀之保障也哉繼自今尚其益殚乃心益遠乃籌使吾蜀永倚公為長城可也)
(公有勇略善撫士卒自藩憲大夫及閭巷士庶皆稱其賢公之先君子有功太宗朝積官如公今職)
(宣德間公廕補成都後衛正統間征麓川孟養有功故擢官都司公不惟克樹忠烈又可謂克紹先)
(美矣公以圖来屬為記故書以歸之)
喻時移清獻公祠記(清獻公祠者祠宋太子少師趙清獻公者也移之何循祀)
(典而行僉志者也先是臺史時祗役問往哲功德蜀人者於郡之主政方湖王君詢主政君曰功德)
(莫尚清獻公矣祠在貢院右城隅地僻十年罕聞式視圯桷腐瓦崩牆頽梁走鼠而來芊木荒岑良)
(可慨焉臺史時曰唉其廢祠哉乃垢紛餘檢宋列傳讀之至公號鐵面御史與辯死振獄觸權救賢)
(療疾活饑推貧嫁孤按故相之帑嚴卒長之諭執隨鶴之廉流墮蝗之神炯告天之誠溥一月之)
(仁穹秩纍加豔名完歸竟饗有哲裔綵堂雅歌山水之適吳人稱榮諸形模粹然耀然為世標表者)
(業已傾企矣及於治蜀地迥民弱吏肆不法繩之而苖薅髮&KR0808;下慰上服者乃神竦魄動勿勿然有)
(太史公向往之嗟因念公祠可移而風也商之撫臺戴公暨越掌藩事大參黃侯光昇掌臬事副憲)
(王侯繼芳副憲韓侯一右僉憲安侯如山孫侯璧咸曰都因分臺之西南隙地數弓得無礙金若木)
(若石各若干檄成都府通判楊繡督治焉為堂三楹為垣為門為坊當通衢俾人人瞻而歆艷云祠)
(成則壬子冬十二月也夫貨賄行而騰虐榜箠濫而干&KR1777;有司者敝也久矣是故取往可以傚來舉)
(哲可以範愚龍龜繋介鱗之宗星緯切昏旦之仰玩繁簪而得宛珠必愕迷雜珥而觀傅璣自竦莊)
(顔怍於蓬髮禮服欽於卉裳謂公祠之不足以風世也邪肆率諸部吏署成都同知邵大爵通判王)
(譽民推官吳國寳而下如祭典血食之藩侯臬侯謂不可以無記也故述之云爾侑以辭曰彼阻蠶)
(叢山川遠而貪黷易暱魚獵横施凋氓喁喁遐裔曰咨靦焉媮合澄者為誰猗嗟清獻百世之師恭)
(從王事專與惸嫠詢瘼於微滌垢其熙飲冰作操委玉宣儀簡易弘耀中和協宜子罕讓績伯夷同)
(逵苦心一節清風四馳俯焉民驩上則主知元儲作訓英台繼褘九圍慕聲四蜀蒙毗遺愛如覩世)
(孝鮮比國之元氣人之遐規省府爾希里落其綏隂扶璿化永贊瑶禧錦江走龍玉壘蟠螭清獻之)
(風流盎何期遷祠煌煌然蘭熹熹叶誠勒文神之聽之)
劉應箕忠孝節記(刑部左侍郎胡公以革除初死建文難自永樂歴弘治俱以時)
(禁未解宦遊者憚弗敢談厥事後御史熊公相巡按四川立祠於榮縣祀之時正德八年去兹又七)
(十餘年矣尋廟宇傾圮蜀之學士大夫談靖難革除事者俱彷彿未究其詳至於胡公尤懵懵焉鮮)
(有悉其顛末者余每慨世之司風教者狃於故而弗敢彰善表節義縱心有所嚮慕亦欲彰明往哲)
(而終弗克自振竟寥寥焉胡公不幾於湮沒耶萬歷甲戌監司田公分憲川東其除奸剔蠧明罰勅)
(法盖罔有遺力焉而敷政覃化之餘又恒以風教為首務適部使者孫公暨郡守朱公咸與公同心)
(同德銳意崇尚每諸有司來謁見者輒以其邑之行誼風俗古今人才下詢爰諏博訪恐砥名勵行)
(者晦弗彰也不數月大足令康君果來言胡公事載在縣志者略不可詳然其出處之大節仗義之)
(危行則固有以備其履歴者夫君臣之義綱常之懿乃生人無所解於其心者恒人或競榮而迷道)
(或怵勢而屈身或歴難而易慮則秉彛之賦在厥心者亦將解之以縻於世而罔知所以自振焉者)
(滔滔也乃胡公當靖難渡江之際首倡大義抗節不屈彼豈樂刀鋸之慘而惡爵禄之縻耶記稱其)
(富經術性方介其再從方孝孺游漢中蜀獻王有問學日廣道德日隆之贈則其所以抱蓄於胸次)
(者固不凡而禀賦於天真者自與恒人迥異故當利害臨大節乃能脫然不怵於勢不兢於榮不改)
(於慮若中流之砥柱屹然登華嶽而不可移若逝波之入海千瀾萬折而不可回也嗟乎傑哉百餘)
(年來顧未見有表彰之者果以時禁未解耶然文皇帝為高帝之子建文實高廟之嫡孫革除諸公)
(忠建文所以忠高帝文皇當諸公之死曰彼食其祿自當盡其心耳昭皇帝亦曰若方孝孺輩俱忠)
(臣也永樂中先後詔復諸公家而胡公與焉綸綍何諄切耶提挽綱常培植國家億萬載祚運於不)
(替者胡公之節義其關係世道豈尠少哉田公仍飭邑令康君芟地鳩材於縣部之南建祠立石而)
(又定其常需命有司春秋祭饗復裔胡興先等課額令之世守祠宇夫廟貎森嚴棟宇華飾風節宣)
(朗也歲祀無斁衍兹蒸嘗神明監繫也復其家恤其後俾之世守堂宇忠魂依托也諸敦誼崇化之)
(典其偉歟胡公諱子昭字仲常名志高誌載謂太祖改今名往來從學方孝孺講明理學蜀獻主重)
(之以明經儒士薦為榮縣訓導建文初陞翰林檢討進刑部左侍郎靖難師渡江建文四年九月死)
(之時年四十一父名復初母郭氏皆年八十餘子五人給緝繼等謫戍女金奴沒為官婢胡子義初)
(名志遠亦膺薦辟分教威遠又陞山東按察僉事及遇兄難棄官匿丹稜晚有懷鄉詩載在誌帙者)
(聲意悲壯盖有得於兄之教而伯仲齊鳴者也蜀嘉定誌具載二公為榮縣人然備查胡氏家譜及)
(子孫作佛事錄籍并永樂赦復其家勘合俱為重慶大足人記載明甚而榮縣則子昭初訓導所經)
(地也或曰志遠為蜀府典寳或曰子昭為史官陞兵部侍郎刑部尚書或又曰子昭無子止有一女)
(名金奴各記載者以時諱不敢彰灼其事故彼此舛誤互為沿襲然胡公孤忠勁節所以扶植人紀)
(綱維世道者將與天地終窮固耿耿不磨也其他又曷足深考耶若夫楹椽瓦石之細祠堂棟宇之)
(度則有司存又何暇悉記哉余惟服當時同難共事一門父子兄弟之高誼御史熊公之令圖而又)
(嘆今部使者採覧監司田公之表䜿郡守諸公之振拔邑令康公之經度足以風世哉足以風世哉)
黃克纉合州重建鄒汝愚祠堂記(嗚呼自古賢人君子盡忠世主)
(不遇而死者何可勝數然皆其臣是而其君非也獨賈太傅遭遇漢文不世出之主言幾售矣竟貶)
(長沙悲痛天絶此千載而下所為憤鬱而不平也茫茫宇宙慶殃反覆賢人罹禍古今一揆若鄒汝)
(愚先生者又令人深怨而極悲矣先生弱冠登第讀中秘書値孝宗皇帝即位聰明仁孝千載一時)
(乃矢口言天下大計欲進賢而退不肖自以為引繩批根可幸無罪故直抵執政侵貂璫而不避也)
(豐蔀蔽明日中見斗竟令權奸得售其計以他事中之遠謫炎荒溘焉朝露嗚呼先生之志過於賈)
(誼南海之謫遠於長沙身沒之年短於三十悠悠天道慘毒實多何忍言哉昔太史公作伯夷傳謂)
(盜跖老死東陵夷齊饑死西山致疑於天道之是非夫夷齊之饑夷齊之所安也彼其志扶綱常身)
(甘槁死視百歲猶旦暮等彭喬於蜉蝣苟得死所雖千萬載可也又何恨於彼蒼獨謂先生所處則)
(可以無死者一言不合遇巷有期間關萬里生還可俟使帝宣室求賢逐臣見訪則君臣之交歡於)
(魚水豈慕不遇世死者哉乃為炎風瘴雨所苦一疾不起天之報施善人於是為不可知矣先生既)
(客死厥配劉孺人扶柩歸蜀皓首全節從先生於九原邦人士為立忠節祠而俎豆之志雙美也祠)
(在空山閴寂無人歲久不葺且有風雨飄搖之患新安汪潛夫督學西蜀詢諸士子謂祠廟不稱何)
(以崇先哲而風後學乃請於中丞艾公直指王公檄州守曾君移於郭内而更新之由是廟貌改觀)
(士知鄉往祠三層層三間其外為門中為堂以居先生神位後為寢室以居劉夫人像堂室左右各)
(房三間棟宇牆垣飾以丹堊施以塗茨行道之人顧瞻嘆息謂此鄒先生祠也樹以人懷烏緣屋愛)
(天理民彛此謂不冺矣余承乏西來樂覩成事乃為之記盖先生下獄時有欲以危法中先生者少)
(司寇惠安彭公予鄉人也獄成不署名先生得不死其謫石城余鄉蔡虚齋先生贈以詩有終不為)
(君恨天地有正氣之語某不肖何敢望二先生後塵然好德之心同符先哲讀先生傳而不澘然其)
(出涕者非夫也故不揣鄙陋叙其始末若先生之所以不朽者固不在祠之有無也曾君名嘉䘱麻)
(城人崇奬忠節得為政首務是可書)
陳文燭牛頭山工部草堂記(潼川盖唐梓州境而牛頭山在郭門外杜)
(工部嘗登其上所云三載客蜀郡一年居梓州是也參知梁尚賢憲使王元德分鎮劔南捐金度木)
(命刺史張輝南為草堂於山巔余試士過焉刺史乞余記之嗟乎公遭世變飄零於蜀或自綿而梓)
(或自閬而梓坎壈之狀千載流涕而誦其詩者興忠君愛國之思即公在梓州詩如王侯與螻蟻同)
(盡隨丘墟願聞第一義迴向心地初子瞻嘆其以詩入道猶庖丁以牛入也輪扁以輪入也蘇氏知)
(公乎是公詩多於蜀而妙悟於梓公神其托兹山哉天壤俱敝可矣昔唐陳子昂梓州人公過射洪)
(學堂撫遺跡而弔焉有盛事會一時此堂豈千年之詩若為今日而言者則牛山數椽與金華並峙)
(乃不榖之慨慕於公奚啻公於伯玉哉浣花瀼西余業有記而今又托乎片言其有私感與若謂能)
(飽公殘膏賸馥而揚㩁之則余豈敢)
曹樓重修成都府儒學記(余覽史籍見文翁當漢武時天下承秦後人不)
(知學蜀最僻陋而獨首建學校遣子弟入太常修先聖業其效至文學比齊魯常嘆美之思一觀其)
(遺風焉已而承乏拜西川督學之命安治之明日祗謁先師周視學舍見其規制赫奕氣象森古詢)
(之則相傳為禮殿之舊盖愀然有餘感也學故修葺於弘治之十三年越六周星圯壊湫塵傾欹支)
(拄時久則敝其理固然顧非所以妥聖賢而崇文教况首郡實全蜀之倡泮宫尤具瞻之地哉欲新)
(之無與計者適郡守耿侯初至見與余意合而或者難之謂費非數千金未易辦役非二三年未足)
(就况木政旁午事在中柅耿大不然請得外府金五百粟千石勤里旅三月而以落成告余視焉則)
(殿廡更新門堂重麗黝堊丹碧綦錯熒煌石砌堅完垣堧峻整不獨師儒寧其居而聖賢棲靈之所)
(亦足以肅拜瞻而虔禋祀矣心樂其成而異其速諗其故則費大半出耿侯奉錢而父老子弟嚮方)
(慕善任勞宣力者咸激於侯之義故財不詘公帑工不費時月而事以克竣學博士及弟子員請余)
(記以傳夫文學吾職也記惡可已為之記曰吾聖人之道等於天地彌綸乎宇宙而貫徹乎人心生)
(民舍是無為命脈矣官師舍是無為政教矣彼文翁何人漢何時而乃力行教化大振文風豈吾道)
(有將昌之運而首試之蜀抑天將開蜀人文之盛而潛啟其衷耶一時即有司馬相如張寬輩顯於)
(朝後之學士大夫誦詞賦之英誇七車之富不獨羡二子而歸德文翁文翁雖賢不有二子亦無以)
(成其美矧今熙洽之朝隆於漢代師帥之賢不讓文翁而蜀士之盛遠邁古昔其何以自樹立而稱)
(飭學者意即以學宫喻夫子宫牆稱高美然五倫其棟楹也六經其門戶也而其理具於吾心自有)
(繩墨者在焉子亦見夫匠氏之營斯學者乎基址奠矣羣材具矣必端其意嚮注其神視直以繩經)
(以墨而後門列戶分棟隆楹峙數仞之牆指顧而成則脈理貫通而操之有要也學亦如是矣今聖)
(道稱大興而人各就其性之所近安於意之所向以自為習百家諸子乘間開竇争門名家啟岐途)
(而塞道真鉤竒翼詭之士博聲華兢世利蔑棄倫紀綱常於不恤盖身遊聖域賢關之内而不覺自)
(竄於戎徼夷島之外戾於夫子之指矣耿侯新斯學也夫亦有厚望焉耳諸生處止其中而欲不愧)
(斯學其說在聖訓而其事在日用也毋迂視誠正之說則繩墨端毋支離六經之門戶則趨向審毋)
(撓折五倫之棟楹則植立固聖人之堂奥吾且登焉而漸於入室即端木氏所稱美與富者心親之)
(而身有之矣此學庶不虚哉若實華而漓其實絫高而削其址過孔子之門牆衆且麾之彼文園侍)
(中尚不負文翁爾諸士亮不忍負耿侯必有進而求之者矣耿侯諱定力楚之麻城人起家進士初)
(為駕部郎有聲其學實宗伯氏伯氏倡道東南為海内宗侯講其業故治尚德化崇本務若此舉尤)
(其守成都首事云)
耿定力大儒祠記(成都之有大益書院剏自正德戊寅歲越嘉靖甲申始落成即)
(萬眉州相府故址也督學使者萃三川髦士為除舍授廪立程而教之一時號稱得人内江趙大洲)
(先生其最著者以宋周元公曾僉判合州二程侍太中廣漢伊川又涪州編管尹和靖就其師涪州)
(注易與華陽范淳甫綿竹張敬夫蒲江魏華父俱祠祀之使諸生有所矜式已考明薛敬軒以大理)
(督餉至蔣道林以觀察水利至與合州鄒立齋祔祀祠中歲丙寅豫章胡廬山先生入蜀督學首定)
(祀典萬歷丁丑故相張江陵盡毁宇内書院毋使諸生聚議大益書院亦在毁中諸儒木主尚存弗)
(祀也歲丁亥督學使豫章郭相奎先生為胡公高弟展謁祠下低徊嘆曰學以景行祀以志思大儒)
(在蜀可弗祀乎爰檄郡邑修祀事題曰大儒祠因諸生請又以大洲廬山及前觀察使孫淮海祔主)
(入祠命不佞力記之不佞力念洪荒既闢維世覺人曰君與師自天子以至一郡一邑之長皆君也)
(自聖人以至一言一行之善皆師也君之治績顯而易見師之教澤隠而難明然不藉名位不假刑)
(賞風施奕世澤流罔極尤稱師哉大哉孔子為萬世師矣漢唐鮮真儒獨以詞賦擅名學者貿貿焉)
(莫知所師元公崛起荆楚主静立極蜀其過化也彼其初風之未同蜀與中原尚分黨而角立迨其)
(既也張魏二公同聲相應異世而宗濓洛之教信哉師道立而善人多矣淳父文章節義蜀人所共)
(推轂而依依與吟風弄月者為伍豈無所師承耶明聖人御宇作之君師淳化所漸真儒輩出士之)
(秉道而入蜀與蜀之應運而名世者皆薄辭章而崇本實尚躬行而窮性命無論漢唐盖駸駸乎由)
(元公以上遡孔子皆然矣古者上帝有專祀列國祀其境内山川諸儒在蜀辟則名山大川也是祀)
(也不出蜀都而有餘師焉可已哉世人欣豔貴富者至天子之宰相極矣萬眉州不能撫有第宅張)
(江陵不能禁人之必不崇儒亘古今參天地在此而不在彼學者其重有省夫)
郭子章陳文端公祠堂記(萬歷丙戌冬十有二月子章入蜀道果州過大)
(學士陳公廬而式焉是時公圽已五月矣又明年以試事入果州欽弔公靈於棲樂山之麓長公學)
(士君持喪堊室子章從學士君所得盡讀公生平所著學明日果州諸生上公祀鄉賢狀子章曰公)
(非三川一鄉士也諸生固請曰江出岷漢出嶓冢分流舛馳所注無方所出則有宗果亦公之岷嶓)
(也已惡得無祀乃下有司崇祀公鄉賢又明日諸生合郡邑父老復上公專祠狀子章曰公業已並)
(俎豆於爾先賢而專祀奚也諸生父老固請曰日月不並出狐不二雄神龍不匹猛獸不羣公道繩)
(聖賢功施社稷其行純矣惡得無專祀乃下有司以其狀聞之少司馬中丞徐公柱史何公守道大)
(參劉公如有司議卜地創祠專祀於果城學士君聞而詣子章曰是非先公志也先公生而恂恂於)
(鄉待市井小兒情瀾不竭圽而以其祠房鬺享之貲費其枌榆人不孝辠矣何辭於先公子章曰不)
(然下邑故相楊文貞公子章為諸生時曾相祀事於其祠已司理建州建州楊文敏公祠亦如之今)
(席文襄趙文肅二公皆專祀遂内匪創自果也學士君曰無已請拓舊鄽自屋之下無煩里旅上無)
(損於公帑以終先公志以儌諸大夫之惠於百世於是有司一聽學士君祠而僅以春秋祠具載在)
(祀典亡幾何祠乃落成有司者蠲吉奉公主濟濟森森薦豆其中學士君始函書告子章曰先祠以)
(今年正月甫事七月已事内而廟寢堂廡外而旅樹唐陳旁而墉垣牆屋幸俱糞除當秋之次丁日)
(已設先公位腥肆爓腍絃歌而薦之矣惟是麗牲石未辭敬以屬子子章三讓不獲竊惟公當隆慶)
(初相昭陵其豐功駿烈幕帷幄而曜台階國史書之大司馬張公狀之彪炳矣至其未髦而縣車無)
(郤而告老眎捐相印如釋重肩許相國銘公謂近世大臣出處之際未有如公勇決矣夫公之出而)
(相天下也相則伊呂相而處也處則綺黃使夫人眎之若春夏秋冬不可為常子章常竊窺其微矣)
(公之言曰行一不義殺一不辜而得天下不為方可稱王者政不與適人不與間而能格君心之非)
(方可稱王者之佐又曰生之於人大矣一失不復得者也人以至貴之身而逐至賤之物如明珠之)
(彈雀以有涯之生而役無涯之知如精衛之填海以恬然無恙之生而自投於必不可救之地如夜)
(蟲之赴火以奄然有限之生而好為人所不知何人之計如愚公之移山其約而言之則曰逆來順)
(受可以廣度順來逆受可以燭幾嗟嗟公惟廣度也廣度故能格非所以應待萬方覽耦百變也而)
(成昭陵之相業公惟燭幾則貴生若轉丸掌中足以自樂也故不難巖居川觀以成今日一代之典)
(刑由是譚之公之所以相所以捐相其得之說約者深也昔者孔子為魯司寇攝行相事三月魯國)
(大治齊人歸女樂孔子不稅冕行伊尹出有莘攻鳴條相湯以王及嗣王克終允德始復政厥辟而)
(歸說者謂仕止久速用舍行藏夫子若太和元氣千駟弗視一介不取尹盖以天下自任古聖賢相)
(人國其出處進退類如此以公視之何如哉可以勒於&KR0595;鼎矣公名以勤字逸甫號松谷一號青居)
(山人其先世出閬州陳秦公後幾傳而為訓導衡衡生太學生信信生大策是為公父以公貴三世)
(褒贈如公官子即學士君温文貞白隠然負公輔器如公當日云子章通籍晚隆慶庚午舉於燕而)
(公以是年去國内戌仕於蜀而公以是年捐館舍不得一日侍辟咡之詔乃交驩學士君時時習聞)
(公令德名訓猶侍公側也因錄祠事饜聽輿誦方高山而仰止媿鼎銘之無文其辭曰粤帝會昌宅)
(宇劔閣下為岷山上為井絡金隄東雄玉津西鑿景褔肸蠁神降棲樂清泉蘸月寶臺鳴鶴篤生異)
(人暐曄綽約謫自列宿鬱為帝師行齊曾史學願宣尼洌比宕渠巍埒綿虒肅皇之季公守其雌昭)
(陵御宇卜曰非羆作歲霖雨為國元龜十事沃心四劄陳愫歲星熊熊冬日煦煦氓繇昭蘇士頌陶)
(鑄帝眷方殷歸來乃賦賁於丘園致其師傅綠野裴晉洛陽文潞公惟廣度大人格非公惟貴生哲)
(人燭幾出也虎變處也鴻飛逍遙莊濮容與嚴磯帝念舊臣屬公古稀鐘鼔喧闐寳鏹紛緋得全全)
(昌星隕天府天子曰噫奪予尚父太常議諡司空復士嘉陵瀰瀰周原膴膴巴賨父老涕洟咻噢祀)
(公鄉賢築公廟廡匪位之欽惟道是尊於以薦之采蘋采蘩於以奏之頌箎頌塤感德百世福衍來)
(昆西京韋平東漢楊袁勒之珉石永式神垣)
溫江三烈祠記(予讀漢廣詩謂文王化行南國先及江漢游女在今荆郢間以地考)
(之文王都岐即今鳳翔之隴距劔門咫岷山導江東别為沱始東至於澧關雎之化自西而南惡能)
(不蜀而楚耶竊意蜀之願化當速於江漢秦漢之際代以節烈著巴寡婦清用財自衛不見侵犯秦)
(皇為築女懷清臺漢元氏女求父尼和屍於巴江哀號自沈明日與父同浮江上岐隴之化流長矣)
(予入蜀行部訪貞懿閭里過岳池得石氏三姑矢心不適共拊弟孤聞之直指何公表厥宅焉已入)
(温江温令仝君方上任氏三烈三烈故任教諭高妻李氏及二女幺哥畱哥也教諭由錦陵遷萬載)
(舟薄華嚴湖盜掠其舟欲犯二女二女罵賊赴水死其母從之越三日屍浮水面抱持如結錦陵人)
(義之畱葬江滸楚中丞趙公賢聞於朝移文於温温令某即教諭故宅旌之有年矣乃者里豪宅鄰)
(祠給任氏子將鬻之仝令廉而讓鄰豪捐金敞其祠并飭撅楔成都詹守聞於予予顔其祠之堂曰)
(江漢清流三烈實沈於江漢也已上其事於直指傅公公旌其義於是温之三烈與岳之三姑並稱)
(蜀中眎巴江元女清臺寡婦三千年一轍豈關睢漢廣之風至於今猶烈耶仝令復匄予言鑱之麗)
(牲石予惟曹娥之碑出邯鄲淳饒娥之碑出柳宗元故能幼婦當年膾炙後禩予媿不文而揚芬表)
(烈又督學使者事乃為之辭其辭曰維江之源出自岷山漸漬於灌匯為嘉陵出夔入荆合流沔漢)
(江漢之間被化岐隴家生淑媛蜀氏三烈從夫從父錦陵之頖繇楚入吳艤岸華嚴横流而亂榜人)
(不戒潢池刃合遂遘於難匪利其貲實榮其色女三為粲母女交臂妹姊牽裙赴波如飴若堯二女)
(為湘夫人峙於九嶷若楚貞姜漸臺以俟沈於水湄漢之廣矣江之永矣不死者誰五華之望三澨)
(之濱孤冢纍纍楚臣以聞天子曰噫國有貞姬移文蜀郡即其故里春秋以祠我來行部漢羡元女)
(秦推清臺不恤有家惟弟是怗岳冇三姑如温三烈鳳兮噦噦麟之儀儀乃檄有司式廓舊宅載葺)
(故帷為歌楚些為哭天乎齎咨涕洟魂兮來歸遲爾錦水棲爾綿虒曹有邯鄲饒有宗元予媿其辭)
(惟揚爾芬鑱之貞珉千載女師)
西南三征記(蜀之北與秦鄰東與楚鄰稍東而南而西與夷鄰夷最巨者冉駹白馬之)
(種或上著或移徙蟠居雪嶺洮河間皆氐類也比松茂而耕牧國初設松潘衛鎮之蜀人曰松潘夷)
(夜郎卭都楪榆之種魋結繡脚隨畜遷徙無常處地方可數千里南距滇西距吐蕃國初設建昌越)
(巂五衛鎮之而屬行都司蜀人曰建越夷其種族繁夥聯絡於卭之西犍之北界於烏蒙抵於馬湖)
(為膩乃黃螂雷波牛咃等部而膩乃為大屬卭部自馬湖設郡以其地邇蜀人曰馬夷此三夷者秦)
(漢以來各自雄長建元間唐蒙司馬相如始建議通道戍轉相饟耗費亡功尋罷之獨置南夷夜郎)
(兩縣一都尉稍令犍為自葆就不能臣使也其後竭天下力挾平南越之威僅乃通之置越巂沈犁)
(汶山武都四郡唐宋以來西夷多沒於吐蕃南夷後割於蒙詔元初始復漢土而乍臣乍叛邊屢失)
(亡至隆萬間三夷鼎沸麾城搟堡今上命少司馬宣城徐公案西南邊事公至不二載三駕而蕩平)
(之子章典在筆扎乃以監軍謝君詔行陳紀事作西南三征記夷松潘古氐羌地自洪武十一年御)
(史大夫丁玉討平之設松潘衛衛故有二路東路由江油抵龍州西路由灌口威茂抵疊溪縣巖羊)
(腸道莫通五尺山間盤錯羌環居箐列砦四十有八當事者羈縻之每歲元日餌以金繒歲不下數)
(十萬鏹羌飽日驕狂逞叵測萬歷初魯賓兔建立五王城距松潘千餘里羌有白利者述賓兔近番)
(地躪作兒革作兒革慴伏而傳賓兔語叩寨以告於是邊吏慮賓兔氛惡而羌中國師喇嘛者黠且)
(健連於賓兔恫喝中國勾引部落雜沓松城内以外千計勢益張諸族牛腦羊腦灣仲占柯等咸附)
(焉鋸木刻合大小姓詛石歃盟時時團結黃沙壩唆伏磵壑中虜掠行旅轉餉及踐更卒膏血塗草)
(野至邀搴總帥車旗殺千夫長百夫長二人乙酉夏揚柳番與太平堡解牛傭市肉食而斃詭云堡)
(人酖之嘯聚諸番六月攻普安堡驚埽水崖掠石門擁入金瓶堡要增歲幣格殺百戶陳克勤中丞)
(雒公聞於朝則以兵屬今都督李將軍應祥將軍提三千人趣茂州與副使劉禹謨黃焯計攻克楊)
(柳廟子虼蚤諸寨十月徐公至蜀三馳檄往諭之不聽築墻浚溝以絶東南聲援見戰卒不盈數千)
(相顧笑曰南人磨子兵奈我何磨子謂子旋轉數不益也十一月丁已擁衆五千突犯平夷堡官軍)
(與戰郤掠我人去刳其腸繞二牛角上急驅牛犇腸寸寸斷報至公上疏得請乃徵播州酉陽平茶)
(馬湖諸上兵檄右布政朱孟震主軍興參議王鳳竹監諸軍副使謝詔覈功罪羌乘大兵未集丙戌)
(正月既望擁萬衆圍蒲江關駕七梢砲環擊城城幾陷參將朱文達出與賊殊死戰殺傷賊數十人)
(始解去已諸路兵繹至公出視師永康召諸將立帳下指授方略曰河東西吾力未能畢舉西阻於)
(澗東連吾堡旤在剝膚汝等并力擊東勿失又曰賊敗必泥首皈命惟是我衆降賊尚夥汝等亡殺)
(降亡轢擄衆皆唯唯乃檄遊擊周于德將播州七千人營鑼鍋嶺遊擊邊之垣將酉陽兵五千人營)
(蕎壩腦參將郭成將叙馬兵七千人直抵黃沙參將朱文達將平茶兵四千五百有竒營茨溝而一)
(綂於李將軍二月庚寅昧爽將軍誓師鎮平分道並進三月丙申國師喇嘛率灣仲占柯等犯歸化)
(于德伏擊於鐵爐溝一戰擒喇嘛灣仲守備曹希彬牙將劉繼祖擒占柯綽兒拓等軍威大振戊申)
(破丢骨又破人荒阿牛阿用卜洞玉琢等砦壬子文達兵由間道襲克阿孝擒其率刑兒柯東兒拓)
(是日成之垣各出兵拔龍溪鹿卜乙夘于德兵圍沒舌砦沒舌斗絶賊踞險自固我兵四面火攻賊)
(盡燔死丙辰丁已諸兵合攻蜈蚣茹兒東路溝盡克之之垣於茹兒獲其祖輪髑髏始嘉靖初輪以)
(松衛指揮守北定關遇害茹兒令鏤其首漆為飲器至是歸骨松人詫焉四月戊辰破惡閙窰溝石)
(柱餘賊奔雪嶺復聚茨崖會諸路追兵至賊悉委牛馬輜重啗我我兵斬關入賊辟易竄死崖下河)
(東平公乃趣諸將戰河西羌思答地等恃水漲畫江而陳待我公與將軍策曰彼恃河湯池我誠出)
(不意夜絶江擊之西賊必不支我既西粟谷必懈回戈東指勢若從天而下此所謂首尾如截應接)
(自難也諸將争言莫吉將軍曰羌未見我兵恃河為固稍遲兵形露賊空壁遁我即渡亾為也亟誡)
(諸將如期鷄三號悉引兵乘筏渡河薄賊所遲明賊駭竄猶出死闘我兵批而殺之克思答地標下)
(士唐萬興射殺前鋒一人即前手刃百戶陳克勤者諸縱發分擊西坡西革歪地乾溝樹底雙橋挖)
(撒等砦羌敗走盡拔之晡收兵會食大雨如注竟三日江水漲筏蕩諸將始服將軍先見云粟谷以)
(兵既西備果懈五月壬寅夜既半成兵襲破其上中下三砦斬首數十級餘黨遁追至白草乃還甲)
(辰克牛尾牛尾最狡酋合兒結善占卜豎栅自雄將軍分兵三路之垣遮後文達左拒參將劉用光)
(右拒宣慰楊應龍以所部精兵從中擊之賊据柵礧石下如奔馬諸軍奮死登縱火焚柵斬合兒結)
(父子賊潰我兵追及之連戰松坪黑松林黑水河賊大敗半赴河死得所積稞食軍軍畱十日燒其)
(砦餘稞以歸時東西河俱下殘羌竄巖谷中依偏頭結賽通譯者詣軍門降請罷兵埋奴受降先後)
(埋者凡二十三人牛尾又出丁焉羌所予銀錁質於官以示欵誠且指示廟子溝所詛結盟石碎河)
(中郭成帥衆壘營於黃沙改名平番隠若石城比之無憂焉乃疏諸將功次於朝上嘉公功晉兵部)
(右侍郎廕一子諸大夫將士陞賞有差公既平三賊還錦城乃建南羽書日至三司諸大夫議曰羌)
(與虜鄰國之尾也蠻左滇右蜀而據其中腹也辟之如牛馬䖟䗽集其尾猶且祛之顧任侵其腹莫)
(之藥乎公唯唯乃疏曰臣秉節鉞鎮兹西上越巂土人不靖非獨三城也瀘河之南卭海之東諸夷)
(猓番部雜居地寬長孽物衆藏奸建有叛夷曰安守曰五咱大咱者俱土官瞿紹良部酋日謀喋血)
(牝主因而煽虐逞狂越有卭都部落曰黑骨夷者始以酋長搆争流毒境土甚者刃王官據篆符不)
(奉天子法度臣竊懼焉建越倒懸急矣請拯之疏上制可徵天全刺馬諸路土兵募雄邊子弟益之)
(共萬八千有竒十月監軍周光鎬自順慶入建昌宣諭上威德首廉指揮徐孝忠寘之理以絶夷内)
(援巳諸路兵繼至李將軍以十二月辛酉至僉議河西桐槽當分擊之且置黑夷勿問參將朱文達)
(領兵七千守備滕光國坐營田中科攻河西五咱遊擊邊之垣領兵六千守備王之翰翼之攻桐槽)
(王大咱以都司段文炳干棷於越巂且護糧餉行都司宰調元通叛丘一竒專出内將軍自統材官)
(吳文傑兵二千居中約丙寅抵賊巢以甲子夜半發越巂直走三百里文達兵夜抵禮州所百戶張)
(勣者隂結五咱偵我時倉卒勣不之知昧爽陳軍於河賊半渡迎敵文達居中光國右中科左將軍)
(殿後材官周以德兵衝矢砲盡發賊潰我兵鼓噪渡河斬數馬賊河水上直搗諸巢柵破之据其險)
(而壁焉是日斬首二百五十有竒走水死者無算之垣之翰兵攻桐槽斬首百二十有竒丁夘文達)
(兵攻樟木箐戊辰攻磨旗山連城之之垣之翰兵攻甘縣破之大咱亡匿山谷中壬申五咱馬賊千)
(餘於磨旗山挑戰我兵四出各張左右翼以德兵衝賊騎馳兵分縱馳半合擊斬三馬賊餘盡披靡)
(諸死傷無算賊退保旄牛山旄牛者故漢延寧間張喬破越巂夷地也十六日丙子文達兵大破之)
(夕時大風起攙槍星自東南霣夜半賊西遁與安守合守故紹良族子嘗為巡捕長遂用此以部勒)
(諸夷誘漢辠人亡命者為逋逃主巴中猾陳光華者為之主畫刻篆符自佩出入擅僭制乃與五咱)
(保聚西溪沙戶馬立三大柵自固於是調之垣之翰兵來會丁亥將軍移於河西是日調鹽井刺馬)
(兵三千亦至獰狰跳䟦盡裸軀類非人形夜壁河西與將軍營相望會有詗賊謀劫營者將軍突拔)
(營而徙夜二鼔賊果來襲遇刺兵敗之自是賊退保沙戶馬諸路兵進攻急賊潰走我兵力追於魚)
(水安界前後斬級四百有竒五咱走抵魯罵魯罵者故咱父逆止厮役也其子擢拍力可敵數十人)
(故咱依之逆止死時時下巫言禍福每教五咱戰法且云歲在戌亥不利土人崔繼賢者謹祀之隂)
(與張勣厚自蔽於咱至是逮勣與賢責以詗咱是時公移鎮臨卭采議者言膩乃即黑骨種而黨逆)
(有黃螂一路又即安守族屬恐賊急遁膩且防膩出與賊合於是徵兵三千以都司李獻忠守備劉)
(繼祖指揮尹從夀領之馬湖戒之建而不旆三月庚寅將軍與監軍議南夷以安守為望非先致守)
(不可得五咱然守迫不可卒縳計誘之乃佯出循河西諸營問勞諸兵士疾病者歸而壁理經堡示)
(轉圖五咱於西亡東意是夕詗者報守賊集大斧火炬數百宜備非常將軍戒諸營壘待之以中科)
(領兵六百劄于麥達去守故砦三十里守果率衆潛歸伺虚實庚子夜密遣材官高逢勝屬精兵三)
(百銜枚間道雨夜入麥達營伏又檄諸屯田吏士伏營左右為援壬寅守來襲營諸伏兵齊發格殺)
(賊五十餘級竒兵劉懷者手斬守逢勝生縛光華諸散走者伏兵盡追殺之中科解守甲虎䩨金芾)
(飾以雙龍刀刻五星文盖梟虜云守既殪西南卭筰苴蘭靡莫諸酋長皆震怖於是高山四堡大小)
(七枝諸西番争乞降各埋二奴於道合掌頂佛經誓如西羌故事是時之翰於越巂伏兵大孤山掩)
(黑夷酋長生得阿弓凹溪咱等七大酋一則手刃千戶丁應時者越三日戊申之垣擒五咱於昌州)
(初軍圍咱急咱遁將軍授指揮王吉計且屬之垣伏兵擒之七兇憝安四兒自知罪浮五咱咱擒次)
(必及先聚黨數百据虛郎箐以待將軍乃召紹良佯責之曰若自治羯奴亡久煩官兵也四月辛酉)
(撤各路兵故有事於卭夷建父老來謁請畱兵者謝不與見癸亥見旗鼓北行諸裨將先一日發是)
(夕四兒自顧其部落曰總兵循河北去矣且解甲寢夜半將軍率諸將悉返甲子昧爽兵抵賊砦光)
(國先登破之四兒走文傑兵躡之西番擒之是日建城發兵捕其妻妾并其弟破波把事張煒盡殺)
(之煒故隂賊挾四酋以亂土官中冓每以睚眦殺人莫敢問者至是始正其罪云庚午將軍之冕山)
(是日逮千夫長趙應宣與王大咱賊通者王咱走匿普雄酋長姑咱所丙子文達之翰軍於普雄之)
(五里箐之垣軍於桐槽之哩波羅為掎角勢之翰乃引兵就王咱所藏洞穴擒之咱中流矢死是日)
(文逹兵攻南箐黑骨巢之垣兵攻桐槽鐡橋邨盡破之共斬首七百有竒二酋既死黑骨亡得脱黑)
(骨故卭都所部乃唐兩林蠻史所稱卭都最大者以有君長也今卭都領印與百夫長等故土官嶺)
(柏妾沙氏滛於族人阿祭負印歸之孽子應并争不獲祭死其子鳳起勢益強應昇曰酗酒為廣洪)
(番所剚至是議者欲征鳳起以及膩乃然道遠終不得要領議未決公遣華陽劉令寅檄王之翰諭)
(鳳起鳳起恐内印乃釋去而廣洪番故殺應昇者屬之翰將兵二千破之斬百級是時公方欲下令)
(解甲而前所遣防膩乃三將違節入膩境營於凉山膩酋撒假故凶狡歲帥衆出沒榮丁賴因間剔)
(孕烹嬰填肉盈坑侵越地二百里與中鎮白禄枯須為死黨黃螂夷安興楊九乍為姻婭至是興九)
(偽降導官兵深入伏發三將死焉報至公復手疏請討分兵三道遊擊周于德守備滕光國出中鎮)
(副使武尚耕監之參將郭成朱文達都司萬鏊出馬湖副使李士達監之遊擊邊之垣行都司宰調)
(元出建越防賊逸副使周光鎬監之參政周嘉謨督餉右布政使彭富參政張孫繩後先紀功而李)
(將軍應祥居馬營權四面都護仍徵土漢兵共四萬有竒以冬十月出師公移鎮嘉州兩監軍議曰)
(中鎮白祿枯須二酋實翼撒假枯須自譈凉山之逆歸而衉血死白祿刃諸將而匿其盖輿於家此)
(於法亡赦惟是上下六落熟夷元未助兇請無筋無骨用廣招來又膩乃黃螂並討彼必并力抗師)
(而黃螂屋江裔上亡若姑拊黃螂以便輸而分膩之勢俟膩平師歸挾凶酋縶之公稱善十一月戊)
(申中路兵先入賊悉衆保官廖河庚戌于德遣天全兵擊之而令酉陽兵擊茜鷄坪賊阻河拒敵光)
(國兵衝其剡酉陽兵潛亂上流出賊後撓之賊潰走泠溪河李將軍以十二月甲子督馬路進攻穵)
(黑擒其酋脚舌脚阿丙寅中路兵悉抵枯樹坪畱光國守官廖以遏煖歹已巳克馬蝗山山迫阨賊)
(礧石如壁我兵仰攻不克于德遣酉陽兵攻山前牽賊而自將標兵宵度火燒崖遶出山背夾攻之)
(賊不能支棄山遁大鷹崖殺馬溪溪險惡賊巢絶壁下我師攀藤策杖不得入癸酉馬路兵克白穵)
(天星囤先是成遣上舍文安民諭安興待以不死意興中持假九乍集賊萬餘團四山分枝接戰矢)
(石如雨下我兵冒險攻之播州兵先登名路兵銃箭齊擊賊大敗遁除夕甲申武監軍趣中路兵乘)
(賊懈渡馬溪營於木瓜與賊持明年正月已丑假糾衆由大南門大木瓜兩路突襲馬營播州帥楊)
(應龍率衆大呼衝之賊退壬辰中路兵攻木瓜斬白禄於陣祿屢敗恚憤至是糾賊千餘從大赤口)
(出木瓜躍馬督戰甚銳酉陽兵伏弩矢中之祿死獲其黨已别阿戹等斬獲無算壬寅馬路文達鏊)
(兵破小木瓜二月已未中路兵發木瓜進次於出水坪明日渡利濟山士穿雪蟻附達山椒營焉辛)
(酉破大木瓜大赤口獲夷器夷書牌甲及凉山營將衣盖癸亥中路兵焚西姑擺兇瓜等巢馬路兵)
(𢷬大小木瓜等巢是時公自嘉移鎮叙州趣諸將擊賊籌水陸運道革抉㕹芮亡不具庀直指何公)
(趣川東庾粟千艘至軍中益踴躍甲子建路調元之垣兵破敗於梅古河乙丑文達兵𢷬撒假巢假)
(僭西國平天號堂皇樓室大踰制窖苦荍圓根不訾谷量馬牛至是我兵資糧於敵無慮飛輓矣乙)
(丑兇瓜呷黑等夷來降不果庚午建路兵破賊於普沱河辛未中路兵焚大赤口巢癸酉破虎背崖)
(乙亥馬路成兵分三道直搗膩乃諸巢賊男女突逸悉擒之丙子文達鏊合兵攻魚塘口斬白魁魁)
(故殺李獻忠者丁丑建路守備王之翰遇賊戰於凹曲脚河破之戊寅馬路成兵遇賊於葫蘆山大)
(破之三月已丑馬路諸將合兵攻凉溝鏖戰於萬鄉谷獲白魯阿什咱假弟也庚寅破拖梅河甲午)
(兇瓜賈書等乞降於中路獻馬甲公許之辛丑馬路兵破小凉山庚戌鏊兵破老鼠囤擒假妻男女)
(是時假竄沙馬氣益奪中科兵破虎頭囤擒阿咱咱故殺尹從夀者四月甲寅文達兵破鶯嘴崖辛)
(酉成兵連破七洞關石崖白崖革穵洞假與心腹勁夷四十人伏三寶山石壁中我兵架連梯迫之)
(從夷多射死遂斬假醢之假自其父普書伯約鴟張虎闞號鱷普王世濟其兇至是乃伏天討云已)
(卯破穵黑擒西姑擺壬子移師攻黃螂破袪裏密俘安興母楊氏興遁五月乙酉破海腦辛夘破那)
(古俘興妻沙氏辛酉鏊兵攻石坡羅坡囤乃俘安興安興者故土知府嗣也貌雄傑力敵百夫居嘗)
(自言馬湖我故宅我必復之及假誅興自虞不免與安勉據祛裏密抗官兵至是就擒惟九乍未獲)
(獲其妻馬氏公念佳兵不祥不争事末諸夷纍纍降者與之更始如日者松潘建巂故事還侵地歃)
(血□牛革埋奴為誓戊寅下令班師公疏文武將吏功次於朝各陞賞有差更畫善後策十五事移)
(兵備以資弹壓置安邊以固封守設拊夷以便分理開縣治以育殘氓改守備以据要地設巡檢以)
(轄黃螂定酋長以束卭夷修武備以控要荒設堡墩以嚴烽堠正疆界以杜侵争清土田以供邊餉)
(撒守戍以省遠徭更勅書以專責任遴守備以馭窮陬簡職官以裨始事上悉從公請下其議著為)
(令夷論曰古今武功著於西南夷者建元之後有武鄉文饒然未有一時並舉如徐公之出竒制勝)
(者考上下川南叛猓在建昌有木託安守樟木箐五咀咱之害在冕山有桐槽王大咱之害在越巂)
(有邛部黑骨夷之害在峩眉有膩中瓜夷之害在馬湖有膩中凉山赤口與黃雷之害此皆各負虎)
(嵎名雖不同隂相搆結往往合羣兇而後從事不有以大剏之猶厝火也三征既定旋圖安輯公豈)
(不能盡諸羌而芟雉之猓與番界匈奴姑畱以蔽我耳畱侯勸高帝捐關以東棄之三人以圖楚趙)
(中令不欲獨當邊患故畱太原職此志夫)
沈朝煥復綠雪亭記(團空粉塊感象化之遷流追昔愴今憑物情之契注眷焉)
(自托雖一室而永矢晤言浩矣無涯豈陳迹而遂遺襟抱臯壤搖落祗觸悲秋人代差池徒深弔古)
(臬臺此署建置何年白馬褰帷久試經綸之手碧鷄持節相傳黼黻之工地近錦江亭開綠雪儼美)
(人之在空谷幸此君之傍西窗宜對琴書虚比郎官之筆能清案牘寒凌御史之霜迺有東谷敖公)
(爰及西涯顧老雜言有紀述美成詩博求剡水長箋編摩不乏豫畜武夷健筆題什常函石觜松篁)
(偏動晁補之之夢想錦屏筠石不辜喻汝礪之風流雪色不移真心有藉嗣以情遷傳舍遂令迹冷)
(雲關修修沈葉底之瀟湘冉冉迷枝間之淇澳江州墮林粉竟蝕苔紋渝野竹枝詞亦成孤嘯雖省)
(冤布法表正之闕巋然而燕坐凝香晤對之區寂若每紛紜於簿牒義斷瑟歌時倥伆於科條坐虚)
(酒賦跡隨人往勝以塵淪步履前賢求面目於殘書廢禮唫哦故壤付感嘻於敗葉遺藂欲拓新懷)
(聊存舊事或並美於文翁雅化遺成都之講堂差比蹤於閱道琴清續華陽之國志如其爾爾亦示)
(毋㤀其高雅者可畱刻竹之題即塵趨者亦免食肉之俗圖為不朽共希大隠之高風傳之其人庶)
(幾比德之君子恭疏短序用遣公餘)
曹學佺萬縣西太白祠堂記(縣西有太白巖在西山即絶塵龕也王象)
(之輿地碑目云絶塵龕三字在西山石壁上字畫瘦勁類晉宋間物唐人題咏甚多相傳李太白讀)
(書於此有大醉西巖一局碁之語太白蜀人也其詩之見於蜀者若成都散花樓漢嘉峩眉山白帝)
(城蜀道難等篇在集中可攷而紀事稱其為彰明小吏時令屬詞不偶輒為接之令遜其佳以此見)
(妒則東蜀楊天惠所載也予得諸碑刻有題江油主簿廳為米芾書及象山畱題云夜來醉卧月下)
(花影零亂滿人衣䄂恍如濯魄於冰壺也此真天仙語本集皆不載而涪陵有渡曰李渡以太白曾)
(渡此即婦人稚子能知之矣獨萬縣西山者不甚著聞至為天仙橋以别之而過者未嘗問也予詩)
(落句云一自金陵問消息無人指向萬州看盖甚致慨然黃魯直勒風院記謂西山之勝東望巫峡)
(西盡&KR1791;鄢不敢與之争抗魯直在蜀久斯言不誣予謂太白讀書此嵓中宜有太白祠而萬令方君)
(好古樂善予門人典客陸昇彤等唯唯叶力遂書源委於道士常明且系以詞曰太白先生金行之)
(精隴西帝裔産於昌明起家小吏不習逢迎牽牛堂下諧謔隨聲逢彼之怒離鄉遂輕扁舟下峽出)
(白帝城顧瞻西山峛崺崢嶸挺然拔出巧類削成素開練石翠點秋屏絶塵龕上夫非世情西泊厥)
(迹讀書著名何時非醉而忍獨醒何事非局遑問變更事在有無語類不經人心愛之夷詡為真樹)
(若曾倚其色敷榮泉若曾酌其聲清泠何以祠之厂㕒上平裁虹為棟架壑作楹峽江蒼蒼白雲自)
(横飛鳥時過嚶彼其鳴薄言訪之而懷友生悵然不見涕淚沾巾聿觀兹役堂構以新懷賢述古二)
(美則并江山勝豁文明道亨千秋之後令名不湮)
遊峩眉山記(出嘉州之西門為峩眉徑而峩愈用自遠遇津焉絶流者二揭衣者一既)
(入縣縣田食堰水膏液雲油有沃野之稱遇嶺焉閣覆於上宋時建魏華父書也首坡名解脱以出)
(山者釋危就坦至此而盡噫予惡知乎出解脱入解脱耶過此為華嚴寺即華嚴堠為純陽殿殿前)
(頫溪有石如船水出灌堰石上龍門二字蘇子瞻書又過為中峯寺即乾明觀黃魯直居之為歌鳳)
(臺列仙傳所稱楚狂接輿隠於峩眉山中不知所終也陳希夷福夀字殊俗筆峩眉神水亦亾謂又)
(過為雙飛橋山中橋非一此可稱橋一橋受一水一水自一洞來有黑白之分若挾而舞若搏而赴)
(勢不相下過橋始狎久之乃濟有石狀如牛心受水所激而成有前後牛心寺前者白水寺而後者)
(黑水也孫思邈居於白水今之萬年寺即白水寺由山下至一舍而遙倍之而近如循牆自牖以達)
(堂窔每遇一嶺輒如止扉寺前為四達而内則大宫也其地皆稻田塍埓俯仰隈隩氣侯和暖不異)
(於外有蒲氏邨蒲人居之云漢蒲公之後盖權輿是山爾出寺至明月池俗名初喜亭其嶺蔓延行)
(之無盡石磴難數始治終亂騎已絶輿用二十許人舁蹲處於内劣似輿形者耳首十人不任輿以)
(舟視輿背如弓繩如弘猶不滿輿者意左右八人翼伸縮如猿臂莫之定向輿首者察路如察脈常)
(若眩次者如眩師或亟跳出輿外或詭入輿内或同前後左右為一井計二十人之形如鴻雁木葉)
(偶成文字莫知所以又或作十數層如懸線或擁腫一處如木癭也輿不可以足代足不可以手代)
(扶予行者不善地以善讓於予善在左則棄右者善在右則棄左者亦時而下下不十上之一輿相)
(詬厲彌甚首者拊不任輿者背如相瞽然畱十數人後後者躡石石隨足下擊前者足驚全輿前者)
(交平地欲趨後者未脱險不能從出初喜亭至化成寺俗名木皮殿徑一嶺狹束如溝水所流注多)
(磊砢善脱足謂之滑石溝也由木皮殿至雷洞坪行者禁聲有禁聲碑輿三十人他輿者半共百五)
(十人俱行筤篠灌莾中若不相顧若夢與人語而人不應其木連困糾紛或寓或族或相切磨或自)
(弊死或翹繚而句或無枝而檄每上一嶺不能半望若青天則有樹立於旁為客繇役而悝盱也木)
(皮殿以上磴不能石壘木如馬齒雷洞坪以上樹不能枝向空如虎爪由雷洞坪至天門石路詰曲)
(為八十四盤峭直纔減半梧立當途或出其前或出其後又或出其左右而還之輿者實則輿向空)
(久始實輿者空則輿㘩礪地有聲而過門以外為娑羅坪娑羅其葉冬青其花薝蔔其色赤白木皮)
(殿以上皆有之然有雜樹故不之稱稱天門天門樹娑羅三之二松居其一有一松枯而復榮定者)
(居之將合無迹也門内有橋曰天橋有井曰井絡有臺曰光相臺有鐵瓦殿昔建有銅殿今建有菴)
(以棲禪者予登乎臺焉其穆穆肅肅者耶其明明斤斤者耶其見乎蒼蒼之色不在穹窿者耶其於)
(世也悠悠洋洋者耶前之岷江大出而尾下也背之瓦屋上正而平章也遠之雪山纖浮而汨沒也)
(予何以知朱明之别於懸英又何以知皋且之别於辜涂何以知霾曀霢霂之相終始何以知螮蝀)
(挈貳之自消息又何以知弇日覆雲之不為暈氣五采耶又何以知人世之雕繪而繡錯目眩而心)
(亂者之有異乎此耶噫觀止矣學佺曰予遊名山多矣直上百里無所因緣則未之聞見也高出五)
(嶽秀甲九州天竺先生之言也楚人李維禎述於臺側李公本寧前予守西川也)
李廷謨成都使星亭記(天漢至建元元光之際鴻窿㷭爍上有好大之主而)
(一時景附而起者率皆盛氣竒詭喜非常而慕遠略故通西域朝夜郎而士瞋目進勢猶振振未已)
(也博望僅僅具圓首方趾乃侈言河源事與其徒數十人乘槎仗節輕陷似人之境卒之精神所通)
(上浹河鼓紀載客星犯牛渚非漫語也後之好事者遂譚博望得織女支機石歸於成都此甚怪誕)
(又安知宇宙之大類非目睫之士所可覩詰吾又烏敢信其為悠謬耶余守官成都日過進士鄭子)
(之廬望其北鄙有支機坊余欣然却輿導縱觀之見一石亭亭立荒臺中蜀父老跽曰此博望張侯)
(支機石也余夙慕博望之為人徘徊不能去因命吏鳩工捐鏹俸以繕之工始於中夏幾望成於皋)
(月之晦因題其額曰使星亭嗟乎世信多偉才然至履危蹈險鮮不卷舌龍鍾而縮避者豈盡乏疏)
(節母亦内顧之念侈於奉公然乎博望之神遊牛渚其事固甚俶異不可解詎非一念奉公之精誠)
(靡感弗通也耶是以樂名吾亭以風後之勵臣節者)
黃輝采木記(采木國家鉅役也費至重力至勞矣天下之所無奈何而不可以已者也)
(詎宜以可奈何之心當之而姑為如得已之法存之哉自明興迄今不知為役凡幾慮無不督責有)
(司而拮据民運者於國得矣如民何大中丞聚垣喬公以丙午入蜀理木政者六年於兹痛鑒已事)
(九郡各簡一賢佐主之而直隸州六各主以刺史召商採辦民惟所號令焉更念役重賦繁公私困)
(詘會疏題請減沠額寬解限議協濟請内帑設專道皆報可始於民間照丁糧量加賦一年此外毫)
(無干預焉初中丞鎮蜀日塗播故無何復憤蜰&KR1414;之恣虐赤我郊原則多方勸分賑濟粥而藥之民)
(乃稍稍有起色而上亦念夜郎兵燹後方慝慝歲大旱頻仍復事采木其毋乃不堪命巳感中丞繪)
(圖抗疏備極忠懇聖母聖上洎宫中咸為憫惻合賜金五萬特遣使臣宣布詔命萬里推輓西入斜)
(谷至蜀郡徧賜煢獨羸閻蔀屋咸舉手加額乃知上及聖母后宫之仁聖雖高居九重乃心罔不在)
(赤子即腁胝竭蹷其何以報萬分一迺立章程告戒凡我在事如有踵襲故弊僉派滋擾偷安糜費)
(者以白簡從事有司受命凛凛又下令曰訪聞涪夔間有附近亾賴假托上商詭故影射欺官商在)
(遠私移斧記改飾偽號而串同守戶别立契劵瞷有各處漂流巨材輒圖姦騙捏詞諢誺官商多被)
(挾誣訟端閃爍難可立斷遷延時日儌幸計得官商横遭局騙因之誤事貽害無窮自今敢有舞智)
(行私作姦犯科者司道究遣法無貰申飭再四而亾賴之徒奉法唯謹於是上下一心萬衆響應邪)
(詐&KR1043;洞聲震陵谷無翼而飛不脛而馳右涪左夔望質如歸連艐率&KR1097;蔽江東下計八千餘株參天)
(翳日皆清廟明堂之選也木政告成里中縉紳士民動顏相慶移書不佞曰自中丞視木政凡六稔)
(矣博考前事罔不以民采者大戶義民隨意僉報編夫派米需索津貼剥膚椎髓民不聊生白骨枕)
(藉自李直指方麓公首倡官采之議僉曰然中丞接部檄毅然以官采從事盖二百四十餘年所未)
(有也而奉行自中丞始是役也派木至二萬四千六百有竒價至四百萬而僅加一歲賦仗國家威)
(德幸告竣事皆中丞之大有造於三巴也太史盍記之以垂永永史輝氏曰吾生又二歲一甲子耳)
(而采運凡四髫時聞長老傳述猶髣髴記之逮丙申采運則典在太史矣大都肅皇末政權焰四爍)
(訶讓聲嘗自二千石以下義民大戶惴惴股栗僅僅成事丙申之役民夫餒死相望數郡怨苦之盖)
(吾生與木政俱今而後知木之有政也先是嘉州守徐學周目擊采運之苦著采木哀鳴錄欵列凡)
(六難中丞公讀而傷之曰險阻艱難誰親於其身嘗之者誠嘗之雖曰百難可也故木政雖督厲勤)
(至而撫綏愛養殆不遺力云往中丞貴邑少司空楊公和洪熙元年奉命采木於蜀至今二百餘年)
(而中丞再領兹役焦脣乾肺以為民求萬有一分之便因以想見楊公之苦心焉以不恒有之役不)
(忍見之苦而一邑之中中丞與司空兩肩其事豈不異哉夫人臣之誼不過捐軀為國耳然用之伐)
(叛勦逆則功高而名顯用之采木則竹帛不書人固有幸有不幸耳雖然漢柏流香涖秦彌甚海濱)
(騰葉望雒長飛弱植表異於一時而光物必傳於後世王彌胡覽名且不冺安在其竹帛不書耶今)
(中丞洞曉物情妙施調劑算無再計舉即萬全掃民運而為官導經營之大窽若喬中丞者可謂高)
(出千古矣中丞名壁星字文見直隸真定府臨城縣人)
曹楷遊鎣華山記(鎣華接岷山南支高百里許其最高峯皆白石森列望如削玉)
(盛夏積雪不消章洛諸峯蒼翠層疊於外余舊欲一遊未暇歲辛丑方僧談及興不可遏乃於六月)
(十有八日甲申策蹇裹糧偕僧行快夙願焉是日初伏酷熱如蒸二十里午憩自魚菴茂林修竹坐)
(盤石上清風徐來漸不知暑十里晡宿洛通鎮登高境關思開明帝李守疏水功不在禹下乙酉入)
(關二里飯夫子院院乃明道伊川二夫子講學處望鎣峯夏雲竒怪橫倚天末西行二里臨竹溪河)
(俄暴雨彌西山集河平深三仞許闊二尋勢洶湧入山者恒病涉近余姪即墨尹文煒製鐡鎖橋往)
(來便之五里小憩白果菴東折則板磴嶺嶺高五里望南泉庵諸峯入雲而鎣華全勝為彼所障嶺)
(徑陡峻舍蹇斷竹為笻攀藤旋轉至嶺藉草少坐五里至鐵碑殿南泉僧迎片雲黑頭上僧曰行宜)
(速前雨且至行里許抵南泉入門而大雨傾注靉靆四蒸其庵寺嵌巖幽處隠約有無亦佳景也庵)
(乃曲阜禪僧真清新創者有樓高五十餘尺詳受庵周都憲銅碑中山氣覺寒解絺衣布盖入關至)
(此草木繁蔭蔽翳雲日山鳥和鳴如奏笙簧山花爛漫如鋪錦繡竹木茶漆藥材之利農工之器絡)
(繹於道旦旦出關而山不童丙戌雨霽山色如洗望鎣華僅露尖如馬耳出翠微上北折盤屈十數)
(里至中觀庵風氣加寒始挾纊庵僧畱余宿且云此山有聖燈雨後初晴尤可觀余聞欣然為止薄)
(暮山色黯黮忽有光數點閃閃而上僧曰聖燈現矣漸添千百浮游無定如螢火說者不能堅決俗)
(傳仙聖設化然光有飛墮者拾觀乃碧色木葉疑山產靈藥時有飛葉生光晝則隠爾丁亥侵晨上)
(數十轉東望一峯拔起千餘丈如馬仰臥方僧云此石馬峯也左右上下又二十餘里過高樓峯中)
(鎣庵自此至頂雪堆巖壁第無新降者方僧云頂上有之又上五里憩木皮殿不宜瓦為霜雪所薄)
(易碎惟木皮可支三四年又上六七里泥淖不可步僧鑿木横架為磴抵金蓮池菴宿菴創始於麻)
(城禪僧真融鑿山建樓視南泉二十餘尺殿廡皆具命其徒於楚雄鑄千銅佛名千佛樓戊子上頂)
(心坡約十里進此則千峯萬嶂天造地設瀑泉直下懸崖如飛練如水簾暑肌起栗骨驚神&KR0719;不減)
(雁蕩龍湫之勝而草木禽蟲悉非世間所有矣花異色者尤多人鮮識之勿羣鳥呼阿彌陀佛形如)
(白頭翁頂綠身褐色聲類嬰兒余甚訝之方云天雨恐難登至金蓮日光皎潔詢僧數日無雨盖高)
(出雲端也又上過三稜坪僅容足蜿蜒三里名酥骨嶺嶺兩傍深澗喜嶺邊樹根結如鵲巢可穏足)
(枝葉交遮澗谷目得不眩好事者推石下澗聲如雷轟移頃不止兩崖怪石成幢盖仙人龍虎之形)
(種種逼真又三里上雷動坪相傳崖洞有淵水神龍所居過此必寂或呼嘯即雷動澗底北上三里)
(登鐵瓦殿連錫瓦殿又以木皮難久故易鐡錫殿西平行里許為覩佛臺方數十丈東為回光山又)
(北平行三里名三刀截乃白鹿引明本禪師開建道場處石嶺三段如削僅僅托足上下懸鎖兩手)
(攀援而過過此一里為願海本師水齋時發六十四願處産短松婆娑斗如螺髻名佛頭青及四季)
(石榴此後山峯壁立最高最峻名背光連排十數峯即邑望如削玉者初日照之雪色洞明如爛銀)
(晃耀暑光中此雪自古不消余環坐鐡瓦殿前俯視前所歴諸峯近在几席如劍戟星攅而關口如)
(外門余邑及古綿旌陽天彭之城各圓如玉環綿洛諸江曲曲如帶邨落如蟻垤稻田青黃碁布如)
(錦段遠望成都烟靄隐隐余因笑登山百里而見塵世趢趗如此矧仙人飛身九霄所見又何如耶)
(山頂最寒加狐帽裘猶凛慄殿中然薪擁爐圍坐丙夜月升半映照殿前余啓扉視之山光映月霜)
(縞水淨星斗可摘混然一白如北征錄所狀長白山境己丑卯日光射覩佛臺西澗雲紛郁而上澗)
(滿輙止雲平如玉地有鳥類畫眉呼佛現余尤訝之遂偕衆至臺果現大圓光偃卧平雲光與雲漸)
(升得得倚立西澗外象王峯漸大徑百丈遮峯岩有青黃紅綠之暈數重光正中虚明凝湛現一淡)
(黑影恍惚佛像食頃方隠余歸殿中随千人作佛會僧以餘粒抛廊廡則異鳥鹿麀依人而入盖人)
(至佛地不生殺心鳥獸未遭罟穽故相忘如太古非海翁㤀機類申日射東有紅綠暈二重現回光)
(山較夘略暗北升背光山一茶頃而隠初衆覩光現信佛出膜拜余意山必有放光石藏崖中如峩)
(眉者故雲日相射如螮蝀然不然何朝西而夕東耶光圓者何日體圓凡專射之光必圓革象新書)
(所謂樹隙瓦縫尖方不同而影圓則一也兩鳥音恐近似人從而神之是夜風起雪霰飄至方僧云)
(天欲雪夜参半欹枕聞雨雹聲方僧對榻云雪且降前言信矣庚寅大雪深二尺瀰漫布濩山鳥埜)
(獸避入廊雪風刮面闔殿門對火不敢出遲明辛卯雪止縱觀孤峯峭壁箐林陡澗景更竒絶如在)
(水晶域因憶錢塘友人曾詢茂州六月下雪余諾之未深信安得縮地同賞實余言乎此山連峩岷)
(嶺為兩戒山河之首雪宜同也俟壬辰雪霽支笻踏舊徑下至金蓮池出雪境觧裘氈癸已過南泉)
(中伏熱甚仍衣絺别方僧還此余不離鄉園而十日之遊冠平生者故悉紀之)
合州釣魚城記(舊志未載名氏其城在州治之東北渡江十里至下其山高千仞)
(峯巒岌岌聳然可觀其東南北三面據江皆峭壁懸巖陡然阻絶修城之後鑿山通道路曲之次方)
(可登臨其西南山稍低於此築城高一十仞城之門有八曰護國青華正西東新出竒竒勝小東始)
(關其山脚週迴四十餘里峯頂有寺曰護國堂殿廊廡百有餘間宋紹興間思南宣慰田少卿所建)
(至元戊戌為兵火焚熄灰燼寺門之外突然一臺曰釣魚臺其上平正可坐十餘人上有巨人足跡)
(年代雖遠風雨不能磨滅岸邊插竿之目猶存焉此臺乃在山之巔俯視大江懸崖千仞相去險遠)
(釣可施乎名為釣臺似不侔矣竊嘗稽之古之洪水為患蕩蕩懷山襄陵此山三面據宕渠嘉陵二)
(江自西北而來衝於山之西流至合州城下則與涪江會同皆浩浩蕩蕩環繞山足而東下往古水)
(患之際勢必懷抱此山則釣魚之名必自始矣乎後有石庵凡二十四片石斲成乃開山祖僧石頭)
(和尚自造也宋高宗南渡之後北兵益熾彭大雅奉命入蜀令郡縣圖險保民大尉甘閏至州觀此)
(山形勢可以據守故城之郡牧王堅發郡所屬石照銅梁巴川漢初赤水五縣之民計戶口八萬丁)
(一十七萬以完其城西門之内因溝為池週迴一百餘步名曰天池泉水汪洋旱亦不涸池中魚鱉)
(可掉舟舉網又開小池十有三所井九十二眼泉水春夏秋冬足備不乾城中之民春則出屯四野)
(以耕以耘秋則收糧運薪以戰以守厥後秦鞏利沔之民皆避兵至此人物愈繁兵精食足兼獲池)
(地之利官民協心是以能堅守力戰而效忠節東有溝曰天澗溝東北有山曰天澗嶺龜山與魚山)
(對峙城上呼語相聞元憲宗孟克以此駐蹕王堅去任之後繼任乃安撫張玨也有謀略應敵出竒)
(制勝尤有過人其時北兵大營駐漢中利沔初冬嚴寒則來攻圍春夏暄熱則復退去巳未歲值大)
(旱自春至秋半年無雨北兵圍逼其城意城中無水急攻之一旦至西門外築臺建橋樓樓上接桅)
(欲觀城内之水有無城内知其計置砲於其所次日憲宗親率其兵於下玨命城中取魚貳尾重三)
(十斤者蒸麫餅百數俟緣桅者至其竿木方欲舉首發砲擊之果將上桅人遠擲身殞百步之外即)
(遺鮮活之魚及餅以贈諭以書曰爾北兵可烹鮮食餅再守十年亦不可得也時北兵遂退憲宗為)
(砲風所震因成疾班師至愁軍山病甚遺詔曰我之嬰疾為此城也不諱之後若克此城當赭城剖)
(赤而盡誅之次過金劔山温湯峽而崩期年之間世祖皇帝即位北兵大集總元帥蒙古等軍於本)
(州雲門虎頭渠口魚邨富峪石子山等處連營對壘攻圍甚急而城中設竒制勝或擊郤之或掩襲)
(之斬獲累捷是後不敢久畱城下春去秋來出沒不常者十有餘年安撫張玨以功陞渝州制置使)
(繼以王立為安撫立至任益嚴守備兵民相為腹心聲息稍緩即調兵討捕鄰邑之降北者取果州)
(之青居城復潼遂州境土攻鐵爐城堡承命旌賞擢授遷秩矣至元丁丑北兵攻圍甚急加以兩秋)
(被旱人民易子而食王命不通三年矣戊寅春正月渝城為守門者獻之北兵矣制置張玨被俘而)
(魚城孤而無援矣北軍畢至攻城且曰宋已歸我國久矣爾既無主為誰守乎城中之民惶惶汲汲)
(危於纍卵釜魚知其禍在頃刻然皆協力而無異謀王立命衆曰某等荷國厚恩當以死報然其如)
(數十萬生靈何今渝城已陷制置亦擒將如之何愁蹙無計歸家不食其家之義妹者乃北營所掠)
(北平渠帥之妻名熊耳夫人初至王立問之答曰妾姓王氏立乃喜曰作吾之妹侍我之母待獲爾)
(夫俾其完聚待之若同乳之妹已數年矣至是熊耳夫人憂城危禍及素知有兄在北營而不敢言)
(因見王立之憂而告之曰妹本姓李今成都總兵李德輝是吾親兄若知安撫待我恩禮必盡心上)
(聞親來救此一城人民立乃大喜即令致書熊耳夫人嘗為兄作鞋有式兄甚愛之仍作一鞋以奉)
(兄見手澤為信遂遣儒生楊獬等潛赴成都納欵李相得其降書知妹在魚城喜不自勝乃遣使星)
(馳赴闕聞奏仍領兵親至城下先遣獬歸語王立夤夜豎降旗於城上次日北兵見說納欵降欲登)
(城而門閉壁堅而不能入又次日乘舟至城下民皆懽呼焚香望拜李相公麾退圍兵汪總帥蒙古)
(軍曰我等攻守此城十餘年戰而死者以萬計憲宗皇帝亦因此城致疾而崩臨崩遺詔來降必因)
(攻困致斃赭城剖赤當上為先帝雪恥下為亾卒報仇李相諭慰未决又數日朝使適至奉詔旨魚)
(城既降可赦其罪諸軍毋得擅便殺掠宜與秋毫無犯李相仍推其功於汪總帥賫立降書大軍隨)
(退李相令城中之民悉力修城築門旬日仍徙其民復舊治所士農工商各復其業黔黎老稚咸感)
(李相再生之恩安撫王立隨李相至京奏賀對品蒙授懷遠將軍合州軍民安撫使合民遂於城之)
(西南隅建樓立祠以奉李忠宣公歲時祭祀以報其恩云)
四川通志卷四十二
