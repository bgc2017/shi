欽定四庫全書
四川通志卷十上
孝友
聞之立愛惟親立敬惟長周家六行取士必以孝
友爲先詩稱張仲書美君陳視此志也伏讀
聖諭廣訓首曰敦孝弟以重人倫煌煌誥誡燦若日星以
故朔望宣講漸漬薰陶凡兹黎庶莫不翕然從風
而僻在西蜀者亦咸知敦本重倫遵道遵路洵所
謂光于四海無所不通者矣詩曰孝思維則又曰
永錫爾𩔖然則我
朝之孝子悌弟與往代之孝友著稱者其事若相取
則而其人亦可以𩔖從也作孝友志
成都府
漢禽堅(成都人生而失父三出徼外乃尋𫉬之後王裔爲蜀郡守以堅至孝表其墓追贈之)
張霸(字伯饒成都人自少知孝讓鄉人號爲曾子七歲通春秋後博覽五經和帝時舉孝)
(廉爲會稽太守表用郡中有業行者郡人爭勵志節化服羣盜童謠云棄我戟捐我矛盗賊盡吏皆)
(休後遷侍中)
晉鄧寳(彭縣人事親至孝鄉里稱之其家酤酒爲業得錢即奉甘旨有二仙客常就飲見寳)
(事親盡禮每嗟異之一日言曰汝孝行可嘉學道有緣寳聞其言潛隨其後行三十餘里履江若平)
(地俄抵山見其廊廡廣麗竒花怪石皆神仙境界二客見寳笑曰汝亦來耶引之周覽不覺饑渴謂)
(寳曰汝離家久母念汝成疾與藥兩丸令救其母遂出回顧舊處已失所在至家已二年矣寳以藥)
(獻其母疾愈壽百餘歲終寳結廬墓側歲餘二客詣廬召之遂仙去人號所居爲鄧寳村)
唐李文素(成都人喪母廬墓芝草生塋虎鹿馴擾刺史戴竒以聞賜粟三百石)
費襄(雙流人至孝母病割股進之遂愈母殁身自負土廬墓終身産業多讓其兄云)
茹榮(簡州吏事母姚氏至孝令賜一瓜歸以奉母令知之乃聽歸養焉殁爲神里人至今)
(祀之)
沈如琢(崇慶人有孝行母患消渴冬時思桑椹求之不獲宅東桑忽生椹遂以奉母疾愈後)
(母亡毁瘠廬墓有白鶴棲於墓上天寳二年旌表)
嚴舉(成都人有嚴孝子碑在府治儀門内)
宋羅居通(成都人母死廬墓三年有甘露芝草之瑞開寶中詔以爲延安主簿)
申積中(成都人襁褓中楊繪從其父起求爲子及長知出繼楊氏而絶口不言年十九登進)
(士第事所養父母盡孝終身有一弟二妹爲畢婚娶始歸本族復爲申氏蜀人以純孝歸之政和六)
(年翰林學士許光凝守成都得其事薦諸朝擢提舉永興軍學道卒)
彭乘(華陽人性純孝以好學稱舉進士嘗登相國寺閣悵然曰親老矣安敢舍晨昏之奉)
(而圖一身之榮乎遂奏乞歸養父卒甘露降於封樹人以爲孝感後累官翰林學士)
周善敏(雙流人喪父廬於墓側母病割股以進遂愈詔賜粟帛存慰之)
謝榮(溫江人性純樸讀書躬耕以養母飲饌必躬自捧進冬寒溫衾候寢嘉魚魯儒爲作)
(傳)
王景(字仰山郫縣人淳化咸平中景以積行純孝稱於鄉里號王孝子嘗割股愈父母病)
(及父母殁負土成墳結廬其側有甘露降於竹柏烏雀銜果麋鹿馴擾李順之亂郫人團結以自守)
(順後下令集向之團結者將盡殺之孝子適役於縣度衆皆不免夜啟關縱令逃去數千人頼以活)
(子孫七世貴顯乾道己丑夏孝子墓上復產紫芝一本人以爲仁孝之報云)
劉才(郫縣人七代以孝聞才父子兼以儒行著後父卒才廬於墓有芝草連理之應大中)
(祥符中旌表)
李定(郫縣人好古力學志不願仕養二親以孝聞累舉孝廉不就自號虚舟子蜀中累值)
(兵火經籍不完天禧中詔求藏書定率先授牒監中羣書多出其家)
王禹夫(字從善新都人持身整峻鄉族稱其孝友有兄弟爭貲者質於其兄舜夫禹夫曰此)
(非義事切勿問吾家和氣兄弟聞此急當洗耳矣兄以語爭者亦感悟退讓聞者悉化爲友愛)
陳敏政(漢州人五世同居乾道間詔旌表門閭)
明劉恩(成都人事父母最孝父卒時恩任荆門司訓聞訃哀毁成疾尋殁)
姚淑(字惟善其先江西新淦人祖商於蜀遂家成都長兄溥令潛江歸淑與季兄汶往迎)
(之舟次敘江夜有盜執溥淑往曰此吾兄貴人也爾寧殺我溥亦曰若輩不過欲得貨耳吾弟少年)
(其舍之僕從仗劍起逐賊賊怒遂俱遇害時汶亦被傷久復甦曰有神人謂我汝幸免矣冤哉汝弟)
(孝且友帝命恤錄云)
朱佖(字世望成都人邑庠生竭力事親和氣藹如母逝廬墓三年以孝稱賙濟婚喪鄉黨)
(頼之族有絶產應歸佖不受推爲祭田年九十七無疾而終或問養生之術曰無他但平生不著惱)
(耳)
李鸞(號翔山父志宏江西臨川人寓成都遂家焉鸞性孝友父客死鸞徒跣千里歸櫬於)
(蜀兄鳳蕩先業鸞茹苦自勵不以介懷補弟子員有博洽聲後以子學詩貴封南京戶部主事)
楊宗(成都人父重三爲中衛指揮宗性端慤以官讓弟從士夫遊仲子得遺金歸宗召其)
(人還之)
鄭仕階(字子陞成都人由舉人任白水令乞歸終養事親誠事兄讓徜徉林臯郡人士樂親)
(之有浣花詩稿扇影集爲里中傳誦)
周存智(華陽人諸生鑾之子鑾遇其讎於法華寺僧舍兇徒羣毆之存智以身翼父肋折氣)
(絶毆者逃散父得不死已乃甦歲餘竟卒時年十六縉紳咸哀之輓詠成帙)
苟纘宗(字子孝華陽諸生孝事繼母段氏長兄無嗣纘宗長齋祈籲果得子當事聞其高誼)
(表其閭曰篤行贈之詩有云善養直追曾閔孝古心應溯葛懷初又云薦逹未能慚淺簿空將遺話)
(說成都其嘉重如此)
馬廷輔(字良佐華陽人嘗拾遺金歸其主親有疾割股和藥以進每遇饑疫給粥施藥多所)
(全活弘治間表聞於朝旌以孝義)
龔鼎(雙流人天順閒進士幼稱孝友篤愛弟鳳後任主事有能績遷守南陽遇宗室縱横)
(裁以法悉斂跡擢雲南參政父文貴以義方教子德壽兼隆鄉閭表重之子喜祺令福清有祖父風)
鮮榮(字居仁灌縣人登進士授楚沅陵知縣母張氏多疾上疏乞終養生盡敬死盡哀教)
(人以忠孝爲先服闋而卒)
郭瑄(崇寧人仕兵科給事中歴官參政治行著聞孝友篤至父早喪廬墓悲泣時人稱其)
(孝)
鄧伯祿(崇寧人任陜西永壽縣令有惠政父殁俸資悉以奉繼母囊無私積卒於官祀名宦)
(祠)
宋繼祖(字汝孝漢州人進士授定海令志大才敏倭寇薄城多方攻禦邑境用輯居家篤於)
(養志事繼母尤盡子道誨諸弟皆成令名郡人作孝友傳以褒述之)
何節(漢州人進士累官長沙太守多著惠政事孀母至孝言行不苟操履端正鄉里推重)
(崇祀鄉賢)
史英(彭縣人以鄉薦任江西瑞州府推官歴任九載數决疑獄以母老堅意乞歸終養瑞)
(人感其孝祠祀之)
劉寅(雙流人弘治間進士資性醇厚事繼母至孝随父宦淮陽從王衢吾遊莊定山結爲)
(忘年交及長奮志力學登第官南京考功出守寧國值歲歉賑活甚衆流賊之變備禦尤嚴又建梅)
(都官祠歲時祀之擢參汴藩未幾以疾歸所著有東谷集)
張時中(金堂人父傑目盲旦夕躬授匕箸夜必焚香籲天三年遇醫復明又患腹脹常同臥)
(起以手按摩尋愈父常曰吾無報汝願汝子亦如是也藍寇至負其父先逃累遇賊哀求得免後爲)
(清平司訓)
車政(新都人博學隱居父卒政年十四哀毁過甚死而復蘇既葬朝夕培墳有芝草之祥)
(母病革祈天減壽益母母果愈人以爲誠孝所感)
楊維懷(新都人從父宦遊扶母櫬歸三峽夜遇羣賊衆皆逃匿獨守母棺賊疑其有財欲發)
(之維懷以身伏柩賊殺之沉尸於水母棺得全)
計朝聘(字莘夫成都人正德庚午舉孝廉性孝悌精易學以遺貲讓二弟以正學啟門人授)
(正陽令歴澂江知府誠心敷政約已愛民增建昆明學舍數十楹捐俸賑饑開海田三千畝俾民買)
(犢以耕民剙祠祀焉引歸林下布蔬自怡不事干謁壽八十二卒)
吳應祿(新都人正德間母與人忿爭因抛石擊人至死官坐母罪應祿時年十一引罪歸已)
(即受禁母𫉬免御史盧雍鞫知其狀釋之)
楊珩(成都人幼穎悟七歲能文與内江趙文肅齊名中嘉靖庚子鄉試博極羣書學宗程)
(朱楚蒋道陵督蜀學得珩卷喜曰吾道有人矣進與語目之爲尹和靖珩學日深益得要領嘗謂學)
(本修齊著居家箴百口同爨論及祀先等篇建祠堂明宗法事二親極恭謹内外無閒言以親在遂)
(絶意仕進督教三弟玠琮璲家庭雍睦皆切劘於聖賢之學珩卒年僅三十六里中後學至今誦法)
(之崇祀鄉賢)
戢汝止(字敬之幼出嗣於叔嘉靖乙丑進士授中書歴戶禮兩垣在朝剛正不阿外轉湖廣)
(僉憲飭武備足兵食江洋無警陞福建參政屢疏陳情得俞旨歸奉父母暨本生父母甚懽家居清)
(約為人和易可親鄰里慶弔雖蓽門蓬戶必躬造焉至懇恩疏四親並受封典世所希有云)
齊準(字平甫成都人賦性公直潛心理學事繼母以孝待諸弟以友中嘉靖辛丑進士任)
(戶部主事未幾三上疏乞終養家居恤隣周困族人有不能婚喪者悉勉力代之尤長詞翰以文行)
(名重一時壽八十卒)
蔣三近(號又溪成都人進士授刑部主事歴郎中工詞翰才望卓犖陞瓊州知府未任而卒)
(家仍寒素自少事節母曹氏至孝待二弟三益三畏極友愛里中俱稱長者弟三益號蓉野先登已)
(未進士筮令金華慷慨尚氣節廉愛仁明士民為立生祠後以戶部視𣙜浙中額外一毫不取屢謀)
(迎養母以耋年未果浙中士紳歌頌節孝有賢節錄一時公評號蒋氏二難)
干德昌(華陽人嘉靖辛丑進士忠厚正直孝友著聞歴任戶部郎疏陳時政擢知真定府陞)
(徐州兵備值倭警城外縉紳士民以城閉不得入號哭城下德昌遽令以竹籠數百令軍士緣載而)
(全活不可勝數陞河南大參即致仕歸里撫兄孤廷采如己子教成名儒領丙子鄉薦第二)
楊鉉(華陽人學行純篤孝友著聞舉於鄉初任郿令實心實政民像祀焉轉鞏昌通判職)
(司西寧等處團練鄉兵擊走松番三捷河湟奉旨錫宴賜金兵部紀錄擢用鉉乞歸養親章凡十六)
(上乃得請家居崇儉約敦道誼與弟瑜博極羣書游心物外有記事珠等書十餘卷)
鄧宗古(簡州人父死自負土爲墳廬其側晨夕悲慟甘露降於墓木里中號爲鄧孝子)
王曉(郫縣人邑諸生父殁有遺腹子曉盡以田讓之嘉靖中學使扁其門曰友讓)
徐鳴陛(郫縣諸生孝事孀母撫養孤妹周恤親族善行甚多直指聞而奬之)
何剛(新繁人居親喪廬墓三年不怠)
王廷貴(新繁人性孝謹母疾垂危割右股肉以進母尋愈又數年父病割左股肉療之父亦)
(愈又有同邑徐表亦割股救父疾隆慶間與廷貴並賜旌表)
閻宗德(簡州人三歲失父事母張氏至孝宗德年七十割股愈母母壽至百有九歲宗德年)
(九十一天啟三年奉旨建坊)
章玉鉉(漢州人明經以母老不仕母九十餘玉鉉年亦七十朝夕就養惟求悦母時人比之)
(老萊子)
周之冕(漢州諸生事親克盡子道内外無閒有旌孝石坊尚存)
廬松林(漢州人事繼母楊氏至孝母病割股和藥遂愈有司旌表)
邊洪(彭縣諸生事母純孝輕財好義年六十七以哭母過哀而終)
李岳(彭縣人事孀母至孝官華容訓導轉通山教諭)
米貝(彭縣貢生苦學勵行事奉繼母曲爲順承推讓貨產以與累母弟當事以篤行表其)
(閭)
徐仕明(彭縣人母何氏常臥病仕明兩次割股俱𫉬痊愈當事聞其孝表曰愛篤慈烏又嘗)
(拾人遺金盡歸其主人稱孝義)
熊安(彭縣人兄弟六人力耕共爨直指吳公表曰孝友)
祝丕傳(彭縣諸生賊變負母至樊家場賊追至欲殺其母求以已代賊不許並遇害)
重慶府
漢嚴永(郡人延熙中居父喪哀毁盡禮詔旌其門有嚴孝子碑在郡治)
杜孝(郡人事母以孝聞母喜食魚膾孝役成都買魚置竹筒以草塞之投於中流祝之曰)
(願吾母得此食婦汲於江忽見竹筒横來觸岸婦異拾之見二魚曰必吾夫所寄也熟以進姑聞者)
(嘆其孝感)
蕭瓘(爲渝州長史居母喪以哀毁卒)
宋何光覺(榮昌人淳熙庚戌第進士性孝愛母病渴值旱泉涸光覺竭誠祝天宅旁一泉湧出)
(進母病愈後邑人因甃爲井名曰孝感泉)
元張孝子(江津人逸其名元末兵亂孝子負其母餬口四方十有二年明兵平蜀始負母南歸)
(至笋溪時值水漲母曰吾以老憊累吾子至此今隔一衣帶水天將不使吾見家鄉乎仰天長嘆自)
(躍赴江孝子倉皇從之覺足下隠隱有石載之得渡孝子與母俱無恙及顧江中乃一石牛也今指)
(渡處爲臥牛灘)
明施彦寧(江津人母殁廬墓三年孝慕哀切没齒不衰)
吳仕坤(南川人父彬薄宦山東病革仕坤侍湯藥哀籲於天竟不起寄殯任所三年後鬻女)
(得財扶櫬歸家朝夕奉祀如生正統中旌表其門)
唐政(江津人早喪父以樵採養母終身不怠母殁廬墓天順中有司上陳其事詔優恤之)
李凌高(巴縣人家貧性孝友父卒事孀母尤謹母病思筍時值嚴冬凌高往林中長泣竟日)
(見一筍芽寸許深求得之取歸進母病愈後母卒廬墓三年不復櫛沐至履穿肘見鄉人以孝子稱)
(之)
王愛義(永川人天順間有盜剽掠殺人母羅氏病臥寝室愛義侍不忍去母子俱受害)
陳伯剛(合州諸生父母喪負土成墳廬墓六年有白鵲來巢鄉人以爲孝感知州唐恂上其)
(事詔旌表之)
王堂(銅梁人成化中賊入境大肆焚掠母老不能去堂從烈燄中負母賊不忍害)
吳儉(榮昌人父早卒侍母余氏疾三年如一日先是有異母兄蕩其貲產父臨終語曰爾)
(兄貧無以自給爾其敦友于之誼儉曰諾竟以先人田廬讓其兄無難色邑人王侍御驥有詩表揚)
(之成化四年大旱輸榖千餘石以給貧人有司以聞詔授承事郎)
王應松(江津人正德中流賊據應松家縳其父母欲殺之泣跪求代賊殺之舍其父母)
胡月蟾(江津人年十二遇流賊據其家月蟾與祖母許走藏張家崖下賊搜獲欲殺許月蟾)
(泣跪求代賊並殺之)
李應文(長壽人正德中流賊過縣擒其父應文跪告乞代賊殺之)
旦仕俊(長壽人評事友賢之孫友賢殁仕俊以嫡孫承重既葬廬墓三年副使彭公旌表之)
熊萬變(榮昌人諸生正德中流賊圍其家合室倉皇出走母尚未行萬變語其兄曰母在圍)
(我輩脱出何爲相與還赴母難擊殺二賊負母出爲賊所執俱被殺其母伏屍罵賊亦被殺)
韋志通(南川人少喪父事母婁氏每晨昏必詣寢所跪問安否母年八十瞽廢志通親侍起)
(居母疾嘗糞焚香懇禱願以身代及終苫居跣足泣血三年酒肉不茹以哀慕終其身)
文可黼(涪州人父作官布政使父歿事母陳夫人最孝夫人六十而瞽可黼起屈必侍進膳)
(必親積三十年母九十乃卒既葬廬墓三年以明經任長泰令治行卓異卒於官泰人稱之爲清毅)
(公)
王應元(涪州人家貧居鄉力農養父父每出飲元候於途扶之以歸一日父醉臥應元田作)
(其家不戒於火急奔回烈燄甚熾身濡泥水出而復入救之者三號哭火中抱父而死)
何積有(永川人事親至孝母李氏病痢彌年臥榻積有日浣垢衣溪邊石上踐洗處有痕邑)
(人楊榮題其溪曰孝子溪以表之)
何其聰(榮昌人父客亡寄殯滇之大理其聰少孤家貧年十四即往訪殯所負骸歸鬻室以)
(葬事母張終身不懈或甘旨無資傭身以養邑中士大夫遇其母壽必冠帶稱觴莫不賢其節孝)
何楚(涪州人嘉靖中知松滋縣生平言動不苟盛暑不廢衣冠七歲嘗糞以療父病耄年)
(竭力以事伯兄所有錢穀推贍族人一鄉稱其賢)
楊朝(墊江人嘉靖乙酉歲薦父育族子朝視若同氣貲産悉分與之歲儉出粟賑饑全活)
(甚衆)
夏銘(涪州人任御史深得憲體母死廬墓三年著四書啓蒙以惠後學)
羅純(榮昌人由歲貢知嘉魚縣事奉親之任每鷄鳴則起温凊孝養民皆感化善事其親)
(在嘉魚數年案牘俱清囹圄空虚民德之爲立生祠)
施訓(巴縣人進士歴參政忠厚廉潔嘗督邊餉調遣有方事繼母以孝稱)
朱卿(大足人領鄉薦以母孀居絶意仕進母強之始就銓授陽武令尋聞母病即懇歸養)
(母病痢嘗糞以驗甘苦又病疽吮之而愈母終居喪如禮足爲世範)
夏藩(大足人父蚤逝母守節撫藩藩事母克孝萬歴初賜坊曰貞孝流芳)
余文元(綦江人母丁氏疾危文元刲股療之病愈有司表其門)
江三極(綦江人父母病俱刲股療之邑令旌焉)
熊奮鵬(綦江諸生割股療父病病愈邑令旌之)
陳中道(永川人有孝行)
陳仕輔(墊江人兄仕隆商於秦年久不歸二親憂之仕輔曰吾何愛一行以傷父母心乃歴)
(探其所往徧西陲極邊周行萬里幾十年重趼偕歸父母尚無恙天倫暢遂人稱孝友)
駱任重(墊江人七歲喪父入殮時以首觸棺幾斃登萬歴癸丑進士授山西洪洞令有廉聲)
(母卒於洪舁櫬還里時值溽暑執杖隨趨道路感歎)
吕孝子(失其名彭水人萬歴間以孝聞邑令曾一貫請於上以冠帶榮之)
戴北辰(彭水節婦許氏子母病割股救之母卒哀毁骨立廬於墓側三年妻周氏亦以節聞)
(盖一門節孝也)
丘鍾(忠州人年十八父歿凉州扶櫬歸日夕痛泣聞者感傷孟僉事柯重其文行延以教)
(子時有托以公事者餽百金鍾力辭之鄉人並高其義)
李傑(忠州人少貧負米以養祖母後頗裕兄弟貧無居傑以己屋分居之人稱孝友)
李伯春(定遠人賊兵縱火將至其居父柩在堂伯春伏柩號哭衆感其孝爭救得免事繼母)
(最孝喪葬盡禮與其弟叔春共爨五十年財貨不私臨終家人以分居告泣曰我死不忍聽分字其)
(孝友如此)
黎伯滾(大足人事母最孝出入溫清未嘗離左右一日山莊火伯滾不顧家資獨負母走已)
(而火滅渡溪適大水至同行多沒惟伯滾母子得逹岸莊多虎亦不至伯滾居里人以爲孝感母死)
(水漿不入口者數日拊櫬號呼氣絶而死與母同葬聞者哀之廵按喻時奏聞賜金恤其家)
匡振之(號玉齋合州人領鄉薦事母承歡罔閒五上公車三次從中途思母而返因奉母三)
(十年不仕母服閼乃就廣文後宰鳳縣清况若水不愧孝廉二字)
袁三(合州人父行賈家頗裕三少孤積弱家遂中落母年七十相倚爲命三負擔汲水傭)
(錢以養母人有授之壺餐者即攜回進母母出則盛服人怪而問之母應曰此先夫所遺以送老者)
(尚有棺一具屢令吾兒鬻之以爲贍養之資吾兒堅不從也後母死盡以父所遺殮母邑中名士作)
(傭孝傳以表之)
毛宗成(涪州人父早卒事母孝力農膳養偶盜至獨負母匿林中垂涕擁護得免於難母卒)
(葬於室側每日往視至老無倦)
王寅(銅梁人事親孝父疾不解衣者數月既葬廬墓三年有白兔馴擾羣鳥環集於旁成)
(化中事聞旌表)
周朝旦(銅梁諸生事繼母極孝執親喪有孝泉之瑞子逹萬歴乙未進士)
向上(銅梁人母劉氏疾割股愈之有司爲旌其門)
蕭仁極(綦江人三歲父卒事母極孝母目雙瞽仁極百計醫治出入扶掖飲食必親進數十)
(年無少怠有司表其門)
白眉(壁山諸生自幼育於祖母晏晏病思魚尋求無𫉬忽遇人攜魚授之倏不見晏病果)
(愈父可縉曾被馬傷割左臂肉和藥療之生平孝謹里人頌焉)
段威武(銅梁人舉孝廉爲渭源令事父母以孝聞既葬廬於墓朝夕哀奠相傳有鹿馴鳥集)
(梨橘再實之異至今稱段孝子)
朱英(酆都人父繼卒於官扶柩歸母桑氏孀居英茹蔬誦經日祝母壽至老不倦家貧治)
(鐵作供甘旨不乏有司表其門)
蕭顯用(天啟閒進士任福州府同知假歸養母以孝行聞建坊入祠)
佘應祥(長壽諸生家貧力學母老值兵亂扶母入山避亂母病難行應祥棄幼子女獨負母)
(入山俄兵持刀至應祥哀告以故兵釋之越三日母死應祥負土成墳臥墳側不食死)
戴孝子(失其名酆都人事祖母至孝有司表其門曰孝同晉密)
古養浩(字健菴酆都人偕妻隆氏事二親至孝諺稱古氏孝子名重鄉里養體養志兩兼之)
(矣)
柳映芳(黔江人事母至孝家甚貧負薪供養一日遇老人引至酉陽山指一樹令伐之且曰)
(月取一枝足給母膳矣映芳伐樹入市醫者識爲沉香重價購之母膳由是日豐云)
王三徵(黔江人父檄好弈嘗延善弈者對局弗勝怒輒不解三徵厚賄弈者令徉負以博其)
(歡檄疾甚刲股救之即瘳邑令旌之)
董大原(郡庠生平生孝友誠篤著於鄉里崇禎中貤贈文林郎入鄉賢)
保寧府
漢譙瑛(閬中人父鉉不仕公孫述述賜以毒藥瑛盡捐家貲十萬求贖父死乃𫉬免後爲尚)
(書郎以易學授明帝時有潔白之稱)
唐宇文百之(閬中人數世同居庭前六燕共巢紫荆異本合幹人以爲孝友之應)
宋羅士堯(巴州人讀書尚義事母至孝田廬家産分貽宗族子姪之貧孤者以孝友聞旌表)
張隱居(劍州人嘉興間兵變母黃氏病不能興隱居襁負其母屢冐白刃聞者莫不歎異)
明吳璽(閬中人志行高潔家貧力學言動不苟中弘治二年經魁歴任陜西岐山縣教諭課)
(士辛勤奔母喪徒跣泣血廬於墓所植柏數百株初墓所無泉忽有泉湧出既又生三異木一盤根)
(爲龍蛇状一爲飛鶴狀一爲蟾蜍状教諭毛秀擬爲四異曰地湧甘泉木形飛鶴龍蛇效靈蟾蜍標)
(異因爲詩表之服闋陞國子助教大司成署其考曰學問足以成物孝廉足以範俗授隨州知州所)
(著有青峯集藏於家)
楊鳳岐(閬中諸生親病嘗割股療之當事扁其門曰孝子)
蕭淳(郡庠生母喪廬墓三年有甘泉之瑞僉事楊題其門曰孝感)
任啟(閬中人少喪父事母先意承志未嘗稍違母終殯葬如禮廬墓三年有司上聞詔旌)
(其家)
何鍾麒(通江諸生正德初大疫母任氏病癘時癘氣方熾父及諸弟皆出次外舍鍾麒獨侍)
(不去鄢藍賊陷縣城士民奔潰有強鍾麒去者曰母已無生理盍匿之而逃泣應曰母可棄乎方負)
(母出遇賊於門母子俱遇害)
楊上林(通江人父簡病篤上林祝於天斷一指和藥簡立愈後復病上林又割股以進及卒)
(哀毁幾絶者數次人服其孝行云)
李元扶(劒州諸生流賊陷州城入宅執其母徐氏欲殺之元扶哀求全母賊許之殺元扶)
鄭玉旒(劒州人幼失怙事母至孝撫諸弟備極友愛鄢賊之亂玉旒獨抱神主遁去夜陷賊)
(營賊酋廉知其義釋之且贈以金戒衆毋入其宅後州守舉爲鄉賢旌其門曰孝友)
蒲妙高(南江人鄢藍賊起妙高負八十母偕妻子奔逃母疾篤諭令置身墳内姑置熟食聽)
(自死子婦各宜逃去妙高痛哭曰兒何之子母死一處耳棄妻負母賊至伏地請代死賊感而全之)
(仍周以衣食)
徐敷詔(湖廣岳州籍保寧人舉孝廉博學篤行事長兄撫幼妹極友愛絶意仕進雅志著述)
(當道重之扁其門曰南州高士後祀鄉賢)
謝東陽(保寧千戶所人進士爲人忠信端方居官廉潔自矢母族甚貧分俸給之事兄極愛)
(敬撫孤姪成人讓以産祀鄉賢)
姜玉潔(劒州人飭行講學孝友篤實兄玉山死竭力撫其孤貢入太學奏議孔顔曾孟分祀)
(事執政是之所著有圖學淺見正字訓蒙東山拙稿藏於家)
袁濬(廣元人遭父母喪廬於墓有白烏之祥以明經謁選聲聞都下咸以孝子呼之知永)
(平縣稱循吏)
俞承勲(保寧千戶所指揮七歲失父既娶不入私室設榻母旁省視寒溫竭力甘旨自啗粗)
(糲追思父貌圖畫宛然若有神助嚴祀堂中歲時哀泣母年八十四無疾卒晨夕號慟淚盡繼以血)
(既葬廬墓甘露降樹白鳩來巢人咸以爲孝感屢蒙旌異)
楊三省(閬中人府庠生父珂任茂州倉大使以霉濫損邊儲至陷重辟三省痛心父罪竭貲)
(以贖得改戍越巂竟死遠荒三省復罄産歸櫬身先輀役盛暑渡瀘歴卭崍九折之坂既還養庶母)
(孝謹萬歴己酉家有牛生雙犢麥秀兩岐之瑞蓋至孝所感也後屢蒙旌異云)
羅汝旦(蒼溪人天啟時諸生母久病刲股愈之縣令額其門曰苦孝動天)
任可貴(蒼溪人割股愈親疾縣令額其門曰一割千古)
李永昌(蒼溪人崇禎時諸生兄弟三人同居兄二子弟六子先世遺産悉均分之及自舉子)
(獨甘窮窶學使旌其閭)
陳敏(巴州諸生事母至孝崇禎七年賊破巴州闔城逃散時敏母病篤不忍舍去賊至欲)
(殺其母敏引頸乞代賦義而釋之)
順慶府
宋成象(渠縣人淳化中李順據渠父憂悸死象哀毁慟哭廬於墓側有虎馴燕集之祥遠近)
(咸稱孝子)
賈嵩(蓬州人自少力學天性至孝後舉孝行)
黃壽(蓬州人舉孝行)
狄承嗣(蓬州人母年八十臥病不起承嗣告天願以身代母卒哀毁負土成墳廬墓三年)
周八行(岳池人事親純孝親殁廬墓甘露降於里賜帛旌表)
元馮伯樂(西充人四世同居孝義聞於時)
范均保(儀隴人至正中母有疾均保割股和藥以進乃愈縣令上聞詔立孝感坊表之)
陳君節(廣安州人元末兵起君節甫數歲母被俘去幾三十年君節克勵成業及有室寢食)
(不安遂攜貲北往尋覓三歲始得奉之以歸孝養不衰)
明羅坤賢(蓬州人力敦孝義闔門八百口同爨人咸稱焉)
王燦(渠縣諸生事親純孝親殁廬墓側讀禮三年有司額其門曰孝子)
何秉良(廣安州人郡庠生父母先後卒哀毁廬墓事聞旌表)
程九霄(岳池人天性孝友親殁廬墓繼母疾篤九霄齋沐求以身代尋愈及卒又廬於墓觀)
(察使蔡中孚褒其孝行餽以厚帛鄉人咸敬慕之)
唐宥(營山人通春秋事親以孝聞賊攻縣宥倡衆恊守衆潰與母被執不屈死之越三日)
(如生)
魏必通(儀隴人成化中賊犯境必通父成率兵禦之被執必通入賊營以身代父賊乃釋成)
(留必通抗言不屈被殺)
羅敬(營山人性敦孝友里崇釋教敬獨不惑篤行家禮至今化焉)
王琰(大竹人親患疾割股四次𫉬愈聘妻楊氏目雙盲琰娶之人服其孝義後旌表)
張銓(南充人父令平湖時命銓扶祖櫬歸過黃陵舟覆銓號泣入水救櫬得舉郡守徐公)
(聞於朝特旌其門家湧冽泉徐公名曰孝應泉)
張賢(大竹人正德間父爲賊所獲欲殺之賢以身蔽父賊斫賢臂又折其唇流血數升祈)
(請甚哀父頼以全賢亦不死鄕人甚重之)
王翰臣(渠縣人正德閒登進士居父喪遵行朱子家禮監司賻以金辭不受妻李氏卒終身)
(不娶事繼母以孝聞授主事歴鹽運同知屏祛宿弊官民便之卒於官囊無餘物時人稱其廉介)
孔承宣(鄰水人先聖六十一代孫爲楚麻城教諭拜掃東魯先塋捐俸以資寒士歸家益篤)
(孝友尤好賑貸甲寅丙辰間水旱相繼全活甚衆)
唐通(南充人舉孝廉弱冠時推廪蓄以給鄉人知階州一介不取間父訃徒步歸哀至喪)
(明時稱其孝)
楊灑(南充人嘉靖中進士授戶部主事歴守楚雄府有惠政民立生祠以祀歸與諸弟怡)
(怡一堂分財讓産人稱君子)
譙孟龍(南充人進士歴官參政先知南昌府廉潔方正時稱循良居家孝友閭里間咸化之)
劉洋(營山人孝友敦實守喪不出戶庭官河南陜西皆捐金修文廟給寒士及歸囊無餘)
(金而操愈不變)
羅翔鳳(營山人事父兄以孝友著積學精深有芝城草剏古集新聲命說實錄等書藏於家)
張唯(南充人舉進士素履端介以忤逆瑾幾死於獄厥後家居力敦孝友鄉里稱焉)
苟繩武(蓬州人隆慶中舉人性孝友事繼母曲爲承順父祖遺産割與叔父兄弟之貧者後)
(爲涇陽司訓日與諸生講論不倦秦中人裹糧從之卒於官)
王有文(廣安州人父瑨爲滇南順寧守死國難有文痛父殉節裂帛書姓名官秩置父尸又)
(自書姓名於懷刎頸死父子稱忠孝焉)
斯舉斯(字大力西充人父早卒事母至孝)
王範(西充貢生賦性孝友任國子監助教)
王選(西充人少孤母撫育成人選躬耕奉養後登進士以母老不謁選母強之行遂任澄)
(城令力請終養不允憂鬱成疾卒人以孝稱)
馬中樂(蓬州人以明經教授生徒性至孝遭亂負母避難遇賊欲殺其母中樂以身衛曰寧)
(殺我勿傷我母抱首大哭賊感而釋之)
敘州府
宋劉孝誠(富順人性至孝親喪廬墓有芝草之異今郡庠碑碣尚載其事)
明程虎(平夷司人永樂間官翰林持身清介孝養祖母捐貲惠族鄉評重之)
馬完驥(長寧人宣德中貢生年十八時父瞽目完驥憂甚晨夕籲天以舌舐之父目復明任)
(西鄉訓導致仕歸後學宗之)
蘇奎章(筠連人岷藩教授博覧羣書潛心理學事父孝一日與父入山遇虎倉皇無避奎章)
(泣告願舍父食已虎並舍之而去人咸異之督學使爲作猛虎歌紀其事)
周安周寧(富順人皓首同居百口一門永無閒言田舍生連幹梨一株生竹一竿高五尺)
(許分作二竿麥生二三穗者四五本池蓮開竝頭花者三其和氣致祥有如此)
劉忠(南溪人成化中進士歴戶部郎守正不阿見眉州萬安當國解印綬歸縣尹陳俊饋)
(以輿皂忠曰吾可以此累桑梓之民乎謝不受事母至孝子孫兄弟俱相繼登科)
陳卿(宜賓人弘治中進士天性孝友學問淵深任都御史以介直聞晉兵部侍郎引年歸)
(嚴家訓撫孤貧行誼茂著鄉里頌之)
楊僕(南溪人弘治中進士歴刑部主事蚤孤事母以孝聞友愛伯兄甚至母喪畢起復後)
(期忤逆瑾即引歸居家二十餘年布衣蔬食不履公門祖産悉以讓兄又捐貲以嫁族女之無依者)
李仕清(長寧人弘治乙丑進士授戶部主事歴陜西參政廣儲蓄革奸弊決疑獄致仕歸兄)
(弟同爨以遺産讓其弟建文明書院率宗族子弟親爲講解多所成就)
鮮懷經(屏山人母侯氏病疽躬爲吮之母復病割股和藥以進母殁廬於墓側夜有虎近廬)
(咆哮久之竟去人嘆爲孝感云)
楊嵱(泥溪司人廪生嘉靖中鄰居失火延燒其屋嵱他無所顧惟以身翼母火烈不得出)
(母子俱焚死)
甘化霖(富順人嘉靖舉人平易方正有古君子之風授嵩縣令以親老堅乞終養尋卒)
謝廷&KR0581;(富順人嘉靖壬辰進士任少卿立朝正直致仕歸以孝弟刑其家鄉閭化之)
馬俊(長寧人邑諸生嘉靖中父以貢廷試京師卒俊弟扶喪至臨清亦卒俊奔喪萬里二)
(載始歸因痛父弟俱歿異鄉遂棄舉子業養母終身不復求仕)
黃璿(富順人字公瑾年十二其祖病渴思螺湯時天寒水凍家人遍求弗得璿往田間忽)
(於水中得螺四十枚持歸作湯以進祖病愈璿後歴任中外致政而歸築室錫溪以奉母母殁廬墓)
(芝草生於塋域少傅夏公原吉國子祭酒胡公儼皆作詩美之)
蹇均福(長寧人性至孝父疾篤計無所出籲天割左股作羹以進父食之翼日謂均福曰吾)
(覺病少差後三日父夢神人告曰汝子孝念通神明延壽一紀後果如其言年八十四終)
趙彦忠(長寧人父遘疾欲起如厠彦忠曰久疾不可動勞遂以兩手承之父曰汙汝手矣彦)
(忠曰昔庾黔婁不因親疾嘗糞耶父病竟痊明年母病革彦忠割股以進尋愈後父母俱年八十有)
(餘乃卒)
張介(興文人萬歴五年歲薦除楚常德倅辭職養親縣尹建孝子坊額曰移忠作孝)
周昭宣(慶符人父病危割股救之𫉬愈)
李竒(長寧人年十七喪父奉母尤謹時異母兄弟六人竒事長撫幼友恭備至始終如一)
(郡守以孝友奬之)
汪瓊(字子琢富順諸生兄弟九人瓊最長父母殁廬墓撫諸弟隨其職業各有成就有自)
(痛吟語雖率直令人深罔極之思)
王孟芳(字鄰軻富順諸生事親以禮父母殁哀毁骨立教三弟皆成人率先訓不析財産睦)
(宗䘏鄰人推長者)
彭名世(隆昌人以孝稱父病侍湯藥衣不解帶者累月及病篤復刲股以進父竟𫉬瘳)
何孝子(慶符人失其名父察值明末蜀亂誓不苟生自縊死孝子方五歲日夜拊棺痛號不)
(食而死)
䕫州府
宋王相(萬縣諸生家貧力學父病篤籲天乞代割股以進父疾愈人稱其孝)
王文義(大寧人景德中母疾篤割股和藥疾愈及母卒廬墓鄉人憫其貧日給之食墳去水)
(遠無以滌祭器後廬側忽湧甘泉人稱孝感事聞賜以衣帛)
明王子浩(雲陽人事親孝養居喪哀毁廬墓有烏鵲羣繞之祥)
張芳(新寧人任雲南太和縣丞母年八十芳假公事歸省辭母復去母曰汝去吾不及見)
(汝矣芳感泣棄官養母母年九十終)
李維屛(奉節人以諸生入監幼遭母喪哀毁過度事父及繼母甚孝與弟友愛白首無閒從)
(父夢雷貧不能自存分遺産推予之)
金耀彩(奉節人甫五齡父母相繼歿朝暮哀痛如成人伯母張氏孀居無嗣憐而撫育之年)
(十有四以世及典襲職千夫長所得俸悉市甘脆奉張夫婦衣粗茹淡守素終身)
孫天澤(奉節人父爲郡諸生早卒家貧棄儒習醫獨持門戶俾弟專意嚮學列名黌序里人)
(陳朝益坐事鬻子天澤聞悲啼聲遂脱婦簪珥贖之又王明者以納賦遺金自投於河即力救歸舍)
(如數代納當事聞之旌其門曰躬奉天經)
何應宣(梁山人諸生正德間母爲流賊所執應宣求以身代死賊果殺宣而存母都御史林)
(俊嘉其孝入祀鄉賢)
王一驥(字少賓巫山歲貢生萬歴間授廣文奉母之任朝夕不離母年九十有八邑人莫不)
(仰其德壽云)
譚國經(雲陽人童時母病氣絶國經割股救母遂復生)
張漢卿(梁山人家貧竭力孝養父母病漢卿割股進之俱愈)
來知德(字矣鮮號瞿唐梁山人中嘉靖壬子鄉試四上禮闈不第以親疾遂不就銓後二親)
(繼逝祭葬廬墓一軌諸禮萬歴壬寅督撫疏薦於朝特授翰林待詔力辭不赴奉旨令有司月給米)
(三石年八十卒所著有易註省覺錄省事錄入聖工夫字義格物諸圖理學辨疑心學晦明解遊吳)
(稿等書行於世)
周鑾(梁山人母向氏疾割左股煎湯奉母遂愈)
劉延儒(梁山人父病醫藥罔效割左股煎湯奉之疾瘳)
熊進(字汝德新寧人由進士任行人賫詔於蜀府至雲陽聞母喪匍匐奔赴憂痛成疾而)
(卒絶筆云當宁實辜南面遣倚閭徒切北堂思士林哀之)
何仲才(雲陽人家素貧母老病齒落才爲人傭作日得鷄子以養久而不衰)
龍安府
宋孫貴(郡人事親盡孝承志不違親喪負土成塋烏雀銜土助之人歎其孝感至今稱孫孝)
(子)
明李嘉(石泉人李嗣泌養子爲縣諸生乙酉松潘亂兵𫉬嗣泌索金帛不遂將殺之嘉請以)
(身代遂殺嘉嗣泌𫉬免)
文謨(事親盡孝年六十定省不少怠父母或有不懌必跪求懽悦乃已邑令旌其純孝)
李聚(平武人少以孝友著後膺歲薦歴官平陽别駕)
易起渭(松潘衛人家極貧同妻周氏事母盡孝萬歴三十八年兵使陳公錦轉詳撫按表其)
(閭曰供爲子職)
史應詔(松潘衛舍人母陳氏病劇醫弗療應詔割股煎湯進之是夕電繞房帷母尋愈萬歴)
(三十一年兵使蔡守愚表其門)
張應時(松潘衛典史父母相繼抱病藥餌罔效應時割股治之父母皆愈兵使史贊舜表其)
(門)
寧遠府
明張所抱(建昌人母疾割股以進遂瘳)
吳國寶(越巂衛諸生事親極孝親病籲天願以身代親歿廬墓三年人或勸以早歸則悲號)
(欲絶其後終身哀慕)
鄧應碧(寧番衛人素樸誠有孝行親病割股救之遂愈里人咸稱道之)
雅州府
漢高頤(郡人與弟貫光子文玉一門三舉孝廉貫光爲益州刺史)
直隸嘉定州(雍正十二年陞爲府)
漢隗相(字叔通犍爲人事母至孝母惡江邊水不潔必得江心水相以舟汲之每因急流不)
(便後江心忽湧一石舟乃可依朝廷徵拜爲郎)
吳順(字叔和犍爲人至孝赤烏集其門後爲永昌太守)
宋毛安輿(洪雅人年九歲父死負土爲墳廬於墓側三年張方平知益州聞安輿孝行遺以酒)
(餼状其事以聞詔旌表)
楊彬(洪雅人業儒親歿負土成墳廬其側者三年日夕號泣不止)
楊九澤(犍爲人世居安仁鄉一門孝義鄉里稱之家産五色靈芝數十莖有瑞芝圖記)
明王表(州人字禮儀舉於鄉以母老孀居不樂仕進母有疾病割股以進輙愈三赴禮部皆)
(中途返其詩云未忍慈闈終日别故將小艇幾番回母九十卒水漿不入口者三日事聞詔旌其宅)
蔡廉(州人正統中進士以母老乞教職終養授井研諭母終及葬遇雨不止廉大慟籲天)
(至期開霽事畢雨如初人以爲孝感云)
張可述(州人性至孝成進士授咸寕令擢兵部主政僉浙江憲廉明耿介不阿權貴旋參藩)
(貴州以忤鄢茂卿歸分産與從兄弟嫁孤女賑貧士歸田三十年絶無干請所著有梓里資談雲樵)
(記)
龔林梓(洪雅人萬歴辛酉年其父瑞久病幾死林梓割股救之遂痊瑞延年八十七歲而卒)
(邑令王弘載申請優奬御史王額其居曰孝子之門)
楊繼連(洪雅人父病刲左股母病復刲右股俱愈後皆以壽終居喪盡哀數十年如一日)
封聲雄(洪雅人親喪廬墓三年)
張如淵(洪雅人祖母趙以節著父纁早喪家貧如淵竭力承趙歡無不祇順課羣季有聲庠)
(序鄉里稱孝友焉)
彭宗孝(夾江人以孝行著夫婦一德人無閒言當事榜其門曰雙孝)
丁孝孫(榮縣人年十餘歲割股愈祖母疾知縣毛秀申表其門)
程崇(榮縣人祖母病篤崇割股救之旋痊有司旌其門)
直隸眉州
蜀漢楊洪(州人諸葛亮諮以政事遷蜀郡太守事母至孝)
方子高(事母至孝有司旌之)
晉李密(字令伯彭山人父早亡母更適人鞠於祖母劉武帝欲用爲太子洗馬詔書屢下密)
(上表陳情願留養祖母云臣無祖母無以至今日祖母無臣無以終餘年臣今年四十有四祖母劉)
(今年九十有六是臣盡節於陛下之日長報劉之日短也帝覽表曰密不空有此名)
唐李獻(眉州别駕時宰相有請婚者力不可屈去官居家其弟遇疾慘卒獻燒指致禱於神)
(弟得復生時稱其友愛云)
宋胡文貴(事父至孝)
楊柳枝(事母以孝名)
唐蒙震(事父至孝)
孫如璧(母葬廬墓哀泣數年)
楊守讓(母卒廬墓三年)
宋沂(廬母墓晝夜號泣沂以上俱丹稜人知縣文噩冇六孝子賦)
明張允孚(州人少失怙母韓氏性嚴正允孚妻王氏微忤韓允孚順慈旨絶跡閨闥久之感動)
(姑婦如初弟允恒稚弱悉推祖業予之允孚筮仕知江南靈璧縣每得俸以強半奉母并以贍允恒)
(孝友之風一郡稱典型云)
胡敏(丹稜人由監生授蒲城丞以母老歸養孝行爲鄉評推重)
直隸卭州
宋杜國賓(大邑人在乳時父遊東吳不歸音問杳然後四十年國賓南至荆渚以父名出處手)
(揭以行閒關萬里父時爲韶州都廵因迎還鄉人咸嘉其孝)
眀閔元(州人幼失父誠心事母母殁廬墓側歴三十餘年哀慕如居喪日成化間事聞旌表)
劉文恂(州人國學生親病卒廬墓三年鄉人稱爲孝子)
李興才(字用吾卭州人年五十餘父年八十且久病興才减食廢寢旦晚祈以身代父獲瘳)
(又閱十年卒興才亦以哀毁病終)
廖崇謙(蒲江人萬歴間歲貢舉孝子祀鄉賢)
孫繼昭(卭州人中鄉試精探易象安貧教子事母以孝聞一日讀性理歎曰天下義理書儘)
(有可受用者遂慕來梁山之風終養不仕卒祀鄉賢)
直隸潼川州(雍正十二年陞爲府)
晉程崇(字孟德蓬溪人老母病篤冬月思筍無計可得乃從林中抱竹而泣須臾地裂出筍)
(數莖持歸奉母食畢疾愈有孝義臺在今蓬溪城西二十里地名冬筍溝墓址尚存)
李釗(射洪人李毅子世業儒學有聲望爲尚書外兵郎毅刺寧州李雄攻之救援不至疾)
(病殁於窮城□上表赴難至牂牁夷斷道不得進經年以寧州城中無穀父疾病未知吉凶遂不食)
(穀惟茹草迄至奔喪後官至朱提越巂太守西夷校尉)
宋任伯傳(鹽亭人皇祐初登進士官職方郎以孝行稱居喪廬墓有靈芝醴泉之祥)
苟允中(中江人父病衣不解帶三月鬚髮盡白父亡廬墓三年虎豹馴擾醴泉自出母卒亦)
(廬於墓)
楊榆(中江人事嫡母賈氏極孝賈年八十四仍康健皆榆曲體親心頤養所致淳熙間旌)
(表)
趙垠(中江人孝友過人母袁氏疾垠兩割股以進𫉬愈奉父炎避兵於渝居四年渝被圍)
(垠負販以爲養屬炎卒垠負遺骸歸葬先壟)
王奭(鹽亭人居喪至孝負土成墳廬於墓禽鳥並集)
馮伯瑜(鹽亭人性至孝父才運病篤瑜割股痊之縣令立石道傍表其孝)
黃氏九子(射洪人家饒於財兄弟九人共篤友愛終身不分居事聞旌表)
黃嘉猷(射洪人素孝養父歿負土成墳廬墓有甘泉之應詔蠲租税旌其門名其地曰甘泉)
牟敏中(中江人家世孝友三代不分居有司旌表其門)
王利用(射洪人少孤事母至孝乾道間登進士任監察御史三持使節風範凛然清聲直氣)
(爲世所重)
明張謨(安岳人弘治閒舉人孝友純篤承母志分産與姊授金州學正遷洵陽令奔父喪歸)
(哀毁骨立後補寧遠令人誦其行)
譚紀(字廷憲中江廪生孝友性成父志聰有足疾左右扶侍四十年不少閒父歿泣血三)
(年不御酒肉不入妻室志不樂仕進於所居左右建思親樓望親臺有司奏聞授教諭職銜歲時悲)
(哀至老不替)
蹇衡(州人性至孝母歿葬祭一遵家禮後擢都水主事居父暨繼母喪哀毁廬墓事聞旌)
(表)
郭英相(遂寧人事母極孝賊䧟城英相以護母爲賊所執被害詔旌其門)
楊蔭(遂寧諸生正德間廖賊劫掠蔭奉母蘇氏避險崖草中賊𫉬之欲殺其母蔭抱母痛)
(哭願以身代賊以刀屢試其頸蔭色不變遂釋其母截髮而去當道重之爲表其門)
湯虺(州人事母以孝聞正德十六年進士觀刑部政即乞終養歸母強之仕授溧陽令多)
(惠政年饑賑活數萬人母卒憂歸廬墓不仕惟潛心著述有春秋易簡發明二十卷石池集二十卷)
(行於世)
王孝(蓬溪人父母早喪刻木事之如丁蘭故事至今地名刻木山)
李應槐(字庭三州人父母早殁嬸凃氏育之凃氏死應槐自外歸泣曰嬸養我以生我不能)
(送其死奈何遂觸棺而死)
張旦(蓬溪人母老癱廢時鄢藍賊破城人盡避之母謂旦曰吾殘疾之人雖死何辭兒當)
(保身遠遁勿以爲念旦哭曰兒頭可斷誓不離母遂備猪酒迎賊道左賊驚問得其故曰此孝子也)
(遂去之闔城頼以保全賜坊旌孝)
楊廷薦(字汝能安岳諸生母秦氏病劇廷薦讀本草人肉能治羸疾乃割股以進母病𫉬痊)
(父萬權寢疾四年日侍臥榻奉湯藥遂廢舉子業處鄉黨能敦廉譲爲時推許嘉靖庚子縣令李湖)
(上其事旌其門曰篤行)
譚維(蓬溪人嘉靖壬辰進士以親老不就仕廷對後六年始授戶部主事𣙜京商税痛絶)
(請托又典太平倉嚴袪積弊終以母老懇疏乞歸及母殁躬營葬具人稱其孝居鄉恥干謁以蓬有)
(徑道甚衝白當事設朝天驛并請清減井課民咸利焉)
李祥(州人性至孝舉萬歴癸卯鄉試以母老不仕母卒始授蔚州知州有政聲致仕歸居)
(鄉謙謹年八十卒)
王庭(蓬溪人父峩卒遺腹生庭有嫡母何氏庶母董氏生母郭氏撫育讀書隆慶辛未舉)
(進士不就銓選上陳情表歸養三親)
雷應春(富村驛人事親至孝父喪既葬廬墓側馴兔入室墓旁生異木里人皆謂孝感所致)
楊廕(射洪人甫七歲妖賊蔡百貫攻城士民盡逃廕随八旬祖母依城中不去賊至問故)
(答以祖母在不敢行賊嘉其孝遂不焚城中房屋事聞建坊旌表)
楊三聘(射洪人舊有孝子坊)
姚友金(遂寧人家貧親老傭工盡孝及父卒友金卜葬於長樂山麓廬墓三年自後雖大風)
(雨必日省其墓鄉人稱曰姚孝子邑令盧紳旌其門)
張繼高(樂至人母王氏病危繼高與胞弟繼宗繼先同時割股救母母病愈縣令田舜年聞)
(於上命旌之給俸優養表其門曰一門三孝)
鄒學魯(樂至人性孝友雙親年皆八十與妻王氏承歡如一日季弟心魯天啓間官守備以)
(任俠多負貸學魯傾囊代償父母喜曰大吾門者其汝乎妻王氏病篤媳張氏割股救之次女適化)
(州諭陽大亨子亦割股愈其姑有司旌其門聞者皆以爲學魯身教所致)
余壽山(安岳諸生父母疾篤日夜焚香籲天願以身代久乃𫉬瘳當事旌其門曰普城行舉)
高昺(安岳諸生幼喪母繼母羅氏育之羅有女無子欲割田産爲嫁資父冲怒不與昺哀)
(勸終分産以遂所願當事旌其閭曰表楊孝行)
莫如龍(安岳諸生母疾篤夜焚香祝天割股以進母疾遂痊享年九十有三乃卒)
李尚華(安岳諸生繼母楊氏患寒疾垂危割股以救遂痊撫按廉其事屢給銀米仍旌異之)
覃鳴球(州人貢生明末寇亂被擄父含斗爲賊所殺迨十年鳴球歸里遍訪鄉鄰得父骸葬)
(之廬墓側哀慟而卒)
羅璋(遂寧縣諸生崇禎末奉母避獻賊匿山中賊圍之力殺數賊母得脱璋遂遇害詔旌)
(其門)
劉可能(樂至人父母疾醫治罔效曰親若死何用身爲臠肉以進立愈事聞旌其閭子宗裕)
(亦有孝行今華陽有篤孝維風坊尚存)
直隸瀘州
周尹伯竒(州人吉甫子也後母逐之作履霜操援琴而歌荷衣楟食不敢有怨後自沉於江韓)
(昌黎作琴操哀之張子西銘曰勇於從而順令者伯竒也)
眀萬元(州人事母至孝母嘗病思荔枝元力求得之還至溪邊水泛不能渡忽有舟自浮至)
(得濟及母卒元已七十餘廬墓時有瑞芝連木之異)
韓士傑(州人郡諸生祖母虞氏病篤士傑刲股以進尋愈虞後享壽八十餘卒)
何貴(州人九歲而孤因母孀居遂棄舉子業躬耕養母克盡子職撫幼弟謙至成立荒歲)
(有永寧商以金四十與貴販米舟破米盡溺貴哀其厄盡以金還之又嘗夜𫉬偷者其鄰也予以錢)
(米密遣去子宗義等俱孝友三世同居百有餘年無間士大夫頌美之有何氏世德錄)
陸忠孝(州人生七日喪母鞠於祖母自幼至孝繼母有疾朝夕奉藥餌至忘寢食後祖母與)
(二親相繼卒哀號幾絶負土成墳廬墓三載廵撫許堅廵按盧黎各旌異之)
董瑤(合江人貢士嗜詩書敦道義痛父早喪終身不近聲色養母純孝周旋寢食如孺子)
(時著有源溪集)
直隸資州
漢支漸(資陽人事親至孝年七十時母死負土成墳廬於墓側哀毁疾甚有白烏白鶴集墓)
(木㢠廻翔悲鳴若助哀者鄉人觀感多化於孝)
宋黃德輿(資州人二親繼逝負土成墳有甘泉湧其側大中祥符初降詔旌表)
王鞏(字國賓資陽人少而端慤性至孝東溪文謙先生講道於眉山蘇氏之居鞏與蘇氏)
(弟兄交遊三十年如一日試於漕司入選以父母老不復任及父母卒三日不食三年不茹葷會朝)
(廷錫𩔖其父再被封命鄉人榮之)
程壬孫(仁壽人慶元間進士爲射洪令利興弊革更令漢源時羌人擾邊科調煩興壬孫身)
(任之且言番憚於攻寨利於劫村盍於要害處各聚爲寨以遏賊衝制置使吳獵稱善壬孫沈靜寡)
(言笑慮而後發不爲媚嫵以悦世居官蹈踐繩墨至老愈篤後遷雅州僉判卒於官與弟遇孫極相)
(友愛時多羨之)
程遇孫(壬孫弟雄於文官至潼川路轉運判官兼提舉學士壬孫卒無後遇孫躬爲治葬撰)
(墓銘其辭纏綿悲愴使人讀之慽如也先是壬孫病劇遺書及玉環曰謹藏之他日如見我也遇孫)
(後誦書持環流涕不已其友愛蓋出天性云)
龍海孫(州人父失明刺左股血和藥點父目目遂愈母患心痛割肝以進竟無恙又刺右股)
(血和藥療之母病亦平嘉定間有司紀其事易其里曰純孝里)
明余金(内江人任長沙知縣拜御史風紀肅然陞陜西僉事母老乞終養不起處兄弟極友)
(愛膚施人有訟田者金相地償之息其爭)
鄧翰(内江人成化進士任知縣卓有異政陞府同知操守堅定舉止不苟致仕家居繼母)
(停柩火災延及堂室翰以身蔽捍火至不動尋滅人以爲至孝所感)
吳泰(井研人任湖廣監利知縣事祖母以孝聞母徐氏目盲泰以舌餂之母目復明鄉人)
(稱爲孝子當道旌奬其門)
饒勅(仁夀人舉鄉已端方邑中)(居家孝友行紳皆禮重之)
黃昌(仁壽人登天啓壬戌進士任湖廣江陵縣興利除害多善政行取御史凜凜風裁疏)
(劾温周二相無所避忌居家孝友里人敬慕後祀鄉賢)
謝本常(内江人事祖母及二親至孝後親卒廬墓三年有烏栖麥秀之異)
饒充(州人九歲失父事母黃氏作奉萱堂歲時介壽入太學未幾遂乞例歸母卒徒跣三)
(年未嘗忘哀又能廣於恤貧人欽其錫𩔖云)
姜宗哲(州人父病劇割股以愈鄉里傳誦)
史全忠(州人家貧奉母朝夕就養母病全忠持刀剖胸取片肝烹以進母愈全忠身亦無恙)
(焚香祝天香氣結靈芝形事聞奉旨建坊)
袁文麟(州庠生祖母病篤割股進之遂愈人傳爲順孫云)
鍾竒訓(字起龍内江人年十四補諸生異母弟四人彼此讓金以安親志學使者屢表其閭)
(以子應麟貴兩受誥命)
高世洵(字仲允内江人弱冠補諸生孝友敦睦色養誠至趙文肅公雅重之比之顔閔)
温崇嚴(州人爲諸生通經學從者甚衆事親養志母愛少女以婿産薄爲憂崇嚴竭力助費)
(以承母意邑令楊鶴齡遣子受業會有重獄人以千金乞書與楊崇嚴拒不納後邑令吳宗堯旌其)
(門曰高士)
劉翲(内江人父望之官大理卿有廉直名兄翾爲浙江兵偹晉大參以忤權相歸里翲由)
(進士官御史與翾同居不析貲産臨卒命與兄同穴邑人推其友愛)
黃映璧(仁壽諸生孝行素聞崇禎十三年有鄉舉功令邑宰劉三策保舉廵撫批云懿行班)
(班可紀紳衿同口稱賢事聞未仕而卒)
辜延昌(仁壽人有孝行母周氏節婦也病篤延昌割股啖母病果愈)
張于衡(性至孝母臥病跪奉湯藥旦夕祈天乞以身代登進士居官廉謹人欽其忠孝)
直隸綿州
漢姜詩(德陽人事母至孝妻龐氏奉順克勤母好飲江水嗜魚膾妻每踰里遠汲一日舍旁)
(忽湧泉水每日輙出雙鯉取以供母永平中舉孝廉明帝以大孝入朝拜郡國所舉孝廉俱爲郎以)
(寵之)
安安(名石泉姜詩子年七歲母爲父出安安曾問卜於麻姑飛雲洞時負米鄰姑家以養)
(母母還安安代母汲水供姑爲水漂去至今立像祀之)
晉李餘(州人父殺人亡命母下吏餘乞代母死吏不許遂自剄詔釋其母仍圖形於府庭)
唐王讚諦(梓潼人少喪親負土壘墳二十年不脱衰麻黜陟使韋禎奏劒南孝子十六人以讚)
(諦爲首)
宋張咸(字君說綿州人少孤貧撫兄子漢淮與其女俱爲擇配視猶已出元祐中詔復六科)
(咸以教授對策擢第一有雜文二十卷年四十二卒子浚貴累贈太師秦國公)
明王吉(綿竹人以純孝稱弘治間邑令許魁造閭旌之)
劉光遠(安縣人與弟光大俱補石泉學諸生以造父墳墓光大乘桴運石至中流桴没時光)
(遠在岸仰天呌曰弟以父故遭溺急解桴赴之桴亦沒弟呼曰救吾兄兄呼曰救吾弟相抱而死當)
(道扁其門曰二難孝友)
王國禎(與弟國祥俱德陽諸生母汪氏病兄弟咸割股愈之樊令鼎遇旌曰一門純孝)
王擢(德陽諸生親卒廬墓三年謝成鼇時往訪之贈以詩曰幾度登堂訪友生聞君廬墓)
(極精誠)
辛中魁(德陽諸生親亡廬墓見知於督學使郭子章表其門曰孝子)
張應聘(德陽縣吏父恆居成都病虛悸垂死醫云得同類之物補之可愈聘即割膊肉調鷄)
(臛雜進恆遂漸愈成都令雷叔聞旌其門曰真孝勵俗)
傅紹說(德陽諸生母病篤同兄至母榻前兄失手撫其股不覺發聲問其故始知其刲股也)
(奉勅旌表)
劉延齡(綿竹人舉人天性孝友親殁寄櫬野寺中夜有虎搏櫬延齡哀號虎馴服去由教諭)
(累遷雲南知縣縣苦於礦役延齡至悉心條畫諸弊悉清礦民繪像祀之時荒疫交作延齡捐貲易)
(粟以賑貧民全活無算會丁艱歸遂不復出祀滇南名宦萬歴己未崇祀鄉賢)
周紹孔(綿竹人與弟繼孔述孔俱邑諸生奉母文氏並以孝著崇禎丁丑寇亂母子被擄賊)
(欲刃其母兄弟三人爭以身代賊俱殺之憐其母不殺久之母夢子曰母不復有子可善撫孫孫可)
(以代養母也嘗夜與母語如生時母恐延巫者禳而除之巫忽作三子語曰生不能奉母死而依母)
(情弗忍也非鬼非祟何呪詛我爲語畢仆於地經夜乃甦逾年始絶人稱一門三孝)
黃守學(綿竹民素以孝聞獻賊圍城其母柳氏自縊死守學備棺斂畢曰吾當從母死隨亦)
(自縊)
直隸茂州
明袁宏道(保縣人由選貢歴青州判家素貧繼母孀居奉養不缺學使以孝行褒之)
郭干城(汶川人由歲薦任梁山教諭少失父事母至孝縣尹婁廷璋以孝子旌其門)
直隸達州
宋牟天壹(其先閬州人僑寓逹州事母至孝母卒哀毁啜粥廬墓三年與弟同居毫無私積)
明袁純極(太平人母病氣絶純極晝夜哭泣亦氣絶母子昏憒中俱若有神憫而釋之越三日)
(皆更生邑人公舉純孝)
四川通志卷十上
四川通志卷十下
皇清孝友
成都府
何之瀛(成都人幼失怙恃善事繼母以孝見稱家貧好善樂施親族有不能婚葬者竭力周)
(給訓三子習儒業先後成名同居式好門庭雍穆里黨化之邑令重瀛之品額其門曰錦里善人)
費密(字此度新繁人年十四值父經虞病劇醫言知糞味甘苦可决死生密嘗糞覺苦病)
(果起越數年經虞任雲南昆明令會張獻忠亂密奉母避黎州往來滇蜀徒步省視屢陷賊營暨蠻)
(洞中得無恙後流寓江南揚州著述甚多人稱中文先生)
費錫璜(字滋衡密之子遵父命自揚州還新繁省祖墓時兵燹甫定道路榛莽間關萬里不)
(憚艱險人咸以孝稱之著詩古文辭行世)
劉宗裕(華陽人康熙二年母病不愈裕焚香祝天自割左股煎湯奉母母病遂痊邑人以孝)
(稱)
趙日榮(漢州人事母至孝賊至獨負其母避難妻孥皆被害母年九十有七始卒日榮哀毁)
(骨立人稱純孝)
重慶府
李元勲(永川人性至孝父病篤元勲潛禱於神持刀剖腹割肝一片食父父竟愈)
羅彬(綦江人幼以孝稱嘗刲股療母霍氏疾疾愈邑令旌之)
彭文舉(綦江人十二歲時母疾篤醫藥罔效文舉刲股以進疾瘥邑令以童齡篤孝旌之)
霍壽長(綦江人年二十嫡母曹氏病危夀長三次刲股和藥療之病愈)
吳國瑞(綦江人與弟國泰國安事母陳氏皆至孝母疾篤兄弟號泣祈天願以身代初國瑞)
(刲股奉之疾少瘥繼兄弟三人同刲股以進疾良已)
韓茂榮(綦江人素敦孝友早喪妻惟教子讀書四十年不再娶康熙六年邑令孟易吉表其)
(門曰家法可式)
冷應詔(彭水人父病禱於天割股救之邑令尹嚴維旌其門)
陳我堯(彭水人事繼母劉氏稱孝劉病痢甚劇堯偕妻李氏滌㢏浣中衣晝夜無倦劉死哭)
(泣盡哀家素貧妻子常凍餓父天相年八十餘所需用必竭力營辦甘旨不缺邑令蒋棟旌異之)
李方升(黔江人事親至孝父母亡家貧治喪無力方升夫婦質身營葬升有膽氣膂力過人)
(及質身後俛首服役略無怨言或誘之曰以君才力舍此他往自當出人頭地奈何久居人下升曰)
(吾以父母故質身豈忍負之後土蠻擾境升率衆捍圉鄉人擁立爲團練長)
周儼(字墨潭涪州人母先喪事父以孝稱時賊譚弘煽亂儼欲負父潛避爲賊所執兩臂)
(受傷血溢昏憒弟儒與賊戰亦受傷四鄰奔救賊乃退逾年父疾篤儼嘗糞試甘苦後竟不起號泣)
(嘔血七日髮盡白弟婦孀居撫藐孤如己出人謂孝友節義萃於一門)
周儒(字魯生儼弟與兄事母以孝聞譚賊肆刧兄以身衛父被執儒急父兄之難奮力與)
(賊戰受重傷賊退三日創發卒)
黃志煥(涪州人事父母以孝稱康熙己丑夏五城中失火延燒民居父適病卒志煥先扶母)
(置他所復冐烈焰入負父屍以出州牧董維祺目擊之額其門)
李嗣靖(酆都人孫可望欲羅致靖父如星星不屈可望殺之嗣靖以身衛父手指迎刃皆斷)
(抱父屍同死)
保寧府
貫玗(昭化人邑諸生崇禎十四年父玉元官江西龍泉縣知縣母與兄嫂及玕俱未随任)
(未幾兵戈阻絶音問不通者凡十五年兄嫂皆殁於疫玗銜哀殯葬負母居鄉母亦物故玕哀毁骨)
(立瀕死者數次康熙六年始知父卒於任徒步奔喪時道路荒殘土寇搶掠玕沿途乞食人感其孝)
(佽助金帛得扶櫬還里)
冉宗孔(蒼溪人幼遭賊亂與母相失宗孔不避兵刃䟦涉尋母順治十四年至漢中始見之)
(募財贖歸是年遂中鄉試人稱孝感)
任鍾麟(蒼溪人襁褓喪母繼母高氏育之遭獻寇亂父及繼母皆羅禍鍾麟朝夕號泣刺指)
(出血遍歴賊營沁骨認屍一日獲繼母骸於十廟山而父骨終不可得遂取父遺衣同繼母合葬後)
(中順治辛卯舉人仕至刺史)
李能白(通江貢生好學善二王書法性友愛析爨時自取菲薄豐者悉讓兩弟又鄰人謝某)
(爲盜所縛能白傾囊贖之人高其誼)
順慶府
楊若楹(儀隴人出嗣叔楊純道姚黃賊亂執純道至逹州若楹聞之星馳赴賊營請以身代)
(爲賊所殺)
龔遂(西充貢生少失怙恃事庶母如母克盡孝敬弟瞽廢爲之娶妻生子代畢婚嫁人多)
(賢之)
湯輅(字居易渠縣人諸生父母相繼殁停喪未窆山賊蜂至人勸之避不從乃盡出資財)
(於戶外哀請曰幸持去勿驚我二人柩也賊爲之動相戒勿入其廬年八十餘無疾而逝)
侯啟印(營山人父文才任直隸順德府同知印隨之任至沙河驛繼母王氏偶感疾昏憒服)
(藥罔效印籲天割股和藥食之疾遂愈)
羅爲紘(營山人順治丁酉舉人仕福建平和令幼時性至孝生母李氏病篤紘刲股和藥母)
(食之疾瘳)
羅心簡(營山人康熙癸卯舉人事父母備極色養遇親疾即籲天請代屢以誠感𫉬愈)
于前光(營山人賦性純孝母病光侍湯藥必親嘗跪進逹旦不寐母曰兒憊矣曷就寢光泣)
(曰母病且未愈忍自安乎如是者三年勞瘁過甚一日伏母枕竟先其母而逝里人哀之)
姚銓(西充人父早喪事母孝母病銓祈天願以身代疾危割股肉食母母病痊縣令王葵)
(錫旌其孝)
李應瑞(西充人事母以孝聞知縣黃朱勗旌以匾額)
張鳳舒(西充諸生母劉氏病篤割股以愈)
王榮秀(西充人母袁氏病危割股救之)
馮天桂(西充人父病將死割股愈之)
楊鳳翥(西充人母病割股療之父病復割股而愈)
高璞(西充人邑諸生叔祖儀坤任浙江平陽令卒於官璞奉祖儀乾命赴浙扶櫬儀坤居)
(官清介囊無遣金璞作募啓丐求浙省當事風霜勞瘁越七載始移柩還葬先是璞已列子衿以入)
(浙屢年不𫉬赴歲試竟除名里人惜之)
陳搢(南充諸生父于王教諭營山隨任侍養父暴疾甚危搢哀號祈天割股以進父疾遂)
(平)
耿聯甲(南充武生父疾篤聯甲夜禱於竈神刲股進之病竟痊可)
馮瑛(南充武生父光偉有痼疾一夕疾篤瑛割股和藥竟頼以痊)
張天錫(南充民母病刲股進之𫉬愈逾年復病又刲股進之亦瘥)
馮勷(南充民父化羽病危勷刲股以進尋愈)
敘州府
王偉(宜賓人康熙六年母病偉割股救母遂愈)
羅文斗(宜賓人康熙十五年母病文斗刲股療之病遂愈)
樊澤迥(字膏郇宜賓人四歲失母終日哀慟不離喪次八歲能文從父避亂與兄澤逹百里)
(外負米養親寒暑弗輟先是哭母獲疾胸結痞塊後竟不禄鄉閭惜之)
鄧乾(宜賓人郡諸生家貧授徒養親父汝謨病危乾殷憂莫措遂質子以備衾殮父病忽)
(愈子亦贖歸康熙二十五年學使江臯以行優旌之)
郭充廣(字弘毓隆昌人父忠懿宦黔省卒於任充廣時年十二又值兵燹無計歸櫬乃奉祖)
(自黔寓播晝負薪米養祖夜則讀書弗輟後還鄉祖以天年終哀毁踰禮康熙癸丑列歲薦值吳逆)
(亂隠居教授叙瀘間從學者百餘人多知名士充廣每痛父喪未歸與人言及輙流涕不欲生終身)
(如一日焉)
樊澤達(字昆來宜賓人康熙辛酉解元乙丑進士選庶常歴任翰林院侍讀少值寇亂奉二)
(親避兵越溪家貧負米百里外徒跣供爨又常於蓮塘賀市寺授徒養親往來皆水道嘗撑筏至魚)
(窩沱觸石身堕水中聞人呼曰此孝子也若有扶之者及出波心筏猶在側得不死亦異事也)
䕫州府
李珍(奉節人年十二母疾篤珍旦夕焚香祈以身代并刲股和藥以進母疾遂愈)
龍安府
李芳(平武人性至孝父成宗病篤割股救之病尋愈里人稱焉)
寧遠府
胡其英(冕寕人由貢生任永寧教諭年十三時祖嘗臥病其英刲股療之)
雅州府
丁文斗(雅州監生天性純篤世敦孝友子一鶴翔鶴臯鶴析箸時互相推讓父母賢之仍令)
(同爨焉時論推服)
王運開(雅州諸生與弟運閎運閶最友愛各舉八子共二十四人衣冠濟美爲世所慕)
劉纉向(雅州人與弟祖向四世同居教子弟以孝弟力田爲本鄉里高其風義)
陳如佐(雅州人孝友純篤與弟如章同居無閒言古誼爲後人法教子廷簡中乙酉鄉試有)
(賢名)
胡元雍(字玉南蘆山人年十二遭獻賊亂父兄伯叔皆遇害既又值土寇破城負母避賊幸)
(脱於難母病三年偕婦俞氏躬進藥餌兩弟被擄徧覓贖選人稱孝友兼盡)
王登震(雅州貢生性孝友康熙庚申諸兄嫂多卒於疫登震乃與季弟撫育諸孤男女二十)
(人皆成立婚嫁家貧絃歌自娛知州劉啟和甚重之)
王翰中(雅州人父新命繼娶劉氏三十餘年無所出癱廢牀第者三年翰中與婦朝夕更侍)
(飲食藥餌必躬進之劉臨終泣謂翰中夫婦曰願爾子孫世代榮昌又事兄某如父終身不變里中)
(遭回禄者三火皆及門而反人以爲孝友所感)
梅頎(雅州人與弟頑俱諸生兄弟友愛頎性尤公直讜論不阿後進畏服)
胡宗玉(雅州人與弟宗琮事父純臣母姜氏和樂承歡朝夕匪懈父母壽俱九十有二同日)
(而卒)
彭可富(蘆山人有孝行親亡廬墓哀毁骨立知縣張緒揭其門曰永言孝思)
駱應成(蘆山人事親孝家貧傭工以奉甘旨有司旌其閭曰樸孝可風)
直隸嘉定州(雍正十二年陞爲府)
彭崇(峩眉人雍正癸卯進士嘗慮父母年迫桑榆每朔望夜表奏上天有願减一已之算)
(以增二親之齡云云聞者感嘆)
謝朝玉(榮縣人性至孝家貧奉養無缺居親喪朝夕悲號三年不入内室後薦明經任大竹)
(訓導以老辭歸)
鄒玵(榮縣人康熙丙子舉孝廉母早卒玵與弟三人俱幼能盡哀慕後繼母舒氏生少弟)
(於玵等衣食故從豐反逾已子玵雖受之暗給少弟維均冬夜讀書以己衣爲少弟禦寒護惜備至)
(舒屢窺見信其友愛之誠自悔矯情由是一視諸子人咸謂玵之孝友所感可爲異母者法)
楊州英(榮縣人邑庠生貧能奉親菽水養志康熙庚午登賢書後任昌化縣令未幾聞父樞)
(病篤力請終養歸侍湯藥父卒不起英竭力營葬哀毁見骨亦得疾旋逝人有王戎死孝之比)
直隸卭州
王俅士(卭州人康熙丙午舉人父孚顯卒異母弟俶士年幼俅士以所貽田產器物盡讓之)
(仍代爲措辦差糧四十餘年中兄弟友愛無異兒時里人義之)
陳國龍(卭州人同里陳思順年六十無嗣養以爲子娶妻周氏思順夫婦貧且病國龍與周)
(朝夕奉養不懈及思順病劇臥榻經年家益窘不能延醫國龍每夜焚香泣告於天久之病竟愈)
鄧潁孳(卭州拔貢生蚤孤事母孝母疾革謂曰兩幼弟汝善撫之獨弱妹目𤯝奈何潁孳泫)
(然跪應曰必使得所嗣是婚兩弟且教以成立妹贅同里白瑛爲置田產僕婢并延師課讀入泮食)
(餼與兩弟等)
直隸潼川州(雍正十二年陞爲府)
萬谷陽(字律吹潼川州舉人母傅氏病篤朝夕侍湯藥衣不解帶者累月一夕母夢天門放)
(榜有萬思壽三字覺語其事云吾病當愈子必獲雋病果愈次年谷陽遂登鄉薦平居敦行好學著)
(述甚富年八十以壽終)
楊先憲(字式穀潼川人歲貢生敦品行博經史幼以孝聞母閔病卒值獻逆之亂粗具殯殮)
(及蜀平始盡喪葬禮哀毁如初廬墓三年鄉里稱之)
彭鎔(遂寧人十歲喪母晝夜泣血欲絶粒以殉父力勸之乃復食比長奉父克孝父善病)
(侍湯藥不離左右及父卒廬墓三年待諸弟以友愛族黨稱之康熙丁卯登賢書任成都府教授訓)
(課有方士争向學陞江南震澤令政有循聲)
楊繼光(樂至人避獻賊亂奉母寓閬中得無恙順治十六年母九十繼光年六十有四忽抱)
(重病屬其妻曰我死爾無過哀須自保愛孝養吾母言訖而卒後其妻竭力事姑能成夫志至今傳)
(頌不衰)
何祉(射洪人遇母疾露禱求以身代割股和藥以進康熙五年有司旌之)
周景旦(安岳人事親恭謹温凊不懈曾刲股愈父疾康熙二十一年知縣鄭炳旌之)
曾光祖(字輝前安岳人性至孝侍二人無疾言遽色家貧竭力以供膳脩父病篤刲股以進)
(立愈康熙二十一年知縣鄭炳旌其門)
直隸瀘州
李鳳翔(瀘州人明末避亂山莊父如星病篤鳳翔焚香露禱持刀刲股血流被體適賊衆大)
(至見而驚曰此孝子也戒衆勿犯遂引去如星病亦尋愈)
李長亨(字會也合江人七歲遇亂父華爲賊所執亨泣求身代賊感動并釋之順治十七年)
(母任氏病篤刲股獲愈華患痢又嘗糞騐疾長亨殁十年其季女年十二亦刲股以療其母人稱爲)
(孝德傳家云)
楊天植(江安諸生天性純篤孝養惟謹親疾齋沐告天割股和藥以進病立愈)
湯日新(江安諸生事親孝愉色承歡親病割股以進閭里咸稱孝子)
馮竒(合江人父聖䀻病篤竒甫十歲割股和藥父食之病愈巡撫榜其門曰孝篤穉齡)
舒登華(合江人割股療親疾巡守二道以烈孝可嘉旌之)
韓士修(字琢菴瀘州人康熙丙午解元癸丑成進士選翰林庶吉士授檢討卒於官士修博)
(學能文弱冠應童子試學使者即期以解首既而果然性至孝方赴省試時以母病堅不欲行其母)
(強起慰之曰吾幸無所苦兒但行倘成名即吾病立愈矣不得已乃往甫終場不待報馳歸母卒哀)
(毁幾不能生入館後值滇逆變蜀道阻絶思一見其父不可得日夜憂泣成疾疾革強起衣朝衣西)
(望拜哭辭其父爲書云兒不孝彌天今死矣願大人勿以爲戚厚自愛也遂殂年僅三十有六同時)
(有癸卯舉人湯澯字岷水事親以孝聞今瀘人言先輩文行必稱湯韓云)
直隸資州
龔起鳳(資州人同妻王氏事親極孝母病夫婦皆割股肉進之遂愈順治十八年學使席教)
(事旌之)
直隸綿州
王允迪(字吉甫綿竹人邑諸生幼以竒童稱博極經史事親誠敬父茂榮病允廸刲股以進)
(尋愈後居喪哀毁里人稱其孝)
胡大振(綿竹人事親至孝嘗割股療母病逾年母死廬墓盡哀鄉里咸稱之)
苟克孝(綿州人獻賊之亂孝父被執乃紿賊曰隔河有藏金盍令吾父取以進父得脱甫渡)
(克孝急呼父遠遁賊怒亂刃交下死之)
趙延吾(字乂安安縣人家貧授徒縣城以供菽水一日思親歸省遇水漲溺死有司旌之)
鄭廷富(安縣人值歲儉父患病思肉食廷富割股代之父病獲瘳)
直隸茂州
林承恩(威州諸生父七旬病篤承恩情迫嚙指繕表籲天求代數日承恩病卒而父疾果起)
四川通志卷十下
