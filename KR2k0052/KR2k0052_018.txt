四川通志卷十八上
邊防
永寧道屬
叙瀘
瀘戎即僰羿苗猓等種是也宋時淯井監在夷地
吏或非人往往致寇宋真宗祥符中晏州夷斗望
刧掠江安知縣秦職追之遇害轉運使寇瑊同王
懷信進討破之神宗熙寧七年六姓夷入寇命經
制熊本討敗之柯隂乞降本盡籍其丁田歸之官
以其酋箇恕知歸徕州其子乞弟為番部廵檢八
年渝州南川獠木斗叛復詔本安撫本進營銅佛
壩破之木斗舉溱州地五百里來歸建為南平軍
詔本知制誥元豐元年羅苟夷叛詔韓存寳討之
存寳召乞弟犄角討蕩七十囤邨乞弟恃功悖慢
遂圍熟夷羅箇牟族王宣救之一軍皆沒詔存寳
統兵三萬討之存寳不敢進坐逗撓誅以林廣代
將詔熟夷楊光震併力討賊破其巢穴築城於樂
共江門砦梅嶺巖席帽溪西達淯井東到納谿皆
控制要害乞弟既失土窮甚無依而死於是羅始
黨斗然等諸酋請依十九姓團結為義軍從之自
是瀘夷不復為邊患徽宗政和五年知梅嶺砦高
公老之妻帝宗女也常出金玉器飲晏州夷酋卜
漏等心艷之會瀘帥賈宗諒以斂竹木擾夷部夷
人咸怨漏等遂相結因上元張燈襲破梅嶺砦擄公
老妻及其器物四出剽掠轉運使趙遹聞之倍道
趨瀘州討賊詔發陜西軍三萬人以遹領之捕山
猱束麻灌蠟爇之猱奔燒賊舍大軍繼進斬卜漏
賊平拓地二千里遹為建城砦畫疆畝募人耕種
且習戰守號曰勝兵高公老妻不辱死詔贈節義
族姬加遹龍圖閣直學士經略安撫使召對拜兵
部尚書元至元十九年發都掌阿永等民為兵征
哈瑪爾都掌等上言宋時未嘗僉軍乞出馬牛助
軍需從之三十年十月西川奉詔征疊茂汶川番
夷六年陜西平章伊蘇岱爾奉命討順元叛蠻自
慶符入十降八九回軍就糧至永寧阿永蠻酋雄
挫及芒部反伊蘇岱爾討之雄挫遣阿大乞降雄
挫赴京賞衣服弓矢鞍轡放回大德五年右丞劉
深征八百媳婦令順元遞運人馬土官宋隆濟蛇
節等拒命朝廷命四省與田楊二氏軍馬收捕各
府土官以遠征供輸煩勞皆叛梁王出駐陸梁州
烏撒烏蒙東川馬湖四族聚衆四千復起羅羅斯
軍渡金沙江刻日取建昌朝命伊蘇岱爾充平章
總湖廣陜西雲南軍及梁王見兵一萬次第討平
之明洪武二十七年戎縣夷出沒不常奏調敘南
衛左千戶所於本縣守禦永樂間遣總兵官梁福
征討夷竄深箐不能追乃招安之十三年遣都督
李敬率師擒其渠魁而撫其餘黨宣德二年夷復
寇筠連都指揮徐諒撫安之未幾又劫高珙長寧
慶江等縣監察御史楊燦詣戎縣招撫大壩等砦
捕獲夷首械送京師九年夷賊又叛調都指揮李
榮督戎縣官兵擒斬三十九名正統四年又燒劫
各縣都指揮王杲集戎縣漢夷鄉老招出五邨夷
諭以禍福令回各砦擒賊三十四名其餘埋石為
誓景泰元年正月高珙筠戎夷人並起聲言漢人
每年公差下砦徵糧害我我當出報遂縛公差於
樹殺之各攻本縣屠長寧劫慶符江安納谿燒田
舍恣殺掠諸縣為之一赤有司飛奏遣僉都御史
李匡監察御史劉澣經制其事適時盛暑地多疫
癘士卒死者甚衆匡澣俱嬰疾澣卒匡尋愈遣都
指揮周貴等破箐前昔乖等砦俘斬數百賊舍米
粟負財物入深箐大軍圍之削木皮以食餓死幾
半乃乞降天順元年芒部諸夷妖言惑衆號天師
圍筠連凡九日敘南衛指揮丁信李英等力戰殲
之五年以戎縣夷人連年流劫遣總兵官許貴討
平之成化元年戎縣都掌夷頻歲入寇遣僉都御
史汪浩都督芮成征之侍讀周洪謨上疏請於都
掌照九姓司設長官使砦主自擇素所信服者命
為土官部議以其事付汪浩芮成時浩在成都捕
反賊趙鐸成在敘州知戎縣漢民不欲夷人割置
土官而利其鈐轄乃不用本縣勘報惟召其鄰縣
夷酋導參議王禮等詣都掌諸砦諭以設官之意
諸夷大悦其酋長率二百人詣敘州見成自具馬
二十七匹為赴闕謝恩計成犒之而賞以布令還
戎縣以俟尋遣人報浩會奏謂都掌箐前大壩三
處宜設三長官司疏入方議鑄印九月汪浩至自
成都戎縣漢民不欲置土官者以甘言啖浩謂成
所招諸酋雖授以官終不能禁其劫掠此皆梟雄
一可當百乘機除之則餘孽皆庸劣不足慮也浩
不知其詐遂決意殺之至戎縣諸酋迎謁浩諭之
曰降蠻太少與官太多可回砦招三千蠻民來即
與奏異日諸酋入即閉營門壯士皆露刃環列浩
厲聲責之諸蠻自納款之後久釋金革至是惟叩
首請罪露刃者皆前殺二百七十餘人浩使人報
成成曰是成所招者已與公會奏矣奈何殺之猶
豫數日乃又與浩合奏夷始雖歸降終則異志且
欲伏兵敵殺官軍不得已調大軍剿之斬首若干
破砦若干既而諸砦餘黨聚議報讎十月乃赴貴
州總兵官處詐降都指揮丁實等出迎之夷伏兵
四起官軍五千餘衆皆没十一月初欲寇四川浩
等聞之夜奔長寧分軍實各縣徑還成都時官軍
夜行迷道人馬墮溪谷死者不可勝紀衆賊追浩
等聲言欲臠其肉不及乃攻長寧三日適聞戎縣
人刧其巢穴乃觧圍去時夷恨既深鋒不可當貴
州兵屯金鷄池四川兵屯戎縣兩軍堅壁不出而
夷人由其間循江之南直抵江安合江如履無人
之境諸縣官民皆遷江北露次浩往來江上不敢
南泊江安賈家砦為賊所屠殺五百五十餘口縣
官走白浩浩怒曰吾方報捷豈又有賊耶捶之幾
死乃遣人鉗各縣欲訴夷情者一夕夷驅合江等
縣婦女一百七十人水牛三百次長寧石笋山下
都指揮宰用等率軍逐之賊皆遁盡獲所擄人畜
時三司以成浩既奏賊宜剿不宜撫故勞餉以供
兩軍二年既不能剿又不敢撫會長寧縣具陳夷
人向攻城時有必欲復讎之言以聞朝命如可撫
則撫之於是遣人招撫夷人遂聽命使夷首十二
人赴京貢馬十二銅鼓一具告乞仍設土官但畏
浩等勢不敢言枉殺父兄事浩等欲實前奏終不
與設官夷人益恨復抄掠上聞乃遣總兵官襄城
伯李瑾兵部尚書程信等率兵來討三年十二月
大軍至芮成由戎縣進都御史陳宜參將吳經由
芒部進指揮韓忠由普水腦進貴州總兵吳榮為
左哨由李子關進汪浩督參將宰用為右哨由渡
船堡進大軍剿賊燒二百餘砦叙南指揮同知李
鑛破凌霄城功為最諸賊既平程信等奏改大壩
為太平置長官司舉永寧土人黃錤為長官於渡
船堡置瀘州衛尋舉殺賊有功僉事嚴正為副使
韓忠為都督僉事充參將守川貴地方六年之間
賴以寧謐七年大壩夷首阿告殺把事阿尚黃錤
并請衛言阿告擅殺在官把事請加兵誅之告言
尚本逃民寵於其長毒衆已甚我為衆除害何為
請兵誅我欲脇諸砦以反忠正以告詞直乃遣人
諭告依夷例酬償骨價則免兵誅告從之遂以銀
八鎰酬尚妻子夷黨乃安正德九年葛魁夷人普
法惡與夷女米浪通生子假稱浪為王母子為彌
勒佛惡為天官潛刻符印造旗劔集僰羿苗猓等
夷燒香各給印符一張使佩之謂兵不能傷又謂
劔出人頭自落旗動軍馬自潰作諸幻妄謀為不
軌夷人愚惑傾心事之十年十二月夷部與筠連
縣流民蘇衝等争田有隙屢訴不直惡乘衆忿誘
之復讎屠數百人於是諸夷寨俱叛衆幾萬人攻
城堡刧財殺人焚廬舍僭上號事聞命廵撫都憲
馬昊總兵吳坤調集漢土官兵萬餘人征之七月
昊令土廵檢安宇招撫白水江四十八寨來降十
月令都司張麟杜琮西從筠路進昊自督都司曹
昱知縣步梁等東從珙路進又命通判趙文振監
烏蒙東川軍南從本路進刻期夾攻取黨宋老虎
母豬岩底及田保白牛落木祥落木柔等寨乘勢
星馳至叙復破落崖川山洞猫兒崖洞鷄爪山下
火龍響黃溝等寨又併攻峯崖寨普法惡敗走涪
州鄉勇皮邦興斬其首自胸至足有毛長寸餘餘
黨推阿告為主拒守十二年正月取磨底等寨五
月趙文振破大井壩擒首惡羿子阿設者過賊黨
悉平各軍通計俘斬三千餘其墜崖溺水者不可
勝數二月師回五月阿告等來降鄉兵邀功殺之
會量田官復增額糧奪降者之田以授他人衆心
憤恨流民謝文義乘機煽惑二千餘人九月圍筠
連縣守禦官望風奔潰署印訓導李韶竭力戰守
賊乃還焚劫千餘家殺擄五百餘人御史盧雍令
知府陸芸遣人招撫賊黨來降十一月賊復攻筠
連兵備田荆統兵適至討平之嘉靖中戎夷負嶮
驕肆綁擄千百戶殺死廵檢搶辱知縣妻孥自是
刧掠不止六縣而叙州瀘州江安納谿俱罹荼毒
蠻酋阿大阿二方三等俱僭王號據九絲城勢甚
猖獗萬歷元年廵撫四川都御史曾省吾聲罪請
討詔許之於是調漢土官兵共一十四萬有竒悉
隸總兵劉顯以副使李江監軍江建議先攻凌霄
城次都都寨剪其兩翼然後進攻九絲顯從之五
月拔凌霄六月拔都都寨八月進逼九絲九絲峻
嶮諸蠻死拒不下官兵亦以仰攻為難止在城下
圍守冀賊出奔坐收擒斬之功李江密報省吾請
下令漢土官兵先登九絲者為上功諸軍聞令思
奮冀得重賞會天雨雪浹旬把總吳鯨土官楊王
宗購死士夜半銜枚腰絚而上未明斬關徑薄蠻
所蠻驚懼不知所出自相踐踏又五路官兵並進
衝殺死者無算九絲遂平先後下蠻寨六十有竒
燔營舍六千所斬首俘獲四千六百有竒擒酋長
三十六名招安三千三百口拓地四百里獲銅鼓
九十三面題改戎縣為興文縣即内官寨列雉為
城名曰建武廳設總兵兵備僉事坐鎮之隸以安
邊同知一守備司一坐營司一守禦千戶所一儒
學一其他阨寨悉設堡戍守官兵則自瀘州衛中
前二所徙置焉自諸夷為患於長筠高珙慶江等
縣亦云烈矣至是興文改縣建武設學冠裳文物
漸遠頑俗而夷患亦稍息明季兵燹頻仍僰羿苖
猓之屬亦罹屠戮所存無幾但難馴之性易於走
險
皇清順治十八年因川南地方初闢文武將吏尚未全
設横江四屯夷人陳奎鄭士道為朱奉鋡王應泰
煽惑作亂夜至叙州攻城推官霍焜署知縣董顯
與戰衆寡不敵城破被執奪去印綬同時賊黨分
犯屏山慶符等縣知縣王敬公沈彲力屈被執永
寧鎮總兵高宗署兵備道董明命聞警遣遊擊王
魁領兵倍道赴援明命措備糧糗隨營撲剿破南
廣復叙城會署道紀耀揚旆自瀘而上賊衆宵遁
馬湖我兵尾後土官王嗣續亦出土兵相應内外
夾攻多所斬獲奪回所執官印而朱奉鋡王應泰
及參謀張最元先後成擒追陳奎鄭士道等於石
灰窑斬之撫其餘類而叙馬人民始得安枕康熙
十三年吳逆變叙瀘一帶土夷復乘間騷擾勇略
將軍趙良棟遊擊李芳述等討平之雍正六年六
月米貼逆夷陸氏聚衆肆行殺害滇兵川陜總督
岳鍾琪四川廵撫憲德提督黃廷桂請兵進剿遵
奉
上諭指授方略本年七月十三日提督黃廷桂兵抵馬
湖進圍吞都山擒土司德昌兄弟二人攻破夷寨
斬賊首屋雞母雞二十餘人擒獲頗多於是分兵
四路直搗賊窟提督黃廷桂由黃螂雷波中路進
發令副將張玉駐劄黃螂以資彈壓王剛駐劄竹
核互為聲援遊擊康世顯渡江斷賊歸路王安民
吳維翰高麟端何懋甫等由太平馬湖兩路截剿
斬賊二百餘級擒獲甚衆賊因遁磨石簸箕&KR0749;内
恃險負固提督黃廷桂親至其處周閱形勢見兩
山緊抱一峯半山有數十峝峝外賊蠻羣持標鎗
毒矢并積巨石坐守木柵之下當即分遣官兵四
面攻擊自己至酉連克九峝遂拔營前進直抵黑
龍崖黃草坪奮勇深入大破賊巢九月十六日生
擒賊黨楊明義連奪一百餘寨惡目達姐等皆授
首卑租阿路亦次第擒獲土司沙罵投誠招撫苗
民共計一千五百九十六戶留兵暫駐以資防範
夷地悉平先是越雟衛阿羊賊蠻加巴貫子劫掠
商旅每月朔望必湏派撥官兵五十名護送往來
名曰放哨自提督黃廷桂削平結覺之後道路蕩
平往來絡繹無阻並安設叙馬建武馬邊大壩峩
邊安阜普安各營屬永寧協管轄以控制其險要
云
附前明廵撫曾省吾議處都蠻疏略
議照都蠻東連永寧南接芒部西通烏蒙北達馬
湖而戎長高珙慶筠六縣近相連絡即古戎僰漢
西南夷也唐宋置州内附不過羈縻至本朝悉改
為縣流官鈐治屬之戎縣辦納税糧已為編民故
土夷環列一有不靖尤勤問罪矧兹編民在中獨
可任其跳梁是以洪武永樂宣德正統以來屢用
燒劫為害或撫或剿不一然未大創惟景泰元年
夷賊並起攻破長寧慶符江安納谿諸縣為之一
赤僉都御史李匡監察御史劉澣入山征剿比以
癘疫大興賊逃山箐旋復班師天順元年五年兩
次攻圍各縣先後遣總兵都督等官問罪延至成
化元年賊勢益張遣兵部尚書陳信襄城伯李瑾
御史郎中主事等官率領大兵十八萬駐防四年
士卒損傷雖衆然亦頗貽數十年之安嘉靖時生
齒日繁逋逃助惡每每騷動縣官隨剿隨叛愈撫
愈張綁擄千百戶殺死廵檢搶掠縣令衙署久益
無忌至今搶掠又復不止六縣而叙瀘江納均罹
荼毒兼之土司平時則交通罔利調征則黨助縱
逃包藏禍心漸成尾大失今不治不惟長效尤之
惡而地方三面瀕夷時有兵革一隅玩愒衆患可
虞此羣蠻之罪在今日法所必誅而以剿為撫事
後設官此議處之大略也
經略平蠻善後疏
照得山都巢穴今已蕩平所有善後事宜條為十
事庶懲前慮後禦防可以無虞酌古凖今經制因
之漸備往昔負固之區今當屹然成一巨鎮不惟
鄰夷近土便於控扼而雲貴接壤亦得相犄角以
永治安矣一復兵道查得下川南地方原設守
廵兵三道隆慶三年内裁減分廵併歸守道今照
守道駐叙州廵道駐瀘州皆係内地相去蠻方動
踰五日之程且錢糧獄訟煩多勢難遠周荒徼而
九絲初平經綸草昧之始招攜懷遠均田治兵其
勢必得憲臣專力彈壓方克内修戎備外震諸夷
且總鎮兵權雖重而府州縣一應軍需臨時非有
該道會同明文必難調發故今日為地方久安之
策莫先遵守成法查復兵備與總鎮會同行事使
文武相資上下相繋庶事有統紀邊方之憲度一
新而職有專司善後之安攘有賴矣一設府佐
照得都蠻既平夷方盡為中土但去府城數百里
據土司四面之中勢頗孤懸又山川險阻夷漢錯
雜必得文官分理於下方保無虞但遽議郡縣則
荒惡之區所居未能成聚附之鄰近縣分則聲勢
隔絶未免仍復生奸僉議謂設同知兼理兵民始
為得策及查叙州府先年原有通判一員駐劄嘉
明鎮督糧後行裁革今見奉明詔查復成法合無
於該府添設安邊同知一員照依各省海防事例
欽頒關防專駐新築城内管理兵餉收放税糧清
理詞訟安撫民夷上承兵道委用下定武職賢否
庶邊鎮政刑俱有統紀而錢糧出納亦有責成矣
一建城垣照得安内攘外固以設險為要圖而
况啓土建邦尤以築城為首務今照山都地方周
圍數百餘里扼險設要尤必得道里適中形勢之
區方足以壯居重馭輕之勢據司道等官奉臣明
文看得各寨舊名多惡宜更換以新耳目權將九
絲城為平蠻城凌霄城為拱極城印靶山為文印
山弔猴山為降蠻山雞冠嶺為金雞嶺内官寨為
武寧山都都寨為都定寨隨踏得武寧一處地土
寬厚風氣凑集坐西面東前對文印山後坐金雞
嶺左扼平蠻右倚都定應於本處建城以為雄鎮
就前面大河為濠城制周圍計九百丈開東南西
北門内設總兵兵備道衙門同知府館守禦千戶
所坐營公署倉場庫獄城隍廟旗纛神廟各一所
修蓋營房一千二百間另立演武廳於馬草坡其
合用木石磚瓦等料及造作工價聽守廵道委官
估計呈詳修理一移守禦照得城垣既建應有
守禦官軍世守本土而外用招兵協守則主客相
濟斯保無虞今照叙南衛三所軍數僅一千有零
又經題撥馬湖府一所難以别議查得附近瀘州
衛先與瀘州同郭止設左右中三所成化年間因
大壩蠻叛將該衛改調太平九姓二長官司適中
之地奏將重慶衛前所全伍官軍割附瀘州衛奏
併四所每所額設旗軍一千一百二十名今蠻既
蕩平即當全衛改入九絲但該衛去新建武所城
不滿百里分兵兩地同禦一方聲勢足以相援控
扼尤為便益合無將該衛中前二所官軍割併守
禦千戶一所及將叙南衛原守隘官軍有屯田附
近九絲者行兵備道查明附改新所差操充實營
伍請乞改定所名另頒印信直隸都司仍於叙南
瀘州二衛指揮内軍政考選一員掌管所印一
理疆土照得平蠻武寧地方廣袤疆界當清而田
土膏腴經制宜定東南與永寧九姓太平二長官
司東北與戎長高珙筠連諸縣西北與鎮雄府威
静二司相連四面界限已經守廵道同總鎮委官
清查明白樹立石碑以杜侵争其見在田地一面
委官清丈分别上中下三等造冊收查一面行集
附近軍民有情願受廛為民者各委官就籍名在
冊分定某處住居量其人力衆寡撥給田畝即為
世業仍分别某人上中下田糧各若干新造黃冊
註定某甲每年止徵本等額糧本折各半一應驛
傳鹽鈔丁差雜派俱行豁免其高山深谷不便耕
種者分撥附近居民樵牧俱免起徵内有茶利者
仍丈量畝數官佃民軍採摘每畝徵銀一錢收貯
所庫專聽兵道總鎮賞犒軍兵花布之費前項田
地税糧俱待一年之後徵輸聽安邊同知催徵收
放置立循環文簿送兵備道稽查又照所城新復
遐荒百無一備戍守官員相應酌其職之崇卑將
附近田地量行撥給以敷薪菜馬料之資其總兵
衙門田地各一百五十畝同知衙門田地各八十
畝新設千戶所掌印指揮一員田三十畝千戶每
員田二十畝百戶每員田十畝不拘田地永不起
科其總兵衙門廪給每日五錢於瀘州商税銀内
動支待新定地方賦有定額即於本處徵觧田地
候裁革之時止給一半與遊擊衙門耕種餘一半
入官另行招人領種辦納糧差一扼要害照得
平蠻地方漢夷雜居犬牙交錯險道連雲深林集
霧易於狐兔跧伏之所即今巢穴雖空未免逃匿
兼之土夷往來彼此構釁必湏多方設備以戒不
虞除調到土兵已經撒散應畱軍兵酌量備用外
所據有名險寨及緊要隘關俱應設立堡墩互相
守望今議得穵口魚井坑蠻寨文印山得杭都定
寨得勝營黑帽尖山毛壩拱極城頂冠山各設堡
一所每處用兵五百名又於平蠻城山頂設墩四
所脚板崖竹柏嶺金雞嶺阿兒寨平寨高寨降蠻
山得九麥易營黃連洞和尚寺洞礦溪落照谷爆
筆架山口蠻埡飯甑陳四落甕各設墩一所每處
用兵五十名深溝子銅罐芭蕉歇馬青岡每處用
兵一百名以上官兵即於總兵劉顯並原任總兵
郭成參將張澤標兵及上年設隘原兵並今年所
募新兵内挑選共足一萬七千六百名分劄前項
堡墩備行總兵劉顯督同大小將領統攝防守一
應機宜悉聽總鎮調度候萬歷二年三月中將前
兵汰減七千六百名年終汰減五千名止存五千
名候調撥軍兵赴所分撥墩堡防禦及待二年後
田糧起徵編取民兵再行遞減並各墩堡應留應
革亦俟以漸議裁庶軍食既足而錢糧以次可省
矣一起民兵照得蠻方險遠應有戍兵防守見
今分布各堡隘者俱係僱募官兵漸當裁減今照
本處沃田數多應以本地之利供本處之兵庶可
以省公帑之費免轉輸之勞所據見在標兵即使
授田屯守似亦寓兵於農之意但各兵係四方選
集無冊籍可稽而遽使坐受糧餉之人轉驅南畝
風氣不調勞苦不耐勢必逃移他日田地荒蕪不
無後慮若作軍田照屯例起科則子粒太重人不
樂從募民實塞與額兵屯田事體自難一律衆論
參詳俱屬不便今議招集附近土著軍民領種田
地三年之後照畝起科誠為便利然止徵税糧不
起鄉兵則所取甚微養兵太少亦非長計合議以
糧起兵就令於附近隘所防守自衛身家即保甲
相連守望相助之意非所以為厲也合無待戶籍
既定居民凑集之日每糧一石起丁壯一名即令
於相近隘堡處所聽委官調度操練防禦安邊同
知親加督理嚴禁堡官私役科求等弊兵道亦不
時稽查以寬恤新民充實邊土一通道路照得
蠻夷未平則阻隘塞關以遏截為上蠻夷既平則
伐木通道以開治為先平蠻地方在萬山之中往
來曲徑俱由箐林絶壁豺虎縱横往時蠻衆每由
間道出劫而漢民不敢經行必由羅星落亥迂路
濡遲今既蕩平巢穴則山溪便道隨處可通西則
由歇馬漢村達黑帽尖山以入得勝營東則由長
寧達蠻埡口以至毛壩營北則由得穵口達魚井
以至文印山及諸小道可以往来俱行總兵劉顯
委撥官兵剪伐林木開治平坦其外則南廣水路
一道直達新城中間有趲木二灘亦當開濬徑通
舟楫以達該所仍備造大河船千隻伺兵備道總
鎮衙門廵歴之用陸路至叙州府經由慶符高縣
至珙縣計程速則三日緩則四五日若自南廣間
道從月口漢陽薄刀嶺羅洗場龍灣鎮日半可以
徑透珙縣但以中途無止宿之處夫馬無接遞之
便遂阻不行今應於羅洗場適中地方設一公館
就將興長高珙慶筠宜賓七縣原僉夫馬内每縣
抽取馬十匹夫十五名共一百零五名委官一員
管束在彼答應公差只換夫馬不支廩糧再於薄
刀嶺漢陽壩二處令慶符縣添設堡分二所自珙
縣起至新所沿途十里設堡與薄刀漢陽二堡俱
另編司兵二名遞送公文應給工食照各縣所轄
地方編派屬新所地界者暫行珙縣動支官銀僱
募候二年之後於該所應徵税糧内動銀僱役以
上造船水手應修公館堡舍錢糧等項俱聽守廵
二道委官估報修理一設社學照得修文來遠
莫先教化今蠻荒所闢既建鎮城本宜立學但桀
悍餘風遽難盡革且人民招集未多經制應當有
漸合於新所之中設立社學一處大書教民榜文
掄選近縣年高有德明於講說者二名送赴學中
為教讀塾師令新集之民朔望赴學聽講其後生
子弟送學訓教詩書漸變夷風安邊同知親行提
調應給教讀燈油米柴於茶税銀内動支待後人
民凑集另議建學育材而文命覃敷矣一恤民
困照得高筠興珙慶長六縣人民二三百年來被
都蠻荼毒最苦最深丁壯非被擄掠即散之四方
老弱非遭殺戮即轉於溝壑雖有孑遺之民挨縣
居住亦朝不保暮而六縣之官徒擁空名有選出
不赴任即乞休者此以前時勢孤危不可盡狀今
仰一人神武銳意除殘流離之民漸次復業隨據
守廵下川南道議得復業艱難將軍前支剰米豆
量動四萬石權為分别賑濟但前米係各倉久貯
賑榖所碾幸而因糧於賊得此餘剰堆放之久未
免浥爛前項極困之民若非破格蠲免何以慰更
生之望扶起瘡痍及照全省順逆水次州縣轉運
兵餉辦理雜需軍機所係急於星火亦屬偏累所
當併恤伏覩隆慶六年六月初十日奉詔書内一
款軍國錢糧隆慶二年三年四年各量免十分之
三等因欽遵外及查六縣賦役不多合無將萬歷
元年以前小民拖欠各項錢糧悉從特免其餘濱
江州縣各將前項應免年分錢糧除已免已完外
其未完之數俯准減豁以寬小民供辦之力以溥
朝廷浩蕩之恩則所謂既出諸水火而又加之袵
席之上民益安集歡欣内地實而外患永消矣
國朝雍正七年戶部議覆四川提督黃廷桂條奏雷
波建昌寧番阿都等處善後事宜節略
戶部為遵
旨查議事四川清吏司案呈和碩怡賢親王等謹
奏(臣)等查得四川提督黃廷桂陳奏雷波建昌等處
善後事宜十四條除黃螂土司國保情願輸誠獻
土已奉
諭旨加恩給以守備職銜並賞銀五千兩外其雷波改
設流官應令該提督黃廷桂會同督撫妥議具題
餘十三條(臣)等分别詳議具奏據四川提督黃廷
桂
奏一稱雷波隔江與米貼井底相望又直逼凉山西
有烏角東有牛吃水東南有豆沙溪南有虎跳西
南有那比二渡通千萬貫一帶路徑繁多皆屬要
隘請建城造橋設官修署置塘房添營汛等語(臣)
等按地圖雷波黃螂路通凉山關隘應如所請添
設官弁建築城垣併造官署兵房營房動支正項
其所增二營遊守等員該提㨂選題補增設兵丁
該提召募壯健充當金沙江搭橋之處該提詳勘
具奏一稱馬邊石角之中地名西寧隘係卸甲
坡黃草坪一帶夷人出沒隘口通黃螂連雷波最
關緊要除馬邊九汛舊隸營兵外酌請增設等語
(臣)等查馬邊一營北接寧越南連黃螂九汛之中
西寧尤為夷人出入隘口應如所請於馬邊營增
設馬步兵一百六十名并原額共四百名西寧隘
增設兵八十七名并原額共一百名將原駐石角
把總移汛西寧其作何召募支給糧餉之處該提
會同廵撫憲德定議具奏一稱雷波黃螂内附
伊始尚可不設州縣請設衛守備一員駐劄雷波
所千總一員駐劄黃螂官署門役等項照建昌衛
所例該衛備弓兵五十名所千總弓兵三十名操
練捕緝等語(臣)等查雷波黃螂地方新附戶口無
庸建設州縣應如所請設立衛所守備千總以司
刑名錢糧之事仍聽永寧道藩臬二司稽查考核
其官署門役弓兵悉令照例蓋造召募一稱雷
波黃螂水陸地利甚廣苗民成熟田畝歴來不知
分别坵段限界多致侵佔仇殺今既内附該衛備
等應履畝清勘定界守業飭令量納租石數年後
再酌肥磽始定按畝起科之制等語臣等查雷波
黃螂新附該衛備等勸諭開導將各名下田畝清
理界址無令紛擾俟奉公守法之久該督撫逐戶
詳查量定科則具奏一稱雷波黃螂土地甚多
開墾宜急今四方流寓輻輳應效建屬之鹽井衛
柏香坪乾縣等處開墾事例仰懇
聖恩照雲貴題定開墾事例則應募有人荒土漸闢邊
鄙繁盛等語(臣)等查邊郡荒蕪之地招徠開墾固
屬善策但雷波黃螂新經設流與建昌之鹽井等
處不同不可一槩招集流寓之人聽其佔地開墾
該提督斟酌分别其久歸版圖墾戶計口授地新
附者暫令夷人自行開墾俟安居樂業之後仍有
曠土閒田再准流寓之人分墾庶絶争端又杳雷
波等處向化苗民據廵撫憲德題請每十戶賞牛
一隻并給稻種雜糧以資耕種應將願墾夷苗悉
照此例賞給其招徠流寓之人亦應照川陜總督
所請川省開墾借給牛種銀兩之例毋庸照雲貴
開墾事例更開捐納一稱番民風俗各以土司
土目族類為婚請預籌鈐制之法必先確查姻黨
註入在官冊籍嗣後有定親迎娶者湏向地方文
武官報明如違勒令離異治罪等語(臣)等查撫綏
夷衆惟因俗制宜使之得所若不先教以禮而遽
為拂情矯俗之舉則事既難行而法亦未善番民
族類結婚習俗已久今一旦禁止勢所不能且從
前姻黨令其報官註冊將來聫婚者於定親迎娶
時俱令報明地方官未免煩擾至稱瞞官迎娶勒
令離異更為未便應將該提督所請毋庸議一
稱雷波黃螂新設營伍有駐防兵目復因開墾招
徠漢民與夷猓雜處貿易或漢民騙詐抑買致成
拉當巨案請設立場期令該管營弁稽查務令公
平交易如敢私立陋規勒索科派以及誘買為奴
等弊應照建昌之例從重科罪等語(臣)等查開設
場期委弁兵稽查係該管文武官自應辦理之事
其私立陋規勒索抑買以及誘買苗猓俱有定例
應令該提督悉遵成例行一稱苗民夷戶歴來
不分姓氏或數十人同一名或一人三五其名遇
事脱卸漏網請定鱗冊審其姓氏禁其遷徙着落
該管頭目查究再苖民出入禁帶利刃併私藏鳥
鎗等物照建昌例科罪等語(臣)等查一人數名不
免脱卸之弊應令將姓名審定至魚鱗冊籍等事
報造實繁今夷方新附似在可緩其擕帶利刃私
藏鳥鎗等物應照定例嚴行禁止一稱雷波所
屬土司地方甚廣既經改土附近夷類應歸營汛
管轄然千萬貫以下地方山林隂密奸良雜混查
土婦沙氏諸蠻悦服著有勤勞委令安插約束其
所生幼子楊明忠交馬邊營經管教訓俟長成應
否代伊母管理地方之處另行奏請遵行等語(臣)
等查千萬貫谷堆魚紅天喜哈都魯等處應如所
請將沙氏安插約束委千總職銜其幼子楊明忠
令馬邊營守備教之讀書知禮俟長成後該營詳
請提(臣)會督撫具奏請
旨定奪一稱雷波黃鄉兵食皆由叙府而水陸運送
俱艱自應改設折色請將當年徵納耕輸科則按
名支放外其餘不敷米石照松潘南坪例每斗折
色二錢四釐分撥官兵自行備辦俟招墾充裕日
再為核減等語(臣)等查雷波黃螂既設營汛則兵
食務先籌畫該提督請將耕輸科則支餉兵糧其
不敷米石照松潘南坪例折買應如所請計營汛
兵丁名口分春秋二季於川藩庫内支發俟商通
米賤時據實核減每斗所支銀兩該撫統入該年
兵馬奏銷冊内報部查核一稱寧番為冕山咽
喉門戶番苗出沒無常請添設官弁再西溪一帶
直通阿都利呃為各番出入隘口請於建昌鎮右
管抽兵并守備移駐等語(臣)等查寧番為冕山西
南要地應如所請於冕山營内撥千把各一員馬
步兵一百五十名移駐寧番其西溪一帶道接阿
都利呃亦應如所請於建昌營抽兵一百三十名
并令守備移駐至靖遠新設營汛令該提督將冕
山所轄東南一帶夷人分定地界歸於靖遠營遊
擊管轄一稱漢夷互相交易應分别漢奸科條
嚴禁漢人土司代筆主文以致啓釁拉當窩藏劫
奪諸弊仰懇
皇仁姑先示諭再查夷奸有入凉山勾通情罪照漢奸
究治等語(臣)等查該提督奏陳漢奸情罪詳悉開
列通行示諭令其改惡從善倘教而不改則嚴拿
按律治罪夷奸有犯者與漢奸同科毋得少縱
一稱建南諸番惟阿都強悍現在土目聚姑原係
沙罵土司安偉威嫡姪因阿都乏嗣土婦禄氏招
贅聚姑管理地方既非阿都親生正派復性懦不
能約束夷人不服阿都尚有親女舍哵羈管建昌
昨於進𠞰阿都之際調至軍前效力著有勤勞苗
猓亦願屬舍哵管轄請
旨量委職銜居住建昌協同土目聚姑夫婦管理等語
(臣)等查聚姑既柔懦不能約束應如所奏以舍哵
協同聚姑夫婦管理阿都事務至量委職銜之處
俟舍哵辦理三年之後果能約束夷衆遵法守分
該提督具奏加以副土司職銜兵部給與號紙可
也以上十三條(臣)等據愚見議覆伏祈
皇上訓示為此謹奏請
旨雍正七年六月十二日奉
旨依議
招撫雷波各苖民疏
四川廵撫都察院右僉都御史憲德
題為招撫苗民事據四川布政使司布政使趙弘恩
詳准永寧道移稱案奉本都院牌開雍正六年十
一月初六日准提督黃廷桂咨照得雷波阿照等
處賊蠻勾結跳梁誠為
國法難容本提督奉
命進𠞰仰仗
天恩其首惡賊黨悉已擒剿苗疆亦已底定進剿之時
各處苖疆有扶老擕幼匍匐行營誠心歸順者俱
經安插尚有老幼夷猓畏威逃匿山林者既屬無
辜自當仰體
皇仁予以招撫使之仍歸住牧各得其所又必善為化
誨令其認納稞糧每歲徵收可以繩其野性今本
提督駐劄竹核相距雷波阿照等處路途遥遠不
能辦理惟冀貴道會同遵義協副將張玉叙馬營
遊擊鄂世威逐處招撫查明戶口分晰納糧數目
造具清冊分送再有逸賊二名達姐覺木雖非正
犯係卑租供出之夷前派兵搜擒據捉獲苗蠻供
稱逃往結覺今結覺已平查無達姐等蹤跡未知
生死今乘招撫之便詢其就撫諸苗查明去向即
與駐防協將商酌搜捕庶不致漏網等因除照會
永寧道並行遵義協副將外相應備移等因到本
都院准此合就檄行為此仰道官吏查照牌内咨
移事理即便星速會同遵義協副將張玉叙馬營
遊擊鄂世威將雷波阿照等處逐一招撫查明戶
口分晰納糧數目令其認納稞糧造具清冊以憑
題報等因行查去後今據該司道詳報前來該臣
看得雷波阿蘇等處賊黨勾結跳梁助逆不法奉
旨命提(臣)黃廷桂統領漢土官兵進剿仰仗
天威遠震首惡兇黨悉已就擒剿撫兼行苖疆底定但
查各土司多年殘虐苗民久不聊生幸遇
王師得離湯火今咸來歸附向化輸誠又當仰體
皇仁予以安全俾仍歸住牧各得其所(臣)准提(臣)黃廷
桂移咨隨行永寧道參議劉嵩齡前往雷波等處
會同叙馬營遊擊鄂世威等逐為化誨加意招撫
隨據該道詳以招撫苗民必用賞需行據署布政
司事建昌道參議劉應鼎議覆動撥軍需銀三百
兩令該道承領自備賞項帶往招撫地方酌量分
賞去後嗣據該道劉嵩齡報稱會同遵義協副將
張玉叙馬營遊擊鄂世威等逐一開誠化導宣示
招徠旋有雷波壩等處苗民價的六合等並那古
壩等處苗民結壁嚕日等共七百七十七戶計大
小男婦三千七百一十四名先後投誠就撫查驗
各苗民俱係傾心向化仍令各歸舊巢應請分别
賞恤將那古壩等處苖民以地土現係成熟止賞
各頭人銀牌花紅以示鼓勵雷波壩等處苗民俱
在乏食俯仰艱難請於現存軍需米内按口給與
斗米以示賑恤又查各苗地方在在荒蕪時正春
耕牛種無措應請酌給牛種俾得及時播墾衣食
有賴可否撥銀三百兩同前次所領賞需銀兩通
融買給等情(臣)復行布政司查議據覆似應如該
道所請分别賞恤其應酌給牛種亦如所請於軍
需項内動銀三百兩觧交該道會同協營等酌量
置買散給以廣
皇仁等情又經(臣)批令該司動銀移交該道照議速行
並查所賞恤銀米數目及應需牛種為數若干議
報
題請去後兹據布政使趙弘恩詳稱准永寧道參議
劉嵩齡移報那古壩卸甲坡二處苗民共三百零
九戶男婦大小八百七十九名止賞各頭人以銀
牌錦綾烟布等項共用過賞需銀三十五兩二錢
六分雷波壩等處苗民共五百六十八戶男婦大
小二千八百三十五名遵照於支存軍需米内動
支按口給以斗米共給過米二百八十三石五斗
至各苗民應需牛種議以十戶賞牛一隻共約需
牛五十七隻並合衆苗民共約需稻種雜糧各五
十石俱各分途採買逐處賞給以資耕種統俟事
竣一併核實報銷餘存銀兩歸還軍需原項合並
聲明移令該道將各苗民戶口花名及有無願納
稞糧並此外再有續招苖民作速查造清冊移送
至日另詳咨部等情詳請具
題前來(臣)覆查無異除飭令永寧道照造各冊至日
另咨送部外所有招撫苗民動支軍需銀米分别
賞恤並約計酌給牛種數目理合先行
題報(臣)謹具
題伏祈
皇上勅部查照施行
川東道屬
重夔
重夔二府去會城頗遠所屬達東太平大寧大昌
等州縣(達州今改直隸轄東太新等三縣達州營今改屬川北鎮轄)山深地曠
流移逋逃易於嘯聚為盗明正德間羣盜藍廷瑞
鄢本恕廖麻子等相繼倡亂為蜀中大害又所屬
黔江武隆彭水忠涪建始奉節巫山雲陽等州縣
界與湖廣施州衛所轄散毛施南唐崖中路等夷
司犬牙交錯加之播酉石砫等司土漢相雜争鬭
劫害無歲無之弘治元年設兵備副使駐劄達州
統轄重慶黔江並忠州瞿塘並湖廣施州衛等衛
所而達州東鄉太平三州縣又調重夔新寧梁山
墊江長夀銅梁合州巴縣蓬州渠縣營山岳池鄰
水大竹等衛所州縣軍快共二千名團操防禦嘉
靖十年於黔江千戶所與散毛宣撫等司交界處
設立老鷹等三關五堡就於該所分撥官軍防守
嘉靖二十年廵撫都御史劉大謨廵按御史王珩
會同湖廣撫按具題改調九永守備官一員於施
州衛駐劄約束散毛施南中路等土司苖蠻兼制
酉陽石砫二宣撫司石耶邑梅二長官司黔江守
禦千戶所並聽川湖守廵官節制嘉靖末大足縣
民蔡伯貫以幻術愚衆攻破合州定遠等州縣黃
中盜據雲萬山中旋即剿除萬歷初夔州府知府
郭棐建議夔屬山溪阻深鳴吠之徒慣於嘯聚請
設通判一員自是事專責成數年之間盜賊衰止
無復揭竿之民明季夔門不守獻賊入蜀沿江州
縣大受屠戮且土寇蜂起互相殘殺所存人民牛
種既無耕耘盡廢千里無烟斗米值數十金而酉
陽石砫諸土司亦疲於奔命固圉弗遑矣
皇清布昭神武處置得宜土夷稽顙就我戎索惟夔屬
寧昌間舊為十三家賊李來亨等憑據
皇仁浩蕩屢行招撫頑梗不悛康熙元年四川總督李
國英銳意廓清
題請致討
朝廷可其奏
命湖廣陜西四川提督合師進剿國英授鎮將方略遂復
夔郡二年癸卯正月元曰進兵羊耳山賊袁宗第
焚營挈老幼遁匿深箐中諸將謂宜速追國英曰
賊之羸誘我也因屯於大昌下按軍不動度宗第
疲且窘乃遣將出竒冒險突擊搗茶園坪宗第竄
逃巴東賀珍子始率其黨來歸命昌寧悉平二月
師次巫山適郝搖旗棄房竹至巴東與諸逆合攻
七連坪楚師失利賊勢猖獗且謀犯蜀國英曰巫
地勢低凹難以馳驟賊衆遠來利速戰我堅壁以
待彼不能久持乘其懈可擊而殲也於是躬先士
卒繕完城垣國英與提鎮分汛登陴仍調水師鎮
總兵譚詣防江為内外翼至八月二十四日賊合
數萬衆直薄城下攻圍甚銳我軍静以待之乘其
銳盡鼓勵鎮將於九月初七日黎明四出衝賊營
斬首數千賊衆敗遁郝搖旗竄入大寧國英檄五
寨鄉勇扼險據守復諭降賊約還其妻子之被俘
者公誠所布入人心腹由是羅茂同向風倡順郝
袁之衆接踵歸誠而劉二虎營中隐微機密無不
洞悉於我軍矣十二月西安將軍傅副都統杜大
兵至先搗陳家坡再舉老木孔賊黨望風奔竄體
純自縊我兵乘勝長驅雪夜擒郝袁等渠魁於黃
草坪獨李來亨仍負隅茅麓山康熙三年正月靖
西將軍都統穆咨會總督李國英等恭同
禁旅進偪賊壘國英環視逆寨延袤六百里壁立如
削乃分汛據險以困之閏六月初九夜賊犯通梁
死戰冀脱我師奮勇截戰來亨計無所出繯首自
焚而死馬黨塔王光興窮廹投楚我師凱旋蜀楚
以寧夫以蠢兹頑梗勞我
王師二年而後克之經費不貲飛運維艱非以其地僻
山險三省錯壤狐兔易為跧伏攻難而守易歟然
前此兵燹頻仍營制廢弛今則重夔水陸俱安大
鎮城守而黔彭巫山梁萬昌寧達州太平(達太二營雍正)
(八年改屬川北鎮)各營俱設重兵彈壓雍正八年四川提
督黃廷桂復
題請全川沿江設立哨船自是河道寧謐往來商旅
均恃以無虞矣
附前明廵道張儉麥子山議
為清察賊巢修備關堡以防後患事近該本道廵
歴夔州府詢訪民情土俗俱稱麥子山地方重岩
複嶺陡澗深箐非惟山勢惡險兼且地連湖陜素
為盜賊淵藪如先年鄢藍嘯聚於此釀成大患蜀
中被其荼毒即今雖云寧靖但舊穴猶存難免日
後之患已委夔州府衛經歴文尚綱陳瀚朝前去
踏勘地勢詢采居民方略或焚其林箐或塞其險
阻或究其出没要路應否設堡把守務使賊巢掃
蕩永保無虞以為經久之計去後今據各官稱遵
依親詣本山訪看得山勢延袤數百餘里東抵湖
廣當陽房竹及本省寧昌等縣北隣陜西平利及
本省東太等縣西南二面與本省奉節雲陽開萬
等縣連界内有紅線岩篩羅壩栗子砦雙古墳四
處原有古砦舊基可容百萬餘人壁立萬仞四面
俱是懸岩止有一線之路可通上有平田古井足
供衣食山腰天生石門一座若被賊把守再無别
路可登正所謂一夫當關萬夫莫敵者也山内雖
有新舊居民千有餘戶但地廣居散力分勢寡難
以守禦况北連萬頃柴山常有各省流民一二萬
在彼砍柴以供大寧鹽井之用一遇饑荒即投入
山據險流劫尤為可慮本山居民願乞於石門雙
古墳篩羅壩等處通賊要路設立關堡鄰近居民
情願編為夫甲輪流把守緩急有備使各賊不得
入山據險民得安生等因轉呈到道看得麥子山
之利害繫全蜀之休戚歴年以來因無先事之備
往往致賊據險流劫釀成大患今據所呈欲於石
門雙古墳篩羅壩通賊要路設堡編夫把守則本
山居民各以保家為念不待督責而嚴似為有見
合無依其所擬委官前去估勘設立併將本山新
舊居民量地遠近編立火夫分屬各堡仍選立千
夫長一名百夫長五名本道給與粉牌管束令其
輪流把守杜賊入路其立堡所費除本山原有石
木不計外應給工食量於附近縣庫查支無礙官
銀給發不許侵尅冒濫每月朔望日附近縣分仍
取各堡千百夫長不致縱賊入砦賣放正盗妄拿
平人結狀申繳本道查考各完日將動支過銀兩
數目編僉過夫甲姓名各造冊繳報庶幾永為禦
備之規潛消意外之變矣
川北道屬
巴通
通江介秦蜀之境蕞爾孤城設在萬山間崇林絶
嶠一睇數百里夙號巨寇出沒之藪明成弘間鄢
藍猖獗陷破城邑都御史林彭先後提師數年始
平嘉靖間何賊倡亂據險勤兵三省凡四載始議
招安萬歷間秦中黠賊嘯聚山林竿旗挺刃剽殺
生民守備鄧起龍督兵剿之民稍獲安明季姚黃
賊盤踞巴通間而長林豐草之中悉為負固藏奸
之所我
皇清定鼎蜀路蕩平而川北先被聲教設有專鎮彈壓
巴通營復有守備千把馬步戰守兵以防禦之斯
深山窮谷盡有居民無復有潛藏竊發者矣
四川通志卷十八上
四川通志卷十八下
邊防
建昌道屬
建昌
建昌本西南夷地唐末改曰建昌府明置建昌軍
民指揮使司尋置行都司領衞六曰建昌曰建昌
前衛曰寧番曰越嶲曰鹽井曰會川守禦千戶所
六曰禮州曰打冲河曰德昌曰冕山曰打冲河中
左所曰迷易長官司五曰昌州曰威龍曰普濟曰
馬喇曰卭部俱屬行都司沿邊各路設關堡六十
二處各於本衛撥軍防守成化二年設建昌兵備
道副使十六年設分守太監嘉靖四年設守備官
一員以都指揮體統行事守備寧越地方駐劄鎮
西守禦千戶所七年又設守備官一員亦以都指
揮體統行事守備黎雅地方駐劄雅州守禦千戶
所十年撤回分守太監十五年二月建昌地震數
次死傷甚多軍民驚惶無措寧番越嶲鎮西卭雅
等衞所州縣同日俱震愚民妄為古瀘州沈海之
言轉相煽惑幾至為變廵撫都御史潘鑑廵按御
史陸琳禁止訛言補葺城郭預支軍糧優恤被災
人戶拖欠舊糧暫令停徵脱監囚犯悉聽首官酌
處為事軍職亦令聽委立功贖罪被傷極重之家
免税糧一年後乃無事隆慶六年逆酋安文等因
與土官瞿氏争襲統率蠻賊首惡阿貴佐擢拍自
牛瀘阿阿支撒他等廹城擾害至萬歷元年四月
十九日文等率各番蠻劄住木拖邨凹郎河等處
擄劫人財建昌道兵備副使楊芷會同監理通判
王爵牌行各衛官齊集兵民人等嚴守城池先令
旗軍周英等前去安文等賊營宣諭利害陽為撫
安以便整旅將原募兵勇八百餘名分劄城關要
害調取土舍安鎮土官家丁逆止穤姑咱計始撒
刺各率部兵馳赴土官院南門橋要賊賊恃黨衆
於本月十一日突至城下芷親督兵驅戰授以方
略官兵奮勇截殺擒斬數百人奪獲甲馬器械若
干建昌六衛軍民始得安枕萬歷三年廵撫都御
史曾省吾廵按御史郭莊題將建昌前衛併入建
昌一衛明末兵革之後荒蕪極目所有衛所屯軍
凖以當時舊額尚可得十之二三但番猓出沒不
常行旅居民頻遭劫擾我
朝恩威遠及剿撫兼施南番東猓以及卭部蠻酋莫
不震懾順治十六年四川總督李國英廵撫高民
瞻蕩平黎雅之後冕會寧越相嶺瀘河鳥道一線
梗阻全消署兵備道張元凱親詣各汛查驗衝險
詳請兩院
題定經制易行都司以總鎮府鎮標遊擊三員守備
三員千把總十八員馬步戰重兵彈壓冕山會川
仍有專防後兵備道奉裁至康熙八年仍設建昌
道有監理廳以司糧糗更有建昌會川鹽井寧番
越巂等衛守備五員守禦各所千總十五員雖改
軍為民亦足以壯控制之勢但番性貪險惟事剽
掠可威制而不可德化防禦稍疎即乘機劫奪順
治十八年總鎮王明德調征川東後凉山各寨番
猓嘯聚大衆盤踞冕山相嶺劫殺桐槽站屯堡商
旅不行塘撥不通署兵備道張元凱奉廵撫佟鳳
彩方略相機捕剿斬獲頗多逆番始平康熙九年
四川廵撫張德地前後十餘疏大概襲土官以重
羈縻請印記以專事權酌減税務請恤災傷議邊
官之去留勸邊地之開墾其所以布置内地安戢
外番可謂周悉而切當矣康熙二十七年會川營
所轄東夷阿所因守備常珍失於駕馭致成邊釁
為賊所傷隨經遊擊吳永祚討平之建南土夷迷
易黎溪紅卜苴普隆膩乃維沙普雄那交濫田壩
覺魯黑保嘴裴貝大孤山吽他等素恃險遠叛服
不常康熙四十九年四川提督岳昇龍統兵招撫
先是寧番城西土夷獏狻搶掠人民遊擊周玉麟
領兵剿討至坎到底地方為賊蠻羅都伏弩所傷
亡於陣至是提督岳昇龍一併撫定俱各納土歸
誠康熙五十五年越巂衞所屬阿羊夷人加巴貫
子結連腊珀嚕都肆行不法四川廵撫率漢土官
兵討之於十一月初八日抵越巂城外駐劄諮訪
地利知阿羊賊巢地名紅岩相距越巂衛六十里
阻隔溪河山箐陡險其所勾連紅岩以北則有小
臘梅松光林載白沽恰里嗎阿波羅姑巴沽西糾
白石岩等夷砦紅岩以南則有腊珀青崗林普雄
落處必歴老紅羅烏結白等夷岩俱係連山夾箐
延袤三百餘里各砦有數十戶者有百餘戶者皆
猓玀種類約略二三千人素相交通聫絡又越嶲
城南有炒米關兩河口皆通普雄小路阿羊出沒
之所而賊夷後路又可抵峩邊營之太平墩一帶
山箐俱分布官兵堵截要隘廵撫率守備蕭應鴻
李萃等劄營紅岩居中策應復遣冕山土百戶慕
庚糯猓咱等齎傳令箭前往賊寨宣布
朝廷威德冀其悔過革心乃逆夷自負山險執迷延玩
於是飛檄各路同日進剿連破其巴沽普雄東山
木枯等岩殺傷賊蠻數百直搗阿羊巢穴絶其黨
羽隨將五里箐南至青崗林普雄落雪羅烏等處
交膩乃安撫土司經管五里箐北至腊珀嚕都紅
岩小臘梅交護理卭部宣撫土司經管自西糾至
巴沽白石岩等處交煖歹密土千戶經管令其約
束蠻人各安住牧雍正四年建昌糯咀所管夷猓
金格等滋事不法騷擾邊境川陜總督岳鍾琪奏
請調總兵趙儒副將張成隆等於本年八月二十
六日領兵進古魯橋直抵羅乾縣五馬山等處努
力前進奮勇殺賊擒獲賊首金格阿租官夀斬首
大小凉山遠近番蠻悉已歸誠又因大赤口為凉
山之咽喉建昌之門戶隨委峩邊營守備司九功
帶本營兵丁於大赤口近通太平墩一路清查戶
口踏勘形勢經過膩乃等處橋梁道路又招撫二
百餘戶均令剃頭留辮認納糧差雍正五年寧番
三渡水黑麻溪腊汝窩等寨番蠻恣行盜劫擄掠
人民川陜總督岳鍾琪奏請各路漢土官兵進剿
正分布間黑麻溪瓦都瓦尾哈哈等村蠻赴營乞
降許之維三渡水迤西生番心懷反側總兵趙儒
副將王剛統兵進剿從頭渡造船齊進分兩翼擊
之破其中渡水黑岩對山之兒斯等七寨雍正六
年六月三渡既平遂乘兵威進剿腊汝窩先是兇
蠻住牧建昌會鹽營西共十二邨素行不法於康
熙五十八年殺傷鹽井衛守備李起龍屢經官兵
剿撫至是復叛川陜總督岳鍾琪委令洮岷協副
將王剛領漢土官兵分三路進討連破賊寨追至
左所之水寨地方擒獲首惡丫馬車其餘河東各
寨助惡番蠻俱經剿撫陸續投誠隨同建昌道馬
維翰調集各處番猓並招回之麽麽以及哈哈窩
卜等寨男婦五百餘人於青山嘴地方宣布
天朝威德羣蠻皆洗心改過認納糧差永作良民是年
十月四川提督黃廷桂進討結覺適建昌逆番阿
驢阿都等狂悖不法殺傷滇省官兵隨撥兵救援
復親臨策應分路進剿斬其首惡助兵之别哺加
樂阿必擒觧滇省所有剿平結覺地方交沙罵土
司管束餘衆招撫化誨各蠻俱畏威感德出寨投
誠情願認納糧馬各安住牧先是川陜總督岳鍾
琪既定諸蠻據建昌鎮趙儒建昌道馬維翰會詳
題請凉山普雄安設營汛議將阿都宣撫司慕枝等
二十一員土千戶暫交河東宣慰司兼理建昌鎮
標中營遊擊分汛管轄審扎土千戶顧車喇嘛等
三員附近凉山歸建昌鎮右營遊擊分汛管轄水
黑岩土百戶韓雅皮等九員番部俱在漢民界外
或隔三渡河或附近凉山歸冕山營遊擊分汛管
轄擺站田土百戶大咱等五員並寧番安撫司地
方俱漢番雜處歸寧番衛守備管轄與漢民一體
編甲輸納膩乃安撫司維沙等八員番部深居凉
山普雄歸越巂營遊擊管轄土官土百戶六沛等
七員番部俱近凉山歸寧越營守備分汛管轄大
赤口土千戶啞志等三員番部俱係凉山後路歸
峩邊營遊擊分汛管轄外有曲母土百戶咩咱愿
繳印信號紙改土歸流其一切經商官道俱倣松
潘之例每十里築土堡一座週圍約一里五分以
資護衛每五里築土墩一座週圍仍築土堡約闊
七分以便兵民同住共相守望且議善後事宜八
條一近地土司宜酌改流以一治理一守土
司牧宜改設以彰表率一苖猓攜帶兇器宜定
處分一地方疆界宜清一拿賊之法宜定
一蠻俗稱呼宜更易一蠻人拉當永宜杜絶
一漢蠻貿易宜定場期以杜流棍鑽夷之弊俱候
睿裁奉
旨依議自是萬仞蠻山盡歸
王化改建昌衛為寧遠府領三縣一州一衛設營防汛
詳載兵制而其籌畫經營之處合觀前明建昌兵
備道鄧貴善後條議今昔時勢又可覽而悉矣
附前明建昌兵備道鄧貴善後條議
一直陳建南地勢以便防禦竊謂歴建南者然後
可以談建南亦必備知今日建南之情形者然後
可以治建南殆未可以耳談也以蜀邊而論如松
潘與番隔河為界又苦寒不宜屯種故城堡之外
並無漢人邨落是以營屯一固事體歸一亦便防
守也至遵義先年播州之役已改設郡縣盡為編
戶至於善後又加派兵餉一十三萬經十年而始
減故力完而守易也乃建南然乎哉彼建夷負固
一隅蠻烟瘴癘自大渡河起至金沙江止一千五
百六十里皆高山峻嶺而五衛八所各據要領又
皆與西番東猓百十餘寨為鄰漢人所藉以往來
者止有一線鳥道廻繞屈曲殆三千餘里以三千
餘里之鳥道經百十寨夷之隘口雖有營堡稀若
晨星豈能保無疎虞此其無月無日無時無刻而
皆當為防五衛八所每歲額辦屯糧五萬餘石邨
屯星散既不能如松潘之歸一兼以前歲大舉比
之遵義兵不滿四萬限不過五月元兇雖已授首
逋酋豈能盡殲伏莽假息尚繁有徒職以不才謬
承善後之責目擊藩庫如洗籌兵措餉千難萬難
所幸五年以來仰遵憲令寨酋靡不聽撫拮据業
有次第即如邇者土官安崇業為醉忿自刎中外
駭傳咸謂各寨無統先年安世隆之變必且復見
於今日迺以在在有備在在戒嚴各夷即欲乘釁
為奸而終不可得且近奉本院批勘繼立土婦之
事原據監理並副總閫司各衙門會同四把事召
集各火頭保勘在案又該職遵行覆勘院檄一傳
四十八寨馬火頭喇咱脚故阿咱普馬沙罵什卜
革革沈渣已卜罵魁期江西脚㘽氣拍落烏脚㘽
幸駕五列厄拍卜得阿友故拍者脚胯坡咱脚說
脚散阿水說果已架脚鳥咱暮等各率部落叩首
轅門願保瞿氏聽受約束又據監理總閫復令建
昌衛指揮王國揚等押發於教場仍命立誓歃血
各立木刻以後如有奸夷潛出願聽軍令協擒獻
功此衆耳衆目共聞共見者職竊謂五年如此而
後日之建南可知也故夫千里鳥道防守最艱此
天之所以限建南其地勢然也餉額一定兵食兩
足無事可以屯耕有事足以防禦國威既振邊氛
自消是職等遵奉憲令所恃以守建南也一乞
查邊額以壯藩籬建南係全蜀籓籬查蜀志唐天
寳以來南詔歲為邊患大歷十四年十月南詔令
吐蕃帥兵十萬三路入寇而一路自黎雅卭崍關
陷諸郡邑太和三年復陷邛巂逼成都劫玉帛子
女以去咸通十一年冬蠻賊圍成都矢石如雨蜀
地大震十四年又入寇造浮橋濟大渡河至新津
而還明年始修復卭崍關大渡河諸城柵内地稍
戢至宋藝祖以玉斧畫大渡河而邊患息與宋祚
相終始則建南今日即議善後亦為全蜀豈為建
南乎昔太祖統一海内旋定西蜀改建南為五衛
添設續裁前衛共六衛原指揮八十五員千戶鎮
撫七百六十八員此官額也衛所城操並撥守屯
堡共官兵五萬八千餘名此軍額也本邊軍餉惟
是建會二衛取足於本地屯糧至寧鹽越三衛並
冕山鎮西二打冲四千戶所官軍三萬一千五百
零八名俱六個月取給於内州縣民糧據先署監
理同知赫奕譚天相冊報每歲額請内地協濟糧
米一十三萬四千九百九十五石零五升銀一千
八百五十兩以越巂論每米一石折銀八錢以鹽
井論每米一石折銀九錢即今三衛四所每歲六
個月尚仰給於藩庫可考也此餉額也以國家勘
定之餘威先年本邊全勝之物力故五衛八所之
長皆足以敵蠻勢而制其死命豈非坐收勝算哉
二百年來邊備日弛蠻害日慘官軍日耗屯堡日
虚迄今查五衛八所指揮千百戶鎮撫止一百四
十三員矣衛所各軍逋亡殆盡今止存五千二百
四十九名矣當事者不為設法勾補以為本邊籌
桑土之計且舉本邊協濟額糧陸續盡移於松潘
等邊以博節省之名彼百十寨夷更何所憚而安
得不貽頻年之劫殺乎顧久移之餉無望再復而
當全蜀連歲兵火之擾閭閻之困已極又豈堪派
累兹幸善後以來仰遵憲令又仗藩臬同心百計
措處一留原題建南合營操標兵歲額餉銀二萬
三千二百一十二兩一督令五衛官軍開墾積年
荒屯歲抵餉銀一萬二千四百二十五兩零督令
營堡目兵開墾一帶荒地收租歲抵餉銀三千八
百三十二兩零清理歴年各衛民糧餘剰脚價等
項歲抵餉銀二千六百六兩零以上共留兵四千
六百八十名歲該餉銀四萬一千九百七十七兩
零並舊防兵四千二百零四名歲額餉銀三萬八
千三百一十五兩零歲共八萬零二百九十二兩
有竒合之五衛八所見在城操官軍五千二百四
十九名總共軍兵一萬四千一百三十三名比之
當日額軍五萬八千餘名尚不及十分之三查自
大渡河起至金沙江止計修舊營五十六處增新
營七十七處共一百三十三營堡皆經本道冐瘴
涉險相度形勢緩急定為額兵以扼各寨之吭今
幸五年於兹二千餘里在在有備在在皆有額餉
似可為善後之一助然非藉憲示難以垂久也
一沿邊險隘宜修以保金湯夫王公設險以守其
國内地且然矧以歴年劫殺之建邊乎本邊建會
鹽寧越五衛並禮州冕山鎮西等城皆頗堅固此
後時時修葺儘足防守又建昌為五衛腹心歲苦
凉山諸寨為患今從父老之請已奉兩院批允為
築一大石城設有額兵且耕且守皆云此建昌百
世之金湯也惟德昌與建鹽打冲此三城者創自
國初皆四面鄰邊倒塌日久急宜修築至於鹽之
河西建之瀘沽鐵厰松林越巂之南關桐站此皆
軍民輳集之地四面鄰夷之衝即今隘口皆有營
堡目前可無他慮而數年之後亦當漸為各築一
石城或為量築一土城庶城堡一築番猓不敢以
生心而烟火聫絡守望皆可以相助况查一切工
築銀兩本道歴年皆有積剰不煩派之民間者苐
甫定之邊瘡痍未復未敢遽興大工以聽後道另
詳此亦建南久安長策也一通夷法禁宜嚴以
杜邊釁夫本邊所恃以安民禦蠻而長保敉謐者
獨恃有國法耳顧通夷之禁不啻三令五申奈本
邊軍民狃於粗安有乘夷市而恐嚇以討人命錢
者有私授於蠻而從中播弄者有潛販違禁者有
賴騙蠻債激蠻之怒至綁擄人口以代償者有蠻
債不還而反誣報為搶掠者有收留蠻口為奴婢
者有衙棍指稱激成蠻患者故夷市不嚴則貿易
即為劫殺矣播弄不繩以重法則奸宄悉為牙爪
矣私販違禁不設法擒捕則控制不得擅長技矣
蠻債不為切禁則挪借即為綁擄之媒蠻奴蠻婢
不禁則閨閫即為諱盜之門矣指稱不為窮治則
七十二屯之焚劫且復起於衙棍矣國法具在邊
例尤嚴非獨苛於邊也要令人不敢犯故長保敉
謐也兹節奉明文舉行鄉約編立保甲若不嚴連
坐之法誰復肯為官家任怨者故十家為一甲十
甲為一保不論尊卑長幼並所歇客商盡書名於
一牌所營之事所歇之客所往之處保正一月一
報冊於官有犯不首者十家連坐而犯應遣戍者
必延綏極邊等衛南人北去與大辟等耳軍即僉
十家之中最殷實者為觧子其餘幇貼盤費以一
軍而累十家則十家懼矣十家又以富戶為首觧
則富者自愛且有所懼矣此亦牽制奸民之一策
也一土官乘機宜革以救邊民夫邊職之漢夷
並設也實番蠻雜處非兼土司不能聫屬也查先
年寧番土酋怕兀他從裕嚕特穆爾為叛太祖特
命總兵徐凱征討遂廢土改衛止將環居西番編
為四圖聽我羈縻會川鹽井雖設土職火頭然皆
各有分土不甚桀驁越巂卭部土官嶺柏應自嶺
鳳起釁搆難移之柏香坪今可無慮獨建昌安土
官雖有總轄之名號原無一定之寨分先年舊居
衛城萬歷丙戌每夜出城劫邨左右兩所官軍不
堪荼毒至有率衆攻城以討賊者丁亥周憲副光
鎬請於兩院奏調土漢官兵剿伐始定雖將土官
移居於城外之東街苐去衛城不數步蠻丁出入
終不能禁此所謂腹背之一大疽也查安氏世職
以來安革安仁安夷安忠四世相承衛蠻猶多懾
服嘉靖末忠妻鳳氏權攝夫職是以患成尾大鳳
氏死疏屬安登冐嗣蠻心不服是以有厮養卒逆
止之變安登死其妻瞿氏紹良更無能節制是以
安文頻歲為叛至有臨城劫村之慘瞿氏紹良死
安世隆嗣而其妻沙愛以踰城淫奔為安世隆所
逐又為羣奴力怕等復煽諸蠻擁沙愛為主且與
世隆相讎殺是以貽本邊之禍今安崇業又以遠
枝承繼且性狡猾邇者奉旨鵰剿屢漏洩賣放及
聞善後留兵益鞅鞅不樂每日垂頭喪氣如有所
失此酋不死建南之禍未息也兹幸天斬其嗣據
建昌通學生員呈乞停土官之繼仍復先年責成
四把事約束之例以絶禍本以救邊民但土嗣雖
絶尚有土婦先年夫亡妻繼之規倘瞿氏不蹈覆
轍則異日嫠嗣已絶即不議繼可也矧四把事原
同土官管束部落者彼皆係籍蠻種熟知其情今
其弟男子姪又多入泮屬我編氓儻四把事果堪
約束亦可以代土官之責更為駕馭之便即不必
議繼可也儻謂國制不可驟更亦聽彼時臨期斟
酌以俟後之君子可也近據瞿氏承繼屢奉本院
厪念再三駁勘為邊民籌久安之策此亦異日酌
議土官之一大機會也一將領宜加激勵以便
駕馭夫本邊環繞三千餘里倚將領為長城而將
領終歲責成視勸懲為勤怠道鎮以下各有責任
所以奬翼其忠義而痛治其玩愒者惟恃有激揚
大典耳顧邊警非每歲糾參則疎虞者無懲邊功
非每歲品叙則勤勞者無勸矧善後立法之始一
次失事即難逃於歲終之參而一次停俸又將冀
於來歲之復孰敢視為傳舍而不争相濯磨也至
本邊千總亦係邇者大征所選調於各邊或曾攝
守備或加銜指揮等官此皆才略翹杰赳赳干城
之望而鵰剿以來留守本邊又皆各寨信服可戰
可守之士頃蒙撫院憲牌内開營堡提調等官如
一季已終地方寧謐無有他失者官兵議詳奬賞
仍揭薦優擢等因通行在案又據行都司掌印張
大道呈稱浙江之沈有容以布衣竟躋參將惟防
海獲薦得致顯位又周三陽陳邦憲二哨官耳乃
於四十四年内斬賊三級遂兩院題薦人思自奮
瀚海晏然今建南營哨擐甲千總提調肅肅兔罝
靡不乘時思奮大之拔寨陷陣首奏掃蕩之捷次
之冐瘴涉險亦標擒斬之功獨無課殿之例遂不
入題叙之條雖竭蹷報效九死一生總之不過一
千總止耳一提調止耳似應比照閩廣浙直防海
之例有功無過者每遇歲終得與題叙不則嚴加
處分等因條議在卷看得建昌邊防吃緊全在各
處總路隘口劄營扼險所責成於千總提調者最
為得力惟有歲終一題乃可以激發其志乞本院
垂念甫定孤邊會同撫按院俯允行都司所謂得
比閩廣浙直防海歲終之例彼聞進身有路孰不
效死力而壯邊聲是亦善後駕馭之一策也一
邊儲吃緊宜籌以實軍需夫國無九年之蓄曰不
足無六年之蓄曰急無三年之蓄曰國非其國矧
在不毛窮邊乎今連歲豐登而一觧糧少遲即不
免枵腹倘歲值大祲本邊既無所入而内地徵觧
又未必如期將聽營堡逃散乎若禁營堡逃散將
使枵腹守隘乎西番東猓百十餘寨彼且乘時蜂
起將何以待之乎大征之舉可以再擾乎故邊儲
不可不籌也查得本邊瘴癘之苦各營堡逃亡事
故無月無之而逃故者又勢不能不為急補乃免
於疎虞即以此曠役之剰糧或扣其本色貯之建
越兩倉或扣其折色聽監撫兩廳歲終會計報道
轉詳兩院每歲以此存積量糴十分之一另項上
倉登報循環以聽查盤以備凶荒而扣本色者皆
追納净榖或納糙米可以久貯而無蟲蛀之患但
不許止納舂净之米易生蟲蛀且為異日倉攢斗
級得藉為侵耗之名又蕩平以來五衛軍民亦有
援例納吏聽其赴布政司告納給帖止令上榖於
本邊寒苦地方如越嶲鎮西二倉不滿三五歲亦
可積榖無算以聽查盤以備凶荒而何憂於水旱
乎再查鑄錢之令所禆於軍需不少先年原任行
都司臧京奮然力主其議祗為有司之初入仕途
者未諳事務妄議停阻今查重慶等府皆已興工
况建南與滇接境俱係産銅之地每次哨期皆為
客商販之外省在在鼓鑄官民兩便而本邊獨不
獲鑄錢之利豈不深為可惜竊謂今日善後計此
法終不可罷也一邊地器械宜精以裨實用夫
營堡而無兵甲與無營堡同兵甲而不堅利不練
習與無兵甲同昔在鼂錯蓋詳哉其言之矣而况
於建邊乎夫鳥銃佛朗機百子銃綿甲長鎗鐵钂
利弩鉛彈滚牌本邊之長技也矢石毒弩番猓之
長技也我官兵之長技七番猓之長技三勝負既
已分矣惟是善後以來籌兵措餉尚未暇圖今之
鳥銃佛朗機百子銃五年之久半已朽蛀綿甲長
鎗鐵钂利弩鉛彈滚牌前此大征歲久漸耗每兵
僅月口糧七錢二分餬口弗給豈能自備查得會
川操練之兵皆經陳副總設法置造器械鮮明甲
於各路而四將領亦以限於力而尚未置造合無
即將本邊營堡逃故今後所積者每歲詳院量為
之備亦首務也
黎雅
黎雅夷即天全六番諸部散居黎雅之間者宋時
屢為邊患孝宗乾道四年風流等番部欲入抄掠
知縣張文禮閉絶蛇浴等山路不許番部來往番
從蛇浴嶺後斫生路至邨攘劫宣撫司委知永康
軍李繁等領軍討之番部來降十一月砂平番首
高志良至碉門互市與居民鬭不勝乃詣寨官喻
炳陳訴炳決責之志良銜恨去明年正月來攻碉
門制置司遣李俊禦之志良懼欲償還所燒寨舍
以錢贖罪守臣不允官兵遂入砂平焚其屋廬番
人初皆潛伏後忽鳴角聚衆以出官兵失利而還
乾道九年青羌吐蕃諸羌蠻等以黎州負其馬價
侵掠安静寨推官黎商老等禦之敗死安撫司委
鈐轄李彦堅領軍往討青羌等始詣州伏罪買馬
如故宣撫司以擅與交和劾奏守臣王昉降兩官
十一月復犯安静至大小壩搶擄軍民一千餘人
黎州守邵逢年及通判吕宜之招卭部漢土官兵
併力攻擊乃遁去淳熙三年五月納爾齊等同元
擄漢人詣州州犒之提刑司以擅與交和劾罷守
臣秦嵩諸羌蠻等以互市久不得通咸怨望白水
寨將王文才與之婚姻復誘之搶掠知黎州陸束
之梟文才於市前明於黎州設安撫司天全六番
設招討司蓋就便輯治之意萬歷四年越嶲衛所
屬卭部長官司土官嶺伯死妾沙氏與孽子嶺應
昇争印時應昇住越嶲城内亞夷阿堆阿阻等擁
沙氏至越嶲城外索印經過利濟站阿堆等燒毁
軍民廬舍後沙氏悔罪斬阿堆等自贖廵撫羅瑶
廵按何汝成會同兵備僉事石檟等議題請照土
官夫死妻繼事例令沙氏署管印信夷人悦服明
末流寇據蜀黎雅土夷亦行侵擾我
朝底定諸夷向化不為邊患康熙十九年吳逆平後
其黨胡國柱等踞關山相嶺勇略將軍趙良棟同
將軍紀哈禮率總兵鄒九疇等三路進剿賊大潰
遂復關山相嶺黎州諸地而建昌一帶亦遠近聞
風相率投誠雍正六年天全六番土司貪殘不法
經廵撫都御史憲德
題請改土歸流易直隸雅州為府各營所土司改設
流官化林添設都司防汛加嚴蠻夷漸被
聲教衣冠文物儼如内地無復有強悍如昔時者矣
打箭爐
打箭爐故旄牛徼外地也雅州西去大渡河五日
程羌蠻混雜連山接野鳥路沿空漢永平中白狼
槃木唐菆等百餘國舉踵奉貢越山坂負襁而至
皆此種𩔖蜀漢時諸葛武侯征孟獲遣郭達於此
造箭因名打箭爐至今土人猶廟祀郭將軍方輿
勝覽云大渡河於黎州為南邊要害之地唐韋臯
拒吐蕃李德裕拒南詔皆扼此水為險要故議者
謂大渡之不守則黎雅卭嘉成都皆擾宋建隆三
年王全斌平蜀以圖來朝議欲因兵威復越巂藝
祖以玉斧畫此河曰外此吾不有也於是為黎雅
之極邊曩時河道平廣可通漕舟自玉斧畫河之
後河之中流忽陷五六十丈河流至此澎湃如瀑
從空而落舂揰號怒船筏不通名為噎口殆天設
險以限羌蠻也元明時番人俱於此地互易茶馬
自明末流寇之變商民避兵過河攜茶貿易而烏
斯藏亦適有喇嘛到爐彼此交易漢番雜處於是
始有坐爐之營官管束往來貿易諸番疊經更替
歴有年所我
朝定鼎德威所被直通西域康熙十九年恢復關山
相嶺則打箭爐一區亦川省所轄三十五年曾經
四川廵撫于養志查勘邊疆
題請仍許諸番照舊居處貿易三十九年番蠻阻兵
渡河四川提督唐希順
題請𠞰討會同將軍莽吉禄調集漢土官兵相機進
取參將李麟登先破蠻首渡大兵會於河西提督
唐希順分兵三路進𠞰連破其地班師抵爐是役
也提督高希順率遊擊沙虎魏國珍等直攻咱威
殺蠻四百餘衆進哪叱頂攻大岡磨西面共斬八
百餘蠻從磨西面間道而上奪營一十四座獲千
餘級而參將馬爾植亦攻取大岡遊擊張自成從
宰牛壩截入俱奮勇𠞰戮賊蠻既平喇嘛番民等
歡呼跪道歸附者一萬二十餘戶皆與宣諭
皇上德威賞給銀牌令各安住牧建鐵索橋於河上
御製碑文取名瀘定明正司於此辦差康熙五十四年西
藏準噶兒肆行不法戕害喇藏
上命定西將軍噶爾弼總兵趙坤副將岳鍾琪等率滿漢
官兵由打箭爐進討之降大小碟巴遂克招地雍
正七年以新設雅州同知駐劄打箭爐管轄口外
各土司如巴裡二塘以及乂丫革達直通西藏一
路廣袤數千里俱安設塘汛要隘處設重兵鎮守
自古迄今幅員之廣文德武功之大未有如我
朝之盛者但控馭維艱籌邊將吏能加意勿懈則荒
裔永靖矣
題請打箭爐設防疏略
四川廵撫都察院右副都御史貝和諾
題為籲請官兵駐防打箭爐事康熙四十年九月初
九日准兵部咨職方清吏司案呈奉本部送議政
大臣會覆四川廵撫貝和諾題前事内開該(臣)等
會議得先經侍郎滿丕等啟奏打箭爐安設兵三
千名副將一員遊擊五員守備五員千總十員把
總二十員令其分防會議准行具題奉
旨官兵駐防打箭爐如運送糧餉不致有悞方可令其久
駐將運送糧餉有無不致遲悞之處並未詳議應移咨
廵撫會同提督等盡情詳議具奏等因欽遵行文該撫
在案今據四川廵撫貝和諾疏稱打箭爐地方將
糧餉永遠僱夫負運雖多給脚價但路險途遥難
免遲累伏祈
勅部議覆再准督(臣)席爾達咨稱今逆番已經伏誅打箭
爐已經平定
天威遠震如地巴悔悟前愆稽顙輸誠哀請照舊貿易我
聖主如天之仁何所不包依然雨露同滋則本部原題化
林營官兵移駐打箭爐及建昌鎮標撥守備一員
兵丁二百名汛守化林營之請殊足彈壓止可於
川省廳員中酌移一員於爐撫綏番土兼收貿易
貨税協同鎮守該營糧料自可折價何須輓運何
慮打箭爐新定番土叵測川提標現有官兵四千
名可比照陜西督標戍守廣元例每年於五營輪
派遊擊一員帶領該營官兵八百名駐防化林營
糧料可就近採買不致累民輓運等因又准提(臣)
唐希順咨稱打箭爐地方新復需兵汛守然必糧
食無悞方可久駐
皇上已明見萬里之外查打箭爐木鴉等處雖不産米穀
有青稞麥豆等雜糧可以採買嵐州嘉慶擦道等
處有大米雜糧足供兵食既議折給則無運送之
煩惟是官兵未到打箭爐時青稞麥子每一京斗
價銀一錢五六分一錢八九分二錢不等自官兵
入爐以後青稞麥子每一京斗價銀二錢八九分
或三錢不等今安設官兵止三千人向後價值諒
應照舊其米折價銀將打箭爐向時之貴賤斟酌
折衷比照松潘沿邊米價每斗一錢六分四釐之
例折給各兵自行採買以得其平等因(臣)查督(臣)
提(臣)咨内係設兵事宜合併叙明具題統候
聖裁等因前來查先經會議着該撫會同提督等打箭爐
久駐官兵搬運錢糧米石有無遲悞之處詳議具
奏等因具題行文在案今總督廵撫提督等雖各
陳已見具奏該撫並未將米料可否折給銀兩定
議具奏再該督止將化林營移駐打箭爐及建昌
鎮標守備一員兵丁二百名汛守化林營殊足彈
壓等語應將此案不便遽議仍行該撫會同可否
止移化林營兵五百餘名及長久安設三千名兵
并可否折給之處畫一詳確定議速行具題可也
康熙四十年八月十七日題九月初一日奉
旨依議欽此欽遵抄部送司案呈到部擬合就行為此合
咨前去欽遵查照施行等因到(臣)該(臣)看得官兵
駐防打箭爐一案准部咨令(臣)會同畫一詳確定
議速行具題(臣)查打箭爐係新復之區必駐有官
兵方可彈壓若官兵三千久駐需用月米槩議折
給錢糧不無糜費且青稞雜糧偶遇歉收兵丁艱
於購買亦未可定今議將化林營兵五百七十五
名照督(臣)席爾達等原會
題之疏移駐打箭爐糧米如提(臣)唐希順所議照松
潘之例折給兵丁自行採買但夷性叵測防範宜
周相應照督(臣)席爾達前議撥建昌鎮標守備一
員兵二百名汛守化林又將侍郎(臣)滿丕與提(臣)
唐希順駐防官兵原疏在本省兵内抽調之一千
兵今分為兩營以五百分防嵐州烏泥苦泥嘉慶
擦道一帶地方以五百駐劄沈村分守三渡兩營
設遊擊二員守備二員千總四員把總八員其兵
丁月米照化林營例折給再將提標兵八百名駐
劄泥頭撫標兵三百名駐劄蠻庄照廣元之例輪
班戍守月米仍照原營估計如此河東共有二千
三百名分防聲援爐内既不慮兵單而錢糧亦不
致多費更可免别省抽調之繁其添設官員俟部
覆
俞允之日照沿邊之例揀選
題補衙署營房照東川之例修造自爐至各營汛作
何安塘聫絡之處俟駐妥之日令各將弁確議詳
報至日將各渡口設船隻水手情由一并另行
題咨再將成都府同知移駐打箭爐給與印信令其
撫綏抽税如該同知撫綏蠻夷三年無過令督撫
保
題應作何陞用聽候部議等因咨商督提(臣)去後兹
准督(臣)席爾逹提(臣)唐希順俱與(臣)會商相同咨
覆前來(臣)謹會同吏部尚書兼禮部尚書署理川
陜總督事務(臣)席爾達四川提督(臣)唐希順合詞
具
題伏乞
皇上睿鑒勅部議覆施行
題剿撫冕山金格疏
川陜總督(臣)岳鍾琪
題為仰仗
天威苗方底定等事竊照建昌冕山營所屬賊番金格
阿租等稔惡肆奸煽衆狂悖經(臣)據報具
奏仰蒙
聖謨廣運
特指授方略遣建昌鎮(臣)趙儒化林協副將張成隆等會
同前往相機剿撫(臣)遵即派撥漢兵二千五百名
木坪瓦寺金川等處土兵共一千七百名照例備
給口糧軍裝檄令鎮(臣)趙儒等統領前進於雍正
四年六月内官兵進抵冕山先事招撫以仰體
皇上好生之仁詎知逆番抗拒不出遂於八月二十六
日分兵進剿至九月二十八日官兵直抵結白普
雄奮勇搜剿俘馘甚衆所獲牛羊馬匹即分賞官
兵隨又進兵至乾縣波羅下沈渣等處劄營正欲
遣兵分剿而彼處數十餘旗番苖相率投營乞降
鎮(臣)趙儒等准其請開誠化誨令其將逆首金格
等拿獻方見傾心向化之誠隨據衆番苖暨投誠
之千戶糯咀等争為嚮導情願協拿因而我兵繼
進於十一月二十七日十二月初三日將逆首金
格阿租先後擒獻并將關夀一犯誘擒一併觧省
(臣)即據情奏報奉
旨在事官員兵丁俱應加恩議叙賞賚欽此(臣)復遵
旨檄行鎮(臣)趙儒等將餘黨再加詳悉料理安插去後
隨將普雄凉山竹核等處番苖悉行招撫認賦貢
馬又有從前被擄漢民九十一名口查明帶回各
地安插嗣因麽些黑麻谿喇汝窩三渡水等處各
番族心存反覆恃險梗化又恐窩藏金格等之餘
孽(臣)因密遣洮岷協副將王剛馳赴軍營作速商
量料理時值河水泛漲因編筏造船分領官兵渡
河衝險鼓勇四進惟黑麻谿一處即來歸誠查係
實心向化遂不加兵其餘番族仍然抗拒我兵歴
險搜殺剿撫並施餘番莫不畏威輸服剃頭留辮
造冊歸誠並將所有鹽井一并開報認賦輸糧令
其各安住牧又查出被擄附近漢民兵一十七名
經鎮(臣)趙儒等各令回家團聚一面將拿獲之逆
番除已經正法外其滅脂等二十餘名並逃奴長
夀呷等十一戶共六十名口分别觧審發訊以及
查明縱逆不法之宣慰安撫土司瞿氏安承裔等
并宣慰安撫司土千百戶慕枝恩咀菊虐等共現
追出印信五十六顆號紙四十八張聲明苖方底
定彙案呈報前來臣思冕山番苖狂悖不法仰賴
我
皇上睿謨指授
威德遠敷各官兵效命剿撫悉平從此僻壌遐荒咸附版
圖以成一勞永逸久安長治之至計(臣)查是役也
剿殺逆番甚多墮崕落河者不計其數其帶傷漢
兵五名土兵二十三名陣亡漢兵一名土兵六名
并官兵效力人員姓名功次另行造冊送部凡就
撫番族戶口田土賦役數目安營設汛以及已追
印信號紙之土司并另疏參究之瞿氏安承裔等
地方即為改土歸流等項俱於善後事宜内(臣)會
同撫提諸(臣)詳議另疏
題請伏乞
睿鑒施行
題報建昌設防疏
四川廵撫都察院右僉都御史憲德
題為飛報事據四川布政使司布政使管承澤詳奉
本都院牌開雍正六年五月二十四日准提督黃
廷桂咨開建昌乃巖疆要地防範需兵查鎮標前
派兵二百名會剿陸氏又派兵二百名護運軍糧
後又派兵八百名進剿喇汝窩今因結覺賊蠻截
路阻糧擅傷兵丁復派兵三百名前往策應實屬
汛守單弱宜速遣兵貼防但標鎮協營官兵派遣
進藏及會剿烏蒙俱經派遣各營汛均有防守地
方之責不便再為行調今建昌需兵彈壓甚殷其
新增營汛應設馬一步九兵一千九百五十名查
提標招募兵一千有餘行令署中軍參將印務遊
擊張聖學出具印領自本年六月初一日起支請
領庫銀按名散給銀兩製備行裝並按名發給鳥
鎗㓲刀委員統領速赴建昌鎮收伍分佈防守目
前既可資其彈壓將來分撥新增各營汛兵早備
而營伍頓興矣臣等謹合詞具
題伏祈
皇上睿鑒施行
題平定喇汝窩疏略
川陜總督岳鍾琪謹
題為恭報剿平賊番事據協辦建昌凉山事務陜西
洮岷協副將今陞肅州總兵官王剛呈稱前蒙本
部院牌開查喇汝窩逆番屢行狂悖去年整兵剿
撫業已平定今為日未幾復有餘孽丫馬車等竟
敢搶劫煽誘復逞故智今已會商速剿撫平定等
因到(臣)該(臣)看得四川建昌屬喇汝窩賊番屢行
不法乃於剿撫甫定之後復有逆番丫馬車倡兇
不法將附近漢土地方人畜紏黨肆行搶劫經(臣)
據報
奏請派撥建昌鎮標屬官九員兵八百名并附近喇
汝窩各土司所屬土兵一千餘名檄令協辦凉山
善後事宜之洮岷協副將王剛統領前往相機擒
剿又因喇汝窩等處與雲南永北鎮汛界相連誠
恐逆番勢窮潛匿隨移提(臣)黃廷桂飛咨永北鎮
派撥官兵堵禦隘口其川省官兵所需口糧移咨
撫(臣)憲德酌量備支并於藩庫公用銀兩内動支
銀一千五百兩觧交副將王剛賞給所派土兵去
後兹據王剛報稱於雍正六年六月初六日自建
起程分兵三路前進而逆番丫馬車等聞風遁藏
遂令漢土官兵於沿途山箐窮搜極捕直至雲南
蒗渠地方除永北鎮漢土官兵堵禦搜緝殺死賊
番一名擒獲賊番男婦六十八名觧赴永北鎮外
據建昌鎮標遊擊張臣節守備趙良弼等先後具
報殺死拒敵賊番五十五名擒獲賊番丫馬車之
叔沙喇布等併大小男婦共一百六十二名口追
急投誠之阿夸哵唎兩邨男婦共三十二名口其
所獲騾馬牛羊八百一十有零已分賞漢土官兵
訖至賊首丫馬車於七月十六日我兵追至左所
之水寨地方已經拏獲并其伯叔兄弟沙喇租卡
哵七靈者等三名内除卡哵一名已經病故隨將
賊首丫馬車等觧赴到營即撥兵防護觧交鹽井
衛守備王永祥收明觧省審擬其餘拏獲各邨賊
番俱係與官兵拒敵逆犯應行就近正法其阿夸
哵唎二邨亦以追急投誠實非傾心歸附亦按罪
輕重分别發落老幼婦女分賞在事漢土官兵所
獲逆番弓箭盔甲刀矛等物交會鹽營收貯再移
家中所之起力廹耳阿卜兒等三邨番戶於未進
兵之先搬出投誠查係實心向化應遷内地安插
其帶傷漢土兵丁六名調養已痊今因剿撫雷波
土司一案奉令前赴竹核遥為聲援行知滇員如
有賊番藏匿滇省者嚴飭汛防逐細查拿在川省
者責令中左土司及土千戶等務獲觧報并酌留
守備一員帶漢土兵丁共七百五十名於附近鹽
井適中之地駐劄彈壓其餘漢土官兵行令撤回
所有剿平喇汝窩逆番緣由相應呈報等情前來
臣查喇汝窩番蠻屢次反覆皆由其地處深山重
林疊箐恃其險邃為營汛之所不及得以負隅狂
逞及至遣兵進剿則竄伏山箐兵退則復萌故智
且喇汝窩番族僅止六七邨今起力等三邨已經
投誠遷徙内地其餘逆番俱經剿洗平靖所遺番
地自四川鹽井衛之外以至雲南之蒗渠地方相
去二百餘里其中曠無居人必湏遞設汛防庶不
至再貽奸藪即川販路徑亦可杜其往來應統於
欽奉
上諭事會勘疆界案内(臣)與雲南督(臣)鄂爾泰委員確
勘分别酌設另疏
題請今先酌留漢土官兵以資彈壓并責令中左土
司協同搜捕毋遺餘孽外所有帶傷漢兵二名土
兵四名并官兵效力姓名另行造冊送部移家投
誠之起力廹耳阿卜兒等三村男婦應令新設鹽
源縣分撥地方安插查造戶口與漢民一體編入
保甲其臨陣擒獲之男婦大小番衆應如王剛所
議分别發落至賊首丫馬車併伊叔伯兄弟沙喇
租七靈者等應交撫(臣)憲德訊明請
旨即正法以儆悖逆除建昌標屬官兵支過口糧仍於本
兵米折銀内按數扣還并賞給土兵公用銀兩應
俟撫(臣)憲德核報外所有剿平喇汝窩逆番緣由
理合
題報再查王剛已陞肅州鎮總兵因提(臣)黃廷桂進
剿雷波等處令赴竹核聲援應俟事竣之日前赴
肅州新任合併聲明(臣)謹會同川撫(臣)憲德提(臣)
黃廷桂合詞具
題伏祈
皇上睿鑒勅部施行雍正六年十月初二日奉
旨冕山賊番向來稔惡肆奸敢行不法久為平民之害
而地方大吏俱畏難因循不肯辦理岳鍾琪遵旨剿
撫調度有方苖疆永遠寧謐甚屬可嘉岳鍾琪交部
議叙併將在事官兵加恩議叙賞賚已有旨了其兵
丁等如有曾經借支銀兩一槩加恩賞給不必扣還
岳鍾琪奏請派兵暫駐以資彈壓之處着照所請行
土兵口糧亦照所請賞給該部知道欽此
題平阿驢疏
川陜總督(臣)岳鍾琪謹
題為分剿逆蠻仰仗
天威擒獲賊首恭疏報捷事准四川提督(臣)黃廷桂咨
稱竊照本提督於雍正六年十月初二日攻打結
覺之際突聞阿驢不法傷害滇省官兵隨派漢土
官兵交肅州鎮統領前往策應已將會合滇黔官
兵緣由繕摺
奏明於十一月初十日本提督同建昌鎮率兵由紐
姑中路前進以便四面督催於本年正月内剿撫
已畢所有撤兵緣由相應咨請
題報等因移咨到(臣)准此該(臣)看得阿驢賊蠻狂悖
不法傷害滇省官兵緣於雍正六年有四川雷波
等逆暗助米貼朋比作奸提(臣)黃廷桂奉
旨進𠞰檄行雲南尋霑營參將哈元生領兵過江前至
阿驢所屬阿路嗎地方駐劄防範繼因雷波事定
川兵已抵魚紅於阿路嗎一帶就近可以防守隨
令滇兵撤回哈元生於雍正六年九月二十一日
撤兵起營令阿驢土目落資隨營護送詎料落資
妻父拖科惡目覺過以伊壻帶往行營不知下落
即同伊弟虐慮伊子吾租紏合阿都逆賊别哺加
樂并阿必等圍營追劫傷害官兵提(臣)黃廷桂聞
知此事撥兵救援旋即親統官兵前赴策應業將
會剿緣由奏
聞在案兹又准提(臣)黃廷桂咨稱仰仗
皇上天威各次第剿撫已將逆賊别哺加樂阿必父子擒
觧赴滇并將拖科首惡覺過同弟虐慮子吾租於
雍正七年正月初五日追至雲南赤衣臺跌羅山
箐臨陣斬殺割取首級一併觧交滇省首惡既除
其餘無辜苖民俱經招撫蠻方平定已於本年正
月初十日撤兵回署等因咨報前來(臣)查阿驢悖
逆皆由拖科覺過起釁滋事實為此案罪魁而阿
都逆賊别哺加樂等同惡相濟均為法所難容提
(臣)黃廷桂派遣官兵分途進剿斬其元兇擒其黨
惡而各處番民無不招撫安插一切新撫地方需
兵彈壓查雍正五年十一月内(臣)於建昌善後事
宜條
奏請
旨已將建昌沿邊要隘添設營汛足資防範無庸再議
惟西溪一帶東連利呃南接永定路通阿都為番
蠻出入之所甚關緊要原駐防兵七十名不足分
布今議再撥建昌左營兵丁一百三十名共足二
百名之數令建昌左營守備駐防西溪暫資彈壓
拖斜賊首既已剿除番部無人統屬地隔建昌三
百餘里應請就近交沙罵土司安韋威管轄查明
戶口按年完納馬匹造冊報部其餘拖覺土目過
歌隨營效力並無助逆情弊所屬地方仍令管理
阿都土司聚姑協擒黨惡亦無助惡情由其逆賊
加樂阿必等查其醜類名為黑骨頭自來強悍不
服土司約束此番横行不法似不便波及土司今
加樂等業已就擒所遺番衆亦應暫令土司聚姑
管轄統於善後事宜内斟酌
奏請剿撫事定一應出師官兵除留駐防雷波黃螂
八百一十員名已經(臣)於雷波報捷案内
題明外其餘漢土官兵以及前於仰仗
天威案内留駐提標兵四百名木坪土兵四百名相應
一併撤回已准提(臣)黃廷桂同建昌鎮(臣)趙儒肅
州鎮(臣)王剛俱於本年正月初十日撤兵起營除
滇省進剿阿驢緣由聽雲南督(臣)鄂爾泰彙疏
題明外所有川省會兵剿撫阿都拖科及事竣撤兵
日期理合恭疏
題報(臣)謹會同川撫(臣)憲德提(臣)黃廷桂合詞具
題伏祈
皇上睿鑒勅部施行
題蕩平西藏疏
川陜總督(臣)岳鍾琪謹
題為番藏悉鋤兇惡萬邦共仰
天威永奠要荒普天同慶事雍正六年十一月十一日
准
欽差查郎阿等清字咨為知會事内開本部堂等欽
奉
上諭現今西藏波羅鼐帶兵來報康濟鼐之仇阿爾布
巴帶兵彼此成隙戰鬭相持為此將派大臣前去安
頓料理之處曾經繕寫諭旨頒給達頼喇嘛其伊等
彼此成隙之事着派左都御史查郎阿着副都統邁
禄陪去選派西安滿洲兵四百名跟隨命往大臣前
去其帶領四川綠旗兵丁着派散秩大臣品級之鑾
儀使周瑛帶領陜西綠旗兵丁着派西寧總兵官周
開捷帶領雲南綠旗兵丁交鄂爾泰酌量選派總兵
官一員副將一員此内或總兵或副將着留一員在
乂木多駐劄着一員領兵進藏其雲南四川兵丁着
周瑛管轄俟三處兵丁會合時亦着周瑛承領行走
到藏之時着查郎阿總管欽此欽遵於本年八月初
一日到沼將阿爾布巴隆布鼐扎爾鼐及事内一
干人犯俱行鎖拿派兵看禁會同在沼駐劄之副
都統馬拉内閣學士僧格審問得阿爾布巴等設
法鎮壓欲求中國將伊慈愛贈奬無故將康濟鼐
并伊二妻兄弟嫡親殺害家産抄搶又假傳
旨擅調遣各處兵馬征𠞰波羅鼐欽取喇嘛馬匹拆毁
寺廟殺害人民查阿爾布巴隆布鼐扎爾鼐等所
行種種逆欵俱各自認不諱如此跳梁横行若不
處以法令以示番人嗣後則此等違法之事不能
永禁應將伊等正法之處理應具題請
諭旨欽遵施行但伊等取死之罪甚重各欵俱已顯露伊
等懼罪或致自經殞命俱不可知是以於九月三
十日一面具
題一面將阿爾布巴等案内人犯俱行正法訖相應
移會等因到(臣)當經繕摺
奏報并傳示在省大小文武各官及兵民人等莫不
歡呼慶幸仍移行川陜文武衙門知照並曉諭軍
民外伏念西藏地方昔年慘遭諄噶兒焚掠甚至
屠滅黃教
聖祖仁皇帝遣發大兵蕩平安輯又蒙
皇上睿謨廣運欲令其長治久安是以特揀貝子康濟
鼐管理西藏事乃逆賊阿爾布巴潛謀不道將康
濟鼐肆行殺害希圖背叛毒虐番衆其為罪惡在
所必誅者也我
皇上特遣大臣提兵察究凡一切軍機緩急俱蒙
睿算周詳更能於番部情形無不洞若燭照故令波羅鼐
得仗
王師之震赫以擒悖逆之元兇統由我
皇上預定
聖謨先幾决策故使萬里之外捷於響之應聲從此永奠
番夷再造黃教仍將逆賊阿爾布巴等顯戮市曹
寸磔兇頑以著
天朝之明憲
恩威所播萬國騰懽臣慶切於中不勝忭舞之至為
此恭疏慶
賀伏祈
皇上睿鑒施行
按建昌一鎮向為巴蜀西南荒裔上至大渡河下
至金沙江東接烏蒙西達三渡廣袤數千里錯處
諸夷中雖建昌泰寧各設鎮協彈壓冕山會川寧
越越嶲會鹽柏香靖遠永定黎雅化林阜和德靖
寧安各營沿邊隘口增設汛兵防守然夷類犬羊
成性甚不可以歸誠而忽之也向日文職設通判
一員以經理之雍正七年因土司地方歸流者多
事務繁劇添設知府一員更名建昌衛為寧遠府
其越嶲衛會理州並新改西昌冕寧鹽源三縣俱
歸知府管轄至於野苖熟番白骨頭黑骨頭等夷
其風土性情往往各别修其教不易其俗齊其政
不易其宜使之樂育並生於函盖之中尤服官於
兹土者所有事也
題七兒堡善後事宜疏
雍正十一年工部議覆四川總督黃廷桂條奏苖
疆善後事宜工部為遵
旨議奏事營繕清吏司案呈領侍衛内大臣英誠公(臣)
豐等謹奏為遵
旨議奏事四川總督黃廷桂奏苖疆善後事宜一摺奉
旨辦理軍需大臣議奏欽此(臣)等逐條酌議恭呈
御覽
一奏稱河西廣袤千有餘里由上渡廟頂至打箭
爐計程不出旬日由接興過渡即係木裡交界由
瀘沽數日可抵瓜别會鹽四通八達雄山疊峙前
後臨江最為險塞非重兵大員不足以壯軍威而
資分布查有兒斯之七兒堡地居適中平洋寬敞
應請於此設參將一員左右軍守備二員千總四
員把總八員馬一步九兵一千二百名於週圍次
冲處所分置大汛以聫臂指查七兒堡北有廟頂
一寨係窩卜上渡及山後接興等處往來要徑形
勢高曠瞭望四旁數十里如在目中應分左軍千
總一員兵一百名移駐防範又西北有磋多其地
逼近後山江岸上下小渡甚多與明正司屬之烏
爾呷緊隔一江應移駐左軍把總一員兵五十名
以資廵察又七兒堡東有查凹濱臨中渡與水墨
巖紫古别隔江相望應分左軍把總一員兵三十
名把截江岸以防夷蠻偷渡南有瀘沽乃會鹽瓜
别出入總匯兼通河東麻哈渡口應令右軍千總
一員兵一百名駐劄廵防但瀘沽至七兒堡相距
二百餘里沿途山箐深密應於適中之木羅拉枯
二處令右軍把總二員各帶兵五十名分駐聫絡
其七兒堡之西過意魚卡為接興老寨地險山深
對江即係木裡木卡各枝夷部渡口繁多應分右
軍千總一員兵二百名控扼防禦以壯後山聲勢
又西南則糯居五堡形勢衝要上自接興下至拉
枯木羅瀘沽皆可呼吸相通與七兒堡大營前後
對峙應分右軍守備一員帶把總二員兵二百五
十名駐劄於此提調接興拉枯木羅瀘沽各汛並
彈壓江外土部以助大營之不逮至於河東地方
前應河西兒斯控扼三渡後連冕寧建昌叢山綿
互勘其地勢瓦尾據腹心之上游而虚郎亦當首
尾之衝要必湏分設官兵庶可臂指交資應於瓦
尾設都司一員千總一員把總二員馬一步九兵
四百名自瓦尾而北為黑&KR2567;山上接窩卜下據水
墨巖中渡瓦尾而南為麥地溝乃枯魯冉興一帶
番蠻出沒要隘應於黑&KR2567;山麥地溝二汛各分把
總一員兵六十名駐防稽察又赶到底逼近下渡
應令瓦尾外委一員兵三十名駐劄盤詰至虚郎
四山環繞番猓雜處前接白宿凹後連白路溝均
屬險隘請設都司一員千總一員把總二員馬一
步九兵四百名内抽撥把總一員兵八十名分防
白宿凹再撥把總一員兵五十名分防白路溝再
於虚郎左右馬吾呷六翁二處令外委二員各帶
兵三十名分防以司廵邏其新增各營俱歸七兒
堡參將兼轄仍隸建昌鎮統轄庶輕重相維措置
嚴密而營汛得控扼之宜苖疆收彈壓之效倘蒙
恩允請將新設各營仰懇
欽定佳名垂諸永久並請
旨勅部鑄給參將都司印記以昭信守以上議設參將都
司守備等官俱請於本省熟諳風土夷情人員内
㨂選題補千把等弁即請於現在新兵千把内撥
補至添設馬步兵丁二千名無湏另募亦即請於
新兵内撥充一千八百名其餘二百名查寧番營
遊擊管轄冕山寧番兵丁八百名今河東河西俱
經安設碁布星羅壁壘相望該營兵數似屬過多
應抽馬一步九兵二百名配隸新營以敷其數所
有新舊營汛分定界址以及各路應設塘撥統俟
各營設立之日再為隨便宜布置另冊報部等語
查三渡河東西新闢苖疆幅&KR0695;遼闊其不法逆番
甫經懲創自應設立官兵控制彈壓以為久遠寧
謐之計今該督黃廷桂酌量險要處所增設營汛
分布弁兵聫絡防禦之處尚屬周密應如所奏於
河西之七兒堡設參將一員守備二員千總四員
把總八員馬一步九兵一千二百名内照數抽撥
分駐廟頂磋多等處以資防範再於河東之瓦尾
虚郎二處各設都司一員千總一員把總二員馬
一步九兵四百名内照數抽撥分駐黑&KR2567;山白宿
凹等處以資防範所設瓦尾虚郎二營俱歸七兒
堡參將兼轄統隸建昌鎮總轄其營名由内閣撰
擬恭候
欽定至於印記交與禮部鑄給新增參將都司守備等官
令黃廷桂於通省弁員内揀選題補千總等官於
新兵千把内揀選調補所設馬步兵二千名查雍
正九年欽奉
諭旨勅令黃廷桂募兵一萬名分撥標協營路在案應於
此項新募兵内挑選一千八百名充補其餘二百
名在於寧番營兵内抽撥仍令黃廷桂俟各營設
兵之後即將分定界址及新設塘撥造冊報部
一設兵必並籌餉查建昌鎮屬每歲除屯糧支放
之外率多不足仍給折色今新設苖疆一切增置
營汛四季餉米自應按其時地酌予價值以敷備
辦查河東瓦尾虚郎等處雖跬步皆山但相距冕
寧較之河西略近往返䭾運尚屬易通新設都司
二營請照松潘鎮屬龍安營之例每斗折色一錢
四分關給採買若夫河西則去内地險遠懸崖側
徑所在﨑嶇兼阻三渡䭾載匪易本處之田土既
不出産米穀而營制創設之始商販亦勢不能立
即流通兵丁日食惟藉資内地零星採辦合計米
價䭾值需費實昂似應比照泰寧協屬化林營之
例每斗折色一錢六分四釐俟墾闢漸廣各商輻
輳米糧充裕之日再為核減惟是兵丁米折例應
按季關支但查甫定之邊營距内地遥遠冬春水
涸道路可行採買日食猶易為力若值夏秋之際
隂雨連綿山徑泥濘不無阻隔一時難於購買各
營兵丁未免即致乏食并請照普安安阜二營之
例將河西新營各兵應支次年四季米折於本年
秋成之後令該管營將出具印領全數預行領出
即便委員照數採買米石存貯按時給散庶營伍
均沾飽騰之
愷澤兵丁益得盡力於操防而新疆日有起色等語查
河東河西新設營汛所需餉米該督黃廷桂按照
道路之遠近分别多寡折價採辦亦屬妥協應如
所請將河東兵米每斗折銀一錢四分河西兵米
每斗折銀一錢六分四釐各照數關給該營委員
採買運供仍令黃廷桂俟苖疆開墾成熟米糧充
裕之日再行酌減至所稱河西距内地遥遠冬春
水涸道路可行若值夏秋隂雨連綿不無阻隔請
將兵丁應支次年四季米折於本年秋成後全數
領出採辦之處亦應照所請行一設官分職宜
有專司將弁止可約束兵目而招徠撫輯惟於文
員是賴查寧遠府厰務同知一員今各厰既經封
閉則該同知即請移駐七兒堡一切化導夷猓安
插漢番聽斷詞訟支放糧餉諸事責令專司如遇
命盜大案照例由冕寧縣審轉招觧該府但同知
駐劄河西其河東瓦尾等處勢難分身兼顧請再
添設冕寧縣縣丞一員移駐瓦尾以資辦理倘蒙
恩俯准其同知關防仰懇
勅部換給至同知衙門原設書吏民壯即可隨往供役
無湏另設惟同知縣丞衙署及縣丞應需胥役民
壯人等請照例蓋造召募再查河西七兒堡一帶
遠隔三渡今既設立大營似應預籌積貯以備急
需可否恭懇
皇上天恩於七兒堡大營選擇高燥處所建造倉厫積貯米
二千石即交該地同知會同營員加謹收貯值青
黃不接之際酌量平糶支借俟秋成後即行如數
買備還倉倘有虧缺嚴參治罪似此出陳易新遞
年接濟而新設重地永無艱食之虞等語查夷民
新附未嫺禮法如設立專員撫綏化導自於苖疆
有益今寧遠府厰務同知自封厰後已無經營之
事應照該督黃廷桂所請將該同知移駐七兒堡
專司化導夷猓撫輯漢番聽斷詞訟監放糧餉諸
事如遇命盜大案照例由冕寧縣審觧再添設冕
寧縣縣丞一員移駐瓦尾以資佐理其同知關防
交部換給除同知衙門原設有書吏民壯無庸增
添外同知縣丞所需衙署及縣丞應設胥役民壯
令黃廷桂酌量料理仍將蓋造衙署工價並胥役
民壯工食銀兩造冊報部查核至該督請於七兒
堡積貯米二千石查重兵駐劄苖疆米糧充裕則
緩急可恃應照所請於七兒堡建造倉厫貯米二
千石交該地同知會同營員加謹收貯每年於青
黃不接之時酌量平糶支借俟秋成後照數買補
還倉倘有虧缺立即參處勒令賠補仍令黃廷桂
將採買米價並建倉工費銀兩據實題銷一河
東河西各處高田下地從前已種成熟之處所在
俱有而山林坡岡之間猶未盡闢者亦復不少均
應招徠樹藝未便任其抛荒况大兵進剿原為誅
鋤首逆而無辜脅從餘苖軍務事定自當仰體
至仁就近安插各予生全但兵燹之後就撫苖民耕耘
無力似應請照普安之例將招出苖民每戶量給
賞牛具籽粒以資耕牧俟夷衆安居樂業之後仍
有閒田另招墾戶分地開種統俟數年之後再行
查明分别起科以充兵餉等語查苖地尚多曠土
而苖民中如有無力耕種者應照所請將所需牛
具籽粒酌量賞給以資耕作仍將給過數目報部
查核至荒廢田地如苖民不能全行開墾應令招
民墾種酌定年分分别起科一城堡備禦非常
官署兵房外壯觀瞻而内資棲止均不可缺第蠻
荒甫定之區官兵一經設立即應作速建造若俟
估計題覆至日再行動工興築逾時太久不惟風
雨淋漓弁兵難於露處且非捍衛所宜似應仰懇
聖恩乞將新營各路應需土城土堡官署兵房塘房一面
委員確估動項興修一面分晰造冊報部統俟工
竣之日核實請銷庶得及時蓋造而於防守邊荒
重地乃有禆益至於三渡河口係東西營汛過往
必由之要津但查上下二渡冬春之際水落灘平
船皆可渡一至夏秋水漲洶湧衝擊兩岸逼窄實
多危險惟中渡水勢紆徐四時平緩舟楫甚稳應
請於上中下三處渡口各設渡船一隻冬春各歸
本渡夏秋則三渡船隻總於中渡一處以便兵民
利濟所有修造經費僱募水手並嗣後按年小修
大修統交驛鹽道照普安營溪落渡之例辦理其
新定地方沿途一帶有懸崖石磴步履維艱之處
並請量動公用銀兩酌加寬修俾公文商旅兩無
阻滯則
王路蕩平而邊疆永賴等語查東西兩河業經駐劄官
兵則土城土堡以及官署兵房塘房俱所必需該
督黃廷桂既經動項興修應俟工竣之日將用過
工料銀兩核實題銷至三渡河口所設渡船三隻
應需修造工價及水手工食並嗣後修葺等費令
該督照例料理其山路﨑嶇有礙行旅之處亦令
該督動用公項酌量修補仍將動過公用銀兩歲
底彙冊報部一軍營器械惟鳥鎗一項較弓矢
既能及遠而制勝更覺迅利於遵奉
旨議奏事案内部議沿邊沿海省分每兵一千名設立
鳥鎗四百桿等因遵照設立在案惟是川省地方
腹裏邊外無非疊嶂層巒兼轄土司故營汛防範
與行走征進率以鳥鎗為利器近年以來各案調
遣所派鳥鎗名數較之弓箭居多蓋以折銳衝堅
實惟鳥鎗是賴今計千兵四百桿之數以之防守
汛地固不少若值軍務則派遣在外而營路之鎗
手兵丁即覺不足似應仰請
聖鑒乞將此新設七兒堡各營兵丁二千名
俯准照雲貴之例每兵一千名設立鳥鎗六百桿至通
省標鎮協營每兵一千名量增鳥鎗一百桿庶火
器充裕而防守征剿均敷其用等語查鳥鎗為標
營利器而川省標鎮協營多係貼近苗疆至新設
之七兒堡各營更在苗疆自宜多設鳥鎗以資備
禦應如所奏將新設之七兒堡各營每兵一千名
設立鳥鎗六百桿通省標鎮協營每兵一千名于
原設四百桿之外再增設一百桿于邊防實有禆
益以上六條(臣)等公同酌議是否允協伏候
聖訓為此請
旨雍正十一年四月二十三日奉
旨依議欽此八月二十三日准兵部咨奉
旨將七兒堡增設三營
欽定佳名為瀘寧營嘉順營懷遠營設兵分駐并移寧遠
府同知駐劄七兒堡化導番夷添設冕寧縣縣丞
一員移駐瓦尾以資辦理
四川通志卷十八下
