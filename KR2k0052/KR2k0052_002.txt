四川通志卷二
建置沿革
蜀自人皇肇闢帝嚳分封及虞夏間為梁州之域
嗣是任土作貢世隷侯伯自儀錯入而蠶叢魚鳧
開國之跡茫然漢置益州部刺史察舉諸郡厥後
唐設節度幷採訪處置等使宋設安撫分益梓利
䕫四路歴元及明又幾經因革焉
國朝御宇於蜀中版圖各加釐正其於作新之功由
舊之意蓋兩得之今且疆隅廣輪聲教遠訖土宇
版章亦孔之厚矣故衛所多改郡縣則苗猓馴簡
僻多從復設則生齒滋他若鎮雄遵義又量地之
遠近改屬滇黔何一非因時制宜者歟作建置沿
革志
四川布政司
蜀之先肇於人皇為蜀山氏(爾雅蜀者獨也言不與他處相連屬也)
黃帝次子昌意娶蜀山氏女後封其支庶於蜀為
蜀國(史記黃帝生二子青陽降居江水昌意降居若水正義江水若水皆在蜀即所封國也)
舜置十二牧蜀曰梁州(晉書梁者言西方金剛之氣強梁故名)禹貢
亦曰梁州周初武王伐紂庸蜀羌髳微盧彭濮八
國從焉周禮職方氏倂入雍州愼靚王五年秦滅
蜀置巴蜀二郡(史記秦惠文王後九年司馬錯伐蜀滅之秦惠本紀張儀伐蜀蜀王)
(開明戰不勝為儀所滅揚雄蜀本紀荆人鼈靈為蜀相其王杜宇以國禪之號開明帝下至三代有)
(開明尚始去帝號稱王華陽國志周衰蜀侯蠶叢先七國稱王其後王曰杜宇移治郫邑或治瞿上)
(七國稱王杜宇稱帝禪位於其相開明九世有開明尚復稱王徙治成都後與苴巴相攻為秦所滅)
漢元年屬漢國(王漢中四十一縣)高帝六年分置廣漢郡
武帝元光五年開西南夷置犍為沈黎汶山牂牁
越巂五郡元封五年置十三部刺史改梁州為益
州(晉志平帝元始二年改梁州曰益州益之為言阨也言其地之險阨亦曰疆壤益大故名之)
後省沈黎汶山王莽末為公孫述所據(治成都)改益
州置司隷校尉十二年屬漢復為益州(治雒中平五年劉焉)
(為益州牧徙治綿竹興平元年還治成都)建安中劉璋分置巴東巴西
江陽三郡十九年昭烈定益州卽位建都又分置
梓潼涪陵汶山漢嘉朱提宕渠六郡三國魏景元
四年入魏分置梁州治漢中(見魏宋二志而晉志又作泰始三年置)
晉亦曰梁益二州(梁州領漢中梓潼廣漢新都涪陵巴郡巴西巴東八郡益州領)
(蜀郡犍為汶山漢嘉江陽朱提越巂牂牁八郡其後又有宕渠陰平晉昌等凡三十郡)永寧
元年為李特所據永興元年李雄建號曰大成咸
康四年李壽改號曰漢永和三年歸晉寧康元年
陷入苻秦太和八年仍屬晉(義熙元年又為譙縱所據九年討平之)
宋齊皆為梁益二州(梁州領漢中等二十郡益州領蜀郡等二十九郡齊志梁)
(州領漢中等二十三郡又弘農等四十五荒郡益州領蜀郡等二十五郡東宕渠等七獠左郡及北)
(部都尉)梁元帝承聖元年為武陵王紀所據(得益梁秦潼安)
(瀘青戎寧華信渠萬江新巴楚義十八州)西魏廢帝二年入魏周置總
管府隋開皇二年廢益州置西南道行臺尚書省
三年復置總管府大業元年府廢三年改諸州為
郡(梁州領漢中西城房陵清化通川宕渠宕昌武都同昌河池順政義城平武汶山普安金山新)
(城巴西遂寧涪陵巴郡巴東蜀郡臨卭眉山隆山資陽瀘川犍為越巂牂牁黔安等郡)唐武
德元年復改郡為州梁益二州皆置總管府三年
於益州置西南道行臺(分遂瀘巂茂利䕫黔等州皆置總管府)九年
罷行臺貞觀元年以益州置劒南道梁州置山南
道開元二十二年分山南為東西而梁州為山南
西道(劒南道領成都一府漢彭蜀眉綿劒梓遂普陵資榮簡嘉卭雅黎瀘茂翼維戎姚巂松龍)
(當悉靜恭柘保眞霸乾昌合渝等三十八州山南西道領興元一府鳳興利通洋集巴蓬壁金開渠)
(等十二州又䕫涪萬忠四州分屬山南東道)又分黔州為黔中道至德
二年又分劒南為東西川節度昭宗初為王建所
據(建以大順二年入成都天復七年建國得四十六州凡三十五年)後唐同光三
年屬唐長興五年為孟知祥所據(知祥以同光三年入蜀長興五)
(年建國亦得四十六州凡四十一年)宋乾德三年平蜀置西川路開
寶六年分置峽西路太平興國六年倂為川峽路
咸平四年分置益梓利䕫四路總曰四川路(成都府路)
(領成都崇慶嘉定三府眉彭綿漢卭簡黎雅茂威降十一州永康石泉二軍仙并一監潼川府路領)
(潼川遂寧順慶三府資普昌敘瀘合榮渠八州長寧懷安寧西三軍富順一監利州路領興元隆慶)
(二府利洋閬文沔蓬政巴八州䕫州路領紹慶咸淳重慶三府施萬開達涪珍思播八州雲安梁山)
(西平三軍大寧一監)元置四川等處行中書省(領成都嘉定廣元順慶永)
(寧重慶䕫州敘州馬湖九路潼川紹慶懷德三府保寧廣安二屬府彭漢安灌崇慶威簡眉卭劒龍)
(巴沔蓬渠遂寧綿筠連瀘忠合涪永寧柔遠酉陽服施達梁山萬雲陽大寧開高順高戎三十六州)
(長寧一軍而播州則屬於湖廣沿邊宣慰司)至正中為明玉珍所據(本傳)
(歲乙未克重慶戊戌克成都壬戌建國號曰夏都於重慶)明洪武四年平之置
四川等處承宣布政使司(領成重保順敘馬䕫龍遵九府嘉眉卭雅潼瀘)
(六州東川烏蒙烏撒鎮雄四軍民府)崇禎末為賊帥張獻忠所陷
皇清順治二年討平之仍置四川布政使司康熙四年
改烏撒隷貴州雍正六年改東川烏蒙鎮雄隷雲
南遵義隷貴州倂馬湖入敘州改建昌衞為寧遠
府升綿茂達三州及資縣並為直隷州雍正七年
又升雅州為雅州府今領府九州九衞三
成都府
禹貢梁州之域自古為蜀國秦置蜀郡漢亦曰蜀
郡王莽改郡曰導江後為公孫述所據後漢建武
元年述置成都尹十二年平之仍為蜀郡興平元
年為益州治蜀漢建都於此晉太康十年改置成
都國(封子穎為王)尋復為蜀郡惠帝以後李特李雄李
壽相繼據之(安帝初以秦雍流民置始康郡寄治成都)義熙元年為譙
縱所據九年平縱復為晉地宋齊因之(元嘉十年置宋寧宋)
(興二郡十六年又徙南秦州之懷寧郡皆寄治成都梁移始康郡於新都)梁時武陵王
紀僭號於此周置總管府(隋志廢懷寧宋寧宋興晉熙四郡入蜀郡)隋
開皇初州郡並廢置西南道行臺三年復置總管
府大業元年府廢仍為蜀郡唐武德元年復置益
州總管府三年府罷置西南道行臺九年罷行臺
置都督府貞觀元年置劒南道龍朔二年置大都
督府開元二年置劒南經略使七年升節度使天
寶元年復曰蜀郡十五年駐蹕於此至德二年改
成都府陞置南京尋罷後復置劒南西川節度使
五代時王建孟知祥皆都之稱蜀宋乾德三年平
蜀置西川路太平興國六年罷節度使降為益州
端拱二年復曰成都府淳化五年又降為益州咸
平四年分為益州路嘉祐四年復為成都府(其設節度)
(及兵馬鈐轄安撫使安撫司制置司制置大使俱治成都府)元初立總管府兼
為四川等處行中書省治所明洪武初復成都府
為四川布政司治所
皇清因之今領州三縣十三
成都縣(附郭)
周(蜀王所治)秦(置成都縣為蜀郡治)漢(因之漢末兼為益州治)蜀漢(建都於此)晉
隋(皆為州郡治)唐(貞觀十七年分置蜀縣俱在郭下垂拱二年分置犀浦縣)五代(王氏)
(孟氏皆為國郡)宋(為成都府路治)元(為成都路治)明(為成都府治)
皇清因之
華陽縣(附郭)
唐(貞觀十七年分成都縣地置蜀縣乾元元年改曰華陽與成都共治郭下)宋元明(因之)
皇清康熙九年倂入成都雍正五年復設
雙流縣
漢(廣都縣地)晉(永和中置寧蜀郡)宋齊(因之)後周(郡廢)隋(仁壽元年改廣都曰)
(雙流仍屬蜀郡)唐(龍朔二年復分置廣都縣屬成都府)宋(因之)元(省廣都縣入焉)明(因之)
皇清康熙元年倂入新津雍正六年復設
溫江縣
漢(郫縣地)西魏(為蜀郡治)隋(開皇三年省郡入郫縣仁壽三年改置萬春縣尋廢)唐
(武德三年復置萬春縣屬益州貞觀元年改溫江縣屬成都)五代宋(因之)元(屬成都路)
明(屬成都府)
皇清因之
新津縣
漢(犍為郡武陽縣地)後周(閔帝元年置新津縣仍屬犍為郡)隋(屬蜀郡)唐(初屬)
(益州垂拱二年改屬蜀州)宋(因之南渡後屬崇慶府)元(屬崇慶州)明(因之)
皇清屬成都府
金堂縣
漢(新都牛鞞二縣地)唐(咸亨二年分置金堂縣以縣界金堂山為名屬益州垂拱二年屬漢)
(州)石晉(天福初改曰漢城後復舊)宋(屬懷安軍)元(初陞軍為懷州至元二十年省州入)
(金堂縣屬成都路)明(屬成都府)
皇清因之
新都縣
漢(置新都縣屬廣漢郡)晉(泰始二年分廣漢置新都郡於雒縣以縣屬之武帝時封王建國太)
(康六年郡國並罷縣屬廣漢郡)宋齊(因之)梁(改為始康郡)西魏(郡廢)隋(開皇十八)
(年改曰興樂縣業初省入成都)唐(武德二年復置屬成都府)五代宋(因之)元(屬成)
(都路)明(屬成都府)
皇清因之
簡州
漢(置牛鞞縣屬犍為郡)晉(因之永和中屬蜀郡)宋(曰鞞縣)齊(復曰牛鞞)西魏(恭帝)
(二年改置陽安縣並置武康郡)周(閔帝元年於郡置資州武成二年徙州治資中而郡縣如故)
隋(開皇初郡廢仁壽三年改置簡州大業初州廢縣屬蜀郡)唐(武德三年析益州復置簡州天)
(寶元年改陽安郡乾元元年復曰簡州屬劒南道後置清化軍)五代(屬蜀)宋(亦曰簡州陽安)
(郡屬成都府路)元(至元二十年省陽安縣入州屬成都路)明(洪武六年廢州為縣正德八年)
(復改為州屬成都府)
皇清因之
崇慶州
漢(置江原縣屬蜀郡)晉(因之永嘉六年李雄分蜀郡置漢原郡亦以名縣永和中改郡曰晉)
(原縣曰江原)宋齊(因之)梁(改江原郡)後周(廢郡改縣曰晉原)隋(屬蜀郡)唐
(垂拱二年於縣置蜀州天寶初改唐安郡乾元初復曰蜀州屬劒南道)五代(屬蜀)宋(初亦)
(曰蜀州唐安郡紹興十年以高宗潛邸升崇慶軍節度淳熙四年升崇慶府屬成都路)元(至元)
(十二年立總管府二十年改曰崇慶州省州治晉原縣入焉屬成都路)明(洪武初以永康縣省)
(入屬成都府)
皇清因之
郫縣
周(蜀王杜宇所都)秦(置郫縣屬蜀郡)漢晉隋(因之)唐(屬成都府垂拱初置犀浦縣)
宋(熙寧五年省犀浦入郫縣)元明(不改)
皇清因之
灌縣
漢(郫綿虒江原三縣地)蜀漢(置都安縣屬汶山郡)晉(因之)劉宋(徙汶山郡治此)齊
(因之)後周(天和三年廢郡及縣改置汶山縣於此)隋(仁壽初廢入郫縣)唐(武德元年)
(置盤龍縣尋改曰導江復移治都安廢治為灌口鎮貞觀中改曰灌寧開元中復為導江並於鎮置)
(鎮靜軍孟蜀置灌州)宋(乾德四年改曰永寧軍太平興國三年改永康軍以導江縣屬之熙寧五)
(年廢軍為灌口砦以導江縣還屬彭州九年即導江軍治置永康軍使元祐初復曰永寧軍)元
(至元十三年改軍置灌州省導江縣入焉屬成都路)明(廢州為灌縣屬成都府)
皇清因之
崇寧縣
唐(儀鳳二年置唐昌縣屬益州垂拱二年改屬彭州長壽二年改曰周昌神龍元年復曰唐昌)
五代梁(開平二年改曰歸化)後唐(同光初復故)晉(天福初改曰彭山)漢(又復)
(故)宋(開寶四年改曰永昌崇寧元年又改曰崇寧屬彭州)元(因之)明(屬成都府)
皇清康熙七年倂入郫縣雍正六年復設
新繁縣
漢(置繁縣屬蜀郡)晉宋齊(因之)後周(改曰新繁)隋(開皇初省入成都縣)唐(武德)
(三年復置屬成都府)宋(因之)元(屬成都路)明(屬成都府)
皇清因之
漢州
漢(置雒縣屬廣漢郡後移廣漢郡及益州皆治此)晉(泰始二年為新都郡治太康六年罷新都)
(郡仍為廣漢郡治)宋齊(因之)隋(開皇初郡廢十八年改縣曰綿竹大業初復改曰雒屬蜀)
(郡)唐(垂拱二年於縣置漢州天寶初改德陽郡乾元初復曰漢州屬劒南道)宋(亦曰漢州)
(德陽郡屬成都路)元(中統元年復立漢州以雒縣省入屬成都路)明(屬成都府)
皇清因之
什邡縣
漢(置什邡縣屬廣漢郡高祖封雍齒為什邡侯)晉(初屬新都郡郡廢還屬廣漢)宋齊
(因之)周(閔帝改曰方亭武帝省入雒縣)唐(武德三年復置屬益州垂拱二年改屬漢州)宋
元明(不改)
皇清屬成都府
彭縣(古彭州)
秦漢晉(俱為繁縣地)劉宋(元嘉十二年置晉壽郡及縣)齊(因之)梁(置東益州)
後周(廢州改郡縣俱曰九隴)隋(開皇初郡廢仁壽初置濛州大業初州廢屬蜀郡)唐
(武德三年復置濛州貞觀二年州廢屬益州垂拱二年析益州置彭州天寶初改濛陽郡乾元初復)
(曰彭州文德元年升威勝軍節度景福元年罷節度)宋(熙寧二年分置堋口縣四年省為鎮)元
(至元十三年省九隴縣入州)明(初廢州為彭縣並省濛陽縣入焉隷成都府)
皇清康熙七年倂入新繁雍正六年復設
重慶府
禹貢梁州之域周武王時為巴子國(山海經西南有巴國昔太)
(皥生咸鳥咸鳥生乘釐乘釐生后昭是為巴人郭璞注謂巴之始祖也華陽國志武王克殷封宗姬)
(於巴爵之以子其地東至魚復西至僰道南極黔涪北接漢中都江中或治墊江或治平都後治閬)
(中戰國時嘗與楚為婚及七國稱王巴亦稱王)愼靚王五年秦惠文王與
楚共滅巴置巴郡(華陽國志蜀王伐苴苴侯奔巴巴為求救於秦秦遣張儀救苴)
(巴儀旣伐蜀滅之貪巴道之富因執其王以歸置巴郡)漢仍為巴郡(治江州)屬
益州後漢初平元年改為永寧都建安六年復為
巴郡三國屬蜀晉改永寧曰巴都郡屬梁州宋齊
復為巴郡屬益州梁太清末年武陵王蕭紀於巴
郡置楚州西魏大統十七年改曰巴州後周閔帝
元年復曰楚州隋開皇初郡廢改曰渝州大業初
復罷州為巴郡屬梁州唐武德元年復曰渝州天
寶元年改曰南平郡乾元初復為渝州屬劒南東
道(寰宇記屬山南西道)五代時王建孟知祥繼有其地宋亦
曰渝州南平郡屬䕫州路崇寧元年改曰恭州淳
熙十五年升為重慶府(是歲光宗卽位州為潛藩故升)以其地界
紹慶順慶之間故名元至元十六年立重慶路總
管府為四川南道宣慰司至正末明玉珍據此僭
號曰夏明洪武四年歸附仍為重慶府屬川東道
皇清因之(雍正十二年設黔彭廳黔江彭水屬之陞忠州為直隷酆都墊江屬之今領州二縣十一)
巴縣(附郭)
周(巴子國)春秋(巴國都)秦漢(置江州縣為巴郡治)晉宋齊(因之後改曰墊)
(江)梁(為楚州治)周(改巴城縣武成三年改曰巴縣廢枳墊江二縣入焉)隋(初為渝州治後)
(復為巴郡治)唐(復為渝州治)宋(為重慶治)元明(不改)
皇清因之
江津縣
漢(江州縣地屬巴郡)西魏(分置江陽縣兼置七門郡)後周(因之)隋(開皇初郡廢十)
(八年改縣曰江津仍屬巴郡)唐(屬渝州天寶中改屬南平郡)宋(初因之後倂萬壽南平入)
(焉屬重慶府)元(屬重慶路)明(隷重慶府)
皇清因之
長壽縣(本楚黔中地)
漢(為枳縣地屬巴郡)晉(屬巴都郡)周隋(為巴縣地)唐(武德二年析置樂溫縣屬南潾)
(州九年改屬涪州)宋(因之)元(至元二十年省入涪州至正中明玉珍改置長壽縣仍屬涪州)
明(洪武六年改屬重慶府)
皇清因之
永川縣
漢(江州縣地)隋(為江津巴二縣地)唐(至德二年分置壁山縣屬渝州大歷十一年又分壁)
(山置永川縣屬昌州)宋(因之)元(至元二十二年倂入大足)明(洪武初復置隷重慶府)
皇清因之
壁山縣
唐(至德二年析巴江津萬壽置壁山屬渝州)宋(因之)元(至元二十二年倂入巴縣)明(成化)
(十九年復置隷重慶府)
皇清因之康熙初年倂入永川縣雍正六年復設
榮昌縣(本資州内江縣地)
唐(初為瀘普渝合資榮六州之界乾元元年分置昌州兼置靜南昌元大足三縣大歷六年廢十)
(年復置治昌元屬劒南道光啓元年徙州治大足)五代(屬蜀)宋(曰昌州昌元郡省靜南縣)
(入州屬潼川府路)元(州縣俱廢)明(洪武四年改置榮昌縣隷重慶府)
皇清因之
大足縣(本合州巴川縣地)
唐(乾元元年始分置大足縣取大足川為名屬昌州以靜南省入唐末為昌州治)宋(因之)元
(倂昌州及所領永川昌元大足入合州)明(洪武四年復置大足縣隷重慶府)
皇清因之康熙初年倂入榮昌縣雍正六年復設
綦江縣(古綦市地)
漢(江州縣地)唐(武德二年分置隆陽縣兼置南州三年改曰僰州四年復曰南州先天二年改)
(縣曰南州天寶初改州曰南川郡乾元初復曰南州屬江南道黔州都督府)五代(屬蜀)宋
(初為羈縻州慶歷八年改屬渝州皇祐五年廢州為南川縣熙寧七年復分南川置南平軍屬䕫州)
(路嘉熙三年徙軍治隆化縣廢)元(置南平綦江長官司屬播州安撫司)明(洪武改置綦江縣隷)
(重慶府)
皇清因之
南川縣
漢(江州枳縣地屬巴郡)周隋(為巴縣地)唐(貞觀十一年分置隆化縣取縣西永隆山為名)
(屬涪州先天元年改曰賓化)宋(初復曰隆化熙寧七年改屬南平軍南宋嘉熙三年徙軍來治)
元(至元十一年廢軍及隆化縣改置南川縣屬重慶路)明(隷重慶府)
皇清因之
黔江縣
漢(巴郡涪陵縣地建安六年劉璋分置丹興縣屬蜀國都尉)蜀漢(為涪陵郡)晉(因之後廢)
隋(開皇五年置石城縣兼置庸州大業二年州廢以縣屬巴東郡)唐(武德元年改屬黔州天寶)
(元年改曰黔江)宋(紹定初屬紹慶府)元(因之)明(隷重慶府)
皇清因之雍正十二年改隷黔彭廳
合州
周(巴子國亦濮國地)秦漢(為巴郡之墊江縣建安六年屬巴西郡)蜀漢(建興十五)
(年還屬巴郡)晉(因之)宋(元嘉中置東宕渠郡以墊江屬寧蜀郡)西魏(恭帝置合州改)
(郡曰墊江改縣曰石鏡)隋(開皇初郡廢末年改合州曰涪州大業初廢州為涪陵郡)唐(武德)
(元年復改合州天寶元年又改巴川郡乾元初復為合州屬劒南道)宋(乾德三年改縣為石照淳)
(祐三年遷州治釣魚山)元(至元十五年宋安撫使王立以城降二十年為散郡並赤水入石照)
(縣二十二年復還舊治仍為合州隷重慶路)明(隷重慶府)
皇清因之
銅梁縣
周(楚襄王滅巴封其子為銅梁侯於此)秦漢(為墊江縣地)西魏(為石鏡縣地)唐
(長安四年始置縣以小銅梁山為名屬合州)宋(因之)元(初移今治倂巴川縣入焉)明(因之)
(隷重慶府)
皇清因之康熙元年倂入合州六十年復設以廢安居
縣入焉
定遠縣
宋(合州地之女菁坪)元(至元四年創為武勝軍行和溪安撫司事後改為定遠州二十四年)
(降為縣屬合州)明(隷重慶府嘉靖三十年知縣胡濂以江水壞廬移治廟兒壩卽今治所)
皇清因之康熙八年倂入合州雍正六年復設
忠州
周(為巴地)秦(屬巴郡)漢(置臨江縣)晉宋齊(因之)梁(大同六年置臨江郡)後
魏(廢帝二年置臨州)隋(開皇初郡廢大業初州廢屬巴東郡義寧二年復置臨江)唐(貞觀)
(八年改忠州以巴蔓子及嚴顔忠烈得名天寳初改南賓郡乾元初復為忠州屬山南東道)五
代(屬蜀)宋(亦曰忠州南賓郡屬䕫州路咸淳元年以度宗潛邸陞為咸淳府)元(復曰忠州)
(至元二十一年改屬重慶路)明(洪武初以州治臨江縣省入隷重慶府)
皇清因之雍正十二年陞為直隷忠州領縣三
酆都縣(古巴國别都)
漢(為枳縣地永元二年分置平都縣屬巴郡)蜀漢(延熙十七年倂入臨江縣)梁(屬臨江郡)
隋(屬巴東郡義寧二年置豐都縣)唐(屬忠州)宋(初因之元豐後廢紹興初復置咸淳初屬)
(咸淳府)元(至元中倂墊江入焉)明(洪武初改豐為酆又以南賓縣入焉隷重慶府)
皇清因之雍正十二年改隷忠州
墊江縣
漢(臨江縣地)西魏(恭帝三年置墊江縣兼置容川郡)周(天和三年改曰魏安屬渠州)
隋(開皇初郡廢十八年復曰墊江屬宕渠郡)唐(武德初分屬潾州九年屬臨州尋屬忠州)宋
(因之熙寧五年省桂溪縣入焉)元(倂入酆都至正中明玉珍復置仍屬忠州)明(隷重慶府)
皇清因之雍正十二年改隷忠州
涪州
周(楚枳邑)漢(置枳縣屬巴郡)晉(永和中移涪陵郡於此)宋齊(因之)後周(廢枳)
(縣徙郡治漢平縣)隋(開皇初郡廢十三年改漢平為涪陵縣屬巴郡)唐(武德二年於縣置涪)
(州天寶初改涪陵郡乾元初復曰涪州屬江南西道)五代(屬蜀)宋(亦曰涪州涪陵郡屬䕫州)
(路熙寧三年以樂溫縣省入咸淳三年移治三臺山)元(復舊治至元二十年以州治涪陵及樂溫)
(二縣入焉二十一年改屬重慶路)明(隷重慶府)
皇清因之康熙七年倂武隆縣入焉
彭水縣
漢(置涪陵縣屬巴郡王莽改曰巴亭)後漢(復為涪陵縣建安六年劉璋置蜀國都尉昭烈)
(置涪陵郡)晉(永嘉後沒於蠻)後周(保定四年蠻帥田思鶴内附因置奉州建德三年改為黔)
(州)隋(開皇初郡廢十三年始置彭水縣為黔州治所大業三年改州為黔安郡)唐(武德元年)
(復為黔州貞觀四年置都督府聖歴元年罷先天二年復置都督府開元二十年置黔州採訪使天)
(寶初曰黔中郡乾元初復為黔州都督府屬江南道大順元年置武泰軍節度天復三年罷)五
代(屬蜀)宋(亦曰黔州黔中郡太平興國五年復為武泰軍節度使屬䕫州路嘉祐八年以洪杜)
(洋水信寧都濡四縣入焉紹興元年升為紹慶府)元(因之屬四川行省)明(洪武初罷府以)
(縣屬涪州)
皇清隷重慶府雍正十二年改隷黔彭廳
保寧府
禹貢梁州之域春秋巴國别都秦為巴郡閬中縣
西境漢水以西為廣漢郡地建安六年劉璋分閬
中置巴西郡晉因之宋元嘉十二年置北巴西郡
屬梁州梁天監八年以北巴西置南梁州西魏廢
帝三年改曰隆州盤龍郡隋開皇初郡廢大業初
復曰巴西郡唐武德元年復曰隆州先天二年避
諱改閬州天寶元年改曰閬中郡乾元初復曰閬
州屬山南道五代後唐天成四年置保寧軍節度
長興中入蜀宋亦曰閬州閬中郡乾德四年改曰
安德軍節度屬利州路紹興十四年屬利州東路
元初立東川路至元十三年升為保寧府二十年
改保寧路後復為府屬廣元路至正二十年為明
玉珍所據明洪武四年復曰保寧府屬川北道
皇清因之今領州二縣七
閬中縣(附郭古巴國别都)
秦(置閬中縣屬巴郡)漢(因之建安中分為巴西郡治)晉(因之)劉宋(為北巴西郡治)
蕭齊(因之)梁(為南梁州治)西魏(為隆州治)隋(改曰閬内仍為巴西郡治)唐(武德)
(元年復曰閬中為䦘州治)宋(因之)元(為保寧路治)明(為保寧府治)
皇清因之
蒼溪縣
漢(閬中縣地永元中分置漢昌縣仍屬巴郡)晉(太康中又分蒼溪縣皆屬巴西郡)劉宋
(省蒼溪以漢昌屬巴西郡)蕭齊(復置仍屬北巴西郡)隋(開皇十八年改漢昌曰蒼溪仍屬巴)
(西郡)唐(屬閬州)宋(因之)元(至元二十年省奉國縣入焉屬保寧路)明(屬保寧府)
皇清因之
南部縣
漢(巴郡充國縣地初平四年分置南充國)晉(省充國以南充國屬巴西郡)劉宋(曰南)
(國縣屬北巴西郡)蕭齊(因之)梁(天監二年改曰南部縣)西魏(置新安郡)後周
(郡廢)隋(屬巴西郡)唐(屬閬州)宋(因之)元(省新井新政西水三縣入焉屬保寧府)明
(洪武十年倂入閬中十四年復置)
皇清因之
廣元縣
漢(葭萌縣地)蜀漢(為漢壽縣地)晉(初為晉壽縣地太平中分置興安縣屬晉壽郡)劉
宋(因之)蕭齊(分為東晉壽郡)梁(天監四年入後魏僑置益州亦曰西益州大通六年還入)
(梁大同中改號曰黎州)西魏(廢帝三年以西益州為利州置總管府)隋(開皇初郡廢改)
(曰智州十八年改州治興安縣曰綿谷尋改州為義城郡)唐(武德元年復曰利州二年置總管府)
(貞觀六年府罷天寶元年改曰益昌郡乾元初復曰利州屬山南西道乾寧四年置昭武軍節度)
五代(屬蜀)後唐(改郡曰益州)宋(初屬西川路咸平四年分置利州路景祐四年改寧)
(武軍節度)元(憲宗三年立利州都元帥府至元十四年罷府改曰廣元路屬四川行省)明(洪武)
(七年曰廣元府尋改府為州以州治綿谷縣省入十四年又降州為縣屬保寧府)
皇清因之
昭化縣
漢(置葭萌縣屬廣漢郡)蜀漢(改曰漢壽分屬梓潼郡)晉(太康元年又改曰晉壽永和中)
(置益昌縣屬巴西郡大元十五年於縣置晉壽郡)後魏(曰京兆縣屬南白水郡)後周
(省晉壽復改京兆曰益昌)隋(屬義城郡)唐(屬利州)後唐(同光三年改曰益光)宋(初復)
(曰益昌開寶五年始改曰昭化)元(省葭萌縣入焉屬廣元路)明(洪武十四年改屬保寧府)
皇清因之
巴州(古巴國地)
漢(巴郡宕渠縣地永和中分置漢昌縣仍屬巴郡)蜀漢(初屬宕渠郡郡尋廢屬巴西郡)晉
宋(因之)齊(建元二年置巴州)梁(曰歸化郡始置梁廣縣為郡治)魏(正始元年改置太谷)
(郡延昌三年置巴州)後周(大象二年改縣曰化成)隋(開皇初郡廢大業初復改州為清化)
(郡)唐(武德元年復曰巴州天寶初復曰清化郡乾元初復曰巴州屬山南西道)宋(亦曰巴州)
(清化郡省清化縣入焉屬利州路)元(曰巴州屬四川省)明(洪武九年以州治化成縣省入)
(仍降州為巴縣屬保寧府正德十年復升為州)
皇清因之
通江縣
漢(宕渠縣地至東漢為宣漢縣地)梁(為始寧縣地)西魏(分置諾水縣屬遂寧郡)隋
(開皇三年仍省入始寧)唐(武德八年復分始寧置諾水縣仍於縣置壁州屬山南西道天寶元)
(年改名通江)宋(熙寧五年廢壁州及白石符陽二縣入焉屬巴州南宋末分為上通江下通江)
元(至元二十年倂上下通江入曾口縣至正四年復置通江縣屬巴州)明(屬保寧府)
皇清因之
南江縣
漢(宕渠縣地至東漢為漢昌縣地)梁(為難江縣地)西魏(為盤道縣地)後周(天和)
(五年始復分置難江縣於縣置集州及平桑郡)隋(開皇初郡廢大業初州廢屬漢川郡)唐(武德)
(元年復於縣置集州天寶初改曰符陽郡乾元初復曰集州屬山南西道)宋(初因之熙寧五年廢)
(集州以縣屬巴州)元(至元二十年又倂縣入化成)明(正德十一年復置改曰南江屬保寧)
(府)
皇清因之
劒州
漢(廣漢郡梓潼縣地)晉(武連縣地)劉宋(始分置南安郡)蕭齊(置南安縣為郡治所)
梁(承聖中武陵王紀改安州)西魏(廢帝三年改曰始州改郡縣俱曰普安)隋(開皇初郡)
(廢大業初復曰普安郡)唐(武德元年復曰始州先天二年改曰劒州天寶初復曰普安郡乾元)
(初復曰劒州屬劒南道)五代(屬蜀)宋(亦曰劒州普安郡隆興二年升普安軍節度紹興元)
(年以孝宗潛邸升隆慶府屬利州東路)元(至元二十年復曰劒州省普城劒門二縣入焉屬廣)
(元路)明(洪武十四年以州治普安縣省入改屬保寧府)
皇清因之
順慶府
禹貢梁州之域春秋為巴國地秦屬巴郡漢為巴
州安漢充國宕渠縣地晉惠帝分巴西置宕渠郡
宋齊因之徙治安漢隋開皇初郡廢大業初屬巴
西郡唐武德四年始分置果州治南充天寶初改
南充郡乾元初復曰果州屬山南西道大歴六年
更名充州十年復故五代屬蜀置永寧軍節度宋
亦曰果州南充郡改屬梓州路南宋寶慶三年以
寧宗潛邸升順慶府隷劒南東路淳祐九年徙治
青居山元至元四年置東川路後改東川府十五
年復曰順慶府二十年升為路屬四川行中書省
明洪武初復曰順慶府屬川北道
皇清改屬川北道領州二縣八
南充縣(附郭)
漢(置安漢縣屬巴郡初平元年移巴郡來治建安六年改屬巴西郡)晉(因之惠帝分屬宕渠)
(郡)劉宋(改置南宕渠郡)齊(以後因之)隋(開皇初郡廢十八年改縣曰南充屬巴西郡)
唐(武德四年於縣置果州)宋(因之南宋為順慶府治)元(至元二十年省漢初縣入焉)
明(因之)
皇清因之
西充縣
漢(安漢縣地)晉(置西充縣屬巴西郡)梁(置木蘭郡)西魏(廢郡改晉城縣)唐(武德四年)
(分置西充縣屬果州)宋(因之南渡後屬順慶府)元(至元二十年倂流溪舊縣入焉)明(因之)
皇清因之
蓬州
漢(巴郡安漢縣地)梁(置相如縣兼置梓潼郡)西魏(郡廢)隋(屬巴西郡)唐(武德四年)
(分屬果州)宋(因之寶祐六年改屬蓬州)元(至元十五年移蓬州來治二十年立蓬州路後復為)
(蓬州屬順慶府)明(洪武初以州治相如縣省入屬順慶府)
皇清因之
營山縣
漢(巴郡宕渠縣地)梁(置安固縣)周(天和中置蓬州)隋(大業初州廢屬清化郡)唐(武德)
(元年復於縣置蓬州四年析相如置朗池縣屬果州開元二十九年移蓬州治大寅改安固曰良山)
(屬之寶應元年又以朗池縣屬蓬州)宋(大中祥符五年改朗池曰營山熙寧三年以蓬山縣省入)
元(至元二十年又省良山入焉仍屬蓬州)明(因之)
皇清改屬順慶府
儀隴縣
漢(巴郡閬中縣地)梁(置儀隴縣並置隆成縣)隋(開皇初郡廢縣屬巴西郡)唐(武德三年)
(於縣置方州八年州廢縣屬蓬州)宋(因之)元(至元二十年倂蓬池入焉仍屬蓬州)明(因之)
皇清改屬順慶府
廣安州(古賨國地)
漢(巴郡宕渠安漢墊江三縣地)梁(置始安縣屬北宕渠郡)隋(開皇十八年改曰賨城屬)
(宕渠郡)唐(武德元年復曰始安屬渠州天寶元年改曰渠江)宋(開寶二年於縣濃洄鎮置)
(廣安軍屬梓州路咸淳二年改寧西軍)元(至元十五年軍廢二十年升為廣安府屬順慶路)
明(洪武四年改廣安州以州治渠江縣省入仍屬順慶府)
皇清因之
渠縣(古賨國地)
漢(置宕渠縣屬巴郡建安中分屬巴西郡)蜀漢(先主置宕渠郡尋省延熙中又置九年復)
(省)晉(永興九年李雄復置郡東晉郡廢)劉宋(屬南宕渠郡)齊(因之)梁(置梁州及)
(北宕渠郡)後魏(改置流江縣及流江郡)隋(開皇初郡廢大業初復曰宕渠郡)唐(武德)
(元年復曰渠州久視元年分置大竹縣天寶元年改州為潾山郡乾元初復曰渠州屬山南西道)
五代(屬蜀)宋(亦曰渠州潾山郡屬潼川府路)元(曰渠州至元十一年立安撫司二十年罷)
(司屬順慶府路)明(洪武初以州治流江縣省入仍廢州為渠縣屬順慶府)
皇清因之
大竹縣
漢(宕渠縣地)梁(置鄰山縣兼置鄰州)後魏(改曰鄰山郡)隋(開皇初郡廢倂縣入鄰水)
唐(武德元年復置鄰山縣又置鄰州八年州廢縣屬渠州)宋(景祐三年省入流江紹興三年)
(復置)元(至元二十年移大竹縣來治省鄰山鄰水二縣入焉)明(洪武初改屬廣安州)
皇清屬順慶府
岳池縣
漢(南充縣地)梁(相如南充二縣地)唐(萬歲通天二年始分其地置岳池縣屬果州開元二)
(十年移治今所)宋(開寶二年改屬廣安軍)元(屬廣安府)明(屬廣安州)
皇清康熙七年省入廣安州六十年復設屬順慶府
鄰水縣
漢(宕渠縣地)梁(始置鄰水縣於縣置鄰州)後魏(改鄰山縣屬鄰山郡)隋(屬宕渠郡)唐
(武德初屬鄰州三年還屬渠州寶歴元年省州入鄰水大中初復置)宋(因之)元(至元二十年省)
(入大竹)明(成化二年復置鄰水縣屬順慶府)
皇清因之
敘州府
禹貢梁州之域秦為西南夷地漢建元六年開夜
郎國置犍為郡(華陽國志郡初治鄨元光五年移治南廣孝昭元年始治僰道)屬
益州王莽改曰西順東漢復為犍為郡地移治武
陽晉宋因之蕭齊復為犍為郡治梁大同十年置
戎州隋初郡廢大業初改州為犍為郡唐武德初
復為戎州移治南溪貞觀六年還治僰道(長慶中復置南)
(溪會昌二年復還僰道)置都督府天寶初曰南溪郡乾元初
復曰戎州屬劒南道宋初因之政和四年改曰敘
州屬潼川路元至元十三年立安撫司尋罷司立
敘州十八年升為敘州路明玉珍改為軍民宣撫
司明洪武六年改為敘州府屬下南道
皇清因之領縣十一
宜賓縣(附郭古西南夷僰侯國)
漢(武帝開置僰道縣為犍為郡治王莽改曰僰治至東漢復故屬犍為郡)晉宋(因之)蕭
齊(復為郡治)梁(為戎州治)周(保定三年改曰外江)隋(大業初復曰僰道為犍為郡治)唐
(為戎州治)宋(政和四年改曰宜賓為敘州治)明(為敘州府治)
皇清因之
南溪縣
漢(僰道縣地)梁(分置南廣縣並置六同郡)隋(開皇初郡廢仁壽初改曰南溪屬犍為郡)唐
(初為戎州治貞觀中州移僰道長慶中復為州治會昌二年復移州還僰道南溪縣屬焉)宋(屬敘)
(州)元(因之)明(屬敘州府)
皇清因之
富順縣
漢(犍為郡江陽縣地)後周(武帝析置富世縣幷置洛原郡)隋(開皇初郡廢以縣屬瀘州)
(郡)唐(屬瀘州貞觀二十二年改曰富義)宋(乾德四年以縣掌煎鹽升為富義監五年縣廢)
(太平興國元年避諱改曰富順監置富順縣屬焉屬潼州府路熙寧元年縣省嘉熙元年監廢尋復)
(置咸淳元年徙治虎頭山)元(至元十二年復於舊治置冨順監安撫司二十年罷安撫司升為冨)
(順州屬敘州路)明(改州為縣屬敘州府)
皇清因之
長寧縣
漢(犍為郡漢陽江陽二縣地)唐(初置羈縻長寧淯井二州屬瀘州都督府)宋(熙寧八年夷人)
(獻地置淯井監仍屬瀘州政和四年改監為長寧軍立安寧縣屬潼州路)元(至元二十二年設籙)
(事司後與安寧縣俱省入本軍隷馬湖路)明(洪武初改軍為縣屬敘州府)
皇清因之
隆昌縣
明(隆慶元年割瀘州富順榮昌三縣之界置隆昌縣卽古隆橋驛地屬敘州府)
皇清因之
慶符縣
漢(犍為郡僰道漢陽二縣地)唐(為開邊縣地)宋(初為敘州徼外地政和三年建祥州及慶)
(符來附二縣宣和二年州廢省來附入慶符縣屬敘州)元(屬敘州路)明(屬敘州府)
皇清因之
高縣
漢(犍為郡南廣縣地)唐(置羈縻高州隷瀘州都督府)宋(初因之熙寧後廢屬長寧軍)
元(復為高州屬敘州路)明(洪武初改州為縣屬敘州府)
皇清因之
筠連縣
漢(犍為郡南廣縣地)唐(高祖置筠州武氏置為定州俱為羈縻屬戎州都督府)宋(為羈)
(縻筠連二縣)元(初置筠連州屬永寧路幷置定川縣為治屬永寧宣撫司尋廢縣存州)明
(改州為筠連縣屬敘州府)
皇清因之
珙縣
漢(置南廣縣屬犍為郡)蜀漢(延熙中置南廣郡)晉宋齊(因之後沒於蠻)唐(儀鳳)
(二年開山洞置鞏州先天二年降為羈縻州天寶初改曰忠郡乾元初復曰鞏州屬瀘州都督府)
宋(初因之熙寧後廢屬長寧軍其後分姓他居有上下羅計之名)元(至元十三年歸附改屬上)
(下羅計長官司屬敘南宣撫司明玉珍復改珙州)明(初降州為縣屬敘州府)
皇清因之
興文縣
漢(犍為郡漢陽縣地後沒於蠻獠)唐(儀鳳二年開山洞置晏州先天二年降為羈縻州天寶初)
(改羅陽郡乾元初復曰晏州屬瀘州都督府)宋(初因之熙寧後廢屬長寧軍後為大壩都掌蠻)
(地)元(至元十七年立大壩都總管二十二年升為戎州隷馬湖路)明(初降州為戎縣萬歴)
(四年改曰興文縣隷敘州府)
皇清因之
屛山縣
漢(犍為郡僰道朱提二縣地)蜀漢(時嘗置馬湖縣)晉(省縣)唐宋(皆為羈縻蠻州地)
元(至元十二年置馬湖路於郭下統泥溪等六長官司)明(洪武四年為馬湖土府治弘治九年)
(改土萬歴十七年始置屛山縣為馬湖府治)
皇清因之雍正五年裁府以縣屬敘州府
直隷敘永廳(轄永寧縣)
周秦(為蜀郡地)漢(屬益州)晉(置永寧縣屬雲南郡)劉宋周隋(因之)唐(元和)
(元年置簡州)宋(革州為江安合江二縣之境後設永寧路遷治馬口崖魚漕溪側)元(置騰)
(川縣隷筠連州尋改軍民宣撫司明玉珍改設永寧鎮邊都元帥府仍設宣撫司)明(洪武十三)
(年設永寧衞隷雲南改宣撫司為永寧長官司隷四川永樂十一年改衞隷貴州都司後陞長官司)
(為宣撫司隷四川布政司屬川南領長官司天啓初土官奢寅叛討平之崇禛三年改土設敘永同)
(知屬敘州府川貴同城)
皇清康熙四年分西城隷四川敘永同知東城隷貴州
威寧府二十六年改永寧衞為縣仍隷貴州雍正
五年倂歸四川為永寧縣屬敘州府雍正八年改
隷敘永廳
直隷雷波衞(轄黃螂所)
漢唐(以下為馬湖郡屬夷地)元(至元十三年内附置雷波等六長官司創設馬湖路以統)
(之)明(洪武二十六年以民少省為雷波鄉屬屏山縣)
皇清康熙初年土酋投誠納土仍置長官司雍正六年
以土官楊明義助逆勦平改土置雷波衞隷敘州
府
䕫州府
禹貢荆梁二州之域春秋為庸國地後屬巴國戰
國時屬楚(舊志周初為魚復國春秋為䕫子國僖公三十六年秋楚人滅䕫地倂於楚為)
(楚九縣之一)秦屬巴郡漢因之初平元年劉璋分立固
陵郡建安六年改為巴東郡仍屬益州晉仍曰巴
東郡太康中屬梁州太安二年屬益州永和初屬
荆州劉宋泰始五年置三巴校尉(寰宇記宋末廢)蕭齊建
元二年置巴州永明元年省梁普通四年改置信
州後周置總管府(寰宇記後魏廢帝三年移巴東郡於陽口縣周明帝二年於州)
(置永安郡其巴東郡唯領雲安一縣宣政元年於州置總管府)隋開皇三年郡廢
大業元年府廢復為巴東郡唐武德元年復曰信
州二年改曰䕫州仍置總管府(管十九郡)貞觀十四年
改都督府(督七州)後置府天寶元年改雲安郡乾元
元年復曰䕫州屬山南東道二年復為都督府尋
又罷天祐三年升鎮江軍節度使五代屬蜀後唐
天成二年改曰寧江軍孟蜀仍為䕫州宋亦曰䕫
州雲安郡改寧江軍節度為都督府開寶六年分
置峽西路咸平四年改䕫州路元至元十五年立
䕫州路總管府隷四川明洪武四年改䕫州府九
年改州隷重慶府十四年復升為府屬川東道
皇清因之(雍正十二年分梁山隷直隷忠州分新寧隷直隷達州今領縣七)
奉節縣(附郭)
周(庸國之魚邑)秦(為魚復縣)漢(置魚復縣為江關都尉治屬巴郡建安中為巴東郡治)
蜀漢(章武二年改曰永安)晉(太康元年復曰魚復)宋齊(因之)梁(置信州治此)西
魏(改縣曰入復)隋(因之仍為巴東郡治)唐(初為䕫州治貞觀二十三年改曰奉節)宋
元(因之)明(洪武九年省縣入州十四年復置屬䕫州府)
皇清因之
大寧縣(古永安郡)
晉(泰昌縣地)後周(置始安郡天和二年廢入永昌郡)隋(屬巴東郡)唐(屬䕫州)宋
(開寶六年置大寧監隷䕫州路)元(至元二十年升為大寧州隷䕫州路總管府)明(洪武九年)
(改州為大寧縣隷䕫州府)
皇清因之康熙六年省入奉節雍正七年復設
巫山縣
周(楚巫郡)秦(改為巫縣屬南郡)漢(因之建安中先主改屬宜都郡)晉(初置建平都尉)
(治此咸寧元年改都尉為建平郡)宋齊(因之)隋(開皇初廢郡改縣曰巫山屬巴東郡)唐
(屬䕫州)宋元(因之)明(屬夔州府)
皇清因之康熙九年省大昌縣入焉
雲陽縣
漢(置&KR1219;䏰縣屬巴郡)晉(屬巴東郡)宋齊(因之)後周(武帝改為雲安縣)隋(仍屬)
(巴東郡)唐(屬䕫州)宋(開寶六年置雲安軍屬山南東道宋末軍廢)元(至元十五年復)
(置軍二十年升為雲陽州)明(洪武七年改州為縣屬䕫州府)
皇清因之
梁山縣
漢(&KR1219;䏰縣地後為南浦縣地)西魏(置梁山縣)隋(屬巴東郡)唐(屬萬州)宋(開寶三年)
(置梁山軍屬䕫州路撥梁山縣隷萬州尋復故)元(至元二十年改軍為梁山州縣屬州)明(洪武)
(七年廢州為縣屬䕫州府)
皇清因之雍正十二年改隷忠州
新寧縣
漢(宕渠縣地至東漢為宣漢縣地)西魏(置新寧縣屬新寧郡)隋(廢郡以縣省入通川縣)
唐(武德二年析通川復置屬通州太和三年屬開州四年仍屬通州)宋(以三岡縣省入屬達)
(州)元(因之)明(洪武四年省入梁山十四年復置)
皇清因之康熙七年又省入梁山雍正七年復設隷䕫
州府雍正十二年改隷達州
萬縣
漢(&KR1219;䏰縣地)蜀漢(建興八年置南浦縣屬巴東郡)晉宋齊(因之)後魏(改曰魚泉)
後周(置安鄕郡尋改縣曰安鄕改郡曰萬川)隋(開皇初郡廢十八年改縣曰南浦屬巴東)
(郡)唐(武德二年析信州於縣置南浦州八年州廢縣屬䕫州九年復置浦州貞觀八年改曰萬)
(州天寶初改曰南浦郡乾元初復為萬州屬山南東道)宋(仍曰萬州南浦郡屬䕫州路縣並為)
(州郡治所)元(至元十二年省南浦縣入萬州)明(洪武七年廢州為縣屬䕫州府)
皇清因之
開縣
漢(&KR1219;䏰縣地建安二十一年析置漢豐縣屬巴東郡)晉(初廢郡後復置仍屬巴東郡)宋
齊(因之)西魏(改曰永寧)隋(開皇末又改曰盛山屬巴東郡義寧二年於縣置萬州)唐
(武德初改曰開州天寶元年改曰盛山郡乾元初復曰開州廣德元年改縣曰開江)宋(仍曰開州)
(盛山郡屬䕫州路)元(省縣入州)明(洪武四年仍為開州七年改州為縣屬䕫州府)
皇清因之
建始縣
漢(巫縣地)晉(泰始初置建始縣屬建平郡太康五年省尋復置)劉宋(元嘉中廢)後
周(建德三年復置倂置業州及軍屯郡)隋(開皇初郡廢大業初州廢以縣屬清江郡義寧二年)
(復置業州)唐(貞觀八年州廢縣屬施州)宋元(因之)明(洪武初改屬䕫州府)
皇清因之
龍安府
禹貢梁州之域周秦氐羌地漢為廣漢郡剛氐道
東漢置廣漢屬國都尉蜀漢為江油戍兼置廣武
縣屬陰平郡晉因之宋齊屬北陰平郡梁大通初
為楊傑李龍遷所據後魏武帝置江油郡西魏置
江油縣為江油郡治廢帝二年置龍州隋開皇三
年郡廢大業初改州為平武郡義寧二年改龍門
郡尋曰西龍門郡唐武德初曰西龍門州貞觀元
年為龍門州初為羈縻屬茂州垂拱中為正州天
寶元年復曰江油郡至德二載改靈應郡乾元元
年復曰龍州屬劒南道中和初改為聖縣宋仍曰
龍州江油郡政和五年改曰政州紹興元年復曰
龍州屬利州西路端平三年兵亂寶祐六年徙治
雍村(在今江油縣西南二十里)元曰龍州屬廣元路至元二十
二年省江油縣入州至正中徙州治武都(今江油縣)陞
為元帥府明洪武七年徙治青川仍曰龍州屬四
川布政司二十三年改龍州軍民千戶所尋復為
龍州永樂十年遷州治樂平鎮(卽今府治舊志作明洪武初移於盤)
(龍壩箭樓山之麓)宣德七年(舊志作九年)改為宣撫司屬保寧
府嘉靖四十五年改土為龍安府屬川西道
皇清因之今領縣四衞一
平武縣(附郭)
漢(置剛氐道至東漢為廣漢屬國都尉)蜀漢(分立廣武縣屬隂平郡)晉(太康元年更名)
(曰平武)宋齊(屬北隂平郡)西魏(復改為平武縣)隋(因之屬平武郡)唐(貞觀八年)
(省縣入江油)宋(為龍州治)元(為龍州宣慰司治)明(洪武二十三年復移州於今治嘉靖)
(中改州為府萬歴十九年始改置今縣為附郭)
皇清因之順治十六年省青川守禦千戶所入焉
江油縣
漢(剛氐道地)蜀漢(置江油戍)晉(為平武縣地)西魏(為龍州江油縣地)唐(為彰)
(明縣地)宋(為江油縣地)元(至正中始置江油縣於武都興教鎮)明(洪武初倂入梓潼十)
(四年復置江油縣屬劒州嘉靖四十五年改屬龍安府)
皇清因之
石泉縣
漢(蜀郡廣柔縣地)晉(為汝山郡地)後周(為汶州北川縣地)唐(貞觀八年分置石泉)
(縣屬茂州永徽二年省北川縣入焉)宋(初因之熙寧九年改屬綿州政和七年於縣置石泉軍宣)
(和三年廢軍仍屬綿州七年復置軍寶祐中移軍治龍安)元(中統五年置安州以石泉屬之)明
(初屬成都府嘉靖四十五年改屬龍安府)
皇清因之
彰明縣
漢(廣漢郡涪縣地)晉(孝武帝自白沙戍移漢昌縣僑治於此仍屬巴西郡)梁(大同四年移治)
(讓水鄕)後魏(移孟津里廢帝改為昌隆縣)隋(屬金山郡)唐(先天元年改曰昌明屬綿)
(州天寶中江水圮城建中元年仍移舊縣)後唐(改曰彰明)宋元(隷綿州)明(隷成都府)
皇清因之順治十六年省入綿州雍正六年復設隷綿
州九年改隷龍安府
松潘衞(禹貢梁州之域後為氐羌地)
漢(置湔氐道屬蜀郡)晉(改置升遷縣屬汶山郡後廢)後魏(為吐谷渾地)後周
(天和元年始置扶州總管及龍洞郡治嘉誠縣)隋(開皇初府廢三年郡廢七年州廢以縣屬同昌)
(郡)唐(武德元年復於嘉誠縣置松州貞觀二年置都督府督羈縻二十五州其後多至一百有)
(四州皆生羌部落屬隴右道永徽後改屬劒南道天寶初改交川郡乾元初復曰松州廣德初陷於)
(吐蕃)宋(亦為吐蕃地)元(屬吐蕃等處宣慰司)明(洪武十一年置松州潘州二衞尋倂為松)
(潘衞二十年改松潘等處軍民指揮使司隷四川行都司嘉靖四十二年復改松潘䘙)
皇清屬成都府雍正八年改設撫民廳屬龍安府
寧遠府
禹貢梁州南裔漢初為卭都國元鼎六年開置越
巂郡屬靈關道(或作零關)王莽改郡曰集巂東漢復故
晉亦曰越巂郡徙治會無縣(卽今會川廢衞)大安二年改
屬寧州咸康八年仍屬益州劉宋還治卭都齊時
縣廢止曰越巂獠郡梁時嘗開置巂州後周天和
二年置西寧州(隋志作周置嚴州開皇三年始改西寧州)隋開皇十八
年置巂州大業初復曰越巂郡治越巂縣唐武德
元年復曰巂州三年置總管府尋改為中都督府
屬劒南道至德二載沒於吐蕃貞元十三年收復
太和五年復為蠻寇所陷(移治臺登)咸通三年為蒙詔
所據改城曰建昌府宋時羈縻屬於大理元憲宗
時内附至元十二年置建昌路分其地置總管府
(府治建安州)設羅羅斯宣慰司以統之屬四川行省尋
改屬雲南行省明洪武二十五年罷宣慰司置建
昌府屬四川布政司尋改為衞置行都司領之並
增至前衞軍民指揮使司二十七年又置四川行
都指揮使司成化二年設建昌兵備道萬歴三年
省前衞
皇清康熙八年仍曰建昌衞屬建昌監理廳仍設建昌
道並置總鎮府雍正六年裁衞置寧遠府領州一
縣三衞一
西昌縣(附郭)
漢(越巂郡治)隋(開皇六年置越巂縣為巂州越巂郡治)唐(初為巂州治後廢)元(為建)
(昌路治)明(為建昌衞)
皇清初年因之雍正六年改衞曰西昌縣為寧遠府治
所
會理州
漢(置會無縣屬越巂郡)晉(移越巂郡來治)宋(仍為屬縣)齊(省縣)唐(前上元二年改置會)
(川縣屬巂州天寶末沒於南詔置會川都督府又號清寧郡)宋(屬大理為會川府)元(至元)
(九年内附十四年置會川路十七年置武安州為治屬羅羅斯宣慰司)明(洪武中仍曰會川府)
(屬四川布政使司後改為守禦千戸所屬建昌䘙二十七年改置會川衞軍民指揮使司屬四川行)
(都司)
皇清仍曰會川衞屬建昌監理廳康熙二十九年分衞
地置會理州於苦竹壩雍正六年裁衞移州治會
川衞治屬寧遠府
冕寧縣(古西南徼外旄牛夷地)
漢(武帝置西部都慰治旄牛主外羌後為蘇示縣西境)唐(為月邊月亂二羈縻州屬巂州都督)
(府蒙詔時屬建昌府)元(至元中置蘇州屬建昌路)明(洪武二十二年立蘇州衞二十七年改寧)
(番衞軍民指揮使司屬四川行都司)
皇清仍曰寧番衞屬建昌監理廳雍正六年裁衞置冕
寧縣屬寧遠府
鹽源縣
漢(置定筰縣屬越巂郡為都慰治)晉(曰定筰)宋(仍曰定筰)齊(省縣)後周(武帝置定)
(筰鎮)唐(武德二年置昆明縣屬巂州南詔蒙氏為香城都郡)元(至元十二年内附十四年立鹽)
(井千戶十七年改為閏鹽州二十七年廢州為閏鹽縣仍於縣立柏興府屬羅羅斯宣慰司)明
(洪武二十五年改為柏興千戶所屬建昌䘙二十七年改置鹽井䘙軍民指揮使司屬四川行都司)
皇清仍曰鹽井衞屬建昌監理廳雍正六年改衞為鹽
源縣屬寧遠府
越巂衞
漢(置蘭縣屬越巂郡)晉(省縣)劉宋(復置蘭縣屬沈黎郡)蕭齊(復廢)周(武帝改卭)
(部縣置卭部郡)隋(開皇初郡廢縣屬越巂郡)唐(屬巂州咸通中陷於蠻)宋(為卭部王國)
元(憲宗時内附中統五年立卭部川安撫招討使司屬成都元帥府至元十年割屬羅羅斯宣慰)
(司二十一年改曰卭部州)明(洪武中改卭部軍民州尋廢州改置越巂衞軍民指揮使司屬四川)
(行都司)
皇清仍曰越巂衞屬建昌監理廳雍正六年屬寧遠府
雅州府
禹貢梁州之域商為氐羌地秦立嚴道縣漢增置
青衣縣天漢四年分置蜀郡西部治青衣東漢延
光三年改置屬國都尉陽嘉二年改青衣縣曰漢
嘉蜀漢章武元年立為漢嘉郡晉亦曰漢嘉郡漢
嘉縣李雄時郡廢宋屬晉原郡齊屬晉康郡(舊志宋齊)
(梁無郡縣惟推土豪一人為堡主仍羈縻於益州)西魏廢帝二年始置始
陽縣兼置蒙山郡隋開皇初郡廢十三年改縣曰
蒙山仁壽四年置雅州(元和志以州境雅安山為名)大業初改
縣曰嚴道廢州為臨卭郡唐武德元年復置雅州
開元三年置都督府天寶初改蘆山郡乾元初復
曰雅州屬劒南道五代屬蜀置永平軍節度使(王建)
(時置)宋仍曰雅州蘆山郡(領羈縻州四十有四)屬成都路元初
曰雅州屬嘉定路至元九年屬土番宣慰司明洪
武四年改為直隷雅州省州治嚴道縣入州屬上
南道
皇清因之雍正七年陞為雅州府領州一縣五
雅安縣(附郭)
秦漢(嚴道縣地)後漢(曰漢嘉)隋(初為蒙山後為嚴道)唐宋(因之俱為雅州治所)
明(洪武初省縣入州)
皇清因之雍正七年設雅安縣屬雅州府
名山縣
漢(青衣縣地)西魏(始分置蒙山縣屬蒙山郡)隋(開皇十三年改曰名山屬卭州仁壽四年)
(改屬雅州)唐宋元(俱因之)明(洪武十年省入州十三年復置省百丈縣入焉屬雅州)
皇清因之
榮經縣
漢(置嚴道縣屬蜀郡延光初屬屬國都尉)晉(屬漢嘉郡永嘉後荒廢)隋(為嚴道縣地)
唐(武德三年始改置榮經縣屬雅州)宋(因之)元(省入嚴道設巡司)明(洪武十三年復)
(置仍屬雅州)
皇清因之
蘆山縣
漢(青衣縣地)西魏(為始陽縣地)隋(仁壽三年始分置蘆山縣屬臨卭郡)唐(屬雅州)
宋元(省入嚴道)明(洪武初復置蘆山縣屬雅州)
皇清因之
天全州(古西夷徙都地)
漢(置徙縣屬蜀郡至東漢屬屬國都尉)晉(曰徙陽屬漢嘉郡)宋(屬晉原郡)齊梁隋
(並廢)唐(置始陽鎮兵為羈縻州屬雅州)五代(蜀時土人高曩閣藏楊夾失多爾濟率衆歸附)
(置碉門黎雅長河西魚通寧遠六軍民安撫司屬雅州)宋(改曰碉門砦)元(初置碉門黎雅)
(等為宣撫司屬圖沙瑪路至元二年授高保四為安撫使復置六安宣撫司屬土番等處宣慰司後)
(改六番招討司又分置天全招討司)明(洪武初土酋高國英來歸合為天全六番招討使司六番)
(曰馬蘇金楊隴東西碉凡六村屬四川行都司)
皇清順治九年土官高躋泰來歸仍授前職屬雅州雍
正七年廢司改置天全州治碉門屬雅州府
清溪縣
秦(為蜀郡西南丹犂戎地)漢(初為西夷筰都侯國武帝元鼎六年定西夷分筰都為沈黎郡)
(兼置旄牛縣天漢四年省沈黎以旄牛屬蜀郡為西部都尉至東漢屬蜀郡屬國都尉)蜀漢
(屬漢嘉郡)晉(初因之永嘉後李雄據蜀復置沈黎郡分置漢源郡永和中蜀平郡並廢)劉宋
(復置沈黎郡)蕭齊(曰沈黎獠郡)後周(天和三年開越巂置黎州尋並縣廢)隋(開皇)
(中置沈黎縣仁壽末置登州大業初州廢分置漢源縣以縣屬臨卭郡)唐(武德元年復置登州)
(九年罷州為沈黎鎮後置黎州並徙漢源縣為州附郭神龍三年州廢開元三年復置天寶初為黎)
(州洪源郡尋改漢源郡乾元初復曰黎州屬劒南道設都督府督羈縻二十三州後增至五十五州)
(皆徼外生獠)宋(曰黎州漢源郡屬成都府路仍領羈縻五十四州)元(曰黎州屬吐番宣慰)
(司)明(洪武八年省州治漢源縣入焉改為黎州長官司十一年以土官馬芍德征討有功襲授)
(黎州安撫司屬四川布政使司萬歴二十四年降為千戶所隷四川行都司)
皇清倂黎州大渡河二所為一曰黎大所屬雅州雍正
八年改置清溪縣屬雅州府
嘉定府(舊設直隷嘉定州雍正十二年陞為嘉定府設樂山縣為附郭)
禹貢梁州之域秦為蜀郡地漢為犍為郡南安縣
地(舊志武帝置犍為郡永初六年改嘉定光武改漢嘉晉復為犍為郡)梁普通中改
置青州西魏改眉州後周復為青州置縣曰峩眉
(元和志作隋開皇三年改)屬平羌郡宣帝二年改嘉州隋開皇
九年改為青衣縣(别置峩眉縣於峩眉山下)十年又改為龍游
縣大業二年復曰眉州置眉山郡唐武德元年復
曰嘉州天寶元年改犍為郡乾元初復曰嘉州屬
劒南道宋宣和元年改為嘉祥後復故熙寧五年
省平羌入焉慶元元年以寧宗潛邸升為嘉定府
開禧元年又置嘉慶軍節度使屬成都府元至元
十三年置嘉定路總管府明洪武四年仍為嘉定
府九年以府治龍游縣省入降為嘉定州隷四川
布政司
皇清因之雍正十二年陞為嘉定府領縣七
峩眉縣
漢(南安縣地)後周(為平羌縣地)隋(開皇初為青衣縣地十三年始别置峩眉縣屬眉山)
(郡)唐(屬嘉州)宋(屬嘉定府)元(屬嘉定路)明(屬嘉定州)
皇清因之
洪雅縣
漢(南安縣地)隋(開皇十三年始分置洪雅縣屬眉山郡)唐(武德九年於縣置犍州貞觀元)
(年州廢屬眉州開元七年復於縣置義州八年州廢仍屬眉州)宋(初因之淳化四年改屬嘉州)
元(至元二十年省入夾江縣)明(成化十八年復置屬嘉定州)
皇清因之
夾江縣
漢(置南安縣屬犍為郡)晉宋齊(皆因之)後周(為峩眉平羌二縣地)隋(開皇十三)
(年始分置夾江縣屬眉山郡)唐(屬嘉州)宋(屬嘉定府)元(屬嘉定路)明(屬嘉定州)
皇清因之
犍為縣
漢(犍為郡南安縣地)後周(置沈犀郡幷置武陽縣)隋(開皇三年郡廢改縣曰犍為屬)
(犍為郡)唐(初屬戎州前上元二年割屬嘉州)宋(屬嘉定府)元(屬嘉定路)明(屬嘉定州)
皇清因之
榮縣
漢(犍為郡南安江陽二縣地)隋(開皇十三年始分置太牢縣屬資州)唐(武德元年析資州置)
(榮州並置公井縣為州治六年徙治太牢貞觀元年又分置旭川縣永徽二年移榮州治之天寶初)
(改和義郡乾元初復曰榮州屬劒南道)宋(改屬潼川路治平四年改州治旭川縣曰榮德熙寧)
(四年省公井縣入焉紹熙中升為紹熙府端平三年擇地僑治寶祐後廢)元(復為榮州屬嘉定路)
明(洪武九年降州為榮縣屬嘉定州)
皇清因之
威遠縣
漢(資中縣地)隋(開皇二年於此置威遠戍十一年改戍為縣屬資陽郡)唐(武德元年改屬)
(榮州)宋(因之)元(省縣後復置)明(洪武四年省入榮縣九年復置屬嘉定州)
皇清因之康熙六年倂入榮縣雍正六年復設仍隷嘉
定州
直隷眉州
禹貢梁州之域秦為蜀郡地漢為犍為郡武陽縣
地蕭齊建武三年始析置齊通郡梁太清二年置
青州西魏為眉州周復曰青州尋又改嘉州隋開
皇初改齊通為縣曰廣通仁壽元年改曰通義大
業二年復曰眉州尋廢以縣屬眉山郡唐武德二
年析嘉州始於通義縣置眉州天寶初改通義郡
乾元初復曰眉州屬劒南道宋亦曰眉州通義郡
屬成都路太平興國初改縣為眉山元曰眉州至
元十四年屬嘉定路二十年以州治眉山縣省入
明洪武九年降為眉縣十三年升為直隷眉州屬
上南道
皇清因之今領縣三
丹稜縣
漢(犍為郡南安縣地)後周(明帝始分置齊樂縣武帝改曰洪雅)隋(開皇十二年又改曰)
(丹稜屬眉山郡)唐(屬眉州)宋(因之)元(省入州)明(洪武十三年復置仍屬眉州)
皇清因之
青神縣
漢(犍為郡南安縣地)西魏(置青衣縣取蠶叢氏青衣勸農桑為名)後周(置青神縣)
(幷置青神郡)隋(開皇初罷郡以縣屬嘉州)唐(武德八年移今治屬眉州)宋元(因之)明
(洪武九年倂入眉州十三年復置隷眉州)
皇清康熙六年倂縣入州雍正六年復設仍隷眉州
彭山縣
漢晉(犍為郡武陽縣地)梁(置靈石縣)西魏(置江州)周(置隆山郡)隋(開皇初郡)
(廢改縣屬陵州)唐(貞觀元年省入通義二年復置割屬眉州先天元年避諱改曰彭山)宋元
(因之)明(洪武九年省十三年復置仍屬眉州)
皇清康熙元年倂縣入州雍正六年復設仍隷眉州
直隷卭州
禹貢梁州之域秦置臨卭縣屬蜀郡漢因之晉初
因之穆帝時改屬晉原郡宋因之齊屬晉康郡梁
置卭州魏置臨卭郡隋開皇初郡廢大業初州廢
屬臨卭郡(時移郡治嚴道卽今雅州)唐武德元年復置卭州(治依)
(政縣顯慶二年始置臨卭縣)天寶初曰臨卭郡乾元初復曰卭
州屬劒南道寶應元年置鎮南軍大歴元年置防
禦使尋升為節度使未幾廢咸通八年置定邊軍
節度使十一年罷文德元年又置永平節度使大
順二年廢五代蜀置永平軍宋亦曰卭州臨卭郡
屬成都路元曰卭州至元十四年立安撫司兼行
州事尋罷二十一年以州治臨卭縣省入屬嘉定
路明洪武九年降州為卭縣屬嘉定州成化十九
年升為直隷卭州屬上南道
皇清因之領縣二
大邑縣
漢(蜀郡江原縣地)晉(以後為晉原縣地)唐(咸亨二年析置大邑縣屬卭州)宋元明
(不改)
皇清因之
蒲江縣
漢(臨卭縣地)魏(改蒲口鎮)西魏(置廣安縣又置蒲原郡)隋(開皇初郡廢仁壽初改縣)
(曰蒲江屬臨卭郡)唐(屬卭州太和四年改屬巂州後復故)宋(因之)元(至元二十一年倂入)
(卭州)明(洪武十三年復置仍屬卭州)
皇清因之
直隷潼川州(雍正十二年陞為府設三台縣為附郭)
禹貢梁州之域春秋蜀國地秦蜀郡地漢為廣漢
郡郪縣晉因之劉宋初郪縣仍屬廣漢郡後分廣
漢置新城郡齊廢郡梁末置新州西魏改縣曰昌
城(隋志郪舊曰伍城西魏改昌城)置昌城郡隋開皇初郡廢後改
州曰梓州大業初復改縣曰郪改州曰新城郡唐
武德元年復曰梓州屬劒南道天寶元年改曰梓
潼郡至德二年於郡置劒南東川節度使乾元二
年復曰梓州(廣德二年廢節度屬西川大歴元年又置二年又廢尋復置)五代
屬蜀(王建改曰武德軍節度)宋亦曰梓州梓潼郡劒南東川
節度(乾德四年改靜戎軍太平興國三年又改安靜軍端拱二年復曰劒南東川節度)咸
平四年分置梓州路重和元年升為潼川府元因
之屬四川行省明洪武九年降府為州以州治郪
縣省入為直隷潼川州屬川北道
皇清因之雍正十二年陞為潼川府領縣八
射洪縣
漢(郪縣及廣漢二縣地)西魏(置射江縣)周(改曰射洪屬新城郡)唐(屬梓州)宋(屬潼)
(川府)元(至元二十年省通泉縣入焉)明(屬潼川州)
皇清因之
鹽亭縣
漢(廣漢縣地)梁(置北宕渠郡及縣)西魏(恭帝改郡縣俱曰鹽亭)隋(開皇初郡廢屬)
(新城郡)唐(屬梓州)宋(屬潼川府)元(至元間省永泰東關二縣入焉)明(屬潼川州)
皇清因之
中江縣
漢(郪縣地)晉(咸寧四年分置五城縣屬廣漢郡太康六年省七年復置)宋(曰五城縣)齊
(因之)周(於縣置元武郡)隋(開皇初郡廢改縣曰元武仁壽初於縣置凱州大業初州廢屬蜀郡)
唐(武德初屬益州三年改屬梓州)宋(大中祥符五年改曰中江尋屬潼川府)元(至元間省)
(飛烏銅山入焉)明(屬潼川州)
皇清因之
遂寧縣
漢(高帝置廣漢郡及廣漢縣)蜀漢(延熙中置東廣漢郡)魏(景元中省郡)晉(初復為郡)
(治元初二年移郡治涪隆安二年於德陽縣東南七十里置遂寧郡)劉宋(因之)齊(為東遂寧)
(郡縣曰小漢)梁(改縣曰小溪)西魏(改縣曰方義)周(閔帝元年置遂州治方義改郡)
(曰石山廢德陽縣大象二年置信州總管府)隋(開皇初郡廢仁壽二年置總管府大業初府廢)
(復改州曰遂寧郡)唐(武德元年復曰遂州二年置總管府貞觀初府罷十三年復置都督府十)
(七年又罷景龍元年置遂寧縣天寶元年復曰遂寧郡乾元二年復曰遂州屬劒南東道大歴二年)
(置靜戎軍治遂州乾寧四年置武信軍節度)五代(屬蜀)宋(太平興國初復改縣曰小溪政)
(和五年以徽宗潛邸升遂寧府屬潼川州路宣和五年又升為都督府)元(至元二十年改置遂)
(寧州)明(洪武初以州治小溪縣省入九年降為遂寧縣仍屬潼川州)
皇清因之
蓬溪縣
漢(廣漢德陽三縣地)隋(方義縣地)唐(永淳元年分置唐興縣屬遂州長壽二年改曰武豐)
(神龍元年復曰唐興天寶元年改曰蓬溪)宋(屬遂寧府端平三年嘗為府治)元(至元十九年省)
(長江入焉屬遂寧州)明(洪武初改屬潼川州)
皇清因之
安岳縣
漢(資中牛鞞德陽三縣地)後周(建德四年置安岳縣並置普州)隋(大業初州廢以縣屬)
(資陽郡)唐(武德二年復於縣置普州天寶初改曰安岳郡乾元初復曰普州屬建南東道)五
代(屬蜀)宋(亦曰普州安岳郡開寶四年移鐵門山舊縣于今治寶祐後州縣俱廢)元(復置)
(安岳縣屬遂寧州)明(洪武四年復置普州九年州廢以縣屬潼川州)
皇清順治十五年倂入蓬溪康熙五年倂入遂寧十年
改倂樂至雍正六年復設仍隷潼川州
樂至縣
漢(資中牛鞞二縣地)周(為車免鎮建德三年於鎮東南置郡曰普慈縣曰多業)隋(開皇)
(初郡廢十三年改縣曰普慈屬資陽郡)唐(武德三年始於鎮置樂至縣屬普州)宋(乾德五年)
(廢普慈為鎮入焉寶祐後縣廢)元(為安岳縣地)明(成化二年復置樂至縣屬潼川州正德十)
(年改屬簡州嘉靖九年還屬潼川州)
皇清因之
直隷瀘州
禹貢梁州之域春秋時巴國地漢置江陽縣屬犍
為郡建安十八年置江陽郡(晉志作蜀置)晉因之安帝
初劉裕旣克譙縱復舊土置東江陽郡(時改置江陽於武陽)
(故加東)齊因之梁置瀘州治馬湖江口隋開皇初郡
廢仁壽中置總管府大業初府廢改曰瀘川郡又
改治縣曰瀘川唐武德元年復曰瀘川三年置總
管府尋曰都督府督羈縻十州後增至十四州天
寶初曰瀘川郡乾元初復曰瀘州屬劒南道宋亦
曰瀘州瀘川郡宣和元年置瀘州軍節度(領羈縻州十八)
(乾道六年移潼川路安撫司於此)景定二年沒於蒙古尋收復改
曰江安州屬潼川路元亦曰瀘州至元二十年倂
州治瀘川縣入焉二十二年割屬重慶府明玉珍
立瀘州路軍民府明洪武初改為直隷瀘州屬下
南道
皇清因之領縣三
江安縣
漢(江陽縣地至東漢置漢安縣屬犍為郡)晉(改屬江陽郡)劉宋(為東江陽郡治)齊
(因之)梁(屬瀘州)隋(開皇十八年改曰江安屬瀘川郡)唐(仍屬瀘州)宋元明(不改)
皇清因之
合江縣
秦(巴郡地)漢(置符縣屬犍為郡至東漢改曰符節建安中分屬江陽郡)晉(仍曰符縣永嘉)
(後廢)蕭齊(始置安樂縣屬東江陽郡)梁(改置安樂戍)周(保定四年始改置合江縣屬瀘)
(州)隋(屬瀘川郡)唐(仍屬瀘州)宋元明(不改)
皇清因之
納溪縣
漢(江陽縣地)隋(為瀘川江安二縣地)宋(皇祐二年置納溪砦屬江安縣紹定五年升為縣屬)
(瀘州)元明(不改)
皇清因之
直隷資州
漢資中縣地後周保定中始分置盤石縣隋開皇
七年自資陽縣移資州來治大業初改州為資陽
郡唐武德元年復曰資州天寶元年復曰資陽郡
乾元元年復曰資州咸通二年徙治内江七年復
故屬建南道宋亦曰資州資陽郡屬潼川路宣和
二年改龍水為資州後復故淳祐三年廢元至正
末明玉珍復置資州明洪武四年改州為縣屬成
都府
皇清因之雍正五年升為直隷資州屬松茂道領縣四
資陽縣
漢(置資中縣屬犍為郡)晉宋齊(因之)後周(武成二年改為資陽縣又自陽安移資州)
(來治幷置資中郡)隋(開皇初郡廢七年復移州於盤石以資陽為屬縣大業初屬資陽郡)唐
(屬資州)宋(因之)元(省入簡州)明(成化二年復置資陽縣屬成都府正德中改屬簡州)
皇清初屬成都府雍正五年改隷資州
内江縣
漢(犍為郡資中縣地至東漢置漢安縣仍屬犍為郡)晉(初因之永嘉後沒於夷獠)後周
(天和二年置安戍尋改置中江縣屬資中郡)隋(避諱改曰内江屬資陽郡)唐(咸通六年移資)
(州來治七年還治盤石)宋(亦曰内江縣)元(省縣)明(洪武初復置屬成都府)
皇清因之雍正五年改隷資州
仁壽縣
漢(犍為郡武陽縣東境)晉(置西城戍)梁(置懷仁郡)西魏(置陵州改縣曰普寧)隋(開皇)
(三年郡廢十八年改縣曰仁壽大業初改隆山郡)唐(武德元年復曰陵州天寶元年改仁壽郡)
(乾元元年復曰陵州屬劒南道)五代(屬蜀)宋(熙寧五年廢州為陵井監宣和四年改仙井監)
(隆興五年又改曰隆州屬成都府)元(至元二十年倂州為仁壽縣屬成都路)明(屬成都府)
皇清因之雍正五年改隷資州
井硏縣
漢(犍為郡武陽縣地為井研鎮)晉(安帝僑置江陽郡亦曰西江陽郡)宋齊(因之)西
魏(置蒲城縣後廢)隋(大業元年置井研縣屬隆山郡)唐(屬陵州)宋(屬仙井監南渡後屬)
(隆州)元(至元二十年倂入仁壽縣明玉珍復置)明(洪武十年又省入仁壽後復置井研縣屬)
(成都府)
皇清因之雍正五年改隷資州
直隷綿州
漢置涪縣屬廣漢郡王莽改曰統睦東漢復為涪
縣元初二年徙郡治此(水經注作永初)後還治雒蜀漢屬
梓潼郡晉永嘉後移梓潼郡來治(按晉志有涪城縣今在州南六)
(十里潼川州界為涪城壩)孝武帝仍移郡治梓潼(舊志作西魏移)宋齊
皆曰涪縣西魏置潼州廢帝二年改縣曰巴西(隋志)
(巴西舊曰涪置巴西郡)隋開皇初郡廢五年改曰綿州大業
初改金山郡唐武德元年復曰綿州天寶元年改
郡亦曰巴西乾元元年復曰綿州屬劒南東道宋
亦曰綿州巴西郡屬成都府路紹興三年以知州
兼綿茂威州石泉軍沿邊安撫使五年移川陜宣
撫副使司於此六年罷二十一年罷沿邊安撫使
嘉熙元年為四川制置副使治所元至元二十年
省州治巴西縣及魏城縣入本州改隷潼川路明
亦曰綿州屬成都府
皇清因之雍正五年陞為直隷綿州屬松茂道雍正九
年改屬川北道領縣五
德陽縣
漢(廣漢郡綿雒二縣地)五代(因之)唐(武德三年始析雒置德陽縣屬益州垂拱二年屬漢)
(州)宋(因之)元(至元八年陞為德州十三年復為縣屬成都路十八年還屬漢州)明(因之)
皇清屬成都府雍正五年改隷綿州
羅江縣
漢(涪縣地之潺亭)晉(置萬安縣於梓潼水尾屬梓潼郡後移縣治於此)宋齊(因之)西
魏(置萬安郡)隋(開皇初郡廢縣屬金山郡)唐(屬綿州天寶元年改曰羅江縣)宋元(因之)
明(屬成都府)
皇清因之順治十六年倂入德陽雍正五年復設改隷
綿州
安縣
漢(廣漢郡綿竹涪二縣地)晉(為綿竹萬安萇陽三縣地)隋(為綿竹神泉石泉三縣地)唐
(為龍安西昌神泉三縣地屬綿州)宋(政和七年以龍安神泉二縣屬石泉軍宣和三年軍廢縣)
(還故屬七年復屬軍寶祐中移石泉軍治於龍安)元(中統五年升軍為安州屬成都路以龍安)
(神泉二縣省入)明(洪武七年䧏州為安縣屬成都府)
皇清因之雍正五年改隷綿州
綿竹縣
漢(置綿竹縣屬廣漢郡為都尉治中平五年劉焉徙益州治此)晉(初屬新都郡隆安二年以)
(秦州流民分置晉熙郡及晉熙縣並置長陽南武都二縣)劉宋(屬南陰平郡)齊(因之永元)
(初廢晉熙郡以縣屬南新巴郡)梁(復置晉熙郡)周(省長陽南武都入晉熙後又省晉熙入陽)
(泉)隋(開皇三年郡廢徙綿竹治晉熙城改曰晉熙縣十八年改雒縣為綿竹改晉熙為孝水以)
(縣境姜詩孝泉得名大業三年復曰綿竹屬蜀郡)唐(武德三年屬濛州貞觀二年州廢始屬漢)
(州)宋(因之)元(至元十三年省縣入州置巡司二十九年廢司復改縣)明(因之)
皇清屬成都府雍正五年改隷綿州
梓潼縣
漢(置梓潼縣尋為廣漢郡治王莾改縣曰子同郡曰就都至東漢初復故尋以郡治雒以梓潼屬)
(之建安二十二年蜀昭烈帝以縣置梓潼郡)晉(初因之孝武帝又移郡治涪梓潼屬焉)宋
齊(因之)西魏(改縣曰安壽又於縣置潼川郡)隋(開皇三年郡廢大業三年復改曰梓潼屬)
(普安郡)唐(屬劒州)宋元明(不改)
皇清初屬保寧府雍正五年改隷綿州
直隷茂州
古冉駹國地漢元鼎六年開置汶山郡(治汶江縣)地節
三年省幷蜀郡為北部都尉(夷人以立郡賦重宣帝乃省)後漢
為汶江道永初三年為廣漢屬國都尉延光三年
復立為郡(見後漢志又冉駹夷傳作靈帝時立宋志以為蜀漢立)晉時移郡
治汶山縣改縣曰廣陽屬之東晉後廢宋齊仍為
汶山郡梁普通三年改為北部都尉置繩州北部
郡仍置廣陽縣為治周保定四年置汶州隋開皇
初郡廢改曰蜀州尋為會州置總管府仁壽元年
改縣曰汶山大業初府罷復為汶山郡唐武德元
年復曰會州三年置總管府四年改南會州貞觀
八年始改茂州天寶元年改郡曰通化屬劒南道
五代屬蜀宋亦曰茂州通化郡屬成都府元至元
九年屬土番宣慰司明洪武十七年仍設茂州兼
設茂州衞以汶山縣地入焉屬成都府
皇清因之雍正五年陞為直隷茂州屬松茂道領縣二
保縣(古冉駹國地)
隋(置薛城戍)唐(置薛城縣屬維州)宋(保寧地屬威州)元(至元十九年倂縣入州)明
(洪武六年始置保縣屬成都府)
皇清因之雍正五年改隷茂州倂威州入焉
汶川縣
漢(置綿虒縣屬蜀郡東漢後曰綿虒道)蜀漢(置汶山郡於此)晉(改縣曰汶山至東晉後郡)
(徙都安縣廢)周(後置汶川縣仍於縣置汶山郡)隋(開皇初郡廢)唐(屬茂州)宋(熙寧)
(九年卽縣置威戎軍使政和六年改名延寧宣和三年廢軍為砦南渡後復為汶川縣仍屬茂州)
元(至元十九年以戶口稀少止設巡檢司後復置)明(屬成都府)
皇清因之雍正五年改隷茂州
直隷達州
禹貢梁州之域漢巴郡宕渠縣之東境和帝分置
宣漢縣仍屬巴郡劉璋分屬巴西郡蜀昭烈帝分
屬宕渠郡尋還屬巴西晉初省惠帝復置屬宕渠
郡(晉志分巴西郡置)桓溫平蜀後以巴漢流人立晉昌郡
縣屬晉昌劉宋分置巴渠郡齊因之(宋志宣漢屬南宕渠郡齊)
(志屬西宕渠郡)梁曰石城置東關郡(元和志作後魏廢帝二年改宣漢為石城)
及置萬州(寰宇記大同二年置通典以州境有萬頃池為名)西魏改通州
(寰宇記以居四達之路故名)隋開皇初郡廢十八年改縣曰通
川大業初改州曰通川郡唐武德元年復曰通州
三年置總管府貞觀五年府廢天寶初復曰通川
郡乾元初復曰通州屬山南西道宋乾德三年改
曰達州通川郡屬䕫州路五年六年以宣漢等縣
省入元曰達州至元十五年屬四川東道二十年
改屬四川南道二十二年屬䕫州路明洪武九年
改州為縣以通川縣省入正德九年復升為州仍
屬䕫州府
皇清因之雍正六年升為直隷達州屬川東道領縣三
東鄕縣
漢(宕渠縣地東漢後為宣漢縣地)劉宋(分置巴渠下蒲二縣屬巴渠郡)西魏(分置東鄕)
(縣幷置石州)後周(廢州置三巴郡)隋(開皇初郡廢並廢巴渠下蒲二縣入東鄕屬通川郡)
唐(武德三年置南石州八年州廢屬通州)宋(屬達州)元(至元二十年廢入達州)明
(成化三年復置仍屬達州)
皇清初屬䕫州府雍正六年改隷達州
太平縣
漢(宕渠縣地東漢後為宣漢縣地)劉宋(分置東關縣屬巴渠郡)齊(因之)梁(置南晉郡)
(及幷州)後周(改永昌郡)隋(開皇初郡廢五年州廢仍改縣曰宣漢屬通川郡)唐(武德)
(元年復置南幷州貞觀元年州廢入通州)宋(乾德五年省入東鄕)明(正德十年復割東鄕之太)
(平里置縣屬達州)
皇清初屬䕫州府雍正六年改隷達州
四川通志卷二
