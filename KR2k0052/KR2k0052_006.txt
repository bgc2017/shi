四川通志卷六
名宦
蓋聞任官惟賢位事惟能士君子之膺仕版者必
實有功德及人而後其名可垂天壤而不敝以故
舍茇之隂過甘棠者猶愛其樹况其人乎蜀中如
秦之李冰漢之文翁武侯宋之張趙皆表表在人
耳目矣其他揆文奮武凡功德可𫝊者又復未易
更僕數至我
朝俊乂在官撫辰凝績其已列名宦者固可俎豆千
秋而循良著美後先輝映亦足以附驥而益顯也
夫桐鄉之愛峴首之思民之好善今不殊昔後之
蒞兹土者覽於是編其亦可以興歟作名宦志
總部
秦司馬錯(為秦將時苴蜀相攻秦惠王欲伐蜀張儀以為莫若先伐韓錯曰不然冨國者務廣)
(其地強兵者務富其民以秦攻蜀譬以狼逐羊拔一國而天下不以為暴利盡四海而諸侯不以為)
(貪是我一舉而名實兩附也惠王曰善由石牛道進兵伐蜀取之開明氏遂亾)
漢司馬相如(成都人武帝遣唐蒙通西南夷發巴蜀吏卒千餘人郡又為發轉漕萬餘人用)
(軍興法誅其渠帥巴蜀人大驚恐帝聞之乃拜相如中郎將乘𫝊往諭並責唐蒙等巴蜀人始安相)
(如略定西南夷並通卬筰還報帝大悦)
來歙(新野人以中郎將帥蓋延馬成討公孫述述使王元拒河池歙與蓋延等破之遂乘)
(勝而進蜀人懼元遣客刺歙刃中其腹乃馳召蓋延延見歙伏涕不能仰視歙叱曰虎牙何敢然今)
(使者中刺客無以報國故呼巨卿欲相屬以軍事而反效兒女子涕泣乎延收淚彊起受所誡歙自)
(書表曰臣夜人定後不知為何人所賊傷中臣要害臣不敢自惜誠恨奉職不稱以為朝廷羞夫理)
(國以得賢為本大中大夫叚襄骨鯁可任願陛下裁察投筆抽刃而絶帝省書流涕詔以將軍馬成)
(伐之)
岑彭(棘陽人時公孫述竊據成都彭為征南大將軍率臧宫等討之述據荆門截水道與)
(彭相拒乃遣將軍魯竒逆流死戰焚浮橋長驅入沔關百姓皆奉牛酒以迎彭彭慰安之留馮駿圍)
(江州自領兵直拔墊江克平曲述遣將延岑拒廣漢侯丹拒黃石彭令宫從涪水拒岑自率精兵襲)
(丹大破之乃倍道徑拔武陽擊廣都兵遶出延岑後密邇成都勢若風雨述遂大驚以杖擊地曰是)
(何神也乃夜遣客詐降刺彭彭死蜀人哀之立廟以祀諡曰壯侯)
吳漢(宛人代岑彭為大司馬攻成都八戰八克適公孫述自將數萬人攻漢漢使護軍高)
(午唐邯擊述述大敗高午刺述洞胸墜馬左右輿入城是夕述死明旦延岑以城降蜀遂平)
臧宫(關中人以偏將軍討公孫述時食少兵多轉餉不至會帝遣謁者將兵馬詣彭宫矯)
(制取以自益乘夜多張旗幟登山鼓噪聲震山谷延岑不意漢兵卒至甚恐宫縱擊大破之悉降其)
(衆與吳漢會兵誅述蜀郡守將史歆反宫與漢等討平之遷其黨數百家於南郡)
蜀漢諸葛亮(字孔明瑯琊人寓居南陽隆中躬耕隴畝不求聞達先主依劉表於荆州訪士)
(於司馬徽徽曰此間自有伏龍鳳雛徐庶亦謂孔眀可就見不可屈致先主遂詣亮凡三往乃見諮)
(以當世之計瞭如指掌先主悉心委任嘗曰孤有孔明猶魚之有水也厥後結好孫權破曹操於赤)
(壁尋取成都又定漢中地先主即帝位以亮為丞相先主臨崩命亮輔後主亮泣曰臣敢不竭股肱)
(之力效忠貞之節繼之以死乎蜀承劉璋積弱之後威刑凌替亮以為當振之以法法行則知恩故)
(為治頗尚嚴峻然開誠布公集思廣益蜀人久而悦服焉南夷叛亮率師渡瀘七擒孟獲南夷服其)
(天威數十年不敢叛亮既平夷上表伐魏興復漢室自建興五年至十一年凡六出祁山中間拔天)
(水南安安定圍陳倉斬魏將王雙繼又奪武都隂平二郡斬張邵後與司馬懿拒於渭南數挑戰懿)
(畏之如虎不敢出及卒懿按行營壘歎曰天下竒才也亮卒時年五十四諡曰忠武亮有王佐才其)
(恢復規模先務為根本之計至拜表納忠鞠躬盡瘁輔相數十年卒後無餘帛餘財精誠之至皎如)
(天日足為萬世人臣師表矣)
關公(諱羽字雲長河東解州人與涿郡張飛志復漢室隨先主周旋不避艱險常守下邳)
(曹操獲公以歸拜為偏將軍封漢壽亭侯公謂張遼曰吾受劉將軍厚恩誓以共死吾當立效以報)
(曹公乃去耳遂斬袁紹將顔良於白馬悉封曹所錫予還之奔歸先主先主西定益州為漢中王拜)
(公前將軍假節鉞是歲率衆攻曹仁於樊操遣于禁助仁公乘秋漲破之七軍俱沒禁降公公斬魏)
(將龐德梁郟由是陸渾羣豪遥受公印號聲震華夏操乃議徙許都以避其銳先是孫權既怒公不)
(許婚而司馬懿以為公得志權必不願也可使人助權躡其後於是權遣將呂蒙襲擊公公及子平)
(俱死之後諡公曰壮繆侯子興嗣興少有令聞丞相亮器之弱冠拜侍中監軍興卒子統嗣尚公主)
(官至虎賁中郎將公志負忠義愛讀左氏春秋及篆畫俱工其死距今數千年血食廟祀合華夏册)
(表無遺焉)
張飛(字翼德涿郡人先主奔江南曹操追之於當陽長坂使飛為拒後乃據水斷橋瞋目)
(横矛曰吾張翼德也曹軍無敢近者先主既定南郡以飛為宜都太守征西將軍先主入益州攻劉)
(璋飛等逆流而上分定郡縣破江州生獲劉璋將巴郡太守嚴顔顔不屈飛壮而釋之由是所過多)
(迎降後守閬中屢敗魏將張郃威名亞於關公飛愛敬君子而不恤軍人先主常誡之曰卿鞭撻健)
(兒過甚而又令在左右此取禍之道也先主伐吳飛率兵自閬中會江州臨發為帳下張達范疆所)
(害追諡曰桓侯長子苞早夭次子紹嗣官至侍中尚書僕射苞子遵為尚書隨諸葛瞻於綿竹與鄧)
(艾戰死飛沒後閬人思慕立廟祀之以遵配享焉)
龐統(字士元襄陽人少樸鈍未有識者惟從父德公及司馬徽深重之後歸昭烈使令耒)
(陽日縱酒不治事魯肅乃遺昭烈書曰士元非百里才使為治中别駕始當展其驥足耳孔明亦以)
(為言昭烈與談乃大器之用為治中視待亞於孔明充軍師中郎將法正說昭烈取益州疑未決統)
(曰兼弱攻昧逆取順守古人所貴若定蜀之後封璋以大國何負於信今若不取終為人利耳昭烈)
(乃決復定計斬蜀將楊懷高沛襲據涪城進取雒城統督戰中流矢卒昭烈深為痛悼)
趙雲(字子龍常山人始事公孫瓚後隨先主任主騎及先主為曹操追於當陽長坂雲抱)
(後主並保護甘夫人皆得免遷為牙門將軍率兵取桂陽零陵諸郡及攻劉璋雲與張飛等泝江西)
(上平定郡縣成都既定以雲為翊軍將軍後主建興五年隨丞相亮駐漢中亮令雲與鄧芝往拒曹)
(真兵弱敵強失利箕谷然能斂衆固守不至敗衂七年卒諡順平侯)
馬超(字孟起扶風人以征西將軍督涼州事聞先主圍劉璋於成都密書請降先主為漢)
(中王拜超為左將軍以雄武著名卒年四十七諡曰威侯)
黃忠(字漢升南陽人多力善射初為長沙守韓元裨將後歸先主及入蜀攻劉璋忠常先)
(登陷陣勇冠三軍建安中軍於定軍山擊夏侯淵斬之後隨先主伐吳卒於軍中追諡剛侯)
法正(字孝直扶風郿人也益州别駕張松與正相善松勸劉璋絶曹操而結先主璋曰誰)
(可使者松乃舉正正既往還為松稱說先主有雄略願共戴之松遂說璋迎先主討張魯令正銜命)
(正乃獻策於先主曰以明將軍之英才乘劉牧之懦張松之股肱以響應於内然後資益州之殷富)
(憑天府之險阻以此成棠猶反掌也先主然之既入成都以正為揚武將軍或謂正太縱横亮曰主)
(公之在公安也北畏曹操東憚孫權進退狼跋賴孝直為之羽翼使不得行其志耶後擊夏侯淵張)
(郃亦用正計取之曹操歎曰吾固知使君不能有此必孝直所教也卒諡翼侯賜子邈爵關内侯後)
(先主東征孫權敗績亮嘆曰孝直若在必能制主上東行縱復東行必不傾危也)
馬謖(字幼常以荆州從事隨先主入蜀除綿竹成都令越巂太守才器過人好論軍計亮)
(深加器異先主臨崩謂亮曰馬謖言過其實不可大用亮以謖為參軍每談論自畫達夜出師祁山)
(謖統大衆在前與魏將張郃戰於街亭為郃所破士卒離散亮進無所據退軍還漢中謖下獄物故)
(亮為之流涕深思先主之言)
李恢(字德昂建寧俞元人為郡督郵坐事免官太守董和貢恢於州半道聞先主自葭萌)
(還攻劉璋恢知璋必敗乃託名郡使北詣先主遇於綿竹先主嘉之遣詣漢中交好馬超超遂從命)
(章武元年康降都督鄧方卒先主問恢誰可代者恢曰人之才能各有長短故孔子曰其使人也器)
(之先零之役趙充國曰莫踰老臣竊不自揆惟陛下察之先主曰孤之本志已在卿矣遂以恢為庲)
(降都督領交州刺史後隨亮南征紿南人以糧盡圖退南人遂怠恢出擊大破之與亮聲勢相連及)
(論南征軍功惟恢居多封漢興侯卒子遺嗣)
劉敏(為左護軍揚威將軍與王平俱鎮漢中魏遣大將軍曹爽襲蜀時議者以為但可守)
(城不宜拒敵敏以男女在野農榖棲畝若聽敵入則大事去矣遂率所領與爽拒戰多張旗幟彌百)
(餘里會大將軍費褘以援兵至自成都魏兵遂退敏以功封雲亭侯)
諸葛喬(字仲慎亮兄瑾之次子亮初未有子瑾啓於孫權遣喬入蜀為亮嗣拜駙馬都尉年)
(二十五隨亮至漢中與諸將子弟轉運谷中甘苦悉共建興元年卒子攀為行護軍翊武將軍諸葛)
(恪見誅於吳子孫皆盡而亮自生子瞻以攀復為瑾後)
董厥(為丞相府令史諸葛亮稱之曰董令史良士也後為輔國大將軍封南鄉侯與亮子)
(瞻並平尚書事)
廖立(字公淵武陵人先主領荆州牧辟為從事擢長沙太守先主入蜀孔明鎮荆州孫權)
(使通好於亮因問士人誰相經緯者亮答曰龐統廖立楚之良才當贊興王業者也建安二十年權)
(遣呂蒙掩襲南郡立脱身走歸先主先主素優待之不深責也以為巴郡太守後遷侍中後主即位)
(徙長水校尉立自謂才名豈宜游散而使在李嚴輩下常懷怏怏亮表立徙汶山郡立躬率妻子耕)
(織自守聞亮卒垂泣咨嗟曰吾終為左衽矣後監軍姜維率偏師經汶山往詣立稱立意氣不衰言)
(論自若後立終於徙所妻子還蜀)
許靖(字文休汝南平與人少與從弟邵俱知名並有人倫臧否之稱避亂入蜀劉璋以靖)
(為巴郡廣漢太守先主克蜀以靖為左將軍長史稱漢中王以靖為太傅及即尊號策靖曰朕獲奉)
(洪業君臨萬國夙宵惶惶懼不能綏汝作司徒其敬敷五教在寬勖哉靖雖年踰七十而納誘後進)
(清談不倦章武元年卒)
麋(竺字子仲東海人先主麋夫人同母兄也以貨殖起家僮客萬人資産鉅億曹操表竺)
(領嬴郡太守竺弟芳彭城相皆去官隨先主周旋益州既平拜竺為安漢將軍班在軍師將軍之右)
(竺雍容敦雅先主待以上賓禮賞賜優寵無比後芳叛歸孫權竺慙恧發病歲餘卒子威官至虎賁)
(中郎將威子照虎騎監自竺至照皆便弓馬善射御云)
孫乾(字公祐北海人先主領徐州辟為從事遣乾結好袁紹又與麋竺俱使劉表皆如意)
(指先主定益州乾為秉忠將軍甚見禮待與簡雍同尋卒)
簡雍(字憲和涿郡人少與先主有舊先主至荆州雍與麋竺孫乾同為從事先主入益州)
(劉璋見雍甚愛之後先主圍成都遣雍往說璋璋遂與雍同輿出城歸命先主拜雍為昭德將軍)
伊籍(字機伯山陽人常隨先主南渡江從入益州以籍為大將軍從事中郎視待亞於簡)
(雍孫乾後出使於吳孫權聞其才辨欲逆折以辭籍適入拜權曰奈何勞勞事庸主乎籍對曰一拜)
(一起未足為勞權甚異之後遷昭文將軍與諸葛亮法正劉巴李嚴共造蜀科蜀科之制由此五人)
(焉)
劉巴(字子初零陵烝陽人少知名先主為漢中王巴為尚書後代法正為尚書令躬履清)
(儉不治産業進退無私交非公事不言先主稱尊號諸文告策命皆巴所作)
董允(字休昭中郎將和之子先主立太子以允為洗馬後主襲位遷黃門侍郎丞相亮將)
(北征駐漢中上書曰郭攸之費褘董允等先帝簡擇以遺陛下斟酌損益進盡忠言則其任也允等)
(遷侍中領虎賁中郎將遇事多所匡救統宿衛親兵後主欲廣采擇以充後宫允以為古者天子后)
(妃之數不過十二今嬪嬙已具不宜增益後主益嚴憚之尚書令蔣琬領益州刺史上疏以讓允又)
(表允内侍歴年翼贊王室宜賜爵土以褒勲勞允固辭不受後主嬖宦黃皓畏允不敢為非終允之)
(世皓位不過黃門丞允嘗與費褘胡濟等共期遊宴嚴駕已備而襄陽董恢詣允允停車不出恢年)
(少官微見允停出逡廵求去允不許曰本所以出者欲與同好游談也今君已自屈方展闊積捨此)
(之談就彼之宴非所謂也乃命解驂褘等亦罷駕不行其守正下士凡此𩔖也延熙六年加輔國將)
(軍七年以侍中守尚書令為大將軍九年卒)
向朗(字巨達宜城人劉表以為臨沮長後歸先主蜀平以為巴西守後主踐阼以步兵校)
(尉領丞相長史丞相亮南征畱統府事後從亮至漢中坐馬謖事免長史後數年為光禄勲又徙左)
(將軍追論舊功封顯明亭侯初朗少時涉獵文學自去長史乃潛心典籍孜孜不倦年踰八十猶手)
(自校書不干時事以此見稱卒子條嗣景曜中為御史中丞)
向寵(朗兄子先主即位漢中以為牙門將秭歸之敗寵營獨全建興元年封都亭侯後為)
(中都督典宿衛兵諸葛亮出師以寵性行淑均必能使行陣和睦表為中領軍延熙元年征漢嘉蠻)
(夷遇害寵弟充歴射聲校尉尚書)
許慈(字仁篤南陽人少師事劉熙善鄭氏學治易尚書三禮毛詩論語建安中與許靖等)
(自交州入蜀時有魏郡胡潛者雖學不浹洽然卓犖強識凡祖宗制度之儀喪紀五服之數皆能指)
(掌相示先主定蜀因蜀人學業衰廢乃鳩合典籍沙汰衆學以慈潛並為博士與孟光來敏等典掌)
(舊聞慈於後主時稍遷至大長秋卒時追慕之)
孟光(字孝裕華陽人漢太尉孟郁之族博物識古銳意三史長於國家舊典好公羊春秋)
(而譏評左氏每與來敏反復爭辨先主定益州拜議郎與許慈等並掌制度後主踐阼遷大司農延)
(熙九年秋大赦光於衆中貴大將軍費褘曰夫赦者偏枯之物非眀世所宜有也衰弊窮極必不得)
(已然後權而行之耳今主上仁賢百僚稱職有何旦夕之危倒懸之急而數施非常之恩以惠宄姦)
(之惡乎褘但顧謝踧踖而已故執政重臣心不能悦爵位不進祕書郎郤正數從光諮訪光問正太)
(子所習并其性情好尚正答以古世子之風光曰吾今所問欲知其權略智調何如耳儲君讀書寧)
(當似吾等竭力博識以待訪問如博士探策講試以求爵位耶當務其急者正深以為然後光年九)
(十餘終)
來敏(義陽新野人來歙之後也先主定益州以敏學問該博署敏典學校尉及立太子以)
(為家令後主踐阼為虎賁中郎將以言論忤人舉動違衆去職起為大長秋又免再遷光禄大夫又)
(免後以敏為執慎將軍欲令以官重自警戒年九十七終子忠亦博覽經學有敏風與尚書向充等)
(竝能協贊大將軍姜維軍事)
費褘(字文偉江夏郡人少孤依伯父仁遊學入蜀會先主定蜀遂留益州與汝南許叔龍)
(南郡董允齊名先主立太子褘與允俱為舍人後主踐位以為黃門侍郎丞相亮北駐漢中請褘為)
(參軍亮卒褘為後軍擊斬魏延全師還蜀代蔣琬為尚書令擊曹爽於漢中為降人郭循所害諡敬)
(侯)
蔣琬(字公琰零陵湘鄕人先主入蜀除廣都長諸葛亮嘗稱為社稷之器謂其為政以安)
(民為本不以修飾為先頃之為什邡令先主王漢中入為尚書郎建興元年丞相亮辟為東曹掾五)
(年丞相亮駐漢中琬與長史張裔留統府事八年代裔為長史加撫軍將軍亮出師琬嘗足兵食以)
(相供給亮每言公琰托志忠純可與共贊王業因謂後主曰臣若不幸後事悉以付琬亮卒以琬為)
(尚書令加行都護假節領益州刺史尋遷大將軍錄尚書事封安陽亭侯時丞相初喪内外危懼琬)
(處羣僚之右既無憂容亦無喜色神守舉止如平常衆皆悦服延熙八年累進大司馬率師退魏軍)
(於駱口尋卒)
姜維(字伯約天水冀人丞相亮軍出祁山維詣之辟為掾加奉議將軍亮與蔣琬書曰伯)
(約忠勤時事永南季常諸人不如也遷中監軍征西將軍亮歿後維自負才武欲誘羌胡以為羽翼)
(謂自隴以西可斷而有每欲興兵大舉費褘嘗抑制不從與其兵不過萬人褘歿後維於延熙十六)
(年出師圍狄道糧盡引還十八年復出狄道與魏將王經戰大破之景曜元年出洮陽與鄧艾戰敗)
(績時宦官黃皓弄權維屯田沓中表後主亟宜治兵關中以圖進取皓寢其說鍾會兵至維力戰不)
(支遂詐降會搆鄧艾以叛計圖興復漢室及至成都值魏將殺會維亦遇害焉)
楊儀(襄陽人建安中為荆州刺史詣關公公以為功曹遣詣先主與論軍國大計說之因)
(辟為左將軍兵曹掾隨丞相亮至漢中亮數出軍儀規畫分部籌度糧榖斯須便了建興十一年從)
(亮伐魏軍渭南八月亮卒儀奉亮計帥師還司馬懿不敢追逼魏延叛儀擊斬之)
宗預(字德豔南陽人建安中隨張桓侯入蜀丞相亮以為主簿遷右中將軍及亮卒吳慮)
(魏或承衰取蜀增巴丘守兵蜀聞之亦益永安之守預將命使吳權問預曰東之與西譬猶一家而)
(聞西更增白帝之守何也預對曰臣以為東益巴丘之戍西增白帝之守皆事勢宜然曷足以勤眀)
(問焉權大笑敬待之禮亞於鄧芝芝自江州還來朝謂預曰禮六十不服戎而卿甫受兵何也預答)
(曰卿七十不還兵我六十何為不受邪芝性頗驕大將軍費褘等皆避下之而預獨不為屈預復東)
(聘吳權執預手涕泣而别曰君每銜命結二國之好今君年長孤益衰老恐不復相見遺預大珠一)
(斛乃還以疾徵至成都後為鎮軍大將軍加兗州刺史)
廖化(本名淳襄陽人為前將軍關公主簿公敗後化入吳每思歸漢聞先主東征乃詐死)
(因攜持老母晝夜西行見先主於秭歸先主大悦以化為宜都太守後以果烈稱)
隋獨孤楷(字修則開皇時為原州總管時蜀王秀鎮益州上徵之猶豫未發朝廷恐秀生變拜)
(楷益州總管楷諷諭再三秀乃就路楷察秀有悔色終蓄異志因勒兵為備秀至興樂去益州四十)
(餘里將反襲楷聞楷有備而止)
元巖(字君山洛陽人蜀王秀鎮益州詔慎選賢良有重望者為之寮佐時巖與王韶俱以)
(骨鯁知名於是拜巖為益州總管長史高祖謂曰公宰相大器今屈輔我兒亦如曹參相濟之意也)
(蜀王性好奢侈巖每切諫王輒愧謝而止巖為人循法度蜀中獄訟多所裁斷莫不悦服其有得罪)
(者相謂曰平昌公與吾罪吾何怨焉上甚嘉之賞賜優給卒於官益川父老莫不隕涕)
梁睿(字恃德烏氏人少沈敏有行檢周太祖時以功臣子養宫中者數年嘗命諸子與睿)
(遊處後襲爵廣平郡公歴敷州梁安二州總管俱有惠政進位柱國高祖總百揆睿代王謙為益州)
(總管至漢州而謙反遣兵攻始州高祖命睿為行軍元帥率于義等步騎二十萬討之進至龍門謙)
(將趙儼秦會擁衆十萬據險為營周亙三十里睿將士銜枚出自間道四面奮擊力戰破之睿鼓行)
(而進謙將達奚惎聞睿將至分兵據開遠睿顧謂將士曰此賊據要欲遏吾兵勢吾當出其不意破)
(之必矣遣將分道攻惎自午及申破之睿進逼成都惎以城降劒南悉平)
唐房琯(字次律河南人漢州刺史多惠政眀皇幸蜀次普安琯首謁行在以琯為同平章事)
嚴武(字季鷹華州華隂人中書侍郎挺之子也弱冠以門廕策名隴右節度使哥舒翰奏)
(充判官兼侍御史至德初肅宗興師靖難武赴行在宰相房琯薦其材略累遷御史中丞坐琯事出)
(為綿州刺史遷為劒南東川節度使上白以劒南東西川合為一道又為節度使廣德二年破吐蕃)
(七萬餘衆拔當狗城十月又取虜川城自是番虜不敢犯境)
韋倫(京兆人父光采開元間為朔方節度使倫以廕調藍田尉幹力勤濟後從帝入蜀以)
(監察御史為劒南節度行軍司馬置判官時蜀中衛卒侵暴尤難治倫以清儉自持西人賴之)
章仇兼瓊(潁川人劒南節度兼四川採訪制置使興大南市創新津通濟堰溉眉蜀二郡)
(田人懷其惠立廟於堰南號寅德公祠復引萬年池水以溉成都田畝在蜀八年澤流萬世)
張延賞(河東人累拜荆南劒南西川節度使建中間西山兵馬使張朏襲成都為亂延賞奔)
(鹿頭城朏醉不設備延賞諜知之遣將捕斬朏復成都先是楊國忠討南蠻三蜀疲敝後更郭英又)
(崔寧楊子琳之亂公私蕭然延賞事為之制薄入謹出府庫遂實德宗幸奉天貢獻踵道不絶帝還)
(詔入秉政)
韋臯(字城武京兆人貞元中節度西川常駐兵資中拊循將卒惠養士民治蜀二十一年)
(前後破吐蕃四十八萬斬首五萬餘級蠻夷畏服人民安堵功烈為西川稱最云)
高崇文(憲宗元和初為神策將軍時剱南西川度支副使劉闢反杜黃裳薦崇文勇略可用)
(上乃命崇文將兵五千與山南西道節度使嚴礪同討闢崇文卯時受詔辰時即行器械糗糧皆所)
(素備軍至興元軍士有折人箸者斬之以徇進攻鹿頭關八戰皆捷直指成都所向無敵軍不留行)
(闢率數千騎奔吐蕃崇文遣高霞寓等追及擒之檻送京師崇文入成都屯於通衢休息士卒市肆)
(不驚珍寳山積秋毫不犯蜀人大悦詔紀功於鹿頭山加崇文西川節度使)
林蘊(為西川節度推官值劉闢反藴曉以逆順不聽又切諫闢怒將殺之隂戒刑人抽劒)
(磨頸欲脅服之藴叱曰死即死我頸豈礪石耶闢知其不可服捨之)
李德裕(字文饒贊皇人吉甫子文宗太和四年為西川節度使蜀自南詔入寇一方殘弊德)
(裕至鎮作籌邊樓圖蜀地形南入南詔西連吐蕃日選悉於邊事者訪以山川城邑道路之險易遠)
(近未踰月皆若躬嘗涉歴乃練士率葺城堡積糧運粟以賑饑民禁鬻女以繁生齒率南詔所掠百)
(姓歸者四千餘人後募少壮與士兵日益精練吐蕃維州刺史悉怛謀請降帥衆歸成都德裕以聞)
(且欲遣生羌擣西戎腹心羣臣請如德裕策牛僧孺與德裕有隙固持不可詔以其城歸吐蕃返悉)
(怛謀與之一時皆惜其失計)
杜悰(京兆人繼李德裕為劒南軍西川節度使時維州吐蕃復詣悰歸附悰恐復有中阻)
(遂先納之然後以聞自是吐蕃不復入寇西川寧息)
武元衡(字伯蒼緱氏人元和二年拜門下侍郎同中書門下平章事憲宗素知元衡堅貞有)
(守故睠禮信任異於他相是時蜀中新定高崇文為節度不知吏治難其代乃詔元衡為西川節度)
(使儉已臨民綏靖有方三年上下充實蠻夷懷歸)
叚文昌(文宗時西川節度使治尚寬簡間以威斷羣蠻震服長慶二年黔中蠻叛觀察使崔)
(元略以聞文昌使人開曉蠻引還彭濮蠻火酋蹉禄來降立石刊誓修貢獻柔遠之功時論尚之)
劉潼(宣宗時為京兆少尹帝聞巴南妖賊言辭悖慢遂擢潼為西川節度使詣果州招諭)
(之潼至巴南妖賊俱彎弓待之潼屏左右直前曰我面受詔赦汝罪欲使汝輩復為平人聞汝引弓)
(射二百步今我去汝十步真欲反者可射我賊皆投弓請降潼奏釋之遂平)
高駢(崇文之孫時南詔寇蜀駢鎮西川至劒州先遣使開成都門或曰蠻寇逼近萬一豨)
(突奈何駢曰蠻聞我來逃竄不暇今春氣日暖數萬人鬱積城中將成癘疫不可緩也即發兵追蠻)
(至大渡河殺獲甚衆擒其酋長數十人復修卭崍關諸城柵置兵守之自是蠻不入寇討平突將之)
(亂欲築成都羅城恐南詔入寇撓役乃聲言巡邊蠻中恐懼不敢出迄於城成邊堠無驚)
盧躭(咸通中擢西川節度使時南詔入寇躭與瀘州刺史楊慶復盡力守禦募驍勇厚給)
(糧餉喻之曰汝輩皆軍中材勇年少平居無由自進今蠻寇憑陵乃汝輩取富貴時也因試其能得)
(精兵三千號曰突將蠻以梯衝攻城突將以鈎環挽之不得近遂投火沃油以焚之慶復乃帥牙將)
(李驤以突將出戰殺蠻三千蠻遂夜遁)
韋昭度(字正紀京兆人擢進士第李昌符之亂昭度質家族於禁軍誓共討賊軍士感動乃)
(平昌符遷太保加侍中昭宗元年守中書令封岐國公閬州刺史尋改西川節度使陳敬瑄不納詔)
(東川顧彦朗與王建合兵討敬瑄拜昭度兼行營招撫使進拔漢中後為王建所紿王行瑜等爭言)
(昭度伐蜀失謀未及報行瑜竟殺昭度行瑜誅乃追復昭度官爵令其家收葬贈太尉)
宋沈義倫(乾德中為西川轉運使隨軍入成都卻孟蜀君臣珍竒之獻東歸惟圖書數卷而已)
曹彬(字國華真定人為兵馬都監從劉光義伐蜀由東道克䕫萬施開忠遂六州諸將所)
(過咸欲屠戮彬力禁止之故峽路兵始終秋毫無犯及還橐中惟圖書衣裳宋祖獨優嘉之王仁瞻)
(亦曰清廉畏慎不負陛下者曹彬一人而已)
張暉(大城人以都指揮征蜀督兵開大散關躬撫士卒人忘其勞)
趙開(安居人張浚經理川陜開為隨軍轉運使首更茶法易馬二萬餘匹陞都轉運使開)
(職餽餉運用無乏其後計臣累易於開所經畫無敢變更云)
元吉達布(元統中僉四川廉訪司事請罷鹽運司正鹽法撫流寓使安耕鑿時灌州都江堰歴)
(年蕩齧普鑄鐵龜以鐵柱貫其中鎮之諸堰皆如制功成招揭徯斯記之至今灌溉民田咸感其惠)
額森布哈(至元中為四川廉訪副使正已率物風采凛然)
暢師文(河東人至元間為四川僉事振敭風紀屬吏憚之以廉能著聲)
張綦(四川廉訪司事風紀肅然吏民敬畏)
王守誠(陽曲人至元間宣撫四川修復文翁石室蜀士丕變後論功為諸路第一云)
眀周德興(濠人洪武三年封江夏侯以征西充副將軍從湯和伐蜀入瞿塘克重慶降眀昇有)
(功後西川諸洞作亂德興充征南將軍討平之)
湯和(鳳陽人倜儻饒智略率壮士從明祖於滁陽歴功封中山侯洪武三年偽夏明玉珍)
(既殂子昇據蜀明祖命和與周德興廖永忠楊璟等率荆湘舟師由瞿塘趨重慶諭和等曰今天下)
(大定惟川蜀未平不可不討卿等水陸之師分道並進首尾攻之勢當必克但師行之際當務撫綏)
(昔王全斌之事可為戒四年五月師次䕫門攻瞿關以江水暴漲駐大溪口六月以永忠破瞿關眀)
(日和師亦至眀昇遂降後和卒贈東甌王諡襄武)
傅友德(宿州人洪武二年以功封潁川侯太祖欲取蜀以友德為前將軍率顧時等步騎由)
(秦隴趨成都太祖諭曰蜀人聞吾西伐必悉精銳東守瞿塘西阻金牛拒我我師出其意外直擣階)
(文門戶既墮腹心自潰兵貴神速但患不勇耳及至陜覘階文守備弱即趨陳倉選前銳攀緣山谷)
(晝夜兼行大軍繼之直𢷬階文蜀斷白龍江橋以阻友德奮攻拔文州兵渡白水江遂趨綿州至漢)
(江造戰艦將進兵漢州欲通軍聲於湯將軍為牌數千書克階文月日投漢江順流下蜀守者見之)
(解體尋攻漢州夏丞相戴夀太尉吳友仁分瞿塘守兵還援漢州友德以舟師逼漢州與夀兵戰敗)
(之拔其城時湯和駐大溪口未進獲德所書木牌遂趨䕫州七月夀大亨以成都降和亦克重慶友)
(德分兵盡下川蜀諸郡縣十月還京十二月論功上曰友德統軍冒險首克階文破綿漢成都克保)
(寧諸郡功最大為平蜀文旌之十七年追封潁國公二十五年加兼太子太師)
廖永忠(巢湖人從太祖渡江拔采石征陳友諒張士誠歴功封德慶侯洪武三年命永忠同)
(湯和等率荆湘舟師由瞿塘趨重慶四年五月和等以江水暴漲駐大溪口時友德已克階文及漢)
(州太祖書責湯和逗遛永忠聞命奮起率師先進以山峻水急而夏人設鐵索飛橋横拒關口師不)
(得渡乃密遣壮士數百人舁小舟踰山渡關屯其上流蜀山多草木將士皆衣青簔衣魚貫出厓聞)
(夏人不覺度其已至乃率水陸二軍攻之遂破其陸寨舁舟者自上流揚旂鼔譟而下夾攻大破之)
(擒斬無算遂入䕫州明日和亦至乃分兵趨重慶永忠直擣銅鑼峽破之明昇與左丞劉仁等大懼)
(昇母彭氏勸昇降永忠以湯和師未至辭不受眀日和至明昇與母彭氏及劉仁等奉表章詣軍門)
(降和受璧永忠解縛承制撫慰下令將士不得侵掠東川底定御製平蜀文美之子權洪武十一年)
(從將軍丁玉征松疊有功嗣封德慶十五年守瀘州明年召還京卒)
楊璟(合肥人本儒家子少沈毅讀書不喜章句好武略歴功封營陽侯明昇據蜀太祖遣)
(璟招諭昇不從璟還復與昇書言主上仁聖神武遣將用兵天下無敵鄱陽一戰友諒授首旋師東)
(討士誠面縛此非人力實天命也足下誠幡然覺悟獨斷於心自求多福則必享茅土之封保先人)
(之祀豈不賢智矣哉昇不能從洪武四年從湯和伐蜀眀昇出降蜀地底定)
顧時(濠人歴功封濟寧侯洪武二年為左副將軍從傅友德平蜀卒贈滕國公諡襄清)
汪興祖(巢人洪武四年論功封東勝侯以過未給誥劵從傅友德克階文蜀平章丁世真據)
(險以拒興祖躍馬直前中飛石死詔以興祖歿王事給原封侯爵世劵仍以子幼賜田五頃)
何文輝(洪武初以都督從𫝊友德伐蜀擣階文及成都有功)
丁玉(洪武初以御史大夫掛平羌將軍印松潘未下玉平之剙建城池屯重兵開通關堡)
(松茂威□各立安撫長官司每寨立酋長諸夷感恩立祠祀之)
何真(字叔英東莞人少英偉好讀書試劒元末歴江西分省左丞洪武九年廖永忠率師)
(取廣東真奉表降賜詔褒奬乘𫝊入朝九年為四川布政使恪謹供職後致仕封東莞伯)
茹太素(澤州人洪武初上萬言書太祖竒之擢居近侍五年開設四川按察司擢為臬使執)
(法平允民號不冤)
曹震(濠人洪武十二年以征西加封景川侯十八年遣建蜀府太祖諭之曰蜀之為邦在)
(西南一隅羌戎之所瞻仰非壮麗無以示威汝往欽哉震祇奉勅命營國武擔山之陽後又命覈征)
(士於四川代藍玉還京上便宜五事二十四年在川鑿石通河為灘百九十三為橋五十四永寧至)
(大理建昌至西番皆為驛鋪徇義任勞雨雪不避旹多其勲績焉)
諶賤生(邵武人國學生洪武二十一年任僉事廉介有聲載彰善錄)
張衍(河東人洪武癸丑以刑部尚書為中書省參政時四川甫定衍撫䘏有方民生攸賴)
宋禮(字大本撫寧人洪武中以太學生歴官禮部侍郎永樂二年為戸部尚書營建北京)
(入川採木誠感山川水通木集奏立神木廟於馬湖口永樂七年至九年凡五入蜀採取不擾蜀人)
(賴之)
房安(汝陽人永樂初任參政以勤敏蒞治令譽炳然冠一時民甚感德)
童真(仁和人永樂中按蜀矢志忠勤務殫心力不求人知一時號為長者歴官副使)
陳璉(番禺人永樂初任蜀按察使務存大體不屑科條以誠感人人自不忍欺之後歴遷)
(侍郎)
顧佐(太康人進士以御史採木四川歴官都御史持身廉介風裁凛然為一代名臣)
羅通(吉水人進士永樂中廵按四川才略英邁風節凜然官至都御史有保障功時稱名)
(碩焉)
王綱(上高人進士永樂間巡按四川性威嚴執法不撓有古人風官至左布政使)
隂序(無錫人進士永樂中任布政使時建北京遣廷臣採大木於蜀序督役節其勞逸事)
(集而蜀民稱便宣德初西戎圍茂州城中老弱不及二千序往守城幾陷序竭力拒之内外斷絶聲)
(援不相聞者數月乃募善泅水者齎蠟丸書趣大兵以救戎乃去)
李敬(宜興人素以材武稱永樂中授四川都指揮使十三年保縣羌民黑大作亂敬直擣)
(賊巢悉殲其衆生擒黑大送京陞右軍都督府同知仍留守蜀)
張信(祥符人累官戶部侍郎任都指揮僉事鎮靜一方名重於時)
耿九疇(字萬範盧氏人永樂二十三年進士歴官都御史劾石亨出為江西布政使轉四川)
(性周詳綜理有法雖不事刑威而衆務修舉時按察使王裕為亨所引薦數相侵凌九疇不以介意)
(人益服之帝知其清正一日對輔臣論人才言九疇去非其罪李賢對曰九疇操行誠不易得未幾)
(召還陞禮部尚書改南京刑部卒諡清惠)
龔璲(南昌人宣德初任按察使守正不阿洞察民隱歴官四十餘年蕭然如寒士七十致)
(仕猶授生徒自給)
李斆(字居學涿州人進士宣德初任參議西戎叛圍松疊威茂都督陳懷總大軍征之棧)
(路飛輓甚艱斆任轉運均其勞逸獲成功焉遷右布政使居蜀近十年不攜妻子惟一蒼頭供役歴)
(官吏部侍郎)
朱與言(萬安人進士宣德初任副使端介不阿與人多忤有非之者則曰但保一心堅似鐵)
(從教衆口巧如簧所執愈厲後陞都御史)
楊燦(清江人進士善用兵宣德初大壩夷反燦時按蜀捕夷首械送京師餘悉招降)
賈諒(嶧縣人由舉人宣德初以都御史巡撫四川興利除害視民如子境内乂安)
袁錠(真寧人監生宣德十年巡按四川清廉律己一介不取於民吏治丕變官至參政)
王質(潁川人宣德間任參政操持廉潔自奉甚薄一時勵清苦者無能儷之)
陳員韜(臨海人進士正統初按蜀性寬弘能容人小過然振綱飭紀人不敢犯官至布政使)
張洪(安福人進士正統丁卯按蜀秉心剛直屬吏憚之後從駕出征死土木之難贈大理)
(寺丞)
李匡(黃岩人進士正統初為按察司副使奉例錄囚巡行郡縣平反數十事名大著及草)
(塘大壩弗靖擢僉都御史巡撫四川内理凋敝外調師徒頻年討平之)
邢旭(金華人任左布政使時茂州土豪王永等聚衆仇殺官軍征之不克公單騎撫之即)
(歸附西鄙以寧正統元年荆湘大祲流民萬餘人廣安等處大肆剽掠僉議加兵旭堅持不可遣官)
(馳諭其衆移文所在賑濟之)
劉丙(安福人正統初四川提學副使六年轉左布政十年陞工部侍郎督木於蜀處正不)
(撓冰蘗之操尤為人所難及)
徐璟(光山人進士正統五年巡按四川法紀嚴眀威望丕著士民畏懷貪暴屏迹官至布)
(政使)
陳泰(邵武人正統十年任四川按察使為人廉慎簡重持大體不苛察以干譽後以事被)
(逮至京下獄踰年得白陞副都御史成化間巡撫四川清苦愈甚)
王琦(字文進錢塘人舉孝廉正統六年由監察御史任四川僉事清介自持致仕歸不治)
(生産隆冬大雪僵臥不能出門以或唁之曰吾求無愧於心耳天順間竟飢寒卒)
李賢(鄧州人景泰中以兵部侍郎廵撫四川風裁丕著人咸畏服還朝改戸部侍郎歴官)
(大學士諡文達)
羅俊(泰和人進士景泰中按蜀公廉勤慎政聲赫然著有奏議理冤錄行於時)
徐瑄(嘉定人進士景泰中按蜀洗冤發滯興立學校政教兼舉歴官都御史)
吳琛(繁昌人進士景泰中按蜀學問該博才識超越遇事立斷人咸服之歴官都御史)
程信(休寧人進士景泰七年任參政性敏達同官有疑事多質之累遷兵部尚書後督兵)
(征大壩賞罰嚴眀務求寧息疏請更大壩為太平山立長官司卒諡襄毅)
錢溥(華亭人進士天順初任按察使能處煩劇尤博學以文翰聞於一時)
馬顯(廣平人進士天順初任左布政使服官清正暇日喜閱書𫝊曾修四川總志)
焦顯(德州人進士天順初巡按四川執法嚴毅時都憲某居鄕不法顯按治一無所貸人)
(斂手憚之)
李瓛(豐城人進士天順初任松潘兵備副使恩足惠民威能却敵在蜀二十餘年邊境肅)
(然)
吳智(莆田人進士成化初任提學副使善文章崇學行丰儀峻整人無敢干以私者)
彭韶(莆田人進士成化九年任按察使時有劉氏扈氏曾氏殺人獄久莫決公至立決之)
(人服其明敏歴官刑部尚書諡惠安)
張悦(字時敏華亭人天順進士成化中任四川副使陞按察使賦性恬靜遇事縝密守正)
(任法以不欺為本遇勢利屹不為動歴官兵部尚書卒諡壮簡)
王軾(公安人進士成化中任副使尋陞按察使性聰眀通逹隱幽留意刑獄民無稱冤者)
(官至尚書)
孫需(字孚吉德興人成化八年進士二十二年任四川副使守法奉公㬭然不滓所居無)
(赫赫之譽而以廉約為一時表率歴陞南京吏部尚書卒諡清簡)
夏塤(天台人進士成化中廵撫四川持憲簡重雅有大臣之體)
柳淳(華亭人進士成化中按蜀威嚴正大風裁丕著一時有司翕然勸勵各供其職)
屠鏞(鄞縣人進士成化中按蜀有材力熟刑名剔奸革弊嘗言蜀錢法甚便欲行之以巡)
(撫中阻乃止歴官吏部尚書為時所倚重云)
何鈞(靈寳人進士成化間按蜀為治有體屬部肅清官至戶部尚書)
毛鸃(長垣人進士成化中按蜀才識通明善理煩劇官至按察使)
何純(新淦人成化間清軍巡按廉慎公平持重得體)
吳誠(錢塘人進士成化中任參政才華卓犖遇事立斷一時人心咸推重之尋擢都御史)
李敏(襄城人進士成化中任左布政使歴練度支出入惟允)
林璧(武岡州人進士任僉事成化三年從都御史提兵攻西番親破木瓜竹頭等寨)
魏觀(蒲圻人博學有文名歴侍讀學士遷祭酒謫知縣累陞四川參政鋤奸撫善卓有政)
(聲)
潘璋(金華人進士成化間任提學僉事重文學敦風化一時人才多所奬進)
宋性(德州人國學生累官右參政以廉能稱進刑部侍郎)
張昺(慈谿人成化進士歴官四川按察副使巡部松潘簡閱兵戎稽覈餽餉番夷不敢内)
(窺致仕歸鄕貧不能給饘粥陸貞山為𫝊志之)
張瓚(孝感人進士成化中任四川巡撫有心計鋤強去惡政尚嚴明救敝補偏多所建白)
何喬新(字廷秀廣昌人進士成化末以刑部侍郎撫蜀時播州宣慰楊輝寵其妾子友欲奪)
(嫡嫡子愛起兵交攻勢甚猖獗喬新上其状遷友於保寧播遂定邊鄙肅然尋陞南京刑部尚書)
童軒(鄱陽人進士有文學知政體以給事中使蜀招降叛賊趙鐸弘治初又以都御史撫)
(治四川恩威竝施番人畏而愛之)
洪鍾(錢塘人進士弘治初任按察使性敏捷治體精明人咸推服後總制四川征鄢藍賊)
(有功)
羅安(益陽人弘治初任叙瀘副使增築瀘城多所創建嚴諸夷互市法功績為最)
蘇葵(順德人進士弘治中任提學副使衡文數載一秉至公請謁者不敢踵其門士經品)
(題便有佳譽)
楊茂仁(鄞縣人進士文懿公子弘治中陞四川副使清介特立不愧家聲)
劉纓(新淦人進士弘治中巡撫四川材猷練達毅然有任事之勇揚清激濁允協輿情)
劉洪(安陸衛人進士弘治中任四川廵撫憲度精明風裁整肅凡利害所在輒因革之無)
(規避焉)
婁謙(上饒人進士弘治中任左布政使深於學問政事為人渾厚得旬宣之體)
胡宗道(扶風人進士任參政陞右布政操持清潔庫藏餘金悉充公費一毫不歸私橐陞應)
(天府尹去任之日惟圖書數篋而已)
鄭齡(弋陽人進士弘治中任左布政使清介自持勤政不倦舊例美餘革除殆盡歴官都)
(御史)
周瑛(莆田人進士弘治中任參政陞右布政博學善書才冠一時尤勵苦節布被瓦器意)
(甚澹如於民一介不取時論重之)
尹嘉言(泰和人弘治中任敘瀘兵備興學校重風化學後故址為居民隠匿嘉言捐俸復之)
(剏尊經閣於明倫堂後一時士𩔖皆鼔舞奮業)
范鏞(鞏昌人弘治中建昌兵備副使約束嚴眀邊人讋服歴官都御史)
吳瀚(歙縣人進士弘治中清軍御史處事秉公無所阿避輿論服之)
歐陽旦(安福人進士弘治中巡按四川性嚴明洞鍳利病勸賞有法屬部肅清官至都御史)
俞諫(桐廬人進士弘治中清軍御史才猷恢廓政績大著官至右都御史)
陳瑶(全州人弘治中巡按四川聿新學校士𩔖興起遇貪暴吏則盡法懲之歴官都御史)
(一時服其剛直)
楊潤(高安人進士弘治中參議性剛正不阿歴官二年即解組勇退家居以清苦自持)
魏英(慈谿人進士弘治中巡按四川政體精眀誅鋤強暴一時豪横跼蹐蜀土肅清)
曾禄(博羅人進士弘治中巡按四川操持廉潔凡事必節省以便民至今人追思之)
姚祥(歸善人弘治末巡按四川崇學校信賞罰風裁丕著任滿陞湖廣副使以忤逆瑾罷)
(歸)
王果(臨安衛人進士先知中江縣鄒智嘗稱其清慎勤賦三事堂詩以美之正德元年陞)
(四川參政賢聲益著)
林俊(字見素莆田人進士正德初賊藍廷瑞鄢本恕廖恩等作亂衆至數十萬僭稱王號)
(攻大寧東鄕諸縣俊為都御史討平之後致仕歸)
彭澤(蘭州人進士以右都御史為總制剿劇賊廖麻子喻思俸及内江駱松祥崇慶州范)
(藻羣盗悉平秋毫無犯)
范守汜(任建昌道規畫邊方兵食兩足著有疆埸考)
王倬(蘇州人進士正德初任左布政胸有定見羣議莫能搖撼時征剿流賊軍務倥偬倬)
(應務如流糧餉不匱俾軍士得以成功蜀人德之)
楊璋(孝感人進士正德初巡按四川性本剛眀行政務從寬厚冤滯之獄多所平反民頌)
(德焉)
余緇(鄱陽人進士正德中巡按四川逐貪汚舉廢墜當逆瑾擅權獨勵風裁一時罕覯)
王廷相(儀封人正德中任四川提學僉事公平有識鑑士經品題者率以名著剙建大益書)
(院以祀周程張朱尹和靖范華陽張南軒魏鶴山薛文清鄒立齋蔣道林諸賢嘉靖六年以右副都)
(御史巡撫四川揆文奮武條陳川蜀利弊卓有經濟之略)
魏清(鈞州人任按察司副使性廉介於民一無所取遇事論議風生侃侃有大節)
盧翊(常熟人正德八年任僉事成都之田皆資灌口堰水近源淤塞民稱病翊採衆議濬)
(之澤潤數百里歴陞副使藍廷瑞等叛翊督修城垣二十餘所民得免鋒鏑云)
劉節(大庾人進士正德中任提學僉事師道尊嚴惓惓以培氣節為務士習丕變歴官都)
(御史)
林遂(福寧人正德間任四川副使為人廉介取予不苟曾深入邊境平夷人之爭夷人謝)
(以金弗受羣送至萬縣置金百六十斤於庭而去遂以其金修萬縣學士民為立郤金亭陞貴州參)
(政致任歸貧至不能舉火脱其妻冠佩市米以給饘粥)
伍符(安福人進士正德中任右布政工文詞練逹時務才堪泛應無往不利陞福建左布)
(政)
陳祥(筠陽人進士正德中巡按四川有謀能斷聽訟多得幽隱之情人稱頌之)
王綸(扶風人正德中巡按四川為人正直行事安詳劾洪總督縱寇殃民絶無回護士民)
(悦服)
余珊(桐城人進士嘉靖初任兵備副使以清介律己除奸去惡一洗積弊奏革番賞邊人)
(畏之建汶川學修名宦祠作興禮讓之風陞按察使)
陳察(常熟人進士嘉靖壬午年按蜀紀綱肅整存心愷悌吏畏而民懷之冰蘗之操尤著)
(一時官至都御史)
胡世寧(字永清仁和人進士嘉靖中擢僉都御史巡撫四川條上川蜀為吐蕃所苦餉道梗)
(阻乞用人理財增兵將眀賞罰未幾詔為戶部右侍郎立朝危言正色為時名臣)
胡東臯(餘姚人嘉靖初任兵備副使恩威眀斷聞望著於一時謁名宦祠顧余公珊神主曰)
(此可以倖至哉公誠吾師也時德埒哩寨追追作亂東臯不動聲色殄之後陞按察使剗去威荗繁)
(役民稱便焉)
顧珀(晉江人嘉靖五年任兵備副使剛眀持大體弗尚苛察蠻戎咸服倉場之蠹莫甚攢)
(典珀力祛之修鎮西橋遣官軍取水長寧沙壩民頌其功)
宋滄(號有臺鉅鹿人嘉靖九年撫蜀親賢愛士加意學校督採大木調停有方民忘其勞)
(時蜀中多事軍民苦罹鋒鏑滄受命專征東剿真州劇賊周天星等斬俘甚衆招降數萬人不數月)
(凱聞賜勅書褒諭及白金綵幣又西平番賊白草蠻刀農窄溪等寨皆獻地歸俘勲績偉然以勞瘁)
(卒於軍蜀人無不悼之所著有籌邊圖說)
韓登(高陽人進士嘉靖十一年任威茂副使會北路五寨蠻亂攻堡絶道威疊不通登上)
(疏請兵朝廷是其議乃調集軍旅平之陞湖廣參政去日茂人扶老㩦幼以送之)
朱紈(長洲人嘉靖十三年任威茂兵備時北路五寨雖平而河東三溝復叛紈誓師應敵)
(斬其渠魁餘寇悉降服威嚴有斷兵政肅然)
蔣信(武陵人進士嘉靖十六年任僉事篤志聖學動遵古人在官雪冤獄興水利禁私茶)
(民多賴之攝督學事開講大益書院訓廸生儒以默坐澄心體認天理為要一時士子翕然宗焉遷)
(貴州提學副使以病歸)
李欽(字敬之武清衛人進士嘉靖十七年以太僕少卿陞右副都御史巡撫四川素有才)
(望展布猷為振揚威武特賜褒諭)
劉大謨(字遠夫儀封人進士嘉靖十九年以右僉都御史巡撫四川秉心誠眀諳於戎律政)
(暇徵賢蒐輯古志川中文獻頗賴以傳)
戴金(漢陽人嘉靖中撫蜀法紀修明人咸憚之藺賊安銓作亂興師討平時值歲歉疏請)
(帑金二十萬以賑全活者不可勝計歴官兵部尚書)
敖英(字子發清江人進士嘉靖十八年由副使任參政陞布政使光明卓犖蒞政有體所)
(著綠雪亭綴言等書刻於藩署中學識為時所重)
王崇慶(開州人進士嘉靖中任布政使寬大不苛精明庶務不愧旬宣之任且富於學問所)
(著述多行於世)
張時徹(鄞縣人嘉靖中巡撫四川訐謨遠識匡濟時艱博學能詩尤長於文一時建置碑刻)
(多出其手終南京兵部尚書)
嚴清(雲南人進士由蜀省藩臬歴任巡撫清操亮節為一時表率蒞蜀十年即卑官末吏)
(未有以汚聞者其感化如此仕至吏部尚書致仕歸屋不庇風雨年八十卒入名臣錄)
張拱文(嘉靖中任叙瀘兵備剛直廉能事尚體要歲大旱步禱獲應民不艱食咸頌德焉)
謝瑜(字如卿上虞人進士嘉靖二十一年任四川巡按公正有體風采卓然)
翁萬達(字仁甫揭揚人進士嘉靖二十二年任按察使豁達有大度精於聽斷所至民不忍)
(釋吏不敢欺尤以知兵稱後征安南有功歴任兵部侍郎)
喬世寧(耀州人進士嘉靖二十二年任僉事工文學尚氣節分按川南權戎事之緩急鋤豪)
(強之暴横獄多平反民不稱冤陞湖廣提學副使累遷四川按察使)
李義壮(南海人進士嘉靖二十四年任參政平易近人不事煩苛民心德之)
曾鈞(進賢人進士嘉靖二十五年任參政操履清潔剔除宿弊政體肅然)
沙金(延安人嘉靖間任威茂參軍雅有儒風每呼將校講求平蠻機宜以忠勤清慎勉之)
(後以被誣去官行李蕭然士卒多泣送者)
何卿(合肥人成都衛世襲指揮歴副總兵鎮守松潘才勇大著自威茂至松潘龍安夾道)
(邊牆及各城女牆皆設法剙修極為完固凡夷人出掠即追殺擒捕未嘗言功亦惟恐糜費糧餉且)
(教夷人治邊屯種更為我守邊境乂安至今尸祝之)
劉顯(南昌人嘉靖時入川因都蠻犯順顯以技勇充百夫長領兵征蠻有功歴陞都督僉)
(事征倭尤建竒績又征九絲蠻平定之分置郡縣今建武永寧鎮雄諸地是也尋卒於官賜祭葬贈)
(都督)
周采(寧鄉人嘉靖二十九年任右布政使廉介有聲剛方不避權要人敬憚之歴都御史)
姜寳(丹陽人進士嘉靖四十年以僉事提督四川學校精藻鑑能以尺幅議公輔器後果)
(如其言每試畢即倡眀道學一時蜀士彬彬文教翔洽)
曾省吾(字確菴湖廣人廵撫四川時值建武九絲城都夷負險作亂民不得安歴有年所省)
(吾奉命督兵剿平之以功春秋祠祀)
王象乾(字霽宇山東新城人隆慶辛未進士萬歴辛丑以兵部左侍郎巡撫四川總督川湖)
(貴州軍務代李化龍經理播州善後事宜時楊應龍初平議改土設流剙立郡縣繕城立學撫流移)
(寬徭賦屢疏上聞區盡詳眀又畫圖為式得旨如議後以憂歸)
陳文燭(沔陽人進士萬歴三年以副使督四川學校表彰先逹振起後進惟日不足公餘復)
(追尋名勝訪問往跡題詠記述幾徧蜀中山川後三任監司大著恩惠蜀士民感之)
宋仕(平原人進士萬歴九年以監察御史廵按四川大著風裁不避豪貴時有藩戚為暴)
(衆莫敢攖仕下車據其實而寘之法里賴以靖)
曹樓(歙縣人進士萬歴十年以副使督四川學校朗鑑映人士論允服所取士子豫決元)
(魁多如其言)
郭子章(泰和人進士萬歴十四年以副使提督四川學校品士稱得人尢工詞章為士林佩)
(服又搜求遺賢以激勵後學時梁山來知德隠居著述子章單騎直造其廬知德具粗糲相留竟日)
(始歸時人兩重之後子章歴都御史加兵部尚書少保)
余一龍(婺源人進士萬歴十九年任布政使修舉廢墜振起人文愛養留惠人咸德之尤精)
(形家言謂錦江口宜有浮圖以輓狂瀾作長虹以截江勢乃剙長橋若干丈豎九級浮圖以鎮之自)
(是科名日盛)
李化龍(長垣人進士萬歴二十七年總督川湖貴州軍務征楊應龍時蜀興大兵更有征𣙜)
(之苦化龍鎮靜不擾運籌帷幄制勝疆場賊平分置郡縣民賴以安以功遷尚書少保至今蜀人稱)
(頌比於韋臯李德裕云)
錢桓(字浩川太倉人進士萬歴三十六年任四川巡按服官清慎嘗憫蜀道艱難行人道)
(渴沿途捐俸鑿井數十口以飲渴者又以贖鍰買義田賑給蜀藩貧宗巡撫某欲疏請褒奬桓立止)
(之歴官至南贑巡撫都御史)
徐凱(字子安合肥人茂州衛指揮調兵守松潘時茂州土官楊兆齋叛凱討平之後海西)
(降將劉太平領兵伐雲南中途背叛凱率兵兼行夜列火炬六戰六克遂擒太平元賈哈喇為邊患)
(凱執送京師又征薩茂十八洞番蠻功先諸將遂克建昌授中府都督仍守四川時階文二州叛以)
(凱為平羌副參軍由松潘進兵擒賊首張超達改授左府都督前將軍卒)
胡承詔(湖廣人由進士初任内江令甚循良累遷四川督學清正廉明獨秉公直與杜應芳)
(齊名陞布政使)
凃紹煃(江西南昌人理學名儒督學四川公明竝至士無遺珠著四書兒訓士子奉為軌範)
(蜀中督學推第一人云)
舒其志(廣濟人萬歴乙未進士授四州分守修禮教革澆俗卓有循名改督學藻鑑如神時)
(王應熊應童子試閱卷許為臺閣遂拔冠軍又憐其貧命應熊隨考場讀書後果柄國政他如余文)
(□陳演陳新甲胡世安雷起龍起劒皆出門下一時號稱得人後陞江西按察使司)
徐如珂(吳縣人進士歴川東兵憲聞奢酋之變毅然叱馭治兵銅鑼峽口日親矢石諸郡各)
(以兵至遂復重慶比賊入藺巢一切兵餉皆藉籌運珂深入不毛與士卒同艱苦進兵乾灘子灘高)
(水涸旬日不得進珂為文率將校祭之是夕水漲獲濟渡畢復涸其誠感如此初夢人贈以川扇一)
(柄乃醒曰川東善後其屬我乎郡人尸祝之立祠奉祀)
劉可訓(舉人天啓間任叙馬瀘兵備道監總鎮侯良柱軍進剿水藺陶洪之捷可訓力居多)
(上褒嘉之陞右副都御史巡撫順天尋陞薊遼總制)
杜應芳(湖廣人進士任四川督學學識該博公眀正直每廵試輒示牌大書曰背公徇私陽)
(誅隂譴以此自矢無有干以私者士子咸頌服之)
張論(光州人由進士天啓間巡按四川藺酋之變同撫軍守成都崇禎三年陞副都御史)
(巡撫剿奢崇明安邦彦大破凶醜蜀人賴之)
劉漢儒(大城人進士崇禎時巡撫四川寬仁大度簡静不擾然資性明敏遇事有為在任七)
(年吏畏其威民懷其德興文教以勵人才溥懷柔而彰威信修城濬池衛民恤兵皆其實效也當重)
(䕫寇盜竊發身親櫜鞬剿撫兼施備禦有素士卒親附所向克捷民賴以安)
何閎中(黃岡人進士任四川提學副使才高性敏一目十行齊下每試生童數百卷朝試暮)
(錄士人驚其神所得皆知名士陞雲南洱海道賊兵突掠洱海城中婦女無所避爭趨入衙舍閎中)
(以銀絹千數啖賊婦女得免掠至今滇民感誦立祠以祀之)
邵捷春(侯官人進士任按察副使慈祥惠愛蜀人德之崇禎十年獻賊犯蜀時兩院皆巡鎮)
(外郡捷春徵兵守禦有方擢廵撫後以兵事被逮蜀人遮道泣送之)
成都府
周張若(赧王元年秦惠王封子通國為蜀侯以若為蜀國守五年若與張儀城成都周迴十)
(二里高七丈郫城周迴七里高六丈上皆有屋而置觀樓射圃三十年秦孝文王疑蜀侯綰反誅之)
(止以若為守焉)
秦李冰(孝文王時以冰為蜀守冰能知天文地理行部至湔山見水為民患既作石人石犀)
(以鎮之復鑿離堆避沫水之害又壅江作堋穿郫江檢江别支流雙過郡下以行舟船岷山多梓柏)
(大竹頽隨水流坐致材木功省用饒又溉灌三郡開稻田於是蜀沃野千里號為陸海又通筰通汶)
(井江徑臨卭與蒙溪分水白木江會武陽天社山下為合江又導洛通山洛水或出瀑口經什邡郫)
(别江會新都大渡又有綿水出紫巖山經綿竹入洛東流過資中會江陽皆溉灌稻田膏潤稼穡故)
(蜀人稱郫繁曰膏腴綿洛為浸沃也又識齊水脈穿廣都鹽井諸陂池於是蜀有養生之饒焉我)
(朝勅封敷澤興濟通祐王)
李二郎(冰子冰治水使作三石人以鎮江流五石犀以厭水怪穿石犀溪於江南命曰犀牛)
(里又自前堰上分穿羊摩江灌江西於玉女房下自涉郵作三石人立三水中與江神約水竭不至)
(足盛不沒肩時青衣有沬冰出蒙山下伏行地中會江南安觸山脇溷崖水脈漂疾破害舟船歴代)
(患之冰使發卒鑿平溷崖通正水道蒙福至今二郎贊助其父厥功懋焉我)
(朝勅封承績廣惠顯英王)
漢文翁(名黨舒城人文帝末為蜀郡太守政以教化為本選郡中子弟俊乂者受吏計俾讀)
(書又選美質十餘人遣之國學從師講論如張寬司馬相如皆其高弟也作禮殿立石經文教大行)
(士風埒齊魯又以民生惟食為重乃由湔㳛口分疏水二道灌田二千餘頃民受其賜如李冰而造)
(就人物則勝之故首稱蜀守曰李曰丈云)
王襄(益州刺史欲宣風化於衆庶命王褒頌漢德作中和樂職詩命冑子作鹿鳴聲歌之)
(以上孝宣帝帝曰此盛德之事朕何以堪之下詔褒美)
趙護(鴻嘉中為漢州守鄭躬作亂衆至數萬護發郡兵擊之旬月平民賴以安)
文齊(梓潼人平帝末為益州太守公孫述據益土齊固守拒險述拘齊妻子許以封侯終)
(不降聞光武即位間道進表蜀平封齊成義侯)
廉范(字叔度杜陵人明帝時蜀郡太守舊政禁民夜作防火災范至但命儲水民以為便)
(歌曰廉叔度來何暮不禁火民安作昔無襦今五袴)
第五倫(字伯魚京兆人永平中為蜀郡太守蜀地肥饒掾吏皆以財貨自逹倫悉簡豐贍者)
(遣還之擇孤貧有志行者處以曹任於是貨賕抑絶文職修理所舉吏多至九卿二千石時以為知)
(人官至大司空)
李膺(字元禮永平中為蜀郡太守修庠序立法令眀規條恩威並行蜀之珍異不入其門)
(時稱廉能云)
第五訪(新都令政行化速鄰邑歸心一時戶口十倍於舊史稱循吏)
朱輔(永平中益州刺史宣示德威綏懷遠夷自汶山以西前世所不至正朔所未加曰狼)
(槃木等百餘國皆稱臣奉貢)
張喬(益州刺中旄牛夷叛喬與部都尉合兵擊破之於是分置蜀郡屬國領四縣元初四)
(年永昌越巂諸夷封離等叛衆十餘萬多所殘掠喬遣從事蜀郡楊竦將兵討之竦先以詔書告諭)
(不從方陳兵凡殺夷三萬餘人獲生口千五百人財物四十餘萬降赦夷三十六種舉劾姦貪長官)
(九十人黃綬六十人諸郡皆平)
孫寳(益州刺史時廣漢盜起寳到部親入山谷諭以大義渠魁皆悔過自出後為廣漢太)
(守蠻夷安輯吏民稱之)
王商(字文裘守蜀修學勸農百姓便之在郡十年卒)
种暠(益州刺史素慷慨好立功名宣恩遠夷開曉殊俗岷山雜落皆懷漢德永昌太守鑄)
(金蛇以獻梁冀暠劾罷之)
張堪(字君遊南陽宛人幼從學諸儒號曰聖童為蜀郡太守慰安吏民秋毫無私郡人大)
(悦帝問郡縣守令樊顯曰堪昔在蜀仁以惠下威能討奸去職之日乘折轅車布囊而已帝大嘆息)
高䀢(陳留人東漢安帝旹為蜀郡太守始文翁立文學精舍講堂作石室於城南永初後)
(堂遇火䀢更修立又增造二石室祀先聖先賢及文翁其治蜀政績頗仿翁云)
王尊(高陽人益州刺史先是刺史王陽至九折坂嘆曰奉先人遺體奈何乘此險遂去尊)
(行部至此問曰此非王陽所畏道耶叱其馭曰車驅之人謂王陽為孝子王尊為忠臣)
黃昌(蜀郡太守先是前守年老多悖政百姓蒙冤及昌到訟者百餘人悉為斷理莫不悦)
(服)
馮顥(廣漢人成都令時太守京兆劉宣不奉法令顥劾奏之修建文學學徒凡八百人實)
(戶口萬八千開稻田百頃治蹟尤異)
劉龐(廣漢人成都令大姓恣縦多不法濮陽太守趙子真父子強横龐治其罪莫不震肅)
(郫民楊伯侯奢侈大起冢塋因龐為郫令伯侯遂徙占成都龐復為成都豪右斂迹)
韋義(順帝時為廣都長數上書譏切時事為政有惠久抑不遷以兄喪去位民立生祠及)
(卒羣哀惜之)
楊仁(仆邡令為政寬惠勸課掾吏子弟悉令就學有通眀經術者顯之或貢之朝由是義)
(學大興且勸民務農墾田至千餘頃)
蜀漢董和(成都令時蜀土富實風俗侈靡和躬率以儉為立軌制民皆化之畏而不犯)
衞常(章武中為新都令政平訟理御吏不苛開池築堰以便水利民思其德因名曰衛湖)
姚伷(字子緒閬中人建興中任廣漢太守善知人有政績諸葛亮辟為丞相掾伷並進文)
(武之士亮稱之曰忠益莫大於進人而進人者各務其所尚若姚掾並存剛柔以廣文武之用可謂)
(博雅矣)
何祇(成都令時郫缺令諸葛亮乃以祇治之人不敢欺治聲大著)
郤正(字令先偃師人安貧好學為祕書郎侍太子後轉令史與黃皓比屋周旋三十年既)
(不為皓所愛亦不為皓所憎是以官不過六百石而亦不罹其禍常假文以見意號曰釋譏及後主)
(降魏舉家遷洛陽蜀大臣無從行者惟正及殿中都督汝南張通捨妻子獨身隨侍一日司馬昭問)
(後主曰頗思蜀否對曰此間樂不思蜀也正聞之謂曰若復問宜泣對曰先人墳墓遠在岷蜀乃心)
(西悲無日不思會昭復問對如其言昭曰何乃似郤正語也後主驚愕曰誠如君命左右皆笑然終)
(賴正相導適宜舉動無缺後主亦慨然太息恨知正之晚也後正竟卒於魏)
鄧芝(字伯苗新野人漢司徒禹之後先主定益州芝為郫邸閣督先主與語大竒之擢郫)
(令尋遷廣漢太守後主令芝申吳好反復辯論吳主大悦與蜀連和後芝累遷車騎將軍眀賞罰恤)
(士卒不治私産歿後家無餘財子良襲爵景耀中為尚書左選郎)
晉王濬(字士治弘農人益州刺史布政施惠百姓賴之武帝謀伐吳詔濬大修戰艦以為龍)
(驤將軍)
皇甫晏(武帝時為益州刺史欲動衆伐汶山夷從事何旋固諫不從牙門將張弘等因衆之)
(怨誣晏謀反時主簿何攀詣洛拜表証晏不反晏冤得白)
陳圖(惠帝時為汶山郡太守有惠政時凉州刺史許雄李離攻梁州刺史羅尚軍尚保大)
(城雄渡江欲害圖圖保郫城以拒之)
周撫(永和中為蜀郡太守子楚繼之俱有善政)
殷仲堪(為益州刺史時犍為太守卞苞勸仲堪以益州叛仲堪斬之)
許延(益州别駕為李驤所害驤欲納其妻杜氏哭罵不從驤釋之)
任權(苻堅敗於淝水益州大亂權時為蜀郡太守攻拔成都)
毛璩(與弟瑗相繼為蜀郡太守並有循吏之稱)
南北朝朱齡石(沛人宋武帝九年以齡石為元帥授建威將軍益州刺史率臧熹等三萬)
(人以大衆自外水取成都疑兵取内水七月齡石攻彭模破之斬侯暉譙洗至廣漢破譙道福斬譙)
(縱道福逃獠中巴西民杜瑤縛送之斬於軍門蜀平始帝舉齡石為帥衆慮不辦諫者屢至至是咸)
(服帝知人以功封豐城侯徵為太尉)
辛昂周(成都令嘗率諸生祭文翁以子孝臣忠師嚴友信之理訓諸生諸生感悟翕然從化)
劉秀之(益州刺史為政整肅遠近悦焉先是為刺史者率營蓄聚多者數萬金所拔賓僚出)
(為郡縣皆以苟得自資秀之獨持清操折留俸禄二百八十萬付梁州鎮此外蕭然)
陸徽(元嘉中知益州恤隱有方威惠兼著寇盜平息人物安阜卒於官家無餘財諡曰簡)
吉翰(知益州多著美績得方鎮之體時論稱之)
庾黔婁(益州長史時鄧元起平成都分珍寳與僚佐黔婁惟取書數篋尋為蜀郡守甚著清)
(白後元起為蕭潤藻所殺左右奔散黔婁營殯送歸人稱其厚)
宇文徽(後周洛陽人父珍為宕州刺史徽為禮部上士嘗奉使至鄧國及黑水龍洞諸羌前)
(後降服三十餘部)
隋于智(高祖時建旟黑水與王謙為鄰式遏蠻陬鎮綏蜀道)
崔仲方(高祖時為會州總管諸羌猶未賓服詔令仲方擊之與賊三十餘戰皆捷鐵圍山白)
(男弱水等部悉平詔賜奴婢一百三十餘口黃金十斤雜物稱之)
文思(武都太守十姓獠反思討平之復治益州事堂琅羌叛思率州兵討平之進擊資中)
(武康隆山生獠及東山獠並破之)
韋仁壽(大業末為蜀郡司法斷獄公平得罪者皆以韋君所論死亦無憾)
唐竇軌(字士則遷益州道行臺左僕射堂琅羌引吐谷渾寇松州詔軌與扶州刺史蔣善合)
(援之善合先期至敗之錤川軌進軍臨洗擊左封走其衆羌不為患始屯田松州詔率所部兵從秦)
(王討王世充明年還蜀軌既貴立法嚴酷然能自勤苦每出師臨敵未嘗解甲其下有不用命即誅)
(至小過亦鞭箠流血人皆重足股栗由是蜀盜悉平)
皇甫無逸(字仁儉京兆萬年人武德初為東道民部尚書遷御史大夫時蜀新定吏多横)
(恣民不聊生詔無逸持節巡撫得承制除吏既至黜貪暴用廉法法令嚴明蜀人以安徙益州大都)
(督府長史所至輒閉閣不通賓客左右無敢出入者嘗按部宿民家燈炷盡主人將續進無逸抽佩)
(刀斷帶為炷其廉介𩔖如此卒諡曰良)
高儉(益州長史嚴條教勵風俗引諸生講授經藝學校復興又引李冰渠灌溉民田民以)
(富饒)
馮元常(武德初舉眀經及第調浚儀尉高宗時擢劎南道巡察使興利除害蜀人賴之徙眉)
(州刺史有異績)
畢構(字隆擇偃師人為益州長史按察郡邑振弊祛私號為清嚴睿宗嘉之稱搆修潔獨)
(行有古人風其治為諸道最賜璽書袍帶進戶部尚書)
顔泉明(彭州長史家貧居官廉介飯粥不給無慍色)
姚璹(益州長史始蜀吏貪暴璹摘發之無所容貸武后降詔慰勞謂左右曰二千石清其)
(身者易使吏盡清者難惟璹兼之)
蘇頲(開元中益州刺史治尚簡靜罕興力役時皇甫恂使蜀檄取庫錢市錦半臂頲不肯)
(與因上言遣使銜命先取不急非國家意)
蘇味道(長慶初益州刺史以文飭治遇事明恕)
陸象先(益州長史政尚仁恕司馬韋抱真諫曰公宜峻刑法以示威不然民慢且無畏答曰)
(政在治之而已何必刑法以立威乎卒不從而蜀自化)
倪若水(字子泉恆州人擢進士第累遷右臺監察御史黜陟劒南道䋲舉嚴允課居第一)
韓思彦(按察劒南益州高資兄弟相訟累年不決思彦敕厨宰飲以乳二人悟曰吾夷獠不)
(識孝義公以兄弟共乳而生以之感我我等忍自絶於教化哉乃輟訟)
杜景佺(冀州武邑人性嚴正舉眀經中第累遷侍中御史出為益州錄事參軍時隆州司馬)
(房嗣業徙荆州司馬詔未下欲即視事先撻責吏以示威景佺謂曰公雖受命為州司馬未受命何)
(急數日禄邪嗣業怒不聽景佺曰公持咫尺制真偽莫辨即欲攪亂一府敬業揚州之禍非此類耶)
(叱左右罷去既乃除荆州司焉吏歌之曰錄事意與天通州司馬折威風)
樊智(蜀州太守秩滿民歌曰樊守來門夜開持節去民惶懼)
何士英(平泉主簿弭朱泚之亂士英與焉)
安潛(代高駢領西川節度使前倚駢為姦利者潛皆誅之數更除謬政於是盜息民安)
高仁厚(始為西川押牙蜀盜阡能等紛起節度陳敬瑄以仁厚為都招討指揮使將兵討之)
(未發有鬻麪者出入營中仁厚溫言問之對曰某村民被阡能囚其父母妻子於獄云詗事得其實)
(則免汝家仁厚縱歸曰且語阡能高尚書明日發所將止五百人無多然我活汝家汝為我潛語寨)
(中人投兵迎降當書背為歸順字遣復業所誅者阡能等約五十人耳明日引兵至雙流周視塹柵)
(怒曰牢密如此宜將帥安眠飽食養寇邀功欲斬大將白文現監軍救免命悉平之賊伏兵以俟仁)
(厚諜以報引兵圍之下令勿殺遣人釋戎服入賊告諭爭投兵降仁厚悉撫納書其背諭之曰前途)
(未知吾心藉汝曹為前行遇諸寨示以字告之五十人授以一旗使前走揚旗疾呼曰前賊已敗大)
(將軍即至能如我迎降無事矣事畢即遣汝歸農由是賊爭出降遂斬阡能等凡出軍五日六賊皆)
(平賊帥韓秀昇斷峽路江淮貢賦斷絶遣兵討之皆為所敗乃改命仁厚途中遇敗兵還走仁厚叱)
(之即斬都虞侯一人更令修整部伍乃詔耆老詢山川蹊徑及賊寨所據喜曰賊精兵在舟資糧在)
(寨而使老弱守之所謂重戰輕守其敗必矣乃揚兵江上為必涉之状賊晝夜禦備遣兵挑戰仁厚)
(不應潛遣勇士攻焚其寨賊資糧蕩盡復募善水者夜鑿其舟相繼皆沈分兵要路邀截且招之賊)
(執秀昇來降川東楊師立反命仁厚討之賊夜掩諸營走仁厚大開門設燭自帥兵伏道左右賊至)
(見門開不敢入還去發伏擊之大敗追至城下圍之諸營皆走死者甚衆乃詔孔目張韶諭之曰汝)
(速遣人分道追去者以汝意諭之曰僕射幸不知宜速歸來可保汝如常無憂也韶素長者衆信之)
(皆還惟副使楊茂言走遠又為欺罔乃斬以徇進圍梓州久不下射書城中曰不忍玉石俱焚為諸)
(君緩師十日四面俱進破城必矣諸君圖之將士斬師立出降詔授仁厚川東節度使)
王徽(字昭文京兆人第進士性澹聲利素不喜見宰相後為戶部侍郎同中書門下平章)
(事黃巢入關僖宗西狩冒夜出徽與崔沈豆盧琢僕射于琮詰朝乃知追帝不及墮崖□間為賊所)
(執追汚以官徽陽瘖不答以刃環脅不動賊令歸第使人護視之守者懈乃奔河中裂縑書遣人間)
(走蜀詔拜兵部尚書京城四面宣慰使)
王重華(維州刺史深究韜略從擊吐蕃著勞盟府)
宋呂餘慶(知成都府承孟蜀僭叛之後善撫循凋瘵民用安堵弟端後亦知府事為政清簡人)
(用便安)
劉熙古(字義淳宋州人開寳初知成都府九里隄壊熙古規畫修築以捍水患民德之名劉)
(公隄)
安守忠(字信臣留陽人漢州刺史時寇難甫平使車旁午公帑不足守忠出私錢以給之每)
(遣使太祖必戒之曰安守忠在蜀律己以正汝當效其為人又知維州卒贈太尉)
宋璫(雍熙中知益州時歲饑多盜璫以方略擒捕招輯盜皆首伏屏息下詔嘉奬)
王晉卿(漢州刺史時蜀初平寇盜充斥晉卿嚴武備設方略擒捕靡遺自是劇賊無敢窺其)
(境)
楊懷忠(知蜀州聞王均作亂會諸州巡檢兵討之斬首五百級乘勝逐賊至益州屯於南門)
(以竢王均閉門自固屢戰皆敗乃帥師二萬突門趨富順懷忠追斬之獲其僭偽法物甚多擒其黨)
(六十餘人蜀平進秩)
石普(西川行營先鋒討叛賊李順遷西蜀都提舉順餘黨復寇蜀僭稱卭南王民疑懼不)
(安多附叛者普馳入對陳蜀亂由賦斂煩苛農民失業宜少蠲減之使自為生賊不兵自平矣帝許)
(之普即日還揭榜告諭民皆悦服盜賊止息)
雷有終(知益州眀幹知兵平蜀巨賊聲震鄰敵)
凌榮(李順之亂川陜選官多憚行榮自陳三蒞蜀境諳知民俗即知蜀州又徙綿州敏而)
(能斷卓有治績)
司馬池(字和中夏縣人進士初為郫縣尉攝縣事蜀人妄言戍兵叛蠻將入寇富室爭瘞金)
(錢逃山谷間會上元張燈池縱民遊觀竟夕民心遂安)
司伸(東平人郫縣丞先是監税者率以食色玩好蠱訟而敗伸痛革其弊民爭先輸納上)
(官薦之召為殿中侍御史)
張信(益州鈐轄勇敢善射多方略御軍撫民甚有威惠蜀人懷之)
馬知節(咸平中知益州有告騎士不數謀變者知節捕殺其首而置其餘自乾德後歲漕蜀)
(物籍富民以部舟運坐沈覆破産者衆知節請代督以省校而程其漕事自是蜀人賴以息焉)
張詠(字復之濮州人淳化初知益州王繼恩上官正等既破李順頓兵飲博賊勢復張大)
(詠以大義責正等由是大致克捷脅從之民詠諭以恩信使歸田里或言之詠曰李順脅民為賊吾)
(化賊為民不亦可乎時屯田三萬餘人無半月之餉詠令民以米易鹽得米數十萬斛計軍食有二)
(歲備乃奏罷陜西運糧為政德威兼用蜀人化之召還未幾王均亂復以詠知益州民喜詠至鼓舞)
(相慶帝聞大悦使諭詠曰得卿在蜀無西顧之憂矣官至樞密直學士卒諡忠定)
吳元載(知成都府蜀俗尚奢侈好遊蕩民無贏餘元載率以節儉下令禁止民俗丕變)
王曙(咸平中知益州盜賊屏息外戶不閉又奏復張詠預糴以濟貧民蜀人大悦號前張)
(後王)
趙禎(益州路轉運使真宗諭曰蜀遠而數亂其利害朕所欲聞禎至州條上數事皆切要)
(後再知益州度支市錦六千疋禎計歲織纔千疋乃止以歲所織數上供)
程堂(知雙流縣聽斷明敏縣無留獄有蝗食苖堂曰吏奉天子命以養民蟲當食吏五臓)
(無食民苗乃引蝗而吞之蝗遂踰境)
鍾離瑾(簡州推官又通判益州建言州郡事請令監司劾其所奏不實者)
程琳(知益州上元張燈州人夜聚遊嬉琳先戒曰有火則隨救之後果有火吏救之終宵)
(人無知者其施設有備類如此)
任中正(知益州代張詠之後在郡五載遵詠條教蜀人便之弟中師亦知益州先是轉運使)
(韓瀆急於籠利薪芻蔬果之屬皆自算中師盡奏蠲之)
王益(荆公之父祥符間任新繁修學校禮師儒與梅摯等唱和詩賦最多)
薛田(益州路轉運使民間以鐵錢重私為券以便交易謂之交子而富家專之數至爭訟)
(田請置交子務以權其出入未報及寇瑊守益州奏用其議蜀人咸便之)
程勘(知益州仁宗慰遣之初至彭州民妄言有兵變捕斬之守益州者恐勞民多不治城)
(堞勘獨完城浚池民不以為勞)
馮伉(景德中知永康軍學行兼優為政得蠻夷心璽書旌表)
楊鈞(字化元眉州人天聖進士淹雅有材幹知溫江民樂其治)
張約(陵州人為都官員外郎天禧間以居民乏水乃引郡北山大觀泉於寺前以利民用)
(民甚快焉號都官井)
韓億(仁宗時知益州為政簡而嚴故事發粟六萬石賑糶貧民會歲大旱億倍數出粟先)
(期與民民免饑饉又疏九井江口溉民田萬頃禮士勸學儒風丕振蜀人祠之)
王騣(知益州戍兵有夜為亂者騣潛遣兵還營擒為亂者十餘人戮之及曉人莫知也其)
(為政有大體不尚苛察蜀人愛之)
薛奎(天聖中知益州時有民婦訟子不孝者詰之乃貧無以為養奎出俸錢與之戒曰若)
(復失養吾不貸汝矣母子如初嘗夜宴有戍卒殺人密遣人捕殺之坐客莫有知者嘗見范鎮器之)
(俾與子弟講學每曰范君廊廟人也還朝載以俱行薦之或曰成都得何竒物曰蜀珍産不足道吾)
(歸得一偉人耳蜀人愛之以比張詠)
賈欽儀(眀道間知新津莊以蒞下正以約已創建孔子廟以弘教育邑人化之)
蘇實(治平間為新都令有異政嘗厭衛湖蛙鳴取一鳴蛙大者以朱筆點其額戒曰再無)
(聒我耳自是無蛙聲)
王舉元(治平間成都路轉運使卭井鹽歲入二百五十萬為丹稜車筒所侵鹽積不售下令)
(正之鹽登舊額)
劉叔寳(治平中知新津示化敷教降恩屏害邑人繪像祀之)
文彦博(慶歴中知益州政有威嚴遇事果斷會歲饑米價騰踊乃勸富室得米二萬斛以活)
(饑民彦博少從父宦蜀謁江瀆祠祠官夢神告曰明日有宰相來公笑曰宰相不敢望若為成都當)
(使廟貌一新至是果然)
韓琦(字稚圭寳元初益州路饑蠲減賦税募人入粟招壮者為廂軍一人充軍數口全活)
(檄劒門關民流移者勿禁簡州饑尤甚發常平庫糴錢六十餘萬以給下戶罷冗役饘饑民捕彭益)
(之剽掠者民德之立生祠以崇祀)
張方平(至和初知益州奏減横賦四十萬減鐵錢十餘萬緡蜀人大悦繪像祀之)
蔣堂(知益州慶歴初詔天下建學漢文翁石室在孔子廟右側因廣其舍為學宫選官)
(屬以教諸生士人翕然稱之)
雷況(慶歴中知益州治尚和易去苛細奬進儒業禁輯姦暴以德化人人自不欺)
袁抗(益州路轉運使時三司歲市上供紋錦鹿胎萬二千抗曰蜀民因憊願少舒其力以)
(備秦中他日之用是年郊祀蠲其數之半)
任汲(眉州人慶歴中進士令溫江有政績後知瀘州兄孜學問氣節與蘇洵齊名官至光)
(禄丞時稱大任小任)
呂公弼(仁宗時知成都府治尚寬大人疑少威斷營卒犯法當杖扞不受曰寧以劒死公弼)
(曰杖者國法劒汝自請杖而後斬之於是軍門肅然)
王素(嘉祐中知成都為政務近人情蜀人錄其所行號曰王公異政)
高覿(知益州彭州廣靖麗水二峽出金宦者挾富人請置場募人夫採取覿曰聚衆山谷)
(間與夷獠雜處非遠方所宜且得不償失奏罷之)
程珦(知漢州嘗宴客開元僧舍酒方行人誑言佛光見觀者相騰踐珦安坐不動頃之遂)
(定熙寧法行珦抗議指其未便時論韙之)
馮京(熙寧中知成都府番部寇鷄棕關京出兵番部懼請降又請於朝為禁侵掠給農器)
(糧餉使歸夷人喜爭受盟願世世為漢藩)
謝濤(知華陽縣時亂亡後田廬荒廢詔有能占田而倍入租者與之於是腴田皆為豪右)
(所有流民至無所歸濤收詔書悉以田還其主)
趙抃(字閱道初為武安軍節度推官知江源縣翰林學士曾公亮識之薦為御史彈劾不)
(避權倖聲稱凜然京師目為鐵面御史為蜀轉運使以身帥人蜀風為之一變神宗召知諫院及謝)
(帝曰聞卿匹馬入蜀以一琴一鶴自隨為政簡易亦稱是乎未幾擢參知政事熙寧五年加大學士)
(再知成都屏去琴鶴止一蒼頭執事其詩曰馬諳舊路行來滑龜放長江去不回)
韓絳(知成都府增置學校裁省宂費時内臣使蜀者多所貨易絳奏加禁約民懷其惠焉)
家定國(永康司法參軍韓絳欲治西山道定國謂蜀近夷恃險以安塹為坦塗將有後憂絳)
(然其言為之罷役)
呂大防(元豐中知成都府政尚寬簡與民同樂訟至立斷又修築堤堰以灌民田)
張戩(知金堂縣誠心愛物養老恤貧命父老教督子弟以俸為酒食召老者飲使其子弟)
(侍勸以孝弟民化其德獄訟漸稀)
范純仁(蘇州人熙寧中成都路轉運使以新法不便成都州縣未得遽行王安石怒其沮格)
(遣使攟摭私事卒莫能得)
馬燾(知成都府蜀苦多盜燾嚴保甲使不得隱而申其捕限盜為之息)
趙貨(知漢州蜀吏喜弄法而貨精眀吏不敢欺每呈文牘多被究詰人目為趙家關)
劉隨(考城人永康軍判官素性清直臨事明銳軍無城以木為柵每壞輒易頗勞民隨令)
(植柳代之夷人市馬納官苦吏誅索隨嚴按止之詔為待制上知其貧賜錢六十萬)
魚周詢(通判漢州城中夜有火率部衆救之植劒於前日攘一物者斬火止民無所失)
李行簡(彭州軍事推官陵州富民陳子美父死繼母作為父書逐出子美累訴不得直轉運)
(使檄行簡劾正其罪)
柳學(瀘州刺史以守成都功加川東節度會南詔復陷黎州遺書西川欲假道入見天子)
(訴冤學勸節度牛叢斬其使四十人止留二人授以書詈辱之蠻乃退)
韓宗道(熙寧中權成都府路轉運判官時行新法使者冠蓋相望於道宗道不務紛更不膠)
(舊貫所究利害務適其平故蜀路視他路獨優而時論嘉之)
孫漸(眉州人熙寧進士令溫江著異政地産瑞芝)
齊恢(提成都路刑獄臨政明白簡約不事苛擾及徙河東餽餉之物一無所受單車出境)
邵伯溫(康節之子為成都路提點刑獄興元賊史斌入漢利窺劒門伯溫與帥臣盧法原合)
(謀固守賊不能入蜀人德之陞利州路轉運副使)
王覿(知成都府蜀田膏腴一畝十金無閒土可殯葬覿追侵耕官地表為墓田又江水貫)
(城中為渠久而湮塞多水災覿疏治復故民德之號王公渠)
席旦(知成都府議者言蜀士習亂謂旦宜治以峻猛旦政和平入見言人性善柔願勿以)
(為患)
陳薦(華陽縣尉盜殺人棄尸民田薦出驗有以移尸告者縣欲文致其罪以逭薦失盜之)
(責薦執不可曰焉有誣人以自貰者邪已而獲盜)
宇文奉直(熙寧中守懷安軍有功德於民及去懷其德不已繪像記紫雲山)
安宇(元豐間新津令閑邪禦慝敬上庇民學校壇壝皆新建立)
宗道(政和中溫江令有嘉禾甘露之祥)
王剛中(紹興中四川制置使檢身以法示人以禮從容裁決恩威并行表賢癉惡興利除害)
(及去蜀父老遮道有送至數百里者)
胡世將(四川制置使兼知成都府歲大旱發糶賑饑撫黎稚戢貪吏修溝渠蠲田税修文翁)
(舊學政無不舉蜀人大悦)
蕭振(知成都兼安撫制置使威行惠孚治甚有聲高宗曰四川善政前有胡世將今有蕭)
(振及卒於官無老稚相與聚哭於道)
吳璘(字唐卿玠之弟紹興間四川宣撫使復大散關分兵守和尚原金人走寳鷄璘又復)
(蘭會熙鞏等州卒於官年六十六贈太師諡曰武順)
陳易從(高宗時彭州長史大興水利民有去後之思為祠祀之)
晏公武(字子正乾道間為西川安撫制置使時米價騰貴人民告饑公武以錢三萬餘貫糴)
(米六萬石專充賑糴以備久遠民甚賴之)
冉虚中(乾道間任内江令取前令善政次第舉行之政行人和頌聲赫奕)
楊大全(青神人乾道中調溫江尉召監登聞鼔院時光宗久不省重華宫大全上章切諫時)
(稱忠直)
汪應辰(乾道初四川制置使兼知成都府清心寡欲奉公守正軍政民事革釐殆盡嘗入覲)
(孝宗孝宗曰卿久在蜀朕寬西顧憂)
鄭剛中(四川宣撫副使治蜀有方略奏蠲雜征乂請減成都路兌糴及宣撫司給賞錢)
史祁(眉山人沿江築隄以禦水患號史公隄又修砌城垣保障攸賴民德之)
劉正(四川制置使兼知成都府平折租價歲減酒課二十八萬以簡索化民歸装僅書數)
(篋人服其清)
趙汝愚(淳熙間四川制置使兼知成封府諸羌為邊患汝愚至以計分其勢蜀恃無恐)
胡元質(淳熙中制置使奏減鹽茶額税除䕫陜科買金銀增調西兵縛青羌奴以安邊方建)
(韋臯祠置義冢葬遺骸五千五百餘又暇日修成都古今碑記)
宋之源(成都人孝宗時任江源司戶會吳曦之亂解印綬去當路者以名聞詔通判卭州會)
(威州缺使之源往視事所至吏畏民懷)
劉綜(河中人舉進士改永康軍判官遷大理寺評事歴太僕丞因言蜀地富庶寧謐己久)
(益州長吏當慎選其人上嘉納之拜太子中允)
袁說反(建安人慶元間四川安撫制置使學問該博文詞豐蔚集成都文類止十卷)
吳昌裔(知華陽修飾學宫斥羡餘買良田預備旱澇後雜知漢州核兵籍興社倉郡政具舉)
黃疇若(知成都府蠲積逋干餘萬考罷宂貪官吏為民代輸六年市估錢又減他賦之重者)
(民力遂寬)
邱崈(字宗卿江隂人隆興元年進士人稱其忠義出於天性為四川安撫制置使兼知成)
(都府崈慮吳氏握兵日久奏言吳挺脱至死亾兵權不可復付其子臣請得以便宜撫定諸軍許之)
(挺卒崈以總領財賦楊輔權安撫使統制官李世廣權總其軍)
魏了翁(知漢州首蠲積逋除科抑酒税之弊又嘗為丈諭以厚倫止訟其民敬奉條教不敢)
(犯)
吳獵(開禧中知成都府獵上不附逆黨倡義守節之士四十餘人薦人材請蠲賦役以寬)
(蜀民揭白鹿書院學規以訓蜀士)
崔與之(番禺人知成都府兼本路安撫使寬減征賦篤志為民拊循將士人心悦服及還蜀)
(人肖其像於仙遊閣以配張詠趙抃名三賢祠)
張方(字義立資陽人慶元中進士歴簡州教諭知果眉二州提點利䕫成都路刑獄兼四)
(川制置使嘉定辛未上疏條急務六事皆無所避忌及言大本大綱大勢大務觀者悚慄改漢中復)
(天漢武休虎頭之險蠲民錢三十萬緡米二千餘斛給田以瞻死節之家建白塔試西蜀之士廉眀)
(剛介見義必為酷惡佛老又為文戒後生好尚之偏徇名失實務高忘本之病其言足以刺叔季之)
(膏肓有烹泉遺稿一百卷)
范成大(號石湖湖州人淳熙初制置兩川兼知成都府減無名之税行招糴之法修隄堰嚴)
(邊戍吐蕃青羌相率竄伏又奬勵蜀士表其知名者於朝有出蜀入蜀前後記行世)
京鏜(四川制置使兼知成都府首罷苛斂施惠政於民蜀以大治)
牛大年(紹定末西川都提舉茶馬司兼堇織錦及告歸不載一物)
安丙(字子文廣安州人進士歴官四川轉運使平吳曦亂加四川安撫副使金人入侵攻)
(守有方陞制置大使又紅巾賊張福作亂四川大震魏了翁遺宰執書言安丙不起則蜀未可定乃)
(復以丙為宣撫使丙至絶其樵汲福窮請降其黨悉平論功加少保在蜀十年以攻為守威名甚著)
(朝廷賴之)
馬執中(字權可蔣城人紹定間知永康軍興學置田以績階六品官奏治行第一)
元汪良臣(中書左丞為四川行省陳治蜀十五事世祖嘉納之)
王利用(四川提刑按察使土豪有持其官府長短者利用廉得其實置於法)
汪惟正(行四川中書省事蜀土洊罹兵革民無完居惟正留意撫循人便安之)
呂誠(四川行樞密院事嘗勸主帥李德輝不殺王立未幾立降邑人感德建生祠以祀之)
張廷瑞(成都路總管興學崇儒勤於撫治化行境内有古循良風)
王嗣宗(合州人至正中隆州同知時寇盜搶攘民心撼搖嗣宗或撫或捕弭盜有方四境安)
(堵)
眀張瓊(石首人洪武初為新都令廉能公明事至迎刃而解民有鬻子輸税者瓊贖還之)
朱景哲(陜西人洪武初知金堂縣廉靜寬平民賴其撫字凡官署學校壇祠皆所創建民不)
(告勞事亦具舉)
楊浩(洪武初知崇慶州加意學校禁止巫覡士民敬之)
方玉(瀘州人洪武間知成都府性儉約一介不取蒞政嚴眀士民懷畏)
向茂(江都人洪武間知成都府政善民安有古循吏風)
易節(萬載人洪武間知成都府至誠待人治尚清簡吏胥不敢為奸)
陳祖(長樂人洪武間新繁縣丞民婦有告蛇吞其孤者祖遺牒限日捕蛇至期羣蛇集庭)
(下祖曰無罪者退吞人者償命一大蛇俯首伏劒民以為異立祠祀之)
張勉(洪武初知崇寧縣勤於政事久而不怠民懷其德)
胡子祺(吉水人洪武間以僉事謫知彭縣修隄堰開學校政有實惠邑民賴之)
錢珊(知崇寧清介自樹斷獄如神增城垣八百餘丈流賊犯境民賴保全)
魏綸(餘姚人以御史謫判崇寧長才小試卧治有餘西山有石堰阻水綸鑿石引流溉田)
(千頃民勒碑頌之)
李洪(南昌人新津教諭博學有異才士子服膺累官光禄少卿卒)
何文信(上虞人洪武間知漢州才堪蒞政卓有能聲)
孔友諒(山東人士先聖五十七世孫永樂間進士選庶吉知雙流剙縣治立學宫尚風節)
(民安其政去任立祠祀之歴右副都御史)
胡壽安(黔縣人永樂間新繁令重農事省工役催科鞫訟不事鞭箠人自輸服藝蔬自食任)
(滿去惟書籍數篋)
張志和(武陵人永樂間教諭誨人不倦邑之士子多賴培養秩滿生徒保留在任幾二十年)
陽亨(南康人永樂初領鄕薦授南道御史遇事敢言忤旨謫金堂縣丞雅重風教不尚刑)
(威而民自服卒於官貧不能歸葬蟠龍山麓士民歲時祭掃)
王翺(鹽山人進士宣德四年松潘用兵不克翺出贊理號令嚴眀遂奏績凱旋官至吏部)
(尚書諡忠肅)
黎義(上游人宣德中知簡州刑清民乂法立弊除招致流民數萬戶歲額增益)
陳榖(進賢人正統間知成都府寬厚清慎有能聲歴任九年以參政掌府事)
王昌裔(宣城人景泰中知郫縣公廉律己惠澤庇人時番僧入貢道出於郫民被剽掠昌裔)
(疏改道郫民賴之)
李鼎(貴溪人天順中知漢州時多賊盜鼎入其境俱革心而化民賴以安)
張綸(興平人知羅江民有爭田久不決者鞫之得其情兩造帖然人稱神眀)
汪浩(石首人進士任僉事善治兵天順末茂䕫威嘉盗起連跨州郡鎮巡束手無策浩密)
(設方略多張疑兵深入擒斬賊衆萬餘級盗勢漸衰陞僉都御史尋討平劇賊趙鐸進副都後征都)
(掌蠻帥兵先入發其窖藏軍不乏食卒討平之)
王進(上虞人成化初知成都府政尚簡易剖斷無滯獄擢陞參政)
王嚴(華容人成化間知成都府性甘朴素政尚寬平官至侍郎)
高與清(成化中知簡州政簡刑清民情不擾嘗建濟川橋以濟往來行李人甚便之)
王賓(真定人成化間舉人任金堂令敦行勤儉蒞政公眀學校祠宇罔不修舉又築城以)
(備防禦值趙鐸之變民恃無恐稱賢令云)
汪奎(婺源人弘治初知成都府公直不私勤於政治甚得士民心官至都御史)
魯永清(蘄水人弘治間知成都府耿介不阿自甘清約士民賴之)
楊祺(泰和人弘治八年郫縣令剛果勤慎掃除宿弊民咸安業)
吳廷舉(梧州人弘治間任同知不畏權豪卓有政聲歴官工部侍郎)
孟淳(岐山人正德問知成都府清介練逹政績彰聞)
曾遜(承天人正德間為金堂令老成凝重持守甚嚴初遠民多逋賦不奉約束或以事捕)
(至輒㧦繫憊於獄遜至喟然曰民不信有司之過也遂下令與民更始吏不得禁無辜自是輸賦者)
(率如期至戶給税帖升合有稽民得其便立綉川遺愛祠祀之)
鄭忠(涇州人正德間金堂主簿居官兩月囊無一錢遭審錄官以私怨杖死)
王廷傑(陜西韓城人正德門令什邡鯁直剛明善於幹濟學宫縣治俱捐修一新士民愛之)
黃道年(福建人進士任漢州廉能公直蒞事眀敏)
石堅(陜西汧州衛人正德門任漢州判官署什邡縣事質實無偽善政洽民卒於署民哀)
(思之繪像以祀)
王良(正德間簡縣改州公首任之凡官署學宫城郭多所建置積勞成疾卒於官)
胡光(績溪人由進士知灌縣嚴明廉正修學校毁淫祠斥遣僧尼民風丕變)
楊孟凱(知簡州值妖人劉千斤亂守禦甚力賊不敢犯)
汪鸞(陜州人嘉靖初知簡州廉直慈惠禮士愛民救荒弭盜疏減京料鹽課州人思之)
王廷儒(黃岡人嘉靖間授都察院都事改漢州判委署綿竹性公直一介不取恤閭里撫窮)
(民加意學校士民德之)
李端(湖廣人由進士官御史以忤汪直謫永寧經歴委署溫江操守清白政惟愛民歴陞)
(知府)
王夢說(貴陽舉人嘉靖間任彭令政尚簡靜嘗曰政在去其所害而興其所利耳虚譽不必)
(賈也極意民瘼調停賦役百姓有青天之謠)
薛大梁(普定衛人嘉靖間為什邡令舊令相沿苛政弊孔百端大梁一切革去清正嚴眀流)
(民聞而復業陞知石屏州行李蕭然)
韓宸(大理人嘉靖間為什邡令清介自持於署左建琴鶴二亭延士大夫議公事詢民瘼)
(未久以直道去官邑人憐其清貧率以金帛為贐宸受之戒行稍遠仍反其主歸家僦屋以居授徒)
(自給楊用修懷以詩云出宰千家邑歸無三徑資)
朱嘉言(臨安人嘉靖中為什邡令眀於聽斷深悉民隱值運大木寓厰三年均勞節費一邑)
(賴之)
馬廷鍚(貴州宣慰司人嘉靖間任什邡教諭以敦倫為重身先率之張東沙中丞薦有翰苑)
(才陞内江知縣不久棄去)
駱秉韶(嘉靖中知簡州養民愛士是年洪水衝濟川橋韶重建焉)
王大才(陜西人由貢生任漢州九年行政寬厚民甚懷之)
劉體仁(字元卿昆明舉人嘉靖中知新繁縣作堰灌口以溉民田改砌磚城摘奸僧續善隠)
(惡人稱神明鄰縣每有疑獄輙委决無不立服者自奉淡泊民因以青菜劉目之今祀名宦子文徵)
(以進士歴四川按察使清節與其父同)
周弘迪(麻城舉人嘉靖末知灌縣政尚嚴明猾吏豪民不敢肆陞石屏州守)
湯鑑(宣城舉人嘉靖中知彭縣事老成慎静不尚鞭扑每春日單騎勸農鄉人供以麥飯)
(忻然一飽有爭愬者即立馬諭解之)
賈梁(江川人隆慶間為什邡令剛方正直人不敢干以私在任四年清苦如一日條陳運)
(米折銀民免賠累邑中咸德焉)
劉寧(吉水人為什邡教諭經明行修誠心敷教諸生深德之)
李聞馨(昆陽人萬歴八年任新繁令精於吏事履畝清丈闔邑稱平)
孫思述(普安舉人知新繁慈祥莊雅無峻辭遽色吏民畏愛之嘗計擒大盜屢決疑獄兩税)
(催科不擾民自樂輸尋陞大理府同知)
饒天爵(崇陽舉人知崇慶州事秉性端慤政尚平恕)
方寳(餘干舉人授崇慶州學正造士有方以清白著)
高謙(榆林衛人進士知崇慶州事持己廉平蒞事精敏)
劉林徵(雲南右衛舉人授崇慶州學正有博雅才持己甚介士皆得所模範)
張愷(雲南人歲貢任灌縣訓導立教嚴眀奉檄修理北城堅峻整飭至今賴之)
羅樹聲(字伯實麻城舉人萬歴十六年知灌縣以清敏著績西征之役軍需旁午樹聲供億)
(井井有條而閭閻不擾又剙觀風樓以培風氣一邑之偉觀也後陞西安郡丞)
黃正物(豐城舉人萬歴中知彭縣性淳篤喜緘默不事苛責而内秉剛正不畏強暴故不假)
(威稜而人莫敢犯)
張文曜(臨洮人選貢萬歷中知彭縣事英爽有為時大工起採木彭邑得木獨先且皆良材)
(悉文曜捐俸購之民無賠累清丈田畝明察無欺隱者至徭役條鞭裁定畫一諸郡邑皆倣行焉)
孫奉先(永昌人萬歴十七年知彭縣愷悌廉眀下車即問民疾苦一切蠧政皆報罷)
耿定力(字子健黃岡人舉進士萬歴中以戶部郎出知成都府事方正嚴明人不敢干以私)
(大新學宫激引後進政尚體要一時郡務翕然改觀祀名宦)
楊應霑(威清衛舉人萬歴十七年知成都縣慈和敏決不激不隨成都令入覲者自應霑始)
(陞南戶部主政歴雲南大參)
周希聖(零陵人進士筮仕華陽令平易近人待士以禮詔入為御史以蜀扇建言忤旨謫廣)
(東典史久之始起用)
雷叔聞(江陵舉人初任灌縣令以治最調成都不避貴勢有強項風且案無留牘積弊一清)
(胥吏輩至不敢受一錢公暇即與客清談賦詩蕭然自適)
朱燮元(紹興人由進士任左布政天啓間藺酋奢寅反攻成都時巡撫徐可求既遇害燮元)
(攝撫軍事徵兵固守設竒制勝凡百日圍解上嘉其功遂授巡撫燮元復聞賊將那乾相張令使内)
(應誅寅陞總督川湖雲貴以兵部侍郎兼都察院副都御史駐節黔中時寅父奢崇眀糾合米酋安)
(邦彦據川黔邊險地官兵不敢入燮元授方略於川撫張論川鎮侯良柱黔鎮范某會剿遂有陶洪)
(之捷水藺悉平世襲錦衣千戶)
萬砥(太原人由舉人守漢州時奢奠肆掠砥督鄕勇禦戰漢州得免)
林可立(福建人任漢州有惠政民事之如父母以艱去百姓叩閽願借寇不允為建生祠祀)
(之)
莊士英(浙江人由進士崇禎中任漢州服官清慎流賊寇蜀士英力守漢城民賴之)
林翹楚(福建人崇禎中任新津鋤土豪趙繼秀等五人一境稱快號林青天後卒於官士民)
(請祀名宦)
重慶府
漢王堂(廣漢人安帝元初三年為巴郡太守撥亂致治進賢逹士舉孝子嚴永隱士黃錯名)
(儒陳髦俊士張璊皆至大位益州刺史張喬表其尤異徙右扶風民為立祀)
吳資(字元約永建中為巴郡守屢獲豐年民歌之曰習習晨風動澍雨潤乎苖我后䘏時)
(務我民以優饒及資遷去民人思慕又曰望遠忽不見惆悵嘗低徊恩澤實難忘悠悠心永懷)
趙溫(蜀郡人巴郡太守順桓之世板楯數反溫以恩信降服於是宕渠出九穗之禾&KR1219;䏰)
(有連理之木)
但望(字伯闔泰山人桓帝時為巴郡太守勤恤民隠因郡文學掾趙芬等請云郡境廣遠)
(吏民于役維艱遂陳分郡之議)
龐恭孫(為運使建一寨四堡以備要害一方賴之)
張汭(靈帝時巴郡太守有善政民立碑頌德)
蜀漢李嚴(字正方南陽人建興四年以前將軍移屯江州更城大城周迴十六里欲穿城後山)
(自汶江通水入巴江求以五郡置巴州丞相諸葛亮不許亮將北征召嚴至漢中故未及穿山然造)
(蒼龍白虎門别郡縣倉皆有城)
杜根(潁川人父安少有志節時人賢之根位至巴郡太守甚有政聲)
龐宏(字巨師統之子涪陵守有德政民甚德之)
壽緝(字文平成都人舉秀才自歴城令進涪陵太守清儉有治聲)
任蕃(字憲祖察孝廉由新都令任涪陵太守涪民懷其德)
晉王濬(巴郡太守時巴人生子多不舉濬嚴其科條寬其徭役所活數千人及濬伐吳所活)
(者皆堪為兵父母戒之曰王府君活汝汝今宜死之)
蕭瓘(為渝州長史有政績後遭母喪以哀毁卒)
唐張柬之(襄陽人永昌初以賢良召對簡合州刺史時合州每歲以兵五百戍姚州地險而瘴)
(兵抵屯輒死柬之上疏以為姚州荒服之外自入編戶未嘗得其鹽布之税甲兵之用徒空竭府庫)
(驅平民役蠻夷肝腦塗地臣意惜之曷併瀘南諸鎮一切廢省置關瀘北禁非奉使者不與交通朝)
(廷可其議)
田洄(渝州刺史能平劇賊誠信廉能民懷其惠致政歸家甚貧)
李叔眀(南部人擢眀經歴劒南判官時號能吏累官東川節度蜀初被兵盜鄉邑凋敝叔眀)
(治之二十年撫綏有方夷夏均安拜尚書右僕射以太子太傅致仕)
馮宿(婺州東陽人累官侍郎拜東川節度使完城郭增兵械十餘萬詔分餘兵戍黔涪道)
(時涪州水數壊民廬舍宿修築隄防一方均賴後疾革將斷重刑家人請宥之宿曰修短天也撓法)
(求宥吾不敢也竟如法卒年七十贈吏部尚書諡曰懿)
袁滋(朗山人初為華州刺史有異政累官劒南東川節度使時劉闢反詔滋鎮之)
盧弘宣(元和中累官刑部侍郎拜劒南東川節度使時歲饑盜起酋豪自王偽置官吏發厫)
(倉招亾命連蓬諸州蠻落皆煽亂弘宣下檄招諭賊黨簡其桀黠者置軍中孱弱無能者還之農酋)
(豪逃峽中令吏捕誅之以太子太傅致仕卒年七十七贈尚書右僕射)
韋丹(劒南節度使時劉闢圍梓州詔授丹兼東川節度使代李康至漢中上言康守方盡)
(力不可易乃詔還議蜀事)
路巖(劒南東川節度使時蠻盜寇邊巖力為拊循置定邊軍於卭州扼大渡河由是西山)
(八國來朝)
趙延之(大歴中巴川令時資瀘夷寇掠縣境延之率民兵襲破之以功授合州刺史兼渝合)
(資瀘經略巡撫使)
王翹(大歴中合州刺史時賊衆犯境翹出兵討平之)
段建中(大歷初為昌州守政績丕著)
南承嗣(涪州守時命承嗣拒蜀道窮寇遂晝夜不釋甲甚有忠烈之譽柳子厚為序送之)
李吉甫(忠州刺史初為陸贄所糾出知明州及為忠州贄貶忠州别駕吉甫置怨交驩人重)
(其雅量)
白居易(字樂天以文名為時輩所忌貶忠州刺史輕徭賦育賢才政暇吟咏至今傳誦之)
陸贄(字敬輿秀州人因論裴延齡奸佞貶忠州别駕在官十年甚有惠政避謗不著書惟)
(集古今名方五十卷號集騐方)
趙國珍(黔州節度使有德政民為立碑)
柳玭(渝州刺史頗有政績又嘗為訓戒子弟書可為世範)
郭釗(敬宗時以兵部尚書帥劒南東川時南蠻掠梓州釗乃遺書譙蠻首&KR1237;顛以南蠻侵)
(叛意&KR1237;顛以初為杜元穎侵擾今當決意修好約無相負自是南蠻寧輯詔嘉釗之功)
劉晏(與元載有隙貶忠州刺史晏雖以罪斥然為國理財民不加賦而國用饒)
房式(琯之族孫以進士任忠州刺史德政懋著韋臯表為蜀州刺史)
李萆(忠州臨江令時有中官被旨奉御容還闕者乃挈西州一妓而行所在肆横毆吏取)
(賄萆徑入舟取妓縛岸上草奏將劾之其人惶懼遜謝士大夫壮之)
韋君靖(乾符初榮昌令時黃巢韓秀升兵起君靖督兵討之動以信義所向克捷累官尚書)
(僕射)
張濬(光啟中涪陵刺史郡故乏井濬尋山谷之源以竹導其流民賴其利為刻引水碑記)
(之)
五代李承德(薊人後唐明宗時為黔南節度使勸農桑興學校及去父老詣闕乞留再任)
宋李承約(黔南節度使以恩信撫夷落勸民農桑興起學校居數年當代黔南人詣京師乞留)
(懇至詔許留黔二年南人咸戴之)
胡旦(大中祥符間守忠州以論事切直而出後召入史館)
沈省言(慶歴間為巴川令其政以仁愛為本有詔奬諭碑刻尚存於學)
趙尚寬(嘉祐初守忠州俗故畜蠱殺人尚寬揭方書教人服藥治蠱又索為蠱者盡置於獄)
(由是人不敢畜)
趙與邁(嘉祐中知南平軍捐俸貲置慈惠庄以惠窮民碑刻尚存)
呂陶(嘉祐中為銅梁令民有龐氏姊冒隱幼弟田弟累愬於官不得直貧至為傭奴及往)
(愬於陶一間即服弟泣拜陶曉之以義仍以半遺姊)
黃庭堅(字魯直洪州人謪涪州别駕曠懷遠思所在稱慕)
楊廷傑(石鏡令心術高明境内稱治)
趙汝廩(知涪州歉歲則貸公庾豐年則貯義倉勸農興學民立生祠於學宫以配程黃尹譙)
(四賢)
周敦頤(字茂叔道州人治平間合州判官事未經手吏不敢輒下民亦不從)
李惟清(涪陵尉蜀民尚淫祀病不醫療聽令巫覡惟清擒大巫箠之民以為必及禍他日又)
(加箠焉民知其不神然後教以醫藥風俗漸正)
雍之竒(大足令鮮于侁贈以詩云鄕關素號賢夫子士論今推聖長官)
茹孝標(知南川時夷獠為寇孝標請置郡縣以統制之轉運使沮其議久之朝廷得其詳卒)
(建軍壘自是遠人安焉)
岳雲(飛子高宗時為武翼郎出入行陣大小數十百戰體被百餘創甲裳為赤以功遷忠)
(川防禦使)
單煦(平原人初知洛陽縣轉知昌州時詔城蜀煦以蜀負山帶水一旦毁籬垣而與版築)
(其費鉅萬非民力所堪請但築土城轉運使即移檄諸郡悉如其議後徙清平軍擢御史左遷知濮)
(合二州合居涪漢閒夏水淫潦煦築東隄禦之累官光禄卿)
黎得叙(紹興中為大足令有治績)
安丙(淳熙閒調大足主簿秩滿詣闕陳蜀利病十五事言甚剴切)
曹叔遠(字器遠瑞安人紹熙元年進士通判涪州有善政後徙遂寧守時營卒相率稱亂勢)
(甚張及至遂寧境輒戒其徒無肆暴曰此江南好官也歴官兵部侍郎諡文肅)
余玠(字義夫蘄州人淳祐間為四川安撫制置使兼知重慶府時蜀民苦於兵役自玠入)
(蜀大更弊政遴選守宰築招賢館於府左士至不厭禮接隨才任使以都統張實治軍旅安撫王惟)
(忠治財賦監簿朱文炳接賓客又城利閬大獲山蓬州營山嘉定舊涪州神臂山合州釣魚山積粟)
(守之民得安堵玠慷慨自許有挈故地還天子之語治蜀十年能績懋樹以䜛召還卒蜀人悲之如)
(失父母云)
冉璡冉璞(俱播州人有文武才淳祐間為余玠幕僚獻計於玠徙城釣魚山以抗元兵玠)
(從之)
景希孟(巴川令秩滿歸有詩云十載巴川縣誰知是與非還家何所有載得一清歸)
劉舜卿(為州都監諭降瀘水蠻八百人誅其桀黠者四人)
姚渙(知涪州時賓化夷多犯境渙施恩信橅納酋豪爭羅拜廷下迄渙去無警)
孫安國(通判南平軍喜功者誘溱播二州納貢興版築安國乃極論其無益乞省罷之)
曹豳(字西土嘉泰二年進士為重慶府司法參軍郡守度正欲薦之豳辭曰章司錄母老)
(請先之度正欽歎良久後召為司諫與王萬國郭磊卿徐清叟俱有直聲號嘉熙四諫遷禮部侍郎)
(不拜)
彭大雅(嘉熙初進士淳祐末為東川制置副使築城守禦有功於時)
常慶福(雲中人淳祐初知咸淳府視民猶子蠲死籍減和糴開貢院會梁萬二州之士試其)
(才賢者貢之於朝有瑞麥嘉禾金鯉雙犢之應)
胡交修(合州刺史郤私謁免日供以萬計)
王堅(咸淳中知合州忠勇兼至屢敗元軍元兵圍合堅力戰以守又殺其大將汪得臣圍)
(解陞寧遠節度使)
韓璩(知忠州平寇賊全民命民立生祠)
元張思恭(知合州建學造士為政簡要)
李德輝(字伸實潞州人至元己卯奉命為四川總帥初憲宗惡合州久不下遺命克城盡屠)
(其民宋守王立為元兵所逼乃閒行至成都請降德輝單舸詣合受其降安集其民罷置其吏民德)
(之建祠以祀)
王師能(至元辛未知紹慶路時師旅甫定民力疲困郡帑空乏師能修復府治百廢俱舉民)
(不告勞)
明潘賢(寧波人洪武初守重慶廉謹有才吏民畏服豪横屏迹)
任毅(長子人洪武間守重慶有幹濟才郡當煩劇事無留滯)
田子真(明州人洪武初知巴縣政尚寬平勸民力穡建學以勵生儒一時出其門者多為名)
(臣)
沙文達(洪武初知長壽興學校教民植桑縣事多所經畫)
石琮(洪武初任合州同知時兵燹之後圖籍久廢賦税無稽琮殫心經畫悉有條理人心)
(咸服)
王謙(洪武初守忠州創州治新學校定祀典忠人欽仰)
季林(慈谿人洪武初知墊江建縣治興學校勸課農桑民有父母之頌)
竇谷曙(應天人洪武初知酆都建學校均田畝申版籍百度維新)
姚善(安陸人洪武中重慶同知廉能有聲擢蘇州太守殉建文之難)
薛大亨(洪武初知榮昌創建縣治敦教化變風俗吏畏民懷邑中稱治)
趙友能(洪武間守合州撫流移均賦役立公廨修學校以良牧稱)
楊瑞(鳳翔人洪武間知墊江積穀二萬石市牛千頭遇貧農給之又植道傍柳千株以休)
(行者)
金叔榮(浮梁人洪武中任推官讞獄明允人無冤抑)
張思敬(洋縣人洪武中以人才選知長壽清廉愛民不忝循吏)
黃真(曲阜人洪武中知武隆為政廉平興利除害良善𫉬安豪右屏迹)
郉冕(新鄉人知巴縣永樂初陞守重慶禁横征祛宿弊政績甚多)
袁旭(臨川人永樂間知江津廉明公慎新學校弭盜賊及得代父老懇留於朝洪熙初復)
(任尋以憂去)
張瑛(通海人永樂中知榮昌縣約己愛民食惟蔬菜居官六載人不敢干以私)
胡靖(睢州人永樂中守重慶廉明耿介吏畏民懷卒於官郡人無不流涕)
譚珉(宣德初守合州平易近人節財用均賦役州民賴之)
蕭塤(南海人宣德初知合州州瀕河數苦水患塤築捍以殺水勢民受其福)
孫曰良(豐城人宣德中知重慶廉介勤慎興學勸農累官都御史)
裴璉(監利人宣德中以工部侍郎謫守涪州練達治體仁惠及民功績懋著)
邵賢(宜興人宣德中員外郎出守涪州作新城廣民居興學校殄巨寇涪人思之)
吳玘(正統初守合州心存仁恕政尚寬平民懷其惠)
胡應先(正統間守合州奉公守法興學化民事無壅滯人服其能)
何忽(海州人正統間知長夀恤孤貧重學校盜弭訟息與民相安)
竇祥(鞏縣人正統間以御史謫知長壽蒞政勤民吏不敢欺士民懷之)
褚華(南昌人正統間任永川教諭博學能文周給貧士有向學者多方引掖玉之於成)
張蟾(鄱陽人景泰初守忠州廉介剛直時中官採木蜀中大肆貪暴沿江諸郡為之騷動)
(蟾擒其僕從將劾中官懼遜謝引去)
宗輔(潭州人景泰初守忠州廉眀公恕不畏權貴政績修舉歲歉天雨黑子白仁可食人)
(謂異政所感七年卒於官士民思之)
李庸(吉水人景泰中守重慶耿介有為興起學校士子多所成就)
毛泰(南陽人景泰中守重慶洗冤獄修學宫士民懷之)
徐勉(孝感人景泰中知長壽禁伏強悍招輯流移開街渠建學宫作新橋政蹟大著)
胡文忠(景泰間任南川典史丈田畝定版籍濬水利邑民永賴)
唐珣(天順初守合州廉介謹慎修城垣新學校飭武備廣儲蓄郡人建祠祀之)
王理(廬陵人天順間任永川教諭以身率人始終不倦出其門者多為名士)
周清(德化人天順間守忠州政平訟理忠民愛之留任十載始遷)
鄧逵(麻城人成化中知江津狷介不苟政暇課諸生文藝訓誨不倦一時科第甚多後拜)
(御史)
陳秉彝(成化中守忠州時軍民雜處豪右横肆秉彝繩之以法歲荒勸賑騐口給粮民蒙實)
(惠俗祀巴蔓子一燭至費百金秉彝以耗民財悉禁之考最赴京卒於道)
夏昌楚(京山人弘治初知新津以才能調江津廉慎公平吏畏民愛道不拾遺)
屠大山(浙江人弘治初知合州性廉介實心愛民歲徵糧以餘金抵窮民逋負一塵不染百)
(姓稱之)
董朴(麻城人弘治中守重慶儉己愛人明禮義正風俗以内艱去渝民銘德於石)
劉思賢(石首人弘治中知重慶性剛正興學愛民不附權要竟以此得罪去)
屈直(華陽人弘治中知重慶明習律令剛正不私吏民無干法者)
方悦(浮梁人弘治間任重慶推官節儉好修民有質成者不厭詳鞫務得其情)
王□(江西人弘治間知巴縣創設縣治勸農桑平賦役廉能著聞)
金鎧(昆明人弘治間知墊江平易近人蓝賊猖獗有保障功)
盧翔(大興人正德初以監生知大足時内江石子鎮賊肆掠偪城翔往諭以禍福賊解去)
(未幾檄勘賊情單車至營卒聽招撫)
孫泰(醴陵人正德初知銅梁多惠政鄰邑訟者爭赴質成一訊悦服持身清苦在任十年)
(一僕自隨拜御史去民思之立石頌德)
田重器(蘄水人正德間知江津時有巨惡害民者前令莫敢如何重器置之於法邑賴以安)
李銳(太和人正德中榮昌教諭飭躬勵行動不踰矩時學政廢弛銳振作一新諸生多所)
(成就)
鄒璽(黃岡人知榮昌邑值兵荒銳意蘇息作饘粥以活饑民視獄中冤抑及輕罪者咸出)
(之)
徐吉貞(蘄水人正德中守忠州催科不擾條陳十事深切時艱尋膺内召)
弋諫(永昌人正德中知巴縣廉明果斷有幹濟才興革利弊不避權貴聽訟一訊即決庭)
(無留獄百姓翕然稱快)
聶元濟(豐城人知彭水興學校勸農桑以德化人民懷遺愛建祠祀之)
王貢(公安人嘉靖初知江津守己廉介蒞政嚴眀禁異端去淫祠省徭役逐娼優士民仰)
(之後以剛直改調聞報即歸囊篋蕭然民號泣遮道為立去思碑)
皮東山(攸縣人嘉靖間知永川祛豪強息盜賊毁淫祠尋拜御史改大理寺正恤刑復至永)
(川卒於公署民立祠祀焉)
胡鐸(鄱陽人嘉靖間知綦江實心愛民催科不擾一錢不入私囊卒於任貧莫能歸喪殯)
(於城南士民哀之)
姜亹(武昌人嘉靖中綦江縣教諭篤行博學教人先器識後文藝有功名教)
魏泰(秦州人嘉靖中知安居撫叛夷減丁差修城池民心悦服)
劉士逵(慈谿人嘉靖中以御史出守合州捐俸賑災多所全活)
董器重(靖江人嘉靖末守忠州時有大木之役民為騷動器重調停採辦民不告勞忠人咸)
(稱頌之)
李良金(昆明人嘉靖間知武隆剛方廉静勘治夷情酋長賂以金不受單騎而去行李蕭然)
(士民泣送之)
趙登(河南人忠州判官廉能惠愛為政有方時稱為循良吏士民慕之)
劉繪(光州人進士嘉靖中歴官給事中抗疏剴切不避權貴遷知重慶府平易近人時有)
(清介府主與民同樂之謠尢愛士作人嘗檄州縣諸生躬課於凝道書院歲大比與賢書者居半人)
(文之盛甲於一時士人向慕立祠祀之)
程學博(孝感人進士嘉靖中歴知重慶府才識敏捷果於擔當諸所興除不承風旨蔡賊之)
(變七州縣已下賊黨多伏城中憚其威名不敢發學博隨以計擒之州縣俱復諸擿發如神眀然皆)
(罪疑從輕又愛士如子弟多曲意覆之後聞艱移時跣足去士庶擗踊遮道送焉)
王士琦(臨海人進士萬歴中知重慶府性豁達有大略果於任事播賊楊應龍自白石之役)
(負固已久時制院奉命戡剿士琦受檄單騎直驅賊境諭之使出應龍果至松坎聽勘引罪而去隨)
(擢川東兵巡副使威信有方略賊不敢犯)
傅光宅(聊城人進士萬歴中以御史左遷歴工部郎出知重慶府時播賊方猖獗總制李化)
(龍蒞郡光宅督理戎馬軍餉皆有方略播平弔忠義瘞遺骨輯流亾撫瘡痍修學宫一一捐俸率作)
(出於誠懇適遵義守缺當事者委任之遂星馳去安撫夷漢大著功績尋擢遵義兵巡道副使復遷)
(提學副使)
高折枝(固始人進士萬歴中任重慶府推官卓有遠略懲奸除猾不避權貴播賊楊應龍將)
(反憤然以剿除為己任綦江破時折枝在成都日夜馳千里至郡捍衞城池兵復變不移時談笑定)
(之已復監軍攻南川路諸軍未入先斬關擊賊隨與諸將抵囤下遂克大憝播平夷漢畏服總制李)
(化龍欲題以兵憲彈壓遵義會以忌中遂拂衣去)
張文燿(湖廣人精神鋒穎敏捷若神初任銅巴賢能最著尋以大參兵備川東督撫駐渝調)
(遣轉輸多賴之賊平晉秩丈量田賦公私之額盈縮之制皆其更定善後之功居多復遷左右轄去)
葉聯芳(吳縣舉人萬歴中知長夀慈和愷悌視民如子厚庠士置學田革排保躬採大木播)
(酋破綦江聲言東下聯芳諭其民曰吾亦有老母幼子在此爾母恐也以此維繫民心得免遷徙民)
(咸德之)
董邦昌(雲南昆明人萬歴己酉舉於鄕任長壽知縣律己廉潔政尚寬平民甚德之後陞貴)
(州平越府同知)
盧朝棟(赤水人萬歴中任江津教諭剛方正直不避權貴勤於考課諸生有貧不能婚者嘗)
(捐俸佽助有冤抑不能上達者朝棟力為白之士林愛服)
閔宗聖(鶴慶人萬歴中知榮昌縣矢心愛民誅鋤強梗楊酋之亂督餉播州以勞瘁卒於官)
(時人哀之)
王三策(北直人任推官方數月剛正自持為賊所忌遣客刺之傷延醫傅文進係黨於賊者)
(暗治以毒瘡裂而死)
曹汝蘭(江西人進士知江津攜一僕自隨下車首問民疾苦先是邑人苦催科至賣鬻妻子)
(汝蘭悉寬其政邑賦三萬六千有竒歲以什五解報此外催檄呵責恬如也邑人受賜稱為慈母尤)
(雅意課士士咸感激自奮自奉儉約有僕私市一帽短值虧數公庭撲之歲旱齋沐與神約三日雨)
(果如期霑足其誠感如此)
保寧府
漢朱辰(字元燕廣都人巴郡太守有政聲)
王化(字伯遠王堂之後治毛詩三禮州辟從事除閬中令為政清靜士民安之歴朱提太)
(守)
蜀漢張飛(以車騎將軍守閬州有保障功)
尹默(字思潛梓潼人遊荆州從司馬德操宋仲子等受學通諸經史精左氏春秋昭烈定)
(益州以為勸學從事及立太子又以默為僕射以左氏傳授後主及踐阼拜諫議大夫卒子宗傳其)
(業為博士)
王連(字文儀南陽人劉璋時為梓潼令昭烈攻葭萌連守禦不降昭烈義之成都平進司)
(鹽校尉有裨國賦又簡取才俊若呂乂等皆至大用云)
呂乂(字季陽南陽人少孤好讀書鼔琴先主定益州鹽府校尉王連薦乂於丞相亮亮納)
(而嘉之遂授為典曹校尉久之遷新都綿竹令隱恤百姓後遷巴西太守時連年出師調發諸郡兵)
(諸郡多不能應乂獨募取兵五千人詣亮慰諭檢制無逃竄者徙漢中太守兼領督農供繼軍餉亮)
(卒累遷廣漢蜀郡太守後為尚書代董允為尚書令歴官内外治身儉約為政簡而不煩號為清能)
(子辰景耀中為成都令辰弟雅為謁者清勵有文才著格論十五篇時杜棋為郡守監軍大將軍司)
(馬劉翰官巴西太守皆與乂親善亦有清能之稱其儉素守法不及乂)
晉周虓(太守秦攻梓潼虓固守送母江陵被𫉬秦欲用之虓終不屈)
梁桓宣(巴州太守重農桑有政績)
隋韓擒虎(字子通河東人陳人逼光州擒虎以行軍總管擊却之又從宇文忻平合州遷利州)
(刺史後以平陳有功進上柱國)
周法尚(文帝時拜巴州刺史破二鵶叛蠻於鐵山封譙郡公食邑二千戶後文帝幸洛陽召)
(之賜予甚厚)
豆盧勣(字定東大業二年拜利州總管王謙倡亂勣嬰城固守謙遣其將達奚惎等率衆十)
(萬攻之起土山作城為七十穴堰江水以灌之時勣戰士不過二千晝夜相拒經四旬勢漸廹勣乃)
(出竒兵擊之斬數千級降二千餘人會梁睿軍且至賊因解去高祖詔曰勣器藝優長氣調英遠總)
(馭蕃部風化已行入守出戰大摧凶醜貞節雄規厥功甚茂可使持節上柱國賜一子爵中山縣公)
趙仲卿(天水隴西人王謙作亂仲卿適奉使在利州即與總管豆盧勣發兵拒守前後十七)
(戰謙始平進位大將軍封長垣縣公食邑千戶)
唐李靈䕫(高祖子武德中為閬州刺史務行寬大民甚懷之)
何易于(利州益昌令刺史崔朴泛舟益昌索民挽縴易于身引舟朴驚問易于曰方今百姓)
(耕蠶惟令不事事可任其勞朴愧而去又𣙜茶詔下易于取而焚之觀察使知其賢不忍劾)
沈長源(吳興人初為利州牧人安俗阜歐陽詹作益昌行曰驅馬至益昌倍驚風俗和耕夫)
(隴上行負戴途中歌其政可知矣)
顔真卿(字清臣登進士第上元中自蓬州遷利州刺史建學育才自真卿始有祠堂記)
權璩(天水略陽人宰相德輿長子元和中進士任監察御史政體肅然譽重朝野時鄭訓)
(傾覆隂巧肆弄國勢璩同高元裕鄭肅韓傾等連章劾之後以共薦李宗閔為中書舍人遂貶璩閬)
(州刺史璩深明禍福善自斂跡訓不能中傷故能世其家焉)
李桐客(巴州刺史清平蒞政百姓呼為慈父)
薛逢(巴州刺史百姓歌曰日出而耕日入而歸吏不到門夜不掩扉有孩有童願以名垂)
(何以字之命曰薛兒)
于邵(巴州刺史歲饑獠亂薄城下勵兵拒戰且遣使諭之邵儒服以出賊皆羅拜引去)
羊士諤(貞元初進士素著直聲外遷巴州刺史能詩有流觴曲水篇)
蔣侑(劒州刺史有政績在官數年民不識吏)
李頻(劒州刺史時國家多難頻治郡從容應辦而民不擾以詩名於時)
王綱(知劒州嘗作開泉十二詠)
戶思貞(隆州參軍屬邑豪蒲氏驁肆不法州檄思貞按之摘其姦贓萬計卒論死部人稱慶)
(刻石頌美)
王暉(集州刺史岐兵攻城城中缺水暉禱神得泉兵解圍去郡人德之)
鄭凝績(鄖陽人鳳翔節度畋之子嘗為壁州刺史政令嚴明豪右屏跡)
宋司馬池(為利州路轉運使質實有長者風諸所條行多便於民仁宗立召知諫院上表懇辭)
(子光後為宰相)
張知白(知劒州清介守法吏民甚德之)
李孝基(字伯始幽州人晏殊富弼薦其才可任館閣欲一見之孝基不見出知雍邱擢閬州)
(善治繁劇日數百事亟為剖斷甫日中訟牘一空或問其術曰無他省事耳閬江水囓城幾沒郡吏)
(多引避孝基率其下決水歸旁谷城賴以全累官光禄卿)
李士衡(知劒州賊王鈞破州衡引兵與劒門兵合大破之州境賴安)
朱壽昌(嘉祐中知閬州大姓雍子良屢殺人挾財與勢得不死至是又殺人賂其里民出就)
(吏獄壽昌鞫得其實引囚詰曰吾聞子良與汝錢十萬欲汝代其命將婦汝女壻汝子囚色動又謪)
(之曰汝且死改劵抑汝女為婢又不壻汝子將奈何囚泣曰囚幾誤死以實對取子良寘諸法郡稱)
(神明)
董樞(劒州判官時李師雄之黨攻劒州樞擊敗之招降數百人)
呂開(為漕幕運副鮮于侁以免役事付之開躬行一路雖深山窮谷咨講備至後為利州)
(路判以事入奏稱旨)
張民師(知閬州才能有聲事載文廟碑)
趙開(總領四川財賦兼利州路都漕善理財不加賦而軍用足)
王素(利州太守行寬政減苛法)
唐庚(眉州人知閬中為政清肅公庭寂然)
喻汝礪(知閬中提舉司行青苗法欲還錢取粟汝礪以錢糴軍糧易鈔而市竟不煩民)
虞允文(字彬甫仁壽人蜀帥吳璘卒以為四川宣撫使開幕利州時軍政為蠧允文首劾大)
(將之病民者十一人薦其可為將帥者二人諸軍懽呼相慶焉)
安丙(聞禧中為宣撫大使討吳曦之亂駐節通江一方多為保障民祠祀焉官至保寧軍)
(節度使以少傅致仕贈少師諡忠定)
侯可(華隂人知巴州化成縣俗尚鬼廢醫娶婦責財貧女至老不嫁可化導之變其俗)
馮忠恕(知巴州提舉韓球議加茶法忠恕奏罷之)
趙大全(潼川州人紹興中為隆慶府學教授創明善堂與諸生講明理學郡建三賢堂祀焉)
陳升卿(字光祖跨鼇人乾道閒御史出知劒州恤民修學士民咸悦於學宫旁立祠崇祀之)
崔與之(利州路制置使開誠布公撫恤軍士)
元特穆爾時中(守閬州勤於公務政簡訟平民為勒碑)
劉永忠(京兆人至元中知閬州公廉幹濟)
杜希允(錦城人知閬中公勤廉介惠政及人)
靳敏道(上黨人至元間閬中主簿修學勸農政績懋著)
李揆(南部主簿幹略出羣)
明李宗信(潛江人洪武間知保寧廉能正直每治賦役必親檢圖籍使貧冨輕重各得其宜民)
(無不均之嘆去之日泣送不舍)
鄒倫(洪武初知南江剙縣治建公廨立城郭闢土田勞績甚著)
郝信甫(洪武間知昭化多能任事學校公署皆其創建厥功懋著)
汪允銘(洪武中知南部墾闢土田釐正冊籍凡軍民賦役井井有條民利賴之)
裴璉(監利人洪武末以太學生知劒州太祖諭以理民之道賜襲衣重裘寳鈔既至訪民)
(疾苦以圖安養踰時百廢俱舉暇日即與諸生講授民以茶為業權貴低值強易民被其擾璉請禁)
(戢累官工部侍郎)
徐敬(華亭人以中書知南部刑清政舉深得民心秩滿保留再任九年)
胡彦祥(永樂中任知府自奉最儉治民以愛飬為先遠邇悦服)
陳原武(永樂中知保寧節財用均賦役時多興作原武悉心經盡凡役人飲食醫藥親為料)
(理功成而民不怨)
劉撝謙(德州人宣德二年知保寧清勤仁恕尢加意學校士論歸之)
鄧勗(藍山人正統中知蒼溪作興學校營建有功擢知府)
李正方(麻城人天順中進士知保寧府善詩文時趙鐸反正方率兵討之設竒制勝厥功甚)
(懋)
李直(貴溪人成化間任知府清慎嚴眀恤困窮興學校修書院斥異端犯法者必深治之)
趙宗繼(武進人成化三年任同知新府學建書樓立里營修南津橋討叛有功郡邑多賴保)
(障)
熊傑(高安人成化間任通判剛眀正直禮士重文改府門修南部縣置祭器劒州民母文)
(信謀殺四十六人屢以賄脱公盡法治之俗豪民數姓為戸偏累窮民公為分析均平衆心稱快)
陳倫(攸縣人天順中訓導巴州邃於易學遠方來者如雲集教誨不倦卒於官士為立主)
(於學祀之)
趙琥(餘干人成化間舉孝廉教諭閬中孝弟謙恭勤慎清介詩文清雅嘗為蜀志總裁三)
(典文衡撫臣章薦在道而卒所著有綵舟聯韻圭齋文集解峯文稿藏於家)
鍾潛(字用之後復梁姓江西泰和人成化間舉人訓導蒼溪尋以省親告歸陞知縣累官)
(修撰侍講兼贊善為永樂大典總裁)
張翼(介休人弘治間任保寧時壽藩之國境内驛騷翼能抗抑中貴又重建城垣人心推)
(戴)
楊孟祥(長沙舉人弘治中知巴州撫民慈愛守己清廉布衣蔬食妻子僅免飢寒以不能事)
(上官遂拂衣歸雖俸銀亦不肯攜去曰吾治州無状何再累食官廩)
姜洪(廣德州人進士拜御史弘治末以劾中貴左遷出知保寧操持冰蘗巡歴所屬以小)
(釡自隨不食公饌詢民疾苦防戢吏奸有古君子風終雲南布政)
章應奎(善化舉人正德間知閬中時大饑民多流散應奎竭力撫綏多方賑濟權知巴州政)
(事益修時論美之)
田宥(儀封人為閬中縣主簿清節自守市有屠耕牛者適宥經市牛犇前哀鳴得免人以)
(為仁厚之感)
朱導(山隂舉人正德中知通江時蜀寇初平庶務方殷導諳治體百廢聿興九載致政民)
(為立廟子簠知順慶孫燮元歴布政巡撫總督於蜀中世著其德焉)
谷賑(咸陽人舉人正德中知閬中以廉介自誓時值鄢藍之亂藩臬俱臨官兵四集以供)
(應之煩數取窘辱竟不屈尋卒於官同官入視其家惟冠服及書數卷而已)
劉鴻(雲南舉人正德間知南部鄢藍之亂民離散鴻多方招來又改學舍教士民大有功)
(於邑)
周憲章(貴州解元任保寧同知有軍功息訟寬徭廉介自守人呼周青天尤精形家言遷學)
(宫科第自兹日盛崇祀名宦)
李璧(廣西人正德中鄢藍亂後知劒州百廢俱興新學校正風俗修城池塘堰復射圃建)
(書院刻名儒錄以教諸生士民祀之)
李輔(貴州舉人嘉靖初知蒼溪歲歉民窮盜賊紛起輔捐俸賑貧推誠馭衆盗自解散民)
(亦復業)
劉崇文(湖廣人萬歴中知廣元惠政恤民省刑薄斂尤以詩賦擅名著有劉子益昌集行世)
白比珩(綏德州人起家眀經苦節勵操自彭山陟守劒州時徵採大木比珩持所給價走邊)
(徼易木如額竟不累民丁艱歸土民感泣)
王之策(黃安人萬歴丁亥以選貢知通江在任茹蘗飲冰鋤強剔蠧善於撫字)
張昂之(號冷石松江人中進士崇禎間守保寧拊循教育孜孜不倦執經之士尤賴陶成云)
四川通志卷六
