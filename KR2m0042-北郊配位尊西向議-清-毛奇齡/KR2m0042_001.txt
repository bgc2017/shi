欽定四庫全書
北郊配位尊西向議
翰林院檢討毛竒齡撰
予濫受館值
國家繼世之後禮樂明備且西南方闢無考定典制諸
事惟有
郊壇配位以太常卿所奏下議謂
南郊南向
北郊北向南北所向各異而
三祖配位皆東一西二東三以次傍設則一偏東上似乎北
向之位不無左反因之羣議改正館中諸先輩皆謂
南向東配北向西配不宜南北兩向俱是東配然且
各執意見有言無北郊者有言北郊不當北向者有
言北郊無配者
皇上亦疑於衆說間以配地有無詢學士徐公徵其是否乃
卒遲久不能决以終無一定之禮可憑據也合肥相
公時方為少宰請召賓客於卧遊之堂酒半謂予曰
有北郊否曰有之周禮言方澤祭法言泰折皆北郊
也當北向否曰當北向國社對北墉亳社對廟屏皆
北向也配位皆東上何解曰有解陽位上左南向之
左當在東隂位上右北向之右亦當在東皆東上也
曰是矣苐禮必有儀此可為儀乎指酒桌曰假使南
桌東坐賓北桌亦東坐賓則人必以我為非禮也而
去之矣且此亦何據而云然也乎曰有據何據曰據
曲禮曰誰不讀曲禮而敢言是顧四坐曰坐有習禮
經者乎四坐嘿然轉向予曰試誦諸曰曲禮曰席南
向北向以西方為上東向西向以南方為上誦未既
公慨然曰有是哉禮之無所不備也然而是席皆上
西今配位皆上東又何也曰此在西漢之末原有取
曲禮之說一皆上西而其後鑒其誤而概反之故一
皆上東皆上西者據曲禮皆上東者據燕射禮也公
曰諾次日復召予令公子丹壑編修君出禮經一本
則陳灝集說也出儀禮一本則吳澄考註也啟之無
可據乃按其卷曰上西上東子試為我明釋之曰夫
席有向設而隂陽分焉此席所為上以設言也北設
南向則設在隂而貴右南設北向則設在陽而貴左
北之右在西而南之左亦在西故曰席南向北向俱
以西方為上也若兩郊之坐則以向言之也北設南
向則向在陽而貴左南設北向則向在隂而貴右南
之左在東而北之右亦在東故曰郊南向北向俱以
東方為上也夫常席重設而凡禮席當重向此易曉
矣公曰此非可以口舌爭也令編修君列館中所議
之說設為主客作答難數條且曰試作一議来予當
為掌院道之又曰凡祭地有無與北郊北向有無俱
不可略既而館中覘
上無改向意且亦有稍聞予說者公乃昌言曰仍舊貫如之
何何必改作遂罷議先是黃門鼓吹設兩簴於午門
左右名丹陛樂所以導拜舞之節而樂歌違錯
上命詞臣改製之因有歴代樂章配音樂議下之館中時
掌院學士為澤州陳公特以其議首屬予及錢塘
吳檢討予上議一通凡六千四百七十九字澤州公
大喜謂坐而言之起即可行然其文未發也同館為
詩者相顧起草實不知樂音與樂章分配何等惟恐
句字平仄多寡于宫徵有所拘限遂于入直史館
日有問予曰詩何以合律曰不知也不知則何以
作詩曰作詩者知作詩已耳其能知合律乎不知
合律則何以合律曰有知合律者而作詩者不知
也蓋作詩者我輩事也合律者則樂官之職也桂
花曲者唐供奉曲也其曲入商調又入平調然而
作詩者但見吳城桂作三絶句耳未知是法曲也
申胡子乞李賀作&KR1227;篥歌而吹之賀問合何調曰
合善平弄賀不自知也後詩成使黃門改歌歌新
詩各合宫調學士徐公亟稱予言以為當今歸田
校經而年巳就木恨不曾註三禮且于太常樂奏
未經考驗抱此大憾因于錄舊議之餘并雜記議
禮始末以略見大概其樂章配音樂議見疏議卷
(圜丘壇康熙二十四年太常寺卿徐元珙疏奏現行祀典中位北設南向以)
(太祖皇帝為一配東設西向近北太宗皇帝為二配西設東向近北)
(世祖皇帝為三配亦東設西向近南至方澤壇位巳改為南設北向而)
(三祖配位亦復以東設西向為一配近南西設東向為二配近南又東設西向為三配近北于是五嶽五鎮)
(以次分設亦始于西向而迄于東向則是壇位改設而配位未改穆昭左右不無難安奉)
(旨下議時翰林院官各有擬議而主客未決某以為仍行舊典不宜更易因議如左)
某議古但着郊禮而不着二郊分合之禮故議者多據
宋人說謂天子祭天不祭地社即地也又無南郊北郊
之名至漢成帝朝匡衡張譚輩始有分立二郊之議而
至于南郊南向北郊北向則自古迄今並無考據惟宋
政和禮始分兩向而明嘉靖間因之且從来祭社未聞
有配則是郊之祭地與祭地之有北郊以至北郊北向
兼有配位即此四事尚無成說而欲于配位東西執兩
端以定一是此一鬨之市也特某謂天子必祭地者周
禮大宗伯掌邦之天神人鬼地示之禮地示禮即祭地
禮也故曲禮云天子祭天地歲徧而周頌昊天有成命
篇曰祭天地也雖天地合祭與分祭說尚未決然其有
地祭明矣是以禮器曰因天事天因地事地孝經曰王
者事父孝故事天明事母孝故事地察皆言天地兩祀
之義而祭法直云燔柴于泰壇祭天也瘞埋于泰折祭
地也則有其地宗伯之職以蒼璧禮天以黃琮禮地則
有其物爾雅曰祭天曰燔柴祭地曰瘞埋則有其名周
禮凡以神仕者冬日至致天神人鬼夏日至致地示物
鬽則有其時大戴禮祭天之詞曰敬拜皇天之祜祭地
之詞曰敬拜下土之靈則有其祝辭是王者祭地在諸
經歴歴有之若云社即是地則王制不當云天子祭天
地諸侯祭社稷矣是以尚書云告于皇天后土左傳君
戴皇天而履后土此后土地也周禮王大封則先告后
土左傳共工氏有子為后土此后土土神即社神也盖
社雖地示之一然而大示與土示端有别矣若夫南北
二郊則家語所云兆帝于郊周禮所云兆帝于四郊月
令所云孟夏之月迎夏南郊孟冬之月迎冬北郊無非
郊名是以孝經說云祭天于南郊就陽位也而註者謂
必有祭地北郊與之對文至周禮二郊之名南曰圜丘
北曰方澤而禮器云為高必因丘陵謂必因已高之丘
而營壇于南名為因天事天為下必因川澤謂必因已
下之澤而加墠于北名為因地事地則巳展轉有經據
矣雖北郊北向經無見文然地示與土示通社之向即
地之向也周制祭社必社壇向北君立北牆答祭之以
為社祭土而主隂氣是以郊特牲云君南鄉于北墉下
答隂之義也且凡社亦然故又云薄社北牖使隂明也
而陳氏禮書直曰其位則神南面而王北面示北面而
王南面神者天神示者地示此固推之壇位而皦然者
若謂南郊有配北郊無配比之于社則祭地大祭也並
不當與社祭等盖地示稱大示天官大宰祀大示大宗
伯祀大示其號稱大號祝稱大祝詔贊者皆稱詔大禮
贊大祀而社示土示及丘陵川澤之示不過從地示類
通之以漸降殺故圜丘方丘皆無神主而社則社石社
主壇并列焉天神地示皆無人帝人示而社則后土為
土人示后稷為稷人示分壇而共壝焉此則非可以社
例比見者也故地之有配在經傳已明言之考公羊傳
與緯書鉤命決俱云郊所以必有配者以自内出者無
匹不行自外至者無主不止謂郊祀外神不是室神不
可無主以安之今曰地神不配將毋地示是室神乎是
以孝經說云后稷為天地之主故南郊北郊必以稷配
謂之為主文王為五帝之宗故明堂五室祠五方五帝
必以文王配謂之為宗是天子必祭地其祭地必在北
郊北郊必北向且北郊亦必有配諸說雖繁然亦大概
可睹矣獨是兩郊配位其在南郊者既首東設而尚西
向而在北郊者亦首東設而尚西向則一偏之儀在諸
禮既無見文而前代相因又不能詳所自始因有改制
之請見諸奉常而不知配位東西全本曲禮盖西漢儒
臣誤承其意而後王刊正遂因之一反而世不察也曲
禮云席南向北向以西方為上東向西向以南方為上
夫南北亦殊向矣乃殊向而不殊上何故曰席盖有首
尾焉所謂端也侍坐于君子其敷席之法必認席之端
而定其所上故席南向者人向陽而席居隂以席為主
則坐在隂位席向北者人向隂而席居陽以席為主則
坐在陽位是以隂尚右而南向之右則西也陽尚左而
北向之左則亦西也故曰席端之所上皆西方也此以
常坐言之也東向西向之所上皆南方亦猶是也若禮
坐之席則以向為主南向者陽位陽尚左而尊東方北
向者隂位隂尚右而亦尊東方故燕禮云司宫筵賓于
戶西東上戶西者西牖之前南向也東上者尚東方也
射禮云賓席南面而東上衆賓之席繼而西南面在牖
前也繼西者尊東方而殺西方也北向亦然社主東上
而稷主繼西太社太稷皆東上而后土與后稷之人祇
又繼而西東上為尊而繼西為殺然且位既上東則席
端亦東燕禮司宫卷重席設于賓坐東上則席端亦在
東也鄉飲酒禮云賓升席自西方降席自東方則以升
席必取下而在席末故自西降席必取上而在席端故
亦自東也然則禮坐必上東有固然矣盖禮坐有賓主
賓主必相向相向者以向為主與常坐不同乃西漢郊
壇本是禮席亦復取曲禮為據如元始儀載祭天于南
以先祖配祀地于北以先妣配而前志于孟春合祀之
位直以天地皆南向而天位在西地位在東尚西方也
一如曲禮所云席南向北向以西方為上也配位皆西
向而高帝在南吕后在北尚南方也一如曲禮所云東
向西向以南方為上也此在劉歆左咸之徒直據曲禮
說而定之為儀而不知其不可者以彼所尚者是常席
而非禮席也且女主無配理矣雖孝經說云祭天圜丘
象北極祭地方澤象后妃然以之為比而不以為配揣
其用意不過以新莽行詐將借之以讇元后原不可訓
况侍坐無虛席謂傍坐東設則其坐儘北而虛其南所
以親正位也今正位南向而高后在北高帝在南則后
親天地而帝席反疎是以後漢配地儀初改薄后繼改
光武且又改南上而作北上似乎早鑒其誤而魏配伊
后晉配張后梁配德后陳配昭后相延不改至唐世以
還始有二祖三祖之配却去女主然而配位南北一皆
尚東適反乎漢代誤遵曲禮一皆尚西之謬此雖史文
闕略並不知何時刊正而宋代沿之有明之嘉靖成之
其所革者在曲禮而其所沿者在燕射諸禮一革一沿
未有非也若夫偏岐一致似乎礙觀而禮儀所在有至
竒而實至平者此則非尋常耳目所可拘矣或曰漢元
始儀但合祀天地並非兩郊分祀之禮且廟位設主考
西妣東則尚西有據而不知合祀所尚與分祀同未有
合祀遵曲禮而分祀反有異者至考西妣東此是恒坐
即祭時無主席配位而郊則儼有主配兩當照顧豈可
不主向而主坐如故若謂唐開元禮地壇南向而配位
東設宋政和禮地壇北向而配位西設皆無所誤惟明
嘉靖間有司誤據尚右之義而以右為東則嘉靖所因
與有司之誤據皆不可知而上東則不誤也上東不誤
則他制非所據矣竊聞同館諸官各有所議其議改設
者未歸劃一而議仍舊者又爭之不盡當一經同異則
齗齗兩端必致水火因敢申末議而錄為一通以俟財
擇某日某議
答難六條
有難者曰傍坐必分昭穆昭先穆後一定之禮也即或
昭穆分南北亦分東西然其左必昭而右必穆無少異
也今乃拘東設而以右為昭而先之固已非矣况昭穆
者父子也父子可穆昭乎曰父昭子穆者從父數也若
從祖數則有父穆而子昭者矣且昭左穆右者為尊昭
也倘尊穆則穆亦居左周制大祫當祖尸出堂時后稷
文武皆南面而二祧四親分東西面然而穆考居東昭
考居西穆首而昭次彬彬也禮固各有在也
難曰陽左隂右分東西也今北向則陽不東隂不西矣
此如山水分隂陽然以山言之則山南曰陽山北曰隂
而以水言之則水南曰隂水北曰陽矣尚得拘一偏之
陽尚東設乎曰正惟水南可為隂水北可為陽故東可
為右西可為左盖水以隂類而變南為隂猶地以隂祇
而變東為右其義同也不讀曾子問乎葬紖至于堩必
止道右道右者路之西也以為葬紖向國北而止于路
西則行人可從紖之右來是紖止路西是右行人從紖
東來亦是右西右東亦右所謂凶事交相右也倘遇日
食之變而改凶從吉則必止道左道左路之東也紖止
路東而行人從紖西來路東固是左紖西亦是左所謂
吉事交相左也是吉凶分隂陽而東西左右無一不乖
反如是是所拘者在隂陽未嘗拘東西也
難曰陽左隂右既可左西而右東則以先左後右言之
西可為左而先設東可為右而次設矣此如明堂然其
在明堂也則東為左个西為右个及轉而玄堂則西左
个東右个矣然而王者至首冬則必先西北之左个然
後乃循次而太廟而右个向使謂玄堂為隂隂當尚右
何不先東个而後西个耶曰明堂玄堂雖以南北分幽
明而四時遞代八風圜轉十二辰周旋並無尚隂尚陽
之分故與南北郊位次截然不同是以南郊祀五帝亦
如明堂五室之左青右白南赤北黑而北郊無之浸假
如淳于之說則水木交事實始東北其首春祠帝便當
以青陽北个與玄堂東个先九室十二堂而以次禋饗
何言不先東也
難曰天下有無定之左右有一定之左右無定之左右
地形是也如居三晉者曰左山右河此無定者也何也
以居齊者之將右山居秦者之將左河也若國位則一
定矣王朝之位左宗廟而右社稷天下有敢言左社稷
而右宗廟者乎是社之在西一定之位也今必主東設
何也曰地形之不定非不定也正以有異向而不定之
也如國語云三苗之國左洞庭右彭蠡夫彭蠡在洞庭
之東洞庭在彭蠡之西而反曰洞庭左彭蠡右以三苗
之國北向故也是以楚王無彊曰夏路以左夫豈不知
方城之在西而徒以楚適江夏則在路之東遂以左之
三晉之左山右河亦猶是矣若夫社之必在東則但以
南向言之然且勝國之社在庫門之東則雖南向亦復
有社在東者是以一屏之隔南薄社而北宗廟不禁東
西之位一變而為北南也又况軍行出廟則征車南發
禰主嘗在東社石嘗在西而一當旃門北列即不無禰
右社左之異故朝市廟社亦惟無如衛莊者為改向耳
今北郊改向矣已改向而尚謂社位一定必不東設是
何言與
難曰位固無定而議禮之位則有定嘗讀鄉飲酒義矣
尊有玄酒貴其質也然而疏之者曰北面設尊玄酒在左
謂别設玄酒在酒尊左也所以設玄酒在酒尊左者謂
地道尚右貴其質素夫尊之北面正猶地之北向也乃
以玄酒在尊左而謂之尚右則西本右方雖在北向者
亦稱右矣今西設東向其在祇西猶玄酒之在尊左而
西本右方亦如玄酒之稱尚右此議禮之文何不可者
曰不然東設之右則北向之右此地道之尚右也西設
之右則仍是南向之右此非地道之尚右也夫玄酒在
西謂之在左以酒尊言也玄酒在尊之左也乃玄酒既
在左而又曰尚右此以賓坐言也玄酒在尊左而以賓
坐之南面視之則在右也以玄酒在尊之西也故鄉射
記云東方謂之右个夫東方而何以謂之右个乎以為
射侯北向其東際一幅則右方也此以射侯右之也盖
北向者以東為右也乃說禮者又云凡射者以西方為
右个此又以射者右之也射者南面則又以射侯之西
幅為右方也盖南向之右也是以曲禮曰凡進食之禮
左殽右胾食居人之左羹居人之右夫苐左右焉已矣
必曰人之左人之右是豈舍其人即無左右哉盖惟恐
徒認東西而于南北之所向有未審也食筵有南北矣
南筵之左右即東西也萬一北筵進食而亦左東而右
西則反戾矣故曰人之左人之右以人為主猶之孔子
與門人立拱而尚右二三子亦尚右夫孔子之尚右則
右在西何也以南面也門人北面則其尚右者在東矣
然猶曰尚右以東西無主而人為主今北郊則祗主之
矣以祇主之尚右而乃強引鄉飲賓位所主之尚右略
南北而執東西不其謬乎
難曰地道尚右原非定義此僅見漢人說禮以之作左
祖右社之解實于二郊配位有所未當且配位西設雖
經無見文然考唐開元禮既設社主北向又設后土于
太社之西東向既設稷主于社西北向又設后稷于太
稷之西東向是太社太稷即是地祇而后土后稷即是
地祇之配位然而地祇北向后土與后稷皆東向則配
位尊西設有明徵矣乃必是東設而非西設此何故與
曰地道尚右非儒者之私言也禮運云天秉陽地秉隂
而說之者曰惟天秉陽故日月星辰皆左旋惟地秉隂
故百山百川皆右行是天地有隂陽而左右遂分屬之
彼社稷居右特地道尚右之一節耳故社壇北向而尊
右位無非此義據郊特牲引條牒論稷壇在社壇之西
俱北向而並壇共門夫社尊太社而卑太稷其皆北向
則猶之方丘之北向也其位社于東而位稷于西尊右
也猶之配位之首東設而次西設也是以歴代社稷皆
異壇同壝社東稷西位北向而尊右設而惟開元禮稍
異者此即祀五帝者有降人神于天神之說並非以正
位配位分正側也夫社降于地地有配社無配也稷又
降于社稷為農神后稷不自配后稷也故南郊有配北
郊有配社稷雖事地而實無配不待言矣乃后土后稷
兩俱傍設亦升降其次而並非配位盖祀有本祇有人
祇本祇者太社太稷如五帝之有青帝赤帝之類人祇
者后土后稷如人帝之有太皥炎帝人臣之有勾芒祝
融之類徒以祇有尊卑故位有次第初以北向尚東之
故使社稷居東后土后稷居西後更以尊東不足且令
在西者復轉而為旁向此則開元之異于舊制然總是
正位並非配位而以之為配位之據已非義矣且夫尚
右者以尊右也今乃以尊東之故而使祇居東而人祇
居西是卑西也又復以尊東不足令人祇之降次于西
之正向者復改為旁向是卑西又卑西也卑西又卑西
而反謂西設是尊右吾未之聞
北郊配位尊西向議
