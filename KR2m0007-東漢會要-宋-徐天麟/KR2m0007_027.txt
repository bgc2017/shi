東漢會要卷二十七
宋徐天麟撰
選舉下
公府選舉
舉能案劇(衛颯傳建武二年辟大司徒府舉能案劇除侍御史)
建武十二年詔三公舉茂才各一人廉吏各二人(百官志注)
世祖詔方今選舉賢佞朱紫錯用丞相故事四科取士
一曰德行高妙志節清白二曰學通行修經中博士三
曰明達法令足以决疑能案章覆問文中御史四曰剛
毅多略遭事不惑明足以决才任三輔令皆有孝悌廉
公之行自今以後審四科辟召及刺史二千石察茂才
尤異孝廉之吏務盡實覈選擇英俊賢行廉潔平端扵
縣邑務授試以職有非其人不習官事書疏不端正不
如詔書有司奏罪名并正舉者(漢官儀見百官志注和紀永元五年注又作建)
(初八年詔未知孰是)
安帝永初二年九月詔王主官屬墨綬下至郎謁者其
經明任博士居鄉里有廉清孝順之稱才任理人者國
相歲移名與計偕上尚書公府通調令得外補
元初六年二月詔三府選掾屬高第能惠利牧養者五
人(並本紀)
安帝時三府任輕陳忠上疏曰今之三公雖當其名而
無其實選舉誅賞一由尚書尚書見任重扵三公(陳忠傳)
順帝陽嘉元年十二月詔曰間者以來吏政不勤故災
咎屢臻盜賊多有退省所由皆以選舉不實官非其人
是以天心未得人情多怨書歌股肱詩刺三事今刺史
二千石之選歸任三司其簡叙先後情覈高下歲月之
次文武之宜務存厥衷(紀)
二年郎顗上疏曰今選舉牧守委任三府長吏不良既
咎州郡州郡有失豈得不歸責舉者書奏帝復使對尚
書顗對曰今選舉皆歸三司非有周召之才而當則哲
之重每有選用輙參之掾屬公府門巷賓客填集送去
迎來財貨無已其當遷者競相薦謁各遣子弟充塞道
路開長姦門興致浮偽非所謂率由舊章也尚書職在
機衡宫禁嚴密私曲之意差不得通偏黨之恩或無所
用選舉之任不如還在機密臣誠愚戇不知折中斯固
遠近之論當今之宜(郎顗傳)
四年太尉施延以選舉貪汚免(紀)
舊任三府選令史光禄試尚書郎時皆特拜不復選試
李固與吳雄上疏言選舉補署可歸有司帝感其言自
是稀復特拜切責三公明加考察朝廷稱善(李固傳)
桓帝時陳蕃上言官失其人則王道有缺陛下宜採求
得失擇從忠善尺一選舉委尚書三公豈不幸甚(蕃傳)
靈帝時吕強上言舊典選舉委任三府三府有選參議
掾屬咨其行状度其器能受試任用責以成功若無可
察然後付之尚書舉劾請下廷尉覆案虚實行其誅罰
今但任尚書或復勅用如是三公得免選舉之責尚書
亦復不坐責賞無歸豈肯空自勞苦乎(宦者傳)
初朝廷以州郡相黨人情比周乃制婚姻之家及兩州
人士不得相對監臨至是復有三互法禁忌轉密選用
艱難蔡邕上疏幽冀舊壌闕職經時而三府選舉踰月
不定而坐設三互自生留閡願蠲除近禁無拘三互以
差厥中書奏不省(邕傳)
趙戩初平中為尚書典選舉董卓數欲有所私授戩輙
堅拒不聽(王允傳)
公府辟除
漢初掾史辟皆上言之故有秩比命士其所不言則為
百石屬其後皆自辟除故通為百石云(百官志)
梁商為大將軍在位所辟召皆四海英俊(袁紀)
司徒楊賜坐辟黨人免(傳)
永建三年太尉桓焉以辟召非其人免(袁紀按本傳云辟召禁錮者為)
(吏)
臣天麟按公府有辟命自西京則然矣然東漢之世
公卿尤以辟士相高卓茂習詩禮為通儒而辟丞相
府史蔡邕少博學好辭章而辟司徒橋玄府周舉博
學洽聞為儒者宗而辟司徒李郃府又有五府俱辟
如黃瓊者四府並命如陳紀者往往名公鉅卿以能
致賢才為高而英才俊士以得所依秉為重是以譽
望日隆名節日著而一洗末世苟合輕就之風孟子
曰觀近臣以其所為主觀遠臣以其所主其斯之謂
歟
州郡辟除
從事史十二人皆州自辟除通為百石(百官志)
臣天麟按東京入仕之途雖不一然由儒科而進者
其選亦甚艱故才智之士多由郡吏而入仕以胡廣
之賢而不免仕郡為散吏袁安世傳易學而不免為
縣功曹應奉讀書五行並下而為郡决曹吏王充之
始進也刺史辟為從事徐穉之初筮也太守請補功
曹盖當時仕進之路如此初不以為屈也雖然豈特
東京為然哉考之西都趙廣漢河間之郡吏也尹翁
歸河東之獄吏也張敞太守之卒史也王尊涿郡之
書佐也是皆一時卓絶雋偉之才而卒不免由郡縣
吏以進身以至博士弟子丙科亦補掌故一藝以上
但補卒史則知漢世仕進之路大扺如此嗚呼安得
以三代選舉之法而語之乎
郡吏
每郡國各有典郡書佐一人郡吏補歲滿一更(百官志)
上計吏
和帝永元十四年初復郡國上計補郎官(紀按漢制郡國歲盡遣上)
(計掾史條上郡内衆事謂之計簿東都上計吏多留補郎官中間嘗罷之今又復也舊注乃引西漢舉孝廉與)
(計偕則其事不類矣)
桓帝時郡國計吏多留拜為郎楊秉上言宜絶横拜自
此終桓帝世無復留拜者(楊秉傳)
王逸元初中舉上計吏為校書郎(文苑傳)
趙壹光和元年舉郡上計吏時司徒袁逢受計計吏百
餘人拜伏庭中壹獨長揖而已(文苑傳)
聘處士
漢室中微士之醖藉義憤甚矣是時裂冠毁冕相携持
而去者蓋不可勝數光武側席幽人求之若不及旌帛
蒲車之所徵賁相望扵巖中矣若薛方逢萌聘而不肯
至嚴光周黨王霸至而不能屈羣方咸遂志士懷仁斯
固所謂舉逸民天下歸心者乎肅宗亦禮鄭均而召高
鳳以成其節自後帝德稍衰邪孽當朝處子梗介羞與
卿相等列至乃抗憤而不頋多失其中行焉(逸民傳序)
逢萌王莽時解冠掛東都門光武即位乃之琅邪勞山
養志修道詔書召萌託以老耄迷路東西連聘不起以
夀終(逄萌傳)
周黨勑身修志託疾杜門建武中聘為議郎以病去職
復被召不得已乃著短布單衣榖皮綃頭待見尚書及
光武引見黨伏而不謁自陳願守所志帝許焉博士范
升奏曰伏見太原周黨東海王良山陽王成等蒙受厚
恩使者三聘乃肯就車及陛見帝廷黨伏而不謁偃蹇
驕悍同時俱逝黨等文不能演義武不能死君釣采華
名庶幾三公之位臣願與坐雲臺之下考試圖國之道
不如臣言伏虚妄之罪而敢私竊虚名誇上求高皆大
不敬書奏詔曰自古明王聖主必有不賓之士伯夷叔
齊不食周粟太原周黨不受朕禄亦各有志焉其賜帛
四十疋罷之初黨與同郡譚賢鴈門殷謨俱守節不仕
王莽世建武中召並不到(周黨傳)
王霸少有清節及莽篡位棄冠帶絶交宦建武中召到
尚書拜稱名不稱臣以病歸迎聘不至(傳)
嚴光少有高名與光武同遊學光武即位以物色訪之
後齊國上言有一男子披羊裘釣澤中帝疑其光乃備
安車玄纁遣使聘之三反而後至除諫議大夫不屈乃
耕扵富春山建武十七年復特聘不至(傳)
周燮專精禮易不讀非聖人書舉賢良孝廉特聘皆以
疾辭延光二年安帝以玄纁羔幣聘燮及南陽馮良二
郡各遣丞掾致禮燮與良俱辭疾而歸(傳)
法真博通圖典為關西大儒順帝虚心欲致前後四聘
真深自隠絶終不降屈(傳)
周勰舉賢良方正不應又公車聘玄纁禮備固辭廢疾
(傳)
黃瓊永建中與會稽賀純廣漢楊厚俱公車聘瓊至綸
氏稱疾不進先是聘召處士多不稱望李固以書遺之
曰盛名之下其實難副近魯陽樊君被召初至朝廷設
壇席猶待神明雖無大異而言行所守亦無所缺而毁
謗布流應時折減者豈非觀聽望深聲名太盛乎自頃
禮聘之士胡元安薛孟嘗朱仲昭顧季鴻等其功業皆
無所採是故俗論皆言處士純盜虚聲願先生弘此遠
謨令衆人歎服一雪此言耳瓊至即拜議郎稍遷尚書
僕射初瓊隨父在臺閣習見故事及後居職達練官曹
争議朝堂莫能抗奪(瓊傳)
黃瓊上疏順帝曰臣前上疏薦光禄大夫樊英太中大
夫薛包及會稽賀純廣漢楊厚未蒙御省伏見處士巴
郡黃錯漢陽任棠年皆耆耋有作者七人之志宜更見
引致助崇大化扵是有詔公車召錯等(瓊傳)
樊英習京氏易兼明五經安帝初召為博士至延光元
年復詔公車賜策書聘英及同郡孔喬李昺北海郎宗
陳留楊倫東平王輔六人唯郎宗楊倫到洛陽英等四
人並不至永建二年順帝策書備禮玄纁召之復固辭
疾篤乃詔切責郡縣英不得已到京師帝不能屈而敬
其名(本傳)
范曄論曰順帝始以童弱反政而號令自出知能任使
故士得用情天下喁喁仰其風采遂乃備玄纁玉帛以
聘南陽樊英天子降寢殿設壇席尚書奉引延問失得急
登賢之舉虚降已之禮扵是處士鄙生忘其拘儒拂巾祍
褐以企旌車之招矣(黃琬傳)
李固上疏曰陛下初登大位聘南陽樊英江夏黃瓊廣
陵楊厚會稽賀純策書嗟歎待以大夫之位是以巖穴
幽人智術之士彈冠振衣樂欲為用四海欣然歸服聖
德(李固傳)
徐穉字孺子恭儉義讓屢辟公府不起後舉有道家拜
太原太守皆不就延熹二年陳蕃胡廣上疏曰伏見處
士豫章徐穉彭城姜肱汝南袁閎京兆韋著潁川李曇
德行純備著扵人聽云云桓帝乃以安車玄纁備禮聘
之並不至(徐穉傳)
帝又召安陽魏桓其鄉人勸之行桓曰夫干禄求進所
以行其志也今後宫千數其可損乎廏馬萬疋其可減
乎左右權豪其可去乎皆對曰不可桓嘆曰使桓生行
死歸扵諸子何有哉遂隠身不出(桓傳)
韓康遯霸陵山中博士公車連召不至桓帝乃備玄纁
之禮以安車聘之康不得已辭安車自乘柴車因道逃
遁(本傳)
楊著以經行知名延熹二年公車備禮召至霸陵稱疾
歸入雲陽山采藥不反有司舉奏加罪帝特原之復詔
京兆尹重以禮勉勸著遂不就家拜著東海相詔書逼
切不得已解巾之郡(楊彪傳)
荀爽鄭玄申屠蟠俱以儒行為處士累召並謝病不詣
及董卓當朝復備禮召之蟠玄竟不屈以全其高爽已
黃髮矣獨至焉未十旬而取卿相意者疑其乖取舍余
竊商其情以為出處君子之大致也平運則弘道以求
志陵夷則濡跡以康時荀公之急急自勵其濡跡乎不
然何為違貞吉而履虎尾焉(荀爽傳論)
范曄論曰漢世之所謂名士者其風流可知矣雖弛張
趣舍時有未純扵刻情修容依倚道蓺以就其聲價非
所能通物方弘時務也及聘樊英楊厚朝廷若待神明
至竟無它異英名最高毁最甚李固朱穆等以為處士
純盜虚名無益扵用故其所以然也然而後進希之以
成名世主禮之以得衆原其無用亦所以為用則其有
用或歸扵無用矣(方術傳上)
臣天麟按世祖鑒高帝嫚罵儒生之失故下車之初
側席幽人首訪嚴光聘周黨擢卓茂扵密令而加諸
三公之位由是嵌巖之彦始以廉隅自厲而風俗師
師競以節義相高如薛方逢萌王霸譚賢王良王成
之徒或聘而不至或至而不屈皆足以激懦律貪明
帝章帝亦旌禮劉平江革劉般毛義薛包之倫以勵
忠孝之節下至安順諸君雖未必有尊賢重道之實
意而玄纁安車之聘亦不絶扵郡國然其間往往實
不足以副名才不足以康世史謂方召樊英楊厚待
若神明及至竟無他異無亦聘召太濫而拘儒俗士
俱得以蒙丘園之賁李固謂毁謗布流應時折減殆
亦有由然則人主寤寐英傑固不可不搜抉幽隠而
亦不可泛及扵常流使弓旌玉帛之所招必皆抱道
隠德之士然後足以為世所貴而終南嵩少不至為
仕途捷徑矣
宣陵孝子
靈帝熹平六年市賈民為宣陵孝子者數十人皆除郎
中太子舍人蔡邕上封事曰臣聞孝文皇帝制喪服三
十六日雖繼體之君父子之親公卿列臣受恩之重皆
屈情從制不敢踰越今虚偽小人本非骨肉既無幸私
之恩又無禄仕之實惻隠思慕情何緣生而羣聚山陵
假名稱孝行不隠心義無所依至有姦軌之人通容其
中桓思皇后祖載之時東郡有盜人妻者亡在孝中本
縣追捕乃伏其辜虚偽雜穢難得勝言又前至得拜後
輩被遺或經年陵次以暫歸見漏或以人自代亦蒙寵
榮争訟怨恨匈匈道路太子官屬宜搜選令德豈有但
取丘墓凶醜之人其為不祥莫與大焉宜遣歸田里以
明詐偽書奏帝乃詔宣陵孝子為舍人者悉改為丞尉
焉(邕傳)
選舉雜錄
范曄論曰古者諸侯歲貢士進賢受上賞非賢貶爵土
升之司馬辯論其才論定然後官之任官然後禄之故
王者得其人進仕勸其行經邦弘務所由久矣漢初詔
舉賢良方正州郡察孝廉秀才斯亦貢士之方也中興
以後復增敦朴有道仁賢能直言獨行高節質直清白
敦厚之屬榮路既廣觖望難裁自是竊名偽服浸以流
競權門貴仕請謁繁興自左雄任事限年試才雖頗有
不密固亦因識時宜而黃瓊胡廣張衡崔瑗之徒泥滯
舊方互相詭駮循名者屈其短筭實者挺其效故雄在
尚書天下不敢妄選十餘年間稱為得人斯亦效實之
證乎順帝始以童弱反政而號令自出知能任使故士
得用情天下喁喁仰其風采遂乃備玄纁玉帛以聘南
陽樊英天子降寢殿設壇席尚書奉引延問失得急登
賢之舉虚降已之禮扵是處士鄙生忘其拘儒拂巾祍
褐以企旌車之招矣至乃英能承風俊乂咸事若李固
周舉之淵謨弘深左雄黃瓊之政事貞固桓焉楊厚以
儒學進崔瑗馬融以文章顯吳祐蘇章种暠欒巴牧民
之良幹龐參虞詡將帥之宏規王龔張皓虚心以推士
張綱杜喬直道以糾違郎顗隂陽詳密張衡機術特妙
東京之士扵兹盛焉向使廟堂納其高謀疆場宣其智
力幃幄容其謇辭舉厝稟其成式則武宣之軌豈其遠
而詩云靡不有初鮮克有終可為恨哉及孝桓之時碩
德繼興陳蕃楊秉處稱賢宰皇甫張段出號名將王暢
李膺彌縫衮闕朱穆劉陶獻替匡時郭有道奬鑒人倫
陳仲弓弘道下邑其餘宏儒遠智高心潔行激揚風流
者不可勝言而斯道莫振文武陵隊在朝者以正議嬰
戮謝事者以黨錮致災往車雖折而來軫方遒所以傾
而未顛决而未潰豈非仁人君子心力之為乎(左雄傳論)
章帝建初五年五月詔曰朕思遲直士側席異聞其先
至者各以發憤吐懣略聞子大夫之志矣皆欲置扵左
右顧問省納建武詔書又曰堯試臣以職不直以言語
筆札今外官多曠並可以補任(紀)
是時陳事者多言郡國貢舉率非功次故守職益懈而
吏事寖疏咎在州郡有詔下公卿朝臣議韋彪上議曰
夫國以簡賢為務賢以孝行為首孔子曰事親孝故忠
可移扵君是以求忠臣必扵孝子之門夫人才行少能
相兼是以孟公綽優扵趙魏老不可以為滕薛大夫忠
孝之人持心近厚鍛練之人持心近薄三代之所以直
道而行者有具所以磨之故也士宜以才行為先不可
純以閥閱然其要歸在扵選二千石二千石賢則貢舉
皆得其人帝深納之(本傳)
元和三年上問鄭弘欲止令三輔選尚書御史孝廉茂
才餘郡不得選弘對曰虞舜出扵姚墟夏禹生扵石紐
二聖豈復出扵三輔乎陛下但當明勅有司使得人耳
上善其言(袁紀)
和帝永元五年三月戊子詔曰選舉良才為政之本科
别行能必由鄉曲而郡國舉吏不加簡擇故先帝明勅
在所令試之以職乃得充選(漢官儀曰建初八年十二月己未詔書辟士四科一)
(曰德行高妙志節清白二曰經明行修能任博士三曰明曉法律足以决疑能案章覆問才任御史四曰剛毅)
(多略遭事不惑明足照姦勇足决斷才任三輔令皆有孝悌清公之行自今以後審四科辟召及刺史二千石)
(察舉茂才尤異孝廉吏務實校試以職有非其人不習曹事正舉者故不以實法之)又德行尤異
不須經職者别署狀上而宣布以來出入九年二千石
曾不承奉恣心從好司隸刺史訖無糾察今新蒙赦令
且復申勅後有犯者顯明其罰在位不以選舉為憂督
察不以發覺為負非獨州郡也是以庶官多非其人下
民被姦邪之傷由法不行故也(紀)
鄧太后臨朝樊準上疏曰光武孝明多聘名儒布在廊
廟今學者盖少遠方尤甚博士倚席不講儒者競論浮
麗忘蹇蹇之忠習諓諓之辭文吏則去法律而學詆欺
銳錐刀之鋒斷刑辟之重臣愚以為宜下明詔博求幽
隱發揚巖穴寵進儒雅公卿各舉明經及舊儒子孫進
其爵位使纉其業復召郡國書佐使讀律令太后深納
其言屡舉方正敦樸仁賢之士(準傳)
安帝永初二年七月詔曰間令公卿郡國舉賢良方正
遠求博選開不諱之路冀得至謀以鑒不逮而所對皆
循尚浮言無卓爾異聞其百僚及郡國吏人有道術明
習災異隂陽之度璇璣之數者各使指變以聞二千石
長吏明以詔書博衍幽隱朕將親覽待以不次(紀)
順帝陽嘉元年十一月詔曰間者以來吏政不勤故灾
咎屢臻盜賊多有退省所由皆以選舉不實官非其人
是以天心未得人情多怨書歌股肱詩刺三事今刺史
二千石之選歸任三司其簡序先後情覈高下歲月之
次文武之宜務存厥衷(紀)
靈帝時蔡邕上疏曰臣聞古者取士必使諸侯歲貢孝
武之世郡舉孝廉又有賢良文學之選扵是名臣輩出
文武並興漢之得人數路而已夫書畫辭賦才之小者
匡國理政未有其能陛下即位之初先涉經術聽政餘
日觀省篇章聊以游意當代博奕非以教化取士之本
而諸生競利作者鼎沸其高者頗引經訓風喻之言下
則連偶俗語有類俳優或竊成文虚冒名氏臣每受詔
扵盛化門差次錄第其未及者亦復隨輩皆見拜擢既
加之恩難復收改但守奉禄扵義已弘不可復使理人
及仕州郡昔孝宣會諸儒扵石渠章帝集學士扵白虎
通經釋義其事優大文武之道所宜從之若乃小能小
善雖有可觀孔子以為致遠則泥君子固當志其大者
(邕傳)
東漢會要卷二十七
