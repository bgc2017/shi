東漢會要卷三十三
宋徐天麟撰
兵中
宿衛
光禄勲卿一人本注曰掌宿衛宫殿門戶典謁署郎更
直執戟宿衛門戶考其德行而進退之
五官中郎將一人本注曰主五官郎五官中郎五官侍
郎五官郎中本注曰皆無員凡郎官皆主更直執戟宿
衛殿門出充車騎唯議郎不在直中
左中郎將本注曰主左署郎中郎侍郎郎中本注曰皆
無員
右中郎將本注曰主右署郎中郎侍郎郎中本注曰皆
無員
虎賁中郎將本注曰主虎賁宿衛(前書武帝置期門平帝更名虎賁蔡質漢)
(儀曰主虎賁千五百人無常員多至千人戴鶡冠次右將府又虎賁舊作虎奔王莽以古有勇士孟賁故名焉)
左右僕射左右陛長各一人本注曰僕射掌虎賁郎習
射陛長主直虎賁朝會在殿中虎賁中郎虎賁侍郎虎
賁郎中節從虎賁本注曰皆無員掌宿衛侍從虎賁久
者轉遷才能差高至中郎
羽林中郎將本注曰無員主羽林郎(漢末又有四中郎將皆帥師征伐不)
(知何時置董卓為東中郎將盧植為北中郎將曹操為南中郎將)羽林郎本注曰無員
掌宿衛侍從常選漢陽隴西安定北地上郡西河凡六
郡良家補本武帝以便馬從獵還宿殿陛巖下室中故
號巖郎(蔡質漢儀曰羽林郎百二十八人無常員府次虎賁府)
羽林左監一人本注曰主羽林左騎(漢官曰孝廉郎作主羽林九百人二)
(監官屬史吏皆自出羽林中有材者作)丞一人
羽林右監一人本注曰主羽林右騎丞一人
騎都尉本注曰無員本監羽林騎(並百官志)
衛士
衛尉卿一人本注曰掌宫門衛士
南宫衛士令一人本注曰掌南宫衛士
北宫衛士令一人本注曰掌北宫衛士
左右都候各一人本注曰掌劍戟士徼循宫(並百官志)
饗遣故衛士儀(見禮類)
胡廣曰衛尉循行宫中則金吾徼扵宫外相為表裏(百官)
(志注)
金吾緹綺
執金吾緹綺二百人(志)
北軍五營
北軍中候一人本注曰掌監五營
屯騎校尉一人本注曰掌宿衛兵司馬一人
越騎校尉一人本注曰掌宿衛兵司馬一人
步兵校尉一人本注曰掌宿衛兵司馬一人
長水校尉一人本注曰掌宿衛兵司馬胡騎司馬各一
人本注曰掌宿衛主烏桓騎
射聲校尉一人本注曰掌宿衛兵司馬一人(並百官志)
右屬北軍中候本注曰舊有中壘校尉領北軍營壘
之事有胡騎虎賁校尉皆武帝置中興省中壘但置
中候以監五營胡騎并長水虎賁主輕車并射聲
將軍領兵
將軍不常置本注曰掌征伐背叛第一大將軍次驃騎
將軍次車騎將軍次衛將軍又有前後左右雜號將軍
衆多皆主征伐事訖皆罷其領軍皆有部曲大將軍營
五部部校尉一人軍司馬一人部下有曲曲有軍候一
人曲下有屯屯長一人其不置校尉部但軍司馬一人
又有軍假司馬假候皆為副貳其别營領屬為别部司
馬其兵多少各隨時宜門有門候其餘將軍置以征伐
無員職亦有部曲司馬軍候以領兵其職吏部集各一
人總知營事兵曹掾史主兵事器械稟假掾史主稟假
禁司又置外刺刺姦主罪法(百官志)
城門兵
城門校尉一人本注曰掌雒陽城門十二所司馬一人
本注曰主兵城門每門候一人(百官志)
黎陽雍營
光武以幽冀并州兵騎克定天下故扵黎陽立營以謁
者監之又扶風都尉部在雍縣以涼州近羌數犯三輔
將兵衛護園陵故俗稱雍營(竇憲傳注漢官儀云)
和帝時竇憲伐匈奴發黎陽雍營騎士(傳)
安帝永初四年初置長安雍二營都尉官(本紀注曰扶風都尉居雍)
(縣虎牙都尉居長安)
安帝以羌犯法三輔有園陵之守乃復置右扶風都尉
京兆虎牙都尉(百官志按和帝時竇憲已發雍營騎士而紀云初置志云復置豈中間罷之耶)
(當考)
順帝永建元年遣黎陽營兵出屯中山北界(紀)
西園軍
靈帝中平五年初置西園八校尉蹇碩為上軍校尉袁
紹為中軍校尉(傳云佐軍)鮑鴻為下軍校尉曹操為典軍校
尉趙融為助軍左校尉馬芳為助軍右校尉夏牟為左
校尉淳于瓊為右校尉凡八人謂之西園軍皆統扵碩
(本紀并傳)
郡國兵(突騎積射)(奔命)
光武擊中山所過發奔命兵(本紀注云舊郡國皆有材官騎士若有急難權取驍)
(勇者聞命奔赴故謂之奔命)
遣吳漢擊諸賊北發十郡兵(紀又吳漢傳云發十郡突騎)
吳漢說彭寵曰漁陽上谷突騎天下所共聞也
建武五年張純將潁川突騎安集荆徐揚部督委輸監
諸將營(傳)
六年省諸郡都尉并職太守無都試之役(百官志)
七年二月丁酉詔曰今國有衆軍並多精勇宜且罷輕
車騎士材官樓船及軍假吏令還復民伍(紀)
光武使宋均乘傳發江夏奔命三千人救劉尚(均傳)
明帝永平二年諸王來會辟雍事畢歸蕃詔就國從以
虎賁官騎(漢官儀騶騎王家名官騎)中山王焉上疏辭報曰凡諸侯
出境必備左右故夾谷之會司馬以從今五國各官騎
百人稱娖前行皆北軍胡騎便兵善射弓不空發中必
决眥所以重蕃職也王其勿辭(中山王傳)
梁節王有罪上書還所受虎賁官騎(本傳)
永平十六年竇固耿忠率酒泉燉煌張掖甲卒及盧水
羌胡萬二千騎出酒泉耿秉秦彭率武威隴西天水募
士及羌胡萬騎出居延塞祭肜吳棠將河東北地西河
羌胡及南單于兵萬一千騎出高闕塞來苗文穆將太
原鴈門代郡上谷漁陽右北平定襄郡兵及烏桓鮮卑
萬一千騎出平城塞(竇固傳)
馬防將諸郡積射士三萬人擊羌(本傳)
永平六年發八郡迹射征叛胡(紀)
鄧晨將積射士三千人擊賊(積與迹同)
劉尚將三輔積射討西羌(西羌傳)
和帝時竇憲伐匈奴發緣邊十二郡兵(傳)
廣柔縣蠻夷反殺傷長吏部發庫兵擊之(楊由傳)
安帝永初三年南單于反以大司農何熙將羽林五校
營士及發緣邊十郡兵擊之(梁慬傳緣邊十郡謂五原雲中定襄鴈門朔方代郡)
(上谷漁陽遼西右北平)七月海賊張伯路等寇略緣海九郡遣侍
御史龐雄督州郡兵討破之(紀下同)
元初三年蒼梧鬱林合浦蠻夷反叛遣侍御史任逴督
州郡兵討之
四年鮮卑寇遼西郡兵與烏桓擊破之
建光元年初置漢陽屯兵(伏侯古今注曰置營兵千人也)
順帝永建元年十月告幽州刺史其令緣邊郡增置步
兵列屯塞下
永和三年九月令扶風漢陽築甬道塢三百所置屯兵
順帝遣燉煌太守張明將河西四郡兵三千人配班勇
擊焉耆王(注謂金城燉煌張掖酒泉)
桓帝延熹三年趙彦言賊屯在莒有五陽之地宜發五
陽郡兵討之(謂山陽廣陽漢陽南陽丹陽之類也)
靈帝中平元年黃巾賊起發天下諸郡兵征之(盧植傳)
募罪徒戍邊
明帝永平元年募士卒戍隴右賜錢人三萬
八年詔三公募郡國中都官死罪繋囚减罪一等勿笞
詣度遼將軍營屯朔方五原之邊縣妻子自隨便占著
邊縣父母同産欲相代者恣聽之凡徙者賜弓弩衣糧
(紀下同)
九年三月辛丑詔郡國死罪囚減罪與妻子詣五原朔
方占著所在死者皆賜妻父若男同産一人復終身其
妻無父兄獨有母者賜其母錢六萬又復其口筭
十六年九月丁夘詔令郡國中都官死罪繋囚減死罪
一等勿笞詣軍營屯朔方燉煌妻子自隨父母同産欲
求從者恣聽之女子嫁為人妻勿與俱謀反大逆以上
不用此書
十七年八月丙寅令武威張掖酒泉燉煌及張掖屬國
繋囚右趾以下任兵者皆一切勿治其罪詣軍營
章帝建初七年九月詔天下繋囚減死一等勿笞詣邊
戍妻子自隨占所在父母同産欲相從者恣聽之有不
到者皆以乏軍興論
元和元年改元郡國中都官繋囚減死一等勿笞詣邊
縣妻子自隨占著所在
章和元年四月丙子令郡國中都官繋囚減死一等詣
金城戍七月詔死罪囚犯法在丙子赦前而後捕繋者
皆減死勿笞詣金城戍九月壬子詔郡國中都官繋囚
減死罪一等詣金城戌
和帝永元元年冬十月令郡國㢮刑輸作軍營其徙出
塞者刑雖未竟皆免歸田里
桓帝和平元年十一月減天下死罪一等徙邊戍
永興元年十一月詔減天下死罪一等徙邊戍
二年減天下死罪一等徙邊戍(並紀)
徙民實邊
建武十五年徙鴈門代郡上谷吏人六萬餘口置常關
居庸關以東(本紀及吳漢傳劉攽云常字下合有山字)
明帝即位詔邊人遭亂為内郡人妻在己夘赦前一切
遣還邊恣其所樂(紀)
賈琮為朔方太守舊内郡徙人在邊者率多貧弱為居
人所僕役不得為吏琮擢用其任職者與邊吏參選轉
相監司以摘發其姦或以次補長吏故各願盡死(傳)
命將
建武四年拜馬成揚武將軍發兵擊李憲帝幸夀春設
壇場祖禮遣之(馬成傳注共工氏之子好遠遊故祀以為祖也)
建初八年拜班超為將兵長史假鼓吹幢麾(傳)
橋玄為度遼將軍假黃鉞(本傳)
持節為將(皇甫規傳)
兵法
乏軍興(肅宗紀注云軍興而致缺乏當死刑也)
逗畱(鄧禹子鴻出塞追胡逄侯坐逗留下獄死)
畏懦(祭肜伐匈奴坐逗留畏懦下獄免)
沮敗(祭參坐沮敗下獄死見鮮卑傳)
兵器
武庫令主兵器屬執金吾(百官志下同)
考工令主作兵器弓弩刀鎧之屬成則傳金吾入武庫
兵符
建武之初禁網尚闊但以璽書發兵未有虎符之信杜
詩上疏曰臣聞兵者國之凶器聖人所謹舊制發兵皆
以虎符其餘調發竹使而已符策合會取為大信所以
明著國命歛持威重也間者發兵但用璽書或以詔令
如有姦人詐偽無由知覺愚以為軍旅尚興賊虜未殄
徵兵郡國宜有重慎可立虎符以絶姦端昔魏之公子
威傾鄰國猶假兵符以解趙圍若無如姬之仇則其功
不顯事有煩而不可省費而不得已蓋謂此也書奏從
之(杜詩傳)
安帝遣竇固擊西域詔耿秉等皆去符傳以屬固(傳)
馬政
太僕掌車馬屬官未央廏令一人主乘輿及廏中諸馬
舊有六廏中興省約但置一廏後置左駿令廏别主乘
輿御馬後或併省又有牧師苑皆令官主養馬分在河
西六郡界中中興皆省唯漢陽有流馬苑但以羽林郎
監領(百官志)
馬援好騎射善别名馬扵交趾得駱越銅鼔乃鑄為馬
式還上之因表曰夫行天莫如龍行地莫如馬馬者甲
兵之本國之大用安寧則以别尊卑之序有變則以濟
遠近之難昔有騏驥一日千里伯樂見之昭然不惑近
世有西河子輿亦明相法子輿傳西河儀長孺長孺傳
茂陵丁君都君都傳成紀楊子阿臣援嘗師事子阿受
相馬骨法考之扵行事輙有驗效臣愚以為傳聞不如
親見視影不如察形今欲形之扵生馬則骨法難備具
又不可傳之扵後孝武皇帝時善相馬者東門京鑄作
銅馬法獻之有詔立馬扵魯班門外則更名魯班門曰
金馬門臣謹依儀氏䩭中帛氏口齒謝氏脣鬐丁氏身
中備此數家骨相以為法馬高三尺五寸圍四尺五寸
有詔置扵宣德殿下以為名馬式焉(馬援傳援銅馬相法曰水火欲分明)
(水火在鼻孔两間也上脣欲急而方口中欲紅而有光此馬千里頷下欲深下脣欲緩牙欲前向牙欲去齒一)
(寸則四百里牙劍鋒則千里目欲滿而澤腹欲充膁欲小季肋欲長垂薄欲厚而緩垂薄股也腹下欲平滿汗)
(溝欲深長而膝本欲起肘腋欲開膝欲方蹄欲厚三寸堅如石䩭音居竒反劉攽曰牙欲去齒一寸案文多一)
(欲字又汗溝欲深長而案文而當在長字上)
和帝永元五年二月戊戌詔有司省減外廏及涼州諸
苑馬
安帝永初元年廏馬非乘輿常所御者減半食
六年正月庚申詔越嶲置長利高望始昌三苑又令益
州郡置萬歲苑犍為置漢平苑
順帝漢安元年始置承華廏(東觀記曰時以遠近獻馬衆多園廏充滿始置)
靈帝光和四年初置騄驥廏丞領受郡國調馬豪右辜
𣙜馬一匹至二百萬(辜障也𣙜專也謂障餘人買賣而自取其利)
中平元年詔公卿出馬弩廏馬非郊祭之用悉出給軍
(並本紀)
東漢會要卷三十三
