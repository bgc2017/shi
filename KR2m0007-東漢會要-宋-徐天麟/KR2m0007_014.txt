東漢會要卷十四
宋徐天麟撰
歷數上
律凖
漢興北平侯張蒼首治律歷孝武正樂置協律之官至
元始中博召通知鍾律者考其意義羲和劉歆典領條
奏班固取以為志而元帝時郎中京房知五聲之音六
律之數上使太子太傅韋玄成諫議大夫章雜試問房
於樂府房對受學焦延夀六十律相生之法以上生下
皆三生二以下生上皆三生四陽下生隂隂上生陽終
於中吕而十二律畢矣中吕上生執始執始下生去滅
上下相生終於南事六十律畢矣又曰竹聲不可以度
調故作凖以定數凖之狀如瑟長丈而十三絃隠間九
尺以應黃鍾之律九寸中央一絃下有畫分寸以為六
十律清濁之節房言律詳於歆所奏其術施行於史官
候部用之元和元年待詔候鍾律殷肜上言官無曉六
十律以凖調音者故待詔嚴崇具以凖法教子男宣宣
通習願召宣補學官主調樂器詔曰崇子學審曉律别
其族協其聲者審試不得依託父學以聾為聰聲微妙
獨非莫知獨是莫曉以律錯吹能知命十二律不失一
方為能傳崇學耳太史丞弘試十二律其二中其四不
中其六不知何律宣遂罷自此律家莫能為凖熹平六
年東觀召典律者張光等問凖意光等不知歸閱舊藏
乃得其器形制如房書猶不能定其絃緩急故史官能
辨清濁者遂絶其可以相傳者唯大搉常數及候氣而
己(志)
候氣
天子常以日冬夏至御前殿合八能之士陳八音聽樂
均度晷景候鍾律權土灰放隂陽冬至陽氣應則樂均
清景長極黃鍾通土灰輕而衡仰夏至隂氣應則樂均
濁景短極蕤賓通土灰重而衡低進退於先後五日之
中八能各以候狀聞太史封上效則和否則占候氣之
法為室三重戶閉塗釁必周密布緹縵室中以木為案
每律各一内&KR0763;外高從其方位加律其上葭莩灰抑其
内端案歷而候之氣至者灰去其為氣所動者其灰散
人及風所動者其灰聚殿中候用玉律十二惟二至乃
候靈臺用竹律六十候日如其歷(志)
賈逵論歷(元和二年始用四分歷)
自太初元年始用三統歷施行百有餘年歷稍後天朔
先歷朔或在晦月見考其行日有退無進月有進無退
建武八年朱浮許淑等數上言歷不正宜當改更時分
度覺差尚微上以天下初定未遑考正至永平五年官
歷署七月十六日食待詔楊岑見時月食多先歷即縮
用筭上為日上言月當十五日食官歷不中詔書令岑
普與官課起七月盡十一月弦望凡五官歷皆失岑皆
中庚寅詔令岑著弦望月食官復令待詔張盛景防鮑
鄴等以四分之法與岑課歲餘盛等所中多岑六事十
二年十一月丙子詔書令盛防代岑署弦望月食加時
四分之術始頗施行是時盛防等未能分明歷元綜校
分度故但用其弦望而已至元和二年太初失天益遠
日月宿度相覺浸多章帝知其謬錯故召治歷編訢李
梵等綜校其狀二月甲寅遂下詔曰朕聞古先聖王先
天而天不違後天而奉天時春秋保乾圖曰三百年斗
歷改憲史官用太初鄧平術有餘分一在三百年之域
行度轉差浸以謬錯今改行四分以遵奉天之文於是
四分施行行之未期章帝復使左中郎將賈逵問治歷
者衛承李崇梁鮪嚴勖徐震蘇統及訢梵等十人以為
月當先小即先大則一月再朔後月無朔是明不可必
梵等以為當先大無文正騐取欲諧耦十六日月朓昏
晦當滅而已又晦與合同時不得異日又上知訢梵宂
見勑毋拘歷己班天元始起之月當小定後年歷數遂
正永元中復令史官以九道法候弦望騐無有差跌逵
論集狀後之議者用得折衷故詳錄焉(志)
永元論歷
永元十四年待詔太史霍融上言官漏刻率九日增减
一刻不與天相應或時差至二刻半不如夏歷密詔書
下太常令史官與融以儀校天課度遠近太史令舒承
梵等對案官所施漏法率九日移一刻不隨日進退夏
歷漏隨日南北為長短密近於官漏分明可施行其年
十一月甲寅詔曰告司徒司空漏所以節時分定昏明長
短起於日去極遠近日道周不可以計率分當據儀度
下參晷景今官漏以計率分昏明九日增減一刻違失
其實至為䟽數以耦法太史待詔霍融上言不與天相
應太常史官運儀下水官漏失天者至三刻以晷景為
刻少所違失密近有騐昔太初歷之興也發謀於元封
啟定於天鳳積百三十年是非乃審及用四分亦於建
武施於元和訖於永元七十餘年然後儀式備立而此
二家常挟其術庶幾施行每有訟者百寮會議羣儒騁
思論之有方益於多聞識之故詳錄焉(志)
延光論歷
安帝延光二年中謁者亶誦言當用甲寅元河南梁豐
言當復用太初尚書郎張衡周興難誦豐參案儀注考
往校今以為九道法最密詔書下公卿詳議侍中施延
等議太初過天日一度弦望失正元和改從四分四分
雖密於太初復不正皆不可用甲寅元與天相應可施
行博士黃廣大行令任僉議如九道河南尹祉太子舍
人李弘等四十人議四分歷最得其正不宜議愷等八
十四人議宜從太初尚書令忠上奏太初歷衆賢所立
是非己定永平不審復革其弦望四分有謬不可施行
兩歷相課六千一百五十六歲而太初多一日冬至日
直斗而云在牽牛迂闊不可復用昭然如此史官所共
見前以為九道密近今議者以為有闕及甲寅元復多
違失皆未可取正上納其言遂改歷事(志)
漢安論歷
順帝漢安二年尚書侍郎邊韶上言孝武皇帝因元封
七年十一月甲子朔旦冬至乃更建太初改元易朔行
夏之正設清臺之候騐六異課效觕密太初為最其後
劉歆推廣九道百七十一歲進退六十三分百四十四
歲一超次與天相應從太初至永平十一年百七十歲
進退餘分六十三至永和二年小終之數寖過餘分稍
增月不用晦朔而先見孝章皇帝改用四分更以庚申
為元既無明文託之於獲麟之歲又不與感精符單閼
之歲同詔下三公百官雜議太史令虞恭治歷宗訢等
議建歷之本必先立元四分歷仲紀之元起於孝文皇
帝後元三年歲在庚辰上四十五歲歲在乙未則漢興
元年也又上二百七十五歲歲在庚申則孔子獲麟二
百七十六萬歲尋之上行復得庚申歲歲相承從下尋
上其執不誤此四分歷元光武皇帝草創其端孝明皇
帝課校其實孝章皇帝宣行其法君更三聖年歷數十
信而徵之舉而行之其元則上統開闢其數則復古四
分宜如甲寅詔書故事奏可(志)
熹平論歷
靈帝熹平四年五官郎中馮光沛相上計掾陳晃言歷
元不正歷用甲寅為元而用庚申圖緯無以庚為元者
詔下三府與儒林明道者詳議議郎蔡邕以為歷數精
微得失更迭是以承秦歷用顓頊元用乙卯百有二歲
孝武皇帝始改正朔歷用太初元用丁丑行之百八十
九歲孝章皇帝改從四分元用庚申今光晃各以庚申
為非甲寅為是案歷法黃帝顓頊夏殷周魯六家紛錯
爭訟是非太史令張夀王挾甲寅元以非漢歷雜候清
臺課在下第太初效騐無所漏失及用四分以来考之
行度密於太初延光元年中謁者亶誦亦非四分庚申
上言當用甲寅元公卿百寮參議竟不施行元和二年
二月甲寅制書改行四分深引河雒圖䜟以為符騐非
史官私意獨所興構而光晃以為固意造妄說違反經
文謬之甚者至於改朔易元往者夀王之術己課不效
亶誦之議不用元和詔書文備義著非羣臣議者所能
變易太尉耽司徒隗司空訓以邕議劾光晃不敬詔書
勿治罪
論月食
太初歷推月食多失四分因太初法以河平癸巳為元
施行五年永元元年天以七月後閏食術以八月其十
二年正月十二日宗紺上書言今月十六日當月食而
歷以二月至期如紺言太史令巡上紺有益官用除待
詔甲辰詔書以紺法施行五十六歲至本初元年天以
十二月食歷以後年正月於是始差到熹平三年二十
九年之中先歷食者十六事常山長史劉洪上作七曜
術甲辰詔屬太史部郎中劉固舍人馮恂等課效復作
八元術固等作月食術並已相參固術與七曜術同月
食所失皆以歲在己未當食四月恂術以三月官歷以
五月太史上課到時施行中者丁巳詔書報可其四年
紺孫誠上書言受紺法術當復改今年十二月當食而
官歷以後年正月到期如言拜誠為舍人丙申詔書聽
行誠法光和二年歲在己未三月五月皆隂太史令修
部舍人張恂等推計行度以為三月近四月遠誠以四
月奏廢誠術施用恂術其三年誠兄整上書言去年三
月不食當以四月史官廢誠正術用恂不正術詔書下
太常其詳案注記平議術之要效騐虚實太常就耽上
選侍中韓說博士蔡較榖城門候劉洪右郎中陳調於
太常府覆校注記平議難問誠術未有差錯之謬恂術
未有獨中之異今宜施用誠術棄放恂術恂整誠各復
上書恂言不當施誠術整言不當復棄恂術為洪議所
侵事下永安臺覆實皆不如恂誠等言劾奏謾欺恂誠
各以二月奉贖罪遂用洪等施行誠術光和二年王漢
上月食注自章和元年到今年凡九十三歲合百九十
六食與官歷河平元年月錯以己巳為元事下太史令
修上言漢所作注不與見食相應者二事以同為異者
二十九事尚書召榖城門候劉洪勅曰前郎中馮光司
徒掾陳晃各訟歷故議郎蔡邕共補續其志今洪其詣
修與漢相參推元謂分考校月食審己巳元密近有師
法洪便從漢受不能對洪上言推元漢己巳元則考靈
曜旃蒙之歲乙卯元也與光晃甲寅元相經緯於以追
天作歷校三光之步今為疏闊史官已廢之而漢以去
事分爭殆非其意課又不近密其說蔀數術家所共知
無所采取遣漢歸鄉里(已上並本志)
論歷元
黃帝造歷元起辛卯而顓帝用乙卯虞用戊午夏用丙
寅殷用甲寅周用丁巳魯用庚子漢興承秦初用乙卯
至武帝元封不與天合乃會術士作太初歷元以丁丑
王莽之際劉歆作三統追太初前世一元得五星會庚
戌之歲以為上元太初歷到章帝元和旋復疏闊召能
術者課校諸歷定朔稽元追漢三十五年庚辰之歲追
朔一日乃與天合以為四分歷元加六百五元一紀上
得庚申有近於緯而歲不攝提以辨歷者得開其說而
其元尠與緯同同則或不得於天然歷之興廢以疏密
課固不止於元光和元年中議郎蔡邕郎中劉洪補續
律歷志邕能著文清濁鍾律洪能為筭述叙三光今考
論其業義指博通術數略舉是以集錄為上下篇放續
前志以備一家(范論)
宋治歷何承天曰歷數之術若心所不逹雖復通人
前識無救其弊四分於天出三百年而盈一日積世
不悞徒云建歷之本必先立元假託䜟緯遂開治亂
此之為弊亦以甚矣劉歆三統法尤復疏闊方於四
分六千餘年又益一日揚雄心惑其說採為太玄班
固謂之最密著於漢志司馬彪曰自太初元年始用
三統歷施行百有餘年曾不憶劉歆之生不逮太初
二三君子之為歷幾乎不知而妄言者歟元和中榖
城門候劉洪始悟四分於天疏闊更以五百八十九
為紀法百四十五為斗分而造乾相法又制遲疾歷
以步月行於太初四分轉精密矣(志注)
東漢會要卷十四
