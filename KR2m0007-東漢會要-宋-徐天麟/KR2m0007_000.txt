東漢會要政書類一(通制之屬)
提要
(臣)等謹案東漢會要四十卷宋徐天麟撰天
麟官撫州教授時既奏進西漢會要後官武
學博士時續成此書於寶慶二年復奏進之
其體例皆與前書相合所列亦十五門分三
百八十四事惟西漢會要不加論斷而此書
則間附以案語及雜引他人論說蓋亦用蘇
冕駁議之例也東漢自光武中興明章嗣軌
皆汲汲以修舉廢墜為事典章文物視西京
為盛而當時載筆之史如東觀紀及華嶠司
馬彪袁宏之類遺篇斷簡亦間有流存他若
漢官儀漢襍事漢舊儀諸書為傳注所徵引
者亦頗犂然可攷故東漢一代故事較西漢
差為詳備天麟據范書為本而旁貫諸家悉
加裒次其分門區目排比整齊實深有禆於
考證中間如獻帝子濟陰王熙山陽王懿濟
北王邈東海王敦雖為曹氏所置旋即降為
列侯然既已封建立國自當著之帝系皇子
條下以表其實乃因范書無傳遂削而不書
未免闕漏又天麟自序中稱劉昭因范氏遺
緒注補八志而不知其為司馬彪續漢書志
實非范書晁公武已譏之則亦偶然失檢然
其大體詳密即稍有蹖駁固不足以為累也
其書世所傳者皆據宋本傳抄第三十七三
十八兩卷全缺三十六三十九兩卷亦各佚
其半無可攷補今亦並仍之焉乾隆四十六
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
東漢會要原序
臣頃於嘉定四年九月表進臣所編西漢會要七十卷
際遇寧宗仁文哲武恭孝皇帝稽古右文日新聖學既
塵淵蠖之覧乃十一月丁卯有旨付尚書省藏之祕閣
竊自惟念臣猥以庸愚妄傚前賢纂輯遭逢聖明不棄
葑菲俾得晉聯廣内之儲豈意書生有此榮遇當時三
館之士被命看詳間謂臣言兩漢治效上軌殷周制度
文物炳耀青史今詳於西漢而略於東都豈不猶為缺
典臣退而自忖所幸精力未疲迺因公退之暇繙閱范
史旁貫諸書復加裒次成東漢會要四十卷竊惟炎運
中興禮樂庶事視西都為加詳建官置兵以節約而鄉
簡雖建武改制事歸臺閣中世失權政移戚宦然猶足
以綿延二百年之祚比隆於高文武宣者以紀綱法度
猶有可以憑藉扶持者也自蔡邕作十意補續前志其
文既已湮没范曄亦欲徧作諸志依凖前書然徒懷著
述莫究僝功曄又嘗以十志託於謝儼搜撰垂畢值曄
傾敗委棄弗存其後劉昭因曄遺緒以注補之今八志
所述綱目粗備然食貨兵刑學校選舉之類皆缺弗著
學者病焉臣不量疎謬復兹編綴以補一朝之典睿聖
當極酌古御今庶有禆於乙覧之萬分凡八志已詳者
今特撮其綱要志所未備者則詳著本末又間以己見
為之論述使議禮者參兩漢之沿革以求三代之遺範
則是非得失粲然在目孰為可法孰為可鑒於是攷而
證諸其於世教詎云無補乎寳慶二年六月二十二日
奉議郎武學博士臣徐天麟序
東漢會要原序
進東漢會要表
臣天麟言炎圖紹復偉光皇節約之規彛典彙分倣唐
室纂修之體非獨考治原之粹駁抑將觀世變之盛衰
上瀆離明俯增震懼臣天麟實惶實懼頓首頓首竊以
立經紀而為法則實古聖之宏猷作書志以緯天人蓋
史臣之新例然典章文物或散見於紀傳而兵刑食貨
曾莫究於源流是以皇朝崇會稡之書端由列聖篤緝
熙之學必儒臣乃獲在編摩之局必宰相乃兼司提領
之權博採旁搜裒次不遺於五閏取近舍遠討論未及
於兩都其在明時詎非缺典自匪昈分於副墨若何昭
揭於汗青肆加綜輯之廑具列坦明之憲因班書而為
會要已塵先皇乙夜之觀即范史而析綱條庶備大漢
兩朝之制雖極鑚研之力寧逃踳駁之譏功適告成理
若有待恭惟皇帝陛下聖由天縱道本乾剛明及時德
業之修究稽古禮文之事雖綱維治道常恪遵祖宗宏
遠之模然參酌舊章必博攷漢唐沿革之緒取善不卑
於葑菲獻書敢緩於芻蕘冒塵清宴之閒庶冀涓埃之
益臣材能拘譾學識迂疎窮經不足以探微嗜史乃幾
於成癖頃效美芹之獻誤膺華衮之褒迨兹勉紹於前
功冀以兼存於丕式集事迹而為鑑或可參往牒之言
條章奏而請行期有補當今之務臣無任瞻天望聖激
切屏營之至所有新編東漢會要四十卷目錄一卷繕
寫成四十冊謹隨表上進以聞臣天麟實惶實懼頓首
頓首謹言寳慶二年六月二十二日奉議郎武學博士
臣徐天麟上表
東漢會要表
