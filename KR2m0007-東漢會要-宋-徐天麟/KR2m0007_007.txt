東漢會要卷七
宋徐天麟撰
禮五(賓禮)
封先代後(孔子後)
建武二年封周後姬常為周承休公五年封殷後孔安
為殷紹嘉公十三年改封常為衛公安為宋公以為漢
賓在三公上(百官志)
初平帝時王莽秉政乃封孔子後孔均為褒成侯追諡
孔子為褒成宣尼公及莽敗失國建武十三年世祖復
封均子志為褒成侯志卒子損嗣永元四年徙封褒亭
侯損卒子曜嗣曜卒子元嗣世世相傳至獻帝初國絶
(孔僖傳)
禮六(軍禮)
講武(校獵)
立秋之日自郊禮畢始揚威武斬牲於郊東門以薦陵
廟其儀乘輿御戎路白馬朱鬛躬執弩射牲牲以鹿麛
太宰令謁者各一人載獲車馳駟送陵廟還宫遣使者
齎束帛以賜武官武官肄兵習戰陣之儀斬牲之禮名
曰貙劉兵官皆肄孫吴兵法六十四陣名曰乘之立春
遣使者齎束帛以賜文官貙劉之禮祠先虞執事告先
虞已烹鮮時有司告乃逡巡射牲獲車畢有司告事畢
(禮儀志)
漢承秦制三時不講唯十月車駕幸長安水南門會五
營士為八陣進退名曰乘之(志注)
永平元年六月乙卯初令百官貙膢白幕皆霜(志注)
車駕數幸廣成苑鍾離意以為從禽廢政常當車陳諫
般樂遊田之事天子即時還宫(傳)
十六年冬車騎校獵上林苑(紀)
明年欲校獵河内東平王蒼上書諫曰臣聞時令盛春
農事不聚衆興功傳曰田獵不宿食飲不享出入不節
則木不曲直此失春令者也臣知車駕今出事從約省
所過吏人諷誦甘棠之德雖然動不以禮非所以示四方
也惟陛下因行田野巡視稼穡逍遥仿徉弭節而旋至
秋冬廼振威靈整法駕備周衛設羽旄詩云抑抑威儀
惟德之隅臣不勝憤懣伏自手書乞詣行在所極陳至
誠帝覽奏即還宫(東平王傳)
安帝初鄧太后臨朝俗儒世士以為文德可興武功宜
廢遂寢蒐狩之禮息戰陣之法故猾賊縱横乘此無備
馬融以為文武之道聖賢不墜五材之用無或可廢元
初二年上廣成頌以諷諫謹依舊文章述蒐狩之義作
頌一篇并封上(馬融傳)
延光二年十一月校獵上林苑
順帝永和四年十月校獵上林苑歴函谷關而還(紀)
桓帝延熹元年校獵廣成遂幸上林苑(並紀)
六年十月校獵廣成遂幸函谷關上林苑陳蕃上疏諫
曰臣聞人君有事于苑囿唯仲秋西郊順時講武殺禽
助祭以崇孝敬如或違此則為肆縱故臯陶戒舜無教
逸遊周公戒成王無槃于遊田虞舜成王猶有此戒况德
不及二主者乎夫安平之時尚宜有節况當今之世有
三空之戹哉田野空朝廷空倉庫空是謂三空加兵戎未
戢四方離散是陛下焦心毁顔坐以待旦之時也豈宜
揚旗耀武騁心輿馬之觀乎又前秋多雨民始種麥今
失其勸種之時而令給驅禽除路之役非聖賢恤民之
意也齊景公欲觀于海放乎琅邪晏子為陳百姓惡聞
旌旗輿馬之音舉首顰眉之感景公為之不行周穆王
欲肆車轍馬跡祭公謀父為誦祈招之詩以止其心誠
惡逸遊之害人也書奏不納(蕃傳)
靈帝光和五年校獵上林苑函谷關遂巡狩于廣成苑
(紀)
靈帝中平五年望氣者言以為京師當有大兵兩宫流
血大將軍司馬許涼假司馬伍宕說大將軍何進曰太
公六韜有天子將兵事可以威厭四方進以為然入言
之於帝于是乃詔進大發四方兵講武于平樂觀下起
大壇上建十二重五采華蓋高十丈壇東北為小壇復
建九重華蓋高九丈列步兵騎士數萬人結營為陳天
子親出臨軍駐大華蓋下進駐小華蓋下禮畢帝躬擐
甲介馬稱無上將軍行陳三匝而還詔使進領兵屯于
觀下是時置西園八校尉以小黃門蹇碩為上軍校尉
虎賁中郎將袁紹為中軍校尉屯騎都尉鮑鴻為下軍
校尉議郎曹操為典軍校尉趙融為助軍校尉淳于瓊
為佐軍校尉又有左右校尉帝以蹇碩壮健而有武略
特親任之以為元帥督司隸校尉以下雖大將軍亦領
屬焉(何進傳)
東都賦若廼順時節而蒐狩簡車徒以講武則必臨之
以王制考之以風雅歴騶虞覽駟鐵嘉車攻采吉日禮
官正儀乘輿廼出于是發鯨魚鏗華鍾登玉輅乘時龍
鳳蓋颯灑和鸞玲瓏天官景從祲威盛容山靈護野屬
御方神雨師汎灑風伯清塵千乘雷起萬騎紛紜元戎
竟野戈鋋彗雲羽旄掃電旌旗拂天焱焱炎炎揚光飛
文吐爓生風歙野燎山日月為之奪明丘陵為之搖震
遂集乎中囿陳師案屯駢部曲列校隊勒三軍誓將帥
然後舉烽伐鼓以命三驅(班固傳)
東京賦維歲仲冬大閱西園(上林苑也)虞人掌焉先期戒事
悉率百禽鳩諸靈囿獸之所同是謂告備乃御小戎撫
輕軒中田四牡既健且閑戈矛若林牙旗繽紛迄于上
林結徒為營叙和植表司鐸授鉦坐作進退節以軍聲
三令五申示戮斬牲陳師鞫旅教達禁成火烈具舉武
士星敷鵝鸛魚麗箕張翼舒軌陳掩迒匪疾匪徐馭不
詭遇射不翦毛升獻六禽時膳四膏馬足未極輿徒不
勞成禮三驅解罘放麟不窮樂以訓儉不殫物以昭仁
(文選)
饗遣衛士
饗遣故衛士儀百官會位定謁者持節引故衛士入自
端門衛司馬執幡鉦護行行定侍御史持節慰勞以詔
恩問所疾苦受其章奏所欲言畢饗賜作樂觀以角抵
樂闋罷遣勸以農桑(志)
禮七(凶禮)
帝陵
建武二年以皇祖考墓為昌陵令守視後置陵改為章
陵因以舂陵為章陵縣(城陽恭王傳)
光武原陵山方三百二十三步高六丈六尺垣四出司
馬門寝殿鍾虡皆在周垣内隄封田十二頃五十七畝
八十五步帝王世紀曰在臨平亭之南西望平隂東南
去雒陽十五里(古今注下同)
明帝顯節陵山方三百步高八丈無周垣為行馬四出
司馬門石殿鐘虡在行馬内寝殿園省在東園寺吏舍
在殿北隄封田七十四頃五畝帝王世紀曰故富夀亭
也西北去雒陽三十七里
章帝敬陵山方三百步高六丈二尺無周垣為行馬四
出司馬門石殿鍾虡在行馬内寝殿園省在東園寺吏
舍在殿北隄封田二十五頃五十五畝帝王世紀曰在
雒陽東南去雒陽三十九里
和帝慎陵山方三百八十步高十丈無周垣為行馬四
出司馬門石殿鍾虡在行馬内寝殿園省在東園寺吏
舍在殿北隄封田三十一頃二十畝二百步帝王世紀
曰在雒陽四十一里
殤帝康陵山周二百八步高五丈五尺行馬四出司馬
門寝殿鍾虡在行馬中因寝殿為廟園吏寺舍在殿北
隄封田十三頃十九畝二百五十步帝王世紀曰高五
丈四尺去雒陽四十八里
安帝恭陵山周二百六十步高十五丈無周垣為行馬
四出司馬門石殿鍾虡在行馬内寝殿園吏寺舍在殿
北隄封田一十四頃五十六畝帝王世紀曰高十二丈
在雒陽西北去雒陽十五里
順帝憲陵山方三百步高八丈四尺無周垣為行馬四
出司馬門石殿鍾虡在司馬門内寝殿園省寺吏舍在
殿東隄封田十八頃十九畝三十步帝王世紀曰在雒
陽西北去雒陽十五里
沖帝懷陵山方百八十三步高四丈六尺為寝殿行馬
四出門園寺吏舍在殿東隄封田五頃八十畝帝王世
紀曰西北去雒陽十五里
質帝静陵山方百三十六步高五丈五尺為行馬四出
門寝殿鍾虡在行馬中園寺吏舍在殿北隄封田十二
頃五十四畝因寝為廟帝王世紀曰在雒陽東去雒陽
三十二里
桓帝宣陵帝王世紀曰山方三百步高十二丈在雒陽
東南去雒陽三十里
靈帝文陵帝王世紀曰山方三百步高十二丈在雒陽
西北去雒陽二十里
獻帝禪陵帝王世紀曰在河内山陽之濁城南去雒陽
三百一十里
雜錄
先帝陵每陵園令各一人掌守陵園案行掃除丞及校
長各一人校長主兵戎盜賊事(百官志)
先帝陵每陵食官令各一人掌朢晦祭祀(同上)
建武三年修西京園陵(紀)
二十六年光武初作夀陵制地不過二三頃無為山陵
陂池纔令流水而已
永平十四年明帝初作夀陵制令流水而已置吏卒數
人供給灑掃勿開修道敢有所興作者以擅議宗廟法
從事(本紀)
章帝欲為原陵顯節陵起縣邑東平王蒼上疏諫曰竊
見光武皇帝躬履儉約之行營建陵地具稱古典詔曰
無為山陵陂池裁令流水而已孝明皇帝奉承無違至
于自所營創尤為儉省古者丘隴且不欲其著明豈况
築郭邑建都郛哉又以吉凶俗數言之亦不欲無故繕
修丘墓帝從而止(東平王傳)
園寝(更衣)
古不墓祭漢諸陵皆有園寝承秦所為也說者以為古
宗廟前制廟後制寝以象人之居前有朝後有寝也月
令有先薦寝廟詩稱寝廟奕奕言相通也廟以藏主以
四時祭寝有衣冠几杖象生之具以薦新物秦始出寝
起于墓側漢因而弗改故陵上稱寝殿起居衣服象生
人之具古寝之意也建武以來關西諸陵以轉久遠但
四時特牲祠帝每幸長安謁諸陵乃太牢祠自雒陽諸
陵至靈帝皆以晦望二十四氣伏臘及四時祠廟日上
飯太官送用物園令食監典省其親陵所宫人随鼓漏
理被枕具盥水陳嚴具(志)
更衣别室(明紀注云更衣者非正處也園中有寝有便殿寝者陵上正殿便殿寝側之别殿即更衣)
(也)
上陵
正月五供畢以次上陵西都舊有上陵東都之儀百官
四姓親家婦女公主諸王大夫外國朝者侍子郡國計
吏會陵晝漏上水鴻臚設九賓随立寝殿前鐘鳴謁者
治禮引客羣臣就位如儀乘輿自東廂下太常導出西
向拜止旋升阼階拜神坐退坐東廂西向侍中尚書陛
者皆神坐後公卿羣臣謁神坐太官上食太常樂奏食
舉文始五行之舞禮樂闋君臣受賜食畢郡國上計吏
以次前當神軒占其郡穀價民所疾苦欲神知其動静
孝子事親盡禮敬愛之心也周徧如禮最後親陵遣計
吏賜之帶佩八月飲酎上陵禮亦如之(志)
建武六年四月丙子幸長安始謁高廟遂有事于十一
陵(紀下同)
十年八月己亥幸長安祠高廟遂有事于十一陵
十一年二月幸章陵祠園陵
十八年二月幸長安三月壬午祠高廟遂有事于十一
陵
二十二年閏月丙戌幸長安祠高廟遂有事于十一陵
中元元年三月行幸長安戊子祀長陵
明帝永平元年正月帝率公卿已下朝于原陵如元會
儀
二年幸長安祠高廟遂有事于十一陵
章帝建初七年十月幸長安丙辰祠高廟遂有事于十
一陵遣使者祠太上皇于萬年
和帝永元三年十月幸長安十一月癸卯祠高廟遂有
事于十一陵
順帝永和二年十月行幸長安十一月丙午祠高廟遂
有事于十一陵
桓帝延熹三年十月乙酉幸長安甲午祠高廟十一月
庚子遂有事于十一陵
靈帝熹平元年正月車駕上原陵諸侯王公及外戚家
婦女郡國計吏匈奴單于西域三十六國侍子皆會焉
如會殿之儀禮樂闋百官受賜爵計吏以次上嚮殿前
先帝御坐具言俗善惡所疾苦司徒掾蔡邕慨然歎曰
吾聞古不墓祭而朝廷有上陵之禮如此其備也察其
本意乃知孝明至孝惻隠不易奪也或曰本意云何對
曰西京之時其禮不可得而聞也光武帝始葬于此明
帝嗣位逾年羣臣朝正感先帝不復見此禮乃率公卿
百僚就陵而朝焉瓜葛之親男女畢會郡計吏各向神
坐而言庶幾先帝魂神聞聽之也(袁紀及蔡邕本傳)
大喪(詳見禮儀志下卷文多不載)
服制
舊制公卿二千石刺史不得行三年喪由是内外衆職
並廢喪禮安帝元初三年鄧太后詔長史以下不為親
行服者不得典城選舉時有上言牧守宜同此制詔下
公卿議者以為不便司徒劉愷獨議曰詔書所以為制
服之科者蓋崇化勵俗以弘孝道也今刺史一州之表
二千石千里之師職在辯章百姓宣美風俗尤宜尊重
典禮以身先之而議者不尋其端至于牧守則云不宜
是猶濁其源而望流清曲其形而欲景直不可得也太
后從之十一月丙戌詔聽大臣二千石刺史行三年喪
(劉愷傳)
安帝初令大臣得行三年喪尚書陳忠因此上言孝宣
皇帝舊令人從軍屯及給事縣官者大父母死未滿三
月皆勿徭令得葬送請依此制太后從之至建光中尚
書令祝諷尚書孟布等奏以為孝文皇帝定約禮之制
光武皇帝絶告寧之典貽則萬世誠不可改宜復建武
故事忠上疏曰臣聞之孝經始于愛親終于哀戚上自
天子下至庶人尊卑貴賤其義一也是以春秋臣有大
喪君三年不呼其門閔子雖要絰服事以赴公難退而
致位以究私恩故稱君使之非也臣行之禮也高祖受
命蕭何創制大臣有寧告之科合于致憂之義建武之
初新承大亂凡諸國政多趨簡易大臣既不得告寧而
羣司營禄念私鮮循三年之喪以報顧復之恩臣願陛
下登高北望以甘陵之思揆度臣子之心則海内咸得
其所宦䜿不便之竟寝忠奏而從諷布議遂著于令(陳忠)
(傳)
建光元年十一月復斷大臣二千石以上服三年喪
桓帝永興二年初聽刺史二千石行三年喪服
永夀元年初聽中官得行三年服
延熹二年三月復斷刺史二千石行三年喪(並紀)
九年至孝荀爽對策曰夫喪親自盡孝之終也今之公
卿及二千石三年之喪不得即去殆非所以增崇孝道
而克稱火德者也往者孝文勞謙行過乎儉故有遺詔
以日易月此當時之宜不可貫之萬世今公卿羣僚皆
政教所瞻而父母之喪不得奔赴夫人仁義之行自上
而始昔翟方進以身備宰相而不敢逾制至遭母憂三
十六日而除夫失禮之源自上而始古者大喪三年不
呼其門所以崇國厚俗篤化之道也事失宜正過勿憚
改天下通喪可如舊禮(荀爽傳)
桓榮為越騎校尉以母憂乞身詔聽以侍中行服
韋彪父母卒哀毁三年不出廬寝
鮑德子昂處喪毁瘠三年抱負乃行
銚期父卒服喪三年鄉里稱之(並傳)
袁夢麒曰記言父母之喪三年不從政齊衰大功之
喪三月不從政公羊傳曰古者臣有大喪則君三年
不呼其門閔子要絰而服事既而曰若此乎古之道
不即人心退而致仕孔子善之漢興略因此意以立
法故大臣有告寧之科所以崇孝道厚風俗也自文
帝遺詔以日易月于是遵以為常薛宣為丞相母死
弟脩去官持服宣謂脩三年服少有行之者兄弟相
駁不可脩遂竟服由是兄弟不和逮翟方進繼為丞
相母死既葬三十六日除服起視事以為身備漢相
不敢踰國家之制宣方進俱位大臣而所行若此其
俗可以見矣然考之宣紀地節四年令民有大父母
父母喪者勿繇事使得送終盡其子道哀紀令博士
弟子父母死予寧三年揚雄傳注云漢律不為親行
三年喪不得選舉凡此皆詳于士民而略于百官公
卿又何意耶光武中興遂絶告寧之典二千石公卿
刺史不得行三年喪由是内外衆職並廢喪禮至安
帝元初中鄧太后詔長史以下不為親行服者不得
典城選舉時有上言牧守宜同此制詔下公卿議者
以為不便司徒劉愷獨言刺史一州之表二千石千
里之師尤宜尊重典禮尚書陳忠亦言孝宣皇帝舊
令人從軍屯及給事縣官者大父母死未滿三月皆
勿繇令得葬送請依此太后皆從之而尚書令祝諷
等奏以為孝文定約禮之制光武絶告寧之典貽則
萬世誠不可改忠復上疏爭之而宦䜿不便卒寝忠
奏桓帝時荀爽又言漢為火德火生于木木盛于火
故其性為孝今以公卿二千石三年之喪不得即去
殆非所以增崇孝道而克稱火德也天下通喪可如
舊禮夫三子之言如此而卒不能復三年之制也
臣天麟按兩漢喪服之制雖不合于古禮然士大夫
至孝出于天性者未嘗不服三年之喪在西都則公
孫弘原涉河間王良在東京則桓榮韋彪銚期鮑昂
及東平王敞東海王臻兄弟皆事親盡愛送終竭哀
二史書之以為罕見所以貶時俗之不能盡其通喪
也
奪服
耿恭母先卒追行喪制有詔使五官中郎齎牛酒釋服
(本傳注云奪情不令追服)
桓焉為太傅以母憂自乞聽以大夫行喪踰年詔使者
賜牛酒奪服(本傳)
太尉張酺父卒既葬遣使齎牛酒為釋服(傳)
東漢會要卷七
