東漢會要卷三十四
宋徐天麟撰
兵下
屯田
建武四年劉隆討李憲憲平遣隆屯田武當(傳)
馬援以三輔地曠土沃而所將賓客猥多乃上書求屯
田上林苑中帝許之(傳)
六年王霸屯田新安(傳)
夏李通破公孫述扵西域還屯田順陽十二月詔曰今
軍士屯田糧儲差積紀
八年王霸屯田函谷關(傳)
建武中張純將兵屯田南陽(傳)
邊郡置農都尉主屯田殖榖(百官志)
明帝永平十六年北伐匈奴取伊吾盧地置宜禾都尉
以屯田遂通西域(匈奴傳)
章帝建初二年罷伊吾盧屯兵(紀)
和帝永元二年擊伊吾破之二年班超定西域復置戊
己校尉(西域傳)
永元十四年安定降羌燒何種反曹鳳請廣設屯田隔
塞羌胡交關之路及省委輸之役上迺拜鳳為金城西
部都尉將徙士屯龍耆後金城長史上官鴻上開置歸
義建威屯田二十七部侯霸復上置東西邯屯田增留
逢二部帝皆從之列屯夾河合三十四部其功垂立會
永初中諸羌叛迺罷(西羌傳)
順帝永建四年虞詡上䟽曰禹貢雍州之域厥田惟上
上沃野千里夫棄沃壤之饒損自然之財不可謂利書
奏帝迺復三郡激河浚渠為屯田省内郡費歲一億計
明年校尉韓皓轉湟中屯田置两河間以逼羣羌羌以
屯田近之恐必見圖乃解仇詛盟馬續上移屯田湟中
羌意乃安至陽嘉元年以湟中地廣增置屯田五部并
為十部(西羌傳)
永建六年三月以伊吾膏腴之地旁近西域匈奴資之
以為鈔暴復令開設屯田如永平故事(紀云復置伊吾司馬一人)
鄧訓擊敗迷唐諸羌威信盛行遂罷屯兵各令歸郡唯
置㢮刑徒二千餘人分以屯田為貧人耕種修理城郭
塢壁而已(鄧禹傳)
陽嘉元年復置玄莬郡屯田六郡(紀)
獻帝建安十四年七月曹操引水軍自渦入淮出肥水
軍合肥開為陂屯田(通鑒)
傅燮為漢陽太守廣開屯田列置四十餘營(傳)
臣天麟按資治通鑑獻帝建安元年云中平以來天
下亂離民棄農桑諸軍並起率乏糧穀無終歲之計
饑則寇掠飽則棄餘瓦解流離無敵自破者不可勝
數袁紹在河北軍人仰食桑椹袁術在江淮取給蒲
蠃民多相食州里蕭條羽林監棗祗及韓浩請建置
屯田曹操從之以祗為屯田都尉以騎都尉任峻為
典農中郎將募民屯田許下得榖百萬斛扵是州郡
例置田官所在積榖倉廩皆滿故操征伐四方無運
糧之勞遂能兼并羣雄軍榖之饒起扵祗而成扵峻
噫屯田之利其博如此而漢人不知為之顧使操藉
此以為征伐之資可不鑒哉
亭候(塢壁烽燧)
建武十年築亭候修烽燧(本紀注前書音義曰邊方備警急作高土臺臺上作桔臯)
(桔臯頭有兜零以薪草置其中常低之有寇即燃火舉之以相告曰烽又多積薪寇至即燔之望其烟曰燧晝)
(則燔燧夜則舉烽廣雅曰兜零籠也)
二十二年罷邊郡亭候吏卒(紀)
亭長主求捕盜賊承望都尉(百官志漢制十里一亭五里一郵郵間相去二里半)
永初五年詔魏郡趙國常山中山繕作塢候六百一十
六所(西羌傳)
元初三年築馮翊北界候塢五百所(同上)
永和五年又扵扶風漢陽隴道作塢壁三百所(同上)
樊準為河内太守修理塢壁(傳)
种暠為度遼將軍先宣恩信去烽燧塞候望(傳)
障塞
邊縣有障塞尉掌禁備羌夷犯塞(百官志)
順帝永建元年詔幽并凉州刺史嚴勅障塞繕設屯備
(紀)
先是朔方以西障塞多不修鮮卑因此數寇南部單于
上言求復障塞順帝從之(匈奴傳)
盜賊
建武三年潁川盜賊羣起郟賊延褎等衆三千餘人攻
圍縣舍馮魴率吏士七十許人力戰連日弩矢盡城䧟
魴乃遁去帝聞郡國反即馳赴潁川魴詣行在所帝案
行鬭處知魴力戰迺嘉之曰此健令也所當討擊勿拘
州郡褎等聞帝至皆自鬄剔負鈇鑕將其衆請罪帝赦
之使魴轉降諸聚落縣中平定詔迺悉以褎等還魴誅
之魴責譲以行軍法皆叩頭曰今日受誅死無所恨魴
曰汝知悔過伏罪今一切相赦聽各反農桑為令作耳
目皆稱萬歲是時每有盜賊並為褎等所發無敢動者
縣界清淨(馮魴傳)
五年郭伋為漁陽太守漁陽既離王莽之亂重以彭寵
之敗寇賊充斥伋到示以信賞糾戮渠帥盜賊銷散九
年拜潁川太守到郡招懷山賊陽夏趙宏襄城召吳等
數百人皆束手詣伋降悉遣歸附農後宏吳等黨與聞
伋威信遠自江南或從幽冀不期俱降駱驛不絶(郭伋傳)
八年潁川盜賊羣起寇沒屬縣河東兵守亦叛帝謂執
金吾寇恂曰潁川迫近京師當以時定惟念獨卿能平
之耳從九卿復出以憂國可也對曰潁川聞陛下有事
隴蜀故狂狡乘間相詿誤耳如聞乘輿南向賊必惶怖
歸死臣願執銳前驅帝從之車駕南征潁川盜賊悉降
寇恂竟不拜郡百姓遮道曰願從陛下復借寇君一年
迺留恂長社鎮撫吏民受納餘降東郡濟隂盜賊亦起
帝遣李通王常擊之以耿純嘗為東郡太守威信著扵
衛地遣使與大兵會東郡東郡聞純入界盜賊九千餘
人皆詣純降大兵不戰而還(恂傳)
十六年郡國羣盜處處並起郡縣追討到則解散去復
屯結青徐幽冀四州尤甚冬十月遣使者下郡國聽羣
盜自糾擿五人共斬一人者除其罪吏雖逗留回避故
縱者皆勿問聽以禽討為效其牧守令長坐界内盜賊
而不收捕者又以畏愞捐城委守者皆不以為負但取
獲賊多少為殿最唯蔽匿者乃罪之扵是更相追捕賊
並解散徙其魁帥扵它郡賦田受稟使安生業自是牛
馬放牧邑門不閉(紀)
安帝永初四年海賊張伯路復與勃海平原劇賊劉文
河周文光等攻厭次殺縣令遣御史中丞王宗督青州
刺史法雄討破之(紀)
六年六月遣侍御史唐喜討漢陽賊王信破斬之(同上)
安帝即位以後頻遭元二之戹百姓流亡盜賊並起郡
縣更相飾匿莫肯糾發陳忠獨以為憂上䟽曰臣聞輕
者重之端小者大之源故隄潰蟻孔氣洩鍼芒是以明
者謹微智者識幾書曰小不可不殺詩云無縱詭隨以
謹無良盖所以崇本絶末鈎深之慮也臣竊見元年以
來盜賊連發攻亭劫掠多所傷殺夫穿窬不禁則致彊
盜彊盜不斷則為攻盜攻盜成羣必生大姦故亡逃之
科憲令所急至扵通行飲食罪致大辟而頃者以來莫
以為憂州郡督錄怠慢長吏防禦不肅皆欲採獲虛名
諱以盜賊為負雖有覺發不務清澄至有逞威濫怒無
辜僵仆或有跼蹐比伍轉相賦斂或隨吏追赴周章道
路是以盜發之家不敢申告隣舍比里共相壓迮或出
私財以償所亡其大章著不可掩者迺肯發露凌遲之
漸遂且成俗寇攘誅咎皆由扵此前年渤海張伯路可
為至戒覆車之軌其迹不遠盖失之末流求之本源宜
糺增舊科以防來事自今彊盜為上官若它郡縣所糺
覺一發部吏皆正法尉貶秩一等令長三月奉贖罪二
發尉免官令長貶秩一等三發以上令長免官便可撰
立科條處為詔文切勅刺史嚴加糺罰(陳忠傳)
順帝永和中荆州盜賊起彌年不定迺以李固為荆州
刺史固到遣吏勞問境内赦寇前釁與之更始扵是賊
帥夏密等斂其魁黨六百餘人自縛歸首固皆原之遣
還使自相招集開示威法半歲間餘類悉降州内清平
(李固傳)
梁冀恨張綱思有以中傷之時廣陵賊張嬰寇亂揚徐
間積十餘年二千石不能制冀乃以綱為廣陵太守前
太守率多求兵馬綱獨請單車之職既到徑詣嬰壘門
嬰大驚遽走閉壘綱扵門外罷吏兵獨留所親者十餘
人以書喻嬰請與相見嬰見綱至誠迺出拜謁綱延置
上坐譬之曰前後二千石多肆貪暴故致公等懷憤相
聚二千石信有罪矣然為之者又非義也今主上仁聖
欲以文德服叛故遣太守來思以爵禄相榮不願以刑
罰相加今誠轉禍為福之時也若聞義不服天子赫然
震怒荆揚兖豫大兵雲合身首横分血嗣俱絶二者利
害公其深計之嬰聞泣下曰荒裔愚民不能自通朝廷
不堪侵枉遂復相聚偷生若魚遊釡中知其不可久且
以喘息須臾間耳今聞明府之言迺嬰等更生之辰也
迺辭還營明日將所部萬餘人歸降綱單車入嬰壘大
會置酒為樂散遣部衆任從所之親為卜居宅相田疇
子弟欲為吏者皆引召之人情悅服南州晏然(張綱傳)
桓帝永夀二年泰山琅邪賊公孫舉東郭竇等反聚衆
至三萬人寇青兖徐三州破壊郡縣連年討之不能克
尚書選能治劇者司徒尹訟薦段熲乃拜中郎將擊竇
舉等大破斬之獲首萬餘級餘黨悉平(段熲傳)
延熹五年長沙零陵賊合七八千人自稱將軍入桂陽
蒼梧南海交趾郡皆沒遣御史中丞盛修募兵討之不
能尅豫章艾縣人六百餘人應募而不得賞直怨恚遂
反焚燒長沙郡縣寇益陽殺縣令衆漸盛又遣謁者馬
睦督荆州刺史劉度擊之軍敗睦度奔走桓帝詔公卿
舉任代劉度者尚書朱穆舉度尚自右校令擢為荆州
刺史尚躬率部曲與同勞逸廣募雜種諸蠻夷明設購
賞進擊大破之降者數萬人桂陽宿賊渠帥卜陽潘鴻
等畏尚威烈徙入山谷尚窮追數百里遂入南海破其
三屯多獲珍寳而陽鴻等黨衆猶盛尚欲擊之而士卒
驕富莫有鬭志尚計緩之則不戰逼之必逃亡迺宣言
卜陽潘鴻作賊十年習扵攻守今兵寡少未易可進當
須諸郡所發悉至爾迺并力攻之申令軍中恣聽射獵
兵士喜悅大小皆相與從禽尚迺密使所親客潛焚其
營珍積皆盡獵者來還莫不泣涕尚人人慰勞深自咎
責因曰卜陽等財寳足富數世卿但不併力耳所亡少
少何足介意衆聞咸憤踊尚勅令秣馬蓐食明旦徑赴
賊屯陽鴻等自以深固不復設備吏士乘銳遂大破平
之尚出兵三年羣盜悉定七年遷桂陽太守明年召還
京師時荆州兵朱蓋等征戍役久財賞不贍忿恚復作
亂與桂陽賊胡蘭等三千餘人復攻桂陽焚燒郡縣太
守任胤棄城走賊衆遂至數萬轉攻零陵太守陳球固
守拒之扵是尚為中郎將將幽冀黎陽烏桓步騎二萬
六千人救球又與長沙太守抗徐等發諸郡兵并勢討
擊大破之斬蘭等首三千五百級餘賊走蒼梧(度尚傳)
延熹中叔孫無忌侵亂郡縣中郎將宗資討之未服公
車特召皇甫規拜太山太守規到官廣設方略寇賊悉
平(規傳)
抗徐試守宣城長悉移深林遠藪椎髻之人置扵縣下
由是境内無復盜賊後為中郎將宗資别部司馬擊太
山賊公孫舉等破平之遷太山都尉寇賊望風奔亡及
在長沙宿賊皆平(度尚傳)
楊璇靈帝時為零陵太守是時蒼梧桂陽猾賊相聚攻
郡縣賊衆多而璇力弱吏人憂恐璇乃特制馬車數十
乘以排囊盛石灰扵車上繋布索扵馬尾又為兵軍專
張弓弩尅共會戰迺令馬車居前順風鼓灰賊不得視
因以火燒布然馬驚奔突賊陣因使後車弓弩亂發鉦
鼓鳴震羣盜波駭破散追逐傷斬無數梟其渠帥郡境
以清(本傳)
初鉅鹿張角自稱大賢良師奉事黃老道蓄養弟子跪
拜首過符水咒說以療病病者頗愈百姓信向之角因
遣弟子八人使扵四方以善道教化天下轉自誑惑十
餘年間衆徒數十萬連結郡國自青徐幽冀荆揚兖豫
八州之人莫不畢應遂置三十方方猶將軍號也大方
萬餘人小方六七千各立渠帥訛言蒼天已死黃天當
立歲在甲子天下大吉以白土書京城寺門及州郡官
府皆作甲子字中平元年大方馬元義等先收荆揚數
萬人期會發扵鄴元義數往來京師以中常侍封諝徐
奉等為内應約以三月五日内外俱起未及作亂而張
角弟子濟南唐周上書告之扵是車裂元義扵洛陽靈
帝以周章下三公司隸使鈎盾令周斌將三府掾屬案
驗宫省直衛及百姓有事角道者誅殺千餘人推考冀
州逐捕角等角等知事已露晨夜馳勅諸方一時俱起
皆著黃巾為標幟時人謂之黃巾亦名為蛾賊殺人以
祠天角稱天公將軍角弟寳稱地公將軍寳弟梁稱人
公將軍在所燔燒官府劫掠聚邑州郡失據長吏多逃
亡旬日之間天下響應京師震動詔勅州郡修理攻守
簡練器械自函谷大谷廣城伊闕轘轅旋門孟津小平
津諸關並置都尉召羣臣會議皇甫嵩以為宜解黨禁
益出中藏錢西園廏馬以班軍士帝從之扵是發天下
精兵博選將帥以皇甫嵩為左中郎將持節與右中郎
將朱雋共發五校三河騎士及募精勇合四萬餘人嵩
雋各統一軍共討潁川黃巾雋前與賊波才戰戰敗嵩
因進保長社波才引大衆圍城嵩兵少軍中皆恐乃召
軍吏謂曰兵有竒變不在衆寡今賊依草結營易為風
火若因夜縱燒必大驚亂吾出兵擊之四面俱合田單
之功可成也其夕遂大風嵩迺約勅軍士皆束炬乘城
使銳士間出圍外縱火大呼城上舉燎應之嵩因鼔而
奔其陳賊驚亂奔走會帝遣騎都尉曹操將兵適至嵩
操與朱雋合軍更戰大敗之斬首數萬級封嵩都鄕侯
嵩雋乘勝進討汝南陳國黃巾追波才扵陽翟擊彭脫
扵西華並破之餘賊降散三郡悉平及進擊東郡黃巾
卜已扵蒼亭生禽卜已斬首七千餘級時北中郎將盧
植及東中郎將董卓討張角並無功而還迺詔嵩進兵
討之嵩與角弟梁戰扵廣宗梁衆精勇嵩不能尅明日
迺閉營休士以觀其變知賊意稍懈迺潜夜勒兵鷄鳴
馳赴其陳戰至晡時大破之斬梁獲首三萬級赴河死
者五萬許人焚燒輜重三萬餘兩悉虜其婦子擊獲甚
衆角先以病死迺剖棺戮屍傳首京師嵩復與鉅鹿太
守馮翊郭典攻角弟寳扵下曲陽又斬之獲首十萬餘
人築京觀扵城南(皇甫嵩傳)
自黃巾賊後復有黑山黃龍白波左校郭大賢于氐根
青牛角張白騎劉石左髭丈八平漢大計司隸掾哉雷
公浮雲飛燕白雀楊鳳于毒五鹿李大目白繞畦固苦
唒之徒並起山谷間不可勝數其大聲者稱雷公騎白
馬者為張白騎輕便者言飛燕多髭者號于氐根大眼
者為大目如此稱號各有所因大者二三萬小者六七
千賊帥常山人張燕輕勇趫捷故軍中號曰飛燕善得
士卒心乃與中山常山趙郡上黨河内諸山谷寇賊更
相交通衆至百萬號曰黑山賊河北諸郡縣並被其害
朝廷不能討燕乃遣使至京師奏書乞降遂拜燕平難
中郎將使領河北諸山谷事歲得舉孝廉計吏燕後漸
寇河内逼近京師扵是出朱雋為河内太守將家兵擊
却之其後諸賊多為袁紹所定(朱雋傳)
刻石紀功
和帝即位太后臨朝拜竇憲為車騎將軍北伐匈奴執
金吾耿秉為副發北軍五校黎陽雍營緣邊十二郡騎
士及羌胡兵出塞明年憲與秉各將四千騎及南匈奴左
谷蠡王師子萬騎出朔方雞鹿塞南單于屯屠河將萬
餘騎出滿夷谷度遼將軍鄧鴻及緣邊義從羌胡八千
騎與左賢王安國萬騎出㧽陽塞皆會涿邪山憲分遣
副校尉閻盤司馬耿䕫耿譚將左谷蠡王師子右呼衍
王須訾等精騎萬餘與北單于戰扵稽落山大破之虜
衆崩潰單于遁走追擊諸部遂臨私渠比鞮海斬名王
已下萬三千級獲生口馬牛羊橐駞百餘萬頭扵是温
犢湏日逐温吾夫渠王柳鞮等八十一部率衆降者前
後二十餘萬人憲秉遂登燕然山去塞三千餘里刻石
勒功紀漢威德令班固作銘曰惟永元元年秋七月有
漢元舅曰車騎將軍竇憲寅亮聖明登翼王室納扵大
麓惟清緝熙迺與執金吾耿秉述職巡御理兵扵朔方
鷹揚之校螭虎之士爰該六師暨南單于東烏桓西戎
氐羌侯王君長之羣驍騎三萬元戎輕武長轂四分雲
輜蔽路萬有三千餘乘勒以八陣莅以威神玄甲輝日
朱旗絳天遂凌高闕下雞鹿經磧鹵絶大漠斬温禺以
釁鼔血尸逐以染鍔然後四校横徂星流彗埽蕭條萬
里野無遺寇扵是域滅區單反旆而旋考傳驗圖窮覧
其山川遂踰涿邪跨安侯乘燕然躡冐頓之區落焚老
上之龍庭上以攄高文之宿憤光祖宗之玄靈下以安
固後嗣恢拓境宇振大漢之天聲兹所謂一勞而久逸
暫費而永寧者也迺遂封山刊石昭銘上德其辭曰鑠
王師兮征荒裔勦凶虐兮&KR0914;海外夐其邈兮亘地界封
神丘兮建隆嵑熙帝載兮振萬世(憲傳)
類祭告功
和帝永元元年竇憲破北匈奴扵稽落山詔曰匈奴背
叛為害久遠頼祖宗之靈師克有捷醜虜破碎遂掃厥
庭役不再籍萬里清蕩非朕小子𦕈身所能克堪有司
其案舊典告類薦功以章休烈(紀)
東漢會要卷三十四
