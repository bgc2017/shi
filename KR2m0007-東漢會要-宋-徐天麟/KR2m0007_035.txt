東漢會要卷三十五
宋徐天麟撰
刑法上
法令
甲令(皇后紀序)
令丙(章紀注云令丙為篇之次也前書音義曰令有先後有令甲令乙令丙)
初光武長扵民間頗達情偽見稼穡艱難百姓病害至
天下已定務用安静解王莽之繁密還漢世之輕法(循吏)
(序)
建武中桓譚上疏曰今法令决事輕重不齊或一事殊
法同罪異論姦吏得因緣為市所欲活則出生議所與
䧟則與死比是為刑開二門也今可令通義理明習法
律者校定科比一其法度班下郡國蠲除故條如此天
下知方而獄無怨濫矣書奏不省(桓譚傳)
建武十一年二月己夘詔曰天地之性人為貴其殺奴
婢不得減罪(紀)
十二年梁統在朝數陳便宜以為法令既輕下姦不勝
宜重刑罰以遵舊典迺上疏曰臣竊見元哀二帝輕殊
死之刑一百二十三事手殺人者減死一等自是以後
著為常準故人輕犯法吏易殺人臣聞立君之道仁義
為主仁者愛人義者政理愛人以除殘為務政理以去
亂為心刑罰在衷無取扵輕高帝受命誅暴平蕩天下
約令定律誠得其宜文帝寬惠柔克遭世康平唯除省
肉刑相坐之法它皆率由無革舊章武帝軍役數興豪
傑犯禁故重首匿之科著知從之律以破朋黨以懲隱
匿宣帝因循先典天下稱理至哀平繼體聽斷尚寡丞
相王嘉輕為穿鑿虧除先帝舊約成律數年之間百有
餘事或不便扵理或不厭民心謹表其尤害扵體者傅
奏扵左事下三公廷尉議者以為隆刑峻法非明王急
務施行日久豈一朝所釐統今所定不宜開可統復上
言臣之所奏非曰嚴刑竊謂高帝以後至乎孝宣其所
施行多合經傳初元建平所減刑罰百有餘條而盜賊
浸多歲以萬數此皆刑罰不衷愚人易犯之所致也由
此觀之則刑輕之作反生大患惠加姦宄而害及良善
也故臣統願陛下采擇賢臣孔光師丹等議議上遂寢
不報(統傳)
四年羣臣上言古者肉刑嚴重則人畏法令今憲律
輕薄故姦軌不勝宜增科禁以防其源詔下公卿杜林
奏曰古之明王深識遠慮動居其厚不務多辟周之五
刑不過三千大漢初興詳覽失得破矩為圜斵彫為樸
蠲除苛政更立䟽網海内歡欣人懷寬德及至其後漸
以滋章吹毛索疵詆欺無限果桃菜茹之饋集以成臧
小事無妨扵義以為大戮故國無廉士家無全行至扵
法不能禁令不能止上下相遁為敝彌深臣愚以為宜
如舊制不合翻移帝從之(杜林傳)
十八年四月詔曰今邊郡盜榖五十斛罪至扵死開殘
吏妄殺之路其蠲除此法同之内郡(紀)
肅宗初陳寵為尚書寵以帝新即位宜改前世苛俗迺
上疏言宜隆先王之道蕩滌煩苛之法輕薄箠楚以奉
天心帝納寵言詔有司絶鉆鑚諸慘酷之科解妖惡之
禁除文致之請讞五十餘事定著扵令(傳)
元和三年廷尉郭躬條諸重文可從輕者四十一事奏
之事皆施行著扵令(躬傳)
永元六年廷尉陳寵鈎校律令律法溢扵甫刑者除之
曰臣聞禮經三百威儀三千故甫刑大辟二百五刑之
屬三千禮之所去刑之所取失禮則入刑相為表裏者
也今律令死刑六百一十耐罪千六百九十八贖罪以
下二千六百八十一溢扵甫刑者千九百八十九其四
百一十大辟千五百耐罪七十九贖罪春秋保乾圖曰
王者三百年一蠲法漢興以來三百二年憲令稍增科
條無限又律有三家其說各異宜令三公廷尉平定律
令應經合義者可使大辟二百而耐罪贖罪二千八百
并為三千悉刪除其餘令與禮相應以易萬人視聽以
致刑措之美傳之無窮未及施行及寵免後遂寢而苛
法稍繁人不堪之寵子忠略依寵意奏上二十三條為
决事比以省請讞之敝又上除蠶室刑解臧吏三世禁
錮狂易殺人得減重論母子兄弟相代死聽赦所代者
事皆施行(陳寵陳忠傳)
建初中有人侮辱人父者而其子殺之肅宗貰其死刑
而降宥之自後因以為比是時遂定其議以為輕侮法
張敏駮議曰夫輕侮之法先帝一切之恩不有成科班
之律令也夫春秋之義子不報讎非子也而法令不為
之減者以相殺路不可開故也今託義者得減妄殺者
有差使執憲之吏得設巧詐非所以導在醜不争之義
又輕侮之比寖以繁滋至有四五百科轉相顧望彌復
增甚難以垂之萬載可下三公廷尉蠲除其敝議寢不
省敏復上疏曰臣伏見孔子垂經典臯陶造法律原其
本意皆欲禁民為非也未曉輕侮之法將以何禁必不
能使不相輕侮而更開相殺之路執憲之吏復容其姦
枉願陛下考尋利害廣令平議和帝從之(張敏傳)
元初四年帝詔謁者劉珍及博士良史詣東觀各讎校
漢法令(蔡倫傳)
蔡邕請除三互法(見公府選舉)
橋玄乞天下凡有劫質皆并殺之不得贖以財寳開張
姦路詔書下其章(傳)
應劭刪定律令為漢儀建安元年迺奏之曰逆臣董卓
蕩覆王室典憲焚燎靡有孑遺臣不自揆輙撰具律本
章句尚書舊事廷尉板令决事比例司徒都目五曹詔
書及春秋斷獄凡二百五十篇蠲去複重為之節文又
集駮議三十篇以類相從凡八十二事其見漢書二十
五漢記四皆刪叙潤色以全本體其二十六博採古今
瓌瑋之士文章煥炳德義可觀其二十七臣所創造雖
未足綱紀國體宣洽時雍庶幾觀察增闡聖聽獻帝善
之(本傳)
刑制
腰斬(班始坐殺公主腰斬)
歐刀(虞調傳注云刑人之刀也)
殊死(或云棄市)
蠶室(光紀注云蠶室宫刑獄名有刑者畏風須暖作窨畜火如蠶室因以名焉)
鬼薪白粲(三歲刑也)
亡命(光紀注云謂犯耐罪而背名逃者)
右趾(明紀注右趾謂刖其右足次刖左足次劓次黥)
髠鉗城旦舂(城旦者書日伺寇虜夜暮築長城舂者婦人犯罪不任軍役之事但多舂以食徒者)
完城旦舂(四歲刑也完者謂不加髠鉗而築城也)
輸作司寇(前書謂之罰作一歲刑也)
輸作左校(韋彪傳注云左校曹名屬將作)
輸作右校(屬將作)
輸作若盧(龐參為左校令犯法輸作若盧)
耐(光紀注云一歲刑為罰作二歲已上為耐音乃代反前書又音而)
笞(元和元年詔曰律云掠者唯得榜笞)
箠(章紀令丙箠長短有數)
施刑(光紀注云施讀曰㢮謂有赦令去其鉗釱赭衣)
隸臣妾
女徒顧山(光紀注云女子犯徒遣歸家每月出錢雇人於山伐木)
女子宫(光紀注云謂幽閉也)
肅宗初陳寵為尚書寵以帝新即位上疏言宜蕩滌煩
苛之法輕薄箠楚以奉天心帝納寵言詔有司絶鉆鑽
慘酷之科解妖惡之禁(本傳)
陳忠上言除蠶室刑(見上律令)
建安中論者欲復肉刑孔融建議曰古者淳龐善否不
别吏端刑清政無過失百姓有罪皆自取之末世陵遲
風化壊亂政撓其俗法害其人故曰上失其道民散久
矣而欲繩之以古刑投之以殘棄非所謂與時消息者
也紂斮朝涉之脛天下謂為無道夫九牧之地千八百
君若各刖一人是下常有千八百紂也求俗休和弗可
得已且被刑之人慮不全生志在思死類多趨惡莫復
歸正夙沙亂齊伊戾禍宋趙高英布為世大患不能止
人遂為非也適足絶人還為善耳雖忠如鬻權信如卞
和智如孫臏冤如巷伯才如史遷達如子政一離刀鋸
沒世不齒是太甲之思庸穆公之覇秦南睢之骨立衛
武之初筵陳湯之都賴魏尚之守邊無所復施也漢開改
惡之路凡為此也故明德之君遠度深惟棄短就長不
苟革其政者也朝廷善之卒不改焉(孔融傳)
贓罪
顯宗即位交趾太守張恢坐贓千金召還伏法以資物
簿入大司農詔班賜羣臣(鍾離意傳)
安帝初叔孫光坐贓抵罪遂增錮二世釁及其子是時
居延都尉范邠復犯贓罪詔下三公廷尉議司徒楊震
司空陳褒廷尉張皓議依光比太尉劉愷獨以為春秋
之義善善及子孫惡惡止其身如使贓吏禁錮子孫非
先王祥刑之意也有詔太尉議是(劉愷傳)
永初中陳忠上言解贓吏三世禁錮事皆施行(本傳)
袁安為河南尹未嘗以贓罪鞫人常曰凡學仕者高則
望宰相下則希牧守錮人扵聖世尹所不忍為也(袁安傳)
選舉不實
明帝即位詔曰今選舉不實邪佞未去權門請託殘吏
放手有司明奏罪名并正舉者(本紀注云舉非其人並正舉主之罪)
戴涉坐所舉人盜金下獄(竇融傳)
胡廣為濟隂太守以舉吏不實免(本傳又左雄傳云廣等十餘人皆坐謬舉)
(免)
第五倫上言陳留令劉豫冠軍令駟協俱以刻薄之資
臨人宰邑吏民愁怨非徒應坐豫協亦宜兼譴舉者(倫傳)
䘏刑(贖罪附)
建武二年三月下詔曰頃獄多冤人用刑深刻朕甚愍
之孔子云刑罰不中則民無所措手足其與中二千石
諸大夫博士議郎議省刑罰(紀下同)
三年七月庚辰詔曰吏不滿六百石至墨綬長相有罪
先請男子八十以上十歲以下及婦人從坐者自非不
道詔所名捕皆不得繋當驗問者即從驗女徒雇山歸
家(前書音義曰令甲女子犯徒遣歸家每月出錢雇人扵山伐木名曰雇山)
七年春正月丙申詔中都官三輔郡國出繋囚非犯殊
死皆一切勿案其罪見徒免為庶民耐罪亡命吏以文
除之
二十八年十月癸酉詔死罪繋囚皆一切募下蠶室女
子宫(謂幽閉也)
二十九年四月乙丑詔令天下繋囚自殊死已下及徒
各減本罪一等其餘贖罪輸作有差(袁紀注云不孝不道者不在此書)
三十一年九月甲辰詔令死罪繋囚皆一切募下蠶室
其女子宫
明帝即位詔施刑及郡國徒在中元元年四月己夘赦
前所犯而後捕繋者悉免其刑中二千石下至黃綬貶
秩贖論者悉皆復秩還贖赦隴西囚徒減罪一等十二
月甲寅詔天下亡命殊死以下聽得贖論死罪入縑二
十疋右趾至髠鉗城旦舂十疋完城旦舂至司寇作三
疋其未發覺詔書到先自告者半入贖
永平三年正月詔有司祥刑謹罰明察單辭夙夜匪懈
以稱朕意
四年詔有司勉遵時政務平刑罰
八年詔三公募郡國中都官死罪繋囚減死一等勿笞
屯朔方五原之邊縣其大逆無道殊死者一切募下蠶
室亡命者令贖罪各有差
十三年十月壬辰晦日有食之制曰今何以和穆隂陽
消伏災譴刺史太守詳祥理冤存恤鰥寡勉思職焉
十五年二月詔亡命自殊死以下贖死罪縑四十疋右
趾至髠城旦舂十疋完城旦至司寇五疋犯罪未發覺
詔書到日自告者半入贖
十八年三月丁亥詔曰其令天下亡命自殊死已下贖
死罪縑三十疋右趾至髠鉗城旦舂十疋完城旦至司
寇五疋吏人罪未發覺詔書到日告者半入贖四月己
未詔理冤獄錄輕繋
明帝善刑理法令分明日晏坐朝幽枉必達斷獄得情
號居前代十二(十斷其二言少刑也本論)
肅宗初承永平故事吏尚嚴切尚書决事率近扵重陳
寵上䟽曰陛下即位數詔羣僚弘崇晏晏而有司執事
未悉奉承典刑用法猶尚深刻斷獄者急扵篣格酷烈
之痛執憲者煩扵詆欺放濫之文或因公行私逞縱威
福今宜蕩滌煩苛之法輕薄箠楚以濟羣生全廣至德
以奉天心帝敬納寵言每事務扵寬厚其後遂詔有司
絶鉆鑚諸慘酷之科解妖惡之禁除文致之請讞五十
餘事定著扵令是後人俗和平屢有嘉瑞(寵傳)
建初五年二月甲申詔二千石理冤獄錄輕繋三月甲
寅詔曰孔子曰刑罰不中則民無所措手足今吏多不
良擅行喜怒或案不以罪迫脅無辜致令自殺者一歲
且多扵斷獄甚非為人父母之意也有司其議糾舉之
七年九月詔天下繋囚減死一等勿笞詣邊戍妻子自
隨占著所在犯殊死一切募下蠶室其女子宫繋囚鬼
薪白粲已上皆減本罪各一等輸司寇作亡命贖死罪
入縑二十疋右趾至髠鉗城旦舂十疋完城旦至司寇
三疋吏人有罪未發覺詔書到自告者半入贖(紀下同)
元和元年七月丁未詔曰律云掠者唯得榜笞律又令
丙箠長短有數自往者大獄已來掠考多酷鉆鑚之屬
慘苦無極念其痛毒怵然動心書曰鞭作官刑豈云若
此宜及秋冬理獄明為其禁
八月癸酉詔郡國中都官繋囚減死一等勿笞詣邊縣
妻子自隨占著所在其犯殊死一切募下蠶室其女子
宫繋囚鬼薪白粲以上皆減本罪一等輸司寇作亡命
者贖各有差
十二月壬子詔曰書云父不慈子不祇兄不友弟不恭
不相及也往者妖言大獄所及廣遠一人犯罪禁至三
屬莫得垂纓仕宦王朝如有賢才而沒齒無用朕甚憐
之非所謂與之更始也諸以前妖惡禁錮者一皆蠲除
之以明棄咎之路但不得在宿衛而已
元和三年郭躬為廷尉躬家世掌法務在寬平及典理
官决獄斷刑多依矜恕乃條諸重文可從輕者四十一
事奏之事皆施行著扵令章和元年赦天下繋囚在四
月丙子以前減罪一等勿笞詣金城而文不及亡命未
發覺者躬上封事曰聖恩所以減死罪使戍邊者重人
命也今死罪亡命無慮萬人又自赦以來捕得甚衆而
詔令不及皆當重論伏惟天恩莫不蕩宥死罪已下並
蒙更生而亡命捕得獨不沾澤臣以為赦前犯罪死而
繋在赦後者可皆勿笞詣金城以全人命有益扵邊肅
宗善之即下詔赦焉(傳)
章和元年九月詔郡國中都官繋囚減死罪一等詣金
城犯殊死者一切募下蠶室其女子宫繋囚鬼薪白粲
已上減罪一等輸司寇作亡命罪縑二十匹右趾至髠
鉗城旦舂七匹完城旦至司寇三匹吏民犯罪未發覺
詔書到自告者半入贖(紀同)
和帝永元三年正月甲子帝加元服令郡國中都官繋
囚死罪贖縑至司寇及亡命各有差
六年七月京師旱詔曰中都官徒各除半刑讁其未竟
五月以下皆免遣丁巳幸洛陽寺錄囚徒舉冤獄
八年八月辛酉詔郡國中都官繋囚減死一等詣燉煌
戍其犯大逆募下蠶室其女子宫自死罪以下至司寇
及亡命者入贖各有差
十一年二月丙午詔郡國中都官徒及篤癃老小女徒
各除半刑其未竟三月者皆免歸田里
安帝永初元年詔死罪以下及亡命贖各有差
二年五月旱丙寅皇太后幸洛陽寺及若盧獄錄囚徒
賜河南尹廷尉卿及官屬以下各有差即日降雨
六年皇太后幸洛陽寺錄囚徒理冤獄
元初二年詔中都官繋囚減死一等勿笞詣馮翊扶風
屯妻子自隨占著所在女子勿輸亡命死罪以下贖各
有差其吏人聚為盜賊有悔過者除其罪
延光三年九月乙巳詔郡國中都官死罪繋囚減死一
等詣燉煌隴西及度遼營其右趾以下及亡命者贖各
有差
順帝永建元年十月詔減死罪以下徙邊其亡命贖各
有差
二年三月旱遣使者錄囚徒
永和五年五月丁丑令死罪以下及亡命贖各有差
漢安二年七月辛丑令郡國中都官繋囚殊死以下出
縑贖各有差其不能入贖者遣詣臨光縣居作二歲
沖帝即位令郡國中都官繋囚減死一等徙邊謀反大
逆不用此令
桓帝建和元年四月丙午詔郡國繋囚減死罪一等勿
笞唯謀反大逆不用此書
三年九月庚寅詔死罪以下及亡命者贖各有差
和平元年十一月減天下死罪一等徙邊戍
永興元年十一月詔減天下死罪一等徙邊戍
二年閏月減天下死罪一等徙邊戍
靈帝建寧元年令天下繋囚未决入縑贖各有差
三年十月令天下繋囚罪未决入縑贖
熹平五年四月使侍御史行詔獄亭部理冤枉原輕繋
休囚徒
六年令天下繋囚罪未决入縑贖
光和三年令繋囚罪未决入縑贖各有差
中和四年令天下繋囚罪未决入縑贖(並紀)
東漢會要卷三十五
