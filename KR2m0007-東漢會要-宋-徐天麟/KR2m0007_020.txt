東漢會要卷二十
宋徐天麟撰
職官二
執金吾
執金吾一人中二千石本注曰掌宫外戒司非常水火
之事月三繞行宫外及主兵器吾猶禦也丞一人比千
石緹騎二百人本注曰無秩比吏食奉武庫令一人六
百石本注曰主兵器丞一人(執金吾緹騎輿服導從充滿道路羣僚之中斯最壮)
(矣世祖歎曰任宦當作執金吾百官志下同)
右屬執金吾本注曰本有式道左右中候三人六百
石車駕出掌在前清道還持麾至宫門宫門乃開
中興但一人又不常置每出以郎兼式道候事已罷
不復屬執金吾又省中壘寺互都船令丞尉及左右
京輔都尉
太子太傅
太子太傅一人中二千石本注曰職掌輔導太子禮如
師不領官屬
大長秋
大長秋一人二千石本注曰承秦將行宦者景帝更為
大長秋或用士人中興常用宦者職掌奉宣中宫命凡
給賜宗親及宗親當謁見者關通之中宫出則從丞一
人六百石本注曰宦者
中宫僕一人千石本注曰宦者主馭本注曰太僕秩二
千石中興省太減秩千石以屬長秋
中宫謁者令一人六百石本注曰宦者中宫謁者三人
四百石本注曰宦者主報中章
中宫尚書五人六百石本注曰宦者主中文書
中宫私府令一人六百石本注曰宦者主中藏幣帛諸
物裁衣被補浣者皆主之丞一人本注曰宦者
中宫永巷令一人六百石本注曰宦者主宫人丞一人
本注曰宦者
中宫黃門冗從僕射一人六百石本注曰宦者主中黃
門冗從
中宫署令一人六百石本注曰宦者主中宫請署天子
數女騎六人丞復道丞各一人本注曰宦者復道丞主
中閤道
中宫藥長一人四百石本注曰宦者
右屬大長秋本注曰承秦有詹事一人位在長秋上
亦宦者主中諸官成帝省之以其職并長秋是後皇
后當法駕出則中謁中宦者職吏權兼詹事奉引訖
罷宦者誅後尚書選兼職吏一人奉引云其中長信
長樂宫者置少府一人職如長秋及餘吏皆以宫名
為號員數秩次如中宫本注曰帝祖母稱長信宫故
有長信少府長樂少府位在長秋上及職吏皆宦者
秩次如中宫長樂又有衛尉僕為太僕皆二千石在
少府上其崩則省不常置
永樂少府(靈紀許訓永樂宫者靈帝母孝仁皇后所居也)
永樂太僕(孝仁皇后紀封諝)
長樂五官史(百官志朱瑀)
太子少傅
太子少傅二千石本注曰亦以輔導為職悉主太子官
屬
太子率更令一人千石本注曰主庶子舍人更直職似
光禄
太子庶子四百石本注曰無員如三署中郎
太子舍人二百石本注曰無員更直宿衛如三署郎中
太子家令一人千石本注曰主倉穀飲食職似司農少
府
太子倉令一人六百石本注曰主倉穀
太子食官令一人六百石本注曰主飲食
太子僕一人千石本注曰主車馬職如太僕
太子廏長一人四百石本注曰主車馬
太子門大夫六百石本注曰舊注云職比郎將舊有左
右戶將别主左右戶直郎建武以來省之
太子中庶子六百石本注曰員五人職如侍中
太子洗馬比六百石本注曰舊注云員十六人職如謁
者太子出則當直者在前導威儀
太子中盾一人四百石本注曰主周衛徼循
太子衛率一人四百石本注曰主門衛士
右屬太子少傳本注曰凡初即位未有太子官屬皆
罷唯舍人不省領屬少府
將作大匠
將作大匠一人二千石本注曰承秦曰將作少府景帝
改為將作大匠掌修作宗廟路寝宫室陵園木土之功
并植桐梓之類列于道側丞一人六百石
左校令一人六百石本注曰掌左工徒丞一人
右校令一人六百石本注曰掌右工徒丞一人
右屬將作大匠
城門校尉
城門校尉一人比二千石本注曰掌雒陽城門十二所
司馬一人千石本注曰主兵城門每門候一人六百石
本注曰雒陽城十二門其正南一門曰平城門北宫門
屬衛尉其餘上西門雍門廣陽門津門小苑門開陽門
耗門中東門上東門穀門夏門凡十一
右屬城門校尉
北軍中候
北軍中候一人六百石本注曰掌監五營
屯騎校尉一人比二千石本注曰掌宿衛兵司馬一人
千石
越騎校尉一人比二千石本注曰掌宿衛兵司馬一人
千石
步兵校尉一人比二千石本注曰掌宿衛兵司馬一人
千石
長水校尉一人比二千石本注曰掌宿衛兵司馬胡騎
司馬各一人千石本注曰掌宿衛主烏桓騎
射聲校尉一人比二千石本注曰掌宿衛兵司馬一人
千石
右屬北軍中候本注曰舊有中壘校尉領北軍營壘
之事有胡騎虎賁校尉皆武帝置中興省中壘但置
中候以監五營胡騎并長水虎賁主輕車并射聲
司隷校尉
司隸校尉一人比二千石本注曰孝武帝初置持節掌
察舉百官以下及京師近郡犯法者元帝去節成帝省
建武中復置并領一州從事史十二人本注曰都官從
事主察舉百官犯法者功曹從事主州選署及衆事别
駕從事校尉行部則奉引錄衆事簿曹從事主財穀簿
書其有軍事則置兵曹從事主兵事其餘部郡國從事
每郡國各一人主督促文書察舉非法皆州自辟除故
通為百石云假佐二十五人本注曰主簿錄閣下事省
文書門亭長主州正門功曹書佐主選用孝經師主監
試經月令師主時節祠祀律令師主平法律簿曹書佐
主簿書其餘都官書佐及每郡國各有典郡書佐一人
各主一郡文書以郡吏補歲滿一更司隸所部郡七(百官)
(志)
司隸校尉無所不糾唯不察三公(通典詳見刺舉條)
廷議處九卿上朝處九卿下(通典)
鮑永為司隸鮑恢為都官從事並不避強禦詔策曰
貴戚且當歛手以避二鮑鮑永子昱復為司隸初拜
使封胡降檄光武遣問昱曰有所怪否對曰臣聞故
事通官文書不著姓又當司徒露布怪使司隸下書
而著姓也上曰吾欲令天下知忠臣之子復為司隸
(本傳)
中常侍王甫曹節等用事尚書令陽球常唾手拊髀
曰若令陽球作司隸此輩敢爾後及拜司隸球列車
騎導從當入司隸府雒陽賊捕掾皆故墨綬公府掾
孝廉也邀見道側球怒曰雒陽都邑吏當得熊虎敢
搏噬者乃用鼷鼠當校尉車耶不足汙鞭杖且舉撲
之於是威風振烈明日詣闕謝恩遂表劾王甫自臨
考父子皆死于杖下乃磔甫屍榜曰賊臣王甫于是
權門股慄皆雀目鼠步曹節見甫屍乃收淚入言球
罪帝徙為衛尉球叩頭曰願假臣一月必令豺狼䲭
梟悉伏其辜
李膺字元禮拜司隸校尉張讓弟朔為野王令貪
殘無道畏膺而逃藏譲舍柱中膺率將吏破柱取朔
付獄殺之譲訴冤于帝帝召責膺膺曰昔仲尼為魯
司寇七日而誅少正卯今臣到官已積旬懼以淹留
為諐不意獲速疾之罪乞留五日克殄元惡帝謂譲
曰汝弟之罪也自是宦官屏氣休沐不敢復出帝問
其故並叩頭泣曰畏李校尉(並本傳)
河南尹
河南尹一人主京都特奉朝請其京兆尹左馮翊右扶
風三人漢初都長安皆秩中二千石謂之三輔中興都
雒陽更以河南郡為尹以三輔陵廟所在不改其號但減
其秩其餘弘農河内河東三郡其置尹馮翊扶風及太
守丞奉之本位在地理志(志)
刺史
外十二州每州刺史一人六百石本注曰秦有監御史
監諸郡漢興省之但遣丞相史分刺諸州無常官孝武
帝初置刺史十三人秩六百石成帝更為牧秩二千石建
武十八年復為刺史十二人各主一州其一州屬司隸
校尉諸州常以八月循行所部郡國錄囚徒考殿最初
歲盡詣京都奏事中興但因計吏皆有從事史假佐本
注曰員職略與司隸同無都官從事其功曹從事為治
中從事豫州部郡國六冀州部九兖州部八徐州部五
青州部六荆州部七揚州部六益州部十二涼州部十
二并州部九幽州部十一交州部七凡九十八其二十
七王國相其七十一郡太守其屬國都尉屬國分郡
離遠縣置之如郡差小置本郡名世祖并省郡縣四百
餘所後世稍復增之凡州所監都為京都置尹一人二
千石丞一人(百官志)
靈帝中平五年改刺史新置牧(紀)
漢刺史乘傳周行郡國無適治所中興所治有定處
(通典)
光武十一年初斷州牧自還奏事不復自詣京師雖
父母之喪不得去職(通典)
或謂刺史為外臺謝夷吾為荆州刺史第五倫薦之
曰尋功簡能為外臺之表聽察聲實為九伯之冠(上)
舊典刺史班宣周行郡國省察治政黜陟能否斷理
冤獄以六條問事非條所問即不省一條強宗豪右
田宅踰制以強凌弱以衆暴寡二條二千石不奉詔
書遵承典制倍公向私傍詔守利侵漁百姓聚歛為
姦三條二千石不卹疑獄風厲殺人怒則任刑喜則
任賞煩擾苛暴剥戮黎元為百姓所疾山崩石裂妖
祥訛言四條二千石選署不平苟阿所愛蔽賢寵頑
五條二千石子弟怙恃榮勢請託所監六條二千石
違公下比阿附豪強通行貨賂割損政令(蔡質漢儀見百官志)
(注)
舊制州牧奏二千石長吏不任位者皆先下三公三
公遣掾史按驗然後黜退光武即位用法明察不復
委三府故權歸刺舉之吏(通典)
和帝初張酺上言臣聞王者法天熒惑奏事太微故
州牧刺史入奏事所以通下問知外事也數十年以
來重其道歸煩撓故時止勿奏事今因以為故事臣
愚以為刺史視事滿歲可令奏事如舊典問州中風
俗恐好惡過所道事所聞見考課衆職下章所告及
所自舉有意者賞異之其尤無状逆詔書行罪法冀
敕戒其餘令各敬謹所職于以衰滅貪邪便佞(百官志注)
靈帝中平五年改刺史唯置牧是時天下方亂豪傑
各欲據有州郡而劉焉劉虞並自九卿出領州牧州
牧之任自此重矣(通典)
列郡
每郡置太守一人二千石丞一人郡當邊戍者丞為長
史王國之相亦如之每屬國置都尉一人比二千石丞
一人本注曰凡郡國皆掌治民進賢勸功決訟檢姦常
以春行所主縣勸民農桑振救乏絶秋冬遣無害吏案
訊諸囚平其罪法論課殿最歲盡遣吏上計(計斷九月因秦以十)
(月為正故)并舉孝廉郡口二十萬舉一人典兵禁備盜賊景
帝更名都尉武帝又置三輔都尉各一人譏出入邊郡
置農都尉主屯田殖榖又置屬國都尉主蠻夷降者中
興建武六年省諸郡都尉并職太守無都試之役省關
都尉唯邊郡往往置都尉及屬國都尉稍有分縣治民
比郡安帝以羌犯法三輔有陵園之守乃復置右扶風
都尉京兆虎牙都尉皆置諸曹掾史本注曰諸曹略如
公府曹無東西曹有功曹史主選署功勞有五官掾署
功曹及諸曹事其監屬縣有五部督郵曹掾一人正門
有亭長一人主記室史主錄記書催期會無令史閣下
及諸曹各有書佐幹主文書(百官志下同)
郡功曹(鮑永雷義)(范式)
決曹掾(黃昌周燕)
賊曹掾
議曹掾(吴良)
倉曹掾(戴就)
門下掾
郡主簿(周嘉)
典郡書佐(百官志司隸校尉條)
縣邑道
每縣邑道大者置令一人千石其次置長四百石小者
置長三百石侯國之相秩次亦如之本注曰皆掌治民
顯善勸義禁姦罰惡理訟平賊恤民時務秋冬集課上
計于所屬郡國凡縣主蠻夷曰道公主所食湯沐曰國
縣萬戶以上為令不滿為長侯國為相皆秦制也丞各
一人尉大縣二人小縣一人本注曰丞署文書典知倉
獄尉主盜賊凡有賊發主名不立則推索行尋案察姦
宄以起端緒各置諸曹掾史本注曰諸曹略如郡員五
官為廷掾監鄉部春夏為勸農掾秋冬為制度掾
縣主簿(繆肜)
鄉亭(里魁)
鄉置有秩三老游徼本注曰有秩郡所署秩百石掌一
鄉人其鄉小者縣置嗇夫一人皆主知民善惡為役先
後知民貧富為賦多少平其差品三老掌教化凡有孝
子順孫貞女義婦譲財救患及學士為民法式者皆扁
表其門以興善行游徼掌徼循禁司姦盜又有鄉佐屬
鄉主民收賦稅亭有亭長以禁盜賊本注曰亭長主求
捕盜賊承望都尉里有里魁民有什伍善惡以告本注
曰里魁掌一里百家什主十家伍主五家以相檢察民
有善事惡事以告監官邊縣有障塞尉本注曰掌禁備
羌夷犯塞(志)
諸郡别置官
其郡有鹽官鐵官工官都水官者随事廣狹置令長及
丞秩次皆如縣道無分土給均本吏本注曰凡郡縣出
鹽多者置鹽官主鹽稅出鐵多者置鐵官主鼓鑄有工
多者置工官主工稅物有水池及魚利多者置水官主
平水收漁稅在所諸縣均差吏更給之置吏随事不具
縣員(志)
使匈奴中郎將
使匈奴中郎將一人比二千石本注曰主護南單于置
從事二人有事随事增之掾随事為員護羌烏桓校尉
所置亦然(志)
護烏桓校尉
護烏桓校尉一人比二千石本注曰主烏桓胡(志)
護羌校尉
護羌校尉一人比二千石本注曰主西羌(並百官志)
西域都護戊己校尉
明帝永平十七年初置西域都護戊己校尉章帝建初
元年罷戊己校尉官和帝永元三年復置西域都護戊
己校尉官安帝永初元年六月置西域都護(並紀)
西域長史(班超王林)
西域假司馬(班超)
西園八校尉
獻帝中平五年初置西園八校尉(袁紹傳)
上軍校尉蹇碩中軍校尉袁紹(傳云佐軍校尉)
下軍校尉鮑鴻典軍校尉曹操
助軍左校尉趙融助軍右校尉馮芳
左校尉夏牟右校尉淳于䕫
凡八人謂之西園軍皆統于碩(臣天麟按八校尉乃末世創置故百)
(官志不載)
東漢會要卷二十
