東漢會要卷三十九
宋徐天麟撰
蕃夷上
東夷(闕)
南蠻(前半原闕)
程等大寇郡縣遣武威將軍劉尚擊之尚軍大敗二十
四年相單程等下攻臨沅明年春遣伏波將軍馬援等
將兵擊破之單程等乞降會援病卒謁者宗均聽受降
羣蠻遂平肅宗建初元年武陵澧中蠻陳從等反叛零
陽蠻五里精夫為郡擊破之三年冬漊中蠻覃兒健等
復反明年春發吏士五千餘人擊澧中賊五年春覃兒
健等請降不許郡因進兵與戰扵宏下大破之斬兒健
等餘皆乞降乃受之扵是罷武陵屯兵和帝永元四年
冬漊中澧中蠻潭戎等反郡兵擊破降之安帝元初二
年澧中蠻結充中諸種攻城殺長吏州郡募五里蠻六
亭兵追擊破之皆散降明年秋漊中澧中蠻四千人並
為盗賊又零陵蠻羊孫陳湯等千餘人著赤幘稱將軍
抄掠百姓州郡募善蠻討平之順帝永和元年武陵太
守上書以蠻夷率服可比漢人增其租賦其冬澧中漊
中蠻遂反遣武陵太守李進討破之桓帝元嘉元年武
陵蠻詹山等四千餘人反叛太守應奉以恩信招誘皆
悉降散永夀三年十一月長沙蠻反叛至延熹三年秋
遂抄掠郡界又零陵蠻入長沙武陵夷寇江陵扵是以
度尚為荆州刺史討平之又遣馮緄討武陵蠻並皆降
靈帝中平三年武陵蠻復叛寇郡界州郡擊破之
建武十二年九真徼外蠻里張游率種人慕化内屬封
為歸漢里君明年南越徼外蠻夷獻白雉白兔至十六年
交阯女子徵側反其妹徵貳反攻郡徵側者麊冷縣雒
將之女也嫁為朱䳒人詩索妻甚雄勇交阯太守蘇定
以法繩之側忿故反扵是九真日南合浦蠻里皆應之
凡略六十五城自立為王交阯刺史及諸太守僅得自
守光武迺詔長沙合浦交阯具車船修道橋通障谿儲
糧糓十八年遣伏波將軍馬援樓船將軍段志發長沙
桂陽零陵蒼梧兵萬餘人討之明年夏四月援破交阯
斬徵側徵貳等餘皆降散進擊九真賊都陽等破降之
徙其渠帥三百餘口扵零陵扵是嶺表悉平肅宗元和
元年日南徼外蠻夷邑豪獻生犀白雉和帝永元十二
年夏四月日南象林蠻夷二千餘人寇掠百姓燔燒官
寺郡縣發兵討擊斬其渠帥餘衆乃降扵是置象林將
兵長史以防其患安帝永初元年九真徼外夜郎蠻夷
舉土内屬開境千八百四十里元初二年蒼梧蠻夷反
叛明年遂招誘鬱林合浦蠻夷漢數千人攻蒼梧郡鄧
太后遣侍御史任逴奉詔赦之賊皆降散延光元年九
真徼外蠻貢獻内屬三年日南徼外蠻復來内屬順帝
永建六年日南徼外葉調王便遣使貢獻帝賜調便金
印紫綬永和二年日南象林徼外蠻夷區憐等數千人
攻象林縣燒城寺殺長吏拜祝良為九真太守張喬為
交阯刺史喬至開示慰誘並皆降散良到九真單車入
賊中設方略招以威信降者數萬人由是嶺外復平建
康元年日南蠻夷千餘人復攻燒縣邑遂扇動九真與
相連結交阯刺史夏方開恩招誘賊皆降桓帝永夀三
年居風令貪暴無度縣人朱逹等及蠻夷相聚攻殺縣
令衆至四五千人進攻九真遣九真都尉魏朗討破之
靈帝建寧三年鬱林太守谷永以恩信招降烏滸人十
餘萬内屬皆受冠帶開置七縣熹平二年冬十二月日
南徼外國重譯貢獻光和元年交阯合浦烏浦蠻反叛
招誘九真日南數萬人攻沒郡縣四年刺史朱雋擊破
之六年日南徼外國復來貢獻
巴陵南郡蠻建武二十三年南郡潳山蠻雷遷等始反
叛遣武威將軍劉尚討破之和帝永元十二年巫蠻許
聖等反叛遣使者督荆州諸郡兵大破聖等聖等乞降復徙
置江夏靈帝建寧二年江夏蠻叛州郡討平之光和三
年復反廬江太守陸康討破之餘悉降散
板楯蠻夷桓帝之世數反太守趙温以恩信降服之靈
帝光和三年巴郡板楯蠻叛遣益州兵討之不能克帝
遣詔赦之即皆降伏至中平五年巴郡黃巾賊起板楯
蠻夷因此復叛遣趙瑾討平之(並本傳)
西南夷
夜郎國公孫述時保境為漢光武嘉之並加褒賞桓帝
時尹珍從許真應奉受經學成還鄉里教授扵是南域
始有學焉
滇王者武帝平之以其地為益州郡建武十八年夷渠
帥棟蠶與姑復楪榆挵棟連然滇池建憐昆明諸種反
叛殺長吏益州太守繁勝與戰而敗退保朱提十九年
遣武威將軍劉尚等發廣漢犍為蜀郡人即朱提夷合
萬三千人擊之尚軍遂渡瀘水入益州界羣夷聞大兵
至皆棄壘奔走尚獲其羸弱榖畜二十年進兵與棟蠶
等連戰數月皆破之明年正月追至不韋斬棟蠶帥凡
首虜七千餘人諸夷悉平靈帝熹平五年諸夷反叛遣
御史中丞朱龜討之不能克太尉掾李顒建策討伐迺
拜顒益州太守與刺史龐芝發板楯蠻擊破平之
哀牢夷卭都夷莋都夷
冉駹夷白馬氐
永平中益州刺史朱輔好立功名宣示漢德唐菆等百
餘國舉種奉貢輔遣從事吏護送詣闕並上其樂詩帝
嘉之下史官錄其歌焉(並本傳歌詩見樂類)
西羌
西羌從爰劍種五世至研最豪健自後以研為之種號
十三世至燒當復豪健其子孫更以燒當為種號滇良
者燒當之玄孫也更始赤眉之際寇金城隴西建武九
年班彪上言今涼州部皆有降羌窮恚無聊故致反叛
舊制益州部置蠻夷騎都尉幽州部置領烏桓校尉涼
州部置護羌校尉皆持節領護今宜復如舊以明威防
光武從之十年先零豪與諸種相結復寇金城隴西遣
中郎將來歙等擊之大破十一年夏先零種復寇臨洮
隴西太守馬援破降之復悉歸服徙置天水隴西扶風
三郡明年武都參狼羌反援又破降之自燒當至滇良
素有恩信扵種中扵是集會附落掩擊先零奪居其地
大榆中由是始強滇良子滇吾立中元元年武都參狼
羌反隴西太守劉盱斬其酋豪餘悉降時滇吾附落轉
盛二年秋燒當羌滇吾與弟滇岸寇隴西塞劉盱擊之
為羌所敗時燒何豪有婦人比銅鉗者年百餘歲多智
筭種人皆從取計策臨羌長收擊比銅鉗而誅殺其種
六七百人水平元年復遣竇固馬武等擊滇吾扵西邯
大破之滇吾引去餘悉散降徙七千口置三輔以竇林
領護羌校尉林為諸羌所信而滇岸遂詣林降林謬奏
上滇岸以為大豪承制封為歸義侯加號漢大都尉明
年滇吾復降林復奏其第一豪與俱詣闕帝怪一種兩
豪以事詰林林辭窘迺偽對曰滇岸即滇吾隴西語不
正耳帝窮驗知之免林官滇吾子東吾立迺入居塞内
而諸弟迷吾等數為寇盜肅宗建初二年迷吾又與封
養種豪布橋等共寇隴西漢陽扵是遣行車騎將軍馬
防長水校尉耿恭討破之扵是臨洮索西迷吾等悉降
防迺築索西城徙隴西南部都尉戍之至元和三年迷
吾復與弟號吾諸雜種反叛秋號吾先輕入寇郡督烽
掾李章追之生得號吾將詣郡號吾曰獨殺我無損扵
羌誠得生歸必悉罷兵不復犯塞隴西太守張紆權宜
放遣羌即解散傅育發兵擊之育戰死以隴西太守張
紆代為校尉迷吾既殺傅育狃&KR1016;邊利章和元年復與
諸種步騎七千人入金城塞張紆遣司馬防將千餘騎
及金城兵會戰扵木乘谷迷吾兵敗走因譯使欲降紆
納之遂將衆人詣臨羌縣紆設兵大會施毒酒中羌飲
醉紆因自擊伏兵起誅殺酋豪八百餘人斬迷吾等五
人頭以祭育冡迷吾子迷唐及其種人寇隴西塞太守
寇盱與戰迷唐不利引還大小榆谷北招屬國諸胡會
集附落種賊盛張紆不能討永元元年以張掖太守鄧
訓代為校尉稍以賞賂離間之由是諸種少解東吾子
東號立是時號吾將其種人降校尉鄧訓遣兵擊迷唐
迷唐徙居頗巖谷和帝永元四年聶尚代為校尉尚欲
以文德服之迺遣譯使招呼迷唐還居大小榆谷迷唐
既還遣祖母卑缺詣尚尚自送至塞下為設祖道令譯
田汜等護送至廬落迷唐因而反叛遂與諸種共生屠
裂汜等以血盟詛復寇金城塞五年貫友代為校尉友
以迷唐難用德懷迺遣兵出塞攻迷唐扵大小榆谷遂
夾逢留大河築城塢作大船造河橋欲度兵擊迷唐迷
唐迺率部落遠依賜支河曲至八年友病卒史充代為
校尉充至遂發湟中羌胡出塞擊迷唐而羌迎敗充兵
明年吳祉代為校尉其秋迷唐脅塞内諸種羌共為寇
盜擊破隴西兵遣劉尚趙代討之迷唐引去明年王信領
尚營屯枹罕耿譚領代營屯白石譚乃設重賞諸種頗
來内附迷唐恐迺請降信譚遂受降罷兵遣迷唐詣闕
和帝令迷唐將其種人還大小榆谷十二年遂復背叛
迺脇將湟中諸胡寇鈔而去以周鮪代為校尉明年迷
唐復將兵向塞周鮪與金城太守侯霸至允州與迷唐
戰羌衆折傷迷唐遂弱其種衆不滿千人遠踰賜支河
首依發羌居明年侯霸代為校尉時西海及大小榆谷
左右無復羌寇曹鳳上言以為宜及此時規固二榆廣
設屯田隔塞羌胡交關之路遏絶狂狡窺欲之源又殖
糓富邊省委輸之役國家可以無西方之憂扵是拜鳳
為金城西部都尉將徙士屯龍耆後金城長史上官鴻
上開置歸義建威屯田二十七部侯霸復上置東西邯
屯田五部增留逢二部帝皆從之列屯夾河合三十四
部其功垂立至永初中諸羌叛迺罷東號子麻奴立遂
與種人大為寇掠遣鄧隲任尚將兵屯漢陽明年春鍾
羌擊敗隲軍扵冀西其冬隲使任尚率諸郡兵與滇零
戰扵平襄尚軍大敗扵是滇零等自稱天子扵北地招
集武都參狼上郡西河諸雜種衆遂大盛東犯趙魏南
入益州遂寇鈔三輔斷隴道朝廷不能制三年春復遣
任仁救三輔漢兵數挫明年春滇零遣人寇褒中燒郵
亭大掠百姓扵是漢中太守鄭勤移屯褒中軍營久出
無功迺詔任尚將吏兵還屯長安罷遣南陽潁川汝南
吏士置京兆虎牙都尉扵長安扶風都尉扵雍時羌復
攻褒中鄭勤戰死扵是徙金城郡居襄武五年羌遂入
寇河東至河内羌既轉盛而二千石令長吏内郡人並
無守戰意皆争上徙郡縣以避寇難朝廷從之遂移隴
西徙襄武安定徙美陽北地徙池陽上郡徙衙百姓戀
土不樂去舊流離分散隨道死亡復以任尚為侍御史
擊衆羌扵上黨羊頭山破之其秋漢陽人杜琦及弟季
貢同郡王信等與羌通謀聚衆入上邽城琦自稱安漢
將軍扵是募得琦首者封列侯賜錢百萬漢陽太守趙
博遣刺客杜習刺殺琦封習討姦侯而杜季貢王信等
將其衆據樗泉營侍御史唐喜領諸郡兵討破之斬王
信等六百餘級六年滇零死子零昌代立年尚幼同種
狼莫為其計策以杜季貢為將軍别居丁奚城七年夏
騎都尉馬賢與侯霸掩擊零昌别部牢羌扵安定元初
元年零昌遣兵寇雍城又號多與當煎勒姐大豪共脅
諸種分兵鈔掠龐參代為校尉參以恩信招誘之二年
春號多等率衆七千餘人詣參降遣詣闕賜以印綬零
昌種衆復分寇益州遣中郎將尹就將南陽兵因發益
部諸郡屯兵擊零昌黨吕叔都等至秋蜀人陳省羅横
應募刺殺叔都皆封侯司馬鈞與龐參分道擊零昌軍
敗以馬賢代領校尉事後遣任尚為中郎將將羽林緹
綺五營子弟三千五百人代班雄屯三輔尚遣輕騎鈔
擊杜季貢扵丁奚城斬首四百餘級明年夏度遼將軍
鄧遵率南單于及左鹿蠡王湏沈萬騎擊零昌扵靈州
斬首八百餘級封須沈為破虜侯任尚遣兵擊破先零
羌扵丁奚城四年春尚遣當闐種羌榆鬼等五人刺殺
杜季貢封榆鬼為破羌侯秋任尚復募效功種號封刺
殺零昌封號封為羌王冬任尚將諸郡兵與馬賢並進
擊狼莫戰扵富平河上大破之狼莫逃走扵是西河虔
人種羌萬一千口詣鄧遵降五年鄧遵募上郡全無種
羌雕何等刺殺狼莫賜雕何為羌侯封遵武陽侯自零
昌狼莫死後諸羌瓦解三輔益州無復寇儆自羌反十
餘年間兵連師老不暫寧息軍旅之費轉運委輸用二
百四十餘億府帑空竭延及内郡邊民死者不可勝數
并涼二州遂至虚耗六年春勒姐種與隴西種羌號良
等通謀欲反馬賢逆擊之扵安故斬號良及種人數百
級皆䧏散永寧元年春上郡沈氐種羌五千餘人復寇
張掖其夏馬賢將萬人擊破之時當煎種大豪飢五等
以賢兵在張掖迺乘虛寇金城賢還軍追之出塞斬首
數千級而還燒當燒何種聞賢軍還率三千餘人復寇
張掖初飢五同種大豪盧怱忍良等千餘戶别留允街
而首尾两端建光元年春馬賢率兵召盧怱斬之因放
兵擊其種人忍良等皆亡出塞封賢安亭侯忍良等以
麻奴兄弟本燒當世嫡而賢撫恤不至常有怨心秋遂
相結共脅將諸種步騎三千人寇湟中攻金城諸縣賢
將先零種赴擊之戰扵牧苑兵敗麻奴等因脅將先零
沈氐諸種寇武威賢追到鸞鳥招引之諸種降者數千
麻奴南還湟中延光元年春賢追到湟中麻奴出塞度
河賢復追擊戰破之種衆散遁詣涼州刺史宗漢降麻
奴等孤弱饑困其年冬將種衆三千餘人詣漢陽太守
耿种降安帝假金印紫綬賜金銀綵繒各有差三年麻
奴弟犀苦立順帝永建元年隴西鍾羌反校尉馬賢擊
破之斬首千餘級皆率種人降自是涼州無事陽嘉三
年鍾羌良封等復寇隴西漢陽詔拜前校尉馬賢為謁
者鎮撫諸種馬續遣兵擊良封斬首數百級四年馬賢
又發隴西吏士及羌胡兵擊殺良封賢復進擊鍾羌且
昌且昌等率諸種十餘萬詣涼州刺史降永和元年馬
續遷度遼將軍復以馬賢代為校尉初武都塞上白馬
羌攻破屯官反叛連年二年春廣漢屬國都尉擊破之
馬賢又擊斬其渠帥饑指累祖等扵是隴右復平明年
冬燒當種那離等三千餘騎寇金城塞馬賢將兵赴擊
那離等復西招羌胡殺傷吏民四年馬賢將湟中義從
兵及羌胡掩擊那離等斬之召賢為弘農太守以來機
為并州刺史劉秉為涼州刺史機等到州之日多所擾
發五年夏且凍傅難種羌等遂反叛攻金城與西塞及
湟中雜種羌胡大寇三輔殺害長吏扵是發京師近郡
及諸州兵討之拜馬賢為征西將軍屯漢陽且凍分遣
種人寇武都燒隴關掠苑馬六年春馬賢將五六千騎
擊之到射姑山賢軍敗賢及二子皆戰沒扵是東西羌
遂大合鞏唐種三千餘騎寇隴西武威太守趙冲追擊
鞏唐羌斬首四百餘級秋諸種八九千騎寇武威涼部
震恐扵是復徙安定居扶風北地居馮翊遣執金吾張
喬將兵萬五千屯三輔漢安元年以趙冲為護羌校尉
冲招懷叛羌罕衆迺率邑落五千餘戶詣冲降唯燒何
種三千餘落據參戀北界三年夏趙冲與漢陽太守張
貢掩擊之扵是諸種前後三萬餘戶詣凉州刺史降建
康元年春護羌從事馬玄遂為諸羌所誘將羌衆亡出
塞領護羌校尉衛瑶追擊玄等斬首八百餘級趙冲復
追叛羌遇羌伏兵與戰歿冲雖身死而前後多所斬獲
羌由是衰耗永嘉元年左馮翊梁並稍以恩信招誘之
扵是離湳狐奴等五萬餘戶詣並降隴右復平自永和
羌叛至于是歲十餘年間費用八十餘億諸將多斷盜
牢廩私自潤入不恤軍事士卒不得其死者白骨相望
扵野桓帝建和二年白馬羌寇廣漢屬國殺長吏是時
西羌反湟中胡復畔為寇益州刺史率板楯蠻討破之
斬首招降二十萬人延熹二年段熲代為校尉時燒當
八種寇隴右熲擊大破之四年零吾復與先零及上郡
沈氐牢姐諸種寇并涼及三輔中郎將皇甫規擊破之
五年沈氐諸種復寇張掖酒泉皇甫規招之皆降至冬
滇那等復攻武威張掖酒泉六年隴西太守孫羌擊破
之永康元年東羌岸尾等逼脅同種連寇三輔中郎將
張奐追破斬之當煎羌寇武威破羌將軍段熲復破滅
之餘悉降散靈帝建寧三年燒當羌奉使貢獻中平元
年北地降羌先零種因黃巾大亂迺與漢中羌義從胡
北宫伯玉等反寇隴右興平元年馮翊降羌反寇諸縣
郭汜樊稠擊破之自爰劍後子孫支分凡百五十種其
九種在賜支河以西及在蜀漢徼北其五十二種衰少
不能自立散分為附落其八十九種盛衰無常發羌唐
旄等絶遠未嘗往來氂牛白馬羌在蜀漢其種别名號
皆不可紀知也
湟中月氐胡舊在張掖酒泉地霍去病破匈奴取西河
地開湟中扵是月氐來降與漢人錯居雖依附縣官而
首尾两端中平元年遂寇亂隴右焉(並本傳)
東漢會要卷三十九
