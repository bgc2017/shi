東漢會要卷二十四
宋徐天麟撰
職官六
宦官擅權
和帝永元四年竇憲兄弟專權帝以朝臣上下莫不附
憲獨中常侍鈎盾令鄭衆不事豪黨遂與定議誅憲鄭
衆遷大長秋帝策勲班賞衆每辭多受少帝由是賢之
常與之議論政事宦官用權自此始矣十四年初封大
長秋鄭衆為鄛鄉侯衆與中常侍蔡倫等皆乘勢豫政
周章數進直言太后不能用(鄭衆等傳)
建光元年安帝以小黃門江京常迎帝扵邸封為都鄉
侯李閏為雍鄉侯閏京與中常侍樊豐黃門令劉安鈎
盾令陳達等扇動内外競為侈虐司徒楊震連諫不從
豐等遂共譛震收震太尉印綬遣歸本郡震飲酖而卒
延光三年秋九月江京樊豐等廢太子保為濟隂王明
年帝崩太后定策立北鄉侯即皇帝位有司奏樊豐等
擅作威福皆下獄死冬十月少帝薨閻顯及江京劉安
陳達等白太后秘不發喪而更召諸王子乃閉宫門屯
兵自守十一月丁巳中黃門孫程等十九人共斬江京
劉安陳達等迎濟隂王即皇帝位是為順帝封孫程等
為列侯是為十九侯陽嘉二年夏六月洛陽宣德亭地
拆李固對策曰詔書所以禁侍中尚書中臣子弟不得
為吏察孝廉者以其秉威權容請託故也而中常侍在
日月之側聲勢振天下竊聞長水司馬武宣開陽城門
候羊迪等無它功德初拜便真此雖小失而漸壊舊章
先聖法度所宜堅守政教一跌百年不復宜罷退宦官
去其權重裁置常侍二人方直有德者省事左右小黃
門五人才知閒雅者給事殿中上覽對以李固為第一
宦者疾之詐為飛章以陷其罪固棄官歸(宦者及李固傳)
桓帝建和元年七月詔封中常侍劉廣等皆為列侯杜
喬諫之書奏不省宦官唐衡左悺等共譖杜喬與李固
以帝不堪奉漢祀帝怨之後梁冀誣李固杜喬與妖賊
劉文等交通皆繋死獄中(桓紀及杜喬傳)
永興中朱穆為冀州刺史州有宦者三人以檄謁穆穆
辭不相見有宦者趙忠喪父歸葬安平僣為璵璠玉匣
偶人穆下郡案驗遂發墓剖棺陳尸出之而收其家屬
帝聞大怒召穆詣廷尉輸作左校太學諸生劉陶等數
千人詣闕上書願黥首繋趾代穆校作帝乃赦之穆居
家數年召拜尚書穆既深疾宦官及在臺閣旦夕共事
志欲除之乃上疏曰案漢故事中常侍參選士人建武
以後乃悉用宦者自延平以來浸益貴盛假貂璫之飾
處常伯之任天朝政事一更其手權傾海内寵貴無極
愚臣以為可悉罷省更選海内清淳之士明達國體者
以補其處帝不納後穆因進見復口陳曰漢家舊典置
侍中中常侍各一人省尚書事黃門侍郎一人傳發書
奏皆用姓族自和熹太后以女主稱制不接公卿乃以
閹人為常侍小黃門通命兩宮自此以來權傾人主窮
困天下宜皆罷遣博選耆儒宿德與參政事帝怒不應
穆伏不肯起左右傳出良久乃趨而去自此中官數因
事稱詔詆毁之延熹二年六月帝召中常侍單超徐璜
小黃門史唐衡左悺黃門令具瑗等五人共定議誅梁
冀賞誅冀之功封單超徐璜具瑗左悺唐衡皆為列侯
世謂之五侯又封尚書令尹勲七人皆為亭侯又封小
黃門劉普趙忠等八人為鄉侯自是權勢專歸宦官矣
五侯尤貪縱傾動内外時灾異數見白馬令李雲露布
上書移副三府曰梁冀雖持權專擅虐流天下今以罪
行誅猶召家臣搤殺之耳而猥封謀臣萬戶以上高祖
聞之得無見非孔子曰帝者諦也今官位錯亂小人諂
進財貨公行政化日損尺一拜用不經御省是帝欲不
諦乎帝得奏震怒逮雲送黃門北寺獄大鴻臚陳蕃上
疏曰李雲所言雖不識禁忌干上逆旨其意歸扵忠國
而已管霸曰李雲野澤愚儒出扵狂贛不足加罪帝謂
霸曰帝欲不諦是何等語而常侍欲原之邪顧使小黃
門可其奏雲死獄中扵是嬖寵益横十月以單超為車
騎將軍是時封賞踰制内寵猥盛陳蕃上疏曰高祖之
約非功臣不侯而聞追錄河南尹鄧萬世父遵之微功
更爵尚書令黃雋先人之絶封近習以非義授邑左右
以無功傳賞帝頗采其言但賜雋爵關内侯而封萬世
南鄉侯帝從容問侍中爰延朕何如主也對曰陛下為
漢中主帝曰何以言之對曰尚書令陳蕃任事則治中
常侍黃門與政則亂是以知陛下可與為善可與為非
帝曰昔朱雲廷折欄檻今侍中面稱朕違敬聞闕矣三
年春正月丙午新豐侯單超卒其後四侯轉横天下為
之語曰左回天具獨坐徐卧虎唐兩墮(通鑑考異云太子賢主兩墮謂)
(隨意所為不定也諸本兩或作雨謂其性急暴如雨之墮無有常處也)皆競起第宅以華
侈相尚其僕從乘牛車而從列騎皆兄弟姻戚宰州臨
郡辜較百姓民不堪命多為盗賊(朱穆等傳)
八年春中常侍侯覽兄參為益州刺史殘暴貪婪累臧
億計太尉楊秉奏檻車徵參參扵道自殺閱其車重三
百餘兩皆金銀錦帛珍玩秉因奏曰侯覽弟參貪殘元
惡自取禍滅覽不宜復見親近帝不得已竟免覽官司
隸校尉韓縯因奏左悺罪惡及其兄太僕南鄉侯稱請
託州郡聚歛為姦賓客放縱侵犯吏民悺稱皆自殺縯
又奏中常侍具瑗兄沛相恭臧罪徵詣廷尉瑗詣獄謝
上還東武侯印綬詔貶為都鄉侯超及璜衡襲封者並
降為鄉侯子弟分封者悉奪爵土劉普等貶為關内侯
尹勲等亦皆奪爵(宦者傳)
李膺拜司隸校尉時小黃門張讓弟朔為野王令貪殘
無道畏膺威嚴逃還京師匿扵兄家合柱中膺知其狀
率吏卒破柱取朔付雒陽獄受辭畢即殺之讓訴冤扵
帝帝召膺詰以不先請便加誅之意對曰昔仲尼為魯
司寇七日而誅少正卯今臣到官已積一旬私懼以稽
畱為愆不意獲速疾之罪誠自知釁責死不旋踵特乞
畱五日尅殄元惡退就鼎鑊始生之願也帝無復言顧
謂讓曰此汝弟之罪司隸何愆乃遣出自此諸黃門常
侍皆鞠躬屏氣休沐不敢復出宫省帝怪問其故並叩
頭泣曰畏李校尉(李膺傳)
宛有富賈張汎者(陳蕃傳作張汜謝承漢書作張子集通鑑考異從岑晊傳)與後宫
有親賂遺中官以此得顯位用勢縱横岑晊勸成瑨收
捕汎等既而遇赦瑨竟誅之後乃奏聞小黃門趙津貪
横放恣為一縣巨患太原太守劉瓆使郡吏王允討捕
亦扵赦後殺之于是中常侍候覽使張汎妻上書訟冤
宦官因緣譛訴瑨瓆皆下獄有司承旨奏瑨瓆罪當棄
市山陽太守翟超以郡人張儉為東部督郵侯覽家在
防東殘暴百姓覽喪母還家大起塋冡儉舉奏覽罪而
覽遮截章竟不上儉遂破覽冡宅籍沒資財具奏其狀
徐璜兄子宣為下邳令暴虐尤甚嘗求故汝南太守李
暠女不能得遂將吏卒至暠家載其女歸戲射殺之東
海相汝南黃浮聞之收宣家屬無少長悉考之掾吏以
下固争曰徐宣國賊今日殺之明日坐死足以瞑目矣即
案宣罪棄市暴其尸扵是宦官訴冤扵帝帝大怒超浮
並坐髠鉗輸作左校太尉陳蕃上疏曰今寇賊在外四
支之疾内政不理心腹之患小黃門趙津大猾張汎等
肆行貪虐姦媚左右劉瓆成瑨糾而戮之雖言赦後不
當誅殺原其誠心在乎去惡而小人營惑聖聽遂使必
加刑謫已為過甚况令伏歐刀乎翟超黃浮奉公不撓
疾惡如讎超沒侯覽財物浮誅徐宣之罪並蒙刑坐云
云帝不納宦官由此疾蕃彌甚選舉奏議輙以中詔讁
郤長史已下多至扺罪猶以蕃名臣不敢加害平原襄
楷詣闕上疏曰竊見太原太守劉瓆南陽太守成瑨志
除姦邪而陛下乃遠加考逮今黃門常侍天刑之人陛
下愛待兼倍常寵係嗣未兆豈不為此書上即召入詔
尚書問狀尚書承旨奏楷假借星宿造合私意誣上㒺
事請正楷罪法收送雒陽獄瑨瓆竟死獄中岑晊逃竄
獲免(黨錮宦者傳)
靈帝建寧元年初竇太后之立也陳蕃有力焉及臨朝
政無大小皆委扵蕃蕃與竇武同心戮力以奬王室召
天下名賢李膺杜密尹勲劉瑜等皆列扵朝廷與共參
政事扵是天下之士莫不延頸想望太平而帝乳母趙
嬈及諸女尚書旦夕在太后側中常侍曹節王甫等共
相朋結諂事太后太后信之數出詔命有所封拜蕃武
疾之嘗共會朝堂蕃私謂武曰曹節王甫等自先帝時
操弄國權濁亂海内今不誅之後必難圖武深然之蕃
大喜以手推席而起武扵是引尹勲等共定計策會有
日食之變蕃謂武曰昔蕭望之困一石顯况今石顯數
十輩乎蕃以八十之年欲為將軍除害今可因日食斥罷
宦官以塞天變武乃白太后曰故事黃門常侍但當給
事省内典門戶主近署財物耳今乃使與政事任重權
子弟布列專為貪暴天下匈匈正以此故宜悉誅廢以
清朝廷太后曰漢以來故事世有宦官但當誅其有罪
者豈可盡廢邪時中常侍管霸頗有才略專制省内武
先白收霸及中常侍蘇康等皆坐死武復數白誅曹節
等太后冘豫未忍故事久不發蕃上疏曰今京師囂囂
道路諠譁言侯覽曹節公乘昕王甫鄭颯等與趙夫人
諸尚書並亂天下今不急誅此曹必生變亂傾危社稷
太后不納八月太白犯房之上將入太微侍中劉瑜素
善天官惡之上書皇太后曰案占書宫門當閉將相不
利姦人在主傍願急防之又與武蕃書以星辰錯繆不
利大臣宜速斷大計扵是武蕃以朱㝢為司隸校尉劉
祐為河南尹虞祁為雒陽令武奏免黃門令魏彪以所
親小黃門山冰代之使冰奏收長樂尚書鄭颯送北寺
獄蕃謂武曰此曹子便當收殺何復考為武不從令冰
與尹勲侍御史祝瑨雜考颯辭連及曹節王甫勲冰即
奏收節等使劉瑜内奏九月辛亥武出宿歸府典中書
者先以告長樂五官史朱瑀瑀盜發武奏罵曰中官放
縱者自可誅耳我曹何罪而當盡見族滅因大呼曰陳
蕃竇武奏白太后廢帝為大逆乃夜召素所親壯健者
長樂從官史共普張亮等十七人喢血共盟謀誅武等
曹節白帝曰外間切切請出御德陽前殿令帝拔劍踴
躍使乳母趙嬈等擁衛左右取棨信閉諸禁門召尚書
官屬脇以白刃使作詔板拜王甫為黃門令持節至北
寺獄收尹勲山冰冰疑不受詔甫格殺之并殺勲出鄭
颯還共劫太后奪璽綬令中謁者守南宫閉門絶複道
使鄭颯等持節及侍御史謁者捕收武等武不受詔馳
入步兵營與其兄子步兵校尉紹共射殺使者召會北
軍五校士數千人屯都亭下令軍士曰黃門常侍反盡
力者封侯重賞陳蕃聞難將官屬諸生八十餘人並拔
刃突入承明門到尚書門攘臂呼曰大將軍忠以衛國
黃門反逆何云竇氏不道邪王甫時出與蕃相迕適聞
其言而責蕃曰先帝新棄天下山陵未成武有何功兄
弟父子並封三侯又設樂飲讌多取掖廷宫人旬日之
間貲財巨萬大臣若此是為道邪公為宰輔苟相阿黨
復何求賊使劍士收蕃蕃拔劍叱甫辭色逾厲遂執蕃
送北寺獄黃門從官騶蹋踧蕃曰死老魅復能損我曹
員數奪我曹稟假不即日殺之時護匈奴中郎將張奐
召還京師曹節等以奐新至不知本謀矯制以少府周
靖行車騎將軍加節與奐率五營士討武夜漏盡王甫
將虎賁羽林等合千餘人出屯朱雀掖門與奐等合已
而悉軍闕下與武對陳甫兵漸盛使其士大呼武軍曰
竇武反汝皆禁兵當宿衛宫省何故隨反者乎先降有
賞營府素畏服中官扵是武軍稍稍歸甫自旦至食時
兵降略盡武紹走諸軍追圍之皆自殺梟首雒陽都亭
收捕宗親賓客姻屬悉誅之及侍中劉瑜屯騎校尉馮
述皆夷其族宦官又譛虎賁中郎將劉淑故尚書魏明
云與武等通謀皆自殺遷皇太后扵南宫徙武家屬扵
日南自公卿以下嘗為蕃武所舉者及門生故吏皆免
官禁錮曹節遷長樂衛尉封育陽侯王甫遷中常侍黃
門令如故朱瑀共普張亮等六人皆為列侯十一人為
關内侯扵是羣小得志士大夫喪氣(陳蕃竇武傳)
光和二年王甫曹節等姦虐弄權扇動内外太尉段熲
阿附之節甫父兄子弟為卿校牧守令長者布滿天下
所在貪暴甫養子吉為沛相尤殘酷凡殺人皆磔尸車
上隨其罪目宣示屬縣夏月腐爛則以繩連其骨周徧
一郡乃止見者駭懼視事五年凡殺萬餘人尚書令陽
球常拊髀發憤曰若陽球作司隸此曹子安得容乎既
而球果遷司隸甫使門生扵京兆界辜𣙜官財物七千
餘萬京兆尹楊彪發其姦言之司隸熲方以日食自劾
球詣闕謝恩因奏甫熲及中常侍淳于登袁赦封[莫-大+羽]等
罪惡辛已悉收甫熲等送洛陽獄及甫子永樂少府萌
沛相吉球自臨考甫等五毒備極萌先嘗為司隸乃謂
球曰父子既當伏誅亦以先後之義少以楚毒假借老
父球曰爾罪惡無狀死不滅責乃欲論先後求假借邪
萌乃罵曰爾前奉事吾父子如奴奴敢反汝主乎今日
臨流相擠行自及也球使以土窒萌口箠扑交至父子
悉死扵杖下熲亦自殺乃僵磔甫屍扵夏城門大書牓
曰賊臣王甫盡沒入其財産妻子皆徙比景球既誅甫
欲以次表曹節等乃敕中都官從事曰且先去權貴大
猾乃議其餘耳公卿豪右若表氏兒輩從事自辦之何
須校尉邪權門聞之莫不屏氣曹節等皆不敢出沐會
順帝虞貴人葬百官會喪還曹節見磔甫尸道次慨然
抆淚曰我曹可自相食何宜使犬䑛其汁乎語諸常侍
今且俱入勿過里舍也節直入省白帝曰陽球故酷暴
吏前三府奏當免官以九江微功復見擢用愆過之人
不宜使在司隸以騁毒虐帝乃徙球為衛尉時球見帝
叩頭曰臣前雖誅王甫段熲蓋狐狸小醜未足宣示天
下願假臣一月必令豺狼鴟梟各服其辜叩頭流血至
扵再三乃受拜扵是曹節朱瑀等權勢復盛(陽球傳)
初司徒劉郃兄侍中鯈與竇武同謀俱死永樂少府陳
球說郃曰公出自宗室位登台鼎天下瞻望社稷鎮衛
豈得雷同容容無違而已今曹節等放縱為害而久在
左右又公兄侍中受害節等今可表徙衛尉陽球為司
隸校尉以次收節等誅之政出聖主天下太平可翹足
而待也郃曰凶䜿多耳目恐事未會先受其禍尚書劉
納曰為國棟梁傾危不持焉用彼相邪郃許諾亦與陽
球結謀球小妻程璜之女由是節等頗得聞知乃重賂
璜且脇之璜懼迫以球謀告節因共白帝曰郃與劉納
陳璜交通書疏謀議不軌帝大怒冬十月甲寅劉郃陳
球劉納陽球皆下獄死(陳球傳)
四年大長秋華容侯曹節卒中常侍趙忠代領大長秋
中平五年夏五月故太傅陳蕃子逸與術士襄楷會扵
冀州刺史王芬坐楷曰天文不利宦者黃門常侍真族
滅矣逸喜芬曰若然者芬願驅除因與豪傑轉相招合
言黑山賊攻劫郡縣因以起兵會帝欲北狩河間舊宅
芬等謀以兵徼劫誅諸常侍黃門因廢帝立合肥侯以
其謀告議郎曹操操曰夫廢立之事天下之至不祥也
古人有權成敗計輕重而行之者伊霍是也伊霍皆懷
至忠之誠據宰輔之埶因秉政之重同衆人之欲故能
計從事立今諸君徒見曩者之易未覩當今之難而造
作非常欲望必克不亦危乎芬又呼華歆陶丘洪定計
洪欲行歆止之曰夫廢立大事伊霍之所難芬性疎而
不武此必無成洪乃止會北方夜半有赤氣東西竟天
太史上言北方有隂謀不宜北行帝乃止敕芬罷兵俄
而召之芬懼解印綬亡走至平原自殺(三國志)
靈帝崩皇子辨即皇帝位年十四尊皇后曰皇太后太
后臨朝封皇弟協為渤海王協年九歲以後將軍袁隗
為太傅與大將軍何進參錄尚書事進既秉朝政忿諸
宦官以袁氏累世貴寵而紹與從弟術皆為豪傑所歸
信而用之復博召智謀之士何顒荀攸鄭泰等二十餘
人以顒為北軍中候攸為黃門侍郎泰為尚書與同腹
心蹇碩疑不自安與中常侍趙忠宋典等書曰大將軍
兄弟秉國專朝今與天下黨人謀誅先帝左右掃滅我
曹但以碩典禁兵故且沈吟今宜共閉上閤急捕誅之
中常侍郭勝進同郡人太后及進之貴幸勝有力焉故
親信何氏與趙忠等議不從碩計而以其書示進庚午
進使黃門令收碩誅之因悉領其屯兵驃騎將軍董重
與何進權勢相害中官挾重以為黨助董太后每欲參
干政事何太后輙相禁塞董后忿恚詈曰汝今輈張怙
汝兄耶吾敕驃騎斷何進頭如反手耳太后聞之以告
何進五月進與三公共奏孝仁皇后使故中常侍夏惲
等交通州郡辜較財利悉入西省故事蕃后不得留京
師請遷宫本國奏可辛巳進舉兵圍驃騎府收董重免
官自殺六月辛亥董后憂怖暴崩民間由是不附何氏
七月袁紹復說何進曰前竇武欲誅内寵而反為所害
者但坐言語漏泄五營兵士皆服畏中人而竇氏反用
之自取禍滅今將軍兄弟並領勁兵部曲將吏皆樂盡
力命此天贊之時也宜一為天下除患以垂名後世進
乃白太后請盡罷中常侍以三署郎補其處太后不聽
曰中官統領禁省自古及今漢家故事不可廢也且先
帝新棄天下我奈何楚楚與士人共對事乎進難違太
后意且欲誅其放縱者紹以為中官親近至尊出納號
令今不悉廢後必為患紹等又為畫策多召四方猛將
及諸豪傑使並引兵向京師以脇太后進然之主簿陳
琳諫曰將軍緫皇威握兵要龍驤虎步高下在心此猶
鼓洪爐燎毛髮耳但當速發雷霆行權立斷而反更召
外助大兵聚會彊者為雄所謂倒持干戈授人以柄功
必不成祗為亂階耳進不聽典軍校尉曹操聞而笑曰
宦者之官古今宜有但世主不當假之權寵使至扵此
既治其罪當誅元惡一獄吏足矣何至紛紛召外兵乎
欲盡誅之事必宣露吾見其敗也時董卓駐兵河東何
進召卓使將兵詣京師侍御史鄭泰諫曰董卓彊忍寡
義志欲無厭若借之朝政授以大事將恣凶欲必危朝
廷明公以親德之重秉意獨斷誅除有罪誠不宜假卓
以為資援也尚書盧植亦言不宜召卓進皆不從泰乃
棄官去謂荀攸曰何公未易輔也進府掾王康騎都尉
鮑信皆泰山人進使還鄉里募兵并召東郡太守橋瑁
屯成臯使武猛都尉丁原將數千人寇河内燒孟津火
照城中皆以誅宦官為言董卓聞召即時就道并上書
曰中常侍張讓等竊倖承寵濁亂海内昔趙鞅興晉陽
之甲以逐君側之惡今臣輙鳴鐘鼓如雒陽請收讓等
以清姦穢太后猶不從卓至澠池而進更狐疑使諫議
大夫种邵宣詔止之卓不受詔遂前至河南邵迎勞之
因譬令還軍卓疑有變使其軍士以兵脇邵邵怒稱詔
叱之軍士皆披邵遂前質責卓卓辭屈乃還軍夕陽亭
袁紹懼進變計因脇之曰交怨已成形勢已露將軍復
欲何待而不早决之乎事久變生復為竇氏矣進扵是
以紹為司隸校尉假節專命擊斷從事中郎王允為河
南尹紹使雒陽方略武吏司察宦者而促董卓等使馳
驛上奏欲進兵平樂觀太后乃恐悉罷中常侍小黃門
使還里舍唯留進素所私人以守省中諸常侍小黃門
皆詣進謝罪唯所措置進謂曰天下匈匈正患諸君耳
今董卓垂至諸君何不早各就國袁紹勸進便扵此决
之至扵再三進不許紹又為書告諸州郡詐宣進意使
捕案中官親屬進謀積日頗泄中官懼而思變張譲子
婦太后之甥也讓向子婦叩頭曰老臣得罪當與新婦
俱歸私門唯受恩累世今當遠離宫殿情懷戀戀願復
一入直得暫奉望太后陛下顔色然後退就溝壑死不
恨矣子婦言扵舞陽君入白太后乃詔諸常侍皆復入
直八月戊辰進入長樂宫白太后請盡誅諸常侍中常
侍張讓段珪相謂曰大將軍稱疾不臨喪不送葬今欻
入省此意何為竇氏事竟復起邪讓使人潜聽具聞其
語乃率其黨數十人持兵竊自側闥入伏省中及進出
因詐以太后詔召進入坐省閤讓等詰進曰天下憒憒
亦非獨我曹罪也先帝常與太后不快幾至成敗我曹
涕泣救解各出家財千萬為禮和悅上意但欲託卿門
戶耳今乃欲滅我曹種族不亦太甚乎扵是尚方監渠
穆拔劍斬進扵嘉德殿前讓珪等為詔以故太尉樊陵
為司隸校尉少府許相為河南尹尚書得板疑之曰請
大將軍出共議中黃門以進頭擲與尚書曰何進謀反
已伏誅矣進部曲將吳匡張璋在外聞進被害欲引兵
入宫宫閤閉虎賁中郎將袁術與匡共斫攻之中黃門
持兵守閤會日暮術因燒南宫九龍門欲以脇出讓等
讓等入白太后言大將軍兵反燒宫攻尚書闥因將太
后少帝及陳留王又劫省内官屬從複道走北宫尚書
盧植執戈扵閤道窗下仰數段珪珪懼乃釋太后太后
投閤得免袁紹與叔父隗矯詔召樊陵許相斬之紹及
何苗引兵屯朱雀闕下捕得忠等斬之吳匡等素怨苖
不與進同心而又疑其與宦官通謀乃令軍中曰殺大
將軍者即車騎也吏士能為報讎乎士卒皆流涕曰願
致死匡遂引兵與董卓弟奉車部尉旻攻殺苗棄其屍
扵苑中紹遂閉北宫門勒兵捕諸宦者無少長皆殺之
凡二千餘人或有無湏而誤死者紹因進兵排宫或上
端門屋以攻省内庚午張讓段珪等困迫遂將帝與陳
留王數十人步出榖門夜至小平津六璽不自隨公卿
無得從者唯尚書盧植河南中部掾閔貢夜至河上貢
厲聲質責讓等且曰今不速死吾將殺汝因手劍斬數
人讓等惶怖叉手再拜叩頭向帝辭曰臣等死陛下自
愛遂投河而死董卓遂廢少帝又迫殺太后何氏遂亡
而漢室亦自此敗亂(何進傳)
范氏論曰漢興仍襲秦制置中常侍官然亦引用士
人以參其選皆銀璫左貂給事殿省及高后稱制乃
以張卿為大謁者出入卧内受宣詔命文帝時有趙
談北宫伯子頗見親幸至扵孝武亦愛李延年帝數
宴後庭或潜游離館故請奏機事多以宦人主之至
元帝之世史游為黃門令勤心納忠有所補益其後
弘恭石顯以佞險自進卒有蕭周之禍損穢帝德焉
中興之初宦官悉用閹人不復雜調它士至永平中
始置員數中常侍四人小黃門十人和帝即阼幼弱
而竇憲兄弟專總權威内外臣僚莫由親接所與居
者唯閹官而已故鄭衆得專謀禁中終除大憝遂享
分土之封超登宫卿之位扵是中官始盛焉自明帝
以後迄乎延平委用漸大而其員稍增中常侍至有
十人小黃門二十人改以金璫右貂兼領卿署之職
鄧后以女主臨政而萬機殷遠朝臣國議無由參斷
帷幄稱制下令不出房闈之間不得不委用刑人寄
之國命手握王爵口含天憲非復掖廷永巷之職閨
牖房闥之任也其後孫程定立順之功曹騰參建桓
之策續以五侯合謀梁冀受鉞迹因公正恩固主心
故中外服從上下屏氣或稱伊霍之勲無謝扵往載
或謂良平之畫復興扵當今雖時有忠公而竟見排
斥舉動回山海呼吸變霜露阿旨曲求則光寵三族
直情忤意則參夷五宗漢之綱紀大亂矣若夫高冠
長劍紆朱懷金者布滿宫闈苴茅分虎南面臣人者
蓋以十數府寺第館棋列扵都鄙子弟支附過半扵
州國南金和寶冰綺霧縠之積盈仞珍藏嬙媛侍兒
歌童舞女之玩充備綺室狗馬飾雕文土木被緹繡
皆剥割萌黎競恣奢欲陷害明賢專植黨類其有更
相援引希附權彊者皆腐身熏子以自衒達同敝相
濟故其徒有繁敗國蠧政之事不可單書所以海内
嗟毒志士窮棲寇劇緣間搖亂區夏雖忠良懷憤時
或奮發而言出禍從旋見孥戮因復大考鈎黨轉相
誣染凡稱善士莫不離被灾毒竇武何進位崇戚近
乘九服之囂怨恊羣英之勢力而以疑留不斷至扵
殄敗斯亦運之極乎雖袁紹龔行芟夷無餘然以暴
易亂亦何云及自曹騰說梁冀竟立昏弱魏武因之
遂遷龜鼎所謂君以此始必以此終信乎其然矣
東漢會要卷二十四
