東漢會要卷二十九
宋徐天麟撰
民政中
賜酺
明帝永平十五年令天下大酺五日
章帝元和二年令天下大酺五日賜洛陽人當酺者布
戶一疋城外三人共一疋
和帝永元三年正月甲子帝加元服大酺五日庚辰賜
京師酺(並紀)
臣天麟按周禮族師有春秋祭酺之文先儒謂族長
無飲酒之禮因祭酺而與其民以長幼相勸酬也史
記趙惠文王三年大赦置酒酺五日秦始皇亦令天
下大酺漢時有賜酺之恩蓋本於此蓋漢律三人以
上無故羣飲罰金四兩今使得合聚飲食酺之為言
布也言王者布德扵天下也
復除
建武五年詔復濟陽二年徭役(帝生扵濟陽故復之)
十九年幸汝南南頓縣舍置酒會賜吏人復南頓田租
歲父老前叩頭言願賜復十年帝曰天下重器常恐不
任日復一日安敢遠期十歲乎吏人又言陛下實惜之
何言謙也帝大笑復增一歲
二十年復濟陽縣徭役六歲
三十年復濟陽縣是年徭役
明帝永平五年常山三老言上生扵元氏願蒙優復詔
曰豐沛濟陽受命所由加恩報德適其宜也今永平之
政百姓怨結而吏人求復令人愧笑重逆此縣之拳拳
其復元氏田租更賦六歲勞賜縣吏掾及門闌走卒
桓帝永康元年復博陵河間二郡比豐沛
靈帝光和六年復長陵縣比豐沛(並紀)
臣天麟按漢之有復除猶周官之有施舍皆除其賦
役之謂也然西京時或以從軍或以三老或以孝悌
力田或以明經或以博士弟子或以功臣後以至民
産子者大父母父母之年高者給崇高之祠者莫不
得復其間美意至多至東都所復不過濟陽南頓元
氏數邑盖專為天子之私恩矣
崇孝行
孝經師主監試(百官志屬司隸校尉)
明帝時期門羽林介胄之士悉通孝經(樊準傳)
毛義以孝行稱建初中章帝下詔褒寵義賜榖千斛常
以八月長吏問起居加賜羊酒(劉平傳序)
薛包以至孝聞建光中公車特召包稱疾不起有詔賜
告歸加禮如毛義(同上)
江革母老自輓車鄉里稱之曰江巨孝後上書告歸元
和中天子思革至行制詔齊相曰諫議大夫江革前以
病歸今起居何如夫孝百行之冠衆善之始也縣以見
榖千斛賜巨孝常以八月長吏存問致羊酒以終厥身
有如不幸祠以中牢(本傳)
荀爽舉賢良方正對策曰臣聞火生扵木故其德孝漢
之諡帝稱孝者其義取此也故漢制使天下皆講孝經
選吏舉孝廉盖以孝為務也(本傳)
東平王敞喪母至孝國相陳珍上其行狀永寧元年鄧
太后增邑五千戶(東平憲王傳)
東海孝王臻及弟儉並有篤行母卒皆吐血毁瘠順帝
美之詔曰東海王臻孝敬自然事親盡愛送終竭哀曩
者東平孝王敞兄弟孝行有增戶之封今增臻封五千
戶儉五百戶光啓土宇以酬厥德(東海恭王傳)
戒奢侈
聖上覩萬方之歡娛又沐浴扵膏澤懼其侈心之將萌
而怠扵東作乃申舊章下明詔命有司班憲度昭節儉
示太素去後宫之麗飾損乘輿之服御抑工商之滛業
興農桑之盛務遂令海内棄末而反本背偽而歸真女
修織絍男務耕耘器用陶匏服尚素玄恥纖靡而不服賤
竒麗而不珍捐金扵山沉珠扵淵扵是百姓滌瑕蕩穢而
鏡至清形神寂寞耳目不營嗜欲之源滅廉恥之心生
(東京賦)
章帝建初二年春三月辛丑詔曰比年隂陽不調饑饉
屢臻深惟先帝憂人之本詔書曰不傷財不害人誠欲
元元去末歸本而今貴戚近親奢縱無度嫁娶送終尤
為僣侈有司廢典莫肯舉察春秋之義以貴理賤今自
三公並宜明糾非法宣振威風朕在弱冠未知稼穡之
艱難區區管窺豈能照一隅哉其科條制度所宜施行
在事者備為之禁先京師而後諸夏夏四月癸巳詔齊
相省冰紈方空縠吹綸絮(紀)
安帝永初元年九月庚午詔三公明申舊令禁奢侈無
作浮巧之物殫財厚葬(紀)
元初五年七月詔曰舊令制度各有科品欲令百姓務
崇節約遭永初之際人離荒戹朝廷躬自菲薄去絶奢
飾食不兼味衣無二綵比年雖獲豐穰尚乏儲積而小
人無慮不圖久長嫁娶送終紛華靡麗至有走卒奴婢
被綺縠著珠璣京師尚若斯何以示四遠設張法禁懇
惻分明而有司惰任訖不奉行秋節既立鷙鳥將用且
復重申以觀後效(紀)
王符著潛夫論指訐時短其浮侈篇曰王者以四海為
家兆人為子一夫不耕天下受其饑一婦不織天下受
其寒今舉俗舍本農趨商賈牛馬車輿填塞道路游手
為巧充盈都邑務本者少浮食者衆商邑翼翼四方是
極今察洛陽資末業者什扵農夫虚偽游手什扵末業
是則一夫耕百人食之一婦桑百人衣之以一奉百孰
能供之天下百郡千縣市邑萬數類皆如此本末不足
相供則民安得不飢寒飢寒並至則民安能無姦宄姦
宄繁多則吏安能無嚴酷嚴酷數加則下安能無愁怨
愁怨者多則咎徵並臻下民無聊而上天降灾則國危
矣今人奢衣服侈飲食事口舌而習調欺或以謀姦合
任為業或以游博持掩為事丁夫不扶犁鋤而懷丸挾
彈攜手上山遨遊或好取土作丸賣之外不足禦寇盜
内不足禁鼠雀或作泥車瓦狗諸戲弄之具以巧詐小
兒此皆無益也詩刺不績其麻市也婆娑又婦人不修
中饋休其蠶織而起學巫祝鼓舞事神以欺誣細民熒
惑百姓妻女羸弱疾病之家懷憂憤憒易為恐懼至使
奔走便時去離正宅﨑嶇路側風寒所傷姦人所利盜
賊所中或增禍重祟至扵死亡不知為巫所欺誤反恨
事神之晩此妖妄之甚者也或刻畫好繒以書祝辭或
虚飾巧言希致福祚或糜拆金綵令廣分寸或斷截衆
縷繞帶手腕或裁切綺縠縫紩成幡皆單費百縑用巧
千倍破牢為偽以易就難坐食嘉榖消損白日夫山林
不能給野火江海不能實漏巵皆所宜禁也昔孝文皇
帝躬衣弋綈革舄韋帶而今京師貴戚衣服飲食車輿
廬第奢過王制固亦甚矣且其徒御僕妾皆服文組綵
牒錦繡綺紈葛子升越筩中女布犀象珠玉虎魄瑇瑁
石山隠飾金銀錯鏤窮極麗美轉相誇咤其嫁娶者車
軿數里緹帷竟道騎奴侍童夾轂並引富者競欲相過
貧者恥其不逮一饗之所費破終身之業古者必有命
然後迺得衣繒絲而乘車馬今雖不能復古宜令細民
略用孝文之制(王符傳)
桓帝永興二年二月詔曰比者星辰繆越坤靈震動災
異之降必不空發其輿服制度有踰侈長飾者皆宜損
省郡縣務存儉約申明舊令如永平故事(紀)
荒政(上)
建武二年秋九月關中饑民相食(紀下同)
五年四月旱蝗五月丙子詔曰久旱傷麥秋種未下其
令中都官三輔郡國出繋囚罪非犯殊死一切勿案見
徒免為庶人務進柔良退貪酷各正厥事焉
六年正月辛酉詔曰往歲水旱蝗蟲為灾榖價騰踴其
令郡國有榖者給稟高年鰥寡孤獨篤癃及無家屬貧不
能自存者如律二千石勉加循撫無令失職
明帝永平十八年四月詔曰自春以來時雨不降宿麥
傷旱秋種未下其賜天下男子爵人二級及流民無名
數欲占者人一級鰥寡孤獨篤癃貧不能自存者粟人
三斛理冤獄錄輕繋二千石分禱五岳四瀆郡界有名
山大川能興雲雨長吏絜齋禱請冀蒙嘉霔
章帝即位初年牛疫京師及三州大旱詔勿收兖豫徐
州田租芻藁其以見榖賑給貧人
建初元年正月詔三州郡國方春東作恐人稍受禀往
來煩劇或妨耕農其各實覈尤貧者計所貸并與之流人
欲歸本者郡縣其實稟令足還到聽過止官亭無雇舍
宿長吏親躬無使貧弱遺脫小吏豪右得容姦妄丙寅
詔曰比年牛多疾疫墾田減少榖價頗貴人以流亡方
春東作宜及時務二千石勉勸農桑弘致勞來羣公庶
尹各推精誠專急人事罪非殊死須立秋案驗有司明
慎選舉進柔良退貪猾順時令理冤獄
五年二月甲申詔曰去秋雨澤不適今時復旱其令二
千石理冤獄錄輕繋禱五岳四瀆及名山能興雲致雨
者冀蒙不崇朝徧雨天下之報
和帝永元四年十二月壬辰詔今年郡國秋稼為旱蝗
所傷其什四以上勿收田租芻藁有不滿者以實除之
五年二月丁未詔曰去年秋麥入少恐民食不足其上
尤貧不能自給者戶口人數往者郡國上貧民以衣履
釡鬵為貲而豪右得其饒利詔書實覈欲有以益之而
長吏不能躬親反更呼召會聚令失農作愁擾百姓若
復有犯者二千石先坐二月庚申遣使者分行貧民舉
實流冗開倉賑稟三十餘郡
六年二月乙未遣謁者分行稟貸三河兖冀青州貧民
三月庚寅詔流民所過郡國皆實稟之其有販賣者勿
出租稅又欲就賤還歸者復一歲田租更賦
八年四月詔賑貸并州四郡貧民五月河内陳留蝗九
月京師蝗詔百僚師尹勉修厥職刺史二千石詳刑辟
理冤虐恤鰥寡矜孤弱
九年六月蝗旱詔今年秋稼為蝗蟲所傷皆勿收租更
芻藁若有所損失以實除之餘當收租者亦半入其山
林饒利陂池漁採以贍元元勿收假稅
十一年遣使循行郡國稟貸被灾害不能自存者令得
漁採山林池澤不收假稅
十二年二月詔貸被灾諸郡民種糧賜下貧鰥寡孤獨
不能自存者及郡國流民聽入陂池漁採以助蔬食閏
月賑貸燉煌張掖五原民下貧者榖六月舞陽大水賜
被水尤貧者榖人二斛
十三年二月丙午詔貸張掖居延朔方日南貧民及孤
寡羸弱不能自存者秋詔象林民失業農桑者賑貸種
糧稟賜下貧榖食九月詔曰荆州比歲不節今兹淫水
為害餘雖頗登而多不均浹其令天下半入今年田租
芻藁有宜以實除者如故事貧民假種食皆勿收責
十四年四月庚辰詔貸張掖居延燉煌五原漢陽會稽
流民下貧榖各有差是秋三州雨水十月甲申詔兖豫
荆州今年雨水滛過多傷農功其令被害什四以上皆
半入田租芻藁其不滿者以實除之
十五年閏月乙未詔流民欲歸還本而無糧食者過所
實稟之疾病加致醫藥其不欲還歸者勿強二月詔稟
貸潁川汝南陳留江夏梁國燉煌貧民六月詔令百姓
鰥寡漁採陂池勿收假稅
十六年正月乙夘詔貧民有田業而以匱乏不能自農
者貸種糧二月己未詔兖豫徐冀四州比年雨多傷稼
禁沽酒四月遣三府掾分行四州貧民無以耕者為雇
犁牛秋七月詔曰今秋稼方穗而旱疑吏行慘刻不宣
恩澤妄拘無罪幽閉良善所致其一切囚徒扵法疑者
勿决以奉秋令方察煩苛之吏顯明其罰辛巳詔天下
皆半入今年田租芻藁其被灾害者以實除之貧民受貸
種糧及田租芻藁皆勿收責
東漢會要卷二十九
