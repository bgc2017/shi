文襄奏疏卷四
河道總督靳輔撰
治河題藁
請借錢糧疏
題為籲
請撥借錢糧以濟要工事竊(臣)謬膺治河之責蒙
皇上發帑金二百五十餘萬兩
命(臣)大為興舉(臣)考求諮訪而知河身之積淤墊高從
未有如今日之甚者是以(臣)或於從未築堤之處
增築堤工或於從未建閘壩之所增建閘壩盖皆
就今日之河求今日之治籌酌再三而萬不能已
者也念請發帑金既有定額自不容於額外又滋
多費(臣)朝夕悚惕惟有茹荼率屬力圖節省以求
無絀而已(臣)於上年核收支之數額帑尚有餘賸
不意蹇遭霪雨竒災補苴未免多費嗣後通盤合
算僅足敷用已無餘存矣且此僅足敷用又有實
係存銀而猝難應目前之急用者如餘存樁木石
凷鐵錠鐵鋦等項物料值銀二萬餘兩又各監理
官名下有夫頭掛欠銀四萬餘兩查此二宗原係
額内之帑其料物皆可供將來歲修之需夫欠亦
皆可責成追取然一時不能濟用則應找發各工
之銀便缺少六萬餘兩矣至於(臣)另䟽所議楊家
莊毛家宅白洋河等處應開一丈六七尺之深引
河三千餘丈約又需銀四萬餘兩乃屬增舉要工
關係全河萬萬難已者以上三項是共需銀十萬
兩矣但(臣)若於請發前帑之外而又為凟請則干
冒昧之辜若緘默不言又恐因循貽悞獲罪更深
總之微(臣)一身之罪愆不敢逃避而
國家莫大之重務尤不敢不盡心綢繆(臣)展轉圖維敢
請將附近錢糧借撥十萬兩給支要工容(臣)一面
將夫欠四萬餘兩責成勒追并將存賸料物二萬
餘兩於逐年歲修扣銀俱行抵還借項外其餘四
萬兩再容(臣)於竣工之後設法節省統行扣還如
此則於前請帑額之外仍無多費而應舉要工亦
不致以帑絀而貽悞也仰祈
皇上洪恩俯念微(臣)萬不得巳之請
恩賜俞允則
國計民生均有攸賴矣伏乞
勅部議覆施行
題明放水日期疏
題為恭報挑完運河閘壩放水日期仰祈
睿鑒事竊照駱馬湖淤深水淺阻礙漕船經(臣)特䟽
題請動支大工河庫節存銀十五萬九千三百餘兩在
於邳宿境内築堤建壩另挑新河一道引山東閘
河之水由皂河出口歸黃河濟運業經部覆奉有
俞旨欽遵儹築間不意去年入夏疊遭竒雨遍地汪洋
比至九月水退復集人夫而更逢竒凍畚鍤難施
是以今年正月二十九日(臣)復行閉壩加工挑築
先於恭報黃運兩河開壩放水日期等事疏内
題明在案閉壩之後(臣)嚴督各監理官多募人夫飛星
疾儧所有缺口三十餘處陸續堵完減水石壩二
座亦俱建砌完畢温家溝水工堤岸築高八九尺
不等於三月初四日開壩清水直注黃河楚閩差
旅船隻俱於當夜進口北上重運銜尾而至悉皆
通行無阻兼可遠避湖險矣除一面催督各官將
堤工原未築完及被上年雨淋殘缺之處星飛儧
竣另疏報銷外謹將邳宿新河挑深開壩放水日
期并重運無滯情形恭疏
題報伏乞
睿鑒施行
酌改河員以重責任疏
題為酌改河員汛地以均責成以重河防事該(臣)看得
江南黃河兩岸上有東豫二省交界下至海口歷
十二州縣地方延袤將二千里(臣)奉
命大修盡行修築長堤在在皆須防守而各州縣河官
汛地有遠近之殊修防有暌隔之勢其間未協之
處不得不預為綢繆以期至當也如安東縣河道
向無可守之堤今戧築幇修并與山陽縣換管堤
工共長三萬七千餘丈其中更有茆良口等處險
工主簿一員萬難兼顧查該縣有五港司廵檢現
駐佃湖可以分管請自清河縣界泗舖溝起至夏
村營止令安東縣主簿管理自夏村營起至雲梯
關止令五港司廵檢管理又宿遷縣南岸蔡家樓
彭家堡等處險工主簿一員催儹修防刻無寧晷
今歸仁興築大堤該簿不暇顧及查有桃源縣古
城司廵檢止管地方捕務近年因河道變遷古城
一鎮不過寥寥數家不若將捕務併歸該縣典史
而以古城司廵檢改為宿遷歸仁司廵檢移駐歸
仁集管理歸仁堤又宿遷北岸主簿河道遥長兼
以中隔駱馬湖奔走維艱實有鞭長難及之勢查
新改宿遷運河主簿雖管運河兩岸堤工一萬餘
丈而駐劄皂河帶管附近黃河堤工頗屬最便請
以駱馬湖西至直河一帶黃河堤岸併歸運河王
簿管理其駱馬湖以東至古城一帶河汛仍責北
岸主簿管理庶馳驅易到可以無悞修防又徐州
上下管河州判二員皆兼兩岸堤工一遇晦明風
雨舟楫難以飛渡實有坐悞之虞請以上河州判
改為徐州南岸州判專管徐州南岸工程下河州
判改為徐州北岸州判移駐河北專管徐州北岸
工程又碭山縣主簿止可管本縣河南堤工其河
北堤工亦難兼顧查豐縣河道止有十五里請將
豐縣主簿移駐盤龍集改為豐碭主簿專管豐縣
并碭山縣河北堤工其蕭縣主簿著令移駐郝家
集臨河適中去處就近修防庶免貽悞既據各該
道廳呈詳前來(臣)覆加確酌竝無添設之煩止須
一轉移間而河工運道實大有裨益也相應具
題伏乞
睿鑒敕部議覆施行
報明挑完皂河日期疏
題為報明挑完皂河通舟濟運日期仰祈
睿鑒事竊照本年七月内黃河異漲將皂河口淤墊一
千餘文經(臣)於七月二十七日具疏
題明隨馳赴皂河親駐工所力督道&KR0550;營印管河各官
弁一面煞壩挑淺一面堵塞旁流於八月十五日
完工開放通舟訖重運糧船現在次第進京北上
無阻(臣)謹其疏報明伏乞
睿鑒施行
再報湖漲情形疏
題為再報湖漲情形并陳開洩事宜事竊照本年内竒
旱之後聚雨澤於秋中山陜東豫諸省積霖彌月
彙入黃河以致河流異常泛漲由蕭縣漫溢盡歸
洪澤湖内九月二十五六七八等日湖水陡長七
尺高家堰一帶堤堰處處危險幸賴新填坦坡堅
固僅免無虞并於十月初十日啓高良澗閘洩水
各緣由先經(臣)於十月十八日具有恭報淮徐河
湖異常水漲情形事一疏
題報在案惟是(臣)先因湖水平定巳及一旬且時將仲
冬理應有消無漲是以備陳可保無虞之狀不謂
前疏甫於十八日拜發而二十四五等日西北颶
風大作更甚於前洪澤湖水又復加漲二尺兼之
浪如山湧竟從堤頂之上處處潑漫而過而六安
溝高堰大壩二處大溜直注業已萬分決裂而山
清旴𣅿同知多宏安親自站立水中身先夫役與
各分管官弁百方搶救迨至二十六日危而復安
若其得以施人力而仍獲保固者總賴水内坦坡
之益至於運河龍汪閘上之水高于閘下五六尺
閩旋大兵座船一千餘隻不能飛渡日用人夫千
餘名僅挽船數隻而又半為沉壊損船傷人不可
勝計領兵委署護軍統領也喀等屢向(臣)言作何
設法過閘之計(臣)於二十七日又復遍為勘閱查
得武家墩迤南舊有洩水石閘一座年久湮沒然
閘雖廢壊而兩傍河堤見在可以開洩(臣)於是日
未刻親駐彼地督夫挖開此處一開而龍汪閘上
之水頓減二尺兵船方得銜尾北上惟是高良澗
武家墩戚家橋決口三處之水彙歸高寳諸湖積
流兩月諸湖悉皆盈滿運河窄小不能容受而臨
湖堤頂僅高出水面二尺有竒(臣)念永安新工雖
坦坡堅固可保無虞而際此隆冬湖面漸漸凍合
設或指日東風凍解則積凌乘風勢不可遏將見
臨湖數千丈舊石工必有撞卸成決之患隨遍行
勘閱查得江都縣鰍魚口地方有舊河形一道迤
東三四里許即接□洋大湖(臣)隨行令揚州府廳
印河等官并該管營弁將鰍魚口東堤於十二月
初七日掘開二十丈洩水由舊河形入□洋湖達
廟灣入海一面逐日探量水勢俟高寳諸湖之水
減去二尺即將鰍魚口洩水去處立行堵塞凡此
皆一時權宜之計盖大工未竣而大水驟來若不
相機預為疏導俾其逐漸流通則壅積漫潰為害
必大故不得不為此權宜之策直待大工告竣之
後方可為一勞永逸之計也但事關掘堤洩水事
宜相應具疏
題明伏乞
皇上睿鑒施行
恭報楊家莊合龍疏
題為恭報宿遷縣楊家莊大工閉合龍門日期仰慰
睿懷事竊照江南河道敝壊蒙
皇上軫念運道民生特發帑金大為修治(臣)凜遵
成命力督所屬監理分管大小官弁竭蹷經營先將敬
陳經理河工事宜八疏内工程斟酌節省儹修完
竣續將八疏内節省錢糧又加修酌改清河縣運
口添建黃運河湖各減水壩加築徐州州城以上
堤工另挑皂河大修歸仁堤并堵楊家莊決口等
六工而堵楊家莊決口一工實大修河道結末至
要之工也祗因下流淤墊最久雖設法疏浚而合
龍甚難以致上年二月二十五日有走埽之事今
(臣)親駐工所調集各處監理分管大小官弁一百
餘員從新深挑引河廣購料物毋分晝夜百計經
營於康熙二十年十二月二十八日午時閉合龍
門訖目今黃淮二瀆盡歸故道漕運無阻田土可
耕皆我
皇上洪福齊天以致河靈效順非(臣)之愚所能竣此大
工也至此工既竣即應恭請
欽差大臣臨工查勘但(臣)自康熙十七年興工以來歷
經四載凡十七十八年分所築堤工兩遭大水殘
損甚多(臣)見在嚴督原經手各官著令各集原夫
逐一修補又(臣)凜鑒十九年異常竒雨不得不多
建減水甎石各壩料物雖經購足而工程浩大需
匠最多凡附近千里内外之石匠莫不徧覓鏨砌
而尚有零星未完必俟本年三月方能盡行全竣
除(臣)一面力督各官弁疾儹未竣餘工綢繆善後
事宜一面將一切工程錢糧備造清册完日恭請
欽差大(臣)臨工查勘并將在事督工勤勞與各省協濟
辦料各官弁另疏
請叙外所有楊家莊大工閉合龍門黃淮二瀆全歸故
道日期(臣)謹先疏
題報伏乞
皇上睿鑒施行
謹陳歲修疏
題為謹陳康熙二十一年歲修事宜事竊照黃河水勢
與大工情形巳經(臣)另疏
題明矣伏念(臣)奉
命治河固期克竣大工尤須綢繆善後俾無旋修旋壊
之弊方不負
皇上銳意平成視民如傷之至意即動用此二百五六
十萬帑金亦不致虚糜於無益之地也查黃河自
康熙六年烟墩潰決之時桃源以下淤成平陸及
烟墩堵塞而黃家嘴陳家樓七里溝新莊口等處
相繼潰決此塞彼開曾無寧歲至康熙十五年新
莊口雖經閉合龍門而新莊口以上則有白洋河
于家岡一帶數十里無堤地面新莊口以下則自
清河縣至雲梯關皆無攔水之堤河流略漲即便
漫灘四散水不歸漕以致河底日墊而淤泥日深
更加康熙十六年楊家莊潰決幾至奪河(臣)隨於
康熙十七年挑挖楊家莊南岸大引河一道十八
年於引河之南又復加挑一道并於白洋河毛家
宅二處各挑大引河一道數年以來運道之賴以
輓輸者皆此四道運河之益也今楊家莊大工業
已完固雖伏秋尚須防守鑲套而人力易施足保
無患惟下流一百四十里河身之内有淤泥硬底
止深一丈一二尺溜刷兩月衝洗不開之處束水
難下深有可虞(臣)見在百計圖維或加挖引河或
用鐵埽箒聫成大簰分頭施浚然必須將宿遷縣
以下至清河縣兩岸遙堤除見高出水跡五尺者
不議外其不及五尺者再行加高以高出大漲水
跡五尺為度堤外隨水勢深淺用順埽一例鑲護
以禦風浪以保伏秋方稱萬全盖伏秋水力勇猛
此等淤底之河必須勇猛之水再加施浚始能刷
成大河而欲使勇猛之水專力刷河無旁洩之患
必須加意用埽防堤始克有濟也此幇堤工程凡
原動錢糧者仍用錢糧加幇桃源縣民工仍令民
幇惟宿遷縣民工若全待民幇必至貽悞應以一
半動錢糧加幇一半令民力加幇其動錢糧加幇
者總於大修案内彙算至於一切埽料例應動歲
修錢糧購辦約而計之應用草一二千萬束以及
柳樁蘆□等項需費甚繁乂各處險工料物均須
多為儲備以防全河異漲奈上年河銀巳經用盡
本年河銀尚未解到工程至緊不能久待(臣)萬不
得已行據淮安府查得該府庫見有應解部漕項
銀三萬八千四百四兩零伏乞
皇上俯允(臣)請將此漕項銀三萬八千四百餘兩准(臣)
暫為借用容(臣)一面嚴催各属速解本年河銀俟
秋杪冬初照數撥還該府著令解部還項抑(臣)更
有請者一年錢糧原供一年之用查從前舊例每
年歲修料物多係令民間預先辦運來工量給三
分之一其餘二分直待
奏銷之後方始具領找足往往因河銀未經解到報銷
稽遲直至一二年之後始行給發其辦料人戸不
無苦累邇來徐邳宿桃清山安各州縣險工所用
一切歲修料物(臣)因見有大工錢糧是以或責成
府廳或責成州縣或責成佐貳衙官俱將料價預
先全發然後催令運料來工或有不及即發者亦
令隨便墊給隨即赴領補項數年以來頗稱便民
無擾今大工已竣庫無餘資不能通融若因不能
通融而仍令民間先解後給則恐又生擾累之虞
(臣)查所属各州縣應解河銀為數甚微於各該州
縣條鞭計之不過太倉之一粒耳合無仰請
皇上敕部確議行令各藩司轉督各州縣嗣後將一年
應解河銀定限該年三月内盡行起解完足註入
考成不得仍循往例待至夏秋如此則在解銀各
州縣原無所損而各險工應需料物可以預行購
備用免民間墊銀辦料之繁河工獲濟上下均利
莫便於此矣(臣)謹一併
題請伏乞
睿鑒敇部議覆施行
恭報大工水勢疏
題為
題明黃河水勢大工情形仰祈
睿鑒事切照黃河水勢自上年楊家莊決口龍門漸窄
之時先巳長水四尺有竒迨十二月二十八日閉
合龍門之後適當積凌水發至本年正月初八日
止計又長水五尺二寸連前共長水九尺有竒彼
時楊家莊上至宿遷縣計程二十里下至清河縣
計程一百四十里盡皆漫灘出漕一片汪洋查兩
岸遙堤南岸自白洋河以下至雲梯關外北岸自
清河縣以下至雲梯關外皆係大修案内動帑興
築之工南岸白洋河以上北岸清河縣以上除險
工埽臺月堤縷堤之外其一切遙堤原係民修工
程内桃源縣遙堤一萬餘丈巳經(臣)鼔舞該縣紳
衿督民修竣惟宿遷縣遙堤甚長(臣)雖一律鼔舞
而民力不勝僅有人夫數百名是以歷時雖久而
築工無多若全待民力勢必坐悞(臣)萬不得巳將
該縣楊家莊以下兩岸堤工八千餘丈并直河最
險工數百丈以及一切險汛應加築月堤之處悉
皆動帑興舉於本年正月大漲之時凡宿桃二縣
創築加幇已經告竣之
欽工民工堤根雖俱有水三四五六尺不等而堤頂尚
高出水面二三四五尺不等惟宿遷北岸楊家莊
以上朱家堂蕭家渡一帶民工一千餘丈并南岸
楊家莊以上小河口徐家灣一帶民工一千餘丈
向因舊堤尚高是以未及加幇豈知水漲之際直
平堤頂(臣)嚴飭該縣飛撥人夫搶救業於堤頂之
上加築數尺寬小子堤一道自正月初八以至十
三水勢稍定不復再漲方謂可保無虞正在催夫
再加寬厚間不意正月十四日寅時颶風大作浪
若排山南岸小河口徐家灣一帶悉皆拍堤過水
將宿民搶築未完工程盡行打去迨至已時又加
地震而徐家灣堤工已被漫決一百餘丈矣至於
楊家莊埽臺自合龍之後異常折陷合龍時水深
四丈有竒者至正月望後竟加深至八九丈不等
原估用套肚埽六層者竟增至十二三層不等更
加正月二十五日未時北壩埽臺陡然折陷深一
丈五尺長二十餘丈過水甚急(臣)心膽皆碎親督
各官弁兵丁夫役人等毋分晝夜百計搶救幸賴
皇上洪福得以轉敗為成至此工原估銀十八萬九千
餘兩上年二月約計用過銀十二萬有竒彼時龍
門僅餘九丈(臣)方喜此工不過再費銀二三萬兩
尚可節存銀三四萬兩不意桃汛大漲於二月二
十五日走埽一十二路及(臣)從新辦料百計設法
採柳調丁更調山東額夫一併協助儹工至合龍
之日約略所費適與原估相當計其鑲套壓土之
資不過再費萬金而止孰知河底日陷壩臺日折
自正月初至二月杪除額兵之外每日仍用募夫
五六七千名不等草柳□樁不能悉數約計又多
費至三萬餘金以有限一定之錢糧多方遠購之
料物而填此無窮巨壑(臣)目擊心傷寸衷如刺直
至今三月初間埽臺始獲堅固然楊家莊以下多
年久淤之河則又一時衝刷不深見在之河雖有
深三丈以上之處而亦有止深一丈有竒之處第
他處河身即不能刷深者亦必刷寬而清河縣地
方之上下腰舖白馬墩曹家窰龍王廟前等五處
既不能刷深又不能刷寬以致河流到此陡生湍
急之勢而無暢注之情又楊家莊毛家宅白洋河
等處歷年共桃引河九道原深一丈及一丈二三
四五尺不等者大溜行經兩月有竒而仍然如故
亦未加深以致漫灘之外久不歸漕(臣)因思江南
河道凡一切黃運河湖堤堰閘壩
欽工民工合淮揚徐鳳四府州所属之徐蕭沛豐碭邳
睢靈宿桃清山安旴寳高江儀泰等十九州縣兩
岸計之將及三千里之遠前此未常一齊修治止
於堵決濟運而零星動帑每年約用銀三四五十
萬兩不等然係逐漸請撥是以不覺其多(臣)自奉
命督河巳經五載矣以所用帑金分年牽算亦止每年
五十餘萬因係一次彙請二百五十餘萬是以只
覺其費今幸賴
皇上如天之福楊家莊業巳鞏固各工亦俱漸完即有
徐家灣漫口然沿邊之水僅深二尺有竒(臣)見在
調兵集夫就近越築不難剋期堵斷但河身不能
即刷寬深在春月而情形若此將來伏秋異漲其
何以堪(臣)愁思萬狀實属寤寐皆憂者也總之微
(臣)一介愚庸蒙
皇上優拔總河之職彼時遠近之人皆稱此河斷乎難
治即治亦徒糜
國帑斷乎不成而海運陸運紛紛起議(臣)彼時目擊河
道敗壊不堪若不急為大修則運道中阻輸輓不
前勢必循海運陸運之說而海運之險陸運之擾
殆有不可勝言者(臣)身任總河一籌莫展聽其阻
運殃民即自膺重譴固不足惜其如民生
國計何哉因而再四思維念昔賢有云人定可以勝天
(臣)惟竭蹷經營不存絲毫偷安苟且之念則仰賴
皇上之洪福敬藉
皇上之威靈斷無難治之理於是一力肩任請帑大修
又恐浮議之搖阻属員之因循故復請定三年嚴
限以期必成至於大修一案先據各属估計需銀
四百餘萬而(臣)力排衆議謬出已見止估銀二百
五十餘萬及
廷議允估之後復欲於中節省銀數十萬兩併修原䟽
未估各工此(臣)區區之愚自謂受
恩深重雖肝腦塗地不足仰報萬分之一當此河道壊
極之後惟有力求必治以抒
聖明南顧之憂且軍興之際需餉正殷若請帑太多則
過煩司農仰屋又豈(臣)心所安是以力圖節省而
不自覺其蹈於輕忽也壩臺務期於平穏而愈益
折深河身自望其寬深而偏不刷動言念及此不
禁槌心泣血向來以能盡人力自可回天而不知治
河之難如此也除修防保固事宜(臣)見於另疏
題請并徐家灣漫缺去處見在興工堵築勒限斷流一
面照例查取各官職名俟詳至另疏
題參外所有黃河水勢大工情形(臣)謹特疏
題報貼黃難盡伏乞
皇上睿鑒全覽施行
恭請
欽差閱工疏
題為恭請
欽差大(臣)勘閱工程事竊照微(臣)奉
命大修江南河道業已漸次告完先因康熙十七十八
年分所築堤工兩遭大水殘損甚多不得不嚴督
原經手各官著令各集原夫逐一修補又減水甎
石各壩僱匠艱難尚有零星未竣約在三月方完
是以於恭報楊家莊大工閉合龍門日期疏内
題明容(臣)一面力督各官疾儹餘工一面備造工程錢
糧清册完日恭請
欽差大(臣)臨工查勘等因經議政王等會議覆允奉有
依議之
旨欽遵在案查此番大修工程約有三千里之遠(臣)雖
時常往來然工程未竣不過順便儹催觀其大略
今工完報銷必須逐段勘明而求其逐段勘明非
兩三月工夫不能遍及計(臣)拜發楊家莊合龍之
疏乃本年正月初二日也彼時原擬三五日之間
大工壓土堅固(臣)隨親履各工將長短闊狹淺深
高寬丈尺備細勘核不過三月可以勘完工程既
經勘完則按工程以核錢糧便非難事不意正月
初五日起楊家莊龍門一帶黃流從埽底透過翻
花大溜洶湧異常埽臺陡折甚深所幸存料尚多
(臣)即親駐壩臺之上嚴督各官弁兵丁夫役人等
毋分晝夜鑲套搶救而隨套隨折(臣)亦隨折隨套
本工存料用盡又將各歲修工所備之料盡行運
來直至二月十五日方始折定三月初六日方斷
黃流計此兩月有竒(臣)惟親駐楊家莊調度催督
不敢一刻輕離以致各處工程未得親行勘核今
三月巳將半矣若必俟(臣)逐處勘明方行
題請
欽差則適當伏秋異漲之際彼時處處出漕工程盡被
水占
欽差到來從何詳核(臣)反覆思維惟有一面
題請
欽差一面速行遍勘比至
欽差將到之時(臣)巳逐一核定隨將工程長短闊狹深
淺高寬段落備造清册一送
欽差大(臣)覆勘一送部(臣)查核庶乎妥便至(臣)前疏所
稱未竣餘工并另疏加幇宿桃二縣遥堤工程以
及徐家灣漫決去處俱在飛星疾儹迨至
欽差臨工俱可全完不致有悞勘閱也(臣)謹恭疏
題明伏乞
皇上睿鑒俯賜特差大(臣)臨工勘閱施行
詳陳臆說疏
題為詳陳臆說欺㒺矛盾情由仰祈
睿鑒事竊(臣)隨一面陪
欽差勘工大(臣)科道沿途查勘工程一面將崔維雅所
著河防芻議與兩河治略二書閱其大略迨勘工
完畢於八月二十七日行至徐州九月初三日
欽差大(臣)等𫝊(臣)與維雅同至公所會議恭進河防議
略一案而維雅又另出一册内開條議二十四欵
(臣)與
欽差大(臣)等公同閱明(臣)隨云你說減水壩不好我說
減水壩極好若不虧各壩減水高家堰并運河堤
工如何承受維雅云一個減水壩將來就是一個
決口(臣)云黃河各壩雖未開放而堰堤漕堤業已
試效兩年來見不成決(臣)又問見今運河深一二
丈人所共知你如何還要挑呢維雅云也有淺處
(臣)又問云你說還有淺處是那一處淺我如今與
你各差一人前往探水其水最淺有一丈如有七
八尺深之處就算我輸如何維雅不荅維雅云歸
仁堤必要從新修過三教堂清水出不來必要開
胡家溝引清水出黃河(臣)云地有高低水是平的
三教堂與胡家溝相去不遠若目前河高地窪三
教堂怕黃河内灌則胡家溝也怕内灌若日後黃
河刷深胡家溝清水出得來則三教堂也出得來
何苦不就省反要多費維雅云我不駁你你到駁
起我來我也是
欽差(臣)云誰說你不是
欽差就是
欽差也要講理難道只憑你說不容我說麽隨經
欽差大(臣)等口稱你兩人所辯亦不足為凴崔布政司
既有條議二十四欵靳總河也登答二十四欵來
(臣)隨帶回册至(臣)寓逐欵登答明白移覆
欽差大(臣)等於本月初九日復集公所(臣)問維雅云你
要與決口上源起挑挖引河直至清口若依你興
挑就從節省估計也要費銀八十八萬兩况你議
挑之河止寬十丈深二丈而你條議内又稱見在
之河寬二三十丈深一二丈既有此見在寬深之
河何故又要挑徒為糜費呢維雅云要不挑就不
挑罷並不荅明其餘各欵亦俱不能荅但向(臣)云
總之我不該上這本如今悔不及了我並無不好
心腸等語一面隨口說誓又云你原是舊上司官
又比我大我原該讓你(臣)荅云你這話說錯了凡
事只要論理那裏論得官職大小當仁不讓於師
那裏論得上司我與你不過是個朋友公事公言
只要有理何必說官大小(臣)隨又問云你所著河
防芻議第六卷内說自李化龍開泇河之後徐州
運道巳廢故明崇禎八年東河水淺運復由徐參
議徐標於徐洪上流創開月河與運河相連運得
無滯
國朝漕運因之等語查
國朝漕運俱由董口進泇河並未走徐州月河你這話
是那裏來的維雅云這是河防一覽上有的(臣)又
云河防一覽是故明萬歷年間總河潘季馴的書
徐州月河係故明崇禎八年徐標開的彼時難道
潘季馴又活轉來麽維雅隨云不是河防一覽想
必是淮安誌書隨令伊家人取書來看究竟伊家
人亦未取書來(臣)反覆詰問彼時維雅舉止張皇
語無倫次遂云如今紙上談兵哄
朝廷的人要多少豈止我麽本月十二日復集公所
欽差大(臣)等向(臣)與維雅問云你兩人所議二十四欵
還有畫一之處麽(臣)荅云别無可畫一就是加帮
堤工可以畫一但崔藩司要一概加我必照水跡
加亦微有不同處隨據維雅答云第二欵挑引河
之說總河既云費錢糧多我與總河畫一罷(臣)隨
問云你前日取淮安誌書查徐州月河怎麽說維
雅云我說的徐洪上流就是泇河(臣)隨云這話愈
說錯了泇河在山東離徐甚遠你還不曉得就著
書麽維雅云我怎不曉得若我不曉得我怎麽著
書呢又向(臣)云你不要怪我我是
朝廷叫我來的
朝廷面分付我說你去著實看看該說的去處你俱實
說我所以不得不說(臣)隨云誰嗔你說有理去處
儘你說我斷無不依你的今黃運兩河全賴減水
壩保全河道你盡議折毁叫我怎麽依你呢維雅
又云你還不知道哩不但我說你的減水壩不好
就是京裏江南在位大人也有說你減水壩不好
的他們對我說你去好生看看說說那些減水壩
把我們江南的田地都渰壊了等語(臣)隨云你這
話更說錯了你是
皇上差出來的怎說在位大人况且我未建減水壩之
前淮揚七州縣田地一片汪洋就如大海一般倒
說不渰如今處處耕種遍地禾苗反說渰了顛倒
是非有這理麽維雅無詞以荅惟支吾設誓而巳
此皆(臣)於
欽差大(臣)科道諸(臣)之前與維雅三面問答之言也伏
念(臣)以庸愚之資謬荷鉅艱之任如螡負山刻虞
隕越祗以
君恩深重不敢不竭蹶圖維期於得當以仰報
主恩於萬分之一是以不論官民士庶凡有言及河工
者莫不虚心採訪求其盡言以期克濟况維雅會
經兩任河官而又著書立說其為諳練留心似無
可疑是以微(臣)初准部文之時私心竊喜以為必
可得其相助為理及細閱其先著之書與後呈之
條議二十四欸乃知其不過逞臆說以為欺㒺也
查維雅所奏恭進河防議略仰祈
睿鑒以備採擇事奉
旨這所奏修河事宜著差往勘閱河工大臣將崔維雅
帶去會同總河確議具奏書并發該部知道欽此是
維雅河防芻議兩河治略二書内所載之言應聽
勘工大臣會同微(臣)確議者也乃維雅自知二書
内所載各條多係勦襲陳腐之言不合見在機宜
於是另作條議二十四欵堅稱二書所載各條即
在此二十四欵之内不必另議不令(臣)等會議奉
旨確議之案而令議其另作私書其欺㒺者一也又查
維雅恭進河防議略疏内稱(臣)於康熙十三年九
月間將前後親身閱歷者詳考規制確酌時宜繪
圖著說輯成河防芻議一書彼時即欲繕寫
進呈以身任外吏無由上達等因而河防芻議第三卷
周橋翟壩圖說條内稱丁巳秋謹識等語夫丁巳
乃康熙十六年即微(臣)奉
命督河到任之年也維雅將該年著成之書而捏稱康
熙十三年九月輯成此不肖官吏有所規避營私
而倒提年月之故智維雅於對
君之際公然行之而不自知其矛盾其欺㒺者二也又
查河防芻議第四卷寢開新河條内稱宿桃清三
縣地方通共長一萬三千一百四十餘丈康熙十
三年冬月勘明詳請等因卷查康熙十二年間前
任河(臣)王光裕為緊急運道事檄行原任淮徐道
戴聖聰著令會同管河濟寧各道夏鎮中河兩分
司親往宿遷確勘宿遷以東可否另開運河接山
東之水直至清河縣出黃河等因隨經該道戴聖
聰勘明詳覆内稱量得宿桃清三縣挑河築堤去
處共長二萬三千一百四十七丈六尺估銀六十
三萬八千八百七十三兩七錢六分本道策騎奔
馳一一荒度躬親閱歷反覆籌畫惟慮河決致有
難成之悔不如仍舊河施帮築之工事半功倍等
語隨經前河臣王光裕照議批允卷案見在此康
熙十二年十二月二十一日淮徐道戴聖聰之詳
也彼時維雅係河南管河道亦在會同之例故得
有淮徐道詳藁今將淮徐道原詳之文更改數字
且將量明共長二萬三千一百四十餘丈者改為
一萬三千一百四十餘丈原係康熙十二年十二
月詳覆者改為康熙十三年冬月詳請竊人之能
以為已能於同僚之間不過無恥而以此書
進呈實則誑
君其欺㒺者三也又查維雅河防芻議第四卷淮揚疏
築條内開黃河倒灌雲梯關上下淤墊幾成平陸
等語第六卷或問辨惑條内一開雲梯關為入海
之路向來寬三二百丈不等今為黃河沙淤僅五
六丈餘等語一開維雅屢勘桃清大工周視相度
稔知清口雲梯關上下數百里河身沙墊高至二
丈三丈不等河渠全沒等語而兩河治略小引内
開宿遷楊家莊五年不塞是以下流勢緩沙停桃
清淤高雲梯關海口僅若行潦等語夫河防芻議
係維雅於康熙十六年以前之書業已將清口雲
梯關淤墊情形三為申說是楊家莊未決之前下
流久巳淤墊之明騐矣而兩河治略引内則強歸
其咎於不塞楊家莊所致同日
進呈之書而其說不同在維雅只圖吹求微(臣)之短而
不自知其自相矛盾於
君父之前也其欺㒺者四也又查維雅河防芻議第六
卷内稱故明崇禎八年參議徐標於徐洪上流剙
開月河與運河相連運得無滯
國朝漕運因之等語又兩河治略皂河新渠難成議條
内稱故明清黃交會則在茶城前建二閘後添一
閘當年頗稱利涉不可倣而行之乎等語查故明
漕運原由茶城彼時河深水落是以清水得出黃
河今自河底屢墊以來黃河之水高於内地丈餘
不等若仍於此處行運則運艘未必可通而濟寧
以南之運道全皆汙没矣(臣)題奉
俞旨創開皂河業巳行運兩載現今時方秋杪而駱馬
湖沿邊一帶盡成平陸人馬通行若非預開皂河
一工則此時阻運之状當不知如何拮据矣維雅
不特不知皂河并不知董口更不知駱馬湖情形
而遽謂(臣)興無益之工糜無益之費勞民傷財等
語不識皂河不開則漕運將從何路上達以必不
能行之茶城而維雅諄諄言之以見在濟運之皂
河而維雅故稱無益是誠何心且維雅兩河治略
引内將前人紛紛各議俱以為揣摹無稽之浮言
非閱歷諳習之確見等語今維雅於茶城皂河董
口駱馬湖之孰高孰低孰通孰阻全然不知浮言
乎確見乎閱歷諳習乎揣摹無稽乎(臣)實不能為
之曲解矣其欺㒺者五也又查維雅河防芻議第
四卷減水石壩條内稱挑浚難施之處宜倣崔鎮
等壩之例而推行之將見石壩既設遇有滔漲開
放分流會漕濟民等語又稱自中州以至淮徐沿
河兩岸隨地相度或數十頃或數百頃共建石壩
一座俟伏水大漲放水使行薄瘠變為膏腴民生
有濟
國税可充利賴非細等語又淮揚疏築條内開芒稻河
閘口不過十丈安能洩二三十里泛漲之水等語
又兩河治略確理漕堤條内開宜相度地勢酌建
閘壩蓄洩得宜運道民生攸賴等語又多建石閘
條内開必於漕堤一帶多建石閘原設大小閘座
除巳經修造外或照原閘再加深闊或原閘不足
更多添建尤保固漕堤善後之遠計等語夫維雅
於
進呈
睿覽書内業將黃運兩河減水閘壩應改深改闊添建
多建等因諄諄申說不啻至再至三矣及至工所
目擊微(臣)巳建多壩無可指摘於是另作二十四
欵抹煞
進呈之書將(臣)已建多壩盡議拆毁填塞與
進呈書内諄諄申說之言自相水火其欺㒺者六也以
上諸條皆係維雅
進呈書内所載其矛盾情由歷歷見在與
欽差大臣科道諸(臣)公同會議時(臣)與維雅問答之言
皆係確有憑據者(臣)是以敢於陳明若維雅作威
作福得之屬員口傳而非(臣)親經目擊者(臣)俱不
敢叙入總之微(臣)無識無才原不足以當督河之
寄先失於易視河工繼失於走埽逾限凡此不職
之狀皆足以招物議之來况督撫藩臬諸臣職在
安民而(臣)職在勞民尤易啟謗無怪乎維雅之斥
(臣)為勞民傷財矣然維雅若止於斥(臣)即使甚至
辱(臣)詈(臣)無所不至(臣)亦能容而不較至於(臣)歷
年建築如許工程乃係節次題奉
俞綸而興舉者目下見有成效將來賴以安瀾而維雅
一旦盡欲拆毁從新另修據其所議不下費銀五
六百萬兩且拆毁各壩宣洩無資則決黃河決高
堰決漕堤淤清口墊運河之患不久即見矣糜費
紛更隳工僨事以淺近而論則微(臣)之身家性命
所關以遠大而言則
國家之運道民生攸繫在(臣)之身命顧不足惜而運道
中阻民生墊溺其為將來後患者尚可勝言耶(臣)
中心恐懼寤寐驚憂反覆思維有斷不敢不據實
逐一直陳以備
睿覽者也貼黃難盡伏乞
皇上俯賜全覽施行
恭報進京疏
題為恭報微(臣)起程赴
京日期并料理緊要工程緣由仰祈
睿鑒事竊(臣)一面分行各属上緊防守料理工程一面
捧佩
敕印於本月二十二日起程訖惟是目前最要緊者莫
如堵塞宿遷縣蕭家渡決口并挑宿遷縣楊家莊
桃源縣白洋河清河縣大王廟曹家窑安東縣蓮
花菴等處引河五道盖楊家莊以下一百四五十
里河身必待蕭家渡合龍之水方能刷成而蕭家
渡一工必須冬杪春初早堵完固俾其逐漸衝刷
始克成河至此引河五道乃係保運固工至要之
務尤須於蕭家渡之前及早挑完若遲過冬春水
涸之候難以施工則勢必又悞一年矣但河庫已
罄募夫買料實無見銀(臣)再四籌維一面見在確
估另
請錢糧一面分行東豫二省并江南附近州縣設法賖
購料物暫撥民夫乘時儹工許其俟請到錢糧之
日照數發還各該州縣令各該州縣代民完解緊
餉庶乎可以無悞此(臣)見在舉行之事誠恐各州
縣因(臣)奉
命赴
京不無遷延觀望以致坐悞之虞(臣)是以不得不特疏
題明嚴行責成以免其推諉貽悞者也(臣)謹具
題伏乞
睿覽施行
請帑修蕭渡工疏
題為請帑堵築蕭家渡要工以期黃河早歸故道事切
照微(臣)奉
命大修江南河道所有
題請過興舉各工方幸告竣而復有蕭家渡民堤坐陷
一事以致黃河又復旁決此實(臣)智短才疎綢繆
不善所致(臣)雖萬死何足贖辜乃蒙
皇上不將(臣)從重治罪而特免責賠仍令(臣)領帑加修
且
天語諄諄訓誨備至(臣)感泣無地伏思自古聖君使過
之仁未有如
皇上之至寬至厚者(臣)雖肝腦塗地粉身碎骨不能仰
報
洪慈於萬一嗣今以往惟有欽遵
聖諭益加慎重小心以期河工之必成以盡微(臣)之職
掌而巳至於自堵塞以及善後各工(臣)前約略估
計需銀一百二十萬兩其中緩急分為三等第一
等最急之工乃係挑楊家莊白洋河曹家窪三處
引河共二千五百餘丈并設法加鑿攔馬河減水
壩内外岡土十餘方以及堵蕭家渡決口九十餘
丈共約需銀十五萬兩第二等次急之工乃係將
黃河邳宿運河
欽修民修并原應民修而尚未加修之一切堤工止高
出本年大漲水跡二尺内外者約有六萬餘丈俱
加至高出大漲水跡六尺為度并添築黃河各減
水壩尾三和土五千餘方共約需銀三十八萬兩
第三等可緩之工乃係將黃河邳宿運河
欽修民修一切堤工高出本年大漲水跡三四五尺不
等者共十四萬餘丈俱一律加至高出大漲水跡
六尺為度并高家堰高良澗翟家壩一帶堰堤一
萬五千餘丈普例加幇戧堤頂寬一丈五尺不等
底寬二三丈不等高八尺至一丈六七尺不等又
添建翟家壩并南北運河共減水壩三座加挑大
王廟蓮花菴二處引河共二千餘丈黃河堤近河
身積水汕擊并運河堤根終年漫泡水内之處應
築做樁笆工二萬餘丈共約需銀六十七萬兩以
上三等共需銀一百二十萬兩第一等最急之工
必須飛星疾儹定於春分節前將蕭家渡閉合龍
門使黃河盡歸故道不致再決第二等次急之工
必須急早興舉以待來年伏秋第三等可緩之工
亦當乘時修築以為善後永保河堤之計今(臣)躬
承
皇上面諭命(臣)細心採訪(臣)敢不其慎其重所有次急
可緩等工容(臣)回至工所與所屬各官再加詳酌
隨即另疏具
題若夫最急之工誠屬刻不容緩伏乞
皇上睿鑒敕部先撥附近山東河南見銀一十五萬兩
俾臣得以如期疾儹必於春分節前將蕭家渡合
龍完固以期無負
皇上教誨天語務使黃河全歸故道不復再生他患以
贖臣罪於萬一也(臣)謹先疏
題請伏乞
睿鑒施行
恭報回工疏
題為恭報微(臣)到工日期并陳見在挑築情形仰祈
睿鑒事竊照微(臣)奉
旨赴
闕蒙
皇上不加嚴譴而仍令(臣)領帑竣工自(臣)面承
聖諭之後於十一月十九日又蒙
皇上再𫝊
聖誨以治河原屬極難之務而(臣)失之孟浪憫(臣)之愚
昧念(臣)之迂拙戒(臣)之輕浮(臣)跪聽之下感激無
地伏思自古人君之使過未有如我
皇上之寬厚仁慈自古人君之誨臣未有如我
皇上之諄切備至(臣)雖草木而躬被
天高地厚之恩欲求仰報萬分之一不知何以為報惟
有益加小心益加慎重時切凜畏將
皇上至訓鐫鏤臓腑永矢欽遵而巳今(臣)於十一月二
十日出京城門二十一日長行道過濟寧衙署繕
拜慶賀本章至十二月十一日抵江南宿遷縣蕭
家渡工所查此工原寬九十餘丈而從外越築約
長一百一十餘丈(臣)先於十月内委陞任宿桃同
知佟國聘見任宿桃同知李燦分管兩壩進埽今
(臣)到工之日巳築過五十餘丈中泓尚賸五十六
丈見在嚴催疾儹至於合龍之期必俟挑河完竣
方可閉合(臣)先於十月初間檄行附近州縣借撥
民夫限令歲内挑完三處引河是以擬於正月内
閉合蕭家渡龍門及續接所司申報知十一月初
旬而人夫尚未到工各屬既觀望遲延則挑河之
役非正月杪二月初不能告竣挑工既遲則合龍
自不敢早(臣)是以於請帑疏内聲明春分節前方
可合龍也今全黃水勢仰賴
皇上洪福巳有一半歸正河尚有一半歸決口(臣)見在
嚴催急儹不遺餘力凜遵
皇上慎重小心之戒百計籌維以期早合龍門不致再
決所有微(臣)到工日期并見在挑築情形(臣)謹恭
疏
題報伏乞
皇上睿鑒施行
加修善後工程疏
題為謹請加修善後工程以期永保河防事竊照江南
河道加修善後工程(臣)原估銀一百二十萬兩乃
從永遠保固起見誠屬必需之項也今部議前後
共止准撥銀九十六萬兩其餘二十四萬兩因(臣)
先曾題借過江蘇藩庫銀十萬兩漕項銀三萬八
千餘兩并大修案内曾動過河庫銀十萬餘兩是
以將此二十四萬一併扣除(臣)何敢復為置議但
微(臣)原係按工程而
請錢糧則必得將錢糧撥足然後工程可以如估告竣
若扣帑二十四萬兩則勢必不能照估儹工矣如
謂(臣)前此曾經多費是以必須扣除則(臣)前此節
省頗多其實未嘗多費又不敢不將原估續估工
程并實用錢糧數目逐一備陳於
皇上之前也查康熙十六年間微(臣)奉
命督河彼時江南河道四分五裂水行地上堤不成堤
河不成河田地沉淹民生墊溺所屬管河司道廳
等官凡稍知河工者皆曰河道壊至今修治最難
若照冀尚書等所估工程必須銀五六百萬方可
告竣等語(臣)以軍興需餉安有如許錢糧隨嚴行
各官加意節省共估銀四百餘萬然止於南岸自
白洋河起北岸自清河縣起各至雲梯關為止其
南岸白洋河以上北岸清河縣以上并南北兩岸
自雲梯關以下至於海口俱未估及(臣)念南北兩
岸白洋河清河縣以上若不加修則下流雖費銀
四百餘萬而上流難保雲梯關以下若不加修則
河流散漫海口不能衝闢水壅不行上流尤屬難
保是以自徐州起至海口盡行估築堤工不照各
官估計另出已見止共估銀二百五十一萬七千
六百餘兩且將一切憫(臣)勸(臣)可危可懼之言全
然不顧力任其事而不敢稍有游移也但此所估
錢粮乃係築徐州以下黃河兩岸堤工并高家堰
至翟家壩一帶幇堤堵決大挑山清高寳四州縣
運河挑爛泥淺淤泥堵運河清水潭等各口黃河
桃清山安四縣各口造浚船二百九十六隻等工
也至於築徐州州城以上徐蕭豐碭四州縣堤工
堵楊家莊大決口堵花山決口大修歸仁堤并邳
宿兩州縣運河之堵決挑河築堤建壩清河縣運
河之酌改運口等工以及湖堰運河之添建減水
各壩添造汛船等項皆在原估之外内徐州州城
以上估銀十萬兩堵花山決口估銀一萬九千四
百餘兩大修歸仁堤估銀十四萬八千七百餘兩
堵楊家莊決口估銀十八萬九千三百餘兩邳宿
運河估銀十五萬九千三百餘兩酌改運口兩次
估銀六萬餘兩添建湖堰運河減水壩十四座共
銀七萬四千餘兩又添估造船銀一萬餘兩并十
九年大水後補苴工程五萬餘兩以上各工皆續
估之工統計需銀八十一萬餘兩再加原估各工
二百五十一萬餘兩是前後共估銀三百三十三
萬餘兩查再陳經理河工第一疏未盡事宜等事
案内省築堤工改建黃河減水壩經(臣)
題定於建減水壩之外可以再節省銀三十萬兩今亦
作數扣除計前後各工共估銀三百三十三萬餘
兩者實該用銀三百零三萬餘兩今(臣)工完核算
實止用銀二百七十六萬餘兩較之原估續估除
題明節省之外又節省銀二十七萬餘兩此皆歷歷有
卷見在工部可考者(臣)故曰(臣)節省頗多其實未
常多費也况部(臣)扣除二十四萬之内有河庫銀
十萬餘兩乃係微(臣)屢次
題明應動之欵尤屬不應扣除查(臣)估計堵塞楊家莊
決口疏内開有除動節省錢糧之外尚缺銀三萬
八千一百六十餘兩擬多用捐栽柳枝或仍有不
敷則於河庫内通融動支等語今此工除用捐栽
官柳之外尚多費銀三萬五千四百一十兩有竒
則此原缺之三萬八千一百六十餘兩自應動河
庫錢糧又亟請併修河北運河疏内(臣)原估需銀十
五萬九千三百餘兩内開將河庫近年節存約可
抵十分之四等因
題明在案查此工照原估十分之四科算該動河庫銀
六萬三千七百四十餘兩二項合算共應動河庫
銀一十萬一千九百餘兩今(臣)所用河庫十萬餘
兩適合原
題之數無可扣除者也至所借江蘇藩庫銀十萬兩并
漕項銀三萬八千四百餘兩實係照估做過工程
竝非分外多費亦俱無庸扣除如部(臣)必欲補還
亦止可陸續於河庫内逐年節省扣解此時萬難
預扣以致悞工也伏乞
皇上俯念河工關係重大矧當全黃歸故加修不可泄
忽之時
敕下部(臣)將所扣銀二十四萬兩急為撥發俾(臣)得以
及時儹工務期保固其前此借過江藩庫并漕項
銀共十三萬八千四百四兩有竒容(臣)力行各屬
將逐年歲修工程百計節省自康熙二十四年為
始每年扣銀一萬四千兩附東豫二省藩司隨便
解交戶部限十年扣解全完如此一轉移間則目
前既可不悞工程而十年之間仍可全還戸部以
充
國用也(臣)謹具
題伏乞
皇上睿鑒敕部議覆施行
請添河員疏
題為兩河汛險工長官少不能兼顧謹
請酌調添設以保永固事竊惟修防河堤有堤矮漫溢
之患有風浪擊堤之患有鼠獾穴隙滲水之患有
堤被浸久忽然坐陷之患有大溜奔注塌崖坍堤
頂沖掃灣上堤下坐遷變非常危險莫測之患凡
此五者雖為害有重輕之不同而皆足潰堤成決
阻運殃民是以修防必期縝密而不宜稍有疎忽
也至於修防之法全賴料物人夫固不待言矣然
欲料之速集來工與夫之不致逃曠則非能幹多
員駐工調度威惠並行不可得也本年自蕭家渡
合龍黃河歸故之後三四兩月止於宿桃二縣黃
水漫漲及(臣)設法疏浚百計防守五月業巳歸漕
豈知一經小暑霪雨數月黃淮交漲之後又益以
山東諸泉大水横發凡(臣)奉
旨加修之堤有易於取土五月以前告完者堤頂高出
水面四尺有竒不等其取土艱難加以六月後連
隂數月畚鍤難施未經告竣者堤頂出水一二尺
不等甚至僅存數寸自七月二十一日起至八月
初二日止旬有二日之間河流異常泛漲碭山北
岸之盤龍集南岸之毛城舖定國寺蕭縣之北辰
集徐州南岸之護城石堤楊家窪房村北岸之李
道華樓子房山靈璧南岸之雙溝集睢寧南岸之
余家堂戴家樓邳州北岸之鯉魚山羊山寺董家
堂沈家堂青墩營宿遷南岸之蔡家樓朱衣城毛
家宅北岸之直河岔路口炭渚西門外二郎廟等
處約有一二萬丈皆堤頂止高出水面三五寸七
八寸不等彼時内係久雨積水深二三四尺不等
既巳無處取土而外則大溜奔騰幾平堤頂加之
以霪雨不時既憂漫溢又慮坐陷更恐大風汕擊
獾穴狼窩穿隙過水(臣)晝夜無寧憂虞惶懼力督
一切官弁各各多募人夫購辦草料百計搶救幸
賴
皇上洪福齊天旬餘之内並無大風而八月初三河水
陡落尺餘得以無恙及水勢稍落而河流愈急一
切險汛搜刷堤根處處危急(臣)那東補西飛運料
物隨機下埽抵禦直至九月初間方能保定除該
管大小官弁員駐工并(臣)標效用等弁盡行差遍
外(臣)又添委見在加修大工之監理分管等官一
百餘員分地協防搶救方得無虞(臣)因而展轉籌
維防險必須官多庶可分地責成各圖鞏固本年
之得以無恙者賴有見在加修大工之諳練監理
分管等官一百餘員協助該管廳營印河官弁分
地防守也然此等各官大工一竣即應他補不能
恃為久常(臣)若不預畫萬全之計勢必臨事無人
貽悞匪細(臣)萬不得已擬
請將汛長工遠之處酌量添官内凡就近有見任官員
可用者即令兼管河工就近無見任官員可用者
方為添設分管至於文武官弁互相表裏凡有
欽工之處設一武弁即應設一文職蓋武弁專管兵丁
栽柳蓄草填補獾穴狼窩下埽簽樁等務其購辦
料物動用錢糧以及督管歲修人夫皆係文職之
事如一武即有一文則有首尾之應手足之孚彼
此同舟盡力相濟如兩武弁汛地而止一文官督
管夫料未免顧此失彼每有奔馳不及倉卒貽悞
之虞查淮揚徐三府州屬見在設立七河廳七河
營内除徐屬邳睢靈璧山清外河山安山清旴𣅿
揚河等六廳營汛地工程俱各相當即有多寡亦
相去不遠無庸更議外惟宿桃廳營黃河兩岸除
月堤不計外共有縷堤五萬餘丈更有運河兩岸
并歸仁堤工二萬餘丈加以險汛如林在宿遷則
有蔡家樓雞嘴壩蔡家樓下灣彭家堡蕭家渡徐
家灣楊家莊白洋河等新舊大險七處在桃源則
有九里崗烟墩劉家莊上渡口龍窩雞嘴壩七里
溝李家口三岔等新舊大險九處尚有時下雖未
修防而將來勢必成險之工并一切搶修次險工
程不可勝計更有運河清黃交會之處不時下閘
啟閉以及浚淺挑淤約計宿桃兩縣工程之多倍
於别汛而僅有一同知一守備萬萬不能分身料
理本年伏秋異漲新險危急之時同知李燦駐桃
源三岔工所守備劉文道駐桃源九里崗工所督
夫集料下埽搶救頃刻不敢遠離然該汛除此二
工之外桃源尚有七險宿遷亦有七險加以運河
與各未竣堤工處處有漫溢之勢(臣)另委監理同
知劉沛引原任宿遷縣知縣胡天龍督率分管該
管各官弁專防宿遷運河工程又委監理知縣尚
登岸趙良臣督率分管該管各官弁分防宿遷攔
馬河西門外二郎廟蕭家渡一帶工程又委監理
候補知府佟國聘督率分管該管各官弁專防楊
家莊白洋河一帶工程又委監理候補同知黃道
宏督率分管該管各官弁專防宿桃交界古城一
帶工程又委監理知縣沈仲寅督率分管該管各
官弁專防桃源南岸工程又委監理知縣吳世貢
督率分管該管各官弁專防桃源北岸工程又委
桃源現任知縣何勲分頭購辦草料催督人夫統
計宿桃一汛除見任知縣不計外其專司河務者
同知守備二官并(臣)又另委監理官八員督率大
工分管并見任各官弁共相協助始克保固無虞
夫以本年見用監理廳備十員協力保固之工而
將來僅有一廳一備兩員欲其處處周到不生意
外之變誠屬鞭長不及勢必貽悞者也今(臣)
請將宿桃一汛添設同知一員守備一員將一汛分為
兩汛令見任宿桃同知李燦專管宿遷黃運兩河
并宿虹兩縣歸仁堤工改為分管宿虹河務同知
見任宿桃河營守備劉文道改為分管江南江北
宿虹河營守備添設分管桃源河務同知一員桃
源河營守備一員又宿遷運河向設主簿一員把
總一員兼管黃河堤工今查運河兩岸原有堤一
萬餘丈近又加挑新河一道計長三千餘丈連黃
河堤工統計共長二萬餘丈且清黃交會漕艘咽
喉之區汛廣工長一主簿一把總萬難遍及查該
縣有劉馬莊廵檢一員應令兼管駱馬湖以上黃
河新河工程并調撥把總一員協同料理其見在
運河主簿把總應令專管石磡以内運河兩岸堤
工并皂河攔黃壩工又宿遷縣北有攔馬河減水
壩五座與黃河堤工隔遠見在主簿把總不能兼
顧應令宿遷縣典史就近兼管又邳州北岸堤工
長一百餘里武職見有把總二員而文職止有州
判一員不能兼顧查該州有直河廵檢一員應令
兼管河工與該州判分管黃河堤工又邳州運河
堤工一萬餘丈應調撥把總一員協助州同修防
又徐州北岸堤工計長一百餘里武職見有千把
總三員應裁去千總一員止留把總二員文職止
有北岸州判一員實難徧顧查該州北岸見有吕
梁廵檢一員應令兼管河工與北岸州判分汛防
守又邳州運河
欽工一萬餘丈業已設官設兵協力修防但黃林莊以
下徐塘口一帶尚有運河六七十里雖原無堤工
不用特設文武防守而向來每歲有民夫挑淺之
役亦應有一文職專督之查該州見有新安廵檢
一員駐劄頗近應令新安廵檢專管徐塘口上下
挑淺工程又睢寧縣黃河南岸除遥月堤之外止
算縷堤計有一萬六千餘丈且有戴家樓韓家莊
二處極大險工更有搶修工程不一而足查該汛
武職見有千把總二員而文職止有主簿一員實
難兼顧查睢寧縣並無縣丞(臣)
請添設睢寧縣管河縣丞一員與主簿分汛防守又安
東縣黃河北岸堤工二萬三千餘丈又山陽北岸
有堤工三千餘丈而安東南岸亦有堤工(臣)已令
彼此交換將安東南岸堤工交山陽管河官弁專
管其山陽北岸堤工換交安東管河官弁專管庶
無隔河遠顧之難是安東北岸將及二萬七千丈
此二萬七千丈之内武職設千把總四員而文職
止有該縣主簿并五港司廵檢二員應裁去千總
一員添設安東縣管河縣丞一員共計文武官各
三員以便協力防守又山陽外河南岸自季家淺
至雲梯關通長三萬一千餘丈見在武職有千把
總四員而文職亦止外河主簿馬邏司廵檢二員
應裁去把總一員添設山陽外河縣丞一員與外
河主簿等分汛防守又高家堰當全湖之衝必須
官品稍大之能員防守而見在係一大使官品太
微應裁去大使改設高堰主簿一員又雲梯關外
黃河兩岸堤工綿遠武職見有千把總二員而文
職止有羊寨司廵檢一員亦難隔河兼顧應令羊
寨司廵檢駐劄薛家套專管雲梯關外北岸堤工
并將所裁高堰大使著令駐劄大套分管雲梯關
外黃河南岸堤工又清河縣運口亦係漕艘咽喉
且大溜奔湍經年險急最為緊要今該縣縣丞既
管運河工程又管黃河南岸堤工顧此失彼實有
貽悞之虞查該縣見有馬頭司廵檢一員應令馬
頭司廵檢管黃河南岸俾縣丞專管運河庶免貽
悞又山陽運河一百餘里乃係水陸要衝修防最
密見在武職有千把總二員而文職止有該縣裏
河主簿一員實難兼顧查該縣見有縣丞一員應
令兼管裏河與主簿分汛防守又揚州府屬高寳
江三州縣運河上自山陽縣交界黃浦起下自江
都縣灣頭井芒稻河止通長二百四十餘里合東
西兩岸計之不下四百餘里其間樁工石工埽工
閘座減水壩等工多如林除通判守備之外武職
尚有千把總五員而文職僅有一州判兩主簿共
三員實有鞭長難及之虞查高郵州見有州同一
員寳應縣見有縣丞一員應俱令兼管河工與州
判主簿分汛防守又江都河道長一百二十里見
在主簿一員僅堪管理芒稻河灣頭以上各
欽工堤壩閘座其灣頭以下歷郡城至瓜洲尚有河道
六十里其間雖無
欽工而亦有民夫挑淺之役主簿不能兼顧查該縣見
有縣丞一員應令兼管灣頭起至瓜洲止一帶河
道以便主簿專管灣頭以上一切緊要
欽工又儀徵縣河道長七十里雖無
欽工堤岸而亦有挑淺之工查該縣原無管河專官見
有縣丞一員應令該縣縣丞就近兼管河道又旴
𣅿縣主簿與山陽縣高良澗主簿汛地相接而旴
𣅿主簿所管旴𣅿堤工不過十餘里山陽主簿所
管山陽堤工計長七十餘里應令山陽主簿止管
至周橋為止其周橋以南古溝唐埂一帶雖係山
陽地方應交旴𣅿縣主簿管理將旴𣅿主簿改為
山旴管堤主簿又山陽雲梯關外海口一帶有近
年新淤無主葦草灘地(臣)前委效用千總劉淳駐
彼清查數年以來前後共查得新淤灘地六百餘
頃從前已採過葦草一百餘萬束(臣)見在通行各
工查明收過葦數一面
題報一面入康熙二十一年分歲報冊内開銷至此項
葦灘將來歲歲可得葦草百餘萬束大有益於河
工但地廣柴多必須特設千總一員督管河兵專
司採綑之事其所設千總歸山安河營管轄支領
俸餉以上淮揚徐三府州屬黃運河湖一切堤工
除用附近見任官員兼管河工并各營千把總或
裁或添仍係彼此調撥者不計外通計實添設同
知一員守備一員縣丞三員主簿一員此皆微(臣)
再三斟酌妥當方敢陳請倘蒙
皇上俯念河道攸關重大特賜
俞允則將來各處堤工俱有專責官弁修防自密永可
無悞其有裨運道民生實非淺鮮也至於應添官
員俟奉有
俞旨之日容(臣)於見在工所各官之内擇人地相宜勤
勞最著者另疏保舉具
題并各官弁各管某某工程段落丈尺各應駐劄某某
地方以及各營千把總應裁應添作何調撥之處
另造清冊送部以專責成俾為永遠定例外(臣)謹
一併
題明伏乞
皇上睿鑒
敕部議覆施行
恭報兩河險工官員疏
題為兩河汛險工長等事今將淮揚徐三府州分管黃
運二河併湖堤各同知通判州同州判縣丞主簿
廵檢典史大使等官駐劄地方修防汛地起止理
合造冊施行須至冊者
計開
徐屬河務同知一員駐劄徐州所屬河官八
員
徐州州同駐劄州城修防黃河南岸汛地
上自蕭縣界王家堂起下至青田
止
南岸州判駐劄房村驛修防黃河南岸
汛地上自青田起下至靈璧縣
界止
北岸州判駐劄河北館驛門修防黃河
北岸汛地上自大谷山起下至
王家山止
呂梁廵檢駐劄呂梁修防黃河北岸汛
地上自狄家山起下至邳州界
止
蕭縣主簿駐劄郝家集修防本縣黃河
汛地
碭山縣主簿駐劄縣城修防黃河南岸
汛地
豐碭主簿駐劄盤龍集修防豐縣黃河
及碭山縣黃河北岸汛地
沛縣主簿駐劄夏鎮修防本縣運河汛
地
分管邳睢靈璧河務同知一員駐劄邳州所
屬河官七員
邳州州判駐劄州城修防黃河汛地上自
徐州界起下至馬船幇止
直河司廵檢駐劄州城修防黃河汛地
上自馬船幇起下至宿遷縣界
止
州同駐劄猫兒窩修防運河汛地上自
徐塘口起下至宿遷縣界止并
唐宋山堤工
新安司廵檢駐劄泇口修防運河汛地
上自山東嶧縣界起下至徐塘
口止
靈璧縣主簿駐劄雙溝集修防本縣黃
河汛地
睢寧縣縣丞駐劄姚家集修防黃河汛
地上自靈璧縣界起下至戴家
樓止
主簿駐劄魏家集修防黃河汛地上自
戴家樓起下至宿遷縣界止
分管宿虹河務同知一員駐劄白洋河所屬
河官七員
宿遷縣縣丞駐劄縣城修防黃河南岸汛
地上自睢寧縣界起下至小古
城止
南岸主簿駐劄白洋河修防黃河南岸
汛地上自小古城起下至桃源
縣界止
北岸主簿駐劄縣城修防黃河北岸汛
地上自縣西門起下至桃源縣
界止
劉馬莊廵檢駐劄皂河集修防黃河北
岸汛地上自邳州界起下至張
莊運口止并新運河上自皂河
口起下至運口止
運河主簿駐劄皂河集修防運河汛地
上自邳州界起下至早河口止
歸仁司廵檢駐劄歸仁集修防宿虹二
縣歸仁堤汛地
典史駐劄縣城修防攔馬河減水各壩
分管桃源河務同知一員駐劄桃源縣所屬
河官四員
桃源縣縣丞駐劄縣城修防黃河南岸汛
地上自宿遷縣界起下至烟墩
止
南岸主簿駐劄縣城修防黃河南岸汛
地上自烟墩起下至清河縣界
止
北岸主簿駐劄衆興集修防黃河北岸
汛地上自宿遷縣界起下至上
渡口止
三義鎮廵檢駐劄三岔修防黃河北岸
汛地上自上渡口起下至清河
縣界止
分管山清外河同知一員駐劄清江浦所屬
河官五員
清河縣主簿駐劄縣城修防本縣黃河北
岸汛地
馬頭司廵檢駐劄甘羅城修防本縣黃
河南岸汛地
山陽縣外河縣丞駐劄清江浦修防黃河
南岸汛地上自清河縣界起下
至朱家嘴止
外河主簿駐劄蘇家嘴修防黃河南岸
汛地上自朱家嘴起下至童家
營止
馬邏司廵檢駐劄盧舖修防黃河南岸
汛地上自童家營起下至陳家
社止
分管山安河務同知一員駐劄安東縣所屬
河官五員
安東縣縣丞駐劄縣城修防黃河汛地上
自清河縣界起下至縣東門止
主簿駐劄夏村營修防黃河汛地上自
縣東門起下至彭家灘止
五港司廵檢駐劄佃湖修防黃河汛地
上自彭家灘起下至雲梯關止
山陽縣羊寨司廵檢駐劄薛家套修防黃
河北岸汛地上自雲梯關起下
至泗汾港止
山陽縣大套大使駐劄大套修防黃河南
岸汛地上自雲梯關對岸陳家
社起下至陸家社止
分管山清旴𣅿河務同知一員駐劄淮安府
所屬河官六員
清河縣縣丞駐劄甘羅城修防運河汛地
上自甘羅城西南角起下至山
陽縣界横堤頭止
山陽縣裏河縣丞駐劄府城修防運河汛
地上自府城西南角樓起下至
寳應縣界止
裏河主簿駐劄府城修防運河汛地上
自清河縣界起下至府城西南
角樓止
高家堰主簿駐劄高家堰修防湖堤汛
地上自石工頭起下至清河縣
界横堤頭止
高良澗主簿駐劄周家橋修防湖堤汛
地上自周家橋起下至石工頭
止
山旴主簿駐劄翟家壩修防湖堤汛地
上自翟家壩起下至周家橋止
揚屬河務通判一員駐劄高郵州所屬河官
七員
寳應縣縣丞駐劄縣城修防運河汛地上
自山陽縣界起下至劉家堡止
主簿駐劄縣城修防運河汛地上自劉
家堡起下至高郵州界止
高郵州州同駐劄州城修防運河汛地上
自永安河尾起下自江都縣界
止
州判駐劄州城修防運河汛地上自寳
應縣界起下至永安河止
江都縣縣丞駐劄府城修防運河汛地上
自灣頭閘起下至瓜洲止
主簿駐劄府城修防運河汛地上自高
郵州界起下至灣頭閘止
儀徵縣縣丞駐劄縣城修防本縣運河汛
地
謹請加修疏
題為謹請加修善後工程以期永保河防事竊(臣)奉
命大修江南河道共計動帑創築幇築過黃河兩岸堤
工十八萬一千餘丈又動帑創築過邳宿運河堤
工二萬一千餘丈又督徐蕭碭豐沛靈睢宿桃清
十州縣民夫加幇過不動錢糧黃河兩岸堤工四
萬五千餘丈三共已修築過堤二十四萬八千餘
丈此等堤工雖巳告竣然凡於康熙十九年未逢
大雨以前築竣者未免稍矮至十九年大雨異漲
之後築竣者則皆增高今欲求久遠安瀾之計必
須一槩加至高出大漲六尺為度方稱萬全(臣)於
康熙二十一年六七月間伏水大發黃清交漲之
時逐處接量得此堤二十四萬八千餘丈之内凡
堤頂高出水面五尺六七寸至六尺以上并未水
到堤根俱不必再加者共約長六萬六千餘丈水
浸堤根而堤頂高出水面三尺以上至四五尺不
等可以稍緩加幇者共長十四萬餘丈水漫堤根
而堤頂止高出水面二尺上下急須加幇者共長
四萬二千餘丈又徐州北岸未幇民堤水未到堤
根不必加幇外尚有睢宿兩縣未幇民堤一萬八
千餘丈亦係水浸堤根堤頂止高出水尺餘二尺
不等兼之堤頂窄狹外無坦坡更覺危急尤須一
併動帑及早加幇統計急工六萬餘丈應加高三
四尺不等并將陡坡改為稍坦每丈牽用土三十
四方每方一錢五分又隂雨食米夯□麻等項并
水工取土艱遠加增工食等項每丈牽需銀五兩
五錢共約需銀三十三萬兩又緩工十四萬餘丈
應加高一二尺有竒不等亦改陡坡為稍坦坡并
緊要大路分外加寬每丈牽用土一十九方每方
一錢五分連隂雨等項約需銀三兩一錢共約需
銀四十三萬四千兩又各減水壩急須築做三和
土五千餘方厚簿不等并添做朱家堂西王家營
兩壩石磯心又增建南北運河湖堰減水壩共三
座共約需銀八萬兩又邳宿運河最窪之處堤根
浸於水内終年不得乾涸并黃河堤工離河太近
以及堤外積水成湖風浪不時刷汕之處共計約
有二萬丈必須添築樁笆工方可保固經久每丈
料物匠工約需銀四兩共需銀八萬兩又高家堰
臨湖石工連堵決埽工共長五千九百三十三丈
八尺見在頂寬二丈者應加至頂寬三丈見在頂
寬二丈五尺者應加至頂寬三丈五尺每丈牽用
土三十餘方必須設法於離堤二三十丈外水内
築堰攔水挑運料小河一道即以挑河之土築成
堤工每方約需銀三錢計每丈需土方夫工銀十
兩共需銀五萬九千兩又高良一帶樁埽速堵決
之處并武家墩幇堤堵決之處以及翟家壩堵決
築堤共長九千七百二十三丈三尺應幇至頂寬
三丈每丈約需土二十方亦於離堤二三十丈外
挑運料小河一道每方牽給銀一錢八分計每丈
需土方夫工銀三兩六錢共約需銀三萬五千兩
又清河縣大王廟前加挑引河一道長六百餘丈
挑深一丈五尺每丈約需銀十八兩計需銀一萬
二千兩以上各工(臣)先於上年九月内𫝊集所屬
各監理等官再三斟酌必得如此加修方可待將
來異漲今(臣)復至工所細心採訪與各官詳加復
勘委無更改又先因安東縣蓮花菴有難刷淺工
一千四百丈前此亦估加挑今與該管道廳印河
等官詳加酌議目擊水勢漸趨南岸誠恐挑河未
成有鼓衝難竣之患今改議停挑此道引河將南
岸緊要堤工幇寬丈餘待水至堤根之時下埽裹
護再於大茭陵迤東起直接馬邏添築大遥堤約
長三千丈以為重門之障共約需銀二萬餘兩以
上通共需銀一百零五萬餘兩内工程雖有緩急
之分然必及早如估加修庶將來或遇竒雨異漲
亦可恃其修防不致復生他患也伏念(臣)奉
命治河歷五年之久除原估銀二百五十一萬七千餘
兩并二次借地丁漕項銀十三萬八千餘兩俱經
用完又用過河庫銀十餘萬兩而今兩次請銀一
百二十萬兩(臣)非妄議費帑也内中如堵蕭家渡
決口加挑緊要引河加幇原應係民夫修築之工
計長一萬八千丈均屬必不可緩又皂河為漕運
咽喉之地雖目今深通無阻而兩岸堤工終年浸
於水内一有疎虞關係甚大斷須火速加幇以期
永固又微(臣)新築與民夫幇過堤工内止高出上
年六月内大漲水跡二尺左右者約計四萬二千
餘丈必須速為再加其餘各工雖尚屬可遲然蕭
家渡堵塞之後黃淮二瀆若止照康熙十七十八
二十二十一等四年之水足以保固無慮設或再
如康熙十九年竒雨數月遍地江湖則見在工程
尚屬單薄必得及早預為鞏固之計以待大水方
稱至穩至安之著至(臣)前此估計一切堤工止估
高五六八尺不等今則自五尺起築至高一丈四
五尺不等而猶議再行加高盖(臣)初任之時適當
軍興需餉之候是以逐工俱從極省估計曾將俟
工完之時另議撥夫協助河兵加幇高厚等因
題明在案今河兵修防險要東撥西調刻無寧居而民
夫又不能濟急幇丁又尚未定制(臣)雖欲俟工完
之後逐漸加幇但黃淮二瀆之水消長無常卒然
漲發每令人措手莫及此皆(臣)愚昧無知偏心於
曲求節省而不覺智慮短淺一至於此以今日而
追憶前言不禁慚愧無地汗流浹背者矣今(臣)添
估各工凡緊要去處俱係悉心籌畫倘蒙
皇上允行可為永遠安瀾之計其所需銀兩查河工於
康熙十三年以前原有捐納事例今海宇清平各
省事例俱經停止合無將河工事例較前稍寬其
途倣江南賑饑之例聽各處官民捐納以濟其事
惟是捐輸銀兩不能剋期應手而工程緊急難以
緩待除(臣)先具請帑堵築蕭家渡要工等事一疏
内已蒙
皇上敕部撥發山東省地丁銀十五萬兩見俱解到外
伏乞
敕部再撥山東河南二省地丁銀一百五萬兩俾(臣)火
速乘時及早興舉俟收事例銀補還其康熙二十
年借過江蘇撫(臣)所屬地丁銀十萬兩康熙二十
一年借過漕項銀三萬八千餘兩亦俟收事例銀
補還如此則河道永保安瀾善後良圖莫過於此
矣至黃河情勢變遷靡常或其間稍有應損益增
減之處容(臣)遵照敬陳經理河工八疏内議政(臣)
等定議事小者准(臣)竟行事大者另疏題明之例
遵奉而行以期確當(臣)謹具
題伏乞
皇上睿鑒
敕部議覆施行
文襄奏疏卷四
