南唐書卷之九
列傳第四
周本舒州宿松人漢南郡太守瑜之後祠廟隴畞皆
在子孫守故土者猶數十戶本少孤貧嘗在田里獨
格猛虎唐末大亂投楊行密軍中以勇敢聞常先登
深入蒙犯矢石身無完肌及歸營自燒鐡烙其創飲
㗖言笑自若軍中猛將皆服之累遷淮南馬步軍使
天祐五年楊氏始得江西撫州刺史危全諷率諸郡
兵十萬来爭其地屯于象牙潭楚人取高安爲之援
江南守將劉威告急判官嚴可求薦本可用時本從
軍圍蘇州不克耻之稱疾不出可求即卧内強𧺫之
本曰蘇州之役非彼強我弱也蓋上將權輕下皆專
命故爾今必見用願無任偏禆可求爲言楊氏許之
得選兵七千使救高安本曰楚人非欲取高安也爲
全諷聲援爾若先敗全諷楚人必走乃疾趨象牙潭
劉威要之宴犒不留或曰賊勢甚盛宜審觀形勝計
定而後進何其遽也本曰賊有十倍之衆使吾軍知
之必將奪氣須乘其銳而用之既至指授諸將戮力
急攻大破其軍擒全諷諸郡之兵皆潰楚人果遁吉
州刺史彭玕信州刺史危仔昌棄城走於是江西之
地始定以本爲信州刺史越將陳璋據衢州歸欵越
人圍之本受命以兵迎璋既至越人解圍陣於城下
璋以其衆来奔禆將吕師道曰敵去我咫尺而陣不
動是輕我也必擊之本曰吾受命迎陳使君陳君今
在此吾事訖矣何爲復戰且彼近而不動必有以待
我也擊可勝乎待其先動擊未晚也璋亦以爲然乃
還越人躡之至中道宿半夜佯驚棄輜重走先設伏
於道左越人急追至伏所前後夾擊盡殱其衆越人
累至皆敗之唐莊宗入洛陽吳遣司農卿盧蘋使于
洛陽莊宗問吳之名將存否而本預焉由是召入爲
雄武統軍出爲夀州節度使移鎮廬州拜太尉中書
令封西平王本不知書而愛重儒士賓禮寮屬不撓
其權吏民愛之性純朴伎藝無能者唯軍旅之事則
如夙習烈祖將受禪徐玠周宗等以本及李德誠皆
位望隆重故諷之以爲推戴之首本以昏耄仍不知
時變皆少子祚左右其事時吳宗室臨川王濛廢處
瀝陽聞將授終乃殺監守者與親信二騎趨詣本本
將見之祚固執不可本怒曰我家郎君也何不使我
一見祚閉中門拒之濛被殺吳室遂移本随衆至建
康勸進由是愧恨數月而䘚子鄴有戰功亦至廬州
節度使
李德誠廣陵人也少事宣州趙鍠爲給使吳攻宣州
鍠敗德誠及韓球猶隨左右城中推立禆將周進思
爲主鍠使德誠往諭進思以城降德誠暴得熱疾委
頓不能受命乃使球往進思斬球擲其首於外德誠
是夕即愈鍠死事吳武王常從征討累遷淮南馬步
軍使擒安仁義於潤州以功拜潤州留後歷撫虔洪
三鎮加中書令封南平王烈祖建齊國德誠率諸將
勸進乃其子建勲之謀也昇元中德誠自洪州入朝
烈祖以德誠前代功臣父子皆參佐命優禮之聞其
来覲遣内夫人迎於道(六官之職因事以書其僣)百寮候於門朝
堂設幄爲具每有大議遣執政就第諮問信王景逹
先娶德誠女烈祖復姓有司以同姓非禮制曰南平
王國之元老婚不可離信王妃可氏南平楊氏將帥
德誠最無大功特以姻婭顯逹而名位夀考諸將莫
及有子二十人建勲爲相而建封爲將相無阿黨將
死國事君子善之其餘皆任右職建勲别傳
王輿少與兄綰俱事吳武王輿始爲小校從周本伐
危全諷將戰本親臨賊水柵分命諸將指山頭一小
營謂輿曰往攻彼以撓賊輿唯唯不行本曰爾憚往
耶輿曰公必若以輿爲可使願得此柵攻之往彼何
爲本大喜曰亦知此爲賊要害耶乃命之輿乘輕舟
先進破其前鋒因排柵而入諸軍乘之遂擒全諷累
遷諸軍都虞候譲皇之世祿去公室掌禁兵者尤難
其人烈祖以輿爲控鶴都虞候持重有法出爲光州
刺史先是輿兄子拯爲海州副使叛入北方以爲刺
史聞輿在光州間遣親信通書幣輿執之以聞因求
罷郡復爲控鶴都虞候遷左金吾大將軍除浙西節
度使從譲皇至潤州移鎮鄂州監軍甄庭堅與輿不
恊或告庭堅交通境外烈祖使中使繫庭堅下大理
輿先知之密見庭堅曰可乘輕舟自歸闕庭無與中
使遇庭堅懼從其計遂獲免由是寮屬稱其長者輿
少時從軍圍潤州爲大弩射中右耳自左耳出旁一
人中之猶死輿卧病百許日及愈耳亦不聾又嘗攻
穎州夜夢道士告之曰旦有流星下墜能避當富貴
及旦輿仗劒倚柵木驅士攻城城中飛大石正中其
柵及輿鎧甲之半皆糜碎而輿無傷輿曰所夢流星
是也由此自負終爲使相䘚年七十四兄綰爲&KR1050;州
節度使先䘚
李章廬江人從吳武王爲騎將與朱瑾相悅瑾殺徐
知訓自剄義祖入誅瑾黨章與同事六人當斬五人
巳斬次至章戾聲曰四郊多壘而斬壮士耶時馬仁
𥙿監斬壮其言聞於烈祖釋之隷洪州爲軍校累遷
雄武軍都虞候左街使章雖老而心尚壮善撫士䘚
勤於職務出爲虔州節度使爲理嚴重禁戢左右賓
禮寮屬會周本䘚移鎮廬州加中書令䘚年九十
王安廬江人也少投吳武王爲親兵武王嘗升高塜
望敵安捧匜器侍側左右皆注目前視陣旁有執槊
者疾走徑趨王所左右驚惕失措安置匜器於地取
弓射之一發而殪徐内弓弢中復捧器如初顔色不
變武王竒之曰汝有器度當至富貴因加奬拔累遷
袁州刺史歷典數郡皆以沉默寬厚爲理事烈祖爲
神武統軍代李章爲虔州節度使䘚年七十三
韋建少居吳武王軍中嘗從征討以膂力聞後隷虔
州王綰爲禆將郡境曠遠旁接谿洞群盗充斥建率
勵勇士所至克獲百姓頼之累遷諸軍都虞候爲左
衛使出爲袁州刺史建不知書而性淳厚清靜自處
無所侵撓郡中大治數年入爲統軍以劉仁贍代之
仁贍敏晤親綜簿書時有釐革郡政益治而百姓猶
思建焉歷任皆如是至老不衰出爲鄂州節度使䘚
年八十
高審思少事楊行密以驍勇聞於軍中劉信平&KR1050;州
審思爲禆將屢立戰功審思爲人重厚寡言烈祖竒
之常使綜領親兵拜夀州節度使增修城隍守備甚
嚴或謂之曰以公威略守此堅城何懼而過爲畏懦
也審思曰兵機多變不可不懼過爲之防上策也顯
德之役夀州城隍最堅亦審思之遺績爾(後事舊史亡)
南唐書卷之九
