南唐書卷之二十五
談諧傳第二十一
嗚呼談諧之說其来尚矣秦漢之滑稽後世因爲談
諧而爲之者多出乎樂工優人其廓人主之𥚹心譏
當時之弊政必先順其所好以攻其所蔽雖非君子
之事而有足書者作談諧傳
申漸高不知何許人也在吳爲樂工吳多内難伶人
不得志漸高常吹三孔笛賣藥於廣陵市昇元初案
籍編括漸高以善音律爲部長時關司歛率尤繁商
人苦之屬近甸亢旱一日宴于北苑烈祖謂侍臣曰
畿甸雨都城不雨何也得非獄市之間違天意歟漸
高乘談諧進曰雨懼抽稅不敢入京烈祖大笑即下
令除一切額外稅信宿之間膏澤告足當時以謂優
旃&KR0238;城優孟葬馬無以過也烈祖受禪吳朝老將唯
周本爲元勲烈祖患其難制因其勸進至金陵曲宴
便殿引鴆賜本本疑之旁取一巵均酒之半跪進曰
臣與陛下千載一遇陛下不飲此酒殆非君臣同德
也烈祖變色左右莫知所從漸高舞䄂升殿併飲之
内金盞於懷趨出烈祖密使親信詣漸高第賜藥解
之不及是夕漸高腦潰而䘚
李家明廬州西昌人談諧敏給善爲諷辭元宗好遊
家明常從初景遂景逹景逷皆以皇弟加爵而恩未
及臣下因置酒殿中家明俳戲爲翁媪列坐諸婦進
飲食拜禮頗繁翁媪怒曰自家官自家家何用多拜
耶(江浙謂舅爲官謂姑爲家)元宗笑曰吾爲國主恩不外覃於是
百官進秩有差家明毋死未葬會元宗乘間書草字
於便殿家明紿曰臣竊署字與之不疑元宗以麻紙
大押字命試學焉家明輙於草字上署曰宣州上供
庫支錢二百緡付李家明葬毋元宗大笑因以賜焉
建州王延政僣號元宗遣將平之俘延政于建康封
鄱陽王命公卿宴其第延政吝于賜予家明謔之曰
賤工無伎優賜叵富然告大王乞取一物延政曰汝
何求家明曰大殷平天冠今巳無用家明敢取爲優
服延政默然慙恨而罷自是怏怏病䘚元宗賞花後
苑率近臣臨池垂釣臣下皆登魚唯元宗獨無所獲
家明因進詩曰玉甃垂鈎興正濃碧池春暖水溶溶
凡鱗不敢吞香餌知是君王合釣龍元宗大喜賜宴
極歡嘗見牛晚卧美蔭元宗曰牛且熱矣家明乘談
諧曰曾遭寗戚鞭敲角又被田單火燎身閑向斜陽
嚼枯草近来問喘爲無人相輔皆慙宋齊丘無子晩
年一子輙死逾月猶哭齊王景逹勉之不止家明曰
臣能止之矣乃作大紙鳶署其上云欲興唐祚革強
吳盡是先生𧺫廟謨一箇孩兒拚不得譲皇百口合
何如尹延範族吳氏齊丘爲謀因以誚焉乘風放之
故墜齊丘中庭齊丘見之哭亦止從元宗遷南都時
巳失江北十四郡舟楫多行南岸至趙屯因輟樂停
觴北望皖公山謂家明曰好青峭數峯不知何名也
家明應聲對曰龍舟輕颭錦帆風正值宸遊望遠空
廽首皖公山色翠影斜不到夀杯中元宗慙之俛首
而過後主即位家明老而無寵
楊名高本名復名高其優名也寓黃幡綽著笑林頗
行于時辭鄙不載
王感化善謳歌聲韻悠揚清振林木繫樂部爲歌板
色元宗嗣位宴樂擊鞠不輟嘗乘醉命感化奏水調
詞感化唯歌南朝天子愛風流一句如是者數四元
宗輙悟覆杯歎曰使孫陳二主得此一句不當有銜
璧之辱也感化由是有寵元宗嘗作浣溪沙二闋手
寫賜感化曰菡蓞香銷翠葉殘西風愁𧺫碧波間還
與容光共憔悴不堪看細雨夢廽清漏永小樓吹徹
玉笙寒漱漱淚珠多少恨倚欄干手捲珠簾上玉釣
依前春恨鎻重樓風裏落花誰是主思悠悠青鳥不
傳雲外信丁香空結雨中愁廽首綠波春色暮接天
流後主即位感化以其詞札上之後主感動賞賜感
化甚優
彭利用廣陵人也顯德中周師下淮南遂奔建康僑
廬陵利用性朴鄙頗拘古禮雖燕居常拱手正坐對
家人稚子下逮奴隷言必據書史斷章破句以代常
談俗謂之掉書袋因自爲彭書袋每出遠塗雖冐雨
雪不徹冠幘或喻之曰䟦涉勞頓當從簡易利用對
曰有禮則安無禮則危焉可悖之以爲先聖之罪人
哉或問其高姓對曰隴西之遺苗昌邑之餘胄又問
其居處對曰生自廣陵長僑螺渚其僕嘗有過利用
責之曰始予以爲紀綱之僕人百其身頼爾同心同
德左之右之今乃中道而廢侮慢自賢故勞心勞力
日不暇給若而今而後過而勿改予當循公滅私撻
諸市朝任汝自西自東以遨以遊而巳時江南士人
每於宴語必道此以爲戲笑利用喪父客弔之曰賢
尊窀穸不勝哀悼利用對曰家君不幸短命諸子糊
口四方歸見相如之壁空餘仲堪之棺實可痛心疾
首不寒而栗苟泣血三年不可再見遂大慟客復勉
之曰自寬哀慼冀闋喪制利用又曰自古毀不滅性
杖而後𧺫卜其宅兆而安措之雖則君子有終然而
孝子不匱三年不改何日忘之又大㱆欷弔者於是
失笑會隣家火災利用往救徐望之曰煌煌然赫赫
然不可嚮邇自鑚燧而降未有若斯之盛其可撲滅
乎又嘗與同志遠遊迨至一舍俄不告而返詰旦復
至或問之故利用曰忽思朱亥之椎猶倚陳平之戸
切恐數鈞之重轉傷六尺之孤其言可哂者類如此
利用雖舉進士之才調鄙俚多類俳優故凡六上不
第一夕宴寢而䘚年六十
嗚呼古今一道也學古而不知其變祗爲腐儒而巳
彭利用摘裂章句不曉理道原其用心蓋亦苦學而
陋者也徒以其言類俳優可爲戲笑故附談諧傳云
南唐書卷之二十五
