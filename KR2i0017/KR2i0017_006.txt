南唐書卷之六
女憲傳第一
嗚呼古之欲明明德於天下者先治其國欲治其國
者先齊其家齊家之法在於女憲而女之所以爲憲
者母傾城之哲也母索家之言也究德性之厚原道
化之本不過於以順爲事以貞爲節而已順貞以化
天下何往不格哉是故觀刑二女虞舜惟帝徽傳太
姒西伯惟王帝王之德配天地而推其本始以言之
必自於閨閫之近者凡以天下之本在國國之本在
家故也易曰夫夫婦婦而家道正正家而天下定作
女憲傳
先主元恭皇后宋氏不知其世裔也幼爲亂兵略取
義祖得之常置帳下會先主喪其正室義祖指宋氏
謂先主曰是必有福今以乞女先主御之(不書蒸之者義祖首)
(惡也)生嗣主及景遷景遂景逹遂立爲繼室治内有法
不苟言笑常以端嚴自持雖妾媵之間儼如賓客義
祖死于建業知詢等督先主奔赴先主欲往宋氏從
容諫曰移孝爲忠臣子之常况權重身危而輙罷所
執何異太阿倒持柄不在我矣先主大悟因寝其行
而命周宗赴金陵天祚二年封齊王妃先主受禪冊
命爲皇后昇元末先主服餌金石性多暴怒左右頼
后以芘者甚衆嗣主即位上冊爲皇太后每元宗朝
太后言惟勞其良苦而已至於治理無一言及之常
曰婦人預外事非國之福也保大三年殂葬永陵諡
元恭
先主种氏不知其品秩也江西良家女性警悟通書
計常靚糚去飾而態度閑雅宛若神仙初進入宫年
甫十六久不得幸宋后數數薦引旣承恩寵服御輙
亞於后而諸宫罕得進御及生江王景逷僣侈尤甚
一日先主幸元子齊王宫遇其親理樂器先主大怒
切責數日种氏乘間言景逷才過齊王先主作色曰
子之過父戒之常理也國家大計女子何預遂叱内
臣捽庭下去簮珥幽于别宫數月命削髮爲尼先主
殂种氏泣曰人彘骨醉復見於此矣其後歸景逷宫
宋太后屢欲丼心頼元宗保全之竟以夀終(每於后不書妖)
(豔而於嬪殺詳言之)
嗣主光穆皇后鍾氏虔州刺史太章之女太章初爲
禆將義祖用之以殺張顥旣而自大先主欲繩之義
祖曰昔無太章吾族赤矣汝曺安所託乎今日富貴
太章力也背之不可乃命以太章女配嗣主義祖初
見歎曰非此兒不敵此女嗣主起家自尚書郎至于
將相鍾氏始封縣君累加國夫人昇元中封齊王妃
嗣主即位冊爲皇后后少長當貴不事玩好副笄大
練淡如也旣居大位歲時賜予必先諸姒然後及中
宫以故嗣主樂推諸弟而終無間言者后勉之爲多
淮上兵𧺫國步多艱后亦損常膳不舉樂者數月後
主即位冊爲太后以父爲太章故號聖尊后乾德三
年聖尊后殂葬順陵諡光穆
嗚呼南唐建國始僣皇后之號及其衰削猶有國后
之稱至於六宫品秩雖無所考而内夫人之品保儀
之秩各因事見其餘名號僣擬天子亦可知矣
後主昭惠后周氏小字娥皇大司徒宗之女甫十九
歲歸于王宮通書史善音律尤工琵琶元宗賞其藝
取所御琵琶時謂之燒槽者賜焉燒槽之說即蔡邕
焦桐之義或謂熖材而斵之或謂因爇而存之元宗
南幸豫章詔音存問以令婦稱後主即位冊爲國后
后雖在妙齡婦順母儀宛如老成唐之盛時霓裳羽
衣最爲大曲罹亂瞽師曠職其音遂絶後主獨得其
譜樂工曹生亦善琵琶按譜粗得其聲而未盡善也
后輙變易訛謬頗去洼淫繁手新音清越可聽後主
嘗演念家山舊曲后復作邀醉舞恨来遲新破皆行
于時中書舍人徐鉉聞霓裳羽衣曰法曲終慢而此
聲太急何耶曹生曰其本實慢而宮中有人易之然
非吉徵也歲餘周后子毋繼死後主國步浸微音之
所𧺫實由人心而嘽緩噍殺治亂應之豈虛言乎后
生三子皆秀嶷其季仲宣僄寧清峻后尤鍾愛自鞠
視之后既病仲宣甫四歲保育於别院忽遘暴疾數
日䘚后聞之哀號顛仆遂致大漸後主朝夕視食藥
非親嘗不進衣不解帶者累夕后雖病亟爽邁如常
謂後主曰婢子多幸託質君門冒寵乘華凡十載矣
女子之榮莫過於此所不足者子殤身殁無以報德
遂以元宗所賜琵琶及常臂玉環親遺後主又自爲
書請薄葬越三日沐浴正衣糚自内含玉殂于瑶光
殿之西室時乾德二年十一月甲戍也享年二十九
眀年正月壬午遷靈柩于園寢後主哀苦骨立杖而
後𧺫(譏之也何譏爾鍾太后在故也)自爲誄曰天長地久嗟嗟蒸民
嗜欲既勝悲歎糾紛緣情攸宅觸事来津貲盈世逸
樂尠愁殷沉烏逞兔茂夏凋春年彌念曠得故亡新
闕景頽岸世閱川奔外物交感猶傷昔人詭夢高唐
誕誇洛浦搆屈平虚亦憫終古况我心摧興哀有地
蒼蒼何辜殱予伉儷窈窕難追不祿于世玉潤珠融
殞然破碎柔儀俊德孤映鮮雙纖穠挺秀婉孌開揚
豔不至冶慧或無傷盤紳奚誡慎肅惟常環珮爰節
造次有章含顰發笑擢秀騰芳鬢雲留鑒眼彩飛光
情瀾春媚愛語風香瓌姿禀異金冶昭祥婉容無犯
均教多方茫茫獨逝捨我何鄊昔我新婚燕爾情好
媒無勞辭筮無違報歸妹邀終咸爻協兆俛仰同心
綢繆是道執子之手與子偕老今也如何不終往告
嗚呼哀哉志心既逹孝愛克全殷勤柔握力沂危言
遺情眄眄哀淚漣漣何爲忍心覽此哀編絶豔易凋
連城易脆實曰能容壮心是醉信美堪餐朝饑是慰
如何一旦同心曠世嗚呼哀哉豐才富藝女也克肖
采戲傳能奕碁逞妙媚動占相歌縈柔調兹鼗爰質
竒器傳華翠虬一舉紅䄂飛花情馳天降思棲雲涯
發揚掩抑纖緊洪奢窮幽極致莫得徵瑕審音者仰
止逹樂者興嗟曲演来遲破傳邀舞利撥迅手吟商
逞羽制革常調法移往度剪遏繁態藹成新矩霓裳
舊曲韜音淪世失味齊音猶傷孔氏故國遺聲忍乎
湮墜我稽其美爾揚其祕程度餘律重新雅製非子
而誰誠吾有類今也則亡永從遐逝嗚呼哀哉該兹
碩美鬱此芳風事傳遐禩人難與同式瞻虚舘空尋
所蹤追悼良時心存目憶景旭雕甍風和繡額燕燕
交音洋洋接色蝶亂落花雨晴寒食接輦窮歡是宴
是息含桃薦實畏日流空林彫晚籜蓮舞疎紅煙輕
麗服雪瑩脩容纖眉範月高䯻凌風輯柔爾顔何樂
靡從蟬響吟愁槐凋落怨四氣窮哀萃此秋晏我心
無憂物莫能亂絃爾清商豔爾醉盼情如何其式歌
且宴寒生蕙幄雪舞蘭堂珠籠暮捲金爐夕香麗爾
渥丹婉爾清揚猒猒夜飲予何爾忘年去年来殊歡
逸賞不足光隂先懷悵怏如何倏然巳爲疇曩嗚呼
哀哉孰謂逝者荏苒彌疎我思妹子永念猶初愛而
不見我心燬如寒暑斯疚吾寧御諸嗚呼哀哉萬物
無心風煙若故唯日唯月以隂以雨事則依然人乎
何所悄悄房櫳孰堪其處嗚呼哀哉佳名鎮在望月
傷娥雙眸永隔見鏡無波皇皇望絶心如之何草樹
蒼蒼哀摧無際歷歷前歡多多遺致絲竹聲悄綺羅
香杳想渙乎忉怛恍越乎憔悴嗚呼哀哉歲云莫兮
無相見期情瞀亂兮誰將因依維昔之時兮亦如此
維今之心兮不如斯嗚呼哀哉神之不仁兮歛怨爲
德既取我子兮又毀我室鏡重輪兮何年蘭襲香兮
何日嗚呼哀哉天漫漫兮愁雲曀空曖曖兮愁煙起
娥眉寂寞兮閉佳城哀寢悲氛兮竟徒爾嗚呼哀哉
日月有時兮龜蓍既許簫笳凄咽兮旂常是舉龍輀
一駕兮無来轅金屋千秋兮永無主嗚呼哀哉木交
枸兮風索索鳥相鳴兮飛翼翼弔孤影兮孰我哀私
自怜兮痛無極鳴呼哀哉應寤皆感兮何響不哀窮
求弗獲兮此心隳摧號無聲兮何續神永逝兮長乖
嗚呼哀哉杳杳香䰟茫茫天步抆血撫櫬邀子何所
苟雲路之可窮冀傳情於方士嗚呼哀哉每於花朝
月夕無不傷懷如又見桐花發舊枝一樓煙雨暮凄
凄凭欄惆悵人誰會不覺澘然淚眼低層城無復見
嬌姿佳節纏哀不自持空有當年舊煙月芙蓉池上
哭娥眉皆因后作又嘗與后移植梅花于瑶光殿之
西及花時而后已殂因成詩見意曰殷勤移植地曲
檻小欄邊共約重芳日還憂不盛妍阻風開步障乘
月溉寒泉誰料花前後娥眉却不全此不特叙其幽
思且以興内助之艱難而不得與之同樂又云失却
煙花主東君自不知清香更何用猶發去年枝此足
以見光景於人無情而人於景物不可認而有之也
悲夫至於書靈筵手巾云浮生苦憔悴壮歲失嬋娟
汗手遺香漬㾗眉染黛煙書琵琶背云侁自肩如削
難勝數縷絛天香留鳳尾餘煖在檀槽觸物寓意類
如此初烈祖爲刺史時后父宗給使左右及贊禪代
尤爲親信元宗以宗爲社稷元老故聘其女爲吳王
妃克相其夫顯於諸子而身居國毋可謂賢也陵曰
懿陵諡昭惠方是時南唐雖去帝號而其餘制度尚
未减損如元宗之葬猶稱皇帝故昭惠雖謂之國后
而羣臣國人皆稱曰皇后焉
後主繼室周后昭惠之母弟也警敏有才思神彩端
靜(二后之貌見周宗傳)昭惠感疾后常出入卧内而昭惠未之
知也一日因立帳前昭惠驚曰妹在此耶后幼未識
嫌疑即以實告曰既數日矣昭惠惡之返卧不復顧
昭惠殂后未勝禮服待年宫中明年鍾太后殂後主
服喪故中宮位號久而未正至開寳元年始議立后
爲國后南唐享國日淺而三世皆娶于藩邸故國主
婚禮議者不一詔中書舍人徐鉉知制誥潘佑與禮
官參議鉉曰婚禮吉不用樂佑以爲今古不相㳂襲
固請用樂鉉曰案古房樂無鍾鼓佑曲引詩窈窕淑
女鍾鼓樂之則房樂宜有鍾鼓后初見君後魏書有
后先拜後起帝後拜先起之文鉉因此以爲夫婦之
禮人倫之本承祖宗主祭祀請荅拜佑以爲王者婚
禮不可與庶人同請不荅拜又車服之制互有矛盾
議久不决後主令文安郡公徐遊評其是非時佑方
寵用遊希旨奏佑爲是既而遊病疽鉉戲謂人曰周
孔亦有祟乎將納采後主先令校鵝代白鴈被以文
綉使㘅書侈靡不經類如此及親迎民庶觀者或登
屋極至有墜瓦而斃者后自昭惠殂常在禁中後主
樂府詞有&KR1651;幭步香階手提金縷鞋之類多傳于外
至納后乃成禮而已翌日大醼羣臣韓熙載以下皆
爲詩以諷焉而後主不之譴歸于京師去號位從夫
之爵太平興國三年隴西公薨周氏亦薨
後主保儀黃氏世爲江夏人父守忠遇亂流徙湘湖
事馬氏爲禆將馬希萼之難守忠死之邊鎬下湖南
得黃氏甫數歲竒其貌内後宮後主即位選爲保儀
容態華麗冠絶當世顧眄顰笑無不妍姣其書學伎
能皆出於天性後主雖屬意會小周專房由是進御
稀而品秩不加第以掌墨寳而已(墨寳書籍之類)黃氏服勤
降體以事小周故同時美女率多遇害而黃氏獨不
邅譴以其事之盡也初元宗後主皆妙於筆札慱收
古書有獻者厚賞之宮中圖籍萬卷尤多鍾王墨跡
皆繫保儀所掌都城將䧟後主謂黃氏曰此皆吾所
寳惜城若不守即焚之無使散逸及城䧟圖籍俱煬
靡有遺者黃氏隨後主俘至京師䘚嗚呼魯文公成
禮于齊春秋譏之謂其非婚姻之正也矧周氏御於
宮中者數年然後以迎禮歸之吁可怪哉周官九嬪
世婦女御有德則充否則闕焉故無常數而又掌于
冡宰則知先王之所以治内至正而盡禮也後世德
不勝色肆情敗度怨女以千數滛費以萬計况亂世
乎以烈祖之英傑尚困於种氏牝雊之徵幾致家索
元宗適丁兵革擾攘女謁之盛舊史不載觀其樂府
豔麗則天機亦淺矣後主二周抑又甚焉故予悉書
之皆不免爲春秋之罪人也
徐主義祖長女也性婣睦動循禮法嘗偃蹇擇配初
義祖疑李德誠有貳志德誠不自安因使其子建勲
入謁義祖義祖見之大驚曰有子如此非惡人也以
主妻之烈祖受禪徐爲郡公主建勲爲宰相上章改
時政許之建勲密表曰制置大事若可以臣下請是
以善歸巳以過歸君也請宣中旨行之表未報而建
勲命中書舍人草制給事中常夢錫奏建勲專造制
書烈祖大怒欲罷建勲徐主入謂烈祖曰吾父在日
兄不嘗求兒與李郎耶何弃之速烈祖曰此國事也
吾與李郎親舊如故召入禁中慰喻久之建勲致政
賜號鍾山公徐主四時拜賜自稱鍾山老媪而不稱
所封郡國蓋將有所激也元宗優容之先建勲䘚
永興公主烈祖女也烈祖爲吳相秉政以女爲吳世
子璉妃及禪代宋齊丘請離其婚烈祖不許封永興
公主人每稱爲公主則流涕憤惋或問其故曰吾爲
冡婦而廟不血食可不悲乎諸兄惡之烈祖曰内夫
家而外父家婦人之德也何罪之有乃以吳世子爲
中書令池州節度使璉䘚主亦繼䘚吳人哀之
嗚呼三代而下彤史詳矣南唐載籍䟽脫婦順女憲
不可得而書也老媪之稱流涕之感其旨微哉
余洪妻鄭氏洪事王延政爲大將會南唐平建州鄭
氏有殊色爲亂兵略取禆將王建封逼之鄭氏志不
可奪劫以利刃亦不爲屈建封嗜人肉而略婦人百
許人日殺一人以食引鄭示之曰汝懼乎鄭曰願早
充庖爲幸多矣建封終不忍殺以獻查文徽文徽見
之曰國色也將以薦牀席鄭大罵曰王師弔伐凡義
夫節婦宜加旌賞以勵風俗王司徒出於䘚伍不識
禮義且無足怪君侯知書爲國大將當有表率群下
風化遠方乃欲加非禮於一婦人以逞其欲妾有死
而巳速殺爲惠徽大慙下令城中召其夫付之
吳媛其先汴州浚儀人唐史臣兢之後也父志野義
不食梁粟僑廬陵務德不矅媛生數歲口無戲言順
奉姆教宛如夙授豪民叚生五十而無子因以禮聘
之歸叚氏爲繼室生子朞月叚生䘚父母以其少而
美俾移所天媛𠢐面自誓志不可奪抱孤嬰以奉舅
姑&KR1250;㸑温凊皆躬爲之教其子爲成人而生業益厚
韓熙載使江西錄其清節云
南唐書卷之六
