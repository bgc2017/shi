南唐書卷之十二
列傳第七
盧文進字大用范陽人也爲劉守光騎將唐莊宗攻
范陽文進先降拜蔚州刺史莊宗以屬其弟存矩存
矩爲新州團練使統山後八軍莊宗與劉鄩相拒於
莘召存矩會兵擊鄩存矩募山後勁兵數千人課民
出馬民以十牛易一馬山後之人皆怨而兵又不樂
南行至祁溝關聚而謀爲亂文進有女少而美存矩
求爲側室文進以其大將不敢拒雖與心常歉之也
因與亂軍殺存矩反攻新州不尅攻武州又不尅遂
奔于契丹契丹使守平州明宗即位文進自平州率
衆數萬歸唐明宗得之喜甚以爲善成軍節度使居
歲餘徙鎮威勝加同平章事入爲上將軍出鎮昭義
徙安遠晉高祖立與契丹約爲父子文進懼不自安
天福元年冬殺其行軍司馬姚知兆副使杜重貴送
欵於烈祖烈祖遣祖全恩以兵二千陣于安陸俟文
進出殿之而至文進居數鎮頗有善政兵民愛之其
將行也從數騎至營中别其禆將李藏機等告以避
契丹之意將士皆拜爲訣烈祖以文進爲天雄統軍
宣潤節度使文進身長七尺状貌偉然自其奔契丹
也數引契丹攻掠幽薊虜其人民教契丹以中國織
絍工作無不備契丹由此益強同光中契丹數以輕
騎出入塞上攻掠幽趙人無寧歲唐兵屯涿州歲時
饋運自瓦橋關至幽州嚴斥堠常苦鈔奪爲唐患者
十餘年皆文進爲之也及其来奔始晦迹務恭謹禮
接文士謙謙若不足其所談論近代朝廷儀制臺閣
故事而已未嘗言兵入爲武衛上將軍以病䘚初文
進攻新州不克夜走墜塹一躍而出明日視之乃郡
之黑龍潭也絶岸數丈深不可測又嘗有大蛇徑至
座間引首及膝文進取食飼之而去由是自負反復
南北終無挫衂焉
李金全其先出於土谷渾金全少爲唐明宗厮飬以
驍勇善騎射常從戰伐以功爲刺史天成中爲龍武
節度使務爲貪暴罷歸獻馬百匹居數日又獻明宗
謂曰卿患馬多耶何進獻之數也且卿在涇州治状
如何無乃以馬爲事乎金全慙不能對徙鎮横海久
之罷爲右衛上將軍晉高祖時安州屯防使王暉殺
節度使周瓌高祖遣金全將騎兵千人以往下詔招
暉許爲刺史又以信箭諭安州不戮一人且戒金全
曰無失吾信金全未至㐮州安從進意暉必走江南
以精兵遮其要路暉聞金全来果西走爲從進兵所
殺金全後至得暉餘黨數百人皆送京師暉之亂也
大掠城中三日金全利其所掠貲因擒其將武克和
等十餘人殺之克和呼曰王暉首亂猶賜之信誓以
爲刺史我等何罪反見殺耶若朝廷之命何以示信
苟將軍持詔而殺降亦將不免也晉高祖不能詰即
以金全爲安遠軍節度使金全左都押衙胡漢榮用
事所爲多不法晉高祖患之不欲因漢榮以累功臣
爲選廉吏賈仁沼代之且召漢榮漢榮教金全留巳
而不遣金全客龐令圖諫曰仁沼昔事王晏球有大
功晏球欲厚賞之仁沼退而不言此天下之忠臣也
及頒賜所俘物仁沼悉以分故人親戚之貧者此天
下之廉士也宜納仁沼而遣漢榮漢榮聞之夜使人
殺令圖而鴆仁沼天福五年夏晉高祖以馬全節代
金全而仁沼二子欲詣京師訴其父冤漢榮大懼紿
金全曰前日天子召漢榮公違詔而不遣仁沼之死
其二子將訴于朝今以全節代公是召公對獄也金
全信之遂送𣢾于烈祖晉高祖發兵三萬授馬全節
討之烈祖遣鄂州屯營使李承𥙿帥師迎之金全来
奔行至泌川引領北望涕泣而訣承𥙿入安州大掠
而還爲晉兵所躡大敗我師於馬黃谷承𥙿戰死烈
祖以金全爲天威統軍遷潤州節度使漢隱帝時李
守貞以河中反乞兵於金陵金全與查文徽等出師
沭陽諸將銳於進取金全獨以爲遠不相及乃止保
大九年以金全爲大將耀兵淮上方與諸將會食候
言澗有羸兵數百欲掩之金全不許曰過澗者斬及
暮伏兵四𧺫旌旗蔽日金鼓聞數十里金全曰適可
與戰乎及歸語人曰吾得全軍而還爲功大矣其後
不復用䘚於鎮
王彦儔上蔡人也少爲本郡軍校同光末諸郡皆亂
同軰六人告彦儔曰天下紛紛能者先立我軰空自
困可相與𧺫事彦儔紿曰吾當宿直爾以兵入吾爲
内應是夜六人果至彦儔伏劒盡斬之呼刺史曰彦
儔廵警無状姦盗竊發幸伏其罪矣請公親出以安
衆刺史出彦儔又斬之自領州事衆不附遂来奔于
吳烈祖以爲都押衙累遷和州刺史入爲天威統軍
彦儔自以發迹凶亂於是小心勤恪烈祖善之親至
其家拜其父及烈祖受禪拜池和節度使時給事中
常夢錫左遷池州幕府彦儔待之盡禮人稱其有識
量焉
林仁肇建陽人也剛毅有膂力姿質偉岸文身爲虎
兒因謂之林虎兒事閩爲禆將閩亡潘承祐薦之署
爲軍校周世宗征淮甸仁肇將偏師出援夀州攻城
南大寨斬獲甚衆遂破濠州水柵以功授淮南屯營
應援使周人據正陽浮橋以爲糧道仁肇率敢死士
載芻藁舉火焚橋遡流逆風火弗及熾合戰不克仁
肇殿而退周駙馬都尉張永德猿臂善射發無不斃
追仁肇射之矢至仁肇輙格去永德驚曰彼有人焉
未可逼也及割地拜潤州節度使移鎮武昌會李重
進以楊州叛朝廷討平之而淮南諸郡所守各不過
千人仁肇密說後主曰中原承衰亂之後前年征蜀
今取交廣還往數千里兵必罷弊請假臣兵數萬北
渡直抵夀春分據正陽因其思舊之民累年之粟復
取淮甸勢如轉丸仍乞臣𧺫兵之日聞于北朝言臣
據兵竊叛事成歸國否則請族臣家以明陛下之無
貳後主驚曰爾無妄言宗社危矣乾德三年以仁肇
爲洪州節度使留守南都仁肇素出於偏伍雖在將
帥之位常與士䘚均食同服以故多得士心又與皇
甫繼勲朱令贇軰不恊因搆仁肇求援皇朝欲自王
江西後主潜使人鴆之仁肇少有風疾口氣頗臭醫
工云肺掩不正及遇鴆而家人訝其不臭翌日䘚初
仁肇見知於陳喬喬曰令仁肇將外吾掌機務國雖
迫蹙未易圖也及仁肇死喬歎曰事勢如此而殺忠
臣吾不知其死所矣(此爲喬死張本)
陳誨建安人也始生數月足勁能履其父異之因小
字阿鐡及長趫捷有勇又呼爲陳鐡事王氏有戰功
建州被圍誨數出挑戰唐兵多苦之及城䧟爲王建
封所獲將殺之誨走自歸查文徽文徽禮之復以爲
將使領兵招懷散亡文徽數表其能閩人潘承祐亦
薦之授劒州刺史破馬先進以功拜建州節度使委
以南方之事誨繕修守備郡政無斁周師伐淮甸誨
遣其子德誠率師赴難夀春之役諸將多逗撓唯德
誠力戰未嘗挫衂師還拜德誠和州刺史誨由是恩
寵日加改其軍名忠義以旌之諸子皆至顯職在鎮
十年以疾求罷乃以其弟劒州刺史謙爲留後召誨
還都疾甚後主親往視之未幾䘚
申屠令堅山東人也無頼好博膂力絶人晉漢之間
爲盗犯法械送京師未至謂守吏曰吾不死則爲健
䘚因市酒爲訣守者皆醉令堅破械逃去保大七年
附賊帥咸師明来歸𧺫䘚伍累遷偏將淮甸兵𧺫出
援夀春與林仁肇同破城南大寨左右奮擊前無勁
敵遂復濠州以功授神衛軍都虞候後主即位常掌
親兵開寳五年除吉州刺史委以邊務頗有節制後
主歸于京師委諭順命令堅私約袁州刺史劉茂
忠不降未發而令堅䘚
南唐書卷之十二
