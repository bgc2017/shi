南唐書卷之十一
列傳第六
刁彦能上蔡人也父禮遇亂徙居宣城彦能少孤貧
事母以孝聞初隷節度使王茂章爲親兵茂章叛入
越彦能當從使家人扶其母俟於路彦能至抱母泣
告茂章曰老母在此不能從公茂章許之乃馳入宣
州城中巳亂彦能登城以劒招之紿曰我從王府来
爾軰無動大軍且至矣衆信之稍定義祖聞而嘉之
以爲軍事校使属徐知訓知訓恣横彦能每以書切
諫雖不見納亦常寵遇牙將馬謙帥衆劫吳主登門
欲誅知訓朱瑾麾兵却之彦能手劒斬謙知訓忌烈
祖每欲加害嘗召烈祖飲伏劒士於室中彦能行酒
以手搯烈祖而推之烈祖悟𧺫去又嘗從知訓會烈
祖于山光寺是日知訓大沉&KR1196;决欲害烈祖徐知諫
以謀告烈祖烈祖乃奔知訓授彦能劒使追殺之及
於中塗彦能舉劒揚䄂以示烈祖還紿以弗及既而
朱瑾殺知訓義祖稍知其罪惡將吏多被譴責見彦
能諫書善之復使事知諫於潤州烈祖受禪召入禁
衛叙其舊恩遷天威軍都虞候左衛使元宗即位出
爲饒信二州刺史建州留後撫州節度使彦能喜讀
書委任文吏郡政修理亦好篇詠嘗與李建勲贈荅
建勲奏之元宗笑曰吾不知彦能乃西班學士也性
修嚴所居雖傳舍一日必葺周宗何敬洙皆故人也
每飲酒常蓬首祼袒彦能在座則皆儼然䘚年六十
有八
周宗字君太秣陵人也常給使烈祖左右署爲牙吏
多使喻旨四方敏於事任恩寵日洽義祖䘚于金陵
知詢謂宗曰㒒射望高履危無西渡宗堅請知詢手
扎示信遽得故茗帖書曰不必奔赴既而徐氏諸子
果以不奔赴譲烈祖烈祖因出所書茗紙示之知詢
靦顔而巳及烈祖鎮金陵宗爲都押衙烈祖位望巳
重常履嫌疑因理白&KR2507;歎曰國家安而吾老矣宗竊
窺其意請如廣陵告宋齊丘以禪代之事齊丘手䟽
天時人事未可請斬宗以滅口烈祖懼欲斬宗而行
軍司馬徐玠固争得免黜于池州數歲復召如初既
贊禪代累遷樞密使宗亦淳謹自守而巳初俞文正
爲烈祖幕賓而宗及馬仁𥙿皆從給使至是宗出鎮
江州文正猶爲九江廵官輙問宗曰馬押衙何在宗
知其涼德笑曰馬相公出鎮浙西久矣文正嘗預公
宴俛首詐曰下官飲量棋局令公素知之座皆愕然
而宗不之罪其寬厚類如此連歷將相奉法循理然
貲産巨億儉嗇愈甚論者鄙之留守東都以老病乞
骸骨乃以司徒致仕周兵初𧺫而宗䘚宋齊丘撫棺
哭曰君太能黠來亦得時去亦得時元宗聞之不平
宗娶繼室生二女皆國色繼爲國后侈靡之盛冠于
當時
馬仁𥙿字德寬北平王燧之後遇亂徙居彭城世爲
將仁𥙿母方娠夢人謂曰北平来歸及生有紫氣滿
庭數歲學兵書若成誦然初同周宗給使烈祖左右
小心敏幹署爲右職烈祖移鎮潤州仁𥙿監蒜山渡
首聞朱瑾之亂馳白烈祖即日以州兵渡江定亂烈
祖得政基於此也以功拜左領軍將軍烈祖以女妻
之是爲興國公主出爲楚州刺史入爲左金吾大將
軍烈祖受禪遷潤州節度使眀年移鎮廬州爲理寬
簡吏民便之烈祖左右小臣貴逹者唯仁𥙿與周宗
爲親信周宗後富而仁𥙿常貧宗力贊禪代之事仁
𥙿多就外任無所關預時人稱其長者䘚年三十九
子文義别傳
嗚呼貴賤時也上下分也君子知時之無止知分之
無常則貴賤上下吾何預焉况生亂世事偏國易牛
衣以晝錦𧺫徒步爲朱輪逹者觀之特戲事爾文正
之抗周宗豈足以識此哉
何敬洙幼爲吳將李簡厮飬簡性殘忍左右過愆鮮
獲全活敬洙暮與羣兒戲庭下有蒼頭取簡所愛端
硯戲諸僮曰誰敢破此羣僮聳肩吐舌相視敬洙厲
色曰死生有命乃一擲破之翌日簡責破硯之由敬
洙自陳因壮其果敢捨之勿殺簡鎮鄂州令相術董
紹顔徧閱諸子紹顔曰諸郎皆善然祿夀無及公者
時敬洙侍側指敬洙曰此竒相也可與公齊簡由是
益竒之視如巳子及長用爲軍校敬洙軀貌短陋而
趫捷有力簡䘚烈祖以爲金陵禆將累遷天威軍都
虞候建州之役爲應援使初至以爲僻陋山郡不當
勞師辭氣甚憤查文徽開喻之勢不可止乃與邊鎬
恊心戮力破西巖延平軍威大振遂下建州敬洙應
受上賞王建封争之以爲已功敬洙於是推建封功
第一除敬洙楚州刺史嘗從數人親出里巷察人疾
苦吏之苛刻無不知之每坐廳事與賓客譚宴民有
白事者隨其所言親加剖析無不厭服會連歲出師
楚州當供億之地民不知勞亦敬洙爲之節制也及
移鎮鄂州稍自矜驕周師伐淮南元宗使敬洙移郭
外居人入城爲備敬洙不從乃背城除地爲戰埸曰
職當效死於此安能閉門自困也元宗善之未幾召
還都年老有足疾後主以其勲舊優禮之拜上將軍
奉以上公之秩列門戟䘚年七十七
柴克宏吳功臣再用之子䟽爽任義不拘小行以父
廕爲郎將累遷龍武軍都虞候常與賓客博奕以聲
酒爲務雖職當偏將而未嘗言兵時皆以爲非才故
久不遷亦不屑意淮甸兵𧺫越人宼常州以克宏爲
撫州刺史克宏上書乞從軍效用元宗善之使帥師
救常州時精兵皆在江北克宏將老弱數千介胄朽
蠧入白樞密副使李徵古曰今以羸兵赴難器甲當
得堅利者此色何用徵古素輕其爲人因慢罵遣之
衆皆憤怒而克宏怡然進及京口徵古使召還以朱
業代將克宏不從至常州徵古又使召之克宏曰吾
刻日破敵爾来召我必姦人也命斬之使者告以李
樞密之命克宏曰李樞密親来軍容在我况其使乎
遂斬以徇常州有隋末陳果仁祠果仁見夢於克宏
曰吾與隂兵助爾及戰有黑牛二頭衝突越兵克宏
繼之大敗越人俘馘甚衆克宏奏封果仁爲武烈大
帝賊走朱業方至克宏善遇之以功拜江州節度使
復請北出命未下而發瘍䘚克宏嘗爲宣州廵檢使
宣州城隍不修戰守無備問其故吏云自頃年田頵
李遇繼叛後爲宣州者無復爲兵備克宏大笑曰時
移事異安有此理即繕修守禦之備不日完緝明年
越宼至郡人安之
劉崇俊字德修楚州山陽人祖金事吳有功爲濠州
刺史振威名於境上世典濠梁崇俊弱冠嗣父仁規
位爲濠州刺史仁規苛酷崇俊初立頗務仁惠數年
之後亦漸專恣不拘文法多蓄無頼軰使之過淮剽
掠鄕邑獲美婦良馬以自奉雖然郡中畏憚政亦甚
理嘗招集騎士得數百人則被以精甲貢于金陵以
幸恩寵俄升濠州爲定遠軍遂拜節度使其子節尚
元宗女太寧公主會夀州姚景死崇俊重賂權要求
兼領夀州元宗佯不認其意乃移鎮壽州而使楚州
刺史劉彦貞馳入濠州代之崇俊自悼失計䘚年四
十
王崇文字光福吳功臣綰之子性重厚儒雅博綜經
史少爲軍校小心敏幹尚烈祖妺廣德公主出爲歙
吉二州刺史吉州民多爭訟古稱難治崇文奉法循
理無所侵撓吏民便之遷虔州節度使初平建州崇
文鎮之即日安輯人忘其亂三十年間出領藩鎮入
掌禁兵官至使相常褒衣博帶與士大夫譚宴風度
夷曠時人親重之福州之役迫於君命雖爲大將上
則陳覺軰專恣下則王建封劉從效䟦扈崇文不能
制及師潰元宗歸罪於陳覺馮延魯而崇文及諸將
皆弗問頃之移鎮廬州入爲神武侍御統軍復出夏
口其治皆如初後主即位崇文手䟽時宜政體備陳
箴誨加中書令未拜而䘚
邊鎬不知何許人也事烈祖累遷通事舍人保大初
年張遇賢爲營屯諸軍都虞候查文徽出師建州鎬
率洪州屯兵與之俱行遂下建陽尅建泉汀漳等州
諸將皆爭功而鎬獨不言人以此多之拜鎬信州刺
史八年馬希萼入潭州楚國大亂命鎬以州兵如界
上覘楚九年鎬率所領出宜春遂討長沙破其軍於
龍回關希萼希崇相繼送𣢾鎬盡遷馬氏之族歸于
金陵以功拜湖南節度使鎬性柔懦御下無法初平
建州民所尅獲唯以全活爲務閩人德之號邊羅漢
及尅湘潭市不改肆楚人益喜號邊菩薩既而政出
多門荏苒無斷人皆失望遂號爲邊和尚由是用事
者以尅楚爲功不欲取費於國乃重歛於楚鎬不能
振撫楚人多怨及劉言破益陽乘勝攻長沙鎬不能
守挺身宵遁將吏皆奔潰元宗削鎬官流饒州未幾
復用世宗伐淮南遣鎬帥師出拒周兵及朱元叛鎬
與許文縝皆被擒
南唐書卷之十一
