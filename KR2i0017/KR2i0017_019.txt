南唐書卷之十九
誅死傳第十五
嗚呼三代之際刑不上大夫而霸者之命亦曰無專
殺大夫則古之所以任大夫者未嘗不以賢而所以
待大夫者未嘗不以禮及其世亂刑濫故殺之之甚
有見於春秋者書人以殺殺以其罪也稱國以殺殺
不以其罪也是以爲人君而不通春秋之義者必蒙
首惡之名爲人臣而不通春秋之義者必䧟誅死之
罪後世君子耻於自明而爲小人之所誣則賢不肖
駢死於市朝而䧟其君於首惡之名者無世無之良
史所以直筆書之使後世爲臣者知法之不可犯爲
君者知刑之不可濫如陳蕃李固之死君子觀之未
嘗不扼腕而歎之董卓王甫之死君子觀之未嘗不
憮然而快之是其刑之當否雖千載之後猶足以感
發人之喜怒也南唐享國日淺可名之士無幾而誅
死太半如宋齊丘陳覺李徵古李德明鍾謨張巒禇
仁規王建封范冲敏皇甫繼勲林仁肇潘佑李平皆
死於非命就其未死之行以考之則知其所死者不
能無當否矣然則南唐之亡非人亡之亦自亡也爲
國而自去其股肱譬諸排空之鳥而自折其羽翮孰
有不困者哉昔孔子適晉至河而還者聞晉殺竇鳴
犢舜華也故曰刳胎而麟不至覆巢而鳳不翔君子
惡傷其類也作誅死傳
禇仁規字可則廣陵人也始爲軍中小吏勤幹敏給
可被繁使累除右職出爲海陵鹽監使海陵民好爭
訟吏多不能直乃以仁規兼縣事所部魚鹽竹葦之
地財用所出國家每有大役常賦不能給仁規使行
視民家所有舉籍取之事訖則以次償備罔有逋遺
以故民不甚怨而供億公費不知限極烈祖喜之及
以海陵爲泰州遷仁規爲刺史不移治所政亦如故
晚年國家少事仁規掊克不已多入私門刑罰滋暴
加以奢縦宣徽使陳覺有宿嫌密啓其状侍御史王
仲連亦劾之烈祖陽不問而隂欲罷其郡會將東廵
乃召以爲靜江軍都虞候督舟師以從及還都遂留
不遣仁規方承恩遇猥被摧折不勝忿恚乃上書自
陳無過而爲䜛佞所間辭甚訐斥烈祖下其事命陳
覺充泰州按鞠使仁規聞覺往按歎曰吾嘗孤立所
知者主上而巳陳覺首搆吾事而今以属之何以自
明遂自劾即日收付大理賜死妻子徙和州
王建封少爲軍校驍勇任俠平建州功冠諸將拜信
州刺史爲人剛鷙無所忌憚及陳覺等矯命討李仁
逹建封帥師圍福州與諸將争功城垂尅而先退諸
軍由此潰散遂失晉安元宗大怒陳覺馮延魯皆被
流竄而建封不自安元宗召還慰撫之使掌禁兵建
封怙罪愈多僣侈時魏岑鍾謨李德明皆當清要而
岑詭佞尤甚謨及德明亦輕脫俱不恊衆望戸部員
外郎范沖敏頗耿介負氣深疾岑等而與建封相善
以建封方被寵任可去羣黨因勸建封上書歷詆用
事者請盡去羣小進用正人元宗大怒以其武臣握
禁兵不當干預國政流建封池州賜死于路沖敏棄
市
李德明不知何許人也落魄負大節累遷兵部員外
郎文理院學士周世宗伐淮甸下滁州元宗懼先遣
牙將王知朗奉書于世宗不荅未幾楊光舒泰蘄相
次潰元宗益懼乃遣德明與鍾謨奉表稱臣請獻夀
濠泗楚光海六州以求罷兵世宗亦不荅德明與鍾
謨皆留行在明年元宗復使孫晟王崇質削去帝號
願效貢賦世宗猶不荅於是鍾謨等見世宗英武而
師甚盛乃曰願陛下寬臣五日之誅還取江南表盡
獻江北諸州世宗許之遣供奉官安弘道押德明崇
質還江南而謨晟皆見留德明等歸盛稱世宗英武
元宗惡之宋齊丘陳覺等皆以割地無益德明賣國
以圖利元宗大怒命斬德明于市而益兵以拒周初
德明與鍾謨皆以尚書郎待制恃恩用事百官側目
號爲鍾李及謨還因覆案齊丘黨與追贈德明袁州
刺史
皇甫繼勲江州節度使暉之子少以父廕爲軍校常
從暉軍中滁州之役暉力戰甚急繼勲欲遁暉操戈
擊之弗及遂逸以暉死事故繼勲恩澤優渥累遷將
軍池饒二州刺史性謹厚勤於爲理吏民安輯入爲
諸軍都虞候數年南唐老將亡殁殆盡繼勲雖少遂
拜大將軍貲産優贍而錫賚頗優於是營第宅侈車
服畜妓樂備珍美擇近郊之地植花構亭珠翠環列
擬於王室及王師来伐繼勲保惜貲富無效死之
志欲後主速降而口不敢發每於衆中但言國數窮
促而已或聞敗績則怡愉竊喜或有敢死之士請出
效命則杖而拘之由是軍情忿恚百姓切齒近臣屢
以爲言後主優容之後託以軍旅稀復朝見召之亦
不至後主於是不能容乃親廵城勞軍還誘繼勲入
宫責其流言不用命之状收付大理始出門而衆軍
之士雲集臠割繼勲頃刻而盡
嗚呼天屬之厚不可薄也於其所厚而薄之則其它
無不薄矣皇甫繼勲叛父於垂死之際及其事君又
可知也忠孝人之大倫而不忠不孝者無容於天地
之度内然則繼勲之死豈特人怨哉
鍾謨字仲益會稽人也僑建康少爽悟博學屬文穎
脫時軰元宗寵用之拔自下位累遷吏部郎中顯德
中周師下楊光等州元宗遣謨與李德明奉表於世
宗未報而孫晟王崇質繼至謨等謂世宗曰唐畏陛
下神武保無二心願歸取表盡獻淮甸之地世宗許
之遣德明崇質還江南而晟與謨皆留行在既而江
南拒命世宗大怒案誅晟及舘中二百餘人同死獨
赦謨以爲耀州司馬謨在耀州以詩貽其州將其略
云翩翩歸盡塞垣鴻殷殷驚開蟄戸䖝渭北離愁春
色裏江南家事戰城中江南暨周平世宗召謨授衛
尉卿放還國謨作詩以獻其略云三年耀武羣侯服
一日廽鑾萬國春南北通歡永無事謝恩歸去老陪
臣世宗覽而悅之賜黃金五百两意將以間其君臣
也元宗果銜之謨歸爲禮部侍郎判尚書省國政悉
秉於中臺相府但紏轄而巳謨既秉權鑄大錢改制
度恃其才能挾中朝之勢尤横恣不法世宗每遣使
至必賜詔存問時太子冀參惣庶政謨薦其所知閻
式爲太子司議郎百司關啓多由之初李德明與謨
善德明之死給事中唐鎬與宋齊丘同議至是鎬不
自安又頗納賄謨知之面詰其状鎬大懼及謨復使
周以世宗之言覆按齊丘黨與陳覺李徵古以下皆
伏誅鎬益懼會信州刺史張巒入爲天威軍都虞候
常詣謨第相歡或至夜分鎬時掌樞要因搆謨與巒
謀爲不軌元宗疑之太子冀䘚從嘉以次當立而謨
曰從嘉輕肆請立紀國公從善元宗大怒尚以世宗
之故未即加誅乃罷其職爲國子司業及世宗崩遂
貶謨著作佐郎饒州安置遣中使領侍衛軍十人即
日監督上道馳驛發遣家屬自後而去謨時病風眩
作絶句十餘章其辭皆悽愴至郡月餘遣人就縊殺
之謨尤好古碑奉使中原每道旁碑碣必駐馬歷覽
嘗見龜趺大碣半沒水中謨欣然解衣以手捫揣默
記其文他日水涸以所錄本就證之無差其爽邁如
此初使者至謨望拜曰臣無負國使者曰詔問孫晟
獨死状謨復拜曰臣聞命矣遂就縊巒亦賜死于宣
州
潘佑散騎常侍處常之子氣宇孤峻閉門讀書不營
貲産文章贍逸尤敏於論議時譽藹然中書舍人陳
喬戸部侍郎韓熙載薦之以秘書省正字釋褐俄直
崇文舘輔後主於東宫後主即位遷虞部員外郎史
舘脩撰後主納后歷代久無其禮開元禮亦多闕博
士陳致雍習知㳂革隨事𥙷正後主使徐鉉與佑參
議佑立論以沮之文彩可觀後主竒其議頗見施用
由是恩寵日洽改知制誥明年居中用事極論時政
無所廽避後主手札敦喻佑七表不止因請休官遠
去乃徙佑&KR0825;知國史悉罷其職時江南衰削國步多
艱佑所上諫䟽有家國隂隂如日將暮之辭後主惡
之又其所薦黜與時軰不協因誣以他事劾佑佑自
剄毋及妻子徙饒州佑自言其毋方娠夢古衣冠人
告曰我顔延之也與夫人爲子及生七歲始能語曰
兒悮傷白龍爲上帝所罰也因吟詩曰只因騎折玉
龍腰謫在人間三十六至是果以三十六歲䘚
李平初爲河中李守貞從事漢隱帝立守貞據城叛
隱帝命周太祖討之守貞遣平與朱元奉表来乞師
未返而河中平遂留江南越人宼毘陵平自言有武
略因以爲將固辭乃遷衛尉少卿使領偏師廵江北
進逼蘄州周師先遁平入保其城即以爲蘄州刺史
會朱元叛元宗恐其不自安召之還都使者失旨鎻
平送建康元宗慰勉之拜建州節度副使徵爲衛尉
卿平本好神&KR0726;修飬之事而動多怪妄自言&KR0726;人神
鬼常與通接潘佑亦好仙平因與親善之言佑父處
常今巳爲&KR0726;官而已與佑亦&KR0726;官也家置靜室人莫
能窺佑既獲用請復井田法深抑豪民有買貧戶田
者使即還之又依周禮造民籍復造牛籍曠土盡令
種桑薦平判司農寺以督之命行于下急如星火州
縣吏胥因以爲姦百姓大擾聚而爲亂後主知立法
之病即罷之佑復薦平知尚書省由是羣議紛紛以
爲壊法殃民皆由平始乃先收平下大理使收佑佑
自剄平縊于獄妻子徙虔州明年宥其家廩給之
南唐書卷之十九
