南唐書卷之二十二
歸明傳上第十八
嗚呼生草昧之世事偏據之國君臣上下冥行而巳
矣及其一覩聖人之化而得其所歸則何異於離蔀
屋之幽即天日之鑒哉故南唐之士及事皇朝者
皆謂之歸明而歸明之士未必皆善也作歸明傳
蕭儼廬陵人也甫十歲詣廣陵以童子擢第及長志
量穩正交不苟合授秘書省正字烈祖受禪遷大理
司直拜刑部郎中明清平恕號稱職烈祖季年性辯
急羣臣多貽訶責陳覺居近職不自安請告數月烈
祖殂覺以宣遺詔日出參儼劾曰陳覺側聆私室以
俟升遐請案其罪不許元宗即位委政齊王景遂馮
延巳魏岑之徒因以隔絶中外儼上書極論遂出聽
政昇元之法禁以良人爲賤賣奴婢者通官作劵至
是馮延魯等欲廣置妓妾因矯遺制許民私賣巳子
儼駁曰此非大行之命延魯矯爲之爾昔延魯爲東
都判官上䟽貧民不自給者聽鬻已子大行問臣臣
曰往者陛下出府金以贖民子故得天下歸心大寳
自至今乃許民賣子以資豪民非防微之道也由是
延魯之請不行今復行之故知其矯先旨也議者以
遺詔巳出不可改遂行烈祖山陵儼與韓熙載江文
蔚同定禮儀諡法遷大理卿兼給事中因斷獄失入
用事者欲誅之頼宰相馮延巳固爭以謂赦前失入
罪不當死遂貶南昌令因歸葬廬陵幞巾素裾詣郡
廳設拜敬守桑梓言談服御不改鄕俗會醼故老姻
舊語笑雍穆俄復舊官後主初嗣位屢與嬖倖對弈
儼入白事舉奩投于地後主大怒曰汝與魏徵孰愈
儼從容曰臣若非魏徵陛下亦非太宗矣後主默然
罷弈儼秉身方直彈奏不阿百官貴戚歛祍避之歸
皇朝以老病居鄕里因訟至郡言辭舛錯郡倅不知
其疾以爲愚謬乃詰之曰江南用汝軰爲正卿不亡
何待䘚年七十至無一金
劉承勲不知何許人也美風度善數計事烈祖爲郡
從事改糧料判官出納無弊號爲稱職遷德昌宫使
南唐自吳建國保有江淮籠山澤之利帑藏頗盈德
昌宫其外府也金帛泉貨多在焉禪代之後邦國新
造而簿籍淆亂鉤校不明承勲由是多入私家盗用
無筭家畜妓樂迨百數人每置一妓費數百緡而珠
金服餙亦各稱此承勲善爲詭佞常以寳貨遺賂權
要故雖朱門甲第窮極富侈而久弗之譴太祖皇
帝既平荆湖詔江南具舟運湖中米承勲請行乃督
巨艘數百柁自長沙抵迎鑾本以姦心預自結於
皇朝爲異時計及金陵平承勲歸于京師首陳運
米事以爲巳績太祖曰此李煜勤王之職豈汝功
耶特弗叙用既而窮困祼袒丐食於路不勝其苦凍
餒而䘚
邵拙宣城人也孤峭不撓博通經史飲酒常至百盞
偶沉&KR1196;遂絶飲雖筵宴終日唯茶漿而巳著書埒韓
柳有詩三百篇尚書郎孫邁爲之序命曰廬嶽集曹
郎趙慶以詩貽之云邁古文章金鸑鷟出羣行止玉
麒麟歸皇朝就應制科有司以聞未詔而䘚郡將哀
之籍其装得拙手書史傳文集三百卷藏于官府時
悼其苦學能文而不得逹于名位或議其詩有萬國
未得雨孤雲猶在山之句斯爲應矣門人袁氏買地
葬之
舒雅世爲宣城人姿容秀發以才思自命因隨計金
陵以所學獻于吏部侍郎韓熙載熙載一見如疇昔
舘給之雅性巧黠應荅如流熙載待之爲忘年之交
出入卧内曾無間然熙載性懶不拘禮法常與雅易
服燕戲猱雜侍婢入末念酸以爲笑樂或云熙載所
著格言半雅之辭迨數年會熙載知貢舉以雅爲第
一朝野無間者以雅之才爲當也歸皇朝守舒州
出見山水竒秀田疇沃壌遂有終焉之志考滿以本
官掌靈仙觀䘚
盧絳字晉卿南昌人也讀書略通大義不事事常以
博弈角觝爲務鄕里鄙之絳慙憤入廬山國學與諸
葛濤蒯鼇相善諸生篋笥稍豐輙強取之山下桑門
亦苦其無頼號爲廬山三害會朱弼爲國子助教規
其過遂亡去往還澗壁遇大雪乏薪絳恃膂力踊折
簷桶燒之病痁且死夜夢白衣婦人頗有姿色歌菩
薩蠻勸絳罇酒其辭云玉京人去秋蕭索畫簷鵲起
梧桐落欹枕悄無言月和殘夢圓背燈惟暗泣甚處
碪聲急眉黛小山攅芭蕉生暮寒歌數闋因謂絳曰
子之疾食蔗即愈詰朝求蔗食之疾果差迨數夕又
夢前白衣麗人曰妾乃玉真也他日富貴相見於固
子坡絳寤襟懷豁然唯不測固子坡之說後入金陵
詣後主上書陳京口至澗壁要衝之地宜立柵屯戍
其餘利害數十事書上未報復爲書詣光政陳喬喬
與語數日大竒之因表署爲本院承旨經營制置頗
見幹績俄轉㳂江諸營兵馬監押絳於是召募無頼
少年便習舟楫水道者得馬雄王川軍等數千人立
爲偏禆使督䘚伍日習水戰節以金鼓麾以旗幟廽
舟轉戈皆如節制時有一舟應節稍遲即斬其舟長
復試之可使泝逆流蹈巨浪常於海門遮獲越人船
舫鹽貨獻于金陵後主賞其功拜上柱國及王師
克池州授陵波軍都虞候㳂江都部署王師屢攻
秦淮口水柵絳數拒之皇甫繼勲鄭彦華等忌絳功
名出巳說後主遣絳出援丹陽絳率所部百艘爲八
字陣突圍出至京口麾兵三戰越人三北就拜絳太
師自絳出建康水陸之攻愈急絳還赴難會宣州叛
乃授絳宣州節度使討平之金陵既平諸郡皆下絳
獨不順殺歙州刺史龔慎儀謀奔嶺表
朝廷數遣使喻旨絳遂降授冀州團練使會龔慎儀
姪穎爲右讃善大夫上言求復季父之讐乃命斬絳
絳臨刑有白衣婦人同斬姿貌宛如所夢問其受刑
之地即固子坡也婦人姓耿名玉真其夫死與前婦
之子通當極法與絳同斬焉
劉茂忠廬陵安城人也貌魁雄善用大矟剽略旁縣
頗爲民患縣吏捕獲之械送本郡會赦减死論時上
江羣盗趙晟蕭榮等聚徒數百郡縣捕之彌年不獲
茂忠於是自陳擒晟等以贖餘罪郡將釋之示以恩
信茂忠感憤因亡入賊中與捕吏爲内應討平之署
茂忠諸色捕捉軍頭又廬陵有吳先等招集亡命居
鷓鴣洞四出攻剽茂忠掩擊殆盡遂斬先持其首詣
郡奏授吉州兵馬監押繕理城隍戎事整肅遷袁州
萍鄕制置以捍潭衡之境因縦獵出界潭人拒之茂
忠怒乘勢大略至灃陵而還潭衡廵撫使祖洎惡其
犯境欲襲取之會冬至日意茂忠醼飲乃帥步騎數
千亟趣萍鄉屯寨皆遁候騎告急座皆恼懼茂忠飲
㗖自若酒數行報騎又至將士請行茂忠笑曰日旰
矣此時出師主將不利潜出竒兵躡潭人後焚橋梁
伏道左然後躬擐甲胄去寨十里與潭師遇合戰迨
晡勝負未决茂忠下馬持大矟深入敵陣所向無前
潭人奔還而橋路已絶旁遇伏兵腹背擊之殺傷殆
盡遂執其副使以軍禮見之後主嘉其功拜袁州刺
史未幾金陵平後主入
朝吉州刺史申屠令堅約茂忠爲亂事未發而令堅
䘚茂忠遂降舟次淮口修謁稱袁州刺史關津吏擲
刺于地大罵曰亡國之俘何刺史也遂以牓帖贊見
將階其廳署朱復叱之令執杖庭參至
京師授登州刺史數月朱抵罪羈管適隷登州茂忠
令日兩衙立於庭下朱慙憤死南唐季世每除節度
刺史皆質其家于都城茂忠守袁州金陵城破而亡
其妻女茂忠意爲軍士所略及歸京師潜使女奴
賣衣於諸營得其状以聞遂取還之後因據枵夜坐
庭下忽一人自外躍劒刺茂忠茂忠以&KR1102;自悍連舉
數四而枵迨絶刃不能中會左右執送軍廵按斬之
乃略女兵也茂忠微時所持大矟後將有闘戰則夜
響嘗與潭人桃戰親持奮擊前無堅敵左右中者皆
洞胸脅茂忠因敗其膊至是疾作臂不能舉數日䘚
李元清濠州人也周世宗征淮南其父聚鄕里義士
襞紙爲鎧號白甲軍與官軍同守濠州水寨周人驅
駱駞爲前鋒濠人驚駭不戰而潰元清渡江居建業
趫捷有勇走及奔馬常入梁宋伺周人情状開寳中
以吉州永新與潭衡接境因改永新爲制置以元清
充使每數月一託病不衙潜入潭部人不之知先是
夏賦準貢見緡民苦之元清奏請納帛一疋折錢一
千以爲定制常以便宜科率民無怨望摠諸科物十
餘萬數漕運入金陵以濟國用金陵平例歸京師元
清僞爲目疾召驗之揮刃而目不瞬遂放歸濠上䘚
陸昭符金陵秣陵人開寳末朝廷問罪江南恼懼後
主遣潘慎修入貢且求緩師昭符時爲進奏使以其
物數難辦請市於富民石守信家得絹十萬疋後主
以昭符善計度累加任使金陵平盧絳入歙州胡則
據江州昭符集逃民欲應絳則朝廷遣使宣喻示
以恩信昭符送𣢾朝廷禄之昭符嘗爲常州刺史常
州當吳越之衝城邑荒虛戸不滿千數昭符爲理寬
簡招納散亡未幾戸口蕃庶如初一日坐郡廳忽遇
雷電遶庭官吏震懾昭符撫案叱之雷霆頓止及舉
案幃得大鐡索重數百斤人尤駭之而昭符神色自
若命收鐡索付官庫以示後人
南唐書卷之二十二
