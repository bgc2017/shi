南唐書卷之二十四
方術傳第二十
嗚呼天下之治方術者多矣寡能備神明之德而徒
駭天下之觀聽兹爲怪誕譸張而巳聖人中其身以
爲天下之標準則制行於外者莫非可行之常也人
之所不可行者聖人能之而弗爲故六合之外存而
不論六合之内論而弗議斯道甚夷而後世猶有詭
辭抗說高出於天地之外者是豈聖人之罪歟嗚呼
甚哉民之好怪也久矣其徒紛紛其說譊譊縦横蔓
衍未始不自以聖人爲宗也彼既自誣於聖人而不
以聖人之道攻之孰知其非聖人之道哉是故由堯
舜禹湯文王周公孔子孟軻者吾知其爲正道反是
者吾知其爲他道君子正而不他作方術傳
吳廷紹爲太醫令不甚知名烈祖喉中痒澁進藥無
驗廷紹進楮實湯服之頓愈宰相馮延巳嘗病腦痛
醫工旁午累日不痊及廷紹至先詰其家人曰相公
酷嗜何物對曰每食山鷄鷓鴣廷紹進薑豆湯一服
立差群醫默志其方他日以楮實治喉痒以薑豆治
腦痛皆無效或問其故廷紹曰烈祖常服餌金石吾
故以木之陽實勝之木王則金絶矣馮公嗜山鷄鷓
鴣二鳥皆食烏頭半夏薑豆乃解其毒爾群醫大服
木平和尚保大中至金陵知人禍福死生所言輙驗
傾都瞻禮闐塞街巷金帛之遺日積萬數元宗召見
于百尺樓百尺樓元宗新建以備登覽制度宏壮木
平指曰此宜望火初不喻其意後數載淮甸兵𧺫龍
安山置烽候以應江北常登此樓以觀動靜又慶王
尚幼元宗問夀命幾何木平曰郎君聰明智哲預知
九十年事遂書九十一字予之保大九年慶王䘚年
十九其書九十而繼之以乙字者乃乙其九十而爲
十九也
李冠善吹中管嘗預宋齊丘夕宴當坐吹嘘聲韻悠
揚清入霄漢元宗聞其名屬閩楚多故戎務日繁不
獲召見大司徒李建勲以詩送之曰勻如春澗長流
水怨似秋枝欲斷蟬可惜人間容易聽清聲不到御
樓前見禮於士大夫類如此周世宗時多遊梁宋每
乘醉長嘯於市人罕知者
道士譚紫霄泉州人也與陳守元相善事王昶封正
一先生閩亡寓廬山棲隱洞其徒百餘人有道術醮
星宿事黑煞神君禹步魁罡禁沮鬼魅禳祈災福頗
知人之夀夭武昌軍節度使何敬洙寵婢獲怒置井
中死人無知者建隆初敬洙遘疾召紫霄中夜被髮
燃燈靜室見女厲自訴爲祟之由紫霄詰旦具言之
敬洙曰信然乃丹書符送之敬洙即愈有僧於溪滸
剏亭苦大石横直累工不能平紫霄往見曰斯固易
也因以指捻訣含水噀之命鎚其石應手如粉後主
聞之召至建康賜之道號階以紫金比蜀之杜光庭
皆譲而不受凡所獲醮祭之施轉以給四方賓旅舍
陵既下紫霄無疾䘚人謂之尸解莫知其夀筭歸葬
之日有祥雲白鶴盤繞送之
潘扆常遊江淮間自稱野客落托有大志鄭匡國爲
海州刺史扆往謁之匡國不甚禮遇舘於外廐一日
從匡國獵匡國之妻因詣廐中覘扆栖泊之所弊榻
莞蓆竹籠而巳籠中有錫彈丸二顆餘無所有扆還
發籠視之大驚曰定爲婦人所觸幸吾攝其光鋩不
爾斷婦人頸矣圉人異之聞于匡國匡國密召扆問
曰先生其有劒術乎扆曰素所習也匡國曰可一觀
乎扆曰可當齋戒三日趨近郊平曠之地請試之匡
國如期召扆俱至東城扆自懷中出二錫丸置掌中
俄有氣二條如白虹微出指端湏臾旋轉遶匡國頸
其勢奔掣其聲錚鏦匡國據鞍危坐神魄俱喪謝曰
先生神術固已知之幸收其威靈扆笑舉一手二白
氣復貫掌中少頃復爲二錫丸匡國自此禮遇逾厚
表薦于烈祖扆居紫極宫迨數年遂失其術不復能
劒矣臨死上言乞桐棺葬近地後當尸解烈祖命中
貴人護葬于金波園保大中發塜視之骸骨尚在迄
無異焉
女冠耿先生鳥爪玉貌宛然神僊保大中遊金陵以
道術修鍊爲事元宗召見悅之常止於卧内先是大
食國進龍腦油二器其味辛烈服之蠲疾元宗秘惜
先生見之曰此非嘉者當爲陛下致之乃以絹囊懸
龍腦於屋棟頃刻瀝液如注香味逾所進者嘗搦雪
爲鋌爇之成金指痕隱然猶在又因宫人掃除取箕
中糞壌燒爲白銀開寳中金陵内庫猶有耿先生糞
壌銀元宗嘗購真珠數升欲得圓者先生曰易致也
就取小麥淘洗以銀釜炒之勻圓皆成蚌胎未幾有
孕將誕謂左右曰我子非常産夕當有異倏忽雷電
繞室大雨傾澍詰旦儼然空腹人莫見其所生元宗
殂先生不復入宫往来江淮竟不知其所之
嗚呼耿先生之事著矣鄭文寳自謂親授於徐率更
而徐率更目覩其事雖然鄭氏之編載之而徐氏不
錄是可疑也豈鄭氏欲重其言而引徐以爲辭歟抑
徐氏恐惑後世而弗著於書歟是未可知也
南唐書卷之二十四
