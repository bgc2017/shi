南唐書卷之一
先主
土運中圯諸侯䟦扈基搆自吳紹于唐祚作先主書
先主姓李唐宗室裔也小字彭奴其父榮榮之父志
志之父超超蚤䘚志爲徐州判司因家焉榮性謹厚
適丁世亂晦迹民間號李道者彭奴以光啓四年生
於彭城(未名故書小字)流寓濠泗吳武王楊行密克濠州得
之竒其状貌飬以爲子而楊氏諸子不能容行密以
乞徐温乃姓徐名知誥温嘗夢水中黃龍十數温獲
一龍而寤翌日得知誥知誥奉温以孝聞從温出不
如意杖而逐之及歸拜迎門温驚曰爾在此也知誥
泣曰爲人子捨父母何適父怒而歸母子之常也温
由是愛之逮壯身長七尺廣䫙隆凖精彩鑠人語聲
清暢常緩行從者闊步不能及相工云此龍行虎步
也從温攻伐身先士䘚爲樓船軍使以舟兵屯金陵
柴再用攻宣州用其兵殺李遇以功拜昇州刺史時
江淮初定州縣吏多武夫務賦歛爲戰守知誥獨好
學接禮儒者能自勵爲勤儉以寬仁爲政遠近嚮風
郡政大治徐温鎮潤州以昇宣常池黃爲属温聞知
誥理昇州有善政往視之見其府庫充實城壁修整
乃徙治之而遷知誥潤州刺史知誥初不欲往屢求
宣州温不與時温嫡子知訓爲淮南節度副使秉國
政知誥至京口不樂旣而知訓爲朱瑾所殺温居金
陵未及聞知誥居潤州近廣陵得先聞即日以州兵
渡江定亂遂爲淮南節度副使温至以次子知詢等
皆少用知誥猶愈於他人因畱輔政宋齊丘曰潤州
之命實天贊也初徐氏諸子不齒知誥而知訓尤悖
嘗召知誥飲酒伏劒士欲害之行酒吏刁彦能酒至
知誥以手爪搯之知誥悟𧺫走乃免後日誥自潤州
入覲知訓與飲於山光寺又欲害之徐知諫以謀告
知誥知誥𧺫遁去知訓以劒授刁彦能使追殺之及
於中塗而還紿以不及由是得免及知訓死温意潤
州預謀就知訓廨有土室繪畫温像身被五木諸弟
皆執縛受刑而畫知訓衮冕正座皆署其名温見之
唾曰狗死遲矣知誥因得䟽其罪惡由是内外全活
者甚衆而死者猶數家知訓與僧修睦親狎得偽䜟
數紙皆修睦手書温求修睦殺之越人寇毗陵温伐
越知誥以王府兵會戰於無錫前軍敗賊乘之甚急
温暴得熱疾不能治軍知誥率所領疾戰大破之斬
首數千級越人棄輜重夜遁時四境底定惟越人爲
梗因此請平而兵甲遂戢知訓之用事也常陵弱楊
氏而驕侮諸將遂以見殺及知誥秉政乃寬刑法推
恩信𧺫延賓亭以待四方之士引宋齊丘駱知詳王
令謀爲舘客士有羈旅於吳者皆齒用之常隂使人
察視民間有凶荒匱乏者賙給之盛暑未嘗張蓋操
扇左右進蓋必却之曰士衆尚多暴露我何用此以
故温雖遥秉大政而吳人頗歸知誥武義元年拜左
僕射知政事漸復朝廷紀綱脩典禮舉法律以抑強
暴中外謂之政事僕射温行軍司馬徐玠勸温以已
子代知誥温遣子知詢入廣陵謀代知誥秉政會温
病䘚知詢奔還金陵嗣温爲節度使諸道都統所爲
多不法常謀知誥知誥使諭之入朝遂留爲左統軍
吳主僣帝號改元乾貞(知誥欲自尊大故奉楊溥尊號書溥僣號則南唐之罪著)
(矣)知誥累遷侍中中書令太尉都督中外諸軍事封
潯陽公改封豫章公大和三年公出鎮金陵如温之
制以長子景通爲司徒平章事居中輔政以王令謀
宋齊丘爲左右僕射同平章事四年封公爲東海郡
王五年進封齊王(始書小字書名既而書公書王以見其漸)六年召景通
至金陵爲鎮海軍節度副使以其次子景遷爲太保
平章事與令謀等秉國政天祚元年王進位太師天
下兵馬大元帥二年景遷病以次子景遂爲門下侍
郎參知政事冬安遠軍盧文進来降三年閩越諸國
皆遣使勸進人望已歸於是加殊禮建齊國置宗廟
以宋齊丘爲左丞相徐玠爲右丞相冬十月受吳禪
攝太尉楊璘奉上皇帝璽綬國號大齊改元昇元策
吳主曰受禪者臣知誥謹上策皇帝爲高尚思玄弘
古讓皇帝追尊考温爲武皇帝(自温以上不追尊則復姓之心見矣)子
景通吳王景遂夀王景逹信王弟知證江王知諤饒
王以建康爲西都廣陵爲東都十有二月已戼朔日
有白虹二以楊州海陵縣爲泰州割泰興鹽城興化
如臯四縣属焉以海陵制置使禇仁規爲刺史廬州
周本卒(凡書某州某人皆其節度使)帝輟視朝一日食不舉樂(書帝)
(者以見其僣極惡重也凢書帝書詔書制其罪同)甲午皇后宋氏受寳册是
歲閩王昶貢方物于京師天子使散騎常侍盧損如
閩册昶閩王不受(閩自鏻巳僣帝號改元矣既稱帝故不受王爵凢書京師皆中原也)
(書天子尊正統以别諸國僣僞)
二年春三月壬子日有白虹二壬申大星流于東方
夏四月遷譲皇于丹陽以王輿爲浙西節度使留後
馬思譲爲丹陽宮使以嚴兵守之徐氏諸子屢請帝
復姓帝謙抑不忍忘徐氏恩下其議百官百官皆請
乃復姓李改名昇國號大唐遂考服属當建王恪後
建唐廟祀高祖太宗以下如唐舊典追尊建王恪爲
孝靜皇帝廟號定宗超爲孝平皇帝廟號成宗志爲
孝安皇帝廟號惠宗榮爲孝德皇帝廟號慶宗奉徐
武皇廟號義祖徐氏二王如初諸孫皆郡公女郡縣
主齊臺門下侍郎張居詠中書侍郎李建勲皆平章
事吳中書侍郎張延翰爲右僕射平章事以&KR1050;州李
章鎮廬州神武統軍王安爲百勝軍節度使秋七月
(一時無事則書首月)冬十月戊寅天子受徽號于契丹曰英武
眀義皇帝(尤非常故書)錢元瓘以嘉興縣爲秀州十有一
月以步騎八萬講武于銅橋賜將吏以下金帛有差
譲皇殂帝率百官素服哀臨命有司供具如吳舊禮
諡曰睿十有二月福州亂連重遇弑其君昶立王子
䂀王子延政爭立於是僣位于建州國號大殷(他國悉書)
(者爲保大三年取閩張本)吳世子璉先娶帝女是爲永興公主璉
以公主故爲中書令康化軍節度使
三年春正月丙申詔曰比者干戈相接人無定主地
易而弗蓺桑隕而弗𧖟衣食日耗朕甚憫之其嚮風
面内者有司計口給食願耕植者授之土田仍復三
歲租役於嘻仁不異遠化無泄邇其務宣流以稱朕
意二月池州楊璉䘚以統軍王彦儔爲康化軍節度
使詔公卿以下議定郊祀門下侍郎平章事居詠中
書侍郎平章事建勲等議曰孔子云郊祀后稷以配
天宗祀文王於眀堂以配上帝此萬世不易之法也
昔長孫無忌請祀高祖於圓丘以配昊天上帝祀太
宗於眀堂以配上帝蓋得之矣今國家嗣興唐祚追
尊孝德而以神堯爲肇祀之祖宜以神堯配天於圓
丘以孝德配上帝於眀堂禮也其服物制度古有常
儀一切僞飾碩皆罷去奏可司徒齊丘請依春秋郊
以四月上辛常夢錫駁曰案禮天子之郊以冬至不
卜日魯侯之郊以仲春卜上辛今之四月非郊之時
齊丘固爭遂用夏四月(夏讀爲夏商之夏魯用周之四月郊)議者多哂
之詔曰禮莫重於享帝孝莫大於隆親事實重大承
以輕眇可謂無其德而用其事祗加畏焉於嘻爾公
爾侯各揚厥職不供廼事國有常典夏四月上辛始
郊祀於圓丘大赦境内是夜月當以子初沒而升壇
之際皎然如晝衆咸異之遍行封賞羣臣請上徽號
不許固請之帝曰朕以眇躬託于民上夙夜祗畏常
恐弗類矧廼徽號用揚虚美是重弗類固不許因此
廢徽號之禮州郡言符瑞者十數帝曰譴告在天聰
眀自民魯以麟削莾以符亡常謹天戒猶懼或失之
符瑞何爲哉皆抑而勿揚言五代同居者七家其尤
著者江州陳氏元和給事中京之後宗族七百口每
日設廣席長幼以次坐而共食有畜犬百餘共一牢
食一犬不至諸犬爲之不食建書樓於别墅以延四
方之士肄業者多依焉鄊里率化獄訟希少遠近歎
異之皆蠲復征役旌表門閭秋七月庚子朔日有蝕
之八月鄂州張宣䘚以潤州留後王輿代金吾衛大
將軍馬仁𥙿出爲鎮海軍節度使留後冬十月
四年春正月夏四月樞密使周宗出爲奉化軍節度
使六月安州節度使李金全来降遣鄂州屯營使李
承𥙿帥師迎之承𥙿與晉將馬全節安審暉戰于安
陸承𥙿及禆將叚處恭戰死監軍通事舍人杜光鄴
及其兵五百人被執天子厚賜之遣還帝致書于晉
復送光鄴等請以敗軍行法天子又遣之帝以甲士
臨淮拒之乃止(天子晉高祖也書帝致書于晉惡其抗也)以金全爲宣威
統軍洪州李德誠䘚以宣州徐玠代以江州徐知證
爲寧國軍節度使梁王徐知諤䘚秋八月廬州李章
䘚以潤州馬仁𥙿代以天威統軍盧文進爲鎮海軍
節度使冬十月幸東都存省故老宴于舊宅踰月還
十有二月左僕射平章事張延翰䘚五年春正月&KR1050;
州王安䘚以統軍賈浩爲百勝軍節度使三月誅泰
州刺史禇仁規夏四月秋九月壬子有星孛于天市
錢元瓘䘚佐嗣位冬十有二月葬吳越文穆王(凡他國廢)
(立䘚葬弑殺告問通則書)
六年春三月廬州馬仁𥙿䘚以滁州刺史周鄴爲保
信軍節度使留後夏四月南漢劉龑䘚玢嗣位葬劉
龑僣諡天皇大帝(以其僣極惡重故書與吳越異龑音儼劉氏僞撰此字以爲名自云)
(取飛龍在天之義)遷譲皇子孫於海陵號永寧宫嚴兵守之
絶不通人久而男女自爲匹偶吳人多哀憐之(猶書吳人)
(者以其思舊之民也)詔吳王景通爲太子景通表曰古之立太
子所以崇正嫡息覬覦如臣兄弟禀承聖教實爲敦
睦碩寢此禮三表許之乃以大元帥總百揆改封齊
王以駕部郎中馮延巳爲元帥府掌記夀州高審思
䘚以侍衞諸軍都虞候姚景爲清淮軍節度使六月
乙丑天子崩(晉高祖)秋七月丞相大司徒宋齊丘爲鎮
南軍節度使以洪州徐玠爲司徒侍中帝曰豫章大
司徒維桑也衣錦晝行古人所貴以錦袍賜之齊丘
至鎮衣以視事羣臣咸謂江淮之地頻年豐稔兵食
旣足士樂爲用天意人心未厭唐德宜廣土字攻自
潭越始帝曰吾少長軍旅見干戈之爲民患甚矣吾
不忍復言兵革使彼民安則吾民亦安矣吳越災宫
室府庫甲兵殆盡羣臣復請乘其弊帝曰今大敵在
北北方平則諸國可尺書召之何以兵爲輕舉者兵
之大忌宜畜財飬銳以俟時焉使使唁越于武林厚
幣以賙其闕冬十月詔曰前朝失御強梗崛𧺫大者
帝小者王不以兵戈利勢弗成不以殺戮威武弗行
民受其弊蓋有年也或有意於息民者尚以武人用
事不能宣流德化其宿學巨儒察民之故者嵁巖之
下往往有之彼無路光亨而進以拊傴爲嫌退以清
寧爲樂則上下之情將何以通簡易之政將何所議
乎昔漢世祖數年之間被堅執銳提戈斬馘一日晏
然而兵革之事雖父子之親不以一言及之則兵爲
民患其来尚矣今唐祚中興與漢頗同而眇眇之身
坐制元元之上思所以舉而錯之者煢煢在疚罔有
所發三事大夫可不務乎自今宜舉用儒者以𥙷不
逮於是稍用儒臣漸去苛察又將修復故事爲後代
法未果行而帝疾作
七年春二月詔曰廼公廼侯越百執事欽承嗣命命
爾保元子璟祗肅天鑒社稷宗廟永有終我不敢知
曰其基永昌我亦不敢知曰墜命罔後天不爾諶祐
于有德厥位艱哉翌日殂于路寢夀五十六葬永陵
諡光文肅武孝高皇帝廟號烈祖(徐鉉曰烈祖少長喪亂知人艱苦故)
(不以富貴自處唯務節儉身爲宰相事飬父母如禮飲食皆親侍或週疾不解帶温常責諸子曰汝軰能)
(如是乎及建號即金陵使府爲宫唯加鴟尾欄檻而已終不改作接見親族如家人禮尊長者親拜之晚)
(年服金石藥性多躁怒百司奏事必至厲聲訶責羣臣或正色抗辭以對事理明白必歛容慰勉之旬日)
(之後多有恩澤故人思盡力决死刑用三覆三奏之法文武亡殁子孫随才以叙不限資廕或營其婚嫁)
(幼未堪任與其無嗣者内帑以給之有親老者倍其數死王事者下至卒伍皆三年給其全俸故士無貴)
(賤悉亡身外之憂)
嗚嘑積厚者流澤遠積薄者流澤狹不其然乎舜之
後千餘年而有陳陳亡而田氏專政於齊禹之後千
餘年而有𣏌𣏌削而勾踐得志於越後世之君建大
義於一時而德不若舜禹者亦随其澤之遠近而興
𧺫焉故晉以天下喪於狄人而瑯瑘繼之唐以天下
篡於朱梁而烈祖紹之然則盜名器操生殺制一方
之命抗萬乘之勢者豈非天歟烈祖之𧺫雖無雄才
大略而深沈寬𥙿本於天性幸而適丁中原擾攘之
際故數年之間有足觀者
南唐書卷之一
