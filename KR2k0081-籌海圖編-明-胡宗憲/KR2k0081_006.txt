籌海圖編卷六
明胡宗憲撰
直隸沿海總圖
松江府圖
蘇州府圖
常州府圖
鎮江府圖
揚州府圖
淮安府圖
直隸兵防官考
直隸倭變紀
直隸事宜
直隸兵防官考(分江南北為二)
蘇松
總督直浙福軍務兼巡撫浙江都御史
提督應天軍務巡撫都御史
操江都御史
督察侍郎(詳見浙江)
視軍情官(詳見浙江)
巡按蘇松監察御史(嘉靖乙卯四月兵部題准勅兼監軍紀功)
巡江監察御史
整飭蘇松兵備副使
整飭常鎮兵備副使
添設海防僉事(駐劄上海)
鎮守浙直地方總兵官(駐浙江)
協守浙真地方總兵官(駐金山)
蘇松參將
常鎮參將
遊擊將軍(新設駐劄金山)
南洋遊兵都司
劉家河把總以都指揮體統行事
吳松江把總
南滙把總
青村把總
柘林把總
川沙把總
福山港把總
鎮江把總
京口圌山把總
沿海衛所
金山衛
左右前三所(俱在衛城)
後所(今調守柘林鎮堡)
中所(今調守松江府城)
中前所(今調守青村城)
中後所(今調守南滙城)
太倉衛
左右中前後五所
吳松所
鎮海衛
左右中前後五所
崇明守禦千戶所
鎮江衛
沿海巡檢司
松江府
金山戚木涇
三林庄南蹌
蘇州府
江灣顧涇
劉家港茜涇
唐茜涇甘草
白茆港唐浦
福山
沿海營堡臺堠
松江府
營五(獨樹小盤)(金山大盤)(江門)
堡四(柘林川沙)(胡家港蔡廟港)
塘舖二十四
(前所二瞭守軍四人右所二瞭守軍四人)(左所二瞭守軍四人中所十七瞭守軍三)
(十四人)
烽堠四十三(每瞭守軍五人)
後所三(新廟葛逢)(江門)
前所四(横瀝戚家)(□管金山)
左所三(漴缺陸鶴)(周公)
右所三(西新胡家)(東新)
中前所十二(戚漴大門)(宋家焦樹)(新袁浦舊袁浦)
(頭墪五墪)(二墪墪舊四)(三墪墪新四)
中後所十八(南滙頭墪二墪四墪五墪)(三墪六墪)
(七墪墪十一)(八墪墪十二)(九墪墪十三)(十墪墪十四)
(十五墪十六墪)
蘇州府
營堡三(福山村雙濱)(九折村)
敵臺三(黃窑港白茆港)(七了港)
烽堠四十八(依有周家)(西?馬沙)(生宇圩吕家圩)
(東潜顧涇)(寶山練祁)(月浦五岳)(□掬港七了港)
(張浦浪港)(黃窰鹿鳴)(新塘雙鳴)(唐茜涇大錢涇)
(金涇崔浦)(許浦黃濱)(高浦福山)(白茆港千步涇)
(瓦浦西洋)(盧浦海洋)(奚浦耿涇)(三丈浦黃泗浦)
(新庄浦小東)(唐浦涇四馬)(大陳浦烏沙港)(徐陸涇野漕)
淮揚(除總督督察視軍重官操江巡江與蘇松同不列外)
總督漕運兼提督軍務巡撫都御史
提督淮揚軍務巡撫都御史
巡按淮揚監察御史(嘉靖乙卯四月兵部題准勅兼監軍紀功)
整飭淮揚兵備副使
總督漕運總兵官
提督狼山等處地方副總兵
揚州參將
鹽城參將
統領兵勇遊擊將軍(駐儀真)
北洋遊兵都司
儀真守備
掘港守備
大河口把總
周家橋把總
狼山水兵把總
東海把總
管領曹濮民兵把總
管領沂州民兵把總
沿海衛所
揚州衛(旗軍八千九百六十名屯軍四千四百四十名)
通州千戶所(旗軍二百三名屯軍八百八十二名)
鹽城千戶所(屯軍八百八十二名)
泰州千戶所(旗軍二百三名屯軍八百八十二名)
高郵衛(旗軍六千七百二十名屯軍四千四百四十名)
興化千戶所
儀真衛(軍四千四百八十名)
大河衛(軍一千五百二十一名)
左中右前後中左中右中前八所
淮安衛(軍八百五十名)
左右前後中左中右六所
東海中千戶所(軍五百五十名)
海州中前千戶所(軍四百七十五名)
沿海巡檢司
揚州府
狼山(六十名)吳陵(五十名)
張港(五十名)石港(四十名)
掘港(四十名)西場(三十名)
海安(三十名)西溪(三十名)
安豐(三百名)黃橋(三百名)
印庄(三十名)口岸(三十名)
歸仁(五十名)瓜州(一百名)
淮安府
喻口鎮馬邏
廟灣羊寨
壩上長樂
惠深東海
臨洪荻水鎮
沿海營堡臺堠
揚州府
營十五(徐稍壯捷)(大河壯武)(料角嘴營掘港東)
(鎮遠登庸)(輕忠平定)(濟武忠節)(掘港西營興義)
寨九(白駒拼茶)(劉莊角斜)(掘港場李家堡)
(大河口軍二百人徐稍寨軍五十人)(料角嘴軍五十人)
烽堠九十三
通州八
海門縣二十八
泰州十一
拼茶寨四
角斜寨二
白駒寨一
掘港寨九
劉家寨一
李家堡五
直隸倭變紀
蘇松常鎮
洪武二年二月倭寇崇明諸處指揮翁德朱文擊敗之
(賊犯崇明德督舟師禦之於海門之工幇斬獲甚衆阮而復寇吳淞江沿海一帶文亦破之俘斬獻)
(捷)
永樂二年四月對馬岐倭寇蘇松
(賊掠浙江穿山而來轉掠沿海上命太監諭其國王源道義源道義出師獲渠魁以献)
十四年倭寇崇明
(朝廷發鎮江鎮海二衛百戶十員率軍士千餘禦之寇平遂隸崇明守禦所其舊戍官軍發屬水寨)
(自是賊無至境者)
嘉靖三十二年閏三月賊首王直犯嘉定
(賊自烈港之敗以百餘人自白馬廟而來收集餘黨流突蘇松掠嘉定之寶山鎮撫陳憲疑為鹽盗)
(率輕兵追之後知為直不敢襲)
破南滙所
(自望日而後七日賊破城者再)
同知任環守備解明道敗賊於吳淞江口
(賊至劉家河揚帆而西明道與六合知縣董邦政率兵迎擊之追及於吳淞江口值綵綯港復有新)
(賊至者與之合蹤勢益猖獗官兵莫敢進都御史蔡公克廉遣同知任環往助之賊遂敗走俘斬百)
(餘)
四月賊圍太倉州
(時賊勢甚急直逼太倉城下蔡公躬乘城督戰賊乃去而城外居民焚掠幾盡)
五月賊破吳淞所入據之越十日守禦解明道復之
(賊既破城遂據為巢明道襲敗之斬首百餘賊首三大王六大王死焉遂復所城賊遁出海復為州)
(判金汝舟千戶楊循禮所敗擒斬八十有竒)
賊首蕭顯入上海縣鎮撫胡賢死之
(顯自浙西流突直境過金山至天妃宫指揮黎鵬舉與賢禦之鵬舉被鎗賢死焉賊遂衝縣市焚台)
(所自是而後浦東沿海二百餘里間新舊之賊往來絡繹無虚日矣)
十一月參將湯克寬敗賊於高家嘴
(俘斬百餘)
三十三年正月蕭顯攻嘉定縣
(顯自上年入寇上海而去為官兵追迥登據崇明之南沙官兵圍守且半載值歲暮守者懈顯得遁)
(至黃&KR3652;入攻縣城又分掠南翔等鎮參將湯克寬擊敗之)
攻上海縣
(顯自嘉定循海而南攻圍上海甚急時城初築未固勢且䧟官民洶洶兵備僉事任環統民兵三百)
(僧兵八十往援時賊船泊黃浦者以百計而自吳淞江南行者不計焉環追襲之於五里橋賊敗南)
(奔環追敗之於習家墳賊始懼適浙江都御史王公忬遣都指揮盧鏜來擊賊乃解圍而南)
二月都指揮盧鏜敗賊於史家浜僉事任環敗賊於
歸家港
(時顯據史家浜為巢鏜進搗大敗之賊死者無筭乃遁往浙江海寧縣鏜復追敗之其别蹤之在歸)
(家港者環亦敗之)
三月賊攻南滙所
攻松江府副千戶童元巡檢李叢禄禦戰死之
(賊自曹涇而來元與叢禄禦之於蕭塘力戰而死賊遂渡浦攻府城環與克寬擊敗之賊乃退走大)
(門塾)
四月賊首王直等巢柘林
(賊與徐碧溪吳德宣等營柘林為巢窟連絡三百里如老鸛嘴七八團之間皆其部落之所屯聚也)
(問分一支自清浦白鶴港而北出太倉分一支自劉家河入趨崑山)
州判金汝舟指揮姜統敗賊於劉家河
(賊自正月復據南沙至是突入劉家河統與汝舟率舟師擊敗之斬首百餘)
攻太倉州
(松江之賊出青魚涇遇賊□自劉家河入者六十餘合攻州城)
攻崑山縣
(賊自劉家河入越太倉至崑山知縣祝乾夀蒞任甫一月聞報即督官民死守賊攻圍甚)
(急蘇州路絶乾夀夜募死士持蠟書浮水而行八晝夜始逹郡城巡撫屠公大山巡按孫)
(公慎遣都指揮梁鳳應援鳳竟不進生員龔良相涕泣請兵於孫公始知鳳逗遛之罪遣)
(良相監督以行鳳大怒欲殺良相良相不為動促之益力鳳不得已至三里橋望賊即潰)
(而西遺火器二船於賊佯報賊己遁去人皆信之賊得火器攻城益急至有捍陴者有穴)
(城門下者乾夀與鄉宦朱隆禧等分門登禦而今生員張光紹潘蔚卿武舉郭龍韜等嚴)
(督士民竭力禦之城賴以全時賊欲據崑山為巢故蘇州各縣皆被攻圍而攻崑尤急以)
(崑山為蘇郡州縣適中之地得此為巢則沿海諸邑聲援俱絶進可以蠶食蘇常退可以)
(拒援兵也)
總兵俞大猷敗賊於吳淞所
(賊船入吳淞江者十六艘大猷敗之沉其舟十一斬首二百五十有四)
賊攻蘇州府
(賊首阿八王自崑山分蹤進掠府城參政翁大立提兵禦之賊乃退遁)
攻常熟縣
(賊酋劉鑑自梅李進攻越四日又合福山賊進攻縣城)
攻松江府
五月賊解蘇松圍而去州同張魁千戸田應山追敗
之
(賊糾諸縣精悍者凡七千人攻崑山縣城期於必破知縣祝乾夀殪其渠魁二大王賊大懼圖歸而)
(各縣之圍皆解遁出劉家河者數百艘魁等追擊大敗之斬首四百四十有竒)
六月賊犯蘇州府
(賊自松江來者分作三支一由嘉定太倉大道而進一由關橋清浦間道而進一由唐行千墪而進)
(會於崑山期犯府城兵備任環禦之於真義弗利百戸劉愛臣死焉賊遂進至府城焚掠諸市鎮而)
(去取道於行春橋由鮎魚口出太湖過吳江知縣楊芷舉人周大章率舟師追擊於王江涇爛溪鶯)
(湖等處皆勝之賊由菜花涇過嘉善而去)
七月賊攻南滙所
八月賊攻嘉定縣
(賊首王直分遣其酋吳德宣徐碧溪自綵綯港率衆千餘入攻縣城)
參將許國李逢時敗賊於師家浜
(直知官兵將搗其巢乃進營於師家浜列七星陣以待官兵擊之大敗而去阮而又進攻之賊固守)
(其舟時二參將所統者皆北兵不知地利屯所遇潮死者甚衆無何賊由原港出海水兵追戰於老)
(鸛嘴之四馬洪大敗之)
賊攻青村南滙所金山衛
(蔡廟港賊併入柘林賊巢合攻青村所繼至之賊登周公墪者千餘攻南滙所旋亦入巢與新至之)
(倭合攻金山皆為官軍敵退)
十二月賊陷青村所
(先是賊攻所城者數次官兵守備極嚴賊皆負傷而走積忿詣柘林借兵二千來攻弗克賊亦計窮)
(欲去會守門百戸之伯有為賊所虜者賊令叩南門呼姪求入姪聞伯音以繩下挽昏黑之際賊乘)
(隙以登百戸首先被殺賊遂入城焚殺比他地尤慘)
三十四年正月賊攻南滙所
(川沙之城)
僉事董邦政搗川沙窪賊巢破之
(時賊死傷者五百餘監生喬鏜復追敗之)
賊攻金山衛
總兵俞大猷副使任環孫宏軾等敗賊於勝墩
(賊自嘉興流至吳江之平望分道而來一支由太湖瀾溪南麻一支由張村黎里出牛場涇期會於)
(蘇州兵備任環知州熊桴知縣楊芷禦之於梅堰鶯湖皆勝之賊乃遁去以嘉善道阻復合兵由大)
(道進至勝墩環與知府林懋舉等率狼兵自北擊之浙江副使孫宏軾總兵俞大猷率宣慰彭翼南)
(兵自南擊之狼兵首殪其渠魁一人賊氣阻捐資於狼兵求脱弗聽東西皆阻水官兵南北夾擊之)
(賊遂大敗斬首三百是戰也提督都御史周公珫巡按御史周公如斗令所在清野凡賊所向民間)
(㸑具悉毁之而令環等扼之於前浙江巡按胡公宗憲復督宏軾等自後追之賊進不得食退不得)
(息故有是敗)
賊入崇明縣知縣唐一岑死之賊旋就滅
(賊夜襲破縣城岑與之巷戰身被數刃猶力戰城賊敗出城一岑傷重而死居二日賊復至據縣)
(諸耆民相與謀曰唐父母被害而吾輩乃容賊磐據吾縣耶於是相與戮力為死鬭賊二百人皆就)
(滅)
二月賊攻青村所翁時奬等擊敗之
三月賊圍上海縣
(賊五千餘屯新場下沙千餘屯閘港數千屯川沙俱進逼縣城時總督都御史張公經調集廣兵湖)
(兵數萬駐松江賊乃退入舊巢完壘治兵為拒守計而諸營連絡聲勢益盛張公欲伺其出海擊其)
(惰歸故搗巢之策卒不果行)
賊攻金山衛總兵俞大猷敗之
(柘林新至賊乘銳來攻守者發矢石禦之賊中傷者甚衆乃解去既而又來攻大猷敗之俘者二百)
(餘)
四月賊攻常熟縣
(福山之賊)
兵備副使任環擊敗常熟三丈浦之賊
(先是賊屯三丈浦者勢甚猖獗且易官軍不為備環隂部署主客官兵以保靖應襲彭守忠為中哨)
(太倉耆民為右哨知縣王鈇為左哨躬環甲胄激勵三軍我兵皆踴躍思奮進攻之賊遂大敗俘斬)
(二百八十有竒而我兵不損一人自用兵以來旱戰全捷未有如此者也)
常熟知縣王鈇與致仕參政錢泮禦賊於上塘港口
皆死之
(三丈浦之賊為任環所敗勢已破沮值陸涇壩敗遁之寇與之合蹤復肆猖獗欲攻縣城鈇泮率兵)
(禦之賊佯為村民避賊若依官兵為援者官兵方共惜之倏爾起鬭兵士驚潰鈇泮猶督戰不已遂)
(皆遇害)
柘林賊首徐海分蹤出掠
(賊知官兵將搗其巢乃分兵四出以牽制我師東掠崇明常熟以達江北西出嘉湖以摇動全浙而)
(川沙之賊先屯老鸛嘴者以聲援不繼俱併入柘林)
賊攻無錫縣
五月任環復敗三丈浦之賊
(賊既殺王知縣聲勢甚滋漫而太湖之賊與之合益驕肆無忌環率官兵進攻大敗之殺其白眉主)
(帥一人賊乃大懼稱環為拚命官人數遷徒避之)
官兵擊賊於陸涇壩大破之
(詳見大捷紀)
遊擊將軍周藩與賊戰于朱涇敗績死之
賊復巢柘林
(賊自王江涇之敗皆遁出海新賊萬人復來據之未幾風雨大作出海之賊覆溺幾盡餘黨復巢焉)
賊掠浙江取道蘇州出海至平望浙直官兵會擊大
敗之
(詳見大捷考)
六月賊攻蘇州府
(賊自柘林取路崑山而來遂掠太湖洞庭兩山)
常熟三丈浦賊出海太倉知州熊桴敗之於登舟沙
(俘斬一百三十有竒餘賊南遁至吳淞江口復為把總劉堂所敗其酋急速如郎就擒斬首二百六)
(十)
七月松江府知府方廉計殺柘林賊千人
(時巢賊甚熾廉遣諜投毒井中賊死者千餘人斬首數百)
浙江提督都御史胡公宗憲遣參將盧鏜都指揮王
沛敗賊於劉家河金山洋
(先是賊自王江涇陸涇壩平望數敗之後勢甚窮促參將盧鏜都指揮王沛時往撓之賊死傷及疾)
(疫者過半乃潜伏巢穴不敢出掠日為遁歸之計既而為官兵邀擊遂沉舟破釡示無去志然實計)
(官兵不備之於海而得走也胡公諜知之預遣沛等率舟師伏海口向之賊果遁去沛等追敗之於)
(金山洋悉沉其舟賊溺死無遺)
柘林賊攻屯陶宅
(賊出海復為總兵俞大猷參將盧鏜把總婁宇所敗乃復登陸結巢陶宅其一艘飄泊海門則賊酋)
(林碧川為之首與其下一百二十餘賊復登大陳山為把總任錦俘斬無遺)
八月劇賊五十三人流犯蘇州提督都御史曹公邦
輔討平之
(詳見大捷考)
七丫港吳淞江賊遁出海洋把總楊尚英追敗之
(沉其舟六十俘斬三百有竒)
九月浙直官兵會擊陶宅之寇指揮邵昇姚泓生員
千岳皆死之
(昇等乘勝進攻賊死守其巢乘高刺下三人皆死焉)
總督都御史楊公宜遣遊擊將軍曹克新副使任環
搗川沙賊巢擊走之
(克新統官兵攻賊大敗之燬其巢賊遁至吳淞所環督舟師襲之斬獲大半餘黨走清水窪)
閏十一月僉事焦希程率川兵搗周浦賊巢大敗之
(先是楊公潜令武生胡亘朱先等設伏賊巢約縱火為號希程監督川兵與曹克新乘雪夜襲之亘)
(等縱火焚寺賊驚亂四面伏起斬首二百三十有竒而賊巢燬焉)
官兵敗賊於吳淞江口
(周浦賊遁出吳淞江副使王崇古總兵俞大猷追擊大敗之俘斬一百七十)
三十五年正月參將尚允紹擊賊於四橋死之
(賊首陳東時屯新場為巢)
二月賊首徐海復巢柘林
(新陳賊首陳東自燬其巢來與之合)
三月賊據蔡廟堡參政任環參將喬基等大破之
(時賊新至漴缺總督胡公令環會基共擊之賊迯入蔡廟廢堡環乃以把總陳習攻東門車梁攻西)
(門張惟孝攻西北頋鳴鵬攻西南賊死守官兵攻之戰方酣王賓等兵潜從東北入賊遂大敗悉斬)
(之)
官兵擊新至賊於七竈洪等處悉敗之
(時新至賊一支自漴缺登犯遊擊宗禮敗之一支自七竈洪登犯僉事董邦政敗之一支自南滙所)
(登犯參政任環敗之參將婁宇又敗之俘斬甚衆而所存者無幾焉先是賊據松江累年未有能挫)
(之者及胡公為總督於是官兵僇力而新至之賊皆迎刃以敗云)
陶宅之寇為官兵擊敗遁出海洋參將婁宇等復追
敗之
(總督胡公會浙直兵進搗陶宅之寇大敗之賊死者甚衆遁出漴缺外洋婁宇與把總王應麟復敗)
(之於九團洋俘斬踰百)
參政任環僉事董邦政擊界嘴新至賊平之
(賊新至自界嘴登犯胡公檄環邦政會擊之大戰一日斬賊十之七八明日復戰遂無孑遺)
賊犯西菴董邦政平之
(賊新至自金山登陸流至西菴胡公檄邦政攻之賊大敗走匿法昌寺邦政復火攻之盡殱焉)
賊犯青村把總王應麟討平之
(新至賊自青村焚舟登陸應麟敗之賊匿民房官兵復火攻之賊突走為官兵所截不得去乃復匿)
(民房遂悉斬之)
董邦政追擊新賊于沈庄平之
(賊百餘皆就僇)
賊入吳淞江總兵俞大猷大破之
(賊舶十六自寳山入江大猷先奉胡公檄與把總楊尚英劉堂等設伏海口待之賊至伏發沉其舟)
(十三斬首二百五十)
賊攻江隂縣知縣錢錞出禦戰死之
(時賊攻圍甚急填濠直逼城下勢且陷錢錞議欲出兵拒之兵備副使王崇古不從錢錞獨率民兵)
(出城捍賊力戰而死然自是賊亦稍稍引去矣)
賊攻無錫縣
賊入楊子江鎮江衛千戶沈宗玉王世臣戰死
五月賊攻上海縣尋進攻松江府官兵追擊於&KR0873;湖
敗之
(時賊新至者以萬計復屯柘林乍浦總兵俞大猷同知袁文貴知縣楊旦等敗其前鋒既而賊攻工)
(海縣又為官兵所敗而去遂攻府城把總劉堂追擊於&KR0873;湖敗之參政任環同知熊桴復追擊於澱)
(山湖東又敗之前後俘斬三百餘賊)
六月新安衛百戶帥印與賊戰於青村德勝港死之
(時印統廣兵追賊)
總兵俞大猷邀擊遁賊於茶山洋大破之
(七了港賊與吳淞江賊為官兵所敗相繼遁出海洋大猷預受胡公檄設伏劉家河海洋待之且攻)
(且逐追及扵茶山東北沉其舟六十俘斬三百餘殘寇宵遁復為颶風所覆無生還者)
總兵徐珏擊孟河之賊大破之賊遁出楊子江把總
張成己復追敗之
(時賊在孟河勢頗猖獗珏與戰大敗之賊死者三百餘人先是督察趙公渡江而南預戒兵將無得)
(貪功取級以䧟賊計故是戰殺傷獨多既而賊遁出江成己率舟師復破之斬首百計)
八月常州賊遁出海總兵盧鏜等追擊大敗之
(賊掠江隂無錫為官兵所敗遁出海洋胡公命鏜等追敗之沉其舟數十俘斬三百五十有竒)
三十八年四月賊據崇明三沙七月遁往揚州
(賊舟為颶風所擊登三片沙總兵盧鏜與把總楊尚英迎擊之沉其三舟俘斬百餘既而欲突入内)
(地為官兵所截遁過三沙鏜等復攻敗之總督胡公恐其滋蔓檄副使熊桴副總兵劉顯與鏜協攻)
(之通政唐公順之適至乃帥官兵渡海而東與賊相持者月餘官兵屢進撓之賊屢敗舟盡燬賊窮)
(促死拒值提督陳公錠告病而去兵餉不繼遂輟圍而西與胡公議復遣兵往擊且檄沿海嚴為之)
(備賊造小舟數十乘風雨從北面遁往江北官兵追之弗及)
淮揚
嘉靖三十四年四月賊犯海門知縣趙卿敗之
(時賊首徐海屯松江之柘林知官兵將搗其巢故分掠江北卿敗之斬首一百五十)
五月參將喬基等擊賊于吕四場敗之
(基與都指揮張恒通州同知印寀統兵夾擊賊大潰敗俘斬一百六十)
三十五年四月百戶戚繼爵與賊戰于狼山死之
都指揮張恒千戶羅大爵百戶曾沂禦賊於揚州死
之
(時賊一從瓜州入一從新港入一從通州入)
賊攻瓜州
賊攻揚州府同知朱裒等死之
(賊攻小東門甚急官兵用佛狼機殪賊數人賊乃退去裒與千戶賈勇應襲男恩率兵出城禦賊死)
(焉高郵衛經歷晏銳為賊虜去)
五月無為州同知齊恩與賊戰于圌山之北江中死
之
(恩率兵與賊大戰乘勝逐北悞入伏中力戰而死父子兄弟叔姪同時遇害者七人詳見遇難徇)
(節考)
副使馬慎追賊於狼山敗之
(賊遁出江慎追敗之既而福山把總鄧城又追敗之沉其舟十一是年犯江北之賊凡五而廟灣之)
(賊尤劇副總兵盧鏜恭將劉顯上舍人彭志顯屢進攻之賊遂敗遁)
三十六年四月
五月賊犯揚州府總兵盧鏜等大敗之
(賊入海子内為東兵所敗至灣頭鏜等復敗之斬首一百七十餘)
賊入寳應縣
(先是揚州東門及瓜州俱有堡賊至揚州不得掠乃從高郵至寶應寶應素無城焚掠殆盡)
賊犯天長都指揮沃田把總岳君寵與戰死之
六月副使于德昌參將王元伯劉顯擊泗州賊破之
(時賊掠泗州為官兵所敗德昌等會擊之顯身先士卒殺衣紅賊首一人羣倭大亂元伯督兵乘之)
(賊大潰敗追及于舟所水兵復自下應之賊死者無筭既而賊遁出海總兵劉顯敗之於安東千戶)
(汪時中又敗之於廟灣匣子港賊竟遁去)
三十八年四月賊犯如臯官兵擊之
(時賊新至官兵首挫其鋒斬首一百六十)
賊犯盧家場千戶汪時中擊却之
(賊從大河口呂四場登者以千計據盧家場時中與把總張大義合兵圍之大義意欲困之且待諸)
(兵齊至然後進擊時中奮然曰我等既受倭任坐視賊之肆虐民之荼毒而不肯前何也大義固沮)
(之遂與有隙時中單騎提雙刀突入賊營斬賊數人賊大驚異相頋錯愕莫敢誰何似有嗼羡其勇)
(而欲收用之意時中繞賊營後賊追之部兵往救賊大敗走為之喪氣)
官兵進搗廟灣賊巢大破之
(詳見大捷考)
參將胡宗義與賊戰於海安兵潰千戶趙世勲鎮撫
韓胤死之賊尋為副使劉景韶所滅
(時海安故有毛葫蘆營毛兵素貪宗義新任無紀毛兵為賊所餌而敗官兵皆潰世勲與胤死於陣)
(提督李公遂檄副使劉景韶率邊兵逐之賊大敗奔張家庄官兵圍之因縱火攻焉賊奔新洲官兵)
(復追敗之俘斬盡絶約三百五十有竒其别支之在曺家庄者亦為景韶所敗奔潘家庄景韶復斬)
(絶之)
七月副使劉景韶參將丘陞擊賊於舊場敗之
(三沙遁至之賊也既而賊遁仲家庄官兵圍困是夜漏下三鼓賊乘雨潰圍而走官兵復追敗之斬)
(首三百餘賊遁七竈河)
八月副總兵劉顯曹克新等敗賊於白駒場
(賊既為劉景韶所敗遁白駒場官兵圍之四面逸出復為官兵敵退回守其巣顯身先陷陣賊死者)
(百餘乘夜遁大海沙洲顯復陷陣攻敗之賊潰走走則䧟沙途中官兵又敗之俘斬千餘餘見大)
(捷考)
賊遁出瞭角嘴副使熊桴敗之
(賊為劉顯等所窘將遁出海總督胡公預檄蘇松兵備副使熊桴率舟師設伏海上至是賊逸官兵)
(敗之總兵盧鏜又追敗之)
直隸事宜
(直隸東濱巨海北亘長淮中貫大江江南則為蘇松常鎮諸郡江北則為淮揚諸郡其勢不能)
(以相接也故各有巡撫之設在蘇松四府有防海防江二者之責在淮揚二府有防海防江防)
(淮三者之責以其均之為直隸也合為一卷)
江南諸郡
松江自金山衛至南滙所官軍各分信地各有定額
(按金山衛以西守禦獨樹江門二營舊制各設官軍四十名又貼守兵共一百名金山衛以東守禦)
(金山營胡家港堡蔡廟港堡舊制各設官軍四十名又貼守軍共三百五十二名已上正守軍人係)
(金山衛查撥貼守軍係太倉鎮海二衛嘉興千戶所調發)每歲二月上班十月
掣班青衬以東各洪港舊制係南滙官軍把守今
查修復海塘須照舊分派但太倉鎮海嘉興同有
倭患貼守官軍似難調發相應於金山青村適中
如柘林地方南滙吳淞江適中如七八團地方添
設陸路把總二員各領精兵一千如募到狼兵邳
兵之類若兵數不敷就於沿海招募義勇照依客
兵支給口粮各官兵即於柘林七八團暫借民居
劄營隨路有警相機策應不許潜住衛所城中各
設守禦官軍悉聽鈐轄此松江海防設備之大略
也若沿海港口金山以東有翁家港蔡廟港柘林
漴缺等處南滙以北有四五六七八九團洪口川
沙窪清水窪等處皆宜設船防守按舊制金山衛
所造船各有定額(左右前後所每百戶所造出海哨船四隻共計八十隻青南二)
(所每百戶所造出海哨船四隻共計八十隻)俱就各衛所派撥巡軍在
海巡邏正統間因海患寧謐或以船為虚費題准
以江船易馬而哨船之制遂廢矣今議設船隻一
馬之資不足以備一船之用官軍窮苦又難陪貱
合令每馬二疋造船一隻再於衛所查有地租公
費銀兩與松江府庫軍前銀内相兼輳數每船量
貼銀十兩金山衛總委一官督造其各船應用器
械火器合於原議太倉置造軍器内給發聽用就
點各衛所知水軍人操習水戰布列港口各分信
地如倭賊突至而縱容其停泊者服以上刑則自
無規避之患矣此松江海港設備之大略也夫沿
海設備固為上策萬一外守不固則黃浦一帶又
為蘇松險要守浦乃所以守門戶猶有愈於守城
也今吳淞江口即為黃浦口子既經設備而吳松
江所亦設兵一枝以防深入矣而至於上海之高
倉渡沈庄塘周浦閘港閔行華亭之葉謝曺涇張
堰等處賊一等岸搶船渡浦甚易除松江府先後
打造雙塔船鷹船各發上海華亭各召募水兵分
布沿浦各港巡邏把截又華上二縣各募鄉兵護
守城池有警調至浦邊協守但前項兵夫官無專
職則事難青成而沿浦二百里之遠本府巡捕官
一人勢難管攝合令清軍同知一員帶管華亭鄉
兵水兵自豐涇以至閔行皆其信地再設巡捕同
知一員住劄上海專管該縣鄉兵水兵自閔行以
至嘉定界首皆其信地無事率兵操演有事統兵
防守盖同知名位稍尊威令可行又科甲之左遷
外補與舉行之才望陞遷者皆得為之庶濟實用
若止設通判則為官非樂就而下亦玩視恐不能
振作而有為也此松江内地設備之大略也然倭
舶之來乘風渡海勢難聯絡每至海外大山必停
泊候齊然後深入照得羊山為本府所屬為定海
吳淞江二總兵兵船會哨之處以地里適均故也
本府所造之船數本不多僅可以支把港之用此
但可以言守而不可以言戰須得福船蒼山各數
十隻沙耆民船二三百隻每至風汛時月分泊港
口各住信地更番出至羊山往來遊擊晝夜不絶
外則為定海吳淞江會哨兵船之羽翼内則為海
港把守兵船之捍衛遇有海賊齊力奮擊將見賊
船䑸散而少我兵船䑸合而衆盛衰之氣勢既分
則勝負之分數自判得海防之上策矣抑猶未也
查得沿海民竈原有採捕魚蝦小船並不過海通
番且人船慣習不畏風濤合行示諭沿海有船之
家赴府報名給與照身牌面無事聽其在海生理
遇警隨同兵船追剿此則官兵無造船募兵之費
而民竈有得魚捕盗之益此松江海洋設備之大
略也
已上都御史方公廉前任松江府呈
蘇州沿海一帶險隘甚多舉其大者則常熟有福山
港白茒塘太倉有劉家河七丫港嘉定有吳淞江
黃窑港皆賊之通衢而東吳之門戶此則所謂一
府之險要長洲則&KR0873;湖浩蕩吳江則鶯湖相属吳
縣則太湖交通皆賊之徑道而腹裏之關隘此則
所謂一縣之險要以言其次則福山以西有三丈
浦斜橋以東有許浦金涇劉家河以北有新塘浪
港茜涇吳松江以南有寶山以東有老鸛嘴均之
所謂險要而少次焉者况海濱數百里一望平坦
非有山風險阻為之扼塞皆可以泊船登岸要害
無邊兵力有限而防禦之計當先其大者以海邊
惟福山為最以腹裏惟勝墩為最故劉家河吳松
江福山港舟師防守不可單弱白&KR0873;口七了港黃
窑港俱當預設戰艦庶與各港相為掎角又如賊
自東南而來必由寳山吳松江宜發船一䑸泊於
吳家沙以堵截之賊自東北而來必由三沙劉家
河宜發船一䑸泊於營前沙以堵截之把總遊兵
船隻往來策應而三丈浦新塘老鸛嘴等處亦得
以聯絡而并制則蘇之外防或可無憂矣至於風
汛時月吳松水兵統發勝墪平望以防嘉興突犯
之寇吳縣水兵統發太湖以防蠡里突犯之寇長
洲團結水兵統發周莊以防泖湖突犯之寇本府
相度緩急發遣水陸之兵以為應援則蘇之内防
或可無憂矣然福山港劉家河吳淞江各該把總
之官統領兵船在洋堵截似為有備但賊船之來
聯䑸接艦乘風駕潮萬一不能盡行邀擊或有一
二泊淺閣岸則水兵束手旁觀任其焚劫無可奈
何而把總官亦且以為非所事事矣合於常熟縣
分撥兵勇一千名屯駐福山港五百名屯駐白茆
塘太倉州分撥勇兵一千名屯駐劉家河大鎮二
衛原練杆子軍兵五百名屯駐七了港嘉定縣分
撥勇兵一千名屯駐吳淞江五百名屯駐黃窑俱
聽各該把總選官分領相機調度賊在外洋則水
兵擊之賊若登岸則陸兵堵之彼此夾攻遠邇互
應各該州縣量為聲援如此則賊亦疑畏而不敢
犯矣至於腹裏如崑山縣分撥兵夫三百名屯駐
清洋江三百名屯駐千墩吳江縣分撥兵夫五百
名屯駐勝墩各張聲勢以助軍威各該領兵官聽
其調遣不許退避萬一賊勢重大未易為功則各
枝之兵又宜聽府州縣掌印官調回守城庶事體
專一可以責成兵勢聯絡不致孤懸矣
己上副使温景葵前任蘇州府議
主事唐樞云松江有海防道僉事住劄上海蘇州有
兵備道副使住劄太倉則常熟江隂地方自福山
白茅奚浦諸港進泊頭山可直趨無錫武進此處
頗為空缺應援不及故更設一兵備轄至鎮江一
帶住劄江隂賊入海口即為遊擊若深入大江即
從腹裏抵京口截禦
都御史唐順之云自來禦倭之策無人不言禦之於
海則易禦之於陸則難是以海上會哨會剿事例
甚嚴所以圖難於易也滸山去乍浦金山吳淞江
三處各是一潮道里適均係會哨所在
又云海賊入江由江兩岸登陸之路廖角嘴營前沙
南北相對海面約闊一百四十五里為第二重門
戸周家橋與圌山相對周家橋北岸至順江洲與
江南分界江岸約闊六七里順江洲至新洲夾江
面約闊七八里新洲來至圌山南岸江面約闊十
四五里為三重門戶三處領水官兵須整備船艦
晝夜緊守三門勤會哨以防春汛門戶既固堂奥
自安若三門哨有疎虞至不得己而守金焦兩岸
所謂下策與無策矣
又云江北江南事例互相應援况南北共海賊若搶
船上岸不寇江南則寇江北是江北之援江南亦
自援也若不會兵殱之於海中何以獨力禦之於
岸上
巡撫都御史翁大立題云今日海防之要惟有三策
出海會哨毋使入港者得上策循塘距守毋使登
岸者得中策出水列陣毋使近城者得下策不得
己而至守城則無策矣臣周行海壖分布信地視
吳淞所乃水陸之要衝蘇松之喉咽也提兵南向
可以援金山之急揚帆北哨可以扼長江之險以
副總兵統兵鎮之自吳淞而北為劉家河為七丫
港又東為崇明縣七丫而西為白茒港為福山又
折而西北為楊舍為江隂為靖江又西為孟河為
圌山此皆舟師可居利於水戰臣皆設有兵船非
統以把總即統以指揮而又以圌山遊兵把總駐
劄營前沙會哨於江北吳淞游兵把總駐劄竹箔
沙會哨於羊山常鎮參將統水陸兵據江海之交
鎮守於揚舍所以備水戰者亦既密矣但吳淞而
南雖有港汊每多砂磧賊可登岸兵難泊舟非選
練步兵循塘距守以出中策不可也今自吳淞所
而南為州沙堡以把總練兵一枝守之川沙而南
為南滙所以把總練兵一枝守之南滙而西為青
村所以把總練兵一枝守之青村而西為柘林堡
以都司練兵一枝守之此皆不遠六十里聲援易
及首尾相應宛然常山之蛇之勢也柘林而西為
金山衛西連乍浦東接柘林頻年皆賊所巢窟添
設遊擊將軍一員統領馬步遊兵往來遊徼則北
可以護松江而西可以援乍浦
江北諸郡
都御史唐順之云廟灣剿賊之路原有兩條一條從
寳應拖船過埧水路自清溝喻口進攻則兵勢既
便而饋餉亦易一路從淮安至馬邏陸路進攻則
兵勢既迂而饋餉亦難
又云通州屯下重兵若有寇則又有客兵屯聚計筭
通州所出粮彀得兵吃否恐臨期不免騰貴則通
州該何路糴買或是先將軍餉銀上江糴米從江
路運至通州積下若米價騰貴則銀米兼支與軍
家為便柴薪亦須預處
又云江北局面與江南浙福不同靠不得水戰止靠
陸戰也
閩縣知縣仇俊卿云海寇之來每自南而北度南麂
山則自廣入閩矣過流江寨則出閩入浙東矣越
海門則又浙之西矣踰寳山至吳淞沙上等處則
又自浙入江南直隸矣沙上以南不暇泛及兹以
海道之要害切于江北者言之狼山當江海之吭
而廖角掘港皆揚之東南界也胊山據淮海之首
鬱州嚶游山皆淮之東北境也中包泰興之周家
橋鹽城之射陽湖山陽之雲梯關廟灣等處此皆
沿海衝要之區寇盗可以停舶出沒之處乃據守
所當先者也近奉欽依東西二海所雲梯關麻洋
掘港俱設把總惟周家橋廟灣場二處亦須添設
把總其狼山胊山為首尾之勢責令參將分布駐
劄堵截海寇中間舊設新添官軍兵快悉聽參將
提調凡遇聲息百里之内同日應援不許互相推
避致悞軍機各照律例重擬庶心力可一盗寇可
禦又照臨清向為北敵添築外城淮郡西湖嘴正
人煙稠密處所一遇寇至搬移流離况二城所容
有限欲將西湖嘴另築一城又慮財力地勢俱有
未便聊將夾城中間聯築為道一自新城東南角
樓起抵舊城桃花營一自新城西南角樓起抵舊
城北水關共計四百餘丈比之揚外城之工不及
十之一二如此則兩城相通粮草兼濟攻守有備
矣
吳郡監生金魚云倭寇之患起於吳浙而沿及淮陽
蓋揚州富甲天下人所素聞三十五年之夏賊以
二百餘人(或曰止一百三十餘人)突至揚州城下城中謹閉
自守任其遊逸無如之何大掠而去自是益生歆
豔而揚州為賊所必窺之地矣以江北之大勢言
之東起瞭角嘴大河口以及吕四盧家等場沿于
楊樹港海門裏河通州與如臯泰州稍折而北則
為揚州矣過揚州而西稍北則天長滁州抵中都
踰海門而北則為徐步營又北則為崛港又東北
則為新插港轉而西北則金沙鹽城廟灣劉庄姚
家蕩再西北則蛤蜊麻線等港而至大海口矣劉
庄東北則安東安東之北則為海州贑榆泰州西
北則為高郵寳應寳應之北為淮安淮安轉西則
泗州以達鳳陽此江北形勢之大略也賊入海之
道有二其一新港為一道新港即所謂三江口盖
由南江狼山越儀真瓜州而入登岸則卞家墳周
家墳稍折而東則揚州矣此可入以登岸亦可從
以出海者也此最為便道其二則蛤蜊麻線等港
沿北大海口為一道大海口有水陸路南通廟灣
與劉庄姚家蕩俱為大鎮賊若據此我兵屯於湯
潮岸等處賊南尋新港路出不得則必北尋大海
口而出勢所必然也若安東海州之東北有大北
海不惟道里迂遠且砂磧甚多此不可運舟者也
崛港新插港之東亦有北海砂磧亦多不堪重載
此但可從以入而不可出者也是賊出海之路止
有二途若其登岸之處則不一東則瞭角嘴吕四
場西則楊樹港徐沙營又西則狼山楊樹港北則
新插港崛港皆其所從以登岸而入寇之路也夫
賊所歆慕惟在揚州一執居民便問其道若登狼
山必窺通州而揚州在西使于榆東榆西等處率
民以掣其後則賊必敢直前以寇揚州若于瞭角
嘴吕四場或新插港崛港以進使于榆東榆西等
處屯兵以遏之則揚州可無危故今榆東榆西等
處最為要地而當事者欲屯宿重兵以控扼賊鋒
者有以也按江北之地細港委蕩固亦有之而平
原浩壤則視吳松為多夫西北騎兵倭寇未易以
嬰其鋒也既得平地則騎兵可施三十八年之捷
以西北騎兵三千為之先衝可見也他有湯潮岸
者文范公所築以捍海溢者也故亦名范公堤東
南起四吕蕩西北抵姚家場綿亘幾三四百里高
岡平衍可用騎兵為之長驅今東關瓜州俱己建
堡賊若於瞭角嘴吕四場及新插港崛港以進或
不能襲取揚州必轉之東北而窺淮安安東以據
劉庄廟灣我軍苟能彼此夾攻逼之使至湯廟岸
以西北騎兵衝其鋒而以火器繼之各路兵隨後
擊之賊可以戰成擒矣故我軍惟利賊之至此者
有以也新插港東臨北海素有鹽徒數百艘聚泊
崇明北海之寇欲劫鹽協徒而不果當事者欲置
官于此以提督鹽徒使不為賊用而為我用亦一
見也夫寇興以來燒劫屠戮之惨吳浙淮揚所同
若獲利之多則未有如淮揚者而賊所必不能舍
者在是矣况其地運道陵寢在焉所係尤重乎夫
江北之地除安豐等三十六場俱在海内不為要
害其要害之處乃通州也狼山也楊樹港裏河鎮
也榆東榆西等場也瞭角嘴吕四場也崛港新插港
也廟灣劉庄金沙場姚家蕩也今皆己建城堡設
戍守非若往日之無備矣其要害之尤者曰新河
出入最便逼近揚州也曰北海所從以通新插港
且有鹽徒聚艘於此者也曰廟灣以其為巨鎮而
可通大海口也故當事者(荆川先生)欲以把總三人一
住新港一住北海(近新插港且有鹽艘聚泊也或曰廟灣以北之北海疑未是)
一住廟灣一為陸路遊擊住劄海安鎮若海安在
如臯泰州之間東可以控扼狼山通州海門之入
而西可以捍衛揚州也
籌海圖編卷六
