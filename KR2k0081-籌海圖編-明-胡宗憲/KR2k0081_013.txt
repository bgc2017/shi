籌海圖編目錄
經略三
兵船
廣東船圖說
尖尾船圖說
大頭船圖說
大福船圖說
草撇船圖說
海滄船圖說
開浪船圖說
高把梢船圖說
艟&KR2827;船圖說
蒼山船圖說
八槳船圖說
鷹船圖說
漁船圖說
網梭船圖說
兩頭船圖說
蜈蚣船圖說
沙船圖說
船椗圖說
兵船總說
兵船稍手論
兵器
粤兵盔甲圖說
燕尾牌圖說
挨牌圖說
藤牌圖說
銅發貢圖說
佛狼機圖說
鳥銃圖說
銃圖說
子母炮圖說
一窩蜂圖說
天墜炮圖說
地雷圖說
大蜂窠圖說
火妖圖說
火藥桶圖說
火磚圖說
噴筒圖說
火器圖說
礟圖說
兩廣藥箭圖說
邊箭圖說
弩箭圖說
伏弩圖說
馬箭圖說
火箭圖說
神機箭圖說
標鎗圖說
長鎗圖說
梨花鎗圖說
&KR3519;筅圖說
棍圖說
天蓬鏟圖說
偃月刀圖說
劒圖說
啣枚圖說
兵總器
籌海圖編卷十三
明胡宗憲撰
經略三
廣船視福船尤大其堅緻亦遠過之蓋廣船乃鐵栗木
所造福船不過松杉之𩔖而已二船在海若相衝擊福
船即碎不能當鐵栗之堅也倭夷造船亦用松杉之𩔖
不敢與廣船相衝但廣船難調不如調福船為便易何
也廣船非我軍門所轄不似福船之易制禦一也廣船
若壞須用鐵栗木脩理難乎其繼二也造船大戶倩人
駕使任其毁壞而不惜三也造費浩繁其毁甚易移文
脩造理勢難行四也將欲重價以僱之則此船在廣魚
鹽之利自多區區價微不樂于僱五也欲許其帶貨則
廣貨之來無資于海蓋福建收港溪水甚逆浙直道遠
風濤可畏不如一踰梅嶺即浮長江四通八達故雖帶
貨亦非其所願六也向來通倭境漳泉無生理之人廣
人自以魚鹽取西南諸番之利不必如福船之當㗖以
取利中國七也此廣船之利弊也廣東大戰艦用火器
于浪漕中起伏蕩漾未必能中賊即使中矣亦無幾何
但可假此以裭敵人之膽耳所恃者有二發鑛佛郎機
是惟不中中則無船不粉一也以火毬之𩔖於船頭相
遇之時從高擲下火發而賊舟即焚二也大福船亦然
福船高大如樓可容百人其底尖其上闊其首昂而口
張其尾高聳設柁樓三重于上其傍皆護板釘以茅竹
堅立如垣其帆桅二道中為四層最下一層不可居惟
實土石以防輕飄之患第二層乃兵士寢息之所地板
隠之須從上躡梯而下第三層左右各護六門中置水
櫃乃揚帆炊㸑之處也其前後各設木椗繫以棕纜下
椗起椗皆于此層用力最上一層如露臺須從第三層
穴梯而上兩傍板翼如欄人倚之以攻敵矢石火炮皆
俯瞰而發敵舟小者相遇即犂沈之而敵又難于仰攻
誠海戰之利器也但能行于順風順潮回翔不便亦不
能逼岸而泊須假哨船接渡而後可
參將戚繼光云福船高大如城非人力可驅全仗風勢
倭舟自來矮小如我之小蒼船故福船乘風下壓如車
碾螳蜋鬭船力而不鬭人力是以每每取勝設使賊船
亦如我福船大則吾未見其必濟之策也但吃水一丈
一二尺惟利大洋不然多膠於淺無風不可使是以賊
舟一入裏海沿淺而行則福舟為無用矣故又有海滄
之設
參將戚繼光云海滄稍小福船耳吃水七八尺風小亦
可動但其功力皆非福船比設賊舟大而相並我舟非
人力十分膽勇死鬭不可勝之二項船皆只可犂沈賊
舟而不能撈取首級故又有蒼船之設
參將戚繼光云開浪以其頭尖故名喫水三四尺四槳
一櫓其形如飛内可容三五十人不拘風潮順逆者也
參將戚繼光云近者改蒼山船制為艟&KR2827;比蒼船稍大
比海滄更小而無立壁最為得其中制遇倭舟或小或
大皆可施功但水兵人技皆次於陸兵設使將水兵教
練遴選亦如陸兵而後登之舟中則比陸兵戰加一舟
險其功倍於陸兵必矣司寄者何憚而不為哉
蒼山船首尾皆闊帆櫓兼用風順則掦帆風息則盪櫓
其櫓設于船之兩傍腰半以後每傍五枝每枝二跳每
跳二人方櫓之未用也以板閘于跳上常露跳頭于外
其制以板隔為二層下層鎮之以石上一層為戰場中
一層穴梯而下卧榻在焉其張帆下椗皆在戰場之處
船之兩傍俱飾以粉盖卑隘於廣福船而闊于沙船者
也用之衝敵頗便而捷温州人呼為蒼山鐵
參將戚繼光云蒼船最小舊時太平縣地方捕魚者多
用之海洋中遇賊戰勝遂以著名殊不知彼時各漁人
為命負極之勢亦由賊之入我地是也今應官役便知
愛命然此船水面上高不過五尺就如以木打棚架亦
不過五尺賊舟與之相等既勢均不能衝犂若使徑逼
賊舟兩艘相聯以短兵闘力我兵决非長策多見悞事
但若賊舟甚小一入裏海我大福海滄不能入必用蒼
船以追之此船喫水六七尺與賊舟等耳其撈取首級
水潮中可以摇馳而快便三色之中又此為利
崇明沙船可以接戰但上無壅蔽火器矢石何以禦之
不如鷹船兩頭俱尖不辯首尾進退如飛其傍皆茅竹
板密釘如福船傍板之狀竹間設窗可出銃箭窗之内
船之外隠人以盪槳先用此舟衝敵入賊隊中賊枝不
能却沙船隨後而進短兵相接戰無不勝矣鷹船沙船
乃相須之器也
漁船於諸船中制至小材至簡工至約而其用為至重
何也以之出海每戰三人一人執布帆一人執槳一人
執鳥嘴銃布帆輕捷無塹没之虞易進易退隨波上下
敵舟瞭望所不及是以近年賴之取勝擒賊者多其力
焉
此船定海臨觀象山一帶沿海地方俱有之其形如梭
用竹桅布帆僅可容二人衝風冐亂專入大洋抵下八
山取殼菜紫菜打魚之利舟至山麓二三人以舟舁置
灘塗避風潮若欲西歸仍舁舟下水不能禦敵但可為
哨探之用乃魚船之至小者也
參將戚繼光云網船形似織梭内容二人前後用二人
以罩罩之風浪大可拖之塗上且不能覆喫水七八寸
耳此可走報或用之裏港窄河動以百數每隻内用鳥
銃二三人蜂集蟻附沿海沿塗而打之甚妙如賊追逼
就可棄走一舟不過一金之費耳
兩頭船
按大學衍義補有兩頭船之說蓋為海運為船巨遇風
懼難旋轉兩頭製舵遇東風則西馳遇南風則北馳海
道諸船無逾其利蓋武備不嫌於多慮患不妨於遠莫
為之前猶將求之而况設之前者有未泯乎以此衝敵
則賊舟雖整可亂也
船曰蜈蚣象形也其制始於東南夷專以駕佛郎機銃
銃之重者千斤至小者亦百五十斤其法之烈也雖木
石銅錫犯罔不碎觸罔不焦其達之迅也雖奔雷掣電
勢莫之疾神莫之追蓋島夷之長技也其法流入中國
中國因用之以馭夷狄諸凡火攻之具砲箭鎗毬無以
加諸其成造也嘉靖之四年其裁革也嘉靖之十三年
數年之間未及一試而莫知其功用之大也葛雉川曰
蜈蚣之氣能逼蛇夷之制義毋迺為是故與夫海宴河
清萬世所願使長蛇之勢不能盡偃則蜈蚣之制其能
不興也乎名器尚存述之以俟採用
海行甚速而遲者闘風故也如大食國在漳州東南每
歲通番者必候冬初西北風盛而去夏初東南風盛而
來所謂海舟無風不可動也惟佛郎機蜈蚣船底尖面
闊兩傍列楫數十其行如飛而無傾覆之患故倣其制
造之則除颶風暴作狂風怒號外有無順逆皆可行矣
况海中晝夜兩潮順流鼓枻一日何嘗不數百里哉
水戰非鄉兵所慣乃沙民所宜蓋沙民生長海濱習知
水性出入風濤如履平地在直隸太倉崇明嘉定有之
但沙船僅可於各港協守小洋出哨若欲出赴馬蹟陳
錢等山必須用福蒼及廣東烏尾等船
沙船能調戧使闘風然惟便於北洋而不便於南洋北
洋淺南洋深也沙船底平不能破深水之大浪也北洋
有滾塗浪福船蒼山船底尖最畏此浪沙船却不畏此
北洋可抛鐵猫南洋水深惟可下木椗
此船當與鷹船說參看
太倉生員毛希秉云太祖舊制深嚴䨇桅船隻私自下
海之禁承平既久法度浸弛䨇桅習以為常甚至有五
桅者長江大帆一日千里近蒙當道建言申明舊制曉
諭改正而未嘗着實舉行故沙船入港頭桅多寄海口
或倩人遊說官府航海非䨇桅不可冀便其私蓋单桅
䨇桅無不可行但有大小遲速耳定制沙民止許戶船
一隻廵船宜快便多桅櫓如糧船有一定之式以便江
海識别沙船宜朴實單桅仍禁雙桅眼責令本州縣及
守禦官限一月之内改正違者即係賊船許諸人擒獲
首告即以充賞惟有副帆副桅以備損壞而桅眼止一
者聽庶幾我常強而彼常弱我常速而彼常遲此造船
之良法也
船&KR1468;
走風捉颶事急追賊車關人力起&KR1468;遲悞備此臨急觧
繫□尾泛之以便回取
都御史唐順之云再三沉思制賊小船衝突之說灘淺
處多釘暗樁薄皮船遇之即碎此一說也先發制人一
着惟有望斗上做工夫然必須以利使人惜不得銀子
每夜楊都司邵把總盧守備等各水軍編定福船十隻
每一隻望斗人一夜給與銀一兩使一夜常有人坐在
斗上者看賊動静雖月黑之夜若擡船撑船未必無一
把兩把火光我船便可做手脚不患于大船趕賊不上
也月明之夜則斗上纖悉必見正與彼四層望樓是對
手至如小船叭喇唬八槳船宜多置銃手既不戰亦宜
量與給賞多布之八槳叭喇唬中火器既多賊來便死
打又有望斗内人先報賊動静不患于小船制賊不下
也一隻船望斗人每夜與銀一兩毫釐不可少就是一
月浪費銀三百兩亦說不得支得一月賊必擒矣恐惜
費誤了大事望斗人若報賊的當水軍因以成功則望
斗人即當給與衝鋒重賞若有誤事定以軍法斬首蓋
賞重則罰亦重也每夜與銀一兩分毫不可與頭目人
尅落必使望斗人一一得實惠
訓導薛俊云水戰東南長技也故國朝瀕海衛所俱置官
哨船以偹倭但虚飾美觀少遇風色不便行使遞年走報
聲息多頼民船莫使少更無益虚花之制務求堅便實用
每官哨船增置小划船或三或四有事則令與大船夾戰
無事則令與大船樵山漁海以贍器械修補之費
又云聽容沿海居民单桅船隻附近砍柴捕魚則邊氓
便於生理聲息便於夾戰實備邊萬一之助也
閩縣知縣仇俊卿云地有南北時有冬夏自春徂夏則
時多南風而利于北行自秋徂冬則時多北風而利于
南行此番泊往來出没之候也彼瞰其時輒乘風連雲
以出洋我當其衝欲逆濤破浪以邀擊未必其勢之便
也盍亦隨時以應之時乎北風必先于北道之防以遏
其衝而以南舟曳于後而追之其居中間各寨澚之舟
又從旁遞出而擊之時乎北風也亦如前法或遏于前
或躡于後或擊于旁此亦迭肄之法長蛇之勢寇未有
不困疲而就縛者海上可立京觀矣
又云國初置沿海衛所每所船五隻每船軍百名其法
備載會典自一所推之則合衛之海船海軍可知其數
也自一衛推之則合省之海船海軍可總其實也使法
之常存何慮海寇之擾向來脩復一二止可用于哨報
難以衝敵禦寇及其事急調用不給借發福清鹽船併
報各澚民船柰彼不思國家之急皆存繫吝之私原非
官物率不如令雖給價值終不直前况福清海船雖大
不可以當海寇之夾板船叭喇船漳州之草撇樂清之
大鐵等船又不可以當海寇之烏尾尖艚至於東仔銅
茭等船又不及也昔人海戰之船大小制度不同今當
兼用可也如樓艪艨衝此船之大者也如直進露撓此
船之中者也又如舴艋海鰍此船之小者也以船之大
者為中軍座船而當其衝以船之中者為左右翼而分
其陣以船之小者繞出于前後兩旁之間伏見于遠近
聚散之際使撓其計隨船器械各須犀利完足固不待
贅但海寇所恃全在于銃吾亦以銃為應中軍大船之
前仍用次等船載佛郎機大銃數架以鎮之兩翼中船
之前亦用再次船以載銅將軍大銃數十架以列之其
小船亦各載鳥銃鉛筒數百以備于四面各船編定字
號每數船列為一行每一陣列為數行晝則麾旗為號
夜則振鼓為節迭出更進則彼此衆寡勞佚之勢不同
未有不殱此渠醜者也今蒙委官鳩工大造船隻戰船
之造必有定議但船之外旁必須護以牛革魚網氊絮
之𩔖其大者更用列木為柵可避砲石又有車船之制
令戰士前後踏輪舟自進退所謂中流上下回轉如飛
虜衆相顧駭愕者用此法也又須預募能射與善浮之
人一遇番船或以火箭焚之或以水鑚溺之是或皆可
用也至于竒正之變大船中船為正則以小船為竒前
隊為正則以後隊為竒合之為正則以闢之為竒形難
預料變不可窮是在臨機神應之妙不可測者也
總兵俞大猷云或問兵船官造與私募孰便曰造易而
脩難也雖督造之官用之海上衝敵激浪不旋踵必議
脩矣脩船之弊奚啻萬端議脩之後閣岸日多浮水日
少以之守港則可以之出洋追捕則全不足恃矣在官
府不能立無弊之法在民間不能克不可制之情天下
古今豈有視官物為已物者哉此惟熟於海務者自知
之烏得而盡言或曰民間安有許多私船可募乎曰厚
之以税銀使逐利之民爭造新船以應募何患其不多
責府縣以及時給税責船戶以及時脩整則經年累月
皆可堅船可用然則用官造之船以守港用私募之船
以追捕則如何曰必若是然後攻守各適其用也
總兵盧鏜云沿海戰船自國初以來不知幾易其製矣
而備料脩造或出之軍或出之民或造或雇又不知幾
易其法矣然而卒無實用可以行之永久者非製法之
未善存乎其人耳方今兵久費繁公私匱乏管船官捕
支持不足駕船兵稍口給不敷是以船日敝而兵日餒
也予久在兵間深知其故嘗立麻記疤痕之冊以稽代
替立薪水通融之法以革虚冐二三年來稍稍就緒為
今之計必擇人以管船節財以養兵此經久之良法也
若曰置簡便之法以濟緩急之用是治絲而棼之愈棼
而愈亂也又何益哉
兵船稍手
閩縣知縣仇俊卿云沿海居人多便于舟楫雖未習水
戰亦易于為教今于出海之數或欲以沿海者居其十
七其内地衛所者居十三餘撥防邊以助守望使漸教
習人人皆可為勝兵所謂水虎捷凌波軍者不患無其
人也如此亦可以節省雇募水稍之費
又云水稍之募因軍士之不習于水而始議之也竊念
國朝養兵之費歲有常輸冀籍其力以為用海軍不能
效力而又官募兵夫積弊之來不暇追論也訪得其初
募水稍之時即將本寨軍之老羸不堪者發回該衛所
扣除月糧并行糧銀兩轉給水稍是兵得實用而官無
重費今皆不然既有廩軍之糧又加募夫之費况水稍
之夫又有老稚羸弱者雜于其中費于無用之地重為
可恤中間情弊猶有可言盖以通番下海接濟窩藏皆
沿海之人其人皆水稍之親故也自小埕以南浯嶼銅
山等處此輩皆是也我謀未成彼已先洩間遇將令嚴
明不得已從而出兵至于兩船相及之際或以口哨為
號或以物色為號揚帆轉柁故意放開不與交兵或放
彼先行而我船曲折其行遥躡于後或邀截于港内寇
計已窮忽突開一門縱之軼去或追赴將及寇乃丢棄
一船以為之餌即不直前撲滅各去搶貨如此之𩔖情
弊百端難以殫述彼以受雇于官役之暫時耳非籍于
官終身之役者比也一去則若不統屬是以無所顧籍
捕盗之弊亦猶是耳甚至有捕盗而為盗者益可慨也
或謂周世宗用降人為水師卒頼其力今獨不可乎不知
周用降人但假之教習於平時不用之操駕於臨陣况
今之水稍亦皆鄉民而非取之於異域者也即令水稍
教習沿海軍夫如兵志以一人教十人十人教百人之
法則朞月之間莫非水稍也兵將一心何慮他患
海道副使譚綸云凡水戰專係在舵工與管船捕盜舵
工使船必近賊捕盜又從而倡之則士卒不得不戰戰
則蔑不勝矣故捕盜舵工不可無破格之賞與必罰之
法至於分合節制與陸戰同臨陣每占上風使火器得
副使茅坤云粤中獨田州甲為善自盔以下並以堅生
牛皮而油灌之甲特周前後胸背而已兩肩兩臂手及兩
股並别為小牛角片置雲肩敵手等名色蓋取其伸縮
如意而便於戰鬭者試令詔田州之工氏或廣中能敏
製者而官自為採料製之大略一盔甲則二三金可辦
也
松江府同知羅拱辰云牌有二式有手牌即燕尾牌也
有挨牌用繩索用木橄㰖者用手牌便於用力先以鏢
鎗飛擊先挫賊鋒然後用刀則前後左右隔賊枝器施
我刀法此手牌之利也用挨牌則以牌上長繩上木橄
㰖加入繩圈中掛於項上以左手中指縫中夾牌下短
繩上木橄㰖仍以五指挽鎗前半節右手執鎗後半節
或伸或縮或出長出短或左或右旋刺非惟護自身且
護從牌之兵
又云各兵衝進必列牌於隊前以蔽矢石牌乃陣中第
一器所不可少者所謂公侯干城所謂干戈戢楊當時
子路初見孔子亦執干以為問夫干者質也即今之牌
也所以捍外而衛内者也有手牌有挨牌用各不同其
利一也
副使茅坤云海寇之兵恃強在舞刀每輕我兵不能射
反其所輕莫急於習弓弩而破其所疆莫急於倣狼兵
燕尾牌之制近日東南之牌皆沉重而不利進退獨粤
中燕尾牌以銅木柁木為之其長如人之身其廣不滿
尺其背如鯽魚然故側身前逼雖當利刃而不能斷其
體輕故運如鳥翼而一切矢石皆可蔽廣中狼柳之兵
善舞牌者其臨陣如鷙鳥而進不必盔甲而賊皆牆立
不能敗此廣中所最尚者欲訪置在浙中惟温州桐木
柁木為多可易辦也
挨牌上銳而長步兵所用朱漆金字長可蔽身内施鎗
木倚立於地
總兵俞大猷云錯以步戰乃中國之長技今鈎刀虎乂
二手隨時教閱充用惟藤牌手出在福建漳州府龍溪
縣土名海倉許林嵩嶼長嶼赤石玷尾月港澳頭沙坂
等地方此各地方山川風氣生人剛勇善鬭重義輕生
若責其本府縣官用心選募約得三千人每名月給工
食銀一兩五錢行糧四斗五升俱自家起行之月為始
又每名另給衣裝器械養妻子共銀二十兩若至軍病
死給棺木銀六兩陣亡給埋葬銀一十二兩今欲募之
先將銀兩解發該府坐委本府佐貳官一員知縣一員
先募的當頭目六十人每月各加工食銀五錢責其每
人各募前項地方壯兵五十人每十人編為一甲每一
甲各領一十人千百戶一十五員各分領二百人仍委
前項府佐知縣兼理錢糧各至軍前聽用其各兵在途
行糧水路船隻陸路挑行李夫各官合用衣装行糧俱
要議處此兵可以禦北虜而吾廣産藤宜依其製以代
挨牌若征海寇俟其登陸用之
參將戚繼光云千古有圓長二色其來尚矣主衛而不
主剌國初木加以革重而不利步以藤為牌近出福建
銃子雖不能隔而矢石鎗刀皆可蔽所以代甲胄之用
在南方田塍泥雨中頗稱極便其體須輕堅密務使遮
蔽一身上下四旁無所不備用牌之間復有所謂標者
所以奪人之目而為我之疑兵所頼以勝人者也牌無
標能禦而不能殺欲將進步然後起標勿輕發以敗其
事腰刀用於發標之後以殺敵非長利輕泛則不能接
遠其習牌之人須膽勇氣力輕足便捷少年然後可授
之以此置於行伍之先為衆人之藩蔽衛以長短之器
為彼之應援以之臨敵其衆可合而不可離可用而不
可疲進退左右無所不離此藤牌之功也
又云試牌跳牌舊法聽鑼聲為度覱牌如壁閃牌如電
起伏得宜翻身不露身滚牌不露足惟牌能殺敵能蔽
身用之乃拒勁敵以衛兵也
每座約重五百斤用鉛子一百箇每箇約重四斤此攻
城之利器也大敵數萬相聚亦用此以攻之其石彈如
小斗大石之所擊觸者無能留存牆遇之即透屋遇之
即摧樹遇之即折人畜遇之即成血漕山遇之即深入
幾尺不但石不可犯而已凡石所擊之物轉相搏擊物
亦無不毁者甚至人之支體血肉被石濺去亦傷壞又
不但石子利害而已火藥一爇之後其氣能毒殺乎人
其風能煽殺乎人其聲能震殺乎人故欲放發鑛須掘
土坑令司火者藏身後燃藥線火氣與聲但向上衝可
以免死仍須擇強悍多人為之護守以防敵人搶發鑛
之患若非攻堅奪險不必用此也或問用之水戰可乎
曰賊若方舟為陣亦可用其小者但放時火力向前船
震動而倒縮無不裂而沈者須另以木筏載而用之可
也曰城上可用乎曰不可發鑛便於攻高不便於攻下
故也
刑部尚書顧應祥云佛郎機國名也非銃名也正德丁
丑予任廣東僉事署海道事驀有大海船二隻直至廣
城懷遠驛稱係佛郎機國進貢其船主名加必丹其人
皆高鼻深目以白布纏頭如回回打扮即報總督陳西
軒公金臨廣城以其人不知禮令於光孝寺習儀三日
而後引見查大明會典並無此國入貢具本參奏朝廷
許之起送赴部時武廟南巡留會同館者將一年今上
登極以其不恭將通事明正典刑其人押回廣東驅之
出境去訖其人在廣久好讀佛書其銃以鐵為之長五
六尺巨腹長頸腹有長孔以小銃五箇輪流貯藥安入
腹中放之銃外又以木包鐵篐以防决裂海船舷下每
邊置四五箇於船艙内暗放之他船相近經其一彈則
船板打碎水進船漏以此横行海上他國無敵時因征
海寇通事獻銃一箇并火藥方此器曾於教場中試之
止可百步海船中之利器也守城亦可持以征戰則無
用矣後汪誠齋鋐為兵部尚書請于上鑄造千餘發與
三邊其一種有木架而可低可昂可左可右者中國原
有此制不出於佛郎機
每座約重二百觔用提銃三箇每箇約重三十觔用鉛
子一箇每箇約重十兩
其機活動可以低可以昂可以左可以右乃城上所用
者守營門之器也其制出於西洋番國嘉靖之初年始
得而傳之中國之人更運巧思而變化之擴而大之以
為發鑛發鑛者乃大佛機也約而精之以為鉛錫銃鉛
錫銃者乃小佛郎機也其制雖若不同實由此以生生
之耳其石彈之大如升氣力小於發鑛而大於鉛錫銃
若遇關隘人守堅不可過者以此攻之借勢而渡
參將戚繼光云此乃天下通有利器製者多未盡精微
其妙處在母銃管得法子銃在腹中亦要兩口得法使
火氣不泄又每放得擊出子銃數丈傷人必用鐵閂者
佳其妙處在前後二照星後柄稍從低庶不碍托面以
目昭對其准在放銃之人用一目眇看後照星孔中對
前照星前照星孔中對所打之物若子馬俱大則難出
出則力大要座後面人力不能架之若子小則出口鬆
而無力歪斜難准法既省下木馬煩難之功又出口最
易凡鑄銃之法子銃口大則子難出要破母銃母銃口
大而子銃口小則出子無力且歪務要子母二銃之口
圓徑分毫不差乃為精器
造鉛錫銃者須知鍊錢蓋鐵中原有查滓夾雜必鍊之
不已融盡查滓底於精純方免脆折爆碎之患故十觔
而鍊用一觔者為上十觔而鍊五觔者次之其管欲圓
而淨其臬欲端而直司銃者須擇手足便捷之人臨敵
裝藥入彈覘臬爇火庶不遲悞若但見臬而不見管則
失之仰但見管而不見臬則失之俯皆不能中也此器
今人𩔖並立而用之遠攻非也須近敵乃用長短兵相
夾乘勢速往使賊避銃目睫閃眩之間而我兵已入其
隊中矣鉛錫銃之妙全在此也若恃以攻敵不亦繆乎
都御史唐順之云虜所最畏於中國者火器也天助聖
明除兇滅虜而佛郎機子母砲快鎗鳥嘴銃皆出嘉靖
間鳥嘴銃最後出而最猛利以銅鐵為管木槖承之中
貯鉛彈所擊人馬洞穿其點放之法一如弩牙發機兩
手握管手不動而藥線已燃其管背施雌雄二臬以目
對臬以臬對所欲擊之人三相直而後發擬人眉鼻無
不著者捷於神鎗而准於快鎗火技至此而極是倭夷
用以肆機巧於中國習之者也
參將戚繼光云鳥銃之准在於腹長而直火藥之不奪
手在於前手拿在銃腹照放之直在於兩手俱托執銃
身而無點火之誤鉛子之利在於合藥之方其神機銃
用木馬繁而多誤勢難再發邊銃手執後尾其重在前
一手點火眼不能照皆不及此銃之妙而速也
予按鳥鎗之製自西番流入中國其來遠矣然造者多
未盡其妙嘉靖二十七年都御史朱紈遣都指揮盧鏜
破䨇嶼獲番酋善銃者命義士馬憲製器李槐製藥因
得其傳而造作比西番尤為精絶云
此用驚營或夜間遠遠放入賊壘少停於賊壘中銃發
無制之兵烏合之衆奪氣之寇勢必驚惶我得乘之此
器最妙
其狀如鳥銃之鐵幹而短其管口比鳥銃口稍寬容彈
百枚燃藥則彈齊出遠去四五里
把總顧瀛云鳥銃所發止於一彈所中止於一人中則
傷人不中則無所傷矣一窩蜂一發百彈漫空散去豈
無中傷者乎其力量真可以為佛郎機之亞但佛郎機
器重難帶一窩蜂輕於鳥銃以皮條綴之一人可佩而
行戰時以小鐵足駕地昂其首三四寸蜂尾另用一小
木樁釘地止之誠行營之利器也若欲為坐營之用則
以木床載於營門床身左右各置二輪以便進退可以
為守營之寶
丹陽邵守德云其大斗用法升至半天墜於戰賊巢震
響如雷黑夜令賊自亂相殺内有火塊數十能燒賊之
營寨必不能救
丹陽邵守德云以生鐵鑄成實藥斗許檀木砧砧至底
砧内空心裝藥線一條擇寇必由之地掘地作坑連連
數十埋地雷於坑中内用小竹筒通藥線土掩如舊機
關藏火賊不知而踏動則地雷從下震起火焰中天鐵
塊如飛蝗著人即死乃孔明之祕器也
此器戰守攻取水陸不可無者奪心眩目驚膽傷人製
宜精妙此兵船第一火器也
紙薄拳大内蕩松脂入毒火外煮松脂欍油黃蠟然火
抛打煙熖藜截脚利水戰守城俯擊短戰
參將戚繼光云火器之法製度甚多其實大同小異皆
不甚利于用只此數種盡其妙矣故不繁載至如弓射
箭頭用火之𩔖又不如火箭除水陸通用者先附陸兵
技藝之後凡陸所不用只可用于水者故備于此以上
藥線各處製者俱用一二尺長浮于外每點擲之際一
擲鬭風其藥線便滅或擲至别船如賊見線尚長而拔
之或反擲我舟今用子母銃藥線法凡火器一件其藥
線之處用細竹管一箇直插于腹内至底藥線安于竹
腹之内待外點火燃線已入竹管之内不見方才擲下
則線在竹内燃至竹底方透火器擲下之時藥線在竹
内燃並無閃滅之事且擲于賊舟只見凝然一物並不
知點燃何處就擲在水内則線燃于腹火器衝于口水
為氣所迎亦不能入雖在水底猶能燃放而後已此極
妙極驗萬無一失者
參將戚繼光云舊用火藥傾下賊舟此固長策然又别
用火藥或炭火再傾擲使之發藥每每或連桶擲入水
中或被賊乘藥桶及伊舟以水沃濕亦皆未中肯綮可
以必發不如遠則只用飛天噴筒近則只用埋火藥桶
至易至便萬用無差除此之外所謂火箭神機火磚噴
筒之𩔖皆遠不及此苟用此二種則他種又皆不必用
也
用地鼠紙筒砲各安藥線每箇排為一層上下二節各
二層以薄蔑横束合洒火藥松脂硫黃毒烟用粗紙包
裹成磚形外用線紙包糊以油塗密另於頭上開口下
竹筒以藥線自竹筒穿入
參將戚繼光云截徑二寸竹裝藥製打成餅修合筒口
餅兩邊取渠一道用藥線拴之下火藥一層下餅一箇
用送入推緊可高十數丈遠三四十步徑粘帆上如膠
立見帆燃莫救此極妙極妙萬分效策
閩縣知縣仇俊卿云火器所及能加於數百步之外今
海寇所恃全在火器緣硫黃出於琉球諸夷製造又多
巧思惟□硝中原所産嚴其禁約不許人下海潜通以
資其用則彼失所恃擒之亦易矣
予按海中戰法攻船為上若以吾大船□敵小舡觸之
無不壞者其次則恃火器火器之中火箭銃礟之𩔖亦
多無用惟火裘火藥桶二者投入賊舟即時焚燬為至
妙也或問我以火攻敵使敵亦以火攻我如之何曰以
火攻敵全靠柁工得人持柁得法我常奪據上風則敵
之火攻將為風所驅而反攻之矣大抵火攻之法須先
自為水備假如一舟五十人只用十人持火器其四十
人俱執水斗水桶遇敵火攻羣手傾水滅之烏能焚我
耶或又曰設使我用火攻而敵知水備何道以焚之曰
敵若知備則雖不能焚敵亦必救火而亂矣我乘其亂
而擊之豈有不勝者乎
又按短兵相接乃倭奴所長非中國之民所易敵也其
所歉者火器耳今鳥嘴銃反為彼之長技而我兵鳥銃
手雖多不能取勝何耶倭人忘命我兵望之輒懼而走
或鉛子墮地或藥線無法手掉目眩仰天空響議者謂
宜禁通番接濟火藥之人甚善甚善愚謂硫黃出産在
彼何禁之有所當禁者熖硝耳此吾中國之物若官司
設法不容入番則倭奴之火器為無用而我以火器攻
之彼之短兵豈能加於我哉
又按兵家器械甚多有宜於山戰者有宜於陸戰者有
宜於水戰者如武經總要所載是也要之利於今日海
戰無幾至於火器其名雖有二三百種而海船得用亦
惟噴筒火藥桶二件盖噴筒發去有一百五十步之遠
横占丈餘火藥桶抛入賊舟賊一時不知取而視之内
火發矣未發之先水不及沃臨發之後人不能救觸之
者碎犯之者死故敵舟離遠則用噴筒燒之敵舟相逼
則用火藥桶燒之此二者皆海船利器今日禦倭之切
要也
礟為守城第一器既省火藥之費又有不乏之資
弓弩必採兩廣毒藥以灌其鏃鏃著血縷則立死但浙
人不習射當如兩河以北懸射銀錢之利以誘之使習
令弓矢而能教百人善弓則善弓者得以一人兼二人
之食而弓師且賞之以百金而署之為百人之將矣令
弩師而教百人善弩則善弩者亦得以一人兼二人之
食而弩師且賞之以百金而署之為百人之將矣如此
則不數月而全軍皆善射矣其他短兵鎗棒亦率𩔖此
或云毒箭射人遇衣絮沾染藥即脱落箭鏃著肉際毒
已緩矣不能殺人也須於鏃上鑚孔以藥嵌入則雖透
衣而藥不脱傷者應弦而絶
松江府同知羅拱辰云知射長箭而不知射邊箭挐手
亦不知用弩之法况各止用竿子雖可取勝殊非長技
為照長箭去遲而敵人易見故彼得以閃避且得拾取
復射其利在彼邊箭去疾而敵人難窺非惟彼不能避
抑且不能回射况邊箭所到倍長箭百步有餘其利在
我長邊二箭務令弓手兼習若賊尚遠緩則射邊箭如
來追迫則射長箭各從其便也
松江府同知羅拱辰云用弩必須力重而機巧其矢之
長短輕重大小要與弩弦相比乃能命中而及遠若敵
在百步之外我兵必先用弓弩及邊銃以制其鋒及至
來近短兵相接尚在三十步内外則用鏢鎗以飛擊之
參將戚繼光云弩弓不可遠遠則無益費矢竭力
丹陽邵守德云其工價甚簡其功用甚大其用有三若
伏於營寨要道可以禦賊之偷營劫寨若伏於山野僻
路可使寇不能逃若伏於富家門戸可使賊不能入造
法以檀木柘木為身茅竹為担弩後置一木人上弦或
連發二矢或三矢量賊往來必由之路設之以木架架
弩任意高下或竹徑或稻麥叢茂翳密處設百餘把止
用一絲線作機關不須人守賊至不疑而動其機百弩
齊發一人不能逃生也倭奴善遁荒村窮谷無處不至
予按馬箭之法有三曰分蹤向前射也曰對蹬向傍射
也曰末秋向後射也此武士之常技也愚謂分騌者以
馬之頸騌為界一邊挽弓一邊發矢乃弄花巧之法邊
軍不然以身俯出馬外於此挽弓就於此發矢臨敵倉
皇之際庶無繆悞對蹬者主左一邊而言今北方響馬
常勒馬由道右而行讓客於左以便發箭亦此義也然
是法但可施於途遇一二人耳設使衆敵叢射或敵左右
將旋馬以應酬之耶學騎射者須習左右手皆便方可
參將戚繼光云火箭亦水陸利器其功不在鳥銃下但
造者無法放者無法人鮮知此器之利也大端造法有
二或造成用鑚鑚線眼或用鐵桿打成自然線眼但鑚
者不如打成者妙鑚易而打成費手匠人多不肯用打
成之法其肯綮全係於線眼之歪正深淺桿要直翎要
勁羽長而高禙筒用□紙間以油紙夏不走硝可留二
年此物最不耐久收
又云火箭只著棚帆當中一點打去常高中則不可救
丹陽邵守德云造法礬紙為筒内入火藥築令滿實另
置火塊油紙封之以防天雨後鑽一孔裝藥線用箭竹
為幹鐵矢簇如燕尾形末裝翎毛大竹筒入箭二矢或
三矢望敵燃火能射百步利順風不利逆風水陸戰皆
可用用之水戰能燔舟篷用之陸戰能燬巢穴中毒必
死
標鎗或用稠木細竹皆可但前重而後輕前稍粗而後
稍細為得法
參將戚繼光云標鎗非兩船相逼不可用往下打更難
准
參將戚繼光云長鎗後手要粗可盈把庶有力若細則
掌把不壯鎗腰要從根漸漸細至頭而止如腰粗則硬
強不可挐如腰細則軟而無力雖手法之妙不能挐打他
鎗開去也鎗稍不可輒細要自後漸細方有力最忌太
重重則頭沈不可舉動是自棄鎗也鎗頭重不可過兩
其桿椆木第一合木輕而稍軟次之要劈開者佳鉛開
者紋斜易折攢竹腰軟不可用
梨花鎗者用梨花一筒繫於長鎗之首臨敵時用之一
發可遠去數丈人著其藥即死火盡鎗仍可以刺賊乃
軍前第一火具也宋李全昔用之以雄山東所謂二十
梨花鎗天下無敵手是也此法不傳久矣布政司報效
吏許國得其法而造之嘗試之沈庄果得其用
&KR3519;筅必獵戶能使製筅之法用毛竹長而多簹者未銳
包鐵如小鎗兩傍多留長刺其刺每雙用火熨之一直
一鈎其直者如戟鈎者如矛然後以熟桐油灌之敷以
毒藥利難犯
參將戚繼光云&KR3519;筅之為器也形體重滯轉移艱難非
若他技之出入便捷似非利器也殊不知乃行伍之藩
籬一軍之門戶如人之居室未有門戶扄鍵而盗賊能
入者故凡用&KR3519;筅須要節密枝堅杪加利刃要擇力大
之人能以勝此者勿為物之所使夫然後以牌盾蔽其
前以長鎗夾其左右舉動疾齊必須釵鈀大刀接翼然
筅能禦而不能殺非有諸色利器相資鮮克有濟兵中
所以必於用此者緣士心臨敵動怯他器单薄人膽摇
奪雖平日十分精習便多張皇失錯忘其故態惟筅則
枝稍繁盛遮蔽一身眼前可恃足以壯膽助氣庶人敢
站定若精兵風雨之勢則此器為重贅之物矣
少林棍俱是夜乂棍有前中後三堂之外前堂棍單手
夜乂也中堂棍隂手夜乂也𩔖刀法後堂棍夾鎗帶棒
監紫薇山為第一(牛山僧善弄之)通虚孫張家為第二
河南棍趙太祖騰蛇棒為第一賀屠鉤杆與西山牛家
硬單頭皆次之安猴孫棒(卞城淮慶人多用之)
按自古名將未見有用棍者用棍惟宋江諸人
形如月牙内外皆鋒刃横長二尺柄長八九尺或一丈
兵馬步戰第一利器也
此器直推之可以削手往上推則鏟首向下推則鏟足
或鉤敗卒之足或於上風揚塵妙不勝述
予按使刀無如倭子之妙然其刀法有數藝高而能識
破者禦之無難惟關王偃月刀刀勢既大其三十六刀
法兵仗遇之無不屈者刀𩔖中以此為第一馬上刀要
長須前過馬首後過馬尾方善
有五家
一曰馬明王
一曰先主
一曰卞莊
一曰王聚
一曰馬超
予按古人之戰有三有大戰者有地戰者有人戰者蓋
兵器不外乎金木水火土五器之用五器之中各藏三
戰之妙其製器之法製藥之方雖見於武經總要多不
切於禦倭紀效新書所載似切矣而亦惜其不多愚見
學士大夫談經濟者多有不傳之祕如無形渡之𩔖隨
時變化出竒制勝尤為將者之所當知也但不可顯言
以示敵故書之所己刊者愚擇而錄之書之所未刊者
愚不敢錄惟提其端以俟將官之自訪而自悟云
籌海圖編卷十三
