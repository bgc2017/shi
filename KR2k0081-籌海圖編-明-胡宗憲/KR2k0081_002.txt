籌海圖編卷二
明胡宗憲撰
王官使倭事略
魏正始元年遣使如倭
(太守龔遵遣使建中校尉梯檇等奉紹印綬詣倭國拜假卑彌呼爵命並齊詔賜金帛錦罽刀鏡等)
(物)
六年賜倭臣綬
(詔賜難升米黃幢付帶方郡假綬)
八年遣使詔諭倭王
(太守王傾到官卑彌呼與狗奴國王卑彌弓呼交兵遣其臣載斯烏越等詣郡說相攻擊狀郡遣塞)
(曹椽史張政等因齎詔書黃幢拜假難升米為檄告諭之卑彌呼已死宗女臺與嗣政等以檄告之)
隋煬帝大業三年遣使倭國
(帝遣文林郎裴清渡百濟行至竹島南朢躭羅國經都司麻國迥在大海中又東至一支國又至竹)
(斯國又東至秦王國其人同於華夏以為夷洲疑不能明也又經十餘國逹於海岸自竹斯國以來)
(皆附庸於倭倭王遣小德何軰臺從數百人設儀仗鳴鼓角來迎後十日又遣大禮歌多毗從二百)
(餘騎郊勞旣至彼都其王與清相見大悅曰我聞海西有大隋禮義之國欲遣朝貢我僻在海隅不)
(聞禮義是以稽留境内不即相見故清來道飾館以待天使冀聞大國維新之化清答曰皇帝德並)
(二儀澤流四海以王慕化故遣行人來此宣諭旣而清就舘其後清遣人謂王曰朝命旣逹清即戒)
(塗於是厚設燕享以遣復令使者隨清來貢方物先時其王冠服仍其國俗至是如賜與衣冠乃以)
(綵錦為冠餙裳皆施襈綴以金玉云)
唐太宗貞觀五年遣使持節撫倭
(倭使入闕帝矜其遠詔有司無拘歲許貢遣斯州刺史高仁表持節撫之浮海數月方至仁表無綏)
(撫之才與其王爭禮不宣朝命而還)
元世祖至元三年遣使往諭日本不逹而還
(以高麗人趙彛等言日本國可通乃命兵部侍郎哈達給虎符充國信使禮部侍郎殷弘給金符充)
(國信副使持國書使日本書曰大蒙古國皇帝奉書日本王朕惟自古小國之君境土相接尚務講)
(信修睦况我祖宗受天明命奄有區夏遐方異域畏威懷德者不可悉數朕即位之初以高麗無辜)
(之民久瘁鋒鏑即命罷兵還其疆域反其旄倪高麗君臣感戴來朝義雖君臣歡若父子計王之君)
(臣亦已知之高麗朕之東藩也日本密邇高麗開國以來亦時通中國於朕躬而無一乘之使以通)
(和好尚恐王國知之未審故特遣使持書布告朕志冀自今以往通問結好以相親睦且聖人以四)
(海為家不相通好豈一家之理哉以至用兵夫孰所好王其圖之哈達等道由高麗高麗國王王植)
(以帝命遣樞密院副使宋君裴偕禮部侍郎金贊等道詔使哈達等往日本不至而還)
至元四年遣使如日本
(六月帝謂王植以辭為觧令去使徒還復遣哈達等至高麗諭植委以日本事以必得其要領為期)
(植以為海道險阻不可辱天使九月遣起居舍人潘阜等持書往日本留六月亦不得其要領而)
(歸)
五年遣使日本
(九月命哈達復持書往至對馬島日本人拒而不納執其塔二郎稱二郎而還)
至元六年遣使如日本
(六月命高麗金有成送還所執二人俾中書省牒其國亦不報有成留其太宰府守護所者久之)
(七月命秘書監趙良弼往使書曰蓋聞王者無外高麗與朕旣為一家王國實為隣境故常馳信使)
(修好為疆場之吏抑而弗通所獲二人令有司慰撫俾齎以還遂復寂無所聞繼欲通問屬高麗權)
(臣林衍搆亂坐是弗果豈王亦因此輟不遣使或已遣而中路梗塞皆不可知不然日本素號知禮)
(之國王之君臣寕肯漫為弗思之事乎近巳滅林衍復舊王位安集其民特命少中大夫秘書監趙)
(良弼充國信使持書以往如即發使與之偕來親仁善鄰國之美事如或猶豫以至用兵夫誰所樂)
(為也王其審圖之良弼將往乞定與其王相見之禮廷議與其國上下之分未定無禮數可言帝從)
(之逹十二月詔與高麗王植送良弼通日本期于上必仍以呼嚕蘇王國昌洪察球爾將兵送抵海)
(候國信使還姑令金州等處屯駐)
至元十年遣使如日本
(六月趙良弼復使日本至太宰府而還)
至元十一年命將征日本
(三月命經略使實都高麗軍民總管洪察球爾以千料舟巴圖魯輕疾舟汲水千舟各三百共九百艘)
(載上卒一萬五千期以七月征日本冬十月入其國敗之而官軍不整又矢盡惟擄掠四境而還)
至元十二年遣使日本
(二月遣禮部侍郎杜世忠兵部侍郎何文著討議官蘇都爾丹往使亦不報)
至元十七年日本殺使臣杜世忠
(二月日本殺國使杜世忠等征東元帥實都洪察文球爾請自率兵往討廷議姑少緩之五月召范)
(虎議征日本八月詔募征日本士卒)
至元十八年再征日本
(正月命日本行省右丞相阿嘍罕右丞范文虎及辭實都洪察球爾等率十萬人征日本二月諸將陛)
(帝勅曰始因彼使來故朝廷亦遣使往彼遂留我使不還故使卿軰為此行朕聞漢人言取人國家)
(欲得百姓土地若盡殺百姓徒得地何用又有一事朕實憂之恐卿軰不和耳假若彼國人至與卿)
(等有所議當同心恊謀如出一口答之五月日本行省參議裴國伊等言本省右丞相阿嘍罕范右)
(丞李左丞先與實都洪察球爾入朝時同院官議定領舟師至高麗金州與實都察球爾軍會然後征日)
(本又為風水不便再議定會於伊岐島令其水工畫地圖因見近太宰府西有平戶島者周圍皆水)
(可屯軍船此島非其所防若徑往據此島使人乘間船往伊岐呼實都察球爾來會進討為利帝曰此)
(不悉彼中事宜阿嘍罕軰必知令其自處之六月阿嘍罕以病不能行命安□哈代總軍事八月諸)
(將未見敵喪全師以還乃言至日本欲攻太宰府暴風破舟猶欲議戰萬戶厲德彪招討王國佐水)
(手總管陸文正等不聽節制輙逃去本省載余軍至合浦散遣還鄉里未幾敗卒于閶脫歸官軍六)
(月入海七月至平戶島移五龍山八月一日風破舟五日文虎等諸將各自擇堅好船乘之棄士卒)
(十餘萬於山下衆議推張百戶為主師號之曰張總管聽其約束方伐木作舟欲還七日日本人來)
(戰盡死餘二三萬為虜去九月至公角島盡殺蒙古高麗漢人謂新附軍為唐人不殺而奴之閶軰)
(是也蓋行省官議事不相下故皆棄軍歸久之莫青與吳萬五五亦逃還十萬之衆得還者三人耳)
至元二十年遣使征日本不果
(命安塔哈為日本省丞相與徹爾特穆爾右丞劉二巴圖爾左丞募兵造船欲復征日本淮西宣慰)
(使昂吉爾上言民勞乞寢兵)
大德三年遣僧往說日本
(遣僧寧一山者加妙慈弘濟大師附商舶往使日本而日本人竟不至)
國朝太祖高皇帝洪武二年遣使招夷
(遣使臣趙秩往日本招來倭夷泛海至析木崖入其境關者拒勿納秩以書逹其王良懷乃延秩諭)
(以中國威德而詔旨有責讓其不臣之語王曰吾國雖夷僻在扶桑未嘗不慕中國之化而通貢奉)
(惟前朝自恃其強大而以小國視我使趙姓者訹我以好語初不知其覘國也旣而發水犀數十艘)
(一時雷霆風波漂覆幾無遺類自是不與通者數十年今新天子帝華使亦趙姓得非蒙古使之雲)
(礽乎亦將訹我好語而襲我也命左右將刃之秩不為動徐曰今聖天子聖神文武明燭八表威加)
(四海開誠布公故以恩信結汝爾若悖逆不我信即先殺我則爾之禍不旋踵矣我朝之兵天兵也)
(無不一當百我朝戰艦雖蒙古戈船百不當一况天命所在人孰能違豈以我朝之孔懷爾者與蒙)
(古之襲爾國者比耶於是王氣沮下延秩禮遇有加)
秋使行人楊載齎璽書諭日本國王
(倭寇惠潮濱海上命載往使賫書諭其國王書曰上帝好生惡不仁者向者天䧏喪亂趙宋失馭中)
(原板蕩東南半壁曰尋於干戈自救不暇固未能經略四荒也迨元自辛卯以來又復擾攘被倭來)
(寇山東不過亦乘其衰耳朕以布衣提三尺劍義聲一唱振旅興師爰宅函夏宵衣旰食垂一十年)
(自去歲以來羣盗止息海宇乂安惟四夷未服間者山東來奏倭兵數寇海邊生離人妻子損傷物)
(命故修書特報正統之事兼諭倭兵越海之由詔書到日如臣則奉表來廷不臣則修兵自固永安)
(境土以應天休如必為寇朕當命舟師揚帆諸島捕絶其徒直扺其國縛其王豈不代天伐不仁者)
(哉惟王圖之)
洪武五年遣僧往諭日本
(先是天寧寺僧祖闡以高行召至會朝廷將遣使詔與瓦罐寺僧無逸俱往祖闡毅然請行上壯之)
(賜以緇器禅衣之屬令大官饌享於五樓下且諭其國敬浮屠喻以善道設化時天界寺僧宗渤嘗)
(賦詩餞之其詩上獻凢十八韻首言王化無遐邇一視同仁次言宣誘以善道庶契西來祖意次言)
(經涉海波雖甚艱險君臣大義勿㤀次言平等法行之無有彼此之異末言使旋方盡終始之義太)
(祖俯賜和之常聞古帝王同仁無遐邇蠻貊盡來賓我今使臣委仲猷通洪玄倭夷嘗往至于善𨗳)
(凶人不負西來意爾僧遊遠方毋得多生事入為佛弟子出為我朝使珍重浦泉經勿失君臣義此)
(行非瀚海一去萬里地旣辭釋迦門日日宿海涘艨艟掛飛飄天風駕萬里平心勿憂驚自然天之)
(使休問海茫茫直是尋根際詣彼佛放光倭民大欣喜行止必端方毋失經之理入國有齋時齋畢)
(還施禮是法皆平等語言休彼此盡善化頑心了畢纔方已歸來為拂塵見終必見始祖闡受命而)
(行自翁州啟櫂五日至其國境又踰月始入王都舘於洛陽西山精舍一遵聖教擢演正法無非約)
(之以善聽者聳愕以為中華之禪伯亟白于王請主天龍寺乃梦窗國師道場寔名刹也祖敷以無)
(上命力辭之且申布威德罔間内外所以遣使者來之意王悅命僧奉方物稱臣來貢旣歸上喜怡)
(愉賜白金一百兩文綺二縑)
成祖文皇帝永樂九年遣使日本
(遣三寳太監王進奉使日本收買竒貨至寧波選壮軍顧通號大漢將軍同往彼夷初御以禮後起)
(别議輙下瀼江龍于港口得支港潜出彼夷婦密引而還)
永樂十五年遣使如日本
(倭寇沙園所邊將執其酋首送京師詔貸以不死遣刑部員外郎李淵等使日本璽書責以敬天事)
(大之義次年淵還其國王亦遣刺史奉表稱謝)
宣宗章皇帝宣德八年遣使弔喪
(倭王源道義卒上命太監雷春少卿潘鍚等出使垂弔以盡懷柔之意)
今上皇帝嘉靖三十四年七月遣使移諭日本
(先是海商王直挾倭以要互市不得遂紏島夷入寇而身為之調度浙直廣福沿海悉被殘破倏往)
(倏來訖無寧歲御史胡宗憲按浙廉知其情奏乞遣使宣諭日本國王令其禁戢島夷以弭邊患實)
(欲行間諜以鈎致王直而絶禍源也䟽入上命廷臣議之咸稱曰便乃令布政司為檄致之宣布朝)
(廷德意募能使者寧波生員蔣洲陳可願請行於是假以市舶提舉服色充正副使以往檄曰王國)
(自我太祖高皇帝御極以來世秉恭順貢獻天朝天朝待王恩亦不薄上下安和恪承天道各保生)
(民今爾倭劫掠居民念惟王國法令嚴明部民盗一雞一犬者必殺無赦豈有縦民侵劫之理必是)
(欺蔽國王私出為非故特遣正使蔣洲副使陳可願移檄報知王若能守祖宗之大法思聖朝之厚)
(恩憤部民之横行分投遣人嚴加約束不許私出没海洋侵擾中國使邊境寧静釁隙不生共享和)
(平之福如此本司即為王奏聞天子必有大旌勞之典史册書美光𫝊百世豈不快哉否則奸商島)
(民扇禍不巳黨類益繁盤據海島窺伺竊發恐非王國之利如昔年安南國王陳氏之禍可鍳矣今)
(日移文報知亦非為中國也王其深體而速行之洲等捧檄以行十一月望日至其國五島地方偶)
(遇直飬子毛海峯在焉洲等以移諭事告之遂引見直洲等諭以朝廷遣使之意及軍門招徠之心)
(直為感德然不欲國王之知之也謂洲等曰夷意惟在求互市而已旣朝廷有曠蕩之恩吾當為若)
(等謀之然天文國君孱弱不能號令於其國其能禁戢諸部耶須歴島諭之亂可弭也遣毛海峯軰)
(送可願回而留洲在島者數月海峯以報效為名實伺内地虛實與當道待直之意何如以為進止)
(時宗憲已總督軍務洞燭其奸乃故示以寬厚之意准令立功報效而為之奏請賞賚優渥海峯還)
(報直始挺身而来謂市舶可通而榮顯可致也然猶慮中變仍挾倭數千而來遷延海上者又兩閱月)
(遣方大忠反覆說之又攜貳其黨與始入見軍門於寧波而生致之斬之市曹𫝊首京師自此海上)
(少戢矣後御史趙孔昭以洲專命往使不達其王謂為直黨惡奏繫詔獄論死廵視軍情郎中唐順)
(之謂不赦洲將來必以使絶域者為諱而阻宣力報效之心後奏釋之)
太倉使往日本針路(見渡海方程及海道針經)
太倉港口開船用单乙針一更船平(更者每一晝夜)
(分為十更以焚香枝數為度以木片投海中人從船面行騐風迅緩定更多寡可知船至)
(某山洋界)
吳淞江用单乙針及乙卯針一更平
寳山到南匯嘴用乙辰針出港口打水六七
丈沙泥地是正路三更見茶山(茶山水深十八托一云行)
(一百六十里正與此合)
自此用坤申及丁未針行三更船直至大小
七山灘山在東北邊
灘山下水深七八托用单丁針及丁午針三
更船至霍山
霍山用单午針至西後門
西後門用巽已針三更船至茅山
茅山用辰已針取廟州門船從門下行過取
升羅嶼(廟州門水深急流)
升羅嶼用丁未針經﨑頭山出雙嶼港(升羅﨑頭)
(俱可泊船﨑頭水深九托)
雙嶼港用丙午針三更船至孝順洋及亂礁
洋(雙嶼港口水流急孝順洋水深十二托泥地)
亂礁洋水深八九托取九山以行(九山西邊有礁打水)
(行船宜仔細一云亂礁洋水深六托泥地)
九山用单卯針二十七更過洋至日本港口
(打水七八托泥地南邊泊船)
又有從烏沙門開洋七日即到日本
若陳錢山至日本用艮針
福建使往日本針路
梅花東外山開船用单辰針乙辰針或用辰
巽針十更船取小琉球
小琉球套北過船見鷄籠嶼及梅花瓶彭嘉
山彭嘉山北邊過船遇正南風用乙卯針或
用单卯針或用单乙針西南風用单卯針東
南風用乙卯針十更船取釣魚嶼
釣魚嶼北邊過十更船南風用单卯針東南
風用单卯針或用乙卯針四更船至黃麻嶼
黃麻嶼北邊過船便是赤嶼五更船南風用
甲卯針東南風用单卯針西南風用单甲針
或用单乙針十更船至赤坎嶼
赤坎嶼北邊過船南風用单卯及甲寅針西
南風用艮寅針東南風用甲卯針十五更船
至古米山
古米山北邊過船有礁宜知畏避南風用单
卯針及甲寅針五更船至馬㞯山
馬㞯山南風用甲卯或甲寅針五更船至大
琉球
大琉球那覇港泊船(土官把守港口至此用单卯及甲寅針行二更)
(進那覇内港以入琉球國中)
那覇港外開船用单子針四更船取離倚嶼
外過船南風用单癸針三更船取熱壁山以
行
熱壁山南風用单癸針四更船取硫黃山
硫黃山南風用丑癸針五更船取田嘉山又
南風用丑癸針三更半船取夢加刺山南風
用单癸針及丑癸針三更船取大羅山
大羅山用单癸針二更半船取萬者通七島
山西邊過船
萬者通七島山用单寅針五更船取野顧七
山島内各呼兵之妙是麻山嶼野顧山用巽
寅針二更半船旦午山用艮寅針四更船取
亞甫山(一云野顧山對面行六十里有小礁四五箇最宜畏避在北邊過船用艮)
(寅方行一百五十里至旦午山用艮寅方行二百四十里至亞甫山)
亞甫山平港口其水望東流甚急離此山用
艮寅針十更船取亞慈理美妙若不見此山
用单艮針二更船又艮寅針五更船取沿灣
奴(一云沿渡奴)烏隹眉山沿渡奴烏隹眉山用单
癸針三更船若船開時用单子針一更船至
而是麻山
而是麻山南邊有沉礁名套礁(一云名佐沉長礁)東
北邊過船用单丑針一更船是正路却用单
子針四更船取大門山中
大門山傍西邊門過船用单丑針三更船取
兵褲山港
兵褲港循本港直入日本國都
按已上針路乃歴代以來及本朝國初中
國使臣入番之故道也頻年倭寇之入往
往取間道突至便利特甚予已稍從入寇
圖中指畫然不欲條書之者恐𫝊者或貽
奸孽以倖釁也有志於經世者須以意會
之而得予之所以不詳書焉斯善矣
倭奴朝貢事略
漢武帝建武中入貢
(帝滅朝鮮使驛始通使者自稱大夫)
光武中光六年入貢
(奉珍朝賀賜以印綬)
安帝永初元年入貢
(來獻生口百六十人願相見)
魏景初二年朝獻
(公孫淵誅後卑彌呼遣其大失難升米牛利等帶方物求詣天子朝獻太守劉夏遣使吏將送詣京)
(師明帝詔賜卑彌呼為親魏王假金印紫綬以難升米為率善中郎將牛利為率善校尉假銀印青)
(綬)
正始四年入貢
(卑彌呼遣大夫伊耆掖邪狗等八人獻方物詔拜掖邪狗苛率善中郎將各假印綬)
八年入貢
(卑彌呼死宗女臺與立率善中郎將掖邪狗來獻生口百珠雜錦物)
晉泰始初年入貢
(臺與遣使朝獻臺與死其國復立男王)
安帝時通表
(倭王讃通表江左)
文帝元嘉二年入貢
(讃遣司馬曹逹奉表獻方物讃死子珍立遣使入貢自稱使持節都督倭百濟斯羅任那秦韓慕韓)
(六國諸軍事安東大將軍倭國王表求除正詔除安東將軍倭國王珍又求除正倭洧等十三人平)
(西征虜冠軍輔國將軍等號詔並聽之)
二十年入貢
(倭王濟遣使奉獻復以為安東將軍倭國王)
二十八年加封王復入貢
(加使持節都督倭斯羅任那加羅秦韓慕韓六國諸軍事安東將軍如故并除所上二十三人職濟)
(死子興遣使貢)
順帝昇明二年入貢
(倭國王武遣使上表言自昔祖彌躬環甲胄䟦涉山川不遑寧處東征毛人五十五國西服衆夷六)
(十六國陵平海北九十五國王道融泰廓土遐畿累葉朝宗不愆於歲道經百濟裝餙舡舫而句麗)
(無道欲圖見吞臣亡考濟亡兄興並欲大舉問罪不幸奄喪父兄使垂成之功不獲一簣今欲練兵)
(申父兄之志竊自假開府儀同三司其餘咸各假綬以勸忠節詔除武使持節都督倭斯羅任那加)
(羅秦韓慕韓六國諸軍事安東大將軍倭王)
隋文帝開皇二年入貢
(倭王多利思北孤遣使詣闕上令所使訪其風俗使者言倭王以天為兄以日為弟天明時出聽政)
(跏跌坐日出便停理務去委我弟文帝曰此大無義理訓令改之)
煬帝大業二年遣使入貢
(多利思北孤復遣使朝貢使者云聞海西菩薩天子重興佛法故遣朝拜兼有沙門數十人来學乾)
(道國書曰日出處天子致書曰没處天子無恙云云煬帝覧之不悅謂鴻臚卿曰蠻夷書有無禮者)
(勿復以聞)
大業三年入貢
(報使也)
唐太祖貞觀五年入貢
(倭使入闕帝矜其遠詔有司無拘歲許貢仍遣高文表往撫之使者不宣朝命而回遣詳見出使事)
(略)
永徽初年貢寳物
(遣使獻琥珀大如斗瑪瑙若五升器時斯羅為高麗百濟所暴高宗賜璽書令出兵援斯羅)
永徽二年夷使偕蝦蛦入貢
(倭使恊蝦蛦人偕朝蝦蛦亦居海島中其鬚長四尺許珥箭于首令人戴瓠立數十步射無不中)
咸亨元年入貢
(遣使賀平高麗後稍習夏音惡倭名更號日本使者自言國近日所出以為名或云日本乃小國)
(為倭所併故冐其號使者不以情故疑焉又妄誇其國都方數千里南西盡海東北限大山其外即)
(毛人云)
長安元年入貢
(時遣真人粟田貢方物彼國真人猶唐尚書冠進賢冠頂有華□四披紫袍帛帶粟田好學屬文)
(進止有方且求書籍武后宴之麟德殿授司膳卿)
開元初年入貢
(仍遣粟田復朝請從諸儒授經詔四門助教趙玄默卽鴻臚寺為師獻大幅布為贅悉賞物貨書以)
(歸其副朝臣仲滿慕華不肯去易姓名曰朝衡歴佐補闕儀友文多所該載久乃還)
開元四年入貢
(彼國寳龜二年遣僧正玄昉入朝貢物)
開元二十四年入貢
(遣二僧靈仙行賀入唐禮五臺山學佛法)
元和元年入貢
(夷遣騰元葛野與空海大師及延歷寺僧澄入唐詣天台山𫝊教)
會昌元年入貢
(遣僧貢物入唐禮五臺佛法)
光啟元年入貢
(遣僧宗睿貢物入唐𫝊教)
大歴十二年入貢
(遣使表貢方物)
天寳十二年朝貢
(時朝衡復入朝貢物上元中擢左散騎常侍安南都護求内外經教及𫝊戒新羅梗海道更由明越)
(州朝貢)
建中元年入貢
(夷遣使真人興能獻方物真人蓋因官而氏者興能善書其紙似蠒而澤之莫曉何物所造)
貞元末年遣使入朝
(其王栢武遣使入朝其學子橘免勢屠空海願留肄業歴二十年使者高階真人來請免勢等俱還)
(詔可)
貞元四年入貢
(遣文明使貢物)
後梁龍德中入貢
(遣僧寬建入貢方物)
宋雍熙元年入貢
(夷遣僧使大周然與其徒五六人浮海而至獻銅器十餘事并本國職員及年代紀各一卷大周然)
(衣綠自云姓藤源父為真連真連官名其國五品職也大周然善隸書不通華言問其風俗但)
(書以對云國中有五經書及佛法白居易集十七卷並得自中國交易用銅錢文曰乾文大寳銀以)
(貢賦國王自古傳襲于今六十四世文武僚吏皆世官其皇系詳見年代紀上聞之嘆息謂宰相曰)
(此島夷耳乃祚遐久其臣亦繼襲不絶此蓋古道也中國自唐季之亂郡縣分裂梁周五代享歴尤)
(促大臣世胄鮮能嗣續朕雖得繼往聖嘗夙夜寅畏講求治本不敢暇逸建無窮之業垂可久之範)
(亦以為子孫之計使大臣之後世襲禄位此朕之心焉又云其國多中國典籍大周然來復得孝經)
(一卷即鄭氏註越王孝經新義第十五一卷即唐太宗子越王真新義者記室參軍任希古第譔也)
(皆金縷紅羅標水晶為軸復求詣五臺許之令所過給食又求印本大藏經詔復許之)
端拱元年夷僧奉表來謝幷貢方物
(大周然遣弟子喜奉表來謝曰日本國東大寺大朝法濟大師賜紫沙門大周然啟傷麟入梦不亾)
(漢主之恩枯骨令歡猶亢魏氏之敵雖云羊僧之拙寕忘鴻濡之恩周然誠惶誠恐頓首頓首死罪)
(大周然附商舡之離岸期魏闕于生涯望落日而西行十萬里之波濤難盡顧信風而東别數千里)
(之山岳易過妄以下根之卑適詣中華之盛於是宣旨頻降恣許荒外之䟦涉宿心克協歴觀宇内)
(之環竒况乎金闕曉後望堯雲于九禁之中巖局晴前拜聖登于五臺之上就三藏而禀學廵數寺)
(而優游遂使蓮華廻文神筆出於北闕之北貝葉印字佛詔𫝊於東海之東重蒙宣恩忽趁來跡季)
(夏觧台州之䌫孟秋逹本國之郊爰待明春初到舊邑緇素忻待侯伯慕迎伏惟陛下惠溢四溟恩)
(高五嶽世超黃軒之古人直金輪之新大周然空辭鳳凰之窟更還螻蟻之封在彼在斯只想皇德)
(之盛越山越海敢忘帝念之深縱分百年之身何報一日之會染筆栻淚伸紙摇魂不勝慕恩之至)
(謹差上足弟子𫝊燈大法師位嘉因併大朝剃頭受戒僧祚乾等拜表以聞稱其本國永延二年歲)
(次戊子二月八日又别啟供佛經納青木函琥珀青紅白水晶紅黑木槵子念珠各一連並納螺鈿)
(花刑平函毛籠一納螺柸二口葛籠一納法螺二口染皮二十枚金銀蒔繪莒一合納髮鬘二頭又)
(一合納三議正四位上籐佐理手書二卷及進奉物數一卷表狀一卷又金銀蒔繪硯一莒一合納)
(金硯一鹿毛筆松烟墨金瓶水瓶鐵刀又金銀蒔繪扇莒一合納檜扇二十枚蝙蝠扇二枚螺鈿梳)
(函一對其一納赤木梳二百七十其一納龍骨一撅螺鈿書案一螺鈿書几一金銀蒔繪平莒一納)
(白細布五疋鹿皮籠一納豹裘一領螺鈿鞍轡一副銅鐵鐙紅絲鍬泥璋倭畫屏風一雙石琉黃七)
(百觔)
咸平五年來貢
(建州海商周世昌遭風飄至日本凡七年得還與其國人滕木吉至上皆召見之世昌以其國人唱)
(和詩來上詞甚雕刻膚淺無所取詢其風俗云婦人皆被髮一衣用二三縑又陳所記州名年號上)
(令藤木吉以所持木弓矢挽射矢不能遠詰其故國人不習戰闘賜木吉時裝錢遣還)
景德元年入貢
(遣僧寂照等八人來朝寂照不曉華言而識文字繕寫甚妙凡問答並以筆札詔號圓通大師賜紫)
(方袍)
天聖四年入貢却之
(十二月明州言日本國太宰遣人貢方物而不持本國表詔却之其後亦未通朝貢南賈時有𫝊其)
(物貨至中國者)
熙寧五年夷僧獻方物
(僧誠尋至台州止天台國清寺願留州以聞詔使赴闕誠尋獻銀香爐木槵子白琉璃五香水晶紫)
(檀琥珀所飾念珠及青色織物綾神宗以其遠人而有戒業處之開寳寺盡賜同來僧紫方袍是後)
(連貢方物而來者皆僧也)
元豐元年入貢
(使通事僧仲回來賜號慕化懷德大師明州又言得其國太宰府牒因使人孫忠還遣仲回等貢絹)
(二百疋水銀五千兩以孫忠及海商而貢禮與諸國異請自移牒報而答其物直付仲回東歸從之)
乾道九年入貢
(始附明州綱首以方物入貢倭舡火兒滕大明歐鄭作死詔械太明什其網首歸治以其國之法)
淳熙二年入貢
元至元八年遣使入朝
(九月高麗王植遣其通事别將徐稱導送趙良弼使日本日本始遣彌四郎入朝帝宴勞遣之)
至元九年遣使來朝却之
(二月樞密院臣言奉使日本趙良弼遣書狀官張鐸來言去歲九月與日本國彌四郎等至太宰府)
(西守護所守者云曩為高麗所紿屢言上國來伐豈期皇帝好生惡殺先遣行人下示璽書然王京)
(去此尚遠願先遣人從使回報良弼遣鐸回其使二十六人至京師求見帝疑其國主使之來云守)
(護所者詐也詔翰林承旨和爾果斯以問姚樞許衡等皆對曰誠如聖算彼恐我加兵故發此輩伺)
(吾強弱耳宜示之寬仁且不宜聽其入見從之是月高麗王植致書日本五月又以書往令必通好)
(大朝皆不報)
至元十四年遣使易錢
(日本遣商人持方物交易錢許之)
大明洪武二年入貢
(太祖高皇帝混一寰宇薄海之外莫不臣僕惟日本未至乃遣使臣趙秩往諭之詳見使倭事略)
(其王良懷乃遣僧祖來進表箋貢馬及方物并僧九人來朝詔賜祖來等文綺及僧衣比辭遣僧)
(祖闡克勤等八人護送還國仍賜良懷大統歷及文綺紗羅)
洪武十二年入貢
(夷船一隻稱貢緣無表文却之來人分發雲南川陜三邊安插)
洪武十三年入貢
(遣僧貢馬及茶布刀扇之類亦無表文以其私貢不納來人仍發三邊安插)
洪武十四年入貢
(十月國王良懷遣僧如瑶貢馬十匹及方物通有前來人船花名乃命行取赴京宴賞歸國會典)
(記十二年貢者作七年十四年貢者作發三邊安插與南京禮部案不同必記者之誤耳通志作)
(却其貢)
洪武十五年入貢
(使歸廷用入貢方物厚賞回還明州備倭指揮林賢在京隨駕時交通樞密使胡惟庸潛遣宣使陳)
(得中密與設計令將歸廷用誣為倭寇分用賞賜中書省舉奏其罪流賢日本)
洪武十六年詔絶日本之貢
(賢流三年逆臣胡惟庸暗遣人充宣使私往日本取回就借精練兵四百與僧如瑶來獻巨燭中藏)
(火藥兵具意在圖亂上大怒磔賢于市乃降詔責其君臣絶其貢祖訓云以日本隔海僻在一隅得)
(其地不足以供給得其民不足以使令故不興兵致伐著為訓章絶其往來)
永樂二年入貢
(上命太監鄭和統督樓船水軍十萬招諭海外諸番日本首先納欵擒獻犯邊倭賊二十餘人即命)
(治以彼國之法盡蒸殺之今銅甑猶存爐竈遺趾在蘆頭堰降勑褒奬給勘合百道定以十年一貢)
(船止二隻人止二百違例則以寇論制限進貢方物馬鎧硫黃貼金扇牛皮鎗盔)
(蘇木手箱)(塗金裝綵屏風刀劍灑金厨子灑金木銚角盥灑金文臺)(描灑金金粉)
(匣珠)(描金筆匣銚水晶數抹金提銅瑪瑙)
宣德元年入貢
(入貢人船踰數刀劍過多特諭來使令後貢船不過三隻使人毋過三百刀劍毋過三千不許違禁)
宣德七年入貢
(來使不知禮法甚擾于民禁之)
宣德十年入貢
(幷奉表謝恩以八年遣使吊喪也)
正統七年入貢
(時貢船九隻使人千餘分發境清天寧各寺安歇朝廷雖責其越例以遠人慕化亦寬容之八年六)
(月使回迷失使頭普福二人在樂清沙嵩膝嶺坊長孔希名護解把總遣回普福在途悲感有詩云)
(來遊上國看中原細嚼青松咽冷泉慈母在堂年八十孤兒為客路三千心懷北闕浮雲外身在西)
(山返照邊處處朱門花柳巷不知何日是歸年)
天順二年入貢
(至京師燕賞豐渥稇載而歸)
成化二年入貢
(時都指揮張翥洞燭其偽貢之奸而去)
成化十一年入貢
(諸使詣京沿途騷擾朝廷為禁約之)
成化二十年入貢
(六月使臣周璋入貢勑諭彼王也知會自後宜恪遵宣德中事例)
弘治八年入貢
(五月差使夀蓂入貢方物赴京沿途生事至濟寧強買貨物彼此殺傷罪及解官府照磨童釗指揮)
(魏政提舉王昭俱降調通事林春充軍次年使歸司府失扵檢點致鄞人朱縞填欠貨物而去)
正德四年入貢
(五月正使宋素卿副使源永春貢方物請祀孔子儀注朝議孔子中國聖人不當為夷狄䙝瀆不許)
(素卿者即鄞人朱縞其家鬻于夷商湯四五郎越境亡去至是充使入貢重賂逆瑾蔽覆其事蓋縞)
(在倭國偽稱宗室苗裔傾險取寵輔庶奪嫡爭功要利而夷夏之釁遂釀于兹)
正德八年入貢
(五月夷船三隻使僧桂梧貢方物越歲而去)
嘉靖二年入貢
(四月夷船三隻譯𫝊西海道大内誼興國遣使宗設謙道入貢越數日夷船一隻使人百餘復稱南)
(海道細川高國遣使瑞佐宋素卿入貢導至寧波江下時市舶太監頼恩私素卿重賄坐之宗設之)
(上且貢船後至先與盤發遂至兩夷讐殺毒流廛市宗設之黨追逐素卿直抵紹興城下不及而還)
(至寧波脅寧波衛指揮袁進奪舟越關而遁時備倭都指揮劉錦追賊戰沒于海定海衛掌印指揮)
(李震與知縣鄭餘慶同心濟變一日數警而城以無患賊有漂入朝鮮者國王李懌擒獲中林望古)
(多羅械羅京發浙江按察司與素卿監禁候旨法司勘處者凡數十次而夷囚竟死扵獄倭奴自此)
(懼罪伏誅不敢欵關者十餘歲)
嘉靖十七年入貢
(五月夷船三隻使僧古鼎副使僧周良持方物表貢且求還前遺物法司以事巳經亂貨應入官且)
(無從索之良等乃不敢言朝廷復申十年一貢之例責令送還正德巳前勘合更給新者遵照入貢)
嘉靖二十三年入貢
(是年六月夷船一隻使僧仆夀光等一百五十八人稱念無表箋且以非期却之)
嘉靖二十六年入貢
(四月使臣周良人船踰例且非貢期朝議欲却之以其遠來效順且貢期止隔一年乃發外海嶴山停泊)
(至明年而後納之)
倭國事略
日本即古倭奴國也去中土甚遠隔大海依山島為
國邑隋書記在百濟新羅東南其地形類琵琶地勢
東高西下東西數千里南北數百里九州居西為首
(肥前肥後豐前豐後筑前筑後日向大隅薩摩)陸嶴居東為尾(至山城旱程七十五日舊)
(云陸嶴為頭薩摩大隅為尾者非)山城居中乃彼國之都也其國君
以王為姓以尊為號後改稱皇初居日向筑紫宫後
徙山城國文武僚吏皆世其官有德仁義禮智信大
小十二等及軍尼伊尼翼諸名山城以東地方廣邈
雖倭奴遠服賈者不能閱歴而知况華人乎故其島
之數可考(按舊圖山城以東中為近江伊賀尾張三河美濃飛彈信濃上野陸嶴北邊海為但)
(馬州後若佐加賀越前越中越後出羽甲裴常陸南邊海為攝摩攝津太和河内遠江駿河伊豆相摩武)
(藏下野東北懸海則為佐渡在南懸海則為志摩七島上總下總安房)而其間廣狹至
到有不能考者今姑據予之所聞者而述之山城之
南為和泉(其南海嶴泊舟者為阿賣介撒几為歪打阿波為于撒几為天王者為沙界衣)又
其南為沙界(其地方甚小)沙界之東南為紀伊(東為三河出海之口)
(為濱大海其島為康大為科什麽為奴智)紀伊之西為伊勢(北為三河其嶴為腰大為)
(阿乃奴子)山城之西為丹渡左為攝津(其嶴為飄舡谷為阿家世奴乎辣為)
(素埋為男女懷東南懸海為安防州)左之西為攝摩(其嶴為那敗為舍箇世為抗茄為我)
(這古為磨羅)右為但馬右之西為因幡丹渡西為美作左
為備前(其嶴為兀什麽舵為茄賣茄里為多大)左之西為備中(出鐵其嶴為山)
(子加為言奴乎□為那什摩其南為連島懸海三十里)右為因幡右之西為伯
耆(沿海俱白沙無嶴可泊其鎮為阿家殺記為倭子介為他奴賀知其北為竹島懸海三十里)美
作之西為備後之北境(其嶴為一子該一知為子奴鼻為和奴密知為挐敗為赦)
(東大)出雲之南境(其嶴為番你為山子介為欽子溪為戶流為非□咑為失喇哈咑為也生)
(忌為密和奴失記其北為隠岐懸海三百五十里)備後之西為安藝(其嶴為翁家撘)
(曰昆敗為法子加一知為窟撒子為谷也為他加歪喇其南為宫島懸海三十里)出雲之西
為石見(出銀與銅其嶴為南高番馬為番馬搭為哥為撮奴市為有奴子北至海三十里)安
藝石見之西為山口國即古之周防州也(横直二百四十里其)
(南邊海之嶴為翁哥里為密大遊里為東大為陀奴迷為哈迷奴失記為奴羅市米其北邊海之嶴為斯)
(殺為賣抵哈扣為夜市為高奴烏□北至三島海面三百五十里)山口之西為長門
(横直皆二日程嶴為花浦為薰州為番記為倭委北至三島懸海三百五十里)關渡在焉(其西)
(旱關為阿介馬失記抽分司設於此)渡此而西為豐前(横五百里直四百里其嶴為可)
(苦□馬喇介襪次為大義地為野慢茄為阿世夜為暮治為一賣)其南為豐後(横直皆六)
(百里其嶴為福乃為倭几奴法賣為鎻孤舟為由奴烏喇為撒一基為烏四基)又其南為日
向(横直皆三百六十里其嶴為多故奴甫治)豐前之西北為筑前(横六百五十里)
(直四百里其嶴為右勢為加菩里為加打也馬為多賣里為一萬字為奴打為世加為經字里為多罷為)
(密那多為法哈噠即博多之别名也其北離伊岐島海面五百里)西南為筑後(横直皆二)
(百五十里)筑後之南為大隅(其南濱海之島為什麽烏思迷今之人訛傳為懸海懸海)
(乃大漁舟也大隅與日向薩摩等連壤名為九州)大隅之西為薩摩(横直皆三百六)
(十里其嶴為暗孛喇為起麻子記為羊理南為康國什麽為罷里為拖馬里為強頭馬里為鸚哥里為年)
(市米為仙臺為審孛署)豐後東南懸海為土佐為伊豫為阿波
阿波相近懸海為炎路土佐豐後之間為佐加關(土佐)
(至佐加關海面一百八十里佐加關至豐後海面七十里)薩摩之北為肥後(横直皆五)
(百里其嶴為牙子世六為阿麻國撒為昏為一種國撒介烏□為開懷世利為噠加什為什噠加)又
其北為肥前(横直皆五百里其嶴為鐵來為言奴氣子為法司奴一計為客舍其内沿河泊)
(舟交易之處為倭磨□為知十歪為法一溪為夜間迷為坐迷子為迷坐骨知為一掃拂為愛奴乎喇為)
(世子為迷古里為失撒為喃哥牙為雄婆哥為松本一名馬子喇為法麻撒几)肥前西懸海
為平戶(東西海面十里西北至博多海面四百五十里)平戶之西為五島(五山)
(相錯懸海而生其中有嶴可泊乃日本西境之盡處也過此西行越五六日四望無山直抵陳錢壁下此)
(島與薩摩相去一千五百里與肥前相去四百三十里與平戶相去二千五十里五島至山口必由平戶)
(經過其嶴為乃路為倭齊家為衣屋奴密為通記為達奴烏喇為烏苦為話哈噠)北為多藝
為伊岐(横直皆七十里至對馬島海面五百里)為對馬島(横三百里其南嶴為哥為)
(甘大哈東南為拂乃哥世西北為堆沙几為山谷為撒思乃為知六磨為你打北為倭奴烏喇)其西
北至高麗也必由對馬島開洋(各島之人俱至堆沙几撒思乃山谷三嶴)
(開洋至高麗之則失多順風一日約五百里)南至琉球也必由薩摩州開
洋順風七日其貢使之來必由博多開洋歴五島而
入中國因造舟水手俱在博多故也貢舶回則徑收
長門因抽分司官在焉故也若其入寇則隨風所之
東北風猛則由薩摩或由五島至大小琉球而視風
之變遷北多犯廣東東多則犯福建(彭胡島分䑸或之泉州等處或)
(之梅花所長樂縣等處)若正東風猛則必由五島歴天堂官渡
水而視風之變遷東北多則至烏沙門分䑸或過韭
山海閘門而犯温州或由舟山之南而犯定海(經大猫洋)
(入金塘蛟門)犯象山奉化(由東西厨入湖頭渡)犯昌國(入石浦關)犯台州
(入桃渚海門松門諸港)正東風多則至李西嶴壁下陳錢分䑸
或由洋山之南而犯臨觀(過漁山兩頭洞三姑山入蟶浦則犯紹興之臨山三)
(山過霍山洋五嶼烈表平石則犯寧波之龍山觀海)犯錢塘(過大小衢徐公入龞子門赭山則薄)
(省城)或由洋山之北而犯青南(過馬蹟潭而西)犯太倉(過馬蹟潭而西)
(北)或過南沙而入大江(過茶山入瞭角嘴涉谷櫝狼福山而犯瓜儀常鎮)若
在大洋而風歘東南也則犯淮陽犯登莱(過步州洋亂沙入鹽)
(城口則犯淮安入廟灣港則犯揚州再越而北則犯登萊)若在五島開洋而南風
方猛則趨遼陽趨天津大抵倭舶之來恒在清明之
後前乎此風候不常届期方有東北風多日而不變
也過五月風自南來倭不利於行矣重陽後風亦有
東北者過十月風自西北來亦非倭所利矣故防春
者以三四五月為大汛九十月為小汛其停橈之處
焚劫之權若倭得而主之而其帆檣所向一視乎風
實有天意存乎其間倭不得而主之也向之入寇者
薩摩肥後長門三州之人居多其次則大隅筑前筑
後博多日向攝摩津州紀伊種島而豐前豐後和泉
之人亦間有之乃因商扵薩摩而附行者也日本之
民有貧有富(如攝摩伊勢若佐博多其人以商為業其地方街巷風景宛如中華富者各數)
(千家有積貲至百萬者又如和泉一州富者八萬戶皆居貲貨殖)有淑有慝(如薩摩之鸚哥)
(里方數千里其邑長安慶能納民于軌物無一人為盗又如宫島人不嗜殺人有不平事但請神廟罰錢)
(乂如紀伊之頭陀僧三千八百房專習武藝殺人而不犯中國)富而淑者或登貢舶
而來或登商舶而來凡在寇舶皆貧與為惡者也山
城君號令不行徒寄空名於上非若我中國禮樂征
伐自天子出大一統之治也山口豐後出雲開三軍
門(如中國總督府之義)各以大權相吞噬今惟豐後尚存亦不
過兼并肥前等六島而巳(肥前肥後筑前筑後豐前豐後)山口出雲
以貪滅亡(山口原并國十二日石見長門安藝備前備後備中出雲伯岐丹後因幡但馬後出)
(雲奪歸其地山口長子死焉其君亦為陶殿所殺豐後君以其弟攝山口事吞安藝安藝殺之嘉靖三十)
(六年山口無君豐後獨稱雄焉山城君金印勘合久為山口所有向來入貢俱山口自主山城惟出名而)
(已陶殿之亂宫殿勘合俱焚金印亦損一角不知所歸貢自此絶矣)欲望彼國之約束
諸夷斷斷乎不能也
畿内部
州五
山城
太河
河内
和泉
攝津
右共統五十三郡
畿外郡
道七
東海道(十四州)(伊賀三河)(伊勢遠江)(志摩駿河)(尾張伊豆)
(甲裴上總)(相摩常陸)(武藏)(安房)
右共統一百一十六郡
西海道(九州)(竺前肥前)(竺後肥後)(豐前日向)(豐後大隅)
(薩摩)
右共統九十三郡
南海道(五州)(紀伊伊豫)(炎路土佐)(阿波)
右共統四十八郡
北陸道(七州)(若佐加賀)(越前能登)(越中佐渡)(越後)
右共統三十郡
東山道(八州)(近江上野)(美濃下野)(飛彈陸嶴)(信濃出羽)
右共統一百一十二郡
山陽道(八州)(攝摩備後)(美作安藝)(備前周防)(備中長門)
右共統六十九郡
山隂道(八州)(丹渡伯耆)(丹後出雲)(但馬石見)(因幡隠岐)
右共統五十二郡
海曲郡
島三
伊岐
對馬
多藝
右各統二郡
驛
凡四百一十四
戶
可七萬餘
課
約八十八萬三千三百二十九
寄語島名
山城(羊馬失羅)筑前(職骨前)太和(野馬多)
筑後(職骨骨)河内(茄懷知)豐前(孛前)
和泉(因字米)豐後(蓬哥)攝津(子弩囚你)
肥前(非前)伊賀(衣加)肥後(非谷)
伊勢(衣舍)日向(兄加)志摩
大隅(阿思米)尾張(倭阿里)薩阿(撒子馬)
三河(迷茄懷)遠江紀伊(乞奴苦藝)
炎路(山奴計)駿河阿波(挨懷齊)
伊豆(因慈)讃耆甲裴(嘅怡苦藝)
伊豫(伊右)相摩土佐(拖撒)
武藏(木撒暑)山口(即周防羊馬窟諸)安房(阿穵)
美作(迷馬撒家)備前(避然)上總(茄迷倭撒)
下總(什麽倭撒)備中(避晝)常陸
備後(避卧)若佐(壊加柵)安藝(阿計)
越前(曰智前)攝摩(法里馬)越中(日晝)
長門(奴茄多)越後(日清谷)丹渡(丹白)
加賀(坑茄)丹後(丹哥)能登(奴朵)
但馬(噠什麽)佐渡(沙渡)因幡(奚奴白)
近江(多島米)伯耆(花計)美濃(米奴)
出雲(因字木)飛彈(非大智)石見
信濃(申阿農)隠岐(和計)上野(康子計)
伊岐(尢計)女島下野(什麽子計)
陸嶴(話收)多藝出羽(迷外)
宫島(迷挨什麽)五島(我島)男島(賀什麽)
小島(科什麽)對馬島(則什麽)連島(卒頼什麽)
種島(他尼什麽)博多(花哈嗒)竹島(他計什麽)
平戶佐加關三島(密什麽)
寄語雜類
天文類
天(天帝)日(虚露)月(秃計)
星(付泥)風(有朱加前)雲
雨(挨迷)霧(吉利)雪(計伏六攸計)
霜(名末辟滿)落雨(挨迷付魯)
時令類
早(來運梭梭發耀)夜(摇落)午(非路)
晚(摇撒田午)明(挨介水)暗(骨辣水)
冷(三孛水)煖(挨掇水)今日(詐以呼雞聲介喬)
明日(挨迷亞失日)後日(亞撒里)昨日(傑奴)
前日(阿多惟)日暮(非故路路)今日來(个阿耶俚)
明日來(挨戊打俚)後日來(挨殺核阿耶俚)
地理類
地(大樣禿智)山(羊賣耶賣)水(明東)
海(烏彌)沙(何吉大水)石(闕水在木古)
火(非)鄉(羊埋俚)江(扛谷計)
方向類
東(熏加)南(迷南來)西(義西)
北(尢兀俚)前(日皆門利婆)後(吾失利)
珍寳類
金(空措泥)銀(失祿揩泥)珠(他賣)
錢(前移)黃銅(中若佐)紅銅(鶯更楷尼)
水銀(明東楷尼)好銅錢(姚禮善尼)
人物類
皇帝(大利天王家里)官(大米烏野雞)百姓(别姑常)
公(翁知)大官(大大烏野雞)婆(猶蒲翁妃)
父(阿爺)母(發發)兄(挨尼)
嫂(阿尼尢尼)弟(阿多多)妹(亞尼多一沒多)
姊(亞尼)嬸(完多)子(莫宿哥)
姪(何義)女(莫宿眼)孫(阿奚胡來)
丈人(子多)丈母(子多謬)叔(何治王官老前)
丈夫(夀山)婦人(倭家倒)老(秃古要个)
男子(何柰公姑)後生(倭家逹)孩(歪鼻)
親眷(新雷)姐夫(不哥迷)朋友(道門大聖滿門大帝)
女壻(米哥)僕(三三字郎)小厮(歪皆水)
和尚(才老烏索)老實人(埋骨多)艱難人(胡柰故人門厥人)
強盗(六宿鼻隨)瞎子(眉骨頼)獨眼人(密皎關鴻)
你(撫哥了梭里)誰人(搭梭)我(何埋俚阿奴利)
徒弟(加食難)財主妻(斗島賣)生得好(眉眉月失眉眉姚水)
外甥(萌哥)長子(難解水)媳婦(嫌妙報)
長(吊)年少(華蓋)主人(床杲朵)
生得醜(魯歪失)聰明(力哥)貴(他介水)
賤(那塑羊㵨)富烏(多哥)貧(腮東旦)
乞丐(寬需計)好淫(梭羅)年紀(一故都)
麻子(莫入骨水)村(孫)拐(科水非計)
賊(陸宿人)
人事類
要(坡水水)不要(依也)立(達子)
等待(埋祖)眠(羊逹路烏將卒)挐來(未低吉反俚未得哥巳)
挐去(未底於古)相擾(括計括盆)亂說(思量骨多莫話介反俚)
看(覓見迷路)不送(何埋解邵賣)嬉(挨核蒲)
坐(移路阿將梭)病(羊埋依子)揖
罵(寬彼計乃俚話鸞褪皮)鼾(因彼計)詈(烏論羊埋水烏蠻爺計)
睡(密路)去(漫陀罷獺俚旦多)在(何故伊虜何耶路)
不在(論速持疎)來(何耶俚吉人)便來(羊佯地何爺俚慢陀的如)
回來(慢慢的耶俚)便去(密路)快來(發下何耶俚法古)
送與我(面皮)愛惜(摇落扛滿)怕(倭疎路路)
出去(一一計)前行(殺雞倭)行(挨龍門)
喜(一啜水咷羅打步)說話(未納恝打俚)怠慢(難利骨多罵山奴)
飲(那慕)獨樂(哥賣)羞愧(番助山水水)
喫(何賣利)安排(蘇路)不來(未旦盧賈矢)
走(法古)快去(法古計)打人(生亞達達个)
借(脡路各夾)買賣(烏禮加)不吃了(禁哥)
唱(嘔天)莫怪(哥面乃禮)多喫酒(何賢鼻旦)
教(何水尢路)喫酒(麻黑殺雞)那里去(陀姑移姑)
添(所有路路)行路(的益磨滅)曉得(个个俚打夫大)
賣(烏路無六)呌人(多奴)老實說話(買多溢多)
痛(一□水)起身(倭達的援)多多喫了(前行哥)
遊(西孫步)還了(諧也數)不曉得(措頼路不失打)
殺(其奴瞎呾郎)請人(家那□多)慢慢的(買得買得)
害(夭)不賣(烏魯賣加)恁麽賣(難烏禮作)
肚饑(勲大路水)哭(乃古)多少(一故頼介)
打(胡子)有情(亞姊吉乃)無情(亞姊吉乃乃水)
醉(邀帶)換(皆賀)無工夫(一孫□水)
怪(發頼旦多堅固)死(身大)腫(剌大)
喚(加右)笑(歪罷)活(吉打)
買(加利)輸(埋計打利)傷寒(雞骨)
寫字(加計)
身體類
耳(眉眉)口骨上鼻(發柰)
眉(賣)手(鐵)足(挨身)
心(个个路)頭(客成頼)鬚(薰計)
髮(措勝夾迷)肚(發頼)指(尢皮)
&KR1000;(卒□)齒(法)
器用類
小刀(歷過乃空客打乃)中刀(歪計柴需)大刀(闊中撻打奈)
刀柄(脱介俚)甲(大買路)弓(油米)
盒子(剛白哥)紙(揩袂加迷)硯(孫助俚尊力子)
砂石(揩路依水)筆(粉地)墨(疎煤)
薄紙(沃蠻子)扇(黃旗)鎻(哥利素)
厚紙(沃速子)船(浮泥)針(快利法利)
鑰匙(坑其)鑊(難皮)磨刀石(依水)
泥銅扇(法古黃旗)箒(花雞)泥金扇(空措泥黃旗)
等子(發介俚)小箱(法哥)硯箱(孫助利法哥)
酒盞(曬加藤計)鋸(挐剛繋利)碟(曬頼沙頼)
銀硃(失祿挨揩水)鏡(坑皆彌)枕(麻骨頼埋骨頼)
麝香(射哥)漆(烏論水)蓆(不奴)
木香(木哥)傘(隔落隔曬)盤(何水雞)
沉香(沉哥)筯(法水)碗(倭吉貼灣)
酒瓶(哭笋昆皮)梯(課水飛計)香(宣哥)
衣服類
衣服(乞麻俚)靴(骨都)鞋(水托里失其里)
箬帽(摇婆俚)錦(歪帶)氊衫(迷奴)
手巾(避昂个)綿布(木綿)夏布(奴奴綿)
被(伏思麻)
飲食類
茶(解素)酒(曬箕)白酒(明東曬箕)
燒酒(隔辣曬箕)老酒(福祿晒)飯(密黍)
飲酒(晒加乃)鹽(失河收河)喫飯(密黍阿羅)
醬(彌沙)米(科眉科眉)油(挨蒲頼)
大麥(烏蒙﨑)小麥(柯蒙﨑)榖(暮米倭米)
羹(水路)荳(磨米)肉(恕恕)
笋乾(大吉糯古)醬瓜(可羅米糯)
花木類
杉(松計)檜(去那雞)松(埋止)
梅子(面婆水)芥(恝辣水)菜(柰)
瓜烏(埋)麻(莫入骨水)茄(乃沈皮)
鳥獸類
牛(胡木)狗(意奴)猪(豕豕)
雞(&KR0946;泥掇地泥環多禮)鵝(解加)馬(烏馬)
魚(遊河)蟹(揩泥)蝨(失辣水)
羊(羊其)鼠(眠助米)
數目類
一(丢多子丢徵多)一箇(个利)二(扶達子丢咀多)
三(密子倏呾多)四(學子摇摇做)五(意子子難難多)
六(後子)七(乃乃子)八(效子)
九(个个乃子)十(多)十一(多多丢達子)
五十(大)百(法古)千(借一貫)
萬(慢亦)
通用類
有(挨路迷路)無(乃)好(高高的姚鎻盧)
極好(明哥多)不好(由無乃)大(加小思姑柰何計)
小(發篩)少(索古乃水)多(快都河河水)
遠(多俟)近(的个)廋(牙十大)
短(迷加)細相(快大)㧈(骨蒒路)
厚(挨卒水)薄(温卒水)歪貨(不高歪頼水)
破(羊鈸里里)不是(松田乃係)要緊(馬多合子)
緩(慢大慢大)無用(設計)多有(何何水)
未(慢大)香(于牌水)臭(骨蒒水)
倭船
日本造船與中國異必用大木取方相思合縫不使
鐵釘惟聯鐵片不使麻筋桐油惟以草塞鏬漏而巳
(名短水草)費功甚多費材甚大非大力量未易造也凡寇
中國者皆其島貧人向來所𫝊倭國造船千百隻皆
虚誑耳其大者容三百人中者一二百人小者四五
十人或七八十人其形卑隘遇巨艦難扵仰攻苦扵
犁沉故廣福船皆其所畏而廣船旁陡如垣尢其所
畏者也其底平不能破浪其布帆懸扵桅之正中不
似中國之偏桅機常活不似中國之定惟使順風若
遇無風逆風皆倒桅盪櫓不能轉戧故倭船過洋非
月餘不可今若易然者乃福建沿海奸民買舟於外
海貼造重底渡之而來其船底尖能破浪不畏横風
闘風行使便易數日即至也凡倭船之來每人帶
水四百斤約八百碗每日用水六碗極其愛惜常防
匱乏也水味不同海水鹹不可食食即令人泄故彼
國開洋必與五島取水將近中國過下八山陳錢之
類必停舶換水所以欲換者冬寒稍可耐久若五六
月蓄之桶中二三日即壊雖甚清洌不能過數日也
海洋浩渺風濤叵測程不可計遇山而汲亦其勢耳
盥□沭浴海水山水皆可用或云浴海水令人膚裂
近訪之不然但黑肌膚而巳倭奴有一秘法煮泉一
二沸置之缸缶能令宿而不壊然亦不過半月久則
不能也其至普陀必登者非換水亦非真欲焚香乃
覘兵防虚實耳
倭好(昔賈誼上三表五餌之術知倭國之所好則餌在是而悟所以制之之術矣故志之)
絲(所以為織絹紵之用也蓋彼國自有成式花樣朝會宴享必自織而後用之中國絹紵但充裏衣而)
(巳若番舶不通則無絲可織每百斤直銀五六十兩取去者其價十倍)
絲綿(髠首裸裎不能耐寒冬月非此不煖常因匱乏每百斤價銀至二百兩)
布(用為常服無綿花故也)
綿紬(染彼國花樣作正衣服之用)
錦繡(優人劇戲用之衣服不用)
紅線(編之以綴盔甲以束腰腹以為刀帶書帶畫帶之用常因匱乏每百斤價銀七十兩)
水銀(鍍銅器之用其價十倍中國常因匱乏每百斤賣銀三百兩)
針(女工之用若不通番舶而止通貢道每一針價銀七分)
鐵鍊(懸茶壺之用倭俗客至飲酒之後啜茶啜巳即以茶壺懸之不許着物極以茶為重故也)
鐵鍋(彼國雖自有而不大大者至為難得每一鍋價銀一兩)
磁器(擇花樣而用之香爐以小竹節為尚碗碟以菊花稜為尚碗亦以葵花稜為尚制若非觚雖官)
(窑不喜也)
古文錢(倭不自鑄但用中國古錢而巳每一千文價銀四兩若福建私新錢每千價銀一兩二錢)
(惟不用永樂開元二種)
古名畫(最喜小者蓋其書房精潔懸此以為清雅然非落欵圖書不用)
古名字(書房粘壁之用廳堂不用也)
古書(五經則重書禮而忽易詩春秋四書則重論語學庸而惡孟子重佛經無道經若古醫書每見)
(必買重醫故也)
藥材(諸味俱有惟無川芎常價一百斤價銀六十七兩此其至難至貴者也其次則甘草每百斤二)
(十金以為常)
氊毯
馬皆氊(王家用青官府用紅)
粉(女人搽面之用)
小食籮(用竹絲所造而漆飾者然惟古之取若新造則雖精巧不喜也小盒子也亦然)
漆噐(文几古盒硯箱三者其最尚也盒子惟用菊花稜圓者不用)
醋
按日本所貢倭扇描金盒子類皆異物也其所悦
於中國者皆用物也是彼有資於我而我無資於
彼忠順則禮之悖逆則拒之不易之道也若徇其
求而愆期許貢無端互市斷斷乎不可
寇術(倭奴之勝我專以術也即以其術還治其人不必用古兵法蔑不勝矣故誌之)
倭夷慣為蝴蝶陣臨陣以揮扇為號一人揮扇衆皆
舞刀而起向空揮霍我兵蒼皇仰首則從下砍來
又為長蛇陣前耀百脚旗以次魚貫而行最強為鋒
最強為殿中皆勇怯相參
賊每日雞鳴起蟠地會食食畢夷酋據高坐衆皆聽
令挾冊展視今日劫某處某為長某為隊隊不過三
十人每隊相去一二里吹海螺為號相聞即合救援
亦有二三人一隊者舞刀横行人望之股慄遠避延
頸授首薄暮即返各獻其所劫財物毋敢匿夷酋較
其多寡而嬴縮之每擄婦女夜必酒色酣睡劫掠將
終縱之以焚煙熖燭天人方畏其酷裂而賊則抽去
矣愚紿我民勿使邀擊自為全脱專用此術
賊至民間遇酒饌先令我民嘗之然後飲食恐設毒
也行衢陌間不入委巷恐設伏也又不敢沿城而行
恐城上抛磚石也
其行必單列而長緩步而整故占數十里莫能近馳
數十日不為勞
又陣必四分五裂故能圍
對營必先遣一二人跳躍而蹲伏故能空竭吾之矢
石火砲
衝陣必伺人先動動而後突入故乘勝長驅戰酣必
四面伏起突遶陣後故令我軍驚潰
每用怪術若結羊驅婦之類當先以駭觀故吾目眩
而彼械乘慣雙刀上誑而下反掠故難格
鈀鎗不露竿突忽而擲故不測
弓長矢巨近人則發之故射命中
斂跡者其進取也張揚者其外遁也故常横破舟以
示遁而突出金山之圍造竹梯以示攻而旋有勝山
之去
將野逸則逼城
欲陸走則取䑲
或為穽以詐坑
或結稻稈以絆奔
或種竹簽以刺逸
常以玉帛金銀婦女為餌故能誘引吾軍之進䧟而
樂罷吾軍之邀遊
俘虜必開塘而結舌莫辨其非倭故歸路絶
恩施附巢之居民故虚實洞知
賞豐降擄之工匠故器械易具
細作用吾人故盤詰難
向導用吾人故進退熟
預籍富室姓名而次第取之故多獲
宿食必破壁而處乘高而瞭故襲取無機
間常一被重圍矣餌以偽䤋而逸之或披簔頂笠沮
溺於田畆或雲巾紵履蕩遊於都市故使我軍士或
遇而投賊或疑而殺良
江海之戰本非其所長亦能聯虚舟張弱簾以空發
吾之先鋒捐婦女遺金帛以弭退吾之後逐
凡舟之裙墻左右悉褁布帛被褥而濕之以拒焚擊
交閧間或附蓬而飛越即雷震而風靡矣
寇擄我民引路取水早暮出入按籍呼名每處為簿
一扇登寫姓名分班點閘真倭甚少不過數十人為
前鋒寇還島皆云做客回矣凡被我兵擒殺者隠而
不宣其鄰不知猶然稱賀
倭刀(刀有高下技有工拙倭之富者不恡重價而制之廣延高師而學之其貧者所操不過下等刀耳善)
(運刀者在前衝鋒可畏頗有限也中國人不知望之輒震而避焉擒獲夷刀亦莫辨高下混給兵士)
(故誌之)
大小長短不同立名亦異每人有一長刀謂之佩
刀其刀上又插一小刀以便雜用又一刺刀長尺
者謂之解手刀長尺餘者謂之急拔亦刺刀之類
此三者乃隨身必用者也
其大而長柄者乃擺導所用可以殺人謂之先導
其以皮條綴刀鞘佩之於肩或執之於手乃隨後
所用謂之大制
又有小裁紙設機刀出長門號兼常者最嘉
又有作贄禮賀禮不拘大小名雖為刀其實無用
上等
上庫刀(山城國盛時盡取日本各島名匠封鎻庫中不限歲月竭其工巧謂之上庫刀其間號寧)
(久者更加世代相𫝊以此為上)
次等
備前刀(以有血漕為巧刀上或鑿龍或鑿劍或鑿八幡大薩蕯春日大明神天照皇大神宫皆其)
(刑著在外為美觀者)
如匠人製造之精不論刀大小必於柄上一面
鐫名一面刻記字號以為古今賢否之辨鎗劍
亦然
籌海圖編卷二
