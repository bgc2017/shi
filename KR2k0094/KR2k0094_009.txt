雍錄卷九宋程大昌撰
太子
太子宮(博望苑)(思賢苑)
元帝在太子宮生成帝於甲觀畫堂又元后初入宮見
太子丙殿則是太子别有一宮矣成帝為太子而在桂
宮出龍樓門龍樓門者桂宮之門太子適居于此非本
宮也武帝為戾太子立博望苑使通賓客苑在漢長安
城外漕渠之北(或云在南)至唐則為長安縣北五里此特招
致賓客之所耳太子之奔湖也斫覆盎城門而出覆盎
門者漢城南面東頭第一門也苑在門外而太子斫門
以出者則知博望非常居之地也此苑直至成帝乃始
撤去西京雜記曰文帝為太子立思賢苑它書皆無載
者不知苑屬何地
龍樓馳道
秦人馳道之麗賈山嘗刺其奢而不能發明其制黃圖
曰秦本紀注曰馳道天子道也蔡邕曰馳道天子所行
道也今謂之中道漢甘泉去長安三百里而馳道亦綿
亘其間也漢令諸侯有制得行馳道中者行旁道無得
行中央三丈不如令没入其車馬故江充為直指使者
自公主以及太子家使凡行馳道者嘗舉用此法取其
車馬而没入之則馳道有禁尚矣黃圖云三塗洞開班
固西都賦云披三條之廣路張衡西京賦云城郭之制
旁開三門參塗夷庭方軌十二街衢相經蓋衢路皆有
三條是為三塗三塗正中一條為馳道則有禁不得横
絶若兩旁則皆無禁也漢紀曰成帝之為太子也初居
桂宮適被急召出龍樓門不敢横絶馳道西至直城門
得絶乃度還入作室門夫直城門者長安城西面南來
第二門也龍樓門者桂宮之門也作室門者未央宮之
别門也桂宮南面有龍樓門未央北面有作室門兩門
相對從龍樓門南自可對趨作室以入未央而中有馳
道太子不敢横絶(即礙中間三丈不敢自北徑南是為不許横絶也)故必迂回
避礙而望西趨南以至直門遂可自馳道外過至此則
法不應避故曰得絶也惟許其絶乃始可度也其曰還
入作室門者言初時可以取徑而有礙不敢横越至自
直門得絶乃始可入故曰還入也直門得絶之制今不
知其詳矣若其始而不敢横絶知有禁也終而得絶乃
度則是並城之地雖礙馳道亦得横絶也不如是則馳
道常為限隔凡城中街衢相為東西者皆不可通矣史
語具在有方向禁否可以追言也水經追書皆曰直門
即龍樓門予曰非也龍樓直門惟其不為一門故龍樓
之前馳道不得横絶而直門之側馳道遂可横絶也若
兩門本是一門則同礙馳道何為直門可絶而龍樓門
乃不可絶也此自可以理推也龍樓云者張晏謂門樓
有銅龍其說是矣顧不當在直門之上而當在桂宮門
上耳此又理之可推者也作室者未央宮西北織室暴
室之𩔖黃圖謂為尚方工作之所者也作室門則工徒
出入之門也王莽傳莽在未央宮朱魚等燒作室門斧
敬法闥入殿求莽則知作室門蓋未央之便門也
唐東宮
唐東宮在太極宮中自承天門而東其第三門曰重明
門者即東宮正門也(長安志)其殿曰明德殿者本顯德殿
也太宗即位于此殿而高宗亦以貞觀二年生于麗正
殿則麗正顯德皆在東宮也中宗為太子名顯故改為
明德(長安志)馬周曰大安宮在宮城之西太子乃處城中
其謂城中者指重明顯德在太極宮城之内者也太宗
愛魏王泰貞觀十六年固嘗徙處武德殿(武德殿在太極宮)魏
證遂明其有嫌曰武德殿在東宮之西海陵昔嘗居之
人不以為可太宗即令泰歸第此唐世東宮方鄉也若
東宮官屬如左右春坊及左右率府則盡在安上門之
西中有街巷它官寺間乎其間不與重明宮相綴也(此據)
(呂圖云耳亦與它不同)長安志曰太子不居東宮但居乘輿所幸
之别院太子元子亦分院而居故太子事迹著宮城之
内者少也
苑囿
上林疆境(甘泉苑)
秦之上林其邊際所抵難以詳究矣水經於宜春觀曰
此秦上林故地也史記載上林所起曰作朝宮渭南上
林苑中先作阿房前殿則宜春觀阿房宮皆秦苑故地
也武帝尚以秦苑為狹命吾丘夀王舉籍阿城以南盩
厔以東宜春以西悉除為苑則所拓比秦益汰矣以漢
唐郡縣言之則盩厔一縣不盡入苑而鄠杜兩縣悉歸
包并矣其曰舉籍阿城以南而阿城之北則不在數是
其疆境至渭水南岸而極也至揚雄則曰武帝廣開上
林南至宜春(師古曰在杜縣東即曲江池)鼎湖(宮名在藍田)御宿(川名在樊川西)
昆吾長楊五柞(宮名在盩厔)並南山(終南)北繞黃山(宮在渭北興平縣)
瀕渭而東則苑境不止限乎渭南矣蓋謂踰渭而北北
又向東皆為苑地也此雄之誤也渭北有苑百八十里
向西而入扶風周回五百餘里此則渭北之苑也以舊
儀黃圖考之自名甘泉苑不名上林苑也當是揚雄但
見夾渭南北皆有苑矣而渭北之苑又復有宮如黃山
宮之類故誤包言之耳東方朔傳夀王所載籍自阿城
以南元不跨渭此最疆境要證也張衡賦西京上林曰
繞黃山而欵牛首牛首可欵矣而黃山可繞乃其據行
幸言之非上林位置也惟其侈大如是故世之傳言不
一在宮殿疏則曰方百四十里在揚雄則曰周袤數百
里漢儀則曰方三百里也語之多少雖不齊等要之拓
地既廣故說者亦遂展轉加侈也高帝開漢之二年命
秦苑囿園池令民得田之則上林也者宜在許田之數
矣至十二年蕭何為民請上林中空地令民得田毋收
藁為獸食則是許人田作之地尚收藁秸故何之丏除
者賦之出輸藁者也百官表置令丞嗇夫以為定員則
上林常為禁苑未嘗與民也方高帝時民口尚希荒萊
未盡闢故苑中尚有空地可請至武帝時民齒蕃息耕
鑿益廣凡夀王舉籍之地皆苑外民間熟成之業也故
帝又詔中尉左右内史表屬縣草田以償鄠杜之民也
夫取其成業而酬以草田則與籍奪何異東方朔尚能
直言其情然不能救也漢舊儀曰武帝使上林苑中官
奴婢及天下民貧貲不滿五萬徙置苑中人日五錢後
得七十億萬錢以給軍擊西域則雖許業苑仍使輸錢
也詳其意制則猶今之佃作也至元帝時乃始捐下苑
以予貧民揚雄傳謂割其三垂者始是舉以予民也
上林賦一
相如之賦上林也固嘗明著其指曰此為亾是公之言
也亾是公者明無此人也夫既本無此人則凡其所賦
之語何往而不為烏有也知其烏有而以實錄責之故
所向駮礙也武帝之有上林也本秦故地以秦苑為小
又從而開拓之正放秦而有加者也始皇既并天下志
得意廣則遂陿隘先王之宮庭而大加剏治東既極河
西又抵汧終南之北九嵕之陽數百里間宮觀二百七
十複道甬道相連窮年忘歸猶不能徧乃又表南山以
為闕立石東海朐山以為東門其意蓋曰闕不足為也
南山即吾之闕也門不足立也朐山即為吾門也此其
侈大蓋武帝之所師也所師在是苟有諫者不順其欲
而逆折其為則彼有坐睡唾擲而巳無自而入也故相
如始而置辭也包四海而入之苑内其在賦體固可命
為敷敘矣而夸張飛動正是縱臾使為故揚雄指之為
勸也夫既先出此勸以中帝欲帝既訢訢有意乃始樂
聽待其樂聽而後徐加風諭以為苑囿之樂有極而宇
宙之大無窮則諷或可入也此其導之以勸者理蓋出
此也夫諷既不為正諫凡其所勸不容不出於寓言故
舉一賦之語而歸之無有此子虚烏有亾是之名所由
以立也
上林賦二
左蒼梧右西極日出東沼入虖西陂此賦語敷敘上林
所抵也上林疆境設使真有數百里廣而此之數百里
地者其能出没日月於左右東西也乎又曰其南則隆
冬生長涌水躍波又曰北則盛夏含凍裂地涉水揭河
信斯言也則是此苑之南窮冬不凍而其北亘夏不暑
也冬而不凍夏而不暑極天下之大并夷狄地而言之
則交廣朔漠氣候乃始有此而此苑之境其能奄有交
廣朔漠氣候以出此異也乎則子虚之虚其為亾是而
又烏有大不難見特今古讀者偶不致思故主文譎諫
之義晦於不傳耳至於八水分流則長安實有此水惟
此不為寓言矣然而上林東境極乎宜春下苑下苑即
曲江也曲江僅得分滻為派而其滻霸會合之地巳在
宜春之北則其地出上林疆境之外矣安能包該霸滻
也而賦務侈收乃曰終始霸滻不知如何而能終始之
也然則雖其實有之水亦復不能真確况其紫淵丹水
雖善傅會者亦不能通尚可強求乎
上林賦三
古惟揚雄能知此意故其羽獵之賦曰禦自汧渭經營
豐鎬此則明命其實矣至謂禁禦經營能出入日月天
與地杳(禦禁也禁約人與獸皆不得出也)則關中縱廣不能千里豈能
辦此也又曰虎路三嵕以為司馬圍經百里以為殿門
此則可得而有矣至謂正南極海邪界虞淵此又豈關
境所能包絡也哉雄之此意正倣子虚亾是公為之而
恐人之不悟則於發首自敘其以而曰文王囿百里民
尚云小齊宣王囿四十里民遂云大裕民之與奪民也
用雄此意以推想乎相如則諷勸相參不皆執實其於
兩賦實一意矣若相如篇終致諷之言則遂明於揚雄
矣曰隳墻壍以與民者乃為知悟而貪雉兔以獨樂者
則為迷復也迷復也者如齊楚所賦地方不過千里而
囿居九百者也於千里而取九百里以為之苑是草木
不得墾辟而民無所食也此正相如本意設操縱以施
諷勸者也亦揚雄所采而立為文囿齊囿之分者也說
者不知出此乃從地望所奠土毛所産枚舉而較有無
是諺語謂對癡人說夢者也班固曰亾是公言上林廣
大山谷水泉萬物多過其實非義理所止故刪存其要
歸正道而論之推此言也則雖班固亦自不解也予故
曰古惟揚雄能知此指也
漸臺(滄池)(太液池)
未央宮有漸臺文帝之夢鄧通王莽之死於兵皆在其
處漸者漬也一作瀐音義同也言臺在水央受其漸漬
也建章宮亦有漸臺郊祀志曰建章北有大池漸臺高
二十丈名曰泰液王根治第亦有之百姓歌曰土山漸
臺西白虎然則凡臺之環浸于水者皆可名為漸臺顧
王根為之則僣耳長安志疑王莽之在未央為漢兵所
逼倉卒出避無由有暇得趨建章因疑兩宮各有漸臺
也此其疑之是也水經未央漸臺在滄池中建章漸臺
在太液池中則正與漢志所載相合最可據矣黃圖曰
舊圖云未央宮有滄池其水蒼色故曰滄池此即水經
言漸臺之在滄池者也漢書又曰建章宮北治大池名
曰太液池中起三山以象蓬萊方丈瀛洲此之三山即
是太液漸臺之詳也至黃圖曰漸臺在未央宮太液池
中則未央似有太液矣而漢志無之則疑黃圖不審也
圖之下文又曰未央宮有滄池池中有漸臺王莽死於
此則此地本是滄池而誤為太液池也案昭帝紀始元
元年黃鵠下建章太液池則太液自在建章甚明而正
史之於未央又無太液之文故予得以議其不審也然
予於此别有疑焉
漸臺二(漕渠飛渠)(王渠)
未央據龍首山為基龍首之在渭濱者本高四十丈故
未央殿皆出長安城上矣其為地既如此之高則安所
得水而為此巨浸也水經於此甚有次第顧其文不暢
白耳凡漢城之水皆取諸昆明而昆明之水則自沉水
以及樊杜諸水武帝皆嘗堰壅以入與之為廣矣水之
既池而又北出也其下口釃為三渠以並城而行其先
分一派自西而東横亘城南之鼎路門已而東折以注
青門(長安東面南來第一門)水經固謂之漕渠(漢明堂圖丘博望苑皆在漕渠之南)
而呂圖亦具著渠迹暨至清明門外(東面南來第三門)合王渠
以入于渭第二枝自都城西面南來第一門名章門者
於其旁設為飛渠東向入城注于未央宮之西以為大
池是名滄池(滄或作倉黃圖作滄)此池之中有漸臺則未央漸臺
也己而滄池下流循殿之北向東而往逕石渠天祿閣
桂宮北宮長樂宮皆用此水也未央地勢甚高而此水
能自西面而轉北以行是行乎未央山背窪下之處也
滄池下流有石渠者礲石為之以導此水自此以往凡
水既周徧諸宮自清明門出城是為王渠王渠猶御溝
也王渠至清明門外與漕渠合而北入于渭也(即上文王渠)
第三枝則揭水陂也者自南而北徑趨建章先為唐中
池周回十里己而從東宮轉北則為太液池其中又有
漸臺即建章宮漸臺也漸臺下流入渭亦名潏水潏水
本沉水傳寫久沉誤為□□又誤為潏(長安志)或曰潏者
水聲也非水也(右東自少陵原而暨龍首山之尾凡水地望悉用呂圖為據至漢都所引諸水)
(地望悉用水經參以長安志)惟飛渠一語諸家無言其制者予以本
朝架汴之事例之尚可言也
飛渠
本朝都汴城内有大水二其一自北趨南直貫都城者
汴渠也其一自西而東横亘都城者京水也(名金河水)太祖
欲通京水使東下以達五丈河而中間有所謂汴渠者
焉實與京水交午而京水高於汴渠若決京注汴則必
隨汴南流不能東出故遂於金水會汴之地架空設槽
横跨汴面其制如橋而金水河之水乃自西横絶以東
注乎五丈河也本朝名惠民河者是也予意水經之謂
飛渠者如架汴橋渠而遂名之為飛也飛者底不附土
而沿空以行如禽之不以足履而以翼飛也蓋未央殿
址據山為高而明渠之欲入城也必有窪下之地中斷
不接故架空為渠使得超窪下而注滄池也飛渠之制
恐必爾也
露臺
漢書文帝罷露臺師古曰今新豐縣南驪山之頂有露
臺鄉極為高顯猶有文帝所欲作臺之處十道志曰漢
文帝罷露臺於此然則驪山露臺正文帝巳有成基而
惜費不肯竟役者也長安志曰露臺神廟在萬年縣東
北四里寰宇記曰始皇祠也辛氏三秦記又云驪山巔
有始皇祠不齋戒而往即風雨則是後人誤認漢址以
為秦祠也如昆明池旁有石婆廟蓋牽牛譌為石翁織
女訛為石婆也古事如此極多初時大似可笑然而靈
場宜夜人以其神而遂信之也
唐三苑說
唐大内有三苑西内苑也東内苑也禁苑也三者皆在
兩宮之北而有分别西内苑謹並西内太極宮之北而
東内苑則包大明宮東北兩面也兩内苑北門之外始
為禁苑之南門也禁苑也者隋大興苑也其西則漢之
長安四城皆在包并之内苑東距霸而北抵渭廣輪所
及自周一百二十里而東西二十七里南北三十二里
(據所記如此若以漢地約其道里當不啻此數也)中置四監監分領一方凡立
四官四局以監之北軍營衞盡在三苑四監封畛之内
而大明宮基乃取禁苑中射殿地為之則其廣可想矣
若夫禁苑西面則又繞出太極宮之南故苑之南墻與
宮城相齊芳林等三門是禁苑南出之門也東内苑在
大明宮東直南而出亦與丹鳳門齊其南面延政門是
東内苑南出之門也龍首池龍首殿皆在内苑之内不
在大明宮垣中矣凡此三苑也者地廣而居要故唐世
平定内外禍難多於苑中用兵也(呂圖兩京記)太宗武德六
月四日之變建成元吉皆死苑中而高祖泛舟海池未
及知也(海池却在太極宮内)中宗之誅二張玄宗之平韋氏則皆
自玄武門資禁軍為用而玄宗幸蜀則自苑西之延秋
門以出德宗幸奉天則又出苑之北門也李晟自東渭
橋入禁苑之東逐出朱泚而入屯于苑經宿市人遠者
有不及知即此足以見苑之闊遠也矣
唐存古苑宮
太宗出征突厥高祖餞之蘭池宮宮之來巳久若非秦
剏亦必漢造也太宗幸甘泉宮獵昆明池則此宮此池
皆漢迹矣
望春亭
南望春亭北望春亭在禁苑東南高原之上舊記多云
望春宮其東正臨滻水也天寳元年韋堅因古迹堰渭
水絶滻霸為潭東注永豐倉下(永豐倉下在渭水入黃河處漢之船司空也)
以便漕運名廣運潭未幾滻霸二水沙泥衝壅潭不可
漕付司農掌之為捕魚之所(長安志元和志參定)
棃園
棃園在光化門北光化門者禁苑南面西頭第一門在
芳林景曜門之西也中宗令學士自芳林門入集於棃
園分朋拔河則棃園在太極宮西禁苑之内矣開元二
年置教坊於蓬萊宮上自教法曲謂之棃園弟子至天
寳中即東宮置宜春北苑命宮女數百人為棃園弟子
即是棃園者按樂之地而預教者名為弟子耳凡蓬萊
宮宜春院皆不在棃園之内也(見唐歷唐志)上素曉音律時
有李龜年賀懷智皆能以伎聞安祿山獻白玉簫管數
百事皆陳於棃園自是音響絶不類人間此之玉簫所
陳者乃始正在棃園也長安志又曰文宗幸北軍因幸
棃園又令太常卿王涯取開元雅樂選樂童按之名曰
雲韶樂樂成獻諸棃園亭帝按之會昌殿此之會昌殿
也者即在棃園中矣唐末芳林十哲即自此門入而交
中官故十人者冠戴芳林名號如鴻都賦徒也以史考
之開元二年正月巳置棃園弟子上自教樂而其年七
月焚錦繡珠玉于前殿仍禁采珠玉及為刻鏤器玩繩
帖縚索者又廢織錦坊若玄宗果能身先天下如此之
嚴則竒巧遂可無用矣然是年正月巳置教坊立棃園
弟子以教法曲不知既有此輩帝肯服大布大帛以與
樂會耶此司馬文正公所為探微致議也
奉誠園
在安邑坊本馬燧宅燧子暢以貲甲天下貞元末獻第
為奉誠園
事物
岐陽石鼔文一
元和志曰石鼔文在鳳翔府天興縣南二十里(周太王之都秦)
(雍縣漢右扶風唐天興縣)石形如鼓其數盈十蓋記周宣王田獵之
事即史籀之迹也貞觀中吏部侍郎蘇勉(本字諱)記其事
云虞褚歐陽共稱古妙雖歲久訛缺遺迹尚有可觀紀
地理者不存記錄尤為可惜按志此言則世人知有岐
鼓者自唐而始蘇勉歐陽虡褚四子實為之先隋以前
未也故歐文忠雖甚重其筆畫謂非史籀不能為而深
疑其竒古如此而自周至隋數千百載何以無人采錄
也開元以後張懷瓘韋應物韓退之直云宣王之鼓也
然詳攷其語實皆臆度以言無有明著其說得諸何書
傳諸何人者宜乎歐公之不信也若夫竇臮張懷瓘所
著則特詳矣臮之言曰岐州雍城南有周宣王獵碣十
枚並作鼔形上有篆文今見打本石尋毁失懷瓘書斷
曰甄豐定六書二曰竒字即史籀體與古文小異其迹
有石鼓文存焉蓋諷宣王畋獵之作也不知二子此語
亦皆臆度言之耶或其嘗有所本也
岐陽石鼔文二(鼔文)
歐文忠曰十鼓之文可見者四百六十五字不可識者
過半即韓歌所謂牧童敲火牛礪角年深豈免有闕畫
者也就其文之可曉者言之有曰我車既攻我馬既同
者車攻語也有曰其魚維何維鱮及鯉何以標之維楊
及柳則兼記田漁也凡此數語之可讀者又蘇文忠所
謂衆星錯落僅名斗者也夫其語既與車攻詩合而其
所記田漁又與車攻相似且其字體又為大篆而籀又
宣王之史也合此數者若皆可以歸諸宣王則無怪乎
說者云然矣然古事有可參例者五子之歌即大禹貽
後之訓伊尹之三風十愆又皆成湯之本語也此乃世
臣子孫舉揚先訓以明祖述之自耳則鼔語偶同車攻
安得便云宣詩也惟其字正作籀體似為可證而大篆
未必剏於史籀古載又有可攷也(辨在後)舍此二說則無
所執據以名宣鼔矣如予所見則謂此鼓不為宣鼔而
當為成王之鼓也
岐陽石鼓文三(宣王田洛成王蒐岐)
左氏昭四年椒舉言於楚子曰成有岐陽之蒐杜預曰
成王歸自奄大蒐於岐山之陽岐山在扶風美陽縣西
北也杜預之為若言也雖不云蒐岐之有遺鼔而謂成
蒐之在岐陽者即古鼔所奠之地也然則鼔記田漁其
殆成王之田之漁也歟宣王固嘗出鎬而東獵矣其地
自屬東都故曰四牡龐龐駕言徂東徂東云者以方言
之則是自鎬出洛也岐在豐西三百餘里安得更云徂
東也則鼓辭不為車攻之辭亦已明矣鼔辭既不為車
攻之辭則何據而云宣王之鼓也今去古遠事之出於
傳疑者不敢不存其舊等之其為可疑焉且從一據之
明者而主之猶愈於泛漫臆度者也故予惟椒舉之言
既能明記岐蒐為成王之蒐則其不能明記此蒐之有
鼓雖為不備若較之唐語絶無的據而專用籀體定為
宣王之物者其說差有本祖也古田狩與後世不同名
為從田其實閱武其事則登獸數獲其意則致衆而耀
武故武王初集大統因伐獸而陳天命以鎮撫在會之
諸侯己遂識之於策者所以揚威傳遠使來今共見焉
耳也此古人&KR0688;武識事之深意也然則岐陽之記蒐也
以鼔而武成之記事也以策以策以鼓其物雖異而託
物傳遠則一意也
岐陽石鼔文四(古刻石漢石鼔)
古今常言刻石起於秦世泰山鄒嶧是其事矣然方秦
皇之議刻山也其羣臣上議已曰古之帝者猶刻金石
以自為紀則刻石之與刻金其所自來皆在秦前矣若
夫斵石為鼓不可考擊而遂刻文其上則三代之前無
有兩聞非誠無也世遠故也古之刻金者如湯盤栒鼎
即其最著者矣而盤之與鼎皆鑄金為之則遂可盛可
烹皆適於用見者但玩其辭不駭其異也今其此鼔則
石為之質既已不可考擊而專著其辭故人莫明其用
且驚且疑也然而武成識政於策策之為物豈其可為
用器也歟蓋古人託物見意不主乎物而主乎所勒之
辭故在盤在鼎在策皆無間也今其伐石為鼔則意又
可料矣田漁必用衆致衆必以鼔因其鼓之入用而斵
石象之因以記事焉是其託物為久正與鑄金刻金共
一意也故秦臣之言銘刻者遂兼舉金石也古來託物
記事决不止於盤鼎策三物矣而此三物偶𫝊于後焉耳
後漢橋元(本字諱)之廟有石鉦石鉞以及石鼔而蔡邕與
為銘辭(見蔡邕集)則曰是用鏤石作兹鉦鉞軍鼔陳之東階
以勒公文武之勲焉邕之謂勲者蓋橋嘗剋平鮮卑也
鉦鉞鼓三者皆軍旅間用器而三器同為一辭則古來
識事於石豈必專為鼔形顧岐陽田漁其用在鼓而因
用以著辭焉耳而他器自可類推也漢距三代未遠古
制猶有存者邕最知古故能橅肖古制與橋勲為明而
石鼔源流賴之以存也詩於典刑老成配對而言邕其
兼之可尚也矣
岐陽石鼓文五(籀體)
世傳大篆起於史籀是謂宣王之前未有此體故唐世
諸人因其體之為籀也而遂指之以為宣鼓其亦近似
而實可疑也安知成王之世籀體不已有萌而史籀亦
其承述此體者歟蓋藝文志記史蒼兩學曰史籀十五
篇蒼頡一篇顔師古之於釋籀則曰史籀周宣王太史
作大篆十五篇也於釋蒼頡篇則曰上七章李斯作爰
歴六章趙高所作也晉人衞常(本字諱)曰斯高皆取史籀
大篆或頗省改名為小篆則小篆固出於大篆矣至其
對鳥迹立論則遂通指籀篆以為古文子孫矣不曰史
籀别為一種也常之說曰宣王時史籀始著大篆或與
古同或與古異則知史籀之體名為大篆者亦取古文
而斟酌用之非籀自剏也王莽時甄豐考定六書目不
立籀書一體其一曰古文則孔氏壁中書也二曰竒字
即古文而異者也三曰篆書即秦篆也秦篆即小篆也
是甄豐六書元無籀體而豐也亦不能即古文體中别
白何者之為籀體也則謂籀體剏始於籀者未必確也
又如汲冡遺書字體最古而自易經以至魏之安釐字
體數四其變世但見其體為數體而無能言何體之始
於何世也則世人豈可聞大篆之為籀體而即謂鼔字
之為籀書籀書之為宣王時物也此予所以不安於唐
人之論而詳此審是也
岐陽石鼔文六
鼔之數十先時散棄於鳳翔之野鄭餘慶取寘夫子廟
中尚亾其一國朝皇祐四年向傳師求諸民間得之而
後十鼔乃足當張懷瓘之為書斷也其登載能書人姓
名至盧藏用而止考其時則玄宗以後人也其曰石鼓
文即竒字之存者矣則此時鼔石尚在也至竇臮但見
墨本而曰石尋毁失則在鄭餘慶未嘗寘廟之前矣至
韓退之則曰十鼓只載數駱駝則是因餘慶收徙而其
石得存也(餘慶與韓同仕憲宗朝)紹興壬子福唐鄭昂得洪慶善
所遺石鼔墨本即用退之石鼓詩韻次和謝之其自䟦
曰昂貢隸辟雍時常徘徊鼓下以舊本校之字又差訛
矣兵燹以來不知何在莆田鄭樵著石鼔考其文多至
數百千言謂鼔入辟雍及保和殿皆與昂同或得之於
昂也樵之博固可重而語多不審予嘗論辨正之文多
不錄
岐陽石鼓文七
韓退之但得墨本而詩之其曰張生手持石鼔文勸我
試作石鼔歌是也及東坡蘇氏則親見石鼔矣其詩曰
冬十二月歲辛丑我初從政在魯叟舊聞石鼔今見之
文字鬱律龍蛇走強推偏旁推點畫時得一二遺八九
是也東坡初仕為鳳翔府推官石鼔在焉故得而親見
之也予之取古辭而敘辨石鼓也非獨不曾見石鼓亦
復不見墨本獨因鄭樵模寫其字之可曉者而隨用其
見以為之辨南劒州州學以鄭本鋟木予既得版本遂
隨事而為之辨紹熙辛亥有以墨本見示者建康秦丞
相家藏本也點畫糢糊皆不可讀而其粗可曉解者曰
我車既攻我馬既同此即東坡所謂衆星錯落僅名斗
者也鄭樵南劒本其成字而粗可讀者比東坡又多特
不知鄭本所傳奚自耳東坡自記其所覽曰其詞云我
車既攻我馬既同其魚維何維鱮及鯉何以貫之維楊
及柳維此六句可讀餘多不可通此二十四字蓋東坡
仕岐而於鼔上見之其曰何以貫之維楊及柳而鄭本
乃作檦益疑鄭本不真也又有異者古傳鼔有十中失
其一皇祐間向傳師得之而十鼔復足秦丞相家本有
傳師自跋乃云其第十鼔最小其文亦不相類尋訪得
之形半壞而書體是遂易去小鼔而寘其所得之鼔又
不知何世何年好事者悵其不足而剏為一鼔以補足
之也
雍錄卷九
