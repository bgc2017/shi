雍錄卷三宋程大昌撰
栢梁臺(七言詩體)(銅柱鳳闕)
漢書元鼎二年起栢梁臺三輔舊事云以香栢為之香
聞數十里郊祀志曰鑄銅為柱三秦記曰上有銅鳳名
鳳闕漢武作臺詔羣臣二千石能為七言者乃得上七
言者詩也句各七言句末皆諧聲仍各述所職如丞相
則曰緫領天下誠難哉大司農則曰陳粟萬石揚以箕
它皆類此後世詩體句為一韻者自此而始名栢梁體
長楊宫射熊舘(五柞青梧)
黃圖曰長楊宫在盩厔縣東南三十里夲秦舊宫漢修
飾之宫有垂楊數畆因為宫名五柞宫之與長楊相去
八里張晏曰有五柞樹故以名中間有青梧觀又以梧
名也若夫射熊舘者即長楊宫門也故黃圖曰長楊宫
門曰射熊舘秦漢遊獵之所也漢書曰武帝好自擊熊
相如從至上林上疏諫元帝永光五年幸長楊射熊舘
(射音食亦反)揚雄傳成帝大誇胡人以多禽獸載檻車輸長
楊射熊館令胡人手自搏之雄從至射熊館還上長楊
賦師古曰長楊宫中有射熊館也合此數者言之乃知
長楊在上林苑中而射熊館乃在宫門之臺上黃圖所
記是也搏獸射熊必在此館者為其館在門上凡獸可
前人力可及也是故言長楊宫者必及射熊也
興平縣黃山宫
槐里縣南有黃山宫惠帝二年起東方朔傳曰武帝微
行西至黃山宫(在澇水入渭之下渭在宫南)揚雄甘泉賦曰北繞黃
山
回中宫
孝文十四年匈奴入蕭關至彭陽(寧州彭原縣)使騎兵入燒
回中宫候騎至雍(雍縣即是鳳翔府天興縣)甘泉(雲陽縣)武帝元封四
年行幸雍通回中道遂北出蕭關應劭曰回中在安定
高平有險阻師古曰回中在安定應說是也(在原州)其中
有宫孟康曰北地(寧州)有山險武帝宫也黃圖曰宫在汧
(隴州)元和志曰秦回中宫在鳳翔府天興縣西予總諸說
而參以事理則應顔謂回中在安定者是也安定在蕭
關之南雍縣之西北而甘泉之西南也匈奴方入蕭關
未達安定先遣騎兵深入至安定即燒回中之宫以張
聲勢漢候騎見之急以分告兩地故漢之候騎至雍亦
至甘泉也然則所燒之宫既不在雍亦不在甘泉也若
所燒之宫果在雍境則雍縣巳自被兵豈止僅有覘報
而巳耶故予謂回中必在安定應顔之說確也其後武
帝於幸雍後通回中道以出蕭關則是史家著其自雍
出關路徑次第焉耳於是自雍而次安定至安定而通
回中其有險礙則皆平之如壍山堙谷使可通行是其
所以為治也則應氏謂回中有險有宫其言皆可信也
若元和志謂宫為秦宫則亦有理若孟康謂為武帝之
宫則誤矣文帝時回中之宫巳為匃奴所燒則豈武帝
所營也哉或者元封通道之後再即回中起宫則不可
知耳汧在隴州此一役也匃奴自蕭關入不自隴入也
壠坻在蕭關之南也
唐都畿内外宫殿及四面關要皆嘗案六典立圖(在前)
此外又有興仁宣猷崇道惠訓昭德安禮正禮宣光通福
光昭嘉猷華光暉儀夀安綏福等門薰風就日翔鳳咸池
臨照望仙鶴羽乘龍等殿凌煙翔鳳等閣無方隅次比不
容入圖也宫依都都依山川故并關要圖之貴有考也
說(未央禁苑)(太極内苑)(大明)
漢都城在長安鄉鄉在渭水之南杜縣地也隋唐都城
在龍首原原盖漢都城東南十三里也隋都城中正宫
以及正殿皆名大興至唐改名太極宫太極殿也宫之
北有内苑有禁苑而宫居都城之北内苑又居宫北禁
苑又居内苑之北也禁苑廣矣西面全包漢之都城東
抵霸水其西南兩面攙出太極宫前與承天門相齊承
天門之西面排立三門皆禁苑之門曰光化曰芳林曰
景耀皆南向(芳林十哲即自此門入内也)此西内太極宫及宫北内
苑禁苑地望之詳也高宗即太極宫東北取苑地建大
明宫其廣袤亦及五里五里之東尚有餘地可以為苑
故大明東面有東内苑苑中有龍首殿龍首池也此之
内東苑者包大明宫之東面而向南直出與大明宫城
之丹鳳門相齊其苑之南亦有三門延政門在正南太
和門在東左銀臺門在北此苑之北亦抵禁苑也是漢
唐三宫之别而唐世三苑之分也
大興城
大興立名之由傳者不一或曰隋文帝嘗封大興故以
名(見長安志京城下)或曰宫之太極殿夲大興村故因用其名
也(見韋述記)或曰隋文夢洪水浸沒都城故改營大興洪水
者高祖名淵故也(見通鑑)兩京道里記曰煬帝夢太子勇
領徒持兵問楊廣何在帝遂幸洛陽終身不敢留長安
此數語者未知孰是然韋述謂夲大興村名者其說近
之盖嘗有僧坐大木下曰此後當為宫殿也大木即在
大興殿基上也亦如漢高帝因長安鄉名而立為都名
也
唐城内外凡三重(圖附見隋唐大興太極宫)
六典唐都城三重外一重名京城内一重名皇城又内
一重名宫城亦名子城子城之内入殿者為殿門也長
安志敘載内外制度固為周悉而其辨方命位尤有倫
要顧品彙繁夥易以昏紊今分别言之
唐西内太極宫(即隋大興宫)
唐都夲隋都也在漢長安故城東南南直終南山子午
谷北據渭水東臨滻霸西次灃水隋文帝開皇二年營
建(此之四面皆六典以山川方望言之非能包有其地)至三年三月移入新都名
其城曰大興城正殿曰大興殿宫曰大興宫宫北苑曰
大興苑唐高祖武德元年改大興殿為太極殿宫門為
承天門(隋名昭陽門)景雲元年以京大内為太極宫宫城在
皇城之北後又即東北建大明宫而此宫遂名西内吕
圖曰西京記云大興城南直子午谷今據子午谷乃漢
城所直隋城南直石鱉谷則巳微西不正與子午谷對
也古今水道有移改山無移改也此語盖吕氏親見之
詳可據也
唐太極宫皇城承天門之南至皇城之朱雀門
北(太極宫皇城)
自太極宫南出而得承天門(宫城之門也)由承天門南至朱
雀門北是為宫城之内隋文帝立制士庶不得雜居此
門之内故宗廟官寺兵衛悉在此地也官寺也者自三
省以及監庫皆是也兵衛也者凡其隸南衙而為諸衙
者皆是也至北司則在宫北惟南面尚書省自占一坊
盖六曹皆入統隸故今附處其旁也若夫自朱雀門以
南而至明德門以北(此舉南北兩門以槩其餘)即槩為京城坊巷矣
故朱雀門外始有士庶第宅廟市寺觀也
唐朱雀門外坊里
京都四郭之内縱横皆十坊大率當為百坊而亦有一
面不啻十坊者故六典曰一百一十坊也今别其位置
而言之縱十坊(縱謂自北而南也)坊皆南北相呇每坊之南皆
有横街横街之北是為諸坊之南諸坊之南皆有門自
東西以出横街而坊北無門其說曰北出即損斷地脉
此厭勝術也隋文帝多忌諱(如改滻坂為長樂坡改胡牀為交牀胡瓜為黃瓜之)
(類)故有司希意為此也坊之若東若西即坊之左畔右
畔也又有直街自南亘北其最當城中而南者為朱雀
門街亦直貫明德門是名朱雀街也既有此街透貫城
之南北而四面坊里衢道皆可分方命位以識其處矣
朱雀東十坊(縱而數之)皆有直街北自宫城之安上門而南
極乎京城南面之隂(明德之左)是為朱雀街東之第一街也
朱雀街西十坊之西亦有直街自北徹南是為朱雀街
西第二街自餘十坊可随朱雀東西而命其方矣一街
可數而它皆可通矣吕圖所布與志略同故知其傳信
可據也城中古今事迹名稱甚多不容盡舉姑取其繫
利害之大而關善惡之最者時摭一二散標坊里之中
使遠近迂直有可參會而巳吕圖宋志大抵交相表發
而稍有不同今故參會蹙為小圖以便稽證
唐宫總說
唐都城中有三大内太極宫者隋大興宫也固為正宫
矣高宗建大明宫於太極宫之東北正相次比亦正宫
也諸帝多居大明或遇大禮大事復在太極如高宗玄
宗每五日一御太極諸帝梓宫皆殯太極亦有初即大
位不於大明而於太極者知太極尊於大明也太極在
西故名西内大明在東故名東内别有興慶宫者亦在
都城東南角人主亦於此出政故又號南内也此三内
者皆嘗更迭受朝而大明最數自餘如興慶者雖有夾
城可以潜達大明要之隔越衢路亦當名為離宫而巳
華清宫在麗山最為奢盛百司皆有邸第玄宗常以十
月往幸歲竟乃歸與漢甘泉略同則又離宫之大者也
右案吕圖位置以立此圖承天門之南朱雀門之北宗
廟社稷百僚𪠘舍列乎其間六省九寺一臺四監十八
衛以坊里準之此兩門内外南北各占兩坊不為民居
自朱雀門南即市井邑屋各立坊巷坊皆有垣有門随
晝夜鼓聲以行啟閉即上文約為百坊者是也故吕圖
深嘉隋文立坊之制啟閉有時盗竊可防也其城内外
皆有古迹可攷如圓丘靈臺在漢則長安故城之外在
唐則為城内也都城既改則古迹易位他皆可以類推
矣唐世始以三元放燈放燈之夕即通曉不閉門故蘇
味道詩曰金吾不禁夜玉漏莫相催夲朝仍之故李允
則守雄州夜開城門縱遼諜入城此恐援據不審也唐
世弛禁恐止是坊門而城門未必在數也更詳之
龍首原六坡(玄都觀)(裴度宅附)
玄都觀在朱雀街西之第一街而街之自北向南之第
五坊也(名安善坊)宇文愷之營隋都也曰朱雀街南北盡郭
有六條高坡象乾卦六爻故於九二置宫殿以當帝王
之居(即隋之大興宫唐之太極宫)九三立百司以應君子之數(即朱雀門)
(内百司庶府皆是)九五貴位不欲常人居之故置玄都觀及興
善寺以鎮其地劉禹錫賦看花詩即此也裴度宅在朱
雀街東第二街自北而南則為第四坊名永樂坊略與
玄都觀東西相對而其第基之比觀基盖退北兩坊不
正相當也唐實錄曰帝城東西横亘六崗(此六崗從龍首山分隴而)
(下東西相帶朱雀街自北而南為街所隔故山崗㭊為十二也)符易象乾卦六爻度之
永樂里第偶當第五崗又會度在興元自請入覲李逢
吉之黨有張權輿者出死力上疏排之云度名應圖䜟
宅據乾崗不召而來其旨可見盖權輿之謂宅據乾崗
者即龍首第五坡之餘勢也(長安志)然而度之所居張說
在其西尤與玄都觀相近而張嘉貞之第正在坊北何
獨指度以為據占乾崗也小人挾私欺君皆此類
右案六典為圖此外又有麟德凝霜承歡長安僊居拾
翠碧羽金鸞蓬萊含涼珠鏡三清含冰水香紫蘭等殿
玄武明義大角等觀鬱儀結鄰承雲修文等閣六典雖
著其名不立方鄉無據可以立圖又緣此之名品凡閣
本及諸書因事與相干及者多故附寘六典圖貴易參
訂
唐東内大明宫
大明宫地夲太極宫之後苑東北面射殿也地在龍首
山上太宗初於其地營永安宫以備太上皇清暑九年
正月雖嘗改名大明宫然太上皇仍居大安不曾徙入
也龍朔二年高宗染風痺惡太極宫卑下故就修大明
宫改名蓬萊宫取殿後蓬萊池為名也至三年四月移
仗御蓬萊宫之含元殿二十五日始御紫宸改咸亨元
年改蓬萊宫為含元殿長安五年又改為大明宫宫南
端門名丹鳳則在平地矣門北三殿相呇皆在山上至
紫宸又北則為蓬萊殿殿北有池亦名蓬萊池則在龍
首山北平地矣龍首山勢至此而盡不與前三殿同其
高敞也(詳見唐宫總說及螭頭下)六典曰大明宫在禁苑之東南其
西接宫城之東北隅夫其宫城正西乃與大明東北相
接則凡大明一宫皆在太極宫之東北也故長安志敘
載其地比太極宫承天門則退北三坊取此三坊地而
中析之以為六坊中六坊地以為丹鳳中門正街西有
横街(詳在唐宫總說)可以達于承天南即朱雀正街矣其如百
司庶府居民第宅悉仍大興都城之舊無所更易故東
内大明雖曰剏營而朝市悉仍隋舊無所增移也
漢唐宫殿據龍首山
龍首山首枕渭之南岸尾達樊川首高尾下尾在漢長
安城南逶迤而北至建章宫上下乃始折北而趨東漢
世未央宫在折北向東之地其基巳高故宫殿皆出長
安城上而張衡曰疏龍首以抗殿也未央又東龍首愈
增高而唐大明宫尤在高處故含元殿基高於平地四
丈含元之北為宣政宣政之北為紫宸地每退北輙又
加高至紫宸則極矣其北遂為蓬萊殿殿有池則平地
矣大明之東有苑苑有池龍首渠水自城南而注入于
此則可見其不在山上也惟其三面皆低而大明之基
獨高故長安志曰大明宫北據高原南望爽塏視終南
如指掌在京坊市可俯而窺也未央夲亦甚高不減大
明惟其取土為城故殿基稍低三秦記曰長安城地皆
黑壤今城赤如火堅如石關中記曰取山土以為城也
括地志曰山首在長安故城中自漢築長安城及營宫
殿咸以堙平其餘即今宫城太倉以東也按括地志者
太宗子魏王泰所為也作記之時唐止有西内(即太極宫也)
未有東内其謂餘山之在太倉以東者其後大明宫據
以為基者也說皆相應也若太極宫在未央之東南大
明宫之東北而遂卑濕不爽者盖其基在南舍山而就
平地也以方求之太極宫進前而在大明西北角則其
低可想矣
龍尾道
龍尾道者含元殿正南升殿之道也賈黃中談錄曰含
元殿前龍尾道自平地凡詰曲七轉由丹鳳北望宛如
龍尾下垂於地兩垠欄悉以青石為之至今石柱猶有
存者兩京新記曰含元殿左右有砌道盤上謂之龍尾
道按此即龍尾之形像名實皆昭然矣(詳見後文)康駢劇談
錄曰含元殿左右立栖鳳翔鸞二閣龍尾道出於閣前
殿門去南門二里元會來朝者仰觀玉座如在霄漢
含元螭頭
殿前螭頭盖玉階扶欄上壓頂横石刻為螭頭之状也
唐都城中有三大内皆嘗受朝而螭頭也者惟大明宫
有之為其據高而道峻故峻道兩旁有石扶欄也既有
扶欄則其下必立石柱既有石柱其上必有壓頂横石
横石南出突兀不雅馴故刻螭以文之此螭頭之所從
起也王仁裕自蜀入洛過長安記其所見曰含元殿前
玉階三級第一級(予今變級為層貴與小級之文不相混)可高二丈許每
間引出一石螭頭東西鱗次一一皆存猶不傾墊第二
第三級各高五尺(仁裕所分三級以自上而下為次)蓮花石頂亦存階
兩面龍尾道各六七十步方達第一級皆花塼微有虧
損仁裕此記比賈康所記最為詳明也予於是合三說
而言其制盖含元殿南䟽階升殿凡為三大層自下而
上其下兩層皆培土鋪塼為坡陁斜道不䟽小級其鋪
塼處逶迤屈曲凡七其轉故自丹鳳門北望則如龍行
而垂其尾是以命為龍尾道也龍尾云者亦附並龍首
山為義而立為之名也此之龍尾也者其培土處合為
一階而階上所鋪塼道則分而為兩可以引班對上故
仁裕曰階兩面龍尾道各六七十步也龍尾道者其兩
畔亦有石欄石欄柱之頂止刻蓮花不刻螭頭矣(兩省官每)
(朝分班對立于此詳見後諫坡下)此兩層之上又有一大層則仁裕之
謂第一級者矣(通數小級共為一層庶與仁裕語相應易見)與殿墀相接其
高二丈故制度不與下兩層同盖下兩層培土砌塼而
上一層則列石為級也此之小級兩旁各有石扶欄扶
欄上壓頂横石即刻螭者也其謂東西鱗次者足以見
小級皆有螭首也故左右二史立則直第二螭也(自殿北數)
(來第二小級也)凡此螭頭龍尾皆含元之制而宣政紫宸敘載
在後
宣政紫宸螭頭
含元螭頭王仁裕所記與賈黃中之說合則可據矣而
宣政紫宸螭頭唐志雖不明載其制亦嘗因事及之尚
可攷也唐志曰天子御正殿則起居郎舍人分左右立
有命則俯陛以聽退而書之夫正殿者宣政也既曰俯
陛聽命則是命出墀上人立墀下故可云俯也志又曰
若仗在内閣則夾香案分立殿下直第二螭首和墨濡筆
皆即坳處夫内閣者紫宸殿也第二螭者紫宸殿前自
上而下第二小欄横頂之飾也坳處即欄石之窪䧟而
礲不盡平者也故既可即以和墨又可涉筆而書也唐
之三殿合二者而求之紫宸之螭志巳明載而二史之
在宣政必皆俯陛乃可聽命則陛峻必有石螭自可因
事想制矣盖三殿也者南北相重先含元次宣政又次
紫宸皆在龍首山上古記龍首山近渭處高二十丈今
含元殿墀高於平地四十尺則四丈耳(康駢劇談錄曰殿鑿龍首崗為)
(基高五十餘尺)是含元雖高猶未據極也故其後兩殿相重為
宣政為紫宸地轉北則階愈高愈高則其升殿也不容
不為峻道而峻道必有扶欄與夫壓頂石螭是皆不待
察察以言而其制可想者也若夫紫宸又北則為蓬萊
殿蓬萊殿後雖有蓬萊山然此山聳起池中是用穿浚
之土絫成其高焉耳至其能鍾為池必藉外水自外而
來乃可注之入池也相其高下必是地勢斗低乃始可
受不然不可也故知龍首山岡勢至蓬萊而盡遂為平
地也(此與金鑾坡說相貫)憲宗泛舟蓬萊池欲獵苑中疑李綘必
諫而止盖此池在東内之北其欲往獵則禁苑也禁苑
又在東内苑之北也若夫東内苑有龍首池池上有龍
首殿則以此水自龍首原來故夲其源而名之以為龍
首池也龍首渠在平地平地之水既能注入以為之池
則知其池巳在平地不在山上矣
左右史立螭頭
唐制每遇朝日左右史皆入分立赤墀之下(丹淹泥以塗殿墀)
郎左舍人右不與今時分日入侍而立乎殿上者同也
(詳見予演蕃露文多不錄)李肇國史補曰兩省謔起居為螭頭以其
立近石螭也鄭覃傳曰記注操筆在赤墀下楊嗣復言
故事正衙起居注在前張次宗傳文宗始詔左右史立
螭頭下韋絢初除右史中謝置筆札於玉階欄楯之石
趨而書辭拜舞焉(絢嘉話)即此數事而參觀之則唐史所
記立螭之制雖不甚備而予前之所云皆粲然在目不
待䟽說矣唐志又曰宣政朝日殿上設黼扆躡席薰鑪
香案而宰相兩省官對班于香案前百官班于殿廷人
主既御坐宰相兩省官拜訖乃始升殿則是香案自在
殿上向之兩省對班而直案前者乃從殿下準望而言
其所直非夾立殿上香案兩旁也其曰拜巳升殿即可
見已(班之在龍尾道上者詳見諫坡下)又曰入閤夾侍香案此則巳升
殿後實立香案兩旁也
西内兩閤
案六典載東内大明宫甚詳故宣政之左有東上閤宣
政之右有西上閤二閤在殿左右而入閤者由之以入
也至其記西内太極宫則略矣故兩儀殿左右有東西
閤門而兩廊下亦有日華月華門也其曰閤者即内殿
也非真有閣也則凡唐世命為入閤者仗與朝臣雖自
兩閤門分入入竟乃是内殿前世多有於此地求閤以
應古語而竟無之此誤也(入閤止是入殿詳在後)
說
右唐大明宫御殿入閤之制歐文忠著諸五代史李琪
傳其說雖明今既夲六典三殿次第而立為此圖又夲
太極殿入閤說别立一圖随為之說
五代史入閤
歐陽文忠五代史李琪傳曰自唐末喪亂朝廷之禮壊
天子未嘗視朝而入閤之制亦廢常參之官日至正衙
者傳聞不坐即退獨大臣奏事日至便殿而侍從内諸
司日再朝而巳明宗初即位乃詔羣臣五日一随宰相
入見内殿謂之起居曰吾思所以數見羣臣也不可罷
而朔望入閤可復然唐故事天子日御殿見羣臣曰常
參朔望薦食諸陵寝有思慕之心不能臨前殿則御便
殿以見羣臣曰入閤宣政前殿也謂之衙衙有仗紫宸
便殿也謂之閤其不御前殿而御紫宸也乃自正衙
喚仗由閤門而入百官候朝于衙者因随以入見故謂
之入閤然衙朝也其禮尊閤宴見也其事殺自乾符巳
後因亂禮闕天子不能日見羣臣而見朔望故正衙常
日廢仗而朔望入閤有仗其後習見遂以入閤為重至
出御前殿猶謂之入閤其後亦廢至是而復然有司不
能講正其事凡羣臣五日一入見中興殿便殿也此入
閤之遺制而謂之起居朔望一出御文明殿前殿也反
謂之入閤琪皆不能正也
古入閤說
歐文忠敘載入閤之制甚明然有可疑者貞觀元年制
自今中書門下及三品以上入閤議事皆命諫官随之
有失輒諫則貞觀中巳有入閤之語不待開元間退御
紫宸受朝乃云入閤也又德宗貞元制自今後五月一
日御宣政殿與羣臣相見是則貞元間五月朔旦未嘗
退避宣政也玄宗時優人以伎術得服緋而設說以求
賜魚者玄宗曰魚袋者五品以上入閤則合符汝則不
可故武后時崔神慶上䟽曰今五品以上佩龜者(后改魚用)
(龜)為别敕宣召恐有詐妄故内出龜合然後應命又六
典曰魚符以備别敕宣召則是時奏事不於正殿而於
便殿巳云入閤矣則入閤之語亦又先乎開元矣案宋
庠之論曰唐制每遇坐朝日即為入閤及其叔世務從
簡易正衙立仗遂廢其後或有行者人所罕見乃復謂
之盛禮不知庠謂御殿皆名入閤何所據而云也予又
即庠言而細推之其鋪陳入閤次第自含元以至宣政
紫宸皆在大明宫中大明宫者東内也其喚仗入閤與
歐公同而太宗時巳有入閤之名則庠之言亦遂不嘗
語及也予案六典西内太極殿即朔望受朝之所盖正
殿也太極之北有兩儀殿即常日視朝之所也太極殿
兩廡巳有東西二上閤則是兩閤皆有門可入入巳又
可轉北而入兩儀也是太宗時巳有入閤之制也然予
又有疑者通典敘述隋制有曰隋文帝欲斬大理吏來
曠少卿趙綽固爭帝乃拂衣入閤綽又矯言欲理他事
帝命引入閤綽曰臣夲無它事而謬言求入死罪也會
獻皇后在坐命賜綽酒据此言之即是隋時巳有入閤
之名唐初仍之而巳既曰拂衣入閤則是閤在殿内故
曰謬言求入也既巳入閤獻皇后在坐則是深在宫中
也用其語以想其制則是人主燕坐之地皆可名閤也
歐宋二公所指唐世之謂閤者其在東内則為紫宸其
在西内則為太極而往古之謂便殿者皆閤也縣甫夲
唐實錄舊語而記諫官随大臣奏事不言入閤但言入
内是内殿皆可命為入閤也夲朝宫殿不與唐制相應
如紫宸殿自在太極殿東偏不可與唐制參論
閤門慰賀
案唐會要天祐二年勑自今月五日後常朝出入取東
上閤門或遇奉慰即開西上閤門此制至今閤門承用
有賀則東詣有慰則西詣遂為定制然以唐制攷之則
天祐此制巳在廢罷入閤之後盖二閤在宣政殿東西
兩序分立朔望避宣政不御而御紫宸則宣政所立之
仗聽喚而入先東立者随東仗入自東閤先西立者随
西仗入自西閤暨至會于紫宸殿下則復分班對立也
由此言之則東西兩閤皆是百官分入趨朝之路無由
兩班併入東閤而西閤獨閉也此可以見天祐間全失
入閤夲制乃至如此也若賀慰久分兩閤則行之巳熟
於舊制無失
雍錄卷三
