吳郡志卷八宋范成大撰
古蹟
吳城事具城郭門
石室在常熟縣海隅山石室凡十所相𫝊太公避紂居
之孟子太公避紂居東海之濱常熟去海近或是
言偃宅蘇州記云在常熟縣西史記云言偃吳人也吳
地志云宅有井井邊有洗衣石周四尺皆其故物輿
地志云梁蕭正德為郡太守將石去莫知所在
丁令威宅在陽山文殊法海寺有煉丹井存焉號令威
井
射臺華池南城宫姑蘇臺䱉山鷗陂游臺石城長洲林
園石龍以上悉吳闔廬故跡吳越春秋云闔廬既立
夫差為太子使將兵屯守而自治宫室立射臺於安
平里華池在平昌南城宫在長樂里闔廬出入游卧
秋冬治於城中春夏治於城外姑蘇之臺旦食䱉山
晝游蘇臺射於鷗陂馳於遊臺興樂石城走犬長洲
焉越絶書云石城者闔廬所置美人離城也吳地記
云石城吳王離宫越王獻西施於此城又云林園在
華林里石龍在(闕)壇里里在烏鵲橋東皆闔廬作
流杯在女墳湖西百五十步闔閭三月三日泛舟遊之
今基隍猶存(吳地記)
秦餘杭山即今陽山越破吳夫差遁去晝馳夜走三日
三夕達於秦餘杭山餒甚顧得生稻而食之伏地而
飲水焉(吳越春秋)
夷亭闔閭十年東夷侵逼吳境下營於此因名之(吳地記)
酒城在壇城邊夫差祭子胥處臨祭勸酒因名焉城中
有石子
走狗塘吳王作
干隧越王以散卒三千擒夫差於干隧在吳縣西北史
記正義干隧出葉安山西南一里(戰國策史記正義)
姑蘇臺在姑蘇山舊圖經云在吳縣西三十里續圖經
云三十五里一名姑蘇一名姑餘史記正義云在吳
縣西南三十里横山西北麓姑蘇山上山水記云闔
廬作春秋遊焉又云夫差作臺三年不成積材五年
乃成造九曲路高見三百里句踐欲伐吳於是作柵
楣嬰以白璧鏤以黃金狀如龍蛇獻吳王吳王大悦
受以起此臺越絶書云闔廬造九曲路以遊姑胥之
臺柵楣之義未詳此楣所謂神木一雙大二十圍長
五十尋者吳王將起臺子胥諫曰王既變禹之功而
高高下下以罷民於姑蘇吳民離矣弗聽洞冥記云
吳王夫差築姑蘇之臺三年乃成周旋詰屈横亘五
里崇飾土木殫耗人力宫妓千人臺上别立春宵宫
為長夜之飲造千石酒鍾又作天池池中造青龍舟
舟中盛致妓樂日與西施為嬉又於宫中作海靈館
館娃閣銅溝玉檻宫之楹榱皆珠玉飾之吳地記云
闔廬十一年起臺於姑蘇山因山為名西南去國三
十五里夫差復高而飾之越伐吳焚之又云闔廬十
年築經五年始成高三百丈望見三百里造曲路以
登臨吳王春夏遊姑蘇臺秋冬遊館娃宫興樂華池
南城之宫又獵於長洲之苑太史公云余登姑蘇望
五湖案五湖去此臺尚二十餘里越絶書云夫差伐
齊越范蠡洩庸帥師屯海道江以絶吳路敗太子友
遂入吳國燒姑胥臺徙其大舟續圖經考之𫝊記謂
闔廬食不二味居不重席器不雕鏤宫室不觀舟車
不飾而吳越春秋言闔廬晝游蘇臺盖此臺始基於
闔廬而成於夫差庶可以合𫝊記之說云(唐任公叔登姑蘇臺)
(賦司馬遷世掌天官才稱良史探禹穴之遺跡紀吳國之舊軌乃憮然而嘻曰登此姑蘇之墟淹留兮躊)
(躇感斯宇之基為沼而仲雍之祀忽諸我聞周道既衰諸侯狎主中無霸王蠻戎振旅始闔閭以信威繼)
(夫差以極武左與勁越同壤右與強楚為鄰内有高臺之築外有遠略之勤積如莽而暴骨亦如讎而視)
(人是以疆埸日駭版築未弭方五載而厥成造中天而特起因土累以臺高宛岳立而山峙或比象於巫)
(廬之峰或倒影於滄浪之水悉人之力以為美觀厚人之澤以為侈靡斯實累卵於九層夫何見乎三百)
(里俚語有之曰川壅則潰月盈則匡善敗由已吉凶何常矧謀主之賜劍若涉川兮無梁以為棲越以求)
(霸卒見豢吳而受殃客自南鄙觀於江濆徘徊舊德惆悵前聞試遊目於寥廓曾是巋然而參雲聽逆虐)
(而翳諫竟麋鹿而為羣高天放曠平湖泱漭奕奕孤嶼茫茫極浦悲早鴈於海風嘯寒鴟於江雨況復關)
(梁坐隔羈旅增愁山木將落汀葭亂秋思美人兮子胥何為懷直道而驟諫遭重昏之見危將漁父以抗)
(跡且垂釣扵江湄高臺既傾夕露沾衣感蒞國之不及冀來人之與歸者也崔鷃姑蘇臺賦崔子勤學少)
(間與客游於横山之下有臺巋然出於羣山荒基峻級高切雲間荆棘為之蒙翳麋鹿為之廻環余語諸)
(客此何所也客曰子不聞吳都之壯麗乎造姑蘇之高臺臨四遠而特起此其遺址也余乃倚杖而立喟)
(然而嘆曰盖聞吳王之築斯臺也受鄰越之貢竭全吳之力千夫山吟萬人道泣三年而聚材五年而建)
(立佩茂苑於長洲帶濬池以朝夕自以為天下之竒觀也而今安在哉神材異木飾巧窮竒黃金之楹白)
(璧之楣龍蛇刻畫燦燦生輝而今安在哉於是與客傴僂而上抵其上之絶嶺快四面之遐睹南望洞庭)
(夫椒之山湖水澄澈其名銷夏灣者吳王避暑之所也北望靈巖館娃之宫廊曰響屧徑曰採香者吳之)
(别館西子之遺蹤也其東吳城射臺巍巍其西胥山九曲之逵至於興樂有城玩華有池走犬有塘鬭雞)
(有陂猶不足以充其欲也又侈斯臺以為娛嬉嗚呼雕楹鏤檻者丘墟之幾也九層百仞者汙池之漸也)
(瑶臺作而夏衰瓊室考而商危章華成而楚衆叛阿房出而秦人離斯喪亂之必然曷吳王之不思也哉)
(方其酌醁醽賦珍羞置酒若淮泗積肴如山丘其宴樂固極矣而不知會稽之上飲食嘗膽方焦思而深)
(謀旁籠西山俯視太湖憑高望遠三百餘里其登覽固廣矣而不知笠澤之畔銜枚仆鼔忽潜軍而夜濟)
(是以横塘之浦僅通而越來之溪已逼高下之築未乾而勾踐之城已距於咫尺矣詞未)
(竟客悵然曰已矣乎古往今來邈矣悠哉蒼煙兮滿目舊事兮飛灰幸江山之不改兮後之人當有鑑於)
(遺臺陳羽憶昔吳王爭霸日歌謠滿路上蘇臺三千宫女看花處人靜臺空花自開李白蘇臺覽古舊苑)
(荒臺楊柳新菱歌高唱不勝春只今唯有西江月曾照吴王宫裏人曹鄴吳宫酒未消又宴姑蘇臺美人)
(和淚去半夜閶門開相對正歌舞笑中聞鼓鼙星散九重門血流十二街一去成萬古臺盡人不回時聞)
(野田中拾得黃金釵李紳雜句序臺今遺跡連接靈巖寺採香徑響屧廊皆在寺内越王獻吳王黃金鏤)
(楣吳王所造姑蘇臺因獻楣遂以黃金盡飾以破其國詩云越王巧破夫差國來獻黃金重雕刻西施醉)
(舞花豔傾妒月嬌娥恣妖惑姑蘇百尺曉鋪開樓楣盡化黃金臺歌清管咽歡未極越師戈甲浮江來伍)
(胥抉目看吴滅范蠡全身霸西越寂寞千年盡古墟蕭條兩地皆眀月靈巖香徑掩禪扉秋草荒涼徧落)
(暉江浦迴看鷗鳥没碧峰斜見鷺鷥飛如今白髮星星滿却作閒官不閒散野寺經過懼悔尤公程迫蹙)
(悲秋館吳鄉越國舊淹留草樹煙霞昔徧游雲木夢廻多感歎不惟惆悵到長洲羅隱讓高太伯開基日)
(賢見延陵復命時未會子孫因底事解崇臺榭為西施劉駕句踐飲膽日吳酒香滿杯笙歌入海雲聲自)
(姑蘇來西施舞初罷侍兒整金釵衆女不敢妒自比泉下泥越鼓聲騰騰吳天隔塵埃難將甬東地更學)
(會稽栖霸跡一朝盡草中棠梨開劉禹錫故國荒臺在前臨震澤波綺羅随世盡麋鹿占時多築用金鎚)
(力摧因石鼠窠昔年彫輦路惟有採樵歌楊備山花野草一荒丘雲裡驕奢舊跡留珠翠管絃人不見上)
(頭麋鹿至今遊)
春宵宫
天池
海雲館
館娃閣
銅溝玉檻(並見上)
館娃宫吳越春秋吳地記皆云閶闔城西有山號硯石
山山在吳縣西三十里上有館娃宫又方言曰吳有
館姓宫今靈巖寺即其地也山有琴臺西施洞硯池
翫花池山前有採香徑皆宫之故跡(唐殷堯藩吳宫詩吳王愛歌舞)
(夜夜醉嬋娟見日吹紅燭和塵掃翠鈿徒令句踐霸不信子胥賢莫問長洲草荒涼無限年李嘉祐傷吳)
(中館娃宫中春已歸闔閭城頭鶯巳飛復見花開人又老横塘寂寂柳依依憶昔吳王在宫闕館娃滿眼)
(看花發舞袖朝欺陌上春歌聲夜怨江邊月古來人事亦猶今莫猒清觴與綠琴獨向西山聊一笑白雲)
(芳草自知心李紳江雲斷續草綿連雲隔秋波草覆煙飄雪荻花鋪漲渚變霜楓葉卷平田雀愁化水喧)
(斜日鴻怨驚風呌暮天因問館娃何所恨破吳紅臉尚開蓮皮日休懷古艷骨巳成蘭麝土宫墻依舊壓)
(層崖弩臺雨壊逢金鏃香逕泥銷露玉釵硯沼秖留溪鳥浴屧廊空信野花埋姑蘇麋鹿真閑事須為當)
(時一愴懷皮日休綺閣飄香下太湖亂兵侵曉上姑蘇越王大有堪羞處秖把西施賺得吳陸龜蒙三千)
(雖衣水犀珠半夜夫差國暗屠猶有美人皆二八獨教西子占亡吳)
西施洞在靈巖山之腰山即館娃宫所在故西施洞在
焉(徐夤勾踐進西施賦兮以妖以豔當惑人之心兮惟巧惟僭破人之國句踐之密謀)
(進西施而果驗昔者二國相吞陵卑恃尊殊不知卑則自亡而固存尊則謂眀而反昏烏喙年年誓啄夫)
(差之肉稽山日日惟聽范蠡之言言曰伍員之賢東吳之德伯嚭之佞東吳之賊德之盛兮越可憂賊之)
(興兮吳可殛臣以風夜而計機謀偶得欲狂敵國之君須中傾城之色待其聲色内伐君臣外惑自然紂)
(妲己以亡宗晉驪姬而亂國今苧蘿之山越水之灣恐是神仙之化忽生桃李之顔波淺丹臉鴉深綠鬟)
(顰翠黛兮慘難效浣輕紗兮妖且閑楊柳羞弱芙蓉死殷可以變柳惠於嚴莊之際悦荆王於魂夢之間)
(臣請進焉王今何以王乃豁若而喜矍然而起曰此蓋神假卿之碩畫天雪越之前恥乃命寶馬騰龍香)
(車輾風迎織女於銀漢娉姮娥於月宫炫燿雲外喧闐洞中粧成而瑞玉凝彩服麗而朝霞翦紅昨日猶)
(賤今晨不同寧期大國之君流恩下及堪恨鄰家之婦謂妾常窮曉别越溪暮歸吳苑越慮計失吳嫌進)
(晚歌一聲兮君魄醉笑百媚兮君心蹇坐令佞口因珠翠以興言立遣謀臣并洪濤而不返勾踐乃走電)
(驅雷星馳箭催投醪而士卒皆醉嘗膽而胷襟洞開虎噬骨碎山崩卵摧楚腰衛鬒化為鬼鳳閣龍樓燒)
(作灰於是命屠蘇之酒上姑蘇之臺伊霸業以何在俄英風而聿來於戲殺忠賢而受佳麗欲不敗而難)
(哉)
吳王郊臺在横山東麓下臨石湖壇壝之形儼然相𫝊
吳僭王時或曾祀帝也
吳王井在靈巖山腰大石泓也相𫝊為吳王避暑處詳
見靈巖山條(楊備詩石甃遺蹤傍古臺一泓寒影鑑光開何人照面金釵落曾見越溪紅粉)
(來)
響屧廊在靈巖山寺相𫝊吳王令西施輩步屧廊虚而
響故名今寺中以圓照塔前小斜廊為之白樂天亦
名鳴屧廊(王禹偁廊壊空留響屧名為因西子遶廊行可憐伍相終尸諫誰記當時曳履聲楊)
(備步步香翻羅韈塵粉紅花豔滿宫春傾城一笑無遺跡不見長廊響屧人)
梧桐園在吳宫本吳王夫差園也一名琴川語云梧宫
秋吳王愁
採香逕在香山之傍小溪也吳王種香於香山使美人
泛舟於溪以採香今自靈巖山望之一水直如矢故
俗又名箭涇(楊備館娃南面即香山画舸爭浮日往還翠盖風翻紅袖影芙蓉一路照波間)
香水溪在吳故宫中俗云西施浴處人呼為脂粉塘吳
王宫人濯粧於此溪上源至今馨香古詩云安得香
水泉濯郎衣上塵
長洲在姑蘇南太湖北岸闔閭所遊獵處也吳主遣徐
詳至魏魏太祖謂詳曰孤比老願越横江之津與孫
將軍遊姑蘇之上獵長洲之苑吾志足矣詳對曰大
王欲奉至順以合諸侯若越横江而遊姑蘇是踵亡
秦而躡夫差恐天下之事去矣太祖笑曰徐生得無
逆詐耶(吳地記)
長洲苑舊經云在縣西南七十里孟康曰以江水洲為
苑韋昭云長洲在吳東枚乘說吳王濞云漢修治上
林雜以離宫佳麗玩好圈守禽獸不如長洲之苑則
知劉濞時嗣葺吳苑其盛尚如此(孫逖長洲苑吳苑校獵吳王初鼎峙)
(羽獵騁雄才輦道閶門出軍容茂苑來山從列陣轉江自遶村回劍騎緣汀入旌門隔嶼開合離紛若電)
(馳逐隘成雷勝地虞人守歸舟漢女陪可憐夷漫處猶在洞庭隈山靜吟猨父城空應雉媒戎行委喬木)
(馬跡盡黃埃攬涕問遺老繁華安在哉)
越城在胥門外越伐吳吳王在姑蘇越築此城以逼之
城堞髣髴具在高者猶丈餘闊亦三丈而幅員不甚
廣史記正義吳東門解引吳俗𫝊云子胥亡後越從
松江北開渠至横山東北築城伐吳據此文即今越
城正是舊蹟詳見石湖門
越來溪在越城東南與石湖通溪流貫行春及越溪二
橋以入横塘清澈可鑒越兵自此溪來入吳故以名
史記正義越自松江北開渠至横山東北入吳即此
溪來讀曰釐吳音也
魚城在越來溪西吳王游姑蘇築此城以養魚(吳地記)
苦酒城在魚城之西南有故城長老云築以釀酒今俗
人呼為苦酒城(吳地記)
鴨城在匠門外吳王築以養鴨(吳地記)
雞陂在婁門外吳王養雞城也又名雞陂墟
南武城在海渚闔閭所築以禦見伐之師(吳地記)
吳小城白門闔閭所作秦始皇帝時守宫吏燭燕窟失
火燒宫而門樓尚存(虞氏家記)
美女宫夫差所作土城周五百九十步句踐所進美女
西施鄭旦之宫室也(越絶書)
吳宫鄉在吳江縣甫里之地在今長洲東南五十里相
𫝊吳王别宫然舉無舊跡矣陸龜蒙嘗作問吳宫辭
蠡口在齊門之北又有蠡塘在婁門之東相𫝊鴟夷子
乘扁舟下五湖潛過此以出招大夫種因以名之(楊備)
(霸越勲名間世才五湖煙浪一帆開猶防烏喙傷同輩此地復招文種回)
甪(音禄)頭即漢甪里在洞庭山村漢甪里先生所居史記
正義太湖中洞庭山西南中號禄里村即此甪里今
有巡檢司號甪頭巡檢俗或作角字(史記正義)
黃堂事具官舍門
吳郡志卷八
