吳郡志卷四十一宋范成大撰
仙事
王可交松江南趙屯村人以釣耕自業常取大魚烹之
𢷬蒜虀大嚼樂之不厭一日棹舟擊檝高歌江行數
里間歘見采舫盪漾中流中有道士七人皆年少玉
冠霞帔服色各異侍者十餘人總角雲鬟又四人黃
衣櫂船一人呼可交姓名不覺漁舟巳近舫側一道
士令總角引可交上見七人前各有青玉盤酒果之
器皆瑩徹有光不可識又有女妓十餘悉持樂器可
交立筵末遍拜七人共視可交一人曰好骨相合仙
已炙破矣一人曰與之酒侍者瀉酒樽中酒再三瀉
之不出一人又曰與栗喫一人取二栗付侍者與可
交栗色青光如棗長二寸許嚙之有皮非人間者比
肉脆而甘如飴久之食方盡一人曰王可交巳見之
矣可令去敕黃衣送上岸尋向所乘漁舟不復見黃
衣曰不必舟但瞑目自到於是閉目聞風水林木浩
浩之聲有頃呼令開眼則失黃衣所在惟見峯嶺複
重松柏參天坐草中石上望見有大門樓乃在天台
山瀑布寺前採樵者并浮屠十餘人皆来問可交所
從来具以前事對又問何日離家曰今日早離家又
問今日何日對以三月三日樵與僧大驚曰今九月
九日矣且去君鄉水陸千餘里僧邀可交為具食可
交不喜聞食氣唯飲水耳寺僧以状白唐興縣以達
台州州以聞越州廉使王渢召見之可交身長七尺
餘儀貌殊異言語精爽渢歎曰此誠真人又以其同
姓益敬之飾以道服而遣人之蘇州詰其家具言三
月三日可交乘漁舟入江不歸家人訪得漁舟謂已
水死跡其尸不可得巳招魂葬之渢具以表聞可交
後歸鄉里與鄉人到江上指所逢采舫之處依然自
食栗後即絶粒舉止若有神助不復耕釣挈妻子入
四眀山二十餘年復出明州賣藥酤酒得錢即以施
人且言藥則壺公所授酒則餘杭阿母相𫝊藥已疾
有驗酒亦致佳時皆稱王仙人藥酒道俗多圖其形
像後三十餘年入四眀山今人時有見之者(續神仙𫝊)
單以清常熟縣元陽觀道士大歴中嘗之嘉興入船聞
異香疑有非常人遍目同載唯船頭一人儀趣頗殊
單君遷坐與並席香氣彌甚因從容問之答曰吾此
地人少病大風逃于深山遇一老人哀之令從行有
草堂數間老人曰汝且居此堂一月後自来視汝以
藥圜一裹令餌之老人遂行更入深山吾入堂餌藥
不飢渴身日以輕兩月老人方来笑曰有心哉故在
此疾已差矣至水濱照之鬢眉皆生顔色益少老人
曰汝既服吾藥可長生人間且勤修道術以二十年
為期遂導令却歸吾因拜問其姓名老人曰子聞國
初衛公李靖乎我是也乃辭出山今年限將及再入
山尋師耳單君因記其事為人道之(原化記)
蒋生吳郡人好神仙弱歲棄家遊四方學鍊丹不成後
得日者章全素為隸見生几上瓦硯忽曰先生好烹
鍊之法夫仙丹食之則骨化為金安有不長生耶今
先生之丹能化石硯為金乎生心甚慚以他詞拒之
曰汝傭者豈能知神仙事乎無妄言全素笑而去後
月餘衣中出小瓢云是中有丹能化土為金顧此硯
以刀圭傅之生以為誕妄罵之全素尋卒以簀盛尸
將瘞之忽亾其尸徒有巾帶衣履存焉藥鼎下有美
光粲然中探之得石硯其上寸餘化為紫金矣(宣室志)
本朝紹聖中有潘裕者過吳江遊長橋見一翁棹小舟
往来叩舷飲酒酣歌自得裕異之乃揖曰視先生氣
貌固非漁釣流殆高隠士也碩聞緒言其人曰君語
不凡能過小舟語乎裕欣然就之謂裕曰吾遯跡於
此三十年矣幼喜談經史百家及釋氏書今惟飽食
嬉遊爾裕曰先生澡身浴德今聖眀在上盍出而仕
乎翁曰君子之道或出或處吾雖不能隠處巖穴追
綺皓之跡竊慕老子人皆求福巳獨曲全之義與子
出處異趣勉之而已裕曰幸聞先生高義敢問舍所
在翁曰吾姓且不欲人知況所居耶飲罷長揖拏舟
而去此事高勝故附之仙事(遯齋閒覽)
隆興間常熟縣海隅山頂有僧慈悦者患水腫病醫藥
弗效一日有客自云姓回憐悦病以指爪劃其股腹
水潰腫消又授以藥且云夀至八十五後兩月又有
客以畫授悦曰吾所畫也須臾而去展示乃吕真人
像方悟前所姓回者即吕也(趙彦清吕真人感應記昔陽大明南安名士也)
(孝純篤出於天性親喪廬墓而上帝昭鑒遣吕真人贈詩遺藥以答其誠郡守既嘗表于朝又刻石𫝊於)
(世予竊謂神仙在渺茫荒忽之間安得與人接始疑而未之信平江之常熟海嵎山北七十里絶頂有僧)
(慈悦結廬于白龍祠之側向得水腫疾屢投藥石勿療一日有客自云姓回忽至龍祠音容異常徐而入)
(見慈悅甚憐其病遂以指甲劃其股腹水即潰而腫消又以藥一彈丸教用當陸根煮湯服之且語慈悦)
(夀至八十有五不踰兩日其疾遂痊慈悦初不悉其為何人也後兩月餘有客云来自臨安因覲補陁至)
(此以畫一軸授慈悦曰吾所畫也須臾而去及展視之乃薜茘所覆吕真人之像方悟前日姓回者即吕)
(也慈悦奉龍祠三十年其不懈如一日凡有禱祈随即感應里人莫不愛重之天使真人来治其病其事)
(亦類於陽君也歟夫人患不誠不信誠可以開金石信可以及豚魚況於神仙乎余因禱龍祠慈悦以此)
(告余既以釋吾之疑而且有感也故刻石以記之)
吳郡志卷四十一
