吴郡志卷二十六宋范成大撰
人物
范仲淹字希文事具歐陽文忠公所撰神道碑及國史
𫝊其略云皇祐四年五月甲子資政殿學士尚書戸
部侍郎汝南文正公薨於徐州五代之際世家蘇州
生二歲而孤母再適長山朱氏仍其姓始名說既長
知其家世感泣去之南都入學五年大通六經為文
章論說必本仁義舉進士禮部選第一中乙科始歸
迎其母以養少有大節其於富貴貧賤毁譽懽戚不
一動其心而慨然有志於天下常自誦曰士當先天
下之憂而憂後天下之樂而樂也其事上遇人一以
自信不擇利害為趨捨天聖中為袐閣校理以言事
忤章獻太后旨通判河中府召拜右司諫上疏請還
政天子及郭皇后廢率諫官御史伏閤諫又揖宰相
留百官廷爭不能得貶知睦州徙蘇州州地瀕震澤
田多水募游手疏五河導積水入海興作未就徙眀
州轉運使言仲淹治水有緒願留以畢其役詔復知
蘇州召還拜天章閣待制益論時政闕失知開封府
治有聲取古今治亂安危為上開說又為百官圖以
獻宰相吕夷簡怒交論上前落職知饒州徙潤越州
趙元昊反河西為陜西經略安撫副使又為環慶路
經略安撫招討使兵馬都部署為將務持重不急近
功小利待將吏必使畏法而愛已所得賜賚皆以上
意分賜諸將諸番質子縦其出入無一人逝者番酋
来見召之卧内屏人徹衛與語不疑居二歲士勇邊
實恩信大洽乃決策謀取横山復靈武而元昊數遣
使稱臣請和上亦召之歸慶歴三年為樞密副使數
月為參知政事每進見必以太平責之再賜手詔趣
使條天下事又開天章閣召見賜坐授以紙筆使疏
於前退而條列時所宜先者十數事上之僥倖之人
皆不便因相與騰口而嫉之者亦幸外有言喜為之
佐佑會邊奏有警即請行乃以為河東陜西宣撫使
即拜資政殿學士知邠州兼陜西四路安撫使其知
政事纔一歲而罷有司悉奏罷前所施行而復其故
言者遂以危事中之賴上察其忠不聽是時夏人已
稱臣因以疾請鄧州守鄧三歲求知杭州又徙青州
公益病又求知潁州肩輿至徐遂不起年六十有四
贈兵部尚書諡文正御篆其碑曰裦賢之碑為人外
和内剛樂善汎愛喪其母時尚貧終身非賓客食不
重肉臨財好施意豁如也及退而視其私妻子僅給
衣食其為政所至民多立祠畫像其行已臨事自山
林處士里閭田里之人外至夷狄莫不知其名字而
樂道其事焉長子純佑少有大志蚤卒純仁純禮純
粹皆名世(閻灝撰文正公真贊云英英如神屹屹如山仁義道德溢於顔間大忠臯夔元功方)
(召以贊中樞以尊清廟佑我仁祖格于皇天是肅是虔不傾不騫維慶有祠邦民瞻思慶山可夷兹堂巍)
(巍)
范純仁字堯夫仲淹子第皇祐元年進士父薨始出仕
治平中為侍御史議濮王典禮不當命出房闥通判
安州由是名震天下後知諫院言王安石驟更法度
恐失人心作尚書解以進前後上言以休兵省事節
用富民進君子退小人愛人材伸公論為急崇聚斂
事苛刻親䜛佞任偏聽為戒大則廷論小則疏述反
復激切無所諱避復出補外元豐八年召為給事中
明年同知樞密院事陳禦備西戎之策事俱施行元
祐三年拜尚書右僕射自為執政務以博大開上意
忠篤革士風救蘇軾韓維王覿等極言前世朋黨之
禍吴處厚箋蔡確詩以聞朝廷欲貶之死地純仁獨
曰此路自丁晉公後荊棘已七八十年不可自吾輩
開之奏乞薄確罪亦出知潁昌府踰年復相於事無
所回隠同列病之哲宗於大臣中獨注意純仁問人
材法度悉以實對章子厚用事復出知潁昌累貶永
州徽宗即政即日走中貴人湖南致上及皇太后命
勞賜甚寵所啟皆國家大體蓋將屬以重任以中太
乙宫使召以目疾辭上每對輔臣以不見純仁為恨
年七十五薨賜世濟忠直四字為墓隧碑首諡曰忠
宣純仁性夷易寬簡嘗曰吾平生好學得之忠恕二
字歷事四朝無間言自為布衣至宰相廉儉如一
范純禮字彝叟仲淹子元祐中為給事中凡所封駮正
名分立紀綱皆國體之大者論張耒不當不候參召
令供職一時聳動知開封府一切以寬革前政刻深
之弊中丞蘇轍攻右丞王存去將用轍代存純禮曰
蘇章不避嫌此必不放過數日徙純禮刑部侍郎轍
方拜元符三年拜右丞以年老力辭上謂安燾曰范
純禮作執政不應引年況精力康強卿等以國家圖
任老成之意勉之救陳次升以言得罪乞以嘉言用
江公望留王覿解上官均鄒浩之言為理當從之乞
罷京城猪羊圈解山陵明器之煩費曾布榻前云人
皆言財用不足天下何憂無錢純禮進曰天下告窘
戸部無料錢支藏庫空竭無如今日布誑陛下建中
靖國元年知潁昌府尋除端眀殿學士崇寧初累責
單州年七十六純禮居二府布衾絁袍不為表襮沽
名譽食飲不擇其鮮不役婢妾中年即清居端坐全
真容物不爭而立朝端方乃不可犯人以劉寬卓茂
方之
范純粹字德孺文正公第五子元豐中歴鄜延陜西轉
運判官鄜延都總管環慶經略安撫使改鄜延又改
熙河蘭岷路元符中改河東復移鄜延兼知慶州延
安太原府戸部侍郎知河南府神宗謂純粹遇事不
苟存心公家旁無顧慮任陜西轉運時當五路大舉
財用匱乏吴居厚為京都轉運使上羨餘三百萬緡
上遂以賜純粹純粹愀然曰吾部雖窘豈忍取此膏
血力辭弗納紹聖元年言者論棄四寨之地實啟戎
心司馬光文彦博等主之於内純粹等行之於外後
遂入黨籍最後貶鄂州久之敘官復徽猷閣待制政
和七年卒年七十二
范正平字子夷忠宣公次子紹聖初為開封尉戸部尚
書蔡京結后戚向氏欲展向氏墳正平争以為民田
不可奪京坐贖銅由此恨之忠宣薨小人附會言正
平兄弟撰造永州𫝊宣聖語及行状非忠宣意行状
實李之儀受忠宣之意次第之正平遂與之儀俱下
御史獄事解猶謫龔州歸終身不仕初忠宣薨特添
恩澤分官中外諸孫久之追奪例外官正平遽納其
子官全其姪與甥焉方遺表獄作弟正思曰兄是時
方當窀穸某實預議正平獨身當之其後徐丞相處
仁問正平之為人於王寔仲弓仲弓作卓行對一篇
大略謂正平力學為文通古今論議出人意表為宰
相子有聲譽不朋比為進取資不可以勢屈不可以
利回質之神眀而不疑行之屋漏而無愧云
范琪字希世文正公之從兄天聖五年進士歴開封府
法曹知鄞縣葺堰埭百餘決導瀦積徙常熟濬金涇
鶴瀆二浦溉田千頃為公家利其在天府議法必精
握節不撓府尹胥安道給事中孫夢得交薦之子師
道有賢名蒋堂敘范氏上世謂琪之高祖隋自唐末
作麗水丞屬亂離遂家於蘇曾祖鈞祖從誼竝在錢
忠懿王幕下父昌言歸本朝贈國子博士皆葬吴縣
三讓鄉之天平山云
范師道字貫之天聖九年進士累知廣德縣縣淫祀歲
殺牛以祀神一切禁絶之擢侍御史數以論事忤宰
相劉沆出知常州復召為起居舍人同知諫院會百
官上尊號乃言災異數出而崇尚虚文非所以答天
戒又言宫人多遷除恐女寵因緣以害政事上皆嘉
納之又言陳升之不當進用出知福州復入為三司
鹽鐡副使終直龍圖閣知眀州有奏議二十卷文集
五十卷子世京世亮皆登科
范世京字延祖皇祐五年進士歴和州歴陽令適師道
守眀州世京棄官侍養曰人子事親之日少事君之
日多寧可曠時失定省父喪扶護歸鄉垢面跣足晝
夜哀號行路為隕涕服除熙寧初官湖北廣南召至
京師與時論不合辭歸終祕書丞
范□唐末吴處士有子七歲能吟詩贈隠者云掃葉随
風便澆花趁日隂處士方干聞之曰此兒他日必垂
名又吟夏日詩云閒雲生不雨病葉落非秋干曰惜
哉必不享夀果十歲而卒(延賓佳話唐宋遺史)
范周字無外文正公姪孫贊善純古之子負才不羈工
詩詞無意榮達安貧自樂未嘗屈折於人所居號范
家園所賦詩甚多時出傑句如詠懷云一瓢有道泰
山重五鼎不義鴻毛輕其氣槩肆兀類如此
林虙字德祖旦之子好古嗜學擢第累遷朝奉郎太學
錄開封府司錄以府尹不之禮移疾告歸不復出仕
所居在大雲坊因自號大雲翁屏置朝章不入州縣
先達稱其高有大雲集百卷神宗聖訓十卷
朱長文字伯原光祿卿公綽之子公綽居鳳凰鄉集祥
里園亭甚古長文擢第號其居曰樂圃時俊咸師仰
之號樂圃先生米芾撰墓表略云十九歲登乙科病
足不肯從吏築室樂圃有山林趣著書閱古樂堯舜
道郡守監司莫不造請謀政所急士大夫過者必奔
走樂圃以不見為恥公卿薦以自代者甚衆天子賢
之起為本郡教授又召為太學博士祕書省正字元
符元年卒鄉人立祠於郡庠家徒藏書萬卷天子知
其清特賜其家絹百匹
崇大年字静之慶歴中擢進士第歴知青田縣民貧無
以納和買大年悉令候冬熟州符督責追杖縣吏大
年曰年凶民饑若催督必破産雖杖胥吏三五輩尚
可寬一邑之民至冬民無不納足者徙知浦城縣舊
設兩棧民以事追去無輕重悉置棧中大年曰此以
牛馬役吾民悉命撒去有疾丐分司歸吴日與程光禄
諸公觴詠燕遊號吴門十老大年德守淳固志尚夷
曠恬於執利不求聞達辭郤薦辟浩然易退吴士自
陳君子之奇之後大年繼有賢稱分司後十三年致
仕又十四年卒年八十二樂圃先生朱長文與鄉人
議諡謂黔婁辭國有餘貴辭粟有餘富其諡曰康陶
淵明隠約就閒其諡曰靖節大年當有道之世秉難
進之節韜章藴能不自表襮仕而知止貧而忘憂凜
然有古高士之風乃共諡曰康靖先生(林希逸史朱長文行状)
富嚴大中祥符四年進士以刑部郎中守鄉郡嘉祐中
守祕書監致仕未嘗一造官府以耆德稱所居坊人
以德夀目之富氏本出處之青田文忠公弼於嚴為
叔父嚴之祖始居吴葬焉遂為吴人子臨亦有文名
曾孫鈞洵元衡皆登科
郭附字眀仲嘉祐八年進士知洪州新建縣俗健訟好
持吏短長附至問民疾苦皆以鷙獸暴横為言乃檄
旁縣尉併力仍以厚賞啖壮士不閱月得鷙獸數十
尸諸庭乃號於衆曰有悍不率教如此獸者皆殺之
無一人敢犯令以朝奉大夫致仕幅巾策杖窮山林
詩酒之適十八年東南高士皆碩從遊卒年八十四
胡稷言字正思則之姪學古文宋景文公以特奏補官
為山隂丞致仕築圃鑿池追陶靖節之風種五柳以
名堂清修寡欲延納後進日晡後不飲食客坐蕭然
具湯一杯而巳年八十餘子嶧
胡嶧字仲連居五柳松窗蓬戸人以為隠君子步趨言
動皆有尺度賓嘉喪祭率遵古法用杜甫詩名所居
曰如村自號如村老人累舉命官終不仕卒年七十
九詩文簡古如其為人子百能
胡百能字少明紹興十八年進士知江山縣有惠愛乾
道初選教諸王宫嚮進用矣以年至力請老朝廷嘉
之乃以左奉議郎賜緋衣銀魚致其事歸築堂曰宜
休相羊里巷錙銖軒冕殆其天性久之乃卒年七十
四子耕
郭元邁字英遠附之孫博通經史入太學魁上舍靖康
之難募使北朝通問徽欽二聖元邁上表請行詔以
為副使行次河朔以尺紙付家云出疆當艱棘時難
保全生此身已許國矣至北廷上書金帥粘罕乞歸
二聖為金所留尚書洪皓得自北歸首言王倫及元
邁以身徇國棄之不取緩急何以使人
章甫字端叔自建徙居於吳其八世祖本浦城人有西
村珠林二族西村之裔多顯仕珠林至甫曾祖可法
始登科甫熙寧三年進士知夀春縣大臣以孟子解
義進詔付袐書省除太府寺丞召對稱旨除府界提
舉常平事崇寧初除都官郎中陛對抗言元祐臣僚
削秩投荒皆緣國事非為身謀稍稍内徙道路交慶
今復刻名黨籍禁錮子孫恐非陛下本意上優容之
尋掛冠歸吴藏書萬卷讐校精密卒年六十二八子
憲其一也
章憲字叔度居黃村樂道好德操履高潔行有餘力而
以學文鄉里謂之隠君子其學師事王信伯而與朱
子發吕居仁等游尤邃於春秋有復軒集十卷曾文
清公幾為之序
郟亶字正夫崑山太倉農家子自幼知讀書識度不碌
碌嘉祐二年進士崑山自國朝来登科者自亶始嘗
條吴中水利為書上之熙寧間以亶為司農寺丞奉
使浙西措置水利民不以為便遂罷(詳見水利門)終比部
郎中子僑子高亦有才鄉里推重謂之郟長官有幼
成警悟集行于世
李璋居盤門有不羈之才王荆公甚愛之嘗有詩送璋
應舉云湖海青衣二十年尚從鄉試已華顛又送其
下第云學如吾子何憂失命屬天公不可猜璋後改
名玖以累舉補官孫益亦登科紹興間任監察御史
馬友直字伯忠其先本姓司馬氏有名球者仕吳越以
御史中丞為崑山鎮遏使因家焉子孫樂道不仕随
乎流俗故止稱馬氏聚族居於邑之全吴鄉六直里
以孝義著兄弟六人皆力穡獨友直以儒業自奮入
京師太學元符二年薦春官與李豸方叔游知友直
賢以其兄之子妻之迨宣和水菑全吴之田悉與江
通兄弟皆狼狽營妻子友直獨迎其親徙於邑之進
賢里僦屋以居躬養菽水母子晏如也建炎二年以
累舉得官初主湖之武康簿次監潭州南嶽廟尚強
健即挂冠以宣教郎卒年七十六侍郎唐公輝御史
王公葆及我先君少師皆敬愛之孫先覺登紹興庚
辰進士科
閭丘孝終字公顯郡人嘗守黃州蘇文忠公在東坡時
與交從甚密公後經從必訪孝終賦詩為樂孝終既
挂冠與諸名人耆艾為九老會
王蘋字信伯事伊川先生視河南高第楊時猶為後進
時亦以為後来師門成就者惟蘋高宗駐蹕平江郡
守孫佑薦其學行召見上以為通儒賜進士出身除
祕書省正字受詔條具敵退利害蘋奏治本三說一
曰正心誠意二曰辨君子小人三曰消朋黨遷著作
佐郎通判常州蘋識慮精微議論平易頽然若與世
忘不著書既老乃集古今語說為一書未成而卒
黃策字子虚彦之子登科為雍丘主簿元符末詔許中
外言事時昭慈聖獻皇后既復位號典冊有未盡正
者策引古義上書言甚切後以此入黨籍羈管登州
會赦還鄉後除直祕閣自號随緣居士
吳郡志卷二十六
