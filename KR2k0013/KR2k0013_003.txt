吳郡志卷三宋范成大撰
城郭
太伯城周三里二百步外郭三百餘里在西北隅名曰
故吳又曰吳城在今梅里平墟人民皆田其中
闔閭城吳王闔閭自梅里徙都即今郡城始闔閭舉伍
子胥於耕野以為行人以客禮事之與謀國政問子
胥曰寡人欲彊國霸王何由而事濟子胥對曰臣聞
治國之道安君理民為上闔閭曰其術奈何子胥曰
凡欲安君治民興霸成王從近制遠必先立城郭設
守備實倉廩治兵庫斯則其術也闔閭曰善夫築城
郭立倉庫因地制宜豈有天氣之數以威鄰國者乎
子胥曰有闔閭曰寡人委計於子乃使相土嘗水象
天法地築大城周迴四十七里陸門八以象天之八
風水門八以法地之八卦築小城周十里門之名皆
伍子胥所制東面婁匠二門西面閶胥二門南面盤
蛇二門北面齊平二門唐時八門悉啟劉夢得詩云
二八城門開道路許渾詩云共醉八門回畫舸今惟
啟五門八門吳地記所紀而不載葑門續經載葑門
而謂平門一名巫門與赤門二門皆不在八門之數
盖考之於今者如此方故吳時東門不開欲以絶越
也梁吳均吳城賦曰古樹荒烟幾百千年云是吳王
所遷東有鑄劒殘水西有舞鶴故廛縈具區之廣澤
宕姑蘇之遠山僕本蓄怒千悲億恨況復荆棘蕭森
叢羅網蔓亭梧百尺皆歷地而生枝階筠萬丈或至
杪而無葉不見春花夏薰惟聞秋蟬冬蝶水魅晨定
山鬼夜驚不知四海九州乃復有此吳城(杜牧吴城詩二月春)
(風江上來水晶波動碎樓臺吳王宫殿柳含翠蘇小宅房花正開解舞細腰何處往能歌姹女逐誰回千)
(秋萬古無消息國作荒原人作灰)
閶門文選注吳王闔閭立閶門象天閶闔門吳越春秋
曰城立昌門者象天通閶闔風也南史及𫝊記中或
書作昌門盖字之訛吳越春秋又曰昌門亦名破楚
門吳伐楚自此門出也孫堅母夢腸繞昌門俗𫝊昌
門魯班所造又𫝊楚封春申君於吳號云破楚改曰
昌門亦非是小說或謂名望齊門乃與齊門相犯非
是陸機吳趨行云吳趨自有始請從閶門起文選注
引吳地記昌門者闔閭所作名曰閶闔門高樓閣道
按陸機所賦此門在晉時樓閣之盛如此本朝承平
時門上亦有樓三間甚宏敞蘇舜欽嘗題詩於上今
廢(張繼詩耕夫占募逐樓船春草青青萬頃田試上吳門看郡郭清眀幾處有新烟韋應物獨鳥下高)
(樹遥知吳苑園淒涼千古事日暮倚閶門白居易閶門四壁鬱蒼蒼始覺州雄土俗強十萬人家供課税)
(五千子弟守封疆闔閭城碧鋪秋草烏鵲橋紅帶夕陽處處樓前飄管吹家家門外泊舟舫雲埋虎寺山)
(蔵色月耀娃宫水放光曾賞錢塘嫌茂苑今来未敢苦誇張蘇舜欽年華苒苒催人去雲物蕭蕭又變秋)
(家在鳳皇山下住江山何事苦相留)
婁門秦婁縣所直又謂之疁今謂之崑山崑山縣東北
三里許有村落名婁縣盖古縣治所寓也
齊門齊景公與吳戰不勝以少女嫁吳太子終纍所謂
涕泣而女於吳者終纍闔閭長子夫差兄也早亡齊
女思家吳王於此作九層飛閣令女登以望齊故名
(陸廣微吳地記)
胥門伍子胥宅在其傍吳地記云石碑見在今亡此門
出太湖道也今水陸二門皆塞而新姑蘇臺館乃據
其上(皮日休詩青翰虚徐夏思清愁烟漠漠荇花平醉來欲把田田葉盡裹當時醒酒鯖陸龜蒙細)
(槳輕撶下白蘋故城花榭綠隂新豈無今日逃名士試問南塘著履人)
盤門吳地記云吳嘗名蟠門刻木作蟠龍以鎮此又云
水陸縈回徘徊屈曲故謂之盤(補注)門有樓寶慶三年
秋大風雨樓門俱壊紹定二年冬郡守李夀朋新作
之規制視舊有加
蛇門在巳方故云又云越在巳地吳作木蛇北向示越
屬吳也吳地記謂有陸無水即與陸門八之說相迕
然今巳位正是漕河通過安得無水但門已廢不可
攷爾
匠門又曰干將門續經止曰將門吳王使干將鑄劒於
此故曰將門今謂之匠音之訛此門本出海道通大
海㳂松江下滬瀆今廢
葑門續經曰當作封門取封禺之山以為名故屬吳郡
後屬吳興今但曰葑門葑門陸路嘗塞范文正公開
之今俗或訛呼富門
赤門平門續經謂不在八門之數平門一名巫門巫咸
所葬巫平字畫相近今猶有赤門灣近葑門吳地記
又云又有葑門赤門栗門魴䱐門葑赤已見上魴䱐
之類皆無所據
開胥蛇門議胡舜申所作其說甚詳今具載之舜申乃
舜陟之弟也通風土隂陽之術世所𫝊江西地理新
法出於舜申紹興間自績溪徙居吳暇日以其術行
四郭而相之以為蛇門不當塞作吳門忠告一篇曰
吳城以乾亥山為主陽山是也山在城西北屹然獨
高為衆山祖傑立三十里之外其餘岡阜纍纍如羣
馬南馳皆其支隴城居隴前平夷如掌所謂勢來形
止全氣之地也如秪自城中觀之則城中之地亦惟
西北最高是乾亥無疑乾為天亥則紫微帝座所次
是謂貴龍此城既主是山法當用金局乾亥於大五
行屬金故也山如此水則當與山相應此邦水勢自
東南貪狼西南及正西武曲以至西北巨門等位來
其來皆聚於太湖由正北廉貞及正東東北禄存而
去以入于江而歸之海其來去無一不合金局之法
故自古常為大郡國今為行都藩輔而吳中人物繁
夥冠蓋崢嶸所以常甲於東南今觀水之流派常自
閶盤二門入即西南西北水也由葑婁齊三門出即
正東正北東北水也其於來去之法固合然所以導
迎善祥氣者尚有缺然盖胥塘自正西帝旺來是謂
武曲之水本由胥門入運河自吳江東南長生來是
謂貪狼之水本由蛇門入頃歲乃塞胥蛇二門而生
旺之水遂不得朝鄉城中此其為害眀隂陽風水者
常嘆息於斯胥塘之水尚由閶盤二門委曲而入城
東南長生之水乃環城而東徑由葑門之外以出於
城中了不相關此尤可歎惜故自頃以來城市蕭條
人物衰歇富室無幾且無三世能保其居安土宦達
者比承平時寖少至建炎之禍一切掃地至舉城無
區宅能存數百千年未之有也按地理法生旺二水
利害最切猶人身氣血榮衛今塞絶之能安強乎眀
知者願圖回其事復開二門導水入城以幸此邦可
也胥門適當姑蘇新館勢不可動又武曲但主財富
而已蛇門之水為貪狼主文筆官職之事於理為重
復開之便政和修城於諸故門雖已塞然皆刻石於
右以識今石刻具存但襲府圖之誤以蛇門為赤門
爾蛇門在城之巳方故以蛇名赤門以在城正南至
陽之地其義可考況蛇門直南正對吳江運河今舟
船自南來非東入葑門即西入盤門皆迂遠十數里
於水行非便昔吳王闔廬始作城伍子胥實規畫之
立陸門八以象八風水門八以象八卦其後諸門開
閉不常吳時欲以絶越遂不開東南門即蛇門也不
知塞絶生氣故終為越所滅兹亦眀效大驗至吳晉
李唐時諸門未嘗不開故左太冲賦吳都有通門二
八水道陸衢之語劉夢得詩亦曰二八城門開道路
故晉唐時吳下最為雄盛今所啟門者五餘皆閉塞
而甚不可塞者惟蛇門究所以閉塞圖經之說為其
多途艱於守衛幾禁噫抑末矣今清蹕暫駐錢塘吳
尤當開東南之門以申朝拱之義焉吳城門不常啟
閉舊矣昔年盖嘗於八門之外又開赤平二門而葑
門陸衢蓋嘗塞矣范文正公守郡始命闢之往來至
今為便誠能遠迹晉唐近效文正復闢蛇門東南虛
秀之氣疏導迅發儒道利亨文物之盛非復今日吳
下矣乾道甲申冬直祕閣沈度守郡與舜申舊同寮
知其說心善之眀年春邦人以為請度即命官吏行
視其處將以十二月乙丑啟蛇門部置巳定會屬邑
輒呼帶郭民戸悉具畚鍤剋期赴役號召隱然有異
意者以為擾民度避謗乃止淳熙乙未春祕閣修撰
韓彦古起復為守其秋邦人申前請彦古欣然從之
卜以九月十二日庚寅差役八月彦古罷是時舜申
年八十五矣慨然惋惜謂天時人事難合如此復為
後序告來者詞贅不錄
吳郡志卷三
