吳郡志卷四十二宋范成大撰
浮屠
唐僧印宗郡人姓印氏精涅槃經咸亨中至京師詔居
大敬愛寺辭往蘄春謁忍師遂至廣州遇六祖能大
師盡悟方外之旨著心要集行于世
道欽崑山人姓朱氏初業儒有元素禪師者為落髮授
學既别戒之曰汝乘流而行逢徑即止欽至臨安見
東北一山秀出樵子曰此徑山也欽遂居之為開山
第一代禪宗召至内庭賜號國一禪師辭歸山(𫝊燈錄)
義師者蘇州人状如風狂貞元中民起僦屋十餘間義
師忽運斤壊其簷禁之不可主人素知其神拜曰弟
子生活賴此師曰爾惜之耶擲斤於地而去其夜市
中火惟所壊簷屋數間獨存常止於廢寺殿中冬夏
常積火壊幡木像悉燔之好燒鯉魚不具渫而食垢
面不頮頮輒雨吴中以為雨候將死飲灰汁數斛念
佛坐不飲食郡人日往觀之七日而逝盛暑色不變
支不摧(酉陽雜俎)
續空者吳人本齊君房也苦貧勤學為凍餒所驅元和
初游錢塘至孤山寺西飢甚不能前俄有胡僧顧君
房笑曰法師諳旅況否君房曰何哉僧曰子不憶講
法華經於洛中同德寺乎應為飢火所惱不暇憶前
事探鉢囊出一棗大如拳曰此吾國所産食之者知
過去未来事君房食訖甚渴掬泉水飲之急欠伸枕
石而寝有頃乃寤思講經於同德寺如昨日焉乃落
髮(纂異記)
僧晝字皎然吴僧也工律詩嘗謁韋蘇州恐文體不合
乃苦思作古體十篇為䞇韋殊不稱賞晝失望眀日
寫其舊製以獻韋吟諷歎味不釋手因語晝云師幾
失聲名不以所工見投而猥希老夫之意人各有所
得非卒能致晝大服其精鑒
鑒師者元和初郡人馮生調選長安有老僧自稱鑒師
詣生曰汝吾甥也相與往來歲餘馮得東越尉鑒師
負笈告去曰吾廬於靈巖寺之西廡久矣遊長安忽
十年幸與君相遇今將歸舊居故来告别然君尉越
道出靈巖寺下當一訪我後數月馮生道經靈巖即
入詣焉詢寺僧鑒師廬安在僧曰吾曹無名鑒者生
始疑異默計鑒信士豈欺我獨遊寺庭行至西廡下
乃有羣僧畫像其一状類鑒師生大驚視其題云馮
氏子吳郡人年十歲學浮屠氏法以道行聞(出宣室志)
後唐廬山僧紹宗姑蘇人性朴野不羣流俗江南李國
生造寺居之又躬入山請謁甚加禮重(𫝊燈錄)
漢清化師全付崑山人随父賈販至豫章聞禪會之盛
求出家學成自仰山還故國錢忠獻王賜以紫方袍
不受改賜衲衣號純一禪師師曰吾非飾辭恐後人
倣吾而逞欲耳開運中坐亡有大風震林木焉(𫝊燈錄)
希辯常熟人聽律於楞伽受心印於天台乾德初吳越
忠懿王以清泰院居之號慧智禪師太平興國中随
王入覲見於滋福殿賜號慧眀端拱中乞還故里賜
御書急就章逍遥詠祕藏詮及太平聖惠方凡一百
三十卷以寵之
本朝毛僧日遊聚落飲啖無所擇輕薄子多狎玩之貴
勢要之不詣忽謂人曰吾死矣乃危坐誦偈曰毛僧
毛僧事事不能死了燒却恰似不曾言卒而化(墨客揮犀)
遇賢姓林氏東禪院僧飲酒無算鄉人目曰林酒仙口
中可容雙拳間有異事每出人羣聚觀之能自圖其
形無毫釐不肖好吟詩語雖俗而有理致有云揚子
江頭浪最深行人到此盡沈吟他時若遇無波處還
似有波時用心門前綠樹無啼鳥庭下蒼苔有落花
聊與東風論箇事十分春色屬誰家心閑增道氣忍
事敵灾屯謹言終少禍節儉勝求人如此類甚多不
具錄今其真身塑於院中
惠詮吳僧佯垢汙而詩絶清婉嘗書西湖一山寺壁曰
落日寒蟬鳴獨歸林下寺柴扉應未掩片月随行屨
唯聞犬吠聲又入青蘿去蘇文忠公和於後曰唯聞
煙外鐘不見煙中寺幽人夜未寝草露濕芒屨唯應
山頭月夜夜照来去詮遂以詩知名(冷齋夜話)
道潛吴僧有標致效陶靖節為詩嘗自姑蘇歸西湖經
臨平作詩云風蒲獵獵弄輕柔欲立蜻蜓不自由五
月臨平山下路藕花無數滿汀洲蘇文忠公赴官錢
塘得詩大稱賞一見如舊識嘗有詩曰隔林髣髴聞
機杼知有人家住翠微蘇公曰此吾師十四字師號
也蘇公移守東徐潛訪之館逍遥堂士大夫爭欲識
面饌客罷俱来紅粧擁随之遣一妓前乞詩援筆立
成曰寄語巫山窈窕娘好將魂夢惱襄王禪心已作
沾泥絮不逐春風上下狂一坐大驚自是聞名(冷齋夜話)
宗本圜照禪師穹窿山僧元豐六年相國寺新創慧林
智海二寺召本及常總二僧居之本既至宣見于延
和殿賜茶帛賜坐殿上賜茶而退常例當席殿下盖
異禮也先是中丞舒亶坐贓勒停税導洛司舟及江
淮小航東歸太子少保元厚之正議大夫程公闢皆
吳人善謔元聞亶事笑曰舒中丞賃客船歸鄉恨未
有對及本被召津發給餐錢許馳驛其徒諠譁矜夸
公闢笑謂元公曰本長老乘遞馬赴闕為公得對矣
聞者絶倒(林希逸史)
仲殊字師利承天寺僧也初為士人嘗預鄉薦其妻以
藥毒之遂棄家削髮時食蜜以解藥毒蘇文忠公與
之還往甚厚號之曰蜜殊殊工於詩詞有寳月集行
於世其長短句間有奇作非世俗詩僧比也後自經
於枇杷木下
道川本崑山縣弓手翟超以勇力名方被差捕賊宿廟
中忽有所得徑投山西東齋出家徧遊江湖間道遇
虎不為動虎亦馴伏其旁一日大書四句云我有一
條鐡楖標縦横妙用無人識臨行撥轉上頭關轟起
一聲春霹靂危坐脱去有注金剛經其徒𫝊誦之
法全崑山陳氏子從道川為僧一日行惠應廟前偶首
觸柱忽自云有所得旁觀其精采曄然全不自覺也
後為名僧號無庵
文暢吳人韓文公有送北遊詩(昔在四門館晨有僧来謁自言本吴人少小學)
(城闕已窮佛根源粗識事輗輒攣拘屈吾真戒轄思遠發薦紳秉筆徒聲譽耀前閥從求送行詩屢造忍)
(顛蹶今成十餘卷浩汗羅斧鉞先生閟窮巷未得窺剞劂又聞識大道何路補剠刖出其囊中文滿聽實)
(清越謂僧當少安草序頗排訐上論古之初所以施賞罰下開迷惑胸窙豁斸株橜僧時不聽瑩若飲水)
(救暍風塵一出門時日多如髮三年竄荒嶺守縣坐深樾徵租聚異物詭製怛巾韈幽窮共誰語思想甚)
(含噦昨来得京官照壁喜見蝎況逢舊親識無不比鶼蟨長安多門戶弔慶少休歇而能勤来過重惠安)
(可揭當今聖政初恩澤完䎀狘胡為不自暇飄戾逐鸇鷢僕射領北門威德壓胡羯相公鎮幽都竹帛爛)
(勲伐酒場舞閨姝獵騎圍邊月開張箧中寳自可得津筏從兹富裘馬寧復茹藜蕨余期報恩後謝病老)
(耕垡庇身指蓬茅逞志縦獫猲僧還相訪来山藥煑可掘)
吳郡志卷四十二
