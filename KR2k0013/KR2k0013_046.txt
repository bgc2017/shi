吳郡志卷四十六宋范成大撰
異聞
崑山臨江鄉有南翔寺初掘地得石徑丈餘常有二鶴
飛集其上僧有齊法師者即此地作精舍聚徒居之
鶴飛來無定方随飛來處其方必有人來施財作供
無一日不驗久之鶴去不返僧為之號泣石上忽有
題一詩云白鶴南翔去不歸惟留空跡在名基可憐
後代空王子不絶薰修享二時因名寺曰南翔寺之
西有村曰白鶴
申徒有涯方外之士嘗擕一白甆瓶自陽羨遊吳中大
風雪中脱衣賃舟沽酒斗餘飲畢大吐同載者惡之
榜舟者逐之有涯挈壺登岸倚樹高吟曰仲尼非不
賢為世所不容嗤嗤同舟子不識人中龍溪雪戴落
梅寒聲激長松狂來但清嘯一壺隱塵蹤吟訖跳身
入瓶悄然無跡榜舟者大駭舉瓶碎之無見也它日
同濟者見有涯擕杖於虎丘劍池側箕踞而坐知其
異人不敢逼問(樹萱錄)
慶歷中李元者管城人泛舟過吳江岸傍見小朱蛇長
尺餘為牧童所困元以百錢售得洗去傷血放茂草
中眀年復經吳江縱步長橋有展刺來謁者稱進士
朱浚少年風骨清聳趨進可觀曰大人願見君子年
老久不出敢爾坐邀所居去橋數百步耳元拒不獲
已乃相從過橋已有彩舫艤岸浚拉元登舟去如飛
俄至一山數十吏立竢水濱乘元以肩輿欻至其處
朱扉侍衛甚嚴殿閣凌空王侯之居莫及也一人高
冠道服立殿上侍立皆美人吏曰此吾王也浚引元
升殿再拜王答拜曰小子閒遊江岸不幸為頑童所
辱幾死其手賴君子以仁存心救此微命不然化為
江濱土矣元方記救蛇事王顧浚令百拜且持元坐
受其禮曰此不足報厚德乃置酒高會元從容謂王
曰願聞王所以居此王曰吾南海鱗長有薄功于世
上帝命為安流王且使居此江湖清深易作膏澤水
甘泉潔足以養老又曰吾欲少報君有女童年未筓
君若納之當得其助又以白金百斤遺元曰珠璣之
類非敢吝白金易售也乃别去與女升舟諸吏送之
少選至長橋别去女童自言小字雲姐年十三矣言
笑惠敏元甚愛之後二年科詔下明日當試女童曰
我為君入禮闈竊所試題出門不久復還探懷出題
元撿閱宿備明日入試果脗合既捷薦名遂登科調
丹徒簿女童之來至是六年矣忽辭去留之不可離
席苒苒不復見(朱蛇記)
皇祐中蘇州民家一夜有人以白堊書其牆壁悉似在
字一夕之間數萬家無一遺者至卧内深隱之處無
不到者莫知其然後亦無他
熙寧六年六月龍見於郡東方黑龍二北方白龍二雲
氣盛作而不雨獨承天寺前雨二寸
元豐元年七月四日夜蘇州大風雨潮高二丈餘漂蕩
尹山至吳江塘岸洗滌橋梁沙土皆盡惟石僅存崑
山張浦沙保有六百戶悉漂盡惟餘五戸空屋人亦
不存
元豐四年七月蘇州大水西風駕湖水浸沒民居凡邊
湖者皆蕩盡或舉家不知所在松江長橋亦推去其
半橋南至平望皆如掃内外死者萬餘人翌日水退
村人漸獲流尸蘇匠為棺一日盡售無以繼之人云
吳江以北民露地而哭平望以南刈禾而歌
宣和間盛章守郡譙樓火有得一木於煨燼之餘析而
為薪中有大吉字遂獻諸朝時郡學立石一株中夜
有光發石上教官作瑞石放光頌亦以上聞又一日
雷震大成殿柱火光滿庭東壁楣上遺一四帶青布
巾大可貯五斗粟教官命以香案置庭中夜半失之
宣和間楊崈字之損為吳江丞治所枕太湖雲濤汹湧
震動窗戸廳西有湖山堂堂設石棋局及石墩二一
日薄暮聞下子聲小吏走觀見青巾二人對奕聞人
來即起凌波而去視局上已五十許子崈案為圖以
視善奕者歎其妙而莫能殫其意父老相𫝊以為竒
事圖嘗板行今逸之堂亦更為廳事矣(丞郭某所記)
慧聚寺大殿二柱有天書如今之大篆非刊刻者一勣
溪火三字一蜿蜒蟠結若符篆不可曉在柱裏向人
所不見字大小近二尺許好事者或模印之(通鑑本末)
松陵陳益年少俊邁嘗冠鄉舉夜夢一人衣道服促左
右於巾笥中取綠衣靴笏與益衣之益詢左右則曰
楊文公也益穿袍亟覺毛骨寒凜似不能勝道服者
乃歎曰惜乎有此才而無此緣即命褫去益後語其
事於人不一年遂卒(談選)
嘉祐中崑山縣海上有一船桅折風飄泊岸船中三十
餘人衣冠如唐人繋紅鞓角帶短皂布衫見人皆慟
哭語言不可曉試令書字亦不可讀行則相綴如雁
行久之自出一書示人乃唐天祐中告授屯羅島首
領陪戎副尉制又有一書乃是上高麗表亦稱屯羅
島皆用漢字盖東夷之臣屬高麗者時贊善大夫韓
正彦為縣令召其人犒以酒食罷食以手捧首而𩥇
意若懽感者正彦使人為其治桅桅舊植船木上不
可動工人為之造轉軸教其起倒之法其人又喜而
𩥇船中有諸糓惟麻子大如蓮的蘇人種之初歲亦
如蓮的次年漸小數年後只如中國麻子
治平中錢忠道過吳中愛其風物留戀不能去終日諷
詠遊賞遥見好女子小舟獨棹煙波間忠悦之作詩
贈之有句云滿目生涯干頃浪全家衣食一輪竿女
得詩擕歸呈其父盖隱淪客也嘉忠之詩遂以女妻
忠汎舟同入煙波不知所往(清隱集)
吳郡志卷四十六
