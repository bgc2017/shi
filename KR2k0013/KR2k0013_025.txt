吳郡志卷二十五宋范成大撰
人物
楊收字藏之父遺直客死姑蘇收七歲而孤遂居吳處
喪若成人母長孫親授經十三通大義善屬文所賦
輒就吳人號神童里人多造門觀賦詩至壓敗其藩
懿宗時以中書侍郎同中書門下平章事子鉅散騎
常侍鏻戶部尚書
徐修矩吳人仕為恩王府記室參軍奕世才賢承家介
潔守世書萬卷優游自適有潮田五萬步草屋十數
間不復出仕皮日休嘗就借書讀之與任晦同時日
休與陸龜蒙作二游詩謂修矩與任晦也
任晦吳人仕為涇縣尉退居里中有深林曲沼危亭幽
砌池中又為島嶼脩篁嘉木掩映限奥晦資高放寡
合好奇樂異喜文學名理之士得顧辟疆舊圃以居
云(松陵集)
孫發吳人舉百篇科皮日休贈以詩云百篇空體喧金
屋一日官銜下玉除陸龜蒙亦云直應天授與詩情
百詠惟消一日成其見推當時如此後未有繼之者
皮光業字文通父日休為蘇州從事光業生於蘇十歲
能屬文錢武肅王鏐辟以為屬吴越國建以為相教
令儀注多其所定美容儀善談論若神仙中人(吴越備史)
殷宅字昌從少負志氣博學善屬文弱冠遊太學籍甚公
卿間天寶末知天下將亂乃趣装東歸侍母居吳郡
吳中士大夫得從之遊者鄉黨以為榮採訪使李希
言辟為從事奏授試崑山尉不就子侑遂顯宦(馮宿集)
吴仁璧大順中及第喜屬文精星學及黃白術初學於
廬山道士數年其師曰能罷卷學仙乎仁璧固陳求
名之志道士曰一第取之拾芥耳但他年從宦勿干
英雄仁璧既成名錢武肅王待以客禮訪以天文固
辭非所知欲辟幕職又以詩辭及秦國夫人薨武肅
具禮幣請為志又不從遂為錢氏所害其女亦善星
學仁璧被繋女仰瞻而泣曰文星失位大人其不免
乎(備史遺事)
温訥蘇州人吴武忠王楊行密時為大將劉威幕客行
密卒威為帥府所忌或譛之於徐温温將害之訥說
威曰公受謗雖深反本無状若輕舟入覲則嫌疑皆
亡矣威從之温果待威甚恭威得遠鎮訥之力也
司馬福郡人始隸吴越王水軍淮人圍姑蘇置柵環城
内外阻絶王遣救兵至莫知城中音問福能水中行
總帥因遣入城淮人設網縣銅鈴纖鱗過之必覺福
以巨竹觸網淮人聞鈴聲亟舉網網舉而得度或浮
水上則戴萍荇而行因得入城既而復出凡在水中
三日及救兵至與城中弓矢相應淮人以為神軍中皆
服福奇才進官都指揮使吳越王城吳江置軍鎮命
福主之許老於職至國初不絶(備史遺事)
丁偃蘇州進士試邇英延講藝詩云白虎前芳掩金華
舊事輕天心非不寤垂意在蒼生有古詩諷諫之體
偃是歲奏名甚高御前下第自是二十年始及第(温公)
(詩話)
鄭夷甫郡人少登科有美才嘉祐中監高郵軍稅遇一
術士能推人死期無不驗推夷甫命不過三十五歲
感歎不堪人有勸其讀老莊以自廣者久之潤州金山
一僧端坐與人談笑間化去夷甫聞之喟然歎息既
不得夀得如此僧復何憾哉乃從佛者授楞嚴經往
還吳中歲餘忽有所見曰生死之理我知之矣遂釋
然放懷無復芥蔕後調封州判官預知死日先期旬
日作書與交遊親戚訣及次敘家事備盡至期沐浴
更衣公舍外有小園面溪一亭夷甫至其間親督人
洒掃及焚香揮手指畫之間屹然立化家人奔出呼
巳僵立亭亭如植木一手猶作指畫之状郡守而下
少時皆至士民觀者如堵牆明日乃斂高郵崔伯易
為墓誌略敘其事(墨客揮犀筆談)
謝濤字濟之淳化三年進士幼奇敏講學陽山澄照寺
吴令羅處約長洲令王禹偁皆與定交處約謂禹偁
曰濟之楊㩁天人吾曹敵也由此聲名益顯真宗即
位銳意人物内出濤等二十四人治状會京東強寇
起召知曹州歴三司判官兩浙轉運使侍御史直昭
文館知越州權西京留司御史臺就拜祕書監朝廷
嘉其恬退擢太子賓客其為侍御史清静端介百辟
望其風采及分務悉屏去外累不復親筆硯曰佚我
以老日閱舊史一卷以代賓話弟炎有文名與盧植
齊名時謂之盧謝
謝絳字希深濤子祥符八年進士召試館閣校勘上疏
言國家當以土德王天下又言真宗當配上帝議不
合河決滑州又言災異衆多宜深自引咎損膳於朝
罷不急之役省無名之斂以休息天下又請罷内降
詔令皆由中書樞密院而後施行因進聖治五箴遷
知制誥出知鄧州卒子景初景溫景平景回
龔識給事中慎儀之子端拱元年進士大中祥符間翰
林學士李宗諤薦擢監察御史遷殿中侍御史兼左
巡使本朝襲唐制御史不專言職至是始擇學術醇
正操履端方可綱紀朝廷者俾入臺言事識始被選
後以目疾求退除檢校司封郎中平江軍節度使本
朝吴士登科者始於識今府學先達題名以識為首
識之後有宗元等列於後其家至今居崑山黃姑猶
藏其登第時金花榜帖乃用塗金黃紙闊三寸長四
寸許大書姓名下有兩知舉花押又用白紙作大帖如
藥帖状貯金花帖於中外亦書姓名二字盖以此報
其人也自唐以榜帖相𫝊而世少見其制故附於此
丁謂字謂之長洲人少與孫何善袖文謁王禹偁大驚
重之以為自唐韓愈柳宗元後二百年始有此作世
謂之孫丁淳化三年進士甲科累遷䕫州路轉運使
蠻酋為寇謂諭以禍福蠻感泣作誓刻石立境上五
年不得代詔舉自代者乃入為三司鹽鐵副使大中
祥符五年參知政事九年請外為平江軍節度使知
昇州天禧初復參政改樞密使代寇準拜中書門下
平章事加司空晉國公仁宗即位進司徒侍中為山
陵使授太子少保分司西京又貶崖州司戸參軍在
崖五年累徙光州授祕書監致仕卒年七十二謂機
敏有智謀文字累數千百言經覽輒誦善談笑為詩
至圖畫博奕音律無不洞曉嘗建鄉郡節鉞以至宰
相國朝吴人至相位者始於謂又嘗為鄉里請於朝
特免丁錢鄉人至今德之祠於萬夀寺
許洞字洞天吳縣人父仲容太子洗馬洞疎雋幼習弓
矢擊刺長折節勵學精左氏𫝊咸平三年第進士為
雄武軍推官詣府白事有倅踞坐不起即移書責知
州馬知節知節怒劾之除名歸吴所居常植一竹以
表特操吴人至今詠之曰許洞門前一竿竹日以酣
飲嘗從民坊貰酒大有所負一日忽書壁作酒歌數
百言人爭往觀其酤數倍景德中獻所撰虎鈐經應
籌策科報罷封太山祀汾隂獻三大禮賦卒於烏江
主簿
劉少逸年十一文辭精敏有老成體其師潘閬擕以見
長洲令王元之吳縣令羅思純以所作贄二令二令
名重當時疑所贄假手未之信因試之與之聮句略
不淹思思純曰無風燈焰直少逸曰有月竹隂寒元
之曰一回酒渴思吞海少逸曰幾度詩狂欲上天凡
數十聮皆敏妙二公驚異聞于朝賜進士及第官止
尚書員外郎(續歸田錄)
祝庶幾郡人通象緯之學累赴鄉舉不中第景德中求
試所習以為司天靈臺郎
徐祐字受天擢第為吏以清白稱慶歴中屏居吴下日
涉園廬以自適終左官員外郎年七十五
鄭戩字天休吴人居皋橋九歲而孤長客京師師事楊
億天聖三年進士第三累官龍圖閣學士知開封府
戩強敏善聽決假貸細民繩治豪宗大姓流姦吏馮
士元于海島執政盛度程琳皆坐黜朝議畏其皦核
康定元年同知樞密院出知杭州發丁數萬開闢西
湖民賴之歴陜西四路都總管經略安撫招討使行
邊至鎮戎軍天寒與將佐置酒會塞塵起有報西戎
至戩云此必川兵按邊回耳非賊騎已而果然以資
政殿大學士知并州時契丹與元昊交惡邊奏互上
獨戩不以聞上問戩對戎狄相攻中國不足憂仁宗
嘗曰戩氣質英豪朕欲以為相故屢試於外尋為宣徽
北院使檢校太保奉國軍節度使卒年六十三贈太
尉諡文肅
吳感字應之以文詞知名天聖二年省試第一九年中
書判拔萃科仕至殿中丞子純文行亦高鄉人目曰
吳先生
元絳字厚之居帶城橋天聖五年進士屢典大藩以文
章政譽名一時神宗欲選翰苑之才王荆公曰有真
翰林學士恐不能用耳遂自外召入翰林未幾參知
政事事詳在國史後以太子少保致仕還吴中與程
公闢諸公為九老會鄉人號其居曰衮繡坊卒年七
十餘有玉堂集三十卷
程師孟字公闢郡人其高祖思為錢氏營田使遂居吴
師孟居南園側號晝錦坊景祐元年舉進士累遷判
三班院給事中判將作都水監歴知楚遂洪福廣越
青州為政簡而嚴剸煩制劇才力有餘罪非死者不
以屬有司獄每為空寬猛得中所至人悅性樂易純
質言無隠情喜為詩效白樂天而尤簡直至老不改
吳語累官光禄大夫致仕年七十八樂圃朱先生伯
原少許可言師孟為政則曰雖韋丹治豫章孔戣帥
嶺南常衮化七閩無以加也天下以為才卿吏師米
芾亦云廣平公以文學登科以政事躋顯以言語出
疆以恬退告老足之所及功利蔚起云有詩集二十
卷奏議十五卷
盧秉父革本德清人舉神童慶歷之後累歴監司有聲
請郡自效神宗嘉其恬退未幾告老累進太子賓客
官制行累改通議大夫退居於吳年八十二今盧提
刑橋因其宅以名其家遂為吳人秉皇祐元年進士
元豐中為發運使父革退老於吴秉每歲上計必請
還鄉省侍後帥涇原懇辭歸養手詔慰勉時以為榮
龔宗元字會之慎儀之孫幼穎悟絶人讀書虎丘為鄉
貢首選天聖五年擢第范文正公謂之曰君器業清
修他日必為令器謹勿因人以進宗元後登朝未嘗
遊公卿門文正之教也終都官員外郎宗元始以都
官分司南京謝事取白居易詩作中隠堂語在園亭
條子程孫況皆繼登科
龔程字信民剛正自守不怵於禍福力學排異端家不
設佛老像祭祀不焚紙錢讀書南峰攻苦食淡遂博
極羣書鄉人號有脚書廚熙寧六年第進士終桐廬
令子況
龔況字濬之崇寧五年進士入館以學術文章與蘇過
在朝俱知名時號龔蘇用宗元中隠故事自號起隠
子終祠部員外郎有起隠集三十卷
孫載字積中崑山人曾祖漢英仕錢氏為蘇州崑山鎮
防遏使遂為縣人載治平二年第進士歴廣東河北
淮西使者知海沂婺亳州治務大體時號循吏以嘗
薦元祐黨人遂丐歸一日徧謁先壠及嘗與往來者
呼妻子與訣問日早晏盥手焚香而逝年七十五
丁騭吴人元祐中嘗為正言五上章論何正臣治獄殘
酷巧詆刻深甚於羅織黨錮事載國史
侍其沔字國紀上世自高密徙吴學貫穿經𫝊與人交
如淡薄遇其急奮義以往不避艱險五舉禮部退為
鄉先生治平三年沒門人弟子相與議其治行諡曰
夷晦先生滕元發志其墓云士生斯世有進取出力
得時行道功烈被於民者有行義修潔退而講學為
一鄉之善士者斯二者用舍不同要皆天下之強立
君子也善士盖指沔其慕尚之如此
秦希甫字辨之郡人元豐二年進士元符中為陜西轉
運判官奏王贍王厚取邈川青唐府庫物因此致變
又言河州至湟州道路險阨往者如赴死所湟州本
溫溪心故地當求溫氏之後立為屏輔皆在可棄崇
寧初黨論起言者以棄地為罪降官入黨籍
葉清臣字道卿長洲人父參嘗守郡謝事因居天慶觀
之東有賢德名(事具七檜堂條下)清臣天聖二年舉進士第
二簽書蘇州觀察判官累遷修起居注三班鹽鐵院
上疏論地震熒惑犯南斗因訟范仲淹余靖以言事
被黜天下齚舌行將二年人主當深自咎責詳延忠
直敢言之士出為兩浙運使豪右田據上游水不得
泄民不敢爭清臣請疏盤龍匯滬瀆港入于海民賴
其利擢三司使編前後詔勑使吏不敢欺遷為翰林
侍讀學士歴江寧邠澶青永興河陽諸郡清臣幼敏
異好學善屬文天資爽邁遇事敢行數上書論天下
事其陳九議十要五利皆當世可行者有文集一百
六十卷
錢象先字資元郡人中進士高第宰相吕夷簡薦其經
行為國子監直講歴大理少卿三司判官河北江東
轉運使天章閣待制龍圖閣直學士官尚書刑部侍
郎又歴知河中河南府許潁陳蔡亳州以吏部侍郎
致仕象先長於經術仁宗留神經萟象先以古學進
勉間有顧問依經以對因以諷論政事時務有啟迪
獻納之益留侍經筵前後十五年又通刑名之學所
尚詳平又以犯敕者重犯令者輕請移敕文入于令
者甚衆又省去許捕之條百餘其持法近厚如此修
敕成例賜勲爵獨賜三品服仁宗謂輔臣曰象先以
孝聞有母八十歲以此慰其母心熙寧九年卒年八
十一
滕甫字元發避高魯王諱以字為名更字達道本東陽
人范文正公父之甥教以為文文正為郡安定胡先
生翼之亦居郡中甫来從學廷試兩為第三孫沔一
見曰後當為賢將累遷御史中丞翰林學士歴開封
真定府鄆許秦定青揚鄧等州終龍圖閣學士諡章
敏甫慷慨豪邁不拘小節近世名將無及者葬陽山
子孫遂為吳人
蒋堂字希魯本宜興人徙于蘇祥符五年進士任侍御
史論禁中火宜責躬修德不必歸咎宫人郭皇后廢
極論不可出為淮南發運使薦部吏二百員累遷樞
密直學士歴知應天河中府洪杭益蘇州後十二年
再守蘇遂謝事以禮部侍郎致仕家於靈芝坊(詳見園亭)
(門)堂為人修潔遇事不少屈好學工文詞延譽晚進
至老不倦卒年七十五有吳門集二十卷其絶筆詩
云歸来深隠太湖濱天與扶持百歲身雖是浮雲隔
雙闕丹心愛戴在君親忠厚之氣終始如此
陳郢隠居里中以琴書自樂丁晉公甥也欲薦以官拒
之續圖經并其弟之奇謂之兩高士父殿中丞質亦
以德行著稱鄉里
陳之奇字虞卿曾祖贊眀事錢氏為中吳軍節度推官
所謂丁陳范謝四長者之奇天聖中禮部試第四御
試不得第居鄉里十年無仕進意母丁晉公之妺晉
公欲官之之奇兄弟每力辭而勉使復應舉不得已
復起得及第李瑋尚秦國大長公主詔舉經術仁義
者為隴西郡王宅教授數月告歸即致仕郡留其奏
不可時年未五十未幾詔賜金錢復起之卒不起終
太常博士之奇孝於親約於身信於朋友篤行好學
知道心泊如不為聲利所遷其退歸與鄉人同憂樂
赴人之急至於州縣無所避州縣以之奇至誠亦不
為疑平居静默與人言忠孝立身亹亹不倦人莫不
以為君子每出乘羸駒里巷小人見之必斂然曰此
吾陳君子也四方賢士大夫至吴必問陳君所在爭
欲一見之王岐公聞其喪曰吾嘗與陳君相從於閶
門之下觀其言出入仁義之際真君子哉乃為誌其
墓而題曰太常博士致仕陳君子之墓云
方惟深字子通其先自莆陽徙吳為吳下鄉先生文學
行義與樂圃朱長文同為一世所宗事具程俱所撰
墓銘其略曰子通幼有稱鄉貢為第一試禮部不第
即棄去吴下有田一㕓與其弟躬出入耕穫間則讀
書至於黃帝老莊之書養生為夀者之說及西方别
𫝊皆得其大指平居視之猶木雞也及其論議古今
道理窮覈至到確然莫能移常以雅道自娱一篇出
人争傳誦王安石以為精詣警絶元白皮陸有不到
處以韋布之士閉關陋巷而孝友清介之風隠然稱
東南有司舉貢籍以年格應補軍州助教者就賜敕
牒袍笏於其家得興化軍助教拜受唯謹初年四十
無子其弟有子以為吾先人有後足矣即屏居於外
預知死期期至不亂喪葬皆有治命云
楊懿孺字彛甫其先自浦城徙長洲以行義隠處與方
子通同時號吳中二老事具程俱所撰墓銘略云吳
郡有二老焉或仕或不仕皆隠者也居城之東北曰
方公居城之東南曰楊公即懿孺也懿孺少孤力學
言行相顧朝無夕儲讀書哦詩泊如也神夷氣昌未
嘗有饑寒憂雖閭里不盡知其貧崇寧二年特奏名
後調南昌主簿居一年忽載妻子歸吳下且告老以
承奉郎致仕平居直心自信不知世間有傾巧事自
未仕及老于家不入州縣不事鄉里請謁間一過所
親厚歲不過數四雖嘗出而仕人猶謂隠者
吴郡志卷二十五
