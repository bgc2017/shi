吴郡志卷三十六宋范成大撰
郭外寺
興福寺在常熟縣西北九里唐寺記云始於齊始興五
年按齊無始興年號但有延興中興二號皆止一年
流𫝊之誤如此既是唐碑姑存之即常建題詩處(再修)
(功德記此寺始自齊始興五年因邑人郴州牧倪德光捨居第置之是為大慈寺至梁大同三年改為興)
(福寺自為邑為寺歴陳隋四代迄于我唐甲辰歲踰三百年會昌末釋教中圯僧難聿興武宗斥去浮屠)
(法兹寺在毁拆數大中踐阼再恢釋教俾飾伽藍先是大檀越主吴興錢公某吴郡顧罕汝南周坦與彼)
(親友兼募信士助修塑像添建殿堂奐爀垂芳𫝊之不朽以&KR1471;僑居是邑廢之興之耳目相接俾書其事)
(有愧斐然時中和四年六月五日記李湛雲門十里長殿塔眀朝陽半夜風雨至滿山松桂香清猿嘯遠)
(樹好鳥鳴虚廊塵土斯可濯胡為語滄浪常建清晨入古寺初日照高林竹徑通幽處禪房花木深山光)
(悦鳥性潭影空人心萬籟此都寂但餘鐘磬音僧皎然秋風落葉滿空山古殿殘燈石壁間昔日經行人)
(去盡寒雲夜夜自飛還)
夀聖院在常熟縣西十八里梁大同十二年置為頂山
禪院治平四年改賜今額(錢藻頂山瑞石菴記頂山之巔直上絶險怪篁奇木)
(隂森鬱翠之中有瑞石峭拔不可窮極而龍母之塚神龍之池環窟其方邑民禱禳水旱曾不告召而千)
(里畢至眀道紀元之初浮屠守常者能默誦妙法蓮華經邑民陳氏屋其下為菴召守常者持事之自是)
(禳禱必應福在一方守常死菴其下者不得其人則禳禱不效水旱相仍嘉生不遂邑民以為戚迨今治)
(平丙午縣大夫向侯因民之欲命僧惠安拯廢舉墜益廣其方以起民人歲時祈禱之誠夫窮巖絶境龍)
(神之窟宅足以為一方之福遇人而興其信誠之應效盖不可輕巳神之為靈嘗隂寂無形不可得詰而)
(若依人以為報其能不逆民之心以嚴香火之地以致誠於隂寂不可詰之間而為民取福善之應盖亦)
(賢於無所用心而欺闇以悖人者之為也丁未春正月承奉郎守尚書祠部員外郎充祕閣校理通判秀)
(州軍州兼管内勸農事騎都尉借緋錢藻撰陳于新甃頂山路記常熟居海濱地無大山縣依山之陽是)
(為隅山以瀕海之隅也又名虞山以昔人虞治於此也山北行九里是為破山以鬭龍破山而為澗也又)
(北行九里為頂山又北行六七里為小山山之南北相距纔三四十里名巳不一矣又合而名之或曰烏)
(自山焉縣人往還以舟航為安向視道路無不勞苦者自縣至破山即有興福寺又至頂山即有頂山寺)
(其路随山山皆砂石人迹不頻則榛卉為之莽雲雨暴至則泥潦為之塗昔之僧於興福者悼其如此累)
(甓以甃之然自縣之北門以至興福之寺門而巳因仍持久未有以動心者今頂山中峯菴主懷素始自)
(破山之雙塔甃之以扺頂山之寺門兆於熙寧八年之孟春成於元豐二年之季夏雖以堅為之心感向)
(化之人而必更五年方即成功古之治田澮上有道川上有路而道路不除當責於任事者雖州縣之吏)
(時有銳意臨之而後或無成亦有有其意而不得自任以為責者今懷素非徒能甃路而已又能建雙石)
(塔以鎮交衢之衝開四石橋以濟往来之阻是能為縣官之未為者而以佐縣官之不逮吾其可以無書)
(元豐三年三月日文林郎試祕書省校書郎守縣尉陳于記)
廣安寺在常熟縣東一百里直塘舊名寳林寺(淳化二年曉師)
(苾芻建)
夀聖晏安禪院在常熟縣東北六十里許浦鎮(始自陳朝禎眀)
(元年皇朝治平四年十月勅額為夀聖晏安禪院紹聖二年僧智通始建鐘樓次以浴室廊廡階砌鼎新)
永安寺在常熟縣東北七十里(興於乾元間咸通二年易其幢塔顯德中得州)
(符而鼎新之)
靈寶寺在常熟縣東南塗菘一百二十里
淨居禪院在常熟縣西北八十七里舊尊勝禪院也(始於)
(梁大同二歲唐會昌廢大中初詔復天下精舍院復興廣順中錢氏有土僕射陳滿憫其隳陋首出已財)
(集羣庶同作佛殿其後始獲禪子堯鋤荒以廣其地端徑以闢其門聖宋咸平六紀徧募豪族以重新之)
(李湛遊頂破二山淨居院詩入門松桂深清氣生人心霞影迷窗綺花光照地金微風起層閣初月升高)
(林中夜魂自健滿空鐘磬音)
淨惠禪院舊仁王禪院舊經無今據碑修入云在西北
隅七十里
聖像院在常熟縣陸河(僧仲殊記生民之欲者富與貴而巳富貴知道德稱為君子君)
(子所居鄉黨歸之是故博施濟衆君子之所職也率人為善君子之常分也在西方之教謂之居士長者)
(乃利益及物因以為氏故釋迦如来號刹利氏謂利益所及一刹土耳中國有大聖人作自太祖皇帝至)
(今天王推原開闢以来未有太平如此之盛教化隆侈天下富樂比屋可封餘力閑暇人人得以講性命)
(之宗究死生之本覽罪福之要互相勸飭思所以因教而達于道夫三教之用雖趣尚各異要之為善其)
(揆一也佛法之盛莫如姑蘇白沙又居其上游附海膏腴地力十倍朱君肱承父業起家稱為右族父某)
(天資好善嘗遊陸河聖像院觀大殿摧圯首施家財募衆興功嘉祐八年夏績用成就熙寧初再造佛像)
(未畢而終君能追誦先志紹聖三年工畢刻石作記以告後來紹聖四年十月霅川空叟僧仲殊記)
吴江縣雙林禪院在縣西一百二十里(昔倪林里有寺因湖漲圯壊儒)
(林里始興建招提倪林之人訟於有司時郡將曹公瓊以其事上於朝遂謂之雙林)
報恩禪院在吴江縣東北二十五里(唐大中年顧文通捨甲第而剙為精)
(舍釋迦大殿歲遠屋弊慶歴間沙門圓寔等重建)
法喜寺在吴江縣東九里(後唐長興元年統軍趙君之倡也始曰崇福本朝更賜今)
(名)
應天禪院在吴江縣西南一百里(僧曇義記略云唐大中七年歲癸酉里民)
(沈揆捨莊第營之迄乾符二年乙未歲刺郡者始以状聞詔下賜今額周顯德二年歲在乙夘始建殿宇)
(始立佛像香炬鐘梵蔚為道場年禩綿涉名存實亡大宋咸平五年壬寅歲超師進道之外慨然繕葺市)
(木召匠運斤畚土不歴數稔壮麗寳坊大中祥符四年辛亥歲重建正殿巍巍大壮屹若山立金碧丹雘)
(煥赫顯敞云)
無礙院在吴江縣松江之上(孫覿普賢應夢記云西方有聖人懸隔山海在中州)
(千萬里之外累數十驛不能通而學道之士秉心端嚴不入諸相一念瞥起遂撫四海於俛仰之中矣予)
(嘗過松江無礙院兵火凋殘寺之入於草莽者十九獨有普賢一堂像設中峙丹青輪奐之飾炳然余問)
(其故僧曰邑人宋邲者營築此堂為公媼追福之地夢一大士戴華冠被珠珞乘白象手執如意而翁媼)
(導其前神清安隠蕭散如平生不見留滯冥莫幽隂之態既寤歎曰此普賢菩薩也於是敬信之心日以)
(精進又圖其像於家事之益虔道俗咸共瞻仰焉余聞維聖人而後知死生之說鬼神之情状人子念親)
(屬纊之後影響昧昧然不知其所之也歸依佛祖涕淚請救援之火宅為清凉山出之苦海為極樂國解)
(六結為解脫門破十習為無上道諸佛赴感示現神通起幽作匿捷逾響報無可疑者答曰如是請書其)
(末紹興二十年歲在庚午三月望日晉陵孫覿記)
永福院在吴江縣地名八赤(李杼記夫累土畫沙童子戲也皆足以成佛況乎運)
(心廣博勤苦功用以是因緣而作佛事利益一切衆生則佛之道豈難成哉平望之北二十里有墅焉曰)
(八赤前俯洞庭太湖旁連震澤甫里魚稻之美商旅舟檝之所趨會居處聚落殆且百家其民淳而樂業)
(日以遷善農夫合耦以相助幾於上古之遺風舊有精廬中更煨燼僅存遺址比丘宗潤即其所處為接)
(待院延竚四方雲水之客若見若聞皆爭捨施貧者出力富者出財巧者出技皆捨所愛及諸結集訖用)
(有成三門方丈堂宇庖湢皆易新之嚴麗潔精具足衆妙為往来者駭心動目之觀序其實以告具石請)
(記之為書其略云紹興二十一年八月日右承議郎差權通判秀州軍州主管學事李抒記并書)
殊勝院在吴江縣地名平望(草創於崇寧間時丞相蔡京趨朝道由平望因觀寺)
(僧書華嚴經僧以寺額為請蔡問書經至何品僧云至殊勝功德品蔡笑曰當以殊勝為額巳而蔡當軸)
(遂得殊勝勅額寺有僧誦金光眀經深得三昧日課至百部人竊疑之僧有頌云我誦光眀經自得三昧)
(力舉起便周圓何用高聲覓一日三百部日輪猶未昃見者總生疑我自心堅實)
吴郡志卷三十六
