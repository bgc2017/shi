吳郡志卷十五宋范成大撰
山
姑蘇山一名姑胥一名姑餘連横山之北古臺在其上
靈巖山即古石鼓山又名硯石山董監吳地記案郡國
志曰吳山離宫在石鼓山越王獻西施於此山山有
石馬望之如人騎南有石鼓鳴即兵起亦名硯石山
又有琴臺在其上越絶書云吳人於硯石山作館娃
宫劉逵注吳都賦引楊雄方言云吳有館娃宫吳人
呼美女為娃故三都賦云幸於館娃之宫張女樂而
娛羣臣今吳縣有館娃鄉又云硯石山有石城去姑
蘇山十里闔閭養越美人於此上有兩湖湖中有蓴
充貢按此即今靈巖山以上皆董監所記今按吳越
春秋吳地記等書云闔閭城西有山號硯石山高三
百六十丈去人烟三里在吳縣西三十里上有吳館
娃宫琴臺響屧廊山上有西施洞硯池翫月池山頂
之池有葵蒓夏能去熱秋則去寒吳中每年曝乾供
進其池至旱不竭葵蒓今不復採琴臺下有大偃松
身卧於地兩頭崛起交蔭如盖不見根之所自出吳
人以為竒賞比年雷震一枝已瘁山下平瞰太湖及
洞庭兩山滴翠叢碧在白銀世界中亦宇内絶景山
前十里有採香徑斜横如卧箭云梁天監中始置秀
峰寺今為顯親崇報禪院餘在寺門
天平山在吳縣西二十里此山在吳中最為&KR0886;崒高聳
一峰端正特立續圖經以為吳鎮不誣也山皆竒石
卓筆峰為最山半白雲泉亦為吳中第一水比年有
寺僧師夀搜採巖巒别立數亭皆竒峭又於白雲之
上石壁中得一泉如綫尤清冽云(蘇舜欽吳會括衆山戢戢不可數其)
(間號天平突兀為之主傑然鎮西南羣嶺爭拱輔吾知造物意必以屏大府清溪至峰前仰視勢飛舞偉)
(石如長人肅立欲言路捫蘿緣險磴爛漫松石古中腰有危亭前對翠壁舉石竇迸玉泉泠泠四時雨源)
(生白雲間顔色若粉乳旱年或播灑潤可足九土柰何但澄徹未為應龍取予方棄塵中巖壑素自許盤)
(桓擇勝處至此快心膂養内聊自清終勝甘於虎范帥道萬物天地間或有竒勝迹見賞能幾人不止今)
(與昔吳門多好山天平為峻極旦暮常白雲表裏皆珍石烟嵐十里光松桂四時色我因一縱遊煩襟為)
(開釋感古懷君子翻然長太息樂天賞雲泉詩章何歷歷垂今數百年繼者漠然寂間遇希文来雙旌守)
(鄉國行春三讓原吟哦盡所得子美天與才尋幽多採摭賦百五十言平地黃金擲三賢固有名山亦資)
(輝赫比去還幾年不逢好事客楊備久厭城居適野情搘筇躡屐傍山行人間多少嶮巇路縱是天平還)
(不平)
香山胥口相直吳王種香於此山遣美人採香焉傍有
山溪名採香逕事具古蹟門
胥山在太湖之口吳王殺子胥于江吳人立祠江上因
名胥山詳具辨證門
穹窿山吳中山最高深處赤松子取赤石脂於此神仙
𫝊赤松子秦穆公魚吏也食桂實石脂絶榖後於吳
山升仙去吳都賦云赤松蟬蛻而附麗此有寺名福
臻(楊備穹窿山吳郡名山第一山翠微心在碧霄間林泉瀟洒烟嵐秀直擬結廬終老閑)
華山在吳縣西六十三里老子枕中記云吳西界有華
山可以度難父老云山頂北有池上生千葉蓮華服
之羽化因曰華山長林森天荒楚蔽日輿地志云山
上有石鼓晉隆安中鳴乃有孫恩之亂比年有土人
張氏買此山以葬開鑿巖石甚竒勝山半有大壑曰
天池最佳處也(華山精舍記楊備詩巖屏晚樹噪寒鴉嵐翠樓臺釋子家池面鏡光功德)
(水金波影裏石蓮花)
洞庭包山即洞庭山也𫝊記所載多與洞庭相雜吳地
記云在縣西一百三十里中有洞庭深遠世莫能測
吳王使靈威丈人入洞穴十七日不能盡因得禹書
郡國志洞庭山有宫五門東通林屋西達峨眉南接
羅浮北連岱嶽東有石樓樓下兩石扣之清越所謂
神鉦昔有青童乘獨飇飛輪之車相𫝊至此其跡上
有天帝壇山山有金牛穴吳孫權令人掘金金化為
牛走上山其跡存焉吳王闔閭作水精宫於此尤極
水府之珍怪玄中記云吳國西有具區澤中包山有
洞庭入地下潛行通琅邪東武山淮南子云斷修蛇於
洞庭左𫝊云哀公元年夫差敗越於夫椒今太湖東
别有夫椒山下有大洞天宫潛通五岳又云包山上
舊無三班謂蛇虎雉侯景亂後乃有虎蛇五符云林
屋山一名包山在太湖中下有洞潛通天岳號天后
别宫夏禹治水平後藏五符於此吳王闔閭使靈威
丈人入山所得是也真誥云包山下有石室銀房圍
百里又有白芝隱泉其水紫色玄中記云吳國西有
具區中有包山洞庭地下潛通琅邪東武山山穴道
一名椒山哀公九年越敗吳夫差于夫椒即此是又
名洞庭山吳大帝時使人行二十餘里而返云上聞
波浪聲有大蝙蝠如鳥拂殺火穴中高處照不見顛
左右多有道人馬跡禹治水過會稽夢人衣玄纁告
治水法在此山北錮函中并不死方禹得蔵於包山
石室吳人得之不曉問孔子云王居殿赤烏銜集庭
此何文字曰此禹石函文也玄中記又曰吳西具區
澤中包山有洞庭室戰國策曰越王散卒三千擒夫
差於干隧吳郡西北有地名干隧是也句曲山聞有
靈府洞庭四開古人謂為天壇之靈區天后之便闕
清虚之東窗林屋之隔沓衆洞相通七塗九便四方
交達天后者林屋洞中之真君住在太湖包山下靈
威丈人所入得靈寳符處也又云包山下有石室銀
戶方圓百里中有白芝亦名林屋山今洞庭山在太
湖湖中有東西二山西山最廣林屋洞及諸故物悉
在焉東山有柳毅井為故跡房琯云不遊興德洞庭
未見山水興德杭州寺也洞庭景物互見太湖門(皮日)
(休雨中遊包山精舍松門亘五里彩翠高下絢幽人共躋攀勝事頗清便霎霎林上雨隠隠湖中電薜帶)
(輕束腰荷笠低遮面濕屨黏烟霧穿衣落霜霰笑次度巖壑困中遇臺殿老僧三四人梵字十數卷地稀)
(無夏屋境僻乏朝膳散髮抵泉流支頤數雲片坐石忽忘起捫蘿不知倦異蝶時似錦幽禽或如鈿篥簩)
(還戞刃栟櫚自摇扇俗態既斗藪野情空眷戀道人摘芝菌為余備午饌渴興石榴羹飢愜胡麻飯如何)
(事于役兹遊急于𫝊却將塵土衣一任瀑絲濺陸龜蒙包山信神仙主者上真職及棲鍾梵侣又是清凉)
(域乃知煙霞地絶俗無不得巖開一逕分柏擁深殿黑僧閒若圖畫像古非彫刻海客施明珠湘蕤料)
(淨食有魚皆玉尾有鳥盡金臆手攜鞞鐸佉寂心若在中印國千峯殘雨過萬籟清且極此時空可)
(以遺智識知君戰求勝尚倚功名力却下聽經徒孤帆有行色)
林屋館即洞庭前代盖有宫館非今龍宇處也(陳沈炯林屋館)
(銘夫玄之又玄處衆妙之極可乎不可成道行之致斯盖寂寥窅冥希微恍惚故非淮南八仙之圖賴卿)
(九井之記至若崑山平圃銀牓相暉蓬閬仙宫金臺崛起南瞰胥臺傍連飛閣桂柱瓊軒闕雲瑞銘曰)
(大道既隠衆聖無門悠悠太極誰見玄根祈年立秦望仙表漢髣髴神靈依稀宫觀峩峩林屋輪奐徘徊)
(庭羅花鳥室靜塵埃皮日休縹緲峯頭戴華陽帽手拄大夏笻清晨陪道侣来上縹緲峯帶露嗅藥蔓和)
(雲尋鹿蹤時驚&KR2794;&KR2332;鼠飛上千丈松翠碧内有室叩之虚䃔䃧古穴下徹海視之寒鴻濛遇歇)
(有佳思緣危無倦容湏臾到絶頂似鳥穿樊籠恐足蹈海日疑身凌天風衆岫點巨浸四方接圓穹似將)
(青螺髻撒在明月中片白作越分孤嵐為吳宫一陣靉靆氣隠隠生湖東激雷與波起狂電將日紅礊礊)
(雨點大金髇轟下空暴光隔雲閃髣髴亘天龍連拳百丈尾下拔湖之洪捽為一雲山欲與昭回通移時)
(却□下細碎衡與崧神物諒不測絶景尤難窮杖策下反照漸聞仙觀鐘煙波噴肌骨雲壑闐心胷竟死)
(愛未足當生且歡逢不然把天爵自拜太湖公陸龜蒙左右皆跳岑孤峯挺然起因思縹緲稱乃在虚無)
(裏清晨躋磴道便是孱顔始據石即更歌遇泉還徙倚花奇忽如薦樹曲渾成几樂靜煙靄知忘機猿狖)
(喜頻攀峻過斗末造平如砥舉首閡青冥㢠廻眸聊下眎高帆大於鳥廣墠纔類蟻就此微茫中爭先未)
(嘗已葛洪話剛氣去地四十里苟能乘之遊止若道路耳吾將自峯頂便可朝帝扆盡欲活羣生不唯私)
(一已超騎明月蜍復弄華星蘂却下蓬萊巔重窺清淺水身為大塊客自號天隨子他日向華陽敲雲問)
(名氏皮日休桃花塢夤緣度南嶺盡日穿林樾窮深到兹塢逸興轉超忽塢名雖然在不見桃花發恐是)
(武陵溪自閉仙日月倚峯小精舍當嶺殘耕垡將洞任㢠廻環把雲恣披拂閑禽啼呌窱險狖眠硉矹微風)
(吹重嵐碧埃輕勃勃清隂減鶴睡秀色治人渴敲竹鬭錚摐弄泉爭咽嗢空齋蒸柏葉野飯調石髮空羨)
(塢中人終身無履韈陸龜蒙行行問絶境貴與名相親空經桃花塢不見秦時人願此為東風吹起枝上)
(春願此作流水潛浮蘂中塵願此為好鳥得棲花際鄰願此作幽蝶得隨花下賓朝為照花日暮作涵花)
(津試為探花士出作偷桃臣桃源不我棄庶可全天真張袩洞庭南館詩一逕逗霜林朱欄遶碧岑地盤)
(雲夢角山鎮洞庭心樹白看烟起沙紅見日沈還因此悲屈惆悵又行吟白居易早發洞庭閶門曙色欲)
(蒼蒼星月高低宿水光棹舉影摇燈燭動舟移聲拽管絃長漸看梅樹紅生日遥見包山白帶霜出郭已)
(行十五里惟消一曲慢霓裳又洞庭小湖湖山上頭别有湖芰荷香氣占仙都夜含星斗分乾象曉映雷)
(雲作畫圖風動綠蘋天上浪鳥棲寒照月中烏若非神物多靈迹爭得長年冬不枯方干早發洞庭長天)
(接廣澤二氣共含秋舉目無平地何心戀直鈎孤鐘鳴大岸片月落中流却憶䲭夷子當時此泛舟皮日)
(休入林屋洞齋心已三日筋骨如烟輕腰下佩金獸手中持火鈴幽塘四百里中有日月精連亘三十六)
(各各為玉京自非心至誠必被神物烹顧余慕大道不能惜微生遂招放曠侣同作幽憂行其門纔函文)
(初若盤薄硎洞氣黑眣□苔髮紅鬇鬡試足值坎□低頭避崢嶸攀緣不知倦怪異焉敢驚匍匐一百步)
(稍稍策可横忽焉白蝙蝠来撲松炬明人語散澒洞石響高玲玎脚底龍蛇氣頭上波浪聲有時若服匿)
(偪仄如見繃俄爾造平淡豁然逢光晶金堂似鐫出玉座如琢成前有方丈沼凝碧融人情雲漿湛不動)
(璚露涵而馨潄之恐減筭酌之必延齡愁為三官責不敢攜一□昔云夏后氏於此藏真經刻之以紫琳)
(祕之以丹瓊期之以萬祀守之以百靈焉得彼丈人竊之不加刑石匱一以出左神俄不扃禹書既云得)
(吳國由是傾蘚縫纔半尺中有怪物腥欲去既嚄唶將廻又伶俜却遵舊時道半日出杳冥屨泥惹石)
(髓衣濕沾雲英玄籙乏仙骨青文無絳名雖然入隂宫不得朝上清對彼神仙窟自厭濁俗形却怪造物)
(者遣我騎文星陸龜蒙知名十小天林屋當第九以題之以左神理之)
(天后非方瞳人不敢窺洞口魁堆僻邪輩左右專備守自唯君好竒士復嘯忘情)
(友致傘在風林低冠入雲竇中深劇苔井傍坎纔藥臼石角忽支頤藤根時束肘初為大幽怖漸見微明)
(誘屹若造靈封森如達仙藪嘗聞白芝秀狀與琅花偶又坐紫泉光甘如酌天酒)
(雙斗何人能挹嚼餌以代漿糗却笑探五符徒勞步真君不可見焚盥空遲久眷戀玉碣文行行但)
(㢠廻首王禹偁洞庭山吳山無此秀乘暇一遊之萬頃湖光裏千家橘熟時平看月上早遠覺鳥歸遲近古)
(誰真賞白雲應得知李彌大遊洞庭山昔白樂天為姑蘇太守遊洞庭山題詩翠峰寺有笙歌畫舟之句)
(紹興壬子彌大守平江閱月而罷片帆来遊首訪翠峯追懷古昔擬樂天體聊繼其韻時異事别各遂所)
(適之樂爾詩云山浮羣玉碧空沈萬頃光涵幾許深梵刹樓臺嘘海蜃洞天日月浴丹金秋林結綠留連)
(賞春塢藏紅次第吟擬泛一舟追范蠡從来世味不關心)
&KR1735;裏傍黿山下有良田二十頃(皮日休&KR1735;裏&KR1735;裏何幽竒膏腴二十頃風吹稻)
(花香直過黿山頂青苖細膩卧白羽悠溶靜塍畔起鸊鵜田中通舴艋幾家傍潭洞孤戌當林嶺罷釣時)
(煮菱停繰或焙茗峭然八十老生計於此永苦力供征賦怡顔過朝暝洞庭取異事包山極幽景念爾飽)
(得知亦是遺民幸陸龜蒙山横路若絶轉檝逢平川川中水木幽高下兼良田溝塍墮微溜桑柘含疎烟)
(處處倚蠶箔家家下漁筌騃犢卧新□野禽爭折蓮試招搔首翁共語殘陽邊今來九州内未得皆恬然)
(賊陣始吉語狂波又凶年吾翁欲何道守此常安眠笑我掉頭去蘆中聞刺船余知隠地術可以齊真仙)
(終當從之遊庶復全於天)
石板在石公山前(皮日休翠石數百步如板漂不流空疑水妃意浮出青玉洲中若瑩龍劒)
(外唯疊蛇矛狂波忽然死浩氣清且浮似將翠黛色抹破太湖秋安得三五夕攜酒棹扁舟召取月夫人)
(嘯歌於上頭又恐霄景闊虚皇拜仙侯欲建九錫碑當立十二樓瓊文忽然下石板誰能留此事少知者)
(唯應波上鷗陸龜蒙一片倒山屏何時隳洞門屹然空闊中萬古波濤痕我意上帝命持来壓泉源恐為)
(庚辰官囚怪力所掀又疑廣袤次零亂旋驚奔不然遭霹靂強半沈無垠如何造化手便截秋雲根往事)
(不足問竒蹤安可論吾今病煩暑據簟常昏昏欲從石公乞瑩理平如璊前後植桂檜東西置)
(琴樽盡攜天壤徒浩唱羲皇言)
黿頭山一名黿山在洞庭西山之東麓有石闖出如黿
首相𫝊以名一山皆青石温潤光瑩扣之琅琅有金
玉聲浙西碑石與壓砌緣池皆取此石而出不知其
數山如剝皮矣舊有神女祠(韋應物黿頭山神女歌黿頭之山直上洞庭連)
(青天蒼蒼煙樹閉古廟中有蛾眉成水仙水府沈沈行路絶蛟龍出没無時節魂同魍魎潛太隂身與空)
(山長不滅東晉永和今幾代雲髮素顔猶眄睐隂沈靈氣静凝美的皪龍綃雜瓊珮山精水魅不敢親昏)
(明響像如有人蕙蘭瓊茅積煙露碧窗松月無冬春舟客經過奠椒醑巫女南音歌楚些碧水冥冥空鳥)
(飛長天何處雲隨雨紅蕖綠蘋芳意多玉靈蕩漾凌清波孤峯絶島儼相向鬼嘯猿鳴垂女蘿皓雪瓊枝)
(殊異色北方絶代徒傾國雲没烟消不可期明堂翡翠無人得精靈變態狀無方游龍宛轉驚鴻翔湘妃)
(獨立九疑暮漢女菱歌春日長始知仙事無不有可惜吳宫空白首)
禹期山在太湖中舊說禹導吳江以洩具區會諸侯於
此
思夫山在太湖中舊說秦有逸人居此採藥不回妻念
之而死後人哀之以名山
踞湖山即横山也在城西南十五里以其背臨太湖若
箕踞之勢然錢氏有國日造寺於山下曰薦福寺至
今里人不以踞湖名山或以寺名名之山有五大塢
圖經又名五塢山五塢舊名不雅皇祐五年節度推
官馬雲三遊此山求其林澗之美峰壑之秀雲景之
麗泉石之怪因其物象各以美名名五塢踞湖即總
五塢之衆名為六題焉(踞湖山山臨太湖上寺隠青蘿間五塢洞壑邃衆峯屏障)
(環濃嵐面光彩驚波背潺湲雲歸定僧寂月伴樵夫還林墅掩蒙密級磴容躋攀錢氏建圭社此地為家)
(山芳桂塢森森芳桂樹團團削青玉春花飛澗戶秋實墜巖曲霜條封翠紫風葉摇香綠下有幽棲人結)
(芳避世俗學仙讀丹經好道探藥籙植根滿羣峰不使樵斧觸飛泉塢高崕落飛泉深源味冷冽)
(雲津留玉乳石髓澄金屑淙淙危磴響滴滴蒼蘚缺濺沫灑明珠滿澗融寒雪岩夫就潄飲姬子臨浣潔)
(不獨愈痼疾自可清内熱脩竹塢檀欒徧岩川幽谷氣象鮮風玉自宫徵秋籟成管絃夕靄起碧霧晨曦)
(生綠煙花繁紫鳳飽質勁蒼虬攣藤蘿交密蔭仰不見雲天欲訪桃源路塢塢疑相連丹霞塢東澗岩谷)
(秀粲然金碧麗亘野丹氣明向曙霏烟霽磴瀉紅玉泉林䊸赤鳳髻日出諸峯上月皎半天際幽谷紓絳)
(繒層崕榮錦&KR1455;羨此山居人蕭然遠塵世白雲塢君尋白雲塢最近林澗西永日抱幽石因風度清溪炎)
(隨夏景變凉高秋氣凄素靄生巘崿練光帶虹霓潤澤施天下還返故山棲深惟賢士志出處可與齊訪)
(踞湖山人仇君隠居雞犬眠雲白日空暮春花木滿川紅茶甌香沸松林火藥杵聲清石澗風玉帛未聞)
(招處士神仙今喜識臺翁夕陽半局殘棋在醉倚岩邊紫桂叢)
秦餘杭山即陽山也越入吳夫差晝夜馳走達於秦餘
杭飢得生稻而食之曰是公孫聖所言不得火食走
傽偟耶呼公孫聖三呼三應夫差大懼有頃越兵大
至遂擒之
□山吳王旦食於□即此山
東獄西獄二山在太湖中吳王於此置男女二獄(楊備雷霆)
(號令雪霜威二獄東西鎻翠微髣髴酆都叢棘地岩扉應是古圜扉)
栗山一名新石頭山上有飛泉石松有吳先主刻題處
石杵西有金古於山採金劉道真記云縣西有名山
絶頂之上有石甑一人摇輒動與千人不異(吳地記)
會骸山相𫝊帶海有此山𫝊有金牛昔有兄弟三人共
鑿求之坎崩同死因以會骸為名(吳郡緣海四縣記)
虞山在常熟縣海虞縣西六里有虞山上有仲雍塚海
虞即常熟也(陸道瞻吳郡記)
鶴阜山亦名岝㠋山世𫝊禹治水時令童男童女入太
湖引出此山欲以填水至鶴邑墟不肯進因此以名
或云即師子山也
胥女山在白石山
小雞山在震澤西出胥門西行四十里過光福市市西
五里土山也陸龜蒙采樵之處
陸山有石匱
故治山一峰上有碑云是徐水曹壇天帝曲水之曹旱
牽牲至塘頂祀之則有暴水洗塘
長檣山秦始皇鑿山以造帆檣因名
吳郡志卷十五
