吳郡志卷二十九宋范成大撰
土物
干將莫耶二劍皆吳王闔廬所佩干將吳人與歐冶子
同師莫耶干將之妻干將作劍采五山之鐵精六合
之金英候天伺地隂陽同光百神臨觀天氣下降而
金鐵之精不銷干將不知其由莫耶曰子以善為劍
聞於王王使作劍三月不成其有意乎干將曰吾不
知其理也莫耶曰夫神物之化須人而成今夫子作
劍得無待其人而後成乎干將曰昔吾師作冶金鐵
之類不銷夫妻俱入冶爐中然後成物後世即山作
冶麻絰葌服然後敢鑄金於山今吾作劍不變化者
其若斯耶莫耶曰師知爍身以成物吾何難哉於是
干將妻乃斷髮翦爪投於爐中使童男童女三百人
鼓槖装炭金鐵乃濡遂以成劍陽曰干將隂曰莫耶
陽作龜文隂作漫理干將匿其陽獻其隂闔閭甚重
之會魯使季孫来闔閭使掌劍大夫以莫耶獻之季
孫拔劍之鍔中缺者大如黍米歎曰美哉劍也雖上
國之師何能加之夫劍之成也吳覇有缺則亡矣我
雖好之其可受乎不受而去干將墓在匠門外東數
里承平時人耕其旁忽有青蛇繞足其人驚遽以刀
斷之其前半躍入草中不復見徐視其餘乃折劍一
段至暮欲持歸亦忽失之方惟深有詩具載其事(吴越)
(春秋中吴紀聞)
屬鏤之劍吴王夫差所以賜伍子胥者(吴越春秋)
吳鴻扈稽二金鈎吳王闔閭所作闔閭既得干將莫耶
復命國中作金鈎令曰能為善鈎者賞百金吳作鈎
者甚衆有人貪王重賞殺其二子以血釁金遂成二
鈎以獻詣宫門求賞王曰為鈎者衆子獨求賞何以
異於衆夫子之鈎乎作鈎者曰吾之作鈎也貪而殺
二子釁成二鉤王舉衆鈎示之曰何者是也鈎甚多
形相類不知其所在鈎師向鈎呼二子之名曰吴鴻
扈稽我在此王不知汝之神也兩鈎俱飛著父胸吴
王大驚賞百金遂服鈎不離身(吴越春秋)
太湖石出洞庭西山以生水中者為貴石在水中歲久
為波濤所衝撞皆成嵌空石面鱗鱗作靨名彈窩亦
水痕也沒人縋下鑿取極不易得石性温潤奇巧扣
之鏗然如鐘磬自唐以来貴之其在山上者名旱石
亦奇巧枯而不潤不甚貴重白居易品牛僧孺家諸
石以太湖石為甲宣和五年郡人朱勔造巨艦載太
湖石一塊入京師以千人舁進是日役夫各賜銀椀
并官其四僕皆承節郎及金帶勔遂為威遠軍節度
使而封石為盤固侯勔誅餘小石未獻者留郡西河
兩傍悉歸張循王家比年士大夫好石者多山中人
始以旱石加斧鑿作玲瓏意又剜石面贋作彈窩紋
衒不識者或得善價其非巧石但青白玉質可作碑
碣及甃砌階戺者則出湖中之黿山瑩潔可鑑堅潤
如金玉亦為天下之冠程俱所賦者是也(陳洙太湖石賦并序)
(客有嗜太湖石者圖其形示余命為賦其辭曰江之東直走數百里有太湖兮澄其清湖之浪相擊幾千)
(年有頑石兮醜其形徒觀夫風撼根折波流勢横神助爾怪天分爾英駭立驚犀低開畫屏素煙散而復)
(聚蒼苔死兮又生譬夫枯槎浮天黑龍飲水鬼蹲無状雲飛乍起稚戲攜手獸眠盤尾大若防風之骨竅)
(如比干之心密房萬穿秋山半尋子都之戟前其鐓韓稜之劍利於鐞若乃湖水無邊湖天一色露氣曉)
(蒸蟾津夜滴伊爾堅姿峭兮寒碧千怪萬状羌難得而剖悉我將弔范蠡於澤畔問伍員於波際原君厥)
(初何緣而異公侯求之如張華之求珠衆人獻之如卞和之獻玉植于庭囿視之不足噫爾形擁腫兮難)
(琢明堂之礎爾質中虛兮難刻鴻都之經用汝作礪兮汝頑厥姿攻汝為磬兮汝濁其聲亡所用之而時)
(人是寳余獨掩口盧胡而笑子之醜程俱太湖採石賦建中靖國元年以修奉景靈西室下吳興吳郡採)
(太湖石四千六百枚而吳郡實採於包山某獲目此瑰奇之産謹為賦云吳吏採石於包山也洞庭鄉三)
(老趨而進揖而言曰惟古渾渾物全其天金藏於穴珠安於淵機械既發剖蚌椎礦不翼而飛無脛而騁)
(刳山探海階世之競迺若富媪贅瘤則為山嶽茂草木於毛膚包嶄巖於骨骼與瓦甓其無間何於焉而)
(是索今使者窺複穴蕩沈沙搜奇礓於洞脚劂巧勢於丘阿呼靈匠以運斤指陽侯使息波豎江山之㟧)
(㟧續劍閣之峩峩莫不剔山骨拔雲根貞女屹立伏虎畫奔督郵攘袂以相睨令史臨江而抗尊雖不遭)
(於醯沃豈有恨於苔痕嗟主人之不見佀羊牧之猶存何一拳之足取笑九仞之徒勤既而山戶蛾集篙)
(師雲屯輸萬金之重載走千里於通津使山以為骨則土將圮使玉以為璞則山將貧煑糧之客歎終年)
(之無飽談玄之老持一法其誰論嘗聞不為無益則用之所以足惟土物愛則民之所以淳怪斯取之安)
(用非野夫之樂聞敢請使者吏呼而語曰醯雞不可與語天蟪蛄不可與論年矧齊侯之讀書豈輪人之)
(得言三老曰極治之世樵夫笑不談王道至聖之門鄙夫問而竭兩端野人固顛知之對曰上德光大孝)
(通神眀闡原廟之制妥在天之靈以謂物不盛則禮不備意不盡則享不精故金瑰琛琲天不袐其寳樟)
(楠楩梓地不愛其生而青州之怪石猶未足於充庭故於此乎取之且鑿太行之石英採榖城之文石以起)
(景陽於芳林者魏明之侈陋也菲衣惡食卑宫室以致美乎祭祀者夏禹之勤儉也上方戒後苑之作緩)
(文思之程示敦朴以正始盡情文而事神此固上德之難名者矣抑嘗聞之西有未夷之羌北有久驕之)
(虜顧蹀血之未艾乍遊魂而送死方將不頓一戈不馳一羽殄醜類於烟埃瞰幽荒於掌股庶黃石之斯)
(在儻素書之可遇抑又聞之三德雖修不遺指佞之草萬國雖和猶豢觸邪之獸盖邪佞之蠱心猶膏盲)
(之自腠惟屬鏤之無知顧尚方之奚捄故將鑄采石以為劍凜豎毛於佞首若是則在邊無汗馬之勞在)
(庭無履霜之咎也抑又聞之堯不能無九年之災湯不能無七年之旱雖隂陽之或盭豈閉縱之可緩故)
(將放鞭石于宜都回雨暘於咳眄抑又聞之扶耒之子有土不毛抱甕之老有茅不薅富者侈而貧者惰)
(游者逸而居者勞雖齊導之有素奈狡兔而是逃故將取嘉石以列坐平罷民於外郊抑又聞之日不蔽)
(則明川不閼則清聽之廣者視必遠基之固者室不傾方披旒而出黈俾伐鼔而揚旌蓋蕭牆之戒坐遠)
(於千里朽索之馭益危於薄冰矧四者之無告尤聖人之所矜故將盡九山之赤石逹萬㝢之窮民三老)
(悚然而興曰聖化盖至此乎吏曰此猶未也若其造化掌中宇宙胸次彌綸兩儀而執天衡燮理二氣而)
(襲氣母此包犧之婦所以引日星之針縷方將鍊五色以補天育萬生於一府既無謝於襄城之師又何)
(驚於藐姑之處吾亦與汝飲隂陽之和而游萬物之祖矣又何帝力之知哉三老稽首再拜曰鄙撲之人)
(聾瞽其知鹿豕其游竊臆妄議乃命知之白居易太湖石記古之達人皆有所嗜玄晏先生嗜書嵇中散)
(嗜琴靖節先生嗜酒今丞相奇章公嗜石石無文無聲無臭無味與三物不同而公嗜之何也衆皆怪之)
(走獨知之昔故友李生名約有云苟適吾意其用則多誠哉是言適意而已公之所嗜可知之矣公為司)
(徒保釐河洛治家無珍産奉身無長物唯東城置一第南郭營一墅精葺宫宇謹擇賓客道不苟合居常)
(寡徒游息之時與石為伍石有族聚太湖為甲羅浮天竺之徒次焉今公之所嗜者甲也先是公之寮史)
(多鎮守江湖知公之心唯石是好乃鉤深致遠獻瓌納奇四五年間纍纍而至公於此物獨不廉讓東第)
(南墅列而置之富哉石乎厥状非一有盤坳秀出如靈丘仙雲者有端儼挺立如真官神人者有縝潤削)
(成如珪瓉者有廉稜銳劌如劍戟者又有如虬如鳳若跧若動將翔將踴如鬼如獸若行若驟將攫將鬭)
(風烈雨晦之夕洞穴開&KR2430;若欱雲歕雷嶷嶷然有可望而畏之者煙霽景麗之旦巖㟧霮䨴若拂嵐撲黛)
(靄靄然有可狎而翫之者昏曉之交名状不可撮要而言則三山五嶽百洞千壑覼縷簇縮盡在其中百)
(仞一拳千里一瞬坐而得之此所以為公適意之用也常與公迫觀熟察相顧而言豈造物者有意於其)
(間乎將肧渾凝結偶然成功乎然而自一成不變巳来不知幾千萬年或委海隅或淪湖㡳高者僅數仞)
(重者殆千鈞一旦不鞭而来無脛而至爭奇騁怪為公眼中之物公又待之如賓友親之如賢哲重之如)
(寳玉愛之如兒孫不知精意有所召耶將尤物有所歸耶孰為而来必有以也石大小其數四䓁以甲乙)
(丙丁品之每品有上中下各刻於石之隂曰牛氏石甲之上丙之中丁之下噫是石也百千載後散在天)
(壤之内轉徙隠見誰復知之欲使將来與我同好者覩斯石覽斯文知公之嗜石之自會昌三年五月丁)
(丑記牛僧孺題太湖石詩序李蘇州遺太湖石奇状絶倫因題二十韻奉呈夢得樂天詩肧渾何時結嵌)
(空此日成掀蹲龍虎鬭恢怪鬼神驚帶雨新冰淨轉敲碎玉鳴攙义鋒刃簇纓絡釣絲縈近水摇奇冷依)
(松助澹清通身鱗甲隠透穴洞天明醜凸隆胡準深凹刻兕觵雷風疑欲變隂黑訝將行噤瘳微寒早輪)
(囷數片横地祗愁墊壓鼇足困支撐珍重姑蘇守相怜嬾慢情為探湖㡳物不怕浪中鯨利涉餘千里山)
(河僅百程池堂初展見金玉自風輕側眩魂滋悚周觀意漸平似逢三益友如對十年兄王興添魔力)
(消煩破宿酲嫓人當綺皓視秩即公卿劉白為汝數念此園林寳還須别識精詩仙有)
(逢迎劉禹錫和題姑蘇所寄太湖石兼寄李蘇州詩震澤生奇石沈潜得地靈初辭水府出猶帶龍宫腥)
(發自江湖國来榮卿相庭從風夏雲勢上漢古查形拂拭魚鱗見鏗鏘玉韻聆烟波含宿潤苔蘚助新青)
(嵌穴胡雛貌纖鋩蟲篆銘孱顔傲林薄飛動向雷霆煩熱近還散餘酲見便醒凡禽不敢息浮壒英能停)
(静稱垂松盖鮮宜映鶴翎忘憂常目擊素尚與心寞渺小欺湘燕團圓笑落星徒然想融結安可測年齡)
(採取詢鄉耋搜求按舊經垂鈎入空隙隔浪動晶熒有獲人争賀歡謠衆共聽一州驚閱寳千里遠揚舲)
(覩物洛陽陌懷人吴御亭寄言垂天翼早晚起滄溟白居易牛相公宅太湖石詩錯落復崔嵬蒼然玉一)
(堆峯駢仙掌出罅拆劍門開峭頂高危矣蟠根下壮哉精神欺竹樹氣色壓亭臺隠起磷磷状凝成瑟瑟)
(肧廉能露鋒刃清越叩瓊瑰岌嶪形將動嵬峩勢欲摧奇應潜鬼怪靈合蓄風雷黛潤沾新雨斑明帶古)
(苔未曾棲烏雀不肯染塵埃尖削琅玕筍深剜瑪瑙&KR2338;海神移碣石畫障簇天台在此為尤物於人負逸)
(才渡江干筏載入洛五丁推出處雖無意升沈亦有媒拔提水府㡳置向相庭隈對稱吟詩句看宜把酒)
(杯終随金碾用不學玉山頽疎傅心偏愛園公眼屢迴共嗟無此分虚管太湖来又詩云遠望老嵳峩)
(近觀怪嶔崟纔高八九尺勢若千萬尋嵌空華陽洞重疊匡山岑邈矣仙掌迥呀然劍門深形質貫今古)
(氣色通晴隂未秋已瑟瑟欲雨先沈沈天姿信為異時用非所任磨刀不如礪𢷬帛不如砧何乃主人意)
(重之如萬金豈伊造物者獨能知我心又詩云烟翠三秋色波濤萬古痕削成青玉片截斷碧雲根風氣)
(通巖穴苔紋護洞門三峰具體小應是華山孫皮日休詩兹山有石岸扺浪如受屠雪陣千萬戰蘚巖高)
(下刳乃是天詭怪信非人功夫六丁云下取難甚網珊瑚厥状復若何鬼工不可圖或拳若虺蜴或蹲如)
(虎貙連絡若鈎鏁重疊如萼跗或若巨人骼或如天帝符胮肛篔簹筍格□琅玕株斷處露海眼移来和)
(沙鬚求之煩耄倪載之勞舳艫通侯一以眄貴却驪龍珠厚賜以琛贐遠去窮京都五侯土山下要爾添)
(嵒齬賞玩若稱意爵禄行斯須苟有王佐士崛起於太湖試問欲西笑得如兹石無陸龜蒙詩他山豈無)
(石厥状皆可薦端然遇良工坐使天質變或裁基棟宇礧砢成廣殿或剖出溫瑜精光具華瑱或將破仇)
(敵百礟資苦戰或用鏡功名萬古如會面今之洞庭者一一非此選槎牙真不材反作天下彦所奇者嵌)
(空所尚者蔥蒨旁穿參洞穴内竅均環釧刻削九琳窗玲瓏五眀扇新雕碧霞段旋剖秋天片無力置池)
(塘臨風只流眄胡宿詩海岱鉛松妄得名洞庭山脚失寒瓊潄成一朵孤雲勢費盡千年白浪聲誰向機)
(邊逢織女直疑巖下見初平年来賞物多成病日遶蒼苔幾遍行)
石井松江二水唐張又新品第東南烹茶之水為七等
以虎丘石井為第三吳松江為第六今劍池傍經藏
之後有大石井面闊丈餘嵌巖自然上有石轆轤歲
久堙塞今寺僧乃以山後寺中土井為石井甚可笑
紹興三年主僧如璧始淘古石井去淤泥五丈許四
傍皆石壁鱗皴天成下連石㡳漸窄泉出石脈中一
宿水滿井較之二水味甘冷勝劍池時郡守沈揆虞
卿聞之往觀大喜為作屋覆之别為亭於井傍以為
烹茶宴坐之所自是古跡復出邦人咸喜
松江水在水品第六世𫝊第四橋下水是也橋今名甘
泉橋好事者往往以小舟汲之
白雲泉在天平山腰乳泉也(白樂天詩天平山上白雲泉雲自無心水自閑何必)
(奔衝下山去更添波浪向人間范仲淹靈泉在天半狂波不能侵神蛟穴其中渴虎不敢臨静照涵秋碧)
(泓然一勺深遊潤勝雲飛散作三日霖天造豈無意神化安可尋挹之如醍醐盡得清凉心聞之異絲竹)
(不含哀樂音月好羣籟息㳙㳙度前林子晉罷雲笙伯牙收玉琴裴回不擬去復發滄浪吟乃云堯湯歲)
(盈盈長若今萬里江海源千秋松桂隂兹焉如有價北斗量黃金陳純臣薦白雲泉書前進士陳純臣謹)
(裁書獻於知府司諫閤下純臣聞仁智之性各有所樂盖得之中而後寓之外也在昔仲尼登泰山曾點)
(浴沂水聖賢之於寓亦已遠矣粤自剖判融結其中傑然若高嶽巨浸不待標異固已聳動人耳目不幸)
(出於窮幽之地必有名世君子發揮善價所以會稽平湖非賀知章不顯丹陽舊井非劉伯初不振惟胥)
(臺古郡直西不三十里有山曰天平山之中有泉曰白雲山高而深泉潔而清儻逍遥中人覽寂寞外景)
(忽焉而来洒然忘懷碾北苑之一旗煮并州之新火可以醉陸羽之心激盧仝之思然後知康谷之靈惠)
(山之英不足多尚天寳中白樂天出麾吾鄉愛貴清泚嘗以小詩詠題後之作者以樂天記諷雖遠而有)
(所未盡是使品第泉目者寂寂無聞蒙莊有云重言十七今言而十有七為天下之信非閤下而誰歟恭)
(惟閤下性得泉之醇才猶泉之濬仁褎泉之勇智體泉之動靄是四雅鍾於一德又豈吝陽春之辭以發)
(揮善價純臣先人松檟寘彼一隅歲時往還嘗愧文辭窘澀不足為来今之信儻閤下一潄齒牙之末擘)
(箋發詠樂天如在當斂策避道不任拳拳之誠錢藻白雲巖静最深隈泉溜泓溶石竇開宿霧不生澄曉)
(月殘風輕漾蟄寒雷源從天漢星邊落流自鰲峯海上回莫謂無心事奔注曾随霖雨下山来)
憨憨泉在寳華山寺之東山半極清冽相𫝊為得道僧
名憨憨和尚者卓錫所出
法雨泉在穹窿山
隠泉在洞庭西山毛公壇道側真誥所謂白芝隠泉其
水紫色
白磰出陽山鑿山為坑深數十百丈始得初如爛泥見
風漸堅膩滑精細他處無比者土人亦當白石脂用
本草注吳郡貢石脂則知可作石脂用又有一等紅
紫色者亦以當赤石脂用也
綵牋吴中所造名聞四方以諸色粉和膠刷紙隠以羅
紋然後砑花唐皮陸有倡和魚牋詩云向日乍驚新
繭色臨風時辨白萍文注魚子曰白萍此豈用魚子
耶今法不𫝊或者紙紋細如魚子耳今蜀中作粉牋
正用吴法名吴牋
五酘(徒鬭反)酒白居易守洛時有謝李蘇州寄五酘酒詩
今里人釀酒麴米與漿水巳入甕翌日又以米投之
有至一再投者謂之酘其酒則清冽異常今謂之五
酘是米五投之耶李蘇州疑是李紳
綠頭鴨水禽村人皆養之養者名家鴨野生者名野鴨
野鴨多綠頭世𫝊陸龜蒙居笠澤有内養使杭州舟
出舍下龜蒙家童以小舟驅羣鴨出内養彈其一折
頸龜蒙遽從舍出大呼云此綠鴨有異善人言適將
獻状本州貢天子今持此死鴨以詣官自言耳内養
甚驚厚祈之龜蒙笑而止因徐問龜蒙曰此鴨何言
曰常自呼其名(談苑唐李邕鬭鴨賦東吴王孫嘯傲閶門魚横玉劍蟻沸金樽賓僚霧進)
(遊俠星奔桂舟兮錦纜碧潤兮花源爾乃輟輕橈登水閤絲管逓進獻酬交錯雲欲起而中留塵將飛而)
(遂落既而酣謌徙座取物為娱徵羽毛之好鳥得渤澥之仙鳬坐籠而振少步而趨唼喋爭食離褷帶鶵)
(随綠波而澹蕩向紅藻而敷愉鳬之為物也詭類殊種遷延遲重其聚則同而不和其鬭則仁而有勇參)
(差贅聚颯沓繽紛其浮蔽水其族如雲共㳂波而弄吭各求匹而為羣繞菰蒲而相逐隔洲渚而相聞於)
(是乎會合紛泊崩奔鼔作集如異國之同盟散若諸侯之背約迭代擒縱更相觸摶或離披以折衝或奮)
(振以前却始戮力兮決勝終追飛兮襲弱聳謂驚鴻迴疑返鵠逼仄兮掣曳聯翩兮踴躍忽驚迸以差池)
(儵沈浮而閃爍號噪兮沸亂傾耳為之無聞超騰兮往来澄潭為之潰濩排錦石蹴瓊沙披羽翰簸煙霞)
(避參差之荇菜隳菡萏之荷花駐江妃之往棹留海客之歸查爾乃擁津塞浦旁觀如堵空里鄽訇厲天)
(蛙黽兮失笑龜魚兮透泉專場之雞沮氣傾市之鶴慙妍其為状也不一其為態也且𫝊良戒之而在鬭)
(俾聞義而忘筌)
鶴媒吴人射鳥養一馴鶴使行前而以草木葉為盾以
自翳挾弩矢以伺之羣鳥見鶴以為同類無猜遂為
矢所中陸龜蒙有鶴媒歌以譏同類相陷者(歌云偶繋漁舟)
(汀樹枝因看射鳥令人悲盤空野鶴忽然下背翳見媒心不疑媒閑静立如無事清唳時時入遥吹徘徊)
(未忍過南塘且應同聲就同類梳刷宛若相逢喜秖怕纔来又驚起窺鱗咏藻乍低昂立定當胸流一矢)
(媒懽舞躍勢離披似諂功能邀弩兒雲飛水宿各自物妒侣害羣由爾為而況人間有名利外頭笑語中)
(猜忌君不見荒陂野鶴陷良媒同類同聲真可畏)
鵁鶄水禽陸龜蒙嘗得之於震澤黑襟青脛丹爪噣色
幾及項龜蒙哀其野逸而囚錄籠檻為賦詩焉(詞賦曾誇)
(鸀不似鳿栖折流果為名誤别滄洲雖蒙静置疎籠晚閑葦秋自昔稻粱高鳥畏至今珪組野)
(人讐防微避繳無窮事好與裁書謝白鷗)
炙魚吳公子光將殺王僚與專諸謀之專諸曰王好何
味光曰好嗜魚之炙也專諸乃去從太湖學炙魚三
月得其味光饗王僚王僚被棠銕之甲三重專諸置
魚腸炙魚中以進擘炙魚推匕首刺王僚貫甲達背
焉(吴越春秋)
魚鱠吳王聞三師將至治魚為鱠將到之日過時不至
魚臭須臾子胥至闔閭出鱠而食不知其臭復重為
之吳人作鱠自闔閭始也(吴越春秋)
鱠殘魚吳王孫權江行食鱠有餘因棄之中流化而為
魚今有魚猶名吴餘鱠者長數寸大如筯尚類鱠形
案此即今之鱠殘魚(博物志)
鱸魚生松江尤宜鱠潔白鬆軟又不腥在諸魚之上江
與太湖相接湖中亦有鱸俗𫝊江魚四鰓湖魚止二
鰓味輒不及秋初魚出吳中好事者競買之或有遊
松江就鱠之者後漢左慈嘗在曹操坐操曰今日高
會珍羞略備所少吴江鱸魚耳慈曰此可得也因求
銅盤貯水以竹竿餌釣於盤中須臾引一鱸魚出操
曰一魚不周坐席可更得乎慈乃更餌沈之須臾復
引出皆長三尺餘生鮮可愛操使鱠之周浹會者鱸
鱠為世所珍久矣晉張翰字季鷹為大司馬東曹掾
因秋風起思鱸魚鱠菰葉羹遂罷官歸金谷園記謂
鱸魚常以仲秋從海入江菰葉南越人以箭笋和為
羹甚珍魚白如玉菜黃如金隋人已呼為金羹玉鱠
大業中吳郡嘗獻鱸鱠絲鱠事具鮸魚條(陶弼江上漁者詩云)
(江上往来人但愛鱸魚美君看一葉舟出没風波裏東坡和文與可洋州金橙徑詩云金橙縱復里人知)
(不見鱸魚價自低須是松江烟雨裏小船燒薤𢷬香虀)
白魚出太湖者為勝舊說此魚於湖側淺水菰蒲之上
産子民得採之随時貢入洛陽吳人以芒種日謂之
入梅梅後十五日謂之入時白魚於是盛出謂之時
裏白
石首魚吳地記吳郡魚城下水中有石首魚至秋化為
鳬鳬頂中有石吳錄又云婁縣有石首魚至秋化為
鳬鳬頭中猶有石今惟海中其味絶珍大略如巨蟹
之𧑃為江海魚中之冠夏初則至吴人甚珍之以楝
花時為候諺曰楝子花開石首来笥中被絮舞三臺
言典賣冬具以買魚也此時巳微熱魚多肉敗氣臭
吳人既習慣嗜之無所簡擇故又有忍臭喫石首之
譏二十年来㳂海大家始藏冰悉以冰養魚遂不敗
然與自鮮好者味終不及以有冰故遂販至江東金
陵以西此亦古之所未聞也海上八月間又有一種
石首此時天凉不假冰養而自鮮美謂之回潮石首
河豚魚世𫝊以為有毒能殺人魚無頰無鱗與目能開
闔及作聲者有毒而河豚備此四五者故人畏之此
魚自有二種色淡黑有文點謂之斑子尤毒然人甚
貴之吳人春初會客有此魚則為盛會晨朝烹之羹
成候客至率再温之以進云尤美或云其子不可食
其子大如一粟浸之經宿則如彈丸又云中其毒者
水調炒槐花末及龍腦水至寳丹皆可解橄欖子亦
解魚毒故羹中多用之反烏頭附子荆芥諸風藥服
此等藥而食河豚及食河豚而後即服藥皆致死蘇
文定公轍嘗記吴人丁騭因食河豚而死以為世戒
(明道雜志)
針口魚口有細骨半寸許其形如針春時羣集於松江
長橋之下土人撈取以為乾餉遠味甚腴
菰葉羹晉張翰所思者按菰即茭也菰首吳謂之茭白
甘美可羹而葉殊不可噉疑葉衍或誤今人作鱸羹
乃芼以蓴尤有風味
熙寧七年太和宫得大龜徑二尺其尾五介甲甚堅人
云計數百歲
蠏江湖海浦皆有之松陵倡和有海蠏詩然能發風生
疾故皮日休詩云病中無用雙𧑃處陸龜蒙詩云藥
杯應阻蠏𧑃香蓋吴人所嗜也相𫝊稻之登也率執
一穗以朝其魁然後從其所之早夜觱沸指江而奔
漁者緯蕭承其流而障之曰蠏斷得遯者奔紛越軼
以入于江則形質浸大矣漁者又斷而求之其得遯
者遂入於海形質益大海人亦異其稱謂矣(笠澤叢書)
吳郡志卷二十九
