六朝通鑑博議卷六
宋李燾撰
宋論
臣燾曰臣嘗謂宋武帝以英特之資銳意征伐之事先
定巴蜀乃鳴金擊鼓驅江南之衆以與夷狄從事於中
原義旗東舉則慕容出降天戈西指則姚泓就縛中國
之氣至是亦以振矣故臣論六朝之君惟吳善守而武
帝善攻善守故曹氏雖強而不敢攻善攻故能因五胡
之衰而撲滅之方武帝入關之初晉之遺民垂涕相賀
魏兵雖衆翺翔河上不敢出迎其鋒其事亦可見也使
劉穆之不死武帝無後顧之患得少留於中原震之以
威名壓之以重勢徇三秦悅附之意因諸將戰勝之鋒
以平殄北方之餘寇則拓跋之魏赫連之夏無復有遺
種矣天下其有不混一乎雖武帝功未克就而能於元
魏方盛之時摧燕誅秦挫其銳氣使魏明元褫魄喪膽
落祈哀請和其子太武雖能盗其河南四鎮而瓜步之
役土不闢一廛兵不戍一城受辱於旴𣅿惶遽以歸非
武帝之餘烈預有以挫之則元魏回山倒海之勢必不
如是而止也若武帝初無征伐之功元魏先人舉事今
日并燕明日并秦又明日并夏并蜀先據天下之腹心
且居江南之上流至於太武兵臨瓜步則其為劉氏之
禍決不細矣裔夷不能陵中夏左衽不能衊衣冠雖江
南人謀之善抑亦彼蒼之陟鑒在焉故元魏方強而武
帝震揚兵威以逆折其鋒上天祐華之意昭昭如此及
文帝窮兵黷武孝武明帝疑忌大臣宗室而武帝之業
遂衰惜夫
王康守金墉城
臣燾曰民有怒心則可與之戰民有固志則可與之守
若居無常守養無定業平居猶可共處緩急則皆四散
雖有江山之形亦不足恃以為固故古之守者必先謀
其所畱百姓之心使無反顧之念則雖有百萬之寇環
於城下不足憂矣是故善守者恃民不恃兵於草昧之
世墾營菑難若皆恃兵以守又安得而給諸故以兵守
者非守之妙也宋武之失在於專用鬭將以撫新附使
恃力盡而城亡誠使武帝得如王康者數十人分守新
邑鎮撫疲力與之耕桑共為死守而選賢將提重兵據
要害以為之臂援則新復之地有不能守者乎
魏謀來伐崔浩以南人惟長守城當先掠地
武帝永初三年魏主聞高祖殂議發兵取洛陽
虎牢滑臺十月魏軍將發公卿集議於監國之
前奚斤欲先攻城崔浩曰南人長於守城昔苻
氏攻襄陽經年不拔今以大兵坐攻小城若不
時克挫傷軍勢敵得徐嚴而來我怠彼銳此危
道也不如分兵略地至淮為限列置守宰收歛
租穀則洛陽滑臺虎牢更在軍北絶望南救彼
必沿河東走則為囿中之物何憂其不獲也公
孫表固請攻城魏主從之
臣燾曰兵以勢攻以氣守昔者秦嘗欲攻諸侯嘗欲和
秦非能攻諸侯非不能守乘戰勝之威而勢在秦諸侯
之氣已折而不敢敵故善用兵者作其勢以攻蓄其氣
以守攻則使天下莫敢拒守則使天下莫敢窺此善之
善也崔浩之言未覩攻守之妙也彼徒見夫殷浩禇裒
之敗而苻氏之不能克襄陽以為南人長於守城野戰
則不足憚而不知夫春秋之時吳楚遜其兵於諸侯邲
之戰艾陵之戰黃池之爭齊晉之所不敢敵至於六朝
之際謝玄之所用以定三魏宋武之所用以平齊秦陳
慶之所用以取三十二城卒至洛陽者皆江南之人也
安可謂之不長於攻特永初之際王康以將懦攻則輙
敗固圈其卒以守爾使有賢將能作吳楚剽悍之氣乘
索虜之不備以爭中原又安往而不得志故弱敵而不
戒禍莫甚焉使江南而有人則崔浩之言豈不為魏氏
之深禍
魏人再取河南
臣燾曰荀子曰兼并易能也堅凝之難故攻城掠地所
以來其民者易布德行惠所以畱其民者難秦之旣亡
金城之地劉項俱能取之究其所終歸于漢豈非所以
畱之者有不同歟宋武帝以龍虎之姿有并吞五胡之
意舉河南如拾芥而失之亦同棄梗得失之間何其易
也蓋武帝知所以取之爾當其時百年之餘民望晉之
心可謂深矣若於始至之日布德惠表忠良用賢守令
鎮撫疲民以慰百年之望則雖有強暴之敵懷侵陵之
志慕義之人決未忍輕去中國也惜夫武帝之不知出
此
赫連定約伐魏魏主破定因寇河南
元嘉七年八月己丑夏主遣使求和約合滅魏
遥分河北自恒山以東屬宋以西屬夏魏主聞
之以問崔浩對曰義隆與赫連定遥相招引以
虚聲唱和共窺大國義隆望定進定待義隆前
皆莫敢先以此觀之儜兒情見不過欲固河自
守赫連定殘根易摧擬之必仆克定之後東出
潼關席卷而前則威震南極江淮以北無立草
矣願陛下勿疑甲辰魏主如統萬遂寰平涼以
衛兵將軍鎮蒲坂乙亥魏安頡自委粟津濟河
攻金墉金墉城不治旣久又無糧食杜驥遂南
遁丙子魏安頡拔洛陽與龍驤將軍陸俟進攻
虎牢辛巳拔之
臣燾曰凡國交遠而攻近未有交虚而攻實者也遠交
所以害敵近攻所以利己昔秦嘗交齊趙攻韓魏齊趙
足以害韓魏韓魏折而入於秦秦益以強此秦之所以
為計也至於赫連定摧敗餘根而宋文與之連衡恃以
破魏若為魏所破則吾之心先怯而敵之氣必怒以方
怒之氣敵已怯之心不戰先敗夫交之本以害敵而適
以怒之本以為利而反致害焉不亦惑乎
洛陽虎牢失守垣護之王仲德欲守滑臺到彦之
棄城去青兖大擾
元嘉七年十一月到彦之聞洛陽虎牢不守諸
軍相繼奔敗欲引兵還垣護之以書諫之以為
宜使竺靈秀助朱修之守滑臺自帥大軍進擬
河北且曰昔人有連年攻戰失衆乏糧猶張膽
爭前莫肯輕退况今青州豐穰濟漕運通士馬
飽逸威力無損若空棄滑臺坐喪成業豈朝廷
受任之旨邪彦之不從欲焚舟步走王仲德曰
洛陽旣陷虎牢不守自然之勢也今敵去我猶
千里滑臺尚有強兵若遽捨舟南走士卒必散
當引舟入濟至馬耳谷口更詳所宜彦之先有
目疾至是大動且將士疾疫乃引兵自清入濟
南至歴城焚舟棄甲步趨彭城竺靈秀棄須昌
奔胡陸青兖大擾
臣燾曰兩軍相持勝負未決一進一退國勢所繫不可
不謹劉項之在京索曹袁之在官渡皆以十一之衆相
持經年莫肯先退先退則其勢屈雖欲復振亦難為力
故古之人重其退到彦之掃江南之衆以與敵爭前軍
雖敗而中堅所統精卒重兵尚未損若棄釡破甑焚舟
并糧斷其回望而告之以無所歸置之死地并力一戰
未必不成功何遽走乎師未見敵曳兵而走自沮其勢
騷動内外驚懼遠邇棄甲於無用潰民於不戰是自為
敵攻也擇將不善禍一至此
殺檀道濟魏人大喜
文帝元嘉十一年司空江州刺史永修公檀道
濟立功前朝威名甚重諸子又有才氣朝廷疑
畏之帝久疾不愈劉湛說司徒義康以為宫車
一日晏駕道濟不復可制會帝疾篤義康言之
帝召道濟入朝其妻向氏謂道濟曰高世之勲
自古所忌今無事相召禍其至矣旣至畱之累
月固執之三月下詔稱道濟潛散金貨招誘剽
猾因朕寢疾規肆禍心收付廷尉并其子黃門
侍郎植等十一人誅之道濟見收憤怒目光如
炬(其吕切火炬也)脫幘投地曰乃壞汝萬里長城魏人
聞之喜曰道濟死吳子輩不足復憚
臣燾曰士有所持而後敢戰敵有所畏而後不敢拒敢
者在我不敢者在敵未戰而勝負判矣蓋戰者卒也所
恃以戰者將也知吾將之足恃而後士勇於戰故威名
之將人主之所崇重也劉氏自滅秦之後爪牙股肱誅
戮殆盡其所餘獨檀道濟耳尊崇任使以壯士卒之心
銷敵人之氣用為攻守之基猶懼其不足而忍殺之乎
旣自壞其藩籬而謂長江大河可恃以不敗不知古之
守者守以人不專以地吳之存亡決於陸抗唐之安危
決於李勣蓋地無常勢強弱在人而其人安可不重
魏寇青兖冀三州何承天陳四策
二十三年帝以魏寇為憂咨訪羣臣御史中丞
何承天上表其策有四一曰移遠就近今青兖
舊民及冀州新附在界首者二萬餘家可悉徙
置大峴之南以實内地二曰浚復城隍以居新
徙之家假其經用春夏佃牧秋冬入保寇至之
時一城千家堪戰之士不下二千其餘羸弱猶
能登陴鼓譟足抗羣寇三萬矣三曰纂耦車牛
以載糧械計千家之資不下五百耦牛為車五
百兩參合鈎連以衛其衆設使城不可固平行
趨險賊不能干有急徵發信宿可聚四曰計丁
課仗凡戰士二千隨其便能各自有仗素所服
習銘刻由已還保輸之於庫出行請以自衛弓
簳利鐵民不得者官以漸充之數年之内軍用
粗備近郡之師遠屯清濟功費旣重嗟怨亦深
以臣料之未若卽用彼衆之易也今因民所利
導而帥之兵強而敵不戒國富而民不勞比於
優復隊伍坐食糧廩者不可同年而校矣
臣燾曰古之君子敵國相持必為持久之計以待機會
之來使兵動而不困民安而食不乏外不失所以養兵
内不失所以為國然後可以有萬全之功曹操之謀天
下先由許洛司馬懿之謀吳先由淮泗諸葛亮之謀魏
先由渭南先謀根本後謀攻守此策之上也六朝之際
南北相持百年之敵兵出征討誠不可一舉而平若不
先為根本之圖歲歲興師歲歲運糧如是不息國不待
戰而危矣故何承天之計大佃積穀非惟進取之良規
抑亦固守之長策
以皇子鎮彭城
元嘉二十五年二月彭城太守王玄謨上言彭
城要兼水陸請以皇子撫臨州事夏四月乙卯
以武陵王駿為安北將軍徐州刺史
臣燾曰事有所甚利聖人不顧有所甚害聖人不避非
惑於利害也亦有所就而已人有所寶之器必使子弟
守之勁兵重地天下所愛而聖人往往付之它人聖人
之智豈不知此以為使子弟守之子弟而不才為敵人
有不若使它人守之它人之才尚為吾有天下利害無
全擇其多者而就之斯可矣當宋之初彭城之地水陸
要衝彼此所爭而必使幼子弱弟横居其任蓋其心以
桓温蘇峻之禍為可慮也而不知義康之棄城辱甚於
桓温義宣之内逼痛酷於蘇峻人心無常奚可預定委
任忠賢不亦安乎
上議北伐羣臣固諫魏王分上書論和好之便
臣燾曰凡兵有餘而用不足則養威蓄銳不見其形所
以養也數出並出雷奔電掣所以用也養則人莫能測
用則人莫能禦未有嘗養而輕用以虚耗其氣者昔越
踐之謀吳弔死振貧斂形匿迹二十二年不敢輕動吳
隙旣開一舉而夷之可謂知所養知所用矣當宋之初
養威不動堅守其所猶有懼焉奈何遽然出兵見其不
足之形於外使敵知吾不能為而無所憚吾之士知敵
之不可當而有所畏以無所憚之衆臨有所畏之卒宜
乎一鼓而南莫之能禦矣故古之善用兵者如養赤子
日摩月撫以待其壯壯而後用於一舉一舉而勝再則
銳三則有不可敵之勢一舉而敗再則疑疑則有不敢
戰之心不可與不敢之形見則雌雄分矣故古之人用
兵謹於其始
蕭斌王玄謨引兵伐魏柳元景等克潼關逼虎牢
聞玄謨敗乃還
元嘉二十七年春正月遣王玄謨沈慶之申坦
受督於青冀二州刺史蕭斌斌遣玄謨進攻滑
臺隨王誕遣柳元景尹顯祖曾方平薛安都龐
法起將兵出弘農龐季明請入長安招合夷夏
又遣安巒司馬劉康祖將兵助坦進逼虎牢冬
十月乙丑魏主渡河衆號百萬鞞鼓之聲震動
天地玄謨懼退走魏人追擊之死者萬餘麾下
散亡略盡十一月甲午克陜城龐法起等進攻
潼關魏戍主婁須棄城走法起等據之關中豪
傑所在蠭起及四山羌胡皆來送款上以王玄
謨退敗魏軍深入柳元景等不宜獨進皆召還
臣燾曰兵有所不攻有所必攻兵強則攻敵之必救所
以擣其巢穴而為一舉之計兵寡則攻敵之不顧所以
養吾之邊鄙以為攘奪之資如此則可與言攻矣當南
北之相攻計劉氏之力一舉而未必能破魏得地未必
能堅守不若并為一道竭力以事關中蓋關中者敵所
不救吾所欲得關中在魏山河之外千里而爭河北空
虚畏吾之擣其心腹故其救之也必輕而聞吾得關中
則可以外連巴蜀秦蜀恥則吾之臂益強并力爭之則
其赴之也必銳以輕救之衆當盡銳之師則王蕭之兵
必不空行不空反矣而不量力度德以數萬之師分為
數道一處偏敗衆師皆攜是自敗之道也
六朝通鑑博議卷六
