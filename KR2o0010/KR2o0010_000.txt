六朝通鑑博議史評類
提要
(臣)等謹案六朝通鑑博議十卷宋李燾撰燾
字仁甫眉州丹稜人登紹興八年進士官至
敷文閣學士提舉佑神觀贈光禄大夫諡文
簡事跡具宋史本傳燾博極載籍慨然以史
學自任宋代典故尤悉力研覈所撰續通鑑
長編卷帙浩繁最稱贍博精審今已别著於
錄此書詳載三國六朝勝負攻守之迹而繫
以斷論案燾本傳載所著述無此書之名而
有南北攻守錄三十卷其同異無可考見核
其義例蓋亦江東十鑑之類專為南宋立言
者然十鑑徒侈地形飾虚詞以厲戰氣可謂
夸張無寔此則得失兼陳法戒具備主于修
人事以自強視李舜臣所論較為切寔史稱
燾嘗奏孝宗以即位二十餘年志在富強而
兵弱財匱與教民七年可以即戎者異又孝
宗有功業不足之嘆燾復言功業見于變通
人事既修天應乃至蓋其納規進誨惟拳拳
以立國根本為先而不侈陳恢復之計是書
之作用意頗同其忠藎亦殊足尚也乾隆四
十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
