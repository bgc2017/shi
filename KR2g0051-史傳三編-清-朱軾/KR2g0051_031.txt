史傳三編卷三十一
大學士朱軾撰
名臣傳二十三
宋
富弼
富弼字彥國河南人少篤學有大度穆修謂之曰進士
不足以盡子之才當以大科名世范仲淹見而竒之曰
王佐才也以文示晏殊殊妻以女試禮部不中將歸仲
淹使人追之曰有旨以大科取士弼遂以賢良方正登
第授將作監丞簽書河陽判官仲淹坐爭廢后事貶弼
上言一舉二失縱不能復后宜還仲淹以表忠言不聽
通判絳州趙元昊反弼陳八事且言元昊遣使求割地
邀金帛使者部從儀物如契丹而詞甚倨此必元昊腹
心謀臣自請行者宜出其不意斬之都門又劾樞密夏
守彬庸材不當用召知諫院康定元年日食正旦弼請
罷宴徹樂執政不可弼曰萬一契丹行之爲朝廷羞後
使者北還言契丹果罷宴帝深悔之時方禁臣僚越職
言事弼因極言應天變莫若通下情遂除其禁元昊寇
鄜延延州民二十人詣闕告急帝召問具得諸將敗亡
狀執政惡而禁之弼言此必非陛下意宰相惡上知四
方有敗爾民有急不得訴之朝則西走元昊北走契丹
矣時元昊破金明鈐轄盧守懃不救内侍黃德和引兵
走大將劉平戰死德和誣其降賊弼請按竟其獄德和
坐要斬夏守彬爲陜西都總管又以宦者王守忠爲都
鈐轄弼言用守彬已爲天下笑今益以守忠殆與唐監
軍無異守懃德和覆車之轍可復蹈乎詔罷守忠自用
兵以來吏民上書者甚衆初不省用弼言知制誥本中
書屬官可選一人置局中書考其所言可用用之又引
國初故事請使宰相兼領樞密會西夏首領二人來降
補借奉職羈置荆湖弼言二人之降其家已族矣當厚
賞以勸來者事下中書宰相初不知也弼歎曰此豈小
事而宰相不知耶更極論之乃從弼言以宰相兼樞務
慶歷二年知制誥紏察在京刑獄時有用僞牒爲僧者
事覺乃堂吏爲之開封按其獄不及吏弼請以吏付獄
執政吕夷簡指其坐曰公卽居此無爲近名弼正色曰
必得吏乃止夷簡滋不悦會契丹屯兵境上遣蕭英劉
六符來求石晉所與關南地朝廷擇報聘者皆以敵情
叵測莫敢行夷簡因是薦弼歐陽修引顏眞卿使李希
烈事請留之不報弼卽入對叩頭曰主憂臣辱臣不敢
愛其死帝爲動色先以爲接伴英等入境中使迎勞之
英託足疾不拜弼曰昔吾使北病臥車中聞命輒起今
中使至而君不起何耶英矍然起拜弼開懷與語英感
悅卽以其情告且曰可從從之不可從更以一事塞之
弼具以聞帝進弼樞密直學士辭曰國家有急義不憚
勞奈何逆以官爵賂之遂爲使報聘弼見契丹主契丹
主曰南朝違約塞雁門增塘水治城隍籍民兵將以何
爲羣臣請舉兵而南吾以爲不若求地求而不獲舉兵
未晚弼曰北朝忘章聖皇帝之大德乎澶淵之役若從
諸將言北兵無得脫者且北朝與中國通好則人主專
其利而臣下無獲若用兵則利歸臣下而人主任其禍
故諸臣勸用兵者皆爲身謀非國計也契丹主驚曰何
謂也弼曰晉高祖欺天叛君而求功于北末帝昏亂土
宇狹小上下離心故契丹全師獨克雖所獲金帛充牣
諸臣之家而壯士健馬物故大半今中國提封萬里精
兵百萬法令修明上下一心北朝欲用兵能保其必勝
乎就使其勝所亡士馬羣臣當之歟抑人主當之歟若
通好不絶歲幣盡歸人主臣下所得止奉使者歲一二
人羣臣何利焉契丹主大悟首肯者久之弼又曰塞雁
門者備元昊也增塘水始于何承矩事在通好前城隍
皆修舊民兵亦補闕非違約也契丹主曰微子言吾不
知其詳然吾所欲者祖宗故地耳弼曰晉高祖以盧龍
一道賂契丹周世宗復取關南皆異代事若各欲求地
豈北朝之利哉旣退六符曰吾主恥受金帛堅欲十縣
何如弼曰本朝皇帝言朕爲祖宗守國豈敢妄以土地
與人北朝所欲不過租賦耳朕不忍多殺兩朝赤子故
屈己增幣以代之若必欲得地是志在敗盟假此爲詞
耳朕安得獨避用兵乎澶淵之盟天地鬼神實臨之今
北朝首發兵端過不在我天地鬼神其可欺乎明日契
丹主召弼同獵引弼馬自近猶言求地事弼反覆陳其
不可狀且言北朝旣以得地爲榮南朝必以失地爲辱
兄弟之國豈可使一榮一辱哉獵罷六符曰吾主聞榮
辱之言意甚悟今惟有結婚可議耳弼曰婚婣易生嫌
隙本朝長公主出降齎送不過十萬緡豈若歲幣無窮
之利哉契丹主乃遣弼歸弼歸復命帝復使持和親增
幣二議及誓書往且命受口傳之詞于政府旣行次樂
壽弼謂副使張茂實曰吾爲使者而不見國書萬一書
詞與口傳者異則吾事敗矣啟視果不同乃馳還都以
晡時入見奏曰執政故爲此欲置臣于死地臣死不足
惜奈國事何吕夷簡辭曰誤耳當令改定晏殊亦曰夷
簡決不然弼怒曰晏殊奸邪黨夷簡以欺陛下殊弼之
妻父也弼易書遂行旣至契丹不復求婚專欲增幣曰
南朝遺我書當曰獻否則曰納弼爭不可契丹主曰南
朝旣懼我何惜此二字若我擁兵而南得無悔乎弼曰
本朝皇帝兼愛南北之民不忍使蹈鋒鏑故屈己增幣
何名爲懼哉若不得已至于用兵則當以曲直爲勝負
非使臣之所憂也契丹主曰卿勿固執古已有之弼曰
自古惟唐高祖借兵于突厥故臣事之當時或稱獻納
則不可知其後頡利爲太宗所擒豈復有此禮哉弼聲
色俱厲契丹主知不可奪乃留所許增幣誓書而使六
符以其國誓書來且求獻納字弼歸奏曰臣以死拒之
彼氣折矣可勿許也朝廷竟以納字與之增幣二十萬
而契丹平始受命聞一女卒再受命聞一男生皆不顧
得家書不發而焚之曰徒亂人意耳復除樞密直學士
遷翰林學士皆力辭曰增歲幣非臣本志也特以朝廷
方討元昊未暇與之角故不敢以死爭耳敢受爵乎慶
歷三年三月命爲樞密副使辭愈力至七月復申前命
弼言契丹旣和好議者便謂無事邊備遽弛萬一敗盟
臣死且有罪願陛下思其輕侮之恥坐薪嘗膽不忘修
政以誥納上前而罷踰月帝使宰相諭旨曰此朝廷特
用非以使契丹故也弼不得已乃受是時仁宗銳意興
太平進用皆一時之選而尢責成于范仲淹及弼數以
手詔督弼等令條具其事又開天章閣召弼等坐給筆
札使書其欲爲者且命仲淹主西事弼主北事弼上當
世之務十餘條又上河北安邊十三策大略以進賢退
不肖止僥倖去宿弊爲本欲稍易諸路監司之不才者
使澄汰所部吏于是小人始不悅矣元昊以書來稱男
不稱臣弼言契丹臣元昊而我不臣則契丹爲無敵于
天下不可許乃却其使卒臣之十二月詔册元昊爲夏
國主使將行而止以俟北使弼曰若北使未至而行則
事自我出旣至則恩歸契丹矣從之四年契丹發兵會
元昊伐愛勒族于河東爲近帝疑二邊同謀弼曰兵出
無名契丹不爲也元昊本與契丹約相左右今契丹獨
獲重幣元昊有怨言故城威塞以備之愛勒屢寇威塞
契丹疑元昊使之故爲是役安能合而寇我哉或請調
發爲備弼曰如此正墮其計臣請任之帝乃止契丹卒
不動夏竦中弼以飛語弼不自安求出宣撫河北歸及
國門不得見除知鄆州踰年移靑州是時河朔大水民
流京東就食弼擇所部豐稔者三州勸民出粟得十五
萬斛益以官廩隨所在貯之得公私廬舍十餘萬間散
處其人以便薪水官吏自前資待闕寄居者皆給其祿
使卽民所聚選老弱捐瘠者廩之山林河泊之利有可
取爲生者聽流民取之其主不得禁官吏皆書其勞約
爲奏請他日得以次受賞于朝率五日輒遣人以酒肉
糗飯勞之出于至誠人人爲盡力流民死者大塜葬之
謂之叢塜自爲文祭之明年麥大熟流民各以遠近受
糧而歸凡活五十餘萬人募爲兵者萬計帝聞之遣使
褒勞拜禮部侍郎弼曰此守臣職也辭不受前此救災
者皆聚民城郭中爲粥食之蒸爲疾疫及相蹈藉或待
哺數日不得粥而仆自弼立法簡便周盡天下傳以爲
式王則叛齊州禁兵欲應之齊非弼所部弼恐事泄變
生適中貴人張從訓銜命至靑弼度其可用密付以事
使馳至齊發吏卒捕之無得脫者卽自劾顓擅之罪帝
益嘉之復以爲禮部侍郎又辭不受至和二年召拜同
平章事與文彥博並命宣制之日士大夫相慶于朝帝
覘知之謂歐陽修曰古之求相者或得以夢卜今朕用
二相人情如此豈不賢于夢卜也哉修頓首稱賀初帝
問置相于王素素對曰惟宦官宫妾不知姓名者可充
其選帝曰如此則富弼爾故有是命時契丹使者適至
謂王德用曰天子以公爲樞密而用富公爲相皆得人
矣弼爲相守格法行故事而附以公議無心于其間故
百官任職天下無事以所在民力困弊歲役不均遣使
分道相視裁減又弛茶禁以利商賈省刑獄天下便之
嘉祐六年以母憂去位帝五起之弼謂此金革變禮不
可施于平世卒不從命英宗立召爲樞密使英宗以疾
不視朝太后垂簾英宗疾已韓𤦺奏臺諫有疏請太后
歸政𤦺亟令撤簾弼怪𤦺不關報樞密院又歐陽修爲
參政首議追尊濮王弼曰歐公讀書知禮法所以爲此
舉者忘仁宗累主上欺韓公耳遂面奏曰仁宗之立陛
下太后之功也今太后謂臣與胡宿吳奎等曰無夫婦
人無所告至不忍聞臣實痛之豈仁宗所望于陛下哉
以笏指御床曰非陛下有孝德孰可居此英宗俯躬曰
不敢弼求去甚堅遂出判河陽英宗初立時韓𤦺進擬
數宦者策立有勞當遷官弼曰先帝以神器付陛下此
輩何功可書𤦺有愧色後𤦺帥長安爲范純仁言其事
曰𤦺便畏富公也神宗初入覲帝從容訪以治道弼知
帝果于有爲對曰人主好惡不可令人窺測可窮測則
奸人得以傅會當如天之鑒人善惡皆所自取然後誅
賞隨之則功罪皆得其實矣又問邊事對曰陛下臨御
未久當先布德澤二十年口不言兵不宜重賞邊功干
戈一起禍福不細帝默然欲留之力辭歸郡熙寧三年
召拜司空侍中平章事未至聞有言災異皆天數非人
事所致者弼歎曰人君所畏者天耳若不畏天何事不
可爲此必奸人欲進邪說以搖上心使輔弼諫諍之臣
無所施其力是治亂之機不可不速救卽上書數千言
雜引春秋洪範及古今傳記人情物理以明其不然及
入對又言君子小人之進退係王道之消長願深加辨
察勿以同異爲喜怒喜怒爲用舍今中外之務漸有更
張此必小人獻說于陛下也大抵小人喜動作生事則
其間有所希覬若朝廷守靜則事有常法小人何所望
哉願深燭其然無使有悔是時久旱羣臣請上尊號及
用樂帝不許而届同天節契丹使當上壽弼言此盛德
事正當以此示之乞并罷上壽帝從之卽日雨弼又上
疏願益畏天戒遠奸佞近忠良帝手詔褒答之王安石
用事雅不與弼合弼度不能爭稱疾求退章數十上神
宗乃許之問曰卿卽去誰可代卿者弼薦文彥博神宗
默然良久曰王安石何如弼亦默然遂出判亳州方行
靑苗錢弼謂此法行則財聚于上人散于下持不行提
舉常平趙濟劾弼以大臣格新法改判汝州弼言新法
臣所不曉不可以復治郡願歸洛養疾許之遂請老加
拜司空進封韓國公致仕弼雖家居而朝廷有大利害
知無不言交趾叛詔郭逵討之弼言海嶠深遠不可責
其必進願詔逵擇利進退以全王師契丹爭河南地界
帝手詔問弼弼言熙河諸郡皆不足守河南地界決不
可許星文有變乞開廣言路又請速改新法以解倒縣
之急帝雖不用而眷禮不衰嘗因安石有所建明却之
曰富弼手疏稱老臣無所告訴但仰屋竊歎者卽當至
矣其敬之如此故參政王堯臣子同老上言至和三年
仁宗弗豫其父與文彥博劉沆及弼同決大策乞立儲
嗣會翼日疾瘳故緩其事人無復知者以堯臣所撰詔
草上之帝以問彥博彥博言與同老合帝嘉弼不自言
詔加司徒一辭而拜或問公治平初屢辭官今不然何
也弼曰治平初乃弼自辭官今日潞公皆遷弼豈敢堅
辭妨他人也蓋彥博論新法不合七年不召至是眷禮
復厚云弼屢疏言天子無職事惟辨君子小人而進退
之此天子之職也君子與小人處其勢必爭君子不勝
則奉身而退小人不勝則交結搆扇千岐萬轍必勝而
後已小人復勝必肆毒于善良無所不爲求天下不亂
不可得也元豐六年卒年八十手封遺奏使其子紹庭
上之大略言陛下卽位之初邪臣納說圖任之際聽受
失宜上誤聰明寖成禍患今上自輔臣下及多士畏禍
圖利習成敝風忠詞讜論無復上達臣老病將死尚何
顧求特不忍上負聖明輒傾肝膽冀憐愚忠曲垂採納
去年永樂之役兵民死亡數十萬今久戍未解百姓困
窮願歸其侵地休兵息民使關陜之間稍遂生理兼陜
西再團保甲又葺教場州縣奉行勢侔星火人情惶駭
難以復用不若寢罷以綏懷之臣之所陳急于濟事若
夫要道則在聖心所存與所用君子小人之辨耳帝覽
奏震悼輟朝三日贈太尉謚文忠弼天性至孝恭儉好
修與人言必盡敬雖微宦及布衣皆與之抗禮氣色穆
然不見喜愠其好善嫉惡出于性生晚歲淸心學道獨
居還政堂每早作放中門鑰入瞻禮家廟對夫人如賓
客子孫不冠帶不見閨門肅如也平時謝客文彥博爲
留守時節往來年八十自書坐屏云守口如瓶防意如
城平生所薦士甚衆尢知名者如王質與其弟素余靖
孫復石介吳奎韓維陳襄等十餘人皆有聞于世世以
爲知人使契丹功甚偉而每不自以爲功至知靑州活
飢民五十萬則每自言之曰過于作中書二十四考矣
論曰韓富之異自英宗臨御太后垂簾時也然韓居
樞軸之地則以安國本爲急富列輔弼之臣則以正
君德爲先易地皆然未易論其優劣也富之事君交
友正道直行危言讜論遇事直陳未嘗少有回曲及
其臨機應敵因權制變軍旅之事動中機會何其明
也施之州郡活民百萬安居廟堂不勞而理可謂才
德兼備之君子矣
歐陽修
歐陽修字永叔廬陵人四歲而孤母鄭守節自誓親誨
之學家貧至以荻畫地學書幼敏悟從閭里借書抄之
未畢已成誦宋興且百年文章體裁猶仍五季餘習蘇
舜元舜欽柳開穆修輩有意張之而尚未大振修遊隨
得韓愈遺稿于廢書簏中心慕焉苦志力索思與之並
兩試國子監一試禮部皆第一遂中甲科補西京留守
推官始從尹洙遊爲古文議論當世事迭相師友與梅
堯臣遊爲歌詩倡和遂以文章名冠天下入爲館閣校
勘范仲淹以言事貶在廷多論救司諫高若訥獨以仲
淹當黜修貽書責之謂不復知人間有羞恥事若訥上
其書修坐貶夷陵令徙乾德令武成節度判官仲淹帥
陜西辟修掌書記修曰昔者之舉豈以爲己利哉同其
退不同其進可也辭不就久之復校勘進集賢校理慶
歷三年知諫院是秋詔諫官日赴内朝用仲淹爲參知
政事以修之言也帝方更用大臣杜衍富弼韓𤦺范仲
淹皆在位增諫官員用天下名士修每進見帝延問執
政咨所宜行旣多所張弛小人翕翕不便修慮善人必
不勝數爲帝分別言之修論事切直人視之如讎帝獨
奬其敢言賜五品服顧侍臣曰如修者何處得來澧州
進柿木成文有太平字修言四海騷然未見太平之象
請不宣示于外淮南漕臣獻羨餘十萬貫修請拒之以
防刻剝同修起居注遂知制誥故事必試而後命帝知
修詔特授之奉使河東自西方用兵議者欲廢麟州以
省餽餉修曰麟州天險不可廢廢之則河内郡縣民皆
不安居矣不若分其兵駐並河内諸堡緩急得以應援
而平時可省轉輸于策爲便由是州得存又言忻代岢
嵐多禁地廢田願令民得耕之不然將爲敵有朝廷下
其議久乃行歲得粟數百萬斛凡河東賦斂過重民所
不堪者奏罷十數事使還會保州兵亂以修爲河北轉
運使陛辭帝諭無爲久留之計有所欲言言之修曰諫
官得風聞言事外官越職而言罪也上曰第以聞勿以
中外爲意河北諸軍怙亂驕恣小不如意輒脅持州郡
修乞優假將帥以鎮壓士心軍中乃定初保州亂兵皆
招以不死旣而悉誅之脅從二千人分隸諸州富弼爲
宣撫使恐後生變與修相遇于内黃夜半屏人謀欲使
諸州同日誅之修曰禍莫大于殺已降况脅從乎旣非
朝命州郡有一不從爲變不細弼悟乃止修奏置御河
催綱司以督糧餉邊州賴之又置磁相州都作院以繕
一路戎器河北方小治而二府諸人相繼罷去修慨然
上疏曰杜衍韓𤦺范仲淹富弼天下皆知其有可用之
賢而不聞其有可罷之罪夫正士在朝羣邪所忌謀臣
不用敵國之福也今此四人一旦罷去使羣邪相賀于
内敵國相賀于外臣爲朝廷惜之于是羣小益忌修因
其孤甥張氏獄傅致以罪遂降知滁州居二年徙揚州
潁州時呂夷簡子公著爲通判有賢行時人未知修力
薦之由是漸見擢用復學士留守南京以母憂去服除
召判流内銓時在外十二年矣帝見其髮白勞問甚至
小人恐修復用詐爲修奏乞澄汰宦官宦官果怒陰以
事中修遂命出知同州以吳充言乃止遷翰林學士帝
一日見御閣春帖子讀而愛之問知爲修之詞也乃悉
取宫中諸帖閱之歎曰舉筆不忘規諫真侍從之臣也
嘉祐二年權知貢舉時進士爲文以詭異相高號太學
體修患之所取率以詞義近古爲貴比以險怪知名者
多不在列怨議紛然修出聚譟于馬首然場屋之習從
是遂變而是科號得人程顥朱光庭曾鞏蘇軾蘇轍諸
人出焉加龍圖閣學士知開封府先是包拯以威嚴御
下名震都邑修簡易循理不求赫赫之名而京師亦治
有以拯之政厲修者修曰凡人材性不一用其所長事
無不舉強其所短勢必不逮吾亦任吾所長耳聞者稱
善拜禮部侍郎兼翰林侍讀學士修在翰林八年知無
不言河決商湖北京留守賈昌朝欲開橫壠故道回使
東流有李仲昌者欲導入六塔河議者莫知所從修以
爲河水重濁理無不淤下流旣淤上流必決以近事驗
之決河非不能力塞故道非不能力復但勢不能久耳
橫壠功大難成雖成將復決六塔狹小以全河注之濱
棣德博必被其害不若因水所趨增堤峻防疏其下流
縱使入海此數十年之利也宰相陳執中主昌朝文彥
博主仲昌竟爲河北患修嘗因水災上疏曰陛下臨御
三紀而儲宫未建昔漢文帝初卽位用羣臣之言卽立
太子而享國長久爲漢太宗唐明宗惡人言儲嗣事不
肯早定致秦王之亂宗社遂覆陛下何疑而久不定乎
其後建立英宗蓋原于此五年拜樞密副使六年參知
政事修在兵府與曾公亮考天下兵數及三路屯戍多
少地理遠近更爲圖籍凡邊防久缺屯戍者必加蒐補
其在政府與韓𤦺同心輔政凡兵民官吏財利之要中
書所當知者集爲總目遇事不煩求之有司時東宫未
定修與韓𤦺等協定大議先以英宗判宗正而英宗堅
臥不起修奏曰宗室自來不領職事今不次擢用外人
皆知將立爲皇子不若遂正其名命學士作一詔書告
報天下事卽定矣韓𤦺力贊之遂定立爲皇子英宗旣
立以疾不能親政太后垂簾左右交搆幾成嫌隙韓𤦺
奏事太后泣語之故𤦺以帝疾爲解太后意未釋修進
曰太后事仁宗數十年仁德著于天下昔温成之寵太
后處之裕如今母子之間反不能容耶太后意稍和修
復曰仁宗在位日久德澤在人故一旦晏駕天下奉戴
嗣君無一人敢異同者今太后一婦人臣等五六措大
耳非仁宗遺意天下孰肯聽從太后默然久之而罷自
嘉祐以後朝廷務惜名器進人之路稍狹修屢建言館
閣育材之地材旣難得而又難知當博采而多蓄之傑
然者出爲名臣餘亦不失爲佳士遂詔二府各舉五人
修平生與人盡言無所隱及執政士大夫有所干請輒
面諭可否雖臺諫官論事亦必以是非詰之由是怨誹
日衆以議尊濮王事爲臺諫所論又彭思永蔣之竒造
帷薄不根之謗上章劾修會神宗卽位令詰問思永等
詞窮坐黜而修亦力求退罷爲刑部尚書知亳州明年
遷兵部尚書知靑州諸縣散靑苗錢修乞令民止納本
錢以示不爲利罷提舉管勾官聽民以願請不報改判
太原府修辭求知蔡州且曰時多喜新竒而臣思守拙
衆方興公利而臣欲尋常遂以本官知蔡州修素以風
節自持旣數被汙衊又多與執政忤遂連乞謝事熙寧
四年以太子少師致仕五年卒贈太子太師謚文忠修
天資剛勁見義勇爲放逐流離至于再三志氣自若也
學者求見惟與談政事少及文章張舜民問其故修曰
文章止于潤身政事可以及物吾昔貶夷陵無以自遣
求史漢一觀無有乃取陳年公案反覆觀之見其枉直
乖錯不可勝數以夷陵之荒遠褊小尚如此天下可知
也當時仰天誓心曰自爾遇事不敢忽今出入中外忝
塵三事以此自將人之望我必謂翰墨致身以我自觀
諒是當時一言之報也又曰凡治人者不問吏才能否
設施何如但民稱便卽是良吏故修爲數郡所居民便
所去民思如揚靑南京皆大郡修至三五日間事已減
十五六一兩月後官府如僧舍或問公政寬簡而事不
廢何也修曰以縱爲寬以略爲簡則弛廢而民受其弊
吾所謂寬者不爲苛刻耳所謂簡者不爲繁碎耳修少
孤母告之曰汝父爲吏常夜燭治官書屢廢而歎吾問
之則曰此死獄也我求其生不得爾吾曰生可求乎曰
求其生而不得則死者與我皆無恨也况求而有得耶
夫常求其生猶失之死而世常求其死也修聞而佩服
之終身凡死罪非殺人者多所平反蓋成其先志云修
爲文天才自然豐約中度紆徐委備往復百折而條達
疎暢無所間斷要之于至理以服人心故天下翕然師
尊之奬引後進惟恐不及賞識之下率爲聞人曾鞏王
安石蘇洵洵子軾轍當其布衣屏處未爲人知修卽游
其聲譽皆顯于世篤于朋友生則振掖之死則調護其
家好古嗜學自周秦以降金石遺文斷編殘簡一切掇
拾研稽異同的的可表證謂之集古錄與宋祁分修唐
書修領紀志而祁爲列傳及書成奏御舊例只列官高
者一人姓名而修官高宜書修曰宋公于列傳功多吾
豈可掩其名乎于是紀志書修列傳書祁祁聞而善之
修又自修五代史師春秋之遺意卷帙減舊史之半而
事迹添數倍蘇軾序其文曰論大道似韓愈論事似陸
贄記事似司馬遷詩賦似李白識者以爲知言
論曰五季之衰學喪文敝而修于周程未出之前首
以古文爲當世倡推大道之要而發明六經聖賢之
旨使學者曉然知論說必本于仁義有功世道于斯
爲大而文章之復古其末也修爲臺諫時摧邪扶正
論列爲多屢歴州郡聲跡可紀及仁英授受之際輔
佐韓𤦺功在社稷矣𤦺之初薦修第以文高名重恐
世以不用爲國家惜蓋一時權宜之詞不知者以爲
實則謬也
文彦博
文彥博字寬夫汾州介休人其先本敬氏以避晉高祖
及宋翼祖諱改焉登進士第知翼城縣通判絳州轉殿
中侍御史西方用兵偏校有臨陳先退望敵不進者舊
著令皆中覆彥博言此可施之平居無事時耳今擁兵
數十萬而將權不專兵法不峻將何以濟仁宗嘉納之
黃德和之誣劉平降寇也以金帶賂平奴使證之平家
二百口皆械繫詔彥博置獄河中旣鞫治得實德和謀
翻其獄復遣他御史來彥博拒不納曰朝廷慮獄不就
故遣君今案具矣宜亟還事或不成彥博執其咎德和
并奴卒就誅以直史館爲河東轉運副使鄜州餉道回
遠銀城河外有唐時故道廢弗治彥博父洎爲轉運使
日將復之未及而卒彥博嗣成父志益儲粟元昊來寇
圍城十日知有備解去以樞密直學士知泰州改益州
時成都米價騰貴彥博就諸城門相近院凡十八處減
價糶賣不限其數米價遂減前此或限升㪷以糶或抑
市井價直適足以增其氣燄而價不可減乃知其術之
善云嘗宴軡轄廨舍夜久不罷從卒輒折馬庌爲薪不
可遏軍校白之座客股栗彥博曰天實寒可折與之神
色自若飲宴如故卒氣沮無以爲變召拜樞密副使參
知政事貝州王則反明鎬討之久不克彥博請行命爲
宣撫使監諸軍時樞密使夏竦惡鎬凡鎬所奏請多從
中沮惟恐其成功彥博請得便宜從事不中覆帝許之
至貝與明鎬督諸將築距闉以攻城旬餘不下有牢城
卒董秀劉炳請穴地以攻之貝城南臨御河秀等夜于
岸邊穿穴棄土于水晝匿穴中城中不之見久之穴成
秀等走白彥博選死士二百銜枚自穴入登城殺守者
垂絙以引外人城中驚擾遂生擒王則檻送京師拜同
平章事因進對言嘗聞德音以搢紳多務奔競非裁抑
之無以厚風俗莫若稍旌恬退之人則躁競者自知愧
恥乃薦王安石韓維張瓌皆擢用焉與樞密使龐籍議
汰冗兵六萬減半給者又二萬論者紛然恐相聚爲盜
帝亦疑焉彥博曰今公私困竭正坐冗兵脫有難臣請
死之又減陜西兵屯内地以省邊費兵卒無事御史唐
介劾彥博在蜀日以竒錦結宫掖帝大怒詔送臺劾之
彥博獨留再拜曰御史言事職也願不加罪介旣貶彥
博亦罷知許州改忠武軍節度使知永興軍初起居舍
人母湜乞廢陜西鐵錢朝廷雖不從而陜人聞之爭以
鐵錢買物賣者不肯受長安爲之亂彥博乃召絲絹行
人出其家縑帛數百匹使賣之曰納其直盡以鐵錢勿
以銅錢也于是衆知鐵錢不廢市肆復安至和二年復
以吏部尚書同平章事與富弼並命士大夫皆以得人
爲慶三年正月帝疾暴作彥博召内侍史志聰等問狀
志聰對以禁中事密不敢泄彥博叱之曰汝曹出入禁
闥不令宰相知天子起居欲何爲耶自今疾勢增損必
一一見白不爾當行軍法又與同列劉沆富弼留宿殿
廬志聰等白曰無故事彥博曰此豈論故事時耶因赦
死罪以下令輔臣禱天地宗廟社稷知開封府王素夜
叩宫門上變彥博不聽入比旦詰之則禁卒有告都虞
候爲亂者劉沆欲捕治彥博問都虞候何如人都指揮
使許懷德稱其愿可保彥博曰然則卒有怨誣之耳當
亟誅以靖衆乃請沆判狀尾斬于軍門先是弼用朝士
李仲昌策自澶州商湖河穿六漯渠入橫壠故道北京
留守賈昌朝素惡弼陰約内侍武繼隆轉令司天官二
人于殿庭抗言國家不當穿河北方致上體不安後數
日二人又言請皇后同聽政史志聰以狀白執政彥博
視而懷之不以示同列徐召二人責之曰天文變異汝
言職也何得輒預國家大事汝罪當族二人懼變色彥
博曰觀汝直狂愚耳未忍加汝罪自今無復然二人退
乃出狀示同列同列皆怒曰何不斬之彥博曰斬之則
事彰灼于中宫不安衆皆曰善旣而議遣司天官定六
漯方位彥博復使二人往繼隆請留之彥博曰彼本不
敢妄言有教之者耳繼隆默不敢對二人至六漯恐治
前罪更言六漯在東北非正北也帝疾愈彥博等始歸
第當是時京師業業賴彥博弼持重衆心以安已而沆
密白帝曰陛下違豫時彥博擅斬告反者彥博聞之以
沆判呈帝意乃解御史吳中復乞召還唐介彥博言介
頃爲御史言臣事多中臣病其間雖有風聞之誤然當
時責之太深請如中復奏乃召知諫院時稱彥博長者
久之以使相出判河南府封潞國公連改判大名太原
河南丁母憂英宗卽位起復成德軍節度使三上表乞
終喪許之初仁宗之不豫也彥博與富弼等乞立儲嗣
仁宗許焉而後宫將有就館者故其事緩彥博旣服闋
以故官判河南入覲英宗曰朕之立卿之力也彥博竦
然曰陛下入繼大統乃先帝聖意太后協贊之力臣何
力之有陛下登儲纂極臣方在外韓𤦺等承聖志受顧
命臣無與焉帝曰備聞始議卿于朕有恩彥博遜避不
敢當徙鎮淮南判永興軍入爲樞密使熙寧二年陳升
之入相詔彥博朝廷宗臣其令升之位彥博下彥博曰
國朝樞密使無位宰相上者獨曹利用嘗在王曾張知
白之上臣忝知禮義不敢效利用所爲乃止彥博言于
帝曰朝廷行事務合人心宜兼采衆論以靜重爲先陛
下厲精求治而人心未安者更張太過也祖宗法未必
皆不可行但有偏而不舉之弊耳王安石知彥博言爲
已發極力排之彥博又言市易司之設下至果實亦官
監賣有傷國體凡衣冠之家罔利于市淸議尚所不容
豈有堂堂大國皇皇求利而不爲物議所非者乎不報
因求去遂以司空判河陽府元豐三年拜太尉復判河
南于是王同老言至和中議儲嗣事彥博適入朝神宗
問之彥博以前對英宗者復于帝帝曰卿深厚不伐善
陰德如丙吉真定策社稷臣也彥博曰如周勃霍光是
爲定策自至和來中外之臣獻言甚衆臣等雖嘗有請
弗果行其後韓𤦺等訖就大事蓋𤦺功也帝曰發端爲
難是時仁祖意已定嘉祐之末止申前詔正如丙吉霍
光不相掩也遂加彥博兩鎮節度使辭不拜久之請老
以太師致仕居洛陽元祐初司馬光薦彥博宿德元老
宜起以自輔乃命平章軍國重事六日一朝一月兩赴
經筵恩禮甚渥然彥博無歲不求退居五年復致仕紹
聖初卒年九十二後追謚忠烈彥博雖時在外而帝眷
有加在大名時轉運汪輔之奏彥博不事事帝批其奏
以付彥博曰侍中舊德故煩臥護北門細務不必勞心
輔之小臣無禮將別有處置未幾罷之王中正經制邊
事所過稱密旨募禁兵彥博以無詔拒之中正不敢募
而去彥博逮事四朝任將相五十年名聞外國元祐間
契丹使者來聘見彥博于殿門外却立改容曰此潞公
也耶問其年曰何壯也館客蘇軾曰使者見其容未聞
其語其綜理庶務雖精練少年有不如其貫穿古今雖
專門名家有不逮使者拱手曰天下異人也彥博雖富
貴而接物謙下尊德樂善如恐不及其在洛也洛人邵
雍程顥兄弟皆以道自重賓接之如布衣交與富弼司
馬光等十三人用白居易九老會故事置酒賦詩相樂
序齒不序官爲堂繪像其中謂之洛陽耆英會神宗導
洛通汴而主者遏絶洛水不使入城中洛人苦之彥博
因中使劉惟簡至洛語其故惟簡以聞詔令通行如初
遂爲洛城無窮之利彥博幼時與羣兒擊毬毬入柱穴
中不能取彥博以水灌之毬浮出與司馬光取石破甕
事同識者已知二公之仁智不凡矣
論曰彥博之才德亦韓富之流亞也三公皆社稷重
臣兼資文武輝映四朝迭居將相而彥博尤眉壽名
施蠻貊天下想望其風采焉自熙寧元豐以後一切
舍其舊而新是圖使嘉祐遺老噤不得施用惜夫蜀
錦一事爲唐介所論古今莫能明也惟聞見錄云其
家遺之而彥博不知蓋得其實矣
趙抃
趙抃字閱道衢州人進士及第爲武安軍節度推官知
崇安海陵江原三縣通判泗州濠守給士卒廩賜不如
法聲言欲變守懼不出轉運使檄抃攝治之抃至從容
如平時州以無事曾公亮薦爲殿中侍御史彈劾不避
權倖聲稱凜然京師目爲鐵面御史其言常欲朝廷別
白君子小人以爲小人雖小過當力排而絶之後乃無
患君子不幸而有詿誤當保全愛惜以成就其德論宰
相劉沆陳執中宣徽使王拱辰翰林學士李淑不稱職
皆罷去臺諫吳充鞠真卿刁約馬遵吕景初吳中復皆
以直言相繼被逐以抃言得召還歐陽修賈黯復求郡
抃言近日正人端士紛紛引去侍從之賢如修輩無幾
今皆欲去者以正色立朝不能謟事權要傷之者衆耳
修黯由是得留正人賴以復安出知睦州睦歲爲杭市
羊抃移文却之民籍有茶稅而無茶地抃奏蠲之移梓
州路轉運使改益州蜀地遠民弱吏肆爲不法州郡公
然相餽賂抃以身帥之蜀風爲變窮城小邑民或生而
不識使者抃行部無不至父老喜相慰奸吏竦服召爲
右司諫力論内侍鄧保信引退兵董吉燒煉禁中以文
成五利鄭注爲比又論陳升之奸邪交結宦官求進章
二十餘上升之去抃亦罷知虔州虔素難治抃御之嚴
而不苛召戒諸縣令使人自爲治令皆喜爭盡力獄以
屢空嶺南仕宦旅死不能歸者抃造舟百艘移告諸郡
并資其道里費相繼歸之召爲侍御史改度支副使進
天章閣待制河北都轉運使時賈昌朝以故相守魏抃
至卽按視府庫昌朝甚不悅前此有詔募義勇過期不
能辦官吏當坐者八百餘人抃被旨督之奏言河北頻
歲豐熟故應募者少請寬其罪以俟農隙從之坐者獲
免而募亦隨足昌朝愧服加龍圖閣直學士知成都以
寬爲治抃先在蜀日有聚衆爲妖祀者治以峻法及是
復有此獄皆謂不免抃察其無他止刑首惡餘釋不問
蜀民大悅英宗嘗稱之曰趙抃爲成都中和之政也神
宗立召知諫院入謝帝曰聞卿匹馬入蜀以一琴一鶴
自隨爲政簡易亦稱是乎未幾擢參知政事抃感激知
遇知無不言朝政有未協者必密啟聞帝手詔褒答時
王安石用事抃屢斥其不便韓𤦺上疏極論靑苗法帝
語執政令罷之安石時屬疾求去抃曰新法皆安石所
建不若俟其出自罷之旣出安石持之愈堅抃大悔恨
卽上言制置條例司建使者四十輩騷動天下安石強
辯自用詆天下公論以爲流俗違衆罔民順非文過近
者臺諫侍從多以言不聽而去司馬光除樞密不肯拜
且財利于事爲輕而民心得失爲重靑苗使者于體爲
小而禁近耳目之臣用捨爲大今去重而取輕失大而
得小非社稷之福也奏入懇乞去位以資政殿學士知
杭州改靑州因其俗樸厚臨以淸靜時山東旱蝗靑獨
多麥蝗來及境遇風退飛墮水而盡會成都憂戍卒爲
變帝以抃有遺愛于蜀欲令復知成都召見勞之曰前
此未有自政府往者能爲朕行乎抃曰陛下所言卽法
也顧豈有例哉因乞便宜從事旣至蜀治益尚寬有卒
長立堂下呼諭之曰吾與汝年相若吾以一身入蜀爲
天子撫一方汝亦宜淸謹畏戢以率衆比戍還得餘貲
持歸爲室家計可也人喜轉相告莫敢爲惡蜀郡晏然
劔州民私作僧度牒或以爲謀逆告抃抃不畀獄吏以
意決之悉從輕比謗者謂其縱逆黨朝廷取具獄閱之
皆與法合改知越州是時吳越大飢抃前民之未飢爲
書問屬縣災所被者幾鄉民能自食者有幾當廩于官
者幾人溝防構築可僦民使治之者幾所庫錢倉粟可
發者幾何富人可募出粟者幾家僧道士食之羨粟書
于籍者其幾具存使各書以對而謹其備州縣吏錄民
之孤老疾弱不能自食者二萬一千九百餘人以告故
事歲廩窮人當給粟三千石而止抃斂富人所輸及僧
道士食之羨者得粟四萬八千餘石佐其費使自十月
朔人受粟日一升幼小半之憂其衆相蹂也使受粟者
男女異日而人受二日之食憂其且流亡也于城市郊
野爲給粟之所凡五十有七使各以便受之而告以去
其家者勿給計官爲不足用也取吏之不在職而寓于
境者給其食而任以事不能自食者有是具也能自食
者爲之告富人無得閉糴又爲之出官粟得五萬二千餘
石平其價予民爲糶粟之所凡十有八使糴者自便如
受粟又僦民完城四千一百丈爲工三萬八千計其傭
與錢又與粟再倍之民取息錢者告富人縱予之而待
熟官爲責其償棄男女者使人得收養之明年春大疫
爲病坊處疾病之無歸者募僧二人屬以視醫藥飲食
令無失時凡死者使在處隨收瘞之法廩窮人盡三月
而止是歲盡五月止抃于是時竭盡心力早夜不懈給
病者藥食多出私錢凡事有非便文者一以自任不煩
其屬有上請者或便宜多輒行民得免于轉死雖死得
斂埋皆抃之力也又兩浙旱蝗米價踊貴諸州皆榜衢
路禁增米價抃獨榜衢路令有米者任增價糶之于是
諸州米商輻輳詣越米價更賤民無飢者復徙知杭州
杭爲天下劇郡抃從容爲之其政本于孝悌然不嚴而
肅民莫敢犯元豐二年以太子少保致仕朝廷官其子
屼提舉兩浙常平以便養屼奉抃遍遊名山吳人以爲
榮七年卒年七十七贈太子少師謚淸獻抃長厚淸修
人不見其喜慍平生不治産業不畜聲伎嫁兄弟之女
十數人他孤女二十餘人施德惸貧不可勝數日所爲
事夜必焚香告天不可告者則不敢爲也其爲政善因
俗施設寬猛不同要之以惠利為本在虔與成都尤為
世所稱道神宗每詔二郡守必以抃為言韓𤦺嘗稱抃
真世人標表初抃以母喪廬于墓三年不宿于家縣榜
其所居里為孝悌處士孫侔為作孝子傳及屼執父喪
而甘露降墓木屼卒子雲又以毁死人稱其世孝
論曰抃之治郡所居而理固其經畫之才有以過人
歟抑清慎誠恪有不言而化者歟史所載他事僅得
其槩獨越州救災見于曾鞏所記者甚詳誠可為後
世法則知名人賢士救民恤物其法行于當時而不
傳于後世者蓋不可勝數也抃之每夜告天而清修
不邇聲色則其中有以自得者非獨其外之云爾
蔡襄
蔡襄字君謨興化仙遊人舉進士為西京留守推官館
閣校勘范仲淹以言事去余靖尹洙同貶歐陽修移書
責司諫高若訥亦貶襄作四賢一不肖詩都人爭相傳
誦慶歷三年仁宗親擢修靖及王素為諫官襄又以詩
賀且勉之三人者以其詩聞于上帝亦命襄知諫院襄
喜言路開而慮正人難久立也乃上疏曰朝廷增用諫
臣而修靖素一旦並命朝野相慶三人忠誠剛正必能
盡言臣恐邪人不利必造為三說以禦之一曰好名夫
忠臣引君當道論事惟恐不至若避好名之嫌則無可
言之路矣二曰好進夫前世諫者之難激于忠憤患且
不避何好進之有苟得盡其職雖死是官猶無悔也三
曰彰君過諫爭之臣蓋以司過舉耳人主聽而行之足
以致從諫之譽何過之能彰乎惟陛下察之時有旱蝗
日食地震之變襄以為災害之來皆由人事原其所致
君臣上下皆闕失也不專聽斷不攬威權使號令不信
于人恩澤不及于下此陛下之失也持天下之柄司生
民之命無嘉謨異畫以矯時弊不盡忠竭節以副任使
此大臣之失也朝有弊政而不能正民有疾苦而不能
去陛下寬仁少斷而不能規大臣循默避事而不能斥
此臣等之罪也陛下既有引過之言達於天地神祇矣
願思其實以應之疏出聞者皆悚然進直史館兼修起
居注開寳浮圖災下有舊瘞舍利詔取以入宫人多灼
臂落髮者議復營之襄諫曰非理之福不可徼幸今生
民困苦四裔驕慢陛下當修人事奈何以佛法邀福乎
天之降災以示儆戒顧大興功役是將以人力排天意
也吕夷簡平章國事宰相以下就其第議事襄奏請罷
之元昊納款始自稱烏珠既又譯為吾祖襄曰吾祖猶
云我翁慢侮甚矣使朝廷賜之詔而亦曰吾祖是何等
語耶夏竦罷韓琦范仲淹在位襄言陛下罷竦而用琦
與仲淹士大夫賀于朝庶民歌于路雖然以治疾譬之
陛下既得良醫矣信任不疑非徒愈病而又夀民醫雖
良術不得盡用雖有和扁難責效矣保州卒作亂推懦
兵十餘輩為首惡殺之以求招撫襄曰天下兵百萬苟
無賞罰必行之令必開驕慢暴亂之源今州兵戕官吏
閉城門不能討從而招之豈不為四方笑乞將兵入城
誅之詔從其議時天子慨然思正百度以興太平襄感
帝知遇每論事奮發無所回避權倖畏斂不敢撓法干
正以母老求知福州改福建路轉運使開古五塘溉民
田奏減五代時丁口税之半復修起居注唐介攻宰相
觸盛怒襄趨進曰介誠狂愚然出于進忠必望全貸既
貶春州襄又上疏以為此必死之謫得改英州進知制
誥御史吕景初吳中復馬遵坐論丞相梁適罷臺職除
他官襄封還詞頭不草制後每除授非當輒封還之帝
遇襄益厚曰有子如此其母之賢可知命特賜冠帔以
寵之又親書君謨二字遣使特詔予之遷龍圖閣直學
士知開封府襄精吏事談笑剖決破奸發引吏不能欺
以樞密直學士再知福州往時閩士多好學而專用詩
賦以應科舉襄得郡士周希孟陳烈陳襄鄭穆皆以行
義著襄備禮招延以經術教授學者至數百人襄親至
學舍執經講問為諸生率俗重凶儀親亡或秘不舉至
破産飯僧襄下令禁止之徙知泉州距州二十里萬安
渡絶海而濟往來畏其險襄立石為橋梁其長三百六
十丈種蠣于礎以為固至今賴焉又植松七百里以庇
道路閩人刻碑紀德召為翰林學士三司使較天下盈
虛出入量力以制用剗剔蠧弊簿書紀綱纖悉皆可法
英宗立以端明殿學士知杭州治平三年丁母憂明年
卒年五十六贈吏部侍郎襄工于書為當時第一仁宗
尤愛稱之御製元舅隴西王碑文詔襄書之其後命學
士撰温成皇后父碑又勅襄書辭曰此待詔職也乾道
中賜諡忠惠
論曰蘇軾有言臣嘗逮事仁宗皇帝竊觀四十餘年
間左右前後之人其大者固已光明俊偉深厚雄傑
不可窺較其小者猶能敦樸愷悌靖恭持重號稱長
者是以天人和同上下歡心而福禄無窮云若襄者
蓋深厚雄傑之一也當其在朝受仁宗顧遇所言皆
當世初務而人之所不敢言及退歷州郡詰奸惠良
以富而教其豐功殊蹟施于後代者歷久猶未忘也
豈不偉哉
史傳三編卷三十一
