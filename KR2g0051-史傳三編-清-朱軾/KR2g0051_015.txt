史傳三編卷十五
大學士朱軾撰
名臣傳七
漢
李固杜喬
李固字子堅漢中南鄭人司徒郃之子也固貎狀有竒
表鼎角匿犀足履龜文少好學常步行尋師不遠千里
遂究覽墳籍結交英賢四方有志之士多慕其風而來
學京師咸歎曰是復為李公矣司隸益州竝命郡舉孝
廉辟司空掾皆不就陽嘉二年有地動山崩大灾之異
公卿舉固對策詔又特問當世之敝為政所宜固對曰
臣聞化以職成官由能理伏睹詔書務求寬博疾惡嚴
暴而今長吏多殺伐致聲名者必加遷賞其存寬和無
黨援者輙見斥逐是以淳風不宣薄俗未革前孝安皇
帝變亂舊典封爵阿母使樊豐之徒乘權縱恣改亂嫡
嗣至今聖躬狼狽親遇其艱既拔自困殆龍興即位天
下喁喁屬望風政誠當沛然思惟善道而論者猶云方
今之事復同于前臣伏從山草痛心傷臆實以漢興以
來賢聖相繼十有八主豈無阿乳之恩豈忘爵賞之寵
然上畏天威俯案經典知義不可故不封也今宋阿母
雖有功勤但加賞賜足酬其勞至於裂土開國寔乖舊
典聞阿母體性謙虚必有遜讓陛下宜許其辭國之高
使成萬安之福夫妃后之家所以少完全者豈天性當
然但以爵位尊顯專總權柄天道惡盈不知自損故至
顛仆今梁氏子弟羣從榮顯兼加永平建初故事殆不
如此宜令還居黃門之官使權去外戚政歸國家又詔
書所以禁侍中尚書中臣子弟不得為吏察孝廉者以
其秉威權容請託故也而中常侍在日月之側聲勢振
天下子弟禄仕曾無限極諂諛望風進舉今可為設常
禁同之中臣長水司馬武宣開陽城門候羊廸等無他
功德初拜便真此雖小失而漸壊舊章先聖法度所宜
堅守政教一跌百年不復陛下之有尚書猶天之有北
斗斗為天喉舌尚書亦為陛下喉舌斗斟酌元氣運乎
四時尚書出納王命賦政四海權尊勢重責之所歸宜
審擇其人以毗聖政陛下宜招會羣儒引問得失指擿
變象以求天意又宜罷退宦官去其權重裁置常侍二
人方直有德者省事左右小黃門五人才智閑雅者給
事殿中如此則論者厭塞升平可致也順帝覽其對即
出阿母還舍諸常侍悉叩頭謝罪朝廷肅然以固為議
郎而阿母宦者疾固言直因詐飛章以陷其罪事從中
下大司農黃尚僕射黃瓊救之久乃得釋出為雒令棄
官居漢中杜門不交人事歲中梁商請為從事中郎商
以后父輔政而柔和自守不能有所整裁灾異數見下
權日重固乃奏記于商欲令先正風化退辭高滿又以
聖嗣未立羣下繼望宜令中宫博簡嬪媵兼採微賤宜
子之人進御至尊若有皇子母自乳養無委保妾醫巫
致飛燕之禍商不能用永和中荆州盜賊起彌年不定
乃以固為荆州刺史固到遣吏勞問境内赦寇盜前釁
與之更始于是賊帥夏密等自縛歸首固皆遣還使自
相招集開示威法半歲間餘𩔖悉降州内清平上奏南
陽太守高賜等臧穢賜等懼罪因共重賂大將軍梁冀
冀為千里移檄而固持之愈急遂徙固為泰山太守時
泰山盜賊屯聚歷年莫制固到悉罷遣郡兵歸農以恩
信招誘之未滿歲賊皆弭散遷將作大匠上疏陳事曰
陛下初登大位聘南陽樊英江夏黃瓊廣漢楊厚會稽
賀純待以大夫之位厚等在職雖無竒卓然夕惕慈慈
志在憂國臣前在荆州聞厚純等以病免歸誠悵然為
時惜之今諸侍中並皆年少無一宿儒大人可顧問者
宜徵還厚等以副羣望瓊久處議郎已且十年衆人皆
怪始隆崇今更滯也光禄大夫周舉才謨高正宜在常
伯訪以言議侍中杜喬學深行直當世良臣久託疾病
可勑令起又薦陳留揚倫清河房植等數人是日有詔
徵用倫厚等而遷瓊舉以固為大司農先是周舉等八
使案察天下多所劾奏其中竝是宦者親屬輒為請乞
詔遂令勿考又舊任三府選令史光禄試尚書郎時皆
特拜不復選試固乃與廷尉吳雄上疏以為八使所糾
宜急誅罰選舉署置可歸有司帝乃更下免八使所舉
刺史二千石自是希復特拜切責三公明加考察朝廷
稱善乃復與光禄勲劉宣上言自頃選舉牧守多非其
人至侵害百姓又宜止槃遊專心庶政帝納其言于是
下詔諸州劾奏守令以下政有乖枉遇人無惠者免所
居官其姦穢重罪收付詔獄及冲帝即位以固為太尉
錄尚書事明年帝崩梁太后以揚徐盜賊方盛使中常
侍詔固等欲須所徵諸王侯到乃發喪固對曰帝雖幼
少猶天下之父今日崩亡人神感動豈有臣子反共掩
匿乎秦皇沙邱之謀近日北鄉之事皆天下大忌不可
之甚者也太后從之即暮發喪固以清河王蒜年長有
德欲立之謂梁冀曰今當立帝宜擇年長高明有德任
親政事者願將軍審詳大計察周霍之立文宣或鄧閻
之利幼弱冀不從乃立樂安王子纘年八歲是為質帝
將卜沖帝山陵固曰今處處寇賊軍興費廣新剏憲陵
賦發非一帝尚幼小可起陵于憲陵塋内依康陵制度
役費三分減一乃從固議時太后以比遭不造委任宰
輔固所匡正每輒從用其黃門宦者一皆斥遣天下咸
望遂平而梁冀每相猜忌初順帝時除官多不以次固
奏免百餘人此等遂作飛章誣固離間近戚自隆吏黨
表舉薦達例皆門徒山陵未成違矯舊制子罪莫大于
累父臣惡莫深于毁君事合誅辟冀以白太后太后不
聽冀忌帝聰慧恐為後患遂令左右進鴆帝苦煩甚使
促召固固入問帝尚能言曰食煮餅腹悶得水尚可活
時冀亦在側曰恐吐不可飲水語未絶而崩固伏屍號
哭推舉侍醫冀慮其事泄大惡之因議立嗣固引司徒
胡廣司空趙戒先與冀書曰天下不幸仍遭大憂皇太
后聖德當朝攝統萬機明將軍體履忠孝憂存社稷而
頻年之間國祚三絶今當立帝天下重器遠尋先世廢
立舊儀近見國家踐阼前事未嘗不詢訪公卿廣求羣
議令上應天心下合衆望傳曰以天下與人易為天下
得人難昔昌邑之立昏亂日滋霍光憂愧發憤悔之折
骨自非博陸忠勇延年奮發大漢之阼幾將傾矣國之
興衰在此一舉冀得書乃召百官入議固廣戒及大鴻
臚杜喬皆以為清河王蒜明德著聞又屬最尊親宜立
為嗣先是蠡吾侯志嘗取冀妹時在京師冀欲立之衆
論既異未有以相奪中常侍曹騰等聞而夜往說冀曰
將軍累世國戚秉攝萬機賓客縱横多有過差清河王
嚴明若果立則將軍受禍矣不如立蠡吾侯富貴可長
保也冀然其言明日重會公卿冀意氣凶凶廣戒懾憚
皆曰惟大將軍令獨固與喬守本議冀厲聲曰罷會固
意既不從猶望衆心可立復以書勸冀冀愈怒乃說太
后策免固竟立蠡吾侯是為桓帝歲餘甘陵劉文等謀
共立蒜為天子冀因誣固與文交通下固獄門生王調
貫械上書趙承等數十人亦要鈇鑕詣闕通訴太后乃
赦焉及出獄京師市里皆稱萬歲冀聞大驚畏固終為
己害乃更據奏前事遂誅之時年五十四臨命與胡廣
趙戒書曰固受國厚恩是以竭其股肱不顧死亡志欲
扶持王室比隆文宣何圖一朝梁氏迷謬公等曲從以
吉為凶成事為敗乎漢家衰微從此始矣公等受主厚
禄顛而不扶後之良史豈有所私固身已矣于義得矣
夫復何言廣戒得書悲慚皆長歎流涕冀暴固尸于衢
令有敢臨者加其罪固弟子汝南郭亮年始成童遊學
洛陽乃左提章鉞右秉鈇鑕詣闕上書乞收固尸不許
因往臨哭陳辭于前遂守喪不去夏門亭長呵之曰李
杜二公為大臣不能安上納忠而興造無端卿曹何等
腐生公犯詔書干試有司乎亮曰亮含隂陽以生載乾
履坤義之所動豈知性命何為以死相懼亭長歎曰居
非命之世天高不敢不跼地厚不敢不蹐耳目適宜視
聽口不可以妄言也太后聞而不誅南陽董班亦往哭
固屍而殉尸不肯去太后憐之乃聽得禭歛二人由此
顯名三公並辟班遂隱身莫知所歸固所著章表奏議
教令對策記銘凡十一篇弟子趙承杜訪等乃共論固
言迹為德行一篇固二子皆死偃城獄中少子爕先固
未嬰禍時其姊文姬豫謀藏匿以託固門生王成得脱
亡變姓名為酒家傭冀誅後乃徵議郎歷官河南尹在
位廉方端正有父風時人稱焉
杜喬字叔榮河内林慮人也少為諸生舉孝廉辟司徒
楊震府稍遷南郡太守轉東海相入拜侍中漢安元年
以喬守光禄大夫使徇察兗州表奏泰山太守李固政
為天下第一陳留太守梁讓濟隂太守氾宫濟北相崔
瑗等臧罪千里以上讓即大將軍梁冀季父宫瑗皆冀
所善還拜太子太傅遷大司農時梁冀子弟五人及中
常侍等以無功並封喬上書諫曰陛下龍飛即位天人
屬心萬邦攸頼不急忠賢之禮而先左右之封傷善害
德興長佞䛕臣聞古之明君褒罰必以功過今梁氏一
門宦者微孽竝帶無功之紱裂勞臣之土其為乖濫胡
可勝言夫有功不賞為善失其望姦回不詰為惡肆其
凶苟遂斯道豈伊傷政為亂而已喪身亡國可不慎哉
書奏不省益州刺史种暠舉劾永昌太守劉君世以金
蛇遺梁冀事發覺以蛇輸司農冀從喬借觀之喬不肯
與冀始為恨累遷大鴻臚時冀小女死令公卿會喪喬
獨不往冀又銜之遷光禄勲建和元年代胡廣為太尉
桓帝將納梁冀妹冀欲令以厚禮迎之喬據執舊典不
聽又冀屬喬舉氾宫為尚書喬以宫臧罪明著遂不肯
用因此日忤于冀先是李固見廢内外喪氣羣臣側足
而立唯喬正色無所回撓由是朝野皆倚望焉在位數
月以地震免宦者唐衡等因共譖于帝曰陛下前當即
位喬與李固抗議言上不當奉漢宗祀帝亦怨之及清
河王蒜事起冀遂諷有司劾喬及李固與劉文等交通
請逮案罪而梁太后素知喬忠但策免而已冀愈怒使
人脅喬曰早從宜妻子可得全喬不肯冀遂白執繫之
死獄中妻子歸故郡與李固俱暴尸城北家屬故人莫
敢視者喬故掾陳留楊匡聞之號泣星行到洛陽乃著
故赤幘託為夏門亭吏守衛尸喪積十二日太后聞而
不罪匡于是帶鈇鑕詣闕上書并乞李杜二公骸骨太
后許之成禮殯殮送喬喪還家送葬行服隱匿不仕匡
一名章字叔康常為平原令時國相徐曾中常侍璜之
兄也匡耻與接事託疾牧豕云
後漢書論曰夫稱仁者其道弘矣立言踐行豈徒徇名
安己而已哉將以定去就之槩正天下之風使生以理
全死與義合也夫專為義則傷生專為生則騫義專為
物則害智專為己則損仁若義重于生舍生可也生重
于義全生可也上以殘闇失君道下以篤固盡臣節臣
節盡而死之則為殺身以成仁去之不為求生以害仁
也順桓之間國統三絶太后稱制賊臣虎視李固據位
持重以爭大義確乎而不可奪豈不知守節之觸禍耻
夫覆折之傷任也觀其發正辭及所遺梁冀書雖機失
謀乖猶戀戀而不能已至矣哉社稷之心乎其視胡廣
趙戒猶糞土也
論曰李杜二公當母后強臣擅命之日正色折奸危
言悟主朝野咸倚為重志雖未遂而以身死之百世
而下猶足興起頑懦不獨當時門生故吏之從義如
歸也或乃以冀負弑逆大惡固喬不克聲罪致討故
綱目卒奪其官然其事曖微又旋已去位清河之禍
隨之其身之莫保況能案未成之獄以加之罪而制
其死命乎夫立君美事也又憑議于衆弑君惡蹟也
又假手于私王蒜長且賢中外屬望二公當此時深
心毅力迭用柔剛非惟不能奪邪謀而歸正議終且
以獲罪焉而顧欲推鞫其私人證成大獄帝后制于
中羣凶黨于外將誰謀之而誰信之夫機事不密則
害成冀依倚城社搆連羽翼他日桓帝尚不敢顯行
其天誅況臣下乎或謂二公隂圖機會為國殄此大
憝若王允之于董卓温嶠之于王敦可也不知事勢
不同蠡吾之立漢祚興衰所繫立與不立定于俄(闕)
義固爭庶幾可為若復依違隱忍託為事(闕)
卒之國事已非而己之身名亦喪先儒有言曰大
臣當以李固杜喬為正此不易之論也延熹二年李
雲杜衆以直諫得罪九年李膺杜密以鉤黨見收終
桓之朝稱李杜者三並懷忠抗節不得其死而漢之
亡決矣
朱穆
朱穆字公叔南陽宛人也祖暉少有氣節年十三與外
氏宗屬避王莽亂道遇羣賊白刃劫諸婦女略奪衣物
衆皆惶廹伏地暉拔劍前曰財物皆可取耳諸母衣不
可得今日朱暉死日也賊壯而舍之歷仕臨淮太守吏
人畏愛章帝時拜尚書僕射時尚書張林議復武帝均
輸法帝然林言暉屢執不可帝怒切責諸尚書暉自繫
獄三日詔勅出之暉因稱疾篤不肯署議尚書令以下
皆為惶怖暉曰行年八十蒙恩得備機密當以死報奈
何心知不可而順旨雷同耶遂閉口不復言諸尚書乃
共劾奏暉帝意解卒寢其事父頡修儒術安帝時至陳
相穆年五歲便有孝稱父母疾輙不飲食差乃復常及
壯耽學銳意講誦或時思至不自知亡失衣冠顛墜阬
岸其父常以為顓愚幾不知數馬足穆愈更精篤初舉
孝廉順帝末江淮盜賊羣起州郡不能禁或說大將軍
梁冀曰朱公叔兼資文武若以為謀主賊不足平也冀
亦素聞穆名乃辟之使典兵事及桓帝即位梁太后臨
朝穆以冀地親勢重望有以扶持王室因推灾異奏記
以勸戒冀曰願將軍少察愚言申納諸儒親其忠直絶
其姑息專心公朝割除私欲廣求賢能斥遠佞惡人君
不可不學當以天地順道漸漬其心宜為皇帝選置師
傅及侍講者得小心忠篤敦禮之士將軍與之俱入參
勸講授師賢法古急誅姦臣為天下所怨毒者以塞災
咎議郎大夫之位多非其人九卿亦有乖其任者惟將
軍察焉又薦种暠欒巴等冀雖不能從其言而擢用暠
巴舉穆高第為侍御史時桓帝臨雍禮畢公卿出虎賁
置弓階上公卿下階皆避弓穆過呵虎賁曰執天子器
何故投于地即劾奏抵罪公卿皆慚曰朱御史可謂臨
事不惑者也時同郡趙康叔盛者隱于武當山以經傳
教授穆時年五十乃奉書稱弟子及康没喪之如師常
感時澆薄莫尚惇篤作崇厚論其略曰道者以天下為
一在彼猶在己也故行違于道則愧生于心非畏義也
事違于理則負結于意非憚禮也中世之所敦已為上
世之所薄況又薄于此乎故夫天不崇大則覆幬不廣
地不深厚則載物不博人不敦龐則道數不遠昔在仲
尼不失舊于原壤楚嚴不忍章于絶纓而時俗或異風
化不敦尚相誹謗記短則兼折其長貶惡則兼伐其善
務進者趨前而不顧後榮貴者矜已而不待人智不接
愚富不賑貧虚華盛而忠信微刻薄稠而純篤稀斯蓋
谷風有棄予之歎伐木有鳥鳴之悲矣穆又著絶交論
亦矯時之作時梁冀驕暴不悛朝野嗟毒穆以故吏懼
其釁積招禍復奏記諫曰明將軍地有申伯之尊位為
羣公之首一日行善天下歸仁終朝為惡四海傾覆頃
者官人俱匱詔書發調或至十倍公賦既重私歛又深
牧守長吏多非德選聚歛無厭掠奪百姓皆託之尊府
遂令將軍結怨天下吏人酸毒道路歎嗟夫將相大臣
均體元首共輿而馳同舟而濟輿傾舟覆患實共之豈
可坐視主孤時困而莫之䘏乎宜時易宰守非其人者
減省第宅園池之費拒絶郡國諸所奉送内以自明外
解人惑使挾奸之吏無所依託司察之臣得盡耳目憲
度既張遠邇清一則將軍身尊事顯德耀無窮冀不納
而縱放日滋遂復賂遺左右交通宦者任其子弟賓客
以為要職欲以自固穆又奏記極諫冀終不悟報書曰
如此僕遂無一可耶穆言雖切然亦不甚罪也永興元
年河溢漂害人庶數十萬戶饑饉流移冀州盜賊尤多
故擢穆為冀州刺史州人有宦者三人為中常侍並以
檄謁穆穆疾之辭不相見冀部令長聞穆濟河解印綬
去者四十餘人及到奏劾諸部貪汙吏至有自殺者以
威略權宜盡誅賊渠帥舉劾權貴或死獄中有宦者趙
忠喪父歸葬僭為璵璠玉匣偶人穆下郡案驗吏畏其
嚴明發墓割棺出之帝聞大怒徵穆詣廷尉輸作左校
太學生劉陶等數千人詣闕上書訟穆處公憂國志清
奸惡横遭謗讟遂罹刑譴願黥首繫趾代穆校作帝覽
奏乃赦之穆居家數年以朝臣薦徵拜尚書延熹五年
馮緄以車騎將軍將兵討武陵蠻時所遣將帥宦官輒
陷以折費軍資抵罪緄性烈直不行賄賂懼為所中乃
奏請中常侍一人監軍財費穆即奏緄以財自嫌失大
臣之節穆既深疾宦官及在臺閣旦夕共事志欲除之
上疏曰案漢故事中常侍參選士人建武以後乃悉用
宦者延平以來浸益貴盛假貂璫之飾處常伯之任權
傾海内子弟親戚汎濫驕溢凶狡無行之徒媚以求官
恃勢怙寵之輩漁食百姓臣愚以為可悉罷省率由舊
章更選海内清淳之士明達國體者以補其處即陛下
可為堯舜之君衆僚皆為稷契之臣兆庶黎民蒙被聖
化矣帝不納穆因進見口復陳曰臣聞漢家舊典置侍
中中常侍各一人省尚書事黃門侍郎一人傳發書奏
皆用姓族自和熹太后以女主稱制不接公卿乃以閹
人為常侍小黃門通命兩宫自此以來權傾人主窮困
天下宜皆罷遣博選耆儒宿德與參政事帝怒穆伏不
肯起左右傳出良久乃趨而去自此中官數因事稱詔
詆毁之穆素剛不得意居無幾憤懣發疽延熹六年卒
時年六十四穆禄仕數十年蔬食布衣家無餘財公卿
共表穆立節清忠虔恭機密守死善道宜蒙旌寵策詔
褒述追贈益州太守所著書凡二十篇蔡邕嘗至其家
自寫之穆卒邕與門人共述其體行諡曰文忠先生穆
前在冀州所辟用皆清德長者多至公卿州郡子野少
有名節仕至河南尹
論曰君臣朋友之義雖以人合蓋有天焉穆氣節剛
決與乃祖同而文學過之然考暉初從東平入朝奪
壁少府大為憲王蒼敬重其後上便宜之策抗均輸
之議章帝卒皆聽從君臣之令終如此暉與張堪陳
揖交生死不肯負司徒桓虞歎其義烈朋友之合好
又如彼及穆之身奏記于梁冀既有違言忠諫于桓
帝且以獲戾又不幸遇劉伯宗輩薄于仁義著論絶
交迹其生平憂國忘身死而後已剛目特書其卒其
所以予之者深矣抑考竇憲之時若樂恢之抗疏殉
身何敞之始終忠懇韓稜之正色立朝東京多節義
之臣此猶其比肩而起者梁冀之積威過于竇憲穆
能以剛正終焉最後又力陳宦官一疏其賢不可及
矣
虞詡
虞詡字升卿陳國人祖父經為郡獄吏案法平允嘗曰
東海于公高為里門而其子定國卒至丞相吾決獄六
十年雖不及于公子孫何必不為九卿邪故字詡曰升
卿詡早孤孝養祖母縣舉順孫欲以為吏辭以養不赴
祖母終服闋辟太尉李修府拜郎中永初四年西羌作
亂殘破并涼大將軍鄧隲以軍役方費事不相贍欲棄
涼州并力北邊乃會公卿集議咸以為然詡聞而說李
脩曰竊聞公卿定策當棄涼州求之愚心未見其便先
帝開拓土宇劬勞後定而今憚小費舉而棄之涼州既
棄即以三輔為塞三輔為塞則園陵單外此不可之甚
者也諺曰關西出將關東出相觀其習兵壯勇實過餘
州今羌人所以不敢入據三輔為心腹之害者以涼州
在後故也其土人所以推鋒執銳無反顧之心者為臣
屬于漢故也若棄其境域徙其人庶安土重遷必生異
念如使豪雄相聚席捲而東雖賁育為卒太公為將猶
恐不足當禦議者喻以補衣猶有所完詡恐其疽食侵
淫而無限極棄之非計修曰吾意不及此微子之言幾
敗國事然則計當安出詡曰今涼土擾動人情不安竊
憂卒然有非常之變誠宜令四府九卿各辟彼州數人
其牧守令長子弟皆除為冗官外以勸厲答其功勤内
以拘致防其邪計脩善其言更集四府皆從詡議于是
辟西州豪傑為掾屬拜牧守長吏子弟為郎以安尉之
鄧隲兄弟以詡異其議因此不平欲以吏法中傷之朝
歌賊寗季等數千人攻殺長吏屯聚連年州郡不能禁
乃以詡為朝歌長故舊皆弔詡曰得朝歌何弔也志不
求易事不避難臣之職也不遇盤根錯節何以别利器
乎始到謁河内太守馬棱棱勉之曰君儒者當謀謨廟
堂反在朝歌邪詡曰初除之日士大夫皆見弔勉以詡
譸之知其無能為也朝歌者韓魏之郊背太行臨黃河
去敖倉百里而青冀之民流亡萬數賊不知開倉招衆
劫庫兵守成臯斷天下右臂此不足憂也今其衆新盛
難與爭鋒兵不厭權願寬假轡策勿令有所拘閡而已
及到官設令三科以募求壯士自掾史以下各舉所知
其攻劫者為上傷人偷盜者次之帶喪服而不事家業
為下收得百餘人詡為饗會悉貰其罪使入賊中誘令
劫掠乃伏兵以殺之又潛遣貧人能縫者傭作賊衣以
采綖縫其裾為識有出市里者吏輙禽之賊由是駭散
咸稱神明遷懷令後羌寇武都鄧太后以詡有將帥之
略遷為武都太守羌乃率衆數千遮詡于陳倉崤谷詡
即停車不進而宣言上書請兵須到當發羌聞之乃分
鈔傍縣詡因其兵散日夜進道兼行百餘里令吏士各
作兩竈日增倍之羌不敢逼或問曰孫臏減竈而君增
之兵法日行不過三十里以戒不虞而今日且二百里
何也詡曰羌衆甚吾兵少徐行則易為所及速進則彼
所不測彼見吾竈日增必謂郡兵來迎衆多行速必憚
追我孫臏見弱吾今示強勢有不同故也既到郡兵不
滿三千而羌衆萬餘攻圍赤亭數十日詡乃令軍中使
強弩勿發而潛發小弩羌以為矢力弱不能至并兵急
攻詡于是使二十強弩共射一人發無不中羌大震退
詡因出城奮擊多所傷殺明日悉陳其衆令從東郭門
出北郭門入貿易衣服回轉數周羌不知其數更相恐
動詡計賊當退乃潛遣五百餘人于淺水設伏候其走
路羌果大奔因掩擊大破之斬獲甚衆賊由是敗散南
入益州詡乃占相地勢築營壘二百八十所招還流亡
假賑貧人郡遂以安先是運道艱難舟車不通驢馬負
載僦五致一詡乃自將吏士案行川谷由沮至下辯數
十里皆燒石翦木開漕船道以人僦直雇借傭者于是
水運通利歲省四千餘萬詡始到郡戶裁盈萬及綏聚
荒餘招還流散二三年間遂增至四萬餘戸鹽米豐賤
十倍于前坐法免永建元年為司隸校尉數月間奏太
傅馮石太尉劉熹中常侍程璜陳秉孟生李閏等百官
側目號為苛刻三公劾奏詡盛夏多拘係無辜為吏人
患詡上書自訟曰法禁者俗之堤防刑罰者人之銜轡
今州曰任郡郡曰任縣更相委遠百姓怨窮以苟容為
賢盡節為愚臣所發舉臧罪非一二府恐為臣所奏遂
加誣罪臣將從史魚死即以尸諫耳順帝省其章乃為
免司空陶敦時中常侍張防特用權勢每請託受取詡
輙案之而屢寢不報詡不勝其憤乃自繫廷尉奏言曰
昔孝安皇帝任用樊豐幾亡社稷今張防復弄威柄國
家之禍將重至矣臣不忍與防同朝謹自繫以聞無令
臣襲楊震之跡書奏防流涕訴帝詡幾罹不惻宦者孫
程張賢等知詡以忠獲罪乃相率陳奏再三始坐防徙
邊黜防黨尚書賈朗等而赦出詡程復上書陳詡有大
功語甚切激帝感悟復徵拜議郎數日遷尚書僕射是
時長吏二千石聽百姓讁罰者輸贖號為義錢託為貧
人儲而守令因以聚歛詡奏除之諸所議多見從用詡
好刺舉無所回容數以此忤權戚遂九見譴考三遭刑
罰而剛正之性終老不屈永和初遷尚書令以公事去
官朝廷思其忠復徵之會卒臨終謂其子恭曰吾事君
直道行已無愧所悔者為朝歌長時殺賊數百人其中
何能不有冤者自此二十餘年家門不增一口其獲罪
于天已可知也恭亦有俊才官至上黨太守
論曰詡多智謀有文武才略沮棄涼州三輔安危所
係不特保全疆土而已其在朝歌武都之間則循吏
而兼名將者也詡性剛而執法嚴在朝廷權多憚之
九見譴考三遭刑罰然以博擊權閹之人而能使宦
者亦知其忠至于相率論救則忠信可行而直道之
不冺也
張綱
張綱字文紀犍為武陽人留侯良之裔也父皓初為廷
尉留心刑斷數與尚書辯正疑獄多以詳當見從安帝
廢皇太子為濟隂王晧與太常桓焉太僕來歷廷爭之
不能得順帝即位拜司空在事多所薦達綱少時經學
雖為公子而厲布衣之節舉孝廉不就司徒辟高第為
御史時順帝委縱宦官有識危心綱常感激慨然歎曰
穢惡滿朝不能奮身出命掃國家之難雖生吾不願也
退而上書言文明恭儉守節約身尚德中常侍不過兩
人近倖賞賜裁滿數金惜費重人故家給人足姦謀自
消和氣感應頃者無功小人皆有官爵富之驕之而復
害之非愛人重器承天順道者也願陛下割損左右以
奉天心書奏不省漢安元年遣八使徇行風俗皆耆儒
知名多歷顯位唯綱年少官次最微餘人受命之部而
綱獨埋其車輪于洛陽都亭曰豺狼當路安問狐狸遂
奏白大將軍冀河南尹不疑蒙外戚之援荷國厚恩以
芻蕘之資居阿衡之任不能敷揚五教翼贊日月而專
為封豕長蛇肆其貪叨甘心好貨縱恣無底多樹諂䛕
以害忠良誠天威所不赦大辟所宜加也謹條其無君
之心十五事皆臣子所切齒者也書御京師震悚時冀
妹為皇后姻族滿朝帝雖知綱言直終不忍用先是廣
陵賊張嬰等聚衆數萬殺刺史二千石寇亂揚徐間積
歲不能討冀乃諷尚書以綱為廣陵太守因欲以事中
之前遣郡守率多求兵馬綱獨請單車之職既到乃將
吏卒十餘人徑造嬰壘以慰安之求得與長老相見申
示國恩嬰初大驚既見綱誠信乃出拜謁綱延置上坐
問所疾苦乃譬之曰前後二千石多肆貪暴故致公等
懷憤相聚二千石信有罪矣然為之者又非義也今主
上仁聖欲以文德服叛故遣太守思以爵禄相榮不願
以刑罰相加誠轉禍為福之時若聞義不服天子赫然
震怒荆揚兗豫大兵雲合豈不危乎夫不料強弱非明
也棄善取惡非智也去順效逆非忠也身絶血嗣非孝
也背正從邪非直也見義不為非勇也六者成敗之幾
利害所從公其深計之嬰聞泣下曰荒裔愚人不能自
通朝廷不堪侵枉遂復聚黨偷生若魚游釡中喘息須
臾間耳今聞明府言乃嬰等更生之辰也既陷不義實
恐投兵之日不免孥戮綱約之以天地誓之以日月嬰
深感悟乃辭還營明日將所部萬餘人與妻子面縳歸
降綱乃單車入嬰壘大會置酒為樂散遣部將任從所
之親為卜居宅相田疇子弟欲為吏者皆引召之人情
悦服南州晏然論功當封為梁冀遏絶天子嘉美徵欲
擢用綱而嬰等上書乞留乃許之綱在郡一年年三十
六卒百姓老幼相擕詣府赴哀者不可勝數綱自被疾
吏人咸為祠祀祈福皆言千秋萬歲何時復見此君張
嬰等五百餘人制服行喪送到犍為負土成墳有詔褒
䘏拜其子續為郎中賜錢百萬
論曰張綱正色立朝不阿權貴惠心孚衆不罔下民
可謂柔不茹剛不吐矣然能化千萬愚夫愚婦之心
而不能救一二貴戚強臣之禍何哉孟子言簞豆嘑
蹴乞人不屑而受萬鍾者徒以宫室妻妾之不可已
遂棄禮義不顧嬰等雖寇賊然皆有激而成其廉耻
固未盡澌滅也若梁冀者晏安酖毒失其本心不至
于殺身覆宗不止豈非所謂死于安樂乎夫小懲大
誡小人之福章帝知竇憲之奸順帝嫉梁冀之擅而
卒濡忍弗決遂令惡極罪大不復可貰誦富驕為害
之言又歎君子之欲保全小人如此其至而彼昏不
知反以德為讎也
劉陶
劉陶字子竒一名偉潁川潁隂人濟北王勃之後陶為
人居簡不修小節所與交友非同志雖富貴不苟合也
同宗劉愷以雅德知人獨深器陶時朱穆刺史冀州以
案驗宦官觸桓帝怒徵下獄輸作左校陶時游太學率
數千人詣闕上書曰伏見弛刑徒朱穆處公憂國志清
姦惡誠以常侍貴寵父子兄弟布在州郡競為虎狼穆
張理天綱補綴漏目内官恚疾謗讟煩興天下有識皆
以穆同禹稷而被共鯀之戾若死者有知則唐帝怒于
崇山重華忿于蒼墓矣當今中宦近習竊持國柄手握
王爵口含天憲運賞則使餓隸富于季孫呼噏則令伊
顔化為桀蹠而穆獨亢然不顧身害感王綱之不攝懼
天網之久失竭心懷憂為上深計臣願黥首繫趾代穆
校作帝覽其奏赦之陶見梁冀當朝連歲灾荒復上疏
陳事曰天之與帝帝之與民猶頭與足相須而行也陛
下目不視鳴條之事耳不聞檀車之聲天灾不有痛于
肌膚震食不即損于聖體故蔑三光之謬輕上天之怒
使羣醜刑隸芟刈小民死者悲于窀穸生者戚于朝野
是愚臣所為咨嗟長懷歎息者也臣聞危非仁不扶亂
非智不救竊見故冀州刺史朱穆前烏桓校尉李膺皆
履正清平貞高絶俗穆前在冀州摧破姦黨掃清萬里
膺歷典牧守正身率下威揚朔北實中興良佐宜還本
朝夾輔王室以上齊七曜下鎮萬國書奏不省時有上
書言民以貨輕錢薄故致貧困宜改鑄大錢事下四府
羣僚及太學能言之士陶上議曰當今之憂不在于貨
在于民饑比年已來良苖盡于蝗螟杼柚空于公私而
議者不達農殖之本爭言鑄冶之便或欲因緣行詐以
賈國利利盡爭競造鑄之端于是乎生一人鑄之萬人
奪之雖以隂陽為炭萬物為銅猶不足無厭之求也臣
嘗誦詩至鴻雁于野之勞每喟爾長懷中篇而歎近聽
征夫饑勞之聲甚于斯歌今地廣不得畊民衆無所食
羣小秉國吞噬無厭誠恐卒有役夫窮匠攘臂遠呼使
愁怨之民響應雲合雖方尺之錢何能有救詩人所以
眷然顧之澘焉出涕者也帝遂不改鑄後陶舉孝廉除
順陽長縣多奸滑陶到官募吏民有勇力者不拘亡命
奸贓陶責其先過要以後效使各結所厚少兵皆嚴兵
待命于是覆案奸軌所發若神後以病免吏民思而歌
之曰邑然不樂思我劉君何時復來安此下民陶明尚
書春秋為之訓詁推夏侯建夏侯勝歐陽和伯三家尚
書及古文是正文字二百餘事名曰中文尚書頃之拜
侍御史靈帝宿聞其名數引納之時張角偽託大道妖
惑小民陶上言曰聖王以天下耳目為視聽故能無不
聞見今張角夫黨不可勝計雖會赦令而謀不解散四
方私言角等竊入京師覘視朝政而州郡忌諱更相告
語莫肯公文宜下明詔重募角等賞以國土有敢回避
與之同罪帝殊不悟明年角反乃思陶言封中陵鄉侯
三遷尚書令拜侍中以數切諫為權臣所憚徒為京兆
尹到職當出修宫錢直千萬陶既清貧而耻以錢買職
稱疾不聽政帝宿重陶才原其罪徵拜諫議大夫是時
天下寇賊方熾陶憂致崩亂復上疏曰臣聞事之急者
不能安言心之痛者不能緩聲竊見天下前遇張角之
亂後遭邊章之寇今西羌逆𩔖私署將帥皆多叚熲時
吏習戰陳知山川臣嘗懼其輕出河東馮翊鈔西軍之
後東之函谷據阸高望今果已攻河東恐遂轉更豕突
上京臣前驛馬上便宜乞絶河東諸郡賦調冀尚可安
事付主者流連至今莫肯求問今三郡之民皆已奔亡
其存者尚十三四悲愁相守有百走退死之心而無一
前鬭生之計西寇浸前去營咫尺將軍張温天性精勇
而主者旦夕廹促軍無後殿假令失利其敗不救臣自
知言數見厭而言不自裁者以為國安則臣蒙其慶國
危則臣亦先亡也謹復陳急要八事乞深垂納者其八
事大較言天下大亂皆由宦官宦官事急共讒陶曰今
四方已靜而陶疾害聖政專言妖孽州郡不上陶何緣
知疑陶與賊通情于是收陶下黃門北寺獄掠按日急
陶自知必死對使者曰朝廷前封臣云何今反受邪譖
恨不與伊吕同儔而以三仁為輩遂閉氣而死天下莫
不痛之陶著書數十萬言又作七曜論匡老子反韓非
復孟軻及上書言當世便事條教賦奏書記辯疑凡百
餘篇時司徒東海陳耽亦以非罪與陶同死耽素以忠
正稱光和五年詔公卿以謠言舉刺史二千石為民害
者時太尉許馘司空張濟承望内官受取貨賂其宦官
子弟賓客貪穢皆不敢問而虚舉邊遠小郡清修有惠
化者二十六人吏民詣闕陳訴耽上言公卿所舉率黨
其私所謂放鴟鴞而囚鸞鳳帝以讓馘濟諸坐徵者悉
拜議郎宦官怨之遂誣陷耽死獄中
論曰漢末母后外戚盜賊強臣之禍皆成于宦官鄧
后稱制則用小黃門通命兩宫梁冀擅國則任中官
子弟以求自固董卓入朝廢立則以起兵誅宦官為
名至于盜賊之興由百姓饑寒饑寒之源由牧守貪
濁牧守之横由中常侍私人典據州郡傅燮所謂釁
起蕭墻而禍延四海與陶言正相發明也夫患常積
于忽微苟及時補救猶可轉禍為福而亡國之君臣
安危利菑如燕雀處堂苟延日夕雖有忠臣直士痛
哭流涕于其前不厭為迂闊則斥為誹謗秦隋之季
羣盜蠭起趙高虞世基故為大言慰藉兩主皆深信
不疑寧獨一漢靈哉陶所陳西羌事勢本末深切著
明而宦官且曰州郡不上陶何緣知前此張角正坐
州郡諱言遂釀其禍覆車不遠莫之省憂下則巧言
如流上則辟言不信頌雨無正七章未嘗不太息于
敗亡之相尋千古一轍也抑考陶之言曰國安則臣
蒙慶國危則臣亦先亡蓋繫心宗室不忍同談笑于
越人是以危言深論至于再三以冀幸君之一悟而
讒諂蔽明忠信得罪本實撥而枝葉亦因以害矣
史傳三編卷十五
