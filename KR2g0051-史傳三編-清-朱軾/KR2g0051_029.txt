史傳三編卷二十九
大學士朱軾撰
名臣傳二十一
宋
寇準
寇準字平仲華州人少英邁通春秋三傳年十九舉進
士太宗取人多臨軒顧問年少者往往罷去或教準增
年答曰準方進取可欺君耶既中第授大理評事知成
安縣每期會賦役未嘗輙出符移惟具鄉里姓名揭縣
門百姓莫敢後期擢右正言直史館會詔百官言事準
極陳利害帝益器重之嘗奏事殿中語不合帝怒起準
輙引帝衣請復坐決其事然後退帝由是嘉之曰朕得
寇準猶唐文皇之得魏徵也淳化二年大旱帝延近臣
問得失皆曰天數也準獨曰刑罰偏頗天旱為是發耳
帝怒起入禁中頃之召準問所以偏頗狀準曰願召兩
府至臣即言之有詔召兩府入準乃言曰頃者祖吉王
淮皆侮法受賕吉贓少乃伏誅淮以參政沔之弟盜主
守財至千萬止杖仍復其官非不平而何太宗以問沔
沔頓首謝即皆罷去暮遂大雨帝喜擢準樞副後坐事
貶明年入為參知政事自唐末蕃戶有居渭南者温仲
舒知秦州驅之渭北立堡柵以限其往來帝覽奏不懌
曰古羌戎尚雜處伊洛蕃落易動難安一有調發將重
困吾關中矣準言唐宋璟不賞邊功卒致開元太平疆
場之臣邀功以稔禍深可戒也帝因命準使渭北安撫
族帳而徙仲舒鳳翔時帝在位久馮拯等以乞立儲貳
斥嶺南中外無敢言者準自青州召還入見帝曰卿來
何緩朕諸子孰可以付神器者準曰陛下為天下擇君
謀及婦人中官不可也謀及近臣不可也惟陛下擇所
以副天下望者帝俛首久之屏左右曰襄王可乎準曰
知子莫若父聖慮既以為可願即决定于是立襄王為
太子廟見還京師之人擁道喜躍曰少年天子也帝聞
之不懌召準謂曰人心遽屬太子置我何地準再拜賀
曰此社稷之福也真宗景德元年與畢士安並同平章
事時契丹内寇縱遊騎掠深祁間小不利輙引去準曰
是狃我也請練師命將簡驍銳據要害以備之是冬契
丹果大入急書一夕凡五至準不發飲笑自如明日同
列以聞帝大駭以問準準曰陛下欲了此不過五日耳
因請帝幸澶州同列懼欲退準止之令候駕起帝難之
欲還内準曰陛下入則臣不得見大事去矣請無還而
行也帝乃議親征召羣臣問方略既而契丹圍瀛州直
犯貝魏中外震駭參知政事王欽若江南人也請幸金
陵陳堯叟蜀人也請幸成都帝以問準準曰誰為陛下
畫此計者罪可斬也今陛下神武將臣協和大駕親征
賊自當遁去不然出奇以撓其謀堅守以老其師勞逸
之勢我得勝算矣奈何棄廟社欲幸楚蜀人心崩潰天
下可復保耶固請幸澶州及至南城契丹兵方盛衆請
駐蹕以覘軍勢準曰陛下不過河人心益危敵氣未懾
非所以取威決勝也且王超領勁兵屯中山以扼其吭
李繼隆石保吉分大陣以扼其左右肘四方征鎮赴援
者日至何疑而不進衆議皆懼準力爭之不決出遇高
瓊謂曰太尉受國恩今日有以報乎對曰瓊武人願效
死準復入瓊隨立庭下準厲聲曰陛下不以臣言為然
盍試問瓊等瓊即仰奏曰寇準言是準曰機不可失宜
趣駕瓊即麾衞士進輦帝遂渡河御北門城樓遠近望
見御蓋踴躍懽呼聲聞數十里契丹相視驚愕不能成
列帝盡以軍事委準準承制專決號令明肅士卒喜悦
敵數千騎乘勝薄城下詔士卒迎擊斬獲大半乃引去
帝還行宫留準居城上徐使人視準何為準方與楊億
飲博歌謔懽呼帝喜曰準如此吾復何憂相持十餘日
其統軍達蘭中流矢死契丹乃奉書請盟準不從使者
請益堅帝將許之準欲邀使稱臣且獻幽州地而帝厭
兵有譖準幸兵以自取重者準不得已許之帝遣曹利
用如軍中議歲幣曰百萬以下皆可許也準召利用語
曰雖有敕旨汝所許過三十萬吾斬汝矣利用果以三
十萬成約而還河北罷兵準之力也帝嘗欲用一人為
馬步軍指揮使吏以文籍進準問何也曰例簿也準曰
用一牙官尚須檢例耶準為相用人不以次同列頗不
悅帝之在澶淵也問準曰魏州危急何人可守準曰智
將不如福將王欽若福禄未艾宜可用是時契丹未退
欽若驚懼不敢辭乃馳入魏及事畢譖準曰陛下知博
乎錢輸將盡取其餘盡出之謂之孤注陛下寇準之孤
注也帝顧準遂衰明年罷知陜州天禧元年復拜同平
章事三年帝得風疾劉皇后預政準請間曰皇太子人
所屬望願陛下思宗社之重傳以神器擇方正大臣為
羽翼丁謂錢惟演佞人也不可以輔少主帝然之準密
令翰林學士楊億草表請太子監國且欲援億輔政已
而謀洩丁謂曹利用以準謀白太后矯詔罷準政事以
太常卿知相州三貶雷州司戶天聖元年徙衡州司馬
一日沐浴具朝服束帶北面再拜呼左右施卧具就榻
而卒準鎮大名時北使道由之謂曰相公望重何以不
在中書準曰上以朝廷無事北門鏁鑰非準不可準為
相時丁謂參政會食都堂羹染準鬚謂起拂之準正色
曰身為執政而親為宰相拂鬚耶謂由是不悅既貶雷
州謂遣中使賫敇往授之以錦囊貯劍於馬前準方宴
飲衆惶恐不知所為準神色自若使謂之曰朝廷若賜
準死願見敇書中使不得已授之準拜受於庭升階復
宴至暮而罷及謂竄崖州道出雷州準遣人以一蒸羊
逆境上聞家僮欲報讐乃杜門使縱博毋得出伺謂行
遠乃罷準少時不修小節愛飛鷹走狗太夫人性嚴嘗
不勝怒舉□錘投之中足流血由是折節從學及貴母
已亡每捫其痕輙哭初為樞密直學士嘗賜金帛甚厚
乳母泣曰太夫人不幸時家貧求一縑作衾襚不可得
豈知今日富貴哉準聞之慟哭盡散金帛生平不蓄財
産外奢内儉無聲色之娱寢處一青幃二十餘年破壞
命補葺或舉公孫弘事準曰彼詐我誠何傷且用之久
不忍棄也卒於雷還葬洛陽過公安民皆迎祭斬竹插
地以挂紙錢尋復生筍成林邦人神之因號曰相公竹
立廟其旁
論曰準傳所載澶淵之役帝已至澶州聞契丹兵盛
不欲過河王欽若勸幸金陵陳堯叟勸幸蜀非也初
契丹兵至準勸帝幸澶州帝博問羣臣而王欽若陳
堯叟等各異說準極陳利害帝乃從之及至南城衆
請駐驆以觀兵勢準與高瓊固請渡河史所定本末
如此及和議欲成而準固諫曰用臣之策可數百年
無兵不然四五十年後又生戎心矣帝曰朕不忍生
靈受困遂許之真宗疾時以準與李廸可託大事其
知之深如此以性剛褊不大用也非畢士安則準無
所施其長若士安者豈在齊鮑叔鄭子皮輩之下哉
張詠
張詠字復之濮州鄄城人少負氣不拘小節太平興國
五年郡舉進士以詠首薦詠以讓夙儒張覃是歲登進
士乙科以大理評事知崇陽縣縣民以茶為業詠曰茶
利厚官將𣙜之不若早自異也命拔茶植桑民以為苦
其後𣙜茶他縣皆失業而崇陽之桑為絹歲百萬匹民
富數世累官至銀臺出知益州時川中李順作亂招討
使王繼恩始收復成都關中饋糧道路不絶詠至府問
城中屯兵尚三萬人而無半月之食訪知鹽價素高而
廩有餘積乃下其估聽民以米易鹽民爭趨之未踰月
得米數十萬斛益雖收復餘寇尚盛繼恩恃功驕恣緩
兵不進往往剽奪民財詠悉擒招安司吏數其罪將斬
之吏皆股栗求活詠曰汝帥聚兵玩寇皆汝軰為之今
能亟白乃帥分兵出可免死吏曰惟公所命詠乃釋之
繼恩即分兵鄰州城中兵減半既而諸軍請馬芻粟詠
給以錢繼恩詬曰馬不食錢給錢何也詠曰今賊黨尚
多民不敢出君頓兵不討賊芻粟何由得之繼恩懼即
出城討賊詠計軍食有二歲備乃奏罷陜西運糧帝喜
曰益州日以運糧為請詠至踰月已有二歲備此人何
事不能了朕無慮矣詠以順黨皆良民脅從當示恩信
許自新揭榜諭之自是首者相踵皆釋其罪歸田里一
日繼恩械數十人請行法悉前自首者詠復縱之繼恩
不悅詠曰李順脅民為賊今吾化賊為民不亦可乎詠
度繼恩日横以狀聞帝命上官正代之詠激正親行仍
盛為供帳餞之酒酣舉杯屬軍校曰汝曹蒙國厚恩無
以塞責此行當直抵寇壘蕩平醜類若老師曠日即此
地還為爾死所矣正由是決行深入卒大捷再閱月而
兩川平西川卒劉旰逐其廵檢使韓景裕掠懷安破漢
州報至詠方會僚屬飲燕如故旰又掠卭蜀將趨益報
者愈急詠召上官正曰賊始發不三四日破數郡勢方
銳不可擊氣驕廹吾城乃送死耳請出兵北至方井當
遇賊破之必矣正行至方井果遇賊一戰斬旰首餘黨
盡平兵還有以斬首級求賞者詠曰當奔突交戰時豈
暇獲其首耶此必戰後翦來殿直叚倫曰公果神明也
當時隨倫為先鋒入賊用命者皆中傷破體詠命悉舁
以來先錄其功於是軍情以賞罰至當相顧懽躍初知
益州斬一猾吏吏稱無罪詠封判令至市曹讀示之既
聞斷詞告市人曰爾軰得好知府矣蓋李順嘗有死罪
此吏縱之也民間訛言有白頭老翁午後食人男女一
郡囂然詠召犀浦謂曰訛言惑衆汝歸縣訪市肆中有
大言其事者立解來明日果得之詠戮之於市即日帖
然詠曰妖訛之興沴氣乘之妖則有形訛則有聲止訛
之術在乎識斷不在厭勝也蜀不貢士幾二十年學校
頽廢詠察郡人張及李畋張逵皆有學行延奬加禮勉
就舉後三人登科歴美官於是兩川學者知勸文風益
振詠每斷事有情輕法重情重法輕者必為判語讀以
示之蜀人鏤板傳布謂之戒民集為政恩威並用蜀民
畏而愛之詠以蜀地素狹游手者衆事寧之後生齒日
繁稍遇水旱則民必艱食乃按諸邑田税如其價歲折
米六萬斛至春計口給劵俾輸元估糴之奏為永制行
之百十年雖時有災饉而益民無饑色詠凡有興作先
牒諸縣於籍係工匠者具帳申來分為四番役十日日
滿則罷去夏則卯入午中暫歇冬抵暮放各給木札一
幞以禦寒工徒皆悅詠寢室中張燈炷香通夕宴坐郡
樓上鼓番漏水歴歴分明少差必詰之詠曰鼓角為軍
中號令號令在前尚不分明餘事將如何也有清鑑善
臧否人物凡在薦辟皆方正恬退之士嘗謂轉運黃虞
部曰舉人須舉好退者好退則廉謹知恥舉之忠節愈
堅少有敗事若奔競者則能曲事諂媚求人知己舉之
則矜才好利累及舉官故不少矣有詔川陜諸州參用
銅鐵錢每銅錢一當鐵錢十詠言諸州錢有銅鐵價輕
重不一望依估折納銅錢公私便之咸平二年以工部
侍郎出知杭州屬歲歉民多私鬻鹽以自給捕獲數百
人官屬請痛懲之詠曰錢塘十萬家飢者八九苟不以
鹽自活一旦蜂起為盜則患深矣俟秋成當仍舊法遂
悉寬之有民家子與姊壻訟家財壻言妻父臨終此子
方三歲命壻掌産有遺書令異日以十之三與子餘七
與壻詠覽之曰汝妻父智人也以子幼故屬汝不然子
死汝手矣乃命以七給其子而三給壻人皆服其明斷
詠之自蜀還也詔以牛冕代之詠曰冕非撫御才其能
綏輯乎踰年王均亂逐冕據益州後雖討平之民尚未
寧上以詠治蜀威惠在人復以刑部侍郎知益州蜀民
鼓舞相慶如赤子久失父母而復來也詠知民信已易
嚴以寬令下人情懽愜蜀復大治帝諭詠曰卿在蜀朕
不復有西顧憂因詔鑄景德大錢于嘉卭州一當小鐵
錢十民咸便之大中祥符三年以江左旱歉命充昇宣
等十州安撫使范延貴為殿直押兵過金陵詠問曰天
使來于道曾見好官否延貴曰過萍鄉縣得一邑宰張
希顔詠曰何以知之延貴曰入縣境驛傳橋道皆完葺
田萊墾闢至縣則㕓肆無賭博市易不敢諠爭夜宿邸
中更鼓分明以是知之詠大笑曰希顔固善矣天使亦
好官也即日同薦于朝後二人皆為能吏以疾召還恨
不得面陳所懷乃抗疏論近年以來虛國家帑藏竭生
民膏血以奉無用之土木者皆賊臣丁謂王欽若啟上
侈心之為也不誅死無以謝天下章三上出知陳州詠
自奉甚儉寢室中無侍婢服用之物閴如也知益州日
單騎赴任官屬憚其嚴莫敢蓄侍婢詠不欲絶人情遂
自買一婢以侍巾櫛自此官屬稍置姬侍及還闕呼婢
父母出資嫁之仍處女也嘗曰事君者廉不言貧勤不
言苦忠不言已效公不言已能可以事君矣謂李畋曰
大小之事皆須用智智猶水也不流則腐又曰臨事有
三難能見一也見而能行二也當行必果決三也李畋
苦痁既瘳請謁詠曰子於病中曾得移心法否曰未也
詠曰人能於病中移其心如對君父畏之慎之靜久自
愈守蜀時聞寇準拜相曰寇準真宰相也又曰蒼生無
福李畋怪而問之詠曰人千言不盡者準一言而盡然
仕太早用太速不及學耳張寇布衣交也準兄事詠常
面折不少恕雖貴不改準在岐詠自蜀還將别謂準曰
曾讀霍光傳否曰未也準歸取傳讀之至不學無術笑
曰此張公謂我矣嘗語人曰吾榜中得人最多慎重有
雅望無如李文靖深沉有德鎮服天下無如王文正面
折廷爭素有風采無如寇公當方面寄則詠不敢辭卒
年七十贈左僕射諡忠定
論曰真宗之時衆正在朝而丁謂王欽若挾其私邪
投機抵隙以售其志雖王旦寇準周旋其間與之出
入詠獨抗疏三上乞斬之以謝天下可謂忠義死節
之臣矣詠之公忠直諒明達有遠識使施之朝廷其
功謀亦不可勝道者試之方隅固可見其概云
李廸
李廸字復古其先趙郡人後家濮州廸深厚有器局嘗
擕所為文見柳開開以公輔竒之出見曰讀君文須沐
浴乃敢見舉進士第一授將作監丞歴通判徐兖州累
遷右司諫知鄆州遷起居舍人安撫江淮以尚書吏部
員外郎為三司鹽鐵副使擢知制誥真宗幸亳州為留
守判官遂知亳州亡卒羣剽城邑發兵捕久不得廸至
悉罷所發兵隂察知賊區處部落驍銳士擒斬以徇代
歸會唃厮囉叛帝憂關中召對長春殿進右諫議大夫
集賢院學士知永興軍城中多無賴子弟喜犯法廸奏
取其甚者部送闕下徙陜西都轉運使入為翰林學士
時仍歲旱蝗國用不給一日歸沐忽傳詔對内東門帝
出三司所上歲出入財用數問何以濟廸曰祖宗初置
内藏庫欲復西北故土及以支凶荒今邊無他費陛下
用此以佐國用賦斂寬民不勞矣帝曰今當出金帛數
萬借三司廸曰天子於財無内外願下詔賜三司以顯
示德澤何必曰借帝悦又言陛下東封時勅所過毋伐
木除道即驛舍或州治為行宫裁令加塗塈而已及幸
汾亳土木之役過往時幾百倍蝗旱之災殆天意所以
儆陛下也帝深然之他日又召對龍圖閣帝謂廸曰曹
瑋在秦州屢請益兵未及遣遽辭州事第怯耳誰可代
瑋者廸對曰瑋知唃厮囉欲入寇且闚關中故請益兵
為備非怯也且瑋有謀略諸將皆非其比何可代陛下
重發兵豈非將上玉皇聖號惡兵出宜秋門邪秦之旁
郡兵甚多可分兵赴瑋帝因問兵有幾何對曰臣向在
陜西以方寸小册籍兵糧數備調發今猶置佩囊中帝
令探取廸目小黃門取紙筆具疏某處當留兵若干餘
悉赴塞下帝頋曰真所謂頗牧在禁中矣未久唃厮囉
果犯邊秦州方出兵帝復召廸問曰瑋此舉勝乎對曰
必勝居數日奏至瑋與敵戰三都谷果大勝帝問廸何
以知瑋必勝對曰唃厮囉兵遠來使諜者聲言以某日
下秦州會食以激怒瑋瑋勒兵不動坐待敵至是以逸
待勞也此知其勝帝益重之自是欲大用矣初帝將立
章獻后廸屢上疏諫以章獻起寒微不可母天下章獻
深銜之天禧中拜給事中參知政事周懷政之誅帝怒
甚欲責及太子羣臣莫敢言廸從容奏曰陛下有幾子
乃欲為此計帝大悟乃獨誅懷政等仁宗為皇太子除
太子賓客寇準罷帝欲相廸廸固辭一日對滋福殿皇
太子出拜曰陛下用賓客為宰相敢以謝帝頋謂廸曰
尚可辭耶拜吏部侍郎兼太子少傅同平章事初真宗
不豫寇準議皇太子總軍國事廸贊其策丁謂以為不
便曰即日上體平朝廷何以處此廸曰太子監國非古
制耶力爭不已于是太子于資善堂聽常事他皆聽旨
準既得罪帝命與小州丁謂輙云與遠小州廸言聖旨
無遠字由是二人不協謂寖擅權至除吏不以聞廸憤
語同列曰廸起布衣至宰相有以報國死猶不恨安能
附權倖為自安計耶謂益恨之時議二府皆進秩兼東
宫官廸以為不可謂又欲引林特為樞密副使廸曰除
兩府必須面奉聖旨既而帝御長春殿内出制書置榻
前謂輔臣曰此卿等兼東宫官制書也廸進曰東宫官
屬不當增置臣不敢受此命宰相丁謂罔上弄權私林
特錢惟演而嫉寇準特子殺人事寢不治準無罪罷斥
惟演姻家使預政曹利用馮拯相為朋比臣願與謂俱
罷付御史臺劾正帝怒左遷廸戶部侍郎謂再對傳口
詔入中書復視事出廸知鄆州及帝臨崩惟言寇準李
廸可用仁宗即位太后預政以宿憾貶準雷州廸衡州
團練副使謂使人逼之或諷謂曰廸若貶死其如士論
何謂曰異日諸生記事不過曰天下惜之而已謂貶起
為秘書監知舒州累遷工部尚書太后崩復同平章事
廸自以受不世之遇盡心輔佐知無不為吕夷簡忌之
潛短之於上景祐中范諷得罪廸坐姻黨罷為刑部尚
書歴知徐州廸謂人曰廸不自量恃聖主之知自以為
宋璟而以吕為姚崇不知其待我乃如是也後以太子
太傅致仕慶歷四年冬卒年七十七諡文定帝篆其神
道曰遺直之碑又改所居鄉曰遺直鄉廸初貶時宋綬
知制誥將草廸責辭請其罪名謂指以春秋無將漢法
不道宋受而隂改之及謂貶朱崖宋猶掌詞命即為之
詞曰無將之戒深著于魯經不道之誅難逃于漢法天
下快之子柬之歴官少師孫孝基累官光禄卿年纔五
十父子同致仕士大夫以比二疏云
論曰李廸諳識大體其曰天子于財無内外大哉斯
言料曹瑋如指掌至先籍兵數預備調遣可謂留心
遠慮者矣與寇準同諫立章獻定太子正色立朝風
表稜稜卒與準同為奸邪所忌丁謂知天下惜之而
擯之不遺餘力小人害正雖公論非所畏也可懼哉
王曾
王曾字孝先青州益都人由鄉貢試禮部及廷對皆第
一學士劉子儀戲之曰狀元試三場一生喫著不盡曾
答曰曾平生之志不在温飽當召試學士院宰相寇準
竒之特試政事堂授秘書省著作郎遷右正言知制誥
時瑞應沓至曾奏曰此誠國家承平所致然願推而弗
居異日或有災沴可免輿議及後飛蝗旱暵乃亟被擢
用焉帝既受符命大建昭應宫曾上疏諫極陳不便者
五知審刑院舊違制無故失率坐徒二年曾請須親被
旨乃坐既而有犯者曾以失論帝曰如卿言是無復有
違制者曾曰天下至廣豈人人盡曉制書如陛下言亦
復無有失者帝悟卒從曾議以諫議大夫參知政事罷
知應天府民間訛言妖起自京師以南人皆恐曾令夜
開里門敢倡言者即捕之卒無妖徙天雄軍復參知政
事真宗不豫劉皇后諷宰臣丁謂欲臨朝中外汹汹無
敢言者錢惟演后戚也曾密語惟演曰太子幼非中宫
不能立公后之肺腑何不入白皇后太子即位太后輔
政豈不為劉氏之福乎若欲稱制以取疑天下非惟劉
氏之禍亦恐延及公矣惟演大懼入白之其議遂止真
宗晏駕曾被命入殿廬草遺詔以明肅皇后輔立皇太
子權聽斷軍國大事丁謂欲去權字曾曰皇帝冲年太
后臨朝斯已國家否運稱權猶足示後且增減制書有
法表則之地先欲亂之耶太后既權處分軍國事儀式
久而未定曾時判禮儀院乃取蔡邕獨斷所述東漢故
事皇帝在左母后在右同殿垂簾中書樞密院以次奏
事如儀人心乃定丁謂欲擅權不欲同列與聞機政潛
結入内押班雷允恭密請太后降手書云帝朔望見羣
臣大事則太后召輔臣決之非大事則令允恭傳奏禁
中畫可乃下學士草制辭允恭先以示謂閱訖乃示王
曾曾曰兩宫異處而柄歸宦官禍端兆矣於是允恭恃
勢專恣而謂權傾中外衆莫敢抗惟曾正色立朝時倚
為重謂既擅權因大行貶竄逐李廸於衡州貶寇準於
雷州曾不平之曰責太重矣謂熟視曾曰居停主人勿
復言恐亦未免耳曾嘗以第舍假準故謂云爾曾遂不
復爭會謂為山陵使允恭為都監判允恭欲移穴山陵
上百步司天監邢中和曰恐有石與水允恭曰第移上
我入見太后白之允恭方貴横人不敢違后命與山陵
使議謂唯唯而已既而改穿上穴果有石石盡水出内
侍毛昌達奏之詔兩府議遣曾覆視曾還請獨對因言
謂包藏禍心故令允恭移皇堂於絶地太后大驚命按
劾其事遂誅允恭而逐謂謂既去自是兩宫垂簾輔臣
奏事如曾初議焉是年秋拜中書侍郎同平章事曾以
帝初即位宜近師儒即召孫奭馮元更侍經筵曾方嚴
持重每進見言利害事審而中理多所薦拔尤惡僥倖
帝問曾曰比臣僚請對多求進者曾對曰惟陛下抑奔
競而崇恬靜庶幾有難進易退之人矣曾嘗詮錄古先
聖賢事跡凡六十事繪事以獻帝嘉納之王欽若卒帝
謂輔臣曰欽若久在政府觀其所為真奸邪也曾對曰
欽若與丁謂林特陳彭年劉承珪同惡時稱五鬼奸邪
憸偽誠如聖諭天聖四年六月大雨震雷平地水數尺
壞京城民舍溺死者數百人時宰執方晨朝未入有旨
放朝曾獨附中使奏曰天變甚異乃臣等燮理無狀豈
可退安私室亟請入見陳所以備禦之道同列先歸者
咸愧服焉又傳言汴口決水已大至都人恐欲東奔帝
以問曾曾曰河決奏未至民間妖言不足信也已而果
然陜西轉運使置醋務以𣙜利且請推其法於天下曾
言其非便罷之曹利用惡曾班已上常怏怏不悦及利
用坐事太后大怒曾為之解太后曰卿言利用強横今
何解也曾曰利用素恃恩臣故常以理折之今加以大
惡則非臣所知太后意少解卒從輕議始太后受冊將
御大安殿曾執不可及長寧節上夀止供張便殿太后
左右婣家稍通請謁曾多所裁抑太后滋不悦乃出知
青州徙天雄軍又改判河南屬歲歉里有囷積者飢民
聚黨脅取鄰郡以強盜論報死者甚衆曾但重笞而釋
之遠近聞以為法全活者數千人景祐二年復拜平章
事封沂國公初吕夷簡參知政事事曾甚謹曾力薦為
相及曾再入相位夷簡下夷簡遇事專決曾不能堪論
議多異同遂與夷簡俱罷寳元元年卒年六十一贈侍
中諡文正曾資質端厚在朝廷進止有常處平居寡言
笑人莫敢干以私帝之即位也少而太后垂簾專制曾
正色危言以立於朝由是宦官近習不敢窺覦而帝德
日就太后亦全令名世推為社稷臣云曾為相門下未
嘗顯拔一人范仲淹乘間諷之曰明揚士𩔖宰相之任
也公之盛德獨少此耳曾徐曰君不之思耶恩若己出
怨使誰當仲淹惘然歎曰真宰相也曾嘗言始參大政
屬王太尉當國每進用朝士必先望實或曰某人才某
人賢則曰誠知此人然歴官尚淺且俾養望歲久不渝
而後擢任則榮途坦然中外允愜故曾執政之日遵行
是言而人心皆服再涖大名軍民畫像事之契丹使往
來入境皆云此府王公在焉必沐浴潔服而入在閣下
累年楊億已居内制楊性詼諧凡僚友無不狎侮至曾
則曰第四廳舍人不敢奉戲李翰林昌武尤嘆服嘗曰
若王舍人可謂不可得而親疎也曾嘗語人曰昔楊文
公有言人之操履無如誠實吾每欽服斯言苟執之不
渝夷險可以一致韓𤦺為諫官時曾稱之曰近來見章
疏非擇利則近名須如此純意于國事乃可耳𤦺以為
榮
論曰曾在政府時値危疑耆臣端士皆被斥遠莫與
共扶持者獨能定仁宗之位正朝廷之儀首鋤大奸
以安宗廟可謂功無與二矣胡文定嘗謂李文靖淡
然無欲王沂公儼然不動資學並至皆幾于道者世
以為知言
杜衍
杜衍字世昌紹興山隂人總髮苦志篤學厲操擢第補
揚州觀察推官歴著作佐郎知平遥縣通判晉州知乾
州衍聽訟明敏屢決疑獄人以為神其簿書出納推析
毫髮終日無倦色至為條目必使吏不得為奸而後已
及其施於民者則簡而易行在乾州未滿歲以陳堯咨
薦移權鳳翔二邦之民爭於界上一曰此吾公也汝奪
之一曰今我公也汝何有焉俄除太常博士提點河東
刑獄按行潞州有誣知州王繼昇謀變者衍廉得其冤
抵告者罪寧化軍守將鞫人死罪不以實衍覆正之遷
祠部員外郎移知揚州復辨疑獄法當賞改刑部章獻
太后察其治狀轉河東運副陜西運使召為三司戸部副使
擢天章閣待制會河北乏軍資選為都轉運使不增賦而
用足還授樞密直學士求外以右諫議大夫知天雄軍
為治謹密不以威刑督下吏民咸憚其清整仁宗親政
召為御史中丞衍言中書樞密古之三事大臣坐而論
道者今止隻日對前殿何以盡天下之事宜迭召見賜
坐便殿以極獻可替否又論常平法曰歲有豐凶榖有
貴賤豪商大賈乘時賤收水旱之歲則閉糴高價以圖
厚利而困吾民請量州郡遠近戶口衆寡嚴賞罰課官
吏出納無壅增損有宜公糴未充則禁爭糴以規利者
糴畢而儲之則察其以供軍為名而假借者州郡闕母
錢願出官帑助之皆見裨益判吏部流内銓選補科格
繁長主判不能悉閱吏多受賕出縮為奸衍始視事選
者三人爭某闕衍以問吏吏受丙賕對曰當與甲乙不
能爭遂授他闕居數日吏教丙訟甲負某事不當得衍
悟召乙問之乙謝曰僕已得他闕不願爭衍不得已與
丙笑曰此吾未知銓法爾因命諸曹各具格式科條以
白問曰盡乎曰盡矣衍閱視具得其本末曲折令諸吏
無得升堂各坐曹聽行文書銓事悉自予奪由是吏不
能為奸利數月聲動京師改知審官院裁制如判銓時
有以賂求官者吏謝不受曰我公有賢名不久見用去
矣姑少待之遷尚書工部侍郎知永興軍民有晝亡其
婦者為設方略捕立得殺人賊發所埋屍并得所殺他
婦人屍二秦人大驚徙并州寳元二年復知永興軍時
元昊反方用兵陜西困於科斂吏緣侵漁調發督廹民
至破産不能足往往自經投水以死衍語其民曰吾不
能免汝然可使汝不勞耳乃為區處計較量物有無貴
賤道里遠近寬其期會使以次輸送由是物不涌貴車
牛芻秣宿食來往如平時而吏束手無所施民比他州
省費十六七召還權知開封府遠近聞衍名莫敢干以
私拜同知樞密院事改樞密副使夏竦上攻守策宰相
欲用出師衍曰僥倖成功非萬全計爭議久之求罷不
許出為河東宣撫使拜吏部侍郎樞密使每内降恩澤
率寢格不行積詔旨至十數輙納帝前帝語諫官歐陽
修曰外人徒知杜衍封還内降不知凡有求於朕告以
杜衍不可而止者更多于所封還也契丹與元昊戰黃
河外參知政事范仲淹宣撫河東欲以兵自從衍曰二
國方交鬭勢必不來我兵不可妄出仲淹爭議帝前詆
衍衍不以為恨後契丹卒不來契丹壻劉三嘏避罪來
歸輔臣欲厚館之以詰契丹隂事衍曰中國主信義若
違誓納叛不直在我且三嘏為契丹近親而逋逃來歸
其謀身若此尚足與謀國乎納之何益不如還之乃還
三嘏拜同平章事衍好薦引賢士推奬後進一時知名
之士多出其門沮止僥倖小人多不悅言者攻范仲淹
富弼帝欲罷其政事衍常左右之御史并劾衍壻蘇舜
欽及所知王益柔因以傾衍罷為尚書左丞出知兖州
慶歷七年遂以太子少師致仕衍清介不殖私産既退
寓南都凡十年第室卑陋才數十楹居之裕如也出入
從者十許人烏帽皂履綈袍革帶或勸衍為居士服衍
曰老而謝事尚可竊高士名耶居家聞時事有不便者
則憂形於色聞善人進用則喜曰社稷之福也嘗曰孔
子稱不在其位不謀其政第衍受國恩深退居以來家
事一不關心但未能忘國耳善為詩楷書行草皆有法
嘉祐元年卒年八十贈司徒兼侍中諡正獻遺疏有曰
無以久安而忽邊防無以既富而輕財用宜早建儲副
以安人心語不及私衍嘗曰今之在上者多擿發下位
小節是誠不恕也衍知兖州日州縣官有累重而素貧
者以公租所得均給之公租不給即繼以公帑量其小
大咸使自足尚有復侵擾者真貪吏也于義可責又曰
衍歴知州提轉安撫未嘗壞一官員其間不職者即委
以事使之不暇惰不慎者諭以禍福俾之自新從而遷
善者甚衆不必繩以法也其有文學政事殊行絶德者
雖不識面未嘗不力薦于朝有一善可稱一長可錄者
未嘗不隨其所能而薦之人有問衍曰公在相位未久
而去使蒼生不被澤衍曰衍以非才妨賢路得去乃遂
素心然獨有一恨耳衍平生聞某人之賢可某任某人
之才可某用未能悉薦而去此所以為恨也韓𤦺稱衍
公心而樂與人善始𤦺為樞密副使論難一二事衍不
樂久而相敬信𤦺益為之盡心不敢忽君子兩賢之
論曰漢世以良吏起家後登台輔者多云威名减于
治郡時才之難兼也如此衍之發幽摘伏鈎距繆數
奸不得𨼆人服其神又當擾攘之秋加以師旅飢饉
而能斟酌條理沛然有餘雖古稱良吏莫能過也迨
至位歴台階謀兼軍國是時韓范富等皆以蓋世非
常之材各抒所見論議紛然而衍以虚公清慎為之
弁冕和衷同濟退無後言可謂得公輔之體矣宋至
仁宗之朝士知廉恥人懷自勵幾于三代之風所患
者兵弱財匱而外寇肆其侵凌也誠得衍之才而用
之因權制變精通微密財易足兵易振也語曰士易
得而難用豈衍謂耶
史傳三編卷二十九
