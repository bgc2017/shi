史傳三編卷二十八
大學士朱軾撰
名臣傳二十
宋
吕蒙正
吕蒙正字聖功河南人太平興國二年擢進士第一五
年拜左補闕知制誥初蒙正父龜圖多内寵與妻劉氏
不睦并蒙正出之淪躓窘乏劉誓不復嫁及蒙正登仕
迎二親奉養備至入為翰林學士旋參知政事初入朝
堂有朝士指之曰此子亦參政耶同列不能平詰其姓
名蒙正遽止之曰若一知其姓名則終身不能忘也李
昉罷相以蒙正同平章事蒙正質厚寬簡有重望遇事
敢言每論時政有未允者必固稱不可帝嘉其無隱趙
普開國元老蒙正後進同相位普甚推許之先是盧多
遜為相其子雍起家即授員外郎後以為常至是蒙正
奏曰臣忝甲科及第釋褐止授九品京官况天下才能
老於巖穴不霑寸禄者多矣今臣男始離襁褓膺此寵
命不可乞以臣釋褐時官補之乃止授九品京官遂為
定制嘗入對論及征伐帝曰朕比來征討蓋為民除暴
苟好功黷武則天下之人&KR1106;亡盡矣蒙正曰隋唐數十
年中四征遼碣人不堪命煬帝全軍䧟没太宗自運土
木攻城卒無所濟且治國之要在内修政事則遠人來
歸自致安靜帝韙之燈夕設宴蒙正侍帝曰五代之際
生靈凋喪當時謂無復太平之日矣朕躬覽庶政萬事
粗理上天之貺致此繁盛乃知理亂在人蒙正避席曰
乘輿所在士庶走集故繁盛如此臣嘗見都城外不數
里飢寒而死者甚衆願陛下視近以及遠蒼生之幸也
帝變色蒙正侃然復位人皆多其直諒帝欲遣使朔方
命中書選才蒙正以名上帝不許他日三問三以其人
對帝曰卿何執耶蒙正曰臣非執蓋陛下未諒耳臣不
敢用媚道以害國事同列悚息帝退謂左右曰蒙正器
量我不如卒用所薦果稱職景德二年表請歸洛陛辭
日因言遠人宜和弭兵省財古今上策帝嘉納之真宗
封太山過洛幸其第問卿諸子孰可用蒙正曰臣諸子
皆不足用從子夷簡任潁州推官宰相才也夷簡由是
見知富弼父富言蒙正客也請令弼入書院事廷評太
祝蒙正許之及見驚曰此兒他日名位與吾相似而勲
業遠過於吾令與諸子同學蒙正初為相張紳知蔡州
坐贓免或讒於帝曰紳家富不至此特蒙正貧時勾索
不如意今報之耳帝即復紳官蒙正不辨後考課院得
紳實狀黜之及蒙正再入相太宗謂曰張紳果有贓蒙
正亦不謝嘗問諸子曰我為相外議如何諸子云大人
為相四方無事蠻夷賓服甚善但人言無能為事權多
為同列所奪蒙正曰我有一能善用人耳蒙正夾袋中
有册子每四方人謁見必問以人才客去隨即疏之悉
分門類或有一人而數人稱之者必賢也朝廷求賢取
之囊中文武百官各稱職者以此卒年六十八贈中書
令諡文穆
論曰宋自藝祖以及太宗之初師旅亟興日不暇給
朝廷之規未定而踐台輔者多周室舊臣虔恭朝夕
惟恐有過所守者簿書之計而已若乃竭忠盡慮以
道匡君犯顔數爭不欺其志者自蒙正始觀其延接
人士搜閱俊彦書策貯囊以待敷求斯宰臣之法也
張齊賢
張齊賢曹州冤句人也生三歲値晉亂徙家洛陽孤貧
力學有遠志慕唐李大亮之為人故字師亮太祖幸西
都齊賢以布衣獻策馬前召至行宫以手畫地條陳十
事曰下并汾曰富民曰封建曰敦孝曰舉賢曰太學曰
籍田曰選良吏曰慎刑曰懲奸内四說稱旨齊賢堅執
以為皆善帝怒命拽出之及還語太宗曰我幸西都惟
得一張齊賢耳我不欲爵之異時可使輔汝為相也及
太宗立擢進士欲置齊賢高第有司偶失掄選帝不悦
一榜盡與京官于是齊賢以大理評事判衡州累遷著
作佐郎直史館改左拾遺車駕北征議者皆言宜速取
幽薊齊賢上言方今海内一家朝野無事若緣邊諸砦
撫馭得人但使峻壘深溝畜力養銳以逸自處寧我致
人此李牧所以用趙也聖人先本而後末安内以養外
臣慮羣臣或以纖微之利侵苦窮民以為功能伏望慎
擇通儒分路採訪凡賦歛苛重者改而正之諸州有不
便於民者委長吏以聞敢循故常者重置之法以德懷
遠以惠型民則遠人之歸可立而待也六年為江南西
路轉運使以饒信虔諸州産銅鐵鉛錫乃推求前代鑄
法取饒州永平監所鑄以為定式歲鑄五十萬貫凡用
銅八十五萬觔鉛三十六萬觔錫十六萬觔詣闕面陳
其事敷奏詳確議者不能奪先是諸州罪人多錮送闕
下路死者十常五六齊賢道逢南劍建昌虔州所送索
牒視之率非首犯悉伸其冤抑因力言于朝後凡送囚
至京請委強明吏慮問不實則罪及原問官屬自是江
南送罪人者為减大半先是江南諸州民居官地者有
地房錢吉州緣江地雖淪没猶納勾欄地錢編木浮居
者名水場錢齊賢悉論免之初李氏據有江南民戶税
錢三千以上者戶出丁一人黥面自備器甲輸官庫出
即給之日支糧二升名為義軍既内附皆放歸農至是
言者以為此軰久在行伍不樂耕農乞遣使選充軍伍
并其家屬送闕下齊賢上言江南義軍例皆良民横遭
黥配無所逃避克復之後便放歸農久被皇風並皆樂
業若逐戶搜索不無驚擾不若且仍舊貫齊賢居使職
勤究民弊務行寬大江左人思之不忘召拜樞密直學
士擢右諫議大夫簽書樞密院事雍熙初遷左諫議大
夫三年大舉北伐代州楊業戰没帝訪近臣以策齊賢
請行授給事中知代州與部署潘美同領緣邊兵馬是
時遼兵自湖口入寇薄城下齊賢選廂軍二千誓衆慷
慨一以當百遼兵遂却先是約潘美以并師來會戰間
使為遼人所得齊賢以師期既漏虞美為遼所乘既而
東師敗績于君子館美奉詔不許出戰全軍還州齊賢
得報乃曰賊知美之來而不知美之退乃夜發兵二百
人持一幟負一束芻距州城西南三十里列幟然芻遼
兵遥見以為并師至矣駭而北走齊賢又先伏兵二千
於土磴砦掩擊大敗之擒其北大王之子一人帳前錫
里一人斬數百級獲馬二千器甲甚衆端拱元年冬拜
工部侍郎遼人又自大石路南侵齊賢預簡廂兵千人
為二部分屯繁畤崞縣令曰代西有寇則崞縣之師應
之代東有寇則繁畤之師應之比接戰則郡兵集矣至
是果為繁畤兵所敗入拜刑部侍郎樞密副使淳化二
年參知政事數月拜平章事齊賢母孫氏年八十餘封
晉國太夫人每入謁禁中帝歎其福夀有令子多手詔
存問加賜與縉紳榮之四年罷相知定州以母老不願
往丁内艱水漿不入口者七日自是日啖粥一器終喪
不食酒肉尋知河南府獄有大辟將決齊賢立辨而釋
之徙知永興軍時閤門祇候趙贊以言事得幸提點關
中芻糧所為多豪横齊賢論列其罪卒抵於法加刑部
尚書真宗即位召拜兵部尚書同平章事嘗從容言皇
王之道而推本其所以然帝曰朕以皇王之道非有迹
但庶事適治道則近之矣戚里有訟分財不均者入宫
自訴齊賢曰是非臺府所能決臣請自治之齊賢坐相
府問曰汝非以彼所分財多汝所分少乎曰然命具欵
乃召兩吏令甲家入乙舍乙家入甲舍貨財無得動分
書則交易之明日奏聞帝大悅曰朕固知非君莫能定
者坐冬至朝會被酒失儀免四年李繼遷䧟清遠軍命
為涇原等州軍安撫經略使齊賢上言清遠既䧟靈武
一郡援隔勢孤今加討則不足防遏則有餘其計無他
蕃部大族首領素與繼遷有隙者若能㗖以官爵誘以
貨利結之以恩信而激之以利害則山西之蕃部族帳
靡不傾心朝廷矣人言靈州斗絶一隅南去鎮戎五百
餘里東去環州僅六七日程欲全軍民理須應接為今
之計若能增益精兵以合西邊屯聚對替之兵從以原
渭鎮戎之師率山西熟戶從東界入嚴約師期兩路交
進設若繼遷分兵以應敵我則乘勢而易攻且奔命道
途首尾難衞千里趨利不敗則禽臣謂兵鋒未交而靈
州之圍自解然後取靈州軍民置砦於蕭關武延川險
要處以僑寓之如此則蕃漢土人之心有所依賴裁候
平寧却歸舊貫然後縱蕃漢之兵乘時以為進退成功
不難矣時不能用未幾靈武果陷十二月拜右僕射坐
事責太常卿分司西京景德初起為兵部尚書知青州
二年改吏部從東封還復拜右僕射時建玉清昭應宫
齊賢言繪畫符瑞有損謙德又違奉天之意屢請罷其
役三年出判河陽進左僕射五年請老以司空致仕歸
洛得裴度午橋莊日與親舊觴咏其間七年卒年七十
二贈司徙諡文定齊賢姿儀豐碩議論慷慨有大略以
致君自負留心刑獄多所全活喜提奬寒雋少時家貧
父死無以為葬河南縣吏為辦其事齊賢深德之事以
兄禮雖貴不替也仲兄昭度嘗授齊賢經及卒表贈光
禄寺丞又嘗依太子少師李肅家肅死為營葬事歲時
祭之趙普嘗薦齊賢於太宗未用普即列其前事以為
陛下若進齊賢則齊賢他日感恩更過於此帝大悅遂
大用之齊賢四踐兩府九居八座以三公就第康寧福
夀時罕其比
論曰齊賢之用兵臨敵制勝變化若神雖武夫徤將
有所不逮及其涖民施政弘清淨務簡易去民所疾
苦是以所居民樂所去民思何其能也兩登政府輙
以事罷其亦有未竟其用者歟籌邊事千里外若眼
見使施行其言裨益不少無同所見者故卒不行古
所稱才士者齊賢蓋其人歟
田錫
田錫字表聖嘉州洪雅人自為布衣有意風化上書闕
下請復鄉飲藉田禮太平興國三年進士高等授將作
監丞通判宣州累遷左拾遺上疏獻軍國要機者一朝
廷大體者四其略曰頃歲王師平太原稽功賞者二載
願因郊禋之禮叙平戩之功駕馭戎臣莫此為重此要
機也今交州未下老師費財縱使得之如獲石田自古
聖人不務廣疆土惟務廣德業聲教遠被自當來賓臣
願陛下修德以來遠何必以蕞爾蠻邦上勞震怒乎此
大體之一也今諫官不聞廷爭給舍不聞封駁左右史
不聞升殿陛記言動御史不敢彈奏中書舍人未嘗訪
以政事集賢院雖有書籍而無職官秘書省雖有職官
而無圖籍臣願陛下擇才任人使各司其局職業修舉
則威儀自嚴此大體之二也爾者㝢縣平寧京師富庶
軍營馬監靡不恢崇佛寺道宫悉皆輪奐加又闢西苑
廣御池而尚書省湫隘尤甚郎曹無本局尚書無廳事
九寺三監寓天街之兩廊貢院就武成王廟是豈太平
之制度耶臣願陛下别修省寺用列職官此大體之三
也案獄官令枷杻鉗鎻尺寸觔兩並載刑書未聞以鐵
為枷者也昔唐太宗觀明堂圖見人之五藏皆麗于背
遂減徒刑况隆平之時將措刑于不用法之所無去之
可矣此大體之四也疏奏優詔褒答賜錢五十萬僚友
有勸以少晦者錫曰事君之誠惟恐不竭矧天植其性
豈為一賞奪耶時趙普當國令有司受羣臣章奏必先
白然後聞又令於閤門署狀錫謂普曰公以元勳當國
宜事損檢今羣臣書奏先經中書既非尊王之體諫官
章疏令閤門填狀尤弱臺憲之風皆不便普引咎厚謝
皆罷之六年出為河北轉運副使驛書言邊要四事一
謂動靜之機不可不審應動而靜則養寇以生奸應靜
而動則失時以敗事今北鄙繹騷皆以居邊任者規羊
馬細利矜捕斬小功賈怨結仇興戎致寇願飭將帥慎
固封守勿尚小利許通互市俘獲蕃口撫而還之務使
河朔之民得務農業亭障之地可積軍儲然後待其亂
而取之則克乘其衰而兵之則降力省功倍誠要舉也
二謂國家務大體求至治則安舍近謀勞遠務則危為
君有常道為臣有常職是務大體也上不拒諫下不隠
情是求至治也漢武帝躬秉武節登單于之臺唐太宗
手結雨衣伐遼東之國沙漠窮荒得之何用是舍近謀
遠勞而無功也在位之臣敢言者少言而見聽未必蒙
福言而不從方且虞禍欲下不隠情得乎三謂利害相
生變易不定兵書曰不能盡知用兵之害者則不能盡
知用兵之利蓋事有可進而退則害成可退而進則違
利可速而緩則利必失可緩而速則害必至可誅而赦
則奸宄生心可赦而誅則忠勇解體可賞而罰則害勤
勞之功可罰而賞則利僭踰之輩誠不可不審也四謂
取舍無惑思慮必精夫孟賁之狐疑不如童子之一得
差之毫釐謬以千里自國家圖燕以來連兵未解財用
不得不耗人心不得不擾願陛下精思慮決取舍無使
曠日持久窮兵極武書奏帝甚嘉之七年徙知相州改
右補闕復上章論事明年移睦州睦州舊阻禮教錫下
車建孔子祠請入紙國子學印經籍給諸生詔賜以九
經睦人由是知學會文明殿災又上章極言時政轉起
居舍人還判登聞鼓院兼知制誥加兵部員外郎錫好
直諫太宗雖或時不能堪然心益重之端拱二年京畿
旱錫言隂陽失和調燮倒置上侵下之職而燭理未盡
下知上之失而規過未能帝及宰相皆不悅出知陳州
召為工部員外郎復論時政闕失俄詔直集賢院真宗
即位遷吏部郎中出使秦隴還連章言陜西數十州苦
於靈夏之役生民重困帝為之惻然同知審官院與魏
廷式議不協出知泰州將行會彗星見疏請責躬以答
天戒帝召見優賜之咸平三年詔近臣舉賢良方正翰
林學士承旨宋白以錫應詔還朝屢召對言事因奏曰
陛下即位以來治天下何道臣願以皇王之道治之舊
有御覽但記分門事類無益治道臣請鈔略四部别為
御覽三百六十卷萬幾之暇日覽一卷經歲而畢又采
經史要切之言為御屏風十卷置扆座之側則治亂興
亡之鑒常在目矣帝善其言錫乃先成御覽三十卷御
屏風五卷上之時京東西淮南水災遣使賑恤平決獄
訟錫言朝廷檢勘災傷乃是虚名施行賑貸亦非實事
今災沴之餘盜賊若起適足以貽宵旰之憂而已帝為
動容五年再掌銀臺覽天下章奏有言民飢盜起及詔
勅不便者悉條奏其事帝以錫得爭臣之體即日命兼
侍御史每進見帝容色必莊目之曰此吾汲黯也俄擢
右諫議大夫史館脩撰連上八疏皆直言時政得失六
年冬病卒年六十四遺表勸上以慈儉守位以清淨化
人居安思危在治思亂真宗召宰相示之且曰朕閱是
表多矣非祈澤宗族則希恩子孫未有如錫生死以國
家為慮而儆于朕者又謂李沆曰田錫直臣也朝廷少
有闕失方在思慮錫之章奏已至矣若此諫官不可多
得天何奪之速乎特贈工部侍郎錄其二子並為大理
評事給俸終喪他日帝幸龍圖閣閱書指一漆函帝親
署錄者謂學士陳堯咨曰此田錫疏章也愴然久之錫
為人動必以禮言必以法賢不肖咸憚服之耿介寡合
未嘗趨權貴之門居公庭危坐終日無懈容慕魏徵李
絳之為人以盡規獻替為己任立朝以來章疏五十有
二自謂諫臣任職之常言苟獲從幸也豈可藏副本示
後以賣直耶悉焚之有咸平集五十卷
論曰宋自開國羣臣言事盡諫諍之道號稱直臣者
自錫始也錫事太宗位侍從知無不言為盧多遜等
嫌忌頻歴州郡不盡其能晚遇真宗虚懷納諫動見
褒奬拔之庶僚之中三四年間致位卿班旋至大用
矣値錫以天年終不然錫之忠直敢言又明習於國
家之務其功施未可量也
吕端
吕端字易直幽州安次人初以司門員外郎知成都府
為政清簡會秦王廷美尹開封端充判官太宗征河東
廷美將有居留之命端白曰主上櫛風沐雨以申弔伐
王地處親賢當表率扈從今主留務非所宜也廷美由
是懇請從行尋知蔡州有善政出使高麗暴風折檣舟
人大恐端恬然讀書若在齋閣拜右諫議大夫許王元
僖尹開封又為判官王薨有發其隂事者坐裨贊無狀
遣御史武元穎内侍王繼恩就鞫於府端方決事二使
曰有詔推君端神色自若顧從者曰取帽來二使曰何
遽至此端曰天子有制問即罪人矣因下堂隨問而答
無何為樞密直學士逾月拜參知政事時趙普在中書
曰吕公奏事得嘉賞未嘗喜遇抑挫未嘗懼亦不形於
言真台輔之器也時旦暮相端左右或曰端為人糊塗
太宗曰端小事糊塗大事不糊塗會吕蒙正罷即相端
焉端為相持重識大體以清簡為務同列奏對多有異
議惟端罕所建明一日内出手札戒諭自今中書事必
經吕端詳酌乃得聞奏保安軍奏獲李繼遷母時寇準
居樞密獨召與謀準退端問故準以告端曰何以處之
準曰準欲斬之於保安軍北門之外端曰必若此非計
之得也願少緩其事端將覆奏即入奏曰昔項羽得太
公欲烹之高祖曰願分我一杯羹夫舉大事不顧其親
況繼遷悖逆之人乎且今日殺繼遷之母繼遷可擒乎
徒結怨讐愈堅其叛心耳以臣之愚宜置於延州使善
養視之以招來繼遷雖不能即降終可以繫其心而母
死生之命在我矣太宗撫髀稱善曰微卿幾誤我事即
用端策其母與繼遷尋俱卒繼遷子竟納欵請命端之
力也太宗不豫端日與太子問起居及疾大漸内侍王
繼恩忌太子英明隂與參政李昌齡殿前指揮使李繼
勳知制誥胡旦謀立故楚王元佐太宗崩李皇后使繼
恩召端端知有變鎻繼恩於閣内使人守之而入皇后
曰宫車已宴駕立嗣以長順也今將何如端曰先帝立
太子正為今日豈可更有異議真宗既即位垂簾引見
羣臣端平立殿下不拜請卷簾升殿審視然後降階率
羣臣拜呼萬歲繼恩等皆坐貶真宗每見端入對肅然
拱揖不以名呼又以端軀體洪大宫庭階戺稍峻特令
梓人為納陛嘗召對便殿訪軍國大事經久之策端陳
當世之務皆有條理端器量寬厚多恕意豁如也雖屢
經擯退未嘗以得喪介懷兩使絶域其國歎重之後有
使往者每問端為宰相否其名顯如此卒年六十六贈
司空諡正惠
論曰朱子有言不貪之心一也而一介與千駟捐之
有難易之殊不懼之心一也而平地與高臺習之有
先後之序是知定大事者非小器所能勝任何則成
敗之機重而罪責匪輕也當太宗晏駕事幾不測雖
有宏才遠略文武兼資者未必能定之俄頃也端決
機於始而堅持於後升階審視然後下拜非器識凝
定其孰能之跡其洊歷州郡所在著聲周旋同列羣
而不黨小事糊塗豈篤論哉
李沆
李沆字太初洺州肥鄉人少好學器度宏遠其父炳嘗
曰此兒異日必至公輔太平興國五年舉進士甲科嘗
侍曲宴太宗目送之曰沆風範端凝真貴人也累官翰
林學士參知政事真宗咸平初以戶部侍郎同平章事
李繼遷久叛有圖取朔方之意朝廷困於飛輓中外咸
以靈州乃必爭之地苟失之則邊郡不可保帝以問沆
沆曰繼遷不死靈州非朝廷有也莫若密召州將使部
分軍民空壘而歸則關右之民息肩矣衆議各異未即
從沆言未幾靈州陷帝由是益重之沆為相王旦參政
以西北用兵或至旰食旦歎曰我輩安得坐致太平優
游無事耶沆曰少有憂勤足為警戒他日四方寧謐朝
廷未必無事後契丹和親旦問何如沆曰善則善矣然
邊患既息恐人主漸生侈心耳旦未以為然沆又日取
四方水旱盜賊奏之旦以為細事不足煩上聽沆曰人
主年少當使知四方艱難不然血氣方剛不留意聲色
犬馬則土木甲兵禱祠之事作矣吾老不及見此參政
他日之憂也及旦親見王欽若丁謂等所為欲諫則業
已同之欲去則上遇之厚不忍去乃歎曰李文靖真聖
人也沆在相位接賓客常寡言馬亮與沆同年生又與
其弟維善語維曰外議以大兄為無口匏維乘間達亮
語沆曰吾非不知也然今之朝士得升殿言事上封論
奏了無壅蔽多下有司皆見之矣邦國大事北有強遼
西有叛夏日旰條議所以備禦之策非不詳究薦紳中
如李宗諤趙安仁皆時之英秀與之談猶不能啟發吾
意自餘通籍之子坐起拜揖尚周章失措即席必自論
功最以希寵奬此有何策而與之接語哉苟曲意妄言
即世所謂籠罩吾病未能也為我謝馬君沆嘗言居重
位實無補萬分獨中外所陳利害一切報罷之惟此少
以報國耳朝廷防制纖悉備具或徇所陳請施行一事
即所傷多矣寇準與丁謂善屢以謂才薦於沆不用準
問之沆曰如斯人者才則才矣顧其為人可使之在人
上乎準曰如謂者相公終能抑之使在人下乎沆笑曰
他日後悔當思吾言也準後為謂所傾始服沆言真宗
嘗問治道宜何先沆曰不用浮薄新進喜事之人此最
為先問其人曰如梅詢曾致堯是也又嘗問沆曰人皆
有密啟卿獨無何也對曰臣待罪宰相公事則公言之
何用密啟夫人臣有密啟者非讒即佞臣常惡之豈可
效尤真宗嘗夜遣使持手詔欲以劉氏為貴妃沆對使
者引燭焚詔附奏曰但道臣沆以為不可議遂寢駙馬
都尉石保吉求為使相帝問沆沆曰賞典之行須有所
自保吉因緣戚里無攻戰之勞台席之拜恐騰物論他
日再三問之執議如初遂止景德元年卒年五十八上
哭之慟謂左右曰沆為大臣忠良純厚始終如一豈意
不享遐夀贈太尉中書令諡文靖沆嘗讀論語或問之
沆曰沆為宰相如論語中節用而愛人使民以時尚未
能行聖人之言終身誦之可也性直諒内行修謹言無
枝葉識大體居位慎密不求聲譽動遵條制人莫能干
以私公退終日危坐未嘗跛倚治第封邱門内廳事前
僅容旋馬或言其太隘沆笑曰居第當傳子孫此為宰
相廳事誠隘為太祝奉禮廳事已寬矣至於垣頽壁損
不以屑慮沆與諸弟友愛尤器重維暇日相對宴飲清
言未嘗及朝政亦不及家事沆没後或薦梅詢可用真
宗曰李沆嘗言其非君子其信倚如此
論曰真宗之朝多賢相最為世所稱者沆及王旦寇
準是也沆能遏真廟東封西祀之萌而旦至同其事
發於感歎旦能抑丁謂王欽若軰使十年不為宰相
而準始受其欺終罹其禍時為之耶抑沆之勁正清
苦所以發誠忠而養威重者實有以過人乎殷憂啟
聖慮遠思深力持鎮靜以與黎元休息培國家元氣
者厚哉
王旦
王旦字子明魏州人也父祜以文章顯於漢周之際事
太祖太宗為名臣常諭杜重威使無反漢拒盧多遜害
趙普之謀以百口保符彦卿無異志世多稱其隂德嘗
手植三槐於庭曰吾子孫必有為三公者旦少而好學
有文祜甚器之太平興國五年進士及第通判鄭州表
請天下建常平倉以塞兼并之路真宗即位拜翰林學
士嘗奏事退目送之曰為朕致太平者必斯人也咸平
四年拜參知政事契丹犯邊旦從幸澶州而東都留守
元份遇暴疾帝命旦馳還權留守事旦曰願宣寇準臣
有所陳準至旦曰十日之間未有捷報時當如何帝默
然良久曰立皇太子旦至京直入禁中下令毋得傳播
及駕還旦子弟皆迎於郊忽聞後有騶訶聲驚視之乃
旦也景德三年拜工部尚書同平章事時西北二邊兵
罷不用帝以無事治天下旦務行祖宗故事慎所變改
帝久益信之言無不聽凡大臣有所請必曰王旦以為
何如旦為人寡言笑默坐終日及奏事羣臣異同旦徐
一言以定天下大蝗執政或袖死蝗以進曰蝗實死矣
請率百官賀旦獨不可後數日方奏事飛蝗蔽天帝顧
旦曰使百官方賀而蝗如此豈不為天下笑耶宫禁災
旦馳入帝曰兩朝所積一朝殆盡可惜也旦曰陛下富
有天下財帛不足憂所慮者政令賞罰之不當耳臣備
位宰府天災如此當罷免連上表待罪帝乃下詔罪已
許中外上封事言得失後有言實榮王宫火所延者置
獄劾當坐死百餘人旦獨請曰陛下降詔罪已今反歸
咎於人何以示信且火雖有迹寧知非天譴耶帝欣然
聽納當坐者皆免有日者上書言宫禁事坐誅籍其家
得朝士所與往還占問吉凶之說帝欲付御史問狀旦
曰此人之常情且語不及朝廷不足罪帝怒不解旦因
自取嘗所占問之書進之曰臣少賤時不免為此必以
為罪願并臣付獄帝曰此事已發何可免旦曰臣為宰
相執國法豈可自為之幸於不發而以罪人帝意解旦
至中書悉焚所得書既而帝復悔馳取之已焚矣由是
皆免及帝將東封契丹請於歲給外别給錢幣旦曰東
封甚近車駕將出彼以此探朝廷耳乃于歲給銀絹内
各借三萬諭以次年額内除之次年復下有司契丹所
借事屬微末今仍依常數與之後不為例契丹大慙趙
德明言民飢求糧百萬斛帝以問旦旦請敕有司具粟
百萬于京師而詔德明來取德明得詔慙且拜曰朝廷
有人旦任事久人有謗之者輙引咎不辨至人有過失雖
人主盛怒可辨者辨之必得而後已旦專稱寇準而準
數短旦帝以語旦旦曰理固當然臣在相位久闕失必
多準對陛下無所隠益見其忠直此臣所以重準也帝
以是愈賢旦中書有事送密院違詔格準在密院以聞
旦被責苐拜謝堂吏皆見罰不踰月密院有事送中書
亦違詔格堂吏欣然呈旦旦令送還密院準大慙及準
罷樞密使託人求為使相旦驚曰將相之任豈可求耶
已而除準武勝軍節度使同平章事準入謝曰非陛下
知臣安能至此帝具道旦所以薦準者準始愧歎以為
不可及準在鎮服用僭侈為人所奏帝怒曰寇準每事
輙欲效朕可乎旦徐對曰準誠賢能無如騃何帝意解
曰然此正是騃耳遂不問翰林學士陳彭年嘗詣政府
呈科場條貫旦投之地曰内翰得官幾日乃欲隔截天
下進士耶彭年惶懼而退其後彭年再來旦不見既而
同官向敏中為呈所留文字旦瞑目取紙封之曾不一
覽曰不過興建符瑞圖進取耳帝嘗示兩府喜雨詩旦
袖歸見有一字誤寫將入奏正王欽若止之已而密奏
之帝愠詰旦曰詩有誤字何不來奏旦但拜謝諸臣皆
拜惟馬知節不拜具以實奏且曰王旦略不辨真宰相
器也帝顧旦而笑焉帝欲相欽若旦曰欽若遭逢陛下
恩禮已隆且乞留之樞密帝遂止及旦没後欽若始大
用語人曰為王公遲我十年作相欽若與陳堯叟馬知
節同在樞府因奏事忿爭帝大怒命付獄旦從容曰欽
若恃陛下厚顧上煩譴訶當行朝典然觀天顔不怡願
且還内來日取旨明日召旦問之旦曰欽若等當黜未
知坐以何罪帝曰坐忿爭無禮旦曰陛下臨馭天下使
大臣坐忿爭無禮之罪或聞外國恐無以威遠帝曰卿
意如何旦曰願至中書召欽若等宣示陛下含容之意
且戒約之俟少間罷之未晚也帝曰非卿言朕固難忍
後月餘欽若等皆罷旦嘗與楊億評品人物億曰丁謂
久遠當何如旦曰才則才矣語道則未他日在上位使
有德者助之庶得終吉若獨當權必為身累後皆如言
内臣劉承規得幸病且死求為節度使帝語旦曰承規
待此以瞑目旦執不可曰他日將有求為樞密使者柰
何遂止旦為相賓客滿堂無敢以私請察可與言及素
知名者召與語詢訪四方利病或使疏其言而獻之觀
才之所長密籍其名其人復來不見也每有差除先密
疏三四人姓名以請所用者帝以筆點之同列不知爭
有所用惟旦所用奏入無不可丁謂以是數毁旦帝益
厚之故參政李穆子行簡以將作監丞家居有賢行遷
太子中允使者不知其宅帝命問旦人始知行簡為旦
所薦旦凡所薦其人未嘗知旦沒後史官修真宗實錄
得内出奏章始知朝士多旦所薦云諫議大夫張師德
兩詣旦門不得見意為人所毁以告向敏中為從容明
之及議知制誥旦曰可惜張師德敏中問之旦曰師德
名家子有士行不意兩及吾門狀元及第榮進素定但
當靜以待之耳若復奔競使無階而入者當如何也石
普知許州不法朝議欲就劾旦曰普武人不明典憲恐
恃薄效妄有生事乞召歸置獄乃下御史按之一日而
獄具議者以為不屈國法而保全武臣真國體也張旻
為馬軍副都指揮使被旨𨕖兵下令太峻兵懼欲謀為
變帝召二府議之旦曰若罪旻則自今帥臣何以御衆
捕謀者則震驚都邑今但擢旻使解兵柄反側者當自
安矣帝從其言以旻為樞副兵果無他帝語左右曰王
旦善處大事真宰相也薛奎為江淮發運使辭旦旦無
他語但云東南民力竭矣奎退曰真宰相之言也張詠
知成都召還以任中正代之言者以為不可帝以問旦
對曰非中正不能守詠之規他人往妄有變更矣天僖
中疾甚累疏懇辭帝曰朕方以大事託卿而卿疾如此
因命皇太子出拜旦皇恐走避太子隨而拜之旦言太
子盛德必任陛下事因薦可為大臣者十餘人其後惟
李及凌策不至宰相亦皆為名臣旦復求避位帝覩其
形瘁憫然許之尋又命肩輿入禁中帝曰卿萬一不諱
天下事復誰託旦曰知臣莫若君惟明主擇之帝歴舉
有時望者一二人旦不對帝曰試以卿意言之旦強起
舉笏曰以臣之愚莫如寇準帝曰準剛褊更思其次旦
曰他人臣所不知也後歲餘竟用準為相旦與楊億素
厚既疾甚延入卧内撰遺表旦授以意曰吾忝為宰輔
不可以將盡之言為宗親求官止叙平生遭遇願日親
庶政進用賢士而已仍飭子弟當務儉素毋厚葬以累
清德表上帝幸其第賜賚甚厚卒時年六十一帝臨之
慟贈太師諡文正乾興初配享真宗廟庭旦事寡嫂有
禮與弟旭友愛甚篤婚婣不求門閥被服質素家人欲
以繪錦飾氊席不許服飾過者即令減損有貨玉帶者
弟以呈旦旦命繫之曰還見佳否弟曰繫之安得自見
旦曰自負重而使觀者稱好無乃勞乎亟命還之平生
不置田宅曰子孫當各念自立何必田宅徒使爭財為
不義耳真宗以其居陋欲治之旦辭以先人舊廬乃止
諸子多賢素最知名與歐陽余蔡稱慶歷四諫
論曰易稱天地交而萬物通上下交而其志同真宗
之於王旦其庶幾者乎當是時契丹始講和好德明
亦受約束帝能虚懷恭已以盡羣下之情而旦受不
世之知竭誠殫智以忠於上慮事周密見微知彰是
以兵息於外政修於内列庶位者多公卿之𨕖黎民
乂安有宋三百年間未有如此盛者也或乃指其不
諫東封以為大圭之瑕然旦之功烈遠矣
史傳三編卷二十八
