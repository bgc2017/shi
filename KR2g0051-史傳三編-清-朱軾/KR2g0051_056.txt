史傳三編卷五十六
大學士朱軾撰
循吏傳八
金
王政
王政辰州熊岳人也其先仕渤海及遼皆有顯者政當
遼季亂浮沈州里高永昌據遼東知政材略欲用之政
度其無成辭謝不就永昌敗渤海人爭縛永昌以為功
政獨逡巡引退吳王棟摩聞而異之言於太祖使贊軍
事及金兵伐宋滑州降留政為安撫使前此數州旣降
復殺守將反為宋守及是人以為政憂政曰苟利國家
雖死何避宋王宗望壯之曰身殁王事利及子孫汝言
是也政從數騎入州是時民多以饑為盜坐繫政皆釋
之發倉廩以賑貧乏於是州民皆悦不復叛傍郡聞之
亦多降者宋王召政至轅門撫其背曰吾以汝為死矣
乃復成功耶慰諭者久之天會四年為燕京都麴院同
監未幾除同知金勝軍節度使事改權侍衛親軍都指
揮使兼掌軍貲是時軍旅始定筦庫紀綱未立掌吏皆
因緣為姦政獨明會計嚴扄鐍金帛山積而出納無錙
銖之失吳王棟摩戲之曰汝為官久矣而貧不加富何
也對曰政以楊震四知自守安得不貧吳王笑曰前言
戲之耳以黃金百兩銀伍百兩及所乘馬遺之六年授
左監門將軍歴安州刺史檀州軍州事戸吏房主事天
眷元年遷保靜軍節度使致仕卒年六十六政本名南
薩里嘗使高麗因改名政子遵仁遵義遵古遵古有傳
論曰饑民奪食為盜與真盜異急之則亂耳政之賑
饑撫叛皆得其方本之以仁心行之以良法又能惓
惓焉以四知自凜可以為民父母矣
劉煥
劉煥字德文中山人宋末兵起城中久乏食煥尚幼煑
糠覈而食之自飲其清者以醲厚者供其母鄉里異之
稍長就學天寒擁糞火讀書不怠登天德元年進士調
任丘尉縣令貪汙煥每規正之秩滿令持杯酒謝曰尉
廉慎使我獲考調中都市令樞密使布薩呼圖克家有條
給工牟利於市不肯從市籍役煥繫之呼圖克召煥煥不
往暴工罪而笞之煥初除市令過謝鄉人吏部侍郎石
琚琚不悦曰京師浩穰不與外郡同棄簡就煩吾所不
曉也至是始重之以廉升京兆推官再遷北京警巡使
捕二惡少杖於庭中戒之曰孝弟敬慎則為君子暴戾
隠賊則為小人自今以往毋狃於故習國有明罰吾不
得私也自是衆皆畏憚毋敢犯者召為監察御史父老
數百人或卧車下或挽其靴鐙曰我欲復留使君期年
不可得也以本官攝戶部員外郎代州錢監雜青銅鑄
錢錢色惡類鐵錢民間盜鑄抵罪者衆朝廷患之下尚
書省議煥奏曰錢寳純用黃銅精治之中濡以錫若青
銅可鑄歴代何緣不用自代州取青與黃四六雜揉務
省銅而功易就由是民間盜鑄陷罪者衆非朝廷意也
必欲為天下利宜純用黃銅得數少而利遠其新錢已
流行者宜驗數輸納準換從之再遷管州刺史耆老數
百人疏其著蹟十一事詣節鎮請留曰刺史守職奉法
乞留之以廉升鄭州防禦使遷官一階轉同知北京留
守事世宗幸上京所過州郡大發民夫治橋梁馳道以
希恩賞煥所部惟平治端好而已上嘉其意遷遼東路
轉運使卒
論曰明儒薛文清有言立法貴在必行法立而不行
則法為虚文適足以啓下人之玩至哉言乎蓋居心
以寬仁為本而法則必嚴使民有所畏而不敢玩煥
用法不避貴勢而其誨民則又諄諄焉相動以天民
之畏而愛之也有自來矣抑觀其治事之才又何其
剛明而知體要也
元
李德輝
李德輝字仲實通州潞人天性孝弟操履清慎少嗜學
苦貧無資年十六乃監酒豐州禄食有餘輒市筆札錄
書夜誦已乃歎曰志士顧安此耶事不足以匡君福民
隠不足以悦親善身人壽幾何惡可以無聞同腐草木
遂謝去講學以卒其業及世祖在潛藩劉秉忠薦之與
竇默並辟使侍裕宗講讀後憲宗封宗親割京兆隷世
祖時汪世顯宿兵利州以規蜀世祖乃立從宜府以德
輝為使俾調軍食德輝募民入粟散錢幣給鹽劵為直
陸輓興元水漕嘉陵未期年軍儲充羨其後卒資以取
蜀中統元年為燕京宣撫使燕多劇賊結死黨造偽鈔
德輝悉捕誅之令行禁止以忤王文統罷去及文統誅
復起為山西宣慰使勢家籍民為奴者皆按免之且千
人至元元年世祖以太原難治改德輝為總管至則崇
學校表孝節勸耕桑立社倉一權度阜民之政無不修
舉入為右三部尚書皇子安西王鎮關中以為王相德
輝視瀕涇營牧故地可得數千頃乃起廬舍疏溝澮募
貧民二千家假以牛種田具屯田其中歲得粟麥芻槀
萬計十二年詔以王相撫蜀重慶城守久不下朝廷於
東西川各置行樞密院合兵萬人圍之德輝至成都兩
府爭咨方略德輝曰宋已亡矣重慶彈丸地不降何歸
政以公輩利剽殺故懼不來耳公等旣玩寇又復東西
相觀望軍政不一敗在朝夕豈能成功哉未幾瀘川叛
而重慶圍果潰十四年以德輝為西川行樞密院副使
仍兼王相是年遂復瀘州明年再圍重慶踰月拔之紹
興南平䕫施思播所在皆下是時東川樞府猶故將也
德輝懲前敗乃請獨軍進圍合州先釋合俘使語州將
張珏早自歸又以禮義禍福貽書解譬珏未及報而德
輝還邸旣而珏死牙校王立代將遣人詗事成都德輝
獲之復縱歸使諭立如諭珏旨立即使人間至成都請
降德輝赴之東川樞府害其來為說以疑之德輝曰昔
合以重慶存故力可同惡今已孤絶窮而來歸亦其勢
然耳且吾所以來非欲攘公之功吾懼公等憤其後服
利其剽奪而快心於屠城也遂單舸薄城呼立出降安
集其民而罷置其吏合人自立以下皆家繪祀之十七
年以為安西行省左丞是年羅施鬼國旣降復叛詔雲
南湖廣四川合兵三萬討之兵且壓境德輝馳使止之
而遣人諭降其酋阿察熟德輝名曰是活合州者耶其
人明信即詣德輝降上以其地為順元路後有譛德輝
受鬼國馬千數者上曰德輝吾所素知安有是耶年六
十三卒蠻夷聞之哭之如私親王立親為衰絰率吏民
拜哭聲震山谷而播州民亦立廟祠之
論曰德輝之機權幹理於事無不辦者豈彼降才實
多哉當其憤發學業時所以增益其不能者殆不可
誣至全合州一城之命其見事明赴機勇而積慮處
心一出於仁元史稱巴延平宋不妄屠戮以比曹彬
若德輝之遏亂略固當不在巴延下矣
程思廉
程思廉字介甫東勝州人性剛正疾惡用太保劉秉忠
薦給事裕宗潛邸以謹愿聞平章哈坦行省河南署為
都事丞相史天澤尤器之天澤規取襄樊使任轉餉餉
多露積一夕暴雨思廉安卧不起省中召詰之思廉曰
此去敵近中夜騷動衆必驚疑或致它變縱有漂濕不
過軍中一日糧耳聞者韙之累遷監察御史以劾權臣
阿哈瑪特繫獄阿哈瑪特之黨巧為機穽思廉處之泰然卒
不能害其後遷河北河南道按察副使行至彰德聞兩
河饑而吏徵租益急欲蠲之有司請需奏報思廉曰若
然民不堪命矣即馳檄罷徵已果得請至元二十年河
北復大饑流民渡河求食朝廷遣使絶河止之思廉曰
民急就食豈得已哉天下一家河北河南皆吾民也亟
令縱之且曰雖得罪死不恨章上上亦不之罪也衛輝
懷孟大水城不沒者數板思廉露宿督修堤防水不為
害所賑貸全活者尤衆衛人德之二十六年初立雲南
行御史臺以思廉為之思廉奉宣上意綏懷遠人明示
以禍福母使自外蠻酋皆懾服雲南舊雖有校而禮教
不興思廉力振起之由是有向學問禮者成宗立除河
東山西廉訪使亦多惠政思廉數任風憲言事剴切嘗
請早建儲貳訪求賢俊辨車服議封謚養軍力定律令
皆急務也與人交有終始或有疾病死喪問遺賙䘏往
返數百里不憚勞於家族尤盡恩意好奬拔人物或譏
為好名思廉曰若避好名之譏人不復為善矣卒年六
十二謚敬肅
論曰君道之大莫先於尚賢人心之公莫良於好善
得賢而用之大有所以元亨也見善而資之不齊所
以成德也思廉之奬拔人物其設心與龐統正相類
然統絀於百里而思廉所至皆有治蹟幹理雖殊要
為賢者若其亮直之槪尤不媿古人風節云
烏克遜澤
烏克遜澤字潤甫臨潢人其先女真烏爾古部因以為
氏澤性剛毅讀書舉大略一切求諸已不事章句才幹
過人元帥索多將下兵閩越與語奇之辟元帥府提控
及收福州進拔興化索多怒其民從陳瓚應張世傑將
屠之澤獨屢諫不聽乃復前說曰世傑方急攻泉州比
我定興化整兵而南泉州且失守莫若縱興化遺民使
南走扇動之世傑將膽落而遁是我不戰而完泉州也
索多喜從之民得脱者甚衆世傑聞興化破果解圍去
明年攻潮州潮備禦甚固澤獨曰潮不時下以外壘為
援故也剪其外壘潮必覆矣乃分兵破一大壘餘壘皆
潰二旬而潮拔未幾宋亡福建立行省以索多行參知
政事而以澤為都事從入朝乃命知興化軍賞其善謀
也俄改興化為路即命以澤行總管府事民爭歌舞迎
候曰使君實生我吾父母也喜極而繼以泣興化新殘
於兵革澤下令掩其胔骼收其流離有棄子者置慈幼
曹籍而撫育之郡中惡少竄名卒伍多為暴官吏慮激
變莫敢詰問澤悉除其名按誅其尤無良者貪暴始戢
先是郡民之從陳瓚戰死者吏將籍其産業澤曰國家
至仁誅止陳瓚奈何累及平民乃為令曰民不幸詿誤
從陳瓚誅及鬭死無後者其田廬貲産竝給其族姻有
司無所與吏不能逆事得已當江南未定時所在民相
什伍自保衛及時平行省議籍為兵民志洶洶澤獨曰
國兵非少今籍民以示少非所以安反側也且當籍者
衆民或有他心議遂格澤又興建學校召長老及諸生
講肄經義行鄉飲酒禮旁郡聞而慕之後調永州路判
官湖廣平章約蘇穆爾貪縱誅求無厭使者旁午隨處置
獄民以考掠死者載道其使至永州澤戒吏善供帳豐
酒食順適其意間以利害曉之使者感愧不敢發其毒
一郡獲安是歲寶慶武岡盜起澤輒討平之所俘獲簡
出其詿誤者百餘人上書止誅首惡餘悉減死丞相僧
格建議考校錢穀天下騷動澤歎息曰民不堪命矣即
自上計無毫釐羨約蘇穆爾怒繫之且寘之死明年僧格敗
約蘇穆爾伏誅乃得釋其後從征海南有功授廣西兩
江道宣慰副使兩江荒遠不知禮法澤作司規三十有
二章以漸為教民遵守之又省廏置二十二所以紓民
力徼外蠻數為寇緣徼阨塞布十屯列營堡以守之陂
水墾田築八堨以節瀦洩田熟穀稔邊民利賴擢海北
海南廉訪使視事三月民輸租五百石澤歎曰事君者
先事後食吾涖政日淺而受禄四倍非情所安量食而
入餘悉委學官給諸生以勸業常曰士非儉無以養廉
非廉無以養德身數年一布袍妻子朴素無華其所守
如此潮齧雷州陂塘農以為病澤因行視見其西北廣
衍平袤乃曰三溪走海而不以灌漑此史起所以薄西
門豹也於是浚故湖築大堤堨三溪瀦之為斗門七堤
堨六以節其贏耗釃渠二十有四别為牐設守視者以
時啓閉計得良田數千頃濱海廣舄竝為膏土民歌之
曰舄鹵為田兮宣慰之教渠之泱泱兮長我秔稻自今
有年兮無旱無澇至大元年改福建廉訪使澤平日有
德於閩閩人安之以母老求歸養歲餘母殁澤哀慟不
自勝以毁卒
論曰唐褒君素宋奬韓通豈不以其忠於所事乎陳
瓚之節固興王所當錄之以為人臣勸者況於從瓚
之民亦復何罪耶澤之諫索多陳義當必出此及其
不聽乃干以軍策全其民命委曲以行吾仁設心一
何摰耶其論以儉養廉以廉養德尤牧民者所當科
律奉之者已
卜天璋
卜天璋字君璋洛陽人天資穎悟讀書史識成敗大體
尤負直氣至元中為南京府使河北饑民數萬集河上
欲南徙有詔令民復業勿渡衆皆洶洶天璋慮生變白
總管聽其渡遂以無事後為中臺掾主文奏有侍御史
負贓罪御史將發之未及奏先為所譖御史與天璋俱
出繫内廷御史對食悲哽天璋問故御史曰吾老惟一
女心憐之聞吾繫不食數日矣是以悲耳天璋怒曰死
職義也奈何為兒女子泣耶御史慚謝頃之見原丞相
順德王當國擢中書掾事有可否必力辨王常從其議
且曰掾能如是吾復何憂大德四年遷工部主事蔚州
劉帥豪奪民田天璋承機往訊歸田於民而帥亦屈服
武宗立尚書省以為刑部郎中是時盜賊充斥廷議犯
者并家屬咸衣之青衣以别民伍天璋曰赭衣塞路秦
弊也尚足法耶乃止後被命治反獄帝顧左右曰君璋
廉慎人也必得其情獄果不冤皇慶初出為歸德知府
課農興學修弭河患擒緝盜賊商旅流通遷淛西廉訪
副使閱月以更田制改饒州路總管聽民自實事無苛
擾版籍為清時省臣董田事妄作威福郡縣爭賂之天
璋獨無有省臣銜之將中以危法求其罪卒無所得所
屬以饑告天璋即令發廩吏持不可天璋曰待請而後
賑民且死矣我任其罪不以累諸君也遂發之其臨事
無所顧慮多此類以治行第一擢廣東廉訪使尋乞致
事天歷二年蜀兵起荆楚大震復拜山南廉訪使將行
人見其老止之天璋曰國步方艱吾年八十常恐弗獲
死所敢避難乎至則厲風紀清吏治州郡肅然值穀踊
貴下令勿損其直聽民自使未幾舟車爭集米價頓減
會詔三品官言時政得失天璋列二十事凡萬餘言目
曰中興濟治策皆中時病因自引去旣歸以餘禄施族
黨家無甔儲處之晏如至順二年卒諡正獻
論曰史稱天璋讀書史識成敗大體宜乎比老列事
而皆中於時病也當其叱御史時身不過掾吏已奮
不顧命義形於色及至矍鑠老翁猶然強起以濟艱
難庶幾蹇蹇匪躬之節者已
段直
段直字正卿澤州晉城人至元十二年北方盜賊充斥
直聚鄉黨結壘自保世祖命將略地過晉城直以衆歸
之幕府承制署為潞州元帥府右監軍其後論功行賞
分土世守命直為澤州長官澤民多避兵未還者直籍
其田廬寄頓於親戚鄰戶約曰本主至析而歸之逃民
聞即來還歸其田廬如約民得安業素無産者則出粟
賑之為它郡所俘掠者出財購之以兵死暴露者收而
瘞之未幾澤為樂土大修孔子廟割田千畝置書萬卷
迎儒士李俊民為師以招延四方學者不數年學之士
子以通經被選者百二十有二人在官二十年朝命提
舉本州學校事未拜而卒
論曰為政本無它奇不富不教則民卒流亡而鄰於
禽獸反是以行吾政小而試之一州一邑蒙其澤而
充其道雖堯舜猶病之矣直之招亡興教立法頗具
以此捄時亂離福厥桑梓有足多焉
楊景行
楊景行字賢可吉安太和人延祐二年成進士授會昌
判官會昌民汲於河不知井飲多致疾癘覆屋率用茅
茨常有火災景行始教民穿井陶瓦二患俱息百姓德
之又按治其豪之干政害民者乃創學舍禮師儒斥腴
田以膳士絃誦之聲遂盛調永新判官奉檄覈租除剗
宿弊奸欺不容細民賴焉再遷為宜黃令理冤獄之久
滯者數十事擢撫州推官金溪民陶甲家厚積而性兇
險嘗持縣短長陷其長吏由是官吏畏之莫敢舉法陶
益横横於一郡景行至痛繩以法徙之五百里有豪僧
發塜取財為奸事覺景行急按之動以賄不聽賂當道
撼以危語不顧卒治如法由是豪猾屏迹良民獲安轉
歸安令治蹟如判永新時景行所歴皆有惠政所去民
為立石頌之後以翰林待制朝列大夫致仕年七十四
卒
論曰下泉之詩蓋為恩澤及於莠民而反遺乎善類
而作也故冽泉以浸蕭是周之衰也若隂雨而膏苗
則郇伯之政也夫荑稗不芟則嘉禾不茂莠民不去
則善類不安景行之治撫正取諸此
林興祖
林興祖字宗起福州羅源人至治二年成進士稍遷知
鉛山州鉛山多造偽鈔者而吳友文為之魁友文奸黠
悍鷙旣致富乃分遣惡少四五十輩為吏於有司伺有
欲告之者輒先事戕之前後殺人甚衆民罹其害莫敢
訴興祖至則曰此害不除何以牧民即榜禁偽造而立
格募民首告俄有獲偽造二人并賍以告者興祖鞫之
急友文自至官為營救遂并執之須臾訴友文者百有
餘人擇其重罪一二事研之獄立具因捕其黨二百餘
人悉寘之法民害旣去政聲籍甚至正八年遷道州路
總管行方及城而撞賊已尾其後相去僅二十里時湖
南副使哈喇特穆爾屯兵城外聞賊至以乏軍需欲退
去興祖即夜往留之哈喇特穆爾曰翼日得鈔五千錠
桐盾五百具者乃可破賊興祖許之還入視事即以恩
信貸商鈔而取郡樓舊桐版為盾日中皆具哈喇特穆
爾大喜遂留為禦賊計然賊聞新總管一夕具五百盾
以為大軍且至已中夜遁去矣永明縣峒猺屢竊發興
祖手榜諭之皆曰林總管廉而愛民不可犯也三年不
入境春旱蟲食麥苗興祖禱之大雨三日蟲死而麥稔
已而罷興作賑貧乏輕徭薄斂郡中大治考課為天下
最以年老致仕終於家
論曰興祖以明法鋤奸以敏事退賊以廉聲服峒猺
所至皆治其才操兩有足稱者彼告訐以為能戰勝
以為勇計取術馭以為智者成效反有所不逮故知
治道之長不在彼而在此
周自強
周自強字剛善新喻人好學能文練於吏事以文法推
擇為吏泰定間廣西猺反自強往說以禍福中其要害
猺酋立罷兵貢方物納款請命超宣慰司都事後知義
烏縣周知民情而性度寬厚不為刻深凡訟訴一見即
能知其曲直然未遽加以刑責必為援經典反復開譬
悔悟則原其罪惟迷謬怙惡然後繩之以法民畏且愛
獄訟頓息民間税籍多失實自強履畝覈之民不能欺
文簿井井田是賦役平均貧富樂業部使者舉廉能選
知金溪縣政績愈著以江州路總管致仕卒於家
論曰虞廷命刑歸於欽恤孔門論獄要於哀矜豈不
以無知之民陷於罪辟良由教化不明故耶自強姑
惟教之勿庸殺之有矜恤之心焉其引譬必本於經
又何恂恂儒者氣象耶
王艮
王艮字止善紹興諸曁人尚氣節讀書務明理以致用
不苟事言說初辟為吏值朝制復立諸市舶司行省買
舊船以付舶商費省而易集且絶官吏侵欺掊克之弊
實用艮策也後為兩淛都轉運鹽使經歴時鹽使王克
敬以計口食鹽不便欲稍損其額以紓民力衆咸沮之
艮獨毅然曰民實寡而強賦多今死徙已衆矣顧重改
民籍而輕棄民命耶且淛右商賈輻輳末嘗以口計也
移其所賦散於商賈之所聚實為良法於是議歲減紹
興食鹽五千六百引尋復有排前議者艮固爭之至欲
謝職去丞相聞乃留艮而議遂定遷海道漕運都萬戶
府經歴紹興官糧之入海運者十萬石自城至海歲拘
民船以備短送吏胥緣是為虐及至海次主運者又不
即受有折缺之患艮言曰運戸旣受官直何復為是紛
紛也乃責運戶自載入運其弊遂除運船敗於風者法
當覈實乃除其數文移咨勘動經數歲運戶往往破家
艮閱牘即除之所除糧凡五萬二千八百石鈔二百五
十萬緡後遷浙江行省檢校官有訴松江富民包隠田
土請立官糾追者中書省行下行省遣艮驗視艮乃條
陳曲折以破其誑且曰彼欲竦朝廷之聽以報宿怨耳
萬一民心動搖患生不測豈培養根本之策哉事以得
寢復擢江西行省左右司員外郎有惠政歲餘以中憲
大夫淮東道宣慰副使致仕年七十一卒
論曰鹽之為利管氏資以富齊故自漢武𣙜之世遂
㳂為永制其産於解池者水自凝結是為顆鹽若山
東兩淮浙閩之産則煑而後成是為末鹽惟四川出
於井深者數百尺汲而煑之地産雖殊要為國利雖
然竭澤者無魚赭山者無獸留餘於民然後國得取
盈焉至於海運之行蓋因元時河漕不能直抵京師
又不得不輓東南之粟以實輦下故世祖從巴延之
請而行是策較諸河漕利害相半萬頃汪洋無淺滯
之患揚帆破浪無撁摔之煩南風發運而北風歸舟
無銜尾相壅經冬阻凍之弊然而波濤之險什伯於
河渠一有淪溺則舵師水工百不全一此又不若河
漕之為安至若押運監臨之官出納收支之吏弊竇
多端難可究詰則河與海一也艮之治鹽漕槪以厚
下為心實得為國生財之要道史稱其讀書務致用
豈虚哉
按達拉
按達拉字瑞之阿爾斯蘭之孫也通經史能習諸國語累
官集賢直學士至順元年遷襄陽路值山西大飢河南
行省慮流民入境為變檄按逹拉守武關按達拉驗為
良民輒聽度關關吏曰得無非上官意乎按達拉曰吾
防姦耳非讐良民也可不開其生路乎旣又為粥以食
之所活萬計襄陽城臨漢水歲有水患築堤護之遂以
無虞元統二年除益都總管益俗頗悍黠而按達拉務
興學校以平易治之有劫人賊久捕不獲按達拉生擒
之賊黨布賄反誣按達拉以枉勘而縱其賊已而賊劫
河間復被獲乃盡輸其情而按達拉之誣始白是時親
王瑪努鎮益都府屬病民按達拉每裁抑之民以無擾
至正六年年七十卒
論曰古者諸侯雖有分土而無分民故齊桓以伯主
猶申遏糴之禁誠以天地之大德曰生所為建侯樹
長皆以為民也秦漢以下司牧之官初非世守而反
過生畛域東鄰苦荒西鄰遏糴甚至拒關以絶其生
路如元河南行省之為彼越境求生者獨非有元之
赤子歟何忍而能舍之至於此極也嚴譏察而聽度
關按達拉於是為能仁矣
盧琦
盧琦字希韓惠安人至正二年成進士稍遷知永春縣
始至賑饑饉止横斂均賦役減口鹽蠲𣙜鐵之無徵者
已而訟息民安乃新學宮延師儒課子弟月書季考文
風翕然鄰邑仙遊盜發琦適入邑境盜望見迎拜曰此
永春大夫耶為大夫民者何幸之大吾邑長乃以暴毒
驅我琦因立馬諭以禍福皆投刃請縛酋以自贖琦許
之酋至琦械送帥府自是威惠行於境外十三年泉郡
大饑死者相枕藉稍能行者皆老幼扶攜就食永春琦
勸諸浮屠及大家分食食之存活不可勝計十四年安
溪山賊數萬將襲永春琦召民諭曰若等能戰則與之
戰不能則我獨死之衆皆曰使君父母也吾儕赤子安
忍以君畀賊耶今日之事有進無退琦率以攻賊無不
踴躍爭奮遂大破之翌日賊傾巢至又連破之大小三
十餘戰斬獲以千計而邑民竟無一人傷者賊遂遁去
時兵革四起列郡皆洶洶惟永春晏然若承平後改知
寧德縣以去
論曰孟子有言率其子弟攻其父母自生民以來未
有能濟者也琦之得民如此所謂以衆志為城郭雖
折箠而威於戈矛制挺而銛於鋒刃矣此實百戰百
勝之術孫吳之所未及講者也
史傳三編卷五十六
