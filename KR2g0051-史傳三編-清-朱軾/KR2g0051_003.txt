史傳三編卷三
大學士朱軾撰
名儒傳三
隋
王通
王通字仲淹先為祁人九世祖㝢當懷愍時東遷三傳
至元則究道德考經籍卒為鴻儒江左號王先生先生
孫虬值蕭氏禪恥食齊粟北事魏仕至并州刺史家河
汾是為通高祖及通父隆傳業教授門徒千餘人開皇
初以國子博士待詔雲龍門文帝從容問曰朕何如主
隆曰陛下聰明神武得之於天發號施令不盡稽古雖
負堯舜之資終以不學為累帝默然久曰先生朕之陸
賈也隆乃著興衰要論七篇奏之帝稱善四年通始生
隆筮之遇坤之師大父安康獻公占之曰是子必能通
天下之志遂名曰通通六歲而江東平隆歎曰王道無
叙天下何為而一乎通侍側有憂色曰通聞古之為邦
有長久之策故夏殷以下四海常一統也後之為邦行
苟且之政故魏晉以下九州無定主也夫子之歎蓋憂
皇綱不振生人勞於聚斂而天下將亂乎隆異之遂告
以元經之事通再拜受之十八年隆宴居歌伐木而召
通謂曰自天子至庶人未有不資友以成者在三之義
師居一焉小子勉旃翔而後集通於是有四方之志蓋
受書於東海李育學詩於會稽夏琠問禮於河東關朗
正樂於北平霍汲考易於族父仲華不解衣者六歲其
精志如此仁夀三年通既冠慨然有濟蒼生之心西遊
長安帝召見太極殿奏太平十有二策遵王道推霸略
稽古驗今恢恢乎運天下於指掌帝大悦曰得生幾晚
下其議於公卿公卿不悦楊素蘇夔李德林見通與之
言終日歸而有憂色門人問通曰素言政而不及化是
天下無禮也夔言聲而不及雅是天下無樂也德林言
文而不及理是天下無文也王道從何而興乎時將有
蕭牆之釁通知謀之不用作東征之歌而歸帝聞再徵
之不至大業二年徵又不至乃曰吾視千載已上未有
若周公焉其道則一而經制大備後之為政者有所持
循吾視千載而下未有若仲尼焉其道則一而述作大
明後之修文者有所折衷矣遂續詩書正禮樂修元經
讚易道九年而六經大就門人自遠而至其教興於河
汾雍雍如也通閒居儼然其動也徐若有所慮其行也
方若有所畏其接長者恭恭然如不足接幼者温温然
如有就其使人雖童僕必斂容鄉人有喪通必先往反
必後有水土之役則具畚鍤以往曰吾非從大夫也其
言應而不唱唱必有大端或問人善曰子知其善則稱
之不善則曰未嘗與久也其族婚嫁必具六禮曰斯道
也今亡矣三綱之首不可廢吾從古嘗曰冠禮廢天下
無成人矣昏禮廢天下無家道矣喪禮費天下遺其親
矣祭禮廢天下忘其祖矣門人有問姚義孔庭之法曰
詩曰禮不及四經何也義曰嘗聞諸夫子矣春秋斷物
志定而後及也樂以和德全而後及也書以制法從事
而後及也易以窮理知命而後及也故不學春秋無以
主斷不學樂無以知和不學書無以議制不學易無以
通理四者非具體不能及故聖人後之然則詩禮何為
而先也曰教之以詩則出辭氣斯遠暴慢矣約之以禮
則動容貌斯立威嚴矣度其言察其志考其行辨其德
志定則發之以春秋於是乎斷而能變德全則導之以
樂於是乎和而知節可從事則達之以書於是乎可以
立制知命則申之以易於是乎可以盡性若驟而語春
秋則蕩志輕義驟而語樂則喧德敗度驟而語書則狎
法驟而語易則玩神通聞之曰姚子得之矣魏徵問聖
人有憂乎曰天下皆憂吾獨得不憂乎問疑曰天下皆
疑吾獨得不疑乎徵退通謂董常曰樂天知命吾何憂
窮理盡性吾何疑賈瓊問何以息謗曰無辯何以止怨
曰不争問事人之道曰遠而無介就而無諂汎乎利以
諷之無鬭其捷問君子之道曰必先恕乎為人子者以
父之心為心為人弟者以兄之心為心推而達之天下
斯可矣李密問英雄曰自知者英自勝者雄問勇曰必
也義乎問王霸之略曰不以天下易一民之命房玄齡
問事君之道曰無私問使人之道曰無偏問化人之道
曰先正其心嘗曰不以伊尹周公之道康其國非大臣
也不以霍光諸葛亮之心事其君皆具臣也又曰人不
里居地不井授終苟道也封禪之費非古也其秦漢之
侈心乎又曰無赦之國其刑必平多斂之國其財必削
又曰政猛寧若恩法速寧若緩獄繁寧若簡臣主之際
其猜也寧信通見牧守屢易曰堯舜三載考績仲尼三
年有成三代之興邦家有社稷焉兩漢之盛牧守有子
孫焉不若是之亟也無定主而責之以忠無定民而責
之以化雖欲從之末由也已其嘉言懿論門人相與集
而記之號曰中說十年召署蜀司戶不就十一年以著
作郎國子博士徵並不至十三年江都難作通寢疾泫
然興曰生民厭亂久矣天其或者將啓堯舜之運而吾
不與焉命也遂卒門人諡之曰文中所續禮論二十五
篇列為十卷樂論二十篇列為十卷書一百五十篇列
為二十五卷詩三百六十篇列為十卷元經五十篇列
為十五卷贊易七十篇列為十卷竝未及行二子長曰
福郊少曰福畤
論曰通名跡不見於隋史故司馬光以為疑所引弟
子多唐初名臣朱子以為福郊福畤之所為非通雅
意然亦其平日好高自大之心有以啓之又議其續
經之僭至等之吳楚雖然當隋之時道術之裂也已
久通獨銳然修周孔之業倡教河汾成就後進其學
其識誠大有以過人者故朱子又稱其學有可用之
實荀揚韓氏皆不及也豈不諒哉康節邵子亦嘗為
之贊曰錄其所是棄其所非君子有歸斯實平恕之
論
唐
薛收
薛收字伯裦蒲州汾陰人道衡之子也年十二能屬文
以父不得死於隋不肯仕郡舉秀才不應事王通與董
常仇璋程元備聞六經之義為高第通稱之曰孝哉薛
收行不負於神明收問仁通曰五常之始也問性曰五
常之本也問道曰五常一也收問政於仲長子光子光
曰舉一綱衆目張弛一機萬事隳不知其政也收以告
通通曰子光得之矣及唐高祖興收遁入首陽山將應
義舉堯君素覺之迎置其母城中收不得去後君素東
連王世充收遂挺身歸唐房玄齡亟言之秦王王召見
問方略合旨授府主簿判陜西大行臺金部郎中是時
方討世充軍事繁綜收為書檄露布或馬上占詞該敏
如素構初不竄定竇建德來援世充諸將争請斂軍以
避其鋒收獨曰不然世充據東都府庫盈衍所將兵皆
江淮精銳但苦乏食為我所持今建德總衆以來若縱
之至必轉河北之粟以饋洛陽則戰争方始偃兵無日
混一之期殊未有涯也不若分兵守洛陽深溝高壘慎
勿與戰大王親督驍銳先據成臯厲兵按甲截建德路
以逸待勞決可克也建德既破世充自下不過二旬兩
主就縛矣秦王曰善遂禽建德降世充一如收策王入
觀隋宮室夸侈無度收進曰峻宇雕牆殷辛以亡土階
茅茨唐堯以昌始皇興阿房而秦禍速文帝罷露臺而
漢祚永後主曾不是察奢虐是矜卒死一夫之手為後
世笑何此之能保哉王重其言俄授天策府記室參軍
從平劉黑闥封汾陰縣男嘗上書諫王畋獵王答之曰
成我者卿也明珠兼乘未若一言賜黃金四十鋌武德
七年寢疾王遣使臨問相望於道又命輿至府舉袂撫
之論叙平生感激涕泗卒時年三十三王哭之慟及王
即位語房玄齡曰收若在者當以中書令處之
論曰以嵇紹之忠而事晉後世猶有遺議收之不仕
隋高於紹矣當唐之初其登瀛洲者多隋之遺臣也
惟收起布衣以佐興朝其出身為獨正及決機東都
下料敵審勝雖良平之智何以加兹王福畤又記太
宗欲興禮樂房玄齡魏徵等苦無素業卒不能定太
宗臨朝而歎玄齡退乃謂徵曰使董薛在適不至此
董謂董常薛即收也
孔穎達
孔穎達字仲達冀州衡水人自少誦記日千餘言能闇
記三禮義宗及長明服氏春秋傳鄭氏尚書詩禮記王
氏易善屬文通步歷嘗造同郡劉焯焯名重海内初不
之禮及與質難焯大畏服大業初舉明經高第仕隋至
太學助教隋亂避地虎牢唐太宗平洛授文學館學士
遷國子博士太宗身櫜鞬風纚露沐然銳情經術即秦
王府開文學館召名儒十八人為學士與議天下事既
即位殿左置弘文館悉引納學士番宿更休聽朝之間
則與討古今道前王所以成敗或日昃夜艾未嘗少怠
於是封穎達曲阜縣男轉給事中穎達亦數數以忠言
進帝問以能問於不能以多問於寡有若無實若虚何
謂也對曰此教人謙耳非特匹夫君德亦然故易稱蒙
以養正若據尊極之位衒聰耀明恃才以肆則上下不
通君臣道乖自古滅亡莫不由此帝稱善除國子司業
歲餘以太子右庶子兼司業與諸儒議歷及明堂事多
從其說以論撰勞加散騎常侍爵為子皇太子令穎達
撰孝經章句因文以盡箴諷又數争太子失帝聞之勞
以金帛久之拜祭酒侍講東宮帝幸太學觀釋菜命穎
達講經太子既長稍不法穎達争不已至面折之或以
過穎達穎達曰蒙國恩厚雖死不恨剴切愈至後致仕
卒陪葬昭陵諡曰憲初穎達與顔師古司馬才章王恭
王琰受詔撰諸經義訓包貫異家為詳博號義贊詔改
為正義及永徽間詔于志寧張行成高季輔等就加增
損遂布下其書行於世
論曰唐儒治經不如漢析理不如宋故三百年中以
詩文名家者至衆而儒之醇者則寥寥難以數覯貞
觀之初號多老儒然瀛洲之選能有功於經史者惟
穎達與顔籕為最故時人以籕為班固功臣而穎達
諸經正義程朱尚資之以明訓詁迄於今學宮傳誦
猶未廢也籕才餘於德頗為清議所薄若穎達之執
義陳善有謇謇之節其性行優於籕矣
褚無量
褚無量字弘度杭州鹽官人少刻意墳典家瀕臨平湖
龍出衆皆走觀無量讀書若不聞人異之尤精禮及司
馬史記擢明經第累除國子博士遷司業兼修文館學
士中宗將南郊定儀典時議皇后為亞獻無量固争以
為郊祀國大事折衷莫如周禮周禮冬至祭天圜丘不
以地配惟始祖為主亦不以妣配故后不得與又巾車
内司服掌后六服與五路無后祭天之服與路是后不
助祭天也其議不行遂以母老解官明皇為太子復拜
國子司業兼侍讀撰翼善記以進優被禮答太子釋奠
國學令講經建端樹義博敏而辨進銀青光祿大夫及
即位遷左散騎常侍兼國子祭酒封舒國公母喪解官
廬墓左鹿犯所植松柏無量號曰山林不乏忍犯吾塋
樹耶自是羣鹿馴擾無量為終身不御鹿肉喪除復故
官以耆老隨仗聽徐行又為設腰輿許乘入殿中頻上
書陳得失開元五年帝將幸東都而太廟壊姚崇以廟
本苻堅故殿久腐故壞不必罷行無量鄙其言以為不
足聽乃上疏曰王者陰盛陽微則先祖見變今後宮非
御幸者宜悉出之舉俊良撙奢靡輕賦慎刑納諫争察
諂諛繼絶世則天人和會災異訖息帝卒從崇言車駕
遂東無量又上言昔虞舜之狩秩山川徧羣神願陛下
所過名山大川古帝王賢臣在祀典者竝詔致祭自古
受命必興滅繼絶崇德報功故存人之國大於救人之
災立人之後重於封人之墓願到東都收叙唐初逮今
功臣世絶者雖在支庶咸得承襲帝納用其言即詔無
量祠堯平陽宋璟祠舜蒲坂蘇頲祠禹安邑又求武德
以來勲臣苖裔紹續其封初内府舊書自高宗時甲乙
叢倒無量請繕錄補第以廣秘籍詔於東都乾元殿東
廂彙之而以無量為之使又求天下遺書以補闕文不
數年四庫完治帝西遷徙書麗正殿復詔無量就麗正
纂續前功皇太子及四王未就學無量以孝經論語五
通獻帝曰朕知之矣乃選儒臣為太子諸王侍讀七年
太子齒胄于學詔無量升坐講勸百官觀禮年七十五
卒所譔述百有餘篇卒後有於書殿得其講史記至言
十二篇上之帝為歎息始無量與馬懷素為侍讀厚見
寵待其後秘書少監康子原國子博士侯行果繼之雖
賞賚亟加而禮遇稍衰矣
論曰跡無量平生抗直以劘上致孝以事親至於拂
牝雞感麋鹿其行誼殆遠過於瀛洲諸學士顧以著
述不彰為後儒所鮮稱表而揚之是史氏之責也且
四庫遺編非無量則零落謬失者不知凡幾矣其為
功於藝文又曷可沒乎哉
啖助
啖助字叔佐趙州人後徙關中淹該經術天寶末調臨
海尉丹陽主簿秩滿屏居甘足疏糗善為春秋考三家
短長縫綻漏缺號集傳凡十年乃成復攝其綱條為例
統助愛公榖二家以左氏解義多謬其書乃出於孔氏
門人論語所引左丘明蓋史佚遲任之比後人即以左
氏為丘明非也年四十七卒門人河東趙匡吳郡陸質
其高第也匡字伯循仕至洋州刺史質字元沖本名淳
避憲宗諱賜今名仕歴尚書郎國子博士給事中皇太
子侍讀助卒後質與其子異裒錄助所為春秋集傳例
統請匡損益而質纂會之為春秋集注十篇辨疑七篇
微指二篇號纂例柳宗元稱其明章大中發露公器謂
其道以聖人為主以堯舜為的苞羅旁魄膠轕下上而
不出於正其法以文武為首以周公為翼揖讓升降好
惡喜怒而不過乎物云
論曰左氏所蒐載訖於三國分晉其人蓋與公榖同
時而自漢儒謂左丘失明厥有國語後世遂相沿以
左氏為丘明助獨駁之是已質之所纂見行於今宗
元譽之容有過者要其經學大有裨於春秋蓋漢晉
以來解春秋者多信傳以測經啖趙陸三家出始據
經以核傳頗得孔氏之微旨至宋諸家各出而伊川
程子及劉敞胡安國為最善
韓愈
韓愈字退之河内南陽人自知讀書日記數千百言比
長盡能通六經百家學年二十五擢進士第董晉節度
宣武表署觀察推官晉卒愈從喪出不四日汴軍亂乃
依武寧節度張建封建封辟為府推官操行堅正鯁言
無所忌調四門博士遷監察御史論旱饑及宮市事是
時王叔文等用事排之貶陽山令有愛在民民生子多
以其姓字之順宗即位改江陵法曹參軍元和初權知
國子博士分司東都改都官員外郎即拜河南令河南
舊有魏鄆幽鎮留邸皆貯潛卒以槖罪士官莫敢問愈
將擿其禁以壯朝廷留守尹大恐遽止之或以聞於憲
宗憲宗悦曰韓愈助我遷職方員外郎華陰令柳澗有
罪前刺史劾之未報而刺史罷澗諷百姓遮刺史索軍
頓役直後刺史惡之按其獄貶澗房州司馬愈過華以
為刺史陰相黨劾治之既御史覆問得澗贓再貶澗封
溪尉愈坐是復為博士愈既才高數黜乃作進學解以
自諭執政奇其才改比部郎中史館修撰轉考工知制
誥進中書舍人初憲宗將平蔡命御史中丞裴度按視
諸軍及還具言賊可滅愈亦言淮西敗可立待兵不可
息宰相不悦以他事改愈右庶子及度以宰相宣慰淮
西奏愈為行軍司馬愈請乘遽先入汴說韓弘協力弘
果用命愈又白度蔡精卒聚界上守城必虚請間道以
入度未及行而李愬果自文城提卒夜至蔡縛元濟如
愈策蔡州平布衣柏耆以計干愈愈奇之白度曰淮西
滅王承宗膽破若遣辯士為明禍福可不勞衆而服度
然之愈口占為書使柏耆賷以往承宗果大恐獻德棣
二州遣子入侍以功遷刑部侍郎憲宗迎佛骨入禁中
三日乃送僧寺王公士庶奔走膜唄至灼體膚委珍貝
騰沓係路愈惡之上表極諫帝大怒將抵以死裴度崔
羣救之曰愈言誠訐牾然非内懷至忠安能及此帝意
猶未解於是中外皆為愈懼雖戚里諸貴亦為言乃貶
潮州刺史至潮表謝帝頗感悟曰愈前所論是大愛我
然不當言天子事佛乃年促耳將復召用皇甫鎛沮之
量予内移改袁州愈初至潮問民疾苦皆曰惡溪有鱷魚
食民畜産民以是窮愈親往視投羊豕為文驅之是夕
暴風震電數日溪水盡涸西徙六十里自是潮無鱷魚
患袁人以男女為隸過期不贖則没入之愈至令得計
庸贖歸因與約禁其為隸召拜國子祭酒轉兵部侍郎
鎮州亂殺田弘正而立王庭湊詔愈往宣撫衆皆危之
既行元稹言愈可惜穆宗亦悔詔度事從宜無必入愈
曰止君之仁死臣之義遂疾驅入廷湊嚴兵見之廷湊
曰所以紛紛者乃此士卒也愈大聲曰天子以公為有
將帥材故賜以節豈意同賊反耶語未終甲士前奮曰
先太師為國擊朱滔血衣猶在此軍何負朝廷乃以為
賊乎愈曰以爾為不記先太師也若猶記之固善且為
逆與順利害不能遠引古事自天寶來安祿山史思明
李希烈梁崇義朱滔朱泚吳元濟李師道有子若孫在
者乎衆曰無愈曰田公以魏博六州歸朝廷官中書令
父子受旗節劉悟李祐皆大鎮此爾軍所共聞也衆曰
弘正刻故軍不安愈曰然爾曹害田公又殘其家矣復
何道衆乃讙曰侍郎語是廷湊恐衆心動遽麾使去泣
謂愈曰今欲廷湊何若愈曰神策六軍之將如牛元翼
比者不少但朝廷顧大體不可棄而不救公久圍之何
也廷湊曰即當出之會元翼潰圍出廷湊不追愈歸奏
其語帝大悦轉吏部侍郎時宰相李逢吉惡李紳欲逐
之乃以愈為京兆尹兼御史大夫特詔不臺參而除紳
中丞愈不參紳紳遂劾愈愈以詔自解臺府文刺紛然
遂罷愈為兵部侍郎而出紳江西觀察使紳見上得留
愈亦復為吏部侍郎愈之尹京兆也六軍將士私相誡
曰是嘗欲燒佛骨者安可忤故盗賊止息遇旱米價不
敢踊長慶四年卒年五十七贈禮部尚書諡曰文愈性
明銳不詭隨與人交終始不少變成就後進士往往知
名經愈指授皆稱韓門弟子凡内外親若交友無後者
為嫁遣孤女而䘏其家愈少孤鞠於嫂鄭氏嫂没制期
喪報之病革時遺命喪葬無不如禮凡浮圖陰陽吉凶
拘忌一無汙我其守禮法排異教至死不變乃如此每
言文章自漢司馬相如太史遷劉向揚雄後作者不世
出故深探本原卓然樹立成一家言其至者奥衍閎深
與孟子揚雄相表裏而佐佑六經至它文造端置詞要
為不襲蹈前人者然惟愈為之沛然若有餘至其徒李
翺李漢皇甫湜從而效之遽不及遠甚從愈游者若孟
郊張籍亦皆自名於時
新唐書贊曰唐興承五代剖分文弊質窮天下已定治
荒剔蠧討究儒術薰濃涵浸至貞元元和間愈遂以六
經之文為諸儒倡愈之才自視司馬遷揚雄至班固以
下不論也當其所得粹然一出於正刊落陳言横騖别
驅汪洋大肆要之無牴牾聖人者其道蓋自比孟子以
荀況揚雄為未淳寧不信然至進諫陳謀排難䘏孤矯
拂媮末皇皇於仁義可謂篤道君子矣自晉迄隋老佛
顯行聖道不斷如帶諸儒齮天下正義助為怪神愈獨
喟然引聖争四海之惑雖蒙訕笑跲而復奮始若未之
信卒大顯於時昔孟子距楊墨去孔子才二百年愈排
二家乃去千餘歲撥衰反正功與齊而力倍之所以過
況雄為不少矣
程子曰韓愈近世豪傑之士也古之學者修德則言可
不學而能愈乃以學文之故日求所未至故所見甚高
其言曰孟子死不得其傳此非有所襲於前也若無所
見所謂傳者果何事耶
論曰愈因文見道者也其克已力行雖不若宋儒之
堅確然不可不謂強有立之士也讀其所著雜文不
免有求進憤激不平之詞然始仕於朝則以諫宮市
忤叔文而貶陽山矣蹶而復起不悔旋以諫佛骨批
龍鱗濱死遠斥復起又不悔更以使廷湊而折強藩
此非有得於朝聞夕死舍生取義者能之乎至其經
世謨猷略見於淮西事宜云
宋
王昭素
王昭素開封酸棗人少篤學不仕有至行常聚徒教授
以自給鄉里争訟不詣官府多就昭素決之昭素博通
九經尤精詩易以疏注或未盡乃著易論二十三篇開
寳中李穆薦之召赴闕見於便殿時年七十七精神不
衰太祖恨相見之晚賜坐講易乾卦至五爻太祖曰此
豈可令常人見昭素曰無傷也使臣等占值之則陛下
為飛龍在天臣等為利見大人因問以治世養身之術
對曰治世莫若愛民養身莫若寡欲太祖愛其言書於
屏几又訪以民間事昭素誠實無隠太祖嘉之以老求
歸拜國子博士致仕年八十九卒初李穆暨弟肅從昭
素學昭素常語人曰二子皆令器穆尤沈厚他日必致
公輔後果參政每市物隨所索與直未嘗較高下市人
至相戒毋復敢索王先生厚直者盗夜抉其門門有横
椽盜未即得入昭素覺之潛擲其椽盗慙而去由是里
中無盗家畜一驢常以假人每出必問曰無假驢者乎
僮曰無有然後出其純質如此
論曰易之為書不可典要其占法亦稽實以待虚存
體而應用自諸家好為博稽事迹指實於卦爻之下
而占法幾窒不行必如昭素所云乃可迭為貞悔以
畢天下之能事故朱子採焦氏之法以窮易變因昭
素之意以神易占後聖復起不能易已
孫奭
孫奭字宗古博州博平人後徙須城以九經及第除莒
縣主簿遷大理評事為國子監直講太宗幸學召奭講
尚書說命三篇音讀詳潤上稱善賜緋咸平間為諸王
府侍讀會詔百官轉對奭上十事判太常禮院國子監
司農寺累遷工部郎中擢龍圖閣待制奭以經術進守
道自處即有所言未嘗阿附取悦大中祥符初上將奉
迎天書宰相王旦以下皆再拜稱萬歲奭獨言曰臣愚
所聞天何言哉安有書也上既親受符命遂議封禪作
禮樂四年將祠汾陰后土奭上疏切諫陳十不可上遣
宦者皇甫繼明就問又疏對曰昔陳勝起於徭戍黃巢
出於凶饑隋煬帝勤遠略而唐高祖興於晉陽晉少主
惑小人而耶律德光長驅中國陛下俯從姦佞遠棄京
師涉仍歲薦饑之墟修違經久廢之祠不念民疲不䘏
邊患安知今日戍卒無陳勝饑民無黃巢英雄將無窺
伺於肘腋外敵將無觀釁於邊陲乎六年將祠太清宮
奭又疏諫引明皇天寶之亂為鑒戒上作辨疑論以解
之然知奭朴忠雖言至切直猶遣中使慰諭焉久之以
父老丐歸不許出知密州居二年遷左諫議大夫罷待
制還紏察在京刑獄於是初置天慶天祺天貺先天降
聖諸節天下設齋醮張宴費甚廣奭請裁省浮用不報
復出知河陽求解官就養遷給事中徙兖州天禧中朱
能獻乾祐天書奭疏誎語尤加切未幾能敗上嘗令陳
時政得失奭以納諫恕直輕徭薄斂四事為言頗施行
焉仁宗即位宰相請擇名儒侍講讀乃召奭為翰林侍
講學士知審官院判國子監修真宗實錄丁父憂起復
兼判太常寺及禮院三遷兵部侍郎龍圖閣學士奭勸
講禁中二十餘年每至前世亂君亡國必反覆申繹未
嘗忌諱因以規諷仁宗意或不在書奭輒拱默以俟上
為悚然改聽又掇五經中切治道者為五十篇號經典
徽言及畫無逸圖并上之上施圖於講讀閣皇太后尤
重之每進見未嘗不加禮年踰七十固請致仕至於泣
下帝惻然猶敦留之乃求近郡優拜工部尚書復知兖
州尋改禮部尚書累表乞歸遂以太子少傅致仕嘗語
客曰白傅有言多少朱門鎻空宅主人到老不曾歸今
老夫歸矣喜動於色疾革徙正寢屏婢妾謂子瑜曰無
令我死婦人之手奏至上嗟惜罷朝一日贈左僕射諡
曰宣奭性方重事親孝立朝正言誎争有古風采晚節
勇退優游里社始終全德先是郊廟禮樂尚多訛闕奭
援古奏正輒著於禮又撰崇祀錄樂記圖五經節解五
服制度所奉詔校定者又數種
論曰宋初尊奬儒臣而奭與邢昺最著昺之選懦依
阿縈懷祿利其志固已卑矣奭獨正直行行事君以
義進退有禮可謂儒者之高節搢紳之楷模以王旦
一時名相當之猶有愧色況於昺乎若其勸講禁中
不惟問學之益而時有以斂人主之逸志此則聖敬
所以日躋實為天德之本仁宗之為有宋令主也宜
哉
周子
周子名敦頤字茂叔道州營道縣之蓮溪人本名敦實
避英宗諱改焉年十八以舅鄭向任為將作監主簿康
定元年調分寧縣主簿縣有疑獄周子一訊立辨為政
精密嚴恕務盡道理士民交稱慶歷五年遷南安司理
參軍有囚法不死轉運使王逵欲深治之逵酷悍吏也
周子争不能得則委手版將棄官去曰此尚可仕乎殺
人以媚人吾不為也逵悟囚得免死當是時程珦假倅
南安視周子氣貌非常人與語以為深於道因與結友
使二子師之皇祐二年移郴桂陽令郴守李初平賢之
薦諸朝且語曰吾欲讀書何如周子曰公老無及矣請
為公言之初平日聽其語二年果有得未幾初平卒子
幼周子曰吾事也為護其喪歸葬經紀其家始終不懈
周子為人砥名節既仕奉己甚約祿入盡以周宗族奉
賓友家或無百錢之儲至和元年改大理丞知南昌南
昌人皆曰是能辨分寧獄者吾屬得所訴矣於是豪家
黠吏更相告語懼得罪且以穢汚善政為恥也嘉祐元
年改太子中舍判合州至則民心服悅事不經手吏不
敢決雖下之民亦不從部使者趙抃惑於譖臨之甚威
周子處之超然六年轉國子博士判虔州而抃復守虔
熟視所為大寤執其手曰吾幾失君矣今而後乃知周
茂叔也頃之移永州又權知邵州熙寧初用呂公著及
抃薦為廣東轉運判官三年遷虞部郎中提點廣東刑
獄盡心其職務在矜恕雖荒崖絶島皆緩視徐按不憚
瘴癘之侵以洗冤澤物為己任俄得疾又聞水嚙其母
墓乞知南康軍改葬畢曰強疾而來者為葬耳今猶欲
以病汚麾紱耶遂謝事居廬山蓮花峰下前有溪合於
湓江乃取營道所居濓溪以名之自是之後新法大行
士夫沸騰黎民騷動趙抃再鎮蜀復奏起之朝命及門
而周子卒六年六月七日也年五十七周子玉色金聲
從容和毅窗前草常不除寓懷塵埃之外仕宦所至如
春風和氣被飾萬物黃庭堅稱其人品甚高胸懷灑落
如光風霽月廉於取名而銳於求志薄於徼福而厚於
得民菲於奉身而燕及煢嫠陋於希世而尚友千古二
程既受業周子每令尋孔顔樂處所樂何事程伯子稱
曰自再見周茂叔吟風弄月以歸有吾與點也之意侯
師聖學於程叔子未悟謁周子周子留與對榻二日乃
還叔子驚異曰非從茂叔來耶其善開發人𩔖此所著
有太極圖說易通易說易說失傳寧宗時追諡曰元理
宗幸學封汝南伯
真德秀曰自荀揚以惡與混為性而不知天命之本然
老莊以虚無為道而不知天理之至實佛氏以剗滅彜
倫為教而不知天叙之不可易周子生乎絶學之後獨
探本源發幽秘二程見而知之朱子又聞而知之述作
相承本末具備自是人知性不外乎仁義禮智而惡與
混非性也道不離乎日用事物而虚無非道也教必本
乎君臣父子夫婦昆弟而剗滅彜倫非教也闢聖學之
戸庭祛世人之矇瞶千載相傳之正統其不在兹乎
論曰周子之學莫知其淵源所自而太極圖說易通
二書實為六經以後僅有之編故朱子推本於集奎
之祥以為不由師傳默契道體也雖然書不盡言言
不盡意以陸九淵之高明猶疑於其說況餘子乎二
程不以圖授人然平生發揮明闡不離其宗至朱子
表章尊信二書遂臚於經唐韓愈嘗言南條之南鬱
積旁魄以窮於郴其下必産異人越數百年而周子
出焉嗚呼星精兆瑞嶽鎮效靈天祚斯文可不謂生
知之亞者乎
胡瑗
胡瑗字翼之泰州海陵人布衣時讀書泰山攻苦食澹
十年不歸得家問見平安即投澗下不復視其專如此
年四十餘未嘗求仕景祐初更定雅樂以知音用范仲
淹薦召對既至例先就閤門習儀瑗辭曰平生所讀書
即事君之禮也何以習為及對上嘉悦謂左右曰瑗進
退周旋動合古禮命與阮逸同較鐘律其法以大黍累
尺小黍實龠與逸各造鐘磬一簴丁度以為非古制皆
罷之而授瑗試秘書省校書郎范仲淹經略陜西辟丹
州軍事推官改密州觀察推官丁父憂闋以保寧節度
推官教授湖州瑗嘗患隋唐以來學尚文詞遺經業乃
具科條以身先之雖盛暑必公服坐堂上嚴師弟子之
禮講解經旨懇懇為諸生言所以治己而後治乎人者
其視諸生如子弟諸生亦信愛瑗如父兄置經義齋以
處疏通有器局而好尚經術者又置治事齋俾人治一
事各兼一事凡農田水利邊防算數之𩔖無所不講既
使𩔖聚羣居互相磨鑨間又使自論所學或出一義使
各以意對而瑗親為可否之以故人皆樂從而才適世
用慶歷四年春天子開天章閣與大臣講求治道慨然
詔州縣悉立學於是建太學於京師而下湖州取瑗科
條以為太學法著為令尋召為諸王宮教授以疾免已
而以太子中舍致仕遷殿内丞於家皇祐二年更鑄太
常鐘磬復召瑗及逸置局秘閣議之以瑗為大理評事
兼太常主簿辭歲餘授光祿寺丞四年為國子監直講
瑗既居太學從者益衆庠廡至不能容拓旁官舍以廣
之是時伊川亦游太學作好學論瑗遽延見處以學職
每講罷或引當世事証明其義嘗講易小畜曰畜止也
臣止君也已乃言趙中令補所碎剳子復呈藝祖之事
諸生才業各異要皆淳厚修飾衣服容止往往相𩔖人
遇之不問可知為瑗弟子也每禮部所得士瑗弟子十
常居四五有番禺人遣子重賫就學其子儇宕盡靡所
賫病幾殆適父至攜以謁瑗言其故瑗曰是宜先警其
心乃授以一帙其子視之則素問也讀未及竟惴惴然
痛自悔責瑗乃召而教之曰知愛身則可以修身自今
以始其洗心向道聖人不貴無過而貴改過無懷昔悔
第勉新業其人既穎脫感奮益自力竟登上第樂成遷
大理寺丞嘉祐初擢太子中允充天章閣侍講仍主太
學嘗於上前講元亨利貞不避諱左右皆失色上亦愕
然瑗徐曰臨文不諱上意遂解既而疾不能朝以太常
博士致仕歸朝士及諸生祖餞之時以為榮瑗治家嚴
尤謹内外子婦非節朔毋得歸寧嘗曰嫁女須勝吾家
娶婦須不及吾家問其故曰勝吾家則女事人必欽必
戒不及吾家則婦事舅姑必執婦道及卒詔賻其家初
師法久廢及瑗與孫復石介三人者出然後學者有師
而瑗之徒最盛福唐劉彜者瑗高第也瑗嘗言彜善水
利後彝試政所至皆興水利有功熙寧初彝得召對上
問瑗文章孰與王安石愈彝曰聖人之道有體有用有
文國家取士不以體用為本而尚聲律浮華之文是以
風俗媮薄臣師瑗嘗病其失遂明體用之學以授諸生
出其門者無慮千人今學者漸知明體適用以為政教
之本瑗之功也上悅瑗在太學時所講五經異論弟子
記之目為胡氏口義行於世
論曰六經皆聖人經世之書也舍經以言事其弊也
雜離事以談經其弊也迂聖人之教德行道藝精粗
具舉豈其時之士盡為全材哉教舉其全而學猶或
失則偏苟徒以偏教則士之有始有卒者益鮮矣瑗
分立二齋判治經治事為兩途與聖人之意雖若稍
異然者然黜浮華崇實用成就人才之功良不可誣
史稱有宋師道之立實自瑗始不已卓乎
孫復
孫復字明復晉州平陽人舉進士不第已而退居泰山
學春秋著尊王發微十二篇魯多學者而石介最知名
自介以下皆以師禮事復孔道輔聞而造復介執杖屨
侍左右升降則扶之及復往謝道輔所介又然魯人由
是始識師弟子之禮故相李迪知復賢將妻以弟女時
復年已四十矣意猶豫介與諸弟子請曰公卿不下士
久矣今丞相不以先生貧欲托以子宜因以成丞相之
賢復乃聽及介為學官語人曰孫先生非隠者也於是
范仲淹富弼交薦之召為秘書省校書郎國子監直講
初仲淹掌學睢陽有孫秀才者索遊上謁仲淹饋以千
錢明年又至饋又如之因問曰何僕僕至此生蹙然曰
母老無以養若日得百錢則甘旨足矣仲淹曰觀子詞
氣非乞客也補以學職月餉錢三千而授之春秋生遂
篤學不舍晝夜明年仲淹去睢陽生亦辭歸後十年聞
泰山下有孫明復先生以春秋教授學者道德高邁比
召至則昔日索游孫秀才也久之車駕幸太學賜緋衣
銀魚命為邇英閣祗候說書未幾罷孔直温常以詩遺
復直温之敗復坐貶虔州監税徙泗州歴知長水縣簽
書應天府判官事通判陵州未上用趙槩等言留為直
講稍遷殿中丞卒賜錢十萬復與胡瑗不合在太學常
相避復教養諸生不如瑗而治經過之復既病韓琦言
於仁宗選書吏給筆札命其門人祖無擇就復家錄其
書凡十餘萬言藏於秘閣
論曰復與胡瑗石介朱子所謂宋初三先生者也而
介實事復當宋之盛名臣輩出至奬掖人才必以范
仲淹為稱首復之成學由於仲淹其後又與瑗介及
李覯竝為仲淹招致與子純仁共學故北宋臣軌尤
最仲淹而師道之抗從三子始自是而後大儒踵興
聖學遂明師道立則善人多豈不信夫
石介
石介字守道兖州奉符人為舉子時寓南都固窮苦學
王凟遺以盤餐介謝曰甘脆亦介之願但明日何以為
繼夫朝餐膏梁暮厭粗糲人之常情也介不敢當賜凟
咨重之既成進士及第歴鄆州南京推官樂善疾惡喜
聲名遇事奮然敢為御史臺辟主簿未至會赦書中求
五代及諸偽國後介疏論之罷不召秩滿遷鎮南軍掌
書記代父丙遠官為嘉州軍事判官丁父母憂耕徂徠
山下葬五世之未葬者七十喪以易教授於家魯人不
稱其官而稱其德以為徂徠魯之望而介魯人之所尊
故因所居山以配其有德之稱號曰徂徠先生介貌厚
而氣完學篤而志大雖在畎畆不忘天下之憂嘗患揚
劉害文釋老害道著怪說中國論以排之又著唐鑑以
戒姦臣宦官宮女凡所發憤為文章皆極陳古今治亂
成敗以指切當世賢愚善惡是是非非無所諱忌由是
謗議喧然而小人尤嫉惡之介不惑不變曰吾道固如
是吾勇過孟子矣服除召入國子監直講以師道自居
弟子從之者甚衆歲餘用杜衍韓琦薦擢太子中允直
集賢院慶歷三年天子以兵討元昊久無功海内重困
奮然思欲振起威德而進退二三大臣增置諫官御史
於是罷宰相呂夷簡樞使夏竦而杜衍韓琦及章得象
晏殊賈昌朝范仲淹富弼等同時執政歐陽修余靖王
素蔡襄竝為諫官介喜曰此盛事也歌頌吾職其可已
乎乃作慶歷聖德詩詩所稱多一時名臣其言大姦蓋
斥竦也詩既出孫復見之曰子禍始於此矣久之介不
自安求出通判濮州未赴五年七月卒于家會徐狂人
孔直温謀反搜其家得介書竦銜介甚因言介不死北
走契丹矣詔編管介妻子於江淮出中使將斲棺以驗
賴杜衍呂居簡等全之乃免斲棺久之妻子亦放還介
家故貧妻子不免凍餒富弼韓琦共分俸買田以贍之
有徂徠集行於世
論曰仁宗渾厚之主也於時朝多君子宋業最盛而
介以一詩幾罹身後之禍何歟昔吳張温得罪諸葛
亮聞之思其故久之乃曰我得之矣善惡太明夫明
誠君子所尚然甄覈流品絶之已甚至使小人自甘
於棄物則未有不激而成變者也易之姤以陽制陰
而其爻繇乃曰苞有魚曰以杞苞瓜惟能苞之故能
制之貴勿激也
劉敞
劉敞字原父臨江新喻人慶歷中舉進士甲科通判蔡
州入直集賢院時方議大樂上使中貴人趙談參其事
敞諫以為王事莫重於樂今儒學滿朝而參以談臣懼
為袁盎笑也俄判考功而夏竦卒賜諡文正敞以竦行
不應法三疏言之卒改文莊權度支判官徙三司使會
秦州與羌争古渭地上以問敞敞曰若新城可蔽秦州
或地形險利争之可也今何所重輕而殫財困民損士
卒之命以規小利使曲在中國非計也時議者多不同
卒守之秦州坐是多事以同修起居注未一月擢知制
誥宰相陳執中沮之上不聽宦者石全彬領觀察居三
日為真敞封還除書不草制於是吳充馮京皆以非罪
去官敞因對論之上曰充能振職京亦無它中書惡其
太直不相容耳敞曰主上好諫而中書乃逐言者是蔽
君之明止君之善臣恐感動陰陽有日食地震風霾之
異居五日鎮戎軍地震都下累日陰霾太陽色昏略如
敞言敞問學淵博自佛老卜筮天文方藥山經地志皆
究知大略為文贍敏嘗將下直適封王主九人需九制
立馬却坐成之歐陽修每折簡問所疑敞對使揮答不
停手修深服之後使契丹於道里山川故所習知而契
丹導者故回曲千餘里以示其國險遠敞問譯曰自松
亭趨柳河甚直而近何不道彼而道此譯驚顧駭愧順
州山中有異獸如馬食虎豹契丹不識以問敞敞曰此
駮也為言其形狀音聲契丹益歎服使還求知揚州以
寬簡安拊民用大和徙鄆州決獄訟明賞罰境内政清
道不拾遺蝗皆出境召紏察在京刑獄時近例凡上旨
及中書樞密所鞫獄皆不覆問輒棄市敞奏革之著為
令值上當祫享宰相欲加上尊號敞止之曰上持盈好
謙不受尊號且二十年今加數字不足盡聖德而前美
盡棄誠可惜也宰相不聽敞退即上疏諫且曰今百姓
多困倉廩不實風俗未清賢不肖混淆獄訟繁多盗賊
迭起水旱繼有四夷雖粗定亦本以重賂厚利羈縻之
非畏威慕義也願陛下永執至道以當天心必有一謙
四益之報上遂不受蜀人龍昌期著書傳經詭僻惑衆
文彦博薦之賜五品服敞曰昌期學非而博未即少正
卯之刑已幸矣又何賞焉昌期聞之不敢受賜其識論
與衆忤𩔖此頃之丐外拜翰林侍讀學士知永興軍召
還判三班院英宗初敞嘗侍講時兩宮方有間言敞指
事據經因以諷諫讀史記至堯授舜以天下拱而言曰
舜至側微堯禪以位天地享之百姓戴之非有它道惟
孝友之德光於上下耳上知其意改容竦聽皇太后聞
之亦大喜以苦眩予告上重其人每燕見它學士必問
敞安否疾少間復丐外知汝州旋改集賢書院學士判
南京御史臺熙寧元年卒年五十敞明於禮學嘗謂儀
禮有士冠禮士昏禮戴記則有冠義昏義以至鄉飲酒
鄉射燕聘皆然獨士相見公食大夫禮無其義因採古
經以補之又定為兄後之義以弟繼兄後兄當為昭弟
當為穆以承國與天下為重而引春秋譏閔僖逆祀以
正漢朝惠文昭宣不相為後之失又有奔喪議且謂臣
僚以喪去位當量給祿俸以明朝廷篤於禮而厚於教
尤粹於春秋為書四十卷行於世
論曰今之治春秋者宗胡氏傳以安國所著實採程
子邵子張子及孫覺諸人之說詞嚴義正確乎可以
範世也然讀敞所著春秋貫穿經傳其旨遠其詞文
多得聖人之意與附會穿鑿者大别方之胡傳無不
及也至居官以風節自勵上之則諫止尊號以正其
君下之則考核諡法以正其臣尤得春秋謹嚴之旨
昔劉向治榖梁春秋常攷災異冀以警悟上心敞亦
因事推𤯝以捄時弊二劉之意豈異哉
陳襄
陳襄字述古福州侯官人少孤事繼母孝教弟妹有義
方時學者皆溺於詞章襄獨與陳烈周希孟鄭穆為友
氣古行高磨礲鐫切相期以天下之重聞者笑為迂闊
已乃信而從之號為四先生四先生之名傳於四方及
舉進士調浦城簿浦城多世族以請託脅持為常令不
能制襄攝令欲革其俗每聽訟必使數吏環立於前私
謁者不得發老奸縮手適詔郡邑興學襄遂繕學舍招
邑子弟教之民畏且愛争圖像奉之如神明改知河陽
富弼為守一見即加禮遇始教民種稻復留意教化弼
薦為祕閣校理判祠部遇權貴人有丐寺觀名額及度
僧人道士者襄皆抑不行出知常州運渠横遏震澤積
水為常蘇二府害襄度渠丈尺對民田步畆分授以浚
深廣有制遂削望亭古堰水不復積民害以除郡庠下
窄襄更為經始晨入其中坐授諸生經義旁決郡事由
是毘陵學者盛於二浙襄薄於奉已及將召還公帑贏
錢至數百萬乃召積年官逋未償情可矜而力不足者
悉以輸之入為開封推官鹽鐡判官神宗立奉使契丹
還出知明州明年同修起居注知諫院改侍御史知雜
事論青苖法不便乞斥王安石呂惠卿以謝天下不聽
召試知制誥襄以言不行辭不願試至曰義之所在知
無不言臣豈知鐡鑕在前而寵祿居後哉一有顧利避
害之心則依違姑息無所不至身且不正焉能正人遂
乞補外帝惜之留修起居注逾年乃知制誥安石屢欲
出之帝不許尋直學士院安石愈忌之吹求小失出知
陳州徙杭州復入為樞密直學士知通進銀臺司兼侍
讀判尚書都省病革索紙筆書先聖先師四字付其子
而絶年六十四襄莅官所至務興學校每過社稷孔子
廟必下而趨人士知所矜式平居急於講求利病既沒
友人尋其故篋得手書累數十幅盈紙細楷大抵皆民
間事也在經筵上顧遇甚厚訪以人材舉司馬光等三
十三人以對謂司馬光韓維呂公著蘇頌范純仁皆股
肱心膂之臣不當久在外蘇軾鄭俠愚直敢言發於忠
義投竄瘴癘朝不謀夕願使生還帝不能用
論曰四先生興而濱海有鄒魯之號儒者之風固如
此矣及襄所至興學為士民師臨革猶惓惓於先聖
先師蓋終其身無時不結神於兩楹之間也呂氏家
塾記又載襄為富弼上客所以告弼者盡仁義也有
異於弼者造為五鬼之目而襄處其一夫世羣奉之
以先生而夫已氏者乃反指之曰鬼名號頓殊小人
之無忌憚抑亦何所不至哉
史傳三編卷三
