史傳三編卷五十四
大學士朱軾撰
循吏傳六
唐
李素立
李素立趙州高邑人仕武德初擢監察御史民犯法不
及死高祖欲殺之素立諫曰三尺法天下所共有一動
搖則人無所措手足方大業經始奈何輦轂下先棄刑
書乎上嘉納由是恩顧特異以親喪解官起授七品清
要有司擬雍州司戸參軍上曰要而不清復擬秘書郎
上曰清而不要乃授侍御史貞觀中轉揚州大都督府
司馬初突厥鐵勒部内附即其地為瀚海都護府詔素
立領之於是闕泥熟别部數梗邊素立以不足用兵遣
使諭降夷人感其惠競獻馬牛素立又不受乃開屯田
立署次邊人益畏威歴太僕鴻臚卿累封高邑縣侯出
為綿州刺史永徽初徙蒲州將行還所餘儲籺於州齎
家書就道會卒諡曰平
論曰刑書之鑄道之衰也況復棄而不用是徒任一
時之喜怒以制萬姓之生死也素立諤諤一言高祖
既嘉異之又從而優擢之唐室之興不亦宜乎其禦
邊戢兵以招攜開屯以益備威恩並樹瀚海為池厥
功懋矣
薛大鼎
薛大鼎字重臣蒲州汾隂人隋時以父粹坐漢王諒黨
被誅大鼎亦流辰州用戰功得還唐高祖入關大鼎謁
見於龍門因說高祖軍永豐倉就食傳檄遠近據天府
示豪傑形勢為拊背扼喉計高祖奇之授大將軍府察
非掾出為山南道副大使開屯田以實倉廩趙郡王孝
恭討輔公祏引為饒州道軍師以功遷浩州刺史貞觀
初徙滄州無棣渠久廞塞大鼎浚治屬之海商賈流行
滄人歌曰新溝通舟檝利屬滄海魚鹽至昔徒行今騁
駟美哉薛公德滂被又疏長蘆漳衡三渠泄汙潦水不
為害初唐興承隋亂離剗祓荒荼始擇用州刺史縣令
及太宗立下詔曰朕思天下事丙夜不安枕永惟治人
之本莫重刺史故錄姓名於屏風卧興對之得才否狀
輙疏於下方以擬廢置又詔内外官五品以上舉任縣
令者以故官得其人民去愁歎是時鄭德本在瀛州賈
敦頤為冀州暨大鼎皆有治名河北號為鐺脚刺史永
徽中遷行荆州大都督長史卒諡曰恭
論曰守令之官雖古者都邑下士之職然所受寄實
與邦君等重一吏失人輙一方受害是以願治之主
必以遴擇守令為兢兢昔漢宣興而龔黃輩出唐宗
作而薛賈有聲豈不以表端者無曲影源澄者無汙
流吏治清濁寧不由於上心哉寧不由於上心哉
賈敦頤
賈敦頤曹州冤句人性廉潔貞觀中數歴州刺史嘗盡
室入朝車馬羸敝道上不知為刺史也久之為洛州司
馬以公累下獄太宗曰人孰無過吾去太甚者若悉繩
以法雖子不得於父況臣得事其君乎遂原之徙瀛州
刺史州瀕滹沱滱二水歲湓溢壊室廬浸洳數百里敦
頤為立堰水不能暴百姓利之時弟敦實為饒陽令與
瀛接壤政清静吏民稱美舊制大功之親不連官獨敦
頤兄弟治行相高以故不徙永徽中遷洛州洛多豪右
占田踰制敦頤舉沒三千餘頃以賦貧民發姦擿伏下
無能欺卒於官咸亨初敦實又為洛州長史以寬惠得
人心洛陽令楊德幹尚酷烈常杖殺人敦實喻之曰政
在養人傷生過多雖能不足貴也德幹為稍衰減始洛
人為敦頤刻碑大市旁及敦實入為太子右庶子人復
立碑其側故號棠棣碑歴懷州刺史有美跡永淳初致
仕病篤子孫迎醫敦實不肯見曰未聞良醫能治老也
卒年九十餘
論曰富連阡陌而貧無立錐政之不均莫甚於此然
自國不侯封地不井授而欲為計口賦田勢必不行
故自漢以來少知治體者無不以限田占田均田之
制為急若倣古遺意定為之限更經界其田間水道
以漸復溝洫之利庶國無甚貧之民而禮樂可興矣
陳元光珦
陳元光字廷炬光州固始人生而穎異博通經史年十
三領鄉薦第一總章二年父政為嶺南行軍總管鎮綏
安元光隨入閩父卒代領其衆會廣寇陳謙連結諸蠻
攻陷潮陽守帥不能制元光以輕騎討平之永隆二年
盜起攻南海邊郡元光提兵入潮伐山開道潜襲寇壘
俘獲萬計嶺表悉平還軍於漳事聞進正議大夫嶺南
行軍總管垂拱二年上疏言七閩宜增為八請建一州
漳潮間以控嶺表駐刺史領其事朝議以元光父子久
牧兹土蠻畏民懷令其兼秩領州遂建漳州漳浦郡邑
於綏安地進懷化大將軍世守刺史自别駕以下得自
辟置元光復疏山林無賢而部曲子弟馬仁等多幹略
請授為司馬等職詔從之迺率仁等剪荆棘開邨落收
散亡營農積粟興建陶冶通商惠工奏立行臺於四境
不時巡邏由是北距泉建南踰潮廣東接島嶼西抵虔
撫方數千里無桴鼔之聲先是葬父政於雲霄山望氣
者指其塋域有王氣元光亟徙之大溪峯後葬祖父母
承重結廬守制三年帥事一付别駕許天正已而蠻寇
復起於潮潜抵岳山元光帥輕騎討之援兵後至為賊
將藍奉高所刃而卒時景雲二年也百姓哀悼相與制
服哭之事聞贈鎮軍大將軍世有褒祀子珦
珦字朝佩自幼不羣從許天正受學萬歲通天元年舉
明經及第授翰林承旨直學士及武后稱制上疏乞歸
養使主漳州文學龍溪尹席宏聘主鄉校迺闢書院於
松洲與士民論說典禮是時州治初建俗固陋珦開引
古義於風教多所裨益元光戰沒珦哀毁頻絶廬於大
峙原墓左每泣見血朝命以嶺南多故令奪情代州事
珦懇辭終喪先天元年釋吉乃視州事開元三年率武
勇銜枚緣阻夜襲巢峒斬藍奉高首級并俘餘黨遷州
治於李澚川即今漳浦縣治也為刺史十餘年剪除頑
梗訓誨士民澤洽化行十九年登王維榜進士表辭封
爵不允二十五年乞休復尋松洲别業聚徒教授天寳
元年卒子酆孫謨世為刺史皆有賢名謨復徙州治於
龍溪云
論曰元光承父政之後披荆棘剪草萊削平羣盜首
闢漳州方數千里間始則無伏戎之警終則政教大
行將略吏治可謂兼之矣珦當武后之朝疏請終養
其高尚之志上薄雲霄迨父死於賊詔代父任而必
待終喪既終喪而即復父仇守漳二十年威惠懋著
蓋其生平所得於講學者深矣
裴懷古
裴懷古夀州夀春人儀鳳中上書闕下補下邽主簿頻
遷監察御史姚巂蠻反命懷古往輯之懷古申明誅賞
歸者日千計俄縛首惡遂定南方恒州浮屠為其徒所
誣告坐祝詛不道武后命誅之懷古為申析后不聽懷
古曰法與天下畫一臣豈得殺無辜以希盛旨哉即其
人有不臣狀臣何情寬之后意解得不誅閻知微之使
突厥懷古實監其軍突厥欲官之懷古不肯拜將殺之
辭曰毁節以生母寧守節以死請就斬不避也遂囚軍
中既而得亡然素尫弱不能騎宛轉山谷間僅達并州
既還遷祠部員外郎姚巂諸酋叩闕下願得懷古鎮安
遠夷拜姚州都督以疾辭始安賊歐陽倩衆數萬剽沒
州縣以懷古為桂州都督招慰討擊使未踰嶺逆以書
諭禍福賊迎降自訴為吏所侵故反懷古知其誠欲示
不疑以破其謀乃輕騎赴之或曰獠夷雖親備之且不
信奈何易之懷古曰忠信可通神明況裔人耶身至壁
撫諭倩等大喜悉歸所掠出降雖諸洞素翻覆者亦牽
連根附嶺外盡平徙相州刺史并州大都督長史吏民
懷愛神龍中召為左羽林大將軍未至官還為并州刺
史而崔宣道代為長史并人知懷古還攜扶老稚出迎
而宣道亦野次懷古不欲厚媿宣道使人驅迎者而來
者愈衆其得人心𩔖如此俄轉幽州都督善於綏懷兩
番將舉落内屬會以左威衛大將軍召而孫佺伐之佺
不知兵遂敗其師未幾卒官懷古清介審慎在幽州時
韓琬以監察御史監軍稱其馭士信臨財廉國名將云
論曰懷古忠以抗北庭之招信以撫南獠之叛迹其
守節定亂固慷慨英多人也而史乃稱其尫弱不任
騎其宛轉山谷僅而獲免也事同盛彦師及造壁納
降則與曹王皋相𩔖彦師義士而臯才臣懷古實兼
之矣
韋景駿
韋景駿京兆萬年人中明經神龍中歴肥鄉令縣北濱
漳連年泛溢舊防雖峭以迫漕渠隨決壊人苦之景駿
相地勢益南千步别築鄣水至堤址輙去其北燥為腴
田又廢長橋維艚以梁其上功少費約後遂為法方河
北饑身巡閭里勸人通有無教導撫循縣民獨免流散
徙貴鄉令有母子相訟者景駿曰令少不天常自痛爾
幸有親而忘孝耶教之不孚令之罪也因嗚咽流涕付
以孝經使習大義於是母子感悟請自新遂為孝子當
時治有名者景駿與清漳令馮元淑臨洺令楊茂謙三
人景駿後數年為趙州長史道出肥鄉民喜争奉酒食
迎犒雖小兒亦與焉景駿曰方兒曹未生而吾去邑非
有舊恩何故來對曰耆老為我言學廬館舍橋鄣皆公
所治意公為古人今幸親見所以來景駿為留終日後
遷房州刺史州窮險有蠻風無學校好祀淫鬼景駿為
諸生貢舉通隘道作傳舍罷祠房無名者景駿之治民
求所以便之𩔖如此轉奉天令未行卒
論曰禹貢一篇無鄣水之法惟曰九澤既陂陂乃鄣
也夫澤為止水鄣之可引為灌溉而不貽後灾若江
河洪流未有鄣之而得資為永利者也然河水所經
泛溢為害勢又不得不出於鄣鄣之之方惟有遠水
為堤使駭濤之至綽有容納之區庶隄防可保不至
朝鄣而夕潰當七國時梁實濱河業已有堤而前志
載其堤距河且數十里以知即不得已而為鄣亦斷
不宜與水爭地也北之鄣水其性略似大河景駿鄣
之益南千步其有見也夫
尹思貞
尹思貞京兆長安人以明經調隆州參軍事屬邑豪蒲
氏驁肆不法州檄思貞按之擿其姦贓萬計卒論死部
人稱慶遷明堂令以善政聞擢殿中少監檢校洺州刺
史會契丹孫萬榮亂朔方震驚思貞循撫境内獨無擾
遷秋官侍郎忤張昌宗出為定州刺史召授司府少卿
為矦知一副知一亦厲威嚴吏為語曰不畏矦卿杖祗
畏尹卿筆神龍初擢大理卿雍人韋月將告武三思大
逆中宗命斬之思貞固爭乃決杖流嶺南御史大夫李
承嘉助三思以他事劾思貞思貞謂曰公為天子執法
乃擅威福慢憲度諛附姦臣圖不軌今將除忠良以自
恣耶承嘉慙怒思貞竟出為青州刺史黜陟使路敬潜
至部見績蠶至歲四熟歎曰斯非善政致祥乎表言之
睿宗立召授將作大匠僕射竇懷貞護作金仙玉真二
觀廣調夫匠思貞數有損節懷貞讓之答曰公輔臣也
不能宣贊王化而土木是興以媚上害下又聽小人譛
以廷辱士今不可事公矣乃拂衣去闔門待罪帝知之
特詔視事懷貞誅拜御史大夫累遷工部尚書致仕開
元四年卒年七十七諡曰簡思貞前後為刺史十三郡
其政皆以清最聞
論曰思貞責懷貞以媚上害下夫媚上未有不害下
者也思貞正直不阿權寵故歴試郡部所至有聲洪
範曰無虐煢獨而畏高明古之有猷有為有守者如
是
倪若水
倪若水字子泉恒州槀城人擢進士第累遷右臺監察
御史黜陟劍南道繩舉嚴允課第一開元初為中書舍
人尚書右丞出為汴州刺史政清淨修孔子廟興州縣
學廬勸生徒身為教誨風化興行上遣中人捕鵁鶄溪
&KR2051;於南方若水上言農方田婦方蠶以此時捕奇禽怪
羽為園籞之玩自江嶺達京師水舟陸齎飼以魚蟲粱
稻道路之言不以賤人貴鳥望陛下耶上手詔褒答賜
帛四十段悉放所玩擿中人罪時天下久平朝廷尊榮
人重内任雖以冗官擢方面皆自謂下遷班景倩自揚
州採訪使入為大理少卿過州若水餞於郊顧左右曰
班公是行若登仙吾恨不得為騶僕未幾入為戸部侍
郎復拜右丞卒
論曰若水直言格非使百姓不被徵發之擾人主不
招怨訕之聲所全至大然君子循分輸忠内外之任
寧有擇哉以若水之謇謇而猶云爾豈誠未能免俗
抑願出入禁闥拾遺左右與汲黯之用心其致一耶
元結
元結字次山瀼州人父延祖再調舂陵丞輙棄官去及
安禄山反召結戒曰而曹逢世多故不得自安山林勉
樹名節無近羞辱及卒門人私諡曰太先生結少不羈
稍長折節向學事元德秀成進士復舉制科肅宗問天
下士於國子司業蘇源明源明薦結可用召詣京師問
所欲言結上時議三篇授右金吾兵曹參軍攝監察御
史為山南西道節度參謀募義士於唐鄧汝蔡降劇賊
五千瘞戰死露胔於泌南名曰哀丘帝將親征史思明
結言賊銳不可與爭宜折以謀帝善之因命發宛葉軍
挫賊南鋒結屯泌陽守險全十五城以功遷監察御史
裏行俄參山南東道來瑱府時有父母隨子在軍者結
說瑱曰孝而仁者可與言忠信而勇者可以全義詎有
責其忠信義勇而不勸之孝慈乎將士父母宜結以衣
食瑱納之瑱誅攝領府事會代宗立固辭侍親歸樊上
授著作郎久之拜道州刺史初西原蠻掠居人數萬去
遺戶裁四千結到官未五旬諸使調發符牒二百餘函
結以民困甚不忍加賦即上言臣州為賊焚破糧儲屋
宅男女牛馬幾盡今百姓十不一在耄孺騷離未有所
安嶺南諸州尚多寇盜守捉候望四十餘屯一有不靖
湖南且亂請免百姓所負租稅及租庸使和市雜物十
三萬緡帝許之明年租庸使索上供十萬緡結又奏歲
正供外所率宜以時增減詔可結為民營舍給田免徭
役流亡歸者萬餘進容管經略使身諭蠻豪綏定八州
民樂其教加左金吾衛將軍罷還京師年五十卒
論曰結有詩云去冬山賊來殺奪幾無遺所願見王
官撫養以惠慈奈何重驅逐不使存活為安人天子
命符節我所持州縣忽亂亡得罪復是誰逋緩違詔
令蒙責固其宜前賢重守分惡以禍福移亦云貴守
官不愛能適時此結自叙在道時事也至心懇到惻
然動人韓愈所謂作者非今士相去時已千其言有
感觸使我復辛酸者是詩之𩔖也要結平生行事可
謂仁心為質者矣
吳湊
吳湊濮州濮陽人章敬皇后弟也以后族賜官封湊固
執謙畏辭尊就卑為檢校賓客兼家令累進左金吾衛
大將軍甚見委信是時令狐彰田神功等繼殁其下乘
喪搖亂湊持節慰安汴滑裁所欲為奏各盡其情亦度
朝廷可行者故軍中驩附及上將誅元載顧左右無可
與計召湊圖之卒收載賜死於是王縉楊炎等皆當從
坐湊言法有首從從不應死縉等由是得減死德宗初
出為福建觀察使以清勤稱宰相竇參憾之數加毁短
帝召騐參言不實帝以此不直參改湊陜虢觀察使擢
領宣武節度使猶以為參所阻還為右金吾衛大將軍
貞元十四年夏大旱穀貴人流亡帝以過京兆尹韓臯
罷之而以湊代臯湊為人強力劬儉未嘗擾民上下愛
向京師苦宫市強估取物有司附媚中官無敢爭湊見
便殿獨陳其非便又言諸禁兵資課太繁宜有觸省帝
皆可之初府中以湊貴戚子疑其不諳簿領每伺其將
出遮湊取決幸倉卒得容欺湊叩鞍一視指擿盡中其
弊衆乃驚服不意湊精於裁遣如此僚史非大過不榜
責召至廷詰服原之其下傳相訓勖舉無稽事文敬太
子義章公主之喪帝悼念命厚葬之湊乘間極爭或勸
止湊湊曰上明睿憂勞四海不以所鍾愛而疲民以逞
也顧左右鉗噤不言耳吾反復啟寤幸一聽之則民受
賜不少矣進兵部尚書及屬病不内醫巫不嘗藥家人
泣請湊曰吾以庸謹起田畝位三品顯仕四十年年七
十一尚何求自古外戚令終者可數吾得以天年歸侍
先人足矣遂卒諡曰成先是街衢多蒔榆湊以榆非人
所蔭玩令易以槐及槐成而湊已亡行人指樹懷之其
任中外未嘗以罪罷為世外戚表云
論曰湊之為京兆上則革朝政之非下則化羣吏之
黠至使後之人追思其德幾與甘棠等烈可謂救時
良牧矣其鑒古外戚之禍順化以盡靡惑於生死之
際卓識定力蔚為世表豈但錚錚於鐵中已哉
崔衍
崔衍字著深州安平人父倫有孝行安禄山反倫陷於
賊不汙偽官間使子弟表賊事寳應中以右庶子使吐
蕃為吐蕃所留閹八歲終不屈乃聽還代宗見之為感
動嗚咽衍天寳末擢明經調富平尉繼母李氏不慈倫
自吐蕃歸李故敝衣以見倫問故曰衍不吾給倫怒將
鞭衍衍涕泣無所陳倫弟殷趨白其實倫乃悟由是譛
無所入調清源令勸民力田懷附流亡觀察使馬燧表
其能徙美原歴蘇虢二州虢居陜華間賦數倍入衍以
為太重將白之時裴延齡領度支方務聚斂私止衍衍
不聽遂奏州部多巖田又當郵傳劇道屬歲無秋民舉
流亡不蠲減租額人無生理臣見長吏之患在因循不
以聞不患陛下不憂䘏也陛下拔臣大州寧欲使視民
困而顧望不言哉德宗公其言為詔度支減賦遷宣歙
池觀察使簡静為百姓所懷幕府奏聘皆有名士後多
顯於時年六十九卒衍儉約畏法室無妾媵禄入周於
親族葬埋嫁娶倚以濟者數十家及卒不能蕆喪朝賜
賻帛三百段米粟稱之先是天下以進奉結主恩州藏
耗竭韋臯劉贊裴肅為之倡贊舊貢金錫凡十八品皆
倍直市於州民匱多逃去及贊死衍代悉蠲革之居十
年嗇用度府庫充衍路應為觀察使以衍有惠在民言
狀元和元年詔書褒美賜一子官諡曰懿
論曰延齡以聚斂逢主之欲雖忠賢如陸贄加以托
契於艱難一與之忤貶黜以死衍乃能正言悟主為
虢人輕倍入之賦而延齡不得沮焉其蠲革例貢金
錫不以進奉結主恩所自位置為益高矣
吕元膺
吕元膺字景夫鄆州東平人姿儀瓌秀有器識始遊京
師謁齊映映歎曰吾不及識婁(師德)郝(處俊)殆斯人𩔖乎策
賢良高第累官右司員外郎出為蘄州刺史嘗錄囚囚
或自白父母在以歲旦不得省為恨因而泣下元膺惻
然為戒還期悉釋械歸之吏白不可元膺曰吾以信待
人人豈我違果如期而反自是羣盜感媿率避境去元
和中累擢給事中俄為同州刺史既謝上問政事所對
詳明上謂宰相曰元膺直氣讜言宜留左右奈何出之
李藩裴垍皆謝曰陛下及此實宗社無疆之休乃留元
膺給事左右未幾進御史中丞拜鄂岳觀察使嘗夜登
城守者不聽左右曰中丞也對曰夜不可辨乃還明日
擢守者為大將入拜尚書左丞時度支使潘孟陽太府
卿王遂交惡有詔各予别除元膺上其詔請明枉直以
顯褒懲又江西觀察使裴堪按虔州刺史李將順受賕
不覆訊而貶元膺請遣御史按問宰相不能奪其執法
堅正皆此𩔖選拜東都留守東都有李師道留邸邸兵
與山棚謀竊發事覺元膺禽破之始盜發都人震恐守
兵弱不足恃元膺坐城門指縱部分意氣閑舒人賴以
安東都西南通鄧虢川谷曠深人業射獵不事農遷徙
無常率趫悍善鬭號曰山棚元膺始募為山河子弟使
衛宫城以羈縻之改河中節度使時方鎮多姑息獨元
膺秉政自監軍及中人往來者無不嚴憚入拜吏部侍
郎正色立朝有台宰望處事裁宜人服其有體以疾改
太子賓客居官始終無訾年七十二卒
論曰元膺臨事識定而才優庶幾古之重臣其入為
執法出當保釐大抵以直受知然守者一言之正輙
擢大將以此知元膺之能受言也惟能受言者能獻
言元膺之為人其高概略可想見云
韋丹
韋丹字文明京兆萬年人早孤從外祖顔真卿學擢明
經調安縣令復舉五經高第歴咸陽尉順宗為太子召
為舍人新羅國君死詔拜司封郎中往弔故事使外國
賜州縣十官賣以取貲號私覿官丹曰使外國不足於
貲宜上請安有貿官受錢耶即具疏所宜費上命有司
與之因著令未行而新羅立君死還為容州刺史教民
耕織止惰游興學校民貧自鬻者贖歸之禁吏不得掠
為隸始築州城屯田二十四所教種茶麥仁化大行遷
河南少尹未至徙義成軍司馬以諫議大夫召有直名
劉闢反議者欲釋不誅丹以為法廢人慢當濟以威今
不誅闢則可使者惟兩京耳憲宗褒美之會闢圍梓州
乃授丹劍南東川節度使代李康丹至漢中上言康守
方盡力不可易召還議蜀事及闢去梓丹卒以讓高崇
文已而拜晉慈隰觀察使閱歲復自陳所治非要害地
不足張職為國家費不如屬之河東帝從之徙為江南
西道觀察使丹計口受俸委餘於官罷八州冗食者收
其財始民不知為瓦屋皆草茨竹椽久燥則戞而焚丹
召工教為陶聚材於場度其費為估不取贏利人能為
屋者受材瓦於官免半賦徐取其償逃未復者官為為
之貧不能者畀以財身往勸督置南北市為營以舍軍
歲中旱募人就功厚與直給其食為衢南北夾兩營東
西七里以廢倉為親廏馬息不死築堤扞江長十二里
竇以疏漲凡為陂塘五百九十八所灌田萬二千頃有
吏主倉十年丹覆其糧亡三千斛丹曰吏豈自費耶籍
其家盡得文記乃權吏所奪丹召諸吏曰若恃權取於
倉罪也與若期一月還之皆頓首謝及期無敢違有卒
違令當死丹釋不誅卒去乃上書告丹不法詔丹解官
待辨會卒年五十八及驗卒所告皆不實丹治狀愈明
後宣宗讀元和實錄見丹政績他日問宰相元和時治
民孰第一周墀曰臣嘗守江西韋丹有大功德殁四十
年老幼思之乃詔觀察使上丹功狀命刻功於碑頃之
上復問墀丹有子否墀以宙對上拜為侍御史累官為
太原節度盧均副是時回鶻已破諸部剽殺塞下鈞欲
得重吏視邊宙請往乃自定襄鴈門五原絶武州塞略
雲中徧見酋豪視亭障守卒增其廪約吏不得擅侵諸
戎犯者死於是三部六蕃諸種皆信悦召拜吏部郎中
出為永州刺史州方灾歉宙斥刺史供用錢九十餘萬
為市糧餉書制律并種植為生之宜戶給之使民知避
法自殖州負嶺轉餉艱險每饑人輙莩死宙始築常平
倉收羨餘榖以待乏罷冗役九百四十四員縣舊置吏
督賦宙聽民自輸家十相保賦入常先期農民貧多無
牛宙為置社二十家月會錢若干探名得者先市牛以
是為凖久之牛不乏立學官取仕家子弟十五人充之
又為俚民具條約使略知昏禮俚俗大改還為大理少
卿歴遷加檢校尚書左僕射同中書門下平章事咸通
中卒
論曰昔公劉徹田為糧涉渭取鍛凡所以使民宅爾
宅畋爾田故其在詩曰于時言言于時語語言其一
時民氣康樂安居作業而暇豫也丹之為政其勤幾
與公劉等子宙繼之政績亦殊有足多者再世善治
偉矣
崔戎
崔戎字可大博陵安平人舉明經補不學校書郎憲宗
稱其才累官諫議大夫會成都有蠻亂詔戎持節為劍
南宣撫使戎奏罷税外薑芋錢綏招流亡凡廢若置公
私莫不便之還拜給事中出為華州刺史吏以故事置
錢萬緡為刺史用戎不取及徙兖海沂密觀察使乃召
吏籍所置錢享軍曰吾重矯激以夸後人也將行吏民
擁留塞道至遮詔使請匄戎於天子戎乃以夜單騎遁
去民猶追之不及乃止既至兖鉏滅姦吏十餘輩民大
悦歲餘卒年五十五贈禮部尚書
論曰書稱有猷有為有守猷生於智為生於才而守
則其本行也本行不堅而舞才用智以愚其下君子
譏焉為其所猷為非古之所謂猷為也然或務赫赫
之聲而姑托皎皎之節則容以矯激一時者留貽後
弊此其為守毋亦異於古者所云耶戎既不苟得又
不苟廉為善不近名以此得吏民心其賢於俗吏遠
矣
盧坦
盧坦字保衡河南洛陽人性勁直鄭滑節度使李復表
為判官有善笛者為諸將所悦請於復將任以重職坦
笑曰大將積勞乃得右職奈何自薄欲與吹笛年少同
列耶諸將皆慙謝復病甚監軍薛盈珍内甲士五百於
牙中封府庫舉軍大恐坦勸止之軍乃安及復卒姚南
仲代之南仲書生盈珍易之坦私謂人曰姚大夫外柔
中剛監軍若侵之必不受我留恐及禍遂從復喪歸東
都為夀安令盈珍果與南仲不相中幕僚多黜死者河
南機織未就而賦已及限坦請少展賦期府不聽坦乃
敕縣人曰第輸勿顧限違限不過罰令俸耳由是知名
入為刑部郎中兼侍御史遷中丞上嘗因赦令禁諸道
毋進奉而山南節度使柳晟浙西觀察使閻濟美復有
所獻坦劾奏之上曰二人所獻皆家財朕已原之不可
失信坦曰布大信者赦令也今二臣違詔陛下奈何以
小信失大信乎上曰朕既受之奈何坦曰出歸有司以
明陛下之德上從之以忤裴均罷為左庶子數月出為
宣歙池觀察使初劉闢壻蘇彊坐誅彊兄弘宦於晉州
亦自免去坦以弘有才行彊從闢時相距三千里宜不
通謀奏署判官上曰使彊不誅尚錄其才況其兄耶時
江淮旱榖踊貴或請抑其價坦曰所部地狹榖來它州
若直賤榖不至矣不如任之既而商米坌至市估遂平
再遷戸部侍郎判度支表韓重華為代北水運使列屯
益兵廣開廢田歲收粟二十萬石河毁西受降城宰相
李吉甫議徙天德坦以為城當磧口美水豐草邊鄣所
利若避河流不過退數里足矣天德地壤墝瘠烽候無
所統接若果徙是無故蹙地二百里也陛下奈何省一
時費墜萬世策耶吉甫不悦出坦為東川節度使卒徙
天德師人怨殺城使燕重旰覆其家坦治東川盡蠲山
澤鹽井𣙜率之籍及吳少誠誅詔坦使兵二千屯安州
坦每朔望輙使人問屯兵家屬有疾病予醫藥屯兵皆
感慰無逃還者元和十二年年六十九卒
論曰重華之屯政募人為十五屯屯置百三十人而
種百頃各就高為堡東起振武西極中受降城出入
河山之際六百餘里屯堡相望寇來不能為暴人得
肆耕其中歲果倍收省度支錢千三百萬後復請益
開田合五千頃法用人七千欲令吏於無事時督習
弓矢為戰守備庶幾兵農兼事務一兩得韓愈以為
輸邊之費不可勝計中國坐耗而邊吏恒苦食不繼
若盡從重華之策利難可一二遽數誠哉是言也後
世謀所以實塞下計莫便於此者矣是以中唐以還
陸贄建議於前韓愈深籌於後可不謂知政務者乎
重華之用坦實舉之坦吏績有聲立朝侃侃又表重
華以興大利其人良有足多者故特錄焉
崔郾
崔郾字廣略貝州武城人姿儀偉秀人望而慕之然不
可狎也中進士第補集賢校書郎累遷吏部員外郎每
擬吏親挾格褒黜必當寒遠無留才三遷諫議大夫穆
宗立荒於游畋内酣蕩昕曙不能朝郾進曰十一聖之
功德四海之大萬國之衆其治其亂繫於陛下自山以
東百城地千里昨日得之今日失之西望戎壘距宗廟
十舍百姓憔悴畜積無有願陛下親政事以幸天下上
動容慰謝遷給事中敬宗初拜翰林侍講學士旋進中
書舍人謝曰陛下使臣侍講歴半載不一問經義臣無
功不足副厚恩帝慙曰少間當親益郾乃與高仲類六
經要言為十篇上之以便觀省遷禮部侍郎出為虢州
觀察使先是上供財乏則奪吏俸助輸郾曰吏不能贍
私安暇䘏民以府常費代之改鄂岳等州觀察使自蔡
人叛鄂岳常苦兵江湖盜賊顯行郾修治鎧仗造蒙衝
駛追窮躡上下千里歲中悉捕平復觀察淛西遷檢校
禮部尚書卒於官諡曰德郾不藏貲有餘輙周給親舊
為治其昏喪居家怡然子弟自化室處庳陋無步廡至
霖淖則蓋而屐以就外位治虢以寬經月不笞一人及
涖鄂則嚴法峻誅一不貸或問其故曰虢土瘠而民勞
吾撫之不暇猶苦其擾鄂土沃民剽雜以夷俗非用威
莫能治政所以貴知變者也聞者服焉
論曰周禮之論刑典平國亂國其輕重頓殊郾以儒
臣出試外任宜其明於政術知所通變也唐自穆敬
以後時事益非矣郾獨款款效忠婉而有直體黽勉
從政不敢告勞可謂靖共爾位君子者歟
史傳三編卷五十四
