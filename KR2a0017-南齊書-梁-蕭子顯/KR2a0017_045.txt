南齊書卷四十五
梁蕭子顯撰
列傳第二十六
宗室
衡陽元王道度始安貞王道生(遥光遥昌)(遥欣)
安陸昭王緬
衡陽元王道度太祖長兄也與太祖俱受學雷次宗宣
帝問二兒學業次宗答曰其兄外朗其弟内潤皆良璞
也隨宣帝征伐仕至安定太守卒於宋世建元二年追
加封諡無子太祖以第十一子鈞繼道度後鈞字宣禮
永眀四年為江州刺史加散騎常侍母區貴人卒居喪
盡禮六年遷為征虜將軍八年遷驍騎將軍常侍如故
仍轉左衛將軍鈞有好尚為世祖所知兄弟中意遇次
鄱陽王鏘十年轉中書令領石頭戍事遷散騎常侍祕
書監領驍騎如故不拜隆昌元年改加侍中給扶海陵
立轉撫軍將軍侍中如故尋遇害年二十二眀帝即位
以永陽王子珉仍本國繼元王為孫子珉字雲璵世祖
第二十子也永眀七年封義安王後改永陽永泰元年
見害年十四復以武陵昭王曄第三子子坦奉元王後
始安貞王道生字孝伯太祖次兄也宋世為奉朝請卒
建元元年追封諡建武元年追尊為景皇妃江氏為后
立寢廟於御道西陵曰修安生子鳳高宗安陸昭王緬
鳳字景慈官至正員郎卒於宋世諡靖世子眀帝建武
元年贈侍中驃騎將軍開府儀同三司始安靖王改華
林鳳莊門為望賢門太極東堂書鳳鳥題為神鳥而改
鸞鳥為神雀子遥光嗣
遥光字元暉生有躄疾太祖謂不堪奉拜祭祀欲封其
弟世祖諫乃以遥光襲爵初為員外郎轉給事郎太孫
洗馬轉中書郎豫章内史不拜高宗輔政遥光好天文
候道密懷規贊隆昌元年除驍騎將軍冠軍將軍南東
海太守行南徐州事仍除南彭城太守將軍如故又除
輔國將軍吳興太守高宗廢鬱林又除冠軍將軍南蠻
校尉西平中郎長史南郡太守一歲之内頻五除並不
拜是時高宗欲即位誅賞諸事唯遥光共謀議建武元
年以為持節都督揚南徐二州諸軍事前將軍揚州刺
史晉安王寳義為南徐州遥光求解督見許二年進號
撫軍將軍加散騎常侍給通幰車鼓吹遥光好吏事稱
為分眀頗多慘害足疾不得同朝例常乘輿自望賢門
入每與上久清閑言畢上索香火眀日必有所誅殺上
以親近單少憎忌高武子孫欲并誅之遥光計畫參議
當以次施行永泰元年即本位為大將軍給油絡車帝
不豫遥光數入侍疾帝漸甚河東王鉉等七王一夕見
殺遥光意也帝崩遺詔加遥光侍中中書令給扶永元
元年給班劍二十人即本號開府儀同三司遥光既輔
政見少主即位潛與江祏兄弟謀自樹立弟遥欣在荆
楚擁兵居上流密相影響遥光當據東府號令使遥欣
便星速急下潛謀將發而遥欣病死江祏被誅東昏侯
召遥光入殿告以祏罪遥光懼還省便陽狂號哭自此
稱疾不復入臺先是遥光行還入城風飄儀繖出城外
遥光弟遥昌先卒夀春豫州部曲皆歸遥光及遙欣喪
還葬武進停東府前渚荆州衆力送者甚盛帝誅江祏
後慮遥光不自安欲轉為司徒還第召入喻旨遥光慮
見殺八月十二日晡時收集二州部曲於東府門聚人
衆街陌頗怪其異莫知指趣也遥光召親人丹陽丞劉
渢及諸傖楚欲以討劉暄為名夜遣數百人破東冶出
囚尚方取仗又召驍騎將軍垣歷生歷生隨信便至勸
遥光令率城内兵夜攻臺輦荻燒城門曰公但乘轝隨後
反掌可得遥光意疑不敢出天稍曉遥光戎服出聽事
停轝處分上仗登城行賞賜歷生復勸出軍遥光不肯
望臺内自有變至日中臺軍稍至尚書符遥光曰逆順
之數皎然有徵干紀亂常刑兹㒺赦蕭遥光宗室蚩庸
才行鄙薄緹裙可望天路何階受遇自昔恩加猶子禮
絶帝體寵越皇季旗章車服窮千乘之尊闉隍爽闓踰
百雉之制及聖后在天親受顧託話言在耳德音猶存
侮蔑天眀罔畏不義無君之心履霜有日遂乃稱兵内
犯竊發亰畿自古巨舋莫斯為甚今便分命六師弘宣
九伐皇上當親御戎軒弘此廟略信賞必罰有如大江
於是戒嚴曲赦亰邑領軍蕭坦之屯湘宫寺鎮軍司馬
曹虎屯清溪大橋太子右衛率左興盛屯東府東籬門
衆軍圍東城三面燒司徒二府遥光遣垣歴生從西門
出戰臺軍屢北殺軍主桑天愛初遥光起兵問諮議參
軍蕭暢暢正色拒折不從十五日暢與撫軍長史沈昭
略潜自南出濟淮還臺人情大沮十六日垣歴生從南
門出戰因棄矟降曹虎軍虎命斬之遥光大怒於牀上
自竦踊使殺歴生兒其晚臺軍射火箭燒東北角樓至
夜城潰遥光還小齋帳中著衣帢坐秉燭自照令人反
拒齋閣皆重關左右並踰屋散出臺軍主劉國寳時當
伯等先入遥光聞外兵至吹滅火扶匐下牀軍人排閣
入於暗中牽出斬首時年三十二遥光未敗一夕城内
皆夢羣蛇緣城四出各各共說之咸以為異臺軍入城
焚燒屋宇且盡遥光府佐司馬端為掌書記曹虎謂之
曰君是賊非端曰僕荷始安厚恩今死甘心虎不殺執
送還臺徐世&KR0710;殺之劉渢遁走還家園為人所殺端河
内人渢南陽人事繼母有孝行弟溓事渢亦謹詔斂葬
遥光屍原其諸子追贈桑天愛輔國將軍梁州刺史以
江陵公寳覽為始安王奉靖王後永元二年為持節督
湘州輔國將軍湘州刺史
遥欣字重暉宣帝兄西平太守奉之無後以遥欣繼為
曾孫除祕書郎太子舍人巴陵王文學中書郎延興元
年高宗樹置以遥欣為持節督兗州緣淮軍事寧朔將
軍兗州刺史仍為督豫州之西陽司州之汝南二郡輔
國將軍豫州刺史持節如故未之任建武元年進號西
中郎將封聞喜縣公遷使持節都督荆雍益寧梁南北
秦七州軍事右將軍荆州刺史改封曲江公高宗子弟
弱小晉安王寳義有廢疾故以遙光為揚州居中遥欣
居陕西在外權勢并在其門遥欣好勇聚畜武士以為
形援四年進號平西將軍永泰元年以雍州虜寇詔遥
欣本官領刺史寧蠻校尉移鎮襄陽虜退不行永元元
年卒年三十一贈侍中司空諡康公葬用王禮
遥昌字季暉解褐祕書郎太孫舍人給事中祕書丞興
元元年除黃門侍郎未拜仍為持節督郢司二州軍事
寧朔將軍郢州刺史建武元年進號冠軍將軍封豐城
縣公千五百戶未之鎮徙督豫州郢州之西陽司州之
汝南二郡軍事征虜將軍豫州刺史持節如故二年虜
主元宏寇夀春遣使呼城内人遥昌遣參軍崔慶遠朱
選之詣宏慶遠曰旌盖飄颻遠涉淮泗風塵慘烈無乃
上勞宏曰六龍騰躍倏忽千里經途未遠不足為勞慶
遠曰川境既殊遠勞軒駕屈完有言不虞君之涉吾地
也何故宏曰故當有故卿欲使我含瑕依違為欲指斥
其事慶遠曰君包荒之德本施北政未承来議無所含
瑕宏曰朕本欲有言會卿來問齊主廢立有其例不慶
遠曰廢昏立眀古今同揆中興克昌豈惟一代主上與
先武帝非唯昆季有同魚水武皇臨崩託以後事嗣孫
荒迷廢為鬱林功臣固請爰立眀聖上逼太后之嚴令
下廹羣臣之稽顙俯從億兆踐登皇極未審聖旨獨何
疑怪宏曰聞卿此言殊解我心但哲婦傾城何足可用
果如所言武帝子弟今皆何在慶遠曰七王同惡皆伏
管蔡之誅其餘列蕃二十餘國内升清階外典方牧哲
婦之戒古人所惑然十亂盈朝實唯文母宏曰如我所
聞靡有孑遺卿言美而乖實未之全信宏又曰雲羅所
掩六合宜一故往年與齊武有書言今日之事書似未
達齊主命也南使反情有愴然朕亦保兵此段猶是本
意不必專為問罪若如卿言便可釋然慶遠曰見可而
進知難而退聖人竒兵今旨欲憲章聖人不失舊好豈
不善哉宏曰卿為欲朕和親為欲不和慶遠曰和親則
二國交歡蒼生再賴不和則二國交怨蒼生塗炭和與
不和裁由聖衷宏曰朕来為復遊行鹽境北去洛都率
爾便至亦不攻城亦不伐塢卿勿以為慮宏設酒及羊
炙雜果又謂慶遠曰聽卿主克黜凶嗣不違忠孝何以
不立近親如周公輔成王而苟欲自取慶遠荅曰成王
有亞聖之賢故周公得輔而相之今近蕃雖無悖德未
有成王之賢霍光亦捨漢蕃親而遠立宣帝宏曰若爾
霍光嚮自立為君當復得為忠臣不慶遠曰此非其類
乃可言宣帝立與不立義當云何皇上豈得與霍光為
匹若爾何以不言武王伐紂何意不立微子而輔之苟
貪天下宏大笑眀日引軍向城東遣道登道人進城内
施衆僧絹五百匹慶遠選之各袴褶絡帶遥昌永泰元
年卒上愛遥昌兄弟如子甚痛惜之贈車騎將軍儀同
三司帝以問徐孝嗣孝嗣曰豐城本資尚輕贈以班台
如為小過帝曰卿乃欲存萬代准則此我孤兄子不得
與計諡憲公
安陸昭王緬字景業善容止初為祕書郎宋邵陵王文
學中書郎建元元年封安陸侯邑千戶轉太子中庶子
遷侍中世祖即位遷五兵尚書領前軍將軍仍出為輔
國將軍吳郡太守少時大著風績竟陵王子良與緬書
曰竊承下風數十年来未有此政世祖嘉其能轉持節
都督郢州司州之義陽軍事冠軍將軍郢州刺史永眀
五年遷為侍中領驍騎將軍仍遷中領軍眀年轉散騎
常侍太子詹事出為會稽太守常侍如故遷使持節都
督雍梁南北秦四州荆州之竟陵司州之隨郡軍事左
將軍寧蠻校尉雍州刺史緬留心辭訟親自隐卹劫抄
度口皆赦遣許以自新再犯乃加誅為百姓所畏愛九
年卒詔賻錢十萬布二百匹喪還百姓緣沔水悲泣設
祭於峴山為立祠贈侍中衛將軍持節都督刺史如故
給鼓吹一部諡昭侯年三十七高宗少相友愛時為僕
射領衛尉表求解衛尉私第展哀詔不許每臨緬靈輙
慟哭不成聲建武元年贈侍中司徒安陸王邑二千戶
子寳晊嗣為持節督湘州軍事輔國將軍湘州刺史弟
寳覽為江陵公寳宏汝南公邑各千五百戶二年寳晊
進號冠軍將軍三年寳宏改封霄城永元元年以安陸
郡邊虜寳晊改封湘東王進號征虜將軍二年為左衛
將軍高宗兄弟一門皆尚吏事寳晊粗好文章義師下
寳晊在城内東昏廢寳晊望物情歸已坐待法駕既而
城内送首詣梁王宣德太后臨朝以寳晊為太常寳晊
不自安謀反兄弟皆伏誅
史臣曰太祖膺期御世二昆夙殞慶命傍流追序蕃胙
安陸王緬以宗子戚屬弱年進仕典郡臨州去有餘迹
遺愛在民盖因情而可感學以從政夫豈必然
贊曰太祖二昆追樹雙蕃元託繼胤貞興子孫並用威
福自取亡存安陸稱美事表西魂
南齊書卷四十五
南齊書卷四十五考證
宗室遥昌傳興元元年諸本同(臣承蒼)按齊世無興
元年號海陵王立改隆昌元年為延興元年冬十月
以新除黃門郎為郢州刺史興元當即延興之訛
南齊書卷四十五考證
