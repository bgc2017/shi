南齊書卷五十
梁蕭子顯撰
列傳第三十一
文二王明七王
文惠太子四男安皇后生鬱林王昭業宮人許氏生海
陵恭王昭文陳氏生巴陵王昭秀褚氏生桂陽王昭粲
巴陵王昭秀字懷尚太子第三子也永明中封曲江公
千五百戶十年為寧朔將軍濟陽太守鬱林即位封臨
海郡王二千戶隆昌元年為使持節都督荆雍益寧梁
南北秦七州軍事西中郎將荆州刺史延興元年徵為
車騎將軍衛京師以永嘉王昭粲代之明帝建武二年
通直常侍庾曇隆啓曰周定雒邑天子置畿内之民漢
都咸陽三輔為社稷之衛中晉南遷事移威㢮近郡名
邦多有國食宋武創業依擬古典神州部内不復别封
而孝武末年分樹寵子苟申私愛有乖訓凖隆昌之元
特開母弟之貴竊謂非古聖明御㝢禮舊為先畿内限
斷宜遵昔制賜茅授土一出外州詔付尚書詳議其冬
改封昭秀為巴陵王永泰元年見殺年十六
桂陽王昭粲太子第四子也鬱林立以皇弟封永嘉郡
王南徐州刺史延興元年出為使持節都督荆雍益寧
梁南北秦七州軍事西中郎將荆州刺史明帝立欲以
聞喜公遥欣為荆州轉昭粲為右將軍中書令建武二
年改封桂陽王四年遷太常將軍如故永泰元年見殺
年八歲
明帝十一男敬皇后生東昏侯寳卷江夏王寳玄鄱陽
王寳夤和帝殷貴嬪生巴陵隠王寳義晉熙王寳嵩袁
貴妃生廬陵王寳源管淑妃生邵陵王寳攸許淑媛生
桂陽王寳貞餘皆早夭
巴陵隠王寳義字智勇明帝長子也本名明基建武元
年為持節都督揚南徐州軍事前將軍揚州刺史封晉
安郡王三千戶寳義少有廢疾不堪出人間故止加除
授仍以始安王遥光代之轉寳義為右將軍領兵置佐
鎮石頭二年出為使持節都督南徐州軍事鎮北將軍
南徐州刺史東昏即位進征北大將軍開府儀同三司
給仗永元元年給班劒二十人始安王遥光誅為都督
揚南徐二州軍事驃騎大將軍揚州刺史持節如故東
府被兵火屋宇燒殘帝方營宮殿不暇脩葺寳義鎮西
州三年進位司徒和帝西臺建以為侍中司空使持節
都督刺史如故梁王定京邑宣德太后令以寳義為太
尉領司徒詔云不言之化形于自遠時人皆云此實錄
也梁受禪封謝沐縣公尋封巴陵郡王奉齊後天監中
薨
江夏王寳玄字智深明帝第三子也建武元年為征虜
將軍領石頭戍事封江夏郡王仍出為持節都督郢司
二州軍事西中郎將郢州刺史永泰元年還為前將軍
領石頭戍事未拜東昏即位進號鎮軍將軍永元元年
又進車騎將軍代晉安王寳義為使持節都督南徐兗
二州軍事南徐兗二州刺史將軍如故寳玄娶尚書令
徐孝嗣女為妃孝嗣被誅離絶少帝送少姬二人與之
寳玄恨望密有異計明年崔慧景舉兵還至廣陵遣使
奉寳玄為主寳玄斬其使因是發將吏防城帝遣馬軍
主戚平外監黃林夫助鎮京口慧景將渡江寳玄密與
相應殺司馬孔矜典籖呂承緒及平林夫開門納慧景
使長史沈佚之諮議柳憕分部軍衆乘八掆輿手執絳
麾幡隨慧景至京師住東城百姓多往投集慧景敗收
得朝野投寳玄及慧景軍名帝令燒之曰江夏尚爾豈
復可罪餘人寳玄逃奔數日乃出帝召入後堂以步鄣
裹之令羣小數十人鳴鼓角馳繞其外遣人謂寳玄曰
汝近圍我亦如此少日乃殺之
廬陵王寳源字智淵明帝第五子也建武元年為北中
郎將鎮琅邪城封廬陵郡王遷右將軍領石頭戍事仍
出為使持節都督南兗兗徐青冀五州軍事後將軍南
兗州刺史王敬則伏誅徙寳源為都督會稽東陽臨海
永嘉新安五郡軍事會稽太守將軍如故永元元年進
號安東將軍和帝即位以為侍中車騎將軍開府儀同
三司都督太守如故未拜中興二年薨
鄱陽王寳夤字智亮明帝第六子也建武初封建安郡
王二年為北中郎將鎮琅邪城明年出為持節都督江
州軍事南中郎將江州刺史東昏即位為使持節都督
郢司二州軍事征虜將軍郢州刺史尋進號前將軍永
元二年徵為撫軍領石頭戍事未拜三年為車騎將軍
開府儀同三司鎮石頭其秋雍州刺史張欣泰等謀起
事於新亭殺臺内諸主帥事在欣泰傳難作之日前南
譙太守王靈秀奔往石頭率城内將吏見力去車脚載
寳夤向臺城百姓數千人皆空手隨後京邑騷亂寳夤
至杜姥宅日已欲暗城門閉城上人射之衆棄寳夤逃
走寳夤逃亡三日戎服詣草市尉尉馳以啟帝帝迎寳
夤入宮問之寳夤涕泣稱爾日不知何人逼使上車仍
將去制不自由帝笑乃復爵位和帝立西臺以寳夤為
使持節都督南徐兗二州軍事衛將軍南徐州刺史少
帝以為使持節都督荆益寧雍梁北南秦七州軍事荆
州刺史將軍如故宣德太后臨朝梁王為建安公改封
寳夤為鄱陽王中興二年謀反奔魏
邵陵王寳攸字智宣明帝第九子也建武元年封南平
郡王二年改封三年為北中郎將鎮琅邪城永元元年
為持節都督南北徐南兗青冀五州軍事南兗州刺史
郎將如故未拜遷征虜將軍領石頭戍事丹陽尹戍事
如故陳顯逹事平出為持節督江州軍事左將軍江州
刺史以本號還京師授中將軍祕書監中興二年謀反
宣德太后令賜死
晉熙王寳嵩字智靖明帝第十子也永元二年為冠軍
將軍丹陽尹仍遷持節都督南徐兗二州軍事南徐州
刺史將軍如故中興元年和帝以為中書令明年謀反
伏誅
桂陽王寳貞明帝第十一子也永元二年為中護軍北
中郎將領石頭戍事中興二年謀反伏誅
史臣曰春秋書鄭伯克段于鄢兄弟之恩離君臣之義
正夫逆順有勢况親兼一體道窮數盡或容觸啄而寳
玄自尋干戈欣受家難曾不悟執柯所指跗萼相從以
此而圖萬全未知其髣髴也
贊曰文惠二王于嗟夭殤明子七國終亦衰亡
南齊書卷五十
