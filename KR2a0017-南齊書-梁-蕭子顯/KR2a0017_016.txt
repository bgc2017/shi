南齊書卷十六
梁蕭子顯撰
志第八
百官
建官設職興自炎昊方乎隆周之册表乎盛漢之書存
改洄沿備于歴代先賢往學以之雕篆者衆矣若夫胡
廣舊儀事惟簡撮應劭官典殆無遺恨王朗奏議屬霸
國之初基陳矯增曺由軍事而補闕今則有魏氏官儀
魚豢中外官也山濤以意辯人不(闕)荀勖欲去事
煩唯論并省定制成文本之晉令後代承業案為前准
肇域官品區别階資蔚宗選簿梗槩欽明階次詳悉虞
通劉寅因苟氏之作矯舊增新今古相校齊受宋禪事
遵常典既有司存無所偏廢其餘散在史注多已筌拾
覧者易知不重述也(諸臺府郎令史職吏以下具見長水校尉王珪之職儀)
國相
蕭曺以来為人臣極位宋孝建用南譙王義宣
至齊不用人以為贈不列官
太宰
宋大明用江夏王義恭以後無人齊以為贈
太傅
太師太保太傅周舊官漢末董卓為太師晉惠
帝初衛瓘為太保自後無太師而太保為贈齊
唯置太傅
大司馬
大將軍
宋元嘉用彭城王義康後無人齊以為贈
太尉
司徒
司空
三公舊為通官司徒府領天下州郡名數戶口
簿籍雖無常置左右長史左西掾属主簿祭酒
令史以下晉世王導為司徒右長史干寳撰立
官府職儀已具
特進
位從公
諸開府儀同三司
驃騎將軍
車騎將軍
衞將軍
鎮軍將軍
中軍將軍
撫軍將軍
四征將軍(東西南北)
四鎮將軍
凡諸將軍加大字位從公開府儀同如公凡公
督府置佐長史司馬各一人諮議参軍二人諸
曺有錄事記室戶曺倉曺中直兵外兵騎兵長
流賊曺城局法曺田曺水曺鎧曺集曺右戶十
八曺局曺以上署正参軍法曺以下署行参軍
各一人其行参軍無署者為長兼員其府佐史
則從事中郎二人倉曺掾戶曺属東西閣祭酒
各一人主簿舍人御属二人加崇者則左右長
史四人中郎掾属竝增數其未及開府則置府
亦有佐史其數有減小府無長流置禁防参軍
四安將軍
四平將軍
左右前後將軍
征虜將軍
四中郎將
晉世荀羡王胡之竝居此官宋齊以来唯處諸
王素族無為者
冠軍將軍
輔國將軍
寧朔將軍
寧遠將軍
龍驤將軍
凡諸小號亦有置府者
太常
府置丞一人五官功曺主簿九府九史皆然領
官如左
博士謂之太學博士
國子祭酒一人博士二人助教十人
建元四年有司奏置國學祭酒准諸曺尚書博
士准中書郎助教准南臺御史選經學為先若
其人難備給事中以還明經者以本位領其下
典學二人三品准太常主簿戶曺儀曺各二人
五品白簿治禮吏八人六品保學醫二人威儀
二人其夏國諱廢學有司奏省助教以下永明
三年立學尚書令王儉領祭酒八年國子博士
何胤單為祭酒疑所服陸澄等皆不能據遂以
玄服臨試月餘日博議定乃服朱衣
總明觀祭酒一人
右太始六年以國學廢初置總明觀玄儒文史
四科科置學士各十人正令史一人書令史二
人幹一人門吏一人典觀吏二人建元中掌治
五禮永明三年國學建省
太廟令一人丞一人
明堂令一人丞一人
太祝令一人丞一人
太史令一人丞一人
廩犧令一人丞一人
置令丞以下皆有職吏
太樂令一人丞一人
諸陵令
永明末置用二品三品勲置主簿戶曺各一人
六品保與
光禄勲
府置丞一人領官如左
左右光禄大夫
位從公開府置佐史如公
光禄大夫
皆銀章青綬詔加金章紫綬者為金紫光禄大
夫樂安任遐為光禄就王晏乞一片金晏乃啟
轉為金紫不行
太中大夫
中散大夫
諸大夫官皆處舊齒老年重者加親信二十人
衛尉
府置丞一人掌宫城管籥張衡西京賦曰衞尉
八屯警夜廵晝宫城諸却敵樓上本施鼓持夜
者以應更唱太祖以鼓多驚眠改以鐡磬云
廷尉
府置丞一人正一人監一人評一人律博士一
人
大司農
府置丞一人領官如左
太倉令一人丞一人
導官令一人丞一人
藉田令一人丞一人
少府
府置丞一人領官如左
左右尚方令各一人丞一人
鍜署丞一人(永明三年省四年復置)
御府令一人丞一人
東冶令一人丞一人
南冶令一人丞一人
平准令一人丞一人
上林令一人丞一人(亦属尚書殿中曺)
將作大匠
太僕
大鴻臚
三卿不常置將作掌宫廟土木太僕掌郊禮執
轡鴻臚掌導護贊拜有事權置兼官畢乃省
乘黃令一人
掌五輅安車大行凶器輼輬車
客館令
掌四方賓客
宣德衞尉少府太僕
欎林王立文安太后即尊號以宫名置之
大長秋
欎林立皇后置
錄尚書
尚書令
總領尚書臺二十曺為内臺主行遇諸王以下
皆禁駐左右僕射分道無令左僕射為臺主與
令同
左僕射
領殿中主客二曺事諸曺郊廟園陵車駕行幸
朝儀臺内非違文官舉補滿叙疾假事其諸吉
慶瑞應衆賀災異賊發衆變臨軒崇拜改號格
制莅官銓選凡諸除署功論封爵貶黜八議疑
讞通關案則左僕射主右僕射次經維是黃案
左僕射右僕射署朱符見字經都丞竟右僕射
横畫成目左僕射畫令畫右官闕則以次并畫
若無左右則直置僕射在其中間總左右事
吏部尚書
領吏部刪定三公比部四曺
度支尚書
領度支金部倉部起部四曺
左民尚書
領左民駕部二曺
都官尚書
領都官水部庫部功論四曺
五兵尚書
領中兵外兵二曺
祠部尚書
右僕射通職不俱置
起部尚書
興立宫廟權置事畢省
左丞一人
掌宗廟郊祠吉慶瑞應災異立作格制諸案彈
選用除置吏補滿除遣注職
右丞一人
掌兵士百工補役死叛考代年老疾病觧遣其
内外諸庫藏榖帛刑辠創業諍訟田地船乘禀
拘兵工死叛考剔討補差分百役兵器諸營署
人領州郡租布人民戶移徙州郡縣併帖城邑
民戶割属刺史二千石令長尉被收及免贈文
武諸犯削官事白案右丞上署左丞次署黃案
左丞上署諸立格制及詳讞大事宗廟朝廷儀
體左丞上署右丞次署自令僕以下五尚書八
座二十曺各置郎中令史以下又置都令史分
領之僕射掌朝軌尚書掌讞奏都丞任碎在彈
違諸曺緣常及外詳讞事應湏命議相值者皆
郎先立意應奏黃案及關事以立意官為議主
凡辭訴有漫命者曺掾諮如舊若命有諮則以
立意者為議主
武庫令一人
属庫部
車將令一人丞一人
属駕部
公車令一人
大官令一人丞一人
大醫令一人丞一人
内外殿中監各一人
内外驊騮廐丞各一人
材官將軍一人司馬一人
属起部亦属領軍
侍中祭酒(高功者稱之)
侍中
漢世為親近之職魏晉選用稍增華重而大意
不異宋文帝元嘉中王華王曇首殷景仁等並
為侍中情在親密與帝接膝共語貂拂帝手拔
貂置案上語畢復手插之孝武時侍中何偃南
郊陪乘鑾輅過白門闕偃將匐帝乃接之曰朕
乃陪卿齊世朝會多以美姿容者兼官永元三
年東昏南郊不欲親朝士以主璽陪乘前代未
嘗有也侍中呼為門下亦置令史領官如左
給事黃門侍郎
亦管知詔令世呼為小門下
散騎常侍通直散騎常侍員外
舊與侍中通官其通直員外用衰老人士故其
官漸替宋大明雖華選比侍中而人情久習終
不見重尋復如初
散騎侍郎通直散騎侍郎員外散騎侍郎
給事中
奉朝請
駙馬都尉
集書省職置正書令史朝散用衣冠之餘人數
猥積永明中奉朝請至六百餘人
中書監一人令一人侍郎四人通事舍人無員
中書省職置主書令史正書以下
祕書監一人丞一人郎著作佐郎
晉祕書閣有令史掌衆書見晉令令亦置令史
正書及弟子皆典教書畫
御史中丞一人
晉江左中丞司隸分督百僚傅咸所云行馬内
外是也今中丞則職無不察專道而行騶輻禁
呵加以聲色武將相逢輙致侵犯若有鹵簿至
相敺擊宋孝建二年制中丞與尚書令分道雖
丞郎下朝相值亦得斷之餘内外衆官皆受停
駐
治書侍御史二人
侍御史十人
蘭臺置諸曺内外督令以下
謁者僕射一人
謁者十人
謁者臺掌朝覲賓饗
領軍將軍中領軍
護軍將軍中護軍
凡為中小輕同一官也諸為將軍官皆敬領護
諸王為將軍道相逢則領護讓道置長史司馬
五官功曺主簿
左右二衞將軍
驍騎將軍
游擊將軍
晉世以来謂領護至驍游為六軍二衞置司馬
次官功曺主簿以下
左右二中郎將
前軍將軍後軍將軍左軍將軍右軍將軍號四軍
屯騎步兵射聲越騎長水五校尉
虎賁中郎將
冗從僕射
羽林監
積射將軍
彊弩將軍
殿中將軍員外殿中將軍
殿中司馬督
武衞將軍
武騎常侍
自二衞四軍五校已下謂之西省而散騎為東
省
丹陽尹
位次九卿下
太子太傅
少傅
府置丞功曺五官主簿
太子詹事
府置丞一人以下
太子率更令
太子家令
置丞
太子僕
太子門大夫
太子中庶子
太子中舍人
太子洗馬
太子舍人
太子左右衞率各一
太子翊軍步兵屯騎三校尉
太子旅賁中郎將一人
太子左右積弩將軍
太子殿中將軍員外殿中將軍
太子倉官令
太子常從虎賁督
右東宫職僚
州牧刺史
魏晉世州牧隆重刺史任重者為使持節都督
輕者為持節督起漢順帝時御史中丞馮赦討
九江賊督揚徐二州軍事而何徐宋志云起魏
武遣諸州將督軍王珪之職儀云起光武竝非
也晉太康中都督知軍事刺史治民各用人惠
帝末乃并任非要州則單為刺史州朝置别駕
治中議曺文學祭酒諸曺部從事史
護南蠻校尉
府置佐史隸荆州晉宋末省建元元年復置三
年省延興元年置建武省
護三巴校尉
宋置建元二年改為刺史
寕蠻校尉
府亦置佐史隸雍州
平蠻校尉
永明三年置隸益州
鎮蠻校尉
隸寕州
護西戎校尉
護羌校尉
右四校尉亦置四夷
平越中郎將
府置佐史隸廣州
郡太守内史
縣令相
郡縣為國者為内史相
鎮蠻護軍
安遠護軍
晉世雜號多為郡領之
諸王師友文學各一人
國官郎中令中尉大農為三卿左右常侍侍郎上軍中
軍下軍三軍典書典祠學官典衞四令食官廐牧長謁
者以下公侯置郎中令一卿
贊曰百司分置惟皇命職雲師鳥紀各有其式
南齊書卷十六
南齊書卷十六考證
百官志相國(臣祖庚)按即漢之相國高帝置丞相十
一年更名相國應劭曰相者助也
太傅(臣祖庚)按周之三公也後漢惟有太傅一人謂
之上公此盖遵漢制也
大司馬(臣宗萬)按漢武帝元狩元年始置以冠將軍
之號宣帝地節三年置太司馬不冠將軍哀帝建平
二年冠將軍如故元夀二年去將軍位在司徒上
大將軍(臣祖庚)按戰國時官楚虜大將軍屈丐是也
漢高帝以韓信為大將軍武帝以衞青為大將軍復
置大司馬官號以冠之據此則大司馬與大將軍始
分二職至武帝時合為一矣
太尉司徒司空(臣宗萬)按漢初惟有太尉後加置大
司徒大司空後漢仍之自漢歴魏皆為三公晉及江
左相承不改
特進(臣宗萬)按杜佑曰漢制諸侯功德優盛朝廷所
敬重者賜位特進位在三公下晉元康中定令特進
位次諸公在開府驃騎上又按職儀曰特進以功德
特見進也
諸開府儀同三司(臣祖庚)按同三公之三司也後漢
太尉司徒司空謂之三司鄧隲為車騎將軍儀同三
司自是南北因之有儀同三司之名
驃騎將軍漢置位次丞相
車騎將軍衛將軍位次上卿掌京師兵衞
中軍將軍(臣祖庚)按晉武帝重兵官故軍校多選朝
廷清重之士居之置中軍將軍以統宿衛七軍
太常(臣祖庚)按漢九寺大卿之一也秦為奉常漢景
帝中六年更名太常
博士(臣祖庚)按秦官掌通古今秩比六百石員多數
十人
光禄勲(臣祖庚)按即秦郎中令漢武帝更名光禄勲
邱濬曰即周官之膳夫皆以士為之秦漢時乃持戟
宿衛之官以之司膳羞則始于南北朝也
光禄大夫(臣祖庚)按漢百官表注曰古官也杜佑曰
秦時光禄勲属官有中大夫漢武帝太初元年更名
光禄大夫掌議論無常事唯備顧問應對詔命所使
無員後漢光禄大夫三人晉魏後以為加官又復以
為禮贈之官
衞尉(臣祖庚)按秦官漢景帝初更名中大夫令後元
年復為衛尉
廷尉(臣祖庚)按秦置漢景帝更名大理武帝復名廷
尉盖漢無司寇故廷尉為重顔師古曰廷平也治獄
貴平故以為號
大司農(臣祖庚)按秦為理粟内史漢景帝更名大農
令武帝改大司農
少府秦官漢因之是為九卿
將作大匠(臣祖庚)按秦有將作少府漢景帝更名將
作大匠位次河南尹光武省以謁者領之章帝復置
晉魏因之
太僕(臣祖庚)按周禮有太僕下大夫周穆王置太僕
正以伯冏為之秦漢以後皆因之
大鴻臚(臣祖庚)按秦典客也漢名鴻臚景帝改大行
令武帝更名大鴻臚應劭曰鴻聲也臚傳之也
大長秋(臣宗萬)按秦之將行也漢景帝中六年更名
大長秋應劭曰皇后卿也顔師古曰秋者收成之時
長者恒久之義故以為皇后官名
錄尚書(臣祖庚)按漢章帝以太傅趙熹太尉牟融並
錄尚書事尚書有錄名盖自熹始
尚書令(臣祖庚)按杜佑曰秦置漢武帝用宦者更為
中書謁者令成帝省之更以士人為尚書令秩二千
石
吏部尚書度支尚書左民尚書都官尚書五兵尚書祠
部尚書起部尚書(臣祖庚)按尚書之制秦漢以来
有之魏置吏部左民客曺五兵度支凡五尚書晉初
以左民更名三公五兵更名駕部復置屯田合以吏
部客曺度支謂為六曺太康時以三公更名殿中駕
部復為五兵省屯田為五尚書宋置都官為六尚書
至齊别有起部而不常置也
侍中(臣祖庚)按秦侍中本丞相史也五人往来殿内
東廂奏事謂之侍中漢為加官得入禁中應劭曰入
侍天子故曰侍中
奉朝請(臣宗萬)按馬端臨曰奉朝請無員本不為官
奉朝會請召而已據此則志云永明中奉朝請至六
百餘人非古制也
祕書監(臣祖庚)按漢桓帝置後省魏武帝置祕書令
文帝黃初初置中書令後仍改為祕書監
御史中丞(臣祖庚)按秦官漢置兩丞一曰御史丞一
曰中丞成哀間更中丞為御史長史出外為臺主光
武時復曰中丞魏初改為宫正復曰臺主尋又改為
中丞宋齊以来因之
謁者僕射(臣祖庚)按應劭曰秦官也古重武事故設
主射以督之
謁者(臣祖庚)按晉百官表注云漢皆用孝廉年五十
威容嚴恪能儐贊者為之又云謁者十人掌捧詔書
朝會則贊儐
左右二衛將軍(臣祖庚)按漢文帝始用宋昌為衞將
軍魏置中衞將軍武帝分中衞為左右衞皆掌宿衞
營兵
驍騎將軍(臣祖庚)按杜佑曰漢有驍騎將軍謂之雜
號將軍後漢建武初改屯衛為驍騎魏晉以来多有
改易此盖仍漢制也
羽林監(臣祖庚)按漢武帝太初元年置名曰建章營
騎後更名羽林顔師古曰如羽之疾如林之多
丹陽尹(臣祖庚)按周官之内史也掌治京師漢武帝
更名京兆尹後漢置河南尹晉太興元年改丹陽内
史為尹此因之
太子太傅少傅(臣祖庚)按漢書百官公卿表曰古官
也漢官觧詁曰位次太師賈誼曰昔周成王以周公
為太傅召公為太保呂望為太師又立三少皆上大
夫與太子居處又續漢書百官志曰太子少傅秩二
千石亦以輔導為職
太子家令(臣宗萬)按通典曰秦官属詹事漢因之續
漢書百官志曰職如司農
太子僕(臣宗萬)按通典曰秦官漢因之後漢属少傅
職如太僕
太子洗馬(臣宗萬)按通典曰秦官漢亦曰洗馬後漢
員十六人職比謁者晉有八人擬祕書郎齊置一人
漢百官表注云洗馬前驅也
州牧刺史(臣祖庚)按杜佑曰舜置十二州有牧夏為
九州牧殷周八命曰牧漢元封元年置部刺史成帝
時以為刺史位下大夫乃更為州牧秩真二千石位
次九卿後復為刺史據此則州牧刺史一官兩名光
武不委三府權歸舉刺之吏遂無州牧之名然刺史
皆領州故曰州牧刺史
郡太守内史(臣祖庚)按杜佑曰秦滅諸侯以其地為
郡置守漢景帝中元二年更名太守漢置郡為諸侯
王國者置内史以掌太守之任
縣令相(臣祖庚)按杜佑曰周官有縣正各掌其縣之
政令而賞罰之漢制凡縣萬戶以上為令減萬戶為
長侯國為相
南齊書卷十六考證
