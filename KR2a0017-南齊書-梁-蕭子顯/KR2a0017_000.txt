南齊書序
南齊書八紀十一志四十列傳合五十九篇梁蕭子顯
撰始江淹已為十志沈約又為齊紀而子顯自表武帝
别為此書臣等因校正其訛謬而叙其篇目曰將以是
非得失興壞理亂之故而為法戒則必得其所託而後
能傳扵久此史之所以作也然而所託不得其人則或
失其意或亂其實或析理之不通或設辭之不善故雖
有殊功韙德非常之跡將闇而不章鬱而不發而檮杌
嵬瑣姦回凶慝之形可幸而掩也嘗試論之古之所謂
良史者其眀必足以周萬事之理其道必足以適天下
之用其智必足以通難知之意其文必足以發難顯之
情然後其任可得而稱也何以知其然邪昔者唐虞有
神眀之性有微妙之德使由之者不能知知之者不能
名以為治天下之本號令之所布法度之所設其言至
約其體至備以為治天下之具而為二典者推而眀之
所記者豈獨其跡邪并與其深微之意而傳之小大精
粗無不盡也夲末先後無不白也使誦其說者如出乎
其時求其指者如即乎其人是可不謂眀足以周萬事
之理道足以適天下之用智足以通難知之意文足以
發難顯之情者乎則方是之時豈特任政者皆天下之
士哉蓋執簡操筆而隨者亦皆聖人之徒也兩漢以來
為史者去之遠矣司馬遷從五帝三王既没數千載之
後秦火之餘因散絶殘脫之經以及傳記百家之說區
區掇拾以集著其善惡之跡興廢之端又創己意以為
夲紀世家八書列傳之文斯亦可謂竒矣然而蔽害天
下之聖法是非顛倒而采摭謬亂者亦豈少哉是豈可
不謂眀不足以周萬事之理道不足以適天下之用智
不足以通難知之意文不足以發難顯之情者乎夫自
三代以後為史者如遷之文亦不可不謂雋偉拔出之
材非常之士也然顧以謂眀不足以周萬事之理道不
足以適天下之用智不足以通難知之意文不足以發
難顯之情者何哉蓋聖賢之高致遷固有不能純達其
情而見之於後者矣故不得而與之也遷之得失如此
况其他邪至扵宋齊梁陳後魏後周之書蓋無以議為
也子顯之扵斯文喜自馳騁其更改破析刻彫藻繢之
變尤多而其文益下豈夫材固不可以強而有邪數世
之史既然故其事跡曖昧雖有隨世以就功名之君相
與合謀之臣未有赫然得傾動天下之耳目播天下之
口者也而一時偷奪傾危悖理反義之人亦幸而不暴
著扵世豈非所託不得其人故邪可不惜哉蓋史者所
以眀夫治天下之道也故為之者亦必天下之材然後
其任可得而稱也豈可忽哉豈可忽哉臣恂臣寳臣臣
穆臣藻臣洙臣覺臣彦若臣鞏謹叙目錄昧死上
南齊書目錄正史類
梁蕭子顯撰
凡五十九卷
本紀八卷
志一十一卷
列傳四十卷
南齊書卷一
本紀第一
高帝上(姓蕭氏諱道成)
南齊書卷二
本紀第二
高帝下
南齊書卷三
本紀第三
武帝(諱賾)
南齊書卷四
本紀第四
鬱林王(諱昭業)
南齊書卷五
本紀第五
海陵王(諱昭文)
南齊書卷六
本紀第六
眀帝(諱鸞)
南齊書卷七
本紀第七
東昏侯(諱寳卷)
南齊書卷八
本紀第八
和帝(諱融)
南齊書卷九
志第一
禮上
南齊書卷十
志第二
禮下
南齊書卷十一
志第三
樂
南齊書卷十二
志第四
天文上
南齊書卷十三
志第五
天文下
南齊書卷十四
志第六
州郡上
南齊書卷十五
志第七
州郡下
南齊書卷十六
志第八
百官
南齊書卷十七
志第九
輿服
南齊書卷十八
志第十
祥瑞
南齊書卷十九
志第十一
五行
南齊書卷二十
列傳第一
皇后
宣孝陳皇后高昭劉皇后
武穆裴皇后文安王皇后
鬱林王何妃海陵王王妃
眀敬劉皇后東昏褚皇后
和帝王皇后
南齊書卷二十一
列傳第二
文惠太子
南齊書卷二十二
列傳第三
豫章文獻王嶷
南齊書卷二十三
列傳第四
褚淵(淵弟澄徐嗣)王儉
南齊書卷二十四
列傳第五
柳世隆張瓌
南齊書卷二十五
列傳第六
垣崇祖張敬兒
南齊書卷二十六
列傳第七
王敬則陳顯達
南齊書卷二十七
列傳第八
劉懷珍李安民
王玄載(弟玄邈)
南齊書卷二十八
列傳第九
崔祖思劉善眀
蘇侃垣榮祖
南齊書卷二十九
列傳第十
呂安國(全景文)周山圖
周盤龍王廣之
南齊書卷三十
列傳第十一
薛淵戴僧静
栢康焦度
曺虎
南齊書卷三十一
列傳第十二
江謐荀伯玉
南齊書卷三十二
列傳第十三
王琨張岱
褚炫何戢
王延之阮韜
南齊書卷三十三
列傳第十四
王僧虔張緒
南齊書卷三十四
列傳第十五
虞玩之劉休
沈沖庾杲之
王諶
南齊書卷三十五
列傳第十六
高祖十二王
臨川獻王映長沙威王晃
武臨昭王曅安成恭王暠
鄱陽王鏘桂陽王鑠
始興簡王鑑江夏王鋒
南平王銳宜都王鏗
晉熙王銶河東王鉉
南齊書卷三十六
列傳第十七
謝超宗劉詳
南齊書卷三十七
列傳第十八
到撝劉悛
虞悰胡諧之
南齊書卷三十八
列傳第十九
蕭景先蕭赤斧(子穎胄)
南齊書卷三十九
列傳第二十
劉瓛(弟璡)陸澄
南齊書卷四十
列傳第二十一
武帝十七王
竟陵文宣王子良(子昭胄)
廬陵王子卿魚復侯子響
安陸王子敬晉安王子懋
随郡王子隆建安王子真
西陽王子眀南海王子罕
巴陵王子倫邵陵王子貞
臨賀王子岳西陽王子文
衡陽王子峻南康王子琳
湘東王子建南郡王子夏
南齊書卷四十一
列傳第二十二
張融周顒
南齊書卷四十二
列傳第二十三
王晏蕭諶
蕭坦之江祏
南齊書卷四十三
列傳第二十四
江斆何昌㝢
謝[卄瀹]王思遠
南齊書卷四十四
列傳第二十五
徐孝嗣沈文季
南齊書卷四十五
列傳第二十六
宗室
衡陽元王道度
始安貞王道生(遙光遥昌)(遥欣)
安陸昭王緬
南齊書卷四十六
列傳第二十七
王秀之王慈
蔡約陸慧曉(顧憲之)
蕭惠基
南齊書卷四十七
列傳第二十八
王融謝朓
南齊書卷四十八
列傳第二十九
袁彖孔稚珪
劉繪
南齊書卷四十九
列傳第三十
王奐(從弟繢)張沖
南齊書卷五十
列傳第三十一
文二王
巴陵王昭秀桂陽王昭粲
眀七王
巴陵隐王寳義江夏王寳玄
廬陵王寳源鄱陽王寳寅
邵陵王寳攸晉熙王寳嵩
桂陽王寳貞
南齊書卷五十一
列傳第三十二
裴叔業崔慧景
張欣泰
南齊書卷五十二
列傳第三十三
文學
丘靈鞠檀超
卞彬丘巨源
王智深陸厥
崔慰祖王逡之
祖沖之賈淵
南齊書卷五十三
列傳第三十四
良政
傅琰虞愿
劉懷慰裴昭眀
沈憲李珪之
孔琇之
南齊書卷五十四
列傳第三十五
高逸
褚伯玉眀僧紹
顧歡臧榮緒
何求劉虯
庾易宗測
杜京産沈驎士
吳苞徐伯珍
南齊書卷五十五
列傳第三十六
孝義
崔懷慎公孫僧遠
吳欣之韓係伯
孫淡華寳
韓靈敏封延伯
吳達之王文殊
朱謙之蕭叡眀
樂頤江泌
杜栖陸綘
南齊書卷五十六
列傳第三十七
倖臣
紀僧真劉係宗
茹法亮呂文顯
呂文度
南齊書卷五十七
列傳第三十八
魏虜
南齊書卷五十八
列傳第三十九
蠻東南夷
南齊書卷五十九
列傳第四十
芮芮虜河南氐羌
(臣)等謹案南齊書五十九卷梁蕭子顯撰子
顯事蹟附載梁書蕭子恪傳章俊卿山堂考
索引館閣書目云南齊書本六十卷今存五
十九卷亡其一劉知幾史通曾鞏叙錄則皆
云八紀十一志四十列傳合為五十九卷不
言其有闕佚然梁書及南史子顯本傳實俱
作六十卷則館閣書目不為無據考南史載
子顯自序似是據其叙傳之詞又晁公武讀
書志載其進書表云天文事秘戶口不知不
敢私載疑原書六十卷為子顯叙傳末附以
表與李延夀北史例同至唐已佚其叙傳而
其表至宋猶存今又併其表佚之故較本傳
闕一卷也又史通序例篇謂令升先覺遠述
邱明史例中興於是為盛沈宋之志序蕭齊
之序錄雖以序為名其實例也子顯雖文傷
蹇躓而義甚優長為序例之美者今考此書
良政高逸孝義倖臣諸傳皆有序而文學傳
獨無序殆亦宋以後所殘闕歟齊高好用圖
讖梁武崇尚釋氏故子顯於高帝紀卷一引
太乙九宫占祥瑞志附會緯書高逸傳論推
闡禪理蓋牽於時尚未能釐正又如高帝紀
載王藴之撫刀袁粲之郊飲連綴瑣事殊乖
紀體至列傳尤為冗襍然如紀建元創業諸
事載沈攸之書於張敬兒傳述顔靈寳語於
王敬則傳直書無隠尚不失是非之公高十
二王傳引陳思之表曹冏之論感懷宗國有
史家言外之意焉未嘗無可節取也自李延
夀之史盛行此書誦習者尠日就訛脱州郡
志及桂陽王傳中均有闕文無從補正其餘
字句舛誤如謝莊傳南史作詔徙越巂此書
作越州崔懷慎傳南史作臣子兩遂此書作
兩節者又不可勝乙今裒合諸本參核異同
正其灼然可知者其或無考則從闕疑之義
焉乾隆四十六年五月恭校上
總纂官(臣)紀昀(臣)陸錫純(臣)孫士毅
總校官(臣)陸費墀
