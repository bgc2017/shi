南齊書卷三十二
梁蕭子顯撰
列傳第十三
王琨張岱褚炫
何戢王延之阮韜
王琨琅邪臨沂人也祖薈晉衛將軍父懌不慧侍婢生
琨名為崑崙懌後娶南陽樂玄女無子改琨名立以為
嗣琨少謹篤為從伯司徒謐所愛宋永初中武帝以其
娶桓修女除郎中駙馬都尉奉朝請元嘉初從兄侍中
華有寵權以門戶衰弱待琨如親數相稱薦為尚書儀
曹郎州治中累至左軍諮議領錄事出為宣城太守司
徒從事中郎義興太守歴任皆廉約還為北中郎長史
黃門郎寧朔將軍東陽太守孝建初遷廷尉卿竟陵王
驃騎長史加臨淮太守轉吏部郎吏曹選局貴要多所
屬請琨自公卿下至士大夫例為用兩門生江夏王義
恭嘗屬琨用二人後復遣屬琨答不許出為持節都督
廣交二州軍事建威將軍平越將軍平越中郎廣州刺
史南土沃實在任者常致巨富世云廣州刺史但經城
門一過便得三千萬也琨無所取納表獻禄俸之半州
鎮舊有鼔吹又啟輸還及罷任孝武知其清問還資多
少琨曰臣買宅百三十萬餘物稱之帝悦其對為廷尉
加給事中轉寧朔將軍長史歴陽内史上以琨忠實徙
為寵子新安王東中郎長史加輔國將軍遷右衛將軍
度支尚書出為永嘉王左軍始安王征虜二府長史加
輔國將軍廣陵太守皆孝武諸子泰始元年遷度支尚
書尋加光禄大夫初從兄華孫長襲華爵為新建侯嗜
酒多諐失琨上表曰臣門姪不休從孫長是故左衛將
軍嗣息少資常猥猶冀晚進頃更昏酣業身無檢故衛
將軍華忠肅奉國善及世祀而長負舋承封將傾基緒
嗣小息佟閑立保退不乖素風如蒙拯立則存亡荷榮
私禄更構出為冠軍將軍吳郡太守遷中領軍坐在郡
用朝舍錢三十六萬營餉二宫諸王及作絳襖奉獻軍
用乃左遷光禄大夫尋加太常及金紫加散騎常侍廷
尉虞龢議社稷合為一神琨案舊紏駮時龢深被親寵
朝廷多琨強正明帝臨崩出為督會稽東陽新安臨海
永嘉五郡軍事左軍將軍會稽太守常侍如故坐誤竟
囚䧏號冠軍元徽中遷金紫光禄引訓太僕常侍如故
本州中正加特進順帝即位進右光禄大夫常侍餘如
故順帝遜位琨陪位及辭廟皆流涕太祖即位領武陵
王師加侍中給親信二十人時王儉為宰相屬琨用東
海郡迎吏琨謂信人曰語郎三臺五省皆是郎用人外
方小郡當乞寒賤省官何容復奪之遂不過其事琨性
既古慎而儉嗇過甚家人雜事皆手自操執公事朝會
必夙夜早起簡閱衣裳料數冠幘如此數四世以此笑
之尋解王師建元四年太祖崩琨聞國諱牛不在宅去
臺數里遂步行入宫朝士皆謂琨曰故宜待車有損國
望琨曰今日奔赴皆應爾遂得病卒贈左光禄大夫餘
如故年八十四
張岱字景山吳郡吳人也祖敞晉度支尚書父茂度宋
金紫光禄大夫岱少與兄太子中舍人寅新安太守鏡
征北將軍永弟廣州刺史辨俱知名謂之張氏五龍鏡
少與光禄大夫顔延之隣居顔談議飲酒喧呼不絶而
鏡靜翳無言聲後延之於籬邊聞其與客語取胡床坐
聽辭義清玄延之心服謂賓客曰彼有人焉由此不復
酣呌寅鏡名最高永辨岱不及也郡舉岱上計掾不行
州辟從事累遷南平王右軍主簿尚書水部郎出補東
遷令時殷沖為吳興謂人曰張東遷親貧湏養所以栖
遲下邑然名器方顯終當大至随王誕於會稽起義以
岱為建威將軍輔國長史行縣事事平為司徒左西曹
母年八十籍注未滿岱便去官從實還養有司以岱違
制將欲糾舉宋孝武曰觀過可以知仁不湏案也累遷
撫軍諮議參軍領山隂令職事閑理巴陵王休若為北
徐州未親政事以岱為冠軍諮議參軍領彭城太守行
府州國事後臨海王為征虜廣州豫章王為車騎揚州
晉安王為征虜南兖州岱歴為三府諮議三王行事與
典籖主帥共事事舉而情得或謂岱曰主王既幼執事
多門而每能緝和公私云何致此岱曰古人言一心可
以事百君我為政端平待物以禮悔吝之事無由而及
明闇短長更是才用之多少耳入為黃門郎遷驃騎長
史領廣陵太守新安王子鸞以盛寵為南徐州割吳郡
屬焉高選佐史孝武帝召岱謂之曰卿美效夙著兼資
宦已多今欲用卿為子鸞别駕總刺史之任無謂小屈
終當大伸也帝崩累遷吏部郎明帝初四方反帝以岱
堪幹舊才除使持節督西豫州諸軍事輔國將軍西豫
州刺史尋徙為冠軍將軍北徐州刺史都督北討諸軍
事並不之官泰始末為吳興太守元徽中遷使持節督
益寧二州軍事冠軍將軍益州刺史數年益土安其政
徵侍中領長水校尉度支尚書領左軍遷吏部尚書王
儉為吏部郎時專斷曹事岱每相違執及儉為宰相以
此頗不相善兄子瓌弟恕誅吳郡太守劉遐太祖欲以
恕為晉陵郡岱曰恕未閑從政美錦不宜濫裁太祖曰
恕為人我所悉且又與瓌同勲自應有賞岱曰若以家
貧賜禄此所不論語功推事臣門之恥尋加散騎常侍
建元元年出為左將軍吳郡太守太祖知岱歴任清直
至郡未幾手敕岱曰大邦任重乃未欲回換但總戎務
殷宜湏望實今用卿為護軍加給事中岱拜竟詔以家
為府陳疾明年遷金紫光禄大夫領鄱陽王師世祖即
位復以岱為散騎常侍吳興太守秩中二千石岱晚節
在吳興更以寬恕著名遷使持節監南兗兗徐青冀五
州諸軍事後將軍南兖州刺史常侍如故未拜卒年七
十一岱初作遺命分張家財封置箱中家業張減随復
改易如此十數年贈本官諡貞子
褚炫字彦緒河南陽翟人也祖秀之宋太常父法顯鄱
陽太守兄炤字彦宣少秉高節一目眇官至國子博士
不拜常非從兄淵身事二代聞淵拜司徒歎曰使淵作
中書郎而死不當是一名士邪名德不昌遂令有期頤
之夀炫少清簡為從舅王景文所知從兄淵謂人曰從
弟廉勝獨立乃十倍於我也宋義陽王昶為太常板炫
補五官累遷太子舍人撫軍車騎記室正員郎從宋明
帝射雉至日中無所得帝甚猜羞召問侍臣曰吾旦來
如臯遂空行可笑座者莫答炫獨曰今節候雖適而雲
霧尚凝故斯翬之禽驕心未警但得神駕游豫羣情便
為載懽帝意解乃於雉場置酒遷中書侍郎司徒右長
史昇明初炫以清尚與劉俁謝朏江斆入殿侍文義號
為四友遷黃門郎太祖驃騎長史遷侍中復為長史齊
臺建復為侍中領步兵校尉以家貧建元初出補東陽
太守加秩中二千石還復為侍中領步兵凡三為侍中
出為竟陵王征北長史加輔國將軍尋徙為冠軍長史
江夏内史將軍如故永明元年為吏部尚書炫居身清
立非弔問不雜交遊論者以為美及在選部門庭蕭索
賓客罕至出行左右捧黃紙帽箱風吹紙剥殆盡罷江
夏還得錢十七萬於石頭并分與親族病無以市藥表
自陳解改授散騎常侍領安成王師國學建以本官領
博士未拜卒無以殯歛時年四十一贈太常諡曰貞子
何戢字慧景廬江灊人也祖尚之宋司空父偃金紫光
禄大夫被遇於宋武選戢尚山隂公主拜駙馬都尉解
褐秘書郎太子中舍人司徒主簿新安王文學秘書丞
中書郎景和世山隂主就帝求吏部郎褚淵入内侍已
淵見拘逼終不肯從與戢同居止月餘日由是特申情
好明帝立遷司徒從事中郎從建安王休仁征赭圻板
轉戢司馬除黃門郎出為宣威將軍東陽太守吏部郎
元徽初褚淵參朝政引戢為侍中時年二十九戢以年
未三十苦辭内侍表疏屢上時議許之改授司徒左長
史太祖為領軍與戢來往數置歡讌上好水引䴵戢令
婦女躬自執事以設上焉久之復為侍中遷安成王車
騎長史加輔國將軍濟隂太守行府州事出為吳郡太
守以疾歸為侍中秘書監仍轉中書令太祖相國左長
史建元元年遷散騎常侍太子詹事尋改侍中詹事如
故上欲轉戢領選問尚書令褚淵以戢資重欲加常侍
淵曰宋世王球從侍中中書令單作吏部尚書資與戢
相似頃選職方昔小輕不容頓加常侍聖旨每以蟬冕
不宜過多臣與王儉既已左珥若復加戢則八座便有
三貂若帖以驍游亦為不少乃以戢為吏部尚書加驍
騎將軍戢美容儀動止與褚淵相慕時人呼為小褚公
家業富盛性又華侈衣被服飾極為奢麗三年出為左
將軍吳興太守上頗好畫扇宋孝武賜戢蟬雀扇善畫
者顧景秀所畫時陸探微顧彦先皆能畫歎其巧絶戢
因王晏獻之上令晏厚酬其意四年卒時年三十六贈
散騎常侍撫軍太守如故諡懿子女為鬱林王后又贈
侍中光禄大夫
王延之字希季琅邪臨沂人也祖裕宋左光禄儀同三
司父昇之都官尚書延之出繼伯父秀才粲之延之少
而靜默不交人事州辟主簿不就舉秀才北中郎法曹
行參軍轉署外兵尚書外兵部司空主簿並不就除中
軍建平王主簿記室仍度司空北中郎二府轉秘書丞
西陽王撫軍諮議州别駕尋陽王冠軍安陸王後軍司
馬加振武將軍出為安遠護軍武陵内史不拜宋明帝
為衛軍延之轉為長史加宣威將軍司徒建安王休仁
征赭圻轉延之為左長史加寧朔將軍延之清貧居宇
穿漏褚淵往候之見其如此具啟明帝帝即敕材官為
起三間齋屋遷侍中領射聲校尉未拜出為吳郡太守
罷郡還家産無所增益除吏部尚書侍中領右軍並不
拜復為吏部尚書領驍騎將軍出為後軍將軍吳興太
守遷都督浙東五郡會稽太守轉侍中秘書監晉熙王
師遷中書令師如故未拜轉右僕射昇明二年轉左僕
射宋德既衰太祖輔政朝野之情人懷彼此延之與尚
書令王僧虔中立無所去就時人為之語曰二王持平
不送不迎太祖以此善之三年出為使持節都督江州
豫州之新蔡晉熙二郡諸軍事安南將軍江州刺史建
元二年進號鎮南將軍延之與金紫光禄大夫阮韜俱
宋領軍劉湛外甥並有早譽湛甚愛之曰韜後當為第
一延之為次也延之甚不平每致餉下都韜與朝士同
例太祖聞其如此與延之書曰韜云卿未嘗有别意當
緣劉家月旦故邪在州禄俸以外一無所納獨處齋内
吏民罕得見者四年遷中書令右光禄大夫本州大中
正轉左僕射光禄中正如故尋領竟陵王師永明二年
陳疾解職世祖許之轉特進右光禄大夫王師中正如
故其年卒年六十四追贈散騎常侍右光禄大夫特進
如故諡簡子延之家訓方嚴不妄見子弟雖節歲問訊
皆先克日子倫之見兒子亦然永明中為侍中世祖幸
琅邪城倫之與光禄大夫全景文等二十一人坐不參
承為有司所奏詔倫之親為陪侍之職而同衆惰慢免
官景文等贖論建武中至侍中領前軍將軍都官尚書
領游擊將軍卒
阮韜字長明陳留人晉金紫光禄大夫裕玄孫也韜少
歴清官為南兖州别駕刺史江夏王劉義恭逆求資費
錢韜曰此朝廷物執不與宋孝武選侍中四人並以風
貌王彧謝莊為一雙韜與何偃為一雙常充兼假泰始
末為征南江州長史桂陽王休範在鎮數出行遊韜性
方峙未嘗随從至散騎常侍金紫光禄大夫領始興王
師永明二年卒
史臣曰内侍樞近世為華選金璫熲耀朝之麗服久忘
儒藝專授名家加以簡擇少姿簮貂冠冕基蔭所通後
才先貌事同謁者以形骸為官斯違舊矣辟強之在漢
朝幼有妙察仲宣之處魏國見貶容陋何戢之讓雖未
能深識前古之美與夫尸官靦服者何等級哉
贊曰萬石祗慎琨既為倫五龍一氏張亦繼荀炫清褚
族戢遺何姻延之居簡名峻王臣
南齊書卷三十二
