南齊書卷三十
梁蕭子顯撰
列傳第十一
薛淵戴僧靜桓康(尹略)焦度
曹虎
薛淵河東汾隂人也宋徐州刺史安都從子本名道淵
避太祖偏諱改安都以彭城降虜親族皆入北太祖鎮
淮隂淵遁來南委身自結果幹有氣力太祖使領部曲
備衞帳内從征伐元徽末以勲官至輔國將軍右軍將
軍驍騎將軍軍主封竟陵矦沈攸之難起太祖入朝堂
豫章王嶷代守東府使淵領軍屯司徒左府分備京邑
袁粲據石頭豫章王嶷夜登西門遥呼淵淵驚起率軍
赴難先至石頭焚門攻戰事平明旦衆軍還集杜姥宅
街路皆滿宫門不開太祖登南掖門樓處分衆軍各還
本頓至食後城門開淵方得入見太祖且喜且泣太祖
即位增邑為二千五百戸除淮陵太守加寧朔將軍驍
騎將軍如故尋為直閣將軍冠軍將軍仍轉太子左率
虜遣偽將薛道摽寇夀春太祖以道摽淵之親近敕齊
郡太守劉懷慰曰聞道摽分明來其兒婦竝在都與諸
弟無復同生者凡此類無為不多方悞之縱不全信足
使豺狼疑惑令為淵書與道摽示購之之意虜得書果
追道摽遣他將代之世祖即位遷左衛將軍初淵南奔
母索氏不得自拔改嫁長安楊氏淵私遣購贖梁州刺
史崔慧景報淵云索在界首遣信拘引已得拔難淵表
求觧職至界上迎之見許改授散騎常侍征虜將軍淵
母南歸事竟無實永明元年淵上表觧職送貂蟬詔曰
遠隔殊方聲問難審淵憂迫之深固辭朝列昔東關舊
典猶通婚宦况母出有差音息時至依附前例不容申
許便可斷表速還章服淵以贖母既不得又表陳觧職
詔不許後虜使至上為淵致與母書車駕幸安樂寺淵
從駕乘虜橋先是勑羌虜橋不得入仗為有司所奏免
官見原四年出為持節督徐州諸軍事徐州刺史將軍
如故明年遷右軍司馬將軍如故轉大司馬濟陽太守
將軍如故七年為給事中右衛將軍以疾觧職歸家不
能乘車去車脚使人轝之而去為有司所紏見原八年
為右將軍大司馬領軍討巴東王子響子響軍主劉超
之被捕急以眠褥雜物十餘種賂淵自逃淵匿之軍中
為有司所奏詔原十年為散騎常侍將軍如故世祖崩
朝廷慮虜南寇假淵節軍主本官如故尋加驍騎將軍
假節本官如故隆昌元年出為持節督司州軍事司州
刺史右將軍如故延興元年進號平北將軍未拜卒明
帝即位方有詔賻錢五萬布五百匹尅日舉哀
戴僧靜會稽永興人也祖飾宋景平中與富陽孫法先
謀亂伏法家口徙青州僧靜少有膽力便弓馬事刺史
沈文秀俱没虜後將家屬叛還淮隂太祖撫畜之常在
左右僧靜於都載錦出為歐陽戍所得繫兖州獄太祖
遣薛淵餉僧靜酒食以刀子置魚腹中僧靜與獄吏飲
酒既醉以刀刻械手自折鏁發屋而出歸太祖匿之齋
内以其家貧年給榖千斛虜圍甬城遣僧靜戰盪數捷
補帳内軍主隨還京師勲階至積射將軍羽林監沈攸
之事起太祖入朝堂僧静為軍主從袁粲據石頭太祖
遣僧靜將腹心先至石頭時蘇烈據倉城僧靜射書與
烈夜縋入城粲登城西南門列燭火處分臺軍至射之
火乃滅回登東門其黨輔國將軍孫曇瓘驍勇善戰每
盪一合輒大殺傷官軍死者百餘人軍主王天生殊死
拒戰故得相持自亥至丑有流星赤色照地墜城中僧
靜率力攻倉門身先士卒衆潰僧靜手斬粲於是外軍
燒門入初粲大明中與蕭惠開周朗同車行逢大桁開
駐車共語惠開取鏡自照曰無年可仕朗執鏡良久曰
視死如歸粲最後曰當至三公而不終也僧靜以功除
前軍將軍寧朔將軍將士戰亡者太祖為歛祭焉昇明
二年除游擊將軍沈攸之平論封諸將以僧靜為興平
縣侯邑千戸太祖即位增邑千二百戸除南濟隂太守
本官如故除輔國將軍改封建昌建元二年遷驍騎將
軍加員外常侍轉太子左衛率世祖踐阼出為持節督
徐州諸軍事冠軍將軍北徐州刺史買牛給貧民令耕
種甚得荒情遷給事中太子右率尋加通直常侍永明
五年隸護軍陳顯達討荒賊桓天生於比陽僧靜與平
西司馬韓孟度華山太守康元隆前進未至比陽四十
里頓深橋天生引虜步騎十萬奄至僧靜合戰大破之
殺獲萬計天生退還比陽僧静進圍之天生軍出城外
僧靜又擊破之天生閉門不復出僧静力疲乃退除征
虜將軍南中郎司馬淮南太守八年巴東王子響殺僚
佐世祖召僧静使領軍向江陵僧静面啓上曰巴東王
年少長史捉之太急忿不思難故耳天子兒過誤殺人
有何大罪今忽遣軍西上人情惶懼無所不至僧静不
敢奉敇上不荅而心善之徙為廬陵王中軍司馬高平
太守將軍如故九年卒詔曰僧静志懷貞果誠著艱難
剋殄西墉勲彰運始奄致殞喪惻愴傷懷賻錢五萬布
百匹諡壯矦僧靜同郡餘姚人陳胤叔本名承叔避宣
帝諱改彊辯果捷便刀楯初為左夾轂隊將泰始初隨
太祖東討遂歸身隨從征伐小心慎事以功見賞封當
陽縣子官至太子左率啓世祖以鍛箭&KR0008;用鐵多不如
鑄作東冶令張候伯以鑄&KR0008;鈍不合用事不行永明三
年卒
桓康北蘭陵承人也勇果驍悍宋大明中隨太祖為軍
容從世祖在贑縣泰始初世祖起義為郡所縶衆皆散
康裝擔一頭貯穆后一頭貯文惠太子及竟陵王子良
自負置山中與門客蕭欣祖楊瑑之臯分喜潛三奴向
思奴四十餘人相結破郡獄出世祖郡追兵急康等死
戰破之隨世祖起義摧堅陷陣膂力絶人所經村邑恣
行暴害江南人畏之以其名怖小兒畫其形以辟瘧無
不立愈見擢為世祖冠軍府參軍除殿中將軍武騎常
侍出補襄賁令桂陽事起康棄縣還都就太祖會事平
除員外郎元徽五年七月六日夜少帝微行至領軍府
帝左右人曰一府人皆眠何不緣牆入帝曰我今夕欲
一處作適待明日夜康與太祖所養徤兒盧荒向黑於
門間聽得其語明夕王敬則將帝首至扣門康謂是變
與荒黑曉下拔白刃欲出仍隨入宫太祖鎮東府除康
武陵王中兵寧朔將軍帶蘭陵太守常衛左右太祖誅
黃回回時為南兖州部曲數千欲收恐為亂召入東府
停外齋使康將數十人數回罪然後殺之回初與屯騎
校尉王宜與同石頭之謀太祖隱其事猶以重兵付回
而配以腹心宜與拳捷善舞刀楯回嘗使十餘人以水
交灑不能著既慮宜與反已乃先撤其軍將宜與不與
回發怒不從處分擅斬之諸將因此白太祖以回握彊
兵必遂反覆康請獨往刺之太祖曰卿等何疑甚彼無
能為也及回被召上車愛妾見赤光冠其頭至足苦捉
留回不肯止時人為之語曰欲侜張問桓康除後軍將
軍直閣將軍南濮陽太守寧朔如故建元元年封吳平
縣伯五百戸轉輔國將軍左軍將軍游擊將軍太守如
故太祖謂康曰卿隨我日久未得方伯亦當未解我意
政欲與卿先共滅虜耳虜動遣康行假節尋進冠軍將
軍三年春於淮陽與虜戰大破之進兵攻陷虜樊諧城
太祖喜敕康迎淮北義民不剋明年以康為持節督青
冀二州東徐之東莞琅邪二郡朐山戍北徐之東海漣
口戍諸軍事青冀二州刺史冠軍如故世祖即位轉驍
騎將軍復前軍郡其年卒詔曰康昔預南勲義兼常懷
倍深惻愴凶事所須厚加料理年五十七淮南人尹略
少伏事太祖晚習騎射以便捷見使為將昇明中為虎
賁中郎越騎校尉建元初封平周男三百戸永明八年
為游擊將軍討巴東王子響見害贈輔國將軍梁州刺
史
焦度字文續南安氐人也祖文珪避難至襄陽宋元嘉
中僑立天水郡略陽縣乃屬焉度以歸國補北館客孝
武初青州刺史顔師伯出鎮滑臺度領幢主送之索虜
寇青州師伯遣度領軍與虜戰於沙溝杜梁度身破陣
大捷師伯板為已輔國府參軍虜遣清水公拾賁敕文
寇清口度又領軍救援刺虜騎將豹皮公墮馬獲其具
裝鎧矟手殺數十人師伯啓孝武稱度氣力弓馬竝絶
人帝召還充左右見度身形黑壯謂師伯曰真健物也
除西陽王撫軍長兼行參軍補晉安王子勛夾轂隊主
隨鎮江州子勛起兵以度為龍驤將軍領三千人為前
鋒屯赭圻每與臺軍戰常自排突所向無不勝事敗逃
宫亭湖中為寇賊朝廷聞其勇甚憂患之使江州刺史
王景文誘降度等將部曲出首景文以為已鎮南參軍
尋領中直兵厚待之隨景文還都常在府州内景文被
害夕度大怒勸景文拒命景文不從明帝不知也以度
武勇補晉熙王燮防閤除征虜鎧曹行參軍隨鎮夏口
武陵王贊代燮為郢州度仍留鎮為贊前軍參軍沈攸
之事起轉度中直兵加寧朔將軍軍主太祖又遣使假
度輔國將軍屯騎校尉攸之大衆至夏口將直下都留
偏兵守郢城而已度於城樓上肆言罵辱攸之至自發
露形體穢辱之故攸之怒改計攻城度親力戰攸之衆
蒙楯將登度令投以穢器賊衆不能冐至今呼此樓為
焦度樓事寧度功居多轉後軍將軍封東昌縣子東宫
直閤將軍為人朴澀欲就太祖求州比及見意色甚變
竟不得一語太祖以其不閑民事竟不用建元四年乃
除淮陵太守本官如故度見朝廷貴戚說郢城事宣露
如初好飲酒醉輒暴怒上常使人節之年雖老而氣力
如故尋除游擊將軍永明元年卒年六十一贈輔國將
軍梁秦二州刺史子世榮永明中為巴東王防閤子響
事世榮避奔雍州世祖嘉之以為始興中兵參軍
曹虎字士威下邳下邳人也本名虎頭宋明帝末為直
廂桂陽賊起隨太祖出新亭壘出戰先斬一級持還由
是識太祖太祖為領軍虎訴勲補防殿隊主直西齋蒼
梧廢明日虎欲出外避難遇太祖在東中華門問虎何
之虎因曰故欲仰覓明公耳仍留直衛太祖鎮東府以
虎與戴僧靜各領白直三百人累至屯騎校尉帶南城
令豫平石頭封羅江縣男除前軍將軍上受禪增邑為
四百戸直閤將軍領細仗主尋除寧朔將軍東莞太守
建元元年冬虎啓乞改封候官尚書奏候官戸數殷廣
乃改封監利縣二年除游擊將軍本官如故及彭沛義
民起遣虎領六千人入渦沈攸之横吹一部京邑之絶
虎啓以自隨義民久不至虎乃攻虜别營破之將士貪
取俘執反為虜所敗死亡二千人世祖即位除員外常
侍遷南中郎司馬加寧朔將軍南新蔡太守永明元年
徙為安成王征虜司馬餘官如故明年江州蠻動敕虎
領兵戍尋陽板輔國將軍伐蠻軍主又領尋陽相尋除
游擊將軍輔國軍主如故世祖以虎頭名鄙敕改之六
年四月荒賊桓天生復引虜出據隔城遣虎督數軍討
之虎令輔國將軍朱公恩領騎百匹及前行踏伏值賊
遊軍因合戰破之遂進至隔城賊黨拒守虎引圍柵絶
其走路須臾候騎還報虜援已至尋而天生率馬步萬
餘人迎戰虎奮擊大敗之獲二千餘人明日遂攻隔城
拔之斬偽虎威將軍襄城太守帛烏祝復殺二千餘人
賊棄平氐城退走十一年遷冠軍將軍驍騎如故明年
遷太子左率轉西陽王冠軍司馬廣陵太守上敕虎曰
廣陵須心腹非吾意可委者不可得處此任隨郡王子
隆代巴東王子響為荆州備軍容西上以虎為輔國將
軍鎮西司馬南平内史十一年收雍州刺史王奐敕領
步騎數百步道取襄陽仍除持節督梁南北秦沙四州
諸軍事西戎校尉梁南秦二州刺史將軍如故尋進號
征虜將軍鬱林即位進號前將軍隆昌元年遷督雍州
郢州之竟陵司州之隨郡軍事冠軍將軍雍州刺史建
武元年進號右將軍二年進督為監進號平北將軍爵
為侯增邑三百戸四年虜寇沔北虎聚軍襄陽與南陽
太守房伯玉不協不急赴救末乃移頓樊城虜主元宏
遺虎書曰皇帝謝偽雍州刺史神運兆中皇居闡洛化
揔元天方融八表而南有未賓之吳治為兩主之隔幽
顯含嗟人靈壅閼且漢北江邊密邇乾縣故先動鳳駕
整我神邑卿進無陳平歸漢之智退闕雲長殉節之忠
嬰閉窮城憂頓長沔機勇兩缺何其嗟哉朕比乃欲造
卿逼宂未果且還新都響厥六戎入彼春月遲遲揚旆
善脩爾略以俟義臨虎使人答書曰自金精失道皇居
徙縣喬木空存茂草方鬱七狄交侵五胡代起顧瞻中
原每用弔焉知棄臯蘭隨水瀍澗伊川之象爰在兹日
古人有云匪宅是卜而鄰是卜樊漢無幸咫尺殊風折
膠入塞乘秋犯邊親屬窮於斬殺士女困於虔劉與彼
蠢左共為脣齒仁義弗聞苛暴先露乃復改易氈裘妄
自尊大我皇開運光宅區夏而式亂逋逃棄同即異每
欲出車鞠旅以征不庭所冀干戚兩階叛命來格遂復
遊魂不戢亂滑孔熾孤摠連率任屬方邵組甲十萬雄
戟千犀以此戡難何往不克主上每矜率土哀彼民黎
使不戰屈敵兵無血刃故部勒小戍閉壁清野抗威遵
養庶能懷音若遂迷復知進忘退當金鉦戒路雲旗北
掃長驅燕代併羈名王使少卿忽諸頭曼不祀兵交無
遠相為憫然永泰元年遷給事中右衛將軍持節隸都
督陳顯達停襄陽伐虜度支尚書崔慧景於鄧地大敗
虜追至沔北元宏率十萬衆從羽儀華蓋圍樊城虎閉
門固守虜去城數里立營頓設氈屋復再圍樊城臨沔
水望襄陽岸乃去虎遣軍主田安之等十餘軍出逐之
頗相傷殺東昏即位遷前將軍鎮軍司馬永元元年始
安王遥光反虎領軍屯青溪中橋事寧轉散騎常侍右
衛將軍虎形幹甚毅善於誘納日食荒客常數百人晩
節好貨賄吝嗇在雍州得見錢五千萬伎女食醬菜無
重肴每好風景輒開庫拍張向之帝疑虎舊將兼利其
財新除未及拜見殺時年六十餘和帝中興元年追贈
安北將軍徐州刺史
史臣曰解厄鴻門資舞陽之氣納降饗旅仗虎侯之力
觀兹猛毅藉以風威未必投車挾輈然後勝敵故桓康
之聲所以震懾江蠡也
贊曰薛辭親愛歸身淮涘戴類千秋興言帝子桓勇焦
壯爪牙之士虎守西邊功虧北鄙
南齊書卷三十
南齊書卷三十考證
戴僧靜傳僧靜手斬粲(臣祖庚)按南史袁粲傳僧靜
奮刀直前欲斬之子最呌抱父乞先死兵士人人莫
不隕涕粲曰我不失忠臣汝不失孝子仍求筆作啓
云臣義奉大宋策名兩畢今便歸魂墳隴永就山丘
僧靜乃并斬之此不載宋書亦無此事通鑑考異曰
時僧靜掩粲不備挺身直往安肻令粲作啓從容如
此據此則傳不為漏而南史未可謂得也
曹虎傳曹虎南史虎作武
乾没孔熾乾没南監本作亂猾
南齊書卷三十考證
