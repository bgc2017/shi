南齊書卷十三
梁蕭子顯撰
志第五
天文下
史臣曰天文設象宜備内外兩宮但災之所躔不必遍
行景緯五星精晷與二曜而為七妖祥是主歷數攸司
盖有殊於列宿也若北辰不移據在杠軸衆星動流實
繋天體五星從伏非關二義故徐顯思以五星為非星
虞喜論之詳矣
五星相犯列宿雜
建元元年八月辛亥太白犯軒轅大星
九月癸丑太白從行於軫犯填星
二年六月丙子太白晝見
四年二月丙戌太白晝見在午上
六年辛夘太白晝見午上庚子太白入東井無所犯
七月己未太白有光影
八月戊子太白從軒轅犯女主星甲辰太白從行犯軒
轅少民星
九月己夘太白從行犯太微西蕃上將辛酉太白從行
入太微在右執法星西北一尺戊辰太白從行犯太微
左執法
十二月壬子太白從行犯填星在氐度丙辰太白從行
犯房北頭第一星丁夘太白犯楗閉星
永明元年六月己酉太白行犯太微上將星辛酉太白
行犯太微左執法
八月甲申太白犯南斗第四星
九月乙酉太白犯南斗第三星壬辰太白熒惑合同在
南斗度
十月丁夘太白犯哭星
二年正月戊戌太白晝見當午上
三月甲戌太白從行入羽林
四月丙申太白從行犯東井鉞星
六月戊辰太白熒惑合同在輿鬼度己巳太白從行輿
鬼度犯歲星
三年四月丁未太白晝見癸亥太白晝見當午上
五月戊子太白犯少民星
八月丁巳太白晝見當午上
十一月壬申太白從行入氐
十二月己酉太白填星合在箕度
四年九月壬辰太白晝見當午丙午太白犯南斗
十一月庚子太白入羽林又犯天關
五年五月丁酉太白晝見當午上庚子太白三犯畢左
股第一星西南一尺
六月甲戌太白犯東井北轅第三星在西一尺
八月甲寅太白從行入軒轅在女主星東北一尺二寸
不為犯戊辰太白從在太微西蕃上將星西南五寸辛
巳太白從在太微左執法星西北四寸
六年四月辛酉太白從在熒惑北三寸為犯竝在東井
度
五月癸夘太白晝見當午上
六月己巳太白從在太微西蕃右執法星東南四寸為
犯
七月癸巳太白在氐角星東北一尺為犯
八月乙亥太白從行在房南第二左股次將星西南一
尺為犯
閏八月甲午太白晝見當午
十一月戊午太白從在歲星西北四尺同在尾度又在
熒惑東北六尺五寸在心度合宿
十二月壬寅太白從行在填星西南二尺五寸斗度
七年二月辛巳太白從行入羽林
十月癸酉太白在歲星南相去一尺六寸從在箕度為
合
十一月丁夘太白從行入羽林
八年正月丁未太白書見當午上
六月戊子太白從行入東井己丑太白晝見當午
八月庚辰太白從行在軒轅女主星南七尺為犯
九月丙申太白從行在太微西蕃上將星西南一尺為
犯丁未太白從行入太微辛酉太白從行在進賢西五
寸為犯
十月乙亥太白從行在亢南第二星西南一尺為犯甲
申太白從行入氐
十一月戊戌太白從行在房北頭第二星東北一寸又
在楗閉星西南七寸竝為犯又在熒惑西北二尺為合
宿癸夘太白從行在熒惑東北一尺為犯
九年四月癸未太白從歷夕見西方從疾參宿一度比
来多隂至己丑開除己見在日北當西北維上薄昏不
見宿星則為先歷而見
六月丙子太白晝見當午上
七月辛夘太白從行入太微在西蕃上將星北四寸為
犯
九月乙亥太白從行在南斗第四星北二寸為犯丁夘
太白在南斗第三星西一寸為犯
十年二月甲辰太白從行入羽林
五月辛巳太白從行入東井在軒轅西第一星東六寸
為犯
七月乙丑太白從行在軒轅大星東八寸為犯
十一年正月戊辰太白從行在歲星西北六寸為犯在
奎度
二月丁丑太白從行東井北轅西頭第一星東北一尺
為犯
四月戊子太白在五諸侯東第二星西北六寸為犯辛
丑太白從行入輿鬼在東北星西南四寸為犯
五月戊午太白晝見當午名為經天癸亥太白從行入
軒轅大星北一尺二寸無所犯
九月己酉太白晝見當午上
十月丙戌太白行在進賢星西南四寸為犯
十一月戊戌太白從行入氐丁夘太白從行在楗閉星
西北六寸為犯
十二月壬辰太白從行在南斗第六星東南一尺為犯
辛丑太白從行在西建東星西南一尺為犯
建元元年五月己未熒惑犯太微西蕃上將又犯東蕃
上將
二年十月辛酉熒惑守太微
四年六月戊子熒惑從行入東井無所犯戊戌熒惑在
東井度形色小而黃黑不明丁丑熒惑太白同在東井
度
七月甲戍熒惑從行入輿鬼犯積尸
十月癸未熒惑從行犯太微西蕃上將星丙戍熒惑從
入太微
十一月丙辰熒惑從行在太微犯右執法
永明元年正月己亥熒惑逆犯上相辛亥熒惑守角庚
子熒惑逆入太微
三月丁夘熒惑守太白
六月戊申熒惑從犯亢己巳熒惑從行犯氐東南星
七月戊寅熒惑填星同在氐度丁亥熒惑行犯房北頭
第二星
八月乙丑熒惑從行犯天江甲戌熒惑犯南斗第五星
十一月丙申熒惑入羽林
二年八月庚午熒惑犯太微西蕃上將癸未熒惑犯太
微右執法丁酉熒惑犯太微右執法
十月庚申熒惑犯進賢
十一月壬辰熒惑犯亢南苐二星丙申熒惑犯亢南星
十二月乙夘熒惑入氐
三年二月乙夘熒惑在房北頭第一星西北一尺徘徊
守房
四月戊戌熒惑犯
六月乙亥熒惑犯房癸亥熒惑犯天江南頭第二星
八月丁巳熒惑犯南斗第五星
十一月丙戌熒惑從行入羽林
四年八月戊辰熒惑入太微癸酉熒惑犯太微右執法
戊子熒惑在太微
九月戊申熒惑犯歲星己酉熒惑犯歲星芒角相接
十月丁丑熒惑犯亢南頭第一星
十一月庚寅熒惑犯氐西南星
十二月己未熒惑犯房北頭第一星庚申熒惑入房北
犯鉤鈐星
五年二月乙亥熒惑填星同在南斗度為合宿
九月乙未熒惑從行在哭星東相去半寸
六年四月癸丑熒惑伏在参度去太白二尺五寸辰星
去太白五尺三寸為合宿甲戌熒惑在辰星東南二尺
五寸俱從行入東井曠中無所犯
閏四月丁丑熒惑從行在氐西南星北七寸為犯己夘
熒惑從行入氐無所犯乙巳熒惑從行在房北頭第一
上將右驂星南六寸為犯又在鉤鈐星西北五寸
十一月丙寅熒惑從行在歲星西相去四尺同在尾度
為合宿
七年二月丙子熒惑從行在填星西相去二尺同在牽
牛度為合宿
三月戊午熒惑從在泣星西北七寸戊辰熒惑從行入
羽林
八月戊戌熒惑逆入羽林
九月乙丑熒惑入羽林成句已
八年四月丙申熒惑從行入輿鬼在西北星東南二寸
為犯
十月乙亥熒惑入氐
十一月乙未熒惑從入北落門在第一星東南去鉤鈐
三寸為犯
九年三月甲午熒惑從在填星東七寸在歲星南六寸
同在虛度為犯為合宿
四月癸亥熒惑從行入羽林
閏七月辛酉熒惑從行在畢左股星西北一寸為犯
八月十四日熒惑應伏在昴三度前先歴在畢度二十
一日始逆行北轉垂及玄冬熒惑囚死之時而形色漸
大於常
十年二月庚子熒惑從入東井北轅西頭第一星西二
寸為犯
三月癸未熒惑從行在輿鬼西北七寸為犯乙酉熒惑
從行入輿鬼
六月壬寅熒惑從行入太微
十一年二月庚戍熒惑從在鎮星西北六寸為犯同在
營室
五月戊午熒惑從行在歲星西南六寸為犯同在婁度
八月辛巳熒惑從行入東井在南轅西第一星東北一
尺四寸
十一月丁巳熒惑逆行在五諸侯東星北四寸為犯
隆昌元年三月乙丑熒惑從行入輿鬼西北星東一寸
為犯癸酉熒惑從行在輿鬼積尸星東北七寸為犯
閏三月甲寅熒惑從入軒轅
五月丁酉熒惑從入太微在右執法北二寸為犯
建元四年正月己夘歲星太白俱從行同在婁度為合
宿
六月丁酉歲星晝見
永明元年五月甲午歲星入東井
七月壬午歲星晝見
三年五月丙子歲星與太白合
六月辛丑歲星與辰星合
十月己巳歲星從入太微
十一月甲子歲星從入太微犯右執法
四年閏二月丙辰歲星犯太微上將
三月庚申歲星犯太微上將
四月己未歲星犯右執法
八月乙巳歲星犯進賢又與熒惑於軫度合宿
五年二月癸夘歲星犯進賢
六月甲子歲星盖見在軫度
十月己未歲星從在氐西南星北七寸又辰星從入氐
在歲星西四尺五寸又太白從在辰星東相去一尺同
在氐度三星為合宿
十二月甲戌歲星晝見
六年三月甲申歲星逆行入氐宿
六月丙寅歲星晝見在氐度
八年三月庚申歲星守牽牛
九年二月壬午歲星從在填星西七寸同在虚度為合
宿
閏七月辛酉歲星在泣星北五寸為犯又守填星九月
辛夘在泣星西一尺五寸為合宿
永明元年六月辰星從行入太微在太白西北一尺
二年八月甲寅辰星于翼犯太白
九年六月丙子辰星随太白於西方在七星度相去一
尺四寸為合宿
十一年九月丙辰辰星依歷應夕見西方亢宿一度至
九月八日不見
隆昌元年正月丙戌辰星見危度在太白北一尺為犯
建元三年十月癸丑填星逆行守氐
四年七月戊辰填星從行入氐
永明元年正月庚寅填星守房心
三月甲子填星逆行犯西咸星
二年二月戊辰填星犯東咸星
四年十二月辛巳填星犯建星
七年十二月戊辰填星在須女度又辰星從行在填星
西南一尺一寸為合宿
八年三月庚申填星守哭星
九年七月庚戍填星逆在泣西星東北七寸為犯
十月甲午填星從行在泣星西北五寸為犯
流星災
建元元年十月癸酉有流星大如三升塸色白尾長五
丈從南河東北二尺出北行歴輿鬼西過未至軒轅後
星而没没後餘中央曲如車輪俄頃化為白雲久乃滅
流星自下而升名曰飛星三年十月丙午有流星大如
月赤白色尾長七丈西北行入紫宫中光照墻垣
四年正月辛未有流星大如三升塸赤色從北極第二
星北一尺出北行一丈而沒
九月壬子流星如鵝卵從柳北出入軒轅又一枚如瓜
大出西行沒空中
永明元年六月己酉有流星如二升椀從紫宫出南行
沒氐
二年三月庚辰有流星如二升椀從天市中出南行在
心後
四年二月乙丑有流星大如一升器戊辰有流星大如
五升器
四月丁夘有流星大如一升器從南斗東北出西行經
斗入氐
六月丙戌有流星大如鴨卵從匏瓜南出至虚而入
八月辛未有流星大如三升塸從觜星南出西南行入
天濛没
十一月戊寅有流星大如二升塸白色從亢東北出行
入天市
十二月丁巳有流星大如三升椀白色從天市帝座出
東北行一丈而没
五年六月辛未有流星大如三升器没後有痕
九月丙申有流星大如四升器白色有光照地
十二月甲子西北有流星大如鴨卵黃白色尾長六尺
西南行一丈餘没
六年三月癸酉有流星大如鴨卵赤色無尾
四月丙辰北面有流星大如二升器白色北行六尺而
沒
七月癸巳有流星大如鵝卵白色從匏瓜南出西南行
一丈没空中須臾又有流星大如五升器白色從北河
南出東北行一丈三尺没空中
十月戊寅南面有流星大如鷄卵赤色在東南行没没
後如連珠
十二月壬寅有流星大如鵝卵黃白色尾長三丈有光
没後有痕從梗河出西行一丈許没空中
七年正月甲寅有流星如五升器白色尾長四尺從坐
旗星出西行入五車而過没空中
六月丁丑流星大如二升器黃赤色有光尾長六尺許
從亢南出西行入翼中而没没後如連珠
十月乙丑有流星如三升器赤黃色尾長六尺出紫宫
内北極星東南行三丈没空中壬辰流星如三升器白
色有光從五車北出行入紫宫抵北極第一第二星而
過落空中尾如連珠仍有音響似雷太史奏名曰天狗
八年四月癸巳有流星如二升器黃白色有光從心星
南一尺許出南行二丈没没後如連珠丁巳流星如鵝
卵白色長五丈許從角星東北二尺出西北行没太微
西蕃上將星間
六月癸未有流星如鴨卵赤色從紫宫中出西南行未
至大角五尺許没
七月戊申有流星如五升器赤白色長七尺東南行二
丈没空中
十月乙亥有流星如鵝卵白色從紫宫中出西北行三
丈許没空中
十一月乙未有流星如鵝卵赤白色有光無尾從氐北
一丈出南行入氐中没辛丑流星如鵝卵白色從参伐
出南行一丈没空中又有一流星大如三升器白色從
軫中出東南行入婁中没
九年五月庚子有流星如鷄子白色無尾從紫宫裏黃
帝座星西二尺出南行一丈没空中丁未流星如李子
白色無尾從奎東北大星東二尺出東北行至天將軍
而没戊申流星如鵝卵黃白色尾長二丈從箕星東一
尺出南行四丈没
七月乙夘西南有流星大如二升器白色無尾西南行
一丈餘没戊午有流星如二升器黃白色有光從天江
星西出東北經天入参中而没没後如連珠
閏七月戊辰流星如鵝卵赤色尾長二尺從文昌西行
入紫宫没己巳西南有流星如二升器白色西南行一
丈没
九月戊子有流星大如雞卵白色從少微星北頭出東
行入太微抵帝座星而過未至東蕃次相一尺没如散
珠
十年正月甲戍有流星如五升器白色從氐中出東南
行經房道過從心星南二尺没
三月癸未有流星如雞卵青白色尾長四尺從牽牛南
八寸出南行一丈没空中
十一年二月壬寅東北有流星如一升器白色無尾北
行三丈而没
四月丙申有流星如三升器白色有光尾長一丈許從
箕星東北一尺出行二丈許入斗度没空中臨没如連
珠
五月壬申有流星大如雞子黃白色從太微端門出無
所犯西南行一丈許没没後有痕
七月辛酉有流星如雞子赤色無尾從氐中出西行一
丈五尺没空中戊寅有流星如雞卵黃白色從紫宫東
蕃内出東北行一丈五尺至北極第五星西北四尺没
九月乙酉有流星如鴨卵黃白色從婁南一尺出東行
二丈
十二月己丑西南有流星如三升器黃赤色無尾西南
行三丈許没散如遺火
永元三年夜天開黃色明照湏臾有物絳色如小甕漸
漸大如倉廩聲隆隆如雷墜太湖中野雉皆雊世人呼
為木殃史臣案春秋緯天狗如大奔星有聲望之如火
見則四方相射漢史云西北有三大星如日状名曰天
狗天狗出則人相食天官云天狗状如大鏡星又云如
大流星色黃有聲其止地類狗所墜望之如火光炎炎
衝天其上銳其下圓如數頃田見則流血千里破軍殺
將漢史又云昭明下為天狗所下兵起血流昭明星也
洛書云昭明見而覇者出運斗樞云昭明有芒角兵徵
也河圖云太白散為天狗漢史又云有星出其状赤白
有光即為天狗其下小無足所下國易政衆說不同未
詳孰是推亂亡之運此其必天狗乎
老人星
建元元年十一月戊辰老人星見南方丙上八月癸卯
祠老人星
永明三年八月丁酉老人星見南方丙上
六年八月壬戌老人星見南方丙上
七年七月壬戍老人星見南方丙上
九年閏七月戊寅老人星見南方丙上
十年八月乙酉老人星見
十一年九月丙寅老人星見南方丙上
白虹雲氣
建元四年二月辛夘白虹貫日
永明十年七月癸酉西方有白虹須臾滅
十一年九月甲午西方有白虹南頭指申北頭指戍上
久久消滅
建元四年二月辛夘黑氣大小二枝東至卯西至酉廣
五丈久久消滅
永明二年四月丁未北斗第六第七星間有一白氣
四年正月辛未黃白氣長丈五尺許入太微
永明四年正月癸未南面有陣雲一丈許
五年四月己巳有雲色黑廣五尺東頭指丑西頭指酉
竝至地
十一月乙巳東南有陣雲高一丈北至夘東南至已久
久散漫
六年二月癸亥東西有一梗雲半天曲向西蒼白色
三月庚辰南面有梗雲黑色廣六寸
七年十月辛未有梗雲蒼黑色東頭至寅西頭指酉廣
三尺貫紫宫久久消漫
八年十一月乙未有梗雲黑色六尺許東頭至夘西頭
至酉久久散漫
十二月庚辰南面有陣雲黑色高一丈許東頭至已西
頭至未久久散漫
十一年七月丙辰東面有梗雲蒼白色廣二尺三寸南
頭指已至地北頭指子至地久久漸散漫
贊曰陽精火鏡隂靈水存有禀有射代為明昏垂光滿
盖列景周渾具位臣輔備象街門災生霣薄祟起飛奔
弗忘人懼瑜瑕辯論若任天道竈亦多言
南齊書卷十三
南齊書卷十三考證
天文志下八月乙亥太白從行在房南第二左股次將
星(臣召南)按左股係左服之訛房四星主車駕南
星曰左驂次左服故曰第二左服
癸未熒惑犯太微右執法丁酉熒惑犯太微右執法
(臣永祚)按癸未至丁酉計十五日不書逆行熒惑安
能兩犯右執法意者先犯左執法次犯右執法耶
四月戊戌熒惑犯犯字下必有闕文
有流星大如三升塸或疑塸字未詳(臣承蒼)按南史
毗騫國嘗遺扶南王純金五十人食器形如圓盤又
如瓦塸名為多羅受五升又如椀者受一升塸與甌
通從瓦從土其義一也
天狗状如大鏡星大鏡星無考天官書原文状如大
奔星為是
東西有一梗雲半天爾雅釋詁梗正直也豈雲之直
者耶下文又言曲向西或先直後曲故云
南齊書卷十三考證
