欽定皇輿西域圖志卷二十九
官制
(臣)等謹按服外荒墟民稀事簡伊古蕃王部長遴
簡才傑以資分理每於中土弗賓弗臣各自為其
風氣故考官聯於遐徼周秦以前靡得而聞漢武
通西域班傳紀載較詳如烏孫則有將相監吏等
官其餘諸國則自輔國侯都尉以下而龜兹官屬
尤衆北史載高昌官制儼若中朝吐谷渾則有王
公僕射尚書郎中將軍之號回紇則有内外將相
都督將軍司馬之稱雖倣中國位號以名其官而
要皆服畔不常未必胥隸臣僕若彼中名目如葉
護特勒俟利發吐毛發屈律啜閻洪達之屬聲教
曠隔音譯沿訛尤難審證準噶爾居烏孫突厥故
壤游牧分地即為職守回部於漢為三十六國地
各有城郭每城之中咸設官司體制攸殊名號亦
别仰惟
聖天子豐庸懋建全域來歸撫其地治其人開置伊始
凡新疆諸境制之以將軍督提守之以監司丞倅
將佐弁員既已挈夫領要而滋培既久郡縣斯設
命官授秩大小相維規制尤稱賅備至準夷舊官
名如圖什墨爾扎爾扈齊宰桑諸職當芟夷藴崇
之餘無可復倣應與更新回部二酋授首後諸城
伯克望風内附爰仍舊號如阿竒木沙噶納齊以
下釐以中朝之品級而授職如故因俗宜民法良
意美仍統壹於重臣以督領其事由是一階一秩
無不自幸為
王人而非直前世請封置吏與戊巳骨都僅存虚號者
所可比倫萬一矣品秩既區掌司咸載旁徵故實
各以類從將來稽典屬之班聫訪西陲之職守均
於是編可詳訂焉志官制第八
