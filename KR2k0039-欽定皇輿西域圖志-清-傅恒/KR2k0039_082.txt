欽定皇輿西域圖志卷四十一
服物
(臣)等謹按古聖王垂衣裳以治天下制器尚象以
前民用觀繫辭所載作網罟以下十三事不惟制
民生飲食衣服居處之宜使之咸遂其欲而且行
旅有其資捍患有其備飬生送死有其具所以衛
人生而周人用者薄海以内罔有弗暨而外域殊
方則規制未之或及勢限之也且夫創物固知者
所為而述非工巧不能精且良魯縞齊紈鄭刀宋
斤國能所擅弗可遷也故有此之所急彼或不適
於用彼之所有此或不具其材者五方之民猶且
衣服異宜器械異制况在荒陬遐裔乎載稽周禮
考工記典絲典枲厥有定制攻金攻木爰垂良法
今西域禀金行之性氣候沍寒人之擅長在乎攻
金與皮其婦功不尚絲枲而尚織罽毯有城郭者
頗務攻木之工而弗精造車近和闐者間擅磨礲
之技若夫書繪陶旊諸事兼之或鮮兹者疆索遠
閎羣生咸遂舉其人之日用飲食胥被
聖天子範圍曲成之澤自今伊始冠帶文物制作精良
固當駸駸乎日盛矣顧前此樸遫之風尚存
未宜略而弗考爰采其服飾器用之倫各仍本號
用中土備物所有擬議而審定之至於古物流傳
傳若玉盤玉圭銅㗶嚕篘之屬舊號彼中珍異當
掃穴開屯之後均得驛致
明廷詳求端委偕兑和而列序荷
宸翰以增輝藉仰我
皇上日新永保不貴異物之至意非僅如曩代獲休屠
金人漫侈遠略者所可比倫萬一也因並著於編
志服物第十七
