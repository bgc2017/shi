欽定皇輿西域圖志卷八
疆域
(臣)等謹按古者度地分野辨服區州禹跡成經職
方命氏申郊圻而固封守列藩鎮以周天下莫不
賅通八埏條貫九域此地理郡國之志所由作也
若夫大荒以外提封不及號稱四塞而西境尤廣
夏書即叙之義僅紀流沙王制狄鞮之通未區方
域三代以降紀載日詳班范二史舊稱該洽亦不
過臚列國之名稱凖道里之遠近其於都城亭堡
之殊形原隰墟沙之異致罕得而詳焉唐志西域
兼採釋氏所述稱名頗異於古列為州府僅曰羈
縻錯壤之疆域不分領州之名號或缺揆厥所由
豈非存駕馭之名鮮開闢之實有都護校尉之置
而不能革單于之頭銜有安西北庭之隸而不能
登農部之版籍是以方隅觕具圭臬難徵也歟我
朝統壹函夏式廓丕基兹復會逄
盛際收凖夷之疆索輯回部之昄章其人民足以守
耕牧之業其土宜足以昭貢賦之經爰設郡縣建
學校與内地赤縣神州相表裏固已遠軼漢唐而
上矣今試覧其崖略玉關東峙洱海西環廬帳區
分城垣保界莫不仰流鱗集繩貫絲聯以成大一
統之盛於是區列部以居方辨廣輪而知數首紀
安西南北路次紀天山南北路表百餘年
謨烈之長著二萬里
聲靈之遠其歴代以來沿革故寔史傳足徵者亦隨地
引證使首尾貫穿用資考鏡夫不履虞淵之濱不
知日月之所届不登崑崙之頂不悟天地之無窮
(臣)等躬逢
郅治記載
鴻圖括兩戒於階庭鞏九州如戸闥是誠伊古以來郡
國地理諸書所未臻之極軌也志疆域第五
