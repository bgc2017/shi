欽定皇輿西域圖志卷二目錄
圖考二
西域山脉圖
西域水道圖
藩屬
左右哈薩克部圖
東西布魯特部圖
霍罕安集延瑪爾噶朗那木干塔什罕諸部圖
拔達克山博洛爾布哈爾諸部圖
愛烏罕痕都斯坦巴勒提諸部圖
欽定皇輿西域圖志卷二目錄
西域山脉圖說
大地羣山之脉自西而東其在中土唐浮屠一行
嘗論河山兩戒謂北戒自三危積石負終南地脉
之隂東及太華逾河並雷首底柱王屋太行北抵
常山之右乃東循塞垣至濊貊朝鮮南戒自岷山
嶓冡負地脉之陽東及太華連商山熊耳外方桐
栢自上洛南逾江漢携武當荆山至於衡陽乃東
循嶺徼達東甌閩中是也其在西域自西南而東
北按其統宗起脉之處在西藏極西鄙之岡底斯
山直陕西西寧西南五千五百九十餘里地勢由
西南徼外以漸而高至此為極
本朝康熙五十六年遣使測量以此處為天下之脊衆
山之脉皆發於是其分幹有四向西北者為僧喀
巴布岡里木遜諸山繞阿里而北蜿蜒起伏以趨
西域是謂䓤嶺䓤嶺為西域西南境自䓤嶺而東
分為兩大幹漢書謂之南北山其南山由今葉爾
羌西之杭阿喇特達巴分支經葉爾羌和闐南境
屬回部舊疆由是綿亘而東岡嶺連屬經安西州
南又東至陜西肅甘凉三州南又東南達於苦水
堡其東南一支南包青海又南為庫爾坤隨河水
曲折而東入陜西岷州界純渭水之南而東為武
功太白太乙諸山又東北達於太華是即一行所
謂北戒但當日不知從西域之南山一脉分承故
直以三危為北戒之首也其北山由蔥嶺分趨東
北循烏什阿克蘇庫車之北至於伊犁乃折而東
經廸化州之南闢展之北直走鎮西府哈密東至
於㙮勒納沁鄂拉總名天山其間土名隨地而異
盖以百數最著者曰木素爾鄂拉曰汗騰格里鄂
拉曰博克達鄂拉在古則曰白山曰雪山曰靈山
唐時又稱折羅漫山是在北戒之北東西綿亘西
域境内一行所未及推論者自塔勒納沁鄂拉折
而西北為天山分幹遠逾沙磧是謂漠北之阿勒
坦鄂拉即古金山又為漠北諸山之祖當西域之
東北境山分四支延袤二千餘里北一支入俄羅
斯國東一支又東北一支又東南一支並入喀爾
喀境不詳載其自阿勒坦鄂拉西麓分支者為阿
拉克鄂拉博克達烏魯罕鄂拉又一支為竒喇鄂
拉阿爾察克鄂拉西抵額爾齊斯郭勒東岸而止
其别自天山分支西北行者一支控伊犁之北為
博羅布爾噶蘇鄂拉㙮勒竒鄂拉博羅和洛鄂拉
又折而東北行經千有餘里至塔爾巴噶台鄂拉
朱爾庫朱鄂拉東抵額爾齊斯郭勒西岸又一支
自伊犁郭勒北西北行至庫隴奎鄂拉格登鄂拉
又一支自伊犁郭勒西北分支西行經圖斯庫勒
北又一支經圖斯庫勒南西北行至吹郭勒南又
一支亦西北行經㙮拉斯郭勒南皆屬凖部舊疆
為天山北麓分支尤一行所未及推論者也故推
䆒西域山脉斷以西藏之岡底斯為来龍以中土
之北戒諸山漠北之阿勒坦諸山為南北兩大山
之支幹經絡方隅井然明辨今志西域其山岡土
石並詳山志各卷而先為偹論其全勢之首尾繪
諸尺幅俾世之談堪輿者有所考往代中外未通
凴臆懸揣端緒淆誤漢武以南山為崑崙一行據
三危為經首郭璞有云名實相亂莫矯其失盖自
昔言之我
國家德咸廣被西藏青海漠北蒙古諸部落凡在西
域左右者納土献圖久為臣僕今西域蕩平殊方
内附爰得綜攬天下名山之全局原其所自始而
究其所終極一岡一阜咸在階闥顯坤輿自然之
條理正千古積習之沿訛猗歟盛哉
西域水道圖說
凡水發源多從山出山體所麗地勢必高因下而
趋四方無擇以中國言之西北多山地最高江河
大凟溯源其間順流循軌勢同建瓴東南地卑衆
流是滙自上下下理非竒詭黑水南弱水西因地
成勢亦猶是矣謂水東西流為性本如是非灼然
之論也西域南北西三面大山環繞内外山麓百
泉競發分流合流各有歸宿山内之水莫大於羅
布淖爾山北之水其大者在東為赫色勒巴什淖
爾其北為烘和圖淖爾次西為額彬格遜淖爾又
西為布勒哈齊淖爾又西北為巴爾噶淖爾又西
南為圖斯庫勒又西北為和什庫勒為㙮拉斯郭
勒是皆大澤廣者周數百里小亦數十里宏深渟
瀦羣水所歸番中往往目之為海羅布淖爾在山
内中央稍偏北所受水有六曰喀什噶爾達里雅
曰葉爾羌諤斯騰曰和闐達里雅曰阿克蘇郭勒
曰木素爾郭勒曰海都郭勒喀什噶爾逹里雅發
于正西山内之哈喇庫勒迤北兩水合流南注自哈
喇庫勒東行五百里許出山又名雅璊雅爾諤斯
騰又東會支河合流而東千餘里會於河克蘇郭
勒葉爾羌諤斯騰源於西南山内三水合流紆折
而出山分二道東北流踰葉爾羌城復合為一又
南會支河東北行千餘里會阿克蘇郭勒和闐達
里雅發於南山同源異流東為玉隴哈什郭勒西
為哈喇哈什郭勒並北流夾額里齊城行二百五
十里許又合流數百里北注於阿克蘇郭勒阿克
蘇郭勒源出北山二水合而東流為托什干逹里
雅經烏什之北迤南至阿克蘇城南於是呼木阿
里克郭勒注之過阿克蘇又分為二並南入於喀
什噶爾三水交會處統四水合流為一名㙮里木
郭勒東行六百餘里有木素爾郭勒者發於北山
西南流又折而東其北哈布薩朗郭勒来會之又
東過拜其北哈喇烏蘇會之又東過賽喇木其北
赫色勒郭勒會之乃折而東南流為烏恰特達里
雅過沙雅爾城北其北額什克巴什郭勒會之乃
南入於㙮里木郭勒合流而東為額爾勾郭勒行
六百餘里有海都郭勒亦發於北山承山北裕勒
都斯東西河水併而南流經哈喇沙爾城西南入博
斯騰淖爾又釃而西過哈勒噶阿璊之南踰庫隴
勒復屈曲而南入額爾勾郭勒共趋於羅布淖爾
故山内之水羅布淖爾為大其次則迤北之博斯
騰淖爾所受海都郭勒上承裕勒都斯諸水先會
於是盈科而達於羅布淖爾又次則正東敦煌縣
西北之哈喇淖爾源出南山東垂之蘇賴河昌馬
河黨河分道北流復會而西流入焉又次則額爾
勾郭勒之北一澤三名中曰巴巴東曰達巴噶爾
德西曰赫色勒庫勒所受秪北山之㙮什阿里克
勒郭羅布淖爾南其水之大者曰噶斯淖爾南山
諸水咸入焉又西為葉什勒庫勒和闐克勒底雅
一河所滙也又西為葉什勒庫勒淖爾其源在南
山經薩納珠之西東北流注之所受亦祗一水凡
皆無如羅布淖爾之大云其北山之北曰赫色勒
巴什淖爾者在哈喇莽奈鄂拉一百里其東布拉
干郭勒青吉勒郭勒西流合注之曰烘和圖淖爾
者直赫色勒巴什淖爾北可三百里許其東南額
爾齊斯郭勒及左右支水西北流合注之曰額彬
格遜淖爾者直陽巴勒噶遜北百餘里其源在天
山北麓呼圖克拜郭勒瑪那斯郭勒等四水併二
道北入焉曰布勒哈齊淖爾者直噶順北源亦出
天山北麓東有庫爾郭勒濟爾噶朗郭勒額布圖
郭勒三水北行合流復西行注之南有晶郭勒東
北流注之西有鄂拓克賽里郭勒北會數水又南
會庫色木蘇克郭勒東流合注之曰巴爾噶淖爾
者在伊犁西北五百里許伊犁諸山出泉以十數
彙而東流又折而西其東空格斯郭勒入焉又西
過伊犁之南轉而西北流是為伊犁郭勒其北境
則有察罕烏蘇阿里瑪圖郭勒策集部勒薩瑪勒
郭勒奎屯郭勒之水暨南境諸河並入焉又折而
東北以入於巴爾噶淖爾曰圖斯庫勒者在阿克
蘇踰山而北伊犁踰山而西南形圓若鏡四周支
水三十餘道並入焉分流西北行者為吹郭勒南
會支河以十數入沙磧瀦為和什庫勒和什庫勒
者吹郭勒西北流會入處也㙮拉斯郭勒者額得
墨克諸郭勒西北流會入處也由是而西為那林
郭勒入安集延諸部西流入於達里岡阿諤謨又
西有騰格斯諤謨博大容蓄盖所謂西海者也其
餘山泉濬發細流小澤隨處而有難以悉紀紀西
域之水之大者如此為之討源竟委総覽全局依
山而出就下而趋四方分流豈有擇於東西哉而
土脉崇厚不虞泛溢瀕水之區資其灌溉種藝滋豐
今者廣闢耕屯沃野萬里詳求水利沾被益多班
固之言曰于闐之西水皆西流注西海其東水東
流注鹽澤雖語焉不詳而大槩頗得固又稱鹽澤
潜行地下南出於積石為中國河水經因之推溯
河源論者疑為荒渺今萬國朝宗極陬履勘河水
伏流說非無據後儒送難秪益荒誣酈道元謂六
合之内其苞遠矣自不登兩龍於雲轍騁八駿於
龜途等軒轅之訪百靈方大禹之集會計儒墨之
說孰能使辨在當日固宜有是言矣
左右哈薩克部圖說
哈薩克處西域之西北境其地遼曠綿邈鮮城郭
宮室畜牧為葉寇鈔為資倏忽往来不常厥處揆
其形勢左部羣山四抱山泉濬發迴環合沓頗占
形勝右部西踰沙磧長河亘帶視左部為尤荒遠
以今證古左部當屬康居之舊壤右部已涉大宛
之北境聲教素隔中朝我
國家武烈布昭風聲逖聽自昔阻絶之境胥顒顒焉
頫首内面豈惟遣侍子倚都護之戔戔者歟哈薩
克有三玉兹曰鄂圖爾玉兹屬左部曰烏拉克玉
兹竒齊克玉兹屬右部有别部偏西與竒齊克玉
兹偕来者曰烏爾根齊部
東西布魯特部圖說
東西布魯特附天山葱嶺而居言語服餙與山南
諸部異逐水草事遊牧舊介凖噶爾哈薩克之間
視其興衰以為叛服不常所屬也東西部境地鄰
接由喀什噶爾北行經鄂什踰山則正其錯壤處
那林河源出焉嗣是東西經流五百里盡布魯特
北界而止北與安集延諸部接在古則烏孫昆莫
西走月氐之地漢書稱大月氏西君大夏塞王南
君罽賓塞種往往分散為數國是在當時為塞種
今則回部别種云
霍罕安集延瑪爾噶朗那木干㙮什罕諸部圖說
漢自北道西踰蔥嶺出大宛今霍罕諸部當蔥嶺
西北麓北與右部哈薩克接應屬漢大宛地史記
稱大宛屬邑大小七十餘城今自霍罕左右諸部
北抵右哈薩克境内城堡星羅與游牧逐水草者
殊異固即大宛土著舊俗也考諸部方位安集延
最東其西為瑪爾噶朗為霍罕北為那木干又西
為㙮什罕貳師遺蹟宜在於此顧當時天馬蒲萄
貴所難得艷稱史乘兹則中外一家貢琛獻賮非
極慕義歸仁之至者歟
拔達克山博洛爾布哈爾諸部圖說
蔥嶺之中岡巒迴互其間部落錯處史傳稱為山
居田石間累石為室民接手飲者往往而是拔達
克山部居蔥嶺中最東境博洛爾近鄰東鄙於漢
當統為烏秅國布哈爾介其西于漢當為難兜國
唐于蔥嶺置守捉為極邊戍宜在此間元史西北
地附錄舊載有巴達哈傷明史舊載八答黑商為
拔達克山對音之訛兹俱更正即可證其為故墟
也由其地東北行近葉爾羌顧考其習俗語言又
不能無異盖為回部别種之近西者山南回部習
圖爾竒語拔達克山諸部别習帕爾西語必重譯
而後能通益以徵
聖朝聲教之遠矣
愛烏罕痕都斯坦巴勒提諸部圖說
由拔達克山西南行有部曰愛烏罕東南為痕都
斯坦部俱蔥嶺外大國又東為巴勒提漢時南道
西踰蔥嶺出大月氏大月氏南與罽賓接與今愛
烏罕痕都斯坦諸部方位適合境内崇山四圍長
河襟帶濱河城堡碁布星列自拔達克山内附後
飫聞
聖天子威德先後傾心内面無藉尺書寸刃之勞而琛
玉偕来頓顙受命惟恐後時非向化之誠而能然
歟痕都斯坦東境直西藏之西愛烏罕西境濱海
為西域極西徼云
欽定皇輿西域圖志卷二
