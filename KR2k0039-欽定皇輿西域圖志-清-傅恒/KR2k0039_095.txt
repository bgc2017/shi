欽定皇輿西域圖志卷四十四
藩屬
(臣)等謹按古盛王涵宥天下薄海内外咸訖聲教
而必又有以及乎其餘於是乎享王接軌共球咸
受朝正奉命史不絶書我
國家累洽重熙化敷域外朝鮮琉球暹羅安南之屬
皆受朔來朝奉職惟謹而蒙古部落北則四十九
旗喀爾喀鄂爾多斯諸部舊為臣僕西南則青海
西藏隸我典屬維藩維翰中外一家乾隆二十年
準噶爾平二十一年左部哈薩克内附二十二年
右部哈薩克塔什罕東布魯特繼之二十四年回
部平是時西布魯特安集延那木干瑪爾噶朗霍
罕諸城拔達克山博洛爾部亦相率來歸二十七
年復有愛烏罕等鞠&KR0957;奉表而至於是和通諸部
次第偕來大蒙咸就甄陶
聲教及於無垠矣伏念西師之役
皇上惟期底定準夷纘成
先緒即回部用兵亦以逆酋稔惡義在必伸自出師以迄
凱旋從未嘗勤思遠略有意招徠而
王師所過萬衆傾心呼籲投誠争先恐後僉言久慕
天朝向為準噶爾所阻蔑以自通幸際廓清樂沾仁化
此益見西域之不可不及時蕩平而
至聖聲名洋溢凡有血氣莫不尊親此心此理洵有大
同者也為考諸部方輿躔度風土之跡暨歸誠本
末著於篇以誌一時慕義歸仁之盛昔司馬遷有
言張騫使西域傳聞其旁大國五六其詞恍惚無
可審證猶且詳諸史乘以誇遠馭矧
今日梯航玉帛萬里來庭星拱雲從不煩期會凡在
通名諸國俾得據實編摩用昭我
皇朝大一統之業猗歟盛哉志藩屬第十九
