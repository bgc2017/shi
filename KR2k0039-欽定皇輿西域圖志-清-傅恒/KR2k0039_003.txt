欽定皇輿西域圖志卷三目錄
圖考三
歷代西域圖
前漢
後漢
三國
晉
北魏
周
隋
唐
五代
宋
元
明
欽定皇輿西域圖志卷三目錄
歷代西域圖說
歷代史傳考西域者莫詳於漢唐而道里遠近則
班傳尤備東自玉門西訖蔥嶺天山南北諸國方
位較然三國以還雖諸部強弱分併不一而疆圉
之廣狹可推若其山水形勢則古今莫之能易也
兹繪歷代西域圖其周袤大概以
皇輿西域為準自兩漢以下得圖共十有二定其山川
方位次其列國相距道里率權輿漢書及歷代正
史雖沿革靡常而崖略可睹此二萬餘里中考諸
前代多有風教不通之境雖漢唐之經營開置而
或僅遣使一至或但遙設州府其間時絶時通總
不入幅隕之内爰摭前史統論西域之大略附諸
篇末以資考證云
史記大宛傳張騫使月氐經匈奴身所至者大宛
大月氐大夏康居而傳聞其旁大國五六具為天
子言之是後天子數問騫大夏之屬以騫為中郎
將使烏孫分遣副使使大宛康居大月氐大夏安
息身毒於窴及諸旁國騫還烏孫乃益重漢其後
歲餘騫所遣使通大夏之屬者皆頗與其人俱來
於是西北國始通於漢矣
︹杜佑通典︺自張騫開西域之迹其後霍去病擊破
匈奴右地降渾邪休屠王遂空其地始築令居以
西初置酒泉郡後稍發徙人充實之分置武威張
掖燉煌列四郡據兩關焉自李廣利伐大宛之後
西域震懼多遣使來貢獻于是東自燉煌西至鹽
澤往往起亭障征和中搜粟都尉桑弘羊與丞相
御史奏言故輪臺以東捷枝渠黎皆故國地廣饒
水草有溉田五千頃以上處溫和田美可益通溝
渠種五穀與中國同時熟田一歲有積穀募民壯
健有累重敢徙者詣田所就畜積為本業益墾溉
田稍築列亭連城而西以威西國詔不行昭帝時
用桑弘羊前議以給使外國者至宣帝遣衛司馬
使護鄯善以西數國破姑師分以為車師前後王
及山北六國時漢獨護南道未能盡并北道也神
雀三年匈奴日逐王來降護鄯善以西使者鄭吉
迎之乃因使求并護北道故號曰都護于是徙屯
田于北胥鞬都護督察烏孫康居諸外國理烏壘
城於西域為中故治焉至元帝復戊巳二校尉屯
田車師前王庭哀平間自相分割為五十五國凡
國自侯王將相以下佩漢印綬凡三百七十六人
而康居大月氐安息罽賓烏弋之屬皆以絶遠不
在數中其來貢獻則與相報不督錄總領也至王
莽時四邊擾亂與中國遂絶並復役屬匈奴後漢
永平中匈奴乃脇諸國共寇河西郡縣明帝命將
北征匈奴取伊吾盧地置宜禾都尉以屯田遂通
西域于闐諸國西域自絶六十五載乃復通焉明
年始復置都護戊巳校尉章帝時焉耆龜兹攻没
都護陳睦匈奴車師圍戊巳校尉乃迎還校尉不
復遣都護罷屯田匈奴因遣兵守伊吾地時軍司
馬班超留于闐綏集諸國和帝永元初竇憲大破
匈奴因遣副校尉閻槃擊伊吾破之三年班超遂
定西域因以超為都護居龜兹復置戊巳校尉於
是五十餘國悉納質内屬其條支安息諸國至於
海濱四萬里外皆重譯貢獻九年班超遣掾甘英
窮臨西海而還安帝初西域背叛頻攻圍都護任
尚段禧等遂罷都護棄西域北匈奴即復收屬諸
國共為邊寇十餘載元初中置護西域副校尉居
燉煌羈縻而已其後匈奴連與車師入寇河西漢
不能禁延光二年以班超子勇為西域長史將五
百人西屯柳中勇遂破平車師自建武至于延光
西域三絶復通順帝永建二年勇復擊降焉耆于
是龜兹疎勒于闐莎車等十七國皆來服從而烏
孫蔥嶺以西遂絶六年帝以伊吾舊膏腴之地復
令開設屯田如永元時事置伊吾司馬一人陽嘉
以後朝威稍損諸國驕放轉相陵伐自魏及晉中
原多故西域朝貢不過三數國焉至後魏太武帝
使董琬使西域於是貢獻者十有六國隋煬帝時
遣侍御史韋節司隷從事杜行滿使于西蕃諸國
復令裴矩于武威張掖間往來以引致之皆啗以
厚利轉相諷諭大業中來朝者三十餘國帝因置
西戎校尉以應接之伊吾車師為西域門戶漢常
與匈奴争其地以制西域至隋伊吾有商胡雜居
勝兵千餘人附于鐵勒人甚驕悍厥田良沃隋末
内屬置伊吾郡後又臣突厥
按通典西戎總敘上自西漢下逮唐初頗稱賅
備文獻通考因之未經續輯今錄本文至隋止
其自唐迄明根據史傳補撰事蹟列於左方
唐興突厥強盛西域諸國多役屬武德中來朝貢
者高昌龜兹等十數國貞觀四年太宗擒突厥頡
利伊吾城長舉七城以獻以其地為西伊州九年
疏勒内附置疏勒都督府高昌王麴文泰與西突
厥通共擊伊吾壅掠朝使又與西突厥乙毘設破
焉耆三城十三年乃拜侯君集為交河道大總管
討之十四年文泰子智盛降遂俘以歸披其地皆
為州縣號西昌州尋改西州更置安西都護府初
文泰厚結西突厥欲谷設約有急為表裏高昌平
欲谷設亦來降以其地為庭州後置北庭大都護
府君集之討高昌也遣使與焉耆相聞其王龍突
騎支引兵佐唐後與西突厥相約為輔車勢不朝
貢十八年命安西都護郭孝恪為西州道總管伐
焉耆執突騎支歸更立其弟粟婆準而從兄薛婆
阿那支自為王號瞎千執粟婆準獻龜兹龜兹殺
之是時龜兹王訶黎布失畢方臣西突厥先嘗遣
兵與焉耆影援拒郭孝恪兵頗貳於唐帝怒其佐
焉耆叛而擅殺粟婆準也二十一年以阿史那社
爾為崑邱道大總管討龜兹焉耆王阿那支佐龜
兹社尒禽斬以徇復立突騎支弟婆伽利為王以
其地為焉耆都督府社尒進攻龜兹二十三年俘
龜兹王及其相那利將羯獵顛西域震懼于闐王
伏屠信亦入朝社尒立龜兹王弟葉護王其國始
徙安西都護于其都統于闐碎葉疏勒號四鎮高
宗立復封訶黎布失畢為龜兹王與那利羯獵顛
歸國後王來朝還羯獵顛拒不納遣使降賀魯詔
左屯衛大將軍楊胄發兵禽羯獵顛以其地為龜
兹都督府尋徙安西都護府于其國以故安西為
西州都督府時顯慶三年也初太宗立西突厥利
邲咄陸可汗其族人步真率處月等入朝步真之
弟彌射亦歸國其留者咄陸以賀魯統之及賀魯
降置瑤池都督府永徽初賀魯反寇庭州廢瑤池
都督府即處月地置金滿沙陀二州皆領都督顯
慶二年伊麗道行軍大總管蘇定方討禽賀魯裂
其地為州縣以處諸部於是西域平詔許敬宗與
史官譔西域圖志龍朔元年西域遣使内屬乃分
置十六都督府於吐火羅國所治遏換城置月氐
都督府以其王葉護之部内分置二十四州都督
統之咸亨元年吐蕃入殘羈縻十八州安西四鎮
並廢詔右衛威大將軍薛仁貴為邏娑道大總管
討吐蕃敗績上元初于闐國王來朝擊吐蕃有功
帝以其地為毘沙都督府長夀元年武威道總管
王孝傑破吐蕃復四鎮置安西都護府于龜兹以
兵鎮守元宗開元中安西節度使湯嘉惠表以焉
耆備四鎮詔馬耆龜兹疏勒于闐征西域賈各食
其征由北道者輪臺征之時小勃律王沒謹忙迫
吐蕃數為所困吐蕃曰我非謀爾國假道攻四鎮
爾北庭節度使張孝嵩救之大破吐蕃沒謹忙三
傳至蘇失利之為吐蕃隂誘妻以女故西北二十
餘國皆臣吐蕃貢獻不入安西都護三討之無功
天寶六載詔副都護高仙芝伐之吐蕃不能救遂
平其國於是西域諸胡七十二國皆震恐歸附以
小勃律國置歸仁軍十載仙芝劾石國王無蕃臣
禮請率兵討王約降仙芝遣使者護送俘斬闕下
西域咸怨王子走大食乞兵攻怛羅斯城敗仙芝
軍自是臣大食初諸蕃内屬即其部落列置州縣
大者為都督府以其首領為都督皆世襲貢賦版
籍多不上戶部號曰羈縻州凡西域諸國内屬隸
隴右道者為府五十一州百九十八安史之亂其
地漸次没于吐蕃迨貞元三年安西北庭陷隴右
州縣盡矣大中五年沙州人張義潮以瓜沙伊肅
等十一州縣來歸而宣懿德微不暇疆理惟名存
有司而已五季迭興綱紀自紊遠人慕義無所適
從晉天福三年于闐國王李聖天嘗遣使一至而
突厥沙陀烏孫回鶻轄戛斯高昌于闐諸部亦服
屬于遼宋有天下河内外地悉屬西夏與西域暌
阻若天竺于闐回鶻高昌龜兹等國筐篚偶通聲
教不訖南渡後益闊絶焉元太祖肇迹北方蕩平
西域盡以諸王駙馬為之君長前代國名易蒙古
語蓋始諸此明初既定陜西太祖命將守嘉峪關
永樂二年諸蕃遣使貢馬始即其地設哈密赤斤
罕東阿端曲先安定諸衛封哈密舊王昂克特穆
爾(舊名安克帖木兒)為忠順王兄子托都(舊名脱脱)襲諸國事
土爾番酋長亦後先入貢厥後寖強侵有火州柳
城入據哈密朝廷屢求忠順王族裔俾主哈密三
立三絶迄不能復興正統中沙州衛最先廢諸衛
亦漸不立肅州遂以多事其土爾番西諸國太祖
嘗遣招諭罕有至者成祖時西域之使凡數輩諸
蕃貢使始通終明之世凡貢道由嘉峪關入其略
可考者賽瑪爾堪等國僅以奉貢通名天朝者哈
三等部然蕃商貪中國財帛且利市易率詭稱貢
使真偽既莫可辨即所稱部落諸名殆無足深考
也統觀歷代經營西域之蹟大率詳于山南而略
于山北如漢之都護校尉唐之四鎮俱在山南猶
且戶口不登于天府貢賦不入于司農聊示羈縻
之方曾無開置之實至山北諸境漢張騫僅獲一
履其地唐雖遙置都督諸州亦復名存實去有元
西北疆域稍廣然考元史西北地附錄紀載弗詳
規為未備惟我
聖朝德業鴻遠舉從古未撫之西域全境井牧其地而
冠裳其民設官定賦與赤縣神州相比埒是不惟
創建非常之原而大荒以西不啻鴻濛之開闢矣
豈非極覆幬之無外為曠古所莫及者歟
欽定皇輿西域圖志卷三
