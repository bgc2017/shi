欽定皇輿西域圖志卷十
疆域三
安西北路二
迪化州屬統縣三昌吉綏來阜康東至木壘烏蘭
烏蘇阜康縣屬之得勒呼蘇台接鎮西府奇臺縣
界東南逾山接天山南路闢展界西南接伊犁東
路北通塔爾巴噶台西至綏來縣屬之安濟哈雅
接天山北路庫爾喀喇烏蘇界
迪化州治
迪化州治在烏魯木齊東距鎮西府一千三百八
十里距京師八千八百九十里居天山之陰地當
孔道托克喇鄂拉博克達鄂拉環其東烏可克達
巴哲爾格斯鄂拉拱其南鄂倫淖爾瀦其左烏魯
木齊郭勒經流其南北山環水繞土膏沃衍宜種
殖舊為凖噶爾庫木諾雅特遊牧處亦噶勒丹多
爾濟之昂吉乾隆二十年正月大兵進討凖噶爾
噶勒丹多爾濟率其屬望風降地皆内屬有舊城
周可三里
賜名迪化别于舊城北建迪化新城門四東曰惠孚西
曰豐慶南曰肇阜北曰憬譓在阿勒塔齊郭勒東
支流環抱之内新城内有
萬壽宫城隍廟提督駐此城東有
關帝廟舊城西亦有
關帝廟龍王廟乾隆三十八年改設直隸迪化州于
迪化城西三十里建鞏寧城門四東曰承曦西曰
宜穡南曰軌同北曰樞正為知州治城内有
萬壽宫
關帝廟城隍廟雷雨風神廟城東為
文廟城東南為先農壇龍王廟鎮迪道駐此阿勒塔
齊郭勒東西有新舊二屯(見屯政門)共建六堡堡各四
門曰惠徠堡東憬德門西宣威門南迎陽門北拱
化門曰屢豐堡東鬯風門西調露門南麗照門北
正衡門曰宣仁堡東元善門西利和門南依光門
北奉朔門曰懷義堡東登春門西稔秋門南薰溥
門北階平門曰樂全堡東引恬門西遂成門南大
亨門北永貞門曰寶昌堡東延韶門西成泰門南
章教門北翊辰門州境東西一百四十里東至博
克達鄂拉東北接阜康縣界西至頭屯河接昌吉
縣界南北五百里南至根特克接闢展界北至葦
湖
按山北凖部為烏孫突厥舊俗逐水草無城郭
史傳所稱古今不爽後以回部服屬凖噶爾間
有築城山北者而於額魯特穹廬氊帳之舊則
未之或易自入版圖後
天朝制度維新烏魯木齊為凖部東境勝壤始則築
城建堡屯政軍政以次經理復肇設州縣建置
學校風教蔚興與内地無異古稱行國不土著
之區幸際昌時俾其俗蒸然丕變稱極盛焉其
地于漢為蒲類國于唐為北庭大都護府後入
吐蕃為考証于後
︹漢書西域傳︺蒲類國王治天山西疏榆谷西南至
都護治所(都護治烏壘城今屬哈喇沙爾)千三百八十七里
︹後漢書西域傳︺蒲類國東南去長史所居千二百
九十里(長史治柳中今屬闢展)
︹唐書地理志︺北庭大都護府領後庭縣本蒲類隸
西州後來屬寶應元年更名有蒲類郝遮鹹泉三
鎮特羅堡
︹元史地理志︺自上都西北行六千里至回鶻五城
唐號北庭置都護府至元五年海都叛世祖逆敗
之北庭
按天山自托克喇鄂拉至博克達鄂拉百餘里
之間南北綿亘迪化州當其西境漢書西域傳
獨於蒲類國曰在天山西者當即今迪化州境
也又傳稱東蒲類王兹力支降都護分車師後
王之西為烏貪訾離地以居之是蒲類故地初
在東陲既降都護後乃始西遷為蒲類國在天
山西也漢書烏貪訾離國蒲類國雖並載而不
啻一國在今則為迪化州昌吉縣境特其二國
分界處不可考耳唐後庭縣注本蒲類故有蒲
類鎮亦以舊國得名其郝遮鹹泉特羅諸鎮堡
方隅疆域不可考矣
︹唐書回鶻傳︺阿史那賀魯之盗北庭婆閏以騎五
萬助契苾何力等破賀魯收北庭安西北庭自天
寶末失關隴朝貢道隔伊西北庭節度使李元忠
數遣使奉表不至貞元二年假道回鶻乃得至長
安帝進元忠為北庭大都護自是道雖通而虜求
取無涘沙陀别部六千帳與北庭相依亦厭裒索
至三葛禄白眼宇厥素臣回鶻者密附吐蕃故吐
蕃因沙陀共寇北庭北庭䧟葛禄取深圖川回鶻
大恐稍南其部落以避之︹吐蕃傳︺北庭沙陀别部
叛吐蕃因是陷北庭都護府安西道絶獨西川
人尚為唐守
按唐貞觀二十三年以阿史那賀魯部落置瑶
池都督府永徽四年廢顯慶二年擒賀魯分其
地置都護都督諸府其役屬諸胡皆為州總隸
北庭都護自今迪化州西抵伊犁皆其境也而
迪化州屬境為天山北一大都會應為唐時北
庭都護駐防之所爰舉史傳証之其隨地分見
者析著各條之下復統論北庭大略如此顧唐
自天寶末貢道中阻厥後北庭䧟入吐蕃伊西
以外均非唐有即初擒賀魯開置北庭之始亦
不過遙設州府以示羈縻實則戶口不登貢賦
不入曾不再傳俱歸淪棄是則天山迤北從古
未隸中國輿圖信有徵矣非我
皇朝德威遐鬯什百曩古曷由胥化外而疆索之哉
頭道灣庄
頭道灣庄在州治北二十五里阿勒塔齊郭勒北
行分流處東有二道灣三道灣四道灣庄
五道灣庄
五道灣庄在州治東北二十五里踰阿勒塔齊郭
勒至其地在屢豐堡東又東有六道灣七道灣八
道灣庄
九道灣庄
九道灣庄在五道灣東八里踰河至其地又東有
熱水泉
按自頭道灣庄至此凡九庄兹舉居民殷庶者
著為綱餘從附叙云
卡子灣庄
卡子灣庄在五道灣北十里自五道灣至此博克
達鄂拉峙其東南山麓流泉環帶庄戶鱗比致為
勝秀
古木
古木在州治東北四十里乾隆二十七年于其地
建輯懷城門四東曰承恩西曰敷信南曰暘若北
曰星從城北有輯懷城塘
地窩舖
地窩舖在州治西三十里當鞏寧城北踰烏魯木
齊支河至其地有地窩舖塘
土墩子
土墩子在地窩舖西三十里東距州治六十里當
鞏寧城西北踰烏魯木齊支河至其地有土墩子
塘
三個泉庄
三個泉庄在鞏寧城西北三十里東距州治七十
里其南二十里為西三個泉泉皆滙流入烏魯木
齊郭勒
倉房溝庄
倉房溝庄在西三個泉庄南二十里
大西溝
大西溝在鞏寧城東南三十里東北距州治二十
里當烏魯木齊郭勒發源處水泉饒沃居民櫛比
東踰烏魯木齊郭勒十里有小河出南山麓北流
居民依之稱南山戶庄
鹽池墩
鹽池墩在州治南五十里阿勒塔齊郭勒流其東
有鹽池墩塘又東南行踰阿勒塔齊郭勒循南山
麓稱達巴根戶庄又東南為多倫達巴又東南行
出山接闢展界
以上屬迪化州本境
昌吉縣治
昌吉縣治舊地名昌吉在迪化州西東距州治一
百二十里昌吉郭勒經流其地乾隆二十七年於
昌吉郭勒西建寧邊城門四東曰文同西曰武定
南曰諧邇北曰爕遐乾隆三十八年設縣隸迪化
州縣治東有
文廟八蜡廟火神廟城北有
關帝廟東北有先農壇昌吉郭勒東西有三屯(見屯政門)
縣境東西二百里東至頭屯河接迪化州界西至
呼圖克拜郭勒接綏來縣界南至天山北至葦湖
羅克倫
羅克倫在縣治西二十里昌吉羅克倫舊為噶
勒丹多爾濟遊牧之所乾隆二十年三月大兵進
討凖噶爾噶勒丹多爾濟偕其兄子扎納噶爾布
以二千五百餘戶降二十一年十一月扎納噶爾
布叛二十二年二月殺噶勒丹多爾濟於安濟哈
雅扎納噶爾布旋為布爾古特台吉渾齊等擒斬
以獻所部乃平
︹漢書西域𫝊︺蒲類後國王去長安八千六百三十
里
按漢書西域傳載蒲類前國去長安八千三百
六十里後國去長安八千六百三十里則後國
當居前國之西北境今昌吉縣東南與迪化州
接壤迪化州為蒲類前國則昌吉為蒲類後國
可知也又按羅克倫與樓蘭字音相近疑即其
國故地然考樓蘭漢元鳳四年改名鄯善後漢
書稱自敦煌出玉門關涉鄯善玉門關在今安
西州敦煌縣西以方位道里考之樓蘭故地當
在今敦煌縣西境外之色爾騰海今之羅克倫
在天山北與敦煌西境之色爾騰海南北相去
千餘里似非樓蘭故地或當時樓蘭人曾徙居
山北即名其地為樓蘭後遂訛為羅克倫未可
知耳
蘆草溝
蘆草溝在羅克倫西五十里東距昌吉縣治七十
里東為小蘆草溝設有大小蘆草溝塘
呼圖克拜
呼圖克拜(舊對音呼圖壁)在蘆草溝西二十里東距昌吉
縣治九十里乾隆二十九年建景化城門四東曰
熙景西曰寶成南曰阜薰北曰溥信呼圖克拜郭
勒出天山北麓北流經其東
以上屬昌吉縣
綏來縣治
綏來縣治舊地名瑪納斯在昌吉縣西北東南距
昌吉縣治二百二十里距迪化州治三百四十里
瑪納斯郭勒環其西塔什郭勒(一名哈齊克郭勒)經其東
俱從天山北麓發源北流百餘里左右迴抱地勢
寬平水泉饒裕亦古都會也舊為凖噶爾呼拉瑪
部游牧地納木奇之昂吉乾隆二十八年入版圖
後建綏來堡門三曰即叙曰迪康曰覃化四十二
年建左右二城左為綏寧城門四東曰迎羲西曰
兆成南曰來薰北曰寧漠右為康吉城門四東曰
延旭西曰慶豐南曰麗端北曰鞏遐兩城南北相
倚西面設關曰靖遠關門之内
關帝廟城隍廟在焉四十四年設綏來縣隸迪化州
縣境東西一百二十里東至圖古里克接昌吉縣
界西南至安濟哈雅接庫爾喀喇烏蘇界南至天
山北至葦湖縣治東二十里有塔什河塘
︹漢書西域傳︺宣帝初即位公主及昆彌皆遣使上
書言匈奴復連發大兵侵擊烏孫取車延惡師地
收人民去使使謂烏孫趣持公主來欲隔絶漢
︹後漢書西域傳︺移支國居蒲類地其人勇猛敢戰
以寇鈔為事皆被髮隨畜逐水草不知田作
︹唐書突厥傳︺西突厥由焉耆北八日行得北庭乙
毗鉢羅肆葉護可汗忌泥孰泥孰亡入焉耆後肆
葉護可汗走康居國人迎泥孰於焉耆立之是為
咄陸可汗賀魯取咄陸可汗故地及敗裂其地為
州縣以處諸部胡禄屋闕部為鹽泊都督府隸安
西都護府︹地理志︺鹽泊都督府以胡禄屋闕部置
隸北庭都護府
按酈道元水經注焉耆之北敦薨之山在匈奴
之西烏孫之東是匈奴烏孫交界處在焉耆之
北今自山南哈喇沙爾北踰天山是其地也今
之迪化州昌吉縣為漢時蒲類前後國(說見本卷)其
直北當屬匈奴西境由是以西為烏孫東境南
與焉耆相直如今伊犂東南路即漢時烏孫國
之東境也後漢書移支國居蒲類地應在今昌
吉縣西與今綏來縣全境方位相合應屬後漢
移支國地陽巴勒噶遜南去哈喇沙爾五百里
以唐書由焉耆北八日行為西突厥北庭之文
証之則此當屬唐時西突厥北庭惟其境在焉
耆正北本相近附是以泥孰亡入焉耆國人迎
而立之也再考當時五咄陸部俱屬西突厥東
境而葛邇禄胡屋(即胡禄屋闕)鼠尼施三姓於聖歷
四年内屬境地毗連以今地位考之葛邏禄居
北當在塔爾巴噶台納林和博克一帶與處木
昆部雜居鼠尼施為處半部在裕勒都斯一帶
更以博羅塔拉左右之為攝舍提暾部伊犁左
右之為突騎施索葛莫賀部伊犁以西之為突
騎施阿利施部推之(說並見十二十三卷及本卷各條下)則所謂
胡禄屋闕部者應在今額彬格遜淖爾南境
左右諸河環抱之間與今綏來縣全境形勢適
符而唐得之以為鹽泊都督府者也惟地理志
鹽泊都督府隸北庭都護突厥傳隸安西都護
說不相同然考當時北庭大都護府統縣四金
滿輪臺後庭西海輪臺在龜兹東西海應即西
突厥傳所謂雷翥海是北庭所轄之境甚廣且
據地理志十姓部落皆隸北庭惟四鎮都督府
州三十四河西内屬諸胡州十二府二西域府
十六州七十二則隸安西都護府兩都護府境
地多寡適中如突厥傳所云則十姓部落亦
隸安西其北庭所轄不應太小且安得輪臺
西海而縣之邪此當以地理志之說為正也
陽巴勒噶遜
陽巴勒噶遜在縣治東三十里舊說以為古陽關
者非是(說詳疆域一敦煌縣條)
圖古里克
圖古里克在陽巴勒噶遜東五十里西北距綏
來縣治八十里圖古里克郭勒出天山北麓北流
經其地有圖古里克塘
巴克呼蘇
巴克呼蘇在綏來縣治西四十里南距哈屯博克
達鄂拉一百里當孔道設有破城子塘
按唐書突厥傳由焉耆北八日行得西突厥北
庭與處月處密諸種雜處月即漢車師後城金
滿地處密應其西又咄陸以處月處密兵圍天
山而不克孝恪追北抵遏索山斬千餘級降處
密部而歸遏索山應即今哈屯博克達鄂拉處
密部應在其北疑與今之巴克呼蘇相近
烏蘭烏蘇
烏蘭烏蘇在巴克呼蘇西四十里
和爾郭斯
和爾郭斯舊對音為和落霍澌在烏蘭烏蘇西十
里東距綏來縣治八十里地有和爾郭斯郭勒乾
隆二十三年正月超勇郡王將軍策布登扎布以
四百人追凖噶爾從賊布庫察漢哈薩克沙喇等
至此賊衆千餘以輜重先行賊據險設伏我兵至
賊蜂聚鎗礟四集策布登扎布奮勇突圍擒其宰
桑渥赭特殱衆四百我軍無一傷者賊乃潰散
御製和落霍澌行(戊寅)
今春我師勦逆夷首戰實和落霍澌斬將搴旗早報捷
酬勞頒賚已有差即今生解俘囚至曰渥赭特宰桑伊
散秩大臣曾授職乃敢倡亂如鴞鴟面詢彼所致敗故
咋舌惟嘆天奪其彼衆猶有千餘騎覘知我寡設計奇
輜重遠行誘我逐層層伏賊據險巇官兵四百始馳至
少騎示弱山之陲我進彼乃蠭甬集銳礟如雨循環施
我軍曾無一傷者百靈擁護信有之衝鋒突入矢齊發
賊乃喪膽紛離披鹿埵隴種各逃兵大鞣大膞張軍威
殱彼屍僵近四百負傷遁者數無訾是誠
天助額手慶奮勇要亦資人為問率軍者其人誰超勇親
王家聲貽(將軍策布登扎布為超勇親王額駙策楞之子其兄成衮扎布襲封親王策布登扎布以)
(奮勇著績爵封郡王亦賜號超勇)
博羅特克圖魯庫
博羅特克圖魯庫在巴克呼蘇西二十里東距綏
來縣治一百里和爾郭斯郭勒西
安濟哈雅
安濟哈雅在博羅特克圖魯庫西南五十里東距
綏來縣治一百五十里南北有山安濟哈雅郭勒
經流其地形勢緊嚴饒水草宜耕牧舊凖噶爾
部噶勒丹多爾濟之姪扎納噶爾布游牧於此乾
隆二十二年四月呢嗎與噶勒丹多爾濟不協說
扎納噶爾布殺之及所屬舊宰桑等據其餘衆與
呢嗎扎哈沁為一欲據凖噶爾為台吉乃自安濟
哈雅移博羅塔拉而去後為布爾古特台吉渾齊
等擒殺其部悉定東為巴哈安濟哈雅西為伊克
安濟哈雅西接庫爾喀喇烏蘇界
以上屬綏來縣
阜康縣治
阜康縣治舊地名特訥格爾在迪化州治東北二
百里舊為凖噶爾圖爾古特部游牧處入版圖後
建阜康堡門四東曰綏惠西曰振武南曰麗陽北
曰寧朔乾隆四十一年設阜康縣隸迪化州縣境
東西三百十里東至得勒呼蘇台接鎮西府奇臺
縣界西至甘泉舖接迪化州界南至天山北至葦
湖
︹漢書西域傳︺烏貪訾離國王治于婁谷東與單桓
南與且彌西與烏孫接
按漢且彌國在天山南金嶺北為山北六國之
一烏貪訾離南與且彌國接可知其國在博克
達鄂拉之北與今阜康縣治之特訥格爾方位
相合應即其地又烏貪訾離與烏魯木齊字音
相近特訥格爾與烏魯木齊境界毗接在漢時
當是一國地故其名雖變而不相離也又漢書
稱烏貪訾離為車師後王西境分國是其東境
應與車師後國接今阜康縣屬東境當屬車師
後王國地(詳見後濟木薩條)
賽因塔喇
賽因塔喇在阜康縣治東六十里南距博克達鄂
拉八十里平原沃壤廣饒水草宜耕牧又東三十
里為滋泥泉塘
︹漢書西域傳︺單桓國治單桓城去長安八千八百
七十里
按漢烏貪訾離國東與單桓接今阜康縣治為
烏貪訾離地賽因塔喇居其東境應即單桓國
地漢書西域傳稱單桓戶止二十七其國甚小
略如今縣屬之一塘耳
庫里葉圖
庫里葉圖在賽因塔喇東六十里西距阜康縣治
一百二十里
納里特
納里特在庫里葉圖東二十里西距阜康縣治一
百四十里又東十里為三台塘
濟木薩
濟木薩在三台塘東七十里西距阜康縣治二百
三十里舊城一乾隆三十七年增築
賜名愷安門三東曰麗旭西曰同風南曰覃惠又新建
保惠城門三東曰舒景西曰阜登南曰萃昌舊城
西五里為柳樹溝建堡一曰時和門三東曰皥平
西曰肅正南曰麗照又西二十五里為雙岔河建
堡一曰育昌門三東曰廣生西曰徠極南曰兆嘉
俱有屯田(見屯政門)濟木薩東北四十里為伯什特勒
克有舊城
︹漢書西域傳︺車師後王姑句與匃奴南將軍地接
普(戊巳校尉徐普)欲分明其界召姑句使證之不肯擊之
姑句馳突出高昌壁入匃奴單于執送因請其罪
不聽斬姑句建國二年車師後王須置離欲亡入
匈奴戊巳校尉刁護聞之騐問詞服都護但欽斬
置離兄輔國侯狐蘭支將置離衆二千餘人驅畜
産舉國亡降匈奴
︹後漢書西域𫝊︺置戊部候居車師後部候城相去
五百里又自高昌壁北通後部金滿城五百里後
王居塗務谷去長史所居五百里去洛陽九千六
百二十里北與匈奴接後部西通烏孫建武二十
一年遣子入侍光武遣還之乃附屬匈奴永元八
年戊巳校尉索頵欲廢後部王涿鞮涿鞮反擊前
王尉卑明年漢討涿鞮入北匈奴追斬之立涿鞮
弟農奇為王永寧元年後王軍就及母沙麻叛殺
部司馬延光四年長史班勇擊斬之永建元年勇
率農奇子加特奴擊呼衍王破之立為後王陽嘉
四年呼衍王侵後部救之永興元年車師後部王
阿羅多亡走北匈奴中立後部故王軍就質子卑
君為後部王後阿羅多還與卑君爭國戊校尉閻
詳許復為王乃詣詳降於是收奪所賜卑君印綬
更立阿羅多為王
︹魏略西戎傳︺北新道西行東至且彌國西且彌國
單桓國畢陸國蒲陸國烏貪國皆并屬車師後
部王治于賴城魏賜其王號大都尉受魏王印
︹唐書西域傳︺高昌王文泰與西突厥通以金厚餉
西突厥欲谷設約有急為表裏使葉護屯可汗浮
圖城︹地理志︺北庭大都護府本廷州貞觀十四年
平高昌以西突厥泥伏沙鉢羅葉護阿史那賀魯
部落置長安二年為北庭都護府縣四金滿輪
臺後庭西海
按漢車師後國南與車師前國接班書謂之後
國范書謂之後部今天山南闢展屬為車師前
部地(詳見天山南路)自濟木薩南踰天山通闢展所屬
之交河即漢書由前部高昌壁通後部金滿城
之路是車師後王國在今阜康縣境内而所謂
金滿城者與今濟木薩為近似矣闢展北倚天
山踰山為唐西突厥地葉護屯可汗浮圖城與
高昌相影響其地必與高昌北境相屬故得藉
此以為聲援今濟木薩與東北境之伯什特勒
克皆有舊城而自濟木薩南踰天山通闢展即
高昌地疑漢時金滿城唐時浮圖城故址于是
乎在也處月内屬即其地置金滿沙陀二州金
滿居西即漢金滿城舊地又為金滿縣隸北庭
都護府皆以漢城得名又考漢書匈奴東蒲類
王降都護分車師後王之西為烏貪訾離地以
處之烏貪訾離南與且彌接為今之特訥格爾
即阜康縣治則特訥格爾以東應屬車師後王
地魚豢魏略載車師後部王治于賴城與漢書
所載烏貪訾離國治于婁谷者境本毗連音亦
相近疑于賴城即在于婁谷畢陸即漢卑陸字
之訛也至漢前國後國即唐前庭後庭名號相
沿大略可証然唐時北庭四縣疆域甚廣應不
止車師後王之地以地理志考之後庭縣注云
本蒲類是兼有蒲類國也輪臺縣本漢輪臺地
是兼有焉耆國也惟金滿縣即金滿城為漢車
師後國之地是不得謂唐之後庭即漢之後國
者要不得謂漢之後國非唐之北庭矣
得勒呼蘇台
得勒呼蘇台在伯什特勒克城南五十里其西二
十里為伊克呼蘇台又東接奇臺縣界
以上屬阜康縣
欽定皇輿西域圖志卷十
欽定皇輿西域圖志卷十
疆域三
安西北路二
迪化州屬統縣三昌吉綏來阜康東至木壘烏蘭
烏蘇阜康縣屬之得勒呼蘇台接鎮西府奇臺縣
界東南逾山接天山南路闢展界西南接伊犁東
路北通塔爾巴噶台西至綏來縣屬之安濟哈雅
接天山北路庫爾喀喇烏蘇界
迪化州治
迪化州治在烏魯木齊東距鎮西府一千三百八
十里距京師八千八百九十里居天山之陰地當
孔道托克喇鄂拉博克達鄂拉環其東烏可克達
巴哲爾格斯鄂拉拱其南鄂倫淖爾瀦其左烏魯
木齊郭勒經流其南北山環水繞土膏沃衍宜種
殖舊為凖噶爾庫木諾雅特遊牧處亦噶勒丹多
爾濟之昂吉乾隆二十年正月大兵進討凖噶爾
噶勒丹多爾濟率其屬望風降地皆内屬有舊城
周可三里
賜名迪化别于舊城北建迪化新城門四東曰惠孚西
曰豐慶南曰肇阜北曰憬譓在阿勒塔齊郭勒東
支流環抱之内新城内有
萬壽宫城隍廟提督駐此城東有
關帝廟舊城西亦有
關帝廟龍王廟乾隆三十八年改設直隸迪化州于
迪化城西三十里建鞏寧城門四東曰承曦西曰
宜穡南曰軌同北曰樞正為知州治城内有
萬壽宫
關帝廟城隍廟雷雨風神廟城東為
文廟城東南為先農壇龍王廟鎮迪道駐此阿勒塔
齊郭勒東西有新舊二屯(見屯政門)共建六堡堡各四
門曰惠徠堡東憬德門西宣威門南迎陽門北拱
化門曰屢豐堡東鬯風門西調露門南麗照門北
正衡門曰宣仁堡東元善門西利和門南依光門
北奉朔門曰懷義堡東登春門西稔秋門南薰溥
門北階平門曰樂全堡東引恬門西遂成門南大
亨門北永貞門曰寶昌堡東延韶門西成泰門南
章教門北翊辰門州境東西一百四十里東至博
克達鄂拉東北接阜康縣界西至頭屯河接昌吉
縣界南北五百里南至根特克接闢展界北至葦
湖
按山北凖部為烏孫突厥舊俗逐水草無城郭
史傳所稱古今不爽後以回部服屬凖噶爾間
有築城山北者而於額魯特穹廬氊帳之舊則
未之或易自入版圖後
天朝制度維新烏魯木齊為凖部東境勝壤始則築
城建堡屯政軍政以次經理復肇設州縣建置
學校風教蔚興與内地無異古稱行國不土著
之區幸際昌時俾其俗蒸然丕變稱極盛焉其
地于漢為蒲類國于唐為北庭大都護府後入
吐蕃為考証于後
︹漢書西域傳︺蒲類國王治天山西疏榆谷西南至
都護治所(都護治烏壘城今屬哈喇沙爾)千三百八十七里
︹後漢書西域傳︺蒲類國東南去長史所居千二百
九十里(長史治柳中今屬闢展)
︹唐書地理志︺北庭大都護府領後庭縣本蒲類隸
西州後來屬寶應元年更名有蒲類郝遮鹹泉三
鎮特羅堡
︹元史地理志︺自上都西北行六千里至回鶻五城
唐號北庭置都護府至元五年海都叛世祖逆敗
之北庭
按天山自托克喇鄂拉至博克達鄂拉百餘里
之間南北綿亘迪化州當其西境漢書西域傳
獨於蒲類國曰在天山西者當即今迪化州境
也又傳稱東蒲類王兹力支降都護分車師後
王之西為烏貪訾離地以居之是蒲類故地初
在東陲既降都護後乃始西遷為蒲類國在天
山西也漢書烏貪訾離國蒲類國雖並載而不
啻一國在今則為迪化州昌吉縣境特其二國
分界處不可考耳唐後庭縣注本蒲類故有蒲
類鎮亦以舊國得名其郝遮鹹泉特羅諸鎮堡
方隅疆域不可考矣
︹唐書回鶻傳︺阿史那賀魯之盗北庭婆閏以騎五
萬助契苾何力等破賀魯收北庭安西北庭自天
寶末失關隴朝貢道隔伊西北庭節度使李元忠
數遣使奉表不至貞元二年假道回鶻乃得至長
安帝進元忠為北庭大都護自是道雖通而虜求
取無涘沙陀别部六千帳與北庭相依亦厭裒索
至三葛禄白眼宇厥素臣回鶻者密附吐蕃故吐
蕃因沙陀共寇北庭北庭䧟葛禄取深圖川回鶻
大恐稍南其部落以避之︹吐蕃傳︺北庭沙陀别部
叛吐蕃因是陷北庭都護府安西道絶獨西川
人尚為唐守
按唐貞觀二十三年以阿史那賀魯部落置瑶
池都督府永徽四年廢顯慶二年擒賀魯分其
地置都護都督諸府其役屬諸胡皆為州總隸
北庭都護自今迪化州西抵伊犁皆其境也而
迪化州屬境為天山北一大都會應為唐時北
庭都護駐防之所爰舉史傳証之其隨地分見
者析著各條之下復統論北庭大略如此顧唐
自天寶末貢道中阻厥後北庭䧟入吐蕃伊西
以外均非唐有即初擒賀魯開置北庭之始亦
不過遙設州府以示羈縻實則戶口不登貢賦
不入曾不再傳俱歸淪棄是則天山迤北從古
未隸中國輿圖信有徵矣非我
皇朝德威遐鬯什百曩古曷由胥化外而疆索之哉
頭道灣庄
頭道灣庄在州治北二十五里阿勒塔齊郭勒北
行分流處東有二道灣三道灣四道灣庄
五道灣庄
五道灣庄在州治東北二十五里踰阿勒塔齊郭
勒至其地在屢豐堡東又東有六道灣七道灣八
道灣庄
九道灣庄
九道灣庄在五道灣東八里踰河至其地又東有
熱水泉
按自頭道灣庄至此凡九庄兹舉居民殷庶者
著為綱餘從附叙云
卡子灣庄
卡子灣庄在五道灣北十里自五道灣至此博克
達鄂拉峙其東南山麓流泉環帶庄戶鱗比致為
勝秀
古木
古木在州治東北四十里乾隆二十七年于其地
建輯懷城門四東曰承恩西曰敷信南曰暘若北
曰星從城北有輯懷城塘
地窩舖
地窩舖在州治西三十里當鞏寧城北踰烏魯木
齊支河至其地有地窩舖塘
土墩子
土墩子在地窩舖西三十里東距州治六十里當
鞏寧城西北踰烏魯木齊支河至其地有土墩子
塘
三個泉庄
三個泉庄在鞏寧城西北三十里東距州治七十
里其南二十里為西三個泉泉皆滙流入烏魯木
齊郭勒
倉房溝庄
倉房溝庄在西三個泉庄南二十里
大西溝
大西溝在鞏寧城東南三十里東北距州治二十
里當烏魯木齊郭勒發源處水泉饒沃居民櫛比
東踰烏魯木齊郭勒十里有小河出南山麓北流
居民依之稱南山戶庄
鹽池墩
鹽池墩在州治南五十里阿勒塔齊郭勒流其東
有鹽池墩塘又東南行踰阿勒塔齊郭勒循南山
麓稱達巴根戶庄又東南為多倫達巴又東南行
出山接闢展界
以上屬迪化州本境
昌吉縣治
昌吉縣治舊地名昌吉在迪化州西東距州治一
百二十里昌吉郭勒經流其地乾隆二十七年於
昌吉郭勒西建寧邊城門四東曰文同西曰武定
南曰諧邇北曰爕遐乾隆三十八年設縣隸迪化
州縣治東有
文廟八蜡廟火神廟城北有
關帝廟東北有先農壇昌吉郭勒東西有三屯(見屯政門)
縣境東西二百里東至頭屯河接迪化州界西至
呼圖克拜郭勒接綏來縣界南至天山北至葦湖
羅克倫
羅克倫在縣治西二十里昌吉羅克倫舊為噶
勒丹多爾濟遊牧之所乾隆二十年三月大兵進
討凖噶爾噶勒丹多爾濟偕其兄子扎納噶爾布
以二千五百餘戶降二十一年十一月扎納噶爾
布叛二十二年二月殺噶勒丹多爾濟於安濟哈
雅扎納噶爾布旋為布爾古特台吉渾齊等擒斬
以獻所部乃平
︹漢書西域𫝊︺蒲類後國王去長安八千六百三十
里
按漢書西域傳載蒲類前國去長安八千三百
六十里後國去長安八千六百三十里則後國
當居前國之西北境今昌吉縣東南與迪化州
接壤迪化州為蒲類前國則昌吉為蒲類後國
可知也又按羅克倫與樓蘭字音相近疑即其
國故地然考樓蘭漢元鳳四年改名鄯善後漢
書稱自敦煌出玉門關涉鄯善玉門關在今安
西州敦煌縣西以方位道里考之樓蘭故地當
在今敦煌縣西境外之色爾騰海今之羅克倫
在天山北與敦煌西境之色爾騰海南北相去
千餘里似非樓蘭故地或當時樓蘭人曾徙居
山北即名其地為樓蘭後遂訛為羅克倫未可
知耳
蘆草溝
蘆草溝在羅克倫西五十里東距昌吉縣治七十
里東為小蘆草溝設有大小蘆草溝塘
呼圖克拜
呼圖克拜(舊對音呼圖壁)在蘆草溝西二十里東距昌吉
縣治九十里乾隆二十九年建景化城門四東曰
熙景西曰寶成南曰阜薰北曰溥信呼圖克拜郭
勒出天山北麓北流經其東
以上屬昌吉縣
綏來縣治
綏來縣治舊地名瑪納斯在昌吉縣西北東南距
昌吉縣治二百二十里距迪化州治三百四十里
瑪納斯郭勒環其西塔什郭勒(一名哈齊克郭勒)經其東
俱從天山北麓發源北流百餘里左右迴抱地勢
寬平水泉饒裕亦古都會也舊為凖噶爾呼拉瑪
部游牧地納木奇之昂吉乾隆二十八年入版圖
後建綏來堡門三曰即叙曰迪康曰覃化四十二
年建左右二城左為綏寧城門四東曰迎羲西曰
兆成南曰來薰北曰寧漠右為康吉城門四東曰
延旭西曰慶豐南曰麗端北曰鞏遐兩城南北相
倚西面設關曰靖遠關門之内
關帝廟城隍廟在焉四十四年設綏來縣隸迪化州
縣境東西一百二十里東至圖古里克接昌吉縣
界西南至安濟哈雅接庫爾喀喇烏蘇界南至天
山北至葦湖縣治東二十里有塔什河塘
︹漢書西域傳︺宣帝初即位公主及昆彌皆遣使上
書言匈奴復連發大兵侵擊烏孫取車延惡師地
收人民去使使謂烏孫趣持公主來欲隔絶漢
︹後漢書西域傳︺移支國居蒲類地其人勇猛敢戰
以寇鈔為事皆被髮隨畜逐水草不知田作
︹唐書突厥傳︺西突厥由焉耆北八日行得北庭乙
毗鉢羅肆葉護可汗忌泥孰泥孰亡入焉耆後肆
葉護可汗走康居國人迎泥孰於焉耆立之是為
咄陸可汗賀魯取咄陸可汗故地及敗裂其地為
州縣以處諸部胡禄屋闕部為鹽泊都督府隸安
西都護府︹地理志︺鹽泊都督府以胡禄屋闕部置
隸北庭都護府
按酈道元水經注焉耆之北敦薨之山在匈奴
之西烏孫之東是匈奴烏孫交界處在焉耆之
北今自山南哈喇沙爾北踰天山是其地也今
之迪化州昌吉縣為漢時蒲類前後國(說見本卷)其
直北當屬匈奴西境由是以西為烏孫東境南
與焉耆相直如今伊犂東南路即漢時烏孫國
之東境也後漢書移支國居蒲類地應在今昌
吉縣西與今綏來縣全境方位相合應屬後漢
移支國地陽巴勒噶遜南去哈喇沙爾五百里
以唐書由焉耆北八日行為西突厥北庭之文
証之則此當屬唐時西突厥北庭惟其境在焉
耆正北本相近附是以泥孰亡入焉耆國人迎
而立之也再考當時五咄陸部俱屬西突厥東
境而葛邇禄胡屋(即胡禄屋闕)鼠尼施三姓於聖歷
四年内屬境地毗連以今地位考之葛邏禄居
北當在塔爾巴噶台納林和博克一帶與處木
昆部雜居鼠尼施為處半部在裕勒都斯一帶
更以博羅塔拉左右之為攝舍提暾部伊犁左
右之為突騎施索葛莫賀部伊犁以西之為突
騎施阿利施部推之(說並見十二十三卷及本卷各條下)則所謂
胡禄屋闕部者應在今額彬格遜淖爾南境
左右諸河環抱之間與今綏來縣全境形勢適
符而唐得之以為鹽泊都督府者也惟地理志
鹽泊都督府隸北庭都護突厥傳隸安西都護
說不相同然考當時北庭大都護府統縣四金
滿輪臺後庭西海輪臺在龜兹東西海應即西
突厥傳所謂雷翥海是北庭所轄之境甚廣且
據地理志十姓部落皆隸北庭惟四鎮都督府
州三十四河西内屬諸胡州十二府二西域府
十六州七十二則隸安西都護府兩都護府境
地多寡適中如突厥傳所云則十姓部落亦
隸安西其北庭所轄不應太小且安得輪臺
西海而縣之邪此當以地理志之說為正也
陽巴勒噶遜
陽巴勒噶遜在縣治東三十里舊說以為古陽關
者非是(說詳疆域一敦煌縣條)
圖古里克
圖古里克在陽巴勒噶遜東五十里西北距綏
來縣治八十里圖古里克郭勒出天山北麓北流
經其地有圖古里克塘
巴克呼蘇
巴克呼蘇在綏來縣治西四十里南距哈屯博克
達鄂拉一百里當孔道設有破城子塘
按唐書突厥傳由焉耆北八日行得西突厥北
庭與處月處密諸種雜處月即漢車師後城金
滿地處密應其西又咄陸以處月處密兵圍天
山而不克孝恪追北抵遏索山斬千餘級降處
密部而歸遏索山應即今哈屯博克達鄂拉處
密部應在其北疑與今之巴克呼蘇相近
烏蘭烏蘇
烏蘭烏蘇在巴克呼蘇西四十里
和爾郭斯
和爾郭斯舊對音為和落霍澌在烏蘭烏蘇西十
里東距綏來縣治八十里地有和爾郭斯郭勒乾
隆二十三年正月超勇郡王將軍策布登扎布以
四百人追凖噶爾從賊布庫察漢哈薩克沙喇等
至此賊衆千餘以輜重先行賊據險設伏我兵至
賊蜂聚鎗礟四集策布登扎布奮勇突圍擒其宰
桑渥赭特殱衆四百我軍無一傷者賊乃潰散
御製和落霍澌行(戊寅)
今春我師勦逆夷首戰實和落霍澌斬將搴旗早報捷
酬勞頒賚已有差即今生解俘囚至曰渥赭特宰桑伊
散秩大臣曾授職乃敢倡亂如鴞鴟面詢彼所致敗故
咋舌惟嘆天奪其彼衆猶有千餘騎覘知我寡設計奇
輜重遠行誘我逐層層伏賊據險巇官兵四百始馳至
少騎示弱山之陲我進彼乃蠭甬集銳礟如雨循環施
我軍曾無一傷者百靈擁護信有之衝鋒突入矢齊發
賊乃喪膽紛離披鹿埵隴種各逃兵大鞣大膞張軍威
殱彼屍僵近四百負傷遁者數無訾是誠
天助額手慶奮勇要亦資人為問率軍者其人誰超勇親
王家聲貽(將軍策布登扎布為超勇親王額駙策楞之子其兄成衮扎布襲封親王策布登扎布以)
(奮勇著績爵封郡王亦賜號超勇)
博羅特克圖魯庫
博羅特克圖魯庫在巴克呼蘇西二十里東距綏
來縣治一百里和爾郭斯郭勒西
安濟哈雅
安濟哈雅在博羅特克圖魯庫西南五十里東距
綏來縣治一百五十里南北有山安濟哈雅郭勒
經流其地形勢緊嚴饒水草宜耕牧舊凖噶爾
部噶勒丹多爾濟之姪扎納噶爾布游牧於此乾
隆二十二年四月呢嗎與噶勒丹多爾濟不協說
扎納噶爾布殺之及所屬舊宰桑等據其餘衆與
呢嗎扎哈沁為一欲據凖噶爾為台吉乃自安濟
哈雅移博羅塔拉而去後為布爾古特台吉渾齊
等擒殺其部悉定東為巴哈安濟哈雅西為伊克
安濟哈雅西接庫爾喀喇烏蘇界
以上屬綏來縣
阜康縣治
阜康縣治舊地名特訥格爾在迪化州治東北二
百里舊為凖噶爾圖爾古特部游牧處入版圖後
建阜康堡門四東曰綏惠西曰振武南曰麗陽北
曰寧朔乾隆四十一年設阜康縣隸迪化州縣境
東西三百十里東至得勒呼蘇台接鎮西府奇臺
縣界西至甘泉舖接迪化州界南至天山北至葦
湖
︹漢書西域傳︺烏貪訾離國王治于婁谷東與單桓
南與且彌西與烏孫接
按漢且彌國在天山南金嶺北為山北六國之
一烏貪訾離南與且彌國接可知其國在博克
達鄂拉之北與今阜康縣治之特訥格爾方位
相合應即其地又烏貪訾離與烏魯木齊字音
相近特訥格爾與烏魯木齊境界毗接在漢時
當是一國地故其名雖變而不相離也又漢書
稱烏貪訾離為車師後王西境分國是其東境
應與車師後國接今阜康縣屬東境當屬車師
後王國地(詳見後濟木薩條)
賽因塔喇
賽因塔喇在阜康縣治東六十里南距博克達鄂
拉八十里平原沃壤廣饒水草宜耕牧又東三十
里為滋泥泉塘
︹漢書西域傳︺單桓國治單桓城去長安八千八百
七十里
按漢烏貪訾離國東與單桓接今阜康縣治為
烏貪訾離地賽因塔喇居其東境應即單桓國
地漢書西域傳稱單桓戶止二十七其國甚小
略如今縣屬之一塘耳
庫里葉圖
庫里葉圖在賽因塔喇東六十里西距阜康縣治
一百二十里
納里特
納里特在庫里葉圖東二十里西距阜康縣治一
百四十里又東十里為三台塘
濟木薩
濟木薩在三台塘東七十里西距阜康縣治二百
三十里舊城一乾隆三十七年增築
賜名愷安門三東曰麗旭西曰同風南曰覃惠又新建
保惠城門三東曰舒景西曰阜登南曰萃昌舊城
西五里為柳樹溝建堡一曰時和門三東曰皥平
西曰肅正南曰麗照又西二十五里為雙岔河建
堡一曰育昌門三東曰廣生西曰徠極南曰兆嘉
俱有屯田(見屯政門)濟木薩東北四十里為伯什特勒
克有舊城
︹漢書西域傳︺車師後王姑句與匃奴南將軍地接
普(戊巳校尉徐普)欲分明其界召姑句使證之不肯擊之
姑句馳突出高昌壁入匃奴單于執送因請其罪
不聽斬姑句建國二年車師後王須置離欲亡入
匈奴戊巳校尉刁護聞之騐問詞服都護但欽斬
置離兄輔國侯狐蘭支將置離衆二千餘人驅畜
産舉國亡降匈奴
︹後漢書西域𫝊︺置戊部候居車師後部候城相去
五百里又自高昌壁北通後部金滿城五百里後
王居塗務谷去長史所居五百里去洛陽九千六
百二十里北與匈奴接後部西通烏孫建武二十
一年遣子入侍光武遣還之乃附屬匈奴永元八
年戊巳校尉索頵欲廢後部王涿鞮涿鞮反擊前
王尉卑明年漢討涿鞮入北匈奴追斬之立涿鞮
弟農奇為王永寧元年後王軍就及母沙麻叛殺
部司馬延光四年長史班勇擊斬之永建元年勇
率農奇子加特奴擊呼衍王破之立為後王陽嘉
四年呼衍王侵後部救之永興元年車師後部王
阿羅多亡走北匈奴中立後部故王軍就質子卑
君為後部王後阿羅多還與卑君爭國戊校尉閻
詳許復為王乃詣詳降於是收奪所賜卑君印綬
更立阿羅多為王
︹魏略西戎傳︺北新道西行東至且彌國西且彌國
單桓國畢陸國蒲陸國烏貪國皆并屬車師後
部王治于賴城魏賜其王號大都尉受魏王印
︹唐書西域傳︺高昌王文泰與西突厥通以金厚餉
西突厥欲谷設約有急為表裏使葉護屯可汗浮
圖城︹地理志︺北庭大都護府本廷州貞觀十四年
平高昌以西突厥泥伏沙鉢羅葉護阿史那賀魯
部落置長安二年為北庭都護府縣四金滿輪
臺後庭西海
按漢車師後國南與車師前國接班書謂之後
國范書謂之後部今天山南闢展屬為車師前
部地(詳見天山南路)自濟木薩南踰天山通闢展所屬
之交河即漢書由前部高昌壁通後部金滿城
之路是車師後王國在今阜康縣境内而所謂
金滿城者與今濟木薩為近似矣闢展北倚天
山踰山為唐西突厥地葉護屯可汗浮圖城與
高昌相影響其地必與高昌北境相屬故得藉
此以為聲援今濟木薩與東北境之伯什特勒
克皆有舊城而自濟木薩南踰天山通闢展即
高昌地疑漢時金滿城唐時浮圖城故址于是
乎在也處月内屬即其地置金滿沙陀二州金
滿居西即漢金滿城舊地又為金滿縣隸北庭
都護府皆以漢城得名又考漢書匈奴東蒲類
王降都護分車師後王之西為烏貪訾離地以
處之烏貪訾離南與且彌接為今之特訥格爾
即阜康縣治則特訥格爾以東應屬車師後王
地魚豢魏略載車師後部王治于賴城與漢書
所載烏貪訾離國治于婁谷者境本毗連音亦
相近疑于賴城即在于婁谷畢陸即漢卑陸字
之訛也至漢前國後國即唐前庭後庭名號相
沿大略可証然唐時北庭四縣疆域甚廣應不
止車師後王之地以地理志考之後庭縣注云
本蒲類是兼有蒲類國也輪臺縣本漢輪臺地
是兼有焉耆國也惟金滿縣即金滿城為漢車
師後國之地是不得謂唐之後庭即漢之後國
者要不得謂漢之後國非唐之北庭矣
得勒呼蘇台
得勒呼蘇台在伯什特勒克城南五十里其西二
十里為伊克呼蘇台又東接奇臺縣界
以上屬阜康縣
欽定皇輿西域圖志卷十
