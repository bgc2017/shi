欽定皇輿西域圖志卷三十九
風俗
(臣)等謹按五土之民剛柔燥濕異其齊大川廣谷
異其制民生其間習尚判殊即同一沙漠之壤而
種區族别其性情好惡所著暨歲時伏臘交際吉
凶諸事宜亦自各限土風彼此不能相效無他俗
使然也若同生斯土或前弱而後強或今柔而昔
悍惟視禁令驅使者之轉移而民不能以自主是
則風之為矣史記漢書祗粗舉游牧田作之槩北
魏以後記載較詳而彼此参差末由符契準噶爾
為烏孫故地以逐水草為業舊史稱其剛惡貪狠
最為彊國回部諸國多有城郭而土著頗亟三農
之務每當麥禾成熟時苦凖夷侵軼約輸粟而服屬
焉徵發期會惟其所使夫是故準夷常彊回部常
弱準夷恒役夫回部回部恒屬於準夷此積威約
之漸也曩者準既違天回復偝德
天戈所麾盡歸疆索加以拊循施之訓誨向之濡染舊
習者弗遷其地蒸蒸然咸薰德而善良猗歟休哉
爰有荷戟征人從軍書記役茲西土者因採樵營
壘之餘尋風詢俗既得識其大凢奏凱言旋津津
以道洎底定以來設官吏駐兵民耳目周知倍為
審的揆厥大端可約而紀舉夫田畜之業刑禁之
制婚姻之禮喪葬之期歲時聚會徵逐嬉游之事
就所見聞述而志焉若其事稍涉荒誕詭異不足
登星軺里鼓示信方来者概屏弗錄志風俗第十
五
