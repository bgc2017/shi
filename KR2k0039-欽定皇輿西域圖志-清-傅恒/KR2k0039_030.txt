欽定皇輿西域圖志卷二十
山
(臣)等謹按西北地當艮位扶輿磅礴其勢實居天
下之脊語云西北多山有由來矣禹益隨刊世傳
山經於西北尤備特其脈絡貫串支幹分合處多
略而弗書後世搜竒鑿險之流目擊為難不免支
離傳會無以徵信來者乃者
王師奏凱開闢西陲二萬餘里亘祁連之長梁阨極疑
之雄塞其間崇岡疊嶂側嶺横峯參錯逶迤竒偉
崿列不可名狀總其要領界以天山北連沙漠有
龍行迴顧之竒南挹渾河具鳥翼翕張之勢其餘
條旁幹並起伏蜿蜓互標形勝以至鳥飛猿掛棧
度繩懸之境靡不谺然砉然軒豁呈露自昔三十
六國之雄譚詎誇聚米亦越七十二君之遠略難
詡標銅已且夫雪山葱嶺作鎮金方史傳所垂固
已標名絶域即今昔稱名荒墟參錯而譯音符契
什一猶存如阿爾台之為金山騰格里之為天山
木素爾之為雪山悉昭然可指他若突厥建北庭
於鏃曷山在伊列河西當屬今伊犁河西之布哈
山山經載敦薨山敦薨水出焉西注泑澤泑澤即
蒲昌海為今羅布淖爾敦薨水為海都河則山當
為今之海都山均堪借証而得况摹永和之碑尋
貞觀之石高巖剔蘚境不盡於堯封邃谷磨崖疆
未周於戎索以今荒磧不毛伊古棄為甌脱皆得
目營手度搜羅遺跡使荆榛晦昧咸耀於光明重
以
聖天子奎文睿什昭回西極寧第狼居燕然之片石所
得擬夫煒煒煌煌者歟志山第六
