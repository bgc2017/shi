欽定皇輿西域圖志卷八
疆域一
安西南路
嘉峪關
嘉峪關為西域東陲在肅州西七十里嘉峪山西
麓西距玉門縣一百八十里距安西州六百五里
其地屬漢酒泉郡之禄福縣後漢改福禄縣晉魏
周因之隋大業初改屬張掖郡義寧初改酒泉縣
唐武德二年屬肅州大歴初䧟吐蕃宋入西夏元
屬肅州路明屬肅州衛洪武五年馮勝下河西置
嘉峪關以限中外為西域貢道所從入嘉靖二年
閉關自守
本朝初屬肅州衛雍正二年裁衛屬甘州府七年改
屬肅州關城周二百二十二丈西四十里曰雙井
又西接安西州玉門縣界
明史地理志肅州衛西有嘉峪山其西麓即嘉峪
關也宏治七年扁關曰鎮西西域傳太宗置哈密
沙州赤斤罕東四衛於嘉峪關外以屏蔽西陲
按漢列四郡唐據瓜沙古稱西域門戸以玉門
陽關為扼要明初嘉峪關之設是曰重門季世
因循諸番内徙但以嘉峪為中外巨防聲教所
及不踰閨闥我
朝初五衛之立聲援聯絡長策遠馭西届流沙
皇上德威遐暢底定西陲葱嶺以西儼同内地惟是
列聖經營之區撫綏駕御升廳衛為州縣適當大武告成
之後未可以略而弗書爰追舊邊之屏翰拓全
盛之山川仍以嘉峪關為首
安西州屬舊為靖逆赤金柳溝安西沙州五衛地
設安西鎮乾隆二十四年西域平以其地置安西
府統縣三淵泉墩煌玉門三十八年裁府以淵泉
縣地改安西州統縣二敦煌玉門州境東接肅州
界北接哈密界西至流沙南至南山
︹漢書地理志︺酒泉郡武帝太初元年開縣九禄福
表是樂涫天䧇玉門會水池頭綏彌乾齊敦煌郡
武帝後元年分酒泉置縣六敦煌冥安效穀淵泉
廣至龍勒
︹後漢書郡國志︺酒泉郡武帝置雒陽西四千七百
里九城福祿表氏樂涫玉門會水沙頭安彌乾齊
延夀敦煌郡武帝置雒陽西五千里六城敦煌冥
安效穀拼泉廣至龍勒
︹晉書地理志︺元康五年惠帝分敦煌郡之宜禾伊
吾冥安深泉廣至等五縣分酒泉郡之沙頭縣又
别立會稽新鄉凡八縣為晉昌郡張駿分酒泉為
凉州敦煌晉昌為沙州張祚又以敦煌郡為商州
︹隋書地理志︺敦煌郡舊置瓜州統縣三敦煌常樂
玉門
︹唐書地理志︺沙州敦煌郡下都督府本瓜州武德
五年曰西沙州貞觀七年曰沙州縣二敦煌夀昌
瓜州晉昌郡下都督府武德五年析沙州之常樂
置縣二晉昌常樂肅州酒泉郡下武德二年析甘
州之福禄瓜州之玉門置縣三酒泉福禄玉門
︹五代史四裔附錄︺唐文宗時嘗遣使者至西域見
甘凉瓜沙等州城邑如故而䧟虜之人語言稍變
衣服猶不改至五代時吐蕃已微弱回鶻党項分
侵其地惟甘凉瓜沙四州常自通中國凉瓜沙三
州將吏猶稱唐官數來請命周世宗時凉州遂絶
於中國獨瓜沙二州終五代常來
︹元史地理志︺宋景祐初西夏䧟瓜沙肅三州盡得
河西故地金因之元太祖二十二年破其城以隸
八都大王至元十四年復立州十七年升為沙州
路總管府瓜州隸焉
按漢晉酒泉郡所屬之福祿表是樂涫三縣唐
肅州酒泉郡所屬之福祿舊地在今俱屬肅州
是今安西州本境及所屬敦煌玉門二縣境以
漢晉敦煌一郡之全而兼酒泉郡之半以唐沙
瓜兩州之全而兼肅州之半北魏分置會稽玉
門常樂三郡隋并為敦煌一郡實與今之州屬
全境相凖也唐至德後䧟吐蕃大中五年沙州
刺史張義潮以其地來歸唐末復䧟五代因之
宋入西夏元屬肅州沙州路明為赤斤蒙古沙
州二衛地我
朝初屬邊外雍正三年始設安西鎮領靖逆赤金柳
溝安西沙州五衛近以武功耆定
詔升府縣嗣因移設鎮西府于巴爾庫勒安西復改府
為州關外雄封兹其首著矣
安西州治
安西州治在嘉峪關西六百五里玉門縣治西四
百二十五里敦煌縣治東二百七十里乾隆二十
四年以安西柳溝二衛地改置淵泉縣與安西府
同城二十七年移安西府於敦煌縣遂為淵泉縣
治三十七年復移安西府來治三十八年改府為
直隸安西州淵泉縣裁以縣境為州境東至三道
溝七十里西至蘆草溝九十里南至南山三百里
北至半池泉八十里距京師六千三百十里城周
四里二分東西南北凡四門城内有
萬夀宫
關帝廟城隍廟城外有風雲雷雨壇社稷壇先農壇
乾隆三十三年移建新城於舊治南二里城周三
里三分東南北三門全境所轄為漢冥安淵泉廣
至三縣地
︹漢書地理志︺敦煌郡淵泉縣師古曰闞駰云地多
泉水故以為名
︹隋書地理志︺敦煌郡統縣常樂後魏置常樂郡後
周併凉興大至冥安閏泉合為涼興縣開皇初郡
廢縣改為常樂
︹唐書地理志︺瓜州晉昌郡縣二晉昌武德四年更
名常樂武德五年别置
按淵泉縣漢時舊名後漢改拼泉晉曰深泉並
屬敦煌郡苐考漢書敦煌郡在酒泉郡西所領
六縣淵泉最東西曰冥安又西北曰廣至又西
曰敦煌又西南曰效穀又西曰龍勒今安西州
屬之柳溝衛城左右為十道溝水西南有黑水
橋亂泉子等處當為漢淵泉縣地又今安西州
城北有蘇賴昌馬兩河合流西注為南籍端水
又西入於哈喇淖爾南籍端水即冥水當為漢
冥安縣地漢廣至縣為唐常樂縣東至瓜州一
百五十里今安西州治西北一百五十里為百
齊堡當為漢廣至縣地是今安西州本境兼有
漢時冥安淵泉廣至三縣地也晉之宜禾新鄉
伊吾為廣至分邑境地毗連是又兼有晉時廣
至宜禾冥安深泉伊吾新鄉六縣地而隋之常
樂縣唐之常樂晉昌二縣皆與今安西州本境
疆域相凖也至於漢敦煌效穀龍勒乃今之敦
煌縣境說見後
得勝墩
得勝墩在州治北五里舊無水泉乾隆二十二年
大兵討凖噶爾師出其地湧甘泉數十處士馬得
濟
勅建龍神廟於此
封助順昭靈龍神遣官告祭每歲春秋致祀
勅建助順昭靈龍神廟碑文
國家德被遐方威宣絶漠不惟師武臣力亦實有神靈
之助用能厚集士衆克成大勛惟嘉峪關本酒泉故郡
素稱天險關門外為戈壁地沙磧彌望澶漫逶迤向因
艱於水泉行旅重困朕蕩平西域誅其一二苞蘖之不
順命者爰整六師冞入其阻初慮士馬萬衆綆汲或缺
於供及行其地而甘泉隨地湧出滃滃然汩汩然渟泓
滲漉不特荷殳之士潄濯清流而馬駝絡繹赴飲不匱
按酒泉城下舊有金泉泉味如酒漢氏遂以名郡兹泉
出自沙漢瑞應尤異守土之吏以告朕惟祭法德施於
民則祀之當疆事方殷而泉流肆溢天人協應靈貺聿
臻其事非偶爰封神為助順昭靈龍神命守臣經營高
敞建立神廟春秋祀事惟謹繡棟雲楣崇巖巨鎮屹峙
關外廟既成當建碑紀述神之功烈守臣鍥石以請稽
諸古人君為政太平則醴泉湧朕嗣守鴻業圖大思艱
命將出師龔行
天討掃百年逋誅之寇用以纘承
先緒式廓丕基計自今邊圉靜謐屯牧安恬其所以荷
天庥而迓神祐者萬萬禩靡有紀極爰系以銘銘曰嘉峪
之山巖關峩峩六師于征後舞前歌宛宛流沙迢迢遠道
天戈所臨地不愛寳連巖滋液並醴䟽甘光澄冰鏡潔
比秋潭汲之日新挹之無竭士飽馬騰霜清月澈廼營
高敞廼建甍標春秋載薦丹荔黃蕉斟酌靈泉惟神之
庇洗兵萬載錫我繁祉
勅建助順昭靈龍神廟歲祭文
惟神德漙澤民恩施育物拱巖關而作鎮氣感風雲臨
瀚海以垂波功先潤澤惟酒泉之故地實戈壁之荒陲
沙礫彌途向乏靈源之涌輪蹄遄邁載深渴飲之思朕
命將于征指平沙而迅發全師所過恰膏液之滂滋萬
馬騰驤快適奔泉之性千軍挹注咸歌泂酌之甘儼賚
賜之壺漿飲和食德等驅馳於袵席養欲給求凡兹行
李之往來普頌淵澄之功烈仰承
天佑敬迓神庥申命守臣經營敞地閟宫大啟雕几恪陳
繡栱嵳峩薈蔚川原之氣采椽嵽嵲繽紛藻荇之華爰
於靈廟之落成更遣專官而將事雲旓羽罕覘秘殿之
森蕤桂酒椒漿共明流而㶑灧嗣此涵濡庶彙覩清泚
之常流衍護深源永濬發而不竭尚祈昭格鍳此精禋
小灣堡
小灣堡在得勝墪東南七十五里踰河而至西距
州治七十里
雙塔堡
雙塔堡在小灣堡東五十里西距州治一百三十
里有城周一里有竒雍正六年築西南境有雙塔
西三十里地名渠口
布朗吉
布朗吉在雙塔堡東四十里西距安西州治一百
六十里地多檉柳有泉水東為十道溝西為布朗
吉河一名窟窿河舊有安西鎮城後改柳溝衛治
今廢
按漢淵泉縣東與酒泉郡之池頭會水相接地
皆以水得名今布朗吉城東有十道溝水與闞
駰所云地多泉水之說合又考唐書地理志晉
昌縣東此有合河鎮今蘇賴昌馬兩河合流由
靖逆衛北折而西會十道溝水西流經此則所
謂合河鎮者當與今布朗吉之柳構故城相近
也
柳溝堡
柳溝堡在布朗吉東七十里西距州治二百三十
里十道溝水經流左右
本朝康熙五十七年初建柳溝所築堡於此雍正五
年陞衛移治布朗吉改舊所為柳溝堡是為安西
州東界
馬蓮井
馬蓮井在州治西北三百二十里自州治北行七
十里為白墩又八十里為紅柳園又八十里為大
泉又西北九十里至此為安西州最北境接哈密
界
橋灣堡
橋灣堡在柳溝堡北四十里西距州治二百七十
里有城雍正十年築南北二門自堡西北行九十
里為東黃蘆岡又九十里為尖山子又九十里為
茨窩泉又九十里為東長流水又一百里為白芨
芨灘又一百里至馬蓮井别自東長流水西北行
五十里為青山子又七十里為烏拉大泉又北七
十里為蘆岡泉為安西州東北境接哈密界
按漢時廣至一縣晉分四縣曰廣至曰宜禾曰
新鄉曰伊吾今百齊堡即廣至縣地(說見後)東接
沙頭西界敦煌由是而南為新鄉(即今踏實堡說見後)北
為宜禾為伊吾伊吾縣以伊吾盧故地得名附
近敦煌北境則宜禾一縣當在今安西州北境
自得勝墩橋灣堡迤北一帶無疑特其故城基
址不可考耳一統志載宜禾故城在晉昌郡北
界方位亦合
新瓜州
新瓜州在安西州西南三十里舊為安西衛治地
雍正十三年土爾番為凖噶爾所擾其酋額敏和
卓率所部回民内附於安西鎮西築五堡居之頭
堡在鎮西南二十五里二堡在頭堡西南十里三
堡在二堡西北十里四堡在三堡西北四里五堡
在四堡東北十里别於頭堡數里之内築新瓜州
城
古瓜州
古瓜州在新瓜州西十五里東距安西州治四十
五里有土城
︹唐書吐蕃傳︺悉諾邏恭禄燭龍莽布支入䧟瓜州
毁其城
︹明史西域傳︺自赤斤蒙古西行二百里曰苦峪自
苦峪南折而西百九十里曰瓜州
按左傳襄公十四年范宣子將執戎子駒支親
數諸朝曰昔秦人廹逐乃祖吾離於瓜州昭公
九年詹桓伯曰允姓之姦居於瓜州漢書地理
志敦煌郡敦煌縣廣步侯官以為古瓜州地生
美瓜是春秋時之瓜州為漢敦煌縣地與淵泉
冥安廣至之地無涉元和志沙州漢敦煌郡前
涼張駿於此置沙州後魏太武於郡置敦煌鎮
明帝廢鎮立瓜州則已併漢淵泉冥安廣至縣
統名瓜州矣明帝尋改義州莊帝又改瓜州大
業三年罷州為敦煌郡武德二年復置瓜州五
年改為沙州而析沙州之常樂置晉昌常樂二
縣為瓜州晉昌郡於是瓜州之名又專屬漢時
冥安淵泉廣至三縣之地而敦煌縣以西反不
及焉今之新舊瓜州在漢為冥安縣境後魏初
唐稱名可考第按諸春秋時之瓜州已非其舊
即視武德析置之始亦偏而不全沿革所係遺
蹟粗存新舊之名存而不論可也
百齊堡
百齊堡在新瓜州西北六十里東距州治九十里
城周一里五分雍正十二年築為漢廣至縣地西
有舊百齊堡
︹漢書地理志︺廣至縣宜禾都尉治昆侖障莽曰廣
桓
︹後漢書西域𫝊︺延光二年敦煌太守張璫上書以
酒泉屬國吏士二千餘人集昆侖塞擊呼衍王唐
章懷太子賢注云廣至故城在今瓜州常樂縣東
︹元和志︺常樂縣東至州一百十五里本漢廣至縣
地
︹寰宇記︺廣至故城在常樂縣西北恒以大石棧之
稍開即有風暴至傷人
按漢之廣至縣在唐為常樂據後漢書注廣至
故城在常樂東境今百齊堡東至安西州治一
百五十里州治為唐瓜州晉昌郡治即元和志
所謂東至瓜州一百十五里者是也
踏實堡
踏實堡在州治南九十里有城周一里八分門二
雍正五年築南倚南山東北有特布忒河西一百
里為樹溝又西接敦煌縣界
︹晉書地理志︺元康五年惠帝分敦煌郡别立會稽
新鄉
︹通典︺自瓜州南至新鄉鎮一百十里
按晉書敦煌郡統縣有新鄉為廣至分邑今踏
實堡在州治南九十里與通典之說相近當即
古新鄉縣也
苦峪
苦峪在踏實堡東五十里西北距州治二百里有
土城西南境平田千頃東北二百里舊有河通蘇
賴昌馬兩河交會處今涸
︹明史西域傳︺宣德十年沙州衛都指揮僉事坤濟
勒(舊作困即來今改正)為哈密所侵走附塞下邊臣請移之
苦峪命治苦峪城正統六年城成十三年邊將護
哈密使臣至苦峪赤斤都指揮總伊加勒(舊作總兒加陸)
(今改正)等率衆圍其城天順七年哈密衰微迤北酋
寄寄肅蘭(舊作亂加思蘭今改正)襲破其城王母率親屬部
落走苦峪成化二年兵部言王母避苦峪久今賊
已退宜令還故土從之八年土爾番(舊作吐魯番今改正)襲
破其城執王母十年都督哈森(舊作罕慎今改正)退居苦
峪命權主國事築苦峪城移哈密衛於其地十八
年哈森襲哈密破之遂還故土孝宗七八年間兵
部侍郎張海修苦峪城發流寓番人及寄居赤斤
者赴苦峪及瓜沙州十七年占特木爾(舊作真帖木兒今改)
(正)主哈密善巴(舊作陜巴今改正)走苦峪(沙州衛赤斤蒙古衛哈密衛傳)
(合纂)
按赤斤蒙古酋阿速之父塔爾尼居左帳其異
母兄索哈(舊作𤨏合今改正)居右帳彼此不相能阿速
因報父怨而圍苦峪則苦峪城應是當時右帳
所居之地而成化間復加築之以移建哈密者
也苦峪城一名上達爾圖又靖逆本名苦峪亦
名達爾圖故此稱上達爾圖以别之也
石包城
石包城在苦峪城西南山谷間北距州治二百九
十里壘石為城勢極高峻有藥泉味醇如酒相傳
飲之愈疾
按石包城在今踏實堡南以踏實堡為新鄉縣
地則石包城或屬新鄉故城也
蘆草溝
蘆草溝在古瓜州西四十里東距州治九十里與
敦煌縣東境之甜水井接界
以上屬安西州本境
玉門縣治
玉門縣治在嘉峪關西一百八十里西距州治四
百二十五里乾隆二十四年以赤金靖逆二衛地
改置東至肅州界一百四十里西至三道溝安西
州本境一百三十里南至雪山一百里北至鹽池
一百五十里距京師六千一百九十里城周二里
二分南北三門康熙五十年以舊城改築城内有
城隍廟城南有風雲雷雨壇全境所轄為漢玉門
天䧇會水池頭安彌乾齊二縣地
︹漢書地理志︺酒泉郡玉門縣師古曰闞駰云漢罷
玉門關屯徙其人於此
︹隋書地理志︺敦煌郡統縣玉門後周為會稽縣開
皇中改為玉門併得後魏玉門郡地
︹唐書地理志︺肅州酒泉郡玉門縣貞觀元年省後
復置開元中没吐蕃因其地置玉門軍天寳十四
載廢軍為縣
︹明史西域傳︺□馬城西八十里即赤斤蒙古洪武
十三年都督濮英西討進至赤斤站護豳王額林
沁(舊作亦憐真今改正)永樂二年塔爾尼(舊作塔力尼今改正)來歸設
赤斤蒙古所八年改衛成化十九年隣番野訥克
里(舊作也乜克力今改正)來侵赤斤遂殘破正德八年土爾
番據哈密大掠赤斤已番賊犯肅州赤斤當其衝
益遭蹂躙部衆不能自存内徙肅州之南山其城
遂空
按玉門縣為漢時舊名屬酒泉郡三國晉因之
又分置會稽縣屬晉昌郡前涼置寧涼郡西涼
置會稽郡北魏屬會稽郡周廢郡併為會稽縣
隋開皇中改玉門縣屬敦煌郡唐屬肅州酒泉
郡開元中没吐蕃置玉門軍天寳十四載廢五
代屬吐蕃宋入西夏元屬肅州路明屬赤斤蒙
古衛入
本朝為赤金衛改設守禦千戸所尋復陞衛今改縣
此古今沿革之大略也今以史傳証之漢酒泉
郡居敦煌郡東所領九縣樂涫最東次福禄次
表氏次天䧇在玉門之東會水池頭在玉門之
西與敦煌郡東之淵泉縣接界綏彌乾齊在會
水西南後漢無天䧇有延夀知延夀即天䧇地
也今玉門縣即赤金衛地在嘉峪關西一百八十
里以博物記延夀縣南有石漆元和志石脂水
在玉門縣東南一百八十里之文証之則漢之
天䧇延夀在今玉門縣東南境也池頭會水淵
泉皆以水得名闞駰云衆水所會故曰會水地
多流水故曰淵泉今蘇賴昌馬兩河合流分注
於靖逆故城之東西又西為十道溝水至於柳
溝源泉競發以東西方位考之則靖逆故城當
屬漢之池頭十道溝地當屬漢之會水柳溝故
城當屬漢之淵泉漢會水縣注北部都尉治偃
水障東部都尉治東部障乾齊縣注西部都尉
治西部障而乾齊與安彌地接會水在東北乾
齊安彌在西南則乾齊安彌故地當在今十道
溝南也據此則今玉門縣全境實兼有漢時天
䧇玉門會水池頭安彌乾齊之地惟福禄樂涫
表氏東屬肅州與今縣境無涉晉時玉門第仍
漢舊即舊赤金衛地隋玉門縣西與常樂縣接
唐玉門縣西與瓜州晉昌郡之晉昌縣接隋之
常樂唐之晉昌為柳溝安西二衛故地隋唐玉
門縣與之接壤是已兼有舊赤金靖逆兩衛地
與今玉門縣疆域大率相凖也
又按五代晉高居晦使于闐記自肅州渡金河
西百里出天門關又西百里出玉門關即故縣
也據此則玉門縣之東關亦稱玉門關與敦煌
縣西之古玉門關無涉至玉門縣於漢屬酒泉
而明史稱漢敦煌郡地晉屬晉昌郡唐屬瓜州
元屬沙州者非是
高見灘
高見灘在玉門縣治西六十里東北五十里有古
塔
騸馬城
騸馬城在玉門縣治東七十里西十里為火燒溝
又西為八楞墩
︹明史西域𫝊︺回回墓西四十里曰騸馬城洪武十
三年都督濮英西討次白城獲蒙古平章瑚圖特
穆爾(舊作忽都帖木兒今改正)進至赤斤站
按白城在赤斤站東赤斤站即今玉門縣則白
城故地當在玉門縣東與騸馬城相近
惠回堡
惠回堡在騸馬城東二十里西距玉門縣治九十
里雍正五年築東五十里至雙井為玉門縣東盡
境接肅州界
︹明史西域傳︺自出嘉峪關西行至黑山兒又七十
里曰回回墓
按今惠回堡即回回墓故地而墓不可考矣又
今靖逆城南亦有回回墓
靖逆城
靖逆城東南距玉門縣治一百二十里城周二里
南北四門
本朝康熙五十七年置靖逆衛治於此乾隆二十四
年裁衛改屬玉門縣城南有仙姑廟觀音寺城北
有牛王廟又北有沙崗西有紅廟又西至三道溝
接安西州本境西南三十里有龍王廟為蘇賴昌
馬兩河合流處
︹三國志︺魏初河右擾亂敦煌功曹張恭遣從弟華
攻沙頭縣
︹十六國春秋︺段業天璽二年酒泉太守王德叛敗
奔晉昌沮渠蒙遜逐至沙頭破之
按靖逆城當屬漢沙頭縣地肅州新志云在漢
為冥安縣屬敦煌郡又引漢書地理志冥安縣
有南籍端水謂今之蘇賴河介於柳溝靖逆之
間據此斷為冥安縣地不知漢之置郡東為酒
泉西為敦煌今安西州本境之安西故衛乃漢
之冥安縣三國晉魏其名不易至靖逆衛地尚
在其東實漢池頭乾齊會水三縣地而衛城所
建當在池頭所屬之郡為酒泉而非敦煌至隋
始屬敦煌而縣名玉門亦與冥安無涉至漢志
所云南籍端水固即今昌馬蘇賴合流西注之
河然考其源出今玉門縣南之南山經流五衛
故地會十道溝黨河諸水遠輸哈喇淖爾三百
餘里漢志謂出南羌中西北入其澤者乃舉其
全體而言不得但云介於柳溝靖逆之間而以
此証靖逆之為冥安也
塔兒灣堡
塔兒灣堡在靖逆城東北二十里東南距玉門縣
治一百四十里
以上屬玉門縣
敦煌縣治
敦煌縣治舊為沙州衛治乾隆二十四年西域平
以其地置敦煌縣二十七年移安西府來治三十
七年復移府治於淵泉三十八年改府為直隸州
敦煌屬焉治在嘉峪關西八百七十里東至甜水
井一百四十五里西至古營盤二百九十五里南
至南山一百里北至青墩峽一百九十里西北至
哈喇淖爾二百八十里縣治東距安西州治二百
七十里距京師六千五百八十里城周三里三分
東西南三門濠深七尺雍正三年建九年於東南
北三面加築外郭周五里七分東南北三面及西
南面共四門城内有
萬夀宫
關帝廟城隍廟城外有風雲雷雨壇社稷壇東有先
農壇西有龍王廟初府城西踰黨河有沙州故城
以黨水北衝圮其東隅始移建沙州城於黨河之
東今為敦煌縣治全境所轄為漢敦煌效穀龍勒
三縣地
︹漢書地理志︺敦煌郡敦煌中部都尉治效穀師古
曰本漁澤障也
︹隋書地理志︺敦煌郡統縣敦煌舊置敦煌郡後周
併效穀夀昌二郡入焉又併敦煌鳴沙平康效穀
東鄉龍勒六縣為鳴沙縣開皇初郡廢大業置敦
煌郡改鳴沙為敦煌
︹唐書地理志︺沙州敦煌郡有府三曰龍勒效穀懸
泉有豆盧軍神龍元年置縣二敦煌夀昌武德二
年析敦煌置永徽元年省乾封二年復置開元二
十六年又省後復置
︹明史西域傳︺自瓜州而西四百四十里始達沙州
永樂二年酋長坤濟勒曼集(舊作買住今改正)率衆來歸
命置沙州衛其部下齊納(舊作赤納今改正)來附朝貢不
絶宣德十年為哈密所侵走附塞下自是不復還
沙州但遙領其衆而已正統十一年收其全部入
塞居甘州沙州遂空為罕東酋巴特瑪戩(舊作班麻思結)
(今改正)所有歴景泰天順朝朝貢不廢成化十五年
於沙州故城置罕東左衛正德十一年土爾番復
據哈密左衛不能自立徙肅州塞内其部下仍居
沙州服屬土爾番嘉靖七年率屬來歸沙州遂為
土爾番所有(沙州衛罕東左衛傳合纂)
按敦煌為漢時舊名漢敦煌郡所領六縣東則
淵泉冥安廣至為今安西州地西則效穀西南
則龍勒皆與敦煌同郡而分縣後漢因之今縣
西境之黨河有農田水利之益當為效穀故縣
而龍勒故城以古營盤一帶廢城基址審之亦
約略可考是今之敦煌兼有漢時敦煌效榖龍
勒三縣地矣晉隆安中分置陽關昌蒲二縣後
魏分效穀縣置效穀郡分龍勒縣置夀昌縣至
後周改縣曰鳴沙而敦煌郡名則古今不易隋
大業初復縣名曰敦煌兼效穀龍勒二縣地自
唐武德以漢龍勒故地析置夀昌於是敦煌僅
兼效穀之地是今敦煌縣境實與隋之敦煌縣
疆域相凖而於唐則兼有夀昌也建中二年䧟
吐蕃大中五年沙州首領張義潮以州來歸建
歸德軍五代時號歸義軍宋入西夏元為沙州
路明置沙州衛改置罕東左衛後廢入
本朝為沙州衛今改縣此其沿革大略之可見者又
明時安定衛阿端衛曲先衛皆在今敦煌縣西
南境外
甜水井
甜水井在敦煌縣治東一百四十五里自縣城東
行四十里為新店又三十里為圪塔井又東北四
十里為空心墩又東北三十五里至此為敦煌縣
東境與安西州本境西之蘆草溝接界
黃墩堡
黃墩堡在敦煌縣治西北四十里有土城周四里
有竒雍正五年築自堡西北行三十里踰河又十
餘里至庫克砂石
︹隋書地理志︺後周併涼興大至冥安淵泉為涼興
縣
按肅州舊志涼興城在廢瓜州西一百七十里
今黃墩堡東南距安西州之古瓜州一百七十
里與肅州舊志所載涼興城距廢瓜州里數相
合則涼興故城當在於是
青墩峽(互見山)
青墩峽地以峽名在黃墩堡西北一百五十里西
北山中為敦煌縣北境入峽口西北行經博羅特
口大泉酤水紅柳峽哈什布拉克柳樹泉五百三
十五里至哈密
沙棗墩
沙棗墩在敦煌縣治東北三十里
黨城
黨城在敦煌縣治南一百六十里黨河口建置不
知所始城基尚存又西十里有古城又西一百二
十五里有古營盤亦稱古城居高原之上南臨高
山西有古邊墻又南踰山嶺有三舊城基亦稱古
營盤
按漢書地理志載敦煌郡效穀縣本漁澤障孝
武元封六年濟南崔不意為漁澤尉教民力田
以勤效得穀因以為縣名是效穀故縣當與黨
河相近者又稱龍勒縣為都尉治至唐為夀昌
縣元和志稱夀昌縣東至州一百十里本漢龍
勒縣是也一統志稱效穀龍勒故縣俱在沙州
衛西與漢唐諸史所載相合今自敦煌縣西踰
黨河舊城基址不一而足則效穀龍勒城郭遺
址疑於是乎在也其謂為古營盤者明初設安
定阿端曲先罕東赤斤沙州諸衛皆以番族受
邊臣羈絡北拒蒙古南捍諸番後乃轉相侵掠
甚者邀刦朝使屢勤征討厥後土爾番據哈密
蒙古入青海南北受制沙州衛最西則最先廢
諸部亦次第殘毀而沙州遂為土爾番所有肅
州兵事日亟想見當時都督李文西征廵撫許
進會罕東兵促哈密或即舊城基址所在以為
行師頓旅之處覧其遺墟可以見前代興衰之
迹矣
呼羅蘇台
呼羅蘇台地有呼羅河故名東南距敦煌縣治一
百里地濱哈喇淖爾
︹通志︺呼魯蘇台其地濱哈喇池蘇賴河所滙也
按蘇賴河會流哈喇淖爾黨河南來入之兩水
殊源而合流西注通志舊稱葫蘆斯太即呼魯
蘇台字音之訛為蘇賴河所滙知在黨河下流
滙入蘇賴河處也又云濱臨哈喇池者此指呼
魯蘇台之地而言若呼魯河固入於哈喇淖爾
者豈止濱之而已
古玉門關
古玉門關在呼羅蘇台西南黨河之西東距敦煌
縣治一百五十里漢武帝時置關外有五峰為赴
車師前庭及疏勒之道所謂北道也關今無存
︹漢書西域傳︺東則接漢阨以玉門陽關︹地理志︺龍
勒縣有玉門關
︹元和志︺玉門故關在龍勒縣西北一百十八里
︹唐書地理志︺夀昌西北有玉門關
按漢龍勒縣有玉門關氐置水氐置水即今黨
河則黨河之在龍勒縣地玉門關之近黨河可
知也肅州新志玉門關外有三斷山石極大世
謂之三隴山今黨河西有三斷山應即三隴山
則黨河西之為玉門關外又可知也又漢班超
疏言不敢望到酒泉郡但願生入玉門關酒泉
郡即今玉門縣地在黨河東七百六十里超當
時自疏勒東歸先由玉門而後至酒泉語意亦
合五代高居誨使於闐記肅州渡金河西百里
出天門關又西百里出玉門關是即玉門縣西
關距酒泉郡僅二百餘里又土爾番有玉門口
或謂即古玉門關舊輿圖謂玉門關近伊犂兩
說遠近大殊皆與古傳志方隅形勢不合未足
為據也
古陽關
古陽關在玉門關南紅山口西東距敦煌縣治一
百三十里漢武帝時置為赴鄯善莎車之道所謂
南道也後魏於此置陽關縣周廢
︹漢書地理志︺龍勒縣有陽關
︹晉書地理志︺敦煌郡統陽關縣
︹元和志︺陽關在夀昌縣西六里
︹晉高居誨使於闐記︺西渡都鄉河至陽關
御製陽關考
陽關之名自漢唐以來咸所稱引而遺蹤湮廢道里莫
徵比因西域並隸昄章爰有纂輯圖志之役猷詢所及
或据肅州新志載烏魯木齊西境有地名陽巴爾噶遜
以為陽關之舊者殊不知陽乃回語蓋謂新而巴爾噶
遜則厄魯特語蓋謂城亦非為關也况烏魯木齊地在
天山之北揆其方位懸隔奚啻謬以千里計耶按漢書
地理志敦煌郡龍勒縣有陽關玉門關後晉高居誨使
于闐記西渡都鄉河至陽關考都鄉河即今黨河龍勒
縣即沙州衛今為敦煌縣地黨河在縣西境而陽關玉
門關均在黨河之西陽關西而偏南故以陽名詳覈形
勢正應在今黨河西南與紅山口相近又漢書西域傳
西域三十六國東則接漢扼以玉門陽關考漢時三十
六國即今回部回部東境直安西府敦煌縣亦與漢書
三十六國東扼陽關之文脗合至王維詩西出陽關云
云送元二使安西作也考唐之安西號安西大都護府
初治西州在伊州之西即今闢展也再徙高昌故地即
今土魯番之交河也三徙龜兹即今庫車也前後三遷
總在哈密之西是安西實在陽關以外而陽關之屬在
敦煌縣境尤為昭晳無疑矣夫古今邊陲故蹟其考信
之艱非貫串諸書即源流未備然徒眩惑於誌乘家之
聚訟膠轕而不能確征之我疆我理如目營手畫者然
又何以斥傳譌鑿空之誣而炳焉揭以正鵠哉書此宣
付館(臣)俾綴於編且以示一隅之舉云
按漢晉諸書陽關在今敦煌縣境而肅州新志
謬引烏魯木齊西境之陽巴爾噶遜聞見淆訛
末由審定伏讀
御製援據史書印合今古疏通貫串曠若發矇由是陽
關之名指歸不惑而玉門關之近在陽關迤北
者亦從此可推不得以土爾番之玉門口當之
益可見矣
以上屬敦煌縣
白龍堆
白龍堆在敦煌縣西境玉門關之西沙形如卧龍
高者二三丈卑者丈餘綿延起伏西盡流沙之地
︹漢書地理志︺敦煌郡正西關外有白龍堆沙西域
傳︺樓蘭最近漢東垂當白龍堆乏水草
︹魏略西戎傳︺從玉門關西出發都護井回三隴沙
北頭經居盧倉從沙西井轉西北過龍堆
按白龍堆為流沙之東境象形以名其沙者也
今自敦煌縣西南境之巴顔布拉克以西流沙
極目蜒蜿出没之狀猶有存者龍堆之舊於此
可見至魏略三隴沙應與今三隴山相近所云
都護井居盧倉沙西井者今雖難以確指要在
敦煌縣西境沙磧中槩可知也
流沙
流沙在白龍堆西沙多土少東西數百里渺無垠
涘
︹尚書禹貢︺導弱水至于三危餘波入于流沙
︹山海經︺流沙出鐘山西行又南行至崑崙墟西南
入海
︹漢書顔師古注︺流沙在敦煌西八十里︹郭義恭廣
志︺流沙在玉門關外南北二十里東西數百里
︹周書西域傳︺善鄯西北有流沙數百里夏日有熱
風為行旅之患風之欲至惟老駞知之即鳴而聚
立埋其口鼻于沙中人每以為候即將氊擁鼻口
其風迅駛斯須過盡
按禹貢三危山即今敦煌縣南境之山迤西為
鳴沙山又西為流沙所謂餘波入于流沙也山
海經所謂崑崙山指在青海境内之庫勒坤山
而言庫勒坤譯言崑崙在西寧邊外一千四百
五十五里正當敦煌縣西南境也漢書鄯善國
去陽關千六百里周書鄯善國即白龍堆路流
沙在白龍堆西鄯善在白龍堆南則流沙宜在
鄯善西北矣
色爾騰海(互見水)
色爾騰海在安西州西南境外四百里地有廣澤
在古為鄯善國地
︹漢書西域傳︺鄯善國本名樓蘭王治杅柅城去陽
關千六百里西北去都護治所千七百八十五里
西北至車師千八百九十里武帝通大宛諸國樓
蘭當道苦之攻劫漢使王恢等以輕騎虜樓蘭王
於是列亭障至玉門矣樓蘭最在漢東垂為匃奴
反間數遮殺漢使元鳳四年平樂監傅介子刺其
王縣首北闕下乃更立尉屠耆為王更名其國為
鄯善有伊循城置都尉伊循官鄯善當漢道衝西
通且末七百二十里
︹後漢書西域傳︺建武中小宛精絶戎廬且末為鄯
善所并元初六年行長史索班屯伊吾於是鄯善
王來降數月北匈奴攻没班等鄯善求救不許又
自敦煌西出玉門關涉鄯善北通伊吾千餘里自
鄯善踰蔥嶺出西諸國有兩道
︹魏書西域傳︺世祖平涼州沮渠牧犍弟無諱謀渡
流沙遣弟安周擊鄯善王比龍連戰不能剋比龍
懼西奔且末其世子乃應安周詔散騎常侍成周
公萬度歸討之度歸以輕騎五千渡流沙至其境
其王真達面縛出降賦役其人比之郡縣
︹周書異域傳︺鄯善古樓蘭也所治城方一里地多
沙鹵少水草北即白龍堆西北有流沙數百里大
統八年率衆内附
︹隋書地理志︺鄯善郡大業五年平吐谷渾置在鄯
善城即古樓蘭也有蒲昌海鄯善水統縣二顯武
濟遠︹吐谷渾𫝊︺煬帝即位鐡勒犯塞令擊吐谷渾
大敗之復令觀王雄出澆河許公宇文述出西平
以掩之伏允(吐谷渾王名)懼南遁山谷間其故地皆空
自西平臨羌城以西且末以東祁連以南雪山以
北東西四千里南北二千里皆為隋有
︹唐書地理志︺伊州伊吾郡納職縣貞觀四年以鄯
善故城置開元六年省十五年復置自縣西經獨
泉東華西華駝泉渡茨萁水過神泉三百九十里
有羅護守捉又西南經達匪草堆百九十里至赤
亭守捉與伊西路合别自羅護守捉西北上乏驢
嶺百二十里至赤谷又出谷口經長泉龍泉百八
十里有獨山守捉又經蒲類百六十里至北庭都
護府︹西域傳︺故納縛波古樓蘭也
按漢書西域傳既云樓蘭國最在漢東垂近漢
當白龍堆又云鄯善國去陽關一千六百里夫
果有一千六百里之隔安得謂之近接龍堆乎
且車師為今闢展噶斯淖爾(見下條)處其西南史
稱鄯善西北至車師其國必在車師東南而居
噶斯淖爾之東矣隋書鄯善郡有蒲昌海者隋
并吐谷渾地以置郡臨羌城以西且末以東皆
為隋有是蒲昌當鄯善之西境實為且末國地
而鄯善故國尚居其東也今合羣書所載証以
王延德高昌行紀歴納職縣望王門關甚近之
文則今色爾騰海以東地接流沙當屬鄯善納
職之故地延德由伊州而益都而納職則益都
當在哈密之南納職當在沙州之西故望玉門
關甚近也
噶斯
噶斯在安西州西境外色爾騰海西七百里地有
廣澤名噶斯淖爾(詳見水)在古當為且末國地
︹漢書西域傳︺且末國王治且末城西北至都護治
所二千二百五十八里北接尉犂南至小宛可三
日行西通精絶二千里
︹後漢書西域傳︺光武以天下初定末遑外事小宛
精絶戎廬且末為鄯善所并後其國並復立
︹魏略︺南道西行且志國小宛國精絶國樓蘭國皆
并屬鄯善也(按且志國疑是且末之訛)
︹魏書西域傳︺且末國都且末城在鄯善西後役屬
鄯善西北方流沙數百里
︹唐書西域傳︺于闐東行入大流沙人行無迹故
返輙迷聚遺骸以識道無水草多熱風觸人及六
畜皆迷仆行四百里至故都邏又六百里至故折
摩䭾那古且末也
按漢自敦煌郡出玉門關西行為鄯善又西為
且末色爾騰海為鄯善境則噶斯淖爾為且末
境矣又漢書且末北接尉犁又云尉犁東南與
且末接又云焉耆南百里至尉犁焉耆為今之
哈喇沙爾尉犁當在哈喇沙爾南境噶斯淖爾
又在其東南則正所謂尉犁東南與且末接者
也惟今自陽關西至噶斯淖爾僅行一千二百
餘里以鄯善去陽關一千六百里西通且末七
百里之文証之得二千一百七十里似不相合
然漢書既云樓蘭近白龍堆即不應有一千六
百里之隔且使且末西去陽關二千一百七十
里其境當在焉耆尉犁西南又不應云尉犁東
南與且末接也今以漢西域形勢考之出陽關
西南為婼羌正西為鄯善婼羌之西為且末且
末之南為小宛皆在烏壘城偏東南境故皆西
北至都護治所也且末之西為精絶精絶之南
為戎廬皆北與烏壘城相直故皆北至都護治
所也精絶之西為扜彌扜彌之南為渠勒皆在
烏壘城偏西南境故皆東北至都護治所也漢
烏壘城在今天山南路之海都郭勒側則噶斯
淖爾正其東南境其為且末之地無疑又西則
為精絶當都護治所之正南西與于闐接壤矣
以上屬敦煌縣西境外地
欽定皇輿西域圖志卷八
欽定皇輿西域圖志卷八
疆域一
安西南路
嘉峪關
嘉峪關為西域東陲在肅州西七十里嘉峪山西
麓西距玉門縣一百八十里距安西州六百五里
其地屬漢酒泉郡之禄福縣後漢改福禄縣晉魏
周因之隋大業初改屬張掖郡義寧初改酒泉縣
唐武德二年屬肅州大歴初䧟吐蕃宋入西夏元
屬肅州路明屬肅州衛洪武五年馮勝下河西置
嘉峪關以限中外為西域貢道所從入嘉靖二年
閉關自守
本朝初屬肅州衛雍正二年裁衛屬甘州府七年改
屬肅州關城周二百二十二丈西四十里曰雙井
又西接安西州玉門縣界
明史地理志肅州衛西有嘉峪山其西麓即嘉峪
關也宏治七年扁關曰鎮西西域傳太宗置哈密
沙州赤斤罕東四衛於嘉峪關外以屏蔽西陲
按漢列四郡唐據瓜沙古稱西域門戸以玉門
陽關為扼要明初嘉峪關之設是曰重門季世
因循諸番内徙但以嘉峪為中外巨防聲教所
及不踰閨闥我
朝初五衛之立聲援聯絡長策遠馭西届流沙
皇上德威遐暢底定西陲葱嶺以西儼同内地惟是
列聖經營之區撫綏駕御升廳衛為州縣適當大武告成
之後未可以略而弗書爰追舊邊之屏翰拓全
盛之山川仍以嘉峪關為首
安西州屬舊為靖逆赤金柳溝安西沙州五衛地
設安西鎮乾隆二十四年西域平以其地置安西
府統縣三淵泉墩煌玉門三十八年裁府以淵泉
縣地改安西州統縣二敦煌玉門州境東接肅州
界北接哈密界西至流沙南至南山
︹漢書地理志︺酒泉郡武帝太初元年開縣九禄福
表是樂涫天䧇玉門會水池頭綏彌乾齊敦煌郡
武帝後元年分酒泉置縣六敦煌冥安效穀淵泉
廣至龍勒
︹後漢書郡國志︺酒泉郡武帝置雒陽西四千七百
里九城福祿表氏樂涫玉門會水沙頭安彌乾齊
延夀敦煌郡武帝置雒陽西五千里六城敦煌冥
安效穀拼泉廣至龍勒
︹晉書地理志︺元康五年惠帝分敦煌郡之宜禾伊
吾冥安深泉廣至等五縣分酒泉郡之沙頭縣又
别立會稽新鄉凡八縣為晉昌郡張駿分酒泉為
凉州敦煌晉昌為沙州張祚又以敦煌郡為商州
︹隋書地理志︺敦煌郡舊置瓜州統縣三敦煌常樂
玉門
︹唐書地理志︺沙州敦煌郡下都督府本瓜州武德
五年曰西沙州貞觀七年曰沙州縣二敦煌夀昌
瓜州晉昌郡下都督府武德五年析沙州之常樂
置縣二晉昌常樂肅州酒泉郡下武德二年析甘
州之福禄瓜州之玉門置縣三酒泉福禄玉門
︹五代史四裔附錄︺唐文宗時嘗遣使者至西域見
甘凉瓜沙等州城邑如故而䧟虜之人語言稍變
衣服猶不改至五代時吐蕃已微弱回鶻党項分
侵其地惟甘凉瓜沙四州常自通中國凉瓜沙三
州將吏猶稱唐官數來請命周世宗時凉州遂絶
於中國獨瓜沙二州終五代常來
︹元史地理志︺宋景祐初西夏䧟瓜沙肅三州盡得
河西故地金因之元太祖二十二年破其城以隸
八都大王至元十四年復立州十七年升為沙州
路總管府瓜州隸焉
按漢晉酒泉郡所屬之福祿表是樂涫三縣唐
肅州酒泉郡所屬之福祿舊地在今俱屬肅州
是今安西州本境及所屬敦煌玉門二縣境以
漢晉敦煌一郡之全而兼酒泉郡之半以唐沙
瓜兩州之全而兼肅州之半北魏分置會稽玉
門常樂三郡隋并為敦煌一郡實與今之州屬
全境相凖也唐至德後䧟吐蕃大中五年沙州
刺史張義潮以其地來歸唐末復䧟五代因之
宋入西夏元屬肅州沙州路明為赤斤蒙古沙
州二衛地我
朝初屬邊外雍正三年始設安西鎮領靖逆赤金柳
溝安西沙州五衛近以武功耆定
詔升府縣嗣因移設鎮西府于巴爾庫勒安西復改府
為州關外雄封兹其首著矣
安西州治
安西州治在嘉峪關西六百五里玉門縣治西四
百二十五里敦煌縣治東二百七十里乾隆二十
四年以安西柳溝二衛地改置淵泉縣與安西府
同城二十七年移安西府於敦煌縣遂為淵泉縣
治三十七年復移安西府來治三十八年改府為
直隸安西州淵泉縣裁以縣境為州境東至三道
溝七十里西至蘆草溝九十里南至南山三百里
北至半池泉八十里距京師六千三百十里城周
四里二分東西南北凡四門城内有
萬夀宫
關帝廟城隍廟城外有風雲雷雨壇社稷壇先農壇
乾隆三十三年移建新城於舊治南二里城周三
里三分東南北三門全境所轄為漢冥安淵泉廣
至三縣地
︹漢書地理志︺敦煌郡淵泉縣師古曰闞駰云地多
泉水故以為名
︹隋書地理志︺敦煌郡統縣常樂後魏置常樂郡後
周併凉興大至冥安閏泉合為涼興縣開皇初郡
廢縣改為常樂
︹唐書地理志︺瓜州晉昌郡縣二晉昌武德四年更
名常樂武德五年别置
按淵泉縣漢時舊名後漢改拼泉晉曰深泉並
屬敦煌郡苐考漢書敦煌郡在酒泉郡西所領
六縣淵泉最東西曰冥安又西北曰廣至又西
曰敦煌又西南曰效穀又西曰龍勒今安西州
屬之柳溝衛城左右為十道溝水西南有黑水
橋亂泉子等處當為漢淵泉縣地又今安西州
城北有蘇賴昌馬兩河合流西注為南籍端水
又西入於哈喇淖爾南籍端水即冥水當為漢
冥安縣地漢廣至縣為唐常樂縣東至瓜州一
百五十里今安西州治西北一百五十里為百
齊堡當為漢廣至縣地是今安西州本境兼有
漢時冥安淵泉廣至三縣地也晉之宜禾新鄉
伊吾為廣至分邑境地毗連是又兼有晉時廣
至宜禾冥安深泉伊吾新鄉六縣地而隋之常
樂縣唐之常樂晉昌二縣皆與今安西州本境
疆域相凖也至於漢敦煌效穀龍勒乃今之敦
煌縣境說見後
得勝墩
得勝墩在州治北五里舊無水泉乾隆二十二年
大兵討凖噶爾師出其地湧甘泉數十處士馬得
濟
勅建龍神廟於此
封助順昭靈龍神遣官告祭每歲春秋致祀
勅建助順昭靈龍神廟碑文
國家德被遐方威宣絶漠不惟師武臣力亦實有神靈
之助用能厚集士衆克成大勛惟嘉峪關本酒泉故郡
素稱天險關門外為戈壁地沙磧彌望澶漫逶迤向因
艱於水泉行旅重困朕蕩平西域誅其一二苞蘖之不
順命者爰整六師冞入其阻初慮士馬萬衆綆汲或缺
於供及行其地而甘泉隨地湧出滃滃然汩汩然渟泓
滲漉不特荷殳之士潄濯清流而馬駝絡繹赴飲不匱
按酒泉城下舊有金泉泉味如酒漢氏遂以名郡兹泉
出自沙漢瑞應尤異守土之吏以告朕惟祭法德施於
民則祀之當疆事方殷而泉流肆溢天人協應靈貺聿
臻其事非偶爰封神為助順昭靈龍神命守臣經營高
敞建立神廟春秋祀事惟謹繡棟雲楣崇巖巨鎮屹峙
關外廟既成當建碑紀述神之功烈守臣鍥石以請稽
諸古人君為政太平則醴泉湧朕嗣守鴻業圖大思艱
命將出師龔行
天討掃百年逋誅之寇用以纘承
先緒式廓丕基計自今邊圉靜謐屯牧安恬其所以荷
天庥而迓神祐者萬萬禩靡有紀極爰系以銘銘曰嘉峪
之山巖關峩峩六師于征後舞前歌宛宛流沙迢迢遠道
天戈所臨地不愛寳連巖滋液並醴䟽甘光澄冰鏡潔
比秋潭汲之日新挹之無竭士飽馬騰霜清月澈廼營
高敞廼建甍標春秋載薦丹荔黃蕉斟酌靈泉惟神之
庇洗兵萬載錫我繁祉
勅建助順昭靈龍神廟歲祭文
惟神德漙澤民恩施育物拱巖關而作鎮氣感風雲臨
瀚海以垂波功先潤澤惟酒泉之故地實戈壁之荒陲
沙礫彌途向乏靈源之涌輪蹄遄邁載深渴飲之思朕
命將于征指平沙而迅發全師所過恰膏液之滂滋萬
馬騰驤快適奔泉之性千軍挹注咸歌泂酌之甘儼賚
賜之壺漿飲和食德等驅馳於袵席養欲給求凡兹行
李之往來普頌淵澄之功烈仰承
天佑敬迓神庥申命守臣經營敞地閟宫大啟雕几恪陳
繡栱嵳峩薈蔚川原之氣采椽嵽嵲繽紛藻荇之華爰
於靈廟之落成更遣專官而將事雲旓羽罕覘秘殿之
森蕤桂酒椒漿共明流而㶑灧嗣此涵濡庶彙覩清泚
之常流衍護深源永濬發而不竭尚祈昭格鍳此精禋
小灣堡
小灣堡在得勝墪東南七十五里踰河而至西距
州治七十里
雙塔堡
雙塔堡在小灣堡東五十里西距州治一百三十
里有城周一里有竒雍正六年築西南境有雙塔
西三十里地名渠口
布朗吉
布朗吉在雙塔堡東四十里西距安西州治一百
六十里地多檉柳有泉水東為十道溝西為布朗
吉河一名窟窿河舊有安西鎮城後改柳溝衛治
今廢
按漢淵泉縣東與酒泉郡之池頭會水相接地
皆以水得名今布朗吉城東有十道溝水與闞
駰所云地多泉水之說合又考唐書地理志晉
昌縣東此有合河鎮今蘇賴昌馬兩河合流由
靖逆衛北折而西會十道溝水西流經此則所
謂合河鎮者當與今布朗吉之柳構故城相近
也
柳溝堡
柳溝堡在布朗吉東七十里西距州治二百三十
里十道溝水經流左右
本朝康熙五十七年初建柳溝所築堡於此雍正五
年陞衛移治布朗吉改舊所為柳溝堡是為安西
州東界
馬蓮井
馬蓮井在州治西北三百二十里自州治北行七
十里為白墩又八十里為紅柳園又八十里為大
泉又西北九十里至此為安西州最北境接哈密
界
橋灣堡
橋灣堡在柳溝堡北四十里西距州治二百七十
里有城雍正十年築南北二門自堡西北行九十
里為東黃蘆岡又九十里為尖山子又九十里為
茨窩泉又九十里為東長流水又一百里為白芨
芨灘又一百里至馬蓮井别自東長流水西北行
五十里為青山子又七十里為烏拉大泉又北七
十里為蘆岡泉為安西州東北境接哈密界
按漢時廣至一縣晉分四縣曰廣至曰宜禾曰
新鄉曰伊吾今百齊堡即廣至縣地(說見後)東接
沙頭西界敦煌由是而南為新鄉(即今踏實堡說見後)北
為宜禾為伊吾伊吾縣以伊吾盧故地得名附
近敦煌北境則宜禾一縣當在今安西州北境
自得勝墩橋灣堡迤北一帶無疑特其故城基
址不可考耳一統志載宜禾故城在晉昌郡北
界方位亦合
新瓜州
新瓜州在安西州西南三十里舊為安西衛治地
雍正十三年土爾番為凖噶爾所擾其酋額敏和
卓率所部回民内附於安西鎮西築五堡居之頭
堡在鎮西南二十五里二堡在頭堡西南十里三
堡在二堡西北十里四堡在三堡西北四里五堡
在四堡東北十里别於頭堡數里之内築新瓜州
城
古瓜州
古瓜州在新瓜州西十五里東距安西州治四十
五里有土城
︹唐書吐蕃傳︺悉諾邏恭禄燭龍莽布支入䧟瓜州
毁其城
︹明史西域傳︺自赤斤蒙古西行二百里曰苦峪自
苦峪南折而西百九十里曰瓜州
按左傳襄公十四年范宣子將執戎子駒支親
數諸朝曰昔秦人廹逐乃祖吾離於瓜州昭公
九年詹桓伯曰允姓之姦居於瓜州漢書地理
志敦煌郡敦煌縣廣步侯官以為古瓜州地生
美瓜是春秋時之瓜州為漢敦煌縣地與淵泉
冥安廣至之地無涉元和志沙州漢敦煌郡前
涼張駿於此置沙州後魏太武於郡置敦煌鎮
明帝廢鎮立瓜州則已併漢淵泉冥安廣至縣
統名瓜州矣明帝尋改義州莊帝又改瓜州大
業三年罷州為敦煌郡武德二年復置瓜州五
年改為沙州而析沙州之常樂置晉昌常樂二
縣為瓜州晉昌郡於是瓜州之名又專屬漢時
冥安淵泉廣至三縣之地而敦煌縣以西反不
及焉今之新舊瓜州在漢為冥安縣境後魏初
唐稱名可考第按諸春秋時之瓜州已非其舊
即視武德析置之始亦偏而不全沿革所係遺
蹟粗存新舊之名存而不論可也
百齊堡
百齊堡在新瓜州西北六十里東距州治九十里
城周一里五分雍正十二年築為漢廣至縣地西
有舊百齊堡
︹漢書地理志︺廣至縣宜禾都尉治昆侖障莽曰廣
桓
︹後漢書西域𫝊︺延光二年敦煌太守張璫上書以
酒泉屬國吏士二千餘人集昆侖塞擊呼衍王唐
章懷太子賢注云廣至故城在今瓜州常樂縣東
︹元和志︺常樂縣東至州一百十五里本漢廣至縣
地
︹寰宇記︺廣至故城在常樂縣西北恒以大石棧之
稍開即有風暴至傷人
按漢之廣至縣在唐為常樂據後漢書注廣至
故城在常樂東境今百齊堡東至安西州治一
百五十里州治為唐瓜州晉昌郡治即元和志
所謂東至瓜州一百十五里者是也
踏實堡
踏實堡在州治南九十里有城周一里八分門二
雍正五年築南倚南山東北有特布忒河西一百
里為樹溝又西接敦煌縣界
︹晉書地理志︺元康五年惠帝分敦煌郡别立會稽
新鄉
︹通典︺自瓜州南至新鄉鎮一百十里
按晉書敦煌郡統縣有新鄉為廣至分邑今踏
實堡在州治南九十里與通典之說相近當即
古新鄉縣也
苦峪
苦峪在踏實堡東五十里西北距州治二百里有
土城西南境平田千頃東北二百里舊有河通蘇
賴昌馬兩河交會處今涸
︹明史西域傳︺宣德十年沙州衛都指揮僉事坤濟
勒(舊作困即來今改正)為哈密所侵走附塞下邊臣請移之
苦峪命治苦峪城正統六年城成十三年邊將護
哈密使臣至苦峪赤斤都指揮總伊加勒(舊作總兒加陸)
(今改正)等率衆圍其城天順七年哈密衰微迤北酋
寄寄肅蘭(舊作亂加思蘭今改正)襲破其城王母率親屬部
落走苦峪成化二年兵部言王母避苦峪久今賊
已退宜令還故土從之八年土爾番(舊作吐魯番今改正)襲
破其城執王母十年都督哈森(舊作罕慎今改正)退居苦
峪命權主國事築苦峪城移哈密衛於其地十八
年哈森襲哈密破之遂還故土孝宗七八年間兵
部侍郎張海修苦峪城發流寓番人及寄居赤斤
者赴苦峪及瓜沙州十七年占特木爾(舊作真帖木兒今改)
(正)主哈密善巴(舊作陜巴今改正)走苦峪(沙州衛赤斤蒙古衛哈密衛傳)
(合纂)
按赤斤蒙古酋阿速之父塔爾尼居左帳其異
母兄索哈(舊作𤨏合今改正)居右帳彼此不相能阿速
因報父怨而圍苦峪則苦峪城應是當時右帳
所居之地而成化間復加築之以移建哈密者
也苦峪城一名上達爾圖又靖逆本名苦峪亦
名達爾圖故此稱上達爾圖以别之也
石包城
石包城在苦峪城西南山谷間北距州治二百九
十里壘石為城勢極高峻有藥泉味醇如酒相傳
飲之愈疾
按石包城在今踏實堡南以踏實堡為新鄉縣
地則石包城或屬新鄉故城也
蘆草溝
蘆草溝在古瓜州西四十里東距州治九十里與
敦煌縣東境之甜水井接界
以上屬安西州本境
玉門縣治
玉門縣治在嘉峪關西一百八十里西距州治四
百二十五里乾隆二十四年以赤金靖逆二衛地
改置東至肅州界一百四十里西至三道溝安西
州本境一百三十里南至雪山一百里北至鹽池
一百五十里距京師六千一百九十里城周二里
二分南北三門康熙五十年以舊城改築城内有
城隍廟城南有風雲雷雨壇全境所轄為漢玉門
天䧇會水池頭安彌乾齊二縣地
︹漢書地理志︺酒泉郡玉門縣師古曰闞駰云漢罷
玉門關屯徙其人於此
︹隋書地理志︺敦煌郡統縣玉門後周為會稽縣開
皇中改為玉門併得後魏玉門郡地
︹唐書地理志︺肅州酒泉郡玉門縣貞觀元年省後
復置開元中没吐蕃因其地置玉門軍天寳十四
載廢軍為縣
︹明史西域傳︺□馬城西八十里即赤斤蒙古洪武
十三年都督濮英西討進至赤斤站護豳王額林
沁(舊作亦憐真今改正)永樂二年塔爾尼(舊作塔力尼今改正)來歸設
赤斤蒙古所八年改衛成化十九年隣番野訥克
里(舊作也乜克力今改正)來侵赤斤遂殘破正德八年土爾
番據哈密大掠赤斤已番賊犯肅州赤斤當其衝
益遭蹂躙部衆不能自存内徙肅州之南山其城
遂空
按玉門縣為漢時舊名屬酒泉郡三國晉因之
又分置會稽縣屬晉昌郡前涼置寧涼郡西涼
置會稽郡北魏屬會稽郡周廢郡併為會稽縣
隋開皇中改玉門縣屬敦煌郡唐屬肅州酒泉
郡開元中没吐蕃置玉門軍天寳十四載廢五
代屬吐蕃宋入西夏元屬肅州路明屬赤斤蒙
古衛入
本朝為赤金衛改設守禦千戸所尋復陞衛今改縣
此古今沿革之大略也今以史傳証之漢酒泉
郡居敦煌郡東所領九縣樂涫最東次福禄次
表氏次天䧇在玉門之東會水池頭在玉門之
西與敦煌郡東之淵泉縣接界綏彌乾齊在會
水西南後漢無天䧇有延夀知延夀即天䧇地
也今玉門縣即赤金衛地在嘉峪關西一百八十
里以博物記延夀縣南有石漆元和志石脂水
在玉門縣東南一百八十里之文証之則漢之
天䧇延夀在今玉門縣東南境也池頭會水淵
泉皆以水得名闞駰云衆水所會故曰會水地
多流水故曰淵泉今蘇賴昌馬兩河合流分注
於靖逆故城之東西又西為十道溝水至於柳
溝源泉競發以東西方位考之則靖逆故城當
屬漢之池頭十道溝地當屬漢之會水柳溝故
城當屬漢之淵泉漢會水縣注北部都尉治偃
水障東部都尉治東部障乾齊縣注西部都尉
治西部障而乾齊與安彌地接會水在東北乾
齊安彌在西南則乾齊安彌故地當在今十道
溝南也據此則今玉門縣全境實兼有漢時天
䧇玉門會水池頭安彌乾齊之地惟福禄樂涫
表氏東屬肅州與今縣境無涉晉時玉門第仍
漢舊即舊赤金衛地隋玉門縣西與常樂縣接
唐玉門縣西與瓜州晉昌郡之晉昌縣接隋之
常樂唐之晉昌為柳溝安西二衛故地隋唐玉
門縣與之接壤是已兼有舊赤金靖逆兩衛地
與今玉門縣疆域大率相凖也
又按五代晉高居晦使于闐記自肅州渡金河
西百里出天門關又西百里出玉門關即故縣
也據此則玉門縣之東關亦稱玉門關與敦煌
縣西之古玉門關無涉至玉門縣於漢屬酒泉
而明史稱漢敦煌郡地晉屬晉昌郡唐屬瓜州
元屬沙州者非是
高見灘
高見灘在玉門縣治西六十里東北五十里有古
塔
騸馬城
騸馬城在玉門縣治東七十里西十里為火燒溝
又西為八楞墩
︹明史西域𫝊︺回回墓西四十里曰騸馬城洪武十
三年都督濮英西討次白城獲蒙古平章瑚圖特
穆爾(舊作忽都帖木兒今改正)進至赤斤站
按白城在赤斤站東赤斤站即今玉門縣則白
城故地當在玉門縣東與騸馬城相近
惠回堡
惠回堡在騸馬城東二十里西距玉門縣治九十
里雍正五年築東五十里至雙井為玉門縣東盡
境接肅州界
︹明史西域傳︺自出嘉峪關西行至黑山兒又七十
里曰回回墓
按今惠回堡即回回墓故地而墓不可考矣又
今靖逆城南亦有回回墓
靖逆城
靖逆城東南距玉門縣治一百二十里城周二里
南北四門
本朝康熙五十七年置靖逆衛治於此乾隆二十四
年裁衛改屬玉門縣城南有仙姑廟觀音寺城北
有牛王廟又北有沙崗西有紅廟又西至三道溝
接安西州本境西南三十里有龍王廟為蘇賴昌
馬兩河合流處
︹三國志︺魏初河右擾亂敦煌功曹張恭遣從弟華
攻沙頭縣
︹十六國春秋︺段業天璽二年酒泉太守王德叛敗
奔晉昌沮渠蒙遜逐至沙頭破之
按靖逆城當屬漢沙頭縣地肅州新志云在漢
為冥安縣屬敦煌郡又引漢書地理志冥安縣
有南籍端水謂今之蘇賴河介於柳溝靖逆之
間據此斷為冥安縣地不知漢之置郡東為酒
泉西為敦煌今安西州本境之安西故衛乃漢
之冥安縣三國晉魏其名不易至靖逆衛地尚
在其東實漢池頭乾齊會水三縣地而衛城所
建當在池頭所屬之郡為酒泉而非敦煌至隋
始屬敦煌而縣名玉門亦與冥安無涉至漢志
所云南籍端水固即今昌馬蘇賴合流西注之
河然考其源出今玉門縣南之南山經流五衛
故地會十道溝黨河諸水遠輸哈喇淖爾三百
餘里漢志謂出南羌中西北入其澤者乃舉其
全體而言不得但云介於柳溝靖逆之間而以
此証靖逆之為冥安也
塔兒灣堡
塔兒灣堡在靖逆城東北二十里東南距玉門縣
治一百四十里
以上屬玉門縣
敦煌縣治
敦煌縣治舊為沙州衛治乾隆二十四年西域平
以其地置敦煌縣二十七年移安西府來治三十
七年復移府治於淵泉三十八年改府為直隸州
敦煌屬焉治在嘉峪關西八百七十里東至甜水
井一百四十五里西至古營盤二百九十五里南
至南山一百里北至青墩峽一百九十里西北至
哈喇淖爾二百八十里縣治東距安西州治二百
七十里距京師六千五百八十里城周三里三分
東西南三門濠深七尺雍正三年建九年於東南
北三面加築外郭周五里七分東南北三面及西
南面共四門城内有
萬夀宫
關帝廟城隍廟城外有風雲雷雨壇社稷壇東有先
農壇西有龍王廟初府城西踰黨河有沙州故城
以黨水北衝圮其東隅始移建沙州城於黨河之
東今為敦煌縣治全境所轄為漢敦煌效穀龍勒
三縣地
︹漢書地理志︺敦煌郡敦煌中部都尉治效穀師古
曰本漁澤障也
︹隋書地理志︺敦煌郡統縣敦煌舊置敦煌郡後周
併效穀夀昌二郡入焉又併敦煌鳴沙平康效穀
東鄉龍勒六縣為鳴沙縣開皇初郡廢大業置敦
煌郡改鳴沙為敦煌
︹唐書地理志︺沙州敦煌郡有府三曰龍勒效穀懸
泉有豆盧軍神龍元年置縣二敦煌夀昌武德二
年析敦煌置永徽元年省乾封二年復置開元二
十六年又省後復置
︹明史西域傳︺自瓜州而西四百四十里始達沙州
永樂二年酋長坤濟勒曼集(舊作買住今改正)率衆來歸
命置沙州衛其部下齊納(舊作赤納今改正)來附朝貢不
絶宣德十年為哈密所侵走附塞下自是不復還
沙州但遙領其衆而已正統十一年收其全部入
塞居甘州沙州遂空為罕東酋巴特瑪戩(舊作班麻思結)
(今改正)所有歴景泰天順朝朝貢不廢成化十五年
於沙州故城置罕東左衛正德十一年土爾番復
據哈密左衛不能自立徙肅州塞内其部下仍居
沙州服屬土爾番嘉靖七年率屬來歸沙州遂為
土爾番所有(沙州衛罕東左衛傳合纂)
按敦煌為漢時舊名漢敦煌郡所領六縣東則
淵泉冥安廣至為今安西州地西則效穀西南
則龍勒皆與敦煌同郡而分縣後漢因之今縣
西境之黨河有農田水利之益當為效穀故縣
而龍勒故城以古營盤一帶廢城基址審之亦
約略可考是今之敦煌兼有漢時敦煌效榖龍
勒三縣地矣晉隆安中分置陽關昌蒲二縣後
魏分效穀縣置效穀郡分龍勒縣置夀昌縣至
後周改縣曰鳴沙而敦煌郡名則古今不易隋
大業初復縣名曰敦煌兼效穀龍勒二縣地自
唐武德以漢龍勒故地析置夀昌於是敦煌僅
兼效穀之地是今敦煌縣境實與隋之敦煌縣
疆域相凖而於唐則兼有夀昌也建中二年䧟
吐蕃大中五年沙州首領張義潮以州來歸建
歸德軍五代時號歸義軍宋入西夏元為沙州
路明置沙州衛改置罕東左衛後廢入
本朝為沙州衛今改縣此其沿革大略之可見者又
明時安定衛阿端衛曲先衛皆在今敦煌縣西
南境外
甜水井
甜水井在敦煌縣治東一百四十五里自縣城東
行四十里為新店又三十里為圪塔井又東北四
十里為空心墩又東北三十五里至此為敦煌縣
東境與安西州本境西之蘆草溝接界
黃墩堡
黃墩堡在敦煌縣治西北四十里有土城周四里
有竒雍正五年築自堡西北行三十里踰河又十
餘里至庫克砂石
︹隋書地理志︺後周併涼興大至冥安淵泉為涼興
縣
按肅州舊志涼興城在廢瓜州西一百七十里
今黃墩堡東南距安西州之古瓜州一百七十
里與肅州舊志所載涼興城距廢瓜州里數相
合則涼興故城當在於是
青墩峽(互見山)
青墩峽地以峽名在黃墩堡西北一百五十里西
北山中為敦煌縣北境入峽口西北行經博羅特
口大泉酤水紅柳峽哈什布拉克柳樹泉五百三
十五里至哈密
沙棗墩
沙棗墩在敦煌縣治東北三十里
黨城
黨城在敦煌縣治南一百六十里黨河口建置不
知所始城基尚存又西十里有古城又西一百二
十五里有古營盤亦稱古城居高原之上南臨高
山西有古邊墻又南踰山嶺有三舊城基亦稱古
營盤
按漢書地理志載敦煌郡效穀縣本漁澤障孝
武元封六年濟南崔不意為漁澤尉教民力田
以勤效得穀因以為縣名是效穀故縣當與黨
河相近者又稱龍勒縣為都尉治至唐為夀昌
縣元和志稱夀昌縣東至州一百十里本漢龍
勒縣是也一統志稱效穀龍勒故縣俱在沙州
衛西與漢唐諸史所載相合今自敦煌縣西踰
黨河舊城基址不一而足則效穀龍勒城郭遺
址疑於是乎在也其謂為古營盤者明初設安
定阿端曲先罕東赤斤沙州諸衛皆以番族受
邊臣羈絡北拒蒙古南捍諸番後乃轉相侵掠
甚者邀刦朝使屢勤征討厥後土爾番據哈密
蒙古入青海南北受制沙州衛最西則最先廢
諸部亦次第殘毀而沙州遂為土爾番所有肅
州兵事日亟想見當時都督李文西征廵撫許
進會罕東兵促哈密或即舊城基址所在以為
行師頓旅之處覧其遺墟可以見前代興衰之
迹矣
呼羅蘇台
呼羅蘇台地有呼羅河故名東南距敦煌縣治一
百里地濱哈喇淖爾
︹通志︺呼魯蘇台其地濱哈喇池蘇賴河所滙也
按蘇賴河會流哈喇淖爾黨河南來入之兩水
殊源而合流西注通志舊稱葫蘆斯太即呼魯
蘇台字音之訛為蘇賴河所滙知在黨河下流
滙入蘇賴河處也又云濱臨哈喇池者此指呼
魯蘇台之地而言若呼魯河固入於哈喇淖爾
者豈止濱之而已
古玉門關
古玉門關在呼羅蘇台西南黨河之西東距敦煌
縣治一百五十里漢武帝時置關外有五峰為赴
車師前庭及疏勒之道所謂北道也關今無存
︹漢書西域傳︺東則接漢阨以玉門陽關︹地理志︺龍
勒縣有玉門關
︹元和志︺玉門故關在龍勒縣西北一百十八里
︹唐書地理志︺夀昌西北有玉門關
按漢龍勒縣有玉門關氐置水氐置水即今黨
河則黨河之在龍勒縣地玉門關之近黨河可
知也肅州新志玉門關外有三斷山石極大世
謂之三隴山今黨河西有三斷山應即三隴山
則黨河西之為玉門關外又可知也又漢班超
疏言不敢望到酒泉郡但願生入玉門關酒泉
郡即今玉門縣地在黨河東七百六十里超當
時自疏勒東歸先由玉門而後至酒泉語意亦
合五代高居誨使於闐記肅州渡金河西百里
出天門關又西百里出玉門關是即玉門縣西
關距酒泉郡僅二百餘里又土爾番有玉門口
或謂即古玉門關舊輿圖謂玉門關近伊犂兩
說遠近大殊皆與古傳志方隅形勢不合未足
為據也
古陽關
古陽關在玉門關南紅山口西東距敦煌縣治一
百三十里漢武帝時置為赴鄯善莎車之道所謂
南道也後魏於此置陽關縣周廢
︹漢書地理志︺龍勒縣有陽關
︹晉書地理志︺敦煌郡統陽關縣
︹元和志︺陽關在夀昌縣西六里
︹晉高居誨使於闐記︺西渡都鄉河至陽關
御製陽關考
陽關之名自漢唐以來咸所稱引而遺蹤湮廢道里莫
徵比因西域並隸昄章爰有纂輯圖志之役猷詢所及
或据肅州新志載烏魯木齊西境有地名陽巴爾噶遜
以為陽關之舊者殊不知陽乃回語蓋謂新而巴爾噶
遜則厄魯特語蓋謂城亦非為關也况烏魯木齊地在
天山之北揆其方位懸隔奚啻謬以千里計耶按漢書
地理志敦煌郡龍勒縣有陽關玉門關後晉高居誨使
于闐記西渡都鄉河至陽關考都鄉河即今黨河龍勒
縣即沙州衛今為敦煌縣地黨河在縣西境而陽關玉
門關均在黨河之西陽關西而偏南故以陽名詳覈形
勢正應在今黨河西南與紅山口相近又漢書西域傳
西域三十六國東則接漢扼以玉門陽關考漢時三十
六國即今回部回部東境直安西府敦煌縣亦與漢書
三十六國東扼陽關之文脗合至王維詩西出陽關云
云送元二使安西作也考唐之安西號安西大都護府
初治西州在伊州之西即今闢展也再徙高昌故地即
今土魯番之交河也三徙龜兹即今庫車也前後三遷
總在哈密之西是安西實在陽關以外而陽關之屬在
敦煌縣境尤為昭晳無疑矣夫古今邊陲故蹟其考信
之艱非貫串諸書即源流未備然徒眩惑於誌乘家之
聚訟膠轕而不能確征之我疆我理如目營手畫者然
又何以斥傳譌鑿空之誣而炳焉揭以正鵠哉書此宣
付館(臣)俾綴於編且以示一隅之舉云
按漢晉諸書陽關在今敦煌縣境而肅州新志
謬引烏魯木齊西境之陽巴爾噶遜聞見淆訛
末由審定伏讀
御製援據史書印合今古疏通貫串曠若發矇由是陽
關之名指歸不惑而玉門關之近在陽關迤北
者亦從此可推不得以土爾番之玉門口當之
益可見矣
以上屬敦煌縣
白龍堆
白龍堆在敦煌縣西境玉門關之西沙形如卧龍
高者二三丈卑者丈餘綿延起伏西盡流沙之地
︹漢書地理志︺敦煌郡正西關外有白龍堆沙西域
傳︺樓蘭最近漢東垂當白龍堆乏水草
︹魏略西戎傳︺從玉門關西出發都護井回三隴沙
北頭經居盧倉從沙西井轉西北過龍堆
按白龍堆為流沙之東境象形以名其沙者也
今自敦煌縣西南境之巴顔布拉克以西流沙
極目蜒蜿出没之狀猶有存者龍堆之舊於此
可見至魏略三隴沙應與今三隴山相近所云
都護井居盧倉沙西井者今雖難以確指要在
敦煌縣西境沙磧中槩可知也
流沙
流沙在白龍堆西沙多土少東西數百里渺無垠
涘
︹尚書禹貢︺導弱水至于三危餘波入于流沙
︹山海經︺流沙出鐘山西行又南行至崑崙墟西南
入海
︹漢書顔師古注︺流沙在敦煌西八十里︹郭義恭廣
志︺流沙在玉門關外南北二十里東西數百里
︹周書西域傳︺善鄯西北有流沙數百里夏日有熱
風為行旅之患風之欲至惟老駞知之即鳴而聚
立埋其口鼻于沙中人每以為候即將氊擁鼻口
其風迅駛斯須過盡
按禹貢三危山即今敦煌縣南境之山迤西為
鳴沙山又西為流沙所謂餘波入于流沙也山
海經所謂崑崙山指在青海境内之庫勒坤山
而言庫勒坤譯言崑崙在西寧邊外一千四百
五十五里正當敦煌縣西南境也漢書鄯善國
去陽關千六百里周書鄯善國即白龍堆路流
沙在白龍堆西鄯善在白龍堆南則流沙宜在
鄯善西北矣
色爾騰海(互見水)
色爾騰海在安西州西南境外四百里地有廣澤
在古為鄯善國地
︹漢書西域傳︺鄯善國本名樓蘭王治杅柅城去陽
關千六百里西北去都護治所千七百八十五里
西北至車師千八百九十里武帝通大宛諸國樓
蘭當道苦之攻劫漢使王恢等以輕騎虜樓蘭王
於是列亭障至玉門矣樓蘭最在漢東垂為匃奴
反間數遮殺漢使元鳳四年平樂監傅介子刺其
王縣首北闕下乃更立尉屠耆為王更名其國為
鄯善有伊循城置都尉伊循官鄯善當漢道衝西
通且末七百二十里
︹後漢書西域傳︺建武中小宛精絶戎廬且末為鄯
善所并元初六年行長史索班屯伊吾於是鄯善
王來降數月北匈奴攻没班等鄯善求救不許又
自敦煌西出玉門關涉鄯善北通伊吾千餘里自
鄯善踰蔥嶺出西諸國有兩道
︹魏書西域傳︺世祖平涼州沮渠牧犍弟無諱謀渡
流沙遣弟安周擊鄯善王比龍連戰不能剋比龍
懼西奔且末其世子乃應安周詔散騎常侍成周
公萬度歸討之度歸以輕騎五千渡流沙至其境
其王真達面縛出降賦役其人比之郡縣
︹周書異域傳︺鄯善古樓蘭也所治城方一里地多
沙鹵少水草北即白龍堆西北有流沙數百里大
統八年率衆内附
︹隋書地理志︺鄯善郡大業五年平吐谷渾置在鄯
善城即古樓蘭也有蒲昌海鄯善水統縣二顯武
濟遠︹吐谷渾𫝊︺煬帝即位鐡勒犯塞令擊吐谷渾
大敗之復令觀王雄出澆河許公宇文述出西平
以掩之伏允(吐谷渾王名)懼南遁山谷間其故地皆空
自西平臨羌城以西且末以東祁連以南雪山以
北東西四千里南北二千里皆為隋有
︹唐書地理志︺伊州伊吾郡納職縣貞觀四年以鄯
善故城置開元六年省十五年復置自縣西經獨
泉東華西華駝泉渡茨萁水過神泉三百九十里
有羅護守捉又西南經達匪草堆百九十里至赤
亭守捉與伊西路合别自羅護守捉西北上乏驢
嶺百二十里至赤谷又出谷口經長泉龍泉百八
十里有獨山守捉又經蒲類百六十里至北庭都
護府︹西域傳︺故納縛波古樓蘭也
按漢書西域傳既云樓蘭國最在漢東垂近漢
當白龍堆又云鄯善國去陽關一千六百里夫
果有一千六百里之隔安得謂之近接龍堆乎
且車師為今闢展噶斯淖爾(見下條)處其西南史
稱鄯善西北至車師其國必在車師東南而居
噶斯淖爾之東矣隋書鄯善郡有蒲昌海者隋
并吐谷渾地以置郡臨羌城以西且末以東皆
為隋有是蒲昌當鄯善之西境實為且末國地
而鄯善故國尚居其東也今合羣書所載証以
王延德高昌行紀歴納職縣望王門關甚近之
文則今色爾騰海以東地接流沙當屬鄯善納
職之故地延德由伊州而益都而納職則益都
當在哈密之南納職當在沙州之西故望玉門
關甚近也
噶斯
噶斯在安西州西境外色爾騰海西七百里地有
廣澤名噶斯淖爾(詳見水)在古當為且末國地
︹漢書西域傳︺且末國王治且末城西北至都護治
所二千二百五十八里北接尉犂南至小宛可三
日行西通精絶二千里
︹後漢書西域傳︺光武以天下初定末遑外事小宛
精絶戎廬且末為鄯善所并後其國並復立
︹魏略︺南道西行且志國小宛國精絶國樓蘭國皆
并屬鄯善也(按且志國疑是且末之訛)
︹魏書西域傳︺且末國都且末城在鄯善西後役屬
鄯善西北方流沙數百里
︹唐書西域傳︺于闐東行入大流沙人行無迹故
返輙迷聚遺骸以識道無水草多熱風觸人及六
畜皆迷仆行四百里至故都邏又六百里至故折
摩䭾那古且末也
按漢自敦煌郡出玉門關西行為鄯善又西為
且末色爾騰海為鄯善境則噶斯淖爾為且末
境矣又漢書且末北接尉犁又云尉犁東南與
且末接又云焉耆南百里至尉犁焉耆為今之
哈喇沙爾尉犁當在哈喇沙爾南境噶斯淖爾
又在其東南則正所謂尉犁東南與且末接者
也惟今自陽關西至噶斯淖爾僅行一千二百
餘里以鄯善去陽關一千六百里西通且末七
百里之文証之得二千一百七十里似不相合
然漢書既云樓蘭近白龍堆即不應有一千六
百里之隔且使且末西去陽關二千一百七十
里其境當在焉耆尉犁西南又不應云尉犁東
南與且末接也今以漢西域形勢考之出陽關
西南為婼羌正西為鄯善婼羌之西為且末且
末之南為小宛皆在烏壘城偏東南境故皆西
北至都護治所也且末之西為精絶精絶之南
為戎廬皆北與烏壘城相直故皆北至都護治
所也精絶之西為扜彌扜彌之南為渠勒皆在
烏壘城偏西南境故皆東北至都護治所也漢
烏壘城在今天山南路之海都郭勒側則噶斯
淖爾正其東南境其為且末之地無疑又西則
為精絶當都護治所之正南西與于闐接壤矣
以上屬敦煌縣西境外地
欽定皇輿西域圖志卷八
