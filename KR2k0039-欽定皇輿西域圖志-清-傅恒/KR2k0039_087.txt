欽定皇輿西域圖志卷四十七
雜錄
(臣)等謹按歴代正史分門編纂外或綴以自序或
附以語觧至雜錄之目則間見於後世郡國志乘
大都錯舉遺聞軼事無可附麗者别成卷帙用隸
全書之末所以廣蒐羅便省覽也兹編西域圖志
凡天文纏度之遠山川疆域之廣暨入版圖後建
官行政良法鴻規旁及土風物産以至來王奉朔
之區固已次第就裁偹登鉛槧因復近稽凖部源
流當我
朝底定更始之餘四衛拉特雖舊聞零落而受氏傳
國之大凡世系宗支之分派猶有可考回部於兩
和卓木伏辜後諸城望風輸欵溯自青吉斯汗以
下暨派噶木巴爾諸族屬尤堪詳詢縷指至兩部
字書母子孳生點畫配合為法迥殊標例發凡總
不外十五字頭二十九字頭之推衍若簡牘之用
原於唇齒凖噶爾為蒙古苖裔本不待舌人臚句
而通而回部語言略分三種一譯再譯皆得近隸
典屬仰惟
大聖人昭同文之郅治會絶域之方言每於
勤政幾餘隨時諮詢且復為辨其異同訂其訛舛洵乎
知臨之無外已餘凡剰事零文為專門所不載或互見
而未詳者咸勤搜討條系卷内往代史傳所垂事
屬創聞亦堪資該洽之助並為酌存一二若荒誕
傅會詞不雅馴則概置弗錄仍别為五類曰世系
曰字書曰語言曰故事曰附記庶於旁搜博採中
寓雜而不越之義云志雜錄第二十
