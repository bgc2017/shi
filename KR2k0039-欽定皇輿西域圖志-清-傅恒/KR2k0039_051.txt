欽定皇輿西域圖志卷三十九
風俗
準噶爾部
事佛
厄魯特俗尚黃教凡決疑定計必咨於喇嘛而後
行自台吉宰桑以下或頂禮膜拜焉得其一撫摩
一接手者以為大福後噶爾丹策凌建佛寺於伊
犁河濱在河北者曰固爾扎廟在河南者曰海努
克廟高刹摩霄金旛耀日棟甍宏敞象設莊嚴聚
集喇嘛居此二寺暮鼓朝螺梵唄清越令五鄂拓
克輪值供養喇嘛中之坐牀者名西勒圖即掌教
都綱也禮佛之儀衆喇嘛偏袒脫禈露肩及臋以
是為致敬云人生六七歲即令識喇嘛字誦喇嘛
經病則先延喇嘛諷經然後延額摩竒服藥其醫
書名曰額默音蘇都爾若大台吉有事集喇嘛誦
經則十六鄂拓克二十一昂吉及回部頭目俱輸
貨物以為禮
御製伊犁喇嘛行
蒙古之教宿尚黃宗喀巴以來三百餘年其流長昔顧
實汗以此雄據衛藏攝羣部然亦不過假名敬佛要乃
所以收衆方強吞弱噬互攘竊無不垂涎達頼喇嘛貎
為恭敬其實心弗良策妄阿拉布坦創據伊犁有弗遑
然已計入西藏肆披猖逮噶爾丹策凌遂興黃教名曰
安衆生(叶)亦效西域建都綱(都綱者西藏衆喇嘛聚而誦經之室也)白氊
為室布為墻後遂範金作瓦覆棟梁金仙相好備嚴莊
六時梵唄聲無央塔本集賽供餱糧(噶爾丹策凌於伊犁河濱創構佛寺)
(北曰固爾札南曰海努克聚集喇嘛令其五鄂拓克輪值供養之蒙古語謂五為塔本輪值為集賽)西勒
圖者凡四牀(喇嘛坐牀者為西勒圖亦蒙古語)膜拜台吉諸宰桑其善
在此其弊即為殃喇嘛達爾濟及達瓦齊相繼簒立無
不藉諸喇嘛之力以肆強逆賊阿睦爾撒納亦結若輩
為黨以煽亂其窮竄也旋劫奪喇嘛馬駝用致遠去颺
喇嘛散去乃同嗎哈沁(蒙古謂肉為嗎哈厄魯特中貧無賴覓肉食自活者為嗎哈沁)
安知五戒六度如佛所云皮肉骨髓盡捨以救人飢荒
是誠楞嚴所謂外道貎佛弟子為譸張勿謂佛不慈汝
俾汝遭喪亡側身西望爰作伊犁喇嘛行
︹漢書西域傳︺昔匃奴破大月氏大月氏西君大夏
而塞王南君罽賓塞種分散往往為數國(師古曰即所謂)
(釋種者也亦語有輕重耳)烏孫本塞地也塞王南越縣度大月
氏居其地後烏孫昆莫擊破大月氏大月氏徙西
臣大夏而烏孫昆莫居之故烏孫民有塞種大月
氏種云
︹北史突厥傳︺西突厥以五月中旬集他人水拜祭
天神敬鬼神信巫
︹唐書回鶻傳︺堅昆國祠神惟主水草祭無時呼巫
為甘
按顔師古注漢書以塞種為釋種則烏孫故壤
民奉佛教由來久矣然北史稱西突厥唐書稱
黠戛斯皆祠天神又與今回部事天之俗相近
若今之宗喀巴黃教殆即漢時塞種之流𣲖而
衍盛於山北者歟
畜牧
準噶爾全境不乏泉甘土肥種宜五榖之處然不
尚田作惟以畜牧為業擇豐草綠縟處所駐牙而
游牧焉各有分地問富強者數牲畜多寡以對饑
食其肉渴飲其酪寒衣其皮馳驅資其用無一事
不取給於牲畜儲糧峙粻之計所弗屑也欲粒食
則因糧於回部回部當穀麥收穫時苦其鈔掠歲
納什之三四以為常準噶爾因是不惟賦稅之且
役屬之然歲賦之糧僅充酋豪饘粥而已達官貴
人夏日食酪漿酸乳麥飯冬日食牛羊肉榖飯貧
人但飲乳茶亦足度日畜牧之外以熬茶西藏為
要務性喜射獵第持弓彀矢罕有巧力勝者喜放
鵰鶻恒擇高處就下放之其居處夏擇平原冬居
煖谷無恒所
︹漢書西域傳︺烏孫不田作種樹隨畜逐水草與匃
奴同俗
︹後漢書西域傳︺蒲類國廬帳而居逐水草頗知田
作移支國隨畜逐水草不知田作
︹北史高車傳︺其遷徙隨水草︹突厥傳︺西突厥居無
恒處多在烏孫故地其俗隨逐水草以畜牧射獵
為事食肉飲酪移徙無常而各有地分︹鐵勒傳︺厥
居無恒所隨水草流移近西邊者頗為藝植
︹唐書突厥傳︺隨水草射獵居處無常︹回鶻傳︺逐水
草轉徙善騎射喜盗鈔
︹五代史四裔傳︺回鶻以橐駝耕而種
按準部之於牲畜如蠶桑五穀厥有恒業史傳
稱其逐水草者所以孳生牲畜裕衣食之源耒
耨之利宜所弗講矣第考諸前史則知田作工樹
藝橐駝耕種之風猶有可考即今南近天山水
泉饒裕足資屯種之處所在多有特無駝耕之
事而往者準俗胥為石田惟是仰榖山南自安
惰窳豈古今之地利或殊抑人事為之也
相見
凡衆台吉及圖什墨爾以下見大台吉跪而敬抱
台吉之膝台吉以兩手撫跪者之肩其加禮者則
以兩手抱其肩各台吉所屬之人見其主亦如之
宰桑以下見宰桑以右手兩指著眉間抑搔之以
致敬愛俯而叩首立而相抱卑幼見尊長亦如之
尊長見卑幼相抱後嗅卑幼之面或撫摩其肩以
示慈愛平等相見各相抱以為禮居恒所習熟者
相見各曲躬而已
︹文獻通考︺回紇相見可汗去帽被髮以為禮
政刑
凡政事以圖什墨爾主之宰桑經理後以告圖什
墨爾定議乃上告台吉施行其刑法輕罪以皮鞭
鞭腰長枷荷頸梏手逾時而釋之殺人者情重則
先斷手足而後斬首輕者去手足耳鼻以示懲盜
馬者罰九牛或九羊九馬給事主無牲畜則給盜
者之妻與事主以償之如是者免刑無妻者鞭腰
本身給事主為奴從軍失伍及逃回者禠衣服冠
以紙帽妻穿短布衣遊行徇衆數日後盛以革囊
以錐錐之鮮不死者幸不死沒為奴妻及家産俱
入官
︹北史蠕蠕傳︺軍法退懦者以石擊首殺之或臨時
捶撻︹突厥傳︺其刑法反叛殺人及奸人之婦盜馬
絆者皆死滛者割勢而腰斬之姦人女者重責財
物即以其女妻之闘傷人者隨輕重輸物傷目者
償以女無女則輸婦財折肢體者輸馬盜馬及雜
物者各十餘倍徵之
︹唐書回鶻傳︺堅昆國法最嚴臨陣撓奉使不稱妄
議國事若盜者皆斷首子為盜以首著父頸非死
不脫
按準部盜竊則倍罰所直及其妻與突厥傳所
載刑制略相合準部本突厥舊墟故餘風未遠
也若堅昆國俗為盜斷首以子首著父頸非死
不脱者事屬不經今準部亦無此法
歲時
俗每歲分為四節最重者年歲將除預宰牲畜至
元旦誦喇嘛經不殺生下見其上卑見其尊幼見
其長叩首抱膝搯眉如初相見儀四月八日造乳
酒以祭天五月望及十月二十五日俱禮佛誦經
不殺生此四大節也外若春日則女子有踏鞠之
戲秋月則酋長有馬射之棚長夏則親朋有馬湩
之會三冬則孩童有潑水之樂大抵皆有取於逆
暑迎寒之意積年置閏亦同中國但不拘月分届
當運之年宰桑等請於大台吉隨意中所欲置閏於
某月遇小建之月亦不定無三十日隨台吉之意
而中去一日焉故自寅至丑每月皆可閏也自朔
至晦每日皆可虚也無二十四氣星家書名珠露
海
︹北史突厥傳︺突厥不知年歷惟以草青為記男子
好樗蒲女子踏鞠飲馬醅取醉歌呼相對
︹唐書回鶻傳︺堅昆國謂歲首為茂師哀以三哀為
一時以十二物紀年如歲在寅則曰虎年
嫁娶
凡嫁娶富家以牛羊馬酒為禮多者百計少者十
計先期送至女家成婚之日壻先至女門女家誦
喇嘛經壻至女出共持一羊胛骨拜天地日月壻
請女父母尊長等見畢壻及女交結其髮女家為
開蒙古包以成婚明日壻先歸别擇日以娶婦新
婦乘馬至壻家壻家亦誦喇嘛經女氏親戚皆送
惟父不送送女親屬各加贈牛羊馬酒及衣服首
餙蒙古包之屬或多或寡視其力之厚薄與情之
疎密焉間有以女奴為媵者女至見婿父母尊長
行叩頭禮其見翁之伯叔兄與姊夫俱以氊為障
不相見面至於終身餘俱見面貧者不過以一羊
為禮徑自娶婦婿不先至女家也
︹北史高車傳︺婚姻用牛馬納聘以為榮結言既定
男黨營車闌馬令女黨恣取上馬祖乘出闌馬主
立闌外振手驚馬不墜者即取之墜則更取數滿
乃止俗無穀不作酒迎婦之日男女相將持馬酪
熟肉節解主人延賓亦無行位穹廬前叢坐飲宴
終日復留其宿明日將婦歸既而夫黨還入其家
馬羣極取良馬父母兄弟雖惜終無言者頗諱取
寡婦而優憐之︹突厥傳︺男女盛飾會於葬所男有
悅愛於女者歸即遣人聘問其父母多不違也父
兄伯叔死子弟及姪等妻其後母世叔母嫂唯尊
者不得下淫︹鐵勒傳︺丈夫婚畢便就妻家待産乳
男女然後歸舍
︹唐書回鶻傳︺堅昆國女子已嫁黥其項婚嫁納羊
馬以聘富者或百千計
按漢元封中遣江都王建女細君為烏孫昆莫
右夫人後昆莫年老使其孫岑陬尚公主盖其
上烝成俗與北史突厥傳所載相合今準部為
烏孫突厥故墟其俗新婦見翁之伯叔兄姊夫
至於終身不面亦可謂有别矣豈風俗與時移
易古今之際汚隆之間有未宜一視者歟
喪祭
準噶爾之俗不立喪制人殁後其子孫親屬丐延
喇嘛檢珠露海書有應用五行葬法者則以五行
之法葬如應金葬則置諸山應木葬則懸諸樹應
火葬則焚諸火應水葬則沈諸河應土葬則埋諸
地如不應五行葬者則撤蒙古包棄其尸於道傍
自亡日起誦經四十九日其家不殺生其子不鬀
頭有剪髮以為孝者至葬之日亦如之夫死其妻
翦髮去耳鐶去外掛四十九日不服綵每遇忌辰
則陳設果品乳湩之屬以祭之不用牲每遇草青
思其祖父亦一酧奠焉
︹北史高車傳︺其死亡葬送掘地作坎坐尸於中張
臂引弓佩刀挾矟無異於生而露坎不掩時有震
死及疫癘則為之祈福若安全無他則為報賽︹突
厥傳︺死者停屍於帳子孫及親屬男女各殺羊馬
陳於帳前祭之遶帳走馬七匝詣帳門以刀𠢐面
且哭血淚俱流如是者七度乃止擇日取亡者所
乘馬及經服用之物并屍俱焚之收其餘灰待時
而葬春夏死者候草木黃落秋冬死者候花茂然
後坎而瘞之葬日親屬設祭及走馬𠢐面如初死
之儀表為塋立石屋中圖畫死者形儀及其生時
所戰陣狀常殺一人則立一石有至千百者又以
祭之羊馬頭盡懸之於標上是日也男女咸盛服
飾會於葬所每歲率諸貴人祭其先窟︹西域傳︺石
國以王父母焼餘之骨金甕盛置牀上廵繞而行
散以花香雜果王率臣下設祭焉
︹隋書西域傳︺鐵勒死者埋殯之
︹唐書回鶻傳︺堅昆國喪不𠢐面三環尸哭乃火之
收其骨歲而乃墓然後哭泣有節
按突厥回鶻焚尸之俗為今準部五行葬法之
一鐵勒於突厥錯處而埋殯之法又不同於火
葬則亦未盡五行葬法之全也𠢐面之習今回
部亦無行之者他如韋節使西蕃記康居國人死
取屍投令狗食則俗不可訓所當屏而弗錄者已
回部
拜天
回人尊敬造化之主以拜天為禮每城設禮拜寺
始生教主曰𣲖噶木巴爾每日對之誦回經五次
初次寅時二次未時三次申時四次酉時五次戌
時拜畢則宣讚其義略曰至尊至大起無初了無
盡無極無象無比無倫無形無影大造化天地主
兒凡有職之人與夫誠心守教法者莫不如是每
七日赴禮拜寺誦經一次務集四人合誦不論貴
賤貧富皆然回人通經典者曰阿渾為人誦經以
禳災迎福每遇大年小年(詳見歲時條)阿渾誦阿伊特
瑪納斯經為衆祈佑衆人醵贈衣帽一襲遇青草
當生時有牲畜之家每十羊出一牽三十牛出一
頭送阿渾為敬天禮阿渾代衆誦經祈佑牲畜蕃
滋倘有贏餘牛羊即以之濟給貧乏不自私也一
歲之中富貴者有大事則大餽阿渾自千金值物
至數千金不等於𣲖噶木巴爾前誦哈提密爾蘇
爾經一次謂之大布施餘物亦以濟給貧乏其好
善敬天之人隨時致禮阿渾凂其誦經𣲖噶木巴
爾来世先立祠堂奉香火名曰瑪咱爾每年兩次
衆人赴瑪咱爾禮拜誦經張燈於樹通宵不寐瑪
咱爾有香火田畝以供祭祀之需又回國前有得
道者如哈帕體和卓布楚爾哈爾和卓輩共有七
人每月四次衆人餽送阿渾向七和卓像禮拜誦
經貧富貴賤皆然遠行則致禮物於阿渾令其誦
經保佑疾病其所禱請亦如之回部西有默克默
德納為回回祖國回人凡終身必親往禮拜一次
以答鴻庥辦装褁粮往還期以三年惟富者能酬
其願貧無力者不能也亦有附香火之資於富室
以偕往者
︹北史西域傳︺高昌國俗事天神焉耆俗事天神
賖彌國不信佛法專事諸神
︹唐書西域傳︺于闐喜事祅神疏勒俗事祅神
︹明史西域傳︺額爾巴拉(舊作亦力把里今改正)不祭祖宗亦
不祭鬼神惟重拜天之禮
按廣韻祅呼煙切音訮說文關中謂天曰祅則
史所謂祅神即天神今諸回部每日五拜天盖
即其遺教也明史西域傳又載天堂為回回設
教之祖有瑪哈瑪者於此地行教後人尊之久
而不衰國有禮拜寺月初生臣民咸拜號呼稱
揚以為禮默德納其教以事天為主而無像設
每日西向虔拜每歲齊戒一月沐浴更衣居易
常處隋開皇中始傳其教入中國今考所謂默
德納國在蔥嶺西萬有餘里回部民人多有赴
彼禮拜者天堂亦宜近之則回部事天之習所
從來遠矣至若史書所載釋法顯記于闐民篤
信佛多大乘學威儀齊整噐鉢無聲北史西域
傳高昌兼信佛法焉耆咸依釋教齋戒行道于
闐俗重佛法寺塔僧尼甚衆唐書西域傳龜兹
疏勒國貴浮屠法宋王延德高昌行紀高昌佛
寺五十餘區有摩尼寺波斯僧各奉其法與今
回教迥殊仰蒙
聖明考定昭示指歸知回部舊無佛法而列史沿訛率
多傅會失實爰因回部拜天之教而推論之如
此
田畜
山南諸回部有城郭宫室故居處有恒有溝塍隴
畝故田作有時男識耕耘女知紡織漢書言自且
末以東皆種五穀由今觀之不異於古所云也耕
織之外多善商賈故西域賈人自西土以及傍近
諸國無不至回俗以豕性昏形穢忌不食喜從高
處放鵰鶻其人謂之鶻師赤云
︹漢書西域傳︺西域諸國大率土著有城郭田畜與
匃奴烏孫異俗蒲犁國寄田莎車依耐國少
穀寄田疏勒莎車輪臺以東捷枝渠犁皆故國
地廣饒水草田美種五穀與中國同時熟其旁國
少錐刀貴黃金采繒可以易穀食
︹後漢書西域傳︺東且彌國廬帳居逐水草頗田作
︹晉書西戎傳︺龜兹人以田種畜牧為業
︹北史西域傳︺高昌國中羊馬牧在隠僻處以避
寇非貴人不知其處
︹明史西域傳︺于闐國桑麻黍禾宛然中土
相見
自阿竒木以下等官見汗之禮凡大年小年令節
及遠方使回見時屈一足如著地狀以雙手捧汗
膝問安好汗以一手撫其背而慰勞之尋常相見
止略屈足下不抱膝上不撫背也伊沙噶以下至
明伯克見阿竒木歲時相見亦如阿竒木以下見
汗儀尋常相見鞠躬而已如於馬上相遇伊沙噶
鞠躬不下馬行相抱禮商伯克以下下馬行抱膝
禮歲時子孫見祖父行屈足抱膝禮凡卑幼見尊
長亦如之平時相見止鞠躬婦見舅姑雖歲時亦
止鞠躬也尊長見卑幼以手摩之以鼻嗅之平等
相見各行抱膝禮每日阿竒木以下見汗二次伊
沙噶以下至明伯克見阿竒木一次有計議之事
不在此限凡阿竒木伊沙噶新除必致禮於其汗
如古贄見儀數以九其物則遠方珍異之屬也商
伯克以下新除見汗亦如之有則致珍異之物無
則馬牛鷹犬噐甲之屬職漸卑不求備也各城伯
克新除見汗亦如之自阿竒木以下行軍得勝以
數軍實必以上品者先進於汗自遠方使回有珍
異之物必以獻於汗遇歲時則各獻其時物每大
小年各村庄伯克炰羔炊黍為禮以致於阿竒木
及伊沙噶子弟遠歸見父兄婿遠歸見婦翁及大
小年必炰羔炊黍以為禮也平等之人願請見者
以餺餺為禮數亦以九為率一九二九至三九禮
最豐矣
︹晉書西戎傳︺焉耆倨慢無尊卑之禮
︹文獻通考︺于闐貎恭敬相見皆跪凡得問遺書戴
於首乃發之
按回俗凡下之於上卑幼之於尊長有事相見
必執贄以為禮雖在荒陬而意猶近古至史書
所載焉耆于闐同屬今之回部而倨慢恭謹說
各不侔史册流傳難於符合姑存之以備參考
政刑
回部諸城大事則阿竒木遣一人伊沙噶遣一人
共理之其小事則各有主者每歲汗設大宴會三
次牲牽果品之屬鄂克他克竒掌之阿竒木設宴
兩次各村庄明伯克供之以大饗僚屬回人有小
罪或禠其衣墨塗其面遊行以徇次重者繫之又
重者枷之最重至鞭腰而止阿竒木以下犯小罪
奪其職當苦役或𣲖課耕或𣲖監畜牧或責令入
山取銅鉛三年五年而復之竊物者必斷手視其
直十倍輸之無則械其足鎖於市上以示衆役其
妻以輸直再犯者刑之如前掘地為牢幽之一月
乃出之闘毆者視其被傷之情形而坐之傷人目
者抉其目傷人手足者亦斷其手足犯姦者依回
經科斷則殺之寬則罰令當苦役終其身不復有
証則坐之無則釋之殺人者抵有証者據証佐之
言以定讞無証則鞫之鞫之之法或仰臥犯者於
地以水灌之或攢縛其手足懸諸高處或縛於柱
令足不著地而以䋲勒其腹不服則鞭其腰繼則
刖其足甚則囚之於地牢期歲而出之給苦主為
奴吐實則定讞設木架於市懸於上以示衆至三
日鮮有不死者逋逃外附之人緝獲時施罪亦如
之甚則梟之証佐有誣証人罪者即以其罪罪之
有職者奪其職禠其衣鞭其腰以墨塗其面令倒
騎驢遊行示衆以辱之
︹北史西域傳︺于闐刑法殺人者死餘罪各隨輕重
懲罰之高昌大事決之於王小事則世子及二
公隨斷狀決風俗政令與華夏略同焉耆綱紀
法令同華夏龜茲刑法殺人者死劫賊則斷其
臂并刖一足
︹唐書西域傳︺渴槃陀其法殺人剽劫者死餘得贖
按北史稱龜兹劫賊斷其臂與今回部竊物斷
手足之制相符嘗推而論之北史載女國斷手
刖足唐書載吐蕃小罪必抉目劓刖悉立刑有
劓刖波斯刑有髠鉗刖劓小罪耏皆近於古者
肉刑之法漢文所謂痛而不德者也至後漢書
稱烏萇人訟服之以藥曲者發狂直者無恙唐
書稱波斯以鐡灼其瘡白為直黑為曲外域立
法離理存異不可究詰而北史嚈噠偷盜無多
少皆腰斬唐書越底延法不殺人明史達爾瑪
(舊作答兒密今改正)刑止箠朴則輕重失倫視今回部之法
則今猶近是也若唐書西域傳稱吐蕃掘地深數
丈内囚於中二三歲乃出者應即今之回部納囚
地牢之法吐蕃地近回部南是以其法相符耳
歲時
回俗以教主初生之年為元年閱一歲則加一年
云可傳之無窮雖汗新正亦不改元也刻年數於
汗之印上以為識每三百六十日為一年不增减
故每四年而餘二十一日四十年而餘七月四百
八十年而餘七年矣滿三百六十日為一年謂之
大年大年第一日如中國之元旦伯克戎装齎教
主所賜纛鼓樂擁護率所屬赴禮拜寺行禮衆回
人咸隨以行禮禮畢交相叩賀不殺生先期三十
日必把齋俱日出閉齋星見開齋不茹葷惟産婦
不把齋兒大則補之其大年前十五日相傳教主
是日下降監察人間善惡先一夜舉家晝夜誦經
不寢達旦懸葫蘆於樹盛油其中點以為燈油盡
燈落遂踏破之以是為破除一切殃咎云元旦後
七十日為小年殺羊以祭天伯克行禮相慶賀如
大年例此兩年者相傳以為𣲖噶木巴爾所留遺
流傳久遠守其教而不變也小年後再滿三十日
相傳為教主外孫難日禮拜寺阿布塔爾服墨色
衣赴各家乞齋誦經各家量其力而布施之
︹唐書西域傳︺焉耆俗尚娛遨二月朏出野祀墓四
月望日游林七月七日祀生祖十月望日王始出
遊至歲盡乃止龜茲歲朔鬭羊馬槖它七日觀
勝負以卜歲盈耗云
︹宋王延德高昌行紀︺用開元七年歷以三月九日
為寒食餘二社冬至亦然以銀或鍮石為筒貯水
激以射或以水交撥為戲謂之壓陽氣去病居民
春月多羣聚遨樂游者馬上持弓矢射諸物謂之
禳災
︹文獻通考︺于闐以六月為歲首
按明史西域傳載哈里無干支朔望每七日為
一轉周而復始歲以二月十二月為把齋月晝
不飲食至夜乃食周月始茹葷哈里去中國道
里莫詳顧所稱無干支把齋之說與今之回部
習俗相近則其地當亦在天山南路一帶也
嫁娶
回俗將議婚婿家邀媒氏造女家以連襟為辭不
敢質言議婚女家邀集宗族尊親會議意允可媒
氏以告於婿家婿家乃烹一羊盛之以桌藉之以
紬覆之以被媒氏將之以送於女家為定婚之禮
女家受之答以紬布是日也女家定議擇於何日
成婚應送牛羊之屬若干紬布之屬若干以告於
媒氏媒氏受詞還告婿家届期婿及父母親戚齎
所送禮物如約鼓樂迎導以至於女家女家是日
肆筵設席邀阿渾伯克及親戚以觀禮親長一人
出迎婿家禮物母氏遍閱焉遂以幣物分給婿與
女餘以酬親戚親戚亦各持禮物以贈所分給婿
女之幣物三日内咸裁剪製服無踰期者是三日
也婿宿於女家而不入内婿之父母朝往而暮歸
至第三日女家延阿渾誦經婿及婿家之親戚咸
設誓於教主前言女無大故無敢凌虐誓畢婿之
父母親戚先歸婿留以俟女女家坐女於氊毯四
人扶舁出門豫備駿馬雕鞍於門外女戚抱以上
馬施幛面以行鼓樂前導贈物隨之女先行婿後
隨女家之母及女親咸送女及婿以至婿家越宿
歸又越三日婿家設筵延女父母為燕會兩家親
屬無不與者女始至婿家先拜竈神澆油於竈神
之門然後入房以示主饋之意舅姑不即拜也或
半歲或經年婿之卑幼入房去新婦障面始出拜
舅姑行叩頭禮
︹北史西域傳︺焉耆婚姻略同華夏龜兹婚姻與
焉耆略同
按晉史載吐谷渾婚姻富家厚出聘財唐書載
都播婚姻富者納馬今回部嫁娶多尚財禮與
吐谷渾都播雖其地不屬而習俗相同為附志
於此
喪祭
回俗夫死其妻散髮去簪鐶父母死其子婦不散
髮不去簪鐶擗踊號泣無常時每哭必遶尸無服
制但去紅綠諸色服黑布而已卑幼死尊長如常
服死之日浴尸以水入尸口云滌腸胃始可見教
主裹之以白布殯之以無底棺其棺之底蓋可脫
去也覆之以綢及緞停柩於室三日延阿渾誦爾
爾必經而後葬葬之日親屬咸送至墓所匐匐哭
泣以臨焉臨穴抽棺底墜尸土中因瘞之留棺以
送後死者棺上所覆綢縀分致送葬者以為小帽
葬後復延阿渾誦經禮拜把齋三十日或布施錢
文布帛粥食之屬於貧民以結緣其富室則赴默
克國禮拜以報本葬後三日到墓一祭七日再祭
期年三祭期年之後每遇大年小年則祭掃於祖
墓懸燈冡樹上每月四次為祖父誦經設小祭
︹北史西域傳︺焉耆死亡者皆焚而後葬其服制滿
七日則除之
按今回部無服制與北史載焉耆服制七日之
說不合紀載傳訛存備參攷推之晉書載吐谷
渾喪服葬訖而除隋書波斯人死持服一月唐
書載女國居喪三年不易服不櫛沐雖久暫不
同而總非無服者比然考吐谷渾居今回部之
南女國居其西南波斯更踰蔥嶺而西較今回
部疆域差遠而不廢服制若吐蕃傳所稱居父
母喪斷髮黛面墨衣既葬而吉者吐蕃地近今
之回部故其為俗亦未之或異也
欽定皇輿西域圖志卷三十九
欽定皇輿西域圖志卷三十九
風俗
準噶爾部
事佛
厄魯特俗尚黃教凡決疑定計必咨於喇嘛而後
行自台吉宰桑以下或頂禮膜拜焉得其一撫摩
一接手者以為大福後噶爾丹策凌建佛寺於伊
犁河濱在河北者曰固爾扎廟在河南者曰海努
克廟高刹摩霄金旛耀日棟甍宏敞象設莊嚴聚
集喇嘛居此二寺暮鼓朝螺梵唄清越令五鄂拓
克輪值供養喇嘛中之坐牀者名西勒圖即掌教
都綱也禮佛之儀衆喇嘛偏袒脫禈露肩及臋以
是為致敬云人生六七歲即令識喇嘛字誦喇嘛
經病則先延喇嘛諷經然後延額摩竒服藥其醫
書名曰額默音蘇都爾若大台吉有事集喇嘛誦
經則十六鄂拓克二十一昂吉及回部頭目俱輸
貨物以為禮
御製伊犁喇嘛行
蒙古之教宿尚黃宗喀巴以來三百餘年其流長昔顧
實汗以此雄據衛藏攝羣部然亦不過假名敬佛要乃
所以收衆方強吞弱噬互攘竊無不垂涎達頼喇嘛貎
為恭敬其實心弗良策妄阿拉布坦創據伊犁有弗遑
然已計入西藏肆披猖逮噶爾丹策凌遂興黃教名曰
安衆生(叶)亦效西域建都綱(都綱者西藏衆喇嘛聚而誦經之室也)白氊
為室布為墻後遂範金作瓦覆棟梁金仙相好備嚴莊
六時梵唄聲無央塔本集賽供餱糧(噶爾丹策凌於伊犁河濱創構佛寺)
(北曰固爾札南曰海努克聚集喇嘛令其五鄂拓克輪值供養之蒙古語謂五為塔本輪值為集賽)西勒
圖者凡四牀(喇嘛坐牀者為西勒圖亦蒙古語)膜拜台吉諸宰桑其善
在此其弊即為殃喇嘛達爾濟及達瓦齊相繼簒立無
不藉諸喇嘛之力以肆強逆賊阿睦爾撒納亦結若輩
為黨以煽亂其窮竄也旋劫奪喇嘛馬駝用致遠去颺
喇嘛散去乃同嗎哈沁(蒙古謂肉為嗎哈厄魯特中貧無賴覓肉食自活者為嗎哈沁)
安知五戒六度如佛所云皮肉骨髓盡捨以救人飢荒
是誠楞嚴所謂外道貎佛弟子為譸張勿謂佛不慈汝
俾汝遭喪亡側身西望爰作伊犁喇嘛行
︹漢書西域傳︺昔匃奴破大月氏大月氏西君大夏
而塞王南君罽賓塞種分散往往為數國(師古曰即所謂)
(釋種者也亦語有輕重耳)烏孫本塞地也塞王南越縣度大月
氏居其地後烏孫昆莫擊破大月氏大月氏徙西
臣大夏而烏孫昆莫居之故烏孫民有塞種大月
氏種云
︹北史突厥傳︺西突厥以五月中旬集他人水拜祭
天神敬鬼神信巫
︹唐書回鶻傳︺堅昆國祠神惟主水草祭無時呼巫
為甘
按顔師古注漢書以塞種為釋種則烏孫故壤
民奉佛教由來久矣然北史稱西突厥唐書稱
黠戛斯皆祠天神又與今回部事天之俗相近
若今之宗喀巴黃教殆即漢時塞種之流𣲖而
衍盛於山北者歟
畜牧
準噶爾全境不乏泉甘土肥種宜五榖之處然不
尚田作惟以畜牧為業擇豐草綠縟處所駐牙而
游牧焉各有分地問富強者數牲畜多寡以對饑
食其肉渴飲其酪寒衣其皮馳驅資其用無一事
不取給於牲畜儲糧峙粻之計所弗屑也欲粒食
則因糧於回部回部當穀麥收穫時苦其鈔掠歲
納什之三四以為常準噶爾因是不惟賦稅之且
役屬之然歲賦之糧僅充酋豪饘粥而已達官貴
人夏日食酪漿酸乳麥飯冬日食牛羊肉榖飯貧
人但飲乳茶亦足度日畜牧之外以熬茶西藏為
要務性喜射獵第持弓彀矢罕有巧力勝者喜放
鵰鶻恒擇高處就下放之其居處夏擇平原冬居
煖谷無恒所
︹漢書西域傳︺烏孫不田作種樹隨畜逐水草與匃
奴同俗
︹後漢書西域傳︺蒲類國廬帳而居逐水草頗知田
作移支國隨畜逐水草不知田作
︹北史高車傳︺其遷徙隨水草︹突厥傳︺西突厥居無
恒處多在烏孫故地其俗隨逐水草以畜牧射獵
為事食肉飲酪移徙無常而各有地分︹鐵勒傳︺厥
居無恒所隨水草流移近西邊者頗為藝植
︹唐書突厥傳︺隨水草射獵居處無常︹回鶻傳︺逐水
草轉徙善騎射喜盗鈔
︹五代史四裔傳︺回鶻以橐駝耕而種
按準部之於牲畜如蠶桑五穀厥有恒業史傳
稱其逐水草者所以孳生牲畜裕衣食之源耒
耨之利宜所弗講矣第考諸前史則知田作工樹
藝橐駝耕種之風猶有可考即今南近天山水
泉饒裕足資屯種之處所在多有特無駝耕之
事而往者準俗胥為石田惟是仰榖山南自安
惰窳豈古今之地利或殊抑人事為之也
相見
凡衆台吉及圖什墨爾以下見大台吉跪而敬抱
台吉之膝台吉以兩手撫跪者之肩其加禮者則
以兩手抱其肩各台吉所屬之人見其主亦如之
宰桑以下見宰桑以右手兩指著眉間抑搔之以
致敬愛俯而叩首立而相抱卑幼見尊長亦如之
尊長見卑幼相抱後嗅卑幼之面或撫摩其肩以
示慈愛平等相見各相抱以為禮居恒所習熟者
相見各曲躬而已
︹文獻通考︺回紇相見可汗去帽被髮以為禮
政刑
凡政事以圖什墨爾主之宰桑經理後以告圖什
墨爾定議乃上告台吉施行其刑法輕罪以皮鞭
鞭腰長枷荷頸梏手逾時而釋之殺人者情重則
先斷手足而後斬首輕者去手足耳鼻以示懲盜
馬者罰九牛或九羊九馬給事主無牲畜則給盜
者之妻與事主以償之如是者免刑無妻者鞭腰
本身給事主為奴從軍失伍及逃回者禠衣服冠
以紙帽妻穿短布衣遊行徇衆數日後盛以革囊
以錐錐之鮮不死者幸不死沒為奴妻及家産俱
入官
︹北史蠕蠕傳︺軍法退懦者以石擊首殺之或臨時
捶撻︹突厥傳︺其刑法反叛殺人及奸人之婦盜馬
絆者皆死滛者割勢而腰斬之姦人女者重責財
物即以其女妻之闘傷人者隨輕重輸物傷目者
償以女無女則輸婦財折肢體者輸馬盜馬及雜
物者各十餘倍徵之
︹唐書回鶻傳︺堅昆國法最嚴臨陣撓奉使不稱妄
議國事若盜者皆斷首子為盜以首著父頸非死
不脫
按準部盜竊則倍罰所直及其妻與突厥傳所
載刑制略相合準部本突厥舊墟故餘風未遠
也若堅昆國俗為盜斷首以子首著父頸非死
不脱者事屬不經今準部亦無此法
歲時
俗每歲分為四節最重者年歲將除預宰牲畜至
元旦誦喇嘛經不殺生下見其上卑見其尊幼見
其長叩首抱膝搯眉如初相見儀四月八日造乳
酒以祭天五月望及十月二十五日俱禮佛誦經
不殺生此四大節也外若春日則女子有踏鞠之
戲秋月則酋長有馬射之棚長夏則親朋有馬湩
之會三冬則孩童有潑水之樂大抵皆有取於逆
暑迎寒之意積年置閏亦同中國但不拘月分届
當運之年宰桑等請於大台吉隨意中所欲置閏於
某月遇小建之月亦不定無三十日隨台吉之意
而中去一日焉故自寅至丑每月皆可閏也自朔
至晦每日皆可虚也無二十四氣星家書名珠露
海
︹北史突厥傳︺突厥不知年歷惟以草青為記男子
好樗蒲女子踏鞠飲馬醅取醉歌呼相對
︹唐書回鶻傳︺堅昆國謂歲首為茂師哀以三哀為
一時以十二物紀年如歲在寅則曰虎年
嫁娶
凡嫁娶富家以牛羊馬酒為禮多者百計少者十
計先期送至女家成婚之日壻先至女門女家誦
喇嘛經壻至女出共持一羊胛骨拜天地日月壻
請女父母尊長等見畢壻及女交結其髮女家為
開蒙古包以成婚明日壻先歸别擇日以娶婦新
婦乘馬至壻家壻家亦誦喇嘛經女氏親戚皆送
惟父不送送女親屬各加贈牛羊馬酒及衣服首
餙蒙古包之屬或多或寡視其力之厚薄與情之
疎密焉間有以女奴為媵者女至見婿父母尊長
行叩頭禮其見翁之伯叔兄與姊夫俱以氊為障
不相見面至於終身餘俱見面貧者不過以一羊
為禮徑自娶婦婿不先至女家也
︹北史高車傳︺婚姻用牛馬納聘以為榮結言既定
男黨營車闌馬令女黨恣取上馬祖乘出闌馬主
立闌外振手驚馬不墜者即取之墜則更取數滿
乃止俗無穀不作酒迎婦之日男女相將持馬酪
熟肉節解主人延賓亦無行位穹廬前叢坐飲宴
終日復留其宿明日將婦歸既而夫黨還入其家
馬羣極取良馬父母兄弟雖惜終無言者頗諱取
寡婦而優憐之︹突厥傳︺男女盛飾會於葬所男有
悅愛於女者歸即遣人聘問其父母多不違也父
兄伯叔死子弟及姪等妻其後母世叔母嫂唯尊
者不得下淫︹鐵勒傳︺丈夫婚畢便就妻家待産乳
男女然後歸舍
︹唐書回鶻傳︺堅昆國女子已嫁黥其項婚嫁納羊
馬以聘富者或百千計
按漢元封中遣江都王建女細君為烏孫昆莫
右夫人後昆莫年老使其孫岑陬尚公主盖其
上烝成俗與北史突厥傳所載相合今準部為
烏孫突厥故墟其俗新婦見翁之伯叔兄姊夫
至於終身不面亦可謂有别矣豈風俗與時移
易古今之際汚隆之間有未宜一視者歟
喪祭
準噶爾之俗不立喪制人殁後其子孫親屬丐延
喇嘛檢珠露海書有應用五行葬法者則以五行
之法葬如應金葬則置諸山應木葬則懸諸樹應
火葬則焚諸火應水葬則沈諸河應土葬則埋諸
地如不應五行葬者則撤蒙古包棄其尸於道傍
自亡日起誦經四十九日其家不殺生其子不鬀
頭有剪髮以為孝者至葬之日亦如之夫死其妻
翦髮去耳鐶去外掛四十九日不服綵每遇忌辰
則陳設果品乳湩之屬以祭之不用牲每遇草青
思其祖父亦一酧奠焉
︹北史高車傳︺其死亡葬送掘地作坎坐尸於中張
臂引弓佩刀挾矟無異於生而露坎不掩時有震
死及疫癘則為之祈福若安全無他則為報賽︹突
厥傳︺死者停屍於帳子孫及親屬男女各殺羊馬
陳於帳前祭之遶帳走馬七匝詣帳門以刀𠢐面
且哭血淚俱流如是者七度乃止擇日取亡者所
乘馬及經服用之物并屍俱焚之收其餘灰待時
而葬春夏死者候草木黃落秋冬死者候花茂然
後坎而瘞之葬日親屬設祭及走馬𠢐面如初死
之儀表為塋立石屋中圖畫死者形儀及其生時
所戰陣狀常殺一人則立一石有至千百者又以
祭之羊馬頭盡懸之於標上是日也男女咸盛服
飾會於葬所每歲率諸貴人祭其先窟︹西域傳︺石
國以王父母焼餘之骨金甕盛置牀上廵繞而行
散以花香雜果王率臣下設祭焉
︹隋書西域傳︺鐵勒死者埋殯之
︹唐書回鶻傳︺堅昆國喪不𠢐面三環尸哭乃火之
收其骨歲而乃墓然後哭泣有節
按突厥回鶻焚尸之俗為今準部五行葬法之
一鐵勒於突厥錯處而埋殯之法又不同於火
葬則亦未盡五行葬法之全也𠢐面之習今回
部亦無行之者他如韋節使西蕃記康居國人死
取屍投令狗食則俗不可訓所當屏而弗錄者已
回部
拜天
回人尊敬造化之主以拜天為禮每城設禮拜寺
始生教主曰𣲖噶木巴爾每日對之誦回經五次
初次寅時二次未時三次申時四次酉時五次戌
時拜畢則宣讚其義略曰至尊至大起無初了無
盡無極無象無比無倫無形無影大造化天地主
兒凡有職之人與夫誠心守教法者莫不如是每
七日赴禮拜寺誦經一次務集四人合誦不論貴
賤貧富皆然回人通經典者曰阿渾為人誦經以
禳災迎福每遇大年小年(詳見歲時條)阿渾誦阿伊特
瑪納斯經為衆祈佑衆人醵贈衣帽一襲遇青草
當生時有牲畜之家每十羊出一牽三十牛出一
頭送阿渾為敬天禮阿渾代衆誦經祈佑牲畜蕃
滋倘有贏餘牛羊即以之濟給貧乏不自私也一
歲之中富貴者有大事則大餽阿渾自千金值物
至數千金不等於𣲖噶木巴爾前誦哈提密爾蘇
爾經一次謂之大布施餘物亦以濟給貧乏其好
善敬天之人隨時致禮阿渾凂其誦經𣲖噶木巴
爾来世先立祠堂奉香火名曰瑪咱爾每年兩次
衆人赴瑪咱爾禮拜誦經張燈於樹通宵不寐瑪
咱爾有香火田畝以供祭祀之需又回國前有得
道者如哈帕體和卓布楚爾哈爾和卓輩共有七
人每月四次衆人餽送阿渾向七和卓像禮拜誦
經貧富貴賤皆然遠行則致禮物於阿渾令其誦
經保佑疾病其所禱請亦如之回部西有默克默
德納為回回祖國回人凡終身必親往禮拜一次
以答鴻庥辦装褁粮往還期以三年惟富者能酬
其願貧無力者不能也亦有附香火之資於富室
以偕往者
︹北史西域傳︺高昌國俗事天神焉耆俗事天神
賖彌國不信佛法專事諸神
︹唐書西域傳︺于闐喜事祅神疏勒俗事祅神
︹明史西域傳︺額爾巴拉(舊作亦力把里今改正)不祭祖宗亦
不祭鬼神惟重拜天之禮
按廣韻祅呼煙切音訮說文關中謂天曰祅則
史所謂祅神即天神今諸回部每日五拜天盖
即其遺教也明史西域傳又載天堂為回回設
教之祖有瑪哈瑪者於此地行教後人尊之久
而不衰國有禮拜寺月初生臣民咸拜號呼稱
揚以為禮默德納其教以事天為主而無像設
每日西向虔拜每歲齊戒一月沐浴更衣居易
常處隋開皇中始傳其教入中國今考所謂默
德納國在蔥嶺西萬有餘里回部民人多有赴
彼禮拜者天堂亦宜近之則回部事天之習所
從來遠矣至若史書所載釋法顯記于闐民篤
信佛多大乘學威儀齊整噐鉢無聲北史西域
傳高昌兼信佛法焉耆咸依釋教齋戒行道于
闐俗重佛法寺塔僧尼甚衆唐書西域傳龜兹
疏勒國貴浮屠法宋王延德高昌行紀高昌佛
寺五十餘區有摩尼寺波斯僧各奉其法與今
回教迥殊仰蒙
聖明考定昭示指歸知回部舊無佛法而列史沿訛率
多傅會失實爰因回部拜天之教而推論之如
此
田畜
山南諸回部有城郭宫室故居處有恒有溝塍隴
畝故田作有時男識耕耘女知紡織漢書言自且
末以東皆種五穀由今觀之不異於古所云也耕
織之外多善商賈故西域賈人自西土以及傍近
諸國無不至回俗以豕性昏形穢忌不食喜從高
處放鵰鶻其人謂之鶻師赤云
︹漢書西域傳︺西域諸國大率土著有城郭田畜與
匃奴烏孫異俗蒲犁國寄田莎車依耐國少
穀寄田疏勒莎車輪臺以東捷枝渠犁皆故國
地廣饒水草田美種五穀與中國同時熟其旁國
少錐刀貴黃金采繒可以易穀食
︹後漢書西域傳︺東且彌國廬帳居逐水草頗田作
︹晉書西戎傳︺龜兹人以田種畜牧為業
︹北史西域傳︺高昌國中羊馬牧在隠僻處以避
寇非貴人不知其處
︹明史西域傳︺于闐國桑麻黍禾宛然中土
相見
自阿竒木以下等官見汗之禮凡大年小年令節
及遠方使回見時屈一足如著地狀以雙手捧汗
膝問安好汗以一手撫其背而慰勞之尋常相見
止略屈足下不抱膝上不撫背也伊沙噶以下至
明伯克見阿竒木歲時相見亦如阿竒木以下見
汗儀尋常相見鞠躬而已如於馬上相遇伊沙噶
鞠躬不下馬行相抱禮商伯克以下下馬行抱膝
禮歲時子孫見祖父行屈足抱膝禮凡卑幼見尊
長亦如之平時相見止鞠躬婦見舅姑雖歲時亦
止鞠躬也尊長見卑幼以手摩之以鼻嗅之平等
相見各行抱膝禮每日阿竒木以下見汗二次伊
沙噶以下至明伯克見阿竒木一次有計議之事
不在此限凡阿竒木伊沙噶新除必致禮於其汗
如古贄見儀數以九其物則遠方珍異之屬也商
伯克以下新除見汗亦如之有則致珍異之物無
則馬牛鷹犬噐甲之屬職漸卑不求備也各城伯
克新除見汗亦如之自阿竒木以下行軍得勝以
數軍實必以上品者先進於汗自遠方使回有珍
異之物必以獻於汗遇歲時則各獻其時物每大
小年各村庄伯克炰羔炊黍為禮以致於阿竒木
及伊沙噶子弟遠歸見父兄婿遠歸見婦翁及大
小年必炰羔炊黍以為禮也平等之人願請見者
以餺餺為禮數亦以九為率一九二九至三九禮
最豐矣
︹晉書西戎傳︺焉耆倨慢無尊卑之禮
︹文獻通考︺于闐貎恭敬相見皆跪凡得問遺書戴
於首乃發之
按回俗凡下之於上卑幼之於尊長有事相見
必執贄以為禮雖在荒陬而意猶近古至史書
所載焉耆于闐同屬今之回部而倨慢恭謹說
各不侔史册流傳難於符合姑存之以備參考
政刑
回部諸城大事則阿竒木遣一人伊沙噶遣一人
共理之其小事則各有主者每歲汗設大宴會三
次牲牽果品之屬鄂克他克竒掌之阿竒木設宴
兩次各村庄明伯克供之以大饗僚屬回人有小
罪或禠其衣墨塗其面遊行以徇次重者繫之又
重者枷之最重至鞭腰而止阿竒木以下犯小罪
奪其職當苦役或𣲖課耕或𣲖監畜牧或責令入
山取銅鉛三年五年而復之竊物者必斷手視其
直十倍輸之無則械其足鎖於市上以示衆役其
妻以輸直再犯者刑之如前掘地為牢幽之一月
乃出之闘毆者視其被傷之情形而坐之傷人目
者抉其目傷人手足者亦斷其手足犯姦者依回
經科斷則殺之寬則罰令當苦役終其身不復有
証則坐之無則釋之殺人者抵有証者據証佐之
言以定讞無証則鞫之鞫之之法或仰臥犯者於
地以水灌之或攢縛其手足懸諸高處或縛於柱
令足不著地而以䋲勒其腹不服則鞭其腰繼則
刖其足甚則囚之於地牢期歲而出之給苦主為
奴吐實則定讞設木架於市懸於上以示衆至三
日鮮有不死者逋逃外附之人緝獲時施罪亦如
之甚則梟之証佐有誣証人罪者即以其罪罪之
有職者奪其職禠其衣鞭其腰以墨塗其面令倒
騎驢遊行示衆以辱之
︹北史西域傳︺于闐刑法殺人者死餘罪各隨輕重
懲罰之高昌大事決之於王小事則世子及二
公隨斷狀決風俗政令與華夏略同焉耆綱紀
法令同華夏龜茲刑法殺人者死劫賊則斷其
臂并刖一足
︹唐書西域傳︺渴槃陀其法殺人剽劫者死餘得贖
按北史稱龜兹劫賊斷其臂與今回部竊物斷
手足之制相符嘗推而論之北史載女國斷手
刖足唐書載吐蕃小罪必抉目劓刖悉立刑有
劓刖波斯刑有髠鉗刖劓小罪耏皆近於古者
肉刑之法漢文所謂痛而不德者也至後漢書
稱烏萇人訟服之以藥曲者發狂直者無恙唐
書稱波斯以鐡灼其瘡白為直黑為曲外域立
法離理存異不可究詰而北史嚈噠偷盜無多
少皆腰斬唐書越底延法不殺人明史達爾瑪
(舊作答兒密今改正)刑止箠朴則輕重失倫視今回部之法
則今猶近是也若唐書西域傳稱吐蕃掘地深數
丈内囚於中二三歲乃出者應即今之回部納囚
地牢之法吐蕃地近回部南是以其法相符耳
歲時
回俗以教主初生之年為元年閱一歲則加一年
云可傳之無窮雖汗新正亦不改元也刻年數於
汗之印上以為識每三百六十日為一年不增减
故每四年而餘二十一日四十年而餘七月四百
八十年而餘七年矣滿三百六十日為一年謂之
大年大年第一日如中國之元旦伯克戎装齎教
主所賜纛鼓樂擁護率所屬赴禮拜寺行禮衆回
人咸隨以行禮禮畢交相叩賀不殺生先期三十
日必把齋俱日出閉齋星見開齋不茹葷惟産婦
不把齋兒大則補之其大年前十五日相傳教主
是日下降監察人間善惡先一夜舉家晝夜誦經
不寢達旦懸葫蘆於樹盛油其中點以為燈油盡
燈落遂踏破之以是為破除一切殃咎云元旦後
七十日為小年殺羊以祭天伯克行禮相慶賀如
大年例此兩年者相傳以為𣲖噶木巴爾所留遺
流傳久遠守其教而不變也小年後再滿三十日
相傳為教主外孫難日禮拜寺阿布塔爾服墨色
衣赴各家乞齋誦經各家量其力而布施之
︹唐書西域傳︺焉耆俗尚娛遨二月朏出野祀墓四
月望日游林七月七日祀生祖十月望日王始出
遊至歲盡乃止龜茲歲朔鬭羊馬槖它七日觀
勝負以卜歲盈耗云
︹宋王延德高昌行紀︺用開元七年歷以三月九日
為寒食餘二社冬至亦然以銀或鍮石為筒貯水
激以射或以水交撥為戲謂之壓陽氣去病居民
春月多羣聚遨樂游者馬上持弓矢射諸物謂之
禳災
︹文獻通考︺于闐以六月為歲首
按明史西域傳載哈里無干支朔望每七日為
一轉周而復始歲以二月十二月為把齋月晝
不飲食至夜乃食周月始茹葷哈里去中國道
里莫詳顧所稱無干支把齋之說與今之回部
習俗相近則其地當亦在天山南路一帶也
嫁娶
回俗將議婚婿家邀媒氏造女家以連襟為辭不
敢質言議婚女家邀集宗族尊親會議意允可媒
氏以告於婿家婿家乃烹一羊盛之以桌藉之以
紬覆之以被媒氏將之以送於女家為定婚之禮
女家受之答以紬布是日也女家定議擇於何日
成婚應送牛羊之屬若干紬布之屬若干以告於
媒氏媒氏受詞還告婿家届期婿及父母親戚齎
所送禮物如約鼓樂迎導以至於女家女家是日
肆筵設席邀阿渾伯克及親戚以觀禮親長一人
出迎婿家禮物母氏遍閱焉遂以幣物分給婿與
女餘以酬親戚親戚亦各持禮物以贈所分給婿
女之幣物三日内咸裁剪製服無踰期者是三日
也婿宿於女家而不入内婿之父母朝往而暮歸
至第三日女家延阿渾誦經婿及婿家之親戚咸
設誓於教主前言女無大故無敢凌虐誓畢婿之
父母親戚先歸婿留以俟女女家坐女於氊毯四
人扶舁出門豫備駿馬雕鞍於門外女戚抱以上
馬施幛面以行鼓樂前導贈物隨之女先行婿後
隨女家之母及女親咸送女及婿以至婿家越宿
歸又越三日婿家設筵延女父母為燕會兩家親
屬無不與者女始至婿家先拜竈神澆油於竈神
之門然後入房以示主饋之意舅姑不即拜也或
半歲或經年婿之卑幼入房去新婦障面始出拜
舅姑行叩頭禮
︹北史西域傳︺焉耆婚姻略同華夏龜兹婚姻與
焉耆略同
按晉史載吐谷渾婚姻富家厚出聘財唐書載
都播婚姻富者納馬今回部嫁娶多尚財禮與
吐谷渾都播雖其地不屬而習俗相同為附志
於此
喪祭
回俗夫死其妻散髮去簪鐶父母死其子婦不散
髮不去簪鐶擗踊號泣無常時每哭必遶尸無服
制但去紅綠諸色服黑布而已卑幼死尊長如常
服死之日浴尸以水入尸口云滌腸胃始可見教
主裹之以白布殯之以無底棺其棺之底蓋可脫
去也覆之以綢及緞停柩於室三日延阿渾誦爾
爾必經而後葬葬之日親屬咸送至墓所匐匐哭
泣以臨焉臨穴抽棺底墜尸土中因瘞之留棺以
送後死者棺上所覆綢縀分致送葬者以為小帽
葬後復延阿渾誦經禮拜把齋三十日或布施錢
文布帛粥食之屬於貧民以結緣其富室則赴默
克國禮拜以報本葬後三日到墓一祭七日再祭
期年三祭期年之後每遇大年小年則祭掃於祖
墓懸燈冡樹上每月四次為祖父誦經設小祭
︹北史西域傳︺焉耆死亡者皆焚而後葬其服制滿
七日則除之
按今回部無服制與北史載焉耆服制七日之
說不合紀載傳訛存備參攷推之晉書載吐谷
渾喪服葬訖而除隋書波斯人死持服一月唐
書載女國居喪三年不易服不櫛沐雖久暫不
同而總非無服者比然考吐谷渾居今回部之
南女國居其西南波斯更踰蔥嶺而西較今回
部疆域差遠而不廢服制若吐蕃傳所稱居父
母喪斷髮黛面墨衣既葬而吉者吐蕃地近今
之回部故其為俗亦未之或異也
欽定皇輿西域圖志卷三十九
