欽定皇輿西域圖志卷四十一
服物一
準噶爾部
被服之具
哈爾邦氊即冠也與内地煖帽略同其頂高其邊
平以白氊為裏外飾以皮貧者無皮飾氊或染紫
綠色無冬夏之别但以毛質厚薄為差上綴纓名
扎拉止及其帽之半婦人冠與男子同辮髮雙垂
約髮用紅帛在辮之腰帛間綴以好珠瑟瑟之屬
望若繁星
拉布錫克即袍也台吉用錦縀為之上飾以繡
宰桑則絲繡絲紵氆氌為之賤者多用綠色及雜
色禦冬則以駝毛為絮名庫綳亦有止衣羊皮者
右袵䄂平不鑲四圍皆連紉台吉宰桑之婦衣用
錦繡兩䄂兩肩及交襟續絍鑲以金花或以刺繡
民人婦女襟䄂衣袵俱用染色皮鑲之
固都遜即鞾也以牛皮為之台吉多用紅香牛
皮中嵌鹿皮刺以文繡宰桑亦用紅牛皮不嵌鹿
皮不刺繡民人穿皮履或黑或黃無敢用紅者婦
人鞾履與男子同
布色即帶也以絲為之端垂流蘇其長委地或
以全幅帛為之端長尺餘
哈卜塔噶即荷包也縀布為之制與内地微異
結穗精美
綏克即環也金銀為之以墜耳飾以珠男婦皆
用之
︹北史高車傳︺婦人以皮裹羊骸戴之首上縈屈髮
鬢而綴之有似軒冕︹西域傳︺西突厥居烏孫故地
身衣裘褐悦般國剪髮齊肩以䬾餬塗之昱然
光澤
︹唐書回鶻傳︺回鶻汗妻可敦服綘通裾大襦冠金
冠前後税堅昆國服貴貂豽阿熱冬帽貂夏帽
金釦銳頂而卷末諸下皆帽白氊喜佩刀礪賤者
衣皮不帽女衣毳毼錦罽綾
︹文獻通考︺回紇國可汗相見去帽複髮以為禮婦
人總髮為髻高五六寸以紅絲絹囊之既嫁則加
氊帽
按準部服飾史傳所紀殊略以今証古大致相
同乾隆十九年封都爾伯特台吉策凌等爵首
賜冠服迄蕩平而後革心向化之侣被服均同内地於
是笑氊裘之喬野慚卉服之惷愚苟非幸際休
嘉孰能得此殊榮異數乎
坐卧之具
繅和什勒以木為之長六七尺闊三尺許高尺
餘有四足制如内地之床其左右及後三面咸有
邊闌或加雕刻惟大台吉坐之宰桑以下不僣坐
故稱台吉襲位為坐床云
西勒圖制同繅和什勒掌教喇嘛坐之
錫爾德克以羊毛織成其形長方或舖於床或
舖於地施坐褥於上即内地氊毯也
都爾布錦亦以羊毛織成其形正方大者二尺
小者尺餘加於錫爾德克之上制如内地坐褥
德爾即枕也其形長方内著棉絮之屬外蒙以
布或縀首與足皆有之首枕稍高足枕稍卑
琨濟勒即被也以縀及布為之中著棉絮殊厚
德必斯克爾即卧褥也以氊為裏或一層或兩
層冐以縀綢及布之屬用以卧被有絮而褥無絮
不産木棉以駝毛代之
庫什格其形如幔施於座前面分兩幅而中開
之或以布或以氊随時寒燠以張之其貴官則有
兼用縀者流蘇銀鉤之屬綴於其上
博克綽以皮為包用盛衣服
格爾即蒙古包也稱房屋亦云
︹唐書回鶻傳︺堅昆國阿熱駐牙青山周柵代垣聮
氊為帳號密的支它首領居小帳
︹北史突厥傳︺西突厥其俗穹廬氊帳牙帳東開盖
敬日之所出也
按今準噶爾部方位之名以東為南以南為西
西為北北為東彼處戶皆東向即内地之南向
北史謂西突厥牙帳東開即南向之謂今準噶
爾所居戸皆東向猶存西突厥之遺意也
飲食之具
阿雅噶屈柳木及樺木為之大小不等制同桮
棬
塔巴克形同内地之盤盛食及羹以紅銅為之
亦有用木者深淺大小不等其貴重之盤則以玉
為之
御製玉盤謠(戊寅)
玉盤博徑得二尺圍六尺有(去聲)五寸益虚中盛水受一
石素質不雕其色碧旁逹孚尹瓊華澤葆光撫不留手
跡羣玉之精出崑崙吉日甲子天子賓於西王母瑶池
津行觴介紹簠簋罇爾時所御器今存作鎮西極永好
完未入震旦三千年問今何來不脛偶準噶爾亡淪世
守阿睦撒納兹竊取王師冞入靖孽醜於將獲之聮猭
走棄其重器為我有元英大吕陳座右咄哉玉盤徒華
滋不可食兮不可衣連城價詎如窮竒俘彼禍除可罷
師前歌後舞樂雍熙瓌玩吾將安用之擬付鄛人一例
椎
御製玉盤謠疊舊作韻(有序壬午)
西濛穴掃元戎重器同遷北漠屯開督護遺珍載獻
在德致詎誇夫俘玉而功成宜切於銘盤一圍因以
重之兩美兹其合矣爾乃闐河粹毓準部材程昔焉
青鉢偕登世作蹛林之寳昨者金屠不守時投甌脱
之墟當夫琛賮來庭兑和列序璆琅匪乏奚煩徵典
瑞於骨都輪廣依然亦未著鐫文於阿渾祗以五朞
殊績捷應轉圜百部永清歡回覆盎此則逹瓦齊故
物已虛槃㪟行酒弗辱乎降王阿睦爾撒納齊貲空
盗大弓襲蹏䆒歸於太府是用摛二篇而述事鑄謝
鼎詞閱三載以繫時欹箴座侑云爾
與昔獲盤符寸尺隻復成雙補闕益忽分忽合無情石
猶覺愉焉色潤碧却似延津龍躍澤是宜有詩紀其跡
出師昔歲略崑崙五載功成咸來賓天方默克西瀛津
或貢鏁甲或玉罇付之有司武庫存精金華服綵帛完
薄來厚往已數年物固有幸竒聮偶伊犂扼要輪番守
儲胥詎藉邊内取哈薩布露胥地醜敢萌覬覦市易走
墾耕忽見此盤有驛致同舊列左右絶域秋登萬寳滋
既足食矣還足衣喜固在彼斯非竒敢因志滿不戢師
天庥敬奉戒恬熙福謙保泰永志之向欲速矣思增椎(前篇)
(以得盤時逋逆尚未就殛故有擬付鄛人一例椎之句)
御製玉盤聮句(有序壬午)
懷任協紀齊頒九譯之春娵訾迎韶早展重華之宴
試覓新題於甲觀寧沿舊例乎辛盤則有西部輸珍
尚方典器青筠浮面一雙承露交擎碧蓞為趺三五
矅靈滿暈始也軍諮驛遞未碎斗而楚帳烏飛繼焉
屯長犂翻存竊鈎而魯庭盗走失守見可敦並棄龍
沙鼂采猶韜得時思咱馬同陳魚海土花不蝕矧乃
泥都椀進朝端餵肉無煩和卓篘來徼外分醪足樂
維
鴻庥告永清之會正神物昭終合之期既偕地出圜鐘元
氣兼通乎異域還應霄呈疊璧貞符適叶於前年
當兹什襲初披六廵載詠禁中頗牧胥目屬以爭誇臺
上鄂褒亦手捫而暗認繄爾韻催銅鉢程功庶慶其
得全顧予銘切金甌記實蘄箴夫持滿
(御製)令曰青宫集近臣聮吟例許列文茵玉盤先後來殊
域
石鼎推敲繼綺晨隔歲紫光圖凱會韶年
蒼縡答精禋東升旭影霞初絢(臣傅恒)西繞山容黛半皴
綵勝吉占迎曙燦花幡芳信颺風頻鶯遷柳放梭初
擲(臣來保)魚樂冰開尾有莘節應棣通蠲榖旦律調泰
蔟協初旬菜挑七種羅肴核(臣劉統勲)裘粲三英集組紳
坐列共球昭拓土班添氊罽賀填闉辟邪遠掃天堂
穴(臣兆惠)
(御製)延喜遥開月竁垠猶憶逐犇阿睦爾因緣收器額琳
秦(番語謂寳為額琳秦)一之為甚寧思二
天且無違而况人果見獻琛來攘攘誰容遊釡走踆踆衛
拉四部全歸吏(臣梁詩正)厄魯千羣總隸民遂有白環踰
弱水同時青鉢共香塵寳装鞞琫芙蓉鍔(臣陳惠華)繅藉
圭璋翡翠綸&KR3597;嚕篘文鐫詰屈堅昆椀璞剖嶙㟒汗
溝流赭毛頒馬(臣劉綸)陽冶鎔黃趾鑄麟九府圜型工
肉好三河方折採奫淪包符自效圖書藪(臣舒赫德)
(御製)瓌異奚誇冠帶倫欲墾伊犂興稼穡誰埋大窖出璘
珣護呵信是資丁甲
博識何須問癸辛若木葩旉分韞匱望舒暈滿儷浮
筠昔年苜蓿充沙漠(臣于敏中)此日琉璃對柍桭瓊笥駢
函重珏輯
瑶階聮晉六符陳圍三渾約涵規數(臣錢汝誠)倍兩横當布
指循累譯走偕車轣轆他山攻借石磨磷那誇琬琰
呈和璞(臣介福)詎數㻬琈出帝囷頒瑞記曾探大酉搜
源跡直溯西申窺同象緯聮璣璧(臣何國宗)
(御製)薦旅梯航配鰈鷷劔契豐城語豈誕珠還合浦事誠
神乾坤竒偶成交泰
雷雨經綸濟險屯寳玉彤弓疇許盗元音大吕不終
湮性原特逹馳包匭(臣觀保)質秉堅剛協化鈞幾試崑
炎光獨葆潛通虹氣蟄還伸連城價詎千金重(臣王際華)
照廡芒驚五色勻輻湊璵璠徵合軌種滋蒲榖騐同
畇捧來有澤能盈手(臣錢維城)選得無瑕可澡身容炙具
先超鼎耳斟膏用或並杯唇雙飛入襲輝相照(臣張泰開)
(御製)二妙同臺意自親侍從今時昔上將追陪密席遠嘉
賓(是日御前蒙古王公亦在座)武成久矣人心豫
賮獻駢如地寳臻響應鑮鐘尊典樂製侔獵鼓掌成
均夜光互燭聮形影(臣王會汾)鼂采交輝象介僎何俟得
璜偏海澨本來投石自天濱躍淵似擊蕤賓鐵(臣金甡)
啟礦如探安息銀煜煜鴻儀剛比德斑斑龍輔恰為
鄰紋凝水碧㾗微吐(臣陳兆崙)廉劚山元體最純細較廣
袤齊尺寸遥覘氣象炳星辰中涵温潤疑丹甑(臣倪承寬)
(御製)外逹菁華異綠瑉象協地天涵太極圓呈日月麗雙
輪巧諧訝似能飛鏡
遠届欣同不脛珍定識洪鑪竒締造無勞哲匠費陶
甄衆形雕刻天工錯(臣邊繼祖)圓盖帡幪
睿藻彬授簡載賡敶
黼座盍簪依永上
楓宸嘉祥喜叶南山祝(臣盧文弨)燕飲歡㪺北斗醇魯寳承
匜歌酌賚荆璆琢敦舞章斌鏤雲列架頳虬卧(臣謝墉)
散采流蘇紫鳳馴
惠浹長筵銘瑞甕樂張
廣殿捋和錞蓼芽入饌纔逄榖(臣汪永錫)
(御製)椒蕊粘屏始建寅三品果盛回部味九華鐙映上元
春敢誇禹貢傳西被惟對湯盤凛日新
御製碧玉盤謠(癸未)
碧玉之盤徑逾尺質本規圓色光澤準夷重器守世則
貯以馬湩可盈石穹廬玉醴斯陳席(準俗四月馬湩新得時置筵酬神詐)
(馬為慶謂之玉醴斯蒙古亦然但不如其盛耳)以招百福繁生息仁義不施攻
守易矯虔奪攘紛兵革休屠金人且弗惜玉盤自合棄
荒棘磕破邊角秦璽阸伊犂墾田耕者獲驛使致京飛
不翼取裁改為葵花式穆然完好綈几側湯之盤銘日
新德用識顛末苕華勒
特卜什以木為之形如長方盤大小不等用以
盛肉即肉槽也
阿爾呼特縫皮為袋中盛牲乳束其口久而成
酒味微酢謂之桐酒
庫努克以皮為桶大小不等上有皮繫用盛乳
酪之屬
庫庫爾以皮為之其形如壺高二三尺不等以
盛乳酒而斟酌之其瀉酒處斜出如鳥喙長可四
五寸
海蘇即釡也旁有四耳小者兩耳以紅銅及鐵
為之初稱為脱歡後避脱歡太師名改今稱
圖拉噶即行竈也以鐵條為圈下施三足高低
不等置之於地上加鍋使不欹
什納噶即匕也以銅及鐵為之有柄用以挹飲
食酒漿之屬其柄曲直長短無定式柄及頭亦有
純用木者
︹北史西域傳︺悦般國日三澡潄然後飲食
︹宋史外國傳︺唐回鶻之地大蟲太子族器用金銀
馬乳釀酒飲之亦醉
按準俗止知用椀而不知用箸椀以木為而無
瓷器凡盛飲食之具非銅鐵即木與皮為之别
有札卜札雅椀係西藏物草根結成間傳準地
不常有也北史云大宛不鑄鐵器得漢黃白金
輒以為器宋史亦稱回鶻地器用金銀今準噶
爾為回鶻故壤地近大宛非銅即鐵未聞以黃
白金為之者豈當時金銀多而後世金銀少耶
日用之具
烏珠克削竹為片長四寸許上闊二分漸下漸
銳至末而銳甚如刀之口取墨於髮帚以作字
必爾以髮為之長四寸許縱束如帚状其末半
寸餘不束浸墨瀋令恒濕欲書則以烏珠克蘸其
墨焉
察遜草名搗爛可成紙因呼紙亦謂之察遜質
厚而麤壓之砑之可供書寫
必爾海拉察克以木為之其形長方中有木楞
界之左盛烏珠克右盛必爾如内地之匣也
塔瑪噶即印也台吉之印其形圓範金為之宰
桑以下之印其形方或以銀或以銅鐵錫各視其
職而差等焉
御製海努銅印詩(有序庚辰)
武定功成農政宜舉念伊犂委之荒蕪久或别部竊
踞非良圖也因命副都統阿桂伊柱等率兵往理屯
政兹伊柱循行至海努克地見大招梵帙叢委以次
檢輯獲虎紐銅章一方文曰管轄厄魯特後旗札薩
克印旁識雍正四年十月鑄成即日驛封來上盖向
年曾頒給喀爾喀之厄魯特扎薩克毛海者彼叛往
準噶爾攜以獻噶爾丹策凌因命篋衍内廷並系是
詩以誌其事
厄魯和通(厄魯特謂回人為和通)以次平徐籌考牧及屯耕葉竒
(即葉爾竒木四字急呼之實兩字也)已慶春膏溥(回地素艱雨澤昨阿里衮等奏三月二十一二)
(等日葉爾竒木諸城耕作方興甘霖大沛回人皆詫為希有)海努曾無兵燹驚收拾
金經皈淨業分明銅印返神京天驕猖獗今何有蠲忿
因之益凛盈
御製鐵章記
鐵章一錯以金方得寸有十分寸之五博得十分寸之
二柄以木方如之博得十分寸之五稍豊其上刻若井
藻又橢以窮刻若華表柱之首其長二寸通章之博高
二寸有十分寸之七藻上穿好綬約之綬之窮為蕃錦
囊覆垂章上不可離藏以髹盝其文曰厄爾德尼卓里
克圖洪台吉之章華語所謂寳權大慶王也盖自策
妄阿拉布坦時乞自逹頼喇嘛用梵書刻印錫予以為
準噶爾傳世之器今年夏既平準夷遂獲此章驛致典
屬予既訝鐻鍝君長亦有世守法物也而又憫逹瓦齊
不得辭毁櫝之愆若夫戒盈知懼固不在區區抑埴之
物矣作鐵章記
準即内地之鍼純鋼不銹
海齊即内地之剪刀其頭甚長而交股則短
烏塔蘇即線也或以棉花或以馬尾鬃用蠶絲
者絶少
鄂里即畚也用以盛土
托斯和爾即舟也刳獨木為之大小不等用以
濟渡一舟左右兩篙亦以木為之其名曰海巴
特爾根即車也其輪用大輻板四交股作十字
形輪之高低大小随車之制間有用四輪者大都
用以任載輪轅多以槐木為之
︹北史高車傳︺人乘高輪車車輪高大輻數至多
︹唐書回鶻傳︺回紇可敦乘曲輿青山之東有劔水
偶艇以渡
按高車人多乘車而制極高大推之他國知引
重致遠之具所在有之矣蓋除沙磧而外有水
即可運舟平地即可牽車但制度樸略不逮中
土且以畜耕為業者率便於騎舟車苐以佐
其不足當非所尚耳
攻戰之具
伊勒都即刀也形如内地惟於刀欛之間以鐵
兩方横抵之代護手
濟逹即鎗也長者約一丈二三尺短者亦不下
一丈頭用純鋼鐡為之長六七寸許兩柄以馬鬃繞
之又以駝毛為毬繫於柄之中間柄稍近末穿一
孔繫以革條以便負之而趨
努穆即弓也形同内地而稍小以山羊皮代樺
皮為餙以馬尾鬃為之弦
蘇穆即箭也形同内地而稍短箭桿之木亦名
蘇穆質堅細而勁實
碩羅即劔也長者三尺餘短者二尺餘劔鞘以
皮為之鐔端有銅環
御製蕃劔行(丙子)
蕃劔一泓波溢塘鈲從文起飛寒芒其來伊犂萬里外
限以大幹天各方語言不通振古異誰歐冶為(去聲)為魚
腸昔策妄阿拉布坦草創絶域誇雄強大小策凌敦
多卜皆其羽翼兄弟行大者善計善將將小者勇萬
夫莫當矢石雨下自弗著亦不驚避状若常禡木特及
撒拉爾自謂弗及言之詳此劔乃彼所佩用不離身持
短入長強者死絶弱者亂曾不歷世羣喪亡煢煢孤息
挈部落歸命貢此呈天閶暴得暴失何足紀聊紀向
化武庫藏聊紀向化武庫藏吾猶慮其為龍飛去水中
央
都呼拉哈即胄也形同内地或施鐵皮於胄前
以障面僅露兩目
呼雅克即鎻子甲間有用綿為甲者其名曰鄂
勒博克
御製蕃甲行(丙子)
權輿甲胄作軒轅銅頭鐵額人驚看函人慎術精五屬
合甲夀至三百年然惟犀兕察革空(上聲)眡裏眡朕要取
堅後世乃有鎖子甲鐵環金練蛇鱗翻我聞其名未
覩物偃武日久工失傳底定伊犂盡肉袒台吉宰桑來
後先取其重器藏武庫鐵章蕃甲驛致駢(上年平伊犂得鐵章)
(一蓋其台吉世所傳用詳見記中)當時噶爾丹策凌恃遠抗大數(入聲)擾
邊其人狡譎習攻戰頗能憐下人稱賢備器致用懾隣
服哈薩克無能為患(叶)以武得之守詎可逆天内潰宗
弗延廿一昂吉皆入化(昂吉者蒙古語部分也準噶爾所屬或一鄂拓克為一昂吉或)
(合數鄂拓克為一昂吉凡二十一是皆噶爾丹策凌分内者今均内屬其衆台吉下之鄂拓克則各令其汗王)
(扎薩克等掌之一如四十九旗之制)四圖什墨為我臣(叶其噶爾丹策凌於諸宰桑中擇)
(四人為圖什墨圖什墨者大臣之稱也又其次為六札爾扈齊佐圖什墨理事者也今仍其舊授四圖什墨為)
(内大臣扎爾扈齊為散秩大臣管理二十一部分之事)組鎧虎皮包弗用或異得
四白鹿旋
包即礮也以鐵為腔中施硝黃鉛弹之屬或高
二三尺圓徑三寸駕於駝背施放或高二三尺圓
徑五六寸木架上施放或長四尺餘制如内地鳥
鎗手中施放管包之人名曰包沁
瑪呢即旗也以布為幅雜色俱有長幾一丈寬
如其長十之八書喇嘛經咒於其幅遇風展動與
諷誦等宰桑以下建之
圖克瑪呢即大纛旗也長丈餘寬亦如之旗幅
用綠色縀書喇嘛經咒於其上台吉建之
︹北史突厥傳︺兵器有角弓鳴鏑甲矟刀楯旗纛之
上施金狼頭徵發兵馬刻木為數并一金鏃箭蠟
封印之以為信契蠕蠕傳始立軍法千人為軍軍
置將一人百人為幢幢置帥一人社崘學中國立
法置戰陣卒成邊害
︹唐書回鶻𫝊︺黠戞斯古堅昆國也其戰有弓矢旗
幟其騎士析木為盾蔽股足又以圓盾傅肩可捍
矢刃
按古蠕蠕立軍法突厥備兵器而西部沙陀尤
稱雄勁今準部亦以堅甲利兵相讎殺為西北
部桀黠之尤考其戰具制度略備旗纛皆書梵
語且若奉菩薩教者實則弱肉強食亡不旋踵
善戰善陣果足恃乎哉
成物之具
竒魯斡形同内地之鋸其著手處或用木或用
鐵
蘇克形同内地之斧亦有兩俱削成芒口者
額嚕木形同内地之鑽其䋲用馬鬃三股為之
䋲之名曰塔納
烏呼必形同内地之彎刀又有捲頭作鉤者
哈魯爾形同内地之推刨大者用兩手小者用
一手其四周平底亦或以銅為之
按準部成物之具略同回部即準之内地亦不
復大殊而史傳所載獨缺焉不備者殆即班孟
堅所謂略與漢同有異乃紀者耶兹編參酌詳
要形名兼審凡有裨於用者悉登且以補歴代
史書未備云
欽定皇輿西域圖志卷四十一
欽定皇輿西域圖志卷四十一
服物一
準噶爾部
被服之具
哈爾邦氊即冠也與内地煖帽略同其頂高其邊
平以白氊為裏外飾以皮貧者無皮飾氊或染紫
綠色無冬夏之别但以毛質厚薄為差上綴纓名
扎拉止及其帽之半婦人冠與男子同辮髮雙垂
約髮用紅帛在辮之腰帛間綴以好珠瑟瑟之屬
望若繁星
拉布錫克即袍也台吉用錦縀為之上飾以繡
宰桑則絲繡絲紵氆氌為之賤者多用綠色及雜
色禦冬則以駝毛為絮名庫綳亦有止衣羊皮者
右袵䄂平不鑲四圍皆連紉台吉宰桑之婦衣用
錦繡兩䄂兩肩及交襟續絍鑲以金花或以刺繡
民人婦女襟䄂衣袵俱用染色皮鑲之
固都遜即鞾也以牛皮為之台吉多用紅香牛
皮中嵌鹿皮刺以文繡宰桑亦用紅牛皮不嵌鹿
皮不刺繡民人穿皮履或黑或黃無敢用紅者婦
人鞾履與男子同
布色即帶也以絲為之端垂流蘇其長委地或
以全幅帛為之端長尺餘
哈卜塔噶即荷包也縀布為之制與内地微異
結穗精美
綏克即環也金銀為之以墜耳飾以珠男婦皆
用之
︹北史高車傳︺婦人以皮裹羊骸戴之首上縈屈髮
鬢而綴之有似軒冕︹西域傳︺西突厥居烏孫故地
身衣裘褐悦般國剪髮齊肩以䬾餬塗之昱然
光澤
︹唐書回鶻傳︺回鶻汗妻可敦服綘通裾大襦冠金
冠前後税堅昆國服貴貂豽阿熱冬帽貂夏帽
金釦銳頂而卷末諸下皆帽白氊喜佩刀礪賤者
衣皮不帽女衣毳毼錦罽綾
︹文獻通考︺回紇國可汗相見去帽複髮以為禮婦
人總髮為髻高五六寸以紅絲絹囊之既嫁則加
氊帽
按準部服飾史傳所紀殊略以今証古大致相
同乾隆十九年封都爾伯特台吉策凌等爵首
賜冠服迄蕩平而後革心向化之侣被服均同内地於
是笑氊裘之喬野慚卉服之惷愚苟非幸際休
嘉孰能得此殊榮異數乎
坐卧之具
繅和什勒以木為之長六七尺闊三尺許高尺
餘有四足制如内地之床其左右及後三面咸有
邊闌或加雕刻惟大台吉坐之宰桑以下不僣坐
故稱台吉襲位為坐床云
西勒圖制同繅和什勒掌教喇嘛坐之
錫爾德克以羊毛織成其形長方或舖於床或
舖於地施坐褥於上即内地氊毯也
都爾布錦亦以羊毛織成其形正方大者二尺
小者尺餘加於錫爾德克之上制如内地坐褥
德爾即枕也其形長方内著棉絮之屬外蒙以
布或縀首與足皆有之首枕稍高足枕稍卑
琨濟勒即被也以縀及布為之中著棉絮殊厚
德必斯克爾即卧褥也以氊為裏或一層或兩
層冐以縀綢及布之屬用以卧被有絮而褥無絮
不産木棉以駝毛代之
庫什格其形如幔施於座前面分兩幅而中開
之或以布或以氊随時寒燠以張之其貴官則有
兼用縀者流蘇銀鉤之屬綴於其上
博克綽以皮為包用盛衣服
格爾即蒙古包也稱房屋亦云
︹唐書回鶻傳︺堅昆國阿熱駐牙青山周柵代垣聮
氊為帳號密的支它首領居小帳
︹北史突厥傳︺西突厥其俗穹廬氊帳牙帳東開盖
敬日之所出也
按今準噶爾部方位之名以東為南以南為西
西為北北為東彼處戶皆東向即内地之南向
北史謂西突厥牙帳東開即南向之謂今準噶
爾所居戸皆東向猶存西突厥之遺意也
飲食之具
阿雅噶屈柳木及樺木為之大小不等制同桮
棬
塔巴克形同内地之盤盛食及羹以紅銅為之
亦有用木者深淺大小不等其貴重之盤則以玉
為之
御製玉盤謠(戊寅)
玉盤博徑得二尺圍六尺有(去聲)五寸益虚中盛水受一
石素質不雕其色碧旁逹孚尹瓊華澤葆光撫不留手
跡羣玉之精出崑崙吉日甲子天子賓於西王母瑶池
津行觴介紹簠簋罇爾時所御器今存作鎮西極永好
完未入震旦三千年問今何來不脛偶準噶爾亡淪世
守阿睦撒納兹竊取王師冞入靖孽醜於將獲之聮猭
走棄其重器為我有元英大吕陳座右咄哉玉盤徒華
滋不可食兮不可衣連城價詎如窮竒俘彼禍除可罷
師前歌後舞樂雍熙瓌玩吾將安用之擬付鄛人一例
椎
御製玉盤謠疊舊作韻(有序壬午)
西濛穴掃元戎重器同遷北漠屯開督護遺珍載獻
在德致詎誇夫俘玉而功成宜切於銘盤一圍因以
重之兩美兹其合矣爾乃闐河粹毓準部材程昔焉
青鉢偕登世作蹛林之寳昨者金屠不守時投甌脱
之墟當夫琛賮來庭兑和列序璆琅匪乏奚煩徵典
瑞於骨都輪廣依然亦未著鐫文於阿渾祗以五朞
殊績捷應轉圜百部永清歡回覆盎此則逹瓦齊故
物已虛槃㪟行酒弗辱乎降王阿睦爾撒納齊貲空
盗大弓襲蹏䆒歸於太府是用摛二篇而述事鑄謝
鼎詞閱三載以繫時欹箴座侑云爾
與昔獲盤符寸尺隻復成雙補闕益忽分忽合無情石
猶覺愉焉色潤碧却似延津龍躍澤是宜有詩紀其跡
出師昔歲略崑崙五載功成咸來賓天方默克西瀛津
或貢鏁甲或玉罇付之有司武庫存精金華服綵帛完
薄來厚往已數年物固有幸竒聮偶伊犂扼要輪番守
儲胥詎藉邊内取哈薩布露胥地醜敢萌覬覦市易走
墾耕忽見此盤有驛致同舊列左右絶域秋登萬寳滋
既足食矣還足衣喜固在彼斯非竒敢因志滿不戢師
天庥敬奉戒恬熙福謙保泰永志之向欲速矣思增椎(前篇)
(以得盤時逋逆尚未就殛故有擬付鄛人一例椎之句)
御製玉盤聮句(有序壬午)
懷任協紀齊頒九譯之春娵訾迎韶早展重華之宴
試覓新題於甲觀寧沿舊例乎辛盤則有西部輸珍
尚方典器青筠浮面一雙承露交擎碧蓞為趺三五
矅靈滿暈始也軍諮驛遞未碎斗而楚帳烏飛繼焉
屯長犂翻存竊鈎而魯庭盗走失守見可敦並棄龍
沙鼂采猶韜得時思咱馬同陳魚海土花不蝕矧乃
泥都椀進朝端餵肉無煩和卓篘來徼外分醪足樂
維
鴻庥告永清之會正神物昭終合之期既偕地出圜鐘元
氣兼通乎異域還應霄呈疊璧貞符適叶於前年
當兹什襲初披六廵載詠禁中頗牧胥目屬以爭誇臺
上鄂褒亦手捫而暗認繄爾韻催銅鉢程功庶慶其
得全顧予銘切金甌記實蘄箴夫持滿
(御製)令曰青宫集近臣聮吟例許列文茵玉盤先後來殊
域
石鼎推敲繼綺晨隔歲紫光圖凱會韶年
蒼縡答精禋東升旭影霞初絢(臣傅恒)西繞山容黛半皴
綵勝吉占迎曙燦花幡芳信颺風頻鶯遷柳放梭初
擲(臣來保)魚樂冰開尾有莘節應棣通蠲榖旦律調泰
蔟協初旬菜挑七種羅肴核(臣劉統勲)裘粲三英集組紳
坐列共球昭拓土班添氊罽賀填闉辟邪遠掃天堂
穴(臣兆惠)
(御製)延喜遥開月竁垠猶憶逐犇阿睦爾因緣收器額琳
秦(番語謂寳為額琳秦)一之為甚寧思二
天且無違而况人果見獻琛來攘攘誰容遊釡走踆踆衛
拉四部全歸吏(臣梁詩正)厄魯千羣總隸民遂有白環踰
弱水同時青鉢共香塵寳装鞞琫芙蓉鍔(臣陳惠華)繅藉
圭璋翡翠綸&KR3597;嚕篘文鐫詰屈堅昆椀璞剖嶙㟒汗
溝流赭毛頒馬(臣劉綸)陽冶鎔黃趾鑄麟九府圜型工
肉好三河方折採奫淪包符自效圖書藪(臣舒赫德)
(御製)瓌異奚誇冠帶倫欲墾伊犂興稼穡誰埋大窖出璘
珣護呵信是資丁甲
博識何須問癸辛若木葩旉分韞匱望舒暈滿儷浮
筠昔年苜蓿充沙漠(臣于敏中)此日琉璃對柍桭瓊笥駢
函重珏輯
瑶階聮晉六符陳圍三渾約涵規數(臣錢汝誠)倍兩横當布
指循累譯走偕車轣轆他山攻借石磨磷那誇琬琰
呈和璞(臣介福)詎數㻬琈出帝囷頒瑞記曾探大酉搜
源跡直溯西申窺同象緯聮璣璧(臣何國宗)
(御製)薦旅梯航配鰈鷷劔契豐城語豈誕珠還合浦事誠
神乾坤竒偶成交泰
雷雨經綸濟險屯寳玉彤弓疇許盗元音大吕不終
湮性原特逹馳包匭(臣觀保)質秉堅剛協化鈞幾試崑
炎光獨葆潛通虹氣蟄還伸連城價詎千金重(臣王際華)
照廡芒驚五色勻輻湊璵璠徵合軌種滋蒲榖騐同
畇捧來有澤能盈手(臣錢維城)選得無瑕可澡身容炙具
先超鼎耳斟膏用或並杯唇雙飛入襲輝相照(臣張泰開)
(御製)二妙同臺意自親侍從今時昔上將追陪密席遠嘉
賓(是日御前蒙古王公亦在座)武成久矣人心豫
賮獻駢如地寳臻響應鑮鐘尊典樂製侔獵鼓掌成
均夜光互燭聮形影(臣王會汾)鼂采交輝象介僎何俟得
璜偏海澨本來投石自天濱躍淵似擊蕤賓鐵(臣金甡)
啟礦如探安息銀煜煜鴻儀剛比德斑斑龍輔恰為
鄰紋凝水碧㾗微吐(臣陳兆崙)廉劚山元體最純細較廣
袤齊尺寸遥覘氣象炳星辰中涵温潤疑丹甑(臣倪承寬)
(御製)外逹菁華異綠瑉象協地天涵太極圓呈日月麗雙
輪巧諧訝似能飛鏡
遠届欣同不脛珍定識洪鑪竒締造無勞哲匠費陶
甄衆形雕刻天工錯(臣邊繼祖)圓盖帡幪
睿藻彬授簡載賡敶
黼座盍簪依永上
楓宸嘉祥喜叶南山祝(臣盧文弨)燕飲歡㪺北斗醇魯寳承
匜歌酌賚荆璆琢敦舞章斌鏤雲列架頳虬卧(臣謝墉)
散采流蘇紫鳳馴
惠浹長筵銘瑞甕樂張
廣殿捋和錞蓼芽入饌纔逄榖(臣汪永錫)
(御製)椒蕊粘屏始建寅三品果盛回部味九華鐙映上元
春敢誇禹貢傳西被惟對湯盤凛日新
御製碧玉盤謠(癸未)
碧玉之盤徑逾尺質本規圓色光澤準夷重器守世則
貯以馬湩可盈石穹廬玉醴斯陳席(準俗四月馬湩新得時置筵酬神詐)
(馬為慶謂之玉醴斯蒙古亦然但不如其盛耳)以招百福繁生息仁義不施攻
守易矯虔奪攘紛兵革休屠金人且弗惜玉盤自合棄
荒棘磕破邊角秦璽阸伊犂墾田耕者獲驛使致京飛
不翼取裁改為葵花式穆然完好綈几側湯之盤銘日
新德用識顛末苕華勒
特卜什以木為之形如長方盤大小不等用以
盛肉即肉槽也
阿爾呼特縫皮為袋中盛牲乳束其口久而成
酒味微酢謂之桐酒
庫努克以皮為桶大小不等上有皮繫用盛乳
酪之屬
庫庫爾以皮為之其形如壺高二三尺不等以
盛乳酒而斟酌之其瀉酒處斜出如鳥喙長可四
五寸
海蘇即釡也旁有四耳小者兩耳以紅銅及鐵
為之初稱為脱歡後避脱歡太師名改今稱
圖拉噶即行竈也以鐵條為圈下施三足高低
不等置之於地上加鍋使不欹
什納噶即匕也以銅及鐵為之有柄用以挹飲
食酒漿之屬其柄曲直長短無定式柄及頭亦有
純用木者
︹北史西域傳︺悦般國日三澡潄然後飲食
︹宋史外國傳︺唐回鶻之地大蟲太子族器用金銀
馬乳釀酒飲之亦醉
按準俗止知用椀而不知用箸椀以木為而無
瓷器凡盛飲食之具非銅鐵即木與皮為之别
有札卜札雅椀係西藏物草根結成間傳準地
不常有也北史云大宛不鑄鐵器得漢黃白金
輒以為器宋史亦稱回鶻地器用金銀今準噶
爾為回鶻故壤地近大宛非銅即鐵未聞以黃
白金為之者豈當時金銀多而後世金銀少耶
日用之具
烏珠克削竹為片長四寸許上闊二分漸下漸
銳至末而銳甚如刀之口取墨於髮帚以作字
必爾以髮為之長四寸許縱束如帚状其末半
寸餘不束浸墨瀋令恒濕欲書則以烏珠克蘸其
墨焉
察遜草名搗爛可成紙因呼紙亦謂之察遜質
厚而麤壓之砑之可供書寫
必爾海拉察克以木為之其形長方中有木楞
界之左盛烏珠克右盛必爾如内地之匣也
塔瑪噶即印也台吉之印其形圓範金為之宰
桑以下之印其形方或以銀或以銅鐵錫各視其
職而差等焉
御製海努銅印詩(有序庚辰)
武定功成農政宜舉念伊犂委之荒蕪久或别部竊
踞非良圖也因命副都統阿桂伊柱等率兵往理屯
政兹伊柱循行至海努克地見大招梵帙叢委以次
檢輯獲虎紐銅章一方文曰管轄厄魯特後旗札薩
克印旁識雍正四年十月鑄成即日驛封來上盖向
年曾頒給喀爾喀之厄魯特扎薩克毛海者彼叛往
準噶爾攜以獻噶爾丹策凌因命篋衍内廷並系是
詩以誌其事
厄魯和通(厄魯特謂回人為和通)以次平徐籌考牧及屯耕葉竒
(即葉爾竒木四字急呼之實兩字也)已慶春膏溥(回地素艱雨澤昨阿里衮等奏三月二十一二)
(等日葉爾竒木諸城耕作方興甘霖大沛回人皆詫為希有)海努曾無兵燹驚收拾
金經皈淨業分明銅印返神京天驕猖獗今何有蠲忿
因之益凛盈
御製鐵章記
鐵章一錯以金方得寸有十分寸之五博得十分寸之
二柄以木方如之博得十分寸之五稍豊其上刻若井
藻又橢以窮刻若華表柱之首其長二寸通章之博高
二寸有十分寸之七藻上穿好綬約之綬之窮為蕃錦
囊覆垂章上不可離藏以髹盝其文曰厄爾德尼卓里
克圖洪台吉之章華語所謂寳權大慶王也盖自策
妄阿拉布坦時乞自逹頼喇嘛用梵書刻印錫予以為
準噶爾傳世之器今年夏既平準夷遂獲此章驛致典
屬予既訝鐻鍝君長亦有世守法物也而又憫逹瓦齊
不得辭毁櫝之愆若夫戒盈知懼固不在區區抑埴之
物矣作鐵章記
準即内地之鍼純鋼不銹
海齊即内地之剪刀其頭甚長而交股則短
烏塔蘇即線也或以棉花或以馬尾鬃用蠶絲
者絶少
鄂里即畚也用以盛土
托斯和爾即舟也刳獨木為之大小不等用以
濟渡一舟左右兩篙亦以木為之其名曰海巴
特爾根即車也其輪用大輻板四交股作十字
形輪之高低大小随車之制間有用四輪者大都
用以任載輪轅多以槐木為之
︹北史高車傳︺人乘高輪車車輪高大輻數至多
︹唐書回鶻傳︺回紇可敦乘曲輿青山之東有劔水
偶艇以渡
按高車人多乘車而制極高大推之他國知引
重致遠之具所在有之矣蓋除沙磧而外有水
即可運舟平地即可牽車但制度樸略不逮中
土且以畜耕為業者率便於騎舟車苐以佐
其不足當非所尚耳
攻戰之具
伊勒都即刀也形如内地惟於刀欛之間以鐵
兩方横抵之代護手
濟逹即鎗也長者約一丈二三尺短者亦不下
一丈頭用純鋼鐡為之長六七寸許兩柄以馬鬃繞
之又以駝毛為毬繫於柄之中間柄稍近末穿一
孔繫以革條以便負之而趨
努穆即弓也形同内地而稍小以山羊皮代樺
皮為餙以馬尾鬃為之弦
蘇穆即箭也形同内地而稍短箭桿之木亦名
蘇穆質堅細而勁實
碩羅即劔也長者三尺餘短者二尺餘劔鞘以
皮為之鐔端有銅環
御製蕃劔行(丙子)
蕃劔一泓波溢塘鈲從文起飛寒芒其來伊犂萬里外
限以大幹天各方語言不通振古異誰歐冶為(去聲)為魚
腸昔策妄阿拉布坦草創絶域誇雄強大小策凌敦
多卜皆其羽翼兄弟行大者善計善將將小者勇萬
夫莫當矢石雨下自弗著亦不驚避状若常禡木特及
撒拉爾自謂弗及言之詳此劔乃彼所佩用不離身持
短入長強者死絶弱者亂曾不歷世羣喪亡煢煢孤息
挈部落歸命貢此呈天閶暴得暴失何足紀聊紀向
化武庫藏聊紀向化武庫藏吾猶慮其為龍飛去水中
央
都呼拉哈即胄也形同内地或施鐵皮於胄前
以障面僅露兩目
呼雅克即鎻子甲間有用綿為甲者其名曰鄂
勒博克
御製蕃甲行(丙子)
權輿甲胄作軒轅銅頭鐵額人驚看函人慎術精五屬
合甲夀至三百年然惟犀兕察革空(上聲)眡裏眡朕要取
堅後世乃有鎖子甲鐵環金練蛇鱗翻我聞其名未
覩物偃武日久工失傳底定伊犂盡肉袒台吉宰桑來
後先取其重器藏武庫鐵章蕃甲驛致駢(上年平伊犂得鐵章)
(一蓋其台吉世所傳用詳見記中)當時噶爾丹策凌恃遠抗大數(入聲)擾
邊其人狡譎習攻戰頗能憐下人稱賢備器致用懾隣
服哈薩克無能為患(叶)以武得之守詎可逆天内潰宗
弗延廿一昂吉皆入化(昂吉者蒙古語部分也準噶爾所屬或一鄂拓克為一昂吉或)
(合數鄂拓克為一昂吉凡二十一是皆噶爾丹策凌分内者今均内屬其衆台吉下之鄂拓克則各令其汗王)
(扎薩克等掌之一如四十九旗之制)四圖什墨為我臣(叶其噶爾丹策凌於諸宰桑中擇)
(四人為圖什墨圖什墨者大臣之稱也又其次為六札爾扈齊佐圖什墨理事者也今仍其舊授四圖什墨為)
(内大臣扎爾扈齊為散秩大臣管理二十一部分之事)組鎧虎皮包弗用或異得
四白鹿旋
包即礮也以鐵為腔中施硝黃鉛弹之屬或高
二三尺圓徑三寸駕於駝背施放或高二三尺圓
徑五六寸木架上施放或長四尺餘制如内地鳥
鎗手中施放管包之人名曰包沁
瑪呢即旗也以布為幅雜色俱有長幾一丈寬
如其長十之八書喇嘛經咒於其幅遇風展動與
諷誦等宰桑以下建之
圖克瑪呢即大纛旗也長丈餘寬亦如之旗幅
用綠色縀書喇嘛經咒於其上台吉建之
︹北史突厥傳︺兵器有角弓鳴鏑甲矟刀楯旗纛之
上施金狼頭徵發兵馬刻木為數并一金鏃箭蠟
封印之以為信契蠕蠕傳始立軍法千人為軍軍
置將一人百人為幢幢置帥一人社崘學中國立
法置戰陣卒成邊害
︹唐書回鶻𫝊︺黠戞斯古堅昆國也其戰有弓矢旗
幟其騎士析木為盾蔽股足又以圓盾傅肩可捍
矢刃
按古蠕蠕立軍法突厥備兵器而西部沙陀尤
稱雄勁今準部亦以堅甲利兵相讎殺為西北
部桀黠之尤考其戰具制度略備旗纛皆書梵
語且若奉菩薩教者實則弱肉強食亡不旋踵
善戰善陣果足恃乎哉
成物之具
竒魯斡形同内地之鋸其著手處或用木或用
鐵
蘇克形同内地之斧亦有兩俱削成芒口者
額嚕木形同内地之鑽其䋲用馬鬃三股為之
䋲之名曰塔納
烏呼必形同内地之彎刀又有捲頭作鉤者
哈魯爾形同内地之推刨大者用兩手小者用
一手其四周平底亦或以銅為之
按準部成物之具略同回部即準之内地亦不
復大殊而史傳所載獨缺焉不備者殆即班孟
堅所謂略與漢同有異乃紀者耶兹編參酌詳
要形名兼審凡有裨於用者悉登且以補歴代
史書未備云
欽定皇輿西域圖志卷四十一
