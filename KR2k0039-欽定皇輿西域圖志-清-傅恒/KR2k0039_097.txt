欽定皇輿西域圖志卷四十四
藩屬一
左部哈薩克
左部哈薩克東南與準噶爾接西與右部接北與
俄羅斯接其常所會廷曰葉什勒傍葉什勒河東
去塔爾巴噶台南去伊犁皆千里東南去鎮西府
四千五百餘里其部曰鄂圖爾玉兹無城郭逐水
草事游牧冬夏别居無常處地廣人稠甲於他部
境西北隅有獨樹一株其上五枝盤拏蔭廣可容
二百騎名鄂呼引噶克义莫朵為西域神物風俗
物産大略與準噶爾等文字同言語稍異其君曰
汗其汗族而為首領者名蘇爾統相傳其地為古
大宛今詳考之蓋古康居國也其汗阿布賚初乘
達瓦齊亂數侵擾準噶爾乾隆二十年二月準噶
爾平
詔遣使往諭阿布賚言於使臣侍衛順德訥達永阿曰
向聞
大皇帝臨御中土以山川之故貢譯未通今
天威遠播掃伊犁興黃教俾與準夷俱生生實無疆之
福敢以誠心歸於德化九月順德訥等以其使博
洛布拜等歸伊犁阿睦爾撒納適以伊犁叛明年
走哈薩克阿布賚納之
詔遣將軍達爾黨阿由西路哈達哈由北路先後以大
軍進阿睦爾撒納之走哈薩克也有奈曼鄂拓克
納拉巴圖者邀劫之不獲勦其衆阿睦爾撒納以
三騎走附阿布賚其屬欲擒獻阿布賚不可乃遣
和集博爾根以兵從阿睦爾撒納走努拉自率千騎
西行會於蒿哈薩拉克鄂拉下以待我師七月將
軍達爾黨阿兵至於雅爾拉與和集博爾根前隊
二千餘兵遇賊設伏佯敗我師登於山俯其隂則
伏在焉蜂屯蟻聚隨以號火乃堅壁壘繕營伍賊
不敢出越宿遣烏爾登以輕騎致師分阿里衮鄂
實哈寧阿明瑞為左右翼將軍達爾黨阿副將軍
扎拉豐阿執纛以中軍進齊努渾瑪瑺特通額額
爾登分部從之賊倉猝不及顧潰於山麓斬首五
百七十餘級餘敗去我兵乘勝進努拉擒楚魯克
是時和集博爾根方與阿睦爾撒納引二千騎西
行我軍逼之列而陣出入鏖戰良久獲其纛及礟
賊乃亂斬三百四十餘級阿睦爾撒納易纛褫衣
冠而遁初順德訥歸自哈薩克以阿布賚恭順狀
聞復遣賫
勑往諭七月至博爾喀爾綽闊為哈薩克兵所阻不得
達至將軍哈達哈營乃遣扎薩克三都布等擊敗
阿布賚兵於蒿哈薩拉克鄂拉下斬首百餘級奪
其馬匹輜重無算阿布賚遁師從之復斬首百餘
級獲馬二百鎗械百餘獲昭華什由是三戰皆捷
師至於伊什勒於是達爾黨阿哈達哈兩軍合魯
楚克昭華什既獲而見將軍極陳阿布賚之欲内
附也將軍縱之俾往諭曰
大皇帝命將討叛爾從賊則死若能擒以來臣僕無二
於是阿布賚亦稔知為阿睦爾撒納所賣將擒賊
以求臣於我其謀泄阿睦爾撒納乃竊哈薩克馬
十餘騎逃歸準噶爾二十二年將軍兆惠參贊大
臣富德等復將兵西征阿睦爾撒納再走哈薩克
六月阿布賚以兵三萬助擒阿睦爾撒納遣其弟
阿布勒比斯為前隊與我兵遇奉將軍馬一參贊
馬一陳情請罪願受約束於是兆惠等復遣使往
諭阿布賚乃遣亨集噶爾等奉良馬四表請内附
其文曰自臣祖額什木汗揚吉爾汗以來從未得
通中國聲教今秪奉
大皇帝諭旨加恩邊末部落臣暨臣屬靡不懽忭感慕
皇仁臣阿布賚願率哈薩克全部歸於鴻化永為中國
臣僕聞於朝
詔受之秋阿布賚使臣至
避暑山莊朝謁
賜宴萬樹園觀燈火阿布賚既臣於我遂以其兵助擒
賊與順德納遇於途而言曰我哈薩克以阿睦爾
撒納之故獲罪
天朝仰荷
大皇帝鴻慈不棄覆載為臣為僕願悉力擒賊庶贖前
罪毋有二心阿睦爾撒納敢外帡幪是不祥人也
是有天道其何能活乃以托忒烏珠克字印文導
我師巡行諸部是月阿布賚將以計擒阿睦爾撒
納於阿爾察圖不獲奔俄羅斯執其從賊額布濟
齊巴罕來獻二十一年努拉之役和集博爾根以
殘兵遁至是聞阿布賚降乃與喀拉巴拉特者親
率其屬三萬戶欵於軍門曰外臣不識文字謹以
身指降將軍兆惠為啟帳命東向坐將軍南向坐
列筵食之牲體哈薩克俗必持咒破戒始食於是
乃言為
大皇帝臣豈敢稱禁因共飽餤畢引觀花馬射懸鎻子
甲射之徹其裏益大駭服約助擒賊叩首去左部
咸服二十三年五月哈薩克拜濟格特部落之拜
布拉克巴圖魯等獲布庫查罕六月哈薩克哈爾
津等獲厄魯特和碩齊皆獻於軍械送京師二十
四年阿布賚復遣其兄子俄羅斯蘇爾統及其頭
目伯克訥等來朝
賜宴
皇上較射於
御園得與觀焉二十五年復遣使來朝宴賚令觀圍
賜勅諭俾約束所部毋越境游牧二十六年正月
賜勅諭寬所屬巴魯克巴圖爾侵掠烏梁海罪六月伴
送使臣入
覲回程定𣲖
乾清門侍衛禁哈薩克于烏里雅蘇台市易二十七
年二月哈薩克阿布勒瑪木比特等遣使來朝值
聖駕南巡
覲於揚州
行在
賜冠服所屬哈喇圖魯什送歸額魯特人口賞賚有加
參贊大臣阿桂收取越界游牧之哈薩克等
諭寬其罪而還之五月弛烏里雅蘇台市易之禁仍禁
私市七月阿布賚遣使來朝
命隨觀木蘭圍
賜冠服以陪臣烏默爾為
乾清門侍衛令暫歸挈眷移居伊犁二十九年三月
阿布勒瑪木比特遣使來朝
賜冠服三十四年正月阿布勒比斯遣子卓爾齊來朝
三月阿布賚遣子斡里蘇爾統來朝三十八年正
月哈薩克波羅特繼其父阿布勒瑪木比特為汗
遣使來朝阿布賚子卓爾齊亦來朝四十一年正
月阿布賚遣使來朝俱宴賚如例哈薩克建廷葉
什勒居客斯騰城其地北極高四十六度二十分
至四十八度距京師偏西三十二度至三十七度
當準噶爾北全境東西千里南北六百里四山環
繞山脈亦自西而東其南境之山曰喀拉巴克喀
爾海鄂拉又東為喀爾克圖哈薩拉克鄂拉又東
為扎拉圖哈薩拉克鄂拉又東為勒克楞鄂拉踰
山而南入準噶爾境齋爾界又東為鄂綽沁吉斯
鄂拉又東為阿爾津沙拉什保台鄂拉又東北為
阿爾輝西里入準噶爾境額米爾界自喀拉巴克
喀爾海鄂拉西北行折而東為厄勒伊們鄂拉葉
什勒河源出焉又北為尼雅克圖鄂拉又東為尼
滿哈濟蘭鄂拉又東北為喀爾瑪竒爾哈鄂拉又
東為阿克竒位鄂拉又東為巴顔鄂拉又東為蒿
哈薩拉克鄂拉即將軍哈達哈敗阿布賚處又東
南為阿巴拉爾鄂拉又東至塔爾巴噶台而止羣
山内外源泉經絡其最著者為綽多爾圖郭勒出
喀拉巴克喀爾海鄂拉東為克巴什博爾濟爾郭
勒又東為哈薩拉克布拉克又東為博爾喀得克
布拉克又東為額特倫布拉克又東北為什納噶
布拉克沮洳渙散燦若列星又東為奎蘇布拉克
又東為阿爾齊圖布拉克又東為青吉斯布拉克
又北為阿林布拉克又東為阿濟蘇布拉克又東
為烏爾圖布拉克又東為色爾格郭勒又東為罕
拉海圖布拉克又東北為三察爾郭勒又東為楚
庫魯克郭勒又東南踰山入塔爾巴噶台界其在
右哈薩克西北境者為葉什勒郭勒沿河西北行
二百里為哈薩克春吉索波藍地苦寒其汗盛夏
常居此自是以西地益曠渺左部境内岡阜層沓
折而西北行二千里為依底克鄂拉當塔拉斯郭
勒東南境入右部
御製哈薩克稱臣内屬遣使進貢詩以紀事(有序丁丑)
哈薩克即大宛也從古不通中國雖漢武勞師動衆
僅得其馬猶且動色頌功斯何稱焉去歲我師因追
叛寇阿睦爾撒納直入其境哈薩克撤帳驅畜遁去
數千里朕以絶域駐師非計也命撤師哈薩克悔其
為阿睦爾撒納所賣謀擒之以獻而奸賊復自哈薩
克逃迴準噶爾乘噶爾藏多爾濟巴雅爾等之亂鴟
張嘯聚今春我師重入伊犁問罪則噶爾藏多爾濟
已被其姪扎納噶爾卜所害而扎納噶爾卜又為阿
睦爾撒納所襲僅以身免我參贊大臣富德率師窮
追阿睦爾撒納巴雅爾適與哈薩克師遇哈薩克不
敢犯我師顔其汗阿布賚随遣使稱臣入覲今巴雅
爾已獲阿睦爾撒納亦不日成擒即或竄入哈薩克
而哈薩克亦約縛之以獻喜銷兵之有日爰點翰以
成辭
冞入伊犁靖陸梁鯨鮞懲逆武維揚已看頡利成生虜
又報洛那歸職方致馬本非如武帝閉關未得學蕭王
更欣願縛渠魁獻載戢干戈日月光
御製哈薩克使臣至令隨圍獵並成是什(丁丑)
伊古從來化外蠲間關馳使遠朝天不知中土歲月日
乃隔長安萬二千塞野便教預獵喜山莊旋與錫恩駢
即今行國多天馬附會誰窮太史編
哈薩克在漢為西域地史漢所記匈奴在北西南夷
在西南西域諸國在西為最遼遠相傳哈薩克為古
大宛然史記言大宛為城郭之國則正今之葉爾羌
喀什噶爾及吐魯番一帶回部非哈薩克也哈薩克
雖亦回教而實行國與布魯特同俗又所稱大宛産
苜蓿蒲陶今哈薩克亦絶無徒以産馬與大宛相似
然西北諸部何處不産馬耶盖漢時大宛烏孫康居
奄蔡月氏扞冞于闐諸國統為西域而大宛部落強
盛附庸者多哈薩克在彼時當是其部中之一國耳
史稱大宛東北則烏孫而吐魯番之東北即厄魯特
諸部烏孫者蒙古語謂水也厄魯特逐水草而居史
所謂隨畜與匈奴同俗者也且今哈薩克在厄魯特
之北是又不同矣史稱大宛東則扞冞于闐扞冞音
韻與今之哈密為近史記之扞冞漢書作扜彌又或
作拘彌而史記所載為最先漢書之扜彌或因字畫
偶誤相沿不改展轉訛謬至云拘彌則益失之遠矣
且于寘于闐音聲迥異二者之間必有一誤子寘絶
無可考于闐産玉歴代相傳今回部之和闐水多美
玉當為于闐故地也亦知大宛非定哈薩克明矣或
又以哈密為古伊吾引歴代開田屯兵建設州郡為
據然焉知非漢占伊吾之地屯田設戍而扞冞乃西
遷近于闐而居乎又安知非中國浸微而扞冞仍來
其故處乎在昔夷漢言語絶不相通所傳不免悠謬
今文武將吏往來西域與行内地無異則史所謂大
宛烏孫康居奄蔡月氏扞冞于闐諸國與今之厄魯
特哈薩克布魯特葉爾羌喀什噶爾其同異大小皆
可以次而徐考且歴代傳記西域諸國所云勝兵數
百者其實不過如今之準噶爾卄一昂吉之一回部
賽里木阿克蘇等小城有一酋長即可稱一國之類
耳設以今所定準噶爾哈薩克及回部相較則史所
稱西域三十六國者不啻九牛一毛矣必執史漢為
據則司馬遷班固並未身歴其地即至其地而語言
不通文字不曉其傳訛有必然者故注其大略如右
御製寄題哈薩克獨樹(有序丁丑)
哈薩克西北隅有獨樹一株其上五株盤拏隂廣可
蔽二百騎哈薩克謂之鄂哷引噶克义莫朵鄂哷者
河名噶克义莫朵者獨樹之謂本土爾扈特所稱名
也樹生河源久聞其語今問之來使信然夫宇宙之
大何竒不有然非實據見聞者奚足稱焉昔既為長
白瑞樹歌今復悉此物必有對其理信然獨惜其遠
處天末異域伊古及今文人學士且不聞其名安能
傳其實點筆紀事盖不如漆園寓物謬悠而已
獨樹鬱輪囷物惟久故神(哈薩克過其下者必膜拜供獻而不敢稱其名盖如蒙古)
(之鄂博矣鄂博見舊作詩卷中)隂周二百騎歲閱八千春建木誰曾見
竒蹤我所詢依稀北谷子䭀飯此修真(道書登真隠訣云䭀飯方受西)
(梁真人時在大宛北谷)
御製萬樹園宴哈薩克使臣詩以紀事(丁丑)
萬樹丹青艷霽霜秋陽送暖似春陽多須深目遵典屬
鄂畚槎耏(二處皆哈薩克地名)歸職方耀武未煩貳師李窮源底
藉鑿空張近安遠服休稱慶益勵吾心敬不遑
御製九月十五日賜哈薩克使臣觀燈火(丁丑)
九瀛一合貴山朝火樹依前綘蠟燒可識仙莊原月宇
只疑鹽澤接星橋霜林葉落還裝葉霞嶠標藏重(去聲)建
標惠遠行時詎尋樂漫稱預節賞元宵
御製哈薩克汗阿布賚之姪俄羅斯蘇爾統及其陪臣
來朝詩以紀事(己夘)
貢徵曾弗責包茅厚往頻來不藉教命彼近親亦台吉
獻其方物乃蒲捎皇輿豈必論疆界廣運何妨示與胞
偶值咸賓殷保泰乾元切體九三爻
御製填倉日命哈薩克人觀燈火(己夘)
委羽來經五月程上元盛典值都城得教餅節觀燈火
為示懷柔洽衆情
陪臣數已較前多更見親支遣洛那(俄羅斯蘇爾統為阿布賚汗之姪在)
(其台吉中分最親因專遣朝覲)邀賞漫須惜繁費(來人多則賞物多外夷見小習氣皆然)
古來服遠幾經麽
化城蜃閣無邊幻翠火明燈依舊新亦有花翎曾至者
解稱兩度沐恩人(陪臣内有伯克訥者前年入覲得邀寵章之錫今再至即戴所賜花翎意)
(殊自喜示榮侣伴)
虹光百道燭層霄信有龍門婪尾燒漫誚重儓增頓置
上元屈指纔(去聲)旬朝
御製御園賜宴哈薩克蘇爾統俄羅斯等即席得句(己夘)
北紘向化至烝烝懷遠應施慶賜仍親族况來蘇爾統
(哈薩克汗族而為首領者則稱蘇爾統盖如準噶爾台吉之類)關河遥别客斯騰(哈薩克阿)
(卜爾嘛蜜特所居城名也)玉花尚積嵰山雪火樹剛收太乙燈典盛
漢家歌天馬持盈惟益厲兢兢
勤遠寧同道出駹畏懷幸致望風降傳觴何必稱瑶水
命舞還教出帝江眩耀口騰明吐火倒投跟絓戲緣橦
奉時行慶非誇富錫命惟三協萬邦
御製射八韻(有序己夘)
紫籞韶昌九品正資宣對黃間春永四侯爰肄幾閒
當御耦之催班更宛人之入侍既掄才而授位三五
聫行喜弓燥而手柔疊雙呼雋前者蕃王負弩曾陪
靈囿三驅今焉屬國奉琛復覩和門九節念兹觀德
為國朝所素嫺雖值率賓敢
家法之稍懈非誇獨擅略示大端
園門曰出入賢良(正大光明殿前正門名皇考御額也)理事恒兹引對
敭多士惟殷斯籲俊遠夷兼值彼來王綠籖器使掄庶
位騂角親彎試廣場志正體平力奚主執專藝熟中(去聲)
還常(是日發二十矢中十八末一矢正中五層之中的)示之所尚傾心服命以
同為到手忙(時命哈薩克能射者均得預列及彀弓注矢動不成節盖外夷或有習弓矢者然較)
(之滿洲索倫相去不啻逕庭矣)詎止朝儀浹宴樂要令(平聲)廟略讋張皇
(外夷惟知重武宴會百戲彼雖樂觀終不若示以射獵彼乃誠心悦服不敢輕視中國故朕每於此亟亟焉)
恬文嬉武夙為戒
祖制
天庥敢不蘉珥筆儒臣從紀盛自予
家法奉無疆
御製宴哈薩克陪臣作(庚辰)
哈薩陪臣候起居優恩錫宴示榮諸徐聞壺漏遲金狄
不藉瓊筵命象胥塞限寒門帝京到風來暑節曉凉舒
時和武定遐方順惟勵謙冲凜執虚
御製哈薩克使至俾觀圍(庚辰)
阿布賚汗(哈薩克汗名)候起居蘇爾(平聲)統(阿布賚姪其名都勒特赫勒蘇爾統)
(盖其貴族之稱如蒙古之台吉云)至謁鑾輿兼程而進堪嘉彼(前聞阿布賚遣)
(使入覲念其道遠恐不能急馳傳諭緩程而行於十月初旬至熱河而蘇爾統以九月初三自烏里雅蘇台起)
(程月之十八已抵波羅河屯據云途中驛騎餼糧並荷天朝優恤不知跋涉之勞急欲瞻覲天顔以申誠悃)
厚惠以加寧靳予北界控弦重習獵漢家連網笑周阹
圍期二日應教展(廿一日駐蹕海喇蘇台止餘一圍因哈薩克使至特命展加二日俾得扈)
(從預觀)射得肥麅便賜諸
御製哈薩克陪臣到因擕觀廣陵風景(壬午)
哈薩朝正貢馬頻路遥遲到值南巡因教馳驛來江國
便挈行春閱綺闉昔歲觀光稱使者(辛未準噶爾使臣曾命至蘇州賜諭)
(爾時準夷尚未𠞰滅哈薩克原屬準夷不通中國也)今番優賚實陪臣廣陵鄂畚
(哈薩克地名)何南北總我心懷保赤人
御製賜賚哈薩克陪臣並擕遊御園詩以紀事(甲申)
北戒遥踰萬里程陪臣久乃達都京(正月據報哈薩克使臣至邊因命留)
(火戲待之兹以路遠雖命馳驛速行猶至三月始到遂不復賜觀煙火祗按例賜食頒賞遣還)鐙宵早
過九華照御苑方當百卉榮獻馬無過聊表愫同舟真
是大聮情慣來可罷恩筵欵(以彼歲有來使且未值燈節遂弗賜宴)厚往
仍教例賚行
御製上元前二日錫宴外藩即席得句(己丑)
仰流鱗集賀元正錫宴欣逢雪後晴大幕穹窿慶雲擁
西山迤邐玉屏横鐻鍝君長舊臣列(都爾伯特今亦有出痘者來京賀正)
(與舊藩無異)㲥毦衣冠侍子伻(哈薩克阿布勒比斯汗遣其子卓爾齊來京特命入宴)
正是遠來近悦候却教南顧繾遐情(緬匪弗靖待之一歲彼無投誠之信)
(此無赦罪之理將籌大舉用繫遠懷)
御製哈薩克汗阿布賚遣其子斡里蘇爾統來請安於
御園賜宴因成是什(己丑)
未徵侍子入朝參却以輸誠叠遣男(右部哈薩克阿布勒比斯遣子卓爾)
(齊於新正入覲令隨朝正外藩宴賚今左部阿布賚之子亦至特命一例錫宴用均柔遠恩禮)不督因
之深感慕無私應與徧包含笙鏞並奏春光暢金帛優
頒愷澤覃忽憶朱波方梗化一為愜意一為慙
清晨細雨灑霏微開宴穹廬朗旭暉(張大幕于西園凡宴外域每用之以)
(順其俗尚也)已是澤霑惟霽好敢誇
天與及人歸戴恩永矢無他嚮式禮還嘉弗少違章服榮
頒剛稱體被教異部耀光輝
御製上元前一日宴哈薩克波羅特汗陪臣阿克台里
克及卓爾齊即席成什(癸巳)
波羅(讀作上聲)特兹馳使伻繼汗請命覲都京(波羅特以繼其父阿布勒)
(瑪木比特為汗遣陪臣阿克台里克入覲念其汗本受中朝封爵而請命有愛戴之忱且以十一月抄自伊犁)
(馳驛行走便捷上元前即抵京殊屬恭順因優加宴賚)底須更(平聲)置示威重便可
允行奬恪誠卓爾齊(别部阿布勒比斯王之子向曾來京)尤習國禮理藩
院引賀新正厚恩豐醼頒嘉節柔遠旁通萬里情
御製幸西苑接見朝正外藩年班回部哈薩克來使及
西川土司頭人等之初次覲謁者即事得句(丙申)
步輦西華西苑巡匪遊圖覲遠徠臣夾衢左右分迎接
露冕笑言普拊循回部更番久依例(庫車三品阿竒木伯克阿克伯克等)
(十三人朝覲如年例)内旗扎薩久稱賓(内札薩克四十九旗之蒙古王公台吉等輪歲朝正)
(舊稱蒙古賓客以示優異)土爾(讀作平音)扈入朝如雁(土爾扈特及杜爾伯特新附之王公)
(台吉等亦每年輪番入覲)哈薩克流仰集鱗(哈薩克汗阿布賚遣使鄂托爾齊等朝貢適至)
來享來王來賀節土司土舍土頭人(兩金川平定以後其餘各土司羣籲)
(瞻仰因許其照回部例輪班朝賀今初次來京之土司明正宣慰司甲爾參德沁等八人及綽斯甲布土舍綽)
(爾甲爾參等三人土守備加頭等侍衛木塔爾等十一人德爾格特頭目索特納木拉布坦等七人即命成都)
(將軍明亮統率以行兹于西苑門外隨衆夾道叩謁隨傳旨詢慰並加賞品級項帶及冠服有差)撫兹
武偃文修世益切盈持泰保寅
(臣)等謹按哈薩克地産良馬故相傳為即古大
宛及恭讀
御製哈薩克使臣至令隨圍獵詩跋辨析精詳哈薩克
之非即大宛曠若發蒙矣(臣)等紬繹
聖論研核史書按厥方隅証以風俗定其地為漢之康
居唐之黠戛斯備錄史書而申以論說如左
︹史記大宛列傳︺康居在大宛西北可二千里行國
控弦者八九萬人與大宛鄰國國小南羈事月氏
東羈事匈奴
︹漢書西域傳︺康居國王冬治樂越匿地到卑闐城
去長安萬二千三百里不屬都護至越匿地馬行
七日至王夏所居蕃内九千一百四里東至都護
治所五千五百五十里東羈事匈奴宣帝時匈奴
五單于並争漢擁立呼韓邪單于而郅支單于怨
望殺漢使者西阻康居至成帝時康居遣子侍漢
貢獻然自以絶遠獨驕嫚不肯與諸國相望漢為
其新通重致遠人終羈縻而未絶烏孫小昆彌
末振將弟卑爰疐共謀殺大昆彌將衆八萬餘口
北附康居謀欲藉兵兼并兩昆彌
︹魏略西戎傳︺北烏伊國在康居北堅昆國在康居
西北丁令國在康居北此上三國堅昆中央南去
車師六國五千里
︹唐書回鶻𫝊︺黠戛斯古堅昆國也郅支單于破堅
昆於時東距單于廷七千里南車師五千里郅支
留都之故後世得其地者訛為結骨稍號紇骨亦
曰紇扢斯云直回紇西北三千里東至木馬突厥
三部落曰都播彌列哥餓支堅昆之人得以役屬
之堅昆本彊國也地與突厥等東至骨利斡南吐
蕃西南葛邏禄始隸薛延陀未始與中國通貞觀
二十二年聞鐡勒等已入臣即遣使者獻方物其
酋長俟利發失鉢屈阿棧身入朝帝以其地為堅
昆府隸燕然都護高宗世再來朝景龍中獻方物
元宗世四朝獻乾元中為回紇所破自是不能通
中國後狄語訛為黠戛斯盖回紇謂之若曰黃赤
面云又訛為戛戛斯
按漢書西域傳烏孫東與匈奴西北與康居西
與大宛南與城郭諸國相接西北與康居接西
面北面皆與康居接故不别言北與某接也今
之回部為天山以南城郭諸國今之準噶爾在
天山北南與回部接為漢烏孫而左部哈薩克
在準噶爾北迤邐西行至右部哈薩克與塔什
罕接連延二千餘里偏西北行則為後哈薩克
是哈薩克全境當準噶爾西北兩面此正漢書
所云烏孫西北與康居接者其在於今當兼左右
哈薩克而言也又史記漢書俱云康居東羈事
匈奴又漢書云匈奴殺漢使者西阻康居又云
烏孫北附康居是康居東為匈奴南為烏孫明
矣今天山東北實漢匈奴舊壤其西則哈薩克
居北準噶爾居南此漢書所謂康居東事匈奴
匈奴西阻康居烏孫北附康居者也康居國王
冬治樂越匿地夏居蕃内顔師古曰王每冬寒
夏暑則别居不一處今哈薩克汗阿布賚夏則
居葉什勒等處冬則居哈薩克固斯古爾班察
爾等處所謂冬夏别居者其俗亦正相類晉魏
以降康居國乃西遷其地屬今右部哈薩克與
左部無涉至唐書載黠戛斯地當伊吾之西焉
耆北白山之旁似與哈薩克方位不合然考唐
書原文所謂伊吾西白山旁者乃推原古堅昆
故地當屬今準噶爾境若就郅支單于西破堅
昆之後遷都西北則東距單于廷七千里南車
師五千里魏略與唐書所載略同在今準噶爾
部北其為哈薩克壤無疑且考伊犁東北即古
葛邏禄部而哈薩克又在葛邏禄東北亦正與
唐書黠戛斯西南葛邏禄之語相合也
右部哈薩克
右部哈薩克東去左部二千里北至俄羅斯界西
南至塔什罕其部曰烏拉克玉兹汗曰阿比里斯
其巴圖爾有三曰吐里拜曰輝格爾德曰薩薩克
拜阿比里斯駐塔什罕城不事事受成而已惟吐
里拜實專其政其俗大略與左部等其地在古康
居國西境初阿布賚告於順德納曰我哈薩克之
有三玉兹如準噶爾之有四衛拉特也鄂圖爾玉
兹則我為政矣他如竒齊克玉兹烏拉克玉兹族
兄為之當與偕來作中土臣乃使其弟阿布勒比
斯往而參贊大臣富德方以兵索逆賊哈薩克錫
拉至右部遣蒙固爾岱赫善等往撫次軍於莽格
特城外是時吐里拜等方與塔什罕回人吐爾占
戰不下平之乃下(詳見次卷塔什罕條)於是吐里拜等感
德畏
威指軍門納欵奉馬進表以降其文曰伏念臣者久思
内附遠處邊末與左部阿布賚各長一方為準噶
爾阻絶末由自通近聞左部輸服被
恩優渥恭惟
天使惠來祗領
宸訓得均隸臣僕誠懽誠忭謹遣臣子弟入
覲瞻仰
天顔如天覆育之
聖人在上臣願竭衰駑奮勉自效永無二心倍於左部
表聞乃受正朔列外藩焉二十三年吐里拜遣其
子卓蘭及輝格爾德之弟博索爾滿朝
京師
賜宴盤山静寄山莊並隨至
南苑與觀
大閱及燈火
恩賚甚渥今測其地北極高四十三度至四十五度距
京師偏西四十五度四十八分東與左部接東南
與伊犁西北境接南與布魯特及安集延那木干
諸部接西踰塔什罕西六百餘里北至依底克鄂
拉名北哈薩克西南為格根郭勒又西南為納穆
爾郭勒又南為雅哈爾斯郭勒又西南為錫爾郭
勒又西為薩哈斯郭勒又北為塔拉斯郭勒格根
郭勒東近塔拉斯郭勒者為哈拉庫爾為達布孫
淖爾薩哈斯錫爾兩河之間岡巒綿亘為穆呼札
爾鄂拉為哈拉綽克多達巴為莽阿錫魯達巴為
柯格納斯達巴嶺北大澤名騰吉斯地周迴數百
里盖小海也海之東南崖有部名沙爾又東北薩
哈斯郭勒南有達拉什城噶拉楚克城錫爾郭勒
西北有波拉克城其東有那斡喀特城又南有蒿
達克城由蒿達克西踰錫爾郭勒為塔什罕其城
寄居右哈薩克部内而别自為部不相統也
御製右部哈薩克歸化遣使朝貢詩以紀事(有序戊寅)
右部哈薩克其汗曰阿比里斯與塔什罕城回人等
接壤雜居地廣人稠不下左部阿布賚所屬向為厄
魯特間阻未通聲教今年秋參贊大臣都統富德追
捕準夷餘孽哈薩克錫拉兵至其地會塔什罕與右
部哈薩克搆釁互擊因遣侍衛蒙固爾岱等宣諭威
德哈薩克叩首輸誠即日遣使朝貢而回目莫爾多
薩木什和卓亦悔悟息争並令頭目同時入覲念兵
非得已而所至如歸披閱郵函輙臚其緣起如此
偏師西海剿逋逃取便恩宣雜種曹豈謂解紛更釋難
(時右部與回人方背水决勝蒙固爾岱等單騎入兩陣間指揮宣檄即解甲聽命)匪徵目宿與
萄萄情欣左部榮同被(其疏略云右部素與左部阿布賚同為雄長今得均隸臣僕自)
(效請倍左部語尤愷摯)德慚(去聲)兩階會偶遭厚往薄來九經式持
盈保泰一心操
御製將之盤山駐蹕湯泉行宫作(有序戊寅)
右部哈薩克歸化侍衛挈其首領將至故往田盤令
彼覲謁欲因携以行圍並至南苑大閱示我國家耿
光大烈非為一已之豫遊實繫萬年之式度問
安啟蹕卓午駐旌聊詠七言用誌初頓
耆定伊犁車甲弢嶠山左右惠同叨扈行俾識朝家制
大閱兼陳士氣豪垂拱待參詎非逸覲揚永勖敢辭勞
問
安啟蹕初程近興引烟宫一染毫
御製右部哈薩克及塔什罕城回人布魯特部首領胥
來覲謁恰至山莊曲宴示恩點筆成什(戊寅)
罷争歸化信堪嘉(見前詩)舉踵延頸(平聲)豈計遐(左部哈薩克距京師)
(萬里而贏至右部所居迤西去左部尤遠據云久懷歸化之心以被準噶爾所隔今始遂本願塔什罕布魯時)
(皆其毗連遠部也)向日心殷身忘倦(侍衛携之乘傳而來日行三百里歷兩月之久方到)
(皆不言勞且歡忻踴躍稱真從日入處得到日出處也)敷天無外總為家詎期蔥
嶺殊言侣也厠田盤曲宴加南苑紆臨俾扈駕視前來
者肯教差(先是哈薩克布魯特來朝俱令扈從木蘭行圍今時當仲冬大閱因於盤山覲謁之次道)
(便携赴南苑俾得預觀講武以均恩禮)
輸誠乘傳走陪臣萬里餘程日六旬賜食山莊禮粗習
隨圍海子惠重申獻芹乃解歸俘黨賚幣何妨不受人
(阿睦爾撒納之姪伊什扎布先為我兵所俘旋脱奔哈薩克又轉售於塔什罕城皆未知其為逆酋族屬也侍)
(衛蒙固爾岱到彼識之告以其故遂縳來以獻與入覲人同至念其年幼無知且非逆酋嫡子孫比因嘉回人)
(執送畏懷懇誠特賜以幣並勅釋還之)自是開門胥識義應教漏網共懷
仁
御製南苑行圍雜詠(戊寅)
盤谷迴鑾攜貴山栢冬苑景益蕭閒先來大獮均曾預
(上年左部哈薩克及今秋布魯特赴覲木蘭皆得随獵今右部哈薩克等繼至携赴南苑閱武錫宴乘便行圍)
(亦令其隨列預觀)小狩應教視此間
草枯廣甸馬蹄輕疊中非誇技擅精驚喜從他遠方訝
歡呼騐我衆人情
疎蕪澹靄接寒林勒馬凝思亦偶吟二十年前習獵我
原無爾許創垂心
御製賜哈薩克布魯特等宴即席得句(戊寅)
烏孫掃淨玉門開受號争先肯後哉獻馬不須金馬去
右宛今效左宛來踵前露布相伯仲(布魯特東西二部均於今秋覲謁而)
(回兹西部最遠者與哈薩克同至)罷戰康居總厠陪(塔什罕城回人先與哈薩克相争今)
(修好同來入覲)誰道蒲萄經歲久三巡早各醉芳醅
御製南苑賜哈薩克布魯特塔什罕回人等觀煙火燈
詞(戊寅)
欵關定笮復存卭慶典頻煩舉仲冬為耀光明逮疏狄
先陳曼衍引魚龍
燈火城南六十春(康熙二三十年間元宵盖曾在南苑陳煙火後以建暢春園率於彼度節)
(不復在此觀燈者六十餘年矣)重觀因賚遠來人村民遥近扶攜至不
禁金吾例可循
百道流虹貝闕朝光明彷彿上元宵田蠶事例雖云早
已盼霏空六出飄
後先接踵共來尊難學蕭王閉玉門爆響連珠成捷報
便期早晚定堅昆(時我師方圍葉爾羌城日夜望捷音之至)
風定時暄夜正長上弦魄影已騰光(時十一月初五日)周家建
子原正月想是嫦娥也為(去聲)忙
鱗集應教一視同避寒燈火夜深烘高張黃幕三巡罷
訝似清凉萬樹中(山莊三十六景内無暑清凉後即萬樹園邇來觀燈火宴遠蕃之處)
翠火明燈玉樹攢化城蜃閣絳雲端元宵預借休相擬
惠遠寧為好樂觀
萬幕高竿揭野燈半輪真是一條冰肩輿宴罷還行館
惕夕因心畏益增
御製大宛馬歌(己夘)
今之哈薩昔大宛(哈薩克雖三字急呼薩克則為一音盖本兩字漢字析而為三)嶠山
神種古所傳烏孫中閡阻聲教(向為準噶爾所隔不通中國)攘為已
有曾貢閑(準噶爾台吉噶爾丹策凌時屢貢哈薩克馬曾有詩)不仁之守再世斬
伊犁萬里拓幅員哈薩布魯(布魯特字從上亦急呼成二字)胥向化無
他為賮致敬虔騕褭汗血實方物左右部長及可汗遣
其首領遠來獻却之失望厚賚還駩騢騮騅類實夥匍
匐牽跪陳墀前為龍為徠各夭矯雄姿逸態英且間流
珠歕玉誰則見奔霄追電有必然往者貳師求善種徒
勞數萬惡少年致一二耳猶艷詡奚稱歸德開遠門闢
疆勤遠非本意人歸天與寧可捐人歸天與寧可捐作
歌自警示後昆
︹漢書西域傳︺康居有小五王一曰蘇䪥王治蘇䪥
城二曰附墨王治附墨城三曰窳匿王治窳匿城
四曰罽王治罽城五曰奥鞬王治奥鞬城凡五王
屬康居
︹晉書西域傳︺康居國在大宛西北可二千里與粟
弋伊列鄰接其王居蘇薤城風俗及人貌衣服略
同大宛地和暖饒桐柳蒲陶多牛羊出好馬泰始
中其王那鼻遣使上封事并獻善馬
︹魏書西域傳︺者舌國在破洛那西北去代一萬五
千四百五十里太延三年遣使朝貢自是不絶
︹唐書西域傳︺石或曰柘支曰柘折曰赭時漢大宛
北鄙也東北距西突厥西北波臘南二百里所抵
俱戰提西南五百里康也圓千餘里右涯素葉河
王姓石治柘折城故康居小王窳匿城地西南有
藥殺水入中國謂之真珠河亦曰質河東南有大
山隋大業初西突厥殺其王以特勒匐職統其國
顯慶三年以瞰羯城為大宛都督府開元初封其
君莫賀咄吐屯有功為石國王二十八年又册順
義王天寳中初封王子那俱車鼻施為懷化王賜
鐡劵久之安西節度使高仙芝討之俘以獻斬闕
下王子走大食乞兵攻怛邏斯城敗仙芝軍自是
臣大食寳應時遣使朝貢
按自左部哈薩克西南行曠野二千餘里逐水
草無城郭在準噶爾西北以漢書烏孫西北與
康居接之文証之哈薩克為康居故地其說略
備于前矣第按漢書大宛北與康居接烏孫西
與大宛接休循捐毒西北至大宛國史記大宛
土著耕田有城郭屋室是大宛當在烏孫之西
康居之南休循捐毒之西北有城郭之國即是
也今右部哈薩克西境直抵塔什罕其汗阿比
里斯即居塔什罕城内而塔什罕城之東北西
北一帶尚有城郭部落則今之右部哈薩克當
屬漢康居之五小王地其西南鄙則接大宛之
西北者也伏讀
御製詩跋云大宛部落強盛附庸者多哈薩克在彼當
是其部中之一國耳臣等竊惟大宛康居境界
毗連故邊鄙部落附庸服屬以右部論之理有
必然者矣唐書石國即漢康居苖裔在九姓昭
武中其國稍北以今形勢考之其東境抵今塔
拉斯郭勒而西境尤廣極於塔什罕之東南與
安集延諸城相近所謂大宛北鄙者也石國之
外别有曹米康史何安火尋戍地諸國皆康居
分支始居祁連山北昭武城後稍南依蔥嶺者
其未遷之前當屬今右部哈薩克境既遷之後
當與今安集延諸城相屬也(詳見次卷那木干條)
欽定皇輿西域圖志卷四十四
欽定皇輿西域圖志卷四十四
藩屬一
左部哈薩克
左部哈薩克東南與準噶爾接西與右部接北與
俄羅斯接其常所會廷曰葉什勒傍葉什勒河東
去塔爾巴噶台南去伊犁皆千里東南去鎮西府
四千五百餘里其部曰鄂圖爾玉兹無城郭逐水
草事游牧冬夏别居無常處地廣人稠甲於他部
境西北隅有獨樹一株其上五枝盤拏蔭廣可容
二百騎名鄂呼引噶克义莫朵為西域神物風俗
物産大略與準噶爾等文字同言語稍異其君曰
汗其汗族而為首領者名蘇爾統相傳其地為古
大宛今詳考之蓋古康居國也其汗阿布賚初乘
達瓦齊亂數侵擾準噶爾乾隆二十年二月準噶
爾平
詔遣使往諭阿布賚言於使臣侍衛順德訥達永阿曰
向聞
大皇帝臨御中土以山川之故貢譯未通今
天威遠播掃伊犁興黃教俾與準夷俱生生實無疆之
福敢以誠心歸於德化九月順德訥等以其使博
洛布拜等歸伊犁阿睦爾撒納適以伊犁叛明年
走哈薩克阿布賚納之
詔遣將軍達爾黨阿由西路哈達哈由北路先後以大
軍進阿睦爾撒納之走哈薩克也有奈曼鄂拓克
納拉巴圖者邀劫之不獲勦其衆阿睦爾撒納以
三騎走附阿布賚其屬欲擒獻阿布賚不可乃遣
和集博爾根以兵從阿睦爾撒納走努拉自率千騎
西行會於蒿哈薩拉克鄂拉下以待我師七月將
軍達爾黨阿兵至於雅爾拉與和集博爾根前隊
二千餘兵遇賊設伏佯敗我師登於山俯其隂則
伏在焉蜂屯蟻聚隨以號火乃堅壁壘繕營伍賊
不敢出越宿遣烏爾登以輕騎致師分阿里衮鄂
實哈寧阿明瑞為左右翼將軍達爾黨阿副將軍
扎拉豐阿執纛以中軍進齊努渾瑪瑺特通額額
爾登分部從之賊倉猝不及顧潰於山麓斬首五
百七十餘級餘敗去我兵乘勝進努拉擒楚魯克
是時和集博爾根方與阿睦爾撒納引二千騎西
行我軍逼之列而陣出入鏖戰良久獲其纛及礟
賊乃亂斬三百四十餘級阿睦爾撒納易纛褫衣
冠而遁初順德訥歸自哈薩克以阿布賚恭順狀
聞復遣賫
勑往諭七月至博爾喀爾綽闊為哈薩克兵所阻不得
達至將軍哈達哈營乃遣扎薩克三都布等擊敗
阿布賚兵於蒿哈薩拉克鄂拉下斬首百餘級奪
其馬匹輜重無算阿布賚遁師從之復斬首百餘
級獲馬二百鎗械百餘獲昭華什由是三戰皆捷
師至於伊什勒於是達爾黨阿哈達哈兩軍合魯
楚克昭華什既獲而見將軍極陳阿布賚之欲内
附也將軍縱之俾往諭曰
大皇帝命將討叛爾從賊則死若能擒以來臣僕無二
於是阿布賚亦稔知為阿睦爾撒納所賣將擒賊
以求臣於我其謀泄阿睦爾撒納乃竊哈薩克馬
十餘騎逃歸準噶爾二十二年將軍兆惠參贊大
臣富德等復將兵西征阿睦爾撒納再走哈薩克
六月阿布賚以兵三萬助擒阿睦爾撒納遣其弟
阿布勒比斯為前隊與我兵遇奉將軍馬一參贊
馬一陳情請罪願受約束於是兆惠等復遣使往
諭阿布賚乃遣亨集噶爾等奉良馬四表請内附
其文曰自臣祖額什木汗揚吉爾汗以來從未得
通中國聲教今秪奉
大皇帝諭旨加恩邊末部落臣暨臣屬靡不懽忭感慕
皇仁臣阿布賚願率哈薩克全部歸於鴻化永為中國
臣僕聞於朝
詔受之秋阿布賚使臣至
避暑山莊朝謁
賜宴萬樹園觀燈火阿布賚既臣於我遂以其兵助擒
賊與順德納遇於途而言曰我哈薩克以阿睦爾
撒納之故獲罪
天朝仰荷
大皇帝鴻慈不棄覆載為臣為僕願悉力擒賊庶贖前
罪毋有二心阿睦爾撒納敢外帡幪是不祥人也
是有天道其何能活乃以托忒烏珠克字印文導
我師巡行諸部是月阿布賚將以計擒阿睦爾撒
納於阿爾察圖不獲奔俄羅斯執其從賊額布濟
齊巴罕來獻二十一年努拉之役和集博爾根以
殘兵遁至是聞阿布賚降乃與喀拉巴拉特者親
率其屬三萬戶欵於軍門曰外臣不識文字謹以
身指降將軍兆惠為啟帳命東向坐將軍南向坐
列筵食之牲體哈薩克俗必持咒破戒始食於是
乃言為
大皇帝臣豈敢稱禁因共飽餤畢引觀花馬射懸鎻子
甲射之徹其裏益大駭服約助擒賊叩首去左部
咸服二十三年五月哈薩克拜濟格特部落之拜
布拉克巴圖魯等獲布庫查罕六月哈薩克哈爾
津等獲厄魯特和碩齊皆獻於軍械送京師二十
四年阿布賚復遣其兄子俄羅斯蘇爾統及其頭
目伯克訥等來朝
賜宴
皇上較射於
御園得與觀焉二十五年復遣使來朝宴賚令觀圍
賜勅諭俾約束所部毋越境游牧二十六年正月
賜勅諭寬所屬巴魯克巴圖爾侵掠烏梁海罪六月伴
送使臣入
覲回程定𣲖
乾清門侍衛禁哈薩克于烏里雅蘇台市易二十七
年二月哈薩克阿布勒瑪木比特等遣使來朝值
聖駕南巡
覲於揚州
行在
賜冠服所屬哈喇圖魯什送歸額魯特人口賞賚有加
參贊大臣阿桂收取越界游牧之哈薩克等
諭寬其罪而還之五月弛烏里雅蘇台市易之禁仍禁
私市七月阿布賚遣使來朝
命隨觀木蘭圍
賜冠服以陪臣烏默爾為
乾清門侍衛令暫歸挈眷移居伊犁二十九年三月
阿布勒瑪木比特遣使來朝
賜冠服三十四年正月阿布勒比斯遣子卓爾齊來朝
三月阿布賚遣子斡里蘇爾統來朝三十八年正
月哈薩克波羅特繼其父阿布勒瑪木比特為汗
遣使來朝阿布賚子卓爾齊亦來朝四十一年正
月阿布賚遣使來朝俱宴賚如例哈薩克建廷葉
什勒居客斯騰城其地北極高四十六度二十分
至四十八度距京師偏西三十二度至三十七度
當準噶爾北全境東西千里南北六百里四山環
繞山脈亦自西而東其南境之山曰喀拉巴克喀
爾海鄂拉又東為喀爾克圖哈薩拉克鄂拉又東
為扎拉圖哈薩拉克鄂拉又東為勒克楞鄂拉踰
山而南入準噶爾境齋爾界又東為鄂綽沁吉斯
鄂拉又東為阿爾津沙拉什保台鄂拉又東北為
阿爾輝西里入準噶爾境額米爾界自喀拉巴克
喀爾海鄂拉西北行折而東為厄勒伊們鄂拉葉
什勒河源出焉又北為尼雅克圖鄂拉又東為尼
滿哈濟蘭鄂拉又東北為喀爾瑪竒爾哈鄂拉又
東為阿克竒位鄂拉又東為巴顔鄂拉又東為蒿
哈薩拉克鄂拉即將軍哈達哈敗阿布賚處又東
南為阿巴拉爾鄂拉又東至塔爾巴噶台而止羣
山内外源泉經絡其最著者為綽多爾圖郭勒出
喀拉巴克喀爾海鄂拉東為克巴什博爾濟爾郭
勒又東為哈薩拉克布拉克又東為博爾喀得克
布拉克又東為額特倫布拉克又東北為什納噶
布拉克沮洳渙散燦若列星又東為奎蘇布拉克
又東為阿爾齊圖布拉克又東為青吉斯布拉克
又北為阿林布拉克又東為阿濟蘇布拉克又東
為烏爾圖布拉克又東為色爾格郭勒又東為罕
拉海圖布拉克又東北為三察爾郭勒又東為楚
庫魯克郭勒又東南踰山入塔爾巴噶台界其在
右哈薩克西北境者為葉什勒郭勒沿河西北行
二百里為哈薩克春吉索波藍地苦寒其汗盛夏
常居此自是以西地益曠渺左部境内岡阜層沓
折而西北行二千里為依底克鄂拉當塔拉斯郭
勒東南境入右部
御製哈薩克稱臣内屬遣使進貢詩以紀事(有序丁丑)
哈薩克即大宛也從古不通中國雖漢武勞師動衆
僅得其馬猶且動色頌功斯何稱焉去歲我師因追
叛寇阿睦爾撒納直入其境哈薩克撤帳驅畜遁去
數千里朕以絶域駐師非計也命撤師哈薩克悔其
為阿睦爾撒納所賣謀擒之以獻而奸賊復自哈薩
克逃迴準噶爾乘噶爾藏多爾濟巴雅爾等之亂鴟
張嘯聚今春我師重入伊犁問罪則噶爾藏多爾濟
已被其姪扎納噶爾卜所害而扎納噶爾卜又為阿
睦爾撒納所襲僅以身免我參贊大臣富德率師窮
追阿睦爾撒納巴雅爾適與哈薩克師遇哈薩克不
敢犯我師顔其汗阿布賚随遣使稱臣入覲今巴雅
爾已獲阿睦爾撒納亦不日成擒即或竄入哈薩克
而哈薩克亦約縛之以獻喜銷兵之有日爰點翰以
成辭
冞入伊犁靖陸梁鯨鮞懲逆武維揚已看頡利成生虜
又報洛那歸職方致馬本非如武帝閉關未得學蕭王
更欣願縛渠魁獻載戢干戈日月光
御製哈薩克使臣至令隨圍獵並成是什(丁丑)
伊古從來化外蠲間關馳使遠朝天不知中土歲月日
乃隔長安萬二千塞野便教預獵喜山莊旋與錫恩駢
即今行國多天馬附會誰窮太史編
哈薩克在漢為西域地史漢所記匈奴在北西南夷
在西南西域諸國在西為最遼遠相傳哈薩克為古
大宛然史記言大宛為城郭之國則正今之葉爾羌
喀什噶爾及吐魯番一帶回部非哈薩克也哈薩克
雖亦回教而實行國與布魯特同俗又所稱大宛産
苜蓿蒲陶今哈薩克亦絶無徒以産馬與大宛相似
然西北諸部何處不産馬耶盖漢時大宛烏孫康居
奄蔡月氏扞冞于闐諸國統為西域而大宛部落強
盛附庸者多哈薩克在彼時當是其部中之一國耳
史稱大宛東北則烏孫而吐魯番之東北即厄魯特
諸部烏孫者蒙古語謂水也厄魯特逐水草而居史
所謂隨畜與匈奴同俗者也且今哈薩克在厄魯特
之北是又不同矣史稱大宛東則扞冞于闐扞冞音
韻與今之哈密為近史記之扞冞漢書作扜彌又或
作拘彌而史記所載為最先漢書之扜彌或因字畫
偶誤相沿不改展轉訛謬至云拘彌則益失之遠矣
且于寘于闐音聲迥異二者之間必有一誤子寘絶
無可考于闐産玉歴代相傳今回部之和闐水多美
玉當為于闐故地也亦知大宛非定哈薩克明矣或
又以哈密為古伊吾引歴代開田屯兵建設州郡為
據然焉知非漢占伊吾之地屯田設戍而扞冞乃西
遷近于闐而居乎又安知非中國浸微而扞冞仍來
其故處乎在昔夷漢言語絶不相通所傳不免悠謬
今文武將吏往來西域與行内地無異則史所謂大
宛烏孫康居奄蔡月氏扞冞于闐諸國與今之厄魯
特哈薩克布魯特葉爾羌喀什噶爾其同異大小皆
可以次而徐考且歴代傳記西域諸國所云勝兵數
百者其實不過如今之準噶爾卄一昂吉之一回部
賽里木阿克蘇等小城有一酋長即可稱一國之類
耳設以今所定準噶爾哈薩克及回部相較則史所
稱西域三十六國者不啻九牛一毛矣必執史漢為
據則司馬遷班固並未身歴其地即至其地而語言
不通文字不曉其傳訛有必然者故注其大略如右
御製寄題哈薩克獨樹(有序丁丑)
哈薩克西北隅有獨樹一株其上五株盤拏隂廣可
蔽二百騎哈薩克謂之鄂哷引噶克义莫朵鄂哷者
河名噶克义莫朵者獨樹之謂本土爾扈特所稱名
也樹生河源久聞其語今問之來使信然夫宇宙之
大何竒不有然非實據見聞者奚足稱焉昔既為長
白瑞樹歌今復悉此物必有對其理信然獨惜其遠
處天末異域伊古及今文人學士且不聞其名安能
傳其實點筆紀事盖不如漆園寓物謬悠而已
獨樹鬱輪囷物惟久故神(哈薩克過其下者必膜拜供獻而不敢稱其名盖如蒙古)
(之鄂博矣鄂博見舊作詩卷中)隂周二百騎歲閱八千春建木誰曾見
竒蹤我所詢依稀北谷子䭀飯此修真(道書登真隠訣云䭀飯方受西)
(梁真人時在大宛北谷)
御製萬樹園宴哈薩克使臣詩以紀事(丁丑)
萬樹丹青艷霽霜秋陽送暖似春陽多須深目遵典屬
鄂畚槎耏(二處皆哈薩克地名)歸職方耀武未煩貳師李窮源底
藉鑿空張近安遠服休稱慶益勵吾心敬不遑
御製九月十五日賜哈薩克使臣觀燈火(丁丑)
九瀛一合貴山朝火樹依前綘蠟燒可識仙莊原月宇
只疑鹽澤接星橋霜林葉落還裝葉霞嶠標藏重(去聲)建
標惠遠行時詎尋樂漫稱預節賞元宵
御製哈薩克汗阿布賚之姪俄羅斯蘇爾統及其陪臣
來朝詩以紀事(己夘)
貢徵曾弗責包茅厚往頻來不藉教命彼近親亦台吉
獻其方物乃蒲捎皇輿豈必論疆界廣運何妨示與胞
偶值咸賓殷保泰乾元切體九三爻
御製填倉日命哈薩克人觀燈火(己夘)
委羽來經五月程上元盛典值都城得教餅節觀燈火
為示懷柔洽衆情
陪臣數已較前多更見親支遣洛那(俄羅斯蘇爾統為阿布賚汗之姪在)
(其台吉中分最親因專遣朝覲)邀賞漫須惜繁費(來人多則賞物多外夷見小習氣皆然)
古來服遠幾經麽
化城蜃閣無邊幻翠火明燈依舊新亦有花翎曾至者
解稱兩度沐恩人(陪臣内有伯克訥者前年入覲得邀寵章之錫今再至即戴所賜花翎意)
(殊自喜示榮侣伴)
虹光百道燭層霄信有龍門婪尾燒漫誚重儓增頓置
上元屈指纔(去聲)旬朝
御製御園賜宴哈薩克蘇爾統俄羅斯等即席得句(己夘)
北紘向化至烝烝懷遠應施慶賜仍親族况來蘇爾統
(哈薩克汗族而為首領者則稱蘇爾統盖如準噶爾台吉之類)關河遥别客斯騰(哈薩克阿)
(卜爾嘛蜜特所居城名也)玉花尚積嵰山雪火樹剛收太乙燈典盛
漢家歌天馬持盈惟益厲兢兢
勤遠寧同道出駹畏懷幸致望風降傳觴何必稱瑶水
命舞還教出帝江眩耀口騰明吐火倒投跟絓戲緣橦
奉時行慶非誇富錫命惟三協萬邦
御製射八韻(有序己夘)
紫籞韶昌九品正資宣對黃間春永四侯爰肄幾閒
當御耦之催班更宛人之入侍既掄才而授位三五
聫行喜弓燥而手柔疊雙呼雋前者蕃王負弩曾陪
靈囿三驅今焉屬國奉琛復覩和門九節念兹觀德
為國朝所素嫺雖值率賓敢
家法之稍懈非誇獨擅略示大端
園門曰出入賢良(正大光明殿前正門名皇考御額也)理事恒兹引對
敭多士惟殷斯籲俊遠夷兼值彼來王綠籖器使掄庶
位騂角親彎試廣場志正體平力奚主執專藝熟中(去聲)
還常(是日發二十矢中十八末一矢正中五層之中的)示之所尚傾心服命以
同為到手忙(時命哈薩克能射者均得預列及彀弓注矢動不成節盖外夷或有習弓矢者然較)
(之滿洲索倫相去不啻逕庭矣)詎止朝儀浹宴樂要令(平聲)廟略讋張皇
(外夷惟知重武宴會百戲彼雖樂觀終不若示以射獵彼乃誠心悦服不敢輕視中國故朕每於此亟亟焉)
恬文嬉武夙為戒
祖制
天庥敢不蘉珥筆儒臣從紀盛自予
家法奉無疆
御製宴哈薩克陪臣作(庚辰)
哈薩陪臣候起居優恩錫宴示榮諸徐聞壺漏遲金狄
不藉瓊筵命象胥塞限寒門帝京到風來暑節曉凉舒
時和武定遐方順惟勵謙冲凜執虚
御製哈薩克使至俾觀圍(庚辰)
阿布賚汗(哈薩克汗名)候起居蘇爾(平聲)統(阿布賚姪其名都勒特赫勒蘇爾統)
(盖其貴族之稱如蒙古之台吉云)至謁鑾輿兼程而進堪嘉彼(前聞阿布賚遣)
(使入覲念其道遠恐不能急馳傳諭緩程而行於十月初旬至熱河而蘇爾統以九月初三自烏里雅蘇台起)
(程月之十八已抵波羅河屯據云途中驛騎餼糧並荷天朝優恤不知跋涉之勞急欲瞻覲天顔以申誠悃)
厚惠以加寧靳予北界控弦重習獵漢家連網笑周阹
圍期二日應教展(廿一日駐蹕海喇蘇台止餘一圍因哈薩克使至特命展加二日俾得扈)
(從預觀)射得肥麅便賜諸
御製哈薩克陪臣到因擕觀廣陵風景(壬午)
哈薩朝正貢馬頻路遥遲到值南巡因教馳驛來江國
便挈行春閱綺闉昔歲觀光稱使者(辛未準噶爾使臣曾命至蘇州賜諭)
(爾時準夷尚未𠞰滅哈薩克原屬準夷不通中國也)今番優賚實陪臣廣陵鄂畚
(哈薩克地名)何南北總我心懷保赤人
御製賜賚哈薩克陪臣並擕遊御園詩以紀事(甲申)
北戒遥踰萬里程陪臣久乃達都京(正月據報哈薩克使臣至邊因命留)
(火戲待之兹以路遠雖命馳驛速行猶至三月始到遂不復賜觀煙火祗按例賜食頒賞遣還)鐙宵早
過九華照御苑方當百卉榮獻馬無過聊表愫同舟真
是大聮情慣來可罷恩筵欵(以彼歲有來使且未值燈節遂弗賜宴)厚往
仍教例賚行
御製上元前二日錫宴外藩即席得句(己丑)
仰流鱗集賀元正錫宴欣逢雪後晴大幕穹窿慶雲擁
西山迤邐玉屏横鐻鍝君長舊臣列(都爾伯特今亦有出痘者來京賀正)
(與舊藩無異)㲥毦衣冠侍子伻(哈薩克阿布勒比斯汗遣其子卓爾齊來京特命入宴)
正是遠來近悦候却教南顧繾遐情(緬匪弗靖待之一歲彼無投誠之信)
(此無赦罪之理將籌大舉用繫遠懷)
御製哈薩克汗阿布賚遣其子斡里蘇爾統來請安於
御園賜宴因成是什(己丑)
未徵侍子入朝參却以輸誠叠遣男(右部哈薩克阿布勒比斯遣子卓爾)
(齊於新正入覲令隨朝正外藩宴賚今左部阿布賚之子亦至特命一例錫宴用均柔遠恩禮)不督因
之深感慕無私應與徧包含笙鏞並奏春光暢金帛優
頒愷澤覃忽憶朱波方梗化一為愜意一為慙
清晨細雨灑霏微開宴穹廬朗旭暉(張大幕于西園凡宴外域每用之以)
(順其俗尚也)已是澤霑惟霽好敢誇
天與及人歸戴恩永矢無他嚮式禮還嘉弗少違章服榮
頒剛稱體被教異部耀光輝
御製上元前一日宴哈薩克波羅特汗陪臣阿克台里
克及卓爾齊即席成什(癸巳)
波羅(讀作上聲)特兹馳使伻繼汗請命覲都京(波羅特以繼其父阿布勒)
(瑪木比特為汗遣陪臣阿克台里克入覲念其汗本受中朝封爵而請命有愛戴之忱且以十一月抄自伊犁)
(馳驛行走便捷上元前即抵京殊屬恭順因優加宴賚)底須更(平聲)置示威重便可
允行奬恪誠卓爾齊(别部阿布勒比斯王之子向曾來京)尤習國禮理藩
院引賀新正厚恩豐醼頒嘉節柔遠旁通萬里情
御製幸西苑接見朝正外藩年班回部哈薩克來使及
西川土司頭人等之初次覲謁者即事得句(丙申)
步輦西華西苑巡匪遊圖覲遠徠臣夾衢左右分迎接
露冕笑言普拊循回部更番久依例(庫車三品阿竒木伯克阿克伯克等)
(十三人朝覲如年例)内旗扎薩久稱賓(内札薩克四十九旗之蒙古王公台吉等輪歲朝正)
(舊稱蒙古賓客以示優異)土爾(讀作平音)扈入朝如雁(土爾扈特及杜爾伯特新附之王公)
(台吉等亦每年輪番入覲)哈薩克流仰集鱗(哈薩克汗阿布賚遣使鄂托爾齊等朝貢適至)
來享來王來賀節土司土舍土頭人(兩金川平定以後其餘各土司羣籲)
(瞻仰因許其照回部例輪班朝賀今初次來京之土司明正宣慰司甲爾參德沁等八人及綽斯甲布土舍綽)
(爾甲爾參等三人土守備加頭等侍衛木塔爾等十一人德爾格特頭目索特納木拉布坦等七人即命成都)
(將軍明亮統率以行兹于西苑門外隨衆夾道叩謁隨傳旨詢慰並加賞品級項帶及冠服有差)撫兹
武偃文修世益切盈持泰保寅
(臣)等謹按哈薩克地産良馬故相傳為即古大
宛及恭讀
御製哈薩克使臣至令隨圍獵詩跋辨析精詳哈薩克
之非即大宛曠若發蒙矣(臣)等紬繹
聖論研核史書按厥方隅証以風俗定其地為漢之康
居唐之黠戛斯備錄史書而申以論說如左
︹史記大宛列傳︺康居在大宛西北可二千里行國
控弦者八九萬人與大宛鄰國國小南羈事月氏
東羈事匈奴
︹漢書西域傳︺康居國王冬治樂越匿地到卑闐城
去長安萬二千三百里不屬都護至越匿地馬行
七日至王夏所居蕃内九千一百四里東至都護
治所五千五百五十里東羈事匈奴宣帝時匈奴
五單于並争漢擁立呼韓邪單于而郅支單于怨
望殺漢使者西阻康居至成帝時康居遣子侍漢
貢獻然自以絶遠獨驕嫚不肯與諸國相望漢為
其新通重致遠人終羈縻而未絶烏孫小昆彌
末振將弟卑爰疐共謀殺大昆彌將衆八萬餘口
北附康居謀欲藉兵兼并兩昆彌
︹魏略西戎傳︺北烏伊國在康居北堅昆國在康居
西北丁令國在康居北此上三國堅昆中央南去
車師六國五千里
︹唐書回鶻𫝊︺黠戛斯古堅昆國也郅支單于破堅
昆於時東距單于廷七千里南車師五千里郅支
留都之故後世得其地者訛為結骨稍號紇骨亦
曰紇扢斯云直回紇西北三千里東至木馬突厥
三部落曰都播彌列哥餓支堅昆之人得以役屬
之堅昆本彊國也地與突厥等東至骨利斡南吐
蕃西南葛邏禄始隸薛延陀未始與中國通貞觀
二十二年聞鐡勒等已入臣即遣使者獻方物其
酋長俟利發失鉢屈阿棧身入朝帝以其地為堅
昆府隸燕然都護高宗世再來朝景龍中獻方物
元宗世四朝獻乾元中為回紇所破自是不能通
中國後狄語訛為黠戛斯盖回紇謂之若曰黃赤
面云又訛為戛戛斯
按漢書西域傳烏孫東與匈奴西北與康居西
與大宛南與城郭諸國相接西北與康居接西
面北面皆與康居接故不别言北與某接也今
之回部為天山以南城郭諸國今之準噶爾在
天山北南與回部接為漢烏孫而左部哈薩克
在準噶爾北迤邐西行至右部哈薩克與塔什
罕接連延二千餘里偏西北行則為後哈薩克
是哈薩克全境當準噶爾西北兩面此正漢書
所云烏孫西北與康居接者其在於今當兼左右
哈薩克而言也又史記漢書俱云康居東羈事
匈奴又漢書云匈奴殺漢使者西阻康居又云
烏孫北附康居是康居東為匈奴南為烏孫明
矣今天山東北實漢匈奴舊壤其西則哈薩克
居北準噶爾居南此漢書所謂康居東事匈奴
匈奴西阻康居烏孫北附康居者也康居國王
冬治樂越匿地夏居蕃内顔師古曰王每冬寒
夏暑則别居不一處今哈薩克汗阿布賚夏則
居葉什勒等處冬則居哈薩克固斯古爾班察
爾等處所謂冬夏别居者其俗亦正相類晉魏
以降康居國乃西遷其地屬今右部哈薩克與
左部無涉至唐書載黠戛斯地當伊吾之西焉
耆北白山之旁似與哈薩克方位不合然考唐
書原文所謂伊吾西白山旁者乃推原古堅昆
故地當屬今準噶爾境若就郅支單于西破堅
昆之後遷都西北則東距單于廷七千里南車
師五千里魏略與唐書所載略同在今準噶爾
部北其為哈薩克壤無疑且考伊犁東北即古
葛邏禄部而哈薩克又在葛邏禄東北亦正與
唐書黠戛斯西南葛邏禄之語相合也
右部哈薩克
右部哈薩克東去左部二千里北至俄羅斯界西
南至塔什罕其部曰烏拉克玉兹汗曰阿比里斯
其巴圖爾有三曰吐里拜曰輝格爾德曰薩薩克
拜阿比里斯駐塔什罕城不事事受成而已惟吐
里拜實專其政其俗大略與左部等其地在古康
居國西境初阿布賚告於順德納曰我哈薩克之
有三玉兹如準噶爾之有四衛拉特也鄂圖爾玉
兹則我為政矣他如竒齊克玉兹烏拉克玉兹族
兄為之當與偕來作中土臣乃使其弟阿布勒比
斯往而參贊大臣富德方以兵索逆賊哈薩克錫
拉至右部遣蒙固爾岱赫善等往撫次軍於莽格
特城外是時吐里拜等方與塔什罕回人吐爾占
戰不下平之乃下(詳見次卷塔什罕條)於是吐里拜等感
德畏
威指軍門納欵奉馬進表以降其文曰伏念臣者久思
内附遠處邊末與左部阿布賚各長一方為準噶
爾阻絶末由自通近聞左部輸服被
恩優渥恭惟
天使惠來祗領
宸訓得均隸臣僕誠懽誠忭謹遣臣子弟入
覲瞻仰
天顔如天覆育之
聖人在上臣願竭衰駑奮勉自效永無二心倍於左部
表聞乃受正朔列外藩焉二十三年吐里拜遣其
子卓蘭及輝格爾德之弟博索爾滿朝
京師
賜宴盤山静寄山莊並隨至
南苑與觀
大閱及燈火
恩賚甚渥今測其地北極高四十三度至四十五度距
京師偏西四十五度四十八分東與左部接東南
與伊犁西北境接南與布魯特及安集延那木干
諸部接西踰塔什罕西六百餘里北至依底克鄂
拉名北哈薩克西南為格根郭勒又西南為納穆
爾郭勒又南為雅哈爾斯郭勒又西南為錫爾郭
勒又西為薩哈斯郭勒又北為塔拉斯郭勒格根
郭勒東近塔拉斯郭勒者為哈拉庫爾為達布孫
淖爾薩哈斯錫爾兩河之間岡巒綿亘為穆呼札
爾鄂拉為哈拉綽克多達巴為莽阿錫魯達巴為
柯格納斯達巴嶺北大澤名騰吉斯地周迴數百
里盖小海也海之東南崖有部名沙爾又東北薩
哈斯郭勒南有達拉什城噶拉楚克城錫爾郭勒
西北有波拉克城其東有那斡喀特城又南有蒿
達克城由蒿達克西踰錫爾郭勒為塔什罕其城
寄居右哈薩克部内而别自為部不相統也
御製右部哈薩克歸化遣使朝貢詩以紀事(有序戊寅)
右部哈薩克其汗曰阿比里斯與塔什罕城回人等
接壤雜居地廣人稠不下左部阿布賚所屬向為厄
魯特間阻未通聲教今年秋參贊大臣都統富德追
捕準夷餘孽哈薩克錫拉兵至其地會塔什罕與右
部哈薩克搆釁互擊因遣侍衛蒙固爾岱等宣諭威
德哈薩克叩首輸誠即日遣使朝貢而回目莫爾多
薩木什和卓亦悔悟息争並令頭目同時入覲念兵
非得已而所至如歸披閱郵函輙臚其緣起如此
偏師西海剿逋逃取便恩宣雜種曹豈謂解紛更釋難
(時右部與回人方背水决勝蒙固爾岱等單騎入兩陣間指揮宣檄即解甲聽命)匪徵目宿與
萄萄情欣左部榮同被(其疏略云右部素與左部阿布賚同為雄長今得均隸臣僕自)
(效請倍左部語尤愷摯)德慚(去聲)兩階會偶遭厚往薄來九經式持
盈保泰一心操
御製將之盤山駐蹕湯泉行宫作(有序戊寅)
右部哈薩克歸化侍衛挈其首領將至故往田盤令
彼覲謁欲因携以行圍並至南苑大閱示我國家耿
光大烈非為一已之豫遊實繫萬年之式度問
安啟蹕卓午駐旌聊詠七言用誌初頓
耆定伊犁車甲弢嶠山左右惠同叨扈行俾識朝家制
大閱兼陳士氣豪垂拱待參詎非逸覲揚永勖敢辭勞
問
安啟蹕初程近興引烟宫一染毫
御製右部哈薩克及塔什罕城回人布魯特部首領胥
來覲謁恰至山莊曲宴示恩點筆成什(戊寅)
罷争歸化信堪嘉(見前詩)舉踵延頸(平聲)豈計遐(左部哈薩克距京師)
(萬里而贏至右部所居迤西去左部尤遠據云久懷歸化之心以被準噶爾所隔今始遂本願塔什罕布魯時)
(皆其毗連遠部也)向日心殷身忘倦(侍衛携之乘傳而來日行三百里歷兩月之久方到)
(皆不言勞且歡忻踴躍稱真從日入處得到日出處也)敷天無外總為家詎期蔥
嶺殊言侣也厠田盤曲宴加南苑紆臨俾扈駕視前來
者肯教差(先是哈薩克布魯特來朝俱令扈從木蘭行圍今時當仲冬大閱因於盤山覲謁之次道)
(便携赴南苑俾得預觀講武以均恩禮)
輸誠乘傳走陪臣萬里餘程日六旬賜食山莊禮粗習
隨圍海子惠重申獻芹乃解歸俘黨賚幣何妨不受人
(阿睦爾撒納之姪伊什扎布先為我兵所俘旋脱奔哈薩克又轉售於塔什罕城皆未知其為逆酋族屬也侍)
(衛蒙固爾岱到彼識之告以其故遂縳來以獻與入覲人同至念其年幼無知且非逆酋嫡子孫比因嘉回人)
(執送畏懷懇誠特賜以幣並勅釋還之)自是開門胥識義應教漏網共懷
仁
御製南苑行圍雜詠(戊寅)
盤谷迴鑾攜貴山栢冬苑景益蕭閒先來大獮均曾預
(上年左部哈薩克及今秋布魯特赴覲木蘭皆得随獵今右部哈薩克等繼至携赴南苑閱武錫宴乘便行圍)
(亦令其隨列預觀)小狩應教視此間
草枯廣甸馬蹄輕疊中非誇技擅精驚喜從他遠方訝
歡呼騐我衆人情
疎蕪澹靄接寒林勒馬凝思亦偶吟二十年前習獵我
原無爾許創垂心
御製賜哈薩克布魯特等宴即席得句(戊寅)
烏孫掃淨玉門開受號争先肯後哉獻馬不須金馬去
右宛今效左宛來踵前露布相伯仲(布魯特東西二部均於今秋覲謁而)
(回兹西部最遠者與哈薩克同至)罷戰康居總厠陪(塔什罕城回人先與哈薩克相争今)
(修好同來入覲)誰道蒲萄經歲久三巡早各醉芳醅
御製南苑賜哈薩克布魯特塔什罕回人等觀煙火燈
詞(戊寅)
欵關定笮復存卭慶典頻煩舉仲冬為耀光明逮疏狄
先陳曼衍引魚龍
燈火城南六十春(康熙二三十年間元宵盖曾在南苑陳煙火後以建暢春園率於彼度節)
(不復在此觀燈者六十餘年矣)重觀因賚遠來人村民遥近扶攜至不
禁金吾例可循
百道流虹貝闕朝光明彷彿上元宵田蠶事例雖云早
已盼霏空六出飄
後先接踵共來尊難學蕭王閉玉門爆響連珠成捷報
便期早晚定堅昆(時我師方圍葉爾羌城日夜望捷音之至)
風定時暄夜正長上弦魄影已騰光(時十一月初五日)周家建
子原正月想是嫦娥也為(去聲)忙
鱗集應教一視同避寒燈火夜深烘高張黃幕三巡罷
訝似清凉萬樹中(山莊三十六景内無暑清凉後即萬樹園邇來觀燈火宴遠蕃之處)
翠火明燈玉樹攢化城蜃閣絳雲端元宵預借休相擬
惠遠寧為好樂觀
萬幕高竿揭野燈半輪真是一條冰肩輿宴罷還行館
惕夕因心畏益增
御製大宛馬歌(己夘)
今之哈薩昔大宛(哈薩克雖三字急呼薩克則為一音盖本兩字漢字析而為三)嶠山
神種古所傳烏孫中閡阻聲教(向為準噶爾所隔不通中國)攘為已
有曾貢閑(準噶爾台吉噶爾丹策凌時屢貢哈薩克馬曾有詩)不仁之守再世斬
伊犁萬里拓幅員哈薩布魯(布魯特字從上亦急呼成二字)胥向化無
他為賮致敬虔騕褭汗血實方物左右部長及可汗遣
其首領遠來獻却之失望厚賚還駩騢騮騅類實夥匍
匐牽跪陳墀前為龍為徠各夭矯雄姿逸態英且間流
珠歕玉誰則見奔霄追電有必然往者貳師求善種徒
勞數萬惡少年致一二耳猶艷詡奚稱歸德開遠門闢
疆勤遠非本意人歸天與寧可捐人歸天與寧可捐作
歌自警示後昆
︹漢書西域傳︺康居有小五王一曰蘇䪥王治蘇䪥
城二曰附墨王治附墨城三曰窳匿王治窳匿城
四曰罽王治罽城五曰奥鞬王治奥鞬城凡五王
屬康居
︹晉書西域傳︺康居國在大宛西北可二千里與粟
弋伊列鄰接其王居蘇薤城風俗及人貌衣服略
同大宛地和暖饒桐柳蒲陶多牛羊出好馬泰始
中其王那鼻遣使上封事并獻善馬
︹魏書西域傳︺者舌國在破洛那西北去代一萬五
千四百五十里太延三年遣使朝貢自是不絶
︹唐書西域傳︺石或曰柘支曰柘折曰赭時漢大宛
北鄙也東北距西突厥西北波臘南二百里所抵
俱戰提西南五百里康也圓千餘里右涯素葉河
王姓石治柘折城故康居小王窳匿城地西南有
藥殺水入中國謂之真珠河亦曰質河東南有大
山隋大業初西突厥殺其王以特勒匐職統其國
顯慶三年以瞰羯城為大宛都督府開元初封其
君莫賀咄吐屯有功為石國王二十八年又册順
義王天寳中初封王子那俱車鼻施為懷化王賜
鐡劵久之安西節度使高仙芝討之俘以獻斬闕
下王子走大食乞兵攻怛邏斯城敗仙芝軍自是
臣大食寳應時遣使朝貢
按自左部哈薩克西南行曠野二千餘里逐水
草無城郭在準噶爾西北以漢書烏孫西北與
康居接之文証之哈薩克為康居故地其說略
備于前矣第按漢書大宛北與康居接烏孫西
與大宛接休循捐毒西北至大宛國史記大宛
土著耕田有城郭屋室是大宛當在烏孫之西
康居之南休循捐毒之西北有城郭之國即是
也今右部哈薩克西境直抵塔什罕其汗阿比
里斯即居塔什罕城内而塔什罕城之東北西
北一帶尚有城郭部落則今之右部哈薩克當
屬漢康居之五小王地其西南鄙則接大宛之
西北者也伏讀
御製詩跋云大宛部落強盛附庸者多哈薩克在彼當
是其部中之一國耳臣等竊惟大宛康居境界
毗連故邊鄙部落附庸服屬以右部論之理有
必然者矣唐書石國即漢康居苖裔在九姓昭
武中其國稍北以今形勢考之其東境抵今塔
拉斯郭勒而西境尤廣極於塔什罕之東南與
安集延諸城相近所謂大宛北鄙者也石國之
外别有曹米康史何安火尋戍地諸國皆康居
分支始居祁連山北昭武城後稍南依蔥嶺者
其未遷之前當屬今右部哈薩克境既遷之後
當與今安集延諸城相屬也(詳見次卷那木干條)
欽定皇輿西域圖志卷四十四
