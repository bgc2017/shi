欽定皇輿西域圖志卷四十三
土産
(臣)等謹按大禹隨刊於九州之物産土宜縷析條
分垂之禹貢山海經所載草木禽獸率非耳目間
物雖亦足資博覽而徵信無取焉若歴代史家志
異域物産者大扺權輿班傳然傳言草木畜産有
異乃記頗嫌其略東海甘英周行西土歴條支而
抵安西臨西海以望大秦所到之國必區其品彙
傳其珍異以廣見聞惜其書不傳無可採摭魏晉
以下志方物者往往弔竒尚怪或失之誣方今
大化翔洽羣生蕃祉闢振古之狉榛昭維新之景物凡
屬夭喬飛走跂行喙息石韞而川含者向皆盲晦
於窮荒絶徼之中一旦荷
聖主之煦嫗帡幪㒺不欣欣自愛露采呈英以效靈而
獻瑞邇時伊犂鷟鸑之鳥烏梁海俊鶻之驄以及
和闐之玉葉爾羌之木瓜安石榴等莫不驛致
禁庭而竒石蜜食嘉種鮮聞並獲移植
上林
寵題篇什雖在微物亦會逢夫竒遇焉於是為之稱名
辨物類情别性纖悉無遺胥登鉛槧他若史傳所
載為旁參而互訂之信以傳信疑以傳疑不得以
昔有今無致滋漏略凡在今天山南北境者為摘
取而分附焉志土産第十八
