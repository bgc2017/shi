欽定皇輿西域圖志卷六
晷度
(臣)等謹按古地理之書類載天文分野誠以周天
三百六十度應大地七萬二千里憑地測天數緣
理顯非如占驗禨祥恍忽侔揣者可比也人居地
面有南北則北極出地有高下而晝夜之長短因
以不同是為南北里差人居地面有東西則見時
刻有早晚偏東一度見時應遲四分偏西一度見
時應早四分是為東西里差測量之法在先定京
師北極之高四十度以定緯次定京師西距中線
四十二度以定經由是推之自北極高四十度至
四十七度為西域緯度自京師偏西二十度至四
十二度為西域經度其晝夜刻分午正日景即無
難按次而攷
國家戡定西陲
特命推步之臣先俊乘傳測量凖道里之遠近憑彝器
以審求俯察仰觀弗踰銖黍既加詳於都會之區
亦不遺於邊境所届此固信而可徵者矣若分野
之法始於周禮以星分辨九州之地而不及九州
以外其在四裔外藩即以附近分野之星牽連統
屬如鶉首為秦分春秋時未有武威張掖酒泉敦
煌之地也漢置為郡不過附於鶉首之次今西域
拓地二萬餘里欲以秦屬井鬼之說統之則井鬼
之次晰之至於無可晰非通論也伏讀
御製毛晃禹貢指南詩注闡論雍州兩星之難槩伊犂
葉爾羌諸境
睿裁超卓曠若發蒙因灼然於古来分野之說之不可
可信既數有所窮亦理原難據未敢因仍傅會致
滋岐誤爰舉極度晷景高卑贏縮之數著於篇志
晷度第四
