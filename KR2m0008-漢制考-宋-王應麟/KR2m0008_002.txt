漢制攷卷二宋王應麟撰
春官注鄭師農云唐虞歴三代以宗官典國之禮與其
祭祀漢之大常是也疏代異法殊禮有㳂革故至
漢時祭祀之禮使大常主之
典瑞注瑞節信也典瑞若今符璽郎疏舉漢法而況之
守祧奄八人注奄如今之宦者疏漢以奄人為内宦
則名奄人為宦
世婦每宫卿二人中士八人注世婦后宫官也王后六
宫漢始大長秋詹事中少府大僕亦用士八人疏
見周時用奄之義
鞮鞻氏注鞮屨四夷舞者所屝也今時倡蹋鼓沓行者
自有屝疏謂漢時倡優作樂蹋地之人并擊鼓沓沓作
聲者行自有屝屨證四夷舞者亦自有屝與中國不
同也
太宗伯疈辜注故書疈為罷鄭司農云罷辜披磔牲以
祭若今時磔狗祭以止風疏舉漢法以況義狗屬
西方金金制東方木之風故用狗止風也
五命賜則注則地未成國之名王莽時以二十五成為
則方五十里合今俗說子男之地獨劉子駿等識古
有此制焉疏時有孟子張包周及何休等並不信
周禮有五百里已下之國以王制百里七十里五十
里等為周法故鄭指此等人為俗說也
孤執皮帛注帛如今璧色繒也疏漢時有璧色繒故
鄭舉而言之未知色之所定也
小宗伯立軍社注社之主蓋用石為之疏案許慎云
今山陽谷祠有石主
甫竁注今南陽名穿地為竁
肄儀為位注謂若今時肄司徒府也
肆師治其禮儀注故書儀為義鄭司農義讀為儀古者
書儀但為義今時所謂義為誼
司尊彛皆有舟注鄭司農云舟尊下臺若今時承槃
疏漢時酒尊下槃象周時尊下有舟故舉以為況也
獻酌脩酌注獻讀為摩莎之莎齊語聲之誤也脩讀為
滌濯之滌今齊人命浩酒曰滌
司几筵黼依注斧謂之黼其繡白黑采綘帛為質依其
制如屏風然疏屏風之名出於漢世鄭以今曉古
故舉屏風為況也
繅席次席注繅席削蒲蒻展之編以五采若今合歡矣
次席桃枝席有次列成文疏漢有合歡席故舉漢
法況之漢世以桃枝竹為席次第行列成文章
紛純注紛如綬有文而狹者疏漢世綬是薄帔有文
章而狹
典瑞祼圭有瓉注漢禮瓉槃大五升口徑八寸下有槃
口徑一尺疏此漢器制度文叔孫通所作
珍圭注杜子春云珍當為鎮以徵召守國諸侯若今時
徵郡守以竹使符也玄謂珍圭王使之瑞節如今時
使者持節矣疏持節即子春所云竹使符也
高帝紀注節以毛為之上下相重取象竹節將命
者持之以為信(武帝紀征和元年更節加黃旄)光武紀注節所以
為信以竹為之柄長八尺以旄牛尾為其眊三重
馮衍與田邑書今以一節之任建三軍之威豈特
寵其八尺之竹犛牛之尾哉
牙璋注鄭司農云以牙璋發兵若今時以銅虎符發兵
疏銅虎竹使符漢時皇帝使者之瑞節
漢齊王傳魏勃紿召平曰王欲發兵非有漢虎符
驗也吳王傳弓高侯責膠西王曰未有詔虎符擅
發兵擊義國嚴助傳上曰新即位不欲出虎符發
兵郡國廼遣助以節發兵會稽會稽守欲距法不
為發
司服韋弁服注韋弁以韎韋為弁又以為衣裳今時伍
伯緹衣古兵服之遺色疏鄭韎為赤色韋猶以為
疑故舉漢事以為況言伍伯者伍行也伯長也謂宿
衞者之行長見服纁赤之衣是古兵服赤色遺象至
漢時是其兵服赤之驗也
奠衣服注今坐上魂衣也疏守祧云遺衣服藏焉至
祭祀之時則出而陳於坐上
冢人丘封之度注王公曰丘諸臣曰封漢律曰列侯墳
高四丈關内侯以下至庶人各有差疏周禮丘封
高下樹木之數無文以漢法況之也
職喪注國之喪禮喪服士喪既夕士虞今存者其餘則
亡疏儀禮三千條漢興惟得十七篇高堂生所傳
即今儀禮是也
大司樂成均注董仲舒云成均五帝之學疏董仲舒
作春秋繁露繁多露潤為春秋作義潤益處多
弛縣注弛釋下之若今休兵鼔之為疏樂縣在於虡
釋下之與兵鼓縣之於車上休亦釋下之義相似故
舉今以況古
樂師帗舞注帗析五采繒今靈星舞子持之是也
皇舞注皇雜五采羽如鳳皇色持以舞疏漢世鳳皇
數出五色
行以肆夏趨以采薺注鄭司農云人君行步以肆夏為
節趨疾於步則以采薺為節若今時行禮於太學罷
出以鼔陔為節
大胥掌學士之版以待致諸子注鄭司農云版籍也今
時鄉戶籍世謂之戶版卿大夫之諸子則案此籍以
召之漢大樂律曰卑者之子不得舞宗廟之酎除吏
二千石到六百石及關内侯到五大夫子先取適子
高七尺已上年十二到年三十顔色和順身體脩治
者以為舞人與古用卿大夫子同義疏漢法卑者
之子不得舞宗廟之酎則元士之子不入故知卿大
夫之諸子也月令四月云天子與羣臣飲酎鄭注云
酎之言醇謂重釀之酒春酒至此始成作此酎亦謂
重釀之酒祭宗廟而用之祭末有相飲之法漢紀注
云漢承秦爵二十等五大夫九爵關内侯十九爵列
侯二十爵宗廟舞人用貴人子弟與周同故引以為
證(十二誤當云二十至三十卿大夫國中自七尺以及六十案韓詩二十從役與國中七尺同是七尺)
(為二十矣不得為十二也)
小師簫管注簫編小竹管如今賣飴餳所吹者管如篴
而小併兩而吹之今大予樂官有焉
鼗注如鼓而小持其柄搖之旁耳還自擊疏後鄭觧
鼗依漢法而知
鐘師祴夏注杜子春云祴讀為陔鼓之陔疏漢有陔
鼓之法(樂師注鼓陔見上)
笙師篴管舂牘應雅注鄭司農云舂牘以竹大五六寸
長七尺短者一二尺其端有兩空髤畫以兩手築地
應長六尺五寸其中有椎雅状如漆筩而弇口大二
圍長五尺六寸以羊韋鞔之有兩紐疏畫杜子春讀
篴為蕩滌之滌今時所吹五空竹篴疏此皆約漢
法知之
旄人教舞散樂注散樂野人為樂之善者若今黃門倡
矣疏不在官之員内謂之為散漢倡優之人亦非
官樂之内故舉以為說也
漢禮樂志成帝時鄭聲尤甚黃門名倡丙彊景武
之屬富顯於世蓺文志黃門倡車忠等歌詩十五
篇
占夢注以日月星辰占夢者其術則今八會其遺象也
用占夢則亡疏按堪輿大會有八小會亦有八
大祝六曰說注董仲舒救日食祝曰炤炤大明瀐滅無
光奈何以隂侵陽卑侵尊是之謂說也
九祭注鄭司農云衍祭羡之道中如今祭殤無所王命
九&KR0596;注杜子春云竒讀為竒偶之竒謂先屈一膝今雅
拜是也或云竒讀曰倚倚拜謂持節持戟拜身倚之
以拜鄭司農云襃拜今時持節拜是也肅拜但俯下
手今時撎(於至反即今之揖)是也疏儀禮鄉飲酒賓客有
撎入門之法推手曰揖引手曰撎
左傳郤至敢肅使者注肅手至地若今撎(字林云舉首下)
(手也)漢何武舉方正所舉者召見槃辟雅拜有司以
為詭衆虛偽
小祝置銘注鄭司農云銘書死者名於旌今謂之柩疏
漢時謂銘為柩
設道齎之奠注杜子春云齎當為粢道中祭也漢儀每
街路輒祭疏引漢法為證後鄭不從者按既夕禮
祖廟之庭禮道中無祭法
甸祝禂牲注今侏大字也疏今漢時人傍侏是侏大
之字
司巫掌巫降之禮注巫下神之禮今世或死既斂就巫
下□其遺禮疏郊特牲鄉人□鄭注云□彊鬼彼
逐疫癘之事此□當家之鬼非彊鬼也
女巫注歲時祓除如今三月上巳如水上之類釁浴謂
以香薰草藥沐浴疏一月有三已據上旬之已而
為袚除之事見今三月三日水上戒浴是也
大史正歲年以序事注中數曰歲朔數曰年中朔大小
不齊正之以閠若今時作歷日矣
抱天時注鄭司農云大史主抱式以知天時處吉凶
疏據當時占文謂之式以其見時候有法式故謂載
天文者為式
蓺文志有羨門式法
馮相氏十有二歲注歲謂大歲歲星與日同次之月斗
所建之辰樂說說歲星與日常應大歲月建以見然
則今歷大歲非此也疏以今歷大歲歲星北辰大
歲無跳辰之義非此經大歲者也
會天位注合此歲日月辰星宿五者以為時事之候若
今歷日大歲在某月某日某甲朔日直(音值)某也
保章氏星土注堪輿雖有郡國所入度非古數也今其
存可言者十二次之分也星紀吳越也玄枵齊也娵
訾衞也降婁魯也大梁趙也實沈晉也鶉首秦也鶉
火周也鶉尾楚也夀星鄭也大火宋也析木燕也此
分野之妖祥主用客星彗孛之氣為象疏古黃帝
時堪輿亡後代有作堪輿者非古數雖非古數時有
可言者
占夢注天地之會建厭所處之日辰疏堪輿天老
曰假令正月陽建於寅隂建在戍張逸問厭對之
義答曰案堪輿黃帝問天老事云四月陽建於已
破於亥隂建於未破於癸是為陽破陰陰破陽故
四月有癸亥為陰陽交會十月丁巳為隂陽交會
蓺文志堪輿金匱十四卷注許慎云堪天道輿
地道也
十有二歲注歲星為陽右行於天大歲為陰左行於地
十二歲而小周其妖祥之占甘氏歲星經其遺象也
五雲之物注鄭司農云以二至二分觀雲色青為蟲白
為喪赤為兵荒黑為水黃為豐疏蓋據陰陽書
内史凡四方之事書内史讀之注若今尚書入省事
疏漢法奏事讀之故舉以況之也
霍光傳尚書令讀奏
以方出之注杜子春云方直謂今時牘也疏古時名
為方漢時名為牘故舉以說之
外史達書名注古曰名今曰字使四方知書之文字得
能讀之疏聘禮記云百名以上書之於策不滿百
名書之於方古者之文字少直曰名後代文字多則
曰字字者滋也滋益而多故更稱曰字
御史掌贊書注贊為辭若今尚書作詔文疏謂若今
出詔勅之書
續漢百官志尚書侍郎三十六人一曹有六人主
作文書起草安帝時陳忠上疏薦周興曰諸郎多
文俗吏鮮有雅材每為詔文宣示内外轉相求請
或以不能而專已自由辭多鄙固乃拜興尚書郎
巾車注纓今馬鞅
容蓋注鄭司農云容謂幨車山東謂之裳幃或曰潼容
玄謂蓋如今小車蓋也疏此舉漢法小車有蓋以
況周
翟車有握注有握則此無蓋矣如今軿車是也疏漢
法軿車無盖故舉以況之
蒲蔽注鄭司農云謂嬴蘭車以蒲為蔽天子喪服之車
漢儀亦然疏漢時有嬴長蘭乘不善之車故舉以
說之也
藩蔽注藩今時小車藩漆席以為之
良車散車注不在等者謂若今輜車後戶之屬作之有
功有沽疏漢時輜車與古者從軍所載輜重財貨
之車皆車後開戶故舉以說之
典路注漢朝上計律陳屬車於庭疏漢朝集使上計
律法謂上計會之法
安帝紀永初四年春正月元日會徹樂不陳充庭
車注每大朝會必陳乘輿法物車輦於庭以年饑
故不陳
司常九旗之物名各有屬注屬謂徽識也大傳謂之徽
號令城門僕射所被及亭長著綘衣皆其舊象疏
引今漢法欲見古有此物遺及漢時也
司爟注爟讀如予若觀火之觀今燕俗名湯熱為觀則
爟火謂熱火與
司甲注甲今之鎧也疏今古用物不同其名亦異古
用皮謂之甲今用金謂之鎧從金為字也
司戈盾注戈今時句孑戟疏漢時見戈有旁出者為
句孑亦名胡孑故號戈為胡孑戟也(句古侯字)
大司馬師帥執提注鄭司農云提謂馬上鼓有曲木提
持鼓立馬髦上者故謂之提疏據當時已有單騎
舉以況周其實周時皆乘車無輕騎法也
曲禮前有車騎則載飛鴻正義古人不騎馬經典
無言騎者今言騎者當是周末時禮左傳正義六
國之時始有單騎左師展將以公乘馬而歸此騎
馬之漸也
誓民注誓以犯田法之罰也誓曰無干車無自後射
疏此據漢田律而言
左右和之門注軍門曰和今謂之壘門立兩旌以為之
疏漢時軍壘為門名曰壘門與古和門同故舉為說
司勲祭於大烝注今漢祭功臣於廟庭疏引漢法欲
見古者祭功臣在廟庭也
漢舊儀宗廟祭功臣四十人食堂下惟御僕滕公
祭於廟門外塾
加田注鄭司農云禄田亦有給公家之賦貢若今時侯
國有司農少府錢穀矣疏漢法穀入司農錢入少
府故舉以為況
掌固設其飾器注兵甲之屬今城郭門之器亦然疏
漢時城郭門守器所飾亦若今城郭門傍所執矛戟
皆有幡飾之等
挈壺氏分以日夜注異晝夜漏也漏之箭晝夜共百刻
冬夏之間有長短焉大史立成法有四十八箭疏
馬氏云漏凡百刻春秋分晝夜各五十刻冬至晝則
四十刻夜則六十刻夏至晝六十刻夜四十刻鄭注
堯典云日中者日見之漏與不見者齊日長者日見
之漏五十五刻於四時最長也夜中者日不見之漏
與見者齊日短者日見之漏四十五刻於四時最短
此與馬義異以其馬云春秋分晝夜五十刻據日見
之漏若兼日未見日没後五刻晝五十五刻夜四十
五刻若夏至晝六十刻通日未見日没後五刻則晝
六十五刻夜三十五刻一年通閏有三百六十五日
四分日之一四時之間九日有餘較一刻為率云大
史立成法有四十八箭者此據漢法而言則以器盛
四十八箭箭各百刻以壺盛水懸於箭上節而下之
水水淹一刻則為一刻四十八箭者蓋取倍二十四
氣也書正義漢初率九日增減一刻和帝時霍融
始請改之鄭注書緯考靈曜仍云九日增減猶未覺
誤也
續漢歷志永元十四年詔曰今官漏以計率分昏
明九日增減一刻違失其實大史待詔霍融上言
不與天相應令下晷景漏刻四十八箭立成式官
府當用者計吏到班予四十八箭
射人射牲注今立秋有貙劉云疏漢時苑中有貙劉
即爾雅貙似貍劉殺也云立秋貙殺物
武帝紀膢五日注如淳曰漢儀注立秋貙膢蘇林
曰膢祭名貙虎屬常以立秋日祭獸王者亦以此
日出獵還以祭宗廟故有貙膢之祭顔師古曰續
漢書作貙劉膢劉義通法言膢臘注膢八月旦
也今河東俗奉以為大節祭祀先人也
羅氏注今俗放火張羅其遺教疏漢之俗間在上放
火於下張羅丞之以取禽獸是周禮之遺教
羅春鳥注若今南郡黃雀之屬
方相氏注冒熊皮者以驚敺疫厲之鬼如今魌頭也
敺方良注天子之椁柏黃腸為裏而表以石焉疏引
漢法為證
霍光傳注如淳曰漢儀注天子陵中明中高丈二
尺四寸周二丈内梓宫次楩椁柏黃腸題湊蘇林
曰柏木黃心故曰黃腸
大僕大寢之門外注大寢路寢也其門外則内朝之中
如今宫殿端門下矣
達窮者與遽令注鄭司農云窮謂窮冤失職則來擊此
鼓以達於王若今時上變事擊鼓矣遽傳也若今時
驛馬軍書當急聞者亦擊此鼔
前驅注前驅如今道引也
小臣燕出入則前驅注燕出入若今游於諸觀苑疏
引漢法證之
隸僕掌蹕宫門之事注鄭司農云蹕謂止行者清道若
今時儆蹕
弁師延紐注延冕之覆在上是以名焉紐小鼻在武上
笄所貫也今時冠卷當簪者廣袤以冠縰其舊象與
疏古之紐武笄貫交處若今漢時冠卷當簪所貫
者於上下之廣及隨縰之袤以冠縰者貫簪之處當
冠縰之中央是周冕垂紐於武貫笄之舊象以無正
文故云與以疑之凡冕體周禮無文叔孫通作漢禮
器制度取法於周今還取彼以釋之案彼文凡冕以
版廣八寸長尺六寸以上玄下朱覆之乃以五綵繅
繩貫五采玉垂於延前後謂之邃延
繅斿注鄭司農云繅當為藻繅古字也藻今字也同物
同音
會五采注鄭司農云沛國人謂反紒為䯤玄謂會讀如
大會之會疏漢歴有大會小會取會聚之意
玉璂注璂讀如薄借綦之綦綦結也疏漢時有薄借
綦之語故讀從之亦取結義薄借之語未聞
司戈盾設藩盾注藩盾盾可以藩衛者如今之扶蘇與
疏舉漢法以況之
司弓矢枉矢注枉矢者取名變星飛行有光今之飛矛
是也疏案援神契云枉矢射慝考異郵曰枉矢精
狀如流星蛇行有尾見天文志曰狀大流星是其妖
變之星行時有光漢時名此矢為飛矛故舉以為說
也
廋人注鄭司農云散讀為中散大夫之散
圉師注杜子春讀椹為齊人言鐵椹之椹
職方氏天下之圖注天下之圖如今司空輿地圖也
疏大司徒掌九州不言夷狄九州之内有邦國故以
郡國言之此職方兼主夷狄夷狄中漢時不置郡國
惟置校尉掌之故此注亦不言郡國也
司圜注鄭司農云圜土謂獄城也今獄城圜疏東方
主規規主仁恩凡斷獄以仁恩求出之故圜也
司隸注隸給勞辱之役者漢始置司隸亦使將徒治道
溝渠之役後稍尊之使主官府及近郡疏以漢時
司隸官與周同故舉以為況也
萍氏注今天問萍號作蘋疏離騷有天問篇天不可
問故以天問為名
冥氏注鄭司農云冥讀為冥氏春秋之冥疏冥氏作
春秋書名若晏子吕氏春秋之類取其音讀也
漢儒林傳堂谿惠授泰山冥都都與筦路又事顔
安樂故顔氏復有筦冥之學冥氏春秋即冥都也
疏恐誤
薙氏注鄭司農云今俗間謂麥下為夷下言芟夷其麥
以其下種禾豆也
蟈氏注蟈今御所食蛙也
霍山曰丞相擅減宗廟羔莵鼃
伊耆氏注今姓有伊耆氏也
大司寇兩劑注劑今劵書也
欲有復於上注復猶報也報之者若上書詣公府言事
矣
以邦成弊之鄭司農云邦成謂若今時決事比也疏
若今律其有斷事皆依舊事斷之其無條取比類以
決之故云決事比也
晉志漢時決事集為令甲以下三百餘篇
小司寇讀書則用法注鄭司農云如今時讀鞫已乃論
之疏鞫謂劾囚之要辭讀已乃論其罪也
八辟注鄭司農云議親若今時宗室有罪先請是也議
賢若今時廉吏有罪先請是也議貴若今時吏墨綬
有罪先請是也疏漢法丞相中二千石金印紫綬
御史大夫二千石銀印青綬縣令六百石銅印墨綬
前王而辟注鄭司農云小司寇為王道辟除姦人也若
今時執金吾下至令尉奉引矣疏漢時執金吾及
令尉為帝奉引猶如小司寇為王導故引以為況
士師五禁注古之禁書亡矣今宫門有符籍官府有無
故擅入城門有離載下帷野有田律軍有囂讙夜行
之禁其觕可言者疏舉漢法以況之在車離耦載
而下帷恐是姦非故禁之
三曰禁注禁則軍禮曰無干車無自後射比其類也
追胥注胥讀如宿偦之偦偦謂司搏盜賊也疏時有
夜宿逐賊謂之偦
士之八成注鄭司農云八成者行事有八篇若今時決
事比疏凡言成者皆舊有成事品式後人依而行
之決事依前比類決之
邦汋注鄭司農云斟酌盜取國家密事若今時刺探尚
書事疏漢時尚書掌機密有刺探尚書密事斟酌
私知故舉為況也
詔司寇注若今曰聽正法觧也
傅別注故書别為辯鄭司農云傅或為符辯讀為風别
之别若今時市買為劵書以别之各得其一訟則案
劵以正之
鄉士辯其獄訟異其死刑之罪而要之注要之為其罪
法之要辭如今劾矣疏劾實也
左傳疏漢世名斷獄為劾
士師受中協日注鄭司農云協和合支幹善日若今時
望後利日也士師受中若今二千石受其獄也疏
漢時受二千石禄稟郡守之等受在下已成之獄利
日即合刑殺之日
三公若有邦事則為之前驅而辟注鄭司農云鄊士為
三公道也若今時三公出城郡督郵盜賊道也疏
郵謂郵行往來盜賊謂舊為盜賊即不良之人故郡
内督察郵行者是盜賊之人使之道以況古鄊士為
道相類也
訝士有治於士者造焉注如今郡國亦時遣主者吏詣
廷尉議者疏漢時獄官號廷尉
四方有亂獄則往而成之注猶吕步舒使治淮南獄
疏吕步舒明春秋公羊為丞相長史淮南王反武帝
詔使宗正劉德與步舒窮驗其事
朝士外朝之法注雉門設兩觀與今之宫門同疏舉
漢以況周
今司徒府有天子以下大會殿亦古之外朝哉疏舉
漢法況義
得獲貨賄人民六畜者注鄭司農云若今時得遺物及
放失六畜持詣鄉亭縣廷大者公之大物没入公家
也小者私之小物自畀也
期外不聽注鄭司農云若今時徒論決滿三月不得乞
鞫
有判書注鄭司農云謂若今時辭訟有劵書者為治之
犯令者注若今時加貴取息坐臧
殺之無罪注鄭司農云若今時無故入人室宅廬舍上
人車船牽引人欲犯法者其時格殺之無罪疏先
鄭舉漢賊律云
晉志魏李悝著法經其律始於盜賊鹽鐵論一尺
四寸之律古今一也或以治或以亂
司民皆書於版注版今戶籍也
司刑注今東西夷或以墨劓為俗古刑人亡逃者之世
類與宫若今宦男女也鄭司農云漢孝文帝十三年
除肉刑疏宦男女即宮人婦女及奄人使守内閤
者也文帝赦肉刑所赦者唯赦墨劓與刖三者其宮
刑至隋乃赦也
書呂刑正義漢除肉刑除墨劓剕耳宫刑猶在隋
開皇之初始除男子宫刑婦人猶閉於宫
詔刑罰法處其所應不如今律家所署法矣
司刺三宥注鄭司農云過失若今律過失殺人不坐死
玄謂識審也不審若今仇讐當殺甲見乙誠以為甲
而殺之者過失若舉刃欲斫伐而軼中人者遺㤀若
間帷薄㤀有在焉者而以兵矢投射之疏甲乙者
興喻之之義
三赦注鄭司農云幼弱老旄若今時律令年未滿八歲
八十以上非手殺人他皆不坐
司約丹圖注丹圖未聞或有雕器簠簋之屬有圖象者
與今俗語有鐵劵丹書豈此舊典之遺言與
職金楬而璽之注鄭司農云今時之書有所表識謂之
楬櫫疏楬即今之板
金罰疏夏侯歐陽說云墨罰疑赦其罰百率古以六兩
為率古尚書說百鍰鍰者率也一率十一銖二十五
分銖之十三也百鍰為三斤鄭玄以為古之率多作
鍰
蕭望之傳張敞曰甫刑之罰小過赦薄罪贖有金
選之品注選音刷字本作鋝鋝即鍰也其重十一
銖二十五銖之十三一曰重六兩
用金石注作槍雷(音誄)椎椁(宅耕反)之屬疏皆謂守城禦
捍之具
司屬掌任器貨賄入于司兵注鄭司農云若今時傷殺
人所用兵器盜賊臧加責没入縣官疏加責者即
今時倍臧
其奴注鄭司農云今之為奴婢古之罪人也玄謂奴從
坐而没入縣官者疏漢時名官為縣官非謂州縣
也
史記索隐云夏家王畿内名縣内即國都也王者
官天下故曰縣官
司圜任之以事注鄭司農云若今時罰作矣
史記馮唐傳雲中守魏尚削其爵罰作之
掌戮注斬以鈇鉞若今要斬也殺以刀刃若今棄市也
宫者使守内注以其人道絶也今世或然
野廬氏比修除道路者注比較治道者名若今次金敘
丈功疏謂漢時主役之官官名次金敘主以丈尺
賦功
凡道禁注禁謂若今絶蒙大巾持兵杖之屬疏古時
禁書亡故舉漢法而言也
蜡氏置楬焉注鄭司農云今時楬櫫是也有地之官有
部界之吏今時鄉亭是也
司寤氏掌夜時注夜時謂夜晩早若今甲乙至戌疏
甲乙則早時戌亥則晩時也(疏以戊為戌誤甲乙至戊謂夜有五更)
西域傳杜欽曰斥候士五分夜擊刁斗自守一夜
有五更故分而持之天文志有甲夜乙夜袁宏漢
舊儀晝漏盡夜漏起省中用火中黃門(闕)五夜甲
夜乙夜丙夜丁夜戊夜相傳授守火(闕)内戶外鼓
五止宫中衞官城門擊刁斗傳五夜百官各徼直
符行衞士周廬擊木柝唯呼備
夜士注主行夜徼候者如今都候之屬疏行夜來往
周旋謂徼候者
司烜氏以鑒取明水於月注鑒鏡屬取水者世謂之方
諸疏漢世謂之方諸
明竁注若今楬頭明書其罪法也
條狼氏執鞭以趨辟注趨而辟行人若今卒辟車之為
庶氏毒蠱注賊律曰敢蠱人及教令者棄市
薙氏春始生而萌之夏日至而夷之秋繩而芟之注萌
之者以兹其斫其生者夷之以鉤鐮迫地芟之也若
今取菱矣疏漢時兹其即今之鋤也
蟈氏注齊魯之間謂鼃為蟈
伊耆氏齒杖注鄭司農云今時亦命之為工杖
大行人諭書名注書名書之字也古曰名聘禮曰書名
以上
小行人秋獻功注若今計文書斷於九月其舊法
管節注如今之竹使符也
賻補注鄭司農云若今時一室二尸則官與之棺也
司儀旅擯注旅讀為鴻臚之臚
行夫傳遽注傳遽若今時乘傳騎驛而使者也
掌訝次于舍門外注次如今官府門外更衣處疏舉
漢法以況之即今門外亦然
考工記注胡今匈奴
鮑書或為鞄蒼頡篇有鞄□疏藝文志蒼頡有七章
秦丞相李斯所作鞄□是其一篇内有治皮之事故
引為證也
既建而迆注鄭司農云迆讀為倚移從風之移疏司
馬長卿上林賦云
戚速注齊人有名疾為戚者
終古注齊人之言終古猶言常也
轐注鄭司農云轐讀為旃僕之僕謂伏兔也疏伏兔
漢時名今人謂之車屐是也
輪人三材注今世轂用雜榆輻以檀牙以橿也疏鄭
舉今世所用木為此三者
牙也者注鄭司農云謂輪輮也世間或謂之罔
眡其綆注鄭司農云綆讀為關東言餅之餅疏依俗
讀也
察其菑注鄭司農云菑讀如雜厠之厠泰山平原所樹
立物為菑博立梟棋亦為菑疏史游章分别部居
不雜厠博戲時立一子於中央謂之梟棋
為之弱注今人謂蒲本在水中者為弱疏史游章云
蒲蒻蘭席謂取蒲之本在水者為席
𣙗注鄭司農云蜀人言摋曰𣙗
弓注蓋橑也疏漢世名蓋弓為橑子也
輈人緧其牛後注鄭司農云關東謂紂為緧
築氏為削注今之書刀疏古者未有紙筆則以削刻
字至漢雖有紙筆仍有書刀是古之遺法也
漢書刀筆吏注刀所以削書古者用簡牒故吏皆
以刀筆自隨
冶氏戈廣二寸注戈今句孑戟也或謂之鷄鳴或謂之
擁頸鋌讀如麥秀鋌之鋌疏據漢法而言漢時見
胡横之句孑戟鷄鳴者以其胡似雞鳴故也擁頸者
以其胡曲故謂之擁頸有此數名也
倨句注俗謂之曼胡似此疏胡外廣而本寬曼胡然
案莊公四年左氏傳楚武王荆尸授師子焉以伐隨
注孑句孑凡戟而無刃秦晉之間謂之子或謂之鏕
吳揚之間謂之伐東齊秦晉之間其大者謂之曼胡
其曲者謂之句子曼胡
重三鋝注許叔重說文觧字云鋝鍰也今束萊稱或以
大半兩為鈞十鈞為環環重六兩大半兩鍰鋝似同
矣則三鋝為一斤四兩疏鋝鍰輕重無文故王肅
之徒皆以六兩為鍰是以鄭引許氏及東萊稱為證
也
戟注今三鋒戟也疏三鋒者見此經言援言胡又言
刺
桃氏謂之下制注下制長二尺重一斤一兩三分兩之
一此今之匕首也疏漢時名此小劒為匕首也
鳬氏鍾縣謂之旋注今時旋有蹲熊盤龍辟邪疏舉
漢法鍾旋之上以銅篆作蹲熊及盤龍辟邪辟邪亦
獸名古法亦當然也
篆間謂之枚注今時鍾乳俠鼔與舞每處有九面三十
六疏舉漢法一帶有九古法亦當然鍾有兩面面
皆三十六也
㮚氏量之以為鬴注鬴六斗四升也鬴十則鍾方尺積
千寸於今粟米法少二升八十一分升之二十二其
數必容鬴此言大方耳疏算術有算粟為米之法
畫繢山以章注齊人謂麇為獐
五入為緅注緅今禮俗文作爵言如爵頭色也
㡛氏漚其絲注楚人曰漚齊人曰涹
玉人侯用瓉注瓉讀為&KR0673;□之□(作旦反)疏醢人職有
&KR0673;食漢時有膏&KR1464;
玉多則重石多則輕疏盈不足術曰玉方寸重七兩
石方寸重六兩
大圭注終葵椎也相玉書曰珽玉六寸明自炤疏齊
人謂椎為終葵
祼圭注瓉如盤其柄用圭有流前注
矢人夾而搖之注今人以指夾矢儛衞是也
梓人顧注鄭司農云讀為鬝頭無髮之鬝疏時俗有
以無髮為鬝
觚三升注觚當為觶疏禮器制度云觚大二升觶大
三升
廬人句兵椑注齊人謂柯斧柄為禆
匠人四阿重屋注四阿若今四注屋重屋復笮也疏
燕禮云設洗當東霤則此四阿四霤者也復笮重承
壁材
上林賦高廊四注
大扃小扃注大扃牛鼎之扃長三尺小扃膷鼎之扃長
二尺疏此約漢禮器制度知之
外有九室注九室如今朝堂諸曹治事處疏據漢法
謂正朝之左右為廬舍者也
宮隅城隅注謂角浮思也疏鄭以浮思觧隅者案漢
時云東闕浮思災言災則浮思者小樓也明堂位疏
屏注亦云今浮思也刻之為雲氣蟲獸如今闕上為
之矣則門屏有屋覆之與城隅及闕皆有浮思刻畫
為雲氣并蟲獸
文帝紀未央宫東闕罘罳災顔師古注罘罳謂連
闕曲閣也以覆重刻垣墉之處其形罘罳然一曰
屏也王莽傳遣使壞渭陵延陵園門罘罳曰毋使
民復思也
耜廣五寸注古者耜一金兩人併發之今之耜歧頭兩
金象古之耦也疏後漢用牛耕種故有歧頭兩脚
耜今猶然也但以牛種用一耜則畎下布種與古異
矣
堂涂注謂階前若今令甓祴也疏漢時名堂涂為令
甓祴令甓則今之塼也祴則塼道也(令音零甓薄歷反祴音階)
車人一欘有半謂之柯注鄭司農云蒼頡篇有柯欘
車人為耒疏古法耒下惟一金不歧頭先鄭云耒下歧
據漢法而言其實古者耒不歧頭是以後鄭上注亦
云今之耜歧頭
以其一為之首注首六寸謂今剛關頭斧疏漢時斧
近刃皆以剛鐵為之又以柄關孔即今亦然故舉漢
法為說也
羊車注羊善也善車若今定張車疏雖舉當時漢法
以曉人漢世去今久遠亦未知定張車將何所用但
知在宫内所用故差小為之謂之羊車也
弓人茭觧注茭讀如齊人名手足掔為骹之骹
故剽注鄭司農云剽讀為湖漂絮之漂疏時有此語
從俗讀之
樴脂膏䐈敗之䐈疏若今人頭髮有脂膏者則謂之
䐈
漢制攷卷二
