寳刻叢編卷六
宋陳思撰
河北東路
北京
(大名府春秋時屬晉衞戰國屬衛二漢屬魏郡東郡清河魏文帝分置陽平郡晉因之宋)
(文帝置東陽平郡元魏因之後周大象二年置魏州隋大業初置武陽郡唐武德四年平)
(竇建德改置魏州龍朔二年更名冀州咸亨三年復曰魏州天保元年曰魏郡自代宗後)
(為田承嗣史憲誠何進滔羅洪信所據曰大名府置天雄軍五代皆因之至梁罷大名後)
(唐曰興唐晉曰廣晉漢周復曰大名皇朝慶歷十年陞為北京今縣十一元城莘縣)
(清内黃城成安澤魏縣平舘陶氏臨宗夏清冠)
漢冀州從事郭君碑
名字已殘缺其額題曰冀州從事郭君之碑碑云其
先出高辛興自於周又云光和二年終三年十月葬
(金石錄)
故冀州從事郭君碑隸額之字曖昧者甚鮮獨首行
刊剥故不得其名字郭君歷郡諸曹掾史主簿督郵
五官掾功曹故總謂之從事以光和二年卒(隸續)
漢貝丘長博陵崔伯言碑
漢北海苑孟興碑
二碑在臨清縣東南十五里貝丘城文字磨滅(寰宇記)
後魏聖智寺碑
在内黃縣東北四十里永熙三年沙門遂偘造(訪碑錄)
隋賈君英浮圖碑
開皇十二年七月(金石錄)
隋願力寺雙七級浮圖銘
仁夀三年正月(金石錄)
隋舍利石函盖記
在府城龍興寺中(訪碑錄)
唐宗城令薛寳積德政碑
永徽二年立(訪碑錄)
唐宗城令王紹業去思碑
永淳二年立(訪碑錄)
唐處士郭武墓誌
聖歷三年立在冠氏縣衙(訪碑錄)
唐善達法師碑
唐郭庭誨撰任遺祚正書開元五年七月建立元城
(復齋碑錄)
唐魏州刺史狄仁傑生祠碑
唐李邕撰張庭珪八分開元十年十一月(金石錄)
唐左羽林郎造釋迦像碑
在冠氏縣崇明寺内開元二十二年立(訪碑錄)
唐館陶令徐君遺愛碑
唐張孚受撰朱瑗八分書開元二十四年十月(金石錄)
唐尊勝陀羅尼經幢
在府城開元寺唐盧重元分書開元中立(金石錄)
相衞山川寺廟名錄
在府城開元中立(訪碑錄)
唐魏太守苗晉卿德政碑
唐王維撰天寳七年立(訪碑錄)
唐開元寺新建三門樓碑
封演撰八分書大歷十三年七月(金石錄)
唐魏博節度田承嗣德政碑
唐營田副使裴伉撰楊志方書(訪碑錄)
唐觀音寺碑
在府城内李贊撰王立伯書元和二年立(訪碑錄)
唐魏博節度田緒遺愛碑
唐裴垍撰張和靖書元和六年二月立政和中與柳
公權所書何進滔德政碑俱為大名尹所毁(金石錄)
唐狄梁公祠堂碑
唐馮宿撰胡証正書并篆額元和中立(復齋碑錄)
在魏縣東南四里梁公為魏州刺史百姓立祠祀焉
(寰宇記)
唐宗城令衡知全德政碑
在夲縣長慶二年立(訪碑錄)
唐開元寺新修法華院記
在府城内開元寺張若撰李系正書長慶四年建(訪碑)
(錄)
唐新修隆興寺碑
在府城内李輈撰崔弁書張肱篆額寳歷二年立(訪碑)
(錄)
唐開元寺碑
在府城内李輈撰崔弁書太和元年立(訪碑錄)
唐開元寺修功德記
在府城内李輈撰崔弁書張肱篆額太和丁未歲立
(訪碑錄)
唐何進滔德政碑
唐翰林承旨兼侍書工部侍郎柳公權撰并書翰林
待詔梁五府司馬唐元度篆額進滔文宗時為魏博
節度使文宗詔公權等為撰德政碑以開成五年正
月立有碑樓尚存(集古錄目)
進滔唐書有傳開成五年立其高數丈制度甚閎偉
在今河北都轉運使公廨園中(集古錄)
進滔事迹固無足取而公權書法為世模楷此碑尤
為雄偉政和中大名尹建言磨去舊文别刊新製好
古者為之嘆惜(金石錄)
唐觀音寺陀羅尼經幢記
會昌四年(訪碑錄)
唐觀音寺舍利㙮碑
裴磵撰并書篆天祐二年(訪碑錄)
唐華陰令杜仲智德政碑
在本縣(訪碑錄)
唐贈太尉上黨公碑
在華陰縣西三十里(訪碑錄)
唐前南樂縣令鄭信臣碑
(訪碑錄)
唐願力寺碑
在洹水鎮南四十里(訪碑錄)
唐護法寺碑
在館陶縣北四里(訪碑錄)
唐文宣王廟碑
在館陶(訪碑錄)
唐韓王碑
在華陰西南二十里(訪碑錄)
澶州
(開德府春秋時屬衛國秦置東郡二漢屬東魏二郡晉屬濮陽國頓丘郡隋屬東武陽二)
(郡唐屬澶濮魏三州晉天福中移濮陽於澶州南郭為治所九年陞鎮寕軍節度皇朝大)
(觀元年陞開德府崇寧四年建為北輔今縣七濮陽觀城臨河清豐衞南)
(朝城南樂)
漢冀州從事張表碑
漢隸不著書撰人名氏君諱表字人異嘗為冀州從
事後去官不仕而終建寧元年立(集古錄目)
碑云君諱表字元異而文為韻語叙其官閥不甚詳
但云春秋六十四以建寧元年三月癸巳寝疾而終
(集古錄)
漢故冀州從事張君碑篆額張君名表靈帝建寧元
年卒此碑皆作四言韻語(隸釋)
碑云君諱表字元異系帝高辛爰暨后稷又云春秋
六十四以建寧元年三月終其年十有一月丙寅葬
(復齋碑錄)
漢劉班碑
在衞南縣西墓下(訪碑錄)
東魏東平太守劉霸碑
孝静天光元年四月立在衛南(金石錄)
北齊楚陽太守張樂碑
在衛南縣西北二十五里德昌中葬(訪碑錄)
大周濮陽縣丈八像碑
行書無書撰人名氏聖歷三年七月立(金石錄)
唐衛南縣令房公德政碑
在本縣周昇撰唐澄書(訪碑錄)
瀛州
(河間府春秋時屬晉戰國時屬趙秦屬上谷郡漢屬涿郡後漢為河間國晉因之後魏為)
(河間郡孝文帝置瀛州隋廢郡而州如故大業初州廢置河間郡唐為瀛州皇朝大觀二)
(年陞河間府瀛海軍節度今縣二河間樂壽)
後魏車騎大將軍邢巒碑
巒字山賓碑以延昌三年甲子十月建(復齋碑錄)
隋文儒先生劉炫碑
大業元年立(金石錄)
唐贈左僕射李紹立碑
唐石庭規撰康保允正書并篆額大順三年四月立
(復齋碑錄)
冀州
(春秋時屬晉戰國時屬趙秦屬鉅鹿郡漢置信都國景帝改為廣川宣帝復故漢明帝更)
(名樂安安帝改曰安平復兼置冀州晉因之後魏為長樂郡兼置冀州北齊後周皆因之)
(隋初郡廢而冀州如故大業初州廢復置信都郡唐為冀州皇朝慶歷八年陞武安軍節)
(度今領縣四高唐堂邑)(聊城博平)
唐崔慎碑
唐紫微侍郎蘇頲撰慎孫太常博士瑨八分書慎字
行謹博陵安平人官至滄州蘇湖令其子曄字元暐
神龍中為中書令封博令郡王追贈慎幽州刺史碑
以開元三年立(集古錄目)
棣州
(春秋戰國皆屬齊秦属齊郡漢屬渤海平原千乘郡後漢屬北海平原郡樂安國晉屬樂)
(安樂陵二郡隋初屬棣州後属渤海郡唐武德三年置棣州天寳元年曰樂安郡今縣三)
(河厭次信滴陽)
北齊宋僧奴為父造像碑
在滴河縣界(訪碑錄)
北齊武平仲造像碑
不著書撰人姓名(諸道石刻錄)
樂安郡孫敬僧造彌陀像銘
細字無書人姓名(諸道石刻錄)
莫州
(漢為鄚縣屬涿郡後漢屬河間國晉因之隋屬河間郡唐武德四年屬蒲州貞觀元年屬)
(瀛州景雲二年置鄚州開元十年以篆體鄭鄚文相類更名莫州今縣一任丘)
西魏岐州刺史王毅碑
大統九年十月立(金石錄)
唐瀛州任丘令王君德政碑
唐崔融撰八分書無姓名儀鳳元年(金石錄)
大周上柱國平州司馬馮道墓誌
在任丘縣界如意元年立(訪碑錄)
唐長豐縣興城碑
沙門邈文八分書無姓名開元二十二年十二月(金石)
(錄)
唐御註孝經雙石幢記
唐楊諫撰劉景廉八分書開元二十七年九月(金石錄)
唐文安郡任丘令王君清德頌
唐傅衡之撰崔琦正書天寳八年正月(金石錄)
唐刺史劉君德政碑
不著書撰人名氏(諸道石刻錄)
霸州
(漢屬渤海郡後漢屬廣陽國河間郡晉屬燕國章武後屬河間燕郡隋屬河間涿郡唐屬)
(幽州莫州晉時入於契丹周克復之置霸州皇朝政和三年為永清軍今縣二文安)
(大城)
唐張仁憲神道碑
唐幽州節度掌書記李儉撰幽州節度參軍蔡陵八
分書并篆額仁憲字(缺)官至太子中允其孫仲武
為盧龍節度使追贈仁憲為工部尚書碑以大中二
年立在文安縣(集古錄目)
德州
(春秋戰國皆屬齊秦屬齊郡漢置平原郡後漢因之晉為平原國宋屬平原郡後魏後周)
(皆因之隋初置德州後復為平原郡唐為德州天寳元年曰平原郡今縣二德安平原)
唐長壽寺舍利碑
隸書不著書撰人名氏隋文帝仁壽中内出舍利寘
於三河郡之長壽道場藏以金棺石函唐初詔選名
僧三十人居之齊王元吉造丈八大像于寺中碑以
武德六年五月立(集古錄目)
碑武德中建而所述乃隋事也其事蹟文辭皆所不
取錄其書耳
唐東方朔廟碑
唐柳令譽撰行書無姓名開元十九年三月立(金石錄)
唐東方先生畫贊
晉散騎常侍夏侯湛撰唐平原太守顔真卿書初開
元八年德州刺史韓思復以贊刻于朔廟後真卿為
太守文已殘缺遂以天寳十三年十二月重立此碑
(集古錄目)
唐東方先生畫贊碑陰記
唐顔真卿撰并書及題額真卿既易舊碑因記其事
迹年月刻在畫贊之隂(集古錄目)
河北西路
真定府
(春秋時屬鮮虞為晉所滅戰國屬趙秦屬鉅鹿郡漢高帝置恒山郡後避文帝名改曰常)
(山亦屬真定國東漢屬常山國魏晉復為郡元魏因之後周兼立恒州隋開皇初郡廢大)
(業初州廢復立常山郡唐武德初復曰恒州後陞為成德軍節度元和十五年避穆宗諱)
(曰鎮州五代時曰真定府梁以諱改曰武順唐復曰成德晉曰順德漢復曰成德周及皇)
(朝因之今縣九鹿真定山槀城唐欒城壽元氏井陘獲平行靈)
漢江三公山碑(集古錄作北嶽碑)
隸書不著書撰人名氏文字磨滅者多不可悉考其
中間有稱光和四年元氏左尉上郡暐者其意若暐
祖父因選舉而立此銘以報神貺(集古錄目)
文字殘缺尤甚其隠隠可見者光和四年以此知為
漢碑爾其文斷續不可次序盖多言珪幣牲酒黍稷
豐穰等事似是禱賽之文(集古錄)
歐公集古錄有此嶽碑文字殘缺尤甚其可見者曰
光和四年以此知為漢碑爾余嘗託人於北嶽訪求
前代刻石幾盡獨無漢碑今此碑所書事與集古所
載皆同又光和四年立惟其額題曰三公之碑而集
古以為北嶽碑豈歐陽公未嘗見其額乎三公者山
名其事亦載于白石神君與無極山碑三山皆在真
定元氏(金石錄)
三公之碑穎額兩旁又有封龍君靈山君六隸字頗
大盖封龍與靈山是兩山之名揭其神於額之旁者
即是配食三公之祠此碑光和四年左尉樊子義立
頌頃者先公大師以使事為北方所留紹興癸亥年
政地王次翁使至燕先公隔垣墻與驛中人語為覘
者所得賴副留守高吉祥之力脱縲紲而歸予之出
疆也高之子嗣先相廷勞以先世之故並轡殊從容
嘗諉其訪尋中原古刻云北人所不好市無粥碑者
及道過真定顧瞻名山三嘆而已(隸釋)
漢無極山碑
無極山碑篆額此山與三公山封龍山靈山白石山
皆在元氏男子盖高范遷援三公龍靈有請于太常
乞官給珪璧四時祀具詔從之吏更造廟宇而立此
碑靈帝光和四年也(隸釋)
漢白石神君碑
白石神君碑篆額靈帝光和六年立前二年蓋高等
援三公封龍靈山請於朝為無極山得法食至是恒
山相馮廵元氏今王翊復具無石本末求依無極為
比朝廷聽許遂開拓殿宇琢石勒碑漢人分隸固有
不工者或拙或怪皆有古意此碑雖布置整齊略無
漢字纖毫氣骨全與魏晉間碑相若雖有光和紀年
或後人用舊文再刻者爾(隸釋)
漢八都神壇廟碑
在元氏縣西北二十里廟壇上光和中立(訪碑錄)
晉北嶽祠堂頌
泰始六年二月(金石錄)
北齊造珉題名
在府城内奉思寺二門上天保七年立(訪碑錄)
北齊恒山義七級碑
不著書撰人名氏七級者浮圖也義者蓋邑人為衆
所造若義井也碑首題云慕容儀同麴常山義七級
之碑據碑文常山太守綦連公以天保九年造浮圖
其後慕容樂麴顯貴相繼為大守而增葺之也綦連
公不知其名(集古錄目)
不著書撰人名氏文辭聲偶而甚怪書字頗合古法
其碑首題云慕容儀同麴常山義七級之
碑其文云常山太守綦連公以天保九年為國敬造
七級浮圖一區至天統年間以太守慕容樂及新除
常山太守麴顯貴(缺)石子和等增成之蓋北齊
時碑也(集古錄)
北齊定州刺史賈念碑
在元氏縣界
隋龍藏寺碑
齊開府參軍張公禮撰不著書人名氏隋威公世子
恒州刺史鄂國公金城上孝&KR0008;(仙作)奉敕率州民萬
人共立此寺碑首題曰鄂國公為國勸造龍藏寺碑
以開皇六年立寺今廢碑在真定府門下(集古錄目)
齊開府長兼行參軍九門張公禮撰不著書撰人名
氏字畫遒勁有歐虞之體碑云太師上柱國大威公
之世子左威衞將軍上開府儀同三司使持節恒州
諸軍事恒州刺史鄂國公金城王孝仙奉敕勸奬州
人一萬共造此寺其述孝仙云世業重於金張噐識
逾於許郭然北齊周隋諸史不見其父子名氏不知
何人也(集古錄)
隋九門令李康清德碑
不著書撰人名氏碑為隸書康字和(缺)隴西狄道人
氏隋為冠軍將軍大中帥都督恒州九門令縣民張
老生等為之頌德以開皇十一年二月立(集古錄目)
不著書撰人名氏文為聲偶而字畫奇崛遒勁康隴
西狄道人也其碑首題云大隋冠軍將軍大中帥都
督恒州九門縣令隴西李君清德頌予在河北時遣
人於廢九門縣城中得此碑字多訛缺其後題十一
年歲在辛亥大將軍在酉二月癸丑朔十二日甲子
建年生有二字訛闕不可識按隋書開皇十一年歲
在辛亥其二字乃開皇也大將軍在酉之說出於陰
陽家前史不載而此碑見之(集古錄)
隋恒嶽寺舍利塔碑
隸書不著書撰人名氏隋文帝仁壽元年建舍利塔
於恒嶽寺詔吏民皆行道七日人施十錢又自寫帝
形像於寺中大業元年長史張果等立碑(集古錄目)
隋九門令鉗耳府君清德碑
不著書撰人名氏鉗耳君名文徹本出於西戎後為
華陰朝邑人隋煬帝時為恒州九門令遷梁州司馬
將去縣民刻石頌德碑以大業六年立在廢九門縣
中(集古錄目)
不著書人名氏字畫有非歐虞之學不能
隋井陘令邢光乘清德頌
不著立碑年月(諸道石刻錄)
唐鎮嶽靈仙寺碑
唐薛收撰正書無姓名貞觀元年立(金石錄)
唐大理卿郎穎碑
唐中書侍郎李伯藥撰前驃騎大將軍宋才書穎字
楚之歷任隋唐至大理卿柱國恒山公致仕卒諡曰
平碑以貞觀五年十月立在府北郎氏墓林中(集古錄目)
平公官屬題名
不著書人名氏平公穎也凡柱國府僚佐故吏長史
司馬掾屬參軍曲(缺)人恒山公府國官國令大農常
侍侍郎國尉典尉舍人城局廟長學官長食官長丞
厩牧長丞典府長丞親事百三十餘人在穎碑隂(集古)
(錄目)
隋尚書左丞郎茂碑
唐宗正卿李伯藥撰幽州人張師丘書平公孫餘令
題額茂字蔚之常山新市人平公穎弟也仕隋至太
常上卿尚書左丞終於廬陵太守碑貞觀五年十一
月立在府北郎氏墓林中(集古錄)
唐鹿泉縣尉皇哲(缺)頌
在獲鹿龍朔二年立(訪碑錄)
唐九門縣西浮圖碑
唐前應詔四科舉董行思撰清河傅德(缺)宗時
縣人於慧炬寺因隋浮圖故基而重立其碑額題曰
九門縣合鄉城人等為國造浮圖即以上元三年立
(集古錄目)
唐欒城縣孫氏紀族碑
在欒城縣極果寺内孫福善撰孫仲杲書儀鳳三年
立(訪碑錄)
唐恒嶽嶺路銘
唐深澤縣處士張克雋撰恒嶺處士碑(缺)書高宗調
露中用兵於突厥恒州長史(碑不著名)披山刊木構橋梁
以通運路路由北嶽故以嶽嶺為名碑以調露二年
二月立(集古錄目)
唐開業寺碑
唐李尚一撰蘇文舉書開業寺者後魏司徒李裔所
立謂之隠覺寺周廢佛法以寺賜裔孫祖元隋初復
立為寺貞觀中賜名開業碑以開耀二年二月立(集古)
(錄目)
唐陶雲德政碑
唐申州錄事張義感撰不著書人名氏雲字(缺)舉河
南伊闕人高宗時為恒州刺史碑以(缺)三年立在
真定府牙門下(集古錄目)
予為河北轉運使至真定見碑仆在府牙門下埋地
中命工掘出立於廡下字為行書頗為妍麗而不著
書者姓名惜哉(集古錄)
唐八都壇記
碑首題曰八都壇神君實錄八都者蓋其時有封龍
等八山為壇都(一作神)望而祭之因壇立廟以為名唐
刺史馮義縣令蕭倓等禱雨有應率人修其廟而為
之記因列時人姓名於後撰述者自稱元質而不著
姓亦無書人名氏碑以垂拱三年立(集古錄目)
撰人名元質不見其姓又不著書人名氏其字畫亦
可愛碑首題云大唐八都壇神君之實錄其文云都
望八山之始壇也此地名山封龍之類有八因壇立
廟遂為號焉封龍山在今鎮州其餘七山不見其名
又云漢光和中有碑而今亡此碑垂拱三年立(集古錄)
唐北嶽廟君碑
唐韋虛心撰陳懷志行書開元九年三月(金石錄)
唐真定令柳令譽記德碑
唐裴伉撰并分書開元十二年立(金石錄)
唐北嶽碑
唐張嘉真撰并書開元十五年四月(金石錄)
唐欒城縣孫陽施石臺銘
在平山縣趙僎撰并行書開元丁夘歲
唐北嶽真君碑
唐房鳳撰八分書無姓名開元二十年正月(缺)子立
(復齋碑錄)
唐北嶽恒山碑
釋邈詞釋曠書開元二十一年八月(金石錄)
唐白鹿泉神君祠碑
唐韋濟撰裴伉分書開元二十四年三月立在獲鹿
(諸道石刻錄)
唐元氏令龐履溫清德頌
唐邵混之撰蔡有鄰分書開元二十四年九月(金石錄)
唐真定令杜望之遺愛碑
唐李琚撰并分書開元二十五年(金石錄)
唐封北嶽安天王碑銘
唐李筌撰戴千齡分書篆額天寳七年五月二十五
日建(復齋碑錄)
唐欒城令劉沔遺愛頌
在夲縣鄭彶撰趙舍書大歷五年(訪碑錄)
唐慧觧寺三門樓讚
唐李宥撰周籝金行書大歷十二年六月鐫刻在府
内開元寺三門石柱上(訪碑錄)
唐僧道源發願文
唐前恒冀等州觀察判官王洽撰試金吾(缺)曹參
軍王承規集王羲之書并篆額道源恒(缺)開元寺僧
也常發願禮大佛名及誦藏經成(缺)軍步軍使王士
良等為立此碑貞元十四年正月刻(集古錄目)
唐范希朝謁北嶽廟記
元和五年河東節度使范希朝討鎮州過北嶽廟題
記(集古錄目)
唐鹿泉胡祠文
唐來復撰并書寳歷二年四月立在獲鹿(復齋碑錄)
相州
(春秋時屬晉戰國時屬魏後屬趙秦屬邯郸二漢為魏郡曹公為魏王都此晉亦為魏郡)
(後趙石季龍前燕慕容雋皆都之後魏置相州及魏北齊又都焉改為清都尹後周復置)
(相州及魏郡隋初郡廢大業初州廢復置魏郡唐為相州天寳元年曰鄴郡後屬天雄軍)
(節度梁分置昭德軍而天雄軍亂遂入於晉莊宗滅梁復屬天雄晉高祖置彰德軍今縣)
(四漳安陽慮湯隂臨林)
魏甄皇后識坐板函
文昭皇后識坐板函八字紹聖丙子年鄴民耕地得
一綠石匣廣八寸有半長倍之厚三之一鹿項笏頭
蓋其上有此八字魏文帝甄皇氏神坐前之物也故
嘉興守林衡之父時為相之銘漳之模得之其字乃
魏隸之工者傳於世既鮮故士大夫罕見魏史黃初
中葬甄夫人於鄴州帝以母氏之故追上尊諡别立
寝廟此乃明帝時所刻者(隸續)
魏張文商碑
在湯陰西百步(訪碑錄)
偽趙西門豹祠殿基記
記云偽趙建武六年歲在庚子七月庚寅造西門祠
殿基(金石錄)
東魏定國寺浮圖碑
在安陽縣東魏遷鄴高丞相以南臺為相國寺作磚
浮圖極高其文即温子昇撰(寰宇記)
東魏韓陵碑
在安陽縣東北十七里東魏丞相高歡破尒朱兆兄
弟於此山下仍立碑即溫子昇之詞陳尚書陳陵嘗
北使鄴讀韓陵碑愛其才麗手自錄之歸陳士人問
陵北朝人物如何曰惟韓陵片碑爾(寰宇記)
北齊立門君碑
在鄴縣今(臨漳)鄴城故事云西門豹為令造築溝渠决
漳水以溉民田因是戶口豐饒天下被澤僕射魏收
為立此碑(寰宇記)
魏文侯七年始封此地以西門豹為鄴令民不敢欺
至襄王時史起為鄴令引漳水溉鄴仍襲其用(輿地記)
北齊都達禪師塔銘
天保九年(諸道石刻錄)
隋臨漳令趙君清德頌
開皇六年(金石錄)
唐刺史許圉師德政碑
正書無書撰人姓氏乾封二年立(金石錄)
唐立周太師尉遲公廟碑
唐前華州鄭縣尉閻伯璵撰序秘書省校書郎顔真
卿撰銘蔡有鄰隸書迥字居羅代人仕周為相州總
管周末隋文帝秉政迥舉兵不克而死唐武德中改
葬復其封爵開元二十六年相州刺史張嘉祐為之
立廟建碑以開元二十八年正月立(集古錄目)
唐尉遲公廟碑陰
唐孫士良撰蔡有隣八分書開元二十六年二月立
(金石錄)
唐林慮縣記
正書無撰人姓名天寳六載(金石錄)
銅雀臺碑
在安陽(諸道石刻錄)
唐林慮縣造寺碑
總持寺碑
鄴縣修定寺碑
分書(三碑諸道石刻錄)
定州
(中山府戰國初為中山國後為魏所并後又屬趙秦屬上谷鉅鹿二郡漢高帝置中山郡)
(景帝三年改為國後漢晉皆因之後燕慕容垂移都於此置中山尹後魏為中山郡兼置)
(安州唐改為定州陞義武軍節度皇朝太平興國元年改定武軍政和三年改中山府中)
(山郡今縣七望安喜新無極北曲陽唐縣都樂平)
漢上谷太守張&KR3176;碑
在安喜縣東六里(訪碑錄)
漢孝子王立碑
安喜縣
蘭亭序
唐何延年謂右軍永和中與太原孫承公四十有一
人脩禊揮毫製序用蠶繭紙鼠鬚筆遒媚勁健絶代
更無凡三百二十四字有重者皆具别體就中之字
有二十許變轉悉異遂無同者如有神助及醒後他
日再書數十百本終不及此余謂神助及醒後更書
數十百本無如者恐此言過矣右軍他書豈減禊帖
但此帖字數比他書最多若千文千錦卷舒展玩無
不滿人意者軫在心目不可忘非若其他尺牘數行
數十字如寸錦片玉玩之易盡也(高宗御製朝墨志)
蘭亭修禊序世所傳本尤多而皆不同盖唐數家所
臨也其轉相傳模實真彌遠然時時猶有可喜處豈
筆法或得其一二耶想其真蹟宜何如也哉世言真
本葬在昭陵唐末之亂昭陵為溫韜所發其所藏書
畫皆剔取其金玉而棄之於是魏晉以來諸賢墨蹟
遂復流落於人間太宗皇帝時購募所得集以為法
帖十卷俾模傳之數以分賜近臣今公卿家所有法
帖是也然獨蘭亭真本亡矣故不得列於法帖以傳
今予所得皆人家舊所藏者雖筆畫不同聊并列之
以見其各有所得至於真偽優劣覧者當自擇焉其
前一本流俗所傳不記其所得其二得於殿中丞王
廣淵其三得於故相王沂公家又有别本在定州民
家二家各自有石較其本纖毫不異故不復錄其四
得於三司蔡給事君謨也所傳本不出乎此其或更
有所未傳更俟博采(集古錄)
右軍褉帖叙草號稱最得意書宋齊以來藏在秘府
士大夫間未聞稱述豈未經大盜兵火時蓋有墨蹟
在蘭亭右者及蕭氏字文焚蕩之餘千不存一永師
晚出所見妙蹟惟有蘭亭故為虞禇&KR1200;道之所以太
宗求之百方期於必得其後公私相盜今竟失之書
家晚得定武本蓋彷彿存古人筆意耳
此文自唐明皇得真蹟刻之學士院人間不得復見
朱梁簒竊輦至汴都耶律德光破石晉此刻度河契
丹既歸與輜重棄之殺狐林後置之州治遂人定本
(碧岫野人趙秷仲古)
定武蘭亭叙石刻世稱善本宣和中從仕中山訪詢
故老以謂石晉之末契丹自中原輦載寳貨圖書而
北至真定德光死漢祖起太原永康自立而歸與其
祖母交兵於國棄此石於中山慶歷中土人李學究
者得之不以視人韓忠獻之守定武也李生始以墨
本獻公公堅索李乃瘞之地中别刻石本以示公又
一紀李生即世其子乃出石散模售人每本須錢一
千由是好事者争取之其後李氏子負官緡無從取
償時景文守定乃以公帑金代輸之因取其石匣藏
於庫非貴遊交舊不可得也熙寧間薛師正出牧其
子紹彭又刻别本者留之中山易古刻携歸長安大
觀中詔取其石置宣和殿人間不復見矣(養浩書室)
定武郡齋舊有蘭亭石刻為薛師正之子紹彭易去
世之所傳多矣宣和初其弟嗣昌獻於天上徽宗命
龕置睿思東閣之壁自是人間不復得靖康之亂凡
尚方奇尤卓絶之珍悉為金人輦歸彼國獨此石棄
而不取建炎初高宗駐蹕廣陵宗澤汝林居守東都
見之遷騎疾馳進行在所曾未逾月大駕幸浙失於
倉猝之際紹興中向子固叔堅師淮南密旨令搜訪
之叔堅冥索不獲其後堅遭臺評以謂窮尋窖藏金
寳至于廣掘地土蓋由此焉叔堅之子淔端叔語余
如是物之顯晦有時未知何辰當復出耶紹熙壬子
夏余覓官修門與順伯劇談偶及順伯云此一段事
世所未聞當為我識之所得舊本之左因遂書之斯
碑所用紙竹豈非所謂模打者歟(王明清)
此帖世傳以為右軍得意書世間石刻無慮數十百
本而共推定武本以為冠諸家辨别真贗其說不一
或以為薛紹彭刻石易舊本歸其家鑱去湍流帶右
天五字今世所存本此五字不全者薛氏舊物也又
仰字如針眼殊字如蟹爪列字如丁形凡有此者皆
望風以為真而未嘗確然辨其帖之所以善所以不
善者夫世之所以貴定武者以其鐫刻精好不失右
軍筆意而已非以其能為針眼為蟹爪為丁形也使
其能得其筆意雖無此三者不害為善本况此三者
皆可以人力為而其筆意非真能者未易辨今不求
其本而區區焉眭目於其末此相馬而惟記其驪黃
牝牡豈不為九方臯所笑乎山谷論此帖以為無一
字一筆不可人意摹寫或失真意肥瘐亦自成妍要
各存之以心會其妙處此能觀書者也(曾槃並蘭亭博議)
後魏刺史崔亮頌
不著書撰人名氏其額曰定州刺史崔使君至化之
頌使君名亮字敬儒齊國磐陽人長史馮時等立此
碑碑石漫滅亡其年月(集古錄目)
題云魏鎮北將軍定州刺史崔使君至化之頌蓋亮
嘗為定州既去郡人立此碑頌德爾神龜三年正月
建(金石錄)
魏中山太守常通碑
在府城西北三里(訪碑錄)
隋正解寺碑
隋隨昌劉鼎卿撰不著書人名氏寺本後魏宣武帝
以七廟所立謂之七帝寺至周被廢隋文帝時復興
佛法定州贊治崔子石捨以為寺賜名正解碑以開
皇十二年四月立(集古錄目)
隋高陽郡隆聖道場碑
隋虞世基撰并書周建德六年隋高祖擁旄於此至
大業九年伐叛海東旋師有詔改為高陽郡記王業
之所興設隆聖道場為高祖祈福大業九年十二月
立此碑(輿地碑記)
隋七祖堂記
無書撰人名氏(諸道石刻錄)
唐正解寺碑
唐李伯藥撰分書無姓名貞觀四年正月(金石錄)
唐施石臺銘
唐趙僎撰并行書開元十五年立(金石錄)
唐盧舍那珉像碑
唐趙僎撰蔡有隣八分書珉像定州刺史張嘉貞所
造碑以開元十六年二月立(集古錄目)
唐文宣王廟記
唐盧肇撰并正書大中十三年八月(金石錄)
唐定州錄事王君頌
無書撰人名氏(諸道石刻錄)
隋文帝舍利塔碑
隋李伯藥撰書人名缺不可辨文帝仁夀中所起舍
利塔銘也碑以大業五年四月立(集古錄目)
唐栢仁令鄭君紀德碑
唐李羲仲正書無姓名聖歷三年十一月立(金石錄)
唐曹溪能大師碑
唐蔡有鄰書(諸道石刻錄)
唐能大師碑
唐兵部侍即宋鼎撰河南陽翟縣丞史惟則八分書
能大師姓盧氏南海新興人居新興之曹溪天寳七
年其弟子神會建碑於鉅鹿郡之開元寺(集古錄目)
曹溪能大師碑天寳十一載二月立(金石錄)
唐相宋璟碑
唐撫州刺史顏真卿撰并書璟字子(缺)邢州南和人
官至尚書右丞相封廣平公諡曰文貞碑以大歷七
年九月璟孫儼追建(集古錄目)
唐宋璟碑陰
唐顏真卿撰正書無姓名大歷十一年三月立附(金石)
錄
漳河神壇碑
在沙河縣西北七十一里湯山(寰宇記)
懷州
(戰國時屬魏秦屬山川郡項羽立司馬卭為殷王都此漢初殷國尋更名河内郡郡後漢)
(因之晉分屬汲郡後魏置懷州燕置河内郡隋初郡廢而懷州如故煬帝初州廢置河内)
(郡唐為懷州天寳初曰河内郡今縣三河内武陟修武)
漢李固碑
在山陽城内(訪碑錄)
西晉光禄勲尚凱碑
永康元年十二月立碑云君諱凱字士伯河内山陽
人也後云累遷河西尹春秋六十有八元康九年四
月甲子薨追贈光禄勲(金石錄)
後魏孔子廟碑并祭文
不著書撰人名氏孔子北適趙聞鳴犢見殺而還晉
人思之立廟於其地後魏太和中懷州刺史如清龍
使河内太守達頭素和增葺立記又有延興四年祭
文稱太上皇帝告宣尼之靈者文成帝也(集古錄目)
文詞事實皆不足采其書亦非佳獨其字畫多異故
特錄之以備廣覽(集古錄)
文詞頗古質可喜云孔子欲北從趙鞅聞殺鳴犢遂
䄈車而返及其沒也晉人思之於大行嶺南為之立
廟焉記太和元年立其額又有延興四年太上皇帝
祭孔子文者孝文之父獻文帝也(金石錄)
後魏定鼎碑(金石錄作御射碑)
不著書撰人名氏後魏鎮遠將軍通直散騎常侍復
馥書宣武帝講武於洹衛之間命近臣馳射帝發矢
遠及里餘侍中崔光等請為銘記之其首曰定鼎遷
中之十年俗因謂之定鼎碑以景明三年十月立(集古)
(錄目)
流俗謂之定鼎碑景明魏宣武年號也碑云定鼎遷
中之十年按魏孝文以太和十七年遷都洛陽至景
明三年蓋十年矣(集古錄)
按北史及魏書宣武紀景明三年十月庚子帝射御
弧矢射遠及一百五十步羣臣勒銘於射所即此碑
也(金名錄)
後魏神龜造像碑
後魏恒嵩撰不著書人名氏河内縣民造石碑像記
題名者數十人三十皆稱侍佛碑以神龜三年立(集古)
(錄目)
余所集錄目隋以前碑誌皆未嘗輒棄者以其時有
所取於其間也然患其文詞鄙淺又言皆浮屠然獨
取其字畫往往工妙惟後魏北齊差劣而又字法多
異不知其何從而得之遂與諸家相戾亦意其外人
昧於學問而所傳訛謬爾然錄之以資廣覽也此碑
字畫時時遒勁尤可佳也神龜孝明年號(集古錄)
北齊崇因寺碑
陸義撰姚淑八分書皇建二年三月(金石錄)
周大雲寺碑
唐太子中舍人賈膺福撰并書夲隋文帝所立謂之
長夀武后改曰大雲碑以大足元年五月立(集古錄)
賈膺福撰并八分書筆法精妙可喜按舊唐史武后
鑄九鼎圖山川物象命上書人賈膺福薛昌容李元
振鍾紹京等分題之紹京之書世固多有膺福筆迹
雖僅存然世亦未有稱其能者如昌容等書遂不復
見以此知士之所以自著於不朽者果在德而不在
藝也(金石錄)
周大雲寺碑陰
蕭懷素正書長安二年立(諸道石刻錄)
唐孔子贊并碑陰記
唐文林郎武盡禮書據碑稱其先君嘗為懷州刺史
作此贊後為州錄事參軍而刻之然不書其姓也并
盡禮所作記述漢以來追贈孔子官爵孔子裔孫元
寳等重葺祠宇修立舊碑并贊皆刻於碑陰(集古錄目)
唐孔子贊撰人姓名殘缺武盡禮正書景龍二年立
(金石錄)
唐寧照寺鍾銘
唐居士武承泰撰文林郎武盡禮書寺僧初鑄大鍾
以景龍三年立此銘(集古錄目)
武盡禮筆法精勁當時宜自名家而唐人未有稱之
見於文字者豈其工書如盡禮者往往皆是特今人
罕及爾余每得唐人書未嘗不嘆今人之廢學也(集古錄)
唐明皇御註道德經
唐元宗書注皇太子紹及慶王琮等奉敕書初開元
二十四年玄宗已注道德經道門威儀司馬秀等奏
請兩京及天下應修官齊等州造立石臺刊勒經注
(集古錄目)
唐羣臣立道德經臺奏答
唐元宗注經成詔道士司馬秀等請立經臺奏謝批
答及皇太子紹慶王琮等十八人列名皆刻於經臺
(集古錄目)
唐令長新誡
在河内唐元宗御製初唐元宗擇令長一百六十三
人又自製新誡宰相裴耀卿等請令集賢院善書者
書以賜之其後諸縣往各以刻石(集古錄目)
唐太子太師裴休神道碑
唐宣武節度副大使(碑缺不見其姓)處晦撰右散騎常侍(缺)
碑以咸通八年立(集古錄目)
衞州
(戰國時屬魏秦屬三川二漢屬河内郡魏置朝歌郡晉改為汲郡後魏因之東魏置義州)
(後周改為衞州又置修武郡隋初郡廢煬帝初州廢復置汲郡唐為衞州天寳元年曰汲)
(郡今縣四嘉新都)(汲縣共城)(獲)
殷比干墓四字
殷比干墓四字在今衞州比干墓上世傳孔子書然
隸書始于秦非孔子書必矣字畫古勁其漢人書乎
(石公弼)
水經云朝歌縣牧野比干塜前有石銘隸云殷大夫
比干之墓今已中折不知誰人所誌大觀中會稽石
國佐有此四字比水經又闕其三字書清勁乃東都
威靈時人所書者碑如歐趙皆未之見(隸續)
漢故原武典農高府君之神道
在汲縣東北五十里二石柱上(寰宇記)
晉立齊太公廟碑
其略云太公望者此縣人晉室受命四海一家太康
二年縣之西偏有盗發塜而得竹策之書此碑乃汲
縣令盧無忌立後題太康十年三月(金石錄)
後魏弔比干文
文為隸書不著名氏據碑稱遷中之元載北届衞壤
覩比干之墓内弔之而其額曰皇帝弔殷比干文然
則後魏太和中孝文帝之所作也碑以太和十八年
十一月立
碑首殘缺惟元載字可識其下云歲御次平閹荗望
舒會于星紀十有四日日惟甲申按爾雅云歲在戍
曰閹茂又鄭康成注月令仲冬者日月會於星紀後
魏書孝文以太和十八年十一月甲申經比干墓親
為弔文樹碑而刊之是歲甲戌其說皆合(金石錄)
後魏弔比干文碑陰
碑陰盡紀侍從羣臣官爵姓名(金石錄)
後魏造五級浮圖碑
不著書撰人名氏後魏汲郡朝歌雍城里人張醜和
等共造五級浮圖以正光二年刻石其後有比丘僧
題名(集古錄目)
東魏石像記
武定四年建(訪碑錄)
東魏石像碑
後魏鎮西將軍廉侯李道於汲縣置立堂宇鐫石為
老子像而祠之在共城武定十年立(寰宇記)
北齊造像碑
天保九年歲次戊寅二月八日魯思明敬造(訪碑錄)
唐贈比干詔
唐薛純陁八分書貞觀十九年二月(金石錄)
顧村佛堂碑
在共城路南字畫頗古無年月(訪碑錄)
周百泉陂碑
尊勝陁羅尼幢子
香嚴寺華嚴經壁
唐共城令碑
班氏先宗碑
五碑諸道石刻錄
濬州
(政和五年改通利軍為濬州縣二衛縣黎陽)
漢張公神碑
在通利軍黎陽縣界其口鎮(訪碑錄)
隸書不著書撰人名氏字多訛缺雖事迹粗可見而
不復成文其間有銘詞凡二首漢朝歌長鄭彬以和
平元年為張公立碑於廟又為監黎陽營謁者李君
作歌九章同刻其後有李君等題名亦訛缺不可辨
矣在黎陽(集古錄目)
張公神碑隸額在黎陽威宗和平元年立碑云朝歌
長鄭彬為張公建闕作碑銘勒神懿監黎陽營謁者
李君好鄭之文既徹俸佐工又作歌九章刻之石皴
剥不明僅能辨其梗概其辭依倣離騷頗亦遒雅可
觀然不知張公是何神也(釋隸)
洺州
(春秋屬晉戰國屬趙秦屬邯鄲郡漢置廣平國後漢國廢為鉅鹿郡之西郡魏置廣平郡)
(晉及後魏皆因之後周置洺州隋大業初置武安郡唐為洺州天寳元年曰廣平郡今縣)
(五恩)(永年雞澤)(肥鄉曲周)(平)
漢淳于長夏承碑
碑云君諱承字仲兖東萊府君之孫太尉掾之中子
中郎將弟也又云年五十有六建寧三年六月癸巳
淹疾卒官碑在洺州元祐間因治河堤得於土壤中
建寧靈帝時年號也距今千歲矣而刻畫完好如新
余家所藏漢碑二百餘卷獨此碑最完(金石錄)
漢北海淳于長夏君碑篆額元祐中洺州治河堤始
得之夏君名承仕郡為主簿督郵至冀州從事四府
舉辟除淳于長靈帝建寕三年卒此碑字體頗奇怪
唐人蓋所祖述漢字有八分有隸其學中絶不可分
别梁庾元威作書論載隸有十餘種曰芝英隸花草
隸鐘鼎隸龍虎隸鳳魚隸麒麟隸仙人隸科斗隸雲
隸蟲隸龜隸鸞隸此碑蓋其間之一體(隸釋)
魏大長秋游述碑并陰
碑云君諱述字庶祖廣平任人也晉太始十年九月
乙丑卒咸寧三年九月甲子造(復齋碑錄)
唐昭福寺碑
在永年縣西南十里洺水南唐貞觀四年立岑文本
祠(寰宇記)
唐高匡墓誌
不著書撰人名氏匡字才仁滄州渤海人碑以乾封
二年立夲朝嘉祐中永年令石起得之於洺州乾明
僧舍(集古錄目)
深州
(春秋時屬晉戰國屬魏秦屬鉅鹿郡漢屬信都國後漢屬安平國魏晉為博陵國後魏北)
(齊後周為博陵郡隋開皇初郡廢十六年置深州大業初廢屬博陵郡唐武德四年置深)
(州貞觀十七年州廢先天二年復置天寳元年曰饒陽郡今縣五静安束鹿安平)
(武饒陽強)
隋敬族碑
(諸道石刻錄)
唐武強令梁胙德政碑
撰人名缺劉元明正書垂拱元年四月立(金石錄)
武強令王公德政碑
在本縣(訪碑錄)
磁州
(春秋時屬晉戰國屬趙秦屬邯鄲郡漢屬魏郡趙國後漢因之晉屬廣平郡隋屬武安魏)
(二郡漢置磁州天祐三年以磁慈聲相近更名惠州後唐復故名後曰滏陽郡今縣三)
(滏陽武邯鄲安)
東魏太尉高翻碑
翻齊獻武王歡之叔父也碑後題建立歲月文字殘
缺惟齊魏無字可辨又云歲次己未按東魏孝静以
元象二年十二月改元興和是年歲次己未此碑蓋
元象二年建也(金石錄)
在州城南門外五星村民家元象二年立碑題北齊
臨清王假黃鉞高翻碑(訪碑錄)
唐日愛寺碑
唐何榮光書開元二十六年立(訪碑錄)
唐罔極寺大行禪師元德幢銘
在邯鄲縣韓覃撰并書(訪碑錄)
韓覃撰并行書開元二十六年二月(金石錄)
唐大行禪師義方訓
唐何榮光行書開元二十六年二月(金石錄)
唐登叢臺懷古賦
唐嚴浚撰蔡有鄰分書開元二十七年秋立(金石錄)
唐瑶臺寺律和尚塔銘
在滏陽縣(訪碑錄)
唐洺州司馬龐承宗碑
在邯鄲縣(訪碑錄)
唐崔府君廟頌
在州城敷靈朝内(訪碑銘)
唐崔府君墓誌
在同前處(訪碑錄)
祁州
(春秋時屬晉戰國時屬魏二漢屬中山國晉屬博陵國元魏北齊後周隋屬博陵郡唐屬)
(定州景福二年置祁州於無極縣皇朝景德元年徙治蒲陰今縣三蒲陰鼓城深澤)
魏立漢劉盆子碑
在深澤縣正始二年立(訪碑錄)
魏元成碑
在深澤縣墳側正始五年立(訪碑錄)
唐大忍寺門樓碑
沙門釋某撰裴杭八分書開元十八年立(金石錄)
唐大思寺門樓碑
唐楊邈撰裴抗書開元二十一年立(金石錄)
趙州
(春秋時屬晉戰國屬趙秦屬邯鄲郡漢屬恒山鉅鹿郡後漢因之兼置漢州晉為趙國後)
(魏為趙郡明帝兼置殷州北齊改為趙州隋改為欒州後復為趙郡唐為趙州天寶元年)
(曰趙郡皇朝崇寧四年陞慶源軍節度今縣五平棘寧晉臨城隆平高邑)
周穆王吉日癸巳
刻石曰吉日癸巳在今贊皇壇山上壇山在縣南十
三里穆天子傳云穆天子登贊皇山以望臨城置壇
此山遂以為名癸巳誌其日也圖經所載如此而又
别有四望山者云是穆王所登山據穆天子傳云登
山不言刻石然字畫亦奇怪土人謂壇山為馬蹬山
以其字形類也慶歷中宋尚書祁在鎮陽遣人於壇
山摹此字而趙州守將武臣也遽命工鑿山取其字
龕於州廨之壁聞者為之嘆惜也(集古錄)
世傳周穆王書按穆王時所用皆古文科斗書此字
筆畫反類小篆又穆天子傳史記諸書皆不載以此
疑其非是姑錄之以待識者(金石錄)
穆王登贊皇山以望臨城置壇此山謂之壇山圖經
云吉日癸巳誌其日也皇祐五年武臣李忠祐為守
命工鑿取其字以别石加灰補之俾方正上題書目
癸巳之記龕之州廨(復齋碑錄)
唐以前無所傳聞而世定以為穆王書自宋景文祁
發之且以穆天子傳為証耳然字畫奇古信非秦漢
以後遺迹余始至汝南同年生林虙為河北提舉學
事亟往求之虙見寄纔兩月復以書報曰此字近詔
取藏禁中不可復得矣此書初在贊皇山中後武人
為守鑿山取之好事者常為歎息今乃得輦置近嚴
則前日未為不幸然余求之稍緩幾遂失之故今尤
為可珍也(葉石林)
諸家所記皆言在趙州州廨石林䟦乃以政和五年
歸内府矣其說為信因錄之以廣異聞
漢光武碑
漢章帝北廵至高邑光武亦即位於此有石壇壇有
珪頭碑即帝建在高邑(寰宇記)
耿球碑
在平棘縣宋子故城袁紹立師宜官書(寰宇記)
晉太尉楊駿墓誌
在寧晉縣北十里駿武帝后之父也(寰宇記)
偽趙横山神李君碑
碑陰所記凡二百五十三人晉咸寧中建(金石錄)
後魏張善碑
不著書撰人名氏善字碑缺趙郡平棘人隠居學佛
老之說召拜輔國將軍辭而不受碑以大延四年立
(集古錄目)
東魏趙貴碑
不著書撰人名氏貴南鉅鹿癭陶人仕東魏至本郡
太守贈殷刺史碑以天平二年立(集古錄目)
隋造龍華浮圖碑
不著書撰人名氏趙郡平棘人范氏等共造浮圖以
開皇七年立此碑在平棘(集古錄目)
隋欒州使君江夏徐公碑
郝士威撰侯彥直分書大業二年丙寅七月十五日
立在汶州石橋前(復齋碑錄)
唐癭陶令李懷仁清德頌
正書無書撰人姓名永徽元年立(金石錄)
唐立漢光武皇帝廟碑
唐李雲撰虞規行書開元十九年十月立(金石錄)
唐立漢光武即位壇碑
王預撰行書開元二十二年四月(金石錄)
唐令長新誡
明皇御製開元二十四年二月(諸道石刻錄)
唐石橋記
唐張嘉貞撰柳識書(訪碑錄)
唐李氏三祖堂記
唐李雲卿撰在高邑之北道傍(諸道石刻錄)
趙郡開元寺經樓銘
僧楚瓊行書篆額(諸道石刻錄)
刺史王公德政碑
(諸道石刻錄)
唐立漢世祖祠記
唐張邈撰梁遊楚分書天寳二年四月(金石錄)
唐聰明山神祠記
唐張造撰正書無姓名大歷七年立(金石錄)
唐聰明山銘
唐洪經綸撰張沔分書建中元年六月立(金石錄)
唐禱聰明山記
唐洺州刺史盧瑣撰不著書人名氏昭義軍節度使
盧從史禱於聰明山禱作此記從史并其官屬皆題
名於後以元和七年七月立(集古錄目)
唐獨孤守忠碑
唐韋承慶撰柳濟物書(諸道石刻錄)
唐滄州三河鎮將昭武校尉張德誌
在永年(元豐碑目)
張邕碑
(諸道石刻錄)
安肅軍
(自五代以上地里與易州同皇朝太平興國六年置静戎軍景德元年改為安肅軍今縣)
(一肅)(安)
漢左伯桃碑
在安肅縣西十五里墓前(訪碑錄)
廣信軍
(自五代以上地里與易州同皇朝太平興國六年置威虜軍景德元年改為廣信軍今縣)
(一城)(遂)
唐夢真容勑
唐趙履信記蘇靈芝行書并篆額開元二十九年六
月一日立本朝天聖六年重摹(復齋碑錄)
金剛經
山及多譯(諸道石刻錄)
順安軍
(自唐以上地里與瀛州同如意元年析河間縣置武興神龍元年更名唐興星雲二年屬)
(莫州五代時屬瀛州後廢皇朝太平興國七年以廢唐興縣地置唐興寨淳化三年陞為)
(順安軍今縣一高陽)
唐高陽實諦寺碑
撰人姓名缺蘇靈芝行書開元二十六年六月(金石錄)
河北路化外州
幽州
(大都督武王封召公奭於燕都此及秦滅燕以為上谷郡漢高帝分立燕國昭帝元鳳元)
(年為廣陽郡武帝太始元年更為國東漢建武中併入上谷郡永平八年復立為郡兼立)
(幽州魏晉為燕國前燕慕容雋初都其地元魏立幽州及燕郡北齊置東北道行臺後周)
(平齊置總管府隋開皇初郡廢大業初府廢立涿郡唐武德元年為幽州天寳元年曰范)
(陽郡陞為盧龍軍領縣九清荆縣次幽都鄉廣平潞縣武清永安良)
(平昌)
唐遊擊將軍薛侯彦碑
唐趙含撰并行書開元十八年正月立(金石錄)
唐雲麾將軍李秀碑
唐李邕撰并行書天寳元載正月立唐明皇以天寳
三年改年為載今此碑元年立而稱載何哉(金石錄)
唐復舜廟頌
唐韋稔撰顔頵正書并篆額貞元十二年閏八月(金石錄)
易州
(歷代地里與幽州同秦屬上谷郡漢屬涿郡魏屬范陽郡晉屬范陽國元魏復屬范陽郡)
(隋開皇初立易州及黎郡尋廢大業初州廢立上谷郡唐為易州天寶元年曰上谷郡領)
(縣四滿易縣五淶水城回)
唐鐵像碑
唐王端撰蘇靈芝行書開元二十七年立(金石錄)
唐易州刺史田琬德政碑
唐中書侍郎集賢院學士徐安貞撰蘇靈芝書琬字
正勤自易州刺史遷為安西都護此易州人所立德
政碑也以開元二十八年十月立(集古錄目)
唐侯臺記
唐前在監門率府兵曹參軍梁德裕撰蘇靈芝書候
臺者古燕國望雲氣之所也後人因其故址立臺以
備遊宴易州刺史郭明肅于其四壁書為郭隗劇辛
孝子烈婦等像碑以開元九年十月立(集古錄目)
寳刻叢編卷六
