寳刻叢編卷十九
宋陳思撰
䕫州路
䕫州
(都督府春秋為庸國之魚邑庸滅屬巴秦及二漢屬巴南二郡均平六年分屬永寧郡建)
(安六年劉璋改為巴東郡蜀晉宋齊皆因之齊兼立巴州梁曰信州後周立總管府隋開)
(皇初郡廢大業初府廢後置巴東郡唐武德元年曰信州二年改曰䕫州天寳元年曰雲)
(安郡蜀五氏陞鎮江軍節度後改曰寧江今縣二奉節巫山)
漢巴官鐵量銘
漢巴官鐵量銘云巴官永平七年三百五斤第二十
七前代以永平紀年者凡五漢明帝晉惠帝後魏宣
武李密偽蜀王建惟明帝至十八年其他皆無及七
年者以此知為明帝時物也(金石錄)
銘云巴官永平七年三百五斤第二十七此盆色類
州砂黃魯直石刻云其一曰秦刀巴官三百五十戊
永平七年第二十七酉余紹興庚午親見之今在巫
山縣治(資古紹志錄)
巴官鐵盆銘十六字顯宗永平七年造建中靖國初
黃魯直自戎州東歸厥弟叔向攝邑巫山有大鹽盆
積水堂下以植蓮芡魯直去其泥而識之其文鑄出
鐵上故雖有發筆而勢不可縱人或指以為篆首行
惟有一字如已而及最後一字如西而有連筆魯直
以為前刀而後酉亦謂之秦篆又以斗為戊皆誤也
(隸續)
漢巴官鹽量銘銘三行十六字量在巫山舊蓄水種
蓮建中初山谷濯去汚泥得欵識謂前一行乃秦篆
曰刀其二曰巴官三百五十戊其末曰永平七年第
二十七酉當是時歐陽公已下世不及見不得以入
錄趙德夫雖得以入錄其正考乃云巴官永平七年
三百五斤第二十七殊失次序無義理余服山谷之
言多是惟首行以勹為刀金疑是乙量以甲乙名之
乙次甲其第二量乎次曰巴官三百五十戊巴官巴
都官量也以戊為戊疑是斗言此量所容三十五石
耳其最後行曰永平七年第二十七酉按明帝永平
七年正月二日乙酉至十二月十九日丁酉凡二十
七酉記此量成于丁酉亦絳老人四百四十五甲子
之義也余生晚恨不見山谷(集古後錄)
晉都鄉侯斷碑
上半不存不知姓名末行有升平二年三月上旬立
(復齋碑錄)
唐雜言神女詩
唐忠州刺史李吉甫撰正書無姓名貞元十四年正
月二十五日刻(復齋碑錄)
唐題巫山詩
唐蔡穆撰沈約真行書元和五年十一月(金石錄)
唐神女廟詩
唐荆南節度判官敬騫撰試左金吾衛兵曹參軍沈
幼真書元和五年十二月刻在巫山(集古錄目)
唐白帝城新修祠廟記
唐馬文約撰戴昇正書并額元和九年立(復齋碑錄)
唐刺史廳壁記
唐劉禹錫撰正書無姓名長慶二年(復齋碑錄)
唐神女廟詩
唐李貽孫撰正書無名會昌五年九月(金石錄)
唐都督府記
唐䕫州刺史李貽孫撰繆師愈書其記州之城壘祠
宇古跡甚備碑以會昌五年十一月立(集古錄目)
余嘗謂唐世人人工書故其名堙没者不可勝數每
與君謨歎息于斯也如巨靈該繆師愈今人尚不知
其姓名况其書乎余以集錄之博僅各得其一爾(集古)
(錄)
唐丘玄素神女廟記
唐䕫州刺史丘玄素詩一首無刻石年月(集古錄目)
後唐重修白帝廟記
劉綸述并行書篆額長興二年六月記(復齋碑錄)
前蜀重修水陸院佛殿記
右拾遺張恂撰(諸道石刻錄)
白帝廟石笋詩三首
(諸道石刻錄)
黔州
(春秋屬巴地戰國屬楚秦昭王伐楚取黔中以屬黔中郡二漢屬武陽郡晉宋齊皆因之)
(後不賓服後梁武帝時蠻飾以其地歸附初立泰州後改曰黔州天寳元年曰黔中郡蜀)
(王氏陞武泰軍節度今縣二彭水黔江)
漢孝廉柳敏碑
碑云君諱敏其先盖五行星仲二十八舍柳宿之精也其說
可謂怪矣此碑以柳君得姓出于柳宿果何所據哉(金石錄)
孝廉柳君碑柳君名敏歷五官功曹宕渠令碑以孝
廉稱之重其行也其父亦因孝廉除郎中碑字雖有
漫滅考其文意蓋柳君以本初元年再為郡守所舉
不幸而死後二十三年縣令趙臺念其墓無碑識故
為立石時靈帝建寧二年也(隸釋)
孝廉柳敏碑今在黔州隸釋云敏嘗為郎中五官功曹
宕渠令死後二十三年縣令趙臺念其墓無碑識故為
立石時靈帝建寧二年也余考之不然其以孝廉除郎
中者敏之父也歷五官功曹宕渠令者敏也其言建寧元
年趙臺念素白之義其二年十月甲子為君立碑者建寧
三年也按范曄漢記建寧二年十月庚子晦日有食之逆數
而上十月無甲子趙德夫金石錄識于目錄之下云建寧二
年六月然此碑其稍漫不可識者則十有四字其可識
者三百十字而十月甲子又特全好無昏舛可信而不疑
况是年六月一日辛未亦無甲子惟建寧三年十月乃
正得甲子朔碑所謂其二年者元年之後二年也(集古後錄)
漢柳敏碑隂六玉
柳敏碑隂其上刻一禽若鳳其下則麟也中有牛首
銜環兩旁凡六玉其左則瑁圭璧其右則琮璋璜(隸續)
忠州
(春秋戰國為巴地秦屬巴郡二漢蜀晉宋齊梁因之梁立臨江郡後周兼立臨州隋開皇)
(初郡廢大業初州廢屬巴東郡義寧二年復立臨州唐貞觀八年改曰忠州天寳元年曰)
(南賓郡前蜀後蜀因之今縣四臨江墊江豐都南賓)
漢縣三老楊信碑
縣三老楊信碑石已剥鮮有成章者惟官氏名字俱
存所云陳留太守則其父祖也其文有蠻夷盜賊及
奬厲兵甲之句蓋是述其扞宼之績其官惟有官掾
功曹四字其中有惟兮和平大漢元年之文惟兮歎
惜之辭和平者威宗之紀年其未云七十有二遭疾
則其所終之夀也(隸釋)
唐仙都觀王隂二仙翁碑
唐李虔之撰施楚玉正書景雲二年正月立(金石錄)
唐仙都觀王隂二真君碑
唐薛鏡一撰宇文楚珪正書景雲三年正月立(復齋碑錄)
唐明皇夢真容詔
開元中刻(諸道石刻錄)
唐明皇遊太守康公詩
唐明皇御製并行書古篆額天寳十三年二月建(復齋)
(碑錄)
唐御製御書詩刻石記
唐南賓太守康昭遠謹述天寳十三年甲午二月七
日癸酉建(復齋碑錄)
唐仙都觀王隂二真君影堂碑
唐李吉甫撰儲伯陽行書貞元十四年正月立(金石錄)
唐論土洲記往復書
唐段文昌撰房式述正書無姓名貞元十七年十一
月(金石錄)
唐土洲耆老思舊記
唐段文昌撰王玄同正書貞元十五年記元和十五
年十二月建(復齋碑錄)
唐修仙都觀記
唐段文昌撰李師復正書太和七年正月五日立(復齋)
(碑錄)
唐題仙都觀詩
唐南卓張次宗作太和八年五月十八日(復齋碑錄)
唐仙都觀修齋靈感記
唐段成式撰李騰書咸通四年五月十七日立(復齋碑錄)
唐扶風公創造仙都觀天尊殿石像記
唐蹇宗儒撰尹翃正書并題額咸通四年十一月二
十三日記(復齋碑錄)
唐仙都觀老君石像記
唐馮涯撰尹翃正書咸通五年七月五日記(復齋碑錄)
唐仙都觀新建南樓記
唐柳駢撰楊珪書咸通三年四月記乾符三年七月
建(復齋碑錄)
唐仙都觀黃籙齋祥瑞詔
中和二年(諸道石刻錄)
前蜀仙都觀石函取經記
杜光庭撰正書天復七年四月(復齋碑錄)
後蜀重刻盧潘平聲詩
泰政五年十月三日楊仁煦以舊本重刻(復齋碑錄)
萬州
(春秋戰國為巴地秦二漢屬巴郡建安中分屬巴東郡晉宋齊皆因之後周立安鄉南都)
(二郡兼立南州後改安鄉曰萬州南都曰懷德隋州郡並廢屬巴東郡唐武德二年立南)
(浦州八年州廢屬䕫州九年復立曰浦州貞觀八年曰萬州天寳九年曰南浦郡前蜀後)
(蜀因之今縣二南浦武寧)
漢真道冢地碑
真道冢地碑延熹七年真道以錢八千從真教兄弟市此
地廣二十二丈其文戒約後世作冢取上方隅但得宿山
居留不得争訟舍地怖之以天帝誅疾勸之以勉崇孝
道戒之以不得違犯先人之約字札紊碎不能盡述(隸續)
唐永刺史冉仁才碑
唐張昌齡序李崇真行書弟子恂書名龍朔三年二
月十二日立(復齊碑錄)
唐岑先生銘
唐嚴浚撰正書無姓名乾元三年四月(金石錄)
唐大雲寺岑公石洞志
唐段文昌撰元和八年十月立在大雲寺(復齋碑錄)
涪州
(春秋戰國為巴地秦二漢屬巴郡建安二十一年蜀分立涪陵郡晉因之後廢而復立隋)
(開皇初又廢屬渝州唐武德元年祈置涪州天寳元年曰涪陵郡前蜀後蜀因之今縣三)
(涪陵武龍)(樂温)
漢廣漢綿竹令王君神道
建寧元年十月造縣令字作苓漢人淳質文字相近
者多假借用之如縣令字人所常用而尚假借何也(金石錄)
廣漢綿竹令王君神道九字微雜篆體綿字作曰下木略與
縣字相混故趙氏誤作廣漢縣令而謂其借苓為令也歐
陽公博收並蓄顧弗深考姓名字畫多有誤讀者德父治
郡之餘專意金石刻辨證亦甚精確獨此碑為可笑爾(隸釋)
漢劉讓閣道題
劉讓所題十六字相傳云在蜀中閣道建寧者靈帝
年號漢碑書犍為之犍皆作楗(隸釋)
建寧元年十月上旬工楗為武陽劉讓題十六字作
一行金石錄誤以此合之廣漢王君神道
唐相思寺彌勒石像記
光化三年五月二十一日(後齋碑錄)
恭州
(古巴子之都戰國為秦所併立巴郡二漢因之初平六年分巴為二郡以江州為永寧郡)
(建安六年復為巴郡蜀晉宋齊因之梁兼立楚州西魏後周因之隋開皇初郡廢改州曰)
(渝州大業初州廢為巴郡唐武德元年曰渝州天寳元年曰南平郡蜀王氏孟氏皆因之)
(皇朝崇寧元年更名今縣三三巴江津壁山)
晉夜郎太守母稚碑并隂
晉故寧遠將軍綏蠻護軍夜郎太守母府君之神碑
隸額二十字君諱稚字君孫隆安三年歲運己亥十
月十五日主簿張熊等立
碑隂司馬行談指令巴西陳(碑缺)參軍事行夜郎令巴
西楊玉等題名(復齋碑錄)
晉義熙靈石社日記
石以二月社日立先鑒傳銘于圮必泰今大篡既正皇
晉中興西宼有獨盡之勢關洛有可乘之兆年豐氣和
物寧其極曠代冥微復著于今輙抑奉時仰協人會飛
旍命旅廓寧岷夏矣義熙三年二月八日戊申社日記(復齋碑錄)
唐渝州遊仙觀杜法師功德碑
唐韓太冲撰王義臨書法師諱隱居字貞幹垂拱三
年立(復齋碑錄)
唐張萱靈石碑
天寳十五載正月(下上碑並諸道石刻錄)
唐王昇靈石碑
乾元三年二月
唐郭英幹靈石碑
廣德二年二月
唐楊冕靈石頌
大歷四年正月
唐李全靈石詩
大歷十年正月
唐任超靈石碑
建中四年正月
唐賀若公靈石碑
温從撰太和七年二月
唐陳君從靈石銘
陳憲撰會昌四年
唐牟崇厚靈石銘
張孟撰大順元年二月
唐張武題記
景福元年三月二日
唐牟知猷靈石詩
景福元年三月十日
梁山軍
(皇朝開寳三年以石氏屯田務立縣一梁山)
漢都鄉孝子嚴舉碑
都鄉孝子嚴舉碑崇七尺其二分之下横有裂文近
歲出梁山軍所傳者皆至裂文止石理皴剥文意間
斷不知其尚有闕遺也予再得之始是全碑嚴舉姓
名甚分明其碑有文有頌又有辭曰十六句蓋嚴舉
之父仕至郡守三女無男以舉為後舉能和顔奉親
送終盡孝母氏年老事繼若真德刑州里官表門閭
弟子共為立碑又有數行載邑官甄表之因顓稱其
為父行喪服制踰禮延熹之七年也(隸續)
漢嚴舉碑隂
碑云丞廣漢屬國王杜字文拒右尉楗為南安周位
字惠照三十六人題名多稱弟子者(復齋碑錄)
漢謁者北屯司馬左都侯沈府君神道
漢交阯都尉沈君神道
交阯都尉沈君二神道其上各刻朱雀其形相向知
此蓋是一人猶王稚子闕盡書其所歷官也其下又
刻龜蛇虎首所畫甚工此字及馮煥王稚子闕皆是
八分書張懷瓘所謂作威投戟騰氣揚波者也(隸釋)
雲安軍
(開寳六年以䕫州雲安縣置軍縣一雲安)
漢鄭子真宅舍殘碑
鄭子真宅舍殘碑所存其上十數字餘石碎矣首云
所居宅舍一區直百萬繼云故鄭子真地中起舍一
區七萬凡宅舍十有二區其次有辭語有歲月云平
四年上存四點必熹平也(隸釋)
漢金廣延母徐氏紀産碑
金廣延母徐氏紀産碑其辭云光和元年五月中旬金
廣延母自傷紀考姓徐氏元初産永夀元年出門託軀
金掾李本自此之後其石半滅所存者其下段爾徐氏
歸于李本有男曰恭字子肅早終故立從孫廣延為後
廣延弱冠而仕又復不禄碑云廣延年十八娶婦徐氏
子肅亦有年十八字而闕其下文當亦是載其婚聘子
肅殘碑亦有妻字可證此碑字子肅之上有兩字不甚
明上一字髣髴是恭其下頗類成字但漢人無二名而
舍恭有墓闕及殘碑皆云恭字子肅可以証廣延之子字
子肅者即金恭也但恭之下多一字所不可曉(隸釋)
漢鉅鹿太守金君闕
鉅鹿太守金君闕七字今在蜀道不知其人也(隸釋)
漢處士金恭闕
處士金恭字子六字子下一字惟存一筆以墓碣及
金廣延母碑參之知其字子肅也此石圭首甚銳其
上刻三足烏其次横刻此數字其下有一人執扇而
乘馬兩旁有螭銜環近歲出于雲安軍土中(隸釋)
漢金恭碑
金恭碑其石剥缺殘章少有可認者金掾李本即其
父也二弟曰廣延曰雍直其母徐氏有紀貲産碑(隸釋)
唐楊雲外尊師碑
杜光庭撰在雲昇宫(復齋碑錄)
福建路
福州
(大都督府春秋為七閩地秦為閩中郡漢武帝為治縣屬會稽郡東漢因之吳分屬建安)
(郡晉太康三年立晉安郡宋齊因之陳兼立閩州後改曰豐州隋平陳郡廢改州曰泉州)
(大業初州廢立建安郡唐武德元年曰泉州景雲二年曰閩州開元十三年改今名天寳)
(元年曰長樂郡後陞威武軍節度唐末為閩王氏所據石晉時入吳越後周改彰武軍皇)
(朝太平興國二年復曰威武軍今縣十二江閩縣候官福清懷安長溪連)
(古田閩清)(長樂羅源)(永福寧德)
觀音寺古篆
篆書十字在福州永泰縣觀音院後山上閩人黃孝立為
子說曰山無名而甚高峻石皆頑無復鐫刻之迹如人以手
指畫泥而成文文隨圓石之形環布之孝立嘗至廣州
見南蕃人以夷法事天日夕拜金書字圖號天篆者
視其與此正同然不能考也今世人亦有以道家之言
譯之者曰勤道守三一中有不死術亦莫得而詳焉(集古錄)
無名書凡十字體如篆籕其文非字書所有在福州永泰
縣觀音院後山上如以手指書石而為之非人迹也(集古錄日)
唐東山愛同寺懷道闍梨碑
唐括州刺史李邕撰并書闍梨姓陳氏為福州愛同
寺僧碑以開元二十五年七月立(集古錄目)
大乘愛同之寺
唐李邕書(諸道石刻錄)
唐般若臺題
唐李陽冰篆大歷七年立(金石錄)
在神光寺石壁上大字二十四字著作郎兼監察御
史李貢造(諸道石刻錄)
唐東山懷一律師碑
唐皇甫政撰褚長文正書丘悌篆額貞元八年四月
十五日立(復齋碑錄)
唐愛同寺西院大律師碑
唐劉太真撰于頔書貞元八年立(諸道石刻錄)
唐貞元無垢淨光㙮銘
唐庾承宣撰無書人名氏篆額貞元十五年四月立
(諸道石刻錄)
唐東山愛同兩寺義食堂畫壁記
唐馮審撰顔顒書篆額元和四年立(諸道石刻錄)
唐毬場山亭記
唐馮審撰分書無姓名篆額元和八年立(復齋碑錄)
唐聖泉寺法華院記
唐劉軻撰太和四年立碑三面皆刻字(諸道石刻錄)
唐新造上生院記
唐李貽孫撰正書無名大中六年四月十三日立在
神光寺(復齋碑錄)
唐毬場山亭二十詠并序
唐福州刺史裴次元作大中十年刻(諸道石刻錄)
唐閩遷新社記
唐攝館驛廵官前進士濮陽宁撰書為八分不著名
氏福州刺史楊君(碑不著名)改立新社稷風雨壇遂記其
壇壝室宇之制碑以大中十年十一月立(集古錄目)
其辭云大中十年夏六月關西公命遷社于州城凡
築四壇壇社稷其廣倍丈有五尺其高倍尺有五寸
主以石壇風師廣丈有五尺高尺有五寸壇雨師廣
丈而高尺云文字古雅甚可愛嗚呼唐之禮樂盛矣
其遺文有足采焉州縣社稷有主見于此記蓋大中
時其禮猶在也按唐書楊發自蘇州刺史為福建觀
察使至大中十二年遷嶺南節度以歲月推之關西
公者楊發也(集古錄)
唐九峯鎮國禪院額
唐柳公權書咸通二年八月八日題閩中記云在懷
安縣北(諸道石刻錄)
唐建天王堂記
唐盧標撰咸通七年立(諸道石刻錄)
唐神光寺碑
唐李勲撰盧元書并篆額咸通八年十二月立閩中
記云神光寺在城内烏石山正西(諸道石刻錄)
唐定光塔記
唐黃滔撰進士劉瑊書并篆額天祐二年立(諸道石刻錄)
唐南澗寺石像記
唐四門助教歐陽詹撰(諸道石刻錄)
晉尊勝經幢
李紹元書天福九年立(諸道石刻錄)
後周尊勝經幢并記
僧文琠記顯德三年立(諸道石刻錄)
後周外湯院置田記
大德亞山高述顯德六年十一月立(諸道石刻錄)
漳州故羅漢禪師碑
張廣撰僧匡政書閩王昶通文元年建(諸道石刻錄)
閩忠懿王德政碑
于競撰(諸道石刻錄)
大潙延聖禪師碑
崔胤撰(諸道石刻錄)
建州
(春秋為七閩地戰國為越人所居秦屬閩中郡二漢屬會稽郡吳永安三年分置建安郡)
(晉宋齊梁因之陳屬閩州後屬豐州隋平陳郡廢屬泉州大業初州廢屬建安郡唐武德)
(四年立建州天寳元年曰建安郡唐末為閩王氏所有陞鎮武軍節度石晉時入南唐改)
(永安軍又改忠義軍後降軍事皇朝端拱元年陞建寧軍今縣七建安歐寧建陽)
(浦城閩隸)(崇安松溪)
唐黃畬廟記
唐吳安世撰并正書廣德二年六月初三日記(復齋碑錄)
泉州
(春秋為七閩地戰國為越人所居秦屬閩中郡漢屬閩越國後及東漢屬會稽郡吳屬建)
(安郡晉屬晉安郡宋齊因之後置南安郡隋平陳郡廢屬泉州唐初亦屬焉聖歷二年立)
(武榮州三年廢久視元年復置景雲二年更名天寳元年曰清源郡唐末為閩王氏所有)
(石晉時附于南唐陞清源軍節度皇朝太平興國三年改平海軍今縣七晉江南安)
(同安清溪)(惠安德化)(永春)
唐三公亭記
唐四門助教歐陽詹撰在東湖(諸道石刻錄)
廣南東路
廣州
(都督府古蠻夷之地春秋戰國為百越秦立南海郡二漢因之建安十五年兼立交州吳)
(永安六年分立廣州晉宋齊梁陳因之隋平陳郡廢仁夀元年曰番州大業初州廢復立)
(南海郡唐武德四年平蕭銑立廣州天寳元年曰南海郡後建清海軍節度五代為南漢)
(劉氏所據皇朝開寳四年收復今縣七莞南海番禺清遠增城懷集東)
(新會)
梁羅浮山銘
梁廣州刺史河東王蕭(缺)撰參軍蕭世貞書中大同
元年立(集古錄目)
唐貪泉銘
唐南海别駕陳元伯撰嶺南黜陟判官薛希昌倒薤
篆書天寳五年四月立(集古錄目)
唐張九章祭南海册
天寳十載三月刻(復齋碑錄)
唐南海廣利王神廟碑
唐袁州刺史韓愈撰循州刺史陳諫書并篆額元和
十二年廣州刺史孔戣重修南海神祠以十五年十
月立此碑在南海廟中(集古錄目)
韶州
(春秋為百越地戰國屬楚秦屬南海郡二漢屬桂陽郡吳甘露元年分立始興郡晉因之)
(宋改曰廣興郡齊復曰始興梁陳因之隋平陳郡廢屬廣州唐武德四年平蕭銑立番州)
(尋改為東衡州貞觀元年更今名天寳元年曰始興郡唐為盧光稠所據後入南漢今縣)
(五昌)(曲江仁化)(翁源建福)(樂)
漢周府君碑
漢隸不著書撰人名氏韶州圖經云郭蒼撰初桂陽
有瀧水人患其險太守下邳周憬字君光頽山鑿石
以通之延熹三年故吏區祉刻石以紀功并祉等故
吏題名者三十二人在韶州樂昌縣昌樂瀧上周君
廟中(集古錄目)
按韶州圖經云後漢桂陽太守周府君廟在樂昌縣
西一百一十八里武溪上武溪驚湍激石流數百里
昔馬援南征其門人爰寄生善吹笛援為作歌和之
名曰武溪深其辭曰滔滔武溪一何深鳥飛不渡獸
不能臨嗟哉武溪何毒淫周使君開此溪下合真水
桂陽人便之為立廟刻石又云碑在廟中郭蒼文今
碑文磨滅云府君字君光而名已訛缺不可辨圖經
但云周使君亦不著其名後漢書又無傳遂不知為
何人也按武水源出郴州臨武縣鸕鷀石南流三百
里入桂陽而桂陽真水梨溪盧溪曹溪諸水皆與武
水合流其人謂水湍浚為瀧韓退之詩云南下樂昌
瀧即此詩也碑首題云神漢者如唐人云聖唐爾蓋
當時已為此語而史傳他書無之獨見于此碑也
余初得前本恨其名遂磨滅後有國子監直講劉仲
章者因出其碑而為余言前為樂昌令因道府君事
云名憬問其何以見之云碑刻雖闕尚可識也乃以
此碑并隂遺余蓋前本特摸者不工爾(並集古錄)
神漢桂陽太守周府君功勲之紀銘隸額周君名憬
自固始相為桂陽守碑云熹平三年歲在攝提仲冬
之月曲紅長區祉與邑子故吏建碑于隴上蓋靈帝
甲寅年也兹水發源三禽山千渠萬澮下湊六瀧舟
楫過之若奔車失轡狂牛無縻喪寳玩流象犀積有
日矣周君思夏后龍門之績感李水離堆之事排治
湍梗人得利涉故紀其功勲銘辭全逼騷雅有瓠子
歌遺意韓退之詩云南下樂昌瀧險惡不可狀者即
謂此也樂史寰宇記云瀧上有太守周昕廟今碑在
韶州張九齡廟中其名尚隱隱可辨蓋憬字也予嘗
侍親庭嶺留英州其郡東亦有瀧問之云彼處壤沃
宜稻而山甚高峭僅有烏道負擔者不可下土人斬
竹為簰以器貯米置其上俟雨至澗道隨飛瀑魚貫
而下注于深潭入水底始再出碎于石者什五六謂
之瀧如此(隸釋)
漢周憬碑隂
周憬碑隂宰曲紅者一人貫曲紅者十六人熊君碑
亦同兩漢書皆作曲江諸家圮里書皆云水流屈曲
故曰曲江惟水經云縣昔號曲紅山之名也前書工
女大功皆不同州紅字未知水經何所據也(隸釋)
唐東果寺能大師碑
唐武平一撰正書無姓名開元七年立(諸道石刻錄)
唐張九齡贈司徒告
建中元年(諸道石刻錄)
唐中書令張曲江碑
唐廣州刺史嶺南節度使徐浩撰并書曲江名九齡
字子夀一字傳物韶州曲江人開元中官至中書令
罷為尚書右丞相貶荆州長史諡曰文獻碑以大歷
中書撰長慶三年刻石(集古錄目)
唐張九臯碑
唐工部尚書蕭昕撰九臯孫曹州刺史仲方書九
范陽人仕至殿中監以長慶三年立(集古錄目)
潮州
(春秋為七閩地郡漢屬南越後)(國為越人所居秦屬東漢屬南海晉屬東)(海郡)
(安帝分立義安郡宋齊以後因之梁立楊州改曰瀛州及陳時州廢隋平陳郡廢立潮州)
(大業初州廢復州天寳元年曰)(義安郡唐武德五年曰潮陽郡五代為南漢所有今)
(縣二潮海陽陽)
唐大顛禪師壁記
大顛名寳通壁記歷敘其所居并退之請大顛三書
皆國初重刻無書人名氏(集古錄目)
連州
(春秋為百蠻戰國屬楚秦屬長沙郡漢屬桂陽郡漢晉屬始興郡宋明帝立宋安郡後廢)
(屬廣興郡齊復屬始興郡梁立陽山郡隋平陳郡廢置建州大業初州廢置熙平郡唐武)
(德四年平蕭銑立連州天寳元年曰連山郡唐末為楚馬氏所有後入南漢今縣三桂)
(陽山山陽連)
梁静福山廖先生碑
先生姓冲字清虚梁中大同年居此山唐連州刺史
蔣珍立此碑(集古錄目)
唐真女峽楞伽臺置寺勅
大歷六年十一月(諸道石刻錄)
唐放生池銘
天寳元年四月二十一日刺史蔣防立(復齋碑錄)
端州
(古百越地秦屬南海郡二漢吳晉屬蒼梧郡宋齊屬南海陳立高要郡隋平陳郡廢立端)
(州大業初州廢立信安郡唐武德元年曰端州天寳元年曰高要郡五代為南漢所有皇)
(朝建中靖國元年陞興慶軍節度今縣二高要四會)
唐石室記
唐李邕撰不著書人名氏考其筆跡似張庭珪書疑
張庭珪所書也(集古錄)
唐李邕撰并書端州刺史畢守恭與僚佐遊于石室
為此記以開元十五年正月立(集古錄目)
李北海端州石室記樂史所謂嵩臺在高要縣北五
里李邕有記即此記也按南越志高要有石室自生
風煙南北二門狀如人巧人以為神仙都因名嵩臺
焉記無書人名氏歐陽公疑為張庭珪書(集古後錄)
唐石室題名
唐端州司馬李紳長慶四年遊石室題名(集古錄目)
端州石室李紳題名云長慶四年二月自戶部侍郎
貶官至此嗟夫黨議之興君子窮也初紳為翰林學
士與李德裕元稹號三俊李逢吉中傷元稹擯德裕
引相牛僧孺立黨相軋又用八關十六子之計必于
陷紳會穆宗上賓逢吉言于新天子曰紳嘗不利于
陛遂自戶部貶端州司馬牛李之憾益甚縉紳之禍
四十年不解嗟夫余念之悲恨數日(集古後錄)
唐石室題名
魏元忠書(諸道石刻錄)
新州
(古百越之地秦屬南海郡二漢屬合浦郡晉屬蒼梧郡穆帝分立新寧郡宋齊因之梁立)
(新州隋平陳郡廢大業初州廢屬信安郡唐武德四年平蕭銑立新州天寳元年曰新昌)
(郡後改曰新興五代為南漢所有今縣一新興)
唐新興縣令光燕客清德碑
唐閻朝隱撰王麟行書景龍二年戊申九月十七日
建(復齋碑錄)
康州
(古百越地秦屬南海郡二漢吳晉屬蒼梧郡穆帝分立晉康郡宋以後因之梁又立開陽)
(平原羅陽等郡隋平陳郡俱廢屬端龍二州大業初屬信安永熙二郡唐武德四年立龍)
(州六年立康州天寳元年康州曰晉康郡龍州曰開陽郡五代為南漢所有皇朝開寳五)
(年廢康州入端州尋獲立六年廢龍州入晉康郡今縣二端溪瀧水)
唐新修龍母廟樓碑
唐李景休撰郭齊正書太和六年正月一日記(復齋碑錄)
英州
(古越地戰國屬楚秦屬南海郡二漢屬桂陽郡吳屬始興郡晉宋以後因之梁又立衡州)
(及陽山郡隋平陳郡廢後改州曰涯州開皇二十年州廢屬廣州唐因之五代時南漢立)
(英州今縣二直陽滄光)
唐南巖亭記并到難篇
唐李蕃撰不著書人名氏湞陽縣南山巖上有石室
縣令侯著因之以立亭故以為名
唐果業寺開洞谷記
唐元傑撰不著書人名氏湞陽果業寺之東有石洞谷嘗
有方士學道于其中其石座丹竈猶存歲久荒廢無復有
跡傑與寺僧智捷復開其路以元和十一年立此記(集古錄目)
廣南西路
静江府
(都督府古百越之地戰國屬楚秦屬桂林郡二漢屬零陵蒼梧二郡吳甘露元年立始安)
(郡晉因之宋明帝改為始建國齊復曰始安郡梁兼立桂州隋平陳郡廢大業初州廢復)
(為始安郡唐武德四年平蕭銑立桂州天寳元年曰始安郡唐末陞静江軍節度為楚馬)
(氏所有後入南漢今縣十福臨桂仁興安寧靈川陽朔茘浦永修義)
(理定古縣)
唐平蠻頌
唐韓雲卿撰韓秀實分書李陽冰篆額大歷十二年
立(諸道石刻錄)
按西原蠻在唐為邊患久矣自肅宗至德以來百
餘年間諸蠻更相雄長乍服乍叛攻桂管十八州
所至焚廬舍掠士女元道州所謂城池井邑但生
荒草登高極望不見人烟蓋實錄也今此碑所序
大歷十一年賊帥潘長安偽稱南安王誘脅夷蠻
連跨州邑南距雕題交趾西控昆明夜郎北泊黔巫
衡湘毒如彼其廣天子命隴西縣男昌巙持節招討
擒獲元惡并其將卒八十四人生獻闕下其俘虜二
十餘萬並給耕牛種糧令還舊居勛烈如此之著其
列傳俱闕而不書歐趙集古金石之文又偶不得此
碑入錄鄉非事著于碑而碑錄于余其遂無聞矣(集古)
(錄後)
唐新步虚詞十九首
茅山玄静先生門人朝議郎守太府卿韋渠牟撰貞
元十七年立字畫清勁(諸道石刻錄)
唐新開隱山六洞記
唐都防禦判官侍御史内供奉吳武陵撰防禦衙推
韓方明八分書并篆額李渤遊于州之西山其溪谷
潭洞皆人所未嘗至者遂名之曰隱山搆亭榭于其
上以寳歷元年八月立此記(集古錄目)
唐隱山六洞記
唐韋宗卿撰李方古書寳歷元年(諸道石刻錄)
唐杜鵑花詩二首
唐張濬及嶺南節度使劉宗龜唱和杜鵑花詩二首
前監察御史張巖書乾寧元年刻(集古錄目)
唐新修堯舜二祠祭器記
唐趙觀又撰顔起正書并篆額乾寧五年八月十五
日建(復齋碑錄)
玄元綸言
(諸道石刻錄)
容州
(都督府古百越之地秦屬象郡漢屬南越後及東漢屬合浦郡晉宋以後因之隋為合浦)
(永平二郡唐武德四年平蕭銑立銅州貞觀八年改為容州天寳元年曰普寧郡五代為)
(南漢所有陞為寧遠軍節度皇朝開寳五年廢繡禺順三州入焉今縣三晉寧北流)
(陸川)
唐景星寺碑
唐容州都督盧藏用撰并分書篆額開元四年立(諸道)
(石刻錄)
唐元結德政碑
唐大歷中立(諸道石刻錄)
梧州
(古百越之地秦屬桂林郡蒼梧郡東漢建安八年)(此立十)
(五年徙治番禺晉宋平陳郡廢屬封州)(唐梧郡隋武德四)
(年平蕭銑立梧有後入南漢曰蒼梧郡五梧代為楚馬氏所今縣一缺蒼)
唐水泉銘
唐大歷間容州刺史元結撰貞元十二年正月十六
日章武重修并書(復齋碑錄)
柳州
(古百越之地秦以後北里與象州同唐平蕭銑立昆州是年改曰南昆州貞觀八年又以)
(地當柳星更名天寳元年曰龍城郡五代為南漢所有今縣三馬平洛容柳城)
唐柳州山水記
唐柳宗元撰元和十年立(諸道石刻錄)
唐重復大雲寺記
唐柳宗元撰正書無名篆額憲宗時立(復齋碑錄)
唐羅池廟碑
唐吏部侍郎韓愈撰中書舍人沈傳師書柳州刺史
柳宗元死而為神州人立廟于羅池碑以長慶元年
正月立(集古錄目)
唐柳州并銘
唐柳宗元撰沈傳師書長慶三年立字畫頗不工疑
後人偽為然以子厚集本校之不同者數字此本為
善又恐工人摸刻不甚精好爾(金石錄)
寳刻叢編卷十九
