寳刻叢編卷十
宋陳思撰
陜西永興軍路下
河中府
唐蒲州刺史裴寬德政碑
唐趙良噐撰韓擇木分書開元二十四年(訪碑錄)
唐贈文部郎中薛悌碑
唐國子司業蘇預撰武部郎中徐浩八分悌長盧人
中宗時為雍州司兵參軍坐魏元忠流死袁州天寳
中子伯連為咸寧令追贈悌文部郎中(集古錄目)
唐薛悌碑天寳十三載二月(金石錄)
唐玄宗登逍遥詩
唐玄宗御製并分書太常卿姜皎書年月蒲州刺史
王璵以詩刻石請御書碑額袁一蒲州刺史顔真卿
書答詔肅宗書以乾元元年立(集古錄目)
唐王公城河中頌
陳翃傳盧耿正書上元元年十月(金石錄)
唐萬泉令裴千鈞德政碑
唐蕭嵩正書皇太子已下題
陜州
唐禹廟題名
唐陜州别駕崔穎等題名字為八分不著名氏開元
二十五年刻(集古錄目)
唐禹廟頌
唐龍門令吕延祚撰楚順八分書開元中刻於漢宗
季方禹廟題名之上(隸續)
唐砥柱山名
唐魏徵撰薛純書(諸道石刻錄)
在硤石縣唐貞觀十二年太宗東巡臨幸於此今有
魏徵所製碑銘(寰宇記)
唐獨孤府君頌德碑
唐硤石尉孟缺休撰桃林主簿盧元珪書
碑今缺府君名不可見其字曰思思下又缺一字河
南洛陽人給事中元愷之子為陜州桃林令入為水
部員外郎桃林人立此碑以頌德據唐書表元愷二
子曰思莊思行而亦不著名此不知其為誰也碑以
調露二年立(集古錄目)
府元府君德政碑
不著書撰人名氏府君名思哲字知仁河南洛陽人
以絳都夏縣令卒於官縣人右監門校尉陰神義等
為立碑以頌德以調露二年立在夏縣(集古錄目)
周石柱銘
唐陜州刺史(碑缺)撰八分書不著名氏(缺)
柱者相傳以為周召分陜所立以别地(缺)
著所刻年月騐其字武后時(缺)
等題名(集古錄目)
唐楊玄琰碑
唐崔沔撰梁昇卿八分書開元六年四月
唐萬回法師碑
唐徐堅撰行書無姓名開元十年閏五月(金石錄)
唐立關龍逢碑
在靈寶縣西南七里唐太宗東巡致祭開元十三年
立碑舍人吳鞏之詞(寰宇記)
唐刺史盧奐廳事贊
唐玄宗御製御書帝西幸遇陜府至奐廳事題贊於
其壁奐以刻石并謝表批答附於後
延州
(中都督延安府屬上郡漢初為翟國尋復為上郡後漢因之漢末羌胡缺戶口)
(流散郡縣廢焉後魏置東夏州西魏改曰延州置總管府隋置延安郡唐復為延州梁號)
(忠義軍後唐改曰彰武皇朝陞延安府今縣七膚施延川延長門山臨真)
(敷政甘泉)
唐石像文并隂
唐延州别駕唐琰撰不著書人名氏顯慶中琰之祖
季卿為延州刺史造石龕立三佛像開元中琰復為
州别駕加以鐫飾以開元二十七年立此碑并碑隂
題名(集古錄目)
同州
(戰國時屬秦魏秦屬内史項羽分屬塞國漢高帝置河上郡景帝分為左内史武帝改為)
(左馮翊東漢因之魏除左字但為馮翊郡晉及元魏皆因之兼置華州西魏改曰同州隋)
(初郡廢大業州廢復置馮翊郡唐武德元年曰同州天寳元曰馮翊郡梁曰忠武軍皇朝)
(太平興國七年陞定國軍今縣六城馮翊澄城朝邑郃陽白水韓)
後周河瀆廟碑
後周車騎大將軍王褒撰車騎大將軍趙文淵奉勅
書字為隸體初北齊天綂十六年周文帝請立四瀆
廟於華山郡使郡守楊子昕營建武帝朝晉公護東
政廟在其封内又增修之而立此碑以天和二年十
月立(集古錄目)
隋興國寺碑
李德林文張孝徵書開皇四年(訪碑錄)
唐無量壽佛大像碑
不著書撰人名氏唐興國寺沙門道宗造無量夀佛
大像未成而卒其徒智常成之貞觀十年同州刺史
隴西郡王博又為立此碑(集古錄目)
唐三藏聖教序記
序唐太宗御製記高宗御製中書令禇遂良書永徽
四年刻在永興今此本序記同為一石字畫並同而
刻石在永興本後十年疑模本也龍朔三年六月立
(集古錄目)
唐河瀆紀瑞頌
唐崔禹錫撰王崇敬分書先天元年立(金石錄)
唐河侯新祠頌
唐奉崇撰王晏行書開元九年四月立碑云河伯姓
馮名夷字公子潼鄉華隂人也(金石錄)
唐同州别駕崔禹傳
唐權倕撰黨撫八分書開元二十五年春(金石錄)
唐洛祠志
行書無書撰人名氏天寳六年三月立(金石錄)
唐鄭預注心經
正書無姓名天寳元年四月(金石錄)
不著書人名氏疑預自書蓋開元天寳之間書體類
此者數家如𢷬練石韓公井記洛祠志皆一體而皆
不見名氏此經字體不減三記而注尤精勁(集古錄目)
唐阿那寺碑
韓休撰僧閒秘書大歴二年立在澄城縣(訪碑錄)
唐贈太常卿王仁忠碑
唐江夏太守李邕撰都水使者集賢殿學士史惟則
八分書仁忠字揖初太原人位至左千牛衛將軍永
泰中以子崟贈太常卿碑以大歴三亡其姓名仕後
魏至衛大將軍贈侍中司空碑以正光四年立(集古錄目)
邑義一千人造像記
正光五年四月(金石錄)
孟思文等造像碑
正光六年四月(金石錄)
房雲淵等造像記
莊帝永安三年十月(金石錄)
斛斯疋碑
不著書撰人名字疋字貸敦河南洛陽人仕後魏至
驃騎大將軍贈侍中司徒謚武昭碑以永熙二年立
(集古錄目)
御史臺雙塔頌
永熙二年(金石錄)
大鴻臚卿鄭胤伯碑
無立石年月(金石錄)
華州
漢&KR1676;彰長斷碑
在華陰已斷裂惟存下一段故其姓名皆亡矣所可
見者假除百石遷補任尉假印綬守廣平夏曲陽令
斥彰長熹平二年秋七月寢疾不豫最後題熹平六
年十月九日辛酉造(金石錄)
斥彰長田君斷碑所存其下一段與趙氏所藏者同
文雖半亡遺字一一明白碑云其先高祖時以吏二
千石自齊臨淄徙關中祖興先為執金吾弟䬃漁陽
太守孫布光武中興云云史記高祖徙貴族齊田氏
關中後漢傳朔方人田䬃引兵至單于庭迎盧芳入
塞帝記建武七年盧芳所置朔方太守田䬃舉城降
則斥彰蓋諸田之後碑云二年七月卒而缺其年名
未有立碑歲月始知物故在熹平年但斥彰非所終
之官趙氏強名姑仍其舊碑中字札嫵媚甚類華租
華山亭碑書之者好用奇字(隸續)
漢樊毅西嶽華山亭碑
隸書不著書撰人名氏據碑漢光和元年弘農太守
河南河南樊毅字仲德初至郡親祠西嶽以其齋室
逼窄使縣令朐忍先讜繕治之明年正月己夘而就
立此碑(集古錄目)
漢樊毅修西嶽廟復民賦碑
隸書不著名氏漢弘農太守樊毅上尚書表也毅使
從事荀班華陰令先讜繕治嶽廟并復華下十里民
田租口筭以其事表上光和二年也碑久堙沒唐興
元元年華隂令盧倣求得而為之記八分書於碑末
在華嶽廟中(集古錄目)
碑云光和二年十二月庚午朔十三日壬午弘農太
守臣毅頓首死罪上尚書臣以去元年十一月到官
其十二月奉祠西嶽華山省視廟舍及齋衣祭噐率
皆久遠有垢臣以神嶽至尊宜加恭肅輒遣行事荀
班與華隂令先讜以漸繕治成就之又曰讜言縣當
孔道加奉尊嶽一歲四祠養牲百日或有請雨齋禱
役費兼倍小民不堪有饑寒之窘乞差諸賦復華下
十里以内民租田口臣輒聽盡力宣奉詔書思惟惠
利此碑粗完故錄其首尾臣毅者樊毅也(集古錄目)
樊毅乞復華下民租田口筭狀此碑全載光和二年
壬午奏牘别無他祠善毅到郡即遣官屬繕治廟宇
縣令以地當孔道一歲四祠有養牲之費調發之勞
故為華下十里之内希匄恩恤雖不同孔廟卒史碑
併載朝廷施行語案後碑云上奏復賦克厭帝心則
知已從其請矣碑後有唐興元中縣令盧倣題字云
碑在廟北隟地沒於荒榛時方徙之縣治云(隸釋)
漢樊毅修華嶽碑
隸書不著書撰人名氏漢光和二年華陰太守樊毅
修嶽祠記也并唐貞元三年檢校太子庶子董叔經
等十五人題名附(集古錄目)
華嶽有樊毅之碑三華亭及華租碑皆云祠事在元
年季冬華亭碑云繕治就緒在二年正月此碑叙始
祠乃在二年十月與前碑不同前碑以午年季冬己
巳齋祠至來春己夘一旬之内工役已就則所修者
散齋外亭爾蓋是以次整治工役相繼至未年之冬
衆作咸畢十月之祠乃是次年再舉此云役不干時
而功已著蓋欲美其速成故不引午年之祭也(隸釋)
漢殽阬君神祠碑
漢隸不著書撰人名氏中條山有石堤樹谷當湧溢
為患故立殽阬泄其水注之於渭自前漢時立廟以
祠之其後阬稍陻塞廟亦毁廢後漢鄭縣令裴華字君
光復浚阬立廟碑以光和四年六月立并縣丞夏龔
等題名者六十三人在鄭縣(集古錄目)
慶歴中樞密直學士施昌言為陜西都轉運使為余
模此本云碑文已磨滅初不可辨以麵填其刻稍尋
其點畫命工鐫治之乃可讀漢碑今在者類多磨滅
不完故斯碑歴歴可見也惟裴華姓名為鄉人鑱去
矣殽阬所以蓄泄水患光和中華為鄭縣令始修復
之事見水經及華州圖經殽阬君祠今謂之五部神
廟其像有石堤西戍樹谷五樓先生東臺御史王翦
將軍皆莫曉其義(集古錄)
歐陽公集古錄云殽阬君祠今謂之五部神廟其像
有石堤西戍樹谷五樓先生東臺御史王翦將軍莫
曉其義今此碑有云石堤樹谷為通商雒又云前世
通吏利民興貴有御史大夫將軍牧伯故為立祠以
報其功乃知石堤樹谷御史將軍之號自漢以來有
之流俗相傳其所從來遠矣而水經云鄭縣城南山
北有五部神廟廟前有碑光和四年鄭縣令河東裴
華字君先立又知五部神自齊魏間已有此號矣(金石)
(錄)
殽阬君神祠之碑銘篆額在鄭縣靈帝光和四年縣
令裴華字君先立碑無縣令姓名据水經得之殽有
二陵古稱地險蓋山阜高深雨盛水集有阬以儲之
則可以疏泄既注而無湓溢之患自魏晉以來謂之
五部神廟歐陽嘗託部使者模此碑命工以麵填其
刻而鐫刻之始可讀云廟有石堤西戍樹谷五樓先
生東臺御史王翦將軍之像莫可曉今碑云石堤樹
谷南通商雒當是有石為堤有水為谷後人因以名
其神碑云前世通吏利民興貴有御史大夫將軍牧
伯故為立祠考其文意蓋謂前世阬不湮塞水泉通
利地産人物有至御史將軍牧伯之貴者後人不考
亦以名其神爾碑之末有題名六十六人云有秩長
安知其皆長安人也(隸釋)
漢殽阬君神祠碑陰
碑陰題名三百四十二人其磨滅不可見者三十餘
字小而勁漢隸之神品也前碑之後曰有秩者六十
餘人在碑之隂則無秩可知矣(隸釋)
碑陰縣吏及鄉人題名其完好可識者二百餘人磨
滅者又百餘人小字淳勁可喜(金石錄)
漢華嶽廟碑
在華陰漢鎮遠將軍段煨更修之碑黃門侍郎張昶
書魏文帝與鍾繇各於碑陰刻二十字此碑垂名海
内(寰宇記)
漢沛相楊君碑
漢故沛相楊君之碑篆額碑缺不知其名髣髴有富
波君字按楊震碑云長子牧富波侯相牧子統金城
太守沛相則知此為楊綂碑也順帝以其忠臣之苗
特召為郎歴常山長史&KR1779;為府丞鮦陽侯相金城太
守車騎將軍從事議郎五官中郎將沛相以靈帝建
寧元年立故吏戴條等共立此碑(隸釋)
漢沛相楊君碑陰
楊氏世葬閿鄉墓側皆有碑(闕)
集錄皆得之乃太尉沛相高(闕)
陰者不知為何人碑文字殘(闕)
滅其一其在者十四人(集古錄目)
楊統碑隂凡十五人不稱郡皆(闕)
漢高陽令楊君碑
漢隸不著書撰人名氏首尾不完不見名字據碑嘗
為高陽令最後為善(缺)侯相而碑額但曰高陽令楊
君碑據楊震碑高陽令名著震孫也(集古錄目)
首尾不完而文字尚可識云司隸從事定穎侯相最
後為善(缺)侯相蓋其中間嘗為高陽令而碑首不書
最後官者不詳其義也按楊震碑高陽令著震孫也
(集古錄)
漢故高陽令楊君之碑篆額楊君名著太尉震之孫
常山相讓之子碑缺其名得之於震碑仕歴司隸從
事議郎高陽令思善侯相年五十三而卒石損立其
年(集古錄目)
漢高陽令楊君碑陰
不著書人名氏碑首尾不完今可見者四十餘人各
有所出錢數楊氏數世皆葬閿鄉此碑有稱後公門
生者有稱沛君門生者不知何碑之隂也後公義不
可知沛君所謂沛相者也
首尾不完今可見者四十餘人楊震子孫葬閿鄉者
數世碑多殘缺此不知為何人碑陰其後有云右後
公門生又云右沛君門生沛君疑是沛相者自有碑
而亡其名字矣後公亦不知為何人也(集古錄)
歐陽公云余家集錄得楊震墓域中漢碑四震及沛
相繁陽高陽令碑并得碑陰題名然得時參錯不知
為何碑之陰也集公所有余盡得之又各以碑陰附
於碑後其曰懷陵園令蔣禧字武仲者沛相碑陰也
其曰故吏故民故功曹史故門下佐者繁陽令碑陰
也其曰右後公門生右沛君門生者高陽令碑陰也
(金石錄)
楊著碑陰其間有沛君門生者沛相綂也後公門生
者太尉秉也楊震拜於前故以秉為後沛君者著之
從兄後公者著之季父後公之薨其猶子繁陽君委
榮而投紱高陽君以沛相之喪亦棄官而歸一門孝
義如此宜其門人事之如一代石立表無彼此之分
非皆著之門生也故不名(隸釋)
漢繁陽令楊君碑
漢隸不著書撰人名氏殘缺不完不見其(闕)其可
見者曰富波君之小子據楊震碑富波相名牧震之
子也碑以熹平中立(集古錄)
首尾不完文字磨滅可識者四百三十字不可識者
六十一字碑云君遭叔父太尉薨又云富波君之子
也按漢書楊震子牧為富波相君乃牧子也叔父太
尉者秉也惜其名字磨滅不可見矣(集古錄)
漢故繁陽令楊君之碑銘篆額逸其名楊君者太尉
震之孫富波侯相牧之子太尉秉之猶子沛相綂之
親昆弟高陽令著之從昆弟也自郎中除右都侯繁
陽令以靈帝熹平三年卒(隸釋)
漢繁陽令楊君碑陰
隸書凡故吏故民處士等百有餘人(集古錄目)
漢司徒劉奇碑
在華陰(諸道石刻錄)
漢劉黨碑
在華陰墓下文字磨滅(諸道石刻錄)
晉王猛碑
在華陰縣東八十里(寰宇記)
後魏大代華嶽廟碑
不著撰人名氏後魏鎮西將軍略陽公侍郎劉玄明
書大延中改立新廟以道士奉祠春祈秋報有大事
則告碑以大延五年五月立(集古錄目)
後魏修華嶽廟碑
不著書撰人名氏後魏興光元年詔遣侍中遼西王
常英析曹尚書苟尚等重葺岳廟二年立此碑(集古錄目)
後魏崔浩碑
興光二年(訪碑錄)
後周華嶽廟碑
万紐于瑾撰趙文淵書天和二年十月(金石錄)
隋楊雄碑
不著撰人名氏書博士(姓名缺)書雄隋之疎屬官至司
徒封觀王諡曰德碑以大業九年立(集古錄目)
唐靈仙寺碑
唐秦王府記室參軍薛收撰國子書學博士(缺)鳳卿
書寺在西嶽沙門妙達所建碑以貞觀元年立(集古錄目)
唐長明燈銘
唐鄭行寳撰顯慶二年二月八日建(復齋碑錄)
唐渭南縣令李思古清德頌
唐直崇文館馬吉甫撰不著書人名氏李君名思古
渤海蓨人為鴻州渭南令入拜右司員外郎縣人為
立清德碑以聖歴元年十月立(集古錄目)
其首題云大周鴻州渭南縣按新唐書則天大授二
年析雍州之渭南慶山置鴻門縣遂以渭南慶山鴻
門高陵以置鴻州大足二年州廢矣(集古錄)
唐沙州司馬楊榮碑
榮孫元表字伯儀篹韋同分書神龍二年三月建在
蒲城縣(復齋碑錄)
唐衛州司馬楊恪碑
唐張柬之撰八分書姓名殘缺神龍二年歲次敦牂
三月建在蒲城縣(復齋碑錄)
唐右武衛大將軍李思訓碑
思訓從子福州刺史李邕撰并書思訓字建景皇帝
之後官至右武衛大將軍諡曰昭碑以開元八年立
在蒲城(集古錄目)
唐凉國長公主碑
唐蘇頲撰明皇八分書開元十二年八月立公主睿
宗女也(金石錄)
唐西嶽大洞張尊師碑
唐王延齡撰李慈書尊師名敬宗字城華陰盟東里
人為西嶽靈臺官主碑以開元十四年四月立(集古錄目)
慈之書體兼虞禇而遒麗可喜然不知為何人以其
書當時未必不見稱於世蓋唐人善書者多遂不得
獨擅既又無他可稱遂至冺然於後世以余集錄之
博慈所書碑祗得此爾(集古錄)
唐高祖駐馬佛堂碑
唐渭南縣興法寺僧貞慶撰并八分書高祖武德二
年嘗幸渭南至大韓村其父老以為榮立佛像於其
地謂之駐馬佛堂歲久碑記缺落開元十七年村人
韓祚等重建(集古錄目)
唐華嶽真君碑
唐華隂丞陶翰撰韋騰書玄宗開元十九年加五嶽
神號曰真君初建祠宇立此碑(集古錄目)
唐代國長公主碑
唐鄭萬鈞撰并行書開元二十二年十二月(金石錄)
公主婿鄭萬鈞撰并書公主睿宗第四女也碑以開
元二十二年十二月立(金石錄)
唐刺史楊瑒遺愛頌并陰
唐王暐撰史惟則八分書開元二十二年立碑隂記
史惟則八分書(金石錄)
唐鄭虔禱華嶽文
開元二十三年四月二十三日(復齋碑錄)
唐華山石闕名
自唐開元二十三年鄭虔題名為首後二百一年至
後唐清泰二年戶部侍郎楊凝式而止其間無年月
時世者悉列於後總五百一人在華嶽廟中(集古錄目)
自唐開元二十三年訖後唐清泰二年實二百一年
題名者五百十一年人者題者又三十一人往往當時
知名士也或兄弟同遊或子姪並侍或僚屬將佐之
咸在或山人處士相携或奉使奔命有行役之勞或
窮高望遠極登臨之適其富貴貧賤歡樂憂悲非惟
人事百端而亦世變多故開元二十三年歲在丙子
是歲天子躬耕田肆大赦羣臣方頌太平請封禪蓋
有唐極盛之時也清泰二年歲在乙未廢帝簒立之
眀年也是歲石敬瑭以太原及召契丹入自雁門廢
帝焚於洛陽而晉高祖入自太原五代極亂之時也
始終二百年間或亂或盛或衰而往者來者先者後
者雖窮達夀夭參差不齊而斯五百人者卒歸於共
盡也其姓名歲月風霜駁裂亦或在或亡其存者獨
有千仞之山石爾故特錄其題刻每撫卷慨然何異
臨長川而歎逝者也(集古錄)
唐左輔頓僚四嶽廟中刻石記
唐權僅撰李琚八分書開元二十四年十月(復齋碑錄)
唐華嶽廟碑
唐玄宗御製御書(諸道石刻錄)
唐御製華嶽碑述聖頌
唐京兆府富城縣尉達奚珣撰序右補闕集賢殿學
士吕向撰頌并書玄宗御製御書華嶽廟碑建於廟
中珣等遂作此頌以開元中立(集古錄目)
唐金仙長公主碑
唐徐嶠之撰明皇行書開元中立(金石錄)
唐鄎國長公主碑
唐張說撰明皇八分書開元中立(訪碑錄)
唐韓賞祭華嶽文
唐右補闕韓賞撰諸王侍書榮王府司馬韓擇木八
分書自陳其志以忘身憂國為己任以盟於神天寳
元年四月刻在華嶽(集古錄目)
唐靈臺觀主張敬忠碑
唐何思遠撰郭懷漸書天寳六年正月立(金石錄)
唐嶽廟古松詩
唐韋元志撰右補闕賢院學士衛包古文篆天寳九
年立(集古錄目)
唐御書華嶽碑堂修飾記
唐衛包撰并正書天寳九年正月立(金石錄)
唐靈臺觀三方功德頌
唐右補闕内供奉集賢院修書衛包撰并書字為古
文據碑天寳中詔頌功德於華山雲臺宫並安御容
重䤭金天王廟前御製碑而作此頌以天寳九年四
月立(集古錄目)
唐雲臺觀金籙齋頌
唐衛包撰并書字為古文玄宗自開元中每歲之千
秋節設金籙齋於華嶽雲臺宫碑以天寳九年四月
立(集古錄目)
雖不著書人姓氏而字為古文實為包書也唐世華
山碑刻為古文者皆包所書包以古文見稱當時甚
盛蓋古文世俗罕通徒見其字書多奇而不知其筆
法非工也余以集錄所見三代以來古字尤多遂識
之爾(集古錄)
唐修金天王廟靈畢述
唐衛包撰并正書天寳九年四月立(金石錄)
唐顔魯公華嶽題名
唐顔魯公書以乾元元年為饒州刺史題於華嶽廟
(集古錄目)
唐渭南令路嗣恭遺愛表
唐考功郎中知制誥蘇源明撰不著書人名氏嗣恭
字嗣恭平陽人初名劔客開元中歴數縣令皆有能
名明皇以為可嗣漢魯恭故賜此名復歴渭南令至
朔方留後上元二年渭南為立此表在渭南(集古錄目)
唐贈揚州都督段寬神道碑
唐楊炎撰蕭正正書大歴四年十月(金石錄)
唐贈工部尚書王忠嗣碑
唐元載撰王縉行書大歴十年四月(金石錄)
唐華嶽精享昭應之碑
興元元年十二月立(諸道石刻錄)
唐節度李元諒懋功昭德頌
唐張濛撰韓秀弼八分李彛篆額貞元五年十月(金石)
(錄)
唐冠軍將軍烏承玭碑
唐左散騎常侍河南尹許孟容撰魏博節度副使胡
証八分并篆額承玭字德潤張掖人官至右領軍使
冠軍將軍此碑不完纔有其半不見所立年月(集古錄目)
唐烏承玭碑元和七年正月立(金石錄)
唐刺史廳堂記
唐吳丹撰并正書元和八年二月(金石錄)
唐刺史後閣記
唐李正辭撰正書元和八年二月(金石錄)
唐少府監胡珦碑
唐潮州刺史韓愈撰左金吾衛大將軍胡証八分書
并篆額珦字潤溥貝州宗城人官至少府監碑以長
慶三年四月立在蒲城縣(集古錄目)
唐司徒烏重胤碑
唐司徒平章事裴度撰山南東道節度使竇易直書
重胤字保君京兆人官至天平横海等軍節度使司
平章事碑以太和二年四月立(集古錄目)
唐沈傳師金天王廟題名
太和二年十月盧侁沈諭同謁(諸道石刻錄)
唐賈竦謁華嶽廟詩
唐賈竦撰并書太和六年竦從子琡刻在華嶽(集古錄目)
唐贈太尉白敏中碑
唐中書侍郎平章事畢諴撰中書舍人王鐸書敏中
字用晦太原人歴相宣宗懿宗以太傅致仕卒贈太
尉碑以咸通三年立在下邽(集古錄目)
唐濟安侯廟記
唐李巨川撰柳懷素正書光化二年四月一日記(復齋)
(碑錄)
唐李德讓碑
唐史惟則篆書(諸道石刻錄)
唐令狐彰華山詩
唐史惟則八分書(訪碑錄)
唐平淮將佐題名
唐馬總等題名(諸道石刻錄)
唐使院石柱記
唐李商隠撰(諸道石刻錄)
李靖上華嶽書
寳覺寺碑
興法寺碑
金臺觀碑
龍游宫碑
五碑並諸道石刻錄
耀州
(春秋戰國屬秦秦屬内史項氏分屬塞國漢初屬河上郡後屬左馮翊東漢及晉皆因之)
(元魏置北雍州西魏改為宣州及置北地郡尋改為通州郡隋開皇初郡廢大業初州廢)
(屬京兆郡義寧二年置宜君郡唐武德四年改曰宣州貞觀十七年州廢大授二年復置)
(宣州大足元年又廢天祐三年岐王李茂貞墨制置耀州仍陞義勝軍節度梁末帝時茂)
(貞養子温韜以州降梁梁改為崇州靜勝軍後唐同光元年為耀州以為順義軍皇朝開)
(寳五年為感義軍太平興國元年改感德軍今縣六革原富平三原同官)
(美原淳化)
唐太子少師寳良碑
唐于志寧撰王行滿書貞觀十二年立在三原(京兆金石)
(錄)
唐贈司徒河間元王孝恭碑
唐岑文本撰于立政正書頁觀十四年立在三原(金石)
(錄)
唐潭州都督巢國勇公錢九隴碑
唐揚州都督密貞王元曉碑
二碑貞觀中立(京兆金石錄)
唐刑部尚書彭城襄王德誠碑
唐許敬宗撰李玄模書永徽二年立在三原(京兆金石錄)
唐左僕射張長遜碑
唐鈕孝孫撰劉損之書永徽五年立在富平(京兆金石錄)
唐越州都督于德芳碑
從弟志寧撰蘇季子分書麟德元年四月八日建在
三原(復齋碑錄)
唐于志寧神道碑
唐令狐德棻撰男立政書乾封元年十一月立(金石錄)
唐淄川公李同碑
撰人姓名殘缺諸葛思楨正書咸亨元年五月(金石錄)
唐贈司徒荆州都督道孝王元慶碑
唐贈司徒益州都督鄭惠王元懿碑
唐贈司徒并州都督江安王元祥碑
唐贈司徒冀州都督滕王元嬰碑
唐太尉絳州刺史韓王元嘉碑
唐司徒貴州刺史霍王元軌碑
唐太子太師魯王元夔碑
唐贈司徒益州都督鄧康王元裕碑
唐贈司徒荆州都督彭思王元則碑
唐金州刺史酆悼王元亨碑
唐贈荆州總管潭國襄公丘和碑
唐潭州都督吳興郡公沈叔安碑
唐左武衛大將軍樊興碑
唐賀蘭公碑
上十五碑在三原(京兆金石錄)
唐國子司業于立政碑
撰人姓名殘缺陳遺八分書調露元年十二月(金石錄)
國子司業于可封碑弟淑之撰調露元年(諸道石刻錄)
唐美原神泉詩序
唐韋元旦撰篆書無姓名垂拱元年四月(金石錄)
唐德表禪師碑
垂拱二年(諸道石刻錄)
周雍州明堂縣令于大猷碑
正書書撰人姓名殘缺聖歴三年十一月(金石錄)
唐左衛威遠府折衝姚迥碑
在富平景龍二年立(京兆金石錄)
唐清邊軍總管楊乾緒碑
唐富平主簿禇琇撰正字權瓌八分書乾緒字幼紹
雍州富平人官至宣威將軍右玉鈐衛幽州開福府
折衝都尉清邊軍總管致仕碑以先天元年十一月
立(集古錄目)
唐兖州都督于知微碑
唐姚崇撰正書無姓名開元七年六月三十建在三
原(復齋碑錄)
唐神德寺碑
八分書不著書撰人名氏神德寺故後魏之會同寺
也唐垂拱三年有司奏自華原之石門山徙於祋祤
城北魏龍華寺故基而立之碑以開元八年立(集古錄目)
唐相州刺史寳忠仁碑
唐國子祭酒徐堅撰八分不著書人名氏忠仁字恕
扶風平陵人位至相州刺史碑以開元十年共立此
碑(隸釋)
唐贈工部尚書臧懷恪碑
唐撫州刺史顔真卿撰并書懷恪字貞節東莞人官
至右武衛大將軍贈工部尚書碑以開元十二年立
在三原(集古錄目)
唐左羽林大將軍臧懷亮碑
唐陳州刺史李邕撰并書懷亮字明時東莞莒人官
至左羽林大將軍碑以開元十九年立在三原(集古錄目)
唐三原令乙速孤令從清政頌
唐梁陟撰陳載正書開元二十六年四月建(復齋碑錄)
唐洪福寺彌勒石像碑
唐同官主簿韓滉撰并書集賢院學士衛包題額彌
勒石像者長安中縣人趙貞等造寺僧圓證重修碑
以天寳五年立在仝官(集古錄目)
唐果毅都尉臧崇碑
天寳七年立(諸道石刻錄)
唐美原夫子廟碑
唐行美原縣令王巖撰并書天寳中初尊夫子爵為
王碑以天寳八年立在美原(集古錄目)
縣令王巖字山甫撰并書巖天寳時人字畫奇怪初
無筆法而老逸不羈時有可愛故不忍棄之蓋書流
之狂士也文字之學博自三代以來其體隨時變易
轉相祖習遂以名家亦烏有法耶至魏晉以後漸分
真草而羲獻父子為一時所尚後世言書者非此二
人則皆不為法其藝誠為精絶然謂必為法則初何
所據所謂天下孰知夫正法哉巖書固自放於怪逸
矣聊存之以備博覽(集古錄)
唐神德寺彌勒閣碑
唐杜鼇撰馬順書彌勒閣者開元中沙門會覺所立
天寳十一載馮翊人張祥德重建碑以十二年立在
華原(集古錄)
唐内府局丞劉琦碑
沙門惟一撰天寳十二載(諸道石刻錄)
唐贈榮州刺史臧公碑
唐王齊問撰張頌行書天寳中立(諸道石刻錄)
唐金輪寺僧為程元振建勲業碑
猶子若鎮撰寳應元年(諸道石刻錄)
唐太尉李光弼碑
唐顔真卿撰張少悌書廣德二年十二月立在富平
(金石錄)
唐臧氏糾宗碑
唐湖州刺史顔真卿撰并書臧氏東莞人自唐初靈
州都督寵而下至京府參軍叔清族系名字官閥悉
載於碑不知所刻年月在三原(集古錄目)
唐沛縣令于默成碑
李子休烈撰序劉單銘史惟則八分書大歴三年正
月(金石錄)
唐贈司空李楷碑
唐楊炎撰史惟則八分書并篆額大歴三年立(諸道石刻)
(錄)
唐左武衛中郎將臧希忱碑
唐韓擇木撰并書大歴四年立在三原(金石錄)
唐贈揚州都督臧希晏碑
唐張孚撰韓秀弼八分書大歴五年立在三原(諸道石刻)
(錄)
唐陁羅尼經石柱
唐高沔等書大歴八年立(諸道石刻錄)
唐釋迦像記
唐滑州節度判官豆盧適撰不著書人名氏渭北節
度使臧(碑不著名)修華原縣攝受寺立釋迦像
唐刑部尚書李光進碑
唐戶部尚書楊炎撰梁州司馬韓秀實八分書光進
字大應光弼之弟官至刑部尚書封武威郡王碑以
大歴十年立在富平(集古錄目)
唐監軍使贈開府第五昱碑
唐于邵撰史有盈行書建中元年(金石錄)
唐贈宋州刺史王仁敬神道碑
唐張蔇撰張少悌正書興元二年(京兆金石錄)
唐贈太子太傅鄴侯李泌碑
貞元四年(京兆金石錄)
唐金輪寺碑
唐程献可撰趙冬曦正書貞元五年(京兆金石錄)
唐贈戶部尚書符令奇碑
唐鄭叔規撰貞元八年立在富平(京兆金石錄)
唐贈工部尚書李彙誌
唐沈亞之撰南卓書貞元十八年立在華原(京兆金石錄)
唐劔州刺史贈太僕少卿李公碑
唐鄭雲達撰并書袁滋篆額貞元二十年立(諸道石刻錄)
唐丞相王播碑
月六日(復齋碑錄)
唐中書侍郎平章事李宗閔撰翰林學士承旨柳公
權書播字明剔太原人位至左僕射同平章事贈太
尉碑以太和四年正月立(集古錄目)
唐太尉王播墓誌
唐牛僧孺撰柳公權正書太和四年四月立(金石錄)
柳書名重天下當時大臣墓誌非其筆則人以子孫
為不孝今世稱柳書小字必曰王播墓播以金錢附
離致位宰相公權少其為人對延英發其傾邪關通
狀矣而復為播書碑豈廹於内甥之情耶(集古錄)
唐贈越州都督符璘碑
唐李宗閔撰柳公權書太和元年立(諸道石刻錄)
唐柳尊師墓誌
唐翰林學士諫議大夫柳公權撰并書尊師處幽河
東虞鄉人公權弟也碑以開成二年立在華原(集古錄目)
唐贈太師王起神道碑
唐戶部尚書平章事李回撰太子少師柳公權書并
篆額起字舉之太原人位至山南西道節度使同中
書門下平章事贈太師碑以太中元年四月立在三
原(集古錄目)
脩甲伏樓記
劉知實撰劉權書(諸道石刻錄)
同官唱和詩
張紹庭碑
二碑諸道石刻錄
邠州
(古豳國春秋戰國皆屬秦秦屬内史漢屬左扶風安定北地郡漢宋置新平郡兼屬安定)
(晉因之覀魏置豳州後周及隋皆因之煬帝初州廢屬安定北地郡義寧二年復置豳州)
(唐開元十三年以字類豳改作邠焉天寳三年以為新平郡後陞為靜難軍節度今縣四)
(新平三水)(宜祿永書)
唐昭仁寺碑
唐諫議大夫朱子奢撰不著書人名氏及立石年月
唐太宗即位其生平戰伐之地皆立寺為戰死者祈
福昭仁寺者嘗破薛舉處也(集古錄)
碑在豳州唐太宗與薛舉戰處也唐自起義與羣雄
戰處後皆建佛寺為戰亡士薦福碑文朱子奢撰而
不著書人名氏字畫甚工(集古錄)
唐納職令王行碑
唐著作郎楊齊哲撰吏部常選南朝馮令一行字缺
訛不可辨太原人官至伊州納職縣碑以開元七年
五月(集古錄)
唐邠寧節度馬璘德政碑
唐韓雲卿撰張少悌行書大歴三年四月(金石錄)
唐汾陽王廟碑
唐中書舍人高參撰右威衛倉曹參軍張誼書邠寧
節度使韓游瓖請為子儀立廟於邠州碑以貞元二
年九月立(集古錄目)
唐姜嫄公劉廟碑
唐高郢撰張誼行書貞元九年四月立(金石錄)
唐五夫人堂記
唐邠寧節度使畢諴撰不著書人姓氏據記郭令公
五夫人堂以大歷五年初立然不知所謂五夫人者
為何神也大中九年刻(集古錄目)
唐東廳記
唐盧宏茂撰李景初書(諸道石刻錄)
唐邠寧節度使高霞遇德政碑
唐韋處厚撰王良容書(諸道石刻錄)
解州
(自唐以上地里與河中府同漢乾祐元年割河中之聞喜安邑解三縣置解州皇朝因之)
(今縣三安聞喜解縣邑)
唐贈太尉裴行儉碑
唐右丞相張說撰裴灌書行儉字守約河東聞喜人官
至禮部尚書金牙道大總管諡曰憲開元中追贈至
太尉碑以開元十八年立在聞喜(集古錄目)
唐贈太師裴光庭碑
唐中書令集賢院學士張九齡奉勅撰玄宗御書侍
中裴耀卿題御書字兵部尚書仝中書門下三品李
林甫題額諫議大夫禇庭誨摹勒光庭字連城河東
聞喜人官至侍中正平郡公贈太師諡忠獻以開元
廿四年十一月立在聞喜(集古錄目)
唐代州都督薛仁貴碑
唐著作郎弘文館學士苗神客撰仁貴玄孫左領軍
衛兵曹參軍伯嶷書薛禮字仁貴河東汾陰人官至
明威將軍代州都督碑以天寳二年立在安邑(集古錄目)
碑云公諱禮字仁貴河東汾陽人唐書列傳云仁貴
絳州龍門人又不云名禮余家集錄薛氏碑尤多據
仁貴子楚王碑亦云父仁貴爾仁貴為唐名將當時
甚顯著往往見於他書未嘗有云薛禮者仁貴本田
家子奮身行陣其僅知姓名爾其曰名禮字仁貴者
疑後世文士或其子孫為增之也仁貴卒於永淳中
碑以天寳中建(集古錄目)
唐鹽池靈慶公神祠碑
唐崔放撰崔縱正書貞元十三年八月(金石錄)
唐安邑縣新亭記
唐劉師老撰李銑正書元和元年閏六月(金石錄)
唐立衛伯玉遺愛頌
伯玉裔孫唐陜虢觀察使次公撰河中節度使張弘
靖書伯玉河東安邑人晉惠帝初以太保錄尚書事
為楚王瑋所殺碑以元和六年立在安邑(集古錄目)
唐鹽宗神祠記
唐太子右庶子支度安邑解縣兩池𣙜鹽使錢義方
撰試左武衛兵曹參軍盛濤八分書鹽池神祠故名
鹽宗其後又有靈慶祠而主吏不復親祠鹽宗祠宇
隳廢義方重營葺之立此記以大中十年立(集古錄目)
虢州
(春秋時為虢之南境虢亡屬晉戰國時屬秦魏二國秦平天下為三川郡漢為弘農郡東)
(漢及晉皆因之元魏置西弘農郡後周廢之隋煬帝置弘農郡恭帝改為鳳林郡唐初置)
(鼎州因鼎湖為名授為虢州今縣三虢略盧氏朱陽)
唐張令&KR0739;浮圖銘
唐張士貴撰正書無姓名永徽五年十一月立(金石錄)
唐大興國寺舍利墖碑
唐相州刺史越王貞撰趙郡李君惠集王羲之書興
國寺楊震學舍也隋文帝仁夀中以舍利分置天下
諸寺此其一也碑以儀鳳四年三月立(集古錄目)
唐蒙泉湯記
唐弘農太守趙冬曦撰天寳二年三月甲寅建(復齋碑錄)
唐鑄軒轅鼎原銘
唐虢州刺史王顔控華州刺史袁滋籕書鑄鼎原者
軒轅黃帝鑄鼎之所碑以貞元十一年正月立(集古錄目)
商州
(春秋時屬晉戰國時屬秦為内史地漢屬弘農郡東漢屬京兆尹晉初為京兆南部後置)
(上雒郡元魏因之西魏兼置洛州後周改為商州隋初廢郡大業初州廢復為上洛郡唐)
(復為商州天寳元年曰上洛郡今縣五上洛商洛洛南豐陽上津)
漢四皓神位刻石
四皓神位神胙几刻石四在惠帝陵傍騐其字畫蓋
東漢時書也(金石錄)
圈公神坐甪里先生神坐圈公神胙机綺里季神祚
机此四人者神坐及胙几當各有之今綺季甪里尚
闕其一而黃公者未見傳者云數十年前商于農人
耕地得此(隸釋)
四皓之目始見於法言及漢書王貢傳序相承讀之
曰園公曰綺里季曰夏黃公曰甪里先生前賢未始
有異故王黃州元之在汝州有詩云未必項如樗里
子也應頭似夏黃公而畢文簡公常譏評之以謂不
當云夏黃公蓋杜子美詩云黃綺終辭漢謂之黃綺
則四皓之目宜曰園公曰綺里季夏曰黃公曰甪里
先生也僕初亦以為然蓋逸少有尚想黃綺帖陶淵
明詩亦曰黃綺之南山又曰且當從黃綺皆所以為
證然近歲商于耕夫得漢世石刻數種有云圈公神
坐綺里季神坐甪里先生神坐又各有神胙机皆漢
人隸書其號不應誤則與文簡公之說異矣當以石
刻為正宜從舊目則前人所謂黃綺者特各取一字
以目二人不必皆其首字也園公石刻園公乃
為圈公蓋二字音文為近或拇讀傳寫之訛亦當以
圈為是按顔師古匡繆正俗有圈稱陳留風俗傳自
序云圈公之後圈公為秦博士避地南里漢祖聘之
不就惠太子即位以圈公為司徒以是書證之圈姓
愈曉然矣今尚有圈姓者姓氏書多以圈為園公之
後此又可證矣
三輔舊事云漢惠帝為四皓作碑於其所隠處此神
坐及胙几豈亦當時所立邪(並東觀餘論)
唐立漢烈仙四皓碑銘
撰人姓名缺吳嗣(缺)分書開元十(缺)(復齋碑錄)
唐四皓舊隠圖畫文
唐渠韋年撰竇正書貞元十六年十月(金石錄)
唐四皓新廟記
唐蕭曾重建以李華四皓贊代銘韋行儉正書元和
八年辛丑歲李栖筠刻(復齋碑錄)
唐新修橋驛記
唐韋行儉撰柳汶正書元和八年立(復齋碑錄)
唐商於驛路記
唐翰林學士承旨韋琛撰太子賓客柳公權書祕書
者校書郎李商隠篆額商州刺史吕公(碑不著名)移建州
之新驛碑以大中元年正月立(集古錄目)
唐修武關驛記
無書撰人名(諸道石刻錄)
寧州
(秦屬北地郡漢屬北地上郡東漢屬北地安定郡晉國之後沒於戎狄元魏獻文置華州)
(孝文改曰班州後為豳州西魏改為寧州後周分置趙興郡隋改寧州曰豳州尋廢州而)
(改趙興郡為北地郡唐復為寧州天寳元年曰彭原郡今縣四定安定平襄樂)
(真寧)
隋定安縣官寺碑
開皇八年五月(金石錄)
坊州
(自隋以前地里與鄜州同後周天和中元皇帝為敷州刺史於此地為馬坊武德二年分)
(鄜州置坊州因故馬坊為名天寳元年曰中部郡今縣二中部宜君)
唐韋維善政篇
唐著作郎楊齊哲撰前洛川縣丞直翰林院(缺)
庭誨書維字文紀京兆杜陵人為坊州刺史此
實紀德碑也以先天元年立(集古錄目)
維先天中為坊州刺史齊哲所撰其實德政碑也特
異其名爾(集古錄)
唐修秦文公廟記
唐前夏州等節度掌書記李伉撰并書篆額坊州之
南有秦故鄜畤祠秦文公夢龍自天下屬於地立畤
以祠之世久相傳謂之衙龍神刺史崔駢改其廟像
以為文公祠開成五年立此碑(集古錄目)
寳刻叢編卷十
