汝南遺事卷四元王鶚撰
烏庫哩先生令軍民服元氣(十五日)
乙夘妖人烏庫哩先生因閹竪白上乞在城軍民皆
服元氣不費官糧可以經久抗敵右丞仲德知其妄
乃奏昔田單守即墨以一賤卒充天師動静必咨至
於退燕軍而復齊七十餘城事固有以權詐成功者
况用兵乎願陛下賜以真人之號華其供帳每事假
之敵人好巫知必駭異旋出竒計或可立功上頗然
之參政天綱力辨以為不可遂止
誅伊喇瑗子姪(十八日)
戊午前鄧州元帥伊喇瑗密遣人誘其子姪出降(子奉)
(御姪護衛以瑗反俱罷宿衛)事覺併誅之弟寧古適卧病聞之亦
以憂悸卒(寧古字仲仁提點近侍局)
宰臣論舒穆爾呼爾破敵計(二十三日)
癸亥軍吏有舒穆爾呼爾者求見右丞仲德自謂有
竒計退敵及見出馬面具如獅子狀而惡别製足尾
皆麻布為之飾以青因言敵人之所恃者馬而已欲
制其人先制其馬如我軍先以常騎迎之少戰尋少
却彼必來追我以馴騎百餘皆此狀仍繫大鈴於頸
選壮士乘之以逆彼騎必驚逸我軍鼔譟繼其後此
田單所以破燕也仲德見上言上以問參政天綱天
綱曰敵衆我寡此不足恃縱使驚去安保其不復來
乎恐枉費工物祇為識者笑耳上從天綱議
徐州降敵薩布丞相死之(二十六日)
丙寅徐州降敵右丞相薩布死之薩布状貌魁偉沉
厚有大略初補親軍章宗即位選充護衛本姓完顔
氏宣宗朝自陳元出始祖懿憲景元皇帝之後乃附
屬籍薩布常為樞密副使平章政事皆以醇謹得大
體見稱正大初進拜尚書右丞相雅與參知政事李
蹊相得(蹊字適之遼陽人明昌五年詞賦進士正大元年拜參知政事後拜為左丞扈從北征還)
(至歸德為固納所誅)及蹊以罪出尹京洛薩布數薦於上至比
唐王魏不可令去朝廷蹊以復命三年宣宗廟成將
禘祭議功臣配享朝士紛紛莫有定論時薩布充大
禮使因奏故丞相福興死於王事齊欽謹守河南以
迎大駕(福興内族人齊欽姓布薩氏宣宗實錄皆有傳矣)餘皆不足道也興
定四年吏部郎中楊居仁上封事(居仁字行之燕京人泰和三年詞賦)
(進士)言宰執皆具僚不足以倚大事乞擇人授之辭甚
切至上以語大臣曰相府不得其人此自御史諫官
所當言者彼吏曺郎官職在銓衡常調而已何與此
哉神色甚厲尚書右丞舒嚕素嫉居仁希旨以為僭
(舒嚕字閏之名天澤姓延扎氏明昌五年策論進士從其言以居仁使北)薩布徐進曰天
下有道雖芻蕘得盡其言况郎官乎陛下寬宏容下
有來諫之德故不應言者猶言之則應言者可知矣
其言可用陛下當致用不可用則置之不必臣等知
也上多之五年行尚書省事於京兆數上表求致仕
許之天興二年復拜前職車駕北征自願從行至雎
陽詔徐州行尚書省事聞上遷蔡上書乞赴行在不
從蔡既受圍徐州節副郭葉嚕與敵境沛縣主帥鹿
琮通謀内應破之薩布遂越城投河不死被執自縊
恒山公仙軍潰兖王用安叛降
是月敵兵千餘敗恒山公仙軍於淅川仙僅以身免
與數十騎㳂山北遁兖王用安亦以海沂漣邳數州
降敵西山帥臣完顔努克特等多叛降焉(努克特護衛出身時)
(為申州刺史五朵山一帶宣撫使與其副陳紀歸宋紀字之綱)
敵人决練江宋人决柴潭入汝(初七日二案此乃天興二年十月事原本盖)
(於目内脫去十二月三字)
丁丑敵人决練江宋人决柴潭以入汝西南二面不
復顧矣(蔡之東北皆汝水而西南二面滙水以為固汝岸深浚故决之以入)
洛索瑚圖克權參政(十一日)
辛已以總帥富珠哩洛索殿前都點檢烏凌噶瑚圖
克皆權參政洛索與尚書右丞仲德同事瑚圖克防
守如故復以都尉内族承麟為東面元帥先是敵人
攻東城洛索隨機備禦二日敵不能前移攻南城權
參政烏庫哩鎬易之砲擊城樓幾仆右丞仲德率軍
救援經畫有法敵乃罷攻尋四面受敵仲德艱於獨
援遂薦承麟代洛索守東面而乞與洛索同救應瑚
圖克失外城頗慚惡聲言力小不能令衆仲德亦薦
之故有是命
敵人克西城(十八日)
己丑敵人復大至克其西城城中前期築柵浚壕為
備敵雖克之不能入但於城上立栅自蔽仍南北相
拒凡敵所占百餘步敵帥芬辰(小字恩徹哷)復令軍中毋
速攻意欲蔡人自變生致上也然軍士踴躍視死如
歸人以不得出戰為愧
以御用器皿賞戰士(十九日)
庚寅上欲賞戰士而府庫空竭乃悉出御用器皿然
後聽百官進獻不足則斂於民又慮將士衣甲有不
完者盡括民衣襖賜之謂之軟纏詔軍民彈壓珠勒
根伊錫哷辦其事伊錫哷素苛暴有犯必誅血流於
市
殺妖人烏庫哩先生(二十一日)
壬辰殺妖人烏庫哩先生本貫人家奴婢喜學道為
全真師大得房中之術居汴梁佯為狂態祼頭露足
綴麻為衣自謂麻帔先生豪門大族率皆敬奉宣宗
嘗召入宫由是益無畏懼常出入大長公主家(公主乃哀)
(帝之姊駙馬都尉圖克坦阿哈尚之)殊有穢迹上微聞之勅有司掩捕
則已逃去上恐惡彰使勿追正大末從烏庫哩鎬來
官汝南鎬館於其家人皆知與鎬妻通而鎬不知生
聞之不自安求出鎬為營建道宇率在城官吏僧道
耆老親為出送生既居外飲酒食肉靡所不為上幸
蔡生欲走避會敵兵梗路不能出蔡既受圍因閹豎
求進賴參政天綱言乃止至是復求入見謂有詭計
可以退敵乃見上但長揖不拜且多大言無君臣禮
其言大略妄自尊夸欲出說芬辰自為脱身計生出
上問左右司官識此人否郎中伊喇克忠員外郎王
某素醜生行具以向者麻帔為奏上怒甚命縊殺之
殺尚廐馬分犒將士(二十四日)
乙未殺尚廐馬五十疋官馬百五十疋分犒將士尚
廐飼馬止十疋百官唯執政四五人與都彈壓伊錫
哷乘馬餘皆徒行矣
撤民屋
時西城上下增置呆樓硬棚公私材木俱罄大小雜
樹斬伐亦盡乃撤民屋用之自城及市幾四五里相
望空墻而已
仲德禮覡僧以安人心(二十八日)
己亥有狂僧號菩薩自言能退敵有司問之但咍笑
不答數日忽不見又有女覡亦作鬼語稱有救兵自
西南來右丞仲德皆遣人致禮以安人心
議誅忠孝軍之為劫者
自敵人攻城晝夜相持幾月餘軍士皆喜戰而忠孝
軍尤致死力宣差鎮撫軍民都彈壓伊錫哷嘗奉密
旨忠孝軍罪應死者當具奏俄城中有巨劫七八人
屠人之家而奪其食事覺連繫有忠孝軍提控都統
二人伊錫哷以聞上欲曲宥之其帥王沙爾奏曰法
者天下之公共非人君所得以私况謀故劫殺罪在
不赦國家蓄養若軰用在一日身死鋒鏑理固其宜
豈可以一軍之私而傷天下之公乎雖陛下自以為
恩臣愚以為過矣因泣下固請乃命誅之是月四城
將士戰殁者總帥一元帥三都尉二總領提控以下
不可勝紀
祭柴潭神仍賜號(初二日盖案此乃天興三年正月二日原本於目内脱去正月二字)
壬寅詔參政天綱祭柴潭神仍賜號曰護國靈應潭
在城南水深長數丈(按汝南志曰潭有龍居遇歲旱則蔡人多驅水牛以入謂之攪)
(潭常得雨焉)宋人分攻南面决之潭幾涸一日雲霧障潭
潭水暴漲至是及丈餘上神之後有是命
出宫中官承應人等守城(初五日承案哀宗以八日戊申傳位麟九日已酉城即)
(破故王鶚紀遺事止於此)
甲辰上以將士多戰殁盡出宫中官承應人等分守
四面至令舍人牌印及省部令史拽砲上之使令數
人而已有奉御卓諾護衛扎魯等皆疎俊年少不任
執役乘夜縋出投降上亦不知也
總論
義宗皇帝在位十有一年傷王室之浸微先朝之積
弊吏政失於苛細也不破法以情(往興定間陳州防禦吕子羽因取會)
(逃戶致秋税有不足者豐衍庫官趙某以應入庫物未足寄民家罪皆怠慢的决追解而已有司附會丞)
(相高琪苛細生事以子羽不以軍儲為意即係不以社稷為念某官物不即入庫意望入已委曲生意皆)
(處以死正大初赦文首一欵有司不得以私情破法自是無復冤獄矣子羽字唐卿大興人明昌二年詞)
(賦進士)將士利於征戰也不逞兵以忿(自興定初宋人歲貢不入宣宗)
(連年出師征討國家精銳幾盡喪而利歸將士義宗即位一意約和十年無一兵犯南界者宋人亦未嘗)
(見侵大朝兵入宋始侵矣)朝臣有罪則薄示降罸未嘗妄戮一人
(丞相高琪駙馬阿哈參政伊埓圖行院時全皆以將相大臣為前朝所戮其餘不言可知正大天興未常)
(有此大臣有犯但省會休閑出守外郡而已)母后無宫則略加補修未常
輒營一殿(直左掖門有曰明俊殿者舊試進士因之為夀聖宫慈聖太后仁聖太后合居焉廊)
(廡階庭一切仍舊但易其名曰徽音)而又敦崇儒術(前政内外官及省令史參注吏員富)
(察哈準王阿里李渙郭浩軰皆以傾險小人致位通顯遇正大改元潛革其弊雖格法如常而不令小人)
(驟進至於近侍亦必參用儒生如鄂吞阿古提點近侍局完顔蘇哷為近侍局大使賈庭楊充奉御之𩔖)
(阿古字舜卿故參政忠孝之子大定二十八年策論進士蘇哷字伯陽崇慶二年策論進士状元庭楊字)
(昇之平定人正大四年經義状元)遴選武臣(南渡之後軍政殊不修隨處雖設行院帥府而)
(握兵柄者往往不得其人兵亦冗雜動輒失利正大中選近上把軍官十餘員充都尉秩視正三品每一)
(都尉將萬人人各試補廪給有加故當時號為得人司各有名如殄寇破虜宣節折衝鷹揚安平之𩔖其)
(將如完顔珠爾樊澤高英内族大洛索皆勇鷙有謀戰無不克天興初皆死于王事)罷獵地以
裕民(舊制附京百里禁捕獵扈邏官軍所至騷擾正大五年勅令罷之)開經筵而論
道(正大三年設益政院取獻替有益于政之義以翰林學士楊雲翼直學士完顔蘇哷富察世逹費摩)
(阿固岱待制史公奕吕造六人充院官日以二員宫直或二日或三日或四日或五日進講尚書貞觀政)
(要資治通鑑或以機事特賜訪問院官復編尚書要略大定遺訓萬年龜鏡錄三書以進皆摘取英華切)
(於時政者上酷好之院以學士院兼經筵在仁安殿西楊雲翼字之美平定人明昌五年經義狀元詞賦)
(亦工蘇哷字伯陽崇慶二年策論狀元世逹字正甫泰和三年策論進士阿固岱字仲寕與世逹同年進)
(士公奕字季宏大定二十八年詞賦進士造字子成承安二年詞賦狀元時雲翼足疾每進見必賜之坐)
以六事課縣令田野闢而賦税均(辟舉縣令法自先朝已行之然隨朝)
(七品外路六品已上官或有不識人材因私妄舉者正大間復立舉主法品秩雖應舉仍委司農司監察)
(體究本官堪充舉主然後聽舉縣令縣令以此得人仍以縣令殿最升降舉主故舉主亦盡心焉六事為)
(田野闢賦稅均軍民和戶口增盗賊息獄訟止)分三路設司農善良進而姦
邪退(大司農司兼採訪公事在京設大司農一員正二品多以宰職兼領京東西南三路各設卿一)
(員正四品少卿一員正五品丞一員正六品卿已下迭出本路廵按察吏治臧否而升黜之每一經過姦)
(吏屏息故所在官吏知所勸懲)是致家餘蓄積戶益丁黃雖未洽於
太平亦可謂小康小息者矣屬天開一統地入大朝
遂至滅亡猶足稱頌曷嘗不親馭六轡撫廵三軍出
器皿以旌戰功殺厩馬以充犒賞所以人百其勇視
死如歸父既受刃於前子復操戈於後大臣如仲德
義所感者幾千人近侍如經錫氣不奪者以萬卒死
於社稷上下一同書之簡編古今無愧某起繇冷族
濫竊科名始以詞賦待罪於玉堂終以奏官承乏乎
蘭省厚顔靦面誠為我軰之羞鏤骨銘心懼泯吾君
之善况承都元帥之命且惟大中書之言敢不追想
前編直書實事(某在蔡已有目錄)謹以親所見聞撰成汝南
遺事四卷計一百七事冗長不文故不足取庶幾他
日為史官採擇若夫正大天興本末之詳則天下自
有公論非某陋儒所敢與知庸俟將來必有秉筆者
焉
