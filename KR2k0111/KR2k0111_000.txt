東京夢華錄地理類八(雜記之屬)
提要
(臣)等謹案東京夢華錄十卷宋孟元老撰通
考謂元老不知何許人此書自都城坊市風
俗及當時典禮儀衞靡不核載所紀與宋志
頗有異同如宋志南郊儀注郊前三日但云
齋於大慶殿太廟及青城齋宫而是書載車
駕宿大慶殿儀駕宿太廟奉神主出室儀駕
詣青城齋宫儀委曲詳盡又如郊畢解嚴宋
志但云御宣德門肆赦而是書載下赦儀亦
極周至惟行禮儀注宋志有皇帝初登壇上
香奠玉幣儀既降盥洗再登壇然後初獻而
是書奏請駕登壇即初獻無上香獻玉帛儀
又太祝讀冊宋志列在初獻時是書初獻之
後再登壇始稱讀祝則不及宋志之密然參
互考核不可謂無禆史學也乾隆四十二年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
東亰夢華錄自序
僕從先人宦游南北崇寧癸未到亰師卜居於州西金
梁橋西夾道之南漸次長立正當輦轂之下太平日久
人物繁阜垂髫之童但習鼓舞班白之老不識干戈時
節相次各有觀賞燈宵月夕雪際花時乞巧登高教池
游苑舉目則青樓畫閣繡戸珠簾雕車競駐於天街寳
馬爭馳於御路金翠耀目羅綺飄香新聲巧笑於柳陌
花衢按管調絃於茶坊酒肆八荒爭湊萬國咸通集四
海之珍竒皆歸市易會寰區之異味悉在庖厨花光滿
路何限春遊簫鼓喧空幾家夜宴伎巧則驚人耳目侈
奢則長人精神瞻天表則元夕教池拜郊孟享頻觀公
主下降皇子納妃修造則創建明堂冶鑄則立成鼎鼐
觀妓籍則府曹衙罷内省宴回看變化則舉子唱名武
人換授僕數十年爛賞疊遊莫知厭足一旦兵火靖康
丙午之明年出亰南來避地江左情緒牢落漸入桑榆
暗想當年節物風流人情和美但成悵恨近與親戚會
面談及曩昔後生往往妄生不然僕恐浸久論其風俗
者失於事實誠為可惜謹省記編次成集庶幾開卷得
覩當時之盛古人有夢遊華胥之國其樂無涯者僕今
追念回首悵然豈非華胥之夢覺哉目之曰夢華錄然
以亰師之浩穰及有未嘗經從處得之於人不無遺闕
倘遇鄉黨宿德補綴周備不勝幸甚此錄語言鄙俚不
以文飾者盖欲上下通曉耳觀者幸詳焉紹興丁卯歲
除日幽蘭居士東亰孟元老序
