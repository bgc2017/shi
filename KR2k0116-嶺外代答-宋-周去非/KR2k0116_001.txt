嶺外代答卷一宋周去非撰
地理門
百粤故地
自秦皇帝并天下伐山通道略定揚粤為南海桂林象
郡今之西廣秦桂林是也東廣南海也交阯象郡也漢
武帝平南海離秦桂林為二郡曰鬱林蒼梧離象郡為
三曰交阯九真日南又稍割南海象郡之餘壤為合浦
郡乃自徐聞渡海略取海南為朱崖儋耳二郡置刺史
于交州漢分九郡視秦若多其統之則一交州刺史耳
至吴始分為二於是交廣之名立焉時交治龍編廣治
番禺唐太宗分天下為十道合交廣為一置採訪使于
番禺其規模猶漢時唯帥府易地也高宗始置安南都
護府于交州本朝皇祐中置安撫經略使于桂州西道
帥府始於此至今八桂番禺龍編鼎峙而立復秦之故
云
並邊
廣西西南一方皆廹化外令甲邕宜欽廉融瓊州吉陽
萬安昌化軍静江府係沿邊柳賓貴横鬱林化雷係次
邊總廣西二十五州而邊州十七静江屬縣半抵猺峒
猺峒者五陵蠻之别也自静江稍西南曰融州其境控
扼王江樂善宜良丈盈洪源從允䍧牱夜郎諸蠻自融
稍西南曰宜州宜處羣蠻之腹有南丹州安化三州一
鎮荔波羸河五峒茅灘撫水諸蠻南丹者所謂莫大王
者也自宜稍西南曰邕州邕境極廣管溪峒羈縻州縣
峒數十右江直西南其外則南詔也左江直正南其外
則安南也自邕稍東南曰欽州欽之西南接境交阯陸
則限以七峒水則舟楫日通自欽稍東曰廉州廉之海
直通交阯自廉東南渡海曰瓊州萬安昌化吉陽軍中
有黎母山環山有熟黎生黎若夫浮海而南近則占城
諸蕃遠則接于六合之外矣
廣西省併州
廣西地帶蠻夷山川曠遠人物稀少事力微薄一郡不
當浙郡一縣異時偏方割據境土褊小故並建荒為州
縣而務觀美逮夫正統有歸六合混一乃省併晏州荔
州今静江府荔浦縣是也龍州今柳州龍城縣是也鷰
州今藤州鐔津縣是也皆廢於唐之貞觀溥州今静江
府興安縣也廢於本朝之乾德嚴州今象州之来賓縣
也澄州今賓州上林縣也蠻州今横州永淳縣也牢州
黨州今鬱林州南流縣也南儀州今藤州岑溪縣也繡
州今容州普寧縣也禺州北流縣也順州陸川縣也潘
州今高州茂名縣也南亭州玉州今欽州靈山縣也姜
州今廉州合浦縣也皆廢於開寳珠州今融州融水縣
也鎮寧州今宜州帶溪寨也竇州今高州信宜縣也蒙
州今昭州立山縣也皆廢於熙寧龔州今潯州平南縣
也平州今融州懷遠縣也白州今鬱林州博白縣也觀
州今宜州高峯寨也溪州馴州叙州今宜州北遐鎮思
立寨也皆廢於紹興夫州大矣廢而為縣若寨又不加
大焉又有不專縣寨者顧有廢二州而僅成一縣且或
為鎮寨或廢一州而併入近縣者然則昔之為州無乃
強名乎
五嶺
自秦世有五嶺之說皆指山名之考之乃入嶺之途五
耳非必山也自福建之汀入廣東之循梅一也自江西
之南安踰大庾入南雄二也自湖南之郴入連三也自
道入廣西之賀四也自全入静江五也乃若漳潮一路
非古入嶺之驛不當備五嶺之數桂林城北二里有一
坵高數尺植碑其上曰桂嶺及訪其實乃賀州實有桂
嶺縣正為入嶺之驛全桂之間皆是平陸初無所謂嶺
者正秦漢用師南越所由之道桂嶺當在臨賀而全桂
之間實五嶺之一途也
湖廣諸山
南方多佳山竊謂其本根自衡山来勢如木之有餘枝
條枚也東南一榦為廣東之韶石雲闕參天鐘簴躆地
望之使人肅然想有虞張樂之盛綿延至英州羣峯玉
立堅潤而秀乃其枝柯也𣪚布為德慶之三洲巖惠之
羅浮山與其他不知名之竒山又其條枚也西南一榦
發為道之九嶷峥嶸峻極峯岫挺異縈紆盤礴惘不可
測綿延為桂林之山羣峯拔地森立四野亦皆其枝柯
也至伏地而行乎黃茅赤土之下突出為西融州之老
君洞天容之勾漏洞天潯之白石洞天兹亦其條枚也
東南方至陽天地之美具焉草木之生必向榮於南枝
衡山之陽亦猶是耳
桂山
山谷詩云桂嶺連城如鴈蕩平地蒼玉忽嵯峨唐人謂
兩地不如陽朔好碧蓮峯裏住人家鴈山屢游矣桂山
得鴈山之秀鴈山不若桂山之多若置諸大龍湫龍鼻
泉之側則雄偉之氣亡矣桂山之高曾不及鴈山之半
故無尊雄之勢謂可與相頡頏者過矣乃若陽朔諸山
唯新林舖左右十里内極可賞愛青山綠水團欒映帶
煙霏不斂空翠撲人面面相屬人住其間真住蓮花心
也桂林負郭諸山頗不及耳夫其尖翠特立無不拔地
而起綿延數百里望之不見首尾亦云盛哉
桂林巖洞
石湖嘗評桂山之竒宜為天下第一及攷唐韓退之詩
云水作青羅帶山如碧玉篸柳子厚訾家洲記云桂州
多靈山發地峭竪林立四野觀前人品題桂林之意端
不誣矣山皆中空故峯下多佳巖洞神刓鬼刻高者憑
崖如化城下者穿隧若水府大者可建五丈旗小者猶
可容十客或浮為洲渚或内通舟楫去城不過七八里
近二三里几杖間可以徧覽巖穴有名可紀者三十餘
所今述于後巖則曰讀書曰疊綵曰伏波曰龍隠曰劉
仙曰屏風曰佛子曰雉巖洞則曰白龍曰華景曰水月
曰龍隠曰棲霞曰元風曰曾公曰南潛曰北潛曰隠山
六洞曰虛秀曰石乳峯則曰立魚曰獨秀其他不可枚
數矣(按范成大桂海虞衡志所載巖洞與此同惟白龍乃洞名龍隠則巖洞俱有又有虛秀無靈秀此本)
(舊有錯悮今俱改正)
靈巖
洞穴有水然後稱竒桂林諸洞無慮百所率近在城外
數里俱有可觀若水東之曾公巖興安之石乳洞皆有
流水自洞而出施直橋横檻其上遨遊者得以徙倚其
間異於他洞者空明幽邃而巳雖然未若城南之水月
洞東江之龍隠巖也水月中通形如半規江流貫之中
有石橋可以觴客龍隠修曲而高明江流貫之鼓棹而
入仰視洞頂夭矯乎真龍之脊脅也范石湖謂二洞竒
賞絶世融州老君洞亦通川流中有小洲其旁高岑有
乳石滴成老君之形鬚眉衣冠無一不具張于湖榜曰
天下第一真仙之洞以是知凡洞必以川流為貴也雖
然二賢所賞水深數尺廣纔丈餘耳若夫桂之靈川縣
有靈巖者二賢未知也是巖也大江洞其腹水闊二十
丈深當倍之余嘗攝邑靈川天久不雨往禱于巖方舟
造洞遥望大江平闊直抵山根横有一線之光邇而望
之乃知洞穴表裏明徹而然也即其洞口水面阽阽正
將枕山不可得入者舟子擊水伏而進仰視洞頂與水
面相去纔丈餘水與洞頂皆平如掌舟入漸深楫聲隠
隠震動固巳駭人心目人聲一發山水皆應大音叱咤
洞虛□裂當巖之中洞頂穹窿如寳盖然其下即神龍
所居也余斂板焚香巫者以修綆下瓶汲深奉之以歸
輙有感應是江也西通猺峒日寫良材貫巖而下水深
不可施篙撑拄巖頂而後得出余求之事實謂此江古
来遶出山外忽雷雨數日神龍穿破山腹以定窟宅遂
命曰靈巖縣曰靈川亦以是得名今洞旁山觜尚有故
江跡存噫此巖水色沉碧雄深嚴静人至其間若有神
靈左右之者誠非遊觀之地去城三十里不若諸洞之
邇於人所以未蒙賞音惜哉
羅叢巖
羅叢巖在潯州西南六十里巖中明快可容數百人每
遇重九合鄰郡之人而集焉以為登高之樂巖内有三
聖殿殿側有石鐘其大合抱自然天成殿東則有碧虛
洞由石穴而入通行平坦其屈曲約半里餘出于巖之
東洞内則有石佛石磬石獅子石牀石鐘殿西則有靈
源洞由石穴而入通行平坦其屈曲約一二里出于巖
之西洞内則有石羅漢石象石馬石魚石筍石鼓凡遊
兩洞者必秉火炬以觀聮巖之外西則有水月巖約深
數丈約闊十五丈泉源清徹四時不涸中有異魚存焉
巖口則有龍王殿入巖中則有觀音堂或遇歲旱里人
禱之甘雨必應由大巖之中皆用石板平砌而出巖門
則有鐘樓樓之西倚巖則以石甃高數丈為方丈樓之
外則有三門門之外則有超然亭亭之左右則有石板
為路連袤一二里四圍皆植松竹實潯之勝槩云
黎母山
海南四州軍中有黎母山其山之水分流四郡熟黎所
居半險半易生黎之處則巳阻深然皆環黎母山居耳
若黎母山巔數百里常在雲霧之上雖黎人亦不可至
也秋晴清澄或見尖翠浮空下積鴻濛其上之人夀考
逸樂不接人世人欲窮其高往往迷不知津而虎豹守
險無路可攀但見水泉甘美耳此豈蜀之菊花潭老人
村之類耶
廣西水經
凡廣西諸水無不自蠻夷中来静江水曰灕水其源雖
自湘水来然湘本北行秦史祿決為支渠南注之融江
而融江實自猺峒来漢武帝平南越發零陵下灕水蓋
泝湘而上沿支渠而下入融江而南也灕水自桂歴昭
而至蒼梧融州之水䍧牱江是也其源自西南夷中来
武帝發夜郎下䍧牱即出此也宜州之水自南丹州合
集諸蠻溪谷而来東合于䍧牱歴柳歴象而至潯邕州
之水其源有二一為左江自交阯来一為右江自大理
國戚楚府大槃水来江合于邕歴横歴貴與䍧牱合于
潯而東行歴藤而與灕水合于蒼梧蒼梧者諸水之所
會名曰三江口實南越之上流也水自是安行入于南
海矣
䍧牱江
西融州城外江水即䍧牱江之下流也江面頗闊昔嘗
有大水泛出蜀南州牌漢武平南越發夜郎下䍧牱非
由融州則何自而至南越哉今静江府桑江寨其水亦
合于融江之上流或云桑江亦䍧牱音之訛也大抵融
州之西為蜀之南地本連接但隔於蠻猺不可通耳
靈渠
湘水之源本北出湖南融江本南入廣西其間地勢最
高者静江府之興安縣也昔始皇帝南戌五嶺史祿於
湘源上流灕水一派鑿渠踰興安而南注于融以便於
運餉盖北水南流北舟踰嶺可以為難矣祿之鑿渠也
於上流砂磧中疊石作鏵觜銳其前逆分湘水為兩依
山築堤為溜渠巧激十里而至平陸遂鑿渠遶山曲凡
行六十里乃至融江而俱南今桂水名灕者言離湘之
一派而来也曰湘曰灕往往行人於此銷䰟自鏵觜分
水入渠循堤而行二里許有洩水灘苟無此灘則春水
怒生勢能害堤而水不南以有灘殺水猛勢故堤不壊
而渠得以溜湘餘水緩逹于融可以為巧矣渠水遶迤
興安縣民田賴之深不數尺廣可二丈足泛千斛之舟
渠内置斗門三十有六每舟入一斗門則復閘之俟水
積而舟以漸進故能循崖而上建瓴而下以通南北之
舟楫嘗觀祿之遺跡竊嘆始皇之猜忍其餘威能罔水
行舟萬世之下乃賴之豈唯始皇祿亦人傑矣因名曰
靈渠
癸水
灕水自癸方来直抵静江府城東北角遂並城東而南
古記云賴有癸水遶東城永不見刀兵又有石記云湘
南南粤北此地居然自牛肋直饒四面血成池一騎刀
兵入不得五代靖康之亂大盗滿四方獨不至静江風
水之說固有驗矣昔於城東北角溝灕水遶城而西復
南東合于灕厥後居民壅之溝遂廢范石湖帥桂乃浚
斯溝漣漪如帶於溝口伏波巖之下八桂堂之前剏為
危亭名以癸水此溝未廢桂人屢有登科既廢二十年
間幾類天荒石湖以淳熙甲午復溝乙未科果有蔣汝
霖戊戌科有蔣来叟辛丑科二人登科今石湖癸水亭
記但言癸水之為樂土福地耳復溝之效未續論也
龍門
潯象之間有龍門春水大至鱘鰉大魚自海逆流而上
漁師於龍門之下廽瀾之中設網横江舉而得之有嘲
之者曰是殆南選之龍門也蒼梧上流亦有龍門灘其
形勢甚可畏
象山
象州郡治西樓正面西山山腹忽起白雲狀如白象移
時不滅然不可常見案秦象郡乃交阯非象州也今象
州城門乃畫一白象不審何義然象州自昔不遭兵革
凡有大盗皆相戒以不宜犯象鼻然則城門之畫象豈
謂此耶
天威遥
欽之士人曾果得唐人天威遥碑文義駢儷誠唐文也
碑旨言安南静海軍地皆濱海海有三險巨石屹立鯨
波觸之晝夜震&KR0837;漕運之舟涉深海以避之少為風引
遵崖而行必瓦碎折三險之下而陸有川遥頑石梗斷
焉伏波嘗加功力迄不克就厥後守臣屢欲開鑿以便
漕運錐钁一下火光煜然高駢節度安南齋戒禱祠將
施功焉一夕大雨震電于石所者累日人自分淪沒矣
既霽則頑石破碎水深丈餘旁有一石猶存未可通舟
駢又虔禱俄復大雨震電悉碎餘石遂成巨川自是舟
運無艱名之曰天威遥退而求諸傳載天威遥事略同
但不若是詳爾
天分遥
欽江南入海凡七十二折南人謂水一折為遥故有七
十二遥之名七十二遥中有水分為二川其一西南入
交阯海其一東南入瓊廉海名曰天分遥人云五州昔
與交阯定界于此言若天分然也今交阯於天分遥巳
自占又於境界數百餘里吴婆竈之東以立界標而採
捕其下欽人舟楫少至焉
三合流
海南四郡之西南其大海曰交阯洋中有三合流波頭
濆湧而分流為三其一南流通道于諸蕃國之海也其
一北流廣東福建江浙之海也其一東流入于無際所
謂東大洋海也南舶往来必衝三流之中得風一息可
濟苟入險無風舟不可出必瓦觧於三流之中傳聞東
大洋海有長砂石塘數萬里尾閭所洩淪入九幽昔嘗
有舶舟為大西風所引至于東大海尾閭之聲震&KR0837;無
地俄得大東風以免
象鼻砂
欽廉海中有砂磧長數百里在欽境烏雷廟前直入大
海形若象鼻故以得名是砂也隠在波中深不數尺海
舶遇之輙碎去岸數里其磧乃闊數丈以通風帆不然
欽殆不得而水運矣嘗聞之舶商曰自廣州而東其海
易行自廣州而西其海難行自欽廉而西則尤為難行
盖福建兩浙濱海多港忽遇惡風則急投近港若廣西
海岸皆砂土無多港澳暴風卒起無所逃匿至於欽廉
之西南海多巨石尤為難行觀欽之象鼻其端倪已見
矣
天涯海角
欽州有天涯亭廉州有海角亭二郡盖南轅窮途也欽
遠於廉則天涯之名甚於海角之可悲矣斯亭並城之
東地勢頗高下臨大江可以觀覽昔余襄公守欽為直
釣軒於亭之東偏即江濱之三石命曰釣石醉石卧石
富為吟詠載在篇什
潮
江浙之潮自有定候欽廉則朔望大潮謂之先水日止
一潮二弦小潮謂之子水頃刻竟落未嘗再長瓊海之
潮半月東流半月西流潮之大小随長短星初不係月
之盛衰豈不異哉
邊帥門
廣西經略安撫使
漢帥府在交州唐在廣州天寳中嶺南桂容邕交與廣
咸屬廣州採訪昭宗始陞桂管為節度本朝皇祐中儂
智高平詔狄青分廣西邕宜融為三路用武臣充知州
兼本路安撫都監而制經略安撫使于桂州選兩制以
上官為知州兼領使事於是八桂遂為西路雄府矣厥
後罷邕宜融為郡宜融州守臣兼本路兵馬都監邕守
兼本路安撫都監沿邊守臣並帶溪峒都廵檢使盡隸
于經略安撫使帥府既内兼西南數十州之重外鎮夷
蠻幾數百族事權不得不重矣廣西諸郡凡有邊事不
申憲漕唯申經略司此昔日陕西制也
瓊州兼廣西路安撫都監
漢武帝斬南越遣使自徐聞渡海略地置珠崖儋耳二
郡今雷州徐聞縣遞角場直對瓊管一帆濟海半日可
到即其所由之道也元帝時以海道閉絶棄之梁復置
崖州隋時領縣十是時海南止一州耳唐貞觀五年置
瓊州今瓊管靖海軍節度是也武德五年置儋州今昌
化軍龍朔二年置萬安州今萬安軍武德五年置振州
後改曰崖州今吉陽軍四州軍乃海上一洲耳中有黎
母大山四州軍環處其四隅地方千里路如連環欲歴
其地非一月不可遍瓊管再渡海至吉陽所謂再涉鯨
波者也夫廣西去朝廷固遠矣海外州軍又加遠焉不
得不置小帥以臨之瓊守權能擿發四州軍官吏今兼
本路安撫都監提轄海外逐州軍公事良以此也
邕州兼廣西路安撫都監
自唐分天下為十道二廣不分東西天寳中始置邕州
經略使懿宗始陞邕管為西道節度使本朝皇祐中儂
智高平詔狄青分廣邕宜融為三路守臣兼本路兵馬
都監而置經略安撫使于桂州以統之今邕守兼本路
安撫都監州為建武軍節度有左右兩江左江在其南
外抵安南國右江在西南外抵六詔諸蠻兩江之間管
羈縻州峒六十餘用為内地藩而内宿全將五千人以
鎮之凡安南國及六詔諸蠻有疆場之事必由邕以逹
而經略安撫之諮詢邊事亦唯邕是頼朝廷南方馬政
專在邕邊方珍異多聚邕矣
宜州兼廣西路兵馬都監
廣西控扼夷蠻邕屯全將宜屯半將本朝皇祐間分宜
州為一路帥所統多夷州後罷為郡今守臣猶兼廣西
都監為慶遠軍節度宜之西境有南丹州安化三州一
鎮又有撫水五峒龍河茅灘荔波等蠻及陸家砦其外
有龍羅方石張五姓謂之淺蠻又有西南韋蕃及蘇綺
羅坐夜回(按桂海虞衡志作面)計利流求謂之生蠻其外又有羅
殿毗那大蠻皆有徑路直抵宜城宜之境上舊有觀溪
馴叙四州乃昔之邊也權力弱不足以為邊紹興四年
罷為寨今宜有高峯帶溪北遐思立鎮寧五寨是也高
峯一寨古之觀州正抵南丹其或犯邊高峯則其咽喉
宜之府庫月支南丹安化諸峒錢米鹽料有差
融州兼廣西路兵馬都監
大觀初置融州為黔南經略使所管皆夷州帥府地狭
割柳之柳城宜之天河桂之古縣以益之厥後罷融為
郡三縣復仍其舊至今黔南帥司官屬朱記在静江府
軍資庫融州城下江即䍧牱江也江之上流與王江合
王江之間羣猺居之又其上流羣蠻居之猺即五陵溪
之别也蠻則諸葛亮所征漢武帝所開者也在融則外
置列寨以備之融守兼廣西都監為清遠軍節度每歲
聖節蠻酋赴宴頗多舊日帥府規模尚可覩矣
欽廉溪峒都廵檢使
欽廉皆號極邊去安南境不相遠異時安南舟楫多至
後為溺舟乃更来欽今廉州不管溪峒猶帶溪峒職事
者盖為安南備爾廉之西欽也欽之西安南也交人之
来率用小舟既出港遵崖而行不半里即入欽港正使
至廉必越欽港亂流之際風濤多惡交人之至欽也自
其境永安州朝發暮到欽於港口置抵棹寨以誰何之
近境有木龍渡以節之沿海廵檢一司迎且送之此其
備諸海道者也若乃陸境則有七峒於如昔峒置戍以
固吾圉
