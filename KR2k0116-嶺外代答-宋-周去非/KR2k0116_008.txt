嶺外代荅卷八宋周去非撰
花木門(果實附草附)
桂
南方號桂海秦取百粤號曰桂林桂之所産古以名地
今桂産於欽賓二州于賓者行商陸運致之北方于欽
者舶商海運致之東方蜀亦有桂天其以為西方所資
歟桂之用於藥尚矣枝能發散肉能補益二用不同桂
性酷烈易以發生古聖人其知之矣桂枝者發達之氣
也質薄而味稍輕故傷寒湯飲必用桂枝發散救裏最
良肉桂者温厚之氣也質厚而味沉芳故補益圓散多
用肉桂今醫家謂桂年深則皮愈薄必以薄桂為良是
大不然桂木年深愈厚耳未見其薄也以醫家薄桂之
謬考於古方桂枝肉桂之分斯大異矣又有桂心者峻
補藥所用也始剥厚桂以利竹棬曲刮取貼木多液之
處状如經帶味最沉烈於補益尤有功桂開花如海棠
色淡而葩小結子如小橡子取未放之蕊乾之是為桂
花宛類茱萸藥物之所緩而食品之所湏也種桂五年
乃可剥春二月秋八月木液多剥之時也桂葉比木樨
葉稍大背有直脉三道如古圭製然因知古人製字為
不苟云
榕
榕易生之木又易高大葉如槐輪囷蔭樾可覆數畝者
甚多根出半身附榦而下壟壟抱持以入土故有榕木
倒生根之語四時結子葉脫亦無時隨落隨生春時亦
摇落滿庭禽鳥銜其子寄生它木上便欝茂根鬚沿木
身垂下至地得土氣滋植盛壮久則過其所寄或遂包
裹之柳州柳侯廟庭前大榕有桄榔一株生其中相傳
以為異知者以為夲榕子寄生桄榔上歲久反抱合之
非異也榕閩中亦有之
沙木
沙木與杉同類尤高大葉尖成叢穗小與杉異猺峒中
尤多劈作大板背負以出與省民博易舟下廣東得息
倍稱
燕脂木
燕脂木堅緻色如燕脂可鏇作出融州及州峒桂林属
縣有之
思櫑木
思櫑木生兩江州峒堅入清水中百年不腐峒人及交
阯以為弓弩標槍之材為天下最
檳榔
檳榔生海南黎峒亦産交阯木如棕櫚結子葉間如柳
條顆顆叢綴其上春取之為軟檳榔極可口夏秋採而
乾之為米檳榔漬之以鹽為鹽檳榔小而尖者為雞心
檳榔大而匾者為大腹子悉下氣藥也海商販之瓊管
收其征歲計居什之伍廣州稅務收檳榔稅歲數萬緡
推是則諸處所收與人之所取不可勝計矣
桄榔
桄榔木似棕櫚有節如大竹青綠聳直高十餘丈有葉
無枝蔭綠茂盛佛廟神祠亭亭列立如寳林然結子葉
間數十穗下垂長可丈餘翠綠點綴有如纓絡極堪觀
玩其根皆細鬚堅實如鐡鏇以為器悉成孔雀尾斑世
以為珍木身外堅内腐南人剖去其腐以為盛溜力省
而功倍溪峒取其堅以為弩箭沾血一滴則百裂於皮
裏不可撤矣不唯其木見血而然雖木液一滴着人肌
膚即遍身如針刺是殆木性將行於氣血也歟凡木似
棕櫚者有五桄榔㯽榔椰子䕫頭桃竹是也㯽榔之實
可施藥物䕫之葉可以盖屋桃竹可以為杖椰子可以
為果蓏若桄榔則為器用而可以永久矣
椰子木
椰木身葉悉類棕櫚桄榔之属子生葉間一穗數枚枚
大如五升器果之大者惟此與波羅蜜耳初採皮甚青
嫩已而變黃久則枯乾皮中子殼可為器子中穰白如
玉味美如牛乳穰中酒新者極清芳久則渾濁不堪飲
竹
嶺南竹品多矣傑異者數種因錄于後斑竹夲出全
之清湘桂林属縣皆有之初生時但點點淡青靨如苔
痕久則青退而紫斑漸眀中有疊暈江浙間斑竹直一
沁痕而無暈也澀竹一名思勞竹每一節上半猶是
常竹其半筠膚粗澀視之似生細毛可以錯磨爪甲人
取其澀處削成錯子黑漆其裏以相贈遺用久刓滑醋
浸少頃火炙乾復澀矣老者彌澀然亦竒物邕州兩江
多有之簜竹葉大且密略如蘆葉穠隂鬱然它竹不
逮節上出小筍籜破成枝春深根旁大筍才出經冬不
已極易種竻竹其上生刺南人謂刺為竻種之極易
密久則堅甚新州素無城以此竹環植號曰竹城交阯
外城亦種此竹人面竹節密而凸横斜相間每凸處
突出長圓宛如人面近根之處幾百節密密相聚人亦
採為拄杖釣絲竹身葉皆類簜竹枝極柔弱垂下摇
曳數尺如釣絲可愛筍瘦而白於食品最佳箭竹山
中悉有之諸郡治兵器各自足用不求之嶺北桂林十
二枝箭為錢二百則其簳賤可知矣
荔枝圓眼
荔枝廣西諸郡所産率皮厚肉薄核大味酸不宜曝乾
非閩中比佳者莫如興化海南荔子可比閩中不及興
化矣然廣西諸郡富産圓眼大且多肉遠勝閩中邕州
唯官莊所産數根絶竒肉厚味長又當與興化皺玉比
矣静江一種曰龍荔皮則荔子肉則元眼其葉與味悉
兼二果色青時便熟後但微黃可蒸食如熟栗不可生
噉令人發癎多食能生疾與茘枝同時
紅鹽草果
邕州取新生草果入梅汁鹽漬令色紅暴乾薦酒芬味
甚高世珍之草豆䓻始結實如小舌即擷取紅鹽乾之
名鸚哥舌尤為難得一廬山茶罐可貯五百枚
八角茴香
八角茴香出左右江蠻峒中質類翹尖角八出不類茴
香而氣味酷似但辛烈只可合湯不宜入藥中州士夫
以為薦酒咀嚼少許甚是芳香
餘甘子
南方餘甘子風味過於橄㰖多販入北州方實時零落
藉地如槐子榆莢土人乾以合湯意味極佳其木可以
制器欽陽所産為最盖大如桃李清芬尤甚也世間百
果無不軟熟唯此與橄㰖雖腐尤堅脆可以比德君子
南人有言曰餘甘一時熟獐一日肥其說盖二物忽然
有異則餘甘熟一時頃而復生獐肥一日而復瘦也欽
州靈山縣一士人姓甯其大父一日往山間忽見餘甘
遍山如来禽紛熟飽餐快甚湏臾便復青脆袖中猶携
數熟餘甘歸以示閭里至傳為異事
石栗
石栗殼厚硬白褐色圓形如橡子
杓栗
杓栗灰褐色正圓殼硬有柄似杓
蕉子
芭蕉極大者凌冬不凋中抽一幹節節有花如菡萏花
謝有實一穗數枚如肥皂長數寸去皮取肉軟爛如綠
柿極甘冷四季實以梅汁漬暴乾按扁所云芭蕉乾是
也鷄蕉則甚小亦四季實芽蕉小如鷄蕉尤香嫩
甘美南人珍之非他蕉比秋初方實
烏㰖
烏㰖如橄㰖青黑色肉爛而甘亦可作蔬茹核差長其
中仁味鬆美薦酒泛茶皆珍相餽遺者獨以核致遠微
暴乾椎取仁方㰖亦橄㰖類三角或四角出兩江州
峒
柚子
柚南州名臭柚大如瓜人亦食之皮甚厚穰極小打碑
者捲皮蘸墨以代氊刷宜墨而不損紙頗便於用也
赤柚子如橄㰖皮青而肉赤春實
百子
南方果實以子名者百二十或云百子或云七十二子
半是山野間草木實江浙山中木子亦有之猿狙所食
非佳實也因錄其識且可食者見于後羅晃子殼長
數寸如肥皂内有二三實如皂子亦如橄㰖皮有七重
煨食甘美類熟栗亦曰羅望子木竹子皮色形状全
似大枇杷肉甘美微爛子亦似枇杷核秋冬間實半青
黃時採食收蔵至三四月不壊人面子如大梅李生
青熟黃核如人面兩目鼻口皆具肉甘酸宜蜜餞鏤為
細瓣去核按匾煎之微有橘柚芳氣南果之珍也五
稜子(按范成大桂海虞衡志作五梭子以義考之當從稜)形甚詭異瓣五出如田
家碌碡状皮黃甚薄味酸久則微甘朴切之或以蜜漬
始可食閩中亦有之謂之羊桃黎䑃子如大梅復似
小橘味極酸或云自南蕃来番禺人多不用醯專以此
物調羹其酸可知又以蜜煎鹽漬暴乾收食之櫓罟
子大如半升椀諦視之數十房攅聚成毬每房有縫如
栢子之未裂攅結甚堅非刀斧不破冬生色青至夏紅
破其瓣食之微甘苖叢高丈許即成幹葉長如菱蘆刺
生兩旁土人密植以為藩籬或乾其葉去刺以織席卧
之摵摵有聲搓擦子如錐栗殼中多白毛湏搓擦而
後可食肉甘而微澀地蠶子生土中如小蠶又似甘
露子而不尖味如棃藕而淡亦以薦酒火炭子如烏
李山韶子色紅有刺肉如荔枝以下並夏實部蹄
子(按范成大桂海虞衡志作部諦子)如黃大石榴木賴子如淡黃大
李黏子如指面大褐色千歲子叢生如青黃李味
甘赤棗子如酸棗微長味酸生巖石上藤韶子大
如鳬卵蒂紅色以下並秋實古米子殼黃中有肉如
米粒一顆數十粒殼子如青梅味甘藤核子生白
藤上如小蒲桃一穗數百枚淡黃色木蓮子如胡桃
皮殼皆紫褐色蘿蒙子黃大如棖柚特乃子状似
榧子而圓長亦類石蓮色褐有殼連殼蒸熟食之味稍
淡不納子似黃熟小梅絶易爛爛則皮肉附核核可
為經珠似菩提子或云頃曾進入京師被黜故以名
羊矢子色状全似羊矢味亦不佳中有小核日頭子
状如櫻桃色如蒲桃穗生味極甘賓州尤多秋風子
色状俱似楝子味酸澀邕州有之或名隨風子增城自
有隨風子入藥用非此類黃皮子如小棗甘酸佳味
稍耐久可致遠朱圓子正圓深紅可玩状似苦楝子
又似無蒂棠毬子微甘冬實粉骨子皮黃肉如粉味
酸塔骨子匾如大橘皮裏空虚布衲子似李而黃
黃肚子如小石榴皮乾硬如没石子枯莖如棘其上
點綴布生不甚堪食蒲柰子状似棗而差圓味酸甜
其核可為數珠水泡子生水濱小木白花似玉蝴蝶
結子似金甖而黃白無刺味甘多液肉理輕虚如水泡
然水翁子生水濱大木葉似枇杷大如指面色紅而
甘巾斗子似海紅沐浣子似棠毬色黃皮皺可浣
衣牛粘子即牛妳也天威子如橄㰖而小鹽糁和
之可以作鮓石胡桃生如石其中肉無幾味與北胡
桃略同頻婆果極鮮紅可愛佛書所謂唇色赤好如
頻婆果是也木饅頭在中州蔓生枝葉間可以充藥
物在南州則木生不生於枝葉而綴生於夲身可以為
果實二物其形相類但蔓者肉薄多子未熟先落木生
者肉厚中有飴蜜當其紅熟亦頗可口深廣難得佳果
公筵多用以備數人乃附會其說曰廣中公筵刻木為
饅頭識其下曰某州公庫一樣若干斯言過矣
藤
藤梧州産大者可為胡牀小者圈為盤盂又其小而細
長者織以為籠箧卧簟耐久而文理可觀其葉則以為
漁父之蓑一領可終身用矣藤州州治之外嘗有古藤
甚大故以名州
花藤
花藤在西融州藤中斕斑其花紋如攅銀杏葉或似牡
丹花片照之透眀乃鏇以為器用人多珍之
膽瓶蕉
膽瓶蕉一根唯一身離地寸許其身特大而其上漸小
至葉乃大開敷長大翠綠正如膽瓶中插數枝蕉葉也
亭館列植尤可愛玩亦名象蹄蕉言如象蹄然
水蕉
水蕉不結實南人取以為麻縷片乾灰煮用以織緝布
之細者一匹直錢數緡
紅蕉花
紅蕉花葉瘦類蘆箬中心抽條條端發花葉數層日拆
一兩葉色正紅如榴花荔子其端各有一點鮮綠尤可
愛花心有鬚蒼黑色春夏開至歲寒猶芳
南山茶
南山茶葩萼大倍中州者色微淡葉柔薄有毛結實如
棃大如拳中有數子如肥皂子大别自有一種葉厚硬
花深紅如中州所出者
素馨花
素馨花番禺甚多廣右絶少土人尤貴重開時旋掇花
頭装於他枝或以竹絲貫之賣於市一枝二文人競買
戴
茉莉花
茉莉花番禺亦多土人愛之以浙米漿日溉之則作花
不絶可耐一夏花亦大且多葉倍常花六月六日又以
治魚腥水一溉益佳
石榴花
石榴花南中一種四季常開夏中既實之後秋深復又
大發花且實枝頭顆顆罅裂而其旁紅英粲然併花實
折飣盤筵極可玩
史君子花
史君子花蔓生作架植之夏開一簇一二十葩輕盈似
海棠白與深紅相雜齊開此為最異夲草謂開時白久
則紅盖未詳也
添色芙蓉花
添色芙蓉花晨開正白已午微紅夜深紅歐陽文忠公
牡丹譜有添色紅與此同意此花枝條經冬不枯有高
出屋者
豆䓻花
豆䓻多矣白豆䓻出南蕃草豆䓻出邕州溪峒而諸郡
山間亦有豆䓻花最可愛其葉叢生如薑葉其開花抽
一幹有蘀包之蘀去有花一穗蘂數十綴之悉如指面
其色淡紅如蓮花之未敷又如葡萄之下垂范石湖嘗
作詩有貫珠垂寳絡剪綵倒鸞枝之句南人取花漬以
梅汁日乾之香味芳美極有風致余初見之意草䓻而
味辛激人亦取其子為蜜果
泡花
泡花南人或名柚花春來開蘂圓白如大珠既拆則似
茶花氣極清芳與茉莉素馨相逼番禺人採以蒸香風
味超勝桂林好事者或為之其法以佳沉香薄片劈着
净器中鋪半開花與香層層相間密封之明日復易不
待花萎香蔫也花過乃巳香亦成番禺人吳宅作心字
香及瓊香用素馨茉莉法亦爾大抵浥取其氣令自薰
陶以入香骨實未嘗以甑釡蒸煑之
曼陁羅花
廣西曼陁羅花遍生原野大葉白花結實如茄子而遍
生小刺乃藥人草也盗賊採乾而末之以置人飲食使
之醉悶則挈箧而趍南人或用為小兒食藥去積甚峻
拘那花
拘那花葉瘦長略似楊梅夏開淡紅花一朵數十萼繁
如紫薇花瓣有鋸文如剪金至秋深猶有之
水西花
水西花葉如萱草花黃夏開
裹梅花
裹梅花即木槿有紅白二種葉似蜀葵采者連蒂包裹
黃梅鹽漬暴乾以薦酒故名
玉脩花
玉脩花粉紅色四季開
月禾
欽州田家鹵莽牛種僅能破塊播種之際就田點榖更
不移秧其為費種莫甚焉既種之後不耘不灌任之於
天地地暖故無月不種無月不收正二月種者曰早禾
至四月五月收三月四月種曰晚早禾至六月七月收
五月六月種曰晚禾至八月九月收而欽陽七峒中七
八月始種早禾九十月始種晚禾十一月十二月又種
名曰月禾地氣既暖天時亦為之大變以至於此
大蒿
大蒿容梧道中久無霜雪處蒿草不凋年深滋長大者
可作屋柱小亦中肩輿之杠漕属王仲顯沿檄失轎杠
從者斫道旁木代之行數里輙脆折怪視之蒿也古有
蒿柱之說豈其類乎
都管草
都管草一莖六葉置室中辟蜈蚣蛇不敢入
蛆草
蛆草高一二尺状如茅夏月插一枝盤筵中蚊蠅不近
食物亦不速腐柳州有之
銅鼓草
銅鼓草其實大者如瓜小者如莱菔治瘍毒醋磨塗之
石髮
石髮出海上纖長如絲縷淺綠色置食肴中極可愛然
易爛而薄於味
匾莱
匾莱出海上細如荇帶匾如薤韭長一二尺亦宜盤筯
比石髮差有味筋靱可咀嚼
胡蔓草
廣西妖滛之地多産惡草人民亦禀惡德有藤生者曰
胡蔓葉如茶開小紅花一花一葉揉其葉漬之水㳙滴
入口百竅潰血而死矣愚民私怨茹以自斃人近草側
其葉自摇盖其惡氣好攻人氣血如此人將期死採其
葉心嚼而水吞之面黑舌伸家人覺之急取抱卵不生
雞兒細研和以麻油抉口灌之乃盡吐出惡物而甦小
遲不可救矣若欲騐之齒及爪甲青探銀釵咽中銀變
青黑者是也人死焚尸次日灰骨中已生胡蔓數寸此
等惡種火不能焚天之生物有如此者朝廷每歲下廣
西尉司除胡蔓此亦人代天工之意勿謂其不可去而
一不問也
