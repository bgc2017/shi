河防一覽卷四
明潘季馴撰
修守事宜
一築隄凡黃河隄必遠築大約離岸須三二里庶容蓄
寬廣可免决齧切勿逼水以致易决隄之高卑因地
勢而低昂之先用水平打量毋一槩以若干丈尺為
凖務取真正老土每高五寸即夯杵三二遍若有淤
泥與老土同第湏取起晒凉候稍乾方加夯杵其取
土宜遠切忌傍隄挖取以致成河積水刷損隄根驗
隄之法用鉄錐筒探之或間一掘試隄式貴坡切忌
陡峻如根六丈頂止須二丈俾馬可上下故謂之走
馬隄工費凡創築者每方廣一丈高一尺為一方計
四工土近者每工銀三分最近者二分土遠者四分
如隄根六丈頂二丈須通融作四丈折筭此計土論
方之法也如幇隄則先計舊隄若干今增闊各若干
尺以前法折筭
一塞決凡隄初决時急將兩頭下埽包裹官夫晝夜看
守稍待水勢平緩即從兩頭接築如水勢洶湧頭裹
不住即於本隄退後數丈挖槽下埽如裹頭之法刷
至彼必住矣此謂截頭裹也如又不住即於上首築
逼水大壩一道分水勢射對岸使回溜衝刷正河則
塞工可施矣塞將完時水口漸窄水勢益湧又有合
口之難湏用頭細尾粗之埽名曰鼠頭埽俾上水口
闊下水口收庶不致滚失而塞工易就也埽以土勝
為主埽臺湏要卧羊坡以便推挽揪頭䋲湏要緊扯
以防下游又湏時時打鬆令其深下仍覓慣會泅水
之人入水探驗底埽着地方下簽樟簽樟湏要酌中
埽埽釘着方為堅固倘有數寸空懸無有不敗事者
如寒天或水急不能泅水即看揪頭寬鬆便是着地
之驗繫䋲留橛令人專守略有走動便須另下一橛
橛頭上填記苐幾埽揪頭滚肚明白以便點查收放
埽面出水未高寧加一小埽不可多用土牛推埽時
易動故也此等事湏要勇往直前俗諺謂之搶築稍
稍逗遛必有後悔以上數端苟不詳審勞費罔功輒
疑鬼怪甚可嗤也如用大埽長伍丈高六七尺者用草
六百束每束重十斤價銀二厘該銀一兩二錢柳稍
一百二十束每束重三十斤價銀一分該銀一兩二
錢如無柳稍以葦代之草䋲六十套每套四十二條
每條長二丈四尺價銀三分該銀一兩八錢樁木五
根每根銀一錢該銀五錢揪頭滚肚䋲四條共用&KR1064;
二百五十斤每斤價銀五厘該銀一兩二錢五分每
大埽一箇約共該料價銀五兩九錢五分挑土夫土
遠近不等難以預計中埽并土牛工料以次逓減
一築順水壩順水壩俗名鷄嘴又名馬頭專為喫緊迎
溜處所如本隄水刷洶湧雖有邊埽難以久恃必須
將本隄首築順水壩一道長十數丈或五六丈一丈
之壩可逼水遠去數丈隄根自成淤灘而下首之隄
俱固矣安埽之法上水廂邊埽宜出將裹頭埽藏入
在内下水埽宜退藏入裹頭埽内庶水不得揭動埽
也如築長六丈闊四丈高一丈用埽兩面廂邊每邊
用埽二行裹頭二行中間填土每行用埽三層共計
用中埽十八箇每箇長五丈高三尺用草四百束柳
稍八十束草䋲四十條排樁簽樁共用樁木四根人
夫二十五工共用捲埽隄夫四百五十工運土隄夫
二百工俱不議工食共用草七千二百束該銀一十
四兩四錢柳稍或葦一千四百四十束該銀二十四
兩四錢草䋲七百二十套該銀二十二兩六錢椿木
七十二根該銀七兩二錢行䋲十二條每條重四十
斤共用&KR1064;四百八十斤該銀二兩四錢約共該銀六
十兩如無柳稍以葦代之
一下獲根乾埽凡隄係掃灣須預下乾埽以衞隄根此
埽須土多料少簽椿必用長壮入地稍深庶不坍蟄
如下長三丈高三尺埽一箇用草一百六十束該銀
三錢二分柳稍四十束該銀四錢草䋲十二套該銀
六錢樁木三根該銀三錢量用&KR1064;作行䋲用隄夫二
十工不議工食每埽一箇約共該料價銀一兩六錢
二分
一造滚水石壩滚水石壩即减水壩也為伏秋水發盈
漕恐勢大漫隄設此分殺水勢稍消即歸正漕故建
壩必擇要害卑窪去處堅實地基先下地釘樁鋸平
下龍骨木仍用石楂□鉄□縫方鋪底石壘砌鴈翅
宜長宜坡跌水宜長迎水宜短俱用立石攔門樁數
層其地釘椿須劄鷹架用懸硪釘下石縫須用糯汁
和灰縫使水不入如石壩一座壩身連鴈翅共長三
十丈壩身根闊一丈五尺收頂一丈二尺高一尺五
寸迎水闊五尺跌水石闊二丈四尺四鴈翅各斜長
二丈五尺高九尺用粗細石計長一千三百九十餘
丈并地釘樁龍骨木鉄錠鉄銷煤炭石灰木炭糯米
&KR1064;麻及各匠工食約共該銀一千九百餘兩其運石
抬石搬料夫船并官夫廪粮工食臨期酌給
一建石閘建閘節水必擇堅地開基先挖固工塘有水
即車乾方下地釘樁將樁頭鋸平□縫上用龍骨木
地平板鋪底用灰麻艌過方砌底石仍于迎水用立
石一行攔門樁二行跌水用立石二行攔門樁八行
如地平板鋪完工過半矣自金門起兩面壘砌完方
鋪海漫鴈翅金門長二丈七尺兩邊轉角至鴈翅各
長五丈共用石三千一百丈閘底海漫攔水跌水共
用石九百丈二項共用石四千丈并鉄錠鉄銷鉄鋦
天橋環地釘樁龍骨木地平板萬年坊閘板絞關閘
耳絞軸托橋木石灰香油&KR1064;麻柴炭等項及各匠工
食約共該銀三千兩有竒其官夫廪粮工食臨期酌
給
一建涵洞建涵洞以洩積水基址亦擇堅實方可下釘
樁砌石水多則建二孔少止一孔如涵洞一座口闊
一丈五尺身長二丈中立石墻一堵亦長二丈寬五
尺分為二孔每孔寬五尺兩邊四鴈翅各一丈五尺
共用石二百丈并地釘樁鉄錠石灰板木并各匠工
食約該銀一百八十餘兩其夫役工食臨期酌給
一建車船壩先築基堅實埋大木于下以草土覆之時
灌水其上令軟滑不傷船壩東西用將軍柱各四柱
上横施天盤木各二下施石窩各二中置轉軸木各
二根每根為竅二貫以絞關木繫蔑䌫于船縛于軸
執絞關木環軸而推之
一挑河凡桃河面宜闊底宜深如鍋底樣庶中流常深
且岸不坍塌如不用隄湏將土運于百餘丈外以免
淋入河内凡創開河者每方廣一丈每夫日開深一
尺為一工挑濬泥水相半者减十分之五全係水中
撈取者减十之七八取土登岸就而築隄者亦以半
折筭焉
一閘河偶淺急疏之法凡閘河淺處如水溜在中須兩
岸築丁頭壩以束之水溜在傍將淺邊順築束水長
壩以逼之水由壩中其勢自急中溜自深如淺處不
多或排板插下泥内逼水湧刷或排小船用杏葉杓
挖濬必不得已則用樁草製活閘節水亦一策也
一栽柳護隄卧柳長柳湏相兼栽植卧柳須用核桃大
者入地二尺餘出地二三寸許柳去隄址約二三尺
密栽俾枝葉搪禦風浪長柳須距隄五六尺許既可
捍水且每歲有大枝可供埽料俱宜于冬春之交津
液含蓄之時栽之仍須時常澆灌長柳宜用棘刺圍
護以防盗拔畜嚙
一栽茭葦草子護隄凡隄臨水者須於隄下密栽蘆葦或
茭草俱掘連根叢株先用引橛錐窟深數尺然後栽
入訃闊丈許將來衍茁愈蕃即有風不能鼓浪此護
臨水隄之要法也隄根至面再採草子乘春初稍鋤
覆密種俟其暢茂雖雨淋不能刷土矣
一伏秋修守
四防
一曰晝防隄岸每遇黃水大發急溜掃灣處所未免刷
損若不即行修補則掃灣之隄愈漸坍塌必致潰決
宜督守隄人夫每日捲土牛小埽聽用但有刷損者
隨刷隨補毋使崩卸少暇則督令取土堆積隄上若
子隄然以備不時之需是為晝防
二曰夜防守隄人夫每遇水發之時修補刷損隄工盡
日無暇夜則勞倦未免熟睡若不設法巡視恐寅夜
無防未免失事湏置立五更牌面分發南北兩岸恊
守官并管工委官照更挨發各鋪傳逓如天字鋪發
一更牌至二更時前牌未到日字鋪即差人挨查係
何鋪稽遲即時拿究餘鋪倣此隄岸不斷人行庶可
無誤巡守是為夜防
三曰風防水發之時多有大風猛浪隄岸難免撞損若
不防之于微久則坍薄潰決矣須督隄夫綑札龍尾
小埽擺列隄面如遇風浪大作將前埽用䋲樁懸繫
附隄水面縱有風浪隨起隨落足以護衞是為風防
四曰雨防守隄人夫每遇驟雨淋漓若無雨具必難存
立未免各投人家或鋪舍暫避隄岸倘有刷掃何人
看視須督各鋪夫役每名各置斗笠蓑衣遇有大雨
各夫穿帶隄面擺立時時巡視乃無疎虞是為雨防
二守
一曰官守黃河盛漲管河官一人不能周巡兩岸須添
委一恊守職官分岸巡督每隄三里原設舖一座每
鋪夫三十名計每夫分守隄一十八丈宜責每夫二
名共一段於隄面之上共搭一窝舖仍置燈籠一箇
遇夜在彼棲止以便傳逓更牌巡視仍畫地分委省
義等官日則督夫修補夜則稽查更牌管河官并恊
守職官時常催督巡視庶防守無頃刻懈弛而隄岸
可保無事
二曰民守每鋪三里雖已派夫三十名足以修守恐各
夫調用無常仍須預備宜照往年舊規於附近臨隄
鄉村每鋪各添派鄉夫十名水發上隄與同鋪夫併
力恊守水落即省放回家量時去留不妨農業不惟
隄岸有頼而附隄之民亦得各保田廬矣
一竪立旗竿燈籠以示防守各鋪相離頗遠倘一鋪有
警别鋪不聞有誤救護須令隄老每鋪豎立旗竿一
根黃旗一面上書某字鋪三字燈籠壹箇晝則懸旗
夜則掛燈以便瞻望仍置銅鑼一面以便轉報一鋪
有警鳴鑼為號臨鋪夫老挨次傳報各鋪夫老併力
齊赴有警處所即時救護首尾相顧通力合作庶保
萬全
一防盗決守隄之法隄防盗決最為喫緊蓋盗決有數
端坡水稍積决而洩之一也地土磽薄决而淤之二
也仇家相傾决而灌之三也至於伏秋水漲處處危
急隣隄官老隂伺便處盗而洩之諸隄皆易保守四
也巡警稍怠或乘風雨之時或乘酣睡之處即被下
手矣防禦者不可不知
一議涵洞涵洞洩水本是無妨但湏明設石閘以嚴啓
閉若暗開隄址草木蒙叢便難覺察萬歷八年奸民
私囑管河主簿將南岸遥隄暗開涵洞數座十七年
伏水暴漲單家口水從涵洞洩出勢甚洶湧一鼓而
開遂成大決此可謂明鑑矣司河者知之
一歲辦物料河防全在歲修歲修全在物料而州縣河
官視為竒貨歲估既定冐銀入已括取里逓草束河
夫攀折柳稍遮掩一二便為了事近日徐州判官彭
鶴靈璧主簿元仲賢之事可鑒也今議於十一月間
司道官估計停當各掌印官領銀收買法固善矣又
湏特委廉能職官一二員專管收支工完之日將捲
築過埽壩收支過物料數日開報總河衙門查考庶
幾事有責成而錢糧無冐破矣又冬初修守稍暇即
督夫於漫坡中採取野草每束十斤者每夫每日可
採四十束積至百萬可省千金禆益非小草料既備
埽護必周衝決之患可免即脫有不測而物料在手
計日可塞何致延闊糜費此河道第一喫緊工夫也
一水汛立春之後東風解凍河邊人候水初至凡一寸
則夏秋當至一尺頗為信驗謂之信水二月三月桃
花始開冰泮雨積川流猥集波瀾盛長謂之桃花水
春末蕪菁華開謂之菜華水四月壠麥結秀擢芒變
色謂之麥黃水五月瓜實延蔓謂之瓜蔓水朔野之
地深山窮谷冰堅晚泮逮乎盛夏消釋方盡而沃蕩
山石水𢃄礬腥併流于河故六月中旬之水謂之礬
山水七月菽豆方秀謂之豆華水八月荻薍華謂之
荻苖水九月以重陽紀節謂之登高水十月水落安
流復其故道謂之復槽水十一月十二月斷冰雜流
乘寒復結謂之蹙凌水此外非時暴漲謂之客水皆
當督夫巡守而伏秋水勢最盛非他時此故防者晝
夜不可少懈云
河防一覽卷四
