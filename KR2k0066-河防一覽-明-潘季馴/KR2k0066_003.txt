河防一覽卷三
眀潘季馴撰
河防險要
淮南
一歲防高堰高堰為淮揚門戶隄防不可不嚴修守不
可不預内除石隄三千丈外兩頭土隄每歲伏秋畫
地分守隨汕隨葺似可無虞矣但幇護之法湏於冬
春間樁内貼蓆二層緊綑草牛挨蓆密護毋使些湏
漏縫然後實土堅夯則是以樁蓆護草牛以草牛護
土浪窩何從得來至於密植橛柳茭葦以為外護湏
於水落即種庶免淹浸是在當事者加之意耳
一歲防湖隄諸湖隄岸見議加幇高厚且多減水閘尋
常之水似可無虞矣但或霪潦彌月山水併發則又
不可不預為之計也查得沙壩并芒稻白塔二河俱
可洩水當事者因慮私販塩徒潛通間道每每築壩
斷流殊不知欲禁舟航何湏築塞河心密布樁柵仍
委白塔廵檢嚴防越渡船隻瓜儀諸閘一體開放閘
口攔以木柵則湖水可洩而鹽政稅課亦無妨矣
一歲防清江浦外河清江浦内外河相隔僅得一線之
隄最為喫緊况黃河自清河縣出口由西射東勢甚
湍急然掃灣迎溜之處不過一百五十丈止是捲築
鷄嘴六道每道相去二三十丈不等阻隔來流復於
鷄嘴中間捲埽護岸即可支持然倉卒措辦未免張
皇莫若於冬春之間捲築大埽幇護老隄埽外深下
密樁内用兩笆兩蓆以護埽亦如歲防高堰之法自
可無虞合用人夫查有近議行銀募夫專聽本隄興
作免其别處差撥自可足用其餘樁草所費不多措
辦自昜至於用石甃砌以為永久之計則俟工力少
裕為之可也鷄嘴即順水壩之俗名近日河由草灣
清江浦外淤灘甚遠猶恐河性不常二三年間復歸
正河修守之法當謹識之
一議守徐家壩清河而下黃淮二瀆交流注海越五十
里一大折於淮郡之西橋又三十餘里一大折於徐
家壩其衝激怒號之勢無異西橋前此治者屢壩屢
壊為與水争尺寸耳今議棄舊址只營月壩去水稍
遠令無湍激外護樁埽用實壩基事省功倍良得策
也每歲派撥官夫預備物料伏秋將届專責山陽令
督管河主簿不時廵視少有圯壊輙先綜理年復如
斯斯永頼也
一議守八淺隄寳應縣之西十餘里有白馬湖其當湖
心而東即所謂八淺隄也往歲隄決湖水奔逸建瓴
而下舟楫過者少遇西風輙沉溺不可救其決處闊
八十餘丈深且二丈五六尺而水勢湍急莫可名状
雖不惜費寕能與水角力哉屢築無功覆轍可鍳也
乃議從湖心淺處先築西隄一道以捍其外仍於河
之南北壩二道暫令運艘越湖而行隄壩成則八淺
正決瀦水不流捧土而塞之矣是築西隄若乃所以
塞東決也但東決雖塞西隄終不可棄必湏歲加修
築仍密種橛柳茭葦之類使其能當濤浪則東隄不
守而自固矣此當於冬初預行寳應縣掌印管河官
料理可也
一寳應月河自黃浦至三官廟前長二十里水多旁潰
入湖是以流緩沙停新閘一𢃄淺阻為梗今加築西
上隄一道長三千六百三十五丈以束漕水可省挑
濬之費湏責夫看守栽植茭柳加意培護歲修之工
可勿緩也
一嚴閘禁河口諸閘之設先臣平江伯陳瑄殊有深意蓋
節宣有度則外河之水不得突入運河之水不得盈
漕非惟清江板閘一帶隄岸易守而寳應諸湖亦緩
此一派急流矣但啓閉之法非嚴不可如啓通濟閘
則福清二閘必不可啓啓清江閘則福通二閘必不
可啓啓福興閘則清通二閘必不可啓河水常平船
行自易單日放進雙日放出蒲漕方放放後即閉時
將入伏即於通濟閘外填築軟壩秋杪方啓悉照先
年舊規與近日題准事例行之其於河道關係不小
也
一歲守淮城北岸遥隄查得清江浦起由柳浦灣至高
嶺止共隄一萬六千九十一丈近又加至戴百戶營
止共隄八千一百五十六丈向來置之若棄萬歴十
三年范家口一決淮城幾為魚鱉工費不貲復還故
物今已增設大使一員夫五百名專守一代隄岸乃
淮安城北外捍殊為喫緊如有油刷隨宜修補倘遇
大有損動即於隄内有産之家量起夫役相幇修築
伏秋之時選撥省祭隂醫等官盡地分守仍須預備
樁草䋲葦之類各安置要害處所以待不時之需每
歲冬春之交即預行申飭山陽縣掌印官可也目今
河由草灣正河俱淤殊不足處然河性不常一旦忽
歸正道修守之法仍須志之
一歲守通濟閘外大壩舊通濟閘逼近外河河形淺直
水勢洶湧不便啓閉而朱家口一帶隄岸尤為難守
今移閘於甘羅城旁改河於西南隅而於舊閘内半
里許築攔水大壩一道置朱家口於度外似為得策
矣但大壩最為喫緊萬一傾圯則新河與舊河之水
併瀉入閘勢必不支每歲四月初湏專委一的當義
民官撥夫十餘名量備樁草守之毋忽毋忽議者又
謂從大壩迤東兩頭直接泰山築隄一道僅三里許
則壩東與高堰七里墩迤北兩岸一帶隄岸俱不須
守而隄内之田皆可耕矣冬涸之時夫力稍暇即宜
圖之
一防清口淤澁清口乃黃淮交會之所運道必經之處
稍有淺阻便非利涉但欲其通利須令全淮之水盡
由此出則力能敵黃不為沙墊偶遇黃水先發淮水
尚微河沙逆上不免淺阻然黃退淮行深復如故不
為害也往歲高堰潰決淮從東行黃亦隨之而東清
口遂為平陸今高堰築矣獨慮清河縣對岸王家口
等處淮水過盛從此決出則清口之力微矣故於清
河縣南岸築隄一千一百八十丈今又接築張福口
隄四百四十餘丈以防其決蓋為此也工若甚緩而
關係甚大已經題奉明旨每歲專責清河縣掌印官
責差的當員役看守如遇塌損即便修築更有一事
尤宜稽察河南鳳泗等處商販船隻最利由此直逹
每為盗決須嚴防之
一京口閘附江南丹徒丹陽一帶河道原無水源藉江
為源潮長則開京口閘以放舟潮落則下板以蓄水
若水涸舟膠則丹徒閘亦係通江支河放水可濟潮
水既落車戽亦可須臨時斟酌申嚴啓閉守閘者勿
弛禁也
淮北
一碭山舊縷隄原因傍隄取土以致隄根成河每上流
劉霄等口漫溢則直灌隄河壅激衝撞縷隄坐此不
支今棄此隄於不用而另幇近年所築月隄已為得
策又慮縷隄決則月隄亦危且碭山居豐沛上游碭
隄乃豐沛外戸外戶失守則堂奥隨之故復彷黃河
順水壩之意於單碭接界處築斜長大壩一道長千
餘丈使上流漫溢之水循壩徑歸大河不得迫縷隄
以危月隄試有成效宜加意此壩冬春撥夫幇培伏
秋倍夫防守此保全碭豐沛一𢃄隄防關鍵也
一豐縣邵家大壩乃斷絶秦溝舊路最為喫緊今已倍
幇高厚又接長數百丈每歲宜摘調徐北隄夫赴此
加修加守若日後夫役錢粮有餘再於華山斜築大
壩直至樓子集將秦溝濁河二口俱斷則全勝之策
也但壩頂高大斜向東南勿令兜水乃可經久姑識
之以竢將來
一磨臍溝減水壩徐州東岸南去十餘里有狼矢溝又
東十五里許有磨臍溝每歲黃水暴漲則從狼矢溝
直下至磨臍溝洩出赤龍潭經鰻蛤諸湖落馬湖出
宿遷董陳二溝嘉靖年間全河俱從此出而兩洪正
河俱為之奪萬歴七年已於本溝築遥隄一道而地
形甚卑水入囊底隨復衝決遂議築減水石壩一座
佘郎中親往視之不可而止今此議尚存馴躬率中
河沈郎中往視之地形較之河口卑數丈黃河暴漲
之時必至逾隄漫流豈肯循軌入壩今議於長塔二
山新築隄中建石壩一座長三十丈水漲則洩水退
歸漕自無奪河之患矣但壩西與徐州居民甚不利
此恐有盗決之患須特設一老人常川看守庶可久
耳
一徐北鎮口等閘此泉河與黃河交會之處伏秋黃水
大發時多灌入本口動至淤阻原任中河郎中陳瑛
剏建古洪内華二閘近該工科都給事中常題建鎮
口一閘如遇水發下板謹閉俟黃水消落即啓閘縱
水外衝而漕河無淤墊之患啓一閉二悉如清江裏
河事規與近日題奉明例行之其鎮口閘外東西兩
隄原係挑河所積客土未堅内水湧出未免剥損伏
秋之前密護樁笆隄固則閘無虞矣司閘者宜加慎
焉
一塔山牛角灣等縷隄鎮口古洪二閘以東多傍山麓
以西一望平曠濁河經流更無隄防黃水出岸横截
閘河腹心受病故於塔山支河接築縷隄九百四十
二丈而牛角灣係茶城運河舊渠又築壩一道東接
塔山西接長隄幾二里許以遏黃流傍入但壩地原
係河身下多積沙創築卑薄連歲失守肘腋為患已
於本壩之南自舊縷隄支將軍廟起東接塔山增築
長隄七百餘丈頗得重門禦暴之意冬春之際多加
幇護伏秋之時晝夜防守預辦樁草以備不虞夏鎮
第一要害宜殚心力勿忽
一徐州之房村牛市口犁林鋪李家井靈璧之雙溝曲
頭集栲栳灣睢寕之馬家淺王家口白浪淺何字舖
邳州之匙頭灣張林鋪沙坊等處皆係掃灣急溜先
年屢經衝決最為要害今雙溝一帶已議棄縷守遥
矣其餘每歲冬春間務及時詳加勘議應護埽者忽
護應築磯嘴壩者急築若水既發則難施工矣水發
之後尤須倍嚴防守司道府官俱當不時廵閱矧濱
河田地每利於黃河出岸淤填肥美奸民往往盗決
蓋勢既掃溜止須掘一蟻穴而數十丈立潰矣凡此
等處夜防尤不可懈識之慎之
一羊山横隄雙溝棄縷守遥固為得策但恐漲水直至
近山未免分流今於邳州對河羊山龜山土山相接
處剏築横隄長四百八十丈縱有順隄之水遇格即
返仍歸正漕自無奪河之患此隄雖係睢寕縣地方
然去邳州不遠專責該州掌印管河官時加督閱培
築之工勿怠勿忽
一議格隄防禦之法格隄甚妙格即横也蓋縷隄既不
可恃萬一決縷而入横流遇格而止可免泛濫水退
本格之水仍復歸漕淤溜地高最為便益今於南岸
房村單家口雙溝馬家淺辛安峯山等處俱築格隄
一道併羊山横隄共七道倘歲歲增修高厚可永無
分流奪河之患矣俟工力有暇再為增築北岸亦倣
而行之多多益善也
一歸仁集隄本隄所以捍禦黃水睢水湖水使不得泛
溢泗州并攻高堰而又遏睢水湖水使之併入黃河
益助衝刷關係最為重大每歲三月間即當撥洪夫
二百餘名恊同本隄夫併力修護隄下宜密栽茭柳
以搪風浪其水浸隄根稍深處即預下護埽一二層
樁笆欹朽者務逐一掘換填築内四舖以至九舖尤
為危險工宜倍之每歲冬春宜多運樁&KR1064;䋲草分貯
各舖其管河主簿督令專駐本隄以便督率前歲議
築石隄以工力不足僅成二千一百丈尚餘二千九
百丈若得全完幇護之工可免矣然其槖籥則又在
小河口之通塞蓋小河通則睢水徑入黃河而歸仁
之水減半其藩籬則又在耿車時兒灘一帶之隄蓋
此隄高厚堅固則睢水不能漫入埠子等湖而小河
常通矣故上自高卓下至時灘皆當接築長隄歲加
修守且密栽茭草葦以護之蓋修守此隄即所以修
守歸仁也况小河常通則靈睢宿遷積水得泄而沮
洳漸成膏膄舟行徑直免犯湖險而小民便於販易
為地方利又非淺鮮也司河者宜加意促成之
一馬厰坡隄桃源縣地方有馬厰坡横隄長七百四十
六丈蓋慮黃水大漲則從此入淮而淮為之淤淮水
大漲則從此洩出而清口流弱故特築横隄一道以
遏之使黃不得入淮不得出最為緊關宜慎修之
一直河邳州東南六十里原有直河以宣泄蒙沂諸山
之水近年因濁流倒灌直河遂塞諸山水俱迤邐由
落馬湖經董陳二溝以出大河水勢紆廻則近邳田
地常被淹浸湖波淼渺則候風舟楫遲滯艱危不特
直河居民失市廛之利己也昔已開復通行而迤裏
閻家集等口乃原通落馬湖故道復築長隄遏水此
隄之堅瑕乃直河所視以通塞者每歲仍須加高加
厚水發之時嚴行防守不令復出落馬湖庶直河可
保不淤也柰何繼者失守長隄復決直河因之復塞
矣務須查倣先年規制為之此與耿車時灘之隄同
一關捩在司河者加之意耳
一瀕縷居民遥縷夾中居民及濱河居民俱當諭以移
居高阜處所或即結廬於遥隄之上蓋黃河伏秋盛
漲之時縷隄逼水必難恃以為安若水至而後避則
無及矣此亦徙民當水衝者之遺意也即小民安土
重遷亦須諭以四月暫移至九月復還故址每歲春
杪司道即嚴行各州縣家諭而戸曉之久之而民知
遥隄之外皆樂土自有不待驅迫而相率移居者矣
山東
一歲守武王二壩曹縣武家壩王家壩迎溜掃灣逼近
老隄最為險要而武壩險又甚焉萬一此壩潰決則
城武金鄉數郡邑者悉成沮洳且逼近閘河甚為可
虞須於正月間多捲釘頭磯嘴埽壩以遏直射及將
老長隄幇厚增高伏秋防守官夫時刻勿懈萬歴十
七年武家壩外忽成淤灘此亦一時之幸未可恃以
忽修防也
一修守曹單太行隄曹單二縣太行隄剏自弘治十年
河決黃陵岡大傷張秋運道先臣都御史劉忠宣公
自河南以至碭沛築長隄一道即太行隄也向來修
守止及近水縷隄而行隄置於度外萬歴四年河決
魯家口則曹單金魚被渰殆盡萬歴八年題准大加
修築屹然可恃以後每二年一次加幇著為定例當
事者慎毋居安忘危爽期廢格可也
一守戴村壩汶水從陶泰而來就塩河由博興車瀆入
海自宋司空築壩戴村蜒蜿九里屹如天成廻狂瀾
而逆之西會通河始得濟運此壩係全河屏障先年
設夫增土植柳培護周密歲久防弛以漸单薄萬一
乘瑕復歸故道不無可慮宜令東平汶上管河官督
夫培土栽柳悉如舊制此係運河第一喫緊關鍵故
首及之
一守坎河口石壩坎河口與戴村壩無異蓋因戴村既
築之後水無傍洩歲久復衝此口泉水決入鹽河運
河每至淺涸萬歷十六年都給事中常會同撫按題
請築壩馴於十七年剏築石壩一道長六十丈水漲
則任其外洩而湖河無泛濫之患水平則仍復内蓄
而漕渠無淺涸之虞利頼甚重防守當嚴必每歲六
月初旬即令東平州管河官駐劄壩上備料集夫相
機捍禦九月初旬始得徹守著為定例永保萬全司
河者宜加慎焉
一守馮何二壩馮家壩係蜀山湖之門戶地卑而水易
洩故築壩以障之蓄可益運泛不病民何家口係南
旺湖之尾閭此口稍卑汶水就西而下每決房家口
而傷運河之隄南旺之水則涸矣今築石壩平時任
其南逝水漲洩而之西良得策也每歲伏秋專責管
河官不時廵視少有圮壊即便修砌二壩皆係都給
事中常會題剏築馴督築頗固真永賴也
一挑浚汶河淤沙坎河口石壩固為完策但可以洩水
而不可以通沙日久淤停沙填河内則能致水漲漫
或沙嘴横射河灣則能逼水衝決宜督管河官乘暇
集夫挑浚使水不東逼徑直南趨誠為保全石壩要
務是在司河者先事而加之意爾
一廵守五湖隄岸運艘全頼於漕渠而漕渠每資於水
櫃五湖者水之櫃也止因舊隄浸廢界址不明民乘
乾旱越界私種盡為禾麥之場先臣兵部侍郎王原
建土隄南旺湖週圍隄長一萬九千七百八十八丈
三尺蜀山湖隄自馮家壩起至蘇魯橋止長三千五
百八十丈自蘇魯橋西至田家樓止原係收水門戶
栽植封界高柳馬場湖隄東面長一千六百二十丈
北面原留入水渠道栽植封界高柳馬踏湖隄自弘
仁橋起至禹王廟止長三千三百一十三丈安山湖
隄長四千三百二十丈而斗門閘壩悉已完備可收
濟漕永利萬歴十六年又&KR1308;都給事中常會題增修
馴因舊為新督築完固但近湖射利之徒覬覦水退
希圖耕種盗決之弊禁令當嚴每年冬春管河官週
圍廵閱責令守湖人役投逓甘結庶河防飭而水利
無滲洩之患疆界明而奸民杜侵越之萌矣
一因時分合汶流南旺分水地形最高所謂水舂也決諸
南則南流決諸北則北流惟吾所用何如耳當春夏糧
運盛行之時正汶水微弱之際分流則不足合流則有
餘宜效輪番法如運艘淺於濟寕之間則閉南旺北
閘令汶盡南流以灌茶城如運艘淺於東昌之間則
閉南旺南閘令汶盡北流以灌臨清當其南也更發
濱南諸湖水佐之當其北也更發濱北諸湖水佐之
泉湖兼注南北合流即遇旱暵克有濟矣此以智役
水以人勝天力不勞而功倍計無愈此臨時酌之
一先期挑濬月河南旺舊例兩年一大挑築壩斷流不
通舟楫始開月河官民稱便欲挑正河必先挑月河
一時兩役並興夫多苦累時迫則工必略工略則沙
必淤自今萬歴十八年挑正河為大挑十九年挑月
河為小挑以後著為定規庶舟楫往返既不阻於稽
緩夫役用工亦不病於煩難矣
一築土壩以利接濟閘河地亢衛河地窪臨清板閘口
正閘衛兩水交會處所每歲三四月間雨少泉澁閘
河既淺衛水又消高下陡峻勢若建瓴每一啓板放
船無幾水即盡耗漕舟多阻宜於閘口百丈之外用
樁草設築土壩一座中留金門安置活板如閘制然
將啓板閘先閉活閘則外有所障水勢稍緩而於運
艘出口易於打放衛水大發即從拆卸歲一行之費
無幾何此亦權宜之要術也
一疏衛濟運衛水發源於河南輝縣蘇門山名曰朔刀
泉經新鄉等處合淇漳二水逾館陶至臨清合汶河
之水經德州出天津直沽入海板閘以下全賴此水
濟運夏秋之交粮運盛行每患淺澁盖因輝縣源頭
建有仁義禮智信五閘壅泉灌溉民田以致水不下
流殊妨國計宜行分廵東昌道每歲糧運北行衛水
消涸呈報總河衙門移文河南管河道速將五閘封
閉俾水盡歸運河其餘月分或水勢充盈仍聽民便
庶公私兩不相妨而運艘不滯矣
一疏濬泉源校山東泉源屬濟兗二府一十六州縣共
一百八十泉分為五派以濟運道新泰萊蕪泰安肥
城東平平隂汶上蒙隂之西寧陽之北九州縣之泉
俱入南旺分流其功最多關係最重是為分水派也
泗水曲阜滋陽寕陽迤南四縣之泉俱入濟寕關係
亦大是為天井派也鄒縣濟寕魚臺嶧縣之西曲阜
之北五州縣之泉俱入魯橋是為魯橋派也滕縣諸
泉近入獨山吕孟等湖以逹新河是為新河派也又
沂水蒙隂諸泉與嶧縣許池泉俱入邳州徐吕而下
黃河經行無藉於此是為邳州派也酌其緩急則分
水天井魯橋之派屬漕河命脉每歲春夏聽司道嚴
督管泉官夫疏濬通逹俾源源而來庶幾有濟但數
月不雨其流必渴萬歴十六年漕渠乾涸百計疏濬
卒無涓滳之流至閏六月初司大雨連朝諸泉俱湧
河渠遂盈則地利未嘗不係於天時也至於山泉沙
磧頗多汶河每為淤墊須於大挑之期一併挑濬使
泉流無阻亦一策也司漕者志之
河南
一南岸隄防南岸逼近省城藩封重地最為喫緊如滎
澤縣之小院村中牟縣之黃煉集祥符縣之瓦子坡
槐疙疽劉獸醫口陶家店張家灣時和驛兔伯堽埽
頭集陳留縣之王家樓蘭陽縣之趙皮寨儀封縣之
李景高口普家營商丘縣之楊先口俱為要害劉獸
醫口先年築有埽壩壩内有月隄一道惟恐月隄不
支又於萬歴十七年築遥隄一道長二千七百三十
二丈足為屏翰本年題准埽壩不足恃專守月遥二
隄訖又陶家店幇接隄長一千八百七十一丈壩長
三千六百二十九丈張家灣加修舊壩一道舊隄一
道時和驛幇築隄長九百二十丈壩長三百二十七
丈又兔伯堽至埽頭集止有一隄倘被衝決則水直
至野鷄岡趨鳳泗重千陵寢萬歴十八年增築遥隄
長二千九百三十丈重門待暴或可無慮又趙皮寨
起至李景高口一𢃄係黃河舊趨鳳泗故道萬歴十
七年剏築遥隄長二千三百五十九丈九尺最為要
害宜慎守之
一北岸隄防北岸迫近漕河關係運道最為要害如滎
澤縣之甄家庄郭家潭陽武縣之脾沙堽原武縣之
廟王口封丘縣之于家店中欒城荆隆口祥符縣之
黃陵岡陳橋貫臺馬家口陳留寨蘭陽縣之銅瓦廂
板厰樊家庄張村集馬坊營儀封縣之穵泥河煉城
口榮花樹三家庄考城縣之陳隆庄芝麻庄孝城口
俱為要害荆隆口萬歷十五年河決長東二縣幾溺
萬歷十七年剏築遥隄長二千九十丈所當加意防
守又榮花樹幇築隄長一百七十五丈六尺壩長五
百五十九丈三家庄剏築壩長二百七十丈芝蔴庄
剏築壩長八十六丈孝城口補築隄長二十八丈壩
長二十丈四尺皆係喫緊隄岸並宜分撥官夫防守
不懈者也以上南北兩岸要害處所每歲冬春掌印
管河官沿隄相度或預捲乾埽以防其油或多築磯
嘴以遏其衝各該管河官駐守河濱該道不時廵閱
四防二守之法務須三令五事丁寕告戒慎之慎之
一修守南北兩岸長隄黃河北岸弘治十年河決黃陵
岡張秋運道淤阻都御史劉忠宣公築有長隄一道
荆隆口之東西各二百餘里黃陵岡之東西各三百
餘里自武陟縣詹家店起直抵碭沛一十餘里名曰
太行隄蓋取聳峙蜿蜒如山之状南岸亦舊有長隄
一道起自虞城縣至滎澤縣止兩隄延亘一千五百
餘里實為該省屏翰但地鮮老土最易衝汕卑薄已
甚已經題加幇築於萬歷十七年計築完隄壩共長
四萬八千一百二十二丈庶幾可恃以後年分管河
官各照地方但有剥損悉如歲修事例覓取老土填
淤加幇高厚不得擁沙塞責管河道不時廵視探騐
加意毋忽
一修守沁河隄岸沁河發源於沁州綿山穿太行逹濟
源至懷慶府武陟縣與黃會合其湍急之勢較黃河
益甚而武陟縣東岸之蓮花池金屹&KR2565;最其衝射要
害處也萬歷十五年沁從此決新鄉獲嘉一帶俱為
魚鱉每年堵築埽壩勞費不貲且壩内為商民輳集
之處煙㸑不下千餘倚隄為命今議甃石四百三十
五丈隨守隨修限以三年告成此隄一成永久可恃
而議者畏難尚未興舉而北岸大樊村亦係掃灣要
害幇隄捲埽均在司河者留意焉
直隸
一通惠河濬淺築隄通惠河發源於昌平州神山泉會
馬眼諸泉經都城入府南出玉河橋由大通橋至通
州而與白河合白河發源於霧靈山由密雲縣會榆
渾諸河至張家灣總名曰潞河至通州而與通惠河
合勢並南流楊村以北通惠之勢峻若建□白河之
流淤沙易阻夏秋水漲則懼其潦冬春水微則病其
澁浮沙之地既難建閘以備節宣惟有濬築之工殊
為喫緊萬歷十五年剏設管河通判專駐楊村其為
修防計得矣但查沿河兩隄如搬繒口火燒屯通濟
厰東要兒渡口王家務華家口閻家口綿花市猪市
口觀音堂蔡家口桃花口以上隄岸坍塌卑薄最為
險要水發即決濱河州縣渰浸為患漕艘漂淌人甚
危之應行司道督行管河官每歲冬間辦積樁草春
初率夫將前隄加高幇厚填土實杵不得雜沙塞責
粮運將至設法疏濬或築束水小壩衝刷深廣俾漕
舟無膠滯之慮民業免沮洳之害司河者宜殚心焉
一歲修輔郡長隄大名府屬長東二縣舊有長隄一道
延亘一百三十里東至山東曹縣白茅集西至河南
封丘縣新豐村止隄外即有淘北河一道相傳即黃
河故道也萬歴十五年河由河南封丘縣荆隆口決
入挾淘北河衝決本隄之大杜口兩邑昏墊該工科
都給事中常會同撫按題奉欽依修築隄完然隄外
有月隄三壩名曰三尖口吳家口劉家口在長垣利
在洩水不肯閉塞在東明懼其受渰堅欲堵截兩相
掣肘雖有壩名終屬虚應即令長隄專設府佐駐守
杜勝閘而又畫界分理長垣縣管九十七里東明縣
管三十三里建舖設夫以時修守隄既固矣三壩有
無不足較也夫壩之有無係於長隄而隄之利害全
在荆隆一帶故添設開封府同知專駐劄荆隆雖衛
河南實衛長東二縣也總之荆隆堅守則長隄無事
長隄無事則三壩不用二縣之民永帖袵席此探本
遡源之論不可不知也長東河官須時時偵探荆隆
口隄岸少有衝汕即申總院施行
河防一覽卷三
