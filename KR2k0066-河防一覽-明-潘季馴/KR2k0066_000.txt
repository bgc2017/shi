河防一覽地理類四(河渠之屬)
提要
(臣)等謹案河防一覽十四卷明潘季馴撰季
馴字時良烏程人嘉靖庚戌進士官至總督
河道工部尚書兼右都御史事蹟具明史本
傳季馴在嘉靖萬歷間凡四奉治河之命任
事二十七年著有成績嘗于萬歷七年工成
時彙集前後章奏及諸人贈言纂成一書名
塞斷大工錄既而以其猶未賅備復加增削
輯為是編首勅諭圖說一卷次河議辨惑一
卷次河防險要一卷次修守事宜一卷次河
源河決考一卷次前人文章之關係河務及
諸臣奏議凡八十餘篇分為九卷明代仰東
南轉漕以實京師又泗州祖陵逼近淮泗故
治水者必合漕運與陵寢而兼籌之中葉以
後潰決時聞議者紛如聚訟季馴獨力主復
故道之說塞崔鎮隄歸仁而黃不北築高家
堰黃浦八淺而淮不東創為減水順水壩遥
隄縷隄之制而蓄洩有所賴其大旨謂通漕
于河則治河即以治漕會河于淮則治淮即
以治河合河淮而同入于海則治河淮即以
治海故生平規畫總以束水攻沙為第一義
考漢書載王莽時徵治河者大司馬史張戎
已有水自刮除成空語是借水刷沙古人已
露其意特從未有見諸行事者季馴乃斟酌
相度神而明之遂永為河渠利賴之策後來
雖時有變通而言治河者終以是書為凖的
閻若璩潜邱劄記有與劉紫函書曰考萬歷
六年潘司空季馴河工告成其功近比陳瑄
遠比賈魯無可移易矣乃十四年河決范家
口又決天妃壩二十三年河淮決溢邳泗高
寳等處皆患水災天啟元年河決王公堤安
得云潘司空治後無水患六十年大抵司空
成規具在縱有天災縱有小通變治法不出
其範圍之外故曰河防一覽為平成之書云
云若璩居於山陽於河渠利病得之目睹斯
可謂平情之論矣乾隆四十五年七月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
