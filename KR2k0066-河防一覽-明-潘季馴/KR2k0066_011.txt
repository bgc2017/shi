河防一覽卷十一
明潘季馴撰
添設管河官員疏
臣潘季馴謹題為查議管河官員以禆修防事據河南
管河道副使陳九仞呈稱蒙臣閱視河隄勘得府州縣
管河官員有地方廣遠一官難以管攝者有河防險要
未經額設專官者有陞遷事故見今懸缺待銓者牌仰
本道會同酌議某處應該添補某處應該更調就便遴
選賢能堪任官員具由通詳以憑會題蒙此行據開封
府議呈前來該本道會同守巡大梁道參政王來賢僉
事王九儀議得黃河經行開封府屬岐分兩岸延袤千
里南岸如小院村瓦子坡黃煉集閻家寨劉獸醫口陶
家店張家灣時和驛槐疙疸王家樓埽頭普家營等處
繫關省會藩封重地北岸如甄家莊郭家潭脾沙堽于
家店中欒城荆隆口陳橋貫臺馬家口陳留寨銅瓦廂
張村集煉城口榮花樹三家莊等處逼鄰漕河重干運
道先年屢被衝決今雖築隄完固但管河同知止有一
員平時修守已難周遍若遇河漲風濤兩岸相隔顧此
失彼何以克濟應照淮安兗州兩府各有管河同知二
員事例添設一員駐劄北岸荆隆口及查河北舊有演
武亭一處乃滎澤等四縣聯界之區盜賊出沒水陸為
害先年曾設官兵防禦今已廢格時有警虞似當以添
設管河同知仍兼捕務往來督視以靖地方庶為兩便
及查祥符縣河工浩繁道里遼遠額設主簿一員委難
卒辦相應添設主簿一員以分責任滎澤縣居黃河上
流向屬縣丞兼管今改沁水與黃合流盡由該縣出口
二河併湧兩岸俱險乃縣丞督糧兊運往返不暇有誤
河防相應剏置主簿一員以專責成蘭陽縣管河主簿
王佩儀封縣管河主簿余純華俱已陞任員缺未補以
上四縣應添應補官員若候銓選未免耽延時日且初
任未諳恐致墮誤河工今據該府推舉各道遴擇查有
開封府經歷姚學孔才幹優裕操守謹嚴督工克效勞
蹟防禦已竭心力宣武衞經歷劉汝行小心勤慎幹理
條達河工夙夜多勞厰務纖毫無染俱蒙院科會薦内
應選擇一員加以帶銜州判管祥符縣添設主簿河務
原任滎澤縣典史今陞光山縣牛山巡檢高榮魁向委
隄工克勤厥事雖經遷轉而修防皆屬經手相應陞補
該縣管河主簿原任通許縣縣丞今陞陜西葭州判官
吕文承委修築則竭力經營居官操持則恪守清潔今
雖報陞尚未離任似宜改留仍以帶銜州判管理蘭陽
縣主簿河務原任陳州吏目今陞甘泉縣主簿李克己
才力俱壯心行亦純若畀腁胝之任必收底績之功相
應改留頂補儀封縣管河主簿其中牟縣管河該府議
欲添官但邑小民疲既有縣丞兼理似應照舊再照黃
河兩岸盜賊繁興舊委巡河指揮二員徒擁虛名無益
河防且擾害莊民需騙船戶今既添設同知主簿駐守
河濱巡緝事宜應歸河官約束督理原委武職革撤回
衞庶分理得人河防捕務均有攸賴等因呈詳到臣據
此近該臣前往河南地方躬率管河道副使陳九仞并
分守道參政王來賢分巡道僉事王九儀開歸二府知
府王見賓陳裪及各該州縣管河等官沿河踏勘每至
本官該管地方備將本處要害細加詢問做過工程細
加閱視中間隄壩堅好應答如流者固有而苟且虛應
蒙昧無知者亦多揆厥所由有因道里遥遠而奔走不
及者有因官係兼攝而志意不專者有因河官懸缺暫
委代署者隨行該道查議去後今據前因該臣會同巡
撫河南右副都御史衷貞吉巡按河南監察御史王世
揚看得河南實運道上流關係甚重而用人實治河首
務毗藉甚殷經理于上者固為鉅艱而委任于下者尤
為喫緊頃者節奉聖諭自今推選委用務在得人欽此
臣等仰見我皇上留神河務洞燭治原矣臣等不勝感
服今據各道議將開封府比照淮安兖州二府事例添
設同知一員駐劄荆隆口地方帶管巡捕事務蓋荆隆
口逼近長東二縣去年黃河從此決入長東幾溺若有
府官駐劄必能保守衞河南亦衞長東二縣也其應添
設及銓補管河主簿就將經歴姚學孔劉汝行内定一
員加以判官職銜分管祥符縣河務巡檢高榮魁陞授
主簿管滎澤縣河務判官吕文仍以原職帶銜改留管
理蘭陽縣主簿河務主簿李克己應以原職改留頂補
儀封縣管河主簿中牟縣邑小民疲河患亦少原係縣
丞兼攝委應照舊其陞補各官遺下員缺聽另銓補原
委巡河指揮擾民無益合革回衞一應巡河事宜歸併
管河官兼管尤為良便似應依擬伏望敕下該部再加
查議如果臣等所言不謬覆請允行速賜改補以便預
備來歲修防儀封蘭陽二主簿缺或於臣疏未到之前
已經銓補仍恐初任未諳亦望轉改别用其開封府添
設同知查無相應官員乞於鄰省查有資俸相應者就
近調補勒限到任庶承委得人而河防允賴矣緣係查
議管河官員以裨修防事理謹題請旨奉聖旨吏部知
道該部覆奉施行
申明河南修守疏
臣潘季馴謹題為申明河南修守事宜以固河防事臣
竊惟黃河防禦甚難而中州為尤難蓋河自崑崙歴關
陜以至河南則伊洛渭沁諸水合焉水愈多勢愈盛而
自三門七律以下地皆浮沙最易汕刷故自漢迄今東
衝西決未有不始自河南者也去歲河決劉獸醫荆隆
口等處勢如飛電呼吸千里上厪聖慮特遣科臣會同
撫按諸臣分投督築地方始有更生之樂然先事之防
固當預慎善後之計尤宜亟圖則今日修守之事臣之
事也臣之責也敢不盡心力而圖之乎臣於受事之初
惓惓申飭各該道府管河等官又將四防二守之法丁
寧告戒今歲幸保無虞矣而猶慮河情地勢目所未睹
足所未及者固難以懸想而測度之也復於九月初七
日自濟寧州起程前往該省督同管河道副使陳九仞
及郡縣掌印管河等官將南北兩岸堤壩逐一閱視河
患叵測將來可憂者一而修防喫緊目前應舉者六一
者何河南之委流是也查得河南黃河涓滴皆由徐邳
出清口會淮入海舊由新集歴趙家圈蕭縣薊門出小
浮橋勢若建瓴河南無阻梗之虞徐邳有衝刷之利水
之道也後因河南水患另開一道出小河口本河漸淤
至嘉靖三十六年河遂北徙一變而為溜溝再變而為
濁河又再變而為秦溝今則由胡佃溝梁樓溝北陳雁
門石城等處而復出濁河矣中間經行之處皆係民間
住址陸地較之故道河底高出三丈有餘漫流平地無
渠可歸深者不過數尺淺則尺餘耳黃河并合汴沁諸
水萬里湍流勢若奔馬陡然遇淺形如檻限其性必怒
奔潰決裂之禍臣恐不在徐邳而在河南山東也緣非
運道經行之處耳目所不及見人遂以為無虞而豈知
水從上源決出運道必傷往年黃陵岡孫家渡趙皮寨
之故轍可鑒乎臣於萬歴六年題為黃河來流艱阻後
患可虞乞恩速賜查議以圖治安事該工部覆行鳳陽
河南山東撫按會勘得開復故道勞費不貲事體重大
時勢未宜工部覆奉欽依停止夫開復此河工費須以
百萬計各省俱當災歉之餘内帑正值空乏之際一時
委難輕議臣未敢瑣瑣陳乞姑候年歲豐稔民力少蘇
另行題請外今將修防緊關事宜條列于後伏望敕下
該部再加查議如果臣言不謬覆議上請行臣遵奉施
行河防幸甚臣愚幸甚謹題請旨
計開
一查得黃河北岸逼鄰漕河關係甚重弘治年間先臣
劉大夏築有長隄一道起自曹縣界至武陟縣詹家
店止延袤五百餘里南岸逼近省會藩封重地最為
要害亦有長隄一道起自虞城縣至滎澤縣止兩隄
延亘千有餘里實為該省屏翰但地鮮老土隄皆浮
沙而河流遷改靡常多有濱河難守者矣今據該道
逐一查覈分為緩急二工開封府如儀封縣北岸煉
城口舊隄一段長一千五十丈舊壩一段長六百五
十六丈壩後水坑長二百五十丈南岸普家營等處
新舊月隄四段共長三千一百五十五丈藺陽縣楊
家莊至賈家樓舊隄一段長一千六百丈南岸自陳
留縣界至儀封縣界舊隄一段内有缺口二十一處
祥符縣南岸劉獸醫口迤南舊隄一段長一千二百
五十丈張家灣老壩塌斷應築遶後月壩一段計長
三百五十丈又自陶家店至兔北堽自埽頭集至舊
隄頭長隄二段共長七千五百五十六丈又該河南
撫按會同工科都給事中常居敬題奉欽依創築劉
獸醫口遥隄一道長三千七百丈封丘縣北岸荆隆
口中欒城于家店張家莊蕭家莊各有水衝潭窩共
長一百七十五丈又該科撫按諸臣題准該縣荆隆
口剏築遥隄一道長二千零九十丈陽武縣北岸脾
沙堽埽壩長三百丈原武縣舊隄一道分為五段共
長二百八十九丈滎澤縣北岸長隄一道自朱世花
大王廟至王婁店郭家潭等處共九段俱有潭窩共
長一千七百七十二丈八尺歸德府考城縣北岸芝
蔴莊迤東埽壩三段共長八十九丈李秀厰東隄決
口四丈唐家水口壩基二十二丈水坑二十八丈商
丘縣南岸楊先口隄三十二丈以上工程或剏築或
加幫或捲埽皆係險要之處亟宜興舉者也又如儀
封縣北岸榮花樹舊隄一段長一千六百三十三丈
穵泥河舊壩坍塌共三百七十丈祥符縣北岸馬家
口舊隄三段共長一千四百七十丈省城四面大隄
一道高下通融修理共計六萬五千五百工陽武縣
北岸舊隄自王估莊至脾沙堽分為九段共長四千
零八十丈南岸舊隄自訾家莊後至中牟縣圓墩寺
止分為六段共長三千三百六十四丈原武縣南岸
舊隄二段共長五百四十四丈中牟縣舊隄六段共
長一千四百七十丈俱應加幫河勢稍緩應俟急工
完日次第興舉者也兩工告竣可恃防禦但築隄不
難而覓土為難若非真淤老土隨修隨壊徒費無益
容臣嚴行管河道刻期幫築加意驗探如有墮誤或
夾雜浮沙或夯杵不實苟且塞責者容將管河官參
拿究治伏乞聖裁
一臣查得沁河發源于沁州綿山穿太行達濟源至武
陟縣而與黃河合其湍急之勢不下黃河兩河交併
其勢益甚而武陟縣之蓮花池金圪壋最其衝射要
害處也去歲沁從此決新鄉獲嘉一帶俱為魚鼈今
幸堵塞築有埽壩矣但係浮沙恐難久恃且壩内為
商民輳集之處煙㸑不下千餘以隄為命關係不小
查得最險之處僅四百三十五丈甃之以石方為可
久况每歲修守費亦不貲積之數年與石無異何憚
而不為耶已行該道查估隨守隨築遲以三年之久
必可竣事此隄一成百年永賴矣伏乞聖裁
一臣查得河道錢糧止是徭編河堡夫銀工役所恃以
為生河防所恃以為固者此也而有司視為末務每
倦追徵吏書乾沒收頭侵欺殆十五矣向來舊例俱
係各州縣另徵另解庶便稽查近有議請併入條鞭
者夫條鞭之法非為不美但解京錢糧與本地方急
用銀兩儘先徵解而待次可緩者輙為贅旒此有司
之常情也若一槩併入條鞭則畸零人戶逋負糧稍
皆作河道錢糧矣臣請仍照舊例追徵管河道立限
催比收至百兩以上俱解赴開封府收貯如遇考滿
陞遷完不及三分之二者不准離任庶人知警惕而
錢糧自裕矣臣又查得河道銀兩節經題奉欽依不
許别項那借今以禄糧借以驛傳借以會銀借以紙
贖借者不知幾萬兩夫以本項未徵借貸則當於已
徵扣還而久假不歸玩愒殊甚合無容臣嚴行管河
道備查明白照數扣還再有逋負容臣參究實於河
工有禆伏乞聖裁
一臣惟防河在隄而守隄在人有隄不守守隄無人與
無隄同矣近該管河道副使議令開歸懷三府遵照
工科給事中常居敬題准事例各於隄壩之上每二
里修建堡房一座僉令堡老堡夫常川住堡看守埽
料防護隄岸修補坍塌填塞窩穴看守柳株禁逐樵
牧三伏九秋之間不分風雨晝夜竭力防守法至備
矣但終歲勞苦雖得官給工食餬口不敷合無行令
三府掌印官即於近隄處所勘刷地段堡老每人給
與六畆堡夫五畆以便耕種稍助食用其應給地畆
先儘沒官田地如有缺少動支曠工河銀置買民產
仍給帖照免其糧差則人心樂為之用而隄防可久
矣伏乞聖裁
一臣惟勵世磨鈍之術惟在勸懲有道而於河防最苦
之事人心尤易懈弛先於萬歷八年四月内該勘工
給事中尹瑾題為河工告成敷陳善後事宜以圖永
利事内開定法制以覈歲修該工部覆議於秋冬之
交將各經管官員分别功罪奏請陞賞罰治題奉欽
依在卷但此例僅行於淮除而河南未經題請未敢
擅行誠為缺典合無容臣於秋防報竣之日將河南
掌印管河等官一體甄别遵例具題施行庶人心知
警而河防不至弛墮矣伏乞聖裁
一河南雖非運道經行之處而河情水性與徐淮無異
則當以治徐淮者治之矣先該臣於八月二十二日
題為申明修守事宜以圖永賴事皆為徐淮隄防而
設内有責成長令以一事權蓋欲歸重於郡邑掌印
官也預定工料以便工作蓋欲早覈歲修工程以便
興舉也立法增築以固隄防蓋欲遵例加培舊築以
固隄防也兹三事者皆可行之於河南者也已經題
奉明旨臣不敢再贅合無容臣行令河南管河官員
一體遵照施行實於河道有裨伏乞聖裁奉聖旨工
部知道工部覆奉聖旨依擬行
停寢訾家營工疏
臣潘季馴謹題為祖陵當護運道可虞淮民百萬危在
旦夕恭進開復黃河故道圖說懇乞聖明采擇以垂百年永
利事據管理中河郎中沈修南河郎中羅用敬會呈奉
臣劄付仰司會同各道督同淮安府并山陽清河二縣
各掌印管河官地老知音人等親詣訾家營地方逐一
丈量查勘要見清河縣東見行正河水面若干丈今議
新開支河果否能分正流日後可無淤阻分後果否可
保泗州永無水患原議工食有無足用黑墩湖羅家口
湖中起隄作何設法濬築從長計議毋求同而為遷就
之計毋畏難而忘久遠之圖斟酌停妥會呈詳奪以憑
具題施行蒙此隨該職等督同淮安府知府張允濟管
河同知姜桂芳山陽縣知縣張光緒清河縣知縣鄒守
約桃源縣知縣華存禮喚集彼處土人楊甫等丈勘明
白回報前來該職等議照國家興大役舉大事者非持
意見以為可否惟深晰夫利害之辨而已據府縣申謂
訾家營支河一開除目前之患害收將來之全利惡在
乎其不可也但查清河縣東見行正河水面闊二百四
五十丈其深約有三四丈不等則支河之開視全河必
得三分之一乃可分流而導之使趨今議面闊止四十
丈底深止二丈五六尺試以全河形之果有三分之一
乎必須面闊底深比原議丈尺稍增其數方為完計若
嗇其數於勘估之初恐費病于不繼之請似未可以原
估五十五萬九千九百七十餘兩限之也况黑墩湖又
係窪濕積淤之所夫以四十餘里平陸易淤之地而欲
新創導河入海之功工力鉅艱舉動匪細鳩夫役必至
數萬奏成功須待經年及今徐淮以南歲苦大祲二麥
稍熟復罹大疫流移饑殍枕藉相望此何時也瘡痍未
起閭閻蕭條即以大工召募給散工食聊濟一飽而已
率僵仆甫起之民而責以趨事赴工之敏恐亦難矣合
無俯從該府之議姑待年豐興舉為便呈乞再加查議
等因又據整飭淮揚兵備副使周夢暘潁州兵備副使
楊芳徐州兵備僉事陳文燧會呈蒙臣案驗會同管河
分司行據淮安府勘議前來覆該各道議照自昔治水
惟有二策非厚築隄堰以遏橫流則多開支河以洩暴
漲而總之審時度勢乃可底績安民若時事未便漫然
嘗試未利先害非計之得者該府所稱訾營之開一舉
四利而挑濬情節曲暢㫄通不為無見但工費頗為艱
鉅帑藏又多空虛淮民連歲災傷瘡痍未復目今秋旱
燥烈黍豆不登窮冬苦寒又恐餬口無策而以煮粥聚
賑傳染瘟疫枕藉而死者十之二三見存孑遺之民尩
羸么麽可静而不可動可逸而不可勞萬分煦育猶恐
不能保其殘喘而鳩數十萬之夫挑五十里之河計算
時日必數年之久乃可竣事是猶以疲癃奄息而責之
艱重之任未有不仆者况五十里長途滿目荒萊居民
流徙竟日不聞雞犬見井竈不惟數萬夫役棲身無所
即督工官員亦未有駐足之地天時人事俱屬不便職
等初議亦謂年歉不能舉事請行再議者蓋與本府今
議大略相同而非遷就畏難不顧久遠之利也相應准
從等因到臣通候覆議間又據管河郎中沈修羅用敬
徐州兵備僉事陳文燧會呈為河道事本年八月二十
六日據淮安府管河同知姜桂芳揭報本月十四日清
江浦外隄對岸清河縣地方有鮑家營住民張思禮門
首勢當黃淮西南而來直射東北河水大漲忽從本營
漫流闊二百餘丈隨令大河衞經歴章淮率領本方熟
知河道鄉民唐山駕船隨流探勘水勢歸向自本口東
北十里經官莊浪石二十里至娘子莊又二十里至澗
橋又三十里至古寨俱係湖蕩又十五里至桑墩入見
成連河抵幞頭關下新壩入海此口離清河縣三十里
外係迎溜内有河湖故道即今分殺黃流清江浦石隄
以下一帶可保無虞緣由到職先該職等據實揭報本
院訖今蒙批行覆勘為照鮑家營正當王家營之上訾
家營之下既非運道又非民居先年不議築隄留以分
殺暴漲之勢今清江浦外隄加築高厚而黃河大漲果
由此分洩自娘子莊徑由澗橋古寨以入于海不勞工
力不費財用而盈溢之勢可殺清浦外隄可保真天開
之訾家營也若慮水落之後難保不淤而來歲水漲勢
必復洩淤則平時無奪河之患洩則臨漲有分殺之功
誠於河防有益無損呈乞本院詳示將本口照舊存留
以備分洩惟於兩岸用埽包裹以成河口二三年後時
和年豐再舉訾營之議未為晚也等因各呈詳到臣據
此先該臣准工部咨前事該本部覆議内開訾家營支
河以接草灣較諸故道之復固事半而功倍要其入海
之路又散漫而難收事既未見全利議亦未敢遽決今
新任總理河臣潘季馴前後治河將幾十稔閱歴既久
聞見必真所據支河之議宜令覆行勘閱恭候命下本
部備咨總理河道右都御史潘季馴作速到任將科撫
諸臣所議於訾家營開支河以接草灣一事覆行勘閱
果為利多害少在所當行或為徒費無益在所當止倘
衆議未妥别有長策可以護祖陵保淮安固運道者但
求事可功成不拘人已同異即令從實具奏以憑覆請
定奪等因奉聖旨是這黃河故道既勘議眀白難以開
復罷訾家營應否添開支河還著河道衙門從長計議
具奏欽此欽遵備咨到臣該臣督同司道并府縣等官
親往訾家營一帶地方逐細閱視行據各官會呈前因
正在詳審間忽據徐州道僉事陳文燧揭報清江浦外
隄對岸鮑家營衝開一口幾二百丈水從本口入荒坡
往東北浪石舊河身至娘子莊澗橋古寨俱係湖蕩又
十五里至桑墩入見成連河分支一百餘里下新壩入
海此口離清河縣三十里與運河經行之處𦕈不相及
而清江隄修築既高水從西激鮑口一開清江隄乃完
運道可免嚙潰改徙而上之順承泗水下之分殺淮水
其入口至浪石娘子莊即前勘議訾家營經流之處折
至東北經澗橋達古寨入海則又不必鑿五十里入赤
晏廟而水有所歸是省六十萬金之費以開訾家營此
皆本院拯溺救民忠誠仁愛孚格蒼穹昭昭者默助其
成不勞而底績也僉謂若念訾營工費難處績效難成
而鮑家口不係運道不渰民田俯賜存留以代訾營無
損之益輿情自安等因又據管河同知姜桂芳揭報相
同俱經臣批行司道覆勘及親閱相同外今據前因為
照論天下之大事者創其始必先究其所終成天下之
大計者圖其利必先慮其所害若聊且虛應於一時而
漫然為嘗試之舉舉之未幾廢即隨之咎將誰歸且工
役以十萬計時以年計工費幾六十萬計勞民動衆關
係不小我皇上以科臣之言下之科撫而復以科撫之
言下之于臣亦誠以事體艱重未可易易耳臣敢不虛
心博訪以仰體皇上至嚴至慎之意乎臣於六月十七
日一接邸報即率同各官躬往閱視訾家營委與清口
相對地勢平衍並無崎嶔險阻中間雖有黑墩湖羅家
口二處頗難濬築然工力稍倍亦似可成開成之後分
流甚便由此而至顏家口四十五里由顏家口而至赤
晏廟復與大河相會不遠矣分流之後欲殺泗州水勢
於二百里之外固不可得而清江浦外伏秋之漲委為
可減但該府原議工費五十五萬九千止言濬河而不
及築隄若欲比照舊例建築遥隄運土于一二里之外
其費又當倍之矣計土論方之法固是舊規而濬至一
丈之下地泉迸出非十倍其工不可則其費亦未可知
也然成大事者不惜小費此亦未足論也臣所慮者河
性喜深廣而避淺隘今以闊四十丈深二丈五尺之河
而欲與闊二百四五十丈深三四丈者同流並驅似亦
難保不淤伏秋之時河水消漲不常旋淤旋濬恐滋煩
苦若欲加濬深廣費須數倍非惟錢糧難措抑恐妨奪
正河蓋河不兩行自古記之先年河臣劉大夏劉天和
王以旂諸臣有開孫家渡以殺水勢者有濬趙皮寨以
濟二洪者有開李景高口引水出徐者皆不久即淤可
為明鑒矣當此中外告匱之時萬一虛費工力罪將誰
諉司道府臣係原勘原議之官而懇懇以荒歉請停為
辭其意亦可想見臣又查得漕撫侍郎舒應龍工科都
給事中常居敬原題内開訾家營經黑墩湖羅家口恐
冇散漫之虞亦未敢為必然之畫倘以祖陵山麓之水
未及玄宫運道之危在清江浦者先年已有石隄目前
加築埽隄尚可保無決裂淮黃交匯之地昏墊之害祛
之於西者不免移之於東則今議支河重役鉅費非有
全利若未可以輕舉而試為之如必欲為淮水疏洩之
謀求人事之可盡者固不能舍此有他圖耳等因是二
臣之見與臣亦不甚異臣所以展轉思惟未敢遽決者
此也今據司道議有新開鮑家營去訾家營密邇既非
運道經行之處亦無民田損害之虞入海另由别路可
免大河合後復漲之事雖水落勢必復淤與慮訾家營
者無異但不費一塵可免後悔而漫流廣闊淤不甚高
來歲水漲之時勢必復通淤則平時無奪河之患通則
臨漲有分殺之功與崔鎮等減水四壩無異也姑俟三
四年後本口衝刷成河留之固善若沙淤漸高水流不
順時或地方豐稔民力稍甦再議别圖亦未為晚所據
司道諸臣之言似為有見此皆仰仗我皇上留心國計
軫念民勞上帝鑒臨百靈效順之所致也合無將本口
兩頭埽護留備分洩其原議訾家營工程暫行停寢伏
望敕下該部查議如臣所言非謬覆請允行臣愚幸甚
地方幸甚緣係祖陵當護運道可虞淮民百萬危在旦
夕恭進開復黃河故道圖說懇乞聖明采擇以垂百年
永利亊理謹題請旨奉聖旨工部知道
工部覆前疏
題為祖陵當護運道可虞淮民百萬危在旦夕恭進開
復黃河故道圖說懇乞聖明采擇以垂百年永利事該
總理河道右都御史潘季馴題前事等因奉聖旨工部
知道欽此欽遵抄出到部送司案查萬歷十六年三月
内該禮科給事中王士性題前事内議開復黃河故道
等因奉聖旨著工部便行與漕運衙門及勘河科官從
長計議來說欽此已該本部備行查勘河工都給事中
常居敬總督漕撫侍郎舒應龍查議去後本年六月内
該查勘河工都給事中常居敬總督漕撫侍郎舒應龍
題稱黃河故道難復訾家營另開支河順入草灣河緣
由已經本部覆奉聖旨是這黃河故道既勘議明白難
以開復罷訾家營應否添開支河還著河道衙門從長
計議具奏欽此已經備行總理河臣會司司道各官勘
議去訖今該前因似應具題案呈到部看得訾家營另
開支河之議蓋為黃河故道難復欲别求一策以殺泗
州水勢本不得已之計也彼時科撫諸臣查勘及臣等
議覆業已謂其難行特事關運道民生非經詳覈遽難
定議故行河臣覆勘以求畫一之說今潘季馴督率諸
臣躬親查閱謂其水性之難強錢糧之難措工績之難
成種種不可開濬之狀昭若指掌與部科原議若相脗
合又况鮑家營突衝一口入海甚徑非若訾營之迂繞
不煩工力非若訾營之勞費淤則平時無奪河之患洩
則臨漲有分殺之功然則訾家營支河非惟不當開亦
有不必開者相應如議停寢恭候命下本部備咨總理
河道衙門及劄付中河南河郎中備行各該道府州縣
官員一體遵奉施行奉聖旨訾家營既難開濬罷見今
河道疏通只著該管官員遵守成規用心隄防不許妄
生意見阻壊成功徒滋勞費
修復湖隄疏
臣潘季馴謹題為修復湖隄以便蓄水濟運事據管理
南旺泉閘主事王元命濟寧道按察使曹子朝分守東
兖帶管分巡兖州道參政郝維喬呈蒙臣劄案俱為檢
查節奉欽依河工分派司道各官以便責成以圖早竣
事分行司道遵照工部議覆工科都給事中常居敬原
題各項工程勒限興舉除將應修閘壩斗門等工俱已
如法甃砌將完馬踏安山二湖應築約水土隄見今工
有次第通候另報外其蜀山馬場南旺三湖各原議築
束水子隄一道以為封界及南旺湖中隄一道嚴督官
夫修築間節據委官兖州府同知陳昌言等呈稱各湖
先年創有封疆老隄水至隄根十常八九後因隄防廢
弛湖水難蓄蒙工科踏勘之時正值亢旱舉目禾黍故
議築子隄中亘長隄隄内蓄水隄外召佃官民兩便但
自去歲夏秋恒霖斗門洞開坎河壩築涓滴不遺水勢
瀰漫即今湖中築隄不惟水深工難縱築成隄内外汕
刷易圮又恐湖狹水微似非濟漕初意且地被水占亦
難召佃利民查得嘉靖二十二年兵部侍郎王以旂清
復湖界築有大隄年久傾廢似應修復蜀山湖西南一
帶俱臨運河隄岸高聳無容别議其東北一帶自南頭
馮家滚水壩起至蘇魯橋迤南大隄頭止俱有舊隄根
址相應修復自大隄頭至南旺田家樓止原係受水門
戶今應密植柳株以正封界水至入湖為運河之資水
退據柳為民田之限馬場湖地勢南面臨河窪下出水
濟運北面原係入水渠道今宜照舊仍留入水密栽柳
樹以為湖界東面舊隄約長八里餘相應修復南旺湖
東面高埠遵照原議量留一里築子隄一道其餘三面
應將原隄建復其中亘長隄正在湖中難以施工相度
地勢應濬溝渠通接斗門庶為完計各具呈前來覆該
司道親閱相同委屬妥當雖與原議稍有不同求其濟
運利賴則一呈乞酌議題請等因到臣據此卷查先該
臣查將工科都給事中常居敬原題查復南旺等五湖
築建隄壩閘座等工分委北河郎中吳之龍查復馬踏
湖建永通閘築子隄修王岩口滚水石壩南旺主事蕭
雍查復蜀山湖建坎河壩築束水隄修滚水大壩濟寧
道按察使曹子朝查復馬場湖建通濟閘築子隄修安
居斗門三座分守東兖道參政郝維喬查復南旺湖修
邢通等斗門十三處築封界子隄中亘長隄分巡兖州
道僉事劉弘道查復安山湖築封界隄建八里灣似蛇
溝兩閘等因具題該工部覆議備咨總理河道轉行司
道各官查照分地竭力修治倘興工前後或有事體與
原議稍異者即便從宜處置或有原議未盡者不妨别
議增補通完奏報等因覆奉欽依咨臣通行司道督率
興工勒限報竣去後今據前因覆閱相同除將閘壩斗
門等工及馬踏安山兩湖應築隄岸俱照原議候通完
覈實類奏外該臣看得運艘全賴于漕渠而漕渠每資
于水櫃五湖者水之櫃也先該勘工科臣常居敬洞燭
其源倡為封界子隄之說蓋因比時旱魃為災湖身龜
裂地方之民乘時射利盡為禾黍之場故欲築隄限之
非濬湖以就民乃限地以蓄水也良法美意可謂善之
善者第自去年六月以後天雨頻仍湖水盈溢不惟湖
地難耕即民地亦成沮洳矣詢之湖濱年老之人皆云
如此景象向來歲居十七今欲盡洩湖水剏築子隄亦
甚易易但恐築成之後隄泡水中立見傾圮而子隄之
外必成夾河豈能耕種隨查得先臣兵部侍郎王以旂
原有土隄一道意與科臣常居敬封界正同而圍湖稍
廣蓄水更多今歲之水正及隄址止因年久浸廢界址
不明乾旱之時遂有越界私種者矣若將此隄加幫高
厚盡復舊業隄内為湖隄外為地納水處所不便築隄
密栽水柳為界庶湖水不縮經界不淆而亦不失科臣
原題之意矣其南旺湖中隄水内積土成功固艱隄成
水泡汕刷必易似宜免築所據各司道之議相應依擬
具題伏乞敕下該部再加查議如果臣言不謬覆議上
請行臣遵照督令上緊修築勒限報竣謹題請旨奉聖
旨工部知道該工部覆奉施行
就近銓補分司疏
臣潘季馴謹題為河防緊急乞恩就近銓補賢能官員
事臣於三月十六日據徐州兵備兼管河道按察使陳
瑛揭稱南河郎中羅用敬於三月初八日忽患喉毒病
故見今河務方殷缺官管理等因臣查得本官所管高
家堰清江浦范家口等處俱係兩河要害歲修之工方
在興舉寶應縣西土隄邵伯石隄適當諸湖之濱題奉
欽依修築尚未告竣郎中羅用敬畢力肩承業有成績
忽爾奄逝臣實痛心除候工完之日將本官另行敘報
外臣竊照欽修之工原限三月以裏併日而作猶懼愆
期矧夏令去今不過數日伏秋之備正在此時若候推
補前來遷延便須數月廢時失事必致疎虞矣該臣會
同總督漕撫侍郎舒應龍看得管理清江厰兼管閘座
工部營繕司署員外郎事主事黃曰謹禔身狷潔任事
精詳司閘禁而怨讟不辭淤墊之患可免嚴厰務而工
費俱省侵剋之弊頓清况久處兩河之濱聞見甚確習
知通塞之故疏治不難若將本官轉擢南河郎中就近
到任接管則河防得人而官不久虚矣及又查得臣於
萬歷十六年十月内題為申明修守事宜以圖永賴事
該工部覆稱今後中南兩河郎中員缺敕下吏部即于
工部主事查有曾經分司河上及歴俸稍淺者遴選推
補俟後職業克修容令歴俸九年方為破格遷擢題奉
欽依在卷今員外郎黃曰謹正係曾經分司河上之官
若令銓補久任九年方行遷擢則非惟目前得其分猷
之力而遲之歲月必收永賴之功矣其清江厰員缺另
行推補伏望敕下吏部再加查議如果臣等所言不謬
覆請施行河道幸甚臣愚幸甚謹題請旨奉聖旨吏部
知道該吏部議覆相同題奉聖旨是
就近銓補河官疏
臣潘季馴謹題為黃河要地缺官乞恩就近銓補以防
伏秋事臣於三月十六日接到邸報内開南京戶部湖
廣司缺員外推淮安府同知徐伸陞補等因該臣查得
徐伸為管河同知北自夏鎮珠梅閘起歴豐沛蕭碭徐
邳靈睢等處至桃源縣止一帶黃河俱係本官管理而
中間掃灣迎溜素稱善決者無處無之故河防惟以中
河為難而司道官之所責成者惟同知一人而已矧今
時將入夏去伏不遥捲埽護隄正當預備齗齗于畚鍤
之内逐逐于河漕之濱殆未可以頃刻缺人者也若候
銓補依限前來未免躭延時日倘從遠方陞調則又未
可以時日計矣臣查得駐劄楊村河間府管河通判申
安歴任甚著賢聲修防業有成效曾經通惠河郎中陸
夢熊揭薦到臣楊村河患頗少未展其才山東德州知
州趙可學才識通敏施為練逹節該司道開薦到臣查
訪委為可用臣於去年十二月内將二臣具疏列薦之
矣若於内揀選一員加以同知職銜前來管理河事必
克有濟而二臣見任地方去中河不及千里恭候命下
之日容臣促令兼程趨任浹旬即可接管倘以本官資
俸未深明開疏中令其久任於河道更為有禆伏望敕
下該部再加查議如果臣言不謬覆請陞補施行庶河
防得人而要地不至久於缺官矣謹題請旨奉聖旨吏
部知道該部議覆通判申安陞補題奉聖旨是
查議通濟閘疏
臣潘季馴謹題為目擊時事敷陳愚悃以禆治安事據
管理閘座工部署員外郎事主事黃曰謹徐州兵備兼
管河道按察使陳瑛海防兵備帶管南河工部分司副
使周夢暘會呈蒙臣案驗仰各司道速查清江裏河通
濟閘今自開春啓閘之後是否波濤内訌不能閉閘迴
瀾水勢較比往年有無湍激即今應否改移閘口於稍
南要是何項地名有何便利可避河流之衝此外有無
别所另尋一路堪以濟運清江浦口應否填築以收永
利務要躬親相度會議妥當呈詳覆議具題蒙此行據
淮安府呈稱督同管河同知等官姜桂芳等查勘得通
濟閘建立甘羅城堅實之地兩崖頗高撁挽甚便水勢
北趨河流平緩運艘往來頗稱利便所據閘壩不必改
移宜從舊貫等因據此該職等親詣前項地方督率多
官覆加查勘謹按舟從今通濟閘出口者以此口專向
淮河獨受清水惟伏秋大漲黃流未免倒灌故於入伏
之時閘外捲築輭壩無非為避黃計也至九月水落仍
復開壩由閘蓋自九月以後至五月以前通濟之水有
清無濁三閘逓相啓閉其法甚便故先年改天妃閘而
為通濟閘以天妃閘當黃而通濟閘近清也見今糧運
通行水皆清平如舊旋啓旋閉頗為不難况昔黃流只
有一道今分流草灣一百五十餘丈已減全河大半若
欲改閘而南必從淮城以下出口張口受黃日有沙壅
是平江伯建閘以避濁今反背清而就濁矣全河大勢
已奔草灣而清浦西橋一帶漸淤復從淤處建閘是又
舍通而就塞矣且板閘鈔關與船厰倉庾戶工各部三
分司皆在清江沿河地方以便督造抽分二百餘年於
兹矣今若改閘而南則清江板閘一帶必至乾斷三分
司與諸閘厰俱當改建為費不貲三閘延袤六十餘里
人煙輳集仰商賈挑盤之利者萬有餘家若閘改而南
必奪生理移署遷民事在得已况糧艘經由清浦如履
盤盂之内甚為平穩遽從淮南出口是舍清夷之渠而
多受黃河六十餘里撁挽之苦仍恐運軍亦難之耳再
詢淮中士夫皆稱淮城風水前有清淮後有黃河環流
迴抱有如襟帶乃縉紳生靈之血脈也今從淮南建閘
將使淮地中斷而自絶其襟帶矣談者多稱不利難以
拂衆強圖及勘通濟閘迤南一帶别無可通舟楫之所
職等反覆思惟誠不如仍舊為便呈乞本院定議題請
等因又據清江管閘分司呈稱蒙臣憲牌仰司即查通
濟閘入春以來有無黃流内入波濤湍激是否不能閉
閘迴瀾各閘啓放之後因何不行下板備將致害緣由
從實呈報依蒙查得清口乃糧運咽喉所係自有通濟
等閘啓閉以來順時節宣河無漲溢成效如覩去冬遵
守新立傳籌規矩啓一閉二遵行無失入春黃水未發
糧運出口絡繹無停三閘俱開晝夜催儧時難暫閉外
水雖入悉皆清流平緩若糧船出盡即遵前法啓閉况
今清江外隄修築完固附隄淤土一望數十餘丈決無
他患緣由各呈報到臣據此案照萬歷十七年三月初
九日准工部咨該南京戶科給事中徐常吉題欵開四
曰淮揚水患清江浦口運艘所經而頻年以來黃河内
衝出入為梗安東之流日緩而浦口之入漸多今自開
春之後運船出口千檣並集舳艫相銜未免啓閘以納
水而波濤内訌不能閉閘以迴瀾水勢亟矣乞敕該部
轉行總理河道衙門多方籌畫或移閘於稍南以避清
河之衝或通漕舟于别所以為萬世之利其清江浦口
則令築壩堵截不許復開如此則庶幾民生可保不然
開口受沃而束手待盡臣恐湍激之黃流將直穿乎高
寶而百萬之蒼生且胥而為魚鼈此淮揚水患臣之所
可憂也等因題奉聖旨該部知道欽此欽遵備咨行臣
即查前項閘口應否可移于稍南漕舟有無可通於别
道其清江浦口應否築堵不許復開凡奏内事情一一
從長計議妥當具題前來以憑覆請施行准此先該臣
接到邸報隨即督同南河郎中羅用敬淮安府署印同
知趙坰山陽縣知縣張光緒等親詣淮城以南東壩地
方及通濟閘以下清江浦等處逐一踏看猶恐未確又
經案行各司道查勘去後今據前因該臣查得國初踵
習元人故事以海為運永樂年間平江伯陳瑄剏鑿清
江浦一帶以通淮黃兩河始以河為運矣然清浦原無
來流全借河流内灌方可浮舟而黃流甚濁恐至淤墊
故復設天妃等五閘逓互啓閉以便節宣時將入伏閘
外即築輭壩一應船隻俱于五壩車盤良法美意二百
餘年利賴之矣後因天妃閘全納濁流故復改於三里
溝尋復改於甘羅城即今之通濟閘是也此處為南河
口乃淮水獨經之地離黃向淮用清避濁漕渠無淤墊
之患舟航有利涉之休人甚便之惟於五六月間黃水
盛發不免逆上與淮並入而時將入伏築壩斷流九月
開壩則黃水業已退矣今給事中徐常吉題請移閘稍
南通漕别所極為訏謨長慮如果徙避有地真為萬世
之利但細查淮郡之外别無支流可引欲通漕舟不得
不資兩河欲資兩河必難免其内灌然分流不及十分
之一而滔滔北去由安東入海者固如故也若移閘愈
南則納濁愈甚司道諸臣所云背清就濁舍通就塞而
運艘多涉險阻六十餘里皆所不免矣至如改建衙門
遷移厰閘費雖不貲無足論也臣又查得初春水落正
當平緩之時止因運艘晝夜放行諸閘不便下板傳者
遂謂不能啓閉今運艘如期出口各閘啓閉如故委與
該司查勘相同臣不敢蔽伏望敕下該部再加查訪擬
議上請或行撫按及巡鹽巡漕衙門覆加勘議務求久
安長治之策以為河漕永賴之計地方幸甚臣愚幸甚
謹題請旨奉聖旨工部知道
工部覆前疏
題為目激時事敷陳愚悃以禆治安事該總理河道右
都御史潘季馴題前事奉聖旨工部知道欽此欽遵抄
出到部送司案呈到部看得我國家歲漕東南數百萬
石以海運非便故鑿清江浦引淮黃二水以通漕舟又
建通濟等閘以避黃而就淮此法行之二百餘年未有
能變者給事中徐常吉慮黃水灌淤條議移閘座塞清
浦似或有見今據總理河臣潘季馴督率多官再三籌
度謂清浦若塞更無别道可通漕舟閘座若移則去淮
流益遠而納濁流益甚受濁不若受清故更新不若仍
舊其說甚明且悉而河臣猶不敢自是復請下撫按及
巡漕巡鹽御史覆議臣等以為清江浦之于運道譬若
人身之咽喉即使少有淤阻不過隨宜修濬之耳未聞
塞其咽喉而别求吐納之處者况清浦見無淤阻而别
處又無可通漕既經踏勘明白似惟仍舊為便不必再
議恭候命下本部備咨總理河道并巡撫漕運衙門及
咨都察院轉行巡按巡漕巡鹽各御史并劄付南河清
江厰郎中主事一體遵奉施行奉聖旨清江浦運道見
在通行只著照舊修守不必再議更改
河工告成疏
臣潘季馴謹題為省直河工告竣據實恭報仰慰聖衷
事節據南直隸中河郎中沈修南河郎中羅用敬夏鎮
主事余繼善海防兵備副使周夢暘徐州原任兵備管
河僉事陳文燧見任按察使陳瑛潁州兵備副使楊芳
會呈節奉總理河道并總督漕撫衙門劄案俱為檢查
節奉欽依河工分派司道各官以便責成以圖早竣事
行職等將先後題准應修土石二程勒限興工上緊報
竣職等遵依督率分委府州縣等官親詣工所如法率
作俱至萬歷十七年四月二十九等日通完訖總計築
過邵伯寶應界首三里湖高郵南北小湖口鹽壩南隄
高家堰天妃壩清江浦惠濟祠禮字壩范家口柳浦灣
潘家壩張家窪馬家湖黑墩蒯家窪金家窪賈家窪王
家口張福口塔山并護陵石隄共長七千一百六十五丈
八尺土隄共長一萬三千五百七十五丈樁笆隄工共長
六千二百九十丈六尺築過順水草壩十四座石磯嘴
一座蓋過柳浦灣料厰一所建過鎮口閘一座增砌過
古洪内華閘二座挑濬過裏河淤淺并濬支河澗河及
開鎮口閘上下河道共長一萬一千六十九丈九尺塞
過決口長一百二丈填築過喻口河壩一道其各隄高
卑酌量地形低昂水勢緩急稍有增損俱經呈明除長
闊高厚丈尺數目已蒙各院及委官親詣各工逐一覈
實訖職等議照上下江運艘皆由瓜儀歴邵伯高寶淮
徐至茶城以入漕河延袤千里中間湖波萬頃則有風
濤之虞流沙久積則有淤墊之虞兩河湍急則有衝決
之虞淮黃交接則有沙澀之虞故邵伯東隄每至傾圮
寶應西口率多淺阻清口茶城濁流難免逆上而范家
口天妃壩隄岸坍塌相繼衝決淮揚幾為魚鼈此往事
之明徵也至如高堰一隄尤為二河關鍵隆慶初年淮
水從此潰入黃亦隨之而東海口無水衝刷因之堙塞
而淮揚興鹽高寶之間則一望瀰漫桑田為海矣自萬
歷七年修復本堰之後兩河始歸故道近年以來隄防
久弛漸至汕刷誠為可慮幸蒙部院科臣先後具題濬
築之工至周大備職等遵奉節行案劄起派官夫分投
興舉晝夜督促如期告竣除用過錢糧見在覆查另行
造冊送覈外所據完過工程擬合開坐呈報等因又據
揚州府推官李春開鳳陽府推官蓋國士會呈蒙總理
河道并漕撫按鹽各院俱行職等前去各工覈實依蒙
徧歴邵伯寶應界首高郵高堰天妃清江浦惠濟祠禮
字壩范家口澗河柳浦灣張家等窪張福口王家口鎮
口閘塔山縷隄古洪内華二閘及護隄等處逐一錐探
土隄委係老土夯實驗勘石工俱各甃砌堅緻河渠深
廣一一足數合式經久可恃隨具不致扶同甘結呈報
前來又據山東管理北河郎中吳之龍管理泉閘主事
王元命濟寧兵河按察使曹子朝分守東兖道左參政
郝維喬分巡兖州道僉事和震會呈蒙總理河道并撫
按衙門備行職等分督修復湖隄建築閘壩斗門等工
鳩夫辦料刻期完報依蒙督委府州縣等官修築過馬
場馬踏蜀山南旺安山五湖土隄共長三萬二千五百
五十一丈三尺建過火頭灣通濟閘梭隄迤南永通閘
八里灣似蛇溝閘共四座坎河口何家口馮家口五里
舖各滚水石壩共四座安居五里營十里舖關家大閘
常明孫強劉家焦欒濟運閘盛進張全各斗門共十一
座砌過石隄四丈築過土隄二百九十五丈又挑過建
閘河身長八十四丈順水溝渠長一千一百七十四丈
六尺填過水口十一處築過河口一處栽過護隄卧柳
一萬六千一百五十株封界高柳六千七十一株俱於
萬歷十七年四月二十五等日通完訖職等議照運艘
入鎮口閘直至臨清板閘一帶漕渠共計八百餘里皆
藉汶河之水以資利涉而漕渠頗遠泉源頗微故多設
閘座以便節宣修復南旺等五湖以便瀦蓄建立減水
閘壩以便出納皆為治漕要務不可不講求者也近年
以來法久寢廢一遇亢旱遂同涸轍幸蒙勘河都給事
中常居敬前來會同撫按躬親踏閱逐一檢查將封殖
五湖建復閘壩斗門等項會疏題奉明旨通行總河及
撫按衙門轉行職等分派工程定立期限晝夜督促幸
以告成等因及據山東按察司按察使葉夢熊呈蒙總
理河道及撫按衙門憲牌行職查得馬場等湖隄永通
等閘坎河等壩安居等斗門各項工程委係精緻堅實
别無滲漏今具不致扶同甘結呈報等因各具呈到臣
據此案照萬歷十六年閏六月二十九日准工部咨該
查勘河工都給事中常居敬題為欽奉敕諭分别效勞
官員以勵臣工以重河漕事本部議覆内開案查萬歷
十五年十一月内該鳳陽巡撫都御史楊一魁題為議
處兩河水患以固運道以奠民生事内議修砌范家口
等處隄岸并改拆崔鎮等壩及疏草灣河口緣由本部
覆奉聖旨崔鎮壩應否改拆還候差去科臣到彼再議
定奪其餘俱依擬著實行欽此隨該本部備行鳳陽巡
撫及差去科官欽遵訖萬歷十六年四月内該查勘河
工都給事中常居敬會同總督漕運戶部右侍郎舒應
龍題為欽奉敕諭查理河漕以保運道事内題議古洪
以外添建鎮口閘并修築運河隄岸及停拆崔鎮等壩
停濬草灣等緣由又該本部覆奉聖旨依擬行欽此備
行淮揚撫按轉行管河司道各官一體欽遵訖本年四
月内該都給事中常居敬會同山東撫按題為欽奉敕
諭查理漕河以重國計事欵開南旺湖修築子隄中亘
長隄修復邢通等斗門共十三座馬踏湖東北築隄修
復王岩口石壩蜀山湖周圍築隄修復馮家大壩馬場
湖周圍築隄修復安居斗門三座及修坎河口滚水石
壩一座長六十丈建火頭灣通濟閘梭隄集永通閘各
緣由又經本部覆奉聖旨依議行欽此備行山東撫按
轉行司道等官欽遵訖本年六月内該都給事中常居
敬會題為清復湖地以濟運道事要將安山湖低窪處
封為水櫃及八里灣似蛇溝建閘二座緣由又該本部
覆奉聖旨這湖地依擬築隄仍畫定界限永遠遵守如
有侵占盗決等弊照前旨著實參治其各處泉湖蓄水
濟運的都著一體清查整理欽此已經備行南北直隸
河南山東各巡撫衙門轉行管河司道各官一體欽遵
訖今科臣常居敬比照閱邊事例將各管理諸臣分别
勤惰題請但在淮揚則經理之議甫定在山東則濬築
之役方興見今總理大臣新到一切調用人夫參酌河
務似應候各工通完之日併議優處仍咨總理河道鳳
陽山東各巡撫衙門轉行管河司道各官查照本部節
題事理將見在工程及河道應行未盡事宜上緊督催
完日將做過工程役過人夫用過錢糧等項覈實造冊
奏繳清冊送部備查候工完之日河道都御史仍將大
小官員分别舉劾另行具題以憑覆請賞罰施行等因
具題節奉聖旨是直隸山東等處工程通候完日河道
衙門奏報併叙欽此備咨到臣本年八月初五日又准
工部咨為檢查節奉欽依河工分派司道各官以便責
成以圖早竣事先該臣題議除將修建鎮口閘塔山支
河縷隄修清江浦外隄草壩添設柳浦灣料厰先該漕
撫侍郎舒應龍行委南河郎中羅用敬中河郎中沈修
夏鎮主事楊信徐州兵備僉事陳文燧見在興舉臣照
舊督行各官上緊修築外其興築寶應縣西土隄二十
里砌邵伯湖石隄二十里疏濬淮安至儀真一帶裏河
淤淺查係南河郎中羅用敬海防道副使周夢暘地方
三工俱當以中為界北段屬之羅用敬南段屬之周夢
暘其在山東各工分委北河郎中吳之龍查復馬踏湖
建永通閘築子隄修王岩口石壩南旺主事蕭雍查復
蜀山湖建坎河壩築束水隄修滚水大壩濟寧道按察
使曹子朝查復馬場湖建通濟閘築子隄修安居斗門
三座分守東兖道參政郝維喬查復南旺湖修邢通等
斗門十三處築封界子隄中亘長隄分巡兖州道僉事
劉弘道查復安山湖築封界隄建八里灣似蛇溝兩閘
等因該部覆議備行總理河道并鳳陽山東各巡撫衙
門一體遵照施行及行管理河道泉源閘壩司道各官
查照分地督率府州縣管工官員竭力修治本部仍咨
都察院轉行各該巡按巡鹽御史各照所轄地方不時
稽察工程期于同心共濟倘興工前後或有事體與原
議稍異者即便從宜處置或有原議未盡者不妨另行
增補悉如原題定限十七年三月終通完其總河大臣
仍親自查閱委果工程堅固足保無虞從實奏報其效
勞大小官員分别勤惰題請以俟賞罰等因覆奉聖旨
是河道工程著司道等官各照分定地方用心管理上
緊完報不許疎玩欽此備咨前來本年十月十四日又
准工部咨為申明修守事宜以圖永賴事該臣條議一
接築舊隄以防淤淺本部覆議清口乃淮黃交會而淮
黃原自不敵然清口所以不致壅淤者以全淮皆從此
出其勢足以敵黃也若分之則必致壅淤先年淮決高
堰而清口遂成平陸可鑒矣今王家口隄被商販盜決
淮流之勢已分將來清口沙淤運道阻塞患必由之此
隄在清河縣對岸而該縣任其盜決罪將誰諉今議欲
行司道官接築長隄專責清河知縣管理修守疎虞參
治庶幾責任既專而隄防可固等因覆奉欽依咨臣俱
經通行司道勒限興工間節據司道呈報南河分司工
内天妃壩原議内外包石後蒙工科親閱本壩地勢廣
闊諭令内填實土不必砌石清江浦外隄原議險要去
處捲埽釘樁并作順水壩十四座今酌量水勢緩急添
築草埽排樁長四百八丈止築草壩四座惠濟祠外河
石隄加石二層并添順水草壩一座裏河石隄原議五
十七丈今減去平緩處所一十三丈實砌過四十四丈
范家口石隄原議長四百丈今覆勘隄堅水緩去處減
砌七十丈實砌過三百三十丈海防道工内邵伯湖原
題應築石隄二十里除舊石頗堅量加修補不敢筭工
外實砌過石隄一千八百九十八丈八尺夏鎮分司工
内塔山縷隄原議六百六十丈今加築三百三十六丈
共長九百四十二丈古洪閘原議改造今因添建鎮口
閘啓閉頗易不必更改以滋虚糜止議本閘并内華閘
各加石四層鴈翅加石五層北河分司工内原議王岩
口建壩今酌量地勢即於本口之上地名何家口建滚
水石壩一座并增修房家口石隄四丈築塞河口一處
南旺分司工内續議填築水口十一處坎河壩兩頭接
築土隄共長二百九十五丈迎水處所俱用灰石壘護
分守東兖道工内原議修復斗門十三座今議照舊修
復八座其餘五座改於五里舖添建滚水大石壩一座
長五丈開挑順水溝渠長一千一百七十四丈六尺各
緣由前來萬歷十七年三月二十三日又准工部咨為
修復湖隄以便蓄水濟運事該臣具題本部覆議南旺
蜀山馬場三湖目今水勢瀰漫直及舊隄根址去年所
議築子隄長隄處所見今俱在湖心難以施工欲行免
築要將舊隄培築高厚納水處所不便築隄仍密栽柳
樹以為封界雖與科臣原題稍殊而其為蓄水濟運則
一且圍湖更廣蓄水更多相應如議備咨總理河道轉
行司道府州縣官一體遵照施行等因覆奉聖旨是欽
此咨臣通行遵依緣由俱各在卷及查原委司道南旺
主事蕭雍夏鎮主事楊信徐州兵備僉事陳文燧分巡
兖州僉事劉弘道工俱有緒各以限滿陞官離任隨行
接管主事王元命余繼善按察使陳瑛僉事和震督理
臣等向在嚴催節據各工報完隨即躬親閱視惟恐頭
緒多端中間倘有隠瞞丈尺工少報多又經覆委南直
隸揚州府推官李春開鳳陽府推官蓋國士山東按察
司按察使葉夢熊各查覈去後今據前因該臣議照我
國家定鼎幽燕歲漕四百餘萬以實京師自瓜儀至淮
安則資湖自淮安至徐州鎮口閘則資河自鎮口閘至
臨清板閘地方則資汶泗河洚洞之水其患在澇汶泗
涓涓之流其患在涸固其隄使之可捍深其渠使之可
容此治澇之法也湖以蓄之使其不匱閘以節之使其
可續此治涸之法也所據部科諸臣先後具題築濬諸
工種種皆切河務蓋邵伯隄固而湖水無泛濫之虞寶
應隄成而閘口免回沙之積高堰無傾圮之患則淮揚
免昏墊之災淮河絶支岐之流則清口有專攻之力茶
城鎮口之增建深得重門禦暴之策永通通濟之添閘
自無長渠濟運之艱五湖隄界既明則汶泗停涵而不
時之需可待斗門閘壩既設則蓄洩有所而湖河之利
相須汶水西趨而泉河易竭故坎河大壩之關係匪輕
汶水北注而南旺之東流必少故何家一壩之利賴不
小至如捲築樁埽加幫卑薄雖非一勞永逸之計然亦
每歲修防之必不可已者臣謹遵成議畫地分工各司
道併力一心刻期告竣然事連省直興作之頭緒頗多
而羣力難於畢舉工歴三時官夫之勞苦難任而人情
易於怠弛仰賴我皇上誠孝上格乎玄穹祗靈助順威
德誕孚於蒼赤黎獻傾心奉職者咸效靖躬之義趨事
者俱竭子來之誠俾臣等得竭犬馬之勞以效涓埃之
報厥功告成絲粟皆我皇上神聖之所致也臣愚不勝
慶幸除用過錢糧候委官查明另行造冊奏繳及將效
勞官員遵旨另疏叙錄外今將各工通完數目日期擬
合從實奏報為此具本關坐謹具題知
計開
南直隸工程
總管官海防兵備道副使周夢暘與同原任南河郎中
羅用敬督同揚州府通判劉汝大等砌完邵伯湖石
隄長一千八百九十八丈八尺内創新砌石長一千
二百八十五丈五尺拆砌舊石六百一十三丈三尺
各高九尺至一丈一二尺計石十層十一十二層不
等其餘修補舊隄不敢筭工築完寶應西土隄長三
千六百三十五丈内樁笆工長二千八百三十七丈
土工長七百九十八丈俱底闊一丈三四五尺頂闊
八九尺一丈高五六七尺不等寶應縣知縣耿隨龍
管砌完界首三里湖石隄長八百四十丈高郵州知
州楊汝澯管砌完該州南北小湖口石隄共長三百
九十丈磚石相兼各高九尺至一丈一二尺不等淮
安府同知姜桂芳揚州府同知張文運通判劉汝大
江都縣知縣劉道隆儀真縣知縣趙廷杞清河縣縣
丞關大倫等築過裏河東西束水樁笆土隄共長三
百二十丈底闊六七尺頂闊四五尺不等俱高五尺
幫築過鹽壩迤南隄岸長六十一丈闊二三丈高五
六尺不等挑濬河身淤淺自清河口起至瓜儀江口
止共長四千四百一十三丈九尺面闊三四丈至十
五六丈深三四尺不等
總管官南河郎中羅用敬徐州兵河僉事今陞漕儲道
參議陳文燧督同淮安府同知姜桂芳修補完高堰
石隄長三千一百一十丈幫完土隄長七千七百九
十二丈樁笆工長一千五百四十四丈挑濬完堰内
洩水支河長二千一百五十五丈築完天妃壩裏口
長一十八丈外口長三十二丈清江浦外隄草埽排
樁長四百八丈草壩四座砌完惠濟祠外河石隄長
五十四丈五尺高十六層草壩一座裏河石隄長四
十四丈高十三層祠西包石長四十二丈禮字壩土
隄長三百四十九丈石隄取直上一百六十四丈高
一十五層范家口土隄長四百五十丈幫完副壩一
道長二百七十丈排樁一道共長六百九十三丈自
水底築高三丈四五尺底闊十丈四尺面闊五丈五
六尺砌完石隄長三百三十丈高十九二十層不等
築完順水草壩九座石磯嘴一座濬完澗河長四千
九十丈引水溝長一百九十五丈幫完柳浦灣潘家
壩樁笆隄長二百二十八丈一尺張家窪土隄長二
百九十一丈喻口河壩一道馬家湖樁笆工長一百
八十丈黑墩工長十丈蒯家窪土隄長一百丈金家
窪土隄長二百丈賈家窪土隄長一百九十丈俱底
闊一丈三尺頂闊五尺高八尺建完柳浦灣料厰一
所
總管官中河郎中沈修徐州兵河按察使陳瑛督同淮
安府同知姜桂芳清河縣署印本府通判田有年等
塞完清河縣南岸張福決口長一百二丈加築隄長
一百二丈底闊六丈頂闊二丈五尺高八尺五寸兩
頭并中段俱護埽排樁長闊不等接築張福口以東
新隄長四百四十一丈根闊六丈頂闊二丈高一丈
北面戧築斜坡闊六尺南面護捲土牛磯觜長闊不
等加築戚書口坡隄長一十九丈闊三丈五尺高四
尺五寸修築完張福口以南樁笆土隄長七十七丈
五尺築完張福口以西新隄長三百三十丈根闊三
丈五尺頂闊一丈五尺高六尺幫築完王家口舊隄
長一千一百八十丈根闊二丈一尺至七八尺不等
頂闊一丈五尺至三五尺不等高六尺至九尺一丈
不等内用蘆笆草埽廂護共長一千三百五十四丈
總管官中河郎中沈修夏鎮任滿主事楊信接管主事
余繼善徐州兵備陞任僉事陳文燧接管按察使陳
瑛督同淮安府同知徐伸徐州知州唐民敏等砌完
鎮口閘一座計石三十層高三丈一尺四鴈翅各砌
石三十層閘窩四角廂護樁埽各長七丈挑完本閘
新開河道北首長八十丈南首長一百三十六丈築
完塔山縷隄長九百四十二丈底闊四丈頂闊一丈
二尺高一丈增砌完古洪内華二閘各加石四層并
加鴈翅石各五層
總管官潁州道兵備副使楊芳督同盱眙縣知縣吳萬
全泗州守備丁汝謙等砌完護陵子隄除先築攔河
月壩長二百八十二丈不筭外實砌石工長二百九
十二丈五尺高四尺根闊三尺
山東工程
總管官北河郎中吳之龍督同兖州府同知陳昌言東
昌府通判田野臣汶上縣知縣劉漢書聊城縣知縣
韓子廉等築完馬踏湖上隄自弘仁橋起至禹王廟
後止長三千三百一十三丈根闊二丈五尺頂闊八
尺高六尺何家口建滚水石壩一座砌完壩身連鴈
翅轉角壩頭共長三十一丈四尺壩身高四尺兩頭
各高九尺建完梭隄迤南永通閘一座高一丈九尺
五寸閘底長七丈闊四丈四鴈翅每長二丈闊一丈
五尺續議修補完房家口石隄長四丈高一丈闊二
尺築完弘仁橋河口一處
總管官南旺任滿主事蕭雍接管主事王元命督同兖
州府同知陳昌言東平州知州徐銘汶上縣知縣劉
漢書濟寧衛指揮文棟濟寧州同知程子洛築完蜀
山湖舊隄自馮家壩東起至蘇魯橋止長三千五百
一十丈根闊二丈五尺頂闊七尺五寸高七尺五寸
外又填完蘇家等十一處水口各長一丈四五尺闊
二丈三丈二三尺深七八尺一丈不等建完坎河口
滚水石壩一座連鴈翅長六十二丈八尺壩面闊一
丈五尺底闊一丈八尺高三尺鴈翅各闊三丈高一
丈北頭接築土隄七十丈南頭二百二十五丈俱根
闊四丈二尺頂闊三丈迎水處所灰石壘砌建完馮
家滚水石壩一座長十丈面闊一丈五尺底闊二丈
高四尺自蘇家橋起至田家樓止長一千四百七十
一丈八尺納水處所每丈栽柳三株共栽完封界柳
四千四百一十五株
總管官濟寧兵河按察使曹子朝督同兖州府同知羅
大奎鉅野縣知縣殷汝孝濟寧衛指揮文棟修完馬
場湖東面舊隄并築新隄共長一千六百二十丈根
闊一丈四尺頂闊六尺高六尺建完火頭灣通濟閘
一座閘底砌石長闊各八丈計石一十三層高一丈
七尺七寸上兩鴈翅各長三丈五尺下兩鴈翅各長
四丈五尺閘下接砌鴈翅兩邊各長三丈閘上接砌
鴈翅兩邊各長二丈五尺又開挑河身南北共長八
十四丈闊十六丈深一丈五尺修完安居斗門一座四
鴈翅各接砌新石長一丈高一丈十里舖斗門一座
四鴈翅各接砌新石長五尺高一丈五里營斗門一
座南二鴈翅各接砌新石長一丈北二鴈翅各接砌
新石長五尺俱高一丈栽完護隄卧柳一萬六千一
百五十株北面原留入水渠道栽完封界高柳一千
六百五十六株
總管官分守東兖道左參政郝維喬督同兖州府同知
陳昌言汶上縣知縣劉漢書築完南旺湖東面子隄
長七千一百八十八丈三尺根闊一丈頂闊五尺高
六尺西南北三面幫築完舊隄長一萬二千六百丈
根闊二丈五六七八尺高六七尺不等挑完順水溝
渠長一千一百七十四丈六尺口闊一丈二尺七八
尺底闊一丈三五尺不等修補完關家大閘兩金門
并兩鴈翅各長十一丈闊各八丈高一丈五尺常明
孫強劉家焦欒濟運閘共斗門五座每座兩金門并
兩鴈翅各長三丈五尺闊各二丈五尺各高八九尺
不等又剏砌完盛進張全斗門二座每座兩金門連
兩鴈翅各長六丈闊各二丈五尺各高八九尺不等
五里舖剏築完滚水石壩一座長五丈兩壩頭各闊
一丈五尺迎水兩鴈翅各長一丈二尺兩轉角各長
一丈跌水兩鴈翅各長九尺五寸兩轉角各長五尺
總管官分巡兖州道陞任僉事劉弘道接管僉事和震
督同兖州府通判王心東平州知州徐銘築完安山
湖土隄長四千三百二十丈根闊一丈一尺頂闊六
尺高七尺建完八里灣閘一座閘身連鴈翅共長十
丈金門闊一丈三寸高一丈一尺建完似蛇溝閘一
座閘身連鴈翅共長十丈金門闊一丈三寸高一丈
奉聖旨工部知道
贈卹司官疏
臣潘季馴謹題為乞恩贈卹病故勤事司官以慰幽魂
以勵人心事據中河郎中沈修清江浦管閘員外郎黃
曰謹徐州兵河按察使陳瑛海防兵備副使周夢暘漕
儲道左參議陳文燧會呈據高郵州申報南河工部郎
中羅用敬因積勞感患喉疾於三月初八日身故乞念
本司河工勞績最多艱辛備至照例請䘏等因據此職
等查得南河分司工部郎中羅用敬江西南昌縣人由
進士初任烏程縣知縣行取赴部陞刑部主事漕運理
刑萬歷十三年八月内督修寶應越河工完陞本部員
外郎十四年七月陞工部都水司郎中管理南河各工
修補過高堰石隄三千一百一十丈幫築土隄七千七
百九十二丈樁笆工一千五百四十四丈挑濬堰内支
河二千一百五十五丈塞築天妃壩裏外共長五十丈
清江浦草埽排樁四百八丈草壩四座惠濟祠外河石
隄五十四丈五尺草壩一座裏河石隄四十四丈祠西
包石四十二丈禮字壩土隄三百四十九丈石隄一百
六十四丈范家口土隄四百五十丈副壩長二百七十
丈排樁長六百九十六丈石隄三百三十丈草壩九座
石磯觜一座挑濬澗河四千九十丈引水溝一百九十
五丈柳浦灣張家窪等處土隄樁笆共長一千一百九
十八丈二尺并建物料厰一所築過鹽壩迤南隄岸長
六十一丈挑濬淮揚運河北自清河口南至瓜儀共長
四千四百一十三丈九尺築過裏河東西束水樁笆土
隄共長三百二十丈修砌界首三里湖石隄長八百四
十丈高郵州南北小湖口石隄共長三百九十丈寶應
西土隄二十里俱經報完邵伯石隄二十里修砌將完
正在報竣其各處歲修工程隨地幫築者不可勝紀積
勞之後致感喉疾身故為照本官經濟練才膚敏素抱
始以寶應功成薦擢水部因而南河受事值際河艱荒
度三年歴寒暑而曾無厭怠拮据萬狀雖纖細而必自
身親(闕)緒奚啻千端土石隄
防若欽工若歲工延袤殆將百里工已報竣人即云亡
蓋平生精力殫於腁胝而一念艱貞比之金石宦囊淡
薄衾斂無以為資旅櫬淒涼道路為之動惻所謂鞠躬
盡瘁死而後已者於本官真無媿矣即今旦夕報功已
在首敘之列豈可勤勞死事寂無優䘏之酬及查萬歷
九年中河郎中佘毅中在任病故該部院題奉明旨加
贈太常寺卿今郎中羅用敬工程勞績委與佘毅中事
例相同合無請乞本院俯賜會題特加贈典庶幽魂永
慰於地下而人心激勵於將來等因到臣該臣會同總
督漕撫戶部右侍郎兼都察院右僉都御史舒應龍照
得原任工部都水司南河郎中羅用敬秉心忠赤敷治
精明出宰菰城遺思尚在明刑淮甸平反有聲改任南
河之官正當弛防之日范家口之隄未固天妃壩之決
復仍東支西吾此顧彼失敡歴三年之久曾無片刻之
休延袤千里之間寧有不遍之足舊工未艾新役復興
濬淺培卑種種皆其料理鳩工集事紛紛多所取裁朝
于斯暮于斯飲食起居于斯已絶生人之樂寒不息暑
不息烈風暴雨不息常懷殉國之心以故河湖夾攻之
地並無一隙之虞築濬兼舉之秋能獲萬全之策形神
俱敝智力兩窮寸心如焚諸火並發積成喉病其及宜
矣又聞本官未死之二曰猶扶疾遍歴諸工口不能言
惟以手指醫人立勸歸署就榻即仆古人所謂鞠躬盡
瘁死而後已者非其人哉身死之後囊無餘資臣等與
地方諸寮曲為捐助始就棺殮又可知其生平矣興言
及此不覺淚下身在固當優敘歿後尤宜厚酬所據司
道查有原任工部郎中佘毅中事例曲為申懇似宜允
從伏望敕下該部再加查議如果臣等所言不謬具疏
覆請從厚優卹河臣幸甚臣等再照天下之事勞心以
治人者其力或可少憩勞力以治於人者其心尚有餘
閒維兹河工必須心力兩盡方克有濟故雖以大禹之
智猶不免于手足腁胝也十年之内但經河工大舉必
有殉身之臣兩淮運同贈行太僕寺少卿黃清中河郎
中佘毅中山東參政馮敏功徐州道副使莫與齊河南
僉事余希周南河郎中羅用敬相繼客死工所臣等皆
所目擊而其他卑官散秩泯沒無聞者未可悉數故近
來大小諸臣視河官如桎梏偶得脫免若釋重負如蒙
皇上俯賜矜憐曲為優處卹既死者於身後鼓見任者
於生前亦礪世磨鈍之一機也臣等不勝惶悚懇祈之
至謹題請旨奉聖旨該部知道該吏部議覆奉聖旨羅
用敬准贈太僕寺少卿
河防一覽卷十一
