後漢書補逸卷十七監察御史姚之駰撰
袁崧後漢書第一
光武皇帝
光武封泰山雲氣成宫闕
(案世祖封禪事詳見東觀記雲氣語甚藻麗與嵩呼萬歲同而詞人罕用之當由未見袁書耳)
前漢自成哀以下天地縱横巨猾竊命劉氏舊澤猶存
而瞻烏之望殆絶世祖以渺渺之胤起白水之濱身屈
無妄之力位舉羣賢竝列於時懷璽者十餘建旗者數
百高才者居南面疾足者為王公茫茫九州瓜分臠切
湣湣蒼生塵消鼎沸我扇之以仁風驅之以大威雪霜
被而茨棘枯横網振而逆鱗掃羣材畢凑人鬼與能數
年之間廓清四海雖曰中興與夫始剏業者庸有異乎
誠哉馬生之言固已寥廓大度同符高祖又等太宗之
仁兼孝宣之明一人之體其殆於周故能享有神器據
乎萬乘之上矣
(案斯論詞乃勝意竟入六朝體矣唐太宗作司馬書論贊乃全用駢句益不足觀)
明帝
明帝諱陽一名莊字子麗
(案范書直作諱莊亦不載帝字)
靈帝
光和四年帝於西園弄狗以配人
(案靈帝曾以帶綬冠狗矣今復以配人何寵狗乃爾也蔚宗以為在位者皆如狗噫狗苟固如是耶)
賈復
賈復從擊鄧奉追至夕陽聚
(案復己見范志宛有夕陽聚即此)
耿弇
弇少學詩禮明銳有權謀
(案弇己見范稱弇父況以明經起家弇少習父業可稱肖子)
帝使光禄大夫樊宏詔況曰惟況功大不宜監察從事
邊郡寒苦不足久居其詣行在所
(案況據上谷本與彭寵同功恐上疑之子弇因求徵還故上遂遣使持節迎況亦防之也)
張步至臨淄大城東將攻弇弇上書曰臣據臨淄深塹
高壘張步從劇縣來攻疲勞饑渴欲進誘而攻之欲去
隨而擊之臣依營而戰精銳百倍以逸待勞以實擊虚
旬日之間步首可獲上是其計
(案弇後果大破步兵光武稱其有志者事竟成宜哉此疏精悍簡老直是名作當與其用兵同范不載)
宋弘
宋弘為司空秉政恭約輕財重義有公儀之風不與民
争利
(案弘己見)
伏湛
伏湛建武二年拜尚書典定舊制
(案湛己見光武知湛名儒舊臣欲令幹任内職故然)
隗相
隗相養母至孝母好飲江流相常隆冬取水後一朝横
石浮江無有難涉由是顯名
(案范書闕此當入孝弟諸賢傳中)
侯霸
侯霸拜大司徒矜嚴有威容奉公無私
(案霸己見)
韓卓
韓卓字子助陳留人臘日奴竊食祭其先人卓義其心
即日免之
(案范書闕觀過知仁子助有焉陶靖節云奴婢亦人子也同為人子自同有祭先之義陶應從此看出)
羅威
羅威母年七十天寒常以身温席而後授其處
(案范書闕禮記云八十非人不煖注云人謂子孫也此語詮解最妙威固得之)
楊終
時蜀郡有雷震決曹楊終上白記以為斷獄煩苛所致
太守乃令終賦雷電之意而竒之
(案終字子山蜀郡成都人范稱其年十三為郡小吏太守竒其才不詳載則白記時終年纔舞勺耳)
侍中賈逵薦終博達忠直徵拜郎中及卒賜錢二十萬
(案終前拜校書郎與諸儒于白虎觀論五經同異屢遭擯斥永元中復以逵薦拜郎中也)
徐璆
璆少履清高立朝正色稱揚後進惟恐不及
(案璆字伯玉廣陵海西人徐淑子)
王充
王充字仲任會稽上虞人充幼聰明詣太學觀天子臨
辟雍作大儒論
(案充己見)
充所作論衡中土未有傳者蔡邕入吳始得之恒秘玩
以為談助其後王朗為會稽太守又得其書及還許下
時人稱其才進或曰不見異人當得異書問之果以論
衡之益由是遂見傳焉
(案論衡好為辯駮時多沾滯不知當時何以推重若此抱朴子云人搜求蔡邕帳中隱處得論衡數卷抱)
(持去邕丁寧日惟我與爾共之勿廣也噫何其雄視仲任而于中郎蔑如也)
朱穆
穆著論甚美蔡邕嘗至其家自寫之穆感時澆薄慕
尚敦篤乃作崇厚論
(案穆己見蔡中郎既秘王充論衡又寳公叔之論其好學如此非獨天分超絶也)
穆卒蔡邕與門人議曰魯季文子君子以為忠而諡曰
文子又傳曰忠文之實也忠以為實文以彰之遂共謚
曰文忠先生荀爽聞而非之
(案文忠議詳見張記)
吳祐
吳祐舉孝廉將行郡中為祖道祐越壇共小吏雍丘黃
真歡語移時與結友而别後真亦舉孝廉
(案祐己見)
楊震
楊震好學講書有鸛雀銜三鱣魚飛集講堂前都講進
曰蛇鱣者大夫之象也數三者法三台也先生自此升
矣
(案震己見鸛范作冠注云即鸛雀也又章懷注云續漢及謝承書鱣字皆作鱓然則鱣鱓古字通耳韓子)
(云鱣似蛇郭璞云鱓魚長二三丈此明云蛇鱣而鸛雀又無勝巨魚之力其為鱣明矣大夫之象范作即)
(大夫服之象盖以鱣黃地黑文故云此有脱字)
岑晊
岑晊有高才郭林宗朱公叔等皆為友李膺王暢稱其
有榦國器雖在閭里慨然有董正天下之志太守弘農
成瑨下車欲振威嚴聞晊名請為功曹
(案晊字公考南陽棘陽人時謠云南陽太守岑公孝弘農成瑨但坐嘯因此流言轉入太學黨禍實始於)
(此)
任隗
任隗為司空以玄默守真不求名譽義行内修人以此
服之
(案范書闕)
劉虞
太尉劉虞讓位於羊續續不能輸禮錢遂不代虞
(案虞己見范稱虞儉素為操冠敝不改乃就補其穿其清風亞於羊興祖也)
羊續
靈帝欲以羊續為太尉時拜三公者輸東園禮錢千萬
令中使督之續乃坐使者于單席舉緼袍以示之曰臣
之所資惟此而已故不登公位
(案續己見此所記與謝書同)
賈彪
賈彪字偉節遊京師與郭林宗李元禮等為談論之首
一言一行天下以為準的黨事起彪謂同志曰吾不西
行大難不解即入關設方略天子為之大赦
(案彪己見偉節之功大矣李膺有言吾得免此賈生之謀也何況餘子耶一人逃死禍及萬家同歸于盡)
(究之何益明熹宗時東林黨禍略同漢季使其時有如偉節者為之救援則諸賢之被難不至如是之酷)
(也)
竇憲
憲日益横盡樹其私人於名都大郡河南尹王調漢陽
太守朱厰南陽太守滿殷高丹等皆其賓客
(案憲己見)
楊匡
匡一名章字叔康
(案匡陳留人杜喬故掾喬被禍匡往守衛尸喪詳見謝書范作楊匡謝作楊章俱不載其字)
應奉
奉又刪史記漢書及漢紀三百六十餘年自漢興至其
時凡十七卷名曰漢事
(案奉己見范稱奉著漢書後序多所述載豈即此書耶後世大事記及記事本末諸書皆祖述世叔者也)
劉洪
劉洪字元卓泰山蒙隂人魯王之宗室也延熹中以校
尉應太史徵拜郎中遷常山長史以父憂去官後為上
計掾拜郎中檢東觀著作律歷記遷謁者榖城門候會
稽東部都尉徵還未至領山陽太守卒官洪善筭當世
無偶作七曜術及在東觀與蔡邕共述律歷記考驗天
官及造乾象術十餘年考驗日月與象相應皆傳於世
(案范律歷志熹平中常山長史劉洪上作七曜術甲辰詔屬太史光和二年尚書召榖城門候劉洪勅曰)
(前郎中馮光司徒掾陳晃各訟歷故議郎蔡邕共補續其志今洪其詣修與漢相參云云即此也後世自)
(元郭守敬輩以善筭驗天文其儀器極為巧密至西人利瑪竇入中國而推筭之巧益過前人)
(今上聖明天縦凡三角句股之法推筭精密遠出尋常萬萬雖有天文生日習筭法無能仰窺竒秘者治歷)
(明時超前代遠矣)
范冉
冉去官嘗使兒捃拾麥得五斛鄰人尹臺遺之一斛囑
兒莫道冉後知即令并送六斛言麥已雜矣遂擔不肻
受
(案冉謝書作丹時遭黨禁故推鹿車載妻子捃拾自資而清介仍若此非恒人也范不載)
沮儁
儁為李傕所殺時年二十五其督戰訾寳負其屍而瘞
之
(案儁時為射聲校尉衛乘輿東還傕汜兵來追因罵賊而死後贈弘農太守以旌之見袁宏紀范亦略見)
(董卓傳中)
盧植
尚書盧植將終勅其子彄以禈葬以土穴其子從之
(案植字子榦涿郡涿人馬融高弟子范稱植葬不用棺椁附體單帛而已此云彄以禈考說文彄弓弩耑)
(弦所居也又西京雜記戚姬以百鍊金為彄環無關附身之義豈植但以禈纏束假此為解耶植子毓甚)
(知名)
劉陶
劉陶字子竒拜諫議大夫是時天下日危寇賊方熾陶
憂致崩亂疏陳八事大較言天下大亂皆由宦官詔收
陶繫黃門北寺獄陶對使者曰恨不與伊吕同儔而以
三仁為輩遂閉氣而死
(案陶一名偉潁川潁隂人善著述有中文尚書七曜論匡老子反韓非復孟軻諸書行世范同)
王允
王允字子師世仕州郡為冠盖同郡郭林宗見而竒之
曰王生一目千里王佐才也遂與之友善允仕至司徒
(案允己見目或作日)
李傕等兵入城王允奉天子保宣平樓允謂傕等曰臣
無作威作福將軍乃放縦欲何為乎傕等不應自拜署
傕為揚武將軍汜為揚烈將軍樊稠等皆為中郎將
(案此見范董卓傳李郭之變實允不善撫輯所致然元凶之誅天下快心功大罪小君子諒之)
蔡邕
邕等以和帝以下功德無殊而有過差不應為宗及餘
非宗者追尊三后皆宜毁之因奏議曰漢承亡秦滅學
之後宗廟之制不用周禮每帝即位世輒立一廟不止
於七不列昭穆不定迭毁元皇帝時丞相匡衡御史大
夫貢禹始建大議請依典禮孝文孝武孝宣皆以功德
茂盛為宗不毁孝宣尊崇孝武歷稱世宗中正大臣夏
侯勝等猶執異議不應為宗至孝成皇帝議猶不定太
僕王舜中壘校尉劉歆據不可毁上從其議古人據正
重順不敢私其君若此其至也後遭王莽之亂光武皇
帝受命中興廟稱世祖孝明皇帝聖德聰明政參文宣
廟稱顯宗孝章皇帝至孝烝烝仁恩博大廟稱肅宗皆
方前世得禮之宜自此以下政事多釁權移臣下嗣帝
殷勤各欲褒崇至親而已臣下懦弱莫能執夏侯之直
今聖朝尊古復禮以求厥中誠合禮議元帝世在第八
光武世在第九故以元帝為考廟尊而奉之考明遵述
亦不敢毁孝和以下穆宗威宗之號皆省去五年而再
殷合食於太祖以遵先典議遂施行
(案邕己見范祭祀志載獻帝初平中相國董卓左中郎將蔡邕等奏毁廟議不載此疏盖是時卓枋國政)
(其實邕主此議也夫禮祖有功而宗有德自殷世三宗剏始遂相沿習至於東漢蔑不稱宗唐宋無論已)
(明武熹二主亦皆稱宗其無足憑據盖與諡號等耳子議父臣議君祖龍之言千載乃不敢易青史具在)
(仁暴昭然文武聖神遂為故事毁廟何為)
袁紹
袁紹字本初汝南汝陽人司空逢之孽子出後伯父成
(案范書紹父成五官中郎將紹豪俠得衆專霸諸州天下英雄盖亦使君與操之亞晩年以内寵竝嫡旋)
(至滅亡惜矣)
置郡
建安二十年置漢寧郡
(案范書曹操破張魯定漢中時魯以五斗米教作亂朝廷不能討遂就拜魯鎮夷中郎將領漢寧太守當)
(即以此時置也)
分郡
興平元年分安定之鶉觚右扶風之漆置新平郡
虎見
光和三年正月虎見平樂觀又見憲陵上囓衛士
火災
延熹八年連月火災諸宫寺或一日再一發又夜有訛
言擊鼓相驚陳蕃劉智茂上疏諫曰古之火皆君弱臣
強極隂之變也前始春而獄刑慘故火不炎上前入春
節連寒木冰暴風折樹又八九月州郡竝言隕霜殺菽
春秋晉執季孫行父木為之冰夫氣弘則景星見化錯
則五星開日月蝕為己然災異為方來恐卒有變必於
三朝惟善政可以已之願察臣前言不棄愚忠則元元
幸甚書奏不省
(案五行傳曰棄法律逐功臣殺太子以妾為妻則火不炎上謂火失其性而為災也時變盖應此范不載)
(陳劉疏)
河清
建寧四年二月河水清禱於寵漯
(案黃河清聖人生靈帝以後其解安在此偶然耳無所禱也)
七大水
中平五年山陽梁沛彭城下邳東海琅邪大水
(案范書郡國六水大出袁載七郡疑范誤)
如斗雹
初平四年六月右扶風雹如斗殺人前後雨雹此最為
大時天下潰亂
(案春秋考異郵曰隂氣之專精凝合生雹以妾為妻房袵之内施而不博隂精凝而見成此如斗之雹皆)
(桓靈亂政所致至是見咎徵而漢随亡矣)
六月寒
初平四年六月寒風如冬時時帝流遷失政養奮對策
曰當温而寒刑罰慘也
大水
延平中六州河濟渭洛洧水盛長泛溢傷秋稼
虹
光和元年七月虹晝見御坐玉堂後殿前庭中色青赤
(案此己見薛書張記蔡邕以為此所謂天投蜺引潛潭巴云虹出后妃隂脅王者又云五色迭至照于宫)
(殿有兵革之事范以為其應在何皇后良然)
水暴出
五月河東水暴出漂壊五百餘家
(案范但言山水不詳)
日重
初平三年十月丁夘日有重兩倍
(案吳志載韓馥與袁術書云日重之徵凶出於代郡)
月重暈
興平二年十二月月在太微端門中重暈二珥兩白氣
廣八九寸貫月東西南北
(案范志載永夀延熹中皆有月蝕非其月文疑即同此)
火光
延熹九年京都夜有火光民相驚譟是時宦豎專朝鈎
黨事起上尋無嗣陳蕃竇武為曹節等所&KR0675;天下無復
紀綱
(案范不載鈎黨之應不見咎徵所由)
大寒
光和六年冬大寒北海琅邪井中冰厚尺餘是時羣賊
起天下始亂䜟曰寒者小人暴虐專權居位無道有位
適罰無法又殺無罪其寒必暴殺
(案五行傳曰聽之不聰是謂不謀厥咎急厥罰恒寒鄭康成曰聽曰水水主冬冬氣藏藏氣失故常寒)
木連理
建和二年河東木連理
營頭
怪星晝行名曰營頭行振大誅
(案五行志營頭所墮其下覆軍王尋王邑兵圍昆陽晝有雲氣如壊山墮軍上即此也)
龍死
延熹七年六月河内野王山有龍死長可百餘尺
(案范襄楷傳楷上疏言龍死事指此)
水溢
曹操專政十七年七月大水有水溢二十四年漢水溢
流害民人明年禪位于魏
(案范書以為此庶徵之恒寒也)
後漢書補逸卷十七
