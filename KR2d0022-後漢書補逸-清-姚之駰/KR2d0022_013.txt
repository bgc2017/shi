後漢書補逸卷十三監察御史姚之駰撰
薛瑩後漢書第一
光武論
王莽之際天下雲亂英雄並發其跨州據郡僭制者多
矣人皆有冀於非望然考其聰眀仁勇自無光武儔也
加以寬博容納計慮如神是以任光竇融望風景附馬
援一見覩顔識竒故能以十數年間掃除羣凶清復海
内豈非天人之所輔贊哉古者師不内御而光武命將
皆授以方略使奉圖而進其有違失無不折傷意豈文
史之過乎不然雖聖人其猶病諸
(案此篇簡括精悍自是傑作末叚如神龍掉尾使人不可捉摸更佳范論但敘光武符瑞不及其開剏大)
(略失史體矣)
明帝論
眀帝自在儲宫而聰允之德著矣及臨萬機以身率禮
恭奉遺業一以貫之雖夏啓周成繼體持統無以加焉
是以海内乂安四夷賓服斷獄希少有治平之風號曰
顯宗不亦宜乎
(案永平之政繼美建武雖察慧有餘無傷仁政薛書揄揚竭致未為過也)
章帝北巡
章帝北巡下長平御池陽宫東至高陵造舟至於涇而
還
(案此建初八年事前書音義曰長平坂在池陽南去長安五十餘里則北巡范作西巡為是)
靈帝獵
靈帝光和元年校獵廣成苑
(案范書載帝以光和五年校獵上林苑歷函谷關遂巡狩于廣成苑夫廣成非巡狩之地從校獵是)
王霸白冰
光武至薊上王郎使兵至上發薊晨夜馳騖至下曲陽
滹沱河導吏還言河流澌無船不可渡遣王霸往視實
然霸念恐驚衆即還白冰牢可渡比至冰可乘帝遂得
渡滹沱河
(案此見東觀記文之工拙東觀不如范書此又遜本書矣)
李膺抗志
李膺字元禮潁川襄城人抗志清妙有文武儁才遷司
隸校尉為黨事自殺
(案膺見謝書抗志清妙四字甚雋)
馬防論作樂
上以太常樂丞鮑鄴等上樂事下車騎將軍馬防防奏
言建初二年七月鄴上言王者飲食必道須四時五味
故有食舉之樂所以順天地養神明求福應也移風易
俗莫善於樂樂者天地之和不可久廢今官樂但有太
簇皆不應月律可作十二月均各應其月氣乃能感天
地和氣宜應明帝始令靈臺六律候而未設其門樂經
曰十二月行之所以宣氣豐物也月開斗建之門而奏
歌其律誠宜施行願與待詔嚴崇及能作樂器者共作
治考工給所當詔下太常太常上言作樂器直錢百四
十六萬請太僕作成上奏寢今明詔下臣防臣輒問鄴
及待詔知音律者皆言聖人作樂所以宣氣致和順隂
陽也臣愚以為可順上天之明待因歲首令正發太簇
之律奏雅頌之音以立太平以迎和氣其條貫甚備詔
書以防言下三公
(案防見東觀記夫十二月律以宣氣導和其係至鉅然分寸長短毫釐千里所最難定自京房作准代律)
(後世竟無解人東京已然何論後代牛鐸玉尺縱黍横黍之紛紛也然候氣之法似有驗于聽聲縵室葭)
(灰密其法以試之庶乎有証防亦以律學難明只發太簇一律而十二月之樂遂無傳焉所謂宣氣導和)
(者安在范志不載)
虹見
靈帝光和元年虹晝見御所居崇德後殿前庭中色青
赤
(案此詳見後張紀中)
八俊
李膺王暢荀緄朱寓魏朗劉祐杜楷趙典為八俊
(案此見范黨錮傳序中緄作星楷作密時杜密故太僕荀昱為沛相皆為有司奏捕考楷别無所見緄則)
(畏憚宦官方為子娶常侍女雖為一龍豈得以俊目之從范是)
白波賊
黃巾郭秦等起于西河白波谷時謂之白波賊
(案是時董卓遣中郎將牛輔擊之不能却也范略)
後漢書補逸卷十三
