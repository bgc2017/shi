玉坡奏議卷五
明張原撰
殘惡將臣疏
竊見(原闕)本以閥閱世家承襲伯爵顧乃沉湎
乎紈綺之故習自棄於市井之無賴庸劣無才實非統
帥之器蕩遊不檢大殞家世之風淆瀆閨門行同狗彘
每自假借乎文義動欲依附於儒生剽勦門客之緒餘
緣飾見聞之謭陋累陳戎務巧釣時名探其藴囊空空
無物昔趙括知讀書傳而不知合變卒無救於長平之
坑房琯言事慷慨而祖尚浮誇竟不補於陳濤之戰大
言無實從古為然乃若斯人尤非其比顧其言論豈足
信諶臣訪得近於正月間手自格殺其子(闕)當日送
出燒毁夫父子之間天倫至親禽獸之愚尚知哺呴其
子(闕)亦人也一旦忍而殺之縱使(闕)不肖(闕)亦不宜
至此似此夷倫敗俗悖理滅天(闕)尚得為有人心者乎
即今道路之間口語籍籍相傳唾罵訝為怪事臣愚以
為聖明之世輦轂之下不宜容此無人心之人况可使
之侍左右之地居統御之位邪載推其意則如孔子所
謂是可忍孰不可忍者(闕)將無所不至安望其推親親
仁民之心以優恤軍事攄資父事君之忠以報稱朝廷
也伏望陛下昭示典法儆於有位先將(闕)特賜革黜
再乞勑下兵部密加訪察如果人言不謬更宜付之有
司議之於法庶不道之人無所容於天地間而清談之
士不至誤夫天下事
巡撫憲臣貪暴不職疏
臣訪得巡撫四川都御史(闕)為人便給賦性剛愎
厚貌深情盗名欺世所在之處皆有穢聲自入仕途一
無善政隂而賊物暴以濟貪廣置牙爪恣行漁獵巧立
名目百計營求七府之利檢括不遺三川之民搜索殆
盡怨聲載道民生不堪近該御史楊材劾其信任指揮
等官出入經營有二都爺之號騷擾省城商賈強抑買
貨有畏太監之名虐害屬官而羅織百端竟欲其稱貸
以足賄改徵折色而加耗侵取卒致於收歛以倍前出
錢遍及於軍丁科銀每稱乎修補他如先任巡視浙江
漁獵不免於屠家任應天府丞納賄自擬於糧長兵備
江西則縱強賊行劫而苞苴時行辱知縣鎖項而經旬
綑打彼楊材巡按其地有見必真與臣所聞大略不異
夫都御史大臣也巡撫大任也四川大鎮也陛下託(闕)
以西事(闕)不能仰體聖意專事拊循乃爾罔上營
私害民蠧政無所顧忌一至於此此即古之所謂民賊
先王之所必誅者也豈陛下慎選維良責成共理意耶
况今四川地方凋瘵已極民不聊生窮迫致變理所必
有且去歲(闕)疏薦方面屬僚自布政使而下以賢能
稱者凡八人比臣聞之士林頗有疵議或謂其徇賄賂
之私請或謂其酬經營之故情責實指名每加非笑其
間協人望者纔一二耳既而吏部考察其四人皆以不
謹罷軟果被黜退古人觀人達視其所舉則(闕)為人
從可知巳大臣以人事君之義似不如此律之以法亦
當連坐况可任之久於其位而使之妨賢病國耶伏望
特勑吏部將(闕)早賜罷黜以慰蜀人倒懸延頸之望
以昭朝廷為民設官之意臣比見近日被劾大臣雖顯
然犯公議者陛下不肯直言斥去率皆諭之自陳是固
優禮之意然而罪大過多如(闕)之當黜者王法之所
不宥人心之所切齒又不可一律言也更望陛下亟賜
剛斷不必令之自陳庶在位之人賢者知所畏而不肖
者有所懲天下生民幸甚
早辯奸佞以正人心疏
臣聞人君之禮臣也莫闇於臣其所教人臣之事君也
莫奸於投其所好自古治天下者用人聽言皆自以為
獨斷於吾心之公他人莫得而與也殊不知天下之人
隂伺而默試之日夜矻矻無所不用其心盖必有先意
承𨗳而投其所好者矣人君一或不能以道義力制其
心則亦將取其適耳喜其不逆於心而必有臣其所教
者矣臣其所教則直言忠諫之士日以遠投其所好則
希寵行險之心日以滋二者之勢雖若懸異而胎禍階
亂實以相成所以聖帝明王必先辯其心術之微而逆
制於童牿之時忠臣義士為之扼腕痛恨正言亟攻惟
恐人君誤中其餌而載胥及溺也昨者南京右都御史
(闕)投進集羣議以定大禮奏疏臣嘗取而讀之不
覺扼腕拊膺而痛恨人心之日壊也今大禮已成臣不
敢他有異議至於(闕)心術之微行險希寵而投其所
好者臣不得不推原其意為陛下言之夫大禮之議為
日已久固(闕)所知也桂萼等倡為邪說以奸大禮上
誣天子下侮羣臣得罪祖宗貽羞名教大小臣工方將
指之為奸為佞為邪為妖不欲與之並立於朝亦(闕)
所知也今(闕)啖其殘瀝和其餘吠首鼠兩端遷就其
說承訛襲謬甘附後尾既無顧忌又無愧恥意果何為
者也彼見桂萼等攘臂獻諛已為陛下之所召用殆於
此亦垂涎焉然又不敢明犯公議顯然附之盖亦所謂
高可為六國下不失尉佗計耳小人之心乘時射利不
殊於販夫鬻婦之為大約不過如此臣恐此風不殄而
上下效尤得志者衆而聖化益蠧陛下不可不察而亟
為之處也况其論薦之人如劉績如劉武臣者邪僻無
賴素為士林之所不齒則其肆横胸臆賣直市恩引用
兇邪植黨助逆罪又不可掩矣臣又按(闕)為人偏拗
行事乖詭好訐以傾人務外而自用飾詐矯偽常懷人
取我與之心欺世盗名久熟隂為陽掩之術敭歴中外
荐躋膴官率有穢聞曾無善政臣嘗見主事霍韜貽(闕)
私書備其平生極其醜詆見今傳播為人笑談使(闕)
頗知自愛當亦俯首厚顔决不敢厠縉紳以玷清班
顧猶肯嘵嘵然依人而鳴如此也昔孔子誅少正卯而
數之曰居處足以掫徒成黨談說足以飾褒榮衆強禦
足以反是獨立乃人之奸雄也不可以不除今(闕)於
此數者盖兼有之實孔子之所不容誅者臣請陛下亟
早除之特賜罷斥以息邪說以正人心以杜後弊則幸
甚
玉坡奏議卷五
