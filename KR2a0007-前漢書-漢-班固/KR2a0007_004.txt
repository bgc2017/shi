前漢書卷四
漢蘭臺令史班固撰
唐正議大夫行秘書少監瑯邪縣開國子顔師古注
文帝紀第四
孝文皇帝(荀悅曰諱恒之字曰常應劭曰諡法慈惠愛民曰文宋祁曰景德本民作人)高祖
中子也母曰薄姬(如淳曰姬音怡衆妾之總稱漢官儀曰姬妾數百外戚傳亦曰幸姬戚夫)
(人臣瓚曰漢秩禄令及茂陵書姬並内官也秩比二千石位次婕妤下在八子上師古曰姬者本周之姓貴於)
(衆國之女所以婦人美號皆稱姬焉故左氏傳曰雖有姬姜無棄蕉萃姜亦大國女也後因總謂衆妾為姬史)
(記云高祖居山東時好美姬是也若姬是官號不應云幸姬戚夫人且外戚傳備列后妃諸官無姬職也如云)
(衆妾總稱則近之不當音怡宜依字讀耳瓚說謬也)高祖十一年誅陳豨定代地
立為代王(宋祁曰越夲立字下有子恒二字)都中都十七年秋高后崩
(張晏曰代王之十七年也)諸呂謀為亂欲危劉氏丞相陳平太尉周
勃朱虛侯劉章等共誅之謀立代王語在高后紀高五
王傳大臣遂使人迎代王郎中令張武等議皆曰漢大
臣皆故高帝時將習兵事多謀詐其屬意非止此也(師古)
(曰言常有異志也屬意猶言注意也屬音之欲反)特畏高帝呂太后威耳今已
誅諸呂新喋血京師(服虔曰喋音蹀屣履之蹀如淳曰殺人流血滂沱為喋血師古曰喋)
(音大頰反本字當作蹀蹀謂履涉之耳)以迎大王為名實不可信願稱疾
無往以觀其變中尉宋昌進曰羣臣之議皆非也夫秦
失其政豪傑並起人人自以為得之者以萬數然卒踐
天子位者劉氏也(師古曰卒終也)天下絶望一矣高帝王子弟
地犬牙相制所謂盤石之宗也(師古曰犬牙言地形如犬之牙交相入也)天
下服其彊二矣漢興除秦煩苛約法令施德惠(師古曰約省也)
人人自安難動摇三矣夫以呂太后之嚴立諸呂為三
王擅權專制然而太尉以一節入北軍一呼(師古曰呼叫也音火)
(故反他皆類此)士皆袒左為劉氏畔諸呂卒以滅之此乃天授
非人力也今大臣雖欲為變百姓弗為使(師古曰為音于偽反)其
黨寧能專一邪内有朱虛東牟之親外畏吳楚淮南琅
邪齊代之彊方今高帝子獨淮南王與大王大王又長
賢聖仁孝聞於天下故大臣因天下之心而欲迎立大
王大王勿疑也代王報太后計猶豫未定卜之兆得大
横(應劭曰龜曰兆筮曰卦卜以荆灼龜文正横也)占曰大横庚庚余為天王夏
啓以光(服虔曰庚庚横貌也李竒曰庚庚其繇文也占謂其繇也張晏曰先是五帝官天下老則嬗賢)
(至夏啓始傳嗣能光先君之業文帝亦襲父迹言似啓也師古曰繇音丈救反本作籕籕書也謂讀卜詞宋)
(祁曰江南本注文張晏曰下有横謂無思不服庚更也更更言去諸侯而即帝位也二十字)代王曰
寡人固已為王又何王乎卜人曰所謂天王者乃天子
也於是代王乃遣太后弟薄昭見太尉勃勃等具言所
以迎立王者(師古曰說所以迎代王之意也)昭還報曰信矣無可疑者
代王笑謂宋昌曰果如公言乃令宋昌驂乘(師古曰乘車之法尊)
(者居左御者居中又有一人處車之右以備傾側是以戎事則稱車右其餘則曰驂乘驂者三也蓋取三人為)
(名義耳)張武等六人乘六乘傳(張晏曰傳車六乘也師古曰傳音張戀反)詣長
安至高陵止而使宋昌先之長安觀變昌至渭橋(蘇林曰在)
(長安北三里)丞相已下皆迎昌還報代王乃進至渭橋羣臣
拜謁稱臣代王下拜太尉勃進曰願請間(師古曰間容也猶今言中)
(間也請容暇之頃當有所陳不欲於衆顯論也他皆類此)宋昌曰所言公公言之所
言私王者無私太尉勃乃跪上天子璽代王謝曰至邸
而議之(師古曰郡國朝宿之舍在京師者率名邸邸至也言所歸至也音丁禮反他皆類此)閏月
己酉入代邸(劉攽曰己酉去誅諸呂三十七日矣)羣臣從至上議曰丞
相臣平太尉臣勃大將軍臣武(服虔曰柴武)御史大夫臣蒼
(文穎曰張蒼)宗正臣郢(文穎曰劉郢)朱虛侯臣章東牟侯臣興居
典客臣揭(蘇林曰劉揭也師古曰揭音竭)再拜言大王足下子弘等皆
非孝惠皇帝子(師古曰不詳其有爵位故總謂之子宋祁曰注文不詳南本作不許為長若)
(云不詳其有爵位則高后元年已封三王二侯而弘又為帝非不詳也)不當奉宗廟臣謹
請陰安侯(蘇林曰高帝兄伯妻羹頡侯母丘嫂也晉灼曰若蕭何夫人封為鄼侯也)頃王后
(蘇林曰高帝兄仲妻也仲名喜為代王後廢為郃陽侯子濞為吳王故追諡為頃王如淳曰王子侯表曰郃陽)
(侯喜以子濞為王追謚為頃王頃王后封陰安侯時呂&KR0912;為林光侯蕭何夫人亦為鄼侯又宗室侯表此時無)
(陰安侯知其為頃王后也案漢祠令陰安侯高帝嫂也師古曰諸諡為傾者漢書例作頃字讀皆曰傾)琅
邪王(文穎曰劉澤也)列侯吏二千石議大王高皇帝子宜為嗣
願大王即天子位代王曰奉高帝宗廟重事也寡人不
佞(師古曰不佞不材也)不足以稱(師古曰稱副也音尺孕反其下皆同)願請楚王計
宜者(蘇林曰楚王名交高帝弟也)寡人弗敢當羣臣皆伏固請代王
西鄉讓者三南鄉讓者再(如淳曰讓羣臣也或曰賓主位東西面君臣位南北面故)
(西鄉坐三讓不受羣臣猶稱宜乃更南鄉坐示變即君位之漸也師古曰鄉讀曰嚮)丞相平等皆
曰臣伏計之大王奉高祖宗廟最宜稱雖天下諸侯萬
民皆以為宜臣等為宗廟社稷計不敢忽(師古曰忽怠忘也劉攽)
(曰忽言輕易也)願大王幸聽臣等臣謹奉天子璽符再拜上代
王曰宗室將相王列侯以為其宜寡人寡人不敢辭遂
即天子位羣臣以次侍(師古曰名依職位)使太僕嬰東牟侯興
居先清宮(應劭曰舊典天子行幸所至必遣静室令先案行清靜殿中以虞非常)奉天子
法駕迎代邸(如淳曰法駕者侍中驂乘奉車郎御屬車三十六乘)皇帝即日夕入
未央宮夜拜宋昌為衞將軍領南北軍張武為郎中令
行殿中(師古曰行謂案行也音下更反)還坐前殿下詔曰制詔丞相太
尉御史大夫間者諸呂用事擅權(師古曰間者猶言中間之時也他皆類此)
(宋祁曰景德本無制詔二字)謀為大逆欲危劉氏宗廟頼將相列侯
宗室大臣誅之皆伏其辜朕初即位其赦天下賜民爵
一級女子百戶牛酒(蘇林曰男賜爵女子賜牛酒師古曰賜爵者謂一家之長得之也女)
(子謂賜爵者之妻也率百戶共得牛若干頭酒若干石無定數也)酺五日(服虔曰酺音蒲文穎曰音)
(步漢律三人以上無故羣飲酒罰金四兩今詔横賜得令會聚飲食五日也師古曰酺之為言布也王德布於)
(天下而合聚飲食為酺服音是也字或作脯音義同宋祁曰酺南本浙夲並作餔)
元年冬十月辛亥皇帝見于高廟遣車騎將軍薄昭迎
皇太后于代詔曰前呂産自置為相國呂禄為上將軍
擅遣將軍灌嬰將兵擊齊欲代劉氏嬰留滎陽與諸侯
合謀以誅呂氏呂産欲為不善(宋祁曰呂産南夲浙夲無呂字)丞相
平與太尉勃等謀奪産等軍朱虛侯章首先捕斬産太
尉勃身率襄平侯通持節承詔入北軍典客揭奪呂禄
印(宋祁曰呂禄本浙本無呂字)其益封太尉勃邑萬戶賜金五千
斤丞相平將軍嬰邑各三千戶金二千斤朱虛侯章襄
平侯通邑各二千戶金千斤封典客揭為陽信侯賜金
千斤十二月立趙幽王子遂為趙王徙琅邪王澤為燕
王呂氏所奪齊楚地皆歸之盡除收帑相坐律令(應劭曰帑)
(子也秦法一人有罪并其室家今除此律師古曰帑讀與奴同假借字也)正月有司請蚤建
太子(師古曰蚤古以為早晚字也)所以尊宗廟也詔曰朕既不德上
帝神明未歆饗也(宋祁曰南夲浙夲無也字)天下人民未有㥦志
(應劭曰㥦音篋㥦滿也師古曰㥦快也)今縱不能博求天下賢聖有德之
人而嬗天下焉(晉灼曰嬗古禪字)而曰豫建太子是重吾不德
也(師古曰重謂增益也音直用反他皆類此)謂天下何(師古曰猶言何以稱天下之望)其安
之(師古曰安猶徐也言不宜汲汲耳)有司曰豫建太子所以重宗廟社
稷不忘天下也上曰楚王季父也春秋高閱天下之義
理多矣(如淳曰閱猶更歴也)明於國家之體吳王於朕兄也淮南
王弟也皆秉德以陪朕(文穎曰陪輔也)豈為不豫哉諸侯王宗
室昆弟有功臣多賢及有德義者若舉有德以陪朕之
不能終是社稷之靈天下之福也今不選舉焉而曰必
子(師古曰必將傳位於子)人其以朕為忘賢有德者而專於子(宋)
(祁曰越本專作傳)非所以憂天下也朕甚不取(師古曰不取猶言不用此為善)
(也)有司固請曰古者殷周有國治安皆且千歲(師古曰治安言)
(治理而且安寧也治音丈吏反)有天下者莫長焉(師古曰言上古以來國祚長久無及殷周)
(者也)用此道也(師古曰所以能爾者以承嗣相傳故也)立嗣必子所從來遠
矣高帝始平天下建諸侯為帝者太祖諸侯王列侯始
受國者亦皆為其國祖子孫繼嗣世世不絶天下之大
義也故高帝設之以撫海内(師古曰設置立也謂立此法也)今釋宜建
(師古曰釋捨也宜建為適嗣)而更選於諸侯宗室非高帝之志也更
議不宜(師古曰不當更議)子啓最長(文穎曰景帝名)敦厚慈仁請建以
為太子上乃許之因賜天下民當為父後者爵一級(師古)
(曰雖非已生正嫡但為後者即得賜爵)封將軍薄昭為軹侯(師古曰軹音只)三月
有司請立皇后皇太后曰立太子母竇氏為皇后詔曰
方春和時草木羣生之物皆有以自樂而吾百姓鰥寡
孤獨窮困之人或阽於死亡(服虔曰阽音反坫之坫孟康曰阽音屋檐之檐如淳)
(曰阽近邊欲墮之意師古曰服孟二音並通)而莫之省憂(師古曰省視也)為民父母
將何如其議所以振貸之(師古曰振起也為給貸之令其存立也諸振救振贍其義)
(皆同今流俗作字從貝者非也自别有訓貸音吐戴反)又曰老者非帛不煖非肉
不飽(師古曰煖温也音乃短反)今歲首不時使人存問長老(師古曰存省視)
(也)又無布帛酒肉之賜將何以佐天下子孫孝養其親
今聞吏禀當受鬻者或以陳粟(師古曰稟給也鬻淖糜也給米使為糜鬻也陳)
(久舊也小雅甫田之詩曰我取其陳鬻音之六反淖溺也音女教反)豈稱養老之意哉具
為令(師古曰使其備為修制)有司請令縣道(師古曰或縣或道皆用此制也有蠻夷曰)
(道)年八十已上賜米人月一石肉二十斤酒五斗其九
十已上又賜帛人二疋絮三斤(師古曰絮綿也)賜物及當稟鬻
米者長吏閱視丞若尉致(師古曰長吏縣之令長也若者豫及之詞致者送至也或)
(丞或尉自致之也)不滿九十嗇夫令史致二千石遣都吏循行
(蘇林曰取其都吏有德也如淳曰律說都吏今督郵是也閑惠曉事即為文無害都吏師古曰如說是也行音)
(下孟反)不稱者督之(師古曰循行有不如詔意者二千石察視責罰之)刑者及有
罪耐以上不用此令(蘇林曰一歲為罰作二歲刑以上為耐耐能任其罪也師古曰刑為)
(先被刑也有罪在吏未決者也言八十九十之人雖合加賜其中有被刑罪者不在此賜物令條中也)楚
元王交薨四月齊楚地震二十九山同日崩大水潰出
(師古曰旁決曰潰上湧曰出)六月令郡國無來獻施惠天下諸侯四
夷遠近驩洽乃脩代來功(師古曰自代來時有功者也)詔曰方大臣
誅諸呂迎朕朕狐疑皆止朕(師古曰狐之為獸其性多疑每渡冰河且聽且渡故)
(言疑者而稱狐疑)唯中尉宋昌勸朕朕已得保宗廟已尊昌為
衞將軍(師古曰尊高也高其官秩)其封昌為壯武侯諸從朕六人官
皆至九卿(師古曰張武等)又曰列侯從高帝入蜀漢者六十八
人益邑各三百戶吏二千石以上從高帝潁川守尊等
十人食邑六百戶淮陽守申屠嘉等十人五百戶衞尉
足等十人四百戶封淮南王舅趙兼為周陽侯齊王舅
駟鈞為靖郭侯(如淳曰邑名也六國時齊有靖郭君靖音靜師古曰外戚恩澤侯表云鄔侯駟)
(鈞以齊王舅侯今此云靖郭豈初封靖郭後改為鄔乎鄔音一戶反又音於庶反)故常山丞相
蔡兼為樊侯
二年冬十月丞相陳平薨詔曰朕聞古者諸侯建國千
餘各守其地以時入貢民不勞苦上下驩欣靡有違德
今列侯多居長安邑遠(師古曰所食之邑去長安遠)吏卒給輸費苦
而列侯亦無繇教訓其民(師古曰繇讀與由同)其令列侯之國為
吏及詔所止者遣太子(李竒曰為吏謂為卿大夫者詔所止特以恩愛見留)十一
月癸卯晦日有食之詔曰朕聞之天生民為之置君以
養治之人主不德布政不均則天示之災以戒不治(師古)
(曰治音直吏反)乃十一月晦日有食之適見于天(師古曰適讀曰謫責也音)
(張革反見音胡電反)災孰大焉(師古曰災莫大于此)朕獲保宗廟以微眇之
身託于士民君王之上天下治亂在予一人唯二三執
政猶吾股肱也朕下不能治育羣生上以累三光之明
(師古曰三光日月星也累音力瑞反)其不德大矣令至其悉思朕之過失
(師古曰令謂此詔書)及知見之所不及匄以啓告朕(師古曰匄音蓋匄亦乞也)
(啓開也言以過失開告朕躬是則於朕為恩惠也商書說命曰啓乃心沃朕心)及舉賢良方正
能直言極諫者以匡朕之不逮(師古曰匡正也逮及也不逮者意慮所不及)
因各敕以職任務省繇費以便民(師古曰省減也音所領反繇音傜)朕
旣不能遠德故&KR0832;然念外人之有非(蘇林曰&KR0832;寢視不安貌孟康曰&KR0832;猶)
(介然也非姦非也師古曰孟說是也&KR0832;音下板反宋祁曰蘇林注文&KR0832;字下當有然字)是以設備
未息今縱不能罷邊屯戍又飭兵厚衞(師古曰飭整也音勅)其罷
衞將軍軍太僕見馬遺財足(師古曰遺留也財與纔同纔少也太僕見在之馬今)
(當減留纔足充事而已)餘皆以給傳置(師古曰傳音張戀反置者置傳驛之所因名置也他)
(皆類此宋祁曰傳傳舍置廐置按廣雅云置驛也)春正月丁亥詔曰夫農天下
之本也其開籍田(應劭曰古者天子耕籍田千𤱔為天下先籍者帝王典籍之常也韋昭曰)
(籍借也借民力以治之以奉宗廟且以勸率天下使務農也臣瓚曰景帝詔曰朕親耕后親桑為天下先夲以)
(躬親為義不得以假借為稱也籍謂蹈籍也師古曰瓚說是也國語曰宣王即位不籍千𤱔虢文公諫斯則籍)
(非假借明矣)朕親率耕以給宗廟粢盛(師古曰黍稷曰粢在器曰盛粢音咨)民
謫作縣官及貸種食未入入未備者皆赦之(師古曰種者五榖之)
(種也食者所以為糧食也貸音吐戴反種音之勇反)三月有司請立皇子為諸侯
王詔曰前趙幽王幽死朕甚憐之已立其太子遂為趙
王遂弟辟彊(師古曰辟彊言辟禦彊梁者亦猶辟兵辟非耳辟音必亦反彊音其良反一說辟讀)
(曰闢彊讀曰疆辟疆言開土地也賈誼書曰衞侯朝於周周行人問其名衞侯曰辟彊行人還之曰啓彊辟彊)
(天子之號也諸侯弗得用更其名曰燬則其義两說並通他皆類此)及齊悼惠王子朱虛
侯章東牟侯興居有功可王乃遂立辟彊為河間王章
為城陽王興居為濟北王因立皇子武為代王參為太
原王揖為梁王五月詔曰古之治天下朝有進善之旌
(應劭曰旌幡也堯設之五達之道令民進善也如淳曰欲有進者立於旌下言之)誹謗之木(服虔)
(曰堯作之橋梁交午柱頭也應劭曰橋梁籩板所以書政治之愆失也至秦去之今乃復施也師古曰應說是)
(也)所以通治道而來諫者也今法有誹謗訞言之罪(師古)
(曰高后元年詔除妖言之令今此又有訞言之罪是則中間曾重復設此條也訞與妖同)是使衆臣
不敢盡情而上無由聞過失也將何以來遠方之賢良
其除之民或祝詛上以相約而後相謾(師古曰謾欺也初為要約共行)
(祝詛後相欺誑中道而止無實事也謾音慢又音莫連反劉攽曰祝詛上以相約漢俗如此猶後漢傳云不)
(直者不敢祝少賓也故吏得以為大逆)吏以為大逆其有他言吏又以為
誹謗此細民之愚無知抵死(師古曰抵觸也亦至也)朕甚不取自
今以來有犯此者勿聽治九月初與郡守為銅虎符竹
使符(應劭曰銅虎符第一至第五國家當發兵遣使者至郡合符符合乃聽受之竹使符皆以竹箭五枚)
(長五寸鐫刻篆書第一至第五張晏曰符以代古之圭璋從簡易也師古曰與郡守為符者謂各分其半右留)
(京師左以與之使音所吏反)詔曰農天下之大本也民所恃以生也
而民或不務本而事末故生不遂(師古曰衣食乏絶致有夭喪故不遂其生)
朕憂其然故今兹親率羣臣農以勸之其賜天下民今
年田租之半(師古曰免不收之)
三年冬十月丁酉晦日有食之十一月丁卯晦日有蝕
之詔曰前日詔遣列侯之國辭未行丞相朕之所重其
為朕率列侯之國遂免丞相勃遣就國十二月太尉潁
陰侯灌嬰為丞相罷太尉官屬丞相夏四月城陽王章
薨淮南王長殺辟陽侯審食其(師古曰殺之於其家)五月匈奴入
居北地河南為寇(師古曰北地郡之北黃河之南即白羊所居)上幸甘泉(如淳)
(曰蔡邕云天子車駕所至民臣以為僥幸故曰幸見令長三老官屬親臨軒作樂賜以酒食帛葛越巾佩帶之)
(屬民爵有級數或賜田租之半故因謂之幸也師古曰甘泉在雲陽夲秦林光宫宋祁曰注文賜以酒食帛)
(葛越本無酒葛二字)遣丞相灌嬰擊匈奴匈奴去發中尉材官屬
衞將軍軍長安上自甘泉之高奴(師古曰之往也高奴上郡之縣)因幸
太原見故羣臣皆賜之舉功行賞諸民里賜牛酒(師古曰里)
(别率賜之)復晉陽中都民三歲租(師古曰復音方目反)留游太原十餘
日濟北王興居聞帝之代欲自擊匈奴乃反發兵欲襲
滎陽於是詔罷丞相兵以棘蒲侯柴武為大將軍(臣瓚曰漢)
(帝年紀為陳武此云柴武為有二姓)將四將軍十萬衆擊之祁侯繒賀為
將軍軍滎陽秋七月上自太原至長安詔曰濟北王背
德反上詿誤吏民(師古曰詿亦誤也音卦)為大逆濟北吏民兵未
至先自定及㠯軍城邑降者皆赦之復官爵(師古曰復音扶目反)
與王興居去來者亦赦之(師古曰雖始與興居共反今棄之去而來降者亦赦劉)
(攽曰高帝詔曰與綰居去來歸者赦之今此文亦當云與王興居居去來者赦之蓋脱一居字也)八月
虜濟北王興居自殺赦諸與興居反者
四年冬十二月丞相灌嬰薨夏五月復諸劉有屬籍家
無所與(師古曰復音方目反與音豫)賜諸侯王子邑各二千戶秋九
月封齊悼惠王子七人為列侯絳侯周勃有罪逮詣廷
尉詔獄作顧成廟(服虔曰廟在長安城南文帝作還顧見城故名之應劭曰文帝自為廟制)
(度卑狹若顧望而成猶文王靈臺不日成之故曰顧成賈誼曰因顧成之廟為天下太宗與漢無極如淳曰身)
(存而為廟若尚書之顧命也景帝廟號德陽武帝廟號龍淵昭帝廟號徘徊宣帝廟號樂游元帝廟號長壽成)
(帝廟號陽池師古曰以還顧見城因即為名於義無取又書夲不作城郭字應說近之)
五年春二月地震夏四月除盗鑄錢令(應劭曰聽放民鑄也)更造
四銖錢(應劭曰文帝以五分錢太輕小更作四銖錢文亦曰半两今民間半两錢最輕小者是也)
六年冬十月桃李華十一月淮南王長謀反廢遷蜀嚴
道死(師古曰遷於蜀郡之嚴道行至扶風雍縣在道而死也)
七年冬十月令列侯太夫人夫人諸侯王子及吏二千
石無得擅徵捕(如淳曰列侯之妻稱夫人列侯死子復為列侯乃得稱太夫人子不為列侯不)
(得稱也)夏四月赦天下六月癸酉未央宮東闕罘罳災(如淳)
(曰東闕與其兩旁罘罳皆災也晉灼曰東闕之罘罳獨災也師古曰罘罳謂連闕曲閣也以覆重刻垣墉之處)
(其形罘罳然一曰屏也罘音浮宋祁曰江南本罳作思)
八年夏封淮南厲王長子四人為列侯有長星出于東
方(文穎曰孛彗長三星其占略同然其形象小異孛星光芒短其光四出蓬蓬孛孛也彗星光芒長參參如)
(埽彗長星光芒有一直指或竟天或十丈或三丈或二丈無常也大法孛彗星多為除舊布新火災長星多為)
(兵革事)
九年春大旱
十年冬行幸甘泉將軍薄昭死(鄭氏曰昭殺漢使者文帝不忍加誅使公卿從)
(之飲酒欲令自引分昭不肻使羣臣喪服往哭之乃自殺有罪故言死如淳曰一說昭與文帝博不勝當飲酒)
(侍郎酌為昭少一侍郎譴呵之時此郎下沭昭使人殺之是以文帝使自殺師古曰外戚恩澤侯表云坐殺漢)
(使者自殺鄭說是也宋祁曰師古注文越本無自殺二字)
十一年冬十一月行幸代春正月上自代還夏六月梁
王揖薨匈奴寇狄道
十二年冬十二月河決東郡春正月賜諸侯王女邑各
二千戶二月出孝惠皇帝後宮美人令得嫁三月除關
無用傳(張晏曰傳信也若今過所也如淳曰兩行書繒帛分持其一出入關合之乃得過謂之傳也李)
(竒曰傳棨也師古曰張說是也古者或用棨或用繒帛棨者刻木為合符也傳音張戀反棨音啓)詔曰
道民之路在於務本朕親率天下農十年于今而野不
加辟(師古曰辟讀曰闢開也)歲一不登民有飢色(師古曰登成也言五榖一歲不)
(成則衆庶飢餒是無蓄積故也)是從事焉尚寡而吏未加務也(師古曰從事從)
(農事也)吾詔書數下歲勸民種樹(師古曰樹謂蓺殖也)而功未興是
吏奉吾詔不勤而勸民不明也且吾農民甚苦而吏莫
之省(師古曰省視也)將何以勸焉其賜農民今年租稅之半又
曰孝悌天下之大順也力田為生之本也三老衆民之
師也廉吏民之表也朕甚嘉此二三大夫之行今萬家
之縣云無應令(師古曰無孝悌力田之人可應察舉之令)豈實人情是吏舉
賢之道未備也其遣謁者勞賜三老孝者帛人五匹悌
者力田二匹廉吏二百石以上率百石者三匹(師古曰自二百)
(石以上每百石加三匹也)及問民所不便安而以戶口率置三老孝
悌力田常員(師古曰計戶口之數以率之增置其員廣教化也)令各率其意以
道民焉(師古曰道讀曰導)
十三年春二月甲寅詔曰朕親率天下農耕以供粢盛
皇后親桑以奉祭服其具禮儀(師古曰令立耕桑之禮制也)夏除祕
祝(應劭曰祕祝之官移過于下國家諱之故曰祕也)語在郊祀志五月除肉刑
法語在刑法志六月詔曰農天下之本務莫大焉今厪
身從事(晉灼曰厪古勤字)而有租税之賦是謂本末者無以異
也(李竒曰夲農也末賈也言農與賈俱出租無異也故除田租劉攽曰謂疑當作為字)其於勸
農之道未備其除田之租稅賜天下孤寡布帛絮各有
數
十四年冬匈奴寇邊殺北地都尉卬(師古曰功臣表云鉼侯孫單以父北)
(地都尉卬力戰死事文帝十四年封與此正合然則卬姓孫而徐廣乃云姓叚說者因曰叚會宗即卬之玄孫)
(無所據也會宗漢書有傳班固不云是卬後何從而知之乎)遣三將軍軍隴西北地
上郡中尉周舍為衞將軍郎中令張武為車騎將軍軍
渭北車千乘騎卒十萬人上親勞軍勒兵申教令(師古曰申)
(謂約束之)賜吏卒自欲征匈奴羣臣諫不聽皇太后固要上
乃止(文穎曰要劫也哀痛祝誓之言)於是以東陽侯張相如為大將軍
建成侯董赫内史欒布皆為將軍擊匈奴匈奴走春詔
曰朕𫉬執犧牲珪幣以事上帝宗廟十四年于今歴日
彌長以不敏不明(師古曰敏材識捷疾)而久撫臨天下朕甚自媿
(師古曰媿古愧字)其廣增諸祀壇場珪幣(師古曰築土為壇除地為場幣祭神之帛)
昔先王遠施不求其報望祀不祈其福右賢左戚先民
後已(師古曰以賢為上然後及親也)至明之極也今吾聞祠官祝釐(如淳)
(曰釐福也賈誼傳受釐坐宣室是也師古曰釐本字作禧假借用耳同音僖)皆歸福於朕躬
不為百姓朕甚媿之夫以朕之不德而專鄉獨美其福
百姓不與焉(師古曰與音豫)是重吾不德也(師古曰重音直用反)其令祠
官致敬無有所祈
十五年春黃龍見於成紀(師古曰成紀隴西縣)上乃下詔議郊祀
公孫臣明服色新垣平設五廟(文穎曰公孫臣魯人也應劭曰新垣平趙人也)
(師古曰五廟即下渭陽五帝之廟也)語在郊祀志夏四月上幸雍始郊見
五帝赦天下脩名山大川嘗祀而絶者有司以歲時致
禮九月詔諸侯王公卿郡守舉賢良能直言極諫者上
親策之傅納以言(師古曰傅讀曰敷敷陳其言而納用之)語在鼂錯傳(師古)
(曰錯音千故反)
十六年夏四月上郊祀五帝于渭陽(韋昭曰在渭城師古曰郊祀志云在)
(長安東北非渭城也韋說謬矣)五月立齊悼惠王子六人淮南厲王子
三人皆為王秋九月得玉杯(應劭曰新垣平詐令人獻之)刻曰人主
延壽令天下大酺明年改元
後元年(張晏曰新垣平候日再中以為吉祥故改元年以求延年之祚也宋祁曰按紀年通譜云史)
(記文紀十七年書得玉杯曰人主延夀於是天子更始為元年而不著後字至班固則於此題後元年然則當)
(時玉杯冊中之異但稱元耳史家追書後字以别初元)冬十月新垣平詐覺謀反
(師古曰以詐事發覺自恐被誅因謀反也)夷三族春三月孝惠皇后張氏薨
(張晏曰后黨於呂氏廢處北宮故不曰崩)詔曰間者數年比不登(師古曰比猶頻也)
又有水旱疾疫之災朕甚憂之愚而不明未達其咎意
者朕之政有所失而行有過與(師古曰與讀曰歟音弋於反下皆類此)乃
天道有不順地利或不得人事多失和鬼神廢不享與
何以致此將百官之奉養或費無用之事或多與何其
民食之寡乏也夫度田非益寡而計民未加益(師古曰度謂量)
(計之音徒各反)以口量地其於古猶有餘而食之甚不足者其
咎安在無乃百姓之從事於末以害農者蕃(師古曰末謂工商之)
(業也蕃亦多也音扶元反)為酒醪以靡榖者多(師古曰醪汁滓酒也靡散也醪音來高反)
(靡音糜)六畜之食焉者衆與細大之義吾未能得其中(師古)
(曰中音竹仲反)其與丞相列侯吏二千石博士議之有可以佐
百姓者率意遠思無有所隱(宋祁曰隱字下一有也字)
二年夏行幸雍棫陽宮(蘇林曰棫音域張晏曰秦昭王所作也晉灼曰黃圖在扶風)
六月代王參薨匈奴和親詔曰朕既不明不能遠德使
方外之國或不寧息夫四荒之外不安其生(師古曰戎狄荒服故)
(曰四荒言其荒忽去來無常也爾雅曰孤竹北戶西王母日下謂之四荒)封圻之内勤勞不
處(師古曰圻亦畿字王畿千里不處者不𫉬安居)二者之咎皆自於朕之德薄
而不能達遠也間者累年匈奴並暴邊境多殺吏民邊
臣兵吏又不能諭其内志以重吾不德(師古曰諭曉告也重音直用反)
夫久結難連兵中外之國將何以自寧今朕夙興夜寐
勤勞天下憂苦萬民為之惻怛不安(師古曰惻痛也怛恨也怛音丁曷反)
未嘗一日忘於心故遣使者冠蓋相望結轍於道(韋昭曰使)
(車往還故轍如結也)以諭朕志於單于(師古曰單于匈奴天子之號也單音蟬)今單
于反古之道(師古曰反還也)計社稷之安便萬民之利新與朕
俱棄細過偕之大道(師古曰偕亦俱也之往也趣也)結兄弟之義以全
天下元元之民(師古曰元元善意也)和親以定始于今年
三年春二月行幸代
四年夏四月丙寅晦日有食之五月赦天下免官奴婢
為庶人行幸雍
五年春正月行幸隴西三月行幸雍秋七月行幸代
六年冬匈奴三萬騎入上郡三萬騎入雲中以中大夫
令免為車騎將軍屯飛狐(如淳曰在代郡師古曰中大夫官名其人姓令名免耳此)
(諸將軍下至徐厲皆書姓而徐廣以為中大夫令是官名此說非也據百官表景帝初改衛尉為中大夫令文)
(帝時無此官而中大夫是郎中令屬官秩比二千石)故楚相蘇意為將軍屯句注
(應劭曰山險名也在雁門陰館師古曰句音章句之句)將軍張武屯北地河内太
守周亞夫為將軍次細柳(服虔曰在長安西北如淳曰長安細柳倉在渭北近石徼)
(張揖曰在昆明池南今有柳市是也臣瓚曰一宿曰宿再宿曰信過信為次師古曰匈奴傳云置三將軍軍長)
(安西細柳渭北棘門霸上此則細柳不在渭北揖說是也宋祁曰如淳注文長安字下一有圖字)宗正
劉禮為將軍次霸上祝兹侯徐厲為將軍次棘門(孟康曰在)
(長安北秦時宮門也如淳曰三輔黃圖棘門在横門外也)以備胡夏四月大旱蝗(師古)
(曰蝗即螽也食苗為災今俗呼為簸&KR0008;蝗音胡光反&KR0008;音鍾)令諸侯無入貢弛山澤
(師古曰弛觧也觧而不禁與衆庶同其利)減諸服御損郎吏員發倉庾(應劭曰水)
(漕倉曰庾胡公曰在邑曰倉在野曰庾)以振民民得賣爵
七年夏六月己亥帝崩于未央宮(臣瓚曰帝年二十二即位即位二十三年)
(壽四十六也)遺詔曰朕聞之蓋天下萬物之萌生靡不有死
(師古曰始生者曰萌)死者天地之理物之自然奚可甚哀(師古曰奚何也)
當今之世咸嘉生而惡死厚葬以破業重服以傷生吾
甚不取且朕既不德無以佐百姓今崩又使重服久臨
(師古曰臨哭也音力禁反下云服臨當臨者音並同也)以罹寒暑之數(師古曰罹音離遭也)
哀人父子傷長老之志損其飲食絶鬼神之祭祀以重
吾不德(師古曰重音直用反)謂天下何朕獲保宗廟以眇眇之身
託于天下君王之上(師古曰眇眇猶言細末也)二十有餘年矣賴天
之靈社稷之福方内安寧(臣瓉曰方四方也内中也猶云中外師古曰此說非也直)
(謂方之内耳)靡有兵革(師古曰靡無也)朕既不敏常畏過行以羞先
帝之遺德(師古曰過行行有過失也羞謂忝辱也行音下更反)惟年之久長懼于
不終今乃幸以天年得復供養于高廟朕之不明與嘉
之其奚哀念之有(如淳曰得卒天年已善矣晉灼曰若以朕不明當嘉善朕之儉約何哀念)
(之有也師古曰如晉之說非也與讀曰歟音弋於反帝自言或者豈朕見之不明乎以不可嘉為嘉耳然朕自)
(謂得終天年供養高廟為可嘉之事無所哀念也今俗語猶然其意可曉矣劉攽曰與讀曰歟言得以天年)
(供養於高廟我之不明而蒙此歟是可嘉也其奚哀念乎劉敞同)其令天下吏民令到
出臨三日皆釋服(師古曰令謂此詔文也)無禁取婦嫁女祠祀飲
酒食肉自當給喪事服臨者皆無踐(伏儼曰踐翦也謂無斬衰也孟康曰)
(踐跣也晉灼曰漢語作跣跣徒跣也師古曰孟晉二說是也)絰帶無過三寸無布車
及兵器(應劭曰無以布衣車及兵器也服虔曰不施輕車介士也師古曰應說是也)無發民
哭臨宮殿中殿中當臨者皆以旦夕各十五舉音禮畢
罷非旦夕臨時禁無得擅哭臨以下(師古曰為下棺也音義與高紀同)
服大紅十五日小紅十四日纖七日釋服(服虔曰皆當言大功小功)
(布也纖細布衣也應劭曰紅者中祥大祥以紅為領緣纖者禫也凡三十六日而釋服矣此以日易月也晉灼)
(曰漢書例以紅為功也師古曰紅與功同服晉二說是也此喪制者文帝自率已意創而為之非有取於周禮)
(也何為以日易月乎三年之喪其實二十七月豈有三十六月之文禫又無七月也應氏既失之於前而近代)
(學者因循謬說未之思也劉攽曰文帝制此喪服斷自己葬之後其未葬之前則服斬衰漢諸帝自崩至葬)
(有百餘日者未葬則服不除矣翟方進傳後母終既葬三十六日起視事此其證也說者遂以日易月又不通)
(計葬之日皆大謬也攷之文帝意既葬除重服制大紅小紅所以漸即吉耳又此内有注云傳曰方進供養後)
(母甚篤以身備漢相不敢踰國家之制)它不在令中者皆以此令比類從
事(師古曰言此詔中無文者皆以類比而行事)布告天下使明知朕意霸陵
山川因其故無有所改(應劭曰因山為藏不復起墳山下川流不遏絶就其水名以為)
(陵號)歸夫人以下至少使(應劭曰夫人以下有美人良人八子七子長使少使皆遣歸家)
(重絶人類)令中尉亞夫為車騎將軍屬國悍為將屯將軍(師古)
(曰典屯軍以備非常)郎中令張武為復土將軍(如淳曰主穿壙窴瘞事也師古曰穿)
(壙出土下棺也已而寘之又即以為墳故云復土復反還也音扶目反)發近縣卒萬六千
人發内史卒萬五千人藏郭穿復土屬將軍武(師古曰即張武)
(也)賜諸侯王已下至孝悌力田金錢帛各有數乙巳葬
霸陵(師古曰自崩至葬凡七日也霸陵在長安東南)
贊曰孝文白皇帝即位二十三年宮室苑囿車騎服御無
所增益有不便(宋祁曰便字下疑有者字)輒㢮以利民(師古曰㢮廢㢮音式)
(爾反)嘗欲作露臺召匠計之直百金上曰百金中人十家
之産也(師古曰中謂不富不貧)吾奉先帝宮室嘗恐羞之何以臺
為(師古曰今新豊縣南驪山之頂有露臺鄉極為高顯猶有文帝所欲作臺之處)身衣弋綈(如淳)
(曰弋皂也賈誼曰身衣皂綈師古曰弋黑色也綈厚繒綈音大奚反)所幸愼夫人衣不曳
地帷帳無文繡以示敦朴為天下先治霸陵皆瓦器不
得以金銀銅錫為飾(宋祁曰飾舊作飭當從此夲)因其山不起墳南
越尉佗自立為帝召貴佗兄弟以德懷之佗遂稱臣與
匈奴結和親後而背約入盗令邊備守不發兵深入恐
煩百姓吳王詐病不朝賜以几杖羣臣袁盎等諫說雖
切常假借納用焉(蘇林曰假音休假借音以物借人之借)張武等受賂金
錢覺更加賞賜以媿其心專務以德化民是以海内殷
富興於禮義斷獄數百幾致刑措(應劭曰措置也民不犯法無所刑也師古)
(曰斷獄數百者言普天之下死罪人不過數百幾近也音巨衣反)烏呼仁哉
前漢書卷四
前漢書卷四考證
文帝紀立為代王(臣召南)按監夲作立子恒為代王
非也帝紀中例不書名宋夲作立為代王下注宋祁
曰越本立字下有子恒二字今從宋本
頃王后注時呂&KR0912;為林光侯(臣召南)按林光當作臨
光樊噲傳可證
代王西鄉讓者三南鄉讓者再注即君位之漸也胡
三省曰如淳說非代王所以再讓之意蓋王入代邸
而漢廷羣臣繼至王以賓主禮接之故西鄉羣臣勸
進王凡三讓羣臣遂扶王以正南面之位王又讓者
再耳
當受鬻者或以陳粟注淖溺也(臣照)按宋本無溺也
二字以溺訓淖理不可通溺字當為泥字之訛
以棘蒲侯柴武為大將軍將四將軍(臣召南)按四將
軍昌侯盧卿也共侯盧罷師也寗侯魏遫也深澤侯
趙將夜也見史記將相名臣表
作顧成廟注因即為名監夲脱名字今補
遣三將軍軍隴西北地上郡(臣召南)按上郡將軍昌
侯盧卿也北地將軍寗侯魏遫也隴西將軍隆慮侯
周竈也見匈奴傳
建成侯董赫内史欒布皆為將軍(臣召南)按功臣表
董赫是董渫之子封成侯非建成侯史記曰成侯赤
為内史欒布為將軍是也公卿表於是年書内史董
赤即依史記欒布傳未嘗為内史故公卿表不書此
文建成侯既衍建字以内史連欒布為句亦非實事
前漢書卷四考證
