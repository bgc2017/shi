前漢書卷九十五
漢蘭臺令史班固撰
唐正議大夫行秘書少監琅邪縣開國子顔師古注
西南夷兩粤朝鮮傳第六十五
南夷君長以十數夜郎最大(師古曰後為縣屬䍧柯郡)其西靡莫之
屬以十數滇最大(師古曰地有滇池因為名也滇音顚)自滇以北君長以
十數卭都最大(師古曰今之卭州本其地)此皆椎結(師古曰椎音直追反結讀曰髻)
(為髻如椎之形也陸賈傳及貨殖傳皆作魋字音義同耳此下朝鮮傳亦同)耕田有邑聚其
外西自桐師以東北至葉楡(師古曰葉楡澤名因以立號後為縣屬益州郡)名
為巂昆眀(師古曰巂即今之巂州也昆明又在其西南卽今之南寧州諸□所居是其地也巂音髓)
編髮(師古曰編音步典反)隨畜移徙亡常處亡君長地方可數千
里自巂以東北君長以十數徙莋都最大(師古曰徙及莋都二國也)
(徙後為徙縣屬蜀郡莋都後為沈黎郡徙音斯莋音材各反)自莋以東北君長以十
數冉駹最大(師古曰今䕫州開州首領多姓冉者本皆冉種也駹音尨)其俗或土著
或移徙(師古曰土著謂有常居著於土地也著音直略反)在蜀之西自駹以東
北君長以十數白馬最大皆氐類也此皆巴蜀西南外
蠻夷也始楚威王時使將軍莊蹻將兵循江上(師古曰循順也)
(謂緣江而上也蹻音居略反)略巴黔中以西(師古曰黔中即今黔州是其地本巴人也)莊
蹻者楚莊王苖裔也蹻至滇池方三百里(師古曰地理志益州滇池)
(縣其澤在西北華陽國志云澤下流淺狹狀如倒池故曰滇池)旁平地肥饒數千里(師古)
(曰池旁之地也)以兵威定屬楚欲歸報會秦擊奪楚巴黔中郡
道塞不通因迺以其衆王滇變服從其俗以長之(師古曰為)
(其長帥也)秦時嘗破略通五尺道(師古曰其處險阸故道纔廣五尺)諸此國
頗置吏焉十餘歲秦滅及漢興皆棄此國而開蜀故徼
(師古曰西南之徼猶北方塞也徼音工釣反)巴蜀民或竊出商賈取其莋馬
僰僮旄牛以此巴蜀殷富建元六年大行王恢擊東粤
東粤殺王郢以報恢因兵威使番陽令唐蒙風曉南粤
(師古曰番音蒲何反風讀曰諷)南粤食蒙蜀枸醬(晉灼曰枸音矩劉德曰枸樹如桑其椹長)
(二三寸味酢取其實以為醬美蜀人以為珍味師古曰劉說非也子形如桑椹耳緣木而生非樹也子又不長)
(二三寸味尤辛不酢今宕渠則有之食讀曰飤)蒙問所從來曰道西北牂柯江
(師古曰道由也由此而來)江廣數里出番禺城下(師古曰番音普安反禺音隅)蒙
歸至長安問蜀賈人獨蜀出枸醬多持竊出市夜郎夜
郎者臨牂柯江江廣百餘步足以行船南粤以財物役
屬夜郎西至桐師然亦不能臣使也蒙迺上書說上曰
南粤王黃屋左纛(師古曰言為天子之車服)地東西萬餘里名為外
臣實一州主今以長沙豫章往水道多絶難行竊聞夜
郎所有精兵可得十萬浮船牂柯出不意此制粤一奇
也誠以漢之強巴蜀之饒通夜郎道為置吏甚易上許
之乃拜蒙以郎中將(劉攽曰當作中郎將後使相如以郎中將往諭同)將千人
食重萬餘人(師古曰食粮及衣重也重音直用反)從巴莋關入遂見夜郎
侯多同(師古曰多同其侯名也)厚賜諭以威德約為置吏使其子
為令(師古曰比之於漢縣也)夜郎旁小邑皆貪漢繒帛以為漢道
險終不能有也迺且聽蒙約還報迺以為犍為郡發巴
蜀卒治道自僰道指牂柯江蜀人司馬相如亦言西夷
卭莋可置郡使相如以郎中將往諭皆如南夷為置一
都尉十餘縣屬蜀當是時巴蜀四郡通西南夷道載轉
相饟(師古曰饟古餉字)數歲道不通士罷餓餧離暑溼死者甚
衆(師古曰罷讀曰疲餧饑也離遭也餧音能賄反)西南夷又數反發兵興擊耗
費亡功(師古曰耗損也音呼到反)上患之使公孫弘往視問焉還報
言其不便及弘為御史大夫時方築朔方據河逐胡弘
等因言西南夷為害(師古曰言通西南夷大為損害)可且罷專力事匈
奴上許之罷西夷獨置南夷兩縣一都尉稍令犍為自
保就(師古曰令自保守且脩成其郡縣)及元狩元年博望侯張騫言使
大夏時見蜀布卭竹杖問所從來曰從東南身毒國(師古)
(曰即天竺也亦曰捐篤也)可數千里得蜀賈人市或聞卭西可二千
里有身毒國騫因盛言大夏在漢西南慕中國患匈奴
隔其道誠通蜀身毒國道便近又亡害於是天子廼令
王然于柏始昌呂越人等十餘輩閒出西南夷(師古曰求閒隙)
(而出也)指求身毒國至滇滇王當羌廼留為求道(師古曰當羌滇)
(王名宋祁曰遷史當作嘗注云嘗一作賞)四歲餘(宋祁曰据遷史當云為求道西此四字當屬上)
(句作西)皆閉昆明莫能通(師古曰為昆明所閉塞)滇王與漢使言漢
孰與我大(師古曰與猶如)及夜郎侯亦然各自以一州王不知
漢廣大使者還因盛言滇大國足事親附(師古曰言可專事招來之)
(令其親附)天子注意焉及至南粤反上使馳義侯因犍為發
南夷兵且蘭君恐遠行旁國虜其老弱(師古曰恐發兵與漢行後其國)
(空虛而旁國來寇鈔取其老弱也且音子餘反)乃與其衆反殺使者及犍為太
守漢廼發巴蜀罪人嘗擊南粤者八校尉擊之會越已
破漢八校尉不下中郎將郭昌衛廣引兵還行誅隔滇
道者且蘭(師古曰言因軍行而便誅之也)斬首數萬遂平南夷為䍧柯
郡夜郎侯始倚南粤南粤已滅還誅反者(師古曰謂軍還而誅且蘭)
夜郎遂入朝上以為夜郎王南粤破後及漢誅且蘭卭
君并殺莋侯冉駹皆震恐請臣置吏以卭都為粤巂郡
莋都為沈黎郡冉駹為文山郡廣漢西白馬為武都郡
使王然于以粤破及誅南夷兵威風諭滇王入朝(師古曰風)
(讀曰諷)滇王者其衆數萬人其旁東北勞深靡莫皆同姓
相仗未肻聽(師古曰仗猶倚也相依倚為援而不聽滇王入朝也仗音直亮反)勞莫數
侵犯使者吏卒元封二年天子發巴蜀兵擊滅勞深靡
莫以兵臨滇滇王始首善以故弗誅(師古曰言初始以來常有善意)滇
王離西夷(師古曰言東嚮事漢)滇舉國降(劉攽口多一滇字宋祁曰郭本無滇字)
請置吏入朝於是以為益州郡賜滇王王印復長其民
(師古曰為之長帥)西南夷君長以百入(宋祁曰百入越本作數謝本作入)獨夜
郎滇受王印滇小邑也最寵焉後二十三歲孝昭始元
元年益州廉頭姑繒民反殺長吏牂柯談指同並等二
十四邑凡三萬餘人皆反(師古曰並音伴)遣水衡都尉發蜀郡
犍為犇命萬餘人(師古曰犇古奔字奔命解在昭紀)擊牂柯大破之後
三歲姑繒葉榆復反遣水衡都尉呂辟胡將郡兵擊之
(師古曰辟音璧)辟胡不進蠻夷遂殺益州太守乘勝與辟胡戰
士戰及溺死者四千餘人眀年復遣軍正王平與大鴻
臚田廣明等並進大破益州斬首捕虜五萬餘級獲畜
産十餘萬上曰鉤町侯亡波率其邑君長人民擊反者
(師古曰鉤音鉅于反町音大鼎反)斬首捕虜有功其立亡波為鉤町王
大鴻臚廣明賜爵關内侯食邑三百戶後間歲武都氐
人反(師古曰間歲隔一歲)遣執金吾馬適建龍頟侯韓增與大鴻
臚廣明將兵擊之至成帝河平中夜郎王興與鉤町王
禹漏卧侯俞更舉兵相攻(孟康曰漏卧夷邑名後為縣師古曰俞音踰更互也音工)
(衡反)牂柯太守請發兵誅興等議者以為道遠不可擊廼
遣大中大夫蜀郡張匡持節和解興等不從命刻木象
漢吏立道旁射之杜欽說大將軍王鳳曰大中大夫匡
使和解蠻夷王侯王侯受詔已復相攻輕易漢使不憚
國威其效可見恐議者選耎復守和解(師古曰選耎怯不前之意也選)
(音息兖反耎音人兖反)太守察動静有變廼以聞如此則復曠一
時(師古曰曠空也一時三月也言空廢一時不早發兵也)王侯得收獵其衆申固
其謀黨助衆多各不勝忿必相殄滅自知罪成狂犯守
尉(師古曰言起狂悖之心而殺守尉也)遠臧温暑毒草之地雖有孫吳將
賁育士(師古曰孫孫武也吳吴𧺫也賁孟賁也育夏育也)若入水火往必焦沒
知勇亡所施屯田守之費不可勝量宜因其罪惡未成
未疑漢家加誅隂勅旁郡守尉練士馬(師古曰練簡也)大司農
豫調榖積要害處(師古曰調發也要害者在我為要於敵為害也調音徒釣反)選任
職太守往以秋涼時入誅其王侯尤不軌者即以為不
毛之地亡用之民聖王不以勞中國(師古曰卽猶若也不毛言不生草木)
宜罷郡放棄其民絶其王侯勿復通如以先帝所立累
世之功不可墮壞(師古曰如亦若也墮毀也音火規反)亦宜因其萌牙早
斷絕之及已成形然後戰師則萬姓被害大將軍鳳於
是薦金城司馬陳立為牂柯太守立者臨卭人前為連
然長不韋令(蘇林曰皆益州縣也)蠻夷畏之及至牂柯諭告夜郎
王興興不從命立請誅之未報廼從吏數十人出行縣
(師古曰行音下更反)至興國且同亭(師古曰且音子餘反)召興興將數千人
往至亭從邑君數十人入見立立數責因斷頭(師古曰數音所)
(具反)邑君曰將軍誅亡狀為民除害願出曉士衆以興頭
示之皆釋兵降(師古曰釋解也)鉤町王禹漏卧侯俞震恐入粟
千斛牛羊勞吏士立還歸郡興妻父翁指與興子邪務
收餘兵迫脅旁二十二邑反至冬立奏募諸夷與都尉
長史分將攻翁指等翁指據阸為壘立使奇兵絶其饟
道縱反間以誘其衆(師古曰間音居莧反)都尉萬年曰兵久不決
費不可共(師古曰共讀曰供)引兵獨進敗走趨立營(師古曰趨讀曰趣趣)
(向也)立怒叱戲下令格之(師古曰戲音許宜反又音麾解在高紀及灌夫傳)都尉
復還戰立引兵救之時天大旱立攻絶其水道蠻夷共
斬翁指持首出降立已平定西夷徵詣京師會巴郡有
盗賊復以立為巴郡太守秩中二千石居賜爵左庶長
(師古曰第十爵也)徙為天水太守勸民農桑為天下最賜金四
十斤入為左曹衛將軍護軍都尉卒官王莽簒位改漢
制貶鉤町王以為侯王邯怨恨(師古曰邯其王名也邯音酣)牂柯大
尹周欽詐殺邯邯弟承攻殺欽州郡擊之不能服三邊
蠻夷愁擾盡反復殺益州大尹程隆莽遣平蠻將軍馮
茂發巴蜀犍為吏士賦斂取足於民以擊益州出入三
年疾疫死者什七巴蜀騷動莽徵茂還誅之更遣寧始
將軍廉丹與庸部牧史熊(師古曰莽改益州為庸部)大發天水隴西
騎士廣漢巴蜀犍為吏民十萬人轉輸者合二十萬人
擊之始至頗斬首數千其後軍糧前後不相及士卒饑
疫三歲餘死者數萬而粤嶲蠻夷任貴亦殺太守枚根
自立為卭榖王(師古曰枚根太守之姓名)會莽敗漢興誅貴復舊號
云(師古曰此漢興者謂光武中興也)
南粤王趙佗眞定人也(師古曰眞定本趙國之縣也佗音徒何反)秦并天下
略定揚粤(師古曰本揚州之分故云揚粤)置桂林南海象郡以適徙民
與粤雜處(師古曰適讀曰讁讁有罪者徙之於越地與其土人雜居)十三歲至二世
時南海尉任囂病且死(師古曰囂音敖)召龍川令趙佗(師古曰龍川南)
(海之縣也卽今之循州)語曰聞陳勝等作亂豪傑叛秦相立南海
辟遠恐盗兵侵此(師古曰辟讀曰僻)吾欲興兵絶新道(師古曰秦所開)
(越道也)自備待諸侯變會疾甚且番禺負山險阻(師古曰負背也)
南北東西數千里頗有中國人相輔此亦一州之主可
為國郡中長吏亡足與謀者故召公告之卽被佗書行
南海尉事(師古曰被加也音皮義反)囂死佗即移檄告横浦陽山湟
谿關(師古曰湟音皇)曰盗兵且至急絕道聚兵自守因稍以法
誅秦所置吏以其黨為守假(師古曰令為郡縣之職或守或假也)秦已滅
佗卽擊幷桂林象郡自立為南粤武王高帝已定天下
為中國勞苦故釋佗不誅(師古曰釋置也)十一年遣陸賈立佗
為南粤王與剖符通使使和輯百粤(師古曰輯與集同)毋為南
邊害與長沙接境高后時有司請禁粤關市鐵器佗曰
高皇帝立我通使物今高后聽讒臣别異蠻夷鬲絕器
物(師古曰鬲與隔同)此必長沙王計欲倚中國(師古曰倚音於綺反)擊滅
南海幷王之自為功也於是佗乃自尊號為南武帝發
兵攻長沙邊敗數縣焉高后遣將軍隆慮侯竈擊之(師古)
(曰周竈也慮音廬)會暑溼士卒大疫兵不能隃領(師古曰隃與踰同下皆類)
(此)歲餘高后崩即罷兵佗因此以兵威財物賂遺閩粤
西甌駱役屬焉(師古曰西甌即駱越也言西者以别東甌也宋祁曰甌集韻於口反駱越種)
(也)東西萬餘里廼乘黃屋左纛稱制與中國侔(師古曰侔等也)
文帝元年初鎮撫天下使告諸侯四夷從代來即位意
諭盛德焉(師古曰言不以威武加於遠方也)廼為佗親冡在眞定置守
邑(師古曰親謂父母也)歲時奉祀召其從昆弟尊官厚賜寵之詔
丞相平舉可使粤者平言陸賈先帝時使粤上召賈為
大中大夫謁者一人為副使賜佗書曰皇帝謹問南粤
王甚苦心勞意朕高皇帝側室之子(師古曰言非正嫡所生也)棄外
奉北藩于代道里遼遠壅蔽樸愚未嘗致書(師古曰言未得通使)
(於越)高皇帝棄羣臣孝惠皇帝即世高后自臨事不幸有
疾日進不衰(師古曰言疾病益甚也)以故誖暴乎治(師古曰誖乖也音布内反)
諸呂為變故亂法不能獨制廼取它姓子為孝惠皇帝
嗣賴宗廟之靈功臣之力誅之已畢朕以王侯吏不釋
之故(孟康曰辭讓帝位不見置也)不得不立今即位乃者聞王遺將
軍隆慮侯書求親昆弟請罷長沙兩將軍(師古曰佗之昆弟在故鄉)
(者求訪之而兩將軍將兵擊越者請罷之以賓附於漢也言親昆弟者謂有服屬者也)朕以王書
罷將軍博陽侯親昆弟在真定者已遣人存問脩治先
人冡前日聞王發兵於邊為寇災不止當其時長沙苦
之南郡尤甚雖王之國庸獨利乎(師古曰言越兵寇邊長沙南郡皆厭苦之)
(而漢軍亦當相拒方有戰鬭於越亦非利也)必多殺士卒傷良將吏寡人之
妻孤人之子獨人父母得一亡十朕不忍為也朕欲定
地犬牙相入者以問吏吏曰高皇帝所以介長沙土也
(師古曰介隔也)朕不能擅變焉吏曰得王之地不足以為大得
王之財不足以為富服領以南王自治之(蘇林曰領山名也如淳曰)
(長沙南界也)雖然王之號為帝兩帝並立亡一乘之使以通
其道是爭也爭而不讓仁者不為也願與王分棄前患
(師古曰彼此共棄故云分)終今以來通使如故(師古曰從今通使至於終久故云終今以)
(來也)故使賈馳諭告王朕意王亦受之毋為寇災矣上褚
五十衣中褚三十衣下褚二十衣遺王(師古曰以綿裝衣曰褚上中下)
(者綿之多少薄厚之差也褚音竹呂反)願王聽樂娛憂存問鄰國(師古曰謂東越)
(及甌駱等)陸賈至南粤王恐乃頓首謝願奉明詔長為藩臣
奉貢職於是下令國中曰吾聞兩雄不俱立兩賢不並
世漢皇帝賢天子自今以來去帝制黃屋左纛因為書
稱蠻夷大長老夫臣佗昧死再拜上書皇帝陛下老夫
故粤吏也高皇帝幸賜臣佗璽以為南粤王使為外臣
時内貢職(師古曰言以時輸入貢職)孝惠皇帝即位義不忍絕所以
賜老夫者甚厚高后自臨用事近細士信讒臣(師古曰細士猶)
(言小人也)别異蠻夷出令曰毋予蠻夷外粤金鐵田器馬牛
羊(師古曰言非中國故云外越)即予予牡毋與牝(師古曰恐其蕃息)老夫處
辟馬牛羊齒已長(師古曰辟讀曰僻齒已長謂老也)自以祭祀不脩有
死罪使内史藩中尉高御史平凡三輩上書謝過皆不
反又風聞老夫父母墳墓已壞削兄弟宗族已誅論(師古)
(曰風聞聞風聲)吏相與議曰今内不得振於漢外亡以自高異
(師古曰振𧺫也)故更號為帝自帝其國非敢有害於天下也高
皇后聞之大怒削去南粤之籍使使不通老夫竊疑長
沙王讒臣故敢發兵以伐其邊且南方卑溼蠻夷中西
有西甌其衆半羸(師古曰羸謂劣弱也)南面稱王東有閩粤其衆
數千人亦稱王西北有長沙其半蠻夷亦稱王(師古曰言長沙)
(之國半雜蠻夷之人)老夫故敢妄竊帝號聊以自娛老夫身定百
邑之地東西南北數千萬里帶甲百萬有餘然北面而
臣事漢何也不敢背先人之故老夫處粤四十九年于
今抱孫焉然夙興夜寐寢不安席食不甘味目不視靡
曼之色耳不聽鐘鼓之音者以不得事漢也今陛下幸
哀憐復故號(師古曰復音扶目反)通使漢如故老夫死骨不腐改
號不敢為帝矣謹北面因使者獻白璧一䨇翠鳥千犀
角十紫貝五百桂蠧一器(應劭曰桂樹中蝎蟲也蘇林曰漢舊常以獻陵廟載以赤)
(轂小車師古曰此蟲食桂故味辛而漬之以蜜食之也蟲音丁故反)生翠四十䨇孔雀二
䨇昧死再拜以聞皇帝陛下陸賈還報文帝大說(師古曰說)
(讀曰悅)遂至孝景時稱臣遣使入朝請(師古曰請音才性反)然其居
國竊如故號其使天子稱王朝命如諸侯至武帝建元
四年佗孫胡為南粤王立三年閩粤王郢興兵南擊邊
邑粤使人上書曰兩粤俱為藩臣毋擅興兵相攻擊今
東粤擅興兵侵臣臣不敢興兵唯天子詔之於是天子
多南粤義(師古曰多猶重也)守職約(師古曰守藩臣之職而不踰約制)為興師
遣兩將軍往討閩粤兵未隃領閩粤王弟餘善殺郢以
降於是罷兵天子使嚴助往諭意南粤王胡頓首曰天
子廼興兵誅閩粤死亡以報德遣太子嬰齊入宿衞謂
助曰國新被寇使者行矣胡方日夜裝入見天子助去
後其大臣諫胡曰漢興兵誅郢亦行以驚動南粤且先
王言事天子期毋失禮要之不可以怵好語入見(師古曰怵)
(誘也不可被誘怵以好語而入漢朝也怵音先幸反)入見則不得復歸亡國之埶
也於是胡稱病竟不入見後十餘歲胡實病甚太子嬰
齊請歸胡薨諡曰文王嬰齊嗣立即臧其先武帝文帝
璽(李奇曰去其僭號)嬰齊在長安時取邯鄲摎氏女(師古曰摎音居虬反)
生子興及即位上書請立摎氏女為后興為嗣漢數使
使者風諭(師古曰風讀曰諷諷諭令入朝)嬰齊猶尚樂擅殺生自恣懼
入見要以用漢法比内諸侯固稱病遂不入見遣子次
公入宿衞嬰齊薨諡為明王太子興嗣立其母為太后
太后自未為嬰齊妻時曾與霸陵人安國少季通(師古曰姓)
(安國字少季)及嬰齊薨後元鼎四年漢使安國少季諭王王
太后入朝令辯士諫大夫終軍等宣其辭勇士魏臣等
輔其決(師古曰助令決策也)衞尉路博德將兵屯桂陽待使者王
年少太后中國人安國少季往復與私通國人頗知之
多不附太后太后恐亂起亦欲倚漢威(師古曰倚音於綺反)勸王
及幸臣求内屬即因使者上書請比内諸侯三歲壹朝
除邊關於是天子許之賜其丞相呂嘉銀印及内史中
尉太傅印餘得自置(師古曰丞相内史中尉太傅之外皆任其國自選置不受漢之印綬)
除其故黥劓刑用漢法諸使者皆留填撫之(師古曰填音竹刃反)
王王太后飭治行裝重資為入朝具相呂嘉年長矣相
三王宗族官貴為長吏七十餘人男盡尚王女女盡嫁
王子弟宗室及蒼梧秦王有連(孟康曰蒼梧越中王自名為秦王連親婚也晉)
(灼曰秦王即下趙光也趙本與秦同姓故曰秦王)其居國中甚重粤人信之多
為耳目者得衆心愈於王(師古曰愈勝也)王之上書數諫止王
王不聽有畔心數稱病不見漢使者使者注意嘉埶未
能誅王王太后亦恐嘉等先事發欲介使者權謀誅嘉
等(師古曰介恃也)置酒請使者大臣皆侍坐飲嘉弟為將將卒
居宫外酒行太后謂嘉南粤内屬國之利而相君苦不
便者何也以激怒使者使者狐疑相杖遂不敢發(師古曰杖)
(音直亮反)嘉見耳目非是(師古曰異於常也)即趨出太后怒鏦嘉以
矛(師古曰鏦謂撞刺之也音䆫宋祁曰正文鏦字上别本有欲字)王止太后嘉遂出
介弟兵就舍(李奇曰介被也師古曰介甲也被甲而自衛也弟兵即上所云弟將卒居外者)稱
病不肻見王及使者廼隂謀作亂王素亡意誅嘉嘉知
之以故數月不發太后獨欲誅嘉等力又不能天子聞
之罪使者怯亡決又以為王王太后已附漢獨呂嘉為
亂不足以興兵欲使莊參以二千人往參曰以好往數
人足以武往二千人亡足以為也辭不可天子罷參兵
郟壯士故濟北相韓千秋(師古曰潁川郟縣人也郟音夾)奮曰以區區
粤又有王應獨呂嘉為害願得勇士三百人必斬嘉以
報於是天子遣千秋與王太后弟摎樂將二千人往入
粤境呂嘉廼遂反下令國中曰王年少太后中國人又
與使者亂專欲内屬盡持先王寶入獻天子以自媚多
從人行至長安虜賣以為僮奴自脫一時利亡顧趙氏
社稷為萬世慮之意迺與其弟將卒攻殺太后王盡殺
漢使者遣人告蒼梧秦王及其諸郡縣立明王長男粤
妻子術陽侯建德為王而韓千秋兵之入也破數小邑
其後粤直開道給食(師古曰縱之令深入然後誅滅之)未至番禺四十
里粤以兵擊千秋等滅之使人函封漢使節置塞上好
為謾辭謝罪(師古曰謾誑也音慢又音莫連反)發兵守要害處於是天
子曰韓千秋雖亡成功亦軍鋒之冠(師古曰言最為首也)封其子
延年為成安侯摎樂其姊為王太后首願屬漢封其子
廣德為龒侯(晉杓曰龒古龍字)乃赦天下曰天子微弱諸侯力
政譏臣不討賊(師古曰力政謂以兵力相加也譏臣不討賊者春秋之義)呂嘉建德
等反自立晏如(師古曰言自相置立而心安泰無恐懼)令粤人及江淮以
南樓船十萬師往討之元鼎五年秋衞尉路博德為伏
波將軍出桂陽下湟水(師古曰湟音皇)主爵都尉楊僕為樓船
將軍出豫章下横浦故歸義粤侯二人為戈船下瀨將
軍(師古曰從粤來歸義而漢封之)出零陵或下離水或抵蒼梧使馳義
侯因巴蜀罪人發夜郎兵下牂柯江咸會番禺六年冬
樓船將軍將精卒先陷尋陿破石門得粤船粟因推而
前挫粤鋒以粤數萬人(劉敞曰挫粤鋒以粤多一粤字)待伏波將軍
伏波將軍將罪人道遠後期與樓船會廼有千餘人遂
俱進樓船居前至番禺建德嘉皆城守樓船自擇便處
居東南面伏波居西北面會暮樓船攻敗粤人縱火燒
城粤素聞伏波莫不知其兵多少(師古曰莫讀曰暮)伏波廼為
營(師古曰設營壘以待降者)遣使招降者賜印綬復縱令相招(師古曰來)
(降者即賜以侯印而放令還更相招諭之也劉奉世曰何必侯印耶)樓船力攻燒敵(師古)
(曰力盡力也)反敺而入伏波營中(師古曰敺與驅同)遲旦城中皆降
伏波(師古曰遲音丈二反解在高紀)呂嘉建德以夜與其屬數百人亡
入海伏波又問降者知嘉所之遣人追故其校司馬蘇
宏得建德為海常侯(師古曰校之司馬若今行軍總管司馬也)粤即都稽得
嘉為臨蔡侯(孟康曰越中所自置郎也師古曰稽音雞)蒼梧王趙光與粤王
同姓聞漢兵至降為隨桃侯及粤揭陽令史定降漢為
安道侯(蘇林曰揭音羯南海縣)粤將畢取以軍降為膫侯(師古曰越將姓)
(畢名取也功臣表膫屬南陽音來彫反)粤桂林監居翁(服虔曰桂林部監也姓居名翁)諭
告甌駱四十餘萬口降為湘城侯戈船下瀨將軍兵及
馳義侯所發夜郎兵未下南粤已平遂以其地為儋耳
珠崖南海蒼梧鬱林合浦交阯九眞日南九郡伏波將
軍益封樓船將軍以推鋒陷堅為將梁侯自尉佗王凡
五世九十三歲而亡
閩粤王無諸及粤東海王搖其先皆粤王句踐之後也
姓騶氏秦幷天下廢為君長以其地為閩中郡(師古曰即今之)
(泉州建安是也)及諸侯畔秦無諸搖率粤歸番陽令吳芮所謂
番君者也(師古曰吳芮號也番音蒲河反)從諸侯滅秦當是時項王主
命不王也(孟康曰主號命諸侯不王無諸搖等也)以故不佐楚漢擊項籍
無諸搖帥粤人佐漢漢五年復立無諸為閩粤王王閩
中故地都冶(師古曰地名即侯官縣是也冶音弋者反)孝惠三年舉高帝時
粤功(師古曰追論其功)曰閩君搖功多其民便附廼立搖為東
海王都東甌世號曰東甌王后數世(師古曰后與後同古通用字)孝
景三年吳王濞反欲從閩粤(師古曰招粤令從也)閩粤未肻行獨
東甌從及吳破東甌受漢購殺吳王丹徒以故得不誅
吳王子駒亡走閩粤怨東甌殺其父常勸閩粤擊東甌
建元三年閩粤發兵圍東甌東甌使人告急天子天子
問太尉田蚡蚡對曰粤人相攻擊固其常不足以煩中
國往救也中大夫嚴助詰蚡言當救天子遣助發會稽
郡兵浮海救之語具在助傳漢兵未至閩粤引兵去東
粤請舉國徙中國廼悉與衆處江淮之間六年閩粤擊
南粤南粤守天子約不敢擅發兵而以聞上遣大行王
恢出豫章大司農韓安國出會稽皆為將軍兵未隃領
閩粤王郢發兵距險其弟餘善與宗族謀曰王以擅發
兵不請故天子兵來誅漢兵衆強即幸勝之後來益多
(師古曰言漢地廣大兵衆強盛今雖勝之後必更來也)滅國乃止今殺王以謝天
子天子罷兵固國完不聽廼力戰不勝即亡入海皆曰
善即鏦殺王(師古曰鏦音初江反)使使奉其頭致大行大行曰所
為來者誅王王頭至不戰而殞利莫大焉廼以便宜案
兵告大司農軍而使使奉王頭馳報天子詔罷兩將軍
兵曰郢等首惡獨無諸孫繇君丑不與謀(張晏曰繇邑號也師古曰)
(繇音搖與讀曰豫)乃使中郎(劉敞曰當作中郎將)立丑為粤繇王奉閩
粤祭祀餘善以殺郢威行國中民多屬竊自立為王繇
王不能制上聞之為餘善不足復興師曰餘善首誅郢
師得不勞因立餘善為東粤王與繇王並處至元鼎五
年南粤反餘善上書請以卒八千從樓船擊呂嘉等兵
至揭陽以海風波為解(師古曰解者自解說若今言分疏)不行持兩端
陰使南粤(師古曰遣使與相知)及漢破番禺樓船將軍僕上書願
請引兵擊東粤上以士卒勞倦不許罷兵令諸校留屯
豫章梅領待命(師古曰聽詔命也)明年秋餘善聞樓船請誅之
漢兵留境且往(師古曰言兵在境首恐將來討之)廼遂發兵距漢道號
將軍騶力等為吞漢將軍入白沙武林梅領殺漢三校
尉是時漢使大司農張成故山州侯齒將屯(師古曰齒城陽恭王)
(子也舊封山州侯)不敢擊郤就便處(師古曰郤退也音丘略反)皆坐畏懦誅
餘善刻武帝璽自立詐其民為妄言(師古曰妄自尊大也)上遣横
海將軍韓說出句章(師古曰說讀曰悅句章會稽之縣)浮海從東方往
樓船將軍僕出武林(師古曰楊僕也)中尉王温舒出梅領粤侯
為戈船下瀨將軍出如邪白沙元封元年冬咸入東粤
東粤素發兵距嶮使徇北將軍守武林敗樓船軍數校
尉殺長史樓船軍卒錢唐榬終古斬徇北將軍(師古曰錢唐會)
(稽縣也榬姓終古名也榬音袁)為語兒侯(孟康曰越中地也今吳南亭是師古曰語字或作篽或作)
(禦其音同)自兵未往故粤衍侯吳陽前在漢漢使歸諭餘善
不聽及横海軍至陽以其邑七百人反攻粤軍於漢陽
及故粤建成侯敖與繇王居股謀俱殺餘善以其衆降
横海軍封居股為東成侯萬戶封敖為開陵侯(師古曰功臣表)
(云開陵侯建成以故東粤建成侯斬餘善侯二千戶而此𫝊云名敖疑表誤)封陽為印石侯
(師古曰功臣表作外石與此不同疑表誤宋祁曰印當作卯)横海將軍說為按道侯
横海校尉福為繚嫈侯(師古曰繚音遼嫈音於耕反)福者城陽王子
故為海常侯坐法失爵從軍亡功以宗室故侯及東粤
將多軍(李竒曰多軍名)漢兵至棄軍降封為無錫侯故甌駱將
左黃同斬西于王封為下鄜侯(師古曰鄜音郛)於是天子曰東
粤陿多阻閩粤悍數反覆詔軍吏皆將其民徙處江淮
之間東粤地遂虛
朝鮮王滿燕人自始燕時嘗略屬真番朝鮮(師古曰戰國時燕國)
(略得此地)為置吏築障(師古曰障所以自障蔽也音之亮反)秦滅燕屬遼東外
徼漢興為遠難守復脩遼東故塞至浿水為界(師古曰浿水在)
(樂浪縣音普盖反)屬燕燕王盧綰反入匈奴滿亡命聚黨千餘
人椎結蠻夷服而東走出塞度浿水居秦故空地上下
障稍役屬真番朝鮮蠻夷及故燕齊亡在者王之(師古曰燕)
(齊之人亡居此地及真番朝鮮蠻夷皆屬滿也)都王險(李奇曰地名也)會孝惠高后天
下初定遼東太守即約滿為外臣保塞外蠻夷毋使盜
邊蠻夷君長欲入見天子勿得禁止以聞上許之以故
滿得以兵威財物侵降其旁小邑真番臨屯皆來服屬
方數千里傳子至孫右渠(師古曰滿死傳子子死傳孫右渠者其孫名也)所誘
漢亡人滋多(師古曰滋益也)又未嘗入見(師古曰不朝見天子也)真番辰
國欲上書見天子又雍閼弗通(師古曰辰謂辰韓之國也雍讀曰壅)元封
二年漢使涉何譙諭右渠終不肻奉詔(師古曰譙責譲也音才笑反)
何去至界臨浿水使馭刺殺送何者朝鮮禆王長(師古曰長)
(者裨王名也送何至浿水何因刺殺之)即度水馳入塞遂歸報天子曰殺
朝鮮將上為其名美弗詰拜何為遼東東部都尉朝鮮
怨何發兵攻襲殺何天子募罪人擊朝鮮其秋遣樓船
將軍楊僕從齊浮勃海兵五萬左將軍荀彘出遼東誅
右渠右渠發兵距險左將軍卒多率遼東士(如淳曰遼東兵多也)
兵先縱敗散多還走坐法斬(師古曰於法合斬)樓船將齊兵七
千人先至王險右渠城守窺知樓船軍少即出擊樓船
樓船軍敗走將軍僕失其衆遁山中十餘日稍求收散
卒復聚左將軍擊朝鮮浿水西軍未能破天子為兩將
未有利乃使衞山因兵威往諭右渠右渠見使者頓首
謝願降恐將詐殺臣今見信節請服降遣太子入謝獻
馬五千疋及餽軍糧(師古曰餽亦饋字也)人衆萬餘持兵方度浿
水使者及左將軍疑其為變謂太子已服降宜令人毋
持兵太子亦疑使者左將軍詐之遂不度浿水復引歸
山報天子誅山左將軍破浿水上軍迺前至城下圍其
西北樓船亦往會居城南右渠遂堅城守數月未能下
左將軍素侍中幸(師古曰親幸於天子)將燕代卒悍乘勝軍多驕
樓船將齊卒入海已多敗亡其先與右渠戰困辱亡卒
卒皆恐將心慙其圍右渠常持和節左將軍急擊之朝
鮮大臣廼陰間使人私約降樓船(師古曰與樓船為要約而請降)往來
言尚未肻決左將軍數與樓船期戰樓船欲就其約不
會左將軍亦使人求閒隙降下朝鮮不肻心附樓船以
故兩將不相得左將軍心意樓船前有失軍罪(師古曰意疑也)
今與朝鮮和善而又不降疑其有反計未敢發天子曰
將卒不能制(宋祁曰卒越本作率)乃使衞山諭降右渠不能顓
决與左將軍相誤卒沮約(師古曰顓與專同卒終也沮壊也)今兩將圍
城又乖異以故久不決使故濟南太守公孫遂往正之
有便宜得以從事遂至左將軍曰朝鮮當下久矣不下
者樓船數期不會具以素所意告遂曰今如此不取恐
為大害非獨樓船又且與朝鮮共滅吾軍遂亦以為然
而以節召樓船將軍入左將軍軍計事即令左將軍戲
下執縛樓船將軍(師古曰戲讀與麾同宋祁曰戲下字上當更有軍字)幷其軍
以報天子許遂左將軍已幷兩軍即急擊朝鮮朝鮮相
路人相韓陶尼谿相參將軍王唊(應劭曰凡五人也戎狄不知官紀故皆稱)
(相師古曰相路人一也相韓陶二也尼谿相參三也將軍王唊四也應氏乃云五人誤讀為句謂尼谿人名失)
(之矣不當尋下文乎唊音頰)相與謀曰始欲降樓船樓船今執獨左
將軍幷將戰益急恐不能與(如淳曰不能與左將軍相持也師古曰此說非也不)
(能與猶言不如也)王又不肻降陶唊路人皆亡降漢路人道死
元封三年夏尼谿相參廼使人殺朝鮮王右渠來降王
險城未下故右渠之大臣成已又反復政吏(宋祁曰政當作攻)
(一本作改字)左將軍使右渠子長(師古曰右渠之子名長)降相路人子
最(師古曰相路人前已降漢而死於道故謂之降相最者其子名)告諭其民誅成已故
遂定朝鮮為真番臨屯樂浪玄菟四郡封參為澅清侯
(師古曰澅音獲)陶為秋苴侯(晉杓曰功臣表秋苴屬勃海師古曰苴音子餘反)唊為平
州侯長為幾侯最以父死頗有功為涅陽侯左將軍徵
至坐爭功相嫉乖計棄市樓船將軍亦坐兵至列口當
待左將軍(蘇林曰列口縣名也度海先得之)擅先縱失亡多當誅贖為
庶人
贊曰楚粤之先歷世有土及周之衰楚地方五千里而
句踐亦以粤伯(師古曰伯讀曰覇)秦滅諸侯唯楚尚有滇王漢
誅西南夷獨滇復寵及東粤滅國遷衆繇王居股等猶
為萬戸侯三方之開皆自好事之臣故西南夷發於唐
蒙司馬相如兩粤起嚴助朱買臣朝鮮由涉何遭世富
盛動能成功然已勤矣(師古曰已甚也言其事甚勤勞)追觀太宗填撫
尉佗(師古曰言文帝以道德安撫之也填音竹刃反宋祁曰道德一作恩德)豈古所謂招
攜以禮懷遠以德者哉(師古曰春秋左氏傳僖七年諸侯盟于寗母管仲言於齊侯曰)
(臣聞之招攜以禮懷遠以德攜謂離貳者也懷來也言有離貳者則招集之恃險遠者則懷來之也故贊引之)
前漢書卷九十五
前漢書卷九十五考證
西南夷傳自駹以東北君長以十數白馬最大(臣召)
(南)按白馬氐居仇池山其山四面斗絕上有平田百
頃詳後書南蠻傳
道西北牂柯江江廣數里出番禺城下(臣召南)按牂
柯江即鬱水之上流豚水在後書謂之遯水者也地
理志䍧柯郡夜郎縣豚水東至廣鬱入鬱鬱林郡廣
鬱縣鬱水首受夜郎豚水東至四會入海是也今曰
盤江自貴州東南流逕廣西又東逕廣東廣州入海
夜郎侯以竹為姓詳見後書
南粤𫝊南海尉任囂按此郡尉也掌一郡兵事故得
移檄發兵
朕高皇帝側室之子注師古云云顧炎武曰注非也
左傳卿置側室杜解曰側室衆子也文公十三年傳
曰趙有側室曰穿
朕以王書罷將軍博陽侯胡三省曰高祖功臣表有
博陽侯陳濞蓋於此時為將軍也
至武帝建元四年佗孫胡為南粤王(臣召南)按後文
嬰齊嗣立即臧其先武帝文帝璽武帝即佗文帝即
胡蓋佗之太子早卒而孫胡嗣立也佗至建元三年
蓋亦壽百歲矣
閩粤傳令諸校留屯豫章梅嶺待命杜佑曰梅嶺在
虔州虔化縣界
入白沙武林胡三省曰索隠云今豫章北二百里接
番陽界地名白沙白沙東南八十里有武陽亭東南
三十里地名武林當閩越之京道
封居股為東成侯功臣表作東城侯
東粤地遂虛(臣召南)按東粤地既虛而地理志會稽
郡有治縣即故東粤王都也說見沈約宋志
朝鮮傳朝鮮王滿(臣召南)按滿姓衞氏朝鮮自周封
箕子後傳四十餘世至朝鮮侯凖始稱王漢初其國
大亂燕人衞滿擊破凖而自王也後書傳正補此傳
之缺
遣樓船將軍楊僕從齊浮勃海兵五萬胡三省曰僕
從齊浮勃海蓋自青萊以北幽平以南皆濱於海其
海通謂之勃海非指勃海郡而言也
天子許遂(臣召南)按許字誤史記作誅遂是也然通
鑑考異已謂漢書作許字則舊本已譌矣
相韓陶史記作韓陰通鑑從之
長為幾侯功臣表作幾侯張䧄
樓船將軍亦坐兵至列口注蘇林曰列口縣名也胡
三省曰其地當洌水入海之口(臣召南)按樂浪郡有
列口縣然非洌水入海之口也志曰吞列縣分黎山
列水所出西至黏蟬入海然則列口在黏蟬縣矣
前漢書卷九十五考證
