前漢書卷九
漢蘭臺令史班固撰
唐正議大夫行秘書少監琅邪縣開國子顔師古注
元帝紀第九
孝元皇帝(荀悅曰諱奭之字曰盛應劭曰諡法行義悅民曰元師古曰奭音式亦反)宣帝太
子也母曰共哀許皇后(張晏曰禮婦人從夫諡閔其見殺故兼二諡師古曰共讀曰恭)
宣帝微時生民間年二歲宣帝即位八歲立為太子(師古)
(曰宣帝即位之明年改元曰本始本始凡四年而改元曰地節地節三年立皇太子若初即位年二歲則立為)
(太子時年九歲矣又宣帝以元平元年七月即位而外戚傳云許后生元帝數月宣帝立為帝是則即位時太)
(子未必二歲也參校前後衆文此紀進退為錯劉攽曰此言年二歲宣帝即位指論踰年改元為即位耳若)
(春秋諸公也)壯大柔仁好儒見宣帝所用多文法吏以刑名
䋲下(晉灼曰刑刑家名名家也太史公曰法家嚴而少恩名家儉而善失真師古曰晉說非也劉向别錄)
(云申子學號刑名刑名者以名責實尊君卑臣崇上抑下宣帝好觀其君臣篇䋲謂彈治之耳)大臣楊
惲蓋寬饒等坐刺譏辭語為罪而誅(師古曰惲音於吻反)嘗侍燕
從容言(師古曰從音千容反)陛下持刑太深宜用儒生宣帝作色
曰(師古曰作動也意怒故動色)漢家自有制度本以覇王道雜之奈
何純任德教用周政乎(師古曰姬周之政)且俗儒不達時宜好
是古非今使人眩於名實(師古曰眩亂視也音胡眄反)不知所守何
足委任廼歎曰亂我家者太子也繇是疏太子而愛淮
陽王(師古曰繇讀與由同)曰淮陽王明察好法宜為吾子而王母
張偼伃尤幸上有意欲用淮陽王代太子然以少依許
氏俱從微起故終不背焉黃龍元年十二月宣帝崩癸
巳太子即皇帝位謁高廟尊皇太后曰太皇太后(蘇林曰上)
(官后)皇后曰皇太后(文穎曰卭成王皇后母養元帝者也)
初元元年春正月辛丑孝宣皇帝葬杜陵(臣瓉曰自崩至葬凡二十)
(八日杜陵在長安南五十里也)賜諸侯王公主列侯黃金(宋祁曰古本無黃字)
吏二千石以下錢帛各有差大赦天下三月封皇太后
兄侍中中郎將王舜為安平侯丙午立皇后王氏以三
輔太常郡國公田及苑可省者振業貧民(師古曰振起之令有作業)
貲不滿千錢者賦貸種食(師古曰賦給與之也貸假也貸音土載反種音之勇反)
封外祖父平恩戴侯同産弟子中常侍許嘉為平恩侯
奉戴侯後(文穎曰戴侯許廣漢)夏四月詔曰朕承先帝之聖緒獲
奉宗廟戰戰兢兢(宋祁曰唐本作栗栗)間者地數動而未静懼
於天地之戒不知所繇(師古曰繇與由同)方田作時朕憂蒸庶
之失業(師古曰蒸衆也)臨遣光祿大夫襃等十二人(應劭曰自臨面約𠡠)
(乃遣之)循行天下(師古曰行音下更反)存問耆老鰥寡孤獨困乏失
職之民(師古曰失職失其常業)延登賢俊招顯側陋因覽風俗之
化相守二千石誠能正躬勞力(師古曰相者諸侯王相也守郡守也)宣明
教化以親萬姓則六合之内和親庶幾虖無憂矣書不
云乎股肱良哉庶事康哉(師古曰虞書益稷之辭也言君能任賢股肱之臣皆得良)
(善則衆事安寕)布告天下使明知朕意又曰關東今年榖不登
民多困乏其令郡國被災害甚者毋出租賦江海陂湖
園池屬少府者以假貧民(師古曰湖深水)勿租賦賜宗室有屬
籍者馬一匹至二駟(師古曰二駟八匹)三老孝者帛五匹弟者
力田三匹鰥寡孤獨二匹吏民五十戸牛酒(師古曰以五十戸為)
(率共賜之)六月以民疾疫令大官損膳減樂府員省苑馬以
振困乏秋八月上郡屬國降胡萬餘人亡入匈奴九月
關東郡國十一大水饑或人相食轉旁郡錢榖以相救
詔曰間者隂陽不調黎民饑寒無以保治(師古曰保安也)惟德
淺薄不足以充入舊貫之居(應劭曰言已德淺薄不足以充舊貫舊貫者常居也)
(師古曰論語稱閔子騫云仍舊貫帝自謙不足充入先帝之宫室故引以為言)其令諸宫館希
御幸者勿繕治(師古曰繕補也)太僕減榖食馬水衡省肉食獸
(師古曰減謂損其數省者全去之)
二年春正月行幸甘泉郊泰畤賜雲陽民爵一級女子
百戸牛酒立弟竟為清河王三月立廣陵厲王太子覇
為王詔罷黃門乘輿狗馬(師古曰黃門近署也故親幸之物屬焉)水衡禁
囿宜春下苑(孟康曰宫名也在杜縣東晉灼曰史記云葬二世杜南宜春苑中師古曰宜春下苑)
(即今京城東南隅曲江池是)少府佽飛外池(如淳曰漢儀注佽飛具矰繳以射鳬鴈給祭祀)
(是故有池也)嚴籞池田(蘇林曰嚴飾池上之屋及其地也晉灼曰嚴籞射苑也許慎曰嚴弋射者)
(所蔽也池田苑中田也師古曰晉說是)假與貧民詔曰蓋聞賢聖在位隂
陽和風雨時日月光星辰静黎庶康寧考終厥命(師古曰考)
(老也言得夀考終其天命)今朕恭承天地託于公侯之上明不能燭
德不能綏災異竝臻連年不息乃二月戊午地震于隴
西郡毁落太上皇廟殿壁木飾壊敗豲道縣城郭官寺
及民室屋壓殺人衆(師古曰豲道屬天水凡府庭所在皆謂之寺豲音完壓音烏狎反)
山崩地裂水泉涌出天惟降災震驚朕師(師古曰師衆也)治有
大虧咎至於斯夙夜兢兢不通大變深惟鬱悼未知其
序(師古曰鬱不通之意也序次也)間者歲數不登元元困乏不勝饑寒
以䧟刑辟朕甚閔之郡國被地動災甚者無出租賦赦
天下有可蠲除減省以便萬姓者條奏毋有所諱丞相
御史中二千石舉茂材異等直言極諫之士朕將親覽
焉夏四月丁巳立皇太子賜御史大夫爵關内侯中二
千石右庶長(師古曰第十一爵)天下當為父後者爵一級列侯
錢各二十萬五大夫十萬(師古曰五大夫第九爵)六月關東饑齊
地人相食秋七月詔曰歲比災害民有菜色(師古曰五榖不收人)
(但食菜故其顔色變惡)慘怛於心(師古曰慘痛也怛悼也)已詔吏虛倉廪開
府庫振救賜寒者衣今秋禾麥頗傷一年中地再動北
海水溢流殺人民隂陽不和其咎安在公卿將何以憂
之其悉意陳朕過靡有所諱(師古曰悉意盡意也靡無也)冬詔曰國
之將興尊師而重傅故前將軍望之傅朕八年道以經
書厥功茂焉(師古曰茂美也道讀曰𨗳)其賜爵關内侯食邑八百戸
朝朔望十二月中書令弘恭石顯等譛望之令自殺
三年春令諸侯相位在郡守下(師古曰此諸侯謂諸侯王也)珠厓郡
山南縣反博謀羣臣待詔賈捐之以為宜棄珠厓救民
饑饉(師古曰穀不熟為饑蔬不熟為饉蔬菜也)乃罷珠厓夏四月乙未晦茂
陵白鶴館災詔曰廼者火災降於孝武園館朕戰栗恐
懼不燭變異咎在朕躬(師古曰燭照也)羣司又未肯極言朕過
以至於斯將何以寤焉百姓仍遭凶阸無以相振(師古曰仍)
(頻也)加以煩擾虖苛吏拘牽乎微文不得永終性命(師古曰永)
(長也)朕甚閔焉其赦天下夏旱立長沙煬王弟宗為王(鄭氏)
(曰煬音供養之養)封故海昏侯賀子代宗為侯六月詔曰盖聞
安民之道本繇隂陽(師古曰繇與由同)間者隂陽錯謬風雨不
時朕之不德庶幾羣公有敢言朕之過者今則不然媮
合苟從未肯極言(師古曰與偷同)媮朕甚閔焉永惟蒸庶之饑
寒(宋祁曰一本無永字)遠離父母妻子勞於非業之作衛於不
居之宫(師古曰不急之事故云非業也)恐非所以佐隂陽之道也其罷
甘泉建章宫衛令就農(宋祁曰唐本監本衛字下有各字)百官各省費
(師古曰費用之物務減省)條奏毋有所諱有司勉之毋犯四時之禁
丞相御史舉天下明隂陽災異者各三人於是言事者
衆或進擢召見人人自以得上意(師古曰人人各自以當天子之意宋祁)
(曰人人南本只一个人字)
四年春正月行幸甘泉郊泰畤三月行幸河東祠后土
赦汾隂徒賜民爵一級女子百戸牛酒鰥寡高年帛行
所過無出租賦
五年春正月以周子南君為周承休侯(文穎曰姓姬名延年其祖父姬)
(嘉夲周後武帝元鼎四年封為周子南君令奉周祀師古曰承休國在潁川)位次諸侯王三
月行幸雍祠五畤夏四月有星孛于參詔曰朕之不逮
序位不明(師古曰逮及也言官人之位失其次序)衆僚久懬(應劭曰懬音曠師古曰懬)
(古曠字曠空也不得其人則職事空廢)未得其人元元失望上感皇天隂
陽為變咎流萬民朕甚懼之廼者關東連遭災害饑寒
疾疫夭不終命(宋祁曰刊誤改天作夭)詩不云乎凡民有喪匍匐
救之(師古曰邶國谷風之詩也言見人有喪禍之事則當盡力以救之匍音步扶反匐音步得反)其
令大官毋日殺(師古曰不得日日宰殺)所具各減半(師古曰食具也)乘輿
秣馬無乏正事而已(師古曰秣養也以粟秣食之也正事謂駕供郊祀蒐狩之事非游田)
(者也秣音末)罷角抵上林宫館希御幸者齊三服官(李斐曰齊國舊)
(有三服之官春獻冠幘縰為首服紈素為冬服輕綃為夏服凡三如淳曰地理志曰齊冠帶天下胡公曰服官)
(主作文繡以給衮龍之服地理志云㐮邑亦有服官師古曰齊三服官李說是也縰與纚同音山爾反即今之)
(方目&KR0034;也紈素今之絹也輕&KR0034;也㐮邑自出文繡非)(綃今之三服也)北假田官(李斐曰主假賃)
(見官田與民收其假税也故置田農之官晉灼曰匈奴傳秦始皇渡河據陽山北假中王莽傳五原北假膏壤)
(殖榖北假地名師古曰晉說是也宋祁曰田官一夲作官田非)鹽鐡官常平倉博士
弟子毋置員以廣學者賜宗室子有屬籍者馬一匹至
二駟三老孝者帛人五匹弟者力田三匹鰥寡孤獨二
匹吏民五十戸牛酒省刑罰七十餘事除光禄大夫以
下至郎中保父母同産之令(應劭曰舊時相保一人有過皆當坐之師古曰特為)
(郎中以上除此令者所以優之也同産謂兄弟也)令從官給事宫司馬中者得
為大父母父母兄弟通籍(應劭曰從官謂宦者及虎賁羽林太醫太官是也司馬中)
(者宫内門也司馬主武兵禁之意也籍者為二尺竹牒記其年紀名字物色縣之宫門案省相應乃得入也師)
(古曰應說非也從官親近天子常侍從者皆是也故此下云科第郎從官司馬門者宫之外門也衛尉有八屯)
(衞候司馬主衞士徼廵宿衛每面各二司馬故謂宫之外門為司馬門)冬十二月丁未御
史大夫貢禹卒衞司馬谷吉使匈奴不還(師古曰即衞尉八屯之衞)
(司馬)
永光元年春正月行幸甘泉郊泰畤赦雲陽徒賜民爵
一級女子百戸牛酒高年帛行所過毋出租賦(宋祁曰舊夲)
(作毋令出租賦)二月詔丞相御史舉質樸敦厚遜譲有行者光
禄歲以此科第郎從官(師古曰始令丞相御史舉此四科人以擢用之而見在郎及從)
(官又令光禄每歲依此科考校定其第高下用知其人賢否也)三月詔曰五帝三王任
賢使能以登至平而今不治者豈斯民異哉(師古曰言今所治人)
(即五帝三王之衆庶)咎在朕之不明亡以知賢也是故壬人在位
(服虔曰壬人佞人也)而吉士雍蔽(師古曰吉善也大雅卷阿之詩曰藹藹王多吉士雍讀曰壅)
重以周秦之敝民漸薄俗(師古曰為薄俗所漸染也重音直用反)去禮義
觸刑法豈不哀哉繇此觀之元元何辜(師古曰繇讀與由同)其赦
天下令厲精自新各務農畝無田者皆假之貸種食如
貧民(師古曰此皆謂遇赦新免罪者也故云如貧民)賜吏六百石以上爵五大
夫勤事吏二級為父後者民一級(宋祁曰越夲無為父後者四字)女
子百戸牛酒鰥寡孤獨高年帛是月雨雪(師古曰雨音于具反)隕
霜傷麥稼秋罷(如淳曰當言罷某官某事爛脱失之晉灼曰或無稼字或稼字在秋下稼或作)
(桑或作霖五行志永光元年三月隕霜殺桑九月二日隕霜殺稼天下大饑言傷麥稼秋罷是也師古曰晉說)
(得之秋者謂秋時所收榖稼也今俗猶謂麥豆之屬為雜稼云秋罷者言至秋時無所收也劉攽曰如言爛)
(脱是)
二年春二月詔曰蓋聞唐虞象刑而民不犯(師古曰象刑觧在武)
(紀)殷周法行而姦軌服(師古曰軌與宄同亂在外曰姦在内曰軌宋祁曰法行唐夲)
(作行法)今朕獲承高祖之洪業(宋祁曰一本無洪字)託位公侯之
上夙夜戰栗永惟百姓之急未嘗有忘焉然而隂陽未
調三光晻昩(師古曰晻與暗同又音烏感反)元元大困流散道路盗賊
竝興有司又長殘賊失牧民之術是皆朕之不明政有
所虧咎至於此朕甚自耻為民父母若是之薄謂百姓
何(師古曰言何以撫臨百姓)其大赦天下賜民爵一級女子百戸牛
酒鰥寡孤獨高年三老孝弟力田帛又賜諸侯王公主
列侯黃金中二千石以下至中都官長吏各有差吏六
百石以上爵五大夫勤事吏各二級三月壬戌朔日有
蝕之詔曰朕戰戰栗栗夙夜思過失不敢荒寧(師古曰荒廢也)
(不敢廢事而自寧)惟隂陽不調未燭其咎婁敕公卿日望有效
(師古曰婁古屢字其後亦同)至今有司執政未得其中(師古曰中音竹仲反)施
與禁切未合民心(師古曰施惠褊薄禁令煩苛)暴猛之俗彌長和睦
之道日衰百姓愁苦靡所錯躬(師古曰錯置也音千故反)是以氛邪
歲增侵犯太陽(師古曰氛惡氣也邪者言非正氣也太陽日也)正氣湛掩日久
奪光(師古曰湛讀與沈同湛掩者見掩而湛沒)廼壬戌日有蝕之天見大異
以戒朕躬(師古曰見顯示)朕甚悼焉其令内郡國舉茂材異等
賢良直言之士各一人夏六月詔曰間者連年不收四
方咸困元元之民勞於耕耘又亡成功困於饑饉亡以
相救朕為民父母德不能覆而有其刑甚自傷焉其赦
天下秋七月西羌反遣右將軍馮奉世擊之八月以太
常任千秋為奮威將軍别將五校竝進(師古曰别領五校之兵而與右)
(將軍竝進)
三年春西羌平軍罷三月立皇子康為濟陽王夏四月
癸未大司馬車騎將軍接薨(師古曰王接)冬十一月詔曰廼
者己丑地動中冬雨水大霧(師古曰中讀曰仲雨音于具反)盜賊竝起
吏何不以時禁各悉意對(師古曰時禁謂月令所當禁斷者也悉盡也)冬復
鹽鐡官博士弟子員(師古曰復音扶目反)以用度不足民多復除
(師古曰復音方目反)無以給中外繇役
四年春二月詔曰朕承至尊之重不能燭理百姓婁遭
凶咎加以邊竟不安師旅在外(師古曰婁讀曰屢竟讀曰境)賦歛轉
輸元元騷動窮困亡聊犯法抵罪夫上失其道而繩下
以深刑朕甚痛之其赦天下所貸貧民勿收責三月行
幸雍祠五畤夏六月甲戌孝宣園東闕災戊寅晦日有
蝕之詔曰蓋聞明王在上忠賢布職則羣生和樂方外
蒙澤今朕晻于王道(師古曰晻讀與暗同)夙夜憂勞不通其理靡
瞻不眩靡聽不惑(師古曰靡無也眩視亂也音胡眄反)是以政令多還民
心未得(李竒曰還反也易曰渙汗其大號言王者發號施令如汗出不可復反)邪說空進
事亡成功此天下所著聞也公卿大夫好惡不同(師古曰愛)
(憎各異也)或緣姦作邪侵削細民元元安所歸命哉廼六月
晦日有蝕之詩不云虖今此下民亦孔之哀(師古曰小雅十月之)
(交之詩也孔甚也言災異既多百姓甚可哀愍)自今以來公卿大夫其勉思天
戒慎身脩永以輔朕之不逮(師古曰虞書咎繇謩云慎厥身脩思永言當慎脩其)
(身思為長久之道故此詔云慎身脩永也今流俗書夲永上有職字者後人不曉妄加之耳)直言盡
意無有所諱九月戊子罷衛思后園及戾園(服虔曰戾太子母也)
冬十月乙丑罷祖宗廟在郡國者諸陵分屬三輔(師古曰先)
(是諸陵揔屬太常今各依其地界屬三輔)以渭城夀陵亭部原上為初陵(服虔)
(曰元帝初置陵未有名也故曰初)詔曰安土重遷黎民之性(師古曰重難也)骨
肉相附人情所願也頃者有司緣臣子之義奏徙郡國
民以奉園陵令百姓遠棄先祖墳墓破業失産親戚别
離人懷思慕之心家有不安之意是以東垂被虛耗之
害關中有無聊之民(師古曰耗損也音呼到反)非久長之策也詩不
云虖民亦勞止迄可小康惠此中國以綏四方(師古曰大雅民)
(勞之詩也止語助也迄至也康安也言人勞已久至此可以小安逸之施惠京師以及四遠也)今所為
初陵者勿置縣邑使天下咸安土樂業亡有動搖之心
布告天下令眀知之又罷先后父母奉邑(應劭曰先后為其父母置)
(邑守冢以奉祭祀既已久遠又非典制故罷之師古曰奉邑奉音扶用反)
五年春正月行幸甘泉郊泰畤三月上幸河東祠后土
秋潁川水出流殺人民吏從官縣被害者與告(晉灼曰從官猶)
(從役從軍也臣瓉曰告休假也師古曰晉說非也從官即上侍從之官也言凡為吏為從官其夲縣有被害者)
(皆與休告)士卒遣歸冬上幸長楊射㷱館(師古曰射音食亦反)布車騎
大獵十二月乙酉毁太上皇孝惠皇帝寢廟園
建昭元年春三月上幸雍祠五畤秋八月有白蛾羣飛
蔽日從東都門至枳道(如淳曰三輔黃圖長安城東面北頭門號曰宣平城門其外郭)
(曰東都門也師古曰蛾成羣若今之蠶蛾類也音五何反枳音只枳道觧在高紀宋祁曰顔注南本唐本竝)
(無成羣二字)冬河間王元有罪廢遷房陵罷孝文太后孝昭
太后寢園
二年春正月行幸甘泉郊泰畤三月行幸河東祠后土
益三河大郡太守秩戸十二萬為大郡夏四月赦天下
六月立皇子興為信都王(宋祁曰興越本作輿予據表傳作輿是)閏月丁
酉太皇太后上官氏崩冬十一月齊楚地震大雨雪(師古)
(曰雨音于具反)樹折屋壞淮陽王舅張博魏郡太守京房坐窺
道諸侯王以邪意漏泄省中語(師古曰道讀曰𨗳)博要斬房棄
市
三年夏令三輔都尉(宋祁曰唐本無都字)大郡都尉(宋祁曰舊本南本)
(唐本竝無郡字刊誤添)秩皆二千石六月甲辰丞相玄成薨(師古曰韋)
(玄成)秋使護西域騎都尉甘延夀副校尉陳湯(師古曰言延夀及湯)
(本充西域之使故先言使而後序其官職及姓名)撟發戊巳校尉屯田吏士及
西域胡兵攻郅支單于(師古曰撟與矯同矯託也實不奉詔詐以上命𤼵兵故言撟𤼵)
(也戊巳校尉者鎮安西域無常治處亦猶甲乙等各有方位而戊與己四季寄王故以名官也時有戊校尉又)
(有已校尉一說戊巳位在中央今所置校尉處三十六國之中故曰戊巳也郅音質)冬斬其首傳
詣京師縣蠻夷邸門(師古曰縣古懸字也蠻夷邸若今鴻臚客館宋祁曰唐本無門字)
四年春正月以誅郅支單于告祠郊廟赦天下羣臣上
夀置酒以其圖書示後宫貴人(服虔曰討郅支之圖書也或曰單于土地山川)
(之形書也師古曰或說非)夏四月詔曰朕承先帝之休烈(師古曰休美也烈業)
(也)夙夜栗栗懼不克任間者隂陽不調(宋祁曰不唐本作未)五
行失序百姓饑饉惟烝庶之失業臨遣諫大夫博士賞
等二十一人循行天下(師古曰行音下更反)存問耆老鰥寡孤獨
乏困失職之人舉茂材特立之士相將九卿其帥意毋
怠使朕獲觀教化之流焉六月甲申中山王竟薨藍田
地沙石雍霸水安陵岸崩雍涇水水逆流(孟康曰安陵岸惠帝陵旁)
(涇水岸也師古曰雍讀曰壅)
五年春三月詔曰蓋聞眀王之治國也明好惡而定去
就崇敬譲而民興行故法設而民不犯令施而民從今
朕獲保宗廟兢兢業業匪敢解怠(師古曰兢兢慎也業業危也解讀曰懈)
德薄眀晻教化淺微(師古曰晻讀與暗同)傳不云虖百姓有過在
予一人(師古曰論語載殷湯伐桀告天下之文也言君天下者當任其憂責)其赦天下賜
民爵一級女子百戸牛酒三老孝弟力田帛又曰方春
農桑興百姓勠力自盡之時也故是月勞農勸民無使
後時(師古曰勞農謂慰勉之勞音來到反)今不良之吏覆案小罪(師古曰覆音方)
(目反宋祁曰唐本無之字)徵召證案興不急之事以妨百姓使失
一時之作亡終歲之功公卿其眀察申敕之(師古曰申重也一曰)
(約束之耳)夏六月庚申復戾園壬申晦日有蝕之秋七月庚
子復太上皇寢廟園原廟(文穎曰高祖已自有廟在長安城中惠帝更於渭北作廟)
(謂之原廟爾雅曰原者再再作廟也晉灼曰原本也始祖之廟故曰本也師古曰文說是)昭靈后武
哀王昭哀后衞思后園(師古曰昭靈后高祖母也武哀王高祖兄也昭哀后高祖姊也)
(衛思后戾太子母也)
竟寧元年(應劭曰虖韓邪單于願保塞邊竟得以安寧故以冠元也師古曰據如應說竟讀為境古)
(之用字竟境實同但此詔云邊垂長無兵革之事竟者終極之言言永安寕也既無兵革中外安寧豈止境上)
(若依本字而讀義更弘通也)春正月匈奴虖韓邪單于來朝(宋祁曰虖當作)
(呼)詔曰匈奴郅支單于背叛禮義既伏其辜虖韓邪單
于不忘恩德鄉慕禮義(師古曰鄉讀曰嚮)復修朝賀之禮願保
塞傳之無窮邊垂長無兵革之事其改元為竟寧賜單
于待詔掖庭王嬙為閼氏(應劭曰郡國獻女未御見須命於掖庭故曰待詔王嬙王)
(氏女名嬙字昭君文穎曰夲南郡秭歸人也蘇林曰閼氏音焉支如漢皇后也師古曰秭音姊)皇太子
冠賜列侯嗣子爵五大夫(師古曰第九爵)天下為父後者爵一
級二月御史大夫延夀卒(師古曰即繁延夀也繁音蒲何反)三月癸未
復孝惠皇帝寢廟園孝文太后孝昭太后寢園夏封騎
都尉甘延夀為列侯賜副校尉陳湯爵關内侯黃金百
斤五月壬辰帝崩于未央宫(臣瓉曰帝年二十七即位即位十六年夀四十三)
毁太上皇孝惠孝景皇帝廟罷孝文孝昭太后昭靈后
武哀王昭哀后寢園秋七月丙戌葬渭陵(臣瓚曰自崩及葬凡五十)
(五日渭陵在長安北五十六里也)
贊曰臣外祖兄弟為元帝侍中(應劭曰元成帝紀皆班固父彪所作臣則彪自)
(說也外祖金敞也如淳曰班固外祖樊叔皮也師古曰應說是)語臣曰元帝多材蓺善
史書(應劭曰周宣王太史史籕所作大篆)鼓琴瑟吹洞簫(如淳曰簫之無底者)自度
曲被歌聲(應劭曰自隱度作新曲因持新曲以為歌詩聲也荀悦曰被聲能播樂也臣瓚曰度曲謂)
(歌終更授其次謂之度曲西京賦曰度曲未終雲起雪飛張衡舞賦度終復位次受二八師古曰應荀二說皆)
(是也度音大各反被音皮義反)分刌節度(蘇林曰刌度也知曲之終始節度也韋昭曰刌切也謂能)
(分切句絶為之節制也師古曰韋說是也刌音千本反)窮極幼眇(師古曰幼眇讀曰要妙)少
而好儒及即位徵用儒生委之以政貢薛韋匡迭為宰
相(師古曰貢禹薛廣德韋賢匡衡迭互而為丞相也迭音大結反)而上牽制文義優游
不斷(師古曰為文義所牽制故不斷決)孝宣之業衰焉然寬弘盡下出
於恭儉號令温雅有古之風烈
前漢書卷九
前漢書卷九考證
元帝紀以三輔太常郡國公田及苑胡三省曰太常
掌諸陵邑故亦有公田及苑
中常侍許嘉胡三省曰按表侍中中常侍皆加官西
都參用士人東都以宦者為中常侍
北假田官(臣召南)按水經注曰自高闕以東夾山帶
河陽山以西皆北假也
詔丞相御史舉質樸敦厚遜譲有行者光禄歲以此科
第郎從官注(臣召南)按所云舉光禄四行者即起
于此後漢書吳祐以光禄四行遷膠東侯相注引漢
官儀曰淳厚質樸遜譲節儉也蓋漢時朝廷從官俱
屬光禄勲自太中大夫中大夫諫大夫及郎議郎中
郎侍郎郎中其員多至千人故令光禄勲第其賢否
以太常任千秋為奮威將軍按馮奉世傳作奮武將
軍
贊貢薛韋匡迭為宰相(臣召南)按貢禹薛廣德止為
御史大夫而贊與韋匡並列漢世以御史大夫為丞
相之副故與丞相並稱兩府其後改丞相曰司徒改
御史大夫曰司空遂並為三公矣蕭望之嘗為御史
大夫後為前將軍曰吾備位將相亦是此義
前漢書卷九考證
