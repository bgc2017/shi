前漢書卷二十
漢蘭臺令史班固撰
唐正議大夫行祕書少監琅琊縣開國子顏師古注
古今人表第八(師古曰但次古人而不表今人者其書未畢故也)
自書契之作先民可得而聞者經傳所稱唐虞以上帝
王有號諡輔佐不可得而稱矣(文穎曰言遠經傳不復稱序也師古曰契謂刻)
(木以記事自唐虞以上帝王有號見於經典其臣佐不可得而稱記也)而諸子頗言之雖
不考虖孔氏然猶著在篇籍歸乎顯善昭惡勸戒後人
故博采焉孔子曰若聖與仁則吾豈敢(師古曰此孔子自謙不敢當聖)
(與仁也)又曰何事於仁必也聖乎(師古曰言能博施於人而濟衆者非止稱仁乃)
(為聖人也)未知焉得仁(師古曰言智者雖能利物猶不及仁者所濟遠也)生而知之
者上也學而知之者次也困而學之又其次也困而不
學民斯為下矣(師古曰困謂有所不通也)又曰中人以上可以語上
也(師古曰言中庸之人漸於訓誨可以知上智之所知也)唯上智與下愚不移(師古)
(曰言上智不染於惡下愚雖教無成自此以上皆見論語凡引此者蓋班氏自述所表先聖後仁及智愚之次)
(皆依於孔子者也)傳曰譬如堯舜禹稷禼與之為善則行鮌讙
兜欲與為惡則誅(師古曰鮌檮杌也讙兜渾沌也)可與為善不可與為
惡是謂上智桀紂龍逢比干欲與之為善則誅(師古曰關龍逄)
(桀之臣也王子比干紂之臣也皆直諫而死也)于莘崇侯與之為惡則行(師古曰于)
(莘桀之勇人也崇侯紂之佞臣也)可與為惡不可與為善是謂下愚齊
桓公管仲相之則霸豎貂輔之則亂(師古曰豎貂即寺人貂也)可與
為善可與為惡是謂中人因兹以列九等之序究極經
傳繼世相次總備古今之略要云(張晏曰老子玄默仲尼所師雖不在聖要)
(為大賢文伯之母違於禮典動為聖人所歎言為後世所則而在第四田單以即墨孤城復強齊之大魯連之)
(博通忽於榮利藺子申威秦王退讓廉頗乃在第五大姬巫怪好祭鬼神陳人化之國多滛祀寺人孟子違於)
(大雅以保其身既被宫刑怨刺而作乃在第三嫪毒上烝昏亂禮度惡不忍聞乃在第七其餘差違紛錯不少)
(略舉揚較以起央謬獨馳騖於數千歲之中旁觀諸子事業未究而尋遇竇氏之難使之然乎師古曰六家之)
(論輕重不同百行所存趣捨難壹張氏輒申所見掎摭班史然其所論又自差錯且年代久遠墳典隟亡學者)
(舛駁師論分異是以表載古今名氏或與諸書不同今則特有𤼵明用暢厥旨自女媧以下帝鴻以前諸子傳)
(記互有舛駁敘說不同無所取正大要知其古帝之號而已諸人士見於史傳彰灼可知者無待解釋其間幽)
(昧者時復及焉)
前漢書卷二十
前漢書卷二十考證
古今人表因兹以列九等之序劉知幾曰班書古今
人表仰包億載旁貫百家分之以三科定之以九等
其言甚高其義甚愜及至篇中所列多有不類于其
叙者楊愼曰固作漢書紀漢事也鴻荒以来非漢家
之宇上古羣佐非劉氏之臣乃總古今以著人表既
以乖其名復自亂其體名義謬矣
總備古今之略要云注張晏曰寺人孟子云云(臣召)
(南)按古今人表差違誠如張晏所論但晏謂寺人孟
子云云不諒其忠直遭讒而責以保身不諒其正性
疾惡而責其譏刺此則師古所云又自差錯者也
女漬漬監本作潰從宋本改
廖叔安注師古曰左氏傳作戮同音力周反又音力授
反各本並同(臣召南)按左傳作飂杜預注曰飂古
國也叔安其君名又地理志南陽郡湖陽古廖國師
古注曰廖音力救反左氏傳作飂字可證此注戮字
係刊本之誤
鼓叜象商均監本列第八格今從宋本移列于第九
格
石戶之農監本誤分石為一人戶之農為一人今連
寫
秦不虛注雒陶已下皆舜之友也(臣召南)按雒陶以
下戰國策顏觸所云舜有七友是也此表但記五人
又方回列之二等與王兒並列而不及靈甫又續身
戰國策注作續牙
后䕫玄妻楊愼曰䕫后䕫也居䕫于上中出后䕫于
下上是以一人而二之謬甚矣(臣召南)按表中品目
乖違誠可訾議若此文恐是連玄妻讀不謂后䕫是
第七等人也又按楊愼曰韋豕韋也窴韋于下上列
豕韋于上下以一人而二之此說尤非表與鼓昆吾
並列者是夏末強國助桀為虐成湯所伐者也後與
大彭並列者是商時伯國猶周有齊桓晉文也國雖
是一其君先後賢愚不同安得謂是一人乎又表中
有劉姓豕韋此本左傳劉累之後又别一豕韋也愼
可謂失考矣至士會即范武子一人兩見則師古已
言之
季勝注惡来弟按注三字誤在杞東樓公下今移正
杞東樓公監本誤列第六格今從宋本移在第五格
衞疌疌監本作建從宋本改
宋考正父監本别本俱脱宋本在第三格是也今從
之(臣召南)按考正父當作正考父宋本亦誤
魯隠公楊愼曰隱公列於下下而葛伯反在下中若
以讓桓為行善而未盡彼廢祀仇餉者惡未極乎
諸稽到按到字應作郢各本俱訛
前漢書卷二十考證
