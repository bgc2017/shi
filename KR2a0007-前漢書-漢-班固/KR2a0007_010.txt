前漢書卷十
漢蘭臺令史班固撰
唐正議大夫行秘書少監琅邪縣開國子顔師古注
成帝紀第十
孝成皇帝(荀悅曰諱驁字太孫驁之字曰俊應劭曰諡法安民立政曰成師古曰驁音五到反)元
帝太子也母曰王皇后元帝在太子宫生甲觀畫堂(應劭)
(曰甲觀在太子宫甲地主用乳生也畫堂畫九子母如淳曰甲觀觀名畫堂堂名三輔黃圖云太子宫有甲觀)
(師古曰甲者甲乙丙丁之次也元后傳言見於丙殿此其例也而應氏以為在宫之甲地謬矣畫堂但畫飾耳)
(豈必九子母乎霍光止畫室中是則宫殿中通有綵畫之堂室)為世嫡皇孫宣帝愛之
字曰太孫常置左右年三歲而宣帝崩元帝即位帝為
太子壯好經書寬博謹慎初居桂宫(師古曰三輔黃圖桂宫在城中近北)
(宫非太子宫)上嘗急召太子出龍樓門(張晏曰門樓上有銅龍若白鶴飛廉之為)
(名也)不敢絶馳道(應劭曰馳道天子所行道也若今之中道師古曰絶横度也)西至直
城門(晉灼曰黃圖西出南頭第二門也)得絶乃度還入作室門上遲之
問其故以狀對上大說(師古曰說讀曰悅)乃著令令太子得絶
馳道云(師古曰言云者此舉著令之文)其後幸酒樂燕樂(晉灼曰幸酒好酒也樂燕)
(沈讌也師古曰幸酒晉說是也樂燕樂者論語稱孔子云損者三樂樂驕樂樂逸遊樂燕樂損矣燕樂燕私之)
(樂也上樂讀如本字又音五孝反下樂音来各反今流俗本無下樂字後人不曉輒去之)上不以為
能而定陶恭王有材蓺母傅昭儀又愛幸上以故常有
意欲以恭王為嗣賴侍中史丹護太子家輔助有力上
亦以先帝尤愛太子故得無廢竟寧元年五月元帝崩
六月己未太子即皇帝位謁高廟尊皇太后曰太皇太
后皇后曰皇太后以元舅侍中衛尉陽平侯王鳳為大
司馬大將軍領尚書事乙未有司言乘輿車牛馬禽獸
皆非禮不宜以葬奏可七月大赦天下
建始元年春正月乙丑皇曾祖悼考廟災(文穎曰宣帝父史皇孫廟)
立故河間王弟上郡庫令良為王(如淳曰漢官北邊郡庫官之兵器所藏故)
(置令)有星孛于營室罷上林詔獄(師古曰漢舊儀云上林詔獄主治苑中禽獸宫)
(館事屬水衡)二月右將軍長史姚尹等使匈奴還去塞百餘
里暴風火發燒殺尹等七人賜諸侯王丞相將軍列侯
王太后公主王主(張晏曰天子女曰公主秩比公也王主王之女也師古曰王主則翁主也)
(王自主婚故曰王主)吏二千石黃金宗室諸官吏千石以下至二
百石及宗室子有屬籍者三老孝弟力田鰥寡孤獨錢
帛各有差吏民五十戸牛酒詔曰廼者火災降於祖廟
有星孛于東方始正而虧(如淳曰言始即帝之正而有彗星之虧也)咎孰大
焉(師古曰孰有大於此者孰誰也)書云惟先假王正厥事(師古曰商書高宗肜日載)
(武丁之臣祖已之辭也假至也言先古至道之君邅遇災變則正其行事修德以應之)羣公孜孜
帥先百寮輔朕不逮(師古曰孜孜不怠之意孜音兹)崇寬大長和睦凡
事恕已毋行苛刻(師古曰恕者仁也仁已之心以度於物)其大赦天下使
得自新封舅諸吏光禄大夫關内侯王崇為安成侯(應劭)
(曰百官表諸吏得舉法案劾職如御史中丞武帝初置皆兼官所加或列侯將軍卿大夫為之無員也)賜
舅王譚商立根逢時爵關内侯夏四月黃霧四塞博問
公卿大夫無有所諱六月有青蠅無萬數(師古曰言其極多雖欲以)
(萬數計之而不可得故云無萬數)集未央宫殿中朝者坐(服虔曰公卿以下朝會坐)
(也晉灼曰内朝臣之朝坐也師古曰朝臣坐之在宫殿中者也服說是矣坐音才臥反)秋罷上林
宫館希御幸者二十五所八月有兩月相承晨見東方
(服虔曰相承在上下也應劭曰案京房易傳云君弱如婦為隂所乘則兩月出)九月戊子流星
光燭地長四五丈委曲蛇形貫紫宫十二月作長安南
北郊罷甘泉汾隂祠是日大風拔甘泉畤中大木十韋
以上(師古曰韋與圍同)郡國被災什四以上毋收田租(師古曰什四謂)
(田畝所收十損其四)
二年春正月罷雍五畤辛巳上始郊祀長安南郊詔曰
廼者徙泰畤后土于南郊北郊朕親飭躬郊祀上帝(師古)
(曰飭整也讀與勅同)皇天報應神光並見三輔長無共張繇役之
勞(師古曰共音居用反張音竹亮反謂供具張設他皆類此宋祁曰姚本注云漢每上雍祀甘泉有千乘)
(萬騎置頓之勞今移祀于南郊郊故有共帳繇役也)赦奉郊縣長安長陵(應劭曰天郊在)
(長安城南地郊在長安城北長陵界中二縣有奉郊之勤故一切並赦之)及中都官耐罪徒
(師古曰中都官京師諸官府)減天下賦錢算四十(孟康曰本算百二十今減四十為八)
(十)閏月以渭城延陵亭部為初陵二月詔三輔内郡舉
賢良方正各一人(師古曰内郡謂非邊郡)三月北宫井水溢出辛
丑上始祠后土于北郊丙午立皇后許氏(師古曰許嘉女)罷六
廐技巧官(服虔曰倡技巧者也師古曰謂巧蓺之技耳非倡樂之技也)夏大旱東平
王宇有罪削樊亢父縣(師古曰樊及亢父東平之二縣也亢音抗父音甫)秋罷
太子博望苑(文穎曰武帝為衛太子作此苑令受賓客也)以賜宗室朝請者
(師古曰請音才性反)減乘輿廐馬
三年春三月赦天下徒賜孝弟力田爵二級諸逋租賦
所振貸勿收秋關内大水七月虒上小女陳持弓聞大
水至走入横城門闌入尙方掖門(服虔曰虒音斯應劭曰虒上地名在渭水)
(邊陳姓也持弓名也無符籍妄入官曰闌掖門者正門之傍小門也如淳曰横音光三輔黃圖北面西頭第一)
(門師古曰掖門在兩傍言如人臂掖也)至未央宫鉤盾中吏民驚上城九
月詔曰廼者郡國被水災流殺人民多至千數京師無
故訛言大水至(師古曰訛偽言)吏民驚恐奔走乘城(師古曰乘登也)殆
苛暴深刻之吏未息元元冤失職者衆(師古曰職常也失其常業)遣
諫大夫林等循行天下(師古曰行音下更反)冬十二月戊申朔日
有蝕之夜地震未央宫殿下詔曰蓋聞天生衆民不能
相治為之立君以綂理之君道得則草木昆蟲咸得其
所(師古曰昆衆也昆蟲言衆蟲也又許慎說文云二虫為䖵讀與昆同謂虫之總名兩義並通而鄭康成以)
(昆蟲為明蟲失之矣虫音許尾反)人君不德謫見天地(師古曰言天地見變所以責之)
災異婁發以告不治(師古曰婁古屢字也治音丈吏反)朕涉道日寡舉
錯不中(師古曰中當也音竹仲反)乃戊申日蝕地震朕甚懼焉公卿
其各思朕過失明白陳之女無面從退有後言(師古曰虞書益)
(稷之篇云帝曰予違汝弼汝無面從退有後言謂我有違道汝當正之無得對面則順從唯唯退後則有謗讟)
(之言也故此詔引之)丞相御史與將軍列侯中二千石及内郡國
舉賢良方正能直言極諫之士詣公車朕將覽焉越雋
山崩
四年春罷中書宦官(臣瓉曰漢初中人有中謁者令孝武加中謁者令為中書謁者令置)
(僕射宣帝時任中書官弘恭為令石顯為僕射元帝即位數年恭死顯代為中書令專權用事至成帝乃罷其)
(官)初置尚書員五人(師古曰漢舊儀云尚書四人為四曹常侍尚書主丞相御史事二千)
(石尚書主刺史二千石事戸曹尚書主庶人上書事主客尚書主外國事成帝置五人有三公曹主斷獄事)
夏四月雨雪(師古曰雨音于具反)五月中謁者丞陳臨殺司隸校
尉轅豐於殿中(應劭曰豐為長安令治有能名擢拜司隸校尉臨素與豐有怨見其尊顯畏為)
(已害拜訖未出使人刺殺)秋桃李實大水河決東郡金隄(師古曰金隄者河隄)
(之名今在滑州界)冬十月御史大夫尹忠以河決不憂職自殺
河平元年春三月詔曰河決東郡流漂二州(師古曰兗州豫州之)
(地)校尉王延世隄塞輙平其改元為河平賜天下吏民
爵各有差夏四月己亥晦日有蝕之既詔曰朕獲保宗
廟戰戰栗栗未能奉稱(師古曰謂不副先帝之業)傳曰男教不脩陽
事不得則日為之蝕天著厥異辜在朕躬公卿大夫其
勉悉心以輔不逮(師古曰悉盡也逮及也)百寮各修其職惇任仁
人退遠殘賊(師古曰惇厚也遠離也遠音于萬反)陳朕過失無有所諱大
赦天下六月罷典屬國并大鴻臚秋九月復太上皇寢
廟園
二年春正月沛郡鐡官冶鐡飛語在五行志夏六月封
舅譚商立根逢時皆為列侯
三年春二月丙戌犍為地震山崩(師古曰犍音其言反又其連反)雍江
水水逆流(師古曰雍音壅其下皆同)秋八月乙夘晦日有蝕之光禄
大夫劉向校中祕書(師古曰言中以别外)謁者陳農使使求遺書
於天下(師古曰言令陳農為使而使之求遺書也上使音所吏反下使讀如本字)
四年春正月匈奴單于來朝赦天下徒賜孝弟力田爵
二級諸逋租賦所振貸勿收二月單于罷歸國三月癸
丑朔日有蝕之遣光禄大夫博士嘉等十一人行舉瀕
河之郡(師古曰廵行而舉其狀也瀕水厓也瀕河言傍河也行音下更反瀕音頻又音賓傍音布浪反)
水所毁傷困乏不能自存者財振貸(師古曰財與裁同謂量其等差而振)
(貸之)其為水所流壓死不能自葬令郡國給槥櫝葬埋(師古)
(曰槥櫝謂小棺槥音衛櫝音讀)已葬者與錢人二千避水它郡國在所
冗食之(文穎曰冗散也散廩食使生活不占著戸給役使也如淳曰散著人間給食之官償其直也師)
(古曰文說是也冗音如勇反食讀曰飤)謹遇以文理無令失職(師古曰勿使失其常)
(理)舉惇厚有行能直言之士壬申長陵臨涇岸崩雍涇
水夏六月庚戌楚王囂薨山陽火生石中改元為陽朔
陽朔元年(應劭曰時隂盛陽微故改元曰陽朔欲陽之蘇息也師古曰應說非也朔始也以火生石)
(中言陽氣之始)春二月丁未晦日有蝕之三月赦天下徒冬京
兆尹王章有罪下獄死
二年春寒詔曰昔在帝堯立羲和之官(應劭曰尚書堯典曰乃命羲和)
(羲氏和氏世掌天地之官)命以四時之事令不失其序故書云黎民
於蕃時雍(應劭曰黎衆也時是也雍和也言衆民於是變化用是太和也韋昭曰蕃多也師古曰此)
(虞書堯典之辭也今尚書作變而此紀作蕃兩說並通蕃音扶元反)明以隂陽為本也今
公卿大夫或不信隂陽薄而小之(師古曰謂為輕小之事也)所奏請
多違時政(李竒曰時政月令也)傳以不知周行天下(如淳曰在位者皆不知隂)
(陽時政轉轉相因故令後人遂不知也師古曰如說非也言遞相因循以所不知之事施設教命周徧天下)
而欲望隂陽和調豈不謬哉其務順四時月令三月大
赦天下夏五月(宋祁曰古本無夏字)除吏八百石五百石秩(李竒)
(曰除八百就六百除五百就四百)秋關東大水流民欲入函谷天井壺
口五阮關者勿苛留(應劭曰天井在上黨高都壺口在壺關五阮在代郡如淳曰阮音近)
(捲反師古曰苛細刻也阮音其遠反苛音河)遣諫大夫博士分行視(師古曰行音下)
(更反)八月甲申定陶王康薨九月奉使者不稱(師古曰不副上意)
詔曰古之立太學將以傳先王之業流化於天下也儒
林之官四海淵原宜皆眀於古今温故知新通達國體
(師古曰温厚也謂厚積於故事也)故謂之博士否則學者無述焉為下
所輕非所以尊道德也工欲善其事必先利其器(師古曰論)
(語載孔子之言也故此詔引焉)丞相御史其與中二千石二千石雜舉
可充博士位者使卓然可觀(師古曰卓然高遠之貌也)是歲御史大
夫張忠卒(師古曰史不記其月故書之於歲末其下王駿亦同)
三年春三月壬戌隕石東郡八夏六月潁川鐡官徒申
屠聖等百八十人殺長吏盜庫兵自稱將軍經歴九郡
遣丞相長史御史中丞逐捕以軍興從事皆伏辜(師古曰逐)
(捕之事須冇發興皆依軍法)秋八月丁巳大司馬大將軍王鳳薨
四年春正月詔曰夫洪範八政以食為首(師古曰洪範尚書篇名箕)
(子為周武王所說洪大也範法也八政一曰食盖王政之所先故以為首)斯誠家給刑錯之
本也(師古曰言倉廩充盈則家家自足人不犯禁無所用刑也)先帝劭農(蘇林曰劭音翹精異)
(之意也晉灼曰劭勸勉也師古曰晉說是也其字從力音時召反)薄其租稅寵其強力
(師古曰謂優寵力田之人)令與孝弟同科(師古曰謂每同薦舉及加賜也)間者民彌
惰怠鄉本者少趨末者衆將何以矯之(師古曰鄉讀曰嚮矯正也)方
東作時(應劭曰東作耕也師古曰春位在東耕者始作故曰東作虞書堯典曰平秩東作)其令
二千石勉勸農桑出入阡陌致勞來之(師古曰阡陌田間道也南北曰)
(阡東西曰陌蓋秦時商鞅所開也勞米勸勉之意也勞音郎到反來音郎代反)書不云乎服田
力嗇乃亦有秋(應劭曰農夫服田厲其膂力乃有秋收也師古曰此商書盤庚之辭)其勖
之哉二月赦天下秋九月壬申東平王宇薨閏月壬戌
御史大夫于永卒(師古曰于定國子)
鴻嘉元年春二月詔曰朕承天地獲保宗廟明有所蔽
德不能綏刑罰不中衆冤失職趨闕告訴者不絶是以
隂陽錯謬寒暑失序(師古曰序次也)日月不光百姓蒙辜朕甚
閔焉(師古曰蒙被也)書不云乎即我御事㒺克耆夀咎在厥躬
(文穎曰此尚書文侯之命篇中辭也言我周家用事者無能有耆老賢者使國之危亡罪咎在其用事者也師)
(古曰咎在厥躬平王自謂故帝引之以自責耳文氏乃云咎在用事斯失之矣)方春生長時臨
遣諫大夫理等(師古曰天子自臨敕而遣)舉三輔三河弘農冤獄公
卿大夫部刺史明申敕守相稱朕意焉其賜天下民爵
一級女子百戸牛酒加賜鰥寡孤獨高年帛逋貸未入
者勿收壬午行幸初陵赦作徒(師古曰徒人之在陵作役者)以新豐
戲鄉為昌陵縣(師古曰戱水之鄉也音許宜反)奉初陵賜百戶牛酒上
始為微行出(張晏曰於後門出從期門郎及私奴客十餘人白衣組幘單騎出入市里不復警蹕)
(若微賤之所為故曰微行)冬黃龍見真定(師古曰本趙國東垣縣也高祖十一年更名真定)
二年春行幸雲陽三月博士行飲酒禮有雉蜚集于庭
歴階升堂而雊(師古曰蜚古飛字也歴階謂以次而登也宋祁曰歴階唐本作歴陛)後
集諸府又集承明殿(師古曰在未央宫中)詔曰古之選賢傅納以
言明試以功(師古曰𫝊讀曰敷敷陳也令其陳言而省納之乃試以事也)故官無廢
事下無逸民(師古曰逸遁也)教化流行風雨和時百榖用成衆
庶樂業咸以康寧朕承鴻業十有餘年數遭水旱疾疫
之災黎民婁困於饑寒(師古曰婁古屢字)而望禮義之興豈不
難哉朕既無以率道(師古曰道讀曰𨗳)帝王之道日以陵夷(師古)
(曰陵丘陵也夷平也言其頽替若丘陵之漸平也又曰陵遲亦言如丘陵之逶遲稍卑下也他皆類此)意
廼招賢選士之路鬱滯而不通與(師古曰與讀曰歟)將舉者未
得其人也其舉敦厚有行義能直言者冀聞切言嘉謀
匡朕之不逮夏徙郡國豪傑貲五百萬以上五千戶于
昌陵賜丞相御史將軍列侯公主中二千石冢地第宅
(師古曰並於昌陵賜之)六月立中山憲王孫雲客為廣德王
三年夏四月赦天下令吏民得買爵賈級千錢(師古曰賈讀曰)
(價)大旱秋八月乙夘孝景廟闕災冬十一月甲寅皇后
許氏廢廣漢男子鄭躬等六十餘人攻官寺簒囚徒(師古)
(曰逆取曰簒)盜庫兵自稱山君
四年春正月詔曰數敕有司務行寬大而禁苛暴訖今
不改一人有辜舉宗拘繫農民失業怨恨者衆傷害和
氣水旱為災關東流冗者衆(師古曰冗散失其事業也冗音人勇反)青幽
冀部尤劇朕甚痛焉未聞在位有惻然者孰當助朕憂
之(師古曰孰誰也)已遣使者循行郡國(師古曰行音下更反)被災害什四
以上民貲不滿三萬勿出租賦逋貸未入皆勿收流民
欲入關輙籍内(師古曰錄其民籍而内之)所之郡國謹遇以理(師古曰之)
(往也)務有以全活之思稱朕意秋勃海清河河溢被災者
振貸之冬廣漢鄭躬等黨與&KR0906;廣(師古曰&KR0906;古浸字浸漸也)犯歴四
縣衆且萬人拜河東都尉趙護為廣漢太守發郡中及
蜀郡合三萬人擊之或相捕斬除罪(師古曰賊黨相捕斬而来者赦其本)
(罪)旬月平遷護為執金吾賜黃金百斤
永始元年春正月癸丑太官凌室火(師古曰藏冰之室)戊午戾
后園關火夏四月封婕妤趙氏父臨為成陽侯五月封
舅曼子侍中騎都尉光禄大夫王莽為新都侯六月丙
寅立皇后趙氏(師古曰趙飛燕也即上所謂婕妤趙氏)大赦天下秋七月
詔曰朕執德不固謀不盡下(師古曰言不博謀於羣下)過聽將作大
匠萬年(師古曰過誤也萬年解萬年也)言昌陵三年可成作治五年中
陵司馬殿門内尚未加功(如淳曰陵中有司馬殿門如生時制也臣瓉曰天子之藏)
(壙中無司馬殿門也此謂陵上寢殿及司馬門也時皆未作之故曰尚未加功師古曰中陵陵中正寢也司馬)
(殿門内瓉說是也)天下虛耗(師古曰耗損也音呼到反)百姓罷勞(師古曰罷讀曰疲)
客土疏惡(服虔曰取他處土以增高為客土也)終不可成朕惟其難怛然
傷心(師古曰惟思也)夫過而不改是謂過矣(師古曰論語載孔子之言故詔引之)
其罷昌陵及故陵勿徙吏民令天下毋有動搖之心立
城陽孝王子俚為王(如淳曰俚音里)八月丁丑太皇太后王氏
崩(師古曰宣帝王皇后也)
二年春正月己丑大司馬車騎將軍王音薨二月癸未
夜星隕如雨乙酉晦日有蝕之詔曰乃者龍見于東萊
日有蝕之天著變異以顯朕郵(師古曰郵與尤同謂過也)朕甚懼焉
公卿申敕百寮深思天誡有可省減便安百姓者條奏
所振貸貧民勿收又曰關東比歲不登(師古曰比頻也)吏民以
義收食貧民入榖物助縣官振贍者已賜直(如淳曰賜之爵復租)
(賦以為直師古曰此說非也收食貧人謂收取而養食之助縣官振贍謂出物以助郡縣之官也已賜直謂官)
(賜其所費直也今方更加爵及免賦耳食讀曰飤)其百萬以上加賜爵右更(師古)
(曰第十四爵也更音工衡反)欲為吏補三百石其吏也遷二等(師古曰先)
(已為吏則遷二等)三十萬以上賜爵五大夫(師古曰第九爵也)吏亦遷
二等民補郎十萬以上家無出租賦三歲萬錢以上一
年冬十一月行幸雍祠五畤十二月詔曰前將作大匠
萬年知昌陵卑下不可為萬歲居奏請營作建置郭邑
妄為巧詐積土增高多賦歛繇役興卒暴之作(師古曰卒讀曰)
(猝謂急也)卒徒蒙辜死者連屬(師古曰屬音之欲反)百姓罷極天下匱
竭(師古曰罷讀曰疲匱空也竭盡也)常侍閎前為大司農中丞數奏昌
陵不可成(師古曰閎王閎也)侍中衛尉長數白宜早止徙家反
故處(師古曰長淳于長也)朕以長言下閎章(如淳曰以衛尉長數曰罷故因下閎請奏)
(罷作之章師古曰下音胡稼反)公卿議者皆合長計首建至策閎典主
省大費(師古曰司農中丞主錢榖顧庸故云典主)民以康寧閎前賜爵關内
侯黃金百斤其賜長爵關内侯食邑千戸閎五百戸萬
年佞邪不忠毒流衆庶海内怨望至今不息雖蒙赦令
不宜居京師其徙萬年敦煌郡是歲御史大夫王駿卒
(師古曰王吉之子也)
三年春正月己夘晦日有蝕之詔曰天災仍重朕甚懼
焉(師古曰仍頻也重音直用反)惟民之失職(師古曰失其常業也)臨遣太中大
夫嘉等循行天下(師古曰行音下更反)存問耆老民所疾苦其與
部刺史舉惇樸遜譲有行義者各一人冬十月庚辰皇
太后詔有司復甘泉泰畤汾隂后土雍五畤陳倉陳寳
祠(師古曰陳寳祠在陳倉)語在郊祀志十一月尉氏男子樊並等
十三人謀反(師古曰尉氏陳留之縣)殺陳留太守劫略吏民自稱
將軍徒李譚等五人共格殺並等皆封為列侯十二月
山陽鐡官徒蘇令等二百二十八人攻殺長吏盗庫兵
自稱將軍經歴郡國十九殺東郡太守汝南都尉遣丞
相長史御史中丞持節督趣逐捕(師古曰趣讀曰促)汝南太守
嚴訢捕斬令等(師古曰訢與欣同令即蘇令)遷訢為大司農賜黃金
百斤
四年春正月行幸甘泉郊泰畤神光降集紫殿大赦天
下賜雲陽吏民爵女子百戶牛酒鰥寡孤獨高年帛三
月行幸河東祠后土賜吏民如雲陽行所過無出田租
夏四月癸未長樂臨華殿未央宫東司馬門皆災(師古曰東)
(而之司馬門也)六月甲午霸陵園門闕災出杜陵諸未嘗御者
歸家詔曰廼者地震京師火災婁降(師古曰婁古屢字)朕甚懼
之有司其悉心明對厥咎(師古曰悉盡也)朕將親覽焉又曰聖
王明禮制以序尊卑異車服以章有德雖有其財而無
其尊不得踰制故民興行(師古曰行音下更反)上義而下利(師古曰以)
(義為上以利為下)方今世俗奢僣罔極(師古曰罔無也極中也一曰止也)靡有
厭足公卿列侯親屬近臣四方所則(師古曰則法也)未聞修身
遵禮同心憂國者也或廼奢侈逸豫務廣第宅治園池
多畜奴婢被服綺縠(師古曰被音皮義反)設鐘鼓備女樂車服嫁
娶葬埋過制吏民慕效&KR0906;以成俗(師古曰&KR0906;漸也)而欲望百姓
儉節家給人足豈不難哉詩不云乎赫赫師尹民具爾
瞻(師古曰小雅節南山之詩也赫赫盛貌也師尹尹氏為太師之官也言居位甚高備為衆庶所瞻仰)其
申敕有司以漸禁之(師古曰謂約束也)青綠民所常服且勿止
(師古曰然則禁紅紫之屬)列侯近臣各自省改(師古曰省視也視而改之論語稱曾子曰)
(吾日三省吾身劉攽曰予謂省者減省也改者頃改也)司隸校尉察不變者秋七
月辛未晦日有蝕之
元延元年春正月己亥朔日有蝕之三月行幸雍祠五
畤夏四月丁酉無雲有雷聲光耀耀四面下至地昏止
赦天下秋七月有星孛于東井詔曰廼者日蝕星隕謫
見于天大異重仍(師古曰仍頻也重音直用反)在位默然罕有忠言
今孛星見于東井朕甚懼焉公卿大夫博士議郎其各
悉心惟思變意明以經對無有所諱與内郡國舉方正
能直言極諫者各一人(師古曰令公卿與内郡國各舉一人宋祁曰注文南本作内)
(郡國共舉人)北邊二十二郡舉勇猛知兵法者各一人封蕭
相國後喜為鄼侯(宋祁曰喜字唐本南夲並作嘉予據表傳作嘉是)冬十二月
辛亥大司馬大將軍王商薨是歲昭儀趙氏害後宫皇
子(師古曰趙飛燕之妹)
二年春正月行幸甘泉郊泰畤三月行幸河東祠后土
夏四月立廣陵孝王子守為王(宋祁曰子守為王景德本史館本唐本並作)
(子宇為王)冬行幸長楊宫從胡客大校獵(如淳曰合軍聚衆有幡校擊鼓也周)
(禮校人掌王田獵之馬故謂之校獵師古曰如說非也此校謂以本自相貫穿為闌校耳校人職云六廐成校)
(是則以遮闌為義也校獵者大為闌校以遮禽獸而獵取也軍之幡旗雖有校名本因部校此無豫也劉攽)
(曰予謂校讀如犯而不校之校校亦競也競逐獵也)宿萯陽宫(師古曰萯音倍)賜從官
三年春正月丙寅蜀郡岷山崩(師古曰岷音武巾反)雍江三日江
水竭二月封侍中衛尉淳于長為定陵侯三月行幸雍
祠五畤
四年春正月行幸甘泉郊泰畤二月罷司隸校尉官三
月行幸河東祠后土甘露降京師賜長安民牛酒
綏和元年春正月大赦天下二月癸丑詔曰朕承太祖
鴻業奉宗廟二十五年德不能綏理宇内百姓怨望者
衆不蒙天祐至今未有繼嗣天下無所係心觀于往古
近事之戒禍亂之萌皆由斯焉(師古曰始生曰萌)定陶王欣於
朕為子慈仁孝順可以承天序繼祭祀其立欣為皇太
子封中山王舅諫大夫馮參為宜鄉侯益中山國三萬
戸以慰其意(師古曰以不得繼統為帝之後恐其怨恨)賜諸侯王列侯金天
下當為父後者爵三老孝弟力田帛各有差又曰蓋聞
王者必存二王之後所以通三統也(師古曰天地人是為三統二王之後)
(并已為三)昔成湯受命列為三代(師古曰夏殷周是為三代)而祭祀廢絶
考求其後莫正孔吉(臣瓉曰無若孔吉最正也)其封吉為殷紹嘉侯
三月進爵為公及周承休侯皆為公地各百里行幸雍
祠五畤夏四月以大司馬票騎大將軍為大司馬(文穎曰王)
(根也)罷將軍官御史大夫為大司空封為列侯益大司馬
大司空奉如丞相(如淳曰律丞相大司馬大將軍奉錢月六萬御史大夫奉月四萬也)秋
八月庚戌中山王興薨冬十一月立楚孝王孫景為定
陶王定陵侯淳于長大逆不道下獄死廷尉孔光使持
節賜貴人許氏藥飲藥死(師古曰即前所廢皇后許氏也)十二月罷部
刺史更置州牧秩二千石
二年春正月行幸甘泉郊泰畤二月壬子丞相翟方進
薨三月行幸河東祠后土丙戌帝崩于未央宫(臣瓉曰帝年二)
(十即位即位二十六年夀四十五師古曰即位明年乃改元耳夀四十六)皇太后詔有司復
長安南北郊四月己夘葬延陵(臣瓉曰自崩至葬几五十四日延陵在扶風去)
(長安六十二里)
贊曰臣之姑充後宫為婕妤(晉灼曰班彪之姑也)父子昆弟侍帷
幄數為臣言成帝善修容儀升車正立不内顧不疾言
不親指(師古曰不内顧者謂儼然端嚴不廻眄也不疾言者為輕肆也不親指者為惑下也此三句者)
(本論語鄉黨篇述孔子之事故班氏引之以美成帝今論語云車中不内顧不疾言不親指内顧者說者以為)
(前視不過衡軛旁視不過輢較與此不同輢音於綺反)臨朝淵嘿尊嚴若神可謂
穆穆天子之容者矣(師古曰禮記云天子穆穆諸侯皇皇大夫濟濟士蹌蹌故此贊引之)
博覽古今容受直辭公卿稱職奏議可述(師古曰稱職克當其任也)
(可述言有文采)遭世承平上下和睦然湛于酒色(師古曰湛讀曰耽)趙
氏亂内外家擅朝言之可為於邑(師古曰於邑短氣貌讀如本字於又音烏)
(邑又音烏合反他皆類此)建始以來王氏始執國命哀平短祚莽遂
簒位盖其威福所由來者漸矣
前漢書卷十
前漢書卷十考證
成帝紀罷六厩技巧官(臣召南)按百官表六厩技巧
二官有令有丞屬水衡都尉師古但解技巧未釋六
厩於百官表注引漢舊儀即以太僕之大厩解之恐
未為當此所罷者止言水衡所屬之六厩非太僕所
屬也下文又云减乘輿厩馬則太僕所屬者矣
盖聞天生衆民宋本無盖聞二字别本俱有
五阮關注應劭曰五阮在代郡(臣召南)按地理志代
郡無五阮關有五原關疑五阮即五原音之轉耳
前漢書卷十考證
