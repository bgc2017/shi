前漢書卷七十六
漢蘭臺令史班固撰
唐正議大夫行秘書少監琅邪縣開國子顔師古注
趙尹韓張兩王列傳第四十六
趙廣漢字子都涿郡蠡吾人也(師古曰蠡音禮)故屬河間(師古曰言)
(蠡吾舊屬河間後屬涿郡)少為郡吏州從事以廉絜通敏下士為名
(師古曰敏謂材識捷疾也下音胡嫁反)舉茂材平準令(劉奉世曰材字下當有為字)察
廉為陽翟令以治行尤異遷京輔都尉守京兆尹會昭
帝崩而新豐杜建為京兆掾護作平陵方上(孟康曰壙臧上也師)
(古曰方上在張湯傳宋祁曰注文方上字下當有解字)建素豪俠賓客為姦利廣
漢聞之先風告建不改(師古曰風讀曰諷宋祁云建浙本作及)於是收案
致法(師古曰致至也令至於罪罸之法)中貴人豪長者為請無不至終
無所聽(師古曰中貴人居中朝而貴者也豪豪桀也長者有名德之人也服虔曰内臣之貴幸者劉)
(奉世曰顔解中貴人與李廣傳同服說不同當以服說為是)宗族賓客謀欲篡取(師古)
(曰逆取曰篡)廣漢盡知其計議主名起居(師古曰起居謂居止之處及欲發起)
(之狀)使吏告曰若計如此且并滅家令數吏將建棄市莫
敢近者京師稱之是時昌邑王徵即位行淫亂大將軍
霍光與羣臣共廢王尊立宣帝廣漢以與議定策賜爵
關内侯(師古曰與讀曰豫)遷潁川太守郡大姓原褚宗族横恣
(李竒曰原音元師古曰原褚二姓也原讀如本字横音胡孟反宋祁云原褚當作原氏禇氏)賓客犯
為盜賊前二千石莫能禽制廣漢旣至數月誅原褚首
惡郡中震栗先是潁川豪桀大姓相與為婚姻吏俗朋
黨廣漢患之厲使其中可用者受記(服虔曰受相訟牋記也師古曰擇其)
(中可使者奬厲而使之)出有案問旣得罪名行法罸之廣漢故漏
泄其語令相怨咎(師古曰遣知其事由某人發故結怨咎也)又教吏為缿筩
(蘇林曰缿音項如瓶可受投書孟康曰筩竹筩也如今官受密事筩也師古曰缿若今盛錢臧瓶為小孔可入)
(而不可出或缿或筩皆為此制而用受書令投於其中也筩音同)及得投書削其主名
而託以為豪桀大姓子弟所言其後彊宗大族家家結
為仇讎姦黨散落風俗大改吏民相告訐(師古曰面相斥曰訐音居)
(乂反又音居謁反宋祁曰相告訐疑相字上有好字注文面相斥疑作告而相斥)廣漢得以為
耳目盜賊以故不發發又輙得壹切治理威名流聞(師古)
(曰言諸事皆治理也治音直吏反一切解在平紀)及匈奴降者言匈奴中皆聞
廣漢本始二年漢發五將軍擊匈奴徵廣漢(宋祁云景本有遣)
(字學官本云徵遣浙本無遣字祁按徵廣漢不當便云遣若已云遣下又言將兵屬蒲類意致繁複從浙本為)
(長楊伯時云徵而遣之以屬蒲類何不可也)以太守將兵屬蒲類將軍趙充
國從軍還復用守京兆尹滿歲為眞廣漢為二千石以
和顔接士其尉薦待遇吏殷勤甚備(如淳曰尉亦薦籍也師古曰尉薦謂)
(安尉而薦逹之)事推功善歸之於下曰某掾卿所為非二千石
所及行之發於至誠吏見者皆輸寫心腹無所隱匿咸
願為用僵仆無所避(師古曰僵偃也仆頓也僵音畺仆音赴)廣漢聰眀皆
知其能之所宜盡力與否其或負者輙先聞知風諭不
改乃收捕之(師古曰風讀曰諷)無所逃案之辠立具即時伏辜
廣漢為人彊力天性精於吏職見吏民或夜不寝至旦
尤善為鉤距以得事情(蘇林曰鉤得其情使不得去也晉灼曰鉤致也距閉也使對者)
(無疑若不問而自知衆莫覺所由以閉其術為距也師古曰晉說是也宋祁曰注文疑字下疑有示字)鉤
距者設欲知馬賈則先問狗(師古曰賈讀曰價)已問羊又問牛
然後及馬參伍其賈以類相準則知馬之貴賤不失實
矣唯廣漢至精能行之它人效者莫能及也(宋祁曰越本無也)
(字)郡中盜賊閭里輕俠其根株窟穴所在及吏受取請
求銖兩之姦皆知之長安少年數人會窮里空舍謀共
劫人(師古曰窮里里中之極隱處)坐語未訖廣漢使吏捕治具服富
人蘇回為郎二人劫之(師古曰劫取其身為質令家將財物贖之)有頃廣漢
將吏到家自立庭下使長安丞龔奢叩堂戸曉賊(師古曰曉)
(謂諭告之)曰京兆尹趙君謝兩卿無得殺質此宿衛臣也釋
質束手得善相遇幸逢赦令或時解脫(師古曰若束手自来雖合處牢)
(獄當善處遇之或逄赦令則得免脱也脱音吐活反)二人驚愕又素聞廣漢名即
開戶出下堂叩頭廣漢跪謝曰幸全活郎甚厚送獄勅
吏謹遇給酒肉至冬當出死豫為調棺給斂葬具告語
之(師古曰調辦具之也棺斂以棺衣斂尸也調音徒釣反棺音工喚反斂音力贍反宋祁曰給字疑可刪)
皆曰死無所恨廣漢嘗記召湖都亭長(師古曰為書記以召之若今之)
(下符追呼人也)湖都亭長西至界上界上亭長戲曰至府為我
多謝問趙君(師古曰多厚也言殷勤若今人言千萬問訊矣)亭長旣至廣漢與
語問事畢謂曰界上亭長寄聲謝我(師古曰謝告也)何以不為
致問亭長叩頭服實有之廣漢因曰還為吾謝界上亭
長勉思職事有以自效京兆不忘卿厚意其發姦擿伏
如神皆此類也(師古曰擿謂動發之也音它狄反)廣漢奏請令長安游
徼獄吏秩百石(師古曰特增其秩以厲其行宋祁曰浙本作獄史)其後百石吏
皆差自重不敢枉法妄繫留人京兆政清吏民稱之不
容口長老傳以為自漢興以来治京兆者莫能及(楊伯時)
(云言漢興足矣何必以来二字)左馮翊右扶風皆治長安中(師古曰治音直吏反)
犯法者從迹喜過京兆界(師古曰從讀曰縱喜音許吏反)廣漢歎曰亂
吾治者常二輔也誠令廣漢得兼治之直差易耳初大
將軍霍光秉政廣漢事光及光薨後廣漢心知微指(師古)
(曰識天子意也)發長安吏自將與俱至光子博陸侯禹第直突
入其門廋索私屠酤椎破盧罌斧斬其門關而去(師古曰廋)
(讀與搜同謂入室求之也盧所以居罌罌所以盛酒也盧解在食貨志司馬相如傳罌音扵耕反宋祁曰其)
(門或無其字)時光女為皇后聞之對帝涕泣帝心善之以召
問廣漢廣漢由是侵犯貴戚大臣所居好用世吏子孫
新進年少者(師古曰言舊吏家子孫而其人後出求進又年少也宋祁曰注末也字疑是者字)
專厲彊壯蠭氣(師古曰蠭與鋒同言鋒銳之氣)見事風生無所回避(師古)
(曰風生言其速疾不可當也回曲也)率多果敢之計莫為持難廣漢終以
此敗初廣漢客私酤酒長安市丞相史逐去(宋祁云史越夲作)
(吏去字下南本更有客字)客疑男子蘇賢言之以語廣漢廣漢使長
安丞案賢(師古曰案致其罪也)尉吏禹故劾賢為騎士屯霸上不
詣屯所乏軍興(文穎曰尉吏尉部吏也禹其名宋祁云吏越作史)賢父上書訟
罪告廣漢事下有司覆治禹坐要斬請逮捕廣漢有詔
即訊(師古曰令就問之不追入獄也)辭服會赦貶秩一等廣漢疑其邑
子榮畜教令(師古曰蘇賢同邑之子也令音力成反)後以他法論殺畜人
上書言之事下丞相御史案驗甚急廣漢使所親信長
安人為丞相府門卒令微司丞相門内不法事地節三
年七月中丞相傅婢有過自絞死廣漢聞之疑丞相夫
人妬殺之府舍而丞相奉齋酎入廟祠(師古曰將酎祭宗廟而先絜齋)
(也)廣漢得此使中郎趙奉夀風曉丞相(師古曰風讀曰諷)欲以
脅之毋令窮正已事丞相不聽案驗愈急(宋祁曰不聽字上疑冇)
(怒字)廣漢欲告之先問太史知星氣者言今年當有戮死
大臣廣漢即上書告丞相罪制曰下京兆尹治廣漢知
事迫切遂自將吏卒突入丞相府召其夫人跪庭下受
辭(師古曰受其對辭也宋祁曰突字新夲添)收奴婢十餘人去責以殺婢
事丞相魏相上書自陳妻實不殺婢廣漢數犯罪法不
伏辜以詐巧迫脅臣相幸臣相寬不奏願下明使者治
廣漢所驗臣相家事事下廷尉治罪實丞相自以過譴
笞傅婢出至外第乃死不如廣漢言司直蕭望之劾奏
廣漢摧辱大臣欲以劫持奉公逆節傷化不道宣帝惡
之下廣漢廷尉獄又坐賊殺不辜鞠獄故不以實擅斥
除騎士乏軍興數罪(師古曰斥除逐遣之)天子可其奏吏民守闕
號泣者數萬人或言臣生無益縣官願代趙京兆死使
得牧飬小民廣漢竟坐要斬廣漢雖坐法誅為京兆尹
廉明威制豪彊小民得職(師古曰得職各得其常所也宋祁曰使得牧飬越本無)
(得字廣漢雖坐法誅景邵本去雖坐法誅字校本添)百姓追思歌之至今
尹翁歸字子兄(師古曰兄讀曰況)河東平陽人也徙杜陵翁歸
少孤與季父居為獄小吏曉習文法喜擊劒人莫能當
(師古曰喜許吏反)是時大將軍霍光秉政諸霍在平陽奴客持
刀兵入市鬭變吏不能禁(師古曰變亂也)及翁歸為市吏莫敢
犯者公廉不受餽(師古曰餽亦饋字也宋祁曰受餽下有遺字注末也字可刪)百賈
畏之後去居家(宋祁云浙本作家居)會田延年為河東太守行
縣至平陽悉召故吏五六十人延年親臨見令有文者
東有武者西閱數十人次到翁歸獨伏不肯起對曰翁
歸文武兼備唯所施設功曹以為此吏倨敖不遜(師古曰敖)
(讀曰傲)延年曰何傷遂召上辭問(師古曰為文辭而問之)甚竒其對
除補卒史(宋祁曰除補字上疑有是日字)便從歸府案事發姦窮竟
事情延年大重之自以能不及翁歸徙署督郵河東二
十八縣分為兩部閎孺部汾北(師古曰閎姓也音宏)翁歸部汾南
所舉應法得其罪辜屬縣長吏雖中傷莫有怨者舉廉
為緱氏尉歴守郡中所居治理(師古曰歴於郡中守丞尉之職也宋祁曰中)
(字一作守)遷補都内令舉廉為弘農都尉徵拜東海太守過
辭廷尉于定國定國家在東海欲屬託邑子兩人(師古曰邑)
(子同邑人之子也屬音之欲反)令坐後堂待見定國與翁歸語終日不
敢見其邑子旣去定國乃謂邑子曰此賢將汝不任事
也又不可干以私(師古曰任堪也干求也)翁歸治東海明察郡中
吏民賢不肖及姦邪罪名盡知之縣縣各有記籍自聽
其政(師古曰言決斷諸縣姦邪之事不委令長)有急名則少緩之吏民小解
輙披籍(服虔曰披有罪者籍也師古曰解讀曰懈)縣縣收取黠吏豪民案致
其罪高至於死收取人必於秋冬課吏大會中及出行
縣(師古曰於大會之中及行縣時則收取罪人以警衆也行音下更反)不以無事時其有
所取也以一警百吏民皆服恐懼改行自新東海大豪
郯許仲孫(師古曰郯縣之豪姓許名仲孫)為姦猾亂吏治郡中苦之二
千石欲捕者輙以力埶變詐自解終莫能制翁歸至論
棄仲孫市一郡怖栗莫敢犯禁東海大治以高第入守
右扶風滿歲為真選用廉平疾姦吏以為右職接待以
禮好惡與同之其負翁歸罰亦必行治如在東海故迹
姦邪罪名亦縣縣有名籍盗賊發其比伍中(師古曰比謂左右相)
(次者也五家為伍若今伍保也比音頻寐反)翁歸輙召其縣長吏曉告以姦
黠主名教使用類推迹盜賊所過抵(師古曰抵歸也所經過及所歸投也)
類常如翁歸言無有遺脫(師古曰類猶率也)緩於小弱急於豪
彊有論罪輸掌畜官(師古曰論罪决罪也扶風畜牧所在有苑師之屬故曰掌畜官也畜)
(音許救反)使斫莝(師古曰莝斬芻音千卧反)責以員程不得取代(師古曰員數也)
(計其人及日數為功程)不中程輙笞督極者至以鈇自剄而死(師古)
(曰鈇斫莝刃也音大夫之夫使其斫莝故因以莝刃自剄而說者或謂為斧或云劒鈇皆失之也)京師
畏其威嚴扶風大治盜賊課常為三輔最(師古曰言發則獲之無有)
(遺失故為最也)翁歸為政雖任刑其在公卿之間清絜自守語
不及私然温良嗛退不以行能驕人(師古曰嗛古以為謙字)甚得
名譽於朝廷視事數歲无康四年病卒家無餘財天子
賢之制詔御史朕夙興夜寐以求賢為右(師古曰右猶上也)不
異親疏近遠務在安民而已扶風翁歸廉平鄉正(師古曰鄉)
(讀曰嚮)治民異等早夭不遂不得終其功業朕甚憐之其
賜翁歸子黃金百斤以奉其祭祠翁歸三子皆為郡守
少子岑歴位九卿至後將軍而閎孺亦至廣陵相有治
名由是世稱田延年為知人
韓延夀字長公燕人也徙杜陵少為郡文學父義為燕
郎中刺王之謀逆也義諫而死燕人閔之是時昭帝富
於春秋大將軍霍光持政徵郡國賢良文學問以得失
時魏相以文學對策以為賞罰所以勸善禁惡政之本
也日者燕王為無道(師古曰日者猶言往日也)韓義出身彊諫為王
所殺義無比干之親而蹈比干之節(師古曰殷之比干紂之諸父諫紂而)
(死故以為喻也)宜顯賞其子以示天下明為人臣之義光納其
言因擢延夀為諫大夫遷淮陽太守治甚有名徙潁川
潁川多豪彊難治國家常為選良二千石先是趙廣漢
為太守患其俗多朋黨故構會吏民令相告訐(師古曰構結也)
一切以為聰明潁川由是以為俗民多怨讎延夀欲改
更之教以禮讓恐百姓不從乃歴召郡中長老為鄕里
所信向者數十人設酒具食親與相對接以禮意人人
問以謠俗民所疾苦(師古曰謠俗謂閭里歌謠政教善惡也)為陳和睦親
愛銷除怨咎之路長老皆以為便可施行因與議定嫁
娶喪祭儀品略依古禮不得過法延夀於是令文學校
官諸生皮弁執俎豆(師古曰校亦學也音效)為吏民行喪嫁娶禮
百姓遵用其教賣偶車馬下里偽物者棄之市道(張晏曰下)
(里地下蒿里偽物也師古曰偶謂木土為之象真車馬之形也偶對也棄其物於市之道上也)數年徙
為東郡太守黃霸代延夀居潁川霸因其迹而大治延
夀為吏上禮義好古教化所至必聘其賢士以禮待用
廣謀議納諫爭舉行喪讓財表孝弟有行修治學宫(師古)
(曰學宮謂庠序之舍也)春秋鄉社陳鐘鼓管弦盛升降揖讓及都
試講武設斧鉞旌旗習射御之事治城郭收賦租先明
布告其日以期會為大事吏民敬畏趨鄉之(師古曰趨讀曰趣鄕)
(讀曰嚮)又置正五長(師古曰正若今之鄕正里正也伍長同伍之中置一人為長也)相率
以孝弟不得舍姦人(師古曰舍止也)閭里阡陌有非常吏輙聞
知姦人莫敢入界其始若煩後吏無追捕之苦民無箠
楚之憂(師古曰箠杖也楚荆木也即今之荆子也箠音止蘂反)皆便安之接待下
吏恩施甚厚而約誓明或欺負之者延夀痛自刻責豈
其負之何以至此(師古曰言豈我負之耶其人何以為此事)吏聞者自傷悔
其縣尉至自刺死及門下掾自剄人救不殊因瘖不能
言(師古曰殊絶也以人救之故身首不相絶也瘖音於今反)延夀聞之對掾史涕泣
遣吏毉治視(師古曰遣毉治之而吏護視之)厚復其家(師古曰復音方目反)延夀
嘗出臨上車騎吏一人後至勅功曹議罰白(師古曰令定其罪名)
(而更白之)還至府門門卒當車願有所言延夀止車問之卒
曰孝經曰資於事父以事君而敬同故母取其愛而君
取其敬兼之者父也(師古曰資取也取事父之道以事君其敬則同也母則極愛君則極)
(敬不如父之兼敬愛也)今旦明府早駕久駐未出騎吏父来至府
門不敢入騎吏聞之趨走出謁適會明府登車以敬父
而見罰得毋虧大化乎延夀舉手輿中曰微子太守不
自知過(師古曰微無也)歸舍召見門卒卒本諸生聞延夀賢無
因自逹故代卒(師古曰代人為卒也)延夀遂待用之其納善聽諫
皆此類也在東郡三歲令行禁止斷獄大減為天下最
入守左馮翊滿歲稱職為真歲餘不肯出行縣(師古曰行音下)
(更反其後亦同)丞掾數白宜循行郡中覽觀民俗考長吏治迹
延夀曰縣皆有賢令長督郵分明善惡於外行縣恐無
所益重為煩擾(師古曰重音直用反)丞掾皆以為方春月可壹出
勸耕桑延夀不得已行縣至高陵民有昆弟相與訟田
自言延夀大傷之曰幸得備位為郡表率不能宣明教
化至令民有骨肉爭訟既傷風化重使賢長吏嗇夫三
老孝弟受其恥(師古曰重音直用反)咎在馮翊當先退是日移病
不聽事因入卧傳舍閉閤思過一縣莫知所為令丞嗇
夫三老亦皆自繫待罪(宋祁曰自字疑作同字)於是訟者宗族傳
相責譲此兩昆弟深自悔皆自髠肉袒謝願以田相移
終死不敢復爭(師古曰移猶傳也一說兄以譲弟弟又譲之故云相移)延夀大喜
開閤延見内酒肉與相對飲食厲勉以意告鄉部有以
表勸悔過從善之民(師古曰以其悔過從善故令表顯以示勸勵)延夀乃起
聽事勞謝令丞以下引見尉薦郡中歙然莫不傳相勅
厲不敢犯延夀恩信周徧二十四縣莫復以辭訟自言
者推其至誠吏民不忍欺紿(師古曰紿誑也)延夀代蕭望之為
左馮翊而望之遷御史大夫侍謁者福為望之道延夀
在東郡時放散官錢千餘萬望之與丞相丙吉議吉以
為更大赦不須考(師古曰更音工衡反)會御史當問事東郡(宋祁曰)
(越本景祐本無事字)望之因令并問之(師古曰望之以延夀代已為馮翊而有能名出已之)
(上故忌害之欲䧟以罪法)延夀聞知即部吏案校望之在馮翊時廪
犧官錢放散百餘萬廪犧吏掠治急自引與望之為姦
延夀劾奏移殿門禁止望之望之自奏職在總領天下
聞事不敢不問而為延壽所拘持上由是不直延夀各
令窮竟所考望之卒無事寔而望之遣御史案東郡具
得其事延夀在東郡時試騎士(師古曰每歲大試也)治飾兵車畫
龍虎朱爵延夀衣黃紈方領(晉灼曰以黃色素作直領也師古曰衣音於旣反)
駕四馬傅總建幢棨(李竒曰戟也晉灼曰傅著也總以緹繒飾鑣鎋也建立也幢旌幢也)
(師古曰幢麾也棨有衣之戟也其衣以赤黑繒為之幢音大江反棨音啟)植羽葆(師古曰植亦立也羽)
(葆聚翟尾為之亦今纛之類也植音常職反宋祁曰注文今字下疑有叢字)鼓車歌車(孟康曰如)
(今郊駕時車上鼔吹也師古曰郊駕郊祀時備法駕也)功曹引車皆駕四馬載棨
戟五騎為伍分左右部軍假司馬千人持幢旁轂(師古曰旁)
(音步浪反)歌者先居射室(李竒曰都試射堂也)望見延夀車噭咷楚歌
(服虔曰噭音呌呼之呌咷音滌濯之滌師古曰咷音它釣反)延夀坐射室騎吏持戟
夾陛列立騎士從者帶弓鞬羅後(師古曰鞬弓衣也音居言反)令騎
士兵車四面營陳被甲鞮鞪居馬上抱弩負籣(如淳曰籣盛弩)
(箭箙也師古曰鞮鞪即兜鍪也籣盛弩矢者也其形如木桶鞮音丁奚反鞪音莫侯反)又使騎士
戲車弄馬盗驂(孟康曰戲車弄馬之枝也馳盗解驂馬御者不見也)延夀又取官
銅物候月蝕鑄作刀劒鈎鐔放效尚方事(師古曰鈎亦兵器也似劒)
(而曲所以鈎殺人也鐔劒喉也又曰鐔似劒而小陿鐔音滛又音尋)及取官錢帛私假繇
使吏(師古曰假謂顧賃也繇讀與徭同宋祁曰繇字下疑有役字)及治飾車甲三百
萬以上於是望之劾奏延夀上僭不道又自陳前為延
夀所奏今復舉延夀罪衆庶皆以臣懷不正之心侵冤
延夀願下丞相中二千石博士議其罪事下公卿皆以
延夀前旣無状後復誣愬典法大臣欲以解罪狡猾不
道天子惡之延夀竟坐棄市吏民數千人送至渭城老
小扶持車轂爭奏酒炙(師古曰奏進也)延夀不忍距逆人人為
飲計飲酒石餘使掾史分謝送者遠苦吏民延夀死無
所恨百姓莫不流涕延夀三子皆為郎吏且死屬其子
勿為吏以己為戒(師古曰屬音之欲反)子皆以父言去官不仕至
孫威乃復為吏至將軍威亦多恩信能拊衆得士死力
威又坐奢僭誅延夀之風類也
張敞字子高本河東平陽人也祖父孺為上谷太守徙
茂陵敞父福事孝武帝官至光祿大夫敞後随宣帝徙
杜陵敞本以鄉有秩補太守卒史(師古曰鄉有秩者嗇夫之類也)察廉
為甘泉倉長稍遷太僕丞杜延年甚竒之(師古曰延年時為太僕也)
會昌邑王徵即位動作不由法度敞上書諫曰孝昭皇
帝蚤崩無嗣(師古曰蚤古早字)大臣憂懼選賢聖承宗廟東迎
之日唯恐屬車之行遲(師古曰不欲斥乘輿故但言屬車耳屬音之欲反)今天
子以盛年初即位天下莫不拭目傾耳觀化聽風(師古曰言)
(改易視聽欲急聞見善政化也拭音式)國輔大臣未襃而昌邑小輦先遷
(李竒曰挽輦小臣也)此過之大者也後十餘日王賀廢敞以切諫
顯名擢為豫州刺史以數上事有忠言宣帝徵敞為太
中大夫與于定國並平尚書事以正違忤大將軍霍光
(師古曰守正不阿也)而使主兵車出軍省減用度(師古曰令其主節減軍興之用)
(度也)復出為函谷關都尉宣帝初即位廢王賀在昌邑上
心憚之徙敞為山陽太守久之大將軍霍光薨宣帝始
親政事封光兄孫山雲皆為列侯以光子禹為大司馬
頃之山雲以過歸第霍氏諸壻親屬頗出補吏敞聞之
上封事曰臣聞公子季友有功於魯大夫趙衰有功於
晉(師古曰衰音初為反)大夫田完有功於齊皆疇其庸(宋祁曰疇其庸浙)
(本作疇其軍邑邵本作官爵按宣紀疇其爵邑張晏注云律非始封十減二疇者等也言不復減也)延及
子孫終後田氏篡齊趙氏分晉季氏顓魯(師古曰顓與專同下皆類)
(此)故仲尼作春秋迹盛衰(師古曰著盛衰之迹)譏世卿最甚廼者
大將軍决大計安宗廟定天下功亦不細矣夫周公七
年耳而大將軍二十歲海内之命斷於掌握方其隆時
感動天地侵廹隂陽月朓日蝕晝冥宵光(師古曰冥闇也宵夜也朓)
(音他了反)地大震裂火生地中天文失度祅祥變怪不可勝
記皆隂類盛長臣下顓制之所生也朝臣宜有明言曰
陛下襃寵故大將軍以報功德足矣閒者輔臣顓政貴
戚太盛君臣之分不明請罷霍氏三侯皆就第及衞將
軍張安世宜賜几杖歸休時存問召見以列侯為天子
師明詔以恩不聽羣臣以義固爭而後許天下必以陛
下為不忘功德而朝臣為知禮霍氏世世無所患苦今
朝廷不聞直聲(師古曰言朝臣不進直言以陳其事)而令明詔自親其文
非策之得者也(師古曰言失計也)今兩侯以出人情不相遠以
臣心度之大司馬及其枝屬必有畏懼之心夫近臣自
危非完計也(宋祁曰危字疑作疑字)臣敞願於廣朝白發其端直
守遠郡其路無由(師古曰直讀曰值)夫心之精微口不能言也
言之微眇書不能文也(師古曰眇細也)故伊尹五就桀五就湯
(師古曰孟子云五就湯五就桀者伊尹也言伊尹為湯臣見貢扵桀桀不用而湯復貢之如此者五也)蕭
相國薦淮隂累歲乃得通况乎千里之外因書文諭事
指哉唯陛下省察上甚善其計然不徵也久之勃海膠
東盗賊並起敞上書自請治之曰臣聞忠孝之道退家
則盡心於親進宦則竭力於君夫小國中君猶有奮不
顧身之臣况於明天子乎今陛下遊意於太平勞精於
政事亹亹不舍晝夜(師古曰亹亹言勉強也舍息也亹音尾)羣臣有司宜
各竭力致身山陽郡戶九萬三千口五十萬以上訖計
盗賊未得者七十七人(師古曰訖盡也)它課諸事亦略如此臣
敞愚駑既無以佐思慮久處閒郡(師古曰閒讀曰閑)身逸樂而
忘國事非忠孝之節也伏聞膠東勃海左右郡歲數不
登(師古曰年榖頻不熟也)盗賊並起至攻官寺簒囚徒搜市朝劫
列侯吏失綱紀姦軌不禁臣敞不敢愛身避死唯明詔
之所處願盡力摧挫其暴虐存撫其孤弱事即有業所
至郡條奏其所由廢及所以興之狀(師古曰有業言各得其所)書奏
天子徵敞拜膠東相(宋祁曰膠東景帝子康王寄之後)賜黃金三十斤
敞辭之官自謂治劇郡非賞罰無以勸善懲惡(師古曰懲止也)
吏追捕有功效者願得壹切比三輔尤異(如淳曰壹切權時也趙廣)
(漢奏請令長安游徼獄史秩百石又循吏傳左馮翊有二百石卒史此之謂尤異也劉敞曰下言上名尚書)
(調補縣令然則三輔尤異如此)天子許之敞到膠東明設購賞開羣盗
令相捕斬除罪吏追捕有功上名尚書調補縣令者數
十人(師古曰調選也音徒釣反)由是盗賊解散傳相捕斬吏民歙然
(師古曰歙音翕)國中遂平居頃之王太后數出游獵敞奏書諫
曰臣聞秦王好滛聲葉陽后為不聽鄭衞之樂(孟康曰葉陽秦)
(昭王后也師古曰葉音式涉反)楚嚴好田獵樊姬為之不食鳥獸之肉
(師古曰樊姬楚莊王姬也)口非惡旨甘耳非憎絲竹也所以抑心意
絶耆欲者(師古曰耆讀曰嗜)將以率二君而全宗祀也禮君母
出門則乘輜軿下堂則從傅母(師古曰輜軿衣車也輜音甾又音楚疑反軿音)
(步千反又音步丁反)進退則鳴玉佩内飾則結綢繆(文潁曰謂衣衷結束綢繆)
(也師古曰組紐之屬所以自結固也綢音直留反繆音亡蚪反)此言尊貴所以自斂制
不從恣之義也(師古曰從讀曰縱)今太后資質淑美慈愛寬仁
諸侯莫不聞而少以田獵縱欲為名於以上聞亦未宜
也(師古曰上聞聞於天子也)唯觀覽於往古全行乎来今令后姬得
有所法則下臣有所稱誦(宋祁曰臣字可刪)臣敞幸甚書奏太
后止不復出是時潁川太守黃霸以治行第一入守京
兆尹霸視事數月不稱罷歸潁川於是制詔御史其以
膠東相敞守京兆尹自趙廣漢誅後比更守尹(師古曰比頻也)
(更歴也音工衡反)如霸等數人皆不稱職京師&KR1051;廢(師古曰䆮漸也)長
安市偷盗尤多百賈苦之上以問敞敞以為可禁敞旣
視事求問長安父老偷盗酋長數人(應劭曰酋長帥師古曰酋音才由反)
居皆温厚出從童騎閭里以為長者(師古曰温厚言富足也童騎以童奴)
(為騎而自從也)敞皆召見責問因貰其罪把其宿負(師古曰貰緩也把執)
(持也音布馬反)令致諸偷以自贖(師古曰致至也引至於官府)偷長曰今一
旦召詣府恐諸偷驚駭願壹切受署(師古曰自言願權補吏職也)敞
皆以為吏遣歸休置酒小偷悉来賀且飲醉偷長以赭
汙其衣裾(師古曰赭赤土也)吏坐里閭閱出者(師古曰閭謂里之門也)汙
赭輙收縛之一日捕得數百人窮治所犯或一人百餘
發盡行法罰由是枹鼓稀鳴市無偷盗(師古曰枹擊鼓椎也音桴其字)
(從木也)天子嘉之敞為人敏疾賞罰分明見惡輙取時時
越法縱舍有足大者(如淳曰有可貴異而大之者也晉灼曰越法縱舍即足大者也師古)
(曰晉說是也)其治京兆略循趙廣漢之迹方略耳目發伏禁
姦不如廣漢然敞本治春秋以經術自輔其政頗雜儒
雅往往表賢顯善不醇用誅罰以此能自全竟免於刑
戮京兆典京師長安中浩穰於三輔尤為劇(師古曰浩大也穰盛)
(也言人衆之多也穣音人掌反)郡國二千石以高第入守及為真久者
不過三二年近者數月一歲輙毁傷失名以罪過罷唯
廣漢及敞為久任職敞為京兆朝廷每有大議引古今
處便宜公卿皆服天子數從之然敞無威儀時罷朝會
過走馬章臺街(孟康曰在長安中臣瓚曰在章臺下街也)使御吏驅自以便
面拊馬(師古曰便面所以障面蓋扇之類也不欲見人以此自障面則得其便故曰便面亦曰屏面今)
(之沙門所持竹扇上袤平而下圜即古之便面也音頻面反)又為婦畫眉長安中傳
張京兆眉憮(應劭曰憮大也孟康曰憮音詡北方人謂媚好為詡畜蘇林曰憮音嫵師古曰本以)
(好媚為稱何說於大乎蘇音是宋祁曰憮音嫵媚之嫵嫵音舞)有司以奏敞上問之
對曰臣聞閨房之内夫婦之私有過於畫眉者上愛其
能弗備責也然終不得大位(宋祁曰或無終字)敞與蕭望之于
定國相善始敞與定國俱以諫昌邑王超遷定國為大
夫平尚書事敞出為刺史時望之為大行丞後望之先
至御史大夫定國後至丞相敞終不過郡守為京兆九
歲坐與光禄勲楊惲厚善後惲坐大逆誅公卿奏惲黨
友不宜處位等比皆免(師古曰比例也音必寐反)而敞奏獨寝不下
(師古曰天子惜敞故留所奏事不出)敞使賊捕掾絮舜有所案驗(李竒曰絮音挐)
(師古曰賊捕掾主捕賊者也絮姓也音女居反又音人餘反)舜以敞劾奏當免不肯
為敞竟事私歸其家人或諫舜舜曰吾為是公盡力多
矣今五日京兆耳安能復案事(宋祁曰當添作安能為後案事)敞聞
舜語即部吏收舜繫獄是時冬月未盡數日案事吏晝
夜驗治舜竟致其死事舜當出死(宋祁曰當添為舜臨當出死)敞使
主簿持教告舜曰五日京兆竟何如冬月已盡延命乎
(師古曰言汝不欲望延命乎)乃棄舜市會立春行冤獄使者出(師古曰行)
(音下更反)舜家載尸并編敞教(師古曰編聯也聯之於章前也)自言使者使
者奏敞賊殺不辜天子薄其罪(師古曰以其事為輕小也)欲令敞得
自便利(師古曰從輕法以免也便音頻面反)即先下敞前坐楊惲不宜處
位奏免為庶人敞免奏既下詣闕上印綬便從闕下亡
命(師古曰不還其本縣邑也)數月京師吏民解弛(師古曰弛放也音式爾反)枹鼓
數起而冀州部中有大賊天子思敞功效使使者即家
在所召敞(師古曰就其所居處而召之)敞身被重劾(師古曰謂前有賊殺不辜之事)
及使者至妻子家室皆泣惶懼而敞獨笑曰吾身亡命
為民郡吏當就捕今使者来此天子欲用我也即装隨
使者詣公車上書曰(宋祁曰當添為上書謝曰)臣前幸得備位列
卿待罪京兆(宋祁曰當作京兆尹)坐殺賊捕掾絮舜舜本臣敞
素所厚吏數蒙恩貸(師古曰貸音土帶反)以臣有章劾當免受記
考事(師古曰記書也若今之州縣為符教也)便歸卧家謂臣五日京兆背
恩忘義傷化薄俗(宋祁曰一本作傷薄俗化)臣竊以舜無狀枉法
以誅之臣敞賊殺無辜鞠獄故不直雖伏明法死無所
恨天子引見敞拜為冀州刺史敞起亡命復奉使典州
既到部而廣川王國羣軰不道賊連發不得敞以耳目
發起賊主名區處(師古曰區謂居止之所也)誅其渠帥廣川王姬昆
弟及王同族宗室劉調等通行為之囊橐(師古曰言容止賊盗若嚢)
(橐之盛物也)吏逐捕窮窘蹤迹皆入王宫敞自將郡國吏車
數百兩(師古曰一乘車為兩也)圍守王宫搜索調等果得之殿屋
重轑中(蘇林曰轑椽也重轑重棼中師古曰重棼即今廊舍也一邊虚為兩夏者也轑音老棼音扶分)
(反宋祁曰殿屋一無屋字)敞傅吏皆捕格斷頭(師古曰傅讀曰附言敞自監護吏而)
(捕之)縣其頭王宫門外因劾奏廣川王天子不忍致法削
其戸敞居部歲餘冀州盗賊禁止守太原太守(宋祁曰當作)
(徙守太原)滿歲為真太原郡清(宋祁曰當作郡清靜)頃之宣帝崩元
帝初即位待詔鄭朋薦敞先帝名臣宜傅輔皇太子上
以問前將軍蕭望之望之以為敞能吏任治煩亂材輕
非師傅之器天子使使者徵敞欲以為左馮翊會病卒
敞所誅殺太原吏吏家怨敞随至杜陵刺殺敞中子璜
敞三子官皆至都尉初敞為京兆尹而敞弟武拜為梁
相是時梁王驕貴民多豪彊號為難治敞問武欲何以
治梁武敬憚兄謙不肯言敞使吏送至關戒吏自問武
武應曰馭黠馬者利其銜策梁國大都吏民凋敝且當
以柱後惠文彈治之耳(應劭曰柱後以鐵為柱今法冠是也一名惠文冠晉灼曰漢注)
(法冠也一號柱後惠文以纚褁鐵柱卷秦制執法服今御史服之謂之解廌一角今冠兩角以解廌為名耳師)
(古曰晉說是也纚即今方目紗也纚音山爾反卷音去權反)秦時獄法吏冠柱後惠
文武意欲以刑法治梁吏還道之敞笑曰審如掾言武
必辨治梁矣武既到官其治有迹亦能吏也敞孫竦王
莽時至郡守封侯博學文雅過於敞然政事不及也竦
死敞無後
王尊字子贛(師古曰贛音貢)涿郡高陽人也少孤歸諸父使牧
羊澤中(宋祁曰當作少歸諸父諸父使牧羊澤中)尊竊學問能史書年十
三求為獄小吏數歲給事太守府問詔書行事尊無不
對(師古曰以施行詔條問之皆曉其事)太守竒之除補書佐署守屬監獄
(師古曰署為守屬令監獄主囚也監音工銜反)久之尊稱病去事師郡文學官
(師古曰郡有文學官而尊事之以為師也)治尚書論語略通大義復召署守
屬治獄為郡決曹史數歲以令舉幽州刺史從事(如淳曰漢)
(儀注刺史得擇所部二千石卒史與從事宋祁曰決曹史淳化夲無史字子按如注須得史字乃安止作決)
(曹非是)而太守察尊廉補遼西鹽官長(如淳曰地理志遼西有鹽官)數
上書言便宜事事下丞相御史初元中舉直言遷虢令
(如淳曰本西虢也屬右扶風)轉守槐里兼行美陽令事春正月美陽
女子告假子不孝曰兒常以我為妻妬笞我(宋祁曰妬當改作)
(詬)尊聞之遣吏收捕驗問辭服尊曰律無妻母之法聖
人所不忍書此經所謂造獄者也(晉灼曰歐陽尚書有此造獄事也師古曰)
(非常刑名造殺戮之法)尊於是出坐廷上取不孝子縣磔著樹使
騎吏五人張弓射殺之吏民驚駭後上行幸雍過虢尊
供張如法而辦(師古曰尊雖行美陽令而就虢供張也供音居用反張音竹亮反劉攽曰自)
(長安上雍不過虢過美陽虢字是史氏誤)以高第擢為安定太守到官出教
告屬縣曰令長丞尉奉法守城為民父母(師古曰城謂縣城也)抑
彊扶弱宣恩廣澤甚勞苦矣太守以今日至府願諸君
卿勉力正身以率下故行貪鄙能變更者與為治(師古曰更)
(改也有如此者太守乃共為治者也)明慎所職毋以身試法又出教勅掾
功曹各自底厲助太守為治其不中用趣自避退毋久
妨賢(師古曰趣讀曰促)夫羽翮不修則不可以致千里(宋祁曰浙本)
(無則字)闑内不理無以整外(師古曰闑門橛也音魚烈反)府丞悉署吏
行能分别白之賢為上(宋祁曰當作以賢為上)毋以富賈人百萬
不足與計事昔孔子治魯七日誅少正卯今太守視事
已一月矣五官掾張輔懷虎狼之心貪汙不軌(師古曰汚濁也)
(不軌不修法制也)一郡之錢盡入輔家然適足以葬矣今將輔
送獄直符史詣閤下從太守受其事(師古曰直符史若今之當直佐史也)
丞戒之戒之(宋祁曰下戒之亦當作丞戒之)相随入獄矣(師古曰意丞教戒張)
(輔令其避罪故以此言豫勅之)輔繫獄數日死盡得其狡猾不道百萬
姦臧威震郡中盗賊分散入傍郡界豪彊多誅傷伏辜
者坐殘賊免起家復為護羌將軍轉校尉(師古曰為校尉主轉運事)
(而屬護羌將軍)護送軍糧委輸而羌人反絶轉道(師古曰絶轉運之道)兵
數萬圍尊尊以千餘騎奔突羌賊功未列上(師古曰未列上扵天)
(子也)坐擅離部署會赦免歸家涿郡太守徐明薦尊不宜
久在閭巷上以尊為郿令(師古曰右扶風之縣音媚宋祁曰刊誤改媚作郿)遷
益州刺史先是琅邪王陽為益州刺史行部至卭郲九
折阪(應劭曰在蜀郡嚴道縣臣瓚曰郲山名也師古曰郲音来)歎曰奉先人遺體奈
何數乘此險(師古曰乘登也)後以病去及尊為刺史至其阪問
吏曰此非王陽所畏道邪吏對曰是尊叱其馭曰驅之
(師古曰驅馬令疾行也)王陽為孝子王尊為忠臣尊居部二歲懷
来徼外蠻夷歸附其威信博士鄭寬中使行風俗(師古曰行)
(音下更反)舉奏尊治狀遷為東平相是時東平王以至親驕
奢不奉法度傅相連坐(師古曰前任傅相者頻坐以王得罪)及尊視事奉
璽書至庭中(宋祁曰庭當作廷)王未及出受詔尊持璽書歸舍
食已乃還致詔後謁見王太傅在前說相鼠之詩(師古曰相)
(鼠鄘風篇名刺無禮之詩也其辭曰相鼠有皮人而無儀人而無儀不死何為相視也言視鼠有皮雖處高顯)
(之地偷食苟得不知廉耻人無禮儀亦與鼠同不如速死也)尊曰毋持布鼓過雷門
(師古曰雷門會稽城門也有大鼓越擊此鼓聲聞洛陽故尊引之也布鼓謂以布為鼓故無聲)王怒起
入後宫尊亦直趨出就舍先是王數私出入驅馳國中
與后姬家交通尊到官召勅廐長大王當從官屬鳴和
鸞乃出自今有令駕小車叩頭爭之言相教不得後尊
朝王王復延請登堂尊謂王曰尊来為相人皆弔尊也
以尊不容朝廷故見使相王耳天下皆言王勇顧但負
貴安能勇(師古曰顧念也負恃也安焉也宋祁曰浙本顧字上更有王字)如尊乃勇
耳王變色視尊意欲格殺之即好謂尊曰願觀相君佩
刀(師古曰陽為好語也)尊舉掖顧謂傍侍郎前引佩刀視王(師古曰視)
(讀曰示)王欲誣相拔刀向王邪王情得(師古曰謂尊所測正得其情也)又
雅聞尊高名大為尊屈酌酒具食相對極驩太后徵史
(張晏曰太后名也韋昭曰徵召也召東平史令為奏也師古曰張說是也徵史太后之名亦猶東平王后之稱)
(謁也)奏尊為相倨慢不臣王血氣未定不能忍愚誠恐母
子俱死今妾不得使王復見尊陛下不留意妾願先自
殺不忍見王之失義也尊竟坐免為庶人大將軍王鳳
奏請尊補軍中司馬擢為司隸校尉初中書謁者令石
顯貴幸專權為姦邪丞相匡衡御史大夫張譚皆阿附
畏事顯不敢言久之元帝崩成帝初即位顯徙為中太
僕(師古曰皇后之屬官)不復典權衡譚乃奏顯舊惡請免顯等尊
於是劾奏丞相衡御史大夫譚位三公典五常九德(師古)
(曰五常仁義禮智信也九德寬而栗柔而立愿而恭亂而敬擾而毅直而温簡而廉剛而塞彊而義也事見虞)
(書臯陶謨也)以總方略壹統類廣教化美風俗為職知中書
謁者令顯等專權擅埶大作威福縱恣不制無所畏忌
為海内患害不以時白奏行罰而阿諛曲從附下㒺上
懷邪迷國無大臣輔政之義(宋祁曰越本義下有也字)皆不道在
赦令前赦後衡譚舉奏顯不自陳不忠之罪而反揚著
先帝任用傾覆之徒妄言百官畏之甚於主上卑君尊
臣非所宜稱失大臣體又正月行幸曲臺臨饗罷衞士
(如淳曰諸衞士更盡得代去故天子自臨而饗之)衡與中二千石大鴻臚賞等
會坐殿門下衡南鄉賞等西鄉衡更為賞布東鄉席(師古)
(曰鄉讀曰嚮)起立延賞坐私語如食頃衡知行臨(如淳曰天子當臨饗)
(士時)百官共職萬衆會聚(師古曰共讀曰供)而設不正之席使下
坐上相比為小惠於公門之下(師古曰比周也音頻寐反宋祁曰浙本作相)
(比詐又注文添比比周也)動不中禮(師古曰中當也音竹仲反)亂朝廷爵秩之位
衡又使官大奴入殿中問行起居還言漏上十四刻行
臨到(宋祁曰行臨到當作行臨時)衡安坐不變色改容無怵惕肅敬
之心驕慢不謹皆不敬有詔勿治於是衡慙懼免冠謝
罪上丞相侯印綬天子以新即位重傷大臣(師古曰重難也)乃
下御史丞問状(宋祁曰一作御史中丞問状)劾奏尊妄詆欺非謗赦
前事(師古曰詆毁也音丁禮反非讀曰誹也)猥歴奏大臣(師古曰猥多也曲也歴謂所奏)
(非一人)無正法飾成小過以塗汙宰相摧辱公卿輕薄國
家奉使不敬有詔左遷尊為高陵令數月以病免會南
山羣盗傰宗等數百人(蘇林曰傰音朋晉灼曰音倍師古曰晉音是也)為吏民
害拜故弘農太守傅剛為校尉將迹射士千人逐捕(師古)
(曰迹射言能尋迹而射取之也射音食亦反)歲餘不能禽或說大將軍鳳賊
數百人在轂下(師古曰在天子輦轂之下明其逼近也)發軍擊之不能得
難以視四夷(師古曰視讀曰示)獨選賢京兆尹(宋祁曰賢字下有行字)乃
可於是鳳薦尊徵為諫大夫守京輔都尉行京兆尹事
旬月閒盗賊清(宋祁曰一本作盗賊清靜)遷光祿大夫守京兆尹
後為真凡三歲坐遇使者無禮司隸遣假佐放奉詔書
白尊發吏捕人(蘇林曰胡公漢官假佐取内郡善史書佐給諸府宋祁曰浙本注文給諸府)
(字下有府有史故言佐也七字)放謂尊詔書所捕宜密尊曰治所公正
京兆善漏泄人事(師古曰謂司隸官屬為治所者尊之也若今謂使人為尚書矣治音直吏)
(反)放曰所捕宜今發吏(師古曰當即發也)尊又曰詔書無京兆
文不當發吏及長安繫者三月閒千人以上尊出行縣
男子郭賜自言尊(師古曰有冤事自言而與許仲相訟也)許仲家十餘人
共殺賜兄賞公歸舍(師古曰公然而歸無所避畏者)吏不敢捕尊行縣
還上奏曰彊不陵弱各得其所寬大之政行和平之氣
通御史大夫中奏尊暴虐不改(宋祁曰中諸本皆改作忠謂張忠也)外
為大言倨嫚姍上(師古曰姍古訕字也音所諫反又音刪)威信日廢不宜
備位九卿尊坐免吏民多稱惜之湖三老公乘興等(師古)
(曰湖縣名也今虢州湖城縣取其名)上書訟尊治京兆功效日著(劉攽曰日當)
(作曰著字衍劉敞說同)往者南山盗賊阻山横行剽劫良民殺奉
法吏道路不通城門至以警戒步兵校尉使逐捕暴師
露衆曠日煩費不能禽制二卿坐黜(如淳曰三輔皆秩中二千石號為卿)
(也即前京兆尹王昌貶為鴈門太守甄遵河内太守也)羣盗寖彊吏氣傷沮(師古曰寖)
(益也沮壞也音才汝反)流聞四方為國家憂當此之時有能捕斬
不愛金爵重賞關内侯寬中使問所徵故司隸校尉王
尊捕羣盗方略拜為諫大夫守京輔都尉行京兆尹事
尊盡節勞心夙夜思職卑體下士(師古曰下音胡嫁反)厲奔北之
吏起沮傷之氣二旬之閒大黨震壞渠率效首(師古曰效致也)
(斬其首而致之也)賊亂蠲除民反農業拊循貧弱鉏耘豪強長
安宿豪大猾東市賈萬城西萬章翦張禁酒趙放(蘇林曰萬)
(音矩晉灼曰翦張禁酒趙放此二人作翦作酒之家宋祁曰翦張禁江南本浙本並作箭張禁予按注意正)
(文當依校本作箭張禁注中悉作箭乃安)杜陵楊章等皆通邪結黨挟養姦
軌上干王法下亂吏治并兼役使侵漁小民為百姓豺
狼更數二千石二年莫能禽討(師古曰更歴也音工衡反宋祁曰今越本無)
(討字)尊以正法案誅皆伏其辜姦邪銷釋吏民說服(師古曰釋)
(解也音懌說讀曰悦宋祁曰正文與注釋當作繹)尊撥劇整亂誅暴禁邪皆前
所稀有(宋祁曰當作皆前世所稀有)名將所不及雖拜為真未有殊
絶褒賞加於尊身今御史大夫奏尊傷害隂陽為國家
憂無承用詔書之意(宋祁曰一本改承作以)靖言庸違(宋祁曰浙本作庸)
(韋注云韋違也)象龔滔天(師古曰引虞書堯典之辭也靖治也庸用也違僻也滔漫也謂其言假託)
(於治實用違僻貌象恭敬過惡漫天也漫音莫干反一曰滔漫也)原其所以出御史丞
楊輔(宋祁曰浙本作出於御史)故為尊書佐素行隂賊惡口不信
(師古曰謂其口惡而心不信也)好以刀筆䧟人於法輔常醉過尊大奴
利家利家捽搏其頬(師古曰捽持頭也音才兀反搏擊也)兄子閎拔刀欲
剄之(宋祁曰剄一本作刺)輔以故深怨疾毒欲傷害尊疑輔内
懷怨恨外依公事建畫為此議(宋祁曰浙本無為字)傅致奏文
(師古曰建立謀畫此議也傅讀曰附謂益其事而引致於罪狀)浸潤加誣以復私怨(師古)
(曰浸潤猶漸染也復報也)昔白起為秦將東破韓魏南拔郢都應侯
譖之賜死杜郵(師古曰應侯范雎也杜郵地名在咸陽也)吴起為魏守西河
而秦韓不敢犯䜛人閒焉斥逐奔楚(師古曰閒音公莧反)秦聽浸
潤以誅良將魏信䜛言以逐賢守此皆偏聽不聰失人
之患也臣等竊痛傷尊修身絜已砥節首公(師古曰砥厲也首向)
(也砥音指首音式救反)刺譏不憚將相誅惡不避豪彊誅不制之
賊(宋祁曰浙本作討不制之賊)解國家之憂功著職修威信不廢誠
國家爪牙之吏(宋祁曰江浙本只作誠國爪牙之吏)折衝之臣今一旦
無辜制於僥人之手(宋祁曰一作仇人之手)傷於詆欺之文上不
得以功除罪下不得蒙棘木之聽(張晏曰周禮三槐九棘公卿於下聽訟)
獨掩怨讎之偏奏被共工之大惡(臣瓚曰共工官名堯時諸侯舜流之於幽)
(州也宋祁曰當作猥被共工之大惡劉奉世曰瓚說非也共工之大惡謂上劾奏云靜言庸違象龔㴞天也)
無所陳怨愬罪尊以京師廢亂羣盗並興選賢徵用起
家為卿賊亂既除豪猾伏辜即以佞巧廢黜一尊之身
三期之間乍賢乍佞豈不甚哉(師古曰期年也音基宋祁曰注文當添作期)
(期年也)孔子曰愛之欲其生惡之欲其死是惑也浸潤之
譖不行焉可謂明矣(師古曰論語稱孔子之言)願下公卿大夫博士
議郎定尊素行夫人臣而傷害隂陽死誅之罪也靖言
庸違(宋祁曰違當依前注改作韋)放殛之刑也(師古曰殛誅也音居力反)審如御
史章尊乃當伏觀闕之誅(張晏曰孔子誅少正卯於兩觀之間)放於無人
之域不得苟免(師古曰非止合免官而已也)及任舉尊者當獲選舉
之辜(宋祁曰一作皆當獲選舉之辜)不可但已(師古曰但徒也空也已止也不可空然而)
(止也)即不如章飾文深詆以愬無罪(師古曰詆毁也)亦宜有誅以
懲讒賊之口絶詐欺之路(師古曰懲創也)唯明主參詳使白黑
分别書奏天子復以尊為徐州刺史遷東郡太守久之
河水盛溢泛浸瓠子金隄老弱奔走恐水大決為害尊
躬率吏民投沈白馬(師古曰以祭水也)祀水神河伯尊親執圭
璧使巫策祝請以身填金隄(師古曰填塞也音大賢反)因止宿廬居
隄上吏民數千萬人爭叩頭救止尊(宋祁曰邵夲無尊字)尊終
不肯去及水盛隄壞吏民皆奔走唯一主簿泣在尊旁
立不動(宋祁曰立字上疑有尊字)而水波稍却廻還吏民嘉壯尊
之勇節白馬三老朱英等奏其狀(宋祁曰浙本英作莫)下有司
考皆如言於是制詔御史東郡河水盛長毁壞金隄未
決三尺百姓惶恐奔走太守身當水衝履咫尺之難不
避危殆以安衆心吏民復還就作水不為災朕甚嘉之
秩尊中二千石加賜黃金二十斤數歲卒官吏民紀之
尊子伯亦為京兆尹坐耎弱不勝任免
王章字仲卿泰山鉅平人也少以文學為官稍遷至諫
大夫在朝廷名敢直言元帝初擢為左曹中郎將與御
史中丞陳咸相善共毁中書令石顯為顯所䧟咸減死
髠章免官成帝立徵章為諫大夫遷司隸校尉大臣貴
戚敬憚之王尊免後代者不稱職章以選為京兆尹時
帝舅大將軍王鳳輔政章雖為鳳所舉非鳳專權不親
附鳳會日有蝕之章奏封事召見言鳳不可任用宜更
選忠賢上初納受章言後不忍退鳳章由是見疑遂為
鳳所陷罪至大逆語在元后傳初章為諸生學長安獨
與妻居章疾病無被卧牛衣中(師古曰牛衣編亂麻為之即今俗呼為龍具者)
與妻決涕泣(師古曰自謂將死故辭決)其妻呵怒之曰仲卿京師尊
貴在朝廷人誰踰仲卿者今疾病困戹不自激卬(如淳曰激)
(厲抗揚之意也師古曰卬讀曰仰仰頭為健宋祁曰卬音昂為是)乃反涕泣何鄙也後
章仕宦(宋祁曰一本仕宦作任官)歴位及為京兆欲上封事妻又
止之曰人當知足獨不念牛衣中涕泣時邪章曰非女
子所知也書遂上果下廷尉獄妻子皆收繫章小女年
可十二(劉奉世曰云年可十二辭太俚盖衍可字或者章女名可誤倒書之宋祁曰可十二猶言約)
(十二不煩曲解當存之)夜起號哭曰平生獄上呼囚數常至九今
八而止(張晏曰平生先時也獄卒夜閱囚時有九人常呼問九人今八人便止知一人死也)我君
素剛先死者必君(宋祁曰我字下疑有家字)明日問之章果死妻
子皆徙合浦大將軍鳳薨後弟成都侯商復為大將軍
輔政白上還章妻子故郡其家屬皆完具采珠致産數
百萬時蕭育為泰山太守皆令贖還故田宅章為京兆
二歲死不以其罪衆庶冤紀之號為三王王駿自有傳
駿即王陽子也
贊曰自孝武置左馮翊右扶風京兆尹(宋祁曰置字上當有初字)
而吏民為之語曰前有趙張後有三王然劉向獨序趙
廣漢尹翁歸韓延夀馮商傳王尊揚雄亦如之(張晏曰劉向作)
(新序不道王尊馮商續史記為作傳雄作法言亦論其美也)廣漢聰明下不能欺延
夀厲善所居移風然皆訐上不信以失身墮功(師古曰墮毁也)
(音火規反)翁歸抱公絜已為近世表張敞衎衎履忠進言(師古)
(曰衎衎彊敏之貌也音口翰反)緣飾儒雅刑罰必行縱赦有度條教可
觀然被輕媠之名(師古曰媠古惰字也謂走馬拊馬及畫眉)王尊文武自將
(師古曰將助也)所在必發譎詭不經好為大言王章剛直守節
不量輕重以陷刑戮妻子流遷哀哉
前漢書卷七十六
前漢書卷七十六考證
趙廣漢傳護作平陵方上注師古曰方上在張湯傳
(臣召南)按惠紀作斥上亦作斥土而張湯傳作方中
地節三年七月中丞相傅婢云云通鑑考異曰盖傅
婢死事已數年而廣漢追發其事也
廣漢竟坐要斬通鑑考異曰廣漢死在元康元年本
紀作二年誤也
尹翁歸傳河東二十八縣(臣召南)按地理志河東郡
統縣二十四自安邑至騏可數也此八字當是四字
之誤
案致其罪高至於死顧炎武曰高謂罪名之上者猶
言上刑矣
少子岑歴位九卿至後將軍(臣召南)按公卿表岑字
子河成帝永始四年以護羌校尉為執金吾元延元
年為右將軍此文作後將軍必有一誤
韓延夀傳修治學宫按學宫應作學官漢書各傳皆
然諸本並誤耳
行縣至高陵(臣召南)按地理志高陵雖為左馮翊首
縣而非其治所趙廣漢傳曰左馮翊右扶風皆治長
安中故曰行縣至高陵也
使賢長吏嗇夫三老孝弟受其恥胡三省曰賢長吏
謂縣令丞也後漢志注三老孝弟力田三者皆鄉官
之名也三老高帝置孝弟力田高后置所以勸導鄉
里助成教化也
張敞傳山陽郡戸九萬三千口五十萬以上(臣召南)
按地理志山陽郡戸十七萬二千八百四十七口八
十萬一千二百八十八與此文大相懸殊盖元始中
戸口十倍於宣帝時矣
臣前幸得備位列卿待罪京兆胡三省曰西都之制
為三輔者列於九卿
王尊傳上行幸雍過虢劉攽曰虢字是史氏誤(臣)
(召南)按顧炎武亦駁此文云今鳳翔縣古之雍城而
虢在陕幸雍何以得過虢當是過美陽之誤按攽及
炎武並疑虢地在陕幸雍不當東行而不知右扶風
自有虢縣也据地理志雍虢美陽三縣並屬右扶風
虢縣故城在今鳳翔府城南三十五里雍縣即今鳳
翔府治漢帝西幸雍必過虢道里甚明何乃疑周之
虢國東在弘農者乎夫漢時於周虢國地置陕縣屬
弘農郡固不云虢縣也本文不誤
白馬三老朱英等地理志東郡有白馬縣今滑縣也
前漢書卷七十六考證
