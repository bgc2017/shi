前漢書卷五十九
漢蘭臺令史班固撰
唐正議大夫行祕書少監琅琊縣開國子顔師古注
張湯傳第二十九
張湯杜陵人也父為長安丞出湯為兒守舍(師古曰稱為兒者言)
(其尚幼少也)還鼠盗肉父怒笞湯湯掘熏得鼠及餘肉劾鼠
掠治傳爰書訊鞫論報(師古曰傳謂傳逮若今之追逮赴對也爰換也以文書代換其)
(口辭也訊考問也鞫窮也謂窮覈之也論報謂上論之而獲報也訊音信)并取鼠與肉具獄
磔堂下(師古曰具為治獄之文處正其罪而磔鼠也宋祁曰顔觧具獄似失其意直謂成按耳于定)
(國杜緩兩傳已觧緩延年之子)父見之視文辭如老獄吏大驚遂使書
獄(如淳曰決獄之書謂律令也劉奉世曰傳非逮也若傳逮則不當先言掠治矣傳者傳囚辭也爰書者)
(盖趙高作爰歴教學隸書時獄吏書體盖用此故從俗呼為爰書也以此父使之書獄謂案牘耳非律令也)
父死後湯為長安吏周陽侯為諸卿時(師古曰姓趙)嘗繫長
安湯傾身事之及出為侯大與湯交徧見貴人湯給事
内史為寗成掾以湯為無害言大府(師古曰大府丞相府也無害言其最)
(勝也觧在蕭何傳)調茂陵尉(師古曰調選也選以為此官也調音徒釣反)治方中(孟康)
(曰方中陵上土作方也湯主治之蘇林曰天子即位豫作陵諱之故言方中或言斥土如淳曰漢注陵方中用)
(地一頃深十二丈師古曰蘇說非也古謂掘地為阬曰方今荆楚俗土功築作筭程課者猶以方計之非謂避)
(諱也)武安侯為丞相(師古曰田蚡)徵湯為史薦補侍御史治陳
皇后巫蠱獄深竟黨與上以為能遷太中大夫與趙禹
共定諸律令務在深文拘守職之吏(蘇林曰拘刻於守職之吏)已而
禹至少府湯為廷尉兩人交驩兄事禹(師古曰事之如兄)禹志
在奉公孤立而湯舞知以御人(師古曰舞弄其智制御它人也)始為小
吏乾没與長安富賈田甲魚翁叔之屬交私(服虔曰乾没射成敗)
(也如淳曰豫居物以待之得利為乾失利為沒師古曰乾音干)及列九卿收接天下名
士大夫已心内雖不合然陽浮道與之(師古曰陽以道義為交非其中)
(心故云浮也)是時上方鄉文學(師古曰鄉讀曰嚮)湯决大獄欲傅古
義(師古曰傅讀曰附)乃請博士弟子治尚書春秋補廷尉史平
亭疑法奏讞疑(李竒曰亭亦平也師古曰亭均也調也言平均疑法及為讞疑奏之宋祁曰)
(浙本疑字下有事字)必奏先為上分别其原上所是受而著讞法
廷尉挈令(韋昭曰在板挈也師古曰著謂明書之也挈獄訟之要也書於讞法挈令以為後式也挈)
(音口計反)揚主之明(師古曰言此自天子之意非由臣下有司)奏事即譴湯摧謝
(蘇林曰深自挫按也師古曰若上有責即摧折而謝也)鄉上意所便(師古曰謂如天子責湯之)
(指而言其端也鄉讀曰嚮)必引正監掾史賢者曰固為臣議如此(師古曰如)
(上之意)上責臣臣弗用愚抵此(蘇林曰坐不用諸掾語故至於此劉敞曰上責臣)
(此衍字耳妄斷之)罪常釋(臣瓚曰謂常見原也)間即奏事上善之曰臣非
知為此奏乃監掾史某所為(師古曰間謂非當朝奏者)其欲薦吏揚
人之善觧人之過如此所治即上意所欲辠予監吏深
刻者即上意所欲釋予監吏輕平者(劉攽曰吏皆當作史)所治
即豪必舞文巧詆(師古曰詆誣也音丁禮反)即下戶羸弱時口言雖
文致法上裁察於是往往釋湯所言(李竒曰先見上口言之欲與輕平故)
(皆見原釋也如淳曰雖文書按察致下戶之罪湯以先口觧之矣上以湯言輙裁察之輕其罪也師古曰李如)
(二說皆非也此言下戸羸弱湯欲佐助雖具文奏之而又口奏言雖律令之文合致此罪聽上裁察盖為此人)
(希恩宥也於是上得湯言往往釋其人辠非未奏之前口豫言也宋祁曰注文希字下當添幸字)湯至
於大吏内行脩交通賓客飲食於故人子弟為吏及貧
昆弟調護之尤厚(師古曰調和適之令得其所也護謂保佑也)其造請諸公
不避寒暑(師古曰造至詣也請謁問也造音七到反)是以湯雖文深意忌不
專平然得此聲譽而深刻吏多為爪牙用者依於文學
之士丞相弘數稱其美及治淮南衡山江都反獄皆窮
根本嚴助伍被上欲釋之湯爭曰伍被本造反謀而助
親幸出入禁闥腹心之臣乃交私諸侯如此弗誅後不
可治上可論之(師古曰可湯所奏而論决之)其治獄所巧排大臣自
以為功多此類繇是益尊任(師古曰繇讀與由同)遷御史大夫會
渾邪等降漢大興兵伐匃奴山東水旱貧民流徙皆卬
給縣官(師古曰卬音牛向反)縣官空虛湯承上指請造白金及五
銖錢籠天下鹽鐵(師古曰籠羅其事皆令利入官)排富商大賈出告緍
令鉏豪彊并兼之家舞文巧詆以輔法(師古曰輔助也以巧詆助法言)
(不公平也)湯每朝奏事語國家用日旰(師古曰旰晚也論事既多至於日晚旰音)
(幹劉攽曰日旰當屬下句)天子忘食丞相取充位(師古曰但充其位而已無所造)
(設也)天下事皆決湯百姓不安其生騷動縣官所興未獲
其利姦吏並侵漁(師古曰並且也劉奉世曰並音步浪反旁緣為姦也)於是痛
繩以辠自公卿以下至於庶人咸指湯湯嘗病上自至
舍視其隆貴如此(宋祁曰南本浙本其字下並有病字)匈奴求和親羣
臣議前(師古曰於上前議也)博士狄山曰和親便上問其便山曰
兵凶器未易數動(師古曰言難可屢動)高帝欲伐匈奴大困平城
乃遂結和親孝惠高后時天下安樂及文帝欲事匈奴
北邊蕭然苦兵(師古曰蕭然猶騷然擾動之貌)孝景時吳楚七國反景
帝往来東宫間(師古曰謂諮謀於太后也)天下寒心數月(師古曰懼於兵難也)
吳楚已破竟景帝不言兵(師古曰訖景帝之身更不議征伐之事)天下富
實今自陛下興兵擊匈奴中國以空虛邊大困貧由是
觀之不如和親上問湯湯曰此愚儒無知狄山曰臣固
愚忠若御史大夫湯乃詐忠湯之治淮南江都以深文
痛詆諸侯别疏骨肉使藩臣不自安臣固知湯之詐忠
(宋祁曰浙本此句詐字上有為字)於是上作色曰吾使生居一郡能無
使虜入盗乎(師古曰博士之官故呼為生也)山曰不能曰居一縣曰不
能復曰居一鄣間(師古曰鄣謂塞上要險之處别築為城因置吏士而為鄣蔽以捍寇也鄣)
(音之向反)山自度辯窮且下吏(師古曰度計也見詰自辯而辭窮當下吏也)曰能
廼遣山乘鄣(師古曰乘登也登而守之)至月餘匈奴斬山頭而去是
後羣臣震讋(師古曰震動也讋失氣也讋音之涉反)湯客田甲雖賈人有
賢操(師古曰操謂所執持之志行也操音千到反)始湯為小吏與錢通(師古曰為)
(小吏之時與田甲為錢財之交)及為大吏而甲所責湯行義有烈士之
風湯為御史大夫七歲敗河東人李文故嘗與湯有隙
已而為御史中丞薦數從中文事有可以傷湯者不能
為地(服虔曰薦藉也文與湯故有隙已而為御史中丞藉已在内臺中文書有可用傷湯者因會致之不)
(能為湯作道地蘇林曰薦仍也師古曰薦數義同蘇說是也數數在中其有文書事可用傷湯者不為作道地)
(也薦音在見反數音所角反大雅雲漢之詩曰饑饉薦臻字亦如此劉奉世曰薦數猶言簡閱數音色主反)
(薦如字其訓舉計數從中文事也太史公作悉數從中文書蓋其時文盡閱數從中所下文書或受詔如此其)
(間事有可以傷湯者文以前隙亦不能與之為地然文似本無意造事中之也)湯有所愛史魯
謁居知湯弗平使人上飛變告文姦事(師古曰飛變猶言急變也劉)
(奉世曰飛變謂如飛語無姓名上變者故上問從迹安起而湯云殆文故人也)事下湯湯治論
殺文而湯心知謁居為之上問變事從迹安起(師古曰從讀曰)
(蹤)湯陽驚曰此殆文故人怨之(師古曰殆近也)謁居病卧閭里
主人湯自往視病為謁居摩足趙國以冶鑄為業王數
訟鐵官事湯常排趙王趙王求湯隂事謁居嘗案趙王
趙王怨之并上書告湯大臣也史謁居有病湯至為摩
足疑與為大姦事下廷尉謁居病死事連其弟弟繫導
官(蘇林曰漢儀注獄二十六所獄官無導也師古曰蘇說非也導擇也以主擇米故曰導官事見百官表時)
(或以諸獄皆滿故權寄在此署繫之非本獄所也宋祁曰注文獄官無導景祐本作導官無獄)湯亦
治它囚導官見謁居弟欲隂為之而陽不省(師古曰省視也)謁
居弟不知而怨湯使人上書告湯與謁居謀共變李文
事下减宣宣嘗與湯有隙及得此事窮竟其事未奏也
會人有盗發孝文園瘞錢(如淳曰瘞埋也埋錢於園陵以送死也)丞相青
翟朝與湯約俱謝(師古曰將入朝之時為此要約)至前(師古曰至天子之前)湯念
獨丞相以四時行園當謝湯無與也不謝(師古曰行音下更反與讀)
(曰豫無與謂不干其事也)丞相謝上使御史案其事湯欲致其文丞
相見知(張晏曰見知故縱以其罪罪之也)丞相患之三長史皆害湯欲
陷之(師古曰百官表丞相有兩長史今此云三者盖以守者非正員也)始長史朱買臣
素怨湯語在其傳王朝齊人以術至右内史邊通學短
長(應劭曰短長術興於六國時長短其語隱謬用相激怒也張晏曰蘇秦張儀之謀趣彼為短歸此為長戰)
(國策名短長術也)剛暴人也官至濟南相故皆居湯右(師古曰言舊在)
(湯上)已而失官守長史詘體於湯(師古曰謂拜伏也)湯數行丞相
事知此三長史素貴常陵折之故三長史合謀曰始湯
約與君謝已而賣君今欲劾君以宗廟事此欲代君耳
吾知湯隂事使吏捕案湯左田信等(李竒曰左證左也師古曰謂之左者)
(言除罪人正身之外又取其左右者考問也)曰湯且欲為請奏信輙先知之
居物致富與湯分之(服虔曰居謂儲也)及他姦事事辭頗聞(師古)
(曰聞於天子也)上問湯曰吾所為賈人輙知益居其物(師古曰益多也)
是類有以吾謀告之者(師古曰類似也)湯不謝又陽驚曰固宜
有减宣亦奏謁居事上以湯懷詐面欺(師古曰對面欺誣也)使使
八輩簿責湯(蘇林曰簿音主簿之簿簿悉責也師古曰以文簿次第一一責之)湯具自
道無此不服於是上使趙禹責湯禹至讓湯曰(師古曰讓亦責)
(也)君何不知分也(師古曰分音扶問反)君所治夷滅者幾何人矣
(師古曰幾音居起反)今人言君皆有狀(宋祁曰南本今字下有之字)天子重致
君獄(師古曰重猶難也)欲令君自為計(師古曰言引決也)何多以對為
(師古曰言何用多對)湯廼為書謝曰湯無尺寸之功起刀筆吏陛
下幸致三公(宋祁曰越本作致位三公)無以塞責(師古曰塞當也)然謀陷
湯者三長史也遂自殺湯死家産直不過五百金皆所
得奉賜(師古曰奉音扶用反)無它贏(師古曰贏餘也)昆弟諸子欲厚葬湯
湯母曰湯為天子大臣被惡言而死(師古曰被加也音皮義反)何厚
葬為載以牛車有棺而無槨上聞之曰非此母不生此
子乃盡按誅三長史丞相青翟自殺出田信上惜湯復
稍進其子安世
安世字子孺少以父任為郎用善書給事尚書(師古曰於尚書)
(中給事也給供也)精力於職休沐未嘗出上行幸河東嘗亡書
三篋詔問莫能知惟安世識之(師古曰識記也音式志反)具作其事
後購求得書以相校無所遺失上竒其材擢為尚書令
遷光禄大夫昭帝即位大將軍霍光秉政以安世篤行
(師古曰篤厚也)光親重之會左將軍上官桀父子及御史大夫
桑弘羊皆與燕王蓋主謀反誅光以朝無舊臣白用安
世為右將軍光禄勲以自副焉久之天子下詔曰右將
軍光禄勲安世輔政宿衛肅敬不怠十有三年咸以康
寧夫親親任賢唐虞之道也其封安世為富平侯明年
昭帝崩未葬大將軍光白太后徙安世為車騎將軍與
共徵立昌邑王王行滛亂光復與安世謀廢王尊立宣
帝帝初即位襃賞大臣下詔曰夫襃有德賞有功古今
之通義也車騎將軍光禄勲富平侯安世宿衛忠正宣
德明恩勤勞國家守職秉義以安宗廟其益封萬六百
戸功次大將軍光安世子千秋延夀彭祖皆中郎將侍
中大將軍光薨後數月御史大夫魏相上封事曰聖王
襃有德以懷萬方(師古曰懷來也)顯有功以勸百寮是以朝廷
尊榮天下鄉風(師古曰鄉讀曰嚮)國家承祖宗之業制諸侯之
重新失大將軍宜宣章盛德以示天下顯明功臣以填
藩國(師古曰填音竹刃反)毋空大位以塞爭權(師古曰大臣位空則起爭奪之權也)
所以安社稷絶未萌也(師古曰未萌謂變故未生者也)車騎將軍安世
事孝武皇帝三十餘年忠信謹厚勤勞政事夙夜不怠
與大將軍定策天下受其福國家重臣也宜尊其位以
為大將軍毋令領光禄勲事使專精神憂念天下思惟
得失安世子延夀重厚可以為光禄勲領宿衛臣上亦
欲用之安世聞指懼不敢當請間求見免冠頓首曰老
臣耳妄聞言之為先事不言情不逹(師古曰事未施行而遽言之故曰先)
(事也)誠自量不足以居大位繼大將軍後唯天子財哀以
全老臣之命(師古曰財與裁同)上笑曰君言泰謙君而不可尚
誰可者(師古曰言君尚不可更誰可也)安世深辭弗能得後數日竟拜
為大司馬車騎將軍領尚書事數月罷車騎將軍屯兵
更為衛將軍兩宫衛尉城門北軍兵屬焉時霍光子禹
為右將軍上亦以禹為大司馬罷其右將軍屯兵以虛
尊加之而實奪其衆後歲餘禹謀反夷宗族安世素小
心畏忌已内憂矣(師古曰忌者戒盈滿之禍)其女孫敬為霍氏外屬
婦(師古曰女孫即今所謂孫女也)當相坐安世瘦懼形於顔色(師古曰形見也)
上怪而憐之以問左右乃赦敬以慰其意安世&KR1051;恐(師古)
(曰&KR1051;益也)職典樞機以謹慎周密自著外内無間(師古曰著明也間隙)
(也)每定大政已决輙移病出(師古曰移病謂移書言病也一曰以病而移居)聞
有詔令乃驚使吏之丞相府問焉自朝廷大臣莫知其
與議也(師古曰與讀曰豫)嘗有所薦其人來謝安世大恨以為
舉賢逹能豈有私謝邪絶弗復為通(師古曰有欲謝者皆不通也一曰告)
(此人而絶之更不與相見也宋祁曰南夲浙本並云豈有私邪謝絶勿復為通)有郎功高不
調(師古曰調選也音徒釣反)自言安世應曰君之功高明主所知人
臣執事何長短而自言乎絶不許已而郎果遷(師古曰安世外)
(陽距之而實令其遷)莫府長史遷辭去之官安世問以過失(師古曰問)
(已有何失)長史曰將軍為明主股肱而士無所進論者以為
譏安世曰明主在上賢不肖較然(師古曰較明貎)臣下自修而
已何知士而薦之其欲匿名迹遠權埶如此(師古曰遠離也音于)
(萬反)為光禄勲郎有醉小便殿上主事白行法安世曰何
以知其不反水漿邪(師古曰反讀曰翻)如何以小過成罪郎滛
官婢婢兄自言安世曰奴以恚怒誣汙衣冠告署適奴
(師古曰適讀曰讁)其隱人過失皆此類也安世自見父子尊顯
懷不自安為子延壽求出補吏上以為北地太守歲餘
上閔安世年老復徵延壽為左曹太僕初安世兄賀幸
於衛太子太子敗賓客皆誅安世為賀上書得下蠶室
(師古曰謂腐刑也凡養蠶者欲其温而早成故為密室蓄火以置之而新腐刑亦有中風之患須入密室乃得)
(以全因呼為蠶室耳)後為掖庭令而宣帝以皇曾孫收養掖庭賀
内傷太子無辜而曾孫孤幼所以視養拊循恩甚密焉
及曾孫壯大賀教書令受詩為取許妃以家財聘之曾
孫數有徵怪(師古曰徵證也)語在宣紀賀聞知為安世道之稱
其材美安世輙絶止以為少主在上不宜稱述曾孫及
宣帝即位而賀已死上謂安世曰掖庭令平生稱我將
軍止之是也上追思賀恩欲封其冢為恩德侯置守冢
二百家(師古曰身死追封故云封冢也)賀有一子蚤死無子(師古曰蚤古早字)
子安世小男彭祖(師古曰言養以為子)彭祖又小與上同席研書
指欲封之先賜爵關内侯故安世深辭賀封又求損守
冢戸數稍减至三十戸上曰吾自為掖庭令非為將軍
也安世乃止不敢復言遂下詔曰其為故掖庭令張賀
置守冢三十家上自處置其里(師古曰處安也音昌汝反)居冢西鬭
雞翁舍南上少時所嘗游處也明年復下詔曰朕微眇
時故掖庭令張賀輔道朕躬(師古曰道讀曰導)修文學經術恩
惠卓異厥功茂焉詩云無言不讎無德不報(師古曰大雅抑之詩)
其封賀弟子侍中關内侯彭祖為陽都侯賜賀諡曰陽
都哀侯時賀有孤孫霸年七歲拜為散騎中郎將賜爵
關内侯食邑三百戸安世以父子封侯在位太盛乃辭
禄(宋祁曰浙本作辭禄不受)詔都内别臧張氏無名錢以百萬數
(文穎曰都内主臧官也張晏曰安世以還官官不簿也)安世尊為公侯食邑萬戸
然身衣弋綈(師古曰弋黑色也綈厚繒也)夫人自紡績家童七百人
皆有手技作事内治産業累積纖微是以能殖其貨(師古)
(曰殖生也)富於大將軍光天子甚尊憚大將軍然内親安世
心密於光焉元康四年春安世病上疏歸侯乞骸骨天
子報曰將軍年老被病朕甚閔之雖不能視事折衝萬
里君先帝大臣明於治亂朕所不及得數問焉(師古曰言意所)
(不及者即以問君也)何感而上書歸衛將軍富平侯印(師古曰感恨也音胡)
(闇反)薄朕忘故(蘇林曰本望君重於此也師古曰蘇說非也薄猶嫌也君意嫌朕遺忘故舊而求去)
(也)非所望也願將軍彊餐食近醫藥專精神以輔天年
安世復強起視事至秋薨天子贈印綬送以輕車介士
(師古曰輕車古之戰車續漢書云彫朱輪輿不巾不盖菑矛戟幢也麾&KR1352;弩介士謂甲士也菑插也&KR1352;皮篋盛)
(弩也菑音側事反&KR1352;音服宋祁曰注文幢也别本浙本並無也字)諡曰敬侯賜塋杜東
(師古曰塋冢地也)將作穿復土起冢祠堂子延夀嗣
延夀巳歴位九卿既嗣侯國在陳留别邑在魏郡租入
歲千餘萬延夀自以身無功德何以能久堪先人大國
數上書讓減戸邑又因弟陽都侯彭祖口陳至誠天子
以為有讓廼徙封平原并一國戸口如故而租稅减半
薨諡曰愛侯子勃嗣為散騎諫大夫元帝初即位詔列
侯舉茂材勃舉太官獻丞陳湯(蘇林曰獻丞主貢獻物也)湯有罪勃
坐削戸二百會薨故賜諡曰繆侯(師古曰以其所舉不得人故加惡諡繆者)
(妄也)後湯立功西域世以勃為知人子臨嗣臨亦謙儉每
登閣殿常歎曰桑霍為我戒豈不厚哉(師古曰桑桑宏羊也霍霍禹也)
(言以驕奢致禍也)且死分施宗族故舊(師古曰言將死之時多以財分施也)薄葬
不起墳臨尚敬武公主(文穎曰成帝姊也臣瓚曰敬武公主是元帝姊也師古曰二說)
(皆非也薛宣傳云主怒曰嫂何以取妹殺之既謂元后為嫂是則元帝妹也)薨子放嗣鴻嘉
中上欲遵武帝故事與近臣游宴放以公主子開敏得
幸放取皇后弟平恩侯許嘉女上為放供張(師古曰供音居用反)
(張音竹亮反)賜甲第充以乘輿服飾號為天子取婦皇后嫁
女大官私官並供其第(服虔曰私官皇后之官也)兩宫使者冠蓋不
絶賞賜以千萬數放為侍中中郎將監平樂屯兵置莫
府儀比將軍與上卧起寵愛殊絶常從為微行出游北
至甘泉南至長楊五莋(師古曰莋與柞同)鬭雞走馬長安中積
數年是時上諸舅皆害其寵白太后太后以上春秋富
動作不節甚以過放(師古曰以放為罪過)時數有災異議者歸咎
放等於是丞相宣御史大夫方進(師古曰薛宣翟方進)奏放驕蹇
縱恣奢滛不制前侍御史修等四人奉使至放家逐名
捕賊(劉德曰謂詔捕罪人有名者也)時放見在奴從者閉門設兵弩射
吏距使者不肯内知男子李游君欲獻女使樂府音監
景武強求不得(孟康曰音監監主樂人也姓景名武)使奴康等之其家賊
傷三人又以縣官事怨樂府游徼莽(師古曰樂府之游徼名莽)而使
大奴駿等四十餘人羣黨盛兵弩白晝入樂府攻射官
寺縛束長吏子弟斫破器物宫中皆犇走伏匿(師古曰犇古奔)
(字)莽自髠鉗衣赭衣及守令史調等皆徒跣叩頭謝放
放乃止奴從者支屬並乘權勢為暴虐至求吏妻不得
殺其夫或恚一人妄殺其親屬輙亡入放第不得幸得
勿治放行輕薄連犯大惡有感動隂陽之咎為臣不忠
首(師古曰不忠之罪放為首)罪名雖顯前蒙恩驕逸悖理(師古曰悖乖也音布)
(内反)與背畔無異臣子之惡莫大於是不宜宿衛在位臣
請免放歸國以銷衆邪之萌厭海内之心(師古曰萌始生者也厭滿)
(也音一艷反)上不得巳(師古曰已止也)左遷放為北地都尉數月復
徵入侍中太后以放為言出放為天水屬國都尉永始
元延間比年日蝕(師古曰比頻也)故久不還放璽書勞問不絶
居歲餘徵放歸第視母公主疾數月主有瘳出放為河
東都尉上雖愛放然上迫太后下用大臣故常涕泣而
遣之後復徵放為侍中光禄大夫秩中二千石歲餘丞
相方進復奏放上不得巳免放賜錢五百萬遣就國數
月成帝崩放思慕哭泣而死初安世長子千秋與霍光
子禹俱為中郎將將兵隨度遼將軍范明友擊烏桓還
謁大將軍光問千秋戰鬭方略山川形埶千秋口對兵
事畫地成圖無所忘失光復問禹禹不能記曰皆有文
書光由是賢千秋以禹為不材歎曰霍氏世衰張氏興
矣及禹誅滅而安世子孫相繼自宣元以來為侍中中
常侍諸曹散騎列校尉者凡十餘人功臣之世唯有金
氏張氏親近寵貴比於外戚放子純嗣侯恭儉自修明
習漢家制度故事有敬侯遺風王莽時不失爵建武中
歴位至大司空更封富平之别鄉為武始侯張湯本居
杜陵安世武昭宣世輙隨陵(服虔曰隨所事帝徙處其陵也)凡三徙復
還杜陵
贊曰馮商稱張湯之先與留侯同祖而司馬遷不言故
闕焉(如淳曰班固目錄馮商長安人成帝時以能屬書待詔金馬門受詔續太史公書十餘篇師古曰劉)
(歆七略云商陽陵人治易事五鹿充宗能屬文博通強記與孟柳俱待詔頗序列傳未卒會病死)漢興
以來侯者百數保國持寵未有若富平者也湯雖酷烈
及身蒙咎其推賢揚善固宜有後安世履道滿而不溢
賀之隂德亦有助云
前漢書卷五十九
前漢書卷五十九考證
張湯傳湯掘熏得鼠掘熏史記作掘窟
周陽侯為諸卿時注師古曰姓趙(臣召南)按師古注
訛恩澤侯表固有周陽侯趙兼以淮南王舅得封然
當孝文六年即以有罪免矣此周陽侯即田蚡弟田
勝孝武初以皇太后弟得封徐廣注史記是也下文
言武安侯為丞相徵湯為史可知湯由田氏進身謂
周陽侯姓趙不亦誤乎
遷御史大夫通鑑考異曰百官公卿表元狩三年三
月壬辰廷尉張湯為御史大夫史記將相名臣表元
狩二年御史大夫湯按李蔡既遷湯即應補其缺史
記表是
張安世傳無子子安世小男彭祖顧炎武曰謂賀無
見存之子而以安世小男為子也賀早死之子别有
一子乃下文所謂孤孫覇賀非無子也
前漢書卷五十九考證
