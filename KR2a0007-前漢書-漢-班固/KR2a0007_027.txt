前漢書卷二十七上
漢蘭臺令史班固撰
唐正議大夫行秘書少監琅邪縣開國子顔師古注
五行志第七上
易曰天垂象見吉凶聖人象之河出圖雒出書聖人則
之(師古曰上繫之辭也則效也)劉歆以為虙羲氏繼天而王(師古曰虙讀與)
(伏同)受河圖則而畫之八卦是也(師古曰放效河圖而畫八卦也)禹治洪
水賜雒書法而陳之洪範是也(師古曰取法雒書而陳洪範也)聖人行
其道而寳其真降及于殷箕子在父師位而典之(師古曰父)
(師即太師殷之三公也箕子紂之諸父而為太師故曰父師)周既克殷以箕子歸武
王親虚已而問焉故經曰惟十有三祀王訪于箕子(師古)
(曰祀年也商曰祀自此以下皆周書洪範之文)王廼言曰烏嘑箕子惟天隂騭
下民相協厥居我不知其彝倫逌叙(服虔曰騭音陟應劭曰隂覆也騭升)
(也相助也協和也倫理也逌所也言天覆下民王者當助天居我不知居天常理所次序也師古曰騭音質騭)
(定也協和也天不言而默定下人助合其居也)箕子廼言曰我聞在昔鯀陻洪
水汩陳其五行(應劭曰陻塞也汩亂也水性流行而鯀障塞之失其本性其餘所陳列皆亂故)
(曰亂陳五行也師古曰汩音骨)帝乃震怒弗畀洪範九疇彝倫逌斁(師古)
(曰帝謂上帝即天也震動也畀與也疇類也九類即九章也斁敗也音丁故反)鯀則殛死禹廼
嗣興(師古曰殛誅也見誅而死殛音居力反)天廼錫禹洪範九疇彝倫逌
敘此武王問雒書於箕子箕子對禹得雒書之意也初
一曰五行(師古曰謂之行者言順天行氣)次二曰羞用五事(師古曰羞進也)次
三曰農用八政(張晏曰農食之本食為八政首故以農為名也師古曰此說非也農厚也羞用)
(義例皆同非田農之義也)次四曰旪用五紀(應劭曰旪合也合成五行為之條紀也師古曰)
(旪讀曰叶和也)次五曰建用皇極(應劭曰皇大極中也)次六曰艾用三德
(應劭曰艾治也治大中之道用三德也師古曰艾讀曰乂)次七曰明用稽疑(應劭曰疑事明)
(考之於蓍龜)次八曰念用庶徵(師古曰念思也庶衆也徵應也)次九曰嚮用
五福畏用六極(應劭曰天所以嚮樂人用五福所以畏懼人用六極)凡此六十五
字皆雒書本文所謂天廼錫禹大法九章常事所次者
也以為河圖雒書相為經緯八卦九章相為表裏昔殷
道弛文王演周易(師古曰演廣也更廣其文也演音弋善反)周道敝孔子述
春秋則乾坤之隂陽效洪範之咎徵天人之道粲然著
矣漢興承秦滅學之後景武之世董仲舒治公羊春秋
始推隂陽為儒者宗宣元之後劉向治榖梁春秋數其
&KR2778;福傳以洪範(師古曰&KR2778;古文禍字以洪範義傳而說之傳字或作傅讀曰附謂附著)與
仲舒錯(師古曰錯互不同也)至向子歆治左氏傳其春秋意亦已
乖矣言五行傳又頗不同是以㩜仲舒别向歆(師古曰㩜字與)
(擥同謂引取之㩜音來敢反)傳載眭孟夏侯勝京房谷永李尋之徒
所陳行事訖于王莽舉十二世以傅春秋著于篇(師古曰傅)
(讀曰附謂比附其事)
經曰初一曰五行五行一曰水二曰火三曰木四曰金
五曰土水曰潤下火曰炎上(師古曰皆水火自然之性也)木曰曲直
(師古曰言可揉而曲可矯而直)金曰從革(張晏曰革更也可更銷鑄也)土爰稼穡(師古)
(曰爰亦曰也一說爰於也可於其上稼穡也種之曰稼收聚曰穡)傳曰田獵不宿(服虔曰不)
(得其時也或曰不豫戒曰不宿不戒以其時也)飲食不享(師古曰不行享獻之禮也)出入不
節奪民農時及有姦謀(李竒曰姦謀增賦履畝之事也臣瓚曰姦謂邪謀也師古曰即)
(下所謂作為姦詐以奪農時)則木不曲直說曰木東方也於易地上
之木為觀(師古曰坤下巽上觀巽為木故云地上之木也)其於王事威儀容貌
亦可觀者也故行步有佩玉之度(師古曰玉佩上有雙衡下有雙璜琚瑀以)
(雜之衝牙玭珠以納其間右徵角而左宫羽進則掩之退則揚之然後玉鏘鳴焉是為行步之節度也璜音黃)
(琚音居瑀音禹玭音步于反)登車有和鸞之節(師古曰和鈴也以金為之施於衡上鸞亦)
(以金為鸞鳥而栖衡銜鈴焉施於鑣上動皆有聲以為舒疾之節也)田狩有三驅之制(師古)
(曰謂田獵三驅也三驅之禮一為乾豆二為賓客三為充君之庖也)飲食有享獻之禮(師古)
(曰以禮飲食謂之享進爵於前謂之獻)出入有名使民以時務在勸農桑
謀在安百姓如此則木得其性矣若廼田獵馳騁不反
宫室飲食沈湎不顧法度(師古曰沈湎謂溺於酒食湎音彌善反)妄興繇
役以奪民時作為姦詐以傷民財則木失其性矣蓋工
匠之為輪矢者多傷敗(如淳曰揉輪不曲矯矢不直也)及木為變怪(臣瓚)
(曰梓柱更生及變為人形是也)是為木不曲直春秋成公十六年正月
雨木冰劉歆以為上陽施不下通下隂施不上逹故雨
而木為之冰雰氣寒(師古曰雰音紛)木不曲直也劉向以為冰
者隂之盛而水滯者也木者少陽貴臣卿大夫之象也
此人將有害則隂氣脅木木先寒故得雨而冰也是時
叔孫喬如出奔公子偃誅死(師古曰叔孫喬如叔孫宣伯也通於宣公夫人穆姜)
(謀欲作亂不克而出奔齊公子偃宣公庶子成公弟也豫喬如之謀故見誅事並在十六年冬)一曰時
晉執季孫行父又執公此執辱之異(師古曰行父季文子也十六年秋公)
(會晉侯于沙隨晉受喬如之譛而止公是年九月又信喬如之譛而執行父也)或曰今之長老
名木冰為木介介者甲甲兵象也是歲晉有&KR0739;陵之戰
楚王傷目而敗(師古曰晉楚戰于&KR0739;陵吕錡射恭王中目&KR0739;陵鄭地)屬常雨也
傳曰棄法律逐功臣殺太子以妾為妻則火不炎上說
曰火南方揚光煇為明者也其於王者南面鄉明而治
(師古曰鄉讀曰嚮)書云知人則悊能官人(師古曰虞書咎繇謩之辭悊智也能知其)
(材則能官之所以為智也)故堯舜舉羣賢而命之朝(師古曰謂稷卨以下)遠四
佞而放諸壄(師古曰四佞即四凶也遠離也壄古野字)孔子曰浸潤之讚膚
受之訴不行焉可謂明矣(師古曰論語載孔子之言也浸潤言積漸也膚受謂初入)
(皮膚以至骨髓也)賢佞分别官人有序帥由舊章(師古曰帥循也)敬重
功勲殊别適庶(師古曰適讀曰嫡)如此則火得其性矣若廼信
道不篤或燿虛偽讒夫昌邪勝正則火失其性矣自上
而降及濫炎妄起(師古曰炎讀曰燄)災宗廟燒宫館雖興師衆
弗能救也是為火不炎上春秋桓公十四年八月壬申
御廩災董仲舒以為先是四國共伐魯大破之於龍門
(韋昭曰魯郭門)百姓傷者未瘳怨咎未復而君臣俱惰内怠政
事外侮四鄰非能保守宗廟終其天年者也故天災御
廩以戒之劉向以為御廩夫人八妾所舂米之臧以奉
宗廟者也(師古曰一娶九女正嫡一人餘者妾也故云八妾)時夫人有淫行(師古)
(曰謂通於齊侯)挾逆心(師古曰謂欲弑桓公)天戒若曰夫人不可以奉宗
廟桓不寤與夫人俱會齊(師古曰十八年春公會齊侯于濼公與夫人姜氏遂如齊)
(也)夫人譖桓公於齊侯(師古曰言世子同非吾子齊侯之子)齊侯殺桓公
(師古曰齊侯享公公醉使公子彭生乘公拉其幹而殺之公薨于車)劉歆以為御廪公所
親耕籍田以奉粢盛者也(師古曰黍稷曰粢在器曰盛也)棄法度亡禮
之應也嚴公二十年夏齊大災(師古曰嚴公謂莊公也避明帝諱故改曰嚴凡)
(漢書載諡姓為嚴者皆類此)劉向以為齊桓好色聽女口以妾為妻
適庶數更(師古曰更改也桓公之夫人三王姬徐嬴蔡姬皆無子而桓公好内多寵内嬖如夫人者)
(六人長衞姬生公子無虧即武孟也少衞姬生惠公鄭姬生孝公葛嬴生昭公密姬生懿公宋華子生公子雍)
(公與管仲屬孝公於宋襄公以為太子易牙有寵於衞恭姬因侍人貂以薦羞於公請立武孟公許之管仲卒)
(五公子皆求立適讀曰嫡下亦同數音所角反)故致大災桓公不寤及死適庶
分爭九月不得葬(師古曰魯僖十七年齊桓公卒易牙入因内寵以殺羣吏立無虧孝公奔)
(宋十八年齊立孝公不勝四公子之徒遂與宋人戰敗齊師于甗立孝公而還八月葬桓公是為過於九月乃)
(得葬也)公羊傳曰大災疫也董仲舒以為魯夫人淫於齊
齊桓姊妹不嫁者七人國君民之父母夫婦生化之本
本傷則末夭故天災所予也(李竒曰以為疫殺其民人)釐公二十年
五月乙巳西宫災(師古曰釐讀曰僖後皆類此)榖梁以為愍公宫也
以諡言之則若疏故謂之西宫劉向以為釐立妾母為
夫人以入宗廟(師古曰僖公之母謂成風也本非正嫡僖既為君而母遂同夫人禮文四年經)
(書夫人風氏薨五年王使榮叔歸含且賵是也)故天災愍宫若曰去其卑而親
者將害宗廟之正禮(師古曰愍公於僖公為弟故云卑)董仲舒以為釐
娶於楚而齊媵之脅公使立以為夫人(師古曰僖公初聘楚女為嫡齊)
(女為媵時齊先致其女脅魯使立為夫人事見公羊穀梁傳)西宫者小寢夫人之居
也若曰妾何為此宫誅去之意也以天災之故大之曰
西宫也左氏以為西宫者公宫也言西知有東東宫太
子所居言宫舉國皆災也宣公十六年夏成周宣榭火
(師古曰公羊經曰成周洛陽也)榭者所以臧樂器宣其名也董仲舒劉
向以為十五年王札子殺召伯毛伯(師古曰王札子即王子捷也召伯毛)
(伯周二大夫也召讀曰邵後皆類此)天子不能誅天戒若曰不能行政令
何以禮樂為而臧之左氏經曰成周宣榭火人火也人
火曰火天火曰災榭者講武之坐屋成公三年二月甲
子新宫災榖梁以為宣宫不言諡恭也劉向以為時魯
三桓子孫始執國政宣公欲誅之恐不能使大夫公孫
歸父如晉謀未反宣公死三家譖歸父於成公成公父
喪未葬聽讒而逐其父之臣使奔齊(師古曰三桓謂孟孫叔孫季孫三家)
(俱出桓公之子也公孫歸父東門襄仲之子也歸父欲去三桓以張公室與宣公謀而聘于晉欲以晉人去之)
(而宣公薨成公即位季文子及臧宣叔乃逐東門氏歸父還復命於介遂出奔齊)故天災宣宫
明不用父命之象也一曰三家親而亡禮猶宣公殺子
赤而立(師古曰赤文公太子即子惡也宣公文公之庶子襄仲殺赤而立宣公)亡禮而親
天災宣廟欲示去三家也董仲舒以為成居喪亡哀戚
心數興兵戰伐(師古曰謂元年作丘甲二年季孫行父帥師會晉郤克及齊侯戰于鞌三年叔)
(孫僑如帥師圍棘)故天災其父廟示失子道不能奉宗廟也一
曰宣殺君而立不當列於羣祖也襄公九年春宋炎劉
向以為先是宋公聽讒逐其大夫華弱出奔魯(師古曰華弱華)
(耦之孫也與樂轡少相狎長相優又相謗轡以弓梏弱于朝宋平公怒逐之遂來奔事在襄六年)左氏
傳曰宋災樂喜為司城(師古曰司城本司空避武公之諱故改其官為司城)先使
火所未至徹小屋(師古曰恐火及之故徹去)塗大屋(師古曰大屋難徹故以泥塗之)
(令火至不可焚)陳畚輂(應劭曰畚草籠也讀與本同輂所以輿土也師古曰輂居玉反)具綆缶
(師古曰綆汲索也缶即盎也綆音工杏反)備水器(師古曰罃甕之屬也許氏說文解字曰罃備火今之)
(長頸瓶也)畜水潦積土塗(師古曰潦行潦也畜讀曰蓄蓄謂障遏聚之也塗泥也)繕守
備(師古曰繕謂補修之也修守禦之備恐因火有它故也)表火道(師古曰火之所起之道皆立摽)
(記也)儲正徒(師古曰儲偫也正徒役徒也偫音丈紀反)郊保之民使奔火所(師古)
(曰郊保之人謂郊野之外保聚者也使奔火所共救災也)又飭衆官各慎其職(師古曰飭)
(讀與敕同)晉侯聞之問士弱曰(師古曰士弱晉大夫士莊伯)宋災於是乎
知有天道何故對曰古之火正或食於心或食於咮以
出入火(師古曰咮音竹救反)是故咮為鶉火心為大火陶唐氏之
火正閼伯居商丘祀大火而火紀時焉相土因之故商
主大火商人閱其&KR2778;敗之釁必始於火是以知有天道
公曰可必乎對曰在道國亂亡象不可知也(韋昭曰大亂之君天)
(不復告故無象)說曰古之火正謂火官也掌祭火星行火政季
春昏心星出東方而咮七星(宋祁曰咮邵本作啄)鳥首正在南
方則用火季秋星入則止火以順天時救民疾帝嚳則
有祝融堯時有閼伯民賴其德死則以為火祖配祭火
星故曰或食於心或食於咮也相土商祖契之曾孫(師古)
(曰契讀曰偰音先列反字或作卨其用同耳據諸典籍相土即卨之孫今云曾孫未詳其意)代閼伯
後主火星宋其後也世司其占故先知火災賢君見變
能脩道以除凶亂君亡象天不譴告故不可必也三十
年五月甲午宋災董仲舒以為伯姬如宋五年宋恭公
卒(師古曰伯姬魯宣公女恭姬也成九年歸于宋十五年而宋公卒今云如宋五年則是傳寫誤)伯姬
幽居守節三十餘年又憂傷國家之患禍積隂生陽故
火生災也劉向以為先是宋公聽讒而殺太子痤(師古曰座)
(宋平公太子也寺人惠牆伊戾讚太子云與楚客盟平公殺之事在襄二十六年痤音在戈反)應火不
炎上之罰也左氏傳昭公六年六月丙戌鄭災是春三
月鄭人鑄刑書士文伯曰火見鄭其火乎(師古曰士文伯晉大夫伯)
(瑕也)火未出而作火以鑄刑器臧爭辟焉(師古曰鑄刑於鼎故稱刑器法)
(設下爭故云爭辟)火而象之不火何為說曰火星出於周五月
而鄭以三月作火鑄鼎刻刑辟書以為民約是為刑器
爭辟故火星出與五行之火爭明為災其象然也又棄
法律之占也不書於經時不告魯也九年夏四月陳火
(師古曰公羊經)董仲舒以為陳夏徵舒殺君楚嚴王託欲為陳
討賊陳國闢門而待之至因滅陳(師古曰夏徵舒陳卿夏南即少西氏也徵)
(舒之母通於靈公靈公飲酒于夏氏徵舒射而殺之楚子為夏氏亂故伐陳謂陳人無動將討於少西氏遂入)
(陳殺夏徵舒轘諸栗門因縣陳事在宣公十一年劉敝曰予按昭九年夏徵舒事且六十歲矣仲舒之言一)
(何謬乎)陳臣子尤毒恨甚極隂生陽故致火災劉向以為
先是陳侯弟招殺陳太子偃師(師古曰招謂陳哀公之弟偃師即哀公子也哀)
(公有廢疾招殺太子而立公子留事在昭八年招音韶)皆外事不因其宫館者略
之也八年十月壬午楚師滅陳(師古曰莊王初雖縣陳納申叔時之諫乃復封)
(陳至此時陳又為楚靈王所滅)春秋不與蠻夷滅中國故復書陳火也
(師古曰九年火時陳已為楚縣猶追書陳國者以楚蠻夷不許其滅中夏之國)左氏經曰陳災
傳曰鄭禆竈曰五年陳將復封(師古曰禆竈鄭大夫)封五十二年
而遂亡子産問其故對曰陳水屬也火水妃也而楚所
相也今火出而火陳逐楚而建陳也妃以五成故曰五
年歲五及鶉火而後陳卒亡楚克有之天之道也說曰
顓頊以水王陳其族也(師古曰陳舜後也舜本出顓頊)今兹歲在星紀
後五年在大梁大梁昴也金為水宗得其宗而昌故曰
五年陳將復封楚之先為火正故曰楚所相也天以一
生水地以二生火天以三生木地以四生金天以五生
土五位皆以五而合而隂陽易位故曰妃以五成然則
水之大數六火七木八金九土十故水以天一為火二
牡木以天三為土十牡土以天五為水六牡火以天七
為金四牡金以天九為木八牡陽竒為牡隂耦為妃(師古)
(曰竒音居宜反)故曰水火之牡也火水妃也於易坎為水為中
男離為火為中女蓋取諸此也自大梁四歲而及鶉火
四周四十八歲凡五及鶉火五十二年而陳卒亡火盛
水衰故曰天之道也哀公十七年七月己卯楚滅陳昭
十八年五月壬午宋衞陳鄭災董仲舒以為象王室將
亂天下莫救故災四國言亡四方也又宋衞陳鄭之君
皆荒淫於樂不恤國政與周室同行陽失節則火災出
是以同日災也劉向以為宋陳王者之後(師古曰宋微子啓本出殷)
(陳胡公滿有虞苗裔皆王者之後)衞鄭周同姓也(師古曰衞康叔文王之子鄭桓公宣王之)
(弟)時周景王老劉子單子事王子猛(師古曰劉子劉獻公摯也單子穆公)
(旗也皆周大夫也猛景王太子單音善)尹氏召伯毛伯事王子鼂(師古曰尹氏文)
(公圉也召伯莊公奂也毛伯毛得也皆周大夫也子鼂景王庶子也鼂古朝字)子鼂椘之出也
(師古曰姊妹之子曰出)及宋衛陳鄭亦皆外附於楚亡尊周室之
心後三年景王崩王室亂故天災四國天戒若曰不救
周反從楚廢世子立不正以害王室明同辠也定公二
年五月雉門及兩觀災(師古曰雉門公宫南門也兩觀謂闕)董仲舒劉向
以為此皆奢僭過度者也先是季氏逐昭公昭公死于
外(師古曰謂薨于乾侯)定公即位既不能誅季氏又用其邪說淫
於女樂而退孔子(師古曰齊人歸女樂季桓子勸定公受之君臣相與觀之廢朝禮三日孔)
(子乃行)天戒若曰去高顯而奢僭者一曰門闕號令所由
出也今舍大聖而縱有辠亡以出號令矣京房易傳曰
君不思道厥妖火燒宫哀公三年五月辛卯桓釐宫災
董仲舒劉向以為此二宫不當立違禮者也哀公又以
季氏之故不用孔子孔子在陳聞魯災曰其桓釐之宫
乎以為桓季氏之所出釐使季氏世卿者也四年六月
辛丑亳社災(師古曰亳社殷社也)董仲舒劉向以為亡國之社所
以為戒也(師古曰存其社者欲使君常思敬慎懼危亡也)天戒若曰國將危亡
不用戒矣春秋火災屢於定哀之間不用聖人而縱驕
臣將以亡國不明甚也一曰天生孔子非為定哀也蓋
失禮不明火災應之自然象也高后元年五月丙申趙
叢臺災劉向以為是時吕氏女為趙王后嫉妬將為讒
口以害趙王王不寤焉卒見幽殺惠帝四年十月乙亥
未央宫凌室災(師古曰臧冰之室也)丙子織室災(師古曰織作之室)劉向
以為元年吕太后殺趙王如意殘戮其母戚夫人是歲
十月壬寅太后立帝姊魯元公主女為皇后其乙亥凌
室災明日織室災凌室所以供養飲食織室所以奉宗
廟衣服與春秋御廩同義天戒若曰皇后亡奉宗廟之
德將絶祭祀其後皇后亡子後宫美人有男太后使皇
后名之而殺其母惠帝崩嗣子立有怨言太后廢之更
立吕氏子弘為少帝賴大臣共誅諸吕而立文帝惠后
幽廢文帝七年六月癸酉未央宫東闕罘罳災(師古曰罘罳闕)
(之屏也解具在文紀)劉向以為東闕所以朝諸侯之門也罘罳在
其外諸侯之象也漢興大封諸侯王連城數十文帝即
位賈誼等以為違古制度必將叛逆先是濟北淮南王
皆謀反其後吳楚七國舉兵而誅景帝中五年八月己
酉未央宫東闕災先是栗太子廢為臨江王(師古曰景帝太子栗)
(姬所生謂之栗太子)以罪徵詣中尉自殺丞相條侯周亞夫以不
合旨稱疾免後二年下獄死武帝建元六年六月丁酉
遼東高廟災四月壬子高園便殿火董仲舒對曰春秋
之道舉往以明來是故天下有物視春秋所舉與同比
者(師古曰比類也音必寐反)精微眇以存其意通倫類以貫其理天
地之變國家之事粲然皆見亡所疑矣按春秋魯定公
哀公時季氏之惡已孰(師古曰孰成也)而孔子之聖方盛夫以
盛聖而易孰惡季孫雖重魯君雖輕其勢可成也故定
公二年五月兩觀災兩觀僭禮之物(師古曰兩觀天子之制也)天災
之者若曰僭禮之臣可以去已見辠徵而後告可去此
天意也定公不知省至哀公三年五月桓宫釐宫災二
者同事所為一也若曰燔貴而去不義云爾(師古曰燔音煩)哀
公未能見故四年六月毫社災兩觀桓釐廟亳社四者
皆不當立天皆燔其不當立者以示魯欲其去亂臣而
用聖人也季氏亡道久矣前是天不見災者魯未有賢
聖臣雖欲去季孫其力不能昭公是也(師古曰前是謂此時之前也見)
(顯示也音胡電反以下並同)至定哀廼見之其時可也不時不見天
之道也今高廟不當居遼東高園殿不當居陵旁於禮
亦不當立與魯所災同其不當立久矣至於陛下時天
廼災之者殆亦其時可也昔秦受亡周之敝而亡以化
之漢受亡秦之敝又亡以化之夫繼二敝之後承其下
流兼受其猥難治甚矣(師古曰猥積也謂積敝也)又多兄弟親戚骨
肉之連驕揚奢侈(師古曰揚謂振揚張大也)恣睢者衆(服虔曰自恣意怒貎也師)
(古曰睢音呼季反)所謂重難之時者也陛下正當大敝之後又
遭重難之時甚可憂也故天災若語陛下當今之世雖
敝而重難非以太平至公不能治也視親戚貴屬在諸
侯遠正冣甚者忍而誅之(師古曰遠離也謂離正道者也)如吾燔遼東
高廟廼可視近臣在國中處旁仄及貴而不正者忍而
誅之(師古曰仄古側字)如吾燔高園殿廼可云爾在外而不正
者雖貴如高廟猶災燔之况諸侯乎在内不正者雖貴
如高園殿猶燔災之况大臣乎此天意也辠在外者天
災外辠在内者天災内燔甚辠當重燔簡辠當輕承天
意之道也先是淮南王安入朝始與帝舅太尉武安侯
田蚡有逆言其後膠西于王趙敬肅王常山憲王皆數
犯法或至夷滅人家藥殺二千石而淮南衡山王遂謀
反膠東江都王皆知其謀隂治兵弩欲以應之至元朔
六年廼發覺而伏辜時田蚡已死不及誅上思仲舒前
言使仲舒弟子吕步舒持斧鉞治淮南獄以春秋誼顓
斷於外不請(師古曰顓與專同不請者不待奏報)既還奏事上皆是之太
初元年十一月乙酉未央宫柏梁臺災先是大風發其
屋夏侯始昌先言其災日後有江充巫蠱衞太子事征
和二年春涿郡鐵官鑄鐵鐵銷皆飛上去(宋祁曰鐵鐵疑作錢錢)
此火為變使之然也其三月涿郡太守劉屈釐為丞相
後月巫蠱事興帝女諸邑公主陽石公主(師古曰諸琅邪之縣也公)
(主所食曰邑故謂之諸邑陽石北海之縣字亦作羊)丞相公孫賀子太僕敬聲平
陽侯曹宗等皆下獄死七月使者江充掘蠱太子宫太
子與母皇后議恐不能自明乃殺充舉兵與丞相劉屈
釐戰死者數萬人太子敗走至湖自殺(師古曰湖縣名也即今閿鄉湖)
(城二縣界)明年屈釐復坐祝&KR0008;要斬(師古曰&KR0008;古詛字也音側據反)妻梟首
也成帝河平二年正月沛郡鐵官鑄鐵鐵不下(宋祁曰作錢)
(錢不下)隆隆如雷聲又如鼓音工十三人驚走音止還視
地地陷數尺鑪分為十一鑪中銷鐵散如流星皆上去
與征和二年同象其夏帝舅五人封列侯號五侯(師古曰譚)
(商立根逢時凡五人)元舅王鳳為大司馬大將軍秉政後二年丞
相王商與鳳有隙鳳譖之免官自殺明年京兆尹王章
訟商忠直言鳳顓權鳳誣章以大逆罪下獄死妻子徙
合浦後許皇后坐巫蠱廢而趙飛燕為皇后妹為昭儀
賊害皇子成帝遂亡嗣皇后昭儀皆伏辜一曰鐵飛屬
金不從革昭帝元鳳元年燕城南門災劉向以為時燕
王使邪臣通於漢為讒賊謀逆亂南門者通漢道也天
戒若曰邪臣往來為姦讒於漢絶亡之道也燕王不寤
卒伏其辜元鳳四年五月丁丑孝文廟正殿災劉向以
為孝文太宗之君與成周宣榭火同義先是皇后父車
騎將軍上官安安父左將軍桀謀為逆大將軍霍光誅
之皇后以光外孫年少不知居位如故光欲后有子因
上侍疾醫言禁内後宫皆不得進唯皇后顓寢皇后年
六歲而立十三年而昭帝崩遂絶繼嗣光執朝政猶周
公之攝也是歲正月上加元服(師古曰謂冠也)通詩尚書有明
悊之性光亡周公之德秉政九年久於周公上既已冠
而不歸政將為國害故正月加元服五月而災見古之
廟皆在城中孝文廟始出居外天戒若曰去貴而不正
者宣帝既立光猶攝政驕溢過制至妻顯殺許皇后光
聞而不討後遂誅滅宣帝甘露元年四月丙申中山太
上皇廟災甲辰孝文廟災元帝初元三年四月乙未孝
武園白鶴館災劉向以為先是前將軍蕭望之光祿大
夫周堪輔政為佞臣石顯許章等所譖望之自殺堪廢
黜明年白鶴館災園中五里馳逐走馬之館(師古曰五里者言其)
(周廻五里)不當在山陵昭穆之地天戒若曰去貴近逸遊不
正之臣將害忠良後章坐走馬上林下烽馳逐免官(孟康)
(曰夜於上林苑下舉火馳射也烽或作㷭晉灼曰冠首曰烽競走曰逐師古曰孟說是)永光四年
六月甲戌孝宣杜陵園東闕南方災劉向以為先是上
復徵用周堪為光祿勲及堪弟子張猛為大中大夫石
顯等復譖毁之皆出外遷是歲上復徵堪領尚書猛給
事中石顯等終欲害之園陵小於朝廷闕在司馬門中
内臣石顯之象也孝宣親而貴門闕法令所從出也天
戒若曰去法令内臣親而貴者必為國害後堪希得進
見因顯言事事決顯口堪病不能言顯誣告張猛自殺
於公車成帝即位顯卒伏辜成帝建始元年正月乙丑
皇考廟災初宣帝為昭帝後而立父廟於禮不正是時
大將軍王鳳顓權擅朝甚於田蚡將害國家故天於元
年正月而見象也其後&KR1051;盛(師古曰&KR1051;古浸字浸漸也)五將世權遂
以亡道(孟康曰謂王五大司馬也師古曰謂鳳音商根莽也)鴻嘉三年八月乙卯
孝景廟北闕災十一月甲寅許皇后廢永始元年正月
癸丑大官凌室災戊午戾后園南闕災是時趙飛燕大
幸許后既廢上將立之故天見象於凌室與惠帝四年
同應戾后衞太子妄遭巫蠱之&KR2778;宣帝既立追加尊號
於禮不正又戾后起於微賤與趙氏同應天戒若曰微
賤亡德之人不可以奉宗廟將絶祭祀有凶惡之&KR2778;至
其六月丙寅趙皇后遂立姊妹驕妒賊害皇子卒皆受
誅永始四年四月癸未長樂宫臨華殿及未央宫東司
馬門災六月甲午孝文霸陵園東闕南方災長樂宫成
帝母王太后之所居也未央宫帝所居也霸陵太宗盛
德園也是時太后三弟相續秉政(師古曰謂陽平侯鳳安陽侯音成都侯商)
(相代為大司馬)舉宗居位充塞朝廷兩宫親屬將害國家(師古曰謂)
(太后家王氏皇后家趙氏故云兩宫親屬)故天象仍見(師古曰仍重也)明年成都侯
商薨弟曲陽侯根代為大司馬秉政後四年根乞骸骨
薦兄子新都侯莽自代遂覆國焉哀帝建平三年正月
癸卯桂宫鴻寧殿災帝祖母傅太后之所居也時傅太
后欲與成帝母等號齊尊大臣孔光師丹等執政以為
不可太后皆免官爵遂稱尊號後三年帝崩傅氏誅滅
平帝元始五年七月己亥高皇帝原廟殿門災盡(師古曰原)
(廟重廟也)高皇帝廟在長安城中後以叔孫通譏複道故復
起原廟於渭北非正也是時平帝幼成帝母王太后臨
朝委任王莽將簒絶漢墮高祖宗廟(師古曰墮毁也音火規反)故天
象見也其冬平帝崩明年莽居攝因以簒國後卒夷滅
傳曰治宫室飾臺榭(師古曰臺有室曰榭)内淫亂犯親戚侮父兄
則稼穡不成說曰土中央生萬物者也其於王者為内
事宫室夫婦親屬亦相生者也古者天子諸侯宫廟大
小高卑有制后夫人媵妾多少進退有度九族親疏長
幼有序孔子曰禮與其奢也寧儉(師古曰論語載孔子之言也若不得禮之)
(中而失於奢則不如儉)故禹卑宫室(師古曰論語載孔子曰禹吾無間然矣卑宫室而盡力於)
(溝洫謂勤於治水而所居狹陋也)文王刑于寡妻(師古曰大雅思齊之詩云刑于寡妻至于)
(兄弟以御于家邦刑法也寡妻謂正嫡也御治也此美文王以禮法接待其妻旁及兄弟宗族又廣以政教治)
(家邦)此聖人之所以昭教化也如此則土得其性矣若廼
奢淫驕慢則土失其性有水旱之災而草木百榖不孰
是為稼穡不成嚴公二十八年冬大水亡麥禾董仲舒
以為夫人哀姜淫亂(師古曰哀姜莊公夫人齊女也)逆隂氣故大水也
劉向以為水旱當書不書水旱而曰大亡麥禾者土氣
不養稼穡不成者也是時夫人淫於二叔内外亡别(師古)
(曰二叔謂莊公二弟仲慶父及叔牙)又因凶饑一年而三築臺(師古曰謂三十一年)
(春築臺于郎夏築臺于薛秋築臺于秦也郎薛秦皆魯地也)故應是而稼穡不成飾
臺榭内淫亂之罸云遂不改寤四年而死(師古曰莊公三十二年薨)
(距大水無麥禾凡四歲也)旤流二世(師古曰謂子般及閔公皆殺死)奢淫之患也
傳曰好戰攻輕百姓飾城郭侵邊境則金不從革說曰
金西方萬物既成殺氣之始也故立秋而鷹隼擊秋分
而微霜降其於王事出軍行師把旄杖鉞誓士衆抗威
武所以征畔逆止暴亂也詩云有虔秉鉞如火烈烈(師古)
(曰商頌長發之詩也虔固也此美殷湯興師出征固持其鉞以誅有罪威力猛盛如火熾烈)又曰載
戢干戈載櫜弓矢(師古曰周頌時邁之詩也戢聚也櫜韜也言天下太平兵不復用故戢歛)
(而韜藏也)動靜應誼說以犯難民忘其死(師古曰言以和悦使人雖犯危難不)
(顧其生也易兌卦彖曰說以犯難人忘其死故引之也說讀曰悦)如此則金得其性矣
若廼貪欲恣雎(師古曰睢音呼季反)務立威勝不重民命則金失
其性蓋工冶鑄金鐵金鐵冰滯涸堅不成者衆(師古曰涸讀與)
(沍同沍凝也音下故反春秋左氏傳曰固隂沍寒劉敞曰冰音凝)及為變怪是為金不
從革左氏傳曰昭公八年春石言於晉晉平公問於師
曠(師古曰晉掌樂大夫)對曰石不能言神或馮焉作事不時怨讟
動於民(師古曰讟痛怨之言也音讀)則有非言之物而言今宫室崇
侈民力彫盡怨讟並興莫信其性(師古曰信猶保也性生也一說信讀曰申)
(言不得申其性命也)石之言不亦宜乎於是晉侯方築虒祁之宫
(師古曰虒祁地在絳西臨汾水虒音斯)叔向曰君子之言信而有徵(師古曰叔)
(向晉大夫羊舌肸也)劉歆以為金石同類是為金不從革失其性
也劉向以為石白色為主屬白祥成帝鴻嘉三年五月
乙亥天水冀南山大石鳴(師古曰天水之冀縣南山也)聲隆隆如雷
有頃止聞平襄二百四十里(韋昭曰天水縣)壄雞皆鳴(師古曰雉也)
石長丈三尺廣厚略等(師古曰廣及厚皆知其長)旁著岸脅去地二
百餘丈民俗名曰石鼓石鼓鳴有兵是歲廣漢鉗子謀
攻牢(師古曰鉗子謂鉗徒也牢繫重囚之處)簒死辠囚鄭躬等盜庫兵劫
略吏民衣繡衣自號曰山君黨與&KR0906;廣明年冬廼伏誅
自歸者三千餘人後四年尉氏樊並等謀反殺陳留太
守嚴普自稱將軍山陽亡徒蘇令等黨與數百人盜取
庫兵經歴郡國四十餘皆踰年廼伏誅是時起昌陵作
者數萬人徙郡國吏民五千餘戶以奉陵邑作治五年
不成乃罷昌陵還徙家(師古曰初徙人陪昌陵者令皆還其本居)石鳴與晉
石言同應師曠所謂民力彫盡傳云輕百姓者也虒祁
離宫去絳都四十里昌陵亦在郊壄皆與城郭同占城
郭屬金宫室屬土外内之别云
傳曰簡宗廟不禱祠廢祭祀逆天時則水不潤下說曰
水北方終藏萬物者也其於人道命終而形臧精神放
越聖人為之宗廟以收魂氣春秋祭祀以終孝道王者
即位必郊祀天地禱祈神祗望秩山川懷柔百神亡不
宗事(師古曰懷來也柔安也謂招來而祭祀之使其安也宗尊也)慎其齊戒致其嚴
敬鬼神歆饗多獲福助此聖王所以順事隂氣和神人
也至發號施令亦奉天時十二月咸得其氣則隂陽調
而終始成如此則水得其性矣若廼不敬鬼神政令逆
時則水失其性霧水暴出百川逆溢壊鄉邑溺人民及
淫雨傷稼穡是為水不潤下京房易傳曰顓事有知誅
罰絶理厥災水其水也雨殺人以隕霜大風天黃饑而
不損兹謂泰厥災水水殺人辟遏有德兹謂狂(應劭曰辟天子)
(也有德者雍遏不見用也)厥災水水流殺人已水則地生蟲歸獄不
解兹謂追非(李竒曰歸罪過於民不罪已也張晏曰謂釋有罪之人而歸無辜者也解止也追非)
(遂非也)厥水寒殺人追誅不解兹謂不理厥水五榖不收
大敗不解兹謂皆隂解舍也王者於大敗誅首惡赦其
衆不則皆函隂氣(師古曰函讀與含同)厥水流入國邑隕霜殺榖
(宋祁曰榖當作殺)桓公元年秋大水董仲舒劉向以為桓弑兄
隱公民臣痛隱而賤桓後宋督弑其君(師古曰宗華父督為太宰弑殤)
(公事在桓公二年)諸侯會將討之(師古曰謂齊陳鄭也)桓受宋賂而歸(師古)
(曰謂郜大鼎)又背宋諸侯由是伐魯仍交兵結讎伏尸流血
百姓愈怨(師古曰桓會宋公者五與宋公燕人盟已而背盟伐宋宋公燕人怨而求助齊衞助之桓)
(公懼而會紀侯鄭伯及四國之師大戰)故十三年夏復大水一曰夫人驕
淫將弑君隂氣盛桓不寤卒弑死劉歆以為桓易許田
不祀周公(師古曰許田魯朝宿之邑而有周公别廟桓既簒位遂以許田與鄭而取鄭之祊田故云)
(不祀周公)廢祭祀之罰也嚴公七年秋大水亡麥苗董仲舒
劉向以為嚴母文姜與兄齊襄公淫共殺桓公嚴釋父
讎復取齊女未入先與之淫一年再出會於道逆亂臣
下賤之之應也十一年秋宋大水董仲舒以為時魯宋
比年為乘丘鄑之戰(師古曰比年頻年也莊十年公敗宋師于乘丘十一年公敗宋師于)
(鄑乘丘鄑魯地鄑音子移反)百姓愁怨隂氣盛故二國俱水劉向以
為時宋愍公驕慢睹災不改明年與其臣宋萬博戲婦
人在側矜而罵萬萬殺公之應(師古曰萬宋大夫也戰敗獲于魯復歸宋又為)
(大夫與愍公博婦人在側萬曰甚矣魯侯之淑魯侯之美天下諸侯宜為君者唯魯侯耳愍公矜此婦人妒其)
(言顧曰此虜也爾虜焉故魯侯之美惡乎至萬怒搏愍公絶其脰而死事在莊十二年)二十四年
大水董仲舒以為夫人哀姜淫亂不婦隂氣盛也劉向
以為哀姜初入公使大夫宗婦見用幣(師古曰宗婦同姓之婦也大夫)
(妻及宗婦見夫人者皆令執幣是踰禮也)又淫於二叔公弗能禁臣下賤之
故是歲明年仍大水劉歆以為先是嚴飾宗廟刻桷丹
楹以夸夫人(臣瓚曰桷榱也韋昭曰楹柱也師古曰莊公二十三年丹桓宫楹二十四年刻桓宫)
(桷將迎夫人故為盛飾)簡宗廟之罰也(師古曰簡慢也)宣公十年秋大水
饑董仲舒以為時比伐邾取邑(師古曰比頻也九年秋取根牟公羊傳曰根牟)
(者何邾婁之邑也十年公孫歸父帥師伐邾取繹故云比年也)亦見報復兵讎連結百
姓愁怨劉向以為宣公殺子赤而立子赤齊出也(師古曰赤)
(母姜氏赤死姜氏大歸齊市人皆哭魯人謂之哀姜)故懼以濟西田賂齊(師古曰宣既即)
(位與齊侯會于平州以定其位元年六月齊人取濟西田為立公故以賂齊也)邾子貜且亦齊
出也(師古曰貜且邾文公之子邾定公也亦齊女所生貜音俱碧反又音钁且音子余反)而宣比
與邾交兵(師古曰比頻也)臣下懼齊之威創邾之旤(師古曰創懲艾也音)
(初亮反)皆賤公行而非其正也成公五年秋大水董仲舒
劉向以為時成幼弱政在大夫前此一年再用師(師古曰成)
(三年春公會晉侯宋公衞侯曹伯代鄭秋叔孫僑如帥師圍棘是也)明年復城鄆以彊私
家(師古曰四年城鄆鄆季氏邑音運)仲孫蔑叔孫僑如顓會宋晉隂勝
陽(師古曰仲孫蔑孟獻子也成五年春仲孫蔑如宋夏叔孫僑如會晉荀首于穀顓與專同專者不禀命於)
(公)襄公二十四年秋大水董仲舒以為先是一年齊伐
晉襄使大夫帥師救晉(師古曰襄二十三年秋齊伐衞遂伐晉八月叔孫豹帥師救晉)
(次于雍楡)後又侵齊(師古曰二十四年仲孫羯帥師侵齊)國小兵弱數敵彊大
百姓愁怨隂氣盛劉向以為先是襄慢鄰國是以邾伐
其南(師古曰十五年邾人伐我南鄙是也)齊伐其北(師古曰十六年齊人伐我北鄙是也)莒
伐其東(師古曰十二年莒人伐我東鄙是也)百姓騷動後又仍犯彊齊也
(師古曰十八年公會晉侯宋公衞侯鄭伯同圍齊二十三年救晉二十四年又侵齊是重犯也)大水饑
榖不成其災甚也高后三年夏漢中南郡大水水出流
四千餘家四年秋河南大水伊雒流千六百餘家汝水
流八百餘家八年夏漢中南郡水復出流六千餘家南
陽沔水流萬餘家(師古曰沔漢水之上也音彌善反)是時女主獨治諸
吕相王文帝後三年秋大雨晝夜不絶三十五日藍田
山水出流九百餘家燕壊民室八千餘所殺三百餘人
先是趙人新垣平以望氣得幸為上立渭陽五帝廟欲
出周鼎以夏四月郊見上帝(師古曰事並見郊祀志)歲餘懼誅謀
為逆發覺要斬夷三族是時比再遣公主配單于賂遺
甚厚(師古曰比頻也高祖使劉敬奉宗室女翁主為冒頓單于閼氏冒頓死其子老上單于初立文帝復)
(遣宗室女為單于閼氏)匈奴愈驕侵犯北邊殺略多至萬餘人漢
連發軍征討戍邊元帝永光五年夏及秋大水潁川汝
南淮陽廬江雨壊鄉聚民舍及水流殺人先是一年有
司奏罷郡國廟是歲又定迭毁(師古曰親盡則毁故云迭毁事在韋玄成傳)
罷太上皇孝惠帝寢廟皆無復修通儒以為違古制刑
臣石顯用事(師古曰石顯宦者故曰刑臣)成帝建始三年夏大水三
輔霖雨三十餘日郡國十九雨山谷水出凡殺四千餘
人壊官寺民舍八萬三千餘所元年有司奏徙甘泉泰
畤河東后土于長安南北郊二年又罷雍五畤郡國諸
舊祀凡六所
前漢書卷二十七上
前漢書卷二十七上考證
五行志上禹治洪水賜雒書法而陳之洪範是也(臣)
(召南)按易大傳曰河出圖洛出書聖人則之是言圖
書二者皆出于伏羲之世故則之以畫八卦即尚書
本文祗云天乃錫禹洪範九疇不云錫禹以洛書亦
不云禹因洛書陳洪範也以洛書為洪範始于孔安
國書傳而劉歆父子又言之後儒遂依其說
登車有和鸞之節注亦以金為鸞鳥而栖衡銜鈴焉
銜監本訛衡從宋本改
春秋火災屢於定哀之間定哀監本作哀定非也今
改正
征和二年春涿郡鐵官鑄鐵鐵銷皆飛上去宋祁曰
鐵鐵疑作錢錢(臣召南)按此條及下成帝河平二
年正月沛郡鐵官鑄鐵鐵不下其事正同宋祁並疑
鑄鐵當作鑄錢非也元狩五年以後令天下非三官
錢不行安得有外郡鑄錢之事雖涿郡鐵飛武紀不
載而涿郡有鐵官地理志有明文矣至河平沛郡鐵
散則孝成紀亦載其事不得疑鐵字為錢字之訛也
則土失其性無水旱之災而草木百榖不孰無監本
訛有從宋本改
嚴公二十八年冬大水亡麥禾董仲舒云云(臣召南)
按經但云大無麥禾三家所同並無大水水字故劉
向以屬土不稼穡然玩董仲舒說又似公羊經有大
水之文乃今本公羊亦無水字何也
於是晉侯方築虒祁之宫注在絳西臨汾縣絳監本
訛鋒今改正
嚴公七年秋大水亡麥苗苗監本訛田今改正
前漢書卷二十七上考證
前漢書卷二十七中之上
漢蘭臺令史班固撰
唐正議大夫行秘書少監琅邪縣開國子顔師古注
五行志第七中之上
經曰羞用五事五事一曰貎二曰言三曰視四曰聽五
曰思貎曰恭言曰從視曰明聽曰聰思曰䜭(應劭曰䜭通也古文)
(作睿)恭作肅從作艾(師古曰艾讀曰乂乂治也其下亦同)明作悊聰作謀(應劭)
(曰上聰則下謀故聰為謀也)䜭作聖(張晏曰䜭通逹以至於聖)休徵(孟康曰善行之驗也)曰
肅時雨若(應劭曰居上而敬則雨順之)艾時陽若(應劭曰君政治則陽順之)悊時
奥若(應劭曰悊明也師古曰奥讀曰燠燠温也音於六反)謀時寒若聖時風若(師古)
(曰凡言時者皆謂行得其道則寒暑風雨以時應而順之)咎徵(師古曰言惡行之驗)曰狂恒雨
若僭恒陽若(應劭曰僭差僭)舒恒奥若急恒寒若霿恒風若(服虔)
(曰霿音人傋霿應劭曰人君瞉霿鄙吝則風不順之也師古曰凡言恒者謂所行者失道則寒暑風雨不時而)
(恒久為災也霿音莫豆反傋䐨並音構又音寇)
傳曰貎之不恭是謂不肅厥咎狂厥罰恒雨厥極惡時
則有服妖時則有龜孽(師古曰孽音魚列反其下並同)時則有雞旤(師古)
(曰旤與禍同)時則有下體生上之痾(韋昭曰若牛之足反出背上下欲伐上之禍也)
(師古曰痾音阿)時則有青眚青祥(李竒曰内曰眚外曰祥)唯金沴木(服虔曰沴)
(害也如淳曰沴音拂戾之戾義亦同)說曰凡草木之類謂之妖妖猶夭貽
言尚微(師古曰夭音烏老反)蟲豸之類謂之孽(師古曰有足謂之蟲無足謂之豸)
孽則牙孽矣及六畜謂之旤言其著也及人謂之痾痾
病貎言&KR1051;深也甚則異物生謂之眚自外來謂之祥祥
猶禎也氣相傷謂之沴沴猶臨莅不和意也每一事云
時則以絶之言非必俱至或有或亡或在前或在後也
孝武時夏侯始昌通五經善推五行傳以傳族子夏侯
勝下及許商皆以教所賢弟子其傳與劉向同唯劉歆
傳獨異貎之不恭是謂不肅肅敬也内曰恭外曰敬人
君行已體貎不恭怠慢驕蹇則不能敬萬事失在狂易
故其咎狂也(師古曰狂易謂狂而易其常性)上慢下暴則隂氣勝故其
罰常雨也水傷百榖衣食不足則姦軌並作故其極惡
也一曰民多被刑或形貎醜惡亦是也風俗狂慢變節
易度則為剽輕竒怪之服(師古曰剽音匹妙反)故有服妖水類動
故有龜孽(如淳曰河魚大上以為魚孽之比)於易巽為雞雞有冠距文
武之貎不為威儀貎氣毁故有雞旤一曰水歲雞多死
及為怪亦是也上失威儀則下有彊臣害君上者故有
下體生於上之痾木色青故有青眚青祥凡貎傷者病
木氣木氣病則金沴之衝氣相通也於易震在東方為
春為木也兌在西方為秋為金也離在南方為夏為火
也坎在北方為冬為水也春與秋日夜分寒暑平是以
金木之氣易以相變故貎傷則致秋隂常雨言傷則致
春陽常旱也至於冬夏日夜相反寒暑殊絶水火之氣
不得相併故視傷常奥聽傷常寒者其氣然也逆之其
極曰惡順之其福曰攸好德(孟康曰政不順則致妖順則致福也師古曰攸所也)
(所好者德也)劉歆貎傳曰有鱗蟲之孽羊旤鼻痾說以為於
天文東方辰為龍星故為鱗蟲於易兌為羊木為金所
病故致羊旤與常雨同應此說非是春與秋氣隂陽相
敵木病金盛故能相并唯此一事耳旤與妖痾祥眚同
類不得獨異史記(師古曰此志凡稱史記者皆謂司馬遷所撰也)成公十六年
公會諸侯于周單襄公見晉厲公視遠步高(師古曰單襄公周卿)
(士單子朝也晉厲公景公之子也名州蒲單音善)告公曰晉將有亂魯侯曰敢
問天道也抑人故也對曰吾非瞽史(師古曰瞽樂太師史太史)焉知
天道吾見晉君之容殆必禍者也夫君子目以定體足
以從之(師古曰體定則目安足之進退皆無違也)是以觀其容而知其心矣
目以處誼足以步目(師古曰視瞻得其宜行步中其節也)晉侯視遠而足
高目不在體而足不步目其心必異矣目體不相從何
以能久夫合諸侯民之大事也於是虖觀存亡故國將
無咎其君在會步言視聽必皆無讁則可以知德矣(師古)
(曰讁責也無讁謂得其義理無可咎責也)視遠曰絶其誼足高曰棄其德言
爽曰反其信(師古曰爽差也)聽淫曰離其名(師古曰淫邪也)夫目以處
誼足以踐德(師古曰踐履也所履皆德行也)口以庇信(師古曰庇覆也言行相覆則為)
(信矣)耳以聽名者也故不可不慎偏喪有咎(師古曰苟喪其一則有咎)
既喪則國從之(師古曰既盡也若盡喪之則國亦亡)晉侯爽二吾是以云
(張晏曰視遠一也步高二也)後二年晉人殺厲公凡此屬皆貎不恭
之咎云左氏傳桓公十三年楚屈瑕伐羅鬭伯比送之
(師古曰屈瑕即莫囂也鬭伯比楚大夫羅國名在南郡枝江西)還謂其馭曰莫囂必敗
(師古曰莫囂楚官名也字或作敖其音同)舉止高心不固矣(師古曰止足也)遽見楚
子以告(師古曰遽速也)楚子使賴人追之弗及莫囂行遂無次
且不設備(師古曰無次不為次列也)及羅羅人軍之大敗莫囂縊死
釐公十一年周使内史過賜晉惠公命(師古曰内史過周大夫晉惠公)
(夷吾也諸侯即位天子則賜命圭以為瑞)受玉惰(師古曰不敬其事也)過歸告王曰晉
侯其無後乎王賜之命而惰於受瑞先自棄也已其何
繼之有禮國之幹也敬禮之輿也(師古曰無禮則國不立故謂之幹無敬則)
(禮不行故比之於輿)不敬則禮不行禮不行則上下昏何以長世
二十一年晉惠公卒子懷公立晉人殺之更立文公成
公十三年晉侯使郤錡乞師于魯將事不敬(師古曰郤錡晉大夫)
(駒伯也乞師欲以伐秦也將事致其君命也錡音牛爾反)孟獻子曰郤氏其亡虖(師古)
(曰孟獻子仲孫蔑也)禮身之幹也敬身之基也(師古曰無禮則身不立不敬則身不)
(安也)郤子無基且先君之嗣卿也受命以求師將社稷是
衞而惰棄君命也不亡何為十七年郤氏亡成公十三
年諸侯朝王遂從劉康公伐秦成肅公受脤于社不敬
(服虔曰脤祭社之肉也盛以&KR1849;器故謂之脤師古曰劉康公成肅公皆周大夫也脤讀與&KR1849;同以出師而祭社)
(謂之宜脤者即宜社之肉也&KR1849;大蛤也音上忍反)劉子曰吾聞之曰民受天地
之中以生所謂命也(師古曰劉子即康公也中謂中和之氣)是以有禮義
動作威儀之則以定命也能者養以之福不能者敗以
取禍(師古曰之往也能養生者則定禮義威儀自致於福不能者則喪之以取禍亂)是故君子
勤禮小人盡力勤禮莫如致敬盡力莫如惇篤敬在養
神篤在守業國之大事在祀與戎祀有執膰戎有受脤
(應劭曰膰祭肉也師古曰膰音扶元反)神之大節也(師古曰交神之節)今成子惰
棄其命矣其不反虖五月成肅公卒成公十四年衞定
公享苦成叔寗惠子相(師古曰定公名臧苦成叔晉大夫郤犫也晉使郤犫如衞故定)
(公享之惠子衞大夫寗殖也相謂贊相其禮)苦成叔敖(師古曰敖讀曰傲其下並同)寗子
曰苦成家其亡虖古之為享食也以觀威儀省旤福也
(師古曰食讀曰飤)故詩曰兕觥其觩旨酒思柔匪儌匪傲萬福
來求(張晏曰觥罰爵也飲酒和柔無失禮可罰罰爵徒觩然而已應劭曰言在位者不儌訐不倨傲也師)
(古曰小雅桑扈之詩也儌謂儌幸也萬福言其多也謂飲酒者不儌倖不傲慢則福禄就而求之也觩音虯儌)
(音工堯反)今夫子傲取旤之道也後三年苦成家亡(師古曰十七年)
(晉攻郤氏長魚矯以戈殺郤錡郤犫郤至而滅其家)襄公七年衞孫文子聘于魯
君登亦登(師古曰文子衞大夫孫林父也禮之登階臣後君一等)叔孫穆子相(師古)
(曰穆子叔孫豹)趨進曰諸侯之會寡君未嘗後衞君今吾子不
後寡君寡君未知所過吾子其少安(師古曰安徐也)孫子亡辭
亦亡悛容(師古曰悛改也音千全反)穆子曰孫子必亡為臣而君過
而不悛亡之本也十四年孫子逐其君而外叛(師古曰逐其君)
(謂衞獻公出奔齊也外叛謂以戚叛之)襄公二十八年蔡景侯歸自晉入
于鄭(師古曰景侯名固文侯之子也)鄭伯享之不敬子産曰蔡君其不
免虖(師古曰言不免於禍)日其過此也君使子展往勞于東門而
敖(師古曰日謂往日始適晉之時也子展鄭大夫公孫舍之)吾曰猶將更之(師古曰更改也)
今還受享而惰廼其心也(師古曰言心之所常行也)君小國事大國
(師古曰言身為小國之君而事于大國)而惰敖以為己心將得死虖君若
不免必由其子淫而不父(師古曰通太子之妻)如是者必有子旤
三十年為世子般所殺(師古曰般讀與班同)襄公三十一年公薨
季武子將立公子禂(師古曰禂襄公之子齊歸所生禂音直留反)穆叔曰是
人也居喪而不哀在慼而有嘉容是謂不度不度之人
鮮不為患(師古曰穆叔即叔孫穆子也不度不遵禮度也)若果立必為季氏憂
武子弗聽卒立之比及葬三易衰衰祍如故衰(師古曰衣前曰)
(祍言游戲無已也比音必寐反衰音千回反祍音人禁反)是為昭公立二十五年聽
讒攻季氏兵敗出奔死于外(師古曰謂薨于乾侯)襄公三十一年
衞北宫文子見楚令尹圍之儀(師古曰北宫文子衞大夫也名佗令尹圍即公)
(子圍楚恭王之子也時為令尹文子從衞侯在楚故見之)言於衞侯曰令尹似君矣
將有它志(師古曰謂有為君之心言語視瞻非其常)雖獲其志弗能終也公
曰子何以知之對曰詩云敬慎威儀惟民之則(師古曰大雅抑)
(之詩也則法也言君能慎其威儀乃臣下所法效之)令尹無威儀民無則焉民所
不則以在民上不可以終(師古曰遂以殺君簒國而取敗於乾谿也)昭公十
一年夏周單子會于戚(師古曰單子周大夫單成公也戚衞地)視下言徐
(應劭曰視下視不登帶言徐不聞於表著)晉叔向曰單子其死虖(師古曰叔向晉大夫)
(羊舌肸也向音許兩反)朝有著定(師古曰朝内列位有定處所謂表著者也著音直庶反又音除)
會有表(師古曰會於野設表以為位)衣有禬帶有結(師古曰禬領之交會也結紳帶)
(之結也禬音工外反)會朝之言必聞于表著之位所以昭事序也
視不過結禬之中所以道容貌也(師古曰道讀曰導其下並同)言以
命之容貌以明之失則有闕今單子為王官伯(師古曰伯長也)
而命事於會視不登帶言不過步貌不道容而言不昭
矣不道不恭不昭不從無守氣矣(師古曰貌正曰恭言正曰從)十二
月單成公卒昭公二十一年三月葬蔡平公蔡太子朱
失位位在卑(師古曰不在正嫡之位而以長幼序之)魯大夫送葬者歸告
昭子(師古曰昭子叔孫婼)昭子歎曰蔡其亡虖若不亡是君也必
不終詩曰不觧於位民之攸塈(師古曰大雅假樂之詩也塈息也言在上者能)
(率位不怠則其臣下恃以安息也觧讀曰懈塈音許既反)今始即位而適卑身將從
之十月蔡侯朱出奔楚晉魏舒合諸侯之大夫于翟泉
(應劭曰水名今洛陽是也師古曰魏舒晉卿魏獻子也事在定公元年志不書者盖闕文)將以城成
周魏子涖政(師古曰謂代天子大夫為政以臨其事也)衞彪傒曰將建天子
而易位以令非誼也(師古曰傒衞大夫建天子謂立天子之居也傒音奚)大事奸
誼必有大咎(師古曰奸犯也音干)晉不失諸侯魏子其不免虖是
行也魏獻子屬役於韓簡子(師古曰簡子亦晉卿韓不信以城周之功役委簡子)
(也)而田於大陸焚焉而死(師古曰高平曰陸因放火田獵而見燒殺也)定公
十五年邾隐公朝於魯執玉高其容仰公受玉卑其容
俯(師古曰隐公邾子益也玉謂朝者之贄)子贛觀焉(師古曰子贛孔子弟子端木賜也贛音貢)
曰以禮觀之二君者皆有死亡焉夫禮死生存亡之體
也將左右周旋進退俯仰於是虖取之朝祀喪戎於是
虖觀之今正月相朝而皆不度心已亡矣(師古曰不度不合法度)
嘉事不體何以能久(師古曰嘉事嘉禮之事謂朝祀也不體不得身體之節)高仰
驕也卑俯替也(師古曰替廢惰也)驕近亂替近疾君為主其先
亡虖(師古曰是年五月定公薨哀公七年秋伐邾以邾子益來也)庶徵之恒雨劉歆
以為春秋大雨也劉向以為大水隐公九年三月癸酉
大雨震電庚辰大雨雪(師古曰雨雪雨音于具反)大雨雨水也(師古曰下)
(兩音于具反後類並同)震雷也劉歆以為三月癸酉於歴數春分
後一日始震電之時也當雨而不當大雨大雨常雨之
罰也於始震電八日之間而大雨雪常寒之罰也劉向
以為周三月今正月也當雨水雪雜雨雷電未可以發
也既已發也則雪不當復降皆失節故謂之異於易雷
以二月出其卦曰豫(師古曰坤下震上也)言萬物隨雷出地皆逸
豫也以八月入其卦曰歸妹(師古曰兌下震上也)言雷復歸入地
則孕毓根核保藏蟄蟲(師古曰毓字與育同核亦荄字也草根曰荄音該)避盛
隂之害出地則養長華實發揚隐伏宣盛陽之德入能
除害出能興利人君之象也是時隐以弟桓幼入而攝
立公子翬見隐居位已久勸之遂立(師古曰公子翬魯大夫羽父也勸殺)
(桓公以求為太宰翬音揮)隐既不許翬懼而易其辭(師古曰反謂桓公云隐欲殺之)
遂與桓共殺隐天見其將然故正月大雨水而雷電是
陽不閉隂出涉危難而害萬物天戒若曰為君失時賊
弟佞臣將作亂矣後八日大雨雪隂見間隙而勝陽簒
殺之旤將成也公不寤後二年而殺昭帝始元元年七
月大水雨自七月至十月成帝建始三年秋大雨三十
餘日四年九月大雨十餘日左氏傳愍公二年晉獻公
使太子申生帥師(師古曰以伐東山臯落氏)公衣之偏衣佩之金玦
(師古曰偏衣謂左右異色其半象公之服也金玦以金為玦也半環曰玦)狐突歎曰時事之
徵也衣身之章也佩衷之旗也(師古曰狐突晉大夫伯行時為太子御戎也徵)
(證也章明也旗表也衣所以明貴賤佩所以表中心)故敬其事則命以始(師古曰賞以春)
(夏)服其身則衣之純(師古曰壹其色)用其衷則佩之度(師古曰佩玉者)
(君子之常度劉奉世曰欲表其衷則當佩之使合法度世子佩瑜玉而綦組綬)今命以時卒
閟其事也(師古曰卒盡也閟閉也謂十二月盡時也)衣以尨服遠其躬也(師古)
(曰尨雜色也謂偏衣也遠音于萬反其下並同)佩以金玦棄其衷也服以遠之
時以閟之尨凉冬殺金寒玦離胡可恃也(師古曰凉薄也尨色不能)
(純故曰薄也冬主殺氣金行在西是謂之寒玦形半缺故云離)梁餘子養曰帥師者受
命于廟受脤於社有常服矣(師古曰梁餘子養晉大夫也時為下軍御軍之常服)
(則韋弁)弗獲而尨命可知也死而不孝不如逃之罕夷曰
尨竒無常金玦不復君有心矣(應劭曰竒竒怪非常意復反也金玦猶決去不)
(反意也師古曰罕夷晉大夫時為下軍卿也有心害太子之心也復音扶目反)後四年申生以
讒自殺近服妖也左氏傳曰鄭子臧好聚鷸冠(張晏曰鷸鳥赤)
(足黃文以其毛飾冠韋昭曰鷸今翠鳥也師古曰子臧鄭文公子也鷸大鳥即戰國策所云啄蚌者也天之將)
(雨鷸則知之翠鳥自有鷸名而此飾冠非翠鳥也逸周書曰知天文者冠鷸冠盖以鷸鳥知天時故也禮圖謂)
(之術氏冠鷸音聿又音術)鄭文公惡之使盜殺之(師古曰時已得罪出奔宋故使盗殺)
(之於陳宋之間)劉向以為近服妖者也一曰非獨為子臧之身
亦文公之戒也初文公不禮晉文(師古曰晉文公之為公子也避驪姬之難)
(而出奔欲之楚過鄭鄭不禮焉)又犯天子命而伐滑(師古曰僖二十四年鄭公子士洩及)
(堵俞彌帥師伐滑王使伯服游孫伯如鄭請滑鄭伯不聽而執二子)不尊尊敬上其後晉
文伐鄭幾亡國(師古曰僖三十年晉侯秦伯圍鄭佚之狐曰國危矣使燭之武見秦伯師乃退)
(也)昭帝時昌邑王賀遣中大夫之長安多治仄注冠(應劭)
(曰今法冠是也李竒曰一曰高山冠本齊冠也謁者服之師古曰仄古側字也謂之側注者言形側立而下注)
(也蔡邕云高九寸鐵為卷非法冠及高山也卷音去權反)以賜大臣又以冠奴劉向
以為近服妖也時王賀狂悖聞天子不豫(師古曰言有疾不悅豫也)
(周書顧命曰王有疾不豫)弋獵馳騁如故與騶奴宰人游居娛戲驕
嫚不敬(師古曰騶廐御也宰人主膳者也娛樂也戲音僖)冠者尊服奴者賤人
賀無故好作非常之冠暴尊象也以冠奴者當自至尊
墜至賤也其後帝崩無子漢大臣徵賀為嗣即位狂悖
無道縛戮諫者夏侯勝等於是大臣白皇太后廢賀為
庶人賀為王時又見大白狗冠方山冠而無尾(鄧展曰方山冠)
(以五采縠為之樂舞人所服)此服妖亦犬旤也賀以問郎中令龔遂
遂曰此天戒言在仄者盡冠狗也(師古曰言王左右侍側之人不識禮義若)
(狗而著冠者耳冠音工喚反其下亦同)去之則存不去則亡矣賀既廢數
年宣帝封之為列侯復有辠死不得置後又犬旤無尾
之效也京房易傳曰行不順厥咎人奴冠天下亂辟無
適(如淳曰辟君也適適子也)妾子拜(如淳曰無適子故也)又曰君不正臣欲簒
厥妖狗冠出朝門成帝鴻嘉永始之間好為微行出游
選從期門郎有材力者及私奴客多至十餘少五六人
皆白衣袒幘(師古曰袒幘不加上冠)帶持刀劍或乘小車御者在
茵上(蘇林曰茵車上蓐也御者錯亂更在茵上坐也師古曰車小故御者不得廻避而在天子茵上也)
或皆騎出入市里郊壄遠至旁縣時大臣車騎將軍王
音及劉向等數以切諫谷永曰易稱得臣無家(師古曰損卦上)
(九爻辭)言王者臣天下無私家也今陛下棄萬乘之至貴
樂家人之賤事厭高美之尊稱好匹夫之卑字(如淳曰稱張放)
(家人是為卑字師古曰為微行故變易姓名)崇聚票輕無誼之人以為私客
(師古曰票音匹妙反又音頻妙反)置私田於民間畜私奴車馬於北宫
數去南面之尊離深宫之固挺身獨與小人晨夜相隨
(師古曰挺引也)烏集醉飽吏民之家(師古曰乍合乍離如烏之集)亂服共坐
溷肴亡别(師古曰溷肴謂雜亂也溷音胡困反)閔勉遯樂晝夜在路(師古曰閔)
(勉猶黽勉言不息也遯樂言流遯為樂也)典門戸奉宿衞之臣執干戈守空
宫公卿百寮不知陛下所在積數年矣昔虢公為無道
有神降曰賜爾土田(師古曰春秋左氏傳莊公三十二年有神降于莘虢公使祝應宗區)
(史嚚享焉神賜之土田史嚚曰虢其亡乎)言將以庶人受土田也諸侯夢得
土田為失國祥(師古曰僖五年晉滅虢虢公醜奔京師)而况王者畜私田
財物為庶人之事乎左氏傳曰周景王時大夫賓起見
雄雞自斷其尾(師古曰賓起即賓孟)劉向以為近雞旤也是時王
有愛子子鼂王與賓起隂謀欲立之(師古曰子鼂王之庶長子)田于
北山將因兵衆殺適子之黨(師古曰適讀曰嫡嫡子王子猛及後為悼王子猛之)
(黨謂劉獻公單穆公)未及而崩三子爭國王室大亂其後賓起誅
死(師古曰三子謂子鼂子猛及子猛弟敬王丐也劉子遂攻賓起殺之事並在昭二十二年)子鼂奔
楚而敗(師古曰昭二十六年邵伯盈逐王子鼂子鼂奔楚定公五年王人殺之于楚)京房易
傳曰有始無終厥妖雄雞自齧斷其尾宣帝黃龍元年
未央殿輅軨中雌雞化為雄(孟康曰輅軨廐名也師古曰百官表太僕屬官有輅)
(軨丞輅與路同軨音零)毛衣變化而不鳴不將無距(師古曰將謂率領其羣也)
(距雞附足骨鬭時所用刺之)元帝初元中丞相府史家雌雞伏子漸
化為雄(師古曰初尚伏子後乃稍稍化為雄也伏音房富反)冠距鳴將永光中有
獻雄雞生角者京房易傳曰雞知時知時者當死房以
為已知時恐當之劉向以為房失雞占雞者小畜主司
時起居人(師古曰至時而鳴以為人起居之節)小臣執事為政之象也言
小臣將秉君威以害正事猶石顯也竟寧元年石顯伏
辜此其效也一曰石顯何足以當此昔武王伐殷至于
牧壄誓師曰古人有言曰牝雞無晨牝雞之晨惟家之
索今殷王紂惟婦言用(師古曰周書牧誓之辭晨謂晨時鳴也索盡也言婦人為政猶)
(雌雞而代雄鳴是喪家之道也)繇是論之黃龍初元永光雞變廼國家
之占妃后象也孝元王皇后以甘露二年生男立為太
子妃王禁女也黃龍元年宣帝崩太子立是為元帝王
妃將為皇后故是歲未央殿中雌雞為雄明其占在正
宫也不鳴不將無距貴始萌而尊未成也至元帝初元
元年將立王皇后先以為婕妤三月癸卯制書曰其封
婕妤父丞相少史王禁為陽平侯位特進丙午立王婕
妤為皇后明年正月立皇后子為太子故應是丞相府
史家雌雞為雄其占即丞相少史之女也伏子者明已
有子也冠距鳴將者尊已成也永光二年陽平頃侯禁
薨子鳳嗣侯為侍中衞尉元帝崩皇太子立是為成帝
尊皇后為皇太后以后弟鳳為大司馬大將軍領尚書
事上委政無所與(師古曰與讀曰豫言政皆出鳳天子不豫)王氏之權自鳳
起故於鳳始受爵位時雄雞有角明視作威(師古曰視讀曰示)
顓君害上(師古曰顓與專同其下類此)危國者從此人始也其後羣
弟世權以至於莽遂簒天下即位五年王太后廼崩此
其效也京房易傳曰賢者居明夷之世知時而傷(師古曰易)
(之明夷卦曰明入地中明夷夷傷也離下坤上言日在地中傷其明也知時謂知天時者也賢而被傷故取明)
(夷之義)或衆在位(師古曰言虛偽無實之人矯惑於衆在職位也)厥妖雞生角雞
生角時主獨又曰婦人顓政國不静牝雞雄鳴主不榮
故房以為已亦在占中矣成公七年正月鼷鼠食郊牛
角(師古曰鼷小鼠也即今所謂甘鼠者音奚)改卜牛又食其角劉向以為近
青祥亦牛旤也不敬而傋霿之所致也昔周公制禮樂
成周道故成王命魯郊祀天地以尊周公至成公時三
家始顓政魯將從此衰天愍周公之德痛其將有敗亡
之旤故於郊祭而見戒云鼠小蟲性盗竊鼷又其小者
也牛大畜祭天尊物也角兵象在上君威也小小鼷鼠
食至尊之牛角象季氏乃陪臣盗竊之人將執國命以
傷君威而害周公之祀也改卜牛鼷鼠又食其角天重
語之也(師古曰重音直用反)成公怠慢昏亂遂君臣更執于晉(師古)
(曰更互也十年秋公如晉晉人以公為貳於楚故止公至十一年三月乃得歸十六年秋公會晉侯于沙隨晉)
(受叔孫僑如之譛而止公是年九月又信僑如之譛執季孫行父舍之于苕丘十二月乃得歸故云君臣更執)
(也更音工衡反)至于襄公晉為湨梁之會(師古曰襄十六年晉平公會諸侯于湨梁)
(湨梁者湨水之梁也湨水出河内軹縣東南至溫入河湨音工覓反)天下大夫皆奪君政
(師古曰湨梁之會諸侯皆在而魯叔孫豹晉荀偃宋向戍衞寗殖鄭公孫蠆小邾之大夫盟是奪其君政也)
其後三家逐昭公卒死于外(師古曰已觧于上)幾絶周公之祀
董仲舒以為鼷鼠食郊牛皆養牲不謹也京房易傳曰
祭天不慎厥妖鼷鼠齧郊牛角定公十五年正月鼷鼠
食郊牛牛死劉向以為定公知季氏逐昭公辠惡如彼
親用孔子為夾谷之會齊人倈歸鄆讙龜隂之田(師古曰夾)
(谷齊地也一名祝其定公十年公與齊侯會于夾谷齊侯欲使萊人以兵劫公孔子以公退命士衆兵之齊侯)
(乃止又欲以盟要公孔子不欲使兹無還以辭對又欲詐享公孔子又距而不受於是齊人乃服先是季氏之)
(臣陽虎以鄆讙龜隂之田奔齊至此會乃以歸我鄆讙二邑名龜隂龜山之隂夾音頰讙音驩)聖德如
此反用季桓子淫於女樂而退孔子無道甚矣(師古曰桓子季)
(平子之子季孫斯也女樂已觧于上)詩曰人而亡儀不死何為(師古曰衞詩相鼠之)
(篇也亡儀無禮儀也)是歲五月定公薨牛死之應也京房易傳曰
子不子鼠食其郊牛哀公元年正月鼷鼠食郊牛劉向
以為天意汲汲於用聖人逐三家故復見戒也哀公年
少不親見昭公之事故見敗亡之異已而哀不寤身奔
於粤此其效也(師古曰哀二十七年公欲以越伐魯而去三桓公如公孫有山氏因遜于邾遂)
(如越國人施罪於公孫有山氏而立哀公之子悼公)昭帝元鳳元年九月燕有黃
鼠銜其尾舞王宫端門中(師古曰宫之正門)王往視之鼠舞如
故王使吏以酒脯祠鼠舞不休一日一夜死近黃祥時
燕刺王旦謀反將死之象也其月發覺伏辜京房易傳
曰誅不原情厥妖鼠舞門(師古曰不原情者不得其本情)成帝建始四
年九月長安城南有鼠銜黃蒿栢葉上民冢栢及榆樹
上為巢桐栢尤多(師古曰桐栢本亭名衞思后於其地葬也)巢中無子皆有
乾鼠矢數十時議臣以為恐有水災鼠盗竊小蟲夜出
晝匿今晝去穴而登木象賤人將居顯貴之位也桐栢
衞思后園所在也其後趙皇后自微賤登至尊與衞后
同類趙后終無子而為害明年有鳶焚巢殺子之異也
天象仍見甚可畏也一曰皆王莽竊位之象云京房易
傳曰臣私禄罔辟(李竒曰辟君也擅私爵禄誣罔其君)厥妖鼠巢文公十
三年太室屋壞近金沴木木動也先是冬釐公薨十六
月廼作主(師古曰主廟主也僖公三十三年十二月薨至文二年二月廼作主間有一閠故十六月)
(也)後六月又吉禘於太廟而致釐公(師古曰禘祭也一一而祭之文二年)
(八月而禘距作主六月也致謂升其主於廟)春秋譏之經曰大事於太廟躋
釐公(師古曰躋音子奚反又音子詣反)左氏說曰太廟周公之廟饗有
禮義者也祀國之大事也惡其亂國之大事於太廟故
言大事也躋登也登釐公於愍公上逆祀也釐雖愍之
庶兄嘗為愍臣臣子一例不得在愍上又未三年而吉
禘前後亂賢父聖祖之大禮内為貌不恭而狂外為言
不從而僣故是歲自十二月不雨至于秋七月後年若
是者三而太室屋壞矣前堂曰太廟中央曰太室屋其
上重屋尊高者也象魯自是陵夷將墮周公之祀也(師古)
(曰墮毁也音火規反)榖梁公羊經曰世室魯公伯禽之廟也周公
稱太廟魯公稱世室大事者祫祭也(師古曰祫合也毁廟及未毁廟之主)
(皆合祭於太祖)躋釐公者先禰後祖也景帝三年十二月吳二
城門自傾大船自覆劉向以為近金沴木木動也先是
吳王濞以太子死於漢稱疾不朝隂與楚王戊謀為逆
亂城猶國也其一門名曰楚門一門曰魚門吳地以船
為家以魚為食天戒若曰與楚所謀傾國覆家吳王不
寤正月與楚俱起兵身死國亡京房易傳曰上下咸誖
厥妖城門壞(師古曰誖惑也音布内反)宣帝時大司馬霍禹所居第
門自壞時禹内不順外不敬見戒不改卒受滅亡之誅
哀帝時大司馬董賢第門自壞時賢以私愛居大位賞
賜無度驕嫚不敬大失臣道見戒不改後賢夫妻自殺
家徙合浦
傳曰言之不從是謂不艾厥咎僭厥罰恒陽厥極憂時
則有詩妖時則有介蟲之孽時則有犬旤時則有口舌
之痾時則有白眚白祥惟木沴金言之不從從順也是
謂不乂乂治也孔子曰君子居其室出其言不善則千
里之外違之况其邇者虖(師古曰易上繫之辭也邇近也)詩云如蜩如
螗如沸如羹(師古曰大雅蕩之詩也蜩蟬也螗蝘也即虭蟟也謂政無文理虛言噂沓如蜩螗之)
(鳴湯之沸涫羹之將孰也蜩音調螗音唐蝘音偃虭音貂蟟音聊涫音下館反)言上號令不順
民心虛譁憒亂則不能治海内失在過差故其咎僭僭
差也刑罰妄加羣隂不附則陽氣勝故其罰常陽也旱
傷百榖則有寇難上下俱憂故其極憂也君炕陽而暴
虐(師古曰凡言炕陽者枯涸之意謂無惠澤於下也炕音口浪反)臣畏刑而拑口(師古曰拑)
(籋也音其廉反籋音女涉反)則怨謗之氣發於謌謠故有詩妖介蟲
孽者謂小蟲有甲飛揚之類陽氣所生也於春秋為螽
今謂之蝗皆其類也於易兌為口犬以吠守而不可信
言氣毁故有犬旤一曰旱歲犬多狂死及為怪亦是也
及人則多病口喉欬者故有口舌痾金色白故有白眚
白祥凡言傷者病金氣金氣病則木沴之其極憂者順
之其福曰康寧劉歆言傳曰時有毛蟲之孽說以為於
天文西方參為虎星故為毛蟲史記周單襄公與晉郤
錡郤犫郤至齊國佐語(師古曰單襄公觧已在前郤錡駒伯也郤犫苦成叔也郤至昭)
(子即溫季也國佐齊國武子也)告魯成公曰晉將有亂三郤其當之虖
夫郤氏晉之寵人也二卿而五大夫可以戒懼矣高位
實疾顛厚味實腊毒(師古曰顛仆也腊久也言位高者必速顛仆也味厚者為毒久)今
郤伯之語犯叔迂季伐(師古曰伯駒伯也叔苦成叔也季溫季也犯侵也迂夸誕也伐)
(矜尚也)犯則陵人迂則誣人伐則掩人有是寵也而益之
以三怨其誰能忍之雖齊國子亦將與焉立於淫亂之
國而好盡言以招人過(蘇林曰招音翹招舉也師古曰盡言猶極言也)怨之本
也唯善人能受盡言齊其有虖(師古曰言無善人不能受盡言)十七年
晉殺三郤十八年齊殺國佐凡此屬皆言不從之咎云
晉穆侯以條之役生太子名之曰仇(師古曰穆侯僖侯之孫也條晉地也)
(蓋以敵來侵已當戰時而生故取仇忿之義以名子)其弟以千畮之戰生名之曰
成師(師古曰太子之弟即桓叔也畮古畝字也千畮亦地名意取能成其師衆也)師服曰異
哉君之名子也(師古曰師服晉大夫)夫名以制誼誼以出禮(師古曰先)
(制義理然後立名義理既定禮由之出)禮以體政政以正民(師古曰政以禮成俗所以)
(正)是以政成而民聽易則生亂(師古曰反易禮義則亂生也)嘉耦曰
妃怨耦曰仇古之命也(師古曰本自古昔而有此名)今君名太子曰
仇弟曰成師始兆亂矣兄其替虖(師古曰替廢也)及仇嗣立是
為文侯文侯卒子昭侯立封成師于曲沃號桓叔(師古曰昭)
(侯國亂身危不能自安故封成師為曲沃伯也桓謚也昭侯叔父故謂之叔也)後晉人殺昭侯
而納桓叔不克復立昭侯子孝侯桓叔子嚴伯殺之晉
人立其弟鄂侯鄂侯生哀侯嚴伯子武公復殺哀侯及
其弟滅之而代有晉國(師古曰武始并晉國故稱公也事在桓三年)宣公六
年鄭公子曼滿與王子伯廖語欲為卿(師古曰曼滿伯廖皆鄭大夫也)
(廖音聊)伯廖告人曰無德而貪其在周易豐之離(張晏曰離下震)
(上豐上六變而之離曰豐其屋蔀其家也)弗過之矣(師古曰言無道德而大其屋不過三歲必滅亡)
(也)間一歲鄭人殺之(師古曰間一歲者中間隔一歲)襄公二十九年齊
高子容與宋司徒見晉知伯汝齊相禮(師古曰高子容齊大夫高止也)
(宋司徒華定知伯晉大夫荀盈也汝齊晉大夫司馬侯也)賓出汝齊語知伯曰二子
皆將不免子容專司徒侈皆亡家之主也(師古曰專自是也侈奢泰)
專則速及侈將以其力敝專則人實敝之將及矣九月
高子出奔燕襄公三十一年正月魯穆叔會晉歸告孟
孝伯曰趙孟將死矣(師古曰穆叔即叔孫穆子也孟孝伯魯大夫仲孫羯也趙孟晉卿趙)
(文子也名武前年十月穆叔與武同會澶泉至此年正月乃歸)其語偷不似民主(師古曰偷)
(苟且)且年未盈五十而諄諄焉如八九十者弗能久矣(師古)
(曰諄諄重頓之貌也音之閏反)若趙孟死為政者其韓子虖(師古曰韓子韓宣子)
(也名起)吾子盍與季孫言之可以樹善君子也(師古曰季孫謂季武)
(子也名宿言韓起有君子之德方執晉政可素厚之以立善也)孝伯曰民生幾何誰能
毋偷(師古曰幾何言無多時也幾音居豈反)朝不及夕將焉用樹穆叔告
人曰孟孫將死矣吾語諸趙孟之偷也而又甚焉九月
孟孝伯卒昭公元年周使劉定公勞晉趙孟(師古曰周周景王也)
(劉定公周卿也食邑於劉名夏是時孟與諸侯會於虢故就而勞之)因曰子弁冕以臨諸
侯盍亦遠績禹功而大庇民乎(師古曰時館於洛汭因見河洛而美禹功故言)
(之也弁冕冠也言今服冠冕有國家何不追績禹功而庇蔭其人乎)對曰老夫罪戾是懼
焉能恤遠吾儕偷食朝不謀夕何其長也(師古曰儕等也言且得食)
(而已苟免目前不能念其長久也儕音仕皆反)劉子歸以語王曰諺所謂老將
知而耄及之者其趙孟之謂虖(師古曰諺俗所傳言也八十曰耄亂也言人年)
(老閱歴既多謂將益智而又耄亂也)為晉正卿以主諸侯而儕於隸人朝
不謀夕棄神人矣神怒民畔何以能久(師古曰言其自比賤隸而無恤)
(下之心人為神主故神人皆去也)趙孟不復年矣(師古曰謂其即死不復見明年)是歲
秦景公弟后子奔晉(師古曰后子即公子鍼)趙孟問秦君何如對
曰無道趙孟曰亡虖對曰何為一世無道國未艾也(師古)
(曰艾讀曰刈刈絶也)國於天地有與立焉(師古曰言在天地之間多欲輔助相與共成立)
(之)不數世淫弗能敝也趙孟曰天虖對曰有焉趙孟曰
其幾何(師古曰言當幾時也)對曰鍼聞國無道而年榖和孰天贊
之也鮮不五稔(師古曰贊佐助之也鮮少也稔孰也榖孰為一稔言少尚當五年多則或不啻)
(也稔音人甚反)趙孟視蔭曰朝夕不相及誰能待五(師古曰蔭謂日之蔭)
(影也趙孟自以年暮朝不及夕故言五年不可待也蔭讀與隂同)后子出而告人曰趙
孟將死矣主民玩歲而愒日其與幾何(師古曰玩愛也愒貪也與幾何)
(言不能久也愒音口蓋反)冬趙孟卒昭五年秦景公卒昭公元年楚
公子圍會盟(師古曰圍楚恭王之子也時為楚令尹與齊宋衞陳蔡鄭會于虢)設服離
衞(張晏曰設服者設人君之服離衞者二人執戈在前也師古曰離列人君之侍衞也)魯叔孫穆
子曰楚公子美矣君哉(師古曰穆子叔孫豹也言其服美似人君也)伯州犂
曰此行也辭而假之寡君(師古曰伯州犂楚太宰也言受楚王之命假以此禮耳蓋)
(為其令尹文過)鄭行人子羽曰假不反矣(師古曰行人官名子羽公孫揮字也假不)
(反矣言將遂為君)伯州犂曰子姑憂子晢之欲背誕也(應劭曰子晢攻)
(殺伯有今又背盟欲復作亂也師古曰子晢鄭大夫公孫黑也背誕者背命放誕欲為亂也子且自憂此無憂)
(令尹不反戈也)子羽曰假而不反子其無憂虖(師古曰言令尹將圖為君則楚)
(國有難子亦有憂也)齊國子曰吾代二子閔矣(應劭曰閔憂也二子伯州犂行人子)
(羽也師古曰國子齊大夫國弱也二子謂王子圍及伯州犂也圍以是年簒位而不能令終州犂亦為圍所殺)
(故言可閔應說非也)陳公子招曰不憂何成二子樂矣(應劭曰言國有憂己)
(乃得以成功也師古曰招陳公子哀公弟也言因憂以成事事成而樂也招音韶)衞齊子曰苟
或知之雖憂不害(師古曰齊子衞大夫齊惡也言先知為備雖有憂難無所損害)退會
子羽告人曰齊衞陳大夫其不免乎國子代人憂子招
樂憂齊子雖憂弗害夫弗及而憂與可憂而樂與憂而
弗害皆取憂之道也(師古曰弗及而憂謂憂不及已而妄憂也)太誓曰民之
所欲天必從之(師古曰太誓周書也)三大夫兆憂矣能無至乎(師古)
(曰兆憂謂開憂兆也)言以知物其是之謂矣(師古曰物類也察其所言以知禍福之類)
昭公十五年晉籍談如周葬穆后(師古曰籍談晉大夫也穆后周景王之后)
(謚穆也)既除喪而燕(師古曰燕與宴同)王曰諸侯皆有以填撫王
室晉獨無有何也(師古曰填撫王室謂獻器物也填音竹刃反)籍談對曰諸
侯之封也皆受明器於王室故能薦彝器(師古曰明器明德之器也)
(彝器常可寶用之器也)晉居深山戎翟之與鄰拜戎不暇其何以
獻器王曰叔氏其忘諸乎(師古曰叔籍談字也一曰叔父之使故謂之叔氏也)叔
父唐叔成王之母弟其反亡分乎(師古曰分音扶問反)昔而高祖
司晉之典籍(師古曰而亦汝)以為大正故曰籍氏女司典之後
也何故忘之籍談不能對賓出王曰籍父其無後乎數
典而忘其祖(師古曰忘祖業)籍談歸以語叔嚮叔嚮曰王其不
終乎吾聞所樂必卒焉(師古曰言志之所樂終於此事)今王樂憂若卒
以憂不可謂終王一歲而有三年之喪二焉(師古曰為太子三年)
(妻死三年乃娶逹子之志言三年之喪二后及太子也)於是乎以喪賓燕又求彝
器樂憂甚矣三年之喪雖貴遂服禮也(師古曰遂猶竟)王雖弗
遂燕樂已早(師古曰天子除喪當在卒哭今適既葬故譏其早也)禮王之大經也
一動而失二禮無大經矣(師古曰經謂常法也既不遂服又即宴樂是失二禮)言
以考典典以志經(師古曰考成也志記也)忘經而多言舉典將安
用之哀公十六年孔丘卒公誄之曰旻天不弔不憗遺
一老俾屏予一人(應劭曰憗且辭也言旻天不善於魯不且遺一老使屏蔽我一人也師古)
(曰憗音魚覲反)子贛曰君其不歿於魯乎夫子之言曰禮失則
昏名失則愆(師古曰夫子謂孔子也昏謂惑也愆過也)失志為昏失所為愆
生弗能用死而誄之非禮也稱予一人非名也(師古曰天子自)
(稱曰予一人非諸侯之號故云非名)君兩失之二十七年公孫于邾(師古曰孫)
(讀曰遜)遂死于越(師古曰已解于上)庶徵之恒陽劉向以為春秋
大旱也其夏旱雩祀謂之大雩不傷二榖謂之不雨京
房易傳曰欲德不用兹謂張(孟康曰欲得賢者而不用人君徒張此意)厥災
荒荒旱也其旱隂雲不雨變而赤因而除師出過時兹
謂廣(李竒曰廣音曠韋昭曰謂怨曠也)其旱不生上下皆蔽兹謂隔其
旱天赤三月時有雹殺飛禽上緣求妃兹謂僭(師古曰緣歴也)
(言歴衆處而求妃妾也)其旱三月大溫亡雲居高臺府兹謂犯隂
侵陽其旱萬物根死數有火災庶位踰節兹謂僭其旱
澤物枯為火所傷釐公二十一年夏大旱董仲舒劉向
以為齊桓既死諸侯從楚釐尤得楚心楚來獻捷釋宋
之執(師古曰謂此年楚執宋公以伐宋冬使宜申來獻捷十二月盟于薄釋宋公也)外倚彊楚
炕陽失衆又作南門勞民興役(師古曰南門本名稷門更改高大而作之事在)
(二十年)諸雩旱不雨略皆同說宣公七年秋大旱是夏宣
與齊侯伐萊(師古曰萊國即東萊黃縣也)襄公五年秋大雩先是宋
魚石犇楚(師古曰犇古奔字也事在成十五年魚石宋左師也公子目夷之曾孫也)楚伐宋
取彭城以封魚石(師古曰事在成十八年)鄭畔于中國而附楚(師古)
(曰自鄢陵戰後鄭遂不服故諸侯屢侵伐之)襄與諸侯共圍彭城(師古曰謂襄元年使)
(仲孫蔑會晉欒黶宋華元衞寗殖曹人莒人邾人滕人薛人圍彭城)城鄭虎牢以禦楚(師古)
(曰事在二年虎牢本鄭邑時已屬晉蓋追言之)是歲鄭伯使公子發來聘(師古曰公)
(子𤼵鄭穆公之子子産之父也字子國)使大夫會吳于善道(師古曰使仲孫蔑會吳也)
(善道吳地)外結二國内得鄭聘有炕陽動衆之應八年九月
大雩時作三軍季氏盛(師古曰萬二千五百人為軍魯本立上下二軍皆屬於公有事)
(則三卿遞帥之而征伐今季氏欲專其人故增立中軍三卿各主其一也事在十一年)二十八年
八月大雩先是比年晉使荀吳齊使慶封來聘(師古曰比年頻)
(年也荀吳晉大夫即荀偃之子也二十六年晉侯使來聘慶封齊大夫也二十七年齊侯使來聘)是夏
邾子來朝襄有炕陽自大之應昭公三年八月大雩劉
歆以為昭公即位年十九矣猶有童心居喪不哀炕陽
失衆六年九月大雩先是莒牟夷以二邑來犇(師古曰事在五)
(年牟夷莒大夫也二邑謂牟婁及防兹也)莒怒伐魯叔弓帥師距而敗之昭
得入晉(師古曰叔弓魯大夫時昭公適欲朝晉而遇莒人來討將不果行叔弓既敗莒師公乃得去故)
(傳云成禮大國以為援好也)外和大國内獲二邑取勝鄰國有炕陽
動衆之應十六年九月大雩先是昭公母夫人歸氏薨
昭不慼又大蒐于比蒲(師古曰事在昭十一年歸氏胡國之女歸姓即齊歸也齊謚也)
(蒐謂聚衆而田獵也比蒲魯地名)晉叔嚮曰魯有大喪而不廢蒐國不
恤喪不忌君也君亡慼容不顧親也殆其失國與三年
同占二十四年八月大雩劉歆以為左氏傳二十三年
邾師城翼還經魯地(師古曰翼邾邑也經者道出其中也魯地謂武城也)魯襲取
邾師獲其三大夫(師古曰謂徐鉏丘弱茅地也)邾人愬于晉晉人執
我行人叔孫婼(師古曰叔孫昭子也婼音丑略反)是春廼歸之二十五
年七月上辛大雩季辛又雩旱甚也劉歆以為時后氏
與季氏有隙(師古曰后氏郈昭伯也季氏季平子也季郈之雞鬭季氏芥其雞郈子為之金距平)
(子怒益宫於郈氏且責讓之故郈昭伯怨之)又季氏之族有淫妻為讒使季
平子與族人相惡皆共譖平子(師古曰謂平子庶叔父公鳥之妻季姒與雍人)
(檀通而譖季氏之族人季公亥公思展故平子殺思展以故族人皆怨之)子家駒諫曰讒人
以君徼幸不可(師古曰子家駒即子家懿伯莊公之玄孫也一名羈)昭公遂伐季
氏為所敗出奔齊定公十年九月大雩先是定公自將
侵鄭歸而城中城二大夫帥師圍鄆(師古曰事並在六年中城魯之邑也)
(二大夫謂季孫斯仲孫何忌)嚴公三十一年冬不雨是歲一年而三
築臺(師古曰是年春築臺于郎夏築臺于薛秋築臺于秦秦郎薛皆魯地)奢侈不恤民釐
公二年冬十月不雨三年春正月不雨夏四月不雨六
月雨先是者嚴公夫人與公子慶父淫而殺二君(師古曰慶)
(父桓公之子莊公弟也二君謂子般及閔公宋祁曰朱子文云者字宜去)國人攻之夫人
遜于邾慶父犇莒釐公即位南敗邾(師古曰謂元年公敗邾師于偃)東
敗莒獲其大夫(師古曰謂元年公子友帥師敗莒師于酈獲莒挐也)有炕陽之應
文公二年自十有二月不雨至于秋七月文公即位天
子使叔服會葬(師古曰叔服周之内史也叔氏服字會葬葬僖公)毛伯賜命(師古)
(曰亦天子使之也毛伯周之卿士毛國伯爵也賜命者賜以命圭為瑞信也)又會晉侯于戚
(師古曰謂大夫公孫敖會之也戚衞邑在頓丘衞縣西)公子遂如齊納幣(師古曰納玄纁)
(之幣謂公為婚于齊)又與諸侯盟(師古曰謂公孫敖會宋公陳侯鄭伯晉士縠盟于垂隴也垂隴)
(鄭地)上得天子外得諸侯沛然自大(師古曰沛音普大反)躋釐公主
大夫始顓事(師古曰謂季孫行父也)十年自正月不雨至于秋七
月先是公子遂會四國而救鄭(師古曰謂九年楚人伐鄭公子遂會晉人宋人)
(衞人許人以救之)楚使越椒來聘(師古曰越椒楚大夫名也事亦在九年)秦人歸
禭(師古曰謂九年秦人來歸僖公及成風之禭也凡問喪者衣服曰禭成風僖公之母也成諡也風姓也禭)
(音遂)有炕陽之應十三年自正月不雨至于秋七月先是
曹伯杞伯滕子來朝(師古曰十一年曹伯來朝十二年杞伯滕子來朝)郕伯來
犇(師古曰事在十二年郕國伯爵也)秦伯使遂來聘(師古曰事在十二年遂秦大夫名即)
(左氏所謂西乞術)季孫行父城諸及鄆(師古曰事在十一年諸鄆二邑名也諸即琅邪)
(諸縣也)二年之間五國趨之内城二邑炕陽失衆一曰不
雨而五榖皆孰異也文公時大夫始顓盟會公孫敖會
晉侯又會諸侯盟于垂隴故不雨而生者隂不出氣而
私自行以象施不由上出臣下作福而私自成一曰不
雨近常隂之罰君弱也惠帝五年夏大旱江河水少谿
谷絶先是發民男女十四萬六千人城長安是歲城乃
成文帝三年秋天下旱是歲夏匈奴右賢王寇侵上郡
詔丞相灌嬰𤼵車騎士八萬五千人詣高奴(師古曰即上郡之縣)
擊右賢王走出塞其秋濟北王興居反使大將軍討之
皆伏誅後六年春天下大旱先是發車騎材官屯廣昌
(師古曰武都之縣)是歲二月復發材官屯隴西後匈奴大入上
郡雲中烽火通長安三將軍屯邊(師古曰謂以中大夫令免為車騎將軍屯)
(飛狐故楚相蘇意為將軍屯句注將軍張武屯北地)又三將軍屯京師(師古曰謂河内太守)
(周亞夫為將軍次細柳宗正劉禮為將軍次覇上祝兹侯徐厲為將軍次棘門)景帝中三年秋
大旱武帝元光六年夏大旱是歲四將軍征匈奴(師古曰謂)
(車騎將軍衞青出上谷騎將軍公孫敖出代輕車將軍公孫賀出雲中驍騎將軍李廣出鴈門)元朔五
年春大旱是歲六將軍衆十餘萬征匈奴(師古曰謂衞青將六將軍)
(兵也六將軍者衞尉蘇建為游擊將軍左内史李沮為彊弩將軍太僕公孫賀為騎將軍代相李蔡為輕車將)
(軍俱出朔方大行李息岸頭侯張次公為將軍出右北平)元狩三年夏大旱是歲發
天下故吏伐棘上林穿昆明池天漢元年夏大旱其三
年夏大旱先是貳師將軍征大宛還天漢元年發適民
(師古曰適讀曰讁)二年夏三將軍征匈奴(師古曰謂貳師將軍三萬騎出酒泉因杅)
(將軍出西河騎都尉李陵將步兵五千人出居延北也)李陵沒不還征和元年夏
大旱是歲發三輔騎士閉長安城門大搜始治巫蠱明
年衞皇后太子敗昭帝始元六年大旱先是大鴻臚田
廣明征益州暴師連年宣帝本始三年夏大旱東西數
千里先是五將軍衆二十萬征匈奴(師古曰本始三年御史大夫田廣明)
(為祁連將軍後將軍趙充國為蒲類將軍雲中太守田順為武牙將軍及度遼將軍范明友前將軍韓增凡五)
(將軍兵十五萬騎校尉常惠特節護烏孫兵咸擊匈奴是為二十萬衆也)神爵元年秋大旱
是歲後將軍趙充國征西羌成帝永始三年四年夏大
旱左氏傳晉獻公時童謠曰丙之晨龍尾伏辰袀服振
振取虢之旂(師古曰徒歌曰謠袀服黑衣振振袀服之貌也袀音均又音弋春反振音只人反)
鶉之賁賁天策焞焞火中成軍虢公其犇(師古曰賁音奔焞音吐敦)
(反又音敦)是時虢為小國介夏陽之阸怙虞國之助(師古曰介隔也)
亢衡於晉有炕陽之節失臣下之心晉獻伐之問於卜
偃曰吾其濟虖(師古曰卜偃晉大夫主卜者)偃以童謠對曰克之十
月朔丙子旦曰在尾月在策鶉火中必此時也冬十二
月丙子朔晉師滅虢虢公醜犇周周十二月夏十月也
言天者以夏正史記晉惠公時童謠曰恭太子更葬兮
後十四年晉亦不昌昌廼在其兄是時惠公賴秦力得
立立而背秦内殺二大夫(師古曰謂里克丕鄭)國人不說及更葬
其兄恭太子申生而不敬故詩妖作也後與秦戰為秦
所獲立十四年而死晉人絶之更立其兄重耳是為文
公遂伯諸侯左氏傳文成之世童謠曰鸜之鵒之公出
辱之(師古曰鸜音劬鵒音欲)鸜鵒之羽公在外野往饋之馬鸜鵒
跦跦公在乾侯(臣瓉曰乾侯在魏郡斥丘縣師古曰跦跦跳行貌也跦音誅乾音干)徵褰
與𥜗(師古曰徵求也褰袴也言公出外求袴𥜗之服)鸜鵒之巢遠哉搖搖(師古曰搖)
(搖不安之貌)禂父喪勞宋父以驕(師古曰父讀曰甫甫者男子之通號故云禂父宋父)
(也言昭公欲去季氏不遂而出故曰喪勞定公無德於下坐致君位故曰以驕)鸜鵒鸜鵒往歌
來哭(師古曰謂昭公生時出奔死乃以喪歸之)至昭公時有鸜鵒來巢公攻
季氏敗出奔齊居外野次乾侯八年死于外歸葬魯昭
公名禂公子宋立是為定公元帝時童謠曰井水溢滅
竈煙灌玉堂流金門至成帝建始二年三月戊子北宮
中井泉稍上溢出南流象春秋時先有鸜鵒之謠而後
有來巢之驗井水隂也竈煙陽也玉堂金門至尊之居
象隂盛而滅陽竊有宮室之應也王莽生於元帝初元
四年至成帝封侯為三公輔政因以簒位成帝時童謠
曰燕燕尾涎涎(師古曰涎涎光澤貌也音徒見反)張公子時相見木門
倉琅根燕飛來啄皇孫皇孫死燕啄矢其後帝為微行
出遊常與富平侯張放俱稱富平侯家人過河陽主作
樂見舞者趙飛燕而幸之故曰燕燕尾涎涎美好貎也
張公子謂富平侯也木門倉琅根謂宫門銅鍰(師古曰門之鋪)
(首及銅鍰也銅色青故曰倉琅鋪首銜環故謂之根鍰讀與環同)言將尊貴也後遂立
為皇后弟昭儀賊害後宫皇子卒皆伏辜所謂燕飛來
啄皇孫皇孫死燕啄矢者也成帝時謌謠又曰邪徑敗
良田讒口亂善人桂樹華不實黃爵巢其顛故為人所
羡今為人所憐桂赤色象漢家華不實無繼嗣也王莽
自謂黃象黃爵巢其顛也嚴公十七年冬多麋劉歆以
為毛蟲之孽為災劉向以為麋色青近青祥也麋之為
言迷也蓋牝獸之淫者也是時嚴公將取齊之淫女其
象先見天戒若曰勿取齊女淫而迷國嚴不寤遂取之
夫人既入淫於二叔終皆誅死(師古曰謂慶父縊死叔牙鴆卒齊人殺哀姜也)
幾亡社稷(師古曰謂子般閔公前後見殺而齊侯欲取魯國也)董仲舒指略同京
房易傳曰廢正作淫大不明國多麋又曰震遂泥(李竒曰從)
(三至五有坎象坎為水四為泥在水中故曰震遂泥泥者泥溺於水不能自拔道未光也或以為溺於淫女故)
(其妖多麋麋迷也師古曰此易震卦九四爻辭也泥音乃計反)厥咎國多麋昭帝時昌
邑王賀聞人聲曰熊視而見大熊左右莫見以問郎中
令龔遂遂曰熊山野之獸而來入宫室王獨見之此天
戒大王恐宫室將空危亡象也賀不改寤後卒失國左
氏傳襄公十七年十一月甲午宋國人逐狾狗(師古曰狾狂也)
(音征例反)狾狗入於華臣氏(師古曰華臣華元之子也)國人從之臣懼遂
奔陳先是臣兄閱為宋卿(師古曰為右師)閱卒臣使賊殺閱家
宰遂就其妻宋平公聞之曰臣不唯其宗室是暴大亂
宋國之政欲逐之左師向戍曰大臣不順國之恥也不
如蓋之(師古曰向戍宋桓公曾孫也蓋謂覆掩其事也)公廼止華臣炕暴失義
内不自安故犬禍至以犇亡也高后八年三月祓霸上
(師古曰祓者除惡之祭也音廢)還過枳道見物如倉狗橶高后掖(師古曰橶)
(謂拘持之也橶音戟拘音居足反)忽而不見卜之趙王如意為祟遂病
掖傷而崩先是高后鴆殺如意支斷其母戚夫人手足
㩁其眼以為人彘(師古曰㩁謂敲擊去其精也㩁音口角反凡言彘者皆豕之别名)文
帝後五年六月齊雍城門外有狗生角(師古曰雍城門者齊門名也春)
(秋左氏傳平陽之役趙武及秦周伐雍門之荻是也劉敞曰平陽當作平隂)先是帝兄齊悼
惠王亡後帝分齊地立其庶子七人皆為王(師古曰謂齊孝王將)
(閭濟北王志菑川王賢膠東王雄渠膠西王卬濟南王辟光并成陽恭王喜是謂七王)兄弟並彊
有炕陽心故犬禍見也犬守御角兵象在前而上鄉者
也(師古曰鄉讀曰嚮此下亦同)犬不當生角猶諸侯不當舉兵鄉京
師也天之戒人蚤矣諸侯不寤後六年吳楚畔濟南膠
西膠東三國應之舉兵至齊齊王猶與城守(師古曰與讀曰豫)
三國圍之會漢破吳楚因誅四王故天狗下梁而吳楚
攻梁狗生角於齊而三國圍齊漢卒破吳楚於梁誅四
王於齊京房易傳曰執政失下將害之厥妖狗生角君
子苟免小人陷之厥妖狗生角景帝三年二月邯鄲狗
與彘交悖亂之氣近犬豕之禍也是時趙王遂悖亂與
吳楚謀為逆遣使匈奴求助兵卒伏其辜犬兵革失衆
之占(如淳曰犬吠守似兵革外附它類失衆也)豕北方匈奴之象逆言失聽
交於異類以生害也京房易傳曰夫婦不嚴厥妖狗與
豕交兹謂反德國有兵革成帝河平元年長安男子石
良劉音相與同居(師古曰二人共止一室)有如人狀在其室中擊
之為狗走出去後有數人被甲持兵弩至良家良等格
擊或死或傷皆狗也自二月至六月乃止鴻嘉中狗與
彘交左氏昭公二十四年十月癸酉王子鼂以成周之
寶圭湛于河(師古曰以祭河也爾雅曰祭川曰浮沉湛讀曰沈後皆類此)幾以獲神
助(師古曰幾讀曰冀)甲戌津人得之河上隂不佞取將賣之則
為石(師古曰隂不佞周大夫也)是時王子鼂簒天子位萬民不鄉號
令不從(師古曰鄉讀曰嚮)故有玉變近白祥也癸酉入而甲戌
出神不享之驗云玉化為石貴將為賤也後二年子鼂
犇楚而死史記秦始皇帝三十六年鄭客從關東來至
華隂望見素車白馬從華山上下知其非人道住止而
待之遂至(師古曰於道上住而待此車馬)持璧與客曰為我遺鎬池君
(張晏曰武王居鎬鎬池君則武王也武王伐商故神云始皇荒淫若紂矣今亦可伐也孟康曰長安西南有鎬)
(池師古曰鎬池在昆明池北此直江神告鎬池之神云始皇將死耳無豫于武王也張說失矣)因言今
年祖龍死(蘇林曰祖始也龍人君象謂始皇也)忽不見鄭客奉璧即始皇
二十八年過江所湛璧也與周子鼂同應是歲石隕于
東郡民或刻其石曰始皇死而地分此皆白祥炕陽暴
虐號令不從孤陽獨治羣隂不附之所致也一曰石隂
類也隂持高節臣將危君趙高李斯之象也始皇不畏
戒自省反夷滅其旁民而燔燒其石是歲始皇死後三
年而秦滅孝昭元鳳三年正月泰山萊蕪山南匈匈有
數千人聲民視之有大石自立高丈五尺大四十八圍
入地深八尺三石為足石立處有白烏數千集其旁眭
孟以為石隂類下民象泰山岱宗之嶽王者易姓告代
之處當有庶人為天子者孟坐伏誅京房易傳曰復崩
來無咎(師古曰復卦之辭也今易崩字作朋字)自上下者為崩厥應泰山
之石顛而下(師古曰顛墜也)聖人受命人君虜又曰石立如人
庶士為天下雄立於山同姓平地異姓立於水聖人於
澤小人天漢元年三月天雨白毛三年八月天雨白氂
(師古曰凡言氂者毛之強曲者也音力之反)京房易傳曰前樂後憂厥妖天
雨羽又曰邪人進賢人逃天雨毛史記周威烈王二十
三年九鼎震(孟康曰威烈一王之諡也六國時也師古曰即赧王之高祖也)金震木動
之也是時周室衰微刑重而虐號令不從以亂金氣鼎
者宗廟之寶器也宗廟將廢寶鼎將遷故震動也是歲
晉三卿韓魏趙簒晉君而分其地威烈王命以為諸侯
天子不恤同姓而爵其賊臣天下不附矣後三世周致
德祚於秦(晉灼曰赧王奔秦獻其邑此為致德祚也)其後秦遂滅周而取九
鼎九鼎之震木沴金失衆甚成帝元延元年止月長安
章城門門牡自亡(晉灼曰西出南頭第一門也牡是出籥者師古曰牡所以下閉者也亦以)
(鐵為之非出籥也)函谷關次門牡亦自亡(韋昭曰函谷關邊小門也師古曰非行人)
(出入所由蓋關司曹府所在之門也)京房易傳曰饑而不損兹謂泰厥災
水厥咎牡亡妖辭曰關動牡飛辟為亡道臣為非厥咎
亂臣謀簒(李竒曰易妖變傳辭)故谷永對曰章城門通路寢之路
函谷關距山東之險城門關守國之固固將去焉故牡
飛也
前漢書卷二十七中之上
前漢書卷二十七中之上考證
五行志中之上僭恒陽若注應劭曰僭差僭監本訛
潛差今改正
此說非是春與秋氣隂陽相敵云云(臣召南)按班書
十志半取衷于劉歆惟五行志時糾劉歆之失
史記成公十六年云云注此志凡稱史記者皆謂司馬
遷所撰也(臣召南)按單襄公見晉厲公一叚史記
晉世家不載此國語文也國語本于各國之史記故
以史記稱之師古以司馬遷所撰為解非也下文尚
有數處稱史記皆國語文
是以有禮義動作威儀之則左傳禮義二字在動作
之下
能者養以之福注師古曰之往也云云(臣召南)按之
字訓往與下句取字相對今俗本左傳作能者養之
以福非是師古注與杜注孔疏合是古本不訛也監
本從俗本左傳亦作能者養之以福今從宋本改正
三大夫兆憂矣三監本訛二今改正
先是發車騎材官屯廣昌注師古曰武都之縣(臣召)
(南)按注非也廣昌縣屬代郡地理志甚明至武都郡
武帝元鼎六年始置文帝時豈容有其地乎
五將軍衆二十萬注度遼將軍范明友度監本訛渡
今改正
赤色象漢家監本訛漢家象從宋本移正
前漢書卷二十七中之上考證
前漢書卷二十七中之下
漢蘭臺令史班固撰
唐正議大夫行秘書少監琅邪縣開國子顔師古注
五行志第七中之下
傳曰視之不明是謂不悊厥咎舒厥罰恒奥(師古曰奥讀曰燠㬉)
(也音於六反其下並同)厥極疾(韋昭曰以疾為罰)時則有草妖時則有蠃
蟲之孽(師古曰螽螟之類無鱗甲毛羽故謂之蠃蟲也音郎果反)時則有羊旤時則
有目痾時則有赤眚赤祥惟水沴火視之不明是謂不
悊悊知也詩云爾德不明以亡陪亡卿不明爾德以亡
背亡仄(師古曰大雅蕩之詩也言不别善惡有逆背傾仄者有堪為卿大夫者皆不知之也仄古側字)
言上不明暗昧蔽惑則不能知善惡親近習長同類(師古)
(曰習狎也近狎者則親愛之同類者則長益也)亡功者受賞有罪者不殺百官
廢亂失在舒緩故其咎舒也盛夏日長暑以養物政弛
緩故其罰常奥也奥則冬温春夏不和傷病民人故極
疾也誅不行則霜不殺草繇臣下則殺不以時(師古曰繇言誅)
(罰由於臣下)故有草妖凡妖貌則以服言則以詩聽則以聲
視則以色者五色物之大分也在於眚祥故聖人以為
草妖失秉之明者也(師古曰謂失所執之權也)温奥生蟲故有蠃蟲
之孽謂螟螣之類(師古曰螟食苖心螣食苖葉之蟲也螟音冥螣音徒得反)當死不
死未當生而生或多於故而為災也劉歆以為屬思心
不䜭於易剛而包柔為離(師古曰兩陽居外一隂在内故云剛包柔)離為火
為目羊上角下蹏剛而包柔羊大目而不精明視氣毁
故有羊旤一曰暑歲羊多疫死及為怪亦是也及人則
多病目者故有目痾火色赤故有赤眚赤祥凡視傷者
病火氣火氣傷則水沴之其極疾者順之其福曰壽(李竒)
(曰於六極之中為疾者逆火氣致疾病也能順火氣則旤更為福)劉歆視傳曰有羽蟲
之孽雞旤說以為於天文南方喙為鳥星故為羽蟲旤
亦從羽故為雞雞於易自在巽說非是庶徵之恒奥劉
向以為春秋亡冰也小奥不書無冰然後書舉其大者
也京房易傳曰禄不遂行兹謂欺厥咎奥雨雪四至而
温臣安禄樂逸兹謂亂奥而生蟲知罪不誅兹謂舒其
奥夏則暑殺人冬則物華實重過不誅兹謂亡徵其咎
當寒而奥六日也桓公十五年春亡冰劉向以為周春
今冬也先是連兵鄰國三戰而再敗也(師古曰三戰者謂十年齊侯衞)
(侯鄭伯來戰于郎十二年與鄭師伐宋戰于宋十三年會紀侯鄭伯及齊侯宋公衞侯燕人戰也再敗者謂郎)
(之戰榖梁傳曰以吾敗也又宋之戰榖梁亦曰諱敗舉其可道者也據左氏傳公羊榖梁亦曰無冰並在十四)
(年今此云十五年未詳其意)内失百姓外失諸侯不敢行誅罰鄭伯
突簒兄而立公與相親(師古曰突鄭莊公子即厲公也兄謂太子忽即昭公也莊公既)
(卒突因宋莊公之寵而得立遂使昭公奔衞故云簒兄也公與相親者謂十五年突為祭仲所逐奔蔡遂居櫟)
(而昭公入公再與諸侯伐鄭謀納厲公)長養同類不明善惡之罰也(師古曰言)
(桓簒立與突志同故曰長養同類)董仲舒以為象夫人不正陰失節也
(師古曰夫人姜氏通于齊侯故云不正)成公元年二月無冰董仲舒以為
方有宣公之喪君臣無悲哀之心而炕陽作丘甲(師古曰時)
(宣公薨始踰年故云有喪也丘甲解在刑法志)劉向以為時公幼弱政舒緩也
襄公二十八年春無冰劉向以為先是公作三軍有侵
陵用武之意(師古曰作三軍者季氏欲專其權非公本意此說非也侵陵用武者謂入鄆取邿也)
(邿音詩)於是鄰國不和伐其三鄙(師古曰謂十二年三月十四年夏莒人伐我東)
(鄙十五年夏齊侯伐我北鄙秋邾人伐我南鄙十六年二月齊侯伐我北鄙)被兵十有餘年
因之以饑饉百姓怨望臣下心離公懼而施緩不敢行
誅罰(師古曰㢮放也音式爾反)楚有夷狄行公有從楚心不明善惡
之應(師古曰有從楚心謂二十八年公朝于楚)董仲舒指略同一曰水旱之
災寒暑之變天下皆同故曰無冰天下異也桓公殺兄
弑君外成宋亂與鄭易邑背畔周室(師古曰隐攝公位又桓之兄故云殺)
(兄弑君也成宋亂者謂宋華父督弑其君殤公及其大夫孔父以郜大鼎賂公公會齊侯鄭伯于稷而平其亂)
(也與鄭易邑謂以太山之田易許田也許田者魯朝宿之邑也而以與鄭明魯之不朝於王故云背畔周室)
成公時楚横行中國(師古曰謂成二年楚師侵衞遂侵我師于蜀六年七月楚公子嬰齊)
(帥師伐鄭九年嬰齊帥師伐莒十五年楚子伐鄭十六年楚子與晉侯鄭伯戰于鄢陵十八年楚子伐宋)王
札子殺召伯毛伯(師古曰王札子即王子捷也召伯毛伯皆周大夫也今春秋經王札子殺)
(召伯毛伯事在宣十五年而此言成公時未逹其說召讀曰邵)晉敗天子之師于貿戎
(師古曰貿戎戎别種也公羊傳成元年王師敗績于貿戎孰敗之蓋晉敗之貿音莫候反)天子皆不
能討襄公時天下諸侯之大夫皆執國權(師古曰謂襄十六年會于)
(溴梁諸侯之大夫盟皆類此)君不能制漸將日甚善惡不明誅罰不
行周失之舒秦失之急故周衰亡寒歲秦滅亡奥年武
帝元狩六年冬亡冰先是比年遣大將軍衞青霍去病
攻祁連絶大幕(師古曰祁連山名也幕沙磧也直度曰絶)窮追單于斬首十
餘萬級還大行慶賞乃閔海内勤勞是歲遣博士禇大
等六人持節廵行天下存賜鰥寡假與乏困舉遺逸獨
行君子詣行在所郡國有以為便宜者上丞相御史以
聞天下咸喜昭帝始元二年冬亡冰是時上年九歲大
將軍霍光秉政始行寬緩欲以說下僖公三十三年十
二月隕霜不殺草劉歆以為草妖也劉向以為今十月
周十二月於易五為天位為君位九月陰氣至五通於
天位其卦為剥(師古曰坤下艮上)剥落萬物始大殺矣明陰從
陽命臣受君令而後殺也今十月隕霜而不能殺草此
君誅不行舒緩之應也是時公子遂顓權(師古曰公子遂莊公之子)
(即東門襄仲也時為卿專執國政也)三桓始世官(師古曰謂父子相繼為卿也)天戒若
曰自此之後將皆為亂矣文公不寤其後遂殺子赤三
家逐昭公(師古曰並已解于上)董仲舒指略同京房易傳曰臣有
緩兹謂不順厥異霜不殺也書序曰伊陟相太戊亳有
祥桑榖共生(師古曰商書咸乂之序也其書亡伊陟伊尹子也太戊太甲孫也亳殷所都也桑榖)
(二木合而共生榖音彀)傳曰俱生乎朝七日而大拱(師古曰兩手合為拱)伊
陟戒以修德而木枯劉向以為殷道既衰高宗承敝而
起盡涼陰之哀天下應之(師古曰涼信也陰默也言居喪信默三年不言也涼讀曰)
(諒一說涼陰謂居喪之廬也謂三年處於廬中不言涼音力羊反據今尚書及諸傳記太戊卒子仲丁立卒弟)
(河亶甲立卒子祖乙立卒子盤庚立卒小乙之子武丁立是為高宗桑榖自太戊時生涼陰乃高宗之事而此)
(云桑榖即高宗時出其說與尚書大傳不同未詳其義也或者伏生差謬)既獲顯榮怠於政
事國將危亡故桑榖之異見桑猶喪也榖猶生也殺生
之秉失而在下近草妖也一曰野木生朝而暴長小人
將暴在大臣之位危亡國家象朝將為虛之應也(師古曰虛)
(讀曰墟)書序又曰高宗祭成湯有蜚雉登鼎耳而雊(師古曰商)
(書高宗肜日之序也蜚古飛字雊音工豆反)祖已曰惟先假王正厥事(師古曰祖)
(已殷賢臣假大也言先代大道之王能正其事而災異銷也)劉向以為雉雊鳴者雄
也以赤色為主於易離為雉雉南方近赤祥也劉歆以
為羽蟲之孽易有鼎卦(師古曰巽下離上也)鼎宗廟之器主器奉
宗廟者長子也野鳥自外來入為宗廟器主是繼嗣將
易也一曰鼎三足三公象而以耳行(師古曰鼎非舉耳不得行故云以耳)
(行)野鳥居鼎耳小人將居公位敗宗廟之祀野木生朝
野鳥入廟敗亡之異也武丁恐駭謀於忠賢修德而正
事内舉傅說授以國政(師古曰武丁夢得賢相乃以所夢之像使求之得於傅巖立以)
(為相作說命三篇說讀曰悅)外伐鬼方以安諸夏(師古曰鬼方絶遠之地一曰國名夏)
(大也中國大於戎狄故曰諸夏)故能攘木鳥之妖致百年之壽所謂六
沴作見若是共御五福廼降用章于下者也(師古曰共讀曰恭御)
(讀曰禦言恭已以禦災也一說御治也恭治其事也)一曰金沴木曰木不曲直僖
公三十三年十二月李梅實劉向以為周十二月今十
月也李梅當剝落今反華實近草妖也先華而後實不
書華舉重者也陰成陽事象臣顓君作威福一曰冬當
殺反生象驕臣當誅不行其罰也故冬華華者象臣邪
謀有端而不成至於實則成矣是時僖公死公子遂顓
權文公不寤後有子赤之變一曰君舒緩甚奥氣不臧
則華實復生董仲舒以為李梅實臣下彊也記曰不當
華而華易大夫不當實而實易相室(應劭曰冬水王木相故象大臣冬實)
(者變置丞相與宫室也但華則變大夫也師古曰相室猶言相國謂宰相也合韻故言相室相室者相王室)
冬水王木相故象大臣劉歆以為庶徵皆以蟲為孽思
心蠃蟲孽也李梅實屬草妖惠帝五年十月桃李華棗
實昭帝時上林苑中大柳樹斷仆地一朝起立生枝葉
有蟲食其葉成文字曰公孫病已立又昌邑王國社有
枯樹復生枝葉眭孟以為木陰類下民象當有故廢之
家公孫氏從民間受命為天子者昭帝富於春秋霍光
秉政以孟妖言誅之後昭帝崩無子徵昌邑王賀嗣位
狂亂失道光廢之更立昭帝兄衞太子之孫是為宣帝
帝本名病已京房易傳曰枯楊生稊(師古曰大過九二爻辭也稊楊秀之)
(始生者音徒奚反)枯木復生人君亡子元帝初元四年皇后曾
祖父濟南東平陵王伯墓門梓柱卒生枝葉上出屋(孟康)
(曰王伯莽之祖也師古曰莽高祖父也故下云高祖考卒讀曰猝猝暴也)劉向以為王氏貴
盛將代漢家之象也後王莽簒位自說之曰初元四年
莽生之歲也當漢九世火德之厄而有此祥興於高祖
考之門門為開通梓猶子也言王氏當有賢子開通祖
統起於柱石大臣之位受命而王之符也建昭五年兗
州刺史浩賞禁民私所自立社(張宴曰民間三月九月立社號曰私社臣瓉曰)
(舊制二十五家為一社而民或十家五家共為田社是私社師古曰瓉說是)山陽橐茅鄉社
有大槐樹(師古曰橐縣名也屬山陽郡茅鄉橐縣之鄉也橐音拓)吏伐斷之其夜
樹復立其故處成帝永始元年二月河南街郵樗樹生
支如人頭(師古曰郵謂行書之舍樗樹似杶樗音丑余反杶音丑倫反)眉目湏皆具
亡髮耳哀帝建平三年十月汝南西平遂陽鄉柱仆地
生支如人形身青黃色面白頭有頿髮稍長大凡長六
寸一分京房易傳曰王德衰下人將起則有木生為人
狀哀帝建平三年零陵有樹僵地(師古曰僵偃也)圍丈六尺長
十丈七尺民斷其本長九尺餘皆枯三月樹卒自立故
處(師古曰卒讀曰猝)京房易傳曰棄正作淫厥妖木斷自屬(師古)
(曰屬連續也)妃后有顓木仆反立斷枯復生(師古曰顓謂專寵)天辟
惡之(如淳曰天辟謂天子也)元帝永光二年八月天雨草而葉相
樛結大如彈丸(師古曰樛繞也樛音居虯反)平帝元始三年正月天
雨草狀如永光時京房易傳曰君吝於禄信衰賢去厥
妖天雨草昭公二十五年夏有鸜鵒來巢劉歆以為羽
蟲之孽其色黑又黑祥也視不明聽不聰之罰也劉向
以為有蜚有&KR0558;不言來者氣所生所謂眚也(師古曰此蜚謂負蠜)
(也其為蟲臭&KR0558;短弧即今所謂水弩也隐元年有蜚莊十八年有&KR0558;蜚音翡&KR0558;音域蜚亦作蜰其音同耳)鸜
鵒言來者氣所致所謂祥也鸜鵒夷狄穴藏之禽來至
中國不穴而巢陰居陽位(師古曰今之鸜鵒中國皆有依周官而言但不踰濟水耳)
(左氏以為魯所常無故異而書之而此云夷狄禽未喻其意又此鳥本亦巢居不皆穴處也書巢者著其居止)
(字乳不即去也)象季氏將逐昭公去宫室而居外野也鸜鵒白
羽旱之祥也穴居而好水黑色為主急之應也天戒若
曰既失衆不可急暴急暴陰將持節陽以逐爾去宫室
而居外野矣昭不寤而舉兵圍季氏為季氏所敗出犇
于齊遂死于外野董仲舒指略同景帝三年十一月有
白頸烏與黑烏羣鬭楚國吕縣白頸不勝墯泗水中死
者數千劉向以為近白黑祥也時楚王戊暴逆無道(師古)
(曰戊楚元王之孫也)刑辱申公與吳王謀反烏羣鬭者師戰之象
也白頸者小明小者敗也墯於水者將死水地王戊不
寤遂舉兵應吳與漢大戰兵敗而走至於丹徒為越人
所斬墯死於水之效也(劉奉世曰死於丹徒者吳王濞耳向說誤)京房易
傳曰逆親親厥妖白黑烏鬭於國昭帝元鳳元年有烏
與鵲鬭燕王宫中池上烏墯池死近黑祥也時燕王旦
謀為亂遂不改寤伏辜而死楚燕皆骨肉藩臣以驕怨
而謀逆俱有烏鵲鬭死之祥行同而占合此天人之明
表也燕一烏鵲鬭於宫中而黑者死楚以萬數鬭於野
外而白者死象燕陰謀未發獨王自殺於宫故一烏水
色者死楚炕陽舉兵軍師大敗於野故衆烏金色者死
天道精微之效也京房易傳曰專征劫殺厥妖烏鵲鬭
昭帝時有鵜鶘或曰秃鶖(師古曰鵜鶘即汙澤也一名淘河腹下胡大如數升囊好)
(羣入澤中抒水食魚因名禿鶖亦水鳥也鵜音大奚反鶘音胡鶖音秋)集昌邑王殿下王
使人射殺之劉向以為水鳥色青青祥也時王馳騁無
度慢侮大臣不敬至尊有服妖之象(師古曰謂多治仄注冠又以冠奴也)
故青祥見也野鳥入處宫室將空王不寤卒以亡京房
易傳曰辟退有德厥咎狂厥妖水鳥集于國中(師古曰辟君也)
成帝河平元年二月庚子泰山山桑谷有䳒焚其巢(師古)
(曰䳒鴟也音緣)男子孫通等聞山中羣鳥䳒鵲聲往視見巢㸐
盡墯池中(師古曰㸐古然字)有三䳒鷇燒死(師古曰鳥子新生而哺者曰鷇音口)
(豆反又音工豆反)樹大四圍巢去地五丈五尺太守平以聞䳒
色黑近黑祥貪虐之類也易曰鳥焚其巢旅人先笑後
號咷(師古曰旅卦上九爻辭也咷音逃)泰山岱宗五嶽之長王者易姓
告代之處也天戒若曰勿近貪虐之人聽其賊謀將生
焚巢自害其子絶世易姓之禍其後趙蜚燕得幸立為
皇后弟為昭儀姊妹專寵聞後宫許美人曹偉能生皇
子也(師古曰曹偉能宫人姓名也偉能一名宫見外戚傳)昭儀大怒令上奪取而
殺之皆并殺其母成帝崩昭儀自殺事乃發覺趙后坐
誅此焚巢殺子後號咷之應也一曰王莽貪虐而任社
稷之重卒成易姓之禍云京房易傳曰人君暴虐鳥焚
其舍鴻嘉二年三月博士行大射禮有飛雉集于庭歴
階登堂而雊後雉又集太常宗正丞相御史大夫大司
馬車騎將軍之府又集未央宫承明殿屋上時大司馬
車騎將軍王音待詔寵等上言天地之氣以類相應(師古)
(曰以經術待詔其人名寵不記姓也流俗書本寵上輒加孫字非也)譴告人君甚微而著
雉者聽察先聞雷聲故月令以紀氣(師古曰謂季冬之月云雉雊雞乳也)
經載高宗雊雉之異(師古曰已解于上)以明轉禍為福之驗今
雉以博士行禮之日大衆聚會飛集于庭歴階登堂萬
衆睢睢(師古曰睢睢仰目視貌也睢音呼惟反)驚怪連日徑歴三公之府
太常宗正典宗廟骨肉之官然後入宫其宿留告曉人
具備深切(師古曰宿音先就反留音力救反)雖人道相戒何以過是後
帝使中常侍鼂閎詔音曰聞捕得雉毛羽頗摧折類拘
執者得無人為之(師古曰言人放此雉故欲為變異者)音復對曰陛下安
得亡國之語不知誰主為佞讇之計(師古曰讇古諂字也)誣亂聖
德如此者左右阿諛甚衆不待臣音復讇而足(師古曰足益也)
(音子喻反)公卿以下保位自守莫有正言如令陛下覺寤懼
大禍且至身深責臣下繩以聖法臣音當先受誅豈有
以自解哉今即位十五年繼嗣不立日日駕車而出泆
行流聞(師古曰言帝行多驕泆醜惡流布聞於遠方也)海内傳之甚於京師外
有微行之害内有疾病之憂皇天數見災異(師古曰見顯示)欲
人變更終已不改天尚不能感動陛下臣子何望獨有
極言待死命在朝暮而已如有不然老母安得處所尚
何皇太后之有高祖天下當以誰屬乎(如淳曰老母音之老母也當隨)
(已受誅也又謂已言深切觸捂人主積恚而死必行之誅不能復顧太后也師古曰如說非也此言總屬於成)
(帝耳不然者謂不如所諫而自修改也老母帝之母即太后也言帝不自修改國家危亡太后不知處所高祖)
(天下無所付屬也屬音之欲反)宜謀於賢知克己復禮以求天意繼嗣
可立災變尚可銷也成帝綏和二年三月天水平襄有
燕生爵哺食至大俱飛去(師古曰哺音蒲固反食讀曰飤謂與母俱去)京房
易傳曰賊臣在國厥咎燕生爵諸侯銷一曰生非其類
子不嗣世史記魯定公時季桓子穿井得土缶中得蟲
若羊(師古曰缶盎也即今之盆)近羊禍也羊者地上之物幽於土中
象定公不用孔子而聽季氏暗昧不明之應也一曰羊
去野外而拘土缶者象魯君失其所而拘於季氏季氏
亦將拘於家臣也是歲季氏家臣陽虎囚季桓子後三
年陽虎劫公伐孟氏兵敗竊寶玉大弓而出亡(師古曰寶玉謂)
(夏后氏之璜大弓謂封父之繁弱皆魯始封之分器所受於周也定八年陽虎作亂不克竊之而入讙陽關以)
(叛)左氏傳魯襄公時宋有生女子赤而毛棄之隄下宋
平公母共姬之御者見而收之(師古曰平公宋共公之子也名成共讀曰恭)
因名曰棄長而美好納之平公生子曰佐後宋臣伊戾
讒太子痤而殺之(師古曰事在襄二十六年痤音才戈反)先是大夫華元
出奔晉(師古曰事在成十五年)華弱奔魯(師古曰事在襄六年)華臣奔陳(師古)
(曰事在襄十七年)華合比奔衞(師古曰事在昭六年據今春秋合比奔在殺太子痤後而志總)
(言先是未詳其意)劉向以為時則火災赤眚之明應也京房易
傳曰尊卑不别厥妖女生赤毛惠帝二年天雨血於宜
陽一頃所劉向以為赤眚也時又冬雷桃李華常奥之
罰也是時政舒緩諸吕用事讒口妄行殺三皇子建立
非嗣(師古曰三皇子謂趙隐王如意趙幽王友趙恭王恢皆高帝子也建立非嗣謂立後宫美人子為嗣)
及不當立之王(孟康曰吕氏三王也)退王陵趙堯周昌(師古曰惠帝六年王)
(陵為右丞相惠帝崩吕后欲廢陵遷為太傅實奪之相權高祖以趙堯為御史大夫高后元年怨堯前定趙王)
(如意之策乃抵堯罪周昌為趙相趙王見鴆殺昌謝病不朝見三歲而薨)吕太后崩大臣共
誅滅諸吕僵尸流血京房易傳曰歸獄不解兹謂追非
厥咎天雨血兹謂不親民有怨心不出三年無其宗人
又曰佞人禄功臣僇天雨血(師古曰僇古戮字)哀帝建平四年
四月山陽湖陵雨血廣三尺長五尺大者如錢小者如
麻子後二年帝崩王莽擅朝誅貴戚丁傅大臣董賢等
皆放徙遠方與諸吕同象誅死者少雨血亦少京房易
傳曰聽之不聰是謂不謀厥咎急厥罰恒寒厥極貧時
則有鼓妖時則有魚孽時則有豕禍時則有耳痾時則
有黑眚黑祥惟火沴水聽之不聰是謂不謀言上偏聽
不聰下情隔塞則不能謀慮利害失在嚴急故其咎急
也盛冬日短寒以殺物政促廹故其罰常寒也寒則不
生百榖上下俱貧故其極貧也君嚴猛而閉下臣戰栗
而塞耳則妄聞之氣發於音聲故有鼓妖寒氣動故有
魚孽雨以龜為孽(服虔曰多雨則龜多出)龜能陸處非極陰也魚
去水而死極陰之孽也於易坎為豕豕大耳而不聰察
聽氣毁故有豕禍也一曰寒歲豕多死及為怪亦是也
及人則多病耳者故有耳痾水色黑故有黑眚黑祥凡
聽傷者病水氣水氣病則火沴之其極貧者順之其福
曰富劉歆聽傳曰有介蟲孽也庶徵之恒寒劉向以為
春秋無其應周之末世舒緩微弱政在臣下奥煖而已
故籍秦以為驗(師古曰籍假借也)秦始皇帝即位尚幼委政太
后太后淫於吕不韋及嫪毐(師古曰嫪或音居虯反嫪姓也毐名也許慎說以為)
(嫪毐士之無行者嫪音郎到反毐音烏改反與今史記漢書本文不同且摎樂之姓又非嫪也故當依本字以)
(讀)封毐為長信侯以太原郡為毐國宫室苑囿自恣政
事斷焉故天冬雷以見陽不禁閉以涉危害舒奥廹近
之變也始皇既冠毐懼誅作亂始皇誅之斬首數百級
大臣二十人皆車裂以徇夷滅其宗遷四千餘家於房
陵是歲四月寒民有凍死者數年之間緩急如此寒奥
輒應此其效也劉歆以為大雨雪及未當雨雪而雨雪
及大雨雹隕霜殺菽草皆常寒之罰也劉向以為常雨
屬貌不恭京房易傳曰有德遭險兹謂逆命厥異寒誅
過深當奥而寒盡六日亦為雹害正不誅兹謂養賊寒
七十二日殺蜚禽(師古曰蜚讀曰飛)道人始去兹謂傷(服虔曰有道之)
(人去)其寒物無霜而死涌水出戰不量敵兹謂辱命其寒
雖雨物不茂聞善不予厥咎聾桓公八年十月雨雪周
十月今八月也未可以雪劉向以為時夫人有淫齊之
行而桓有妬媢之心(師古曰媢謂夫妬婦也)夫人將殺其象見也
(師古曰謂欲殺桓公)桓不覺寤後與夫人俱如齊而殺死凡雨陰
也雪又雨之陰也出非其時廹近象也董仲舒以為象
夫人專恣陰氣盛也釐公十年冬大雨雪劉向以為先
是釐公立妾為夫人隂居陽位陰氣盛也公羊經曰大
雨雹董仲舒以為公脅於齊桓公立妾為夫人不敢進
羣妾(師古曰已解于上)故專壹之象見諸雹皆為有所漸脅也
(孟康曰謂陰氣漸脅)行專壹之政云昭公四年正月大雨雪劉向
以為昭取於吳而為同姓謂之吳孟子(師古曰魯與吳俱姬也周禮同)
(姓不為婚故諱不稱吳姬而云孟子也取讀曰娶)君行於上臣非於下又三家
已彊皆賤公行慢㑄之心生(師古曰㑄古侮字)董仲舒以為季
孫宿任政陰氣盛也(師古曰季孫宿季武子也)文帝四年六月大雨
雪後三歲淮南王長謀反發覺遷道死(師古曰遷於蜀未至而死於雍)
(故曰道死)京房易傳曰夏雨雪戒臣為亂景帝中六年三月
雨雪其六月匈奴入上郡取苑馬吏卒戰死者二千餘
人明年條侯周亞夫下獄死武帝元狩元年十二月大
雨雪民多凍死是歲淮南衡山王謀反發覺皆自殺使
者行郡國治黨與坐死者數萬人元鼎二年三月雪平
地厚五尺是歲御史大夫張湯有罪自殺丞相嚴青翟
坐與三長史謀陷湯(師古曰謂朱買臣為丞相長史王朝及邊通皆守丞相長史也)青
翟自殺三長史皆棄市元鼎三年三月水冰四月雨雪
關東十餘郡人相食是歲民不占緡錢有告者以半畀
之(師古曰言政急刻也占音之贍反)元帝建昭二年十一月齊楚地大
雪深五尺是歲魏郡太守京房為石顯所告坐與妻父
淮陽王舅張博博弟光勸視淮陽王以不義(師古曰視讀曰示)
博要斬光房棄市御史大夫鄭宏坐免為庶人成帝即
位顯伏辜淮陽王上書冤博辭語增加(師古曰言博本為石顯所冤增)
(加其語故陷罪)家屬徙者復得還建昭四年三月雨雪燕多死
谷永對曰皇后桑蠶以治祭服共事天地宗廟(師古曰共讀曰)
(恭)正以是日疾風自西北大寒雨雪壞敗其功以章不
鄉(師古曰言不當天心鄉讀曰嚮)宜齊戒辟寢以深自責(師古曰齊讀曰齋辟讀曰)
(避)請皇后就宫鬲閉門戸母得擅上(師古曰鬲與隔同擅上謂輒至御所)
(也上音時掌反一曰擅專也上謂天子也讀如本字勿令皇后專固天子)且令衆妾人人更
進以時博施皇天說喜(師古曰更音工衡反說讀曰悅)庶幾可以得賢
明之嗣即不行臣言災異愈甚天變成形臣雖欲復捐
身關策不及事已(師古曰言雖欲捐棄其身不懷顧慮極陳計策關說天子亦無所及)其
後許后坐祝詛廢陽朔四年四月雨雪燕雀死後十六
年許皇后自殺定公元年十月隕霜殺菽(師古曰菽大豆)劉向
以為周十月今八月也於卦為觀(師古曰坤下巽上也)陰氣未至
君位而殺誅罰不由君出在臣下之象也是時季氏逐
昭公公死于外定公得立故天見災以視公也(師古曰視讀曰)
(示)釐公二年十月隕霜不殺草為嗣君微失秉事之象
也(師古曰謂襄仲專權殺嫡立庶公室遂弱)其後卒在臣下則災為之生矣
異故言草災故言菽重殺榖(師古曰以其事為重不比於殺草也)一曰菽
草之難殺者也言殺菽知草皆死也言不殺草知菽亦
不死也董仲舒以為菽草之彊者天戒若曰加誅於彊
臣言菽以微見季氏之罰也武帝元光四年四月隕霜
殺草木先是二年遣五將軍三十萬衆伏馬邑下(師古曰謂)
(御史大夫韓安國為護軍將軍衞尉李廣為驍騎將軍太僕公孫賀為輕車將軍大行王恢為將屯將軍太中)
(大夫李息為材官將軍)欲襲單于單于覺之而去自是始征伐四
夷師出三十餘年天下戸口減半京房易傳曰興兵妄
誅兹謂亡法厥災霜夏殺五榖冬殺麥誅不原情兹謂
不仁其霜夏先大雷風冬先雨廼隕霜有芒角賢聖遭
害其霜附木不下地佞人依刑兹謂私賊其霜在草根
土隙間不教而誅兹謂虐其霜反在草下元帝永光元
年三月隕霜殺桑九月二日隕霜殺稼天下大飢是時
中書令石顯用事專權與春秋定公時隕霜同應成帝
即位顯坐作威福誅釐公二十九年秋大雨雹劉向以
為盛陽雨水温煖而湯熱陰氣脅之不相入則轉而為
雹盛陰雨雪凝滯而冰寒陽氣薄之不相入則散而為
霰(師古曰霰雨雪雜下音先見反)故沸湯之在閉器而湛於寒泉則為
冰(孟康曰投湯器中以沈寒泉而成也師古曰湛讀曰沈)及雪之銷亦冰解而散
此其驗也故雹者陰脅陽也霰者陽薄陰也春秋不書
霰者猶月食也釐公末年信用公子遂遂專權自恣將
至於殺君故隂脅陽之象見釐公不寤遂終專權後二
年殺子赤立宣公(師古曰公子遂者東門襄仲也赤文公太子即惡也劉敞曰二年殺子)
(赤立宣公案自僖公末年至文公卒凡二十三年今言二年誤也)左氏傳曰聖人在上
無雹雖有不為災說曰凡物不為災不書書大言為災
也凡雹皆冬之愆陽夏之伏陰也(師古曰愆過也過陽冬温也伏隂夏寒也)
昭公三年大雨雹是時季氏專權脅君之象見昭公不
寤後季氏卒逐昭公元封三年十二月雷雨雹大如馬
頭宣帝地節四年五月山陽濟陰雨雹如雞子深二尺
五寸殺二十人蜚鳥皆死其十月大司馬霍禹宗族謀
反誅霍皇后廢成帝河平二年四月楚國雨雹大如斧
蜚鳥死左傳曰釐公三十二年十二月己卯晉文公卒
庚辰將殯于曲沃出絳柩有聲如牛劉向以為近鼓妖
也喪凶事聲如牛怒象也將有急怒之謀以生兵革之
禍是時秦穆公遣兵襲鄭而不假道還晉大夫先軫謂
襄公曰秦師過不假塗請擊之(師古曰先軫即原軫)遂要崤阸(師古)
(曰即今之二崤山也)以敗秦師匹馬觭輪無反者(服虔曰觭音竒偶之竒師古曰)
(觭隻也言盡虜獲之觭音居宜反)操之急矣(師古曰操持也謂執持所虜獲也)晉不惟
舊而聽虐謀結怨彊國四被秦寇禍流數世凶惡之效
也(師古曰舊者謂晉襄之父文公本為秦所納而得國是舊恩也虐謀先軫之計也四被秦寇謂魯文二年)
(秦孟明視帥師伐晉三年秦伯伐晉濟河焚舟取王官及郊十年秦伯伐晉取北徵十二年秦伯伐晉取羈馬)
(禍流謂自襄公至厲公凡五君與秦搆難也)哀帝建平二年四月乙亥朔御
史大夫朱博為丞相少府趙玄為御史大夫臨延登受
策有大聲如鐘鳴(師古曰延入而登殿也漢舊儀云丞相御史大夫初拜皇帝延登親詔也)
殿中郎吏陛者皆聞焉(師古曰陛者謂執兵列於陛側)上以問黃門侍
郎揚雄李尋尋對曰洪範所謂鼓妖者也師法以為人
君不聰為衆所惑空名得進則有聲無形不知所從生
其傳曰歲月日之中則正卿受之今以四月日加辰巳
有異是為中焉正卿謂執政大臣也宜退丞相御史以
應天變然雖不退不出期年其人自蒙其咎(師古曰期年十二月)
(也蒙猶被也)揚雄亦以為鼓妖聽失之象也朱博為人彊毅
多權謀宜將不宜相恐有凶惡亟疾之怒(師古曰亟急也音居力反)
八月博玄坐為姦謀博自殺玄減死論京房易傳曰令
不修本下不安金毋故自動若有音史記秦二世元年
天無雲而雷劉向以為雷當託於雲猶君託於臣陰陽
之合也二世不恤天下萬民有怨畔之心是歲陳勝起
天下畔趙高作亂秦遂以亡一曰易震為雷為貌不恭
也史記秦始皇八年河魚大上劉向以為近魚孽也是
歲始皇弟長安君將兵擊趙反死屯留軍吏皆斬遷其
民於臨洮(師古曰本使長安君擊趙至屯留而謀反作亂故賜長安君死斬其軍吏遷其黔首也屯)
(留上黨縣也臨洮即今之洮州也屯音純洮音土高反)明年有嫪毐之誅魚陰類
民之象逆流而上者民將不從君令為逆行也其在天
文魚星中河而處車騎滿野至于二世暴虐愈甚終用
急亡京房易傳曰衆逆同志厥妖河魚逆流上武帝元
鼎五年秋蛙與蝦蟇羣鬭(師古曰蛙音胡蝸反蝦音遐蟇音麻)是歲四將
軍衆十萬征南越(師古曰謂伏波將軍路博德出桂陽下湟水樓船將軍楊僕出豫章下湞)
(水歸義越侯嚴為戈船將軍出零陵下灕水田甲為下瀨將軍下蒼梧)開九郡(師古曰謂得越地以)
(為南海蒼梧鬱林合浦交趾九真日南珠崖儋耳郡也)成帝鴻嘉四年秋雨魚于
信都長五寸以下成帝永始元年春北海出大魚長六
丈高一丈四枚哀帝建平三年東萊平度出大魚(師古曰平)
(度東萊之縣)長八丈高丈一尺七枚皆死京房易傳曰海數
見巨魚邪人進賢人疎(師古曰數音所角反)桓公五年秋螽(師古曰螽)
(即阜螽即今之蝩蟲也螽音終蝩音之庸反)劉歆以為貪虐取民則螽介蟲
之孽也與魚同占劉向以為介蟲之孽屬言不從是歲
公獲二國之聘取鼎易邑(師古曰二國宋鄭也宋以郜鼎賂公鄭以泰山之田易許)
(田也)興役起城(師古曰謂五年夏城祝丘也)諸螽略皆從董仲舒說云
嚴公二十九年有蜚劉歆以為負蠜也性不食榖食榖
為災介蟲之孽(師古曰蜚音扶味反蠜音煩)劉向以為蜚色青近青
眚也非中國所有南越盛暑男女同川澤淫風所生為
蟲臭惡(師古曰蜚者中國所有非南越之蟲未詳向所說)是時嚴公取齊淫女
為夫人既入淫於兩叔故蜚至天戒若曰今誅絶之尚
及不將生臭惡聞於四方嚴不寤其後夫人與兩叔作
亂二嗣以殺(師古曰二嗣謂子般及閔公也)卒皆被辜(師古曰謂二叔哀姜皆不得其)
(死也已解于上)董仲舒指略同釐公十五年八月螽劉向以為
先是釐有鹹之會後城緣陵(師古曰僖十三年公會齊侯宋公陳侯衞侯鄭伯許)
(男曹伯于鹹鹹衞地十四年而與諸侯城緣陵緣陵杞邑也)是歲復以兵車為牡丘
會使公孫敖帥師及諸侯大夫救徐(師古曰十五年公會齊侯宋公陳侯)
(衞侯鄭伯許男曹伯盟于牡丘遂次于匡公孫敖帥師及諸侯之大夫救徐公孫敖孟穆伯也諸侯之大夫即)
(所與會諸侯也時楚伐徐故救之)兵比三年在外(師古曰比頻也)文公三年秋
雨螽于宋劉向以為先是宋殺大夫而無罪(師古曰謂僖二十五)
(年經書宋殺其大夫不書名以其無罪)有暴虐賦歛之應(師古曰謂宋昭公也)榖梁
傳曰上下皆合言甚(師古曰上下皆合螽之多)董仲舒以為宋三世
内取(師古曰三世謂襄公成公昭公也内取於國之大夫也事見公羊傳取讀曰娶)大夫專恣
殺生不中(師古曰中音竹仲反)故螽先死而至劉歆以為螽為榖
災卒遇賊陰墜而死也八年十月螽時公伐邾取湏朐
城郚(師古曰湏朐邾邑郚魯邑也事並在文七年朐音鉅俱反郚音吾)宣公六年八月
螽劉向以為先是時宣伐莒向(師古曰事在四年向莒邑也向音餉)後比
再如齊謀伐萊(師古曰謂四年秋及五年春公如齊七年公會齊侯伐萊是也)十三年
秋螽公孫歸父會齊伐莒(師古曰事在十二年歸父車門襄仲子也字子家父讀曰)
(甫)十五年秋螽宣亡熟歲數有軍旅襄公七年八月螽
劉向以為先是襄興師救陳(師古曰謂五年楚伐陳公會晉侯宋公衞侯鄭伯齊)
(太子光救陳也)滕子郯子小邾子皆來朝(師古曰六年滕子來朝七年郯子小邾子)
(來朝)夏城費(師古曰亦七年之夏費魯邑也音祕)哀公十二年十二月螽是
時哀用田賦(師古曰言重歛也解在刑法志)劉向以為春用田賦冬而
螽十三年九月螽十二月螽比三螽虐取於民之效也
劉歆以為周十二月夏十月也火星既伏蟄蟲皆畢天
之見變因物類之宜不得以螽是歲再失閏矣周九月
夏七月故傳曰火猶西流司歷過也宣公十五年冬蝝
生(師古曰爾雅曰蝝蝮蜪說者以為螽蝗之類蝮音蒲北反又音服蜪音徒高反)劉歆以為蝝
螕&KR3223;之有翼者(孟康曰螕&KR3223;音蚍蜉)食榖為災黑眚也董仲舒劉
向以為蝝螟始生也一曰螟始生是時民患上力役解
於公田(師古曰解讀曰懈)宣是時初稅畝稅畝就民田畝擇美
者稅其什一亂先王制而為貪利故應是而蝝生屬蠃
蟲之孽景帝中三年秋蝗先是匈奴寇邊中尉不害將
車騎材官士屯代高柳(師古曰魏不害)武帝元光五年秋螟六
年夏蝗先是五將軍衆三十萬伏馬邑欲襲單于也(師古)
(曰已解于上)是歲四將軍征匈奴(師古曰謂車騎將軍衞青出上谷驃騎將軍公孫敖)
(出代輕車將軍公孫賀出雲中驍騎將軍李廣出鴈門也)元鼎五年秋蝗是歲四將
軍征南越(師古曰已解于上)及西南夷(師古曰越馳義侯遺將巴蜀罪人發夜郎兵征)
(西南夷平之)開十餘郡(師古曰定越地為九郡定西南夷為武都牂柯越嶲沈黎汶山郡凡十四)
(郡)元封六年秋蝗先是兩將軍征朝鮮(師古曰二年樓船將軍楊僕左)
(將軍荀彘將應募罪人擊之)開三郡(師古曰武紀云以其地為樂浪臨屯玄兔真番郡是四郡也而)
(此云三蓋傳寫志者誤)太初元年夏蝗從東方蜚至敦煌三年秋
復蝗元年貳師將軍征大宛天下奉其役連年征和三
年秋蝗四年夏蝗先是一年三將軍衆十餘萬征匈奴
(師古曰謂三年貳師將軍廣利將七萬人出五原御史大夫商丘成二萬人出西河重合侯馬通四萬騎出酒)
(泉)征和三年貳師七萬人沒不還平帝元始二年秋蝗
徧天下是時王莽秉政左氏傳曰嚴公八年齊襄公田
于貝丘(師古曰貝丘齊地)見豕從者曰公子彭生也公怒曰射
之豕人立而嗁公懼墜車傷足喪屨劉向以為近豕禍
也先是齊襄淫於妹魯桓公夫人使公子彭生殺桓公
又殺彭生以謝魯公孫無知有寵於先君襄公絀之(師古)
(曰無知僖公弟夷仲年之子也於襄公從父昆弟先君即僖公)無知帥怨恨之徒攻襄
於田所(師古曰怨恨之徒謂連稱管至父久戍葵丘也)襄匿其戸間足見於戸
下遂殺之傷足喪屨卒死於足虐急之效也昭帝元鳳
元年燕王宫永巷中豕出圂壞都竈(師古曰圂者養豕之牢也都竈烝炊)
(之大竈也圂音胡頓反)銜其鬴六七枚置殿前(晉灼曰鬴古文釡字)劉向以
為近豕禍也時燕王旦與長公主左將軍謀為大逆誅
殺諫者暴急無道竈者生養之本豕而敗竈陳鬴於庭
鬴竈將不用宫室將廢辱也燕王不改卒伏其辜京房
易傳曰衆心不安君政厥妖豕入居室史記魯襄公二
十三年榖洛水鬭將毁王宫劉向以為近火沴水也周
靈王將擁之有司諫曰不可長民者不崇藪不墮山不
防川不竇澤(師古曰長民為民之長也崇聚也藪謂澤之無水者墮毁也防止也竇穴也墮音火)
(規反)今吾執政毋乃有所辟(服虔曰音邪辟之辟)而滑夫二川之神
(師古曰滑亂也音骨)使至于爭明(臣瓚曰明水道也師古曰明謂神靈)以防王宫室
王而飾之母乃不可乎(師古曰言為欲防固王宫使水不得毁故遏飾二川)懼及
子孫王室愈卑王卒擁之以傳推之以四瀆比諸侯榖
洛其次卿大夫之象也(師古曰榖洛皆大水故為四瀆之次)為卿大夫將
分爭以危亂王室也是時世卿專權儋括將有簒殺之
謀(師古曰儋括儋季之子簡王之孫也簒殺之謀謂除喪服將見靈王過庭而歎曰嗚呼必有此夫)如
靈王覺寤匡其失政(師古曰匡正也)懼以承戒則災禍除矣不
聽諫謀簡嫚大異(師古曰諫謀謂單公子愆旗聞儋括之言恐必為害請殺之王不聽也簡)
(嫚大異謂不憂榖洛)任其私心塞埤擁下(師古曰埤卑也音婢)以逆水勢而
害鬼神後數年有黑如日者五是歲蚤霜靈王崩景王
立二年儋括欲殺王而立王弟佞夫佞夫不知景王并
誅佞夫(師古曰事在襄三十年)及景王死五大夫爭權或立子猛
或立子朝王室大亂(師古曰五大夫謂劉子單子尹氏召伯毛伯也已解于上)京房
易傳曰天子弱諸侯力政(師古曰政亦征也言專以武力相征討一說諸侯之政當)
(以德禮今王室微弱文教不行遂乃以力為政相攻伐也)厥異水鬭史記曰秦武王
三年渭水赤者三日昭王三十四年渭水又赤三日劉
向以為近火沴水也秦連相坐之法棄灰於道者黥(孟康)
(曰商鞅為政以棄灰於道必坋人坋人必鬭故設黥刑以絶其原也臣瓚曰棄灰或有火火則燔廬舍故刑之)
(也師古曰孟說是也坋音蒲頓反)罔密而刑虐加以武伐横出殘賊鄰
國至於變亂五行氣色謬亂天戒若曰勿為刻急將致
敗亡秦遂不改至始皇滅六國二世而亡昔三代居三
河河洛出圖書(師古曰謂夏都安邑即河東也殷都朝歌即河内也周都洛陽即河南也)秦
居渭陽而渭水數赤瑞異應德之效也京房易傳曰君
湎于酒(師古曰湎流也音莫踐反)淫于色賢人潛國家危厥異流水
赤也
前漢書卷二十七中之下
前漢書卷二十七中之下考證
五行志中之下在於眚祥眚監本訛青從宋本改正
南方喙為鳥星喙監本訛啄(臣浩)按天文志柳為鳥
喙從宋本改正
郡國有以為便宜者(臣召南)按孝武紀作郡國有以
為便者無宜字
惟先假王正厥事假古文作格孔傳曰言至道之王
先是大夫華元出奔晉注師古曰事在成十五年舊
本作襄十七年非也今從汲古閣本改正
京房易傳曰歸獄不解獄監本訛獄從宋本改正
是歲四將軍征匈奴注驃騎將軍公孫敖出代(臣召)
(南)按公孫敖為騎將軍非驃騎將軍也驃字衍
前漢書卷二十七中之下考證
前漢書卷二十七下之上
漢蘭臺令史班固撰
唐正議大夫行秘書少監琅邪縣開國子顔師古注
五行志第七下之上
傳曰思心之不䜭是謂不聖厥咎霿(師古曰霿音莫豆反)厥罰恒
風厥極凶短折時則有脂夜之妖時則有華孽時則有
牛禍時則有心腹之痾時則有黃眚黃祥時則有金木
水火沴土思心之不䜭是謂不聖思心者心思慮也䜭
寬也孔子曰居上不寬吾何以觀之哉(師古曰論語載孔子之言)言
上不寬大包容臣下則不能居聖位貌言視聽以心為
主四者皆失則區霿無識(師古曰區音口豆反)故其咎霿也雨旱
寒奥亦以風為本(師古曰奥音於六反)四氣皆亂故其罰常風也
常風傷物故其極凶短折也傷人曰凶禽獸曰短&KR0708;木
曰折(師古曰&KR0708;古草字)一曰凶夭也兄喪弟曰短父喪子曰折
在人腹中肥而包裏心者脂也心區霿則冥晦故有脂
夜之妖(師古曰脂妖及夜妖)一曰有脂物而夜為妖若脂水夜汙
人衣淫之象也一曰夜妖者雲風並起而杳冥故與常
風同象也温而風則生螟螣(師古曰螣音徒得反)有祼蟲之孽(師古)
(曰祼亦臝字也從衣果聲)劉向以為於易巽為風為木卦在三月四
月繼陽而治主木之華實風氣盛至秋冬木復華故有
華孽一曰地氣盛則秋冬復華一曰華者色也土為内
事為女孽也於易坤為土為牛牛大心而不能思慮思
心氣毁故有牛禍一曰牛多死及為怪亦是也及人則
多病心腹者故有心腹之痾土色黃故有黃眚黃祥凡
思心傷者病土氣土氣病則金木水火沴之故曰時則
有金木水火沴土不言惟而獨曰時則有者非一衝氣
所沴明其異大也其極曰凶短折順之其福曰考終命
(師古曰壽考而終其命)劉歆思心傳曰時則有臝蟲之孽謂螟螣
之屬也庶徵之常風劉向以為春秋無其應釐公十六
年正月六鶂退蜚過宋都(師古曰鶂音五狄反)左氏傳曰風也劉
歆以為風發於它所至宋而高鶂高蜚而逢之則退經
以見者為文故記退蜚傳以實應著言風常風之罰也
象宋襄公區霿自用不容臣下逆司馬子魚之諫而與
彊楚爭盟(師古曰子魚公子目夷也桓公之子而為司馬争盟謂為鹿上之盟以求諸侯於楚子魚)
(諫曰小國爭盟禍也公不聽之)後六年為楚所執(師古曰僖二十一年楚執宋公以伐宋距)
(六鶂退飛凡六年)應六鶂之數云京房易傳曰潛龍勿用(師古曰乾)
(初九爻辭)衆逆同志至德廼潛厥異風其風也行不解物不
長(師古曰不解物謂物逢之而不解散也不長所起者近也)雨小而傷政悖德隐兹
謂亂厥風先風不雨大風暴起發屋折木守義不進兹
謂耄厥風與雲俱起折五榖莖臣易上政兹謂不順厥
風大猋發屋(師古曰猋疾風也音必遥反)賦歛不理兹謂禍厥風絶
經緯(如淳曰有所破壞絶匹帛之屬也晉灼曰南北為經東西為緯絲因風暴亂不端理也)止即
温温即蟲侯專封兹謂不綂厥風疾而樹不搖榖不成
辟不思道利兹謂無澤(師古曰道讀曰導不思導示於下而安利之)厥風不
搖木旱無雲傷禾公常於利兹謂亂(師古曰公上爵也常於利謂心常求)
(利也)厥風微而温生蟲蝗害五榖棄正作淫兹謂惑厥風
温螟蟲起害有益人之物侯不朝兹謂叛厥風無恒地
變赤而殺人文帝二年六月淮南王都壽春大風毁民
室殺人劉向以為是歲南越反攻淮南邊淮南王長破
之後年入朝殺漢故丞相辟陽侯上赦之歸聚姦人謀
逆亂自稱東帝見異不寤後遷于蜀道死廱文帝五年
吳暴風雨壞城官府民室時吳王濞謀為逆亂天戒數
見終不改寤後卒誅滅五年十月楚王都彭城大風從
東南來毁市門殺人是月王戊初嗣立後坐淫削國與
吳王謀反刑僇諫者(師古曰謂楚相張尚太傅趙夷吾也僇古戮字)吳在楚東
南天戒若曰勿與吳為惡將敗市朝王戊不寤卒隨吳
亡昭帝元鳳元年燕王都薊大風雨(師古曰薊縣名燕國之所都)拔
宫中樹七圍以上十六枚壞城樓燕王旦不寤謀反𤼵
覺卒伏其辜釐公十五年九月己卯晦震夷伯之廟(師古)
(曰夷伯司空無駭之後本魯公族也號展氏)劉向以為晦暝也震雷也夷伯
世大夫正晝雷其廟獨冥(師古曰冥暗也)天戒若曰勿使大夫
世官將專事暝晦明年公子季友卒果世官(師古曰謂季友之孫)
(行父仍執政專國自此以後常為卿)政在季氏至成公十六年六月甲午
晦正晝皆暝陰為陽臣制君也成公不寤其冬季氏殺
公子偃(師古曰為季文子所殺也已解于上)季氏萌於釐公(師古曰萌喻草木始生也)
(言其始有威權)大於成公此其應也董仲舒以為夷伯季氏之
孚也(師古曰孚信也所信任之臣也)陪臣不當有廟震者雷也晦暝雷
擊其廟明當絶去僭差之類也向又以為此皆所謂夜
妖者也劉歆以為春秋及朔言朔及晦言晦人道所不
及則天震之展氏有隐慝故天加誅於其祖夷伯之廟
以譴告之也成公十六年六月甲午晦晉侯及楚子鄭
伯戰于鄢陵皆月晦云隐公五年秋螟董仲舒劉向以
為時公觀漁于棠貪利之應也(師古曰棠魯地也陳漁者之事而觀之也)劉
歆以為又逆臧釐伯之諫(師古曰臧僖伯公子彄也孝公之子諫觀漁)貪利
區霿以生臝蟲之孽也八年九月螟時鄭伯以邴將易
許田(師古曰邴祀泰山之邑也音彼命反已解于上)有貪利心京房易傳曰臣
安禄兹謂貪厥災蟲蟲食根德無常兹謂煩蟲食葉不
絀無德蟲食本與東作爭兹謂不時(師古曰奪農時也)蟲食節
蔽惡生孽蟲食心(師古曰蔽謂惡人蔽君之明為災孽也)嚴公六年秋螟
董仲舒劉向以為先是衞侯朔出奔齊齊侯會諸侯納
朔(師古曰朔謂惠公也桓十六年以左公子泄右公子職立公子黔牟故惠公奔齊至莊五年會齊人宋人)
(蔡人伐衞而納惠公也)許諸侯賂(師古曰諸國各有賂)齊人歸衞寶魯受之
(師古曰以伐衞所獲之寳來歸魯)貪利應也文帝後六年秋螟是歲匈
奴大入上郡雲中㷭火通長安遣三將軍屯邊三將軍
屯京師(師古曰並已解于上)宣公三年郊牛之口傷改卜牛牛死
劉向以為近牛禍也是時宣公與公子遂謀共殺子赤
而立(師古曰已解于上)又以喪娶(師古曰宣元年正月公子遂如齊逆女三月遂以夫人婦)
(姜至自齊時文公喪制未除)區霿昏亂亂成於口幸有季文子得免
於禍天猶惡之生則不饗其祀(師古曰謂郊牛傷死是天不欲饗其祀)死
則災燔其廟(師古曰成三年新宫災新宫者宣之廟也以其新成故謂之新宫)董仲舒
指略同秦孝文王五年斿朐衍有獻五足牛者(師古曰朐衍地)
(名在北地朐音許于反)劉向以為近牛禍也先是文惠王初都咸
陽廣大宫室南臨渭北臨涇思心失逆土氣足者止也
戒秦建止奢泰將致危亡(如淳曰建立基止泰奢也)秦遂不改至於
離宫三百復起阿房未成而亡一曰牛以力為人用足
所以行也其後秦大用民力轉輸起負海至北邊(師古曰負)
(海猶言背海也)天下叛之京房易傳曰興繇役奪民時厥妖牛
生五足景帝中六年梁孝王田北山有獻牛足上出背
上劉向以為近牛禍先是孝王驕奢起苑方三百里宫
舘閣道相連三十餘里納於邪臣羊勝之計欲求為漢
嗣刺殺議臣爰盎事發負斧歸死既退歸國猶有恨心
内則思慮霿亂外則土功過制故牛旤作足而出於背
下奸上之象也(師古曰奸犯也音干)猶不能自解發疾暴死又凶
短之極也左氏傳昭公二十一年春周景王將鑄無䠶
鍾(師古曰鍾聲中無䠶之律也䠶音弋石反)泠州鳩曰(應劭曰泠官也州鳩名也師古曰樂官曰)
(泠後遂以為氏泠音零其字從水)王其以心疾死乎夫天子省風以作
樂(應劭曰風土地風俗也省中和之風以作樂然後可移惡風易惡俗也臣瓚曰省風俗之流遁作樂以救)
(其弊也師古曰應說是也省觀也)小者不窕大者不摦(師古曰窕輕小也摦横大也窕)
(音他堯反摦音胡化反)摦則不容心是以感感實生疾今鍾摦矣
王心弗&KR2617;(孟康曰古堪字)其能久乎劉向以為是時景王好聽
淫聲適庶不明(師古曰適讀曰嫡謂太子壽卒王立子猛為嗣後又欲立子朝也)思心
霿亂明年以心疾崩近心腹之痾凶短之極者也昭二
十五年春魯叔孫昭子聘于宋元公與燕飲酒樂語相
泣也(師古曰昭子叔孫婼也元公宋平公子也相泣相對而俱泣也)樂祁佐(師古曰樂祁宋司城)
(子梁也佐佐酒)告人曰今兹君與叔孫其皆死乎吾聞之哀樂
而樂哀皆喪心也(師古曰哀樂可樂而反哀也樂哀可哀而反樂也喪失之也)心之
精爽是謂魂魄魂魄去之何以能久冬十月叔孫昭子
死十一月宋元公卒昭帝元鳳元年九月燕有黃鼠銜
其尾舞王宫端門中往視之鼠舞如故王使夫人以酒
脯祠鼠舞不休夜死黃祥也時燕刺王旦謀反將敗死
亡象也其月發覺伏辜京房易傳曰誅不原情厥妖鼠
舞門成帝建始元年四月辛丑夜西北有如火光壬寅
晨大風從西北起雲氣赤黃四塞天下終日夜下著地
者黃土塵也是歲帝元舅大司馬大將軍王鳳始用事
又封鳳母弟崇為安成侯食邑萬戸庶弟譚等五人賜
爵關内侯食邑三千戸(師古曰譚商立根逢時凡五人)復益封鳳五千
戸悉封譚等為列侯是為五侯哀帝即位封外屬丁氏
傅氏周氏鄭氏凡六人為列侯(師古曰外戚傳傅太后弟子喜封高武侯晏封)
(孔鄉侯商封汝昌侯同母弟子鄭業為陽信侯丁太后兄明封陽安侯子滿封平周侯傅氏鄭氏侯者四人丁)
(氏侯者二人今此言六人為列侯其數是也傅氏丁氏鄭氏則有之而不見周氏所出志傳不同未詳其意)
楊宣對曰五侯封日天氣赤黃丁傅復然(服虔曰楊宣諫大夫也)
此殆爵土過制傷亂土氣之祥也京房易傳曰經稱觀
其生(師古曰易觀卦上九爻辭)言大臣之義當觀賢人知其性行推
而貢之否則為聞善不與兹謂不知(師古曰徒知之而已不能進助也)
厥異黃厥咎聾厥災不嗣黃者日上黃光不散如火然
有黃濁氣四塞天下蔽賢絶道故災異至絶世也經曰
良馬逐(師古曰此易大畜九三爻辭)逐進也言大臣得賢者謀當顯
進其人否則為下相攘善(師古曰攘郤也言不進逹之也一曰攘因也因而竊取曰)
(攘音人羊反)兹謂盜明厥咎亦不嗣至於身僇家絶(師古曰僇古戮)
(字)史記周幽王二年周三川皆震(應劭曰震地震三川竭也師古曰三川涇)
(渭洛也洛即漆沮也川自震耳故將壅塞非地震也)劉向以為金木水火沴土者
也伯陽甫曰(服虔曰周太史)周將亡矣天地之氣不過其序若
過其序民亂之也陽伏而不能出陰廹而不能升(應劭曰廹)
(陰廹陽使不能升也)於是有地震今三川實震是陽失其所而填
陰也(應劭曰失其所失其道也填陰為陰所填不得升也師古曰填音竹刃反)陽失而在陰
原必塞(師古曰原謂水泉之本也)原塞國必亡夫水土演而民用也
(應劭曰演引也所以引出土氣者也師古曰演音衍)土無所演而民乏財用不亡
何待昔伊雒竭而夏亡河竭而商亡今周德如二代之
季其原又塞塞必竭川竭山必崩夫國必依山川山崩
川竭亡之徵也若國亡不過十年數之紀也是歲三川
竭岐山崩劉向以為陽失在陰者謂火氣來煎枯水故
川竭也山川連體下竭上崩事埶然也時幽王暴虐妄
誅伐不聽諫迷於襃姒廢其正后(師古曰襃姒襃人所獻之女也正后申后)
(也蓋白華之詩所為作也)廢后之父申侯與犬戎共攻殺幽王一曰
其在天文水為辰星辰星為蠻夷月食辰星國以女亡
幽王之敗女亂其内夷攻其外京房易傳曰君臣相背
厥異名水絶(師古曰有名之水)文公九年九月癸酉地震劉向
以為先是時齊桓晉文魯釐二伯賢君新没(師古曰齊桓晉文二)
(伯也魯僖賢君也伯讀曰覇)周襄王失道(師古曰謂避叔帶之難而出奔失為君之道)楚
穆王殺父(師古曰穆王商臣也殺其父成王也)諸侯皆不肖權傾於下天
戒若曰臣下彊盛者將動為害後宋魯晉莒鄭陳齊皆
殺君(師古曰文十六年宋人殺其君杵臼十八年襄仲殺惡宣二年晉趙盾殺其君夷臯文十八年莒弑)
(其君庶其宣四年鄭公子歸生殺其君夷十年陳夏徵舒殺其君平國文十八年齊人殺其君商人)諸震
略皆從董仲舒說也京房易傳曰臣事雖正專必震其
震於水則波於木則搖於屋則瓦落大經在辟而易臣
兹謂陰動(服虔曰經常也辟音刑辟之辟蘇林曰大經五行之常經也在辟衆陰犯殺其上也師古)
(曰辟讀曰僻謂常法僻壞而易臣也)厥震搖政宫大經搖政兹謂不陰厥
震搖山山出涌水嗣子無德專祿兹謂不順厥震動丘
陵涌水出襄公十六年五月甲子地震劉向以為先是
雞澤之會諸侯盟大夫又盟(師古曰雞澤衞地也襄三年公會單子晉侯宋公衞)
(侯鄭伯莒子邾子齊世子光己未同盟于雞澤陳侯使袁僑如會戊寅叔孫豹及諸侯大夫及陳袁僑盟也)
是歲三月諸侯為湨梁之會而大夫獨相與盟(師古曰經書諸)
(大夫盟謂晉宋衞鄭曹莒邾薛杞小邾之大夫)五月地震矣其後崔氏專齊欒
盈亂晉良霄傾鄭閽殺吳子燕逐其君楚滅陳蔡(師古曰崔)
(氏齊卿崔杼也欒盈晉大夫欒桓子之子懷子也二十一年奔楚二十三年復入于晉而作亂良霄鄭大夫伯)
(有也三十年子晳以駟氏之甲伐而焚之伯有奔廱梁遂奔許晨自墓門之竇入介于襄庫以伐舊北門駟帶)
(率國人伐之伯有死于羊肆閽守門者也吳子餘祭也吳人伐越獲俘焉以為閽使守舟二十九年餘祭觀舟)
(閽以刀殺之燕北燕國也昭三年冬燕大夫殺公之外嬖公懼奔齊昭八年楚師滅陳十一年楚滅蔡也)昭
公十九年五月己卯地震劉向以為是時季氏將有逐
君之變其後宋三臣曹會皆以地叛(師古曰二十年宋華亥向寧華定出)
(奔陳二十一年自陳入于宋南里以叛曹會大夫公孫會也二十年自鄸出奔宋榖梁傳曰自鄸者專鄸也鄸)
(會之邑也鄸音莫風反)蔡莒逐其君吳敗中國殺二君(師古曰昭二十一年)
(蔡人信費無極之言出蔡侯朱朱出奔楚二十三年莒子庚輿虐而好劒國人患之秋七月烏存帥國人以逐)
(之庚輿出奔魯戊辰吳敗楚頓胡沈蔡陳許之師于雞父胡子髠沈子逞滅是也)二十三年八
月乙未地震劉向以為是時周景王崩劉單立王子猛
尹氏立子朝(師古曰已解于上)其後季氏逐昭公黑肱叛邾(師古)
(曰黑肱邾大夫也三十一年經書邾黑肱以濫來奔濫邾邑)吳殺其君僚(師古曰二十七年吳)
(公子光使專設諸抽劒刺王是也)宋五大夫晉二大夫皆以地叛(師古曰定)
(十年宋公之弟辰暨仲它石彄出奔陳十一年春辰及仲它石彄公子地自陳入于蕭以叛秋宋樂大心自曹)
(入于蕭十三年晉荀寅士吉射入朝歌以叛)哀公三年四月甲午地震劉向
以為是時諸侯皆信邪臣莫能用仲尼盜殺蔡侯齊陳
乞弑君(師古曰哀四年經書盜殺蔡侯申左氏傳曰蔡昭侯將如吳諸大夫恐其又遷也公孫翩逐而)
(射之入千家人而卒陳乞齊大夫陳僖子也六年乞殺其君荼荼景公之子安孺子也)惠帝二年
正月地震隴西厭四百餘家(師古曰厭音一甲反次下亦同)武帝征和
二年八月癸亥地震厭殺人宣帝本始四年四月壬寅
地震河南以東四十九郡北海琅邪壞祖宗廟城郭殺
六千餘人元帝永光三年冬地震綏和二年九月丙辰
地震自京師至北邊郡國三十餘壞城郭凡殺四百一
十五人釐公十四年秋八月辛卯沙麓崩榖梁傳曰林
屬於山曰麓(師古曰屬聯也音之欲反)沙其名也劉向以為臣下背
叛散落不事上之象也先是齊桓行伯道會諸侯事周
室管仲既死桓德日衰天戒若曰伯道將廢諸侯散落
政逮大夫陪臣執命臣下不事上矣桓公不寤天子蔽
晦(師古曰被掩蔽而暗也)及齊桓死天下散而從楚王札子殺二
大夫(師古曰二大夫召伯毛伯也)晉敗天子之師(師古曰謂敗之於貿戎也已解于上)
莫能征討從是陵遲公羊以為沙麓河上邑也董仲舒
說略同一曰河大川象齊大國桓德衰伯道將移於晉
文故河為徙也左氏以為沙麓晉地沙山名也地震而
麓崩不書震舉重者也伯陽甫所謂國必依山川山崩
川竭亡之徵也不過十年數之紀也至二十四年晉懷
公殺於高梁(師古曰懷公謂子圉惠公之子也文公入國而使殺之高梁晉地)京房易
傳曰小人剝廬(師古曰剝卦上九爻之辭)厥妖山崩兹謂陰乘陽弱
勝彊成公五年夏梁山崩榖梁傳曰廱河三日不流(師古)
(曰廱讀曰壅)晉君帥羣臣而哭之廼流(師古曰從伯宗用輦者之言)劉向
以為山陽君也水陰民也天戒若曰君道崩壞下亂百
姓將失其所矣哭然後流喪亡象也梁山在晉地自晉
始而及天下也後晉暴殺三卿厲公以弑(師古曰三卿謂郤犨郤錡)
(郤至也厲公殺之而欒書中行偃又弑厲公事在成十七年)湨梁之會天下大夫皆
執國政(師古曰已解于上)其後孫寗出衞獻(師古曰孫孫林父寗寗殖皆衞大夫)
(也衞獻公定公之子也名衎獻公戒二子食日旰不召而射鴻於囿二子怒因作亂公如鄄遂出奔齊孫氏追)
(之敗公徒於柯澤事在襄十四年)三家逐魯昭單尹亂王室(師古曰並解于上)
董仲舒說略同劉歆以為梁山晉望也崩弛崩也(師古曰言)
(漸解散也弛音式爾反)古者三代命祀祭不越望吉凶禍福不是
過也國主山川山崩川竭亡之徵也美惡周必復(師古曰復)
(音扶目反)是歲歲在鶉火至十七年復在鶉火欒書中行偃
殺厲公而立悼公高后二年正月武都山崩殺七百六
十人地震至八月廼止文帝元年四月齊楚地山二十
九所同日俱大發水潰出劉向以為近水沴土也天戒
若曰勿盛齊楚之君今失制度將為亂後十六年帝庶
兄齊悼惠王之孫文王則薨無子帝分齊地立悼惠王
庶子六人皆為王(師古曰謂齊孝王將閭濟北王志菑川王賢膠東王雄渠膠西王卬濟南)
(王辟光)賈誼鼂錯諫以為違古制恐為亂至景帝三年齊
楚七國起兵百餘萬漢皆破之春秋四國同日災(師古曰宋)
(衞陳鄭)漢七國同日衆山潰咸被其害不畏天威之明效
也成帝河平三年二月丙戌犍為柏江山崩捐江山崩
皆廱江水(師古曰廱讀曰壅次下亦同)江水逆流壞城殺十三人地
震積二十一日百二十四動元延三年正月丙寅蜀郡
岷山崩廱江江水逆流三日廼通劉向以為周時岐山
崩三川竭而幽王亡岐山者周所興也漢家本起於蜀
漢今所起之地山崩川竭星孛又及攝提大角從參至
辰(如淳曰孛星尾長及攝提大角始𤼵於參至辰也)殆必亡矣其後三世亡嗣
王莽簒位
傳曰皇之不極是謂不建厥咎眊(服虔曰眊音老耄)厥罰恒陰
厥極弱時則有射妖時則有龍蛇之孽時則有馬禍時
則有下人伐上之痾時則有日月亂行星辰逆行皇之
不極是謂不建皇君也極中建立也人君貌言視聽思
心五事皆失不得其中則不能立萬事失在眊悖故其
咎眊也(師古曰眊不明也悖惑也音布内反)王者自下承天理物雲起於
山而彌於天(師古曰彌滿也)天氣亂故其罰常陰也一曰上失
中則下彊盛而蔽君明也易曰亢龍有悔貴而亡位高
而亡民賢人在下位而亡輔(師古曰乾上九文言也)如此則君有
南面之尊而亡一人之助故其極弱也盛陽動進輕疾
(服虔曰陽行輕且疾也)禮春而大射以順陽氣(韋昭曰將祭與羣臣射謂之大射)
上微弱則下奮動故有射妖易曰雲從龍(師古曰乾九五文言)又
曰龍蛇之蟄以存身也(師古曰下繫辭也)陰氣動故有龍蛇之
孽於易乾為君為馬馬任用而彊力君氣毁故有馬禍
一曰馬多死及為怪亦是也君亂且弱人之所叛天之
所去不有明王之誅則有簒弑之禍故有下人伐上之
痾凡君道傷者病天氣不言五行沴天而曰日月亂行
星辰逆行者為若下不敢沴天猶春秋曰王師敗績于
貿戎不言敗之者以自敗為文尊尊之意也劉歆皇極
傳曰有下體生上之痾說以為下人伐上天誅已成不
得復為痾云皇極之常陰劉向以為春秋亡其應一曰
久陰不雨是也劉歆以為自屬常陰昭帝元平元年四
月崩亡嗣立昌邑王賀賀即位天陰晝夜不見日月賀
欲出光禄大夫夏侯勝當車諫曰天久陰而不雨臣下
有謀上者陛下欲何之賀怒縛勝以屬吏吏白大將軍
霍光光時與車騎將軍張安世謀欲廢賀光讓安世以
為泄語安世實不泄召問勝勝上洪範五行傳曰皇之
不極厥罰常陰時則有下人伐上不敢察察言(臣瓚曰不敢察)
(察明言之)故云臣下有謀光安世讀之大驚以此益重經術
士後數日卒共廢賀此常陰之明效也京房易傳曰有
蜺蒙霧霧上下合也蒙如塵雲蜺日旁氣也其占曰后
妃有專蜺再重赤而專至衝旱(孟康曰專員也若五月再重赤而員至十一月)
(旱也)妻不壹順黑蜺四背又白蜺雙出日中妻以貴高夫
兹謂擅陽蜺四方日光不陽解而温(服虔曰蒙氣解而温)内取兹
謂禽(服虔曰人君内淫於骨肉也師古曰取如禮記聚麀之聚)蜺如禽在日旁以尊
降妃兹謂薄嗣蜺直而塞六辰廼除夜星見而赤(韋昭曰六)
(辰謂從卯至申)女不變始兹謂乘夫(孟康曰始貴高於夫終行此不變也)蜺白在
日側黑蜺果之氣正直(師古曰果謂干之也)妻不順正兹謂擅陽
蜺中窺貫而外專夫妻不嚴兹謂媟(韋昭曰媟言媟慢也師古曰音先列)
(反)蜺與日會婦人擅國兹謂頃(師古曰頃讀曰傾)蜺白貫日中
赤蜺四背(服虔曰蜺背日)適不荅兹謂不次(服虔曰言適妻不見荅也臣瓚曰夫)
(不接妻為不荅師古曰適讀曰嫡荅報也言妻有承順之心不見報荅也一曰荅對也言不以恩意接對之)
蜺直在左蜺交在右取於不專兹謂危嗣蜺抱日兩未
及君淫外兹謂亡蜺氣左日交於外取不逹兹謂不知
蜺白奪明而大温温而雨(師古曰取讀曰聚)尊卑不别兹謂媟
蜺三出三巳三辰除(韋昭曰若從寅至辰也蜺旦見西晏則雨)除則日出且
雨臣私禄及親兹謂罔辟(韋昭曰辟君也)厥異蒙其蒙先大温
已蒙起日不見行善不請於上兹謂作福蒙一日五起
五解辟不下謀臣辟異道兹謂不見上蒙下霧風三變
而俱解立嗣子疑兹謂動欲蒙赤日不明德不序兹謂
不聰蒙日不明温而民病德不試空言禄(師古曰試用也)兹謂
主窳臣夭(孟康曰謂君惰窳用人不以次第為夭也師古曰窳音庾)蒙起而白君樂
逸人兹謂放蒙日青黑雲夾日左右前後行過日公不
任職兹謂怙禄蒙三日又大風五日蒙不解利邪以食
兹謂閉上蒙大起白雲如山行蔽日公懼不言道兹謂
閉下蒙大起日不見若雨不雨至十二日解而有大雲
蔽日禄生於下兹謂誣君蒙微而小雨已乃大雨下相
攘善兹謂盜明蒙黃濁下陳功求於上兹謂不知蒙微
而赤風鳴條解復蒙下專刑兹謂分威蒙而日不得明
大臣厭小臣兹謂蔽蒙微日不明若解不解大風發赤
雲起而蔽日衆不惡惡兹謂閉蒙尊卦用事(孟康曰尊卦乾坤也)
(臣瓚曰京房謂之方伯卦震兌坎離也師古曰孟說是也)三日而起日不見漏言亡
喜兹謂下厝用(師古曰厝音干各反)蒙微日無光有雨雲雨不降
廢忠惑佞兹謂亡蒙天先清而暴蒙微而日不明有逸
民兹謂不明蒙濁奪日光公不任職兹謂不絀蒙白三
辰止則日青青而寒寒必雨忠臣進善君不試兹謂遏
(師古曰試用也)蒙先小雨雨已蒙起微而日不明惑衆在位兹
謂覆國蒙微而日不明一温一寒風揚塵知佞厚之兹
謂庫蒙甚而温君臣故弼兹謂悖(師古曰弼猶相戾也悖惑也)厥災
風雨霧風拔木亂五榖已而大霧庶正蔽惡兹謂生孽
災厥異霧此皆陰雲之類云嚴公十八年秋有蜮劉向
以為蜮生南越越地多婦人男女同川淫女為主亂氣
所生故聖人名之曰蜮蜮猶惑也在水旁能射人射人
有處甚者至死(師古曰以氣射人也)南方謂之短弧(師古曰即射工也亦呼水)
(弩)近射妖死亡之象也時嚴將取齊之淫女故蜮至天
戒若曰勿娶齊女將生淫惑簒弑之禍嚴不寤遂取之
入後淫於二叔二叔以死兩子見弑夫人亦誅(師古曰並解於)
(上)劉歆以為蜮盛暑所生非自越來也京房易傳曰忠
臣進善君不試厥咎國生蜮史記魯哀公時有隼集于
陳廷而死(師古曰隼鷙鳥即今之鴩也說者以為鷂失之矣廷朝廷也鴩字音胡骨反)楛矢
貫之(應劭曰楛木名師古曰音怙其木堪為箭笴今豳以北皆用之土俗呼其木為楛子也)石砮
(應劭曰砮鏃也音奴又乃互反)長尺有咫(張晏曰八寸曰咫)陳閔公使使問仲
尼(師古曰閔公名周懷公之子)仲尼曰隼之來遠矣昔武王克商通
道百蠻使各以方物來貢肅慎貢楛矢(臣瓚曰肅慎東北夷)石砮
長尺有咫先王分異姓以遠方職使毋忘服(師古曰服事也)故
分陳以肅慎矢試求之故府果得之(師古曰得昔所分之矢於府藏中)
劉向以為隼近黑祥貪暴類也矢貫之近射妖也死於
廷國亡表也象陳眊亂不服事周(師古曰眊音莫報反)而行貪暴
將致遠夷之禍為所滅也是時中國齊晉南夷吳楚為
彊(師古曰中國則齊晉為彊南夷則吳楚為彊)陳交晉不親附楚不固數被
二國之禍後楚有白公之亂(師古曰白公楚平王太子建之子勝也建遇讒奔鄭)
(而死勝在吳子西召之使處吳境為白公吳人伐慎白公敗之請以戰備獻因作亂子西子期皆死事在哀十)
(六年)陳乘而侵之(師古曰白公之亂陳人恃其聚而侵楚事在哀十七年)卒為楚所
滅(師古曰陳閔公之二十年獲麟之歲也其二十四年而為楚所滅)史記夏后氏之衰
有二龍止於夏廷而言余襃之二君也(師古曰襃古國名)夏帝
卜殺之去之止之莫吉卜請其漦而藏之乃吉(應劭曰漦沬也)
(鄭氏曰漦音牛齝之齝師古曰去謂驅逐也止謂拘留也去音丘吕反漦音丑之反)於是布幣策
告之(師古曰奠幣為禮讀策辭而告之也說者以為策者&KR0008;米蓋失之矣)龍亡而漦在乃
匵去之(師古曰匵匵也去藏也匵音讀去音丘吕反)其後夏亡傳匵於殷周
三代莫𤼵至厲王末𤼵而觀之漦流于延不可除也厲
王使婦人臝而譟之(應劭曰羣呼曰譟師古曰譟音先到反)漦化為玄黿
(章昭曰玄黑黿蜤蜴也似蛇而有足師古曰黿似鼈而大非蛇及蜤蜴)入後宫處妾遇之
而孕(師古曰處妾宫中之童女)生子懼而棄之宣王立女童䚻曰檿
弧萁服實亡周國(師古曰女童謠閭里之童女為歌謠也檿山桑之有點文者也木弓曰弧)
(服盛箭者即今之步义也萁草似荻而細織之為服也檿音一簟反萁音基荻音敵)後有夫婦鬻
是器者宣王使執而僇之(師古曰鬻賣也音弋六反)既去見處妾所
棄妖子聞其夜號哀而收之遂亡奔襃後襃人有罪入
妖子以贖是為襃姒幽王見而愛之生子伯服王廢申
后及太子宜咎而立襃姒伯服代之廢后之父申侯與
繒西畎戎共攻殺幽王(師古曰畎戎即犬戎亦曰昆夷)詩曰赫赫宗周
襃姒烕之(師古曰小雅正月之詩也赫赫盛貌也宗周鎬京也烕滅也音呼悅反)劉向以
為夏后季世周之幽厲皆誖亂逆天故有龍黿之怪近
龍蛇孽也漦血也一曰沬也檿弧桑弓也萁服蓋以萁
草為箭服近射妖也女童䚻者禍將生於女國以兵寇
亡也(師古曰因婦人以致兵寇也)左氏傳昭公十九年龍鬭於鄭時
門之外洧淵(師古曰時門鄭城門也洧泉洧水之泉也洧水出滎陽密縣東南至潁川長平入潁)
(也)劉向以為近龍孽也鄭以小國攝乎晉楚之間(師古曰攝)
(收持也)重以彊吳鄭當其衝不能修德將鬭三國以自危
亡(師古曰言若不修德則三國伐之必危亡)是時子産任政内惠於民外善
辭令以交三國鄭卒亡患能以德消變之效也京房易
傳曰衆心不安厥妖龍鬭惠帝二年正月癸酉旦有兩
龍見於蘭陵廷東里温陵井中(師古曰蘭陵縣之廷東里也温陵人姓名也)
至乙亥夜去劉向以為龍貴象而困於庶人井中象諸
侯將有幽執之禍其後吕太后幽殺三趙王諸吕亦終
誅滅京房易傳曰有德遭害厥妖龍見井中又曰行刑
暴惡黑龍從井出左氏傳魯嚴公時有内蛇與外蛇鬭
鄭南門中内蛇死劉向以為近蛇孽也先是鄭厲公劫
相祭仲而逐兄昭公代立(師古曰厲公母宋廱氏之女也祭仲祭封人仲足也桓十)
(一年宋人執祭仲曰不立突將死仲乃與宋盟而立厲公昭公奔衞祭音側介反)後厲公出奔
昭公復入(師古曰桓十五年厲公與祭仲之壻廱糾謀殺祭仲不克五月出奔蔡六月昭公復歸于)
(鄭九月厲公殺檀伯而居櫟也)死弟子儀代立(師古曰桓十七年高渠彌弑昭公而立其弟子)
(舋十八年齊人殺子舋祭仲乃立舋之弟儀也)厲公自外劫大夫傅瑕使僇子
儀(師古曰傳瑕鄭大夫也莊十四年厲公自櫟侵鄭獲傅瑕與之盟於是傅瑕殺子儀而納厲公)此外
蛇殺内蛇之象也蛇死六年而厲公立嚴公聞之問申
繻曰猶有妖乎(師古曰申繻魯大夫也繻音湏)對曰人之所忌其氣炎
以取之(師古曰炎音弋贍反)妖由人興也人亡釁焉妖不自作人
棄常故有妖(師古曰已解于上)京房易傳曰立嗣子疑厥妖蛇
居國門鬭左氏傳文公十六年夏有蛇自泉宫出(師古曰泉)
(宫即泉臺)入于國如先君之數劉向以為近蛇孽也泉宫在
囿中公母姜氏嘗居之蛇從之出象宫將不居也詩曰
維虺維蛇女子之祥(師古曰小雅斯干之詩)又蛇入國國將有女
憂也如先君之數者公母將薨象也秋公母薨公惡之
乃毁泉臺夫妖孽應行而自見非見而為害也文不改
行循正共御厥罰(師古曰共讀曰恭御讀曰禦又讀如本字)而作非禮以重
其過後二年薨公子遂殺文之二子惡視而立宣公(師古)
(曰惡即子赤也視其母弟)文公夫人大歸于齊(師古曰本齊女故出而歸齊所謂哀姜者)
(也)武帝大始四年七月趙有蛇從郭外入與邑中蛇鬭
孝文廟下邑中蛇死後二年秋有衞太子事事自趙人
江充起左氏傳定公十年宋公子地有白馬駟(師古曰地宋元)
(公子也四馬曰駟)公嬖向魋欲之(師古曰公謂景公即地之兄也魋宋司馬桓魋也向音式)
(尚反魋音大回反)公取而朱其尾鬛(師古曰鬛領上鬛也音力涉反)以予之地
怒使其徒抶魋而奪之(師古曰抶擊也音丑失反)魋懼將走公閉門
而泣之目盡腫公弟辰謂地曰子為君禮不過出竟君
必止子(師古曰辰亦元公子也言若見君怒懼而出奔是為臣之禮也竟讀曰境)地出奔陳
公弗止辰為之請不聽辰曰是我迋吾兄也(師古曰迋欺也音求)
(往反)吾以國人出君誰與處遂與其徒出奔陳明年俱入
于蕭以叛大為宋患(師古曰蕭宋邑)近馬禍也史記秦孝公二
十一年有馬生人昭王二十年牡馬生子而死劉向以
為皆馬禍也孝公始用商君攻守之法東侵諸侯至於
昭王用兵彌烈(師古曰烈猛也)其象將以兵革抗極成功而還
自害也牡馬非生類妄生而死猶秦恃力彊得天下而
還自滅之象也一曰諸畜生非其類子孫必有非其姓
者至於始皇果吕不韋子京房易傳曰方伯分威厥妖
牡馬生子亡天下諸侯相伐厥妖馬生人文帝十二年
有馬生角於吳角在耳前上鄉(師古曰鄉讀曰嚮次下亦同)右角長
三寸左角長二寸皆大二寸劉向以為馬不當生角猶
吳不當舉兵鄉上也是時吳王濞封有四郡五十餘城
(師古曰高紀云六年春以故東陽郡鄣郡吳郡五十三縣立劉賈為荆王十二年十月詔曰吳古之建國日者)
(荆王兼有其地今死無後朕欲復立吳王長沙王臣等請立沛侯為吳王而荆燕吳傳云荆王劉賈為黥布所)
(殺無後上患會稽輕悍無壯王填之乃立濞為吳王王三郡五十三城是則濞之所封賈本地也止有三郡荆)
(燕吳傳與紀同矣今此云四郡未詳其說若以賈本不得會稽濞加一郡者則不得言五十三城也)内懷
驕恣變見於外天戒早矣王不寤後卒舉兵誅滅京房
易傳曰臣易上政不順厥妖馬生角兹謂賢士不足又
曰天子親伐馬生角成帝綏和二年二月大廏馬生角
在左耳前圍長各二寸是時王莽為大司馬害上之萌
自此始矣(師古曰萌若草木之始生也)哀帝建平二年定襄牡馬生
駒三足隨羣飲食太守以聞馬國之武用三足不任用
之象也後侍中董賢年二十二為大司馬居上公之位
天下不宗哀帝暴崩成帝母王太后召弟子新都侯王
莽入收賢印綬賢恐自殺莽因代之并誅外家丁傅又
廢哀帝傅皇后令自殺發掘帝祖母傅太后母丁太后
陵更以庶人葬之辜及至尊大臣微弱之禍也文公十
一年敗狄于鹹(師古曰鹹魯地也)榖梁公羊傳曰長狄(師古曰防風之)
(後漆姓也國號鄋瞞鄋音所求反瞞音莫干反)兄弟三人一者之魯(師古曰僑如也來伐)
(魯為叔孫得臣所獲)一者之齊(師古曰榮如也齊襄公二年伐齊為王子成父所獲)一者之
晉(師古曰焚如也宣十五年晉滅潞國而獲之)皆殺之身横九畮(師古曰畮古畝字)
斷其首而載之眉見於軾(師古曰軾車前横木)何以書記異也劉
向以為是時周室衰微三國為大可責者也天戒若曰
不行禮義大為夷狄之行將至危亡其後三國皆有簒
弑之禍(師古曰謂魯文公薨襄仲弑惡及視而立宣公齊連稱管至父弑襄公而立無知晉欒書中行)
(偃弑厲公而立悼公)近下人伐上之痾也劉歆以為人變屬黃祥
一曰屬臝蟲之孽一曰天地之性人為貴凡人為變皆
屬皇極下人伐上之痾云京房易𫝊曰君暴亂疾有道
厥妖長狄入國又曰豐其屋下獨苦(師古曰豐其屋易豐卦上六爻辭也)
(豐大也)長狄生世主虜史記秦始皇帝二十六年有大人
長五丈足履六尺皆夷狄服凡十二人見于臨洮(師古曰隴)
(西之縣也音土高反)天戒若曰勿大為夷狄之行將受其禍是歲
始皇初并六國反喜以為瑞銷天下兵器作金人十二
以象之遂自賢聖燔詩書阬儒士奢淫暴虐務欲廣地
南戌五嶺北築長城以備胡越(師古曰五嶺解在張耳陳餘傳)塹山填
谷西起臨洮東至遼東徑數千里故大人見於臨洮明
禍亂之起後十四年而秦亡亡自戌卒陳勝𤼵史記魏
襄王十三年魏有女子化為丈夫京房易𫝊曰女子化
為丈夫兹謂陰昌賤人為王丈夫化為女子兹謂陰勝
厥咎亡一曰男化為女宫刑濫也女化為男婦政行也
哀帝建平中豫章有男子化為女子嫁為人婦生一子
長安陳鳳言此陽變為陰將亡繼嗣自相生之象一曰
嫁為人婦生一子者將復一世乃絶哀帝建平四年四
月山陽方與女子田無嗇生子(師古曰方與者山陽之縣也女子姓田名無嗇)
(方與音房豫)先未生二月兒嗁腹中及生不舉葬之陌上三
日人過聞嗁聲母掘收養平帝元始元年二月朔方廣
牧女子趙春病死(師古曰廣牧朔方之縣也姓趙名春)歛棺積六日出在
棺外自言見夫死父曰年二十七不當死太守譚以聞
京房易𫝊曰幹父之蠱有子考亡咎(韋昭曰蠱事也子能正父之事是為)
(有子故考不為咎累師古曰易蠱卦初六爻辭也)子三年不改父道思慕不皇
亦重見先人之非(師古曰言父有不善之事當速改之若唯思慕而已無所變易是重顯先)
(人之非也一曰三年之内但思慕而已不暇見父之非故不改也重音直用反)不則為私厥妖
人死復生一曰至陰為陽下人為上六月長安女子有
生兒兩頭異頸面相鄉四臂共匈俱前鄉(師古曰鄉讀曰嚮)凥
上有目長二寸所京房易𫝊曰睽孤見豕負塗(師古曰易睽卦)
(上九爻辭也睽孤乖剌之意也塗泥也睽音苦攜反)厥妖人生兩頭下相攘善妖
亦同人若六畜首目在下兹謂亡上正將變更凡妖之
作以譴失正各象其類二首下不壹也足多所任邪也
足少下不勝任或不任下也凡下體生於上不敬也上
體生於下媟凟也生非其類淫亂也人生而大上速成
也生而能言好虛也羣妖推此類不改乃成凶也景帝
二年九月膠東下密人年七十餘生角角有毛時膠東
膠西濟南齊四王有舉兵反謀謀由吳王濞起連楚趙
凡七國下密縣居四齊之中(師古曰四齊即上所云膠東膠西濟南齊也本皆齊)
(地故謂之四齊)角兵象上鄉者也老人吳王象也年七十七國
象也天戒若曰人不當生角猶諸侯不當舉兵以鄉京
師也禍從老人生七國俱敗云諸侯不寤明年吳王先
起諸侯從之七國俱滅京房易傳曰冢宰專政厥妖人
生角成帝建始三年十月丁未京師相驚言大水至渭
水虒上小女陳持弓年九歲(師古曰虒上地名也音斯)走入横城門
入未央宫尚方掖門殿門門衞戸者莫見至句盾禁中
而覺得(師古曰句盾少府之署覺得事覺而見執得也)民以水相驚者陰氣盛
也小女而入宫殿中者下人將因女寵而居有宫室之
象也名曰持弓有似周家檿弧之祥易曰弧矢之利以
威天下(師古曰下繫之辭也)是時帝母王太后弟鳳始為上將秉
國政天知其後將威天下而入宫室故象先見也其後
王氏兄弟父子五侯秉權至莽卒簒天下蓋陳氏之後
云京房易傳曰妖言動衆兹謂不信路將亡人司馬死
成帝綏和二年八月庚申鄭通里男子王襃(師古曰鄭縣之通里)
衣絳衣小冠帶劒入北司馬門殿東門(師古曰入北司馬門又入殿之)
(東門也)上前殿入非常室中(如淳曰殿上室名)解帷組結佩之(師古)
(曰組綬類所以係帷又垂以為飾也佩帶之)招前殿署長業等曰天帝令我
居此業等收縛考問襃故公車大誰卒(應劭曰在司馬殿門掌讙呵者)
(也服虔曰衞士之帥也著樊噲冠師古曰大誰者主問非常之人云姓名是誰也而應氏乃以讙譁為義云大)
(讙呵不當厥理後之學者輒改此書誰字為讙違本文矣大誰本以誰何稱因用名官有大誰長今此卒者長)
(所領士卒也)病狂易(師古曰謂病狂而變易其常也)不自知入宫狀下獄死
是時王莽為大司馬哀帝即位莽乞骸骨就第天知其
必不退故因是而見象也姓名章服甚明徑上前殿路
寢入室取組而佩之稱天帝命然時人莫察後莽就國
天下冤之哀帝徵莽還京師明年帝崩莽復為大司馬
因是而簒國哀帝建平四年正月民驚走持槀或掫一
枚(如淳曰掫麻幹也師古曰槀禾稈也音二老反掫音鄒又音側九反)傳相付與曰行詔
籌道中相過逢多至千數或被髮徒踐(師古曰徒踐謂徒跣也)或
夜折關或踰牆入或乘車騎奔馳以置驛傳行經歴郡
國二十六至京師其夏京師郡國民聚會里巷阡陌設
祭張博具(師古曰博戲之具)歌舞祠西王母又傳書曰母告百
姓佩此書者不死不信我言視門樞下當有白髮(師古曰樞)
(門扇所由開閉者也)至秋止是時帝祖母傅太后驕與政事(師古曰與)
(讀曰豫)故杜鄴對曰春秋災異以指象為言語籌所以紀
數民陰水類也水以東流為順走而西行反類逆上象
數度放溢妄以相予違忤民心之應也西王母婦人之
稱博弈男子之事於街巷阡陌明離闑内(師古曰闑門橛也音魚列)
(反)與疆外(師古曰與讀曰預)臨事盤樂炕陽之意白髮衰年之
象體尊性弱難理易亂門人之所由樞其要也居人之
所由制持其要也其明甚著今外家丁傅並侍帷幄布
於列位有罪惡者不坐辜罰亡功能者畢受官爵皇甫
三桓詩人所刺春秋所譏亡以甚此(師古曰皇甫周卿士之字也用后嬖)
(寵而處職位詩人刺之事見小雅十月之交篇)指象昭昭以覺聖朝奈何不應
後哀帝崩成帝母王太后臨朝王莽為大司馬誅滅丁
傅一曰丁傅所亂者小此異乃王太后莽之應云
前漢書卷二十七下之上
前漢書卷二十七下之上考證
五行志下之上秦孝文王五年斿朐衍(臣召南)按斿
當作遊傳寫訛耳但孝文王即位祇一年遂卒安得
有五年也此文可疑
燕有黃鼠銜其尾舞王宫云云(臣召南)按此事已見
於中上卷内引京房易傳亦同此一事重見未及刊
除者也
兹謂閉下閉監本訛蔽按此與前文閉上相對宋本
作閉是也從之
有兩龍見于蘭陵廷東里温陵井中孝惠紀作見蘭
陵家人井中
是時吳王濞封有四郡五十三城注師古云云顧炎
武曰四郡當作三郡古四字積畫以成與三易混猶
左傳陳蔡不羔三國為四國也
前漢書卷二十七下之上考證
前漢書卷二十七下之下
漢蘭臺令史班固撰
唐正議大夫行祕書少監琅邪縣開國子顔師古注
五行志第七下之下
隠公三年二月己巳日有食之榖梁傳曰言日不言朔
食晦公羊傳曰食二日董仲舒劉向以為其後戎執天
子之使(師古曰凡伯周大夫也隠七年天王使凡伯來聘戎伐凡伯于楚丘以歸)鄭獲魯隠
(師古曰公羊傳隠六年春鄭人來渝平渝平墮成也曰吾成敗矣吾與鄭人未有成狐壤之戰隠公獲焉何以)
(不言戰諱獲也)滅戴(師古曰十年秋宋人蔡人衛人伐戴鄭伯伐取之戴國今外黃縣東南戴城是也讀)
(者多誤為載故隋室置載州焉)衛魯宋咸殺君(師古曰四年衛州吁殺其君完十一年羽父使)
(賊殺公于寪氏桓二年春宋督弑其君與夷)左氏劉歆以為正月二日燕越
之分野也凡日所躔而有變則分野之國失政者受之
(師古曰躔踐也音纏)人君能修政共御厥罰則災消而福至(師古曰共)
(讀曰恭御讀曰禦又讀如本字)不能則災息而禍生(師古曰息謂蕃滋也)故經書
災而不記其故蓋吉凶亡常隨行而成禍福也周衰天
子不班朔(師古曰班布也)魯歷不正置閏不得其月月大小不
得其度史記日食或言朔而實非朔或不言朔而實朔
或脱不書朔與日皆官失之也京房易傳曰亡師兹謂
不御厥異日食其食也既竝食不一處誅衆失理兹謂
生叛厥食既光散縱畔兹謂不明厥食先大雨三日雨
除而寒寒即食專禄不封兹謂不安厥食既先日出而
黑光反外燭(韋昭曰中無光四邊有明外燭)君臣不通兹謂亡厥蝕三
既同姓上侵兹謂誣君厥食四方有雲中央無雲其日
大寒公欲弱主位兹謂不知厥食中白青四方赤已食
地震諸侯相侵兹謂不承厥食三毁三復君疾善下謀
上兹謂亂厥食既先雨雹殺走獸弑君獲位兹謂逆厥
食既先風雨折木日赤内臣外鄉兹謂背(師古曰鄉讀曰嚮)厥
食食且雨地中鳴(韋昭曰地中冇聲如鳴耳或曰如狗子聲)冡宰專政兹謂
因厥食先大風食時日居雲中四方亡雲伯正越職兹
謂分威(師古曰伯讀曰覇正者長帥之稱)厥食日中分諸侯争美於上
兹謂泰厥食日傷月食半天營而鳴(韋昭曰食半謂食望也臣瓉曰月食)
(半謂食月之半也月食常以望不為異也)賦不得兹謂竭厥食星隨而下受
命之臣專征云試厥食雖侵光猶明(師古曰試用也自擅意也一說試與)
(弑同謂欲弑君)若文王臣獨誅紂矣(韋昭曰是時紂臣尚未欲誅紂獨文王之臣欲誅之)
小人順受命者征其君云殺厥食五色至大寒隕霜(師古)
(曰殺亦讀曰弑)若紂臣順武王而誅紂矣(韋昭曰紂惡益甚其臣欲順武王而誅紂)
諸侯更制兹謂叛(師古曰更改也)厥食三復三食食已而風地
動適讓庶兹謂生欲(師古曰適讀曰嫡)厥食日失位光晻晻月
形見(師古曰晻音烏感反見音胡電反)酒亡節兹謂荒厥食乍青乍黑
乍赤明日大雨發霧而寒凡食二十占其形二十有四
改之輒除不改三年三年不改六年六年不改九年推
隠三年之食貫中央上下竟而黑臣弑從中成之形也
後衛州吁弑君而立桓公三年七月壬辰朔日有食之
既董仲舒劉向以為前事已大後事將至者又大則既
先是魯宋弑君魯又成宋亂易許田亡事天子之心楚
僭稱王後鄭拒王師射桓王(師古曰竝已解于上)又二君相簒(師古)
(曰謂厲公奔蔡而昭公入高渠彌殺昭公而立子亹)劉歆以為六月趙與晉分(晉灼)
(曰周之六月今之四月始去畢而入參參晉分也畢趙也日行去趙遠入晉分多故曰與計二十八宿分其次)
(度其月及所屬下皆以為例)先是晉曲沃伯再弑晉侯(師古曰曲沃伯本桓叔成)
(師之封號也其後遂繼襲馬魯惠公三十年大夫潘父殺昭侯而納成師不克晉人立孝侯惠之四十五年成)
(師之子曲沃莊伯伐翼殺孝侯也)是歲晉大亂(師古曰桓三年莊伯之子曲沃武公伐翼逐翼)
(侯于汾隰夜獲而殺之)滅其宗國(師古曰桓八年曲沃武公滅翼遂并其國)京房易傳
以為桓三年日食貫中央上下竟而黃臣弑而不卒之
形也後楚嚴稱王兼地千里(師古曰楚武王荆尸久已見傳今此言莊始稱王未)
(詳其說)十七年十月朔日有食之榖梁傳曰言朔不言日
食二日也劉向以為是時衛侯朔有罪出奔齊(師古曰朔衛惠)
(公也桓十六年經書衛侯朔出奔齊公羊傳曰得罪乎天子穀梁傳曰天子召而不往也)天子更立
衛君(師古曰衛公子黔牟)朔藉助五國舉兵伐之而自立王命遂
壊(師古曰莊五年冬公會齊人宋人陳人蔡人伐衛莊六年春王人子突救衛夏衛侯朔入放公子黔牟于)
(周也)是魯夫人淫失於齊卒殺威公(師古曰失讀曰佚)董仲舒以
為言朔不言日惡魯桓且有夫人之禍將不終日也劉
歆以為楚鄭分嚴公十八年三月日有食之穀梁傳曰
不言日不言朔夜食(張晏曰日夜食則無景立六尺木不見其景以此為候)史記
推合朔在夜明旦日食而出出而解(孟康曰夜食地中出而止)是為
夜食劉向以為夜食者陰因日明之衰而奪其光象周
天子不明齊桓將奪其威專會諸侯而行伯道其後遂
九合諸侯(師古曰解在郊祀志)天子使世子會之(師古曰僖五年齊侯宋公陳侯)
(衛侯鄭伯許男曹伯會王太子于首止是也)此其效也公羊傳曰食晦董仲
舒以為宿在東壁魯象也後公子慶父叔牙果通於夫
人以弑公劉歆以為晦魯衛分二十五年六月辛未朔
日有食之董仲舒以為宿在畢主邊兵夷狄象也後狄
滅邢衛(師古曰春秋閔元年狄伐邢二年狄滅衛其後竝為齊所立而邢遷于夷儀衛遷于楚丘)劉
歆以為五月二日魯趙分二十六年十二月癸亥朔日
有食之董仲舒以為宿在心心為明堂文武之道廢中
國不絶若綫之象也(師古曰綫縷也音先箭反)劉向以為時戎侵曹
(師古曰事在莊二十四年)魯夫人淫於慶父叔牙將以弑君故比年
再蝕以見戒劉歆以為十月二日楚鄭分三十年九月
庚午朔日有食之董仲舒劉向以為後魯二君弑(師古曰謂)
(子般為圉人所殺閔公為卜齮所殺也)夫人誅(師古曰哀姜為齊人所殺)兩弟死(師古曰謂)
(叔牙及慶父也)狄滅邢(師古曰已解于上)徐取舒(師古曰僖三年徐人取舒舒國名也在廬)
(江舒縣也)晉殺世子(師古曰僖五年晉侯殺其太子申生)楚滅弦(師古曰僖五年楚人滅弦)
(弦國名也在弋陽)劉歆以為八月秦周分僖公五年九月戊申
朔日有食之董仲舒劉向以為先是齊桓行伯江黃自
至(師古曰江黃二國名也僖二年齊侯宋公江人黃人盟于貫傳曰服江黃也江國在汝南安陽縣黃國在)
(弋陽縣)南服彊楚(師古曰僖四年齊侯以諸侯之師侵蔡遂伐楚盟于召陵)其後不内
自正而外執陳大夫則陳楚不附(師古曰召陵盟後以陳轅濤塗為誤軍而)
(執之陳不服罪故伐之楚自是不復通)鄭伯逃盟(師古曰僖五年秋齊侯與諸侯盟于首止鄭伯)
(逃歸不盟)諸侯將不從桓政故天見戒其後晉滅虢(師古曰事在僖)
(五年)楚圍許諸侯伐鄭(師古曰事竝在僖六年)晉弑二君(師古曰謂里克弑奚)
(齊及卓子)狄滅温(師古曰温周邑也僖十年狄滅之)楚伐黃(師古曰僖十一年黃不歸楚貢)
(故之)伐桓不能救劉歆以為七月秦晉分十二年三月庚
午朔日有食之董仲舒劉向以為是時楚滅黃(師古曰事在十)
(二年夏)狄侵衛鄭(師古曰僖十三年狄侵衛十四年狄侵鄭)莒滅杞(師古曰僖十四年諸)
(侯城緣陵公羊傳曰曷為城杞滅也孰滅之蓋徐莒也)劉歆以為三月齊衛分十
五年五月日有食之劉向以為象晉文公將行伯道後
遂伐衛執曹伯敗楚城濮(師古曰事竝在二十八年)再會諸侯(師古曰二)
(十八年五月盟于踐土冬會于温)召天王而朝之(師古曰晉侯不欲就朝王故召王使來經)
(書天王狩于河陽)此其效也日食者臣之惡也夜食者掩其罪
也以為上亡明王桓文能行伯道攘夷狄安中國雖不
正猶可蓋春秋實與而文不與之義也董仲舒以為後
秦獲晉侯(師古曰晉侯夷吾也僖十五年十一月晉侯及秦伯戰于韓秦獲晉侯以歸也)齊滅
項(師古曰事在公羊傳僖十七年項國今項城縣是也)楚敗徐于婁林(師古曰事在僖十五)
(年冬婁林徐地)劉歆以為二月朔齊越分文公元年二月癸亥
日有食之董仲舒劉向以為先是大夫始執國政(師古曰謂)
(東門襄仲也)公子遂如京師(師古曰事在僖三十年報宰周公之聘)後楚世子
商臣殺父齊公子商人弑君皆自立(師古曰已解于上)宋子哀
出奔(師古曰宋子哀宋卿高哀也不義宋公而來奔魯事在文十四年)晉滅江(師古曰春秋文)
(四年楚人滅江今此云晉未詳其說)楚滅六(師古曰六國名也在廬江六縣文五年楚人滅之)大
夫公孫敖叔彭生竝專會盟(師古曰文七年冬公孫敖如莒蒞盟十一年叔彭生)
(會郤缺于承匡公孫敖孟穆伯叔彭生叔仲惠伯也)劉歆以為正月朔燕越分十
五年六月辛丑朔日有食之董仲舒劉向以為後宋齊
莒晉鄭八年之間五君殺死(師古曰文十六年宋弑其君杵臼十八年夏齊人弑)
(其君商人冬莒弑其君庶其宣二年晉趙盾弑其君夷臯四年鄭公子歸生弑其君夷也)楚滅舒蓼
劉歆以為四月二日魯衛分宣公八年七月甲子日有
食之既董仲舒劉向以為先是楚商臣弑父而立至于
嚴王遂彊諸夏大國唯有齊晉齊晉新有簒弑之禍内
皆未安故楚乘弱横行八年之間六侵伐而一滅國(師古)
(曰六侵伐者謂宣元年侵陳三年侵鄭四年伐鄭五年伐鄭六年伐鄭八年伐陳也一滅國者謂八年滅舒蓼)
(也)伐陸渾戎觀兵周室(師古曰宣三年楚子伐陸渾之戎遂至于洛觀兵于周疆觀兵)
(者示威武也)後又入鄭鄭伯肉袒謝罪北敗晉師于邲流血
色水(師古曰事並在十二年邲鄭地色水謂血流入水而變水之色也邲音蒲必反)圍宋九月
析骸而炊之(師古曰事在十五年炊㸑也言無薪樵示困之甚也)劉歆以為十月
二日楚鄭分十年四月丙辰日有食之董仲舒劉向以
為後陳夏徵舒弑其君(師古曰弑靈公也事在十年)楚滅蕭(師古曰蕭宋附)
(庸國也事在十二年)晉滅二國(師古曰謂十五年滅赤狄潞氏十六年滅赤狄甲氏)王札子
殺召伯毛伯(師古曰事在十五年)劉歆以為二月魯衛分十七年
六月癸卯日有食之董仲舒劉向以為後邾支解鄫子
(師古曰十八年邾人戕鄫子于鄫支解而節斷之謂解其四支斷其骨節)晉敗王師于貿戎
(師古曰事在成元年)敗齊于鞌(師古曰事在成二年)劉歆以為三月晦朓魯
衛分(服虔曰朓相覜也日晦食為朓臣瓉曰志云晦而月見西方曰朓以此名之非日食晦之名也師古)
(曰朓音佗了反)成公十六年六月丙寅朔日有食之董仲舒劉
向以為後晉敗楚鄭于鄢陵(師古曰事在十六年鄢陵鄭地)執魯侯(師古)
(曰已解于上)劉歆以為四月二日魯衛分十七年十二月丁
巳朔日有食之董仲舒劉向以為後楚滅舒庸(師古曰事在十)
(七年日食之後舒庸蓋羣舒之一種楚與國也)晉弑其君(師古曰謂厲公也事在十八年)宋魚
石因楚奪君邑(師古曰魚石宋大夫也十五年出奔楚至十八年楚伐宋取彭城而納之)莒
滅鄫齊滅萊(師古曰事並在襄六年鄫萊皆小國)鄭伯弑死(師古曰鄭僖公也襄七年)
(會于鄬其大夫子駟使賊夜殺之而以瘧疾赴鄬音為)劉歆以為九月周楚分襄
公十四年二月乙未朔日有食之董仲舒劉向以為後
衛大夫孫寗共逐獻公立孫剽(孟康曰剽音驃師古曰孫林父寗殖逐獻公襄)
(十四年四月出奔齊而立剽剽穆公之孫也剽又音匹妙反)劉歆以為前年十二月
二日宋燕分十五年八月丁巳日有食之董仲舒劉向
以為先是晉為雞澤之會諸侯盟又大夫盟後為溴梁
之會諸侯在而大夫獨相與盟(師古曰竝已解于上)君若綴斿不
得舉手(應劭曰斿旌旗之旒隨風動搖也師古曰言為下所執隨人東西也)劉歆以為五
月二日魯趙分二十年十月丙辰朔日有食之董仲舒
以為陳慶虎慶寅蔽君之明(師古曰二慶竝陳大夫也襄二十年陳侯之弟黃出)
(奔楚將出呼於國曰慶氏無道求專陳國暴蔑其君而去其親五年不滅是無天也)邾庶其有叛
心(師古曰庶其邾大夫)後庶其以漆閭丘來奔(師古曰事在二十一年漆及閭丘邾)
(之二邑)陳殺二慶(師古曰二十三年陳侯如楚公子黃訴二慶楚人召之慶氏以陳叛楚屈建從)
(陳侯圍陳遂殺二慶也)劉歆以為八月秦周分二十一年九月庚
戍朔日有食之董仲舒以為晉欒盈將犯君後入于曲
沃(師古曰已解于上)劉歆以為七月秦晉分十月庚辰朔日有
食之董仲舒以為宿在軫角楚大國象也後楚屈氏譛
殺公子追舒(師古曰公子追舒楚令尹子南也二十二年楚殺之)齊慶封脅君亂
國(師古曰慶封齊大夫也二十七年使盧蒲嫳帥甲攻崔氏殺成及彊盡俘其家崔杼縊而死自是慶封當)
(國專執政也)劉歆以為八月秦周分二十三年二月癸酉朔
日有食之董仲舒以為後衛侯入陳儀(師古曰衛侯衎也前為孫寗所)
(逐二十五年入于陳儀陳儀衛邑左傳曰夷儀)寗喜弑其君剽(師古曰二十六年寗喜殺剽而)
(衎入於衛寗喜殖子也)劉歆以為前年十二月二日宋燕分二十
四年七月甲子朔日有食之既劉歆以為五月魯趙分
八月癸巳朔日有食之董仲舒以為比食又既(師古曰比頻也)
象陽將絶(孟康曰陽君也)夷狄主中國之象也後六君弑(師古曰謂)
(二十五年齊崔杼殺其君光二十六年衛寗喜弑其君剽二十九年閽殺吴子餘祭三十年蔡太子班弑其君)
(固三十一年莒人弑其君密州昭元年楚令尹子圍入問王疾縊而殺之)楚子果從諸侯伐
鄭(師古曰二十四年冬楚子蔡侯陳侯許男伐鄭)滅舒鳩(師古曰二十五年楚屈建帥師滅舒鳩舒)
(鳩亦羣舒一種也)魯往朝之(師古曰二十八年公如楚)卒主中國(師古曰謂楚靈王以)
(昭四年與諸侯會于申)伐吳討慶封(師古曰慶封以二十八年為慶舍之難自齊出奔魯遂奔)
(吳至申之會楚靈王伐吳執慶封而殺之)劉歆以為六月晉趙分二十七年
十二月乙亥朔日有食之董仲舒以為禮義將大滅絶
之象也時吳子好勇使刑人守門(師古曰吳子即餘祭也刑人閽者)蔡
侯通於世子之妻(師古曰即蔡侯固為太子所殺者也)莒不早立嗣(師古曰即)
(密州也生去疾及展輿既立展輿又廢之)後閽戕吳子(師古曰戕傷也他國臣來弑君曰戕)蔡
世子般弑其父莒人亦弑君而庶子爭(師古曰展輿因國人攻其父而)
(殺之展輿即位去疾奔齊明年去疾入而展輿出奔吳竝非嫡嗣故云庶子爭)劉向以為自二
十年至此歲八年間日食七作禍亂將重起(師古曰重音直用反)
故天仍見戒也(師古曰仍頻也)後齊崔杼弑君宋殺世子(師古曰宋)
(平公太子痤也事在二十六年)北燕伯出奔(孟康曰有南燕故言北燕南燕姞姓北燕姬姓也師)
(古曰昭三年北燕伯欵出奔齊)鄭大夫自外入而簒位(師古曰謂伯有也)指略
如董仲舒劉歆以為九月周楚分昭公七年四月甲辰
朔日有食之董仲舒劉向以為先是楚靈王弑君而立
會諸侯(師古曰已解于上)執徐子滅頼(師古曰申之會楚人執徐子遂滅頼)後陳
公子招殺世子(師古曰招成公子哀公弟也昭八年經書陳侯之弟招殺陳太子偃師偃師即)
(哀公之子也招音韶)楚因而滅之(師古曰偃師之死哀公縊其九月楚公子棄疾奉偃師之子孫)
(吳圍陳遂滅之)又滅蔡(師古曰十一年楚師滅蔡也執太子有以歸用之)後靈王亦弑
死(師古曰十三年楚公子比弑其君虔于乾谿是也)劉歆以為二月魯衛分傳
曰晉侯問於士文伯曰誰將當日食(師古曰士文伯晉大夫伯瑕)對
曰魯衛惡之衛大魯小公曰何故對曰去衛地如魯地
於是有災其衛君乎魯將上卿是歲八月衛襄公卒十
一月魯季孫宿卒晉侯謂士文伯曰吾所問日食從矣
可常乎(師古曰從謂如士文伯之言也可常謂常可以此占之不)對曰不可六物不
同民心不壹事序不類官職不則同始異終胡可常也
詩曰或宴宴居息或盡顇事國(如淳曰顇古悴字也師古曰小雅北山之詩也)
(宴宴安息之貌也盡悴言盡力而悴病也)其異終也如是公曰何謂六物對
曰歲時日月星辰是謂公曰何謂辰對曰日月之會是
謂公曰詩所謂此日而食于何不臧何也(師古曰小雅十月之交之)
(詩也臧善也)對曰不善政之謂也國無政不用善則自取適
于日月之災(師古曰適讀曰讁)故政不可不慎也務三而已一
曰擇人二曰因民三曰從時此推日食之占循變復之
要也易曰縣象著明莫大於日月(師古曰上繋之辭也)是故聖人
重之載于三經(師古曰謂易詩春秋)於易在豐之震曰豐其沛日
中見昧折其右肱亡咎(服虔曰日中而昏也師古曰此豐卦九三爻辭也言遇此災則)
(當退去右肱之臣乃免咎)於詩十月之交則著卿士司徒下至趣馬
師氏咸非其材(師古曰十月之交詩曰皇父卿士番維司徒蹶維趣馬&KR0008;維師氏豔妻煽方處)
(司徒地官卿也掌邦教趣馬中士也掌王馬之政師氏中大夫也掌司朝得失之事番蹶&KR0008;皆氏也美色曰豔)
(豔妻襃姒也豔或作閻閻亦嬪妾之姓也煽熾也詩人刺王淫於色故皇父之徒皆用后寵而處職位不以德)
(選也趣音千后反蹶音居衛反&KR0008;音居禹反番音扶元反)同於右肱之所折協於三
務之所擇明小人乘君子陰侵陽之原也十五年六月
丁巳朔日有食之劉歆以為三月魯衛分十七年六月
甲戌朔日有食之董仲舒以為時宿在畢晉國象也晉
厲公誅四大夫失衆心以弑死(師古曰四大夫謂三郤及胥童也胥童非厲公)
(所誅以導亂而死故總書四大夫厲公竟為欒書中行偃所殺)後莫敢復責大夫六卿
遂相與比周專晉國君還事之(師古曰六卿謂范氏中行氏智氏韓魏趙也)
日比再食其事在春秋後故不載於經劉歆以為魯趙
分左氏傳平子曰(師古曰季平子)唯正月朔慝未作日有食之
於是乎天子不舉伐鼓於社諸侯用幣於社伐鼔於朝
禮也其餘則否太史曰在此月也日過分而未至三辰
有災百官降物君不舉避移時樂奏鼓祝用幣史用辭
嗇夫馳庶人走此月朔之謂也當夏四月是謂孟夏說
曰正月謂周六月夏四月正陽純乾之月也慝謂陰爻
也冬至陽爻起初故曰復至建巳之月為純乾亡陰爻
而陰侵陽為災重故伐鼓用幣責隂之禮降物素服也
不舉去樂也避移時避正堂須時移災復也嗇夫掌幣
吏庶人其徒役也劉歆以為六月二日魯趙分二十一
年七月壬午朔日有食之董仲舒以為周景王老劉子
單子專權(師古曰已解于上)蔡侯朱驕君臣不說之象也(師古曰蔡)
(侯朱蔡平公之子說讀曰悦)後蔡侯朱果出奔(師古曰昭二十一年出奔楚)劉子
單子立王猛劉歆以為五月二日魯趙分二十二年十
二月癸酉朔日有食之董仲舒以為宿在心天子之象
也後尹氏立王子朝天王居于狄泉(師古曰天王敬王也避子朝之難故)
(居狄泉)劉歆以為十月楚鄭分二十四年五月乙未朔日
有食之董仲舒以為宿在胃魯象也後昭公為季氏所
逐劉向以為自十五年至此歲十年間天戒七見人君
猶不寤後楚殺戎蠻子(師古曰昭十六年楚子誘戎蠻子殺之戎蠻國在河南新城縣)
晉滅陸渾戎(師古曰十七年晉荀吳帥師滅陸渾之戎其地今陸渾縣是也)盜殺衛侯
兄(師古曰衛靈公兄也名縶二十年為齊豹所殺以豹不義故貶稱盜所謂求名而不得也)蔡莒之
君出奔(師古曰蔡君即朱也莒君莒子庚輿也二十三年出奔魯)吳滅巢(師古曰二十四年吳)
(滅巢巢吳楚間小國即居巢城是也)公子光殺王僚(師古曰事在二十七年)宋三臣
以邑叛其君(師古曰二十一年宋華亥向寧華定入于宋南里以叛是也)它如仲舒
劉歆以為二日魯趙分是月斗建辰左氏傳梓慎曰將
大水(師古曰梓慎魯大夫)昭子曰旱也(師古曰叔孫昭子)日過分而陽猶
不克克必甚能無旱乎(孟康曰謂春分後陰多陽少為不克陽勝則盛故言甚)陽
不克莫將積聚也(蘇林曰莫莫爾不勝為積聚也)是歲秋大雩旱也二
至二分日有食之不為災日月之行也春秋分日夜等
故同道冬夏至長短極故相過相過同道而食輕不為
大災水旱而已三十一年十二月辛亥朔日有食之董
仲舒以為宿在心天子象也時京師微弱後諸侯果相
率而城周(師古曰定元年晉魏舒合諸侯之大夫于狄泉以城周是也)宋中幾亡尊
天子之心而不衰城(師古曰中幾宋大夫衰城謂以差次受功賦也衰音初為反一曰衰)
(謂曰蓑蓑城謂以草覆城也蓑音先和反中讀曰仲)劉向以為時吳滅徐(師古曰事在昭)
(三十年)而蔡滅沈(師古曰定四年蔡公孫姓帥師滅沈)楚圍蔡吳敗楚入郢
昭王走出(師古曰事竝在定四年)劉歆以為二日宋燕分定公五
年三月辛亥朔日有食之董仲舒劉向以為後鄭滅許
(師古曰六年鄭游速帥師滅許以許男斯歸)魯陽虎作亂竊寳玉大弓季桓
子退仲尼宋三臣以邑叛(師古曰已解于上)劉歆以為正月二
日燕趙分十二年十一月丙寅朔日有食之董仲舒劉
向以為後晉三大夫以邑叛薛弑其君(師古曰十三年晉趙鞅入于晉)
(陽以叛荀寅士吉射入朝歌以叛薛弑其君比)楚滅頓胡(師古曰十四年楚公子結帥師滅頓以頓)
(子牂歸十五年楚人滅胡以胡子豹歸)越敗吳(師古曰十四年五月於越敗吳于檇李是也檇音醉)
衛逐世子(師古曰十四年衛太子蒯&KR0008;出奔宋)劉歆以為十二月二日楚
鄭分十五年八月庚辰朔日有食之董仲舒以為宿在
柳周室大壊夷狄主諸夏之象也明年中國諸侯果累
累從楚而圍蔡(師古曰哀元年楚子陳侯隨侯許男圍蔡是也累讀曰纍纍不絶之貌)蔡
恐遷于州來(師古曰哀二年十一月蔡遷于州來州來楚邑今下蔡縣是也)晉人執戎
蠻子歸于楚(師古曰哀公四年晉人執戎蠻子赤歸於楚)京師楚也(師古曰言以楚)
(為京師)劉向以為盗殺蔡侯(師古曰哀四年蔡公孫翩殺蔡侯申翩非大夫故賤之而)
(書盗)齊陳乞弑其君而立陽生(師古曰哀六年齊陳乞弑其君荼荼即景公之子也)
(陽生荼之兄即悼公也)孔子終不用劉歆以為六月晉趙分哀公
十四年五月庚申朔日有食之在獲麟後劉歆以為三
月二日齊衛分凡春秋十二公二百四十二年日食三
十六榖梁以為朔二十六晦七夜二二日一公羊以為
朔二十七二日七晦二左氏以為朔十六二日十八晦
一不書日者二高帝三年十月甲戌晦日有食之在斗
二十度燕地也後二年燕王臧荼反誅立盧綰為燕王
後又反敗十一月癸卯晦日有食之在虚三度齊地也
後二年齊王韓信徙為楚王明年廢為列侯後又反誅
九年六月乙未晦日有食之既在張十三度惠帝七年
正月辛丑朔日有食之在危十三度谷永以為歲首正
月朔日是為三朝尊者惡之五月丁卯先晦一日日有
食之幾盡(師古曰幾音鉅依反後皆類此)在七星初劉向以為五月微
陰始起而犯至陽其占重至其八月宮車晏駕有呂氏
詐置嗣君之害京房易傳曰凡日食不以晦朔者名曰
薄人君誅將不以理或賊臣將暴起日月雖不同宿陰
氣盛薄日光也高后二年六月丙戌晦日有食之七年
正月己丑晦日有食之既在營室九度為宫室中時高
后惡之曰此為我也明年應(師古曰謂高后崩也)文帝二年十一
月癸卯晦日有食之在婺女一度三年十月丁酉晦日
有食之在斗二十三度十一月丁卯晦日有食之在虚
八度後四年四月丙辰晦日有食之在東井十三度七
年正月辛未朔日有食之景帝三年二月壬午晦日有
食之在胃二度七年十一月庚寅晦日有食之在虚九
度中元年十二月甲寅晦日有食之中二年九月甲戌
晦日有食之三年九月戊戌晦日有食之幾盡在尾九
度六年七月辛亥晦日有食之在軫七度後元年七月
乙巳先晦一日日有食之在翼十七度武帝建元二年
二月丙戌朔日有食之在奎十四度劉向以為奎為卑
賤婦人後有衛皇后自至微興卒有不終之害(師古曰皇后自)
(殺不終其位也)三年九月丙子晦日有食之在尾二度五年正
月己巳朔日有食之元光元年二月丙辰晦日有食之
七月癸未先晦一日日有食之在翼八度劉向以為前
年高園便殿災與春秋御廪災後日食於翼軫同其占
内有女變外為諸侯其後陳皇后廢江都淮南衡山王
謀反誅日中時食從東北過半晡時復元朔二年二月
乙巳晦日有食之在胃三度六年十一月癸丑晦日有
食之元狩元年五月乙巳晦日有食之在柳六度京房
易傳推以為是時日食從旁右法曰君失臣明年丞相
公孫弘薨日食從旁左者亦君失臣從上者臣失君從
下者君失民元鼎五年四月丁丑晦日有食之在東井
二十三度元封四年六月己酉朔日有食之太始元年
正月乙巳晦日有食之四年十月甲寅晦日有食之在
斗十九度征和四年八月辛酉晦日有食之不盡如鉤
在亢二度晡時食從西北日下晡時復昭帝始元三年
十一月壬辰朔日有食之在斗九度燕地也後四年燕
刺王謀反誅元鳳元年七月己亥晦日有食之幾盡在
張十二度劉向以為己亥而既其占重(孟康曰己土亥水也純陰故食)
(為最重也日食盡為既)後六年宮車晏駕卒以亡嗣宣帝地節元
年十二月癸亥晦日有食之在營室十五度五鳳元年
十二月乙酉朔日有食之在婺女十度四年四月辛丑
朔日有食之在畢十九度是為正月朔慝未作左氏以
為重異元帝永光二年三月壬戌朔日有食之在婁八
度四年六月戊寅晦日有食之在張七度建昭五年六
月壬申晦日有食之不盡如鉤因入成帝建始三年十
二月戊申朔日有食之其夜未央殿中地震谷永對曰
日食婺女九度占在皇后地震蕭牆之内咎在貴妾(師古)
(曰蕭牆謂門屏也蕭肅也人臣至此加肅敬也)二者俱𤼵明同事異人共掩制
陽將害繼嗣也亶日食則妾不見(師古曰亶讀曰但下例竝同)亶地
震則后不見異日而發則似殊事亡故動變則恐不知
是月后妾當有失節之郵(師古曰郵與尤同尤過也)故天因此兩見
其變若曰違失婦道隔遠衆妾(師古曰遠音于萬反)妨絶繼嗣者
此二人也杜欽對亦曰日以戊申食時加未戊未土也
中宫之部其夜殿中地震此必適妾將有爭寵相害而
為患者(師古曰適讀曰嫡)人事失於下變象見於上能應之以
德則咎異消忽而不戒則禍敗至應之非誠不立非信
不行河平元年四月己亥晦日有食之不盡如鉤在東
井六度劉向對曰四月交於五月月同孝惠日同孝昭
東井京師地且既其占恐害繼嗣日蚤食時從西南起
三年八月乙卯晦日有食之在房四年三月癸丑朔日
有食之在昴陽朔元年二月丁未晦日有食之在胃永
始元年九月丁巳晦日有食之谷永以京房易占對曰
元年九月日食酒亡節之所致也獨使京師知之四國
不見者若曰湛湎於酒君臣不别禍在内也(師古曰湛讀曰沈又)
(讀曰耽)永始二年二月乙酉晦日有食之谷永以京房易
占對曰今年二月日食賦歛不得度民愁怨之所致也
所以使四方皆見京師隂蔽者若曰人君好治宫室大
營墳墓賦歛兹重而百姓屈竭(師古曰兹益也屈盡也音其勿反)禍在
外也三年正月己卯晦日有食之四年七月辛未晦日
有食之元延元年正月己亥朔日有食之哀帝元夀元
年正月辛丑朔日有食之不盡如鉤在營室十度與惠
帝七年同月日二年三月壬辰晦日有食之平帝元始
元年五月丁巳朔日有食之在東井二年九月戊申晦
日有食之既凡漢著紀十二世二百一十二年日食五
十三朔十四晦三十六先晦一日三成帝建始元年八
月戊午晨漏未盡三刻有兩月重見京房易傳曰婦貞
厲月幾望君子征凶(師古曰小畜上九爻辭也幾音鉅依反)言君弱而婦
彊為陰所乘則月並出晦而月見西方謂之朓朔而月
見東方謂之仄慝(孟康曰朓者月行疾在日前故早見仄慝者行遲在日後當沒而更見師)
(古曰朓音吐了反)仄慝則侯王其肅朓則侯王其舒劉向以為
朓者疾也君舒緩則臣驕慢故日行遲而月行疾也仄
慝者不進之意君肅急則臣恐懼故日行疾而月行遲
不敢廹近君也不舒不急以正失之者食朔日劉歆以
為舒者侯王展意顓事臣下促急故月行疾也肅者王
侯縮朒不任事(服虔曰朒音忸怩之忸鄭氏曰不任事之貌也師古曰朒音女六反)臣下
弛縱故月行遲也當春秋時侯王率多縮朒不任事故
食二日仄慝者十八食晦日朓者一此其效也考之漢
家食晦朓者三十六終亡二日仄慝者歆說信矣此皆
謂日月亂行者也元帝永光元年四月日色青白亡景
(韋昭曰日下無景也無景謂唯質見耳)正中時有景亡光(韋昭曰無光曜也)是夏
寒至九月日乃有光京房易傳曰美不上人兹謂上弱
厥異日白七日不温順亡所制兹謂弱(孟康曰君順從於臣下無所能)
(制)日白六十日物無霜而死天子親伐兹謂不知日白
體動而寒弱而有任兹謂不亡日白不温眀不動辟&KR0034;
公行兹謂不伸(孟康曰辟君也有過而公行之)厥異日黑大風起天無
雲日光晻(師古曰晻與闇同)不難上政兹謂見過日黑居仄大
如彈丸成帝河平元年正月壬寅朔日月俱在營室時
日出赤二月癸未日朝赤且入又赤夜月赤甲申日出
赤如血亡光漏上四刻半乃頗有光燭地赤黃食後乃
復京房易傳曰辟不聞道兹謂亡厥異日赤三月乙未
日出黃有黑氣大如錢居日中央京房易傳曰祭天不
順兹謂逆厥異日赤其中黑聞善不予兹謂失知厥異
日黃夫大人者與天地合其德與日月合其明故聖王
在上總命羣賢以亮天功(師古曰虞書舜典帝曰咨二十有二人欽哉惟時亮天功)
(謂敇九官十二牧四岳令各敬其職事信定其功順天道也故志引之)則日之光眀五色
備具燭燿亡主有主則為異應行而變也色不虚改形
不虚毁觀日之五變足以監矣故曰縣象著眀莫大乎
日月此之謂也嚴公七年四月辛卯夜恒星不見夜中
星隕如雨董仲舒劉向以為常星二十八宿者人君之
象也衆星萬民之類也列宿不見象諸侯微也衆星隕
墜民失其所也夜中者為中國也不及地而復象齊桓
起而救存之也鄉亡桓公星遂至地中國其良絶矣(師古)
(曰鄉讀曰嚮中國中夏之國也良猶信也)劉向以為夜中者言不得終性命
中道敗也或曰象其叛也言當中道叛其上也天垂象
以視下(師古曰視讀曰示)將欲人君防惡遠非慎卑省微以自
全安也(師古曰遠離省視也)如人君有賢眀之材畏天威命若高
宗謀祖已(師古曰謂殷之武丁有雊雉之異而祖已訓諸王作高宗彤日高宗之訓)成王泣
金縢(師古曰武王有疾周公作金縢之書為王請命王翌日乃瘳後武王崩成王即位管蔡流言而周公)
(居東天大雷電以風禾盡偃大木斯拔王啟金縢乃得周公代武王之說王執書以泣遣使者逆公王出郊天)
(乃雨反風禾則盡起)改過修正立信布德存亡繼絶修廢舉逸下
學而上逹(師古曰下學謂博謀於羣下也上逹謂通於天道而畏威)裁什一之税復
三日之役(師古曰古之田租十税其一一歲役兆庶不過三日也)節用儉服以惠
百姓則諸侯懷德士民歸仁災消而福興矣遂莫肯改
寤法則古人而各行其私意終於君臣乖離上下交怨
自是之後齊宋之君弑(師古曰莊八年齊無知弑其君諸兒十二年宋萬弑其君捷也)
譚遂邢衛之國滅(師古曰十年齊侯滅譚十三年齊人滅遂閔二年狄人入衛僖二十五年)
(衛侯燬滅邢)宿遷於宋(師古曰莊十年宋人遷宿蓋取其地也宿國東平無鹽縣是也)蔡獲
於楚(師古曰莊十年荆敗蔡師于莘以蔡侯獻舞歸也)晉相弑殺五世乃定(師古)
(曰謂殺奚齊卓子及懷公也自獻公以至文公反國凡易五君乃定)此其效也左氏傳曰
恒星不見夜眀也星隕如雨與雨偕也劉歆以為晝象
中國夜象夷狄夜眀故常見之星皆不見象中國微也
星隕如雨如而也星隕而且雨故曰與雨偕也眀雨與
星隕兩變相成也洪範曰庶民惟星易曰雷雨作解(師古)
(曰解卦象辭也)是歲歲在玄枵齊分壄也夜中而星隕象庶民
中離上也雨以解過施復從上下象齊桓行伯復興周
室也周四月夏二月也日在降婁魯分壄也先是衛侯
朔奔齊衛公子黔牟立齊帥諸侯伐之天子使使救衛
(師古曰已解于上)魯公子溺顓政會齊以犯王命(師古曰溺魯大夫名也莊)
(三年溺會齊師伐衛疾其專命故貶而去族天子救衛而溺伐之故云犯王命)嚴弗能止卒從
而伐衛逐天王所立(師古曰謂放黔牟也)不義至甚而自以為功
民去其上政繇下作尤著故星隕於魯天事常象也成
帝永始二年二月癸未夜過中星隕如雨長一二丈繹
繹未至地滅(師古曰繹繹光采貎)至雞鳴止谷永對曰日月星辰
燭臨下土其有食隕之異則遐邇幽隠靡不咸睹星辰
附離于天猶庶民附離王者也王者失道綱紀廢頓下
將叛去故星叛天而隕以見其象春秋記異星隕最大
自魯嚴以來至今再見臣聞三代所以喪亡者皆繇婦
人羣小湛湎於酒(師古曰湛讀曰沈又讀曰耽其下亦同)書云乃用其婦
人之言四方之逋逃多罪是信是使(師古曰周書泰誓也言紂惑於妲己)
(而昵近亡逃罪人信用之)詩曰赫赫宗周褒姒烕之(師古曰小雅正月之詩也已解)
(于上烕音許悦反)顛覆厥德荒沈于酒(師古曰大雅抑之詩也刺王傾敗其德荒廢政)
(事而耽酒)及秦所以二世而亡者養生大奢奉終大厚方今
國家兼而有之社禝宗廟之大憂也京房易傳曰君不
任賢厥妖天雨星文公十四年七月有星孛入于北斗
董仲舒以為孛者惡氣之所生也謂之孛者言其孛孛
有所妨蔽闇亂不眀之貎也北斗大國象後齊宋魯莒
晉皆弑君(師古曰文十四年齊公子商人弑其君舍十六年宋人弑其君杵臼十八年襄仲殺惡及)
(視莒弑其君庶其宣二年晉趙穿攻靈公於桃園)劉向以為君臣亂於朝政令
虧於外則上濁三光之精五星贏縮變色逆行甚則為
孛北斗人君象孛星亂臣類簒殺之表也星傳曰魁者
貴人之牢又曰孛星見北斗中大臣諸侯有受誅者一
曰魁為齊晉夫慧星較然在北斗中天之視人顯矣(師古)
(曰視讀曰示)史之有占眀矣時君終不改寤是後宋魯莒晉
鄭陳六國咸弑其君(師古曰宋魯莒晉已解於上宣四年鄭公子歸生弑其君夷十年陳)
(夏徵舒弑其君平國)齊再弑焉(師古曰再弑者謂商人殺舍而閻職等又殺商人)中國既
亂夷狄並侵兵革從横楚乘威席勝深入諸夏(師古曰謂邲戰)
(之後)六侵伐(師古曰謂宣十二年春楚子圍鄭夏與晉師戰于邲晉師敗績十三年楚子伐宋十四年)
(楚子圍宋成二年楚師侵衛遂侵魯師于蜀成六年楚公子嬰齊帥師伐鄭)一滅國(師古曰謂宣十)
(二年楚子滅蕭)觀兵周室(師古曰已解于上)晉外滅二國(師古曰謂宣十五年晉滅)
(赤狄潞氏十六年滅赤狄甲氏也)内敗王師(師古曰謂成元年晉敗王師于貿戎是也)又連
三國之兵大敗齊師於鞌(師古曰謂成二年晉郤克會魯季孫行父衛孫良夫曹公)
(子首及齊侯戰于鞌齊師敗績鞌齊地)追亡逐北東臨海水(師古曰謂逐之三周華不)
(注又從之入自丘輿擊馬陘東至海濱也)威陵京師武折大齊皆孛星炎之
所及流至二十八年(師古曰炎音弋瞻反其下並同)星傳又曰彗星入
北斗有大戰其流入北斗中得名人(孟康曰謂得名臣也)不入失
名人宋華元賢名大夫大棘之戰華元獲於鄭(師古曰宣二年)
(宋華元帥師及鄭公子歸生戰于大棘宋師敗績獲華元大棘宋地)傳舉其效云左氏傳
曰有孛星北斗周史服曰不出七年宋齊晉之君皆將
死亂(師古曰史服周内史叔服也)劉歆以為北斗有環域四星入其
中也斗天之三辰綱紀星也宋齊晉天子方伯中國綱
紀彗所以除舊布新也斗七星故曰不出七年至十六
年宋人弑昭公(師古曰即杵臼)十八年齊人弑懿公(師古曰即商人)宣
公二年晉趙穿弑靈公昭公十七年冬有星孛于大辰
董仲舒以為大辰心也心為眀堂天子之象後王室大
亂三王分爭此其效也(師古曰三王已解于上)劉向以為星傳曰
心大星天王也其前星太子後星庶子也尾為君臣乖
離孛星加心象天子適庶將分爭也其在諸侯角亢氐
陳鄭也房心宋也後五年周景王崩王室亂大夫劉子
單子立王猛尹氏召伯毛伯立子鼂子鼂楚出也(師古曰姊)
(妹之子曰出)時楚彊宋衛陳鄭皆南附楚王猛既卒敬王即
位子鼂入王城天王居狄泉莫之敢納五年楚平王居
卒子鼂奔楚王室乃定後楚帥六國伐吴吴敗之于雞
父殺獲其君臣(師古曰昭二十三年楚薳越帥師及頓胡沈蔡陳許之師與吴師戰于雞父楚)
(師敗績胡子髠沈子逞滅獲陳大夫夏齧雞父楚地也父讀曰甫)蔡怨楚而滅沈楚怒
圍蔡吴人救之遂為柏舉之戰敗楚師屠郢都妻昭王
母鞭平王墓(師古曰沈楚之與國定四年四月蔡公孫姓帥師滅沈以沈子嘉歸秋楚為沈故圍)
(蔡冬吴興師以救之與楚戰于柏舉楚師敗績庚辰吴入郢君舍乎君室大夫舍乎大夫室妻楚王之母撻平)
(王之墓也)此皆孛彗流炎所及之效也左氏傳曰有星孛于
大辰西及漢申繻曰彗所以除舊布新也(師古曰申繻魯大夫)天
事恒象今除於火火出必布焉諸侯其有火災乎梓慎
曰往年吾見是其徵也火出而見今兹火出而章必火
入而伏其居火也久矣其與不然乎火出於夏為三月
於商為四月於周為五月夏數得天若火作其四國當
之在宋衛陳鄭乎宋大辰之虚陳太昊之虚鄭祝融之
虚(師古曰虚讀皆曰墟其下並同)皆火房也星孛及漢漢水祥也衛顓
頊之虚其星為大水水火之牡也(張晏曰水以天一為地二牡丙與午南方)
(火也子及壬北方水也又其配合)其以丙子若壬午作乎水火所以合
也若火入而伏必以壬午不過見之月眀年夏五月火
始昏見丙子風梓慎曰是謂融風火之始也(張晏曰融風立春木)
(風也火之母也火所始生也淮南子曰東北曰炎風高誘以為艮氣所生也炎風一曰融風)七日其
火作乎(張晏曰自丙子至壬午凡七日既其配合之日又火以七為紀)戊寅風甚壬午
太甚(師古曰太甚者又更甚也)宋衛陳鄭皆火劉歆以為大辰房心
尾也八月心星在西方孛從其西過心東及漢也宋大
辰虚謂宋先祖掌祀大辰星也陳太昊虚虙義木德(師古)
(曰虙讀與伏同)火所生也鄭祝融虚高辛氏火正也故皆為火
所舍衛顓頊虚星為大水營室也天星既然又四國失
政相似及為王室亂皆同哀公十三年冬十一月有星
孛于東方董仲舒劉向以為不言宿名者不加宿也(孟康)
(曰不在二十八宿之中也)以辰乘日而出亂氣蔽君眀也眀年春秋
事終一曰周之十一月夏九月日在氐出東方者軫角
亢也軫楚角亢陳鄭也或曰角亢大國象為齊晉也其
後楚滅陳(師古曰襄十七年楚公孫朝帥師滅陳也)田氏簒齊(師古曰齊平公十三年春)
(秋之傳終矣平公二十五年卒卒後七十年而康公為田和所滅)六卿分晉(師古曰晉出公八年)
(春秋之傳終矣出公十七年卒卒後八十年至靖公為韓魏趙所滅而三分其地蓋晉之衰也六卿擅權其後)
(范氏中行氏智氏滅而韓魏趙兼其土田人衆故總言六卿分晉也)此其效也劉歆以為
孛東方大辰也不言大辰旦而見與日爭光星入而彗
猶見是歲再失閏十一月實八月也日在鶉火周分野
也十四年冬有星孛在獲麟後劉歆以為不言所在官
失之也高帝三年七月有星孛於大角旬餘乃入劉向
以為是時項羽為楚王伯諸侯而漢已定三秦與羽相
距滎陽天下歸心於漢楚將滅故彗除王位也一曰項
羽阬秦卒燒宫室弑義帝亂王位故彗加之也文帝後
七年九月有星孛于西方其本直尾箕末指虚危長丈
餘及天漢十六日不見劉向以為尾宋地今楚彭城也
箕為燕又為吴越齊宿在漢中負海之國水澤地也是
時景帝新立信用鼂錯將誅正諸侯王其象先見後三
年吴楚四齊與趙七國舉兵反(師古曰四齊膠東膠西菑川濟南也)皆誅
滅云武帝建元六年六月有星孛于北方劉向以為明
年淮南王安入朝與太尉武安侯田蚡有邪謀而陳皇
后驕恣其後陳后廢而淮南王反誅八月長星出于東
方長終天三十日去占曰是為蚩尤旗見則王者征伐
四方其後兵誅四夷連數十年元狩四年四月長星又
出西北是時伐胡尤甚元封元年五月有星孛于東井
又孛于三台其後江充作亂京師紛然此明東井三台
為秦地效也宣帝地節元年正月有星孛于西方去太
白二丈所劉向以為太白為大將彗孛加之掃滅象也
眀年大將軍霍光薨後二年家夷滅成帝建始元年正
月有星孛于營室青白色長六七丈廣尺餘劉向谷永
以為營室為後宫懷姙之象彗星加之將有害懷姙絶
繼嗣者一曰後宫將受害也其後許皇后坐祝詛後宫
懷姙者廢趙皇后立妹為昭儀害两皇子上遂無嗣趙
后姊妹卒皆伏辜元延元年七月辛未有星孛于東井
踐五諸侯(孟康曰五諸侯星名)出河戍北率行軒轅太微後日六
度有餘晨出東方十三日夕見西方犯次妃長秋斗填
螽炎再貫紫宫中大火當後逹天河除於妃后之域南
逝度犯大角攝提至天市而按節徐行(服虔曰謂行遲)炎入市
中旬而後西去五十六日與蒼龍俱伏谷永對曰上古
以來大亂之極所希有也察其馳騁驟步芒炎或長或
短所歴奸犯(師古曰奸音干)内為後宫女妾之害外為諸夏叛
逆之禍劉向亦曰三代之亡攝提易方秦項之滅星孛
大角是歲趙昭儀害两皇子後五年成帝崩昭儀自殺
哀帝即位趙氏皆免官爵徙遼西哀帝亡嗣平帝即位
王莽用事追廢成帝趙皇后哀帝傅皇后皆自殺外家
丁傅皆免官爵徙合浦歸故郡平帝亡嗣莽遂簒國釐
公十六年正月戊申朔隕石于宋五是月六鶂退飛過
宋都董仲舒劉向以為象宋襄公欲行伯道將自敗之
戒也石陰類五陽數自上而隕此陰而陽行欲高反下
也石與金同類色以白為主近白祥也鶂水鳥六陰數
退飛欲進反退也其色青青祥也屬於貎之不恭天戒
若曰德薄國小勿持炕陽欲長諸侯與彊大争必受其
害襄公不寤眀年齊桓死伐齊喪(師古曰僖十七年齊桓公卒十八年宋襄)
(公以諸侯伐齊)執滕子圍曹(師古曰十九年三月宋人執滕子嬰齊秋宋人圍曹)為盂之
會與楚争盟卒為所執後得反國(師古曰二十一年春為鹿上之盟秋會于)
(盂於是楚執宋公以伐宋冬會于薄以釋之鹿上盂薄皆宋地)不悔過自責復會諸侯
伐鄭與楚戰于泓軍敗身傷為諸侯笑(師古曰二十二年夏宋公衛侯)
(許男滕子伐鄭十一月宋公及楚人戰於泓宋師敗績公傷股門官殱焉二十三年卒傷於泓故也泓水名也)
(音於宏反)左氏傳曰隕石星也鶂退飛風也宋襄公以問周
内史叔興曰是何祥也吉凶何在對曰今兹魯多大喪
眀年齊有亂(師古曰今兹謂此年)君將得諸侯而不終退而告人
曰是陰陽之事非吉凶之所生也吉凶繇人吾不敢逆
君故也是歲魯公子季友鄫季姬公孫兹皆卒(師古曰僖十六)
(年三月公子季友卒四月季姬卒七月公孫兹卒季姬魯女適鄫者也公孫兹叔孫戴伯也)眀年齊
桓死適庶亂宋襄公伐齊行伯卒為楚所敗劉歆以為
是歲歲在夀星其衝降婁(師古曰降音胡江反)降婁魯分壄也故
為魯多大喪正月日在星紀厭在玄枵玄枵齊分壄也
石山物齊大嶽後(師古曰齊姜姓也其先為堯之四嶽四嶽分掌四方諸侯)五石象
齊桓卒而五公子作亂(師古曰五公子謂無虧也元也昭也潘也商人也)故為
眀年齊有亂庶民惟星隕於宋象宋襄將得諸侯之衆
而治五公子之亂星隕而鶂退飛故為得諸侯而不終
六鴻象後六年伯業始退執於盂也民反德為亂亂則
妖災生言吉凶繇人然後陰陽衝厭受其咎齊魯之災
非君所致故曰吾不敢逆君故也京房易傳曰距諫自
彊兹謂郤行厥異鶂退飛適當黜則鶂退飛(師古曰適讀曰嫡)
惠帝三年隕石緜諸一(師古曰緜諸道也屬天水郡也)武帝征和四年
二月丁酉隕石雍二天晏亡雲聲聞四百里(師古曰雍扶風之縣)
(也晏天清也)元帝建昭元年正月戊辰隕石梁國六成帝建
始四年正月癸卯隕石槀四肥累一(孟康曰皆縣名也故屬真定師古曰)
(槀音工老反累音力追反)陽朔三年二月壬戌隕石白馬八(師古曰東郡之)
(縣名)鴻嘉二年五月癸未隕石杜衍三(師古曰南陽之縣名)元延四
年三月隕石都關二(師古曰山陽之縣名)哀帝建平元年正月丁
未隕石北地十其九月甲辰隕石虞二(師古曰梁國之縣名)平帝
元始二年六月隕石鉅鹿二自惠盡平隕石凡十一皆
有光燿雷聲成哀尤屢
前漢書卷二十七下之下
前漢書卷二十七下之下考證
五行志下之下後鄭拒王師拒監本别本俱訛岠從
宋本改正
史記推合朔在夜監本無記字宋本有從之
十二年三月庚午朔日有食之(臣召南)按僖十二年
經無朔字
在斗二十三度宋本作二十二度
後四年四月丙辰晦日有食之(臣召南)按孝文紀作
丙寅晦又七年正月辛未朔日食紀未及書又景帝
三年二月壬午晦孝經紀作壬子晦紀于四年十月
戊戌晦書食此志不書中元年九月甲戌晦紀未及
書紀于中四年十月戊午書食此志不書又後元年
七月乙巳紀但言晦不言先晦一日孝武帝建元五
年正月己巳朔及元光元年二月丙辰晦紀皆不書
七月癸未書食但不云先晦一日元朔二年二月乙
巳晦紀作三月乙亥六年十一月癸丑晦及元封四
年六月己酉朔太始元年正月乙巳晦紀皆不書孝
昭帝元鳳元年七月己亥晦紀作乙亥孝宣帝五鳳
四年四月辛丑朔紀作晦孝成帝永始元年九月丁
巳晦紀不書孝哀帝元夀二年三月壬辰晦紀作夏
四月壬辰晦紀志互異如此
前漢書卷二十七下之下考證
