前漢書卷十一
漢蘭臺令史班固撰
唐正議大夫行秘書少監琅邪縣開國子顔師古注
哀帝紀第十一
孝哀皇帝(荀悅曰諱欣之字曰喜應劭曰恭仁短折曰哀)元帝庶孫定陶恭王
子也母曰丁姬年三歲嗣立為王長好文辭法律(師古曰年)
(長而好之)元延四年入朝盡從傅相中尉(師古曰三官皆從王入朝)時成
帝少弟中山孝王亦來朝獨從傅上怪之以問定陶王
對曰令諸侯王朝得從其國二千石傅相中尉皆國二
千石故盡從之上令誦詩通習能說(師古曰說其義)他日問中
山王獨從傅在何法令不能對令誦尚書又廢(師古曰中忘之)
及賜食於前後飽起下韈係觧(師古曰食而獨在後飽及起又韈係觧也韈音)
(武伐反)成帝由此以為不能而賢定陶王數稱其材時王
祖母傅太后随王來朝私賂遺上所幸趙昭儀及帝舅
票騎將軍曲陽侯王根昭儀及根見上亡子亦欲豫自
結為長久計皆更稱定陶王(師古曰更音工衡反)勸帝以為嗣成
帝亦自美其材為加元服而遣之(師古曰為之冠)時年十七矣
明年使執金吾任宏守大鴻臚持節徵定陶王立為皇
太子謝曰臣幸得繼父守藩為諸侯王材質不足以假
充太子之宫(師古曰謙不敢言為太子故云假充若言非正宋祁曰非正新本作非如正)陛
下聖德寬仁敬承祖宗奉順神祗宜蒙福祐子孫千億
之報(師古曰大雅假樂之詩曰干禄百福子孫千億言成王宜衆宜人天所保佑求得福禄故子孫衆多)
(也十萬曰億故此謝書引以為言)臣願且得留國邸旦夕奉問起居俟
有聖嗣歸國守藩書奏天子報聞後月餘立楚孝王孫
景為定陶王奉恭王祀所以奬厲太子專為後之誼(師古)
(曰奬勸使也)語在外戚傳綏和二年三月成帝崩四月丙午
太子即皇帝位謁高廟尊皇太后曰太皇太后皇后曰
皇太后大赦天下賜宗室王子有屬者馬各一駟(師古曰有)
(屬謂親未盡尚有服者)吏民爵百戸牛酒三老孝弟力田鰥寡孤
獨帛太皇太后詔尊定陶恭王為恭皇五月丙戌立皇
后傅氏(師古曰傅晏女)詔曰春秋母以子貴尊定陶太后曰恭
皇太后丁姬曰恭皇后各置左右詹事食邑如長信宫
中宫(應劭曰成帝母王太后居長信宫李竒曰傅姬如長信丁姬如中宫也師古曰中宫皇后之宫)追
尊傅父為崇祖侯丁父為褒德侯(師古曰傳父傅太后之父丁父丁太后之)
(父)封舅丁眀為陽安侯舅子滿為平周侯追諡滿父忠
為平周懷侯皇后父晏為孔鄉侯皇太后弟侍中光禄
大夫趙欽為新成侯六月詔曰鄭聲淫而亂樂(師古曰鄭國有)
(溱洧之水男女亟於其間聚會故俗亂而樂淫)聖王所放(師古曰放弃也論語稱孔子曰放鄭聲)
其罷樂府曲陽侯根前以大司馬建社稷策益封二千
戶(師古曰王根也建議立哀帝為太子)太僕安陽侯舜輔𨗳有舊恩益封
五百戸(師古曰王舜)及丞相孔光大司空汜鄉侯何武益封
各千戶(師古曰汜音汎)詔曰河間王良喪太后三年為宗室儀
表(師古曰儀表者言為禮儀之表率)益封萬戸又曰制節謹度以防奢
淫為政所先百王不易之道也(師古曰言為常法不可改易)諸侯王
列侯公主吏二千石及豪富民多畜奴婢田宅亡限與
民争利百姓失職重困不足(師古曰失職失其常分也重音直用反)其議
限列(師古曰令條列而為限禁)有司條奏諸王列侯得名田國中列
侯在長安及公王名田縣道關内侯吏民名田皆無得
過三十頃(如淳曰名田國中者自其所食國中也既收其租稅又自得有私田三十頃名田縣道者)
(令甲諸侯在國名田他縣罰金二兩今列侯有不之國者雖遥食其國租稅復自得田於他縣道公主亦如之)
(不得過三十頃)諸侯王奴婢二百人列侯公主百人關内侯吏
民三十人年六十以上十歲以下不在數中賈人皆不
得名田為吏(如淳曰市井子孫不得為吏見食貨志)犯者以律論諸名田
畜奴婢過品皆沒入縣官齊三服官諸官織綺繡難成
害女紅之物皆止無作輸(如淳曰紅亦工也其所作已成未成皆止無復作皆輸所)
(近官府也師古曰如說非也謂未成者不作已成者不輸耳)除任子令及誹謗詆欺
法(應劭曰任子令者漢儀注吏二千石以上視事滿三年得任同産若子一人為郎不以德選故除之師古)
(曰任者保也詆誣也音丁禮反)掖庭宫人年三十以下出嫁之官奴婢
五十以上免為庶人禁郡國無得獻名獸益吏三百石
以下奉(師古曰奉音扶用反)察吏殘賊酷虐者以時退有司無得
舉赦前往事前博士弟子父母死予寧三年(師古曰寧謂處家持)
(喪服宋祁曰前博士一本無前字)秋曲陽侯王根成都侯王況皆有罪
根就國況免為庶人歸故郡詔曰朕承宗廟之重戰戰
兢兢懼失天心間者日月亡光五星失行郡國比比地
動(師古曰比比猶言頻頻也)廼者河南潁川郡水出流殺人民敗壞
廬舍朕之不德民反蒙辜朕甚懼焉已遣光禄大夫循
行舉籍(師古曰舉其名籍也行音下更反)賜死者棺錢人三千(師古曰賜錢三)
(千以充棺)其令水所傷縣邑及他郡國災害什四以上民貲
不滿十萬皆無出今年租賦(師古曰什四謂什分損四)
建平元年春正月赦天下侍中騎都尉新成侯趙欽成
陽侯趙訢皆有罪免為庶人徙遼西(師古曰訢欽皆趙昭儀之兄)太
皇太后詔外家王氏田非冢塋皆以賦貧民(師古曰塋冢域也賦)
(給與也塋音營)二月詔曰蓋聞聖王之治以得賢為首其與大
司馬列侯將軍中二千石州牧守相舉孝弟惇厚能直
言通政事延于側陋可親民者各一人(師古曰言有孝弟惇厚直言通)
(政事之人雖在側陋可延致而任者皆令舉之劉攽曰此詔亦是下丞相大司空者)三月賜諸
侯王公主列侯丞相將軍中二千石中都官郎吏金錢
帛各有差冬中山孝王太后媛(師古曰馮奉世之女也媛音爰)弟宜鄉
侯馮參有罪皆自殺
二年春三月罷大司空復御史大夫(師古曰復音扶目反此下亦同)夏
四月詔曰漢家之制推親親以顯尊尊(師古曰天子之至親當極尊號)
定陶恭皇之號不宜復稱定陶尊恭皇太后曰帝太太
后稱永信宫恭皇后曰帝太后稱中安宫立恭皇廟于
京師赦天下徒罷州牧復刺史六月庚申帝太后丁氏
崩上曰朕聞夫婦一體詩云榖則異室死則同穴(師古曰詩)
(王風大車之篇也榖生也穴冢壙也)昔季武子成寑杜氏之殯在西階下
請合葬而許之(師古曰季武子魯大夫季孫宿也成寑新為寑室也事見禮記檀弓)附葬
之禮自周興焉(師古曰禮記稱孔子曰合葬非古也自周公以來未之有改也)郁郁乎
文哉吾從周(師古曰論語稱孔子曰周監於二代郁郁乎文哉吾從周言周觀視夏殷之禮而損)
(益之典文大備吾從周禮也郁郁文章貌)孝子事亡如事存帝太后宜起陵
恭皇之園遂葬定陶發陳留濟隂近郡國五萬人穿復
土(師古曰為冢壙也復音扶目反)待詔夏賀良等言赤精子之䜟(應劭曰諸)
(以材技徵召未有正官故曰待詔夏姓也賀良名也高祖感赤龍而生自謂赤帝之精良等因是作此讖文)
漢家歴運中衰當再受命宜改元易號詔曰漢興二百
載歴數開元皇天降非材之佑(應劭曰哀帝自言不才天降之估)漢國
再獲受命之符朕之不德曷敢不通夫基事之元命必
與天下自新(師古曰基始也元大也始為大事之命謂改制度也又曰更受天之大命)其大
赦天下以建平二年為太初元年號曰陳聖劉太平皇
帝(李斐曰陳道也言得神道聖者劉也如淳曰陳舜後王莽陳之後謬語以眀莽當篡立而不知韋昭曰敷)
(陳聖劉之德也師古曰如韋二說是也宋祁曰予按王莽𫝊以䜟文觧釋當作太初元將元年後人不曉四)
(字為號輙削去元將二字非是後得唐本元將字果存)漏刻以百二十為度(師古曰舊)
(漏晝夜共百刻今增其二十此本齊人廿忠可所造今賀良等重言遂施行之事見李尋傳)七月以
渭城西北原上永陵亭部為初陵勿徙郡國民使得自
安八月詔曰待詔夏賀良等建言改元易號增益漏刻
可以永安國家朕過聽賀良等言(師古曰過誤也)冀為海内獲
福卒亡嘉應皆違經背古不合時宜六月甲子制書非
赦令也皆蠲除之(如淳曰悔前赦令不蒙其福故收令還之臣瓉曰改元易號大赦天下以)
(求延祚而不蒙福哀帝悔之故更下制書諸非赦罪事皆除之謂改制易號令皆復故也師古曰如釋非也瓉)
(說是矣非赦令也猶言自非赦令耳也語終辭也而讀者不曉輙改也為他字失本文也)賀良等反
道惑衆下有司皆伏辜丞相博御史大夫玄孔鄊侯晏
有罪(師古曰博朱博玄趙玄晏傅晏)博自殺玄减死二等論晏削戶四
分之一語在博傳
三年春正月立廣德夷王弟廣漢為廣平王癸卯帝太
太后所居桂宫正殿火三月己酉丞相當薨(師古曰平當)有
星孛于河鼓夏六月立魯頃王子郚鄉侯閔為王(蘇林曰郚)
(音魚縣名也屬東海師古曰又音吾)冬十一月壬子復甘泉泰畤汾隂后
土祠罷南北郊東平王雲雲后謁安成恭侯夫人放(文穎)
(曰恭侯王崇王太后弟)皆有罪雲自殺謁放弃市
四年春大旱關東民傳行西王母籌(師古曰西王母元后夀考之象行籌)
(又言執國家籌策行於天下)經歴郡國西入關至京師民又會聚祠
西王母或夜持火上屋(李竒曰皆隂為陽之象)擊鼓號呼相驚恐
(師古曰呼音火故反)二月封帝太太后從弟侍中傅商為汝昌侯
太后同母弟子侍中鄭業為陽信侯三月侍中駙馬都
尉董賢光禄大夫息夫躬南陽太守孫寵皆以告東平
王封列侯語在賢傳夏五月賜中二千石至六百石及
天下男子爵六月尊帝太太后為皇太太后秋八月恭
皇園北門災冬詔將軍中二千石舉民兵法有大慮者
(師古曰慮謂謀策思慮宋祁曰民疑當作明)
元夀元年春正月辛丑朔日有蝕之詔曰朕獲保宗廟
不眀不敏宿夜憂勞未皇寧息(師古曰皇暇也)惟隂陽不調元
元不贍(師古曰贍足也)未睹厥咎婁敕公卿庶幾有望(師古曰望其厲)
(精為治婁古屢字)至今有司執法未得其中(師古曰中音竹仲反)或上暴
虐假埶獲名温良寬柔䧟於亡滅是故殘賊彌長和睦
日衰百姓愁怨靡所錯躬(師古曰錯置也音千故反)廼正月朔日有
蝕之厥咎不遠在余一人公卿大夫其各悉心勉帥百
寮(師古曰悉盡也寮官也)敦任仁人黜遠殘賊(師古曰敦厚也遠音于萬反)期
於安民陳朕之過失無有所諱其與將軍列侯中二千
石舉賢良方正能直言者各一人大赦天下丁巳皇太
太后傅氏崩三月丞相嘉有罪下獄死(師古曰王嘉)秋九月
大司馬栗騎將軍丁眀免孝元廟殿門銅龜蛇鋪首鳴
(如淳曰門鋪首作龜蛇之形而嗚呼也師古曰門之鋪首所以銜環者也鋪音普胡反)
二年春正月匈奴單于烏孫大昆彌來朝二月歸國單
于不說(師古曰說讀曰悦)語在匈奴傳夏四月壬辰晦日有蝕
之五月正三公官分職大司馬衛將軍董賢為大司馬
丞相孔光為大司徒御史大夫彭宣為大司空封長平
侯正司直司隸造司寇職(師古曰司直司隸漢舊冇之但改正其職掌而司寇舊無)
(今特創置故云造也宋祁曰南本職字上有官字)事未定六月戊午帝崩于未
央宫(臣瓚曰帝年二十即位即位六年夀二十五師古曰即位明年乃改元夀二十六)秋九月
壬寅葬義陵(臣瓚曰自崩至葬凡百五日義陵在扶風去長安四十六里)
贊曰孝哀自為藩王及充太子之宫文辭博敏幼有令
聞(師古曰博廣也敏疾也令善也聞名也)睹孝成世禄去王室權柄外移
是故臨朝婁誅大臣欲彊主威以則武宣(師古曰則法也)雅性
不好聲色時覽卞射武戲(應劭曰卞射皮卞而射也蘇林曰手摶為卞角力為武戲)
(也晉灼曰甘延夀傳試卞為期門師古曰蘇晉二說是)即位痿痺(蘇林曰痿音萎枯之萎如淳曰)
(痿音&KR2799;踒之踒弩病兩足不能相過曰痿師古曰痿亦痺病也音人佳反痺音必寐反&KR2799;踒者弩名事見晉令)
(&KR2799;音煩踒音蕤)末年&KR1051;劇(師古曰&KR1051;漸也)饗國不永哀哉(師古曰永長也)
前漢書卷十一
前漢書卷十一考證
哀帝紀使執金吾任宏守大鴻臚持節徵定陶王胡
三省曰大鴻臚掌諸侯故任宏守大鴻臚以迎定陶
王守者權守也
待詔夏賀良等言赤精子之䜟(臣召南)按䜟字始見
於此高祖以斬白蛇旗幟上赤然張蒼謂漢本水德
公孫臣非之至武帝時猶謂以土德王未有言火德
者也赤精子之說亦起于此張平子謂䜟起哀平之
間信哉
號曰陳聖劉太平皇帝注如韋二說是也胡三省曰
韋說不詭于正如說則近于巫顔以二說為是將安
從乎
又注宋祁曰予按王莽𫝊以䜟文解釋當作太初元
將元年云云(臣召南)按宋說是也太初是武帝年
號此時何至重紀蓋惑于術士之說創立四字年號
以示更新其後雖不施行然後世四字年號遂起于
此
二年監本作元夀二年(臣照)按帝紀從無此例凡年
號于元年特書二年以後即蒙前文未有再書者元
夀二字眀係衍文今删去
前漢書卷十一考證
