前漢書卷七十
漢蘭臺令史班固撰
唐正議大夫行祕書少監琅邪縣開國子顔師古注
傅常鄭甘陳叚傳第四十
傅介子北地人也(師古曰趙充國傳贊云義渠公孫賀傅介子然則介子北地義渠人也)
以從軍為官先是龜兹樓蘭皆嘗殺漢使者(服虔曰龜兹音丘慈)
語在西域傳至元鳳中介子以駿馬監求使大宛因詔
令責樓蘭龜兹國介子至樓蘭責其王教匈奴遮殺漢
使大兵方至王苟不教匈奴匈奴使過至諸國何為不
言王謝服言匈奴使屬過(師古曰屬近也近始過去屬音之欲反)當至烏
孫道過龜兹介子至龜兹復責其王王亦服罪介子從
大宛還到龜兹龜兹言匈奴使從烏孫還在此介子因
率其吏士共誅斬匈奴使者還奏事詔拜介子為中郎
遷平樂監介子謂大將軍霍光曰樓蘭龜兹數反復而
不誅無所懲艾(師古曰艾讀曰乂)介子過龜兹時其王近就人
易得也(師古曰附近而親就言不相猜阻也)願往刺之以威示諸國大將
軍曰龜兹道遠且驗之於樓蘭於是白遣之介子與士
卒俱齎金幣揚言以賜外國為名至樓蘭樓蘭王意不
親介子介子陽引去至其西界使譯謂曰漢使者持黃
金錦繡行賜諸國(師古曰徧往賜之)王不来受我去之西國矣
即出金幣以示譯譯還報王王貪漢物来見使者介子
與坐飲陳物示之飲酒皆醉介子謂王曰天子使我私
報王(師古曰謂密有所諭)王起隨介子入帳中屏語(師古曰屏人而獨共語也)
壯士二人從後刺之刃交胸立死其貴人左右皆𣪚走
介子告諭以王負漢罪天子遣我来誅王當更立前太
子質在漢者漢兵方至毋敢動動滅國矣遂持王首還
詣闕公卿將軍議者咸嘉其功上廼下詔曰樓蘭王安
歸常為匈奴間候遮漢使者(師古曰言為匈奴之間而候伺)發兵殺略
衛司馬安樂光禄大夫忠期門郎遂成等三輩及安息
大宛使盗取節印獻物(晉灼曰此安息大宛遠遣使獻漢而楼蘭王使人盗取所獻之)
(物也師古曰節及印漢使者所賫也獻物大宛等使所獻也楼蘭既殺漢使又殺諸國使者)甚逆天
理平樂監傅介子持節使誅斬樓蘭王安歸首縣之北
闕以直報怨(師古曰論語載孔子言曰以直報怨以德報德言怨於我者則直道以報之故詔引)
(之也)不煩師衆其封介子為義陽侯食邑七百戸士刺王
者皆補侍郎介子薨子敞有罪不得嗣國除元始中繼
功臣世復封介子曾孫長為義陽侯王莽敗廼絶
常惠太原人也少時家貧自奮應募隨栘中監蘇武使
匈奴(師古曰栘中廐名也音移觧在昭紀宋祁曰蘇林曰栘音移如淳曰移爾雅唐棣栘也栘園之中)
(有馬廐也釋文唐棣栘郭璞注云似白楊江東呼為栘音以支反姚本改作移)并見拘留十餘
年昭帝時廼還漢嘉其勤勞拜為光禄大夫是時烏孫
公主上書言匈奴發騎田車師(師古曰車師西域國名也)車師與匈
奴為一共侵烏孫唯天子救之漢養士馬議欲擊匈奴
會昭帝崩宣帝初卽位本始二年遣惠使烏孫公主及
昆彌皆遣使因惠言匈奴連發大兵擊烏孫取車延惡
師地收其人民去使使脅求公主(師古曰脅謂以威廹之也)欲隔絶
漢昆彌願發國半精兵自給人馬五萬騎盡力擊匈奴
唯天子出兵以救公主昆彌於是漢大發十五萬騎五
將軍分道出(師古曰祁連將軍田廣明蒲類將軍趙充國武牙將軍田順度遼將軍范明友前將)
(軍韓增)語在匈奴傳以惠為校尉持節護烏孫兵昆彌自
將翖侯以下五萬餘騎(師古曰翖即翕字也翖侯烏孫官號也)從西方入
至右谷蠡庭(師古曰谷音鹿蠡音黎)獲單于父行及嫂居次(晉灼曰匃)
(奴女號若言公主也師古曰行音胡浪反)名王騎將以下三萬九千人得馬
牛驢驘橐佗五萬餘匹羊六十餘萬頭烏孫皆自取鹵
獲惠從吏卒十餘人隨昆彌還未至烏孫烏孫人盗惠
印綬節惠還自以當誅(師古曰謂失印綬及節為辱命)時漢五將皆無
功天子以惠奉使克獲遂封惠為長羅侯復遣惠持金
幣還賜烏孫貴人有功者惠因奏請龜兹國嘗殺校尉
頼丹未伏誅請便道擊之宣帝不許大將軍霍光風惠
以便宜從事(師古曰言至前所專命而行也風讀曰諷)惠與吏士五百人俱
至烏孫還過發西國兵二萬人令副使發龜兹東國二
萬人烏孫兵七千人從三面攻龜兹兵未合先遣人責
其王以前殺漢使狀王謝曰廼我先王時為貴人姑翼
所誤耳我無罪惠曰即如此縛姑翼来吾置王(師古曰置猶放)
(宋祁曰注文放字下疑有也字)王執姑翼詣惠惠斬之而還後代蘇
武為典屬國眀習外國事勤勞數有功甘露中後將軍
趙充國薨天子遂以惠為右將軍典屬國如故宣帝崩
惠事元帝三歲薨諡曰壯武侯傳國至曾孫建武中廼
絶
鄭吉會稽人也以卒伍從軍數出西域由是為郎吉為
人彊執習外國事(師古曰彊力而有執志者)自張騫通西域李廣利
征伐之後初置校尉屯田渠黎至宣帝時吉以侍郎田
渠黎積榖因發諸國兵攻破車師遷衛司馬使護鄯善
以西南道(師古曰鄯音善)神爵中匈奴乖亂日逐王先賢撣欲
降漢(師古曰撣音纏)使人與吉相聞吉發渠黎龜兹諸國五萬
人迎日逐王口萬二千人小王將十二人隨吉至河曲
頗有亡者吉追斬之遂將詣亰師漢封日逐王為歸德
侯吉既破車師降日逐威震西域遂并護車師以西北
道故號都護(師古曰並護南北二道故謂之都都猶大也總也)都護之置自吉
始焉上嘉其功效廼下詔曰都護西域騎都尉鄭吉拊
循外蠻宣明威信(師古曰禮云東夷北狄西戎南蠻然夷蠻戎狄亦四方之總稱耳故史傳)
(又云百蠻也)迎匈奴單于從兄日逐王衆擊破車師兜訾城
(師古曰訾音子移反)功效茂著其封吉為安遠侯食邑千戸吉於
是中西域而立莫府(師古曰中西域者言最處諸國之中近遠均也中音竹仲反)治
烏壘城鎮撫諸國誅伐懷集之漢之號令班西域矣(師古)
(曰班布也)始自張騫而成於鄭吉語在西域傳吉薨諡曰繆
侯子光嗣薨無子國除元始中錄功臣不以罪絶者封
吉曾孫永為安遠侯
甘延壽字君况北地郁郅人也少以良家子善騎射為
羽林投石拔距絶於等倫(應劭曰投石以石投人也拔距即下超踰羽林亭樓是也)
(張晏曰范蠡兵法飛石重十二斤為機發行三百步延壽有力能以手投之拔距超距也師古曰投石應說是)
(也拔距者有人連坐相把據地距以為堅而能拔取之皆言其有手掣之力超踰亭樓又言其趫捷耳非拔距)
(也今人猶有拔爪之戲盖拔距之遺法宋祁曰注文堅字疑作掔字掣字疑作擥字)嘗超踰羽
林亭樓由是遷為郎試弁為期門(孟康曰弁手搏宋祁曰注末當有也字)
以材力愛幸稍遷至遼東太守免官車騎將軍許嘉薦
延壽為郎中諫大夫使西域都護騎都尉與副校尉陳
湯共誅斬郅支單于封義成侯薨諡曰壯侯傳國至曾
孫王莽敗廼絶
陳湯字子公山陽瑕丘人也少好書博逹善屬文(師古曰屬)
(音之欲反)家貧匄貣無節不為州里所稱(師古曰匄乞也貣音吐得反)西
至長安求官得太官獻食丞數歲富平侯張勃與湯交
高其能初元二年元帝詔列侯舉茂材勃舉湯湯待遷
父死不犇喪(師古曰犇古奔字)司隸奏湯無循行(宋祁曰循疑作脩)勃
選舉故不以實坐削戸二百會薨因賜諡曰繆侯(師古曰以)
(其繆舉人也)湯下獄論後復以薦為郎數求使外國久之遷
西域副校尉與甘延壽俱出先是宣帝時匈奴乖亂五
單于爭立呼韓邪單于與郅支單于俱遣子入侍漢兩
受之後呼韓邪單于身入稱臣朝見郅支以為呼韓邪
破弱降漢不能自還即西收右地會漢發兵送呼韓邪
單于郅支由是遂西破呼偈堅昆丁令(服虔曰呼偈小國名在匈奴北)
(師古曰偈起厲反令與零同宋祁曰偈字下當添音字)兼三國而都之怨漢擁護
呼韓邪而不助己困辱漢使者江廼始等初元四年遣
使奉獻因求侍子願為内附漢議遣衛司馬谷吉送之
御史大夫貢禹博士匡衡以為春秋之義許夷狄者不
壹而足(師古曰言節制之不皆稱其所求也)今郅支單于鄉化未醇(師古曰鄉)
(讀曰嚮不雜曰醇醇壹也厚也)所在絶遠宜令使者送其子至塞而還
吉上書言中國與夷狄有羈縻不絶之義今既養全其
子十年德澤甚厚空絶而不送近從塞還示弃捐不畜
(師古曰畜謂愛養也)使無鄉從之心(師古曰鄉讀曰嚮嚮從謂向化而從命也)弃前恩
立後怨不便議者見前江廼始無應敵之數知勇俱困
以致恥辱即豫為臣憂臣幸得建彊漢之節承聖眀之
詔宣諭厚恩不宜敢桀(師古曰言郅支畏威當不敢桀黠也)若懷禽獸加
無道於臣則單于長嬰大罪(師古曰嬰猶帶也宋祁曰禽獸字下疑有心字長)
(嬰大罪罪字疑作漢)必遁逃遠舍不敢近邊(師古曰舍止也)沒一使以安
百姓國之計臣之願也願送至庭(師古曰單于庭)上以示朝者
禹復爭以為吉往必為國取悔生事不可許右將軍馮
奉世以為可遣上許焉既至郅支單于怒竟殺吉等自
知負漢又聞呼韓邪益彊遂西奔康居康居王以女妻
郅支郅支亦以女予康居王康居甚尊敬郅支欲倚其
威以脅諸國(師古曰倚音於綺反)郅支數借兵擊烏孫深入至赤
谷城殺略民人敺畜産(師古曰敺與驅同下皆類此)烏孫不敢追西
邊空虛不居者且千里郅支單于自以大國威名尊重
又乘勝驕不為康居王禮怒殺康居王女及貴人人民
數百或支觧投都頼水中(師古曰支觧謂觧截其四支也都頼郅支水名)發民
作城日作五百人二歲廼已又遣使責闔蘇大宛諸國
歲遺(師古曰胡廣云康居北可一千里有國名奄蔡一名闔蘇然則闔蘇即奄蔡也歲遺者年常所獻遺)
(之物遺弋季反宋祁曰弋季字上當有音字)不敢不予漢遣使三輩至康居
求谷吉等死(師古曰死尸也)郅支困辱使者不肯奉詔而因都
護上書言居困戹願歸計彊漢遣子入侍(師古曰故為此言以調戲)
(也歸計謂歸附而受計策也)其驕嫚如此建昭三年湯與延壽出西
域湯為人沈勇有大慮多策謀喜竒功(師古曰喜音許吏反)每過
城邑山川常登望既領外國與延壽謀曰夷狄畏服大
種其天性也西域本屬匈奴今郅支單于威名遠聞侵
陵烏孫大宛常為康居畫計欲降服之如得此二國北
擊伊列西取安息南排月氏山離烏弋數年之間城郭
諸國危矣(服虔曰山離烏弋不在三十六國中去中國二萬里師古曰謂西域國為城郭者言不隨)
(畜牧遷徙以别於匈奴也)且其人剽悍(師古曰剽輕也悍勇也剽音頻妙反又音匹妙反悍音胡)
(幹反)好戰伐數取勝久畜之必為西域患郅支單于雖所
在絶遠蠻夷無金城強弩之守如發屯田吏士敺從烏
孫衆兵(師古曰驅帥之令隨從也)直指其城下彼亡則無所之守則
不足自保(師古曰之往保安也)千載之功可一朝而成也延壽亦
以為然欲奏請之湯曰國家與公卿議大策非凡所見
事必不從(師古曰言凡庸之人不能遠見故壊其事也宋祁曰注文中壊字上疑有破字)延
壽猶與不聽(師古曰與讀曰豫)會其久病湯獨矯制發城郭諸
國兵車師戊巳校尉屯田吏士延壽聞之驚起欲止焉
湯怒按劒叱延壽曰大衆已集會豎子欲沮衆邪(師古曰沮)
(止也壊也音才汝反)延壽遂從之部勒行陳益置揚威白虎合騎
之校(張晏曰西域陳法之名也師古曰張說非也一校則别為一部軍故稱校耳湯特新置此等諸校名)
(以為威聲也)漢兵胡兵合四萬餘人延壽湯上疏自劾奏矯
制陳言兵狀即日引軍分行别為六校其三校從南道
踰葱領徑大宛其三校都護自將發温宿國從北道入
赤谷過烏孫涉康居界至闐池西而康居副王抱闐將
數千騎宼赤谷城東(文穎曰闐音填)殺略大昆彌千餘人敺畜
産甚多從後與漢軍相及頗宼盗後重(師古曰重謂輜重也音直用反)
湯縱胡兵擊之殺四百六十人得其所略民四百七十
人還付大昆彌其馬牛羊以給軍食又捕得抱闐貴人
伊奴毒入康居東界令軍不得為宼(師古曰勿抄掠)閒呼其貴
人屠墨見之(師古曰閒謂密呼也)諭以威信與飲盟遣去徑引行
未至單于城可六十里止營復捕得康居貴人貝色子
男開牟以為導貝色子即屠墨母之弟(師古曰母之弟即謂舅者)皆
怨單于由是具知郅支情明日引行未至城三十里止
營單于遣使問漢兵何以來應曰單于上書言居困阸
願歸計彊漢身入朝見天子哀閔單于棄大國屈意康
居故使都護將軍来迎單于妻子恐左右驚動故未敢
至城下使數往来相荅報延壽湯因讓之(師古曰讓責也)我為
單于遠来而至今無名王大人見將軍受事者(師古曰名王諸)
(王之貴者受事受教命而供事也)何單于忽大計失客主之禮也(師古曰怱)
(忘也)兵來道遠人畜罷極食度且盡(師古曰罷讀曰疲度音大各反)恐無
以自還願單于與大臣審計策明日前至郅支城都頼
水上離城三里止營傅陳(師古曰傅讀曰敷敷布也)望見單于城上
立五采幡織(師古曰織讀曰幟音式志反)數百人披甲乘城(師古曰乘謂登)
(之備守也)又出百餘騎往來馳城下步兵百餘人夾門魚鱗
陳(師古曰言其相接次形若魚鱗)講習用兵城上人更招漢軍曰鬭來
(師古曰更互也音工行反)百餘騎馳赴營營皆張弩持滿指之騎引
却頗遣吏士射城門騎步兵騎步兵皆入延壽湯令軍
聞鼓音皆薄城下(師古曰薄廹也)四面圍城各有所守穿&KR2238;塞
門戸鹵楯為前戟弩為後卬射城中樓上人(師古曰卬讀曰仰)
樓上人下走土城外有重木城從木城中射頗殺傷外
人外人發薪燒木城夜數百騎欲出外迎射殺之(宋祁曰)
(出外下疑有人字)初單于聞漢兵至欲去疑康居怨已為漢内
應又聞烏孫諸國兵皆發自以無所之(師古曰之往也)郅支已
出復還曰不如堅守漢兵遠來不能久攻單于乃被甲
在樓上諸閼氏夫人數十皆以弓射外人外人射中單
于鼻諸夫人頗死單于下騎傳戰大内(師古曰下騎謂下樓而騎馬也)
(傳戰轉戰也大内單于之内室也言且戰且行而入内室)夜過半木城穿中人郤入
土城乘城呼(師古曰乘登也呼音火故反次下亦同)時康居兵萬餘騎分
為十餘處四面環城亦相與應和(師古曰環繞也音患和胡卧反)夜數
犇營不利輒郤(師古曰犇古奔字)平明四面火起吏士喜大呼
乘之(師古曰乘逐也)鉦鼓聲動地康居兵引郤漢兵四面推鹵
楯並入土城中單于男女百餘人走入大内漢兵縱火
吏士爭入單于被創死軍候假丞杜勲斬單于首得漢
使節二及谷吉等所齎帛書諸鹵獲以畀得者(師古曰畀予也)
(各以與所得人畀音必寐反)凡斬閼氏太子名王以下千五百一十
八級生虜百四十五人降虜千餘人賦予城郭諸國所
發十五王(師古曰賦謂班予之也所發十五王謂所發諸國之兵共圍郅支王者也)於是延
壽湯上疏曰臣聞天下之大義當混為一(師古曰混同也音胡本反)
昔有唐虞今有彊漢匈奴呼韓邪單于已稱北藩唯郅
支單于叛逆未伏其辜大夏之西以為彊漢不能臣也
(師古曰謂漢為不能使郅支臣服也)郅支單于慘毒行於民大惡通於天
臣延壽臣湯將義兵行天誅頼陛下神靈陰陽並應天
氣精明陷陳克敵斬郅支首及名王以下宜縣頭槀街
蠻夷邸間(晉灼曰黃圖在長安城門内師古曰槀街街名蠻夷邸在此街也邸若今鴻臚客館也崔)
(浩以為槀當為橐橐街即銅駝街也此說失之銅駝街在雒陽西京無也)以示萬里明犯彊
漢者雖遠必誅事下有司丞相匡衡御史大夫繁延壽
(師古曰繁音蒲胡反)以為郅支及名王首更歴諸國蠻夷莫不聞
知(師古曰更音工衡反)月令春掩骼埋胔之時(應劭曰禽獸之骨曰骼骼大也鳥鼠)
(之骨曰胔胔可惡也臣瓉曰枯骨曰骼有肉曰胔師古曰瓚說是也骼音工客反胔音才賜反)宜勿縣
車騎將軍許嘉右將軍王商以為春秋夾谷之會優施
笑君孔子誅之(師古曰夾谷地名即祝其也定十年公會齊侯於夾谷孔子攝相事齊侯奏宫)
(中之樂俳優侏儒戲於前孔子歴階而上曰匹失侮諸侯者罪應誅於是斬侏儒首足異處齊侯懼有慙色施)
(者優人之名夾音頰)方盛夏首足異門而出宜縣十日廼埋之有
詔將軍議是初中書令石顯嘗欲以姊妻延夀延壽不
取及丞相御史亦惡其矯制皆不與湯(師古曰與猶許也)湯素
貪所鹵獲財物入塞多不法(師古曰不法者私自取之不依軍法)司隸校
尉移書道上繫吏士按騐之湯上疏言臣與吏士共誅
郅支單于幸得禽滅萬里振旅(師古曰師入曰振旅振整也旅衆也)宜有
使者迎勞道路(師古曰勞音力到反)今司隸反逆收繫按驗是為
郅支報讐也上立出吏士令縣道具酒食以過軍旣至
論功石顯匡衡以為延壽湯擅興師矯制幸得不誅如
復加爵土則後奉使者爭欲乘危徼幸生事於蠻夷(師古)
(曰如若也)為國招難漸不可開元帝内嘉延壽湯功而重違
衡顯之議(師古曰重難也)議久不决故宗正劉向上疏曰郅支
單于囚殺使者吏士以百數事暴揚外國傷威毁重羣
臣皆閔焉(師古曰閔病也)陛下赫然欲誅之意未嘗有忘西域
都護延壽副校尉湯承聖指倚神靈總百蠻之君㩜城
郭之兵(師古曰㩜總持之也其字從手)出百死入絶域遂蹈康居屠五
重城搴歙侯之旗(師古曰搴拔也音騫)斬郅支之首縣旌萬里之
外揚威昆山之西掃谷吉之恥立昭眀之功萬夷慴伏
莫不懼震(師古曰慴恐也音之涉反)呼韓邪單于見郅支己誅且喜
且懼鄉風馳義稽首來賓(師古曰馳義慕義馳驅而來也鄉讀曰嚮)願守北
藩累世稱臣立千載之功建萬世之安羣臣之勳莫大
焉昔周大夫方叔吉甫為宣王誅獫狁而百蠻從其詩
曰嘽嘽焞焞如霆如雷顯允方叔征伐獫狁蠻荆來威
(師古曰小雅采芑之詩也嘽嘽衆也焞焞盛也言車徒既衆且盛有如雷霆故能克定獫狁而令荆土之蠻亦)
(畏威而來也嘽他丹反焞他回反)易曰有嘉折首獲匪其醜(師古曰離上九爻辭)
(也嘉善也醜類也言王者出征克勝斬首多獲非類故以為善)言美誅首惡之人而諸
不順者皆來從也今延壽湯所誅震雖易之折首詩之
雷霆不能及也論大功者不錄小過舉大美者不疵細
瑕司馬法曰軍賞不踰月欲民速得為善之利也盖急
武功重用人也吉甫之歸周厚賜之其詩曰吉甫宴喜
旣多受祉來歸自鎬我行永久(師古曰小雅六月之詩也鎬地名非豐鎬之鎬)
(此鎬及方皆在周之北時獫狁侵鎬及方至於涇陽吉甫薄伐自鎬而還王以燕禮樂之多受福賜以其行役)
(有功日月長久故也)千里之鎬猶以為遠况萬里之外其勤至矣
延壽湯旣未獲受祉之報反屈捐命之功久挫於刀筆
之前(師古曰捐棄其軀命言無所頋也挫屈折也刀筆謂吏也)非所以勸有功厲戎
士也昔齊桓公前有尊周之功(師古曰謂伐椘責苞茅及會王太子于首止)
後有滅項之罪(師古曰項國名也春秋僖十七年夏滅項公羊傳曰齊滅之也不言齊為桓公)
(諱也桓常有繼絶存亡之功故君子為之諱)君子以功覆過而為之諱行事
(師古曰行事謂滅項之事也劉攽曰諱行事非辭也諱以上為句行事者言已行之事舊例成法也漢世人)
(作文言行事成事者意皆同)貳師將軍李廣利捐五萬之師靡億萬
之費經四年之勞(師古曰靡𣪚也音縻)而厪獲駿馬三十匹(師古曰厪)
(與僅同僅少也)雖斬宛王母鼓之首(師古曰西域傳作母寡而此云母鼓鼓寡聲相近盖)
(戎狄之言不甚諦也)猶不足以復費(師古曰復償也音扶目反)其私罪惡甚多
孝武以為萬里征伐不錄其過遂封拜兩侯三卿二千
石百有餘人今康居國彊於大宛郅支之號重於宛王
殺使者罪甚於留馬而延壽湯不煩漢士不費斗糧比
於貳師功德百之(師古曰百倍勝之)且常惠隨欲擊之烏孫鄭
吉迎自來之日逐猶皆裂土受爵故言威武勤勞則大
於方叔吉甫列功覆過則優於齊桓貳師近事之功則
高於安遠長羅(師古曰安遠侯鄭吉長羅侯常惠也)而大功未著小惡數
布臣竊痛之宜以時觧縣通籍(孟康曰縣罪未竟也如言縣罰也通籍不禁止)
(令得出入也)除過勿治尊寵爵位以勸有功於是天子下詔
曰匈奴郅支單于背畔禮義留殺漢使者吏士甚逆道
理朕豈忘之哉所以優游而不征者重動師衆勞將率
(師古曰重難也)故𨼆忍而未有云也今延壽湯睹便宜乘時利
結城郭諸國擅興師矯制而征之頼天地宗廟之靈誅
討郅支單于斬獲其首及閼氏貴人名王以下千數雖
踰義干法(師古曰干犯也)内不煩一夫之役不開府庫之蔵因
敵之糧以贍軍用立功萬里之外威震百蠻名顯四海
為國除殘兵革之原息邊竟得以安(師古曰竟讀曰境)然猶不
免死亡之患罪當在於奉憲朕甚閔之其赦延壽湯罪
勿治詔公卿議封焉議者皆以為宜如軍法捕斬單于
令匡衡石顯以為郅支本亡逃失國竊號絶域非真單
于元帝取安遠侯鄭吉故事封千戸衡顯復爭廼封延
壽為義成侯賜湯爵關内侯食邑各三百戸加賜黃金
百斤告上帝宗廟大赦天下拜延壽為長水校尉湯為
射聲校尉延壽遷城門校尉護軍都尉薨於官成帝初
即位丞相衡復奏湯以吏二千石奉使顓命蠻夷中(師古)
(曰顓與專同)不正身以先下而盗所收康居財物戒官屬曰
絶域事不覆校雖在赦前不宜處位湯坐免後湯上書
言康居王侍子非王子也按驗寔王子也湯下獄當死
太中大夫谷永上疏訟湯曰臣聞椘有子玉得臣文公
為之仄席而坐(師古曰子玉椘大夫也得臣其名也春秋僖二十八年子玉帥師與晉文公戰)
(于城濮椘師敗繢晉師三日館榖而文公猶有憂色曰得臣猶在憂未歇也及椘殺子玉公喜而後可知也禮)
(記曰有憂者仄席而坐盖自貶也仄古側字也)趙有廉頗馬服彊秦不敢窺兵
井陘(師古曰廉頗趙將也馬服君趙奢亦趙將也井陘之口趙之西界山險道也)近漢有郅
都魏尚匈奴不敢南鄉沙幕(師古曰鄉讀曰嚮)由是言之戰克
之將國之爪牙不可不重也盖君子聞鼓鼙之聲則思
將率之臣(師古曰禮之樂記曰鼓鼙之聲讙讙以立動動以進衆君子聽鼓鼙之聲則思將率之臣)
(也)竊見關内侯陳湯前使副西域都護忿郅支之無道
閔王誅之不加(師古曰閔憂也)策慮愊億義勇奮發(師古曰愊億憤怒之)
(貌也愊音皮逼反)卒興師奔逝横厲烏孫踰集都頼(如淳曰踰遠也遠集)
(郅支都頼水上也師古曰卒讀曰猝厲度也踰讀曰遥)屠三重城(劉奉世曰劉向云五重谷永)
(云三重疑五重者誤)斬郅支首報十年之逋誅雪邊吏之宿恥(師古)
(曰逋亡也)威震百蠻武暢西海漢元以來征伐方外之將未
嘗有也今湯坐言事非是幽囚久繫歴時不决執憲之
吏欲致之大辟昔白起為秦將南拔郢都北阬趙括以
纖介之過賜死杜郵(師古曰地名也在咸陽西也)秦民憐之莫不隕
涕今湯親秉鉞席卷喋血萬里之外(師古曰如席之卷言其疾也喋血觧)
(在文紀)薦功祖廟告類上帝(張晏曰謂以所征之國事類告天也)介胄之士
靡不慕義以言事為罪無赫赫之惡周書曰記人之功
忘人之過宜為君者也(師古曰尚書之外逸書也)夫犬馬有勞於人
尚加帷蓋之報(師古曰禮記稱孔子云敝帷弗弃為薶馬也敝盖弗弃為薶狗也)况國
之功臣者哉竊恐陛下忽於鼓鼙之聲不察周書之意
而忘帷盖之施庸臣遇湯卒從吏議(師古曰以庸臣之禮待遇之也卒終)
(也)使百姓介然有秦民之恨(師古曰介然猶耿耿)非所以厲死難
之臣也書奏天子出湯奪爵為士伍後數歲西域都護
叚會宗為烏孫兵所圍驛騎上書願發城郭燉煌兵以
自救(師古曰西域城郭諸國及燉煌兵也)丞相王商大將軍王鳳及百僚
議數日不决鳳言湯多籌策習外國事可問上召湯見
宣室湯擊郅支時中寒病兩臂不詘申湯入見有詔母
拜示以會宗奏湯辭謝曰將相九卿皆賢材通明小臣
罷癃不足以策大事(師古曰罷讀曰疲)上曰國家有急君其母
讓對曰臣以為此必無可憂也上曰何以言之湯曰夫
胡兵五而當漢兵一何者兵刃朴鈍弓弩不利今聞頗
得漢巧然猶三而當一又兵法曰客倍而主人半然後
敵今圍會宗者人衆不足以勝會宗唯陛下勿憂且兵
輕行五十里重行三十里今會宗欲發城郭燉煌歴時
廼至所謂報讎之兵非救急之用也上曰奈何其觧可
必乎度何時觧(師古曰度音徒各反)湯知烏孫瓦合不能久攻(師古)
(曰瓦合謂碎瓦之雜居不齊同)故事不過數日(師古曰故事謂以舊事測之)因對曰
已觧矣詘指計其日曰不出五日當有吉語聞(師古曰吉善也)
(善謂兵觧之事)居四日軍書到言已觧大將軍鳳奏以為從事
中郎莫府事壹决於湯湯明法令善因事為埶納說多
從常受人金錢作章奏卒以此敗初湯與將作大匠觧
萬年相善自元帝時渭陵不復徙民起邑成帝起初陵
數年後樂霸陵曲亭南更營之萬年與湯議以為武帝
時工楊光以所作數可意(師古曰可天子之意)自致將作大匠及
大司農中丞耿壽昌造杜陵賜爵關内侯將作大匠乘
馬延年以勞苦秩中二千石(師古曰姓乘馬名延年乘音食孕反)今作初
陵而營起邑居成大功萬年亦當蒙重賞子公妻家在
長安兒子生長長安不樂東方宜求徙可得賜田宅俱
善湯心利之卽上封事言初陵亰師之地最為肥美可
立一縣天下民不徙諸陵三十餘歲矣關東富人益衆
多規良田役使貧民(師古曰規畫也自占為疆界也)可徙初陵以彊亰
師衰弱諸侯又使中家以下得均貧富湯願與妻子家
屬徙初陵為天下先於是天子從其計果起昌陵邑後
徙内郡國民萬年自詭三年可成(師古曰詭責也自以為憂責也)後卒
不就(師古曰卒終也就亦成也)羣臣多言其不便者下有司議皆曰
昌陵因卑為高積土為山度便房猶在平地上(師古曰度徒各)
(反)客土之中不保幽冥之靈淺外不固卒徒工庸以鉅
萬數至㸐脂火夜作(師古曰㸐古然字也)取土東山且與榖同賈
(師古曰賈讀曰價)作治數年天下徧被其勞國家罷敝府臧空
虚(師古曰罷讀曰疲)下至衆庶熬熬苦之(師古曰熬熬衆愁聲)故陵因天
性據真土處埶高敞旁近祖考前又已有十年功緒(師古)
(曰緒謂端次也)宜還復故陵勿徙民上廼下詔罷昌陵語在成
紀丞相御史請廢昌陵邑中室(師古曰徙人新所起室居)奏未下人
以問湯第宅不徹得毋復發徙(師古曰問其不被發徹更移徙邪)湯曰
縣官且順聽羣臣言猶且復發徙之也時成都侯商新
為大司馬衛將軍輔政素不善湯商聞此語白湯惑衆
下獄治按騐諸所犯湯前為騎都尉王莽上書言父早
死獨不封母明君共養皇太后尤勞苦(師古曰莽傳言莽母渠今此云)
(明君則明君者字也)宜封竟為新都侯後皇太后同母弟苟參為
水衡都尉死子伋為侍中(師古曰伋音汲)參妻欲為伋求封湯
受其金五十斤許為求比上奏(師古曰比例也音必寐反)弘農太守
張匡坐臧百萬以上狡猾不道有詔即訊(師古曰就其所居考問之)
恐下獄使人報湯湯為訟罪得踰冬月許謝錢二百萬
皆此類也事在赦前後東萊郡黑龍冬出人以問湯湯
曰是所謂玄門開微行數出出入不時故龍以非時出
也又言當復發徙傳相語者十餘人丞相御史奏湯惑
衆不道妄稱詐歸異於上非所宜言大不敬廷尉增壽
議以為不道無正法(晉灼曰增夀姓趙也)以所犯劇易為罪(師古曰易)
(音弋豉反)臣下承用失其中故移獄廷尉(如淳曰如今讞罪輕重)無比
者先以聞(師古曰比謂相比附也)所以正刑罰重人命也明主哀
憫百姓下制書罷昌陵勿徙吏民已申布湯妄以意相
謂且復發徙雖頗驚動所流行者少百姓不為變不可
謂惑衆湯稱詐虛設不然之事非所宜言大不敬也制
曰廷尉增壽當是(師古曰當謂處正其罪也)湯前有討郅支單于功
其免湯為庶人徙邊又曰故將作大匠萬年佞邪不忠
妄為巧詐多賦斂煩繇役興卒暴之作(師古曰卒讀曰猝)卒徒
蒙辜死者連屬(師古曰蒙被也屬之欲反)毒流衆庶海内怨望雖蒙
赦令不宜居亰師於是湯與萬年俱徙燉煌久之燉煌
太守奏湯前親誅郅支單于威行外國不宜近邊塞詔
徙安定議郎耿育上書言便宜因冤訟湯曰延壽湯為
聖漢揚鉤深致遠之威雪國家累年之恥討絶域不羈
之君係萬里難制之虜豈有比哉先帝嘉之仍下明詔
宣著其功(師古曰仍頻也)改年垂歴傳之無窮(師古曰謂改年為竟寧也不以)
(此事盖當其年上書者附著耳)應是南郡獻白虎邊陲無警備會先帝
寢疾然猶垂意不忘數使尚書責問丞相趣立其功(師古)
(曰趣讀曰促)獨丞相匡衡排而不予封延壽湯數百戸此功
臣戰士所以失望也孝成皇帝承建業之基乘征伐之
威兵革不動國家無事而大臣傾邪讒佞在朝曾不深
惟本末之難以防未然之戒欲專主威排妒有功使湯
塊然(師古曰塊然獨處之意如土塊也音口内反)被冤拘囚不能自明卒以
無罪老棄敦煌正當西域通道令威名折衝之臣旋踵
及身復為郅支遺虜所笑誠可悲也至今奉使外蠻者
未嘗不陳郅支之誅以揚漢國之盛夫援人之功以懼
敵棄人之身以快讒(師古曰援引也音爰)豈不痛哉且安不忘危
盛必慮衰今國家素無文帝累年節儉富饒之畜(師古曰畜)
(讀曰蓄謂府庫也)又無武帝薦延(如淳曰薦延使羣臣薦士而延納之)梟俊禽敵
之臣獨有一陳湯耳(師古曰梟謂斬其首而縣之也俊謂敵之魁率郅支是也春秋左氏)
(傳曰得俊曰克劉攽曰梟俊禽敵之臣宜與薦延通為一句則與上文相配而下言獨有一陳湯耳自不妨)
(梟善鬭故云梟俊猶言梟將也)假使異世不及陛下尚望國家追錄其
功封表其墓以勸後進也湯幸得身當聖世功曾未久
反聽邪臣鞭逐斥遠使亡逃分竄死無處所(師古曰分謂𣪚離也)
(虞書舜典曰分北三苖)遠覽之士莫不計度(師古曰度大各反)以為湯功
累世不可及而湯過人情所有(師古曰言湯所犯之罪過人情共有此事耳非)
(特詭異深可誅責也)湯尚如此雖復破絶筋骨暴露形骸猶復制
於脣舌為嫉妒之臣所係虜耳此臣所以於國家尤戚
戚也書奏天子還湯卒於長安死後數年王莽為安漢
公秉政旣内德湯舊恩又欲讇皇太后以討郅支功尊
元帝廟稱高宗以湯延壽前功大賞薄及候丞杜勲不
賞廼益封延壽孫遷千六百戶追諡湯曰破胡壯侯封
湯子馮為破胡侯勲為討狄侯
叚會宗字子松天水上邽人也竟寧中以杜陵令五府
舉為西域都護騎都尉光祿大夫西域敬其威信三歲
更盡還(如淳曰邊吏三歲一更下言終更皆是也師古曰更工衡反其下並同)拜為沛郡
太守以單于當朝徙為鴈門太守數年坐法免西域諸
國上書願得會宗陽朔中復為都護會宗為人好大節
矜功名與谷永相友善谷永閔其老復遠出予書戒曰
足下以柔遠之令德復典都護之重職(師古曰柔安也柔遠言能安遠)
(人虞書舜典曰柔遠能邇)甚休甚休(師古曰休美也)若子之材可優遊都城
而取卿相何必勒功昆山之仄總領百蠻懷柔殊俗子
之所長愚無以喻(師古曰言子思慮深長當不待已曉告也劉攽曰此言總領百蠻懷柔)
(殊俗是子之所長愚無以相喻也劉奉世說同)雖然朋友以言贈行敢不略意
(師古曰贈行謂將别相贈也略意略陳本意也)方今漢德隆盛遠人賓服傅鄭
甘陳之功沒齒不可復見願吾子因循舊貫毋求竒功
(師古曰貫事也)終更亟還亦足以復鴈門之踦(應劭曰踦隻也會宗從沛郡下)
(為鴈門又坐法免為踦隻不偶也師古曰亟急也復猶補也亟音居力反踦音居宜反劉攽曰由沛徙鴈門)
(非踦也謂免官為踦耳)萬里之外以身為本願詳思愚言會宗旣
出諸國遣子弟郊迎小昆彌安日前為會宗所立德之
(師古曰懷會宗之恩德也)欲往謁諸翖侯止不聽遂至龜兹謁城郭
甚親附(師古曰謂城郭諸國)康居太子保蘇匿率衆萬餘人欲降
會宗奏狀漢遣衛司馬逢迎(師古曰迎之於道隨所到而逢之故曰逢迎也)會
宗發戊巳校尉兵隨司馬受降司馬畏其衆欲令降者
皆自縛保蘇匿怨望舉衆亡去會宗更盡還以擅發戊
巳校尉之兵乏興有詔贖論拜為金城太守以病免歲
餘小昆彌為國民所殺諸翖侯大亂徵會宗為左曹中
郎將光禄大夫使安輯烏孫(師古曰輯與集同也)立小昆彌兄末
振將(服虔曰人姓名也師古曰其名也昆彌之兄不可别舉姓也)定其國而還明年
末振將殺大昆彌會病死漢恨誅不加元延中復遣會
宗發戊巳校尉諸國兵即誅末振將大子番丘(師古曰番音步)
(安反)會宗恐大兵入烏孫驚番丘亡逃不可得即留所發
兵墊婁地(服虔曰墊音墊阸之墊鄭氏曰婁音羸師古曰墊音丁念反娄音樓)選精兵三
十弩(李竒曰三十人人持一弩)徑至昆彌所在召番丘責以末振將
骨月相殺殺漢公主子孫未伏誅而死使者受詔誅番
丘即手劒擊殺番丘官屬以下驚恐馳歸小昆彌烏犂
靡者末振將兄子也勒兵數千騎圍會宗會宗為言來
誅之意今圍守殺我如取漢牛一毛耳宛王郅支頭縣
槀街烏孫所知也昆彌以下服曰末振將負漢誅其子
可也獨不可告我令飲食之邪(師古曰飲音於禁反食讀曰飤次下亦同)會
宗曰豫告昆彌逃匿之為大罪即飲食以付我傷骨肉
恩故不先告昆彌以下號泣罷去會宗還奏事公卿議
會宗權得便宜以輕兵深入烏孫即誅番丘(師古曰即就也)宣
眀國威宜加重賞天子賜會宗爵關内侯黃金百斤是
時小昆彌季父卑爰疐(師古曰疐音竹二反)擁衆欲害昆彌漢復
遣會宗使安輯與都護孫建并力明年會宗病死烏孫
中年七十五矣城郭諸國為發喪立祠焉
贊曰自元狩之際張騫始通西域至於地節鄭吉建都
護之號訖王莽世凡十八人皆以勇略選然其有功迹
者具比廉襃以恩信稱郭舜以廉平著孫建用威重顯
其餘無稱焉陳湯儻&KR1733;不自收歛(師古曰儻&KR1733;無行檢也&KR1733;音蕩)卒用
困窮議者閔之故備列云
前漢書卷七十
前漢書卷七十考證
傅介子傳詔曰樓蘭王安歸此傳及昭紀並作安歸
西域傳作嘗歸必有一誤
嘗為匈奴間候遮漢使者注師古曰言為匈奴之間而
候伺(臣召南)按西域傳云後數為匈奴反間注云
間音居莧反則此間字亦去聲注為匈奴之間當作
為匈奴反間也反字誤作之字耳
常惠傳名王騎將以下三萬九千人西域傳作名王
犁汙都尉千長騎以下四萬級而匈奴傳作名王犂
汙都尉千長將以下三萬九千餘級
鄭吉傳屯田渠黎(臣召南)按渠黎黎字應作犁傳寫
誤耳
使護鄯善以西南道(臣召南)按西域傳出西域有二
道自鄯善西行至莎車為南道自車師前王庭西行
至疏勒為北道本文西字應讀言護鄯善以西之南
道也下北道亦然
都護之置自吉始焉通鑑考異曰百官表云西域都
護加官地節二年初置盖誤以神爵二年為地節二
年也西域傳云神爵三年亦誤
陳湯傳由是遂西破呼偈(臣召南)按呼偈匈奴傳作
烏揭
又乘勝驕胡三省曰郅支嘗破殺閏振攻破呼韓邪
又殺伊利月屢破烏孫兵故驕也
投都頼水中注郅支水名(臣召南)按注稍誤盖康居
國水名而郅支来築城其地故下文曰前至郅支城
都頼水上也
故使都護將軍來(臣召南)按都護不稱將軍延壽湯
自稱以耀遠人耳下文見將軍受事者同
軍候假丞杜勲胡三省曰漢制軍行有各部校尉部
下有曲曲有軍候一人又都護有副校尉秩比二千
石丞一人司馬候千人各二人杜勲本為軍候而假
丞也
右將軍王商(臣召南)按此樂昌侯王商以右將軍後
為丞相自有列傳非王鳳弟成都侯王商也
搴歙侯之旗(臣召南)按西域傳俱作翖侯師古注翖
即翕字則此文歙字誤也
改元垂歴傳之無窮注師古曰上書者附著耳胡三
省曰按元紀詔曰匈奴郅支單于背叛禮義既服其
辜呼韓邪單于修朝保塞邊垂長無兵革之事其改
元為竟寧則改元寔以此非附著也(臣召南)按胡氏
糾師古之失是也
叚會宗傳天水上邽人也(臣召南)按地理志上邽縣
屬隴西不屬天水即趙充國亦上邽人傳曰隴西上
邽人可證也此文疑誤
立小昆彌兄末振將通鑑考異曰烏孫傳以末振將
為安日弟此傳作兄誤
贊廉褒以恩信稱郭舜以廉平著孫建用威重顯(臣)
(召南)按廉褒孫建事見烏孫傳郭舜事見康居傳褒
字子上襄武人官至右將軍建字子夏官至左將軍
元始中封成武侯
前漢書卷七十考證
