前漢書卷七
漢蘭臺令史班固撰
唐正議大夫行祕書少監琅邪縣開國子顔師古注
昭帝紀第七
孝昭皇帝(荀悅曰諱弗之字曰不應劭曰禮諡法聖聞周逹曰昭)武帝少子也母
曰趙倢伃(師古曰倢接幸也伃美稱也故以名宫中婦官倢音接伃音余字或並從女)本以
有奇異得幸(師古曰謂望氣者言有奇女天子氣及召見手指拳上自披之即時伸)及生
帝亦奇異(文穎曰十四月乃生)語在外戚傳武帝末戾太子敗燕
王旦廣陵王胥行驕嫚(師古曰行音下更反)後元二年(劉攽曰檢前後文多)
(元字)二月上疾病(師古曰疾甚曰病)遂立昭帝為太子年八歲以
侍中奉車都尉霍光為大司馬大將軍受遺詔輔少主
明日武帝崩戊辰太子即皇帝位謁高廟帝姊鄂邑公
主益湯沐邑為長公主(應劭曰鄂縣名屬江夏公主所食曰邑師古曰鄂音五各反帝)
(之姊妹則稱長公主儀比諸王又以供養天子故益邑也)共養省中(伏儼曰蔡邕云本為禁中門閤)
(有禁非侍御之臣不得妄入行道豹尾中亦為禁中孝元皇后父名禁避之故曰省中師古曰省察也言入此)
(中皆當察視不可妄也共讀曰供音居用反餋音弋亮反他皆類此)大將軍光秉政領尚
書事車騎將軍金日磾左將軍上官桀副焉夏六月赦
天下(劉攽曰是年二月有赦紀失載宣紀及丙吉傳可考)秋七月有星孛于東
方濟北王寬有罪自殺賜長公主及宗室昆弟各有差
追尊趙倢伃為皇太后起雲陵(文穎曰倢伃先葬於雲陽是以就雲陽為起雲)
(陵)冬匈奴入朔方殺略吏民發軍屯西河左將軍桀行
北邊(師古曰行音下更反)
始元元年春二月黃鵠下建章宫太液池中(如淳曰謂之液者言)
(天地和液之氣所為也臣瓉曰時漢用土德服色尚黃鵠色皆白而今更黃以為土德之瑞故紀之也太液池)
(言承隂陽津液以作池也師古曰如瓉之說皆非也黃鵠大鳥也一舉千里者非白鵠也太液池者言其津潤)
(所及廣也鵠音胡篤反)公卿上壽賜諸侯王列侯宗室金錢各有
差己亥上耕于鉤盾弄田(應劭曰時帝年九歲未能親耕帝籍鉤盾宦者近署故往)
(試耕為戲弄也臣瓉曰西京故事弄田在未央宫中師古曰弄田為宴游之田天子所戲弄耳非為昭帝年幼)
(創有此名)益封燕王廣陵王及鄂邑長公主各萬三千戶夏
為太后起園廟雲陵益州廉頭姑繒牂柯談指同並二
十四邑皆反(蘇林曰皆西南夷别種名也師古曰並音伴宋祁曰景德本柯作牁)遣水
衡都尉呂破胡募吏民及發犍為蜀郡犇命擊益州大
破之(應劭曰舊時郡國皆有材官騎士以赴急難今夷反常兵不足以討之故權選取精勇聞命奔走故)
(謂之奔命李斐曰平居發者二十以上至五十為甲卒今者五十以上六十以下為奔命奔命言急也師古曰)
(應說是也犇古奔字耳犍音虔又音鉅言反)有司請河内屬冀州河東屬并
州(文穎曰本屬司州師古曰蓋屬京師司隸所部)秋七月赦天下賜民百戶牛
酒大雨渭橋絶八月齊孝王孫劉澤謀反欲殺青州刺
史雋不疑(師古曰雋音材兗反又音辭兗反)發覺皆伏誅遷不疑為京
兆尹賜錢百萬九月丙子車騎將軍日磾薨閏月遣故
廷尉王平等五人(師古曰前為此官今不居者皆謂之故也)持節行郡國(師古)
(曰行音下更反)舉賢良問民所疾苦冤失職者冬無冰
二年春正月大將軍光左將軍桀皆以前捕斬反虜重
合侯馬通功封光為博陸侯桀為安陽侯以宗室毋在
位者舉茂材劉辟彊劉長樂皆為光祿大夫辟彊守長
樂衞尉(師古曰長樂宫之衞尉也)三月遣使者賑貸貧民毋種食者
(師古曰貸音吐戴反其下並同)秋八月詔曰往年災害多今年𧖟麥傷
所振貸種食勿收責毋令民出今年田租冬發習戰射
士詣朔方調故吏將屯田張掖郡(師古曰調謂發選也故吏前為官職者令)
(其部率習戰射士於張掖為屯田也調音徒釣反將音子亮反)
三年春二月有星孛于西北秋募民徙雲陵賜錢田宅
冬十月鳳皇集東海遣使者祠其處十一月壬辰朔日
有蝕之
四年春三月甲寅立皇后上官氏(文穎曰上官桀孫安之女)赦天下
辭訟在後二年前皆勿聽治(孟康曰武帝後二年)夏六月皇后見
高廟賜長公主丞相將軍列侯中二千石以下及郎吏
宗室錢帛各有差徙三輔富人雲陵賜錢戶十萬秋七
月詔曰比歲不登民匱於食(師古曰匱空也)流庸未盡還(師古曰流)
(庸謂去其本鄉而行為人庸作)往時令民共出馬其止勿出諸給中都
官者且減之(師古曰中都官京師諸官府)冬遣大鴻臚田廣明擊益
州廷尉李种坐故縱死罪棄市(師古曰縱謂容放之种音沖)
五年春正月追尊皇太后父為順成侯夏陽男子張延
年詣北闕自稱衞太子誣罔要斬(師古曰夏陽馮翊之縣)夏罷天
下亭母馬及馬弩關(應劭曰武帝數伐匈奴再擊大宛馬死略盡乃令天下諸亭養母馬)
(欲令其繁孳又作馬上弩機關今悉罷之孟康曰舊馬高五尺六寸齒未平弩十石以上皆不得出關今不禁)
(也師古曰亭母馬應說是馬弩關孟說是也)六月封皇后父驃騎將軍上官
安為桑樂侯(師古曰樂音來各反)詔曰朕以𦕈身獲保宗廟(師古曰眇)
(微也)戰戰栗栗夙興夜寐脩古帝王之事通保傅傳孝經
論語尚書未云有明(文穎曰賈誼作保傅傳在禮大戴記言能通讀之也晉灼曰帝自謂)
(通保傅傳未能有所明也臣瓉曰帝自謂雖通舉此四書皆未能有所明此帝之謙也師古曰晉瓉之說皆非)
(也帝自言雖通保傅傳而孝經論語尚書猶未能明也劉攽曰予謂瓉說是)其令三輔太常
舉賢良各二人郡國文學高第各一人賜中二千石以
下至吏民爵各有差罷儋耳眞番郡(師古曰儋耳本南越地眞番本朝鮮)
(地皆武帝所置也番音普安反)秋大鴻臚廣明軍正王平擊益州(師古曰廣)
(明田廣明)斬首捕虜三萬餘人獲畜産五萬餘頭
六年春正月上耕于上林二月詔有司問郡國所舉賢
良文學民所疾苦議罷鹽鐵榷酤(應劭曰武帝時以國用不足縣官悉自賣)
(鹽鐵酤酒昭帝務本抑末不與天下争利故罷之)栘中監蘇武前使匈奴留單
于庭十九歲廼還(蘇林曰栘音移廐名也應劭曰栘地名監其官也掌鞍馬鷹犬射獵之具)
(如淳曰栘爾雅唐棣栘也栘園之中有馬廐也師古曰蘇音如說是)奉使全節以武為典
屬國(如淳曰以其久在外國知邊事故令典主諸屬國師古曰典屬國本秦官漢因之掌歸義蠻夷屬官)
(有九譯令後省并大鴻臚)賜錢百萬夏旱大雩不得舉火(臣瓉曰不得舉火抑)
(陽助隂也)秋七月罷𣙜酤官令民得以律占租(如淳曰律諸當占租者家)
(長身各以其物占占不以實家長不身自書皆罰金二斤没入所不自占物及賈錢縣官也師古曰占謂自隱)
(度其實定其辭也占音章贍反下又言占名數其義並同今猶謂獄訟之辨曰占皆其意也蓋武帝時賦歛繁)
(多律外而取今始復舊劉攽曰予謂罷𣙜酤官令民得以律占租賣酒升四錢共是一事爾以律占租者謂)
(令民賣酒以所得利占而輸其租矣占不以實則論如律也租即賣酒之税也賣酒升四錢所以限民不得厚)
(利爾王子侯表旁况侯殷坐貸子錢不占租皆免侯義與此占租同即如顔說賣酒升四錢無為所著官既罷)
(榷酤矣何處賣酒乎)賣酒升四錢以邊塞闊遠取天水隴西張掖
郡各二縣置金城郡詔曰鉤町侯母波率其君長人民
擊反者斬首捕虜有功(服虔曰鉤音左傳射兩軥之軥應劭曰町音若挺西南夷也母)
(波其名也今牂柯鉤町縣是也師古曰音劬挺)其立母波為鉤町王大鴻臚廣
明將率有功賜爵關内侯食邑
元鳳元年春(應劭曰三年中鳳皇比下東海海西樂鄉於是以冠元焉)長公主共養
勞苦復以藍田益長公主湯沭邑泗水戴王前薨以毋
嗣國除後宫有遺腹子煖(師古曰煖音許遠反)相内史不奏言上
聞而憐之立煖為泗水王相内史皆下獄三月賜郡國
所選有行義者涿郡韓福等五人帛人五十匹遣歸詔
曰朕閔勞以官職之事(鄧展曰閔哀韓福等不忍勞役以官職之事)其務脩
孝弟以教鄉里令郡縣常以正月賜羊酒有不幸者賜
衣被一襲祠以中牢(師古曰幸者吉而免凶也故死謂之不幸一襲一稱也猶今言一副)
(也中牢即少牢謂羊豕也)武都氐人反(師古曰氐音丁奚反)遣執金吾馬適建
龍頟侯韓增(師古曰姓馬適名建也龍頟漢書夲或作雒字功臣侯表云弓高壯侯韓頽當子譊)
(封龍雒侯元鼎五年坐酎金免後元元年譊弟子增紹封龍雒侯而荀悦漢紀龍雒皆為頟字崔浩曰雒音洛)
(今河間龍雒村與弓高相近然此既地名無别指義各依書字而讀之斯則通矣譊音女交反)大鴻臚
廣明將三輔太常徒皆免刑擊之(蘇林曰是時太常主諸陵縣治民也)夏
六月赦天下秋七月乙亥晦日有蝕之既八月改始元
為元鳳九月鄂邑長公主燕王旦與左將軍上官桀桀
子票騎將軍安御史大夫桑弘羊皆謀反伏誅初桀安
父子與大將軍光争權欲害之詐使人為燕王旦上書
言光罪時上年十四(張晏曰武帝崩時八歲即位於今七歲今年十五師古曰此云初桀)
(安父子與大將軍争權詐為燕王上書蓋追道前年事耳非今歲也張說失之)覺其詐後有譛
光者上輒怒曰大將軍國家忠臣先帝所屬(師古曰屬音之欲反)
敢有譛毁者坐之光由是得盡忠語在燕王霍光傳冬
十月詔曰左將軍安陽侯桀票騎將軍桑樂侯安御史
大夫桑弘羊皆數以邪枉干輔政(師古曰枉曲也以邪曲之事而干求也)
大將軍不聽而懷怨望與燕王通謀置驛往來相約結
燕王遣壽西長孫縱之(蘇林曰壽西姓也長名也孫姓縱之名)等賂遺長
公主丁外人謁者杜延年大將軍長史公孫遺等交通
私書(服虔曰外人主之所幸也晉灼曰漢語字少君師古曰此杜延年别自一人非下諫大夫也)其
謀令長公主置酒伏兵殺大將軍光徵立燕王為天子
大逆毋道故稻田使者燕倉先發覺(如淳曰特為諸稻田置使者假與民)
(收其税入也)以告大司農敞(師古曰楊敞也)敞告諫大夫延年(師古曰杜)
(延年杜周之子)延年以聞丞相徵事任宮手捕斬桀(文穎曰徵事丞相官)
(屬位差尊掾屬也如淳曰時宮以時事召待詔丞相府故曰丞相徵事張晏曰漢儀注徵事比六百石皆故吏)
(二千石不以臧罪免者為徵事絳衣奉朝賀正月師古曰張說是也)丞相少史王壽誘將
安入府門(如淳曰漢儀注丞相太尉大將軍史秩四百石武帝又置丞相少史秩四百石)皆已
伏誅吏民得以安封延年倉宮壽皆為列侯又曰燕王
迷惑失道前與齊王子劉澤等為逆抑而不揚望王反
道自新(師古曰所為邪僻違失正道欲其旋反而歸正故云反道)今廼與長公主左
將軍桀等謀危宗廟王及公主皆自伏辜其赦王太子
建公主子文信及宗室子與燕王上官桀等謀反父母
同産當坐者皆免為庶人其吏為桀等所詿誤未發覺
在吏者除其罪(師古曰其罪未發未為吏所執持者劉攽曰在吏謂發覺已在吏者)
二年夏四月上自建章宫徙未央宫大置酒賜郎從官
帛及宗室子錢人二十萬吏民獻牛酒者賜帛人一匹
六月赦天下詔曰朕閔百姓未贍(師古曰贍足也)前年減漕三
百萬石(師古曰減省轉漕所以休力役也)頗省乘輿馬及苑馬(師古曰乘輿馬)
(謂天子所自乘以駕車輿者他皆類此)以補邊郡三輔傳馬(張晏曰驛馬也師古曰傳)
(音張戀反)其令郡國毋歛今年馬口錢(文穎曰往時有馬口出歛錢今省如淳曰)
(所謂租及六畜也)三輔太常郡得以叔粟當賦(如淳曰百官表太常主諸陵别)
(治其縣爵秩如三輔郡矣元帝永光五年令各屬在所郡也師古曰諸應出賦算租稅者皆聽以叔粟當錢物)
(也叔豆也)
三年春正月泰山有大石自起立上林有柳樹枯僵自
起生(師古曰僵偃也謂樹枯死偃臥在地者也僵音紀良反)罷中牟苑賦貧民(師古)
(曰在滎陽)詔曰廼者民被水災頗匱於食朕虛倉廩(師古曰倉新榖)
(所藏也廩榖所振入也)使使者振困乏其止四年毋漕三年以前
所振貸非丞相御史所請邊郡受牛者勿收責(應劭曰武帝始)
(開三邊徙民屯田皆與犁牛後丞相御史復間有所今勑自上所賜與勿收責丞相所請乃令其顧税耳)
夏四月少府徐仁廷尉王平左馮翊賈勝胡皆坐縱反
者仁自殺平勝胡皆要斬冬遼東烏桓反以中郎將范
明友為度遼將軍(應劭曰當度遼水往擊之故以度遼為官號)將北邊七郡
郡二千騎擊之
四年春正月丁亥帝加元服(如淳曰元服謂初冠加上服也師古曰如氏以為衣)
(服之服此說非也元首也冠者首之所著故曰元服其下汲黯傳序云上加元服是知謂冠為元服)見于
高廟賜諸侯王丞相大將軍列侯宗室下至吏民金帛
牛酒各有差賜中二千石以下及天下民爵毋收四年
五年口賦(如淳曰漢儀注民年七歲至十四出口賦錢人二十三二十錢以食天子其三錢者武帝)
(加口錢以補車騎馬也)三年以前逋更賦未入者皆勿收(如淳曰更有三)
(品有卒更有踐更有過更古者正卒無常人皆當迭為之一月一更是謂卒更也貧者欲得顧更錢者次直者)
(出錢顧之月二千是謂踐更也天下人皆直戍邊三日亦名為更律所謂繇戌也雖丞相子亦在戍邊之調不)
(可人人自行三日戍又行者當自戍三日不可往便還因更住一歲一更諸不行者出錢三百入官官以給戍)
(者是謂過更也律說卒踐更者居也居更縣中五月乃更也後從尉律卒踐更一月休十一月也食貨志曰月)
(為更卒已復為正一歲屯戍一歲力役三十倍於古此漢初因秦法而行之也後遂改易有讁乃戍邊一歲耳)
(逋未出更錢者也師古曰更音工衡反)令天下酺五日甲戌丞相千秋薨
(師古曰田千秋)夏四月詔曰度遼將軍明友前以羌騎校尉將
羌王侯君長以下擊益州反虜後復率擊武都反氐今
破烏桓斬虜獲生有功(師古曰既斬反虜又獲生口也俘取曰獲)其封明友
為平陵侯平樂監傅介子持節使(師古曰持節而為使)誅斬樓蘭
王安歸首縣北闕封義陽侯五月丁丑孝文廟正殿火
上及羣臣皆素服發中二千石將五校作治六日成(師古)
(曰率領五校之士以作治也校音下教反)太常及廟令丞郎吏皆劾大不敬
會赦太常轑陽侯德免為庶人(文穎曰轉音料德江德也轉陽在魏郡清淵師)
(古曰會六月赦耳史終言之)六月赦天下
五年春正月廣陵王來朝益國萬一千戶賜錢二千萬
黃金二百斤劒二安車一乘馬二駟(師古曰八匹也)夏大旱六
月發三輔及郡國惡少年吏有告劾亡者屯遼東(如淳曰告)
(者為人所告也劾者為人所劾也師古曰惡少年為無頼子弟也告劾亡者謂被告劾而逃亡)秋罷象
郡分屬鬱林牂牁冬十一月大雷十二月庚戌丞相訢
薨(師古曰王訢也訢亦欣字)
六年春正月募郡國徒築遼東玄莵城夏赦天下詔曰
夫榖賤傷農(師古曰糶多而錢少是為傷也)今三輔太常榖減賤(鄭氏曰減)
(音減少之減)其令以叔粟當今年賦(應劭曰太常掌諸陵園皆徙天下豪富民以充)
(實之後悉為縣故與三輔同賦)右將軍張安世宿衞忠謹封富平侯烏
桓復犯塞遣度遼將軍范明友擊之
元平元年春二月詔曰天下以農桑為本日者省用罷
不急官(師古曰謂非要職)減外繇(師古曰繇讀曰傜)耕桑者益衆而百
姓未能家給(師古曰給足也家家自給足是為家給也)朕甚愍焉其減口賦
錢有司奏請減什三上許之甲申晨有流星大如月衆
星皆隨西行夏四月癸未帝崩于未央宫(臣瓉曰帝年九歲即位即)
(位十三年壽二十二師古曰帝年八歲即位明年改元改元之後凡十三年年二十一)六月壬申
葬平陵(臣瓉曰自崩至葬凡四十九日平陵在長安西北七十里)
贊曰昔周成以孺子繼統而有管蔡四國流言之變(師古)
(曰四國謂管蔡商奄也流放也武王崩成王幼弱周公攝政四國乃流言曰公將不利於孺子遂致雷風之異)
(成王既見金縢之冊乃不疑周公事見豳詩及周書大誥)孝昭幼年即位亦有燕蓋
上官逆亂之謀成王不疑周公孝昭委任霍光各因其
時以成名大矣哉承孝武奢侈餘敝師旅之後海内虛
耗戶口減半(師古曰耗損也音火到反減讀為減省之減)光知時務之要輕
繇薄賦與民休息(師古曰繇讀曰傜)至始元元鳳之間匈奴和
親百姓充實舉賢良文學問民所疾苦議鹽鐵而罷𣙜
酤尊號曰昭不亦宜乎
前漢書卷七
前漢書卷七考證
昭帝紀發軍屯西河監本訛屯河西從宋本改
上耕於鉤盾弄田注(臣召南)按百官表少府屬官有
鉤盾令丞後書志鉤盾令一人本注宦者典諸近池
苑囿遊觀之處則應劭說是
夏陽男子張延年通鑑考異曰紀作張延年雋不疑
傳作成方遂又云一姓張名延年
封皇后父驃騎將軍上官安為桑樂侯(臣召南)按驃
騎將軍此與霍光傳同而外戚傳及恩澤侯表公卿
表俱作車騎將軍必有一誤
罷儋耳眞番郡(臣召南)按儋耳郡罷并入珠厓至元
帝時珠厓亦罷又按後書東夷傳此年罷臨屯眞番
以并樂浪元菟則不惟罷眞番一郡也
將三輔太常徒注胡三省曰此刑徒輸作三輔及太
常者也
三輔太常郡得以叔粟當賦注顧炎武曰漢時田租
本是叔粟今并口筭雜征之用錢者皆令以叔粟當
之其獨行于三輔太常郡者不獨為榖賤傷農亦以
减漕三百萬石慮儲偫之乏也
將北邊七郡郡二千騎擊之(臣召南)按匈奴傳明友
為度遼將軍將二萬騎出遼東則此七郡應作十郡
郡二千騎正合二萬之數
發中二千石將五校作治注王禕曰五校謂中壘屯
騎越騎射聲虎賁也
秋罷象郡分屬鬱林牂牁(臣召南)按此文可疑秦置
象郡後屬南越漢破南越即故象郡置日南郡以地
理志証之此時無象郡名且日南郡固始終未罷也
前漢書卷七考證
