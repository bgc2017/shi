前漢書卷十四
漢蘭臺令史班固撰
唐正議大夫行祕書少監琅邪縣開國子顏師古注
諸侯王表第二
昔周監於二代(師古曰監視也二代夏殷也)三聖制法(師古曰三聖謂文王武王)
(及周公也)立爵五等(師古曰公侯伯子男)封國八百同姓五十有餘周
公康叔建於魯衛各數百里太公於齊亦五侯九伯之
地(臣瓉曰禮記王制云五國以為屬屬有長二百一十國以為州州有伯師古曰五侯五等諸侯也九伯九)
(州之伯也伯長也)詩載其制曰介人惟藩大師惟垣大邦惟屛
大宗惟翰懷德惟寧宗子惟城毋俾城壊毋獨斯畏(師古)
(曰大雅板之詩也介善也藩籬也屛蔽也垣墻也翰幹也懷和也俾使也以善人為之藩籬謂封周公康叔於)
(魯衛以大師為垣墻謂封太公於齊也大邦以為屏蔽謂成國諸侯也大宗以為楨幹謂王之同姓也能和其)
(德則天下安寧分建宗子則列城堅固城不可使墮壊宗不可使单獨单獨墮壊則畏懼斯至)所以親
親賢賢襃表功德(師古曰親賢俱封功德並建)關諸盛衰深根固本
為不可拔者也故盛則周邵相其治致刑錯衰則五伯
扶其弱與共守(師古曰伯讀曰霸此五霸謂齊桓宋襄晉文秦穆吴夫差也)自幽平
之後日以陵夷(師古曰陵夷言如山陵之漸平夷謂頽替也)至虖阸䧢河洛
之間(應劭曰阸者狹也䧢者踦&KR1764;也西廹強秦東有韓魏數見侵暴踦&KR1764;不安也師古曰阸音於懈反䧢)
(音區)分為二周(師古曰謂東西二周也)有逃責之臺被竊鈇之言(服虔)
(曰周赧王負責無以歸之主廹責急乃逃於此臺後人因以名之劉德曰洛陽南宫謻臺是也應劭曰竊鈇謂)
(出至路邊竊取人鈇也師古曰應說非也鈇鉞王者以為威用斬戮也言周室衰微政令不行於天下雖有鈇)
(鉞無所用之是謂私竊隠藏之耳被音皮義反鈇音膚謻音移又音直移反)然天下謂之共
主(如淳曰雖至微弱猶共以為之主)彊大弗之敢傾(師古曰言諸侯雖彊大者不敢傾滅)
(周也)歷載八百餘年數極德盡既於王赧(師古曰既亦盡也赧諡也一曰)
(名也音女版反)降為庶人用天年終號位已絶於天下尚猶枝
葉相持莫得居其虚位海内無主三十餘年(師古曰秦昭襄王五)
(十二年周初亡五十六年昭襄王卒孝文王立一年而卒莊襄王立四年而卒子政立二十六年而乃并天下)
(自號始皇帝是為三十五年無主也)秦據埶勝之地騁狙詐之兵(應劭曰狙伺也)
(因間伺隙出兵也狙音若蛆反師古曰音千絮反)蠶食山東壹切取勝(師古曰蠶食解)
(在異姓諸侯王表壹切解在平紀也)因矜其所習自任私知姍笑三代盪
滅古法(師古曰姍古訕字也訕謗也音所諫反又音刪)竊自號為皇帝而子弟
為匹夫内亡骨肉本根之輔外亡尺土藩翼之衛陳吳
奮其白梃(應劭曰白梃大杖也孟子書曰可使制梃以撻秦楚是也師古曰梃音徒鼎反)劉項
隨而斃之故曰周過其歴秦不及期國埶然也(應劭曰武王克)
(商卜世三十卜年七百今乃三十六世八百六十七歲此謂過其歴者也秦以諡法少恐後世相襲自稱始皇)
(子曰二世欲以一迄萬今至子而亡此之為不及期也)漢興之初海内新定同姓
寡少懲戒亡秦孤立之敗於是剖裂疆土立二等之爵
(項昭曰漢封功臣大者王小者侯也)功臣侯者百有餘邑尊王子弟大啟
九國(師古曰九國之數在下也)自鴈門以東盡遼陽為燕代(師古曰遼陽遼)
(水之陽也)常山以南太行左轉度河濟漸于海為齊趙(師古曰太)
(行山名也左轉亦謂自太行而東也漸入也一曰浸也行音胡剛反漸音子廉反亦讀如本字)榖泗以
往奄有龜蒙為梁楚(晉灼曰水經云泗水出魯卞縣臣瓚曰榖在彭城泗之下流為榖水)
(師古曰奄覆也龜蒙二水名)東帶江湖薄會稽為荆吳(文穎曰即今吴也高帝六)
(年為荆國十年更名吴師古曰荆吴同是一國也)北界淮瀕略廬衡為淮南(師古)
(曰瀕水涯也音頻又音賓廬衡二山名也)波漢之陽亘九嶷為長沙(鄭氏曰波音陂)
(澤之陂孟康曰亘竟也音古贈反師古曰波漢之陽者循漢水而往也水北曰陽波音彼皮反又音彼義反九)
(嶷山名有九峯在零陵營道嶷音疑)諸侯比境周帀三垂外接胡越(師古曰比)
(謂相接次也三垂謂北東南也比音頻寐反)天子自有三河東郡潁川南陽
(師古曰三河河東河南河内也)自江陵以西至巴蜀北自雲中至隴西
與京師内史凡十五郡公主列侯頗邑其中(師古曰十五郡中又)
(往往有列侯公主之邑)而藩國大者夸州兼郡連城數十(師古曰夸音跨)
宫室百官同制京師可謂撟枉過其正矣(師古曰撟與矯同枉曲也)
(正曲曰矯言矯秦孤立之敗而大封子弟過於強盛有失中也)雖然高祖創業日不暇
給孝惠享國又淺高后女主攝位而海内晏如(師古曰晏如安)
(然也)亡狂狡之憂卒折諸吕之難成太宗之業者亦賴之
於諸侯也然諸侯原本以大末流濫以致溢小者淫荒
越法大者睽孤横逆以害身喪國(師古曰易睽卦九四爻辭曰睽孤見豕負)
(塗睽孤乖剌之意睽音工擕反)故文帝采賈生之議分齊趙景帝用鼂
錯之計削吳楚武帝施主父之册下推恩之令使諸侯
王得分戸邑以封子弟不行黜陟而藩國自析自此以
來齊分為七(師古曰謂齊城陽濟北濟南淄川膠西膠東也)趙分為六(師古曰謂趙平)
(原真定中山廣川河間也)梁分為五(師古曰謂梁濟川濟東山陽濟隂也)淮南分為三
(師古曰謂淮南衡山廬江)皇子始立者大國不過十餘城長沙燕代
雖有舊名皆亡南北邊矣(如淳曰長沙之南更置郡燕代以北更置緣邊郡其所有)
(饒利兵馬器械三國皆失之也)景遭七國之難抑損諸侯減黜其官(師古)
(曰謂改丞相曰相省御史大夫廷尉少府宗正博士損大夫謁者諸官長丞員等也)武有衡山淮
南之謀作左官之律(服虔曰仕於諸侯為左官絶不得使仕於王侯也應劭曰人道上右)
(今舍天子而仕諸侯故謂之左官也師古曰左官猶言左道也皆僻左不正應說是也漢時依上古法朝廷之)
(列以右為尊故謂降秩為左遷仕諸侯為左官也)設附益之法(張晏曰律鄭氏說封諸侯過限)
(曰附益或曰阿媚王侯有重法也師古曰附益者蓋取孔子云求也為之聚歛而附益之之義也皆背正法而)
(厚於私家也)諸侯惟得衣食税租不與政事(師古曰與讀曰豫)至於
哀平之際皆繼體苗裔親屬疎遠(師古曰言非始封之君皆其後裔也故於)
(天子益疎遠矣)生於帷墻之中不為士民所尊埶與富室亡異
而本朝短世國統三絶(師古曰謂成哀平皆早崩又無繼嗣)是故王莽知
漢中外殫微本末俱弱(師古曰殫盡也音單)亡所忌憚生其姦心
因母后之權假伊周之稱顓作威福廟堂之上不降階
序而運天下(師古曰序謂東西廂顓與專同)作謀既成遂據南面之尊
分遣五威之吏馳傳天下班行符命漢諸侯王厥角□
首(應劭曰厥者頓也角者額角也稽首首至地也言王莽漸漬威福日久亦值漢之單弱王侯見莽篡弑莫)
(敢怨望皆頓角稽首至地而上其璽綬也晉灼曰厥猶豎也叩頭則額角豎師古曰應說是也□音口禮反與)
(稽同)奉上璽韍惟恐在後(師古曰韍音弗璽之綬也)或廼稱美頌德以
求容媚豈不哀哉是以究其終始彊弱之變眀監戒焉
右高祖十一人吳隨父凡十二人(師古曰吴王濞從其父代)
(王喜在此表中故十二人也)
右孝文三人齊城陽兩濟北濟南菑川膠西膠
東趙河間淮南衡山十二人隨父凡十五人
右孝景十四人楚濟川濟東山陽濟隂五人隨
父凡十九人
(師古曰此表列諸王次第與本傳不同者本傳因母氏之次而盡言所生表則敘其昆弟長幼)
(又臨江閔王封時年月在後故不同也它皆類此)
右孝武四人六安真定泗水平干四人隨父凡
八人
右孝元二人廣陵繼絶凡三人孝成時河間廣
德定陶三國孝哀時廣平一國孝平時東平中
山廣德廣世廣宗五國皆繼絶
(劉攽曰高帝封諸侯王其子孫無有與漢俱存亡者文帝封梁王城陽菑川景帝封河間)
(長沙中山常山昭帝封廣陽廣陵高密此數國至王莽簒漢而廢宣帝所封有至王莽時)
(者年淺不足云)
前漢書卷十四
前漢書卷十四考證
諸侯王表衰則五伯扶其弱與共守注此五霸謂齊桓
宋襄晉文秦穆吳夫差也(臣召南)按五霸之說不
一通三代言曰夏昆吾商大彭豕韋周齊桓晉文異
姓諸侯王表適戍彊于五伯注是也此文專言周衰
故注異解其不數楚莊而數吳夫差者楚僭王未有
扶弱之事吳夫差黃池之會嘗共貢職于周也
奄有龜蒙為梁楚注龜蒙二水名(臣浩)按二水名應
作二山名
凡十五郡(臣召南)按師古無注此以秦地計之於三
十六郡中得十五郡也内史一河東二河南河内即
三川郡三東郡四潁川五南陽六南郡七蜀郡八巴
郡九漢中十隴西十一北地十二上郡十三雲中十
四以史記言内地北距山以東盡諸侯地推之則上
黨郡十五也若計高帝所自立之郡則不止於十五
矣
趙分為六注謂趙平原眞定中山廣川河間也(臣召)
(南)按平原應作平干漢世無平原王平干即武帝征
和二年封趙敬肅王小子偃者各本俱訛又按史記
注徐廣曰河間廣川中山常山清河也此說較師古
為長齊分為七淮南分三文帝十五年事也趙分為
六至景帝中四年而全梁分為五則中五年事也師
古不數常山清河而數武帝時所封之平干真定非
是
城陽王三世孝景後六年宋本監本同按當作後元
年景帝後三年即畢安得有後六年乎
菑川王五世孝王横横小宋板作烘
魯共王四世閔(臣召南)按閔係頃王子紹封此格宜
低一層與文王睃同行古本亦誤
泗水王三世勤王綜劉攽曰昭紀元鳳元年立戴王
遺腹子煖此表作綜二者不同
齊懷王閼(臣召南)按齊王名閎不名閼紀傳可証監
本及别本俱訛耳
前漢書卷十四考證
