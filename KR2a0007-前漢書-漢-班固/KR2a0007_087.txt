前漢書卷八十七上
漢蘭臺令史班固撰
唐正議大夫行秘書少監琅邪縣開國子顔師古注
揚雄傳上第五十七上
(師古曰自長楊賦以後分為下卷)
揚雄字子雲蜀郡成都人也其先出自有周伯僑者以
支庶初食采於晉之揚(師古曰采官也以官受地謂之采地)因氏焉不知
伯僑周何别也(師古曰别謂分系緒也)揚在河汾之間(應劭曰左傳霍揚韓)
(魏皆姬姓也揚今河東揚縣)周衰而揚氏或稱侯號曰揚侯會晉六
卿爭權韓魏趙興而范中行知伯弊當是時偪揚侯(晉灼)
(曰漢名臣奏載張衡說云晉大夫食采於楊為揚氏食我有罪而揚氏滅無揚侯有楊侯則非六卿所偪也師)
(古曰晉說是也雄之自序譜諜盖為疎謬范中行不與知伯同時滅何得言當是時偪揚侯乎偪古逼字宋)
(祁曰注文食字上疑有揚字)揚侯逃於楚巫山因家焉(師古曰巫山今在荆州西)
(南也)楚漢之興也揚氏遡江上處巴江州(李竒曰江州縣名也巴郡所治)
(也師古曰遡謂逆流而上也音素)而揚季官至廬江太守漢元鼎間避
仇復遡江上處㟭山之陽曰郫(師古曰㟭山江水所出也山南曰陽郫縣名也)
(㟭音旻郫音疲)有田一㙻有宅一區(晉灼曰周禮上地夫一㙻一百畝也宋祁曰㙻當)
(作㕓)世世以農桑為業自季至雄五世而傳一子故雄亡
它揚於蜀(師古曰蜀諸姓揚者皆非雄族故言雄無它揚)雄少而好學不為章
句訓詁通而已(師古曰詁謂指義也)博覽無所不見為人簡易佚
蕩(張晏曰佚音鐵蕩音讜晉灼曰佚蕩緩也宋祁校本云蕭該蕩亦作偒韋佚為替偒為黨晉音鐵儻)
口吃不能劇談(鄭氏曰劇甚也晉灼曰或作遽遽疾也口吃不能疾言師古曰劇亦疾也無煩)
(作遽也宋祁校本云浙本無吃字)默而好深湛之思(師古曰湛讀曰沈)清靜亡
為少耆欲(師古曰耆讀曰嗜)不汲汲於富貴不戚戚於貧賤(師古)
(曰汲汲欲速之義如井汲之為也宋祁曰注文也字當作耳)不修廉隅以徼名當世
(師古曰徼要也音工堯反徼字或作激激𤼵也音工歴反)家産不過十金乏無儋石
之儲晏如也(師古曰儋石觧在蒯通傳韋昭曰儋音若擔戴也說文曰丁甘反宋祁曰乏字上)
(疑有至字)自有大度非聖哲之書不好也非其意雖富貴不
事也顧嘗好辭賦(師古曰顧反也)先是時(宋祁校本云南本無時字)蜀有
司馬相如作賦甚弘麗温雅雄心壯之每作賦常擬之
以為式(師古曰擬謂比象也)又怪屈原文過相如至不容作離騷
自投江而死悲其文讀之未嘗不流涕也以為君子得
時則大行不得時則龍蛇(應劭曰易曰龍蛇之蟄以存身也師古曰大行安步徐行)
遇不遇命也何必湛身哉(師古曰湛讀曰沈謂投水而死)廼作書往往
摭離騷文而反之(師古曰摭拾取也音之亦反)自㟭山投諸江流以
弔屈原名曰反離騷又旁離騷作重一篇名曰廣騷(師古)
(曰旁依也音步浪反其下類此重音直用反)又旁惜誦以下至懷沙一卷名
曰畔牢愁(李竒曰畔離也牢聊也與君相離愁而無聊也師古曰惜誦懷沙皆屈原所作九章中之)
(名也宋祁曰蕭該按牢字旁著水晉直作牢韋昭曰浶騷也鄭氏愁音曹)畔牢愁廣騷文
多不載獨載反離騷(宋祁曰獨字疑可删)其辭曰有周氏之蟬
嫣兮或鼻祖於汾隅(應劭曰蟬嫣連也言與周氏親連也劉德曰鼻始也師古曰雄自言)
(系出周氏而食采於揚故云始祖於汾隅也嫣音於連反宋祁曰注文姚本作鼻有始也)靈宗初
諜伯僑兮流于末之揚侯(應劭曰諜譜也言從伯僑以來可得而叙也)淑周
楚之豐烈兮超既離虖皇波(應劭曰淑善也言去汾隅從巫山得周楚之美烈也)
(超速也晉灼曰離歴也皇大也師古曰言其先祖所居經河及江也河江四瀆之水故云大波也虖古乎字其)
(下並同)因江潭而&KR1081;記兮欽弔楚之湘纍(蘇林曰潭水邊也鄧展曰&KR1081;往)
(也李竒曰諸不以罪死曰纍荀息仇牧皆是也屈原赴湘死故曰湘纍也師古曰記書記也謂弔文也言因江)
(水之邊而投書記以往弔也欽敬也潭音尋&KR1081;音于放反纍音力追反宋祁曰蕭該&KR1081;作□□音誑韋音同)
(潭音淫該案晉灼纍作累此言累世承楚之族案字林纍文索也注文皆是也也字姚本刪)惟天軌
之不辟兮何純絜而離紛(師古曰天軌猶言天路辟開也離遭也紛難也言天路不)
(開故使純善貞絜之人遭此難也易曰天地閉賢人隐辟讀曰闢宋祁曰注文天路下疑有也字)紛纍
以其淟涊兮暗纍以其繽紛(應劭曰淟涊穢濁也師古曰繽紛交雜也淟音吐典)
(反涊音乃典反繽音匹人反宋祁曰淟涊晉灼云俗謂水漿不寒而温為淟涊字林曰淟涊垢濁也淟蕭該)
(音他本反)漢十世之陽朔兮招搖紀于周正(晉灼曰十世數高祖呂后至成)
(帝也成帝八年廼稱陽朔應劭曰招搖斗杓星也主天時周正十一月也蘇林曰言已以此時弔屈原也)正
皇天之清則兮度后土之方貞(應劭曰平正司法者莫過於天飬物均調者莫)
(過於地也父伯庸名我為平以法天字我為原以法地也晉灼曰此雄取離騷辭反之應說是也師古曰應晉)
(二說皆非也自漢十世以下四句不道屈原也此乃雄自論已心所履行取法天地耳自圖纍以下方論屈原)
(云也如淳曰清正法則也十一月為歲首天之正地稱方貞貞正也十一月坤體成故方貞音真為是)圖
纍承彼洪族兮又覽纍之昌辭(師古曰圖案其本系之圖書也洪大也覽省視)
(也昌美也宋祁曰彼考作破)帶鉤矩而佩衡兮履欃槍以為綦(應劭曰鉤)
(規也矩方也衡平也鄧展曰欃槍妖星也晉灼曰綦履跡也此反屈原雖佩帶方平之行而蹈惡人跡以致放)
(退也師古曰綦履下飾也欃音初咸反槍音初行反綦音其晉灼曰綦路也宋祁曰履考作治)素初
貯厥麗服兮何文肆而質䪥(應劭曰貯積也肆放也䪥狹也如淳曰文肆者楚辭)
(遠游乘龍之言也質䪥者恨世不用已而自沈也師古曰麗服謂扈江離與辟芷紉秋蘭以為佩之類是也䪥)
(音械)資娵娃之珍髢兮鬻九戎而索頼(孟康曰娵閭娵也娃吴娃也髢髮也)
(頼得也九戎被髮髢雖珍好無所用也師古曰娵娃皆美女也頼利也言屈原以高行仕楚亦猶資美女之髢)
(賣於九戎而求其利必不得也娵音子踰反娃音鳥佳反髢音徒計反韋昭曰娵當作&KR0912;梁王魏嬰之美人曰)
(閭&KR0912;)鳳皇翔於蓬陼兮豈鴐鵝之能捷(應劭曰蓬陼蓬萊之陼在海中晉灼)
(曰捷及也師古曰鴐鵝鳥名也觧在司馬相如傳鴐音加蕭該音義曰案鴐字亦作鴚音加宋祁曰字林云)
(鴚鵝鳥似鴈鴚音柯)騁驊駵以曲囏兮驢騾連蹇而齊足(師古曰驊騮駿)
(馬名也其色如華而赤也言使駿馬馳騖於屈曲艱阻之中則與驢騾齊足也驊音華連音力展反囏古艱字)
(蕭該音義曰駵音留俗作騮宋祁曰以字疑作於)枳棘之榛榛兮蝯貁擬而不
敢下(師古曰榛榛梗穢貌也蝯善攀援貁似猴卭鼻而長尾擬疑也榛音臻又土臻反貁音弋授反)靈
修既信椒蘭之唼佞兮吾纍忽焉而不蚤睹(服虔曰靈修楚王也)
(蘇林曰椒蘭令尹子椒子蘭也師古曰蚤古早字也唼佞譛言也唼音妾宋祁曰韋昭曰唼音祖臘反鄭音)
(接蘇音詩唼唼幡幡之唼蕭該音義按詩作捷)衿芰茄之綠衣兮被夫容之朱
裳(應劭曰衿音衿系之衿衿帶也芰䔖也師古曰衿音其禁反茄亦荷字也見張揖古今字譜被音披又音)
(皮義反宋祁曰注文字譜一作字詁)芳酷烈而莫聞兮不如襞而幽之
離房(師古曰襞疊衣也離房别房也襞音壁)閨中容競淖約兮相態以麗
佳(應劭曰衆士競善猶女競容也師古曰淖約善容止也相態以麗佳言競為佳麗之態以相傾也淖音綽)
(宋祁曰監本并上二句兮字下皆有固字)知衆嫭之嫉妒兮何必颺纍之
䖸眉(晉灼曰離騷云衆女嫉余之䖸眉師古曰嫭美貌也颺古楊字也䖸眉形若蠶䖸眉也此亦譏屈原)
(自舉䖸眉令衆嫉嫭音胡故反眉古眉字宋祁曰韋昭曰嫭音呼言其目如茱萸之拆也刊誤嫭出故反當)
(作胡故反蕭該音義下故反淳化本火故反眉一本作眉顔注䖸眉字下當有謂眉字衆嫉字下當有之字)
懿神龍之淵潛竢慶雲而將舉亡春風之被離兮孰焉
知龍之所處(晉灼曰龍竢風雲而後升士湏眀君而後進國無道則愚誰知其所邪師古曰懿美)
(也竢待也龍以潜居待雲為美以譏屈原不能隐德自取祸也被讀曰披宋祁曰韋昭曰被讀如光被之被)
(蕭該音義曰慶音羌今漢書亦有作羌字者淵潜字下當有兮字)愍吾纍之衆芬兮颺
煜煜之芳苓遭季夏之凝霜兮慶夭顇而喪榮(晉灼曰雄愍屈)
(原光香奄先秋遇凋生亦不辰也張晏曰慶辭也師古曰煜煜光盛苓香草名音零慶讀與羌同顇古悴字)
横江湘以南&KR1081;兮云走乎彼蒼吾馳江潭之汎溢兮將
折衷虖重華(應劭曰舜葬蒼梧在江湘之南屈原欲啓質聖人陳已情要也師古曰&KR1081;往也走趣)
(也重華舜名也&KR1081;音于放反走音奏潭音尋衷音竹仲反宋祁曰蕭本作蒼梧今作蒼吾恐非華叶音敷)
舒中情之煩或兮恐重華之不纍與(張晏曰舜聖卒避父害以全身資於)
(事父以事君恐不與屈原為黨與)陵陽侯之素波兮豈吾纍之獨見許
(應劭曰陽侯古之諸侯也有罪自投江其神為大波陵乘也言屈原襲陽侯之罪而欲折中求舜未必獨見然)
(許之也宋祁曰注文陽侯之罪罪當作非)精瓊靡與秋菊兮將以延夫天
年臨汨羅而自隕兮恐日薄於西山(應劭曰精細靡屑也瓊玉之華也晉)
(灼曰離騷云精瓊靡以為糧兮予夕餐秋菊之落英又曰老冉冉其將至日忽忽其將暮師古曰此又譏屈原)
(云瓊靡秋菊將以延年崦嵫忽迫喜於未暮何乃自投汨羅言行相反韋昭曰汨音羃蕭該音義曰如淳音)
(河水浼浼之浼案詩浼音莫罪反楚詞曰精瓊靡以為糧讀楚詞者依字不借音也宋祁曰兮字下疑有何字)
解扶桑之總轡兮縱令之遂奔馳(應劭曰總結也扶桑日所拂木也晉灼曰)
(離騷云總余轡於扶桑聊消搖以相羊屈原言結我車轡於扶桑以留日之入人年得不老日以喻君而反離)
(朝自沈觧轡縱君使遂奔馳也)鸞凰騰而不屬兮豈獨飛廉與雲師(應劭)
(曰楚辭云鸞凰為余先戒兮後飛廉使奔屬雲師告余以未具飛廉風伯也雲師豐隆也鸞凰俊鳥也晉灼曰)
(縱其轡使之奔馳鸞凰迅飛亦無所及非獨飛廉雲師言莊嚴未具使君不適道也)卷薜芷與若
惠兮臨湘淵而投之棍申椒與菌桂兮赴江湖而漚之
(師古曰離騷云貫薜荔之落蘂雜杜衡與芳芷又樹蕙之百畝雜申椒與菌桂皆以自喻德行芬芳也今何為)
(自投江湘而喪此芳乎棍大束也漚漬也今漚麻也棍音下本反漚音一搆反又音一侯反韋昭曰薜芷若惠)
(四者皆是草也宋祁曰棍疑作混)費椒稰以要神兮又勤索彼瓊茅(孟康)
(曰椒稰以椒香米饌也離騷云懷椒稰而要之晉灼曰離騷云索瓊茅以筳篿師古曰索求也瓊茅靈草也筳)
(篿折竹所用卜也稰音所又音思呂反筳音廷篿音專蕭該音義曰糈從米按王逸曰精米也)違靈
氛而不從兮反湛身於江臯(晉灼曰靈氛古之善占者離騷曰欲從靈氛之吉占)
(兮心猶豫而狐疑師古曰既不從靈氛之占何為費椒稰而勤瓊茅也湛讀曰沈江臯江水邊之游地也宋)
(祁曰浙本從作定)纍既乑夫傅說兮奚不信而遂行(晉灼曰乑慕也離騷)
(云說操築於傅巖兮武丁用之而不疑師古曰乑古攀字既攀援傅說何不信其所行自見困而遂去宋祁)
(曰姚本乑作&KR2433;)徒恐鷤䳏之將鳴兮顧先百草為不芳(師古曰離騷云)
(鷤䳏之先鳴兮使夫百草為不芳雄言終以自沈何惜芳草而憂鷤䳏也䳏鴂字也鷤鴂鳥一名買䤥一名子)
(規一名杜鵑常以立夏鳴鳴則衆芳皆歇鷤音大系反䳏音桂鷤字或作鶗亦音題鴂又音決䤥音詭韋昭曰)
(鷤䳏趣農鳥也)初纍棄彼虙妃兮更思瑶臺之逸女(師古曰離騷云吾命)
(豐隆乘雲兮求虙妃之所在又曰望瑶臺之偃蹇兮見有娀之佚女此又譏其執心不定也虙妃古神女有娀)
(女即簡狄也虙讀曰伏)抨雄鴆以作媒兮何百離而曾不壹耦(師古)
(曰離騷云吾令鴆為媒兮鴆告余以不好雄鳩之鳴逝兮余猶惡其佻巧故云百離不一耦也抨使也耦合也)
(抨音普耕反宋祁曰鳩江南本作鳩監本作鴆今從監本作鴆)乘雲蜺之旖旎兮望
昆侖以樛流覽四荒而顧懷兮奚必云女彼高丘(蘇林曰離)
(騷云登閬風而緤馬忽反顧以流涕哀高丘之無女女以喻士高丘謂楚也師古曰離騷又云揚雲蜺之晻藹)
(閬風在昆侖山上故云望昆侖也旖旎雲貌也樛流猶周流也女仕也何必要仕於楚也旖音於綺反旎音女)
(綺反樛音居蚪反女音尼據反蕭該音義曰憀應作手旁翏今作心旁翏者亦是古字通用宋祁曰景祐本)
(作旖旎越本旎作柅)既亡鸞車之幽藹兮駕八龍之委蛇(晉灼曰離騷云)
(駕八龍之蜿蜿兮載雲旗之委蛇師古曰言既無鸞車則不得云駕八龍也幽藹猶晻藹也蛇音移宋祁曰)
(古本駕字上有焉字淳化本無刊誤据史館本添)臨江瀕而掩涕兮何有九招
與九歌(晉灼曰離騷云擥茹蕙以掩涕又曰奏九歌以舞韶師古曰此又譏其哀樂不相副也招讀曰)
(韶)夫聖哲之遭兮固時命之所有雖增欷以於邑兮吾
恐靈修之不纍改(師古曰離騷云增歔欷余鬱邑兮哀朕時之不當增重也雄言自古聖哲)
(皆有不遇屈原雖自歎於邑而楚王終不改寤也於邑短氣也於音烏邑音烏合反於邑亦讀如本字宋祁)
(曰晉灼曰於下當着心作&KR0034;浙本作&KR0034;浙本作聖哲之不遭兮)昔仲尼之去魯兮婓婓
遲遲而周邁(師古曰婓婓往來貌也音芳非反)終回復於舊都兮何必
湘淵與濤瀨(師古曰言孔子去其本邦遲遲系戀意在舊都裴回反覆屈原何獨不懷鄢郢而赴)
(江湘也濤大波也瀨急流也濤音大高反劉奉世曰言何不若仲尼不用於魯歴聘外國周邁天下而歸舊)
(都反眷眷於楚而自投於湘也注非)溷漁父之餔歠兮絜沐浴之振衣(師古)
(曰漁父云何不餔其糟而歠其醨屈原以為溷濁不肯從之乃云新沐者必彈冠新浴者必振衣也餔必胡反)
(歠昌悦反)弃由聃之所珍兮蹠彭咸之所遺(師古曰由許由也聃老聃也二)
(人守道不為時俗所汙然保已全身無殘辱之醜彭咸殷之介士也不得其志投江而死此又非屈原不慕由)
(聃高縱而遵彭咸遺蹟蹠蹈也音之亦反蕭該音義曰該按雄往往摭離騷文而反之蹠應作手旁庶說文)
(摭拾也)孝成帝時客有薦雄文似相如者上方郊祠甘泉
泰畤汾陰后土以求繼嗣召雄待詔承明之庭(師古曰承眀殿)
(在未央宫宋祁曰劉良曰客則楊莊也雄文則線竹頌也李善曰雄荅劉歆書曰雄作成都城四隅銘蜀人)
(有楊莊者為郎誦之於成帝以為似相如雄遂以此得見)正月從上甘泉還奏甘泉
賦以風(師古曰風讀曰諷)其辭曰惟漢十世將郊上玄定泰畤
雍神休尊明號(晉灼曰雍祐也休美也言見祐護以休美之祥也師古曰雍聚也明號謂總三)
(皇五帝之號而稱皇帝也雍讀曰擁)同符三皇錄功五帝䘏胤錫羨拓迹
開綂(應劭曰䘏憂也胤續也錫與也羡饒也拓廣也時成帝憂無繼嗣故修祠泰畤后土言神明饒與福)
(祥廣迹而開綂也師古曰羡音弋戰反拓音託)於是廼命羣僚歴吉日協靈辰
(師古曰歴選吉日而合善辰也)星陳而天行(師古曰如星之陳象天之行也)詔招搖與
泰陰兮伏鉤陳使當兵(張晏曰禮記云招搖在上急繕其怒太隂歲後三辰也服虔曰)
(鉤陳紫官外營陳星)屬堪輿以壁壘兮梢䕫魖而抶獝狂(張晏曰堪輿天)
(地總名也孟康曰堪輿神名造圖宅書者木石之怪曰䕫䕫神如龍有角人面魖耗鬼也獝狂亦惡鬼也今皆)
(梢而去之師古曰堪輿張說是也屬委也以壁壘委之梢擊也扶笞也梢音山交反魖音虚屬音之欲反抶音)
(丑乙反獝音揆聿反宋祁曰韋昭曰魖音昌慮反一作熙慮反蕭該音義曰獝狂無頭鬼也見字林李善曰)
(許慎云堪天道也輿地道也)八神奔而警蹕兮振殷轔而軍裝(師古曰自)
(招搖至獝狂凡八神也殷轔盛貌也軍装為軍戎之飾装也轔音來忍反宋祁曰殷音隐劉攽曰此八神齊)
(之八神也劉奉世曰擊而出之固非八神也盖自有八神耳)蚩尤之倫帶干將而秉
玉戚兮飛蒙茸而走陸梁(張晏曰玉戚以玉為戚柲也晉灼曰飛者蒙茸而亂走者)
(陸梁而跳也師古曰茸音人蒙反柲柄也音秘)齊總總撙撙其相膠葛兮猋駭
雲訊奮以方攘(晉灼曰方攘半散也師古曰總總撙撙聚貌也膠葛猶言膠加也訊亦奮訊也)
(撙音子本反宋祁曰韋昭曰方攘周禮方相氏蕭該音義依韋昭音相别本顔注子本反下更有訊音信攘)
(音人羊反八字)駢羅列布鱗以雜沓兮柴虒參差魚頡而鳥䀪
(師古曰柴虒參差不齊貌也頡䀪上下也柴音初蟻反虒音豸參音初林反頡音胡結反䀪音胡剛反蕭該)
(音義曰柴一本作偨諸詮賦偨音初綺反虒姚本初擬反)翕赫曶霍霧集蒙合兮半
散照爛粲以成章(師古曰翕赫曶霍開合之貌也霧地氣𤼵也蒙天氣下也如霧之集如蒙)
(之合也半散照爛言其分布而光眀也曶讀與忽同)於是乘輿廼登夫鳳凰兮翳
華芝(師古曰鳳凰者車以鳳凰為飾也翳蔽也以華芝為蔽也宋祁曰兮字下疑有而字)駟蒼
螭兮六素虯(師古曰四六駕數也言或四或六也螭似龍一名地螻虯即龍之無角者宋祁曰)
(韋昭曰螭似虎而鱗鄭氏曰螭虎類也龍形李竒曰螭雌龍也字林曰螭若龍而黃北方之地螻淳化本作一)
(名螻刊誤据今說文添虯字監本作地螻金靖刊誤据今說文作一名地螻當有地字)蠖略蕤綏
灕虖幓纚(師古曰蠖略蕤綏蚪螭貌也灕虖慘纚車飾貌也蠖音於鑊反灕音離幓音森其字從巾)
(纚音所宜反宋祁曰於鑊反一作於郭反綏先佳反)帥爾陰閉霅然陽開(晉灼曰帥)
(聚也霅散也師古曰霅音所甲反又音先合反)騰清霄而軼浮景兮夫何旟旐
郅偈之旖旎也(師古曰騰升也霄日旁氣也軼過也畫鳥隼曰旟龜蛇曰旐郅偈竿杠之状也)
(旖旎旒縿之形也郅音吉又音質偈音居傑反旖音猗旎音女倚反韋昭曰偈音桀宋祁曰旎越本作柅女)
(支反景本旎作䘦)流星旄以電燭兮咸翠蓋而鸞旗(師古曰如星之流如)
(電之照也咸皆也)敦萬騎於中營兮方玉車之千乘(師古曰敦讀曰屯屯)
(聚也方並也)聲駍隐以陸離兮輕先疾雷以馺遺風(師古曰馺然疾)
(意也駍音普萌反馺音先合反韋昭馺蘇及反宋祁云姚本以作而)陵高衍之嵱嵷兮
超紆譎之清澄(孟康曰衍無厓也紆譎曲折也李竒曰嵱音踊嵷音竦如淳曰嵱嵷上下衆多)
(貌師古曰衍即所謂墳衍也宋祁云姚本衍作愆晉灼作㵪監本注文厓字下有岸字)登椽欒而
羾天門兮馳閶闔而入凌兢(服虔曰椽欒甘泉南山也李竒曰羾音貢蘇林曰羾)
(至也師古曰入凌兢者言寒涼戰栗之處也兢音鉅陵反)是時未轃夫甘泉也廼望
通天之繹繹(師古曰轃與臻同臻至也通天臺名也言雖未至甘泉則遥望見通天臺也繹繹相)
(連貌宋祁曰晉灼曰繹音夕諸詮賦音亦李善曰薛君韓詩章句云繹繹盛貌)下陰潛以慘
廩兮上洪紛而相錯(師古曰慘廩亦寒涼之意也洪大也紛亂雜也錯互也廩讀如本字)
(又音來感反)直嶢嶢以造天兮厥高慶而不可虖疆度(師古曰嶢)
(嶢高貌造至也慶𤼵語辭也疆境也度量也言此臺至天其高不可䆒竟而量度也嶢音堯造音千到反慶讀)
(曰羌度音大各反)平原唐其壇曼兮列新雉於林薄(鄧展曰唐道也服虔)
(曰新雉香草也雉夷聲相近師古曰言平原之道壇曼然廣大又列樹辛夷於林薄之間也草藂生曰薄新雉)
(即辛夷耳為樹甚大非香草也其木枝葉皆芳一名新矧壇音徒旦反曼音莫旦反宋祁曰雉當作夷學林)
(云周禮薙氏掌殺草鄭氏注云薙或作夷引春秋傳曰如農夫之務去草芟夷藴崇之又音鬀然則雄賦本用)
(薙為夷而又省薙之草止用雉字耳)攅并閭與苃䒷兮紛被麗其亡鄂(如淳)
(曰并閭其葉随時改政平則平政不平則傾也師古曰如氏所說自是平慮耳此并閭謂㯶𣗳也苃䒷草名也)
(鄂垠也苃音步末反䒷音括被音皮義反麗讀如本字被麗又音披離)崇丘陵之駊騀兮
深溝嶔巖而為谷(蘇林曰駊騀音叵我師古曰駊騀高大状也嶔巖深險貌也嶔音口銜反)
(宋祁曰别本口作已)&KR0616;&KR0616;離宮般以相燭兮封巒石關施靡虖
延屬(應劭曰言秦離宫三百武帝復往往修治之師古曰&KR0616;古往字往往言所往之處則有之般連貌也)
(燭照也封巒石關皆宫名也施靡相及貌屬連也般音盤施音弋爾反屬音之欲反)於是大夏雲
譎波詭嶊嶉而成觀(孟康曰言夏屋變巧廼為雲氣水波相譎詭也嶊嶉材木之崇積貌)
(也晉灼曰嶊音䞓水反師古曰嶊音子水反觀謂形也音工喚反䞓音丑成反)仰撟首以高視
兮目冥眴而亡見(師古曰撟舉也冥眴視不諦也撟與矯同其字從手冥音莫見反眴音州)
(縣之縣)正瀏濫以弘惝兮指東西之漫漫(服虔曰惝音敞師古曰瀏濫猶)
(汎濫弘惝高大也漫漫長也瀏音劉韋昭瀏劉又反濫音灠)徒回回以徨徨兮魂固
眇眇而昏亂(師古曰言駭其深博)據軨軒而周流兮忽軮軋而亡
垠(師古曰軨軒謂前軒之軨也軨者軒間小木也字與櫺同周流周視也軮軋遠相映也軨音零軮音烏朗)
(反軋音於黠反)翠玉樹之青䓤兮壁馬犀之瞵㻞(應劭曰瞵音鄰晉灼曰㻞)
(音豳師古曰玉樹者武帝所作集衆寳為之用供神也非謂自然生之而左思不曉其意以為非本土所出盖)
(失之矣馬犀者馬腦及犀角也以此二種飾殿之壁瞵㻞文貌蕭該音義曰該案字畫瞵㻞采色也當從玉)
(旁粦宋祁曰學林云此傳作壁師古訓為殿壁文選作璧五臣訓為璧玉其義迥不同賦曰抑矯首以高視兮)
(目冥眴而亡見正瀏濫以弘敞兮指東西之漫漫徒回回以皇皇兮魂魄眇眇而昏亂據軨軒兩周流兮忽軮)
(軋而亡垠翠玉樹之青葱兮璧馬犀之瞵㻞金人仡仡其承鍾簴兮嵌巖巖其龍鱗凡此皆以下句釋上句其)
(曰据軨軒而周流兮忽軮軋而亡垠然後言玉樹金人者盖謂依欄檻而四顧見其廣大而無際畔但見庭中)
(玉樹之青葱金人之巖巖耳玉樹植於殿庭金人捧露盤亦在殿庭皆言望見殿庭中物不應反言殿壁也案)
(甘泉賦漢書文選字不同者甚多它皆可以假意而讀惟壁璧二字不可假意通思而注釋者又皆不同不可)
(不辨也又劉禹錫嘉話云雲陽縣界多漢離宫故地有槐而葉細土人謂之玉樹揚子雲甘泉賦玉樹青葱左)
(思以為假稱珍怪盖不詳也)金人仡仡其承鍾虡兮嵌巖巖其龍鱗
(師古曰仡仡勇健状嵌開張貌言其鱗甲開張若真龍之形也仡音魚乙反又音其乞反嵌音火敢反宋祁)
(曰蕭該音義改嵌從山諸詮賦音苦銜反)揚光曜之燎燭兮乘景炎之炘炘
(師古曰炘炘光盛貌也炎音弋贍反炘音欣宋祁曰越本炘作忻)配帝居之縣圃兮象
泰壹之威神(服虔曰曾城縣圃閬風昆侖之山三重也天帝神在其上)洪臺掘其獨
出兮㨖北極之嶟嶟(應劭曰掘特貌也㨖至也晉灼曰嶟嶟穊㨖也師古曰言高臺特出)
(乃至北極其状竦峭嶟嶟然也掘音其勿反㨖音竹指反嶟音干旬反又音遵宋祁曰㨖字書竹几反韋昭)
(知已反嶟嶟字林曰山貌穊㮹姚本作穊緻)列宿乃施於上榮兮日月纔經
於柍桭(服虔曰柍中央也桭屋梠也師古曰施延也榮屋翼也凡此者言屋宇高大之甚施音弋豉反)
(柍音央桭音辰一曰施直謂安施音之耳讀如本字宋祁曰姚本刪音字纔韋昭仕兼反蕭該音義柍於兩)
(反又於郎反桭之人反)雷鬱律而巖突兮電倏忽於牆藩(師古曰鬱律雷)
(聲也倏忽電光也藩藩籬也倏音式六反藩音甫元反宋祁曰而字當作於)鬼魅不能自還
兮半長途而下顛(師古曰言屋之高深雖鬼魅亦不能至其極而反故於長途之半而顛墜)
(也還讀曰旋或作建建及也)歴倒景而絶飛梁兮浮蔑蠓而撇天(晉灼)
(曰飛梁浮道之橋也蔑蠓蚊也師古曰撇猶拂也蠓音莫孔反撇音匹列反又音普結反)左欃槍右
玄冥兮前熛闕後應門(晉灼曰大人賦檻欃槍以為旌又曰左玄冥而右黔雷雄擬相)
(如故云爾熛闕赤色之闕南方之帝曰赤熛怒應門正在熛闕之内也師古曰熛音匹遥反宋祁曰浙本右)
(字後字上皆有而字注文旌攷作旗姚本熛必遥反)隂西海與幽都兮涌醴汨以
生川(如淳曰言闕之高廼隂西海也師古曰蔭映西海也以及幽都幽都北方絶遠之地也涌醴醴泉涌)
(出汨汨然也汨音于筆反)蛟龍連蜷於東厓兮白虎敦圉虖昆侖(師古)
(曰連蜷卷曲貌敦圉盛怒也言甘泉宫中皆有此象也蜷音拳敦音屯)覽樛流於高光兮
溶方皇於西清(服虔曰高光宫名也師古曰樛流屈折也溶然閑暇貌也方皇彷徨也西清西)
(箱清閒之處也溶音容宋祁曰樛諸詮賦音株溶字林弋冢反)前殿崔巍兮和氏瓏
玲(孟康曰以和氏璧為梁壁帶也其聲瓏玲也晉灼曰以黃金為壁帶含藍田璧瓏玲明見貌也師古曰崔)
(嵬高貌瓏玲晉說是也崔音才回反巍音五回反瓏音聾玲音零宋祁曰瓏玲字林曰瓏禱旱玉為瓏又音)
(龍吕氏春秋曰大旱用瓏玲)炕浮柱之飛榱兮神莫莫而扶傾(師古曰炕)
(與抗同抗舉也榱屋椽也言舉立浮柱而鴐飛榱其形危竦有神於冥莫之中扶持故不傾也宋祁曰李善)
(曰毛詩云君婦莫莫毛萇云莫莫清淨也)閌閬閬其廖廓兮似紫宫之崢巆
(師古曰閌高門貌閬閬空虛也寥廓宏遠也𬗋宫天帝之宫也崢巆深䆳也閌音抗閬音浪寥音僚崢音仕耕)
(反巆音宏)駢交錯而曼衍兮㟎&KR2028;隗虖其相嬰(師古曰言宫室臺觀相連)
(不絶也㟎安施之貌&KR2028;隗猶崔嵬也衍音亦戰反㟎音它賄反&KR2028;音辠隗音五賄反蕭該音義曰㟎案字書)
(勑果反&KR2028;音罪)乘雲閣而上下兮紛蒙籠以棍成(師古曰乘登也雲閣亦言)
(其高入於雲也蒙籠深通貌棍成言其有若自然也棍音胡本反)曳紅采之流離兮颺
翠氣之冤延(師古曰言宫室曠大自然有紅翠之氣蕭該音義曰冤於元反)襲琁室
與傾宫兮若登高妙遠肅虖臨淵(服虔曰襲繼也桀作琁室紂作傾宫以此)
(微諫也應劭曰登高遠望當以亡國為戒若臨深淵也宋祁曰妙一作眇遠字下當有亡國字)回猋
肆其碭駭兮翍桂椒鬱栘楊(師古曰回猋回風也肆放也碭過也駭動也翍古披)
(字鬱聚也栘唐棣也楊楊樹也言回風放起過動衆樹則桂椒披散而栘楊鬱聚也碭音徒浪反栘音移宋)
(祁曰浙本椒字下有而字)香芬茀以窮隆兮擊薄櫨而將榮(師古曰言桂椒)
(香氣乃擊薄櫨及屋翼也薄枅也櫨音盧蕭該音義曰薄櫨字林曰柱袝也學林云欂弼戟切通用薄字一)
(作平戟反)薌呹肸以掍根兮聲駍隐而歴鍾(師古曰又言風之動樹聲響振)
(起衆根合駍隐而盛歴入殿上之鍾也根猶株也薌讀與響同呹音丑乙反肸音許乙反掍音下本反駍音普)
(耕反蕭該音義曰呹别本丑乙反文選余日反肸别本作盱靈乞反案今漢書本旴或作肸者傳寫之誤宋)
(祁曰注文合字下當有同字)排玉戸而颺金鋪兮發蘭蕙與穹窮(李竒)
(曰鋪門首也師古曰言風之所至又排門揚鋪擊動鍰鈕回旋入宫𤼵奮衆芳)惟弸彋其拂汨
兮稍暗暗而靚深(蘇林曰弸音石堕井弸尒之弸彋音宏孟康曰弸彋風吹帷帳鼓貌師古)
(曰拂汨亦風動貌暗暗幽隐靚即静字耳弸音普萌反拂音普密反汨音于密反暗音烏感反蕭該音義曰)
(弸文萌反彋音宏拂芳勿反)陰陽清濁穆羽相和兮若䕫牙之調琴
(張晏曰聲細不過羽穆然相和也師古曰䕫舜典樂也牙伯牙也)般倕弃其剞劂兮王
爾投其鉤繩(應劭曰剞曲刃也劂曲鑿也師古曰般公輸般也倕共工也王爾亦巧人也見淮南)
(子言土木之功窮極巧麗故令般倕之徒弃其常法也般讀與班同倕音垂剞音居爾反劂音居衛反宋祁)
(曰剞劂當作掎劌注文倕字下當有舜字)雖方征僑與偓佺兮猶仿佛其若
夢(晉灼曰方常也征行也言宫觀之高峻雖使仙人常行其上恐遽不識其形觀猶仿佛若夢也師古曰方)
(謂並行也征僑姓征名伯僑仙人也偓佺亦仙人名偓音渥佺音詮仿佛即髣髴字也征郊祀志作正字其音)
(同宋祁曰字林曰仿相似也佛見不審也)於是事變物化目駭耳回(師古曰言)
(驚視聽也)蓋天子穆然珍臺閒館琁題玉英蜵蜎蠖濩之中
(應劭曰題頭也榱椽之頭皆以玉飾言其英華相燭也張晏曰蜵蜎蠖濩刻鏤之形師古曰穆然天子之容也)
(蜵蜎蠖濩言屋中之深廣也閒讀曰閑蜵音一兖反蜎音下兖反蠖音烏郭反濩音胡郭反蕭該音義曰琁)
(題案左思蜀都賦曰金鋪相映玉題交輝是也蜵蜎予案字書蜵蜎好印也上一甸反下一軟反)惟夫
所以澄心清魂儲精垂思(師古曰言絜精以待冀神降福)感動天地逆
釐三神者(師古曰釐讀曰禧禧福也宋祁曰三神天地人也)廼搜逑索耦臯伊
之徒冠倫魁(應劭曰冠其羣倫魁桀也師古曰言選擇賢臣可匹耦於古賢臯陶伊尹之類冠等)
(倫而魁桀宋祁曰搜逑淳化本作披求刊誤謂求當從辵蕭本同校本作逑又注末當有者字)能函
甘棠之惠挾東征之意(師古曰甘棠之惠召公奭也東征之意周公旦也宋祁曰函)
(當作含劉攽曰能屬上句劉敞曰能屬魁字)相與齊虖陽靈之宫(師古曰齊同也同集)
(於此也祭天之處故曰陽靈之宫也宋祁曰諸詮云齊沮諧反李善云韓康伯周易注曰洗心曰齊側皆反)
靡薜荔而為席兮折瓊枝以為芳(師古曰靡纖密也謂纖織之也一曰靡謂)
(偃而靡之藉地也)噏青雲之流瑕兮飲若木之露英(師古曰言其齋戒自)
(新居處飲食皆芳絜也瑕謂日旁赤氣也露英言其英華之露)集虖禮神之囿登乎頌
祗之堂(師古曰頌歌也登以祭也地神曰祗)建光燿之長旓兮昭華覆之
威威(服虔曰昭明也華覆華蓋也師古曰威威猶威蕤也旓旗之旒也一曰燕尾旓音所交反)攀琁
璣而下視兮行遊目虖三危陳衆車於東阬兮肆玉釱
而下馳漂龍淵而還九垠兮窺地底而上回(張晏曰三危山名也)
(晉灼曰&KR0898;車轄也九垠九垓也師古曰假設言周流曠遠升降天地為神通一也肆放也阬大阜也讀與岡同)
(&KR0898;音大又音弟還讀曰旋宋祁曰張銑曰琁璣北斗也晉灼曰阬古坑字也字書曰阬閬也口盎反注文為)
(神通一也為當作與一字當刪)風傱傱而扶轄兮鸞鳳紛其御蕤(師古曰傱)
(傱前進之意也御猶乘也蕤車之垂飾纓蕤也傱音竦今書御字或作銜者俗妄改也宋祁曰注文纓蕤字)
(上當有若字傱鄭氏音揔)梁弱水之濎濴兮躡不周之逶蛇(服虔曰昆侖之)
(東有弱水度之若濎濴耳師古曰濎濴小水之貌不周山名逶蛇亦言不艱難也濎音吐定反濴音熒又音胡)
(鎣反蛇音移)想西王母欣然而上夀兮屏玉女而卻虙妃(師古)
(曰西王母在西方周穆王所見者也玉女虙妃皆神女也虙讀曰伏)玉女無所眺其清盧
兮虙妃曾不得施其䖸眉(服虔曰盧目童子也宋祁曰監本作玉女欣眺浙本無)
(作亡)方擥道德之精剛兮侔神明與之為資(晉灼曰等天地之瓉量也)
(師古曰擥總也音覽其字從手宋祁曰瓉量當作忖量擥力敢反)於是欽祡宗祈燎熏
皇天(師古曰欽敬也祡積祡也宗尊也祈求福也)招繇泰壹舉洪頥樹靈旗
(張晏曰招搖泰壹皆神名也服虔曰洪頥旗名也李奇曰欲伐南越告祈太一畫旗樹太一壇上名靈旗以指)
(所伐之國也見郊祀志宋祁曰招繇一本作臯陶晉灼音義作臯搖蕭該音義曰如淳作臯搖云臯楔橰積)
(柴於招搖頭致牲玉於其上舉而燒之欲其近天也故曰臯搖)樵蒸焜上配藜四施(張晏)
(曰配藜披離也師古曰樵木薪也蒸麻幹也焜同也言以樵及蒸燒火炎上於天又披離四出蕭該音義曰)
(焜音昆火貌也配藜如淳曰黎為火正能使火氣施四裔也)東燭倉海西燿流沙北
爌幽都南煬丹厓(服虔曰丹厓丹水之厓也師古曰爌古晃字煬熱也言祡燎之光遠及四)
(表也煬音弋向反宋祁曰浙本爌作熿)玄瓚觩䚧秬鬯泔淡(服虔曰以玄玉飾之故曰)
(玄瓚張晏曰瓚受五升口徑八寸以圭為柄用灌鬯觩䚧其貌也應劭曰泔淡满也師古曰觩音虯䚧音力幽)
(反泔音胡感反淡音大敢反宋祁曰泔淡美味也注文以圭字下别本有文字一作大字)肸嚮豐
融懿懿芬芬(師古曰言秬鬯之芬烈也)炎感黃龍兮熛訛碩麟(師古曰言)
(光炎熛盛感神物也訛化也碩大也熛音必遥反宋祁曰蕭該音義本炎字作煙)選巫咸兮呌
帝閽開天庭兮延羣神(服虔曰令巫祝呌呼天門也師古曰巫咸古神巫之名)儐
暗藹兮降清壇瑞穰穰兮委如山(張晏曰儐贊也師古曰暗藹神之形影也)
(穰穰多也委積也暗音烏感反蕭該音義曰儐甫刃反)於是事畢功弘回車而歸
度三巒兮偈棠棃(師古曰三巒即封巒觀名也棠棃宫名偈讀曰憩)天閫決兮
地垠開八荒協兮萬國諧(師古曰天閫天門之閫也決亦開也言德澤普洽無極限)
(也)登長平兮雷鼓磕天聲起兮勇士厲(師古曰長平涇水上坂名也磕)
(擊鼓聲也天聲聲至天也聲字或作嚴言擊嚴鼓也厲奮也蕭該音義曰磕口蓋反又口艾反李善曰字指)
(大聲也)雲飛揚兮雨滂沛于胥德兮麗萬世(師古曰于曰也胥皆也麗)
(美也沛音普大反)亂曰(師古曰亂者理也總理一賦之終也)崇崇圜丘隆隠天兮
(師古曰言其高)登降峛崺單埢垣兮(師古曰峛崺上下之道也單周也埢垣圜貌也峛音)
(力尒反崺音弋尒反單音蟬埢音拳蕭該音義曰字林峛崺沙邱也)增宫㠁差駢嵯峨
兮(師古曰增重也㠁差不齊也駢並也㠁音初林反駢音步千反嵯音材何反峨音娥)岭巆嶙峋
洞亡厓兮(師古曰岭巆深邃貌嶙峋節級貌岭音零巆音營嶙音隣峋音荀宋祁曰李善云埤蒼)
(曰岭巆嶙峋深無厓之貌刊誤云据史館本改嶙峋)上天之縡杳旭卉兮(師古曰縡事也)
(杳高遠也旭卉速疾也縡讀與載同宋祁曰縡財代反)聖皇穆穆信厥對兮(李奇曰對)
(配也能與天地相配也詩云帝作邦作對師古曰穆穆美也信實也)倈祗郊禋神所依兮
(師古曰言以祗敬而來郊祭禋饗則神祗依附宋祁曰祗一本作秪蕭該音義曰字林曰禋潔祀也音一人)
(反)俳佪招搖靈屖遲兮(師古曰言神久留安處不即去也招音上遥反屖音栖遲音文)
(夷反宋祁曰吕向云招搖神名李善云招搖猶彷徨也屖淳化本作遟刊誤据說文改作犀張揖字詁云遲)
(今遲徐也)煇光眩燿隆厥福兮(師古曰眩音州縣之縣)子子孫孫長亡
極兮甘泉本因秦離宫既奢泰(師古曰本秦之林光宫也)而武帝復
增通天高光迎風宫外近則洪厓旁皇儲胥弩阹遠則
石關封巒枝鵲露寒棠棃師得遊觀屈竒瑰偉(師古曰棠棃宫)
(在甘泉苑垣外師得宫在櫟陽界其餘皆甘泉苑垣内之宫觀也阹音袪蕭該音義曰三蒼因山谷為牛馬)
(圉謂之阹音袪瑰偉字林曰玫瑰火齊珠該案詩云何以贈之瓊瑰玉佩埤蒼云瑰偉珠琦也)非木摩
而不彫牆塗而不畫周宣所考般庚所遷夏卑宫室唐
虞棌椽三等之制也(師古曰小雅斯干之詩序曰宣王考室也考謂成也般庚殷王名也)
(遷謂遷都亳也唐虞謂堯舜也棌柞木也三等土階三等言不過也棌音采又音菜其字從木)且其為
已久矣非成帝所造欲諫則非時欲默則不能已故遂
推而隆之廼上比於帝室紫宫(師古曰帝謂天也)若曰此非人
力之所為黨鬼神可也(師古曰黨音它莽反)又是時趙昭儀方大
幸每上甘泉常法從(師古曰法從者以言法當從耳非失禮也一曰從法駕也)在屬
車間豹尾中(服虔曰大駕屬車八十一乘作三行尚書御史乘之最後一乘縣豹尾豹尾以前皆)
(為省中)故雄聊盛言車騎之衆參麗之駕非所以感動天
地逆釐三神(師古曰參三神也麗偶也劉敞曰麗兹也言所以參乘兹駕者非其人也宋祁曰)
(注文神字可刪劉敞兹字當作並字)又言屏玉女卻虙妃以微戒齊肅之
事賦成奏之天子異焉其三月將祭后土上廼帥羣臣
横大河湊汾陰(師古曰横横度之也湊趣也)既祭行遊介山回安邑
(師古曰介山在汾隂東北回謂遶過宋祁曰注末當有之字)顧龍門覽鹽池(師古曰龍門山)
(在今蒲州龍門縣北鹽池在今虞州安邑縣南)登歴觀(師古曰歴山之上有觀也晉灼曰在河東蒲阪)
(縣)陟西岳以望八荒迹殷周之虚眇然以思唐虞之風
(師古曰陟升也西岳華山之上高峻故言以望八荒殷都河内周在岐豐堯都平陽舜都蒲阪皆可想見故云)
(迹殷周之墟思唐虞之風也虚讀曰墟宋祁曰注文之上當作其上)雄以為臨川羡魚
不如歸而結罔(師古曰言成帝追觀先代遺迹思欲齊其德號故雄勸令自興至治以儗帝皇)
(之風)還上河東賦以勸其辭曰伊年暮春將瘞后土(師古曰伊)
(是也謂是祠甘泉之年也祭地曰瘞薶故曰瘞后土瘞音乙例反)禮靈祗謁汾陰于東
郊(師古曰京師之東故曰東郊也)因兹以勒崇垂鴻發祥隤祉欽若神
明者盛哉鑠乎越不可載已(師古曰勒崇垂鴻勒崇名而垂鴻業也隤降也祉福)
(也欽敬也若順也鑠美也越曰也已辭也言發祥降福敬順神明其事盛美不可盡載)於是命羣
臣齊法服整靈輿廼撫翠鳳之駕六先景之乘(師古曰翠鳳之)
(駕天子乘車為鳳形而飾以翠羽也先景為馬行速疾常在景前也宋祁曰注文乘車字上當有所字)掉
犇星之流旃彏天狼之威弧(晉灼曰有狼弧之星也師古曰彏急張也音钁)張
燿日之玄旄揚左纛被雲梢(張晏曰雲梢梢雲也師古曰梢與旓同旓者旌旗之)
(旒以雲為旓也被音皮義反)奮電鞭驂雷輜(師古曰輜衣車也淮南子云電以為鞭策雷以)
(為車輪故雄用此言也)鳴洪鍾建五旗(師古曰洪大也尚書大傅云天子左右五鍾天子將)
(出則撞黃鍾之鍾左五鍾皆應入則撞蕤賓之鍾右五鍾皆應漢書舊儀云皇帝車駕建五旗盖謂五色之旗)
(也以木牛承其下取其負重致遠宋祁曰注文漢書舊儀當刪書字)羲和司日顔倫奉
輿(師古曰倫古善御者也羲和日御名)風發飇拂神騰鬼趡(師古曰飇回風也趡走也)
(飇音必遥反趡音子笑反又音才笑反宋祁曰趡一本作&KR0034;蕭該音義曰今漢書鬼趡或作&KR0034;字韋昭慈昭)
(反云趡超也字林音才召反)千乘霆亂萬騎屈橋(師古曰霆亂言如雷霆之盛而亂動)
(也屈橋壮捷貌屈音其勿反橋音其召反蕭該音義曰橋音嶺嶠之嶠)嘻嘻旭旭天地稠
㟼(服虔曰稠㟼動搖貌師古曰嘻嘻旭旭自得之貌嘻音許其反稠音徒弔反㟼音五到反)簸丘跳
巒涌渭躍涇(師古曰山小而銳曰巒言車騎之威訇隐之盛至於涌躍涇渭跳簸丘山者也)秦
神下讋跖䰟負沴(蘇林曰秦文公時庭中有怪化為牛走到南山梓樹中伐梓樹後化入豐)
(水文公惡之故作其象以厭焉今之茸頭是也故曰秦神服虔曰沴河岸之坻也晉灼曰沴渚也師古曰跖蹈)
(也言此神怖讋下入水中自蹈其䰟而負沴渚盖戚懼之甚也跖音之亦反坻音直尸反宋祁曰注文茸字)
(上當有旄字)河靈矍踢不華蹈襄(蘇林曰河靈巨靈也華華山也襄襄山也掌據之足)
(蹈之也踢音試即反服虔曰踢音石㚟反師古曰矍踢驚動之貌矍音钁踢二音並通不古掌字凡言此者以)
(車騎之衆羽旄之盛故秦神河靈莫不恐懼而自放也宋祁曰江鄰幾云趙師民指中條山曰此所謂襄山)
(揚雄賦不華蹈襄檢余靖初校漢書監本作襄馳介問之云据郊祀志襄字誤矣郊祀志云自華以西名山七)
(華山薄山薄山者襄山也史記封禪書却作襄山徐廣云蒲坂縣有襄山則知二字紛錯久矣又襄一本作㠤)
(蕭該音義曰該案說文字林並無㠤字未詳其音請俟來哲李善注西京賦引河東賦云河靈矍踢掌華蹈襄)
遂臻陰宫穆穆肅肅蹲蹲如也(師古曰隂宫汾隂之宫也穆穆靜也肅肅敬也)
(蹲蹲行有節也蹲音千旬反)靈祗既鄉五位時叙(師古曰鄉讀曰嚮服虔曰五位五方)
(之神也)絪緼玄黃將紹厥後(師古曰絪緼天地含氣也玄黃天地色也易下繫辭曰天)
(地絪縕萬物化淳坤文言曰玄黃者天地之雜色也天玄而地黃將大也言天地之氣大興發於祭祀之後絪)
(音因緼於云反宋祁曰注文含氣當作合氣)於是靈輿安步周流容與(師古曰靈)
(輿天子之輿也容暇而安豫也與讀曰豫)以覽虖介山嗟文公而愍推兮勤
大禹於龍門(師古曰龍門山禹鑿之以通河水故勤勞也)灑沈菑於豁瀆兮
播九河於東瀕(師古曰灑分也菑古災字也沈災洪水也豁開也瀆謂江河淮濟也播布也九)
(河名在地理志東瀕東海之瀕也禹分治洪水之災通之四瀆布散九河於東海之瀕也灑音所宜反瀕音頻)
(又音賓宋祁曰蕭該音義曰灑沈菑而呀壑瀆兮該案呀或以為呵呵叱問四瀆也孔武仲筆記亦錄此灑)
(韋昭音義作酉旁麗云音䟽佳反又注文江河淮濟字上當有四瀆字禹字上當有言字分治别本作分河洪)
(當改作泄)登歴觀而遥望兮聊浮游以經營樂往昔之遺風
兮喜虞氏之所耕(師古曰舜耕歴山故云然宋祁曰喜古本作娭韋昭音熙)瞰帝
唐之嵩高兮眽隆周之大寧(師古曰瞰眽皆視也帝唐堯也嵩亦高也嵩高者謂)
(孔子云巍巍乎唯天為大唯堯則之也一曰堯曾遊於陽城故於嵩高山瞰其遺蹟也大寧者詩大雅云濟濟)
(多士文王以寕瞰音苦濫反眽即覓字宋祁曰眽别本作䀼爾雅曰相視也)汨低回而不能
去兮行睨陔下與彭城(應劭曰睨不正視也彭城項羽所都也晉灼曰陔下項羽敗處)
(也師古曰汨往意也低回猶言徘徊也行且也意且欲往覩也汨音于筆反睨音五系反)濊南巢之
坎坷兮易豳岐之夷平(李竒曰南巢桀敗處也易樂也師古曰濊與穢同坎坷不平貌)
(坎音口紺反坷音口賀反易音弋豉反宋祁曰南巢湯放桀之處非桀敗處也)乘翠龍而超
河兮陟西岳之嶢崝(師古曰翠龍穆天子所乘馬也西岳即華山也嶢崝謂嶕嶢而崝嶸)
(也嶢音堯崝音士耕反)雲䬠䬠而來迎兮澤滲灕而下降(師古曰䬠古霏)
(字䬠䬠雲起貌澤雨露也滲灕流貌也降下也滲音淋灕音離降音湘江反宋祁曰滲韋昭史禁反灕蘇林)
(曰灕音薄酒之灕)鬱蕭條其幽藹兮滃汎沛以豐隆(師古曰皆雲雨之貌)
(滃音烏孔反汎音敷劒反沛音普蓋反)叱風伯於南北兮呵雨師於西東
(師古曰言皆從命也宋祁曰淳化舊本作東西刊誤謂當作西東叶韻)參天地而獨立兮
廓盪盪其亡雙(師古曰天地曰二儀王者大位與之合德故曰參天地參之言三也盪盪大貌)
遵逝虖歸來(師古曰遵路而旋京師也)以函夏之大漢兮彼曾何足
與比功(服虔曰函夏函諸夏也師古曰函包容也彼謂堯舜殷周也函讀與含同)建乾坤之
貞兆兮將悉總之以羣龍(張晏曰乾六爻悉稱龍也)麗鉤芒與驂蓐
收兮服玄冥及祝融(師古曰鉤芒東方神蓐收西方神玄冥北方神祝融南方神麗並駕)
(也驂三馬也言皆役服也宋祁曰驂字可删服字當作驂蕭該音義曰麗按韋昭作儷儷偶也)敦衆
神使式道兮奮六經以攄頌(師古曰敦勉也式表也六經謂易詩書春秋禮樂也)
(攄散也頌謂詩頌所以美盛德之形容也言發其志而為歌頌也攄音丑於反頌讀曰容)隃於穆之
緝熙兮過清廟之雝雝(師古曰周頌清廟之詩云於穆清廟肅雍顯相昊天有成命之)
(詩曰於緝熙言漢德之盛皆過之也隃讀與踰同於讀曰烏)軼五帝之遐迹兮躡三
皇之高蹤(師古曰軼亦過也音逸)既發軔於平盈兮誰謂路遠而
不能從(服虔曰軔止車之木將行故發去平盈之地無高下也師古曰軔音刃蕭該音義曰軔如戰)
(反)其十二月羽獵(服虔曰士負羽)雄從以為昔在二帝三王(應劭)
(曰二帝堯舜三王夏殷周)宫館臺榭沼池苑囿林麓藪澤財足以奉
郊廟御賓客充庖廚而已(師古曰財讀與纔同御待也充當也蕭該音義曰林麓)
(字林守山澤吏御五舉反)不奪百姓膏腴榖土桑柘之地女有餘布
男有餘粟國家殷富上下交足故甘露零其庭醴泉流
其唐(應劭曰爾雅廟中路謂之唐)鳳凰巢其樹黃龍游其沼麒麟臻
其囿神爵棲其林昔者禹任益虞而上下和屮木茂(師古)
(曰益臣名也任以為虞虞主山澤之官也上山也下平地也&KR0708;古草字宋祁曰益韋昭作□古益字)成
湯好田而天下用足文王囿百里民以為尚小齊宣王
囿四十里民以為大裕民之與奪民也(師古曰裕饒也宋祁曰大字)
(上當有泰字)武帝廣開上林南至宜春鼎胡御宿昆吾(晉灼曰鼎)
(胡宫也黃圖以為在藍田昆吾地名也有亭師古曰宜春近下杜御宿在樊圃西也宋祁曰御蕭該音義曰)
(案說文曰籞禁苑也牛呂反注文樊圃西姚本圃作川)旁南山而西至長楊五柞
(師古曰旁音步浪反)北繞黃山瀕渭而東(師古曰循渭水涯而東也瀕音頻又音賓)周
袤數百里(師古曰袤長也音茂)穿昆明池象滇河(師古曰滇音丁賢反宋祁曰)
(賢一作玄)營建章鳳闕神明馺娑(師古曰殿名也馺音先合反娑音先河反)漸臺
泰液(師古曰漸臺在泰液池中漸浸也言為池水所浸也)象海水周流方丈瀛洲
蓬萊(服虔曰海中三山名法效象之)游觀侈靡窮妙極麗雖頗割其三
垂以贍齊民(師古曰贍給也齊民觧在食貨志)然至羽獵田車戎馬器
械儲偫禁禦所營(師古曰營謂圍守也宋祁曰禦當作籞)尚泰奢麗誇詡
(師古曰詡大也音許羽反)非堯舜成湯文王三驅之意也(師古曰三驅古射獵)
(之等也一為籩豆二為賓客三為充君之庖也宋祁曰一說三驅者三面驅之闕其一面使有可去之道而)
(不忍盡物蓋先王之仁心也禮所謂天子不合圍者也)又恐後世復修前好不折
中㠯泉臺(服虔曰魯莊公築泉臺非禮也至文公毁之公羊譏云先祖為之而毁之勿居而已今揚)
(雄以宫觀之盛非成帝所造勿修而已當以泉臺折中也宋祁曰注文勿居字上當有不如字)故聊
因校獵賦以風(師古曰校獵謂圍守禽獸而大獵也風讀曰諷)其辭曰或稱戲
農豈或帝王之彌文哉(師古曰設或人云言儉質者皆舉伏戲神農為之首是則豈謂)
(後代帝王彌加文飾乎故論者答之於下也論者雄自謂也彌猶稍稍也諸家之釋皆不當意徒為煩雜故無)
(所取)論者云否各亦並時而得宜奚必同條而共貫(師古曰所)
(尚不必同也)則泰山之封烏得七十而有二儀(孟康曰言封禪各異也師)
(古曰若不如是於何得七十二儀也)是以創業垂綂者俱不見其爽遐邇
五三孰知其是非(師古曰爽差也創業垂統皆無差忒五帝三王誰是誰非言文質政教各)
(不同也)遂作頌曰麗哉神聖處於玄宮富既與地虖侔訾
貴正與天虖比崇(師古曰頌漢德也玄宫言清静也訾與貲同蕭該音義曰侔字林亡又)
(反)齊桓曾不足使扶轂楚嚴未足以為驂乘陿三王之
阸薜嶠高舉而大興(師古曰薜亦僻字也嶠舉步貌也音去昭反蕭該音義曰陿音洽)
(阸諸詮音烏隔反一音於賣反薜音辟韋昭曰薜平狄反嶠音矯)歴五帝之寥廓涉三
皇之登閎(師古曰寥廓空曠也登閎高遠也寥音聊蕭該音義曰登閎韋昭曰高大也諸詮登張)
(萌反)建道德以為師友仁義與為朋於是玄冬季月天地
隆烈(師古曰北方色黑故曰玄冬隆烈者陰氣盛)萬物權輿於内徂落於外
(師古曰權輿始也徂落死也言草木萌牙始生於内而枝葉凋毁死傷於外也)帝將惟田于靈
之囿(師古曰靈囿有靈德之苑囿也詩大雅靈臺之篇曰王在靈囿)開北垠受不周之
制(孟康曰西北為不周風謂冬時也師古曰垠厓也音銀)以終始顓頊玄冥之綂
(應劭曰顓頊玄冥皆北方之神主殺戮也宋祁曰姚本注文無之字)廼詔虞人典澤東
延昆鄰西馳闛闔(張晏曰東至昆明之邊也師古曰昆明池邊也闛闔門名也闛讀與閶同)
(也又音吐郎反)儲積共偫戍卒夾道(師古曰共讀曰供偫音丈紀反)斬叢棘夷
野草(師古曰夷平也)禦自汧渭經營酆鎬(應劭曰禦禁也師古曰將獵其中故止禁)
(不得人行及獸出也汧渭以東酆鎬以西皆為獵圍也)章皇周流出入日月天與
地杳(師古曰章皇周流言匝徧也謂苑囿之大遥望日月皆從中出入而天地之際杳然縣遠也說者反)
(以杳為沓觧云重沓非惟乖理蓋已失韻宋祁曰杳然舊作者刊誤改者作杳景本無然字)爾廼虎
路三嵏以為司馬圍經百里而為殿門(晉灼曰路音洛服虔曰以竹虎)
(落此山也應劭曰外門為司馬門殿門在内也師古曰落纍也以繩周繞之也三嵏三峯聚之山也嵏音子公)
(反蕭該音義曰該案晁錯傳中周虎落韋昭曰於城中為藩落如落虎矣謂之虎落)外則正南
極海邪界虞淵(應劭曰虞淵日所入)鴻濛沆茫碣以崇山(師古曰鴻濛沆)
(茫廣大貌碣山特立貌鴻音胡孔反濛音莫孔反沆音胡浪反茫音莽碣音竭)營合圍會然后
先置虖白楊之南昆明靈沼之東(張晏曰先置供具於前服虔曰白楊觀名)
(宋祁曰置景本作置諸詮音罝靈沼李善云三秦記曰昆明池中有靈沼神池)賁育之倫蒙
盾負羽杖鏌邪而羅者以萬計(師古曰賁孟賁也育夏育也皆古之勇士也鏌)
(邪大戟也羅列遮禽獸鏌音莫邪音弋奢反宋祁曰注文列字當刪獸下當有也字)其餘荷垂
天之畢張竟壄之罘靡日月之朱竿曳彗星之飛旗(如淳)
(曰垂天言長大如天之垂也師古曰畢田罔也罘幡車罔也蕭該音義曰李善云言畢之大垂天邊也朱竿)
(太常之竿也日月為太常河圖曰彗星者天地之旗也楚詞曰攬彗星以為旗)青雲為紛紅蜺
為繯屬之虖昆侖之虚(師古曰紛眊也繯系也屬綴也昆侖西極之山也繯音下犬反)
(屬音之欲反虚讀曰墟蕭該音義曰紛張晏曰紛燕尾也韋昭曰紛旗旒也音邠繯該案說文字林三蒼並)
(于善反云繯絡也陳武音環通俗文曰所以懸繩楚曰繯繯胡犬反)渙若天星之羅浩如
濤水之波(師古曰天星之羅言布列也濤水之波言廣大也)淫滛與與前後要
遮(師古曰滛淫與與往來貌)欃槍為闉明月為候(孟康曰闉鬭戰自障蔽如城門外女)
(垣也)熒惑司命天弧發射(張晏曰熒惑法使司不祥天弧虚危上二星也)鮮扁陸
離駢衍佖路(師古曰鮮扁輕疾貌駢衍言其並廣大也佖次比也一曰滿也扁音篇駢音步干反)
(佖音頻一反又音步結反蕭該音義曰鮮扁服虔曰扁音篇戰鬭車陳貌也該案服云以春秋傳曰高渠彌)
(奉公為魚麗之陳先偏後伍伍承彌縫杜預曰司馬法曰車二十五乘為偏以車居前以伍次之承偏之隙而)
(彌縫闕漏五人為伍此盖魚麗法也)徽車輕武鴻絧緁獵(師古曰徽車有徽幟之車也鴻)
(絧直馳貌緁獵相差次也鴻音胡孔反絧音徒孔反緁音捷蕭該音義曰鴻諸詮胡棟反絧音慟宋祁曰景)
(本注文無之車至次也十四字)殷殷軫軫被陵緣阪窮冥極遠者相與
迾虖高原之上(師古曰殷軫盛也冥幽深也殷讀曰隐蕭該音義曰諸詮作夐迾夐呼盛反)
羽騎營營昈分殊事(蘇林曰昈明也師古曰營營周旋貌也言其服飾分明各殊異也昈)
(音戸)繽紛往來轠轤不絶若光若滅者布虖青林之下(孟康)
(曰轠轤連屬貌如淳曰轠音雷轤音盧師古曰繽紛衆疾也轠轤環轉也繽音匹人反蕭該音義曰轠轤韋)
(昭音壘落)於是天子廼以陽鼂始出虖玄宮(師古曰陽朝日出之後也北方)
(之宮故曰玄宮)撞鴻鍾建九旒六白虎載靈輿蚩尤並轂蒙公
先驅(服虔曰蒙公蒙恬也孟康曰神名也師古曰服說是也並音步浪反)立歴天之旂曳
捎星之旃(師古曰歴經也捎猶拂也歴天捎雲言其高也捎音所交反宋祁曰校改祈作旂)辟
歴列缺吐火施鞭(應劭曰辟歴雷也列缺天隙電照也師古曰言獵火之燿及馳騎奮鞭如)
(電吐光及象其疾蕭該音義曰施如淳音䝯)萃傱允溶淋離廓落戲八鎮而
開關(應劭曰四方四隅為八鎮如淳曰不言九者一鎮在中天子居之故也師古曰戲讀曰麾謂指麾八)
(鎮使之開關也傱音先勇反又音叢溶音容蕭該音義曰傱案字林及埤蒼云傱傱走貌也允諸詮音余永)
(反溶音勇戲陳武去危反)飛廉雲師吸嚊潚率鱗羅布列攅以龍翰
(師古曰吸嚊開張也潚率聚斂也言布列則如魚鱗之羅攅聚則如龍之豪翰嚊音許冀反潚音肅翰合韻音)
(韓蕭該音義曰嚊張晏音彭濞之濞)秋秋蹌蹌入西園切神光(師古曰秋秋蹌)
(蹌騰驤之貌切神光者言車之衆飾相切靡而光起有若神也蹌音千羊反宋祁曰秋秋淳化本作啾啾刊)
(誤据禮樂志龍秋游改啾為秋案蕭該說啾舊作愁韋昭音裁梟反今書或作口旁啾該引埤蒼啾啾衆聲也)
(又引楚詞鳴玉鸞之啾啾猿啾啾兮又夜鳴為据云又諸詮秋作口旁秋蹌蕭該本作此槍)望平樂
徑竹林(張晏曰平樂館名也晉灼曰在上林中)蹂蕙圃踐蘭唐(師古曰蕙圃蕙草之)
(圃也蘭唐陂唐之上多生蘭也宋祁曰踐韋本作跋又作跃)舉㶻烈火轡者施披(師古)
(曰轡者御人執轡也宋祁曰披當作技)方馳千駟校騎萬師(師古曰方馳並驅也校騎)
(騎而為部校者也蕭該音義曰校張晏音效)虓虎之陳從横膠輵猋泣雷厲
驞駍駖磕(服虔曰虓音哮鄧展曰泣音粒師古曰虓虎之陳謂勇士奮怒狀如猛獸而為行陳也猋)
(泣風疾貌也驞駍駖磕皆聲響衆盛也哮音火交反輵音葛驞音匹人反駍音普萌反駖音力莖反磕音口盍)
(反蕭該音義曰輵舊作鶷又作謁驞諸詮作石旁賓磕諸詮苦蓋反)洶洶旭旭天動地
岋(蘇林曰岋音岋岋動搖之岋師古曰洶音匈岋音五合反蕭該音義曰岋韋昭曰岋擬及反)羡漫
半散蕭條數千萬里外(師古曰羡音弋戰反蕭該音義曰半諸詮音叛)若夫
壮士忼慨殊鄉别趣(師古曰鄉讀曰嚮)東西南北騁耆奔欲(師古)
(曰言隨其所欲而各馳騁取之也耆讀曰嗜欲合韻音弋樹反蕭該音義曰耆諸詮音市至反欲字書瑜注)
(反)拕蒼狶跋犀犛蹶浮麋(張晏曰䟦躡也鄭氏曰蹶音馬蹄蹶之蹶師古曰拕曳也)
(跋反戾也蹶蹴也浮麋水上浮者也拕音佗跋音步末反蕭該音義曰狶字林曰東方名豕曰豨語豈反蹶)
(諸詮居衛反鄭氏居月反)斮巨狿搏玄蝯(師古曰斮斬也狿獸名也觧在司馬相如傳斮音側)
(略反蕭該音義曰狿音延)騰空虚距連卷(張晏曰連卷之末也師古曰距即拒字也卷音)
(拳宋祁曰今越本距作歫注歫即距也别本亦同)踔夭蟜娭澗門(師古曰踔走也夭蟜亦木)
(枝曲也娭戲也踔音丑孝反又音徒釣反蟜音矯娭音許其反蕭該音義曰踔韋音卓晉灼曰踔音魚罩之)
(罩今作晉灼音宋祁曰娭澗門當作娭澗間)莫莫紛紛山谷為之風猋林叢
為之生塵(師古曰莫莫塵埃貌紛紛亂起貌)及至𫉬夷之徒蹶松栢掌
疾棃(服虔曰𫉬夷能𫉬夷狄者也師古曰掌以掌擊也劉敞曰𫉬烏獲夷夷羿皆有力者宋祁曰注文)
(擊字下當有之字)獵蒙蘢轔輕飛(師古曰蒙蘢草木所蒙蔽處也轔轢也輕飛猶言輕禽也)
(轔音吝)履般首𢃄修蛇(如淳曰般音班班首虎之類也師古曰履謂踐履之也修長也蕭)
(該音義曰按諸本般首般作般下蟲當作盤)鉤赤豹摼象犀(師古曰摼古牽字)跇巒
阬超唐陂(師古曰跇渡也巒阬並觧於上唐陂陂之有隄唐者也阬音剛跇音弋制反蕭該音義)
(曰跇鄧展曰跇音厲厲度也該案字林曰跇述也弋世反)車騎雲會登降闇藹(師古曰闇)
(音烏感反)泰華為旒熊耳為綴(師古曰旒旌旗之旒也綴所以縣旌也)木仆山
還漫若天外(如淳曰還音旋言山為之回旋也蕭該音義曰仆字林疋豆反又疋住反)儲
與虖大溥聊浪虖宇内(服虔曰儲與相羊也溥水厓也師古曰聊浪言游放也與音餘)
(溥音普浪音琅)於是天清日晏(師古曰晏無雲也)逢蒙列眥羿氏控弦
(師古曰逢蒙及羿皆古善射者列整也控引也蕭該音義曰眥字林曰眥目崖也音漬該案淮南曰瞋目裂)
(眥靜計反莊周曰多言而不訾司馬彪曰訾視也)皇車幽輵光純天地(李竒曰純緣也)
(師古曰幽輵車聲也輵音一轄反純音之允反)望舒彌轡(師古曰望舒月御也彌歛也言天子之車)
(歛轡徐行故假望舒為言耳彌音莫爾反)翼乎徐至於上蘭(晉灼曰上蘭觀在上林中)移
圍徙陳浸滛蹵部(師古曰部軍之部校也言稍聚逼而重蹵音千欲反宋祁曰注文重下)
(當有也字)曲隊堅重各案行伍(師古曰隊亦部也案依也隊音徒内反行音胡郎反蕭)
(該音義曰重直龍反)壁壘天旋神抶電擊(師古曰言所抶擊如鬼神雷電也抶音丑乙反)
逢之則碎近之則破鳥不及飛獸不得過軍驚師駭刮
野掃地(師古曰言殺獲皆盡無遺餘也掃音先早反)及至䍐車飛揚武騎聿
皇(師古曰䍐車畢䍐之車也聿皇疾貌)蹈飛豹絹嘄陽(師古曰嘄陽費費也人面黑身有毛)
(反踵見人則笑脣蔽其目絹音工犬反嘄音工聊反費音扶味反蕭該音義曰絹蘇林曰絹音絹鹿之絹)
追天寳出一方(應劭曰矢寳陳寳也晉灼曰天寳雞頭而人身)應駍聲擊流光
壄盡山窮囊括其雌雄(如淳曰陳寳神來下時駍然有聲又有光精也應劭曰下時窮)
(極山川天地之間然後得其雌雄也師古曰雄在陳倉雌在南陽也故云野盡山窮也駍音普萌反)沈沈
容容遥噱虖紭中(師古曰口内之上下名為噱言禽獸奔走倦極皆遥張噱吐舌於紭罔之)
(中也師古曰噱音其略反紭古紘字宋祁曰沈蕭該本作沇音餘水反文選亦作沇沇紭服虔音宏)三
軍芒然窮冘閼與(孟康曰冘行也閼止也言三軍之盛窮閼禽獸使不得逸漏也晉灼曰閼)
(與容貌也師古曰閼與容暇之貌也芒音莫郎反冘音滛閼音於庶反與音豫蕭該音義曰窮如淳音穹冘)
(諸詮余腫反)亶觀夫票禽之紲隃犀兕之抵觸熊羆之挐攫
虎豹之凌遽(師古曰亶讀曰但票禽輕疾之禽也紲與跇同紲度也隃與踰同挐牽引也攫搏持)
(之也凌戰栗也遽惶也票音頻妙反紲音弋制反觸合韻音昌樹反挐音女居反攫音钁遽音詎蕭該音義)
(曰亶丁但反挐諸詮奴加反)徒角搶題注䠞竦讋怖魂亡魄失觸輻
關脰(師古曰徒亦但也搶猶刺也題頟也脰頸也言衆獸迫急以角搶地以頟注地或自觸車輻關頸而)
(死也搶音千羊反䠞音子育反脰音豆)妄發期中進退履獲(師古曰言矢雖妄發而必)
(有中進則覆之退則獲之)創淫輪夷丘累陵聚(師古曰淫過也夷平也言創過長血流平)
(於車輪也丘累陵聚言其積多宋祁曰注文長字一本作大)於是禽殫中衰(師古曰殫盡也)
(中射中也音竹仲反)相與集於靖冥之館(晉灼曰靖冥深閑之館蕭該音義曰張晏曰)
(靖冥極高之貌也)以臨珍池灌以岐梁溢以江河(晉灼曰梁梁山也服虔曰)
(珍池山下之流也宋祁曰景本無以臨珍池并服虔注十四字今按晉灼曰靖冥深閑之館服虔曰珍池山)
(下之流也當在珍池字下)東瞰目盡西暢亡厓(師古曰瞰視也目盡極望也亡厓言廣遠)
(也)隨珠和氏焯爍其陂(師古曰焯古灼字也焯爍光貌爍音式藥反)玉石嶜
崟眩燿青熒(師古曰玉石石之似玉者也嶜崟高銳貌青熒言其色青而有光熒也嶜音仕金反)
(崟音牛林反蕭該音義曰嶜案字詁古文岑字)漢女水潛怪物暗冥不可殫
形(應劭曰漢女鄭交甫所逢二女弄大珠大如荆雞子師古曰不可殫形不能盡其形貌之状)玄鸞
孔雀翡翠垂榮(師古曰言其毛羽有光華)王雎關關鴻鴈嚶嚶(師古曰王)
(雎雎鳩也關關和聲也嚶嬰相命聲也嚶音於耕反)羣娭虖其中噍噍昆鳴(師古曰娭)
(戲也昆同也娭音許其反噍音子由反)鳬鷖振鷺上下砰磕聲若雷霆(師古)
(曰鳬水鳥即今之野鴨也鷖鳬屬也鷺白鳥也振者言振羽翼而飛也詩大雅曰鳬鷖在涇周頌曰振鷺于飛)
(三者皆水鳥也言其羣飛上下翅翼之聲若雷霆也鷖音鳥奚反砰音普萌反)乃使文身之技
水格鱗蟲(服虔曰文身越人也能入水取物)凌堅冰犯嚴淵探巖排碕
薄索蛟螭(師古曰嚴言不可犯也巖水岸嶔巖之處也碕曲岸也薄迫也索搜求也碕音鉅依反嶔)
(音口□反蕭該音義曰探字林曰遠取也薄索諸詮上音博下音桑各反)蹈獱獺據黿鼉
(蘇林曰獱音賓師古曰獺形如狗在水中食魚獱小獺也獺音它曷反)抾靈蠵(鄭氏曰抾音怯應劭)
(曰蠵大龜也雄曰毒冒雌曰觜蠵師古曰抾挹取也又音袪蠵音弋随反又音攜蕭該音義曰蠵字林曰龜)
(也以胃鳴)入洞穴出蒼梧(晉灼曰洞穴禹穴也師古曰洞通也宋祁曰李善云郭璞山海經)
(注曰吳縣南太湖中有包山山下有洞庭道也言潜行水底無所不通也)乘鉅鱗騎京魚(師古)
(曰京大也或讀為鯨鯨大魚也)浮彭蠡目有虞(應劭曰彭蠡大澤在豫章師古曰目猶視也望)
(也有虞謂舜陟方在江南言遥望也)方椎夜光之流離剖明月之珠胎(師古)
(曰珠在蛤中若懷姙然故謂之胎也椎音直佳反其字從木)鞭洛水之虙妃餉屈原
與彭胥(師古曰彭彭咸胥伍子胥皆水死者虙讀曰伏)於兹虖鴻生鉅儒俄軒
冕雜衣裳(師古曰俄俄陳舉之貌雜者言衣與裳皆雜色也)修唐典匡雅頌揖
讓於前(師古曰匡正也)昭光振燿蠁曶如神(師古曰蠁與嚮同曶與忽同)仁
聲惠於北狄武義動於南鄰(師古曰南方有金鄰之國極遠也故云南鄰一曰鄰)
(邑也)是以旃裘之王胡貉之長移珍來享抗手稱臣(如淳曰以)
(物與人曰移師古曰貉東北夷也享獻也抗舉手也言其肅恭合掌而拜也貉音莫百反)前入圍口
後陳盧山(孟康曰單于南庭山也宋祁曰庭下當有南字)羣公常伯楊朱墨
翟之徒(師古曰常伯侍中也觧在谷永傳楊朱墨翟取古賢以為喻也)喟然稱曰(師古曰喟)
(嘆息也音丘位反)崇哉乎德雖有唐虞大夏成周之隆何以侈
兹太古之覲東嶽禪梁基舍此世也其誰與哉上猶謙
讓而未俞也(張晏曰俞然也師古曰俞音踰)方將上獵三靈之流下決
醴泉之滋(如淳曰三靈日月星垂象之應也師古曰流者言其和液下流)發黃龍之穴
窺鳳凰之巢臨麒麟之囿幸神雀之林奢雲夢侈孟諸
(師古曰雲夢楚藪澤名也春秋昭公三年楚靈王與鄭伯田于江南之夢孟諸宋藪澤名文公十年楚穆王欲)
(伐宋昭公導之以田孟諸言今皆以二者為奢侈而改也)非章華是靈臺(師古曰言以楚靈王)
(章華之臺為非而周文王靈臺之制為是也)罕徂離宫而輟觀游(師古曰罕希也徂往)
(也輟止也)土事不飾木功不彫承民乎農桑(師古曰承舉也)勸之以
弗迨儕男女使莫違(師古曰儕耦也違謂失婚姻時也儕音仕皆反)恐貧窮者
不徧被洋溢之饒開禁苑散公儲創道德之囿弘仁惠
之虞(師古曰虞與娛同)馳弋乎神明之囿覽觀乎羣臣之有亡
放雉菟收罝罘麋鹿芻蕘與百姓共之(師古曰芻所以飤牛馬蕘草薪)
蓋所以臻兹也於是醇洪鬯之德豐茂世之規(師古曰洪大也)
(鬯與暢同暢通也)加勞三皇勗勤五帝不亦至乎乃祗莊雍穆
之徒(師古曰祗莊敬也雍穆和也)立君臣之節崇賢聖之業未皇苑
囿之麗游獵之靡也(師古曰皇暇也)因回軫還衡(師古曰軫輿後横木也衡)
(轅前横木也)背阿房反未央
前漢書卷八十七上
前漢書卷八十七上考證
揚雄傳上不知伯僑周何别也顧炎武曰謂不知是
何王之别子
客有薦雄文似相如者宋祁曰雄文則線竹頌也
按線竹頌當作綿竹頌
厥高慶而不可虖疆度(臣召南)按疆度昭明文選作
彌度注曰彌終也又列新雉於林薄選作新荑又施
靡虖延屬選作迆靡又軮軋選作坱圠瞵㻞選作璘
㻞掍成選作混成棍根選作棍枇王爾選作王繭流
瑕選作流霞清盧選作清矑大抵選所用多近字也
臯伊之徒冠倫魁能函甘棠之惠劉攽曰能屬上句
(臣召南)按文選以冠倫魁能為句則劉攽說是也
師古誤以魁字斷句而以能字下連函甘棠之惠甚
屬牽強
靈屖迟兮按選作靈棲遲兮
枝鵲露寒按枝鵲應作鳷鵲司馬相如傳可證也
嶠高舉而大興(臣召南)按嶠字文選作矯又營合圍
會選作為會又建九流選作九旒又校騎萬師選作
狡騎又娭澗門選作嬉澗間又沈沈容容選作沇沇
溶溶又噍噍昆明選作昆鳴又承民乎農桑選作
人乎農桑又勸之以弗迨選作弗怠
天弧發射注張晏曰天弧虚危上二星也按注誤弧
星在參星南
前漢書卷八十七上考證
前漢書卷八十七下
漢蘭臺令史班固撰
唐正議大夫行袐書少監琅邪縣開國子顔師古注
揚雄傳下第五十七下
明年上將大誇胡人以多禽獸秋命右扶風發民入南
山西自襃斜東至弘農南敺漢中(師古曰襃斜南山二谷名也漢中今梁州)
(也斜音弋奢反宋祁曰李善云明年謂作羽獵賦之明年即漢書成紀云元延二年冬幸長楊宫從胡客大)
(校獵是也七略云羽獵賦永始三年十二月上然永始三年去校獵之歲首尾四載謂之明年疑班固誤也又)
(七略云長楊賦綏和元年上綏和在校獵後四歲無容元延二年校獵綏和元年賦又疑七略誤)張羅
罔罝罘捕熊羆豪豬虎豹狖玃狐莵麋鹿(師古曰狖似獼猴仰鼻而)
(長尾玃亦獼猴類也長臂善搏玃身長金色狖音弋授反玃音钁宋祁曰李善云山海經曰竹山有獸其狀)
(如豚白毛毛大如笄而黑端以毛射物名豪彘竇萃云狀如蝟大如豚)載以檻車輸長楊
射熊館(師古曰長楊宫名也在盩厔縣其中有射熊館宋祁曰射諸詮音食射反)以罔為
周阹(李竒曰阹遮禽獸圍陳也師古曰阹音祛宋祁曰阹陳武音古業反)縱禽獸其中
令胡人手搏之自取其𫉬上親臨觀焉是時農民不得
收歛雄從至射熊館還上長楊賦聊因筆墨之成文章故
藉翰林以為主人子墨為客卿以風(師古曰藉借也風讀曰諷)其辭
曰子墨客卿問於翰林主人曰盖聞聖主之養民也仁
霑而恩洽動不為身(師古曰言憂百姓也)今年獵長楊先命右扶
風左太華而右襃斜(師古曰太華即西嶽華山)㭬嶻嶭而為弋紆南
山以為罝(師古曰嶻嶭即所謂嵳峩山也在京師之北凡言此者示獵圍之寬廣也嶻嶭音截齧又)
(音才葛反又音五葛反)羅千乘於林莽列萬騎於山隅(師古曰草乎曰莾)
帥軍踤阹錫戎獲胡(師古曰踤足蹵之也錫戎獲胡言以禽獸賦戎狄令胡人獲取之踤)
(音才恤反)搤熊罷拕豪豬(師古曰搤捉持之也豪豬一名帚豲也自為牝牡者也搤音戹陀音)
(陀豲音桓宋祁曰拕諸詮音他)木雍槍纍以為儲胥(蘇林曰木擁柵其外又以竹槍)
(纍為外儲也服虔曰儲胥猶言有餘也師古曰儲峙也胥須也以木擁槍及纍繩連結以為儲胥言有儲畜以)
(待所須也槍音干羊反纍音力佳反宋祁曰黃朝英云漢武作儲胥館儲胥猶言皇居也不必言有儲蓄以)
(待時須也甘泉賦云近則洪崖旁皇儲胥弩阹皆宮館名)此天下之窮覽極觀也雖
然亦頗擾于農民三旬有餘其廑至矣(師古曰廑古勤字)而功
不圖(張晏曰不可圖畫以示後人師古曰此說非也圖謀也言百姓其勤勞矣而不見謀贍恤之事)恐
不識者外之則以為娛樂之遊内之則不以為乾豆之
事(師古曰乾豆三驅之一也乾豆者言為脯羞以充實豆薦宗廟)豈為民乎哉且人君
以玄默為神澹泊為德(師古曰澹泊安静也澹音徒濫反泊音步各反又音魄)今
樂遠出以露威靈(師古曰露謂顯暴不深固)數搖動以罷車甲(師古曰罷)
(讀曰疲)本非人主之急務也蒙竊或焉(師古曰蒙自謂蒙蔽也)翰林
主人曰吁謂之兹邪(師古曰吁疑怪之辭也謂兹邪猶云何為如此也吁音于)若客
所謂知其一未睹其二見其外不識其内者也僕嘗倦
談不能一二其詳(師古曰詳悉也)請略舉凡而客自覽其切焉
(師古曰凡大指也切要也)客曰唯唯主人曰昔有彊秦封豕其士窫
窳其民鑿齒之徒相與摩牙而争之(應劭曰淮南子云堯時窫窳封豨鑿)
(齒皆為民害窫窳類貙虎爪食人服虔曰鑿齒齒長五尺似鑿亦食人李竒曰以喻秦貪婪殘食其民也師古)
(曰封大也窫音於黠反窳音愈)豪俊麋沸雲擾羣黎為之不康(師古曰黎衆康)
(安也)於是上帝眷顧高祖高祖奉命順斗極運天關横鉅
海票昆侖(師古曰票猶言搖動也音匹昭反宋祁曰票諸詮音匹妙反)提劒而叱之
所麾城搟邑下將降旗(李竒曰搟音車幰之幰師古曰搟舉手擬之也宋祁曰韋昭)
(曰并也音芟蕭該案李善云鄭玄注禮記曰搟之言芟也字林曰搟山檻反呂向云蒼頡篇曰摲指取也)一
日之戰不可殫記(師古曰殫盡也不可盡記言其多也)當此之勤頭蓬不
暇疏(師古曰蓬謂髮亂如蓬也宋祁曰疏與梳疑古通用)飢不及餐鞮鍪生蟣
蝨介胄被霑汗(師古曰鞮鍪即兜鍪也鞮音丁奚反鍪音牟蟣音居豈反宋祁曰李善云韓)
(子曰攻戰無已甲胄生蟣蝨汗文選協韻音寒)以為萬姓請命虖皇天迺展民
之所詘振民之所乏(師古曰展申也振起也宋祁曰諸詮曰詘古屈字)規億載
恢帝業七年之間而天下密如也(師古曰密静也宋祁曰李善云高祖五)
(年誅羽自六年至十二年崩凡七載)逮至聖文隨風乘流方垂意於至寧
躬服節儉綈衣不敝革鞜不穿(師古曰言不穿敝而已無取紛華也鞜革履音)
(踏宋祁曰注文言字下當有苟字履字下當有也字)大夏不居木器無文(師古曰大)
(夏夏屋也)於是後宮賤瑇瑁而疎珠璣卻翡翠之飾除彫瑑
之巧(師古曰瑑刻鏤也瑑音篆)惡麗靡而不近斥芬芳而不御(師古曰斥)
(却也)抑止絲竹晏衍之樂憎聞鄭衞幼眇之聲(師古曰衍音弋戰反)
(幼音一笑反眇音妙)是以玉衡正而太階平也(師古曰玉衡天儀也太階解在東方)
(朔傳)其後熏鬻作虐東夷横畔(師古曰鬻音弋六反横音胡孟反)羌戎睚
眦閩越相亂(師古曰睚眦瞋目貌睚音五懈反眦音仕懈反睚字或作矔矔者怒其目眥也音工)
(喚反宋祁曰蕭該案晉灼音義睚作矔蘇林音貫習之貫晉灼曰揚雄方言瞋目曰矔該案方言曰矔瞋目)
(也梁益之間瞋目曰矔音光旦反)遐萌為之不安中國蒙被其難(師古曰遐)
(遠也)於是聖武勃怒爰整其旅廼命驃衞(師古曰驃驃騎霍去病衞衞靑)
(也宋祁曰驃越本及諸本並作票)汾沄沸渭雲合電發(師古曰汾沄沸渭奮擊皃汾音)
(紛沄音雲)猋騰波流機駭蠭軼(師古曰猋疾風也騰舉也蠭與鋒同軼過也如機之駭如)
(蠭之過言其疾也軼與逸同)疾如奔星擊如震霆(師古曰霆雷之急者霆音廷)砰
轒輼破穹廬(應劭曰轒輼匈奴車也師古曰穹廬氈帳也轒音扶云反輼音於云反宋祁曰砰)
(字當作碎字)腦沙幕䯝余吾(師古曰腦塗沙幕地䯝入余吾水言其大破死亡䯝古髓字)
遂獵乎王廷(孟康曰匈奴王廷也宋祁曰姚本無乎字)敺橐它燒&KR2696;蠡(張晏)
(曰&KR2696;蠡乾酪也以為酪母燒之壞其飬生之具也師古曰&KR2696;音覓蠡音黎又音來戈反)分梨單于
磔裂屬國(師古曰梨與剺同謂剥析也剺音力私反)夷阬谷拔鹵莽刊山石
(師古曰鹵莽淺草之地也阬音口衡反莽音莫戸反)蹂屍輿厮係累老弱(師古曰言已死)
(則蹂踐其屍破傷者則輿之而行也厮破折也音斯累音力追反劉奉世曰輿輿隸厮厮卒也)兗鋋
瘢耆金鏃滛夷者數十萬人(如淳曰兗括也孟康曰瘢耆馬脊創瘢處也蘇林曰)
(以耆字為著字著音憤之著鏃著其頭也師古曰鋋鐵矜小矛也淫夷過傷也據如孟氏之說則箭括及鋋所)
(中皆有創瘢於耆而被金鏃過傷者復衆也如蘇氏以耆字為著字依其所釋則括及鋋所傷皆有瘢又著金)
(鏃於頭上而過傷者亦多矣用字既别分句不同據今書夲多作耆字宜從孟說鋋音蟬又音延著音竹略反)
(矜音巨巾反臣佖曰按字書無兖字今俗以為兖州字本作沇此兖鋋合作鈗鋋許慎說文鈗字注曰侍臣)
(所執兵從金允聲周書曰一人冕執鈗讀若允與鋋字相次又案今文尚書云一人冕執銳孔安國傳云銳矛)
(屬也疑孔安國之時舊是鈗字後傳寫作銳耳說文銳芒也亦與矛不類矣漢書相承疑誤書為兖字如淳注)
(釋乃云兖括也顔師古又依孟康所說為箭括即愈無所據且箭括非刃豈與鋋小矛同可以傷夷人乎此兖)
(字故合作鈗宋祁曰南本亦云憤之著予以意求之當云耆音著幘之著此最為允憤作幘添一著字)皆
稽顙樹頷扶服蛾伏(如淳曰叩頭時項下向則頷樹上向也師古曰樹豎也頷音胡感反)
(服音蒲北反蛾與蟻同蛾伏者言其伏如蟲蟻也宋祁曰蕭該音義案韋昭曰稽顙樹頷當依古本作犁顙)
(樹頷犁顙顙&KR2049;也樹頷頷觸土也今作稽顙傳寫誤耳服諸詮音扶北反)二十餘年矣尚不
敢惕息(師古曰惕息懼而小息也息出入氣也)夫天兵四臨幽都先加(師古)
(曰幽都北方謂匈奴)回戈邪指南越相夷(師古曰夷傷也一曰平殄也)靡節西
征羌僰東馳是以遐方疏俗殊鄰絶黨之域(師古曰疏亦遠也鄰)
(邑也)自上仁所不化茂德所不綏莫不蹻足抗手請獻厥
珍(師古曰蹻舉也音矯)使海内澹然(師古曰澹安也音徒濫反)永亡邊城之災
金革之患今朝廷純仁遵道顯義并包書林聖風雲靡
(師古曰靡合韻音武義反)英華沈浮洋溢八區普天所覆莫不沾濡
士有不談王道者則樵夫笑之(師古曰樵夫采樵之人)故意者以
為事罔隆而不殺物靡盛而不虧(師古曰罔靡皆無也殺衰也音所例反)
故平不肆險安不忘危(服虔曰肆棄也師古曰肆放也不放心於險而常思念也宋)
(祁曰李善云孫卿子曰平則慮險安則慮危)廼時以有年出兵整輿竦戎(師古)
(曰有年有豐年也因豐年而時出兵也竦勸也宋祁曰注文有豐年有字當刪)振師五莋習
馬長楊(師古曰振亦整也莋與柞同宋祁曰莋文選音作)簡力狡獸校武票禽
(師古曰校計量也票禽輕疾之禽也票音頻妙反又音匹妙反宋祁曰簡李善曰爾雅曰簡擇也賈逵國語)
(注曰簡習也驃越本别本並作票)廼萃然登南山瞰烏弋(晉灼曰萃集也服虔曰三)
(十六國烏弋最在其西師古曰瞰遠視也音口濫反)西厭月&KR1208;東震日域(服虔曰&KR1208;音窟)
(穴之窟月&KR1208;月所生也師古曰日域日初出之處也厭音一涉反)又恐後世迷於一時
之事常以此取國家之大務滛荒田獵陵夷而不禦也
(師古曰禦止也宋祁曰取當作為)是以車不安軌日未靡旃從者仿佛
骩屬而還(張晏曰從者見仿佛委釋廻旋師古曰車不安軌未及止也日未靡旃不移景也仿佛讀)
(曰髣髴骩古委字也屬音之欲反還讀曰旋宋祁曰軌越本作軔注同)亦所以奉太宗之
烈遵文武之度復三王之田反五帝之虞(師古曰虞與娛同合韻音)
(牛具反)使農不輟耰工不下機(師古曰耰摩田之器也音憂宋祁曰耰當作櫌)
婚姻以時男女莫違(師古曰已觧於上也)出愷弟行簡易(師古曰易合韻)
(音弋赤反)矜劬勞休力役見百年存孤弱帥與之同苦樂然
後陳鐘鼓之樂鳴鞀磬之和建碣磍之虡(孟康曰碣磍刻猛獸為之)
(故其形碣磍而盛怒也師古曰鞀古鼗字鞀小鼔也碣音一轄反磍音轄宋祁曰孟武云刻作猛獸其形碣)
(磍而威怒也)拮隔鳴球掉八列之舞(師古曰拮隔擊考也鳴球玉磬也掉搖也搖身)
(而舞也一曰拮隔彈鼓也鳴球以玉餙琴瑟也拮音居黠反球音求又音虯掉音徒釣反宋祁曰隔韋昭云)
(古文為擊蕭該音擊鳴球韋昭曰玉磬也掉廣雅曰振迅也八列李善云八佾也)酌允鑠肴樂
胥(張晏曰允信也鑠美也言酌信義以當酒帥禮樂以為肴也師古曰小雅車攻之詩曰允矣君子展也大)
(成周頌酌之詩曰於鑠王師小雅桑扈之詩曰君子樂胥故引之為言也胥音先呂反)聽廟中之
雍雍受神人之福祜(師古曰大雅思齊之詩曰雍雍在宫肅肅在廟小雅桑扈之詩曰受)
(天之祜祜福也音戶宋祁曰祜考作祐音右)歌投頌吹合雅其勤若此故真
神之所勞也(師古曰大雅旱麓之詩曰愷弟君子神所勞矣勞謂勞来之猶言勸勉也故雄引之)
(云勞音郎到反宋祁曰麓舊鹿刊誤改作麓)方將俟元符(師古曰元善也符瑞也)以禪
梁甫之基增泰山之高延光于將来比榮乎往號豈徒
欲滛覽浮觀馳騁稉稻之地(宋祁曰稉古作粇)周流梨栗之林
蹂踐芻蕘誇詡衆庶盛狖玃之收多麋鹿之獲哉且盲
不見咫尺(宋祁曰盲字下當有者字)而離婁燭千里之隅(師古曰離婁古)
(明目者一號離朱燭照也宋祁曰婁力朱反)客徒愛胡人之𫉬我禽獸曾不
知我亦已獲其王侯言未卒墨客降席再拜稽首曰大
哉體乎允非小子之所能及也(師古曰允信也)廼今日發矇廓
然已昭矣哀帝時丁傅董賢用事諸附離之者或起家
至二千石(師古曰離著也音麗)時雄方草太玄(宋祁曰草字下當有創字)有
以自守泊如也(師古曰泊安静也音步各反)或謿雄以玄尚白(師古曰玄)
(黑色也言雄作之不成其色猶白故無禄位也宋祁曰或字上當有人字)而雄解之號曰
觧謿其辭曰客謿揚子曰吾聞上世之士人綱人紀(師古)
(曰為衆人之綱紀也)不生則巳生則上尊人君下榮父母析人之
圭儋人之爵(師古曰析亦分也儋荷負也)懷人之符分人之禄紆靑
拕紫朱丹其轂(師古曰靑紫謂綬之色也紆縈也拕曳也拕音吐賀反又音徒可反蕭該音)
(義曰拕徒何反又音他)今子幸得遭明盛之世處不諱之朝與羣
賢同行(師古曰同行謂同行列)歴金門上玉堂有曰矣(應劭曰金門金馬門)
(也晉灼曰黃圖有大玉堂卜玉堂殿也)曾不能畫一竒出一策上說人主
下談公卿目如燿星(宋祁曰越本燿作曜)舌如電光壹從壹衡
論者莫當(師古曰從音子容反)顧而作太玄五千文(師古曰顧反也)支葉
扶疎獨說十餘萬言(師古曰扶疏分布也)深者入黃泉高者出蒼
天大者含元氣纖者入無倫(師古曰纖微之甚無等倫)然而位不過
侍郎擢纔給事黃門(師古曰纔淺也言僅得之也纔音才)意者玄得毋尚
白乎何為官之拓落也(師古曰拓落不耦也拓音託)揚子笑而應之
曰客徒欲朱丹吾轂不知一跌將赤吾之族也(師古曰跌足失)
(厝也見誅殺者必流血故云赤族跌音徒結反宋祁曰竇革云古人謂空盡無物曰赤如赤地千里南史稱)
(其家赤貧是也赤族言盡殺無遺師古注以為流血赤其族大謬)往者周罔觧結羣鹿
爭逸(師古曰謂戰國時諸侯也)離為十二合為六七(師古曰十二謂魯衛齊楚宋鄭)
(燕秦韓趙魏中山也六七者齊趙韓魏燕楚六國及秦為七也)四分五剖並為戰國(晉灼)
(曰道其分離之意四分則交五而裂如田字宋祁曰剖韋本作&KR0008;疋力反字林&KR0008;判也)士無常君
國亡定臣得士者富失士者貧矯翼厲翮恣意所存(師古)
(曰言来去如鳥之飛各任所息也宋祁曰注文任當作止)故士或自盛以橐或鑿
坏以遁(應劭曰自盛以橐謂范睢也鑿坏謂顔闔也魯君聞顔闔賢欲以為相使者往聘因鑿後垣而)
(亡坏壁也蘇林曰坏音陪師古曰又音普回反蕭該音義曰後垣該案作後坏)是故騶衍以
頡亢而取世資(應劭曰衍齊人也著書所言皆大事故齊人曰談天衍遊諸侯所言則以為迂)
(闊遠於事情然終不屈嘗仕於齊位至卿師古曰頡亢上下不定也頡音下結反亢音胡浪反宋祁曰晉本)
(頡旁從手音挈今不用李善云頡亢竒怪之辭)孟軻雖連蹇猶為萬乘師(張晏曰連)
(蹇難也言值世之屯難也師古曰連音輦)今大漢左東海(應劭曰會稽東海也)右渠搜
(服虔曰西戎國也應劭曰禹貢析支渠搜屬雍州在金城河間之西)前番禺(應劭曰番禺南海郡張晏)
(曰南越王都也)後陶塗(如淳曰小國也師古曰駼騊馬出北海上今此云後陶塗則是北方國名也本)
(國出馬因以為名今書本陶字有作椒者流俗所改宋祁曰番蘇林音藩注文馬字上當有此字)東南
一尉(孟康曰會稽東部都尉也)西北一候(孟康曰燉煌玉門關候也)徽以紏墨製
以質鈇(師古曰言有罪者則係於徽墨尤惡者則斬以鈇質也徽紏墨皆繩也質鍖也鈇莝刃也音膚)
(鍖音竹林反蕭該音義曰徽舊作嶶應劭曰徽音以繩嶶弩之嶶該案音揮)散以禮樂風以
詩書(師古曰風化也)曠以歲月結以倚廬(孟康曰在倚廬行服三年也應劭曰漢律)
(以不為親行三年服不得選舉師古曰倚廬倚牆至地而為之無楣柱倚音於綺反)天下之士雷
動雲合魚鱗雜襲咸營于八區(師古曰八區八方也)家家自以為
稷契人人自以為咎繇戴縰垂纓而談者皆擬於阿衡
(師古曰縰韜髮者也音山爾反)五尺童子羞比晏嬰與夷吾(師古曰夷吾管仲也)
(羞比之以其不為王者之佐)當塗者入靑雲失路者委溝渠旦握權
則為卿相夕失埶則為匹夫譬若江湖之雀勃觧之鳥
乘鴈集不為之多䨇鳧飛不為之少(應劭曰乘鴈四鴈也師古曰雀字或)
(作厓鳥字或作島島海中山也其義兩通乘音食證反宋祁曰一本勃觧旁有水字蕭該音義曰案字林渤)
(澥海别名也字旁宜安水)昔三仁去而殷虛(師古曰論語稱微子去之箕子為之奴比干諫)
(而死孔子曰殷有三仁焉虛空也一曰虛讀曰墟言其亡國為丘墟)二老歸而周熾(應劭曰二)
(老伯夷太公也)子胥死而吳亡種蠡存而粤伯(師古曰伯讀曰霸)五羖
入而秦喜樂毅出而燕懼(師古曰五羖謂百里奚也買以羖羊之皮五故稱五羖也)
范睢以折摺而危穰侯(晉灼曰摺古拉字也)蔡澤雖噤吟而笑唐
舉(師古曰噤吟顉頤之貌澤從唐舉相謂之曰聖人不相殆先生乎澤曰吾自知富貴噤音鉅錦反吟音魚)
(錦反舉合韻音居御反)故當其有事也非蕭曹子房平勃樊霍則
不能安當其亡事也章句之徒相與坐而守之亦亡所
患(師古曰章句小儒也患合韻音胡關反)故世亂則聖哲馳騖而不足世
治則庸夫高枕而有餘夫上世之士或觧縛而相(孟康曰管)
(仲也)或釋褐而傅(孟康曰寗戚也宋祁曰李善云墨子曰傅說被褐𢃄索庸築傅巖武丁得之)
(舉以為三公)或倚夷門而笑(應劭曰侯嬴也為夷門卒秦伐趙趙求救無忌將十餘人往辭)
(嬴嬴無所戒更還嬴笑之以謀告無忌也)或横江潭而漁(服虔曰漁父也師古曰江潭而漁潭)
(音尋漁合韻音牛助反宋祁曰注文江潭而漁四字當刪舊服虔字作師古今改乂劉淵林注左思魏都賦)
(曰潭淵也屈平卜居曰横江潭而漁龔子曰觀淵林之所引則知子雲之言實本於原也然今卜居無此語豈)
(今楚辭非古全本也楚人名深曰潭淵林亦以潭為淵即當音徒南反若從師古音尋則是水之旁深者耳恐)
(非是)或七十說而不遇(應劭曰孔丘也)或立談間而封侯(服虔曰薛公也)
(宋祁曰李善云史記曰虞卿說趙孝成王再見為趙上卿故號為虞卿譙周曰食邑於虞也)或枉千
乘於陋巷(應劭曰齊有小臣稷桓公一日三至而不得見從者曰可以止矣桓公曰士之傲爵禄者)
(固輕其主主傲霸王者亦輕其士縱彼傲爵禄者吾庸敢傲霸王乎遂見之宋祁曰注文縱彼傲爵禄者者)
(字當刪)或擁帚彗而先驅(應劭曰鄒衍之燕昭王郊迎擁彗為之先驅也師古曰彗亦以)
(掃者也音似歲反)是以士頗得信其舌而奮其筆(師古曰信讀曰申)窒
隙蹈瑕而無所詘也(李竒曰君臣上下有釁罅瑕隙乖離之漸則可抵而取也師古曰窒)
(窒塞也罅音呼駕反)當今縣令不請士郡守不迎師羣卿不揖客
將相不俛眉(師古曰自高抗也俛低也)言竒者見疑行殊者得辟(師古)
(曰辟罪法宋祁曰注末當有也字)是以欲談者宛舌而固聲欲行者擬
足而投迹(師古曰宛屈也固閉也擬疑也)鄉使上世之士處虖今(師古曰鄉)
(讀曰嚮)策非甲科行非孝廉舉非方正獨可抗疏時道是
非(師古曰抗舉也謂上之也疏者疏條其事而言之疏音所據反)高得待詔下觸聞罷
(師古曰報聞而罷之)又安得靑紫(宋祁曰此下疑脱師古曰安焉也六字)且吾聞之
炎炎者滅隆隆者絶觀雷觀火為盈為實天收其聲地
藏其熱(師古曰炎炎火光也隆隆雷聲也人之觀火聽雷謂其盈實終以天收雷聲地藏火熱則為虛)
(無言極盛者亦滅亡也)高明之家鬼瞰其室(李竒曰鬼神害盈而福謙也師古曰瞰視)
(也音口濫反)攫挐者亡默默者存(師古曰攫挐妄有搏執牽引也挐音女居反)位
極者宗危自守者身全是故知玄知默守道之極爰清
爰靜游神之廷(師古曰静合韻音才性反宋祁曰景本作爰静爰清案注言合韻才性反則)
(正文自合作爰清爰静也)惟寂惟寞守德之宅世異事變人道不殊
彼我易時未知何如(李竒曰或能勝之)今子廼以鴟梟而笑鳳
皇執蝘蜓而謿龜龍(師古曰蝘蜓蜥蜴也蝘音烏典反蜓音殄)不亦病乎子
徒笑我玄之尚白吾亦笑子之病甚不遭臾跗扁鵲(師古)
(曰二人皆古良醫也跗音甫無反宋祁曰跗字下當有與字)悲夫客曰然則靡玄無
所成名乎(師古曰靡亦無也)范蔡以下何必玄哉揚子曰范睢
魏之亡命也折脅拉髂免於徽索(師古曰髂骨也徽繩也髂音格蕭該音)
(義曰髂口亞反字林腰骨也)翕肩蹈背扶服入橐(師古曰翕歛也服音蒲北反宋祁)
(曰呂向曰翕肩畏懼貌睢初入秦道遇穰侯藏於王稽車中恐穣侯知之故懼也書傳無蹈背之事扶服謂使)
(扶持而入於橐中橐無底袋也)激卬萬乘之主(如淳曰卬怒也言秦安得王獨太后穰侯耳師)
(古曰卬讀曰仰宋祁曰陳正敏云音昂激卬猶激勵也)界涇陽抵穰侯而代之(蘇林)
(曰抵音紙界間其兄弟使疏應劭曰涇陽秦昭王弟貴用事也)當也(師古曰言當其際)蔡澤山
東之匹夫也頷頤折頞涕涶流沫(師古曰頷曲頤也音欽宋祁曰頷一作)
(顉商敬順曰顉驅音反又曲感反顉猶搖頭也蕭該音義頷作顩韋昭曰曲上曰顩音欺甚反該案字林曰顩)
(醜也丘飲反與韋昭音同字林顩狹面銳頤之貌也倉頡篇亦云顩丘歛反又吾檢反頞字林曰鼻莖也一曷)
(反涶卽唾也才卧反)西揖彊秦之相搤其咽炕其氣附其背而奪
其位(張晏曰蔡澤說范睢以功成身退禍福之機適值睢有間於王因薦以自代師古曰搤謂急持之咽)
(頸也炕絶也咽音一千反炕音抗宋祁曰附當作拊劉良曰拊背猶隨後繼跡也)時也(師古曰遇其時)
天下已定金革已平都於雒陽婁敬委輅脱輓掉三寸
之舌(師古曰輅音胡格反輓音晩掉音徒釣反觧在劉敬傳)建不拔之策舉中國
徙之長安(師古曰不拔謂其堅固不拔也中國謂京師)適也(師古曰中其適)五帝垂
典三王傳禮百世不易叔孫通起於抱鼓之間(師古曰枹音孚)
解甲投戈遂作君臣之儀得也(師古曰得其所)甫刑靡敝秦法
酷烈(師古曰靡散也音縻)聖漢權制而蕭何造律宜也(師古曰合其宜)故
有造蕭何律於唐虞之世則誖矣(師古曰誖乖也音布内反)有作叔
孫通儀於夏殷之時則惑矣有建婁敬之策於成周之
世則繆矣有談范蔡之說於金張許史之間則狂矣夫
蕭規曹隨(師古曰隨從也言蕭何始作規模曹参因而從之)留侯畫策陳平出
竒功若泰山嚮若阺隤(師古曰阺音氐巴蜀人名山旁堆欲墮落曰阺應劭以為天水)
(隴氐失之矣氐音丁禮反宋祁曰蘇林阺音邐迤之迤弋爾反何承天亦云巴蜀謂山岸傍欲墮者為阺阺)
(崩聲聞數百里又龔疇曰按說文巴蜀名岸脅之傍著欲落&KR2330;者曰氐氐崩聞數百里引揚雄賦嚮若氐隤注)
(云承紙切然則阺當作氐)唯其人之贍知哉亦會其時之可為也(師古)
(曰非唯其人贍知乃會時之可為也)故為可為於可為之時則從為不可
為於不可為之時則凶夫藺先生收功於章臺(孟康曰秦昭王)
(趙成王飲於此臺藺相如前折昭王也晉灼曰相如獻璧於此臺師古曰晉說是也謂齎璧入秦秦不與趙地)
(相如詭取其璧使人間以歸趙也史記始皇本紀云章臺在渭南而秦趙會飲廼在黽池非章臺也孟說失之)
四皓采榮於南山(師古曰榮者謂聲名也一曰榮謂草木之英采取以充實)公孫創
業於金馬(孟康曰公孫弘對策於金馬門)驃騎𤼵迹於祁連(師古曰霍去病也祁)
(音子夷反)司馬長卿竊訾於卓氏東方朔割名於細君(師古曰割)
(損也言以肉歸遺細君是損割其名宋祁曰舊夲攷無祁連下注并司馬十六字)僕誠不能與
此數公者並故默然獨守吾太玄雄以為賦者將以風
之(師古曰風讀曰諷下以諷刺上也)必推類而言極麗靡之辭閎侈鉅
衍競於使人不能加也(師古曰言專為廣大之言)既廼歸之於正然
覽者已過矣(師古曰言其末篇乃從之正道故觀覽之者但得浮華而無益於諷諫也)往時
武帝好神仙相如上大人賦欲以風(師古曰風讀曰諷宋祁曰正文句)
(末别本有也字今考作之字)帝反縹縹有陵雲之志(師古曰縹音匹昭反)繇是
言之賦勸而不止明矣(師古曰繇讀與由同)又頗似俳優淳于髠
優孟之徒(師古曰髠孟皆滑稽宋祁曰注末當有者字)非法度所存賢人君
子詩賦之正也於是輟不復為(師古曰輟止也)而大潭思渾天
(師古曰潭深也渾天天象也渾音胡昆反)參摹而四分之(蘇林曰三析而四分天之宿度甲乙)
(也劉敞曰參摹者玄首一二三也四分者玄首四重也宋祁曰參摹蘇林音模字林曰摹廣求也七具反注)
(文三析下當更有析字)極於八十一旁則三摹九据(晉灼曰据今據字也據猶)
(位也處也)極之七百二十九贊亦自然之道也故觀易者見
其卦而名之觀玄者數其畫而定之玄首四重者非卦
也數也其用自天元推一晝一夜隂陽數度律歴之紀
九九大運與天終始故玄三方九州二十七部八十一
家二百四十三表七百二十九贊分為三卷曰一二三
與泰初歴相應亦有顓頊之歴焉&KR2616;之以三策(蘇林曰三三而)
(分之師古曰&KR2616;音食列反)開之以休咎絣之以象類(晉灼曰絣雜也師古曰絣併也)
(音幷宋祁曰開越夲作關絣說文方并反字林布莖反縷布也)播之以人事(師古曰播布也)
文之以五行擬之以道德仁義禮知無主無名(劉敞曰當作)
(無名今越本學官本作知名)要合五經苟非其事文不虛生為其泰
曼漶而不可知(張晏曰曼音滿漶音緩師古曰曼漶不分别皃猶言濛鴻也曼音莫幹反漶音)
(奐)故有首衝錯測攡瑩數文掜圖告十一篇(晉灼曰攡音離服虔)
(曰掜音睨師古曰攡音摛蕭該音義曰玄衝云八十一家相對若輻輪之衝也今漢書或誤作衡者非也攡)
(今漢書及韋昭晉灼音義並作攡字今字書無手傍離字今人讀漢書相承以攡字音力支反案劉向别錄揚)
(雄經目有玄首玄衝玄錯玄測玄舒不作攡字然字林云攡舒也攡音刃支反太玄經曰玄者幽攡萬物而不)
(見其形宋忠曰攡者張也與晉灼同掜服虔音兒晉灼曰掜擬也字林五弟反莊子曰終日握之而手不掜司)
(馬彪曰但抱而握之手不捉也太玄經曰别一以掜於左手之小指又今人不見太玄經及别錄以玄衝玄攡)
(下有玄營玄數玄文玄掜玄圖玄告玄問合十二篇今漢書祗有首衝錯測攡營數文掜圖告十一篇皆以觧)
(剥玄問一篇故云十一該取未詳是故述之龔疇曰太玄自漢宋衷作觧詁吳陸績作釋文范望作贊以至唐)
(及國朝為之注觧及音義之類者非一家皆止有十一篇不知該所謂别錄者果何書也衝亦不聞作衡當更)
(問知者)皆以觧剥玄體離散其文章句尚不存焉(師古曰玄中之)
(文雖有章句其旨深妙尚不能盡存故觧剥而離散也宋祁曰注文也字當作之劉敞曰言此十一篇財以)
(離散玄文未有章句也)玄文多故不著觀之者難知學之者難成
客有難玄大深衆人之不好也雄觧之號曰觧難其辭
曰客難揚子曰凡著書者為衆人之所好也美味期乎
合口工聲調於比耳(師古曰比和也音頻二反)今吾子廼抗辭幽說
閎意眇指(師古曰眇讀曰妙)獨馳騁於有亡之際而陶冶大鑪
旁薄羣生(師古曰旁薄猶言蕩薄也)歴覽者兹年矣而殊不寤(師古曰兹)
(益也兹年言其久也不寤不曉其意宋祁曰兹年及注中兹字並當從水旁)亶費精神於此
而煩學者於彼(師古曰亶讀曰但)譬畫者畫於無形弦者放於
無聲殆不可乎(師古曰放依也殆近也放音甫往反)揚子曰俞(師古曰俞然也音踰)
若夫閎言崇議幽微之塗盖難與覽者同也昔人有觀
象於天視度於地察法於人者天麗且彌地普而深(師古)
(曰麗著也日月星辰之所著也彌廣也普遍也)昔人之辭廼玉廼金(師古曰貞實美麗如)
(金玉也)彼豈好為艱難哉埶不得已也(師古曰已止也)獨不見夫
翠虯絳螭之將登虖天(師古曰虯螭觧並在前)必聳身於蒼梧之
淵不階浮雲翼疾風虛舉而上升則不能撠膠葛騰九
閎(師古曰撠挶也膠葛上清之氣也騰升也九閎九天之門撠音戟挶音居足反蕭該音義曰撠如淳曰)
(撠著也膠葛大也韋昭曰撠音據略反字林撠挶也挶撠持也撠音戟)日月之經不千里
則不能燭六合燿八紘(師古曰燭照也六合謂天地四方八紘八方之綱維也紘音宏)
泰山之高不嶕嶢則不能浡滃雲而散歊烝(師古曰嶕嶢高皃也)
(浡滃盛也滃雲氣皃歊烝氣上出也嶕嶢音樵堯浡音勃滃音一孔反歊音許照反宋祁曰蕭該音義曰韋)
(昭曰歊氣之𤼵見者也注文許照當作許昭)是以宓犧氏之作易也(師古曰宓音伏)
緜絡天地經以八卦文王附六爻(師古曰因而重之)孔子錯其
象而彖其辭然後發天地之臧定萬物之基(宋祁曰然後字下)
(當有能字)典謨之篇雅頌之聲不温純深潤則不足以揚鴻
烈而章緝熙(師古曰造化鴻大也烈業也緝熙光明也)蓋胥靡為宰(李竒曰造化之)
(神宰割萬物也張晏曰胥相也靡無也言相師以無為作宰者也)寂寞為尸(李竒曰道化以寂寞)
(為主)大味必淡大音必希(師古曰淡謂無主味也音徒濫反)大語呌呌大
道低回(師古曰呌呌遠聲也低回紆衍也)是以聲之眇者不可同於衆
人之耳(眇讀曰妙)形之美者不可棍於世俗之目(師古曰棍亦同也音)
(胡本反)辭之衍者不可齊於庸人之聽(師古曰衍旁廣也)今夫弦
者高張急徽追趨逐耆則坐者不期而附矣(師古曰徽琴徽也所)
(以表𤼵撫抑之處也追趨逐耆隨所趨嚮愛嗜而追逐之也趨讀曰趣耆讀曰嗜)試為之施咸
池揄六莖𤼵簫韶詠九成則莫有和也(師古曰揄引也和應也揄音踰)
(和音胡臥反)是故鍾期死伯牙絶絃破琴而不肯與衆鼓(師古)
(曰解在司馬遷傳)獶人亡則匠石輟斤而不敢妄斵(服虔曰獶古之善塗)
(塈者也施廣領大袖以仰塗而領袖不汙有小飛泥誤著其鼻因令匠石揮斤而斵知匠石之善斵故敢使之)
(也師古曰塈即今之仰泥也獶抆拭也故謂塗者為獶人獶音乃高反又音廼回反今書本獶字有作郢者流)
(俗改之塈音許既反)師曠之調鍾竢知音者之在後也(應劭曰晉平公鍾工)
(者以為調矣師曠曰臣竊聽之知其不調也至於師涓而果知鍾之不調是師曠欲善調之鍾為後世之有知)
(音宋祁曰注文平公字下當有鑄鍾字)孔子作春秋幾君子之前睹也(師古)
(曰幾讀曰冀)老聃有遺言貴知我者希(師古曰老子德經云知我者希則我貴矣)
此非其操與(師古曰與讀曰歟)雄見諸子各以其知舛馳(師古曰舛)
(相背)大氐詆訾聖人即為怪迂析辯詭辭以撓世事(師古曰大)
(氐大歸也詆訾毁也迂遠也析分也詭異也言諸子之書大歸皆非毁周孔之教為巧辯異辭以攪亂時政也)
(訾音紫迂音于撓音火高反其字從手也宋祁曰司馬温公云大氐下脱不字又注文詭異也字下當有撓)
(攪也三字)雖小辯終破大道而或衆使溺於所聞而不自知
其非也及太史公記六國歴楚漢訖麟止不與聖人同
是非頗謬於經(師古曰頗普我反)故人時有問雄者常用法應
之譔以為十三卷(師古曰譔與撰同蕭該音義曰字林譔專教也音論惟禮記音撰字書)
(並音詮)象論語號曰法言法言文多不著獨著其目(師古曰雄)
(有序著篇之意)
天降生民倥侗顓蒙(鄭氏曰童蒙無所知也師古曰倥音空侗音同顓與專同蕭該音)
(義曰案字林及埤蒼倥音曰弄反侗音勑動反)恣于情性聰明不開訓諸理(師古)
(曰訓告也)譔學行第一(宋祁曰司馬溫公云行讀如字)
降周迄孔成于王道(師古曰周周公旦也迄至也孔孔子也言自周公以降至於孔子設)
(教垂法皆帝王之道宋祁曰宋咸法言本迄作訖字林曰迄至也火乞反)終後誕章乖離
諸子圖微(師古曰言其後澆末虛誕益章乖於七十弟子所謀微妙之言劉敞曰誕大也章法也)
(言王道息而諸子起也宋祁曰法言微作徽吳袐注云圖謀也徽美也辨其異端而謀其徽美)譔吾
子第二
事有本真陳施於億(李竒曰布陳於億萬事也)動不克咸(李竒曰不能皆善也)
本諸身譔修身第三(宋祁曰法言億作意温公云咸感也人欲陳施其意治化天下動)
(而不能感人者蓋由外逐浮偽内無本真不能正已以正物故當必本諸身也)
芒芒天道在昔聖考(李竒曰聖人能成天道宋祁曰宋咸天作大)過則失中
不及則不至不可姦罔(蘇林曰罔誣也言不可作姦誣於聖道)譔問道第
四
神心曶怳經緯萬方(師古曰曶讀與忽同蕭該音義曰怳音&KR2651;韋昭熙放反該案今音)
(况為是)事繫諸道德仁誼禮譔問神第五
明哲煌煌旁燭無疆(師古曰煌煌盛貌也燭照也無疆猶無極也)遜于不虞
以保天命(李竒曰常行遜順備不虞)譔問明第六
假言周于天地贊于神明(師古曰假至也宋祁曰司馬温公云李宗吳皆作遐光)
(謂當作假劉敞曰案本書云吾寡見人之好假也則假當從充音遐假即遐也其首章曰吾寡見人之好假也)
(指此矣)幽弘横廣絶于邇言(李竒曰理過近世人之言也)譔寡見第七
聖人聰明淵懿繼天測靈冠于羣倫經諸范(師古曰經常也范法)
(也宋祁曰法言作範)譔五百第八(鄧展曰五百歲聖人一出)
立政鼓衆動化天下莫上於中和(鄧展曰鼓亦動也)中和之𤼵
在於哲民情(師古曰哲知也宋祁曰司馬温公云哲當作哲晢明也言將𤼵中和之政在先明)
(民情)譔先知第九(宋祁曰先景本作光)
仲尼以來國君將相卿士名臣參差不齊(師古曰言志業不同也參)
(音初林反)壹槩諸聖(師古曰以聖人大道槩乎槩音工代反宋祁曰别本注文以字上有一字監)
(本無又平字下當有之字)譔重黎第十
仲尼之後訖于漢道(宋祁曰李軌注法言本訖作迄)德行顔閔股肱
蕭曹爰及名將尊卑之條稱述品藻(師古曰品藻者定其差品及文質)
譔淵騫第十一(宋祁曰李軌注法言本無此序云與重黎共序張慈據子厚云漢書淵騫自)
(有序慈疑宏範不見漢書中序故云共序子厚又云或班固所作宋咸云品歴世之臣以淵騫冠章首有意哉)
(子雲也有以長爵之逹弗逮乎廣道之尊乎或云是篇與重黎共序然漢書有之疑非揚辭而班固實之也未)
(知其據焉)
君子純終領聞(李竒曰領理所聞也師古曰純善也領令也聞名也言君子之道能善於終而)
(不失令名)蠢迪檢押(師古曰蠢動也迪道也由也檢押猶隐括也言動由檢押也音狎宋祁曰司)
(馬温公云檢押當作檢柙)旁開聖則譔君子第十二
孝莫大於寧親寧親莫大於寧神寧神莫大於四表之
驩心(師古曰寧安也言大孝之在於尊嚴祖考安其神靈所以得然者以得四方之外驩心)譔孝
至第十三
贊曰雄之自序云爾(師古曰自法言目之前皆是雄本自序之文也)初雄年四
十餘自蜀來至游京師(宋祁曰至字可刪)大司馬車騎將軍王
音竒其文雅召以為門下史薦雄待詔歲餘奏羽獵賦
除為郎給事黃門(宋祁曰通鑑考異云雄自序云上方郊祠甘泉泰畤召雄待詔承明之)
(庭奏甘泉賦其十二月奏羽獵賦事在元延元年時王音卒已久蓋王根也)與王莽劉歆並
哀帝之初又與董賢同官當成哀平間莽賢皆為三公
權傾人主所薦莫不拔擢而雄三世不徙官及莽篡位
談說之士用符命稱功德𫉬封爵者甚衆雄復不侯(宋)
(祁曰雄字上當有唯字)以耆老久次轉為大夫恬於埶利廼如是
(師古曰恬安也)實好古而樂道其意欲求文章成名於後世(宋)
(祁曰求字當作窮)以為經莫大於易故作太玄傳莫大於論語
作法言史篇莫善於倉頡作訓纂箴莫善於虞箴作州
箴(晉均曰九州之箴也)賦莫深於離騷反而廣之辭莫麗於相如
作四賦皆斟酌其本相與放依而馳騁云(師古曰放音甫往反)用
心於内不求於外於時人皆曶之(師古曰曶與忽同謂輕也宋祁曰注文)
(輕下當有之字)唯劉歆及范逡敬焉(師古曰逡音千旬反)而桓譚以為絶
倫(師古曰無比類)王莽時劉歆甄豐皆為上公莽既以符命自
立即位之後欲絶其原以神前事而豐子尋歆子棻復
獻之(師古曰棻亦分字也音扶云反宋祁曰注文分字當從木)莽誅豐父子投棻
四裔辭所連及便收不請(師古曰不須奏請)時雄校書天禄閣
上治獄事使者來欲收雄雄恐不能自免廼從閣上自
投下幾死(師古曰幾音鉅依反)莽聞之曰雄素不與事何故在此
(師古曰與讀曰豫)間請問其故(師古曰使人密問之)廼劉棻嘗從雄學作
竒字(師古曰古文之異者)雄不知情(師古曰不知獻符命之事)有詔勿問然京
師為之語曰惟寂寞自投閣爰清静作符命(師古曰以雄觧謿之)
(言譏之也今流俗本云惟寂惟寞自投於閣爰清爰静作符命妄增之宋祁曰注文作符命當云作符作命)
雄以病免復召為大夫家素貧耆酒(師古曰耆讀曰嗜)人希至
其門時有好事者載酒肴從游學而鉅鹿侯芭常從雄
居(服虔曰芭音葩)受其太玄法言焉劉歆亦嘗觀之謂雄曰空
自苦今學者有祿利然尚不能明易又如玄何(師古曰言無奈)
(之何)吾恐後人用覆醬瓿也(師古曰瓿音蔀小甖也)雄笑而不應年
七十一天鳳五年卒侯芭為起墳喪之三年時大司空
王邑納言嚴尤聞雄死謂桓譚曰子常稱揚雄書豈能
傳於後世乎譚曰必傳顧君與譚不及見也(師古曰顧念也)凡
人賤近而貴遠親見揚子雲禄位容貌不能動人故輕
其書昔老𣆀著虛無之言兩篇(師古曰謂道德經也)薄仁義非禮
學然後世好之者尚以為過於五經自漢文景之君及
司馬遷皆有是言今揚子之書文義至深而論不詭於
聖人(師古曰詭違也聖人謂周公孔子)若使遭遇時君更閱賢知為所
稱善(師古曰更音工衡反)則必度越諸子矣(師古曰度過也)諸儒或譏以
為雄非聖人而作經猶春秋吳楚之君僭號稱王蓋誅
絶之罪也(師古曰絶謂無&KR1015;嗣也劉敞曰絶讀如春秋貶絶之絶)自雄之沒至今
四十餘年其法言大行而玄終不顯然篇籍具存
前漢書卷八十七下
前漢書卷八十七下考證
揚雄傳下吁謂之兹邪按文選作吁客何謂兹邪又
垂意於志寧選作至寧又遐萌選作遐氓
兖鋋瘢按張佖謂師古依孟康所說為箭括無所據
此兖字合作鈗然文選作吮鋋瘢
亦所以奉太宗之烈遵文武之度(臣召南)按太宗文
選作太尊謂高祖也下句文武之度指文帝武帝於
理甚順若此文作太宗則下句為重出矣
顧而作太元五千文(臣召南)按顧字下脱默字文選
可證又獨說十餘萬言選作數十餘萬言又纖者入
無倫選作細者入無間
或立談間而封侯文選無間字
是以欲談者宛舌而固聲注師古曰固閉也顧炎武
曰固聲是同聲之誤有文選可證而必欲訓之為固
此小顔之癖也
鄉使上世之士處虖今按選作處乎今世又不遭臾
跗扁鵲選作不遭臾跗與扁鵲也又蕭規曹隨選作
夫蕭規曹隨又唯其人之贍知哉唯字選作雖大抵
語助之辭選較本傳多所增减
東方朔割名于細君顧炎武曰名字是炙字之誤文
選可證
前漢書卷八十七下考證
