前漢書卷六十
漢蘭臺令史班固撰
唐正議大夫行秘書少監琅邪縣開國子顔師古注
杜周傳第三十
杜周南陽杜衍人也義縦為南陽太守以周為爪牙薦
之張湯為廷尉史使案邊失亡(文穎曰邊卒多亡也或曰郡縣主守有所亡失)
(也師古曰此說皆非也謂因虜入為寇而失人畜甲兵倉廩者也宋祁曰注末也字當刪)所論殺
甚多奏事中意任用(師古曰以奏事當天子之意旨故被任用也中音竹仲反)與減
宣更為中丞者十餘歲(師古曰更互也音工衡反)周少言重遲(師古曰遲)
(謂性非敏速也)而内深次骨(李竒曰其用法深刻至骨)宣為左内史周為廷
尉其治大抵放張湯(師古曰大抵大歸也放依也音甫往反)而善候司(師古)
(曰觀望天子意)上所欲擠者因而陷之(孟康曰擠音躋師古曰擠墜也)上所欲
釋久繋待問而微見其冤狀(師古曰見顯也)客有謂周曰君為
天下决平不循三尺法(孟康曰以三尺竹簡書法律也師古曰循因也順也宋祁曰)
(浙本無法字)專以人主意指為獄獄者固如是乎(師古曰言不當然也)
周曰三尺安出哉(師古曰安猶焉也)前主所是著為律後主所
是疏為令(師古曰著謂明表也疏謂分條也)當時為是何古之法乎(師古)
(曰各當其時而為是也)至周為廷尉詔獄亦益多矣二千石繋者
新故相因不减百餘人郡吏大府舉之廷尉(如淳曰郡吏太守也)
(文穎曰大府公府也孟康曰舉之廷尉以章劾付廷尉治之也師古曰孟說非也舉皆也言郡吏大府獄事皆)
(歸廷尉也大府丞相御史之府也)一歲至千餘章章大者連逮證案數
百小者數十人遠者數千里近者數百里會獄(師古曰往赴對)
(也)吏因責如章告劾(師古曰皆令服罪如所告劾之本章)不服以掠笞定
之(師古曰定其辭令服也)於是聞有逮證皆亡匿獄久者至更數
赦十餘歲而相告言(師古曰更歴也其罪或非赦例故不得除而久逃亡不出至于十餘)
(歲猶相告言由周用法深刻故也更工衡反)大氐盡詆以不道為上(師古曰氐讀與)
(抵同抵歸也詆誣也並音丁禮反)廷尉及中都官詔獄逮至六七萬人
(師古曰中都官凡亰師諸官府也獄辭所及追考問者六七萬人也)吏所增加十有餘萬
(師古曰吏又於此外以文致之更增加也)周中廢後為執金吾逐捕桑弘羊
衛皇后昆弟子刻深上以為盡力無私遷為御史大夫
始周為廷史有一馬(師古曰廷史即廷尉史也)及久任事列三公而
兩子夾河為郡守家訾累巨萬矣(師古曰訾與貲同)治皆酷暴
唯少子延年行寬厚云
延年字幼公亦眀法律昭帝初立大將軍霍光秉政以
延年三公子吏材有餘補軍司空(蘇林曰主獄官也如淳曰律營軍司空軍)
(中司空各二人宋祁曰空字下疑有令字)始元四年益州蠻夷反延年以
校尉將南陽士擊益州還為諫大夫左將軍上官桀父
子與蓋主燕王謀為逆亂假稻田使者燕倉知其謀以
告大司農楊敞敞惶懼移病(師古曰移病謂移書言病也一曰以病而移居)以
語延年延年以聞桀等伏辜延年封為建平侯延年本
大將軍霍光吏首發大姦(師古曰首謂初首先發之)有忠節由是擢
為太僕右曹給事中光持刑罸嚴延年輔之以寬治燕
王獄時御史大夫桑弘羊子遷亡過父故吏侯史吳(師古)
(曰姓侯史名吳)後遷捕得伏法會赦侯史吳自出繋獄廷尉王
平與少府徐仁雜治反事(師古曰交雜同共治之也)皆以為桑遷坐
父謀反而侯史吳藏之非匿反者廼匿為隨者也(孟康曰言)
(桑遷但隨坐耳非自反也)即以赦令除吳罪後侍御史治實(師古曰重覈其)
(事也宋祁曰江南本後字下有使字)以桑遷通經術知父謀反而不諫
爭與反者身無異侯史吳故三百石吏首匿遷(師古曰首匿者)
(言身為謀首而藏匿人也他皆類此)不與庶人匿隨從者等吳不得赦奏
請覆治劾廷尉少府縱反者(師古曰縱放也)少府徐仁即丞相
車千秋女壻也故千秋數為侯史吳言恐光不聽千秋
即召中二千石博士會公車門議問吳法(師古曰于法律之中吳當)
(得何罪)議者知大將軍指皆執吳為不道眀日千秋封上
衆議光於是以千秋擅召中二千石以下外内異言(張晏)
(曰外則去疾欲盡内則為其壻也師古曰此說非也外内謂外朝及内朝也宋祁曰注文疾一本作侯)遂
下廷尉平少府仁獄朝廷皆恐丞相坐之延年乃奏記
光爭以為吏縱罪人有常法今更詆吳為不道恐於法
深(師古曰詆誣也次下亦同)又丞相素無所守持而為好言於下盡
其素行也(師古曰言非故有所執持但其素行好與在下人言議耳)至擅召中二千
石甚無狀(師古曰無善狀)延年愚以為丞相久故及先帝用事
(師古曰言在位巳久是為故舊又嘗及仕先帝而任事也)非有大故不可棄也間者
民頗言獄深吏為峻詆(師古曰峻謂峭刻也)今丞相所議又獄事
也如是以及丞相恐不合衆心羣下讙譁庶人私議流
言四布延年竊重將軍失此名於天下也(師古曰重猶難也以此為)
(重事也)光以廷尉少府弄法輕重皆論棄市而不以及丞
相終與相竟(師古曰謂終丞相之身無貶黜也)延年議論持平合和朝
廷皆此類也見國家承武帝奢侈師旅之後數為大將
軍光言年歲比不登(師古曰比頻也)流民未盡還宜修孝文時
政示以儉約寬和順天心說民意年歲宜應(師古曰言儉約寬和)
(則豐年當應也說讀曰悅)光納其言舉賢良議罷酒𣙜鹽鐵皆自延
年發之吏民上書言便宜有異輙下延年平處復奏言
(師古曰先平處其可否然後奏言處音昌汝反)可官試者至為縣令或丞相御
史除用滿歲以狀聞或抵其罪法(師古曰抵至也言事之人有姦妄者則持)
(致之於罪法也)常與兩府及廷尉分章(如淳曰兩府丞相御史府也諸章有所疑使延)
(年決之師古曰此說非也上書言事者其章或下丞相御史或付延年故云分章耳非令决疑也)昭帝
末寢疾徵天下名醫延年典領方藥帝崩昌邑王即位
廢大將軍光車騎將軍張安世與大臣議所立時宣帝
養於掖廷號皇曾孫與延年中子佗相愛善延年知曾
孫德美勸光安世立焉宣帝即位襃賞大臣延年以定
策安宗廟益戸二千三百與始封所食邑凡四千三百
戸詔有司論定策功大司馬大將軍光功德過太尉絳
侯周勃車騎將軍安世丞相楊敞功比丞相陳平前將
軍韓增御史大夫蔡誼功比潁隂侯灌嬰太僕杜延年
功比朱虛侯劉章後將軍趙充國大司農田延年少府
史樂成功比典客劉揭(師古曰據如此傳樂成姓史而霍光傳云使樂成小家子則又)
(似姓使功臣侯表乃云便樂成三者不同尋史使一也故當姓史或作使字而表遂誤為便耳)皆封侯
益土延年為人安和備於諸事(師古曰言皆明習也)久典朝政上
任信之出即奉駕入給事中居九卿位十餘年賞賜賂
遺訾數千萬霍光薨後子禹與宗族謀反誅上以延年
霍氏舊人欲退之而丞相魏相奏延年素貴用事官職
多姦遣吏考案但得苑馬多死官奴婢乏衣食(師古曰傳言延)
(年身不犯法但丞相致之於罪耳)延年坐免官削戸二千後數月復召
拜為北地太守延年以故九卿外為邊吏治郡不進(師古)
(曰比于諸郡不為最也)上以璽書讓延年(師古曰讓責也)延年乃選用良
吏捕繋豪強(劉奉世曰繋當作擊字之誤也)郡中清靜居歲餘上使
謁者賜延年璽書黃金二十斤徙為西河太守治甚有
名五鳳中徵入為御史大夫延年居父官府不敢當舊
位坐卧皆易其處是時四夷和海内平延年視事三歲
以老病乞骸骨天子優之使光祿大夫持節賜延年黃
金百斤酒(宋祁曰浙本酒字上有牛字)加致醫藥延年遂稱病篤賜
安車駟馬罷就第(師古曰安車坐乘之車也後漢輿服志曰公列侯安車朱斑輪倚鹿較伏)
(熊軾皂蓋倚鹿較者畫立鹿於車之前兩藩外也伏熊軾者車前横軾為伏熊之形也)後數月薨
諡曰敬侯子緩嗣緩少為郎本始中以校尉從蒲類將
軍擊匈奴(文穎曰趙充國也臣瓉曰征蒲類海故以為名)還為諫大夫遷上谷
都尉鴈門太守父延年薨徵視喪事拜為太常治諸陵
縣每冬月封具獄日常去酒省食(師古曰獄案已具當論决之故封上)官
屬稱其有恩元帝初即位糓貴民流元光中(宋祁曰元光當從)
(南浙本作永光)西羌反緩輙上書入錢糓以助用前後數百萬
緩六弟五人至大官少弟熊歴五郡二千石三州牧刺
史有能名唯中弟欽官不至而最知名
欽字子夏少好經書家富而目偏盲(師古曰盲目無見也偏盲者患一目)
(也今俗乃以兩目無見者始為盲語移轉也)故不好為吏茂陵杜鄴與欽同
姓字(師古曰並字子夏)俱以材能稱京師故衣冠謂欽為盲杜
子夏以相别(師古曰衣冠謂士大夫也)欽惡以疾見詆(師古曰詆毁也音丁禮反)
廼為小冠高廣財二寸(師古曰財與纔同古通用字)由是京師更謂
欽為小冠杜子夏而鄴為大冠杜子夏云時帝舅大將
軍王鳳以外戚輔政求賢知自助鳳父頃侯禁與欽兄
緩相善故鳳深知欽能奏請欽為大將軍軍武庫令職
閒無事欽所好也(師古曰閒讀曰閑宋祁曰軍武庫一本無軍字諸本皆有予謂當存軍)
(字是大將軍之軍武庫也)欽為人深博有謀自上為太子時以好色
聞及即位皇太后詔采良家女欽因是說大將軍鳳曰
禮壹娶九女所以極陽數廣嗣重祖也(張晏曰陽數一三五七九九數)
(之極也臣瓉曰天子一娶九女夏殷之制也欽故舉前代之約以刺今之奢也)必鄉舉求窈窕
不問華色(師古曰鄉舉者博問鄉里而舉之也窈窕幽閑也窈音一了反窕音徒了反)所以
助德理内也娣姪雖缺不復補所以養夀塞爭也(師古曰媵)
(女之内兄弟之女則謂之姪巳之女弟則謂之娣塞絶也)故后妃有貞淑之行則胤
嗣有賢聖之君制度有威儀之節則人君有夀考之福
廢而不由則女德不厭(師古曰由用也從也女德不厭言好色之甚也)女德不
厭則夀命不究於高年(師古曰究竟也)書云或四三年(師古曰周書亡)
(逸篇曰惟湛樂之從罔或克夀或十年或七八年或五六年或四三年謂逸欲過度則損夀也)言失欲
之生害也(師古曰失讀曰佚佚與逸同)男子五十好色未衰婦人四
十容貌改前以改前之容侍於未衰之年而不以禮為
制則其原不可救而後倈異態後倈異態則正后自疑
而支庶有間適之心(師古曰間代也音居莧反適讀曰嫡次下亦同)是以晉獻
被納讒之謗申生蒙無罪之辜(師古曰蒙亦被也)今聖主富於
春秋未有適嗣方鄉術入學(師古曰鄉讀曰嚮)未親后妃之議
將軍輔政宜因始初之隆建九女之制詳擇有行義之
家求淑女之質毋必有聲色音技能為萬世大法(師古曰惟)
(求淑質無論美色及音聲技能如此則可為萬代法也)夫少戒之在色(師古曰論語孔子曰)
(君子有三戒少之時血氣未定戒之在色言好色無節則致損敗故戒之也)小卞之作可為
寒心(張晏曰刺幽王廢申后而立襃姒黜太子宜咎而立伯服也臣瓉曰小卞之詩太子之傅作也哀太)
(子之放逐愍周室之大壊也師古曰詩小雅也二說皆是卞音盤)唯將軍常以為憂鳳
白之太后太后以為故事無有欽復重言(師古曰重音直用反)詩
云殷監不遠在夏后氏之世(師古曰大雅蕩之詩也言殷之所監見其事不遠近)
(在夏后氏之時)刺戒者至廹近而省聽者常怠忽(師古曰忽忘也)可不
慎哉前言九女略陳其禍福甚可悼懼竊恐將軍不深
留意后妃之制夭夀治亂存亡之端也迹三代之季世
覽宗宣之饗國察近屬之符騐(韋昭曰宗殷高宗也宣周宣王也皆饗國長久)
(師古曰宗宣之義韋說是也近屬者謂漢家之事耳屬猶言甫爾也音之欲反)禍敗曷常不由
女德是以佩玉晏鳴關睢歎之(李竒曰后夫人雞鳴佩玉去君所周康王后不)
(然故詩人歎而傷之臣瓉曰此魯詩也)知好色之伐性短年離制度之生
無厭天下將蒙化(師古曰蒙被也)陵夷而成俗也(宋祁曰離字下疑有脫)
(文)故詠淑女幾以配上(師古曰關睢之詩云窈窕淑女君子好仇故云然也淑善也幾)
(讀曰冀)忠孝之篤仁厚之作也(師古曰作謂作詩也)夫君親夀尊國
家治安誠臣子之至願所當勉之也易曰正其本萬物
理(師古曰今易無此文)凡事論有疑未可立行者求之往古則典
刑無考之來今則吉凶同卒搖易之則民心惑(鄭氏曰卒急也)
(師古曰卒音干忽反)若是者誠難施也今九女之制合於往古無
害於今不逆於民心至易行也行之至有福也將軍輔
政而不蚤定(師古曰蚤古早字)非天下之所望也唯將軍信臣
子之願念關睢之思(師古曰信讀曰申)逮委政之隆及始初清
眀(師古曰委政之隆言天子委鳳政事權寵隆盛也始初清明天子新即位宜立法制)為漢家建
無窮之基誠難以忽不可以遴(李竒曰遴難也師古曰遴吝同)鳳不能
自立法度循故事而已會皇太后女弟司馬君力(蘇林曰字)
(君力為司馬氏婦)與欽兄子私通事上聞欽慙懼乞骸骨去後
有日蝕地震之變詔舉賢良方正能直言士合陽侯梁
放舉欽欽上對曰陛下畏天命悼變異延見公卿舉直
言之士將以求天心迹得失也(師古曰觀得失之蹤迹也)臣欽愚戇
經術淺薄不足以奉大對(師古曰大對謂對大問也)臣聞日蝕地震
陽微隂盛也臣者君之隂也子者父之隂也妻者夫之
隂也夷狄者中國之隂也春秋日蝕三十六地震五(師古)
(曰解在劉向傳)或夷狄侵中國或政權在臣下或婦乘夫(師古曰乘)
(陵也)或臣子背君父(宋祁曰江南本作臣背君子背父)事雖不同其類一
也臣竊觀人事以考變異則本朝大臣無不自安之人
外戚親屬無乖刺之心(師古曰刺戾也音来曷反)關東諸侯無強大
之國三垂蠻夷無逆理之節(師古曰三垂謂東南西也)殆為後宫(師古)
(曰殆近也)何以言之日以戊申蝕時加未戊未土也土者中
宫之部也其夜地震未央宫殿中此必適妾將有爭寵
相害而為患者(師古曰適讀曰嫡嫡謂正后也宋祁曰南本相害字作於宫)唯陛下
深戒之變感以類相應人事失於下變象見於上能應
之以德則異咎消亡不能應之以善則禍敗至高宗遭
雊雉之戒飭已正事享百年之夀殷道復興(師古曰解在五行志)
要在所以應之應之非誠不立非信不行宋景公小國
之諸侯耳有不忍移禍之誠出人君之言三熒惑為之
退舍(張晏曰宋景公熒惑守心太史子韋請移之於大臣及國人與歲公皆不聽天感其誠熒惑為之退)
(舍景公享延期之祚也)以陛下聖眀内推至誠深思天變何應而
不感何搖而不動孔子曰仁遠乎哉(師古曰論語載孔子之言也言仁道)
(不遠求之而至也)唯陛下正后妾抑女寵防奢泰去佚游躬節
儉親萬事數御安車由輦道(師古曰由從也)親二宫之饔膳(韋昭)
(曰二宫卭成太后與成帝母也師古曰熟食曰饔具食曰膳膳之言善也)致昏晨之定省如
此即堯舜不足與比隆咎異何足消滅如不留聽於庶
事不論材而授位殫天下之財以奉滛侈匱萬姓之力
以從耳目(師古曰殫匱皆盡也從讀曰縦)近諂諛之人而遠公方(師古曰方)
(正也)信讒賊之臣以誅忠良賢俊失在巖穴大臣怨乎不
以(師古曰失在巖穴謂隠處巖穴朝廷失之也論語稱周公謂魯公不使大臣怨乎不以以用也不見用而)
(怨也)雖無變異社稷之憂也天下至大萬事至衆祖業至
重誠不可以佚豫為不可以奢泰持也(師古曰為治也)唯陛下
忍無益之欲以全衆庶之命臣欽愚戇言不足采其夏
上盡召直言之士詣白虎殿對策(師古曰此殿在未央宫也)策曰天
地之道何貴王者之法何如六經之義何上人之行何
先取人之術何以(師古曰以用也)當世之治何務各以經對(師古)
(曰取經義以對)欽對曰臣聞天道貴信地道貴貞(師古曰貞正也)不信
不貞萬物不生生天地之所貴也王者承天地之所生
理而成之昆蟲草木靡不得其所王者法天地非仁無
以廣施非義無以正身克己就義恕以及人(師古曰恕仁也言以)
(仁愛為心内省己志施之於人也)六經之所上也不孝則事君不忠涖
官不敬(師古曰涖臨也)戰陳無勇朋友不信孔子曰孝無終始
而患不及者未之有也(師古曰孝經載孔子之言也言人能始終行孝而患不及道者)
(未之有也一說行孝終始不備而患禍不及者無此事也)孝人行之所先也觀本行
於鄉黨考功能於官職達觀其所舉富觀其所予窮觀
其所不為乏觀其所不取近觀其所為(劉攽曰當云近觀其所為主)
(注文舊有妄刊去之宋祁曰為字下南本浙本並有主字)遠觀其所主(師古曰所為主謂託人以)
(為援而自進也其所主為人之援而進也宋祁曰注文為主越本作所為非是進也當作進之也)孔子
曰視其所以觀其所由察其所安人焉廋哉(師古曰論語載孔子)
(之言也廋匿也言視人之所用觀人之所從察人之所樂則可知其善惡無所匿其情也)取人之術
也殷因於夏尚質周因於殷尚文今漢家承周秦之敝
宜抑文尚質廢奢長儉表實去偽(師古曰長謂崇貴之也表眀也)孔子
曰惡紫之奪朱(師古曰論語載孔子之言也朱正色也紫間色之好者也惡其邪好而奪正色)
(以喻利口之人多言少實傾惑者也)當世治之所務也臣竊有所憂言之
則拂心逆指(師古曰拂謂違戾也音佛)不言則漸日長為禍不細然
小臣不敢廢道而求從違忠而耦意(師古曰從順也耦合也)臣聞
玩色無厭必生好憎之心好憎之心生則愛寵偏於一
人愛寵偏於一人則繼嗣之路不廣而嫉妬之心興矣
如此則匹婦之說不可勝也(師古曰匹婦一婦人也宋祁曰說别本浙本作謀)
唯陛下純德普施無欲是從(師古曰從讀曰縱不縦心于所欲也)此則衆
庶咸說(師古曰說讀曰悅)繼嗣日廣而海内長安萬事之是非
何足備言(師古曰如此則細故萬端不足憂也)欽以前事病賜帛罷後為
議郎復以病免徵詣大將軍莫府國家政謀鳳常與欽
慮之(師古曰慮計也)數稱達名士王駿韋安世王延世等(師古曰王)
(駿王陽子也韋安世韋賢之孫方山之子也王延世即成帝時塞河堤者也宋祁曰一本只云王延無世字)
(注同予據成紀校尉王延世塞决河是歲改河平元年此本是劉奉世曰治河者王延世或者此脫一世字歟)
救解馮野王王尊胡常之罪過及繼功臣絶世填撫四
夷(師古曰填音竹刃反)當世善政多出於欽者見鳳專政泰重戒
之曰昔周公身有至聖之德屬有叔父之親而成王有
獨見之眀無信讒之聽然管蔡流言而周公懼穰侯昭
王之舅也(文穎曰穰侯魏冉也)權重於秦威震鄰敵有旦暮偃伏
之愛(師古曰言昭王幼小旦夕偃伏戲弄於舅之旁側也)心不介然有間然范睢
起徒步由異國無雅信(師古曰雅信謂素相任信)開一朝之說而穰
侯就封(文穎曰范睢為丞相穰侯就國)及近者武安侯之見退(師古曰武安侯)
(謂田蚡也退謂請考工地益宅上怒乃退之也)三事之跡相去各數百歲若合
符節甚不可不察願將軍由周公之謙懼(師古曰由從也用也)損
穰侯之威放武安之欲毋使范睢之徒得間其說(師古曰間)
(音居莧反)頃之復日蝕亰兆尹王章上封事求見果言鳳專
權蔽主之過宜廢勿用以應天變於是天子感悟召見
章與議欲退鳳鳳甚憂懼欽令鳳上疏謝罪乞骸骨文
指甚哀太后涕泣為不食上少而親倚鳳亦不忍廢(師古)
(曰倚音于綺反)復起鳳就位鳳心慙稱病篤欲遂退欽復說之
曰將軍深悼輔政十年變異不已故乞骸骨歸咎於身
刻巳自責至誠動衆愚知莫不感傷雖然是無屬之臣
執進退之分絜其去就之節者耳(師古曰無屬無親屬于上也分音扶問反)
(字或作介介隔也其義亦通)非主上所以待將軍非將軍所以報主
上也昔周公雖老猶在亰師眀不離成周示不忘王室
也仲山父異姓之臣無親於宣就封於齊(鄧展曰詩言仲山甫徂齊)
(者言銜命往治齊城郭也而韓詩以為封于齊悞耳晉灼曰韓詩悞而欽引之阿附權貴求容媚也師古曰韓)
(詩既有眀文而欽引以為喻則是其義非謬而與今說詩者不同鄧晉諸人雖曰涉學未得專非杜氏追咎韓)
(詩也)猶歎息永懷宿夜徘徊不忍遠去况將軍之於主上
主上之與將軍哉夫欲天下治安變異之意莫有將軍
(師古曰言衆人之意皆不如也宋祁曰南本浙本意並作息)主上昭然知之故攀援
不遣(師古曰援引也音爰)書稱公毋困我(師古曰此周書洛誥成王告周公詞也言公必)
(湏留此毋得遂去而令我困蓋成帝與鳳詔書引此言之)唯將軍不為四國流言自
疑於成王以固至忠鳳復起視事上令尚書劾奏亰兆
尹章章死詔獄語在元后傳章既死衆庶冤之以譏朝
廷欽欲救其過復說鳳曰亰兆尹章所坐事密吏民見
章素好言事以為不坐官職疑其以日蝕見對有所言
也假令章内有所犯雖陷正法事不暴揚自亰師不曉
况於遠方恐天下不知章實有罪而以為坐言事也如
是塞爭引之原損寬眀之德(師古曰爭引謂引事類以諫爭也一曰下有諫爭之)
(言上引而納之也)欽愚以為宜因章事舉直言極諫(宋祁曰南本無章)
(事二字)並見郎從官展盡其意加於往前以眀示四方使
天下咸知主上聖眀不以言罪下也若此則流言消釋
疑惑著眀鳳白行其策欽之補過將美皆此類也(師古曰將)
(助也)優游不仕以夀終欽子及昆弟友屬(宋祁曰友疑當作支)至
二千石者且十人欽兄緩前免太常以列侯奉朝請成
帝時乃薨子業嗣業有材能以列侯選復為太常數言
得失不事權貴與丞相翟方進衛尉定陵侯淳于長不
平後業坐法免官復為函谷關都尉會定陵侯長有罪
當就國長舅紅陽侯立與業書曰誠哀老姊垂白隨無
狀子出關(師古曰垂白者言白髮下垂也無狀猶言不肖)願勿復用前事相侵
定陵侯既出關伏罪復發(蘇林曰長與許后書也語在外戚傳)下雒陽獄
丞相史搜得紅陽侯書奏業聽請不敬(服虔曰受立屬請為不敬)坐
免就國其春丞相方進薨業上書言方進本與長深結
厚更相稱薦(師古曰更音工衡反)長陷大惡獨得不坐苟欲障塞
前過不為陛下廣持平例(師古曰俱與長厚善而方進獨不坐是不平也)又無
恐懼之心反因時信其邪辟(師古曰信讀曰伸辟讀曰僻)報睚眦怨
(師古曰睚音厓睚舉眼也眦即眥字謂目匡也言舉目相忤者即報之也一說睚音五懈反眦音仕懈反睚眦)
(瞋目貌也兩義並通他皆類此)故事大逆朋友坐免官無歸故郡者今
坐長者歸故郡已深一等紅陽侯立坐子受長貨賂故
就國耳非大逆也而方進復奏立黨友後將軍朱博鉅
鹿太守孫宏故少府陳咸皆免官歸咸故郡刑罸無平
在方進之筆端衆庶莫不疑惑皆言孫宏不與紅陽侯
相愛宏前為中丞時方進為御史大夫舉掾隆可侍御
史(師古曰御史大大之掾也名隆)宏奏隆前奉使欺謾(師古曰謾誑也音慢又音莫連)
(反)不宜執法近侍方進以此怨宏又方進為亰兆尹時
陳咸為少府在九卿高第陛下所自知也方進素與司
直師丹相善臨御史大夫缺使丹奏咸為姦利請案騐
卒不能有所得而方進果自得御史大夫為丞相即時
詆欺奏免咸(師古曰詆誣也)復因紅陽侯事歸咸故郡衆人皆
言國家假方進權太甚案師丹行能無異及光禄勲許
商被病殘人(服虔曰殘癃也)皆但以附從方進常獲尊官丹前
親薦邑子丞相史能使巫下神為國求福幾獲大利(師古)
(曰幾讀曰冀)幸賴陛下至眀遣使者毛莫如先考騐卒得其
姦皆坐死假令丹知而白之此誣罔罪也不知而白之
是背經術惑左道也(師古曰左道不正之道也)二者皆在大辟重於
朱博孫宏陳咸所坐方進終不舉白專作威福阿黨所
厚排擠英俊(師古曰擠墜也音子詣反)託公報私横厲無所畏忌(師古)
(曰縦横陵厲也)欲以熏轑天下(師古曰熏言熏灼之轑讀曰燎假借用字)天下莫不
望風而靡(師古曰靡猶弭)自尚書近臣皆結舌杜口(師古曰杜塞也)骨
肉親屬莫不股栗(師古曰言懼之甚故股戰慄也)威權泰盛而不忠信
非所以安國家也今聞方進卒病死(師古曰卒讀曰猝)不以尉
示天下反復賞賜厚葬唯陛下深思往事以戒来今會
成帝崩哀帝即位業復上書言王氏世權日久朝無骨
骾之臣(師古曰骾亦鯁字)宗室諸侯微弱與繋囚無異自佐史
以上至於大吏皆權臣之黨曲陽侯根前為三公輔政
知趙昭儀殺皇子不輙白奏反與趙氏比周恣意妄行
(師古曰比音頻寐反)譛愬故許后被加以非罪(師古曰被音皮義反)誅破諸
許族敗元帝外家内嫉妬同産兄弟紅陽侯立及淳于
氏(師古曰兄紅陽侯立也姊淳于長母也)皆老被放棄新喋血亰師威權
可畏高陽侯薛宣有不養母之名安昌侯張禹姦人之
雄惑亂朝廷使先帝負謗於海内尤不可不慎陛下初
即位謙讓未皇(師古曰皇暇也)孤獨特立莫可據杖權臣易世
意若探湯(師古曰言重難之若以手探熱湯也)宜蚤以義割恩安百姓心
竊見朱博忠信勇猛材略不世出(師古曰言其希有也)誠國家雄
俊之寳臣也宜徵博置左右以填天下(師古曰填音竹刃反)此人
在朝則陛下可高枕而卧矣昔諸吕欲危劉氏賴有高
祖遺臣周勃陳平尚存不者幾為姦臣笑(師古曰幾音鉅依反)業
又言宜為恭王立廟亰師以章孝道時高昌侯董宏亦
言宜尊帝母定陶王丁后為帝太后大司空師丹等劾
宏誤朝不道坐免為庶人業復上書訟宏前後所言皆
合指施行朱博果見拔用業由是徵復為太常歲餘左
遷上黨都尉會司隸奏業為太常選舉不實業坐免官
復就國哀帝崩王莽秉政諸前議立廟尊號者皆免徙
合浦業以前罷黜故見闊略(師古曰闊略謂寬縱不問也)憂恐病發
死業成帝初尚帝妹潁邑公主主無子薨業家上書求
還亰師與主合葬不許而賜諡曰荒侯傳子至孫絶初
杜周武帝時徙茂陵至延年徙杜陵云
贊曰張湯杜周並起文墨小吏致位三公列於酷吏而
俱有良子德器自過(師古曰言其子德器各過二人之身)爵位尊顯繼世
立朝相與提衡(如淳曰提衡猶言相提攜也臣瓉曰衡平也言二人齊也師古曰瓚說是也)
至於建武杜氏爵乃獨絶(師古曰建武之後張氏尚有張純為侯故言杜氏獨絶也)
迹其福祚元功儒林之後莫能及也(師古曰元功蕭曹張陳之屬也儒林)
(貢薛韋匡之軰)自謂唐杜苖裔豈其然乎(師古曰謂在周為唐杜氏也)及欽
浮沉當世好謀而成以建始之初深陳女戒終如其言
庶幾乎關睢之見微(師古曰關睢國風之始言夫婦之際政化所由故云見微微謂微細)
(也)非夫浮華博習之徒所能窺也業因勢而抵陒(服虔曰抵)
(音紙陒音羲謂罪敗而復抨弹之蘇秦書有此法師古曰抵擊也陒毁也言因事形勢而擊毁之也陒音詭一)
(說陒讀與戲同音許宜反戲亦險也言擊其危險之處鬼谷有抵戲篇也)稱朱博毁師丹愛
憎之議可不畏哉
前漢書卷六十
前漢書卷六十考證
杜周傳為執金吾逐捕桑弘羊衛皇后昆弟子顧炎
武曰按百官表天漢三年二月執金吾杜周為御史
大夫四年卒而衛太子巫蠱事乃在征和二年周卒
巳四歲矣又十一年昭帝元鳳元年御史大夫桑弘
羊坐燕王旦事誅書事之謬如此
而兩子夾河為郡守(臣召南)按唐書宰相世系表曰
周三子延夀延考延年延年最幼昭帝初始為吏則
夾河為郡守者延夀延考也
杜延年傳廷尉王平與少府徐仁按公卿表平字子
心仁字中孫俱齊人
杜欽傳小卞之作可為寒心按今詩作小弁與孟子
同蓋卞弁二字古通用故師古音盤與陸氏毛詩音
義同
合陽侯梁放(臣召南)按漢代列侯具見於表此合陽
侯梁放功臣恩澤二表不見何也師古亦無注
及繼功臣絶世(臣召南)按功臣表杜業納說云云於
是成帝復紹蕭何是建議繼功臣絶世乃欽兄子業
之事非欽事也表傳互異如此
前漢書卷六十考證
