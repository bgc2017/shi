前漢書卷六十五
漢蘭臺令史班固撰
唐正議大夫行祕書少監琅邪縣開國子顔師古注
東方朔傳第三十五
東方朔字曼倩(師古曰倩音千見反)平原厭次人也(師古曰高祖功臣表有厭)
(次侯爰類是則厭次之名也其來久矣而說者乃云後漢始為縣於此致疑斯未通也厭音一涉反又音一琰)
(反)武帝初即位徵天下舉方正賢良文學材力之士待
以不次之位(師古曰不拘常次言超擢之)四方士多上書言得失自
衒鬻者以千數(師古曰衒行賣也鬻亦賣也衒音州縣之縣又音工縣反)其不足采
者輒報聞罷(師古曰報云天子已聞其所上之書而罷之令歸)朔初來上書曰
臣朔少失父母長養兄嫂年十二學書三冬文史足用
(如淳曰貧子冬日乃得學書言文史之事足可用也宋祁曰十二景本作十三)十五學擊劍
十六學詩書(師古曰擊劍遙擊而中之非斬刺也劉敞曰擊劍今有此戲非遙擊也)誦二
十二萬言十九學孫吳兵法戰陣之具鉦鼔之教(師古曰鉦)
(鼔所以為進退士衆之節也鉦音征)亦誦二十二萬言凡臣朔固已誦四
十四萬言又常服子路之言(服虔曰無宿諾劉攽曰子路之言可使有勇者劉)
(敞曰既曰子路之言則無宿諾者非子路之言也)臣朔年二十二長九尺三寸
目若懸珠齒若編貝(師古曰編列次也音鞭)勇若孟賁(師古曰孟賁衛人古)
(之勇士也尸子說云人謂孟賁生乎曰勇貴乎曰勇富乎曰勇三者人之所難而皆不足以易勇故能懾三軍)
(服猛獸也)捷若慶忌(師古曰王子慶忌也射之矢滿把不能中駟馬追不能及也)廉若鮑
叔(師古曰齊大夫也與管仲分財自取其少而說者乃妄解云鮑焦非也焦自介士耳)信若尾生
(師古曰尾生古之信士與女子期於橋下待之不至遇水而死一曰即微生高也)若此可以為
天子大臣矣臣朔昧死再拜以聞朔文辭不遜高自稱
譽上偉之(師古曰以為大竒也)令待詔公車(師古曰公車令屬衛尉上書者所詣也)
奉禄薄未得省見(師古曰不被省納不得見天子也奉音扶用反其下並同)久之朔
紿騶朱儒(文穎曰朱儒之為騶者也師古曰朱儒短人也騶本廐之御騶也後以為騎謂之騶騎)
(宋祁曰一本改本作奉)曰上以若曹無益於縣官(師古曰若女也曹軰也)耕
田力作固不及人臨衆處官不能治民從軍擊虜不任
兵事無益於國用徒索衣食(如淳曰索盡也師古曰音先各反下云索長安米亦)
(同也)今欲盡殺若曹朱儒大恐啼泣(宋祁曰啼當删王本作號)朔教
曰上即過叩頭請罪居有頃聞上過朱儒皆號泣頓首
上問何為對曰東方朔言上欲盡誅臣等上知朔多端
召問朔何恐朱儒為對曰臣朔生亦言死亦言朱儒長
三尺餘奉一囊粟錢二百四十臣朔長九尺餘亦奉一
囊粟錢二百四十朱儒飽欲死臣朔飢欲死臣言可用
幸異其禮不可用罷之無令但索長安米上大笑因使
待詔金馬門稍得親近上嘗使諸數家射覆(師古曰數家術數之)
(家也於覆器之下而置諸物令闇射之故云射覆數音所具反覆音芳目反)置守宫盂下射
之皆不能中(師古曰守宫蟲名也術家云以器養之食以丹砂滿七斤擣治萬杵以點女子體終)
(身不滅若有房室之事則滅矣言可以防閑滛逸故謂之守宫也今俗呼為辟宫辟亦禦扞之義耳盂食器也)
(若&KR0034;而大今之所謂&KR0034;盂也&KR0034;音撥劉攽曰守宫生屋壁如守宫然故名之何在防滛逸也一蟲之微何能)
(食丹砂七斤人亦安肯捐七斤丹砂以餌一蟲也)朔自贊曰臣嘗受易請射之
(師古曰贊進也)廼别蓍布卦而對曰(師古曰别分也音彼列反)臣以為龍又
無角謂之為蛇又有足跂跂脈脈善緣壁是非守宫即
蜥蜴(師古曰跂跂行貌也脈脈視貌也爾雅云蠑螈蜥蝪蝘蜓守宫是則一類耳揚雄方言云其在澤中)
(者謂之蜥蜴故朔曰是非守宫則蜥蜴也蜥音先歴反蜴音余赤反蠑音榮螈音原蝘音烏典反蜓音殄劉)
(敞曰守宫即人家屋壁中蝘蜓俗呼為蝎虎者是也此物唯在屋壁窗戶間夜亦出盖用此得名耳術家之說)
(安有此理師古乃信之何哉宋祁曰角音盧谷反獸不童也)上曰善賜帛十匹復使
射他物連中輒賜帛(師古曰中音竹仲反其下並同)時有幸倡郭舍人
滑稽不窮(師古曰幸倡倡優之見幸遇者也滑音骨滑稽解在公孫宏傳)常侍左右曰
朔狂幸中耳非至數也(師古曰至實也)臣願令朔復射朔中之
臣榜百朔不能中臣賜帛(師古曰榜擊也音步行反)廼覆樹上寄生
令朔射之朔曰是窶數也(蘇林曰窶音貧窶之窶數音數錢之數窶數鉤灌四股鉤)
(也師古曰窶數戴器也以盆盛物戴於頭者則以窶數薦之今賣白團餅人所用者是也寄生者芝菌之類淋)
(潦之日著樹而生形有周圜象窶數者今關中俗亦呼為寄生非為蔦之寄生寓木宛童有枝葉者也故朔云)
(著樹為寄生盆下為窶數明其常在盆下今讀書者不曉其意謂射覆之物覆在盆下輒改前覆守宫盂下為)
(盆字失之遠矣楊惲傳云鼠不容穴銜窶數也盆下之物有飲食氣故鼠銜之四股鐵鉤非所銜也宋祁曰)
(數音藪景本作藪)舍人曰果知朔不能中也朔曰生肉為膾乾
肉為脯著樹為寄生盆下為窶數上令倡監榜舍人舍
人不勝痛呼謈(服虔曰謈音暴鄧展曰呼音髐箭之髐謈音瓜瓝之瓝師古曰鄧音是也痛切)
(而叫呼也與田蚡傳呼報音義皆同一曰鄧音近之謈自冤痛之聲也舍人榜痛乃呼云謈今人痛甚則稱阿)
(謈音步高反是故朔逐韻而謿之云口無毛聲謷謷也劉敞曰若不緣寄生在盆下何得曰窶數前覆守宫)
(自以盂此以盆何怪乎不然盂亦盆類朔故詭言之欲以誤郭舍人也又曰朔意盖以寄生窶數皆是附著他)
(物而得名故謂今在盆下之寄生為窶數大物在盆下小物在盂下固可知也但不當改前盂字為盆爾又不)
(必一日之中用一盂覆射此諸物也顔說未通又以寄生為芝菌形圜似窶數而云非寓木尤疎謬矣宋祁曰)
(呼報當作呼服)朔笑之曰咄口無毛聲謷謷凥益高(鄧展曰咄音豽裘之)
(豽也師古曰咄叱咄之聲也音丁骨反鄧說非也謷音敖)舍人恚曰朔擅詆欺天子
從官當棄市(師古曰詆毁辱也音丁禮反)上問朔何故詆之對曰臣
非敢詆之廼與為隠耳(師古曰隠謂隠語也)上曰隠云何朔曰夫
口無毛者狗竇也聲謷謷者烏哺鷇也(韋昭曰凡烏哺子而活者為鷇)
(生而自啄曰雛師古曰鷇音口豆反劉攽曰狗竇文不全明少一字當云狗穴竇也緣兩穴相重遂誤爾)
凥益高者鶴俛啄也(師古曰俛即俯字也俯低也啄鳥觜也俛又音免啄音竹救反)舍
人不服因曰臣願復問朔隠語不知亦當榜即妄為諧
語曰(師古曰諧者和韻之言也)令壺齟老柏塗伊優亞狋吽牙何謂
也(張晏曰齟音樝棃之樝應劭曰狋音銀師古曰齟音側加反又音壯加反塗音丈加反優音一侯反亞音)
(烏加反狋音五伊反吽音五侯反)朔曰令者命也壺者所以盛也(師古曰盛)
(受物也音時政反)齟者齒不正也老者人所敬也柏者鬼之廷
也(師古曰言鬼神尚幽闇故以松柏之樹為廷府)塗者漸洳徑也(師古曰漸洳浸溼也漸音)
(子廉反洳音人庶反)伊優亞者辭未定也狋吽牙者兩犬爭也舍
人所問朔應聲輒對變詐鏠出莫能窮者左右大驚上
以朔為常侍郎遂得愛幸久之伏日(師古曰三伏之日也解在郊祀志)
詔賜從官肉大官丞日晏不來(師古曰晏晩也)朔獨拔劍割肉
謂其同官曰伏日當蚤歸(師古曰蚤古早字)請受賜即懷肉去
大官奏之朔入上曰昨賜肉不待詔以劍割肉而去之
何也(劉攽曰而去之何也之衍字)朔免冠謝上曰先生起自責也朔
再拜曰朔來朔來受賜不待詔何無禮也拔劍割肉壹
何壯也割之不多又何廉也歸遺細君又何仁也(師古曰細)
(君朔妻之名一說細小也朔輒自比於諸侯謂其妻曰小君)上笑曰使先生自責廼
反自譽復賜酒一石肉百斤歸遺細君初建元三年微
行始出北至池陽西至黃山(晉灼曰宫名在槐里)南獵長楊東游
宜春(師古曰宜春宫也在長安城東南說者乃以為在鄠非也在鄠者自是宜春觀耳在長安城西豈得)
(言東游也)微行常用飲酎已(師古曰酎酒新熟以祭宗廟也酎音紂解在景紀)八九
月中與侍中常侍武騎及待詔隴西北地良家子能騎
射者期諸殿門故有期門之號自此始微行以夜漏下
十刻廼出常稱平陽侯(如淳曰平陽侯曹壽尚帝姊時見尊寵故稱之)旦明入
山下騎射鹿豕狐兔手格熊羆馳騖木稼稻秔之地(師古)
(曰稻有芒之榖總稱也秔其不黏者也音庚)民皆號呼罵詈(師古曰呼音火故反)相聚
會自言鄠杜令令往欲謁平陽侯諸騎欲擊鞭之令大
怒使吏呵止獵者數騎見留廼示以乘輿物久之廼得
去時夜出夕還後齎五日糧會朝長信宫(師古曰五日一朝長信宫)
(故齎五日糧也長信太后之宮也)上大驩樂之是後南山下乃知微行
數出也然尙迫於太后未敢遠出丞相御史知指(師古曰指)
(謂天子之意也)乃使右輔都尉徼循長楊以東(師古曰徼遮繞也循行視也戒)
(備非常也徼音工釣反)右内史發小民共待會所(師古曰共讀曰供)後廼
私置更衣(師古曰為休息易衣之處亦置宫人劉敞曰更衣休息處爾非必有宫人也史文自無)
(之後傳田延年起至更衣然則貴賤同此名也)從宣曲以南十二所中休更衣
(師古曰宣曲宫名在昆明池西)投宿諸宮(師古曰晝休更衣夜則别宿於諸宫)長楊五柞
倍陽宣曲尤幸(師古曰倍陽即萯陽也其音同耳宫名在鄠縣也)於是上以為
道遠勞苦又為百姓所患廼使太中大夫吾丘壽王與
待詔能用筭者二人舉籍阿城以南(師古曰舉計其數而為簿籍也阿城)
(本秦阿房宫也以其牆壁崇廣故俗呼為阿城)盩厔以東宜春以西提封頃畝
及其賈直(師古曰提封亦謂提舉四封之内總計其數也賈讀曰價)欲除以為上林
苑屬之南山(師古曰屬連也音之欲反)又詔中尉左右内史表屬縣
草田欲以償鄠杜之民(師古曰時未為京兆馮翊扶風故云中尉及左右内史也草田)
(謂荒田未耕墾也)吾丘壽王奏事上大說稱善(師古曰說讀曰悅)時朔
在傍進諫曰臣聞謙遊靜慤天表之應應之以福(師古曰慤)
(謹也音口角反宋祁曰遊當作遜)驕溢靡麗天表之應應之以異今陛
下累郎臺恐其不高也(師古曰郎堂下周屋)弋獵之處恐其不廣
也如天不為變則三輔之地盡可以為苑何必盩厔鄠
杜乎(師古曰中尉及左右内史則為三輔矣非必謂京兆馮翊扶風也學者疑此言為後人所增斯未達)
(也)奢侈越制天為之變上林雖小臣尙以為大也夫南
山天下之阻也南有江淮北有河渭其地從汧隴以東
商雒以西(服虔曰商與上雒二縣也師古曰汧汧水也隴隴坻也)厥壤肥饒漢興
去三河之地止霸産以西都涇渭之南此所謂天下陸
海之地(師古曰高平曰陸關中地高故稱陸耳海者萬物所出言關中山川物産饒富是以謂之陸海)
(也)秦之所以虜西戎兼山東者也其山出玉石金銀銅
鐵豫章檀柘異類之物不可勝原(師古曰原本也言說不能盡其根本)此
百工所取給萬民所卬足也(師古曰卬音牛向反)又有秔稻梨栗
桑麻竹箭之饒土宜薑芋水多䵷魚(師古曰芋草名其葉似藕荷而長不)
(圓其根正白可食䵷即蛙字也似蝦蟆而小長脚盖人亦取食之)貧者得以人給家足
無饑寒之憂故酆鎬之間號為土膏其賈畝一金(師古曰賈)
(讀曰價)今規以為苑絶陂池水澤之利而取民膏腴之地
上乏國家之用下奪農桑之業棄成功就敗事損耗五
榖(師古曰耗减也音呼到反)是其不可一也且盛荆棘之林而長養
麋鹿廣狐兔之苑大虎狼之虛(師古曰虚讀曰墟)又壊人冢墓
發人室廬令幼弱懷土而思耆老泣涕而悲是其不可
二也斥而營之垣而囿之(師古曰斥却也)騎馳東西車騖南北
(師古曰亂馳曰騖)又有深溝大渠夫一日之樂不足以危無隄
之輿(蘇林曰隄限也輿乘輿也無限若言不訾也不敢斥天子故言輿也張晏曰一日之樂謂田獵也無)
(隄之輿謂天子富貴無隄限也師古曰張說是也隄音丁奚反劉敞曰不足以危不字當作亦隄猶防也言)
(車輿馳騁不為防慮必有顛虞之變)是其不可三也故務苑囿之大不恤
農時非所以彊國富人也夫殷作九市之宫而諸侯畔
(應劭曰紂於宫中設九市)靈王起章華之臺而楚民散(師古曰楚靈王作章華之)
(臺納亡人以實之卒有乾谿之禍也章華臺在華容城也)秦興阿房之殿而天下亂
糞土愚臣忘生觸死(師古曰忽忘其生而觸死罪也)逆盛意犯隆指罪
當萬死不勝大願願陳泰階六符(孟康曰泰階三台也每台二星凡六星符)
(六星之符驗也應劭曰黃帝泰階六符經曰泰階者天之三階也上階為天子中階為諸侯公卿大夫下階為)
(士庶人上階上星為男主下星為女主中階上星為諸侯三公下星為卿大夫下階上星為元士下星為庶人)
(三階平則隂陽和風雨時社稷神祗咸獲其宜天下大安是為太平三階不平則五神乏祀日有食之水潤不)
(浸稼穡不成冬雷夏霜百姓不寧故治道傾天子行暴令好興甲兵修宫榭廣苑囿則上階為之奄奄疏闊也)
(以孝武皆有此事故朔為陳之宋祁曰奄奄當作奢奢)以觀天變不可不省是日
因奏泰階之事上廼拜朔為太中大夫給事中賜黃金
百斤然遂起上林苑如壽王所奏云久之隆慮公主子
昭平君(師古曰慮音廬)尙帝女夷安公主隆慮主病因以金千
斤錢千萬為昭平君豫贖死罪上許之隆慮主卒昭平
君日驕醉殺主傅獄繫内官(服虔曰主傅主之官也如淳曰禮有傅姆說者又曰)
(傅者老大夫也漢使中行說傅翁主也師古曰傅姆是也服說失之内官署名解在律歴志)以公主
子廷尉上請請論(師古曰論决其罪也)左右人人為言前又入贖
陛下許之上曰吾弟老有是一子死以屬我(師古曰老乃有子言)
(其晩孕育也屬音之欲反)於是為之垂涕歎息良久曰法令者先帝
所造也用弟故而誣先帝之法吾何面目入高廟乎又
下負萬民廼可其奏哀不能自止左右盡悲朔前上壽
曰臣聞聖王為政賞不避仇讎誅不擇骨肉書曰不偏
不黨王道蕩蕩(師古曰周書洪範之辭也蕩蕩平坦之貌)此二者五帝所重
三王所難也陛下行之是以四海之内元元之民各得
其所天下幸甚臣朔奉觴昧死再拜上萬歲壽上廼起
入省中夕時召讓朔(師古曰讓責也少宋祁曰夕當作)曰傳曰時然後
言人不厭其言(師古曰論語稱孔子問公叔文子於公明賈曰信乎夫子不言不笑不取乎對)
(曰夫子時然後言人不厭其言樂然後笑人不厭其笑義然後取人不厭其取)今先生上壽時
乎(師古曰言所上壽豈謂時乎)朔免冠頓首曰臣聞樂太甚則陽溢
哀太甚則陰損隂陽變則心氣動心氣動則精神散精
神散而邪氣及銷憂者莫若酒臣朔所以上壽者明陛
下正而不阿因以止哀也愚不知忌諱當死先是朔嘗
醉入殿中小遺殿上(師古曰小遺者小便也宋祁曰注文者下當添遺字)劾不
敬有詔免為庶人待詔宦者署因此對復為中郎賜帛
百匹初帝姑館陶公主號竇太主(如淳曰竇太后之女也故曰竇太主也)
堂邑侯陳午尙之午死主寡居年五十餘矣近幸董偃
始偃與母以賣珠為事偃年十三隨母出入主家左右
言其姣好(師古曰姣美麗也音狡)主召見曰吾為母養之因留第
中教書計相馬御射(師古曰計謂用筭也)頗讀傳記至年十八而
冠出則執轡入則侍内為人温柔愛人以主故諸公接
之名稱城中號曰董君主因推令散財交士令中府曰
(師古曰中府掌金帛之藏宋祁曰之藏下姚本添者也)董君所發一日金滿百斤
錢滿百萬帛滿千匹乃白之(師古曰言不滿此數者皆恣與之)安陵爰
叔者爰盎兄子也與偃善謂偃曰足下私侍漢主挾不
測之罪將欲安處乎(師古曰不測者言其深也安處何以自安處也一曰身挾大罪廼欲)
(自安而居處者乎)偃懼曰憂之久矣不知所以(師古曰以用也不知用何計也)
爰叔曰顧城廟遠無宿宫又有萩竹籍田(如淳曰其間雖有地皆有)
(萩竹籍田無可作宿觀也師古曰如說非也萩即楸字也言有楸樹及竹林可遊玩而籍田所在上又須躬親)
(行事當有宿宫故宜獻此園劉攽曰城改成)足下何不白主獻長門園(如淳曰竇)
(太主園在長門長門在長安城東南園可以為宿館處所故獻之)此上所欲也如是上
知計出於足下也則安枕而卧長無慘怛之憂久之不
然上且請之於足下何如偃頓首曰敬奉教入言之主
主立奏書獻之上大說(師古曰說讀曰悅)更名竇太主園為長
門宫主大喜使偃以黃金百斤為爰叔壽叔因是為董
君畫求見上之策令主稱疾不朝上往臨疾問所欲主
辭謝曰妾幸蒙陛下厚恩先帝遺德奉朝請之禮備臣
妾之使(師古曰請音才姓反宋祁曰使景本作儀)列為公主賞賜邑入(師古)
(曰既别得賞賜又所食之邑入其租賦也)隆天重地死無以塞責(師古曰塞補也)一
日卒有不勝洒掃之職(師古曰卒讀曰猝洒音信又音山豉反)先狗馬填
溝壑竊有所恨不勝大願願陛下時忘萬事養精游神
從中掖庭回輿枉路臨妾山林(應劭曰公主園中有山謙不敢稱第故託山林)
(也服虔曰主所豫作廟陵故曰山林師古曰山林應說是也不當請帝臨其冢墓也)得獻觴上壽
娛樂左右如是而死何恨之有上曰主何憂幸得愈恐
羣臣從官多大為主費上還有頃主疾愈起謁上以錢
千萬從主飲後數日上臨山林主自執宰敝膝(師古曰為賤者)
(之服劉攽曰執當作服)道入登階就坐坐未定上曰願謁主人翁
主廼下殿去簮珥(師古曰珥珠玉飾耳者也音餌)徒跣頓首謝曰妾無
狀(師古曰狀形貌也無狀猶言無顔面以見人也一曰自言所行醜惡無善狀)負陛下身當
伏誅陛下不致之法頓首死罪有詔謝主簮履起之東
箱自引董君(師古曰之往也)董君綠幘傅韝(應劭曰宰人服也韋昭曰韝形如射)
(韝以縳左右手於事便也師古曰綠幘賤人之服也傅著也韝即今之臂韝也傅讀曰附韝音工侯反)隨
主前伏殿下主廼贊(師古曰贊進也進傳謁辭)館陶公主胞人臣偃
昧死再拜謁(師古曰胞與庖同)因叩頭謝上為之起有詔賜衣
冠上(師古曰上上坐劉敞曰賜衣冠上上者上殿)偃起走就衣冠主自奉食
進觴當是時董君見尊不名稱為主人翁飲大驩樂主
廼請賜將軍列侯從官金錢雜繒各有數於是董君貴
寵天下莫不聞郡國狗馬蹵鞠劍客輻凑(師古曰蹵音千六反鞠音)
(鉅六反解在蓺文志)董氏常從游戲北宫馳逐平樂觀雞鞠之會
角狗馬之足(師古曰角猶校也劉敞曰董氏當屬上句)上大歡樂之於是
上為竇太主置酒宣室使謁者引内董君是時朔陛戟
殿下(師古曰持戟立陛側)辟戟而前曰(師古曰辟音頻亦反)董偃有斬罪三
安得入乎上曰何謂也朔曰偃以人臣私侍公主其罪
一也敗男女之化而亂婚姻之禮傷王制其罪二也陛
下富於春秋方積思於六經留神於王事馳騖於唐虞
折節於三代偃不遵經勸學反以靡麗為右奢侈為務
(師古曰右尊之也)盡狗馬之樂極耳目之欲行邪枉之道徑滛
辟之路(師古曰徑由也辟讀曰僻)是乃國家之大賊人主之大蜮也
(師古曰蜮魅也音或說者以為短狐非也短狐射工耳於此不當其義今俗猶云魅蜮也劉攽曰劉向說春)
(秋蜮南方滛氣所生以應哀姜然則朔正用指偃爾何必遷就魅蜮也宋祁曰姚本句末無也字)偃為
滛首其罪三也昔伯姬燔而諸侯憚(應劭曰憚敬也敬其節直也師古曰)
(伯姬宋恭姬也遇火災待姆不出而死也)奈何乎陛下上默然不應良久曰
吾業以設飲後而自改朔曰不可夫宣室者先帝之正
處也非法度之政不得入焉故淫亂之漸其變為簒是
以豎貂為滛而易牙作患(師古曰豎貂易牙皆齊桓公臣也管仲有病桓公往問之)
(曰將何以教寡人管仲曰願君之遠易牙豎貂公曰易牙亨其子以快寡人尚可疑邪對曰人之情非不愛其)
(子其子之忍又將何有於君公曰豎貂自宮以近寡人猶可疑邪對曰人之情非不愛其身也其身之忍又將)
(何有於君公曰諾管仲死盡逐之而公食不甘宮不治居三年公曰仲父不亦過乎於是皆復召即反之明年)
(公有病易牙豎貂相與作亂塞宫門築高牆不通人有一婦人踰垣入至公所公曰我欲食婦人曰吾無所得)
(又曰我欲飲婦人曰吾無所得公曰何故對曰易牙豎貂相與作亂塞宫門築高牆不通人故無所得公慨然)
(歎涕出曰嗟乎聖人所見豈不遠哉若死者有知我將何面目見仲父乎蒙衣袂而絶乎壽宫蟲流出於戶盖)
(以楊門之扉三月不葬)慶父死而魯國全(師古曰慶父魯桓公子莊公弟也莊公薨慶父)
(殺莊公之子閔公而欲作亂不克奔莒其後僖公立以賂求之于莒莒人歸之及密乃縊而死僖公乃定其位)
管蔡誅而周室安上曰善有詔止更置酒北宮引董君
從東司馬門東司馬門更名東交門(蘇林曰以偃從此門入交會於内故)
(以名焉)賜朔黃金三十斤董君之寵由是日衰至年三十
而終後數歲竇太主卒與董君會葬於覇陵是後公主
貴人多踰禮制自董偃始時天下侈靡趨末(師古曰趨讀曰趣末)
(謂工商之業)百姓多離農畆上從容問朔吾欲化民豈有道
乎(師古曰從音千容反)朔對曰堯舜禹湯文武成康上古之事經
歴數千載尙難言也臣不敢陳願近述孝文皇帝之時
當世耆老皆聞見之貴為天子富有四海身衣弋綈(師古)
(曰弋黑色也綈厚繒音徒奚反)足履革舄(師古曰革生皮也不用柔韋言儉率也)以韋帶
劍(師古曰但空用韋不加飾)莞蒲為席(師古曰莞夫離也今謂之葱蒲以莞及蒲為席亦尚質也)
(莞音完又音官)兵木無刃(服虔曰兵器如木而無刃言不大治兵器也)衣緼無文(師古)
(曰緼亂絮也言内有亂絮上無文綵也緼音於粉反)集上書囊以為殿帷(師古曰集謂合)
(聚也)以道德為麗以仁義為凖(師古曰麗大也凖平法也)於是天下望
風成俗昭然化之今陛下以城中為小圖起建章左鳳
闕右神明(如淳曰闕名也師古曰鳳闕闕名神明臺名也)號稱千門萬戶木土
衣綺繡狗馬被繢罽(師古曰繢五綵也罽織毛也即今氍毹之屬是也)宮人簮
瑇瑁垂珠璣(師古曰瑇瑁文甲也璣珠之不圜者瑇音代瑁音昧璣音居依反又音鉅依反)設
戲車教馳逐飾文采叢珍怪(師古曰叢古藂字也)撞萬石之鐘擊
雷霆之鼓(師古曰言其聲震大也)作俳優舞鄭女上為滛侈如此
而欲使民獨不奢侈失農事之難者也(師古曰失農謂失農業也)陛
下誠能用臣朔之計推甲乙之帳燔之於四通之衢(應劭)
(曰帳多故以甲乙第之耳孟康曰西域傳贊云興造甲乙之帳絡以隨珠和璧天子襲翠被憑玉几而處其中)
(也師古曰謂推而去之燔焚燒也)却走馬示不復用(師古曰却退也走馬善走之馬也)
則堯舜之隆宜可與比治矣易曰正其本萬事理失之
毫釐差以千里(師古曰今易無此文已解於上也)願陛下留意察之朔
雖詼笑(師古曰詼謿戲也詼笑謂謿謔發言可笑也詼音恢其下詼啁詼諧並同)然時觀察
顔色直言切諫上常用之自公卿在位朔皆敖弄無所
為屈(師古曰敖讀曰傲為音于偽反)上以朔口諧辭給(師古曰給捷也)好作問
之(師古曰故動作之而問以言辭也)嘗問朔曰先生視朕何如主也朔
對曰自唐虞之隆成康之際未足以諭當世臣伏觀陛
下功德陳五帝之上在三王之右(師古曰右亦高上也)非若此而
已誠得天下賢士公卿在位咸得其人矣譬若以周邵
為丞相(師古曰周公旦邵公奭二人也)孔丘為御史大夫(應劭曰御史大夫職典制)
(度文章)太公為將軍(師古曰太公吕望也知戰陳征伐之事故云為將軍)畢公高拾
遺於後(師古曰畢公高文王之子也為周太師故云拾遺也)弁嚴子為衛尉(師古曰以)
(有勇)臯陶為大理(師古曰以其作士士亦理官)后稷為司農(師古曰主播種)伊
尹為少府(應劭曰伊尹善亨割大官屬少府故令作之)子贛使外國(師古曰以其有)
(辯說)顔閔為博士(師古曰顔回閔子騫為皆有德行也)子夏為太常(師古曰以有文)
(學故為太常也而應劭以子夏兩字總合為䕫解云䕫知樂故可以為太常此說非也劉攽曰作䕫字乃是)
益為右扶風(應劭曰益作舜虞掌山澤之官也諸苑多在右扶風故令作之)季路為執
金吾(師古曰亦以冇勇力)契為鴻臚(應劭曰卨作司徒敬敷五教是時諸侯王治民鴻臚主諸)
(侯王也師古曰契讀與卨同字本作偰盖後從省耳)龍逢為宗正(師古曰關龍逢桀之臣也忠諫)
(而死也以其直無所阿私)伯夷為京兆(應劭曰帝曰伯夷汝作秩宗秩宗主郊廟京兆與太常同)
(典齋祀故令為之)管仲為馮翊(應劭曰管仲定民之居寄軍令於内政終令匡霸故令為馮翊)
(也)魯般為將作(師古曰以其巧也般與班同)仲山甫為光祿(晉灼曰光祿主)
(三大夫諫正之官取其柔亦不茹剛亦不吐)申伯為太僕(應劭曰申伯周宣王之舅也太僕主)
(大駕親御職又密近故用親親也)延陵季子為水衡(應劭曰水衡主池苑季子吳人故使)
(為之師古曰季子即吴公子札)百里奚為典屬國(應劭曰奚秦人秦近西戎曉其風俗故令)
(為之)柳下惠為大長秋(師古曰惠魯大夫展禽也食采柳下諡曰惠以其貞潔故為大長秋)
史魚為司直(師古曰史魚衛大夫史鰌也論語稱孔子曰直哉史魚邦有道如矢邦無道如矢)
蘧伯玉為太傅(如淳曰太傅傅人主使無過伯玉欲寡其過故令為之師古曰蘧伯玉衛大夫)
(也名瑗蘧音渠)孔父為詹事(應劭曰孔父正色而立於朝則莫敢過而致難乎其君故為詹事師)
(古曰孔父宋大夫也父讀曰甫)孫叔敖為諸侯相子産為郡守(師古曰善治邦)
(邑也)王慶忌為期門(應劭曰以其勁捷可為期門郎也師古曰王慶忌即王子慶忌也)夏
育為鼎官(或曰夏育衛人力舉千鈞鼎官今殿前舉鼎者也)羿為旄頭(應劭曰羿善射)
(故令為旄頭今以羽林為之髮正上向而長衣繡衣在乘輿車前師古曰羿音詣)宋萬為式道
候(師古曰萬宋閔公臣亦有勇力也式表也表道之候若今之武候引駕人)上廼大笑是時
朝廷多賢材上復問朔方今公孫丞相兒大夫(師古曰公孫弘)
(及兒寬也兒音五奚反)董仲舒夏侯始昌司馬相如吾丘壽王主
父偃朱買臣嚴助汲黯膠倉終軍嚴安徐樂司馬遷之
倫皆辯知閎達溢于文辭(師古曰溢者言其有餘也)先生自視何與
比哉(師古曰何與猶言何如也)朔對曰臣觀其臿齒牙樹頰胲(師古曰頰)
(肉曰胲音改)吐脣吻擢項頥(師古曰頥頷下也音怡)結股腳連脽凥(師古)
(曰脽臂也音誰)遺蛇其迹行步偊旅(師古曰遺蛇猶逶迱也偊旅曲躬貌也蛇音移偊音)
(禹)臣朔雖不肖尚兼此數子者朔之進對澹辭皆此類
也(師古曰澹古贍字也贍給也)武帝既招英俊程其器能用之如不
及(師古曰程謂量計之也如不及者恐失之也)時方外事胡越内興制度國
家多事自公孫宏以下至司馬遷皆奉使方外或為郡
國守相至公卿而朔嘗至太中大夫後常為郎與枚臯
郭舍人俱在左右詼啁而已(師古曰啁與謿同音竹交反)久之朔上
書陳農戰彊國之計因自訟獨不得大官欲求試用其
言專商鞅韓非之語也指意放蕩頗復詼諧辭數萬言
終不見用朔因著論設客難已用位卑以自慰諭其辭
曰客難東方朔曰蘇秦張儀一當萬乘之主而都卿相
之位(如淳曰都居也)澤及後世今子大夫修先王之術慕聖人
之義諷誦詩書百家之言不可勝數著於竹帛脣腐齒
落服膺而不釋(師古曰服膺俯服其胷臆也釋廢置也宋祁曰數當作記字而不下添可字)
好學樂道之效明白甚矣自以智能海内無雙則可謂
博聞辯智矣然悉力盡忠以事聖帝曠日持久官不過
侍郎位不過執戟意者尚有遺行邪(師古曰可遺之行言不盡善也)同
胞之徒無所容居其故何也(蘇林曰胞音胞胎之胞也言親兄弟)東方先
生喟然長息仰而應之曰是固非子之所能備也彼一
時也此一時也豈可同哉夫蘇秦張儀之時周室大壊
諸侯不朝力政爭權相禽以兵并為十二國未有雌雄
(師古曰十二國謂魯衛齊楚宋鄭魏燕趙中山秦韓也)得士者彊失士者亡故談
說行焉(宋祁曰故談說行焉改作故說得行焉)身處尊位珍寳充内外有
廪倉澤及後世子孫長享今則不然聖帝流德天下震
懾諸侯賓服(師古曰懾恐也音之涉反)連四海之外以為帶(師古曰言如帶)
(之相連也)安於覆盂(師古曰言不可傾搖)動猶運之掌(師古曰言至易也)賢不
肖何以異哉遵天之道順地之理物無不得其所故綏
之則安動之則苦尊之則為將卑之則為虜抗之則在
青雲之上抑之則在深泉之下(宋祁曰泉疑作淵)用之則為虎
不用則為鼠雖欲盡節效情安知前後夫天地之大士
民之衆竭精談說並進輻湊者不可勝數悉力慕之(宋)
(祁曰慕當作募)困於衣食或失門戸(師古曰言不得所由入也一曰謂被誅戮喪其家室)
(也)使蘇秦張儀與僕並生於今之世曾不得掌故安敢
望常侍郎乎(宋祁曰常字當刪)故曰時異事異雖然安可以不
務修身乎哉詩云鼓鐘于宫聲聞于外(師古曰小雅白華之詩也言苟)
(有於中必形於外也)鶴鳴于九臯聲聞于天(師古曰小雅鶴鳴之詩也言處卑而聲徹)
(其高遠)苟能修身何患不榮太公體行仁義七十有二廼
設用於文武得信厥說(師古曰設施也信讀曰伸)封於齊七百歲而
不絶此士所以日夜孳孳敏行而不敢怠也(師古曰孳與孜同敏)
(勉也)辟若䳭鴒飛且鳴矣(師古曰䳭鴒雍渠小青雀也飛則鳴行則搖言其勤苦也辟讀)
(曰譬䳭音脊鴒音零)傳曰天不為人之惡寒而輟其冬(師古曰輟止也)地
不為人之惡險而輟其廣君子不為小人之匈匈而易
其行(師古曰匈匈讙議之聲)天有常度地有常形君子有常行君
子道其常小人計其功(師古曰道由也)詩云禮義之不愆何恤
人之言(師古曰逸詩也愆過也恤憂也)故曰水至清則無魚人至察則
無徒(師古曰徒衆也)冕而前旒所以蔽明黈纊充耳所以塞聰
(如淳曰黈音工苟反謂以玉為瑱用黈纊縣之也師古曰如說非也黈黃色也纊綿也以黃綿為丸用組懸之)
(於冕垂兩耳旁示不外聽非玉瑱之縣也)明有所不見聰有所不聞舉大德
赦小過無求備於一人之義也(師古曰論語仲弓問政於孔子孔子曰赦小過)
(舉賢才周公謂魯公曰故舊無大故則不棄也毋求備於一人故朔引此言也士有百行功過相除不可求備)
(也)枉而直之使自得之優而柔之使自求之揆而度之
使自索之(師古曰枉曲也索亦求也度音徒各反)盖聖人之教化如此欲
自得之自得之則敏且廣矣(師古曰敏疾也)今世之處士魁然
無徒廓然獨居(師古曰魁讀曰塊)上觀許由下察接輿計同范
蠡忠合子胥(師古曰許由堯讓以天下而耻聞之楚狂接輿陽狂匿跡范蠡佐句賤功成而退子)
(胥忠諫至死不易)天下和平與義相扶寡耦少徒固其宜也(師古)
(曰耦合也徒衆也)子何疑於我哉若夫燕之用樂毅秦之任李
斯酈食其之下齊說行如流曲從如環所欲必得功若
丘山海内定國家安是遇其時也子又何怪之邪語曰
以筦闚天以蠡測海(服虔曰筦音管張晏曰蠡瓠瓢也師古曰筦古管字蠡音來奚反瓢)
(音平遙反)以莛撞鐘(文穎曰謂槀莛也師古曰音徒丁反)豈能通其條貫考其
文理發其音聲哉(師古曰考究也)繇是觀之譬猶鼱鼩之襲狗
(服虔曰音蹤劬如淳曰鼱鼩小鼠也音精劬)孤豚之咋虎(師古曰孤豚孤特之豚也咋嚙也音)
(仕客反)至則靡耳何功之有(師古曰靡碎滅也耳語辭)今以下愚而非
處士雖欲勿困固不得已此適足以明其不知權變而
終惑於大道也又設非有先生之論其辭曰非有先生
仕於吳進不稱往古以厲主意退不能揚君美以顯其
功默然無言者三年矣吳王怪而問之曰寡人獲先人
之功寄於衆賢之上夙興夜寐未嘗敢怠也今先生率
然高舉遠集吳地(師古曰率然猶颯然)將以輔治寡人誠竊嘉之
體不安席食不甘味目不視靡曼之色耳不聽鐘鼓之
音虚心定志欲聞流議者三年于兹矣(師古曰流末流也猶言餘論也)
今先生進無以輔治退不揚主譽竊不為先生取之也
盖懷能而不見是不忠也見而不行主不明也(師古曰見顯也)
意者寡人殆不明乎非有先生伏而唯唯(師古曰唯唯恭應也音弋)
(癸反)吳王曰可以談矣寡人將竦意而覽焉(師古曰竦企待也)先
生曰於戲(師古曰於讀曰烏戲讀曰呼)可乎哉可乎哉(師古曰言不可)談何
容易(師古曰不見寬容則事不易故曰何容易也易音弋豉反)夫談有悖於目拂於
耳謬於心而便於身者(師古曰悖逆也拂違戾也悖音布内反拂音弗)或有說
於目順於耳快於心而毁於行者(師古曰說讀曰悅)非有明王
聖主孰能聽之吳王曰何為其然也中人已上可以語
上也(師古曰引論語載孔子之言中品之人則可與言上道也)先生試言寡人將聽
焉先生對曰昔者關龍逢深諫於桀而王子比干直言
於紂此二臣者皆極慮盡忠閔主澤不下流而萬民騷
動(師古曰閔病也)故直言其失切諫其邪者將以為君之榮除
主之禍也今則不然反以為誹謗君之行無人臣之禮
(師古曰不省其忠而被以此罪也)果紛然傷於身蒙不辜之名(師古曰蒙被也)
戮及先人為天下笑故曰談何容易是以輔弼之臣瓦
解而邪諂之人並進遂及蜚廉惡來革等(蘇林曰二人皆紂時邪佞)
(人也孟康曰蜚廉善走師古曰蜚古飛字)二人皆詐偽巧言利口以進其身
隂奉琱瑑刻鏤之好以納其心(師古曰琱與彫同畫也瑑謂刻為文也音篆)
務快耳目之欲以苟容為度遂往不戒身没被戮宗廟
崩阤國家為虚(師古曰阤穨也音直氏反虚讀曰墟)放戮賢聖親近讒夫
詩不云乎讒人罔極交亂四國(師古曰小雅青蠅之詩也解在戾太子傳)此
之謂也故卑身賤體說色微辭(師古曰說讀曰悅)愉愉呴呴終
無益於主上之治(師古曰愉愉顔色和也呴呴言語順也呴音許于反)則志士仁
人不忍為也將儼然作矜嚴之色深言直諫上以拂主
之邪下以損百姓之害(師古曰拂與弼同損減也)則忤於邪主之心
歴於衰世之法(師古曰忤逆也歴猶經也離也)故養壽命之士莫肯進
也遂居深山之間積土為室編蓬為戸彈琴其中以咏
先王之風亦可以樂而忘死矣是以伯夷叔齊避周餓
于首陽之下後世稱其仁如是邪主之行固足畏也故
曰談何容易於是吳王懼然易容(師古曰懼然失守之貌也懼音居具反)
捐薦去几危坐而聽(師古曰捐薦席而去馮几自貶損也)先生曰接輿避
世箕子被髮陽狂(師古曰解並在鄒陽傳)此二人者皆避濁世以
全其身者也使遇明王聖主得賜清燕之閒寬和之色
(師古曰閒讀曰閑閑暇也)發憤畢誠(師古曰畢盡也)圖盡安危揆度得失(師古)
(曰圖謀盡計也宋祁曰盡姚本作畫)上以安主體下以便萬民則五帝
三王之道可幾而見也(師古曰幾庶幾)故伊尹蒙耻辱負鼎爼
和五味以干湯(師古曰蒙冒也犯也)太公釣於渭之陽以見文王
心合意同謀無不成計無不從誠得其君也深念遠慮
引義以正其身推恩以廣其下本仁祖義(師古曰以仁為本以義為)
(始)褒有德祿賢能誅惡亂總遠方一統類美風俗此帝
王所由昌也上不變天性下不奪人倫則天地和洽遠
方懷之故號聖王臣子之職既加矣於是裂地定封爵
為公侯傳國子孫名顯後世民到于今稱之以遇湯與
文王也太公伊尹以如此龍逢比干獨如彼豈不哀哉
故曰談何容易於是吳王穆然(張晏曰穆音默師古曰穆然靜思貌)俛而
深惟仰而泣下交頥曰嗟乎余國之不亡也綿綿連連
殆哉世之不絶也(師古曰殆危也)於是正明堂之朝齊君臣之
位舉賢材布德惠施仁義賞有功躬節儉減後宫之費
損車馬之用放鄭聲遠佞人(師古曰遠離也音于萬反)省庖厨去侈
靡卑宫館壊苑囿填池塹以予貧民無産業者開内臧
振貧窮存耆老䘏孤獨薄賦斂省刑辟行此三年海内
晏然天下大洽隂陽和調萬物咸得其宜國無災害之
變民無飢寒之色家給人足畜積有餘囹圄空虚(師古曰畜)
(讀曰蓄)鳳皇來集麒麟在郊甘露既降朱草萌牙遠方異
俗之人鄉風慕義(師古曰鄉讀曰嚮)各奉其職而來朝賀故治
亂之道存亡之端若此易見而君人者莫肯為也臣愚
竊以為過故詩云王國克生惟周之楨濟濟多士文王
以寧(師古曰大雅文王之詩也言文王之國生此多士為周室楨幹之臣所以安寧也)此之謂
也朔之文辭此二篇最善其餘有封泰山責和氏璧及
皇太子生禖屏風殿上柏柱平樂觀賦獵八言七言上
下(晉灼曰八言七言詩各有上下篇)從公孫弘借車凡劉向所錄朔書
具是矣(師古曰劉向别錄所載)世所傳他事皆非也(師古曰謂如東方朔别傳)
(及俗用五行時日之書皆非實事也)
贊曰劉向言少時數問長老賢人通於事及朔時者(師古)
(曰與朔同時也)皆曰朔口諧倡辯不能持論喜為庸人誦說(師古)
(曰喜音許吏反為音于偽反)故今後世多傳聞者而揚雄亦以為朔
言不純師行不純德其流風遺書蔑如也(師古曰言辭義淺薄不足)
(稱也)然朔名過實者以其詼達多端不名一行應諧似優
不窮似智正諫似直穢德似隠非夷齊而是柳下惠戒
其子以上容(師古曰容身避害也)首陽為拙(應劭曰伯夷叔齊不食周粟餓死首陽山)
(為拙)柱下為工(應劭曰老子為周柱下史朝隠故終身無患是為工也)飽食安步以
仕易農依隠玩世詭時不逢(如淳曰依違朝隠樂玩其身於一世也反時直言正)
(諫則與富貴不相逢也臣瓉曰行與時詭而不逢禍害也師古曰瓉說是也詭違也)其滑稽之雄
乎(師古曰雄謂為之長帥也)朔之詼諧逢占射覆(如淳曰逢占逢人所問而占之也師)
(古曰此說非也逢占逆占事猶云逆刺也)其事浮淺行於衆庶童兒牧豎莫
不眩燿而後世好事者因取竒言怪語附著之朔故詳
錄焉(師古曰言此傳所以詳錄朔之辭語者為俗人多以竒異妄附於朔故耳欲明傳所不記皆非其實)
(也而今之為漢書學者猶更取他書雜說假合東方朔之事以博異聞良可歎矣他皆類此著音直略反東)
(方朔傳云一日卒有不勝洒掃之職顔師古注云卒讀曰猝洒音信又音山豉反檢諸本及前所校過并如此)
(臣佖按許慎說文洒字解云音先禮反古又為灑埽字其灑字解云汎也汎音信今校定此註合云洒音先禮)
(反古文為灑埽字灑汎也所蟹反汎音信盖傳寫脱誤少一十七字多又音山豉反五字)
前漢書卷六十五
前漢書卷六十五考證
東方朔傳朔應聲輙對變詐鏠出鏠當作鋒
馳逐平樂觀三輔黃圖曰上林苑中有平樂觀
前漢書卷六十五考證
