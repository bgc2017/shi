百官箴卷三宋許月卿撰
左丞相箴
明明天子孰不欲治孰肯願亂亂日何頻治日何罕能
去彼憸能正厥事非心未格焉得人治甚矣非心如薙
草然其本猶在且復蔓焉三代以還治不三代雖有賢
君非心猶在非心之烈天地易位萬物不育吁其可畏
勿謂我聖而無非心虞舜之聖危微是箴人心愈危道
心愈微危微之毒民將受之無稽是聽弗詢是庸心危
僅爾四海困窮精以察之草無遺種一以守之始始終
終心純乎天永無異萌見於日用允執厥中禹逢聖帝
可奮其忠無若丹朱慢遊傲虐舜豈有是贅言奚益勅
天之命至誠無息兹所以聖匪徒容納臣愛一語敬修
可願可願伊何可欲謂善此即道心勿求諸遠隱之吾
心是而無非此即道心力以行之隱之吾心非而無是
此即非心拔去勿遲靡存孑遺從事於斯非敬曷以伊
尹所耻君不堯舜常試察尹所以事君德無常師惟在
主善善無常主克一其原終始惟一乃時日新斯其最
要陛下留神成湯之聖仲虺進規德苟日新萬邦惟懷
志苟自滿九族乃離懋昭大德大學明明用爽厥師大
學新民二者欲止止於至善盍以自得得師為先人莫
已若殷鑒不遠自用則小好問則裕惟先格王尹虺不
殊謂君不能是賊吾君萬方有罪在予一人君師之責
當察非心天下未治君心未純他人莫知陛下留神有
堯舜資何苦不為萬世在後光明俊偉宰臣司化敢告
執戣
右丞相箴
伊尹為右仲虺為左左之左之右之右之之無不可並
建宰臣以穆天縡應變守文和羹有賴右相林甫妬賢
嫉能右相觴賓竟日無人權居私室國何賴焉彼相彌
遠久據於右不遷昭文杜來者所繇用心如此何以扶
宇宙是以聖王知偏聽生姦獨任成亂故用賢無留難
三辰不軌擢士為相用捨之權歸之於上臣無有作福
作威玉食民無二王以進退為邪正自作朋黨快彼私
忿禍終於家邦何以燭之心正意誠知至物格忠俊公
明以是擇相魑魅退聽傍招俊乂孰不欽承宰臣司化
敢告侍宫
樞密箴
肅肅樞庭時維本兵禹征有苖周公東征將相合一而
文武並用出為軍旅歸而為農兵民不分文武何有乎
相輕秦置太尉漢大司馬相尊等耳權則或過樞機周
密乃任恭顯傳至後世奄宦是與梁唐懲之始用士人
㳂襲之弊久而未泯賜食厨中謝衣階下猶以貂璫而
待西府府列東西事分文武相天子者遂不知戎臣弼
曰不可乃革其故二府既通脈絡貫融自靖自獻和而
不同一范一韓召登宥密上前力争安事形迹書雖中
書必陳其實同列不悅上悅其直彼相京檜喜同惡異
匪國是謀惟身是計同而不和口然心議廟堂如此治
象可知故有天下君毋喜其同將危我邦毋樂其顯將
瘠吾民毋取其易制將敗乃公事樞臣司化敢告綴衣
參知政事箴
惟天惠民惟民有主有君而為之貳維相維輔為上為
德為下為民同寅協恭不宜有怒聚精會神彼相惟檜
市權固寵蔽欺聦明各議執政檜必銜知竟抑其人謹
署紙尾諾諾而已略周是非輙斥以死伴拜之號居然
可知使檜無死禍豈止斯天祚我宋薄言誅之善伺上
意善養君欲君喜林甫任其勞不知林甫擅其獨能練
文法能持格令君喜林甫之無私不知林甫之專政天
子用人何不可者君喜林甫之尊君不知林甫之賣主
無逸一圖易以山水明皇懽然天下瘠矣妬賢嫉能明
皇知之知之是矣相之奚為恭惟仁祖選於衆而舉仲
淹開天章閣俾得盡書言既盡止我其從之乃命相臣
公心協力而行之於斯萬年仁祖如天上天無朕仁祖
孔明儀刑仁祖萬世稱聖輔臣司化敢告寺人
經筵箴
任賢去邪人主所同以忠為佞以佞為忠似是而非事
有萬變物有未格將何以辨物格知至意誠心正權度
無爽鑑空衡平是以帝王靡不務學堯舜禹湯備載篇
籍至於武丁為商高宗中興之盛比隆成湯遜志時敏
學于古訓終始典學監於成憲三代而下治不如前何
以不如學失其傳記問是急詞藻是事以學與政判而
為二經幄設官但為觀美及謂學問無補於治我宋受
命奎會五星文明之祥有開必先太祖歷試聚書數千
欲增智慮而廣聞見雖在軍中手不釋卷聞有竒書千
金肯捐及其即位好學不變視朝之暇未嘗晝寢聲色
是遠經史是親誰不讀經帝感措刑誰不讀史帝念民
冤以學為政夐掩前聞家法如此列聖罔愆進進不已
三代何遠臣頤之言原本是圖親宦官宫妾之時少接
賢士大夫之時多則氣質可以涵養德性可以薰陶臣
祖禹言人君之心惟在所養邪正當謹君子養之以善
則智小人養之以惡即愚然小人易親賢人易疎故寡
不勝衆正不勝邪二臣之言當時忽諸當時忽諸後世
思予元祐為紹聖豈無其故二臣之言有待聖主侍臣
司經敢告前驅
翰苑箴
巍巍太宗聖訓昭垂詞臣清美朕恨不得為之崇重若
斯疇敢不力賓之友之諫行言得其在於唐有若陸贄
至今誦之宣公奏議德宗親倚綴饌解衣呼以輩行而
不名之正主功多罪已言切悍卒武夫無不感悅既安
且寧追仇盡言延齡是聽忠州杜門故君人同情欲治
惡亂治少亂多盍亦自反豈非用賢如轉石去佞如拔
山樂人順已而惡其犯顔國事日非諾諾罔間鼇禁所
用惟尚文辭麻不可草斷腕者誰是以憲宗嘉此崔羣
數進讜言人當自陳肆我祖宗視猶宰臣肅我袍帶依
此詔本臣殊奏稿帝自類之臣修帖子悅而喜之爰有
明詔俾爾論思毋專文翰而輟言議毋樂循默謂無言
責汝言予聽予不汝隔臣敞磊落遇事建明執政忌之
帝保其成進賢出邪闢諫諍路愛朕之深如禹偁(元之)
者不為苟止不為妄隨多所補益宿也朕知恭惟阜陵
即位之元詔俾内宿翰苑經筵復祖宗舊啓沃一人從
容輔導不知之潤顧問殷勤或至夜分可謂忠言孝宗
明明侍臣司翰敢告掖令
諫臣箴
人主一心攻者甚衆況乎氣稟易偏難中是以聖人几
杖盤盂物物養正念念閑邪猶懼隱微失不自知乃以
内筵俾相領之庖饔酒漿次舍衣服器用財賄奄人御
妾至纖至悉家宰之法内外交養私邪息滅至於後世
此具盡廢僅有諫員復多忌諫諫之有員意已不古古
者卿士暨于黎庶誰不可諫安有員數諫員既狹諫疏
具文不忤君相不詆權門治日常少亂日常多職此之
故顛倒思予舜作漆器禹彫其菹防微杜漸諫者十餘
從諫則聖愎諫則愚䜛諂面䛕朝夕與居國欲治可得
乎唐有文皇始初清明諫官入閣政事與聞勉強受諫
貞觀策勲五伯假之此心不誠何待十漸始之不終停
昏仆碑自儕昏庸丕丕祖宗家法天容豈惟容之改過
大勇從官直前庶官轉對脱有要切作時慷慨毋懼逆
鱗朕方招徠事無長短並許敷奏思賢若渴從諫如流
日往月來養成聖性夙夜循省内愧於心不恃居尊使
不敢言豈惜禹拜庶幾進忠朕之汲黯天語載揚魯直
之褒奎畫垂星執政僣所畏忌帝不墮其計中慶歷有
詔俾無日不朝請隨事進諫恨晩用卿四諫風采萬世
之慶無日無疏無一放過朕之闕失民之疾苦欲防壅
蔽大開言路常論拒諫皆因有心苟無心矣諫則必從
輕用喜怒悔過責躬祖宗如此安得不昌彼相安石幼
學而壯不行入閤故事遽叛平生之言私耳忘公由是
又益兩參政何異林甫教不以鳴鳴則黜之由是諫諍
路荒君人鑒此毋自塞其聦明張萬福武夫也而其言
至當朝廷有直臣天下必太平侍臣司規敢告虎賁
後省箴
天不與三辰争明地不與五嶽争峻有五嶽所以成地
有三辰所以成天不有臣直安知君聖未聞君聖與臣
争能巍巍祖宗虚已以聽思屈羣策爰列三省爰列三
省中書造命門下審覆尚書奉行相制相維百度以貞
門下有給事中書有舍人命令未當塗居不靳如虞納
言如周内史出納朕命入枋詔治宰相惡其害權去以
美遷故事有門時往咨詢宰相塞之以示自尊唐宗有
言詔勅不便皆雖執論比無片語厥職孰振若惟署詔
其誰不能凡有舉駁先棄宰執祖宗革之不許關白空
黃先書隳壊舊制祖宗革之必除弊例更相檢察久而
易渝祖宗革之必令互書舍人行詞封還久廢祖宗革
之臣弼言是直關門下號曰密白祖宗革之尊三省式
有若臣敏中有若臣詠爾其酌之夫然後行可否相濟
和如和羹各言爾志天下其有不平者乎後世之敝何
可勝道曰尚先行曰中入報曰有御筆曰有内降豈敢
愛之畏我祖宗欲如澤不可長倖如穴不可開藝祖神
聖乘快指揮誤纔一事愧恨盈懷日月萬世人皆仰之
侍臣司駁敢告輿臺
御史箴
顒顒九重天下所君無他職事惟辨小人與夫君子和
而不同周而不比君子則然小人反是臣下比同更相
蔽蒙利害不聞誰受其凶是以祖宗聦耳明目耳目伊
何臺諫言責惟諫與臺不私往來諫官論列臺臣或不
與知臺臣有謂不可諫官抑或是之各得自彈不白長
官豈有比同如今之患想當是時無有呈身而有忘身
無有識面而有鉄面匪妻子是謀惟國之為念論燈籠
錦上存全之言中闈事上召還之衣可引怒可解忠鯁
不可不從亂亡不可不戒臣琦伊周而不押班臣修孟
韓而右濮園言辨行堅無如安石抗論箋天不遺餘力
臨難無仗節死義皆平居無犯顔敢諫姦臣之始以臺
諫折之而易及其既成以干戈取之而難臣軾之論千
載永鑒防人之口甚於防河豈不速止壅為洪波大决
所汎傷人必多不如聽言流通以和厲王監謗有彘之
禍臺諫親除宰執不敢與乃儲私人於所遷之路明明
陛下不聽宦竪借彼喻此陽擠隂助以是得臺諫寧不
承風指舍彼豺狼專事狐狸豈無忠臣劾崔日知覆如
所搆譛成彼姦謀傾臺盡逐號曰絶市雖除美官實則
逐之凶於而國以便其私故君人者毋樂一時適意而
忘萬年遺臭侍臣司紏敢告左騶
史臣箴
煌煌柱史正色寒芒史臣象之敢有不忠趙盾崔杼不
畏鈇鉞畏此簡書則莫我敢曷嗣書而死再嗣書之南
史有聞執簡趨之諸侯有是我曷無之喜䛕惡直我自
疎之秉筆左右宰相是隨直書無諂貞觀有輝不聞帝
王親自觀史設令遂良不記天下亦皆記之永徽以來
乃弗肯堂對仗故事雖復具文仗下之後爾謀爾議皆
不與聞馮定有請宰臣不悦宰臣自謀而遑君之恤文
宗孔文文皇是師右史左史咨質所宜挺挺魏摹有祖
風烈文宗嘉之曰卿忠切宰相奏事備錄以藏昭獻之
政尚有典刑取史以觀摹曰不可後必諱屈毋為始禍
聖哉祖宗言路天開升陛紀錄臣錫陳之更不進本臣
修是謀立於座後事有弗知臣修是政史職不頽幸弗
二史濡墨立螭䜛慝頗僻則不敢肆昔也豈前先稟中
書臣存言之神宗感悟權臣用事言路榛塞居是官者
諉無言責拜命之初僅一造膝高宗懲之弊例以革彼
檜不仁缺官不補記注不修積年十五高宗懲之迴職
載舉忠簡臣銓有言必疏四失當正孝祖是聽於斯萬
年取法乾淳強為善爾毋催不錄彼牆有茨自以為密
書之於經市朝之撻畏人知之曷若自克九臯至深聲
聞于天史臣不書豈無他人日見史臣是亦盤銘日歷
十稔疇肯曠職有五不可汗青無日漢郡國計先上太
史副上丞相今寧有此褒貶脫口漏言四馳監修是稟
直書者希見讎貴族率多諱避聖訓具存去愛憎私察
攸所修渠曰實錄逼於權勢扈蒙可削毋用匪人以輕
厥職亂臣賊子革心寒骨寢彼邪謀化為良弼侍臣司
史敢告車僕
百官箴卷三
