百官箴職官類二(官箴之屬)
提要
(臣)等謹百官箴六卷宋許月卿撰月卿字太
空後更字宋士婺源入始以軍功補校尉理
宗時换文資就舉以易魁江東廷對賜進士及
第官至浙江西運幹賈似道當國召試館職
語不合罷去閉門著書自號泉田子宋亡不
仕遁跡十年乃卒亦志節之士也是書仿揚
雄官箴分曹列職各申規戒考宋史百官志
經筵乃言路兼官二府掾乃樞密中書屬吏
參知政事以門下中書侍郎為之登聞院隸
諫議進奏院隸給事中俱轄於門下者軍器
監文思院俱轄於工部是書皆各自為箴蓋
以所掌之事區分故既列本職又及其兼官
既列總司又及其所分掌非複出也又考永
樂大典所載宋何異中興百官題名雖殘闕
不完而所標官署職掌與此書頗有異同蓋
自元豐變制以後品目至為淆雜南渡以後
分析併省益以靡恒此書據一時之制言之
故互有出入也前有月卿進表稱百官箴併
發凡言例共七秩而今止六卷校以次第實
無遺漏殆原本凡例自為一卷傳錄者合併
之歟虞人之箴遠見左傳繩闕匡違其風自
古月卿效法其體雖申職守僅託空言而具
列官邪風戒有位指陳善敗觸目警心亦未
嘗無百一之禆焉乾隆四十二年八月恭校
上
總纂官(臣)紀昀(臣)陸錫熊(臣)孫士
總校官(臣)陸費墀
百官箴原序
百官箴者有宋山屋許君太空之所著也太空嘗讀周
辛甲虞人之箴於是作箴四十有九篇盖自左丞相以
下至太子太孫師友僚屬其諸司羣辟亦略具矣而於
丞相經筵諫官尤致丁寧焉盖將上以為德下以為民
不啻儆百官已也初太空讀書㠣崌嘗受學於鶴山魏
了翁先生與謝枋得為友學有源本及廷對憂勤逸樂
之策則謂使人君逸樂者宰相竊權之具時相深憾之
他日有徐元杰者攻史嵩之史隂殺元杰君率三學諸
生伏闕訟冤至論朝廷時政三事又忤賈相似道故雖
行如此其高也官終運幹而止然則百官之箴豈為已
哉傳曰國家之敗由官邪也官之失德寵賂章也夫上
有賈史專權以章寵賂而山屋雖欲行其志以作千官
箴其奈何嗟乎痛哉雖然賈史遺臭萬年而不足山屋
之箴傳至後世為龜鑑尤有餘也自今觀之許與賈史
當孰為得失哉始傳其書者門人李夢科從孫汻再傳
其書者六世孫琡英三傳其書者九世孫亮熙兄弟焉
夫山屋之子孫思其道傳其書且欲敦其行至九世遠
益昌熾如此也彼賈史之子孫又安在哉即有存者又
不欲認之為祖與無者同此尚不可為為善惡者勸戒
哉嘉靖丁酉春正月庚子賜進士及第通議大夫南京
禮部侍郎前國子祭酒翰林修撰經筵講官兼修國史
高陵吕柟書
