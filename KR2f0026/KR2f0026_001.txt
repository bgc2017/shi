主坡奏議卷一
明張原撰
時政疏
臣無似誤蒙聖恩擢居言路日月云踰㳙涘莫報晝夜
殷憂圖惟致私顧言語囁嚅莫能自效竊惟以言為職
以諫為名上自朝廷遠及邊陲政事失得生民利病舉
所當言即言不盡中猶愈無言也臣竊觀今天下之事
弊緣法久事以時殊博訪熟思有嘅于中激切之誠莫
能自巳粤稽往古之道載考祖宗之法爰及今時之弊
因酌政治之宜謹條為十二事先之以正守令擇將帥
理刑獄汰冗食以均天下之政次之以省征斂慎工作
恤士卒明賞罰以順天下之情繼之以禮大臣開言路
以兼天下之善終之以崇天道進德學以端天下之本
言雖鄙俚事皆切實迹若淺近效實恢宏千慮一得輒
用進呈昔野人美芹而思獻婺不恤緯而憂王臣之效
懇殆亦𩔖此㐲望陛下逐事覽擇留意施行至於臣之
愚昧不知忌諱指斥時事言雖訐直心寔靡他更乞曲
賜優容不加譴斥以開忠諫之路臣無任激切戰慄之
至計開一曰正守令臣聞漢宣帝嘗曰庶民所以安其
田里而無嘆息愁恨之聲者政平訟理也與我共此者
其惟良二千石乎是知守令最為親民得其人則政平
訟理萬民樂生非其人則刑繁政陂民多愁歎然其斡
旋之機顧人主激勸如何耳漢宣時二千石有治理效
者輒以璽書勉勵增秩賜金公卿缺即徵入用之唐太
宗疏刺史縣令之名于屏風注其政跡于下以備黜陟
我英宗皇帝亦嘗因天下諸司朝覲旌其才行超卓政
績顯著者賜以衣服楮幣筵宴是皆斡旋激勸之道也
今之守令固有端靖慈祥之士亦多闒茸汚賤之流大
肆貪饕過逞酷鷙謟諛成風拜塵乞幸請託終日跂足
待遷發謀舉事皆為身謀若是者十常七八然來朝之
時陛下賜宴賜幣每行賞格而卒未見士風之變吏治
之精臣以為考察之責繫於御史御史職分于訟獄之
繁力限于地域之廣其不能精其事有由也伏望陛下
于三載考察之外更遣周歲巡行之使官如御史職專
訪廉令其博采輿論之公不據一人之見如其賢者不
俟來朝即加褒賜如漢郭賀故事遇有貪酷之人不拘
考察年限即奏罷黜其穢聲著甚者又當破除常調大
加顯罰用為衆戒以安民生二曰擇將帥臣聞將者三
軍之司命繫國之安危古者築壇而拜告廟而授推轂
而遣分閫而治蓋重其事慎擇其人也我太祖皇帝驅
逐元人混一海宇雖曰天授而諸將之功實多當時命
將必先選于稠人觀于燕閑審其器識量其勇謀而後
遣之往迹昭然歴歴可驗今之為將者多紈綺貴胄子
弟平居意氣軒昂漫以戰陳自許及應敵臨戰遽爾怖
愳或逗留玩寇或退縮僨軍志氣消沮手足錯亂况其
平日威不足以服遠人恩未能以綏士卒韜略未聞智
勇安在似此庸駑用之何濟非徒無益兵事抑且有損
國威且世之善言兵者莫如孫武而其論將之五德曰
智信仁勇嚴不識今之將有一于此乎無古人一略而
濫膺將寄臣實寒心伏望陛下廣為蒐羅慎加簡察武
舉之外别置貢舉科條考察之餘再立采訪官使不惑
于阿大夫之譽言日至不執于趙奢子之大言無實戰
陳屢經者始授之節鉞不限於邊鄙之遠人智勇著譽
者方寄之藩閫不昵於左右之僻倖庶幾蒐收得人邊
陲有備三曰理刑獄臣聞治天下以政為治具以刑為
政輔刑以輔政而後奸慝懲暴亂息矣此古之降典者
又有待于折民之刑而刑政二者所以不可偏廢也書
曰式敬爾由獄以長我王國蓋能慎用刑則仁恩孚洽
足以培固國本是持法者又不可不慎也漢唐之初立
法甚善其後巧文深智酷鷙鍛鍊之徒耗散國脉天下
囂然喪其樂生之心惟太宗每決重辟必令三覆五奏
減膳徹樂誠知人命至重而敬慎者也我太祖皇帝當
草昧之初即留心于刑獄删定律令昭示章程告戒丁
寧亹亹不巳嘗曰用法不當則無辜受害又曰刑得其
當則民無冤抑又嘗因讞獄淹滯廷責輔臣蓋垂畫一
之法存欽恤之心聖子神孫萬萬年所當敬守也今天
下承平日久法弊政弛治獄之吏率不任法貪墨自恣
賄賂成市輕重在手喜怒任情獄成于鞭朴箠楚之鍛
鍊罰異于比况議擬之附會或二人同事而異罪或二
人同罪而異罰或一獄而梏滯者十餘年或一事而株
連者百餘輩舞智弄法深詆巧文雖陛下時下湔滌之
詔敬慎之言殆亦彌文而巳張釋之曰法者天下公共
者也今天下之法如此陛下以為公乎法既不公而欲
天下之治得乎伏望陛下明勅法司申嚴成憲以大明
律令為聖祖之所詳定者遵用而不違以見行事例為
廷臣之所集議者參考而不失内外一律不以輕重自
恣大小稱情不以喜怒自任讞訊明允俾無株連之冤
決遣以時使無梏滯之枉陛下亦宜篤示大信敬守祖
法曲赦不行視宫中府中于一體欽恤懇至謹三覆五
覆于崇朝庶幾刑罰以清奸宄以息五教以弼四民以
安四曰汰冗食臣聞洪範八政食貨為首孔子論政足
食為先聖帝明王未嘗不以此為急也自非旱乾水溢
霜殞雹擊則天之所生地之所養自足以供一歲之用
古者立什一之法以制其取校五穀之入以制其用建
百官之秩以制其食他如府史胥徒之𩔖亦必量功稱
事初無靡費因事置人略無冗員是以費用省約公私
優裕我太祖皇帝既酌天下地里建置官吏復因内府
衙門置設工役官有定員不至冗雜工有定數罔有濫
侈今國家之用率多取辦于東南然而旱乾水溢霜殞
雹擊以為天災地歉者既無寧歲抑且貪饕朘剥漁奪
蠶食以為民害物蠧者復無餘利則食之所生其源巳
病矣加以都畿之内耗食者衆巧計投充而趨辦月錢
恣意影射而假食月糧一方之内氓隸匠卒無不食禄
之家一家之中父子兄弟無不給粟之人夫趨辦月錢
則利歸官府假食月糧則害及廩庾况月錢之辦僅費
月糧十分之二三則民之所以競趨于彼者固其所也
是以供辦之夫數倍往昔而徵求之名盡越法制物力
如之何不絀哉伏望陛下從國初清明之制洗近年積
習之弊嚴立法禁大加簡閱内外官員繫因事建置勢
不可無者姑仍其舊若事在得巳職涉冗繁者一切罷
革又各色匠作及勇士力士校尉人等凡近年巧計投
充者盡為裁黜其有占恡影射者亦必從法究治以杜
其弊庶幾漕粟充羨國計可舒五曰省征斂臣聞傳曰
百姓足君孰與不足百姓不足君孰與足古者太宰以
九賦斂財賄大府以九式節財用以九貢致邦國之用
以九府為掌財之官漢景帝時民每三十而稅一唐高
祖令租庸調之外不得横有調斂我太祖皇帝嘗曰歲
賦有限而日用無窮費或過度何從辦集侵漁剥削皆
原於此又嘗因四方進貢而郤之以為四方之物皆民
之財斂萬民之財以為彼一身之利制自今其毋復獻
是知民不可貧漸不可長而希寵生事者宜有以塞其
源也今天下征斂日新勸劭日益地無遺利民無遺力
宜財用之多也然一舉事而掌國計者輒至告乏何哉
民貧故也民之所以貧者有二一由守令之貪殘一由
守臣之進貢國家近年均需雜輸層見疊出率十倍于
舊制而皆取辦于守令守令之貪殘者且假託以自殖
而又十倍于上供此民之所以貧者一也至若守臣進
貢其弊又有不可勝言者巧立名目競出新竒恣意逢
迎以為孝順彼豈肯舍巳之財以盡已之忠哉不過取
于民耳取于民者又數十倍而供于上者纔一二分虎
狼之暴莫可祰制丘壑之欲無有止極此民之所以貧
者二也伏望陛下禁守令之貪殘而一毫不許擅取止
守臣之暴斂而一物不許擅進執此之政堅如金石行
此之令信如四時務使斂之有定賦用之有定數掌之
有定員貢之有定制法外之征不加之民無名之貢不
入于上庶幾民財不匱民心不失六曰慎工作臣聞古
稱善治者必曰不盡民之力蓋匹夫之家上父母下妻
子嗷嗷數口待一人而食苟使之終日勤役而不得經
營口食則彼父母妻子之養何所取給哉况軍士隸名
尺籍實為防禦而京營之設又所以衛王室以備緩急
者也顧可使之勤勞工作以索其力哉平居無事既索
其力倉卒有事復欲其捐軀殞命以效一旦之用精力
消萎英氣摧折非惟法制不宜抑且人情不堪昔者漢
文帝欲作露臺既召匠計直而復已唐太宗欲修洛陽
宫己下詔發卒而復罷我太祖皇帝嘗指宫中隙地曰
此非不可起亭館臺榭為遊觀之樂但恐傷民之財勞
民之力耳大哉王言萬世攸仰今都城内外工作繁興
起撥軍夫動以千計雖非急務一槩舉行事可因仍皆
務改作計其工程或期月可辦而恣其怠緩嘗至終歲
而不休徒事因循躭延歲月假為督理大肆誅求做工
者能幾人而縱放者率已過半上工者能幾日而停止
者又或歴時虚名有在實效無徵利入私門怨歸公室
况今内殿營建在邇工程浩大力役重繁率在斯人事
非得巳使不預為培養何堪臨事動煩伏望陛下俯頒
渙汗申勅所司養銳節勞坐待重役合謀併力動應大
工將見今大小工作一切停止内外人役舉皆免放庶
幾民有餘力樂于趨事䜛慝不作謳誦聿興七曰恤士
卒臣聞樂生惡死者人之情也今驅無罪之人使之披
堅荷戈以蹈必死之地而樂于進趨勇于敵愾者豈其
情哉惟上之人加意于存恤使平昔遂其飽煖安逸之
願而無倚矛脫巾之怨而後可耳苟或勞役而不肯節
其力朘剥而不能體其心顛踣憔悴初無濡沫之利以
為周身之資則彼皆將曰吾冒鋒鏑犯霜雪捐軀命而
不得安飽于終日亦何以自慼為哉是以怨讐聿興戰
禦喪氣深可畏也昔魏吳起為將與士卒最下者同衣
食臥不設席行不騎乘親褁嬴糧與士卒分勞苦趙李
牧居代鴈門市租皆輸入幕府為士卒費日擊數牛以
享士邊士日得賞賜而不用皆願一戰故能克敵禦侮
所在成功我太祖皇帝躬臨戰陣偹知艱苦屢頒詔旨
恒切注意嘗因天寒念沿邊將士加給衣帛又制優恤
軍屬之律申尅減衣糧之禁恩至渥也今番上之卒既
疲于道路之奔涉而屯邊之卒又苦於差役之繁重則
所以節其力者既無其道矣兼且統領將佐百爾征科
巧立名目下及芻薪肆行椎剥至窮髓血月糧雖給曾
未得升斗以贍私上下誅求又旁及餘丁以輸辦一家
數口迄無閑人一身百工都無餘力人人無更生之樂
懷終歲之憂則所以養其生者又無其道矣夫平時愛
養既不能得其歡心則臨敵禦侮安可望其死力哉伏
望陛下申明舊章嚴立約束務使統領將佐不敢貪殘
軍伍士卒得受實惠其有玩法自殖稔惡不悛者寘于
重法用為千百之戒初不以内外大小異法殊科庶幾
萬衆如挾纊之和邊陲有踴歌之樂勇氣增倍戰禦無
失八曰明賞罰臣聞賞罰者人主勵世之大權不可不
昭大信于天下也古之明王賞一人而千萬人勸罰一
人而千萬人懼者蓋由賞當其功則不惟有功者知所
勸而天下之人亦將汲汲焉圖效力以立功罰當其罪
則不惟有罪者知所懲而天下之人亦將惴惴焉圖自
修以免罪是故操此大權昭示大信其賞也因天下喜
之而後賞罰也因天下惡之而後罰故其紀綱振立政
事脩舉人心淬厲治功可成也昔漢張裔稱諸葛亮曰
賞不遺遠罰不阿近爵不可以無功取刑不可以貴勢
免此賢愚之所以僉忘其身也唐裴度亦以藩鎮底平
為處置得宜能服其心而致然我太祖皇帝嘗曰人君
操賞罰之柄以御天下必在至公無善而賞是謂私愛
無過而罰是謂私惡皆不足懲勸至哉斯言誠治天下
之龜鑑也今天下好惡不公賞罰不信或無功而受賞
或有罪而不罰或既罰而復免或既賞而復加庸才荐
登率又賜玉微功莫效輒爾封侯恩或濫及于年資賞
或妄加于閥閱希圖傳奉習生徼倖之心請託乞恩大
啓覬覦之念政體弛廢權柄下移載稽邊功其舛尤甚
足不出門庭率寄名而受賞身未經戰陳多迎合以奏
功捐生禦敵者或未沾恩臨機畏縮者或至脫禍功差
六級古法不免謫官覆至全軍今則縱其贖過虛張諜
報率欲冒功深自匿藏全無實覈士卒由之解體邊寇
因之陸梁似此弊端殆難盡數伏望陛下申示章程大
張乾斷精明賞罰實覈功勤凡所施行必布公道賞不
令其倖得罰不致其倖免無為苟且目前之計要為經
久畫一之規其或左右近習之人閥閱權勢之輩沮公
撓法背理任情請託夤緣肆無忌憚者皆聽所司執奏
又或巳經聖意俞允雖有成命者亦聽科道參駁皆付
法司究懲庶幾公道昭明國是有定九曰親大臣臣聞
君者臣之元首臣者君之股肱况大臣者又人君之所
遴選甄拔置諸左右以資輔弼啓沃尤非羣臣比也遴
選甄拔既將以為輔弼啓沃之資而堂陛森嚴有以限
乎尊卑之分法制繁密有以沮乎情意之孚甚至廟堂
大計雖付外廷雜議者亦皆承示意旨徒縻虚名而不
使可否于其間則向之遴選甄拔者豈徒隆之于虚禮
縻之以高爵而巳哉唐虞之世君臣相與一堂之上都
俞吁咈喜起賡歌如家人父子之親藹然情意交孚略
無猜忌形迹之嫌扞格疏遠之弊唐制天子燕見大臣
開延英殿從容坐論移刻乃退宋仁宗召大臣于天章
閣賜坐給札使條具其所欲施行者我太祖皇帝及列
聖皇帝正朝之外亦率于便殿不時召問燕語或究機
務得失之故或察閭閻幽隠之情當時諸臣以為榮遇
各有紀述可考也其後時事漸異禮意寖衰形迹闊略
日以暌廢弘治年間我孝宗皇帝因言官建白亦嘗舉
而行焉故當時政務修舉刑賞昭明海宇乂安治化休
美天下至于今思之伏望陛下崇信老成優禮耆宿每
遇閒燕特賜召延脫略儀文外棄形迹從容賜坐欵曲
晤言講論經書旁及民隠商㩁機務博究事情可否之
言出口入耳密勿之計彼感此孚務使上下之情兩達
内外之事周知庶幾老成之臣曲盡忠悃天縱之質益
進聦明而一德可成庶績咸熙十曰開言路臣聞主聖
臣直古有是言主非聖不能容臣之直臣非直不足見
主之聖故君以降志受言為德臣以犯顔敢諫為忠彼
此相須上下相濟而後天下可理也朝廷設臺諫之官
而名為耳目之司正所以廣九重之見聞益一人之心
思使天下萬事未易周悉者于此可悉也苟循默緘晦
不能盡言使天下之事因之隳廢則安用此耳目為哉
此為不忠之臣不忠之臣誅無赦抑或人主驕愎自賢
不容盡言使天下之事因之隳廢是自壅蔽其耳目也
昔漢文帝于郎從官上書疏未嘗不止輦受其言群臣
袁盎等勸說雖切常假借納用之唐太宗于上書言事
者皆黏之屋壁出入省覽我太祖皇帝臨御之初每導
羣臣使之盡言進投疏奏無不盡覽言或可采輒賜褒
嘉欣然改從初無係吝蓋即成湯從諫不咈改過不吝
之心也故當時治化之盛與三代同之今天下政事之
興革人才之用舍大有可言者而人亦未嘗不言之然
或略而不詳迂而不切陛下一皆優容聽納無所咈戾
甚盛心也但言者雖衆而尚懷逆鱗之憂聽之雖勤而
尚有遺善之嘆伏望陛下廣詢博訪疇咨延納如古之
所謂開導而求諫和顔色以受之虚襟宁以聽之者務
使有懷者皆盡其所言有言者各盡其所見然後徐察
其可否而賜之施行其或言有不當觸忤塵瀆亦宜假
借優容不加罪責庶幾兼天下之善集衆人之長群策
畢屈庶政無議十一曰崇天道臣聞君者民之父母天
者君之父母人子有過則父母戒勅之規諭之甚則笞
責譴呵無所不至蓋其愛之之心無所不至欲其朝夕
警省冀其飭躬勵行而後巳也人君事天實亦𩔖此彼
其位曰天位職曰天職民曰天民皆不以為君之所自
有而必繫之天者是其受天地之託居宗子之任宜乎
祗奉若天以盡其道也况人君尊臨九重至尊無上頤
指氣使無不如意使非上天隂鑒而默相之尚何所憚
而不為哉故災祥沴異之來蓋亦愛君之至薄示笞責
譴呵之意以為戒勅規諭之方冀于飭躬勵行而已也
董子以災異為天心之仁愛詩人以不敢戲豫馳驅為
敬天漢文帝以水旱疾疫下詔責躬宋太祖以霖雨不
止夙夜焦思我太祖皇帝嘗因時不雨素服草履步詣
禱祠設藳席而露坐晝曝于日頃刻不移夜臥于地衣
不解帶每令蔬食雜麻麥以進其憂民之心事天之誠
萬世無容議矣今天地示變戾氣作沴雨暘愆伏日月
薄蝕星辰殞墜風雹震擊是天道不清于上也旱魃荐
臻大水浸溺盜賊充斥邊陲侵擾是地道不寧于下也
不識陛下以今此之時為治安矣乎抑或以為未也若
以為未至于治安則所以飭躬勵行者豈可但已耶夫
天地作沴既示仁愛之心而體道守正宜盡昭答之實
用副父母萬民之望以謝天地父母之心是在陛下為
之而已臣以為應天以敬而不在儀文繁縟之末立政
貴誠而不係聲音笑貎之為使能持一敬以為感格之
本積一誠以為施設之基一政之施無偽無雜一令之
行無二無三有忠信誠慤之實無虚偽誣罔之非孚洽
于群僚百執事之間昭著于宫壼涖大廷之際如漢光
武之推赤心置人腹中唐太宗之至誠理天下則一誠
足以消萬偽一敬足以敵千邪天人之間感應之機影
響之捷當有不可誣者至和召來萬靈順應而沴不為
災矣昔唐太宗憂民食而蝗不為災宋景公發善言而
災星退舍是皆應天以誠而能轉灾為祥巳行而有驗
者惟陛下察之十二曰進德學臣聞人君之德為天下
治忽之機古之明王未嘗不以修德為急而賢臣之輔
導勸說亦未嘗不以修德為急何也世無常治亦無常
亂德日新者有以致萬邦之懷儀不忒者足以致四國
之正潜修于嚴閟幽隠之地而昭格于廣博遐遠之域
感應之機有不可誣者然德之修否顧學何如耳高宗
遜志時敏以求建事成王宥密緝熙以求顯德故曰明
君以務學為急意正如此知務學而德之不純者有矣
未有不知學而能修其德者也知修德而治之不純者
有矣未有不修德而能善其治者也務學而不能純其
德者學或未至抑務之未得其要也修德而不能善其
治者德或未至抑修之未得其要也且人君之學豈若
經生曲士之為哉撮大旨繹大義審治亂安危之機探
得失是非之源如斯而已耳我太祖皇帝創業之初萬
幾叢委日取論語洪範諸書樂而玩之每遇儒臣經筵
進講率令盡心剖析又命有司訪古今書籍以資覽閱
又深慮聖子神孫以暇逸為垂拱無為故其垂訓拳拳
以大禹惜寸隂文王不暇食為言著之乎典冊傳之乎
後世如日麗天如水行地凡有耳目者所共見聞當萬
世遵行而不可違者陛下即位以來于兹九年雖求治
之念恒切于中而致治之美未臻其效意者修德之實
尚有可言也伏望陛下念祖宗付託之重思天下仰賴
之廣體聖賢善治之言遵皇祖垂世之訓深居法宫尊
嚴簡出清心窒慾勵志省非日取論語孟子尚書諸書
以及戈直之貞觀政要真德秀之大學衍義陸贄之奏
議循文約理撮旨取義時賜省覽以禆聖學緝熙之益
又采其切近簡要者施之踐覆以為聖德高明之驗其
于騎射弋獵荒遊盤樂之事絶意不為或左右嬖習之
人有以此事先意承順逢迎導引者亦必大加懲艾以
為奸諛不忠之戒如此而聖德不純聖治不美者臣未
之信也昔唐貞觀之時斗米三錢刑措不用太宗曰此
魏徵勸我行仁義既效矣夫太宗一行仁義而天下即
見治平是以進學修德而能成化致治已行而有驗者
惟陛下察之
玉坡奏議卷一
