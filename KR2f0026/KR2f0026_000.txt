玉坡奏議詔令奏議𩔖二(奏議之屬)
提要
(臣)等謹案玉坡奏議五卷明張原撰原字士
元三原人正德甲戌進士授吏科給事中以
疏論時事謫貴州新添驛丞嘉靖元年召復
故官坎坷八年其志不挫益以慷慨直諫自
許如正殷通等陞職世襲疏趙雲陞命疏選
近習疏請逐太監蕭敬二疏論錦衣衛朱宸
等罪狀疏寢楊倫職命疏停國戚張鶴齡等
恩典疏停司禮監乞請疏論國戚張延齡等
罪狀疏論内宦提督織造疏論張璁桂萼疏
皆力折權倖不避禍患言人所不能言今具
載集中當其賜環之初趙漢與之同科贈之
以詩有碧桃雨露空千樹老竹風霜見一竿
句又有回來龍劍星文在遲暮提擕得共看
句今載漢漸齋詩稿中觀於是集原可謂不
愧斯言矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
玉坡奏議原序
門人三原張維德維哲泣捧其父玉坡子所為諸奏議
遺稿再拜而言曰予先人以諫死矣夫何憾所不朽者
固炳炳在斯幸惠以一言俾櫝而世世守焉孤之願也
予斂祍而讀之嘆曰危言哉危行哉有道之邦哉玉坡
子名原字士元學問習於童蒙忠亮成於天性正德中
舉進士釋褐五月授吏科給事中拜官三月極論時政
疏奏九日謫貴州新添驛驛丞居新添乃八年皇帝嗣
統復召玉坡子為給事中皇帝聦明仁聖有堯舜之資
玉坡子亦慨然以諫諍為已任是故抗顔列牘朝聞夕
奏匡弼君德指陳闕政顯進忠良排擊嬖倖論刺官邪
其言經以正而不迂也其事詳以辯而不隠也其氣奮
以厲而不弱也其節廉以直而不曲也或曰不有身乎
玉坡子曰君爾何有於身或曰不有家乎玉坡子曰國
爾何有於家烈矣烈矣夫人之恒情外撼則中畏始挫
則末沮懲羹者吹于虀震躬者戒于鄰往往爾也新添
魑魅之鄉豺猨之窟也一朝居之猶曰不可玉坡子終
八年於斯焉孤身萬里百死而一生其憂深矣乃不畏
不沮而諤諤而挺挺益若是乎疾風不仆勁草有歲寒
之心也百折不回江漢有必東之性也斯之為大丈夫
矣雖然朝陽升天鳴鳳矢其音神龍出海祥雲耀其景
卒復嘆曰有道之邦哉危言哉危行哉嘉靖丙戌孟冬
既望蘭谿漁石子唐龍序
玉坡奏議原序
關中舊稱二王莊毅則忠勇端毅則清直莊毅公擊奸
順門聲震海内其後七十餘年而三原有張玉坡渭南
有裴給舍云故關中語曰前有二王後有裴張喬世寧
曰國家重直諫之士自劉李以後士相慕效視昔益盛
矣玉坡子甲申封事忠憤激烈抗志委身可謂慷慨就
義者非邪向非孝皇養士之恩今上容言之度亦安得
畢志竭忠若此哉然余每覽公奏議未嘗不潸然淚下
蓋傷夫為臣不易云公在正德時言時政十二事語多
侵中貴人是時中貴人用事故謫公貴州蓋八年不召
公也會今上御極公始得召歸益感上知遇盡言乃遂
有甲申封事云嗟乎成名亮節足以不朽於世如公者
夕死可矣夕死可矣余數過三原會三原諸君子相與
論公奏議謂文辭可不必論即剛大之氣高明之見當
萬世傳也要之直而不諱切而不迂達於國體中於時
務其指意固與端毅公奏議一也公少師端毅慨然有
天下之志卒能不欺其志若此邪國朝諫官如公者才
數人耳當世君子無不悲傷歎慕想聞其言也余傷夫
自甲申以來至於今二十餘年諫草秘不得出恐久益
湮滅乃為檢其遺稿稿凡四卷諸常行事與諸會奏稿
今皆削去存其自建白者三十餘疏要皆當世鉅重也
覽者以此究公之志業亦可知余言所指矣稿刻之湖
廣提學分司板百餘片遺自少華許子者許子督學時
刻五經子籍留板尚多而余以分司月紙為工食費云
刻成遺公之冢孫縣學生侍以傳後世嘉靖二十六年
八月望日湖廣按察司副使奉勑督學耀州後學喬世
寧撰
