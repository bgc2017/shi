玉坡奏議卷三
明張原撰
清吏治疏
臣竊見成化弘治年間人尚節義士知廉恥公道昭明
風俗淳美天下有服在位之人率多清修恬守之士間
或一人取得不廉自踰於小節交與不檢自比於匪人
則羣聚而咻之斥名而非之不欲與之並立於世彼亦
自知不為清議所與而靦顔負愧不能自安亦有不敢
與衆並立之意以故賢才布列刑政修明黎元獲樂利
之休天下成治安之化正德以來一壊於劉瑾再壊於
錢寧諸人浸淫至於江彬用事先朝之懿風蕩然掃盡
天下之人知有權臣而不知有朝廷知有私恩而不知
有公議登壟罔利常存穿窬之心凡可以得貨者無不
為也拜塵乞幸甘為妾婦之態凡可以得官者無不為
也其故何也非取之民不足以聚貨非聚乎貨不足以
媚竈苟媚乎竈則可以逭罪可以得官無所往而不利
矣是以天下官員自藩臬守令下至百執事皆務為繭
絲而朘剥盡民之膏血競事苛虐而誅求析利於錙銖
甚者侵漁錢糓羅織刑獄改易卷籍夤緣為奸上下交
征大小相噬不畏國法不恤人言節義氣消廉恥道喪
沿傳十六七載久矣靡然成風恬然自安顧為能吏以
致閭閻困悴倉藏空虚盗賊竊發邊圉弛廢其弊皆原
於官不得人剥民以自殖也夫朝廷設官凡以為民也
本以為民而今適以殃民至此抑將焉用彼哉去歲陛
下即位之初巳嘗考察在京各衙門官員凡一時貪墨
自恣及奔競無禮者沙汰殆盡但在外藩臬守令百執
事之人敝風未殄脱網尚多使不及時釐正而剪芟之
其何望於官司得人小民安業以成維新太平之治况
今正值天下諸司官員來朝在京故事舉行黜陟之期
則夫激昂士氣懲遏末流新天下之耳目一天下之心
志者正其時也乞勑吏部將天下諸司大小官員查歴
年考語稽之衆人公議綜核名實嚴加考察凡涉於士
夫清議者即為罷黜勿事姑息勿拘常例勿以去太甚
為辭勿以黜過多為嫌務使大小無倖位之人内外皆
公道之著庶乎吏治清而天下可得而理也
論朝臣不宜詰辯疏
臣惟官署之間固貴有師師之風而廷宁之上不可無
侃侃之論師師之風所以成渾厚之治體無之或失於
訐訕固不可也侃侃之論所以昭朝廷之公道無之或
失於詭隨亦不可也此特泛言其常耳若夫科道之官
實為耳目之司但當責其侃侃之論而不可容其習為
師師之風以馴致於詭隨而貽上下雷同之誚也比者
給事中徐景嵩御史王官共劾工部侍郎趙璜欺罔事
情陛下不即詰責璜而徐賜寬諭甚足見陛下優崇大
臣之心及趙璜上言辯奏陛下亦不詰責景嵩而付之
有司又足見陛下愛養言官之量但明旨渙降已踰浹
旬而有司因循未見具覆以致趙璜及景嵩之心事不
明而彼此之辯論不巳臣以為是非之實不可不究於
兩造之詞而邪正之分不可不求其一定之見况朝廷
之上百僚具瞻而二臣各持己見互相詆訾如此損墮
國體甚非所以示法導下也使景嵩之劾果出於挾私
則假公賊物甚乖言官之體罪烏可辭若趙璜之辯或
由於誣罔則縱欲滅公亦非大臣之體陛下亦宜有以
處之不宜默默姑聽其所為如此陛下倘不以臣言為
謬或勑戸部覈實於文籍或勑法司讞議其情由務求
歸一之論以合至公之法然後請自宸斷以抵於罰二
臣者將不能逃於日月洞燭之下而大臣不致受汚衊
之名言官不致罹摭拾之愆公道昭明國體以全臣無
似待罪言官實不敢阿私所好以自速奸黨之清議而
二臣之辯論亦不能知其是非之真顧於目擊之頃見
其有傷國體者甚多故敢瀆冒宸聰求賜處分亦區區
為國意也乞垂采察幸甚
論錦衣衛朱宸等罪狀
伏見錦衣衛前所千戶陳昇官冒錦衣材本厮役虚張
聲勢懾伏衆人肆其壟斷之心挾以羅織之計接受詞
狀搜訪隂私挐攝平人括檢富室妄自驕悍雖堂上官
受其執持擅用刑威雖内臣家被其索害先嘗坐喇唬
房肆志已甚又嘗坐通州季虐取尤多害衆不止數十
家得利已踰一二萬道路側目儘有怨言錦衣衛革職
千戸魏頥狡猾成性夤緣用心先年已奉詔旨革除今
又謀在東司房辦事夫以冠帶總旗之名乃與千百戶
並坐理事於法例既舛於名分實乖况權勢憑依胸臆
是肆貪饕掊聚報復公行物論既多良可深惡錦衣衛
掌印指揮同知朱宸既為一衛之統領凡事皆由其掌
握却乃納賄徇私用人不審始焉或貪其餌或附其勢
終焉乃受其制乃容其奸縱彼豺虎之儔貽我閭閻之
患觀其所用之人如劉儒關鳳及陳昇魏頥此𩔖頗多
罪烏可逭再照錦衣衛乃親軍之司實機密之地責既
云重官宜得人今指揮同知朱宸痼疾耳聾應對不給
指揮使周傳素行不謹穢德彰聞而指揮同知駱安則
又貪取略同才猷未著既皆未孚於人望曷可委任於
所司况朱宸尅減俸錢官員皆鄙其行分取官緡旗校
咸怨其貪營利之計百生訪事之使肆出又其子誘校
尉以羅織平人嚇大戸而欺取財物宿娼不檢生事妄
為周傳鑚刺機巧實先朝奸邪之黨人彌縫術深乃新
政殛誅之遺惡顧方以為得計不知悛改前非代人追
債而分其財唆人告訐而利其有朋惡相濟衆怨攸歸
又以戚畹至親乃復營求管事故違事例擅啓弊端此
二人者處之近侍尤非所宜如蒙乞將朱宸等特賜退
黜陳昇等通行懲究再乞勑下兵部該衛掌印管事員
缺另行推選歴練老成公謹廉静人望素推之人用之
再將東西司房辦事寫字人役差官逐一清查遵照近
日題准事例勿得容留先年查革人員仍乞勑諭該衛
凡有公幹須要秉公擇人但係平日生事害人者勿得
一槩差委此後敢有先年查革人數仍復謀在東西司
房辦事寫字及平日生事害人之人營求一切差委者
俱聽科道官指名劾奏治以重罪臣又訪得通州坐季
原非祖宗舊制比因彼處盗賊生發權宜差人止為訪
挐盗賊一事此外並不得有所干預其後生事圖利之
人營求差委馴至今日遂為地方之害况天順年間已
嘗因事奉旨查革而今彼處又已設有兵備守備等官
則此坐季人員似亦甚為冗贅伏望皇上察納臣言俯
賜停止生民幸甚
伸國法疏
盖聞黜陟者朝廷之大典其黜也雖由於吏部之考察
然必采之輿論參之事功綜名覈實可黜焉而後請命
以黜之其陟也雖由於吏部之注擬然必計其年資稽
其德望酌才量器可陟焉而後請命以陟之故陟者黜
者祇當聽命於天待命於朝以俟其自然固不可自信
太深而怨黜已之太枉亦不可自欺太過而怨陟已之
太劣夫高官厚祿雄藩大郡人孰不欲兼得之一或不
遂則怨心生矣吏部豈能一一盡副其心哉使或縱彼
怨望之人騁其誕妄之詞以為辨理之計臣恐彼此詆
訐上下牽制争相效尤奸縱日恣甚非治平之美政况
見任改除而托故不行者有律考察被黜而捃拾奏辯
者有例為國謀者不可不守此而謹大防也近日嘉興
府知府徐盈山東布政司參政王玹皆以考察被黜相
繼具本奏辯而新陞寧波府知府楊最又嫌吏部擬陞
之不當輒亦具奏辭官以臣觀之皆不可徐盈之在嘉
興雖有里胥之小才未聞卓絶之異蹟巧於掊取善於
夤緣京師士夫皆能言之吏部據實黜之是也盈乃虚
有猜疑公行奏辯瀆惑宸聰有吏部看了來說之旨斯
旨也前此雖或有之然皆出於夤緣之手卒不免為公
議所疵陛下即位以來修明政刑方始舉行黜陟之典
而盈乃敢肆無忌憚如此此人心所以不能不為之疑
駭也即此一事亦自可黜他亦奚暇多論盈之奏未幾
王玹蹈其故轍亦復曲為辨說妄肆攀扯吏部皆不聞
援例而重懲之何也楊最之在工部才不過人行有可
議倨禮以臨其僚友巧言以誤其堂尊陞之知府已為
過宜彼乃不知滿足私懷恚懟上書陳情輒求致仕觀
其述序援比率皆要望之詞剛愎使氣殊有怨刺之意
狂躁不良悖慢殊甚先年布政司參政于湛亦以陞官
怨望形之奏章比時未及舉正其罪故最今日又復襲
其遺智以至如此夫天下之大人才之多何少於最何
賴於湛吏部亦不聞引律而罷斥之何也例此以槩其
餘則是黜者既不免於怨陟者亦不免於怨將使吏部
必如之何而後可臣觀四人者墮損國體撓紊選法事
屬欺侮莫大於此此而不懲則朝廷之恩過於姑息吏
部之政過於寬厚非所以風示天下也伏望陛下勑法
司將盈玹等提解來京照例問發最湛等着令罷職回
籍庶乎國法昭明人心底定臣又見近日論事者陛下
采其善者固嘗行之而其言之鄙猥事之瑣細見之偏
駁者率皆務為含恕一切容受是固陛下招徠忠讜集
謀屈策之盛德然其間甲可乙否彼是此非各持所見
每相牴牾甚者迭事排毁競求衒售劇辯雄談不肯相
下紛紛籍籍殊無寧已百官之間如同聚訟朝廷之上
為之多事又不特徐盈楊最一人一事為然歐陽脩所
謂議論多而成功少者實切今時之病臣愚以為陛下
剛德不足聽言太廣之過也夫朝廷之上君父之前禮
義之地尊嚴之所四方之所表則四夷之所觀瞻豈可
聽其如此况彼往日不得意之人側目伺便以幸吾人
之多事吾人方且自相牽率以堕其術中而不覺悟臣
恐藩籬一撤而横潰之勢後將至於不可救藥而收拾
則夫開羣枉之門來䜛賊之口復將諉罪於誰也此實
國家治亂之幾臣之所尤深慮者何諸臣之見獨不及
此耶近日言官亦有慨言及此欲陛下明諭聖意以示
趨向者久而未見施行陛下何不俯從其言下詔大廷
戒飭中外建言之人存大體略細故秉公道持正論不
可好訐以為直好異以為高又不可獨持偏見以阿世
毛舉細事以塞責務致百官有師師之風四海成雍雍
之治顧不美歟陛下聽納之際亦宜留神省覧獨奮乾
斷略加明辨訂其可否庶幾衆言折服而人心整齊綱
紀振肅而天下乂寧古人有言曰謀之在多斷之在獨
惟陛下察之
正國體疏
我朝稽古制設科道官謂之言官而寄以耳目之任無
他職守惟欲其扶善抑惡糾枉表忠以故人才之賢否
政事之得失皆得可否其間而盡言於上祖宗慮言官
不肯盡言而有風聞之諭又慮小人中傷言官而有摭
拾之禁盖許其風聞則人不拘於親見縱使不實亦無
可加之罪禁其摭拾則事不究其根因縱使誣枉亦無
可辨之理是豈不知新進小臣指斥人過以長告訐之
風之可惡而特設此官必欲其盡言者實防壅蔽之患
開忠益之門為世道計至深遠也昔汲黯在漢庭頗好
直諫以嚴憚稱而淮南為之寢謀是直言有益人國能
使回邪之人禁其欲而不敢肆凛然有虎豹當關之勢
自古歴代恒皆賴之居是官者既受朝廷任使𩔖皆不
得巳於有言以求補塞其職守夫豈故為是呶呶者之
詞以來人之罪之耶若使論人者人必俟夫親身之睹
記事必究夫傳說之根因皆將畏縮顧忌遲回宣洩而
不敢為皇上盡言矣設使奸邪之誤國政事之蠧民誰
復為皇上言之皇上何從而知之於國體甚不便然言
官之賢否不同心之公私亦異間亦有挾私以傾人躁
言而好訐者未必盡然也吏部司人物之鑑於此必錙
計而銖稱之黜罰隨以加焉是其所以論人者適足以
自考也前車之鑒歴歴可數故被劾之是非公道自明
有不必辯者况為國家元氣之所在又有不當辯者全
國之體如是而已臣伏見近日被劾人員率皆具詞奏
辯窮追深究嘵嘵自明甚者迭相排毁務求必勝其說
抑或輒肆反噬欲同納之汚衊之中又有行檢素為人
所不與者亦以誣枉陳情冀自逭於公論略無歛戢自
愧之心庶僚之間如同聚訟朝廷之上為之多事墮損
國體甚非所以示法導下也吾君吾相可忍坐視其至
此乎伏望皇上下詔大廷戒飭臣工務公平正大以存
心協恭和衷以趨事劾人者秉公道持正論不可挾私
以好訐被劾者顧國體略私忿不可䛣詞以好辯用全
忠告之道以成雍穆之風臣死罪輒又有言陛下不以
臣不肖使之待罪言官臣不能為陛下彈壓強禦糾正
邪枉又不能振率同官正言舉職顧乃委靡隱忍甘受
人言之外侮以辱祖宗設官之盛意臣實憤憤自知不
職更望皇上將臣罷黜不勝幸甚
寢楊倫職命疏
近該内官監小火者張通等因本官太監楊聰病故比
照太監趙山廕弟趙雲事例具本題請官其姪倫奉聖
旨准他楊倫與做錦衣衛百戸管事該衙門知道欽此
臣等固知聰乃藩邸舊人也陛下昔者龍潜藩邸私厚
於人固無不可今為天下主以天下為家天下之人皆
陛下臣顧猶可自分彼此厚薄以示不廣乎祖宗朝内
臣既殁間有寵被恩私錄用弟姪者然皆賢勞著績輔
翊有功素為内外人所知敬者方始得之然亦不過一
二人以示異數初未嘗概施而濫予之也藩邸舊人在
當時人品不無賢否歴年不無淺深效勞不無大小左
右近侍足當聖意者亦不無差等其間不宜槩以舊人
一例論也夫官爵乃祖宗之定制天下之公器陛下自
當為祖宗為天下崇重而靳惜之不宜任私意往往濫
及私人也况倫以厮養之賤無戰伐功而濫授六品武
職其於名器為何如以公家廩餼皆生民膏血而容倫
饕餮其中其為冗濫何如且為官擇人因能授任乃國
家官人之法今不論其才能可否而即使之管事豈擇
人授任意耶縱使私厚舊人恐亦不宜如此也張通等
代為之請是乞陞也不由該部議擬陛下特降内批與
之是傳陞也陛下即位之詔已嘗痛革此𩔖播告天下
天下之所共知在先朝者俱查而革之在藩邸者又從
而與之是天下之人皆不許傳乞而藩邸之人獨可任
為之岐宫中府中於二體判前日今日為兩端方自行
之旋復背之失信破例天下其以陛下為何如往時趙
雲准與千戸妄啓弊端臣等已經屢次執奏而不蒙俞
允今倫襲其故智又復然矣小人得計日長月滋彼此
效尤妄肆比引將來恐又不止於此此臣等所以凜凜
然大懼不得已於言也伏望陛下以天下公爵待天下
有功不比於匪人不溺於私愛崇重名器靳惜恩賞特
降明旨追寢楊倫廕官之命不使後人復援楊聰以為
例天下幸甚若必欲其杜絶倖門更乞將趙雲官職一
體追奪庶天下後世曉然知大聖人所為從善不咈改
過不吝迥出尋常萬萬也
褒祀王端毅公疏
伏見已故尚書王恕原籍陜西三原縣人由進士歴任
南京兵部尚書參贊機務致仕孝宗皇帝初即位詔起
為吏部尚書加太子太保又六年致仕正德三年武宗
皇帝遣使齎勑備物存問後以疾歿年九十三歲該禮
部議覆加贈特進光禄大夫左柱國太師諡端毅又遣
官諭祭造墳安葬臣博觀近年以來全名盛福始終完
美如恕者殆不多見恕殁至今十六七年本縣搢紳大
夫及閭閻好義之士感念不忘相與鬻地建祠香火事
之歲時醵錢以供祀事臣竊惟祭法鄉先生殁而祭於
社又凡法施於民以勞定國能禦大災能捍大患者皆
得秩諸祀典此古先王之制也恕歴事五朝剔歴中外
幾五十年所在率多惠政民懷思之及位大臣而正色
直言又為天下之所倚重中間如直指權奸而不避力
捄正直而不阿威略以平襄鄖之盜仁惠以甦蘇松之
饑功烈尤為表表其所論劾又有削兵權黜近侍而尸
元惡大憝於朝市者德望功蹟此其略也臣固不暇一
一縷數當時憲宗皇帝每見褒納而孝宗皇帝眷注尤
切至於今天下搢紳大夫士皆稱誦之往往形之章奏
之間是恕之當祀在朝廷合乎典禮在邦國則比鄉先
生况恕嘗為知府刺事揚州又為都御史巡撫雲南見
今二處地方俱已奏准建有祠堂顧兹三原實其生長
之區獨可無一宇以棲妥幽靈係安人心耶臣仰見我
國家褒德奬功率存故典陛下懷賢論世尤切注心凡
海内忠臣烈士俱蒙表章列諸祀典况恕駿名偉績歆
感吾人餘韻流風延流斯邑而輸虔尸祝出自人心實
有不可已焉者且祠宇雖存而名扁未蒙於宸翰祀事
雖舉而儀物未與於有司似於國家褒崇之典猶有遺
於三原也伏望陛下追念忠賢俯徇人意勑下禮部再
考恕居官行已顛末倘如臣言乞賜祠堂扁額仍乞勑
翰林院撰與祭文及本縣官為處置祭需每歲春秋舉
祀以為定制庶忠魂歆慰於九泉而豪傑興起於百世
雖恕之幸實天下臣子者大勸也臣與恕同邑嘗師事
恕知其為人最審且習聞邑人之念恕也故為陛下白
而言之亦獻忠一事也
祛異端疏
該大學士楊廷和等上言慎選左右速停齋醮以光聖
德奉聖旨覽卿等所言具見忠愛朕已知道了欽此臣
仰觀聖意似未慨然賜俞者故復昧死一言之竊惟人
君好尚天下趨向係焉雖發於一心之微著於幽深之
地行於一時之暫然而感召孚應之理形發影響之機
波蕩風靡之勢盖有不言而信不令而行不疾而速者
如此雖或告戒丁寧刑罰督責無益也故曰其所令反
其所好而民不從况夫奸巧貪婪之徒夤緣干進者百
計以用其心而輕儇柔媚之人乘時射利者每日以試
其術二者錯布於内外而人主耳目之前則凡可欲之
事背理而害治者始紛然雜進矣人主遇可欲之事或口
一言焉或身一行焉讒諂面諛之人罔不亟順旨以諛
其美或先意以𨗳其行人主殆有受其欺而不自覺者
是以心志為之蠱惑視聽為之眩誘彼之甘言得投於
間隙之時或竊國之命或移其所好奸巧貪婪之徒得
以夤緣干進焉自古人主苟非明理燭幾之聖鮮不為
其所欺矣昔唐太宗嘗止樹下愛之宇文士及從而譽
之不已太宗正色曰魏徵勸我遠佞人我不知為誰疑
是汝今果不謬宇文士及叩首謝若太宗者可謂歴代
之英主而不為小人之所誑惑矣臣自去歲聞左右近
侍之人有與外面宫觀革職人員隂相交結承其指授
誘引陛下崇信道教致於煖殿建置老子像又令内臣
誦習其書演行法事比臣即欲具言竊念陛下明聖决
不為此而外人之言或出孟浪以故中止近日道路流
傳言者愈衆且謂陛下躬自臨壇焚香拜籙而大學士
楊廷和等今又以之為言臣始信陛下真有此事而人
言所謂左右輕儇之人乘間設餌以誑陛下欲為希寵
干進者之媒不誣也陛下即位已踰二載聖心堅定百
無所好一旦乃復為此臣之所未喻也臣惟孔子之道
載諸六經治天下者率必由之由之則治違之則亂無
之則亡未聞以佛老也佛老之教以清淨無為為本苦
空寂寞為宗今陛下為天地百神及天下民物主萬幾
叢委萬物攸賴顧可清淨無為為耶抑可苦空寂寞為
耶獻說陛下者或稱其導引之術或盛為福利之說其
所以聳動宸聽大約不過二者陛下一時不察遂以為
真有益而誤信之殊不知其事已嘗歴試於漢唐宋之
君往往無益祇以自欺甚或又有害焉明效大驗昭然
可考陛下何不據往迹而省觀之乃復崇信之深如此
也或者陛下欲為宗廟社稷及天下蒼生廣祈福利勉
焉為之意固是矣但今星辰失度雨暘愆期風霾亘旬
江湖湧溢盗賊充斥死亡載道彼佛老者不能副陛下
崇敬之誠為陛下禦災捍患福國庇民以佐成泰和之
治則彼無靈神而不足信也陛下亦可以考矣陛下屈
萬乘之尊以事異端之教自視之若無大關係也然而
瀆亂大經虧損聖德貽笑天下取譏後世實非細細者
况自祖宗朝來内殿未嘗有此建置陛下乃創為之可
不可也今各宫好事及漢經厰番經厰西天經厰并靈
濟宫顯靈宫諸處日逐俱要供給齋飯供養等物俱必
經由光禄寺造辦所費至為衆多其一切支用内府帑
庫錢糧以為襯施賞賜者當又不止於此夫内府帑庫
錢糧儲之本為軍國之用見今各邊鎮軍士缺少月糧
有司往往告乏各處地方盗賊旱澇百姓在在告饑陛
下一切吝而不與而乃為此襯施賞賜等項所浪費使
羣小侈然持之誇耀於人以示得志則亦安用此帑庫
積蓄為耶臣亦未見其可也祖宗設師傅保之官而處
之禁密之地師導之教訓傅傅之德義保保其身體乃
其職也今楊廷和少師也蔣冕少傅也毛紀費宏少保
也皆陛下師臣也彼聞人言或及於陛下顧未得密勿
論道之義乃爾登言章奏之間計亦不得已矣觀其旁
引曲譬析事論理委曲詳盡激烈剴切盖實情迫於中
責切於身所以盡忠陛下也所以求舉其職也陛下漫
然應之曰已知道了詞雖婉而意實乖言若親而旨則
離略不見有改悟之意而許之施行此臣之所以不能
不駭且疑也陛下初即位每召廷和等事必咨之而後
行今併其言置之而不聽何也彼師臣尚且如此臣屬
何望焉前日因災異陛下兩勑中外文武羣臣同加修
省天語丁寧至再至三而吏治民隱興利除害都要著
實舉行之旨又往往形之批答之間既曰事關朕躬的
朕自舉行又曰齋醮俱已停止迄今齋醮之設自若也
抑又日益而月盛焉是詔旨徒事彌文舉行託之空言
停止虚應故事陛下已自食言而所令反其所好矣其
何責中外羣臣祗承德意而欲其著實舉行政務耶此
臣所以益信陛下受餌於左右輕儇者既深也伏望陛
下清心窒欲以立天下之本稽古正學以建四方之極
端其嗜好勿為小人之所偵知謹其習尚勿為異端之
所搖惑上畏天戒下恤民窮速將所建佛像盡行撤毁
内外齋醮俱各停止凡誦習佛老之人勒令散歸原舊
各該衙門萬幾之暇惟當專一游心孔子之道涉覽大
學尚書及古君臣事迹則聖心開悟樂地自多治道禆
補弘益實大固不必服氅衣誦真言以從事所謂異端
之教也臣又聞内臣有周用田顒蔡秀者駔儈之才奸
狡之性柔佞便捷本其所長原係罪人名下之人今復
夤緣左右答應彼乃巧伺上意動中機會挾持左道熒
惑聖聰凡兹所為皆其誘引盖欲隂為引用罪人立赤
幟也臣於去年不揣愚妄請陛下遴選近習意正在於
用等節奉聖旨宫中一應執事内臣著司禮監從公揀
選謹厚老成的答應備用欽此至今司禮監官牽制私
意廢格勑旨不見有所施行伏望陛下將周用等屏逐
出外勿得復留左右使為羣小引用之地其宫中答應
執事人員更乞勑司禮監遵照前旨從公㨂選中間但
係往年罪人名下如周用等者一體俱賜遣逐庶幾拔
本塞源而嘉靖太平之治可成也
乞禁濫舉將官疏
臣伏見近日各處保舉將官疏奏旁午月無虚日抑且
人數太多貢舉太濫及至循名求實多不無匪人與厠
其間臣竊惟將者三軍之司命國家所賴制馭疆圉之
人必其斬將搴旗有萬人之勇而後可薦出竒制變有
兼人之智而後可薦敦詩書談禮樂有貫古洽今之學
而後可薦昔之人有在趙而強秦不敢東向在漢而鮮
卑不敢南牧者固雖非其比儔要亦可謂智勇才識者
也苟得若人焉用之庶乎士卒豫附邊圉乂寕朝廷賴
之以享平明之福書之薦剡夫亦不忝只今中原多故
疆場有警上厪當宁宵旰之憂而側身拊髀每以選將
擇帥為安中國制四方之急務故廣求薦舉之詔每下
於大廷之間盖自祖宗朝來已然矣良法美意本欲蒐
收真材網羅實學使天下英雄畢集吾之彀中但薰蕕
異味玉石不同體凡物之情不能皆齊又有匿詐以釣
名銳始而怠成者是故知人則哲在堯舜猶或難之宜
乎後人往往多失之不明也臣博觀諸臣薦疏固皆以
人事陛下之義固多真實可用之才其間不無是非混
淆賢不肖雜揉至有黷貨無厭淫佚無恥懦怯不振累
經敗衂昔年劾罷而復祈推用於今日他處失事而又
欲改除於此地者此𩔖本非藥籠之參术顧可視為蹊
田之桃李乃或因其曲跽擎拳之有禮唯諾奉承之適
情阿私所好槩焉而濫及之又有省祭官監生人等假
稱建言輒行保舉祇欲以公家之大典為商販之竒貨
不知所謂斬將搴旗者誰也出竒制變者誰也敦詩書
談禮樂者誰也間有謂之儒雅者殆亦不過寬衣博帶
周旋揖讓之容而巳耳國家緩急之用何濟哉是何也
連坐之法不行故也我祖宗立法有貢舉非人之律有
舉用有過之條而今皆莫之講每有論薦率曰應詔旨
或曰遵憲綱不思秉公以為國乃惟徇私而任情致使
朝廷之上名實眩真而無所底定本兵之地冊籍莫據
而難於去取將帥乏竒材異略之士疆場多羽書烽煙
之警其弊皆原於此昔李克論卜相曰居視其所親富
視其所與達視其所舉窮視其所不為貧視其所不取
五者足以定之矣臣謂此言非特可以卜相雖以之卜
將亦可也雖以之卜諸臣工亦可也今日連坐之法固
難卒行然人之情偽每自相感而事物善惡必以𩔖分
苟因其舉人者以察其所舉之人或因其所舉之人以
考夫舉人者率如李克之言然後稽其是非以定其賢
否黜罰隨以加焉拔本塞源則亦庶乎可行也伏望陛
下勑内外官員非各處緊急缺人及非有地方責任并
省祭官監生人等俱當自避嫌疑勿得輕易保舉將官
其相應保舉者必求智勇兼備聞望素著之人而後具
實上聞勿得一概濫及匪人及員缺之外人數冗濫再
乞勑吏部訪察舉王定擬賢否或有濫舉即行黜罰臣
再有愚見敢兹瀆陳各處將官必久任而上下安之所
謂將知士意士識將心是巳况山川之阨塞敵勢之強
弱人情之勇怯地方之虚實尤必以久而後諳知豈可
數易屢遷視為傳舍使賢者因之生因循玩日之心不
才者假之遂覬覦避罪之意昔李牧守代郡李漢超在
關南趙贊主延安皆十數年倚如長城臣之愚見盖亦
如此更望陛下將各邊將官率責之久任成功勿得輕
易遷轉其被劾官員已經革黜者查係犯贓及行止有
虧失事重大人數終身勿復起用見在者必俟其事明
論定徐為去留亦勿得先事遷轉使得遂其奸避則人
知警畏而邊方有賴矣
論王邦竒等七次奏辯罪狀
近日錦衣衛左千戸等所鑾輿等司旗校王邦竒等第
七次奏辯意圖復官已經臣本科參駁去後臣竊惟詔
旨不可不信紀綱不可不振法度不可不行皆朝廷大
體所關治亂攸係恐陛下未之悉察故兹瀆陳查得先
奉詔書内一欵正德元年以後各衙門官軍旗校人等
緝捕妖言奸細并不係臨陣對敵強賊一應陞授職役
者通行查革欽此又一欵節云抗違妄奏者問發邊衛
充軍欽此及經科道部衛等官查明具題奉聖旨是這
冒濫人員既會同清查明白并其餘事情該部都看了
來說欽此續該兵部覆題奉聖旨是各該官員旗役都
依擬查革中間係職官革盡職級的還與他冠帶閑住
被革人員朦朧奏辯的你部裏及該科參奏重治欽此
後因錦衣衛右所副千戸楊忠奏辯該兵部參覆奉聖
旨是楊忠抗違詔旨朦朧妄奏法司提了問欽此又因
錦衣衛衣中等千戶所千百戸總小旗劉鑽等奏辯該
兵部參覆奉聖旨你部裏說的是但係弘治十八年以
前陞授職級都照舊不動正德元年以後陞授的盡行
查革不許再來奏擾劉鑚等饒他欽此今邦竒等俱係
官軍旗校在正德元年以後緝捕而陞官正詔書相應
查革之人中間雖或亦有事情真實者殆亦不過一二
而今皆不可考難與辯理亦在所不必論也是何也盖
以正德年間國柄潛移權倖用事祖宗之制度朝廷之
紀綱蕩廢殆盡以致奸邪小人憑依城社大肆夤緣率
皆納賄以求官計日而遷秩下至販夫賈子厮養僕隸
無不為之無不遂意名器為之大壊紀綱日以决裂比
時雖彼儕輩之人亦以為濫而知後來不能安享也陛
下昔在藩邸知之亦稔幸而天佑我明歴數有歸陛下
即位之初湔刷垢敝克復舊章冠帶之途天下方喜於
廓清不意於邦竒等之奏復有看了來說之旨臣固知
邦竒等平日榮冒官資紆拖朱紫出入炫燿意氣揚揚
一旦革之使之索然情固不能無怏怏然既有明旨還
與之冠帶閑住則亦可以安命知止矣若必欲復官則
奉有正德元年以後通行查革之詔累奉依擬查革及
盡行查革之旨理不可行法不可行朝廷之體統亦不
可行凡兹舉朝大小臣工孰敢犯天下清議甘萬世重
譏奮然自任再開倖門以復邦竒等之官以蹈抗違詔
旨變亂成法之大罪乎邦竒等本以緝捕得官臣即其
事論之十五六年間羅織鍛鍊無辜而死者不知其數
抑有罪人雖死而向不知何事者有人心者無不痛心
邦竒等試揣於心亦當自知也殺人以求富貴在天理
以為何如今乃不自悔訟復爾䛣其讐怨之口極為詆
詈之言恣其兇悍之性欲為報復之計肆無忌憚至於
此極古人有言敬近臣為近主也禮下公門式路馬亦
皆所以敬君也今科道等官實陛下左右之官是近臣
也銜陛下命往理其事乃王人陛下之命使也邦竒等
視之曾陛下畜産之不若而叱詈之屢加漢法所謂大
不敬何大於此其所攀比之人又皆一偏之見殊不知
各人之事迹不同詔書之條格嚴密官司之冊籍詳明
不入於此則入於彼應革應留據實可見非惟不敢容
私殆雖有私亦不能容也且法者原於天道制於祖宗
主於陛下而奉行於百官今天下事非一端奉陛下法
治事者非一人審使邦竒等之奸計得遂市虎之流言
成真則百官臨事皆將有所觀望而畏縮規避孰肯為
陛下任事怨乎况累奉詔旨一則曰抗違妄奏者發邊
衞充軍一則曰朦朧奏辯的參奏重治一則曰不許再
有奏擾而大明律及見行事例又有摭拾勘問官員者
民發口外軍發極邊衞分之條今邦竒等七次奏辯不
知於詔書於律例何如也臣該科雖嘗累行參駁而不
知復有引詔旨據律例奏請論之如法如往日之治楊
忠者則邦竒等之不悛亦宜也今天下奸人潛匿蠧政
屏息世道清明者賴有此即位一詔為之隄防耳臣等
之所以謹守而不敢苟邀人心緘默不言者亦以此也
此焉一决則奔潰四出汎濫滔天陛下大事去矣臣待
罪該科已奉有明旨許臣參奏况又親見此輩牽朋引
𩔖以搖奪國是敗壊國體抗違詔書摭拾勘官臣大懼
世道之下陵上替紀綱之日隳月廢朝不信道工不信
度關係天下治亂也不細彼科道部衞區區數臣固不
足惜也伏望陛下獨奮乾綱大張雄斷勑下法司將為
首王邦竒遵照詔旨從重發遣以為衆戒仍追究代寫
奏本之人照例治罪庶朝廷不失信而百官得以展布
供職也
永福長公主禮制疏
臣竊見禮部題永福長公主七月二十六日行嫁臣聞
之禮在室孫女為祖父母期永福長公主於孝惠皇太
后為在室孫女今服制未滿孝惠皇太后几筵未徹行
嫁則釋服而從吉其辭几筵也亦用吉臣謂於禮不合
臣謹按唐高宗之妹衡山公主應適長孫氏有司奏以
永徽元年秋成昏時太宗之服未除于志寧以為不可
告於高宗曰縱使服隨例除豈可情隨例改請俟喪畢
高宗從之夫女於父母孫女於祖父母名義稍不同其
為尊親一也三年之喪與期之喪輕重稍不同其日月
之不可增減一也高宗能以禮處其妹陛下獨不能以
禮處其姊乎三年之喪至遠矣高宗能待之今去期直
數月耳陛下獨不能待之乎且民間期喪猶停嫁婚况
聖人以禮治天下為百世法者乎臣不欲聖朝有一闕
事請俟喪畢然後成禮亦未為晚臣又見禮部儀注駙
馬見公主行四拜禮公主坐受兩拜駙馬雖賤夫也公
主雖貴婦也夫屈於婦逆隂陽位亦於禮未善至於見
姑舅之禮又未開具如何并乞勑下禮部更議臣不勝
拳拳之望
停國戚張鶴齡等恩典疏
昨見吏部奉勑皇親太師夀寧侯張鶴齡進封昌國公
慶陽伯夏臣加太子太保欽此又奉勑都督同知陳萬
言進封伯爵與誥劵子孫世世承襲欽此又該司禮監
太監張欽傳奉聖旨都督同知陳萬言男陳紹祖與做尚寶
司司丞欽此又該傳奉聖旨舍人蔣泰蔣清蔣昶俱與
做正千戸吳振武受俱百戸欽此臣聞命錯愕甚有不
安於心者竊惟祿以報德爵以報功天地之常經先王
之大法祖宗之定制不可易也易則濫濫則賤賤則無
以收檢人心砥礪世道陛下纉祖宗大統為天下義主
當以爵祿為公天下之具以待天下有才德之人不宜
私恩外家而濫施妄予以隳祖宗天下之法制鶴齡等
無間關百戰功非俊傑九德士徒以椒房之親重荷恩
寵富貴已極名位已盛今無上事復加崇階一日之間
徧及四氏封公者一人封伯者一人進官階者一人授
六品文職者一人五品武職者三人六品武職者二人
不惟寵賚頻仍爵賞横濫抑且私厚戚屬輕用王章臣
竊為陛下不取也萬言新聯國戚列佐督府循之舊例
進封以伯固有可諉臣猶嫌於太驟鶴齡等果何謂耶
若以為母之恩㒺極陛下之孝未盡則去歲之詔覃恩
已至今兹之予又似無名縱使鶴齡等有積勞於國家
則論功行賞亦止宜於一行豈可去年降一勑今年又
降一勑去年加官今年又加官洪恩過寵頻頒疉見以
瀆以僣至於如此然則何時可止也吳振武受又出異
姓臣不知為何人今皆曲緣私恩一槩濫被輕授無度
實啓傳陞之厲階何以壓塞人言防杜僥倖臣所以不
能不駭且惜也且公之與伯上爵也五品六品文武官
階重職也封拜大事也陛下不謀之輔弼大臣輒自内
降手勑率易行之揆之事理殊為未安况天恩不可以
頻假上爵豈容以輕授祖訓昭然法制具在陛下又似
不宜任情率易行之也夫富貴忌於太盈功名嫌於過
盛造化消息盈虛之理有一定而不可誣者是以漢唐
宋賢君往往慎重公賞抑絶私恩而不肯少假借外戚
其外戚之知道理識時勢者亦或守謙讓戒盈滿而不
敢少憑藉公家用是上下共成保全之道而為善處富
貴之人書之簡冊於今有光臣方以堯舜望陛下顧今
所為又似戾於漢唐宋賢君遠甚使天下得而私相非
議後世得而横加指評臣所以為陛下甚惜者以此况
今各處盗賊縱横生靈糜爛饑饉連亘道殣枕籍而南
京之所奏報又有不忍聽者陛下曾不少動於中而存
心於宵旰顧惟拳拳戚畹而數數累覃乎恩澤臣恐天
下以陛下無意於斯民而祇知有外氏其害非細細也
臣所以為陛下甚惜者又以此伏望陛下以天下為家
以萬民為念以義制事以禮制情遵祖宗慎守名器之
訓謹戚屬驕僣禮制之防俯納臣言將前項恩典暫為
停止徐俟他日再圖議行庶賜賚有名官爵不濫陛下
不失守文之盛德戚畹得全知足之令名臣之此言非
敢薄於陛下之所親自顧備員言路封駁乃其典守覩
此事理之或舛實有不能恝然於心者抑懼天下後世
之議及臣也是以昧死上聞不勝隕越待命之至
停司禮監請乞疏
近該司禮監右監丞閻綬等題為巳故司禮監太監張
淮弟張銘姪張琦張瑋及閻欽等乞討官職及見任管
事奉聖旨張銘准南鎮撫司管事其餘罷該部知道欽
此臣等竊見淮以閭閻之子入侍帷幄榮冒蟒玉叨官
司禮雖有奔走之勤殆亦職分當然槩其平生寵榮殊
未足以報稱况當陛下繼統而覃詔推恩已嘗官銘為
指揮同知今淮既死又錫之葬祭若復用銘不無失之
濫繁往日太監趙山楊聰等死其發送諸内臣為其弟
姪乞官臣等執奏論其不可不蒙俞允然彼皆藩邸舊
人既獲從龍之幸或荷非常之恩事偶可以一行固亦
妨於聖治不意今日遂以為例一概踵而行之是何也
臣等據法之言既不見信而彼徇私之請得以肆行故
耳夫朝廷用人本以辦集事務苟不問其人之才不才
乃惟念其私故輒委之事其不至於僨敗者鮮矣鎮撫
乃機密之司尤當用人於推選而朝廷於機密之事豈
宜以人而嘗試臣等昨嘗略見銘之為人禮度且猶不
知於事何能辦集設若他日有所僨敗則陛下事也皆
於事體有乖治道傷損甚非軌物憲世之意再照司禮
監右監丞閻綬職名司禮顧不能守禮以贊成陛下維
新之政乃棄禮任情為人乞官使陛下蹈濫賞妄施之
過舉官署有倖位僨事之匪人設心不臧曷堪委任若
係追念昔為張淮之門下則豈宜以朝廷之公物為報
復之私圖召枉啟濫是謂不忠他或有所利而為之則
又豈宜假朝廷之恩典為私門之商販賣公徇利是謂
無恥其稱淮之墳塋離京窵遠須得親人往來照管聽
其言似是究其理則非然照管墳塋銘係親弟亦即可
以自便似不係於官之管事與否又本後開寫乞官人
數頗為衆多而閻欽本非淮之族屬實與綬之姓氏相
同中間尤可疑惑且各名之下輒自注擬官職事屬專
擅似不知恩典出自朝廷典守各有攸司怙寵擅權市
恩罔利皆大不可賴陛下聖明止許張銘管事其餘俱
已報罷臣仰贊聖德無任喜忭但張銘管事尤非祖宗
軍政推選之舊法聖賢因能授任之明訓臣等待罪該
科不得不又為言之也伏望陛下慎重公賞抑絶私情
俯納瞽言追寢張銘管事之成命仍將閻綬薄示懲責
以為後戒臣又聞行事必先申命明罰所以勑法不塞
其源不足以止其流不懲夫一不足以戒夫百更乞勑
司禮監通行戒諭各監局官俱要同心協力守法奉公
不可代人乞討陞官管事等項恩澤以貪圖利益自壊
行止則幸甚
論國戚張延齡等罪狀
訪得建昌侯張延齡被宛平縣民孫銘奏訴強占地土
等不法事五次投匭而法司不敢理論延齡擅自差人
前往法司門首將銘捉挐至家鎖拘馬房内者五日銘
妻又嘗將情抱奏而法司亦不聞有所施行延齡又將
銘責打二十而後疎放去訖似此恃負驕恣妨國害民
臣恐陛下深居九重未之或知也近日皇親功臣轉相
效尤大率皆是如此又如定國公徐光祚本以癲癎病
夫騃惷已甚而伊弟所謂三公子者每下鄉邑擅坐轎
乘擅著蟒衣擅住公館擅接詞訟擅出告示擅用刑杖
作威作福違禮違法不可疏舉而玉田伯家昌化伯家
亦每代人追討錢債貪圖賄賂妄生事端羅織平人經
月拘囚私自拷訊聲勢張皇道路側目恐非諸皇親功
臣之福亦非宗廟社稷之利陛下為天下軍民之主而
實賴天下軍民以立國今視諸皇親功臣違法害人而
不與之作主則軍民受害者將復赴愬於誰萬一日久
勢迫民怨心離陛下又將何以立國延齡等巳為富貴
之極而不務求持盈守成之道乃貪婪貨利無有止足
恣意妄為驕横不法如此似不知有朝廷而畏法度也
由今觀之則我太祖之待功臣漢文帝之處薄昭皆不
可謂之少恩而諸皇親功臣之事陛下亦不可謂之守
禮陛下之御諸皇親功臣亦或過於厚矣陛下固云念
其親親之情世功之胄然民惟邦本之義獨不當念而
惜之乎今小民受害而無所控訴法官畏縮而不敢究
理以致諸氏之驕恣日甚民日不堪陛下曾不少焉動
心而略加詰責若縱之然者非計之得也正德年間雖
是權奸用事而諸皇親功臣猶知畏罪自戢顧亦不聞
有此今陛下聖明在上而延齡等乃至如此之甚是何
也臣死罪竊以為陛下姑息太過威令不行致然耳伏
望陛下重惟祖宗洪業之難創億兆人心之易失閭閻
生計之至微勲戚富貴之已盛常以義而制情不徇恩
而掩義申勑戒諭痛賜裁抑務使諸皇親功臣皆知敦
尚儉素恪崇謙恭各守禮法各保富貴不可縱其輕自
恣肆冒犯憲典以貽後悔其所奏建昌侯定國公事情
仍乞勑法司通為究理倘得其情皆置之法庶威令得
以彰明貴戚知所歛戢不徒小民之幸而亦請貴戚保
全富貴之幸也
停止織造疏
先該内織染局署局事御用監太監刁永等題請差官
蘇杭等處織造工部執奏以為不可反復辯論殆千餘
言盖據時勢而極言之事理儘為詳盡不圖聖意竟莫
之回而有差内臣二員提督之旨此事關係聖政之得
失生民之忻戚世道之治忽臣不得不昧死一陳其愚
陛下登極之初巳將各處新添差出内官盡數取回聖
明洞見萬里或知其為地方生民之害也天下方蒙更
生之福不勝喜幸迄今日月幾何而乃復有此差官之
旨何前日知其害人而停止今復不慮其害人而允其
請乎見今各處地方水旱相仍殍殣載道而南直隸一
帶災傷尤甚為今之計正宜加意存恤尚猶恐其無濟
矧可又加之以征科朘剝之擾耶陛下每遇各處撫臣
奏報災傷之大府部臺諫疏論捄濟之方累降明旨發
内帑減徵派諄諄戒諭皆欲其加意存恤務使民沾實
惠似此所行則是一面差官賑濟一面差官科害所謂
實惠者何有存恤者何如也明旨所許雖止蘇松然弊
源一開倖門再啟干用謀利之人遂以為例浸淫之勢
决不可復止則陜西之羊絨江西之燒造與凡買辦採
辦管庄管店之𩔖或亦在所不免矣今天下地方大半
多盗而陜西重鎮已經外敵之所殘擾民或死於饑餓
之間鋒鏑之下者餘巳無幾呻吟之聲疾蹙之狀巳是
遍滿閭閻何以復堪乎此臣恐窮民之無告者或遂至
於反袂而不逞上梗聖化噬臍何益夏間風聞浙江鎮
守太監梁珤指稱進貢差人私齎寶貨滿載舳艫前來
打點意圖帶管織造比時給事中章僑預以為言正欲
逆閉其途纔延數月而太監刁永果有此請梁珤當倭
賊搆亂之際不聞出謀設策以靖地方乃惟汲汲營幹
圖管織造究其心盖止知謀利而不知謀國止知愛身
而不知愛朝廷陛下試詳察之彼果何如人也梁珤之
營幹雖因章僑之言而暫止然實啓其端矣自後賄託
左右夤緣宫掖以圖委用者皆由此以施其引伸疏濬
之術致令差官之命竟爾必出而莫之挽回臣按珤之
擅啟弊端違格詔書為陛下歛衆怨為朝廷生厲階誤
國殃民背公徇利罪可斬也伏望陛下常懷民惟邦本
之心重念民窮盗起之義所有差官提督之命速賜追
寢俟後歲時豐稔人民充足再為議行仍將梁珤取回
究治以杜夤緣則生民幸甚臣亦幸甚
勘地方賊情疏
先該福建鎮巡等官徐州等勘報過漳州等處流賊攻
劫殺擄并官軍斬獲緣由前來已經兵部又據莆田縣
被害民人詹與良奏稱彼處衛司不行勦捕致賊猖獗
大肆荼毒等情看得中間情辭各異其他隱蔽尚多不
無追究未盡遽難定奪欲再轉行彼處巡按衙門覆勘
等因覆題奉聖旨是各該官員功罪并陣亡死節等項
事情著巡按御史從公查勘務見明白來說賊起去處
失事情由還著廣東鎮巡官上緊勘明具奏欽此臣惟
前項盗賊攻劫鄉邑焚燒室廬搶擄民人汚衊婦女拒
敵軍兵殺戮官吏甚至殺人祭旗剝皮分屍剖腹取胎
流毒三郡貽害兩省備極慘酷人皆憤怨盖不獨詹與
良一人言之其鄉人聽選官陳文淕及給事中等官鄭
一鵬等幾二十人皆嘗連名具奏彼皆土著居人身親
睹記所見必真所言可信其稱賊在附城劄營二十餘
日衞司坐視不顧任其歌彈飲酒從容劫殺給票買物
明報官司准令供應又稱忽聞賊至都司先已遁去次
日方知所在軍出涵頭偶聞風吹於兵仗有聲指揮以
下返奔入城官軍未嘗與交一矢止有民兵屢戰被殺
約有五百餘人典史汝艮中箭而死檢校嚴簡被擄贖
回等項情節與臣所聞大略相同及觀彼處鄉人所撰
癸未錄者紀載彼時事情尤為詳備其與彼處官司之
所勘報十無二三該部欲行覆勘盖已洞燭其弊但彼
處官員既經查勘回奏豈肯再有異詞自為先後矛盾
况彼俱係待罪人員未免回護遮掩秖事虚文搪塞以
致鬱閭閻之憤失綜覈之實遂僥倖之心傷公平之治
深為未便合無照依勘處倭寇事例再煩勑旨選差給
事中一員前去將彼先次勘報并詹與良等各奏事情
逐一查勘務見明白其廣東賊起去處失事情由亦令
差去給事中一併勘保具實奏聞臣之此言非過為是
刻薄也比見近年各處盗賊繁多率皆起於細小彼處
守土官員既不設法捕處又不及早申報勢已釀成專
事隱蔽擁兵自衛安坐傍觀聞賊在前惟擇善地而遠
守與賊對壘乃先望風以奔遁大有喪敗則減百而為
十又假為被傷之名稍或捕獲則張百以成千又多係
冒報之數及被查勘率復遷延動經二三年間傳歷一
二人手俟其日久時易心懈事緩方行掇拾冀以塞命
中間又以遷官去任為解功罪掩贖為詞以致賞多濫
恩罰不及罪法令不行人心玩愒延傳此弊已非一朝
往日山東河南南北直隸勘報事情大率皆是如此臣
所以信今日詹與良之言不誣也臣又聞近日山東盗
賊復起河南嘯聚已踰千人廬鳳地方見有奏報而湖
廣諸郡在在生發以臣觀之皆非細故使非朝廷及早
厲法度明賞罰大加振作於上臣恐人心無所警畏政
令日就廢弛各處守土官員蹈襲宿弊皆事苟免天下
之患未易止息用是拳拳不避塵瀆謹以愚見冒死上
陳
勘邊官失事疏
昨該整飭薊州等處邊備右副都御史孟春并總兵官
署都督同知馬永鎮守御馬監太監李能各為瞭報邊
情斬獲犯邊敵人首級等事題本到科節開嘉靖二年
十二月十一日石嶺兒地方被敵射死軍人仲白錦等
六名被傷官軍指揮常端等一十七員名陣失并射死
戰馬七十一匹神鎗二把神箭一十六枝擄去小厮韓
和尚等四名及稱參將朱卿射傷左手等因臣查得先
該巡按直隸監察御史盧瓊為大舉敵人入寇官軍奮
勇對敵等事已於本年正月初四日具題外與今鎮巡
總兵等官孟春等正月二十九日之所奏報已是遲延
二十五日距彼失事之期實隔越四十九日軍民被其
殺擄戰馬以之失去參將因之中傷事情儘為重大不
應延遲如此又各官奏報不曾開有斬獲首級亦不應
𩔖積先後功次混同具題致難稽考其被殺擄并失去
軍民馬匹等項恐不止開報之數被傷官軍恐俱是死
亡之人臣風聞彼處地方自去歲九月以來失事又不
止此一次軍民受害十分殘擾凡此皆受欺蔽合當查
究再照薊州鎮守等處總兵官署都督同知馬永先嘗
納賄權奸以致用今又專事諂諛以求容不飭邊防載
啓外隙分守燕河營參將朱卿素患癲疾挾勢凌人大
遭挫衂損軍僨事此二將者公議久已不平重鎮豈堪
寄委如蒙乞勑兵部先將馬永朱卿革回待罪備行巡
按衙門查勘失事及稽遲情節俟其回奏果該是實仍
將馬永朱卿并鎮巡等官照依律例通賜究治庶各鎮
人心知警而威武可以振舉也
玉坡奏議卷三
