大金集禮卷二十二
别廟
孝成舊廟
孝成舊廟
大定二年四月一日擬奏閔宗皇帝緣無後嗣合别立
閔宗之廟有司以時祭享從之九月二十三日擬奏唐
故事孝敬皇帝以本諡為廟稱閔宗既不入廟不合稱
宗只合以武靈為廟稱從之十一月五日擬奏檢到唐
會要于太廟西别建中宗廟(中宗玄宗之伯於睿宗時祔廟至玄宗時遷於别廟)
(却升祔睿宗入太廟)又讓皇帝睿宗之子玄宗之兄立廟於立政
坊以此見得唐立别廟不必專在太廟垣内今來武靈
皇帝不稱宗又不預祫享其别廟擬於太廟東墻外階
東空閑地内建造係准備起建諸局署地步從之司天
臺選定十二年七月係國音通利年月合行起蓋是年
四月一日奏奉勅旨再檢討檢照到大定二年元擬建
廟事引唐會要開元四年用太常卿姜皎議以中宗無
後出為别廟今武靈皇帝别無後嗣與唐中宗事體一
同合依前項典故已奏定立别廟今再檢到唐會要中
宗初祔太廟至開元四年因議睿宗升祔而太廟止七
室當時以中宗無後出置别廟而祔睿宗至開元十年
添置九室中宗尋復升祔據此則中宗始終皆祔廟來
又按晉書諸儒議謂惠懷及愍宜别立廟今考晉禮志
三帝皆祔太廟則惠懷愍雖無後竟不用别廟之議也
兼唐莊宗亦無後嗣明宗時升祔于太廟若依此典故
武靈皇帝亦合升祔然中宗之祔廟始則有虚室終則
添為九室晉惠懷之祔廟係遷豫章潁川二廟唐莊宗
之升祔係祧懿宗一室今太廟之制除祧廟外係七室
十一室已有定數如或升祔武靈皇帝即須别祧一廟
緣唐書引荀子曰有天下者事七世謂從禰以上也若
旁容兄弟上毁祖考則天子有不得事七世者矣伏覩
太廟世次自睿宗皇帝上至始祖皇帝係是七世别無
可祧之廟若添置廟室則晉書云廟以容主為限無拘
常數東晉與唐皆用此議增至十一室兼晉成帝之後
唐帝承統以兄弟一世故不遷遠廟而增室以祔成帝
始有十一室唐會昌六年以敬文武三宗同為一代于
太廟東間添置兩室定為九代十一室今太廟已是十
一室如用不拘常數之說雖增至十二室亦可也然廟
制已定更易增展其事至重據五代會要周世宗顯德
六年將祔太祖神主博士聶崇義奏殿室闕少若是添
修並須移動神門及角樓宫牆等不唯重勞兼恐未便
欲請將夾室安排位次遂遞遷諸室奉安太祖於夾室
今來若依唐會昌之制於東邊增展即須動移神門太
階諸祏室並須動移别行安置若依此更改升祔又緣
與睿宗皇帝祏室上下昭穆位次恐有更易按春秋文
公二年大事于太廟躋僖公榖梁傳曰躋升也逆祀也
君子不以親親害尊尊此春秋之義也范甯注云僖公
閔公兄也故文公升僖公於閔公之上耳僖公雖長已
為臣矣閔公雖小已為君矣臣不可以先君猶子不可
以先父又按晉書元帝于愍帝為叔然于愍帝嘗北面
稱臣故元帝神位在愍帝之下後當大禘王導與苟松
議昭穆之位王導謂愍帝君位永固無復暫還子位之
理且廟尚居上祀安得居下若暫下是逆祀也又後漢
祭祀志云父為昭南向子為穆北向父子不並坐而孫
從王父今若武靈皇帝升祔太廟增廣作十二室若依
春秋尊尊典故武靈皇帝祏室當在第十一室遇禘祫
合食依孫從王父典故當在太宗之下而居昭位又合
稱宗緣前來已升祔睿宗皇帝在第十一室及累遇祫
享睿宗皇帝在穆位與太宗皇帝昭位相對若更改祏
室及昭穆位次非有司所敢輕議兼按唐禮官元議中
宗為别廟時謂漢之光武不嗣於孝成而上承於元帝
中宗無後請同漢之成帝出為别廟自漢有之今按後
漢書光武繼體元帝於孝成為兄弟自元帝已上祭於
洛陽廟帝親奉祠成帝以下祠於長安有司行事見得
係祭於别廟亦有此典故伏取聖裁十三年閏正月二十
一日奏奉聖旨起建别廟尋檢引周朝别廟法式南垣
一屋三間東西垣各一屋一門每門二十四戟建殿三
間齋房神厨度地之宜修建其殿上堂房戶牖一准太
廟之制以太廟東墻外階東空閑地内建造十三年三
月十三日差戶部尚書曹望之奏告太廟十六日戊申
啓土差禮部郎中王中安祭告太歲土地諸神十月二
十五日上梁差吏部郎中蒲思烈依例祭土地神位十
五年三月十九日擬奏今年三月二十七日戊申奉安
武靈皇帝悼皇后於别廟檢討到唐禮閣新儀大歷十
四年代宗神主祔廟就享來將來奉安亦合行享禮緣
代宗自太極殿具鹵簿奉迎神主至太廟升祔今來奉
安神主依前代典禮并本廟已行升祔禮數止合就本
廟西南隅設幄恭造參酌典故神主幄次在本廟西南
隅相去廟殿甫近難以排列儀仗擬攝太尉行事百官
後從仍用享禮前一日丁未奏告太廟十一室及祭告
昭德皇后廟從之二十一日命中丞劉仲誨監造神主
仍差王彦潛題寫(巾篚盥洗官各一)命皇子趙王攝太尉充初
獻官行禮禮部尚書張景仁攝司徒刑部尚書梁肅攝
侍中差太府監白鉢少尹高居中充亞獻官終獻并差
太常光禄卿大樂太廟廪犧令恊律奉禮郎贊者監祭
博士奉神主宫闈令捧几太祝内侍司尊彝奉瓚奉爵
酒盥洗爵洗讀祝官各一舉祝巾篚太官令祝史二員
齋郎禮直官各十差勸農使莎魯古二員告廟并别廟
享前三日三獻官應行事執事官等受誓戒如常儀百
官各於其第清齋一宿奉安行事官亦清齋一宿其日
不赴朝參神主用栗如太廟之制前三日本廟西南隅
東向設幄次席褥前一日製造訖其日晚内中尚奉承
以箱覆以帕(帝主覆以黃羅帕藉以白羅帕后主覆以紅羅帕藉以青羅帕)捧詣幄中
奉安日丑前五刻題寫官與侍中禮官詣幄前太祝宫
闈令先以香捧沐拭以羅巾題寫官盥手就褥位題訖
墨書用光漆摸訖授太祝宫闈令各捧詣座置於神匵
(帝主在右后主在左)覆以帕乃下簾帷侍衛如式以俟奉安儀衛
如昭德皇帝過廟儀前一日太廟令率其屬掃除廟之
内外兵部於廟之四門約度設兵衛旗幟儀鑾設饌幔
一所於南神門外之西大樂局設登歌之樂於殿上前
楹門北向儀鑾於廟西南隅設神幄一所簾全幄内設
黼扆一床(裙全)几二(帝用曲几后用直几)莞席一繅席二次席四桃
皮竹席二虎皮席二紫綾厚褥一紫綾蒙褥一香案爐
合匙全燭臺二火筯一箱二黃羅帕一白羅帕一紅羅
帕一素羅帕一白羅巾二浴神主銀盆二題神主席褥
全香湯光漆筆墨全罍洗一勺一篚一帨巾一藉席一
禮直官設太尉以下行事直事官版位褥位並如時享
之儀又設百官位於享官之南東西相向重行以北為
上(如窄隘六品以下職事官于神門外東西相向或更難以排列八品以下于東神門外)又設祝
案尊彝籩豆等器亦如時享之儀又設盥洗位於街之
南稍東罍在洗東加勺篚在洗西南肆實以巾執罍篚
者位於其後太廟令又設神位於室内北牖下當戶南
向設曲几一黼扆一莞席一繅席二次席四桃皮席二
虎皮席二紫綾厚褥一紫綾蒙褥一并幄帳等諸物並
如太廟一室之儀所司陳儀衛於幄次前禮直官設省
牲版位享日丑前五刻光禄卿帥其屬入實祭器尊彛
各如常儀前一日請太祝與廪犧令以牲就東神門外
如省牲圖司尊彝與禮直官及執事者皆入升階以俟
禮直官引太常卿贊者引御史由西階升遍視滌濯執事
者舉冪告潔訖引降就牲禮位廪犧令又前北向躬身
曰腯還本位太祝與廩犧令以牽牲詣厨授太官令贊
者引光禄卿詣厨省鼎鑊申視滌溉贊者引御史入厨
省饌具訖與太常卿等各還齋所太官令帥宰人以鸞
刀割牲祝史取毛血共實一豆又取肝膋一豆置饌所
遂烹牲奉安日丑前五刻有司進方扇團扇燭籠設腰
輿繖等於幄次前質明候題神主訖禮直官引太尉以
下法服入立於東神門外北向西上大樂令帥工人先
入次引太尉以下行事執事官入視廟庭位次引百官
以次公服詣南神門外幄次重行立定(如窄隘六品以下並門外立俟)
攝侍中於神幄前俛伏跪奏請帝后神主奉安於廟降
座升輿詣廟奏訖俛伏興捧几太祝内侍先捧几匵跪
置於輿几在前匵在後又太祝宫闈令捧接神主攝侍
中禮官等前引跪置于輿上几後覆以帕繖扇侍衛如
式侍中以下分左右前引百官分左右後從由南神門
入(内百官由東西偏門入)導從扇&KR0987;至殿階下依左右立腰輿至
階百官立於享官之南東西相向重行以北為上攝侍
中於腰輿前奏請降輿陞座腰輿繖扇退捧几太祝内
侍捧几匵前太祝宫闈令捧接升座帝主在西后主在
東神主南面題處向北用帕覆侍中以下各復本位奉
禮郎贊曰再拜太尉以下百官在位者皆再拜禮直官
詣太尉之左曰有司謹具請行事協律郎跪俛伏興樂
作禮直官引太尉詣盥洗位立定樂止搢笏盥手帨手
執笏詣爵洗位北向立搢笏洗瓚拭瓚以授執事者執
笏升殿樂作至酒尊所西南立樂止執事者以爵瓚奉
初獻初獻搢笏執瓚執事者舉冪太官令酌鬱鬯訖初
獻以瓚授執事者執笏詣神位前北向立搢笏跪執事
者以瓚奉初獻初獻執瓚以鬯祼地訖設沙池授執事
者搢笏俛伏興出戶外北向再拜訖初獻降階樂作復
位樂止初獻將升祼祝史奉毛血肝膋豆齋郎奉爐炭
蕭蒿黍稷篚各於饌幔内以俟初獻晨祼訖以次入自
正門升階太祝迎毛血肝膋豆於階上入奠於神座前
齋郎所奉爐炭蕭蒿黍稷篚各置於室戶外之左與史
祝俱降階以出太祝取肝膋洗於鬱鬯燔於爐炭訖還
尊所既升祼太官令帥進饌者奉陳於南神門外饌幔
内禮直官引司徒出詣饌所司徒與薦爼齋郎奉爼并
薦籩豆簠簋官奉籩豆簠簋禮直官太官令以序入自
正門樂作升階太祝迎引於階上樂作設於神位前訖
禮直官引司徒以下降階樂止太祝取蕭蒿黍稷擩于
脂燔于爐炭還尊所禮直官引初獻詣罍洗位樂作至
位北向立樂止搢笏盥手帨手執笏詣爵洗位北向立
搢笏洗爵拭爵以爵授執事者執笏升殿樂作詣酌尊
所西向立樂止執事者以爵授初獻初獻搢笏執爵執
事者舉冪太官令酌酒訖初獻以爵授執事者執笏詣
神位前樂作北向立搢笏跪執事者以爵授初獻初獻
執爵三祭酒于茅苴奠爵執笏俛伏興出戶立樂止贊
者次引太祝詣室戶外東北向舉祝官跪舉祝版太祝
搢笏跪讀祝文讀訖置祝於案俛伏興舉祝官皆却立
北向位贊者曰再拜初獻就兩拜降階樂作復位樂止
舉祝讀祝官後從復本位禮直官次引亞終獻詣盥洗
位及升殿行禮如上儀(出戶外北向再拜止降階樂作無讀祝一節)降階復
位次引太祝徹籩豆(籩豆各少移)樂作卒徹樂止俱復位禮
直官賜胙贊者承傳曰賜胙再拜在位者皆再拜攝侍
中太廟令太祝宫闈令納神主於室復本位禮直官贊
者引行事執事官各就位奉禮贊曰再拜贊者承傳在
位者皆再拜贊者曰禮畢引享官自東門出禮直官引
百官自南神門出大樂令帥工人以次出太官令帥其
屬徹禮饌次引監祭御史詣殿監視卒徹訖還齋所太
廟令闔戶以降太祝藏祝版于匱光禄卿以胙奉進(監祭)
(御史展視光禄卿望闕再拜訖奉進)
大定十五年四月十七日夏享太廟同時行禮命判宗
英王爽攝太尉充初獻官兵部尚書讓攝司徒差大理
卿天錫攝太常卿充亞獻大興少尹高居中攝光禄卿
充終獻并差太常光禄卿大樂太廟令司尊彝太常博
士監祭讀祝官一太官令二奉贊奉爵酒官一舉祝官
二太祝奉禮協律郎一齋郎十廪犧令罍爵洗官一巾
篚官二宫闈令一禮直官七贊者一其齋戒陳設省牲
晨祼饋食酌獻並如太廟儀係用一室籩豆尊彝之數
自是歲常五享
大定十七年十月十四日祫享太廟緣武靈皇帝已建
别廟檢討到唐孝敬皇帝廟時享用廟舞宫懸樂登歌
讓皇帝廟該至禘祫月一祭只用登歌其禮制損益不
同及俱不係曾經在位兼武靈皇帝廟庭與太廟地步
不同難以容設宫懸樂舞并樂器亦是闕少看詳恐合
依上項讓皇帝祫享典故樂用登歌所有牲牢樽爼同
太廟一室行禮及契勘得自來祫享遇親祠每室一犢
攝官行禮共用三犢今添牛數奏奉勅旨太廟别廟共
用三犢武靈皇帝廟樂用登歌差官奏告並准奏命判
宗英王爽充攝太尉祫享初獻官左丞石琚充亞獻右
丞安禮充終獻樞副宗尹攝司徒行禮差戶部尚書張
仲愈勸農使蘇勒庫攝太常光禄卿御史中丞邈充奏
告官於十月六日告本廟并差太常光禄卿(三品)大樂太
廟令司尊彝(六品)太博監御讀祝太祝官一太官令二奉
爵酒官一(七品)舉祝官二太祝一祝史二奉禮協律郎一
齋郎十六廪犧令罍洗爵洗官一巾篚官(八品)宮闈令一
禮直官八贊者一(九品時享自太常以下部擬差祫享太常光禄省差)除享前七
日太尉初獻讀誓文享官散齋四日致齋三日陳設省
牲晨祼饋食酌獻並如時享之儀
大定十九年四月二十日升祔太廟依唐中宗還祔太
廟故事其舊廟拆毁
大金集禮卷二十二
