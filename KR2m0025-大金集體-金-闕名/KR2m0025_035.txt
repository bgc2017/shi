大金集禮卷四十
朝會下
朔望常朝儀雜錄
朔望常朝儀
天眷二年五月十三日詳定内外制度儀式所定到
常朝及朔望儀式下項勅旨准奏朔旦拜日(具拜日門)朝
參日供御弩手傘子直於殿門外兩面排立司辰入
殿報時畢皇帝御殿坐鳴鞭(其内侍退立左右擎報内侍下)閤
門報班齊執擎儀物内侍分降殿階兩傍面南立
宿衛官自都點檢至左右親衛祇應官自宣徽使閤
門祇候先兩拜班首少離位奏聖躬萬福兩拜弩手
傘子直於殿門外奏萬福山呼聲喏起居畢閤門引
親王班贊班首以下再拜訖班首少離位奏聖躬萬
福歸位再拜訖先退次引文武百僚班首以下應合
朝參官入殿依位班立閤門贊班首以下起居(同親王儀)
領省宰執升殿奏事餘先退閤門引教坊班奏萬福
山呼聲喏起居兩拜訖退次引合見謝辭官班(閤門先具)
(奏知)領省宰執奏事畢下殿直出(宰執奏事具奏事門)帝初坐置
寶匣於殿階上東南角直日主寶捧寶當殿扣欄奏
封全符寶郎及當監印郎中各一員監當手分令史
用印訖主寶吏封授主寶俟奏事畢追封訖内侍去
案百官夘時到幕次辰時視朝朔望御服靴袍百官
並常服(古者天子玄衣玄冕以朝日蓋亦有所尊其禮不敢不備今朔有拜日之儀擬同望日並靴袍)
(一彰肅敬)常朝御服小帽紅襴偏帶或束帶百官展紫都副
點檢朔朢公服偏帶執骨朵常朝展紫左右衛將軍宿
直官展紫金束帶骨朵(其骨朵用玉水晶及金飾並乞如舊)左右親衛盤
裹紫袄子塗金束帶骨朵所帶兵械如舊主寶主符展
紫金束帶(以上束帶擬用御仙荔枝太平等花隨類一樣服用)近侍給使供御筆
硯符寶吏紫袄子塗金束帶(每朝輪直近侍給使八人筆硯二人)宣徽閤
門並常服展紫供御弩手傘子直一百人並金花交脚
幞頭塗金銅平鈒襯花束帶骨朵左右班執儀物内侍
二十人並展紫塗金束帶(以上禁中供奉人朝退並只便服)弩手班直
等擬於殿門外東西向排立點檢司赴起居時即令相
應就位面北山呼訖即相向對立駕興乃退擎御傘直
遇坐朝在左班内侍上排立點檢司起居畢都點檢以
次三員升殿陛都點檢在東邊近南左副又少南右副
東向相對左右衞在殿下東西對立左右司侍郎隨班
起居畢從宰執奏事殿中侍御史隨班起居畢在殿下
東西對立其位在左右衞將軍侍立之北仍各少前脩
起居注遇視朝起居畢分班升殿陛於殿欄子外副階
下東西對立俟奏事畢退師傅起居畢御案自東入置
定捧案内侍東西分下各直殿基隅侍立俟主寶封寶
畢即對入殿門出案(其案始置右殿外東階隅由東偏門入出自西偏門置於西階隅)
案古禮王者日視事於内朝降及遼宋亦未或易擬今
每日視朝以示聖慮憂勤日新聽斷萬幾之務庶無壅
滯如謂朝廷事簡擬依唐制隔日視朝若止用六參方
未嘗有須當改易准前代六參合用一日六日十一日
十五日二十一日二十六日親王及宗室已命官者年
十六以上並赴起居(宗室並隨文武官班)諸色人任七品以上職
事及七品以上散官克吏職(伎術官同)七品以下散官權翰
林院應奉並隨班起居(舊例校書郎權直史官並赴朝參)班首遇朝參
有故不赴以次官押班尚書省諸司局因公事入殿門
者左右司每不得過三人餘司局止一人於左右親衞
外至五品以上及侍御史尚書諸司郎中太常丞翰林
修撰起居注殿中侍御史補闕拾遺監察御史赴召參
假(謂一月以上)除官出使之類並通班入見謝辭餘官於殿
門外見謝班並舞蹈七拜辭班四拜門見謝辭兩拜入
宫從人給牌(具雜儀式下門)遇朝參臣寮並不得將帶從人入
殿門特旨非遇朝參應便服人不得入殿門及於御座殿
側觀看凡有禮儀御史臺門告報諸司局取知委臣寮
遇朝參有故不赴申牒御史臺照會如不申牒而併兩
次輒不赴者御史臺申尚書省於隨品當月俸錢一色
内尅罰三分之一大寒大暑大風及雨雪霑服致失禮
容並放朝參即有機速事當面陳宰執於便殿(若遇雨之類御)
(史臺牒宣徽聞奏候得旨仍預告報)合差司天臺官晝日於宫中報時刻
漏壺箭乞令較定臣寮班列合依位置牌閤門宣制贊
唱其聲高低擬更調習假寧休務日(具休假門)
大定二年五月御史臺擬定朝參禮數蒙都省准行下
項五品已上官職趨朝自来依制服朝服若赴省入局
治事並各展皂自来朝參除殿前班外若遇朔望自七
品已上職事官盡赴其餘朝日自五品已上職事官得
赴六品已下只於本司局治事如左右司員外郎侍御
史記注院等官職雖不繫五品亦合並赴朝參外拜詔
等禮數自来但有職事并七品已上散官並赴及前来
每遇朝日已是七品已上職事官並赴緣禮部先擬七
品已下流外職並入宫各於本幕次内治事更不朝
參外拜詔等禮數散官職事但繫七品已上者並赴今
契勘四月三日臺官奏奉勅旨每遇朝參百官職得將
帶合得人從入宫外吏員令譯史通事檢法各於本局
等候官員朝退後赴各司局簽押文字更不得依前宫
内簽押文字今擬七品已下流外職遇朝日亦不合入
宫只於本司局治事如左右司都事有合須取奏事理
令行入宫七品已上職事官依准自来條例如遇使客
朝參見日依朔朢日並赴據元日聖節及拜詔并遇車
駕出獵送迎詣祖廟燒飰亦擬依准自来但有職事并
七品已上散官並赴并再檢照到正隆元年二月二十
八日海陵庶人旨諸赴朝參官除殿前外若遇每月朔
望可七品以上職事官盡赴其餘朝日自五品以上職
事官得赴六品以下只於本司局治事如左右司員外
郎侍御史記注院等官雖不繫五品亦合並赴但朝參
官並宰執今即七品已上職事官常朝日並赴伏乞尚
書省詳酌蒙批送本臺勘當端的本臺點到大定二年
二月二十一日勅旨倉場庫務監當酒税七品已下今
月二十一日為頭便不赴朝參今再勘當到上件七品
職事官除倉場監當酒税官合依已降勅旨施行外其
餘七品職事官擬常朝日並赴
今常朝儀
親王班退七品已上職事官分左右班入至丹墀兩拜
班首離位少前復位再兩拜宰執升殿餘官分班出
朔望儀
朔旦拜日訖常朝官并府運六品已上官並左入至丹
墀之東西向躬身閤門通唱訖引至丹墀舞蹈五拜又
兩拜訖右出望日如上儀唯不拜日
雜錄
天眷三年(闕)月一日奏稟生辰正旦花宴亡遼時合用
山樓一座奉勅旨依例起盖
貞元二年正月山樓以萬春山為名
大定五年二月二十一日學士院撰擬到夀山名額奉
勅旨以仁夀山為名
二十二年正月四日勅旨今後綵山正旦以仁夀山為
名萬春節以萬春山為名
皇統二年六日二十三日擬奏自古無伶人日赴朝參
之例所有教坊人員只合准備宣喚不合同百僚赴起
居從之
皇綂二年十二月十一日擬奏司天太醫提點及長貳
官合日參其長行七品已上止合元日慶節及人使見
辭日朝從之
大定二年四月二十九日奏稟𣙜貨務使繫合赴朝參
若候朝退出宫緣本務發賣鹽鈔竊慮注滯客旅今擬
除朔望外予免朝參從之
大定二十四年六月禮部會勘到大定二年三月二日
大興尹面奉勅旨府運兩司文字繁多每遇月一日十
五日朝參外免常朝今即車駕幸上京其會寧府官并
所轄七品已上職事官比依前項所奉勅旨亦合免常
朝并據會寧府申朔望慶元宫行禮更赴朝參兩處難
迭下太常寺參酌到會寧府官朔望於慶元宫合質明
行禮畢趁赴朝參
大定二年十一月一日奏定隨朝職官遇迎拜詔書頒
降歷日接送車駕享祀祖廟等處不到者當月俸内三
分内尅一(此譯到字不同)
大定二年正月一日承省劄刑部呈并御史臺申今若
有省部諸局執事官員不赴并遇拜日拜詔迎送車駕
出獵詣祖廟燒飰亦有不到官員還如何懲罰本部今
擬隨朝職事官并七品以上散官每遇拜日拜詔送迎
車駕行查詣祖廟燒飰及省部諸局治事官員不赴者
將當月請奉將三分每尅罰一分七品以上散官不在
拜日之限臣等商量若准所擬是為相應奏訖奉聖旨
准奏行
大金集禮卷四十
