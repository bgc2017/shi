大金集禮卷六
追諡后
聖穆光懿皇后欽獻皇后
欽仁皇后惠昭皇后
永寧宫欽慈貞懿皇后
宣獻皇后昭德皇后
悼平皇后(闕)
聖穆光懿皇后
天會十三年二月十一日追冊聖穆光懿皇后并德妃
賢妃命昱攝太尉奉上冊寶宗翰攝中書令進冊韓企
先充二妃冊贈使扎拉爾古新攝侍中奉寶烏達布勝額攝
中書令奉冊高慶裔蔡靖攝門下侍郎讀寶韓昉張鈞
攝中書侍郎讀冊并舉寶給事中四舉冊中書舍人四
押冊中書侍郎二讀冊中書舍人二太常卿太常博士
一典儀二
欽獻皇后
天會十四年二月五日上欽獻皇后尊諡
威德悉備曰欽聰明睿知曰獻
命實古納充太尉上冊寶謀衍進冊宗弼奉寶阿里布
奉冊趙輸讀寶韓昉讀冊并舉寶舉冊官各二太常卿
太常博士一典儀二
欽仁皇后
皇統三年八月二十二日上欽仁皇后尊諡
敬事節用曰欽貴賢親親曰仁
命待制高士談撰冊文命都點檢元當仁告廟命太尉
費摩達奉上冊寶中書令韓企先進冊平章奕攝侍中
左丞宗憲右丞蕭仲恭攝門下中書侍郎大理卿馬諤
讀寶待制趙浻等四員舉冊并太常卿太常博士一二
月十一日乙夘孝孫嗣皇帝臣諱謹再拜稽首言曰臣
聞正位麗極肇造我家者必資淑聖然後成帝王之功
考諡定名昭示厥後者非薦徽尊無以見后妃之德繄
國朝之令典著今古之彝儀伏惟太母博厚配天貞明
齊日安順静慤肅雍塞淵開王化以始基篤人倫而正
本慶流者遠挺生胄族之華善積在躬秀發閨齡之妙
言為圖史動合箴規鏘璜瑀以和鳴容皆中節飾紘綖
而整治藝則生知粤自高門言歸烈祖時屬經綸之際
進膺窈窕之求禮未備於造舟志已躬於服澣羲爻六
子資生允賴於坤儀周亂十人同德莫先於文母體參
龍躍祥發燕禖贄榛栗以告虔羞蘋蘩而昭信必敬必
戒至静至柔教以身而先人化自家而型國琴瑟在御
副褘以朝若潙汭之嬪虞用全舜孝邁塗山之興夏實
佐禹功有開必先篤生皇考立子以適肆及眇躬承惟
輔佐之憂勞旣勤祖構宜享治安之逸樂遽棄母儀迄兹
纂承彌極攀慕弗獲逮事徒瞻服飾之山河未究推尊
有感烝嘗之霜露是以秉鈞元老蕝禮碩儒謀皆一辭
龜得吉卜請奉長秋之號追嚴厚夜之藏強為之名道
或存於擬議俄爾可測功豈盡於形容謹遣攝太尉皇
叔祖大司空昱奉玉冊寶上尊諡曰聖穆皇后伏惟皇
靈在天景福昌後衣冠原廟聿從高帝之游松栢閟宫
寅奉姜嫄之祀名貽不朽德播無疆鳴呼哀哉謹言二
月十一日乙夘孝孫嗣皇帝臣諱謹再拜稽首言曰臣
聞塗山儷禹史稱啓夏之功莘國配文詩播興周之美
洪惟令德夐掩前芳苟非著勤崇垂後之公何以申報
本飾終之孝若稽典冊允協神人恭惟皇后挺生名宗
來符興運稟是柔嘉之性形為貞静之姿蚤以賢稱遂
為聖偶窈窕率禮藹關雎淑女之風儆戒持心得雞鳴
賢妃之道我烈祖登大寶之始而太母正中宫之尊助
日宣光配天居體躬蘋蘩以奉宗祏服濣濯以訓宫廷
至於敬老尚賢矜孤閔乏嘗聞國論言必有稽間預兵
機謀無不中歴覽千古實惟一人志存社稷之深澤益
子孫之遠逮膺纘紹彌用追懷悵慈範之永違怳徽音
之如在致四海之養旣弗及於承顔備萬物之儀固無
能於稱德尚書政府宗伯禮官僉謂移御舊宫升祔世
室宜刺六經之載用光百世之傳謹遣攝太尉皇叔祖
大司空昱奉玉冊玉寶上尊諡曰光懿皇后伏惟俯納
精誠昭膺懿號珠襦玉匣陪弓劍於軒臺風馬雲車從
衣冠於漢廟永綏純嘏幽贊丕圖嗚呼哀哉謹言八月
二十一日乙巳孝孫嗣皇帝臣諱謹再拜稽首言曰昔
我皇祖誕膺天命肇造區宇用垂統於後世至於太祖
聰明勇智克篤前烈迄用有成聲教暨於朔南仁恩被
於動植天監厥德用錫無疆之休雖簡在帝心本自神
聖而輔佐憂勤實與有力恭惟大行太皇太后坤靈毓
粹圓魄儲精作合皇家儷體宸極儉以約已勤以率人
陰教行於六宫素風表於千祀用能體資生之道助播
物之功四海莫不蒙仁三靈於焉饗德雖塗山啓夏渭
涘興周無以專其美也及先皇厭代哀戚過禮就養東
朝德輝彌耀顧惟寡昧嗣守丕基方賴慈訓庶臻於理
而昊穹弗憗大數俄及惘然追懷哀恫曷已今者卜筮
告吉因山有期爰制近司請明舊典惟舉位以定名考
諡以尊德所以揚茂美而傳休聲由周而來率用是道
庶憑徽號以稱褒崇謹遣太尉行會寧牧鄭國王臣裴
滿達奉冊寶上尊諡曰欽仁皇后伏惟聖靈在天令名
不朽光配清廟永永無疆嗚呼哀哉謹言
惠昭皇后
天會十三年九月二日追冊惠昭皇后
徽宗景宣帝后
永寧宫
貞元三年十月二十一日上永寧宫諡曰慈憲
視民如子曰慈行善可紀曰憲
九月七日稟訖於&KR1148;殿親行禮外尚書省就便差官八
日差侍講胡礪撰諡議學士施宜生撰諡冊文禮部侍
郎王競書篆冊寶(並給勅)十月某日命太師思忠充大禮
使右相師恭左相張浩攝侍中奉寶讀寶平章張暉蕭
玉攝中書令奉冊讀冊左右丞參政攝引寶門下侍郎
引冊中書侍郎三品以上四員充舉寶舉冊官并差&KR1053;
寶盝官十二&KR1053;冊匣官十八太常博士五
引大禮使侍中中書令并引冊寶床
翰林使二讀祝太祝一舉祝冊奉禮郎二十八日遣使
丕承殿奏告百官陪位二十一日行禮前期有司供帳
於&KR1148;殿神御床案及設小次於殿下東廂又設冊寶幄
殿於東廊南空地内殿前司宣徽院約度差甲騎旗鼓
門仗官香輿自製造冊寶所迎奉冊寶奉安于殿(騎從儀同)
是日未明有司鋪設香案供具等物於神位前設祝冊
案於神位之右又設拜褥三一在阼階上西面
&KR1148;殿别無阼階於殿東階上面西設拜褥
一在香案南面北一在殿上東欄子内面西質明有司
備常行儀仗皇帝自宫中便服乘馬百官後從大禮使
已下行事官等公服於&KR1148;殿門外迎立&KR1148;殿門外下馬
步入小次少頃御史臺催班大禮使行事官自幄殿奉
冊寶於殿西階下置定大禮使歸押班位閤門使奏班
齊皇帝更衣太常卿奏請行奉上冊寶之禮宣徽使太
常卿分左右導升阼階上詣褥位面西立宣徽使太常
卿前侍宣徽使贊請再拜
凡拜者宣徽使贊請
閤門使臚傳在位官皆再拜贊請由殿上正門入於香
案前褥位再拜上香又再拜退稍東於欄子内面西褥
位立定儀司徹香案前拜褥設冊寶褥位於香案南舉
冊&KR1053;冊官取冊匣於床對捧由西階升中書侍郎分左
右前導奉冊中書令讀冊中書令並後從候褥位置定
中書侍郎舉冊&KR1053;冊官稍退立奉冊中書令稍前於褥
位再拜退就殿階上西南柱外面東立讀冊中書令稍
前再拜&KR1053;冊官取匣蓋下置於西階下冊床上舉冊對
捧冊讀冊中書令一拜跪搢笏讀讀訖就一拜起又再
拜退立於奉冊中書令之次
凡讀冊寶祝文皇帝皆跪聽
奉冊中書令少進與中書侍郎率舉冊&KR1053;冊官奉冊匣
由西階下引從如上儀復置於冊床置定舉寶&KR1053;寶官
以寶盝升至侍中讀畢由西階下復置於床皆如冊匣
之儀有司徹冊寶褥位復設香案南拜褥宣徽使太常
卿前導皇帝進就褥位再拜上香上茶上酒樂作三酹
樂止太祝讀祝文訖再拜復歸阼階褥位立定大禮使
升殿於香案南宣徽使處受福酒恭詣阼階褥位前宣
徽使贊皇帝再拜飲福大禮使跪以酒盞進跪飲訖大
禮使跪受酒盞宣徽使贊再拜閤門臚傳在位官皆再
拜大禮使以酒盞復授宣徽使訖由西階下歸班位太
常卿宣徽使前導歸小次即座簾降太常卿跪奏禮畢
皇帝便服百官皆捲班西出大禮使以下奉冊寶床納
於&KR1148;殿左右相當處權行收頓有司轉仗由來路奉車
駕還内
大定二年四月九日改德宗為明肅永壽宫贈哀皇
后慈獻未改舊諡二十二年四月十一日明肅降遼
王正妃追封遼王妃李氏娘子徒單氏并庶人所生
母並封王夫人誥用漢字分付其孫元奴
欽慈貞懿皇后
大定元年十一月十五日追冊皇妣蒲察氏曰欽慈皇
后皇妣李氏曰貞懿皇后
宣獻皇后
大定二年四月禮官檢引宋太常因革禮太平興國二
年勅越國夫人符氏故夫人尹氏並追冊皇后令所司
擇日備禮冊命禮院奏伏惟周廣順元年九月中追冊
皇后柴氏顯德四年追冊皇后劉氏並不行冊禮建隆
三年追冊皇后賀氏亦不行冊禮詔依建隆三年故事
又宋會要建隆元年追冊帝母為皇太后仍令有司擇
日備禮後不行冊禮自後凡制書云冊命者皆未嘗行
冊禮兼昨者追冊睿宗皇帝欽慈貞懿皇后亦不曾行
冊禮今睿宗母及故皇后加上尊諡有無依典故體例
只降詔追冊尋擬奏合行頒詔從之睿宗母諡宣獻
聖善周聞曰宣聰明睿智曰獻
二十六日降詔曰恭惟祖妣作合太尊慶育睿考致三
靈眷祐邦祚以永而天禄集於眇躬尊祖之義禮宜報
本以朕心嚴父之孝推聖考念母之誠等而上之志非
敢後謹上尊諡曰宣獻皇后仍令有司擇日備禮冊命
主者施行布告中外體予至懷
昭德皇后
大定二年四月二十六日詔曰國家之體典故俱存正
位居尊必緣情而及伉儷懷昔追遠亦備禮以盡哀榮
爰舉愍章用慰窀穸下逮視寢悉使正名庶幾有知欽
承休命故妃烏林答氏可追諡為昭德皇后仍令有司
擇日備禮冊命故夫人僕散氏可追封元妃故夫人張
氏可追封宸妃主者施行布告中外咸使聞知
悼平皇后
(原闕)
大金集禮卷六
