大金集禮卷三十九
朝會上
元日稱賀儀聖節稱賀儀
曲宴儀人使辭見儀
元日稱賀儀
皇帝即御座鳴鞭報時訖殿前班小起居到侍立位
引皇太子並臣寮使客合班入至丹墀舞蹈五拜平
立引皇太子升露階二閤使齊揖入欄内拜跪致詞
(殿下臣寮折躬)祝訖拜起與臣僚平立却引復丹墀位舞蹈
五拜宣答聞制兩拜宣訖舞蹈五拜各祇候平立隨
司奏諸道表目便不分班便進壽酒兩拜訖平立果
床入引皇太子升褥位接擡進酒訖退復位放擡二
閤使再揖入欄内拜跪致詞(殿下臣寮折躬)祝訖拜起與臣
寮平立退復褥位兩拜宣答聞制兩拜宣訖舞蹈五
拜各祇候平立皇太子執擡臣僚分班教坊奏樂皇
帝舉酒時殿上下臣僚并侍立官並兩拜樂止教坊
兩拜接盞退復褥位轉擡引皇太子降階臣寮合班
果床出皇太子至丹墀位兩拜分引預宴官上殿次
引宋國人從入至丹墀兩拜不出班奏聖躬萬福兩
拜有勅賜酒食兩拜各祇候平立次高夏國從人分
引左右廊立果床入進酒皇帝飲時坐宴并侍立官
並兩拜進酒官接盞還位坐宴官兩拜坐行酒傳宣
立飲訖兩拜坐次從人兩拜坐三盞致語揖臣使并
從人立誦口號訖坐宴并侍立官並兩拜坐次從人
兩拜坐入食七盞將曲終揖從人立兩拜訖引出聞
曲時揖臣使起兩拜下殿果床出至丹墀合班謝宴
舞蹈五拜各祇候分引出
今減定拜數
皇太子并臣寮客使合班入至丹墀稱賀舞蹈五拜平
立閤使奏諸道表目訖皇太子已下皆再拜引皇太子
升殿階褥位搢笏捧盞盤進酒皇帝受盞置御案上皇
太子退復褥位轉盤與執事者出笏二閤使齊揖入欄
内拜跪致詞元正啟祚品物咸新恭惟皇帝陛下與天
同休祝訖拜起復褥位同殿下臣寮皆再拜宣徽使稱
有制在位皆再拜宣答履新上夀與卿等内外同慶詞
畢舞蹈五拜齊立皇太子搢笏執盤臣寮分班教坊奏
樂皇帝舉酒時殿下臣寮并侍立官皆再拜皇太子受
虚盞退至褥位轉盤盞與執事者出笏左下殿樂止合
班在位臣寮皆再拜分引預宴官上殿
聖節稱賀儀
皇帝即御座鳴鞭報時訖殿前班小起居到侍立位引
皇太子并臣僚客使左右合班入至丹墀舞蹈五拜平
立引皇太子升露階二閤使齊揖入欄内拜跪致詞(殿下)
(臣僚折躬)祝訖拜起與臣僚平立却引復丹墀位舞蹈五拜
了各祗候平立隨司奏諸道表目更不分班便進夀酒
兩拜訖立果床入引皇太子升至露階褥位接擡進酒訖
退復位放擡二閤使齊揖入欄内拜跪致詞(殿下臣僚折躬)祝
訖拜起與臣僚平立退復褥位兩拜宣答聞制兩拜宣
訖舞蹈五拜了各祗候平立皇太子執事臣僚分班教
坊奏樂皇帝飲時殿上下并侍立官並兩拜樂止教坊
兩拜接擡退復褥位轉擡訖引皇太子降階臣僚合班
床出皇太子至丹墀位兩拜分引預宴官升殿坐宴如
元日之儀
今減定拜數並如元日稱賀儀惟祝詞云萬春令節謹
上夀巵伏願皇帝陛下萬歲萬萬歲宣答云得卿等夀
酒與卿等内外同慶
曲宴儀
皇帝即御座鳴鞭報時訖殿前班小起居到侍立位引
臣僚并使客左入傍折通班至丹墀舞蹈五拜不出班
奏聖躬萬福又兩拜出班謝宴舞蹈五拜各上殿祗候
分引預宴官上殿其餘臣僚右出次引宋使從人入至
丹墀兩拜不出班奏聖躬萬福又兩拜有勅賜酒食又
兩拜引左廊立次引高夏從人入分引左右廊立果床
入進酒皇帝舉酒時上下侍立官並兩拜接盞訖候進
酒官到位合座兩拜坐便行臣使酒傳宣立飲訖兩拜
坐次從人兩拜坐至四盞餅茶入致語聞鼓笛時揖臣
使并人從立誦口號訖坐宴教侍立官並兩拜坐次從
人兩拜坐食入五盞歇宴教坊謝恩訖揖臣使起果床
出皇帝起入閤臣使下殿歸幕次賜花人從隨出戴花
了先引入從入左右廊立次引臣使入左右上殿位立
皇帝出閤座果床入坐立並兩拜坐次從人兩拜坐入
食九盞將曲終揖從人至位兩拜引出聞曲時揖臣使
起兩拜下殿果床出至丹墀謝宴舞蹈五拜分引出
人使辭見儀
皇統二年六月二十五日奏稟伏見夏國人使入見頓
改為大起居擬自後人使辭見臣僚穿執止依常朝起
居拜數從之
舊例宋國人使三品官内間插高麗夏國人使五品官
内間插
皇帝即御座鳴鞭報時訖殿前班小起居至侍立位引
臣僚左右入至丹墀小起居引宰執上殿其餘臣僚分
班出閤使奏見牓子先引宋使副出笏捧書左入至丹
墀面殿立定閤使左下接書捧書者單跪轉接訖拜起
立閤使左上露階右入欄内奏封全轉讀訖引使副左
上露階齊揖入欄内揖使副躬身使少前拜跪附奏訖
拜起復位立宣問宋皇帝時並躬身受勅旨訖再揖躬
身使少前拜跪奏訖拜起復位齊退却引使副左下至
丹墀面殿立定禮物右入左出盡揖使副傍折通訖再
引至丹墀舞蹈五拜不出班奏聖躬萬福兩拜揖使副
躬身使出班謝面天顔復位舞蹈五拜再揖使副躬身
使出班謝遠差接伴兼賜湯藥諸物等復位舞蹈五拜
各祗候引右出賜衣次引宋人從入通名已下兩拜不
出班又兩拜各祗候亦引右出次引高麗使左入至丹
墀面殿略立引使左上露階立定揖副使躬身正使少
前拜跪附奏訖拜起復位立閤使宣問王時並躬身受
勅旨訖再揖副使躬身正使少前拜跪奏訖拜起復位
齊退却引左下至丹墀面殿立定禮物右入左出盡揖
使傍折通訖引至丹墀通一十七拜各祗候平立引左
階立次引夏使見如上儀引右階立次再引宋使副左
入至丹墀謝恩舞蹈五拜各祗候平立次引高夏使並
至丹墀三使並躬身有勅賜酒食舞蹈五拜各祗候引
右出次引宰執下殿禮畢
皇帝即御座鳴鞭報時訖殿前班小起居至侍立位引
臣僚合班入至丹墀小起居引宰執上殿其餘臣僚分
班出閤使奏辭榜子先引夏使左入傍折通訖至丹墀
兩拜不出班奏聖躬萬福又兩拜揖使副躬身使出班
戀闕致詞復位又兩拜喝各好去引右出次引高使如
上儀亦引右出次引宋使副左入傍折通訖至丹墀依
上通六拜各祗候平立閤使賜衣馬躬身聞勅兩拜賜
衣馬訖平身搢笏單跪受别錄物過盡出笏拜起謝恩
舞蹈五拜有勅賜酒食舞蹈五拜引使副左上露階齊
揖入欄内揖躬身大使少前拜跪受書直起復位揖使
副齊躬身受轉達訖齊退却引左下至丹墀躬身喝好
去引右出次引宰執下殿禮畢
大金集禮卷三十九
