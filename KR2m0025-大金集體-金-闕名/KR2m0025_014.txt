大金集禮卷十九
時享下
攝行禮
攝行禮
大定三年七月奏稟唐禮儀志四時各以孟月享太廟
季冬臘享凡五祭擬今年十月擇日祫享升祔以後時
享有司依時舉行從之十二月二十一日臘享命平章
元宜攝太尉充初獻參政石琚攝司徒省差亞獻終獻
各一員(三品以上依開元禮攝太常光禄卿)禮部擬差太常光禄卿各一
(三品)七祀獻官一(五品)助奠官二太廟令一大樂令一(並六品)
監祭二太常博士二司尊彝一太官令二讀祝太祝一
舉祝官二七祀讀祝一(並七品)廩犧令協律奉禮郎各一
太祝十一(並八品)贊者一禮直官十宫闈令十四齋郎一
百一十七祀祝史進饌官二(並九品)奉瓉盤奉爵酒盥洗
爵洗巾篚官各一(六品七品)外昭德皇后别廟獻官司徒以
次另行差攝同日質明行禮(太常光禄卿太廟廩犧令并太官令一員係太廟所)
(差官通攝至二十六年臘享太廟另差已上員數)
檢討定儀禮准呈下項擬依典禮前七日受誓戒於尚
書省其日質明設位版於都堂之下依已定受誓戒圖
禮直官引三獻官并應行事執事官等各就位立贊揖
在位官皆對揖訖禮直官以誓文奉初獻官初獻官搢
笏讀誓文云十二月二十一日臘日薦享太廟各揚其
職不恭其事國有常刑讀訖執笏七品以下官先退餘
官對拜訖乃退散齋四日治事如故宿於正寢唯不弔
喪問疾作樂判署刑殺文書決罰罪人及預穢惡致齋
三日並於有司無本司者並宿於省部禮官宿於享所
唯享事得行其餘悉禁享官已齋而闕者通攝行事禮
部看詳前来親祠大禮散齋四日致齋三日今每歲五
享係有司行事如致齋三日緣所用攝官令史人等數
多見得廢務多日擬止令散齋二日致齋一日
前三日兵部設兵衛於廟之四門禁斷行人儀鑾司設
饌幔十一所於南神門外之西南向又設七祀次於横
階之北道西東向前一日大樂局設登歌之樂於殿上
太廟令帥其屬掃除廟殿之内外又於室内設神位於
北牖下當戶南向設几在筵上用虎皮及次席又設三
獻官拜褥位二(一在室内一在室外)學士院定撰祝文訖計會通
進司請御署訖降付禮部設祝案於室戶外之右又於
每室設左十有二籩分為四行以右為上(第一行形鹽在前榛實黍)
(米次之第二行魚鱐在前乾桃乾芡次之第三行糗餌在前乾橑栗子次之第四行粉餈在前乾棗鹿脯次之)
右十有二豆分為四行以左為上(第一行芹菹在前韭菹豚胉次之第二行)
(笋菹在前酏食鹿臡次之第三行葵菹在前魚醓醢次之第四行菁菹在前兔醢糝食次之)又設鉶
三在籩豆之間(實以羹茹芼滑)豋一(實以大羹)簠二在左(實以粱稻粱在稻前)
簋二在右(實以黍稷稷在黍前)又設俎三在籩前(各實牲體)又加二豆
在籩前(實以毛血肝膋)大尊二(實以明水)各加坫冪設而不酌又設
沙池一茅苴一稍前又設尊彝所在室戶之左設黃彜
一斝一(實以鬱鬯)各加酌冪犧尊二象尊二山罍二(上尊實以明水)
(餘者實以糯酒)各加坫冪又設篚箱一内蕭蒿(實以黍稷)燎爐一(實以)
(爐炭)稍南又設著尊一山罍二(並實以糯酒)壺尊六(實以明水)各加
坫幂設而不酌在殿下又設獻官爵洗在罍洗之西罍
在洗東篚在洗西北肆實以巾又設七祀每位簠二(實以)
(稻粱)簋二(實以黍稷)籩二(實以榛實)豆二(實以菁菹鹿臡)俎一(實以羊體)又設壺
尊二在神位之右(實以糯酒)各加酌坫冪又設爵盞一(坫全)禮
直官設位版并省牲位如已定圖前一日光禄卿帥其
屬入實祭器良醖令入實尊彝
前一日省牲器如天德二年儀
享日質明行事執事官各服其品服禮直官贊者先引
御史博士太廟令太官令諸太祝祝史司尊彝與執罍
篚官等入自南門當階間北面西上立定奉禮曰再拜
贊者承傳皆再拜訖贊者引太祝與宫闈令升自西階
詣始祖室開祏室太祝奉出帝主宫闈令奉出后主置
於座(帝主在西后主在東)贊者引太祝與宫闈令降自西階俱復位
奉禮曰再拜贊者分引三獻官與百官俱自南神東偏
門入至廟庭横階上三獻官當中北向西上應行事執
事官并百官依品重行立奉禮曰拜贊者承傳應北向
在位官皆再拜(其先拜者不拜)拜訖贊者引三獻官詣廟殿東
階下西向立其餘行事執事官俱各就位訖禮直官詣
初獻官前稱請行事協律郎跪俯伏興樂作禮直官引
初獻官詣盥洗位立定樂止搢笏盥手帨手執笏詣爵
洗位北向立搢笏洗瓚拭瓚以瓉授執事者由西階升
執笏升殿樂作至始祖尊彝所西向立樂止執事者以
瓉奉初獻初獻搢笏執瓉執尊者舉冪太官令酌鬱鬯
訖先詣第二室尊彝所北向立初獻以瓉授執事者執
笏詣始祖室神位前樂作北向立搢笏跪執事者以瓉
授初獻初獻執瓉以鬯祼地訖以瓉授執事者執笏俯
伏興出戶外北向再拜訖樂止(已下逐室樂作止並准此)次詣每室
行禮並如上儀禮直官引初獻降復位初獻將升祼祝
史各奉毛血肝膋豆及齋郎奉爐炭蕭蒿黍稷篚各於
饌幔内以俟初獻晨祼訖以次入自正門升自太階諸
太祝各迎毛血肝膋豆於階上俱入奠於神座前齋郎
所奉爐炭蕭蒿篚各置於室戶外之左興祝史俱降自
西階以次出太祝取肝膋洗於鬱鬯燔於爐炭訖還尊
所
晨祼如天德二年儀(惟云享日質明行事執事官各服其品服不云百官後儀内數處却)
(依例有百官字百官二字未當)既升祼太官令帥進饌者奉陳於南門
外諸饌幔内以西為上禮直官引司徒出詣饌所司徒
與薦俎齋郎奉俎并薦籩豆簠簋官奉籩豆簠簋禮直
官太官令以序入自正門樂作升自太階諸太祝迎引
於階上樂止各設於神位前訖禮直官引司徒以下降
自西階樂作復位樂止諸太祝各取蕭蒿黍稷擩於脂
燔於爐炭訖還尊所
酌獻如天德二年儀(惟云太官令酌酒訖不云酌泛齊醴齊)
臘日並祀七位俟終獻官將升七祀獻官詣司命神位
前祭酒讀祝再拜餘座助奠如儀惟不讀祝
太定四年正月十九日春享太廟并昭德皇后别廟同
時行禮其一切禮數并應行事執事官並如臘享儀正
月十六日受誓戒十七日各廟習儀十八日各於本司
致齋次日質明行禮(春夏用雞彝鳥彝秋冬用黃彝斝彝七祀司命戶以春竈中霤以夏)
(門厲以秋行以冬臘並祀七位其餘並同)每歲五享以為常式十五年三月
二十七日奉安訖武靈皇帝别廟自後每遇時享太廟
并兩處别廟同時行禮十九年就禘祭升祔閔宗其舊
廟拆毁太廟時享增閔宗一室籩豆尊彝之數添差太
祝宫闈令禮直官各一員并添齋郎員數
大金集禮卷十九
