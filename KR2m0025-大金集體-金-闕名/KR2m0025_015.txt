大金集禮卷二十
原廟上
奉安
奉安
皇統七年四月十一日奏禀慶元宮改作原廟内三門
曰景暉正殿曰辰居似非廟中殿門名額勅旨改曰世
德(天會十三年始定宮名曰慶元殿曰辰居門曰景暉)
天眷二年九月以慶元宫為太祖原廟百寮陪位奉安
御容
天眷四年十月緣燕京起盖太廟原廟不見依典有無
俱合告享檢討到三代已前並無原廟至漢惠帝時叔
孫通始建議置原廟於長安渭北曾薦時果其後又置
原廟於豐沛别不該曾行享薦之禮又漢已後歴代亦
無原廟兩都告享之禮禀定只於燕京建原廟(内宮曰衍殿曰)
(聖武門曰同閤曰崇聖)准備行薦享之禮
大定二年十二月二十七日恭奉勅旨會寧府國家興
王之地合建太祖皇帝廟仰于慶元宫基址上修建正
殿九間候工畢委有司以時薦享五年八月十一月奏
用元立慶元宮世德殿門名額從之
天會四年十月命貝勒呼嚕古秘少揚丘忠充使副送
御容赴燕京奉安於廟沿路每日三時燒飯用羊豕兔
鴈魚米麪等
皇統七年八月以東京御容殿工畢命王宗哲等充奉
送慶元宮御容使副
大定二年九月二十七日以睿宗御容未奉遷於衍慶
宮選定十月十二日行禮其日質明宰執率百官公服
奉迎于御容殿有司先設香案酒果等宰執以下階下
拜再跪上香奠酒教坊樂作再拜執事者奉御容升綵
輿以行教坊引導甲騎旗幟儀衛傘扇導從百官公服
騎從至衍慶宫奉安訖宰相以下于聖武殿下再拜退
禮直官二人紅羅傘一傘子一拱衛司差黃羅扇八執
扇八人用供奉官擡舁香輿用拱衞司弩手八人綵輿
用弩手一十六人導從用弩手并控鶴各三十人甲騎
旗幟儀衛點檢司約度差勅旨准奏外十月二日奉迎
五年七月二十五日奏禀會寧府已起蓋太祖皇帝廟
未有御容依前代典故合嚴衛而往契勘衍慶宫内見
有太祖御容一十二軸(法服容一展立容一衣甲容一弓箭各一坐容一頭巾紅袄子)
(容一展坐容一以上會寧府奉遷到頭子容二春衣容一頭巾紅袄子容二以上中都舊御容殿奉遷到)有
無將一軸前去奉安或别行謄寫奉勅旨以便服容一
軸差官前去奉安宋會要揚州建隆寺舊有太祖御榻
殿景德二年寺僧請奉安聖容詔翰林圖畫嚴衛而往
今擬以木為御容匣朱紅油漆黃羅托裏合用龍駞車
隨宜鋪設䄄褥匣上覆以黃羅帕隨車用紅羅傘差護
衛并導從甲軍旗鼓所過州城見任官出郭見備香酒
奠祭八月一日擬奏奉送御容禮數准外甲軍于宗州
咸平府等路遇有處差贊(宣付引進使高瑞仙充使副使省差)奏差使副
一員省差知禮數閤門二人都管一名先排二人擇日
起發前一日夙興告廟用酒饌差奏告官一員以所差
使充進請御署其日質明有司設龍車于衍慶宫門外
少西東向宰執率百官並穿執詣本宫殿下班立再拜
班首升殿跪上香奠酒(教坊作樂)少退再拜班首降階復位
陪位官皆再拜奉送使副率太祝捧御容匣出宰執以
下分左右前導出衍慶宫門外俟御容匣升車百官上
馬後從(旗幟甲馬錦衣帽子人等分左右導)香輿扇等中導前行至都門
郊外候御容車少駐導從官下馬車前立班再拜(奉迎使副)
(側侍不拜)班首詣香輿跪上香俛伏興還班再拜辭訖退(錦衣)
(帽子執扇人等回香輿不用)奉送使副整齊旗幟甲馬前去每程到
館或廨舍内亭中安駐紅羅傘一龍車一御容匣一青
布大亭子二座遞牛倒載(奉安龍車并排列酒饌)駞五頭旗鼓共
五十面(五方龍旗鼔用彩畫)香輿一扇八傘子二人(送到)把車六人
(並用鞍馬送到)旗鼔五十人(送到)擡香輿一十人導從六十人執
扇八人各着本服甲軍一百人(兵部差)護衛二十人前來
例於宗室壻弟兄猛安謀克子孫内選人材可觀者充
沿路經過州城官員具公服出郭排辦酒果香等迎見
御容先再拜訖班首少前上香奠酒訖又再拜送於郊
外再拜退會寧府官員并建廟官各率其屬具公服并
香輿導從人等依上准備將引于郊外迎接御容先再
拜班首少前跪上香奠酒又再拜訖上馬後從至廟門
外下馬分左右導引使副率太祝四員捧御容入廟於
中門外東壁幄次内奉置定再拜訖退奉安合本處擇
日前一日准備祭享酒饌至日質明差去官與本府官
及建廟官等並公服詣幄次前排立先再拜跪上香樂
作奠酒訖又再拜太祝捧御容衆官前導引至殿下排
立御容升殿奉安訖再拜班首升殿跪上香讀祝奠酒
樂作少退再拜訖班首降階復位同執事官再拜訖退
有司嚴如式十五年二月二十五日奏禀東京開覺寺
塔内睿宗皇帝容儀係皂羅衣展繫幞頭若擬于祖廟
懸供緣太后天眷年間親視安置來檢討到唐典故有
將真容于寺觀内安置别無真容皂羅展裹奉勅旨移
於本京祖廟奉祀仍換袍色圖寫太后容塔内懸供十
六年四月十一日奏禀近奉勅旨世祖皇帝御容仰擇
日權於衍慶宫奉安參酌定二年奉安睿宗皇帝御容
已行典禮擬定今月十九日奉安至日質明親王宰相
率百官公服奉迎有司先設香案酒果等百官階下再
拜班首升階跪上香奠酒教坊作樂再拜訖復位與百
官又再拜執事者奉御容升綵輿甲騎旗幟導從香輿
扇教坊樂等前導百官騎從至衍慶宮奉安訖百官拜
奠如奉迎之儀奉勅旨令有司擇日親行朝謁以此再
擇定十九日奉安係朝謁吉月其日奉安訖百官於殿
下再拜訖退于衍慶宮門外立班迎駕奉迎用甲騎一
百人執傘二人執扇十二人擡香輿八人擡綵輿十六
人執事官二員(太廟署官充)弩手控鶴各五十人贊者二人
(閤門充)禮直官二人緣權奉安不行奏告禮禮部續奉勅
旨禮數重着擡綵輿添作四十人内二十四人係隨從
又差六品已下三十員公服乘馬前導十六年正月七
日奏劄近奉勅旨世祖皇帝御容當於何處奉安檢討
到無奉安容像典故參詳衍慶宮即漢之原廟伏見每
遇太祖皇帝忌辰百官朝拜所有世祖皇帝御容若擇
地修建殿位奉安庶可以仰副國家嚴奉祖宗之意從
之續奉勅旨仰于聖武殿東西起建世祖太宗睿宗殿
位又聖武殿東殿閤兩位比聖武殿閤制度小着又太
宗殿位欲别擇地起蓋十七年正月十七日擬定世祖
太宗睿宗殿位制度並依太祖殿位一體營建外太宗
殿位踏逐到車輅院并歸仁館兩處皆是國音利方參
詳車輅院係今起蓋殿位之後恐有窒碍兼山陵内太
祖太宗睿宗共一兆域及太廟内世祖太祖太宗睿宗
亦同堂異室今來歸仁館若擬起蓋太宗殿位恐與山
陵太廟制度不同奏奉勅旨依進呈四位圖本起建(各殿)
(七間閤五間内三門五間)二月九日奏定今歲國音通利合行修建
三月八日奏告十一日啓土并參酌到三聖御容在衍
慶宮通為一處止合於衍慶宮奏告施行十八年十月
三日奏定世祖殿閤曰廣德燕昌太宗殿閤曰丕承光
昭睿宗殿閤曰天興景福十九年五月六日奏告依例
外七日奉安禮數下項禮官二(省差四品)太廟署官一内侍
各二太祝各六司尊酌酒官各一(一員把注一員執盤盞)盥洗巾
篚官各一贊者各二禮直官各四合用物件每位香案
一(爐匙合裙全)祭器席一拜褥二盥洗一大勺一篚一絹巾
一前一日太廟令率其屬掃除宫内外又各設神座於
殿上又設親王宰執以下百官拜位各于殿庭又設盥
洗位於東階下執罍篚者位于其後又于神位前各設
北向拜褥位并各設香案香爐匙合香酒花果器皿物
等依前來例又于聖武殿上設香案爐匙合香等又于
殿下各設腰輿一(每輿一十六人以弩手充)傘子各二人(以弩手充)執扇
各十二人(以供奉官充)導從弩手各三十人各依資次排立
如式(内傘扇自閤迎至殿俟御容出殿迎至腰輿以次至廣德殿)前一日清齋親王
于本府百官于其第行禮官執事人等習儀就祠所清
齋其日質明禮官率太廟置官等詣崇聖閤奉世祖御
容(捧匣人每匣用内侍二人太祝一員)禮官署官並前從置于聖武殿神
座禮直官引親王宰執百官公服于殿庭班立(七品以下班于)
(殿門之外)贊者曰拜在位官皆再拜禮直官引班首詣罍洗
盥手訖升殿詣神座前跪上香訖少退再拜禮直官引
班前降殿復位贊者曰再拜在位官皆再拜訖禮直官
導世祖御容升腰輿儀衛依次序導從至廣德殿(百官後從)
(至庭下班位立)禮官率太廟署官就腰輿内捧御容(太祝内侍與署官同)
(捧)於殿上正面奉安訖百官于階下(六品以下官于殿門外立班)贊
者曰再拜在位官皆再拜禮直官引班首詣盥洗盥手
訖升殿執事官等從升詣御容前跪上香奠酒(教坊樂作)少
退再拜訖(樂止)禮直官引班首降殿復位贊者曰拜在位
官皆再拜訖禮官率太廟署官詣崇聖閤太祝内侍捧
太宗御容禮官導太宗御容署於聖武殿行禮畢以次
奉安于丕承殿行禮並如上儀次睿宗御容奉安于天
慶殿禮亦如之俟奉安禮畢百官退
大定二十一年閠三月二十六日禮部准寺申太廟署
狀契勘到昭祖已下五位容六軸舊來于崇聖閤下奉
安時係用黃羅帷帳一座黃羅明金柱衣二條紫羅薄
地褥一片金鍍銀裝釘紅油龍床一張褥子全踏床二
個床衣全如此奉安來有無依例各另成造(禮部關工部戶部下)
(寺差人催促類會)同日准寺申太廟署申打量到奉安地步事
燕昌閤上昭祖景祖世祖三位緣閤上中閒安置鴈翅
上幈今來合於東西兩間添置山幈其鴈翅移于兩邊
燕昌閤下奉安肅宗穆宗康宗御容三位今契勘閤下
五間鶻梯占訖東二間中一間合留充遷奉神位外止
有西二間難以東西安設三位今來若西壁東向安設
肅宗康宗以南為上外東壁鶻梯南有空欹一十五尺
以西向安設穆宗(部呈省云不敢專便關工部計料成造安置省家别不見回降)閏三
月二十六日省判禮部呈今月二十五日奉御古難傳
奉聖旨道與禮部太常寺昭祖景祖交遷請在世祖御
容閤上者肅宗穆宗康宗這三個交着世祖閤下者明
肅皇帝交着太祖御容閤下者這底不是剏遷奉安神
主只是一時閒權放着一般更交檢討古典禮覷莫不
更别該載者有麽如無時依上項聖旨施行太常寺申
别無典故明肅皇帝恐合遷出(云云批呈訖奉台旨仰照勘依元奉聖旨事理)
(施行送部)閏三月二十八日戶工部關禮部云契勘近為前
後承准到來關内成造奉安要用床褥等物别不曾分
朗開坐到各色名件數目以此行下太常寺承并太廟
署官將引合干等人前來指視去後除逐官不曾前來
即目才只有太廟署合千人楊壁今取責得本人狀供
到合造名件下項當部除已下隨署立便勘當依應如
法成造外契勘即目楊壁然已供到前項合造名件仍
恐未是端的須合移關請照騐施行須至關者(禮部下太常寺)
(照會速行勘當申上其後卷内不見太常寺勘當到申解)燕昌閤奉安物閣上二位
床二張透背厚褥各二片計四片係雜色紅錦薄褥各
一片計二片係雜色紅羅明金蒙帕各二條計四條係
芝蔴羅盤龍閣下三位床三張透背厚褥各二片計六
片係雜色紅錦薄褥各一片計三片係雜色紅羅明金
蒙帕各二條計六條係芝蔴羅盤龍黃羅帷幄各一座
計三座係芝蔴羅紫羅薄地褥各一片計三片黃羅明
金柱衣各二條計六條係是聖武崇聖閤下明肅黃羅
帷幄一座係芝蔴羅紫羅薄地褥一片係芝蔴羅(右定二十)
(一年安五聖容有兩卷大定元年十一月取來涉着抄節出前四件共先二件係一卷内後二件係别二卷)
二十一年奉勅旨景祖肅宗穆宗御容合於何處安置
檢討到典故古者先王遷廟之主合藏于始祖廟以此
比附恐合於世祖廟安置勅旨准奏又以閣上窄隘六
位難以安置奏定奉三祖神御于閣上三宗神御于閤
下安置閏三月二十九日奏告四月一日奉安五日親
祠前一日致齋奉安儀禮准呈下項差官並每位物件
如十九年奉安儀(惟太廟署官二員)前一日太廟令率其屬掃
除宫内外又于廣德殿聖武殿上各設案置昭祖景祖
肅宗穆宗康宗容匣神位及陳設如儀又設親王宰執
以下百官拜位各於殿庭又設盥洗位於東階下執罍
篚者位於其後又於神位前各設北向拜褥并各設香
案香爐匙合并香内廣德殿又設酒花果器皿又於聖
武殿設腰輿立(南向西上每輿擡舁人一十六人弩手充)傘各二柄傘子各
二人執扇各一十二人(以供奉官充)導從弩手各三十人各
依次排立如式其日質明禮官率太廟令官等詣崇聖
閤下奉出昭祖景祖肅宗穆宗康宗御容于各匣内安
置(捧匣各内侍二員太祝官二員)迎出閤凡神位行次並用傘扇禮官
署官前導置於聖武殿上太廟室之序設儀衛至廣德
殿閤禮直官引親王宰執百官並公服由衍慶宫東西
偏門入于殿庭班立(七品已下班于殿門外)贊者曰拜在位官皆
再拜禮直官引班首詣盥洗位盥手訖升殿先詣昭祖
神位前跪上香訖少退再拜次詣以次神位前依上香
禮畢禮直官引班首降殿復位贊者曰拜在位者皆再
拜拜訖執事捧昭祖以下神御各升腰輿昭祖在先次
景祖次肅宗穆宗康宗禮直官前導各位儀衛依次序
導從至廣德殿百官復從至庭下班位立禮官與署官
率太祝内侍捧昭宗以下御容匣降輿依次序升殿置
於位奉安訖百官于階下六品以下門外贊者曰拜在
位者皆再拜禮直官引班首詣盥洗位盥手訖升殿執
事官等從升詣酒尊所酌酒訖詣昭祖神位前跪上香
奠酒教坊樂作少退再拜訖樂止次引詣以次神位前
如上儀禮畢禮直官引班首降殿復位贊者曰拜在位
官皆再拜訖在位官皆出禮官率署官與内侍太祝捧
神御奉安于燕昌閣二十一年五月二十九日勅旨聖
安寺裏睿宗皇帝御容不是放處已前如何儀依禮數
檢討少古典後遷入廟裏去參酌十六年奉遷世祖皇
帝御容已行禮數定到下項蒙准呈儀衛甲騎一百人
(點檢司差)執扇十二人(供奉官差)傘子二人(弩手充)擡香輿八人(弩手)
(充)擡龍輿十六人(弩手充)弩手控鶴各五十人執事官二
員(太廟署官充)贊者二人(閤門充)禮直官二員前一日差官奏
告前一日清齋皇太子于本宫親王于本府百官于其
第其日質明皇太子親王宰執百官公服詣聖安寺奉
迎御容典贊儀引皇太子禮直官引親王宰執已下百
官入就見安置階下班立贊者曰拜皆再拜皇太子升
階詣御容前上香奠酒(教坊樂作)少退再拜皇太子降階復
位樂作再拜在位官皆再拜(以上行禮如地步窄狹並從宜)執事者捧
御容升輿儀衛如儀皇太子以下後從出聖安寺門外
執事者奉御容降輿升龍輿儀衞如上儀俟輿行皇太
子以下上馬以次從(旗幟甲馬導從人等分左右前導)香輿教坊樂等
中導前行至衍慶宫甲騎弩手控鶴于門外止執事者
奉御容降龍輿升腰輿儀衛如上儀至殿階下俟執事
者奉御容升殿奉安訖(不懸展)香輿龍輿繖扇等並退典
贊儀引皇太子禮直官引親王宰執以下官入就位贊
者曰拜在位官皆再拜典贊儀引皇太子升階詣御容
前上香奠酒(教坊樂作)少退再拜皇太子降階復位樂作再
拜在位官皆再拜禮畢有司嚴奉如式(行禮處如值雨合用油幕百官)
(于三門及廊房度宜望拜如中道遇雨龍輿香輿等合用油帕遮護東宫親王百官合比准儀制定到入内城)
(門非時雨雪許自執小油傘及用傘子執油傘儀衛教坊甲馬難同百官以上亦用油傘)
二十三年奉勅旨修整慶元宫同知副留守提控勾當
奉遷御容同知宅權安置參酌衍慶宫三位奉安已行
典禮定到下項禮數并奏定四月十四日奏告奉遷十
六日啓土八月十八日奏告奉迎如工未畢用九月二
十二日奉遷合差執事官并贊禮者禮直官及儀衛人
等並本處差其儀物等委本處計置成造應副執事官
二員(廟官充公服)贊者二員禮直官二員甲騎五十八人執
傘二人執扇十二人擡香輿八人擡綵輿十六人導從
四十人(以軍人充仍紫窄衫幞頭)至日質明所司設香案香合酒果
等於慶元宫并奉遷處又設香輿彩輿於御容殿階下
長官率以次官並公服詣御容殿階下班立再拜長官
升階詣御容前跪上香奠酒(教坊樂作)少退樂止長官降復
位同陪位官再拜執事官捧御容升輿長官以下分左
右前導出宫俟御容輿行逐官上馬後從(旗幟甲騎導從上等分左)
(右前導)香輿扇教坊等中道前行至奉遷處甲騎並於門
外止香輿綵輿傘扇至階下俟執事官捧御容升階奉
安訖香輿綵輿傘扇等並退長官以下於階下班立再
拜長官升詣御容前跪上香奠酒樂作少退再拜長官
降階復位同陪位官再拜退有司嚴奉如式奉迎還宫
執事官并儀衛人等依奉遷人數差遣其日質明所司
先設香案香合果酒等於慶元宫并奉遷處又設香輿
綵輿於階下長官率以次官並公服詣御容階下班立
再拜長官升階詣御容前跪上香奠酒少退再拜長官
降階復位同陪位官再拜執事官捧御容升輿長官以
下分左右前導出俟御容輿行逐官上馬後從(旗幟甲騎導從)
(人等分左右前導)香輿扇教坊樂等中道前行至慶元宫甲騎
等並於門外止香輿綵輿傘扇至殿階下俟執事捧御
容升殿奉安訖香輿綵輿傘扇等並退長官以下於殿
階下班立再拜長官升詣御容前跪上香奠酒樂作少
退再拜長官降階復位同陪位官再拜訖乃退以上樂
如無教坊以留司樂代
大金集禮卷二十
