大金集禮卷四
追加諡號下
大定三年增上睿宗尊諡
大定十九年奉上孝成皇帝諡號
雜錄
天德二年興聖宫上諡儀與統五同兼封
遼王事節故併入雜錄
大定三年增上睿宗尊諡
大定元年十一月十五日以追尊皇考妣告於太祖廟
十六日追冊皇考曰簡肅皇帝廟號睿宗皇妣蒲察氏
欽慈皇后皇妣李氏貞懿皇后
大定二年八月一日有司奏請祖宗諡號或十六字或
十四字或十二字即今睿宗皇帝更合增上尊諡於升
祔前奉冊寶勅旨准奏增上十七日擬奏立德顯仁啓
聖廣運文武簡肅一十二字勅旨恭依八月二十四日
差禮部尚書兼翰林承旨王競等四員造冊寶并㳂冊
寶法物盝匣等九月一日命王競撰冊文并書篆冊寶
九月三日恭奉勅旨以歲未豐稔物貴人難未即行禮
三年八月一日奏定十月一日奉上冊寶七日外祔五
日命戶部侍郎曹望之兵部郎中韓鐸提點編排儀仗二
十五日命右平章宗憲攝太尉行禮左平章元宜左丞
翟永固攝侍中奉寶讀寶右丞良弼參政蘇保衡攝中
書令奉冊讀冊判宗京同判謀演攝門下侍郎引寶勸
農使按打海御史大夫李石攝中書侍郎引冊宣徽使
太常卿各一舉寶舉冊官各二以四品已上攝充并差
監察二太常博士七翰林使二太官令丞一&KR1053;寶盝官
十二&KR1053;冊匣官十八主節一典儀二禮直官四盥洗巾
篚官各一及差禮部尚書九月二十二日奉告太廟有
司引唐會要大中三年追尊二祖諡號中書門下奏皇
帝行事與差官展禮舊記不同禮許從宜不必法古詔
可之宣政殿遣宰臣奉冊赴廟因革禮大中祥符元年
加上祖宗諡號於天安殿命太尉奉冊赴廟會要大中
祥符五年加上祖宗諡號宰臣奏躬上冊復行薦享慮
成煩縟望詔有司奉行冊禮躬行朝享從之本廟皇統
五年十月增上太祖皇帝諡號於慶元宫辰居殿親行
奉上冊寶之禮有此不同恭奉勅旨依古禮遣使以宰
相克皇統五年辰居殿行禮時為車輅儀仗不在會寧
府只用腰輿甲騎旗幟靴袍教坊樂今擬依因革禮用
黃麾仗法服樂用登歌勅旨宜依奉冊寶或用玉輅金
輅勅旨用玉輅睿宗皇帝未經外祔有無於衍慶宫聖
武殿睿宗本位設神御床案或為太祖御容在崇聖閣
借設正位勅旨借設正位前三欵八月二十一日奏九
月二十八日大安殿置大樂閱習奉上冊寶儀前一日
自衍慶宫奉迎冊寶於大安殿安置公服騎馬執鞭門
下中書侍郎在前侍中中書令次之太尉又次之舉&KR1053;
奉冊奉寶官製造官分左右夾侍以裏為上人從給錦
帽衫帶至通天門下馬步從入自正門由西階外奉安
於幄殿前二欵並奏過親授冊寶儀八月二十五日准
奉太尉行事儀准呈行禮日未明三刻有司各勒所部
整肅儀衞羣臣集於殿門行事官各法服陪位官公服
皇帝自宫中常服乘輿侍衞如儀赴大安殿後更衣幄
次御史臺催班通事舍人引太尉及羣臣就位
主節者皆持節立太尉後
侍中跪奏中嚴又跪奏外辦皇帝服通天冠絳紗袍出
太常卿跪奏稱太常卿臣某言請皇帝行奉上冊寶之
禮奏訖俛伏興宣徽使分左右導前皇帝步詣冊寶幄
次登歌樂作至幄次前北向宣徽使贊請皇帝再拜
典儀贊在位官再拜拜訖奏請皇帝搢圭(設承奉人)三上香
訖執圭奏請皇帝再拜典儀贊在位官再拜訖各分班
東西序立奏請皇帝詣稍東褥位樂止中書令中書侍
郎奉引冊侍中門下侍郎奉引寶行登歌樂作宣徽使
贊導皇帝隨冊寶降自西階登歌樂止宫懸樂作至大
安殿下當中褥位中書令侍中奉冊寶於皇帝褥位之
西樂止宣徽使奏請皇帝再拜典儀贊在位官再拜拜
訖中書令搢笏奉冊匣宫懸樂作至皇帝褥位前俛伏
跪
其冊床先&KR1053;至太尉受冊褥位之東
奉置訖執笏俛伏興退稍西立東向太常博士引太尉
至褥位北向立宣徽使奏請皇帝搢圭跪捧冊授太尉
太尉搢笏少東立宣徽使奏請執圭俛伏興&KR1053;冊官捧
冊匣中書侍郎奉冊匣置於冊床樂止侍中搢笏奉寶
盝宫懸樂作至皇帝褥位前俛伏跪
其寶床先&KR1053;至太尉受寶褥位之東
奉置訖執笏俛伏興退稍西立東向太常博士引太尉
至褥位北向立宣徽使奏請皇帝搢圭跪捧寶盝授太
尉太尉搢笏跪受訖執笏少東立宣徽使奏請執圭俛
伏興&KR1053;寶官捧寶盝門下侍郎奉寶盝置於寶床樂止
宣徽使奏請皇帝再拜典儀贊在位官再拜皇帝南向
立宫懸樂作太常博士引太尉奉冊寶出(主節者持節前導)冊
床在前寶床次之樂止中書門下侍郎各導於冊寶之
前太尉居其後至大安門外太尉以次跪奉冊寶於玉
輅中中書侍郎於輅中夾侍所司迎衞如式太尉奉冊
寶訖步出通天門外革車用本品鹵薄導從如儀鼓吹
不作俟冊寳出大安門太常卿跪奏稱太常卿臣某
言禮畢奏訖俛伏興前導皇帝外自東階登歌樂作還
大安殿後幄次樂止侍中跪奏解嚴乘輿還内侍衞如
來儀所司承旨放仗百官赴衍慶宫行禮次朝百官稱
賀如常儀前一日設冊寶幄次於聖武殿門外西向其
日質明太常寺官率所屬於聖武殿設神御床案宣徽
院排備茶酒菓時饌茶食香花等並如太祖皇帝忌辰
排備之數大樂署設登歌之樂於殿上前楹間稍南北
向迎衞冊寶至衍慶宫門外中書門下侍郎各奉冊寶
降輅各置於床太尉至門外降車率中書令以下導從
赴聖武殿門外幄次奉安如式其儀仗兵士並退次引
文武百官各服其服以次就位大樂令率工人就位禮
直官亦先就位應執事者並先入殿庭北向立禮直官
贊再拜訖升殿次引太尉就東階下褥位西向立禮直
官再拜在位官俱再拜禮直官曰有司謹具請行事禮
直官再拜在位官俱再拜訖引太尉詣罍洗盥手(盥洗在殿)
(西階下)升殿詣神座前搢笏跪三上香樂止奠茶奠酒訖
執笏俛伏興樂止太尉再拜訖還位少立次引太尉出
率中書門下侍郎等奉冊寶床入自殿門中書令侍中
等並導從登歌樂作冊寶床至殿庭列於西階之下樂
止冊寶床承以席褥太尉以下各就面北褥位立定禮
直官贊拜在位官俱再拜訖大尉率中書令侍郎奉冊
匣升殿登歌樂作至殿上冊匣置於食案之前仍設褥
位樂止次引太尉詣神位前俛伏跪稱攝太尉臣某言
謹上加尊諡冊寶奏訖俛伏興稍西立次引中書令立
於冊匣南舉冊官舉冊中書令俛伏跪讀冊訖俛伏興
中書令奉冊匣降自西階置於床登歌樂作置訖樂止
次引侍中門下侍郎奉寶盝升殿樂作置於食案之前
仍設褥位樂止舉寶官舉寶盝侍中俛伏跪讀寶訖俛
伏興侍中奉寶盝降自西階置於床登歌樂作置訖樂
止太尉詣殿門外褥位再拜訖太尉而下俱降階以次
就位禮直官贊拜在位官皆再拜訖以次出寺官署官
率拱衞直&KR1053;冊寶床置於冊寶殿各退
左平章元宜等奏伏奉勅旨睿宗皇帝尚多遺美令尚
書省集百官五品以上與禮官共議增上諡號者臣等
聞道者以開通濟物為用而本於無為然道曰希夷以
表域中之大天者以徧覆包含為功而歸於不宰然天
名蒼昊以彰羣物之祖且帝王之興也體道之開通不
露其所以開通之妙法天之徧覆不顯其所以徧覆之
神巍巍浩浩固難於擬議推崇矣然自古伏羲神農舜
禹湯武皆當世尊其功德而稱之載在典籍固不誣矣
由是後代繼體之君能以孝治天下者爰念祖考規模
宏遠則必有諡冊以光耀萬世其來尚矣若增而廣之
亦非溢美誠孝心欲報之罔極也可不務乎聖明仁孝
皇帝陛下永言來孝祗紹貽謀思所以鋪張對天之閎
休揚厲無前之偉績者雖上尊諡未為光大乃詔百僚
使之詳議臣等奉旨踖踧懼無以仰副聖意敢以所聞
稱頌萬一恭惟睿宗皇帝聰明仁信恭肅端莊有聖德
以昭先功有孫謀而燕翼子神威不測廟略無方而自
恭行天罰以鑠王師則能討叛柔服答四方徯蘇之望
投戈講藝息馬論道則能興學校而重賢才修禮樂而
定制度為萬世太平之基其王功帝德施設大略如此
臣等謹集百官共議稽諸典禮參以諡法竊以濬哲欽
明光宅天下謂之立德温慈和惠茂育羣生謂之顯仁
長發其祥作邦作對謂之啓聖燕及皇天歷數有歸謂
之廣運修治班制經緯天地謂之文安民和衆克定禍
亂謂之武一德不懈謂之簡執心決斷謂之肅舉此大
端之髣髴擬諸至德之形容雖皆出於強名庶永光於
具美伏請增上尊諡曰睿宗立德顯仁啓聖廣運文武
簡肅皇帝(直學士劉仲淵撰)十月一日奉上尊諡冊寶行禮冊
曰臣聞自昔垂訓後世作範故父有天下傳之於子子
有天下尊歸於父是以周武克商始制追王之典炎劉
興漢方崇太上之名百王相因事貴稽古惟我聖考佐
佑祖宗取亂攻昧闢土開基天戈所麾畏威而效順仁
澤所被懷德而歸心鄰國興徯后之謠簞食致迎師之
奉遠邇百姓寧居安業避焚溺於水火足衣食於耕桑
皥皥熙熙蓋數十年於兹矣臣猥以眇躬起膺推戴仰
念祖宗之丕緒俯徇黎庶之誠心君臨萬方懍若御朽
敬慎伊始罔敢怠遑載惟與天同功流慶有自衍宗社
無疆之福發本支百世之祥實我聖考允文允武克寬
克仁上合天心下從民欲天禄淵源之積匪一日也爰
訪邇臣博採羣議咸謂云云(諡議同)舉此大綱形容具美
僉言旣允祗薦鴻名顯揚之微心潛天貺臣不勝大願
涓擇吉日遣攝太尉特進平章政事兼太子太師定國
公臣完顔宗憲奉玉冊玉寶奉尊諡曰立德顯仁啓聖
廣運文武簡肅皇帝廟號睿宗恭惟謨烈有光音容如
在俯鑒守成之志尚貽垂裕之休典冊一新昭示萬世
大定十九年奉上孝成皇帝諡號
大定元年十一月十六日詔曰朕惟禮莫大於明分政
必先於正名宜推是是之心用定尊尊之號爰申顯命
誕告敷天前君乃太祖之長孫受太宗之遺命嗣膺神
器十有五年垂拱仰成委任勲戚廢齊國以省徭賦柔
宋人而息兵戈世格泰和俗躋仁壽混車書於南北一
尉候於東西晚雖淫刑幾於恣意冤施弟后戮及良工
虐不及民事猶可諫過之至此古或有焉右丞相歧國
王亮不務弼諧反行簒弑妄加黜廢抑損徽稱遠近傷
嗟神人憤怒天方悔禍朕乃繼興受天下之樂推居域
中之有大將撥亂而反正務在革非期事亡以如存聿
思盡禮宜上諡號曰閔宗武靈皇帝旣復崇於位號庶
少慰於神靈非眇躬之私言乃天下之公議鴻名已正
允孚中外之心大分斯明遂絶覬覦之望庶幾率土永
底丕平咨示多方體予至意二年四月一日奏准立别
廟九月二十三日奏定不入廟不合稱宗十八年三月
十七日恭奉勅旨武靈皇帝升祔太廟五月七日奏依
唐中宗祔廟典故改易美諡九月十三日擬奏唐二十
帝諡號或四字五字或七字九字惟宣宗十八字字數
各不同伏以本朝祖宗尊諡或十八字或十四字或十
二字或四字今擬增上閔宗尊諡共八字曰宏基纘武
莊靖孝成皇帝取收齊輿圖四海會同是宏基也懷宋
臣服五兵不用是纘武也諡法端恪臨民曰莊恭而鮮
言曰靖叶時肇享曰孝安民立政曰成之意仍加諡悼
皇后曰悼平皇后取執事有制曰平之意勅旨恭依十
二月奏准來年四月十日奉上冊寶二十日帝享升祔
十八年九月十六日差吏部郎中楊鑄等五員監造冊
寶併㳂冊寶法物盝匣等
與天德貞元尊號冊寶制度同
十一月十九日命禮部尚書張景仁撰諡冊文直學士
王彦潛書冊篆寶十九年三月十二日差兵部侍郎胡
薛同知大興尹王佐提點編排儀仗四月二日差吏部
尚書天錫於六日奏告太廟戶部尚書張仲愈告本廟
七日命皇子樞密使趙王攝太尉左相守道右相石琚
攝侍中奉寶讀寶平章習顯平章安禮攝中書令奉冊
讀冊左右丞攝門下侍郎引寶參政樞副攝中書侍郎
引冊太常卿宣徽使各一舉冊舉寶官各二以四品已
上攝充并差太常博士七典儀贊者各一主節一&KR1053;寶
盝八&KR1053;冊匣十八承奉人等
十八年十二月一日奏引唐會要載宣宗大中三年追
尊順宗憲宗諡號至日御宣政殿降階授玉冊於太尉
持節奉冊赴太廟又按五代周太祖廣順元年御崇元
殿奉冊四廟服衮冕降階授冊大定三年追尊睿宗皇
帝禮儀大安殿前立黃麾仗一千人應天門外行仗二千
人皇帝服通天冠絳紗袍隨冊寶降自西階搢圭跪捧
冊寶授太尉今擬大安殿行禮及依唐周典政降階捧
冊寶授太尉所有冠冕儀仗擬依已行禮例勅旨儀仗
人數約量裁減前三日習儀於大安殿庭前一日百官
各於其第清齋有司於大安殿中間設御座南向併設
東西房於左右又於殿後設更衣幄次又於西副階上
設藉冊寶褥位
大定三年儀於殿中間設冊寶幄次
其日有司設迎衞冊寶黃麾仗(用一千人)及載冊寶玉輅并
設太尉本品鹵簿(係儀仗内人數)於應天門外又立仗(用六百人)又
於庭中設太尉褥位於百官班前近東稍北又設授冊
寶褥位南向設太尉授冊寶褥位於皇帝褥位之南北
向設藉冊寶褥位五其二在授冊寶褥位之西其一在
前其二在太尉授冊寶褥位之東大樂署陳登歌之樂
於殿上設宫懸庭中迎冊寶儀内人從二品已上四人
三品以下二人餘與大定三年同奉上冊寶儀四月五
日宣徽院奏過據合用玉輅只用象輅
親授儀與大定三年不同故復備錄
其日未明三刻諸衞各勒所部列仗如儀百官集於殿
門行事官並陪位官並法服皇帝自宫中常服乘輿赴
大安殿後更衣幄次通事舍人引太尉及百官立班定
主節者持節立太尉後宣徽使跪奏中嚴又跪奏外辦
皇帝服通天冠絳紗袍以出曲直華蓋侍衞警蹕如常
儀太常卿跪奏稱太常卿臣某言請皇帝行奉上冊寶
之禮奏訖俛伏興(凡跪奏准此)與宣徽使分左右前導皇帝
出自東房登歌樂作即御座南向樂止典儀贊應在位
官皆再拜班首出班起居訖再拜各分班東西序立中
書令中書侍郎奉引冊侍中門下侍郎奉引寶前行登
歌樂作宣徽使奏請皇帝降座隨冊寶降自西階登歌
樂止宫懸樂作至殿下當中褥位立中書令侍中奉冊
寶於皇帝褥位之西樂止中書令搢笏奉冊匣宫懸樂
作
其冊床先&KR1053;至太尉受冊褥位之東
至皇帝褥位前俛伏跪奉置訖執笏俛伏興退稍西立
東向太常博士引太尉至褥位北向立宣徽使奏請皇
帝搢圭(設承奉人)捧冊授太尉搢笏跪受訖執笏少東
立宣徽使奏請執圭&KR1053;冊官捧冊匣中書侍郎奉冊匣
置於床樂止侍中搢笏奉寶盝宫懸樂作
其寶床先&KR1053;至太尉授寶褥位之東
至皇帝褥位前俛伏跪奉置訖執笏俛伏興退稍西立
東向太常博士又引太尉至褥位北向立宣徽使奏請
皇帝搢圭捧寶盝授太尉太尉搢笏跪受訖執笏少東立
宣徽使奏請執圭&KR1053;寶官捧寶盝門下侍郎奉寶盝於
床樂止皇帝奉冊寶訖南向立宫懸樂作太常博士引
太尉奉冊出主節者持節前導冊床在前寶床次之出
門樂止中書門下侍郎各導於前太尉居其後至殿門
外太尉以次跪奉冊寶升於輅中中書侍郎輅中夾侍
所司迎衛如式太尉步出應天門外革車本品鹵簿導
從如儀鼓吹不作太常卿跪奏稱太常卿臣某言禮畢
導皇帝升自東階登歌樂作皇帝入自西房還幄次樂
止宣徽使奏解嚴乘輿還内侍衛如來儀百官赴廟行
禮前一日有司設冊寶幄次於本廟門外稍西東向
大定三年儀聖武殿門外西向香案之前(大定三年儀食)
(案之前)餘同
十八年十一月十九日尚書省奏近奉聖旨(云云)臣等
伏以唐虞而下方策所書其善政流風茂德大業靡不
揄揚於可久豈或湮墜而失傳庶幾見萬世無疆之休
固亦取百代常行之法恭惟尊號皇帝陛下立愛自親
所以風四海揚功遵制所以定羣心因正名順事之宜
協大公至正之誼臣等竊以武靈皇帝作其即位幾十
五年時和歲豐遠安邇肅先時以河南之地畀諸齊人
使之牧養而不能仰體朝廷分命之意乃煩政重賦民
不克堪肆命黜廢市不易塵兵不血刃而又餘宋假息
江淮王師薄伐無闋歲以其籲哀請命乃加封冊歲時
朝貢懋明臣禮以致獻歌儒館偃伯靈臺至於軍國大
政親賢並用垂拱仰成威儀可仰尊嚴若神俶立七廟
尊事祖宗應侯順德致治之隆班班可紀臣等謹集百
官共議稽諸典禮參以諡法天授祖宗付託之重伊濯
厥公如日之升如月之恒不曰宏基乎絀齊臣宋兵不
復用四海混同不曰纘武乎臨民端恪莊也恭而鮮言
靖也協時肇禋孝也政立民安成也兹因節惠用極推
尊伏請增上尊諡曰宏基纘武莊靖孝成皇帝勅旨恭
依(吏部侍郎鄭子耼撰)十九年四月十日奉上冊寶行禮冊曰惟
年月日嗣皇帝臣某仰惟太祖武元皇帝命於帝庭神
武撥亂用肇造我區夏顧命之際聖子咸在舍弗以立
舉天下大器授之太宗文烈皇帝暨天會末命亦弗敢
弭忘曰兹先皇令德光昭則能賢乃簡畀世嫡神孫丕
承基緒十有五年德厚功著厥初建齊人大河之南俾
顓綏靖乃罔念付託以率割為政彼民大弗克堪且勩
戍我守無有寧歲尚安用而國肆命廢黜于是西踰熙
洮東極海泗南則唐鄧咸歸我輿圖事不貳適休烈增
光於先朝兹不曰宏基乎廢宋之餘假息江表我伐再
張莫不震疊至籲哀請命稱臣祗屬乃班師振旅柔服
以示懷錫之封冊歲底厥貢七德具備兹不曰纘武乎
垂拱仰成于懿親宗公穆穆皇皇嚴若神莊矣黜華尚
質玄默不言如天之行四時靖矣若稽古假有廟尊祖
敬宗寅念祀事孝矣綏萬邦屢豐年惟民其康乂成矣
豈圖遘閔永懷䀌傷以迄於今惟沖人繩其祖武蒸蒸
業業思所以駿惠顧立愛立敬有尊有先莫重於宗廟
之享竊惟公則生明名正則言順自非推本武元文烈
以大義至公相傳授之意用鋪張揚厲天眷皇統之閎
休偉績則何以對越二聖在天之靈雪神孫無窮之遺
恨哉不勝大願謹遣攝太尉臣某奉冊上尊諡曰宏基
纘武莊靖孝成皇帝廟號閔宗伏惟神靈格思膺是典
冊頓首頓首謹言上冊寶升祔禮畢四月某日制曰立
愛立敬必自於家邦有尊有先莫嚴於宗廟仰惟武元
之克讓珍圖傳授於太宗迨及文烈之能賢神器復歸
於皇統混一彼四海惟十有五年旣示德以威懷乃仰
成而垂拱行不言之教以御下永維則之思而奉先政
允若兹世克用乂竟晚年無及民之過失在大臣當戮
力以扶持而海陵王包藏禍心自行攘取廢黜徽號輙
加惡名兹遘閔於不虞實無窮之遺恨朕丕承聖緒敢
忘推本于祖宗上念神孫正可序升為昭穆遷自别寢
躋于太宫顯諡鴻名稽禮文而節惠至公大義式下土
以成孚今已奉上尊諡曰宏基纘武莊敬孝成皇帝廟號
閔宗升祔禘享禮畢於戲名言之行可以興禮樂孝悌
之至可以通神明洪惟兹事之成實曰無疆之美咨爾
率土體予至懷
大定二十六年奉勅旨閔宗廟號仰商量定了奏知太
常寺檢討到三代制禮祖宗不遷之廟蓋謂有功有德
者東漢稍變古禮至後魏及唐以來並以此為廟號未
有踐祚而不祖宗先王者近代循用此禮其意本以推
美為先故並用諡法中美字如後魏太祖世祖顯祖肅
宗敬宗唐中宗憲宗敬宗昭宗梁太祖後唐莊宗皆不
善終其廟號亦用美字别無用哀閔等字者謹按諡法
在國遭難曰閔使民悲傷曰閔雖非所指所行過惡然
終非諡號之美者伏以閔宗皇帝在位十五年任賢仰
成法度修舉黜齊服宋民物安和晚年雖少有過差害
不及民近已斷自宸衷遷祔太廟仍加以美諡而廟號
仍舊未改今旣恭奉勅旨商量議竊以宗者尊也謂有
德可尊旣稱為宗而閔字似未相應擬别定廟號以仰
副聖明之善意兼自古無加諡改題之禮至唐高宗以
後屢追加祖宗之諡然亦不改冊文但有改題神主之
例近世改諡加諡並改造冊寶俟奏告畢納於廟或因
改葬則置於陵亦有不改題神主但告廟者參詳諡冊
諡寶古禮當奉置於陵唐之加諡祖宗以山陵旣固所
以不改冊文止告廟改題神主近世改諡加諡皆改造
冊寶亦以不可啓陵遂置冊寶殿今來擬改廟號若依
唐典故止告廟改題不行改造冊寶緣更改廟號與唐
之加諡不同兼即今閔宗冊寶見在冊寶殿若更改别
無室礙兼以閔字未宜别行改定亦難却不改神主將
來如蒙奏定合行更改即當别刻玉寶更冊内閔字及
就舊改題差官奏告太廟并告閔宗本室遷奉神主入
幄次改題訖奉安於室禮畢以改造冊寶奉置冊寶殿
今擬到下項字
襄闢土有德曰襄執心克剛曰襄
威蠻夷率服曰威猛以強果曰威
敬齋莊中正曰敬衆方克就曰敬
定安民法故曰定
桓辟土服遠曰桓
烈安民有功曰烈
熙允釐庶績曰熙
二十七年二月七日開具熙襄敬三字奏奉勅旨恭用
熙字三月八日太常寺檢討到通典唐代宗祔廟儀題
神主官就褥題云代宗睿宗文孝武皇帝神主又檢討
得近代題神主儀亦同又唐書德宗紀該載顔真卿奏
列聖諡號字繁請以初諡為定兵部侍郎袁傪妄奏云
陵廟玉冊已刻不可輕改而不知玉冊皆刻初諡而已
蓋當時雖累加祖宗諡號不曾更造玉冊前來為是太
廟神主合題寫號諡此上擬定若奏改訖閔宗即合於
神主改題并别刻玉寶換玉簡一枚及有奏告等禮數
合再契勘得閔宗神主當年止是題訖尊諡不曾題寫
閔宗二字寶文内亦無二字看詳若為依上項典故合
題廟號便擬改添新字緣神主奉安後依典禮不當輕
有改作兼照勘天德二年奉安題神主文卷亦止云某
皇帝神主見得並不曾題寫祖宗字亦合一體不須改
題兼寶文無閔宗字更不須改造外冊簡一枚雖有閔
字緣照得唐禮增加尊諡亦不改造玉冊兼今來旣不
改題造寶其簡一枚亦無須合易換之禮擬止差官奏
告太廟并本室仍以新改廟號遍下隨處通知四月一
日奏稟元奉上閔宗尊諡玉冊上雖有閔字緣照得唐
禮增加祖宗尊諡不曾改造玉冊擬止差官奏告太廟
閔宗本室仍以新改廟號遍下隨處照會施行從之
宣付工部郭邦傑四月十一日奏告
雜錄
大定二十年三月有司奏請景宣皇帝於閔宗時追諡
至隆二年四月海陵庶人批劄贈太師追封遼王大定
二年十二月勅旨以舊諡景宣皇帝為號今來閔宗雖
已升祔太廟擬依舊以景宣皇帝為號從之
天德元年十二月詔尚書省集百官議上父諡百官請
諡曰憲古弘道文昭武烈章孝睿明廟號德宗二年正
月興聖宫行禮以太師勖充奉冊寶大禮使其奉寶讀
寶侍中引寶門下侍郎奉冊讀冊中書令引冊中書侍
郎以宰執攝舉寶舉冊官以吏禮兵刑部尚書充差官
告廟如統五年親奉冊寶之儀大定二年四月九日有
司擬用元諡最下一字稱明皇帝奉勅旨改為明肅皇
帝十九年四月閔宗旣升祔二十一年正月詔貶海陵
庶人二十二年四月皇太子上書以謂海陵庶人昔相
閔宗無匡救之義迺伺其間隙肆行大逆盜據神器十
有二年罪惡貫盈天所勦絶其父明肅豈可使之猶竊
帝尊之名仰惟祖宗之神靈在天而其子海陵親弑太
祖之世嫡閔宗且屠滅太宗之孫靡有孑遺若明肅之
有知未必以其偽號為榮海陵旣正大逆之罪義當緣
坐況於封爵今猶存其帝號者不過以明肅勲親之故
且其已死不與於海陵之亂故特忍而存之莫若重宗
廟尊朝廷以正上下名分削去明肅帝號止從舊封庶
乎宗廟朝廷之禮一舉而兩得勅旨付尚書省尋與禮
官集議十一日擬奏海陵旣廢為庶人其父母尚仍帝
后之號委是名分僭差今擬改封皇伯太師遼王據衍
慶宫舊容擬改畫服色遷出順陵改名為墓從之十五
日詔天下大定二年四月有司以歧國爵號不是追封
名稱擬降封海陵郡王諡曰煬(逆天虐民曰煬)并具隋煬帝齊
鬱林王東昏侯宋蒼梧王魏邵陵縣公高貴鄉公故事
奏聞從之二十年十二月九日擬奏閔宗已升祔緣海
陵庶人係弑逆之人大定二年降封蓋當時有司止是
比附前代帝王失道被廢降封故事初不曾正弑逆之
罪又葬所與閔帝同一兆域并海陵庶人所生母尚有
慈獻皇后名稱俱為未當檢討到晉惠帝為司馬倫所
廢倫遂簒位尋為齊王冏等所討惠帝反正誅倫仍廢
為庶人宋文帝為子劭所弑孝武討劭劭敗伏誅暴尸
於市又宋武帝張夫人生少帝即位尊為皇太后少帝
失道廢為營陽王後拜為營陽國太妃倫以嘗簒位廢
為庶人海陵庶人弑逆尤不當有王爵之封劭以弑逆
暴尸於市其海陵庶人不當與閔宗同一兆域亦不當
在諸王塋域之内外宋少帝初非簒逆以失道被廢其
母太后之稱猶加追奪況海陵庶人其所生母慈獻皇
后之稱合行追改勅旨仰再檢討其葬所改遷於山陵
兆域之外復奏定以海陵庶人為名二十一年正月九
日詔諭天下大定四年二月六日批降禮官引宋事實
真宗諡號有文明武定字詔改武定軍額并文明殿學
士為紫宸殿學士今來官民名稱及州軍縣鎮官司名
額犯睿宗皇帝尊諡内連用兩字者並迴避并八月五
日批降始祖以下帝后尊諡内相連兩字亦合迴避九
年八月批降武元正連姓及下一字犯太祖尊諡二字
亦迴避
大金集禮卷四
