大金集禮卷二十四
赦詔
御樓宣赦隨朝拜赦詔
外路迎拜赦詔隨朝迎拜歷日詔
外路迎拜歷日詔
御樓宣赦
大定七年正月十一日上尊冊禮畢十四日御應天門
頒赦儀前期宣徽院帥其屬陳設應天門之内外又
設更衣御幄于大安殿門外稍東南向閣門使設捧
制書箱案於御座之左少府監准備樹雞竿于樓下
之左(竿上置大盤盤中置金雞雞口銜絳幡幡上金書大赦天下四字其幡俯而銜之盤四面近邊)
(安大鐵鐶四隻盤底四面近邊懸麄紅繩四條以俟四伎人攀緣)又設捧制書乘鶴
仙人一以紅繩貫之置於御前欄干上(繩用轆轤引)又設
承鶴畫臺於樓下當中(臺以弩手四人對舉)大樂署設宫懸於
樓下又設鼓一於宫懸之左稍北東向兵部立黃麾
仗於門外刑部御史臺大興府以囚徒集於左仗外
御史臺閤門司設文武百官位於樓下東西相向又
設典儀位於門下稍東西向宣徽院設承受制書案
於畫臺之前又設皇太子侍立褥位於門下稍東西
向又設皇太子致賀褥位於百官班前又設協律郎
位於樓上前楹稍東西向尚書省委所司設宣制書
位於百官班之北稍東西向司天臺設雞唱生于東
闕樓之上尚衣局准備皇帝常服(如常日視朝所服之服)尚輦
設輦於更衣御幄之前躬謝禮畢皇帝乘金輅入應
天門至幄次前侍中俛伏跪奏請降輅入幄俛伏興
(凡奏請准此)皇帝降輅入幄簾降少頃侍中奏中嚴又少
頃俟典贊儀引皇太子就門下侍立位通事舍人引
羣官就門下分班相向立侍中奏外辦皇帝服常服
以出(如常日視朝所服之服)尚輦進輦侍中奏請升輦繖扇侍
衞如常儀由左翔龍門踏道升應天門至御座東侍中
奏請降輦升座宫懸樂作所司索扇(扇十五柄)扇合皇帝臨
軒即御座樓下鳴鞭簾捲扇開(執御繖者張於軒前以障日)樂止東
上閤門使捧制書置于箱閤門舍人二員從以俟引繩
降乘鶴仙人通事舍人引文武羣官合班北向立宫懸
樂作立定樂止(應分班合班並樂作立定即樂止)典儀曰再拜在位官
皆再拜拜訖分班相向立侍中詣御座前承旨退稍前
南向宣曰奉勅樹金鷄退復位金鷄初立大樂署擊鼓
樹訖鼔止竿木伎人四人懸繩上竿取鷄所啣絳幡展
示訖三呼萬歲通事舍人引文武羣官合班北向立樓
上乘鶴仙人捧制書循繩而下至畫臺閤使奉承置於
案閤門舍人四員舉案又二員對捧制書閤使引至班
前西向稱有制典儀曰拜在位官皆再拜訖以制書授
尚書省長官稍前搢笏跪受訖以付右司官右司官搢
笏跪受訖長官出笏俛伏興退復位右司官捧制書詣
宣制位都事對捧右司官宣讀至咸赦除之所司帥獄
吏引罪人詣班南北向躬稱脱枷訖三呼萬歲以罪人
過右司官宣制訖西向以制書授刑部官跪受訖以制
書加於笏上退以付其屬歸本班典儀曰拜在位官皆
再拜舞蹈又再拜典贊儀引皇太子至班前褥位立定
典儀曰拜皇太子以下羣官皆再拜典儀引皇太子稍
前俛伏跪致詞(云云)俛伏興典儀曰再拜皇太子以下羣
官皆再拜搢笏舞蹈又再拜侍中於御座前承旨退臨
軒宣曰有制典儀曰再拜皇太子以下羣臣皆再拜侍
中宣答(云云)宣訖歸侍位典儀曰再拜皇太子以下羣官
皆再拜搢笏舞蹈又再拜訖典贊儀引皇太子至門下
褥位通事舍人引羣官分班相向立侍中詣御座前俛
伏跪奏禮畢俛伏興退復位所司索扇宫懸樂作扇合
簾降皇帝降座樂止樓下鳴鞭皇帝乘輦還内繖扇侍
衛如常儀侍中奏解嚴通事舍人承勅羣臣各還次將
士各還本所
大定十一年冬至南郊禮畢御應天門宣赦儀前期殿
中監帥尚舍設御幄于大安門外之東南向設御閤于
應天門上近後設張設門之内外設御座于前楹當中
南向又設捧赦書儀物於御座之東稍南少府監設鷄
竿于樓前大樂令設宫懸于横階之南鼔一在懸西稍
北東向諸軍儀仗陳列如式期日御史臺刑部大興府
以囚徒集於儀仗後東上閤門設文武百官位於樓下
少頃皇帝便服自御幄前乘輿升應天門導駕官儀衛
前導(導駕官俟皇帝升即還班退)升應天門至御閤東降輿歸閤簾
降翰林學士進呈赦書訖以授東上閤門使捧置于箱
付閤門舍人二員以俟降乘鶴仙人(儀鑾司准偹懸朱絲繩木鶴)閤
門以赦書安設東上閤門使設制案于樓下(用黃羅案褥案衣)
立於案側百官于樓前分班立定侍中升詣御座之東
西向立通事舍人引侍中跪奏中嚴少頃又奏外辦(並俛)
(伏跪俛伏興)簾捲大樂令撞黃鍾之鐘右五鐘皆應昌寧之
樂作扇合皇帝服常服朝服出閤臨軒即御座樓下鳴
鞭扇開樂止侍衞如常儀禮直官通事舍人分引皇太
子三公親王宰執以下横行北向立(如常朝儀)典儀曰再拜
贊者承傳在位者皆再拜分班東西相向通事舍人一
員詣樓前北向立侍中于御座前承旨退稍前西向宣
曰奉勅立金鷄退復位樓下舍人東向宣曰奉勅立金
鷄宣付所司(少府監)退復位金鷄初立大樂署擊鼔樹訖
鼓聲止竿木伎人四人緣索爭上取鷄口所啣絳幡(幡長)
(七尺捲之)捧赦書循繩而下至地以畫臺承鶴門下侍郎一
員搢笏就捧赦書北向跪奏制書請付外施行(制書權付禮直)
(官)執笏俛伏興躬身北向次引侍中詣御座前承旨退
西向宣曰制可退復位禮直官引首相與門下侍郎北
向並跪門下侍郎搢笏捧赦書授首相首相受訖(權付禮直)
(官)執笏俛伏興捧歸位以授右司郎中跪受訖捧置於
制案禮直官通事舍人引百官合班北向立右司郎中
詣宣制位(省令史二人捧制書)立東上閤門使立於位東北宣曰
有制典儀曰再拜贊者承傳在位官皆再拜左司郎中
宣制至咸赦除之司獄一員詣班南北向躬稱脱枷訖
三呼萬歲以罪人過右司郎中捧制書付刑部尚書刑
部尚書受訖執笏以勅書加于笏上以授所司還位典
儀曰再拜贊者承傳在位官皆再拜通事舍人引班首
稍前俛伏跪致詞(云云)訖復位典儀曰再拜贊者承傳在
位官皆再拜搢笏舞蹈又再拜東上閤門使詣樓前北
向承旨退於班首前西向稱有制典儀曰再拜在位官
皆再拜東上閤門使宣答(云云)訖復位典儀曰再拜在位
官皆再拜舞蹈又再拜訖分東西班序通事舍人引侍
中詣御座前跪奏禮畢扇合大樂令撞𬎼賓之鐘左五
鐘皆應昌寧之樂作簾降皇帝降座還御閤樂止樓下
鳴鞭百官退立乘輿還宫導駕官繖扇侍衛警蹕如常
儀至致齋殿侍中俛伏跪奏請解嚴俛伏興通事舍人
承旨宣曰奉勅放仗羣臣各還次將士各還其所
皇統元年十月行冊禮十二日大赦取得金鷄合支賜
分例具到亡遼大冊體例恩賞下項奉勅旨除古籠勾
當不與外並奏准支綿襖子一領銀束帶一條絹一十
疋銀一十兩錢一百貫喂金鷄粟一百石外與訖燕京
六州二十四縣散樂筋㪷杆杖古籠勾當(大定十一年金鷄七兩戶)
(部無支賜例工部卷該依金價贖换)
隨朝拜赦詔(已上四件並大定儀制)
宣赦日於應天門外設香案及設香輿于案前又預設
棹子自皇太子宰臣以下序班定閤門官於箱内捧赦
書出門置於案閤門官案東立南向稱有勅贊皇太子
少前上香訖復位皇太子宰臣百僚又再拜閤門官取
赦書授尚書省都事都事跪受及尚書省令史二人齊
捧同陞于棹子讀在位官皆跪聽讀訖赦書置于案都
事復位皇太子宰臣百寮以下再拜搢笏舞蹈執笏俛
伏興再拜拱衛直以下三稱萬歲訖退(其降諸書禮亦准此惟不稱萬)
(歲)
外路迎拜赦詔
尚書省差官送赦書到京府節鎮先遣人報長官即率
僚屬吏從人等備旗幟音樂綵輿香輿訖五里以來迎
接見送赦書官即於道側下馬所差官亦下馬取赦書
置於綵輿中長官詣香輿前上香訖所差官在香輿後
長官以下皆上馬後從鳴鉦鼔作樂前導至公廳從正
門入所差官下馬執事者先設案并望闕褥位于庭中
香輿置於案之前又設所差官褥位在案之側又設棹
子在案之東南所差官取赦書置于案綵輿退所差官
稱有勅贊長官以下皆再拜長官少前上香訖退復位
又再拜所差官取赦書授都目(都日跪受)及孔目官二員(如闕)
(則司吏内上三人)齊捧赦書同陞棹子上讀在位官皆跪聽讀
訖赦書置於案都目等復位長官以下再拜舞蹈俛伏
興再拜公吏及從人以下三稱萬歲長官以下與所差
官相揖訖於廳前勸酒饌(如京府節鎮差公吏送赦書于支郡屬縣並同其相揖勸)
(酒饌及下禮數不用)如京府節鎮有舊例幣物之禮來獻所差官
以付從人所差官行長官率僚屬公吏音樂送至城門
外客亭長官以下與差官相揖勸酒一巵長官以下俱
别差官上馬乃退(尚書省差官送詔書儀禮倣此惟幣物不用)諸京府并運
司如遇降赦詔合行同共迎接候本京府官員禮畢即
就用元迎接伎樂旗幟導引前去本司依例祗受
天德二年正月禀定隨衙門與送赦使臣錢數以公用
錢充舘待同送宣儀行省元帥府五百貫畱守總管招
討統軍司三百貫府詳穩統收都運節度使二百貫轉
運防禦羣牧一百貫謄下去處不得率歛饋遺并例外
受者科違制
隨朝拜歷日詔
詔下日於尚書省(元帥府宗正府等即于本府尚書省于都堂前)設香案宰執
依次序班定閤門官於箱内捧詔書出置於案閤門官
於案東立南向稱有勅贊宰執以下再拜班首少前上
香訖復位宰執以下再拜閤門官取詔書授尚書省都
事都事跪受置於案都事復位宰執以下再拜搢笏舞
蹈執笏俛伏興再拜訖乃退
外路迎拜歷日詔
尚書省差官送詔書到京府等處先遣人報長官率僚
屬吏從人備旗幟音樂綵輿香輿詣五里以來迎接望
見送詔書官即于道側下馬所差官亦下馬取詔書置
輿中長官詣香輿前上香訖所差官上馬在綵輿後長
官以下皆上馬後從鳴鉦鼔作樂前導至公廳從正門
入所差官下馬執事者先設案并望闕褥位于庭中香
輿置於案之前又設所差官褥位于案之側所差官取
詔書置於案綵輿退所差官稱有勅贊長官以下皆再
拜長官少前上香訖復位又再拜所差官取詔書授都
目都目跪受以詔書置於案都目復位長官以下再拜
舞蹈俛伏興再拜訖退與所差官相揖畢於廳前勸酒
饌訖所差官行長官率僚屬送至城門客亭長官以下
與所差官下馬相揖勸酒一巵相别所差官上馬乃退
大金集禮卷二十四
