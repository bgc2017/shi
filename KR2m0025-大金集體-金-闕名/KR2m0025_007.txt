大金集禮卷七
妃
冊太皇太妃追封雜錄
冊太皇太妃
天德二年正月二十五日尊冊太皇太妃命特進宗睦
特進宗厚充冊使副左丞宗儀攝侍中參政劉麟攝中
書令門下中書侍郎各二讀冊讀寶官各一舉冊舉寶
官各二以三品四品官攝充太常博士通事舍人有正
官外差内給事一禮直官一&KR1053;寶盝官十二&KR1053;册匣官
十八命直學士劉長言撰冊文禮部侍郎王競書篆冊
寶二十一日擬稟行禮儀式并冊寶等事准行外候二
太后禮畢於太和殿發冊冊簡用玉石為之條數合扣
冊文多寡用之其床匣亦隨冊之長短並紅漆金鍍銀
裝釘絛網用紅絲帕用梅紅羅銷金以雲鳳為飾襯褥
亦用素紅羅表紅絹裏氊骨全寶以金為之龜紐(小大制度)
(從宜製造)紐下鈒水地四面鈒雲鳳撿斗並用銀金鍍寶盝
并床並紅漆金鍍銀裝釘帕用梅紅羅表紅絹裏銷金
以雲鳳為飾襯褥亦用紅羅表紅絹裏氊骨全(法物依前來製)
(度)
其日質明應行事官帥弩手繖子門仗官於尚書省
引導冊寶進入内由蕭墻東門至勤政殿東廊下幄
次内權置禮直官引攝侍中中書令讀舉&KR1053;冊寶官
&KR1053;冊寶床弩手繖子等並在東廊下於冊寶幄次前
立以俟禮直官又引冊使副立於勤政殿門外東西
相向立以俟皇帝即座衛官文武百寮起居訖分東
西相向立禮直官通事舍人太常博士引冊使副入
就冊寶褥位稍西當中北向典儀曰再拜贊者丞傳
在位官皆再拜
典儀與贊者擬通事舍人充
侍中承旨降自東階詣冊使前東北西向稱有制典儀
曰再拜贊者承傳冊使已下應在位官皆再拜侍中宣
曰冊元妃為太皇太妃公等奉玉冊金寶展禮宣訖冊
使副再拜侍中退復位次引冊使詣受冊褥位立定又
引中書令詣冊使前東北西向立中書侍郎引冊案立
於中書令之右中書令跪取冊授冊使跪受訖興置於
案(舉案者退立於後)冊使中書令中書侍郎俱退復本班次引
副使詣受寶褥位立定又引侍中詣副使前東北西向
立門下侍郎引寶案立於侍中之右侍中跪取寶以授
副使跪受訖興置於案(舉案者退立於後)副使侍中門下侍郎
俱退復本班典儀曰再拜贊者承傳使副以下應在位
官皆再拜訖禮直官通事舍人太常博士引冊使押冊
副使押寶出引導如來儀宣徽使奏具官臣某言禮畢
降座百官出發冊訖冊使副應行事官分引冊寶至太
皇太妃本宫外幄次内權置訖(冊北寶南)内給事先入報請
太皇太妃服䄖翟服(行禮甫近擬用常服)就座禮直官通事舍人
太常博士引冊寶并使副及應行事官内給事俱入就
殿庭前西階下東向位冊寶少置(冊北寶南)使副及行事官
立於其後少頃又引内給事進就南向立禮直官通事
舍人太常博士引冊使副就内給事前(使副稍却)東向稱皇
帝遣冊使姓名副使姓名奉玉冊金寶上懿號曰太皇
太妃内給事先升詣座前躬言訖次禮直官通事舍人
太常博士引冊寶前行
冊寶匣盝蓋先去置於冊寶床上
使副并讀舉冊寶官從升内給事少進東向立&KR1053;冊官
當座前舉冊寶官單跪對舉讀冊官拜跪讀訖俛伏興
以冊授内給事&KR1053;寶官&KR1053;寶盝升並如冊儀使副興行
事官並退内給事贊言禮畢
追封
天會十三年二月追冊德妃賢妃以韓企先為冊贈
使
皇統五年十二月二十九日以諸妃所封多同詳定到
元妃惠妃麗妃華妃唐制皆正一品擬用封先帝諸妃
仍以宫名别之如天輔年諸妃則曰慶元宫某妃天會
年諸妃則曰明德宫某妃景宣皇帝於典禮亦當立原
廟建宫名某妃號亦當冠以某妃其高下之序則以元
妃惠妃麗妃華妃貴妃淑妃德妃賢妃為次其冠以先
帝宫名者先慶元宫次明德宫勅旨准依
大定二年四月二十六日詔追諡昭德皇后并故夫人
僕散氏追封元妃故夫人張氏追封宸妃十一月十五
日宸妃改封惠妃十九年八月奉勅旨故磨撒氏追封
太皇太妃有司擬奏晉成帝貴人周氏生哀帝即位崇
為皇太妃孝武母李氏孝武即位加為皇太妃二妃皆
以子貴故稱太又唐皇后傳入廟稱后繫夫在朝稱太
繫子與令(闕)蕭妃事體不同恐難稱太皇太妃兼
照到本朝太祖妃烏古論氏曰元妃太宗妃耶律氏曰
崇妃合依已行故事追封妃號勅旨從之追封崇妃差
官賫送誥命仍致祭候將來一就掩葬
雜錄
天德二年二月五日設太皇太妃導從二十人傘子二
人九日稟訖盤鳳紫衫幞帶依弩手傘子例四月二十
九日太皇太妃每年錢二萬貫表二百段絹一千疋綿
五千兩妃每位歲給錢一萬貫表一百段絹三百疋綿
三千兩嬪已下五千貫表五十段絹二百疋綿二千兩
諸嬪妃共設導從四十人並幞頭紫衫衫上繡盤芭蕉
為飾
貞元儀式妃嬪導從共用二百二十人衣襖幞頭並
仍帶
大定二年七月五日擬奏正隆二年四月海陵庶人批
劄内職尚宫夫人以上及公主王妃郡縣主王夫人誥
命並用御寶相銜王妃王夫人亦入辭檢討到唐要吏
部告身印加告身兩字又太常因革禮皇后告身有司
進納於宫中見得妃嬪已下告身並合有司用印勅旨
依典故行二年十一月十五日勅旨内職四品以上給
宣誥五品以上只給告七年閏七月一日勅旨今後宫
中親王及妃嬪等宣誥並以漢兒字給授十一年八月
三日勅旨今後宫中妃嬪止以誥授不須用宣二十三
年三月七日勅旨一品官職及宫中公主妃用玉寶九
日稟奏緣内職公主王妃等並係誥授用吏部告印奉
勅旨妃嬪已上及公主王妃並給宣誥其誥仍舊已下
止給告
大金集禮卷七
