大金集禮卷三十七
雜祠廟
宫觀保陵公
應聖公嘉蔭侯
河神
宫觀
大定(闕)年駕幸天長觀拜數(天長觀再修建畢命侍讀鄭于耼撰碑文於二十年)
(九月立石)前期一日所司設幄次於觀内至日皇帝便服出
宫導從如常儀百官奉迎於觀門外再拜皇帝至幄次
百官先於殿階下立班俟班齊皇帝玉袍帶宣徽使前
導至三清殿神位前再拜百官皆再拜皇帝三上香復
再拜百官皆再拜禮畢至昊天上帝閣下如上儀百官
亦分班陪拜(特旨上香禮畢皇太子升殿上香)
大定(闕)年獻言者以南京上清宫中太乙宫佑神觀
延祥觀葆直觀年深損壞宜檢料修完從之共修訖
殿廊七百餘間令道士看管幕官一員提控相沿交
割
保陵公
大定二十年十月三日勅旨山陵下蓋山神廟今後但
節下去後便交享祭二十一年四月十七日檢定下項
禮數蒙准呈每遇祭享日先次設祭物於神廟俟差去
官山陵行禮之後禮直官引提點山陵官公服詣神位
前再拜少進北向跪奠訖俯伏興復位立讀祝官讀祝
訖俯伏興獻官再拜讀祝官奠板於神位前俟禮畢諸
陵署官取祝板焚之
大定二十一年勅旨墳山起蓋山神堂合封王合封神
禮部定了奏知本部檢討得别無端的典故擬以王爵
封之尋送禮部學士院檢定學士院官所見若便定撰
緣照得五鎮四瀆並係公爵今來山陵土地之神恐難
比擬長白山神在鎮瀆之上八月十七日勅旨封公以
崇安為名山陵致祭亦祭續奉勅旨山神本為保護山
陵崇安止是高大安寧無保護山陵之意後改封保陵
公
大定二十二年四月二十八日行封冊禮鷩冕八旒
服七章(三章在衣蟲火宗彝四章在裳藻粉米黼黻餘同衮冕)圭冊香幣使副
持節行禮並如冊長白山之儀(涿州刺史高季孫充冊使修撰趙德攄充)
(副使)
冊文
維年月日皇帝若曰古之建邦設都必有名山大川以
為形勝我國家旣定鼎於全燕西顧郊圻巍然大房秀
拔混後雲雨之所降出丘墟萬民之所瞻仰祖宗陵寢
於是焉依抑惟嶽鎮古有秩序皆載祀典矧兹大房豈
可獨闕其禮哉其爵號服章列於侯伯之上庶足以稱
今遣某官備物冊命兹山之神為保陵公申勅有司歲
時奉祀其封域之内禁無樵採弋獵著為憲令使草木
禽蟲各遂其性所以廣先聖之德澤而報神之功也於
戲享之廟食錫乃多儀佑列聖以妥安期億年而有永
以篤金祜時維神庥
祝文
盖以肇基所鞏陵寢是安惟爾有神實受其職是用昭
報錫以顯封尚鑒予誠永修靈祐
應聖公
大定二十五年四月十三日奏請混同江太祖征遼策
馬引軍徑渡盖江神靈應之事雖有廟宇前来未曾封
冊擬再行修完加賜封爵奉勅旨舊廟修完仍封興國
應聖公令學士院撰碑文用女直漢字刊寫二十六年
六月五日奉勅旨依長白山致祭七月十九日行冊禮
並如封冊保陵公之儀
冊文
昔我太祖武元皇帝受天明命掃遼季荒茀成師以出
至於大江浩浩洪流不舟而濟雖穆滿渡江而黿梁光
武濟河而水冰自今觀之無足言矣執徐之歲四月孟
夏朕時邁舊邦臨江永歎仰藝祖之開基嘉江神之效
靈至止上都議所以尊崇之典盖古者五嶽視三公四
瀆視諸侯至有唐以来遂享帝王之尊稱非直後世彌
文而崇德報功理亦有當然者矧兹江源出於長白經
營帝鄉實相興運非錫以上公之號則無以昭答神休
今遣某官持節備物冊命此江之神為興國應聖公申
命攸司歲時奉祀於戲嚴廟貌正封爵禮亦至矣惟神
其衍靈長之德用輔我國家彌億年神亦享廟食於無
窮豈不休哉
祝文
盖以滔滔靈源東土之紀義師初濟實發其祥爰秩典
文肇稱冊號丕顯休命神其聽之
嘉廕侯
大定二十五年四月二十日奉勅旨林神廟賜名護國
嘉廕侯逢七日令上京幕官一員燒香仍帶脩葺
二十六年四月檢討到自昔封拜公侯雖有冊命緣照
得唐以来典故封五嶽四瀆為王公曾行冊禮别不見
封侯行冊命之儀近世褒禮神靈亦止給衣冠不行冊
命至於王公之封例亦不行冊禮兼侯爵品秩稍卑今
擬嘉廕侯止頒給勅命降賜冠服差人賷付本處長吏
用祝板擇日祭告定到下項儀注毳冕七旒服五章(三章)
(在衣宗彝藻粉米二在裳黼黻玉圭同信圭長七寸廣三寸厚半寸)祝文學士院撰香用
黃香幣用白繒長一丈八尺行禮官清齋一日擇日祭
告前一日所司於廟中陳設如儀於廟門外設冠服幄
次差官並本處官充内三獻官本部差(初獻委長官如闕即以次官)
外委本處就便差讀祝官一捧祝官二盥洗官二爵洗
官二奉爵官一司尊彝一禮直官四(以本處司吏充)祭日丑前
五刻行事執事官各就次掌饌者帥其屬實饌具畢凡
祭官各服其服贊者引初獻官升自東階點視陳設訖
退就次次引初獻以下詣廟南門外揖位立定贊禮者
贊節次引祝入就堂下席位北向立次引三獻入就席
位西向立又引行事執事官就堂下席位北向立以西
為上贊者曰再拜在位者皆再拜贊者請諸執事官各
就位次引祝升堂就位立定次引初獻詣盥洗位北向
立搢笏盥手帨手執笏詣爵洗位北向立搢笏洗爵拭
爵以爵授執事者執笏升堂詣酌尊所西向立執事者
以爵授初獻初獻搢笏執爵執尊者舉幂執事者酌酒
初獻以爵授執事者執笏詣神位前北向立搢笏跪執
事者以爵授初獻初獻執爵三祭酒奠爵訖執笏俯伏
興少立次引祝詣神位前東向立搢笏跪讀祝文讀訖
執笏興退復位初獻再拜贊禮者引初獻復位次引亞
獻終獻酌奠並如初獻之儀(唯不讀祝不飲福受胙)贊者引初獻
官詣神位前北向立執事者以爵酌清酒進初獻之右
初獻跪祭酒啐酒奠爵執事者以俎進減神座前胙肉
前脚第二節共置一俎上以授初獻初獻以授執事者
初獻取爵遂飲卒爵執事者進受爵復於坫初獻興再
拜贊者引初獻復位贊者曰再拜獻官已下皆再拜(已飲)
(福受胙者不拜)次引初獻已下就望瘞位廟令進神座前以俎
載牲體并血黍稷飯詣瘞坎以饌物置於坎東西廂各
二人實土半坎贊者曰可瘞贊者又曰禮畢遂引初獻
官以下奉毳冕服匣并勅命匣入殿内安置訖以出祝
與執尊罍篚幂者俱復位立定贊者曰再拜訖遂出祝
板燔於齋所
六月五日奏定止頒給勅命降賜冠服令本處長官擇
日祭告仍出訖勅命(部卷六月五日省劄該護國嘉廕侯是蔭字又省劄上京護國林神)
(可特封護國嘉蔭侯右依上出給勅命云云)
祝文
蔚彼長林實壮天邑廣袤百里惟神主之廟貌有嚴侯
封是享歆時蠲潔相厥滋榮
河神
大定十九年十一月十七日奏稟言事者以瀘溝河水
勢泛漲損壊民田乞官為封冊神號建立祠堂檢討得
典故止載祭祀嶽鎮海瀆其山林川澤之神有功德於
人者乃降封爵未有非在祀典止用損壊民田賜號建
廟之理難准所言施行從之
大定十七年十二月以都水監節次申稟陽武上埽聖
后廟乞檢料脩整倒換誥勅并每年五月一日降香祈
謝尋檢討到唐令嶽鎮海瀆中祀也其祭用酒脯醢牲
饌太牢祀官當界都督刺史充有事故者遣上佐行事
遇旱而祈其禮亦如之其餘山川判司行事縣則令丞
行事遇旱亦用酒脯醢今聖后之廟盖山林川澤之屬
為小祀宜依有唐仲春祭五龍祠故事以羊豕各一外
仍設酒脯醢於二月内卜日行祀事祭官差隨縣縣令
充外降香一節歴代俱無似禮佚并前代已封加勅誥
亦難倒換蒙准呈行下
大定二十七年十一月二十六日禮部准戶部工部關
省批三部呈承省劄奉聖旨黃河聖后廟瀘溝安平侯
廟仰脩盖得好者教本縣官以時祭祀其祭祀所須之
物官為約量應副為此下太常寺檢討到差官禮數蒙
批呈訖奉聖旨仰行下所屬每歲委本縣官長春秋致
祭餘並准呈送部
大金集禮卷三十七
