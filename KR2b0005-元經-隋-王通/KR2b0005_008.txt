元經卷八隋王通撰
唐薛收傳
宋阮逸注
經宋高祖武帝永初元年後魏明元帝五年夏六月宋
受晉禪秋七月陳留王曹虔嗣薨八月癸酉立義符為
皇太子九月北凉滅西凉
傳曰不書正月二月系晉朔也不言即位晉元熙二
年夏巳書晉禪于宋也曷謂今六月復書宋受晉禪
曰晉史異辭宋史異辭元經包晉宋之史異辭其事
則一也事一辭異猶春秋之法也陳留王曹虔嗣魏
後也書姓以别非宗室王也義符長子也立為皇太
子正也北凉沮渠蒙遜玄始九年伐西凉李士業滅
之不書名氏志其地以告也曷謂舉地以告曰東晉
凉州牧自張軌世禀晉命至是李暠據燉煌(沙州)沮渠
蒙遜據張掖(甘州)各僣號建元其實晉一牧而已故舉
凉地相滅為文不書姓氏如春秋赤狄白狄之類皆
狄而已無所褒也
經永初二年春帝正月辛酉祀南郊大赦二月己丑策
舉秀才孝廉夏四月禁淫祀房廟秋九月晉恭帝為宋
所滅(書滅司馬氏)冬十一月葬晉恭帝
傳曰郊祀就南本陽位也郊周祭天名也祀天以遠
祖配自三代以來尊此禮惟周公因攝政率天下諸
侯朝于明堂由是尊文王祭於明堂以配上帝魯用
天子禮樂因周公以尊祖也故魯之郊卜郊卜牲過
則書以示訓也今宋之革晉相㳂漢魏舊典凢郊祀
告天肆赦所以易民耳目爾其於尊祖因心則與古
制異焉策試州郡所舉秀才孝廉於延賢堂行漢故
事也禁淫祀房廟者何自秦漢而下方士妖術非鬼
而祭妄求私福謂之淫祀正寢之旁設以房室無稽
而祭謂之房廟宋初知其弊故詔禁止之禮也晉恭
帝既禪位封零陵王宋使兵人殺之書為宋所害此
宋史與晉史異辭也(晉史曰劉裕弑帝崩宋史曰晉帝為宋所害)元經因
晉宋二史成文在晉安帝時劉裕人臣也故書弑所
以貶亂臣之逆也在宋祖之世晉恭降為王宋為君
主故書為宋所害以哀前代非義而死元經實傷之
耳雖傷之亦必變文所以明宋為君主猶害人臣也
(案本史曰零陵王殂宋志也言宋志在於殺者若春秋鄭伯克叚傳云是謂鄭志也)盡滅司馬
氏之族不書于經何也曰義熙十四年貶裕弑君已
重故其滅尤酷之也葬晉恭帝如魏明帝葬漢山陽
公故事權也
經永初三年春帝正月詔刑無輕重悉原之徐羡之錄
尚書事二月星孛虚危夏四月封楊盛為武都郡王癸
亥帝崩于西殿秋七月冬十一月魏師克滑臺
傳曰正月甲辰詔刑罪無輕重皆原之非禮也曷謂
非禮夫國之刑制原情輕重故虞書𤯝災肆赦怙終
賊刑堯舜之為也周禮刑平國用中典刑新國用輕
典刑亂國用重典盖輕重中典臨事適宜無幸免無
濫入民是以信不犯有司古之道也今刑無輕重悉
原之出於一人之私妄求於一人之福天安信祐哉
(傳言五月帝果崩赦罪無足驗也)徐羡之錄尚書事帝顧託也帝疾
甚召太子戒之曰檀道濟雖有幹略而無遠志非如
兄韶徐羡之傅亮當無異圖故書徐羡之舉顧託之
首也星孛虚危占曰虛二星主死喪哭泣危三星主
墳墓有孛焉此帝將崩之兆也楊盛仇池公楊世之
後也世長子纂居仇池其弟統起兵武都與纂為苻
秦所滅而統獨存至是宋初有天下務懷遠方故封
其子孫以盛為王宋權也癸亥帝崩于西殿帝漢楚
元王之後諱裕字德輿小字寄奴世居丹徒京口以
平孫恩桓玄有大功累遷至錄尚書事討慕容超以
車四千兩為二翼方軌徐行攻滅之廻討盧循以萬
鈞神弩摧䧟之又北伐加位相國策封宋公討姚泓
平長安進爵宋王晉恭帝元熙二年禪位于宋帝不
許太史令駱達奏天文符應案晉義熙之元年太白
晝經天凢七占曰人更主異姓興又五虹見鎮歲太
白熒惑聚東井入太微黑龍四登天漢世建武至建
安一百六十六年而禪魏魏自黃初至咸熙四十六
年而禪晉晉自太始至今一百五十六年揖讓咸躬
於六廢帝即天子位在位三年崩年六十七魏明元
帝遣將攻滑臺克之書曰滑臺不守也
經少帝景平元年春帝正月帝即位夏四月魏師䧟虎
牢執毛德祖太皇太后崩秋七月立張夫人為皇太后
冬十月星孛于氐魏明元皇帝崩
傳曰少帝諱義符高祖長子也魏師既克滑臺乘勝
攻虎牢䧟之執宋刺史毛德祖德祖毛寳宗子也執
而不殺言魏強也知為力屈非降故不書降太皇太
后蕭氏崩高祖初為宋公宋王加太妃太后之號武
帝踐阼尊之曰太皇太后至是崩于顯陽殿年八十
一張夫人生少帝有司上尊號為皇太后春秋之義
母以子貴也星孛于氐者占云氐四星上者宿宫后
妃之府有星孛焉宫闈有變之兆也魏明元皇帝拓
䟦氏諱嗣道武帝長子也崩時年二十二謚曰明元
書崩抗帝以尊中國也
經景平二年春帝正月己夘朔日有蝕之二月徐羡之
殺廬陵王夏五月衆廢帝為滎陽王六月癸丑徐羡之
弑滎陽王崩
傳曰己卯日蝕帝將廢之應也徐羡之殺廬陵王義
真義真武帝第二子也昔從帝收中原留義真鎮長
安為赫連勃勃所逐武帝崩徐羡之等因義真與少
帝不協遂廢為庶人遣吏殺於徙所書羡之殺者貶
其專殺也衆廢帝者何徐羡之傅亮王弘檀道濟謝
晦中外衆臣共議帝過惡乖失羡之使舍人邢安泰
弑帝於金昌亭然則廢帝稱衆者天下之公也弑帝
書羡之者亂臣之首也曷謂天下之公曰天之生民
樹之以君言衆樹之也失道則為獨夫故廢昏舉明
以安天下此所謂公也既廢矣又從而殺之此亂臣
之惡羡之為首乎故特書徐羡之弑帝别未立君亟
行弑逆以明一日不可以無君也
經文帝元嘉元年魏大武皇帝始光元年春正月帝即
位夏四月秋八月大赦改元九月丙子立皇后袁氏
傳曰文帝諱義隆武帝第三子也少帝既廢百官迎
帝立之八月丁酉即位于中堂書正月即位者正五
始也大赦改元以元嘉為首也魏大武諱燾明元長
子即位之歲改元始光適與元嘉並(並謂相也)皇后袁氏
名齊媯父湛左光祿大夫后初適帝為王妃至是立
為皇后正也
經元嘉二年春帝正月辛未祀南郊夏四月秋八月乙
酉彭城王義康為司空冬十一月楊玄為武都王
傳曰秦漢而下郊祀志記有甘泉后土五峙神祗事
多不經魏晉之君親祀郊祭以祖配天損益不定元
帝過江立郊祀儀依漢獻帝都許故事乃設南郊於
己地依漢光武故事正月建郊之禮按周禮云三王
之郊一用夏正故宋禮亦㳂晉制而日惟用辛從古
禮也彭城王義康者武帝第四子也少聰察司徒王
弘表王宜入輔政乃拜司空稱也楊玄者仇池公楊
盛之子封爵也襲也
經元嘉三年春帝正月丙寅誅徐羡之傅亮詔將軍到
彦之執謝晦(不言誅)二月己卯謝晦伏誅夏五月乙巳凉
州牧沮渠蒙遜改大將軍冬十二月吳郡徐佩之反
傳曰徐羡之字宗文初為參軍與武帝同府深相親
結以佐命功進錄尚書事無學術而局度詳整傅亮
字季友咸玄孫也博涉經史至中書令有佐命功與
徐羡之同受顧命及少帝廢義真死迎立文帝密有
誅羡之亮意羡之走出自縊載尸付廷尉亮亦奔追
收之臨刑曰亮受先帝遺命黜昏立明社稷之計欲
加之罪其無詞乎遂伏誅謝晦字宣明晉太常裒之
玄孫也美風儀時人方之楊德祖從武帝征關洛内
外要任悉委晦及聞咸陽淪没武帝欲北伐晦以王
粲詩諫曰南登覇陵岸回首望長安悟彼下泉人喟
然傷心肝武帝流涕乃止與徐傅及檀道濟共輔政
同廢少帝授荆州為外援及文帝誅徐傅晦奉表曰
不有所廢將何以興率衆二萬移檄建康為到彦之
所執誅之沮渠蒙遜自晉義熙八年僣號河西王其
後朱齡石遣使聘之蒙遜遣使報聘因表曰益州刺
史朱齡石遣使詣臣始其朝廷休問承將軍劉裕秣
馬揮戈以中原為事可謂天贊大晉篤生英輔也陛
下據全楚之地擁荆揚之饒安可垂拱晏然棄二京
之功以資戎虜乎若六軍北軫克復有期臣請率河
西諸戎為晉右翼前驅自是宋依晉故事並遥加蒙
遜官號羈縻之也吳郡太守徐佩之聞羡之既誅乃
謀反事泄亦伏誅
經元嘉四年春帝正月乙亥曲赦建業二月乙卯幸丹
徒謁京陵夏六月癸卯朔日有蝕之秋七月冬十月
傳曰曲赦建業慮都下徐傅親黨或不安也故赦之
辛巳南郊不書略也(元嘉二年已書傳解詳矣)幸丹徒京口也高
祖之考墓在候山其地秦史所謂曲阿丹徒有天子
氣宋國以高祖陵曰初寧陵皇考陵曰京陵謁京陵
因京口地為名禮也六月日蝕皇子劭立之應也(逆子)
(立天不與也故先見謫于上)
經元嘉五年春魏太武皇帝神䴥元年帝正月甲申大
閱(無傳)夏六月詔遣使賑贍秋七月冬十二月魏太武帝
伐夏以赫連昌歸
傳曰自去年五月疾疫至今年正月隂陽愆序故六
月戊子都下大水大災異不絶乙卯遣使廵行賑貧
民禮也後魏太武皇帝因炎州獻獸河内獻白麞改
元神䴥夏五月魏伐赫連昌至拔隣山捨輜重以輕
騎三萬先行至黑水祈天告祖宗乃誓衆六月大破
昌昌奔上邽虜昌及其家人萬數車旗珍寳不可勝
計遂班師書以十二月者從赴告也(六月破赫連昌十二月魏始告)
(捷于宋也)春秋列國赴告冊書交相紀南北朝則通使問
亦以克捷相告古史遺法也
經元嘉六年春帝正月辛丑祀南郊三月丁巳劭為太
子夏五月日有蝕之秋七月百濟國遣使來貢十一月
己丒星晝見十二月西河河南國並遣使來貢
傳曰劭者孰是曰文帝子也立為太子不書皇言劭
立不足為皇嗣也百濟者其先東夷三韓國中諸小
國之一也後漸強大晉義熙中百濟王餘映朝貢授
以鎮東將軍百濟王宋自元嘉以來每歲遣使貢方
物此即餘映也星晝見者日無光也曰日無光君德
不明故星侵日晝見象臣下侵君權也西河者鮮卑
杫崘之後也河南者其先亦鮮卑慕容奕洛于之後
也二國皆東北通秦隴古流沙之地焉子孫以吐谷
渾為姓自號河南王至是遣使來貢案此國二路隣
益州常通商賈其來非懷中國之舊也實以貿商貨
耳
經元嘉七年春帝正月二月壬戌雪且雷三月遣將軍
到彦之侵魏夏六月封楊難當武都王秋七月冬十月
立錢署戊寅魏克金墉城又克虎牢壬辰遣將軍檀道
濟拒魏師到彦之至滑臺奔退
傳曰雪且雷紀異也到彦之督諸將王仲德竺靈秀
尹冲叚宏趙百符庾俊之宋修之等北侵魏自淮入
泗水竭日行十里自四月至七月始至東平以朱修
之守滑臺尹冲守虎牢杜驥守金墉十月魏軍至虎
牢杜驥奔走尹冲衆潰而死魏師進滑臺彦之焚舟
步奔彭城乃免彦之書官後經不書官貶其奔也楊
難當者何仇池公之後也國號武興難當自稱武興
王至是通使于宋宋封之曰武都王始置錢署以鑄
四銖錢濟一時之急非經久之利也圜法自太公作
輕重九府子母相權使貧富各得利用後世失其權
泥於執一故錢輕則富者增價錢重則貧者不給於
是有盗鑄犯上之亂作焉晉宋以來四銖錢非古也
經書始置譏失政也檀道濟以到彦之侵魏河南復
為魏所克於是詔遣都督諸軍北略地書曰拒魏師
言苟自固守非制勝之詞也
經元嘉八年春帝正月二月癸酉檀道濟遁歸魏定河
南三月大雩六月乙丒大赦又大雩秋七月冬十月
傳曰檀道濟至濟上與魏師三十餘戰多捷軍至歴
城資運竭夜唱籌量沙以為米魏人謂資糧有餘緩
之乃遁歸不書官譏小智失大謀也(南史云道濟全軍而返雄名大)
(振北史諱其遁也)書曰魏定河南言江左不能與争也自是
中原定於魏矣大雩旱也又大雩猶未雨也旱而救
懼民有變也然政令一失隂陽失序救之何益乎故
書大赦又雩譏非禮也
經元嘉九年魏大武延和元年春帝正月二月詔佐命
功臣配享廟庭夏五月太保王弘薨秋七月以殷景仁
為僕射冬十月以皇子紹為廬陵王魏滅夏赫連氏及
乞伏氏
傳曰二月詔曰故太傅長沙景王(劉道憐)故大司馬烈
武王(劉道規)故司徒文宣公(劉穆之)華容公弘(王弘)永修公
道濟(檀道濟)故龍陽侯(鎮惡)咸有文德以弘帝載有武功
以隆景業而太常未銘從祀闕享宜配祭廟庭勒功
天府禮也太保王弘字休元導之曾孫也弘以佐命
功封華容縣公武帝因宴集言曰我布衣始望不至
此是時傅亮等並撰詞以稱功德獨弘對曰此天命
求之不可得推之不可去時人稱其簡當文帝立又
以定策功累遷錄尚書事進太保薨謚曰文昭公配
食武帝廟庭弘不營財物不事威儀將加榮爵於人
必先呵責而後施行若接語欣懽者必無所諧或問
其故答曰王爵既加於人若撫勞之是興人主分功
此姦以事君者也聞者皆悦服書官以薨賢之也書
殷景仁為僕射喜其得人也同時劉湛代景仁為領
軍不書貶湛惡也曷謂景仁善而劉湛惡曰湛與景
仁素相善皆遇於武帝湛常居外任而景仁引湛還
朝共參朝政而湛隂結彭城王義康以傾景仁故一
書一不書善惡分矣皇子紹為廬陵王者繼孝獻王
義真嗣也乞伏國仁之孫熾盤死以慕未嗣位為夏
赫連所滅赫連氏自勃勃死子昌立為魏所虜昌弟
定復據平凉至是魏舉兵滅之二國先後不同而并
書之者以示魏興中原諸閏位相繼滅矣(赫連乞伏本二國故)
(并書之)
經元嘉十年春帝正月甲寅封義宣為南譙王夏林邑
等國朝貢秋七月曲赦梁益秦三州冬十一月揚難當
據梁州沮渠蒙遜死子茂虔立
傳曰義宣帝弟也改封南譙王初封武陵王羣蠻充
斥義宣不能制改封南譙優親正也夏林邑闍婆呵
羅等國遣使朝貢皆以商利來耳案夷貊傳林邑國
漢象林縣古越裳之域地廣六百里馬援植銅柱之
所也其王法服加纓絡如佛像之飾以吉貝為幡旗
(吉貝木棉也)其大姓謂之婆羅門闍婆達國者遺使奉表
其詞曰宋國大王大吉天子足下教化一切種智安
穩天人師降伏四魔轉尊法輪度脱衆生我雖在遠
亦霑靈潤呵羅單國其王毗沙䟦摩奉詞曰常勝天
子陛下諸佛世尊三達六通為世間導是名如來其
時南朝信尚佛法故海蠻得以交易因而巽辭媚王
曲徇夷情非禮也益梁秦三州雖遠屬南朝然去就
不定是時楊難當背宋歸魏故曲赦三州以安叛黨
也十一月初難當據梁州亦號東益州其城東連秦
嶺西接宕昌言語與中國同地植九榖婚姻有六禮
知書數出桑蔴銅鐵於本國自稱仇池王沮渠蒙遜
臨松胡人先世為沮渠之官遂為氏蒙遜博練羣史
頗曉天文有英略權變乃叛吕光據金山殺叚業晉
隆安五年自立為凉州牧至義熙八年僣號至是死
子茂虔嗣偽位焉
經元嘉十一年春帝正月夏四月刺史蕭思話復梁州
五月丁卯以沮渠茂虔為西河王
傳曰蕭思話為梁南二州刺史會氐帥楊難當寇漢
中思話破氐羌收漢中置戍於葭萌帝使思話上定
漢中本末下史官書書曰復梁州從告功也沮渠茂
虔為西河王來通好也
經元嘉十二年春帝正月辛未祀南郊馮弘為燕王夏
四月丙寅都下地震六月大水以榖百萬斛賑民九月
蜀將張尋為寇
傳曰辛未南郊舉舊制也馮弘者何北燕馮䟦之弟
也䟦信都人其先畢萬子孫有食馮鄉因為氏焉初
事慕容寳後附高雲作亂衆推䟦為主晉太元二十
年僣號于昌黎䟦寬仁有大度恭慎勤子家勸農桑
省徭役每遣守宰必親見東堂問為政之要令極言
無隐於是朝野競勸又建太學置博士諸偽政皆莫
能比後為魏師所伐地震災異䟦問其臣閔尚尚對
曰地主隂隂主百姓震有左右之占今震皆向左臣
懼百姓將西移乎䟦乃遣使廵行問民疾苦賜以榖
帛元嘉七年䟦卒而弟弘立通好南朝故封為燕王
來遠從權也都下地震零陵王太妃殂之應也(恭帝母也)
大水以榖賑民禮也
經元嘉十三年帝正月癸丑朔帝有疾不朝會三月帝
殺司空檀道濟夏四月秋七月晉零陵王太妃殂九月
封皇子濬為始興王駿為武陵王魏伐燕馮弘奔高麗
傳曰帝疾不朝會書變常也南朝元會自晉武帝講
求漢儀參用魏制著為典常謂之咸寧注是也咸寧
注曰先正一日有司宿設夜漏未盡羣臣集于庭燎
上賀起謁報百官及受贄郎官下至計吏皆入其次
大鴻臚各奏羣臣就位侍中奏外辦皇帝出鐘鼓作
百官皆拜伏太常導皇帝升御座鴻臚奏請朝賀掌
禮即讃皇帝延諸王登殿延太尉等登各奉璧皮帛
羔雁雉再拜賀訖引下殿復故位以贄授贄郎郎以
璧皮帛付謁者以羔雁雉付太官太樂令跪奏雅樂
乘黃令出車皇帝罷入百官皆坐諸蠻夷以次入皆
再拜皇帝又出僕射跪奏請羣臣等上奉觴再拜上
千萬歲四廂樂作百官再拜乃行百官酒太樂奏登
歌三終乃降太官具御飯尚食持案並授持節持節
跪進御座前太樂令奏云奉食舉樂太官行百官飯
畢鼓吹令奏進衆技乃召諸郡計吏前授敇戒鐘鼓
作羣臣北面再拜出此漢魏參用儀也宋㳂晉制每
年正月朔御殿受朝賀以為常典故不比年書之今
歲帝疾不視朝故特書不朝會以明常歲皆朝會也
檀道濟高平金鄉人隨宋武建義為前鋒所至望風
降以佐命功數帥兵拒魏師三軍依附帝忌憚朝廷
皆目之曰安知非司馬仲達也帝寢疾聽信領軍劉
湛湛及彭城王義康皆慮宫車晏駕道濟不復可制
乃矯詔收付廷尉父子八人皆誅之時人為之語曰
可憐白浮鷗枉殺檀江州明無罪也故書帝殺者言
文帝不能臣焉晉零陵王太妃恭帝太后也以晉儀
葬之禮也濬帝之次子駿第三子(即成帝也)書始封也馮
弘者䟦之弟也為後魏所伐弘東奔高麗高麗殺之
北燕以晉孝武太元二十年僣號至弘三世而滅凢
二十八年地歸于魏
經元嘉十四年春帝正月辛卯祀南郊夏四月蜀賊張
尋降秋七月冬十二月河南西河呵羅單國使朝貢
傳曰蜀賊張尋及其黨趙廣來降遷之建鄴河南慕
延西河沮渠呵羅單西南夷並遣使來貢
經元嘉十五年春帝正月以吐谷渾慕延封隴西王夏
四月秋七月辛未地震新作東宫武都河南高麗倭人
扶南林邑國使朝貢冬十月立儒學于北郊
傳曰吐谷渾慕延其先鮮卑慕容氏也西徙上隴過
抱䍐出凉州西南至赤水而居之其界東疊川西于
闐北高昌東北秦嶺方千餘里古流沙地也有青海
出龍馬至慕容延始通江左故封隴西王新作東宫
太子劭居也武都楊難當也河南即吐谷慕容延自
號河南王也高麗王高璉也(案高麗王高璉宋武帝初踐阼加璉為鎮東大)
(將軍馮弘奔高麗宋遣使王白駒往取之高麗將孫潄殺弘不欲南來王白駒復殺潄於海璉執白騎送)
(于宋宋不欲違遠人意下白駒獄由是璉每歲來貢焉)倭國王名讃無姓氏物
産與儋耳朱崖同宋初除安東將軍倭國至扶南國
在日南郡海西灣中去日南七千里東通交州西接
天竺安息外交易東西日有萬餘商人珍物無不有
天竺書言與佛經相似林邑與扶南相達崇佛法而
優禮諸蠻故多入貢因商利也帝好文立四學以雷
次宗掌儒學何尚之掌玄學何承天掌史學謝元掌
文學置館于郊法古四郊學也
經元嘉十六年春帝正月戊寅閱武于北郊夏六月立
子鑠為南平王秋九月魏伐北凉擒其王茂虔冬十二
月乙亥皇太子劭冠
傳曰閱武北郊懼魏南侵舊典漢魏以來立秋之日
郊禮畢乃揚威武斬牲於東門以薦陵廟其儀帝御
戎服乘白馬朱鬛躬執弓射牲命謁者載以獲車送
陵廟以束帛賜武官隸兵習戰陣之儀斬牲名曰貙
劉(貙猛獸名劉殺也)兵習孫吴法六十四陣既還公卿迎拜
天子下車與公卿親識顔面乃還宫自東晉天子不
親令進退而武臣不傳六十四陣至宋惟有閱武之
名而無習兵之法矣案六十四陣此諸葛亮習黃帝
八十一陣遺制也晉馬隆得其術乃以八陣法伐北
凉自後有桓温者因伐蜀於魚復平沙上覩武侯八
陣基址以石縱横為八行此則方排成八八六十四
陣之因也其變化即後人莫得傳其奥焉(唐李靖有兵書對問)
(三卷得此法)皇子鑠文帝第三子書始封也魏師伐凉擒
沮渠茂虔平姑臧於是魏盡平凉州舊地焉(偽國盡亡矣)
太子劭冠帝往觀之帽無故墜地元兇之兆也
經元嘉十七年魏太武太平真君元年春帝正月夏四
月戊午朔日有蝕之秋七月壬子皇后袁氏崩九月壬
子葬元皇后冬十月劉湛有罪誅十一月僕射殷景仁
卒
傳曰袁皇后袁湛女適文帝為妃生子劭后族貧每
就上求錢帛上性儉不過五十千而已潘淑妃有寵
后因潘求三十萬錢宿昔便得由此恚恨成疾至是
崩命顔延之為哀策文上益八字云撫存悼亡感今
懷昔詔謚曰元皇后劉湛字弘仁父㧕晉儀同湛襲
安衆縣男嘗自比管葛不為文章累遷給事中與殷
景仁並任湛曰今世宰相何難正當漢南陽郡功曹
耳後景仁專内任而湛猜隙漸生結彭城王義康以
傾景仁晚黨附義康帝不平之湛亦知必敗會丁艱
伏甲于室以待上臨事泄伏誅不書官貶有罪也殷
景仁陳郡長平人少有大成之量不為文而敏有思
致不談義而深達於理舊章記注莫不撰錄文帝委
遇尤厚劉湛與義康欲遣人若劫盜者於外殺之上
聞之徙景仁西掖門為護軍府密邇宫禁故義康計
不得行景仁稱疾停家養老數年雖不見任而密函
去來朝政大小必問焉及誅劉湛外人莫知預計也
卒謚曰文成公
經元嘉十八年春帝正月夏五月甲申江水溢害居人
冬十一月僕射王球卒氐楊難當寇漢川
傳曰江水泛溢害居人隂沴陽下陵上也王球字舊
玉司徒謐之子正方獨立歴位侍中舍人徐爰有寵
於上上命球與之相結球辭曰士庶區别國之章也
臣不敢奉詔王曇首稱球曰舊玉可謂玉巵無當耳
又劉湛殷景仁權傾内外球雖姻戚未嘗往來居選
職接容甚希而銓衡有序尋代殷景仁為僕射江夏
王義恭啓文帝曰王球誠能淡退有素譽然頗以物
外自許端任要功非其所長帝曰昔周伯仁終日飲
酒而居此任蓋所以崇素德也楊難當兄之子曰文
德奔漢中族弟廣香攻文德因寇漢川焉
經元嘉十九年春帝正月夏四月始奉祠大赦五月將
軍裴方明破楊難當秋七月甲戌晦日有蝕之九月丙
辰有客星在北斗十二月丙申詔奉聖襲封西凉李寳
歸於魏
傳曰帝久疾初愈始親祠大赦南朝以赦罪為求福
非古也裴方明與秦凉二州刺史劉真道同討仇池
破之告功也甲戌晦日食案星歷凢日月合朔則蝕
春秋傳以為月掩日也有朔有晦者大小盡使然耳
案春秋書日食或無朔而有日者或無朔無日者或
有朔無日者餘則日朔皆滿惟食即無明又歴代所
占災異但食即占之不限晦朔也今茲食者天戒若
曰陽為隂所蔽文帝為義康義恭諸侯擅權小人搆
隙國衰亂之應也客星在北斗占曰凢客星所出有
兵喪北斗帝居也臣下有隂窺神噐之象詔奉聖孔
氏子孫世世得襲封宋沿晉制行之禮也李寳者西
凉武昭王暠孫也書歸于魏不抗兵以庇民也(唐之先也)
(故别立傳於載記史官)
經元嘉二十年春帝正月二月魏克仇池夏四月甲午
立皇子誕為廣陵王秋七月冬十月壬午置藉田水旱
大饑
傳曰仇池楊難當去年為宋所討難當兄子文德背
魏歸于宋授封武都王至是復為魏所克書曰仇池
不書文德重其地微其人也皇子誕帝第四子也書
始封也初置藉田以水旱相繼欲行藉田以祈農福
妄也案藉田之制夏曰貢商曰藉周曰徹其實皆什
一稅也藉之言借民力耕獲以奉神報先重農功非
徼福也周人藉千畝天子躬耕所以勸農務本漢文
帝始修藉田迄魏氏三祖皆舉三推之禮晉武帝於
東郊之南洛水之北乘輿御木輅以耕江左元帝賀
循定儀注未詳迄今宋國水旱皆修此禮失古義也
經元嘉二十一年春帝正月諸郡禁酒二月辛卯以子
宏為建平王夏四月秋九月以沮渠安周為河西王冬
十月雷且電
傳曰諸郡南兖州南豫州浙江西並禁酒行𣙜酤也
是時國窘竭故𣙜酒利以苟安焉建平王宏帝第五
子書始封也沮渠安周者孰謂非沮渠之裔也自茂
虔為魏所滅盖安周是其疎族僣附於宋虛授以州
刺史河西王非實封也冬雷且電陽愆失所也(凢雷之聲)
(由電也雷霹靂耳)
經元嘉二十二年春帝正月辛卯朔始用新歷二月甲
戌立子禕為東海王昶為義陽王夏四月秋九月癸酉
宴武帳堂冬十二月范曄反伏誅免義康為庶人
傳曰新歷者何承天所撰元嘉歷也禕帝第六子昶
帝第七子皆始封也宴武帳堂帝先勅諸子且勿食
至會所賜饌既而日旰諸子有飢色因誡之曰汝曹
少豐溢不知百姓艱難今特使爾識飢當節儉用物
也古者享以訓恭儉宴以示慈惠今帝誡諸子因飢
使知節儉亦慈惠在其中矣范曄字蔚宗車騎范泰
第四子也作宣城太守乃刪衆家後漢書為一家之
言徐湛之則無以謝天下上得劭呪詛巫蠱之言上
謂義恭曰常見典籍有此將謂空言不意親覩此不
幸也先是彗星起畢昴入太微掃帝座端門滅於翼
軫又熒惑逆行守昏自十一月霖雨連雪陽光罕耀
劭與始興王濬帝第二子也異謀每夜饗將士或親
行酒密與隊主陳叔兒及張超之謀是月二十一日
夜詐作上詔云魯秀謀反汝可平明率衆入因使超
之率素飬士二十人皆被甲入其夜上與徐湛之語
至旦燭猶未滅超之行弑上以几自障五指俱落而
崩遣人殺吏部江湛即偽位詔曰徐湛之弑逆吾勒
兵入殿已無所及今罪人斯得可大赦改元為太初
遷大行皇帝於太極殿劭成服號慟義師至劭自督
戰魯秀打退鼓為義師所乘大敗入府庫井中擒之
與濬並伏誅汙其東宫南平王鑠字玄休帝第四子
也元凶既立以鑠為錄尚書事及義師入以歸義最
晩常懷憂懼眠中蹶起無復魂守食中遇毒而薨
經宋孝武帝孝建元年春帝正月即位
經孝建二年
經孝建三年
經大明元年
經大明二年
經大明三年
經大明四年
經大明五年
經大明六年
經大明七年
經大明八年五月
經少帝(子業)永光元年春正月即位
經明帝(湘東王彧)太始元年即位魏取淮南地
經太始二年魏天安元年
經太始三年
經太始四年
經太始五年
經太始六年
經太始七年魏獻文帝傳位于子孝文帝
經太豫元年四月帝崩
經宋廢帝蒼梧王昱元徽元年春正月即位
經元徽二年
經元徽三年
經元徽四年
經元徽五年帝凶惡為楊玉夫弑崩魏獻文帝為后弑
崩
經順帝(凖)昇明元年春正月即位(明帝子九歲)魏太和元年
經昇明二年南齊蕭道成專政
經昇明三年禪位偽齊
元經卷八
