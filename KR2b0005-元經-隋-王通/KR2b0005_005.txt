元經卷五隋王通撰
唐薛收傳
宋阮逸注
經東晉康帝建元元年春帝正月即位夏四月遣將伐
蜀秋七月丁巳詔桓温北伐圖中原冬十二月石虎侵
張駿戰于河西虎兵敗績
傳曰康帝諱嶽字世同成帝母弟也初封瑯琊王庾
冰謀立長君遂詔帝為嗣及即位欲定制度年號再
興中朝故改元曰建元焉四月遣益州刺史周撫西
陽太守曹據伐蜀李壽敗之于江陽七月石虎將戴
開率衆降詔曰慕容皝摧殄羯寇是天亡之始也中
原之舉宜加籌量戴開歸順宜遣使詣安西諮謀軍
事(安西張駿也)以輔國將軍桓温入臨淮庾亮為都督以
圖伐石虎冬十二月石虎恐凉州為後患張駿每遣
使渡江多為虎所獲於是伐駿為駿所敗春秋之例
敵未陣曰某敗師若莊十一年敗宋師于溍是也皆
陣曰戰大崩曰敗績若莊二十八年甲寅齊人伐衛
衛人及齊人戰衛人敗績是也或書地若僖二十二
年冬十一月宋公及楚人戰于泓宋師敗績又宣十
二年六月荀林父及楚人戰于泌楚師敗績是也
經建元二年春帝正月張駿討于闐破之二月慕容皝
及宇文歸戰于昌黎歸兵大敗奔漠北夏四月張駿敗
虎于三交城秋八月平北將軍桓宣卒衛將軍禇裒鎮
金城(闕)九月巴東楊謙擊李勢戰獲其將樂高丙
申立皇太子戊戌帝崩于式乾殿葬于崇平陵
傳曰張駿西界置沙州東界置河州於姑臧築城越流
沙伐龜茲鄯善焉耆前部皆臣於駿南羌于闐不服
駿遣和驎謝艾大破之鮮卑宇文歸遣其國相莫淺
渾攻慕容皝皝不與戰渾不設備皝率騎兵擊之渾
大敗乘勝斬其將涉奕于盡俘其衆徒五萬餘部落
於昌黎改涉奕于城曰威德城行飲至之禮宇文歸
遁于漠北張駿遣將張瓘敗石虎將王擢于三交城
不書名微也桓宣譙國人累有戰功次於祖逖周訪
都督沔北前鋒軍事鎮襄陽石虎攻襄陽宣募精勇
出其不意殺退之庾翼北討以宣為司雍凉三州荆
州之南陽襄陽新野南鄉四郡軍事後為石虎將李
羆所敗發憤卒蜀李勢驕吝荒淫不䘏國事巴西太
守楊謙擊其將申陽走之獲其將樂高經言勢亡國
自此始也立皇子𣆀正嗣也戊戌帝崩至十月乙丑
葬于崇平陵崩葬並書從舊史文也
經穆帝永和元年春帝正月即位司空庾冰薨尚書令
諸葛恢卒六月癸亥地震冬十月都亭肅侯庾翼卒司
馬朱夀討于瓉戴羲平之八月豫州路永出奔趙張駿
伐焉耆
傳曰穆帝諱𣆀字彭子康帝子也即位時二歲皇太
后禇氏臨朝攝政正月甲戌后設白紗帷於太極殿
抱帝臨軒改元庾冰字季康累以戰功遷會稽内史
初王導初喪人情洶然衆望歸冰咸曰賢相康獻皇
后臨朝徵輔政冰辭以疾尋卒年四十九贈司空諡
忠書薨進而賢之也曷謂賢曰冰以兄亮(闕)
雄傑而天性清慎勤於政理家無私積世以此稱之
書三公足勸来者諸葛恢字道明瑯琊人祖縦父靚
仕吴弱冠知名過江名亞王導庾亮元帝初以恢為
主簿太興初為會稽太守政績第一累遷尚書令卒
年六十二六月地震主約陽弱盛夏隂蔽陽之象也
庾翼字稚恭少有大略見杜乂殷浩軰語人曰此軰
束之高閣竢太平然後議其任耳謂成帝曰桓温有
英雄之才勿以常人遇之累遷南郡太守保石城得
全翼之功多亮卒授翼都督六州軍事代亮鎮武昌
時稱才幹由是河南皆懷歸附遣使東至遼東(慕容皝)
西到凉州(張駿)要結二方欲謀大舉以滅趙平蜀為己
任言論慷慨形于詞色康帝即位翼上表北伐曰賊
虎年已六十醜類怨叛又欲决死遼東若北無掣手
之虜即江南不異遼左矣臣所以輙發良人不顧忿
咎然東西形援未必齊舉且北進安陸入沔輙率南
郡太守王愆期江夏相謝尚潯陽守袁真西陽守曹
據精銳三萬并平北桓宣搖蕩秦雍御以長轡用逸
待勞數年興復可冀臣臨許洛竊謂桓温可渡何充
據淮泗路永進屯合淝於是發所統六州奴及車牛
騾馬向襄陽有衆四萬大會僚佐陳旌甲親授&KR0707;矢
曰我之行也若此射矣三起三叠徒衆屬目其氣十
倍俄疽背而卒年四十一書曰都亭肅侯嘉其武也
于瓉戴羲者何庾翼部將也翼卒乃作亂翼司馬朱
燾及將軍袁真討平之永為豫州刺史庾翼既卒乃
叛歸石虎書曰出奔内(闕)張駿伐焉耆北接烏孫
地方四百里葱嶺以東皆服張駿遣沙州刺史楊宣
疆理西域降之得衆四萬焉
經永和二年春帝正月錄尚書事何充卒夏四月己酉
朔日有蝕之五月凉州牧張駿薨六月趙將王擢執凉
州護軍胡宣又伐金城降張冲凉將謝艾拒之趙師敗
績秋七月禇裒為儀同三司冬十一月桓温伐蜀十二
月枉矢流于西北長半天
傳曰何充孰謂曰充字次道潜人也少與王導善早
歴顯官王導庾亮並薦充方槩有萬夫之望由是加
吏部尚書侍中庾冰兄弟以外戚權重為外物所攻
說帝宜立長君成帝從之充建議曰武王不授聖弟
漢景欲傳祚梁王朝臣以為不可今瑯琊即位如孺
子何康帝疾篤冰翼意在簡文充建議立太子是謂
穆帝冰翼既卒充輔幼主以禇裒者皇太后父宜綜
朝政薦裒錄尚書事凡選以忠臣為先不以私恩樹
親戚談者重之性好釋氏供沙門費巨億不吝親友
則無所施遺以此獲譏阮裕嘗戲之曰卿志大宇宙
勇邁終古充曰何故裕曰我圖數千戸郡尚未能得
卿圖作佛不亦大乎卒年五十五謚曰文穆贈司空
不書贈譏無大功而忝大位也四月己酉日蝕五月
凉州牧張駿薨駿以通好於我稱臣曰陛下天挺岐
嶷堂構晉室遭家不造播幸吴楚宗廟有黍離之哀
園寢有殄廢之痛臣遐域僻陋勢極秦隴石勒李雄
既死人懷反正謂虎期之命曾不崇朝雍容江表坐
觀祸敗懷目前之安替四祖之業馳檄布告徒設空
文臣所以霄吟荒漠痛心長路者也少康中興起于
一旅光武嗣漢衆不盈百况以荆揚慓悍臣州突騎
吞噬遺孽在于掌握哉在位二十二年卒四月日蝕
五月駿薨主有應天之象也是歲世子重華繼立趙
石虎遣將王擢麻秋伐金城金城太守張冲降于秋
凉州重華任謝艾為中堅將軍配步騎五千擊秋大
破之初有梟鳴于牙中艾曰梟邀也六博得梟者勝
今梟鳴牙中克敵之兆也世稱一代名將也禇裒字
季野獻后父也桓彛謂季野有皮裏春秋謝安亦重
之曰裒四時之氣備矣以后父求出江州刺史在官
清約而裒詣庾亮亮使郭璞筮之曰非人臣卦及太
后臨朝有司奏議欲加不臣之禮裒上疏固讓歸藩
進儀同三司書官譏不稱也十一月桓温帥將軍周
撫袁喬等伐蜀拜表輙行見諸葛亮八陣圖于魚復
平沙之上壘石八行相去三丈温曰此常山蛇勢也
文武皆莫能識(為明帝温克成都張本也)枉矢流西北本志枉矢
以亂伐亂之應也
經永和三年春帝正月三月桓温攻成都李勢降夏四
月秋九月地震冬十二月蕭敬文䧟涪州取巴西通漢
中
傳曰桓温與李勢戰于窄橋温參軍龔護沒衆懼而
鼓吏誤鳴進鼓於是進攻之勢衆大潰温乘勝直進
焚其小城勢遂夜遁至晉夀葭萌城勢面縳舁櫬温
解縳焚櫬送于京師九月地震者桓温隂盛臣彊之
兆也振威護軍蕭敬文害征虜將軍楊謙攻涪城䧟
之遂取巴西通漢中書蜀亂未已也
經永和四年帝正月夏五月大水秋九月燕慕容皝死
子雋嗣位冬十月石虎將苻徤寇竟陵
傳曰慕容皝死在位十五年子雋僣號追謚文明皇
帝雋既立即燕王位依春秋列國故事稱元年穆帝
遣册雋大單于燕王苻徤者苻堅之伯也在石虎(闕)
竟陵書苻氏興張本也
經永和五年春帝正月石虎僣號於鄴夏四月周撫擊范
賁獲之益州平石虎死子世嗣偽立五月石遵自立秋
七月禇裒次彭城遣將與石遵戰於代陂王師敗績八
月凉州人攻趙人長城戍敗之冬十月趙人攻宛執南
陽太守郭啓十一月石鑒殺石遵自立十二月將軍禇
裒卒
傳曰石虎字季龍勒之從子勒授與其子弘虎私曰
上自都襄國以來吾躬當矢石二十餘年克定十有
三州成大趙之業者我也大單于實在我而授黃吻
小兒上晏駕之後不足留種也後果廢弘自立至是
僣稱皇帝建元曰太寧居鄴大修宫觀凢在位十五
年死其子世嗣位為石遵所廢石遵自立偽稱王也
在位凡三十三日禇裒次彭城遣將王龕李邁及石
遵將李農合戰執王龕殺李邁書大崩也凉人司馬
攻長城戍凉仇池公楊初攻西城皆敗之凉(闕)
也十月趙人石遇攻宛䧟之執南陽太守郭啟而石
遇亦遵族子書人微之也石鑒者遇之從弟也初簒
立石冲鎮薊聞之曰世受先帝之命而遵輙殺罪逆
莫大乃大舉兵親討之石鑒與石閔謀廢遵率甲士
執之于如意觀初遵與宫人彈碁見甲士至問曰反
者誰也對曰義陽王鑒當立乃殺遵於琨華殿鑒即位
以石閔為武德王禇裒自彭城為石遵所敗憂慨𤼵
疾而卒年四十七謚曰元穆追贈太傅不書譏常材
也
經永和六年春帝正月懸而不樂閠月冉閔弑趙石鑒
自立僣號魏丁丑彗星見于亢己丑氐帥苻洪來降以為
氐王三月趙故將麻秋鴆殺苻洪六月石祗及其弟琨
攻冉閔為閔將王泰所敗秋八月譙王無忌薨十二月
免蔡謨為庶人
傳曰正月元會懸而不樂以禇裒之喪也冉閔者謂
石閔也本姓冉石虎飬為孫父瞻季龍子之閔力絶
人胡夏宿將皆憚之既殺石鑒羣臣上尊號僣位于
南郊改元永興國號大魏居襄國遣使臨告我曰逆
胡亂中原今已誅之若能共討者可遣軍來也朝廷
不答責其無禮也彗星見于亢占曰為兵大疫冉閔
殺胡十餘萬人中原大亂之應也氐帥者堅之祖也
洪弟徤始入關其先氐羌故號氐虎既死麻秋嫉洪
故鴆殺之石祗僣號於襄國使弟琨率衆十萬代鄴
為閔將王泰所敗死者萬餘也譙王無忌者剛王遜
之孫也無忌字公夀隨桓温伐蜀有功薨謚曰烈稱
功也(按無忌傳無忌父承前為王敦所害及敦平無忌見王廙子拔刀以刃之中丞車灌奏無忌專)
(殺付廷尉帝曰原情可貴聽以贖論)蔡謨字道明陳留考城人也累遷
侍中司徒謨謂所親曰我為司徒為後代所哂上司
徒印綬章表十餘不受帝年八歲甚倦問左右曰所
召人何以不至太后詔若不來宜罷朝中軍將軍殷
浩奏免謨為庶人(譏殷浩之專政而晉室衰矣)
經永和七年春帝正月丁酉日有蝕之苻徤僣號秦王
夏四月刺史司馬勲與苻徤戰五丈原王師敗績五月
劉顯殺石祗劉啓來奔秋八月趙人冉遇來降九月峻
陽太陽二陵崩(無傳)十一月趙姚弋仲魏統皆來降十二
月趙人周成高昌樂弘李歴相次來降
傳曰苻徤洪之子也既敗王師乃僣號皇帝位不書
帝不與其僣帝也然則苻徤僣王何以書曰諸侯王
人臣皆稱焉帝則天下真主稱之僣不亂真春秋之
大例也劉顯者石祗之將也祗使顯攻冉閔為閔所
敗乃密降閔請殺祗以自效於是殺祗閔懸祗首於
通衢劉啟者顯之從弟也趙兖州刺史惡顯所為乃
來奔自是趙國分裂故冉遇姚弋仲魏統周成高昌
樂弘李歴皆邊戍之臣避亂來降
經永和八年春帝正月辛卯日有蝕之(無傳)二月峻平崇
陽二陵崩夏四月冉閔為慕容儁所滅將軍謝尚討反
賊張遇王師敗績秋七月趙故將王擢請降冬十月將
軍周撫討
傳曰峻平崇陽二陵崩遣王惠如洛陽衛五陵山陵
不能固皆崩有盗穴之故也去年峻陽太陽二陵崩
不書盗者告不以盗故不書盗冉閔既殺石祗盡誅
諸胡遣使常煒者聘于慕容儁儁使封裕詰之曰閔
息飬常材負恩簒逆有何祥應僣稱大號煒封曰狼
烏紀於三王麟龍表于漢魏寡君應天御歷能無祥
乎又問曰閔鑄金為七象壊而不成奈何有天命乎
煒曰鑄形之事所未聞也左右欲殺煒儁曰兵交使
在其間赦之乃遣慕容恪伐閔固守不下恪連擊皆
勝閔奔常山追及于&KR0707;水擒閔斬之于龍城閔國亡
周制九伐之法其極曰滅言冉閔滅趙以非辜故亦
為慕儁非辜滅也張遇以許昌反詔安西將軍謝尚
討之戰于許昌王師敗績苻徤使其弟雄襲遇虜之
不書虜耻王師之不若(按張遇者符徤之將也初降尚尚不能綏懷之遇怒復反)
(而尚討之為遇所敗坐兵敗付廷尉書王師敗績實譏尚云)王擢者石虎故將也
遣使來請拜秦州刺史未幾擢為苻徤所逼奔于凉
州書曰請降實未降耳蕭敬文者蜀故將也永和三
年反據涪城至是周撫始斬平之冉智者孰謂閔之
子也閔既國亡智以鄴降送傳國璽其文曰受天之
命皇帝夀昌百僚稱賀未幾為其將馬碩執之降慕
容恪書請降言未降于我也
經永和九年春帝正月凉張重華遣王擢與苻雄戰擢
師敗績三月交州刺史阮敷破林邑五月張重華取秦
州八月遣河間王欽修五陵冬十月姚襄叛丁未凉張
重華薨子耀靈立是月張祚弑耀靈自立
傳曰張重華使王擢伐苻徤擢既敗單騎而還重華
素服為戰亡者舉哀復授擢兵遂襲取秦州林邑國
者漢象林縣也即馬援鑄銅柱之處也其國主范文
永和三年攻䧟日南殺太守至是交州刺史阮敷發
兵擊破之河間王欽者彭城元王植之子也河間王
顒無後以欽為嗣使修五陵禮也姚襄者何羌人弋
仲之子也隨來降襄叛擊殷浩敗之掠淮南有衆七
萬稱大單于走入關為苻堅所殺張重華死年二十
七立子耀靈年十歲張祚弑之自立僣號稱帝改和
平元年凉自此亂矣
經永和十年春帝正月帝臨朝周成反襲洛陽二月桓
温伐關中廢殷浩為庶人夏四月桓温苻萇戰于藍田
五月郭敞叛六月桓温與苻雄戰于白鹿原王師敗績
傳曰周成者冉閔降將也自宛陵襲洛陽桓温伐苻
徤書曰關中言姚襄亦入關不止諸苻而已殷浩字
深源善玄言好老易累遷至都督徐兖揚豫青州諸
軍事桓温素忌浩上浩罪曰案中軍殷浩侵官離局
高下在心受專征之重無雪耻之志坐自封植妄生
風塵姚襄弟入質浩不能撫用隂圖殺害生長亂階
自浩始也乃廢為庶人苻萇者何萇徤之子也桓温
率衆四萬趨長安徤使萇率衆五萬拒温轉戰次于
㶚上萇敗退温衆饑乃還不書敗之者譏温無功也
(按苻徤載記云徤聞温來伐收麥清野以待之故温粮盡大饑引還)
經永和十一年春帝正月甲辰汝南王綂薨夏四月壬
申隕霜姚襄寇外黃六月秦苻徤死秋七月宋混弑張
祚立玄靚冬十二月慕容恪寇廣固壬戌上黨人請降
傳曰四月隕霜也春秋傳云天反時為災人反德為
亂亂則妖災生正陽用事而隕霜者隂反陽也臣戾
君也本志謂庶徵常寒之罰劉向云誅罰不由君出
在下之象盖此時桓温專政之應姚襄者弋仲之子
既叛晉自稱大單于攻外黃為邊將高季所敗而退
六月苻徤死子生嗣偽位書秦者别秦自為國也言
非晉所統矣宋混者敦煌人也與祚宗人張瓘起兵
聲言張祚無道遂殺之梟首宣示内外國人怨祚暴
咸稱萬歲衆共立耀靈弟玄靚慕容恪者皝之子暐
兄儁之子暐既僣帝位以恪叔父大功總攝朝政將
圖洛陽故兵臨廣固秦中大震苻堅親將以備潼關
恪不利而還是時桓温初收洛邑故書寇言復晉也
廣固洛東虎牢之地上黨人馮鴦自稱太守背苻生
遣使來降非歸命也姑結援耳
經永和十二年春帝正月懸而不樂將軍段龕敗慕容
二月太尉桓温討姚襄夏四月秋七月桓温(闕)
冬十月修洛陽陵(無傳)
經升平元年春帝正月加元服始親政丁丑隕石于槐
里一將軍段龕與慕容恪戰死之三月帝釋奠于中堂
夏五月將軍謝尚卒苻堅敗姚襄斬之六月苻堅殺苻
生自立苻堅將張平以并州請降(無傳逸按張平本石季龍將也石虎死平)
(歸慕容儁至是稱藩臣晉)
傳曰帝即位時年二歲至是年十六矣加元服告於
太廟始親萬機故改元隕石隕星也春秋隕石于宋
五叔服曰隂陽之事非吉凶所生按本志曰星墜者
當其下有戰場慕容恪字玄恭皝第四子也及暐之
世恪專總朝政秦州刺史段龕敗慕容恪至是為恪
所䧟見害書死之閔忠也釋奠中堂者權為太學也
本志謂古禮立學必釋奠于先聖先師漢元帝始祠
孔子至魏使太常釋奠孔子于辟雍晉帝親釋奠于
中堂權也(晉未立太學故權以中堂祭)謝尚字仁祖豫章太守鯤
之子也永和中累遷至僕射桓温平洛陽表尚為鎮
會疾不行徵拜衞將軍卒姚襄者弋仲子也弋仲相
石祗於襄國(祗季龍嗣也)常戒諸子曰吾以晉亂而石氏
待我厚今石氏已亡中原無主自古未有戎狄作天
子者我死汝即歸晉乃降至是襄入關討苻生為生
所敗苻堅命斬之堅襄皆名者戎夷直書其事無所
褒貶也苻堅字永固雄之子也其先戎人也祖曰洪
事石季龍居鄴雄生堅及苻生嗣健偽位殘虐無度
於是堅殺之自立為大秦天王書曰自立非正也皇
后何氏父凖散騎侍郎以名家應選禮也賜脯大赦
(闕)不書非古也(言脯設老人闕可矣赦宥罪闕)(賜則)冬十一月
雷災也
經升平二年春帝正月慕容儁䧟冀州五月有星孛天
船秋八月將軍謝奕卒十二月郎將荀羡及慕容儁戰
于山茌王師敗績
傳曰慕容儁字宣英皝之子也永和八年僣號燕帝
至是儁盡有冀州諸郡有星孛天船本志謂彗星出
天船有謂占曰兵喪王除舊布新天船主大水外夷
交侵之象謝奕字無奕安兄也累遷至都督豫司冀
并四州諸軍事書卒得常也荀羡字令則侍中崧之
子也尚公主累遷徐兖監軍事救青州段蘭為慕容
儁所敗書王師敗績譏羡致其敗也
經升平三年春帝正月三月甲辰詔王公戸助粮運秋
七月將軍高昌奔滎陽冬十月郎將謝萬郗曇皆為慕
容儁所敗交州刺史温放之討林邑降之(無傳)
傳曰比年出軍粮運不繼詔王公以下十三戸借一人
以助運譏國蹙也高昌者孰謂本石季龍將也石亡
稱藩于我至是為慕容所逼奔滎陽儁時中國無主
亡人奔敗書滎陽不書晉譏晉不能庇也謝萬將兵
次下蔡郗曇次高平皆敗績言慕容方強晉日削也
經升平四年春帝正月慕容儁死暐嗣位夏四月秋八
月辛丑朔日有蝕之冬十一月桓温封南郡公
傳曰燕儁將死(闕)
若行(闕)
蝕在角幾既(闕)淺者(闕)淺蝕深者(闕)
門人主惡之明年帝崩之兆桓温自平姚襄後以(闕)
功至是封南郡公
經升平五年春帝正月北中郎將郄曇卒廣州刺史滕
含卒(無傳)夏五月帝崩于顯陽殿立瑯琊王為帝七月葬
穆帝
傳曰郄曇字重熙司空郄鑒之後也累遷至北中郎
將都督徐兖刺史鎮下邳書官卒無譏也帝年十九
無嗣崩于顯陽殿以壽終也(以顯陽殿為正寢崩于寢無他故也)瑯琊
王丕字千齡成帝長子也穆帝崩太后詔以丕即帝
位七月葬穆帝譏速也(天子七月而葬)
經哀帝隆和元年春帝正月帝即位二月庾希鎮下邳
袁真鎮汝南立母周氏為皇太妃三月甲寅朔日有蝕
之丁丑浩亹山崩叛臣吕護寇洛陽戴施奔宛五月丁
巳詔庾希鄧遐救洛陽七月庾希與慕容暐戰擅丘破
之冬十月賜貧民米人五斛
傳曰哀帝於升平五年五月即位至今隆和書即位
者從正始也庾希袁真並假節出二鎮防慕容暐也
周氏初以選入成帝宫生哀帝帝詔有司崇為皇太
妃儀服與太后同春秋之義母以子貴禮也丁丑凉
州地震浩亹山崩本志曰張天錫亡之兆也(天錫明年弑玄)
(靚)吕護者冀州刺史先為慕容恪所攻退保滎陽至
是叛歸慕容暐反寇逼洛陽河南太守戴施奔宛桓
温大衆在宛也書寇盛晉襄也且言洛陽將不救也
庾希鄧遐以舟師救洛陽並書者邊政在一臣(闕)
而已慕容暐將劉則及庾希將何謙戰則敗書曰破
之喜賊退也賜貧民米書亢旱也
經興寧元年春二月改元三月壬寅皇太妃薨癸卯帝
幸瑯琊夏五月桓温錄尚書事癸卯慕容暐䧟密城秋
七月凉州張天錫弑西平公玄靚自立丁酉葬章太妃
九月大司馬北伐冬十一月盗殺江州趙毗
傳曰改元大赦大赦不書譏非古也凢赦國之大權
有不得已則赦之今改元無大故而赦故不書太妃
周氏先以帝封瑯琊及帝立而尊穆帝太后故周氏
猶居瑯琊及薨帝奔喪于瑯琊非古也曷謂非古曰
天子之母當居天子之宫周氏雖避嫌太后不當猶
處瑯琊諸王之第也故經書幸瑯琊言廵幸可也天
子無外安有奔喪之文故不書奔喪禮也桓温錄尚
書事臣強自此始乎燕慕容暐攻密城䧟之滎陽太
守劉遠逃歸江陵遠不書微也(微不足書也)張天錫駿少
子玄靚之叔也玄靚冲幼性弱天錫專政大臣張欽
欲討天錫事泄伏誅天錫率衆入禁門潜害玄靚乃
自立書弑言玄靚亦國君也世受晉封爵天錫專政
簒立故書弑以貶其大惡也周太妃謚曰章丁酉書
葬禮也大司馬北伐不書名而書官者尊天子之官
抑權臣之盛也不言伐某而曰北伐者示天子之大
不以中原外之諱晉之衰故特抑司馬之官以明邦
政大四方焉故曰北伐云耳盗殺者姚襄故將張駿
焚武昌掠府藏而殺刺史也駿不書名微也趙毗書
名者舉江州為言也毗不才而為盗所殺者春秋襄
十年盗殺鄭公子騑傳曰書盗言無大夫也又昭二
十年盗殺衛公孟縶狎齊豹齊豹以戈擊公孟殺之
齊豹衛司寇不書官不書名稱盗貶不義也張駿本
寇黨也故書盗云
經興寧二年春帝正月二月慕容評襲許昌癸卯帝耕
籍田三月庚戌大閱秋七月徵桓温入朝苻堅侵河南
傳曰慕容評者暐將也潜來襲許昌太守李福死之
侵汝南汝南太守朱斌遁于夀陽又圍陳郡太守朱
輔固守皆不書者為晉諱爾哀帝無帝王才識逼於
桓温之手慕容氏侵中原君子不忍彰晉之衰也故
特諱不書意其欲真主挺生以興復中原乎帝耕籍
田禮也哀雖衰弱猶能務農之本是謂禮典焉(農為邦本)
(典禮所先)庚戌大閱禮也先王之制居安慮危况晉室陵
夷兵不可廢而不講焉徵桓温者何温既復洛陽上
䟽陳便宜七事詔温參朝政至赭圻固讓乃鎮揚州
書曰徵桓温入朝譏也(温雖擅權于外然顯大故譏而不貶)苻秦既僣
號懼慕容暐先據洛故侵河南春秋之義無鐘鼓曰
侵
經興寧三年春帝正月庚申皇后王氏崩二月桓温冲
監六郡事丙辰帝崩于西堂瑯琊王奕嗣帝位三月壬
申葬哀帝丙午慕容恪䧟洛陽
經廢帝太和元年帝正月即位二月己丑凉張天錫封
西平公三月新蔡王邈薨夏五月戊寅皇后庾氏崩將
軍朱序平梁州勲冬十二月慕容暐䧟魯郡
傳曰廢帝諱奕字延齡哀帝母弟也哀帝二月崩丁
酉嗣皇帝位今正月始書即位者改元建正然後即
位春秋舊制也張天錫以凉州稱藩故晉命之以公
爵稱凉者自為一國也新蔡王邈者武哀王騰之後
也騰子確確子㴞㴞子弼弼子邈邈薨而子晃嗣封
為桓温所廢司馬勲晉宗室濟南王遂之曾孫也咸
和中自列乃受凉州刺史及周撫卒勲反桓温遣朱
序討勲勲暴虐民心不附自潰序執送于温温斬之
書曰梁州勲不書姓削其屬籍也十二月慕容暐遣
將慕容厲䧟魯郡高平
經太和二年春帝正月夏四月羅崇破慕容暐于竟陵
將軍桓豁獲趙槃秋九月郗愔鎮徐州
傳曰慕容暐遣其將塵寇竟陵太守羅崇擊破之桓
豁為右將軍慕容暐將趙槃戍宛詔豁擊獲之于魯
陽送京師郗愔字方回鑒子也自會稽内史遷鎮徐
兖簡文所薦用也(簡文輔政薦愔受此命)
經太和三年春帝正月三月丁巳日有蝕之(無傳)夏四月
大風折木秋八月尚書王述卒
傳曰大風者洪範狂常風若思之不睿是謂不聖其
極凶短折也王述王湛孫也少襲父爵累官至尚書
令書卒無足稱也
經太和四年春帝正月夏四月大司馬(闕)
九月桓温至枋頭而歸辛丑慕容(闕)於(闕)
袁真叛十二月桓温及(闕)于涂中
傳曰大司馬孰謂曰桓温也曷謂不書桓温周禮司
馬掌九伐之法天子任以邦政使專征不庭晉室雖
衰司馬之官天子所任也不止桓温獨當此職(闕)
之意欲天子征伐静中原服四夷故不書温重(闕)
也桓温至枋頭何以書曰温糧運不繼焚舟而歸先
已失策拜政之辱故不書官特書名以示貶也温至
枋頭既歸後軍為慕容垂所追敗于襄邑亦不書官
皆貶也袁真為豫州刺史鎮夀陽叛者怒桓温也温
敗于襄邑歸過於真真怒乃以壽陽降慕容暐會稽
王昱即簡文也桓温自山陽會于涂中再謀北伐也
經太和五年春帝正月二月袁真死其子瑾嗣事四月
部將竺瑶破袁瑾秋九月益州賊李金根反梓潼太守
周虓討平之冬十月秦將王猛滅燕以慕容暐歸
傳曰袁真死其黨朱輔立其子瑾號建威將軍夏四
月桓温遣部將竺瑶破瑾於武邱九月廣漢賊李引
與益州賊李金根反自稱聖王詔周虓(字孟威)討平之
苻堅將王猛攻壼關慕容暐遣慕容評率兵四十萬
拒王猛于潞州川評大敗縳暐歸長安書秦燕二國
(闕)也夷狄滅夷狄或不名非例也魯僖公二
十六年楚人滅䕫以䕫子歸楚䕫皆稱國略之也故
不書名元經之旨以秦燕猶列國耳且明晉不能(闕)
經太和六年春帝正月將軍桓伊破秦將王鑒丁亥桓
温平袁瑾三月將軍周楚卒夏四月秦符堅滅仇池以
楊纂歸十一月桓温屯白石丁未廢帝為東海王崩于
吴縣
傳曰桓伊字叔夏侍中景之子朝廷以苻堅強盛選
能捍疆場者用伊為淮南太守堅使王鍳張蚝來援
袁瑾伊擊王鍳敗之書曰秦將苻堅猶敵國也丁亥
平袁瑾壽陽平也周楚字元孫征西訪之孫也隨父
撫入蜀拜將軍&KR1779;為太守撫卒朝廷以楚襲爵建成
公監凉益二州軍事世在蜀得物情司馬勲反楚討
平之又李金根賊反楚平之皆有功書官以卒世閥
也(周訪與陶侃齊名時王敦終訪之世不敢謀逆撫隨桓温平蜀有功楚孫虓䧟于苻堅屬元會堅因)
(謂虓曰晉家元會何如此虓厲聲曰何敢比天子)仇池楊氏其先氐人也數
世襲封仇池公至楊世者初降秦既而稱藩于晉世
死其子纂嗣位立而絶於秦世弟楊綂起兵武都與
纂分争苻堅遣將苻雅率師七萬取仇池進攻圍寧
益戰于陜中纂降雅雅送長安書歸者降歸也封纂
漒川侯桓温屯兵于白石詣闕諷太后集百官于朝
宣太后令曰瑯琊王奕以母弟入纂大位昏濁潰亂
動違禮度有此三孽莫知誰子欲樹儲藩誣罔祖宗
傾移皇基是而可忍孰不可懷今廢為東海王羣臣
拜辭莫不歔欷帝居吴縣安於屈辱沉湎終日至孝
武太元十一年崩于吴縣今年書崩者帝無過失傷
其廢也故以帝禮終之而言崩于吴縣明失所也(左傳)
(昭公薨于乾侯明失所也)
元經卷五
