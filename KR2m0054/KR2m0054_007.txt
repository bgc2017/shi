故唐律䟽議卷第七(凡一十八條衛禁)
䟽議曰衛禁律者秦漢及魏未有此篇晉太
宰賈充等酌漢魏之律隨事增損創制此篇
名爲宫衛律自宋洎于後周此名並無所改
至於北齊將關禁附之更名禁衛律隨開皇
改爲衛禁律衛者言警衛之法禁者以關禁
爲名但敬上防非於事尤重故次名例之下
居諸篇之首
諸闌入太廟門及山陵兆域門者徒二年(不應闌謂)
(入者入而)
䟽議曰太者大也廟者貌也言皇祖神主在
於中故名太廟山陵者三秦記云秦謂天子
墳云山漢云陵亦通言山陵言高大如山如
陵兆域門者孝經云卜其宅兆既得吉兆周
兆以為塋域皆置宿衛防守應入出者悉有
名籍不應入而入為闌入各得二年徒坐其
入太廟室即條無罪名依下文廟減宫一等
之例減御在所一等流三千里若無故登山
陵亦同太室之坐
越垣者徒三年太社各减一等守衛不覺减二等
(時專當者守衛謂持)
䟽議曰不從門為越垣者牆也越太廟山陵
垣者各徒三年越太社垣及闌入門皆減太
廟一等守衛謂軍人於太廟山陵太社防守
宿衛者若不覺越垣及闌入各减罪人罪二
等守衛謂防守衛士晝夜分時專當者非持
時者不坐
主帥又减一等(監當者主帥謂親)
䟽議曰主帥謂領兵宿衛太廟山陵太社三
所者但當檢校即坐不限官之高下又减守
衛人罪一等唯坐親監當者
故縱者各與同罪(監門各凖此餘條守衛及)
䟽議曰故縱者謂知其不合入而聽入或知
越垣而不禁並與犯法者同罪餘條守衛宫
殿及諸防禁之處皆有監門及守衛故縱不
斍得罪各凖此
諸闌入宫門徒二年(條應坐者亦凖此闌入宫城門亦同餘)
䟽議曰宫門皆有籍禁不應入而入者得徒
二年嘉德等門爲宫門順天等門爲宫城門
闌入得罪並同餘條應坐者亦凖此宫門得
罪謂越垣及防禁違式冐代之類
殿門徒二年半持仗者各加二等(棒之屬餘條仗謂兵器杵)
(凖此稱仗)
䟽議曰太極等門爲殿門闌入者徒二年半
持仗各加二等謂將兵器杵棒等闌入宫門
得徒三年闌入殿門得流二千里兵器謂弓
箭刀矟之類杵棒或鐡或木為之皆是故云
之屬餘條謂下文持仗及至御在所者并持
仗強盗者並凖此
入上閣内者絞(内諸門不立籍禁而得通内者若有仗衛同闌入殿門法其宫)
(此亦准)
䟽議曰上閤之内謂太極殿東為左上閤殿
西為右上閤其門無籍應入者準勑引入闌
入者絞若有仗衛者上閤之中不立仗衛内
坐喚仗始有仗入其有不應入而入者同闌
入殿門徒二年半持仗者流二千里其宫内
諸門不立籍禁謂肅章虔化等門而得通内
而輙闌入者並得絞罪若有仗衛亦同殿門法
若持仗及至御在所者斬(上請迷誤者)
䟽議曰謂持仗入上閤及通内諸門并不持
仗而至御在所者各斬迷誤謂非故闌入者
上請聽勑
即應入上閤内但仗不入而持寸刃入者亦以
闌入論
䟽議曰應入上閤内者謂奉勑喚仗隨仗引
入者得帶刀子之屬若仗不在内而持寸刃
入者即以闌入論若非兵器杵棒之屬止得
絞刑持仗者斬
仗雖入不應帶横刀而帶入者減二等
䟽議曰仗雖入上閤内不應帶横刀而輙帶
入者減罪二等合徒三年
即闌入御膳所者流三千里入禁苑者徒一年
䟽議曰御膳所謂供御造食之處其門亦禁
不應入而入者流三千里闌入禁苑者徒一
年禁苑謂御苑其門有籍禁御膳以下闌入
雖即持仗及越垣罪亦不加
諸闌入者以踰閾為限至閾未踰者宫門杖八
十殿門以内逓加一等
䟽議曰閾者謂門限闌入之人行至門限未
踰過若至宫門得杖八十宫内人不應入殿
門至殿門閾未踰者杖九十殿内宿衛人至
上閤閾未踰者杖一百
其越殿垣者絞宫垣流三千里皇城减宫垣一
等京城又减一等
䟽議曰越過殿垣者無問出入俱至絞刑宫
垣流三千里皇城謂朱雀等門之垣合徒三
年京城謂明德等門之垣又减一等合徒二
年半
諸於宫殿門無籍及冐承人名而入者以闌入論
䟽議曰應入宫殿在京諸司皆有籍其無籍
應入者皆引入其無籍不得人引而詐言有
籍及冒承人名而入者宫門徒二年殿門徒
二年半持仗者各加二等
守衛不知冐名情宫門杖八十殿門以内逓加
一等
䟽議曰守衛謂持時專當親主籍者應入者
唱名始過不知冐名情者不識其人無心私
許宫門杖八十殿門以内逓加一等但云不
知冒情不云不知無籍而入者但冒承人名
有所憑據人難識盡是故罪輕無籍而入者
準闌入不覺故縱法
諸宿衛者以非應宿衛人冐名自代及代之者
入宫内流三千里殿内絞
䟽議曰宿衛者謂大將軍以下衛士以上以
次當上宿衛宫殿上番之日皆據籍書若以
非應宿衛人謂非諸衛大將軍軍人以外冐
名自代及代之者入宫内並流三千里殿内
並絞
若以應宿衛人(直者謂以下)自代及代之者各以闌
入論
䟽議曰應宿衛人謂諸衛所管應入宫殿上
番者注云謂已下直者未當上番人之色自
代及代之者彼此各以闌入罪論闌入之罪
一准上法
主司不覺減二等知而聽行與同罪(判遣及親主司謂應)
(條主司准此監當之官餘)
䟽議曰主司謂折衝府及諸衛判兵之官不
覺人冒名自代及代之者減所犯人罪二等
若知相代之情而聽行者各與同罪若冒代
之事從府而來即以府官所由為首餘官節
級為從坐衛官不覺逓減府官一等如相冐
之罪由衛即以衛官所由為首餘官節級為
罪府司不坐及親監當之官者諸衛當上人
兵各有本部主帥雖從别團配隷亦是監當
之限餘條主司准此者謂一部律内但言主
司並不覺減二等知而聽行與同罪
諸因事得入宫殿而輙宿及容止者各減闌入
二等
䟽議曰因事得入宫殿者謂朝參辭見迎輸
造作之類不合宿者而輙宿及容止所宿之
人各減闌入罪二等在宫内徒一年殿内徒
一年半
即將領人入宫殿内有所迎輸造作門司未受
文牒而聽入及人數有剰者各以闌入論至死
者加役流
䟽議曰將領人入宫殿有所迎出有所輸送
造作謂宫内營造門司皆須得牒然後聽入
若未受文牒而輙聽入及所入人數有剰者
門司各以闌入論若入上閤内及御在所應
至死者門司各加役流
將領主司知者各減闌入罪一等入者知又減
五等不知者不坐
䟽議曰將領主司謂領人迎輸造作知門司
未受文牒及人數有剰而領入者各減闌入
罪一等宫内徒一年半殿内徒二年入上閤
内及至御在所流三千里入者知又減五等
稱又者謂減將領者罪五等不知情入者不坐
問曰將領主司知者减闌入罪一等不言不
知若有不知而領入者合得何罪
荅曰上條冒名相代各以闌入罪論主司不
覺减二等注云餘條主司準此明將領主司
不知得减知情二等上既有例故不生文
諸應入宫殿未著門籍而入雖有長籍但當下
直而輙入者各减闌入五等
䟽議曰應入宫殿在京諸司入宫殿者皆著
門籍若未著門籍而輙入或雖有長籍謂宿
衛長上人雖一日上两日下皆有長籍當下
之日未合入宫殿但當下直而輙入各減闌
入罪五等
即宿次未到而輙宿及籍在東門而從西門入
者又減二等
䟽議曰即宿次未到者謂應供奉之官及内
官當直各有宿次其宿次未到而輙宿及籍
在東門而從西門入者依令非應從正門入
者各從便門著籍假如西門有籍而從東門
入或側門有籍而從正門入各又减罪二等
謂减闌入罪七等
諸在宫殿内作罷而不出者宫内徒一年殿内
徒二年御在所者絞(不出者亦同闢仗應出而)
䟽議曰在宫殿内作罷者丁夫雜匠之徒作
了其有應出不出者宫内徒一年殿内徒二
年御在所者絞若有闢仗應出者並即須出
有不出者得罪與御在所同
問曰在宫殿内及御在所作罷不出律有正
文若在上閤内不出律既無文若為處斷
荅曰上閤之内例與闢仗所同應出不出此
條無文者為上文注云闢仗應出不出與御
在所同上閤内有宫人同御在所合絞御不
在又無宫人减二等
不覺及迷誤者上請
䟽議曰營作之所院宇或别不覺衆出或迷
誤失道錯向别門非故不出皆得上請
將領主司知者與同罪不知者各减一等(主司闢仗)
(者各準此搜人不盡)
䟽議曰將領主司謂領人入者若知有人不
出不即言者與不出人同罪其不知者有人
不出各减一等謂御所宫殿内各得减一等
闢仗主司謂領人搜索闢仗者其闢仗内有
人不出各準將領主司之罪故云各準此
若於闢仗内誤遺兵仗者杖一百(須乃坐弓箭相)
䟽議曰闢仗之内人皆出盡所有兵器亦不
合留或有誤遺兵仗者合杖一百兵仗之法
應須堪用或遺弓無箭或遺箭無弓俱不得
罪故云弓箭相須乃坐
問曰誤遺弩弓無箭或遺箭無弩或有楯而
無矛各得何罪
荅曰弓箭相須乃坐弩箭無弓與常箭不别
有弩弓無箭亦非兵仗之限楯則獨得無用
亦共有弓無箭義同
諸登高臨宫中者徒一年殿中加二等
䟽議曰宫殿之所皆不得登高臨視若視宫
中徒一年視殿中徒二年
若於宫殿中行御道者徒一年(外越過者非有横道及門仗)
䟽議曰宫殿中當正門為御道人臣並不得
行其在宫殿中及宫城中而行御道者各徒
一年若有横道殿前即有横階殿内亦有横
道殿門宫門内外立仗之處仗外雖無横道
越過者無罪
宫門外者笞五十誤者各减二等
䟽議曰嘉德等門為宫門順天等門為宫城
門準例宫城門有犯與宫門同今云宫門外
者即順天門外行御道者得笞五十誤者各
减二等謂從殿中至宫門外誤行御道者各
得减二等其登高臨宫殿中有誤者亦减罪
二等
諸宿衛人被奏劾者本司先收其仗違者徒一年
(中直者謂在宫殿)
䟽議曰宿衛人謂衛士巳上諸衛大將軍以
下有犯法被奏劾者本司謂當衛主司及主
帥等先收其仗違而不收者得徒一年本司
及主帥各以所管應收仗而不收者一人得
罪謂在宫殿中當上直者宫外宿不在此限
諸應出宫殿而門籍巳除輙留不出及被告劾
巳有公文禁止籍雖未除不得輙入宫殿犯者
各以闌入論
䟽議曰應出宫殿謂故住行使假患番下事
故等依令門籍當日即除門籍已除其人輙
留不出雖無假患等事及被告劾已有文牒
令禁止籍雖未除皆不得輙入宫殿如有犯
者各以闌入論
諸犯闌入宫殿非御在所者各減一等無宫人
處又减一等(宫人者不减入上閤内有)
䟽議曰請條稱闌入宫殿得罪者其宫殿之
所御若不在各得減闌入罪一等雖是宫殿
見無宫人又得减罪一等假若在外諸宫有
宿衛人防守而闌入合徒一年之類若入上
閤内有宫人雖非御在所亦合絞無宫人處
亦减二等
即雖非闌入輙私共宫人言語若親為通傳書
信及衣物者絞
䟽議曰文云雖非闌入即是得應入宫之人
不得私與宫人言語其親為通傳書信衣物
者謂親於宫人處領得書信衣物將出及將
外人書信衣物付與宫人訖者並得絞坐
諸宿衛人已配仗衛而官司輙廽改者杖一百
若不依職掌次第擅配割及别驅使者罪亦如之
䟽議曰依式衛士以上應當番宿衛者皆當
衛見在長官割配於職掌之所各依仗衛次
第坐立此即職掌已定若官司無故輙廽改
者合杖一百應須廽改者不坐若不依職掌
次第而擅配隷乖於式文及將别處驅使者
亦各杖一百其有私使計庸重者從重論
諸奉勑以合符夜開宫殿門符雖合不勘而開
者徒三年若勘符不合而為開者流二千里其
不承勑而擅開閉者絞
䟽議曰奉勑以合符夜開宫殿門依監門式
受勑人具錄須開之門并入出人帳宣勑送
中書中書宣送門下其宫内諸門城門即與
見直諸衛及監門大將軍將軍中郎將郎將
折衝果毅内各一人俱詣閤覆奏御注聽即
請合符門鑰監門官司先嚴門仗所開之門
内外並立隊燃炬火對勘符合然後開之符
雖合不勘而開者徒三年若勘符不合即合
執奏不奏而為開者流二千里其不承勑而
擅開閉者俱合絞罪
若錯符錯下鍵及不由鑰而開者杖一百即應
閉忘誤不下鍵應開毁管鍵而開者徒一年
䟽議曰若錯符謂非所開閉之符及錯下鍵
謂不依常法及不由鑰而開謂不用鑰而得
閉者此三事各合杖一百即應閉忘誤不下
鍵及應開毁管鍵而開者各徒一年謂牝者
為管牡者為鍵
其皇城門减宫門一等京城門又减一等
䟽議曰皇城門謂朱雀等門從合符夜開以
下得罪各減宫門一等其京城門謂明德等
門亦從合符夜開以下得罪各减皇城門一等
即宫殿門閉訖而進鑰違遲者殿門杖一百經
宿加一等每經一宿又加一等宫門以外逓减
一等其開門出鑰遲又各逓减進鑰一等
䟽議曰依監門式駕在大内宫城門及皇城
門鑰匙每去夜八刻出閉門二更二點進入
京城門鑰每去夜十三刻出閉門二更二點
進入違此不進是名進鑰違遲殿門杖一百
經宿加一等合徒一年每經一宿又加一等
既無罪止之文加至流三千里宫門以外逓
减一等者即宫門及宫城門進鑰違遲亦合
杖九十經宿杖一百每經一宿又加一等罪
止徒三年皇城門杖八十罪止徒二年半京
城門杖七十罪止徒二年其開門出鑰遲者
依監門式宫城門及皇城門四更二點出鑰
開門京城門四更一點出鑰開門違式出鑰
遲者各逓減進鑰一等即是殿門杖九十宫
門及宫城門杖八十皇城門杖七十京城門
杖六十駕在大明興慶宫及東都進請鑰匙
依式各有時刻違者並依此科罪
諸於宫殿門雖有籍皆不得夜出入若夜入者
以闌入論無籍入者加二等即持仗入殿門者
絞夜出者杖八十
䟽議曰於宫殿門有籍之人唯合晝日入出
若因夜開閉而輙入者以闌入論無籍夜入
者加二等即持仗入殿門者絞有籍無籍等
夜出宫殿門俱杖八十
若得出入者剰將人出入各以其罪罪之被將
者知情各減一等不知情不坐
䟽議曰謂奉勑听入出之人剰將人入出者
各以其罪罪之有籍者以闌入論無籍者加
二等將出者杖八十被將者知情謂被將之
人知剰將之情各減前所將罪一等不知情
者不坐
諸向宫殿内射(所及者謂箭力)宫垣徒二年殿垣加一
等箭入者各加一等即箭入上閤内者絞御在
所者斬
䟽議曰射向宫垣得徒二年殿垣徒二年半
箭入者宫内徒二年半殿内徒三年即箭入
上閤内者絞御在所者斬謂御在所宫殿若
非御在所各減一等無宫人處又減一等皆
謂箭及宫殿垣者若箭力應及宫殿而射不
到者從不應為重不應及者不坐
問曰何以知是御在所宫殿
荅曰向宫垣射得徒二年殿垣徒二年半準
其得罪與闌入正同上條闌入宫殿非御在
所各減一等無宫人又減一等即驗車駕不
在又無宫人闌入上閤者合徒三年此條箭
入上閤絞御在所斬得罪既同闌入明為御
在宫中御若不在皆同上條减法箭入宫中
徒一年半殿中徒二年入上閤内徒三年
放彈及投瓦石者各减一等(所及者亦謂人力)
䟽議曰放彈及投瓦石比箭罪輕放向宫垣
徒一年半向殿垣徒二年入宫内徒二年殿
内徒二年半入上閤内及御在所流三千里
是為各减一等亦謂人力所及者據彈及投
瓦石及宫殿方始得罪如應及不到亦從不
應為重上减一等
殺傷人者以故殺傷論
䟽議曰射及放彈若投瓦石有殺傷人者以
故殺傷論殺人者斬傷人者加闘殺傷一等
即宿衛人於御在所誤拔刀子者絞左右並立
人不即執捉者流三千里
䟽議曰宿衛人常執兵仗得帶刀子若在御
所者非勑遣用不得輙拔刀子其有誤拔者
絞左右並立人見其誤拔皆須執捉不即執
捉者流三千里若有别勑處分令用及仗内
賜食者不坐但舉宿衛人為例者明餘人在
御所亦不得誤拔刀子其有誤拔及傍人不
即執捉一準宿衛人罪
諸車駕行衝隊者徒一年衝三衛仗者徒二年
(隊間者謂入仗)
䟽議曰車駕行幸皆作隊仗若有人衝入隊
間者徒一年衝入仗間徒二年其仗衛主司
依上例故縱與同罪不覺减二等
誤者各减二等
䟽議曰若有人誤入隊間得杖九十誤入仗
間得徒一年
若畜産唐突守衛不備入宫門者杖一百衝仗
衛者杖八十
䟽議曰畜産唐突謂走逸入宫門守衛不備
者杖一百入宫城門罪亦同若入殿門律更
無文亦同宫門之坐衝仗衛者杖八十仗衛
者在宫殿及駕行所得罪並同
諸宿衛人應上番不到及因假而違者一日笞
四十三日加一等過杖一百五日加一等罪止
徒二年
䟽議曰宿衛人應上番而不到及因得假而
違者一日笞四十三日加一等滿十九日合
杖一百若過杖一百五日加一等罪止徒二
年計三十四日即當罪止
問曰假有宿衛人番期五日未滿因一日假
遂違不上為當止得四日違罪唯復累至罪
止而科
荅曰番期有限限内有故須請假日滿即須
赴番違假不上凖日科断其人四日之外即
當下直下日不勞請假豈合計日累科四日
之外明知不坐
又問應上不到因假而違者並罪止得徒二
年若準三十四日罪止便是月番之外今解
下番之日不坐恐理未盡
荅曰依式三衛去京二千里外六十日上嶺
南為季上三十四日罪止為包遠道生文
