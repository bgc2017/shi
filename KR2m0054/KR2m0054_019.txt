故唐律䟽議卷第十九(凡一十七條賊盗)
諸盜大祀神御之物者流二千五百里(御者帷謂供神)
(亦同謂營造)
䟽議曰盜大祀神御之物公取竊取皆爲盜
大祀謂天地宗廟神州等其供神御所用之
物而盜之者流二千五百里注云謂供神御
者帷帳几杖亦同謂見供神御者雖帷帳几
杖亦得流罪故云亦同其擬供神御謂上文
神御之物及帷帳几杖營造未成擬欲供進
者故註云謂營造未成者
及供而廢闋若饗薦之具已饌呈者徒二年(薦饗)
(已入祀所經祀官省視者謂玉幣牲牢之屬饌呈謂)未饌呈者徒一年半
巳闋者杖一百(神禮畢巳闋謂接)若盜釡甑刀匕之屬
並從常盜之法
䟽議曰供而廢闋謂神御之物供祭巳訖退
還所司者故云廢闋若享薦之具已饌呈饌
者謂牲牢棗栗脯修之屬已入神所呈閱祀
官訖而盜者各徒二年故註云饗薦謂玉幣
牲牢之屬未饌呈者徒一年半謂以上玉幣
牲牢饌具之屬未饌呈祀官而盜者徒一年
半巳闋者謂神前飲食薦饗已了退而盜者
得杖一百若盜釡甑刀匕之屬謂並不用供
神故從常盜之法一尺杖六十一疋加一等
五疋徒一年五疋加一等罪止加役流言之
屬謂盤盂雜器之類
諸盜御寳者絞乘輿服御物者流二千五百里
(等皆須監當之官部分擬進乃爲御物謂供奉乘輿之物服通衾茵之屬真副)其擬供
服御及供而廢闋若食將御者徒二年(已呈監將御謂)
(官當之)擬供食御及非服而御者徒一年半
䟽議曰稱御者太皇太后皇太后皇后亦同
皇太子减一等皇帝八寳皆以玉爲之有神
寳受命寳皇帝行寳皇帝之寳皇帝信寳天
子行寳天子之寳天子信寳此等八寳皇帝
所用之物並爲御寳其三后寳以金爲之並
不行用盜者俱得絞刑其盜皇太子寳準例
合减一等流三千里若盜皇太子妃寳亦流
三千里后寳旣與御寳不殊妃寳明與太子
無别乘輿服御物謂供奉乘輿服用之物三
后服御之物亦同盜者流二千五百里若盜
皇太子及妃所服用物準例减一等合徒三
年計贓重者即準贓同常盜之法加一等注
云謂供奉乘輿之物服通衾茵之屬稱之屬
者氊褥之類真副等真謂見供服用之衣副
謂副二之服皆須監當之官部分擬進者乃
爲御物其擬供服御謂營造未成及供而廢
闋謂已供用事畢是名廢闋若食將御者謂
御食已呈監當之官擬進而盜及食者從擬
進而盜及食者從擬供服御以下各徒二年
故注云將御謂已呈監當之官擬供食御謂
未呈監當之官及非服而御之物者若食及
盜各徒一年半贓重者各計贓以常盜論加
一等
諸盜官文書印者徒二年餘印杖一百(之而非謂貪利)
(印物及畜產者行用者餘印謂)
䟽議曰印者信也謂印文書施行通逹上下
所在信受故曰官文書印盜此印者徒二年
餘印杖一百餘印謂給諸州封凾及畜産之
印在令式印應官給但非官文書之印盜者
皆杖一百注云謂貪利之而非行用者皆謂
藉以爲財不擬行用若將行用即從僞造僞
寫封用規避之罪科之
諸盜制書者徒二年官文書杖一百重害文書
加一等紙券又加一等(者重害謂徒罪以上獄亦謂貪利之無所施用)
(黜陟授官除免之類案及婚姻良賤勲賞)
䟽議曰盜制書徒二年勑及奏抄亦同勑旨
無御書奏抄即有御書不可以御書奏抄輕
於勑旨各與盜制書罪同官文書謂在司尋
常施行文書有印無印等重害文書加一等
合徒一年注云亦謂貪利之亦如上條盜印
藉爲財用無所施行重害謂徒罪以上獄案
及婚姻良賤勲賞黜陟授官除免之類稱之
類者謂倉糧財物行軍文簿帳及戶籍手實
之屬盜者各徒一年若欲動事盜者自從增
減之律
即盜應除文案者依凡盜法
䟽議曰即盜應除文案者依令文案不須常
留者每三年一揀除旣是年久應除即非見
行文案故依凡盜之法計贓科罪
諸盜宫殿門符發兵符傳符者流二千里使節
及皇城京城門符徒三年餘符徒一年門鑰各
減三等盜州鎮及倉厨廐庫關門等鑰杖一百
縣戍等諸門鑰杖六十
䟽議曰開閉殿門皆用銅魚合符用符鑰法
式已於擅興律解訖發兵符以銅爲之左者
進内右者付州府監及提兵鎮守之所并留
守應執符官人其符雖通餘用爲發兵事重
故以發兵爲目傳符謂給將乘驛者依公式
令下諸方傳符兩京及北都留守爲麟符東
方青龍西方白虎南方朱雀北方玄武兩京
留守二十左十九右一餘皆四左三右一左
者進内右者付外州府監應執符人其兩京
及北都留守符並進内須遣使向四方皆給
所詣處左符書於骨帖上内着符裏用泥封
以門下省印印之所至之處以右符勘合然
後承用盜者合流二千里節者皇華出使黜
陟幽明輶軒奉制宣威殊俗皆執旌節取信
天下及皇城門謂朱雀等門京城門謂明德
等門盜此門符及使節者各徒三年餘符徒
一年餘符謂禁苑及交廵等符案擅興律凢
言餘符者契亦同即契應發兵者同發兵符
法然則盜發兵契各同魚符之罪門鑰各減
三等謂各減所開閉之門魚符三等假有盜
宫殿門符合流二千里門鑰減三等得徒二
年餘鑰應減門符並準此若是禁苑門鑰不
可輕於州鎮關門等鑰盜州鎮及官倉厨廐
庫及關門等鑰各杖一百縣戍等諸門鑰稱
諸門鑰者謂内外百司及坊市門官有門禁
盜其鑰者各杖六十
諸盜禁兵器者徒二年甲弩者流二千里若盜
罪輕同私有法盜餘兵器及旌旗幡幟者杖九
十若盜守衛宫殿兵器者各加一等即在軍及
宿衞相盜還充官用者各減二等
䟽議曰盜禁兵器者徒二年謂非弓箭刀楯
短矛私家不合有者皆爲禁兵器甲弩者流
二千里盗罪輕者同私有法即盜弩一張流
二千里盜甲一領亦流二千里案擅興律私
有甲一領及弩三張流二千里盜甲三領及
弩五張絞即盜甲三領或盜弩五張並得絞
罪是名盜罪輕同私有法其盜餘兵器謂雖
是官兵器私家合有者及旌旗幡幟者杖九
十並據盜官物計贓重加凡盜一等若盜守
衛宫殿兵器者又各加一等謂見用守衛宫
殿加凡盜二等即在軍謂在行軍之所若宿
衛相盜還充官用者各減二等若入私者各
同上文盜法
諸盜毁天尊像佛像者徒三年即道士女冠盜
毁天尊像僧尼盜毁佛像者加役流真人菩薩
各減一等盜而供養者杖一百(相須盜毁不)
䟽議曰凡人或盜或毁天尊若佛像各徒三
年道士女冠盜毁天尊像僧尼盜毁佛像者
各加役流爲其盜毁所事先聖形像故加役
流不同俗人之法真人菩薩各減一等凡人
盜毁徒二年半道士女冠盜毁真人僧尼盜
毁菩薩各徒三年盜而供養者杖一百謂非
貪利將用供養者但盜之與毁各得徒流之
坐故注云盜毁不相須其非真人菩薩之像
盜毁餘像者若化生神王之類當不應爲從
重有贓入己者即依凡盜法若毁損功庸多
者計庸坐贓論各令修立其道士等盜毁佛
像及菩薩僧尼盜毁天尊若真人各依凡人
之法
諸發冡者加役流(䰟而葬亦是發徹即坐招)已開棺槨者絞
發而未徹者徒三年
䟽議曰禮云葬者藏也欲人不得見古之葬
者厚衣之以薪後代聖人易之以棺槨有發
冡者加役流注云發徹即坐招䰟而葬亦是
謂開至棺槨即爲發徹先無屍柩招䰟而葬
但使發徹者並合加役流已開棺槨者絞謂
有棺有槨者必須棺槨兩開不待取物觸屍
俱得絞罪其不用棺槨葬者若發而見屍亦
同已開棺槨之坐發而未徹者謂雖發冡而
未至棺槨者徒三年
其冡先穿及未殯而盜屍柩者徒二年半盜衣
服者減一等器物甎版者以凡盜論
䟽議曰其冡先穿謂先自穿䧟舊有隙穴者
未殯謂屍猶在外未殯埋而盜屍柩者徒二
年半謂盜者元無惡心或欲詐代人屍或欲
别處改葬之類盜衣服者減一等得徒二年
計贓重者以凡盜論加一等此文旣稱未殯
明上文發冡殯訖而發者亦是若盜器物甎
版者謂冡先穿取其明器等物或甎若版以
凡盜論
問曰發冡者加役流律旣不言尊卑貴賤未
知發子孫冡得罪同凢人否
荅曰五刑之屬條有三千犯状旣多故通比
附然尊卑貴賤等數不同刑名輕重粲然有
别尊長發卑幼之墳不可重於殺罪若發尊
長之冡據法止同凢人律云發冡者加役流
在於凢人便減殺罪一等若發卑幼之冡須
減本殺一等而科之巳開棺槨者絞即同巳
殺之坐發而未徹者徒三年計凢人之罪減
死二等卑幼之色亦於本殺上減二等而科
若盜屍柩者依減三等之例其於尊長並同
凡人
諸盜園陵内草木者徒二年半若盜他人墓塋
内樹者杖一百
䟽議曰園陵者三秦記云帝王陵有園因謂
之園陵三輔黃圖云謂陵四闌門通四園然
園陵草木而合芟刈而有盜者徒二年半若
盜他人墓塋内樹者杖一百若贓重者準下
條以凡盜論加一等若其非盜唯止斫伐者
準雜律毁伐樹木稼穡各準盜論園陵内徒
二年半他人墓塋内樹杖一百
諸盜官私馬牛而殺者徒二年半
䟽議曰馬牛軍國所用故與餘畜不同若盜
而殺者徒二年半若準贓重於徒二年半者
以凡盜論加一等其有盜殺犛牛之類鄕俗
不用耕駕者計贓以凡盜論
諸盜不計贓而立罪名及言減罪而輕於凡盗
者計贓重以凡盜論加一等
䟽議曰從盜大祀神御之物以下不計贓科
唯立罪名亦有減處並謂得罪應重故别立
罪名若減罪輕於凡盗者各須計贓以凡盗
論加一等假有盗他人馬牛而殺評馬牛贓
直絹二十疋若計凢盗合徒二年半以盗殺
馬牛故加凡盗一等處徒三年及言减罪輕
於凡盗者上條盗屍柩者徒二年半盗衣服
者减一等假有盗屍柩上服直絹二十疋依
凡盗徒二年半文稱減一等只徒二年故依
凡盜加一等亦徒三年是名以凡盜論加一
等若盜皇太子服用及盜中小祀等物雖得
減罪亦是盜不計贓
諸強盜(後強等若與人藥酒及食使狂亂取財謂以威若力而取其財先強後盜先盜)
(發覺棄財逃走財主追捕因相拒捍如此之類亦是即得闌遺之物毆擊財主而不還及竊盜)
(者非強盜事有因緣)
䟽議曰強盜取人財注云謂以威若力假有
以威脅人不加兇力或有直用兇力不作威
脅而劫掠取財者先強後盜謂先加迫脅然
後取財先盜後強謂先竊其財事覺之後始
加威力如此之例俱爲強盜若飲人藥酒或
食中加藥令其迷謬而取其財者亦從強盜
之法即得闌遺之物財主來認因即毆擊不
肯還物及竊盜取人財財主知覺遂棄財逃
走財主逐之因相拒捍如此之類是事有因
緣並非強盜自從闘毆及拒捍追捕之法
問曰據捕亡律被盜雖傍人皆得捕繫未審
盜者將財逃走傍人追捕因即格傷或絶時
不絶時得罪同強盜否
荅曰依律盜者雖是傍人皆得捕繫以送官
司盜者旣將財逃走傍人依律合捕其人乃
拒傷捕者即是先盜後強絶時以後捕者旣
無財主尋逐便是不知盜由因相拒格唯有
拒捕之罪不成強盜
不得財徒二年一尺徒三年二疋加一等十疋
及傷人者絞殺人者斬(主但因盜殺傷皆是殺傷奴婢亦同雖非財)
其持仗者雖不得財流三千里五疋絞傷人者
斬
䟽議曰盜雖不得財徒二年若得一尺即徒
三年每二疋加一等贓滿十疋雖不滿十疋
及不得財但傷人者並絞殺人者並斬謂因
盜而殺傷人者注云殺傷奴婢亦同諸條奴
婢多悉不同良人於此殺傷奴婢亦同良人
之坐雖非財主但因盜殺傷皆是無問良賤
皆如財主之法盜人若持仗雖不得財猶流
三千里贓滿五疋合絞持仗者雖不得財傷
人者斬罪無首從
諸竊盜不得財笞五十一尺杖六十一疋加一
等五疋徒一年五疋加一等五十疋加役流
䟽議曰竊盜人財謂潜形隱面而取盜而未
得者笞五十得財一尺杖六十一疋加一等
即是一疋一尺杖七十以次而加至贓滿五
疋不更論尺即徒一年每五疋加一等四十
疋流三千里五十疋加役流其有於一家頻
盜及一時而盜數家者並累而倍論倍謂二
尺爲一尺若有一處贓多累倍不加重者止
從一重而斷其倍贓依例緫徵
諸監臨主守自盜及盜所監臨財物者(財物而若親主)
(盜亦同本條已有如)
䟽議曰假如左藏庫物則太府卿丞爲監臨
左藏令丞爲監事見守庫者爲主守而自盜
庫物者爲監臨主守自盜又如州縣官人盜
部内人財物是爲盜所監臨注云若親王財
物依令皇兄弟皇子爲親王監守自盜王家
財物亦同官物之罪加凡盜二等一尺杖八
十一疋加一等一疋一尺杖九十五疋徒二
年五疋加一等是名加凡盜二等三十疋絞
注云本條已有加者亦累加之謂監臨主守
自盜所監主不計贓之物計贓重者以凡盜
論加一等即是本條已有加於此又加二等
假有武庫令自盜禁兵器計贓直絹二十疋
凡人盜者二十疋合徒二年半以盜不計贓
而立罪名計贓重者加凡盜一等徒三年監
主又加二等流二千五百里如此之類是本
條已有加者亦累加之
諸故燒人舍屋及積聚之物而盜者計所燒減
價併贓以強盜論
䟽議曰賊人姦詐千端萬緒濫竊穿窬觸途
詭譎或有燒人舍屋及積聚之物因即盜取
其財計所燒之物減價併於所盜之物計贓
以強盜論十疋絞
問曰有人持仗燒人舍宅因即盜取其財或
燒傷物主合得何罪
荅曰依雜律故燒人舍屋徒三年不限強之
與竊然則持仗燒人舍宅止徒三年因即盜
取財物便是元非盜意雖復持仗而行事同
先強後盜計贓以強盜科罪火若傷人者同
強盜傷人法
諸恐喝取人財物者(亦是口恐喝)準盜論加一等雖
不足畏忌財主懼而自與亦同(財者皆爲從坐展轉傳言而受)
(僃償事有因緣之類者非若爲人所侵損恐喝以求)
䟽議曰恐喝者謂知人有犯欲相告訴恐喝
以取財物者注云口恐喝亦是雖口恐喝亦
與文牒同計贓準盜論加一等謂一尺杖七
十一疋加一等五疋徒一年半五疋加一等
三十五疋流三千里雖不足畏忌但財主懼
而自與財者亦同恐喝之罪注云展轉傳言
假若甲遣乙丙傳言於丁恐喝取物五疋甲
合徒一年半乙丙並各徒一年是名展轉傳
言受財者皆爲從坐若爲人所侵損恐喝以
求備償假有甲爲乙踐損田苗遂恐喝於乙
得倍苗之外更取財者爲有損苗之由不當
恐喝之坐苗外餘物即當非監臨主司因事
受財坐贓論科斷此是事有因緣之類者非
恐喝
問曰恐喝取財五疋首不行又不受分傳言
者二人一人受財一人不受財各合何罪
荅曰律稱準盜須依盜法案下條共盜者併
贓論造意及從行而不受分即受分而不行
各依本首從法若造意不行又不受分即以
行人專進止者爲首造意爲從至死減一等
從者不行又不受分笞四十其首不行又不
受分即以傳言取物者爲首五疋合徒一年
半造意者爲從合徒一年又一人不受分亦
合爲從笞五十
又問監臨恐喝所部取財合得何罪
荅曰凢人恐喝取財準盜論加一等監臨之
官不同凡人之法名例當條雖有罪名所爲
重者自從重理從強乞之律合準枉法而科
若知有罪不虚恐喝取財物者合從真枉法
而斷
若財未入者杖六十即緦麻以上自相恐喝者
犯尊長以凢人論(準此強盜亦)犯卑幼各依本法
䟽議曰恐喝取財無限多少財未入者杖六
十即緦麻以上自相恐喝者犯尊長以凢人
準盜論加一等強盜亦準此者謂别居期親
以下卑幼於尊長家行強盜者雖同於凢人
家強盜得罪若有殺傷應入十惡者仍入十
惡犯卑幼各依本法謂恐喝緦麻小功卑幼
取財者減凢人一等五疋徒一年大功卑幼
減二等五疋杖一百期親卑幼減三等五疋
杖九十之類
諸本以他故毆擊人因而奪其財物者計贓以
強盜論至死者加役流
䟽議曰謂本無規財之心乃爲别事毆打因
見財物遂即奪之事類先強後盜故計贓以
強盜論一尺徒三年二疋加一等以先無盜
心之故贓滿十疋應死者加役流若奪財物
不得者止從故闘毆法文稱計贓以強盜論
奪物贓不滿尺同強盜不得財徒二年旣元
無盜心雖持仗亦不加其罪
因而竊取者以竊盜論加一等若有殺傷者各
從故闘法
䟽議曰先因他故毆擊而輙竊取其財以竊
盜論加一等一尺杖七十一疋加一等若有
殺傷者謂本因毆擊殺傷元非盜財損害各
從故闘法謂因闘致死者絞故殺者斬稱各
者從強奪及竊取各以故闘論
問曰監臨官司本以他故毆擊部内之人因
而奪其財物或竊取三十疋者合得何罪
荅曰律稱本因他故毆擊人元即無心盜物
毆訖始奪事與強盗相類準贓雖依強盜罪
止加役流故知其贓雖多法不至死因而竊
取以竊盜論加一等者爲監臨主司毆擊部
内因而竊物以竊盜論加凢盜三等上文強
盜旣不至死下文竊盜不可引入絞刑三十
疋者罪止加役流
又問名例云稱以盜論者與真犯同此條因
而竊取以竊盜論加一等旣云加一等即重
於竊之法監臨竊三十疋者絞今荅不死理
有未通
荅曰本條别有制與例不同者依本條文稱
奪其財物者以強盜論至死者加役流又云
加者不得加至於死是明本以他故毆人因
而奪物縱至百疋罪止加役流况於竊取人
財豈得加入於死監臨雖有加罪加法不至
死刑况下條略奴婢及和誘各依強竊等法
罪止流三千里注云雖監臨主守亦同即此
條雖無監臨之文亦不加入於死
故唐律䟽議卷第十九
