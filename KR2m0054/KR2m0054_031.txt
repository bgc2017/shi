附錄滂喜齋藏書記一則
宋刻唐律疏義三十卷
題太尉揚州都督監修國史上柱國趙國公長孫無忌等撰
孫刻此書據影元泰定本每卷後附纂例釋文元王元亮所
編也此本無之卷二犯十惡故殺人反逆緣坐條理務疏通
疏字下注云犯宣祖上一字廟諱改爲疏孫所據本竟改作
宏以此證之此本爲宋槧無疑矣元本有無名氏序云此山
貰冶子治經之暇得覽金科遂爲釋文以辨其義此山貰冶
子未詳何人顧㵎蘋云第十七卷出繼同堂卽不合緣坐下
有云釋曰出繼謂伯叔父及兄弟之子己之子内有出繼同
宗者同堂謂伯叔父之子今俗呼爲親堂兄弟者第廿六卷
或注冷熱遲駛下有云疏吏反第廿八卷卽停家職資下有
云停家資謂前職前官皆所謂此山貰冶子釋文而王元亮
重編删併有未盡也今檢此刻顧舉三條一一在内惟前一
條謂伯叔父至親堂兄弟者三十五字(下脫子字内兄弟之)誤作正文並
無釋曰出繼四字亦舊注耳非此山貰冶子釋文也其有釋
曰字者元人妄增顧氏引以爲證誤矣又孫刻目廿二鬭訟
下注云凡一十六條此作十五條蓋少敺兄姊弟妹一條然
卷中實有之疑是後人羼入而未改其目及元人覆刻則并
其目增之非有宋刻末由辨其誤也又卷廿三告小事虚誣
告人流罪引虚二條孫目誤倒其他異同不悉著每葉十八
行行十八字楮墨精好大字悅目洵爲宋槧之上乘孫氏影
鈔祖刻季滄葦有一本今歸虞山瞿氏使見此刻走且僵矣
