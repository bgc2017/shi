故唐律䟽議卷第一(凡七條名例)
䟽夫三才肇位萬象斯分
三才解見前肇始也萬象萬物也左傳物
生而後有象有象而後有滋有滋然後有
數
禀氣含靈人爲稱首
天以二氣五行化生萬物氣以成形惟人
也得其秀而最靈書太誓曰惟天地萬物
父母惟人萬物之靈謂禀受天地之氣而
含虛靈者萬物之中惟人爲先
莫不憑黎元而樹司宰因政教而施刑法
黎元釋見前樹立也周禮六官冡宰掌邦
治司徒掌邦教宗伯掌邦禮司馬掌邦政
司冠掌邦刑司空掌邦土而冡宰兼緫六
官司宰謂冡宰也前漢志曰劉向上䟽曰
教化所恃以爲治也刑法所以助治故律
䟽云德禮爲政教之本刑罰爲政教之用
其有情恣庸愚識沈愆戾
仁義禮智根於道心性也喜怒哀樂愛惡
欲發於人心情也聖賢存心養性故其情
發而中節是爲上智中人以下不能率性
而縱恣其情情之所發皆是人慾故爲下
愚庸者庸常無能之人也沈下沈也氣之
輕清者上浮而爲天重濁者下沈而爲地
人禀氣之清者則見識高明禀氣之濁者
見識沈滯不加澄汰之功則其識愈下所
爲必䧟於罪戾矣
大則亂其區宇小則睽其品式
文選石闕銘區宇乂安區宇天下也漢宣
紀贊樞機周密品式具俻品式猶言法度
也此言犯法之人大則爲逆亂小則違法
制也
不立制度則未之前聞
言前此未聞有不立制度而可止亂息姦
也
故曰以刑止刑以殺止殺
書大禹謨曰刑期於無刑民恊於中時乃
功懋哉注云雖或行刑以殺止殺終無犯
者
刑罰不可弛於國笞捶不得廢於家
弛廢也此譬喻治國之不可廢刑罰猶治
家之不可無笞捶
時遇澆淳用有衆寡
澆薄也淳厚也謂遇時俗之淳則用刑少
遭時俗之薄則用刑煩也
於是結繩啓路盈坎䟽源
書序伏犧氏王天下造書契以代結繩之
政注云伏犧以前未有文字大事結大繩
小事結小繩易坎水流而(盈不)行險而不失
其信爾雅坎律銓也此言盈坎䟽源者言
律之在天下如坎水之流行而可信也
輕刑明威大禮崇敬
書湯誥曰肆台小子將天命明威不敢赦
言國家所以輕刑罰以明其威也禮記樂
記曰大禮與天地同節律䟽云禮者敬之
本敬者禮之輿
易曰天垂象聖人則之觀雷電而制威刑覩
秋霜而有肅殺
易繫辭曰天垂象見吉凶聖人象之河出
圖洛出書聖人則之易象曰雷電噬嗑先
王以明罰勑法蓋震爲雷則威離爲電則
明明而威用刑之象也春秋符曰霜者刑
罰之表也季秋霜始降鷹隼擊王者順天
行誅成肅殺之威
懲其未犯而防其未然平其徽纆而存乎博
愛
懲誡也文選君子行詩曰君子防未然徽
纆䆁見表文言國家制刑懲一而誡百使
之畏於未犯之先不幸而麗於法則寬平
其徽纆而心則主於博愛之仁也
蓋聖王不獲巳而用之
晉刑法志曰論其本意蓋有不得巳而用
之者焉
古者大刑用甲兵其次用斧鉞中刑用刀鋸
其次用鑽笮簿刑用鞭扑其所由来亦已尚
矣
應劭曰蚩尤作亂不用帝命遂作五虐之
刑
昔白龍白雲則伏犧軒轅之代
左傳昭公十七年郯子曰昔者太皥氏即
伏犧氏也以龍紀故爲龍師而龍名黃帝
氏以雲紀故爲雲師而雲名又史記曰黃
帝少典之子姓公孫名軒轅官名雲師注
云應劭曰黃帝受命有雲瑞故以雲紀事
也春官爲青雲夏官爲紅雲秋官爲白雲
冬官爲黑雲中官爲黃雲今白龍白雲者
掌刑之官也
西火西水則炎帝共工之年
左傳昭公十七年郯子曰炎帝氏即神農
也以火紀故爲火師而火名共工氏以水
紀故爲水師而水名西亦刑官
鷞鳩筮賓於少皥
左傳昭公十七年郯子曰我高祖少皥摯
之立也鳳鳥適至故紀於鳥爲鳥師而鳥
名下文鷞鳩氏司寇也注云鷹也鷙故爲
司寇主盜賊言筮賓所以出師以筮賓旅
金政策名於顓頊
家語五帝德篇曰孔子顓頊黃帝之孫也
昌意之子高陽金政者金屬西方亦司刑
之官
咸有天秩典司刑憲
咸者皆也天秩者書臯陶謨曰天秩有禮
自我五禮有庸哉即君之禄也典者主也
司者管也憲者法也言自白龍至金政之
官皆食君禄而主刑法也
大道之化擊壤無違
尚書序伏犧神農黃帝之書謂之三墳
大道也周處風土記曰擊壤者以木作之
前廣後銳長四尺三寸其形如履將戲先
側一壤於地遥於三四十步以手中壤擊
之中者爲上部論衡曰帝時百姓無事有
五十之民擊壤於塗觀者曰大哉之德也
擊壤者曰吾日出而作日入而息鑿井而
飲耕田而食帝何力於我哉言大道之時
施教化使民擊壤謳歌尚不違古以去刑
灋也
逮乎唐虞化行事簡
逮及也唐堯虞舜簡要也少也易繫辭曰
堯舜垂衣裳而天下治論語曰無爲而治
者其舜也歟荀子解蔽篇曰昔者舜之治
天下也不以事詔而萬物成言唐虞之時
教化通行其事簡少
議刑以定其罪畫象以媿其心
周禮以八辟麗邦法附刑罰議親議故議
賢議能議功議貴議勤議賓晉刑法志曰
五帝畫象而民知禁舜典象以典刑吳氏
曰圖所用刑之象以示使智愚皆知王氏
曰若周典垂刑象于象魏是也
所有條貫良多簡略年代浸遠不可得而詳
焉
言唐虞之時其灋甚多簡略但年代漸遠
不可得而備知之也
堯舜時理官則謂之爲士而臯陶爲之其灋
略存而往槩見
理官者齊職儀曰大理古官也唐虞以陶
作士理官也劉馮事始曰舜以臯陶作士
乃理獄之官也書舜典曰帝曰臯陶蠻夷
猾夏宼賊姦宄汝作士五刑有服五服三
就五流有宅五宅三居惟明克允故其法
僅存而往往見其大槩也
則風俗通所云臯陶謨虞造律是也
虞書臯陶矢厥謨謨謀也
律者訓銓訓灋也
律之與灋文雖有殊其義一也爾雅釋言
曰坎律銓也郭璞注云易坎卦主灋灋律
皆所以銓量輕重也
易曰理財正辭禁人爲非曰義
此周易下繫之辭也孔穎逹䟽曰言聖人
治理其財用之有節正定號令之辭出之
以理禁約其民爲非僻之事勿使行惡事
謂之義義宜也言以此行之得其宜也
故銓量輕重依義制律
銓者平也書吕刑曰上刑適輕下服下刑
適重上服輕重諸罰有權刑罰世輕世重
尚書大傳曰丕天之大律注云奉天之大灋
灋亦律也故謂之爲律
該說律意
昔者聖人制作謂之爲經傳師所說則謂之
爲傳此則丘明子夏於春秋禮經作傳是也
近代以來兼經注而明之則謂之爲義䟽䟽
之爲字本以䟽闊䟽遠立名又廣雅云䟽者
識也案䟽訓識則書䟽記識之道存焉
左傳序曰春秋者魯史記之名又曰懲惡
而勸善非聖人孰能脩之經者夫子之文
章傳者丘明之善志蓋丘明受夫子之經
所謂傳師所說又子夏爲禮經之傳禮記
經解曰䟽通知遠而不誣則深於書者也
䟽者識也謂䟽識於經顯彰其理而易通
曉也
史記云後主所是䟽爲令前主所是著爲律
史記杜周傳周爲廷尉其治大倣張湯而
候伺上所欲擠者因而䧟之上所欲釋者
久繫待問而微見其冤狀客有讓周曰君
爲天子决平不循三尺法三尺竹簡書法
律專以人主意指爲獄獄者固如是乎周
曰三尺安在哉前主所是著爲律後主所
是䟽爲令當時爲是何古之法乎
漢書云削牘爲䟽故云䟽也
該說䟽意
昔者三王始用肉刑
三王夏禹殷湯周文武肉刑墨劓剕宫大
辟
赭衣難嗣皇風更遠
前漢書載刑法志曰秦始皇專任刑罰躬
操文墨赭衣塞路囹圄成市嗣繼也言秦
之暴虐難継三王之仁德也去三皇之風
化愈更懸遠也
樸散淳離傷肌犯骨
前漢武帝制曰殷人執五刑以督姦傷肌
膚以懲惡言去古浸遠淳士質朴之風離
散人多犯法爲奸惡故用刑傷肌犯骨以
懲治之也
尚書大傳曰夏刑三千條周禮司刑掌五刑
其屬二千五百
周禮秋官司刑掌五刑之法墨罪五百劓
罪五百宫罪五百剕罪五百大辟罪五百
穆王度時制法五刑之屬三千
書吕刑曰吕命穆王訓夏贖刑作吕刑墨
罰之屬千劓罰之屬千剕罰之屬五百宫
罰之屬三百大辟之罰其屬二百五刑之
屬三千
周衰刑重戰國異制
前漢嚴安上書曰臣聞周有天下其治二
百餘歲成康其隆也刑措四十餘年而不
用及其衰也亦三百餘年故五百更起五
百常佐天子興利除害誅異禁邪匡國内
以尊天子五百既沒聖賢莫續天子孤弱
號令不行諸侯恣行強凌弱衆暴寡田常
簒齊六卿分晉並爲戰國此民之始苦也
言周衰之時刑法嚴重戰國用刑各殊制
度也
魏文侯師於里悝集諸國刑典造法經六篇
一盜法二賊法三囚法四捕法五雜法六具
法
史記魏文侯名都師里悝集諸國刑典造
法經六篇一盜法今賊盜律是也二賊法
今詐僞律是也三囚法今斷獄律是也四
捕法今捕亡律是也五雜法今雜律是也
六具法今名例律是也
商鞅傳授改灋爲律
史記商君者衛之庶孽公子名鞅姓公孫
氏鞅少好刑名之學西入秦事孝公爲相
封之商於十五邑號爲商君欲變法令既
具未布乃立三丈木於市南門募人有徙
置北門者與十金人怪莫敢徙復令曰能
徙者與五十金一人徙之輙與五十金以
明不欺其言改法爲律者謂盜律賊律囚
律捕律雜律具律也
漢相蕭何更加悝所造戶興廐三篇謂九章
之律
戶者戶婚律興者擅興律廐者廐庫律漢
相蕭何又撰戶興廐三篇與前六篇共爲
九章之律
魏因漢律爲一十八篇改漢具律爲刑名第一
魏志劉劭字孔才廣平邯鄲人也魏明帝
即位徵拜騎都尉與議郎庾嶷荀詵等定
科令作新律十八篇
晉命賈充等增損漢魏律爲二十篇於魏刑
名律中分爲法例律
晉書賈充字公閭晉帝有詔改定律令令
賈充定法律令與太傅鄭冲等十四人典
其事就漢九章增十二篇仍其族類正其
體號改舊律爲刑名法例辨囚律爲告劾
擊訊斷獄分盜律爲請賕詐僞水火毆亡
因事類爲宫衛違制律周官爲諸侯律合
二十八篇六百二十條二萬七千六百五
十七言蠲其苛穢存其清約事從中興歸
於益時
宋齊梁及後魏因而不改爰至北齊併刑名
法例爲名例後周復爲刑名隋因北齊更爲
名例唐因於隋相承不改
宋高祖劉裕字德興齊太祖蕭道成字紹
伯梁高祖蕭衍字叔逹陳高祖陳覇先字
興國後魏聖武帝諱詰汾北齊高歡字賀
六渾渤海蓚人也後周太祖文皇帝宇文
泰字黑闥代郡武川人隋高祖文皇帝楊
堅弘農華隂人也唐高祖神聖皇帝李淵
其先隴西狄道人也
名者五刑之罪名例者五刑之體例名訓爲
命例訓爲比命諸篇之刑名比諸篇之法例
但名因罪立事由犯生命名即刑應比例即
事表故以名例爲首篇第者訓居訓次則次
第之義可得言矣一者太極之氣凾三爲一
黃鍾之一數所生焉名例冠十二篇之首故
云名例第一
律音義曰主物之謂名統凢之爲例法例
之名既衆要須例以表之故曰名例漢作
九章散而未綂魏朝始集罪例號爲刑名
晉賈充增律二十篇以刑名法例揭爲篇
冠至北齊趙郡王叡等奏上齊律十二篇
併曰名例後循而不改
大唐皇帝以上聖凝圖英聲嗣武
皇帝高宗也凝固也圖基業也文選荅臨
淄侯牋曰流千載之英聲嗣繼也武蹤也
言高宗皇帝以上聖之&KR1269;固其基業以英
雄之聲譽繼蹤先祖
潤春雲於品物緩秋官於黎庶
春雲以喻聖澤也文選禇淵碑文曰春雲
等潤品物萬物也易乾卦曰雲行雨施品
物流形緩寬也周易中孚卦曰君子以議
獄緩死秋官掌刑之官也周禮秋官大司
寇曰乃立秋官而掌邦禁黎庶百姓也文
選西都賦曰膏澤洽于黎庶言霑聖澤於
萬物寬刑官於百姓
今之典憲前聖規模章程靡失鴻纖備舉
文選奏彈曰肅明典憲漢書曰規模宏遠
漢高祖命張蒼定章程詩傳曰大曰鴻小
曰鴈鴻訓爲大纖者細微也謂律内大小
之刑無不備舉
而刑憲之司執行殊異夫理當其死坐刑部
處以流刑一州斷以徒年一縣將爲杖罰不
有解釋觸塗睽誤皇帝彝憲在懷納隍興軫
唐官有省部寺監刑部大理寺俱掌刑縣
統於州流罪自五百里至三千里徒罪自
一年一年半至三年杖自一百至六十徒
罪斷於州杖罪斷於縣謂律雖有定而掌
法之者各有所司故所行或異若律文不
以䟽解釋明白則所觸之塗則有乖睽差
誤也彝常憲法也隍城之溝也文選人若
不得其所若己納之於隍興念也
德禮爲政教之本刑罰爲政教之用猶昏曉
陽秋相須而成者也
論語道之以德齊之以禮德禮猶曉與陽
刑罰猶昏與秋言德禮與刑罰猶昏曉相
須而成一晝夜春陽與秋隂相須而成一
歲也
是以降綸言於台鉉揮折簡於旄彦
禮記緇衣篇曰王言如絲其出如綸王言
如綸其出如綍以諭君之詔也春秋漢合
孳曰三公在天法三台也易鼎卦曰鼎黃
耳金鉉鄭玄云金鉉諭明道能舉君之官
職也以諭台相文選石闕銘曰折簡而禽
廬九張銑注曰折簡謂策書詩曰髦士攸
宜爾雅曰美士爲彦言天子降詔詞於台
相揮折簡在於髦彦之士也
爰造律䟽大明典式遠則皇王妙旨近則蕭
賈遺文
詩我將篇曰儀式刑文王之典日靖四方
蕭賈遺文謂漢蕭何晉賈充䓁所制篇章
也
沿波討源自枝窮葉
文選陸士衡文賦曰或以枝而振葉或沿
波而討源言律䟽無不盡義
甄表寬大裁成簡久
甄明也表顯也裁制也書大禹謨曰臨下
以簡御衆以寬言明顯寬大之恩制成簡
久之法
譬權衡之知輕重若規矩之得方圓
荀子禮論篇曰禮之於正國也猶權衡之
於輕重也繩墨之於曲直也規矩之於方
圓也故權衡誠懸則不可欺以輕重繩墨
誠陳則不可欺以曲直規矩誠設則不可
欺以方圓君子審禮不可欺以詐僞
邁彼三章同符畫一者矣
史記高祖入關與父老約法三章殺人者
死傷人及盜抵罪前漢蕭何爲相死曹參
代之百姓歌曰蕭何爲法講若畫一曹參
代之守而勿失載其清淨人以寧一
笞刑五
笞一十(一斤贖銅)
笞四十(四斤贖銅)
䟽議曰笞者擊也又訓爲恥言人有小愆法
湏懲誡故加捶撻以恥之漢時笞則用竹今
時則用楚故書云扑作教刑即其義也漢文
帝十三年太倉令淳于意女緹縈上書願没
入爲官婢以贖父刑帝悲其意遂改肉刑當
黥者髠鉗爲城奴令舂當劓者笞三百此即
笞杖之目未有區分笞擊之刑刑之薄者也
隨時㳂革輕重不同俱期無刑義唯必措孝
經援神契云聖人制五刑以法五行禮云刑
者侀也成也一成而不可變故君子盡心焉
孝經鉤命決云刑者侀也質罪示終然殺人
者死傷人者刑百王之所同其所由來尚矣
從笞十至五十其數有五故曰笞刑五徒杖
之數亦準此
杖刑五
杖六十(六斤贖銅)
杖九十(九斤贖銅)
䟽議曰說文云杖者持也而可以擊人者歟
家語云舜之事父小杖則受大杖則走國語
云薄刑用鞭扑書云鞭作官刑猶今之杖刑
者也又蚩尤作五虐之刑亦用鞭扑源其濫
觴所從來遠矣漢景帝以笞者已死而笞未
畢改三百曰二百二百曰一百奕代沿流曾
微增損爰洎隨室以杖易鞭今律云累决笞
杖者不得過二百蓋循漢制也
徒刑五
一年(十斤贖銅四)
二年半(十斤贖銅六)
䟽議曰徒者奴也蓋奴辱之周禮云其奴男
子入于罪隷又任之以事寘以圜土而收教
之上罪三年而捨中罪二年而捨下罪一年
而捨此並徒刑也蓋始於周
流刑三
二千里(十斤贖銅一)
䟽議曰書云流宥五刑謂不忍刑殺宥之于
遠也又曰五流有宅五宅三居大罪投之四
裔或流之于海外次九州之外次中國之外
蓋始於唐虞今之三流即其義也
死刑二
絞斬(二十斤贖銅一百)
䟽議曰古先哲王則天垂法輔政助化禁暴
防姦本欲生之義期止殺絞斬之坐刑之極
也死者魂氣歸於天形魄歸於地與萬化冥
然故鄭注禮云死者澌也消盡爲澌春秋元
命包云黃帝斬蚩尤於涿鹿之野禮云公族
有死罪罄之于甸人故知斬自軒轅絞興周
代二者法隂數也隂主殺罰因而則之即古
大辟之刑是也
問曰笞以上死以下皆有贖法未知贖刑起
自何代
荅曰書云金作贖刑注云誤而入罪出金以
贖之甫侯訓夏贖刑云墨辟疑赦其罰百鍰
劓辟疑赦其罰唯倍剕辟疑赦其罰倍差宫
辟疑赦其罰六百鍰大辟疑赦其罰千鍰注
云六兩曰鍰鍰黃鐵也晉律應八議以上皆
留官收贖勿髠鉗笞也今古贖刑輕重異制
品目區别備有章程不假勝條無煩縷說
十惡
䟽議曰五刑之中十惡尤切虧損名教毁裂
冠冕特標篇首以爲明誡其數甚惡者事類
有十故稱十惡然漢制九章雖並湮没其不
道不敬之目見存原夫厥初蓋起諸漢案梁
陳已往略有其條周齊雖具十條之名而無
十惡之目開皇創制始備此科酌於舊章數
存於十大業有造復更刊除十條之内唯存
其八自武德以來仍遵開皇無所損益
一曰謀反(社稷謂謀危)
䟽議曰案公羊傳云君親無將將而必誅謂
將有逆心而害於君父者則必誅之左傳云
天反時爲災人反德爲亂然王者居宸極之
至尊奉上天之寳命同二儀之覆載作兆庶
之父母爲子爲臣惟忠惟孝乃敢包藏凶慝
將起逆心規反天常悖逆人理故曰謀反
注謂謀危社稷
䟽議曰社爲五土之神稷爲田正也所以神
地道主司嗇君爲神主食乃人天主泰即神
安神寧即時稔臣下將圖逆節而有無君之
心君位若危神將安恃不敢指斥尊號故託
云社稷周禮云左祖右社人君所尊也
二曰謀大逆(山陵及宫闕謂謀毁宗廟)
䟽議曰此條之人干紀犯順違道悖德逆莫
大焉故曰大逆
注謂謀毁宗廟山陵及宫闕
䟽議曰有人獲罪於天不知紀極潜思釋憾
將圖不逞遂起惡心謀毁宗廟山陵及宫闕
宗者尊也廟者貌也刻木爲主敬象尊容置
之宫室以時祭享故曰宗廟山陵者古先帝
王因山而葬黃帝葬橋山即其事也或云帝
王之葬如山如陵故曰山陵宫者天有紫微
宫人君則之所居之處故曰宫其闕者爾雅
釋宫云觀謂之闕郭璞云宫門雙闕也周禮
秋官正月之吉日懸刑象之法於象魏使人
觀之故謂之觀
三曰謀叛
注謂謀背國從僞
䟽議曰有人謀背本朝將投蕃國或欲翻城
從僞或欲以地外奔即如莒牟夷以牟婁來
奔公山弗優以費叛之類
四曰惡逆
䟽議曰父母之恩昊天罔極嗣續妣祖承奉
不輕梟鴟其心愛慕同盡五服至親自相屠
戮窮惡盡逆絶棄人理故曰惡逆注(廟諱攺爲鴟梟鴟犯翼祖)
注謂毆及謀殺祖父母父母殺伯叔父母姑
兄姊外祖父母夫夫之祖父母父母者
䟽議曰毆謂毆擊謀謂謀計自伯叔以下即
據殺訖若謀而未殺自當不睦之條惡逆者
常赦不免决不待時不睦者會赦合原惟止
除名而已以此爲别故立制不同其夫之祖
父母者夫之曾高祖亦同案喪服制爲夫曾
高服緦麻若夫承重其妻於曾高祖亦如夫
之父母服期故知稱夫之祖父母曾高亦同
也
問曰外祖父母及夫據禮有等數不同具爲
分析
荅曰外祖父母但生母身有服無服並同外
祖父母所以如此者律云不以尊壓及出降
故也若不生母身者有服同外祖父母無服
同凡人依禮嫡子爲父後及不爲父後者並
不爲出母之黨服即爲繼母之黨服此兩黨
俱是外祖父母若親母死於室爲親母之黨
服不爲繼母之黨服此繼母之黨無服即同
凡人又妾子爲父後及不爲父後者嫡母存
爲其黨服嫡母亡不爲其黨服禮云所從亡
者則已此既從嫡母而服故嫡母亡其黨則
已夫則依禮有三月廟見有未廟見或就㛰
等三種之夫並同夫法其有克吉日及定㛰
夫等唯不得違約改嫁自餘相犯並同凡人
五曰不道(支解人造畜蠱毒厭魅謂殺一家非死罪三人及)
䟽議曰安忍殘賊背違正道故曰不道
注謂殺一家非死罪三人及支解人
䟽議曰謂一家之中三人被殺俱無死罪者
若三人之内有一人合死及於數家各殺二
人唯合死刑不入十惡或殺一家三人本條
罪不至死亦不入十惡支解人者謂殺人而
支解亦據本罪合死者
注造畜蠱毒厭魅
䟽議曰謂造合成蠱雖非造合乃傳畜堪以
害人者皆是即未成者不入十惡厭魅者其
事多端不可具述皆謂邪俗隂行不軌欲令
前人疾苦及死者
六曰大不敬(盗及僞造御寳合和御藥誤不如謂盗大祀神御之物乘輿服御物)
(誤不牢固指斥乘輿情理切害及對捍制使而本方及封題誤若造御膳誤犯食禁御幸舟船)
(之禮無人臣)
䟽議曰禮者敬之本敬者禮之輿故禮運云
禮者君之柄所以别嫌明微考制度别仁義
責其所犯既大皆無肅敬之心故曰大不敬
注謂盜大祀神御之物乘輿服御物
䟽議曰大者依祠令昊天上帝五方上帝皇
地祗神州宗廟等爲大祀職制律又云凡言
祀者祭享同若大祭大享並同大祀神御之
物者謂神祗所御之物本條注云謂供神御
者帷帳几杖亦同造成未供而盜亦是酒醴
饌具及籩豆簠簋之屬在神前而盜者亦入
大不敬不在神所盜者非也乘輿服御物者
謂主上服御之物人主以天下爲家乘輿巡
幸不敢指斥尊號故託乘輿以言之本條注
云服通衾茵之属真副等皆須監當之官部
分擬進乃爲御物
注盜及僞造御寳
䟽議曰說文云璽者印也古者尊卑共之左
傳云襄公自楚還及方城季武子取卞使公
冶問璽書追而予之是其義也秦漢以來天
子曰璽諸侯曰印開元歲中改璽曰寳本條
云僞造皇帝八寳此言御寳者爲攝三后寳
並入十惡故也
注合和御藥誤不如本方及封題誤
䟽議曰合和御藥雖憑正方中間錯謬誤違
本法封題誤者謂依方合訖封題有誤若以
丸爲散應冷言熱之類
注若造御膳誤犯食禁
䟽議曰周禮食醫掌王之八珍所司特宜敬
慎營造御膳須憑食經誤不依經即是不敬
注御幸舟船誤不牢固
䟽議曰帝王所之莫不慶幸舟船既擬供御
故曰御幸舟船工匠造船備盡心力誤不牢
固即入此條但御幸舟船以上三事皆爲因
誤得罪設未進御亦同十惡如其故爲即從
謀反科罪其監當官司準法減科不入不敬
注指斥乘輿情理切害
䟽議曰此謂情有觖望發言謗毁指斥乘輿
情理切害者若使無心怨天唯欲誣搆人罪
自依反坐之法不入十惡之條舊律云言理
切害今改爲情理切害者蓋欲原其本情廣
恩慎罰故也
注及對捍制使而無人臣之禮
䟽議曰奉制出使宣布四方有人對捍不敬
制命而無人臣之禮者制使者謂奉敕定名
及令所司差遣者是也
七曰不孝(父母在别籍異財若供養有闕居父謂告言詛詈祖父母父母及祖父母)
(母父母喪匿不舉哀詐稱祖父母父母死母喪身自嫁娶若作樂釋服從吉聞祖父)
䟽議曰善事父母曰孝既有違犯是名不孝
注謂告言詛詈祖父母父母
䟽議曰本條直云告祖父母父母此注兼云
告言者文雖不同其義一也詛猶呪也詈猶
罵也依本條詛欲令死及疾苦者皆以謀殺
論自當惡逆唯詛求愛媚始入此條
問曰依賊盗律子孫於祖父母父母求愛媚
而厭呪者流二千里然厭魅呪詛罪無輕重
今詛爲不孝未知厭入何條
荅曰厭呪雖復同文理乃詛輕厭重但厭魅
凡人則入不道若呪詛者不入十惡名例云
其應入罪者則舉輕以明重然呪詛是輕尚
入不孝明知厭魅是重理入此條
注及祖父母父母在别籍異財
䟽議曰祖父母父母在子孫就養無方出告
反面無自專之道而有異財别籍情無至孝
之心名義以之俱淪情節於兹並棄稽之典
禮罪惡難容二事既不相須違者並當十惡
注若供養有闕
䟽議曰禮云孝子之養親也樂其心不違其
志以其飲食而敬養之其有堪供而闕者祖
父母父母告乃坐
注居父母喪身自嫁娶若作樂釋服從吉
䟽議曰居父母喪身自嫁娶皆謂首從得罪
者若其獨坐主婚男女即非不孝所以稱身
自嫁娶以明主婚不同十惡故也其男夫居
喪娶妾合免所居之一官女子居喪爲妾得
減妻罪三等並不入不孝若作樂者自作遣
人等樂謂擊鐘鼓奏(竹絲)匏磬塤箎歌舞散樂
之類釋服從吉謂喪制未終而在二十七月
之内釋去衰裳而着吉服者
注聞祖父母父母喪匿不舉哀及詐稱祖父
母父母死
䟽議曰依禮聞親喪以哭荅使者盡哀而問
故父母之喪創巨尤切聞即崩殞擗踊號天
今乃匿不舉哀或揀擇時日者並是其詐稱
祖父母父母死謂祖父母父母見在而詐稱
死者若先死而詐稱始死者非
八曰不睦(夫及大功以上尊長小功尊屬謂謀殺及賣緦麻以上親毆告)
䟽議曰禮云講信修睦孝經云民用和睦睦
者親也此條之内皆是親族相犯爲九族不
相叶睦故曰不睦
注謂謀殺及賣緦麻以上親
䟽議曰但有謀殺及賣緦麻以上親無問尊
卑長幼緫入此條若謀殺期親尊長等殺訖
即入惡逆今直言謀殺不言故闘若故闘殺
訖亦入不睦舉謀殺未傷是輕明故闘已殺
是重輕重相明理同十惡賣緦麻以上親者
無問強和俱入不睦賣未售者非
注毆告夫及大功以上尊長小功尊屬
䟽議曰依禮夫者婦之天又云妻者齊也恐
不同尊長故别言夫號大功尊長者依禮男
子無大功尊唯婦人於夫之祖父母及夫之
伯叔父母是大功尊大功長者謂從父兄姊
是也以上者伯叔父母姑兄姊之類小功尊
屬者謂從祖父母姑從祖伯叔父母姑外祖
父母舅姨之類
九曰不義(吏卒殺本部五品以上官長及聞夫謂殺本屬府主刺史縣令見受業師)
(釋服從吉及改嫁喪匿不舉哀若作樂)
䟽議曰禮之所尊尊其義也此條元非血屬
本止以義相從背義乖仁故曰不義
注謂殺本屬府主刺史縣令見受業師
䟽議曰府主者依令職事官五品以上帶勲
官三品以上得親事帳内於所事之主名爲
府主國官邑官於其所属之主亦與府主同
其都督刺史皆據制書出日六品以下皆據
畫訖始是見受業師謂伏膺儒業而非私學
者若殺訖入不義謀而未殺自從雜犯
注吏卒殺本部五品以上官長
䟽議曰吏謂流外官以下卒謂庶士衛士之
類此等色人類例不少有殺本部五品以上
官長並入不義官長者依令諸司尚書同長
官之例
注及聞夫喪匿不舉哀若作樂釋服從吉及
改嫁
䟽議曰夫者妻之天也移父之服而服爲夫
斬衰恩義既崇聞喪即須號慟而有匿哀不
舉居喪作樂釋服從吉改嫁忘憂皆是背禮
違義故俱爲十惡其改嫁爲妾者非
十曰内亂(父祖妾及與和者謂姦小功以上親)
䟽議曰左傳云女有家男有室無相瀆易此
則亂若有禽獸其行朋淫於家紊亂禮經故
曰内亂
注謂姦小功以上親
䟽議曰姦小功以上親者謂據禮男子爲婦
人着小功服而姦者若婦人爲男夫雖有小
功之服男子爲報服緦麻者非謂外孫女於
外祖父及外甥於舅之類
注父祖妾及與和者
䟽議曰父祖妾者有子無子並同媵亦是及
與和謂婦人共男子和姦者並入内亂若被
強姦後遂和可者亦是
八議
䟽議曰周禮云八辟麗邦法今之八議周之
八辟也禮云刑不上大夫犯法則在八議輕
重不在刑書也其應議之人或分液天潢或
宿侍旒扆或多才多藝或立事立功簡在帝
心勲書王府若犯死罪議定奏裁皆須取決宸
衷曹司不敢與奪此謂重親賢敦故舊尊賓
貴尚功能也以此八議之人犯死罪皆先奏
請議其所犯故曰八議
一曰議親(太后緦麻以上親皇后小功以上親謂皇帝袒免以上親及太皇太后皇)
䟽議曰義取内睦九族外叶萬邦布雨露之
恩篤親親之理故曰議親袒免者據禮有五
高祖兄弟曾祖從父兄弟祖再從兄弟父三
從兄弟身之四從兄弟是也
注及太皇太后皇太后緦麻以上親
䟽議曰太皇太后者皇帝祖母也皇太后者
皇帝母也加太者太之言大也易稱太極蓋
取尊大之義稱皇者因子以明母也其二后
蔭及緦麻以上親緦麻之親有四曾祖兄弟
祖從父兄弟父再從兄弟身之三從兄弟是
也
注皇后小功以上親
䟽議曰皇后蔭小功以上親者降姑之義小
功之親有三祖之兄弟父之從父兄弟身之
再從兄弟是也此數之外據禮内外諸親有
服同者並準此
二曰議故(舊謂故)
䟽議曰謂宿得侍見特蒙接遇歴久者
三曰議賢(德行謂有大)
䟽議曰謂賢人君子言行可爲法則者
四曰議能(才業謂有大)
䟽議曰謂能整軍旅莅政事鹽梅帝道師範
人倫者
五曰議功(功&KR0564;謂有大)
䟽議曰謂能斬將搴旗摧鋒萬里或率衆歸
化寧濟一時匡救艱難銘功太常者
六曰議貴(二品以上及爵一品者謂職事官三品以上散官)
䟽議曰依令有執掌者爲職事官無執掌者
爲散官爵謂國公以上
七曰議勤(勤勞謂有大)
䟽議曰謂大將吏恪居官次夙夜在公若遠
使絶域經涉險難者
八曰議賓(後爲國賓者謂承先代之)
䟽議曰書云虞賓在位羣后德讓詩曰有客
有客亦白其馬禮云天子存二代之後猶尊
賢也昔武王克商封夏后氏之後於𣏌封殷
氏之後於宋若今周後介公隋後公並爲
國賓也
故唐律䟽議卷第一
