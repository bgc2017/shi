明名臣琬琰錄卷二十四
明徐紘撰
刑部右侍郎段君墓誌銘楊士竒
宣德九年二月二十九日刑部右侍郎段君卒於南京
家素貧僉都御史吳君敏德既經紀喪事禮部尚書胡
公源潔以聞上為悼歎賜祭命有司營葬於是吳君使
人北京需葬銘而胡公以屬士竒嗚呼段君者世所謂
仁人君子也又士竒素所交游士竒宜銘按國子司業
陳君光世狀段之先居南康之建昌世業儒其曾祖元
營田郎祖篤修徙吳中父志清又徙常州武進母葉氏
君諱民字時舉自幼温重穎敏喜學且其父母惟一子
篤意教之故德噐蚤成登永樂甲申進士第為翰林庶
吉士時太宗皇帝命禮部翰林院準天經之數選曾棨
等二十八人就文淵閣盡出中秘書使進其業旦暮給
太官饌又月給膏火之資蓋期之於大用而君與曾君
祗體上意益勵弗懈而文學大進與修永樂大典丁内
艱去服闋除刑部山東清吏司主事授承直郎涖官廉
慎而明敏克勤恒存哀矜惻怛之心處疑獄必歸於厚
麗僻者咸以得君為幸踰年扈從赴北京召修四書五
經及性理大全書成被重賜復還刑部陞郎中益精獄
議尤為尚書所重凡大獄必資君部奏章必歷君閱乃
上在刑部八年山東妖婦唐賽兒作亂三司官以縱寇
誅詔廷臣簡代者共推舉君數人授君山東布政司參
政同舉中有畏難者君曰竭誠以共吾職耳何足計利
害哉下車敷宣德意整飭紀綱撫綏殘氓剗革宿弊政
理一新吏民悦戴居三年召同考禮部會試士論服其
衡鑑又三年召赴闕命以本官署戶部右侍郎之南京
是時車駕在北京久南京諸司習於玩愒任錢榖刑名
者其務叢脞尤號不治君至躬勤率之莫敢或違始若
扞格已而服從咸修其職明年實授本部右侍郎又明
年改刑部其振起作新一如戶部罪人聞君至皆相慶
於獄伸抑疏滯浹旬之間聲譽用彰三年以績最賜誥
授嘉議大夫贈其祖若考皆嘉議大夫刑部右侍郎妣
李淑人封其母太淑人妻盛淑人初為參政考滿當得
誥言於朝願推以封母從之至是母年將九十得封者
再人皆榮之君忽得寒疾數日小差矣將出視事左右
謂未可以風曰數百人困坐獄中翹跂待我奈何可自
佚哉強出三日疾復作遂亟有問之者荅曰不能報上
恩矣如老母何言也遂卒君性至孝初為庶吉士得禄
即迎父母就養京師父沒後所歷官未嘗不奉母以行
而曲盡愛敬襟宇清明坦夷表裏一致喜怒不形聲色
當官任事惟義所在不苟遜避與人交久而信卒之日
其官屬臨哭皆哀南京卿大夫之賢者皆走吊哭北京
自師傅六卿以下咸寓奠祭君春秋五十有九其子男
四實宏安寧孫男二璇璣其葬以卒之歲(闕)日附
武進先塋之次銘曰仁以及民義以行身其履坦坦其
存温温我懷若人於古多有嗚呼時舉於今曷少亦既
乘時曷不永年匪直哀斯而獨其親凡今之人哀此君
子士竒之銘亦哀賢友
大學士張公墓碑楊溥
正統元年秋九月戊戌資善大夫禮部尚書兼華蓋殿
大學士張公以疾卒于位享年六十有二訃聞朝廷遣
官諭祭詔有司營葬如制明年五月一日葬邢臺縣郭
村先塋其子祥以墓碑未有刻文走京師奉禮部尚書
胡公狀泣拜以請予與公久同僚寀誼不可辭按狀公
諱瑛字子玉世居順德之邢臺祖和興父敬德皆樂為
善祖妣王氏妣馮氏俱以公貴封贈如秩公自幼及長
豐偉凝俊識者竒之初補弟子員于鄉校勉勤問學日
有進益同軰咸推讓之甫弱冠即以明經領丙子鄉薦
授陜西寧州學訓導調武德衛學訓導武臣子弟再調
淮安之宿遷縣學所至嚴教條責效生徒多成材者秩
滿擢吏科給事中稽考銓選封駮章奏克舉其職宣宗
皇帝為皇太孫時太宗皇帝遴選文儒侍從講學公實
與焉仁宗皇帝登大寶宣宗正位東宫詔陞左春坊左
中允又陞左諭德兼洗馬宣宗即位首錄舊勞陞行在
禮部右侍郎宣德改元之三月陞本部左侍郎兼華蓋
大學士入翰林知制誥明年陞尚書兼職如故修太宗
仁宗兩朝實錄為總裁官既而命涖南京禮部蓋以根
本之地分理六卿之事必重臣也凡有奏績當赴京師
皆賜璽書以止其行其見委任若此後以父喪歸守制
宣宗既遣官治葬祭仍起復公視事今朝廷於老成人
益加倚毘公不起矣嗚呼惜哉公於經史善講解其侍
宣宗每於帝王傳授心法與夫修齊治平切要之言漢
唐以下人君行事可為勸懲者必反覆敷陳之以是日
見親厚先後賜賚攸多當起復入見時宣宗特出御製
詩詞并緍錢二千錠賜之公退而陳之語人曰古人云
稽古之力子亦云然心性寬厚喜愠不見待人接物一
以真率為本推讓賢能僚寀協和平居嬉嬉然若無所
介意臨事施設毅然不可奪人以此稱道之而亦嘉其
遭際之為盛云娶陳氏賜夫人繼室郭氏封夫人側室
韓氏曹氏王氏賈氏子男三祥陳出祈郭出裕曹出女
二孫男一女二嗚呼公以詩書之業起庠校職輔導而
居論思位列上卿榮遇四朝儒臣之光顯者可謂至矣
宜有銘詞以昭來世銘曰於昭皇明列聖重熙登崇爾
雅千載一時公自學官擢之禁近位至六卿官居二品
昔我宣廟育德之初公在左右進說詩書以啟以沃歲
月滋久恩賚之臻亦既多有飛龍在天風雲景從乃登
秘閣乃領南宫論思之職禮樂之典任日益親望日益
顯兩朝德業日月光華纂述之任公實領之舊都金陵
根本之地用肅神人惟公之事龍章鳳誥錫𩔖惟均况
其禄養上逮乎親貴富光融宜有始終公則得之世罕
其比郭邨之原有高者墳後來考德眎此刻文
國子祭酒胡先生墓碑楊溥
正統八年八月二十七日太子賓客國子祭酒兼翰林
侍講致仕胡公頥菴先生卒訃聞詔遣官諭祭命有司
營葬制得立碑其子&KR0788;昭奉江西參政張君居傑所述
行狀走京師請文余與先生有斯文之誼不可辭先生
諱儼字若思世居臨江之新淦元末徙南昌先生天資
穎悟自幼好學受經於伯父虞部員外郎汝噐及游鄉
校從郡中請先軰講學若書若琴若詩若文皆有傳授
既長博極羣書至於天文地理律歷醫卜皆通其說先
軰皆稱許之以書經中洪武丁卯鄉試第二明年會試
中副榜授松江華亭教諭以内艱去丙子改授長垣縣
上疏乞近便養親詔許之改饒之餘干自是著為令己
卯以薦陞安慶桐城令壬午太宗皇帝入正大統聞先
生名召試之稱旨特授翰林檢討尋陞侍讀直内閣朝
廷推恩封其父母妻室永樂甲申陞左春坊諭德兼官
如舊是年九月拜國子祭酒庚寅上北征命以祭酒兼
侍讀掌翰林院事輔導皇太孫監國洪熙春以疾辭加
授太子賓客致仕此其歷官也先生筮仕華亭時尚少
而能以師道自任勸勉諸生務實學勵行檢以變浮靡
之習日親講授每至夜分雖隆冬盛暑不廢華亭長者
皆稱之謂先生必大用其在餘干如華亭時士子樂從
之成效居多宰桐城以愛民為本凡可使民者以身任
之民間積年逋負悉與奏免邑中虎為害傷民物乃齋
沐告于神虎遂減跡表朱桐鄉墓俾民奉祀嘗督漕運
次三山值大風雪遇中流有覆舟命僕夫授之活其被
溺者三十餘人捕蝗途中見饑餓病者悉命里胥扶掖
就民舍給以藥食是夜大風雨得免暴露存活數百十
人入翰林時朝廷選任儒者若江右解大紳胡光大楊
士竒金幼孜永嘉黃宗豫福建楊勉仁一時共事者七
人先生在衆人遇有顧問必從容審度而後對未嘗以
材智先人時論多之及兼宫僚在講筵凡古今治亂得
失必反覆敷陳以圖禆益以外艱去詔奪情道過南京
見東宫詢及民情所對皆切時事為祭酒以身率諸生
奉守學規以圖成效一時人材翕然從化朝之公卿大
夫咸推敬之時國子生有以故告歸者皆坐戌邊先生
為言其情有可矜乃得免先生雖掌國學朝廷有大制
作若纂修太祖皇帝實錄及永樂大典天下圖誌諸書
皆為總裁未嘗去館閣令桐城時嘗為湖廣鄉試考官
其去取有公論在國學遇太宗皇帝幸太學御彛倫堂
賜坐講經賜賚優厚縉紳榮之此其宦績也乞致仕賜
璽書褒美復其子孫賜寶楮為道里費仍命有司給舟
車還先生閒居廿餘年日與學者講求性理之學親藩
禮遇之方岳重臣咸待以師禮而師生未嘗一言及私
自處甚淡薄歲時僅足衣食嘗表許遜韋丹廟請春秋
致祭修白鹿書院此其處退閒之有道也先生達於報
施之理凡處是非利害可否之間咸審度以求至當惟
恐貽患於人羣論中有不合即引退不與辯以故所至
能全交此又其守身之概也其為文以理為主不尚辭
藻所著有頥菴詩文若干卷行於世考直翁累贈朝議
大夫資治少尹國子祭酒兼翰林侍講妣王氏累贈恭
人配張氏累封恭人嘗受命婦冠服之賜子男三曰玘
早卒曰&KR0788;曰昭女六孫男四諲詢訥詵孫女四曾孫男
二先生臨終命歛以時服嘗卜城南懸榻里為壽藏明
年閏七月二十五日葬之門生楊溥為之銘曰繄古有
君子觀光于朝為國賓之及老而歸儀式後學師道聿
尊是為鄉先生歿而祭於社噫先生其人也
禮部尚書忠安胡公神道碑銘李賢
我朝名公鉅卿聰明特達者多矣若噐識宏遠福壽隆
長惟武進胡公一人嗚呼休哉公諱濙字源潔别號潔
菴其先淮安宿遷人有諱蕃者仕劉宋為太子左衛將
軍遷豫章數傳至諱□者仕唐為侍御史子常州刺史
瓊生持因家於常遂為武進人持四世孫曰宿仕宋為
樞密副使宿十一世孫曰中立為常州制置中立生昭
公之高祖也曾祖庸仕元為浙江儒學提舉祖禎為常
州路醫學錄考宗仁隠居不仕皆以公貴贈光禄大夫
少傅兼太子太師禮部尚書曾祖妣章氏祖妣徐氏妣
李氏皆贈一品夫人公生而髮白彌月方黑母夢一僧
持花以遺之覺而生公居數日有僧至家索觀公見僧
即笑僧曰此吾西天高僧之後身也命我求見以笑為
誌果然聞者咸驚異之公自幼端重不好嬉戲弱冠入
邑庠洪武中領鄉薦登庚辰進士第授兵科給事中尋
遷右給事中公勤識大體士林譽之太宗文皇帝入正
大統公供職如舊永樂改元材以奏對稱旨陞戶科都
給事中丁亥上察近侍中惟公忠實可託遂命公廵遊
天下以訪異人為名實察人心向背時御製性理大全
為善隂隲孝順事實書成俾公以此勸勵天下以故雖
窮鄉下邑軌跡無不到在湖廣間最久丙申秋還朝丁
内艱乞終制不允尋進禮部左侍而明年往廵江浙諸
州授嘉議大夫癸丑復自均襄還朝車駕親征北方駐
蹕宣府公馳謁行在所上卧不出聞公至喜而起且慰
勞之曰卿驅馳良苦賜坐與語凡所歷山川道里郡邑
豐嗇民情休戚以至所聞所見保國安民之事悉為陳
說上欣然納之向所疑慮者至是皆釋比退漏下四鼓
先是仁宗皇帝為太子監國時飛語上聞文廟屬公往
察之公至以所見七事皆誠敬孝謹密疏以聞上覧之
大悦自是不復疑仁宗嗣位特賜誥命授正議大夫資
治尹已而聞公曾有密疏疑之乃轉太子賓客兼國子
祭酒之官南京未幾閱章奏見公所上密疏深嘉其忠
方議重用之而龍馭上賓矣宣宗皇帝即位復禮部左
侍郎兼職如故洪熙乙巳冬公自南京來朝上素重公
及見入顧問良久即留任行在禮部事宣德改元春進
尚書是歲秋漢王謀叛事覺公贊上親征事平公受賞
賚甚厚復給叛者家屬四人丁未賜誥命授資善大夫
復賜近第一區於長安右門外給閽者二人戊申上嘉
公忠勤特賜銀章四其二曰文恭世家曰清和恭靖蓋
深嘉美之也尋以公生辰賜宴於其第秋八月公扈從
廵邊至會州而還己酉命兼詹事府事夏五月扈從北
廵時常民有豪横者既抵于法悉以田宅賜公辛亥命
兼行在戶部事聖節御製詩一章賜公及蹇忠定楊文
貞文敏三公且曰朕茂膺天眷惟爾四人贊翼之功因
賜宴盡醉而罷新建禮部成命光禄設宴勲戚公卿皆
往賀公以為盛事立石廳事之右倚任益隆每燕見上
虚心問曰卿有何言得其章奏即施行之時有芝産于
公署人以為公和氣所召今上皇帝踐阼亦惟圖任舊
人待公寵厚凡軍國重務皆與聞加授資德大夫正治
上卿每考績必有賚予甲子以年至七十上章乞致仕
上以公精力未衰慰勉留之己巳上親征北方命公留
守京師秋八月進太子太傅階榮禄大夫景泰初賜誥
命辛未春公因灾異數見乞放免以回天意不許尋進
少師壬申兼太子太師二俸兼支公固辭一俸癸酉復
賜誥命進階光禄大夫自後每歲引年乞歸皆不許丙
子復因灾變乞賜罷黜亦不許時公年八十二忽疾作
艱於步履明年皇上復位公喜不勝自扶疾入朝而筋
力不可強矣遂乞謝事且辭師傅二職上方重用耆舊
憫其老皆從之陛辭賜白金寶鏹金織襲衣給驛舟以
歸復賜璽書有卿宅心允臧處事惟慎雖經變故無改
厥常之諭歸之日鄉人老穉聚觀者以億萬計公陳所
受賜於堂感激泣下遣冢子長寧詣闕申謝上念公歷
事累朝遂官長寧為錦衣衛世襲鎮撫俾歸終養公之
弟克恭克寧克誠時年皆七十餘蒼顔白髮燕樂於一
堂遂扁曰壽愷優游桑梓者七年疾復作召諸子前曰
爾軰圖報國恩勿墜家聲遂瞑目而逝天順七年八月
八日也享年八十有九終之日常州守卓天錫夢公來
辭已而聞終大以為異訃聞上為之震悼贈太保謚忠
安遣官諭祭於其家復令有司營葬事恩榮始終世莫
與比公為人平易寬和廉靜寡慾自奉澹薄起居有常
居官敬慎一毫不苟歷事四聖無纖毫過舉蔚然為一
代名臣立朝幾六十年薦拔士𩔖甚多十知春闈貢舉
天下之士盡出其門平居未嘗疾言遽色雖庸夫孺子
亦知其為長者暇則手不釋卷喜為詩文晚年譽望益
尊其酬應愈劇曾不厭倦所著有芝軒集若干卷又嘗
輯錄醫藥經驗者曰衛生易簡方經進又有律身規鑑
俱行于世公配范氏早卒累贈夫人繼張氏累封夫人
子男四人長曰谼即長寧居母喪廬墓有司聞于朝旌
其門曰孝子次&KR3290;以武舉得官沒於王事次豅錦衣衛
指揮僉事次□女三孫男一曾孫男一銘曰大明盛時
有臣胡公從容其間以篤其忠始為夕郎乃教胄子輿
論攸歸多士咸喜作賓春宫遂長春官列聖倚之四海
乂安國之老成進位師傅温恭維人翊我皇度公在朝
廷六十春秋禄位優游莫之匹休公身雖亡中有不死
懿行崇功昭彼信史皇恤耆英曠典是承隧道有碑儒
臣刻銘
河南左布政使李公墓碑銘錢幹
太宗文皇帝入正大統首下明詔搜揚側陋思得天下
材智之士以共新治道而尤嚮用儒術永樂甲申廷試
取士四百七十二人在位二十二年凡以科取士而咸
稱是科得人為最盛河南布政使司左布政使李公昌
祺其一焉公少負材噐志於用世繇郡學生以明經取
進士第簡入翰林為庶吉士性素介特至是益自檢飭
達官勢人未嘗謁之私第會修永樂大典禮部奉詔選
中外文學之士以備纂修公在選中例凡經傳子史下
及稗官小說悉在收錄與同事者僻書疑事有所未通
質之於公多以實歸推其該博精力倍人辰入酉出編
摩不少懈退復以其餘力𤼵為詩文應人之所求者皆
典瞻非苟作隠然聲聞館閣間書進被宴賚擢為禮部
主客司郎中部凡四司主客視他司最繁劇官難其人
公以明敏濟之不怠剸治其間庭無留事退視其私一
室枵然無長物俸不足以供費泰然不以屑其意堅苦
礪節時流少與為比尚書吕震有巧佞材倚被主知狠
愎自用專以嚴惮下人羣吏莫敢仰視慢易僚佐少忤
其意者輙中傷之衆皆側目而待公特異有所承禀色
詞俱温始終不少衰駕幸北京仁宗以皇太子監國兩
命權知部事行在吏部奏藩憲員闕太宗命簡兩京朝
(臣)有材望者補之仁宗舉公等若干人應詔宴于禮部
予道里費至則陞為廣西左布政使朝野榮之廣西地
極南徼谿洞猺獠時出摽掠邊氓苦之公至而威望凛
然徂伏深阻不復出為民患境内宴安政務修舉尋丁
外艱去官吏民皆追思之服除入覲仁宗在位言于朝
曰此佳士良不易得在列竦聽退而相與嘉歎不已先
是河南連歲旱蝗民多死徙太宗震怒被灾郡縣有司
不以上聞者悉逮寘于法思得人以撫安其民改公往
涖河南被命即就道既至宣布主恩疏滯舉廢捄灾䘏
患憫困窮繩豪猾去貪殘方嶽之政所當舉者悉盡心
焉質明起視事日入方息居數月政化大行聲績茂著
復丁内艱歸服喪河南薦饑本司累奏起公治之宣宗
命奪喪乘傳赴官為治如初勤勞倍之因感風疾往往
增劇不待引年堅乞致其仕詔報可之歸而先廬僅庇
風雨服食清約如寒士伏臘不克處之裕如居雖密邇
郡城足跡未嘗至公府守長於政務有所咨决極言無
隠因其言民隂受其惠者居多病間輙書不去手吟咏
自娛遠近有求支應之不倦一日疾革遺訓二子惟以
力學修身為言餘無他語翛然而逝時蓋景泰壬申三
月二十五日距生洪武丙辰六月二十六日壽七十有
五歲公諱禎昌祺字也僑菴白衣山人運甓居士其號
也李八世家金陵宋南渡有諱義者仕為郎中扈從隆
祐太后南上留居吉水之烏江元時諱某者烏江徙居
郡城之吉陽門又徙今之螺川巷為廬陵人曾大父道
華大父充國皆隠不仕而以行義稱父伯䕫力學工詩
名聞當時母劉氏公生資禀英悟早即嗜學成童屬對
賦詩語出驚人弱冠為文藻思溢出蔚有老氣不惟一
時材俊若禮部侍郎曾公子啓軰相與頡頏名聲不相
上下鄉之老成人亦皆駭其文識謂必顯於世平生所
著詩文有稿若干卷藏于家平居孝弟友順出於天性
恤孤赴難皆盡其力元配艾氏繼配劉氏子二人長宣
次定孫男五女六墓在縣之紫雲山招義院之西從先
兆也定奉事狀來謁銘以刻諸墓隧之碑於乎昔之所
謂大臣者委身徇國夙夜憂勤以任天下之重遑恤其
私故宋杜正獻公身至大拜歸老無屋以居寓於南京
驛舍范文正公晚參大政妻子僅給衣食至其殁也家
無以為喪公任牧伯身寵家温固其宜也而乃俛盡厥
職空乏以終其身所謂貴而能貧揆之二公夫何愧哉
眡彼顧利冒恥不為公議之所容者其賢不肖何如哉
因定之請論次公之里系官閥蹈履之詳為銘以刻諸
貞石又何媿詞銘曰聖明御極宵旰得士天心純佑俊
人雲萃奮庸于朝布列有位效其智能稱厥任使公起
茂科立躋顯仕兩殿大藩所至稱治去其煩苛涖以簡
易招徠罷氓奠安田里震疊遠夷綏靖邊鄙惠洽羣黎
威憚徤吏威惠並施本仁輔義夙夜孜孜弼成化理先
民有云國之利器牖下告終得正而逝螭蟠豐碑表厥
墓隧昭其民庸垂示永世
鎮江府同知陳公墓誌銘朱與言
公諱諤字克忠少字一諤姓陳氏世居番禺曾大父諱
中奉宋季為廉訪使按山東有能聲大父諱照卿樂善
好義隱居田里勢利澹然邑人敬慕有貧者輙捐已賑
貸事弗平者咸質之退無怨言頗有陳太丘王彦方風
父諱以惠博通經史兼通内典而精於醫治疾如神弗
圖報於人人多德之國初海内甫平乃退耕田野無復
仕進心惟篤義方之教配杜氏生四子其次公也公自
幼性敏洎長遜志篤學而識見迥出流軰讀書過目成
誦辭藻英發卓有古作者氣格以惠公嘗曰吾子諤器
宇不凡他日必大吾門也弱冠游廣郡庠受業于永嘉
陳先生門益自奮勵冀以成父志先生深器之永樂六
年戊子以書經領薦卒業于太學納交名流以宏所藴
用志愈篤聲譽籍籍遂聞于朝八年庚寅夏五月超擢
刑科給事中介然自守遇事剛果劾奏豪強不避權要
嘗奏事聲響甚大聽者凛然上令餓之數日奏對如前
乃曰是天生也每見呼為大聲秀才云嘗以直諫致逆
鱗之怒命為坎奉天門外瘞之七日不死遂釋還職未
久陞吏科都諫一日率同列奏事忤上上怒落職罰令
修葺象房同事者先治完降職去公貧不能倩人乃力
自為值駕至觀象問治屋者誰也公前俯伏陳其故上
念其直且憐其貧尋命復官由是擊搏愈甚朝廷肅然
而上亦屢有付託委任之意焉九年辛卯九月奉使雲
南公幹還朝即命署通政司事癸巳春三月也逾年署
應天府未幾又署刑部事所至克舉厥職凡百施為悉
中肯綮十四年丙申夏又轉鴻臚寺亦署事也明年冬
又改署工部事歴履聲蹟視前有加不四年而轉署三
五公才皆足膺之為無忝焉至是陞授順天府府尹治
同三輔政尚嚴明有漢張趙風吏畏其威民懷其惠歌
誦興焉嘗出行轉城陽處衝皇太子駕太子怒訴上上
曰陳府尹是我父母官竟不問其見重有如此己亥四
月癸巳有白烏乳公庭槐公表而獻之上喜賜金帛有
加廷臣稱賀時有白烏之頌既而執政出公為湖廣按
察使論者以白烏雖為國上瑞而亦公外補之兆也歴
三載刑政肅清一道無冤獄亦無冤民前憲使孟公督
營造公成之民不苦勞事易以集將代朝廷命之部侍
郎師公有事湖廣劉公督軍公嚴號令秌毫無犯民得
按堵既平奏最改山西公至一以治湖湘者治之洪熙
改元封建親藩選輔導之職廷臣推公重厚老成才德
兼備足副簡畀遂授荆府長史先是公因忤親王貶知
浙江海鹽知縣一日問左右大聲官人何在此人宜復
為輔導使人得易聞過至是因有是命降勅曰朝廷建
諸子以藩屏國家必選賢能端正之士為之輔長史其
首也所以贊其德義治其政令尤為得賢乃足以克副
簡畀爾浙江海鹽縣知縣陳諤自給事廷陛擢尹京府
職司風紀敭歴有年兹持受爾奉議大夫荆府長史漢
之河澗東平飭躬勵行令聞長世固王之能自修亦必
輔導有其人焉爾宜勉之王有無窮之美爾亦有稱於
世時改元正月也公至左右匡輔殫心竭誠多補益初
命下人為公懼贊理有方率爾於善益副上付託之重
蒙賜忠良鯁直四大字以寵異之既而封贈其父如已
官母杜氏為宜人配蕭氏封如母宣德三年丁母憂還
哀毁甚至郡人素服公剛直有屈者來白公公語諸當
道皆伸之服闋復為長史與王不協遂除鎮江府同知
時戶部侍郎周公忱督漕于淮以公廉介有為檄修陂
圩岸相方設宜隨事就緒及郡之山川社稷壇壝學校
齋堂殿廡咸大而新之成績皆歴有紀未滿考以年耄
乞歸不許欲徑掛冠鎮民遮留弗得行及章屢上乃允
命兵部撥夫隸送逾兩期以疾終時正統九年甲子三
月二十三日距公生洪武十年丁巳十有一月初十日
春秋六十有八矣越明年乙丑十二月二十二日將奉
柩葬于番禺永泰鄉白雲山櫟木坑酉辛向之原適予
以賜歸吉州其孤郡庠生綸以其郡人都御史羅公亨
信所為狀請銘志石用垂不朽予與公同時官于朝知
公獨深義不可辭嗚呼公以豪傑之才正大之學歴仕
四朝懋著勞績眷顧之恩有隆無替英風義氣足以廉
頑而立懦求之古人無愧也顧世之才德節操有如公
者能幾何人哉公二子長經次綸即求銘者銘曰亹亹克
忠才德通敏出仕明時持身端謹擢君近侍職列禁垣
劾奏嚴密受知帝尊經署大政殫心制治榮遷京尹操
法循理進獻禎瑞加秩賜金兩居總憲刑微惟矜部邑
澄清綱維振肅藩輔既遷轉導忠告志存忠良行有鯁
直勲烈流聞千祀弗息引年上疏致政榮歸優游暮景
山谷增輝同仕四朝衆稱特達令聞彰彰威望日赫令
終夀考安順榮光於乎克忠殁也不忘
南雄府知府劉君言行錄楊廉
劉實字嘉秀江西安福人進士歴仕宣德天順間終南
雄知府卒年六十六
嘉秀來京師課績不投足於達官貴人之門自陳其才
薄親老乞授教職以自便自通判而視教職其位之崇
卑秩之厚薄固&KR1509;然不俟矣乃欲辭此以居彼是豈利
於富貴者之所能為哉會有詔旨省滌庶官中外執事
之臣以冗退者累千百嘉秀自謂必得所欲迺復有金
華之命豈不以其才足以為治長民非典教之職所能
盡歟今嘉秀辭之既敏朝廷留之益固其猶有古之風
與嘉秀出判郡事三年不以妻子隨不與流軰伍廉介
之操綽有聲稱(劉球撰贈行序)
君授官金華府通判郡賦以旱歲逋不能完民或鬻子
女以足數奏寬貸之又贖還其子女督賦至浦江其丞
王韶君鄉友也具盤饌甖菹詣館饋君君謝弗納坐郡
治公務有間輒探案間經史閱之視事乃掩卷已則復
然郡僚或竊笑之不為改郡中顔孝子宗澤吕東萊祠
墓汲汲修葺鄭義門合㸑世久漸不能自給又買馬出
丁供山西驛以君言得免役(劉定之撰小傳)
南京鄉闈校文給帷幕衾褥遂以為贐舊常然也君却
還之丁母憂廬墓蔬食以終喪擢順天府治中民饋送
鵝不受委而去君縱之門外景泰中召修宋元史于東
閣筆削任心無所咨承屈遜見所修不合己意笑聲徹
闕陛間聞者驚愕相戒勿以藁示君擢知南雄府府為
江廣要路商税鉅萬官于是者鮮不盈饜推其餘以待
過客亦無或觖望君至存税之一二以繕郡學補張九
齡大廋嶺松而已末數月中貴使嶺外至南安先遣騎
來南雄視供帳不如昔所聞君又與騎抗禮不假借一
辭騎馳還南安明日從中貴至入驛與諸衆騎弓劒羅
立左右郡僚庭參畢趨出獨留君詰以慢已共苛辱之
庭中轟然南雄民自驛門外争走入為君謝過以身翼
蔽遂以君出中貴見君得民心徐問知其平素欲召釋
前憾君不復往中貴去至韶韶人為言南雄守驛書言
公矣中貴乃亦以驛馬兼程疾馳先聞逮君至京入見
具言臣從官三十年不以妻自隨餐粗衣敝欲為國家
愛養所部不忍勞費之以是觸忤天使無所迯罪上霽
威聽其言不復更窮治獄事得釋有日矣以病卒贊曰
予聞安成大夫士云君喜著書尤用意春秋中夜有得
蹴童子然灯起書之如獲至寶斯可謂慕學矣而其所
行與古廉吏范丹塵甑何相異學而知行之誠難能也
然以是律己可爾以是求合於塗之人欲與已不齟齬
豈可得乎位至郡太守全而歸之其託鑑於聖明為幸
已多矣(並小傳)
惟公躬過人之操履立絶俗之儀矩利誘之而不回勢
惕之而不沮(彭侍郎撰墓銘)
南雄知府劉實其廉足尚也(名臣贊錄)
安慶知府周公行狀李賢
公諱濟字大亨世家洛陽曾大父諱文質大父諱誠之
俱隱德不仕父諱禮以不羈之才遠涉江湖間公既冠
永樂丁亥春自入郡庠為弟子員博學強記因讀論語
至父母在不遠遊章味定省矌而音問疎之語愀然不
樂曰父在數千里之外幾星周矣若之何而不往省乎
即棄學徒步以往再越月抵閩適遘疾已危一見公遂
愈乃奉以歸復入學曰方寸定矣於是刻苦不知寒暑
者累年遂領河南甲午鄉薦赴太學學業大進尋歴事
烏臺會蠡縣豪民毆人至死賂同行証一老人已問未
决公訊其情有疑既二日乃得豪民狀遂出老人闔院
異之聞於都堂自後獄有疑咸委公無不得其情適有
中官陳姓者宣廟極寵之因有過大怒送院鞫之御史
嚴繼先軰莫測上意咸避之公曰何以避為立訊成獄
都御史劉觀由此注意於公會御史缺員以公屬吏部
補之公以目疾不就宣德戊辰夏遂除江西都司斷事
初獄有輕重惟都指揮是决公曰此吾職也彼何與焉
雖盛怒執愈堅既久服其公反加禮呼為大兄藩臬鉅
公由是皆重之癸亥春以父喪去位居家不作佛事一
從文公家禮鄉人咎之謝曰僕儒者流安敢從佛因嘆
曰昔程子之賢亦不能化况我軰乎服闋調湖廣都司
正統改元秋用當道者薦拜監察御史立朝有蹇諤風
士大夫為之改觀二年冬鎮大同中官郭姓者以豪横
狀聞於朝廷勅一御史往廉之先往者不得其情復以
公往乃微行代負芻者入其宅盡得違法狀朝廷嘉之
明年春御史出巡宣府者以邊情劇不能處分遂自經
欲遣能者咸曰非公不可公既至邊將為之斂跡邊務
一清四年夏以母喪還家躬修塋域見艮方多磚公曰
此必古者不封之墓即掩之因增土數尺是夜夢一老
人衣冠甚偉揖謝曰感公修吾宅問其名曰乖厓也既
覺悟曰乖厓乃張詠之號已而考之實葬其地公之誠
能感鬼神如此七年春服除復受命往巡西蜀威州土
官董敏王允讐殺累年不解勢愈大朝廷勅公率方鎮
兵數千至其境公曰朝廷本意欲安之撫之不服然後
加兵未晚也吾不忍其肝腦塗地乃令人賫榜於各寨
宣布朝廷恩威且曰從撫者即無罪允讀其榜沉思之
書囮字於榜尾令持還衆不解其意公曰此非難見囮
者誘禽鳥之媒也意謂誘而殺之耳復釋此意示以誠
信允大驚曰非凡御史也即投服以馬數十令子弟入
貢贖罪敏亦媿服一方遂安朝廷嘉勞之十年秋復巡
鳳陽逢歲歉民多窘於食公嘆曰此地民饑我饑之也
輒開倉賑之然後聞於朝有司危之公曰以此得罪甘
心焉若俟報何啻穿井以沃焦釡民頼全活者數十萬
竣事會安慶以人民飢食流離聞耳報無賢守之故於
是大臣咸推公十一年夏出守安慶公馳至視篆之明
日召闔郡老父問其故皆流涕曰此處三歲不熟矣以
子女易食滿載而南者無虚日公即分命止其舟借漕
運糧以濟之子女得存者不下萬餘連章懇陳歲荒民
流之故復乞停税朝廷俱從之首訪余忠宣公祠已毁
矣公嘆曰余公昔鎮安慶保孤城於七年之久仗義死
節有功於名教今乃無祠非缺典乎遂與僚屬各捐俸
立祠民之樂從者甚衆俗尚奢親没不葬者數百家女
聘未歸者千餘家公乃出令示期違者罰之貧者助之
不兩月無留焉閩中寇起天下騷動安慶貧民亦欲乘
機乃聚衆強取富民粟富民以盜訟於公公曰此非盜
也乃貧耳即碎其狀曉於貧民曰得其榖者報以數吾
代償之貧民聞之感愧遂解散暇則集職行錄以騐為
政之得失櫛垢爬痒務蘇其困民頼之如父母焉工部
尚書周公忱巡撫諸郡獨慮安慶歲必數至為綜理自
公下車之後曰吾無安慶之憂矣在任三年以疾卒六
縣之民為之罷市巷哭若親喪願扶柩至洛陽者數十
人視古之循吏亦何愧焉公為人謙恭不立厓岸外和
内剛事上接下交友無不得其懽心風流醖藉善記子
籍凡事必究其出處雖隱僻事亦精到喜清談遇知己
對酒達旦不寐人論文或忽公詰之即窘復為開之識
量過人能用其智真所謂豪傑之士也生於洪武丙寅
卒於正統己巳壽六十有四配封氏子一人端儀用有
司舉為陜西狄道縣丞景泰改元端儀葬公於邙山駱
駝峯之陽從先兆也謹狀
河南府知府李君墓誌楊士竒
先皇帝臨御宵肝勞勤圖惟安民之道簡求賢俊任之
牧守迺宣德五年命監察御史李驥為河南知府賜之
璽書命去民所惡而與其所欲河南地大務殷其民數
困於旱澇又壓於親藩之重其嬖近及將校怙勢厲民
民不勝弊李君至辛勤信詘起仆濡槁實虚而正綱紀
明憲度民始有蘇息意而向之為厲者不得縱肆咸不
愜志相率假親藩勢以摧君朝廷聞之悉捕假勢者寘
諸法君政治益行中貴人過洛陽有過取縣帑白金去
者君聞之遣吏馳追索之中貴人知君遣追侻首探懷
中出以歸之默不敢一語在郡興學禮賢均賦役弭盗
賊咸盡心焉致勤職事率昧爽坐公堂或日中昃不暇
食郡嘗大疫捐俸市藥以濟民嘗大旱躬禱嵩嶽雨隨
降霑足所治一州十三邑吏憚其情民得其惠鄰郡民
有争訟不平率走庭下求直為河南六年卒卒之日其
僚屬及民耆老哀之如喪親戚古所稱良二千石君其
人哉君諱驥字尚德生六歲而孤自幼知務學謹言行
見重於師友治詩經中山東鄉試為太學生洪武丙子
車駕臨太學親拔生徒十八人為給事中君與焉授戶
科奏羅關市檢察商税苛細之弊居無幾坐累免官後
用薦起知新鄉縣為之有方雖時供億繁而民無憂招
徠流亡數千戶咸俾得所丁内艱去民猶數詣上官乞
奏留君不報服闋改知東安縣招撫流亡如新鄉勸課
農桑凡民所未便者悉奏除之縣多狼嘗噬寡婦子寡
婦訢於君君反躬自責白寡婦冤於城隍神翌日噬所
有死狼云廷臣交奏君治行召為刑部浙江司郎中議
獄平恕嘗上疏言崇教化重農桑育賢才選守令惜民
力恤軍士汰冗官養廉能抑侍進簡馬政通鈔法等十
四事多見采納在刑部三年又坐累謫戍邊仁廟嗣位
下詔求賢近臣奏舉君召為貴州道監察御史益自奮
振舉風紀慷慨持論未嘗以訐為直常陳事務十事皆
嘉納之巡歴所至斥姦貪奬賢能人用說服馭下以簡
居官稍暇手不釋書冊堂室至廪庾率揭銘以自驚所
用物雖几杖之微必取正直不可以苟在河南於治之
後堂植梅竹松恒退食其中名堂曰四友其一君自謂
也一日宴賓客堂中談笑之頃奄卒正統元年六月二
十七日也春秋七十其先世居青州業儒後徙兖之郯
城曾大父紹宗大父輝祖父壽康母朱氏以君貴贈父
監察御史母孺人封妻劉氏孺人子男五長僯長垣縣
儒學教諭次傑英輔恭孫男二興道興邦士竒與君同
朝素熟君德善於江陵楊公弘濟江陵公嘗為君著傳
至是又道僯求為墓文嗟乎李君外嚴重而内明恕處
也孝於親惇於鄉仕也所歴勞績焯著而冰蘖之操夷
險不貳嘗自號復一貞士考其平生隱顯窮達履之正
執之固所云貞者不其然哉故特為之表
明名臣琬琰錄卷二十四
