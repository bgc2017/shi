明名臣琬琰錄卷十六
明徐紘撰
鎮遠侯夏國武毅顧公神道碑銘楊士竒
永樂十二年五月二十五日鎮遠侯顧公薨於貴州訃
聞上震悼遣官賜祭追封夏國公賜諡武毅賻贈如制
命有司治喪葬遂命其嫡孫興祖襲封興祖奉柩歸葬
于揚州之(闕)原頋之先居湘潭公之曾大考百四妣
某氏大考于二妣朱氏始家江都考萬一妣周氏公諱
成字景韶天性仁厚自少能矜恤鰥寡負直氣遇以横
逆加人者必摧辱使畏服乃已其大考嘗詫於衆曰是
孫必興吾門公資貌魁偉涉知書通大義而膂力絶人
善武事尤精騎槊射命中元末嘗遊燕都有強寇十數
劫其舟同載者皆驚愕公獨奮出鬭寇皆披靡走既歸
張士誠起泰州僣王號公知其無能為乙未我太祖高
皇帝渡大江明年公来歸附至鎮江皆號勇士十一人
轉鬭入城莫敢嬰其鋒者既敵益衆而援絶悉為城中
人所縶十人者皆被殺公奮躍起縶絶蹴持刃者仆之
脱走歸語衆曰鎮江城中皆庸夫可取也遂導衆攻其
城克授百戶從攻常州宣州皆克之遂簡充旅正還從
克江隂從寧河王克通州陞千戶攻雙刀趙於樅陽攻
安慶江州池州興國諸山寨皆下之庚子敗陳友諒兵
於龍江公得其戰艦及馬特賜白金友諒退仍據安慶
江州公随大將軍悉復之并得其八陣營諸寨從克南
昌援安豐敗元兵進攻廬州從克武昌荆州衡州從間
平王下襄陽還取泰州留守興化從中山王破舊館克
湖州薊州洪武元年陞堅城衛指揮僉事一年領軍克
信陽唐光四年從臨江侯取西蜀道遇敵公手殺敵百
餘人生擒二十餘人進攻羅江生禽其偽元帥及其下
二十餘人悉送軍門斬以徇入漢州偽官戴丞相向知
院者盛兵迎戰公揮衆奮進戴向皆狼狽還走追北至
城郭圍其城竟降之蜀平調成都後衛總帥以公守之
六年率兵赴重慶禽妖賊王玄保及偽萬戶李邦祖等
八年調貴州衛明年甕傍等山寨蠻寇叛公率兵討之
斬首百餘級俘獲人馬尤衆夷懾服叩首請歲納租賦
公從之其僻遠山峒有負固未下者次第平之已而僻
夷叛服不常公連歲出兵平之前後俘戮不可勝計十
四年從平川侯征雲南率步騎兵為前鋒首克普定
留公守之且為後繼公部將士樹柵以守明年公出兵
克西堡於是諸蠻合數萬攻圍普定諸將皆欲出戰公
持不可曰賊衆我寡一出則為賊所窺必俟其擊柵乃
出賊及柵公披甲上馬出北門率戰士奮進手殺賊騎
之迎戰者十數人賊衆引却諸將遂乘勝出東門西門
戰敗賊衆時南門之圍未解公取所生禽者十八人斬
而縦其一人歸曰吾以夜二鼓時及殺爾矣及期賊聞
官軍舉銅角銃鉋皆惶懼奔走圍悉解獲賊甲兵無算
時有中使在普定見公勇略絶羣還奏特遣賜龍衣金
帶陞世襲指揮使凡普定所麗諸蠻公悉平之十七年
平阿黑螺螄等十餘寨及降尾灑蠻酋馬乃之衆兩堡
蠻携貳復平之二十一年總戎檄公討平乖西扒古里
谷勞金綱等寨遂禽關索嶺首賊葛蓬及叛寇阿束皆
誅之土官阿宗叛焚劫驛舍乘虚將攻公勢張甚時官
軍精銳悉駐東川公率餘衆及土兵深入賊地據關口
屢敗之賊既遁衆以暑瘴非士卒便欲退師公不聽未
幾賊黨殺阿宗降遂奏革普定府而黜其守之懷二心
者建兵衛以屬其民析其地為州三長官司六而公統
理焉自是公悉意撫綏大布恩信諸夷向服廿五年夏
入朝賜文幣二十有(闕)副鈔二千貫白金四百兩且賜
宴會同館陞鎮國將軍貴州都指揮使司同知公至貴
州首征康佐叛蠻破阿老諸寨峒廿七年平都勻豐寧
西梁瓦村等寇斬首萬四千餘級俘生口三千八百有
竒而撫其良善二十九年陞驃騎將軍右軍都督府僉
事官其長子統普定衛指揮使是歲命公佩征南將軍
印總兵征水西叛寇生擒賊首敬德斬之餘寇悉降三
十年五開蠻反公率兵至臻剖大峒悉破之進𠞰天柱
天堂春花金井蒲頭大小坪等生苖及螃蠏米毫灣溪
萬潮等寇皆破之三十一年普定西堡及貴州光金谷
勞古里金石番羨唐諸夷復叛公次第親行誅其叛首
而撫其餘衆以歸明年高廟上賓又明年太宗文皇帝
靖難之師起北方公受命往禦至真定靖難之師縳公以
獻文皇識公先朝舊人解其縶與之語曰豈非皇考之
靈以爾授我乎因語以不得已興師之故言已泣下公
亦泣遂遣人護送北京令輔仁宗皇帝居守時姚廣孝
奉命輔居守有腹心之寄姚素不習兵事與公議多不
合會南兵圍城仁皇於軍旅調度恒從公言城中文武
之臣競進日顧城南將其中莫測不可專任然公所言
計皆合幾用皆有效數命公出將兵固辭曰使臣侍左
右日陪論議得效分寸足矣賜公甲胄刀劔弓矢公皆
不受南兵數圍城卒以敗去者多用公謀也洪武三十
年九月論公功賜號奉天翌運推誠宣力武臣特進榮
禄大夫柱國後軍都督府右都督封鎮遠侯食禄千五
百石子孫世襲賜錢三千貫白金一百兩綵幣三十四
副遂賜誥劵是冬命公鎮守貴州蓋以公威信素行於
彼云永樂元年春至貴蠻夷聞公至歡起出拜叛者皆
歸境内靖寧公上書論大計謂國家宜早建儲以正名
分北邊官軍有功者爵賞既定宜制以禮法降勅褒荅
賜錢五千貫綵幣八加副申賜鈔萬貫白金二百兩綵
幣如前三年賜誥追封三代考皆鎮遠侯妣皆侯夫人
永寧土官宣撫為其弟謀殺致其下亂公執其弟送京
師罪之而從土俗奏以宣撫妻襲職其衆遂靖六年車
駕將巡狩北京豫召公副儲君監國既至上慰勞再四
且諭所以召公之意公言皇太子仁厚恭勤明達足任
付託且左右文武之臣其智識深長皆非愚臣所及蠻
夷雖今帖服小有所争即持兵為亂愚臣非敢决意去
留惟陛下命之上忖知公意嗟嘆累日賜鈔四萬貫白
金二百兩綵幣三十有六副命還貴州陛辭文華殿曰
殿下於事君父恤兵民素行有誠惟於小人當寘度外
萬事有天理不足計盖是時懷奪嫡志者不樂公在京
師公獨知故先幾引去也時土官奏欲為公建生祠從
之公之赴召也播州貴州蠻作亂公歸遣子男率兵𠞰
之悉平時思州臺羅等蠻亦亂公遣人諭其酋普亮即
服於是公病事聞遣醫馳視竟不起春秋八十有五公
自少壮履行陣挺身戰鬭奮勇無前雖身被十數創不
稍引却必致俘馘見功效深於籌略料敵制變百不爽
一於謀國事明大體不瑣屑細故竭誠奉公至老死不
倦諸葛公所云鞠躬盡瘁死而後已者公盖有焉朝廷
既追封公并追封三代考皆夏國公妣皆夏國公夫人
元配彭氏再追封夏國夫人繼室穆氏李氏子男七長
統先公卒洪熙中以其子貴追封鎮遠侯次銑次銓次
銳次勇累官貴州都指揮僉事次亮次源孫男九興祖
襲封鎮遠侯效用三朝克繩祖武凱再興德旺興能貴
州衛指揮同知先卒琮𤦺玹曾孫男六玄孫男一至是
興祖具事狀屬士竒書神道之石士奇永樂洪熙中官
翰林日侍二聖實聞公事故不辭敬次第書之而係以
銘曰大明奉天肇迹淮土公奮從龍来歸皇祖金戈鐡
馬桓桓四征鏟暴鋤強疇之敢攖函夏既寧報功錫命
崇爵豐禄往綏南境逖彼南境毒虺妖狐憑阻弗馴跳
蹶嘯呼公奉天威霆驅電掃夷藪室穴屢征乃安乃登
督府乃衛禁垣居無幾何遄北其轅天其祐公俾爾聖
輔惟聖知公曰時舊老明明二聖任公心腹蓄疑盈庭
公任愈確公不尤人公處有道秉誠執恭謀猷屢告卒
底厥功為報益隆金貂玉鞶亞于上公帝謂爾成予懷
南徼汝往申撫公拜奉詔夷獠迓公父母歸止焦者以
濡仆者以起孰其悖兇敢干刑誅小者擒俘大者戮屠
公身在外心存廷陛匭函有陳皆國大計當宁聖明嘉
公忠言寵賚華褒誕自天降國有老成謂宜百歲曷不
憗遺營星奄墜雄盖萬夫智名勇功公福簡簡哀榮始
終慶澤之貽綿緜来嗣駕念先祖祗于世世
陽武侯鄞國忠武公神道碑銘楊士竒
宣德五年五月太保陽武侯薛公奉命城隆慶永寧赤
城獨石竣事將歸以疾聞上遣中官以御醫往視且賜
勅諭勞至京猶力疾入見上慰諭再三既歸第日賜御
藥遣中官臨問無幾竟不起七月廿三日也訃聞上震
悼親為文祭之追封鄞國公賜諡忠武詔有司治喪葬
凡葬喪之儀皆優等盖特恩云公諱禄姓薛氏世家山
東膠州之新興社曾祖考諱安妣劉祖考諱大妣金考
諱遇林妣張公兄弟六人公第六自少傑特有大志未
冠籍戎伍上官皆竒之從北征金山及哈勒哈之地又
從征迤都山諾爾布哈等處自是屢出西北二邊涉萬
里而還太宗皇帝舉兵靖内難公首從義旗攻九門克
薊州遵化援密雲攻雄縣追敵漢州咸奮勇先驅以一
當百戰真定公生禽敵左副將軍駙馬都尉李堅超陞
燕山右護衛指揮僉事賜白金文綺從援永平攻下大
寧富峪會州寬河時南兵已圍北平城公還先遇其哨
騎薄戰敗之車駕繼至從戰鄭村壩敵大敗陞指揮同
知從克廣昌蔚州攻大同率兵前哨獲敵人馬遂從南
征大戰白溝河追奔至濟南陞指揮使從克滄州大戰
東昌公以五十騎前哨遇敵兵數百與戰敗之獲馬三
十餘疋敵悉衆来追公復奮戰大敗之獲馬二百餘疋
敵於威縣及深州伏兵以要旋師皆擊走之從戰夾河
大捷戰滹沱河右軍力屈公率衆馳起之出入敵陣數
十合戰敵敗走公追至夾河斬首領無算獲馬五百餘
疋明日戰單家橋公馬蹶為敵兵所得拔刀斬敵兵復
上馬督戰遂敗敵將平安軍以次攻下順德大名彰德
及攻西水寨公生禽敵都指揮一人斬獲尤多從攻東
阿東平汶上皆下之繼戰淝河大店小河汴隄靈璧率
勇先諸軍遂渡淮渡江從車駕入京師太宗皇帝為臣
民推戴既正大位論功行賞陞驃騎將軍後軍都督府
都督僉事以其官秩贈三代永樂六年陞都督同知八
年從車駕北征至玄冥河以功進榮禄大夫右軍都督
府右都督兼左軍都督府事以其官秩贈加三代時四
方選至幼軍數萬悉命隸於公操習十二年從車駕北
征十五年初建北京宫殿命公董營繕十八年成加奉
天靖難推誠宣力武臣特進榮禄大夫柱國封陽武侯
食禄千五百石追封其三代皆侯爵賜誥劵三十一年
從車駕北征是年八月仁宗皇帝嗣大位加公太子太
保子孫世襲侯爵奉命巡北邊適敵入雲州公率兵追
至大松嶺斬獲甚衆事聞賜勅嘉奬遣中官及鴻臚卿
即軍中勞之既還賜白金鈔幣加歲禄五百石洪熙元
年佩鎮朔大將軍印率師巡北邊宣德元年庶人高煦
反車駕親征命公為前鋒先二日圍其城罪人既得留
公撫綏城中軍民還賜銀幣甚厚明年秋從車駕巡邊
出會州邂逅敵至塞下與戰敗之生禽其部長獲其餘
衆遂鎮薊州永平冬還賜銀幣加厚四年率師護兵餉
開平者再五年春佩鎮朔大將軍印巡邊至竒黃嶺遇
敵拒戰悉斬之盡收其家口孳畜陞太保賜鈔幣居二
月董築城之役盖從公之言以便戍守公平居無事未
嘗忘危每計邊務言之亹亹或誚其𤨏屑者終不為變
盖其志奉國惟恐不盡為將勇智兼備嘗先事籌畫用
心之至以夜繼日故所嚮成功未嘗敗北間一二臨陣
中矢石裹創赴鬭有進無退其率師所過紀律嚴明秋
毫無犯而撫恤士卒人人歸心若董繕作規置有方力
不煩費功率堅久人亦罕及盖一代之興必有一代之
臣公祗事三聖涉歷多用志篤鞠躬盡瘁以效臣職故
能建功國家流光簡冊致身貴富垂慶後昆其非古名
將之流而今之不可多見者歟公夀七十有三其配李
累封至侯夫人子男三以是年十月三日葬公于(闕)鄉
(闕)原銘曰明聖之興有命自天必有輔翼名世之賢
氣機翕會雲龍風虎有勲有烈左文右武桓桓薛公始
奮從義大呼迅馳金戈鐵騎智明幾先勇盖萬夫疇其
膺之折朽摧枯宗社載安功書冊府在帝左右股肱心
膂公於事上一誠不貳知竭(臣)職死且無怠公於馭衆
有紀有綱撫如春和令如秋霜歷事三聖麟衣蟬冠廷
有老成國有屏翰丹書鐡劵𫝊襲来裔公如長城曷不
百歲英靈升遊九原在此太史作銘式昭無已
永康侯蔡國忠烈徐公神道碑銘楊士竒
公諱忠字仲達姓徐氏世家廬州之合肥父諱用元季
守宣城我太祖皇帝兵至宣率衆歸附命仍其職遂從
征討以功實授管軍百戶從守南昌進武略將軍河南
衛副千戶洪武壬戌自陳老疾命公代之丁夘從征北
方至哈勒哈之地還城大寧無幾調大寧偹禦戊辰從
征金山之衆之為邊患者屢戰敗之獲其馬牛輜重賜
白金鈔幣庚午運兵饟數十萬解赴温口遂從征諾爾
布哈大敗其衆俘獲其人口萬餘總兵遣公護送入關
公悉心撫恤俘者如歸陞濟陽衛世襲指揮僉事乙亥
城懷安萬金丙子率兵從征北方至驢駒河而還丁丑
往鎮開平己夘太宗皇帝舉靖難之師公首從義旗克
密雲克雄縣真定取永平克大寧還戰鄭村壩取廣昌
薊州戰白溝河皆有功進攻濟南克滄州大戰東昌及
夾河攻彰德破西水寨克東阿東平汶上大戰靈璧遂
從渡淮及江至京師公臨戰奮勇百夫莫當出入敵陣
率在衆先白溝之戰敵揮刃斮公兩指未殊公自斷指
擲地裂衣帛褁創仍奮進戰其馭士卒撫恤誠至人人
歸心而號令嚴明所過無擾上行師恒飭諸將無妄殺
曰吾奉天弔民厲民違天何望有濟公承命惴惴惟執
兵迎拒者不容而誘諭招俫綏撫附降多效力焉其以
功進官自指揮同知歷都揮僉事指揮奉天靖難推誠
宣力武臣特進榮禄大夫柱國前軍都督府左都督永
康侯食禄千一百石子孫世襲賜誥劵追封曾祖六二
祖七九及考皆永康侯曾祖妣陶祖妣王妣張皆永康
侯夫人永樂己丑暨癸巳車駕巡狩北京仁宗皇帝監
國上以公敦厚老成留之南京兵政一以任公公小心寅
畏清靜簡易上下咸宜之一日夙興盥櫛衣冠坐都督
府得風疾遽卒癸巳八月二十四日也上在北京聞訃
震悼輟視朝一日遣官賜祭給賻命有司治喪葬追封
蔡國公諡忠烈并加封其三代皆蔡國公妣皆蔡國夫
人配亦蔡國夫人仁宗皇帝在東宫遣祭賚賜甚厚公
沉毅質恪有孝行旦暮出入必先詣家廟事繼母敬愛
兼至少有訓責必跪受雖貴不變所得上賜必謹視之
約己守法未嘗有過接人謙恭和氣滿容語簡而誠洞
見底裏春秋五十有二而卒卒之歲十一月二十七日
葬江寧縣安德鄉長岡之原子男二安山夀安襲侯爵
安奉國子祭酒貝公泰所述事狀求文刻神道之碑士
竒與公同朝十有餘年後同侍監國相厚知公之行加
詳故為序而銘之銘曰桓桓徐公為時虎臣襲家之勲
奮武以振天啟聖明義旗爰舉提誠来從股肱之輔皇
麾所指公迅前驅誰抗誰禦拉朽折枯神武不殺公行
聖志来迓来歸撫綏勤至仁施如春義行如秋公實左
右威懷並流臲卼既安氛翳咸廓宗社再隆褒功命爵
悃愊無華厚重靡遷貂蟬充廷孰愈公賢鑾輿北狩聖
儲監國峙武以衛孰優公德肅肅小心温恭靖嘉巋焉
老成為國之華維孝維忠在公允蹈宜貴宜富曷不耆
耄都門之南聿崇起墳過者下車視兹刻文
平江侯恭襄陳公神道碑銘楊士竒
太宗皇帝初自北藩靖内難至江上都督陳公瑄具兵
迎濟内難平上正大統錄功賜公奉天翌衛推誠宣力
武臣特進榮禄大夫柱國封平江伯賜誥劵陳氏家合
肥公字彦純自少穎敏不凡好善惡惡内篤孝行洪武
中侍父官成都習兵略精騎射以武臣子選侍大將嘗
從出郊外遥望孤鴈雜鵝羣命衆從者射不中最後命
公𤼵一矢斃之有鴟翔于上命公射應弦而墜自是屢
試皆竒中衆大服而公不自為能朝廷命總兵者作蜀
府宫城遣將伐材於山所行失律又材不中度又所經
瘴地士多死總戎察公可用遂命之公善撫綏明號令
别取善道七百里以入先期而還士不病所得材皆適
用總戎者嘉之又命董繕作具有條理遂從征南番巖
州亭中及散毛鎮南咸建勞績代父職為成都右衛指
揮同知父坐舊累謫戍遼陽公伏闕奏請代行特詔父子
並免復職衛卒數輩饕詖狙詐挾制上下為衆患公次
第悉去之善𩔖以安從征越嶲討建昌酋長裕嚕特穆
爾踰梁山平天星寨破寧番諸蠻駐西河口諭降夷人
數千從總帥復征鹽井平三山寨及小伯夷進攻卜木
瓦寨據要害立堡以斷賊路官軍分三隊進公居中已
而左右兩隊弗支奔還公所統僅百餘人冒險先登賊
數千圍公公下馬率衆且䠶且斫賊疲稍却公亦傷足
裹創進戰自己至酉賊敗走公全所統南還復從征餘
寇賈哈喇時寇衆數萬據險以拒官軍分三道公軍後
進由番西涉打中河得間道乃出竒兵作浮梁渡河既
渡撤梁以固士志遂壓寇境寇憑險迎敵一日十三戰
奪其險明日復力戰凡七合寇大敗遂入其壘簡銳卒
出哨令望見前軍旌旗即舉砲俾知已敗寇仍遣五百
軍斷寇走路寇窮出降械送賈哈剌于京師撫輯其餘
衆公及麾下皆被陞賚從蜀獻王巡邊招撫邊夷兼理
茶馬之政邊人悦戴灌口都江堰壊民苦水患公修其
堤防躬督工作為堅久計矜恤無告出貲置義田二百
畆於成都積所入租凡貧不能衣食不能婚嫁及死不
能殮葬者皆給之會雲南兵征百夷以功陞四川都司
都指揮同知遂進右軍都督府都僉事太宗皇帝知公
才可任時北京軍儲不充命公歲董運百萬石道海給
之公措置井井剏建百萬倉於直沽尹兒彎城天津衛
籍兵萬人戍守公善任使均勞逸秋毫無取於下凡漕
途奸弊掃滌一清漕舟所經海島夷人畏憚官軍悉閉
匿公下令俾出為市而遣官監臨平其直軍無敢譁人
兩便之舟還值倭寇劫沙門島公率衆追至朝鮮境上
焚寇舟殆盡寇以殺溺死者甚衆奉命率舟師於閩海
偹寇倭者三海溢坍沒隄岸起揚之海門歷通泰北至
鹽城凡八百里奉命以四十萬卒修之航海至者茫洋
莫知所停泊往往膠淺公於太倉相可泊處以二十萬
卒築高丘三十丈延亘十里為表識衆便之稱寶山事
聞上親製文樹碑焉既建北京罷海漕浚濟寧臨清河
通南北往来仍屬公董餉運建議造淺艖二千艘初公
歲運二百萬石為之有方後增至五萬石國用以足若
疏清江浦引水由管家湖入鴨陳口達淮以免淮河風
濤之患就管家湖築隄亘十里以便引舟浚儀真瓜州
二埧潮港之堙鑿吕梁徐州二洪石以平水勢築沛縣
刁陽湖濟寧南望湖長堤開泰州白塔河通大江築高
郵湖隄隄内鑿渠亘四十里以通舟南北建梁以便陸
行自淮至臨清相水勢高下建牐四十有七以時啟閉
皆舟楫通行永遠之利於淮濱作常盈倉五十區以貯
江南輸税於徐州臨清通州皆建倉以便轉輸慮漕舟
昧河淺深自淮底通州濱河置倉五百六十八所舍置
卒俾導舟可行處緣河隄鑿井樹木以便夏月行者凡
於事慮之周而為之果仁宗皇帝初臨御下詔求言公
首言七事大槩謂南京國之根本宜為久遠鞏固之計
選將益兵以嚴守備長民長兵皆宜擇賢能然後政舉
而下不失所賢能在推舉推舉在覆實乞選朝臣之公
正者分巡天下考察百司政事得失進廉能黜貪鄙則
官得人而治可興今府州縣學教官多不得人乞令風
憲考察罷黜别選今中外軍伍多缺盖由所管頭目私
役擾害不勝致其逃逸乞勅都府兵部都司嚴切禁約
就行清理老疾者令戶下代逃逸者責限追捕戶絶者
騐實除豁伍籍又邊防之要在兵食足近歲如開平等
處城不足兵兵不足食所守何由完固乞選武官之有
方略者授以精兵足其衣食給之堅利器械俾日教習
如有沃壤令兼務耕守今漕運惟江西湖廣浙江及蘇
松諸郡去北京甚遠漕河又有洪牐淺凍之阻往復踰
年襍費數倍正粮上逋公租下妨農務乞自今令運於
近便淮安徐州等處收貯别令官軍運至北京則民力
可蘇農務不妨各處官軍每歲漕運畢後財力殫乏到
家又修理壊船運来歲粮勞勤可憫其所管頭目又加
别役以重困之乞行禁約今後漕運軍士不得再有别
役馬船快船惟二三百料者可行於漕河所載不過五
六十石每船已有額設水夫今又於緣河拘集軍民聽
候甚至接逓聽候日久衣食艱難有至行丐者乞自今
罷之上覽奏嘉嘆命有司咸即施行賜勅奬諭有老成
忠愛之誠之褒加之重賚賜誥追封其曾祖某祖某考
某皆平江伯曾祖母祖母母妻皆夫人命子孫世襲宣
宗皇帝臨御命公鎮守淮安兼督漕運公至察宿弊之
為民厲者悉革之豪猾奸宄皆斂避境内以寧時已嬰
疾而躬勤旦暮靡有滯事疾間入朝深被嘉勞賜宴賚
還至淮安無幾復作上聞特勅勞問時子儀在侍衛令
挾醫馳驛往侍竟薨宣德癸丑十月十一日也春秋六
十有九訃聞上悼嘆輟視朝一日追封平江侯謚恭襄
賜祭命工部營葬公為人闓爽英毅弘度偉略禂人廣
會談論亹亹倫輩推服公餘披閱載籍考知往古成敗
治亂之故喜近逢掖士時相講議善交際能推利為義
所至以濟人為心多所建置人用德之不㤀家有樂善
堂恒舉鄒孟氏仁義忠信樂善不倦之語以勉子孫子
男五位襲平江伯後公數歲卒次儼次儀今為勲衛次
倫次侃孫男三裕今襲平江伯葬以薨明年之三月墓
在江寧縣大山之原余與公同朝三十餘年相知且好
於是儀以狀求著神道之碑故按狀叙而銘之銘曰繄
公挺出何桓桓武兼勇智追前聞材藝夙試卓寡倫峨
冠三品承考勲蠻谿獠洞獫猖羣負險弗憂寧且䞭公
奮掃刮迅拔塵前滌舊俗寧邊民有嶻譽望齊峩&KR2144;歘
徵来東衛宸垣遭承興運效駿奔錄勞疏封昭鴻恩貂
蟬鞶玉衣繡麟報賜志企古藎臣殫心畢慮靡夕昕滄
溟茫洋渺涯濱歲增萬艘奄然臻有梗于海威赫震斬
鯨戮鱷焚甲鱗崇表海岸亘長雲雲章龍彩天垂文南賦
北貢艱以辛踰淮歷濟底天津疏湮鑿堅劬且勤坦行
如砥戚者忻猗嗟公篤孝與仁厥施諸時績弗泯愛國
亦有嘉謨陳功載冊府被後昆大江之陽巋有墳太史
銘之昭不泯
明名臣琬琰錄卷十六
明名臣琬琰續錄卷十六
明徐紘撰
副都御史楊公神道碑銘王㒜
都察院右副都御史無錫楊公以成化十年四月二十七
日卒於河南之行臺壽五十有九訃聞上命驛舟歸其
櫬禮部諭祭工部營葬公之子紳卜以是年十二月丙
申奉柩葬神獲鄕長腰嶺新阡乃以事狀請銘其神道
之碑公諱璿字叔玑自少穎悟喜學正統戊午中京闈
鄕薦己未登進士第尚未授室乃以假歸還朝拜戶部
主事陞郎中累遷山西恭政陜西右布政使河南左布
政使命下公已聞母喪服除召為戶部侍郎入謁改都
察院右副都御史奉璽書撫治荆襄流民廵視北直隸
節制永平山海密雲居庸等邊關廵撫河南敭歴中外
幾四十年以勞疩乞休章再上不許崇王之國郊迎感
寒疾殆甚猶日就卧榻治官書郡縣吏白事戒直入卧
内口占酧應敕至命加公服猶強𧺫不能支頃之遂䘚
嗚呼公可謂盡忠于國一息不懈者矣公才貭通敏負
器局論事果斷無媕阿態在官為大司徒金公所器財
賦出納凡經公籌畫不復訾省在山西徧歴州郡覈實
戶數立上中下三等法均其徭役民用利便奉勅督輓
軍餉二十萬石寔邊廩事集而人不知勞陜西地控三
邊動輙有警往歲西夏用兵芻粟轉輸皆公調度洪渠
水溢涇陽縣治堰以殺其勢賑恤匱乏存問煢獨其治
民如山西而加勞焉盖在山右者八年在陜五年而有
河南之命先是流民嘯聚荆襄南陽山谷間以百萬計
朝議求堪任拊循重寄者僉宜於公故上始欲任公典
邦賦尋撤公以去授以峻秩加賜寳鏹公單騎直抵其
境勤宣帝命周行賑贍留者占籍去者嬴粮遠邇宴然
未幾有盜起房竹縣境相挺剽劫公曰是曹殆困於饑
寒者猶撫諭之弗從乃請加兵俘獲數千人衆議謂當
揃刈公持不可曰殱厥渠魁脅從罔治此上意也苐戮
首惡數人餘悉縱遣之是歲畿内八郡歲凶公聞命兼
程以進首閱預偹四倉空無所儲百方營聚有司怠於
趋事者公䋲之急而豪宗鉅室又惮公勸分遂騰口四
謗公一無所顧惟汲汲以康濟斯人為務比移河南先
聲所至人益慕賴化行俗阜上嘉念公寵賜綵叚四表
裏而公亦感上知遇益勤於事剖决無滯日力不足繼
之以夜所至敷求人瘼搜剔吏弊禁游末抑豪右奸宄
屏跡而善類知勸公矢性介特與人交不苟合始舉進
士鄉人有為中官者氣熖薰灼人趋之恐後公絶不通
問家雖富饒其自奉極清約禄俸所入分給姻族一娣
嫠居時加問遺二兄傾逝厚撫其遺孤子而處諸弟篤
友愛塾師夏處莊匡文佐卒亦恤其後嘗闢義阡葬死
無歸者盖公既豐顯從弟叔瓛亦起家甲科歴官郎署
羣從子姪或輸粟補官或明經擢科後先相繼父每以
盈滿為懼寓書戒之俾知嚮義公故平生所為多義舉
其性尤酷嗜文史殘碑斷碣打搨殆徧見異書必重購
得之作為文章渾厚沈著於詩尤有思致遇佳山水吟
眺終日公退手不釋卷盖其好學之心老而不倦中歲
既有退志遂題其居曰宜閒有宜閒集若干卷藏於家
其先世有令德曾祖廣元季舉義保障鄉邑時識者已
占其後必興祖原振考宗淵皆以公貴贈通議大夫都
察院右副都御史祖妣張妣朱皆贈淑人配唐氏由安
人累封淑人子男一即紳以蔭補國子生孫男一曰昂
公自束髮即有志天下濟世康民之具皆其素藴嘗與
其僚南劍黃琛西蜀陳价三人者以意氣相期嘗曰使
吾輩為朝廷獨當一面憑仗威靈徇以驅馳功業之成
期於不負後三人果相繼為方岳陳仕至都御史黃卒
官戶部侍郎出入朝著卓然與公相望質諸前言不爽
毫髮傳曰事君先資其言拜自獻其身以成其信如伊
傅管樂是也嗚呼使天假之夀考上信任不衰其所就
不庶幾古人已乎銘曰天佑聖明英賢挺生發名成業
為時股肱地方劇胄岳牧重鎮肅肅蘭臺秩號雅峻士
霑一命亦足為勞公於其間屢踐屢更步履所至茂隆
聲實維皇聖明嘉乃丕績邦計所属錢榖委輸黍參絲
棼待用無遺暨歴雄藩於秦於晉或專或禆厥聞大振
民有父母國有屏翰公宜久任遽罹家難入貳司徒既
有成命屬兹流移須公撫定回授中丞秉鉞南征公齊
其威人施惠行弄兵潢池何物小醜苖薅髮櫛微公孰
宥邦畿千里凋瘵以蘇越兹大梁載道觀乎公官雖進
而志則退天不憗遺邦國殄瘁訃音來聞哀感宸極&KR0608;
奠有加肇建塋域險夷一節哀榮始終銘以美辭以詒無窮
戶部侍郎馬公神道碑銘王㒜
南京戸部左侍郎致仕馬公以成化壬寅十二月廿四日卒
於家訃聞上命知和州葉睦諭祭進士王琳營葬有日其子
永賢乃持葉知州狀謁子請銘公諱諒字子諒其先汴
人六世祖必興仕宋江淮綂制因家于滁之全椒必興
生天麟元江浙儒學提舉高祖正甫龍興路學教授曾
祖信叔登延祐進士第元季俶擾伯祖九成舉義從太
祖高皇帝渡江累建寄勛授金牌萬戶與陳友諒兵鏖
戰鄱陽湖死之上憫其遺孤賜居和川故今為和州人
祖九思考雲以公貴贈通議大夫應天府尹祖妣鄭氏
贈淑人妣徐氏累封太淑人公生之前一夕太淑人夢
月光入室叔祖澤聞而異之曰顯吾門者必是兒也自
幼聪穎絶人書數百言過目便能成誦七歲入家塾十
五歲入州庠初習書禮二經後專於詩宣德壬子領鄕
荐癸丑中進士第觀政戶部督賦廣藩丁外艱服除授
行在吏科給事中數陳時事闓切知大體奉使山右封
藩王恪謹禮儀賞賚一無所受正統甲子陞山東布政
司左恭議景泰辛未陞應天府尹天順丁丑陞南京戶
部左侍郎三月奉表賀闕下陳情歸省有寶鏹之賜六
月丁太淑人憂庚辰召至京涖事戶部壬午復南京戶
部癸丑滿九載上䟽乞骸骨詔許之蓋公尹應天時嘗
忤權貴思有以中傷之久矣至是以公老疾為言而公
年纔五十八實未老士論惜之公為人精敏究心吏治
其始至山東也循行郡邑考庶政得失察百司賢否廢
興黜陟悉恊公議會河决張秋朝廷雖遣大臣治之然
分理之務多出于公水訖不能為患正統末北兵入邊
降人安置山東者欲乘機為亂朝廷憂之以勑諭三司
戢民守城公曰此勑不可使聞於衆俄有馳生擒敵人
文移至者乃集衆諭之衆咸帖服民有惑於後妻而欲
置子於法公喻其父母曰昔夫子為政誅少正卯而宥
不孝以教令不行今爾子有凶德乃吾教令之失非由
爾民之罪也其父母感悟遂請釋之還為孝子有民婦
與夫兄有隙而縊殺其子姦人之婦而殺其夫匿其碑
券以強占民田盗米廪餘地以廣其居皆久訟不决公
一訊即伏其辜歸其侵地而於負冤者尤力為辯雪比
至應天府事填委公裁决如流案無留牘溧水民素徤
訟一日投牒至八百公視其虛實而異置之召訟者曰
某也實某也虛虛則受笞實則待勘民願受笞者十七
八待勘者不一二焉其俗人死而利其妻者棺歛之人
已有棺復有載棺至者妻欲嫁後至者用其棺而先出
棺者訟于縣不直後訟於公公責令曰薄俗不能禁民
死無所歸安用令為乃杖出棺者以棺給貧民而歸其
妻於所親使俟終喪别適焉六合貧民與其弟妻同劫
人三斛粟事覺當棄市公曰以三斛粟而殺一家三人
吾不忍也乃為出其弟妻其人臨刑號於衆曰吾之死
無所憾但吾尹之德無以報爾句容有因人死而棄毁
其屍者所司擬以支解人罪獄上公不可曰死後棄毁
詎可與生前支解同科為輕减之先時堂鈔獨歸於尹
凡有供需悉出倚郭二縣民不勝擾公至一無所取分
給僚屬之餘則儲以備燕饗饋贐又積其餘以為工傭
之費名曰公餘錢凡重建府治修葺廟學創立貢院皆
取給於此無勞民傷財之患既而擢貳地官曾未越月
綱紀秩然政有未便者條陳於上苟益於時無所顧忌
先是為恭議時陳撫安軍民五事府尹秩滿陳䘏民十
三事朝覲至京又陳便民九事上覧疏嘉之多見施行
盖公歴官外中餘三十年門無私謁謝事而歸囊槖蕭
然田宅讓諸弟姪别建居室少賣田業治常産而家無
綱紀之僕多公自綜理暇則閉門焚香繙閱墳典課子
姪業明經而已當道至訪以時事輒謝曰老耄無所與
聞與守臣言無一語及私鄉人以請托至者拒絶之或
以利動則曰吾後事具矣安用此為其清節雅操至於
老而不變公素感末疾至是復作召子孫語以後事&KR0666;
戚以候疾至者亦接待如平時乃沐浴衣冠端坐而逝
春秋七十有七卒之又明年正月丙午葬歴陽山祖塋
之次配王氏封淑人先十四年卒子男二長永賢王淑
人出成化甲午中京闈鄉試次永年國子生側室出三
女孫男一曰中公為人厚倫重誼以孝事親恭兄友弟
撫遺孤接族&KR0666;皆篤於恩意與人交厚尚道義處同寅
和而有節御屬吏嚴而不刻故其處為名士其出為賢
臣德器修於家勲業著於朝名聲彰於時雖去不待年
用之不䆒其才然舉以儕之古哲聞人於公復何歉焉
是宜銘銘曰馬氏世胄實塞於汴滁和再遷繼世逾顯
維公祖考蓄德弗施慶鍾於公乃荷寵綏公才夙成决
科從仕黃門顯秩銓衡是涖出佐魯藩入尹舊都帝曰
汝賢貳我司徒輔理宣化裕民足國曾幾何時有煒厥
績北臺之召尋返於南去險即夷公志所甘公年未耄
超然引退䜛間雖行君子所貴古有名言保晚節難幽
室全歸亦罔後囏寵終有思裕後有澤太史作銘垂耀
無極
副都御史吳公神道碑銘王偀
成化乙未八月二十五日總督兩廣軍務兼理廵撫都
察院右副都御史繁昌吳公終春秋六十有一上悼惜
之命有司葬祭如制公之子約以明年丁酉正月某日
葬公於邑汪冲山之原葬已走京師謝上又命約入胄
監以承厥蔭約感激上眷追念先烈期有以表彰之遂
奉其鄉人威遠知縣宣達状以神道之碑來請嗚呼予
與公同為畿内人同領鄉書同第進士官兩京才名位
望予雖不及公遠甚至於以道義相期氣節相許固未
嘗少間也公未終之前數日嘗以書抵予賀予子沂擢
第謂吾亦有子頗知好學伺其成立當乞身於朝以歸
從兄遊噫公之所以望於予者何如也而今已矣晚節
末路顧何所賴以有成哉故於公之終既為位哭之又
為辭弔之則所為銘非予其誰宜為哉按状公諱琛字
與璧號愚庵天性警敏年十四補邑庠生日誦數千言
為文章操觚立成儕輩莫敢與争雄正統甲子以書經
登榜鄉乙丑戊辰兩試禮闈不利益勵於學一日方讀
書嘔血數升母蔣氏驚往視之戒勿復學曰脱以是戕
生學亦奚為而公竟不少輟但掩覆無使母知居數年
學大有進經史子集靡不掩貫下筆為文益奔放不羈
景泰辛未登進士第援例還家畢姻先已久聘章氏盖
不第不娶至是始娶年二十七矣癸酉秋拜雲南道監
察御史奉勑往甘州犒軍己亥廵按四川所至黜奸貪
雪冤滯明達果斷蜀人懷之三載給勑命封父聦如其
官母妻皆孺人天順丁丑英廟復位武靖侯石亨以功
封忠國公專權自恣漸蓄無將之心公每同官劾奏之
忤旨補外知遷安縣五日天變雨雹命還公臺職尋被
選居臺端掌文案故事凡三司會讞獄囚十三道文移
刑牒必擇老成諳練御史二人綜理之盖以禆總憲之
不及而為諸道之領䄂古之雜𩔖也時公以與同年高
公明對筦五年臺中稱賢辛巳陞大理寺丞歲除陞都
察院右僉都御史廵撫西陲莊浪去城四百里有地深
入邊境前檢田者占數屯糧五千七百斛廹於徵輸軍
多竄匿公首疏罪之西番扒沙巴哇等七族累歲盜邊
撫之不服協同平羌將軍宣城伯衛公穎征勦之斬獲
千三百級馬駞牛羊甲仗輜重無算賊平陞俸二級是
歲朝廷推恩加封父聦官都御史母蔣氏恭人成化改
元還朝議事適四川妖人趙鐸謀叛改命公往討鐸敗
中止蒞臺事時淮揚薦饑尋命公賑䘏公勞心焦思凡
事有益於救荒者卒以便宜行事之而言多切直大忤
權貴雖民賴以濟而公之謗滋矣明年春召還言官劾
奏必置公於法公危甚賴天子聖明第遷官南臺時代
者都御史林公聦於公所行事一無更張且言於人謂
公實有益於民無負於國家於是其誣遂釋而聲稱益
重在南未幾丁母恭人憂繼丁都憲公憂兩遭親喪哀
毁踰禮再朞不御酒肉四方&KR0608;贈一無所受朝廷凡兩
遣官諭祭公先以僉都御史三載秩滿至是始頒誥命
進階中憲大夫加封章氏恭人己丑服將終遣使齎勑
即其家授之命廵撫兩廣至廣纔半載代日南臺未至
復遣使以勑授公廵撫湖廣時湖南已數月不雨民嗷
嗷望哺公禱祈不數日雨霑足自是拊修郡邑問民疾
苦窮荒僻陋之區無所不至凡在湖廣者五年威行惠
施殊俗輯和會寧夏花馬池達部入境兵部以公嘗在
邊方熟知軍務擬奏廵撫陜西都御史徐公易置而湖
廣鎮守三司又從民之欲兩上章留公甲午有旨許留
進右副都御史適緫督兩廣都御史韓公致仕朝廷繼
韓者僉謂非公不可於是掇公以去去之日郡邑父老
扶携攀送齎咨涕洟而公亦為之悲不自已當時士大
夫言廵撫大臣能深得軍民之心如公者前此盖未見
也公至廣其撫民無異湖湘而於訓兵練士則尤加之
意盖嶺南寇盜矯虔其為患尤非他方比也英德流民
羅英郭瓊輩聚衆剽掠命兵擒之新會新興連界有劇
賊嘯聚流劫村落餘十年公一旦馘其渠魁殱其黨與
六百餘人猺獞人聞之大駭相戒斂迹柳慶諸州其窠
穴也公親至其地檄召之許以自新詣軍門俯伏聽命
者日以萬數公曉以禍福無不踴躍而去時識者又謂
廣寇冥頑可以威懼而不可以理諭以理諭之而革心
向化如公者亦前此未見也公為人勤敏自童丱至没
齒無日不雞鳴而起二鼓而寝雖閫外事叢酧應絶無
壅滯少有餘閒博觀羣書以資見識上自公卿大夫下
至閭里後生書教往復靡不手荅動輒盈幅初若不經
意者而文理通貫情意孚洽雖屬草有所不及雖身居
顯位其自處一以謙抑待人無貴賤必以禮處故舊無
相㤀有所饋遺及金帛輒辭不受受其平生所得俸禄
又日費於賓友故子姓衣食或不給身殁之後貲業蕭
然視先公所遺不長尺寸娶恭人章氏先四年卒至是
合窆焉繼娶鳳陽千戶任君女一子曰約讀書有成即
公所語予者今為大學生四女長惠廉適戶部員外郎
嚴君子瓉餘幼在室公先世歙人宋季諱伯繁者徙居
太平之繁昌西梁山下公八世祖也曾祖可立祖廷升
皆不仕其先世譜牒散逸公纂成之又為家規十八條
以訓戒後人予為之序公平生所著詩文多不存稿其
存者惟愚庵集若干卷年譜若干卷上所賜璽書與公
之奏議具在亦足以垂不朽矣銘曰於赫皇明道洽治
隆列聖紹統郡賢舊庸暨我吳公官登侍近珥筆臺端
按節邊郡遂丞大理薦陟中丞帝曰汝諧殿我西平妖
寇搶攘將命中止淮人阻饑尋命往撫頌聲既作流言
亦興不濱於危賴我聖明比官留臺出鎮南服湖湘數
寧嶺海讋伏允文且武有奕其光人孰無死公胡可亾
有亾者存有功有烈雖存奚為有歉名節汪冲之原有
碑墓門垂耀無窮□此刻文
明名臣琬琰續錄卷十六
