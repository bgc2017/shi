明名臣琬琰錄卷二十一
明徐紘撰
春坊贊善陳先生行狀金實
先生諱濟字伯載姓陳氏常州武進縣人上世居温之
樂清代為儒家高祖號月岩為瑞安州學正有子七人
其第六子曰可山者因游平江兵興不得還遂僑寓常
熟之雙鳳里先生之曾大父也大父益初父貞又自常
熟遷今居母唐氏先生穎悟異常總角讀書過目輒成
誦比長勵志弗懈嘗以父命游錢唐會稽從縉紳先生
學從者載泉貨隨之貿遷比還先生以其貲之半購書
父竒之笑曰汝能盡讀耶吾弗汝惜先生自是益肆力
其間日夜務記覽聞人有異書輒假手錄成帙至於腁
指無憚勞勩如是者十餘年遂貫穿經史百家之言才
名卓然振起東南諸郡會朝廷修永樂大典大臣有言
先生者以布衣召至為都督總裁時合内外詞臣暨太
學儒生衆數千戶繙閱中抄四庫書浩瀚填委先生至
則與故少師姚公尚書鄭公祭酒學士數軰詳定凡例
區别去取莫弗允愜而六館執筆之士凡有疑難輒從
質問先生隨問響荅未嘗觗滯疏抉剖析咸有源委非
口耳獵涉者可比故一時之人無不服其該博書成擢
右春坊右贊善居輔導之職十有五年小心謹慎未嘗
有分毫過差去年被命隨侍五皇孫授經凡有諮問先
生援据精詳洞究始末博而有要皇孫亦素聞先生名
深加禮重方將咨以啓沃今年夏五月某日暴中風不
能言百藥弗瘳六月四日卒于寓舍年六十一前甲辰
之歲某月某日其始生也配潘氏子男三人長格次栻
夭卒次栝女二人先生重厚修慎孝友天至事母太夫
人備極色養太夫人嘗戒以無過飲終身未嘗至醉其
宦遊京師也以太夫人年高不可迎養每一念至輒欷
歔飲泣教篤二弟底于成立尚書公以碩德長才由給
事中陞大理卿再轉而位大司馬事先生如父出鎮交
阯歲峕書問往來不絶先生以其弟位六卿已復繼登
清要深懼盛滿彌自敬畏平居敦尚儉素食不兼味衣
無華綺僑寓闤闠一室蓬戶葦壁僅蔽風雨而終日危
坐手不釋卷為文章根据經史必務理勝不事葩藻常
曰文如菽粟布帛貴有益於世不爾雖工奚益所著有
綱目集覽證誤若干卷文集若干卷藏于家病後數日
會格奉母來省病且革至是復甦瞠目視格母子以手
書太夫人安否字格對以無恙頷之出涕被面後三日
竟卒格既畢殯殮事將奉柩南還葬里之某山乃涕泣
求予狀其行實乞銘于當代立言君子以昭不朽予與
先生有同官之好而又相知義不得而辭焉謹狀
兵部尚書節愍陳公墓誌銘曾棨
兵部尚書毘陵陳公之死事于交阯也訃聞詔贈少保
榮禄大夫諡節愍遣官諭祭命其子樞為刑科給事中
勅工部為造墳塋厚恤其家樞既倣古具衣冠招魂與
公之夫人合葬其邑定安西鄉三橋之原乃奉禮部尚
書胡公濙所述行狀詣余泣拜請銘余嘗辱知於公而
忠節事又所當書者遂不辭按狀公諱洽字叔遠姓陳
氏其先浙之樂清人曾祖可山喜為湖海之遊元季客
平江遭亂道梗弗得歸遂家姑蘇之常熟祖益初父以
貞連世弗仕母唐氏有淑德國朝洪武中以貞自常熟
徙居毘陵之武進三子皆聰穎秀異公其仲子也生洪
武庚戌正月初六日自幼端重不為兒嬉甫成童已屹
如老成人稍長貌竒偉長身玉立人望而敬焉與兄濟
暨弟浚同游鄉先生謝子蘭之門子蘭謂人曰陳氏兄
弟才氣如此河東之薛不得專美於前矣且以遠大期
之公讀書力學淹貫羣籍尤工於書法弱冠用薦登朝
命點軍卒過其目輒識其面且記姓名弗忘有再至輒
笞之叱令其去總戎懼請罪公上其事太祖皇帝嘉之
賜織金鸂鶒衣一襲洪武丙子以貞戍五開以父没去
官至家時五開蠻寇竊發公匍匐將往以歸父喪或止
之公不應涕泣以行其後觸瘴癘冒危險間關五千餘
里竟負骨歸葬焉未幾少保兵部尚書茹公瑺薦公可
大用遂奪情起復授文選郎中太宗皇帝入正大統之
初首陞為吏部右侍郎尋轉陞左侍郎階嘉議大夫量
才任官銓衡惟允復署地官事益有聲永樂乙酉遷大
理寺卿持法平恕民無告冤者丙戌交阯黎賊搆逆朝
廷興師問罪且命公覘賊蹤跡調土兵三萬以佐總戎
者未幾黎賊就俘交阯遂平既還朝命掌春官事論功
定賞人無間言繼署冬官名譽尤振歲己丑交趾餘寇
作亂仍命英國公張輔率師往討之公實與參贊機務
遂擒其凶渠簡定而還時北方兵動車駕親征公承命
偕英國公訓練士卒于塞外辛卯復任鎮交阯以克綏
輯其民先教化而後刑法夷人安之蠻俗為之丕變而
窮陬遐裔間絃誦之聲相聞乙未還京師上嘉其功陞
兵部尚書階資善大夫丁酉仍與豐城侯李公彬同鎮
交阯兼掌二司事仁宗皇帝即位勅領交阯布政司按
察司兩司仍參軍事賜誥命追封二代祖考皆資德大
夫正治正卿兵部尚書祖妣贈夫人母封太夫人故妻
楊氏贈夫人今上皇帝宣德改元之初蠻寇黎利勢益
張成山侯王通率師討叛公仍與參贊是歲冬十一月
八日出師討賊公以為宜駐師石室縣之沙河以覘賊
勢主帥欲渡河而陣公反覆諭以利害且陳方略主帥
弗聽翊旦五鼓麾兵以渡公弗能止次寧橋賊自己至
未及力戰公遂自奮馬突入賊陣欲擒其首惡身被創
甚而了無怯色既而墜馬左右扶掖公欲還營中且曰
主帥且退公何自苦如此公張目叱之曰吾受朝廷厚
恩四十年報國正在今日吾豈偷生忍恥者乎衆皆潰
散公奮勇持擊戈前進手殺數人知力不能支大罵自
刎而死賊相視駭嘆公自筮仕即居内庭恂恂謙謹清
儉寡慾忠信孝友出於天性動止語默皆有禮度奬善
嫉惡尤惡謟䛕親仁好賢歜尚正直於人無所毁譽而
遇之必以誠性樂恬淡不事侈靡平生不畜媵妾所至
惟家僮二人以給使令晚年不喜飲酒閒居沉默寡言
終日危坐人莫窺其㡳藴有言兵者則曰兵凶器也古
人尚德化必不得已然後用之博涉書史論至古將相
忠孝之事必正顔定色英氣横發擊節稱歎若已有之
雖有邊徼經營軍旅之務稍暇即讀書自娛手未嘗釋
卷也其為詩文敏捷往往皆有思致公卒之明年主帥
弃城而歸交阯遂為賊所據夷人思公之遺德語及輒
為之涕流嗚咽久之公卒之日享年五十有七配楊氏
贈夫人子男二人長即樞次曰機女二孫男二曰勲曰
杰銘曰烈烈陳公乘時奮庸薦剡星馳一鶚横空亦既
登朝遂膺寵澤優游清班以典封駁執喪居廬制未克
終承詔復起薦躋顯融授官郎署銓衡是職繼貳天官
厥聲籍籍黎寇叛逆命將往征公贊戎機厥功以成蠻
荒㡳寧爰立郡縣公乃藩方夷俗丕變既還京師上嘉
乃績乃授司馬屢加寵賜承命載行餘孽披猖負其險
固出没跳梁主帥恣驕而不持重輕敵以戰公言弗用
寇勢益張公弗顧身力戰以斃捐軀成仁公之忠誠以
死徇國義氣英風有聲赫赫褒典薦加恩命尤隆高爵
美諡用表厥忠既䘏其家復官其子公其不朽有光信
史三橋之原窀穸允臧銘以昭之萬世流方
兵部尚書許公神道碑銘楊榮
汴之許州即古之潁川郡其士風端慤尚志節由是出
者莫不著明於世若今之大司馬許公其一焉公諱廓
字文趨姓許氏世居許之襄城曾大父居敬大父守誠
父忠信皆隱德弗仕母王氏公生而岐嶷賦性惇厚齠
齔之年即知務學其父遣入邑庠受經遂領洪武已卯
河南鄉薦明年試禮部弗偶入太學永樂丙戌擢錦衣
衛經歴未幾超授工科給事中復陞鴻臚寺左丞皆能
舉其職歲壬辰拜工部右侍郎時職務叢脞公悉心殫
慮以佐其長凡可惠工而利國者皆奏行之事多就緒
輿論歸焉甲午太宗皇帝親率將士往征北方命公督
運糧餉隨軍往返六閱月而士馬給足人無暴擾乙未
將營建北京命公提督神木厰事工繁而役重公益持
謹慎始終弗渝己亥以交阯人戶田賦未有定規命公
往理之公至察人心事宜與總戎豐城侯李彬掌交阯
布政司事尚書黃福等議其可否遂還朝條奏其利害
數事上皆嘉納之仁宗皇帝即位念公勤勞中外政績
有稱遷工部左侍郎授正議大夫資治尹賜誥命推恩
贈其父祖皆如公官祖妣閻氏母王氏皆為淑人皇上
嗣位知公惇實可任益隆眷待宣德庚戌秋民飢流離
者衆上以公大臣素為鄉邦所重命往撫輯之至則旌
廉黜貪勸善懲惡榜示有司弗得復有科擾禁豪右母
索取私錢凡夫匠雜役及諸采辦與積逋稅糧諸物悉
奏免焉於是民皆趨走復業戴公若父母還朝上慰勞
甚至辛亥春正月降勅奬諭陞公為行在兵部尚書復
賜誥命授資善大夫并加贈厥祖若父皆尚書祖妣及
母皆夫人公荷國厚恩方夙夜經慮以圖報而遽以疾
聞皇上賜藥命醫視疾竟不能起實宣德壬子六月十
二日距公生洪武丁巳三月辛巳得年五十有六訃聞
上深悼惜遣官賜祭命有司治墳塋給舟車歸其喪公
卿大夫皆走哭而致奠祭焉配王氏封夫人子男四長
麟獸次繼廣繼文繼武卜以某年某月某日葬公于其
鄉首山之陽其宗姪國子生昌率其幼子奉監察御史
羅亨信所狀事行詣予請銘予昔與公有同官之好弗
可辭惟公姿貌豐偉襟度夷矌具寬厚之德有通敏之
才歴事三聖薦沐寵恩詳慎縝密不驕不矜凡受任靡
不竭盡心力是以官無廢事民庶樂康盖卓然有大臣
之風是以樹碑墓道以垂不朽予既為次序之而復系
以詩曰猗歟許公中土之英少克務學遭世太平發迹
戎幕尋陟機要復陞鴻臚益臻榮耀貳卿之任佐理式
勤益國利民譽日以振督運糧餉從征北土將士給足
歡聲載路于彼南交版賦未清具陳可否深協聖情二
皇嗣位益隆眷顧錫命推恩光照宗祖聖皇繼統篤任
弗渝命撫河南民用昭蘇迨進司馬璽書奬諭機務孔
繁實深倚注惟公砥礪理國如家經慮多方茂著才華
尚未耄期遽爾遐棄帝用嗟悼賜葬及祭恩命載臨哀
榮始終勒石墓道垂耀無窮
詹事府少詹事曾公墓碑楊士竒
天之生才甚難也然高明強毅弘博竒偉智能勇略之
士世未嘗乏用惟文章者不易得夫探造化之閟徵帝
王之法通古今之賾渟溜融會而後出之上焉者發揮
性道修正人紀此聖賢之事不可幾及次焉者惟明義
理紀述功德作為風雅以鳴國家之盛司馬遷相如楊
雄班固及韓柳歐蘇作者之事然亦代不數人焉信乎
其難也國家自洪武以來有文之士其可以嗣遷固者
盖有之矣太宗皇帝御天下慨然欲作新人才興起斯
文而龍飛第一科進士中簡明秀通敏者二十八人就
文淵閣盡出中秘書俾進所業朝暮大官供膳月給内
帑鈔為膏火費盖期之於古人曾君子啓其首也君名
棨時以第一人授翰林修撰授承務郎遂晝夜淬礪文
與學俱進上時召試子啓迅筆千百言立就不費思索
而理致文采皆到雖苦心思索者有不能及上屢舉羣
書隱僻事以驗所學靡不悉對以是深見奬重遂名聞
天下明年修永樂大典為副總裁五年陞侍講授承直
郎七年扈從巡北京數侍燕閒應制賦詩並荷褒嘉後
有薦文士於上者必問得如曾棨否卒之考其能未有
庶幾跂及者陞承德郎預修太祖皇帝實錄十一年復
扈從巡北京十二年考北京鄉試十三年廷試充讀卷
官實錄成賜鈔襲衣文綺十六年考禮部會試陞侍讀
學士授奉訓大夫修天下郡志為副總裁二十二年考
禮部會試仁宗皇帝嗣位陞左春坊大學士仍兼翰林
侍讀學士日以經史進講文華殿從皇上之南京還預
修太宗仁宗實錄宣德二年考禮部會試五年充廷試
讀卷官兩朝實錄成賜金織襲衣銀幣陞詹事府少詹
事仍兼侍讀學士賜寶帶子啓為文章如源泉渾厚沛
然奔走一瀉千里又如園林得春羣芳奮發組繡爛然
可翫可悦賦詠之體必律唐人興之所至筆不停揮狀
寫之工極其天趣他人不足已嘗有餘四方求者無問
貴賤日集庭下靡不酬應一時文人所作碑碣記序表
贊傳銘詩賦流布遠邇盖未有如子啓之富者工書法
草書雄放有晉人風致自解大紳胡光大後獨步當世
儀貌魁偉襟度坦夷而精神洒落善譚論簡而有味良
辰清景擇勝而遊未嘗以事廢其天性孝友慈厚喜奬
拔士𩔖交際有始終之義急人之急無論識與不識平
生以及物為心使之臨民必有所濟惜其仕三十年恒
以文學在侍近所及者未廣也素有痰疾一日侍朝遽
引退上遥見之勅免常朝宣德六年冬疾大作命太醫
視療明年正月二十一日卒訃聞上為悼惜贈嘉議大
夫禮部左侍郎遣侍郎章敞賜祭命有司營葬給舟還
其喪朝臣自公侯尚書以下皆臨奠春秋六十有一嗚
呼人才之難成也一代之文人如子啓何可多得而今
已矣盖悼惜之無間言云曾氏世家吉之永豐其高祖
晞顔宋兵部侍郎為江西湖南安撫使元贈武城伯妣
蕭氏曾祖選申元應奉翰林文字同知制誥兼國子院
編修官與其兄翰林直學士德裕皆有盛名于時妣胡
氏祖如瑶集賢院司直妣周氏考叔本洪熙初以子啓
貴贈奉議大夫左春坊大學士兼翰林侍讀學士而贈
其妣張氏宜人其配鍾氏封宜人子男三秬積种公之
易簀也以身後事屬建安楊公及余楊公既為著墓銘
余為書其墓石而係以詩曰鄫出有夏少康裔曲烈啓
封國為氏去邑為曾適魯仕郕國聖學述傳義親承素
王道統系後十餘葉新莽際爰以闔宗徙南避宅時與
吉心洙泗章逢蟬聯如櫛比歐陽之鄉吉之委宋元連
綿起禄位天啓文運赫昭㫼公奮而興屬隆世天經煌
煌表人瑞彯纓垂組侍廷陛操觚含毫應帝制岷江茫
洋萬里勢春空澄明雲錦麗重瞳回矚夭容霽紀功述
德封金匱操執權衡品文藝宏章大什耀海内朝陽和
鳴鳳翽翽儒林翹翹拔其萃矜惻焚溺懷惠濟惟仁故
存未弘施沒奚憾兮此賫志
尚書文襄周公言行錄楊廉
周忱字恂如江西吉水人進士歴仕永樂宣德間官至
工部尚書卒年七十三諡文襄太宗簡進士曾棨等二
十八人入文淵閣俾進學公自陳願進學其間太宗喜
曰是真有志者命增為二十九人改翰林庶吉士旦暮
大官供膳月給膏燭之費公感激自奮于學與修永樂
大典歲壬辰授刑部主事公為人既精敏而又盡心簡
牘者所推讞無不曲當(蕭鎡撰墓志)
公擢工部右侍郎巡撫南直隸初蘇州稅糧負欠七百
九十餘萬石常松亦然公至詢父老皆云蘇松民俗大
戶不出加耗以致小戶連累納欠公乃使大小戶一例
加耗官降斛斗久失糧長往往私造大入小出公奏行
南京工部鑄造鐵斛發屬縣依造木斛較勘烙印給與
糧長收槩於是出入均平蘇州糧額二百九十餘萬石
公同知府况鍾奏减八十餘萬石舊例不許團局收糧
糧長自徵收公曰此負欠之由也遂令各縣於水次置
圍編囤聚一處糧長一人總之名曰總收定與加耗總
徵平米上囤每囤設糧頭囤戶各一名管收置立撥運
支簿支撥起運加耗者正糧一石收平米一石七斗候
起運之時酌量支撥如京通等倉遠運正米一石支與
三石臨清淮安南京等倉以次定支置立綱運文簿聽
其博淺等項費用填註回銷支撥羡餘存積在倉號曰
餘米次年餘多令加六徵收又次年益多令加五除依
前撥運外猶有附餘令各縣造倉一所名曰濟農將逓
年撥運剩米運入以備賑濟或農民缺食及運夫遭風
被盗者賑給借納秋成抵斗還官修築圩岸開挑河道
人夫關納口糧秋成不還其賑濟農民每歲插蒔之際
於中下二等戶内驗其種田多寡給之秋成隨糧還官
若遇凶歲則再賑之不還者不復給往時裏河運糧軍
民相半軍則官為打造淺船民則自行僱船裝運經年
往復多失農月公乃與平江伯陳瑄議奏軍民令於淮
安瓜州等處水次對船交兊令衛所出給通關付還銷
徼在淮安正糧一石兊與平米一石五斗瓜州兊與平
米一石五斗五升如各處并南京衛所運糧官軍未曾
過江者聽於蘇松常鎮等府縣交兊加與過江船錢米
二斗豐年米賤兊與加七五升凶年米貴兊與加六五
升襯墊蘆席折米五合方兊船在江或遭風公又令州
縣支糶餘米盖倉二十餘厫於瓜州江畔遇到船糧搬
入收貯聽候交兊畢日量支餘米僱人看守(古穰雜錄)
民間馬草每年運赴兩京上納若北京每包草一千束
該用五百料船一隻人夫十五名草束在船十壊六七
所費不貲公奏於通州草場設立官庫每束折收白銀
三分一千束止用白銀三十兩若南京則輕齎赴彼買
納人皆稱便
北京文武職官俸糧皆領票於南京戶部關支當米賤
時一兩可買票米七八石公因會議奏准折支金花銀
兩納官每兩准米四石解運京庫交收折支京官俸糧
嘉定昆山等處折納官布每疋准正糧一石舊例騐收
務重三斤糧解領布到官率因紗麤不堪觀騐十退八
九公知之奏稱布疋斤重紗麤其價反賤紗細布輕其
價乃高乞不拘斤重務在長闊如式兩頭織造色紗以
防盗剪之弊從之
各處走逓馬匹及鋪陳等件死損多被馬頭科逼民財
買補歲無虚日公創法每田一畆收米一升九合隨糧
帶納另厫收貯遇有死損騐馬上中下價直給米備用
馬頭科斂之患遂息
正統初淮揚地方被災鹽課虧欠公奉詔巡視乃奏今
蘇州等府將撥剩餘米每縣量撥一二萬石運赴揚州
各鹽場收貯照數出給通關准行各縣下年預納秋糧
其米在場聽令竈戶將私鹽於附近場上分納即照時
價給還糧米食用于時米貴鹽賤官得鹽課積聚民得
食米安生上下頼之
十四年邊事緊急工部移文造盔甲腰刀撒袋以數百
萬計其盔俱要水磨明亮公取餘米依數成造且計水
磨明盔非遲歲月不可暫令撥錫以副急用處事因而
敏多𩔖此
公在南圻凡二十二年兩遭喪皆起復視事
蘇松一帶稅糧有五六年未完者朝廷遣官催促相繼
終未能完遂舉忱為侍郎往任之忱為人謙恭言若不
出口謀慮深長一切破崖岸為之虚心訪問兼採衆論
不一二年累欠之累數皆完羡餘之積日見充溢小民
頼以賑恤歲凶無慮歲輸京師之米甲於諸省朝廷每
勞其能亦善於附勢中官王振極重之宦其地者無虚
日人人得其所欲釋子建造者必往求之所獲必過望
(並古穣雜錄)
上任既專公亦盡心於其職為人謙恭不立崖岸言若
不出口謀慮深長善采衆論征輸皆有常度貢賦未嘗
稽欠且有贏餘遇屬郡有荒歉即以便宜從事撥餘米
以補不足之數凡官府織造供應軍需之𩔖盡出於所
積餘米盖民賦歲一石五斗之外漠然不見他役之及
而官府無復科率之擾諸縣學校先賢祠各郡橋梁河
道多所修葺濬治一切取諸餘米人争為立生祠沒因
以祀之其後戶部言濟農餘米失於稽考奏遣曹屬盡
括歸之官於是徵需雜然逋負自若人益思公焉
長史金實送公還東吳詩云公當永樂初讀書文淵閣
閣下四庫書我實司管鑰繙閱窮古今寐寤攻製作氣
若横海鱣志欲吞恒岳駿如汗血駒千里思一躍時雨
沐春葩鵜膏淬霜鍔拜官屬司寇利器遇盤錯無情不
得盡焉用施敲朴中年樂散地娛嬉事棋槊巧匠高縮
手無地施善斵天生有用才豈俾久寂莫忽如鵬快風
萬里翔寥廓東吳財賦疆國用之所託料量出心計調
度歸掌握守令受成筭里胥奉條約富豪絶兼併農田
逐耕穫官儲足賑貸私負釋纏縛雖遭大侵歲不致填
溝壑小民相與言輒以手加額自從相公來濟利誠溥
博既無倒懸苦迺有邨田樂相公朝天去還期在冬朔
屈指筭歸程扶攜候江郭東南數十郡到處省民瘼潤
如甘雨零明似福星灼大夫得如此豈負平生學(覺非集)
學博而邃禮和而恭茂著才猷爰作司空撫綏南服國
計以豐民無移粟歲不知凶惇大成裕沛乎有容沒而
尸祝人仰休風二十八宿孰能右公(彭韶撰贊)
明名臣琬琰錄卷二十一
明名臣琬琰續錄卷二十一
明徐紘撰
副都御史謝公墓誌銘李東陽
公姓謝氏諱士元字仲仁其先上虞縣人在宋徙玉融
州今福青地也國初徙長樂縣始定居焉曾祖鐘祖琬
考磐封建昌府知府妣陳氏封恭人公以縣學生舉景
泰癸酉鄉薦登甲戍進士授戶部主事分納京儲首論
時弊力與中官敵敵者忿幸公去繫其羣吏因攟摭公
罪不可得數年擢知建昌府建昌兵多竊民財武官庇
之公攝以危語皆畏法奸無所伏大新學校購書萬卷躬
督課授教習古射禮表黃孝子譚節婦之門南城民得
石像蒙以腐鼠置屋瓦羣鴉噪其上民陽驚集衆𤼵之
以為神趋者如市公取其石碎於庭乃止有妖憑魯巫
來言禍福忽自云吾畏謝公吾去矣巫遂如常民有懷
劵訟田宅者公遥見輒謂曰何得以偽券咍我民遽伏
罪僚佐問曰何以知之公曰彼所訟二紀前事其券乃
今式於是訟者漸引去郡再饑公稍出私俸富民争開
廩延糴民賴以不困大理卿夏公時正考覈官吏薦公
治行朝廷給誥命封大父母及妻九載民詣闕請留加
從三品俸仍知府事以内艱去改廣信府治如建昌永
豐縣有銀冶久閟處州越境盜廣行旅幾絶公勒民兵
東至靈鷲山下直趋之邏卒遇賊王二輩矢輙𤼵公驚
曰此誘我曰亟止之不及伏果四起賊環刺公中左股
血流滿鞾有廵檢大呼曰此謝公也賊乃退公裹創出
戰擣其窟而還後改永平府以外艱不赴服闋擢四川
右恭政流民寇東鄉縣凡三刦公捕殺數百人或議徙
縣公不可命守吏甓城浚隍戍以土兵後竟無變建始
縣有頑民挾縣吏或邀於路以怵代者部使不至凡五
十年公徑往得首惡羣黨盡散居六年陞本省右布政
使上以全蜀非公不可乃用廷議擢都察院右副都御
史廵撫其地吐番有大小二姓生熟二部相煽為亂吏
告急公託行邊繕亭障嚴斥堠簡實番覺有偹軍帥其
醜獻羊豕羅拜道左公諭遣之奸民多代輸邊儲實不
時納公核其數得米十三方有竒歲大祲民流入藩府
公置廣實室十餘區為粥以食餓者飲病者以藥死則
葬諸塚叢願歸者給驛傳送之所活萬計盖其剸繁應
變不苟繩墨卒克有濟多𩔖此可謂難已公在官兩迎
父養事從父甚謹三弟終身不異才所得俸入使弟姪
主其籍聚食千指或弗給自啜粥於堂以率儉旅孤而
貧者必為之所建祠祀先置祭田若干畆家政尚肅内
外秩秩尤好學非甚疾不廢吟諷所藏有約菴稿若干
卷詠史三百首行於時公配陳氏賢而克相累封恭人
三子長廷柱陳出舉鄉貢士次廷棐廷最縣學生孫三
本寬本忠本裕公生洪熙乙巳三月乙亥日卒弘治甲
寅六月庚辰日享年七十訃聞上命禮部遣祭工部遣
官營葬廷柱卜卒之又明年丙辰十二月二十四日葬
公於懷安鷄籠山奉状請余銘墓予聞公夙具才行所
至有聲績而為郡尤著在建昌士夫為立生祠刻碑頌
德公聞而止之比去碑復立後嘗道郡郡人空巷出迓
至擁其輿不可行此事編脩羅景鳴言甚悉景鳴嘗受
公業今所為著狀者也銘曰事必歴試其長乃見公閱
二郡治行獨擅久者建昌澤施尤徧前曹後臺罔弗諳
練内訓耕穡外督攻戰随時樹功曷往非善民思太守
若覿公面彼懵弗知公在藩憲史家者流有状如傳庶
有民社於我民勸
王氏先塋之碑(王恕)王㒜
上即大寳位纉承洪業圖任舊人乃首詔起尚書王公
于家命有司勸駕在道辭比至京又辭皆不可立拜吏
部尚書未幾加太子太保又辭不可蓋每辭皆荅以温
詔有年德老成久繫人望之褒公感知遇□俛就職銓
鏡人物澄汰流品振幽滯杜請託異時丐賕宿弊一旦
掃除略盡至於大政事大號令凡廷論未决者公正色
讜言力扶國是聞者拱服蓋公既悉公奉國上亦虛已
以聽志叶道同言行計施豈非千載一時之嘉會哉公
在位五年為弘治四年五月賜誥命進階光禄大夫勲
柱國貤恩三代曾祖彦成祖真考智皆贈光禄大夫柱
國太子太保吏部尚書曾祖妣張氏繼侯氏祖妣張氏
妣周氏皆贈一品夫人雲漢之章照耀門閥雨露之澤
渗漉泉壤公感激圖惟不朽適予自南都入朝過予言
曰恕世家關中高祖樂耕府君以上皆居櫟陽司馬村
元時至正中曾祖始徙三原之龍橋龍橋距司馬村七
十里實為唇齒之邦曾祖字安止性耿介不羣治家勤
儉人有緩急赴之恐後卒葬縣北三家里與二妣合兆
祖字惟真侯夫人所出居鄉恂恂執禮嘗兩為鄉飲大
賓縣夫人雅敬慕之生四子長諱禮好學樂善言動不
苟卒葬三家里祖塋娶任氏守節四十年辛勤撫育遺
孤次即先考字仲智號西園翁淳誠謙虛禮賢好施篤
於教子配先妣有賢行次諱德篤實不欺勤於治生娶
李氏次諱和為人質直非善不交娶袁氏恕昔為寺副
京師正室盖夫人卒歸葬西園時景泰辛酉六月也遂
舉祖考妣伯妣叔考妣數喪而同窆焉天順甲申繼室
張夫人卒於江西藩司亦歸葬西園成化乙酉恕擢副
都御史未久先妣卒朝廷遣官賜祭戊子先考卒復賜
祭遣進士蔡晟即西園治塋域以己丑十月二十日襄
事於是享祭之堂制𠡠之碑法所宜有靡不具完扁其
門曰王氏先塋厥後叔和兄約齋卒亦葬於其次惟恕
學寡能鮮幸際明聖以至有今日皆先祖考之敷遺也
不有紀述何以昭示我後人使知所自而迓承之乎君
其為我作先塋之碑垂諸悠久幸莫大焉予聞公之家
自渭川處士以來傳六世積德百餘年宜臻顯融者久
矣然猶務韜晦訖不一施行用以遺之後人以俟公而
大發焉此公所謂為積學勵行以出應時需敭歴中外
致位通顯而晚益際遇輸忠竭誠茂建勲業為國元老
盖公既發其祖考之遺以顯融而光大之而復斂其餘
贏以遺之子若孫而公子七人並稱時彦一官留府兩
舉鄉闈文學政事無愧世濟諸孫纍纍亦復秀穎名門
世胄當時鮮儷大書深刻植之墓隧以侈上賜以彰先
德垂之無窮詎曰匪宜詩曰三原之王系出太原譜送
其傳派演枝蕃擽陽之居龍橋之遷一德相承代産仁
賢蓄而未宣其宣其施其在公焉維公挺生英稟卓異
奮身儒科以階禄仕自庳而崇由遠而邇出入五朝綿
歴四紀指斥權倖觸冒忌諱(一作匡拂時病磨切近貴)苟利國家他
非所計維公忠誠帝所簡知公休於家驛使交馳公來
在廷國有蓍龜一節始終不植黨私維帝聖明曰予舊
老豈無寵章覆其祖考秩之冢卿爵之宫保兩國之封
載錫嘉號公拜稽首祗服休命匪臣之能祖考之慶懿
美斯彰優渥殊幸曷顯詩之傳之有永睠彼西園松栢
蒼蒼三家里塋蔚乎相望遺蔭後昆俾熾而昌更千百
年眎此石章
太學士文莊丘公墓誌銘何喬新
弘治八年春少保兼太子太保戶部尚書武英殿大學
士丘公以疾卧家連章乞致仕優詔不允遣醫賜藥中
官問疾賜食物是歲二月戊午薨於城東之私第訃聞
天子嗟悼輟視朝一日&KR0608;寳鈔一萬貫特進左柱國太
𫝊謚文莊命禮部尚書倪岳左侍郎徐瓊諭祭葬及祥
禫亦皆有祭遣官次苐行之工部差官造墳又官其孫
瑩尚寶司丞仍命行人宋愷護其喪歸將以明年十二
月乙酉葬於五龍池之原時喬新致政家居瑩造使以
公門生翰林院編修蔣冕所述行状求玄堂之銘且致
其祖母夫人之言曰公治命也幸母辭予憶在朝時公
暇輒與公相過從論古今事得失公嘗予語曰吾與子
相知不啻君實景仁不幸死則后死者銘之予曰諾哉
意公言直戲耳别去四五年公猶不㤀前乃知非戲也
嗚呼方今作者如林予何人敢銘公墓然欲固辭又負
公久要之言乃叙而銘之公諱濬字仲深其先世家泉
之晉江元季有官於瓊者遭時亂不能歸遂占籍瓊山
曾祖諱均禄隠居不仕祖諱普臨高縣醫學訓科考諱
傳賢而蚤卒及公貴曾祖祖考皆贈官同于公曾祖妣
李氏祖妣柯氏妣李氏皆贈一品夫人公初進士改爲
庶吉士與脩寰宇通志書成擢翰林院編脩憲宗皇帝
即位初開經筵以公充講官有白金文綺之賜成化元
年以九載秩滿陞侍講脩英宗皇帝寔錄成陞侍講學士
丁母夫人憂觧官歸服闋詣京復舊職奉脩宋元通鑑
綱目成階翰林院學士十三年陞國子監祭酒十六年
進禮部右侍郎仍掌監事三十三年冬陞禮部尚書掌
詹事府事修憲宗皇帝寔錄公為副總裁弘治四年八月
寔錄成加太子太保職如故是歲十月命公兼文淵閣
大學士入内閣司制誥典機務公三章辭上不允久之乃
就職七年陞少保改戶部尚書武英殿大學士仍兼太子
太保自始仕至今四十有二年矣公少孤力學天資過人
六歲能詩弱冠著論謂許文正公仕元無能改于其俗
又不得行已之道不仕可也耆儒碩師見其論初甚駭
之已而又大服以為先儒未有言及此者正統甲子舉
于鄉為廣東鄉試第一名兩試禮部名在乙榜當授教
職辭卒業太學祭酒蕭先生鎡深器重之為之延譽繇
是名益重景泰甲戌復試於禮部名在前列廷試為第
二甲第一名及選為庶吉士讀書秘閣自六經諸史九
流箋疏之書古今詞人之詩文下至醫卜老釋之說靡
不探究𤼵之文章雄渾壮麗四方求者沓至碑碣銘志
序記詞賦之作流布遠邇然非其人雖以厚幣請之不
與脩英廟實錄或謂少保于謙之死當著其不軌之迹
公曰己巳之變微于公天下不知何如武臣挾私怨誣
其不軌是豈可信哉衆以為然功過皆從實書之兩廣
用兵公上書李文達公具陳平寇方略文達繳上之詔
以其策付總帥其後蠻寇削平用公策為多時經生文
士為文以竒怪相高或不可句公考南京鄉試及禮部
會試凡怪詞險語皆痛斥之怨誹不恤也及為祭酒尤
諄諄為學者言之文體乃復渾厚士有慕道德者或為
詭異之行以徼名公因考會試發策言之士乃知道以
中庸為至詭異不足貴也其在太學論者謂師道尊嚴
無愧李文忠公綜理微密則文忠不及嘗謂朱子家禮
最得崇本敦實之意然儀節略焉為考諸儒所言作家
禮儀節使好禮者可學而行朱子微言散見於傳註語
錄學者猝未易求乃采其精切者彙為二十篇倣魯論
語作朱子學的朱子綱目以正統為主然秦隋之末有
不可遽奪漢唐之初有不可遽予者乃作世史正綱著
世變之升降明正統之偏全又謂西山真氏大學衍義
有資治道而於治國平天下之事缺焉乃采經傳文史
有及於治國平天下者附以已見作大學衍義補今天
子嗣位之初公書適成乃表上之上覧之甚喜批答有
曰卿所纂書考據精詳論述該博有禆政治朕甚嘉之
賜白金二十兩紵絲二表裏陞公尚書且命錄其副付
書坊刊行憲廟實錄成賜白金八十兩羅段八表裏仍
遷宫保踰月遂有入閣之命盖簡在上心久矣公雖堅
辭皆温詔勉飭不允所辭公在位務以寬大啓上心忠
厚變士習凡人才進退政事廢舉一惟祖宗舊典是脩
首上二十二事陳時政之弊又請訪求遺書上皆嘉納
洪武永樂以來凡百司朝覲命吏部都察院考其尤不
職者乃黜不過數十人其後吏部患人言務以多黜為
公方岳以下少有微瑕輒黜之黜者亦不敢訴公深知
其弊言上曰唐虞三代三載考績三考黜陟今有居官
未半載而黜者所黜徒信人言未必皆實此非唐虞之
法亦非祖宗舊制也上深然之會吏部上大小庶官當
黜者凡二千人乃敇凡歴官未三載者俱復其任雖經
一考非有貪暴實跡者亦勿黜盖用公之言也醫官有
療疾往来公家者以失職怨冡宰王公奏訐其短衆疑
奏出公意科道以為言上察其誣待公益厚公性剛直
與大臣論政義所未安必反覆變論言官論事亦以是
非詰之不肯媕婀取悦公無歲不求歸前後凡十三䟽
上皆不允問勞賜賚之使踵相接于門文臣承恩眷未
有如公者先娶金氏繼娶吳氏贈封皆一品夫人子男
二長曰敦吳夫人出以蔭補國子生博士工文章先公
五年卒次崑次崙皆殤亾季曰京側室唐氏出女二適
馮顥英孫男二長即□次甸平生之著述甚多有瓊室
𩔖稿瓊臺吟稿家禮儀節朱子學的世史正綱大學衍
義補遺行於世又作莊子直解未成公博極羣書有舉
僻事問之則曰出某書某篇退取書閱之良是尤熟本
朝故典樂為學者道之纚纚如目前事公今已矣世豈
復得斯人哉嶺南人物自張文獻公有聲于唐余襄公
崔清獻公有聲於宋迨公四人焉公晚登政府疾病半
之故見於功業者僅若此然大學衍義補一書其經濟
之才可見矣使得久其位盡行其言相業豈三君子所
及哉銘曰嶺海之陬靈氣充塞挺生偉人翊我皇極其
人伊何曰惟文莊醇懿内實英華外彰乃官詞林乃登
延閣乃侍講筵乃典國學穹碑厚碣輝映四方緗編
青檢百世有光帝曰咨汝其代予言服休迓衡時惟女
賢公拜稽首臣老勿克寵命薦臨公乃就職公之在位
為政均平百吏奉法百度惟貞文為國華位登保傅天
既生公奪之何遽立言則多蓄未盡施方策所存百世
之思石麟峩峩南海之隩文莊之墳過者必肅
明名臣琬琰續錄卷二十一
