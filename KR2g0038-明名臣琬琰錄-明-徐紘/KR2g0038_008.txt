明名臣琬琰錄卷八
明徐紘撰
學士承旨潜溪宋公行狀鄭楷
先生諱濓字景濓世為婺之金華人其先有諱憲者官
大理丞為易講師弟子至數千人唐武德間自京兆尹
遷吳興更十四世有諱榮者私諡文通先生通尚書春
秋周廣順中從于義烏隠居覆釡山又七世至宋嘉定
初有諱栢者復遷金華其地曰潜溪又五世乃至先生
始遷浦江仁義里之青蘿山仍以潜溪扁其所居示不
忘本也於是四方學子咸以潜溪先生稱之先生在妊
七月即生為嬰兒時苦多病每風眩輒昏迷數日祖母
金及母陳更相保抱得免無虞年六歲入小學授以李
瀚蒙求一日而盡自後日記二千言同肄業者日暮罷
歸其所讀書先生皆成誦九歲為詩歌有竒語人異之
呼為神童年十五六里人張繼之長者也聞先生善記
誦邀至别墅所問以四書經傳若干日可通倍先生以
一月為答初繼之不之信抽架上雜書俾即記五百言
先生以指爪逐行按之按畢輒倍一字不遺繼之告先
生之父尚書公曰是子天分非凡當令從明師即有成
爾乃擕入學府受業於聞人夢吉先生授以春秋三傳
之學凡學春秋者皆苦其歲月先後難記先生即并列
國紀年能悉誦之但舉經中一事即知為魯公幾年幾
月是年實當别國某君幾年幾月或俾書而覆之無少
異者且兼通易書詩及周禮諸經先生為舉子業每出
諸生右會吳貞文公莱授經於白麟溪上攻古文辭金
華胡君翰亦來從學胡君致書於先生曰舉子業不足
慁景濓盍來同學古文辭乎先生欣然來從吳公博極
經史學之未幾悉得閫奥自是先生文章之名籍然著
聞矣居無幾向吳公解館而歸先生嗣主教席子弟年
十六者皆相從讀書講道東明山中受業者一門凡四
十餘人終始越二十年學成多有躋膴仕者當是時曾
伯祖貞和府君主家政年踰八十端巖方正先生年甫
二十有五終日毅然賓主人尤高之府君方著家規示
子孫其冠婚喪祭儀制禮文多恭問先生先生則據證
古今凖酌時宜以成一家之法子孫世守詩禮之教者
先生之力也先生嗜學日篤時柳文肅公貫黃文獻公
溍皆大儒天下所師仰又各及其門執子弟禮二公則
禮之如朋友柳謂公曰吾邦文獻浙水東號為極盛吾
老矣不足負荷此事後來繼者所望惟景濓以絶倫之識
而濟以精博之學進之不止如駕風帆於大江中其孰
能禦之黃公曰吾鄕得景濓斯文不乏人矣先生所為
文多經二公指授柳公謂其渾雄可喜黃公謂其雄麗
而温雅國子監丞陳君旅序先生之文謂能兼二公之
所長歐陽文公玄謂非才具衆長識邁千古安能與於
斯先生為當時所稱許如此二公相繼即世先生踵武
而起遂以文章家名海内矣至正己丑用大臣薦擢將
仕佐郎翰林國史院編修官自布衣入史館為太史氏
儒者之特選先生以親老不敢遠違固辭會世亂益韜
閟不事表顯乃與弟子入龍門山著書二十四篇曰龍
門凝道記及著考經新說周禮集註等書初宋南渡後
新安朱文公東莱吕成公並時而作皆以斯道為己任
婺實吕氏倡道之邦而其學不大傳朱氏一再傳為何
篹氏王栢氏又傳之金履祥氏許謙氏皆婺人而其傳
遂為朱氏之學適先生既間因許氏門人而究其說獨
念吕氏之傳且墜奮然思繼其絶學每與人言而深慨
之識者又以知其志之所存盖本於聖賢之學其自任
者益重矣先生於天下之書無不讀而析理精微百氏
之說悉得其旨要至於佛老之學亦所研究用其義趣
裁為經論𩔖其語言寘諸其書中無辯也誠意伯劉君
基謂其主聖經而奴百氏馳聘之餘取佛老語以資戲
劇辟猶飫梁肉而茹茶飲茗汁耳歲庚子大明皇帝定
鼎金陵遣使者樊觀奉書幣造門徵先生先生曰昔聞
大亂極而真人生今誠其時矣遂幡然應詔先生與青
田劉君基麗水葉君琛龍泉章君溢俱見上尊重之語
必稱先生而不名七月以先生為江南等處儒學提舉
十月奉旨入内授皇太子經先生誠明儼恪遇綱常大
義明白開陳再三言之而不倦上深嘉嘆之壬寅八月
上召先生及興國孔克仁講春秋左氏傳畢先生起曰
春秋乃孔子褒善貶惡之書苟能遵行則賞罸中適天
下可定也是月告歸省親有白金文綺之賜且曰卿之
誠慤朕素知之故有此賜耳甲辰十月改起居注先生
侍上左右知無不言補益甚衆明年正月上御端門與
先生論及黃石公三略且口釋之先生進曰尚書二典
三謨帝王大經大法靡不畢具願陛下留意講明之上
曰朕非不知典謨為治之道但三略乃用兵攻敗時務
所先耳嘗侍上語賞賚先生曰天下以人心為本苟得
人心帑藏雖已竭無傷也人心不固雖有金帛何補於
國耶上詔丞相李公善長歸江西軍中所掠牛於其民
無牛者官給之物其取租丞相退上顧先生曰向所言
事當乎先生對曰民富則君不至獨貧民貧則君何能
獨富捐利於民實興邦之要道也三月先生以疾苦告
詔還家燮治仍賜金帛皇太子致贈有加焉先生上箋
謝恩復奉旨皇太子勉以孝友恭敬勤敏讀書無怠惰
毋驕縱修德進業以副天下之望上覧書喜甚召太子
語以書意且賜書答其略曰曩者先生教吾子以嚴相
訓是為不佞也以聖人文法變俗言教之是為䟽通也
所守者忠貞所用者節儉是為得體也昔聞古人今則
親見之復以文綺侑書上每與羣臣言先生淳謹君子
輔導有方眷遇甚隆既而先生丁尚書公憂及服除洪
武二年詔徵先生總修元史六月除翰林學士亞中大
夫知制誥兼修國史時編摩之士皆山林布衣發凡舉
例一仰於先生先生通練故事筆其綱領及紀傳之大
者同列歛手承命而已逾年書成先生之功居多時剖
符封功臣下先生議五等封爵召宿大本堂討論逹旦
先生歴據漢唐以來故實量其中而奏之曰此可法彼
不可法皆傳於理而已時甘露屢降上問災祥之故先
生對曰受命不易天子之膺休符不於祥於其仁是以
春秋不書祥而紀異為是故也上姪文正以荒淫擅殺
得罪先生言曰文正罪固當死陛下體親親之義生之
而置諸遠地則善矣上嘗言古之帝王當宴安之餘多
好神仙以朕言之使國治民安心神恬康即神仙也先
生對曰漢武好神仙而方士至武梁好佛而異僧集皆
由人主篤好故能致之使移此心以求賢輔天下其有
不治乎上深然之上既追封外王父為闕陽王立廟京
師御通天冠絳紗袍以祭祭畢召大臣問曰朕祭外王
父卿等以為不當服衮冕何也先生對曰衮冕惟祭天
地宗廟用之餘則當降禮也上嘗祀方邱患心不寧先
生進曰孟軻有言養心莫善於寡欲審能行之心清而
身泰矣上稱善久之三年十二月遷奉議大夫國子司
業國子多大臣子弟先生莅之以莊率之以正日進諸
生立兩序據坐執經敷揚閫奥之旨教以孝弟忠信之
道學者帖帖遵度惟恐不得為先生弟子上欲試先生
次吏事四年八月授安遠知縣五年二月召為禮部主
事十二月擢太子贊善大夫階如司業時先生之忠誠
久而彌篤皇太子一言一動皆以禮法諷諭使歸於道
讀書至切於政教及前世興亡之故必拱手揚言曰君
國子民之道當如是不當如彼且推人情物理以明其
義皇太子每歛容嘉納敬禮未嘗少衰言則曰師父師
父云且書舊學二字以賜先是上問帝王之學何書最
要先生請上讀真德秀大學衍義上覧而悦之令左右
大書揭之兩廡之壁時睇觀之六年二月上御西廡大
臣皆侍坐上指衍義中司馬遷論黃老事令先生講析
俾在坐者聽之先生既如詔復言曰漢武嗜神仙之學
好四夷之巧民力既竭重刑罰以震服之臣以為人主
能以義理飬性則邪說不能侵興學校教民則禍亂不
作矣刑罰非所先也上謂先生曰朕之為君上畏天地
下畏兆民兢兢業業不敢自逸先生對曰陛下此心古
先哲王之心也書曰予臨兆民凛乎若朽索之御六馬
為人上者奈何不敬正謂此耳願陛下慎終如始天下
幸甚上御齋室先生侍坐上問三代歴數封疆之脩短
廣狹先生歴言之且曰三代之治天下也以仁義故歴
年之多後世莫及上從容謂曰皇太子留心治道卿等
宜常與議論庶廣識見幸善調護之先生益孜孜弗懈
七月陞翰林侍講學士中順大夫知制誥同修國史仍
兼贊善大夫先生之父文昭贈中順大夫禮部侍郎母
陳氏贈德人先生奉詔搜萃歴代奸臣之蹟編為辨奸
錄及進太子諸王各分賜焉初上作祖訓錄至是成命
先生作序諭以大意先生歴言帝王之道及皇上創業
之艱以致箴戒之意於後人上稱善命刻於篇先生嘗
侍上後苑觀稷上曰農事成矣先生對曰國以民為本
民以食為天陛下知稼穡之艱難而念民生之良苦實
盛德也上問曰三代以上所讀何書先生對曰上古載
籍未立不專誦讀而尚躬行人君兼治教之責躬行以
率之天下有不從教化者乎八月奉旨纂修大明日歴
一百卷擇言行之大者為寶訓五卷先生總裁其事朝
夕禁中至七年五月乃成先生自以布衣沐非常之遇
誓竭誠以報國凡上有所任使靡晝靡夜躬閱載册書
於牘進之或覆視於册一字不遺先生在朝日久若郊
社宗廟山川百神之典朝享宴慶禮樂律歴衣冠之制
四夷朝貢賞賚之儀及勲臣名卿焯德耀功之文承上
旨意論次紀述咸可傳於後世先生在上前所陳說不
為文飾隠蔽雖家事苟有問亦一一道之嘗曰君猶父
也天也其可欺上嘗問昨日飲酒否座客為誰饌為誰
何物悉以其人及膳羞品對上笑曰卿飲時朕令人視
之果如卿言卿信不欺我故上久而益信其誠欲俾参
大政先生辭曰臣少無他長惟文墨是攻今幸得待罪
禁林陛下之恩大矣臣誠不願居職任也上愈厚之每
燕見必命茶賜坐每旦令侍膳詢訪舊章講求治道或
至夜分乃退先生屢有所建明召問廷臣藏否第言其
善者不置又問否者為誰先生曰善者與臣交故知其
否者縱有臣不知也卒無所毁短或命賦詩為文必寓
忠告嘗奉制詠鷹令七舉足即成有自古戒禽荒之言
上忻然曰卿可為善諫矣然先生絶不以語人至於應
制之作亦不留藁署温樹二字於居室之壁有問及内
事者指以示之上嘗與先生飲先生素不勝杯勺舉觴
即辭上強之至三觴面如赭行不成步上歡笑親御翰
墨賦楚辭一章以賜仍命侍臣咸賦醉學士歌且曰俾
後世知朕君臣同樂若此也甘露降上召先生賜坐上
躬執金杓煉湯於鼎以甘露投之手注於巵以賜先生
曰此和氣所凝能愈疾延年故與卿共之耳皆異恩也
九年六月上以先生久典制作宣勞為多特拜翰林學
士承旨嘉議大夫知制誥兼修國史上每謂先生曰朕
以布衣為天子卿亦起草萊列侍從為開國文臣之首
俾世世與國同休不亦美乎趣令取孫官之先生屢辭
謝不敢奉詔是年某月詔徵先生冢子瓉之子慎為殿
廷儀禮司序班未幾復召介子璲除中書舍人上時休
暇輒命題試璲與慎而戒飭之上笑語先生曰朕為卿
教子孫先生或奏事久稱倦上命璲慎共扶下殿祖子
孫三世皆官内廷當世以為異事復以先生艱於行步
特詔皇太子選良馬以賜上親作馬歌復詔羣臣咸作
之以寵焉先生益感激不自寧常戒子孫曰上德猶天
地也將何以為報獨有誠敬忠勤略可自效萬一耳上
以先生年且至不可煩以事十一月有致政之詔乃加
贈先生之父侍郎為嘉議大夫禮部尚書母德人為淑
人祖德政贈亞中大夫太常少卿祖妣金氏贈淑人夫
人賈氏封亦如之先生及二代誥辭皆上所親製天下
榮之誥辭中稱先生德量之弘如千頃波澄之不清撓
之不濁人以為上知人之明云先生行既有期上眷念
尤深曰卿去何時復來見朕乎幸相待數日姑徐徐行
由是朝夕左右者累月時詔許言事朝臣有上䟽萬餘
言者上聽厭其迂愆怒欲罪之以問羣臣有阿意者指
其䟽曰此不敬此詆謗罪當誅上笞之而罷怒未解召
先生先生曰彼應詔上䟽其心忠耳為可深罪乎上默
然已而上覧䟽中有足采者召阿意者罵曰吾怒時若
等不能諫乃激吾誅之何異以膏沃火向非宋景濓之
言豈不誤罪言者耶上嘗廷譽先生曰古之人太上為
聖其次為賢其次為君子若宋景濓者事朕十有九年
而未嘗有一言之偽誚一人之短寵辱不驚始終無異
其誠所謂君子人乎匪止君子亦可謂之賢者矣在廷
之臣皆以為信然十年二月先生遂辭歸瀕行賜紙幣
文綺及御製文集皇太子贈以衣三襲上諭曰朕最慎
於賞予嘉卿忠誠可貫金石故以是賜卿卿今年幾何
矣先生曰六十有八上曰藏此綺俟三十二年後作百
歲衣也先生即叩首謝上復属曰大江漲不可舟卿宜
循内河逹家庶幾無虞仍俾慎護先生行先生至家即
拜表遣慎詣闕稱謝仍上箋皇太子申明正心治國之
要上賜詔褒答大旨謂先生忠良之臣勲業既著文章
必傳功成身退惟先生獨全初先生將辭請歲一來朝
是年九月朔先生遂入朝越十又四日見於端門上佇
想已久廷問累矣及見大喜加勞再三皇太子諸王皆
驩動顔色越翌日上降勅符遣儀曹奉醪膳諸物扺寓
館以賜自是日侍上遊歴觀闕盤旋禁籞詢諮備至便
殿侍食日宴始退恩禮之優羣臣莫敢望上嘗喟然嘆
曰純臣哉爾濓純臣哉爾濓方今四夷皆知卿名卿其
自愛先生避謝不敢當凡所陳論皆古之格言朝廷百
官惟恐不留先生下至寺人衛卒見先生至皆以手加
額相推排迎拜恐不得先覩先生留朝七旬餘上重先
生還而難言之先生以歲暮力辭還復遣中貴人賜上
尊至於道所經行皆上為先生指畫聖心惓惓愈加於
昔及先生既行數日上問璲曰爾父道中無恙否璲以
安對未幾復謂璲曰朕疇昔之夜夢見爾父笑談如曩
時爾父雖去其容儀儼然在朕目中璲叩頭謝曰非陛
下垂念臣父之至何以形諸夢寢中書舍人史靖可太
子正字桂彦良等皆為詩歌以紀之上之眷重先生不
忘如此先生德尊而不居位顯而彌恭既司制作之柄
造門求文之士先後相繼蠻夷朝貢者數問先生安否
日本得潜溪集刻板國中高句麗安南使者至購先生
文集不啻拱璧而先生欿然自持似不能言者遇人拜
雖三尺童子必詘膝而首下垂至於公候貴人則未嘗
降不曾一識其門何向朝廷有大議誾誾引古今辯說
不少有所回性命之理晚而益究其極外物之往來視
之若不相干嘗曰古人之為學使心正身修措之行事
俯仰無愧而已繁辭復說道之蔽也先生作事不尚表
襮務合乎義教人皆隨其質而道之便入於善尤篤於
倫品處父子兄弟夫婦之間者皆可為法與人交和易
任真無鈎距縱為所紿亦弗與較臨財廉非其分不取
大書於門曰寧可忍餓而死不可苟利而生君子以為
名言權要及有力者苟非其人雖置金滿槖求一字不
肯與縱不得已與之亦不受其餽謝日本使奉勑請文
以白金為獻先生却不受上以問先生先生對曰天朝
侍從之官而受小夷金非所以崇國體也上深然之貧
賤人情有可哀欲發潜振幽即欣然為之先生四持文
衡試天下士得人為多接引後學惟恐弗及遠方來者
授館而飲食之雖久不衰有小善必衆譽之色温氣和
近其側者如大寒之加重裘盛暑之濯清風也天下之
能文者多經先生指授朝廷英俊咸以先生為法初奉
勑教文華生數十輩至是出参大政為御史知列郡者
相望四方士得一見先生夸於人以為幸承一言之賜
者人輒改觀視之不敢與齒士大夫言當世有德者必
曰先生而天下之人識與不識無賢愚咸推先生為大
人長者及先生歸上面發後學無師之嘆蓋先生之道
内誠外恕一出於正發之也當而行之也安故上下信
服若是云雖已貴顯平居布衣䟽食無異貧士先生細
目美髯狀貎豐厚不為竒異行以求過於人不事生産
不置田宅或勸為子孫計先生曰富貴豈一家物哉吾
乃所以遺之也先生惟刻意於學自少至老未嘗一時
去書不觀及致政歸清蘿山闢一室於靜軒終日閉戸
纂述人不見其面戒子孫毋至城市姻㜕有以郡縣事
為托者皆峻謝之或談及時事輒引去不與語切於仁
愛聞民有困乏者為之不飽先生視近甚明夜然燈於
几卧絺帷中閱蠅頭小書一黍土能作十餘字皆可辯
點畫人以為先生不飲酒寡嗜𣣔所致豈或然歟先生
所著文有潜溪集四十卷蘿山集五卷龍門子三卷浦
陽人物記二卷已傳於學者翰苑集四十卷芝園集歸
田已後所著計四十卷十三年冬先生孫慎以罪被刑
舉家當寘重辟上念先生特降赦安置茂州十四年五
月二十日先生以疾卒於夔府臨殁端坐歛手而逝當
是時夔之府守官吏皆來賵贈哭奠葬先生於夔府之
西蓮華池山下其經紀喪葬刻石表墓者則知事桑以
從也先生生於至大庚戍十月十二日享年七十有二
娶賈氏前先生一年卒葬青蘿山子男二長瓉次璲有
文行精篆隸真草四體書孫男慎愷恂懌嗚呼楷自垂
髫時嘗侍先公真孝府君拜先生於牀下先生不以童
子無知即辱進教之親承化育於兹有年矣苐懼才質
凡庸如望洋有孤父師之教今聞先生謝世長慟莫知
所從竊念先生道德文章固已顯著於當世其出處遭
逢行事之盛世係遷徙生卒歲月之詳尚恐人未盡知
爰敢裒取翰林待制王公偉先伯父太常博士諱濤君
舊著小傳及同門友人所作歴官記輯為行狀一通俟
請當代立言君子著為碑銘表諸墓隧庶幾他日太常
國史有所采擇焉
明名臣琬琰錄卷八
明名臣琬琰續錄卷八
明徐紘撰
禮部侍即李公神道碑彭時
國朝以天下之事分任六部部長貳非負才德重望者
不是遷故當時以為極選其有遷自翰林者人望尤重
盖翰林兼有文學之長故也然長于文學者政事或不
足語政事文學兩盡其能若吾李公者世亦鮮矣公諱
紹字克述世家安成之浮山為鉅族自幼失怙而有立
志稍長補邑庠弟子員從前恭議鮑先生時受春秋年
二十領宣德丙午江西鄉薦癸丑會試中經魁廷試賜
同進士出身觀刑部政是歲奉使雲南歸遇宣宗皇帝
銳意儲才合臨御以来三科進士數百人拔其尤者應
二十八宿為翰林庶吉士俾積學以俟大用而公預焉
其優禮給賜一循永樂甲申之制仍賜御製詩以示勉
勵公感激淬礪學以大進乙夘英宗皇帝嗣位擢翰林
撿討預修宣廟實錄為檢閱校正正統戊午書成賜白
金文綺加禄秩并賜宴西苑一考最進階徵仕郎贈父
如已官封母太孺人妻孺人己未以剰員賜歸鄉里期
年驛召復任充經筵官丙寅丁内艱己巳服闋之官踰
月滿九載陞修撰是秋北兵入邊六師敗績于土木朝
士多遣家南徙公曰主辱臣死奚以家為卒不遣庚午
景泰紀元兼經筵講官辛未同考會試壬申陞司經局
洗馬兼修撰甲戍主考會試兩持文衡去取公當士論
翕然推服尋奉命祀南嶽舟至洞庭阻暴風為文禱于
神俄頃風息舟行無虞是歲賜誥進階奉直大夫贈封
父母妻如制丙子預修寰宇通志成賜白金綵幣進右
春坊右庶子兼翰林侍講天順丁丑改尚寳司卿仍兼
侍講尋掌院事冬陞學士賜二品金織衣戊寅奉命與
諸學士更番侍東宫講學于文華殿尋陞禮部右侍郎
時有結權貴圖進者上不許密訪近輔求才德老成厭
服人心者得公甚喜曰朕知其人久矣次早召吏部陞
任公聞者為之驚喜及即任公卿往賀尚書王公翺舉
酒酹曰天選侍郎也盖以前此倖進者多旨授故云已
而權貴不平伺間譛公奏事多南音上曰大臣以德選
何以聲音為是年國子監祭酒陳詢致仕去吏部舉翰
林二人未用乃請以公兼領之上謂王翺曰禮部不可
無此人其别選代之翺退語同列曰我不知李侍郎見
重于上如此己夘夏四月賜諸大臣遊西苑且命内臣
陪宴盡歡中有醉失儀者公執禮益恭謹既歸復為文
記之辛巳蒙賜誥進通議大夫贈二代并妻如制癸未
會試知貢舉防範嚴密一洗場屋宿弊有怙勢請託者
峻却之弗顧甲申今上即位命翰林纂修英廟寔錄以
公為副總裁越二年書垂成公沾微疾即上章求解任
上察識其誠許暫歸俟疾愈復来時成化丙戍秋八月
也既歸疾良愈足跡不履城市或諷公曰疾愈矣可不
出耶公曰吾老矣出將何為辛夘春國子祭酒為其属
所搆去天官議曰國子監成賢化俗之地官不重不足
以隆師道然官之輕重係乎人今必得學行老成有名
望如李某者居之則師道立矣乃援洪武初起致仕尚
書劉崧署司業例起公為祭酒疏入上即日降𠡠遣人
乘傳召公命未及門而公卒矣士大夫初聞召公相慶
于朝比訃至又相嘆曰天不興斯文耶何奪李公之速
也上悼惜遣官賜祭且命工部造墳以壬辰十一月二
十八日葬于本縣十三都下村南埧金鷄嶺公生永樂
丁亥十二月二十七日卒成化辛夘正月二十八日壽
六十有五曾祖考諱慧龍學行為鄉里師祖考伯魁考
遵武俱贈通議大夫禮部右侍郎祖妣劉妣劉妻曾俱
贈淑人子男六瓌休寧縣丞玘國子生瑢監察御史璡
國子生琛璠孫男女各八曾孫男一公體貌豐偉識見
明敏苦刻問學少壯至老未嘗一日去書不觀自六經
子史下至地理醫卜方技之書靡不精究聞四方有異
書及古碑文字必購求之故積書甚富其為文力追古
作規矩嚴謹有得于歐為多其字畫出入晉唐間恭以
蘇長公之剛勁竒逸自成一家與人論文評書必先法
度見人制作稍不合則曰是無師承不足觀也察後進
有志于學者奬掖稱譽惟恐不至處僚友以誠勸善規
過言直意盡雖衣冠不正舉止失度亦必告焉其愛人
以德如此平居以經濟自任通古今廢興之故逹政治
弛張之宜參稽辨析竦人聽聞其或先事計成敗與逆
料人之情偽驗之日後百不失一二居官以文字為職
者二十五六年纂述考校恒盡心不苟典禮八年一以
正道輔其長遇吉凶大禮斟酌損益同列無不讓能始
為檢討即以剛直得名楊文貞公深加器重比寢疾英
宗遣内侍詢人才文貞舉公輩五人以對當時雖未及
用而巋然負公輔望自是始矣士林每徯公大用以展
厥藴而遽止于此宜乎上下交悼之不已也昔公從學
鮑先生嘗館穀余家暨余至京亦主公寓以從聯官聯
事又聯比而居相往還談論甚密公喜曰吾與人言多
不合與子論事十同九何耶嗚呼余豈公比幸賴公切
磋之益而公以疾去竟不復起然則余之悼公豈常情
比耶焯德墓道其又何辭謹序述如右復系以銘曰奕
奕安成山水清墽秀鍾于人著自古昔高才名德世有
顯庸秩躋亞卿寔始于公公貌魁竒公才傑特增重鄉
邦匹休前烈奮興科第際遇聖明儲才翰苑頡頑羣英
踐歴清華廼遷翰長直氣雄文縉紳翹仰帝心簡在爰
陟亞卿國有典禮是程是經兼史總裁功多同輩陞榮
有期歛焉而退身退名高天子懷思表儀胄監匪公而
誰召命及門而公先逝朝野興悲士林隕涕嗟公才具
用無不宜彼蒼弗佑廼嗇厥施施用未宏歛畀諸子踵
武仕途方進未巳有子有文有位有年賁終有詔其何
憾焉麟碣嵬峨龜趺贔屭焯德有辭尚垂永世
副都御史陳公墓碑銘柯潛
嘉議大夫都察院右副都御史邵武陳公以疾卒于家
訃聞上惻然遣官諭祭并營葬事其子復以君恩父德
皆宜以傳乃專价致書来属予為文將伐石刻于墓道
以彰示来世予少慕公名及登朝接公偉論加敬重焉
請老歸予送于都門外握予歡言以忠義相期許抵家
又寄詩申前意則予雖晚進辱公之知深矣墓石之文
其何敢辭按永豐縣黃永從所著事狀公諱泰字吉亨
曾祖禄一姓陳祖幼鞠于外祖曹氏從其姓至公為都
御史始請復焉祖子祥俱不仕父封中憲大夫都察院
右僉都御史汝繼母封恭人吳氏公儀度修整言簡而
有章淹貫經史喜為詩永樂癸夘發解鄉闈宣德丁未
會試乙榜除直隸安慶府學訓導以得教育英才為樂
正統丁巳廷臣交章薦其賢擢為江西道監察御史累
奉命廵按貴州山西山東諸藩克振風紀奕奕有重名
在貴州都指揮宫聚表桀驁聞公至不敢肆其奸大軍
征麓川歲取土兵二十為向導將士或失利輙殺土兵
以為功公奏罷之夷人仰戴如父母越數月召還調陕
西道諸道有疑獄皆以决于公無或稱冤者在山西時
會南北圻旱澇相仍詔下求直言衆皆以為天災公獨言
洪範庶徵皆由人事乞罷大臣不職者以格休徵于是
都御史陳某侍郎李某祭酒吳某御史成某等皆罷去
又奏舉山西藩憲及州縣官之貪殘者悉置之法在山
東以藩憲多匪人陳疏懇懇數千言大要以選賢去奸
為治本上嘉納之擢為四川按察司按察使不踰年而
蜀大治鎮守都御史寇某忌公才名隂諷所私參議陳
某誣奏公杖殺人下刑部獄其人寔自溺水死久而始
白復官己巳敵人内侵命公協同將臣守偹紫荆關及
廵視沿邊諸寨景泰改元陞大理寺右少卿守備白羊
口轉都察院右僉都御史鎮守易州節制紫荆倒馬等
關及沿河關口三十六處公早夜究心畫計忘其勞敵
知有備遂遁去又考察大名廣平順德河間諸府衛官
吏去留咸當人心既而三上章辭位不得命益勵勤以
圖報稱甲戍陞右僉都御史疏理徐州吕梁二洪及臨
清濟寧諸處河道丙子廵撫蘇松常鎮及嘉湖諸大郡
涖下嚴而不苛為政清明吏不能高下其手以侮公法
天順改元以䜛言左遷廣東按察司副使連丁父母憂
去壬午服闋復左僉都御史加賞賚廵撫四川蜀中老
穉皆熟公名聞公至奔走相告曰曹憲使復来吾蜀其
將安以嬉乎州郡吏望風解組者數百人甲申陞右副
都御史廵撫淮揚等處兼督漕運軍民皆安之成化改
元上章乞歸詞甚切上念其效勞有年賜允搢紳大夫
宴餞于都亭車盖塞途都人聚觀以為榮家居五年卒
時己丑十月二十二日也距生永樂改元二月二十九
日享年六十七配王氏封恭人先公七年卒子男一復
讀書飭行有父風女二墓去家五里許曰伏洲山卒之
又明年正月初九日葬公天性孝友嘗慕鄉先哲李忠
定公之為人平居謹默如不能言在朝廷論事纚纚如
倒囊出珠指斥權奸無所頋忌累奉命保障重地積有
勛未嘗有矜耀色聞官吏無行檢者怒目切齒必去之
乃已以此被䜛貶斥其志不少回致仕歸囊中無長物
閉戶理舊書里巷人罕見其面間出遊水山間哦詩酌
酒囂然樂有餘而忘其家之匱乏也學士安成彭公哭
曰如此人天下亦少何止閩中予又嘗於廣坐中聽人
論時貴賢否得失至公無少疵議者盖公之志行素孚
於人故為公論所許無間言君子士夫方望其大用以
究厥施而公未及致仕之年决於引去此其始終全節
古人所謂知止不殆者尤為世所高焉方遘疾語其子
曰死生有命無足悲者慎勿舉僧道追薦之事庶以化
乖俗也翌日正衣冠肅然而逝所著詩文有拙菴集奏
議稿武陽志藏于家塾銘曰翳陳之先世有顯聞公胤
厥後益振其芬鄉有先賢曰李忠定公仰其風持行純正
以儒發身司教泮庠以道率人多就才良廷臣交薦乃
陞御史論事風生聞者喪匕再遷憲使往莅蜀川威行
澤沛一方宴然少卿都憲屢躋峻秩帝曰嘉哉予頼汝
弼將命于外歲靡有寧撫民禦敵所至有聲中遘䜛言
仆而復起天子聖明保公終始公彌效績仰報休恩惟
恭惟敬夙夜弗諼名遂身退乃天之道徜徉林邱以佚
其老年六十七以壽考終錫葬與祭曰旌其忠君子之
榮匪德曷有刻辭于珉以昭永久
此言鎮守都御史寇某忌公才名則錄中左都御史莊
愍寇公其人也嗚呼人才難得瑕不掩瑜尺有所短寸
有所長其可忽哉
翰林學士文懿吕公神道碑銘李賢
公諱原字逢原姓吕氏浙之嘉興秀水人自幼穎敏九
歲能通孝經小學稍長為文輙驚動長者時父兄俱為
教官識者曰此子穎殆脫而出者也未幾父兄俱卒于
景州公尚未成童孤貧不能歸喪或諷以俗有焚之者
公澘然出涕不從遂厝州城之東曰他日有力必歸之
也年及弱冠乃奉其母歸嘉興故無田宅假館以養母
力學不輟清苦之志愈堅郡守黃懋廉知之乃延為子
弟師尋俾充邑庠生公亦自奮大肆力於經史正統辛
酉遂魁鄉薦明年中禮部會試廷對賜進士及第第二
人擢翰林編修得入秘閣讀所未見書其學益富癸亥
與修五倫書丁夘朝廷思用竒才乃簡狀元劉儼等十
人進學東閣入侍經筵公居其一景泰初遣祭蜀王往
還萬里間凡有饋送一毫不取未幾充經筵講官辛未
進侍講壬申夏以右春坊右中允兼侍講秋九月進侍
講學士仍兼中允癸酉與修歴代君鑑秋八月主順天
府鄉試己亥與修寰宇通志明年書成進右春坊大學
士兼侍講每書成進講輙有寳鏹白金文綺之賚天順
改元皇上復位轉通政司右參議仍兼侍講春三月主
禮部會試夏六月召入内閣知制誥尋翰林學士庚辰
春主禮部會試尋總裁大明一統志凡金帶玉杯梭服
貂帽便蕃之賚歲無虛月公夙夜感激思盡論思之職
時老母病在牀公躬調湯藥憂形于色久而不愈壬午
秋八月母卒公哀毁踰禮啟父櫬歸而合葬之詔有司
營葬命公襄事即還朝公懇乞終制不允抵家未及窆
期忽得風疾不起在是歲十一月二十七日距生永樂
戊戌六月十八日得年四十有五訃聞上悼歎不一特
贈禮部右侍即諡文懿命工部為營葬事遣官諭祭於
其家仍命其子㦂為國子生皆異數也公天性孝友事
母得其歡心撫育兄子皆抵成立宗族中有困乏者必
推所有以賙之遇人之危殆者濟之惟恐不及也歲時
賞賚奉母之餘輙分遺鄉黨僚友而自奉甚儉為人沈
毅有醖藉悃愊無華内端外和與物無競處已待人不
立厓岸事有不可則據理諍之未嘗諛言媚色以徇人
取悅三為主考取士得人最多其教人也誠切懇到善
于警發故四方之士及門者衆其學造詣益深作為文
章議論超越皆有根據而理趣充然詩有典則音律渾
厚無纖巧靡麗態初入翰林時楊文貞文定諸公咸器
重之知其所就必遠大也及入内閣與大議所見出人
意表而為民之心尤切天下有隂受其賜者矣士望方
殷冀必久于其位用極康濟之功而天不假年可勝痛
哉公之先世多顯于宋故居有稱為吕家府者高祖茂
卿仕元為提舉曾祖仲雄祖伯誠俱隠德不仕考嗣芳
永樂中領鄉薦為山西萬泉教諭累贈翰林侍講學士
兼春坊中允母顧氏累封太宜人兄本亦領鄉薦為景
州訓導故萬泉就養而終于此公亦流寓者久之配徐
氏累封宜人子男二長即㦂次曰奎所著有介軒集藏
于家嗚呼公與予同事者六年盖端謹篤實之士也世
何可多得哉今其已矣可不銘諸銘曰浙水之彦代其
有人吕氏一族罕與之倫自宋以来至公再顯卓然奮
興斯慶之衍儒業相傳自其父兄公克振之以大厥聲
遭遇之隆千載不偶事業文章世豈多有冥冥造物胡
不假年乘除之數率由自然曠典是承賁于鄉土生榮
死哀昭示終古
少詹事劉公神道碑銘李賢
聖朝承平相繼將百年于兹而博雅老成之士歌詠贊
襄於其間以賁飾一代之盛者屢見於世若詹事府少
詹事姑蘇劉公其一人焉而今已矣公子瀚持史官陳
鑑之狀泣而請銘予因慨夫老成之人漸以澌盡而尚
忍銘公哉辭弗獲按狀公諱鋐字宗器號假菴其先汴
人有為黃州統領者宋南度時徙建康高祖順之仕元
為平江路榷茶提領因家於蘇遂為長洲人曾祖元善
號雪樓元末兵亂嘗率其賢豪以障鄉井里人德之祖
德讓洪武中以明經為沛縣儒學教諭考仲輿隠德不
仕用公貴贈徵事郎中書舍人妣陸氏贈孺人公生彌
月而孤數歲入鄉塾輙有志向學雖衣食粗糲弗顧也
未冠即授徒里中從之者甚衆其言動規模如宿儒鄉
之長者皆折輩行與交性孝友母遘疾刲腕肉以進旦
夕籲天求代比沒哀毁垂絶者再見者莫不感嘆事兄
若嚴師雖加楚毒不敢怨迎寡姊養于家從父沒而絶
嗣公以父命出繼之永樂戊戌以善書徵入翰林明年
中京闈鄉試未上春闈授中書舍人宣德己酉與修兩
朝實錄成賜白金文綺陞兵部車駕主事仍莅事内廷
正統戊午與修宣廟實錄成進翰林侍講金綺之賚有
加正統戊辰詔擇進士穎敏者為庶吉士属公教之公
懲曩之事虛文者慨然以師道自任俾力追古作有一
字未愜者經月不置以故諸吉士大有所造後多以文
學致名己巳進侍講學士景泰庚午主考京闈及揭曉
第一人劉宣乃盧龍軍士同事者欲更之公曰朝廷立
賢無方不可乃止時論韙之公未沒宣已第進士為翰
林修撰矣初置經筵官公居首選數賜白金文綺寳鏹
禮遇甚隆辛未夏不雨特遣祀濟瀆壬申春缺祭酒衆
難其人大學士高穀曰學行老成無如劉某者遂抗章薦
之命下以公為國子祭酒士𩔖懽然有得人之賀公曰
士子若室女當保愛之於是定程課示教條旦暮講解
如恐弗及有託權貴以求倖得者斥弗聽六館之士帖
然明年養母陳氏卒朝廷欲奪其情公力求終制服除
仍拜祭酒天順改元皇上復位宫端必求宿德之儒在
朝無踰公者遂陞少詹事日侍講讀輔導惟謹忽一日
不至云已捐館矣朝紳莫不駭然上聞訃哀悼曰安得
學行醇篤如斯人者遣禮部侍郎李紹諭祭于其家公
生於洪武甲戌八月二十日卒天順戊寅十月六日享
年六十有五公性介特絶軟媚之態立身以不欺為主
未嘗疾言遽色尚儉約已貴而猶僦居隘陋裕如也禄
賜之餘必分惠宗族故舊之貧者恒館粟之僚友卒而
乏者為具後事復教其孤有至顯官者有病吏公憐而
舍之染其疾及家人或請遣之公弗聽已而皆愈鄉人
有繫逮不能明者公為白其冤其人廉之懷金以謝公
曰吾直爾公也豈為私邪遂感泣而退其善行如此𩔖
者甚多立朝無惰容不以寒暑久速而少變亦其志之
堅定也楊文貞文定兩公皆重其為人每稱道之家訓
素嚴仲子瀚以進士使南戒之曰見利毋苟得也閱其
衣篋以行比還仍閱之如故乃喜曰無玷吾門矣平生
躭嗜文籍博極羣書素有醖藉為文紆徐演迤務造至
理詩古淡舂容自有餘味方衆賢聚于朝以意氣相雄
長公獨用心於内退然沈毅略不與較有假菴集若干
卷藏于家配陸氏封孺人子男四長澄次瀚天順丁丑
進士次滸次泳孫男女十人卜以明年某月某日葬其
縣武邱鄉之原從先兆也銘曰時維雍熙氣乃淳固豪
傑之才咸出仕路姑蘇之墟文物之鄉卓犖之士後先
相望猗嗟劉公聞道甚早成童為師諕其長老六書之
精應帝之徵受薦于京文為世程乃入秘書染翰滋久
國史屢修皇錫多有乃訓吉士乃典文衡懇切公正位
升譽騰公為司成聿興士𩔖其教以身展也無愧公為
詹事入佐元良其輔以道赫兮有光兹也全歸惟帝之
恤勒銘高原永示無斁
太常少卿文介劉公墓碑銘李賢
士之所存文與行而已惜乎今之世能具是二者鮮焉
若劉文介公其殆庶幾乎公諱儼字宣化别號時雨上
世自金陵徙江西泰和復徙吉水以儒術起家為望族
五世祖天聲以書經授家塾宋咸淳進士第新民繼于
是劉氏經學盛傳于時曰益厚曰維德曰永寧公之高
曾祖也皆能以先業相承考原性號退菴隠居不仕以
公貴贈奉議大夫右春坊大學士兼翰林院侍講妣楊
氏贈宜人生子三公其季也公為人端介自幼不凡勤
學勵行退菴知有遠大志遣從族之先逹時年十六七
為文必主理雖修舉子業耻為口耳之學務探底裏嘗
曰讀書豈但皮毛而已年二十四遂領鄉薦春闈中乙
榜不就而還潜心林下二十六年正統壬戌乃得雋春
闈廷對有鯁直忠愛之詞遂擢進士及第第一授翰林
修撰階儒林郎位既顯學益進遂以古文名天下八年
與修五倫書獲賞賚十一年充經筵講官賜勅命景泰
初進侍講階承直郎三年遷右春坊大學士兼舊職階
奉議大夫四年與修君鑑書有白金文綺之賚五年選
進士十八人為庶吉士與狀元孫賢等属公教之六年
賜誥命是年修寰宇通志為副總裁繼續宋元通鑑綱
目公復領之七年志書成進太常少卿兼侍讀階中奉
大夫錫賚益厚尋主考京闈有公卿之子欲僥倖科名
者公持公道落之遂誣公重罪頼學士高穀救之獲免
天順改元皇上復位奬用忠良以公署翰林院事將有
寵任之漸而一疾不起公天性孝友初二親垂白在堂
伯兄早亡仲兄優游文翰間唯公綜理家務雖公私多
故而二親安公之養及遭親喪立身毁形凡附身附棺
之事無所不用其極居閒教子弟務底成材有姪曰斆
官阜城而死公哭之歸櫬于鄉族人數千指稱公無間
言凡窘者葬其喪貧者成其配寡弱者扶之得所及上
春官鄉人有貸者悉焚其劵嘗慕范文正公之為人立
義倉於先祠之左貯粟以周其乏且自為記以見志在
朝言論侃侃所交必正人回邪者必折之不少假用是
直聲大振訃聞上悼惜不已特贈禮部左侍郎諡文介
勅工部營葬事復遣官諭祭其家嗚呼若公者斯可謂
之士矣公生洪武甲戍正月十三日卒天順改元九月
十二日享年六十有四配淑人王氏故翰林編修覺非
之女子男三長節次即次敉孫男二銘曰黃茅白葦天
下紛紛孤松挺秀拔然不羣毅此劉公得氣之正浩然
流行莫之敢競繄氣所發有行有文名魁天下義動士
人翰苑春坊太常之署較藝編摩綽有餘裕位不滿德
士論惜之才不盡用我皇恤之特進崇階載加美諡光
振廬陵羞彼千駟公行公文耿兮不磨詔爾後世銘勒
山河
明名臣琬琰續錄卷八
