明名臣琬琰錄卷三
明徐紘撰
黔寧昭靖王祠堂碑王景
德足以昭三辰勛足以靖四垂故能翕張皇猷揮霍幅
員乘大化以控揣與天地而俱存生為人豪没為明神
理之常也是以先王叙功以作元祀也非為褒德顯忠
蓋亦示神而明之之誼焉若馬援之於漢張仁愿之於
唐賽音迪延齊之於元其功烈在人千載猶如一日語
云大功必百世祀兹其近之有若黔寧昭靖王之茂實
比之數公實有過焉尸而祝之斯古道也夫聖王作而
大命集必生應昴降嶽之佐以間其休以道相我家邦
是豈偶然而已哉按王諱英字文英姓沐氏鳳陽之定
遠人元季天下難作王在童穉喪所怙恃時皇上龍飛
鳳陽往拜於門上竒而育之既長機敏過人數從征伐
終日侍側無戲色亦無惰容弘量孝恭出於天性上益
竒之滋欲試以事壬寅授帳前都尉出鎮鎮江綽有聲
績甲辰除廣武衞親軍指揮軍府肅然尋加昭勇大將
軍廣信衞指揮使軍事益律戊申春正月上既即皇帝
位改元洪武既定鼎命王從征福建禽元平章陳友定
三月復命王往鎮建寧三郡三年陞鎮國將軍僉大都
督府事四年陞榮祿大夫同知大都督府事時天下兵
樞交壅治出聲生稱上意旨中宫尤屬望焉九年乘傳
繇陜右抵熙河市德澤康遠人事有不便更張以聞明
年副寧河王總大兵征番部西渡黃河略川藏耀兵崑
崙轉戰千里俘獲萬計班師論功封西平侯開國輔運
推誠宣力武臣偕仍榮祿大夫勛柱國食祿二千五百
石賜鐵劵勛有盟府若曰朕昔子汝無異汝父汝今世
有兹爵守乃宗祧以賁乃祖父無忘朕命敬之哉又明
年八月拜征西將軍將兵征西番降元萬戶竒實嘉三
副使舒多爾濟阿温都爾人卒二萬雜畜三十餘萬平
朵甘納琳七站地數千里十三年以陜西兵征和林元
國公托和齊等略以集乃渡黃河回賀蘭涉流沙偵報
去穹盧五十里王分為四翼自以驍勇衝其中堅銜枚
夜薄其營托果齊和卓全部皆降明年引兵出古北口
襲公主山長寨平四郡過驢駒河鹵知院李宣還京副
征南將軍綂兵征雲南繇辰沅出羅鬼攻普定下之攻
普安又下之轉戰而前元梁王巴扎喇烏爾密以司徒
平章達哩瑪軍曲靖會大霧咫尺不辨兵壓白石江两
軍相望征南欲濟王曰我軍遠來利在速戰然步卒未
集不若以計破之乃陳兵陽若渡者遣其兵從上流濟
單山出其陣後為疑兵元軍見之陣動王麾軍泅水元
軍亦&KR2966;陣我師既成列鎧仗鮮明彼皆奪氣大戰自辰
至晡蹀血膏野士率鐵騎撞之出而復入生擒達哩瑪
元兵大敗俘二萬人僵屍相屬乘勝蹙之勢若拉朽梁
王棄城走自殺收其金寳列衞屯守諸部皆納欵唯大
理不下王率兵攻之段世據龍尾關關險王分一軍夜
從間道登點蒼山襲其背黎明王擐甲執兵亂流攻關
關不守薄其城遂攻之城潰擒世永昌鶴慶會川皆平
間使下車下𬗟不浹十辰雲南底定夏王與征南分兵
東平烏蠻餘寇諸部謂王師東下復叛餘孽二十餘萬
圍雲南城幾不支王聞以銳師萬人馳救之遂拔營宵
遁時曲靖永昌皆失守王次第復平之事聞詔征南班
師王留鎮二十一年春平摩沙勒斬首千餘級三月𬗟
思倫發以三十萬衆寇定邊東川廣西往往遥應之王
率諸衞兵三萬禦之尅日會戰蠻用象王分兵軍為三
令曰聞吾砲聲大衆齊入初風從賊來砲發風反助順
乘風縱砲象皆股慄三軍夾擊之聲震山谷殺其首將
刀斯郎等蠻師大奔斬獲萬餘人盡獲其象馬軍實思
倫發遂附秋七月東川平冬十月廣西平誅其部長擒
獲五千餘人明年平越阿資冬朝京師錫宴奉天殿賜
金銀楮幣繒綵以萬計尋還鎮上慰曰汝在鎮朕無西
南之憂二十四年阿資復叛王親擊之有詔命王還鎮
以僉都督何福為平寇將軍討之阿資來降秋遣使招
八百八百入貢明年夏王薨於正寢軍民罷市巷哭訃
聞上哭之慟追封黔寧王謚昭靖王鎮十年初内訌外
攘人卒流亾内無宿儲外絶餉運王分軍墾田九十七
萬畝且耕且戰招撫攜貳敬賢納士不吝賚予民始知
有生雖連歲用師而陽春煦育之意常寓於霜露水霰
之中遐逷㫚闇皆覩天日山川草木滋生懋豫與嘉賴
之其功德之盛古所未有也民夷念王不置合辭請於
朝廷建祠報可俾王之胤子今西平侯纂其任從民望
也又按祭法古之通祀者曰法施於民曰以死勤事王
兼而有之載祀百世此其肇歟祠作於薨之後二年十
月乙未成於明年六月己卯凡為楹若干行馬列戟不
侈不踰遵憲章也既成享咸請記於石以垂無極因作
迎享送神之詩俾歌以樂焉大明麗天萬國明赤符飛
騰策六丁惟王翊運天降精身薄日月騎斗衡坐張天
弧檻攙搶助帝駟伐基隆平氣壓崑崙盪滄溟出入星
緯無留行勁涉滇海縻長鯨長鯨既殱波浪腥龍蛇走
陸殺氣横噓陽吹隂孰敢攖文經武緯光晶熒手揭元
會歸虞廷上騎箕尾為列星帝錫侈封王黔寧河山帶
礪分漢明堂堂遺像夾两楹神光夜夜飛爽靈肸蠁布
寫通杳冥棽麗颯沓從两旌倏焉如雲摶紫清八衡鏘
然韻流鈴春秋報事垂千齡
安陸侯黔國威毅吳公神道碑銘(有序)
劉三吾
上之洪武二十六年冬十月二十九日安陸侯吳公薨
於雲南軍中訃聞上為之震悼輟朝明年春正月晦匶
車至龍江遣官祭奠賜宅兆鍾山之隂翼日詔禮曹定
議追封黔國公諡威毅其葬之二月二十二日駕出太
平門高岡望祭既襄事之三年洪武之二十八年冬十
月己亥皇上御奉天門以工部奏公碑已具惟文未有
勅詞臣三吾等文之鑱諸石焉臣職在揚厲不敢控詞
謹按其状叙而銘之公諱復字伯起姓吳氏世廬州合
肥人貴由公始曾大父伯七公追封句吳子妣嚴氏句
吳子夫人大父省三公諱虎贈昭勇將軍親軍指揮使
追封保信伯妣朱氏保信伯夫人父萬一公諱海贈鎮
國上將軍僉大都督府事追封安陸侯妣耿氏安陸侯
夫人公生而沉鷙少言笑勇略過人當元季宇内幅裂
羣雄蠭起念不能坐受魚肉必有真主方得拔迹至正
甲午首自梁縣仗劒謁今上於淮右上察其底裏無他
俾領前驅克滁州下湯泉六合等寨乙未夏六月從龍
濟江取采石太平繼當句容溧水丙申春二月破臺中
丞曼濟哈雅水寨進攻臺城功先諸將授管軍總管調
之鎮江丹陽金壇兵至即下丁酉三月拔元帥擊江隂
無錫下之還守常州戊戍夏四月姑蘇張士誠軍奄至
致死争公躍馬手矛追奔之己亥四月九月十月連攻
士誠軍於高橋太湖於常州庚子夏五月破常熟西門
辛丑夏四月張盛氣取償所喪敗於太湖冬十有一月
又敗於長興俘斬五千餘張憤屢衂癸卯春三月悉衆
圍劉福通於安豐公隨駕往擊率先陷陣大崩其軍俘
獲士馬資仗無算嗣是張為之奪氣矣甲辰春二月領
戰艦哨江敗敵於黃山殺傷過當三月從徐公今中山
王圍廬州五閱月未下手鎗大呼先登極敵樓兒張前
銳禽其渠帥連士馬遂克之時常公今開平王已南定
荆湖有旨授公指揮同知振武衛鎮沔陽元同僉任亮
者柵安陸擁兵肆虣五月開平總大軍復襄漢公將其
先鋒自沔倍道徑擣安陸州兵大潰生縛亮以歸上命
留鎮其地威憺德懷欵附日至薙荆蓁宇公私舍樓堞
隍塹糧儲甲仗無不畢具兵民胥賴焉戊申正月上即
皇帝位國號大明改元洪武其秋拔麻張寨洪山冬十
月克汝州魯山以功直授懷遠大將軍同知安陸衛指
揮二年春正月取勛縣均州房州諸柵險以自豪者悉
就削平三年正月踣易文通寨擄偽官及寇三百餘二
月調征陜西定安州元大將庫庫特穆爾逆戰走之禽
李區二平章等官兵士七百餘駞馬七百二十蹄夏五
月征吐蕃克河州襲元豫王巴納王默色院使底西黃
河黑松林敗阿實克圖於窮荒乃還秋八月拔南鄭回安陸
冬十有一月受世襲之命四年夏五月從潁川侯平西
蜀五年夏四月從衛國公平九溪柿溪辰州諸蠻俘峒
酋沒則蝩蠻三百餘秋八月帥各衛兵會王都督夾擊
散毛峒九月回本衛進官鎮國將軍僉大都督府事十
年授世襲昭勇將軍指揮使十一年從西平侯再征吐
蕃十二年振旅京師賜鐵券號開國輔運推誠宣力武
臣階榮禄大夫勛柱國爵安陸侯食禄二千石十三年
從鎮北平十四年從潁國公征雲南冬十一月破阿賈
牓土者月等寨十二月得普安城之十五年春正月破
西保阿驢等寨城水西守之夏五月破客里硬華楚硬
本岡硬等寨秋八月取關索嶺九月赴援盤(闕)十六年
春正月克黑定苗寨秋八月克比納寨而舊病金創復
作馹聞亟遣尚醫醫之已無及竟薨於水西矣公自結
髮從軍三十餘年馬蹄所至由淮而浙沔漢窮梁雍以
西前後俘馘諸蠻峒七百四十有五招捕華楚硬等寨
三百有一戶四千七百有九往往冒險矢石體無完膚
平居同軰中語及征戰事一不自口其能至臨陣對敵
則氣機横發是故所至無堅不潰無攻不克斯其樹立
之俊偉者也嗚呼天以我皇上大是一綂再造斯世則
必篤生名將為之恢郭徐常两王開之於前黔國諸賢
佐之於其間此其事業相望忠義所貫豈不與我國家
河山帶礪同萬億年無疆之休也哉公生至順辛未某
月某日薨之年春秋五十有三室采氏從封安陸侯夫
人男六人長曰傑試驍騎右衛指揮使襲封安陸侯次
曰佑曰儀曰偉曰倫曰重喜女六人長為齊王妃次納
贅譚信次適昌樂侯子智次適前軍都督子謹餘尚
幼公在普定買妾楊氏年甫十七當公殮時慟哭已即
沐浴更衣自經以死事聞上歎異久之錫封貞烈淑人
從公葬墓下仍旌異其門云銘曰聖皇受命龍興鳳陽
風雲慶會神靈效祥徐常兩王功臣第一繼有吳侯奮
自梁邑委質以來戮力輸忠繇淮而浙屢衂寇鋒振武
開衛沔陽駐節民資以綏兵藉之戢元有餘衆邈在西
垂公鼓其勇彼窘於追旋師未幾雲南四伐威風所暨
孰不震怛棹鞅之遥九圍半週一疾水西竟是弗瘳人
之蓋棺旋踵朽息公有哀褒於黔之國誰謂蠻姬以死
從公誰謂公死不磨者功惇史勒銘徵諸爾封爾後克
熾我銘孔夀
鞏昌侯陜國宣武郭公神道碑銘(有序)
劉三吾
洪武二十年冬十有一月己亥皇上御奉天門工部侍
郎臣秦達奏故鞏昌侯墓道之碑已具宜得文及時鑱
之有旨翰林學士院製文臣三吾職在詞垣不敢以才
學謭淺為辭謹按其世系功勛年爵次第而銘之臣聞
天興聖代大有為之君必篤生瓌偉英勇之將與之會
遇以輔成其大業雖人也實天也當元季主政不綱所
在裂裳為旗荷矜為革草野自雄罔所適主時則今上
皇帝龍興鳳陽天人合應有若中山開平兩公傑出其
間是固功無與儷矣其知所趨向先後䟽附厥有成蹟
若鞏昌侯臣郭子興者亦豈偶然哉子興世鳳陽人拳
勇有膂力善騎射自癸已歲起兵首隸元帥郭某麾下
即知所以適主明年得滁州又明年得和州亦既從龍
濟江若采石若太平若溧陽溧水所嚮崩角義勇之聲
日以襮矣丙申三月隨大軍進拔臺城先登授管軍總
管繼陞統軍元帥攻圍常州身犯矢石晝夜不解衣甲
為生蟣蝨九閱月城始下被賞優渥載調克宣州江隂
宜興婺州安慶衢州勢劇破竹壬寅分兵之江西南昌
得其全城癸夘八月進克鄱陽彭蠡之戰海艘駢進戒
嚴所部人百其勇陳友諒計蹙中流矢死人知天命有
歸矣甲辰春侍上親征湖廣武昌洒血馳戰多所斬獲
用屢功擢應揚衞指揮使簡在上心俾從中山王拔廬
州拔安豐率先陷陣大敗姑蘇張士誠為之奪氣其平
襄陽下衡州定澧州辰州轉而鞣高郵踣淮安拔浙西
湖州坐困姑蘇往往裹創力戰中山王以公之勇功聞
陞鎮國上將軍大都督府僉都督吳二年正月改洪武
元年上即位有事關陜命領其軍進討中原搤守潼關
三年獻一迹不敢南移戍鞏昌招摩邇殘嚴戢部曲戎
西羌夷两境帖然進封鞏昌侯方倚之永鎮西垂而溘
先朝露薨於家矣上為之震悼輟朝三日&KR0608;贈有加追
封陜國公諡宣武以洪武十七年冬十有二月日葬聚
寳山之原曾祖考某贈鎮國上將軍僉大都督府事護
國追封光山縣子妣某氏從封光山縣子夫人祖考某
贈驃騎將軍都指揮使追封汾陽伯妣趙氏從封汾陽
伯夫人考某贈榮禄大夫同知大都督府事柱國追封
鞏昌侯妣單氏從封鞏昌侯夫人配汪氏封鞏昌侯夫
人皆由公貴貤恩子男四人長景儀卒五開次振次宗
次官僧公生以某年某月某日薨以某年某月某日夀
五十有四惟公自開國以來從龍上下盡瘁所事所至
以英勇聞是故攻無不克戰無不勝視轉萬里之遠歷
歲之久若堂奥之朝夕焉雖鋒矢交集饑渴不時咸不
避䘏必盪殱渠兇歸報終事乃已其依日月之光仗雷
霆之威以恢拓疆宇勒勛西垂者亦人傑也哉詞臣揚
厲為職是宜有銘詞曰聖皇受命龍興鳳陽戡定禍亂
經略封疆篤生武臣先後相望維陜國公實生帝鄉沉
鷙其勇鐵石其剛乘風慶雲依日月光旌麾所指敵摧
鋒芒底定東南載戢遐荒萬里之遠如在室堂生前封
侯式是鞏昌自後封公亦此西方聚寳之原不食之岡
佳城鬱鬱公所固藏詞臣載筆德音靡忘子孫善保奕
世流芳
定遠侯王弼追封三代神道碑銘(有序)
劉三吾
國家當天造草昧之初爪牙輩出風雲慶會時則有草
萊之士為效其忠勇不二之節焉當功成治定之日慶
賞大行雨露濃郁時則受鐵券之封者人堅帶礪之盟
焉於是武臣定遠侯王弼受封有年矣乃洪武二十有
七年秋八月侯以其履歷事狀來請文於翰林學士劉
三吾某徒武不學義所當為每在人後今於公侯之還
鄉者弼還鄉矣與造第者弼造第矣鈔錠金銀匹帛之
駢蕃錫賚者弼亦受錫矣推貴生者之爵爵其三代已
死者之考妣亦獲爵其光矣惟是片石之樹所以顯揚
其親子孫所以當為者朝廷亦與為之弼既不如自愧
又不能勇為傾遲之至今且三四年夫以弼之貴顯不
後乎諸臣而誼當發揚者乃不克先乎諸臣三吾悲其
言而閔其忠為叙其狀曰王氏之先世鳳陽定遠人高
曾祖妣考因兵興年幼失其名氏祖考四七公祖妣張
氏考五五妣魏氏三代之親俱封定遠侯侯夫人兄十
六公追封廣威將軍上騎都尉河南中護衞指揮使一
門三世並受侯封朝廷於臣門無一之或遺臣於朝廷
顧萬分無一之少報况弼之生實當元政不綱羣雄蠭
起之年大明真人誕為民生之日以至正丙申率其部
下納欵内附從龍濟江日益被遇竊自惟念弼之蠢愚
語智不足以有謀語勇不能以䧟陣屬當天心厭亂人
心思治是故兵行所至如凉颷之振槁葉不遺餘力破
竹之迎霜刃無所指手隨克霅川而得石□攻蘭溪而
下金華諸暨及會稽龍舒鄂渚以至解洪城之受圍
戰鄱湖之鏖兵獲儁禁江應援安豐迤邐襄陽安陸秦
郵淮隂浙西湖州悉知如廟算所策遂階昭勇大將軍
驍騎右衞親指揮使時两廣福建皆以平定則奉命從
大將軍今某公征進中原沂州益都東樓城轉而之濟
南浚儀河南潼關廣平彰德諸大郡先聲所至望風欵
附乘此破竹之勢下幽燕真定關陜元之餘衆遂相繼
淪歿其察罕諾爾紅羅斷頭等山舉不戰自潰載進秦
國將軍僉大都府事洪武十一年調隸大將軍某公
西征討平羌戎摧其部落生口槖駝羊馬俘獲無算進
右副總兵賜令號宣力武臣勛階官爵食禄二千石繼
平雲南二十年道出金山從大將軍受降納克楚二十
一年復從大軍征北師次補魚兒海獲元餘衆後宮妃
后等無遺餘我師方病渴而山額靈泉為之湧是捷也
非人力所及也實則天也時寵班芳效全軍勸動微臣
王弼亦獲哀褒至今隂山鐵侯虹光所貫永夜不息為
之銘曰天生真人龍興鳳陽一時牙爪皆在帝鄉奮勇
農畝拔迹戎行維時我皇國運方昌百爾執事亦荷寵
光乘風雲會運籌策良旌麾所指敵摧鋒芒所攻者下
所嚮者降維侯定遠值時劻勷念弗自保無所於藏率
其部曲從龍濟江濟江以來被遇異常首事霅川陣無
堅彊繼拔姑蘇寇無鴟張盛兵中原行營相望陳師幽
燕彼敵敢當紅羅之山窮追邊疆蹙踏河冰衝冒雪霜
金城之進遂服殊方滇池之下遠過遐荒極北金山受
厥王降功於何有皇則不㤀既賜之爵金匱永藏繇侯
世襲善善何長以侯就第富貴莫量墓有肖像翁仲馬
羊墓有穹碑金石文章人子所職事在顯揚金石文章
自爾王堂河山帶礪與國無疆
明名臣琬琰錄卷三
明名臣琬琰續錄卷三
明徐紘撰
侍郎孔公墓誌銘薛瑄
公諱文英字世傑系出宣聖之裔大父諱彦明娶曹氏
父志學娶蔣氏自彦明值宋季兵作徙家武安再徙邯
鄲父志學又徙陜西安化縣遂家焉比再世皆積行隂
德弗耀于時志學生五子次即公也公生有美質其父
遣入縣庠從良師友習舉業中永樂十五年鄉試登辛
丑科進士宣德元年初知江西廬陵縣未幾以事至京
師擢任浙江道監察御史三年累奉璽書巡視北直隸
民瘼事訖條奏所以消弭之方大荷寵賚值浙江黃巖
縣有健訟者搆捏齊民三千人相聚譸張為非公奉勅
諭俾往體量鞫問公至則取其文狀究察端緒所自起
遂得其所以搆造者羅織之詞一訊衆情皆服立遣詿
誤之衆獨械首訟一夫來京處治人皆交口以明果稱
之十年丁内艱正統紀元廷臣奉詔選能御史分理天
下軍政公以廷臣薦乃驛召至京改河南道奉勅清理
江西軍伍九年滿考陞支五品俸仍理前事正統五年
陞湖廣按察使九年丁外艱部屬軍民狀公公平之蹟
相率訴御史乞留御史會奏得旨報可奪情起復涖事
後以事至京師景泰紀元今皇上詔擇有文武才謀可
鎮邊關者吏部以公名上遂陞大理寺卿俾奉勅鎮守
紫荆關及提督緣邊軍務公至練兵有法設險有要弛
置得宜關備大飭内外晏然無警軍民皆得以樂生興
事六年春上以刑部左侍郎員缺且邊關無事仍驛召
公補其缺次年為景泰七年二月二十八日卒于官詔
如例遣官諭祭修墳安葬公生當洪武甲戌五月初七
日卒是年月日蓋甲子一周又三歲矣公娶陳氏生子
男四曰宇宗宙宏女四孫男三公性質温厚居家孝友
接人謙和於世利澹然寡嗜好既力學尤通吏事登科
為名進士治邑為賢令尹出入風憲綱紀卓然鎮守邊
關事功就緒入貳秋官庶獄明慎其行已歴官大節可
見如此又歴仕清朝荷國家舉推恩之典贈其祖通議
大夫大理寺卿祖妣淑人封其父文林郎監察御史贈
通議大夫大理寺卿母封孺人贈淑人公加授正議大
夫資治尹陳氏封孺人至淑人實有三世疏封之榮公
既没又荷聖朝褒䘏之典諭祭有文窀穸有造其可謂
有光前後善始善終者矣公之子宗將以某年月日奉
公柩葬于某山之原乃奉公狀纍然喪服來乞銘則為
之銘曰有璞必追有木必材孰人之瑰而用與違君惟
其魁孔牒世輝有胎有胚有敷有為所持不回所職不
隳所積既徽所成惟丕祖考遠綏嗣慶世纍甲子訖推
幽銘永垂
尚書恭定年公神道碑銘李賢
天順庚辰戶部尚書缺人皇上以年公富可當其任有
惡其執法者沮之乃屬吏部改議上曰掌國計者正用
執法之人卒用公命下朝紳皆悦已而在任公勤慎密
士望益重一旦以疾卒無有不悼惜者其子請銘其神
道之碑按侍郎薛君狀公字大有號謙齋姓嚴氏上世
莫詳所居曾祖孟陽仕元為萬戶守滁陽因家全椒元
季兵亂子孫流徙鳳陽之懷遠洪武初附版籍悞以嚴
為年遂因之祖遇春父景和俱以公貴贈資政大夫戶
部尚書祖妣朱氏妣邵氏俱贈夫人公甫十歲即入邑
庠為子弟員明敏端重師友咸器異之弱冠領永樂丁
酉鄉薦明年以乙榜教諭濟南之德平年雖少而教規
甚嚴諸生多所造就秩滿以績最擢吏科給事中兼署
刑科糾正遺失務全大體宣德乙卯吏部薦陞光祿少
卿宣廟欲大用之乃奏留不下久之特陞陜西布政司
右參政至任即巡歴郡邑察民隠革吏弊興學勸農尤
嫉贓吏貪墨者聞風即託故解去鎮守憲臣獨加禮焉
或措畫未宜聞公言即止初三邊士馬衆盛供費浩繁
民皆疲於遠輸而郡邑豪猾之徒又因緣為奸邊儲多
空乏朝廷深以為慮乃屬公總之公量地遠近按收之
遲速定其徵科防其出入立法甚嚴夙弊盡革民不告
勞而邊廩實矣正統甲子陞河南右布政使惠故及民
愈廣時隣省饑民流聚南陽陳州諸處無慮十數萬剽
掠居民有司莫能制公往撫諭乃分散安輯而賑䘏之
衆皆感公之德願為編民己巳轉左布政使未幾北兵
入境雲中烽火通於京畿軍民走避道阻糧絶朝廷憂
之以公有謀為特委督運糧餉八萬石濟邊吏民聞公
號令皆冒險而進無後期者邊餉以充明年用邊將論
奏進都察院左副都御史提督大同軍務兼理邊儲時
軍民瘡痍未復室家離散呻吟之聲不絶公招亡撫存
舉廢政革科徵抑豪横廣屯田軍民始有更生之望初
倉庫所儲多為勢要侵敓公至悉追復之由是軍務數
興穀錢不乏時邊庭大將而下多納賂冒功公至悉核
實不錄故爵賞無濫及者景泰乙亥丁外艱朝廷以邊
警方急奪哀視事公懇乞終制不允天順改元將臣石
彪因私怨以危事中公逮繫于京賴英廟保全乃令致
仕不數月即起為南京兵部右侍郎尋轉戶部右侍郎
巡撫山東隨復左副都御史公按行青齊諸郡官吏畏
服奸豪屛迹有夷人居東昌者多頑獷弗率其首羅姓
者尤為桀黠公慮為患乃言于朝因其來京留之以消
其不逞之謀庚辰春召為戶部尚書英廟知公忠直禮
遇優厚公益毖懋夙夜不懈以國計為己任然處之以
靜不動聲色而事無不集癸未賜誥命詞極褒譽甲申
春公以陜西累年用兵而督饟道者多不得人乃薦三
人為藩司郡守使理其事吏部以公為侵官公上疏極
論大臣薦賢為國之道且以年至七十懇乞致仕上初
臨御以公舊臣慰勉之使復任忽得瘡疾且劇上命醫
往視竟不起深為之震悼輟視朝一日賜諡恭定復遣
官諭祭令有司治葬事朝之公卿大夫莫不弔哭盡哀
公為人剛正言不輕發廉静寡欲遇事敢為臨利害不
少變氣節才識世不易得生於洪武乙亥十一月七日
卒于天順甲申四月十六日享年七十配蘇氏贈夫人
子男四人長茂次芳國子生次英次華孫男八人卜以
是歲某月某日歸葬于先塋之次銘曰天順人才一時
極盛有偉年公尤號敬正既司國計法不可搖峨冠秉
笏挺然獨標有偉年公敭歴最久始終不渝惟道是守
屢摧不折勵操愈剛儼如蒼檜任披冰霜有偉年公一
代無幾星鳳之祥海内咸視皇䘏耆舊恩禮是優恭定
之名百世之休形歸泉臺無虞有妥史臣作銘刻石道
左
刑部尚書劉公墓誌銘李賢
劉之先河南祥符人其遠祖有曰功甫者仕宋為江西
萬安丞子孫因家焉公諱廣衡字克平曾祖仁一祖昭
年父俊英俱業儒不仕祖父以公貴累贈資善大夫刑
部尚書祖妣鄭氏妣歐氏累贈夫人公自幼穎敏在等
倫中卓異如老成蚤失怙恃遭家多難諸弟幼弱公與
兄廣泰綜理家務家遂以振閭里莫不嘉羡曰劉氏有
子矣洎長入邑庠授易于鄉先生翰林檢討宋琮永樂
庚子遂領江西鄉薦益肆力於學登甲辰進士宣德戊
申拜刑部廣東司主事乙卯陞陜西司員外郎正統丁
巳再陞浙江司郎中凡歴三署廉明之譽翕然庚申秋
朝廷軫念四方多罹饑饉欲廣蓄積以禦荒歲乃簡廷
臣分理預備之政勅以便宜從事而公在首選往浙江
即日上道遍歴郡邑所區畫甚多得粟數百萬石為四
倉以儲之復督勸有司築陂塘抑豪強拯困敝事集而
民不擾既還朝廷嘉之甲子陞陜西按察司副使命專
理重刑凡疑獄賴公而明者甚衆己巳陞陜西布政司
右布政使明年上以陜西邊務方殷陞都察院右副都
御史鎮守關中蓋特陞也公益感激自效條陳十事皆
安邊禦寇利國便民急務多見施行時邊報多警公從
容裁處咸得其肯綮督修城堡七十餘處復奉勅轉輸
軍餉數萬石於邊城適歲旱民饑因設法濟之俾不失
所而公家之務亦辦尋召公還京治院事未幾復命往
錄南京法司之獄多所平反既還有白金綵幣之賚壬
申秋復奉命糾察湖廣庶職之廉貪者凡所黜陟人服
其公且條陳軍民利病數事多見採納既還勞以羊酒
時浙江福建民鄭懷冒王孝心等作亂特勅公馳往督
兵捕之至則賊已就擒公察其嘯聚之故以山有銀場
連亘深僻賊得潛伏其中即命伐山通道且奏設縣治
以便巡視其患遂息已而守臣以所獲賊屬俱論謀逆
報功希賞公覈其實得首惡者十餘人悉縱之事峻而
還賜白金綵幣甚厚丙子復奉勅巡撫遼東提督軍務
鎮静不擾遠近悦服天順改元春皇上復位特召公還
陞刑部左侍郎八月遂進尚書累膺金帶繡袍之賜公
感知遇益自力以圖報稱秋九月忽遘風疾而瘖即上
章懇乞駭骨詔許之既而言語如常衆醫皆喜曰公疾
瘳矣公獨不以為然惟諄諄屬後事未數日疾果復作
竟不起天順二年十二月十五日也距生洪武某年某
月某日享夀六十有四上聞訃嗟悼遣官致祭于其家
復命有司為塋葬事公為人直諒通敏寬厚坦夷處已
接人一出於誠不立厓岸平居温然和氣可掬及遇事
能斷毅然不可奪而廉介之操始終不渝雖歴通顯服
食無異於寒士尤以文學推重於時所為詩文有集藏
于家娶康氏累封夫人子男四曰述古曰述憲中順天
府鄉試曰述(闕)曰述績為邑庠生孫男二銘曰木有松
焉挺然秀拔石有玉焉孚暢旁達大江之右懿此劉公
卓卓温温如玉如松發跡司刑爰列三署巨臬名藩大
有時譽都臺薦升司寇載登既忠以勤皇寵是膺皇寵
是膺惟德之厚惟才之長惟學之富懿此劉公邦家之
光胡不慗遺皓首巖廊我懷伊人昭代希有刻銘堅珉
永世不朽
侍講學士曾公行狀劉球
公姓曾諱鶴齡字延年一字延之其先有仕唐為先州
團練使曰慶者再𫝊至搆避五季亂自金陵徙江西因
家泰和六𫝊至宗彭澤令安定清川丞安中監察御史
安強兄弟俱起甲科而族益顯彭澤九世至元瑞金教
諭約生九韶仕洪武中以弛利便民罷還黃蓬湖官歸
而教行子共共子贈翰林修譔伯高尤䆳于學舉賢良
校官皆不就曰吾上世連仕不達而有德于民食其報
者在吾子乎吾何以仕為即公之考也母太安人胡氏
梦星墜卧内感而生公公少異常兒及受學家廷不煩
督責自力于業既冠與其兄椿齡以書經同領永樂乙
酉鄉薦明年會試留養未行其兄遂第進士為庶吉士
翰林以没仰事俯育之責萃公一身繼遭父喪内外斬
然無足賴者又以閭右齟齬弗克康厥居積學之餘稍
出所有授學以自給久而從學者衆贄入益不貲迺營
故業邑城之西為久安計諸子頗長足事事遂辭太安
人赴永樂辛丑會試時今少師廬陵楊公司文衡務先
典實之作以洗浮腐之弊喜公諸篇悉優多梓行之至
今評程文者以是科為最廷對居第一擢翰林修譔洪
熙乙巳受勅封贈父母妻宣德改元奉命如南嶽及舜
神農二陵修祀事宣德庚戌同考禮部會試修太宗仁
宗實錄成受白金綺幣之賜進秩為翰林侍讀明年乞
歸省道聞太安人訃哀毁終喪復官預修宣宗實錄正
統戊午書成受賜如初進秩為翰林侍講學士尋拔奉
訓大夫是秋考順天府鄉試初試之夕場屋火試卷亦
有殘缺者有司懼罪不敢以更試為言惟欲請葺場屋
以約後兩試公曰必更試然後其弊滌至公著不然雖
無所私亦招外謗朝廷何惜一日之費以成此盛事哉
有司具二說以進命下悉如公言衆皆懾服得士亦審
嘗自謂吾齒未艾而精神覺已衰吾生其不久乎一夕
課其子忘倦明旦造朝與同列言笑自若退而得疾未
半晝没蓋正統辛酉三月二十一日也館閣中大為之
慟上聞遣禮部左侍郎王公致祭自公卿至勲戚貴臣
交致奠𫝊聞者莫不悼惜公生洪武癸亥四月十八日
歴春秋五十九配陳氏封安人子男五序廉應庶庾序
由進士起家為行人司行人廉乙卯貢士孫男八惟公
中懷坦直略無一毫廞□矯枉而處事遇物井然有理
起居休如也事親孝於家極雍睦訓育其兄之遺孤庠
自晬至有室卒成偉器致有弋陽司訓之薦嫁庠女兄
弟二人如己女寡姉孤甥無不席其庇嘗分上賜金買
田以給先祀積俸餘以周族人之貧者親故亦多蒙其
惠與人交初若難合久而益親所知為達官立當道者
不少每燕見必以公天下期之未嘗及於私教學者欲
其必先本領毋徒徇外欲速以自小其志故經其指引
者無分達與未達俱有儒者風其文有詩歌詞賦頌贊
累千篇傳記序說半之行狀墓銘碑讄雜文三百皆出
新意得古法無所襲於外而有益於道德仁義之說為
多可謂没而有不可没者矣公就殯之三月序致使命
自南夷至將奉柩歸故鄉用某年月日葬其邑某鄉某
山之原以公同榜士獨球一人在翰林又素相厚來請
狀以為謁銘圖不朽之地義不可辭因述其世出事行
如此庶立言君子有所考焉
大理寺卿王公墓表李賢
吾鄉之士顯達者甚衆求其志節介然而潔白自守者
大理寺卿王公其人也嗚呼公今逝矣年止四十有七
可勝痛哉其弟宜乞予為公墓表義不容辭公諱宇字
仲宏姓王氏别號厚齋祥符人也曾大父敦本大父友
德皆樂善好義隠居不仕父希哲讀書執禮行著鄉閭
母丁氏有淑德公自幼穎秀異於羣兒父母獨鍾愛之
童丱時從師受業日記萬言巡撫重臣一見而竒之曰
此大器也即遣為邑庠生公奮志進學雖隆寒盛暑不
輟正統戊午遂魁鄉解明年登進士第授南京戶部主
事管理糧儲痛革宿弊廉能之聲大振都憲周公銓時
總其事蔑視其屬於公獨敬愛之三載以績最給勅命
進階承德郎贈父如其官母妻皆封安人公益砥礪名
節在郎署中特立獨行不顧流俗時郎佐職滿例轉正
郎吏部以公才能顯著遂舉陞江西撫州知府是郡地
儉民夥素號難治公至以簡御煩以靜制動六事既畢
闔郡翕然稱頌里有隠士吳與弼不妄至城府公欲往
造其廬與弼聞之即先謁拜談論竟日出歎曰真明府
也公益勞心治民事凡漁利害民宿弊盡革罷之吏有
奸黠盜府金自若公廉得其狀置之于法衆皆畏服撫
民多商給繻之錢歲計累萬守皆自取以為常然公曰
可以無取而取之是傷廉也悉屬於官郡治旁有穴地
前守引水蓄魚以自給公遂實之為倉儲粟數萬石以
濟饑民郡人題其壁曰關節一毫無地入公廉兩字有
天知遠邇傳誦宜黃多山有虎為患公為告神而驅之
虎皆遁去金谿有聚衆暴掠者公曰此吾良民迫于饑
餒故耳即開倉濟之衆皆感泣曰真吾父母也即時散
去藩臬書公績曰剸煩治劇才識有餘清白操守纖毫
無玷都憲巡撫者上公治行於朝特賜誥命以旌異之
進階中憲大夫推恩父母妻室天順改元皇上復位之
初首念方岳重臣為郡邑表率屬廷臣會舉堪任者公
與前列遂擢陞山東右布政使時廷議山東累歲不登
民皆流移餓殍必屬能者撫安之上以璽書託公感激
盡心設法賑濟不憚驅馳民賴全活者數十萬人明年
上念宣府邊方重地須得其人巡撫之遂召公為副都
御史往任其事公至訓練士卒堅完城堡凡糧草屯田
邊備戎務一切便宜處之革弊除姦士卒感慕而權貴
則不悦矣賴上知公為人譛毁不行未幾大同缺巡撫
者復屬公兼之時石亨與其姪彪皆驟遷高爵恃寵自
肆而大同乃舊鎮之地索取尤横衆莫敢攖公獨上章
劾之以為大蠧大奸莫甚于此乞置于法以消未形之
患詞氣剴切聞者嘆服已而亨彪果以奸敗朝廷益嘉
公忠直庚辰丁内艱還家守制一星未終上起公至京
將有南臺之命迺念大理缺卿持天下之平者無踰於
公遂拜是職公累章乞終制弗許在任惟以洗冤澤物
為先精研獄狀務得其情不知案牘之勞形也由是平
反甚衆僚屬莫不敬服癸未春復授誥命進階通議大
夫推恩贈祖與父如其官祖妣母妻皆為淑人士林榮
之公質幹竒偉心性剛介慎廉隅重名節操履端方確
乎不可拔事親盡孝處兄弟篤於友愛自奉甚薄雖居
顯貴服食不異寒士視貨財如汚穢見不廉者若將凂
已避而遠之卒之日囊篋罄然無以為歛上聞訃惻然
傷悼曰可惜佳士遣官諭祭于其家復令有司為營葬
事生榮死哀斯無憾矣公平生躭嗜六籍博極羣書為
文章根理趣詩賦古澹舂容有餘味所存厚齋稿藏于
家公生于永樂丁酉閏五月初四日卒于天順癸未七
月十六日配段氏子男三長曰樟以是年十一月初六
日歸葬于先塋之西嗚呼公之志氣如鳳凰翔于千仞
之上而潔白之操方之宋司馬温公趙清獻公亦可以
並驅矣于是為表以告來世云
吏部侍郎俞公墓表李賢
竊怪夫世之人見害必避見利必趨已而避害者得害
趨利者失利大抵不知命者也若夫知命者遵道而行
盡其在已人謂蹈害而利反至焉人謂失利而害莫侵
焉豈非明哲之士哉今之士效用于世能若是者其惟
俞公乎公諱山字積之别號梅莊先世居(闕)有仕宋者
扈蹕南渡因古籍嘉興遂為秀水人高祖瑞卿曾祖禮
之俱不仕祖伯剛父璿俱不幸坐累遷戌而死人咸惜
之後以公貴俱累贈資善大夫太子少傅兼吏部左侍
郎妣王氏鄉先生達道之女累封太夫人公生而岐㠜
風骨秀爽志趣不凡達道見而異之曰俞氏之昌其在
兹乎遂妻以子弱冠補郡庠生治春秋從西園李先生
講學專業不懈至忘寢食踰年即得奥義永樂癸卯領
鄉薦以祖妣周氏垂老不忍去左右就養者三載宣德
丁未乃入太學時祭酒四明陳先生師道尊嚴慎許可
六館之士肅然惟待公以色庚戌春遂中乙榜人或諷
之曰以子之才乃屑就邪公曰命也不可強遂得蘇之
崑山訓𨗳崑山之士樂公善教莫不争先奮勵底于成
俄丁内艱諸生攀留弗克有隨之抵家受業者正統丙
辰服闋調常之宜興時公之執友楊氏適主師席遂同
心率教士習丕變未幾丁祖母憂宜興之士思之不置
争詣提學御史留之弗果正統庚申服除赴京時朝廷
嚴勅吏部擇儒官以輔親藩人皆託故避之公曰自有
定數吾何避為遂選擢郕王府伴讀公既居是職若將
終身日勤講說不少輟祿微數窘略不介意弟子從游
者益衆慕求公之文者接踵於門正統己巳景泰即位
進公鴻臚左寺丞時都御史楊善掌寺事雅重公薦陞
左少卿踰月拜吏部右侍郎賜誥命階嘉議大夫尋轉
左侍郎壬申進兼太子少傅優賜誥命階資善大夫久
之忽嬰風疾朝廷屢遣太醫往視後少愈景泰乙亥乃
上疏乞骸骨不許且慰留之踰年請之益切人或謂曰
委任方隆疾以漸瘥何苦欲休公曰隆替相尋亦理之
常吾非不戀明時揣分宜休況以疾乎復上疏懇辭朝
廷重違其意特允其請賚與甚厚俾乘驛舟以歸别之
日公卿大夫設祖帳都門外觀者如堵莫不嗟嘆曰于
今復見古人矣既歸越數歲舊疾復作竟弗起公生于
洪武己卯六月四日卒于天順改元十月九日享年五
十有九卜葬嘉興永豐鄉之原所著梅莊集若干卷藏
于家配沈氏累封夫人生男三長謨次誥工科給事中
改判兖之沂州次諫孫男三公為人敦厚簡静于勢利
淡如也在藩邸時嘗衍義經書纂成講章尤善諷諫屢
有禆益及顯用之日持以正大守以清謹不市私恩不
取容悦人皆知為君子人也景泰初議迎復之禮公奮
然曰鑾輿回則人心安力贊其成言官有持正被嫉者
公曲為調護竟致顯用其佐銓衡也人才多所拔用未
嘗自言曰薦賢為國豈為私也公之行藏不避害不趨
利己而未嘗有害吉無不利者如此雖嗇於夀而立心
制行之高俯仰無愧足以暴白于天下後世矣
刑部尚書軒公言行錄楊廉
軒輗字惟行河南鹿邑人進士歴仕永樂天順間官至
刑部尚書公天性嚴介初為進士往淮上催糧冬寒舟
行忽落水救出衣盡濕一綿被裹之有司急為製衣一
襲却之不用徐待舊衣之乾為御史獨振冰蘖之聲為
浙江按察使俸資之外一毫不取四時著一青布袍蔬
食不厭與同僚約三日以來易肉一斤多不能堪故舊
經過者留供一飯至厚者殺一雞僚屬見之驚異此舉
不易得也忽聞親喪明日遂行僚屬尚有未及知者陞
副都御史總理南京糧儲清操愈堅張都憲設席會諸
僚公獨不赴既而以卓食饋之亦不納(古穰雜錄)
左都御史軒公持已甚嚴遇人無問賢否悉峻拒之不
與接居南都歲時詣禮科拜表慶賀至則屛居一室徹
去侍燭朝服端坐寂無一言待鼓嚴而出禮既畢不告
于同事者竟御肩輿而歸同事聞其來亦不樂與處皆
避去平生俊偉之節惟恃公牘之存間令吏寫數十大
冊以為他日傳世考此足矣于紀載之文一無所好及
卒修史有司從其家求公行實無有也惟寫生卒年月
上送官耳
廣州府知府沈琮嘗為南京兵部武庫司主事武庫司
典皂隸凡諸司多屬意焉蓋皂有定數得之多或得之
早皆可覬利耳一日告予曰惟利亦可觀人琮司皂者
久不以動心而干人撓法者得兩公焉尚書魏公驥都
御史軒公輗是已(水東日記)
於維廉士古之李及為介為通復謂我激我豈激者百
年一日廉憲中丞風紀以植讒諛不行奸墨屏跡乃掌邦
禁勁節愈力老而復起憲臣是式(彭韶撰贊)
明名臣琬琰續錄卷三
