明名臣琬琰錄卷十二
明徐紘撰
司業劉公言行錄尹直
劉崧字子高江西泰和人舊名楚元季鄉舉國初改今
名仕至禮部侍郎權吏部尚書終國子司業年六十一
公賦性仁孝純厚穎悟絶人年五歲誦書日記數千言
七歲能賦詩嘗侍世父夜寢聞鷄聲因命為題公應口
成一絶末句喚醒人間蝴蝶夢起看天上火龍飛世父
驚嘆是子他日必大用家貧無火執筆作文手為皸裂
而力學不廢年十六授徒他邑十九遊南昌時善賦者
稱干才子見公製作推讓為先列行省嘗以薦授龍溪
山長公曰吾無勞於國而有困命吾不為也至正丙申
應鄉試報捷者至公適自田中摘粟歸悵然泣下曰始二
親篤於訓子奈何今不及見時天下大亂州城䧟家蕩
覆避地累歲無以為生會皇明開基四方以次平定公
以經明行修薦召見奉天殿(拜兵部職方郎中)小心謹畏歴署
駕部總部事奉命鎮江征糧鎮江多公侯田土往往掣
肘公歸奏之令與民無異未幾命往廣東買馬得五百
八十四匹又明年往山東點視驛逓來州相視遭風海
船時天旱水凍衝冐風雪跋涉水陸凡四閱月以訖事
聞在兵部凡三載陞北平按察司副使北平當元故都
新造之初公持憲綱靜以臨之考覈屬官以廉慎為先
訊獄必求其生而不得乃付之法受罸者亦自以為當
罪而不怨作興學校刻石立禮部學規榜示府縣毋以
差役溷諸生而廢學考問風俗立宋忠臣文天祥祠於
大興縣學之側以宛平驛事繁馬少遂損僻路分添設
走逓及設法關防賣鹽退引禁治影射私鹽為政裁畫
有方率多𩔖此
十三年春徵拜禮部侍郎既拜命日稽古典惟寅惟清
上嘉之以其文學雅正勑撰滕國公顧時海國公吳禎
神道碑及撰申國公鄧鎮襲封誥詞宋學士景濓嘗觀
其文嘆曰此司馬遷之文求之今世蓋未有過之者而
於詩則尤所推譲夏四月命公攝吏部尚書將仕郎陸
某以察為明公一處以寬銓次不苟藻鑑不失五月以
灾異迭見命公致仕
十四年三月徵拜國子司業賜鞍馬令朝夕進見見則
必燕語移時夏四月得疾遽卒上悲悼因言劉崧前日
徵來朕&KR0988;其倏老朕命教國子將以作成我公侯子弟
以待用豈意其至此哉即命有司治殯斂諸費皆官給
遣御史唐壽諭祭其文首曰卿有學有行嗚呼公所居
室弊半覆以茅嘗欲更之未能則曰令後世師吾儉家
有田五十畆皆館授時所置後居官未嘗有所增益在
北平身所覆被亦館授時物也嘗為鼠所傷始命更置
其故鼠傷者仍命補葺以衣其子歴官十一年未嘗以
家累自隨嘗攜一童子到官亦遣還當赴北平時始盡
支職方俸廩易得白金九十兩封託鄉人收貯及歸
往取則其人已用之止餘封紙而已公亦不復問
公手筆子史醫卜地理等書六十帙北平八府志書三
十帙北平事蹟一帙詩文三十餘帙而職方詩集行於
世(並劉埜撰行狀)
洪武初為北平按察副使止攜一童赴任每夜焚一燈
坐一榻讀書五鼓即起視事時當兵革後招徠逋迯慰
安反側務寬厚以存大體民甚頼之(大明一統志)
尹直贊曰世否則匿世治乃興歴司兵署憲副北平孤
燈弊衾孰如其清進貳宗伯尋攝天卿退而復起特贊
司成有學有行終始哀榮
寧國府知府陳公言行錄尹直
陳瓘字同故江西廬陵人國初仕至寧國知府公幼孤
事母孝既冠睹元綱目壞寇盗蜂起遂募義勇保障一
鄉陳友諒據江西其將熊天瑞強禮致公與俱至九江
睹陳氏不足有為去之甲辰春太祖高皇帝克武昌公
因弘文館學士羅復仁詣軍門上謁力陳救亂安民之
說悉見聽納擢湖廣行中書省左右司員外郎累陞禮
部郎中大都督府經歴大將軍北征公贊軍事既克泰
州留公督築城之役不旬日竣事遣使勞之命總制真
州軍事
丙午春除寧國府知府下車首詢民隠興利除害增修
先聖廟建學禮致師儒以教俊秀士習一新百廢皆舉
為條格革兼并之俗覈隠欺之籍朝廷取其戸帖一事
行之天下
宣城民田濱江化城等十六圩故隄峻薄遇衝决則水
傷禾稼歲以為患公親規畫築堤廣厚加舊數倍又伐
石作水門以時蓄泄民至於今頼之
宣城諸邑歲民租無入官廪率書虛籍有發其事者公
念此特循故弊耳颺言於衆曰吾以某月某日行視邑
廪盖俾得為計及期邑廪皆實而弊亦革有強盗四十
八人以劫舟麥當死獄已具公聽其詞曰此愚民因舟
漂抵岸而挻引取之非素有合謀安得四十八人俱死
坐先取者一人餘從減論
公風采凝峻人咸畏服為治務寬厚崇禮教三年政化
行焉既得代民不忍舍代者山東鞠騰霄素負才不讓
觀公所設施嘆曰吾徒當守而勿失也
公秉行清介重義輕利洪武四年以謁告歸省被召至
京師未復命卒於旅次年四十有七(並楊士竒撰墓碑)
尹直贊曰𫝊哉陳侯蚤負鉅志遭時孔棘莫我敢置謝
天所與曰予攸歸軍門獻策撥亂濟時惟聖嘉納擢置
幕府有才有識禆文贊武出守圻郡視民如傷蘇疲興
學百廢具張政化大行民弗忍釋代者鍳觀守而勿失
吏部尚書張公言行錄尹直
張紞字昭季號鷃菴陜西西安府富平縣人洪武末仕
至吏部尚書死節
鷃菴以明經舉歴官雲南布政司右恭政尋陞本司左
布政使凡雲南土地之貢賦法令之條格祀神之壇祠
公署之廨宇與夫上卞典儀公用程度一一皆所規定
民夷心孚遠近奠安洪武二十年三月入覲考其功能
為天下第一深見奬諭還仕三十一年陞吏部尚書三
十五年聞靖難之師入金川門自經於吏部之後堂
此傳不知何人作楊都憲叔璣嘗錄張公行移一冊卷
末附錄此傳疑是括蒼王景彰所作也近得此傳僅半
幅而不全篇首僅著其姓字與鄉里篇末僅著其死節
之所聞其遺文亦多是雲南所作雄徤簡直𩔖其為人
而深恨不見其全往歲曾託友人楊一清訪而求之近
今寂無所報今特錄其不全者奉去一覧(尚書喬新回尹直書簡)
楊文貞公初以明經徵入翰林任編纂未幾有旨諸編
纂悉送吏部試文章考第高下而官之尚書張紞讀文
貞策喜曰明達時務有用之才不但文詞之工也以為
第一奏授親王府審理文貞由是著名後果大用知人
之鑑張公有焉(謇齋𤨏綴)
尹直贊曰赫赫太宰其氣桓桓蚤舉明經歴掌滇籓干
戈甫定百廢其完民夷信服遠近奠安課最第一進統
百官品裁允當知人非難靖難師至智力以殫自經自
靖節重泰山紛紛鄙夫苟生何顔
侍中黃公言行錄尹直
黃觀字瀾伯一字尚賓直隸貴池縣人進士第一洪武
末歴官禮部侍中死節
觀洪武辛未會元狀元官至禮部侍中死於忠舉家溺
死池州府志忠臣𩔖京畿解元
嘗觀人之為學平居無事坐言其志曰我欲為忠臣為
孝子及臨利害遇事變則所行非所知所守非所學君
子則不然必欲得於已而後行於人行於近而後行於
遠孟子曰身不行道不行於妻子詩曰刑於寡妻正謂是
歟前禮部侍中池郡黃觀早讀聖賢書學聖賢道擢魁
天下位亞宗伯其所以得於已行於人者有素一旦我太
宗文皇帝舉仁義之師肅清内難後受億兆推戴以正
大統在廷之臣莫不攀龍附鳳而觀獨念其平昔之遇
略不計其後來之榮寧赴江流葬魚腹非所學有得而
舍生取義者豈能然哉妻及二女念事至此亦投秦淮
而沒而非身能行道而行於妻子者又能然哉苐恐史
官諱忌不書使其一門忠節將日冺焉無聞惟閤下生
觀之郡覩觀之儀詳觀之事宜作傳一通以補郡志闕
略則往者不冺來者受教而彰善之義不明有及哉昔
張巡之死韓愈得于嵩之言於張籍而後其傳始備段
秀寳之死柳宗元召邊上故老卒吏而後得其詳以告
史官韓愈令觀之死與張段同一善道而閣下同其鄉
覩其儀詳其事比愈之得於他人者實相倍蓰後有遷
其人者包羅古今成一家言欲紀觀之事徵諸是傳豈
不賢於徵荆軻韓信於夏無且淮隂人者邪(教授黎擴與柯憲使)
(暹書)
洪武末觀為尚寳卿聞靖難之師已渡淮奉命起上游
之兵以入援兵至湖州府聞靖難師已駐金川門哭于
江上謂其友柯暹曰吾妻有志節必不肯受辱暹招魂
葬之江上越明日其家僮自京兆來言執政大人有觀
望欲推戴者索傳國寳不得或言黃尚寳已赴上遊起
兵矣因命執其妻女配象奴象奴叱其妻出金銀釵釧
之𩔖持之市酒肴欲供合歡之費其妻俟象奴出與二
女及家屬十人俱赴淮清橋下死柯暹為之作傳載其
事甚詳柯之子天順中為湖屬縣知縣予嘗詢觀死事
其言皆同索其文則不肯出黃觀元待制黃&KR1168;門生其
節義無愧於其師自古女婦之死節者多矣然未有若
黃觀妻女之烈也豈可使之冺滅耶(並何司寇喬新回尹直書)
予嘗致書司寇何公詢及名臣言行公復書以張冢宰
及黃觀死事見示但謂觀為尚寳卿與予所考池州府
志稱侍中不合而黎擴之書以觀之妻女亦投秦淮而
没則與何公謂赴淮清橋下死不同然秦淮淮清同一
汨羅之水耳盖不足辨至謂尚寳卿豈觀嘗歴官尚寳
而人呼之熟邪觀自洪武二十四年殿魁至是十年豈
止官尚寳而侍中正其時增次尚書之員當以侍中為
是惜柯之傳不載於志豈柯欲為之傳而未果抑已為
之而柯之子終以忌諱匿而不肯出耶
尹直贊曰烈烈侍中學有師承春元殿魁歴貳春卿國
步斯棘奉詔徵兵兵未入援世已變更自度厥偶志節
剛貞痛哭江上招魂以盟維妻與女果不苟生遽率十
口投死淮清身隨家殞上友屈平負節烈義今古同稱
孰紀其事而匿其文其文則匿其名則馨
知縣顔公言行錄尹直
顔伯瑋諱瓌字伯瑋以字行江西廬陵縣人洪武末任
沛縣知縣死節年五十
顔氏為廬陵詩書家胄出唐太師魯國文忠公居薌城
為忠簡胡公故里元至順壬申有諱洗者由鄉貢進士
辟憲府史死節廣東伯瑋之先也伯瑋素聰敏介直能
文辭洪武己卯詔郡邑徵賢良有司以伯瑋舉擢徐州
沛縣令以善政撫民未幾而南北搆兵官軍駐德州淮
北之民終歲給軍餉伯瑋布置有方民趨事赴功不敢
告勞三年辛巳六月望北兵直擣濟寧過沛邑沛民多
竄匿兵退伯瑋設法招來之民復業如故秋九月有旨
設豐沛軍民指揮司集民壯五千人築土堡以備禦尋
調三千益前軍所存二千皆疲軟四年正月兵駐沙河
二十二日攻沛邑伯瑋遣縣丞胡先百夫長邵彦莊詣
徐都督告急二十六日攻益急伯瑋呼弟珏暨次子有
為曰兵勢盛孤城無援事不可測倘有難汝脱身還家
白大人瓌既為人臣子職弗克盡矣又名為士臨難豈
容苟免乎取筆賦詩一章題察院壁曰太守諸公鍳此
情祇因國難未能平丹心不改人臣節青史誰書縣令
名一木豈能支大厦三軍空擬作長城吾徒雖死可無
憾望采民艱逹聖明漏下二鼓報兵入東門指揮王顯
迎降伯瑋具冠帶升堂南望拜自經子有為自刎以從
俄而諸軍至擒主簿唐子清典史黃謙俱死弟珏幸脱
走濟寧踰月還沛詢邑人知伯瑋父子屍已為胡先埋
瘞二十二日至徐泣道其故伯瑋於予為同郡沛於徐
為屬邑予家居時知伯瑋善事父母友於兄弟睦於族
婣鄉䣊稱其六行無異辭故為郡守縣令所知以其名
聞及為沛邑令數以事至徐又同督運德州每連牀共
食談誦慷慨練逹機宜予深喜鄉郡之有人屬縣之得
賢長吏期其遠且大也嗚呼竟止於斯耶夫人莫不有
死有重於泰山有輕於鴻毛非死之難處死之難也古
語云謀人之軍師敗則死之謀人之邦國危則亡之若
伯瑋以藐然之躬寄百里之命其平居素志已定視死
如歸賦詩述情其賢於人遠哉(奉政中士徐州判官晏壁撰墓銘)
太宗皇帝舉師靖難所過郡縣皆歸附伯瑋度不支不
出時惟一子在側伯瑋預送之出走遂入衣冠南拜自
經其子不忍去父復還父已死亦死之事具國史僕與
伯瑋有故過沛悼之情見於辭焉平生金石見臨危就
義從容子亦隨千載山河遺縣在一門忠孝史官知故
鄉住近文丞相先德傳從魯太師欲弔孤墳何處是離
離芳草淚空垂(楊士竒挽詩)
父子捐生總蹈危精魂常與日光隨縣南荒壠遺民識
地下丹心故老知雙節名家先世德四忠同郡後賢師
古今載筆皆公道共使清名百代垂(劉球和韻)
知縣顔公墓在沛邑南關公名瓌素以學行稱洪武末
由明經授知縣民悦其政太宗靖難之兵壓境伯瑋父
子同日就死邑人義之遂斂葬焉歲久塚平人莫能知
正統初監察御史彭勖巡教至邑詢於致仕戸部主事
孟式得其葬處乃令有司起墳立祠而祭之(彭勖撰墓記)
尹直贊曰忠孝二端天經人紀烈烈顔侯宰沛百里堅
守孤城矢死無二力屈援絶詩以言志衣冠自經子亦
刎死父為忠臣子為孝子文山之鄉魯公之裔惟忠惟
孝照耀竒史
王府紀善周公言行錄尹直
周是修諱德以字行江西泰和人洪武間歴官王府紀
善卒年四十有九
是修少孤貧自奮於學從遊鄉先生胡渚樵渚樵以孫
妻之又從國子學錄蕭執先生明詩經初舉霍立縣訓
導陛辭太祖高皇帝問曰汝年幾何頓首對曰年四十
曰家居何事曰導人為善而已帝善之擢為周府奉祠
正踰年從王出巡漢北渡黃河歴太行東北邯鄲過趙
襄子故都為文以弔古情極豪邁又北逾涿郡過燕都
出居庸關扺黑山覩蘇李之遺跡訪衛霍之故蹤一時
豪氣横放襟懷盪滌思若湧泉應教作賦援筆立就至
限以十步而遽成七言四韻奮然以古人自負以志節
自與嘗曰忠臣不以得失為憂故其言無不直貞女不
以死生為慮故其行無不果取三代及近世貞烈死節
之事聞見所及史傳所遺者著一小傳名曰觀感錄平
生所著𩔖編論語二卷廣衍太極圖一卷詩經小序及
詩譜集義三卷綱常懿範十二卷邇言四卷家訓十二
篇詩文十餘卷(並梁潜撰行狀)
高皇帝上賓之明年有告言過失事王府官屬皆下吏
是修以嘗諫得免改衡府紀善預修纂翰林數陳論國
家大計及指斥用事者誤國用事者怒衆共挫折之是
修屹不為動太宗文皇帝靖難之師駐金川門宫中悉
自焚明日是修留書其家别其友江仲隆解大紳胡光
大蕭用道楊士竒且付後事暮入應天府學自經六月
十五日也又明日臣民推戴文皇帝繼大統數月御史
言是修不順天命請加追戮上曰彼食其禄自盡其心
一無所問
是修内貞外和有孝友忠信之行非其義不苟取襟懷
坦明灑落而冲澹悠然其學自經史百氏下至隂陽醫
卜之說靡所不通為文章未嘗締思援筆立就而雍容
雅贍詞理條逹稍暇著述吟咏不虛寸晷汲汲導誘人
善人有過失恒為之隠以是無少長貴賤皆樂親之明
於知人所薦士如梁用之劉叔毖皆知名當世
是修之學雖一間未純然於明綱常為世道計必身履
之而不徒託之空言豈非卓然特立者歟(並楊士竒撰傳)
尹直贊曰或謂是修居散地可以死可以無死乃獨竟
行其志彼背主全軀保妻子方藉口管仲與玄成欲圖
後功以飾恥然則自靖自獻確乎是修之素守食禄盡
心大哉文皇之䘏旨嗚呼舍生取義是修有以
重修修撰王公墓記周瑛
去廣德城西五里許王修撰墓在焉修撰故臺州人姓
王氏名叔英字原采有氣節仕建文朝為文字官未幾
文皇帝南巡原采募丁壯廣德遂自經而死死時嘗自
為贊曰生既久矣未有補於當時死固徒然庶無慚於
來世又自為詩曰人生穹壤間忠孝貴克全嗟予事君
父自昔多過愆有志未及竟竒疾忽見纏肥甘空在案
對之不能讌意者造化神有命歸九泉嘗念夷與齊餓
死首陽巔周粟豈不佳所見良獨偏高蹤遠難繼偶爾
無足傳千秋史臣筆慎勿稱希賢尋有詔治奸黨其二
女赴井死其妻擊獄死人為上其所賦詩上曰彼食其
禄自盡其心耳迺置不問初原采將死以書扺祠山道
士盛希年曰可葬我祠山之麓希年卒收葬之蓋原采
同希年臺州人故托以後事正統中少師楊公士竒始
為題其墓曰嗚呼故翰林修撰王公原采之墓且為文
以祭之曰先生之學聖賢是師先生之行綱常是持先
生之心金石其貞先生之志雪霜其明浩然歸全乘雲
翩翩我懷先生崇山長川桐山之藏既固且深遥致觴
奠神其来歆盖原采嘗薦楊公建文朝久後事定故及
此原采死無後墳墓陵夷鞠為立莽所可識别者僅有
楊公之碑而已瑛初為進士時嘗聞其事於其鄕諸縉
紳及官廣德首以特羊祭於其墓繼而訪諸故老得其
遺事為詳云原采入廣德未幾車駕度江郡人皆出走
原采募丁壯番上遇兵部尚書齊泰來奔皆潰歸原采
以齊為二令州人執之既至告以故其夕原采引决原
采死時年未四十盖其見義之明殺身之勇處此不亂
良由有所養非若一時忙廹失據計出無所而自經於
溝瀆者之比也因念其行義之篤且悲其無後而為修
治其墓並述其事以告後人或議之曰原采建文臣子
子不為諱而表彰之非罪耶瑛曰不然也自古忠臣義
士各為其主耳原采仕建文朝故忠於建文若仕於太
宗朝其忠於太宗也必矣况兩朝天下皆太祖高皇帝
所培植之人物也譬如天地分為四時日月禽鳥感時
而鳴者雖有春秋之異要皆造化中物未可舍此而取
彼也議者謝曰子之言是也麗牲有石其鑱諸
明名臣琬琰錄卷十二
明名臣琬琰續錄卷十二
明徐紘撰
恭順侯忠壮吳公神道碑銘李賢
天順辛巳逆賊曹欽謀為不軌潜俟七月二日早朝入
内為亂恭順侯吳公先於是夜一鼓聞之即與其弟廣
義伯琮約總兵懷寧伯孫鏜走詣長安門告變於是禁
門不啟賊計遂窮舉火燒禁門公等率兵勦殺奮不顧
身賊雖誅滅公已捐軀矣嗚呼先機告變公之忠也殺
賊喪元公之勇也然則逆賊之敗豈非公之功乎皇上
聞公之殁哀悼殊深輟視朝一日追封涼國公謚忠壮
凡秘器諭祭賻儀之𩔖悉從厚典復命有司為之營塚
壙以安葬之蓋痛念勛戚之臣為社稷而死故報功之
典倍蓰尋常也既而琮詣予泣且告曰先兄不幸殁於
鋒鏑兹欲立石墓前以白於世非先生之文不可辭弗
獲按通政司參議趙君昂之状公諱瑾字廷璋其先西
涼人祖諱允誠永樂中累以戰功封恭順伯父諱克忠
嗣伯爵洪熙初以戚里恩進封恭順侯正統甲子以征
敵功加太子太保己巳秋禦敵北邊力戰而死追封邠
國公謚壮勇母楊氏封邠國夫人叔父克勤官至左軍
都督府左都督亦同兄没于陣追封遵化伯謚僖敏公
生而英銳襟度爽闓親賢好善未嘗以門第驕人以故
縉紳士大夫樂與之游相與議論古今講說道義而公
頗能識其旨趣尤閑武藝精騎射方其父叔禦敵之際
公亦在陣中發矢射敵洎父叔矢盡而亡公始就執其
部長念公忠義之後釋之乃還京遂嗣父爵天順改元
皇上復位公以勛戚隨侍應對稱旨自是日備顧問賚
予甚厚尋命理左軍都督府事公益感激夙夜效勤一
遭變委身則其允蹈忠義視乃父乃叔為無媿矣公生
於永樂癸巳十二月一日享年四十有九配李氏故
會寧伯之女有淑行封侯夫人生子男三長曰鑑次曰
鏞次曰錫卜以是年八月日葬公於順天府房山縣之
新莊從先兆也銘曰世禄之家忠義無幾有若吳門展
也無比彼美忠壮虎視耽耽遵化之姪邠公之男忠以
捐軀壮以禦侮相繼如歸光昭中土飭終追榮惟帝之
恩非帝之私惟以報勲闃矣泉宫西山之麓秘器旅陳
穹碑載陸仁者有後公則成仁銘以貞之可千萬春
左都御史寇莊愍公神道碑銘李賢
都御史乃紏慝䋲違之任總憲度肅百僚權奸之所最
忌者寇公居是職五年矣持法嚴明見逆賊曹欽父子
兄弟恣意妄為乃率御史劾之欽等遂行反逆首害公
賊雖誅滅公命殞矣朝廷震悼特贈少保謚莊愍加賜
賻儀遣官諭祭令有司為營安葬蓋深念任事之臣遭
此凶禍而恤典宜厚也其子林泣且告曰先人不幸勿
獲全歸而墓石之銘不可以無託敢固以請辭勿釋按
知府張祝状公諱深字文淵其先山西渾源人世多顯
宦曾祖廣仕元為提舉有才行見寵於世祖為擇宣寧
縣黑虎鎮之乾河里俾居之至國朝洪武初以閭右給
省檄過保定唐縣止連順庄見其風土之美因占籍焉
今為保定人祖彦和父禮俱以公貴贈資善大夫都察
院左都御史祖妣宋氏妣李氏俱贈夫人公自幼警發
永樂中為郡庠生上言時務朝廷竒其人召入胄監時
山東要路軍需錢榖有弊政遣中貴人陳保孫往廉之
求國子生精敏者同事得公甚喜宣德初擢刑部主事
有勤能之譽尋陞員外郎丁外艱服闋復任益盡心刑
獄凡疑獄人不能辯者必屬公正統甲子用執政薦陞
山西按察司副使時天久不雨朝廷念刑獄有冤抑者
持委公錄山西諸郡大辟囚公察其情有矜疑者五十
餘人悉奏釋之又上邊務數十事多見采納丙寅四川
松潘夷不靖守臣請出師勦之朝廷念撫治者非其人
乃命廷臣推有風力者僉謂公可即日召至京師拜都
察院右僉都御史以往遂破賊寨擒其渠魁送京師諸
番讋伏獻盔甲刀劍三千童男三十七人駿馬四百餘
匹繼後入貢不絶公暇則撫恤士卒相地要害築關堡
城池六十處道路險峻者咸削之平以便儲運番夷酋
長或率其黨來見公宣布朝廷威德且諭以享福之道
莫不感化地方底寧朝廷嘉公之能進左副都御史加
食二品祿綵幣白金之賚甚厚一日得母報平安書潸
然出涕曰老母在堂久曠定省安能為懷即上章懇乞
終養朝廷優詔慰而留之景泰辛未召公還特加奬勞
番人乞留者十有七奏不從未踰月提督遼東軍務缺
人廷議復屬公遂假公以便宜之權賜白金綵幣慰勉
以往公至遼左威名益振乃積糧練兵畫防禦守備之
計中外守臣咸敬畏之海賊李福挾妖術以惑山東之
民聚衆萬人公得報略不改容乃親率數百騎直抵海
州遣都指揮周英授以成算捕之遂獲千餘人公詰其
其造亂之由得首惡者二十餘人械至京師餘皆釋之
景泰甲戍北敵入境會總戎得公所議廵邊之策因其
勢便遂斬首七十餘級獲馬六百餘匹公在邊歲久思
親益切或與同事者及母老輒流涕終日不食累上章
乞歸不允丙子得還京議邊事時母年九十有四已感
風疾曰吾得見吾兒即暝目矣公悲泣懇求歸省至家
母一見而逝公哀毁踰禮朝廷起公復任乞終制章凡
三上不允天順改元皇上復位乃許公終制時臺長缺
人思臣僚中老成剛勁無踰公者起復公視事進左都
御史公威望日隆百僚敬惮上深嘉之寵賚優厚嘗召
公咨訪政務但加老字於姓上呼之而不名蓋重公也
公天性至孝雖居顯仕惟以不得養親為歉諳於世故
凡本朝舊典歴歴能記聽獄果斷人服其明未老即以
家事付林綜理曰吾受朝廷重託惟職務是盡餘不恤
也生於洪武癸酉五月七日没于天順辛巳七月二日
得壽六十有九配李氏累贈夫人生子男三長即林國
子生次彬次桂卜是年十一月二十四日與夫人合葬
於連順西岡之陽銘曰惟錐在囊脫穎斯見惟楠在壑
昂霄可羡彼物且然而况於人惟人之傑衆孰與倫侃
侃寇公早有大名敭歴仕途才智首稱兩鎮邊陲邊塵
不揚入總臺憲大振朝綱賊奸忌之竟為所害恤典有
加遺澤未艾惟孝與忠在公則崇有志不餒名位攸隆
墓碑峩峩昭此行實永悶泉臺曷其有極
姚冢宰誄并序楊守陳
成化九年二月九日太子少保兼吏部尚書桐廬姚公
薨于長安里第其子兵部郎中璧奉柩以歸嗚呼哀哉
公諱䕫字大章正統中鄉試省試皆第一遂為進士擢
吏科給事中英廟北廵國勢方岌岌羣臣議尊景泰帝
公贊其决敵犯都城召遼宣二藩掎角敵駭而遁公預
其謀超陟南京刑部右侍郎轉禮部被命考官雲南三
載奏績留任禮部景泰帝疾甚其部之長在告公強之
出率百官詣闕問安退集東閣公倡言復太子衆翕然
議定俄而英廟復位時方征苗又誣獄連襄府懼有變
廼詔班師慰王中外大安蓋公之策也既而不悅於用
事者復遷南京無何上思其忠驛召至京拜禮部左侍
郎轉吏部尋陟禮部尚書國家頻歲多吉凶大禮或常
或變公皆據古酌今裁定允當嘗知貢舉剗革舊弊有
得士之稱今上嗣統之初及戊子星變及慈懿太后之
葬公皆草疏率百官上之有曰節嗜慾以保躬修禮法
以齊家出入有妨燕遊有度官爵勿濫授金帛勿虚費
土木勿妄興齋醮勿頻設又曰均愛六宫以繁子姓親
决萬幾以臨臣民近君子遠小人皆人所不敢言者至
謂山陵宗廟聖孝所先綱常倫典國家攸重慈懿之葬
或違典禮在庭百辟將有言之宗室親藩將有言之天
下后世將有言之能保將來無㩀禮而改正者乎世尤
傳誦其言拜吏部尚書繼加太子少保先是藩臬由臺
省會舉臺省由天子親臨部僅選守令以下耳公至乃
悉委之連舉臺省藩臬十數皆稱職舉服其公明公益自
勵日思進賢退不肖以臻治平庚寅旱霾辛邜彗見壬
辰南方大水皆公上疏條陳天下大利弊乞行罷者以
十數多納而施行每議大典禮大政事衆環視莫敢先
或甲可乙否公徐一言以决上益信任嘗以災異兩乞
歸不允比疾遣賜醫藥中貴遺牢醴既薨賜賻祭葬贈
榮祿大夫少保謚文敏嗚呼自古優于政者多劣于文
高其名者或卑其位騁之前者槩蹶之後通于身者或
塞于子而公無一歉焉獨年齡未及乎耄朞勲業未臻
于極致故上下多悼惜之走也少欽英譽跂而望之長
挹令儀輙被知遇恒時觴咏笑談忘乎位與齒之懸也
孰謂公遽棄而殂哉哀嘆方殷而璧以誄請是安可辭
遂作誄曰越有大江其名粤浙怒潮驚濤轟霆湧雪其
上羣山峥嶸嶻㠔紫蓋錦峯富麗尤絶聚靈鍾神千載
一發篤生姚公間世之傑儀容魁岸識量廣恢鳥有鸞
鶴馬惟龍騋百氏淹貫六行且該瑚璉之器棟樑之材
鄉書省選連奪倫魁文播天下厥聲若雷遂登甲第在
中給事有皂其囊可否獻替大輅北廵儲宫猶穉國覬
長君社稷之利發言盈庭首鼠疑避公奮而前遂决其
議敵犯京城國若旒贅謀夫孔多將怯兵脆公請發
符窺間遣銳徵兩藩兵刻期並萃掎而角之其畏勿斃
先聲所臨電閃雲際敵聞震驚遁返荒裔錯節既遇利
器廼稱擢居重任舊都亞卿用刑惟恤典禮惟清察官
遐逖黜陟幽明入奏厥績留居于京不擇夷險以篤忠
貞倡議復儲獻謀安荆視竈弗媚復南其行不遠而復
天寵薦增遷儀天官陟大宗伯恭敬神祗柔撫邊磧先
帝陟天嗣皇登極大禮便蕃動皆中式一生禮闈令行
弊革奸倖既驅譽髦斯得屢草章疏以率羣辟並拜偕
進匪朝伊夕自内而外鉅細休戚備談極陳以匡聖德
暨論山陵明盡懇直上回天心卒正兆域進位冡宰寅
亮天工内自卿署外達藩邦下逮胄子小大窮通孰哲
孰否疇勤疇傭旌别進退衡平鑑空誓登英傑驅去妄
庸庶官稱職民安歲豐時多災異公心忡忡屢獻大計
以輸至忠豈其憂瘁竟殞厥躬嗚呼哀哉昔歲有彗西
及台衡去冬長至天雨水冰何期妖孽殱我老成訃聞
於朝哀極聖情贈諡祭葬賜&KR0608;與并百卿辟士長嘆失聲
姻戚舊故雨涕填膺昔余髫齔已知公名長而翹企鳳
凰星景壮登翰苑幸挹儀刑高位宿齒奬掖後生𢋫歌
酣嬉懽若舊盟六元方會一老遽薨俯仰今昔能不淚
零嗚呼哀哉憶公立朝百僚之上屹若泰山萬峯環
向奄云其頽衆所安仰國有大事事有大疑衆皆視公
金鼓蓍龜遽云徂謝其疇之歸崇善應變丸轉無滯𤦺
有竒骨可屬大事公最似之今也則逝相條便宜宣帝中興
沆陳災異米真守城公將五之今歸于冥萬方元元誰
惠誰撫九重穆穆孰匡孰輔如何昊天勿吊下土嗚呼
哀哉吉日攸召靈輀咨行祖奠載道執紼傾城素驥蹢
躅丹旐悠揚春雲慘淡旭日凄涼渺渺長路蕭蕭故鄉
黃腸下定玉樹埋藏佳城欝欎畏夜茫茫芻狗灰滅石
麟蘚荒寒露碧草悲風白楊鴉啼狖嘯狐狸跳梁雍門
之言萬古悽愴嗚呼哀哉
吏部侍郎范公墓誌銘楊守陳
公諱理字道濟一字士倫號省菴宋太𫝊覺民之後世
居台州自臨海徙天台又九葉矣祖諱彦善考諱起宗皆
㠯公貴贈正奉大夫正治卿貴州左布政使祖妣陳氏
妣潘氏皆贈夫人公少敏悟端凝佔畢一呻輙能記縣
官嘗以聖壽節習儀鼓吹旗仗喧簇塾小生羣往觀公
獨若無所聞坐誦不輟衆異之長為縣學生傳書工文
山畜水湧譽髦皆自謂勿如甫踰冠中鄉試第一會試
第三皆有文鋟之梓擢壬戌進士高第宣宗嘗召進士
至齋宫親試用以得其才論公居第二賜白金五兩楮
幣五十緡既而例歸省還朝時重守令之選拜知江陵
縣作榜文諭民懇切且明盡民口熟之縣當三方之衝
過客旁午公嚴禁令雖權貴無敢索一錢先是民累歲
負租至十四萬都御史徵之嚴公㠯民貧不能償也乃
召將卒家之佃田號畸零戸者論之曰世言戸役既佃
田立戸而免役可乎遂定其等俾各出募役之米因以
償負租畢完且平訟謠勸樹畜䘏窮振弱禁奸招逋訪
孝子節婦及忠賢之裔謹學校正禮俗民慶未始得也
以舊令復遽去用薦知德安府亦先榜諭吏民大率如
江陵教養之政後悉踐其言每歲必再按屬以省耕收
廉利弊每季必命題試諸生而第之拔其尤置府後堂
暇輙躬為其師道隨州民數百家田為楚府護衛所占
猶輸租公傋奏盡歸其田民感甚皆立主而生祀之滿
去以最異超陟福建布政使時大兵勦賊鄧茂七等公
司饋餉善調度兵皆給食民不加賦朝廷嘉其功賜綵
幣表裏各二楮幣千丁潘夫人憂起家拜貴州左布政
使初貴州草創即驛為布政司以夷之難擾也久莫能
改作公奏徙貴州前衛于他所以其地造司數百楹不
擾而就土官無訾勿能襲職者十五六公悉俾襲吏無
敢難常移文以通夷情間抗章以蠲逋稅餉兵春以糧
秋以銀便省漕四川湖廣饋糧貴州艱甚公俾代糧以
銀為之糴减時直十二貴民既獲利而川廣被惠尤漙
秩滿擢南京工部左侍郎南京創自國初歲久凡百皆
敝葺造費鉅公不欲煩民廼請鬻蘆埸之新葦抽分局
之腐木辟碎嚴内府庫之苦𤨏布帛通售銀殆萬兩又
請南畿獄囚贖者隨葺造所需而納于是自文廟宫殿
内外諸署城樓街表或造或葺動輙百千間既修廵狩
諸般數百兵食諸器數萬皆以次成而民不知又奏各
處饋南京糧者自船抵倉多所費每米石費三斗請兵
就其船人支三月之餉官取費米歲可萬石以備賑貸
從之果利尋轉南京吏部左侍郎考課公明百僚咸憚
之嘗請老至再不允滿考赴京途遇疾輿就其子進士
絪之第輙舉手加額曰無以報朝廷無以報朝廷遂薨
成化癸巳五月四日也壽六十四上聞嗟悼命有司祭
葬之公配湯氏累封夫人先公卒葬于縣西長洋之原
公以薨之年某月某日合葬焉子男六長綗次即絪次
紈次曾同次昌齡蔭國子生次玄齡補縣學生女二人
孫男女十人公早孤事潘夫人孝處昆弟友居官清慎
忠勤凡政皆精慮而果行之一以惠利為主故江陵纔
七閱月而去之日民遮阻不克則奔餞數千里慟哭而
返少保楊文定公溥聞之曰世有為縣七月遽得民如
此怡愉各書所薦皆公名馬公謂公賢而文宜督學之
職文定公曰縣既得民矣俾任民牧尤宜馬公諾合詞
以聞廼有德安之陟逮其去德安去貴州也民祖餞如
江陵尤甚德安又勒去思碑于府治焉自庚戌逮今同
時軰行無在者巋若魯靈光之獨存而得業聞望隠然
動天下殆書所謂耆壽俊史所謂名大臣者其為文章
操紙筆立就率温厚坦明深切事理嘗著讀史補忘天
台要略皆八卷詩經集觧三卷德安府志丹台稿皆十
卷藏于家絪將奉柩還葬乃具状泣請余曰先君治命固
㠯銘屬先生嗚呼余童而慕公壮被知愛深矣公嘗入
賀萬壽節退燕余第同燕者今戸部尚書兼翰林院學
士商公故太子少保兼吏部尚書贈少保姚文敏公國
子生故盧君楷今余弟守阯凡六人皆浙觧元也三公
勲德位望冠當世而公與文敏對居兩京天官豈惟淛
之儀固四海之表也今文敏殂矣公又繼之悲感可勝
道哉銘固晚生之職也况公治命其敢辭銘曰太公國
齊簡禮從俗僅五月終報政何速公為江陵政非吕望
加其二月仁滂惠洋去不能馳穉耄遮阻執袪號啼如
子失母黃覇守郡治莫與夷及為丞相勲烈小虧公自
令長郡守方伯入副尚書居守是職材非偏長所在有
績于赫厥聲不損彌益晚秀獨掦行輩凋盡一老之遺
天胡不憗有馨其爼有澤其封皆帝之賜恩榮始終台
有赤城萬古赩只公之休光庶或與比
毛宗吉傳楊守陳
毛宗吉餘姚人也名吉自少攻文學尚氣義言論侃侃
不少屈舉進士授刑部廣東司主事嚴明廉鯁訊囚多
立驗權貴無敢撓之芭苴雖半號一縷必峻却山東人
有居京者女歸壻反目令女逸匿之山東因誣壻殺其
女權嬖右之壻誣伏坐死獄疑當讞已更數司閱數歲
適宗吉讞得其情密訪女獲之婿乃免一部推服京城
奸民有晝竊人家貨賄謾途人剪其囊者諺呼小李宗
吉捕得其魁箠死之其黨稍戢錦衣衛卒逌百司鈎摭
傳政書片楮以聞輙報可至有被誣坐族者公卿皆重
足待之干請必徇然或犯罪例入廣東司莫敢誰何宗
吉獨法治之如他犯指揮門達怙寵擅威福能生死人
在俄頃百官遇之途皆躍馬避恐後宗吉獨與舉鞕抗
揖于是皆䘖之偵其過百方無所獲一日宗吉以失朝
下錦衣獄衛卒羣吠脅之宗吉徐曰有國法在爾曹奈
我何達聞益怒嗾徤卒掄巨挺挺之見骨幾死猶行行
自得療數月方愈人語之盍少貶徇俗宗吉笑不應復
職一如故輿論賢之名聲籍甚陞廣東按察司僉事分
廵潮惠二府黜墨吏摧強宗殄海寇民用寧輯朞滿代
還民乞更廵一載從之劇賊楊輝據程鄉縣之寳龍峒其
黨曾玉謝瑩分據石坑龍歸二峒西山剽虜刻期攻縣
治宗吉曰先人能奪人之心亟調官軍集民壮僅七百人
倍道馳至石坑賊三千人出拒宗吉定計令兵佯退以
致之賊躍而進乃督兵殊死戰良久麾伏兵起遂克之
縳曾玉明日乘勝破龍歸擒謝瑩又明日攻寳龍賊伏
山上篁竹間發弩矢我軍阻深谷勿克進宗吉乃簡敢
死士百人人懷十石子從間舉道攀蘿陟篁竹後投石
子亂擊之楊輝殪餘衆驚潰凡攻三峒斬首五百級俘
六千人獲白金八千餘兩他物稱是奏未報時廣西蠻
賊滋蔓高雷廉三府尤苦之衆推宗吉往廵道路榛塞
村落為墟數百里無人煙攬轡四顧悲且憤嘅然有削
平禍亂之志至廉州内官監珠池者方繫民數十人徵
賄箠擊幾死宗吉嘆曰民幸不死于賊者又死于此何
忍也遂盡釋之凡黨内官悉寘之法衆口稱快至雷州
報賊劫大者體村遽檄都指揮石鼎出擊鼎懦不敢宗
吉素知海康縣知縣王麒忠勇可任即命麒率民壮偕
擊賊走之斬首數百級奪還人畜無筭賊入吳川縣分
為三其一由水道宗吉覘知復命麒以舟兵追破之其
二聞潰去相戒勿犯自是部内稍寧因條平賊方略奏
之上嘉嘆陞本司副使䧏&KR0897;奬諭委總廣東軍務宗吉
益感激思報以滅賊為己任惠州河源縣告急即兼程
進兵敗之舖前又敗之長峯徑口賊遁至清遠縣守將
都督僉事張通遇之戰北宗吉亟進援賊見其幟呼曰
毛家軍來矣遂奔潰凡斬首三百級奪還人畜數千踰
月廣州新會縣告急宗吉提兵至燈下斬賊首數十級
賊遁入陽江縣營于雲岫山仕峒我師夕至比明擊敗
之賊棄營走山下我師狃勝突入其營陣亂賊乘之刺
殺前驅潘百戸有哨指揮閻棄師遂潰宗吉勒馬持刀
大呼曰劄住劄住潰已不可遏從騎勸宗吉退避宗吉
叱曰爾去吾誓不與此賊皆生益奮而前揮刀砍賊不
已力屈被害成化元年三月一日也是日晝夜晦烈風
雷雨大作山谷皆震動逾七日得屍貎猶若生櫬還官
吏士民弔哭祭奠相屬事聞贈通議大夫廣東按察司
按察使遣廷臣諭祭賜其家米四十斛布四十疋錄其
子科為國子生論曰嗚呼兩廣之毒一何酷耶自昔任
邊事者賊至偽不聞聞亦不往往亦不戰戰亦不力甚
者十餘賊驅子女數百過城下亦莫肯以一矢相加偵
人以告則詬箠之賊去乃始耀兵入墟落殺掠齊民以
為功王師兩征猶踵其故智權貴右之濫封溢貴不吝
也朝奏捷夕告急不詰也䧟城棄師失律之將不戮也
非誨之縱賊殘民耶亦無異乎毒之酷矣獨一宗吉如
兩廣何人孰不死而宗吉聲光將與日星照終古彼偷
生倖富貴者竟何如哉竟何如哉
明名臣琬琰續錄卷十二
