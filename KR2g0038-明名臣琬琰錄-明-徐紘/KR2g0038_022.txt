明名臣琬琰錄卷二十二
明徐紘撰
刑部尚書魏公神道碑王直
正統九年閏七月二十七日刑部尚書魏公以疾終于
家事聞上為之嗟悼遣官賜祭命有司治葬事在朝士
大夫亦莫不惋惜致&KR0608;奠先是公有足疾詔俾釐務免
朝參久之未能愈公嘆曰食君禄而不一造朝心豈能
自安八年二月拜疏乞致仕上憐而許之降勅慰且賜
鈔三千貫歸一年而終年六十三公諱源字文淵幼而
岐嶷喜讀書習於禮節十三能屬文嘗作桂花詩為時
軰所嘆賞選為學官弟子永樂乙酉以書經領鄉薦明
年取進士拜監察御史所至舉其職松江知府黃子威
被誣不能白公為辨其枉浙東傍海民困於漁課為奏
減之西安大疫民間比屋不能興督有司具醫藥往療
全活者甚多凉州有寇將大為民患公廉得之亟請兵
殄除民得免害父母相繼卒皆奪喪起任職為御史九
年陞浙江按察副使未幾召還署刑部右侍郎會河南
旱饑民轉徙乃命公為河南左布政使至則發倉廪以
賑民奏免逋賦省徭役及諸不急之務一以安民為事
民稍稍來歸而雨亦大至是歲有年召為刑部左侍郎
食從二品禄或言四川邊務多弛廢命公往理之明罰
飭法衆務修舉還朝拜刑部尚書獄無滯囚凡公所决
斷者人人自以為不冤時上注意邊事又命往西邊督
察諸將謹防邊以便宜從事遣都指揮李謙守獨石楊
洪副之劾奏指揮杜衡等慢令當死諸將始嚴憚不敢
肆自天城抵朔州視要險地宜守者凡八分命諸將守
之請增修開平龍門城使高大皆甃以甓庶可守又自
獨石抵宣府增致墩堠發開平龍門兵併力為之屯軍
免其租一年凡諸大城堡請給神銃火藥嚴為備上皆
從之再遣勅嘉勞焉時諸軍有勇壯者依托權豪以避
役公悉搜括歸伍中權豪側目一弗顧既而病足不能
朝遂以此致仕大夫君子皆惜其去而亦莫不以為榮
公忠厚坦豪孝於親友於兄弟睦於宗族而信於朋友
與人交必依於仁義其襟度夷曠洞見肺腑事有可疑
者得公處之衆無不惬意凡公所涖人至今興歎不能
忘魏氏先居南昌之奉新後乃徙建昌故今為建昌望
族曾祖父卿祖庭都父伯泰皆有德義而不仕及公貴
祖考皆贈資善大夫刑部尚書妣皆贈夫人公娶盧氏
四子鑑鐸欽銓側室石氏生一子曰銘孫男十二瑛瑞
璋瑾環珮珂珪珏琰珉玭公以某年某月某日葬于邑
之甘泉鄉某之原鑑來京師謁予告曰先人不幸弃諸
孤朝廷寵終之禮厚矣惟墓道石宜有文以示久遠非
先生誰能為敢以請予最知公不可辭乃為序述其事
而系以銘侃侃魏公有美在中乘時而升事我太宗始
為御史職是憲紀爰副外臺來表俞美方伯之尊遺愛
實全遂陞秋官民用不冤皇撫萬邦威制遠域公行邊
師武臣竭力伊維邊城隆隆軍聲萬里塞垣纖塵不驚
公既勞只簡在天子以疾而休是謂知止邦家之光閭
里之榮溘然上征為風為霆甘泉之山神道有石揭德
振華以示亡極
兵部尚書柴公墓誌銘王直
公諱車字叔輿姓柴氏世家錢塘靈芝鄉之義谿曾大
父諱茂有隱德大父允明父望皆以公貴贈嘉議大夫
兵部右侍郎母嚴氏贈淑人公自少聰敏喜學遊郡庠
從徐大章先生受春秋學成領鄉薦遂入太學諸生多
推讓之永樂甲申擢為兵部武選主事即以勤慎得名
未幾陞員外郎己丑太宗皇帝北征公與方尚書從行
凡軍務倚辦於公公隨機應變無留事凡官屬從公者
又能庇佑之衆皆樂從及還陞江西恭議時營造事嚴
公入閩中取大材丁夫之貧病者公處之有方故能集
事而民不告勞初經廣信太守與公有舊餽蜜一罌疑
其重發視之皆白金笑曰此所謂故人知君君不知故
人卒拒不納至閩縣有婦人抱嬰兒哭訴曰夫亡田産
見奪於豪横公察其實移文所司斷還之歲餘入為職
方郎中職方事最繁公治之有餘力會謠言當有變詔
沿江諸郡擇賢守以公知岳州公鎮以静民安之岳州
有江湖之險官船來往當役民上下挽送多或至千百
人暮夜促召不能集公私病之公計主客戶有丁幾何
約三丁役一丁五十人領以總甲署其名小牌百人領
以百長署之大牌視役之多寡用之牌下皆來集無後
者民得番休皆便之公事之暇則至學宫與諸生講學
或行田間視耕穫賞勤而戒惰居三歲郡大治復召為
職方郎中丁内艱奪情俾任事宣德庚戌陞兵部右侍
郎公素有才望人徯其進命下皆為喜轉左侍郎時餘
敵假息塞下西鄙戒嚴朝廷命將往經略之以公重臣
俾參贊軍務凡發卒蒐騎積穰餉為戰守備皆有條法
上嘉之賜織金綺衣一襲先是敵入鎮番副總兵劉廣
自凉州出兵往援遇敵而退敵隨逼凉州廣閉門不敢
出乃大掠而去廣不以實聞反奏功徼賞公劾其罔上
又陳其欺誑不法事甚悉請必寘之法詔械送廣父子
至京師又劾奏寧夏等守將失律亦召還上益以公公
廉詳慎為國盡忠賜白金三十兩文綺三匹有副公前
後章數十上皆剴切人或以後患怵公公曰吾敢愛身
以誤國耶由是同事者或不悅其所為公亦惡其樂燕
樂忽大計遂斷酒肉澹泊以自處凡燕樂皆不與而持
論益堅必據理守正每有功賞雖勅下必覆驗而後行
詐冒必糾正無毫髮私岷州土官都指揮僉事后能以
家人冒功得陞賞公奏罷所陞官能復以為請上宥之
公反覆論不可曰詐冒如能者非一人臣方按覈皆請
罷今宥能如餘人何若無功而得官則捐軀死敵者何
以待之朝廷倘以能土人宜寬假則以他名賜之爵人
莫敢援例若冒詐而陞臣實以為不可詔嘉公忠誠遣
使賜白金四十兩綺帛各四疋特命食從二品禄秩滿
陞尚書仍理軍務既而事平西師亦解嚴庚申召還賜
以羊酒命視事且侍經筵聽講其年八月告歸省墳墓
上可之然尚欲託以邊事命公速來賜鈔五千貫遣焉
辛酉三月公還朝已感疾命太醫日往視予善藥冀速
愈而公疾益甚數驚悸起曰誤事誤事命速治行盖心
不忘其身之病也上聞之而憫焉俾還鄉治疾未行疾
大作竟不起六月二十五日也享年六十七娶王氏封
淑人子男三拱抃拭孫男一訃聞上為之惻然遣禮部
尚書胡公濙往祭之命兵部給舟楫還其喪工部治喪
事抃乃以翰林侍讀學士苖光生所為狀謁予銘竊嘗
念之朝廷之於西事盖慎重矣嘗宿勁兵任良將又輟
近臣往臨之欲以安内全外然其忠於上仁於下不為
利回不為勢屈者盖無幾是以安全之效不立迨天子
赫然更命將帥而公等夙夜圖議振頽綱去弊事明賞
罰以示勸懲而人始知有法思奮其材武以從征伐立
功名於是餘敵影滅跡絶而天威振動於萬里之外矣
今邊鄙晏安烽火不作雖神謀睿筭使然而公等之功
亦豈細也哉宜聖天子悼念之篤而恩禮之周公之大
節如此若其交友敬臨財廉奉己有度待人有恩不附
勢以干利其美盖不可勝書姑序次其大者而為銘使
後世有考焉其葬以某年某月某日其墓在(闕)之原
銘曰允毅柴公學以植躬遭時而升遂躋顯融三十餘
年出入中外克一其心以熙帝載帝曰西顧予欲汝為
殄此衆敵汝往視師維公朅朅羣志爰發乃暢皇威幽
遠畢達邊塵不驚公與其功何以致之繄公之忠天不
憖遺國有典禮寵榮式多哀念無已松栢丸丸有慰其
阡刻銘垂休何千百年
右僉都御史凌君墓表王直
宣德九年八月十五日中順大夫行在都察院右僉都
御史凌君晏如以疾卒于官年五十三朝廷為遣舟歸
其喪于湖州歸安縣將葬于所居琅琊鄉某山之原其
幼子啓既請右都御史熊公銘其墓矣復來請予文表
諸墓上曰啓之兄敬以養祖父不克來京師今喪歸有
期亦不能俟其來也故啓敢以請凌君嘗入翰林與予
接踵同朝久且相知義不可辭君諱安然字晏如自少
力問學尤工書其楷書學習小篆則師秦相早有名鄉
邑太宗皇帝銳意文藝必欲追配古人君優游館閣益
自勵務欲稱上意仁宗皇帝在東宫雅知之常令繕書
以進今藏于秘府永樂十五年擢拜吏科給事中以恭
慎舉其職日侍上左右有所顧問敷奏詳明同軰皆推
服焉仁宗皇帝即位陞吏科都給事中益毖懋不懈人
未嘗見其有過舉今天子即位三年大正庶官以修百
度以君為右僉都御史盖是時持憲者多以賄聞由是
用君其間君感上知遇確然自守不為衆所惑思欲稍
拯其弊事不可即懇懇為其長言之多見聽從然猶膠
箝牢密君未及有所振舉而以内艱去盖在任不二年
君去而其長及凡附託者皆得罪矣服闋仍為右僉都
御史兵部以武職貼黃久不清請會官清理如故事上
以命君君與翰林侍讀苖君衷皆從事於此同力一心
罔有漏失有顔鎮撫既卒子孫當一人繼乃復以一人
冒官三十餘年無覺者君閱其實乃奏罷一人又著令
凡武官有靖難功而無子者不忍遽絶其禄得以婿或
義兒一人繼不再及也有張指揮者既以義兒者繼矣
又欲冒及其子因有所調發託統帥以疾豫以子代亦
十餘年矣君亦奏請罷之其臨事用心不苟皆以𩔖而
不能久於世豈非可惜哉曾祖(闕)祖德皆不仕父彦能官
至應天府通判坐累罷居均州仁宗亦知其為人因君
為都給事中即令冠帶造朝以都給事中致仕歸湖州
今加封右僉都御史君幼娶周氏卒有一子曰敬再娶
唐氏四子曰啓肇敦敷於乎自古聰明才俊之士遭時
奮身皆有志於功名以顯當時傳後世然而不至於大
有建立而卒如君何恨盖莫非命也使君得永年其所
立豈小哉今雖不幸而其居官行事之善不可以泯也
故表諸其墓
副都御史賈君墓碑楊榮
天眷我皇明挺生俊乂列于庶位以理政務至于内佐
風紀振憲綱而外播恩威除姦宄植善良者若正議大
夫資治尹行在都察院右副都御史賈君亦其人焉君
諱諒字子信其先兖之武城人洪武初徙家嶧山之陽
祖志剛父旺俱不仕以君貴悉贈嘉議大夫都察院都
御史祖母顧氏母魏氏俱贈淑人尹自幼卓犖穎拔異
羣兒由邑庠生應永樂辛夘鄉舉升太學太宗皇帝時
選侍皇太孫說書講論詳明深沐眷待歲甲午擢刑科
給事中宣宗即位陞今職委任既重君愈敬慎凡所施
為務惇大體不事末節夙夜匪懈稱厥職遂得推恩贈
祖父母父母以及其室焉初君在刑科也克體朝廷欽
恤之意獄有冤抑即以為言或至再三必得請乃已人
或言其執奏太過君曰近侍以言為職苟知而不言其
如人之冤抑何江淮間賊徒操舟劫殺番使君受命往
捕既至以計悉擒之按行鈔法于京都人不之駭鈔以
流通密察百職發姦擿伏人不敢犯其居内臺也詳讞
重囚務求其生必㡳無可生之理而後已江右豪民肆
毒君往按之得實悉寘于法良善獲安川屬姦盗作梗
惟捕其首惡餘黨解散及奉命督山東等處陶冶奏减
工程蠲免虚數民力以紓今皇帝即位首令往鎮湖湘
撫緝有力陟黜惟允巡視淮濟賑活饑民千餘萬督築
固安隄河道疏通人不知勞邇因徐州強賊反獄潜處
芒碭間時為民患復奉命捕治還至茌平遘疾正統己
未正月十有四日卒于德州訃聞聖上嗟惋遣官諭祭
命有司為治葬事君生洪武壬戌六月十日得年五十
有八配石氏側室郝氏蔣氏子男三俊傑偉女四俊以
卜卒之歲某月某日奉君柩葬于城東馬貴社先塋之
次先期奉翰林編修許道中所述行狀泣丐予銘其墓
予於君有同朝之雅歴官行已亦所聞知狀復稱君篤
於事親始終盡禮兄子儀早孤撫育無異己子兹又仁
德推于家者也若君者不可以不銘銘曰惟天生賢以
時登庸輸忠服勤代理天工猗歟賈君遭逢盛世擢官
黃門克稱于位天憲有佐特然超遷粤自筮仕迄今有
年惟忠惟勤終焉如始為國為民匪私于己夙猷茂著
列聖受知中朝外服績用咸熙命雖不永所存者久勒
銘有碑庶傳不朽
章尚文傳楊溥
尚文名敞世居會稽高祖斌宋景定中鄉舉第一祖君
乘父可道世有善聞尚文穎敏有智略初補郡庠弟子
員日以讀書攻文辭為事服食之需不計其有無永樂
癸未以詩經魁鄉試明年第進士入翰林為庶吉士同
狀元曾棨而下二十八人績學文淵閣預修永樂大典
授刑部江西司主事尚文究心理斷訖無冤滯久之復
入翰林纂修輯五經四書性理大全書成受重賚時山
西有盗掠人財詔有司亟捕之逮至數百人尚文適當
其事上官督之甚急尚文曰殺人重事豈宜率易編鞫
之皆有辭一人辭色獨異尚文收其辭色異者餘悉疏
之俾明日復來明日亦如之衆皆如約勘其為盗者果
一人衆始為尚文危終乃深服之有何千戶者商數軰
莫宿其家被劫商疑何何訴之官恐不能自明乃縊死
事聞詔巡捕者三日弗獲抵死既三日不獲則拘隣何
者二十餘家别楮幣證其為盜尚文諮之曰商遠來而
楮幣約皆斷何也捕盗者不能隱遂首伏二十餘家皆
得釋未幾陞本部員外郎授奉訓大夫復陞本部郎中
丁外艱歸起復行在吏部考功郎中洪熙改元賜誥命
授奉議大夫推恩父母丁母夫人憂服除調騐封郎中
尋陞行在禮部右侍郎進階嘉議大夫加封父母及祖
父母如制奉詔往安南命酋首黎利權署國事尚文宣
威德讋服利郊迎拜使者常下利令所親給事左右數
進甘言誘以聲色尚文正色遏絶之及還賂以金珠異
物多方致之尚文堅却不受及利死朝廷以其子麟署
國事復命尚文往諭之關吏曰此天使前却金者再來
矣比還麟所贐皆却之不受更進平陽王復封晉為恭
王峕所以有田土及護衛官軍房舍有司莫能處分王
以為言詔遣尚文往理之至則勘其田土悉歸王府房
舍騐所有軍士給之餘悉以居民王樂從之復遷左侍
郎與尚書胡公協謀國家典禮前後損益不同吏無所
據或緣奸乃取國初以來所行條格籍記之於是司屬
遂有所持循太醫院醫士妄舉鄉人為醫以復私怨時
為積弊奏革之僧道請度牒者歲以千計奸偽日滋請
遵洪武中例循舊額三歲一給其有舉任僧道官者不
許越州郡由是奸偽者漸息會同館四夷朝貢者日給
廪餼往為監臨侵尅乃嚴為關防以副懷柔之意尚文
為人尚誼氣賙䘏朋友曲盡其道不以患難死生為輕
重平居簡静遇朋友談笑戲謔襟度豁如然絶口不道
政事及臨事井然有條為文簡潔所著有貭菴稿藏于
家壽六十二其子瑾正統丙辰進士克世其家云論曰
士君子抱負才氣修志山林無聞于世者何限哉尚文
際明時為顯官處順安常克諧所事蔚然有聲稱書曰
時人斯其惟皇之極有以哉
右春坊右諭德黎君墓碑銘楊士竒
右春坊右諭德黎君以正統二年十一月謁告歸清江
得疾卒于家其孤統以翰林侍讀習嘉言所狀事行求
書墓碑余聞而哀之曰嗚呼黎君之擢第也為良進士
入風憲為良御史於長民為良郡守於近侍為良輔臣
奈何遽止于斯乎黎之先見余所作其考墓表其曾大
考允誠大考惟琇考宗瑞妣鄒氏以君貴考贈右春坊
右諭德妣贈宜人君兄弟三人其季即君諱恬字潜輝
天資清淑生六七歲知慕學問累從明師得其旨歸而
自進其功永樂壬辰擢馬鐸榜第二甲進士無幾丁内
艱去服闋除陜西道監察御史以正直揚風裁歲辛丑
朝廷以災異求言羣御史同上奏實君具草歴詆大臣
之任事者無憂國恤民之心剴切激厲無顧避上曰御
史言是任事者不能堪後薦御史之才可用於上皆陞
知州而處之遠方君得交阯南靈州尤僻遠君怡然曰
聖人不鄙九夷我何人哉既至教愛其民如子民皆父
母師事之政化既行會黎利反其衆日盛總帥王通孱
弱不能制為吏所協遂矯制勒三司郡縣官吏悉解職
守隨通北歸君時在行既歸通及協謀者皆坐法朝廷
以事不出於衆悉置不問宣德七年士竒率同官言黎
恬文學操行可任近侍遂命為右春坊右諭德授奉直
大夫時春坊事簡奉旨入翰林院與纂述考最賜誥追
贈其考妣預修宣廟實錄簡充經筵官奉命考禮部會
試者二用心公正時多得人遂謁告歸展先墓賜道里
費給驛舟既展墓樹碑墓側退而洽其親戚鄉里懽甚
將行得疾醫藥久弗效以正統三年正月卄二日卒享
年五十有一君篤孝友之行而磊落有大志恥屑屑流
俗事學博而正論議沛然為文章波瀾藻麗而根於理
存心公平於論人之邪正事之枉直靡不服之盡心公
務未嘗苟且非其人弗與處容色潔白如玉儀度恭肅
人不可犯而雅度洒落良朋勝友卒然邂逅詩酒倡和
酬酢率極懽而罷其藏修之齋名熙熙所著有詩文集
若干卷其娶先敖氏贈宜人繼王氏封宜人子男四統
縉頌生顥生孫男二昇生冕生其葬以卒之歲某月日
葬某原與敖宜人合葬焉黎君余考禮部會試時所取
士又以同鄉故相知深而相與久其仲兄慎兄子經皆
有文學於余往還余嘗謂清江自劉氏公是公非而後
有一家三人聯璧輝映者今再見於黎氏居無何慎卒
經又卒黎君每向余道其兄與姪未嘗不泣下余亦為
之感歎豈意又於今哀悼黎君哉銘曰清江之黎代襲
詩禮由金三州徙坂城里自其高曾潜德弗揚迨其大
考武弁奮庸卓卓潛輝篤志問學升自賢書秋空鵰鶚
鐵冠白筆北面在廷用振憲紀用張國經觸邪指佞動
植有知昔之所學今惟行之既斥遐僻俾治夷𩔖不賤
鄙之躬勤撫字夷亦有心曰我仁侯父之母之而肯以
尤既陞桂芳所職輔導詞苑經維在帝左右方將顯庸
曷殞遽亡栢松中仆不至柱梁嗚呼潜輝其藏我銘後
有考徵庶其猶生
春坊諭德林君墓誌銘楊榮
宣德二年五月辛亥奉訓大夫右春坊右諭德兼翰林
侍讀林君卒于官交游之士莫不為之傷慟臨終之夕
其孤雲瀚適自南京至幸履一見不及有所言而絶良
可哀也將奉柩歸葬于鄉某山之原乃匍匐涕泣以翰
林修撰王君鈺所述行狀來乞銘予與君同鄉又同官
而素相好弗可以辭按狀君諱志字尚默晉黃門侍郎
穎之後穎從晉元帝渡江居建康其子禄由散騎常侍
出為閩之晉安太守子孫因家焉是後有仕為宋御醫
院使諱古松者君之五世祖也曾祖諱清祖諱顓父諱
興音隱德弗耀母游氏宋監察御史廣平公之後嘗夜
夢梁僧寶誌入室而生君因以名焉幼穎悟其母嘗口
授經傳即朗然成誦在髫齔時已喜為文辭後從學于
王偁孟陽極好辨論因字之曰尚默將弱冠選入郡庠
益自勤勵於經史子集旁及天文地理星命醫卜之書
無不研審而尤工舉業性至孝父早世事母益謹或有
疾則憂形於色親調湯藥不敢暫離左右及母歿家雖
貧薄而殯殮葬祭一於禮而不苟永樂辛夘鄉試壬辰
會試皆第一殿試賜進士第二人授翰林編修考滿陞
修撰嘗纂修五經四書性理大全古今名臣奏議郡邑
志書辨論精確勤於編述迥出儔軰甲辰秋九月陞侍
讀尋陞右春坊右諭德仍兼舊職陞奉訓大夫給二俸
嘗兩為京闈考試官去取惟公士子敬服洪熙改元蒙
恩賜誥得推恩追贈其父如君之職母為宜人每痛二
親不逮禄養語及必悽愴終日盖君治家儉而有禮待
宗黨極厚族弟喜孤幼無依養於異姓取歸撫育迄于
成立勸子姪讀書言不輟口間有領薦者輒加慰勉與
鄉人周旋欵洽不事矯飾鄉人亦多敬愛之事其師孟
陽最謹孟陽後為翰林檢討以事没于京為之經畫喪
事以歸其妻子于閩處僚友必誠必信于人無所毁譽
在朝十有五年入則恭勤趨事惕然警勵雖隆冬盛暑
不自知其為勞退則静坐一室優游疎散醉吟自適淡
然若與世事不相干者家居時郡庠後進多從之游若
今湖廣參政黃澤浙江按察使林顧軰皆親及門受業
時多推其學問有源委以為吾閩之傑然者自號蔀齋
又號見一居士所著詩文確徤簡古多為人所傳誦與
修二聖實錄方擬告成歸省丘墓展焚黃之禮而乃以
是春疾作自知必不起遂請于朝得告而即日加劇第
奄奄一息以待其子之至而卒其生洪武戊午八月四
日至是享年五十配陳氏有淑德封宜人子男二人長
曰雲瀚次雲瀣女三人嗚呼幼學壯行君子之志也惟
君荷聖朝教育之恩學既有成官兼顯秩可謂榮且盛
矣亦可謂得行其所志矣烏可以無銘其辭曰林氏之
先閥閱以崇粤自建康始居閩中歴世相傳其積彌厚
發之於君獨禀其秀孝友篤志信誼卓然學有源委思
如湧泉爰擢巍科超出流軰拜官翰林詞益霶霈編摩
纂述克慎克勤侍讀講筵忠賢是陳輔導春宫多所禆
益考藝京闈公論籍籍不盈以矜志節允堅無毁無譽
罔不推賢善積厥躬惟君之德學淑諸人惟君之澤閩
山蒼蒼閩水汪汪藏石于斯百世不忘
明名臣琬琰錄卷二十二
明名臣琬琰續錄卷二十二
明徐紘撰
翰林檢討白沙陳先生行状張詡
先生諱獻章字公甫姓陳氏高祖判鄉曾祖東源祖永
盛號渭川少戅不省世事好讀老氏書嘗慕陳希夷之
為人父琮號樂芸居士讀書能一目數行下善詩卒之
一月而先生始生母太夫人林年二十有四守節教育
之祖居廣之新會縣都會村至先生始徙居白沙村白
沙村去縣北二十里許天下士大夫重先生之道不斥
其名字因共稱之曰白沙先生至於兒童婦女亦皆目
其為陳道統云宣德三年戊申十月二十有一日生於
都會先是有望氣者言黃雲紫水之間當有異人生焉
黃雲紫水者新會之山川也又有占象者言中星見浙
閩分視古河洛百越為鄒魯符先儒文公之說及先生
生身長八尺目光如星右臉有七黑子如北斗状音吐
清圓太𩔖中州産嘗戴方山巾逍遥林下望之若神仙
中人也生前一夕太夫人夢白龍入室其光如晝諸異
夢𩔖是自幼驚悟絶人讀書一覧輒記嘗夢拊石琴其
音泠泠然見一偉人笑謂曰八音中惟石音為難調今
諧若是子異日得道乎因别號石齋既老更號石翁少
讀宋亾厓山諸臣死節事輒掩卷流涕一日讀孟子有
天民者達可行於天下而後行之慨然嘆曰大丈夫行
已當如是也弱冠充邑庠生其師見其所為文異之曰
陳生非常人也勢利不足以羈之矣明年丁卯中鄉試
戊辰辛未兩赴禮闈不第聞江右吳聘君與弼講伊洛
之學於臨川之上遂棄學而學焉時年二十有七也(下缺)
是有所警發南歸羅倫贈文略曰白沙先生處南海者
二十餘年矣觀天人之微究聖賢之藴充道以富尊德
以貴天下之物可愛可求漠然無動其中者莊昶詩曰
百年吾道在東周天下斯人豈易求誰為齊王留孟子
自知堯舜有巢由鳳凰氣象終千仞北斗光芒共九州
萬里東南滄海闊蒼生何處問乘桴既歸杜門潜心大
業而道價響天下矣四方學者日益衆往來東西兩藩
部使以及藩王島夷宣慰無不致禮於先生之廬先生
日飲食其賓客了不知其囊之罄也自朝至夕與門人
講學賓友論天下古今事或至漏下亹亹不少厭倦翌
旦精神如故雖少壮者自以為莫及也江右藩臬左布
政使陳煒等脩復白鹿洞書院成以山長書幣走生員
劉希孟等聘先生為十三郡士者師先生報書謝不往
壬寅廣東左布政使彭詔上疏略曰臣聞古昔聖帝明
王諮詢敷求罔間遺逸小或致之大或起之動則賴以
成顯著之事功静則因以繫士心之嚮慕聲望丰采蔚
為國華竊見依親監生陳獻章心術正大識見高明涵
養有素德性堅定給假回還杜門養志沈潜聖賢之書
實窺體要通達事物之理俱見精微今年五十餘讀書
踐履愈覺純熟孝義著聞人皆感動臣等自度才與德
不及獻章萬萬猶且叨食厚禄顧於獻章醇儒反未及
見用非惟臣等之心誠有不安抑國家不及收用是坐
失為善之寳也伏見天順年間英宗皇帝聞撫州人吳
與弼文行高古特加禮聘官以宫僚奈緣與弼老病辭
不供職是以未見作用之效今獻章年方強盛大非與
弼之比伏乞聖明以禮徵召必有以補助聖德風動士
𩔖䟽聞憲宗皇帝可其奏命有司以禮勸駕先生以老
母并久病辭時廵撫右都御史朱英懼先生終不起也具
題薦末云臣已趣其就道矣因曰先生萬一遲遲其行
則如予誑君何先生不得已起至京師朝廷用故事𠡠
吏部考試會疾上疏略曰臣累染虛弱自汗等疾又有
老母朝夕侍養不能赴部聽選成化十五年以來左布
政使彭詔右都御史朱英前後具本薦臣堪充任使吏
部移文廣東布政司等衙門趣令起程臣以舊疾未平
母年加老未能輙行府縣官吏承行文書日夕催廹不
免強起就道而沿途病發随地問醫扶衰補羸僅不大
&KR0629;於成化十九年三月三十日朝見乃以久勞道路舊
疾復作日復一日病勢轉增耳鳴痰壅面黃頭暈視昔
所染無慮數倍衆目所覩不敢自誣又於八月二十二
日得男陳景陽書報臣母别臣以來憂念成病寒熱迭
作痰氣交攻待臣南歸以日為歲臣病中得此神魂飛
喪仰思君命俯念親情展轉欎結終夕不寐臣之愚迷
實不知所以自處也臣自幼讀書雖不甚解然於君臣
之義知之久矣伏惟我國家教育生成之恩陛下甄錄
收采不遺卑賤之德至深至厚於此而不速就以圖報
稱於萬一非其情有甚不得已者孰敢驚虛名飾虛讓
趦趄進却於日月之下以冒雷霆之威哉臣所以一領
鄉書三試禮部承部檄而就道聞君命而驚心者正以
此也緣臣父陳琮年二十七而棄養臣母年二十四而
寡居臣遺腹之子也方臣幼時無歲不病至於九齡以
乳代哺非母之仁臣委於溝壑久矣臣生五十六年臣
母七十有九視臣之衰如在襁褓天下子母之愛雖一
宜未有如臣母憂臣之至愛臣之深也臣於母恩無以
為報而臣母以守節應例為府縣所白已蒙聖恩表厥
宅里是臣以母氏之故荷陛下之深恩厚德又倍於尋
常萬萬也顧臣母以貧賤蚤寡俯仰無聊殷憂成疾老
而彌劇使臣遠客異鄉臣母之憂臣日甚愈憂愈病愈
病愈憂憂病相仍理難長久臣又以病軀憂老母年未
老而氣則衰心欲為而力不逮雖欲效分寸於旦夕豈
復有所惜哉臣所以日夜憂&KR0629;欲處而未能者又以此
也夫内無攻心之疾則外不見從事之難上有至仁之
君則下多曲全之士惟陛下以大孝化天下以至誠體
萬物海宇之内無匹夫匹婦不獲其所者則臣之微亦
豈敢終有所避而不自盡哉伏望聖明察臣初年願仕
之心憫臣久病思親不能自已之念乞放臣暫歸田里
日就醫藥奉侍老母以終餘年俟母養獲終臣病痊愈
仍前赴部以聽試用則臣母子未死之年皆陛下所賜
臣感恩益厚圖報益深雖死於道路無所復辭矣疏上
憲宗皇帝親閱者再三明日授翰林院檢討俾親終疾
愈仍來供職盖異數也先生以表謝其略曰臣本菲材
誤蒙薦舉又以臣老母在念沈疴在躬未得以承試用
陛下憫其愚誠不加誅責使少寬旦夕之暇已云幸矣
而又慰之以温言寵之以清秩使遂其欲去而勉其復
來此誠天地之量日月之明雨露之恩出於尋常條格
之外者臣雖至愚亦知銜負恩德圖報稱於親終疾愈
之日不敢負朝廷待士之盛意不敢違臣子效用之初
心也又曰臣瞻望朝廷違離在邇雖圖報有日而遲速
未占俯仰愧怍無任感激戀慕表既上又遲遲至於旬
日始買舟南去學士李東陽贈别詩云只有報恩心未
老更無辭表意全真諭德陸鉞詩云逍遥佳處恣吟哦古
寺心齋長薜蘿本為愛君觀國屢可堪思母望雲多東
郊信有靈光在西土空聞鳳翼過應笑病夫方鑄錯汗
顔何處逐頽波盖實錄也某先生省人也素忌先生重
名及至京師使人邀先生主其家已而先生僦居慶夀
寺某御之後因纂脩實錄隂令所比誣先生學士某見
之不平為削厺歸往南安知府張弼問出處對曰康齋
以布衣為石亨荐所以不授聀而求觀秘書者冀得間
悟主也惜乎當時宰相不悟以為寔肰之言上令受職然
後觀書殊戾康齋意遂决去某以所選監生荐人䟽陳
始終願仕故不敢偽辭以釣虛名或受或不受各有攸
宜爾弼唯唯暨歸歲有荐辭皆授詔不行初應詔而起
也道出羊城所至觀者如堵至擁馬不得行歸之日有
祥雲五色遶其第經日始散弘治改元以來郎中等官
屢任藩府萬某周某先後䟽荐庚申給事中吳世忠以
以先生及尚書王恕侍郎劉大夏學士張元禎祭酒謝
鐸等八人同荐與二三儒臣入内閣柄用上方𠡠吏部
查勘而先生殁矣是年三月十日也享年七十有三殁
之前數日蚤具朝衣朝冠命子弟扶掖焚香北面五拜
三叩首曰吾辭吾君復作一詩云記仙終被謗記物乃
多脩弄艇滄溟月聞歌碧玉樓曰吾以此辭世殁之日
頂出白氣勃勃如蒸竟日乃息前一夕五鼓隣人聞車
馬駢闐異之急出見一人若主者状儀節甚都出先生
廬而去以為太官至及旦詢之無有也先是知縣左濬
以醫來先生病已亟矣門人進曰藥不可為也先生曰
飲一匕盡朋友之情飲已作詩遣之没後一月提學僉
事宋端儀移文當道請入祀鄉賢祀祠都御史鄧廷瓉
疏乞恩典章草已具尋卒御史賀鎧廵撫雲南都御史
李士實俱疏乞不拘常例賜與贈謚諭祭不報是年七
月二十有一日葬於圭峯之麓辛向之原遠近會葬者
凡千人左布政使周孟中賻白金三十星助葬誄之以
辭刻石於墓三府暨藩臬諸公門人親友遠近相續設
奠致&KR0608;殆無虛日於戲生死哀榮吾於先生見之矣先
生少負氣節每出少挫歸輒對伯兄泣不食房婢偶露
告太夫人必黜之乃已初待學者甚嚴晚更平易孝弟
出於天性事太夫人甚謹太夫人非先生在側輙不食
食且不甘先生在外太夫人有念輙心動亟歸果然母
愛子慕惟日不足太夫人頗信浮屠法及病命以佛事
禱先生從之御史王□曰此見先生變通處也此時行
不能别太夫人欲倣徐仲車故事伯兄不可曰吾弟為
人子吾獨不為人子乎兄弟泣争義感行路太夫人殁
以七十年之派子居九十年之母喪哭擗食素一如先
王之禮太夫人耄耋強康如壮先生以古希年顧多病
嘗慮一旦身先朝露不能送太夫人終故自太夫人七
十年之後也每夕具衣冠秉燭焚香露禱於天曰願某
後母死也後喪太夫人服闋絶不衣錦繡曰向者為親
娛耳通判顧叔龍曩見先生束木帶解所自束玳瑁帶
贈至是反之一念衡山靡間朝夕曰自今以往未死之
年皆幸也事伯兄如父坐必隅坐雖跡處山林其愛君
憂國之心視諸食禄者殆有甚焉憲廟之升遐也哀詔
至先生如喪考妣有詩曰三旬白布裹烏紗六載君恩
許卧家溪上不曾携酒去空教明月管梅花知言者讀
之當知先生之心無一日不在天下國家也為人豁達
大度不與物競未第時鄰人有侵其物屋地者欲威之
以力揚言於衆曰陳氏子異日他出我必辱於途及見
不覺自失先生曰尺寸地吾當為若讓其人慚竟不能
作惡而去又有侵其田者處亦如之復後有盜葬其墓
者先生怒曰以此義不共戴天也彼不即悛吾即訟之
官吾敢沽虛名而忘大義哉盜葬者聞之果悛廵撫湖
廣都御史謝綬遺先生夀木甚美一日其交厚陳某卒
遺言必得木如先生者其子以告即舉以畀之林良者
以畫名天下常作一圖為先生夀惠州同知林璧至閱
之愛甚亦即畀之無吝色知縣趙某者頗著貪聲懼先
生遇當道露其事遺白金數錠為太夫人夀先生不得
已受之戒家人勿啓某後以贓去官追而還之某人感
泣提舉注廷貞慕先生特甚在海北時作懷沙亭以寓
仰止亦數以白金為先生夀其卒於官也盡封還以為
&KR0608;恭政伍希淵僉事戴中輩以次各遺白金欲新先生
居却不可乃營小廬山書屋以處四方學者初年甚屢
嘗貸粟於鄉人僉事陶魯知之遺田若干頃晚年按察
司學士實倣富鄭公故事破數白金買園一區於羊城
之北甚廣先生封券至於三四往返卒俱不受御史熊
達倣洛陽故事欲建道德坊於白沙以風士𩔖先生不
可乃議創樓於江滸為往來嘉賓盍簮之所榜曰嘉會
先生曰斯可矣先是達亦以疏薦先生於朝大略謂宜
及先生年未艾而亟用之也都御史鄧廷瓉檄有司曰
月致米一石歲致人夫二名却之以詩云孤山鶴啄孤
山月不要諸司費俸錢行人左輔出使外夷以其師意
致白金三十星亦拒而不受其視利若將凂焉如是太
夫人兄弟之子陳敬幼無依先生收育教之成人至割
田廬以樹其家嘗買婢得邑人尹氏女既而知之嘆曰
良家子也命内人撫育如已女及笄擇婿嫁之友人莊
泉病遺書求先生門人之醫范規者往規貧不能赴先
生即備行纏服食津遣與人交無生死炎凉之别都御
史朱英柩歸桂陽為文遣子不遠數千里設奠尚書彭
詔御史袁道經歴張黻輩之殁也亦然其聞羅倫袁道
張黻之訃也皆設位哭為緦之服三月恭政胡榮為提
學僉事時雅重先生嘗選生員有異質者十餘人往受
業今學士梁儲恭政李祥輩與焉其後榮遭母憂先生
特行弔禮於新喻及祭吳與弼墓於崇仁羅倫墓於永
豐訪莊昶宅於江浦其論治道以正風俗成人材為急
務知縣何積之初知新會縣事也出其鄉人給事中董
旻書為介求執弟子禮先生百凡啓迪以致四禮大行
民愛之如父母父卒於官先生綜理其後事如己事後
民立祠於白沙先生記之其始終成就皆先生之力也
顧叔龍為同知知德慶州卒遭事不測先生毅然任其
事曰朋友之責也後聞其子某至乃已翰林院庶吉士
鄒智以言事謫石城吏目其父自蜀來怒其去官也日
撻之賴先生諭之以理始釋其後智於順德也劉大夏
時為右布政使卒吳廷學時為順德縣知縣先生相率
厚賻擇人而扶歸之李承箕褁粮自嘉魚數千里從學
先生服食行纏待如子弟復築楚雲臺以居之臺榜一
聮云有月嚴光瀨無金郭隗臺學士王鏊聞而嘆之盛
稱先生出處之正見黃公釣臺記東筦林光始有志於
學後為貧累先生欲成之謀田於肇慶同知張吉以光
不歸乃不果其接引後學随人材大小而成就之𩔖如
此嘗慕先哲宋丞相崔菊坡之為人也迎其像為文祭
於家偶坐瞻仰若弟子之於師者久之程節婦鍾氏子
也孀居二十七年貧甚先生既為詩以嘉其節復遺帛
以周其貧君子謂使先生大得志表先德舉賢才當不
遺餘力也其見義樂為如飲食焉如是厓山大忠祠慈
元廟之建與夫祀典之舉也皆發議於先生與副使陶
魯右布政劉大夏僉事徐紘共成之大忠祠成太夫人
夢金冠三人從甲士數百謝於門慈元廟之未建也先
生夢一女人后飾立於大忠之上曰請先生啓之後十
年建廟即其所也故先生弔慈元詩有依稀猶作夢魂
通之句先生精神常與神明通居外海陳謙宅有異人
來見嘗夢遊天臺至第八重而覺又夢一長髯道士以
布囊貯羅浮山遺之八月八夜忽夢玉字無瑕碧雲燦
爛南斗下大書八字下有四人面西而行或隠或見臨
没夢與濓溪兩厓答歌於衡山之五峯皆紀之以詩盖
其神之極清故所感如是昔人所謂夜驗之夢寐者也
北歸時泊舟江滸夜半有人呼急起未幾水至溺死人
畜無筭因得免先生德氣粹面盎背無貴賤老少莫不
起敬給事中賀欽執弟子禮既别肖先生小像懸於家
之别室有大事必啓焉羅倫改官南京脩撰先生謂曰
子未可以去乎倫即日解官去按察使薛綱始疑先生
及得於觀感乃悔嘆即欲解官從學有詩曰欲抛事業
留門下老驥那能學駿奔進士姜麟以史事使貴州特
取道如白沙以師禮見先生出曰吾閱人多矣如先生
者耳目口鼻人也所以視聽言動者殆非人也吾何以
名哉至京師有問之對曰活孟子活孟子都御史諱邦
劉洪官廣東藩臬時每言詡一則曰無緣一曰無福以
不見先生為恨也嶺南士遊國學者北士必問曰遊白
沙先生門否以一字一墨為符驗而因之以輕重其人
焉壬寅别都御史朱英於蒼梧英預約束参随官族先
生至掖之從南道出入先生力辭不能英嘆曰古之聖
帝明王尊賢之禮有膝行式車者况區區有中貴謁先
生廬至江滸乎却肩輿走數百步入京師時道經南安
知府張弼倣曹参師蓋公禮以待先生道出淮陽總戎
平江伯陳銳往復差官具人船護送極其禮意之隆暮
年欲卜築衡山都御史沈暉創屋士人某等割田以待
左布政使周孟中甫下車既謁先生於白沙欲請先生
入省南面坐受拜咨問以風一方以先生病不果嘗經
畿内山鄉熱甚思生菜值山民植者良少前此貴客重
價求之弗獲先生至山民羣求獻之寓京師時走家僮
市靴於肆工人聞自先生亟易以佳者其至誠能動又
往往如是先生之始為學者激厲奮發之功得之與弼
為多自臨川歸足跡不至城府朱英時為恭議造廬求
見卒避不見閉戶讀書盡窮天下古今典籍旁及釋老
稗官小說徹夜不寝少困則以水沃其足久之乃嘆曰
夫學貴乎自得也自得之然後博之以典籍則典籍之
言我之言也否則典籍自典籍而我自我也遂築一臺
名曰春陽日静坐其中足不出閾外者數年有答張元
禎問學詩曰古人棄糟粕糟粕非真傳𦕈哉一勺水積累
成大川亦有非累積源泉自涓涓至元有至動至近
至神焉𤼵用兹不窮緘藏及淵泉吾能握其機何必窺
陳編學患不用心用心滋牽纏本虛形乃實立本貴自
然戒慎與懼恐斯言未云偏後儒不省事差失毫釐間
寄語了心人素琴本無絃久之又嘆曰夫道非動静也
得之者動亦定静亦定無將迎無内外苟欲静即非静
矣於是随動随静以施其功有示張詡詩曰知夜則知
朝西風漲暮潮千秋一何短瞬息一何遥有物萬象間
不随萬象凋舉目如見之何必窮扶搖又曰登高未必
高老脚且平步平步人不疑東西任回顧豈無見在心
何必擬諸古異體骨肉親有生皆我與失之萬里途得
之咫尺許得失在斯須誰能别来去明日立秋来人
方思處暑又曰兩脚著地此何關白雲與爾同去還正
當海闊天高處不離區區跬步間盖其學初則本乎周子
主静程子生静之說以立其基其自得之效則有以合
乎天心泰之說故凡冨貴功利得喪死生舉不足以動
其心者其後造詣日深則又有以進乎顔氏卓爾雖欲
從之末由也已天地位而駸駸乎孔子無意必固我之
氣象矣其學有本原進有次第的然可據如此迨其晚
年超悟極於高遠則又非他人所能窺測言語所能形
容者矣其始懼學者障於言語事為之末也恒訓之曰
去耳目支離之用全虛圓不測之神其後懼學者淪於
虛無寂滅之偏也又恒訓之曰不離乎日用而見鳶飛
魚躍之妙門人各随其所見所聞執以為則天下之人
又各随其所見所聞執以為稱果足以知先生之道也
哉有詩曰十年無鮑叔一懶有柴桑盖亦嘆天下之莫
我知也所待天下之大千百世之遠其心同其理同豈
無知言者起誦其詩讀其書當有以知其人卓卓乎孔
氏道脉之正傳而伊洛之學蓋有過無弗及也是故見
諸日用與百姓同也至於不言而信不怒而威聞風者
興起沭化者心服蓋有莫知其為之者使得大用於世
綏來動和之效庶幾乎先生嘗以道之顯晦在人而不
在言語也絶意著述有詩曰他年倘遂投閒計盡對青
山不著書又曰莫笑老翁無著述真儒不是鄭康成有
勸之者對曰伏羲著述數畫耳况畫前又有易乎君子
曰先生著述可謂富矣自一言演之可萬言自萬言斂
之可無言今其詩文不下萬餘首獨非著述乎莊昶讀
先生詩集曰喜把炷香焚展讀了無一字出安排為經
為訓真誰識非謝非陶亦浪猜又曰老雖静裏都無事
笑此山中亦著書帝伯皇王鋪叙裏乾坤今古笑談餘
大學士李東陽始得先生藤蓑諸作也語人曰待某謝
官絶烟火十年然後可属和耳盖皆知言者也其為文
也主理而輔之以氣雖不拘拘於古人之繩尺故自有
以大過人者以為詩也則功專而入神品有故人所不
到者矣盖得李杜之制作而兼周召之情思妙不容言
故其詩曰子美詩中聖堯夫又别傳後來操翰者二妙
少能兼今蒼梧山東皆梓行某集惜乎未全也至於書
翰如其詩能作古人數家字山居筆或不給至束茅代
之晚年專用自成一家時呼為茅筆字好事者踵為之
有詩曰神往氣自隨氤氲覺初沐聖賢一切無此理何
由矚調性古所聞熙熙兼穆穆耻獨不耻獨茅根萬莖
秃又曰茅君煩用事入手稱神工又曰茅龍飛出右軍
窠皆指茅筆也天下人得其片紙隻字藏以為寳太夫人
嘗夢星斗燭天旁百人指謂曰此人爾家秀才文字也
與弼婿某貧不能自振造白沙求書數十幅歸一坡每
一幅易白金數星庚申朝廷遣朝官使交南交南人購
先生字每一幅易絹數匹擕者恨不多也先生教人隨
其資禀高下學力深淺而造就之循循然善誘其不悟
不強也至於浮屠羽士商賈農業之來謁者先生悉傾
意接之有叩無不告故天下被其化者甚衆南畿僧太
虛知名當世亦以其學求正扵先生先生復書以逝者
如斯夫不舍晝夜告之曰我以此證也先是先生道南
畿見太虛告以念老母太虛為朝夕禮拜祝願至先生
歸相見乃已其篤信如此嗚呼若先生者君子謂周子
之後一人而已者非邪詡也無似自成化辛丑見我先
生于白沙我先生即以國士待其後受教多而辱愛厚
臨殁具書趣至白沙寄以斯文告門人羅冕曰吾道吾
有所記矣示以詩云古往今來幾聖賢都從心上契心
𫝊孟子聰明還孟子誰今且莫信人言又曰萬丈祝融
何處山三年碧玉夢相關多少畫工𫝊不去都没賢今
畫幅寬又曰病久惟聽命詩成不浪𫝊門前花十丈玉
井正開蓮數椽剛到地一棟正横天不㤀吾道在萬萬
歲相連既而曰孔子之道至矣幸勿畫蛇添足又曰用
斯行舍斯藏子其勉之吾言止是矣嗚呼言猶在耳不
肖詡斗筲之器何脩何為而後可以少副我先生付託
之重乎先配張氏生子三人曰景雲作小詩得唐人體
裁曰景易充邑庠生先先生卒女二人婿黃彦民指揮
倪麟孫男三人曰田曰琬皆庠生曰豸尚幼繼室羅無
出先生没後門人聚議湛若水為行状李承箕為墓銘
梁儲為傳而墓表則屬之詡也若水之為行状也倉卒
事多未備詡竊懼久而湮晦無傳重加補葺僉事許㫜
嘗刻梓以傳矣嗣是有待於同門者數事復增入焉雖
恒心細行不敢有遺如昔人年譜之為庶幾他日有得
與於斯文者取而刪述之以為世訓初不暇計其言辭之
蕪且陋也謹状
明名臣琬琰續錄卷二十二
