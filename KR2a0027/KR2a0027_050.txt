唐書卷五十
宋翰林學士歐陽修撰
兵志第四十
古之有天下國家者其興亡治亂未始不以德而自戰
國秦漢以来鮮不以兵夫兵豈非重事哉然其因時制
變以苟利趨便至於無所不為而考其法制雖可用於
一時而不足施於後世者多矣惟唐立府兵之制頗有
足稱焉蓋古者兵法起於井田自周衰王制壊而不復
至於府兵始一寓之於農其居處教養畜材待事動作
休息皆有節目雖不能盡合古法蓋得其大意焉此高
祖太宗之所以盛也至其後世子孫驕弱不能謹守屢
變其制夫置兵所以止亂及其弊也適足為亂又其甚
也至困天下以養亂而遂至於亡焉蓋唐有天下二百
餘年而兵之大勢三變其始盛時有府兵府兵後廢而
為彍騎彍騎又廢而方鎮之兵盛矣及其末也彊臣悍
將兵布天下而天子亦自置兵於京師曰禁軍其後天
子弱方鎮彊而唐遂以亡滅者措置之勢使然也若乃
將卒營陣車旗器械征防守衛凡兵之事不可以悉記
記其廢置得失終始治亂興滅之迹以為後世戒云府
兵之制起自西魏後周而備於隋唐興因之隋制十二
衞曰翊衞曰驍騎衞曰武衞曰屯衞曰禦衛曰候衞為
左右皆有將軍以分統諸府之兵府有郎將副郎將坊
主團主以相統治又有驃騎車騎二府皆有將軍後更
驃騎曰鷹揚郎將車騎曰副郎將别置折衝果毅自高
祖初起開大將軍府以建成為左領大都督領左三軍
燉煌公為右領大都督領右三軍元吉統中軍發自太
原有兵三萬人及諸起義以相屬與降羣盗得兵二十
萬武德初始置軍府以驃騎車騎兩將軍府領之析關
中為十二道曰萬年道長安道富平道醴泉道同州道
華州道寧州道岐州道豳州道西麟州道涇州道宜州
道皆置府三年更以萬年道為參旗軍長安道為鼓旗
軍富平道為玄戈軍醴泉道為井鉞軍同州道為羽林
軍華州道為騎官軍寧州道為折威軍岐州道為平道
軍豳州道為招摇軍西麟州道為苑游軍涇州道為天
紀軍宜州道為天節軍軍置將副各一人以督耕戰以
車騎府統之六年以天下既定遂廢十二軍改驃騎曰
統軍車騎曰别將居歲餘十二軍復而軍置將軍一人
軍有坊置主一人以檢察戸口勸課農桑太宗貞觀十
年更號統軍為折衝都尉别將為果毅都尉諸府總曰
折衝府凡天下十道置府六百三十四皆有名號而關
内二百六十有一皆以隸諸衛凡府三等兵千二百人
為上千人為中八百人為下府置折衝都尉一人左右
果毅都尉各一人長史兵曹别將各一人校尉六人士
以三百人為團團有校尉五十人為隊隊有正十人為
火火有長火備六䭾馬凡火具烏布幕鐡馬盂布槽鍤
钁鑿碓筐斧鉗鋸皆牀二鎌二隊具火鑽一胷馬
繩一首羈足絆皆三人具弓一矢三十胡祿横刀礪石
大觽氈帽氈装行縢皆一麥飯九斗米二斗皆自備并
其介胄戎具藏於庫有所征行則視其入而出給之其
番上宿衛者惟給弓矢横刀而已凡民年二十為兵六
十而免其能騎而射者為越騎其餘為步兵武騎排䂎
手步射每歲季冬折衝都尉率五校兵馬之在府者置
左右二校尉位相距百步每校為步隊十騎隊一皆卷
矟幡展刃旗散立以俟角手吹大角一通諸校皆斂人
騎為隊二通偃旗矟解幡三通旗矟舉左右校擊鼓二
校之人合譟而進右校擊鉦隊少却左校進逐至右校
立所左校擊鉦少却右校進逐至左校立所右校復擊
鉦隊還左校復薄戰皆擊鉦隊各還大角復鳴一通皆
卷幡攝矢弛弓匣刃二通旗矟舉隊皆進三通左右校
皆引還是日也因緃獵獲各入其人其隷於衛也左右
衛皆領六十府諸衛領五十至四十其餘以隸東宫六
率凡發府兵皆下符契州刺史與折衝勘契乃發若全
府發則折衝都尉以下皆行不盡則果毅行少則别將
行當給馬者官予其直市之每匹予錢二萬五千刺史
折衝果毅歲閱不任戰事者鬻之以其錢更市不足則
一府共足之凡當宿衛者番上兵部以遠近給番五百
里為五番千里七番一千五百里八番二千里十番外
為十二番皆一月上若簡留直衛者五百里為七番千
里八番二千里十番外為十二番亦月上先天二年詔
曰往者分建府衛計戸充兵裁足周事二十一入幕六
十一出軍多憚勞以規避匿今宜取年二十五以上五
十而免屢征鎮者十年免之雖有其言而事不克行玄
宗開元六年始詔折衝府兵每六歲一簡自高宗武后
時天下久不用兵府兵之法寖壊番役更代多不以時
衞士稍稍亡匿至是益耗散宿衞不能給宰相張說乃
請一切募士宿衞十一年取京兆蒲同岐華府兵及白
丁而益以潞州長從兵共十二萬號長從宿衛歲二番
命尚書左丞蕭嵩與州吏共選之明年更號曰彍騎又
詔諸州府馬闕官私共補之今兵貧難致乃給以監牧
馬然自是諸府士益多不補折衝將又積歲不得遷士
人皆恥為之十三年始以彍騎分隷十二衞總十二萬
為六番每衛萬人京兆彍騎六萬六千華州六千同州
九千蒲州萬二千三百絳州三千六百晉州千五百岐
州六千河南府三千陜虢汝鄭懷汴六州各六百内弩
手六千其制皆擇下戸白丁宗丁品子彊壯五尺七寸
以上不足則兼以戸八等五尺以上皆免征鎮賦役為
四籍兵部及州縣衛分掌之十人為火五火為團皆有
首長又擇材勇者為番頭頗習弩射又有羽林軍飛騎
亦習弩凡伏遠弩自能施張縱矢三百步四發而二中
擘張弩二百三十步四發而二中角弓弩二百步四發
而三中單弓弩百六十步四發而二中皆為及第諸軍
皆近營為堋士有便習者教試之及第者有賞自天寳
以後彍騎之法又稍變廢士皆失拊循八載折衝諸府
至無兵可交李林甫遂請停上下魚書其後徒有兵額
官吏而戎器䭾馬鍋幕糗糧並廢矣故時府人目番上
宿衛者曰侍官言侍衛天子至是衛佐悉以假人為童
奴京師人恥之至相罵辱必曰侍官而六軍宿衞皆市
人富者販繒綵食粱肉壯者為角觝拔河翹木扛鐵之
戲及祿山反皆不能受甲矣初府兵之置居無事時耕
於野其番上者宿衛京師而已若四方有事則命將以
出事解輒罷兵散于府將歸于朝故士不失業而將帥
無握兵之重所以防微漸絶禍亂之萌也及府兵法壊
而方鎮盛武夫悍將雖無事時據要險專方面既有其
土地又有其人民又有其甲兵又有其財賦以布列天
下然則方鎮不得不彊京師不得不弱故曰措置之勢
使然者以此也夫所謂方鎮者節度使之兵也原其始
起於邊將之屯防者唐初兵之戍邊者大曰軍小曰守
捉曰城曰鎮而總之者曰道若盧龍軍一東軍等守捉
十一曰平盧道横海北平高陽經略安塞納降唐興渤
海懷柔威武鎮遠靜塞雄武鎮安懷遠保定軍十六曰
范陽道天兵大同天安横野軍四岢嵐等守捉五曰河
東道朔方經略豐安定遠新昌天柱宥州經略横塞天
德天安軍九三受降豐寧保寧烏延等六城新泉守捉
一曰關内道赤水大斗白亭豆盧墨離建康寧宼玉門
伊吾天山軍十烏城等守捉十四曰河西道瀚海清海
静塞軍三沙鉢等守捉十曰北庭道保大軍一鷹娑都
督一蘭城等守捉八曰安西道鎮西天成振威安人綏
戎河源白水天威榆林臨洮莫門神策寧邊威勝金天
武寧曜武積石軍十八平夷綏和合川守捉三曰隴右
道威戎安夷昆明寧遠洪源通化松當平戎天保威遠
軍十羊灌田等守捉十五新安等城三十二犍為等鎮
三十八曰劒南道嶺南安南桂管邕管容管經略清海
軍六曰嶺南道福州經略軍一曰江南道平海軍一東
牟東萊守捉二蓬萊鎮一曰河南道此自武德至天寳
以前邊防之制其軍城鎮守捉皆有使而道有大將一
人曰大總管已而更曰大都督至太宗時行軍征討曰
大總管在其本道曰大都督自高宗永徽以後都督帶
使持節者始謂之節度使然猶未以名官景雲二年以
賀拔延嗣為凉州都督河西節度使自此而後接乎開
元朔方隴右河東河西諸鎮皆置節度使及范陽節度
使安祿山反犯京師天子之兵弱不能抗遂陷兩京肅
宗起靈武而諸鎮之兵共起誅賊其後祿山子慶緒及
史思明父子繼起中國大亂肅宗命李光弼等討之號
九節度之師久之大盗既滅而武夫戰卒以功起行陣
列為侯王者皆除節度使由是方鎮相望於内地大者
連州十餘小者猶兼三四故兵驕則逐帥帥彊則叛上
或父死子握其兵而不肯代或取捨由於士卒往往自
擇將吏號為留後以邀命於朝天子顧力不能制則忍
恥舍垢因而撫之謂之姑息之政蓋姑息起於兵驕兵
驕由於方鎮姑息愈甚而兵將愈俱驕由是號令自出
以相侵擊虜其將帥并其土地天子熟視不知所為反
為和解之莫肯聽命始時為朝廷患者號河朔三鎮及
其末朱全忠以梁兵李克用以晉兵更犯京師而李茂
貞韓建近據岐華妄一喜怒兵已至於國門天子為殺
大臣罪已悔過然後去及昭宗用崔胤召梁兵以誅宦
官而劫天子天子奔岐梁兵圍之逾年當此之時天下
之兵無復勤王者嚮之所謂三鎮者徒能始禍而已其
他大鎮南則吳浙荆湖閩廣西則岐蜀北則燕晉而梁
盗據其中自國門以外皆分裂於方鎮矣故兵之始重
於外也土地民賦非天子有既其盛也號令征伐非其
有又其甚也至無尺土而不能庇其妻子宗族遂以亡
滅語曰兵猶火也弗戢將自焚夫惡危亂而欲安全者
庸君常主之能知至於措置之失則所謂困天下以養
亂也唐之置兵既外柄以授人而末大本小方區區自
為捍衛之計可不哀哉夫所謂天子禁軍者南北衙兵
也南衙諸衛兵是也北衙者禁軍也初高祖以義兵起
太原已定天下悉罷遣歸其願留宿衛者三萬人高祖
以渭北白渠旁民棄腴田分給之號元從禁軍後老不
任事以其子弟代謂之父子軍及貞觀初太宗擇善射
者百人為二番於北門長上曰百騎以從田獵又置北
衙七營選材力驍壯月以一營番上十二年始置左右
屯營於玄武門領以諸衛將軍號飛騎其法取戸二等
以上長六尺闊壯者試弓馬四次上翹關舉五負米五
斛行三十步者復擇馬射為百騎衣五色袍乘六閑駁
馬虎皮韉為游幸翊衛高宗龍朔二年始取府兵越騎
步射置左右羽林軍大朝會則執仗以衛階陛行幸則
夾馳道為内仗武后改百騎曰千騎睿宗又改千騎曰
萬騎分左右營及玄宗以萬騎平韋氏改為左右龍武
軍皆用唐元功臣子弟制若宿衛兵是時良家子避征
戍者亦皆納資隷軍分日更上如羽林開元十二年詔
左右羽林軍飛騎闕取京旁州府士以戸部印印其臂
為二籍羽林兵部分掌之末年禁兵寖耗及祿山反天
子西駕禁軍從者裁千人肅宗赴靈武士不滿百及即
位稍復舊補北軍至德二載置左右神武軍補元從扈
從官子弟不足則取它色帶品者同四軍亦曰神武天
騎制如羽林總曰北衙六軍又擇便騎射者置衙前射
生手千人亦曰供奉射生官又曰殿前射生手分左右
廂總號曰左右英武軍乾元元年李輔國用事請選羽
林騎士五百人徼廵李揆曰漢以南北軍相制故周勃
以北軍安劉氏朝廷置南北衙文武區列以相察伺今
用羽林代金吾警忽有非常何以制之遂罷上元中以
北衙軍使衛伯玉為神策軍節度使鎮陜州中使魚朝
恩為觀軍容使監其軍初哥舒翰破吐蕃臨洮西之磨
環川即其地置神策軍以成如璆為軍使及安祿山反
如璆以伯玉將兵千人赴難伯玉與朝恩皆屯于陜時
邊土陷蹙神策故地淪沒即詔伯玉所部兵號神策軍
以伯玉為節度使與陜州節度使郭英乂皆鎮陜其後
伯玉罷以英乂兼神策軍節度英乂入為僕射軍遂統
於觀軍容使代宗即位以射生軍入禁中清難皆賜名
寳應功臣故射生軍又號寳應軍廣德元年代宗避吐
蕃幸陜朝恩舉在陜兵與神策軍迎扈悉號神策軍天
子幸其營及京師平朝恩遂以軍歸禁中自將之然尚
未與北軍齒也永泰元年吐蕃復入寇朝恩又以神策
軍屯苑中自是寖盛分為左右廂勢居北軍右遂為天
子禁軍非它軍比朝恩乃以觀軍容宣慰處置使知神
策軍兵馬使大歴四年請以京兆之好畤鳳翔之麟游
普潤皆隷神策軍明年復以興平武功扶風天興隷之
朝廷不能遏又用愛將劉希暹為神策虞候主不法遂
置北軍獄募坊市不逞誣捕大姓沒産為賞至有選舉
旅寓而挾厚貲多横死者朝恩得罪死以希暹代為神
策軍使是歲希暹復得罪以朝恩舊校王駕鶴代將十
數歲德宗即位以白志貞代之是時神策兵雖處内而
多以禆將將兵征伐往往有功及李希烈反河北盜且
起數出禁軍征伐神策之士多鬭死者建中四年下詔
募兵以志貞為使蒐補峻切郭子儀之壻端王傅吴仲
孺殖貲累巨萬以國家有急不自安請以子率奴馬從
軍德宗喜甚為官其子五品志貞乃請節度都圑練觀
察使與世嘗任者家皆出子弟馬奴装鎧助征授官如
仲孺子於是豪富者緣為幸而貧者若之神策兵既發
殆盡志貞隂以市人補之名隷籍而身居市肆及涇卒
潰變皆戢伏不出帝遂出奔初叚秀實見禁兵寡弱不
足備非常上疏曰天子萬乘諸侯千大夫百蓋以大制
小十制一也尊君卑臣彊榦弱枝之道今外有不廷之
虜内有梗命之臣而禁兵不精其數削少後有猝故何
以侍之猛虎所以百獸畏者爪牙也爪牙廢則孤豚特
犬悉能為敵願少留意至是方以秀實言為然及志貞
等流貶神策都虞候李晟與其軍之他將皆自飛狐道
西兵赴難遂為神策行營節度屯渭北軍遂振貞元二
年改神策左右廂為左右神策軍特置監句當左右神
策軍以寵中官而益置大將軍以下又改殿前射生左
右廂曰殿前左右射生軍亦置大將軍以下三年詔射
生神策六軍將士府縣以事辦治先奏乃移軍勿輙逮
捕京兆尹鄭叔則建言京劇輕猾所聚慝作不常俟奏
報將失罪人請非昏田皆以時捕乃可之俄改殿前左
右射生軍曰左右神威軍置監左右神威軍使左右神
策軍皆加將軍二員左右龍武軍加將軍一員以待諸
道大將有功者自肅宗以後北軍增置威武長興等軍
名類頗多而廢置不一惟羽林龍武神武神策神威最
盛總曰左右十軍矣其後京畿之西多以神策軍鎮之
皆有屯營軍司之人散處甸内皆恃勢凌暴民間苦之
自德宗幸梁還以神策兵有勞皆號興元元從奉天定
難功臣恕死罪中書御史府兵部乃不能歲比其籍京
兆又不敢總舉名實三輔人假庇於軍一牒至十數長
安姦人多寓占兩軍身不宿衛以錢代行謂之納課戸
益肆為暴吏稍禁之輙先得罪故當時京尹赤令皆為
之斂屈十年京兆尹楊於陵請置挾名敕五丁許二丁
居軍餘差以條限繇是豪彊少畏十二年以監句當左
神策軍左監門衛大將軍知内侍省事竇文場為左神
策軍護軍中尉監句當右神策軍右監門衛將軍知内
侍省事霍仙鳴為右神策軍護軍中尉監右神威軍使
内侍兼内謁者監張尚進為右神威軍中護軍監左神
威軍使内侍兼内謁者監焦希望為左神威軍中護軍
護軍中尉中護軍皆古官帝既以禁衛假宦官又以此
寵之十四年又詔左右神策置統軍以崇親衛如六軍
時邊兵衣饟多不贍而戍卒屯防藥茗蔬醬之給最厚
諸將務為詭辭請遥隷神策軍禀賜遂贏舊三倍繇是
塞上往往稱神策行營皆内統於中人矣其軍乃至十
五萬故事京城諸司諸使府縣皆季以御史廵囚後以
北軍地密未嘗至十九年監察御史崔薳不知近事遂
入右神策中尉奏之帝怒杖薳四十流崖州順宗即位
王叔文用事欲取神策兵柄乃用故將范希朝為左右
神策京西諸城鎮行營兵馬節度使以奪宦者權而不
克元和二年省神武軍明年又廢左右神威軍合為一
曰天威軍八年廢天威軍以其兵騎分隷左右神策軍
及僖宗幸蜀田令孜募神策新軍為五十四都離為十
軍令孜自為左右神策十軍兼十二衛觀軍容使以左
右神策大將軍為左右神策諸都指揮使諸都又領以
都將亦曰都頭景福二年昭宗以藩臣跋扈天子孤弱
議以宗室典禁兵及伐李茂貞乃用嗣覃王允為京西
招討使神策諸都指揮使李鐬副之悉發五十四軍屯
興平已而兵自潰茂貞逼京師昭宗為斬神策中尉西
門重遂李周乃引去乾寧元年王行瑜韓建及茂貞
連兵犯闕天子又殺宰相韋昭度李磎乃去太原李克
用以其兵伐行瑜等同州節度使王行實入迫神策中
尉駱全驩劉景宣請天子幸邠州全驩景宣及子繼晟
與行實縱火東市帝御承天門敇諸王率禁軍扞之捧
日都頭李筠以其軍衛樓下茂貞將閻圭攻筠矢及樓
扉帝乃與親王公主幸筠軍扈蹕君實亦以兵
至侍帝出幸莎城石門詔嗣薛王知柔入長安收禁軍
清宫室月餘乃還又詔諸王閱親軍收拾神策亡散得
數萬益置安聖捧宸保寧安化軍曰殿後四軍嗣覃王
允與嗣延王戒丕將之三年茂貞再犯闕嗣覃王戰敗
昭宗幸華州明年韓建畏諸王有兵請皆歸十六宅留
殿後兵三十人為控鶴排馬官隷飛龍坊餘悉散之且
列甲圍行宫於是四軍二萬餘人皆罷又請誅都頭李
筠帝恐為斬於大雲橋俄遂殺十一王及還長安左右
神策軍復稍置之以六千人為定是歲左右神策中尉
劉季述王仲先以其兵千人廢帝幽之季述等誅已而
昭宗召朱全忠兵入誅宦官宦官覺劫天子幸鳳翔全
忠圍之歲餘天子乃誅中尉韓全誨張弘彦等二十餘
人以解梁兵乃還長安於是悉誅宦官而神策左右軍
繇此廢矣諸司悉歸尚書省郎官兩軍兵皆隷六軍而
以崔胤判六軍十二衛事六軍者左右龍武神武羽林
其名存而已自是軍司以宰相領及全忠歸留步騎萬
人屯故兩軍以子友倫為左右軍宿衛都指揮使禁衛
皆汴卒崔胤乃奏六軍名存而兵亡非所以壯京師軍
皆置步軍四將騎軍一將步將皆兵二百五十人騎將
皆百人總六千六百人番上如故事乃令六軍諸衛副
使京兆尹鄭元規立格募兵於市而全忠隂以汴人應
之胤死以宰相裴樞判左三軍獨孤損判右三軍向所
募士悉散去全忠亦兼判左右六軍十二衛及東遷唯
小黃門打毬供奉十數人内園小兒五百人從至穀水
又盡屠之昜以汴人於是天子無一人之衛昭宗遇弑
唐乃亡馬者兵之用也監牧所以蕃馬也其制起於近
世唐之初起得突厥馬二千匹又得隋馬三千於赤岸
澤徙之隴右監牧之制始於此其官領以太僕其屬有
牧監副監監有丞有主簿直司圑官牧尉排馬牧長羣
頭有正有副凡羣置長一人十五長置尉一人歲課功
進排馬又有掌閑調馬習上又以尚乘掌天子之御左
右六閑一曰飛黃二曰吉良三曰龍媒四曰騊駼五曰
駃騠六曰天苑總十有二閑為二廄一曰祥麟二曰鳳
苑以繫飼之其後禁中又增置飛龍廄初用太僕少卿
張萬歲領羣牧自貞觀至麟德四十年間馬七十萬六
千置八坊岐豳涇寧間地廣千里一曰保樂二曰甘露
三曰南普閏四曰北普閏五曰岐陽六曰太平七曰宜
祿八曰安定八坊之田千二百三十頃募民耕之以給
芻秣八坊之馬為四十八監而馬多地狹不能容又析
八監列布河西豐曠之野凡馬五千為上監三千為中
監餘為下監監皆有左右因地為之名方其時天下以
一縑易一馬萬歲掌馬久恩信行於隴右後以太僕少
卿鮮于匡俗檢校隴右牧監儀鳳中以太僕少卿李思
文檢校隴右諸牧監使監牧有使自是始後又有羣牧
都使有閑廄使使皆置副有判官又立四使南使十五
西使十六北使七東使九諸坊若涇川亭川闕水洛赤
城南使統之清泉温泉西使統之烏氏北使統之木硤
萬福東使統之它皆失傳其後益置八監於鹽州三監
於嵐州鹽州使八統白馬等坊嵐州使三統樓煩玄池
天池之監凡征伐而發牧馬先盡彊壯不足則取其次
錄色歲膚第印記主名送軍以帳䭾之數上於省自萬
歲失職馬政頗廢永隆中夏州牧馬之死失者十八萬
四千九百九十景雲二年詔羣牧歲出高品御史按察
之開元初國馬益秏太常少卿姜誨乃請以空名告身
市馬於六胡州率三十匹讎一游擊將軍命王毛仲領
内外閑廄九年又詔天下之有馬者州縣皆先以郵遞
軍旅之役定戸復緣以升之百姓畏苦乃多不畜馬故
騎射之士減曩時自今諸州民勿限有無蔭能家畜十
馬以下免帖驛郵遞征行定戸無以馬為貲毛仲既領
閑廄馬稍稍復始二十四萬至十三年乃四十三萬其
後突厥欵塞玄宗厚撫之歲許朔方軍西受降城為互
市以金帛市馬於河東朔方隴右牧之既雜胡種馬乃
益壯天寳後諸軍戰馬動以萬計王侯將相外戚牛駝
羊馬之牧布諸道百倍於縣官皆以封邑號名為印自
别將校亦備私馬議謂秦漢以来唐馬最盛天子又銳
志武事遂弱西北蕃十一載詔二京旁五百里勿置私
牧十三載隴右羣牧都使奏馬牛駝羊總六十萬五千
六百而馬三十二萬五千七百安祿山以内外閑廐都
使兼知樓煩監隂選勝甲馬歸范陽故其兵力傾天下
而卒反肅宗收兵至彭原率官吏馬抵平凉蒐監牧及
私羣得馬數萬軍遂振至鳳翔又詔公卿百竂以後乘
助軍其後邊無重兵吐蕃乘隙陷隴右苑牧畜馬皆沒
矣乾元後回紇恃功歲入馬取繒馬皆病弱不可用永
泰元年代宗欲親擊虜魚朝恩乃請大搜城中百官士
庶馬輸官曰團練馬下制禁馬出城者已而復罷德宗
建中元年市關輔馬三萬實内廄貞元三年吐蕃羌渾
犯塞詔禁大馬出潼蒲武關者元和十一年伐蔡命中
使以絹二萬市馬河曲其始置四十八監也據隴西金
城平凉天水員廣千里繇京度隴置八坊為會計都領
其間善水草腴田皆隷之後監牧使與坊皆廢故地存
者一歸閑廐旋以給貧民及軍吏間又賜佛寺道館幾
千頃十二年閑廐使張茂宗舉故事盡收岐陽坊地民
失業者甚衆十三年以蔡州牧地為龍陂監十四年置
臨漢監於襄州牧馬三千二百費田四百頃穆宗即位
岐人叩闕訟茂宗所奪田事下御史按治悉予民太和
七年度支鹽鐡使言銀州水甘草豐請詔刺史劉源市
馬三千河西置銀川監以源為使襄陽節度使裴度奏
停臨漢監開成二年劉源奏銀川馬已七千若水草乏
則徙牧綏州境今綏南二百里四隅險絶宼路不能通
以數十人守要畜牧無它患乃以隷銀川監其後闕不
復可紀
唐書卷五十
