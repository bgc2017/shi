唐書卷四十九上
宋翰林學士歐陽修撰
志第三十九上
百官志
十六衞
左右衞上將軍各一人從二品大將軍各一人正三品
將軍各二人從三品掌宮禁宿衞凡五府及外府皆總
制焉凡五府三衞及折衝府驍騎番上者受其名簿而
配以職皇帝御正殿則守諸門及内廂宿衞仗非上日
亦將軍一人押仗將軍缺以中郎將代將軍掌貳上將
軍之事左右驍騎左右武衞左右威衞左右領軍左右
金吾左右監門衞上將軍以下品同(武德五年改左右翊衞曰左右衞府)
(左右驍騎衞曰左右驍騎府左右屯衞曰左右威衞左右禦衞曰左右領軍衞左右備身府曰左右府唯左右)
(武衞府左右監門府左右候衞仍隋不改顯慶五年改左右府曰左右千牛府龍朔二年左右衞府驍衞府武)
(衞府皆省府字改左右威衞曰左右武威衞左右領軍衞曰左右戎衞左右候衞曰左右金吾衞左右監門府)
(曰左右監門衛左右千牛府曰左右奉宸衛後又曰左右千牛衞咸亨元年改左右戎衛曰領軍衞武后光宅)
(元年改左右驍衞曰左右武威左右武衞曰左右鷹揚衞左右威衞曰左右豹韜衞左右領軍衞曰左右玉鈐)
(衞貞元二年初置十六衞上將軍左右衞有錄事一人府一人史二人亭長八人掌固四人)
長史各一人從六品上掌判諸曹五府外府稟禄卒伍
軍團之名數器械車馬之多少小事得專達每歲秋贊
大將軍考課
錄事參軍事各一人正八品上掌受諸曹及五府之外
府事句稽抄目印給紙筆
倉曹參軍事各二人正八品下掌五府文官勲考假使
禄俸公廨田園食料醫藥過所自倉曹以下同品(有府二人)
(史四人兵曹府四人史七人騎曹府二人史四人胄曹府三人史三人武后長安初改鎧曹曰胄曹中宗即位)
(復舊先天元年又曰胄曹開元初諸衞司倉司兵騎兵參軍改曰倉曹兵曹騎曹胄曹參軍事)
兵曹參軍事各二人掌五府武官宿衞番第受其名數
而大將軍配焉
騎曹參軍事各一人掌外府雜畜簿帳牧養凡府馬承
直以遠近分七番月一易之以勅出宫城者給馬
胄曹參軍事各一人掌兵械公廨興繕罰讁大朝會行
從則受黃質甲鎧弓矢於衞尉
奉車都尉掌馭副車有其名而無其人大陳設則它官
攝駙馬都尉無定員與奉車都尉皆從五品下司階各
二人正六品上中候各三人正七品下司戈各五人正
八品下執戟各五人正九品下長上各二十五人從九
品下(武后天授二年置諸衞司階中候司戈執戟謂之四色官)
親衞之府一曰親府勲衞之府二一曰勲一府二曰勲
二府翊衞之府二一曰翊一府二曰翊二府凡五府每
府中郎將一人正四品下左右郎將一人正五品上親
衞正七品上勲衞從七品上翊衞正八品上總四千九
百六十三人兵曹參軍事各一人正九品上校尉各五
人正六品上每校尉有旅帥二人從六品上每旅帥各
有隊正二十人正七品上副隊正二十人正七品下五
府中郎將掌領校尉旅帥親衞勲衞之屬宿衞者而總
其府事左右郎將貳焉番上者以名簿上于大將軍而
配以職武德貞觀世重資蔭二品三品子補親衞二品
曾孫三品孫四品子職事官五品子若孫勲官三品以
上有封及國公子補勲衛及率府親衞四品孫五品及
上柱國子補翊衞及率府勲衞勲官二品及縣男以上
散官五品以上子若孫補諸衞及率府翊衞王府執仗
親事執乘親事每月番上者數千人宿衞内廡及城門
給稟食執扇三衞三百人擇少壯肩膊齊儀容整美者
本衞印臂送殿中省肄習仗下每番三衞一人為太僕
寺引輅其後入官路艱三衞非權勢子弟輙退番柱國
子有白首不得進者流外雖鄙不數年給祿稟故三衞
益賤人罕趨之(有錄事府一人史三人唐親衞勲衞置驃騎將軍車騎將軍翊衛置車騎將軍)
(武德七年改驃騎將軍為中郎將車騎將軍皆為郎將分左右以親衞曰一府勲衞翊衞曰二府謂之三府衞)
(諸衞翊衞及率府親勲衞亦曰三衛永徽三年避太子諱改中郎將曰旅賁郎郎將曰翊軍郎太子廢復舊)
左右驍衞上將軍各一人大將軍各一人將軍各二人
掌同左右衞凡翊府之翊衞外府豹騎番上者分配之
凡分兵守諸門在皇城四面宫城内外則與左右衞分
知助舖長史各一人錄事參軍事各一人倉曹參軍事
各二人兵曹參軍事各二人騎曹參軍事各一人胄曹
參軍事各一人左右司階各二人左右中候各三人左
右司戈各五人左右執戟各五人左右翊中郎將府中
郎將各一人左郎將各一人右郎將各一人兵曹參軍
事各一人校尉各五人旅帥各十人隊正各二十人副
隊正各二十人(有錄事一人史二人亭長一人掌固四人倉曹府二人史二人兵曹府三人史)
(五人騎曹府二人史四人胄曹府三人史三人左右翊中郎將府錄事一人府一人史二人)
左右武衞上將軍各一人大將軍各一人將軍各二人
掌同左右衞凡翊府之翊衞外府熊渠番上者分配之
長史各一人錄事參軍事各一人倉曹參軍事各二人
兵曹參軍事各二人騎曹參軍事各一人胄曹參軍事
各一人左右司階各二人左右中候各三人左右司戈
各五人左右執戟各五人長上各二十五人左右翊中
郎將府官同驍騎(有稱長二人錄事一人史二人亭長二人掌固四人倉曹府二人史四人)
(兵曹府三人史五人騎曹府三人史四人胄曹府三人史三人稱長掌唱警為應蹕之節)
左右威衞上將軍各一人大將軍各一人將軍各二人
掌同左右衞凡翊府之翊衞外府羽林番上者分配之
凡分兵主守則知皇城東面助舖長史各一人錄事參
軍事各一人倉曹參軍事各二人兵曹參軍事各二人
騎曹參軍事各一人胄曹參軍事各一人左右司階各
二人左右中候各三人左右司戈各五人左右執戟各
五人長上各二十五人左右翊中郎將府官同驍衞(有錄)
(事一人史二人亭長二人掌固四人倉曹府二人史四人兵曹府三人史五人騎曹府二人史四人胄曹府三)
(人史三人)
左右領軍衞上將軍各一人大將軍各一人將軍各二
人掌同左右衞凡翊府之翊衞外府射聲番上者分配
之凡分兵主守則知皇城西面助舖及京城苑城諸門
長史各一人錄事參軍事各一人倉曹參軍事各二人
兵曹參軍事各二人騎曹參軍事各一人胄曹參軍事
各一人左右司階各二人左右中候各三人左右司戈
各五人左右執戟各五人長上各二十五人左右翊中
郎將府官同驍衞(有錄事二人史二人亭長二人掌固四人倉曹府二人史四人兵曹府三)
(人史五人騎曹府一人史四人胄曹府三人史三人)
左右金吾衞上將軍各一人大將軍各一人將軍各二
人掌宫中京城巡警烽候道路水草之宜凡翊府之翊
衞及外府佽飛番上皆屬焉師田則執左右營之禁南
衙宿衞官將軍以下及千牛番上者皆配以職大功役
則與御史循行凡敝幕故氊以給病坊
兵曹參軍事掌翊府外府武官兼掌獵師
騎曹參軍事掌外府雜畜簿帳牧養之事
胄曹參軍事掌同左右衞大朝會行從給青龍旗䂍矟
於衞尉長史各一人錄事參軍事各一人倉曹參軍事
各二人兵曹參軍事各二人騎曹參軍事各一人胄曹
參軍事各一人左右司階各二人左右中候各三人左
右司戈各五人左右執戟各五人左右街使各一人判
官各二人左右翊中郎將府官如驍衞(有錄事一人史二人倉曹府二)
(人史四人兵曹府三人史五人騎曹府二人史四人胄曹府三人史三人左右街典二人引駕仗三衞六十人)
(引駕佽飛六十六人大角手六百人隋有察非掾至唐廢)
左右翊中郎將府中郎將掌領府屬督京城左右六街
舖巡警以果毅二人助巡探入閤日中郎將一人升殿
受狀衞士六百為大角手六番閱習吹大角為昏明之
節諸營壘候以進退
左右街使掌分察六街徼巡凡城門坊角有武候鋪衞
士彍騎分守大城門百人大鋪三十人小城門二十人
小鋪五人日暮鼓八百聲而門閉乙夜街使以騎卒循
行囂謼武官暗探五更二點鼓自内發諸街鼓承振坊
市門皆啓鼓三千撾辨色而止
左右監門衞上將軍各一人大將軍各一人將軍各二
人掌諸門禁衞及門籍文武官九品以上每月送籍於
引駕仗及監門衞衞以帳報内門凡朝參奏事待詔官
及繖扇儀仗出入者閱其數以物貨器用入宫者有籍
有傍左監門將軍判入右監門將軍判出月一易其籍
行幸則率屬於衙門監守
長史掌判諸曹及禁門巡視出入而司其籍傍餘同左
右衞兵曹參軍事兼掌倉曹胄曹兼掌騎曹
左右翊中郎將府中郎將掌涖宮殿城門皆左入右出
中郎將各四人長史各一人錄事參軍事各一人兵曹
參軍事各一人胄曹參軍事各一人(有錄事一人史二人亭長二人掌固)
(二人兵曹府三人史五人胄曹府三人史四人監門校尉三百二十人直長六百八十人長入長上二十人直)
(長長上二十人監門校尉掌叙出入唐改監門府郎將為將軍)
左右千牛衞上將軍各一人大將軍各一人將軍各二
人掌侍衞及供御兵仗以千牛備身左右執弓箭宿衞
以主仗守戎器朝日領備身左右升殿列侍親射則率
屬以從胄曹參軍事掌甲仗凡御仗之物二百一十有
九羽儀之物三百自千牛以下分掌之上日執御弓箭
者亦自備以入宿主仗每月上則配以職行從則兼騎
曹中郎將各二人長史各一人錄事參軍事各一人兵
曹參軍事各一人胄曹參軍事各一人(唐改備身郎將曰將軍備身將)
(曰中郎將千牛左右備身左右曰千牛備身初置備身主仗有錄事一人史二人亭長二人掌固四人兵曹府)
(一人史二人胄曹府一人史一人千牛備身十二人備身左右十二人備身二百人主仗一百五十人千牛備)
(身掌執御刀服花鈿綉衣綠執象笏宿衞侍從備身左右掌執御弓矢宿衞侍從備身掌宿衞侍從主仗掌守)
(供御兵仗)
左右翊中郎將府中郎將掌供奉侍衞凡千牛及備身
左右以御刀仗升殿供奉者皆上將軍領之中郎將佐
其職有口勅通事舍人承傳聲不下聞者中郎將宣告
諸衞折衝都尉府每府折衝都尉一人上府正四品上
中府從四品下下府正五品下左右果毅都尉各一人
上府從五品下中府正六品上下府正六品下别將各
一人上府正七品下中府從七品上下府從七品下長
史各一人上府正七品下中府從七品上下府從七品
下兵曹參軍事各一人上府正八品下中府正九品下
下府從九品上校尉五人從七品下旅帥十人從八品
上隊正二十人正九品下副隊正二十人從九品下折
衝都尉掌領屬備宿衞師役則總戎具資糧點習以三
百人為圑一校尉領之捉鋪持更者晨夜有行人必問
不應則彈弓而嚮之復不應則旁射又不應則射之晝
以排門人遠望暮夜以持更人遠聽有衆而囂則告主
帥
左右果毅都尉掌貳都尉(每府有錄事一人府一人史二人兵曹府二人史二人每)
(隊正領兵五十人武德元年改鷹揚郎將曰軍頭正四品下鷹擊郎將曰府副正五品上司馬曰長史正八品)
(下校尉正六品下旅帥正七品下廢越騎步兵二校尉及察非掾又改軍頭曰驃騎將軍府副曰車騎將軍皆)
(為府諸率府置驃騎將軍五人車騎將軍十人二年以車騎將軍府隷驃騎府置十二軍分關内諸府皆隷焉)
(每軍將軍一人副一人至六年廢七年改驃騎將軍府為統軍府車騎將軍為别將八年復置十二軍貞觀十)
(年改綂軍府曰折衝都尉别將曰果毅都尉軍坊置坊主一人檢校戸口勸課農桑以本坊五品勲官為之三)
(輔及近畿州都督府皆置府几六百三十三永徽中廢長史置司馬一人總司兵司騎二局武后垂拱中以千)
(二百人為上府千人為中府八百人為下府赤縣為赤府畿縣為畿府聖歴元年廢司馬置長史兵曹參軍事)
(又有别將一人從六品下居果毅都尉之次其後分左右各一人尋廢久之復置一人降其品開元初衞士為)
(武士諸衞折衝果毅别將擇有行者為展仗押官右羽林軍十五人左羽林軍二十五人衣服同色諸衞有弩)
(手左右驍衞各八十五人餘衞各八十三人)
左右羽林軍大將軍各一人正三品將軍各三人從三
品掌統北衙禁兵督攝左右廂飛騎儀仗大朝會則周
衛階陛巡幸則夾馳道為内仗凡飛騎番上者配其職
有勅上南衙者大將軍承墨勅白移於金吾引駕仗官
與監門奏覆降墨勅然後乃得入長史各一人從六品
上錄事參軍事各一人正八品上倉曹參軍事各一人
兼總騎曹事兵曹參軍事各一人胄曹參軍事各一人
自倉曹參軍以下皆正八品下司階各二人正六品上
中候各三人正七品下司戈各五人正八品上執戟各
五人正九品下長上各十人左右翊衞中郎將府中郎
將一人正四品下左右中郎一人左右郎將一人皆正
五品上兵曹參軍事一人正九品上校尉五人旅帥十
人隊正二十人副隊正二十人(有錄事一人史二人亭長二人掌固四人倉曹)
(兵曹各府二人史四人冑曹府史各二人左右翊中郎將府錄事一人府一人史二人倉曹兵曹各府二人史)
(四人胄曹府史各二人)
左右龍武軍大將軍各一人正二品統軍各一人正三
品將軍三人從三品掌同羽林長史錄事參軍事倉曹
參軍事兵曹參軍事胄曹參軍事各一人司階各二人
中候各三人司戈執戟各五人長上各十人(景雲元年置龍武將)
(軍興元元年六軍各置統軍貞元三年龍武軍增將軍一員有錄事一人史二人亭長二人掌固四人倉曹府)
(二人史四人兵曹府二人史四人胄曹府史各二人)
左右神武軍大將軍各一人正二品綂軍各一人正三
品將軍三人從三品總衙前射生兵長史錄事參軍事
倉曹參軍事兵曹參軍事胄曹參軍事各一人司階各
二人中候各三人司戈執戟各五人長上各十人(有錄事一)
(人史二人倉曹兵曹胄曹府史皆如龍武軍開元二十六年分羽林置左右神武軍尋廢至德二年復置)
左右神策軍大將軍各一人正二品綂軍各二人正三
品將軍各四人從三品掌衞兵及内外八鎮兵護軍中
尉各一人中護軍各一人判官各三人都句判官二人
句覆官各一人表奏官各一人支計官各一人孔目官
各二人驅使官各二人自長史以下員數如龍武軍(左右)
(龍武左右神武左右神策號六軍貞元二年神策軍置大將軍將軍十四年置綂軍品秩同六軍始殿前左右)
(神威軍有大將軍二人正二品綂軍二人從三品將軍二人從五品元和初為一軍號天威軍八年廢以軍隷)
(神策有馬軍步軍將軍及指揮使等以馬軍大將軍知軍事天復三年廢神策軍四年復置神策軍)
東宫官
太子太師太傅太保各一人從一品掌輔導皇太子每
見迎拜殿門三師答拜每門必讓三師坐太子乃坐與
三師書前名惶恐後名惶恐再拜太子出則乘路備鹵
簿以從
少師少傅少保各一人從二品掌曉三師德行以諭皇
太子奉太子以觀三師之道德自太師以下唯其人不
必備(先天元年開府置令丞各一人隷詹事府尋廢)
太子賓客四人正三品掌侍從規諫贊相禮儀宴會則
上齒侍讀無常員掌講導經學(貞觀十八年以宰相兼賓客開元中定員四人)
(太宗時晉王府有侍讀及為太子亦置焉其後或置或否開元初十王宅引辭學工書者入教亦為侍讀)
詹事府太子詹事一人正三品少詹事一人正四品上
掌綂三寺十率府之政少詹事為之貳皇太子書稱令
庶子以下署名奉行書案畫日丞二人正六品上掌判
府事知文武官簿假使凡勅令及尚書省二坊符牒下
東宫諸司者皆發焉
主簿一人從七品上錄事二人正九品下(隋廢詹事府武德初復置)
(龍朔二年曰端尹府詹事曰端尹少詹事曰少尹武后光宅元年改曰宫尹府詹事曰宫尹少詹事曰少尹有)
(令史九人書令史十八人)
司直一人正七品上掌紏劾宫寮及率府之兵皇太子
朝則分知東西班監國則詹事庶子為三司使司直一
人與司議郎舍人分日受理啓狀太子出則分察鹵簿
之内(有令史一人書令史二人亭長四人掌固六人)
左春坊左庶子二人正四品上中允二人正五品下掌
侍從贊相駮正啓奏總司經典膳藥藏内直典設宫門
六局皇太子出則版奏外辦中嚴入則解嚴凡令書下
則與中允司議郎等畫諾覆審留所畫以為案更寫印
署注令諾送詹事府
司議郎二人正六品上掌侍從規諫駮正啓奏凡皇太
子出入朝謁從祀釋奠講學監國之命可傳於史冊者
錄為記注宫坊祥眚官長除拜薨卒歲终則錄送史館
左諭德一人正四品下掌諭皇太子以道德隨事諷贊
皇太子朝宫臣則列侍左階出入騎從
左贊善大夫五人正五品上掌傳令諷過失贊禮儀以
經教授諸郡王錄事二人從八品下主事三人從九品
下(隋有内允武德三年改曰中舍人隷門下坊貞觀初曰中允十八年置司議郎永徽三年避皇太子名復)
(改中允曰内允太子廢復舊龍朔二年改門下坊曰左春坊左庶子曰左中護中允曰左贊善大夫司議郎分)
(左右置左右諭德各一人咸亨元年皆復舊司議郎不分左右其後諭德廢而司議郎復分儀鳳四年置左右)
(贊善大夫各十人以同姓為之景雲二年始兼用庶姓改門下坊曰左春坊復置諭德庶子以比侍中中允以)
(比門下侍郎司議郎以比給事中贊善大夫以比諫議大夫諭德以比散騎常侍右坊則庶子以比中書令中)
(舍人以比中書侍郎太子監國則庶子比尚書令有令史六人書令史十二人傳令四人掌儀一人贊者三人)
(亭長三人掌固十人)
崇文館學士二人掌經教授諸生課試舉送如
弘文館校書郎二人從九品下掌校理書籍(貞觀十三年置崇賢)
(館顯慶元年置學生二十人上元二年避太子名改曰崇文館有學士直學士及讐校皆無常員無其人則庶)
(子領館事開元七年改讐校曰校書郎乾元初以宰相為學士總館事貞元八年隷左春坊有館生十五人書)
(直一人令史二人書令史二人典書二人搨書手二人楷書手十人熟紙匠一人装潢匠二人筆匠一人)
司經局洗馬二人從五品下掌經籍出入侍從圖書上
東宫者皆受而藏之
文學三人正六品下分知經籍侍奉文章
校書四人正九品下正字二人從九品上掌校刊經史
(唐改太子正書曰正字龍朔三年改司經局曰桂坊罷隷左春坊領崇賢館比御史臺以詹事二人為令比御)
(史大夫司直二人比侍御史以洗馬為司經大夫置文學四人錄事一人正九品下三年改司經大夫曰桂坊)
(大夫紏正違失咸亨元年復隷左春坊省錄事有書令史二人書吏二人典書四人楷書二十五人掌固六人)
(装横匠二人熟紙匠筆匠各一人)
典膳局典膳郎二人從六品下丞二人正八品上掌進
膳嘗食丞為之貳每夕更直於厨(龍朔二年改典膳監曰典膳郎有書令史)
(二人書吏四人主食六人典食二百人掌固四人)
藥藏局藥藏郎二人從六品下丞二人正八品上掌和
醫藥丞為之貳皇太子有疾侍醫診候議方藥將進宫
臣涖嘗如尚藥局之職(有書令史一人書吏二人侍醫四人典藥二人藥童六人掌固)
(四人)
内直局内直郎二人從六品下丞二人正八品下掌符
璽衣服繖扇几案筆硯垣墻(龍朔二年改監曰内直郎副監曰丞有令史一人書)
(吏二人典服十二人典扇八人典翰八人掌固六人武德中有典璽四人開元中廢)
典設局典設郎四人從六品下丞二人正八品下掌湯
沐燈燭汎掃鋪設凡皇太子散齋别殿致齋正殿前一
日設幄坐於東序及室内張帷前楹(龍朔二年改齋帥局曰典設局齋帥)
(曰郎有書令史二人書吏四人幕士二百四十五人掌固十二人)
宫門局宫門郎二人從六品下丞二人正八品下掌宫
門管籥凡夜漏盡擊漏鼓而開夜漏上水一刻擊漏鼓
而閉歲終行儺則先一刻而啓皇太子不在則闔正門
還仗如常凡宫中唱時不鼓(龍朔三年改宫門監曰宫門郎有書令史一人書吏)
(一人門僕百人掌固四人)
右春坊右庶子二人正四品下中舍人二人正五品下
掌侍從獻納啓奏中舍人為之貳皇太子監國下令書
則畫日至春坊則庶子宣傳中舍人奉行
太子舍人四人正六品上掌令書表啓諸臣上皇太子
大事以牋小事以啓其封題皆上右春坊通事舍人以
進
通事舍人八人正七品下掌導宫臣辭見承令勞問右
諭德一人右贊善大夫五人錄事一人主事二人品皆
如左春坊(隋内舍人隷典書坊武德初改曰中舍人管記舍人曰太子舍人永徽元年避太子名復)
(改中舍人曰内舍人龍朔三年改典書坊曰右春坊右庶子曰右中護中舍人曰右贊善大夫舍人曰右司議)
(郎有令史九人書令史十八人傳令四人典謁四人亭長六人掌固十人)
家令寺家令一人從四品上掌飲膳倉儲總食官典倉
司藏三署皇太子出入則乘軺車為導祭祀賓客則供
酒食賜予則奉金玉貨幣凡牀几茵席器物非取於將
作少府者皆供焉丞二人從七品下掌判寺事凡三署
出納皆刺於詹事宅莊田園審肥瘠為收斂之數宫朝
坊府土木營膳則下於司藏主簿一人正九品下(唐改司府)
(令曰家令龍朔二年改家令寺曰宫府寺家令曰大夫有錄事一人府十人史二十人亭長四人掌固四人雜)
(匠百人)
食官署令一人從八品下丞二人從九品下掌飲膳酒
醴凡四時供送設食皆顓焉供六品以下元日寒食冬
至食於家令厨者(有府二人史四人掌膳四人供膳百四十人奉觶三十人)
典倉署令一人從八品下丞二人從九品下掌九榖䤈
醢庶羞器皿燈燭凡園圃樹藝皆受令焉每月籍出納
上於寺歲終上詹事府給戸奴婢番戸雜戸資糧衣服
(有府三人史五人園丞二人史二人)
司藏署令一人從八品下丞二人從九品下掌庫藏財
貨出納營繕(有府三人史四人計史二人)
率更寺令一人從四品上掌宗族次序禮樂刑罰及漏
刻之政太子釋奠講學齒胄則總其儀出入乘軺車為
導居家令之次坊寺府有罪者論罰庶人杖以下皆送
大理皇太子未立則斷於大理
丞一人從七品上掌貳令事宫臣有犯理於率更者躬
問蔽罪而上於詹事
主簿一人正九品下掌印局凡宗族不序禮儀不節音
律不諧漏刻不審刑名不法皆舉而正之決囚則與丞
同涖(龍朔二年改曰司更寺令曰司更大夫有錄事一人府三人史四人漏刻博士二人掌漏六人漏童)
(二十人典鐘典鼓各十二人亭長四人掌固四人漏刻博士掌教漏刻)
僕寺僕一人從四品上掌車輿乘騎儀仗喪葬總廄牧
署太子出則率廄牧令進路親馭
丞一人從七品上掌判寺事凡馬畜芻粟歲以季夏上
於詹事以時出入而節其數
主簿一人正九品下掌廄牧畜養車騎駕馭儀仗(龍朔二年)
(改曰馭僕寺僕曰大夫有進馬十一人錄事一人府三人史五人亭長二人掌固三人)
廄牧署令一人從八品下丞二人從九品下掌車馬閑
廄牧畜皇太子出則率典乘先期習路馬率駕士馭車
乘既出進路式路車於西閤外南向以俟凡羣牧隷東
宫者皆受其職事典乘四人從九品下(有府三人史六人翼馭十人駕)
(士十五人掌閑六百人獸醫十人主酪三十人翼馭掌調馬執馭)
太子左右率府率各一人正四品上副率各二人從四
品上掌兵仗儀衞凡諸曹及三府外府皆隷焉元日冬
至皇太子朝宫臣諸方使則率衞府之屬為衞每月三
府三衞及五府超乘番上者配以職(武德五年改左右侍率曰左右衞率)
(府左右武侍衞率曰左右宗衞率府左右宫門將曰左右監門率府龍朔二年改左右衞率府曰左右典戎衞)
(左右宗衞率府曰左右司禦率府左右虞候率府曰左右清道衞左右内率府曰左右奉裕衞左右監門率府)
(曰左右崇掖衞武后垂拱中改左右監門率府曰左右鶴禁衞神龍元年改左右司禦率府曰左右宗衞府左)
(右清道衞曰左右虞候率府景雲二年左右宗衞府復曰左右司禦率府開元初左右虞候率府復曰左右清)
(道率府)
長史各一人正七品上掌判諸曹府季秋以屬官功狀
上於率而為考課
錄事參軍事各一人從八品上倉曹參軍事兵曹參軍
事胄曹參軍事騎曹參軍事各一人從八品下倉曹掌
文官簿書兵曹掌武官簿書胄曹掌器械公廨營繕司
皆各一人從六品上中候各二人從七品下司戈各二
人從八品上執戟各三人散長上各十人從九品下左
右司禦清道監門内率府自率以下品同(有錄事一人府一人史一)
(人倉曹府一人史二人兵曹胄曹各府二人史三人騎曹府五人史七人亭長掌固各二人)
親府勲府翊府三府每府中郎將各一人從四品上左
右郎將各一人正五品下中郎將郎將掌其府校尉旅
帥及親勲翊衞之屬宿衞而總其事
兵曹參軍事各一人從九品上掌判句大朝會及皇太
子出則從鹵簿而涖其儀親衞從七品上勲位正八品
上翊衞從八品上員皆亡校尉各五人從六品上旅帥
各十人正七品下隊正各二十人從八品上(武德元年改功曹曰)
(親衞義曹曰勲衞良曹曰翊衞置三府有錄事二人府史各一人)
太子左右司禦率府率各一人正四品上副率各二人
從四品上掌同左右衛凡諸曹及外府旅賁番上者隷
焉長史各一人正七品上錄事參軍事各一人從八品
上倉曹參軍事兵曹參軍事胄曹參軍事騎曹參軍事
各一人從八品下司階各一人中候各二人司戈各二
人執戟各三人親衞勲衞翊衞三府中郎將以下如左
右衞率府(有錄事一人史二人倉曹府一人史二人兵曹府二人史三人胄曹府史各二人亭長一)
(人掌固二人)
太子左右清道率府率各一人副率各二人掌晝夜巡
警凡諸曹及外府直盪番上者隷焉皇太子出入則以
清游隊先導後拒隊為殿長史各一人錄事參軍事各
一人從八品上倉曹參軍事兵曹參軍事胄曹參軍事
各一人從八品下左右司階各一人左右中候各二人
左右司戈各一人左右執戟各三人親衞勲衞翊衞三
府中郎將以下如左右衞率府(有錄事一人史二人亭長二人掌固二人倉曹)
(府一人史二人兵曹府二人史三人胄曹府二人史二人細引押仗五十人)
太子左右監門率府率各一人副率各二人掌諸門禁
衞凡財物器用出者有籍長史各一人錄事參軍事各
一人正九品上兵曹參軍事各一人正九品下兼領倉
曹胄曹參軍事各一人正九品下監門直長七十八人
從七品下(唐改宮門將曰監門率直事曰直長有錄事一人史二人亭長一人掌固二人兵曹府二)
(人史二人胄曹府二人史三人)
太子左右内率府率各一人副率各一人掌千牛供奉
之事皇太子坐日領千牛升殿射于射宫則千牛奉弓
矢立東階西面率奉弓副率奉矢決拾北面張弓左執
弣右執簫以進副率以弓拂矢而進各退立於位既射
左内率啓其中否長史各一人錄事參軍事各一人正
九品上兵曹參軍事各一人正九品下兼領倉曹胄曹
參軍事各一人正九品下千牛各四十四人從七品上
(唐置兵曹改司使左右復曰千牛備身主射左右復曰備身左右弓箭備身去弓箭之名龍朔二年改千牛備)
(身曰奉裕開元中千牛備身備身左右并為千牛有備身二十八人主仗四十人錄事一人史二人兵曹府一)
(人史二人胄曹府一人史一人)
唐書卷四十九上
唐書卷四十九上考證
百官志四上左右羽林軍將軍各三人舊書作二員
左右龍武軍大將軍各一人正二品舊書作正三品
唐書卷四十九上考證
唐書卷四十九下
宋翰林學士歐陽修撰
志第三十九下
百官志
王府官
傅一人從三品掌輔正過失諮議參軍事一人正五品
上掌訏謀議事友一人從五品下掌侍游處規諷道義
侍讀無定員文學一人從六品上掌校典籍侍從文章
東西閣祭酒各一人從七品上掌禮賢良導賓客(自祭酒以)
(下為王官武德中置師一人常侍二人侍郎四人皆掌表啓書疏贊相禮儀舍人四人掌通傳引納謁者二人)
(舍人二人諮議參軍事友皆正五品下文學祭酒皆正六品下高宗中宗時相王府長史以宰相兼之魏雍衞)
(王府以尚書兼之徐韓二王為刺史府官同外官資望愈下永淳以前王未出閤則不開府天授二年置皇孫)
(府官玄宗諸子多不出閤王官益輕而員亦減矣景雲二年改師曰傅開元二年廢尋復置廢常侍侍郎謁者)
(舍人開成元年改諸王侍讀曰奉諸王講讀大中初復舊)
長史一人從四品上司馬一人從四品下皆掌統府僚
紀綱職務掾一人掌通判功曹倉曹戸曹事屬一人皆
正六品上掌通判兵曹騎曹法曹士曹事主簿一人掌
覆省書教記室參軍事二人掌表啓書疏錄事參軍事
一人皆從六品上掌付事句稽省署鈔目錄事一人從
九品下功曹參軍事掌文官簿書考課陳設倉曹參軍
事掌祿廩廚膳出納市易畋漁芻稾戸曹參軍事掌封
戸僮僕弋獵過所兵曹參軍事掌武官簿書考課儀衞
假使騎曹參軍事掌廄牧騎乘文物器械法曹參軍事
掌按訊決刑士曹參軍事掌土功公廨自功曹以下各
一人正七品上參軍事二人正八品下行參軍事四人
從八品上皆掌出使雜檢校典籖二人從八品下掌宣
傳書教(武德中改功曹以下書佐法曹行書佐士曹佐皆曰參軍事長兼行書佐曰行參軍廢城局參)
(軍事又有鎧曹參軍事二人掌儀衞兵仗田曹參軍亊一人掌公廨職田弋獵水曹參軍事二人掌舟舡漁捕)
(芻草皆正七品下家吏二人百司問事謁者一人正七品下司閤一人正九品下貞觀中廢鎧曹田曹水曹武)
(后時家吏以下皆廢主簿記室有史二人錄事功曹倉曹兵曹騎曹法曹士曹各府二人史二人戸曹府史各)
(二人自典籖以上為府官郡王嗣王不置長史)
親事府典軍二人正五品上副典軍二人從五品上皆
掌校尉以下守衞陪從兼知鞍馬校尉五人從六品上
旅帥從七品下隊正從八品下隊副從九品下皆掌領
事帳内陪從自旅帥以下視親事多少乃置帳内府典
軍二人正五品上副典軍二人從五品上自校尉以下
員如親事府(初典軍以武官及流外為之領執仗帳内等秦王齊王府置左右六護軍府左右護)
(軍府左右帳内府左一右一護軍府護軍各一人副護軍各二人長史錄事參軍事倉曹兵曹鎧曹參軍事各)
(一人統軍各五人别將各一人左二右二護軍府左三右三護軍府減統軍三人别將六人左右親軍府統軍)
(各一人長史各一人錄事參軍事兵曹鎧曹參軍事左别將右别將各一人帳内府職員與護軍府同又有庫)
(直隷親事府驅咥直隷帳内府選材勇為之貞觀中庫直以下皆廢親事府有府一人史二人執仗親事十六)
(人執弓仗執乘親事十六人掌供騎乘親事二百三十人帳内府有府一人史一人帳内六百六十七人)
親王國令一人從七品下大農一人從八品下掌判國
司尉一人正九品下丞一人從九品下學官長丞各一
人掌教授内人食官長丞各一人掌營膳食廄牧長丞
各二人掌畜牧典府長丞各二人掌府内雜事長皆正
九品下丞皆從九品下(有典衞八人掌守衞陪從舍人四人錄事一人府四人史八人)
公主邑司令一人從七品下丞一人從八品下掌公主
財貨稟積田園主簿一人正九品下錄事一人從九品
下督封租主家財貨出入(有史二人謁者二人舍人二人家史二人)
外官
天下兵馬元帥副元帥都統副都統行軍長史行軍司
馬行軍左司馬行軍右司馬判官掌書記行軍參謀前
軍兵馬使中軍兵馬使後軍兵馬使中軍都虞候各一
人元帥都統招討使掌征伐兵罷則省都統總諸道兵
馬不賜旌節(高祖起兵置左右領軍大都督各總三軍及定京師置左右元帥太原道行軍元帥)
(西討元帥皆親王領之天寳末置天下兵馬元帥都統朔方河東河北平盧節度使招討都統之名始於此大)
(歴八年罷天下兵馬元帥建中四年以李希烈反置諸軍行營兵馬都元帥興元元年置副都統會昌中置靈)
(夏六道元帥黃巢之難置諸道行營都都統天福二年置諸道兵馬元帥尋復改曰天下兵馬元帥)
行軍司馬掌弼戎政居則習蒐狩有役則申戰守之法
器械糧糒軍籍賜予皆專焉(武德元年改贊治曰治中太宗即位曰司馬下州亦)
(置焉顯慶二年置洛州司馬武后大足元年東都北都雍荆揚益州置左右司馬神龍三年省太極元年雍洛)
(四大都督府增司馬一人亦分左右)
掌書記掌朝覲聘問慰薦祭祀祈祝之文與號令升絀
之事行軍參謀關豫軍中機密(景龍元年置掌書記開元十二年罷行軍參謀)
(尋復置)
節度使副大使知節度事行軍司馬副使判官支使掌
書記推官巡官衙推各一人同節度副使十人館驛巡
官四人府院法直官要籍逐要親事各一人隨軍四人
節度使封郡王則有奏記一人兼觀察使又有判官支
使推官巡官衙推各一人又兼安撫使則有副使判官
各一人兼支度營田招討經略使則有副使判官各一
人支度使復有遣運判官巡官各一人節度使掌總軍
旅顓誅殺初授具帑抹兵仗詣兵部辭見觀察使亦如
之辭日賜䨇旌䨇節行則建節樹六纛中官祖送次一
驛輒上聞入境州縣築節樓迎以鼓角衙仗居前旌幢
居中大將鳴珂金鉦鼓角居後州縣齎印迎于道左視
事之日設禮案高尺有二寸方八尺判三案節度使判
宰相觀察使判節度使團練使判觀察使三日洗印視
其刓缺歲以八月考其治否銷兵為上考足食為中考
邊功為下考觀察使以豐稔為上考省刑為中考辦税
為下考團練使以安民為上考懲姦為中考得情為下
考防禦使以無虞為上考清苦為中考政成為下考經
略使以計度為上考集事為中考脩造為下考罷秩則
交廳以節度使印自隨留觀察使營田等印以郎官主
之鏁節樓節堂以節院使主之祭奠以時入朝未見不
入私第京兆河南牧大都督大都護皆親王遥領兩府
之政以尹主之大都督府之政以長史主之大都護府
之政以副大都護主之副大都護則兼王府長史其後
有持節為節度副大使知節度事者正節度也諸王拜
節度大使者皆留京師
觀察使副使支使判官掌書記推官巡官衙推隨軍要
籍進奏官各一人
團練使副使判官推官巡官衙推各一人
防禦使副使判官推官巡官各一人觀察處置使掌察
所部善惡舉大綱凡奏請皆屬於州(貞觀初遣大使十三人廵省天下諸)
(州水旱則遣使有巡察安撫存撫之名神龍二年以五品以上二十人為十道巡察使按舉州縣再周而代景)
(雲二年置都督二十四人察刺史以下善惡置司舉從事二人秩比侍御史揚益并荆四州為大都督汴兖魏)
(冀蒲綿秦洪潤越十州為中都督皆正三品齊鄜涇襄安潭遂通梁夔十州為下都督從三品當時以為權重)
(難制罷之唯四大都督府如故置十道按察使道各一人開元二年曰十道按察採訪處置使至四年罷八年)
(復置十道按察使秋冬巡視州縣十年又罷十七年復置十道京都兩畿按察使二十年曰採訪處置使分十)
(五道天寳末又兼黜陟使乾元元年改曰觀察處置使)
西都東都北都牧各一人從二品西都東都北都鳳翔
成都河中江陵興元興德府尹各一人從三品掌宣德
化歲巡屬縣觀風俗錄囚恤鰥寡親王典州則歲以上
佐巡縣(武德元年雍州置牧一人以親王為之然常以别駕領州事永徽中改尹曰長史初太宗伐高)
(麗置京城留守其後車駕不在京都則置留守以右金吾大將軍為副留守開元元年改京兆河南府長史復)
(為尹通判府務牧缺則行其事十一年太原府亦置尹及少尹以尹為留守少尹為副留守謂之三都留守三)
(都大都督府有典獄十八人問事十二人白直一十四人典獄以防守囚繫問事以行罰中府上州典獄十四)
(人問事八人白直二十人下府中州典獄十二人問事六人白直十六人下州典獄八人問事四人白直十六)
(人自三都以下皆有執刀十五人)
少尹二人從四品下掌貳府州之事歲終則更次入計
司錄參軍事二人正七品上錄事四人從九品上功曹
倉曹戸曹田曹兵曹法曹士曹參軍事各二人皆正七
品下參軍事六人正八品下六府錄事參軍事以下減
一人錄事參軍事掌正違失莅符印(武德初改州主簿曰錄事參軍事開)
(元元年改曰司錄冇史十人大都督府有史四人中府有史三人下府都護府上州中州下州有史二人)
功曹司功參軍事掌考課假使祭祀禮樂學校表疏書
啓祿食祥異醫藥卜筮陳設喪葬(武德初司功司倉司戸司兵司法司士書)
(佐皆為司功等參軍事有府四人史十人大都督府有府三人史六人中府有府二人史三人下府有府一人)
(史三人大都護府有府一人史二人上府有府史各二人上州有佐二人史五人中州減史二人)
倉曹司倉參軍事掌租調公廨庖廚倉庫市肆(有府五人史十)
(三人大都督府有府四人史六人中府下府各有府三人史五人都護府冇府史各二人上州有佐二人史五)
(人中州下州減史二人)
戸曹司戸參軍事掌戸籍計帳道路過所蠲符雜傜逋
負良賤芻藳逆旅婚姻田訟旌别孝弟(有府八人史十六人帳史二人)
(知籍按帳目捉錢大都督府有府四人史七人帳史二人中府有府三人史五人帳史一人下府有府二人史)
(五人帳史一人上州有佐四人史六人帳史一人中州有佐三人史五人帳史一人下州有佐二人史四人帳)
(史一人都護府有府史各二人帳史一人)
田曹司田參軍事掌園宅口分永業及蔭田(景龍三年初置司田)
(參軍事唐隆九年省上元二年復置有府四人史十人大都督府有府二人史六人中府有府史各二人下府)
(有府一人史二人上州有佐二人史五人中州下州減史二人)
兵曹司兵參軍事掌武官選兵甲器仗門禁管鑰軍防
烽候傳驛畋獵(有府六人史十四人大都督府有府四人史八人中府有府三人史六人下府)
(有府二人史五人都護府冇府三人史四人上州有佐二人史五人中州減史二人)
法曹司法參軍事掌鞫獄麗法督盜賊知贓賄沒入(有府)
(六人史十四人大都督府有府三人史八人中府有府三人史六人下府有府二人史五人上州有佐四人史)
(七人中州有佐一人史四人下州有佐一人史三人)
士曹司士參軍事掌津梁舟車舍宅工藝(有府五人史十一人大都)
(督府有府四人史八人中府下府有府三人史六人上州有佐二人史五人中州有佐一人史四人)
參軍事掌出使贊導(武德初改行書佐曰行參軍尋又改曰參軍事初有亟使十五人後)
(省)
文學一人從八品上掌以五經授諸生縣則州補州則
授於吏部然無職事衣冠恥之(武德初置經學博士助教學生德宗即位改博)
(士曰文學元和六年廢中州下州文學京兆等三府助教二人學生八十人大都督府上州各助教一人中都)
(督府學生五十人下府下州各四十人)
醫學博士一人從九品上掌療民疾(貞觀三年置醫學有醫藥博士及學)
(生開元元年改醫藥博士為醫學博士諸州置助教寫本草百一集驗方藏之末幾醫學博士學生皆省僻州)
(少醫藥者如故二十七年復置醫學生掌州境巡療永泰元年復置醫學博士三都都督府上州中州各有助)
(教一人三都學生二十人都督府上州二十人中州下州十人)
大都督府都督一人從二品長史一人從三品司馬二
人從四品下錄事參軍事一人正七品上錄事二人從
九品上功曹參軍事倉曹參軍事戸曹參軍事田曹參
軍事兵曹參軍事法曹參軍事士曹參軍事各一人正
七品下參軍事五人正八品下市令一人從九品上文
學一人正八品下醫學博士一人從八品上中都督府
都督一人正三品别駕一人正四品下長史一人正五
品上司馬一人正五品下錄事參軍事一人正七品下
錄事二人從九品上功曹參軍事倉曹參軍事戸曹參
軍事田曹參軍事兵曹參軍事法曹參軍事士曹參軍
事各一人從七品上參軍事四人從八品上市令一人
從九品上文學一人從八品上醫學博士一人正九品
上下都督府都督一人從三品别駕一人從四品下長
史一人從五品上司馬一人從五品下錄事參軍事一
人從七品上錄事二人從九品上功曹參軍事倉曹參
軍事戸曹參軍事田曹參軍事兵曹參軍事法曹參軍
事士曹參軍事各一人從七品下參軍事三人從八品
下文學一人從八品下醫學博士一人正九品上都督
掌督諸州兵馬甲械城隍鎮戍糧稟總判府事(武德初邊要之)
(地置總管以統軍加號使持節蓋漢刺史之任有行臺有大行臺其員有尚書省令一人正二品掌管内兵民)
(總判省事有僕射二人從二品掌貳令事自左右丞以下諸司郎中略如京省又有食貨監一人丞二人掌膳)
(羞財物賓客帳具音樂醫藥有農圃監一人丞四人掌倉廩園圃薪炭芻稾運漕有武器監一人丞二人掌兵)
(械廄牧有百工監一人丞四人掌舟車營作監皆八品下丞正九品下七年改總管曰都督總十州者為大都)
(督貞觀二年去大字凡都督府有刺史以下如故然大都督又兼刺史而不檢校州事其後都督加使持節則)
(為將諸將亦通以都督稱唯朔方猶稱大總管邊州别置經略使沃衍有屯田之州則置營田使武后聖歴元)
(年以夏州都督領鹽州防禦使及安祿山反諸郡當賊衝者皆置防禦守捉使乾元元年置團練守捉使都團)
(練守捉使大者領州十餘小者二三州代宗即位廢防禦使唯山南西道如故元載秉政思結人心刺史皆得)
(兼團練守捉使楊綰為相罷團練守捉使唯灃朗峽興鳳如故建中後行營亦置節度使防禦使都團練使大)
(率節度觀察防禦團練使皆兼所治州刺史都督府則領長史都護或亦别置都護都督府有掾有屬有記室)
(參軍事有典籖武德中省)
市令一人從九品上掌交易禁姦非通判市事(貞觀十七年廢)
(市令垂拱元年復置都督府三都諸州各有市丞一人佐一人史二人帥三人分行檢察倉督二人顓涖出納)
(史二人下州省丞)
大都護府大都護一人從二品副大都護二人從三品
副都護二人正四品上長史一人正五品上司馬一人
正五品下錄事參軍事一人正七品上錄事二人從九
品上功曹參軍事倉曹參軍事戸曹參軍事兵曹參軍
事法曹參軍事各一人正七品下參軍事三人正八品
下上都護一人正三品副都護二人從四品上長史一
人正五品上司馬一人正五品下錄事參軍事一人正
七品下功曹參軍事倉曹參軍事戸曹參軍事兵曹參
軍事各一人從七品上參軍事三人從八品上都護掌
統諸蕃撫慰征討叙功罰過總判府事
上州刺史一人從三品職同牧尹别駕一人從四品下
(武德元年改太守曰刺史加使持節丞曰别駕十年改雍州别駕曰長史高宗即位改别駕皆為長史上元二)
(年諸州復置别駕以諸王子為之永隆元年省永淳元年復置景雲二年始參用庶姓天寳元年改刺史曰太)
(守八載諸郡廢别駕下郡置長史一員上元二年諸州復置别駕德宗時復省元和長慶之際兩河用兵裨將)
(有功者補東宫王府官久次當進及受代居京師者常數十人訴宰相以求官文宗世宰相韋處厚違議復置)
(兩輔六雄十望十緊州别駕)
長史一人從五品上司馬一人從五品下錄事參軍事
一人從七品上錄事一人從九品下司功參軍事一人
司倉參軍事一人司戸參軍事二人司田參軍事一人
司兵參軍事一人司法參軍事二人司士參軍事一人
皆從七品下參軍事四人從八品下市令一人從九品
上丞一人從九品下文學一人從八品下醫學博士一
人從九品下中州刺史一人正四品下錄事參軍事一
人正八品上錄事一人從九品上司功參軍事司倉參
軍事司戸參軍事司田參軍事司兵參軍事司法參軍
事司士參軍事各一人正八品下參軍事三人正九品
下醫學博士一人從九品下下州刺史一人正四品下
别駕一人從五品上司馬一人從六品上錄事參軍事
一人從八品上錄事一人從九品下司倉參軍事司戸
參軍事司田參軍事司法參軍事各一人從八品下參
軍事二人從九品下醫學博士一人從九品下諸軍各
置使一人五千人以上有副使一人萬人以上有營田
副使一人軍皆有倉兵胄三曹參軍事刺史領使則置
副使推官衙官州衙推軍衙推
京縣令各一人正五品上丞二人從七品上主簿二人
從八品上錄事二人從九品下尉六人從八品下畿縣
令各一人正六品上丞一人正八品下主簿一人正九
品上尉二人正九品下上縣令一人從六品上丞一人
從八品下主簿一人正九品下尉二人從九品上中縣
令一人正七品上丞一人從八品下主簿一人從九品
上尉一人從九品下中下縣令一人從七品上丞一人
正九品上主簿一人從九品上尉一人從九品下下縣
令一人從七品下丞一人正九品下主簿一人從九品
上尉一人從九品下縣令掌導風化察冤滯聽獄訟凡
民田收授縣令給之每歲季冬行鄉飲酒禮籍帳傳驛
倉庫盗賊隄道雖有專官皆通知縣丞為之貳縣尉分
判衆曹收率課調(武德元年改書佐曰縣尉尋改曰正諸縣置主簿以流外為之京縣上縣)
(丞皆一人畿縣上縣正皆四人七年改縣正復曰尉貞觀初諸縣置錄事開元中上縣萬戸中縣四千戸以上)
(增尉一人京兆河南府諸縣戸三千以上置市令一人戸一萬以上置義倉督三人其後畿縣戸不及四千亦)
(置尉二人萬戸增一人凡縣有司功佐司倉佐司戸佐司兵佐司法佐司士佐典獄門事等畿縣減司兵上縣)
(有司戸司法而已凡縣皆有經學博士助教各一人京縣學生五十人畿縣四十人中縣以下各二十五人)
上鎮將一人正六品下鎮副二人正七品下倉曹參軍
事兵曹參軍事各一人從八品下中鎮將一人正七品
上鎮副一人從七品上兵曹參軍事一人正九品下下
鎮將一人正七品下鎮副一人從七品下兵曹參軍事
一人從九品下每鎮又有使一人副使一人凡軍鎮三
萬人以上置司馬一人正六品上增倉曹兵曹參軍事
各一人從七品下不及二萬者司馬從六品上倉曹兵
曹參軍事正八品上上戍主一人正八品下戍副一人
從八品下中戍主一人從八品下下戍主一人正九品
下鎮將鎮副戍主戍副掌捍防守禦凡上鎮二十中鎮
九十下鎮一百三十五上戌十一中戍八十六下戍二
百四十五倉曹參軍事掌儀式倉庫飲膳醫藥付事句
稽省署鈔目監印給紙筆市易公廨中鎮則兵曹兼掌
兵曹參軍事掌防人名帳戎器管鑰馬驢土木讁罰之
事(上鎮有錄事一人史一人倉曹佐一人史二人兵曹佐使各二人倉督二人史二人中鎮錄事一人兵曹)
(佐一人史四人倉督一人史二人下鎮錄事一人兵曹佐一人史二人倉督一人史一人凡軍鎮五百人有押)
(官一人千人有子總管一人五千人又有府三人史四人上戍佐一人史二人中戊史二人下戍史一人唐廢)
(戍子每防人五百人為上鎮三百人為中鎮不及者為下鎮五十人為上戍三十人為中戍不及者為下戍開)
(元十五年朔方五城各置田曹參軍事一人品同諸軍判司專莅營田永泰後諸鎮官頗增減開元之舊)
五岳四瀆令各一人正九品上掌祭祀(有祝史三人齊郎各十三人)
上關令一人從八品下丞二人正九品下中關令一人
正九品下丞一人從九品下下關令一人亦從九品下
掌禁末游察姦慝凡行人車馬出入據過所為往來之
節凡關二十有六京四面關有驛道者為上關無驛道
者為中關餘為下關丞掌付事句稽監部省署鈔目通
判關事(上關錄事一人府二人史四人典事六人中關錄事一人府二人史二人典事四人下關府一)
(人史典事各二人典事掌巡薙及雜當初諸關置都尉亦有他官奉勅監者上津置尉一人掌舟梁之事府一)
(人史二人津長四人下津尉一人府一人史二人津長二人永徽中廢津尉上關置津吏八人永泰元年中關)
(置津吏六人下關四人無津者不置)
唐書卷四十九下
唐書卷四十九下考證
百官志四下王府官文學一人舊書作二人
外官大都督府參軍事一人舊書作二人
田曹參軍事舊書無
上州司田參軍事一人舊書無
唐書卷四十九下考證
