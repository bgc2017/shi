唐書卷五十六
宋翰林學士歐陽修撰
刑法志第四十六
古之為國者議事以制不為刑辟懼民之知爭端也後
世作為刑書惟恐不備俾民之知所避也其為法雖殊
而用心則一盖皆欲民之無犯也然未知夫導之以德
齊之以禮而可使民遷善遠罪而不自知也唐之刑書
有四曰律令格式令者尊卑貴賤之等數國家之制度
也格者百官有司之所常行之事也式者其所常守之
法也凡邦國之政必從事於此三者其有所違及人之
為惡而入于罪戾者一斷以律律之為書因隋之舊為
十有二第一曰名例二曰衛禁三曰職制四曰戸婚五
曰廐庫六曰擅興七曰賊盗八曰鬭訟九曰詐偽十曰
雜律十一曰捕亡十二曰斷獄其用刑有五一曰笞笞
之為言恥也凡過之小者捶撻以恥之漢用竹後世更
以楚書曰扑作教刑是也二曰杖杖者持也可持以擊
也書曰鞭作官刑是也三曰徒徒者奴也盖奴辱之周
禮曰其奴男子入於罪隷任之以事置之圜土而教之
量其罪之輕重有年數而捨四曰流書云流宥五刑謂
不忍刑殺宥之于遠也五曰死乃古大辟之刑也自隋
以前死刑有五曰罄絞斬梟裂而流徒之刑鞭笞兼用
數皆踰百至隋始定為笞刑五自十至于五十杖刑五
自六十至于百徒刑五自一年至于三年流刑三自一
千里至于二千里死刑二絞斬除其鞭刑及梟首轘裂
之酷又有議請減贖當免之法唐皆因之然隋文帝性
刻深而煬帝昏亂民不勝其毒唐興高祖入京師約法
十二條惟殺人劫盗背軍叛逆者死及受禪命納言劉
文靜等損益律令武德二年頒新格五十三條唯吏受
賕犯盗詐冐府庫物赦不原凡斷屠日及正月五月九
月不行刑四年高祖躬錄囚徒以人因亂冐法者衆盗
非劫傷其主及征人逃亡官吏枉法皆原之已而又詔
僕射裴寂等十五人更撰律令凡律五百麗以五十三
條流罪三皆加千里居作三歲至二歲半者悉為一歲
餘無改焉太宗即位詔長孫無忌房玄齡等復定舊令
議絞刑之屬五十皆免死而斷右趾既而又哀其斷毁
支體謂侍臣曰肉刑前代除之久矣今復斷人趾吾不
忍也王珪蕭瑀陳叔逹對曰受刑者當死而獲生豈憚
去一趾去趾所以使見者知懼今以死刑為斷趾盖寬
之也帝曰公等更思之其後蜀王法曹參軍裴弘獻駮
律令四十餘事乃詔房玄齡與弘獻等重加删定玄齡
等以為古者五刑刖居其一及肉刑既廢今以笞杖徒
流死為五刑而又刖足是六刑也於是除斷趾法為加
役流三千里居作二年太宗嘗覽明堂針灸圖見人之
五臟皆近背針灸失所則其害致死歎曰夫箠者五刑
之輕死者人之所重安得犯至輕之刑而或致死遂詔
罪人無得鞭背五年河内人李好德坐妖言下獄大理
丞張藴古以為好德病狂瞀法不當坐治書侍御史權
萬紀劾藴古相州人好德兄厚德方為相州刺史故藴
古奏不以實太宗怒遽斬藴古既而大悔因詔死刑雖
令即決皆三覆奏久之謂羣臣曰死者不可復生昔王
世充殺鄭頲而猶能悔近有府史取賕不多朕殺之是
思之不審也決囚雖三覆奏而頃刻之間何暇思慮自
今宜二日五覆奏决日尚食勿進酒肉教坊太常輟教
習諸州死罪三覆奏其日亦蔬食務合禮撤樂減膳之
意故時律兄弟分居蔭不相及而連坐則俱死同州人
房彊以弟謀反當從坐帝因錄囚為之動容曰反逆有
二興師動衆一也惡言犯法二也輕重固異而鈞謂之
反連坐皆死豈定法耶玄齡䓁議曰禮孫為父尸故祖
有蔭孫令是祖孫重而兄弟輕於是令反逆者祖孫與
兄弟緣坐皆配沒惡言犯法者兄弟配流而已玄齡䓁
遂與法司增損隋律降大辟為流者九十二流為徒者
七十一以為律定令一千五百四十六條以為令又刪
武德以来敕三千餘條為七百條以為格又取尚書省
列曹及諸寺監十六衛計帳以為式凡州縣皆有獄而
京兆河南獄治京師其諸司有罪及金吾捕者又有大
理獄京師之囚刑部月一奏御史廵行之每歲立春至
秋及大祭祀致齊朔望上下弦二十四氣雨及夜未眀
假日斷屠月皆停死刑京師决死涖以御史金吾在外
則上佐餘皆判官涖之五品以上罪論死乘車就刑大
理正涖之或賜死于家凡囚已刑無親屬者將作給棺
瘞于京城七里外壙有甎銘上揭以榜家人得取以葬
諸獄之長官五日一慮囚夏置漿飲月一沐之疾病給
醫藥重者釋械其家一人入侍職事散官三品以上婦
女子孫二人入侍天下疑獄讞大理寺不能决尚書省
衆議之錄可為法者送袐書省奏報不馳驛經覆而决
者刑部歲以正月遣使廵覆所至閱獄囚杻校糧餉治
不如法者杻校鉗鎻皆有長短廣狹之制量囚輕重用
之囚二十日一訊三訊而止數不過二百凡杖皆長三
尺五寸削去節目訊杖大頭徑三分二釐小頭二分二
釐常行杖大頭二分七釐小頭一分七釐笞杖大頭二
分小頭一分有半死罪校而加杻官品勲階第七者鎻
禁之輕罪及十歲以下至八十以上者廢疾侏儒懷姙
皆頌繋以待斷居作者著鉗若校京師隷將作女子隷
少府縫作旬給假一日臘寒食二日毋出役院病者釋
鉗校給假疾差陪役謀反者男女奴婢沒為官奴婢隸
司農七十者免之凡役男子入于蔬圃女子入于厨饎
流移人在道疾病婦人免乳祖父母父母喪男女奴婢
死皆給假授程糧非反逆緣坐六歲縱之特流者三歲
縱之有官者得復仕初太宗以古者斷獄訊於三槐九
棘乃詔死罪中書門下五品以上及尚書等平議之三
品以上犯公罪流私罪徒皆不追身凡所以纖悉條目
必夲於仁恕然自張藴古之死也法官以失出為誡有
失入者又不加罪自是吏法稍密帝以問大理卿劉德
威對曰律失入減三等失出減五等今失入無辜而失
出為大罪故吏皆深文帝矍然遂命失出入者皆如律
自此吏亦持平十四年詔流罪無遠近皆徙邊要州後
犯者寖少十六年又徙死罪以實西州流者戍之以罪
輕重為更限廣州都督党仁弘常率鄉兵二千助高祖
起封長沙郡公仁弘交通豪酋納金寶没降獠為奴婢
又擅賦夷人既還有舟七十或告其贜法當死帝哀其
老且有功因貸為庶人乃召五品以上謂曰賞罰所以
代天行法今朕寬仁弘死自是弄法以負天也人臣有
過請罪於君君有過宜請罪於天其令有司設藁席于
南郊三日朕將請罪房玄齡等曰寬仁弘不以私而以
功何罪之請百僚頓首三請乃止太宗以英武定天下
然其天姿仁恕初即位有勸以威刑肅天下者魏徵以
為不可因為上言王政本於仁恩所以愛民厚俗之意
太宗欣然納之遂以寬仁治天下而於刑法尤慎四年
天下斷死罪二十九人六年親錄囚徒閔死罪者三百
九十人縱之還家期以明年秋即刑及期囚皆詣朝堂
無後者太宗嘉其誠信悉原之然嘗謂羣臣曰吾聞語
曰一歲再赦好人喑啞吾有天下未嘗數赦者不欲誘
民於幸免也自房玄齡等更定律令格式訖太宗世用
之無所變改高宗初即位詔律學之士撰律疏又詔長
孫无忌等增損格敕其曹司常務曰留司格頒之天下
曰散頒格龍朔儀鳳中司刑太常伯李敬玄左僕射劉
仁軌相繼又加刊正武后時内史裴居道鳳閣侍郎韋
方質等又删武德以後至于垂拱詔敕為新格藏於有
司曰垂拱留司格神龍元年中書令韋安石又續其後
至於神龍為散頒格睿宗即位戸部尚書岑羲等又著
太極格玄宗開元三年黃門監盧懷慎䓁又著開元格
至二十五年中書令李林甫又著新格凡所損益數千
條明年吏部尚書宋璟又著後格皆以開元名書天寶
四載又詔刑部尚書蕭炅稍復增損之肅宗代宗無所
改造至德宗時詔中書門下選律學之士取至德以来
制敕奏讞掇其可為法者藏之而不名書憲宗時刑部
侍郎許孟容等删天寳以後敕為開元格後敕文宗命
尚書省郎官各删夲司敕而丞與侍郎覆視中書門下
參其可否而奏之為太和格後敕開成三年刑部侍郎
狄兼謩採開元二十六年以後至于開成制敕删其繁
者為開成詳定格宣宗時左衛率府倉曹參軍張戣以
刑律分類為門而附以格敕為大中刑律統類詔刑部
頒行之此其當世所施行而著見者其餘有其書而不
常行者不足紀也書曰慎乃出令盖法令在簡簡則明
行之在久久則信而中材之主庸愚之吏常莫克守之
而喜為變革至其繁積則雖有精明之士不能徧習而
吏得上下以為姦此刑書之弊也盖自高宗以來其大
節鮮可紀而格令之書不勝其繁也高宗既昏懦而繼
以武氏之亂毒流天下幾至於亡自永徽以後武氏已
得志而刑濫矣當時大獄以尚書刑部御史臺大理寺
雜按謂之三司而法吏以慘酷為能至不釋枷而笞箠
以死者皆不禁律有杖百凡五十九條犯者或至死而
杖未畢乃詔除其四十九條然無益也武后已稱制懼
天下不服欲制以威乃修後周告密之法詔官司受訊
有言密事者馳驛奏之自徐敬業越王貞琅邪王冲等
起兵討亂武氏益恐乃引酷吏周興來俊臣軰典大獄
與侯思止王弘義郭弘霸李敬仁康暐衛遂忠等集告
事數百人共為羅織構䧟無辜自唐之宗室與朝廷之
士日被告捕不可勝數天下之人為之仄足如狄仁傑
魏元忠等皆幾不免左臺御史周矩上疏曰比姦憸告
訐習以為常推劾之吏以深刻為功鑿空争能相矜以
虐泥耳囊頭摺脅籖爪縣髮燻耳卧隣穢溺刻害支體
糜爛獄中號曰獄持閉絶食飲晝夜使不得眠號曰宿
囚殘賊威暴取快目前被誣者苟求得死何所不至為
國者以仁為宗以刑為助周用仁而昌秦用刑而亡願
陛下緩刑用仁天下幸甚武后不納麟臺正字陳子昂
亦上書切諫不省及周興來俊臣等誅死后亦老其意
少衰而狄仁傑姚崇宋璟王及善相與論垂拱以來酷
濫之冤太后感寤由是不復殺戮然其毒虐所被自古
未之有也大足元年乃詔法司及推事使敢多作辯狀
而加語者以故入論中宗韋后繼以亂敗玄宗自初即
位勵精政事常自選太守縣令告戒以言而良吏布州
縣民獲安樂二十年間號稱治平衣食富足人罕犯法
是歲刑部所斷天下死罪五十八人往時大理獄相傳
鳥雀不栖至是有鵲巢其庭樹羣臣稱賀以為幾致刑
錯然而李林甫用事矣自來俊臣誅後至此始復起大
獄以誣䧟所殺數十百人如韋堅李邕等皆一時名臣
天下冤之而天子亦自喜邊功遣將分出以擊蠻夷兵
數大敗士卒死傷以萬計國用耗乏而轉漕輸送遠近
煩費民力既弊盗賊起而獄訟繁矣天子方惻然詔曰
徒非重刑而役者寒暑不釋械繫杖古以代肉刑也或
犯非巨蠧而捶以至死其皆免以配諸軍自效民年八
十以上及重疾有罪皆勿坐侍丁犯法原之俾終飬以
此施德其民然巨盗起天下被其毒民莫蒙其賜也安
史之亂偽官陸大鈞等背賊來歸及慶緒奔河北脅從
者相率待罪闕下自大臣陳希烈等合數百人以御史
大夫李峴中丞崔器等為三司使而肅宗方喜刑名器
亦刻深乃以河南尹逹奚珣等三十九人為重罪斬于
獨柳樹者十一人珣及韋恒腰斬陳希烈等賜自盡於
獄中者七人其餘决重杖死者二十一人以歲除日行
刑集百官臨視家屬流竄初史思明高秀巖等自拔歸
命聞珣等被誅懼不自安乃復叛而三司用刑連年流
貶相繼及王嶼為相請詔三司推覈未己者一切免之
然河北叛人畏誅不降兵連不觧朝廷屢起大獄肅宗
後亦悔歎曰朕為三司所悞臨崩詔天下流人皆釋之
代宗性仁恕常以至德以來用刑為戒及河洛平下詔
河北河南吏民任偽官者一切不問得史朝義將士妻
子四百餘人皆赦之僕固懷恩反免其家不緣坐劇賊
高玉聚徒南山啗人數千後擒獲會赦代宗將貸其死
公卿議請為葅醢帝不從卒杖殺之諫者常諷帝政寬
故朝廷不肅帝笑曰艱難時無以逮下顧刑法峻急有
威無恩朕不忍也即位五年府縣寺獄無重囚故時别
勑决人捶無數寶應元年詔曰凡制敕與一頓杖者其
數止四十至到與一頓及重杖一頓痛杖一頓者皆止
六十德宗性猜忌少恩然用刑無大濫刑部侍郎班宏
言謀反大逆及叛惡逆四者十惡之大也犯者宜如律
其餘當斬絞刑者决重杖一頓處死以代極法故時死
罪皆先决杖其數或百或六十於是悉罷之憲宗英果
明斷自即位數誅方鎮欲治僭叛一以法度然於用刑
喜寬仁是時李吉甫李絳為相吉甫言治天下必任賞
罰陛下頻降赦令蠲逋負賑飢民恩德至矣然典刑未
舉中外有懈怠心絳曰今天下雖未大治亦未甚亂乃
古平國用中典之時自古欲治之君必先德化至暴亂
之世始專任刑法吉甫之言過矣憲宗以為然司空于
頔亦諷帝用刑以收威柄帝謂宰相曰頔懷姦謀欲朕
失人心也元和八年詔兩京關内河東河北淮南山南
東西道死罪十惡殺人鑄錢造印若彊盗持杖劫京兆
界中及它盗贓踰三匹者論如故其餘死罪皆流天德
五城父祖子孫欲隨者勿禁盖刑者政之輔也政得其
道仁義興行而禮讓成俗然猶不敢廢刑所以為民防
也寬之而已今不隆其本顧風俗謂何而廢常刑是弛
民之禁啓其姦由積水而决其防故自玄宗廢徒杖刑
至是又廢死刑民未知德而徒以為幸也穆宗童昏然
頗知慎刑法每有司斷大獄令中書舍人一人參酌而
輕重之號參酌院大理少卿崔杞奏曰國家法度高祖
太宗制二百餘年矣周禮正月布刑張之門閭及都鄙
邦國所以屢丁寧使四方謹行之大理寺陛下守法之
司也今别設參酌之官有司定罪乃議其出入是與奪
繫於人情而法官不得守其職昔子路問政孔子曰必
也正名乎臣以為參酌之名不正宜廢乃罷之太和六
年興平縣民上官興以醉殺人而逃聞械其父乃自歸
京兆尹杜悰御史中丞宇文鼎以其就刑免父請減死
詔兩省議以為殺人者死百王所守若許以生是誘之
殺人也諫官亦以為言文宗以興免父囚近於義杖流
靈州君子以為失刑文宗好治躬自謹畏然閹宦肆孽
不能制至誅殺大臣夷滅其族濫及者不可勝數心知
其冤為之飲恨流涕而莫能救止盖仁者制亂而弱者
縱之然則剛彊非不仁而柔弱者仁之賊也武宗用李
德裕誅劉稹等大刑舉矣而性嚴刻故時竊盗無死所
以原民情迫於飢寒也至是贓滿千錢者死至宣宗乃
罷之而宣宗亦自喜刑名常曰犯我法雖子弟不宥也
然少仁恩唐德自是衰矣盖自高祖太宗除隋虐亂治
以寬平民樂其安重於犯法致治之美幾乎三代之盛
時考其推心惻物其可謂仁矣自高宗武后以來毒流
邦家唐祚絶而復續玄宗初勵精為政二十年間刑獄
減省歲斷死罪纔五十八人以此見致治雖難勉之則
易未有為而不至者自此以後兵革遂興國家多故而
人主規規無復太宗之志其雖有心於治者亦不能講
考大法而性有寬猛凡所更革一切臨時苟且或重或
輕徒為繁文不足以示後世而高祖太宗之法僅守而
存故自肅宗以來所可書者幾希矣懿宗以後無所稱
焉
唐書卷五十六
唐書卷五十六考證
刑法志定令一千五百四十六條舊書作一千五百
九十條
明年吏部尚書宋璟又著後格(臣酉)按上文云二十
五年則此明年為二十六年宋璟卒于二十五年安
得至此始著後格耶舊書作六年似得其實
唐書卷五十六考證
