唐書卷三十八
宋翰林學士歐陽修撰
志第二十八
地理志
河南道盖古豫兖青徐之域漢河南弘農潁川汝南陳
留沛泰山濟隂濟南東萊齊山陽東海琅邪北海千乘
東郡及梁楚魯東平城陽淮陽菑川高密泗水等國暨
平原渤海九江之境洛陜負河而北為實沈分負河而
南虢汝許及新鄭之地為鶉火分鄭汴陳蔡潁為夀星
分宋亳徐宿鄆曺濮為大火分兖海沂泗為降婁分青
淄密登萊齊棣為玄枵分滑為娵訾分濠為星紀分為
府一州二十九縣百九十六其名山三崤少室砥柱蒙
嶧嵩高泰岳其大川伊洛汝潁沂泗淮濟厥賦絹絁綿
布厥貢絲布葛席埏埴盎缶
東都隋置武德四年廢貞觀六年號洛陽宫顯慶二年
曰東都光宅元年曰神都神龍元年復曰東都天寳元
年曰東京上元二年罷京肅宗元年復為東都(皇城長千八百)
(一十七步廣千三百七十八步周四千九百三十步其崇三丈七尺曲折以象南宫垣名曰太微城宫城在皇)
(城北長千六百二十步廣八百有五步周四千九百二十一步其崇四丈八尺以象北辰藩衛曰紫微城武后)
(號太初宫上陽宫在禁苑之東東接皇城之西南隅上元中置高宗之季常居以聽政都城前直伊闕後據中)
(山左瀍右澗洛水貫其中以象河漢東西五千六百一十步南北五千四百七十步西連苑北自東城而東二)
(千五百四十步周二萬五千五十步其崇丈有八尺武后號曰金城)
河南府河南郡本洛州開元元年為府土貢文綾繪縠
絲葛埏埴盎缶苟𣏌黃精美果華酸棗戸十九萬四千
七百四十六口百一十八萬三千九十二縣二十(有府三十)
(九曰武定復梁康城栢林巖邑陽樊王陽永嘉邵南慕善政教鞏洛伊陽懷音軹城洛汭郟鄏伊川洛泉通谷)
(潁源宜陽金谷王屋成臯夏邑原邑原城鶴臺函谷千秋同軌餞濟温城具茨寳圖釣臺承雲軒轅)河南
(赤垂拱四年析河南洛陽置永昌縣永昌元年更河南曰合宫長安二年省永昌神龍元年復曰河南二年又)
(曰合宫唐隆元年復故名有洛漕新潭大足元年開以置租船龍門山東抵天津有伊水石堰天寳十載尹裴)
(迴置有瀍水避武宗名曰吉水宣宗立復故名)洛陽(赤天授三年柝洛陽永昌置來庭縣長安二年省神)
(龍二年更洛陽曰永昌唐隆二年復故名)偃師(畿天寳七載尹韋濟以北坡道迂自縣東山下開新道通)
(孝義橋西北有故富平津河陽故關)鞏(畿有洛口倉)緱氏(次赤貞觀十八年省上元二年復置有恭)
(陵有和陵在太平山夲懊來山天祐元年更名東南有軒轅故關)陽城(畿武德四年王世充偽令王䧺)
(來降以陽城嵩陽陽翟置嵩州又析三縣地置康成縣貞觀三年州廢省康城萬歲登封元年將封嵩山改陽)
(城曰告成神龍元年復故名二年復為告成天祐二年更名陽邑有測景臺開元十一年詔太史監南宫說刻)
(石表焉)登封(畿本嵩陽貞觀十七年省入陽城永淳元年營奉天宫分陽城緱氏復置二年省尤宅元)
(年復置萬歲登封元年更名神龍元年曰嵩陽二年復曰登封嵩山有中岳祠有少室山有三陽宫聖歷三年)
(置)陸渾(畿有鳴臯山有漢故關)伊闕(畿北有伊闕故關有陸渾山一名方山)新安(畿義)
(寧二年以縣置新安郡武德元年曰榖州以熊州之渑池隷之并析置東垣縣四年省東垣貞觀元年來屬有)
(長石山)澠池(畿貞觀元年徙榖州來治西五里有紫桂宫儀鳳二年置調露二年曰避署宫永淳元年)
(曰芳桂宫弘道元年廢)福昌(畿本宜陽義寧二年以宜陽澠池永寧置宜陽郡武德元年曰熊州二年)
(更宜陽曰富昌因隋宫為名四年以洛州之夀安隷之貞觀元年州廢以福昌永寧二縣隷榖州六年徙榖州)
(來治八年以虢州之長水隷之顯慶二年州廢以福昌永寧長水來屬西十七里有蘭昌宫有故隋福昌宫顕)
(慶三年復置有女几山)長水(畿本長淵隷弘農郡義寧元年更名武德元年隷虢州貞觀八年隷榖州)
(顯慶二年來屬有錫西有高門關松陽故關鵜鶘故關)永寧(畿本熊耳義寧二年更名隷宜陽郡武德)
(二年以永寧崤置函州八年州廢以永寧隷熊州崤隷陜州西五里有﨑岫宫西三十三里有蘭峯宫皆顯慶)
(三年置)夀安(畿初隷榖州貞觀九年來屬西一十九里有連昌宫顯慶三年置西南四十里萬安山有)
(興泰宫長安四年置并祈置泰興縣神龍二年省有錦屏山武后所名)密(畿武德三年以縣置密州并置)
(零水洧源二縣四年州廢省零水洧源以密隷鄭州龍朔二年來屬有羽山)河清(畿本大基武德二年)
(置隷懷州八年省咸亨四年析河南洛陽新安王屋濟源河陽復置并置栢崖縣尋省栢崖先天元年更名會)
(昌三年隷孟州尋還屬後廢咸通中復置有栢崖倉)潁陽(畿夲武林載初元年析河南伊闕嵩陽置開元)
(十五年更名西北有大谷故關倚箔山有鍾乳貞觀七年采)伊陽(畿先天元年析陸渾置有太和山有)
(銀銅錫伊水有金)王屋(畿元德元年更名邵伯隷邵州貞觀元年州廢隷懷州顯慶二年復故名來屬)
(有王屋山)
汝州臨汝郡䧺夲伊州襄城郡貞觀八年更州名天寳
元年更郡名土貢絁戸六萬九千三百七十四口二十
七萬三千七百五十六縣七(有府四曰龍興魯陽梁川郟城)梁(望夲承休又有)
(梁縣在西南四十五里貞觀元年省梁更承休曰梁西南五十里有温湯可以熟米又有黃女湯高宗置温泉)
(頓有石樓山永仁山)郟城(緊)魯山(上王世充置魯州武德四年廢俄以魯山滍陽復置魯州貞觀)
(九年州廢省滍陽以魯山來屬有堯山有銀有漢故關)葉(緊夲隷許州武德四年以縣置葉州五年州廢)
(隷北澧州貞觀八年隷魯州州廢隷許州開元二年以葉襄城及唐州之方城豫州之西平許州之舞陽置仙)
(州二十六年州廢縣還故屬未幾以葉來屬大歴四年復以葉襄城置仙州又析置仙鳬縣以許州之舞陽蔡)
(州之西平唐州之方城隷之五年州廢省仙鳬餘縣皆還故屬有黃城山白石山)襄城(望武德元年以)
(縣置汝州并置汝墳期城二縣貞觀元年州廢省汝墳期城以襄城隷許州開元二十七年來屬二十八年還)
(隷許州天寳七載復來屬)龍興(上本湍陽武德四年置貞觀元年省證聖元年析陜城魯山復置曰武興)
(神龍元年更名中興尋又更名)臨汝(上先天元年置有清暑宫在鳴臯山南貞觀中置)
右都畿採訪使治東都城内
陜州陜郡大都督府䧺夲弘農郡義寧元年置武德元
年曰陜州三年兼置南韓州四年廢南韓州天寳元年
更郡名天祐元年為興唐府縣次畿赤哀帝初復故土
貢麰麥栝蔞栢實戶三萬九百五十八口十七萬二百
三十八縣六(府十五曰曺陽崇樂華望安城桃林夏臺萬歲安戎河北忠孝上陽底柱夏川望陕)
(古亭)陜(望有大陽故關即茅津一曰陕津貞觀十一年造浮梁有南北利人渠南渠貞觀十一年太宗柬幸)
(使武候將軍丘行恭開有陜城宫有廣濟渠武德元年陜東遀大行臺金部郎中長孫操所開引水入城以代)
(井汲有太原倉有峴山)峽石(上本崤義寧二年省武德元年復置貞觀十四年移治峽石塢因更名有)
(底柱山山有三門河所經太宗勒銘有繡嶺宫顯慶三年置東有神雀臺天寳二年以赤雀見置)靈寳
(望夲桃林義寧元年隷虢郡武德元年來屬天寳元年獲寳符于縣南古函谷關因更名有浢津義寧元年置)
(關貞觀元年廢關置津有桃源宫武德元年置)夏(望本隷虞州貞觀十七年隷絳州大足元年來屬尋還隷)
(絳州乾元三年復來屬)平陸(望本河北隷蒲州貞觀元年來屬天寳元年太守李齊物開三門以利漕)
(運得古刃有篆文曰平陸因更名三門西有鹽倉東有集津倉有瑟瑟穴有銀穴三十四銅穴四十八在覆釜)
(三錐五岡分雲等山)
虢州弘農郡䧺本虢郡治盧氏義寧元年析隋弘農郡
三縣置貞觀八年徙治弘農天寳元年更郡名土貢絁
瓦硯麝地骨皮梨戸二萬八千二百四十九口八萬八
千八百四十五縣六(有府四曰鼎湖全節金明開方)弘農(緊本隋弘農郡義寧元年)
(曰鳳林領弘農閺鄉湖城武德元年曰鼎州因鼎湖為名貞觀八年州廢縣皆來屬神龍初避孝敬皇帝諱曰)
(恒農開元十六年復故名南七里有渠貞觀元年令元伯武引水北流入城)閺鄉(望貞觀元年來屬有)
(漢關大谷關武德二年廢有鳳陵關貞觀元年廢有軒遊宫故隋别院宫咸亨五年更名)湖城(望義寧元)
(年置乾元三年更名天平大歷四年復舊有故隋上陽宫貞觀初置咸亨元年廢縣東故道濱河不井汲馬多)
(渴死天寳八載館驛使御史中丞宋渾開新路自稠桑西由晉王斜有熊耳山覆釡山一名荆山)朱陽
(上龍朔元年隷商州萬歲通天二年隷洛州後來屬有鐡)玉城(上義寧元年置)盧氏(上武德元年置)
(南有朱陽關武德八年廢)
滑州靈昌郡望本東郡天寳元年更名土貢方紋綾紗
絹藨席酸棗仁戶七萬一千九百八十三口四十二萬
二千七百九縣七(有宣義軍大歷七年置本永平十四年徙屯蔡州興元元年復還貞元元)
(年曰義成軍光啟二年更名)白馬(望)衞南(緊)匡城(望有長垣縣貞觀八年省)韋城
(望王世充置燕州偽刺史單宗來降復為縣)胙城(緊武德二年置胙州并置南燕縣四年州廢省南燕)
(以胙城來屬)酸棗(望本隷東梁州武德三年析酸棗胙城置守節縣四年省貞觀八年州廢來屬)靈
昌(緊王世充置興州世充平廢)
鄭州滎陽郡䧺武德四年置治虎牢城貞觀七年徙治
管城土貢絹龍莎戸七萬六千六百九十四口三十六
萬七千八百八十一縣七管城(望武德四年以管城中牟原武陽武新鄭置管)
(州并置湏水清池二縣貞觀元年州廢省湏水清池以管城原武陽武新鄭來屬有僕射陂後魏孝文帝賜僕)
(射李冲因以為名天寳六載更名廣仁池禁漁採)滎陽(上天授二年析置武泰縣隷洛州尋省更滎陽)
(曰泰武萬歲通天元年復為滎陽又别置武泰縣二年省更滎陽曰武泰神龍元年復故名二年來屬)滎
澤(望)原武(緊本原陵唐初更名復漢舊)陽武(望夲原武城武德四年置)新鄭(望)中
牟(緊本圃田武德三年更名以縣置牟州四年州廢隷管州貞觀元年隷汴州龍朔二年來屬)
潁州汝隂郡上夲信州武德四年置六年更名土貢絁
綿糟白魚戸三萬七百七口二十萬二千八百九十縣
四汝隂(緊武德初有永安高唐永樂清丘潁陽等縣六年省永安高唐永樂貞觀元年省清丘潁陽皆)
(入汝隂南三十五里有椒陂塘引潤水溉田二百頃永徽中刺史柳寳積修)潁上(上)下蔡(上武)
(德四年置渦州八年州廢西北百二十里有大崇陂八十里有雞陂六十里有黃陂東北八十里有湄陂皆隋)
(末廢唐復之溉田數百頃)沈丘(中本邥州領沈丘宛丘唐初州廢以宛丘隷陳州沈丘來屬後省沈丘入)
(汝陽神龍二年復置)
許州潁川郡望土貢絹藨蓆柿戶七萬三千三百四十
七口四十八萬七千八百六十四縣九長社(望本潁川隷汴州武)
(德四年更名來屬州又領黃臺隠彊二縣貞觀元年省入焉繞州郭有堤塘百八十里節度使高瑀立以溉田)
長葛(緊有小徑山)陽翟(本畿初隷嵩州貞觀元年來屬龍朔二年隷洛州會昌三年復來屬有具)
(茨山)許昌(上)鄢陵(上)扶溝(望武德四年以縣置北陳州是年州廢隷洧川)臨潁(上貞)
(觀元年省繁昌縣入焉有講武臺本尚書臺馬融講書之地顯慶二年高宗大閱于此更名)舞陽(上本)
(北舞隷道州貞觀元年來屬尋廢開元四年復置更名有鐡)郾城(望武德四年以郾城邵陵北舞西平)
(置道州貞觀元年州廢省邵陵西平入郾城隷蔡州建中二年以郾城臨潁陳州之溵水置溵州貞元二年州)
(廢縣還故屬元和十二年復以郾城上蔡西平遂平置溵州長慶元年州廢縣還隷蔡州是年以郾城來屬)
陳州淮陽郡上土貢絹戸六萬六千四百四十二口四
十萬二千四百八十六縣六(有忠武軍貞元元年置于許州天復元年徙屯)宛
丘(緊武德元年析置新平縣八年省)太康(緊貞觀元年省扶樂縣入焉)項城(上武德四年置)
(以項城鮦陽南頓溵水置沈州并置潁東縣貞觀元年州廢省潁東入項城以溵水來屬)溵水(上建中二)
(年隷溵州興元二年州廢來屬)南頓(上武德六年省入項城證聖元年復置曰光武以縣有光武祠名景)
(雲元年復故名)西華(上武德元年更名箕城貞觀元年省入宛丘長夀元年復置曰武城神龍元年又曰)
(箕城景雲元年復故名有鄧門廢陂神龍中令張餘慶復開引潁水溉田)
蔡州汝南郡緊本豫州寳應元年更名土貢珉玉棋子
四窠雲花龜甲雙距溪鷘等綾戶八萬七千六十一口
四十六萬二百五縣十汝陽(緊貞元七年析汝陽朗山上蔡吴房置汝南縣元和)
(十三年省)朗山(上本隷北朗州貞觀元年隷蔡州)遂平(上本吴房貞觀元年省八年復置元和十)
(二年更名權隷唐州長慶元年復來屬)上蔡(緊)新蔡(中武德四年以新蔡襃信舒城置舒州貞)
(觀元年州廢省舒城入沈丘)襃信(中天祐中更曰包孚)新息(上武德四年以縣置息州并置淮川)
(長陵二縣貞觀元年州廢省淮川入真陽長陵入襃信以新息來屬有珉玉坑歲出貢玉西北五十里有遀故)
(玉梁渠開元中令薛務增濬溉田三千餘頃)真陽(上載初元年曰淮陽神龍元年復故名)平輿
(中王世充置輿州武德七年州廢貞觀元年省入新蔡天授二年復置)西平(上武德初置貞觀元年省)
(天授二年分郾城復置尋又廢開元四年復置)
汴州陳留郡䧺武德四年以鄭州之浚儀開封滑州之
封丘置土貢絹戸十萬九千八百七十六口五十七萬
七千五百七縣六(有宣武軍建中二年置于宋州興元元年徙屯)浚儀(望故縣䧟李密)
(縣民王要漢率豪族置縣自為令高祖因之復置汴州并置小黃新里二縣貞觀元年省二縣)開封(望貞)
(觀元年省入浚儀延和元年析浚儀尉氏復置有湛渠載初元年引汴注白溝以通曹兗賦租有福源池本蓬)
(池天寳六載更名禁漁採)尉氏(望夲隷潁川郡王世充置尉州武德四年廢以尉氏扶溝鄢陵置洧州并)
(置康隂新汲宛陵歸化四縣貞觀元年州廢省康隂宛陵新汲歸化以扶溝鄢陵隷許州尉氏來屬)封丘
(緊)雍丘(望本隷梁郡武德四年以雍丘陳留圉城襄邑外黃濟陽置杞州貞觀元年州廢省濟陽圉城)
(外黃以襄邑隷宋州雍丘陳留來屬)陳留(緊武德四年置有觀省陂貞觀十年令劉雅決水溉田百頃)
宋州睢陽郡望本梁郡天寳元年更名土貢絹戶十二
萬四千二百六十八口八十九萬七千四十一縣十宋
城(望)襄邑(望本隷𣏌州貞觀九年來屬)寧陵(緊)下邑(上)榖熟(上隋末縣民劉)
(繼叔據之武德二年置南榖州授以刺史四年州廢)楚丘(緊)柘城(緊貞觀元年省入寧陵榖熟永)
(淳元年復置)碭山(上光化二年朱全忠以碭山虞城單父曹州之成武表置輝州二年置崇德軍)單
父(緊光化三年徙輝州來治)虞城(上武德四年置東虞州五年州廢)
亳州譙郡望本譙州貞觀八年更名土貢絹戶八萬八
千九百六十口六十七萬五千一百二十一縣七譙(緊)
酇(上本隷沛郡武德四年來屬)城父(上王世充置成州世充平廢武德三年於魯丘堡置文州並置)
(藥城縣四年州廢為文城縣七年省入城父天祐二年更名焦夷)鹿邑(上大業十三年縣民田黑社盗)
(據號渦州武德三年來降復為縣)眞源(望本谷陽乾封元年更名載初元年曰仙源神龍元年復曰真)
(源有老子祠天寳二年曰太清宫又有洞霄宫先天太后祠也)永城(上)蒙城(上本山桑天寶元年)
(更名)
徐州彭城郡緊土貢雙絲綾絹綿紬布刀錯紫石戸六
萬五千一百七十口四十七萬八千六百七十六縣七
彭城(望秋丘冶有鐡)蕭(上)豐(上)沛(上武德五年置)滕(上)宿遷(上本宿預隷泗州寶)
(應元年更名來屬)下邳(上武德四年以下邳郯良城置邳州貞觀元年州廢省郯良城以下邳隷泗州)
(又省泗州之淮陽入焉元和四年來屬)
泗州臨淮郡上本下邳郡治宿預開元二十三年徙治
臨淮天寳元年更郡名土貢錦貲布戸三萬七千五百
二十六口二十萬五千九百五十九縣四臨淮(緊長安四年析)
(徐城置)漣水(上武德四年以縣置漣州并置金城縣貞觀元年州廢省金城以漣水來屬總章元年隷)
(楚州咸亨五年復故有新漕渠南通淮垂拱四年開以通海汧密等州)盱眙(緊武德四年以縣置西楚)
(州八年州廢隷楚州光宅初曰建中後復故名建中二年來屬有直河太極元年勅使魏景清引淮水至黃土)
(岡以通揚州)徐城(中)
濠州鍾離郡上濠字初作豪元和三年改從濠土貢絁
綿絲布雲母戸二萬一千八百六十四口十三萬八千
三百六十一縣三鍾離(緊武德七年省塗山縣入焉南有故千人塘乾封中修以溉田)
(有塗山)定遠(緊本臨豪武德三年更名)招義(上本化明武德二年析置睢陵縣三年更化明曰招)
(義四年省睢陵大業末縣民馬簿盜據號化州後楊益德殺簿自號刺史又置濟隂縣是年來降貞觀元年廢)
(化州省濟隂)
宿州上元和四年析徐州之符離蘄泗州之虹置太和
三年州廢七年復置初治虹後徙治符離土貢絹縣四
符離(武德四年置貞觀元年省徐州之諸陽入焉有西句山一曰石城東北九十里有隋故牌湖堤灌田)
(五百餘頃顯慶中復修)虹(中本夏丘武德四年以夏丘榖陽置仁州又析夏丘置虹及龍亢二縣六年省)
(夏丘貞觀八年州廢省龍亢以虹隷泗州榖陽隷北譙州有銅有廣濟新渠開元二十七年採訪使齊澣開自)
(虹至淮隂北十八里入淮以便漕運既成湍急不可行遂廢)蘄(上顯慶元年省榖陽入焉)臨渙(緊武)
(德四年以臨渙永城山桑蘄置北譙州貞觀八年增領榖陽十七年州廢以臨渙永城山桑隷亳州榖陽蘄隷)
(徐州元和後來屬)
鄆州東平郡緊本治鄆城貞觀八年徙治湏昌土貢絹
防風戶八萬三千四十八口五十萬一千五百九縣九
湏昌(望貞觀八年省宿城縣入焉景龍三年復置宿城縣貞元四年曰東平太和四年曰天平六年省入)
(湏昌)夀張(緊武德四年以縣置夀州并置夀良縣五年州廢省夀良以夀張來屬有刀梁山)鄆城
(緊天祐二年曰萬安)鉅野(望武德四年以縣置麟州五年州廢隷鄆州貞觀元年省乘丘縣入焉後隷戴)
(州州廢來屬)盧(緊本濟州武德四年析東平郡置隋曰濟北郡天寳元年更名濟陽郡領盧平隂長清東)
(阿陽榖范六縣又置昌城濟北榖城孝感冀丘美政六縣六年省美政孝感榖城冀丘昌城八年以范隷濮州)
(貞觀元年省濟北天寳十三戴郡廢以長清隷濟州以盧平隂東阿陽榖來屬北有碻磝津故關)平隂
(緊太和六年省入盧東阿開成二年復置有龍山)東阿(緊)陽榖(上)中都(上本平陸隷兖)
(州天寳元年更名貞元十四年來屬)
齊州濟南郡上本齊郡天寳元年更名臨淄五載又更
名土貢絲葛絹綿防風滑石雲母戶六萬二千四百八
十五口三十六萬五千九百七十二縣六歴城(上有華不注山)
(有鐡)章丘(上武德二年縣民李義滿以縣來降於平陵置潭州并置平陵縣以章丘亭山營城臨邑隷之)
(八年省營城入平陵又領臨濟鄒平貞觀元年州廢以平城亭山章丘臨邑臨濟來屬鄒平隷淄州十七年齊)
(王祐反平陵人不從因更名全節元和十五年省全節入歴城省亭山入章丘有大胡山長白山)臨邑
(上元和十三年析德州之安德置歸化縣隷德州太和二年來屬四年省入臨邑北有鹿角故關)臨濟
(上武德元年以臨濟鄒平長山高苑滄州之蒲臺置鄒州八年州廢以長山高苑蒲臺隷淄州)長清(中本)
(隷濟州貞觀十七年來屬武德元年析置山荏縣天寳元年曰豐齊元和十年省有牛山西南有四口關武德)
(中廢)禹城(上本祝阿貞觀元年省源陽縣入焉天寳元年更名)
曹州濟隂郡上土貢絹綿大蛇粟葶藶戸十萬三百五
十二口七十一萬六千八百四十八縣六濟隂(緊武德四年析)
(置蒙澤縣貞觀元年及定陶省入焉)考城(上武德四年以縣置東梁州五年州廢來屬元和十四年權隷)
(宋州尋復故)宛句(上武德四年析置濟陽縣隷杞州貞觀元年省)乘氏(上武德四年置晉陽縣尋)
(省)南華(上本離狐天寳元年更名)成武(緊武德四年以成武及宋州之單父楚丘置戴州并置高)
(鄉鑿城二縣尋省高鄉鑿城入單父貞觀十七年州廢以成武來屬光化二年朱全忠表縣隷輝州)
濮州濮陽郡上武德四年置土貢絹犬戶五萬七千七
百八十二口四十萬六百四十八縣五鄄城(緊武德四年析置永)
(定縣八年省北有靈津關)濮陽(緊武德四年析置昆吾縣八年省)范(緊武德二年以縣置范州五年)
(州廢隷濟州貞觀八年來屬)雷澤(上武德四年析置廩城縣八年省)臨濮(緊武德四年析雷澤)
(置并置長城安丘二縣五年省長城安丘)
青州北海郡望土貢仙紋綾絲棗紅藍紫草戸七萬三
千一百四十八口四十萬二千七百四縣七益都(望)臨
淄(緊武德八年省時水縣入焉)千乘(緊武德二年以千乘博昌夀光置乘州并置新河縣六年省新)
(河八年州廢縣來屬)博昌(上武德八年省樂安安平二縣入焉有靈山)夀光(緊武德二年置)臨
朐(上武德五年置八年省般陽縣入焉)北海(緊唐初營丘民汲嗣率鄉人拒賊權置𣏌州武德二年復)
(為營丘縣是年以北海營丘下密置濰州又置連永平夀華池城都東陽寒水訾亭濰水汶陽膠東華宛昌安)
(城平十三縣六年皆省八年州廢省營丘下密入北海來屬長安中令竇琰於故營丘城東北穿渠引白浪水)
(曲折三十里以溉田號竇公渠)
淄州淄川郡上武德元年析齊州之淄川置土貢防風
理石戶四萬二千七百三十七口二十三萬三千八百
二十一縣四淄川(上武德元年祈置長白縣六年省有鐡)長山(上)高苑(上景)
(龍元年析置濟陽縣元和十五年省南有八會津)鄒平(上武德元年置)
登州東牟郡中都督府如意元年以萊州之牟平黃文
登置神龍三年徙治蓬萊土貢貲布水葱席石器文蛤
牛黃戶二萬二千二百九十八口十萬八千九縣四(有平)
(海軍亦曰東牟守捉)蓬萊(本黃神龍三年更名有銀山龍山)牟平(中武德四年以牟平黃置牟州)
(六年以登州之觀陽隷萊州麟德元年析文登復置牟平來屬有之罘山)文登(武德四年置登州以東萊)
(郡之觀陽隷之六年析置清陽廓定二縣及州廢省清陽廓定以文登來屬有成山)黃(中先天元年析蓬萊)
(别置有萊山)
萊州東萊郡中土貢貲布水葱席石器文蛤牛黃戶二
萬六千九百九十八口十七萬一千五百一十六縣四
(有東萊守捉亦曰團結營又有蓬萊鎮兵亦曰挽彊兵)掖(上貞觀元年省曲城當利曲臺三縣入焉有東)
(海祠有鹽井二)昌陽(上貞觀元年省盧鄉縣入焉有銀有鐡東百四十里有黃銀坑貞觀初得之)膠
水(中貞觀元年省膠東縣入焉有鹽)即墨(中有馬山中祠山女姑山東南有堰貞觀十年令仇源築)
(以防淮涉水有鹽)
棣州樂安郡上武德四年析滄州之陽信滴河樂陵厭
次置八年州廢縣還隷滄州貞觀十七年復以滄州之
厭次德州之滳河陽信置土貢絹戸三萬九千一百五
十口二十三萬八千一百五十九縣五厭次(上貞觀元年隷德州)
滳河(中貞觀元年隷德州)陽信(望貞觀元年省八年復置)蒲臺(緊本隷淄州貞觀六年省入高)
(苑七年復置景龍元年來屬)渤海(緊垂拱四年析蒲臺厭次置有鹽)
兗州魯郡上都督府土貢鏡花綾雙距綾絹雲母防風
紫石戶八萬七千九百八十七口五十八萬六百八縣
十瑕丘(上)曲阜(緊貞觀元年省八年復置)乾封(上本博城武德五年以博城梁父嬴置東)
(泰州并置肥城岱二縣貞觀元年州廢省梁父嬴肥城岱入博城來屬乾封元年更名乾封總章元年又曰博)
(城神龍元年復曰乾封有泰山有東嶽祠有梁父山亭亭山奕奕山云云山社首山肅然山石閭山蒿里山)
泗水(上)鄒(上有嶧山)任城(緊)龔丘(中)金鄉(望武德四年以金鄉方輿置金州五)
(年州廢縣隷戴州徙戴州來治仍析金鄉置昌邑縣八年省昌邑貞觀元年以單父楚丘隷宋州成武隷曹州)
(鉅野隷鄆州)魚臺(上本方輿寳應元年更名元和十四年權隷徐州尋復故)萊蕪(中本隷淄州武)
(德六年省入博城長安四年以廢嬴縣復置元和十五年省入乾封太和元年復置有鐡冶十三有銅冶十八)
(銅坑四有錫西北十五里有普濟渠開元六年令趙建盛開)
海州東海郡上土貢綾楚布紫菜戸二萬八千五百四
十九口十八萬四千九縣四朐山(上武德四年析州境置龍沮曲陽利城厚)
(丘新樂五縣六年改新樂曰祝其八年省龍沮曲陽入朐山利城祝其入懷仁厚丘入沭陽東二十里有永安)
(堤北接山環城長七里以捍海潮開元十四年刺史杜令昭築)東海(上武德四年以縣置環州並置青山)
(石城贛榆三縣八年州廢省青山石城贛榆以東海來屬)沭陽(中總章元年隷泗州咸亨五年復故)懷
仁(中)
沂州琅邪郡上土貢紫石鍾乳戶三萬三千五百一十
口十九萬五千七百三十七縣五臨沂(上武德四年析置蘭山臨汴昌)
(樂三縣六年皆省)費(上貞觀元年省顓臾縣入焉)氶(上本蘭陵武德四年析縣置鄫州更名别置蘭)
(陵鄫城二縣貞觀元年州廢省蘭陵鄫城以承來屬有鐡有陂十三畜水溉田皆貞觀以來築)沂水(上武)
(德五年以沂水新泰莒置莒州貞觀八年州廢以莒隷密州沂水新泰來屬有銅有沂山龍山北有穆陵關)
新泰(上有蒙山)
密州高密郡上土貢貲布海蛤牛黃戶二萬八千二百
九十二口十四萬六千五百二十四縣四諸城(上有鹽)輔
唐(上夲安丘武德六年省郚城縣入焉乾元二年更名)高密(上武德三年置六年省膠西縣入焉)莒
(上有鹽)
右河南採訪使治汴州
唐書卷三十八
唐書卷三十八考證
地理志二河南道濠州舊書屬淮南道
唐書卷三十八考證
