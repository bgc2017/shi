唐書卷十二
宋翰林學士歐陽修撰
禮樂志第二
六曰進熟皇帝既升奠玉幣太官令帥進饌者奉饌各
陳於内壝門外謁者引司徒出詣饌所司徒奉昊天上
帝之爼太官令引饌入門各至其陛祝史俱進跪徹毛
血之豆降自東陛以出諸太祝迎饌於壇上司徒太官
令俱降自東陛以出又進設外官衆星之饌皇帝詣罍
洗盥手洗爵升壇自南陛司徒升自東陛立於尊所齋
郎奉爼從升立於司徒後皇帝詣上帝尊所執尊者舉
羃侍中贊酌汛齊進昊天上帝前北向跪奠爵興少退
立太祝持版進於神右東向跪讀祝文曰維某年歲次
月朔日嗣天子臣某敢昭告于昊天上帝皇帝再拜詣
配帝酒尊所執尊者舉羃侍中取爵於坫以進皇帝受
爵侍中贊酌汎齊進高祖神堯皇帝前東向跪奠興少
退立太祝持版進於左北向跪讀祝文曰維某年歲次
月朔日曾孫開元神武皇帝臣某敢昭告於高祖神堯
皇帝皇帝再拜進昊天上帝前北向立太祝各以爵酌
上尊福酒合置一爵太祝持爵授侍中以進皇帝再拜
受爵跪祭酒啐酒奠爵俛伏興太祝各帥齋郎進爼太
祝減神前胙肉共置一爼授司徒以進皇帝受以授左
右皇帝跪取爵遂飲卒爵侍中進受虚爵復於坫皇帝
俛伏興再拜降自南陛復於位文舞出武舞入初皇帝
將復位謁者引太尉詣罍洗盥手洗匏爵自東陛升壇
詣昊天上帝著尊所執尊者舉羃太尉酌醴齊進昊天
上帝前北向跪奠爵興再拜詣配帝犧尊所取爵於坫
酌醴齊進高祖神堯皇帝前東向跪奠爵興再拜進昊
天上帝前北向立諸太祝各以爵酌福酒合置一爵進
於右西向立太尉再拜受爵跪祭酒遂飲卒爵太祝進
受虛爵復於坫太尉再拜降復位初太尉獻將畢謁者
引光禄卿詣罍洗盥手洗匏爵升酌盎齊終獻如亞獻
太尉將升獻謁者七人分引五方帝及大眀夜眀等獻
官詣罍洗盥手洗匏爵各由其陛升酌汛齊進跪奠於
神前初第一等獻官將升謁者五人次引獻官各詣罍
洗盥洗各由其陛升壇詣第二等内官酒尊所酌汛齊
以獻贊者四人次引獻官詣罍洗盥洗詣外官酒尊所
酌清酒以獻贊者四人次引獻官詣罍洗盥洗詣衆星
酒尊所酌昔酒以獻其祝史齋郎酌酒取奠皆如内官
上下諸祝各進跪徹豆還尊所奉禮郎曰賜胙贊者曰
衆官再拜在位者皆再拜太常卿前奏請再拜皇帝再
拜奉禮郎曰衆官再拜在位者皆再拜樂作一成太常
卿前奏請就望燎位皇帝就位南向立上下諸祝各執
篚取玉幣祝版禮物以上齋郎以爼載牲醴稷黍飯及
爵酒各由其陛降壇詣柴壇自南陛登以幣祝版饌物
置於柴上戸内諸祝又以内官以下禮幣皆從燎奉禮
郎曰可燎東西面各六人以炬燎火半柴太常卿前曰
禮畢皇帝還大次出中壝門殿中監前受鎮珪以授尚
衣奉御殿中監又前受大珪皇帝入次謁者贊引各引
祀官通事舍人分引從祀羣官諸方客使以次出贊者
引御史太祝以下俱復執事位奉禮郎曰再拜御史以
下皆再拜出工人二舞以次出若宗廟曰饋食皇帝既
升祼太官令出帥進饌者奉饌陳於東門之外西向南
上謁者引司徒出詣饌所司徒奉獻祖之爼太官引饌
入自正門至於太階祝史俱進徹毛血之豆降自阼階
以出諸太祝迎饌於階上設之乃取蕭稷黍擩於脂燔
於爐太常卿引皇帝詣罍洗盥手洗爵升自阼階詣獻
祖尊彝所執尊者舉羃侍中贊酌汎齊進獻祖前北向
跪奠爵又詣尊所侍中取爵於坫以進酌汎齊進神前
北向跪奠爵退立太祝持版進於神右東面跪讀祝文
曰維某年歲次月朔日孝曾孫開元神武皇帝某敢昭
告於獻祖宣皇帝祖妣宣莊皇后張氏皇帝再拜又再
拜奠詣懿祖尊彝所酌汎齊進神前南向跪奠爵少西俛
伏興又酌汎齊進神前南向跪爵少東退立祝史西面
跪讀祝文皇帝再拜又再拜次奠太祖代祖高祖太宗
高宗中宗睿宗皆如懿祖乃詣東序西向立司徒升自
阼階立於前楹間北面東上諸太祝各以爵酌上尊福
酒合置一爵太祝持爵授侍中以進皇帝再拜受爵跪
祭酒啐酒奠爵俛伏興諸太祝各帥齋郎進爼太祝減
神前三牲胙肉共置一爼上以黍稷飯共置一籩授司
徒以進太祝又以胙肉授司徒以進皇帝每受以授左
右乃跪取爵飲卒爵侍中進受虛爵以授太祝復於坫
皇帝降自阼階復於版位文舞出武舞入初皇帝將復
位太尉詣罍洗盥手洗爵升自阼階詣獻祖尊彝所酌
醴齊進神前北向跪奠爵少東興再拜又取爵於坫酌
醴齊進神前北向跪奠爵少西北向再拜次奠懿祖太
祖代祖高祖太宗高宗中宗睿宗如獻祖乃詣東序西
向立諸太祝各以爵酌福酒合置一爵太祝持爵進於
左北向立太尉再拜受爵跪祭酒遂飲卒爵太祝進受
爵復於坫太尉興再拜復於位初太尉獻將畢謁者引
光禄卿詣罍洗盥洗升酌盎齊終獻如亞獻諸太祝各
進徹豆還尊所奉禮郎曰賜胙贊者曰衆官再拜在位
者皆再拜太常卿前奏請再拜皇帝再拜奉禮郎曰衆
官再拜在位者皆再拜樂一成止太常卿前曰禮畢皇
帝出門殿中監前受鎮珪通事舍人謁者贊引各引享
官九廟子孫及從享羣官諸方客使以次出贊引引御
史太祝以下俱復執事位奉禮郎曰再拜御史以下皆
再拜以出工人二舞以次出太廟令與太祝宫闈令帥
腰輿升納神主其祝版燔於齋坊七祀各因其時享司
命戸以春竈以夏中霤以季夏土王之日門厲以秋行
以冬時享之日太廟令布神席於廟庭西門之内道南
東向北上設酒尊於東南罍洗又於東南太廟令良醖
令實尊篚太官丞引饌光禄卿升終獻獻官乃即事一
獻而止其配享功臣各位於其廟室大階之東少南西
向以北為上壺尊二於坐左設洗於終獻洗東南北向
以太官令奉饌廟享已亞獻然後獻官即事而助奠者
分奠一獻而止此冬至祀昊天上帝于圓丘孟冬祫于
太廟之禮在乎壇壝宗廟之間禮盛而物備者莫過乎
此也其壇堂之上下壝門之内外次位之尊卑與其向
立之方出入降登之節大抵可推而見其盛且備者如
此則其小且略者又可推而知也至扵壇埳神位尊爵
玉幣籩豆簠簋牲牢冊祝之數皆略依古四成而成高
八尺一寸下成廣二十丈而五減之至于五丈而十有
二陛者圓丘也八觚三成成高四尺上廣十有六步設
八陛上陛廣八尺中陛一丈下陛丈有二尺者方丘也
高廣皆四丈者神州之壇也其廣皆四丈而高八尺者
青帝七尺者赤帝五尺者黃帝九尺者白帝六尺者黑
帝之壇也廣四丈高八尺者朝日之壇也為坎深三尺
縦廣四丈壇於其中高一尺方廣四丈者夕月之壇也
廣五丈以五土為之者社稷之壇也高尺廣丈蜡壇也
高五尺周四十步者先農先蠶之壇也其高皆三尺廣
皆丈者小祀之壇也嶽鎮海瀆祭於其廟無廟則為之
壇於坎廣一丈四向為陛者海瀆之壇也廣二丈五尺
高三尺四出陛者古帝王之壇也廣一丈高一丈二尺
戶方六尺者大祀之燎壇也廣八尺高一丈戶方三尺
者中祀之燎壇也廣五尺戶方二尺者小祀之燎壇也
皆開上南出瘞坎皆在内壝之外壬地南出陛方深足
容物此壇埳之制也冬至祀昊天上帝於圓丘以高祖
神堯皇帝配東方青帝靈威仰南方赤帝赤熛怒中央
黃帝含樞紐西方白帝白招拒北方黑帝汁光紀及大
明夜明在壇之第一等天皇大帝北辰北斗天一太一
紫微五帝座竝差在行位前餘内官諸座及五星十二
辰河漢四十九座在第二等十有二陛之間中官市垣
帝座七公日星帝席大角攝提太微五帝太子明堂軒
轅三台五車諸王月星織女建星天紀十七座及二十
八宿差在前列其餘中官一百四十二座皆在第三等
十二陛之間外官一百五在内壝之内衆星三百六十
在内壝之外正月上辛祈榖祀昊天上帝以高祖神堯
皇帝配五帝在四方之陛孟夏雩祀昊天上帝以太宗
文武聖皇帝配五方帝在第一等五帝在第二等五官
在壇下之東南季秋祀昊天上帝以睿宗大聖真皇帝
配五方帝在五室五帝各在其左右五官在庭各依其
方立春祀青帝以太皥氏配歲星三辰在壇下之東北
七宿在西北句芒在東南立夏祀赤帝以神農氏配熒
惑三辰七宿祝融氏之位如青帝季夏土王之日祀黃
帝以軒轅氏配鎮星后土氏之位如赤帝立秋祀白帝
以少昊氏配太白三辰七宿蓐收之位如赤帝立冬祀
黑帝以顓頊氏配辰星三辰七宿玄冥氏之位如白帝
蜡祭百神大眀夜眀在壇上神農伊耆各在其壇上后
稷在壇東五官田畯各在其方五星十二次二十八宿
五方之岳鎮海瀆山林川澤丘陵墳衍原隰井泉各在
其方之壇龍鱗朱鳥騶虞玄武鱗羽臝毛介水墉坊郵
表畷於菟貓各在其方壇之後夏至祭皇地祗以高祖
配五方之岳鎮海瀆原隰丘陵墳衍在内壝之内各居
其方而中岳以下在西南孟冬祭神州地祗以太宗配
社以后土稷以后稷配吉亥祭神農以后稷配而朝日
夕月無配席尊者以槀秸卑者以莞此神位之序也以
太尊實汎齊著尊實醴齊犧尊實盎齊山罍實酒皆二
以象尊實醍齊壺尊實汎齊皆二山罍實酒四以祀昊
天上帝皇地祗神州地祗以著尊實汎齊犧尊實醴齊
象尊實盎齊山罍實酒皆二以祀配帝以著尊二實醴
齊以祀内官以犧尊二實盎齊以祀中官以象尊二實
醍齊以祀外官以壺尊二實昔酒以祀衆星日月以上
皆有坫迎氣五方帝五人帝以六尊惟山罍皆減上帝
之半五方帝大享於眀堂太尊著尊犧尊山罍各二五
方帝從祀於圓丘以太尊實汎齊皆二五人帝從享於
眀堂以著尊實醴齊皆二日月以太尊實醴齊著尊實
盎齊皆二以山罍實酒一後祀於圓丘以太尊二實汎
齊神州地祗從祀於方丘以太尊二實汎齊五官五星
三辰后稷以象尊實醍齊七宿以壺尊實沈齊皆二蜡
祭神農伊耆氏以著尊皆二實盎齊田畯龍鱗朱鳥騶
虞玄武以壺尊實沈齊鱗羽臝毛介丘陵墓衍原隰井
泉水墉坊郵表畷虎貓昆蟲以散尊實沈酒皆二嶽鎮
海瀆以山尊實醍齊山林川澤以蜃尊實沈齊皆二伊
耆氏以上皆有坫太社以太罍實醍齊著尊實盎齊皆
二山罍一太稷后稷氏亦如之其餘中祀皆以犧尊實
醍齊象尊實盎齊山罍實酒皆二小祀皆以象尊二實
醍齊宗廟祫享室以斝彝實眀水黃彝實鬯皆一犧尊
實汛齊象尊實醴齊著尊實盎齊山罍實酒皆二設堂
上壺尊實醍齊太尊實沈齊山罍實酒皆二設堂下禘
享雞彝鳥彝一時享春夏室以雞彝鳥彝一秋冬以斝
彝黃彝一皆有坫七祀及功臣配享以壺尊二實醍齊
别廟之享春夏以雞彝實眀水鳥彝實鬯皆一犧尊實
醴齊象尊實盎齊山罍實酒皆二秋冬以斝彝黃彝皆
一著尊壺尊山罍皆二太子之廟以犧尊實醴齊象尊
實盎齊山罍實酒皆二凡祀五齊之上尊必皆實眀水
山罍之上尊必皆實眀酒小祀之上尊亦實眀水此尊
爵之數也冬至祀昊天上帝以蒼璧上辛眀堂以四圭
有邸與配帝之幣皆以蒼内官以下幣如方色皇地祗
以黃琮與配帝之幣皆以黃青帝以青圭赤帝以赤璋
黃帝以黃琮白帝以白琥黑帝以黑璜幣如其玉日以
圭璧幣以青月以圭璧幣以白神州社稷以兩圭有邸
幣以黑嶽鎮海瀆以兩圭有邸幣如其方色神農之幣
以赤伊耆以黑五星以方色先農之幣以青先蠶之幣
以黑配坐皆如之它祀幣皆以白其長丈八尺此玉幣
之制也冬至祀圓丘昊天上帝配帝籩十二豆十二簋
一簠一㽅一爼一五方上帝大眀夜眀籩八豆八簋一
簠一㽅一爼一五星十二辰河漢及内官中官籩二豆
二簋一簠一爼一外官衆星籩豆簠簋爼各一正月上
辛祈榖圓丘昊天配帝五方帝如冬至孟夏雩祀圓丘
昊天配帝五方帝如冬至五人帝籩四豆四簋一簠一
爼一五官籩二豆二簋一簠一俎一季秋大享眀堂如
雩祀立春祀青帝及太昊氏籩豆皆十二簋一簠一㽅
一爼一歲星三辰句芒七宿籩二豆二簋一簠一爼一
其赤帝黃帝白帝黑帝皆如之蜡祭百神大眀夜眀籩
十豆十簋一簠一㽅一爼一神農伊耆籩豆各四簋簠
㽅各一五星十二辰后稷五方田畯岳鎮海瀆二十八
宿五方山林川澤籩豆各二簋簠爼各一丘陵墳衍原
隰龍鱗朱鳥白虎玄武鱗羽毛介於菟等籩豆各一簋
簠爼各一又井泉籩豆各一簋簠爼各一春分朝日秋
分夕月籩十豆十簋一簠一㽅一爼一四時祭風師雨
師靈星司中司命司人司禄籩八豆八簋一簠一爼一
夏至祭方丘皇地祗及配帝籩豆皆十二簋一簠一㽅
一爼一神州籩四豆四簋一簠一㽅一爼一其五嶽四
鎮四海四瀆及五方山川林澤籩二豆二簋簠爼各一
孟冬祭神州及配帝籩豆皆十二簋一簠一㽅一爼一
春秋祭太社太稷及配坐籩豆皆十簋二簠二鉶三爼
三四時祭馬祖馬社先牧馬步籩豆皆八簋一簠一俎
一時享太廟每室籩豆皆十二簋二簠二㽅三鈃三俎
三七祀籩二豆二簋二簠二爼二祫享功臣配享如七
祀孟春祭帝社及配坐籩豆皆十簋二簠二㽅三鈃三
爼三季春祭先蠶籩豆皆十簋二簠二㽅三鈃三俎三
孟冬祭司寒籩豆皆八簋一簠一爼一春秋釋奠於孔
宣父先聖先師籩豆十簋二簠二㽅三鈃三爼三若從
祀籩豆皆二簋一簠一爼一春秋釋奠於齊太公留侯
籩豆皆十簋二簠二㽅三鈃三俎三仲春祭五龍籩豆
皆八簋一簠一俎一四時祭五岳四鎮四海四瀆各籩
豆十簋二簠二俎三三年祭先代帝王及配坐籩豆皆
十簋二簠二爼三州縣祭社稷先聖釋奠於先師籩豆
皆八簋二簠二俎三籩以石鹽稾魚棗栗榛菱芡之實
鹿脯白餅黑餅糗餌粉餈豆以韮葅䤈醢菁葅鹿醢芹
葅兔醢筍葅魚醢脾析葅豚胉&KR1246;食糁食中祀之籩無
糗餌粉餈豆無&KR1246;食糁食小祀之籩無白餅黑餅豆無
脾析葅豚胉凡用皆四者籩以石鹽棗實栗黃鹿脯豆
以芹葅兔醢菁葅鹿醢用皆二者籩以栗黃牛脯豆以
葵葅鹿醢用皆一者籩以牛脯豆以鹿醢用牛脯者通
以羊凡簠簋皆一者簋以稷簠以黍用皆二者簋以黍
稷簠以稻粱實㽅以大羹鈃以肉羹此籩豆簠簋㽅鈃
之實也昊天上帝蒼犢五方帝方色犢大眀靑犢夜眀
白犢神州地祗黑犢配帝之犢天以蒼地以黃神州以
黑皆一宗廟太社太稷帝社先蠶古帝王嶽鎮海瀆皆
太牢社稷之牲以黑五官五星三辰七宿皆少牢蜡祭
神農氏伊耆氏少牢后稷及五方十二次五官五田畯
五嶽四鎮海瀆日月方以犢二星辰以降方皆少牢五
井泉皆羊一非順成之方則闕風師雨師靈星司中司
命司人司禄馬祖先牧馬社馬步皆羊一司寒黑牲一
凡牲在滌大祀九旬中祀三旬小祀一旬養而不卜無
方色則用純必有副焉省牲而犢鳴則免之而用副禁
其捶拊死則瘞之創病者請代犢告祈之牲不養凡祀
皆以其日未明十五刻太官令帥宰人以鸞刀割牲祝
史以豆斂毛血置饌所祭則奉之以入遂亨之肉載以
俎皆升右胖體十一前節三肩臂臑後節二肫胳正脊
一脡脊一横脊一正脅一短脅一代脅一皆竝骨别祭
用太牢者酒二斗脯一叚醢四合用少牢者酒減半此
牲牢之别也祝版其長一尺一分廣八寸厚二分其木
梓楸凡大祀中祀署版必拜皇帝親祠至大次郊社令
以祝版進署受以出奠於坫宗廟則太廟令進之若有
司攝事則進而御署皇帝北向再拜侍臣奉版郊社令
受以出皇后親祠則郊社令預送内侍享前一日進署
后北向再拜近侍奉以出授内侍送享所享日之平眀
女祝奠於坫此册祝之制也
唐書卷十二
唐書卷十二考證
禮樂志二古帝王嶽鎮海瀆此句下通典有孔宣父
齊太公諸太子廟十字今本缺
唐書卷十二考證
