唐書卷十
宋翰林學士歐陽修撰
本紀第十
昭宗聖穆景文孝皇帝諱曄懿宗第七子也母曰恭憲
皇太后王氏始封夀王乾符三年領幽州盧龍軍節度
使僖宗遇亂再出奔夀王握兵侍左右尤見倚信文德
元年三月僖宗疾大漸羣臣以吉王長且欲立之觀軍
容使楊復恭率兵迎夀王立為皇太弟改名敏乙巳即
皇帝位于柩前四月戊辰孫儒陷揚州自稱淮南節度
使楊行密奔於廬州庚午追尊母為皇太后韋昭度為
中書令孔緯為司空乙亥張全義陷孟州李罕之奔於
河東成汭陷江陵自稱留後辛卯朱全忠及秦宗權戰
于蔡州敗之五月壬寅趙德諲以襄州降以德諲為忠
義軍節度使蔡州四面行營副都統六月閬州防禦使
王建陷漢州執刺史張頊遂寇成都韋昭度罷為劍南
西川節度副大使兼兩川招撫制置使十月陳敬瑄反
辛卯葬惠聖恭定孝皇帝於靖陵十一月丙申秦宗權
陷許州執忠武軍節度使王緼辛酉奉國軍將申叢執
秦宗權十二月丁亥韋昭度為行營招討使及永平軍
節度使王建討陳敬瑄山南西道節度使楊守厚陷䕫
州
龍紀元年正月癸巳大赦改元翰林學士承旨兵部侍
郎劉崇望同中書門下平章事壬子宣武軍將郭璠殺
奉國軍留後申叢自稱留後二月戊辰朱全忠俘秦宗
權以獻己丑宗權伏誅三月孔緯為司徒杜讓能為司
空丙申錢鏐陷蘇州逐刺史徐約六月李克用宼邢州
昭義軍節度使孟方立卒其弟遷自稱留後楊行密䧟
宣州宣歙觀察使趙鍠死之廬州刺史蔡儔叛附于孫
儒八月甲戍孟遷叛附于李克用十月平廬軍節度使
王敬武卒其子師範自稱留後陷棣州刺史張蟾死之
宣歙觀察使楊行密陷常州刺史杜陵死之錢鏐陷潤
州十一月丁未朝獻于太清宫戊申朝享於太廟己酉
有事於南郊大赦十二月孫儒陷常潤二州戊午孔緯
為太保杜讓能為司徒壬申眉州刺史山行章叛附於
王建
大順元年正月戊子羣臣上尊號曰聖文睿德光武弘
孝皇帝大赦改元壬寅簡州將杜有遷執其刺史員虔
嵩叛附於王建二月己未資州將侯元綽執其刺史楊
戡叛附於建三月戊申昭義軍節度使李克修卒其弟
克恭自稱留後四月丙辰宿州將張筠逐其刺史張紹
光丙寅嘉州刺史朱實叛附於王建丙子戎州將文武
堅執其刺史謝承恩叛附於建五月張濬為河東行營
都招討宣慰使京兆尹孫揆副之幽州盧龍軍節度使
李匡威為北面招討使雲州防禦使赫連鐸副之朱全
忠為南面招討使王鎔為東面招討使以討李克用壬
寅昭義軍將安居受殺其節度使李克恭叛附於朱全
忠癸丑劍南東川節度使顧彦朗卒其弟彦暉自稱留
後六月辛酉雅州將謝從本殺其刺史張承簡叛附于
王建辛未朱全忠為河東東面行營招討使是月河東
將安知建以邢洺滋三州叛附於全忠七月楊行密陷
潤州戊申李克用執昭義軍節度使孫揆八月錢鏐殺
蘇州刺史杜孺休楊行密陷蘇州淮南節度使孫儒陷
潤州庚午朱全忠為中書令九月李克用陷潞州楊行
密陷潤常二州閏月孫儒陷常州壬戍卭州將任可知
殺其刺史毛湘十月癸未蜀州刺史李行周叛附于王
建李克用陷邢洺滋三州十一月丁卯李匡威陷蔚州
是月張濬及李克用戰于陰地敗績孫儒陷蘇州十二
月李克用陷晉州
二年正月庚申孔緯張濬罷翰林學士承旨兵部侍郎
崔昭緯御史中丞徐彦若為戸部侍郎同中書門下平
章事甘露鎮使陳可言陷常州錢鏐陷蘇州二月乙巳
赦陳敬瑄丁未詔王建罷兵不受命是春淮南大饑四
月庚辰有彗星入於太微甲申大赦避正殿減膳徹樂
賜兩軍金帛贖所略男女還其家民年八十以上及疾
不能自存者長吏存䘏訪武德功臣子孫癸卯王建宼
成都五月孫儒䧟和滁二州六月楊行密䧟和滁二州
丙午封子祐為德王七月李克用陷雲州防禦使赫連
鐸奔於退渾孫儒焚揚州以逃八月庚子王建陷成都
執劔南西川節度使陳敬瑄自稱留後十月壬午朱全
忠䧟宿州十一月己未曹州將郭銖殺其刺史郭詞叛
附於全忠辛未全忠䧟夀州
景福元年正月己未朱全忠陷孟州逐河陽節度使趙
克裕丙寅大赦改元二月劉崇望罷錢鏐陷蘇州甲申
朱全忠寇鄆州天平軍節度使朱宣敗之三月戶部尚
書鄭延昌為中書侍郎同中書門下平章事乙巳楊行
密陷楚州執刺史劉瓉又陷常州刺史陳可言死之丙
辰武定軍節度使楊守忠龍劒節度使楊守貞會楊守
厚兵宼梓州丙寅福建觀察使陳巖卒護閩都將范暉
自稱留後庚午泉州刺史王潮宼福州四月辛巳杜讓
能為太尉六月戊寅楊行密陷揚州己巳鳳翔隴右節
度使李茂貞陷鳳州感義軍節度使滿存奔於興元遂
陷興洋二州八月壬申寇興元楊守亮滿存奔於閬州
丙戌降京畿關輔囚罪免淮南浙西宣州逋負十月蔡
儔以廬州叛附於朱全忠河東將李存孝以邢州叛附
于全忠十一月有星孛於斗牛辛丑武寧軍將張燧張
諫以濠泗二州叛附于朱全忠乙巳朱友裕陷濮州執
刺史邵儒孫儒將王壇陷婺州刺史蔣瓌奔於越州是
歲眀州刺史鍾文季卒其將黃晟自稱刺史
二年正月徐彦若罷為鳳翔隴右節度使李茂貞為山
南西道節度使茂貞不受命二月楊行密陷常州三月
辛酉幽州盧龍軍兵馬留後李匡籌逐其兄匡威自稱
節度留後四月乙亥王建殺陳敬瑄及劍南西川監軍
田令孜乙酉有彗星入於太微丁亥王鎔殺李匡威戊
子朱全忠陷徐州武寧軍節度使時溥死之五月庚子
王潮陷福州范暉死之潮自稱留後七月楊行密陷廬
州蔡儔死之八月丙申嗣覃王嗣周為京西路招討使
神策大將軍李鐬副之以討李茂貞庚子昇州刺史張
雄卒其將馮弘鐸自稱刺史是月楊行密陷歙州九月
壬午嗣覃王嗣周及李茂貞戰于興平敗績甲申茂貞
犯京師乙酉茂貞殺觀軍容使西門重遂内樞密使李
周諥叚詡貶杜讓能為梧州刺史壬辰東都留守檢校
司徒韋昭度為司徒御史中丞崔胤為戶部侍郎同中
書門下平章事是月昇州刺史馮弘鐸叛附扵楊行密
十月乙未殺杜讓能及戶部侍郎杜弘徽楊行密陷舒
州十二月韋昭度為太傅邵州刺史鄧處訥䧟潭州欽
化軍節度使周岳死之處訥自稱留後是歲建州刺史
徐歸範汀州刺史鍾全慕叛附於王潮
乾寧元年正月有星孛於鶉首乙丑大赦改元李茂貞
以兵来朝二月右散騎常侍鄭綮為禮部侍郎同中書
門下平章事彰義軍節度使張鈞卒其兄鐇自稱留後
三月甲申李克用宼邢州執李存孝殺之五月丙子王
建陷彭州威戎軍節度使楊晟死之是月鄭延昌罷孫
儒將劉建鋒馬殷陷潭州武安軍節度使鄧處訥死之
建鋒自稱留後武岡指揮使蔣勛陷邵州六月大同軍
防禦使赫連鐸及李克用戰于雲州死之戊午翰林學
士承旨禮部尚書李磎同中書門下平章事庚申磎罷
御史大夫徐彦若為中書侍郎同中書門下平章事七
月以雨霖避正殿減膳鄭綮罷李茂貞陷閬州八月楊
守亮伏誅癸巳減京畿興元洋金商州賦役九月庚申
李克用陷潞州昭義軍節度使君立死之十月丁酉
封子祤為棣王禊虔王禋沂王禕遂王十一月李克用
陷武州十二月陷新州甲寅幽州盧龍軍節度使李匡
籌奔於滄州義昌軍節度使盧彦威殺之丙辰李克用
陷幽州是冬楊行密陷黃州執刺史吴討
二年正月己巳給事中陸希聲為戶部侍郎同中書門
下平章事壬申護國軍節度使王重盈卒其子珂自稱
留後二月乙未太子太傅李磎為戸部侍郎同中書門
下平章事三月崔胤李磎罷戶部侍郎判戸部王搏為
中書侍郎同中書門下平章事楊行密陷濠州執刺史
張燧庚午河東地震四月蘇州大雨雪陸希聲韋昭度
罷泰寧軍節度使朱瑾及朱全忠戰於高梧敗績其將
安福慶死之楊行密陷夀州執刺史江從勖五月甲子
静難軍節度使王行瑜鎮國軍節度使韓建及李茂貞
犯京師殺太保致仕韋昭度太子少師李磎是月李克
用䧟絳州刺史王瑤死之六月庚寅鎮海軍節度使錢
鏐為浙江東道招討使癸巳吏部尚書孔緯為司空兼
門下侍郎同中書門下平章事七月丙辰李克用以兵
屯於河中戊午匡國軍節度使王行約奔於京師庚申
左右神策軍護軍中尉駱全瓘劉景宣指揮使王行實
李繼鵬反行在莎城嗣薛王知柔權知中書事壬戌李
克用陷同州甲子次石門前護國軍節度使崔胤為中
書侍郎同中書門下平章事八月戊戌李克用為邠寧
四面行營招討使保大軍節度使李思孝為北面招討
使定難軍節度使李思諫為東北面招討使彰義軍節
度使張鐇為西面招討使辛丑李克用為邠寕四面行
營都統李繼鵬伏誅赦李茂貞辛亥至自石門壬子崔
昭緯罷九月丙辰徐彦若為司空癸亥孔緯薨前昭義
軍節度使李罕之為邠寧四面行營副都綂十月京兆
尹孫偓為戸部侍郎同中書門下平章事丙戌李克用
及王行瑜戰于梨園敗之庚寅王行約焚寕州以逃義
武軍節度使王處存卒其子郜自稱留後十一月丁巳
李克用及王行瑜戰於龍泉敗之辛酉衢州刺史陳儒
卒其弟岌自稱刺史丁卯王行瑜伏誅壬申齊州刺史
朱瓊叛附於朱全忠丁丑王建陷利州刺史李繼顒死
之十二月癸未赦京師復大順以来削奪官爵非其罪
者甲申閬州防禦使李繼雍蓬州刺史費存渠州刺史
陳璠叛附於王建丙申建宼梓州戊辰通州刺史李彦
昭叛附於建是歲安州防禦使宣晟陷桂州靜江軍節
度使周元靜部將劉士政死之晟自稱知軍府事
三年正月癸丑王建陷龍州刺史田昉死之閏月丁亥
果州刺史周雄叛附於建四月壬子武安軍亂殺其節
度使劉建鋒其將馬殷自稱留後五月癸未楊行密陷
蘇州執刺史成及陷光州刺史劉存死之庚寅成汭陷
黔州武泰軍節度使王建肇奔於成都乙未董昌伏誅
是月蘄州刺史馮行章叛附於楊行密六月庚戌李茂
貞犯京師嗣延王戒丕禦之丙寅及茂貞戰于婁館敗
績七月癸巳行在渭北甲午韓建来朝次華州乙巳崔
胤罷丙午翰林學士承旨尚書左丞陸扆為戸部侍郎
同中書門下平章事八月甲寅王搏罷乙丑國子毛詩
博士朱朴為左諫議大夫同中書門下平章事九月乙
未武安軍節度使崔胤為中書侍郎翰林學士承旨戸
部侍郎崔遠同中書門下平章事丁酉貶陸扆為峽州
刺史十月李克用及羅弘信戰于白龍潭敗之壬子孫
偓持節鳳翔四面行營節度諸軍都統招討處置使戊
午威勝軍節度使王搏為吏部尚書同中書門下平章
事十一月戊子忠國軍節度使李師悅卒其子繼徽自
稱留後
四年正月乙酉韓建以兵圍行宫殺扈蹕都將李筠丙
申朱全忠陷鄆州天平軍節度使朱宣死之己亥孫偓
罷都統二月朱全忠宼兖州泰寧軍節度使朱瑾奔於
淮南其子用貞以兖州叛附於全忠全忠陷沂海密三
州保義軍節度使王珙宼河中韓建殺太子詹事馬道
殷將作監許巖士楊行密為江南諸道行營都統癸丑
王建陷瀘州刺史馬敬儒死之己未立德王裕為皇太
子大赦饗於行廟辛未王建陷渝州乙未孫偓朱朴罷
五月壬午朱全忠陷黃州刺史矍璋死之六月貶王建
為南州刺史以李茂貞為劍南西川節度使嗣覃王嗣
周為鳳翔隴右節度使茂貞不受命嗣周及茂貞戰于
奉天敗績八月韓建殺通王滋沂王禋韶王彭王嗣韓
王嗣陳王嗣覃王嗣周嗣延王戒丕嗣丹王允九月錢
鏐陷湖州忠國軍節度使李繼徽奔於淮南彰義軍節
度使張璉為鳳翔西北行營招討使静難軍節度使李
思諫為鳳翔四面行營副都統以討李茂貞十月壬子
遂州刺史侯紹叛附於王建乙卯合州刺史王仁威叛
附於建庚申建陷梓州劍南東川節度使顧彦暉死之
甲子封子祕為景王祚輝王祺祁王十一月癸酉楊行
密及朱全忠戰于清口敗之丙子錢鏐陷台州十二月
丁未威武軍節度使王潮卒其弟審知自稱留後
光化元年正月徐彦若為司徒二月赦李茂貞三月幽
州盧龍軍節度使劉仁恭之子守文陷滄州義昌軍節
度使盧彦威奔於汴州四月丙寅立淑妃何氏為皇后
五月己巳大赦辛未朱全忠陷洺州刺史邢善益死之
又陷邢州壬午陷磁州刺史袁奉韜死之是月馬殷陷
邵衡永三州刺史蔣勛楊師遠唐旻死之七月丙申朱
全忠陷唐州又陷隋州執刺史趙匡璘八月戊午陷鄧
州執刺史國湘壬戌至自華州甲子大赦改元九月丙
子有星隕于北方甲申錢鏐陷蘇州十月魏博節度使
羅弘信卒其子紹威自稱留後己亥朱全忠陷安州刺
史武瑜死之十一月衢州刺史陳岌叛附于楊行密甲
寅封子禛為雅王祥瓊王十二月癸未李罕之陷潞州
自稱節度留後李克用陷澤州
二年正月乙未給復綿劍二州二年丁未崔胤罷兵部
尚書陸扆同中書門下平章事是月李罕之陷沁州劉
仁恭陷貝州二月甲子朱全忠陷蔡州奉國軍節度使
崔洪奔於淮南三月丁巳全忠陷澤州六月丁丑保義
軍亂殺其節度使王珙其將李璠叛附于全忠七月壬
辰海州戍將陳漢賓以其州叛附於楊行密馬殷陷道
州刺史蔡結死之八月李克用陷澤潞懷三州十一月
徐彦若為太保王搏為司空馬殷陷郴連二州刺史陳
彦謙魯景仁死之辛丑保義軍將朱簡殺其節度使李
璠叛附于朱全忠
三年四月辛未皇后及皇太子享於太廟六月丁卯清
海軍節度使崔胤為尚書左僕射兼門下侍郎同中書
門下平章事王搏罷己巳殺之七月浙江溢八月庚辰
李克用陷洺州執刺史朱紹宗九月朱全忠陷洺州錢
鏐陷婺州刺史王壇奔於宣州衢州刺史陳岌叛附於
錢鏐乙巳徐彦若罷丙午崔遠罷戊申刑部尚書裴贄
為中書侍郎同中書門下平章事甲寅朱全忠陷瀛州
十月丙辰陷景州執刺史劉仁覇辛酉陷莫州辛巳陷
祁州刺史楊約死之甲申陷定州義武軍節度使王郜
奔於太原十一月己丑左右神策軍中尉劉季述王仲
先内樞密使王彦範薛齊偓作亂皇帝居於少陽院辛
夘季述以皇太子裕為皇帝丁未太白晝見十二月劉
季述殺睦王倚是歲馬殷陷桂宜巖柳象五州睦州刺
史陳晟卒其弟詢自稱刺史
天復元年正月乙酉左神策軍將孫德昭董彦弼周承
誨以兵討亂皇帝復於位劉季述薛齊偓伏誅降封皇
太子裕為德王戊申朱全忠陷絳州壬子崔胤為司空
朱全忠陷晉州二月甲寅以旱避正殿減膳戊辰朱全
忠陷河中執護國軍節度使王珂辛未封全忠為梁王
是月翰林學士戸部侍郎王溥為中書侍郎吏部侍郎
裴樞為戸部侍郎同中書門下平章事三月辛亥昭義
軍節度使孟遷叛附於朱全忠四月壬子全忠陷沁澤
二州丁巳儀州刺史張鄂叛附於全忠甲戌享於太廟
丙子大赦改元武德貞觀配饗功臣主祭子孫叙進之
介公酅公後予一子九品正員官免光化以来畿内逋
負五月李茂貞来朝六月李克用陷隰慈二州十月戊
戌朱全忠犯京師十一月己酉陷同州壬子如鳳翔丁
巳朱全忠陷華州鎮國軍節度使韓建叛附于全忠辛
酉兵部侍郎盧光啟權句當中書事癸亥李茂貞及朱
全忠戰于武功敗績丁夘盧光啓為左諫議大夫參知
機務戊辰朱全忠犯鳳翔辛未陷邠州靜難軍節度使
李繼徽叛附于全忠甲戌崔胤裴樞罷十二月鍾傅陷
吉州是歲清海軍節度使徐彦若卒行軍司馬劉隠自
稱留後武貞軍節度使雷蒲卒其子彦威自稱留後
二年正月丁夘給事中韋貽範為工部侍郎同中書門
下平章事丙子給事中嚴龜為汴岐和協使二月己亥
盗發簡陵王建陷利州昭武軍節度使李繼忠奔於鳳
翔三月庚戌晝晦癸丑朱全忠陷汾州乙夘浙西大雨
雪戊午朱全忠陷慈隰二州丁夘李克用陷汾慈隰三
州四月盧光啟罷丙申温州刺史朱襃卒其兄敖自稱
刺史楊行密陷昇州五月丙午李茂貞及朱全忠戰于
武功敗績庚午韋貽範罷六月丙子中書舍人蘇檢為
工部侍郎同中書門下平章事丙戌朱全忠陷鳳州七
月甲辰陷成州乙巳陷隴州八月己亥韋貽範起復辛
丑王建陷興元山南西道節度使王萬弘叛附於建九
月戊申李茂貞及朱全忠戰於槐林敗績武定軍節度
使拓拔思恭叛附于王建十月癸酉楊行密為東面諸
道行營都統及湖南節度使馬殷討朱全忠王建陷興
州十一月癸夘保大軍節度使李茂勳以兵援鳳翔丙
辰韋貽範薨十二月癸巳温州將丁章逐其刺史朱敖
己亥朱全忠陷鄜州保大軍節度使李茂勲叛附於全
忠是歲盧光稠陷韶州岳州刺史鄧進思卒其弟進忠
自稱刺史
三年正月丙午平盧軍節度使王師範取兖州戊申殺
左右神策軍護軍中尉韓全誨張彦弘内樞密使袁易
簡周敬容辛亥翰林學士姚洎為汴岐和恊使壬子工
部尚書崔胤為司空兼門下侍郎同中書門下平章事
甲子幸朱全忠軍己巳至自鳳翔哭于太廟大赦庚午
崔胤及朱全忠殺中官七百餘人辛未胤判六軍十二
衛事丁章伏誅二月雨土甲戌貶陸扆為沂王傅分司
東都丙子王溥罷朱全忠殺蘇檢吏部侍郎盧光啟戊
寅降京畿河中鳳翔興德府同邠鄜三州死罪以下己
夘輝王祚為諸道兵馬都元帥庚辰朱全忠為太尉中
書令副之崔胤為司徒乙未清海軍節度使裴樞為門
下侍郎同中書門下平章事三月朱全忠陷青州楊行
密陷密州刺史劉康乂死之四月己卯朱全忠判元帥
府事五月壬子荆南節度使成汭及楊行密戰於君山
死之武貞軍節度使雷彦威之弟彦恭陷江陵六月乙
亥朱全忠陷登州九月楊行密殺奉國軍節度使朱延
壽辛亥朱全忠陷棣州刺史邵播死之陷密州戊午平
盧軍節度使王師範叛附於全忠十月忠義軍將趙匡
眀陷江陵自稱留後王建陷忠萬施三州甲戌陷䕫州
丁丑平盧軍將劉鄩以兖州叛附于朱全忠十二月裴
贄罷楊行密陷宣州寕國軍節度使田頵死之辛巳禮
部尚書獨孤損為兵部侍郎同中書門下平章事丙申
朱全忠殺尚書左僕射致仕張濬
天祐元年正月乙巳崔胤罷裴樞判左三軍事獨孤損
判右三軍事兵部尚書崔遠為中書侍郎翰林學士右
拾遺柳璨為右諫議大夫同中書門下平章事己酉朱
全忠殺太子少傅崔胤及京兆尹鄭元規威遠軍使陳
班戊午全忠遷唐都於洛陽二月丙寅日中見北斗戊
寅次陕州朱全忠来朝甲申封子禎為端王祁豐王福
和王禧登王祐嘉王三月丁未朱全忠兼判左右神策
及六軍諸衛事閏四月壬寅次榖水朱全忠来朝甲辰
至自西都享於太廟大風雨土乙巳大赦改元六月靜
難軍節度使楊崇本會李克用王建兵以討朱全忠七
月乙丑全忠以兵屯於河中八月壬寅全忠以左右龍
武統軍朱友恭氏叔琮樞密使蔣玄暉兵犯宫門是夕
皇帝崩年三十八明年起居郎蘇楷請更諡恭靈莊閔
廟號襄宗至後唐同光初復故號諡云
昭宣光烈孝皇帝諱祝昭宗第九子也母曰皇太后何
氏始封輝王朱全忠已弑昭宗矯詔立為皇太子監軍
國事
天祐元年八月丙午即皇帝位於柩前衢州刺史陳璋
睦州刺史陳詢叛附於楊行密九月庚午尊皇后為皇
太后十月辛夘朔日有食之癸巳朱全忠来朝甲午全
忠殺朱友恭氏叔琮十一月全忠陷光州是歲虔州刺
史盧光稠卒衙將李圖自稱知州事
二年正月盧約陷温州楊行密殺平盧軍節度使安仁
義丁丑盗焚乾陵下宫二月楊行密陷鄂州武昌軍節
度使杜洪死之戊戌朱全忠殺德王禔及棣王祤虔王
禊遂王禕景王祕祁王祺瓊王祥己酉葬聖穆景文孝
皇帝於和陵三月甲子裴樞罷戊寅獨孤損罷禮部侍
郎張文蔚同中書門下平章事甲申崔遠罷吏部侍郎
楊涉同中書門下平章事四月乙未以旱避正殿減膳
庚子有彗星出于西北甲辰出于北河辛亥降京畿死
罪以下給復山陵役者一年五月王建陷金州戎昭軍
節度使馮行襲奔于均州六月行襲克金州楊行密陷
婺州執刺史沈夏戊子朱全忠殺裴樞及靜海軍節度
使獨孤損左僕射崔遠吏部尚書陸扆工部尚書王溥
司空致仕裴贄檢校司空兼太子太保致仕趙崇兵部
侍郎王贊七月卜郊岳州刺史鄧進忠叛附於馬殷九
月甲子朱全忠陷㐮州忠義軍節度使趙匡凝奔于淮
南丙寅封弟裕為穎王祐蔡王朱全忠陷江陵留後趙
匡眀奔於成都乙酉改卜郊十月丙戌朱全忠為諸道
兵馬元帥十一月庚午三卜郊庚辰淮南節度使楊行
密卒以其子渥為淮南節度副大使東面諸道行營都
統辛巳朱全忠為相國總百揆封魏王十二月乙未全
忠為天下兵馬元帥殺蔣玄暉及豐德庫使應頊尚食
使朱建武癸夘柳璨為司空戊申朱全忠弑皇太后辛
亥罷郊癸丑貶柳璨為登州刺史甲寅殺璨及太常卿
張廷範
三年正月壬戌淮南將王茂章以宣歙二州叛附於錢
鏐二月楊渥陷岳州癸巳王建陷歸州四月癸未朔日
有食之鎮南軍節度使鍾傳卒其子匡時自稱留後六
月錢鏐陷衢睦二州刺史陳璋陳詢奔於淮南七月楊
渥陷饒州八月癸未朱全忠陷相州九月楊渥陷洪州
執鍾匡時乙亥匡國軍節度使劉知俊陷坊州執刺史
劉彦暉十月辛巳楊崇本會鳳翔涇原鄜延秦隴兵以
討朱全忠戰於美原敗績十一月忠國軍節度使高彦
卒其子澧自稱留後閏十二月戊辰李克用陷潞州昭
義軍節度使丁會叛附于克用乙亥震電雨雪
四年三月劉守光囚其父仁恭自稱幽州盧龍軍節度
使四月戊午錢鏐陷温州甲子皇帝遜於位徙于曹州
號濟陰王梁開平二年二月遇弑年十七諡曰哀帝後
唐眀宗追諡昭宣光烈孝皇帝陵曰温陵
贊曰自古亡國未必皆愚庸君也其禍亂之來
有漸積及其大勢已去適丁斯時故雖有智勇有不能
為者矣可謂真不幸也昭宗是已昭宗為人眀雋初亦
有志於興復而外患已成内無賢佐頗亦慨然思得非
常之材而用匪其人徒以益亂自唐之亡也其遺毒餘
酷更五代五十餘年至於天下分裂大壞極亂而後止
跡其禍亂其漸積豈一朝一夕哉
唐書卷十
唐書卷十考證
昭宗紀乾寧四年十月甲子封子祕為景王祚輝王祺
祁王舊書與雅王瓊王俱在是年二月封沈炳震
曰是時韓建方囚八王請封皇子昭宗不得已封之
耳若在十月始封則建巳害諸王不應更封皇子也
疑當從舊紀
天復元年二月王溥為中書侍郎舊書三年二月乙
未拜
唐書卷十考證
