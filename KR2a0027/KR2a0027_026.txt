唐書卷二十六
宋翰林學士歐陽修撰
志第十六
歴志
高宗時戊寅歴益疎淳風作甲子元歴以獻詔太史起
麟德二年頒用謂之麟德歴古歴有章蔀有元紀有日
分度分參差不齊淳風為總法千三百四十以一之損
益中晷術以考日至為木渾圖以測黃道餘因劉焯皇
極歴法增損所宜當時以為密與太史令瞿曇羅所上
經緯歴參行弘道元年十二月甲寅朔壬午晦八月詔
二年元日用甲申故進以癸未晦焉永昌元年十一月
改元載初用周正以十二月為臘月建寅月為一月神
功二年司歴以臘為閏而前歲之晦月見東方太后詔
以正月為閏十月是歲甲子南至改元聖歴命瞿曇羅
作光宅歴將用之三年罷作光宅歴復行夏時終開元
十六年麟德歴麟德元年甲子距上元積二十六萬九
千八百八十算
總法千三百四十朞實四十八萬九千四常朔實
三萬九千五百七十一(加三百六十二日盈朔實減三百五十一日朒朔實)辰
率三百三十五
以朞實乘積算為朞總如總法得一為日六十去之命
甲子算外得冬至累加日十五小餘二百九十二小分
六之五得次氣六乘小餘辰率而一命子半算外各其
加時以常朔實去朞總不滿為閏餘以閏餘減朞總為
總實如總法得一為日以減冬至得天正常朔又以常
朔小餘并閏餘以減朞總為總實因常朔加日二十九
小餘七百一十一得次朔因朔加日七小餘五百一十
二太得上弦又加得望及下弦
進綱十六秋分後退紀十七(春分後)
各以其氣率并後氣率而半之十二乘之綱紀除之為
末率二率相減餘以十二乘之綱紀除為總差又以十
二乘總差綱紀除之為别差以總差前少以減末率前
多以加末率為初率累以别差前少以加初率前多以
減初率為每日躔差及先後率乃循積而損益之各得
其日定氣消息與盈朒積其後無同率因前末為初率
前少者加總差前多者以總差減之為末率餘依術入
之各以氣下消息積息減消加常氣為定氣各以定氣
大小餘減所近朔望大小餘十二通其日以辰率約其
餘相從為辰總其氣前多以乘末率前少以乘初率十
二而一為總率前多者以辰總減綱紀以乘十二綱紀
而一以加總率辰總乘之一十四除之前少者辰總再
乘别差二百八十八除之皆加總率乃以先加後減其
氣盈朒積為定以定積盈加朒減常朔弦望得盈朒大
小餘
變周四十四萬三千七十七變日二十七餘七百四
十三變竒一變竒法十二月程法六十七
以竒法乘總實滿變周去之不滿者竒法而一為變分
盈總法從日得天正常朔夜卒入變加常朔小餘為經
辰所入因朔加七日餘五百一十二竒九得上弦轉加
得望下弦及次朔加之滿變日及餘去之又以所入盈
朒定積盈加朒減之得朔弦望盈朒經辰所入
以離程與次相減得進退差後多為進後少為退等為
平各列朔弦望盈朒經辰所入日增減率并後率而半
之為通率又二率相減為率差增者以入變歴日餘減
總法餘乘率差總法而一并率差而半之減者半入餘
乘率差亦總法而一皆加通率以乘入餘總法除為經
辰變率半之以速減遲加入餘為轉餘增者以減總法
減者因餘皆乘率差總法而一以加通率變法乘之總
法除之以速減遲加變率為定率乃以定率增減遲速
積為定其後無同率亦因前率應增者以通率為初數
半率差而減之應損者即為通率其歴率損益入餘進
退日者分為二日随餘初末如法求之所得并以加減
變率為定七日初千一百九十一末百四十九十四日
初千四十二末二百九十八二十一日初八百九十二
末四百四十八二十八日初七百四十三末五百九十
七各視入餘初數已下為初已上以初數減之餘為末
各以入變遲速定數速減遲加朔弦望盈朒小餘滿若
不足進退其日加其常日者為盈減其常日者為朒各
為定大小餘命日如前乃前朔後朔迭相推校盈朒之
課據實為準損不侵朒益不過盈定朔日名與次朔同
者大不同者小無中氣者為閏月(其元日有交加時應見者消息前後一兩)
(月以定大小令虧在晦二弦望亦随消息月朔盈朒之極不過頻三其或過者觀定小餘近夜半者量之)
黃道南斗二十四度三百二十八分牛七度婺女十一
度虛十度危十六度營室十八度東壁十度奎十七度
婁十三度胃十五度昴十一度畢十六度觜觽二度參
九度東井三十度輿鬼四度柳十四度七星七度張十
七度翼十九度軫十八度角十三度亢十度氐十六度
房五度心五度尾十八度箕十度
冬至之初日躔定在南斗十二度每加十五度二百九
十二分小分五依宿度去之各得定氣加時日度各以
初日躔差乘定氣小餘總法而一進加退減小餘為分
以減加時度為氣初夜半度乃日加一度以躔差進加
退減之得次日以定朔弦望小餘副之以乘躔差總法
而一進加退減其副各加夜半日躔為加時宿度合朔
度即月離也上弦加度九十一度分四百一十七望加
度百八十二度分八百三十四下弦加度二百七十三
度分千二百五十一訖半其分降一等以同程法得加
時月離因天正常朔夜半所入變日及餘定朔有進退
日者亦進退一日為定朔夜半所入累加一日得次日
各以夜半入變餘乘進退差總法而一進加退減離程
為定程以定朔弦望小餘乘之總法而一以減加時月
離為夜半月離求次日程法約定程累加之若以定程
乘夜刻二百除為晨分以減定程為昏分其夜半月離
朔後加昏為昏度望後加晨為晨度其注歴五乘弦望
小餘程法而一為刻不滿晨前刻者退命算上
辰刻八分二十四刻分七十二
定氣晨前刻黃道去極度屈伸率發歛差
置其氣屈伸率各以發斂差損益之為每日屈伸率差
滿十從分分滿十為率各累計其率為刻分百八十乘
之十一乘綱紀除之為刻差各半之以伸減屈加晨前
刻分為每日晨前定刻倍之為夜刻以減一百為晝刻
以三十四約刻差為分分滿十為度以伸減屈加氣初
黃道去極得每日以晝刻乘朞實二百乘總法除為昏
中度以減三百六十五度三百二十八分餘為旦中度
各以加日躔得昏旦中星赤道計之其赤道同太初星
距
遊交終率千九十三萬九千三百一十三竒率三百
約終三萬六千四百六十四竒百十三交中萬八
千二百三十二竒五十六半交終日二十七餘二百
八十四竒百一十三交中日十三餘八百一十二竒
五十六半虧朔三千一百六竒百八十七實望萬
九千七百八十五竒百五十後準千五百五十三竒
九十三半前準萬六千六百七十八竒二百六十三
置總實以竒率乘之滿終率去之不滿以竒率約為入
交分加天正常朔小餘得朔汎交分求次朔以虧朔加
之因朔求望以實望加之各以朔望入氣盈朒定積盈
加朒減之又六十乘遲速定數七百七十七除為限數
以速減遲加為定交分(其朔月在日道裏者以所入限數減遲速定數餘以速減遲加)
(其定交分而日出道表者為變交分不出表者依定交分其變交分三時生内者依術消息以定蝕不)交
中已下者為月在外道已上者去之餘為月在内道其
分如後準已下為交後分前準已上者反減交中餘為
交前分望則月蝕朔在内道則日蝕百一十二約前後
分為去交時置定朔小餘副之辰率約之以艮巽坤乾
為次命算外其餘半法已下為初已上者去之為末初
則因餘末則減法各為差率月在内道者益去交時十
而三除之以乘差率十四而一為差其朔在二分前後
一氣内即以差為定近冬至以去寒露雨水近夏至以
去清明白露氣數倍之又三除去交時增之近冬至艮
巽以加坤乾以減近夏至艮巽以減坤乾以加其差為
定差艮巽加副坤乾減副月在外道者三除去交時數
以乘差率十四而一為差艮坤以減副巽乾以加副為
食定小餘望即因定望小餘即所在辰近朝夕者以日
出沒刻校前後十二刻半内候之月在外道朔不應蝕
夏至初日以二百四十八為初準去交前後分如初準
已下加時在午正前後七刻内者蝕朔去夏至前後每
一日損初準二分皆畢於九十四日為每日變準交分
如變準已下加時如前者亦蝕又以末準六十減初準
及變準餘以十八約之為刻準以并午正前後七刻内
數為時準加時準内交分如末準已下亦蝕又置末準
每一刻加十八為差準加時刻去午前後如刻準已上
交分如差準已下者亦蝕自秋分至春分去交如末準
已下加時已午未者亦蝕月在内道朔應蝕若在夏至
初日以千三百七十三為初準去交如初準已上加時
在午正前後十八刻内者或不蝕夏至前後每日益初
準一分半皆畢於九十四日為每日變準以初準減變
準餘十而一為刻準以減午正前後十八刻餘為時準
其去交在變準已上加時在準内或不蝕望去交前後
定分冬減二百二十四夏減五十四春交後減百交前
減二百秋交後減二百交前減百不足減者蝕既有餘
者以減後準百四而一得月蝕分朔交月在内道入冬
至畢定雨水及秋分畢大雪皆以五百五十八為蝕差
入春分日損六分畢芒種以蝕差減去交分不足減者
反減蝕差為不蝕分其不蝕分自小滿畢小暑加時在
午正前後七刻外者皆減一時三刻内者加一時大寒
畢立春交前五時外大暑畢立冬交後五時外者皆減
一時五時内者加一時諸加時蝕差應減者交後減之
交前加之應加者交後加之交前減之不足減者皆既
加減入不蝕限者或不蝕月在外道冬至初日無蝕差
自後日益六分畢於雨水入春分畢白露皆以五百二
十二為差入秋分日損六分畢大雪以差加去交分為
蝕分以減後準餘為不蝕分十五約蝕差以百四為定
法其不蝕分如定法得一以減十五餘得日蝕分
歲星總率五十三萬四千四百八十三竒四十五伏
分二萬四千三十一竒七十二半終日三百九十八
餘千一百六十三竒四十五平見入冬至畢小寒均
減日入大寒日損六十七分入春分依平乃日加八十
九分入立夏畢小滿均加六日入芒種日損八十九分
入夏至畢立秋均加四日入處暑日損百七十八分入
白露依平自後日減五十二分入小雪畢大雪均減六
日初順百一十四日行十八度五百九分日益遲一分
前留二十六日旋退四十二日退六度十二分日益疾
二分又退四十二日退六度十二分日益遲二分後留
二十五日後順百一十四日行十八度五百九分日益
疾一分日盡而夕伏
熒惑總率百四萬五千八十竒六十伏分九萬七千
九十竒三十終日七百七十九餘千二百二十竒六
十平見入冬至減二十七日自後日損六百三分入
大寒日加四百二分入雨水畢榖雨均加二十七日入
立夏日損百九十八分入立秋依平入處暑日減百九
十八分入小雪畢大雪均減二十七日初順入冬至率
二百四十三日行百六十五度乃三日損日度各二小
寒初日率二百三十三日行百五十五度乃二日損一
入榖雨四日平畢小滿九日率百七十八日行百度乃
三日損一夏至初日平畢六日率百七十一日行九十
三度乃三日益一入立秋初日百八十四日行百六度
乃每日益一入白露初日率二百一十四日行百三十
六度乃五日益六入秋分初日率二百三十二日行百
五十四度又每日益一入寒露初日率二百四十七日
行百六十九度乃五日益三入霜降五日平畢立冬十
三日率二百五十九日行百八十一度乃二日損日一
入冬至復初各依所入常氣平者依率餘皆計日損益
為前疾日度定率其前遲及留退入氣有損益日度者
計日損益皆準此法疾行日率入大寒六日損一入春
分畢立夏均減十日入小滿三日損所減一畢芒種依
平入立秋三日益一入白露畢秋分均加十日入寒露
一日半損所加一畢氣盡依平為變日率疾行度率入
大寒畢啟蟄立夏畢夏至大暑畢氣盡霜降畢小雪皆
加四度清明畢榖雨加二度為變度率初行入處暑減
日率六十度率三十入白露畢秋分減日率四十四度
率二十二皆為初遲半度之行盡此日度乃求所減之
餘日度率續之為疾初行入大寒畢大暑差行日益遲
一分(其前遲後遲日率既有增損而益遲益疾差分皆檢括前疾末日行分為前遲初日行分以前遲平)
(行分減之餘為前遲總差後疾初日行分為後遲末日行分以後遲初日行分減之餘為後遲總差相減為前)
(後别日差分其不滿者皆調為小分遲疾之際行分衰殺不倫者依此)前遲入冬至率六
十日行二十五度先疾日益遲二分入小寒三日損一
大寒初日率五十五日行二十度乃三日益一立春初
日平畢清明率六十日行二十五度入榖雨每氣别減
一度立夏初日平畢小滿率六十日行二十二度入芒
種每氣别益一度夏至初日平畢處暑率六十日行二
十五度入白露三日損一秋分初日率六十日行二十
五度乃每日益日一三日益度二寒露初日率七十五
日行三十度乃每日損日一三日損度一霜降初日率
六十日行二十五度乃二日損一度入立冬一日平畢
氣盡率六十日行十七度入小雪五日益一度大雪初
日率六十日行二十度乃三日益一度入冬至復初前
留十三日(前疾減日率一者以其數分益此留及後遲日率前疾加日率者以其數分減此留及後)
(遲日率)旋退西行入冬至初日率六十三日退二十二度
乃四日益度一小寒一日率六十三日退二十六度乃
三日半損度一立春三日平畢驚蟄率六十三日退十
七度乃二日益日度各一雨水八日平畢氣盡率六十
七日退二十一度入春分每氣損日度各一大暑初日
平畢氣盡率五十八日退十二度立秋初日平畢氣盡
率五十七日退十一度乃二日益日一寒露九日平畢
氣盡率六十六日退二十度乃二日損一霜降六日平
畢氣盡率六十三日退十七度乃三日益一立冬十一
日平畢氣盡率六十七日退二十一度乃二日損一入
冬至復初後留冬至初留十三日乃二日半益一大寒
初日平畢氣盡留二十五日乃二日半損一雨水初日
留十三日乃三日益一清明初日留二十三日乃日損
一清明十日平畢處暑留十三日乃二日損一秋分十
一日無留乃每日益一霜降初日留十九日乃三日損
一立冬畢大雪留十三日後遲順六十日行二十五度
日益疾二分(前疾加度者此遲依數減之為定度前疾無加度者此遲入秋分至立冬減三度入)
(冬至減五度後留定日朒十三日者以所朒日數加此遲日率)後疾冬至初日率二百
一十日行百三十二度乃每日損一大寒八日率百七
十二日行九十四度乃二日損一啟蟄平畢氣盡率百
六十一日行八十三度乃二日益一芒種十四日平畢
夏至率二百三十三日行百五十五度乃每日益一大
暑初日平畢處暑率二百六十三日行百八十五度乃
二日損一秋分一日率二百五十五日行百七十七度
乃一日半損一大雪初日率二百五日行百二十七度
乃三日益一入冬至復初其入常氣日度之率有損益
者計日損益為後疾定日率度疾行日率其前遲定日
朒六十及退行定日朒六十三者皆以所朒日數加疾
行定日率前遲定日盈六十退行定日盈六十三後留
定日盈十三者皆以所盈日數减此疾定日率各為變
日率疾行度率其前遲定度朒二十五退行定度盈十
七後遲入秋分到冬至減度者皆以所盈朒度數加此
疾定率前遲定度盈二十五及退行定度朒十七者皆
以所盈朒度數減此疾定度率各為變度率初行入春
分畢榖雨差行日益疾一分初行入立夏畢夏至日行
十度六十六日行三十三度小暑畢大暑五十日行二
十五度立秋畢氣盡二十日行十度減率續行竝同前
盡日度而夕伏
鎮星總率五十萬六千六百二十三竒二十九伏分
二萬二千八百三十一竒六十四半終日三百七十
八餘一百三竒二十九平見入冬至初減四日乃日
益八十九分入大寒畢春分均減八日入清明日損五
十九分入小暑初依平自後日加八十九分入白露初
加八日自後日損百七十八分入秋分均加四日入寒
露日損五十九分入小雪初日依平乃日減八十九分
初順八十三日行七度二百九十分日益遲半分前留
三十七日旋退五十一日退二度四百九十一分日益
疾少半又退五十一日退二度四百九十一分日益遲
少半後留三十七日後順八十三日行七度二百九十
分日益疾半分日盡而夕伏
太白總率七十八萬四千四百四十九竒九伏分五
萬六千二百二十四竒五十四半終日五百八十三
餘千二百二十九竒九夕見伏日二百五十六晨
見伏日三百二十七餘千二百二十九竒九夕平見
入冬至初依平乃日減百分入啟蟄畢春分均減九日
入清明日損百分入芒種依平入夏至日加百分入處
暑畢秋分均加九日入寒露日損百分入大雪依平夕
順入冬至畢立夏入立秋畢大雪率百七十二日行二
百六度入小滿後十日益一度為定度入白露畢春分
差行益遲二分自餘平行夏至畢小暑率百七十二日
行二百九度入大暑五日損一度畢氣盡平行入冬至
大暑畢氣盡平十三日行十三度入冬至十日損一畢
立春入立秋十日益一畢秋分啟蟄畢芒種七日行七
度入夏至後五日益一畢於小暑寒露初日率二十三
日行二十二度乃六日損一畢小雪順遲四十二日行
三十度日益遲八分(前疾加過二百六疾者準數損此度)夕留七日夕退
十日退五度日盡而夕伏晨平見入冬至依平入小寒
日加六十七分入立春畢立夏均加三日入小滿日損
六十七分入夏至依平入小暑日減六十七分入立秋
畢立冬均減三日入小雪日損六十七分晨退十日退
五度晨留七日順遲冬至畢立夏大雪畢氣盡率四十
二日行三十度日益疾八分入小滿率十日損一度畢
芒種夏至畢寒露率四十二日行二十七度入霜降每
氣益一度畢小雪平行冬至畢氣盡立夏畢氣盡十三
日行十三度入小寒後六日益日度各一畢啟蟄小滿
後七日損日度各一畢立秋雨水初日率二十三日行
二十三度自後六日損日度各一畢榖雨處暑畢寒露
無平行入霜降後五日益日度各一畢大雪疾行百七
十二日行二百六度前遲行損度不滿三十度者此疾
依數益之處暑畢寒露差行日益疾一分自餘平行日
盡而晨伏
辰星總率十五萬五千二百七十八竒六十六伏分
二萬二千六百九十九竒三十三終日百一十五餘
千一百七十八竒六十六夕見伏日五十二晨見
伏日六十三餘千一百七十八竒六十六夕平見入
冬至畢清明依平入榖雨畢芒種均減二日入夏至畢
大暑依平入立秋畢霜降應見不見(其在立秋霜降氣内夕去日十八度)
(外三十六度内有木火土金星者亦見)入立冬畢大雪依平順疾十二日
行二十一度六分日行一度五百三分大暑畢處暑十
二日行十七度二分日行一度二百八十分平行七日
行七度入大暑後二日損日度各一入立秋無此平行
順遲六日行二度四分日行二百二十四分前疾行十
七度者無此遲行夕留五日日盡而夕伏晨平見入冬
至均減四日入小寒畢大寒依平入立春畢啟蟄均減
三日(其在啟蟄氣内去日度如前晨無木火土金星者不見)入雨水畢立夏應見
不見(其在立夏氣内去日度如前晨有木火土金星者亦見)入小滿畢寒露依平
入霜降畢立冬均加一日入小雪畢大雪依平晨見留
五日順遲六日行二度四分日行二百二十四分入大
寒畢驚蟄無此遲行平行七日行七度入大寒後二日
損日度各一入立春無此平行順疾行十二日行二十
一度六分日行一度五百三分前無遲行者十二日行
十七度一十分日行一度二百八十分日盡而晨伏
各以伏分減總實以總率去之不盡反以減總率如總
法為日天正定朔與常朔有進退者亦進減退加一日
乃随次月大小去之命日算外得平見所在各半見餘
以同半總太白辰星以夕見伏日加之得晨平見各依
所入常氣加減日及應計日損益者以損益所加減訖
餘以加減平見為常見又以常見日消息定數之半息
減消加常見為定見日及分置定見夜半日躔半其分
以其日躔差乘定見餘總法而一進加退減之乃以其
星初見去日度歲星十四太白十一熒惑鎮星辰星十
七晨減夕加得初見定辰所在宿度其初見消息定數
亦半之以息加消減其星初見行留日率(其歲星鎮星不湏加減其)
(加減不滿日者與見通之過半從日乃依行星日度率求初日行分)
置定見餘以減半總各以初日行分乘之半總而一順
加逆減星初見定辰所在度分得星見後夜半宿度以
所行度分順加逆減之其差行益疾益遲者副置初日
行分各以其差遲損疾加之留者因前逆則依減以程
法約行分為度分得每日所至求行分者皆以半總乘
定度率有分者從之日率除為平行度分置定日率減
一以所差分乘之二而一為差率以疾減遲加平行為
初日所行度及分中宗反正太史丞南宫說以麟德歴
上元五星有入氣加減非合璧連珠之正以神龍元年
歲次乙巳故治乙巳元歴推而上之積四十一萬四千
三百六十算得十一月甲子朔夜半冬至七曜起牽牛
之初其術有黃道而無赤道推五星先步定合加伏日
以求定見佗與淳風術同所異者惟平合加減差既成
而睿宗即位罷之
唐書卷二十六
