唐書卷二十四
宋翰林學士歐陽修撰
志第十四
車服志
唐初受命車服皆因隋舊武德四年始著車輿衣服之
令上得兼下下不得儗上凡天子之車曰玉路者祭祀
納后所乘也青質玉飾末金路者饗射祀還飲至所乘
也赤質金飾末象路者行道所乘也黃質象飾末革路
者臨兵巡守所乘也白質鞔以革木路者蒐田所乘也
黑質漆之五路皆重輿左青龍右白虎金鳳翅畫苣文
鳥獸黃屋左纛金鳳一鈴二在軾前鸞十二在衡龍輈
前設鄣塵青蓋三層繡飾上設博山方鏡下圓鏡樹羽
輪金根朱班重牙左建旂十有二旒畫升龍其長曳地
青繡綢杠右載闟戟長四尺廣三尺黻文旂首金龍銜
錦結綬及緌帶垂鈴金鍐方釳插翟尾五焦鏤鍚鞶纓
十二就旌旗蓋鞶纓皆從路質唯蓋裏皆用黃五路皆
有副耕根車者耕藉所乘也青質三重蓋餘如玉路安
車者臨幸所乘也金飾重輿曲壁紫油纁朱裏通幰朱
絲絡網朱鞶纓朱覆髮具絡駕赤駵副路耕根車安車
皆八鸞四望車者拜陵臨弔所乘也制如安車青油纁
朱裏通幰朱絲絡網又有屬車十乘一曰指南車二曰
記里鼔車三曰白鷺車四曰鸞旗車五曰辟惡車六曰
皮軒車七曰羊車與耕根車四望車安車為十乘行幸
陳于鹵簿則分前後大朝會則分左右皇后之車六重
翟車者受冊從祀饗廟所乘也青質青油纁朱裏通幰
繡紫絡帶及帷八鸞鏤鍚鞶纓十二就金鍐方釳樹翟
羽朱緫厭翟車者親桑所乘也赤質紫油纁朱裏通幰
紅錦絡帶及帷翟車者歸寧所乘也黃油纁黃裏通幰
白紅錦絡帶及帷三車皆金飾末輪畫朱牙箱飾翟羽
朱絲絡網鞶纓色皆從車質安車者臨幸所乘也制
金路紫油纁朱裏通幰四望車者拜陵弔喪所乘也青
油纁朱裏通幰金根車者常行所乘也紫油纁朱裏通
幰夫人乘厭翟車九嬪乘翟車婕妤以下乘安車外命
婦公主王妃乘厭翟車一品乘白銅飾犢車青油纁朱
裏通幰朱絲絡網二品以下去油纁絡網四品有青偏
幰皇太子之車三金路者從祀朝賀納妃所乘也赤質
金飾末重較箱畫苣文鳥獸黃屋伏鹿軾龍輈金鳳一
在軾前設鄣塵朱黃蓋裏輪畫朱牙左建旂九旒右載
闟戟旂首金龍銜結綬及鈴緌八鸞二鈴金鍐方釳樹
翟尾五焦鏤鍚鞶纓九就軺車者五日常服朝饗宫臣
出入行道所乘也四望車者臨弔所乘也二車皆金飾
末紫油纁朱裏通幰親王及武職一品有象路青油纁
朱裏通幰朱絲絡網二品三品有革路朱裏青通幰四
品有木路五品有軺車皆碧裏青偏幰象飾末班輪八
鸞左建旗畫升龍右載闟戟革路木路左建&KR0950;軺車曲
壁碧裏青通幰諸路朱質朱蓋朱旂朱班輪一品之&KR0950;
九旒二品八旒三品七旒四品六旒鞶纓就亦如之三
品以上珂九子四品七子五品五子六品以下去通幰
及珂王公車路藏于太僕受制行冊命巡陵昏葬則給
之餘皆以騎代車凡天子之服十四大裘冕者祀天地
之服也廣八寸長一尺二寸以板為之黑表纁裏無旒
金飾玉簮導組帶為纓色如其綬黈纊充耳大裘繒表
黑羔表為緣纁裏黑領褾金緣朱裳白紗中單皂領青
褾襈裾朱韈赤舄鹿盧玉具劔火珠鏢首白玉䨇佩黑
組大雙綬黑質黑黃赤白縹綠為純以備天地四方之
色廣一尺長二丈四尺五百首紛廣二寸四分長六尺
四寸色如綬又有小雙綬長二尺六寸色如大綬而首
半之間施三玉環革帶以白皮為之以屬佩綬印章鞶
囊亦曰鞶帶博三寸半加金鏤玉鉤䚢大帶以素為之
以朱為裏在腰及垂皆有裨上以朱錦貴正色也下以
綠錦賤間色也博四寸紐約貴賤皆用青組博三寸黻
以繒為之隨裳色上廣一尺以象天數下廣二尺以象
地數長三尺朱質畫龍火山三章以象三才其頸五寸
兩角有肩廣二寸以屬革帶朝服謂之韠冕服謂之黻
衮冕者踐祚饗廟征還遣將飲至加元服納后元日受
朝賀臨軒冊拜王公之服也廣一尺二寸長二尺四寸
金飾玉簮導垂白珠十二旒朱絲組帶為纓色如綬深
青衣纁裳十二章日月星辰山龍華蟲火宗彜八章在
衣藻粉米黼黻四章在裳衣畫裳繡以象天地之色也
自山龍以下每章一行為等每行十二衣褾領畫以升
龍白紗中單黻領青褾襈裾韍繡龍山火三章舄加金
飾鷩冕者有事遠主之服也八旒七章華蟲火宗彜三
章在衣藻粉米黼黻四章在裳毳冕者祭海嶽之服也
七旒五章宗彛藻粉米在衣黼黻在裳絺冕者祭社稷
饗先農之服也六旒三章絺粉米在衣黼黻在裳玄冕
者蜡祭百神朝日夕月之服也五旒裳刺黼一章自衮
冕以下其制一也簮導劔佩綬皆同通天冠者冬至受
朝賀祭還燕羣臣養老之服也二十四梁附蟬十二首
施珠翠金博山黑介幘組纓翠緌玉犀簮導絳紗袍朱
裏紅羅裳白紗中單朱領褾襈裾白裙襦絳紗蔽膝白
羅方心曲領白韈黑舄白假帶其制垂二絛帛以變祭
服之大帶天子未加元服以空頂黑介幘雙童髻雙玉
導加寳飾三品以上亦加寳飾五品以上雙玉導金飾
六品以下無飾緇布冠者始冠之服也天子五梁三品
以上三梁五品以上二梁九品以上一梁武弁者講武
出征蒐狩大射禡類宜社賞祖罰社纂嚴之服也有金
附蟬平巾幘弁服者朔日受朝之服也以鹿皮為之有
攀以持髮十有二&KR0722;玉簮導絳紗衣素裳白玉雙佩革
帶之後有鞶囊以盛小雙綬白韈烏皮履黑介幘者拜
陵之服也無飾白紗單衣白裙襦革帶素韈烏皮履白
紗帽者視朝聽訟宴見賓客之服也以烏紗為之白裙
襦白韈烏皮履平巾幘者乘馬之服也金飾玉簮導冠
支以玉紫褶白袴玉具裝珠寳鈿帶有鞾白帢者臨喪
之服也白紗單衣烏皮履皇后之服三褘衣者受册助
祭朝會大事之服也深青織成為之畫翬赤質五色十
曲領綘紗蔽膝白韈赤舄朔日入朝通服袴褶公服者
五日常朝元日冬至受朝之服也遠遊冠綘紗單衣白
裙襦革帶金鉤䚢假帶瑜玉雙佩方心紛金鏤鞶囊純
長六尺四寸廣二寸四分色如大綬烏紗帽者視事及
燕見賓客之服也白裙襦烏皮履弁服者朔望視事之
服也鹿皮為之犀簮導組纓九&KR0722;絳紗衣素裳革帶鞶
囊小綬雙佩自具服以下皆白韈烏皮履平巾幘者乘
馬之服也金飾犀簮導紫褶白袴起梁珠寳鈿帶鞾進
德冠者亦乘馬之服也九&KR0722;加金飾有袴褶常服則有
白裙襦皇太子妃之服有三褕翟者受册助祭朝會大
事之服也青織成文為搖翟青質五色九等素紗中單
黼領朱羅縠褾襈蔽膝隨裳色用緅為領緣以翟為章
二等青衣革帶大帶隨衣色不朱裏青韈舄加金飾佩
綬如皇太子鞠衣者從蠶之服也以黃羅為之制如褕
翟無雉蔽膝大帶隨衣色鈿釵襢衣者燕見賓客之服
也九鈿其服用雜色制如鞠衣加雙佩小綬去舄加履
一百四十首金飾劔水蒼玉佩朱韈赤舄玄冕者五品
之服也以羅為之五旒衣韍無章裳刺黻一章角簮導
青衣纁裳其服用紬大帶及裨外黑内黃黑綬紺質青
紺為純長一丈二尺廣六寸二百二十首象笏上圓下
方六品以竹木上挫下方金飾劔水蒼玉佩朱韈赤舄
三品以下私祭皆服之平冕者郊廟武舞郎之服也黑
衣絳裳革帶烏皮履爵弁者六品以下九品以上從祀
之服也以紬為之無旒黑纓角簮導青衣纁裳白紗中
單青領褾襈裾革帶鉤䚢大帶及裨内外皆緇爵韠白
韈赤履五品以上私祭皆服之武弁者武官朝參殿庭
武舞郎堂下鼔人鼔吹桉工之服也有平巾幘武舞緋
絲布大褏白練&KR1513;襠螣蛇起梁帶豹文大口袴烏皮鞾
鼔人朱褠衣革帶烏皮履鼔吹桉工加白練&KR1513;襠弁服
者文官九品公事之服也以鹿皮為之通用烏紗牙簮
導纓一品九&KR0722;二品八&KR0722;三品七&KR0722;四品六&KR0722;五品五
&KR0722;犀簮導皆朱衣素裳革帶鞶囊小綬雙佩白韈烏皮
履六品以下去&KR0722;及鞶囊綬佩六品七品綠衣八品九
品青衣進賢冠者文武朝參三老五更之服也黑介幘
青緌紛長六尺四寸廣四寸色如其綬三品以上三梁
五品以上兩梁九品以上及國官一梁六品以下私祭
皆服之侍中中書令左右散騎常侍有黃金璫附蟬貂
尾侍左者左珥侍右者右珥諸州大中正一梁絳紗公
服殿庭文舞郎黃紗袍黑領襈白練&KR1513;襠白布大口絝
革帶烏皮履遠遊冠者親王之服也黑介幘三梁青緌
金鉤䚢大帶金寳飾劔玉鏢首纁朱綬朱質赤黃縹紺
為純長一丈八尺廣九寸二百四十首黃金璫附蟬諸
王則否法冠者御史大夫中丞御史之服也一名解&KR1959;
冠高山冠者内侍省内謁者親王司閤謁者之服也委
貌冠者郊廟文舞郎之服也有黑絲布大褏白練領褾
綘布大口絝革帶烏皮履却非冠者亭長門僕之服也
平巾幘者武官衛官公事之服也金飾五品以上兼用
玉大口絝烏皮鞾白練裙襦起梁帶陪大仗有裲襠螣
蛇朝集從事州縣佐史岳瀆祝史外州品子庶民任掌
事者服之有緋褶大口袴紫附褠文武官騎馬服之則
去裲襠螣蛇袴褶之制五品以上細綾及羅為之六品
以下小綾為之三品以上紫五品以上緋七品以下綠
九品以上碧裲襠之制一當胷一當背短褏覆膊螣蛇
之制以錦為表長八尺中實以綿象蛇形起梁帶之制
三品以上玉梁寳鈿五品以上金梁寳鈿六品以下金
飾隐起而已黑介幘者國官視品府佐謁府國子太學
四門生俊士參見之服也簮導白紗單衣青襟褾領革
帶烏皮履未冠者冠則空頂黑介幘雙童髻去革帶書
算律學生州縣學生朝參則服烏紗帽白裙襦青領未
冠者童子髻介幘者流外官行署三品以下登歌工人
之服也絳公服以縵緋為之制如絳紗單衣方心曲領
革帶鉤䚢假帶韈烏皮履九品以上則絳褠衣制如絳
公服而狹褏形直如褠不垂緋褶大口袴紫附褠去方
心曲領假帶登歌工人朱連裳革帶烏皮履殿庭加白
練&KR1513;襠平巾綠幘者尚食局主膳典膳局典食大官署
食官署供膳奉觶之服也青絲布絝褶羊車小史五辮
髻紫碧腰襻青耳屩漏刻生漏童總角髻皆青絲布絝
褶具服者五品以上陪祭朝饗拜表大事之服也亦曰
朝服冠幘簮導絳紗單衣白紗中單黑領褏黑褾襈裾
白裙襦革帶金鉤䚢假帶曲領方心絳紗蔽膝白韈烏
皮舄劔紛鞶囊雙佩雙綬六品以下去劔佩綬七品以
上以白筆代簮八品九品去白筆白紗中單以履代舄
從省服者五品以上公事朔望朝謁見東宫之服也亦
曰公服冠幘纓簮導絳紗單衣白裾襦革帶鉤䚢假帶
方心韈履紛鞶囊雙佩烏皮履六品以下去紛鞶囊雙
佩三品以上有公爵者嫡子之婚假絺冕五品以上子
孫九品以上子爵弁庶人婚假絳公服命婦之服六翟
衣者内命婦受册從蠶朝會外命婦嫁及受册從蠶大
朝會之服也青質繡翟編次於衣及裳重為九等青紗
中單黼領朱縠褾襈裾蔽膝隨裳色以緅為領緣加文
繡重雉為章二等大帶隨衣色以青衣革帶青韈舄佩
綬兩博鬢飾以寳鈿一品翟九等花釵九樹二品翟八
等花釵八樹三品翟七等花釵七樹四品翟六等花釵
六樹五品翟五等花釵五樹寳鈿視花樹之數鈿釵禮
衣者内命婦常參外命婦朝參辭見禮會之服也制同
翟衣加雙佩小綬去舄加履一品九鈿二品八鈿三品
七鈿四品六鈿五品五鈿禮衣者六尚寳林御女采女
女官七品以上大事之服也通用雜色制如鈿釵禮衣
唯無首飾佩綬公服者常供奉之服也去中單蔽膝大
帶九品以上大事常供奉亦如之半袖裙襦者東宫女
史常供奉之服也公主王妃佩綬同諸王花釵禮衣者
親王納妃所給之服也大褏連裳者六品以下妻九品
以上女嫁服也青質素紗中單蔽膝大帶革帶韈履同
裳色花釵履笄兩博鬢以金銀雜寳飾之庶人女嫁有
花釵以金銀琉璃塗飾之連裳青質青衣革帶韈履同
裳色婦人燕服視夫百官女嫁廟見攝母服五品以上
媵降妻一等妾降媵一等六品以上妾降妻一等天子
有傳國璽及八璽皆玉為之神璽以鎮中國藏而不用
受命璽以封禪禮神皇帝行璽以報王公書皇帝之璽
以勞王公皇帝信璽以召王公天子行璽以報四夷書
天子之璽以勞四夷天子信璽以召兵四夷皆泥封大
朝會則符璽郎進神璽受命璽于御座行幸則合八璽
為五轝函封從于黃鉞之内太皇太后皇太后皇后皇
太子及妃璽皆金為之藏而不用太皇太后皇太后封
令書以宫官印皇后以内侍省印皇太子以左春坊印
妃以内坊印初太宗刻受命玄璽以白玉為螭首文曰
皇天景命有德者昌至武后改諸璽皆為寳中宗即位
復為璽開元六年復為寳天寳初改璽書為寳書十載
改傳國寳為承天大寳初高祖入長安罷隋竹使符班
銀莬符其後改為銅魚符以起軍旅易守長京都留守
折衝府捉兵鎮守之所及左右金吾宫苑總監牧監皆
給之畿内則左三右一畿外則左五右一左者進内右
者在外用始第一周而復始宫殿門城門給交魚符廵
魚符左廂右廂給開門符閉門符亦左符進内右符監
門掌之蕃國亦給之雄雌各十二銘以國名雄者進内
雌者付其國朝貢使各齎其月魚而至不合者劾奏傳
信符者以給郵驛通制命皇太子監國給雙龍符左右
皆十兩京北都留守給麟符左二十右十九東方諸州
給青龍符南方諸州朱雀符西方諸州騶虞符北方諸
州玄武符皆左四右三左者進内右者付外行軍所亦
給之隨身魚符者以明貴賤應召命左二右一左者進
内右者隨身皇太子以玉契召勘合乃赴親王以金庶
官以銅皆題其位姓名官有貳者加左右皆盛以魚袋
三品以上飾以金五品以上飾以銀刻姓名者去官納
之不刻者傳佩相付有傳符銅魚符者給封符印發驛
封符及封魚函用之有銅魚而無傳符者給封函還符
封函用之天子廵幸則京師東都留守給留守印諸司
從行者給行從印木契符者以重鎮守慎出納畿内左
右皆三畿外左右皆五皇帝廵幸太子監國有軍旅之
事則用之王公征討皆給焉左右各十九太極殿前刻
漏所亦以左契給之右以授承天門監門晝夜勘合然
後鳴鼔玄武門苑内諸門有喚人木契左以進内右以
授監門有勑召者用之魚契所降皆有勑書尚書省符
與左同乃用大將出賜旌以顓賞節以顓殺旌以綘帛
五丈粉畫虎有銅龍一首纏緋旛紫縑為袋油囊為表
節懸畫木盤三相去數寸隅垂赤麻餘與旌同高宗給
五品以上隨身魚銀袋以防召命之詐出内必合之三
品以上金飾袋垂拱中都督刺史始賜魚天授二年改
佩魚皆為龜其後三品以上龜袋飾以金四品以銀五
品以銅中宗初罷龜袋復給以魚郡王嗣王亦佩金魚
袋景龍中令特進佩魚散官佩魚自此始也然員外試
檢校官猶不佩魚景雲中詔衣紫者魚袋以金飾之衣
緋者以銀飾之開元初駙馬都尉從五品者假紫金魚
袋都督刺史品卑者假緋魚袋五品以上檢校試判官
皆佩魚中書令張嘉貞奏致仕者佩魚終身自是百官
賞緋紫必兼魚袋謂之章服當時服朱紫佩魚者衆矣
初隋文帝聽朝之服以赭黃文綾袍烏紗帽折上巾六
合鞾與貴臣通服唯天子之帶有十三環文官又有平
頭小樣巾百官常服同於庶人至唐高祖以赭黃袍巾
帶為常服腰帶者搢垂頭以下名曰䤩尾取順下之義
一品二品銙以金六品以上以犀九品以上以銀庶人
以鐡既而天子袍衫稍用赤黃遂禁臣民服親王及三
品二王後服大科綾羅色用紫飾以玉五品以上服小
科綾羅色用朱飾以金六品以上服絲布交梭雙紃綾
色用黃六品七品服用綠飾以銀八品九品服用青飾
以鍮石勳官之服隨其品而加佩刀礪紛帨流外官庶
人部曲奴婢則服紬絹絁布色用黃白飾以鐡銅太宗
時又命七品服龜甲雙巨十花綾色用綠九品服絲布
雜綾色用青是時士人以棠苧襴衫為上服貴女功之
始也一命以黃再命以黑三命以纁四命以綠五命以
紫士服短褐庶人以白中書令馬周上議禮無服衫之
文三代之制有深衣請加襴袖褾襈為士人上服開骻
者名曰缺骻衫庶人服之又請裹頭者左右各三襵以
象三才重繋前脚以象二儀詔皆從之太尉長孫旡忌
又議服袍者下加襴緋紫綠皆視其品庶人以白太宗
嘗以幞頭起於後周便武事者也方天下偃兵採古制
為翼善冠自服之又製進德冠以賜貴臣玉&KR0722;制如弁
服以金飾梁花趺三品以上加金絡五品以上附山雲
自是元日冬至朔望視朝服翼善冠衣白練裙襦常服
則有袴褶與平巾幘通用翼善冠進德冠制如幞頭皇
太子乘馬則服進德冠九&KR0722;加金飾犀簮導亦有絝褶
燕服用紫其後朔望視朝仍用弁服顯慶元年長孫旡
忌等曰武德初撰衣服令天子祀天地服大裘冕按周
郊被衮以象天戴冕藻十有二旒與大裘異月令孟冬
天子始裘以禦寒若啓蟄祈榖冬至報天服裘可也季
夏迎氣龍見而雩如之何可服故歴代唯服衮章漢明
帝始采周官禮記制祀天地之服天子備十二章後魏
周隋皆如之伏請郊祀天地服衮冕罷大裘又新禮皇
帝祭社稷服絺冕四旒三章祭日月服玄冕三旒衣無
章按令文四品五品之服也三公亞獻皆服衮孤卿服
毳鷩是天子同於大夫君少臣多非禮之中且天子十
二為節以法天烏有四旒三章之服若諸臣助祭冕與
王同是貴賤無分也若降王一等則王服玄冕羣臣服
爵弁既屈天子又貶公卿周禮此文久不用矣猶祭祀
之有尸侑以君親而拜臣子硩蔟蟈氏之職不通行者
蓋多故漢魏承用衮冕今新禮親祭日月服五品之服
請循歴代故事諸祭皆用衮冕制曰可无忌等又曰禮
皇帝為諸臣及五服親舉哀素服今服白袷禮令乖舛
且白袷出近代不可用乃改以素服自是鷩冕以下天
子不復用而白袷廢矣其後以紫為三品之服金玉帶
銙十三緋為四品之服金帶銙十一淺緋為五品之服
金帶銙十深綠為六品之服淺綠為七品之服皆銀帶
銙九深青為八品之服淺青為九品之服皆鍮石帶銙
八黃為流外官及庶人之服銅鐡帶銙七武后擅政多
賜羣臣巾子繡袍勒以回文之銘皆無法度不足紀至
中宗又賜百官英王踣樣巾其製高而踣帝在藩時冠
也其後文官以紫黑絁為巾賜供奉官及諸司長官則
有羅巾圓頭巾子後遂不改初職事官三品以上賜金
裝刀礪石一品以下則有手巾算袋佩刀礪石至睿宗
時罷佩刀礪石而武官五品以上佩䪓韘七事佩刀刀
子礪石契苾真噦厥釙筒火石是也時皇太子將釋奠
有司草儀注從臣皆乘馬著衣冠左庶子劉子玄議曰
古大夫乘車以馬為騑服魏晉朝士駕牛車如李廣北
征解鞍憩息馬援南伐據鞍顧眄則鞍馬行於軍旅戎
服所便江左尚書郎乘馬則御史治之顔延年罷官騎
馬出入世稱放誕近古專車則衣朝服單馬則衣褻服
皇家廵謁陵廟冊命王公則盛服冠履乘路車士庶有
以衣冠親迎者亦時服箱其餘貴賤皆以騎代車比者
法駕所幸侍臣朝服乘馬今既舍車而冠履不易何者
襃衣博帶革履高冠車中之服也韈而鐙跣而乘非唯
盭古亦自取驚蹶議者以祕閣梁南郊圖有衣冠乘馬
者此圖後人所為也古今圖畫多矣如畫羣公祖二疏
而有曳芒屩者畫昭君入匈奴而婦人有施帷冒者夫
芒屩出於水鄉非京華所為帷冒創於隋代非漢宫所
用豈可因二畫以為故實乎謂乘馬衣冠宜省太子從
之編于令開元初將有事南郊中書令張說請遵古制
用大裘乃命有司製二冕玄宗以大裘樸略不可通寒
暑廢而不服自是元正朝會用衮冕通天冠百官朔望
朝參外官衙日則佩算袋餘日則否玄宗謁五陵初用
素服朔望朝顓用常服弁服翼善冠皆廢唐初賞朱紫
者服於軍中其後軍將亦賞以假緋紫有從戎缺骻之
服不在軍者服長袍或無官而冒衣綠有詔殿中侍御
史紏察諸衛大將軍中郎以下給袍者皆易其繡文千
牛衛以瑞牛左右衛以瑞馬驍衛以虎武衛以鷹威衛
以豹領軍衛以白澤金吾衛以辟邪行六品者冠去&KR0722;
珠五品去鞶囊雙佩幞頭用羅縠婦人服從夫子五等
以上親及五品以上母妻服紫衣腰襻褾緣用錦繡九
品以上母妻服朱衣流外及庶人不服綾羅縠五色線
鞾履凡襇色衣不過十二破渾色衣不過六破二十五
年御史大夫李適之建議冬至元日大禮朝參官及六
品清官服朱衣六品以下通服絝褶天寳中御史中丞
吉温建議京官朔望朝參衣朱絝褶五品以上有珂傘
德宗嘗賜節度使時服以鵰銜綬帶謂其行列有序牧
人有威儀也元和十二年太子少師鄭餘慶言百官服
朝服者多誤自今唯職事官五品兼六品以上散官者
則有佩劍綬其餘皆省初婦人施羃䍦以蔽身永徽中
始用帷冒施裙及頸坐檐以代乘車命婦朝謁則以駞
駕車數下詔禁而不止武后時帷冒益盛中宗後乃無
復羃䍦矣宫人從駕皆胡冒乘馬海内俲之至露髻馳
騁而帷冒亦廢有衣男子衣而鞾如奚契丹之服武德
間婦人曳履及線鞾開元中初有線鞋侍兒則著履奴
婢服襴衫而士女衣胡服其後安祿山反當時以為服
妖之應巴蜀婦人出入有兜籠乾元初蕃將又以兜籠
易負遂以代車文宗即位以四方車服僣奢下詔凖儀
制令品秩勳勞為等級職事官服綠青碧勳官諸司則
佩刀礪紛帨諸親朝賀宴會之服一品二品服玉及通
犀三品服花犀斑犀車馬無飾金銀衣曳地不過二寸
袖不過一尺三寸婦人裙不過五幅曳地不過三寸襦
袖不過一尺五寸袍襖之制三品以上服綾以鶻銜瑞
草鴈銜綬帶及雙孔雀四品五品服綾以地黃交枝六
品以下服綾小窠無文及隔織獨織一品導從以七騎
二品三品以五騎四品以三騎五品以二騎六品以一
騎五品以上及節度使冊拜婚會則車有幰外命婦一
品二品三品乘金銅飾犢車檐舁以八人三品舁以六
人四品五品乘白銅飾犢車檐舁以四人胥吏商賈之
妻老者乘葦軬車兜籠舁以二人度支戸部鹽鐡門官
等服細葛布無紋綾綠闇銀藍鐵帶鞍轡銜鐙以鍮石
未有官者服麤葛布官絁綠銅鐵帶乘蜀馬鐵鐙行官
服紫麤布絁藍鐵帶中官不衣紗縠綾羅諸司小兒不
服大巾商賈庶人僧道士不乘馬婦人衣青碧纈平頭
小花草履彩帛縵成履而禁高髻險粧去眉開額及吳
越高頭草履王公之居不施重栱藻井三品堂五間九
架門三間五架五品堂五間七架門三間兩架六品七
品堂三間五架庶人四架而門皆一間兩架常參官施
懸魚對鳳瓦獸通栿乳梁詔下人多怨者京兆尹杜悰
條易行者為寬限而事遂不行唯淮南觀察使李德裕
令管内婦人衣襃四尺者闊一尺五寸裙曳地四五寸
者減三寸開成末定制宰相三公師保尚書令僕射諸
司長官及致仕官疾病許乘檐如漢魏載輿步輿之制
三品以上官及刺史有疾暫乘不得舍驛
唐書卷二十四
唐書卷二十四考證
車服志朱覆髮具絡舊書具作貝又髮上有鬉字
皮軒車舊書無皮字
唐書卷二十四考證
