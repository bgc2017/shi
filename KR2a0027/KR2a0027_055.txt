唐書卷五十五
宋翰林學士歐陽修撰
食貨志第四十五
武德元年文武官給祿頗减隋制一品七百石從一品
六百石二品五百石從二品四百六十石三品四百石
從三品三百六十石四品三百石從四品二百六十石
五品二百石從五品百六十石六品百石從六品九十
石七品八十石從七品七十石八品六十石從八品五
十石九品四十石從九品三十石皆以歲給之外官則
否一品有職分田十二頃二品十頃三品九頃四品七
頃五品六頃六品四頃七品三頃五十畝八品二頃五
十畝九品二頃皆給百里内之地諸州都督都護親王
府官二品十二頃三品十頃四品八頃五品七頃六品
五頃七品四頃八品三頃九品二頃五十畝鎮戍關津
岳瀆官五品五頃六品三頃五十畝七品三頃八品二
頃九品一頃五十畝三衛中郎將上府折衝都尉六頃
中府五頃五十畝下府及郎將五頃上府果毅都尉四
頃中府三頃五十畝下府三頃上府長史别將三頃中
府下府二頃五十畝親王府典軍五頃五十畝副典軍
四頃千牛備身左右太子千牛備身三頃折衝上府兵
曹二頃中府下府一頃五十畝外軍校尉一頃二十畝
旅帥一頃隊正副八十畝親王以下又有永業田百頃
職事官一品六十頃郡王職事官從一品五十頃國公
職事官從二品三十五頃縣公職事官三品二十五頃
職事官從三品二十頃侯職事官四品十二頃子職事
官五品八頃男職事官從五品五頃六品七品二頃五
十畝八品九品二頃二品上柱國三十頃柱國二十五
頃上護軍二十頃護軍十五頃上輕車都尉十頃輕車
都尉七頃上騎都尉六頃騎都尉四頃驍騎飛騎尉八
十畝雲騎武騎尉六十畝散官五品以上給同職事官
五品以上受田寬鄉六品以下受於本鄉觧免者追田
除名者受口分之田襲爵者不别給流内九品以上口
分田終其身六十以上停私乃收凡給田而無地者畝
給粟二斗京師及州縣皆有公廨田供公私之費其後
以用度不足京官有俸賜而已諸司置公廨本錢以番
官貿易取息計員多少爲月料貞觀初百官得上考者
給祿一季未幾又詔得上下考給祿一年出使者禀其
家新至官者計日給糧中書舍人高季輔言外官卑品
貧匱宜給禄飬親自後以地租春秋給京官歲凡五十
萬一千五百餘斛外官降京官一䓁一品以五十石為
一等二品三品以三十石為一等四品五品以二十石
為一等六品七品以五石為一等八品九品以二石五
斗為一等無粟則以鹽為祿十一年以職田侵漁百姓
詔給逃還貧戸視職田多少每畝給粟謂之地子
是歲以水旱復罷之十二年罷諸司公廨本錢以天下
上戸七千人為胥士視防閤制而收其課計官多少而
給之十五年復置公廨本錢以諸司令史主之號捉錢
令史每司九人補於吏部所主纔五萬錢以下市肆販
易月納息錢四千歲滿受官諫議大夫褚遂良上䟽京
七十餘司更一二歲捉錢令史六百餘人受職太學高
第諸州進士拔十取五猶有犯禁罹法者况廛肆之人
苟得無恥不可使其居職太宗乃罷捉錢令史復詔給
百官俸十八年以京兆府岐同華邠坊州隙地陂澤可
墾者復給京官職田二十二年置京諸司公廨本錢捉
以令史府史胥士永徽元年廢之以天下租脚直為京
官俸料其後又薄歛一歲稅以高戸主之月收息給俸
尋顓以稅錢給之歲總十五萬二千七百三十緡一品
月俸八千食料一千八百雜用一千二百二品月俸六
千五百食料一千五百雜用一千三品月俸五千一百
雜用九百四品月俸三千五百食料雜用七百五品月
俸三千食料雜用六百六品月俸二千食料雜用四百
七品月俸一千七百五十食料雜用三百五十八品月
俸一千三百食料三百雜用二百五十九品月俸一千
五十食料二百五十雜用二百行署月俸一百四十食
料三十職事官又有防閤庶僕一品防閤九十六人二
品七十二人三品四十八人四品三十二人五品二十
四人六品庶僕十五人七品四人八品三人九品二人
公主有邑士八十人郡主六十人縣主四十人外官以
州府縣上下中爲差少尹長史司馬及丞減長官之半
參軍博士減判司三之二主簿縣尉減丞三之二錄事
市令以參軍職田為輕重京縣錄事以縣尉職田為輕
重羈縻州官給以土物關監官給以年攴輕貨折衝府
官則有仗身上府折衝都尉六人果毅四人長史别將
三人兵曹二人中下府各減一人皆十五日而代開府
儀同三司特進光祿大夫同職事官公廨雜用不給員
外官檢校判試知給祿料食糧之半散官勲官衛官減
四之一致仕五品以上給半祿觧官充侍亦如之四夷
宿衛同京官天下置公廨本錢以典史主之收贏十之
七以供佐史以下不賦粟者常食餘為百官俸料京兆
河南府錢三百八十萬太原及四大都督府二百七十
五萬中都督府上州二百四十二萬下都督中州一百
五十四萬下州八十八萬京兆河南府京縣一百四十
三萬太原府京縣九十一萬三千京兆河南府畿縣八
十二萬五千太原府畿縣諸州上縣七十七萬中縣五
十五萬中下縣下縣二十八萬五千折衝上府二十萬
中府減四之一下府十萬麟德二年給文官五品以上
仗身以掌閑幕士為之咸亨元年與職事官皆罷乾封
元年京文武官視職事品給防閤庶僕百官俸出於租
調運送之費甚廣公廨出舉典史有徹垣墉鬻田宅以
免責者又以雜職供薪炭納直倍於正丁儀鳳三年王
公以下率口出錢以充百官俸食防閤庶僕邑士仗身
封戸調露元年職事五品以上復給仗身光宅元年以
京官八品九品俸薄詔八品歲給庶僕三人九品二人
文武職事三品以上給親事帳内以六品七品子為親
事以八品九品子為帳内歲納錢千五百謂之品子課
錢三師三公開府儀同三司百三十人嗣王郡王百八
人上柱國領二品以上職事九十五人領三品職事六
十九人柱國領二品以上職事七十三人領三品職事
五十五人護軍領二品以上職事六十二人領三品職
事三十六人二品以下又有白直執衣二品白直四十
人三品三十二人四品二十四人五品十六人六品十
人七品七人八品五人九品四人二品執衣十八人三
品十五人四品十三人五品九人六品七品各六人八
品九品各三人皆中男為之防閤庶僕皆滿歲而代外
官五品以上亦有執衣都護府不治州事亦有仗身都
護四人副都護長史司馬三人諸曹參軍事二人上鎮
將四人中下鎮將上鎮副三人中下鎮副各二人鎮倉
曹關令丞戍主副各一人皆取於防人衛士十五日而
代宿衛官三品以上仗身三人五品以上二人六品以
下及散官五品以上各一人取於番上衛士役而不收
課親王出藩者府佐史典軍副典軍有事力人數如白
直諸司諸使有守當及廳子以兵及勲官為之白直執
衣以下分三番周歲而代供役不踰境後皆納課仗身
錢六百四十防閤庶僕白直錢二千五百執衣錢一千
其後親事帳内亦納課如品子之數州縣典史捉公廨
本錢者收利十之七富戸幸免徭役貧者破産甚衆祕
書少監崔沔請計戸均出每丁加升尺所增盖少流亡
漸復倉庫充實然後取於正賦罷新加者開元十年中
書舍人張嘉貞又陳其不便遂罷天下公廨本錢復稅
戸以給百官籍内外職田賦逃還戸及貧民罷職事五
品以上仗身十八年復給京官職田州縣籍一歲稅錢
為本以高戶捉之月收贏以給外官復置天下公廨本
錢收贏十之六十九年初置職田頃畝簿租價無過六
斗地不毛者畝給二斗二十四年令百官防閤庶僕俸
食雜用以月給之總稱月俸一品錢三萬一千二品二
萬四千三品萬七千四品萬一千五百六十七五品九
千二百六品五千三百七品四千一百八品二千四百
七十五九品千九百一十七祿米則歲再給之一品七
百斛從一品六百斛二品五百斛從二品四百六十斛
三品四百斛從三品三百六十斛四品三百斛從四品
二百五十斛五品二百斛從五品百六十斛六品百斛
自此十斛為率至從七品七十斛八品六十七斛自此
五斛為率至從九品五十二斛外官降一䓁先是州縣
無防人者籍十八以上中男及殘疾以守城門及倉庫
門謂之門夫番上不至者間月督課為錢百七十忙月
二百至是以門夫資課給州縣官二十九年以京畿地
狹計丁給田猶不足於是分諸司官在都者給職田於
都畿以京師地給貧民是時河南北職田兼稅桑有詔
公廨職田有桑者毋督絲課天寳初給員外即料天下
白直歲役丁十萬有詔罷之計數加稅以供用人皆以
為便自開元後置使甚衆每使各給雜錢宰相楊國忠
身兼數官堂封外月給錢百萬幽州平盧節度使安禄
山隴右節度使哥舒翰兼使所給亦不下百萬十二載
國忠以兩京百官職田送租勞民請五十里外輸于縣
倉斗納直二錢百里外納直三錢使百官就請于縣然
縣吏欺盗盖多而閑司有不能自直者十四載兩京九
品以上月給俸加十之二同正員加十之一兵興權臣
增領諸使月給厚俸比開元制禄數倍至德初以用物
不足内外官不給料錢郡府縣官給半禄及白直品子
課乾元元年亦給外官半料及職田京官給手力課而
已上元元年復令京官職田以時輸送受加耗者以枉
法贓論其後籍以為軍糧矣永泰末取州縣官及折衝
府官職田苗子三之一市輕貨以賑京官大歴元年斂
天下青苗錢得錢四百九十萬緡輸大盈庫封太府左
右藏鐍而不發者累歲二年復給京兆府及畿縣官職
田以三之一供軍饟增稅青苗錢一畝至三十權臣月
俸有至九十萬者刺史亦至十萬楊綰常衮為相增京
官正員官及諸道觀察使都團練使副使以下料錢初
檢校官同中書門下平章事者月給錢十二萬至是戸
部侍郎判度支韓滉請同正官從高而給之文官一千
八百五十四員武官九百四十二員月俸二十六萬緡
而增給者居三之一先是州縣職田公廨田每歲六月
以白簿上尚書省覆實至十月輸送則有黃籍歲一易
之後不復簿上唯授租清望要官而職卑者稽留不付
黃籍亦不復更矣德宗即位詔黃籍與白簿皆上有司
建中三年復減百官料錢以助軍李泌為相又增百官
及畿内官月俸復置手力資課歲給錢六十一萬六千
餘緡文官千八百九十二員武官八百九十六員左右
衛上將軍以下又有六雜給一曰糧米二曰鹽三曰私
馬四曰手力五曰随身六曰春冬服私馬則有芻豆手
力則有資錢随身則有糧米鹽春冬服則有布絹絁紬
綿射生神策軍大將軍以下增以鞋比大歴制禄又厚
矣州縣官有手力雜給錢然俸最薄者也李泌以度支
有兩稅錢鹽鐡使有筦榷錢可以擬經費中外給用每
貫墊二十號戸部除陌錢復有闕官俸料職田錢積戸
部號戸部别貯錢御史中丞專掌之皆以給京官歲費
不及五十五萬緡京兆和糴度支給諸軍冬衣亦往往
取之減王公以下永業田郡王職事官從一品田五十
頃國公職事官正二品田四十頃郡公職事官從二品
田三十頃縣公職事官正四品田十四頃職事官從四
品田十一頃尚郡主檢校四品京官者月給料錢三十
萬禄百二十石尚縣主檢校五品京官者料錢二十萬
禄百石者自李泌增百官俸當時以為不可朘削矣然
有名存而職廢額去而俸在者宰相李吉甫建議減之
遂為常法于時祠祭蕃夷賜宴别設皆長安萬年人吏
主辦二縣置夲錢配納質積戸收息以供費諸使捉錢
者給牒免徭役有罪府縣不敢劾治民間有不取本錢
立虚契子孫相承為之嘗有毆人破首詣閑廐使納利
錢受牒貸罪御史中丞柳公綽奏諸使捉錢戸府縣得
捕役給牒者毁之自是不得錢者不納利矣議者以兩
省尚書自御史臺總樞機正百寮而倍稱息利非馭官
之體元和九年戸部除陌錢每緡增墊五錢四時給諸
司諸使之餐置驅使官督之御史一人覈其侵漁起明
年正月收息五之一號元和十年新收置公廨本錢初
捉錢者私增公廨本以防耗失而富人乘以為姦可督
者私之外以逋官錢廹蹙閭里民不堪其擾御史中丞
崔從奏增錢者不得踰官本其後兩省捉錢官給牒逐
利江淮之民鬻茶鹽以撓法十三年以職田多少不均
每司收草粟以多少為差其後宰相李珏楊嗣復奏堂
廚食利錢擾民煩碎於是罷堂廚捉錢官置庫量入計
費唐世百官俸錢會昌後不復增減今著其數太師太
傅太保錢二百萬太尉司徒司空百六十萬侍中百五
十萬中書令門下中書侍郎左右僕射太子太師太保
太傅百四十萬尚書御史大夫太子少師少保少傅百
萬節度使三十萬都防禦使副使監軍十五萬觀察使
十萬左右丞侍郎散騎常侍諫議大夫給事中中書舍
人祕書殿中内侍監御史中丞太常宗正大理司農太
府鴻臚太僕光禄衛尉卿國子祭酒將作少府監太子
賓客詹事諸府尹大都督府長史都團練使副使上州
刺史八萬太常宗正少卿太子左右庶子節度副使刺
史知軍事七萬六軍統軍諸府少尹少監少卿國子司
業少詹事六萬五千左右衛金吾衛上將軍六軍大將
軍六萬左右驍衛武衛威衛領軍衛監門衛千牛衛上
將軍上州别駕五萬五千郎中司天監太子左右諭德
家令寺僕寺率更寺令親王傅别勑判宫觀察團練判
官掌書記上州長史司馬五萬左右衛金吾衛大將軍
懷化大將軍諸府大都督司錄参軍事鴘赤縣令四萬
五千員外郎起居郎通事舍人起居舍人著作郎内常
侍侍御史殿中侍御史太常宗正殿中祕書丞大理正
博士京都宫苑總監監都水使者太子中舍中允
王府長史歸德將軍節度推官支使防禦判官上州錄
事參軍事畿縣上縣令四萬懷化中郎將三萬七千左
右驍衛武衛威衛領軍衛監門衛千牛衛殿前左右射
生軍神策軍大將軍左右衛金吾衛將軍三萬六千補
闕殿中侍御史諸府大都督府判官赤縣丞三萬五千
懷化郎將三萬二千拾遺司天少監六局奉御内常侍
監察御史御史臺主簿太博士陵署令大理司直中
書主書門下錄事太子贊善典内洗馬司議郎王府司
馬驍衛武衛威衛領軍衛監門衛六軍射生神策軍將
軍歸德中郎將觀察防禦團練推官廵官鴘赤縣丞兩
赤縣主簿尉上州功曹參軍以下上縣丞三萬城門郎
祕書郎著作佐郎六局直長十六衛六軍諸府十率府
長史懷化司階畿縣丞鴘赤縣主簿尉二萬五千歸德
司階二萬三千五官正太常寺協律郎陵署丞諸寺監
主簿國子太學廣文助教都水監丞詹事府司直太子
通事舍人文學三寺丞五局郎正府諮議参軍友畿縣
上縣主簿尉二萬懷化中候萬八千十六衛六軍十率
府率副率中郎中郎將萬七千三百五十歸德中候萬
七千四門助教十六衛佐祕書省崇文弘文館校書郎
正字太常寺奉禮郎太祝郊社太樂鼓吹署令四門助
教京都宫苑總監副監九成宫總監監主事十六衛六
軍衛佐尚書省都事萬六千十六衛六軍中候太子内
率府千牛六千一百七十四内寺伯懷化司戈諸府大
都督府參軍事博士錄事上州參軍事博士萬五
千歸德司戈萬四千十六衛六軍十率府左右郎將親
王府典軍副典軍萬三千八百司戈内率府備身僕寺
進馬三千七百一十二符寳郎内謁者監九寺諸監詹
事府丞太醫署令太學博士中書門下主事
太子文學侍醫諸府都督府醫博士法直兩赤縣錄事
上州錄事市令萬三千懷化執戟長上萬一千門下省
典儀侍御醫司天臺丞都水監主簿率府衛佐諸司主
事御史臺主事萬二千司醫太醫署丞歸德執戟長上
一萬醫佐大理寺評事太常宗正寺詹事府主簿寺監
内侍省司天臺左右春坊詹事府錄事主事八千司階
千牛備身左右七千九百九十京都園苑四面監監兩
京諸市中尚武庫武成王廟署令王府掾屬主簿記室
錄事參軍事七千司天臺主簿靈臺郎保章正上局署
令七品陵廟令京都宫苑總監丞司竹温泉監監太子
内坊丞王府功曹以下參軍事親王國令公主邑司令
六千奚官内僕内府局令司竹温泉副監五千書筭律
學博士内謁者中局署令上局署丞五官挈壺正京都
園苑四面監九成宫總監副監醫針博士醫監陵廟令
司竹温泉監丞太子藥藏局丞王府參軍事王國大農
公主邑司丞四千獄丞國子監直&KR0688;掌客司儀中局署
丞監膳監作監事食醫尚輦進馬奉乘主乘典乘司庫
司廪十六衛十率府錄事親勲翊府兵曹參軍事司天
臺司辰司歷監候内坊典直博士樂正醫正卜正
按摩呪禁博士針醫卜書算助教陵廟太樂鼓吹署
丞京都園苑四面監九成宮總監丞諸總監主簿太子
典膳内直典設宮門局丞三寺主簿親王國尉丞三千
十六衛六軍十率府執戟長上左右中郎將二千八百
五十
唐書卷五十五
唐書卷五十五考證
食貨志五四門助教此句己見前文疑重出
唐書卷五十五考證
