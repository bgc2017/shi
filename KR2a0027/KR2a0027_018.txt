唐書卷十八
宋翰林學士歐陽修撰
禮樂志第八
皇帝納皇后制命太尉為使宗正卿為副吏部承以戒
之前一日有司展縣設桉陳車輿于太極殿廷如元日
文武九品朝集蕃客之位皆如冠禮設使者受命位於
大横街南道東西上副少退北面侍中請中嚴羣臣入
就位使副入立於門外道東西面黃門侍郎引幡節中
書侍郎引制書桉立於左延明門内道北西面北上乃
奏外辦皇帝衮冕御輿出自西房即御座使副入就位
典儀曰再拜在位者皆再拜侍中前承制降詣使者東
北西面曰有制使副再拜侍中宣制曰納某官某氏女
為皇后命公等持節行納采等禮使副又拜主節立於
使者東北西面以節授黃門侍郎侍郎以授使者付于
主節立於後中書侍郎引制書桉立於使者東北以制
書授使者置於桉典儀曰再拜在位者皆再拜使副出
持節者前導持桉者次之侍中奏禮畢皇帝入在位者
以次出初使副乘輅鼔吹備而不作從者乘車以從其
制書以油絡網犢車載之其日大昕使副至于次主人
受於廟若寢布神席於室戶外之西莞筵紛純加藻席
畫純南向右彫几使副立於門西北上持幡節者立於
北少退制桉立於南執鴈者又在其南皆東面主人立
於大門内西面儐者北面受命於左出立於門東西面
曰敢請事使者曰某奉制納采儐者入告主人曰臣某
之女若如人既蒙制訪臣某不敢辭儐者出告入引主
人出迎使者於大門外之南北面再拜使者不答主人
揖使副先入至於階使副入導以幡節桉鴈從之幡節
立西階之西東面使者由階升立於兩楹間南面副在
西南持桉及執鴈者又在西南皆東面主人升阼階當
使者前北面立持桉者以桉進授使者以制書節脱衣
使者曰有制主人再拜宣制主人降詣階間北面再拜
稽首升進北面受制書以授左右使者授鴈主人再拜
進受鴈以授左右儐者引答表桉進立於主人後少西
以表授主人主人進授使者退復位再拜節加衣謁者
引使副降自西階以出制文以版長一尺二寸博四寸
厚八分后家答版亦如之問名使者既出遂立於内門
外之西東面主人立於内門内東廂西面儐者出請事
使者曰將加卜筮奉制問名儐者入告主人曰臣某之
子若如人既蒙制訪臣某不敢辭儐者出告入引主人
出迎使者以入授主人以制書答表皆如納采使副降
自西階以出立於内門外之西東面主人立於東階下
西向儐者出請事使者曰禮畢儐者入告主人曰某公
奉制至於某之室某有先人之禮請禮從者儐者出告
使者曰某既得將事敢辭儐者入告主人曰先人之禮
敢固以請儐者出告使者曰某辭不得命敢不從儐者
入告遂引主人升立於序端掌事者徹几設二筵東上
設甒醴於東房西牖下加杓羃坫在尊北實觶二角柶
二籩豆各一實以脯醢在坫北又設洗於東南主人降
迎使者西面揖先入使副入門而左主人入門而右至
階主人曰請某位升使者曰某敢辭主人又曰固請某
位升使者曰某敢固辭主人又曰終請某位升使者曰
敢終辭主人升自阼階使副升自西階北面立主人阼
階上北面再拜受几於序端掌事者内拂几三奉兩端
西北向以進主人東南向外拂几三振袂内執之掌事
者一人又執几以從主人進西北向使者序進迎受於
筵前東南向以俟主人還東階上北面再拜送使者以
几跪進北面跪各設於坐左退於西階上北面東上答
拜立於階西東面南上贊者二人俱升取觶降盥手洗
觶升實醴加柶於觶覆之面葉出房南面主人受醴面
柄進使者筵前西北面立又贊者執觶以從使者西階
上北面各一拜序進筵前東南面主人又以次受醴使
者受俱復西階上位主人退復東階上北面一拜送掌
事者以次薦脯醢於筵前使者各進升筵皆坐左執觶
右取脯擩於醢祭於籩豆之間各以柶祭醴三始扱一
祭又扱再祭興各以柶兼諸觶上躐降筵於西階上俱
北面坐啐醴建柶各奠觶於薦遂拜執觶興主人答拜
使者進升筵坐各奠觶於薦東降筵序立於西階上東
面南上掌事者牽馬入陳於門内三分庭一在南北首
西上又掌事者奉幣篚升自東階以授主人受於序端
進西面位掌事者一人又奉幣篚立於主人之後使者
西階上俱北面再拜主人進詣楹間南面立使者序進
立於主人之西俱南面主人以幣篚授使者使者受退
立於西階上東面執幣者又以授主人主人受以授使
副使副受之退立於使者之北俱東面主人還東階上
北面再拜送使者降自西階從者訝受幣篚使者當庭
實揖馬以出牽馬者從出使者出大門外之西東面立
從者訝受馬主人出門東西面再拜送使者退主人入
立於東階下西面儐者告於主人曰賓不顧矣主人反
於寢使者奉答表詣闕納吉使者之辭曰加諸卜筮占
曰日從制使某也入告主人之辭曰臣某之女若如人
龜筮云吉臣預在焉臣某謹奉典制其餘皆如納采納
徵其日使者至于主人之門外執事者入布幕於内門
之外玄纁束陳於幕上六馬陳於幕南北首西上執事
者奉榖珪以匵俟於幕東西面謁者引使者及主人立
於大門之内外儐者進受命出請事使者曰某奉制納
徵儐者入告主人曰奉制賜臣以重禮臣某祇奉典制
儐者出告入引主人出迎使者入執事者坐啟匵取珪
加於玄纁牽馬者從入三分庭一在南北首西上執珪
者在馬西俱北面其餘皆如納采冊后前一日守宮設
使者次於后氏大門外之西尚舍設尚宮以下次於后
氏閣外道西東向障以行帷其日臨軒命使如納采奉
禮設使者位於大門外之西東向使副及内侍位於使
者之南舉冊桉及寳綬者在南差退持節者在使者之
北少退俱東向設主人位於大門外之南北面使者以
下及主人位於内門外亦如之設内謁者監位於内門
外主人之南西面司贊位於東階東南掌贊二人在南
差退俱西向又置一桉於閣外使副乘輅持節備儀仗
鼔吹備而不作内僕進重翟以下於大門之外道西東
向以北為上諸衛令其屬布后儀仗使者出次就位主
人朝服立於東階下西面儐者受命出請事使者曰某
奉制授皇后備物典冊儐者入告主人出迎於大門外
北面再拜使者不答拜使者入門而左持節者前導持
桉者次之主人入門而右至内門外位奉冊寳桉者進
授使副冊寳内侍進使者前西面受冊寳東面授内謁
者監持入立於閤外之西東面跪置於桉尚宮以下入
閤奉后首飾褘衣傅姆贊出尚宮引降立於庭中北面
尚宮跪取冊尚服跪取寳綬立於后之右西向司言司
寳各一人立於后左東向尚宮曰有制尚儀曰再拜皇
后再拜宣冊尚儀曰再拜皇后又再拜尚宮授皇后以
冊受以授司言尚服又授以寳綬受以授司寳皇后升
坐内官以下俱降立於庭重行相向西上司贊曰再拜
掌贊承傳皆再拜諸應侍衛者各升立於侍位尚儀前
跪奏曰禮畢皇后降坐以入使者復命其遣使者奉迎
其日侍中版奏請中嚴皇帝服冕出升所御殿文武之
官五品已上立於東西朝堂奉迎前一日守宮設使者
次於大門之外道右設使副及内侍次於使者次西俱
南向尚舍設宮人次於閣外道西奉禮設使副持桉執
鴈者持節者及奉禮贊者位如冊后又設内侍位於大
門外道左西面又設宮人以下位於堂前使副朝服乘
輅持節至大門外次宮人等各之次奉迎尚儀奏請皇
后中嚴傅姆導皇后尚宮前引出升堂皇后將出主婦
出於房外之西南向文武奉迎者皆陪立於大門之外
文官在東武官在西皆北上謁者引使者詣大門外立
主人立於内門外堂前東階下西面儐者受命出請事
使者曰某奉制以今吉辰率職奉迎儐者入告主人曰
臣謹奉典制儐者出告入引主人出門南北面再拜謁
者引入至内門外堂西階使者先升位於兩楹間南面
副在西持桉執鴈者在西南俱東面主人升東階詣使
者前北面立使副授以制書曰有制主人再拜使者宣
制主人降詣階間北面再拜稽首升進北面受制書主
人再拜北面立使副授以鴈主人再拜進受仍北面立
儐者引二人對舉答表桉進主人以表授使副再拜降
自西階以出復門外位奉禮曰再拜贊者承傳使副俱
再拜使者曰令月吉日臣某等承制率職奉迎内侍受
以入傳於司言司言受以奏聞尚儀奏請皇后再拜主
人入升自東階進西面誡之曰戒之敬之夙夜無違命
主人退立於東階上西面母誡於西階上施衿結帨曰
勉之敬之夙夜無違命皇后升輿以降升重翟以几姆
加景内宮侍從及内侍導引應乘車從者如鹵簿皇后
車出大門外以次乘車馬引從同牢之日内侍之屬設
皇后大次於皇帝所御殿門外之東南向將夕尚寢設
皇帝御幄於室内之奥東向鋪地席重菌施屏障初昏
尚食設洗於東階東西當東霤南北以堂深后洗於東
房近北設饌於東房西牖下豆各二十四簠簋各二登
各三俎三尊於室内北牖下玄酒在西又尊於房戶外
之東無玄酒坫在南加四爵合卺器皆烏漆卺以匏皇
后入大門鳴鐘鼔從永巷至大次前回車南向施步障
尚儀進當車前跪請降車皇后降入次尚宮引詣殿門
之外西向立尚儀跪奏外辦請降坐禮迎皇帝降坐尚
宮前引詣門内之西東面揖后以入尚食酌玄酒三注
於尊尚寢設席於室内之西東向皇帝導后升自西階
入室即席東向立皇后入立於尊西南面皇帝盥於西
洗后盥於北洗饌入設醬於席前菹醢在其北俎三設
於豆東豕俎特在北尚食設黍于醬東稷稻粱又在東
設湆于醬南設后對醬于東當特俎葅在其南北上設
黍于豕俎北其西稷稻粱設湆于醬北尚食啓會郤于
簠簋之南對簠簋于北加匕箸尚寢設對席於饌東尚
食跪奏饌具皇帝揖皇后升對席西面皆坐尚食跪取
韭菹擩醢授皇帝取菹擩醢授皇后俱受祭於豆間尚
食又取黍實於左手遍取稷稻梁反於左手授皇帝又
取黍稷稻粱授皇后俱受祭於豆間又各取胏絶末授
帝后俱祭於豆間尚食各以胏加於俎司飾二人以巾
授皇帝及皇后俱涗手尚食各跪品嘗饌移黍置於席
上以次授胏脊帝后皆食三飯卒食尚食二人俱盥手
洗爵於房入室酌于尊以授帝后俱受祭尚食各以肝
從皆奠爵振祭嚌之尚食皆受實於俎豆各取爵皆飯
尚儀受虚爵奠於坫再酳如初三酳用卺如再酳尚食
俱降東階洗爵升酌於戶外進北面奠爵興再拜跪取
爵祭酒遂飲卒爵奠遂拜執爵興降奠於篚尚儀北面
跪奏稱禮畢興帝后俱興尚宮引皇帝入東房釋冕服
御常服尚宮引皇后入幄脱服尚宮引皇帝入尚食徹
饌設於東房如初皇后從者餕皇帝之饌皇帝侍者餕
皇后之饌皇太子納妃皇帝遣使者至于主人之家不
持節無制書其納采問名納吉納徵告期皆如后禮其
冊妃前一日主人設使者次大門之外道右南向又設
宮人次於使者西南俱東向障以行帷奉禮設使者位
於大門外之西副及内侍又於其南舉冊桉及璽綬命
服者又南差退俱東向設主人位於門東北面又設位
於内門外如之設典内位於内門外主人之南西面宮
人位於門外使者之後重行東向以北為上障以行帷
設贊者二人位於東階東南西向典内預置一桉於閤
外使副朝服乘輅持節鼔吹備而不作至妃氏大門外
次掌嚴奉褕翟衣及首飾内廐尉進厭翟於大門之外
道西東向以北為上諸衛帥其屬布儀仗使者出次持
節前導及宮人典内皆就位主人朝服出迎於大門之
外北面再拜使者入門而左持桉從之主人入門而右
至内門外位奉冊寳桉者進授使副冊寳内侍西面受
之東面授典内典内持入跪置於閤内之桉奉衣服及
侍衛者從入皆立於典内之南俱東面傅姆贊妃出立
於庭中北面掌書跪取玉寳南向掌嚴奉首飾褕翟與
諸宮官侍衛者以次入司則前贊妃再拜北面授册寳
於掌書南向授妃妃以授司閨司則又贊再拜乃請妃
升坐宮官以下皆降立於庭重行北面西上贊者曰再
拜皆再拜司則前啟禮畢妃降座入於室主人儐使者
如禮賓之儀臨軒醮戒前一日衛尉設次於東朝堂之
北西向又設宮官次於重明門外其日皇太子服衮冕
出升金輅至承天門降輅就次前一日有司設御座於
太極殿阼階上西向設羣官次於朝堂展縣陳車輅其
日尚舍設皇太子席位於戶牖間南向莞席藻席尚食
設酒尊於東序下又陳籩脯一豆醢一在尊西晡前三
刻設羣官版位於内奉禮設版位於外如朝禮侍中版
奏請中嚴前三刻諸侍衛之官侍中中書令以下俱詣
閤奉迎典儀帥贊者先入就位吏部兵部贊羣官出次
就門外位侍中版奏外辦皇帝服通天冠絳紗袍乘輿
出自西房即御座西向羣官入就位典儀曰再拜贊者
承傳在位者皆再拜皇太子入縣南典儀曰再拜贊者
承傳皇太子再拜詣階脱舄升席西南面立尚食酌酒
於序進詣皇太子西東面立皇太子再拜受爵尚食又
薦脯醢於席前皇太子升席坐左執爵右取脯擩於醢
祭於籩豆之間右祭酒興降席西南面坐啐酒奠爵興
再拜執爵興奉御受虚爵直長徹薦還於房皇太子進
當御坐前東面立皇帝命之曰往迎爾相承我宗事勖
帥以敬皇太子曰臣謹奉制旨遂再拜降自西階納舄
出門典儀曰再拜贊者承傳在位者皆再拜以次出侍
中前跪奏禮畢皇帝入皇太子既受命執燭前馬鼔吹
至於妃氏大門外道西之次回輅南向左庶子跪奏降
輅之次主人設几筵妃服褕翟花釵立於東房主婦立
於房戶外之西南向主人公服出立於大門之内西向
在廟則祭服左庶子跪奏請就位皇太子立於門西東
面儐者受命出請事左庶子承傳跪奏皇太子曰以兹
初昏某奉制承命左庶子俛伏興傳於儐者入告主人
曰某謹敬具以湏儐者出傳於左庶子以奏儐者入引
主人迎於門外之東西面再拜皇太子答再拜主人揖
皇太子先入掌畜者以鴈授左庶子以授皇太子執鴈
入及内門主人讓曰請皇太子入皇太子曰某弗敢先
主人又固請皇太子又曰某固弗敢先主人揖皇太子
入門而左主人入門而右及内門主人揖入及内霤當
曲揖當階揖皇太子皆報揖至於階主人曰請皇太子
升皇太子曰某敢辭主人固請皇太子又曰某敢固辭
主人終請皇太子又曰某終辭主人揖皇太子報揖主
人升立於阼階上西面皇太子升進當房戶前北面跪
奠鴈再拜降出主人不降送内廄尉進厭翟於内外傅
姆導妃司則前引出於母左師姆在右保姆在左父少
進西面戒之曰必有正焉若衣花命之曰戒之敬之夙
夜無違命母戒之西階上施衿結帨命之曰勉之敬之
夙夜無違命庶母及門内施鞶申之以父母之命命之
曰敬恭聽宗父母之言夙夜無愆視諸衿鞶妃既出内
門至輅後皇太子授綏姆辭不受曰未教不足與為禮
妃升輅乘以几姆加景皇太子馭輪三周馭者代之皇
太子出大門乘輅還宮妃次於後主人使其屬送妃以
族從同牢之日司閨設妃次於閤内道東南向設皇太
子御幄於内殿室内西廂東向設席重茵施屏障設同
牢之席於室内皇太子之席西廂東向妃席東廂西向
席閒量容牢饌設洗於東階東南設妃洗於東房近北
饌於東房西牖下豆各二十簠簋各二鉶各三瓦豋一
俎三尊在室内北牖下玄酒在西又設尊於房戶外之
東無玄酒篚在南實四爵合卺皇太子車至左閤回輅
南向左庶子跪奏請降輅入俟於内殿門外之東西面
妃至左閤外回輅南向司則請妃降輅前後扇燭就次
立於内殿門西東面皇太子揖以入升自西階妃從升
執扇燭者陳於東西階内皇太子即席東向立妃西向
立司饌進詣階間跪奏具牢饌司則承令曰諾遂設饌
如皇后同牢之禮司饌跪奏饌具皇太子及妃俱坐司
饌跪取脯取韭菹皆擩於醢授皇太子又取授妃俱受
祭於籩豆之間司饌跪取黍實於左手遍取稷反於右
手授皇太子又授妃各受祭於菹醢之間司饌各立取
胏皆絶末跪授皇太子及妃俱受又祭於菹醢之閒司
饌俱以胏加於俎掌嚴授皇太子妃巾涗手以柶扱上
鉶遍擩之祭於上豆之間司饌品嘗妃饌移黍置於席
上以次跪授胏脊皇太子及妃皆食以湆醬三飯卒食
司饌北面請進酒司則承令曰諾司饌二人俱盥手洗
爵於房入室酌于尊北面立皇太子及妃俱興再拜一
人進授皇太子一人授妃皇太子及妃俱坐祭酒舉酒
司饌各以肝從司則進受虚爵奠於篚司饌又俱洗爵
酌酒再酳皇太子及妃俱受爵飲三酳用卺如再酳皇
太子及妃立於席後司則俱降東階洗爵升酌於戶外
北面俱奠爵興再拜皇太子及妃俱答拜司則坐取爵
祭酒遂飲啐爵奠遂拜執爵興降奠爵於篚司饌奏徹
饌司則前跪奏稱司則妾姓言請殿下入皇太子入於
東房釋冕服著袴褶司則啟妃入幃幄皇太子乃入室
媵餕皇太子之饌御餕妃之饌親王納妃其納采問名
納吉納徵請期使者公服乘犢車至於妃氏之家主人
受於廟若寢其賓主相見儐贊出入升降與其禮賓者
大抵皆如皇太子之使而無副其聘以玄纁束乘馬玉
以璋冊命之日使者持節有副親迎王衮冕輅車至于
妃氏之門外主人布席於室戶外之西西上右几又席
於戶内南向設甒醴於東房東北隅篚在尊南實觶一
角柶一脯醢又在其南妃於房内即席南向立姆立於
右主人立於戶外之東西面内贊者以觶酌醴加柶覆
之面柄進筵前北面妃降席西南面再拜受觶内贊者
薦脯醢妃升席跪左執觶右取脯擩於醢祭於籩豆之
間遂以柶祭醴三始扱一祭又扱再祭興筵末跪啐醴
建柶奠觶降筵西南面再拜就席立主人乃迎賓其餘
皆如皇太子之迎初昏設洗於東階東南又設妃洗於
東房近北饌於東房障以帷豆十六簠簋各二豋各二
俎三羊豕腊羊豕節折尊坫於室内北牖下玄酒在西
又設尊於房戶外之東無玄酒坫在南實以四爵合卺
王至降車以俟妃至降車北面立王南面揖妃以入及
寢門又揖以入贊者酌玄酒三注於尊妃從者設席於
奥東向王導妃升自西階入於室即席東面立妃入立
於尊西南面王盥於南洗妃從者沃之妃盥於北洗王
從者沃之俱復位立贊者設饌入西面告饌具王揖妃
即對席西面皆坐其先祭而後飯乃酳祭至于燭入皆
如太子納妃之禮公主出降禮皆如王妃而納采問名
納吉納徵請期主人皆受於寢其賓之辭曰國恩貺室
於某公之子某公有先人之禮使某也請主人命賓曰
寡人有先皇之禮云其諸臣之子一品至于三品為一
等玄纁束乘馬玉以璋四品至于五品為一等玄纁束
兩馬無璋六品至于九品為一等玄纁束儷皮二而無
馬(儷皮二内攝之毛在内左首立於幕南)其餘納采問名納吉納徵請期
大抵皆如親王納妃其親迎之日大昕婿之父女之父
告於禰廟若寢將行布席於東序西向又席於戶牖之
間南向父公服坐於東序西向子服其上服一品衮冕
二品鷩冕三品毳冕四品絺冕五品玄冕六品爵弁庶
人絳公服升自西階進立於席西南向贊者酌酒進北
面以授子子再拜受爵贊者薦脯醢於席前子升席跪
左執爵右取脯擩於醢祭於籩豆之間右祭酒執爵興
降席西南面跪卒爵再拜執爵興贊者受虚爵還尊所
子進立於父席前東面父命之曰往迎爾相承我宗事
勖率以敬先妣之嗣若則有常(庶子但云往迎爾相勖率以敬)子再拜
曰不敢忘命又再拜降出乃迎初昏設洗陳饌皆如親
王牲用少牢及腊三俎二籩二簠其豆數一品十六二
品十四三品十二婿及婦共牢婦之簋簠及豆豋之數
各視其夫尊於室中北牖下設尊於房戶外之東加羃
勺無玄酒夫婦酌於内尊四爵兩卺凡六夫婦各三酳
主人乘革輅至於婦氏大門外女準其夫服花釵翟衣
入於房以觶酌醴如王妃主人迎賓以入遂同牢皆如
親王納妃之禮質明布舅席於東序西向布姑席於房
戶外之西南向舅姑即席婦執笲棗栗入升自西階東
面再拜進跪奠於舅席前舅撫之婦退復位又再拜降
自西階受笲腶修升進北面再拜進跪奠於姑席前姑
舉之婦退復位又再拜婦席於姑西少北南向側尊甒
醴於房内東壁下籩豆一實以脯醢在尊北設洗於東
房近北婦立於席西南面内贊者盥手洗觶酌醴加柶
面柄北面立于婦前婦進東面拜受復位内贊者西階
上北面拜送乃薦脯醢婦升席坐左執觶右取脯擩於
醢祭於籩豆之間以柶祭醢三始扱一祭又扱再祭加
柶於觶面葉興降席西東面坐啐醴建柶興拜内贊者
答拜婦進升席跪奠觶於豆東取脯降自西階以出授
氏從入於寢門外盥饋舅姑入於室婦盥饋布席於室
之奥舅姑共席坐俱東面南上贊者設尊於室内北牖
下饌於房内西牖下如同牢牲體皆節折右載之於舅
俎左載之於姑俎婦入升自西階入房以醬進其他饌
從者設之皆加匕箸俎入設於豆東贊者各授箸舅姑
各以篚菹擩於醬祭於籩豆之間又祭飯訖乃食三飯
卒食婦入於房盥手洗爵入室酌酒酳舅進奠爵舅席
前少東西面再拜舅取爵祭酒飲之婦受爵出戶入房
奠於右盥手洗爵酌酒酳姑設婦席於室内北牖下尊
東面婦徹饌設於席前如初西上婦進西面再拜退升
席南向坐將餕舅命易醬内贊者易之婦及餕姑饌婦
祭内贊者助之既祭乃食三飯卒食内贊者洗爵酌酒
酳婦降席西面再拜受爵升席坐祭酒飲執爵興降席
東南面立内贊者受爵奠於坫婦進西面再拜受爵升
席坐祭酒飲訖執爵興降席東南面立内贊者受奠於
篚婦進西面再拜舅姑先降自西階婦降自阼階凡庶
子婦舅不降而婦降自西階以出
唐書卷十八
唐書卷十八考證
禮樂志八豋各二通典作各一
唐書卷十八考證
