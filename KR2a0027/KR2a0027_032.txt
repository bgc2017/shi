唐書卷三十二
宋翰林學士歐陽修撰
志第二十二
天文志
日食武德元年十月壬申朔日有食之在氐五度占曰
諸侯專權則其應在所宿國諸侯附從則為王者事四
年八月丙戌朔日有食之在翼四度楚分也六年十二
月壬寅朔日有食之在南斗十九度吳分也九年十月
丙辰朔日有食之在氐七度貞觀元年閏三月癸丑朔
日有食之在胃九度九月庚戌朔日有食之在亢五度
胃為天倉亢為疏廟二年三月戊申朔日有食之在婁
十一度占為大臣憂三年八月己巳朔日有食之在翼
五度占曰旱四年閏正月丁卯朔日有食之在營室四
度七月甲子朔日有食之在張十四度占為禮失六年
正月乙卯朔日有食之在虛九度虚耗祥也八年五月
辛未朔日有食之在參七度九年閏四月丙寅朔日有
食之在畢十三度占為邊兵十一年三月丙戍朔日有
食之在婁二度占為大臣憂十二年閏二月庚辰朔日
有食之在奎九度奎武庫也十三年八月辛未朔日有
食之在翼十四度翼為遠夷十七年六月己卯朔日有
食之在東井十六度京師分也十八年十月辛丑朔日
有食之在房三度房將相位二十年閏三月癸巳朔日
有食之在胃九度占曰主有疾二十二年八月己酉朔
日有食之在翼五度占曰旱顯慶五年六月庚午朔日
有食之在柳五度龍朔元年五月甲子晦日有食之在
東井二十七度皆京師分也麟德三年閏三月癸酉朔
日有食之在胃九度占曰主有疾乾封二年八月己酉
朔日有食之在翼六度總章二年六月戊申朔日有食
之在東井二十九度咸亨元年六月壬寅朔日有食之
在東井十八度二年十一月甲午朔日有食之在箕九
度三年十一月戊子朔日有食之在尾十度東井京師
分箕為后妃之府尾為後宫五年三月辛亥朔日有食
之在婁十三度占為大臣憂永隆九年十一月壬申朔
日有食之在尾十六度開耀元年十月丙寅朔日有食
之在尾四度永淳元年四月甲子朔日有食之在畢五
度十月庚申朔日有食之在房三度垂拱二年二月辛
未朔日有食之在營室十五度四年六月丁亥朔日有
食之在東井二十七度京師分也天授二年四月壬寅
朔日有食之在昴七度如意元年四月丙申朔日有食
之在胃十一度皆正陽之月長夀二年九月丁亥朔日
有食之在角十度角内為天廷延載元年九月壬午朔
日有食之在軫十八度軫為車騎證聖元年二月己酉
朔日有食之在營室五度聖歴三年五月己酉朔日有
食之在畢十五度長安二年九月乙丑朔日有食之幾
既在角初度二年三月壬戌朔日有食之在奎十度占
曰君不安九月庚寅朔日有食之在亢七度神龍三年
六月丁卯朔日有食之在東井二十八度京師分也景
龍元年十二月乙丑朔日有食之在南斗二十一度斗
為丞相位先天元年九月丁卯朔日有食之在角十度
開元三年七月庚辰朔日有食之在張四度七年五月
己丑朔日有食之在畢十五度九年九月乙巳朔日有
食之在軫十八度十二年閏十二月丙辰朔日有食之
在虚初度十七年十月戊午朔日有食之不盡如鈎在
氐九度二十年二月甲戌朔日有食之在營室十度八
月辛未朔日有食之在翼七度二十一年七月乙丑朔
日有食之在張十五度二十二年十二月戊子朔日有
食之在南斗二十三度二十三年閏十一月壬午朔日
有食之在南斗十一度二十六年九月丙申朔日有食
之在亢九度二十八年三月丁亥朔日有食之在婁三
度天寳三年七月癸卯朔日有食之在張五度五載五
月壬子朔日有食之在畢十六度十三載六月乙丑朔
日有食之幾既在東井十九度京師分也至德元載十
月辛巳朔日有食之既在氐十度上元二年七月癸未
朔日有食之既大星皆見在張四度大歴三年三月乙
巳朔日有食之在奎十一度十年十月辛酉朔日有食
之在氐十一度宋分也十四年七月戊辰朔日有食之
在張四度十二月丙寅晦日有食之在危十二度貞元
二年八月辛巳朔日有食之在軫八度五年正月甲辰
朔日有食之在營室六度八年十一月壬子朔日有食
之在尾六度宋分也十二年八月己未朔日有食之在
翼十八度占曰旱十七年五月壬戌朔日有食之在東
井十度元和三年七月辛巳朔日有食之在七星三度
十年八月己亥朔日有食之在翼十八度十三年六月
癸丑朔日有食之在輿鬼一度京師分也長慶二年四
月辛酉朔日有食之在胃十三度三年九月壬子朔日
有食之在角十二度太和八年二月壬午朔日有食之
在奎一度開成元年正月辛丑朔日有食之在虚三度
會昌三年二月庚申朔日有食之在東壁一度并州分
也四年二月甲寅朔日有食之在營室七度五年七月
丙午朔日有食之在張七度六年十二月戊辰朔日有
食之在南斗十四度大中二年五月己未朔日有食之
在參九度八年正月丙戌朔日有食之在危一度危為
玄枵亦耗祥也咸通四年七月辛卯朔日有食之在張
十七度乾符三年九月乙亥朔日有食之在軫十四度
四年四月壬申朔日有食之在畢三度六年四月庚申
朔日有食之既在胃八度文德元年三月戊戍朔日有
食之在胃一度天祐元年十月辛卯朔日有食之在心
二度三年四月癸未朔日有食之在胃十二度凡唐著
紀二百八十九年日食九十三朔九十一晦二日
日變貞觀初突厥有五日竝照二十三年三月日赤無
光李淳風曰日變色有軍急又曰其君無德其臣亂國
濮陽復曰日無光主病咸亨元年二月壬子日赤無光
癸丑四方濛濛日有濁氣色赤如赭上元二年三月丁
未日赤如赭永淳元年三月日赤如赭文明元年二月
辛巳日赤如赭長安四年正月壬子日赤如赭景龍二
年二月庚申日色紫赤無光開元十四年十二月己未
日赤如赭二十九年三月丙午風霾日無光近書昏也
占為上刑急人不樂生天寳三載正月庚戌日暈五重
占曰是謂棄光天下有兵肅宗上元二年二月乙酉白
虹貫日大歴二年七月丙寅日旁有青赤氣長四丈餘
壬申日上有赤氣長二丈九月乙亥至于辛丑日旁有
青赤氣三年正月丁巳日有黃冠青赤珥辛丑亦如之
凡氣長而立者為直横者為格立于日上者為冠直為
有自立者格為戰鬭又曰赤氣在日上君有佞臣黃為
土功青赤為憂貞元二年閏五月壬戌日有黑暈六年
正月甲子日赤如血十年三月乙亥黃霧四塞日無光
元和二年十月壬午日傍有黑氣如人形跪手捧盤向
日盤中氣如人頭四年閏三月日傍有物如日五年四
月辛未白虹貫日十年正月辛卯日外有物如烏十一
年正月己夘日紫赤無光長慶元年六月己丑白虹貫
日三年二月庚戌白虹貫日寳歴元年六月甲戌赤虹
貫日九月甲申日赤無光二年三月甲午日中有黑氣
如柸辛亥日中有黑子四月甲寅白虹貫日太和二年
二月癸亥日無光白霧晝昏十二月癸亥有黑祲與日
如鬭五年二月辛丑白虹貫日六年三月有黑祲與日
如鬭庚戌日中有黑子四月乙丑黑氣蔽日七年正月
庚戌白虹貫日八年七月甲戌白虹貫日日有交暈十
月壬寅白虹貫日東西際天上有背玦九年二月辛卯
日月赤如血壬辰亦如之開成元年正月辛丑朔白虹
貫日二月己丑亦如之二年十一月辛巳日中有黑子
大如雞卵日赤如赭晝昏至于癸未五年正月己丑日
暈白虹在東如玉環貫珥二月丙辰日有重暈有赤氣
夾日十二月癸卯朔日旁有黑氣来觸會昌元年十一
月庚戍日中有黑子四年正月戊申日無光二月己巳
白虹貫日如玉環大中十三年四月甲午日暗無光咸
通六年正月白虹貫日中有黑氣如雞卵七年十二月
癸酉白氣貫日日有重暈甲戌亦如之白氣兵象也十
四年二月癸卯白虹貫日乾符元年日中有黑子二年
日中有若飛鷰者六年十一月丙辰朔有兩日並出而
鬭三日乃不見鬭者離而復合也廣明元年日暈如虹
黃氣蔽日無光日不可以二虹百殃之本也中和三年
三月丙午日有青黃暈四月丙辰亦如之丁巳戊午又
如之光啓三年十一月己亥下晡日上有黑氣四年二
月己丑日赤如血庚寅改元文德是日風日赤無光景
福元年五月日色散如黃金光化三年冬日有虹蜺背
璚彌旬日有赤氣自東北至于東南天復元年十月日
色散如黃金十一月又如之三年二月丁丑日有赤氣
自東北至于東南天祐元年二月丙寅日中見北斗其
占重十一月癸酉日中日有黃暈旁有青赤氣二二年
正月甲申日有黃白暈暈上有青赤背乙酉亦如之暈
中生白虹漸東長百餘丈二月己巳日有黃白暈如半
環有蒼黑雲夹日長各六尺餘既而雲變狀如人如馬
乃消舊占背者叛背之象日暈有虹者為大戰半暈者
相有謀蒼黑祲祥也夾日者賊臣制君之象變而如人
者為叛臣如馬者為兵三年正月辛未日有黃白暈上
有青赤背二月癸巳日有黃白暈如半環有青赤背庚
戌日有黃白暈青赤背
月變貞觀初突厥有三月並見儀鳳二年正月甲子朔
月見西方是謂朓朓則侯王其舒武太后時月過望不
虧者二天寳三載正月庚戌日有紅氣如垂帶肅宗元
年建子月癸巳乙夜月掩昴而暈色白有白氣自北貫
之昴胡也白氣兵喪建辰月丙戌月有黃曰冠連暈圍
東井五諸侯兩河及輿鬼東井京師分也大歴十年九
月戊申月暈熒惑畢昴參東及五車暈中有黑氣乍合
乍散十二月丙子月出東方上有白氣十餘道如匹練
貫五車及畢觜觿參東井輿鬼柳軒轅中夜散去占曰
女主凶白氣為兵喪五車主庫兵軒轅為後宫其宿則
晉分及京師也元和十一年己未旦日已出有虹貫月
于營室開成四年閏正月甲申朔乙酉月在營室正偃
魄質成早也占為臣下專恣之象五年正月戊寅朔甲
申月昏而中未弦而中早也占同上景福二年十一月
有白氣如環貫月穿北斗連太微天復二年十二月甲
申夜月有三暈裏白中赤黃外綠天祐三年二月丙申
月暈熒惑
孛彗武德九年二月壬午有星孛于胃昴間丁亥孛于
卷舌孛與彗皆非常惡氣所生而災甚于彗貞觀八年
八月甲子有星孛于虛危歴玄枵乙亥不見十二年三
月乙丑有星孛于畢昴十五年六月己酉有星孛于太
微犯郎位七月甲戌不見龍朔三年八月癸卯有彗星
于左攝提長二尺餘乙巳不見攝提建時節大臣象乾
封二年四月丙辰有彗星于東北在五車畢昴間乙亥
不見上元二年十二月壬午有彗星于角亢南長五尺
三年七月丁亥有彗星于東井指北河長三尺餘東北
行光芒益盛長三尺掃中台指文昌九月乙酉不見東
井京師分中台文昌將相位兩河天闕也開耀元年九
月丙申有彗星于天市中長五丈漸小東行至河鼔癸
丑不見市者貨食之所聚以衣食生民者一曰帝將遷
都河鼓將軍象永淳二年三月丙午有彗星于五車北
四月辛未不見光宅元年九月丁丑有星如半月見于
西方月衆隂之長星如月者隂盛之極文明元年七月
辛未夕有彗星于西方長丈餘八月甲辰不見是謂天
欃景龍元年十月壬午有彗星于西方十一月甲寅不
見二年二月丁酉有星孛于胃昴間胡分也八月壬辰
有星孛于紫宫延和元年六月有彗星自軒轅入太微
至大角滅開元十八年六月甲子有彗星于五車癸酉
有星孛于畢昴二十六年三月丙子有星孛于紫宫垣
歴北斗魁旬餘因雲隂不見乾元三年四月丁巳有彗
星于東方在婁胃間色白長四尺東方疾行歴昴畢觜
觿參東井輿鬼柳軒轅至右執法西凡五旬餘不見閏
月辛酉朔有彗星于西方長數丈至五月乃滅婁為魯
胃昴畢為趙觜觿參為唐東井輿鬼為京師分柳其半
為周分二彗仍見者荐禍也又婁胃間天倉大歴元年
十二月己亥有彗星于匏瓜長尺餘經二旬不見犯宦
者星五年四月己未有彗星于五車光芒蓬勃長三丈
五月己夘彗星見于北方色白癸未東行近八榖中星
六月癸卯近三公己未不見占曰色白者太白所生也
七年十二月丙寅有長星于參下其長亘天長星彗屬
參唐星也元和十年三月有長星于太微尾至軒轅十
二年正月戊子有彗星于畢長慶元年正月己未有星
孛于翼二月丁卯孛于太微西上將六月有彗星于昴
長一丈凡十日不見太和二年七月甲辰有彗星于右
攝提南長二尺三年十月客星見于水位八年九月辛
亥有彗星于太微長丈餘西北行越郎位庚申不見開
成二年二月丙午有彗星于危長七尺餘西指南斗戊
申在危西南芒耀愈盛癸丑在虚辛酉長丈餘西行稍
南指壬戌在婺女長二丈餘廣三尺癸亥愈長且闊三
月甲子在南斗乙丑長五丈其末兩岐一指氐一掩房
丙寅長六丈無岐北指在亢七度丁卯西北行東指己
巳長八丈餘在張癸未長三尺在軒轅右不見凡彗星
晨出則西指夕出則東指乃常也未有遍指四方凌犯
如此之甚者甲申客星出于東井下戊子客星别出于
端門内近屛星四月丙午東井下客星沒五月癸酉端
門内客星沒壬午客星如孛在南斗天籥旁八月丁酉
有彗星于虛危虛危為玄枵枵耗名也三年十月乙巳
有彗星于軫魁長二丈餘漸長西指十一月乙卯有彗
星于東方在尾箕東西亘天十二月壬辰不見四年正
月癸酉有彗星于羽林衞分也閏月丙午有彗星于卷
舌西北二月己卯不見五年二月庚申有彗星于營室
東壁間二十日滅十一月戊寅有彗星于東方燕分也
會昌元年七月有彗星于羽林營室東壁間也十一月
壬寅有彗星于北落師門在營室入紫宫十二月辛卯
不見并州分也大中六年三月有彗星于觜參參唐星
也十一年九月乙未有彗星于房長三尺咸通五年五
月己亥夜漏未盡一刻有彗星出于東北色黃白長三
尺在婁徐州分也九年正月有彗星于婁胃十年八月
有彗星于太陵東北指占為外夷兵及水災乾符四年
五月有彗星光啓元年有彗星于積水積薪之間二年
五月丙戌有星孛于尾箕歴北斗攝提占曰貴臣誅大
順二年四月庚辰有彗星于三台東行入太微掃大角
天市長十丈餘五月甲戌不見宦者陳匡知星奏曰當
有亂臣入宫三台太一三階也太微大角帝廷也天市
都市也景福元年五月蚩尤旗見初出有白彗形如髮
長二尺許經數日乃從中天下如匹布至地如蛇六月
孫儒攻楊行密于宣州有黑雲如山漸下墜于儒營上
狀如破屋占曰營頭星也十一月有星孛于斗牛占曰
越有自立者十二月丙子天欃出于西南己卯化為雲
而沒二年三月天久隂至四月乙酉夜雲稍開有彗星
于上台長十餘丈東行入太微掃大角入天市經三旬
有七日益長至二十餘丈因雲隂不見乾寧元年正月
有星孛于鶉首秦分也又星隕于西南有聲如雷七月
妖星見非彗非孛不知其名時人謂之妖星或曰惡星
三年十月有客星三一大二小在虛危間乍合乍離相
隨東行狀如鬭經三日而二小星沒其大星後沒虚危
齊分也光化三年正月客星出于中垣宦者旁大如桃
光熖射宦者宦者不見天復元年五月有三赤星各有
鋒芒在南方既而西方北方東方亦如之頃之又各增
一星凡十六星少時先從北滅占曰濛星也見則諸侯
兵相攻二年正月客星如桃在紫宫華蓋下漸行至御
女丁夘有流星起文昌抵客星客星不動己巳客星在
杠守之至明年猶不去占曰將相出兵五月夕有星當
箕下如炬火炎炎上衝人初以為燒火也高丈餘乃隕
占曰機星也下有亂天祐元年四月有星狀如人首赤
身黑在北斗下紫微中占曰天衝也天衝抱極泣帝前
血濁霧下天下冤後三日而黑風晦暝二年四月庚子
夕西北隅有星類太白上有光似彗長三四丈色如赭
辛丑夕色如縞或曰五車之水星也一曰昭明星也甲
辰有彗星于北河貫文昌長三丈餘陵中台下台五月
乙丑夜自軒轅左角及天市西垣光芒猛怒其長亘天
丙寅雲隂至辛未少霽不見兩河為天闕在東井間而
北河中國所經也文昌天之六司天市都市也
星變武德三年十月己未有星隕于東都中隱隐有聲
貞觀二年天狗隕于夏州城中十四年八月有星隕于
高昌城中十六年六月甲辰西方有流星如月西南行
三丈乃滅占曰星甚大者為人主十八年五月流星出
東壁有聲如雷占曰聲如雷者怒象十九年四月己酉
有流星向北斗杓而滅永徽三年十月有流星貫北極
四年十月睦州女子陳碩真反婺州刺史崔義玄討之
有星隕于賊營乾封元年正月癸酉有星出太微東流
有聲如雷咸亨元年十一月西方有流星聲如雷調露
元年十一月戊寅流星入北斗魁中乙巳流星燭地有
光使星也神龍三年三月丙辰有流星聲如頽牆光燭
天地景龍二年二月癸未有大星隕于西南聲如雷野
雉皆雊景雲元年八月己未有流星出五車至上台滅
九月甲申有流星出中台至相滅太極元年正月辛卯
有流星出太微至相滅延和元年六月幽州都督孫佺
討奚契丹出師之夕有大星隕于營中開元二年五月
乙卯晦有星西北流或如甕或如斗貫北極小者不可
勝數天星盡摇至曙乃止占曰星民象流者失其所也
漢書曰星摇者民勞十二年十月壬辰流星大如桃色
赤黃有光燭地占曰色赤為將軍使天寳三載閏二月
辛亥有星如月墜于東南墜後有聲至德二載賊將武
令珣圍南陽四月甲辰夜中有大星赤黃色長數十丈
光燭地墜賊營中十一月壬戌有流星大如斗東北流
長數丈蛇行屈曲有碎光迸出占曰是謂枉矢廣德二
年六月丁卯有妖星隕于汾州十二月丙寅自乙夜至
曙星流如雨大歴二年九月乙丑晝有星如一斗器色
黃有尾長六丈餘出南方沒于東北東北于中國則幽
州分也三年九月乙亥有星大如斗北流有光燭地占
為貴使六年九月甲辰有星西流大如一斗器光燭地
有尾迸光如珠長五丈出婺女入天市南垣滅八年六
月戊辰有流星大如一升器有尾長三丈餘入太微十
二月壬申有流星大如一升器有尾長二丈餘出紫微
入濁十年三月戊戌有流星出于西方如器有尾
長二丈入濁十二年二月辛亥有流星如桃尾長十丈
出匏瓜入太微建中四年八月庚申有星隕于京師興
元元年六月戊午星或什或伍而隕貞元三年閏五月
戊寅枉矢墜于虚危十四年閏五月辛亥有星墜于東
北光燭如晝聲如雷元和二年十二月己巳西北有流
星亘天尾散如珠占曰有貴使四年八月丁丑西北有
大星東南流聲如雷鼓六年三月戊戌日晡天隂寒有
流星大如一斛器墜于兖鄆間聲震數百里野雉皆雊
所墜之上有赤氣如立蛇長丈餘至夕乃滅時占者以
為日在戍魯分也不及十年其野主殺而地分九年正
月有大星如半席自下而升有光燭地羣小星隨之四
月辛巳有大流星尾迹長五丈餘光燭地至右攝提西
滅十二年九月己亥甲夜有流星起中天首如甕尾如
二百斛船長十餘丈聲如羣鴨飛明若火炬過月下西
流須臾有聲礱礱墜地有大聲如壞屋者三在陳蔡間
十四年五月己亥有大流星出北斗魁長二丈餘南抵
軒轅而滅占曰有赦赦視星之大小十五年七月癸亥
有大星出鉤陳南流至婁滅長慶元年正月丙辰有大
星出狼星北色赤有尾迹長三丈餘光燭地東北流至
七星南滅四月有大星墜于吳聲如飛羽七月乙巳有
大流星出參西北色黃有尾迹長六七丈光燭地至羽
林滅八月辛巳東北方有大星自雲中出色白光燭地
前銳後大長二丈餘西北流入雲中滅二年四月辛亥
有流星出天市光燭地隱隱有聲至郎位滅市者小人
所聚郎在天廷中主宿衞六月丁酉有小星隕于房心
間戊戌亦如之己亥亦如之閏十月丙申有流星大如
斗抵中台上星三年八月丁酉夜有大流星如數斗器
起西北經奎婁東南流去月甚近迸光散落墜地有聲
四年四月紫微中星隕者衆十月乙卯有大流星出天
船犯斗魁樞星而滅占曰有舟檝事丙子有大流星出
天將軍東北入濁寳歴元年正月乙卯有流星出北斗
樞星光燭地入濁占曰有赦二年五月癸巳西北有流
星長三丈餘光燭地入天市中滅占為有誅七月丙戌
日初入東南有流星向南滅以晷度推之在箕斗間八
月丙申有大流星出王良長四丈餘至北斗杓滅王良
奉車御官也太和四年六月辛未自昏至戊夜流星或
大或小觀者不能數占曰民失其所王者失道綱紀廢
則然又曰星在野象物在朝象官七年六月戊子自昏
及曙四方流星大小縦横百餘八年六月辛巳夜中有
流星出河鼔赤色有尾迹光燭地迸如散珠北行近天
棓滅有聲如雷河鼓為將軍天棓者帝之武備九年六
月丁酉自昏至丁夜流星二十餘縦横出没多近天漢
開成二年九月丁酉有星大如斗長五丈自室壁西北
流入大角下没行類枉矢中天有聲小星數百隨之十
一月丁丑有大星隕于興元府署寢室之上光燭庭宇
三年五月乙丑有大星出于柳張尾長五丈餘再出再
没四年二月己亥丁夜至戊夜四方中天流星小大凡
二百餘並西流有尾迹長二丈至五丈八月辛未流星
出羽林有尾迹長八丈餘有聲如雷羽林天軍也十二
月壬申蚩尤旗見會昌元年六月戊辰自昏至戊夜小
星數十縦横流散占曰小星民象七月庚午北方有星
光燭地東北流經王良有聲如雷十一月壬寅有大星
東北流光燭地有聲如雷四年八月丙午有大星如炬
火光燭天地自奎婁掃西北七宿而隕六年二月辛丑
夜中有流星赤色如桃光燭地有尾迹貫紫微入濁咸
通六年七月乙酉甲夜有大流星長數丈光爍如電羣
小星隨之自南徂北其象南方有以衆叛而之北也九
年十一月丁酉有星出如匹練亘空化為雲而没在楚
分是謂長庚見則兵起十三年春有二星從天際而上
相從至中天狀如旌旗乃隕九月蚩尤旗見乾符二年
冬有二星一赤一白大如斗相隨東南流燭地如月漸
大光芒猛怒三年晝有星如炬火大如器出東北
徐行隕于西北四年七月有大流星如盂自虚危歴天
市入羽林滅占為外兵中和元年有異星出于輿鬼占
者以為惡星八月己丑夜星隕如雨或如柸椀者交流
如織庚寅夜亦如之至丁酉止三年十一月夜星隕于
西北如雨光啓二年九月有大星隕于揚州府署延和
閣前聲如雷光炎燭地十月壬戍有星出于西方色白
長一丈五尺屈曲而隕占曰長庚也下則流血三年五
月秦宗權擁兵于汴州北郊晝有大星隕于其營聲如
雷是謂營頭其下破軍殺將乾寧元年夏有星隕于越
州後有光長丈餘狀如蛇或曰枉矢也三年六月天暴
雷雨電有星大如椀起西南墜于東比色如鶴練聲如
羣鴨飛占為姦謀光化元年九月丙子有大星墜于北
方三年三月丙午有星如二十斛船色黃前銳後大西
南行十一月中天有大星自東緩流如帶屈曲光凝著
天食頃乃滅是謂枉矢天復三年二月帝至自鳳翔其
明日有大星如月自東濁際西流有聲如雷尾跡横貫
中天三夕乃滅天祐元年五月戊寅乙夜雨晦暝有星
長二十丈出東方西南向首黑尾赤中白枉矢也一曰
長星二年三月乙丑夜中有大星出中天如五斗器流
至西北去地十丈許而止上有星芒炎如火赤而黃長
丈五許而蛇行小星皆動而東南其隕如雨少頃没後
有蒼白氣如竹叢上衝天中色瞢瞢占曰亦枉矢也三
年十二月昏東方有星如太白自地徐上行極緩至中
天如上弦月乃曲行頃之分為二占曰有大孽
唐書卷三十二
