唐書卷三十七
宋翰林學士歐陽修撰
志第二十七
地理志
自秦變古王制亡始郡縣天下下更漢晉分裂為南北
至隋滅陳天下始合為一乃改州為郡依漢制置太守
以司隷刺史相統治為郡一百九十縣一千二百五十
五戶八百九十萬七千五百三十六口四千六百一萬
九千九百五十六其地東西九千三百里南北一萬四
千八百一十五里東南皆至海西至且末北至五原唐
興高祖改郡為州太守為刺史又置都督府以治之然
天下初定權置州郡頗多太宗元年始命併省又因山
川形便分天下為十道一曰關内二曰河南三曰河東
四曰河北五曰山南六曰隴右七曰淮南八曰江南九
曰劒南十曰嶺南至十三年定簿凡州府三百五十八
縣一千五百五十一明年平高昌又增州二縣六其後
北殄突厥頡利西平高昌北踰隂山西抵大漠其地東
極海西至焉耆南盡林州南境北接薛延陀界東西九
千五百一十一里南北一萬六千九百一十八里景雲
二年分天下郡縣置二十四都督府以統之既而以其
權重不便罷之開元二十一年又因十道分山南江南
為東西道增置黔中道及京畿都畿置十五採訪使檢
察如漢刺史之職天寳盗起中國用兵而河西隴右不
守䧟於吐蕃至大中咸通始復隴右乾符以後天下大
亂至於唐亡然舉唐之盛時開元天寳之際東至安東
西至安西南至日南北至單于府盖南北如漢之盛東
不及而西過之開元二十八年戶部帳凡郡府三百二
十有八縣千五百七十三戶八百四十一萬二千八百
七十一口四千八百一十四萬三千六百九應受田一
千四百四十萬三千八百六十二頃考隋唐地理之廣
狹戶口盈耗與其州縣廢置其盛衰治亂興亡可以見
矣盖自古為天下者務廣德而不務廣地德不足矣地
雖廣莫能守也嗚呼盛極必衰雖曰勢使之然而殆忽
驕滿常因盛大可不戒㦲
關内道盖古雍州之域漢三輔北地安定上郡及弘農
隴西五原西河雲中之境京兆華同鳳翔邠隴涇原渭
武寧慶鄜坊丹延靈威雄會鹽綏宥為鶉首分麟豐勝
銀夏單于安北為實沈分商為鶉火分為府二都護府
二州二十七縣百三十五其名山太白九嵕吴岐梁華
其大川涇渭灞滻厥賦絹綿布麻(京兆同華岐調綿餘州布麻開元二十五)
(年以關輔寡蠶詔納米粟其河南河北非通漕州皆調絹以便關中)厥貢毛羽革角布席
弓刀上都初曰京城天寳元年曰西京至德二載曰中
京上元二年復曰西京肅宗元年曰上都(皇城長千九百一十五步)
(廣千二百步宫城在北長千四百四十步廣九百六十步周四千八百六十步其崇三丈有半龍朔後皇帝常)
(居大明宫乃謂之西内神龍元年曰太極宫大明宫在禁苑東南西接宫城之東北隅長千八百步廣千八十)
(步曰東内本永安宫貞觀八年置九年曰大明宫以備太上皇清暑百官獻貲以助役高宗以風痺厭西内湫)
(溼龍朔三年始大興葺曰蓬萊宫咸亨元年曰含元宫長安元年復曰大明宫興慶宫在皇城東南距京城之)
(東開元初置至十四年又增廣之謂之南内二十年築夾城入芙蓉園京城前直子午谷後枕龍首山左臨灞)
(岸右抵灃水其長六千六百六十五步廣五千五百七十五步周二萬四千一百二十步其崇丈有八尺)
京兆府京兆郡本雍州開元元年為府厥貢水土稻麥
麰紫稈粟隔紗粲席鞾氊蠟酸棗仁地骨皮櫻桃藕粉
天寳元年領戶三十六萬二千九百二十一口百九十
六萬一百八十八領縣二十(有府百三十一曰真化匡道水衡仲山新城竇泉善)
(信鳳神安業平香太清餘皆逸)萬年(赤本大興武德元年更名二年析置芷陽縣七年省總章元年析置)
(明堂縣長安二年省天寳七載曰咸寧至德三載復故名有南望春宫臨滻水西岸有北望春宫宫東有廣運)
(潭福陵在東二十五里敬陵在東南四十里)長安(赤總章元年析置乾封縣長安二年省有大安宫本)
(弘義後更名南五十里太和谷有太和宫武德八年置貞觀十年廢二十一年復置曰翠微宫籠山為苑元和)
(中以為翠微寺有子午關天寳二年尹韓朝宗引渭水入金光門置潭於西市以貯材木大歷元年尹黎幹自)
(南山開漕渠抵景風延喜門入苑以漕炭薪)咸陽(畿武德元年析涇陽始平置有望賢宫有便橋有興)
(寧陵又有順陵在咸陽原)興平(畿本始平景龍二年中宗送金城公主降吐蕃至此改曰金城至德二載)
(更名西十八里有隋仙林宫)雲陽(赤武德元年析置石門縣三年以石門温秀置泉州貞觀元年州廢)
(省温秀更石門曰雲陽雲陽曰池陽八年省雲陽更池陽曰雲陽天授二年以雲陽涇陽醴泉三原置鼎州大)
(足元年州廢有堯山甘泉山凡禁樵採者著于志有古鄭白渠崇陵在北十五里嵯峨山貞陵在西北四十里)
涇陽(畿)三原(次赤武德四年曰池陽六年曰華池析置三原隷泉州貞觀元年省復華池曰三原)
(永康陵在北十八里獻陵在東十八里莊陵在西北五里端陵在東十里)渭南(畿武德元年隷華州五年)
(還隷雍州天授二年析渭南慶山置鴻門縣以渭南慶山鴻門高陵櫟陽置鴻州尋省鴻門大足元年州廢西)
(十里有遊龍宫開元二十五年更置東十五里有隋崇業宫)昭應(次赤本新豐垂拱二年曰慶山神龍)
(元年復故名有宫在驪山下貞觀十八年置咸亨二年始名温泉宫天寳元年更驪山曰會昌山三載以縣去)
(宫遠析新豐萬年置會昌縣六載更温泉曰華清宫治湯井為池環山列宫室又築羅城置百司及十宅七載)
(省新豐更會昌縣及山曰昭應東三十五里有慶山垂拱二年涌出有清虛源本鳳凰有幽棲谷本鸚鵡中宗)
(以韋嗣立所居更名有旌儒鄕有廟故坑儒玄宗更名齊陵在東十六里)高陵(畿武德元年析置鹿苑縣)
(貞觀元年省西四十里有龍躍宫武德六年高祖以舊第置德宗以為修真觀有古白渠寳歴元年令劉仁師)
(請更水道渠成名曰劉公&KR3266;曰彭城)同官(畿有女廻山)富平(次赤有荆山有鹽池澤定陵在西北)
(十五里龍泉山元陵在西北二十五里檀山豐陵在東三十三里甕金山章陵在西北二十里簡陵在西北四)
(十里)藍田(畿武德二年析置白鹿縣三年更曰寧民又析藍田置玉山縣貞觀三年皆省有覆車山有藍)
(田關故嶢關有庫谷谷有關武德六年寧民令顔昶引南山水入京城永淳元年作萬全宫弘道元年廢)鄠
(畿有漢陂東南三十里有隋太平宫西南二十二里有隋甘泉宫)奉天(次赤文明元年析醴泉始平好)
(畤武功豳州之永夀置以奉乾陵陵在北五里梁山靖陵在東北十里乾寧二年以縣置乾州及覃王出鎮又)
(以畿内之好畤武功盩厔醴泉隷之)好畤(畿故上宜武德二年析醴泉置好畤貞觀八年廢上宜入岐陽)
(二十一年省好畤岐陽復置上宜更上宜曰好畤有大横關)武功(畿武德三年以武功好畤盩厔及郇)
(州之郿鳳泉置稷州又析始平置扶風縣四年以岐州之圍川隷之七年以郿隷岐州貞觀元年州廢省扶風)
(以圍川鳳泉隷岐州盩厔武功隷雍州天授二年復以武功始平奉天盩厔好畤置稷州大足元年州廢有太)
(一山高十八里有慶善宫臨渭水武德元年高祖以舊第置宫後廢為慈德寺西原殤帝所葬)醴泉(次赤)
(武德元年析置温秀縣後省醴泉貞觀十年營昭陵析雲陽咸陽復置有芳山有九嵕山昭陵在西北六十里)
(九嵕山建陵在東北十八里武將山一名馮山)華原(畿義寧二年以君同官置宜君郡並置土門)
(縣以隷之武德元年曰宜州貞觀十七年州廢省宜君土門以華源同官隷雍州垂拱二年更華原曰永安天)
(授二年復以永安同官富平美原置宜州大足元年州廢有永安宫長安二年置神龍元年復永安曰華原有)
(蒲萄園宫天祐三年李茂貞墨制以縣置耀州)美原(畿咸亨二年析富平華原及同州之蒲城以故土門)
(縣置天祐二年李茂貞墨制以縣置鼎州)
華州華隂郡上輔義寧元年析京兆郡之鄭華隂置垂
拱二年避武氏諱曰太州神龍元年復故名上元二年
又更名太州寳應元年復故名乾寧四年曰興德府縣
次畿赤光化三年復為州土貢鷂烏鶻伏苓伏神細辛
戶三萬三千一百八十七口二十二萬三千六百一十
三縣四(有府二十曰普樂豐源義全清義萬福修仁神水常興義津定城延夀羅文鄭邑宜義相原孝)
(德温湯宣化懷德懷仁有鎮國軍肅宗上元元年置)鄭(望有少華山東北三里有神臺宫本隋普德宮咸亨)
(二年更名西南二十三里有利俗渠引喬谷水東南十五里有羅文渠引小敷谷水支分溉田皆開元四年詔)
(陕州刺史姜師度疏故渠又立隄以捍水害)華隂(望垂拱元年更名仙掌天授二年析置潼津縣在關)
(口後隷虢州聖歴二年來屬長安中省神龍元年復曰華隂上元二年曰太隂華山曰太山寳應元年復故名)
(有岳祠有潼關有渭津關有漕渠自苑西引渭水因石渠會灞滻經廣運潭至縣入渭天寳三載韋堅開又有)
(永豐倉有臨渭倉西十八里有瓊岳宫故隋華隂宮顯慶三年更名東十三里有隋金城宫武德三年廢顯慶)
(三年復置西二十四里有敷水渠開元二年姜師度鑿以洩水害五年刺史樊忱復鑿之使通渭漕)下邽
(望本隷同州垂拱元年來屬東南二十里有金氏二陂武德二年引白渠灌之以置監屯)櫟陽(本畿故萬)
(年隷雍州武德元年更名又析置平陵縣三年更平陵曰粟邑貞觀八年省有煑鹽澤天祐三年來屬)
同州馮翊郡上輔(武德元年更諸郡為州其沒于賊者事平乃更天寳三載以州為郡乾元)
(元年復以郡為州凡州郡縣無所更置者皆承隋舊)土貢鞾鞹二物皺紋吉莫麝
芑茨龍莎凝水石戶六萬九百二十八口四十萬八千
七百五縣八(有府二十六曰濟北唐安秦城太州大亭河東興德連邑伏龍溫湯安遠業善南鄉)
(臨高瀵陽襄城崇道浙谷吉安長春華池永大洪泉善福司禦效誠)馮翊(望武德九年析置臨沮縣貞觀)
(九年省有沙苑南三十二里有興德宫在志武里高祖將趨長安所次)朝邑(望有長春宫武德三年析)
(置河濱縣貞觀元年省北四里有通靈陂開元七年刺史姜師度引洛堰河以溉田百餘頃乾元三年曰河西)
(隷河中府大歷三年復曰朝邑還隷同州有河瀆祠西海祠小池有鹽)韓城(上武德八年徙置西韓州)
(貞觀八年州廢以韓城河西郃陽來屬天祐二年更名韓原有鐡有梁山有龍門山有關武德七年治中雲得)
(臣自龍門引河溉田六十餘頃)郃陽(望有陽班湫貞元四年堰洿谷水成)夏陽(本河西武德三年析)
(郃陽置又以河西郃陽韓城置西韓州乾元三年更河西曰夏陽隷河中後復來屬)白水(望)澄城
(望武德三年析置長寧縣貞觀八年省)奉先(本次赤故蒲城開元四年更名隷京兆府橋陵在西北三)
(十里豐山泰陵在東北二十里金粟山景陵在西北二十里金熾山光陵在北十五里堯山惠陵在西北十里)
(有鹵池二大中二年其一生鹽天祐三年來屬)
商州上洛郡望土貢麝香弓材有洛源監錢官貞元七
年刺史李西華自藍田至内鄉開新道七百餘里迴山
取塗人不病涉謂之偏路行旅便之戶八千九百二十
六口五萬三千八十縣六(有府二曰洵水玉京有興平軍初在郿縣東原至德中徙)
上洛(緊有熊耳山)豐陽(上)洛南(上有金有銅有鐡)商洛(望東有武關)上津
(上義寧二年以上津豐利黃土置上津郡并置長利縣武德元年曰上州貞觀元年省長利八年州廢以黃土)
(隷金州豐利隷均州上津來屬)乾元(中下本安業萬歲通天元年析豐陽置景龍三年隷雍州景雲元年)
(來屬乾元元年更名隷京兆尋復還屬)
鳳翔府扶風郡赤上輔本岐州至德元載更郡曰鳳翔
二載復郡故名號西京為府上元二年罷京元年曰西
都未幾復罷都土貢榛實龍鬚席蠟燭戶五萬八千四
百八十六口三十八萬四百六十三縣九(有府十三曰岐山雍北道)
(清洛邑留谷岐陽文城&KR1122;邑三交鳳泉望苑邵吉山泉)天興(次赤本雍至德二載曰鳳翔仍析置天興)
(縣寳應元年省鳳翔入天興)岐山(次畿貞觀七年析扶風岐山及京兆之上宜置岐陽縣八年省上宜)
(入岐山永徽五年復置元和三年省有岐山)扶風(次畿本湋川武德三年析岐山置以湋水名之貞觀)
(八年更名)麟遊(次畿義寧元年置以麟遊及京兆之上宜扶風郡之普潤置鳳棲郡二年以仁夀宫中獲)
(白麟更郡曰麟遊又以安定郡之鶉觚并析置靈臺縣隷之武德元年曰麟州貞觀元年州廢省靈臺入麟遊)
(以麟遊普潤來屬上宜還隷雍州鶉觚還隷涇州西五里有九成宫本隋仁夀宫義寧元年廢貞觀五年復置)
(更名永徽二年曰萬年宫乾封二年復曰九成宫周垣千八百步并置禁苑及府庫官寺等又西三十里有永)
(安宫貞觀八年置)普潤(次畿有隴右軍貞元十年置十一年以縣隷隴右經略使元和元年更名保義)
(軍)寳雞(次畿本陳倉至德二載更名東有渠引渭水入昇原渠通長安故城咸通三年開西南有大散)
(關有寳雞山)虢(次畿貞觀八年省入岐山天授二年復置東北十里有高泉渠如意元年開引水入縣城)
(又西北有昇原渠引汧水至咸陽垂拱初運岐隴水入京城)郿(次畿義寧二年置郿城郡又析置鳳泉縣)
(武德元年曰邠州以鳳泉來屬三年州廢以郿隷稷州七年來屬貞觀八年省鳳泉大歴五年權隷京兆有太)
(白山有鳳泉湯)盩厔(本畿隷雍州武德二年析置終南縣貞觀八年省天寳元年更名宜夀至德二載復)
(故名乾寧中隷乾州天復元年來屬有駱谷關武德七年置有司竹園東南三十二里有隋宜夀宫有樓觀老)
(子祠)
邠州新平郡緊義寧二年析北地郡之新平三水置邠
故作豳開元十三年以字類幽改土貢剪刀火筯蓽豆
澡豆白蜜地膽戶二萬二千九百七十七口十二萬五
千二百五十縣四(有府十曰嘉陽宜禄公劉良杜胡陵蜯川萬敵金池舜城宜山)新平
(望有永定壘二太宗討薛舉置)三水(緊有石門山北二十里有萬夀林大歷八年因風雷而成)永夀
(上武德二年析新平置神龍元年隷雍州唐隆元年來屬)宜禄(中貞觀二年析新平及涇州之保定靈臺)
(置有淺水原有長武城)
右京畿採訪使治京城内
隴州汧陽郡上本隴東郡義寧二年析扶風郡之汧源
汧陽南由安定郡之華亭置天寳元年更郡曰汧陽土
貢榛實龍鬚席戸二萬四千六百五十二口十萬一百
四十八縣三(有府四曰大堆龍盤開川臨汧)汧源(上垂拱二年更華亭曰華川神龍元年復)
(故名元和三年省入汧源西有安戎關在隴山本大震關大中六年防禦使薛逵徙築更名有鐡有五節堰引)
(隴水通漕武德八年水部郎中姜行本開後廢華亭有義寧軍大歴八年置貞元十三年築永信城于平戎川)
汧陽(上有臨汧城太和元年築)吴山(中本長蛇義寧二年置貞觀元年更名上元二年曰華山尋復)
(曰吴山武德元年以南由縣置含州四年州廢元和三年省入焉有西鎮吴山祠有紫超山西有安夷關)
涇州保定郡上本安定郡至德元載更名土貢龍鬚席
戶三萬一千三百六十五口十八萬六千八百四十九
縣五(有府六曰涇陽四門興教純德肅清仁賢)保定(上本安定至德元載更名廣德元年沒吐蕃大)
(歷三年復置有折墌故城)靈臺(上本鶉觚天寳元年更名)臨涇(中)良原(上興元二年沒吐蕃)
(貞元四年復置)潘原(中本隂盤天寳元年更名後省為彰信堡貞元十一年復置)
原州平凉郡中都督府望廣德元年沒吐蕃節度使馬
璘表置行原州於靈臺之百里城貞元十九年徙治平
凉元和三年又徙治臨涇大中三年收復關隴歸治平
高廣明後復沒吐蕃又僑治臨涇土貢氊覆鞍氊龍鬚
席戸七千三百四十九口三萬三千一百四十六縣二
(有府二曰彭陽安善)平高(望有崆峒山西南有木峽關州境又有石門驛藏制勝石峽木靖等關并木峽)
(大盤為七關又南有瓦亭故關)百泉(上)
渭州元和四年以原州之平涼縣置行渭州廣明元年
為吐蕃所破中和四年涇原節度使張鈞表置凡乾元
後所置州皆無郡名及其季世所置州縣又不列上中
下之第縣一平涼(上廣德元年沒吐蕃貞元四年復置及為行渭州其民皆州自領之西南)
(隴山有六盤關有銀有銅有鐡西北五里有吐蕃會盟壇貞元三年築)
武州中大中五年以原州之蕭關置中和四年僑治潘
原縣一蕭關(中貞觀六年以突厥降戶置緣州治平高之他樓城高宗置他樓縣隷原州神龍元)
(年省置蕭關縣白草軍在蔚茹水之西至德後沒吐蕃)
寧州彭原郡望本北地郡天寳元年更名土貢五色覆
鞍氊龍鬚席芫青亭長菴䕡假蘇戶三萬七千一百二
十一口二十二萬四千八百三十七縣五(有府十一曰彭池高望静)
(難驎寳天固蒲川東原三會大延和泉永寧)定安(望義寕二年析置歸義縣十七年省入定平有定安)
(故關)真定(緊大羅川有要冊湫天寳元年獲玉真人像二十七因更名)襄樂(緊)彭原(緊武)
(德元年以縣置彭州二年析置豐義縣貞觀元年州廢以彭原豐義來屬開元八年以豐義隷涇州尋復還屬)
(唐末省)定平(上武德二年析定安置後隷邠州元和三年復來屬四年隷左神策軍有高摭城唐末以)
(縣置衍州)
慶州順化郡中都督府本弘化郡天寳元年曰安化至
德元載更名土貢胡女布牛酥麝蠟戶二萬三千九百
四十九口十二萬四千二百三十六縣十(有府八曰龍息交水同川)
(永清蟠交永業樂蟠永安)順化(中本弘化天寳元年曰安化至德元載更名)合水(中本合川武德)
(元年置是年又析置蟠交縣貞觀元年省合川入弘化天寳元年更蟠交曰合水)樂蟠(中義寧元年析)
(合水置)馬嶺(中)華池(下武德四年置以縣置林州貞觀元年州廢)同川(中下本三泉義)
(寧二年析彭原郡之彭源置武德三年更名)洛源(中貞觀三年置四年隷北永州五年徙州來治八年)
(州廢來屬)延慶(中本白馬武德六年徙故豐州民析合水置天寳元年更名)方渠(中下神龍三年)
(析馬嶺置)懷安(下開元十一年括逃戶連党項蕃落置)
鄜州洛交郡上本上郡天寳元年更名土貢龍鬚席戸
二萬三千四百八十四口十五萬三千七百一十四縣
五(有府十一曰洛昌龍交葦川五交大同安光洛安銀方杏林修武安吉有肅戎軍大歷六年置在鄜城)
洛交(緊)洛川(上)三川(中華池水黑水洛水所會)直羅(中武德三年析三川洛交因古)
(直羅城置羅水過城下地平直故名)甘泉(中本伏陸武德元年析洛交置天寳元年更名)
坊州中部郡上武德二年析鄜州之中部鄜城置土貢
龍鬚席枲弦麻戶二萬二千四百五十八口十二萬二
百八縣四(有府五曰杏城仁里思臣永平安臺)中部(上本内部武德二年更名周天和中元皇)
(帝為敷州刺史置馬坊高祖因以名州有鐡州郭無水東北七里有上善泉開成二年刺史張怡架水入城以)
(紓遠汲四年刺史崔駢復增脩之民獲其利後思之為立祠)宜君(上本隷宜州有仁智宫武德七年置)
(貞觀十七年州廢縣亦省二十年置玉華宫復置縣隷雍州宫在北四里鳳凰谷永徽二年廢宫為玉華寺縣)
(又省龍朔三年析中部同官復置來屬有鐡)昇平(上天寳十二載析宜君置寳應元年省後復置)鄜
城(上唐末以縣置翟州)
丹州咸寧郡上本丹陽郡義寧元年析延安郡之義川
汾川咸寧縣置天寳元年更名土貢龍鬚席麝蠟燭戶
萬五千一百五口八萬七千六百二十五縣四(有府五曰宜城)
(通天同化丹陽長松)義川(上)雲巖(中武德元年析義川置)汾川(上有烏仁關)咸寧
(中)
延州延安郡中都督府土貢樺皮麝蠟戶萬八千九百
五十四口十萬四十縣十(有府七敦化延川寧戎因城塞門延安金明又儀鳳中吐)
(谷渾部落自涼州内附置二府于金明西境曰羌部落曰閣門)膚施(上有牢山鎮城)延長(中本延安)
(武德二年置以縣置北連川并置義鄕齊明二縣以隷之貞觀二年州廢省義鄉齊明入延安來屬廣德二年)
(更名)臨真(中武德元年隷東夏州貞觀二年州廢來屬)金明(中武德二年析膚施置以縣置北武)
(州并置關遠全義崇德永安定義五縣貞觀二年州廢省關遠全義崇德永安定義入金明來屬)豐林
(中武德四年僑置雲州及雲中榆林龍泉三縣八年州廢省龍泉入臨真省雲中榆林八豐林東北有合嶺關)
延川(上武德二年招慰稽胡置基州乂安撫使叚德操表置義門縣以義門置南平州三年析綏州之城)
(平置魏平縣四年廢南平州省義門魏平五年更基州曰北基州貞觀八年州廢來屬)敷政(中下本因)
(城武德二年徙治金城鎮更名金城又東境置永州并置洛盤新昌土塠三縣貞觀四年徙州治洛源及州廢)
(省洛盤新昌土塠入金城天寳元年曰敷政)延昌(武德二年置北仁州貞觀三年州廢十年以其地置)
(罷交縣天寳元年更名其北蘆子關)延水(中下夲安民武德二年析延州置以縣置西和州并置修文桑)
(原二縣貞觀二年州廢省修文桑原入安民隷北基州州廢來屬二十三年曰弘風神龍元年更名)門山
(上武德三年析汾川置隷丹州廣德二年來屬)
靈州靈武郡大都督府土貢紅藍甘草花蓯蓉代赭白
膠青蟲鵰鶻白羽麝野馬鹿革野猪黃吉莫鞾鞹氊庫
利赤檉馬策印鹽黃牛臆戶萬一千四百五十六口五
萬三千一百六十三縣四(有府五曰武略河間静城鳴沙萬春有朔方軍經略軍黃)
(河外有豐安定遠新昌等軍豐寧保寧等城)廻樂(望武德四年析置豐安縣貞觀四年於廻樂境置廻)
(州以豐安隷迴州十三年州廢省豐安有温泉鹽池有特進渠溉田六百頃長慶四年詔開)靈武(上)
懷遠(緊武德六年廢豐州省九原永豐二縣入焉隋九原郡也有鹽池三曰紅桃武平河池)保静
(上夲弘静神龍元年曰安静至德元載更名)
威州(郡闕)中夲安樂州初吐谷渾部落自涼州徙於鄯州
不安其居又徙於靈州之境咸亨三年以靈州之故鳴
沙縣地置州以居之至德後沒吐蕃大中三年收復更
名光啟三年徙治涼州鎮為行州縣二鳴沙(上武德二年置會州)
(貞觀六年州廢更置環州以大河環曲為名九年州廢還隷靈州神龍中為默啜所宼移治故豐安城咸亨三)
(年復得故縣)溫池(上本隷靈川神龍元年置大中四年來屬有鹽池)
䧺州在靈州西南百八十里中和元年徙治承天堡為
行州
警州本定遠城在靈州東北二百里先天二年朔方大
總管郭元振置其後為上縣隷靈州景福元年靈威節
度使韓遵表為州(羊馬城幅員十四里信安王禕所築)
會州會寧郡上夲西會州武德二年以平涼郡之會寧
鎮置貞觀八年以足食故更名粟州是年又更名土貢
駝毛褐野馬革覆鞍氊鹿舌鹿尾戶四千五百九十四
口二萬六千六百六十縣二(有新泉軍開元三年廢為守捉)會寧(上夲涼川)
(武德二年更名開元四年别置凉川縣九年省有黃河堰開元七年刺史安敬忠築以捍河流有河池因雨生)
(鹽東南有會寧關)烏蘭(上武德九年置西南有烏蘭關)
鹽州五原郡下都督府本鹽川郡唐初沒梁師都武德
元年僑治靈州貞觀元年州省以縣隷靈州二年師都
平復置州天寳元年更郡曰五原貞元三年沒吐蕃九
年復城之土貢鹽山木瓜牛戶二千九百二十九口
萬六千六百六十五縣二(有府一曰鹽川有保塞軍貞元十九年置)五原(上有)
(烏池白池細項池四瓦窑池鹽)白池(上夲興寧貞觀元年與州俱省二年復置景龍二年更名)
夏州朔方郡中都督府土貢氊角弓酥拒霜薺戶九千
二百一十三口五萬三千一十四縣三(有府二曰寧朔順化)朔方
(上夲嵓錄貞觀三年更名貞觀七年開延化渠引烏水入庫狄澤溉田二百頃有鹽池二有天柱軍天寳十四)
(載置寳應元年廢長慶四年節度使李祐築烏延宥州臨塞隂河陶子等城于蘆子關北以護塞外有木瓜嶺)
静德(中下貞觀七年隷北開州八年曰化州十三年州廢)寧朔(中下武德六年置南夏州貞觀二年)
(州廢縣省入朔方五年復置來屬長安二年省開元四年又置九年省其後又置)
綏州上郡下夲雕隂郡地唐初沒梁師都武德三年以
歸民於延州豐林縣僑置六年徙治延川境七年徙治
魏平貞觀二年師都平歸治上縣天寳元年更郡名土
貢胡女布蠟燭戶萬八百六十七口八萬九千一百一
十二縣五(有府四曰伏洛義合萬古大斌)龍泉(中夲上縣天寳元年更名)延福(中下武德)
(六年析置北吉州并置歸義洛陽二縣又析置羅州并置石羅關善萬福三縣又析置匡州并置安定源泉二)
(縣貞觀二年州縣皆廢)綏德(中下武德二年置六年析置雲州并置信義淳義二縣又析置龍州并置)
(風鄉義良二縣貞觀二年州縣皆廢)城平(中下武德三年置魏州并置安故安泉二縣貞觀二年州廢省)
(安故安泉西南有魏平關)大斌(中下武德七年徙治魏平城取稽胡懷化文武雜半以名)
銀州銀川郡下貞觀二年析綏州之儒林真鄉置土貢
女稽布戸七千六百二口四萬五千五百二十七縣四
儒林(中東北有無定河)真鄉(中下西北有茹盧水)開光(中夲隷綏州貞觀二年置八年隷柘)
(州十三年州廢來屬)撫寧(中下夲隷綏州貞觀八年來屬)
宥州寧朔郡上調露元年於靈夏南境以降突厥置魯
州麗州含州塞州依州契州以唐人為刺史謂之六胡
州長安四年併為匡長二州神龍三年置蘭池都督府
分六州為縣開元十年復置魯州麗州契州塞州十年
平康待賓遷其人於河南及江淮十八年復置匡長二
州二十六年還所遷胡戸置宥州及延恩等縣其後僑
治經略軍至德二載更郡曰懷德乾元元年復故名寳
應後廢元和九年於經略軍復置距故州東北三百里
十五年徙治長澤為吐蕃所破長慶四年節度使李祐
復奏置土貢氊戶七千八十三口三萬二千六百五十
二縣二延恩(中開元二十六年以故匡州地置又以故塞門縣地置懷德縣以故蘭州之長泉縣)
(地置歸仁縣寳應後皆省元和九年復置延恩有經略軍在榆多勒城天寳中王忠嗣奏置)長澤(中下)
(本隷夏州貞觀七年置長州十三年州廢隷夏州元和十五年來屬有胡洛鹽池)
麟州新秦郡下都督府開元十二年析勝州之連谷銀
地置十四年廢天寳元年復置土貢青他鹿角戶二千
四百二十八口萬九百三縣三新秦(中開元二年置七年又置鐡麟縣十)
(四年州廢皆省天寳元年復置新秦)連谷(中下貞觀八年以隋連谷戍置)銀城(中下貞觀二年置四)
(年隷銀州八年隷勝州)
勝州榆林郡下都督府武德中沒梁師都師都平復置
土貢胡布青他鹿角芍藥徐長卿戶四千一百八十七
口二萬九百五十二縣二(有義勇軍)榆林(中下有隋故榆林宫東有榆林關貞)
(觀十三年置)河濱(中下貞觀三年置以縣置雲州四年曰威州八年州廢來属東北有河濱關貞觀七)
(年置)
豐州九原郡下都督府貞觀四年以降突厥戶置不領
縣十一年州廢地入靈州二十三年復置土貢白麥印
鹽野馬胯革駝毛褐氊戶二千八百一十三口九千六
百四十一縣二九原(中下永徽四年置有陵陽渠建中三年浚之以溉田置屯尋棄之有)
(咸應永清二渠貞元中刺史李景略開溉田數百頃)永豐(中下永徽元年置麟德元年别置豐安縣天寳)
(末省)東受降城(景雲三年朔方軍總管張仁愿築三受降城寳歴元年振武節度使張惟清以東城)
(濱河徙置綏遠𤇺南)中受降城(有拂雲堆祠接靈州境有關元和九年置又有積塞軍本可敦城天)
(寳八載置十二載廢西二百里大同川有天德軍大同川之西有天安軍皆天寳十二載置天德軍乾元後徙)
(屯永濟柵故大同城也元和九年宰相李吉甫奏修復舊城北有安樂戍)西受降城(開元初為河所)
(圯十年總管張說於城東别置新城北三百里有鸊鵜泉)
單于大都護府夲雲中都護府龍朔三年置麟德元年
更名土貢胡女布野馬胯革戸二千一百五十五口六
千八百七十七縣一金河(中天寳四年置本後魏道武所都有雲伽關後廢太和四)
(年復置)
安北大都護府本燕然都護府龍朔三年曰瀚海都督
府總章二年更名開元二年治中受降城十年徙治豐
勝二州之境十二年徙治天德軍土貢野馬胯革戶二
千六口七千四百九十八縣二隂山(上天寳元年置)通濟(上)
鎮北大都護府土貢犛牛尾縣二大同(上)長寧(上)
右關内採訪使以京官領
唐書卷三十七
唐書卷三十七考證
地理志一關内道商州舊書屬山南西道
岐山注省上宜入岐山(臣酉)按上宜入岐陽山字誤
渭州舊書無又武州威州䧺州警州舊書亦無
單于大都護府舊書屬河南道
唐書卷三十七考證
