唐書卷二十三上
宋翰林學士歐陽修撰
志第十三上
儀衛志
唐制天子居曰衙行曰駕皆有衛有嚴羽葆華蓋旌旗
䍐畢車馬之衆盛矣皆安徐而不譁其人君舉動必以
扇出入則撞鐘庭設樂宫道路有鹵簿鼔吹禮官百司
必備物而後動蓋所以為慎重也故慎重則尊嚴尊嚴
則肅恭夫儀衛所以尊君而肅臣其聲容文采雖非三
代之制至其盛也有足取焉衙凡朝會之仗三衛番上
分為五仗號衙内五衛一曰供奉仗以左右衛為之二
曰親仗以親衛為之三曰勳仗以勳衛為之四曰翊仗
以翊衛為之皆服鶡冠緋衫裌五曰散手仗以親勳翊
衛為之服緋絁裲襠繡野馬皆帶刀捉仗列坐于東西
廊下每月以四十六人立内廊閤外號曰内仗以左右
金吾將軍當上中郎將一人押之有押官有知隊仗官
朝堂置左右引駕三衛六十人以左右衛三衛年長彊
直能糾劾者為之分五番有引駕佽飛六十六人以佽
飛越騎步射為之分六番每番皆有主帥一人坐曰引
駕升殿金吾大將軍各一人押之號曰押引駕官中郎
將郎將各一人檢校引駕事又有千牛仗以千牛備身
備身左右為之千牛備身冠進德冠服袴褶備身左右
服如三衛皆執御刀弓箭升殿列御座左右内外諸門
以排道人帶刀捉仗而立號曰立門仗宣政左右門仗
内仗皆分三番而立號曰交番仗諸衛有挾門隊長槍
隊承天門内則左右衛挾門隊列東西廊下門外則左
右驍衛挾門隊列東西廊下長樂永安門内則左右威
衛挾門隊列東西廊下門外則左右領軍衛挾門隊列
東西廊下嘉德門内則左右武衛挾門隊列東西廊下
車駕出皇城則挾門隊皆從長槍隊有漆槍木槍白檊
槍樸頭槍每夜第一鼕鼕諸隊仗佩弓箭胡禄出舖立
廊下按矟張弓捻箭彀弩第二鼕鼕後擊鐘訖持更者
舉矟鐘聲絶則解仗一點持更人按矟持弓者稳箭唱
號諸衛仗隊皆分更行探宿衛門閤仗隊鍪甲蕞擐左
襻餘仗隊唯持更人蕞一具供奉散手仗亦持更蕞甲
每朝第一鼕鼕訖持更矟皆舉張弓者攝箭收弩立門
隊及諸隊仗皆立於廊下第二鼕鼕聲絶按矟弛弓收
舖諸門挾門隊立於階下復一刻立門仗皆復舊内外
隊仗立於階下元日冬至大朝會宴見蕃國王則供奉
仗散手仗立於殿上黃麾仗樂縣五路五副路屬車輿
輦繖二翰一陳于庭扇一百五十有六三衛三百人執
之陳于兩廂黃麾仗左右廂各十二部十二行第一行
長戟六色氅領軍衛赤氅威衛青氅黑氅武衛鶩氅驍
衛白氅左右衛黃氅黃地雲花襖冒第二行儀鍠五色
幡赤地雲花襖冒第三行大矟小孔雀氅黑地雲花襖
冒第四行小戟刀楯白地雲花襖冒第五行短戟大五
色鸚鵡毛氅青地雲花襖冒第六行細射弓箭赤地四
色雲花襖冒第七行小矟小五色鸚鵡毛氅黃地雲花
襖冒第八行金花朱縢絡楯刀赤地雲花襖冒第九行
戎雞毛氅黑地雲花襖冒第十行細射弓箭白地雲花
襖冒第十一行大鋋白毦青地雲花襖冒第十二行金
花綠縢絡楯刀赤地四色雲花襖冒十二行皆有行縢
鞋韈前黃麾仗首左右廂各二部部十二行行十人左
右領軍衛折衝都尉各一人領主帥各十人師子袍冒
次左右廂皆一部部十二行行十人左右威衛果毅都
尉各一人領主帥各十人豹文袍冒次廂各一部部十
二行行十人左右武衛折衝都尉各一人主帥各十人
次廂各一部部十二行行十人左右衛折衝都尉各一
人主帥各十人次當御廂各一部部十二行行十人左
右衛果毅都尉各一人主帥各十人次後廂各一部部
十二行行十人左右驍衛折衝都尉各一人主帥各十
人次後廂各一部部十二行行十人左右武衛果毅都
尉各一人主帥各十人次後左右廂各一部部十二行
行十人左右威衛折衝都尉各一人主帥各十人次後
左右廂各一部部十二行行十人左右威衛果毅都尉
各一人主帥各十人次後左右廂各一部部十二行行
十人左右領軍衛果毅都尉各一人主帥各十人次盡
後左右廂軍衛主帥各十人護後被師子文袍冒左右
領軍衛黃麾仗首尾廂皆絳引旛二十引前十掩後十
廂各獨揭鼓十二重重二人赤地雲花襖冒行縢鞋韈
居黃麾仗外每黃麾仗一部鼓一左右衛左右驍衛左
右武衛左右威衛將軍各一人大將軍各一人左右領
軍衛大將軍各十人檢校被繡袍次左右衛黃旗仗立
于兩階之次鍪甲弓箭刀楯皆黃隊有主帥以下四十
人皆戎服被大袍二人引旗一人執二人夾二十人執
矟餘佩弩弓箭第一麟旗隊第二角端旗隊第三赤熊
旗隊折衝都尉各一人檢校戎服被大袍佩弓箭横刀
又有夾轂隊廂各六隊隊三十人胡木鍪毦蜀鎧懸鈴
覆膊錦臂韝白行縢紫帶鞋韈持䂎楯刀廂各折衝都
尉一人果毅都尉二人檢校冠進德冠被紫縚連甲緋
繡葵花文袍第一隊第四隊朱質鍪鎧緋袴第二隊第
五隊白質鍪鎧紫袴第三隊第六隊黑質鍪鎧皂袴次
左右驍衛赤旗仗坐于東西廊下鍪甲弓箭刀楯皆赤
主帥以下如左右衛第一鳳旗隊第二飛黃旗隊折衝
都尉各一人檢校第三吉利旗隊第四兕旗隊第五太
平旗隊果毅都尉各一人檢校又有親勳翊衛仗廂各
三隊壓角隊皆有旗一人執二人引二人夾校尉以下
翊衛以上三十五人皆平巾幘緋裲襠大口絝帶横刀
執矟二十人帶弩四人帶弓箭十一人第一隊鳳旗大
將軍各一人主之第二隊飛黃旗將軍各一人主之第
三隊吉利旗郎將一人主之次左右武衛白旗仗居驍
衛之次鍪甲弓箭刀楯皆白主帥以下如左右衛第一
五牛旗隊黃旗居内赤青居左白黑居右各八人執第
二飛麟旗隊第三駃騠旗隊第四鸞旗隊果毅都尉各
一人檢校第五犀牛旗隊第六鵔鸃旗隊第七騏驎旗
隊第八騼䮷旗隊折衝都尉各一人檢校持鈒隊果毅
都尉各一人校尉二人檢校前隊執銀裝長刀紫黃綬
紛絳引旛一金節十二分左右次䍐畢朱雀幢义青龍
白虎幢道蓋义各一自絳引旛以下執者服如黃麾執
罕畢及幢者平陵冠朱衣革帶左罕右畢左青龍右白
虎稱長一人出則告警服如黃麾鈒戟隊各一百四十
四人分左右三行應蹕服如黃麾果毅執青龍等旗將
軍各一人檢校旅帥二人執銀裝長刀紫黃綬紛檢校
後隊次左右威衛黑旗仗立于階下鍪甲弓箭楯矟皆
黑主帥以下如左右衛第一黃龍負圖旗隊第二黃鹿
旗隊第三騶牙旗隊第四蒼烏旗隊果毅都尉各一人
檢校次左右領軍衛青旗仗居威衛之次鍪甲弓箭楯
䂎皆青主帥以下如左右衛第一應龍旗隊第二玉馬
旗隊第三三角獸旗隊果毅都尉各一人檢校第四白
狼旗隊第五龍馬旗隊第六金牛旗隊折衝都尉各一
人檢校又有殳仗步甲隊將軍各一人檢校殳仗左右
廂千人廂别二百五十人執殳二百五十人執义皆赤
地雲花襖冒行縢鞋韈殳义以次相間左右領軍衛各
一百六十人左右武衛各一百人左右威衛左右驍衛
左右衛各八十人左右廂有主帥三十八人平巾幘緋
裲襠大口絝執儀刀廂有左右衛各三人左右驍衛左
右武衛左右威衛左右領軍衛各四人以主殳仗被豹
文袍冒領軍衛師子文袍步甲隊從左右廂各四十八
前後皆二十四每隊折衝都尉一人主之被繡袍每隊
一人戎服大袍帶横刀執旗二人引二人夾皆戎服大
袍帶弓箭横刀隊别三十人被甲臂韝行縢鞋韈每一
隊鍪甲覆膊執弓箭一隊胡木鍪及毦蜀鎧覆膊執刀
楯䂎相間第一隊赤質鍪甲赤弓箭折衝都尉各一人
主之執鶡鷄旗第二隊赤質鍪鎧赤刀楯䂎果毅都尉
各一人主之執豹旗第三隊赤質鍪甲青弓箭折衝都
尉各一人主之第四隊青質鍪鎧青刀楯䂎果毅都尉
各一人主之第五隊黑質鍪甲黑弓箭左右威衛折衝
都尉各一人主之第六隊黑質鍪鎧黑刀楯䂎果毅都
尉各一人主之第七隊白質鍪甲白弓箭左右武衛折
衝都尉各一人主之第八隊白質鍪鎧白刀楯䂎果毅
都尉各一人主之第九隊黃質鍪甲黃弓箭左右驍衛
折衝都尉各一人主之第十隊黃質鍪鎧黃刀楯䂎果
毅都尉各一人主之第十一隊黃質鍪甲黃弓箭左右
衛折衝都尉各一人主之第十二隊黃質鍪鎧黃刀楯
䂎果毅都尉各一人主之次後第一隊黃質鍪鎧黃刀
楯䂎左右衛折衝都尉各一人主之至第十二隊與前
同次左右金吾衛辟邪旗隊折衝都尉各一人檢校又
有清游隊朱雀隊玄武隊清游隊建白澤旗二各一人
執帶横刀二人引二人夾皆帶弓箭横刀左右金吾衛
折衝都尉各一人帶弓箭横刀各領四十人皆帶横刀
二十人持矟四人持弩十六人帶弓箭朱雀隊建朱雀
旗一人執引夹皆二人金吾衛折衝都尉一人主之領
四十人二十人持矟四人持弩十六人帶弓箭又二人
持䂍矟皆佩横刀䂍矟以黃金塗末龍旗十二執者戎
服大袍副竿二各一人執戎服大袍分左右果毅都尉
各一人主之大將軍各一人檢校二隊玄武隊建玄武
旗一人執二人引二人夾平巾幘黑裲襠黑裌大口絝
左右金吾衛折衝都尉各一人主之各領五十人持矟
二十五人持弩五人帶弓箭二十人又二人持䂍矟諸
衛挾門隊長槍隊與諸隊相間朝日殿上設黼扆躡席
熏爐香案御史大夫領屬官至殿西廡從官朱衣傳呼
促百官就班文武列于兩觀監察御史二人立於東西
朝堂甎道以涖之平明傳點畢内門開監察御史領百
官入夾階監門校尉二人執門籍曰唱籍既視籍曰在
入畢而止次門亦如之序班于通乾觀象門南武班居
文班之次入宣政門文班自東門而入武班自西門而
入至閤門亦如之夾階校尉十人同唱入畢而止宰相
兩省官對班于香案前百官班于殿庭左右廵使二人
分涖于鐘鼔樓下先一品班次二品班次三品班次四
品班次五品班每班尚書省官為首武班供奉者立于
横街之北次千牛中郎將次千牛將軍次過狀中郎將
一人次接狀中郎將一人次押柱中郎將一人次押柱
中郎一人次排階中郎將一人次押散手仗中郎將一
人次左右金吾衛大將軍凡殿中省監少監尚衣尚舍
尚輦奉御分左右隨繖扇而立東宫官居上臺官之次
王府官又次之唯三太三少賓客庶子王傅隨夲品侍
中奏外辦皇帝步出西序門索扇扇合皇帝升御坐扇
開左右留扇各三左右金吾將軍一人奏左右廂内外
平安通事舍人贊宰相兩省官再拜升殿内謁者承旨
喚仗左右羽林軍勘以木契自東西閤而入内侍省五
品以上一人引之左右衛大將軍將軍各一人押之二
十人以下入則不帶仗三十人入則左右廂監門各二
人千牛備身各四人三衛各八人金吾一人百人入則
左右廂監門各六人千牛備身各四人三衛三十三人
金吾七人二百人則增以左右武衛威衛領軍衛金吾
衛翊衛等凡仗入則左右廂加一人監捉永巷御刀弓
箭及三衛帶刀入則曰仗入三衛不帶刀而入則曰監
引入朝罷皇帝步入東序門然後放仗内外仗隊七刻
乃下常參輟朝日六刻即下宴蕃客日隊下復立半仗
于兩廊朔望受朝及蕃客辭見加纛矟隊儀仗減半凡
千牛仗立則全仗立太陽虧昏塵大霧則内外諸門皆
立仗泥雨則延三刻傳點駕大駕鹵簿天子將出前二
日太樂令設宫縣之樂於庭晝漏上五刻駕發前發七
刻擊一鼓為一嚴前五刻擊二鼔為再嚴侍中版奏請
中嚴有司陳鹵簿前二刻擊三鼓為三嚴諸衞各督其
隊與鈒戟以次入陳殿庭通事舍人引羣官立朝堂侍
中中書令以下奉迎於西階侍中負寳乘黃令進路於
太極殿西階南向千牛將軍一人執長刀立路前北向
黃門侍郎一人立侍臣之前贊者二人既外辦太僕卿
攝衣而升正立執轡天子乘輿以出降自西階曲直華
蓋警蹕侍衛千牛將軍前執轡天子升路太僕卿授綏
侍中中書令以下夾侍黃門侍郎前奏請發鑾駕動警
蹕鼓傳音黃門侍郎與贊者夾引而出千牛將軍夾路
而趨駕出承天門侍郎乘馬奏駕少留敕侍臣乘馬侍
中前承制退稱制曰可黃門侍郎退稱侍臣乘馬贊者
承傳侍臣皆乘侍衛之官各督其屬左右翊駕在黃麾
内符寳郎奉六寳與殿中後部從在黃鉞内侍中中書
令以下夾侍路前贊者在供奉官内侍臣乘畢侍郎奏
請車右升侍中前承制退稱制曰可侍郎復位千牛將
軍幷侍郎奏請發萬年縣令先導次京兆牧太常卿司
徒御史大夫兵部尚書皆乘路鹵簿如夲品次清游隊
次左右金吾衛大將軍各一人帶刀箭横刀檢校龍旗
以前朱雀等隊各二人持䂍矟騎夾次左右金吾衛果
毅都尉各一人帶刀箭横刀領夾道鐵甲佽飛次虞候
佽飛四十八騎平巾幘緋裲襠大口絝帶弓箭横刀夾
道分左右以屬黃麾仗次外鐵甲佽飛二十四人帶弓
箭横刀甲騎具裝分左右廂皆六重以屬步甲隊次朱
雀隊次指南車記里鼓車白鷺車鸞旗車辟惡車皮軒
車皆四馬有正道匠一人駕士十四人皆平巾幘大口
絝緋衫太卜令一人居辟惡車服如佽飛執弓箭左金
吾衛隊正一人居皮軒車服平巾幘緋裲襠銀裝儀刀
紫黃綬紛執弩次引駕十二重重二人皆騎帶横刀自
皮軒車後屬于細仗前矟弓箭相間左右金吾衛果毅
都尉各一人主之次鼓吹次黃麾仗一執者武弁朱衣
革帶二人夾次殿中侍御史二人導次太史監一人書
令史一人騎引相風行漏轝次相風轝正道匠一人轝
士八人服如正道匠次掆鼓金鉦司辰典事匠各一人
刻漏生四人分左右次行漏生正道匠一人轝士十四
人次持鈒前隊次御馬二十四分左右各二人馭次尚
乘奉御二人書令史二人騎從次左青龍右白虎旗執
者一人服如正道匠引夾各二人皆騎次左右衛果毅
都尉各一人各領二十五騎二十人執矟四人持弩一
人帶弓箭行儀刀仗前次通事舍人四人在左四人在
右侍御史一人在左一人在右御史中丞一人在左一
人在右左拾遺一人在左右拾遺一人在右左補闕一
人在左右補闕一人在右起居郎一人在左起居舍人
一人在右諫議大夫一人在左一人在右給事中二人
在左中書舍人二人在右黃門侍郎二人在左中書侍
郎二人在右左散騎常侍一人在左右散騎常侍一人
在右侍中二人在左中書令二人在右通事舍人以下
皆一人從次香蹬一有衣繡以黃龍執者四人服如折
衝都尉次左右衛將軍二人分左右領班劎儀刀各一
人從次班劒儀刀左右廂各十二行第一左右衛親衛
各五十三人第二左右衛親衛各五十五人第三左右
衛勳衛各五十七人第四左右衛勲衛各五十九人各
執金銅裝班劒纁朱綬紛第五左右衛翊衛各六十一
人第六左右衛翊衛各六十三人第七左右衛翊衛各
六十五人第八左右驍衛各六十七人各執金銅裝儀
刀綠綟綬紛第九左右武衛翊衛各六十九人第十左
右威衛翊衛各七十一人第十一左右領軍衛翊衛各
七十三人第十二左右金吾衛翊衛各七十五人各執
銀裝儀刀紫黃綬紛自第一行有曲折三人陪後門每
行加一人至第十二行曲折十四人次左右廂諸衛中
郎將主之執班劒儀刀領親勲翊衛次左右衛郎將各
一人皆領散手翊衛三十人佩横刀騎居副仗矟翊衛
内次左右驍衛郎將各一人各領翊衛二十八人甲騎
具裝執副仗矟居散手衛外次左右衛供奉中郎將郎
將四人各領親勳翊衛四十八人帶横刀騎分左右居
三衛仗内次玉輅駕六馬太僕卿馭之駕士三十二人
凡五路皆有副駕士皆平巾幘大口絝衫從路色玉路
服青衫千牛衛將軍一人陪乘執金裝長刀左右衛大
將軍各一人騎夾皆一人從居供奉官後次千牛衛將
軍一人中郎將二人皆一人從次千牛備身備身左右
二人騎居玉路後帶横刀執御刀弓箭次御馬二各一
人馭次左右監門校尉二人騎執銀裝儀刀居後門内
次衙門旗二人執四人夾皆騎赤綦襖黃冒黃袍次左
右監門校尉各十二人騎執銀裝儀刀督後門十二行
仗頭皆一人次左右驍衛翊衛各三隊居副仗矟外次
左右衛夾轂廂各六隊次大繖二執者騎横行居衙門
後次雉尾障扇四執者騎夾繖次腰轝轝士八人次小
團雉尾扇四方雉尾扇十二花蓋二皆執者一人夾腰
轝自大繖以下執者服皆如折衝都尉次掌輦四人引
輦次大輦一主輦二百人平巾幘黃絲布衫大口袴紫
誕帶紫行縢鞋襪尚輦奉御二人主腰轝各書令史二
人騎從次殿中少監一人督諸局供奉事一人從次諸
司供奉官次御馬二十四各二人馭分左右次尚乘直
長二人平巾幘緋袴褶書令史二人騎從居御馬後次
持鈒隊次大繖二雉尾扇八夾繖左右横行次小雉尾
扇朱畫團扇皆十二左右横行次花蓋二义二次睥睨
十二左右横行次玄武幢一义一居絳麾内次絳麾二
左右夾玄武幢次細矟十二孔雀為毦左右横行居絳
麾後自鈒戟以下執者服如黃麾仗唯玄武幢執者服
如罕畢次後黃麾執者一人夾二人皆騎次殿中侍御
史二人分左右各令史二人騎從居黃麾後次大角次
方輦一主輦二百人次小輦一主輦六十人次小輿一
奉輿十二人服如主輦次尚輦直長二人分左右檢校
輦輿皆書令史二人騎從次左右武衛五牛旗輿五赤
青居左黃居中白黑居右皆八人執之平巾幘大口絝
衫從旗色左右威衛隊正各一人主之騎執銀裝長刀
次乘黃令一人丞一人分左右檢校玉路皆府史二人
騎從次金路象路革路木路皆駕六馬駕士三十二人
次五副路皆駕四馬駕士三十八人次耕根車駕六馬
駕士三十二人次安車四望車皆駕四馬駕士二十四
人次羊車駕果下馬一小史十四人次屬車十二乘駕
牛駕士各八人次門下中書袐書殿中四省局官各一
人騎分左右夾屬車各五人從唯符寳以十二人從次
黃鉞車上建黃鉞駕二馬左武衛隊正一人在車駕士
十二人次豹尾車駕二馬右武衛隊正一人在車駕士
十二人次左右威衛折衝都尉各一人各領掩後二百
人步從五十人為行大戟五十人刀楯欑五十人弓箭
五十人弩五十人皆黑鍪甲覆膊臂韝横行次左右領
軍衛將軍二人領步甲隊及殳仗各二人執䂍矟從次
前後左右廂步甲隊次左右廂黃麾仗次左右廂殳仗
次諸衛馬隊左右廂各二十四自十二旗後屬于玄武
隊前後有主帥以下四十人皆戎服大袍二人引旗一
人執二人夾二十人執矟餘佩弩弓箭第一辟邪旗左
右金吾衛折衝都尉各一人主之皆戎服大袍佩弓箭
横刀騎第二應龍旗第三玉馬旗第四三角獸旗左右
領軍衛果毅都尉各一人主之第五黃龍負圖旗第六
黃鹿旗左右威衛折衝都尉各一人主之第七飛麟旗
第八駃騠旗第九鸞旗左右武衛果毅都尉各一人主
之第十鳳旗第十一飛黃旗左右驍衛折衝都尉各一
人主之第十二麟旗第十三角端旗以當御第十四赤
熊旗左右衛折衝都尉各一人主之第十五兕旗第十
六太平旗左右驍衛果毅都尉各一人主之第十七犀
牛旗第十八鵔鸃旗第十九騼䮷旗左右武衛折衝都
尉各一人主之第二十騶牙旗第二十一蒼烏旗左右
威衛果毅都尉各一人主之第二十二白狼旗第二十
三龍馬旗第二十四金牛旗左右領軍衛折衝都尉各
一人主之其服皆如第一次玄武隊次衙門一居玄武
隊前大戟隊後執者二人夾四人皆騎分左右赤綦襖
黃袍黃冒次衙門左右廂廂有五門執夾人同上第一
門居左右威衛黑質步甲隊之後白質步甲隊之前第
二門居左右衛步甲隊之後左右領軍衛黃麾仗之前
第三門居左右武衛黃麾仗之後左右驍衛黃麾仗之
前第四門居左右領軍衛黃麾仗之後左右衛步甲隊
之前第五門居左右武衛白質步甲隊之後黑質步甲
隊之前五門别當步甲隊黃麾仗前馬隊後各六人分
左右戎服大袍帶弓箭横刀凡衙門皆監門校尉六人
分左右執銀裝長刀騎左右監門衛大將軍將軍中郎
將廂各廵行校尉一人往來檢校諸門中郎將各一人
騎從左右金吾衛將軍循仗檢校各二人執䂍矟騎從
左右金吾衛果毅都尉二人紏察仗内不法各一人騎
從駕所至路南向將軍降立于路右侍中前奏請降路
天子降乘輿而入繖扇華蓋侍衛駕還一刻擊一鼓為
一嚴仗衛還於塗三刻擊二鼓為再嚴將士佈隊仗侍
中奏請中嚴五刻擊三鼓為三嚴黃門侍郎奏請駕發
鼓傳音發駕鼓吹振作入門太樂令命擊蕤賓之鐘左
五鐘皆應鼓柷奏采茨之樂至太極門戞敔樂止既入
鼓柷奏太和之樂回路南向侍中請降路乘輿乃入繖
扇侍御警蹕如初至門戞敔樂止皇帝入侍中版奏請
解嚴叩鉦將士皆休
唐書卷二十三上
唐書卷二十三下
宋翰林學士歐陽修撰
志第十三下
儀衛
太皇太后皇太后皇后出尚儀版奏請中嚴尚服率司
仗布侍衛司賓列内命婦於庭西嚮北上六尚以下詣
室奉迎尚服負寳内僕進車于閤外尚儀版奏外辦馭
者執轡太皇太后乘輿以出華蓋侍衛警蹕内命婦從
出門太皇太后升車從官皆乘馬内命婦宫人以次從
清游隊旗一執者一人佩横刀引夾皆二人佩弓箭横
刀騎次金吾衛折衝都尉一人佩横刀弓箭領騎四十
亦佩横刀夾折衝執矟二十人持弩四人佩弓箭十六
人持䂍矟刀二人次虞候佽飛二十八人騎佩弓箭横
刀夾道分左右以屬黃麾仗次内僕令一人在左丞一
人在右各書令史二人騎從次黃麾一執者一人夾道
二人皆騎次左右廂黃麾仗廂皆三行行百人第一短
戟五色氅執者黃地白花綦襖冒第二戈五色氅執者
赤地黃花綦襖冒第三鍠五色旛執者青地赤花綦襖
冒左右衛左右威衛左右武衛左右驍衛左右領軍衛
各三行行二十人每衛以主帥六人主之皆豹文袍冒
執鍮石裝長刀騎唯左右領軍衛減三人每衛果毅都
尉一人被繡袍各一人從左右領軍衛有絳引幡引前
者三掩後者三次内謁者監四人給事二人内常侍二
人内侍少監二人騎分左右皆有内給使一人從次内
給使百二十人平巾幘大口絝緋裲襠分左右屬于宫
人車次偏扇團扇方扇皆二十四宫人執之衣綵大褏
裙襦綵衣革帶履分左右次香蹬一内給使四人轝之
居重翟車前次重翟車駕四馬駕士二十四人次行障
六次坐障三皆左右夾車宫人執之服同執扇次内寺
伯二人領寺人六人執御刀服如内給使夾重翟車次
腰轝一執者八人團雉尾扇二夾轝次大繖四次雉尾
扇八左右横行為二重次錦花蓋二單行次小雉尾扇
朱畫團扇皆十二横行次錦曲蓋二十横行為二重次
錦六柱八分左右自腰轝以下皆内給使執之次宫人
車次絳麾二分左右次後黃麾一執者一人夾二人皆
騎次供奉宫人在黃麾後次厭翟車翟車安車皆駕四
馬駕士各二十四人四望車駕士二十二人金根車駕
牛駕士十二人次左右廂衙門各二每門二人執四人
夾皆赤綦襖黃袍冒騎次左右領軍衛廂皆一百五十
人執殳赤地黃花綦襖冒前屬于黃麾仗後盡鹵簿廂
各主帥四人主之皆黃袍冒執鍮石裝長刀騎折衝都
尉二人檢校殳仗皆一人騎從次衙門一盡鹵簿後殳
仗内正道每門監門校尉二人主之執銀裝長刀廂各
有校尉一人騎佩銀横刀往來檢校御馬減大駕之半
太皇太后將還三嚴内典引引外命婦出次就位司賓
引内命婦出次序立大次之前既外辦馭者執轡太皇
太后乘輿出次華蓋警蹕侍衛如初内命婦以下乘車
以從車駕入内典引引外命婦退駕至正殿門外車駕
南嚮尚儀前奏請降車將士還皇太子出則鹵簿陳于
重明門外其日三刻宫臣皆集於次左庶子版奏請中
嚴典謁引宫臣就位侍衛官服其器服左庶子負璽詣
閤奉迎僕進車若輦于西閤外南嚮内率一人執刀立
車前北嚮中允一人立侍臣之前贊者二人立中允之
前前二刻諸衛之官詣閤奉迎宫臣應從者各出次立
於門外文東武西重行北嚮北上左庶子版奏外辦僕
升正位執轡皇太子乘輿而出内率前執轡皇太子升
車僕立授綏左庶子以下夾侍中允奏請發車動贊者
夾引而出内率夾車而趨出重明門中允奏請停車侍
臣上馬左庶子前承令退稱令曰諾中允退稱侍臣上
馬贊者承傳侍臣皆騎中允奏請車右升左庶子前承
令退稱令曰諾内率升訖中允奏請發車動鼓吹振作
太傅乘車訓導少傅乘車訓從出延喜門家令先導次
率更令詹事太保太傅太師皆軺車備鹵簿次清游隊
旗一執者一人佩横刀引夾皆二人亦佩弓箭横刀騎
次清道率府折衝都尉一人佩弓箭横刀領騎三十亦
佩横刀十八人執矟九人挾弓箭三人持弩各二人騎
從次左右清道率府率各一人騎佩横刀弓箭領清道
直盪及檢校清游隊各二人執䂍矟騎從次外清道直
盪二十四人騎佩弓箭横刀夾道次龍旗六各一人騎
執佩横刀戎服大袍横行正道每旗前後二人騎為二
重前引後護皆佩弓箭横刀戎服大袍次副竿二分左
右各一人騎執次細引六重皆騎佩横刀每重二人自
龍旗後屬于細仗矟弓箭相間廂各果毅都尉一人主
之次率更丞一人府史二人騎從領鼓吹次誕馬十分
左右執者各二人次廐牧令一人居左丞一人居右各
府史二人騎從次左右翊府郎將二人主班劒次左右
翊衛二十四人執班劒分左右次通事舍人四人司直
二人文學四人洗馬二人司議郎二人居左太子舍人
二人居右中允二人居左中舍人二人居右左右諭德
二人左右庶子四人騎分左右皆一人從次左右衛率
府副率二人步從次親勲翊衛廂各中郎將郎將一人
皆領儀刀六行第一親衛二十三人第二親衛二十五
人皆執金銅裝儀刀纁朱綬紛第三勳衛二十七人第
四勳衛二十九人皆執銀裝儀刀綠綟紛第五翊衛三
十一人第六翊衛三十三人皆執鍮石裝儀刀紫黃綬
紛自第一行有曲折三人陪後門每行加一人至第六
行八人次三衛十八人騎分左右夾路次金路駕四馬
駕士二十三人僕寺僕馭左右率府率二人執儀刀陪
乘次左右衛率府率二人夾路各一人從居供奉官後
次左右内率府率二人副率二人領細刀弓箭皆一人
從次千牛騎執細刀弓箭次三衛儀刀仗後開衙門次
左右監門率府直長各六人執鍮石儀刀騎監後門次
左右衛率府廂各翊衛二隊皆騎在執儀刀行外壓角
隊各三十人騎佩横刀一人執旗二人引二人夾十五
人執矟二人佩弓箭三人佩弩隊各郎將一人主之次
繖二人執雉尾扇四夾繖次腰轝一執者八人團雉尾
扇二小方雉尾扇八以夾腰轝内直郎二人主之各令
史二人騎從次誕馬十分左右馭者各二人次典乘二
人各府史二人騎從次左右司禦率府校尉二人騎從
佩鍮石裝儀刀領團扇曲蓋次朱漆團扇六紫曲蓋六
各横行次諸司供奉次左右清道率府校尉二人騎佩
鍮石裝儀刀主大角次副路駕四馬駕士二十二人軺
車駕一馬駕士十四人四望車駕一馬駕士十人次左
右廂步隊十六每隊果毅都尉一人領騎二十八戎服
大袍佩横刀一人執旗二人引二人夾二十五人佩弓
箭前隊持矟與佩弓箭隊以次相間次左右司禦率府
副率各一人騎檢校步隊二人執䂍矟騎從次儀仗左
右廂各六色每色九行行六人赤綦襖冒行縢鞋韈第
一戟赤氅六人第二弓箭六人第三儀鋋毦六人第四
刀楯六人第五儀鍠五色旛六人第六油戟六人次前
仗首左右廂各六色每色三行行六人左右司禦率府
二人果毅都尉各一人主帥各六人主之次左右廂各
六色每色三行行六人左右衛率府副率二人果毅都
尉各一人主帥各六人主之左右司禦率府主帥各六
人騎護後率及副率各一人步從廂有絳引旛十二引
前者六引後者六廂各有獨揭鼓六重重二人居儀仗
外殳仗内皆赤綦襖冒行縢鞋韈左右司禦率府四重
左右衛率府二重次左右廂皆百五十人左右司禦率
府各八十六人左右衛率府各六十四人赤綦襖冒主
殳分前後居步隊外馬隊内各司禦率府果毅都尉一
人主之各一人騎從廂各主帥七人左右司禦率府各
四人左右衛率府各三人騎分前後次左右廂馬隊廂
各十隊隊有主帥以下三十一人戎服大袍佩横刀騎
隊有旗一執者一人引夾各二人皆佩弓箭十六人持
矟七人佩弓箭三人佩弩第一左右清道率府果毅都
尉二人主之第二第三第四左右司禦率府果毅都尉
二人主之第五第六第七左右衛率府果毅都尉主之
第八第九第十左右司禦率府果毅都尉二人主之皆
戎服大袍佩弓箭横刀次後拒隊旗一執者佩横刀引
夾路各二人佩弓箭横刀次清道率府果毅都尉一人
領四十騎佩横刀凡執矟二十人佩弓箭十六人佩弩
四人騎從次後拒隊前當正道殳仗内有衙門次左右
廂各有衙門三第一當左右司禦率府步隊後左右衛
率府步隊前第二當左右衛率府步隊後左右司禦率
府儀仗前第三當左右司禦率府儀仗後左右衛率府
步隊前每門二人執四人夾皆騎赤綦襖黃袍冒門有
監門率府直長二人檢校左右監門率府副率各二人
檢校諸門各一人騎從次左右清道率府副率各二人
檢校仗内不法各一人騎從次少師少傅少保正道乘
路備鹵簿文武以次從皇太子所至回車南嚮左庶子
跪奏請降路還宫一嚴轉仗衛于還塗再嚴左庶子版
奏請中嚴三嚴僕進車左庶子版奏外辦皇太子乘輿
出門外降輿乘車左庶子請車右升侍臣皆騎車動至
重明門宫官下馬皇太子乘車而入太傅少傅還皇太
子至殿前車南嚮左庶子奏請降皇太子乘輿而入侍
臣從至閤左庶子版奏解嚴若常行常朝無馬隊鼓吹
金路四望車家令率更令詹事太保太師少保少師又
減隊仗三之一清道儀刀誕馬皆減半乘軺車而已二
傅乘犢車導從十人太傅加清道二人皇太子妃鹵簿
清道率府校尉六人騎分左右為三重佩横刀弓箭次
青衣十人分左右次導客舍人四人内給使六十人皆
分左右後屬内人車次偏扇團扇方扇各十八分左右
宫人執者間綵衣革帶次行障四坐障二宫人執以夾
車次典内二人騎分左右次厭翟車駕三馬駕士十四
人次閤帥二人領内給使十八人夾車次六柱二内給
使執之次供奉内人乘犢車次繖一雉尾扇二團扇四
曲蓋二皆分左右各内給使執之次戟九十執者絳綦
襖冒分左右親王鹵簿有清道六人為三重武弁朱衣
革帶次幰弩一執者平巾幘緋袴褶騎次青衣十二人
平巾青幘青布袴褶執青布仗袋分左右次車輻十二
分左右車輻棒也夾車而行故曰車輻執者服如幰弩
次戟九十執者絳綦襖冒分左右次絳引旛六分左右
横行以引刀楯弓箭矟次内第一行廂執刀楯絳綦襖
冒第二行廂執弓矢戎服第三行廂執矟戎服大袍廂
各四十人次節一夾矟一各一人騎執平巾幘大口袴
緋衫次告止旛四傳教旛四信旛八凡旛皆絳為之署
官號篆以黃飾以鳥翅取其疾也金塗鉤竿長一丈一
尺執者服如夾矟分左右次儀鋋二儀鍠六油戟十八
儀矟十細矟十執者皆絳綦襖冒次儀刀十八執者服
如夾矟分左右次誕馬八馭者服如夾矟分左右次府
佐六人平巾幘大口袴緋裲襠騎持刀夾引次象路一
駕四馬佐二人立侍一人武弁朱衣革帶居左一人緋
裲襠大口袴持刀居右駕士十八人服如夾矟次繖一
雉尾扇二次朱漆團扇四曲蓋二執者皆絳綦襖冒分
左右次僚佐本服陪從次麾幢各一左麾右幢次大角
鼓吹一品鹵簿有清道四人為二重幰弩一騎青衣十
人車輻十人戟九十絳引旛六刀楯弓箭矟皆八十節
二大矟二告止旛傳教旛皆二信旛六誕馬六儀刀十
六府佐四人夾行革路一駕四馬駕士十六人繖一朱
漆團扇四曲蓋二僚佐本服陪從麾幢大角鐃吹皆備
自二品至四品青衣車輻每品減二人二品刀楯弓箭
戟矟各減二十三品以下每品減十而已二品信旛四
誕馬四儀刀十四革路駕士十四人三品亦如之儀刀
十革路駕士十二人四品五品信旛二誕馬二儀刀八
木路駕士十人自二品至四品皆有清道二人朱漆團
扇二曲蓋一幰弩一騎旛竿長丈繖一節一夾矟二萬
年縣令亦有清道二人幰弩一騎青衣車輻皆二人戟
三十告止旛傳教旛信旛皆二竿長九尺誕馬二軺車
一馬駕士六人繖朱漆團扇曲蓋皆一非導駕及餘四
等縣初上者減幰弩車輻曲蓋其戟亦減十内命婦夫
人鹵簿青衣六人偏扇團扇皆十六執者間綵裙襦綵
裳革帶行障三坐障二厭翟車駕二馬馭人十内給使
十六人夾車從車六乘繖雉尾扇皆一團扇二内給使
執之戟六十外命婦一品亦如之厭翟車馭人減二有
從人十六人非公主王妃則乘白銅飾犢車駕牛馭人
四無雉尾扇嬪青衣四人偏扇團扇方扇十四行障二
坐障一翟車馭人八内給使十四人夾車四乘戟四十
外命婦二品亦如之乘白銅飾犢車青通幰朱裏從人
十四人婕妤美人才人青衣二人偏扇團扇方扇十行
障二坐障一安車駕二馬馭人八内給使十人從車二
乘戟二十太子良娣良媛承徽外命婦三品亦如之白
銅飾犢車從人十人外命婦四品青衣二人偏扇團扇
方扇皆八行障坐障皆一白銅飾犢車馭人四從人八
餘同三品唯無戟自夫人以下皆清道二人繖一又有
團扇二大駕鹵簿鼓吹分前後二部鼓吹令二人府史
二人騎從分左右前部掆鼓十二夾金鉦十二大鼓長
鳴皆百二十鐃鼓十二歌簫笳次之大横吹百二十節
鼓二笛簫觱篥笳桃皮觱篥次之掆鼓夾金鉦皆十二
小鼓中鳴皆百二十羽葆鼔十二歌簫笳次之至相風
轝有掆鼓一金鉦一鼓左鉦右至黃麾有左右金吾衛
果毅都尉二人主大角百二十横行十重鼓吹丞二人
典事二人騎從次後部鼓吹羽葆鼓十二歌簫笳次之
鐃鼓十二歌簫笳次之小横吹百二十笛簫觱篥笳桃
皮觱篥次之凡歌簫笳工各二十四人主帥四人笛簫
觱篥笳桃皮觱篥工各二十四人法駕減太常卿司徒
兵部尚書白鷺車辟惡車大輦五副路安車四望車又
減屬車四清游隊持鈒隊玄武隊皆減四之一鼓吹減
三之一小駕又減御史大夫指南車記里鼓車鸞旗車
皮軒車象革木三路耕根車羊車黃鉞車豹尾車屬車
小輦小輿諸隊及鼓吹減大駕之半凡鼓吹五部一鼓
吹二羽葆三鐃吹四大横吹五小横吹總七十五曲鼓
吹部有掆鼓大鼓金鉦小鼓長鳴中鳴掆鼓十曲一警
雷震二猛獸駭三鷙鳥擊四龍媒蹀五靈夔吼六鵰鶚
爭七壯士怒八熊羆吼九石墜崖十波蕩壑大鼔十五
曲嚴用三曲一元驎合邏二元驎他固夜三元驎跋至
慮警用十二曲一元咳大至遊二阿列乾三破逹析利
純四賀羽真五鳴都路跋六他勃鳴路跋七相雷析追
八元咳赤賴九赤咳赤賴十吐咳乞物真十一貪大訐
十二賀粟胡真小鼓九曲一漁陽二鷄子三警鼔四三
鳴五合節六覆參七步鼓八南陽會星九單搖皆以為
嚴警其一上馬用之長鳴一曲三聲一龍吟聲二彪吼
聲三河聲中鳴一曲三聲一盪聲二牙聲三送聲羽葆
部十八曲一太和二休和三七德四騶虞五基王化六
纂唐風七厭炎精八肇皇運九躍龍飛十殄馬邑十一
興晉陽十二濟渭險十三應聖期十四御宸極十五寧
兆庶十六服遐荒十七龍池十八破陣樂鐃吹部七曲
一破陣樂二上車三行車四向城五平安六歡樂七太
平大横吹部有節鼓二十四曲一悲風二遊絃三間絃
明君四吳明君五古明君六長樂聲七五調聲八烏夜
啼九望鄉十跨鞍十一間君十二瑟調十三止息十四
天女怨十五楚客十六楚妃歎十七霜鴻引十八楚歌
十九胡箶聲二十辭漢二十一對月二十二胡笳明君
二十三湘妃怨二十四沈湘小横吹部有角笛簫笳觱
篥桃皮觱篥六種曲名失傳伶工謂夜警為嚴凡大駕
嚴夜警十二曲中警三曲五更嚴三遍天子謁郊廟夜
五鼓過半奏四嚴車駕至橋復奏一嚴元和初禮儀使
高郢建議罷之歴代獻捷必有凱歌太宗平東都破宋
金剛執賀魯克高麗皆備軍容凱歌入京都然其禮儀
不傳太和初有司奏命將征討有大功獻俘馘則神策
兵衛於門外如獻俘儀凱樂用鐃吹二部笛觱篥簫笳
鐃鼔皆工二人歌工二十四人乘馬執樂陳列如鹵簿
鼓吹令丞前導分行俘馘之前將入都門鼓吹振作奏
破陣樂應聖期賀朝歡君臣同慶樂等四曲至太社太
廟門外陳而不作吉獻禮畢樂作至御樓前陳兵仗于
旌門外二十步樂工步行兵部尚書介胄執鉞于旌門
中路前導協律郎二人執麾門外分導太常卿跪請奏
凱樂樂闋太常卿跪奏樂畢兵部尚書太常卿退樂工
立于旌門外引俘馘入獻及稱賀俘囚出乃退
唐書卷二十三下
