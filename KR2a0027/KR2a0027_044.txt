唐書卷四十四
宋翰林學士歐陽修撰
志第三十四
選舉志
唐制取士之科多因隋舊然其大要有三由學舘者曰
生徒由州縣者曰鄉貢皆升于有司而進退之其科之
目有秀才有明經有俊士有進士有明法有明字有明
算有一史有三史有開元禮有道舉有童子而明經之
别有五經有三經有二經有學䆒一經有三禮有三傳
有史科此歲舉之常選也其天子自詔者曰制舉所以
待非常之才焉凡學六皆隷于國子監國子學生三百
人以文武三品以上子孫若從二品以上曾孫及勲官
二品縣公京官四品帶三品勲封之子為之太學生五
百人以五品以上子孫職事官五品朞親若三品曾孫
及勲官三品以上有封之子為之四門學生千三百人
其五百人以勲官三品以上無封四品有封及文武七
品以上子為之八百人以庶人之俊異者為之律學生
五十人書學生三十人算學生三十人以八品以下子
及庶人之通其學者為之京都學生八十人大都督中
都督府上州各六十人下都督府中州各五十人下州
四十人京縣五十人上縣四十人中縣中下縣各三十
五人下縣二十人國子監生尚書省補祭酒統焉州縣
學生州縣長官補長史主焉凡舘二門下省有弘文館
生三十人東宮有崇文館生二十人以皇緦麻以上親
皇太后皇后大功以上親宰相及散官一品功臣身食
實封者京官職事從三品中書黃門侍郎之子為之凡
博士助教分經授諸生未終經者無易業凡生限年十
四以上十九以下律學十八以上二十五以下凡禮記
春秋左氏傳為大經詩周禮儀禮為中經易尚書春秋
公羊傳穀梁傳為小經通二經者大經小經各一若中
經二通三經者大經中經小經各一通五經者大經皆
通餘經各一孝經論語皆兼通之凡治孝經論語共限
一歲尚書公羊傳穀梁傳各一歲半易詩周禮儀禮各
二歲禮記左氏傳各三歲學書日紙一幅間習時務策
讀國語說文字林三蒼爾雅凡書學石經三體限三歲
說文二歲字林一歲凡算學孫子五曹共限一歲九章
海島共三歲張丘建夏侯陽各一歲周髀五經算共一
歲綴術四歲緝古三歲記遺三等數皆兼習之旬給假
一日前假博士考試讀者千言試一帖帖三言講者二
千言問大義一條總三條通二為第不及者有罰歲終
通一年之業口問大義十條通八為上六為中五為下
併三下與在學九歲律生六歲不堪貢者罷歸諸學生
通二經俊士通三經已及第而願留者四門學生補太
學太學生補國子學每歲五月有田假九月有授衣假
二百里外給程其不帥教及歲中違程滿三十日事故
百日緣親病二百日皆罷歸既罷條其狀下之屬所五
品以上子孫送兵部準蔭配色每歲仲冬州縣館監舉
其成者送之尚書省而舉選不繇館學者謂之鄉貢皆
懷牒自列于州縣試已長吏以鄉飲酒禮會屬僚設賓
主陳爼豆備管絃牲用少牢歌鹿鳴之詩因與耆艾叙
長少焉既至省皆疏名列到結款通保及所居始由戸
部集閱而關于考功員外郎試之凡秀才試方略策五
道以文理通粗為上上上中上下中上凡四等為及第
凡明經先帖文然後口試經問大義十條答時務策三
道亦為四等凡開元禮通大義百條策三道者超資與
官義通七十策通二者及第散試官能通者依正員凡
三傳科左氏傳問大義五十條公羊穀梁傳三十條策
皆三道義通七以上策通二以上為第白身視五經有
出身及前資官視學究一經凡史科每史問大義百條
策三道義通七策通二以上為第能通一史者白身視
五經三傳有出身及前資官視學究一經三史皆通者
奬擢之凡童子科十歲以下能通一經及孝經論語卷
誦文十通者予官通七予出身凡進士試時務策五道
帖一大經經策全通為甲第策通四帖過四以上為乙
第凡明法試律七條令三條全通為甲第通八為乙第
凡書學先口試通乃墨試說文字林二十條通十八為
第凡算學錄大義本條為問答明數造術詳明術理然
後為通試九章三條海島孫子五曹張丘建夏侯陽周
髀五經算各一條十通六記遺三等數帖讀十得九為
第試綴術緝古錄大義為問答者明數造術詳明術理
無注者合數造術不失義理然後為通綴術七條輯古
三條十通六記遺三等數帖讀十得九為第落經者雖
通六不第凡弘文崇文生試一大經一小經或二中經
或史記前後漢書三國志各一或時務策五道經史皆
試策十道經通六史及時務策通三皆帖孝經論語共
十條通六為第凡貢舉非其人者廢舉者校試不以實
者皆有罰其教人取士著於令者大略如此而士之進
取之方與上之好惡所以育材養士招來奬進之意有
司選士之法因時增損不同自高祖初入長安開大丞
相府下令置生員自京師至於州縣皆有數既即位又
詔秘書外省别立小學以教宗室子孫及功臣子弟其
後又詔諸州明經秀才俊士進士明於理體為鄉里稱
者縣考試州長重覆歲隨方物入貢吏民子弟學藝者
皆送于京學為設考課之法州縣鄉皆置學焉及太宗
即位益崇儒術乃於門下别置弘文館又增置書律學
進士加讀經史一部十三年東宮置崇文館自天下初
定增築學舍至千二百區雖七營飛騎亦置生遣博士
為授經四夷若高麗百濟新羅高昌吐蕃相繼遣子弟
入學遂至八千餘人高宗永徽二年始停秀才科龍朔
二年東都置國子監明年以書學隷蘭臺算學隷秘閣
律學隷詳刑上元二年加試貢士老子策明經二條進
士三條國子監置大成二十人取已及第而聰明者為
之試書日誦千言并日試策所業十通七然後補其祿
俸同直官通四經業成上於尚書吏部試之登第者加
一階放選其不第則習業如初三歲而又試三試而不
中第從常調永隆二年考功員外郎劉思立建言明經
多抄義條進士唯誦舊策皆亡實才而有司以人數充
第乃詔自今明經試帖麤十得六以上進士試雜文二
篇通文律者然後試策武后之亂改易舊制頗多中宗
反正詔宗室三等以下五等以上未出身願宿衞及任
國子生聽之其家居業成而堪貢者宗正寺試送監舉
如常法三衞番下日願入學者聽附國子學太學及律
館習業蕃王及可汗子孫願入學者附國子學讀書玄
宗開元五年始令鄉貢明經進士見訖國子監謁先師
學官開講問義有司為具食清資五品以上官及朝集
使皆往閱禮焉七年又令弘文崇文國子生季一朝參
及注老子道德經成詔天下家藏其書貢舉人減尚書
論語策而加試老子又敕州縣學生年二十五以下八
品子若庶人二十一以下通一經及未通經而聰悟有
文辭史學者入四門學為俊士即諸州貢舉省試不第
願入學者亦聽二十四年考功員外郎李昂為舉人詆
訶帝以員外郎望輕遂移貢舉於禮部以侍郎主之禮
部選士自此始二十九年始置崇玄學習老子莊子文
子列子亦曰道舉其生京都各百人諸州無常員官秩
蔭第同國子舉送課試如明經天寶九載置廣文館於
國學以領生徒為進士者舉人舊重兩監後世禄者以
京兆同華為榮而不入學十二載乃敕天下罷鄉貢舉
人不由國子及郡縣學者勿舉送是歲道舉停老子加
周易十四載復鄉貢代宗廣德二年詔曰古者設太學
教胄子雖年穀不登兵革或動而俎豆之事不廢頃年
戎車屢駕諸生輟講宜追學生在館習業度支給廚米
是歲賈至為侍郎建言歲方囏歉舉人赴省者兩都試
之兩都試人自此始貞元二年詔習開元禮者舉同一
經例明經習律以代爾雅是時弘文崇文生未補者務
取員闕以補速於登第而用蔭乖實至有假市門資變
易昭穆及假人試藝者六年詔宜據式考試假代者論
如法初禮部侍郎親故移試考功謂之别頭十六年中
書舍人高郢奏罷議者是之元和二年置東都監生一
百員然自天寶後學校益廢生徒流散永泰中雖置西
監生而館無定員於是始定生員西京國子館生八十
人太學七十人四門三百人廣文六十人律館二十人
書算館各十人東都國子館十人太學十五人四門五
十人廣文十人律館十人書館三人算館二人而已明
經停口義復試墨義十條五經取通五明經通六其嘗
坐法及為州縣小史雖藝文可采勿舉十三年權知禮
部侍郎庾承宣奏復考功别頭試初開元中禮部考試
畢送中書門下詳覆其後中廢是歲侍郎錢徽所舉送
覆試多不中選由是貶官而舉人雜文復送中書門下
長慶三年侍郎王起言故事禮部已放牓而中書門下
始詳覆今請先詳覆而後放牓議者以起雖避嫌然失
貢職矣諫議大夫殷侑言三史為書勸善懲惡亞於六
經比來史學都廢至有身處班列而朝廷舊章莫能知
者於是立史科及三傳科太和三年高鍇為考功員外
郎取士有不當監察御史姚中立又奏停考功别頭試
六年侍郎賈餗又奏復之八年宰相王涯以為禮部取
士乃先以牓示中書非至公之道自今一委有司以所
試雜文鄉貫三代名諱送中書門下大抵衆科之目進
士尤為貴其得人亦最為盛焉方其取以辭章類若浮
文而少實及其臨事設施奮其事業隱然為國名臣者
不可勝數遂使時君篤意以謂莫此之尚及其後世俗
益婾薄上下交疑因以謂按其聲病可以為有司之責
捨是則汗漫而無所守遂不復能易嗚呼乃知三代鄉
里德行之舉非至治之隆莫能行也太宗時冀州進士
張昌齡王公謹有名於當時考功員外郎王師旦不署
以第太宗問其故對曰二人者皆文采浮華擢之將誘
後生而敝風俗其後二人者卒不能有立寶應二年禮
部侍郎楊綰上疏言進士科起於隋大業中是時猶試
策高宗朝劉思立加進士雜文明經填帖故為進士者
皆誦當代之文而不通經史明經者但記帖括又投牒
自舉非古先哲王側席待賢之道請依古察孝廉其鄉
閭孝友信義廉恥而通經者縣薦之州州試其所通之
學送於省自縣至省皆勿自投牒其到狀保辨識牒皆
停而所習經取大義聽通諸家之學每問經十條對策
三道皆通為上第吏部官之經義通八策通二為中第
與出身下第罷歸論語孝經孟子兼為一經其明經進
士及道舉竝停詔給事中李栖筠李廙尚書左丞賈至
京兆尹兼御史大夫嚴武議栖筠等議曰夏之政忠商
之政敬周之政文然則文與忠敬皆統人行且謚號述
行莫美於文文興則忠敬存焉故前代以文取士本文
行也由辭觀行則及辭焉宣父稱顔子不遷怒不貳過
謂之好學今試學者以帖字為精通不窮旨義豈能知
遷怒貳過之道乎考文者以聲病為是非豈能知移風
易俗化天下乎是以上失其源下襲其流先王之道莫
能行也夫先王之道消則小人之道長亂臣賊子由是
生焉今取士試之小道而不以遠大是猶以蝸蚓之餌
垂海而望吞舟之魚不亦難乎所以食垂餌者皆小魚
就科目者皆小藝且夏有天下四百載禹之道喪而商
始興商有天下六百祀湯之法棄而周始興周有天下
八百年文武之政廢而秦始并焉三代之選士任賢皆
考實行是以風俗淳一運祚長遠漢興監其然尊儒術
尚名節雖近戚竊位彊臣擅權弱主外立母后專政而
亦能終彼四百豈非學行之效邪魏晉以來專尚浮侈
德義不修故子孫速顛享國不永也今綰所請實為正
論然自晉室之亂南北分裂人多僑處必欲復古鄉舉
里選竊恐未盡請兼廣學校以明訓誘雖京師州縣皆
有小學兵革之後生徒流離儒臣師氏祿廩無向請增
博士員厚其廩稍選通儒碩生間居其職十道大郡置
太學館遣博士出外兼領郡官以教生徒保桑梓者鄉
里舉焉在流寓者庠序推焉朝而行之夕見其利而大
臣以為舉人循習難於速變請自來歲始帝以問翰林
學士對曰舉進士久矣廢之恐失其業乃詔明經進士
與孝廉兼行先是進士試詩賦及時務策五道明經策
三道建中二年中書舍人趙贊權知貢舉乃以箴論表
贊代詩賦而皆試策三道太和八年禮部復罷進士議
論而試詩賦文宗從内出題以試進士謂侍臣曰吾患
文格浮薄昨自出題所試差勝乃詔禮部歲取登第者
三十人苟無其人不必充其數是時文宗好學嗜古鄭
覃以經術位宰相深嫉進士浮薄屢請罷之文宗曰敦
厚浮薄色色有之進士科取人二百年矣不可遽廢因
得不罷武宗即位宰相李德裕尤惡進士初舉人既及
第綴行通名詣主司第謝其制序立西階下北上東向
主人席東階下西向諸生拜主司答拜乃叙齒謝恩遂
升階與公卿觀者皆坐酒數行乃赴期集又有曲江會
題名席至是德裕奏國家設科取士而附黨背公自為
門生自今一見有司而止其期集參謁曲江題名皆罷
德裕嘗論公卿子弟艱於科舉武宗曰向聞楊虞卿兄
弟朋比貴勢妨平進之路昨黜楊知至鄭朴等抑其太
甚耳有司不識朕意不放子弟即過矣但取實藝可也
德裕曰鄭肅封敖子弟皆有才不敢應舉臣無名第不
當非進士然臣祖天寶末以仕進無他岐勉彊隨計一
舉登第自後家不置文選蓋惡其不根藝實然朝廷選
官須公卿子弟為之何者少習其業目熟朝廷事臺閣
之儀不教而自成寒士縱有出人之才固不能閑習也
則子弟未易可輕德裕之論偏異蓋如此然進士科當
唐之晚節尤為浮薄世所共患也所謂制舉者其來遠
矣自漢以來天子常稱制詔道其所欲問而親策之唐
興世崇儒學雖其時君賢愚好惡不同而樂善求賢之
意未始少怠故自京師外至州縣有司常選之士以時
而舉而天子又自詔四方德行才能文學之士或高蹈
幽隱與其不能自達者下至軍謀將略翹關拔山絶藝
竒伎莫不兼取其為名目隨其人主臨時所欲而列為
定科者如賢良方正直言極諫博通墳典達於教化軍
謀宏遠堪任將率詳明政術可以理人之類其名最著
而天子廵狩行幸封禪太山梁父往往會見行在其所
以待之之禮甚優而宏材偉論非常之人亦時出於其
間不為無得也其外又有武舉蓋其起於武后之時長
安二年始置武舉其制有長垜馬射步射平射筒射又
有馬槍翹關負重身材之選翹關長丈七尺徑三寸半
凡十舉後手持關距出處無過一尺負重者負米五斛
行二十步皆為中第亦以鄉飲酒禮送兵部其選用之
法不足道故不復書
唐書卷四十四
