歲時廣記卷四
宋陳元靚撰
冬
禮記鄉飲酒曰北方曰冬冬之為言中也中者藏
也管子曰冬者隂氣畢下故萬物成尸子曰冬為
信淮南子曰冬為權權者所以權萬物也權正而
不失萬物乃藏前漢律歷志曰大隂者北方北伏
也陽氣伏於下於時為冬冬終也物終藏乃可稱
水潤下智者謀謀者重故為權也又月令曰冬三
月其日壬癸其帝顓頊其神玄冥其蟲介其音羽
其數玄其味鹹其臭朽其祀行祭先腎
孟冬月
禮記月令曰孟冬之月日在尾昏危中旦七星中律中
應鍾水始冰地始凍雉入大水為蜃虹藏不見天氣上
騰地氣下降天地不通閉塞而成冬
孝經緯曰霜降後十五日斗指乾為立冬後十五日斗
指亥為小雪
三統歷曰立冬為十月節小雪為十月中氣小雪大雪
者以霜雨凝結而雪十月猶小十一月轉大
周書時訓曰立冬之日水始冰後五日地始凍後五日
雉入大水小雪之日虹藏不見後五日閉塞而成冬
白虎通德論曰十月律謂之應鍾何鍾動也言萬物應
陽而動下藏也
晉樂志曰十月之辰謂為亥亥者劾也言時隂氣劾殺
萬物也
夏小正曰十月黑鳥浴黑鳥烏也浴也者謂飛乍上乍
下也
詩七月十月隕蘀又曰十月蟋蟀入我牀下又曰十月
穫稻又曰十月納禾稼又曰十月滌場
左傳莊公十六年公父定叔出奔衛三年而復之使以
十月入曰良月也就盈數焉
西京雜記曰隂德用事則和氣皆隂建亥之月是也故
謂之正隂之月又曰四月陽雖用事而陽獨不存此月
純陽疑於無隂故亦謂之隂月
歐陽公詞云十月小春梅蘂綻
纂要曰十月曰上冬
月令曰孟冬行春令則凍閉不密地氣上泄民多流亡
行夏令則國多暴風方冬不寒蟄蟲復出行秋令則霜
雪不時小兵時起土地侵削
仲冬月
月令曰仲冬之月日在斗昏東壁中旦軫中律中黃鍾
冰益壯地始坼鶡旦不鳴虎始交芒始生荔挺出蚯蚓
結麋角解水泉動
孝經緯曰小雪後十五日斗指壬為大雪後十五日斗
指子為冬至
三統歷曰大雪為十一月節冬至為十一月中氣
周書時訓曰大雪之日鶡鳥不鳴後五日虎始交後五
日荔挺出冬至之日蚯蚓結後五日麋角解後五日水
泉動
白虎通德論曰十一月律謂之黃鍾何黃中和之色也
鍾動也言陽氣動於黃泉之下動養萬物也
晉樂志曰十一月之辰謂之子子者孳也謂陽氣至此
更孳生也
夏小正曰十一月王狩言王狩之時也冬獵為狩
吕氏春秋曰仲冬命之曰暢月注云暢充也
月令曰仲冬行夏令則其國乃旱氛霧冥冥雷乃𤼵聲
行秋令則天時雨汁瓜瓠不成國有大兵行春令則蝗
蟲為敗水泉咸竭民多疥癘
季冬月
月令曰季冬之月日在婺女昏婁中旦氐中律中大吕
雁北鄉鵲始巢雉鴝雞乳征鳥厲疾冰方盛水澤腹堅
日窮於次月窮於紀星迴於天數將幾終歲且更始
孝經緯曰冬至後十五日斗指癸為小寒後十五日斗
指丑為大寒
三統歷曰小寒為十二月節大寒為十二月中氣小寒
大寒者十二月極寒之時相對為大小月初寒為小月
半寒為大
周書時訓曰小寒之日雁北嚮又五日鵲始巢又五日
雉始雊雁不北嚮民不懷生鵲不始巢國不安寧雉不
始雊國乃大水大寒之日雞始乳又五日鷙鳥厲疾又
五日水澤腹堅雞不始乳淫女亂男鷙鳥不厲國不除
兵水澤不腹堅言乃不從
白虎通德論曰十二月律謂之大吕何大大也吕者拒
也言陽氣欲出隂不許也吕之為言拒者旅抑拒難之
也
晉樂志曰十二月之辰謂之丑丑者紐也言終始之際
故以紐結為名也
夏小正曰十二月玄駒賁玄駒蟻也賁者走于地中也
纂要曰十二月曰暮冬亦曰杪冬涂月暮節暮歲窮稔
窮紀
月令曰季冬行秋令則白露蚤降介蟲為妖四鄙入保
行春令則胎夭多傷國多固疾命之曰逆行夏令則水
潦敗國時雪不降冰凍消釋
一色雲
韓詩外傳凡草木花多五出雪花獨六出雪花曰霙雪
雲曰同雲同謂雲隂與天同為一色也故詩云上天同
雲雨雪雰雰
一丈凍
郭義恭廣志北方地寒冰厚三尺地凍一丈
千里雪
楚詞層冰峨峨飛雪千里王逸注云北極常寒也東坡
詩云峨眉山西雪千里謝爕雨雪曲云峨峨六尺冰飄
飄千里雪
千年冰
杜陽編順宗即位年拘彌國貢常堅冰云其國有大凝
山其中有冰千年不釋及齎至京師潔冷如故雖盛暑
赫日終不消嚼之與中國冰凍無異又神異經云北方
有層冰萬里厚百丈又尸子曰朔方之寒冰厚六尺北
極左右有不釋之冰又漢五行志云元和間琅邪井冰
厚丈餘
紺碧霜
拾遺記廣延國霜色紺碧又云嵰州霜紺色漢武帝内
傳曰仙家上藥有玄霜紺雪
入液雨
瑣碎錄閩俗立冬後逢壬日謂之入液至小雪出液得
雨謂之液雨無雨則主來年旱諺云液雨不流籜高田
不要作又謂之藥雨百蟲飲此水而蟄林公弁詩云液
雨初生小院寒
復槽水
水衡記黃河水十月名復槽水落復故道也
蹙凌水
水衡記黃河水十一月十二月名蹙凌水冰斷後結蹙
起成層也
寶硯爐
天寶遺事内庫有七寶研爐一所曲盡其巧每冬寒研
凍置于爐上硯凍自消不勞置火帝常用之
暖玉鞍
天寶遺事岐王有玉鞍一面每至冬月則用之雖天氣
嚴寒此鞍在座下如有温火之氣
煖金盒
裴鉶傳竒進士張無頗遇袁天罡女袁大孃授藥以煖
金盒盛之曰寒時但出此盒則一室暄煖不假爐炭矣
金盒乃廣利王宫中之寶
却寒簾
杜陽雜編咸通九年同昌公主下降錫錢五百萬貫仍
罄内庫寶貨以實其宅更賜金麥銀粟數斛堂設連珠
之帳續真珠以成也却寒之簾𩔖玳瑁斑有紫色云却
寒鳥骨所為也則未知出何國
却寒犀
杜陽雜編同昌公主堂中設却寒犀又綴五色玉香嚢
貯辟寒香前輩詩云辟寒犀外凍雲平
禦寒毬
提要錄太祖登極九州各貢方物燕國劉大王守光遣
使進禦寒毬一具
辟寒金
古今詩話嗽金鳥出昆明國形如雀色黃魏明帝時其
國來獻飼以真珠及兔腦常吐金屑如粟宫人爭取為
釵鈿謂之辟寒金此鳥不畏寒也宫人相嘲曰不服辟
寒金那得帝王心不服辟寒鈿那得帝王憐古樂府云
誰似辟寒金聊借與空牀煖
辟寒香
述異記漢武帝時外國貢辟寒香室中焚之雖大寒必
減衣
衣狐裘
吕氏春秋衛靈公天寒鑿池言不寒宛春曰君衣狐裘
坐熊席四隅有火所以不寒
設羆褥
拾遺記周靈王起昆昭之臺設狐腋素裘紫羆大褥一
人以指彈席上而暄風入室裘褥皆棄臺下
捏鳳炭
天寶遺事楊國忠以炭屑用蜜捏塑成雙鳳至冬日則
焰於爐中及先以白檀木鋪于爐底餘炭不許參雜
置鳳木
杜陽編李輔國嚴凝之時置鳳首木於高堂大厦中其
木高一尺而雕刻如鸞鳳之形和煦之氣如二三月故
别名曰常春木
呵牙筆
天寳遺事李白常于便殿對明皇撰詔誥時十月大寒
筆凍莫能書字帝勅宫嬪十人侍于李白左右令各執
牙筆呵之白遂取而書詔李白之受聖眷也如此之厚
得玉馬
臧榮緒晉書新蔡王騰𤼵于并州于常山之真定縣遇
天大雪平地數丈雪融不積騰怪而掘之得玉馬高尺
許上表獻之藜藿野人立春詩云玉馬自能銷朔雪土
牛更為𤼵春風
炷煖香
雲林異景志寶雲谿有僧舍盛冬若客至不燃薪火煖
香一炷滿堂如春詹克愛題西山禪房詩云煖香炷罷
春生室始信壺中别有天
吐氣火
葛仙翁别傳公與客談話時天氣大寒仙公謂客曰居
貧不能人人得爐火請作一大火共致煖者仙公因吐
氣火赫然從口中出須臾火滿堂皆熱脱衣也
煑建茗
開元遺事逸人王休居太白山下日與僧道異人往還
每至冬時取冰敲其精瑩者煑建茗以共賓客飲之
飲羔酒
提要錄世傳陶榖學士買得党太尉家故妓遇雪陶取
雪水烹團茶謂妓曰党家應不識此妓曰彼麤人安有
此景但能于銷金帳下淺斟低唱飲羊羔兒酒耳陶默
然愧其言東坡詩云試問高吟三十韻何如低唱兩三
杯
作妓圍
天寶遺事申王每冬月苦寒之際令宫女密圍于坐側
以禦寒氣謂之妓圍
揣妓肌
天寶遺事岐王每冬寒手冷不近火惟於妙妓懷中揣
其肌膚謂之煖手
選肉陣
開元遺事楊國忠選婢妾肥大者行列於前令遮風謂
之肉陣
煖寒會
開元遺事巨豪王元寶每冬月大雪之際令僕夫掃雪
為徑躬立坊前迎揖賓客具酒炙宴樂為煖寒會
送臘粥
皇朝東京夢華錄十二月都城賣撒佛花至初八日有
僧尼三五為羣以盆器盛金銅佛像浸以香水楊柳洒
浴排門教化諸大寺作浴佛會并送七寶五味粥謂之
臘八粥都人是日亦以果子雜料煑粥而食
省燎火(燎力召反)
前漢紀冬民既入婦人同巷相從夜績一月相從以省費
燎火同巧拙而合習俗也
温母席
搜神記羅威字德行少喪父事母至孝母年七十天大
寒常以身自温席而後授其處
煖母枕
東觀漢記黃香字文疆江夏安陸人事母至孝每冬寒
則身煖枕席夏則扇枕使涼東坡詩云願子聚為江夏
枕不勞揮扇自寧親
扣冰魚
孝子傳王祥少有德行事後母至孝盛寒冰凍網罟不
施母欲得生魚祥解褐扣冰求之忽冰開有雙鯉躍出
祥獲以奉母時人謂之至孝所致黃民本後章云卧冰
泣竹慰母心
號林筍
楚國先賢傳左臺御史孟宗事後母至孝母性嗜筍及
母亡冬節至宗入林哀號而筍生以供祭祀杜甫詩云
遠傳冬筍味更覺綵衣春
問歲餘
魏略董遇好學人從學者遇不肯教云當先讀書百遍
而義自見從學者云苦渴無日遇曰當以三餘或問三
餘之意遇曰冬者歲之餘夜者日之餘雨者晴之餘(又見)
(任彦升)山谷詩云皇文開萬卷家學陋三餘東坡詩云醉
飽高眠真事業此生有味在三餘
足文史
漢書方朔自言年十三學三冬文史足用注云貧子冬
日乃得學
歲時廣記卷四
