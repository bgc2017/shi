歲時廣記卷二
宋陳元靚撰
夏
禮記鄉飲酒曰南方曰夏夏之為言假也養之長
之假之仁也太玄經曰夏者物之修長也董仲舒
策曰陽常居大夏以生育長養為事淮南子曰夏
為衡衡者所以平萬物也前漢律歷志曰太陽者
南方南任也陽氣任養物於時為夏夏假也物假
大乃宣平火炎上禮者齊齊者平故為衡也月令
曰夏三月其日丙丁其帝炎帝其神祝融其蟲羽
其音徵其數七其味苦其臭焦其祀竈祭先肺
孟夏月
禮記月令曰孟夏之月日在畢昏翼中旦婺女中律中
中(音仲)吕螻蟈鳴蚯蚓出王瓜生苦菜秀靡草死麥秋至
孝經緯曰穀雨後十五日斗指巽為立夏後十五日斗
指已為小滿
三統歷曰立夏為四月節小滿為四月中氣小滿者言
物長於此小得盈滿
周書時訓曰立夏之日螻蟈鳴後五日蚯蚓出後五日
王瓜生小滿之日苦菜秀後五日靡草死後五日麥秋
至
白虎通德論曰四月律謂之中吕何言陽氣極將彼故
復中難之也晉志云吕者助也謂陽氣盛長陰助成功
也
晉樂志曰四月之辰謂之己巳者起也物至此時畢盡
而起也
夏小正曰四月昴則見
詩七月曰四月秀葽注云不榮而實曰秀葽草也
西京雜記曰陽德用事則和氣皆陽建已之月是也故
謂之正陽之月
又曰四月陽雖用事而陽不獨存此月純陽疑於無隂
故亦謂之隂月
纂要曰四月曰首夏維夏
文選注鄭玄曰四月為除月
月令曰孟夏行秋令則苦雨數來五穀不滋四鄙入保
行冬令則草木蚤枯後乃大水敗其城郭行春令則蝗
蟲為災暴風来格秀草不實
仲夏月
月令曰仲夏之月日在東井昏亢中旦危中律中蕤賓
小暑至螳螂生鶪始鳴反舌無聲鹿角解蟬始鳴半夏
生木堇榮
孝經緯曰小滿後十五日斗指丙為芒種後十五日斗
指午為夏至
三統歷曰芒種為五月節夏至為五月中氣芒種者言
有芒之穀可稼種也
周書時訓曰芒種之日螳螂生後五日鶪始鳴後五日
反舌無聲夏至之日鹿角解後五日蟬始鳴後五日半
夏生
白虎通德論曰五月律謂之蕤賓何蕤者下也賓者敬
也言陽氣上極隂氣始賓敬之也
晉樂志曰五月之辰謂之午午者長也大也言物皆長
大也
夏小正曰五月參則見良蜩鳴初昏大火中注云大火
心星名也
詩七月曰五月鳴蜩又曰五月斯螽動股注云蜩螗也
斯螽蚣蝑也
吴子夜四時歌曰鬱蒸仲暑月
東坡詩云飛龍御月作秋涼注云謂五月也
月令曰仲夏行冬令則雹涷傷穀道路不通暴兵来至
行春令則五穀晚熟百螣時起其國乃饑行秋令則草
木零落果實早成民殃於疫
季夏月
月令曰季夏之月日在桺昏火中旦奎中律中林鍾溫
風始至蟋蟀居壁鷹乃學習腐草為螢土潤溽暑大雨
時行
孝經緯曰夏至後十五日斗指丁為小暑後十五日斗
指未為大暑
三統歷曰小暑為六月節大暑為六月中氣小暑大暑
者就極熱之中分為小大月初為小月半為大
周書時訓曰小暑之日溫風至後五日蟋蟀居壁後五
日鷹乃學習大暑之日腐草為螢後五日土潤溽暑後
五日大雨時行
白虎通德論曰六月律謂之林鍾何林者衆也萬物成
熟種𩔖衆多
晉樂志曰六月之辰謂之未未者味也謂時萬物向成
有滋味也
夏小正曰六月鷹始摯
詩七月曰六月莎雞振羽又曰六月食鬱及薁注云鬱
棣屬薁蘡薁也
纂要曰六月曰徂暑
月令曰季夏行春令則穀實鮮落國多風欬民乃遷徙
行秋令則丘隰水潦禾稼不熟乃多女災行冬令則風
寒不時鷹隼蚤鷙四鄙入保
黃梅雨
風土記夏至雨名黃梅雨霑衣服皆敗黤四時纂要云
梅熟而雨曰梅雨又閩人以立夏後逢庚日為入梅芒
種後逢壬日為出梅農人以得梅雨乃宜耕稼故諺云
雨不梅無米炊𤨏碎錄又云芒種後逢壬入梅前半月
為梅雨後半月為時雨遇雷雹謂之斷梅數說未知孰
是又陳氏手記云梅雨水洗瘡疥滅瘢痕入醬令易熟
沾衣便腐澣垢如灰汁有異他水江淮以南地氣卑濕
五月上旬連下旬尤甚梅雨壊衣當以梅葉湯洗之餘
並不脱杜甫詩云南京犀浦道四月熟黃梅湛湛長江
去冥冥細雨来歐陽公詩云春寒欲盡黃梅雨東坡詩
云不趁青梅嘗煮酒要看細雨濕黃梅又云佳節連梅
雨又云怕見黃梅雨細時嚴維詩云梅天一雨清
送梅雨
埤雅今江湘二浙四五月間梅欲黃落則水潤土溽柱
磉皆汗蒸鬱成雨謂之梅雨自江以南三月雨謂之迎
梅五月雨謂之送梅林逋詩云石枕涼生菌閣虛已應
梅潤入圖書
濯枝雨
風土記仲夏雨濯枝盪川注云此節常有大雨名曰濯
枝雨
畱客雨
陸機要覽昔羽山有神人焉逍遥於中嶽與左元放共
遊薊子訓所坐欲起子訓欲畱之一日之中三雨今呼
五月三雨亦為畱客雨
香雨
李賀四月詞依微香雨青氛氲膩葉蟠花照曲門
暴涷雨
爾雅暴雨謂之涷雨郭璞注云江東呼夏月暴雨為涷
雨離騷經云令飄風兮先驅使涷雨兮洗塵(涷音東)
海颶風
南越志熙安間多颶風颶風者具四方之風也常以五
六月發未至時雞犬為之不鳴國史補云南海有颶風
四面而至倒屋拔木每數年一作鄭熊番禺雜記云颶
風將𤼵有微風細雨先緩後急謂之鍊風又有石尤風
亦颶之𩔖韓文公詩云雷威固已加颶勢仍相借又云
颶風有時作掀簸真差事又云峽山逢颶風雷電助撞
捽(颶音具)
落梅風
風俗通五月有落梅風江南以為信風李白詩云天長
信風吹日出宿霧散
黃雀風
風土記南中六月則有東南長風止時海魚化為黃雀
故俗名黃雀風
麥黃水
水衡記黃河水四月名麥黃水
瓜蔓水
水衡記黃河水五月名瓜蔓水瓜生蔓也東坡詩云河
水渺緜瓜蔓流
山礬水
水衡記黃河水六月名山礬水
麥熟秋
月令章句百穀各以初生為春熟為秋故麥以孟夏為
秋山谷詩云生物趨功日夜流園林纔夏麥先秋趙師
民詩云麥秋晨氣潤槐夏午隂涼
分龍節
圖經池州俗以五月二十九三十日為分龍節雨則多
大水閩人以夏至後為分龍雨各有方
龍生日
岳州風土記五月十三日謂之龍生日栽竹多茂盛又
前輩作蒼筠𫝊云筠每歲惟五月十三日獨醉或為人
迎置他處不知也當時諺曰此君經年常清齋一日不
齋醉如泥有時倒載過晉地茫然乘墜俱不知宋子京
種竹詩云隂地圍牆植翠筠疎枝茂葉與時新賴逢醉
日終無損正似德全於酒人晏元獻公詩云竹醉人還
醉蠶眠我亦眠又云苒苒渭濱族蕭蕭塵外姿如能樂
封植何必醉中移又東坡詩云竹是當年醉日栽
竹迷日
筍譜民間說竹有生日即五月十三日移竹宜用此日
或隂雨土虚則鞭行明年筍莖交至一云竹迷日栽竹
年年生筍劉延世竹迷日種竹詩云梅蒸方過有餘潤
竹醉由来自古云掘地聊栽數竿玉開簾還當一溪雲
然則竹迷亦此日也陳簡齋種竹詩云何須俟迷日可
笑世俗情
櫻笋厨
唐輦下歲時記四月十五日自堂厨至百司厨通謂之櫻
笋厨又韓偓櫻桃詩注云秦中謂三月為櫻笋時陳后
山詩云春事無多櫻笋来又古詞云水竹舊院落櫻笋
新蔬果
臨水宴
因話錄李少師與賓僚飲宴暑月臨水以荷為杯滿酌
密繋持近人口以筯刺之不盡則重飲讌罷有人言昨
飲大歡者公曰今日言歡則明日之不懽無論好惡一
不得言
霹靂酒
醉鄉日月暑月候大雷霆時收雨水淘米炊飯釀酒名
曰霹靂酒
寒筵冰
醉鄉日月盛夏初昏於井側安鑊用大水晶一塊大如
拳無瑕釁者以新汲水熾火煑千沸取越瓶口小腹大
者滿盛其湯以油帛密封口勿令泄氣復以重湯煮千
沸急沈井底平旦出之破瓶冰已結矣名寒筵冰(又見杜陽)
(雜編)
壬癸席
河東備錄申王取猪毛刷淨命工織以為席滑而且涼
號曰壬癸席
澄水帛
杜陽編同昌公主一日大會暑氣將甚公主命取澄水
帛以水蘸之挂於高軒滿座皆思挾纊澄水帛長八九
尺似布細明薄可鑒云其中有龍涎故能消暑
冰絲裀
樂府雜錄唐老子本長安富家子生計蕩盡遇老嫗持
舊裀以半千獲之有波斯人見之乃曰此是冰蠶絲所
織暑月置於座滿室清凉即酬千萬
消涼珠
拾遺記黑蚌珠千年一生燕昭王常懷此珠當盛暑之
月體自輕涼號消暑招涼之珠
辟暑犀
提要錄唐文宗夏日延學士講易賜辟暑犀章簡公端
午帖子云已持犀辟暑更鬭草迎涼
迎涼草
杜陽襍編李輔國夏則于堂中設迎涼草其象𩔖如草
而榦似若竹葉細如杉雖若乾枯而未嘗彫落盛暑挂
之忩戶間則涼風自至
白龍皮
劇談錄李相嘗因夏日邀同列及朝士宴時畏景赫
曦咸有鬱蒸之苦既延入小齋列坐開尊煩暑都盡清
飇凜冽如涉高秋及昏而罷出戶則火雲烈日熇然焦
灼有好事者求親信問之云此日以金盆貯水漬白龍
皮置於座末龍皮者新羅僧得自海中
犀如意
楊妃外𫝊唐玄宗夏月授楊妃却暑犀如意
洒皮扇
開元遺事王元寳都中巨豪也家有皮扇製作甚精寳
每暑月宴客即以此扇置於座前使新水洗之則颯然
風生酒筵之間客有寒色遂命撤去明皇亦曾差中使
取看愛而不授曰此龍皮扇子也
服丸散
抱朴子曰或問不熱之道曰服玄冰丸飛雪散王仲都
等用此方也梁劉孝威苦暑詩云玄冰術難驗赤道漏
猶長
環罏火
桓子新論元帝被病廣求方士漢中逸人王仲都者詔
問所能為對曰但能忍寒暑耳因為待詔至夏大暑日
使暴坐又環以十罏火不言熱而身汗不出
入寒泉
括地圖天毒國冣大暑熱夏草木皆乾死民善没水以
避日遇時暑常入寒泉之下
激涼風
唐書拂菻國盛暑之節乃引水潛流上通於屋宇機制
巧密人莫之知觀者唯聞屋上泉鳴俄見四檐飛澑懸
波如瀑布激氣成涼風
没水底
抱朴子葛洪從祖仙公每大醉及夏天盛熱輒入水底
八日乃出正以能閉氣胎息耳
開七井
雲林異景志霍仙鳴别墅在龍門一室之中開七井皆
以雕鏤盤覆之夏月坐其上七井生涼不知暑氣
乘小駟
開元雜記玄宗幸洛至繡嶺宫時屬炎暑上曰姚崇多
計令力士探廻奏曰崇方袗絳乘小駟按轡木隂下乃
命小駟頓忘繁溽
臥北忩
晉書陶潛字淵明諡靖節先生嘗言夏月虚閒高臥北
忩之下清風颯至自謂羲皇上人東坡詩云一枕清風
直萬錢無人肯買北忩眠又云只應陶靖節會聽北忩
眠又云北忩仙人臥羲軒又云北忩高臥等羲炎
書新裙
南史羊欣字敬元長於隸書父不疑為烏程令欣時年
十二王獻之為吴興守甚知愛之嘗夏月入縣欣著新
練裙晝寢獻之書裙數幅而去欣本工書因此彌善東
坡詩云載酒無人過子雲掩關晝臥客書裙翟公巽睡
鄉賦云客書裙而滿幅
作夏課
南部新書長安舉子落第者六月後不出謂之過夏多
借淨坊廟院作文章曰夏課時語曰槐花黃舉子忙(又見)
(秦中記)遯齋閒覽云謂槐之方花乃進士赴舉之時也唐
翁承贊詩云雨中裝點望中黃勾引蟬聲送夕陽憶得
當年隨計吏馬蹄終日為君忙又稼軒詞云明年此日
青雲路却笑人間舉子忙
逐樹隂
北齊書僕射魏收字伯起初習武不成改節讀書夏日
坐板牀隨逐樹隂諷讀累年牀為之銳減遂工辭令也
練螢囊
晉陽春秋車胤字武子家貧讀書不常得油夏月則練
囊盛數十螢以夜繼日
頒冰雪
止戈集長安冰雪至夏月則價等金碧每頒冰雪論筐
不復償價日日如是
賜朱櫻
唐史李適為學士凡天子饗食遊豫唯宰相及學士得
從夏宴蒲萄園賜朱櫻
獻雪瓜
唐列傳明崇儼以竒技自名高宗召見甚悦盛夏帝思
雪崇儼坐頃取以進自云往隂山取之四月帝意瓜崇
儼索百錢須臾以瓜獻曰得之緱氏老人圃中帝召老
人問故曰埋之瓜失之土中得百錢
沈瓜李
魏文帝與吴質書浮甘瓜於清泉沈朱李於寒水杜詩
云翠瓜碧李沈玉甃注云玉甃井也
賦杞菊
提要錄陸龜蒙自號天隨子常食杞菊及夏五月枝葉
老硬氣味苦澀猶食不已因作杞菊賦以自廣云爾杞
未棘爾菊未莎其如余何東坡詩云飢寒天隨子杞菊
自擷芼
調寢餗
攝生月令四月為乾萬物以成天地化生勿冒極熱勿
大汗後當風勿暴露星宿皆成惡疾勿食大蒜勿食生
薤勿食雞肉蛇鱔是月肝藏以病神氣不行火氣漸臨
水力漸衰稍補腎助肺調和胃氣無失其時
收蠶沙
河圖甲子收蠶沙於宅内亥地埋之令人大富得蠶又
甲子日以一石二㪷鎮宅令家財千萬
求蛇醫(蛇醫即蜥蜴也)
酉陽雜爼王彦威鎮汴之二年夏旱李玘過汴因以旱
為言李醉曰欲雨甚易可求蛇醫四頭石甕二枚每甕
實水浮二蛇醫以木盖密泥之置於閙處甕前後設席
燒香選小兒十歲以下十餘令執小青竹晝夜更擊其
甕不得少輟王如其言試之一日兩夜雨大注數百里
舊說龍與蛇醫為親家焉又張師正倦游錄云熙寧間
京師久旱按古法令坊巷以甕貯之插桺枝泛蜥蜴小
兒呼曰蜴蜥蜴蜥興雲吐霧降雨滂沱放汝歸去翰府
名談云宋内翰祁鎮鄭州夏旱公文祭蜥蜴於祈所即
時大雨告足民乃有秋東坡詩云甕中蜥蜴為可笑
占蝗旱
四時纂要四月辰雨皆為蝗蟲大雨大蟲小雨小蟲二
日雨百艸旱五穀不成三日雨小旱風從西来麻吉四
日雨五穀貴五日六日雨有旱處四日至七日風者大
豆吉八日微雨熟俗云八日雨斑闌高低盡可憐此月
自一日至十四日惡風者皆不可種豆
歲時廣記卷二
