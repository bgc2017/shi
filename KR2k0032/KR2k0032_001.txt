嶺海輿圖
明姚虞撰
嶺海總圖說
廣東雖古百粤地書載唐堯命羲叔宅南交史稱蒼梧
九疑韶石皆舜跡所至之地不得為荒服周宣時召穆公
虎疆理淮濆遂至于南海肆入秦併廼郡邑于歷代幅
員寖廣居嶺海之間受天地之盡氣(丘文莊舊志)封疆跨躡
海陸會同(唐王勃記)而地靈人傑罔下中州古稱樂土焉北
負雄(南雄府)韶(韶州府)以臨吳(江西)楚(湖廣)東肩潮(潮州府)惠(惠州府)
以制甌閩(福建)高(高州府)廉(廉州府)門戶西排交(交趾)桂(廣西)之梯
航嶺(嶺東兵備嶺南兵備嶺西兵備雷廉四府參將)海(海道副使嶺南兵備崖州參將)藩籬外
扼黎(諸黎猺)夷(諸外夷)之喉舌矧征蠻重兵據蒼梧上流舶
𣙜鹽徵魚蛤諸課之羨頗貸餉乏前此真一大都今則
否矣生齒日繁官輸日重嚚訟日滋無經日耗師旅因
仍漁獵踵至而游民逐末山海礦冶厲階番舶釁端時
復汪洋巉屼蜂聚狐潛噪呼羣起剽掠無忌而戎事且
弛凡此民患十郡符合卧榻隱憂噬臍後禍豈獨黎獠
夷酋已哉外馳富饒内實貧困今之廣東蓋甚有可慨
焉者我有官君子仰藉神祖混一偉功列聖承平之福
皇上宵旰南顧為民任人俾皆粱肉大厦泮奐兹土匪
民曷依於戲靖共爾位無或素餐覽圖稽叙若紀安養生
息理亂利弊刑賞攻守思過半矣司馬公曰有治人無
治法君子念之樂土其漸復乎
嶺海輿圖總紀
布政司(嶺南道糧儲道)(嶺東道清軍道)(嶺西道督糧道)
按察司(嶺南道清軍道)(提學道海東道)(屯田道備鹽法道嶺南兵道)
(嶺東道兵備帶管海北道兵備帶管)(嶺西道兵備帶管海南道兵備帶管)
領府十(州七縣六十五)鹽課提舉司二(廣東所屬場十四海北所屬場九)
市舶提舉司一
都司領衞一十五(屬所一百零五直隸所九)
戸口
官吏軍民匠役校尉力士竈蛋等戸共四十九萬一千三百
一十二戸口共二百零二萬零一百一十九口
田糧
官民田地園塘池灣埔港共二十五萬六千七百四
頃七十五畝三分
夏税麥共該正耗税四千三百九十六石四斗一升
六合九勺七抄豆共該正耗税八斗一合二勺
米共該正耗税一千六百五十一石二斗四合
二勺五抄九撮八圭六粟五粒
秋糧共該正耗糧一百零一萬一千七百九十八石
一斗四升四合五勺九抄八撮六圭一粟四粒
農桑本色米共三百零七石五斗一升六合四勺六
抄
商稅等鈔共六十一萬一千八百零八貫三百八十
五文
魚課折色米共三萬五千零一十八石五斗三升三
合二勺一抄
魚膠翎毛銅鐡黃麻等料課共折價銀五百八十四
兩九錢二分一釐九毫七絲二忽(外高州府原止計斤數未筭折)
(價詳在本府紀下)
廣東鹽課提舉司共稅熟鹽八萬九千二百八十五
引零二百四十五斤六兩三錢六分
海北鹽課提舉司共稅熟鹽一萬三千一百七十五
引零五十九斤八兩
屯糧共一十八萬三千二百九十五石五斗一升一
合七勺一抄五撮
官兵馬匹器械
都司合屬額設官一千八百六十八員旗軍三萬九
千七百七十名見在六百五十四匹
見在達官指揮千百戶鎮撫共一百七十一員總小
旗頭目達舍共七百九十四名
每衛六瓣明襯盔各二十頂齊腰甲二十付角弓五
十張弦一百條破甲鐡箭三千九百七十六枝皮
撒袋五十付腰刀五十把斬馬刀二十把勒甲皮
帶二十條虎頭牌四十面朗機銃管二十把提銃
一箇神機螺螄箭各二百五十枝鈎刀十張眉刀
二十張短鎗五十根弩五十把
每千戶所六瓣明襯盔五頂齊腰甲五付角弓十五
張弦三十條破甲鐡箭八百八十二枝皮撒袋十
付腰刀十把斬馬刀五把勒甲皮帶五條虎頭牌
十面朗機銃管十把提銃一箇神機螺螄箭各一
百枝鈎刀五張眉刀十張短鎗二十根弩二十把
額編民壯共一萬八千一百一十三名弓兵共六千
九百三十二役
廣州府圖說
廣州府古揚州南境秦始置南海郡趙佗實據之山川
緬邈(元南海志)上據石門之隘下瞰扶胥之險長江天塹壁
壘完整(舊志)國朝為府(元以前沿革不一以下列郡俱同)領州一(連州)縣凡
十有四(附郭南海番禺外順德三水從化東莞增城龍門香山新會新寧清遠陽山連山三縣隸連州)
包山帶海羣邑羅衛外郡倚以為重故于此置省而責
亦重焉黃涌(順德地)白墳(波羅海口)南岡(鹿步海口已上三營俱守備指揮防禦)
廣海(衞近新寧)大鵬(千戶所近東莞)香山厓門(新會地)沿海東南戍守
之嚴湟川(連州古名有守備都指揮)陽(陽山)連(連山)朱岡星子(俱廵司隸陽山)西
北叢嶂實湘(臨武江華俱湖廣衡州屬縣)桂(賀縣懷集俱廣西平梧屬縣)咽喉殆
亦次之而三水參巨浸之派胥江(新會地)當三鎮(廣韶肇)之
中帆檣上下烏合突來樓船屯哨其可緩乎環郡大洋
萬支莫測風濤千里皆盗賊淵藪英(英德縣隸韶州)陽(陽山)之交
移山藉火民猺糅居水陸恒病故清遠慶安(東莞古名)各轄
以兵憲重臣其勢均也然兵食相須官民一體番(番禺)南
(南海)邑若獨大而當省會民亦獨勞曷以節之東(東莞)增(增城)
順(順德)會(新會)僅充歲用曷以贏之香(香山)清(清遠)而下疲亦久
矣曷以舒之均之惟兹陶(晉桓公侃廣州刺史)宋(唐宰相璟廣州都督)韓(唐昌)
(黎公陽山令)向(宋丞相敏中知廣州)丼棠冉冉濂溪(時為運判)南軒(隨父寓連州)
遠流道澤而清獻(宋丞相崔與之增城人)所謂諸賢寬得一分則
民受一分之賜仰止羣哲典刑伊邇尚亦鑒哉
廣州府圖紀
領州一縣十二(税課司永豐倉各一逓運所二各州縣廵檢司四十九倉十水馬驛一十八河)
(泊所八)
戶口
戶一十八萬七千九百六十八口五十九萬八千
四百九十
田糧課税
官民田地山塘灣八萬五千四百四十七頃五十一
畝一分六釐八毫七忽
夏稅荳八斗一合二勺米八百七十石七斗七升
五合七勺
秋糧米三十一萬二千四百九十一石五斗五升五
合八勺
農桑本色米二十一石六斗七升四合
商税等鈔二十六萬一千四百六十六貫一百三十
六文
魚課折色米一萬一千零四十三石六斗五合五勺
零
魚膠熟鐡翎毛共折價銀一百零七兩四錢九分七
釐一毫一絲五忽
廣州左衛合屬屯田額徵二百頃三十三畝零細糧
五千五百五十六石八斗七升四合八勺
右衛合屬屯田額徵三百四十六頃五十九畝八分
零細糧一萬零三百四十二石零二升六合七勺
三抄八撮
前衛合屬屯田額徵三百四十四頃七十二畝三分
零細糧九千九百九十五石一斗八升八合四勺
一抄
後衛合屬屯田額徵二百四十六頃四十畝細七千
三百三十五石零八升三合七勺六抄七撮
南海衛合屬屯田額徵二百六十八頃八十畝細糧
八千零五十四石
廣海衛合屬屯田額徵二百二十頃九十六畝細糧
一萬二千七百六十八石
清遠衛合屬屯田額徵細糧六千八百六十九石五
斗一升九合八勺
增城所屯田額徵八十一頃細糧二千九百五十八
石
從化所屯田額徵一百零三頃六十畝零細糧六千
七百二十石
新會所屯田額徵六十三頃六十畝細糧二千零一
十六石
官兵馬疋
廣州左衛額設各官共八十四員旗軍一千三百
四十六名馬八疋
右衛額設各官共八十四員旗軍一千七百七十
六名馬八疋
前衛額設各官共八十四員旗軍一千五百三十
一名馬十九疋
後衛額設各官共八十四員旗軍一千三百一十
七名馬八疋
南海衛額設各官共六十九員旗軍一千五百五
十四名馬一十七疋
東莞大鵬二所額設各官共三十員旗軍六百二
十四名馬十疋
廣海衛額設各官共六十九員旗軍二千三百八
十三名馬十疋
新寧香山海朗三所額設各官共四十五員旗軍
七百七十名馬無
清遠衛額設各官共八十四員旗軍六百四十五
名馬三十三疋
增城所額設各官一十五員旗軍七百五十六名
馬十一疋(直隸都司)
從化所額設各官一十五員旗軍三百七十五名
馬無(直隸都司)
新會所額設各官一十五員旗軍六百七十九名
馬二疋(直隸都司)
廣州四衛達官旗目舍共三百七十六員名
民壯四千八百四十四名
弓兵二千三百五十五役
韶州府圖說
韶州府本南海郡地漢平粤隸于荆(湖廣)之桂陽郡(桂陽州衡)
(州府屬)自吳歷梁俱楚疆隋罷郡始以其地還屬番州唐
武德中初置韶州附以四邑五季而上其地屢叛宋元
廼定國朝為府降英州(英德舊名)為縣歸始興于南雄領縣
凡六(曲江英德翁源樂昌乳源仁化)據廣上游北嶺峭嶮南谷平易
(唐徐浩張文獻公碑)控扼五嶺韶為交衝唇齒江(江西)湘(湖廣)咽喉交
(安南)廣(二廣宋余靖修州衙記)亦重地也浛洸(英德古名)之南蔓延徭峝
樂(樂昌)仁(仁化)則逼境郴(湖廣郴州)桂(桂陽)勢不兩轄而茂林層巒流賊
常擾編氓亦彼此搆隙不時廼湘韶之通患故兩鎮兵
備湖南則駐于郴陽嶺南則駐于清遠曲江雖曰附郭
猺山密邇皆腹心後疾翁源僻在東南二廵司(桂山了黃岡)
居扼塞之區六關隘(圖略載)當異境之會英樂乳仁皆不
建兵署所藉以外禦者弓兵(各廵司見圖)營卒而已豈恃萬
人城以内固乎(英德湞山有趙佗所築萬人城遺址)抑役民于農而專生
財計乎不可恃者彰彰徵矣所謂生財吾亦惑焉六邑
惟曲英差豐餘則漸敝田弗糞農之下也喪必宴奢之
薄也乳源豪商(江西人)蠶食既久廼有客強主弱之諺之
數者奚其富惟兹金鑑有堂(府治西宋取唐相張九齡千秋金鑑錄因建)家
山有墓(府城西有宋尚書余靖墓二公俱曲江人)巍蘶百粤嶺海同長監
門(宋鄭俠以上流民圖編管英州)廷丞(宋吕祖儉上書語侵韓侂胄安置韶州)忠國之風
餘馨尚播文不在兹乎
韶州府圖紀
領縣六(倉一河泊所一廵司十四水馬驛六)
戶口
戶一萬七千九百三十四口九萬六百五十八
田糧課税
官學軍餉輕齎民僧田地山塘一萬一千五百九十
頃三十二畝六分九釐七絲三忽
夏税絲折米一十石一斗一升三合麥二百三十
二石三斗九升八合六勺
秋糧米五萬七百八十六石八斗六升一勺六抄六
撮四圭二粟二粒
農桑本色米三十石九斗一升五合五勺
商税等鈔八萬五千三百九十九貫八百五十二文
魚課折色米二千四百零六石三斗八合三勺
黃麻魚線膠熟鐡兵折價銀七十八兩八錢三分九
釐九毫
韶州所屯田實徵八十頃細糧二千五十二石
官兵馬疋
韶州所額設各官一十五員旗軍三百七十三名
馬無(直隸都司)
民壯一千七百五十名弓兵五百八十役
南雄府圖說
南雄府本始興縣地隋以前俱隸衡桂唐武德中又隸
韶州南漢始割湞陽(保昌古名)始興置雄州宋開寳以河北
亦有雄州因加南以别之隸廣東道元為南雄路國朝
為府領縣二(保昌始興)居五嶺之首為二廣之衝羣山環
拱三水合流控帶群蠻襟會百粤(本志)韶石突兀聳其南
庾嶺嵳峩峙其北(舊志)匡廬會稽洞庭鄱陽長江一帶皆
限此巨關(庾嶺有關曰嶺南第一關)而交南朝鮮諸國臣服西來踰
嶺則北望天府衣冠文物凡海内大都足以歆其畏慕
莫或覬覦焉者必暫劄於懷遠樓(在郡城南建以舘夷人者)雄其五
嶺要地乎但境聮二省每苦流賊雖保昌差寧而始興
之陽山坑河溪廟沙田花腰猪子峽(已上隘俱通江西)等隘堠
斥未嚴唇齒固不得偏安也紅梅百順平田(俱隸保昌)黃塘
清化(俱隸始興)數巡司已不講訓練又况一所(南雄千戶所)官軍
老羸並計數隊止矣皆久玩無事戈塵甲□以屯餉為
騙局聚正分竒盲盲胡知且以一郡才領二蕞邑提封
廣袤僅四百里夏秋公租不過三萬有竒未當江南一
縣之饒而送往迎來為東廣九郡傳郵但幸𣙜料一線
之利存焉耳省城番舶不通將安以支兵食内憂雄實
為甚然則奈何𫝊曰備預不虞國之善經又曰常形人
不形於人
南雄府圖紀
領縣二(逓運所一税課司一倉一廵司五水馬驛一)
戶口
戶八千二百九十七口二萬四千六百九十九
田糧課税
官民僧道田地山塘九千五百二十一頃四十三畝
九分七釐八毫六絲九忽四微七塵
夏税米四十四石八斗五升四合一勺
秋糧米三萬四千八百八十四石五斗六升六勺
農桑本色米八十石
商税等鈔一萬七千六百二十六貫一百四十七文
魚課折色米二百零六石四升五合八勺九抄
生銅魚膠翎毛共折價銀八兩二錢零八釐九毫
南雄所屯糧二千九百四十八石五斗九升九合八
勺
官兵馬疋
南雄所額設官一十五員旗軍三百六十名馬
二疋(直隸都司)
民壯四百六十六名弓兵二百五十役
惠州府圖說
惠州府故南海郡地歷代相沿梁始置梁化郡隋罷郡
為循州省龍川入河源復改龍川郡随改海豐郡又復
為循州南漢徙循州治于龍川而於舊地置禎州(即今歸善)
宋以州名避仁宗諱改惠州國朝為府領縣七(歸善博羅)
(海豐河源龍川長樂興寧)正德間增置和平(十三年南贑廵撫都御史王守仁平龍川浰頭)
(賊奏立)鼓角(山名)導其前羅浮(山名)擁其後漢之名部越之沃
野(宋余靖普安寺記)東扺潮西連廣北接贑南極於海(惠大記)廣
袤幾千里提封次於瓊廣河(河源)龍(龍川)長(長樂)興(興寧)和平各
居郡上游嵠峒絡繹多潛不軌而興寧龍川則比肩南
贑曩於閏餘地立新邑以斷北臂職此故耳五邑礦民
(歸善河源龍川長樂海豐)𩔖多異省逋徒紏合土著嘯聚登隴斷以
規利嬴則賈縮則寇往年作耗雖經撲滅禍根未芟故
長吏不得已有封礦之議欲塞利孔拔民罪梯見損忘
益勢而已矣惟博羅人稠地瘠民復慆淫每稱難治海
豐差饒可逃菜色第東南濱海碣石(衛縣東南)捷勝(在衛南)平
海(在縣西南)甲子門(在衛北已上俱千戶所)皆瞬息生變惠潮守備所
以劄於衛治龍川之猺皆别地來者聽調輸租主之以
土官可無慮矣然自長樂設以兵備漸亦按堵有備無
患諒哉念厥小民待哺殷實剜肉補瘡歲無月贍蛋戶
請貸悍客(江西人)易舟傳食辱及妻女市井奸宄黨結東
莞貫盈無藉為穿窬謀大家之隙難投所以並雞豚烟
火而罄起者胥棲棲之煢獨先集惟霰故常厪有司者
憂惟兹學士之居跨鶴峯(城東白鶴峯東坡安置惠州卜居於此後因立祠祀之)
以長瞰江流君子欲考德問業而於文忠遺編以求廼
心政其庶幾乎
惠州府圖紀
領縣八(倉八廵司十七河泊所三水馬驛十八)
戶口
戶二萬三千八十二口一十二萬三千二百二十
七
田糧課税
官民田地山塘二萬八千四百二十八頃六十九畝
七分九釐六毫一絲八忽五微
夏税米二百四十石三斗九升二合四勺九抄七撮
一圭四粟二粒
秋糧米六萬六千一百七十七石五斗七升四合八
勺四圭八粟二粒
農桑本色米五十八石九斗三升
商税等鈔四萬一千五百四十一貫三百九十文
魚課折色米二千八百八十石九斗三升九合四勺
四抄
魚線膠熟鐡黃麻共折價銀三十兩六錢三分八釐
九毫
惠州衛合屬屯田額徵三百八十三頃四十四畝四
分細糧一萬三千七百七十一石五斗五升
碣石衛合屬屯田額徵一百五十九頃八十四畝九
分零細糧一萬六千一百二十八石
官兵馬匹
惠州衛并合屬額設各官共八十四員旗軍一千
零四十七名馬五匹
河源龍川長樂三所額設各官共四十五員旗軍
六百三十五名馬七匹
碣石衛并合屬額設各官八十四員旗軍一千二
百四十五名馬四十三匹
甲子門海豐捷勝平海四所額設各官六十員旗
軍一千八百八十一名馬三十一匹
民壯二千零六十五名弓兵八百六十役
潮州府圖說
潮州府故南海郡揭陽縣地晉始置義安郡梁為東陽
州為&KR0801;州尋復義安隋罷置潮州唐因之南漢析程鄉
為敬州宋改敬為梅宣和中析海陽置揭陽是謂三陽
國朝為府領縣凡七(海陽潮陽揭陽程鄉饒設平大埔惠來上二縣近)當閩
南西越之界西北接贑汀漳三郡限以高山疊嶂合贑
汀漳所出之水會遶州治之東以趨於海内包沃野川
原廣衍實廣惠之襟喉嶺東之巨鎮(俱本志)惟程鄉惟員
子嶺(通福建江西)惟饒平惟柘林澚(海賊倭寇常泊舟)惟惠來惟梅
林(盗賊巢穴)神泉(瞭望)赤沙灣惟大埔之隘凡二十有竒皆山
海要區枕吭撫背之防未可一日緩者惟黃岡(廵司隸饒平通)
(福建詔安政和)峒谷邃險兩地肘掣營堡罔濟議者欲於潮增
設捕盗府倅挈家駐之環以墩戍兼鎮南北而裁饒丞
及諸冗員以易之一舉固三得矣若靖海(潮陽西)海門(潮陽)
(南)蓬州(海陽南)大城(饒平東已上四千戶所)又皆跬步海濤所頼以
近保三陽遠衞東嶺者也今亦多士卒止諳本等藝略
而水軍之法則疎以靜制動以佚待勞廼施於多筭取
勝之後非漫浪倉卒然者其可忽哉礦場七邑居五(惟潮)
(陽惠來無)利害與惠同猺獞種𩔖頗繁號輋戶斗老與三大
姓者(盤藍雷)尤桀驁難訓雖有綂者而狼性亢悍先幾而
慮廼克有終惟兹刺史餘芳(唐昌黎公上佛骨表貶潮州刺史除鱸害)山斗
峩峩千載一日文山(宋丞相文天祥)趙(宋相鼎忤秦檜安置潮)陸(宋丞相秀夫墓)
(在海嶼上)忠貞之氣烱乎日星惟潮過化惟今民力滋疲四
賢靈爽將謂之何哉
潮州府圖紀
領縣七(逓運所一倉七廵司十六河泊所一水馬驛十一)
戶口
戶八萬九千三百一十二口五十一萬八千七百
九十四
田糧課稅
官民僧道竈田地山塘二萬九千二十五頃五十七
畝七分八釐三毫
夏稅麥四千一百六十石一斗五升九合三勺
秋糧米一十六萬三百七十六石五斗六升六合五
勺
農桑本色米五十二石四升九合九勺三抄
商稅等鈔五萬八千一百零九貫四百九十文
魚課折色米五千五百二十二石三斗三升七合
魚膠熟鐡生銅翎毛黃麻共折價銀九十九兩五錢
潮州衞合屬屯田額徵細糧一萬七千四百七十二
石
官兵馬匹
潮州衞并合屬額設各官共八十四員旗軍九百
零五名馬七十八匹
蓬州海門靖海大城程鄉五所額設各官共七十五
員旗軍一千七百五十二名馬六十一匹
民壯一千八百九十三名弓兵七百四十役
肇慶府圖說
肇慶府本漢蒼梧郡高要地劉宋置建綏郡(以居交州流寓)歷
齊陳隋唐宋雖建置不一俱為端州元符中以潛邸舊
號升興慶軍又改肇慶唐以前皆隸廣西元再更尋復
屬廣東國朝為府領州一(德慶州)縣十(高要四會新興陽春陽江高明)
(恩平瀧水封川開建上三縣俱隸德慶)控江帶山延袤千里(本志)據全省上
游受湘(桂林以上俱湘江)潯(潯州至柳慶江)衆委州邑境内猺峒纍纍
棧居陸梁虔劉我民嶺西用武地也東北界于清遠或
稍寧戢東南以降雙魚(近陽春)海朗(近恩平俱千戸所)恩平(恩平屬)
海陵(陽江屬俱廵司)恩(恩平)陽(陽江陽春)之濱寇棹常擾而高(高要)新(新興)
開(開建)封(封川)銅陵(陽春古名)瀧水德慶則半西土為獠穴經年
固蔕之憂何時則釋嘗稽往牒審時宜凡關隘營堡尺
寸不可失者高要三(白坭逕雲初大石)恩平三(白蒙逕石岡那關)陽春
三(古良錢鑿三甲)高明二(文隴朱塘)封川二(西河迪田)開建一(賀縣東安鄉大灘)
瀧水三(鐡場雲青龍角)德慶三(羅傍綠水大刀)其恩陽(陽江)會處(鹿圍黃竹槁)
為高雷廉瓊要衝昔固有張幟横行者若新(新興黃三坑要地)
高(高要)各邑險扼雖多而端溪(德慶古名)獨以百計故鎮以守
備爰轄外戍復綂于參將(署在府治)制于兵備(署在府治)法蓋密
矣議者欲于西山(陽春地)四峒(雲廉參大小龐相思湖東戈鐡)平曠之地
提兵據其腹心羅傍西去三十里峝曰下城地廣田腴
天險四設欲徙兵署(千戸所)及廵司(都城)控之皆長策也廼
若變通宜民恩平則時詘舉贏當截新會有餘以濟燒
眉仍節縣驛之費于往返蒼梧諸司或亦小補云惟兹
孝肅(宋待制包拯嘗為州刺史)遺愛洽于民夷八賢(八賢祠祀唐中書令張東之太)
(尉李紳宋少師劉摯右正言鄒浩學士胡寅編修胡銓丞相留正少傅張世傑)勸旌久而益振
當必有慕而推諸政者
肇慶府圖紀
領州一縣十(倉八廵司二十一河泊所四水馬驛十三)
戸口
戸五萬二千一十六口二十一萬七千一百四十
田糧課税
官民僧尼道竈田地山塘三萬八千五百一十二頃
三十二畝九分二毫六絲四忽
夏税麥一百零四石九斗八升六合二勺七抄七撮
九圭三粟
秋糧米一十六萬一千四百八十四石七斗八升一
合五勺一抄六撮二圭六粟
農桑本色米一十五石九斗四升七合三抄
商稅等鈔四萬一千二百三十七貫九百七十一文
魚課折色米三千九百七十二石一斗九升四合
黃麻熟鐡魚膠共折價銀一百二十四兩八錢七分
七釐九毫
肇慶衞合屬屯田額徵細糧一萬八千三百八十石
新興所屯田額徵八十頃二十畝細糧三千三百六
十石
陽江所屯田額徵四十八頃九十畝細糧一千四百
六十六石
德慶所屯田額徵細糧二千零一十六石
官兵馬匹
肇慶衞并合屬額設各官六十九員旗軍七百九
二名馬十匹
四會所額設各官十五員旗軍二百五十五名
馬無
新興所額設各官十五員旗軍二百四十五名
馬無(直隸都司)
陽江所額設各官十五員旗軍三百八十一名
馬三匹(直隸都司)
德慶所額設各官十五員旗軍二百九十名馬
無(直隸都司)
瀧水所額設各官十五員旗軍三百五十五名
馬無(直隸都司)
肇慶衞德慶所達官旗目舍共四十員名
民壯二千九百四十九名弓兵一千一百三十七
役
高州府圖說
高州府漢末孫權以合浦之高凉縣置高凉郡梁置高
州歷隋五代炎宋因革屢異元為路隸海北道國朝為
府洪武八年改為州尋復以化州及二縣來屬凡領州
一縣五(茂名電白信宜吳川石城二縣俱隸化州)土厚而山環遶(寰宇記)州
居三廣之間郡據叢山之險(圖經)東聫肇廣西達雷廉北
枕蒼梧南憑溟海梁太守李遷仕曾以其地叛自洗氏
(梁高凉太守馮寳妻後封石龍太夫人)祖孫(馮盎高州總管洗孫也)立竒功宇廼寖
寧惟郡北猺山充斥直踵于西賊熖時張歲為民厲列
邑固均信宜尤慘人亡則田隨以據池魚林木後殃邇
在潘州(古名)之蕭牆故廵司要守則中道(信宜)凌禄(石城)平山
林(茂名)梁家沙(化州)營隘重地茂名則四十有竒電白則三
十有竒化州石城則遠近相半而良化黃海連峒七甲
天門金岡石村三橋陸觀關塘平定獅子等屯猺峒通
衢我疆域剥牀之災也議者欲復高凉舊邑于電白之廢
基以控諸寨衛府城招集狼人土猺于信宜久失之地
以耕以守以攻以恢我舊物復裁三合僻驛之供以募
驍勇立堠斥是或一道焉其寧村(吳川地)赤水(茂名地俱廵司)之
墟倭變或生于肘腋神電(衛在電白縣)所轄一帶海澚防禦
號令兵符重寄尤不當托之匪人守疎則釁益熾功成
而農亦妨詩曰百室盈止婦子寧止又曰知我如此不
如無生古今人情全不隔絶繭絲保障顧吾所以慎之
何如耳
高州府圖紀
領州一縣五(遞運所一倉六廵司七河泊三水馬驛六)
戶口
戶二萬二千八百四十八口八萬六千零六十七
田糧課税
官民田地山塘一萬四千九百二十九頃二十八畝
七分五釐四毫九絲四忽
夏稅米八十四石七斗二升三合六勺
秋糧米六萬七千九百四十六石三斗八升二合一
勺四抄九撮
農桑本色米三十六石
商税等鈔二萬六千零五十貫五百五十二文
魚課折色米二千四百一十四石七斗六升八合五
勺
熟鐡八千九百一十三斤八兩六錢魚膠六十四斤
五錢一分一釐黃麻一千九百八十一斤二錢七
分五釐六毫
神電衛額徵細糧一萬一千四百二十四石
高州所額徵細糧五百四十六石
雙魚所額徵細糧六百三十石
官兵馬匹
神電衛并合屬額設各官六十九員旗軍九百六
十八名馬二十一匹
高州雙魚信宜陽春寧川五所額設各官共七十五
員旗軍一千九百二十名馬三十四匹
神電衛達官旗目舍共二十八員名
民壯六百五十九名弓兵一百九十役
廉州府圖說
廉州府古合浦郡吳為珠官郡尋復劉宋置越州郡歷
隋梁唐各易置貞觀中改廉州宋改太平軍尋復之元
置路我國初為府洪武八年復為州以欽州為縣并合
浦靈山石康領之以隸于雷十四年仍歸為府欽仍為
州凡領州一(欽州)縣三(合浦靈山石康)成化間賊破石康遂裁
省焉鑿山為城威服蠻夷(元志)山勢起伏川流灣迴為嶺
海邊方之壯(本志)寧(廣西南寧府)横(廣西横州)高(高州府)梧(廣西梧州府)環
拱郡治層巒巨浸遠鎮交南蓋全廣重輕海北扼塞兩
有攸寄者故兵備特劄于靈山達堡增屯于衛北合一
州二邑編戶不滿百里夏秋所入總三萬六千常厪海
寇峝獠外夷之憂獨勞于三嶺(嶺東嶺南嶺西)苟非近裁鎮守
宦臣抑開池冗費通鹽課商利以緩斯民旦夕之命則
其轉溝壑者久不旋踵矣安有今日於戱此聖人惠安
元元萬世澤也守臣果能仰承德意俾重地如天板(關欽)
(州地)管界長墩(俱廵司屬欽州)防城(欽州堡已上俱近安南)内安外攘而林
墟西鄉(俱廵司屬靈山)洪厓石隆(俱堡屬靈山)永平(廵司)新寮(軍哨堡新立)
革木山口木港(俱堡隸合浦)那暮(欽州堡)實八達之衢寇穴所
通防則必嚴其永安(千戶所衛東南)高仰珠場(俱廵司屬合浦)如黃沿
海(俱廵司屬欽州)川江乾禮(俱堡屬合浦)備倭之責尤重且均若夫
猺峒(合浦二靈山二十有八)又為臟腑之蠧並交海而注念焉者
安得常如四峒之歸(嘉靖辛丑大司馬毛公伯温蔡公經奉朝命征安南安南懼請降歸)
(四峒地于欽州)使銅柱(漢馬援平交趾立銅柱于欽州誓曰銅柱折交趾滅)再標于青牛
(古城)以光伏波之烈議者又謂博白(廣西梧州府屬)界于高廉之
間自石城至合浦陸程五百餘里經其地者二日往來
疲困欲以肇之開建易博白在梧肇不為損在廉則甚
利也惟兹布衣有疏(宋吕祖泰請誅韓侂胄配欽牢城)司諫有錄(宋陳忠肅)
(公瓘論熙豐事貶廉嘗作尊堯錄)上下媚川(江名)而射珠彩爭光百倍具
眼者當自覓之
廉州府圖紀
領州一縣二(倉三廵司八河泊所二水馬驛六)
戶口
戶八千一百六十五口五萬四千一百九十
田糧課税
官民田地塘六千五百八十二頃二十三畝六分二
釐九毫
夏税麥三石二斗七升四合七勺七抄米九十四
石五斗八升九合五勺五抄七撮一圭
秋糧米二萬五千九百七十九石九斗九升三合一
勺五抄一撮
商税等鈔一萬一千五百八十一貫零七十七文
魚課折色米八百零七石五斗九升三合五勺
魚膠翎毛共折價銀一十四兩三錢七分五釐七毫
海北司所屬十五埸共人戶丁八千四百八十一丁
共税熟鹽一萬三千一百七十五引五十九斤八
兩
官兵馬匹
廉州衛并合屬額設各官五十四員旗軍一千零
三十三名馬二十八匹
永安欽州靈山三所共官四十五員旗軍一千一
一百零四名馬三十一匹
廉州衛達官旗目舍共三十九員名
民壯一千零五十名弓兵二百役
雷州府圖說
雷州府漢置徐聞縣屬合浦郡歷齊梁陳始為雷州更
合州唐復為雷州歷代因之元初置安撫司尋改路立
海北道宣慰司轄六路三軍州事國朝為府洪武九年
以廉州及四縣來隸後取回領縣三(海康徐聞遂溪)地濱炎
海多平田沃壤有海道可通閩浙三面並海(圖經)正北枕
高州之石城東西兩隅陸程直達寧川(千戸所吳川治内)永安
(千戸所廉州東南)此三道實策應之地無此則背水可憂也雷
之形勝可險亦可不險焉是故遂溪首當藩屏而湛川
潿州(俱廵司隸遂溪)横山(堡郡西北)樂民(千戸所遂溪境)以及四十餘隘之
重地所以合衞三道門戸以尊堂室者勿為支撑目前
計可也若錦囊(徐聞境)海安(徐聞南)海康(海康西已上俱千戶所)黑石
清道(俱海康屬)寧海東清(俱徐聞屬已上俱廵司)并齊康(海康古名)徐聞錦
囊之隘所以協防環郡海澚以操縱反側子于吾頥指
氣使間俾不敢游心注盼焉者顧容若世禄鄙夫齷齪
玩愒而徒為囊槖謀哉凡此亡命罔非赤子居重馭輕
識蚤圖素長民若兵者責也詩曰迨天之未隂雨徹彼
桑土綢繆牖戸凡此下民誰敢侮予惟兹西湖之濱(郡城)
(西湖上有旌忠祠祀宋丞相寇萊公)歲寒脩竹枯而復青潁濱嗣之(城西南隅)
(有潁濱祠祀宋門下侍郎蘇子由二公皆以貶至雷)愈布佳蔭雷其永芘矣乎
雷州府圖紀
領縣三(倉六廵司六河泊所三水馬驛五)
戸口
戶二萬四千三百九十二口六萬五千九百七十
七
田糧課稅
官民田地山塘一萬二千三百四十四頃九十二畝
六分二釐一毫
夏税米四十五石二斗九升一合三勺八抄八撮
秋糧米四萬六千一百六十九石七斗九升一撮五
圭
商税等鈔二萬一千四百九十八貫一百一十九文
魚課折色米一千三百二十一石二斗二升一合二
勺八抄
魚膠黃麻熟鐡翎毛共折價銀四十三兩一錢三分
一釐七毫
雷州衞屯田額徵三百一十九頃六十畝細糧五千
五百六十二石
官兵馬匹
雷州衞并合屬額設各官六十九員旗軍八百九
十三名馬十五匹
石城錦囊海安海康樂民五所額設各官共七十五
員旗軍一千四百六十九名馬三十八匹
雷州衞達官旗目舍共三十五員名
民壯七百五十四名弓兵一百八十役
瓊州府圖說
瓊州府自漢罷珠崖梁闢儋耳置崖州歷唐始置瓊州
宋為瓊管元為路為軍民安撫司國朝為府領州三(儋州)
(萬州崖州)縣凡十(瓊山澄邁臨高文昌樂會會同定安昌化隸儋州陵水隸萬州感恩隸崖州)
背阻大海限以天塹三面俯臨軍州勢若建瓴廣藩西
南此為雄郡(外紀)緜亘三千餘里五指(表鎮大山)腹心反為黎
據故郡邑封疆無不濱海者漸綏附版為吾聲教地形
勝廼甲于天下否則險終在人元事有烱鑑也(元時黎寇海南)
(盡陷止餘瓊)惟瓊山川澤崇深害浮于利外邑倚為安危文
武守臣責實重焉黎防之制瓊(瓊山)澄(澄邁)臨(臨高)樂(樂會)文(文昌)
定(定安)諸地舊有營戍事久寖弛而倭備亦然守禦廵司
總轄之寄當圖新效不可咎前人之失策也五指羣峝
定安尤險唯會同文昌四野民村又藉清瀾(千戸所)之衞
獨稱樂土唯儋州獠種雖繁土曠田饒自經大征梗化
者七坊一峝而已領昌化之版籍善黎彌望赤鹵厚儲
備邊其良圖哉萬州海山四錯黎無綂轄陵水疆域似
萬關係猶崖若珠崖(古名)則黎悍而夥長技負固攖之者
摧恒勤我兵近雖大定(嘉靖壬寅大司馬蔡公經大舉兵討平之亘古未有)然種
𩔖生齒履霜之漸不可忘也故議者于羅活峝欲據以
重兵遲以歲月廼置官兵鎮之其陵水要區之鄰于崖
者則界以十字路截其往來竄伏計若得矣任人為難
矧占城暹羅諸番東南對峙時飄風突來暸望實艱邇
駐參將于崖(嘉靖辛丑黎人亂乃設)責任有攸兼也感恩黎衆民
稀無城池兵甲恐非長策夫以瓊之沃壤中飽豺狼之
吻藩籬稍疎時且厲我抱大志者每欲批穴擣巢使幕
南空庭不戢自焚而為元人之攻取(元取黎地極多)達時機者
必曰勞來柔誨俾格心向化儕吾赤子而守國初之昭
安大率只此二端然其既也各亦有弊於戲嚴武備馭
定邊宏綱細目文莊(大學士丘公濬瓊人也有名當時)之經濟固存執
而弗泥變而弗暌可與從政矣
瓊州府圖紀
領州三縣十(逓運所一税課司一倉七廵司七河泊所七水馬驛十二)
戸口
戸五萬五千五百七十五口二十六萬九百五十
八
田糧課税
官民田地山園塘二萬三百一十六頃四十三畝八
分三釐三絲
夏稅米一百五十九石四斗六升四合七勺一抄九
撮七圭
秋糧米八萬五千五百二十二石五斗一升九合六
勺六抄九圭五粟
農桑本色米一十二石
商税等鈔四萬七千二百九十七貫六百五十一文
魚課折色米四千四百四十三石五斗一升九合八
勺
魚膠翎毛共折價銀七十七兩八錢五分一釐八毫
海南衞屯田額徵四百九十九頃四十畝細糧一萬
四千九百八十二石
官兵馬匹
海南衞并合屬額設各官共八十四員旗軍一千
六百一十名馬三十四匹
清瀾萬州南山儋州昌化崖州六所額設各官共九
十員旗軍二千二百六十九名馬一百三十
七匹
民壯一千六百八十三名弓兵四百四十役
南夷圖說
先民有言九服之有要荒如晝之有夜隂之有陽故盛
世恒治以不治要在修明内治焉耳古之聖王胥由此
選曰食哉惟時柔遠能邇惇德允元而難任人蠻夷率
服曰惟德動天無遠弗届曰無怠無荒四夷來王曰明
王慎德四夷咸賓故有德者以所樂樂人無德者以所
樂樂身睠兹南海諸夷懷德畏威恪謹包茅亦既有年
著之祖訓會典撫恤獨至而懋遷有無以資我軍國之
需亦未嘗不利王者無外何可絶也顧此編氓自决堤
坊罔恤狐兔時或椎髮環耳侏&KR0867;入羣鄉導奸利或誘
以婦女易以竒貨陳以官司重輕人情好惡凡我虛實
皆了然已久往歲寳安之變(正德間佛朗機夷人紿稱入貢突入東莞大肆劫掠)
盈耳未遠杞人有憂正在叵測君子不可謂之迂也是
故審夷情占輿地講制馭稽政教廣幅員儲財用綏遠
人尊中國懷方氏恒托寄譯而導使星務俾節鉞丕植
獻納必嚴以無愧子卿鄭公或若童貫使遼以為宋無
人者亦懼而勖焉則是圖也豈曰小補
南夷圖紀
安南國本漢交阯地(語見事紀)中國嘗以為郡縣宋始為徼
外封為國王國朝洪武二年遣使朝貢(其物有金銀器皿熏衣香降真)
(香沉香速香木香黑線香白絹犀角象牙紙扇舶使每至廣永樂中又郡縣之宣德五年復封為國王正德十)
(年黎氏滅其臣莫登庸據而有之貢使不至嘉靖二十年大司馬毛公伯温蔡公經奉朝命興師討罪莫登庸)
(懼獻四峝地請降詔授都統使二品銜銀印世襲)
占城國本古越裳氏之界在廣之西南東至海西至瓜
哇南接真臘北連安南東北至廣東舟行順風可半月
程至崖州可七日程周顯德宋開寳中嘗遣使來貢(其物)
(有通犀帶菩薩石犀牙龍腦香藥孔雀馴象熙寧中令於廣州置驛以歸國朝洪武二年其主阿荅阿者首遣)
(其臣虎都蠻來朝貢其物有象犀象牙犀角孔雀孔雀尾橘皮抺身香龍腦熏衣香金銀香竒南香土降香檀)
(香栢香燒碎香花梨木烏木蘇木花藤香蕪蔓番紗紅印花布油紅綿布白綿布烏綿布圓璧花布花紅邊縵)
(雜色縵番花手巾帕兜羅綿被洗白布泥使回令於廣東布政司管待十四年復來朝貢成化末其國王古來)
(嘗至廣州云)
暹羅國本暹與羅斛二國在占城南國朝洪武四年其
國王參烈昭毘牙遣使臣柰思俚儕刺識悉替等來朝
貢進金葉表(其物有象象牙犀角孔雀尾翠毛龜筒六足龜寳石珊瑚金戒指銅鼔片腦米腦□)
(腦腦油腦柴檀香速香安息香黃熟香降真香羅斛香乳香樹香木香烏香丁香阿魏薔薇水丁皮琬石柴㹴)
(藤竭藤黃硫黃没藥烏爹泥肉豆䓻胡椒白豆䓻蓽撥蘇木烏木大楓子苾布油紅布白纏頭布紅撒哈剌布)
(紅地絞節智布紅杜花頭布紅邊白暗花布乍連花布烏邊葱白暗花布細棋子花布織人象花文打布西洋)
(布織花紅絲打布剪絨絲雜色紅花被面織雜絲竹布紅花絲手巾織人象雜色紅文絲縵使回令於廣東布)
(政司管待)
真臘國本扶南屬國東際海西接蒲甘南連加羅希北
扺占城唐武德宋政和中嘗遣使來貢國朝洪武六年
其國王忽兒那遣其臣柰亦古郎等來貢(其物有象象牙蘇木胡椒)
(黃蠟犀角烏木黃花木土降香寳石孔雀翎使回令於廣東布政司管待)
爪哇國古本闍婆國東扺古女人國西扺三佛齊國南
扺古大食國北界占城國宋淳化大觀中嘗遣使朝貢
國朝洪武三年其王昔里八達剌遣其臣八的占必等
來朝貢(其物有胡椒蓽茇蘇木銅鼔黃蠟烏爹泥金剛子烏木番紅土薔薇露竒南香檀香麻藤香速)
(香降香木香乳香龍腦血竭肉豆䓻白豆䓻藤竭阿魏蘆薈没藥大楓子丁皮番木鼈子悶虫藥碗石蓽澄茄)
(烏香寳石珍珠錫西洋鐵鐵鎗摺鐵刀苾布油紅布孔雀火鷄鸚鵡玳瑁孔雀尾翠毛鶴頂犀角象牙龜筒黃)
(熟香安息香使回令於廣東布政司管待永樂二年復來朝貢)
滿剌加國在占城南前代不通中國國朝永樂三年其
國王西剌八兒速剌遣使奉金葉表來朝貢(其物有番小厮犀角)
(象牙玳瑁鶴頂鸚鵡黑熊黑猿白麂鎻袱金母鶴頂金廂戒指撒哈剌白苾布薑黃布撒都細布西洋布花縵)
(片腦梔子花薔薇露沉香乳香黃速香金銀香降真香紫檀香丁香胡椒血竭烏爹泥象牙肉豆䓻珠母殼没)
(石子阿魏窩鉛片腦肉菓馬腦珠丁皮□速香竹布蘇合油烏木蘇木大楓子番錫番鹽使回令於廣東布政)
(司管待正統間復來朝貢)
三佛齊國本南蠻别種在占城南宋建隆初嘗遣使朝
貢國朝洪武四年其國王哈剌札八剌卜遣其臣玉的
力馬□亦里麻思奉金字表來朝貢(其物有黑熊火鷄孔雀五色鸚鵡諸)
(香兜羅綿被苾布白獺龜筒胡椒肉豆䓻番油子米腦六年復來朝貢)
浡泥國本闍婆屬國在西南大海中去闍婆四十五日
程去三佛齊四十日程去占城三十日程宋太平興國
元豐中嘗遣使來貢國朝洪武四年其國王馬謨沙遣
其臣亦思麻逸朝貢(其物有珍珠寳石金戒指金縧環龍腦牛腦梅花腦降香沉香速香)
(檀香丁香肉豆䓻黃蠟犀角玳瑁龜筒螺殼鶴熊皮孔雀倒挂鳥五色鸚鵡黑小厮金銀八寳器永樂六年率)
(其妻子來朝卒於南京會同館)
錫蘭山國前代無考國朝正統十年其國王遣其臣耶
把剌謨的里啞等來朝貢(其物有寳石珊瑚水晶金戒指撒哈剌象乳香木香樹香)
(土檀香沒藥西洋細布藤竭蘆薈硫黃烏木胡椒碗石使回令於廣東布政司管待天順三年復遣使來貢)
蘇門荅剌國前代無考國朝永樂三年其國王鎻丹罕
難阿必鎮遣其臣阿里來朝貢(其物有馬犀牛龍涎撒哈剌梭眼寳石木香丁)
(香降真香沉速香胡椒蘇木錫水晶瑪瑙番刀弓石青回回青硫黃使回令於廣東布政司管待)
大坭國稱隸暹羅助貢國分節年來貿易出產(胡椒乳香血竭)
(降香沒藥烏丁泥土檀香蘇木沉香黃檀香藤黃木食子龜筒象牙打麻番牛角灰筒沉粟香西洋布茭張蓆)
(寳石蓽撥珠母殼明乳香竹布片腦檀香丁香皮烏木玳瑁)
急蘭丹國正德四年來貿易出產(胡椒烏木丁皮)(已上二國舊誌俱不)
(載今常來貿易故亦存之嘉靖二年禮部照發附本布政司入貢惟暹羅占城滿剌加瓜哇真蠟五國勘合號)
(簿五扇收候來貢比號其佛朗機國前此朝貢不與正德十二年自西海突入東莞縣界守臣通其朝貢厥後)
(劫掠地方乃逐出今不復來)(廣州舶船出虎頭門始入大洋東洋差近周歲即回西洋差遠兩歲一回)
(東洋船有鶴頂龜筒玳瑁等物西洋船有象牙犀角珍珠胡椒等物其貴細者往往滿舶若暹國產蘇木地悶)
(產檀香其餘香貨各國皆有之若沉香有黃沉烏角沉至貴者蠟沉削之則卷嚼之則柔皆樹楛其根所結惟)
(竒南木乃沉之生結者犀角有烏犀花犀通天犀復通犀花犀者白地黑花通天犀黑地白花復通犀則通天)
(犀白花中復有黑花此皆希世之貴也鶴頂龜筒玳瑁見說可合惟犀角不苟合故公服以玉與犀為帶貴其)
(不苟合之義也凡舟之來最大者為獨檣舶能載一千婆蘭胡人謂三百斤為一婆蘭次曰牛頭船比獨)
(檣得三之一又次曰三木舶曰料河泊逓得之三紹興十七年詔三路舶司番商販到龍腦沉香丁香白豆䓻)
(四色並抽解一分)
嶺海輿圖
