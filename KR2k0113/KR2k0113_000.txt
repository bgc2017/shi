會稽三賦地理類八(雜記之屬)
提要
(臣)等謹案會稽三賦三卷宋王十朋撰十朋
字龜齡樂清人紹興二十七年進士第一官
至龍圖閣學士諡忠文事迹具宋史本𫝊所
著有梅溪集此賦三篇又於集外别行一曰
會稽風俗賦仿三都賦之體歷叙其地山川
物産人物古蹟一曰民事堂賦民事堂者紹
興中添差簽判廳之公堂也元借寓小能仁
寺歲久圮廢十朋始重建於車水城一曰蓬
萊閣賦其閣以元稹詩謫居猶得住蓬萊句
得名皆在會稽故統名曰會稽三賦初嵊縣
周世則嘗為註會稽風俗賦郡人史鑄病其
不詳又為增註併註後二賦末有嘉定丁丑
鑄自跋十朋文章典雅足以標舉兹邦之勝
鑄以當時之人註當時之作耳聞目見言必
有徵視後人想像考索者亦特為詳贍且所
引無非宋以前書尤非近時地志杜撰故實
牽合名勝者可比與十朋之賦相輔而行亦
劉達張載分注三都之亞也乾隆四十六年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
