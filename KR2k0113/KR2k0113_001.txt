會稽三賦卷上
宋王十朋撰
會稽風俗賦(周世則注)(史鑄增注)
(并序增注紹興戊寅冬作夏本紀太史公或言禹會諸侯江南計功而崩因葬焉命曰會稽會稽者)
(會計也裴駰注曰越𫝊曰禹到大越上苗山大會計爵有德封有功因而更名苗山曰會稽案圖經)
(禹會稽志云秦始皇二十五年定荆江南地置會稽郡漢興高帝以其地封荆王賈後封吳王濞景)
(帝四年誅吳王復為會稽郡前漢志領縣二十六後漢順帝永建四年分浙江以東十四縣為會稽)
(郡其地南踰閩越西限浙江東北至海提封數千里自秦漢常為都會晉以為王國領縣十隋大業)
(中改為越州唐末錢鏐兼兩浙節制時升為大都督府領縣八會稽山陰剡諸暨蕭山餘姚上虞新)
(昌是也皇朝因之宣和一年改剡縣為嵊縣西漢地里志凡民函五常之性而其剛柔緩急不同)
(繫水土之風氣故謂之風好惡取舍動靜無常隨君上之情欲故謂之俗)
㫺司馬相如作上林賦(㫺隸作昔)設子虚烏有先生亡是公
三人相畣難(畣古荅字)子虚虚言也烏有先生者烏有是事
也亡是公者亡是人也故其詞多夸而其事不實(增注西漢)
(相如請為天子遊獵之賦以子虚虚言也為楚稱烏有先生者烏有此事也為齊難亡是公者亡是人也欲明)
(天子之義故虚藉此三人為辭以風諫夸與誇通用)如盧橘黃甘之類蓋上林所
無者(增注上林賦盧橘夏熟黃甘橙楱枇杷橪柹云云羅乎後宫列于北園史記相如傳盧橘注郭璞曰)
(今蜀中有給客橙似橘而非若柚而芬香冬夏華實相繼或如彈丸或如拳通歲食之即盧橘也史記索隠應)
(劭云伊尹書曰果之美者箕山之東青島之有盧橘夏熟晉灼曰此雖賦上林博引異方珍奇不係於一也廣)
(州記云盧橘皮厚大小如甘酢多九月結實正赤明年二月更青黑熟吳錄云建安有橘冬月樹上覆裹明年)
(夏色變青黑其味甚甘美盧即黑色是也顏師古注盧橘亦曰盧黑也左思三都賦序曰相如賦上林而引盧)
(橘夏熟考之則生非其壤劉逵注曰此非西京之所有也藝苑雌黃云古今文章中多言盧橘李白詩盧橘為)
(秦樹宋之問詩盧橘漢家園又云冬花掃盧橘戴叔倫詩盧橘花開楓葉衰蔡君謨荔枝譜云道里遼絶曾不)
(得班於盧橘江橙之右皆不顯言盧橘為何物東坡有與劉景文同賞枇杷詩云盧橘是鄉人盖指盧橘為枇)
(杷也不知何所據而言相如之賦既言盧橘夏熟又言枇杷橪柿豈用之重複耶復齋後錄亦有辨論謂其未)
(可以相如為失也愚按吕氏春秋與許慎說文亦曰箕山青島處有櫨橘考二書注釋皆不聞秦漢)
(之世有為枇杷之說惟趙師尹注坡詩引談助云盧橘枇杷也愚又考古今數家類書詳審盧橘枇杷各是一)
(物然談助以一果無二名蓋後世假借耳橙楱上直耕切下音湊橘屬也柹而紙切亦橘屬)猶莊生之
寓言也(增注史記莊子著書十餘萬言大抵率寓言也)余賦會稽雖文采不足
以擬相如之萬一(增注文選左思詠史詩辭賦擬相如選班孟堅典引雖不足雍容明盛萬分)
(之一又江文通詣建平王上書少謝萬一)然事皆實錄(增注西漢司馬遷傳贊不虚美不隠惡故)
(謂之實錄)故設為子眞無妄先生有君畣問之辭子眞者誠
言也無妄者不虚也有君者有是事也以反相如之說焉
有客過越自稱子眞介于無妄先生(增注導賓客曰介禮記介紹而傳命)
贄見于有君(增注儀禮士相見之禮贄冬用雉夏用腒注摯所執以至者禮記魯有周豐哀公執)
(贄請見之)謁入迺膝而前曰(增注列子黃帝篇楊朱膝行而前曰請問其過史宋世家武王)
(伐紂微子膝行而前又見西漢項籍傳吳越春秋有云)聞有君之名雅矣今幸際
顏色聆話言(增注毛詩告之話言話戶扶切合會善言也)瞨輙有請(䑑古文僕)君
其聽焉君世家于越以風流自命(增注唐書杜如晦少英爽以風流自命)
業傳緗素(增注淺黃色書衣曰緗帙書縑曰素緗素猶言縑緗也晉書禮志齊魯諸生各携緗素隋)
(書經籍志盛以縹囊書用緗素縹匹妙切青白色)才播歌詠(增注唐讓皇帝憲傳形於音聲播之)
(歌詠)越之山川人物古今風俗載在君腹(增注韓文送諸葛覺往隨州讀)
(書詩偉哉羣聖文磊落載其腹)願聞其略可虖(增注唐李泌傳泌逡巡曰愿聞其略)有君
歛袵肅㝐謝曰唯唯(增注戰國策一國之衆見君莫不歛袵而拜禮記氣容肅色容莊)
(晉裴楷傳見肅然改容戰國策秦王曰先生何以教寡人范雎曰唯唯按宋玉諸賦及子虚長楊西都諸賦)
(皆用唯唯之語袵而審而鴆二切襟也㝐古文容)客姑坐焉吾以語爾越於九
域(增注周禮周知九域之地域)分曰揚州(禹貢淮海惟揚州周禮東南曰揚州山曰會稽圖經)
(大都督府越州禹貢揚州之域增注李巡爾雅曰江南之氣躁勁厥性輕揚故曰揚州)仰瞻天文
(增注易繫辭仰以觀於天文)度當斗牛(漢書地里志吳地斗分野晉書天文志自斗十三度至女)
(七度為星紀於辰在丑吳越分曰揚州而會稽入斗一度白樂天詩云牛斗天垂象台明地展圖)在辰
為丑自夏而□(史記越王句踐其先禹之苗裔夏少康之庶子也封於會稽以奉禹祀圖經封)
(少子於餘於越是為越侯□古侯字)郡於秦漢(秦始皇城荆置會稽郡漢以地屬吳國景帝誅吳王)
(復為會稽郡)霸於春秋(春秋哀公十三年於越入吳史記記句踐巳平吳兵横行號稱霸王)州
於隋而使於唐(隋大業中改為越州唐乾元中置浙江東道節度觀察等使)公有素
而王有鏐(隋楊素封越國公唐末錢鏐平董昌後封吳越國王也)因種山而中宅
(圖經種山一名重山即今卧龍山也吳越春秋越王葬文種於國之西山一年伍子胥從海上穿山脇而持種)
(去與之俱浮於海今西山有缺處是也)廓蠡城而外周(吳越春秋句踐自吳還范蠡築小城)
(周千一百二十二步一員三方西北立為龍翼之樓以象天門東南伏漏石竇以象地戶陵門四達以象八風)
(外郭築城而缺西北示服事吳也圖經會稽治山陰以來此城即為郡城)龍樓翼而乾峙石
竇伏而巽流(見上注)□天門兮墬戸惟崐崘兮是侔(吳越春秋)
(范蠡曰臣之築城也其應天矣崑崙之象存焉墬籀文地)實東南之大府(增注圖經唐景雲二)
(年定為中都督府乾寧四年升為大都督府)號天下之無厹(元微之詩會稽天下本無仇厹)
(渠尤&KR0704;匹也)其山則鬱鬱蒼蒼巖巖嵬嵬磅礴蜿蟺(增注韓文送廖)
(道士序郴之為州在嶺之上又當中州清淑之氣蜿蟺扶輿磅礴鬱積注云皆氣積之貌又引選云虬龍騰驤)
(以蜿蟺沈佳期西嶽詩云磅礴壓洪源磅礴上音滂又披庚切下音薄磅礴猶混同也蜿蟺上於元於阮二切)
(下市衍切五臣注靈光殿賦蜿蟺盤屈貌)崷崪崥崹(增注上疾由切下才建切山高貌崥崹上步兮)
(切下大兮切山低貌)若騫若犇若闔若闓(闓與開通用)或凸或凹或□
或&KR0935;(□扶九切與&KR0671;阜同見夏英公古文四聲韻說文曰&KR0671;大陸山無石者&KR0935;都回切小塊也說文曰小)
(阜也俗作堆)或斷而連或昂而低虎卧龜蹲龍盤鳳徊(增注此言)
(衆山之貌騫騰謂石鷂之類奔趨謂秦始皇所驅之類龜蹲龍盤謂龜山卧龍之類也)舒為屏障
峙為楼臺(增注元稹州宅詩四面無時對屏障一家終日在樓臺)掩映江湖明滅
雲霓(增注李白夢遊天姥吟越人語天姥雲霓明滅安可覩)八山中蔵(府城之内有八山種)
(山龜山蕺山火珠山鮑郎山彭山白馬山蛾眉山今所存者惟四山爾鮑郎彭山白馬蛾眉俱已湮滅僅存其)
(名蕺側立反)千峯周回(增注元微之詩千峯鈿朵會稽山)彭鮑名存(圖經彭山在會)
(稽縣北五里典錄云彭祖所隠居之城鮑郎山一名陽堂山在今大能仁寺之前郡國志云山有鮑郎祠本名)
(蓋後漢人葬此)蛾馬迹迷(蛾眉山不見於圖經父老云在府橋之東軒亭之西今醋庫之前形如蛾)
(眉掘鑿磨滅地為民居白馬山在會稽縣北五里)鉅者南鎮是為會稽(史記禹會諸侯)
(江南計功命曰會稽會稽者會計也皇覽曰會稽山本名苗山唐開元十年封四鎮為公故會稽山為南鎮永)
(興公增注周禮職方氏東南曰揚州其山鎮曰會稽)洞曰陽明羣僊所棲(龜山白玉上經)
(曰會稽山周回三百五十里名陽明洞天皆僊聖天人都會之所)石傘如張(圖經石傘山在會稽)
(縣東南十五里玉笥側狀如傘增注唐丞相齊杭依此山為書堂顧況過之作石傘峰銘刻于崖石之間)石
帆如揚(石帆山在會稽縣東十五里夏侯曾先地志云射的山北有石壁高數十丈中央少紆狀如張)
(帆下有文石狀如鷂人亦謂之石鷂山)石蕢如蔵(輿地志云宛委山上有石蕢壁立干雲升者累)
(梯而至增注太平御覽會稽石蕢山上有金簡玉字之書夏禹發之得百川之理)石鷂如翔石
壁匪涯(並見石帆注)石甕匪携(巨石云在照湖東狀如酒甕時人謂之秦皇酒甕石也)
香罏自□(會稽一峯狀如香罏人謂之香罏峯一名覆釡山□古文煙)天柱可梯(吳越)
(春秋九山東南天柱號曰宛委圖經望秦山一名天柱山)韞玉有笥(圖經玉笥山在會稽縣東南十)
(五里出美玉其形如笥因以為名一名茅峴)降僊有臺(皇覽云宛委山上有一巨石屹然如玄臺)
(嘗有神僊降其上為降仙臺苗龍先生於此臺上昇)禹宂窅而叵探(史記司馬遷登會稽探禹)
(宂唐鄭璹有禹穴碑增注太史公自序及西漢本傳上會稽探禹穴張晏注曰禹巡行至會稽而崩因葬焉上)
(有孔穴民間云禹入此穴駕知章龍瑞宫圖經纂山記云禹穴黃帝號為宛委穴赤帝陽明之府於此蔵書焉)
(大禹始於此穴得書復於此山蔵書會稽志云自舊經諸書中以禹穴繫之會稽宛委山里人以陽明洞外飛)
(來石下為禹穴昌黎送惠師詩云嘗聞禹穴竒東去窺甌閩越俗不好古流傳失其真則禹穴不可定名久)
(矣先生有禹穴詩云不知禹穴從何探洞鎖陽明石一拳窅烏皎切深遠貌亦作窃叵普可切不可也)葛
巖蜚而自來(龍瑞圖經禹穴北有石巖高丈餘南面側平如削眞誥云此石於赤烏二年天降從)
(安息國飛來上有索痕三條名為飛來石晉葛仙翁曾築壇煉丹後人名葛仙巖煉丹井蜚古飛字)射堂
豐凶之的(孔曄會稽記云射的山半有石室迺仙人射堂東峯有射的遙望山壁有白點如射候土)
(人常以占穀貴賤故語云射的白米斛百射的玄米斛千)宛委日月之珪(增注甲開山圖云禹)
(到宛委山得珪如日碧珪如月長一尺二寸)應天上之玉衡(輿地志云會稽山一名衡山吳)
(越春秋禹聞黃帝蔵書于此迺東巡登衡嶺龍瑞圖經注云謂天文蓋度中權衡星名非南嶽之衡山嶺)直
海中之蓬萊(舊志蓬萊山正偶會稽沈紳蓬萊閣詩云三山對峙海中央增注東方朔十洲記瀛)
(洲在東大海中對會稽郡又云蓬萊山對東海之東北岸)至若嵊山巋其東(圖經嵊山在剡)
(縣東三十四里唐武德四年置嵊州因山為名今曰嵊縣巋丘軌丘媿二切)嵞山屹其西(塗山)
(在山陰西北四十五里舊圖經云禹會諸侯之所應劭云塗山在永興北按永興即蕭山也杜預注左傳云在)
(淮南壽春亦未詳在何所增注夫塗山之名在於天下者非一蘇鶚演義云塗山有四會稽渝州濠州宣州當)
(塗縣而世謂禹為諸侯之會者由越之圖經有承襲之誤是以後人言之失眞惑亂莫辨今裒衆說詳為訂正)
(云按左傳哀公七年諸大夫對孟孫曰禹合諸侯於塗山執玉帛者萬國杜預注云塗山在壽春東北孔穎達)
(云壽春縣也又淮南子原道訓禹會諸侯於塗山執玉帛者萬國許愼注曰塗山在九江當塗縣愚按漢之當)
(塗晉之壽春此相接之境也當塗後廢壽春今存其說與杜氏相苻矣越之舊經典太平御覽並引郡國志云)
(塗山禹會萬國之所有石船長一丈云禹所乘者此以為在越中也其說與許氏杜氏相戾矣按說文云塗山)
(會稽山也一曰九江當塗也據此則塗山古有二所豈皆為禹會諸侯之地且羣言或是或非其孰為確說耶)
(嘗觀柳子厚塗山銘云惟禹體道功厚德茂會朝侯衞統壹憲度云云乃舉明刑以弼聖模則戮防風遺骨專)
(車按家語吳伐越隳會稽獲巨骨一節專車焉問於孔子孔子曰丘聞昔禹致羣臣於會稽之山防風後至禹)
(殺而戮之其骨專車焉故此銘云則戮防風遺骨專車胡曾塗山詩云大禹塗山御座開諸侯玉帛走如雷防)
(風謾有專車骨何事兹辰最後來盧驤西征記云過塗山思神禹會諸侯之盛尚有專車之骨枕荒草而凄凄)
(者乎凡三賢所作皆涉會稽而言之雖似合於舊經然猶未為得實豈亦本郡國志而成文邪豈正為壽春者)
(作其引事未嘗深考邪此皆混淆難據以為證其前既考於經傳及子書兹復參究諸史而覈之按通鑑外紀)
(曰禹南巡狩會諸侯于塗山承唐虞之盛此句見於帝王世紀執玉帛者萬國又曰禹致羣臣於會稽防風氏)
(後至禹戮之史記以禹致會稽為東巡狩又嘗觀書史中夏商國都地理圖列其禹都安邑今河東路禹會諸)
(侯于塗山今淮南路又會諸侯于會稽今兩浙路若按圖以方隅論之禹都安邑是居北也故劉恕以塗山為)
(南巡狩司馬遷以會稽為東巡狩在理果當皆與圖合可見其先會於塗山則是禹娶之地太平辨覽載大唐)
(地記曰九江當塗縣有禹娶之地後會於會稽則是禹崩之地此當取信於吾夫子所言禹致羣臣於會稽之)
(山而有防風之戮者乃昔之茅山也吳越春秋云禹登茅山以朝四方羣臣防風後至斬以示衆乃大會計治)
(國之道遂更名茅山曰會稽之山史紀夏本紀注作苗山若曰會稽之山乃郡境諸山之通稱故以為塗山則)
(惑也何則蓋當時之巡狩其朝會不於方岳而於會稽亦以形勝而巳然此塗山未足與之班也又按通典云)
(塗山在濠州西南二百二十里春秋末鍾離子之國昔禹會諸侯於塗山即其地也通典唐杜岐公佑撰又按)
(本朝九域志濠州古跡有當塗城塗山氏之邑鍾離徐之别封也禹廟在塗山上乃知漢晉之世塗山則屬壽)
(州在唐及本朝則屬濠州按晉安帝時置鍾離郡隋改曰濠州又按濠梁圖經云塗山在鍾離縣西八十里周)
(三十七里高二百五十八丈禹治水時娶於此即位後會諸侯也故東坡過濠州有塗山詩曰川鎖支祁水尚)
(渾地埋汪罔骨懸存樵蘇巳入黃熊廟烏鵲猶朝禹會村坡自注云下有鯀廟山前有禹會村愚觀此詩則又)
(得其詳矣然泛及於汪罔骨何率爾言之而混淆如此若觀者不知所自復疑為會稽耳知乎此則知前三賢)
(所作其從一也又與二子迨過遊塗山詩曰此生終安歸還軫天下半朅來乘樏廟復作微禹嘆從祠及彼呱)
(像設偶此粲秦祖當侑坐夏郊亦薦祼可憐淮海人尚記弧矢旦坡自注云淮南人相傳禹以六月生是日數)
(萬人會山上愚觀此注其陳公傅良所謂塗山以禹重者斯可知矣若越之塗山烏見其所重歟或難之曰吾)
(鄉塗山其所表見亦不一山有長丈之石船稱為禹所乘來者其隣境今有禹廟又有禹會鄉是豈不足以取)
(信哉愚應之曰禹功被天下故祠廟在在有之安可輒取以為據至若石船之說殆不可信必是後人為此以)
(神其事在昔禹之治水也陸行乘車水行乘舟泥行乘橇山行乘&KR1964;無非各適其宜惡有乘石船而涉風濤之)
(險哉必不如是求異於世也縱使可信若謂禹乘此到越會於茅山則可若謂乘此到越會於塗山則不可也)
(而其鄉以禹會為名者亦猶是矣兹皆辨其所在如此今更復論三家所述之文兼明之且許愼之注說文則)
(曰嵞山會稽山也一曰九江當塗也及為淮南子之注不曰在會稽而獨曰在九江當塗者必有據於前世而)
(然至杜預集解左傳凡釋山川地理未嘗不詳此不過祖述於舊文如是則塗山之注以為壽春地者其來者)
(遠斯二者是確乎不可易之說也故愚所以有取焉耳至於舊經所載良由後世夸誕者傅會其說為之粉飾)
(有戾於古故愚所以無取焉耳夫何鄉元注水經與李坊太平御覽類皆不究其原妄非杜預壽春之注是以)
(撰會稽志諸公亦就證在越州惜乎不為甄明如此惟曾子開等為九域志不膠承襲之非故越州古跡不書)
(塗山及華安仁作會稽覽古詩不梏聞見之粗故塗山特不形於賦咏是皆得其實審此則不復有兩岐之惑)
(矣嵞同都&KR0704;今作塗屹魚乞&KR0704;橇丘遙切漢書音茅蕝之絶尚書注作泥乘輴&KR1964;紀錄&KR0704;漢書作梮居足&KR0704;尚)
(書注作山乘樏力軌切力追&KR0704;)阜至繇蜀(蜀阜山在山陰縣北三十五里舊經按地志云昔自蜀飛)
(來帶兒婦二十餘人隨山而至善戲美錦自云家在西蜀今忽至此又云句踐將伐吳置婦女於山上以邀軍)
(士後訛為阜也繇音由)龜來自齊(龜山在山陰縣東八十步下有東武里或謂之怪山吳越春秋)
(范蠡築城既成怪山自琅邪東武海中山也一夕自來故名怪山越絶書云句踐游臺也東海司馬門所以灼)
(龜又望天氣觀天經也一云遠望似龜形故或名龜山增注一名飛來徐浩詩云兹山昔飛來遠自琅邪臺孤)
(岫龜形在深泉鰻井開)梅山迺隠吏之窟(梅山一名巫山在府城北一十八里梅子眞所)
(隠之地也其西則有梅市里梅福里陸農師適南記華安仁梅山詩並記其事增注西漢梅福九江壽春人為)
(南昌尉後去官棄妻子去九江至今傳以為仙後人有見福於會稽者舒信道詩梅福逍遙隠吏間世說晉孫)
(綽嘗鄙山濤而謂人曰山濤吾所不解吏非吏隠非隠)紵羅蓋西子之閨(輿地志云諸暨)
(縣羅山西施鄭旦所居有方石云是西施浣紗處今名紵羅山增注樂史寰宇記諸暨縣有苧羅山山下有石)
(跡水是西施浣紗之所至今有西施家東施家則西施者姓施而在西也李白詩西施越溪女出自苧羅山)
五泄爭奇於鴈蕩(掇英集五泄瀑布也在諸暨西四十里有兩山夾溪造雲壁立高二百丈)
(廣數十丈水瀉五節故曰五泄山多奇峯或比之鴈蕩云)四明競秀於天台(圖經云四明山)
(在餘姚縣孫綽天台賦云涉海則有方丈蓬萊登陸則有四明天台)五雲中令之故居(晉義)
(熙三年中書令王獻之居是山有五色祥雲見安帝詔建雲門寺)十峯曇翼之招提(法華)
(山在會稽縣南四十里晉僧曇翼棲此誦法華經因置寺焉其山十峯其水雙澗今天衣寺是也增注李紳法)
(華山詩十峯排碧落雙澗合清漣僧史後魏大武帝始光元年創立伽藍為招提之號隋大業中改天下寺)
(為道場至唐復為寺)故越為之首兮剡為之面兮沃洲天姥眉兮
目兮(白樂天沃洲山記云東南山水越為首剡為面沃洲天姥為眉目二山今屬新昌縣增注沃洲天姥)
(本屬剡縣以唐末錢氏折置新昌故也唐朱放詩月在沃洲山上人歸剡縣溪邊文選謝靈運登臨海嶠詩)
(暝投剡中宿明登天姥岑高高入雲霓還期那可尋)金庭桐柏仙子㡯兮(金庭觀在剡縣)
(東王子晉學道登仙之所眞誥曰南岳眞人云越有桐柏之金庭養眞之福地神仙之靈壚也增注選孫綽天)
(台山賦靈仙之所窟宅㡯古文宅)南明嵌崆寶湘湧兮(新昌南明山有寶相寺梁建安)
(王造石佛一軀高一百丈增注蓮經云於十方國各得成佛皆同一號名曰寶相如來又云多寶如來塔從地)
(湧出嵌崆上口銜&KR0704;下口公&KR0704;)南巖嵯峨海跡古兮(南巖在新昌縣西南唐李紳龍宫寺)
(碑云南巖海跡高下猶存增注會稽志南巖世稱任公子釣魚之所莊子任公子以五十犗為餌蹲於會稽投)
(竿東海經年而得巨魚唐齊顗南巖感興詩南巖寺本滄海任子釣臺今尚在見說垂鈎于此中犗牛作餌莊)
(書載滄海竭任子沒波濤打處為巖窟不知任子何所之唯見釣臺空突兀犗古邁&KR0704;犍牛也)陟秦望
而望秦兮(史記秦始皇三十七年上會稽祭大禹望于南海立石刻頌圖經秦望山在會稽南四十)
(里又有望秦山始皇登山羣臣於此以望秦中)登洛思而思洛兮(洛思山在蕭山縣東輿地)
(志云永興縣有洛思山洛下人朱雋來會稽三年不得反乃登山北顧而嘆因以為名)采葛食蕺
敬弔前王兮(葛山在會稽縣東一十里吳越春秋云句踐使衣織布以獻吳王采葛是山蕺山在)
(府治東北三里趙璘直碑云蕺蔬類音越王所嗜常采於此遂用名之在晉為王逸少别止尚留故池與祠堂)
脩竹茂林緬想陳迹兮(輿地志云山陰縣西有蘭亭王羲之叙云此地有崇山峻嶺茂)
(林脩竹又云俛仰之間以為陳迹)連山如珠秦皇之所驅兮(連山在蕭山縣西夏)
(侯曾先志云連山長岡九里西北至定山秦始皇欲置石橋渡浙江今尚有石柱數十列於江際世傳秦始皇)
(驅山塞海增注會稽志唐人於越溪獲鐸以問僧一行荅云此秦始皇驅山鐸也殷芸小說始皇作石橋欲過)
(海觀日出有神驅石入海其城陽等山皆起立東傾有趨赴之狀)擪山如玦亞父之所
割兮(擪烏山在蕭山縣南東方朔神異志云此山是亞父割斷蕭山南嶺擪於烏江增注東坡詩亂山如)
(玦環擪烏協反江東呼擲為擪玦居穴切玉珮也如環而缺不連)北幹隠兮明月在(北幹)
(山在蕭山縣北孔靈符地志云許詢家於此山之陽詢詩云蕭條北幹園劉員長嘆曰清風明月恨無玄度)
東山卧兮白雲迷(東山在上虞縣西北三十里謝安石高卧之處李白憶東山詩云白雲他)
(自散增注會稽志云東山在上虞縣西南四十五里舊經以為在西北三十里非也東山因謝太傅而名者三)
(一在臨安山中一在金陵建康志云謝安本居會稽東山後入朝乃於此營築以擬之二山雖太傅之所游非)
(故居之東山惟上虞乃故居也世說注引續晉陽秋曰安石家於上虞因咸康初辟召不起高卧歴年正在此)
(山)少微寂兮幽鳥怨(少微山在會稽五雲門外十里職方員外郎齊唐墓表云公退居湖)
(山曰少微依山有亭榭獨以書史音樂自適增注北山移文蕙帳空兮夜鶴怨之句也)太白空兮
埜猿啼(太白山在嵊縣西六十里與少白山連侯曾先地志云峻極于天連巖崔嵬趙廣信煉丹登仙)
(之處上有白猿赤玃吐綬鳥埜古野字玃居鎛切狙也)其水則浩淼泓澄散漫縈
迂漲焉而天(增注昌黎至潮謝表州之南境漲海連天)風焉而波(增注賀知章還鄉詩)
(唯有門前鏡湖水春風不改舊時波)淨焉如練(增注選謝眺望京邑詩澄江淨如練)瑩焉如
磨(增注洪覺範詩一蒿湘水碧於羅瑩淨無痕不受磨)溢而為江(增注禹貢溢為滎為江大小)
(凡十所其名見會稽志所載)瀦而為湖(增注湖之載於圖經者凡五十一所皆瀦水以溉田今會)
(稽志所載大小凡一百一十三所瀦陟魚&KR0704;水停所也)為沼為沚(增注詩采蘋于沼于沚注沼池)
(沚渚也)為潢為汚(增注周語塞川原而為潢汚文粹陸龜蒙江湖散人傳水之局為瀦洳為潢為)
(污潢音黃積水也汚音烏濁水也)滙為陂澤(滙胡罪&KR0704;書東滙澤又胡對&KR0704;水回合)疏為
溝渠寖而田疇(寖與浸同又子稔切)淤而泥塗(淤音於又依倨&KR0704;濁也)生我
稻梁溉我果蔬(增注西漢溝洫志史起為鄴令民歌之曰鄴有賢令兮為史公決漳水兮灌鄴)
(旁終古舄鹵兮生稻粱掇英集載蔣堂棹歌溉我田疇兮生我稻梁)集有鳬雁(增注王充論衡鴈鵠)
(避寒集於會稽雁通作鴈)戲有龜魚實有菱芡(增注會稽志越中所產唯羅文菱最大山)
(陰梅市之雞頭最盛芡巨險切雞頭也)香有芙蕖(增注會稽志山陰荷最盛出偏門至三山多白)
(蓮出三江門至梅山多紅蓮夏夜香風率一二十里不絶)鶻舟如擊(晉安海物異名記越人水戰淩)
(波赴敵則有鶻舟名)馬檝如驅(吳越春秋越人以船為車以檝為馬檝與楫同)船龍夭矯
橋獸睢盱(白樂天詩船頭龍夭矯橋脚獸睢盱夭矯上於兆切下居表&KR0704;自恣之貌睢盱上呼維&KR0704;)
(下休俱切視貌)堰限江河津通漕輸航甌舶閩(增注甌今之温台按郭璞注山)
(海經云今臨海永寧縣即東甌也閩今之福建路)浮鄞達吳(增注鄞明□吳浙西山)浪槳
風帆(增注孟浩然宿天台桐柏觀詩海行信風帆歐陽永叔有美堂記風帆浪舶出入於江濤浩渺烟雲)
(杳冥之間云云)千艘萬艫(增注白氏六帖千艘萬舸山谷寄劉泗州詩萬馬千艘要路半艘蘇刁切)
(船之總名艫音盧船前頭刺櫂處也)大武挽繂(增注記曲禮牛曰一元大武唐書何易于傳刺史)
(崔朴乘春汎舟索民挽繂繂音律索也)五丁譟謼(增注揚雄蜀玉本紀天為蜀王生五丁力士能)
(徙山又使鑿山開道通秦致糞金石牛於成都杜甫橋陵詩論功超五丁東漢寇恂傳恂令士卒鼔譟大呼)
(東坡進策養兵若有所負則羣起而譟呼呌)榜人奏功(增注文選司馬長卿子虚賦榜人歌聲流)
(喝注榜人船長也又張景陽七命淵客唱淮南之曲榜人奏采菱之歌記月令命漁師伐蛟取鼉注今月令漁)
(師為榜人詩六月薄伐獫狁以奏膚公注奏為膚大公功也韓文南海神廟碑櫂夫奏功梅聖俞廟子灣辭)
(舟師奏奏功兮濁水湍流榜補孟&KR0704;喝於邁&KR0704;)千里須臾(增注文選左太沖吳都賦篙工楫師選自)
(閩禺習御長風狎玩靈胥責千里於寸隂聊期先而須臾文粹孟郊送從叔簡南歸詩北騎達山岳南帆指江)
(湖高蹤一超越千里在須臾)境絶利博莫如鑑湖有八百里之回環
灌九千頃之膏腴(圖經後漢馬臻字叔荐山陽人也為太守創立鑑湖在會稽山陰二界築)
(塘蓄水水高田丈餘田又高海丈餘若水少則洩湖溉田如水多則開湖洩田中水入海所以無凶年其塘堤)
(周回三百十里溉田九千餘頃一說鑑湖八百里蓋緫言之錢昭度詩云越國荷花八百里增注西漢張禹買)
(田至四百頃皆涇渭灌溉極膏腴上價宋書會土帶海傍湖良疇數十萬頃膏腴上地畝直一金按晉宋間謂)
(會稽為會土)浮賀監之家(唐書賀知章以秘書監請為道士詔許之以宅為千秋觀賜鑑湖剡)
(川一曲增注唐張志和舟敝顔眞卿請更之志和曰願為浮家泛宅)寖允常之都(史記少康庶子)
(封于會稽後二十餘世至於允常吳越春秋云越之興霸自允常矣)人在鑑中舟行畫圖
(輿地志山陰南湖縈帶郊郭欵屬峰岫白水翠巖互相映發若鑑若圖王逸少云從山陰上路行如在鑑中游)
(增注山谷登南樓詩江東湖北行畫圖鄂州南樓天下無)五月清涼人間所無(杜甫詩鑑)
(湖五月涼)有菱歌兮聲峭(謝靈運詩菱歌調易急王翰詩不知湖上菱歌女幾箇春舟在若耶)
(增注舊注菱歌調易急按文選本是采菱調易急)有蓮女兮貌都(西施采蓮於若耶溪李白)
(有采蓮曲增注詩有女同車彼美孟姜洵美且都注都閑也言閑習婦禮楚詞比德好閒習以都只王逸注曰)
(美人容貌都閑習於禮節西漢司馬相如傳車騎雍容閒雅甚都顏師古注曰都閑美之稱也梅聖俞詩昔聞)
(桓司馬娶妾貌甚都閒音閑下同只音止語巳詞)日出兮煙銷(增注柳子厚為翁詩頌有日出)
(不見人欸乃一聲山水綠欸乃上音襖下音靄同)漁郎兮嘯嘑(增注王荆公桃源行漁郎放舟)
(迷遠近楚辭宋玉招魂招具該備永嘯呼些東漢方術傳趙炳嘗坐船中長嘯呼風亂流而濟些蘇賀切語)
(詞也)東泛曹江哀彼孝娥(曹娥江在會稽東四十里娥上虞人父溺死不得尸娥年十四)
(沿江慟哭晝夜不絶旬有七日遂投江而死)西觀驚濤弔夫子胥(浙江在蕭山縣西十)
(三里史記吳王殺伍子胥取其尸盛以鴟夷革浮之江中吳人憐之為立祠於江上命曰胥山)槩浦思
夫槩之封(縣浦在諸暨縣北吳闔閭弟之子夫槩所封之地因以為名)翁洲訪偃王
之廬(翁洲屬會稽郡國志云徐偃王昔居於翁洲增注十道志翁洲在海中徐偃王所居會稽志翁洲在)
(會稽縣東今隸慶元博物志徐君宫人娠而生卵以為不詳棄於水濱孤獨母有犬名鵠倉御以歸母母覆)
(煖之遂成小兒生而偃故以為名長襲為徐君通鑑外紀徐子嬴姓處潢池東自號偃王周穆王聞其僭使楚)
(伐之詳見後漢東夷傳及楚辭七諫補注)簞醪投兮沼吳國(簞醪河在會稽南三里句踐投)
(醪之所左傳伍子胥曰吳其沼乎增注黃石公三略昔良將用兵有饋簞醪者使投諸河與士卒同流而飲)
(夫一簞之醪不能味一河之水而三軍思為致死者以滋味之及巳也一說古烈女傳楚將子發母曰昔越王)
(句踐伐吳王夫差客有獻醇醪一器者王使注江之上流使士卒飲其下流云云簞醪或作單字單即言其一)
(器耳亦通)扁舟去兮變陶朱(史記范蠡事越既滅吳乃乘舟浮海以行終不反止于陶天下)
(稱陶朱公增注吳越春秋范蠡乃乘扁舟出三江入五湖人莫知其所適)鼓樵風兮遊若耶
(若耶溪在會稽縣東南後漢鄭弘字巨君山陰人孔靈符會稽記云射的山南有白鶴山此鶴為仙人取箭鄭)
(弘嘗采薪得一遺箭頃有人覓弘還之問何所欲弘識其神人也曰常患若邪溪載薪為難願朝南風暮北風)
(後果然故溪風至今猶爾呼為鄭公風亦名樵風增注九域志若邪溪即歐冶子鑄劒之所徐浩游之云曾)
(子不居勝母之閭吾豈游若邪之溪因改為五雲溪)興䨮棹兮尋隠居(剡溪一名戴溪晉書)
(云王子猷嘗居山陰夜雪初霽四望浩然忽憶戴逵時在剡便夜乘小船詣之經宿方至造門不前而返人問)
(其故子猷曰乘興而來興盡而反何必見戴䨮與雪同)禊事脩兮觴蘭渚(蘭渚即蘭亭也)
(羲之序云會于山陰之蘭亭修禊事也有清流激湍引為流觴曲水增注史記漢安帝禊霸上徐廣曰三月上)
(巳臨水袚除謂之禊也應劭風俗通褉者潔也故於水上盥潔之也輿地志山陰縣西有蘭渚渚有亭曰蘭)
(亭晉時太守王羲之所立禊胡計切除惡祭祓敷勿&KR0704;除災求福周禮女巫掌歲時袚除)陶泓沐兮
池戒珠(戒珠寺在蕺山本王羲之别業有鵝池硯池題扇橋在焉增注韓文毛穎傳穎與弘農陶泓友)
(善)了谿鑿兮禹功畢(了溪在剡縣東北源出了山越絶書云禹蹊了谿人方宅土增注先)
(生有了溪詩禹跡始壺口禹功終了溪餘粮散幽谷歸去錫玄圭)刑塘築兮長人誅(刑塘)
(在會稽縣北越絶記云禹會諸侯於塗山執玉帛者萬國防風後至禹乃誅之於塘賀循會記記云防風氏其)
(身三丈刑者不及乃築高塘刑之故曰刑塘增注郭璞會稽山贊禹徂會稽爰朝羣臣不虔是討乃戮長人)
(舊注引越絶記此據圖經所載愚檢越絶今亡此文)酌菲泉兮懷古(會稽山大禹寺有泉名曰)
(菲泉增注先生有菲飲泉詩梵王宫近夏王宫一水清含節儉風越俗不知王好惡泉名却在酒名中)飲
清白兮自娛(卧龍山下州宅之西隅有清白堂清自泉太守范文正公命名有記)其物則
有魚鹽之饒(沈立越州圖序瀕海居人以魚鹽為生增注會稽典錄虞翻對王景興曰山有金木)
(鳥獸之殷水有魚鹽珠蚌之饒)竹箭之美(爾雅東南之美者則有會稽之竹箭)山㴠海蓄
吂其有幾(吂莫桑切不知也)貢入王室(增注史記管仲責楚包茅不入貢於周室)利
周遐邇耕焉㠯火耨焉㠯水(漢書地理志云江南地廣火耕水耨民食魚稻耨奴)
(豆&KR0704;耘田也)南風翼苗翠浪千里(增注東坡登玲瓏山詩翠浪舞翻紅䆉稏見耆英集)
𥝧稏一空(增注梅聖俞和永叔晉祠詩下溉平田幾百頃稻苗𥝧稏曾不枯張伯玉蓬萊閣周望詩)
(䆉稏西成稻逍遙北海樽范希文岳陽樓記長烟一空皓月千里𥝧䆉並步化&KR0704;稏衣駕&KR0704;𥝧稏稻多貌一)
(曰稻名)玉粒如峙(增注王子年拾遺記員嶠之山名環丘粟生穗高五丈其粒瑩然如玉也杜甫)
(茅堂收稻詩玉粒未吾慳峙謂山也戰國策粟如丘山歐陽詹德勝頌序餘糧嶽峙)炊粳釀秫
(增注韓文城南聮句淅玉於香粳東坡超然臺記釀秫酒為脱粟而食之秫者术稷之枯者)既甘且
㞓(增注凡甘旨多連用析而言之者見孝經詩君子有酒多且旨㞓古文旨)檿桑之奇號為
第一(吳錄太康地記並云諸暨境上諸山出苐一檿桑文采如列棋方正駢次有如畫作可為屐□上品)
(者一兩至數十萬檿於琰切山桑也□思積切履底也)龍精㒩㒩吐絲滿室(蠶書曰蠶)
(為龍精荀鄕蠶賦云有物於此㒩㒩然其狀屢化如蟫增注荀子賦篇蠶冬伏而夏游食桑而吐絲㒩讀如蟲)
(倮之倮無羽毛貌)萬草千花機軸中出(增注杜甫白絲行繰絲須長不須白越羅蜀錦)
(金粟尺象床玉手亂殷紅萬草千花動凝碧巳悲素質隨時染裂下鳴機色相射趙次公注曰萬草千花言錦)
(上羅上之繁紋也江淹雜體詩䊵扇如圓月出自機中素殷烏閑&KR0704;赤黑色)綾紗繒縠䨮積
縑匹(圖經越貢花紗白編綾交梭綾輕容生縠吳絹十樣綾大花綾編文紗花羅)木則楓挺
千丈(名山志云天姥山有楓木千餘丈)㮤封五夫(上虞有地名五夫始皇封松木為五大夫)
(之處增注此蓋牽於世俗之傳按史記封松樹為五大夫在泰山㮤古文松)桐柏合生(嵊縣金庭)
(觀道經云上有桐柏合生)檫棐異隅(輿地志云餘姚有太平山四角各生一種木不雜他木一角純)
(檫一角純粹一角)文梓楩楠(吳越春秋吳王好起宫室越王使工入山伐木天生神木一雙大二)
(十圍陽為文梓陰為楩楠以獻吳王)櫟柞櫧榆(郡國志若耶溪有櫟木謝家兒惠連作詩聮句刻於)
(其上上虞有歴山山下多柞木吳越名柞為歴故曰歴諸暨有櫧山剡有榆木山皆以木得名櫟柞上來的&KR0704;)
(下才落子各二&KR0704;)連理之柯(諸暨有木連院因有連理木故得名增注後漢安帝紀東平陸上言)
(木連理白居易長恨歌在地願為連理枝)合抱之株(增注老子曰合抱之木生於毫末)迺斧
迺斤以輿以廬迺有蕭山陸吉(東按黃甘陸吉傳吉隠蕭山)諸暨三
如(圖經諸暨出三如謂如錦之桑如拳之栗如絲之苧)胡柟□林賀瓜滿區(爾雅梅柟)
(任昉述異記越中有王氏橘園胡氏梅山賀氏瓜丘陳家白蓮增注山谷兄大臨寅菴詩春糞辰瓜滿百區)
(古文成)棗實全赤樆腮半朱(增注越俗言高公山出千貫文林樆項里出千貫文樆梅)
穴榧殼玉櫻桃薦珠(增注白樂天詩櫻桃子綴小紅珠)鴨脚含黃(增注鴨脚)
(子銀杏也歐陽永叔謝梅聖俞寄銀杏詩鴨脚雖百箇得之誠可珍山谷送舅氏野夫之宣城詩霜林收鴨脚)
(春絪薦本高陳後山無巳寄張芸叟詩秋盤堆鴨脚春味薦猫頭)雞頭去盧(增注方言曰北燕謂)
(之䓈青徐淮泗之間謂之芡南楚江湘之間謂之雞頭盧芒刺苞也䓈音役又羊捶&KR0704;)百益七絶
之奇(爾雅楙木瓜埤雅梨百損一益楙百益一損陶隠君云山隂蘭亭尤多木瓜人以為良果酉陽雜俎)
(柿有七絶一夀二多隂三無烏巢四無蟲五霜葉可愛六佳實七落葉肥大楙莫候切)雙頭四角
之殊(雙頭謂蓮也越多雙頭蓮埤雅云俗言菱芰而不分别惟武陵記云四角三角曰芰兩角曰菱)蔗
有崐崘之號(本草注甘蔗有兩種赤色名崐崘蔗白色名荻蔗赤蔗出江東會稽作乳糖蓋用此)
(蔗)梅有官長之呼(越有楊梅二種絶佳一曰官長一曰稜梅)蔓生則馬乳蘡
薁(增注南部新書太宗破高昌收馬乳葡萄種於苑中韓文葡萄詩若欲滿盤堆馬乳莫辭添竹引龍鬚)
(謝靈運山居賦野有蔓草獵涉蘡薁蘡薁上於莖切下於六切詩六月食䖇及奠)土實則鳬茈
慈菰(茈才支&KR0704;)野蓛溪毛(增注歐陽公醉翁亭記山肴野蓛左傳隠公三年澗溪沼沚之毛)
(注毛草也蔌蘇谷&KR0704;萊茹之總名)園蔬木菌(菌巨隕切爾雅地簟似蓋)湘湖之蓴箭
里之筍(蕭山湘湖出蓴萊會稽有美箭里張伯玉云越經冬食笋)可薦可羞采擷無
盡鱗蟲水族海生池養(增注會稽志會稽諸暨以南大家多鑿池飬魚為業每春初江)
(州有販魚苗者買放池中輒以萬計)丁首丙□(增注爾雅魚枕謂之丁□謂之丙注其骨形似篆書)
(丁字丙字因以名焉首古文首□與尾同)皤腹縮項(增注韓文月蝕詩弊蛙拘送主府官帝著下腹)
(嘗其皤注腹下白也左氏皤其腹襄陽耆舊傳宋張敬兒為刺史齊高帝求漢水鯿魚敬兒作六槽船置魚)
(而獻曰奉槎頭縮項鯿一千八百頭杜甫解悶詩謾釣槎頭縮項鯿王洙注曰孟浩然詩鳥泊隨陽鴈魚藏縮)
(項鯿楚人云長腹粳米縮項鯿魚為美味也皤步何切左傳注皤大腹鯿卑連&KR0704;)赤鯶文鱧元
鰆黃&KR3486;(以上魚名並載於圖經越所有者餘皆類此增注酉陽雜爼唐律捕魚得鱧即放號赤鯶公輒)
(殺者抵罪以䜟言鯉為李也韓文城南聮句庖霜鱠玄鯽鯶戶衮切鱧力啟切&KR2087;與鯽同)䱷人駢
集(䱷與漁同)㠯鈎㠯網羹金鱠玉(增注黃&KR3486;烹為羹越俗謂之金羹鱧鯉鯽皆堪作)
(鱠隋唐佳話吳都獻松江鱸魚鱠煬帝曰所謂金羹玉鱠東南之佳味也蘇子美詩笠澤鱸肥人鱠玉吕吉甫)
(詩魚出清波庖鱠玉)不數熊掌(增注孟告子魚我所欲也熊掌亦我所欲也二者不可得兼舍魚而)
(取熊掌者也注熊掌熊蹯也先生於此反其意而用之蹯音煩獸足熊踏者至美味也左傳楚成王請食熊蹯)
(又宰夫胹熊蹯不熟晉靈公殺之胹音而煑也)能言之鶩譱鳴之鵝(陸龜蒙養能言之鴨)
(王羲之愛善鳴之鵝鵝鴨蠃蟹皆越產之最多者陸龜蒙有鬭鴨一欄驛使挾彈斃其尤者龜蒙駭之曰此能)
(人語見待附進斃之奈何使人恐盡與槖中金問人語之由曰能自呼其名晉書王羲之性愛鵝會稽有姥)
(養一鵝善鳴求市未得遂就觀之鶩莫不&KR0704;野生曰鳬家生曰鶩)輸芒之蟹(增注酉陽雜俎八月)
(蟹腹有真稻芒長寸許向東輸與海神末輸芒不可食也)孕珠之蠃(蠃廬戈切蚌屬望月而孕海賈)
(云中秋有月則是歲珠多而圓)文身蛤氏之子(蛤有文故謂之文蛤元微之詩鄉味尤珍蛤合)
(氏子見東坡江瑤柱傳)跛足從事之徒(元微之詩鼈解稱從事增注荀子躓步不休跛鼈千)
(里跛去鬼切)街填巷委(增注文粹辛替不䟽腐栗爛帛填街委巷云云)與土同多(增注)
(東坡詩地上戢戢多於土南史齊高帝曰當使黃金與土同價)異獸珍禽(增注書旅契珍禽奇獸不)
(育于國王禹偁瑞蓮歌云異獸珍禽不為貴)屑銅吐綬(銅牛山在會稽縣夏侯曾先地志云昔有)
(銅牛見於靈汜橋人逐之奔入山山掘地視之悉銅屑也圖經剡縣有太白山有鳥尾似鷊文采五色口吐絲綬長)
(數尺號吐綬鳥也)猛虎負子(蕭山有去虎山本名虎子山有猛虎子傷人景德四年六月晦日虎負二)
(子西渡浙江而去知縣杜守一因改名焉)靈鳥送&KR1145;(法華山有雙鳥&KR1145;長則送出之故唯此鳥在焉唐萬)
(齊融寺碑云雙鳥所以示兆今尚翔鳴&KR1663;苦候居候二切鳥子生而須哺曰&KR1145;自食曰雛)鳳棲鹿化(會稽)
(有鳳林鄉按吳越春秋禹會諸侯于稽山因為國政鳳凰棲于木百鳥伺于澤草公鳳林詩苗山會計圖書日威鳳)
(曾棲碧玉枝龍瑞圖經葛仙翁有桐木憑几化為白鹿三足號為鹿跡山)鶴拾鴈耨(孔靈符會稽記云射)
(的山西南有白鶴為仙人取箭因號箭羽山上虞有鴈田州志云夏禹與諸侯宴樂於此人咸烏服故其地鴈為民)
(田春拔草根秋銜其穗)熊羆貍豹猴玃猿狖(玃居縛&KR0704;母猴也狖余救&KR0704;黑猿也)鵁銜
鸕吐(埤雅鵁鶄子銜母翅鸕鷀吐而生子鵁鶄上古爻&KR0704;下子盈&KR0704;鵁鶄似鴨)鸎求鶉鬭(越人多畜)
(鸎及鶉鸎能求友鶉善鬭)鷗浮鷸浴(禽經曰鳬善沒鷗善浮埤雅鷸翡翠也衒其毛羽日浴澄波洄淵之)
(間鮮縟可愛鷸余律切知天將雨鳥也)鵶寒鳦瘦(越多寒鵶秦少游詞寒鴉萬點黃巖叟詞寒鴉如豆)
(俱得其實鳦燕也有二種有胡燕有越燕胡燕肥越燕瘦)巧婦錐喙(埤雅鷦鷯性巧故俗呼巧婦其喙尖)
(利如錐巢至精密)舂鋤雪脰(爾雅鷺舂鋤埤雅步於淺水好自低昂故曰舂鋤)林棲水宿
修尾長咮(禽經曰陸鳥曰棲水鳥曰宿又曰山禽之咮多短水禽之咮多長山禽之尾多修水禽之尾多)
(促咮竹救&KR0704;喙也)江湖為籠山林為囿㠯牡㠯牝㠯蜚㠯走甲
第名園奇葩異香(增注東坡雨中花詞甲第名園有國艷帶酒天香染袂先生和濮十太尉)
(詠知宗園牡丹詩香苞初柝曉霞凝甲第名園冠紹興)牡丹如洛芍藥如揚(歐陽公花)
(品序牡丹西出丹州延州東州青州南出越州出洛陽者為天下第一揚州出千葉芍藥花)水蘭載
新(吳蛻鎮東軍監軍使院記云大厦之前木蘭特異越城之中稱為一絶當前政不軌之際忽為凋零逮彭)
(城王之鎮臨也綠葉紫苞載新陽艷)海榴懷芳(州宅舊有海榴亭唐李紳詩懷芳不作翻風豔列萼)
(猶含泣露妍)蘜山黃華(圖經蘜山在蕭山縣西山多甘菊唐縣令李萼尉丘丹目之曰菊山增注)
(禮記菊有黃華)蘭亭國香(越絶書蘭亭在山陰越王種蘭處增注左傳蘭有國香)天衣杜
鵑(天衣寺有杜鵑花最奇每歲競開觀者雲集)東山薔薇(李白詩不到東山久薔薇幾度花)
湖映香䨮(越多梅花又餘姚有梅澳湖以梅得名增注古樂府宋蘇子容梅花落云越溪花似雪不)
(俗有香來王介甫梅詩遥知不是雪為有暗香來)鑑生水芝(李白詩荷花鑑裏生增注按李白集)
(只有荷花鏡裏香之句崔豹古今注云芙蓉一名荷花一名水芝)鴛梅並蒂(越有鴛鴦梅雙頭千)
(葉)僊桂丹枝(越有丹桂俗名紅木穉)司華騁巧天女效竒(增注續仙傳鶴)
(林寺有杜鵑唐貞元中外國僧以藥養其根來植此寺人有見女子紅裳艷冶遊於花下俗傳花神也一日周)
(寳謂殷七七曰鶴林寺花天下奇絶嘗聞能開頃刻花未識能副重九乎曰可也乃前二日往鶴林寺宿中夜)
(女子來謂七七曰妾為上蒼所命下司此花非人間所能有今為道者開之南部烟花記煬帝御女袁寳奴艷)
(冶多慧從洛陽進合蒂迎輦花帝令持之號司花女文選扁輸騁巧又具質答東阿王書步武之間不足以)
(騁巧又左太冲魏都賦工徒擬議而騁巧韓文公芍藥歌霜刀剪汝天女勞何事低頭學桃李維摩經天女)
(散花吕温賀雨雪表盈尺而成花效奇云云)桃李漫山臧獲眡之(增注會稽縣鏡湖之)
(西如花注容山諸處東坡定惠院海棠詩嫣然一笑竹籬間桃李漫山總麄俗風俗通古制本無奴婢即犯)
(事者或原之臧者被臧罪没入為官奴婢獲者逃亡獲得為奴婢也方言曰臧獲奴婢賤稱也荆淮海岱雜齊)
(之間罵奴曰臧罵婢曰獲注俗不純為雜東坡梅詩天教作輿臺陳去非水墨梅詩桃李依然是僕奴眡古文)
(視)藥物之產不知其名白&KR1637;丹參甘蘜黃精(增注圖經諸暨石鼓)
(山多多黃精白术)吳萸越桃(山栀子一名越桃)禹糧石英(嵊縣了山出禹餘糧諸暨)
(扁常山出紫石英)薊訓鬻之以療疾(圖經古廢市在州南輿地志曰昔薊訓賣藥於此中)
彭祖服之而延齡(彭山在會稽縣北典錄云彭祖隠居之城)秦皇求之而莫
致(史記始皇令方士徐市等入海求神藥數歲不得)葛僊餌之而飛昇(葛仙翁煉丹飛)
(昇禹穴北有葛仙巖)日鑄䨮芽(日鑄山在會稽東南五十五里歐冶鑄劍之處覽古集云會稽日鑄)
(鐵崖雙井不在建蠟之後增注歐陽公歸田錄草茶盛於兩浙兩浙之品日鑄為第一東坡茶詩雪芽雙井)
(散神仙)卧龍瑞草(卧龍山亦產奇茗范文正公清白堂記以建溪日鑄卧龍雲門之茗試之甘液)
(華滋悦人襟靈張伯玉云卧龍茶冠吳越增注杜牧茶山詩茶稱瑞草魁)瀑嶺稱仙(茶經云餘姚縣)
(茶生瀑布嶺者號仙茗)茗山鬭好(圖經茗山在蕭山縣西其上多奇茗增注范希文和章岷門茶)
(歌北苑將期獻天子林下雄豪先鬥美云云鬥茶味兮輕醍醐鬥茶香兮薄蘭芷)顧渚爭先(增注)
(南部新書唐制湖州造茶最多謂之顧渚貢焙歲造一萬八千四百八斤陸羽與楊凝書顧渚山紫筍茶色如)
(膩粉最難得蔡寬夫詩話云紫筍生顧渚在湖常二境之間當采茶時兩郡守畢至最為盛會每歲以清明日)
(入貢)建溪仝蚤(增注遯齋閒覽云唐以蒙山顧渚為上品今建安為天下第一蔡寬夫詩話云建茶)
(至江南李氏時漸見貴始有團圈之製今出處壑源沙溪丁謂北苑焙新茶詩序云惟建溪出茶有焙焙有三)
(十六三十六中惟北苑發早而味尤佳社前十五日即采其芽日數千工聚而造之逼社即入貢蚤音早古借)
(為朝暮字也)碾塵飛玉甌濤翻皓(增注白樂天詩酒嫩傾金液茶新碾玉塵青瑣高議)
(蔡君謨謂范文正曰公采茶歌云黃金碾畔綠塵飛碧玉甌中翠濤起今茶絶品其色甚白翠綠乃下者耳欲)
(改為玉塵飛素濤起如何希文曰善)生兩液之清風興飄飄于蓬島(增注盧仝)
(謝孟諫議茶歌七盌喫不得也唯覺兩腋習習清風生蓬萊山在何處玉川子乘此清風欲歸去)剡藤
番番(越紙出於剡舒元輿有悲古剡藤文增注國史補紙之妙者則越之剡藤)管城班班(圖經)
(越出筆管)冰敲嵊水(張伯玉詩敲冰呈巧手注云越俗呼敲冰紙為巧手增注梅聖俞詩寒溪浸渚)
(舂夜月敲冰舉簾勻割脂)竹翦顧園(述異記越中有顧家斑竹)製於蒙蔡之手(增注)
(秦將蒙恬嘗製筆後漢宦者蔡倫造意用樹膚麻頭及敝布魚網以為紙自是莫不從用)游於羲
獻之間(增注晉王羲之字逸少王獻之字子敬父子能書號大王小王)友陳元與端紫
(增注韓文毛穎傳穎與綘人陳玄弘農陶泓及會稽楮先生友善蘇易簡硯譜端州石山半者其色紫琢之)
(為硯可直千金)仝文字於人寰(增注選鮑明遠舞鶴賦歸人寰之喧卑柳子厚詩和氣滿人寰)
至若龍護金書(龍瑞圖經黃帝藏金簡玉字書於宛委山禹探得之唐開元二年投金龍於禹)
(穴俄有一龍自穴出現于壇上賜號龍瑞宫)苔封石刻(齊書志云會稽剡縣刻石山相傳為名不)
(知文字所在宋昇明本縣民家兒聚祀行獵忽見石上有文凡三處苔生其上字不可識刊苔去之有大石文)
(小石文云云或云衛夫人碑墮此中因此為名)苗山金玉(山海經會稽山上多金石下多玞石注賦)
(砆似玉)邪堇銅錫(吳越春秋云歐冶子為越王鑄劒破赤堇之山而出錫涸若邪之溪而出銅堇)
(音謹)黃帝之鑑(述異記世傳帝鑄鑑于此故名鑑湖)神禹之璧(紹興丁丑禹祠之前有光)
(見人即其處得圭璧)歐冶之劒(見邪堇銅錫注)蔡邕之笛(輿地志蔡邕辟難於越宿千秋)
(亭仰見榱竹知有奇響因取以為笛遂為寶器榱初危&KR0704;椽也)虞翻之牀(圖經五官省相傳有虞翻)
(牀翻為吳長沙王所禮特設此床以表賢客)秦皇之石(輿地志秦始皇刻石前有方石廣數十丈)
(云是始皇座兩邊有方石八所云是丞相以下座)淳碑斯篆(漢邯鄲淳作曹娥碑蔡邕題曰黃絹)
(幼婦外孫虀臼秦望山有始皇頌德碑李斯篆增注先主嘗勉邑尉梁安世搜訪秦碑得之於何山之顛其石)
(殘缺已甚字皆磨滅梁與長生因賦長篇述其事以示後人按何山在秦望東南其實亦古之秦望也以宋何)
(胤居之故别其名也)江筆肅墨(府治之北有筆飛巷江淹夢筆之所也漢王肅隨父在郡東齋夜有)
(女子從地中出與肅語將曉辭别贈墨一員時肅方注周易多有疑滯旦用此墨覺才思開敏增注簫山縣有)
(江君里今覺苑寺即淹故宅也寺前有夢筆驛二說並存)靁鼓銅漏(漢書王尊傳母持布鼓於雷門)
(注云雷門會稽城門也有大鼓聲聞洛陽會稽黃閣故有銅漏古制甚精王羲之書陸機漏賦鐫刻于上歴代)
(以為寶增注會稽志雷門上有大鼔圍二丈八尺聲聞洛陽孫恩之亂軍人打破忽有雙鶴飛出)梅梁
窆石(越絶書少康立禹祠於陵所梁時脩廟欠一梁木夕有風雨漂一木至乃梅梁也今存窆石在禹陵)
(之前書經云禹葬會稽取此石為窆秦少游詩云一代衣冠埋窆石千年風雨鎖梅梁窆陂驗切葬下棺也)
罍金履鐵(晉太康中上虞縣於道觀井中獲金罍故縣以金罍名驛郡國志云塗山有石船長一丈)
(云禹所乘來宋元嘉中於船側掘得鐵履一雙會稽記云梁初又得青玉印增注愚詳石船鐵履之說必是後)
(世莫瘞之物若謂為禹生時服御之器則斷無是理其塗山有辨疑見于前此故併及之罍力回&KR0704;樽也)&KR0902;
銅印玉(晉太元年中謝輶為郡守抵郡廳柱下深八尺得古銅&KR0902;可容數斗欵題作越王字文甚分明)
(是今隸書餘不可識輶以為范蠡厭勝之術速埋之今不識其處玉印即上文云青玉印)胎草蹄石
(圖經獵士陳惠度剡山射孕鹿鹿傷產下一子以舌䑛子身乾而後鹿母乃斃惠度棄弓矢為僧鹿死之處生)
(草號鹿胎草諸暨有馬蹄石傳云始王東遊馬蹄踐此其跡存焉)黃竹神木(蕭山黃竹山越絶書)
(云范蠡遺鞭於地生笋為林竹色皆黃狀如刀割神木見文梓楩楠注)流黃溪簟(西京雜記會稽)
(貢竹簟號流黃簟)錞于周樂(會稽記塗山廟中有周時樂器名錞于錞常倫&KR0704;樂器鳴之所以和)
(鼓)活人之草(郡國志云會稽横山有草華赤葉青人死覆面便活)止痛之木(圖經郡五)
(官廨兩杉梁相傳勾踐聽事之舊梁歴代雖遠材質不異俗諺云千年之木能止心痛有削服者多愈)柘
敷榮而華含戚(石氏宗譜新昌石氏墓前有柘木生而内向覆墳如盖然守墓者言每有登科)
(者則柘有枝特生一枝一人或二三枝則二三人云會稽覽古集四明山有雙石如筍高數尺野花叢生其頂)
(杜鵑鳴時爛若霞錦國朝祖宗遏密皆三年不榮職方齊唐嘗為之贊華鎮詩云鼎湖龍去蒼髯斷三載叢華)
(不記春)天雨錢而山儲粟(剡有禪房寺舊經云齊安南將軍黃僧成有德政感天雨錢數)
(億萬遂捨造寺號錢房院梁天監中改禪房寺儲山在會稽東南有粟山周處風俗記舜時供儲在此雨王遇)
(切自上而下曰雨)皆希世之奇跡(增注文選魏文帝與鍾繇書猥以蒙鄙之姿得希世之寶)
(司馬温公後漢論皆希世之奇功文選陸士衡漢高祖功臣頌獨昭奇迹)蓋欲言而不足
(增注詩關雎序言之不足故嗟嘆之)其人則見於吳越春秋會稽典錄(增注)
(後漢趙曄山陰人著吳越春秋晉虞預餘姚人著會稽典錄)□經墬志(□古文圖出王存又&KR0704;韻)
歴代柬牘(增注書竹曰簡書版曰牘春秋左傳序周禮有史官諸侯亦各有國史大事書之於策小)
(事簡牘而巳)大書特書(增注韓文答元微之書嗣德有繼將大書特書屢書不一書而已也)班
班滿目孝者悌者忠者義者廉者遜者知者健者優於
文䛐者(䛐與詞同)長於吏事者擢秀科目之榮者(增注晉書文苑傳擢)
(秀士林杜甫醉歌行偶然擢秀非難取趙次公著自言科舉奉擢英秀)策名卿相之貴者
(增注左僖二十三年策名委質西漢李陵答蘇武書策名清時)□身㠯成仁者(增注無求生以)
(害仁有殺身以成仁□古文殺出崔希哲纂古)隠居(㠯)求志者(增注論語隠居以求其志)埋
光屠釣之微者(增注唐竇威贊埋光鏟采文選羊祜讓開府表有隠求於屠釣之間李白樂府吟)
(風雲尚會起屠釣杜甫詩賢多隠屠釣)晦迹佛老之異者(增注北史齊宗室傳論晦迹於)
(佛老之異陶靖節詩集序至人達士因以晦迹)虞翻之言有所不能盡朱育之
對有所不能既(會稽典錄云孫亮時山陰朱育少好奇字仕郡門下書佐太守濮陽興正旦宴)
(見掾吏問昔王景興問士於虞仲翔而未覩仲翔對也書佐寧識之乎育對云云府君稱善)予亦焉
能縷數之哉(增注山谷集安常傷寒論後序起人之術不可縷數也)姑摘其尤之
一二前則種蠡計&KR1165;號賢大夫(按吳越春秋越王有八臣四友文種范蠡計&KR1165;)
(最顯&KR1165;倪堅&KR0704;)後則嚴助買臣直承明廬(漢書嚴助朱買臣皆會稽吳人武帝時俱)
(為侍中後皆為會稽太守增注武帝賜嚴助書曰制詔會稽太守君厭承明之廬勞侍從之事懷故土出為郡)
(吏云云)孝悌則張萬和之父子(唐張萬和諸暨人遭父母喪兄弟廬墓二十餘年萬)
(和終子亦廬墓)韓靈敏之弟昆(齊韓靈敏剡人早孤與兄靈珍並有至性母亡無以營凶共種)
(瓜半畝朝采暮生遂辦葬事)鄧斯祈樊自殺以代辠(朱育對曰處士鄧盧叙弟犯公)
(憲自殺乞代吳寧斯敦山隂祈庚上虞樊正咸以代父死罪)董黯朱魏報讐而名聞
(虞翻對曰句章董黯盡心色養喪致其哀怨親之辱白日報讐海内名聞又魏朱恭明永興人父為烏傷長陳)
(頵所殺恭明志在報讐未間頵滅亡刺殺其子逐奔魏後漢魏少英上虞人兄為鄉人所殺少英報讐訖遂亡)
(命頵於倫&KR0704;)或濕衣以障火(丁興會稽人家近荒野野火沿燒興母老病乃濕衣覆母以身)
(障火身死母存)或泣血以戢焚(許伯會蕭山人遭母喪結廬墓側野火將及墳所乃悲號慟哭)
(天忽降雨火則隨滅)或銜哀而廬墓(山陰鍾離表剡郯僧保諸暨張萬和蕭山許伯會戴恭皆)
(以廬墓著名)或負土以成墳(諸暨張孝和屠氏女申屠氏女蕭山郭世道許伯會並以負土)
(成墳)或㠯行而名里(剡王知玄父喪哀毁卒高宗改為孝嘉里諸暨賈思會母亡以至孝聞有)
(司奏改其里為孝義里永興郭世遒負土成墳袁愉表其行勅改所居里為孝行)或以義而旌
門(山隂嚴世期好施慕善有司奏榜其門曰義行剡公孫連居喪事母名聞郡縣詔表門閭蕭山俞種一門)
(四代兄弟十五人老幼八十餘口為鄉里所稱觀察使孟簡書于圖經以勵風俗)懿矣三女(齊書)
(會稽陸氏有三女無男祖父母年八九十相繼卒三女自營殯葬為菴舍其側)賢哉二娥(曹娥見曹)
(江注國史朱娥上虞朱四女也母亡養于隣媪甫十歲里中朱顏與媪競持刀欲殺媪一家驚駭娥獨號呼于)
(前擁蔽媪手挽顏刀曰寧殺我毋傷我媪媪脱娥死事聞賜其家粟帛其後會稽令董錫為娥立像于曹娥廟)
(四時配享焉)處子之孝凜然可多(增注莊子姑射神人綽約若處子西漢季布傳諸)
(公皆多布霍光傳衆庶莫不多光師古皆注曰多猶重也)節義則黃公居四皓之列
(虞翻對曰鄞大里黃公潔巳暴秦之世高祖即祚不能一致惠帝恭遜出則濟難)魏少英參八
雋之儔(少英見後漢黨錮傳虞翻曰少英遭世屯蹇忘家憂國列在八雋為世英彥)蒙難衞
主則有若丁潭(晉丁潭字世康山陰人蘇峻亂成帝蒙塵於石頭潭隨從不離帝側增注史臣)
(曰丁潭等罄心力以佐時竭股肱以衞主)委身授命則有若王脩(虞翻曰句章王脩委)
(身授命垂聲來世句章縣名舊屬會稽)虞喜躬歲寒之操(晉虞喜字仲寧餘姚人太寧中)
(詔曰喜潔靜其操歲寒不移)孔愉洪止足之謀(晉孔愉字敬慶山陰人史贊曰愉弘止足)
(之分有廉讓之風增注山陰縣西南四里有侯山即孔愉棲隠之所按孔愉及下文孔奐孔述&KR0790;孔充符孔琳)
(之皆先聖之後蓋始因二十二代潛漢末辟地會稽遂家焉故潛後葉為山陰人其世代並列闕里世系)或
一門死三世之義(虞翻曰决曹掾上虞孟英三世死義)或一邑萃三康之
㳅(山陰孔愉敬康張茂偉康丁潭世康齊名時人號為會稽三康㳅古文流)至若㮤陽柳朱
永寧瞿素婦節崢嶸蹈死不顧(朱育對其女則松陽柳朱永寧瞿素或一醮守)
(節喪身不顧或遭寇劫賊盜死不虧行)卓行則鄭洪韓說鍾離意朱雋戴
就舉於孝廉(後漢鄭弘韓說鍾離意皆上虞人並舉孝廉)虞潭孔奐沈融朱
仕明舉於秀茂(晉虞潭餘姚人魏孔奐山陰人唐沈融會稽人並舉秀才齊朱仕明剡人舉茂)
(才)虞寄起於對策(虞寄餘姚人弱冠對策高第起家)趙曄擢於有道(後漢)
(趙曄山陰人舉有道)陳子公還侵墬之藩(會稽陳囂字子公以遜為行與紀伯為隣伯竊)
(囂藩地自益囂見之不言移一丈以益紀伯伯覺之慙懼乃還所侵之地兩邊俱退乃為一路鴻嘉二年太守)
(右扶風周府君刻石旌表號曰讓里長簷路退古文退出崔希哲纂古)鍾離牧拒慙還之
稻(吳鍾離牧山陰人居永興種稻二十畝臨熟民認之牧遂與稻後民慙還牧閉門不受)循吏則
有還珠孟嘗(後漢循吏孟嘗字伯周上虞人為合浦太守郡無耕穫所資珠璣前政貪殘珠徙交)
(趾嘗清潔無求珠乃還郡)致雁虞國(孔曄記云虞國餘姚人漢時為日南太守有惠政行部有雙雁)
(隨軒翔舞及還餘姚雁亦隨歸國卒雁棲於墓側後遂成羣今餘姚有雙雁鄉)希銑遺四州之
愛(唐康希銑會稽人為饒海台陸四州刺史顏魯公撰碑今斷碑猶存增注左傳子產古之遺愛)夏香
著歴任之績(夏香字曼卿蕭山人會稽典錄云香歴任邑長皆有聲績著聞)儒學則王
充㠯論衡顯(後漢王充字仲任上虞人著論衡八十五篇傳世)沈珣㠯大義稱
(唐沈珣會稽人撰九經大義百卷)謝沈謝承之史學(晉謝沈字行思山陰人明練經史撰)
(晉書三十餘卷承字偉平亦山陰人博學洽聞撰後漢書一百餘卷)孔僉孔袪之明經(梁孔)
(僉山陰人通五經尤明三禮生徒數百人三為五經博士孔子袪亦山陰人講尚書聽者嘗數百人著尚書義)
(二十卷)賀孝先擅儒宗之號(晉賀循字孝先山陰人經學第一為江東儒宗)虞伯
施剸博學之名(唐虞世南字伯施太宗稱世南五絶其一博學也剸朱緣&KR0704;擅也通作專字)
文章孫興公掞金聲之賦(晉孫綽字興公會稽人作天台賦成示友人曰卿試擲地)
(當作金聲云云)徐季海揮玉堂之策(唐徐浩字季海為中書舍人詔令誥策皆浩為之)
曄若春榮則任奕虞翔(朱育對曰文章之士則任奕虞翔各馳文檄曄若春榮)文
不加點則四明狂客(唐賀知章字季眞永興人自號四明狂客醉後屬時動成篇卷文不)
(加點)二賀二虞蜚聲籍籍(唐賀德仁山陰人與從兄德基以文辭稱人為語曰學行可師)
(賀德基文質彬彬賀德仁虞世南與兄世基俱善屬文時人方之二陸增注文選司馬相如封禪文蜚英聲騰)
(茂實又盧謀贈劉琨詩日磾效忠蜚聲有漢李白贈韋秘書詩高名動京師天下皆籍籍黃魯直送魏君俞)
(詩云江湖作吏聲籍籍)吳融十詔成於俄刻(唐吳融山陰人昭宗時為翰林學士中書)
(舍人帝有指授疊十許槀融跪作詔少選成語當意)隠逸則嚴謝秦方述睿充符
(後漢嚴光子陵餘姚人晉謝敷會稽人月犯少微星占者以隠士當之俄而敷死唐秦系會稽人初隠居剡後)
(居泉州南安人號其山為高峯方干字雄飛今五雲門外有方干島澄波坊有方干花皆隠所也唐孔述睿山)
(陰人與兄充符偕隠嵩山)方術則介象吳範嚴卿夷吾(吳介象字元則學氣術能)
(於茅屋上煑物而火不焚吳範字文則明歷數知風氣晉嚴卿善卜筮皆會稽人後漢謝夷吾字堯卿山陰人)
(學風角占侯克曰卒)丹青則孫遇道芬(名畫錄孫遇僧道芬皆會稽人以善畫著名)筆
札則孔琳徐嶠(宋孔琳之山陰人徐嶠之會稽人皆善草隸書)浮屠則道林靈
澈(晉僧支遁字道林居沃洲山與王謝諸公遊唐僧靈澈會稽湯氏子善歌詩與劉柳善)神僊則
劉晨阮肇(續齊諧記漢永平十五年剡縣有劉晨阮肇入天台山采藥因遇女仙半年還家並無相)
(識驗得七代孫至太康年失二人所在)迺有溪上浣紗之女(諸暨有西施浣紗石增注)
(會稽志云浣紗蓋苧沙非紗帛之紗也)林間舞劒之姝(吳越春秋越有處女出於南林越王)
(聘之問以劒戟之術姝春朱切美色也詩靜女其姝)色白天下(杜詩越女天下白)氣雄萬
夫(越女論劒曰聞斯道者一人當百百人當萬王欲試之其術即見)故句踐復國也有
六千君子(史記越伐吳發教士四萬人君子六千人增注索隠曰教士謂常所教練之兵君子謂君)
(所子養有恩惠者)項氏崛起也有八千子弟(史記項羽起會稽得精兵八千人渡)
(江今山陰有項里乃羽與叔父梁辟仇之地增注索隠曰項羽崛起爭雄假號西楚)霸有江淛橫
行當代(增注史記句踐已伐吳致貢於周當是時越兵横行江淮東諸侯畢賀號稱霸王項籍與季)
(父梁舉兵會稽西渡江憑陵天下三年遂將五諸侯滅秦自立為西楚霸王李白廣武懷古詩項王氣盖世紫)
(電明雙瞳呼吸八千人橫行起江東淛與浙同)彼二霸之得人尚斗量而車載
(增注通鑑魏文帝紀帝問趙咨曰吳如大夫者幾人對曰如臣之比車載斗量不可勝數又唐武后紀長夀元)
(年時人語曰補闕連車載拾遺平斗量)矧歴世之人材亦足明其大槩(增注)
(唐劉蕡傳贊仲舒所對陳天人大槩)逮我國朝尤號多士(增注毛詩思皇多士生此王國)
(東漢任延傳會稽頗稱多士)二百年間不可勝紀(增注西漢公孫弘等贊其餘不可勝)
(紀)大則杜正獻之勛德(杜祁公衍字世昌會稽人謚曰正獻)次則孫威敏
之功名(孫大資沔字元規會稽人諡曰威敏)姚夕郎司元祐之直(姚給事勔字輝)
(中山陰人元祐中為諫官有直聲)顧内相號江南之英(顧内翰臨字子敦會稽人東坡)
(贈以詩云君為江南英而作河朔偉云云)萬石雲仍匪建則慶(新昌石氏為東南名族國)
(朝登第者幾三十人增注西漢石奮并四子長建次甲次乙次慶官皆至二千石時號奮為萬石君爾雅玄)
(孫之子為來孫來孫之子為晜孫晜孫之子為仍孫仍孫之子為雲孫晜音昆)二陸棠棣如雲
與衡(陸左丞佃字農師弟傅字巖老俱有才名比晉二陸增注毛詩棠棣之華鄂不韡韡穎逹疏由華以)
(覆鄂鄂以承華華鄂相承覆故得韡韡然而光明也猶兄弟相順而榮顯顧伯邶詩傳類證云常棣或作棠棣)
(漢世傳詩者四家故多有異同也愚按唐宋詩人多用棠棣白居易詩棠棣輝榮並桂枝晉陸機字士衡少)
(有異才弟云與兄齊名號二陸)吳先生風高於賀老(吳先生名孜嘉祐治平間名士捨宅)
(為泮宫吟有祠堂存君子以為賢於賀監一詩)齊職方迹擬於淵明(齊賢良唐字祖之仕)
(至職方員外郎退居湖山名曰步微自為詩云直當山面開三徑平截波心種綠楊)錢氏世賢科
之盛(錢内翰易會稽人景德三年中制科子明逸慶歷二年明遠慶歷六年並中制科)史門繼
衣錦之榮(剡中史氏兄弟相繼登科鄉號繼錦增注繼錦舊名台化會稽志云繼錦鄉在嵊縣以史)
(氏所號得名先是史屯田綸登科至其姪中令安民子兵部侍郎叔軻繼以科名顯今案宗譜安民當為姪孫)
(登科在叔軻之後次第如此列於登科記今郡庠有進士題名石刻其名皆逸而不載由登科記舊不著鄉里)
(以表之故失次爾)劉求㠯義門顯(會稽求氏上虞劉氏並號義門增注會稽志云求氏自齊)
(梁以來積世無異爨至國朝郡守李待制兊有詩云夫何於會稽卓然有求氏同居六百年相聚三千指昔賢)
(欽義行列奏聞天子旌詔表門閭光華映鄉里今案裘與求皆姓也而義門之姓見於書者多用裘字上虞)
(劉氏聚族四百餘口内外無間言熙寧中郡守趙清獻公抃奏于朝詔旌表門閭)杜趙以處士
稱(王荆公寄贈越中處士杜醇詩趙處士仲淵祥符中辟召不赴)或覽古以㳅咏(故朝奉大)
(夫華君名鍾字安仁嘗著會稽覽古詩一百餘篇)或編圖而著名(諸葛深字通甫撰集歴代)
(帝王年紀自三皇至于大宋編之為圖名曰紹運)至若聮翩桂籍(增注選陸士衡文賦浮藻)
(聮翩)焜燿簪纓(增注左昭二年齊侯焜燿寡人之望柳文焜燿儒林)名登史策足疊
天庭(增注柳文荅問推類援朋疊足天庭云云)蓋嘗詢之故老(增注詩正月召彼故老詢)
(之占夢)往往莫識其名矣故千巖競秀萬壑爭㳅者顧長
康之言也(劉義慶世說云顧長康從會稽還人問山川之美顧云千巖競秀萬壑爭流)山轉
遠轉高水轉深轉清者李浙東之記也(唐李遜遊妙喜寺記越州好山)
(水山轉遠轉高水轉深轉清)瑰奇市井佳麗闉闍者白餘杭之詩也(白樂)
(天和元稹陽明洞天詩云瑰奇摸市井佳麗溢闉闍)忠臣係踵孝子連閭者虞功
曹之對也(虞翻對王府君曰海嶽精液善生俊異是以忠臣係踵孝子連閭下及賢女靡不育焉係)
(如字連係也又吉詣切)越之山川風物其大略如此(增注孟滕文公此其大略)
(也)子眞始驚而疑卒嘆而喜曰壯矣哉盛矣哉山川如
斯人物如斯吾未之前聞也(增注禮記檀弓曰何居我未之前聞也)然越
在春秋僻處東夷(增注吳越春秋子貢東見越王王問曰此僻狹之國蠻夷之民大夫何不)
(辱乃至於此)夫子作經□為於越(增注春秋定公五年於越入吳又十有四年於越敗)
(吳於檇李又哀公十有三年於越入吳左傳杜預注云於發聲也公羊傳於越入吳於越者未能以其名通也)
(越者能以其名通也何休註曰越人自名於越君子名之曰越治國有狀能與中國通者以中國之辭言之曰)
(越治國無狀不能與中國通者以其俗辭言之因其俗可以見善惡故云爾榖梁傳於越入吳范寗注云舊說)
(於越夷言也春秋即其所以自稱者書之見其不能慕中國故以本俗名白通圖經云周敬王時有越侯大鐔)
(大鐔子曰允常拓土始大稱王春秋貶之號為於越□與貶同說文曰從寸以巢省漢書司馬相如傳作□晉)
(灼曰古貶字檇音醉鐔徐心徒含二&KR0704;)其人材風俗固未可與齊晉魯衞
諸列國抗衡也(增注史記陸賈傳與天子抗衡為敵國索隠曰按崔浩云抗對也衡車軛上横)
(木也抗衡言兩衡相對拒不相避下也文選陳琳檄吳將校部曲文抗衡上國李善注云抗衡謂對舉以爭輕)
(重也今詳崔說近是)今有君所稱幾不㝐口(增注西漢趙廣漢傳京兆政清吏民稱之)
(不容口)豈昔日遠於京畿含香未越如王景興之言邪(王景)
(興問虞翻曰聞玉出崐山珠生南海遠方異域各生珍寶曾聞士人嘆美貴邦舊多英俊徒以遠於京畿含香)
(未越爾功曹雅好博古寧識其人邪翻對云云)抑山川降靈孕秀固自有時邪
(增注文選王褒四子講德論品物咸亨山川降靈江淹詣竟陵五牋衡梁孕秀璿璣流品)抑亦因
人作□而致然邪(增注史記因人成事)有君曰㫺嚴朱二子為漢
名卿晝繡故鄉夾衟郊迎爭觀快覩歆艷其榮故其俗
始尚文學而□功名(嚴助朱買臣貴顧漢朝文辭並發上拜買臣會稽太守謂曰富貴不)
(歸故鄉如衣繡夜行今子何如買臣頓首辭謝增注魏志夏侯玄傳注云許允為鎮北將軍大將軍曰建末節)
(歴本州此所謂著繡晝行也此盖借用歐陽公畫錦堂記買臣見棄於其妻一旦高車駟馬旗旄導前而騎)
(卒擁後夾道之人相與駢肩累迹瞻望咨嗟戰國策蘇秦過洛陽父母聞之郊迎三十里此亦借用按買臣)
(𫝊長安厩吏乘駟馬車來迎又云會稽聞太守且至發民除道縣吏並送迎韓文與李渤書若景星鳳凰之)
(始見也爭先說之為快唐朱克融傳使北方歆艷無甘亂心)晉王右軍為越内史雅
會蘭亭㳅觴曲水臨池墨妙輝映千祀能使遺文感慨
君子故其俗始尚風流而多翰墨之士(晉王羲之除右將軍會稽内史)
(以上巳日與謝安孫綽許珣之流會于蘭亭流觴曲水自為之序其末云後之君子亦將有感於斯文增注晉)
(改太守為内史海錄碎事蘭亭會者四十一人羲之製序用蠶繭紙鼠須筆遒勁絶代)唐元微之
一代奇才罷侍玉皇謫居蓬萊賓竇隣白唱酬往徠由
是鑑湖秦望之奇益聞故其俗至今好䪩詠而多風騷
之才(唐元稹字微之罷相為浙東觀察使辟竇鞏為副鞏天下工為詩與之酬和故鑑湖秦望之奇益傳)
(時號蘭亭絶倡微之州宅詩云我是玉皇香案吏謫居猶得小蓬萊時白樂天守杭常以詩筒往來後白赴闕)
(留贈云從此舟人應省事寂寥無復逓詩筒增注唐白居易傳居易除杭州刺史元稹自馮翊轉浙東觀察使)
(交契素深杭越隣境篇詠往來不間旬浹徠與來同䪩與吟同)不獨此數君子也任賢
張霸㠯尚賢為治而俗始貴士(後漢任延為都尉會稽稱多士延皆聘請高士)
(如董子儀嚴子陵待以師友之禮郡中賢士大夫爭往宦焉張霸為守表用處士顧奉公孫松等其餘有業行)
(者皆見擢用郡中爭厲志節習經者以千數)劉寵車俊㠯潔巳化下而人斯
尚清(後漢劉寵為太守郡中大化召為將作大匠山陰五六老叟人齎百錢送寵寵為人選一大錢受之)
(吳車俊為太守在公清忠)第五倫下令而淫祀之風革(後漢第五倫為太守俗多)
(淫祀常椎牛祭神財產困匱其自食牛肉而不以薦祀發病且死先為牛鳴前後郡將莫敢禁倫到官移書屬)
(縣曉告百姓祀後遂斷絶)諸葛恢&KR0681;政而陵遲之俗興(諸葛恹為太守元帝謂曰)
(今之會稽昔之關中政之所先君為言之恢曰今天下喪亂風俗陵遲尊五美屏四惡進忠實退浮華帝納之)
(以政績第一增秩)至若李唐刺史九十八公首有龐玉顯有姚
宗□經十子郡績稱雄(唐太守題名記凡九十八人治績龐玉為首其最顯者姚元之)
(後為開元賢宰相以名見于圖經者十人李大亮竇懷貞薛苹陸亘楊於陵李遜薛戎元稹王式式弟龜)國
朝逮今蓋百餘政前有文簡後有文正題名所記比唐
為盛(宋太守題名記始於畢文簡公士安其間通顯者非一而无賢者范文正公)承宣得人
(增注西漢董仲舒傳守令民之師帥所使承流而宣化)風俗斯美(增注荀王霸篇政令行則風俗)
(美矣宋太祖紀江左風俗於斯為美)蓋亦理之然也子眞曰是誠有之然
皆二千石之事爾(增注古人謂郡守為二千石者以其有二千石之榖禄也按顏師古曰漢)
(制秩二千石者月加百二十斛一歲得一千四百四十石實不滿二千也其稱中二千石者月各百八十斛一)
(歲二千一百六十石舉成數言之故曰中二千石中者滿也又曰比二千石者月得百斛眞二千石者月得百)
(五十斛)未足多也(增注周易略例據會要以觀方來則六合輻凑未足多也)願聞其上
者有君曰昔句踐懲會稽之棲也(史記越伐吳吳敗之夫椒越王乃以餘兵)
(五千人保棲于會稽云)痛石室之辱也(吳越春秋越王入臣於吳拘於石室之中越王服犢)
(鼻著樵頭斫剉養馬)蓼目水足抱冰握火(越王念復吳讐苦身勞心夜以接日目卧則切)
(之以蓼足寒則漬之以水冬常抱冰夏還握火&KR0704;一作攻)采蕺于山(越王為吳王嘗惡遂病口鼻范)
(蠡乃令左右皆食岑草以亂其臭越人至今以為俗岑草蕺也見前注蕺祖立切菜名擷之小有臭氣凶年民)
(斸其根食之諺曰豐年惡爾臭凶年頼爾救)置膽于坐(史記句踐反國置膽于坐坐卧即仰膽飲)
(食亦嘗膽也曰汝忘會稽之恥邪)葛婦興歌名曰何苦其詞曰嘗膽不
苦味若飴令我采葛以作絲(吳越春秋越王使國中男女入山采葛作布以獻吳)
(王吳王大悦葛婦傷越王用心之苦乃作何苦之詩)二十年間焦心苦志(增注吳越春秋)
(勾踐伐吳傳范蠡曰且君王切齒名骨謀之二十餘年句踐歸國傳愁心苦志懸膽於戸出入嘗之)卒
滅強吳(增注史越世家太史公曰句踐苦身焦思終滅強吳)㠯䨮前恥(增注史越世家范蠡)
(辭句踐曰臣聞主憂臣勞主辱臣死昔者君王辱於會稽云云今既以雪恥臣請從會稽之誅)越絶之
稱權輿於此(越絶書問者曰何謂越絶曰越者國之氏也絶者絶也謂句踐時也增注爾雅權輿)
(始也邢昺疏云權輿者天地之始也天圓而地方故以權輿始之顧伯邶詩傳類證云權輿之號果如邢昺之)
(說即圓之象爾烏有始初之理哉聞之師曰權輿與物鈞而生衡衡運生規規員生矩矩方生繩繩直生準此)
(權所以為衡與規矩凖䋲之始也其於車也輿為始輿成然後成其廣崇為軫為軾為較為軹為轛此輿所以)
(為軫與軾較軹轛之始也較古學切軹音只轛音對並見考工記)故其俗至今能慷慨
㠯復讐隠忍㠯成事(增注吳越春秋越王念復吳讐非一旦也西漢司馬遷傳隠忍苟活)
若是何如子眞曰兹霸者之事也傳不云虖粹而王駁
而霸(增注荀子王霸篇)彼齊威晉文之盛猶不足稱於大君子
之門(增注孟梁惠仲尼之徒無道桓文之事荀仲尼篇仲尼之門人五尺之竪子言羞稱乎五霸是何也)
(曰然彼誠可羞稱也齊桓五伯之盛者也前事則殺兄而稱國内行則姑姊妹之不嫁者七人閨門之内般樂)
(奢㑀外事作詐邾襲莒并國三十五行事若是彼固曷足稱乎大君子之門哉)況句踐乎有君
曰昔禹治水既畢與羣后計功苗山更名會稽卒而葬
焉(增注越絶書禹救冰到大越上茅山大會計更名茅山曰會稽及其王也巡狩大越死葬會稽)祠廟
陵寢于今尚存(圖經禹陵在會稽山吳越春秋禹到越因病死葬焉葦椁桐棺穿壙七尺下無)
(及泉墳高三尺土階三等越絶書少康立祠於禹陵所葦于鬼切)上有遺井(賀循地誌云會稽山)
(冇禹井去禹穴二十五步謂禹穿鑿故因名之)下有菲泉過而飲者莫不發免
魚之嘆興河洛之思(增注左傳昭公元年天王使劉定公勞趙孟於潁館於雒汭劉子曰)
(美哉禹功明德遠矣微禹吾其魚乎注見河洛而思禹功)不獨句踐有其烈(史記句踐有禹)
(之烈風)馬侯嗣其功(馬臻創立鑑湖增注先生有鑑湖行云禹跡茫茫千載後疏鑿功歸馬太)
(守)至今其俗勤勞儉嗇(增注書大禹謨克勤于邦克儉于家)實有禹之遺
風若是何如子眞曰美哉禹功宜其代聖而有天下也
(增注語泰伯巍巍乎舜禹之有天下也)游於是穸於是(增注左襄十三年唯是春秋窀穸之)
(事注窀厚也穸夜也厚夜猶長夜長夜謂葬埋一說長埋謂之窀長夜為之夕窀穸上音迍又音屯下音夕)
廟食於是(增注東漢梁竦傳生當封侯死當廟食左昭七年正考父罍銘云饘於是粥於是)兹
所以化被萬世之久也然說者㠯為入聖域而未優(增注)
(西漢賈捐之傳堯舜聖之盛也禹入聖域而未優)其必有大於此者乎有君曰
舜生於諸馮孟子以為東夷之人歴世逾遠㳅傳失眞
(增注韓文送惠師詩流傳失其眞)太史公以為冀州然邪否邪(史記舜冀州人)
(冀在河南非東夷也與孟子之說異增注按爾雅兩河間日冀州河南曰豫州周禮職方氏亦云河内曰冀州)
(舊注以冀在河南誤矣)然越之邑則有上虞餘姚(圖經夏禹與諸侯會計因相虞)
(樂於此故曰上虞周處風土記云舜後支庶所封舜姓姚故曰餘姚一說謂邑有姚丘即舜握登感大虹生舜)
(之地)山則有虞山歴山(圖經虞山在餘姚西三十里一云在上虞之東太康地志云舜避丹)
(朱於此歴山在會稽東南八十四里舊圖經云昔舜耕之所增注按史記舜本記注歴山在河東若取孟子之)
(言以舜為東夷人則會稽之說亦有所自王荆公嘗望此山而作賦云)水則有漁浦三憮
(圖經上虞縣北有漁浦河是舜漁之處又上虞有地名虞濱水經媯石入東海浦裏有上中下三憮言二女降)
(時媯地高險回曲使舟至險輒憮然而嘆故曰三憮憮荒胡切憮然失意貌乂音武媯矩為&KR0704;)墬則有
姚丘百官(風土記舜生於姚丘去上虞四十里有桃丘即姚丘也新記云書平章百姓今上虞有百)
(官里會稽記百官者丹朱從舜於此)里焉有㮚(上虞有㮚里舜時供儲在此)陶焉有竈
(古虞有古陶竈言舜所作)汲焉有井(舜井在上虞西北三十五里又有舜水在縣南二百五十步)
祀焉有廟(舜廟在上虞縣西三十五里)此其遺跡也意者不生於是
則遊於是乎舜為人子克諧以孝故其俗至今烝烝是
傚(增注書堯典瞽子父頑母嚚象傲克諧以孝烝烝又不格姦注諧和烝進也)舜為人臣克
盡其道(增注孟離婁欲為君盡君道欲為臣盡臣道二者皆法堯舜而已矣)故其俗至今
孳孳是蹈(增注孟告子雞鳴而起孳孳為善者舜之徒也)舜為人兄怨怒不藏
故其俗至今愛而能㝐(增注孟子萬章問曰象日以殺舜為事立為天子則放之何也)
(云云曰仁人之於弟也不藏怒焉不宿怨焉親愛之而已矣)舜為人君㠯天下禪(增注)
(西漢律歷志帝系曰鯀生禹虞舜嬗以天下嬗即古禪字也)故其俗至今廉而能遜
(增注史本紀舜耕歴山歴山之人皆遜畔漁于雷澤雷澤之人皆遜居)若是何如子眞矍
然離席而立(矍音句通作戄敬貌又厥縛&KR0704;急遽貌)拱手而對曰(增注記曲禮遭)
(先生於道趨而進正立拱手)於戲噫嘻(增注詩有噫嘻篇箋云噫嘻有所多大之聲也宋景文筆)
(記云蜀人見物驚異輒曰噫嘻茗溪漁隠曰蘇子瞻蜀人也作後赤壁賦云嗚呼噫嘻我知之矣洞庭春色賦)
(云嗚呼噫嘻吾言夸矣皆用此語於戲古鳴呼字顔師古曰嗚呼歎辭也或嘉其美或傷其悲)盡譱盡
美(增注語八佾子謂韶盡美矣又盡善也譱古篆文善字)雖甚盛德蔑有加矣昔
季札觀樂而止於韶自韶之外不敢觀(增注左襄公二十九年吳公子)
(札來聘請觀周樂云云見舞象箾南籥者曰美哉猶有憾見舞大武者曰美哉周之盛也其若此乎見舞韶濩)
(者曰聖人之弘也而猶有慙德聖人之難也見舞大夏者曰美哉勤而不德非禹其誰能脩之見舞韶箾者曰)
(德至矣哉大矣如天之無不幬也如地之無不載也雖甚盛德其蔑以加於此矣觀止矣若有他樂吾不敢請)
(巳象箾音朔韶箾音簫)余問風俗亦極於舜自舜之外不復問矣
無妄先生粲然失笑於旁曰(增注穀梁傳昭四年軍人粲然皆笑注粲然盛笑貌)
(宋景文筆記云粲明也知萬粲皆啟齒齒既白以粲義包之)固哉子真之問有君之
畣也(增注孟子曰固哉高叟之為詩也注固陋也)兹皆古之越非今之越也
人死骨朽(增注史記老子傳子所言者其人與骨皆巳朽矣獨其言在耳歐陽公石篆詩其人巳死)
(骨巳朽)世變風移(增注書畢命)山川雖在人物巳非(增注選魏文帝與吳)
(質書物是人非)前日淳朴變而澆偽前日廉遜變而爭&KR1025;(&KR1025;古奪字)
前日勤儉變而侈怠前日忠孝變而凶悖尚何執紙上
陳迹而譊譊其頰舌邪(增注唐書徐曠從耆儒沈重質問不數日辭去或問其故答曰)
(先生所說紙上語耳莊子天運篇老子曰夫六經先王之陳迹也蘭亭序俛仰之間已為陳迹莊至樂篇奚)
(以夫譊譊為乎揚寡見篇譊譊之學各習其師易咸其輔頰舌滕口說也譊女交&KR0704;譊譊語也揚子注爭聲)
(也)有君曰先生之言是也然風俗不常美亦不常弊譱
焉惡焉維人是繫(增注唐魏元忠傳人無常俗政有治亂穆宗紀舊史臣曰世無常治亦無)
(常亂在人而巳)今朝廷駐蹕東南(增注選左太沖吳都賦齊鑣駐蹕)越為鉅藩
密邇堯天(增注書畢命密邇王室史記堯仁如天又見家語)蓋尺五間(增注雞跖集韋)
(曲杜鄠近長安諺云城南韋杜去天尺五杜甫贈韋七贊善詩時論同歸尺五天)帝命重臣來
鎮是邦(增注柳文送文暢上人序天子分命重臣典司方岳)入境問俗(增注記曲禮入境而)
(問禁入國而問俗)登堂觀風(卧龍山有觀風堂增注記王制天子巡狩命太史陳詩以觀民風)
因舜禹之遺化明吾君之至仁(增注西漢司馬相如傳盖聞中國有至仁焉)
布德教於黃堂(增注記月令命相布德和令東漢郭丹傳敇以丹事編署黃堂以為後法注)
(黃堂太守之廳事)變薄俗而還淳(增注老子有俗薄還淳二章詩小雅谷風天下俗薄杜甫)
(上韋相詩風俗盡還淳)矧何世之無才(增注文選左思咏史詩何世無奇才注引孫子曰何)
(世之無才何才之無施唐魏元忠傳何世不生才何才不資世)亦奚有於古今子不見
夫銜命北庭死於王事如陳公張公者虖(陳公名過庭張公名宇發)
(靖康間為和議使咸死於敵中增注記檀弓銜君命而使左僖四年凡諸侯死王事加二等於是有以衮)
議禮靖康赴難建炎如華君傅君者乎(華君名初平靖康初為太常博)
(士議禮不屈事見李參政所作墓誌傅君名崧鄉建炎間敵犯浙東越守以城降公舉兵赴難越人賴之)是
豈異代之人邪又不見夫姚江陳公(陳公名)所臨有聲亦
克知退身名兩榮(增注公為台州功曹攝天台臨海黃巖三縣皆有異政後以徽猷閣待制)
(知潁昌府至徙知婺州告老遂致仕)執政李公(李公名)忤意權臣老於淪落
世賢其人(增注公上虞人於參知政事時敵方通和宰臣秦檜議欲撤邊備公極言其不可檜以為)
(害和議嗾言官論之安置越州後遇郊恩復官還至蘄州卒年八十三諡曰莊節忤五故&KR0704;逆也嗾蘇后先奏)
(二&KR0704;本使大聲也)愍孝蔡子捐生可悲同彼旌忠廟食于兹(蔡孝)
(子名定父以罪繫獄請代弗許遂自沈於河竟脫父罪事聞於朝立廟號愍孝建炎間越守以城降敵班直唐)
(琦奮挺擊敵首嫚罵而死廟號旌忠增注選潘安仁寡婦賦感三良之殉秦兮甘捐生而自引先生有會稽)
(三賢祠詩吳先生祠旌忠廟愍孝廟皆長篇記述其美下句王君斬讐先生亦嘗賦詩凡此作皆以勵風俗)
隠吏王君斬讐著名(王君名公衮手斬發母冡之讐自投于府)一門可稱賢
父難兄(增注公衮父名俊彥並進士起家兄名佐狀元及第唐杜正倫傳一門三秀才皆高第為世)
(歆美孟離婁故人樂有賢父兄世說陳元方子長文即陳羣也與季方子孝光各論其父功德爭之不決)
(諮於陳太丘曰元方難為兄李方難為弟晉書王珉少有才德名出珣右時人語曰法護非不佳僧彌難為)
(兄法護珣小字僧彌珉小字魏野贈宋逸人詩内翰是難兄東坡詩議論凋零三益友功名分付二難兄)兹
固先生目所親覩也安知後之眡今不猶今之視古虖
(增注呂氏春秋今之於後世亦猶今之於古也西漢京房傳臣恐後之視今猶今之視前也蘭亭序後之視今)
(亦猶今之視昔)先生曰有君越人也知越之風俗而巳矣昔子
虚夸雲夢(增注子虚賦注張揖曰楚藪也在南郡華容縣愚按九域志云華容縣今屬岳州)烏
有先生詫齊(詫丑亞&KR0704;諤也)亡是公折之以上林之事今越未
足侔齊楚之大(增注孟子齊楚雖大何畏焉)尚何足以夸之有君曰
昔吳子問柳先生以晉國之事而柳以晉對(增注詳見柳文晉問)
今子真問余以越國之俗而予以越對亦各因其所問
而及之爾予豈瞢然無聞無知於越之外哉(增注唐居易傳關東)
(一男子除讀書屬文外其他瞢然無知書無逸昔之人無聞知瞢與懵通母互切目不明也懵又無總&KR0704;今讀)
(準此)今天子披輿墬之□(增注東漢鄧禹傳光武披輿地圖)思祖宗之績求治
如不及(增注通鑑齊武帝紀上曰應天以實不以文我克巳求治思隆惠政西漢公孫弘等贊上方)
(啟用文武求之如弗及)見賢而太息(增注按屈宋之詞多云太息)文德既修(增注)
(語季氏遠人不服則修文德以來之)武事峕閱(增注詩常武有常德以立武事)蓋將舞干
戚而服遠夷(增注書大禹謨帝乃誕敷文德舞干羽于兩階七旬有苗格此用其意記文王世子)
(大樂正學舞干戚又明堂位朱干玉戚冕而舞大武注干盾也戚斧也武舞所執也後漢种暠傳宣恩遠夷)
(學戸教&KR0704;教也)復侵疆而旋京闕(增注楊子寡見孔子用於魯齊人歸其侵疆崔豹古今)
(注闕觀也古每門樹兩觀於其前所以標表宫門也人臣朝至此則思其所闕多少故謂之闕唐文粹祇命朝)
(于京闕)余竢其車書同(增注記中庸今天下車同軌書同文)南北一(增注文選王元)
(長曲水詩序一尉候於西東合車書於南北文粹杜牧阿房宫賦四海一)傚吉甫美周室賦
崧高歌吉日(增注詩崧高尹吉甫美宣王也吉日美宣王田也)招魯公命元結
磨蒼崖禿鉅筆(增注唐元結作中興頌顏魯公序其末云湘江東西中直浯溪石堂天齊可磨)
(可鐫刊此頌焉張文潛題磨崖碑元功高名誰與紀風雅下繼騷人死水部胸中星斗文大師筆下龍蛇字天)
(遣二子傳將來高山十丈磨蒼崖杜牧寄李玭尚書詩書功禿三千管東坡巨筆屠龍手)頌中興
紀洪烈(增注東坡蔡邕傳大漢紹陶唐之洪烈)邁三五(增注選王元長曲水詩序邁三五而)
(不追注引史記楚子西曰今孔丘述三五之法高適贈别韋參軍詩國風冲融邁三五)夐前諜(夐渠)
(政切遠也舊齊書夐高前代諜與牒通用前諜猶言往牒)亘天地昭日月(增注選顔延年參軍)
(紀歌亘地稱罄天作主莊子昭昭若揭日月而行此賦之旨蓋言功業隆盛亘極於天地之大昭顯於日月)
(之明)於是窮章亥之所步(增注晉地理志夏后氏東漸于海西被于流沙南浮于江而朔)
(南暨聲教窮竪亥所步莫不率俾韓文請上尊號表章亥所步禹契所書按帝王世紀及韓文注皆引山海經)
(云禹使大章步自東極至于西極二億三萬三千五百里七十一步又使竪亥步自南極盡於北極二億三萬)
(三千五百里七十五步四海之内東西二萬八千里南北二萬六千里愚考地極本出淮南子地形詞其許慎)
(注云大章竪亥善行人皆禹臣也海内有長短極内等也今按山海經海外東經第九與帝王世紀及韓文注)
(所引之辭不同故併錄其文並郭璞注附於此云帝命豎亥步自東極至於西極五億十選選萬也九千)
(八百八步豎亥右手把算左手指青丘北詩含神霧曰天地東西二億三萬三千里南北二億三萬一千)
(五百里又楚辭屈原天問篇東西南北其修孰多洪興祖𥙷注曰軒轅本紀云帝令豎亥步自東極至於)
(西極得五億十萬九千八百八步南北二億三萬二千三百里東西二億三萬三千三百里南北則短減)
(千里東西則廣增千里其諸異同今並列之大音泰與太通用姓也見古今姓氏書豎與竪通用臣庾&KR0704;姓也)
(近世所傳書文或作監亥賢亥堅亥三者皆非)攷神禹之所别(增注莊子齊物論雖有神禹且)
(不能知書禹貢禹别九州)覽四海九州之風俗(增注西漢宣帝紀遣大中大夫等十)
(二人循行天下覽觀風俗記王制凡四海之内九州唐書列𫝊四海九州盡為臣妾)掩兩京三
都之著述(增注東漢張衡擬班回兩都作二京賦十年乃成晉左思欲賦三都遂構思十年偶得)
(一句即便疏之賦成張華見而嘆曰班張之流也)騰萬丈之光芒(增注韓文調張籍詩李杜)
(文章在光焰萬丈長)有皇宋一統之賦出(增注文選曹伯求自試表天下一統九州晏如)
(注引尚書大傳曰周公一統天下合和四海)回眡會稽蓋甄陶中之一物(增注)
(後漢郅惲傳甄陶品類東坡詩年抛造物甄陶外博雅曰甄陶窑也列子天瑞篇夫天地空中之一細物文)
(粹陸龜蒙江湖散人傳天地大者也在太虚中一物耳)無妄先生自知失言(增注語衞)
(靈公不可與言而與之言失言)色有餘媿迺與子眞逡□而避(增注新序孟嘗)
(君聞楚丘之對逡巡避席面有媿色莊子子貢逡巡而有愧色廣雅逡巡却退也)有君還而寄
傲於南窗(增注陶淵明歸去來倚南窗以寄傲)有飄飄凌雲之氣(增注西漢司馬)
(相如奏大人賦天子大悦飄飄有凌雲之氣似游天地之間意揚雄傳作陵)
會稽三賦卷上
