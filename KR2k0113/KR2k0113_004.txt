會稽三賦原跋(愚齋史鑄序)
會稽之山川風物載于圖經地志者固不少也然人
一一泛觀則興易盡屑屑徧讀則神且疲儻非有所
去取纂次成文焉能資於玩繹紹興間詹事王公以
射策冠多士入官越幕贊治之暇乃於圖志掇其□
奕之事迹(志謂輿地志之類今賦注所引惟會稽志一書非先生作賦之前所有者也)加
以舊傳新覩可紀之事從類鋪張著為風俗賦以抑
揚品藻寓於答問其事實其詞贍旨趣明暢字字淵
源誠為傑作公之究心可謂平章風物之宗主其有
光於吾邦者大矣及賦民事堂蓬萊閣文皆醇正語
亦高妙其有見於奉君命紀勝槩者備矣吁昔人所
言擲地作金聲者豈得專其美哉竊惟風俗一賦雖
有剡溪周君之注惟以表出山川事物為意而公之
文章以經史百家之言盤屈於筆下者殊未究其根
柢暨民事蓬萊之作其注又缺然無聞遂使覽者惜
其未備鑄平日嗜公之文至於成癖由是不揆蕪淺
輒皆為之注雖未必一一盡得公之本意且以補周
君遺闕至其間固有闕略詳偹之不齊者然而意各
有所謂(闕謂故闕不注者如西子王室風騷遺跡德教民事啜茗之類是也略謂出處非一而只)
(取一二書為注者如話言處子多士舞干戚一統甄陶九重之類是也)大率事涉於隠
者則從詳備目熟乎見者則從闕略蓋非徒事夫繁
文而貴夫有以證明也(李善注文選云諸引文證皆舉先以明後以示有所祖述)
(愚今注賦亦本此意然間有於事不&KR0704;者恐其繁冗不敢悉取如黃冠不引禮記之文而引唐書是也)
若夫士大夫居是邦遊是境則是賦也不可以不知
其或外此者苟能一目則不必上會稽探禹穴不必
投剡中登天姥其若耶雲門又不必青鞋布韈也或
從官于此則鏡湖秦望之遊亦不必月三四焉況人
材風俗與夫登覽之勝班班靡不具在俾盛傳於世
豈曰小補哉凡讀之者嘗患乎奇字之為梗從而為
釋音區布於句讀之下(凡檢類篇集韻無見者則據夏英公古文四聲韻為音故)
(其中有特該出處者也)庶幾不俟討論可以助眼過電而口傾
河也區區釋注之意於是乎併書時嘉定歲在丁丑
日長至愚齋史鑄序
會稽三賦原跋
