評鑑闡要卷三
後漢
順帝
孫程等以罪遣就國周舉謂不宜忘其援立大德目
周舉說朱倀以功臣大德不可忘者實椓人也則時稱
舉為忠鯁者亦可見矣
大將軍梁商卒綱
梁商甫歿冀與不疑代起此即王鳳覆轍東漢之不為
梁氏竊者幾希即藉宦者誅冀實捄火抱薪之為非曲
突徙薪之計也
嗇夫孫性私賦民錢市衣進父後自首待罪吳祐
謂觀過知仁還以衣遺其父注
掾私賦民錢市衣進父因父言而自首其事即實原其
情宥其罪可耳仍以衣遺之民則何辜事出好名不可
為訓
种暠手劍當車目
中常侍承帝命召太子恒事也种暠即有所疑隨去可
也而乃手劍當車是儼然以父子為敵國無諾不俟之
謂何史家方譽以為臨事不惑可謂無識矣
桓帝
廉縣雨肉綱
當時亂政自足以召天變然雨肉之事則失於竒怪觀
續漢志引羊禍由於枉誅李固杜喬云云可知
馬融除南郡太守謁梁不疑梁冀詗知之諷有司
劾融貪濁注
不疑本與冀為昆弟曾斥張陵之劾冀而史家又謂其
好經書不與冀和是自相矛盾矣且李固下獄乃馬融
所草其倚冀為自固之計者巧矣豈有小忤冀意即不
免竄謫者當時記載實不得謂之皆信也
陳蕃奏賞濫寵多以致水旱帝頗采其言目
采女數千所出僅止五百左右無功降封侯為鄉侯如
此調停所謂月攘一雞之類觀水旱十傷五六不聞一
議賑貸其義自見
度尚討桂陽賊士卒以多獲珍寶莫有鬭志尚詭
使出獵密焚其營以激厲士卒遂大破諸賊目
度尚焚營雖以術御士出於無可如何然較項羽窘迫
沉船頗為勝之
靈帝
封陳蕃為高陽鄉侯不受綱
世皆以蕃武並稱然武貪援立功即受侯封蕃有舊勛
卒辭上賞所見相去甚遠然蕃因武雜考鄭颯雖有此
曹子何復考為之語終乃以武坐失事機並嬰禍敗不
得辭寡斷之譏矣
張儉望門投止注
張儉亡命跡類岑晊故馥之責儉與賈彪之拒晊所見
頗正夫平時既以名士自處罪不逃刑之義尚不能守
其名又何足稱卒致望門投止連染無辜不亦鄙哉
黨錮之禍惟申屠蟠獨免目
申屠蟠未入仕本可以囊括自全獨惜陳蕃李膺等號
為賢者既得時居位足弭小人之變所處非申屠蟠比
乃亦囿於清流虚聲率以拘牽坐失事機難辭責賢之
備不可徒諉之運會使然也
趙苞母為鮮卑所刧質苞出戰破賊目
程子論趙苞而及徐庶不知庶在當陽與昭烈君臣之
分未定尚可言去使庶處苞位亦將捨郡全母乎至方
孝孺所言更非正論彼既挾其母以要之欲求兩全勢
必兩失首鼠兩端者率用藉口為苞計者設計全城可
也進戰則太速矣然終以死報母則其節有可憐憫而
不可竟以不知義罪之矣
段熲以阿附王甫自殺目
段熲平定兩羌漢末將材所謂錚錚佼佼者乃亦阿附
閹豎晚節不終雖時勢所為然究失卓志矣
帝寵張讓趙忠等目
呼常侍為公母千古竒事如此而不亡國者未之有也
王允得張讓賓客書與黃巾交通帝責怒讓竟不
能罪讓以事中允目
黃巾約封諝等為内應其言猶出於張角弟子至王允
奏上張讓與黃巾交通之書雖中主亦當立置於法乃
反信讒罪允是真亡國之君胡寅以中人以下目之猶
為失寬
冀州刺史王芬自殺綱
王芬謀誅宦官可也至謀廢帝是直叛自殺乃自取之
無足惜也
獻帝
蔡邕議省和安順桓四帝廟號目
子孫議祖父臣議君此何政耶且當時所當急者不在
此也邕汲汲請去已上廟號特媚董卓之為耳所謂逸
才多識適足濟其邪故孔子訓子夏曰毋為小人儒
孫堅破董卓卓欲與和親堅拒之目
堅之拒卓詞嚴義正至操責諸將進滎陽未免言大意
誇其實别有所圖也故操敗而堅勝
朱儁就李傕之徵謂欲乘傕等之間以濟大事注
儁與皇甫嵩同著威名乃俱就逆賊之徵而儁較嵩尤
陋觀其對諸將方謂庸兒小豎變難可乘乃反為刧質
大言不慙莫甚於此
劉虞討公孫瓚不克見殺綱
虞號為寬厚而軍無部伍其惜民廬舍戒無傷餘人皆
適足自貽伊戚宋襄建文胥用是致亂者然史稱瓚居
薊南小城與虞相去不遠又何至興十萬之師乎記載
失實比比然矣
袁紹圍臧洪使陳琳招之不從城陷洪被殺目
洪守東郡事跡極類唐張廵其答陳琳云云義正而辭
嚴慷慨有烈士風終能死不失節可謂言行相顧之士
矣
曹操殺董承綱
董承智不及王允而欲效圖卓之舉非獨自殺其身適
足以危其主所謂志可矜而智不逮者也然操之得入
本由董承與名正討賊者不可同日語矣
田豐說袁紹乘虚迭出以困曹操注
田豐乘虚迭出之謀與晉荀罃三駕敝楚之術同罃計
行而晉霸豐不用而紹亡明人所見略同成事在乎審
勢信矣
袁紹殺田豐注
既知不用人之言而致敗乃以見笑殺之如此矜忌其
得善終幸矣尚冀子能克家哉
曹操責孫權任子周瑜定議勿遣目
瑜不獨持論儁爽規略實中事理使瑜不死東吳必無
稱臣質子之事孫權其亦中材耳
曹操追攻袁尚袁譚至鄴郭嘉請緩之以待變目
急則相保緩則相爭郭嘉之論與卞莊事同然譚尚之
相殘乃踵武紹術之操戈天道好還信哉
曹操攻鄴袁尚使李孚入城注
李孚出入嚴圍固自狡獪操付之一笑所謂因計用計
也以此為操軍紀之疎其見淺矣
烏桓欲助袁尚復故地曹操以田疇為鄉導擊破
烏桓熙尚皆被殺目
田疇不賣盧龍世所稱高蹈者然因欲報公孫瓚而引
道以殱熙尚隱遯忠厚之士或不出此矣
魏崔琰毛玠並典選舉目
六計弊吏以廉為本輿服不過度似已然亦不過從儉
一端尚不足語正本清源至垢面羸衣飾偽尤甚其選
舉又曷足憑耶
龐統勸劉備取益州備言我每與操反事乃可成
目
凡事與操相反雖為矯枉之計亦屬沽名之舉龐統之
言自是達識彼拘文牽義坐失事機者罕不為子莫執
中之流
曹操攻孫權權呼劉備自救備請劉璋益兵目
東吳兵勢方張且有魯肅吕蒙等為之經略操至濡須
何至呼備自救此盖備藉口請劉璋益兵之詞劉璋無
能爾時若聽龐統上計成都可立得然備雖稱英雄亦
實内怯宜其聽中計耳
劉備孫權分荆州綱
荆州東南門戶吳蜀勢所必爭然兩雄相扼而操挾天
子以令諸侯遂晏然得移漢祚權固無足論自私之罪
備不能辭
丞相冀州牧魏王曹操卒綱
綱目於大臣之賢者其卒具書官爵今以此例書操非
予之也正以著其為漢賊也觀其天命在吾云云可見
其心跡矣劉友益謂幸其死故然迂甚
蜀漢
昭烈帝
魏主丕與吳中大夫趙咨問答注
如此等問答或出於使者自記以見己長未可盡信且
以曹丕求珍責任子不明時勢之人安能有屢更其端
之問如出一手之文乎迂儒昧此不知遂至决裂好名
之舉紛如
魏楊彪自以漢室三公辭魏太尉之命及是為光
禄大夫目
楊彪以漢三公不受魏爵託於大義自持則何不罵賊
而死乎觀其於光禄大夫之拜賜几杖施行馬恬不知
恥辭十萬而受萬尚得謂無虧全節耶既貪生復好名
千秋以下正論難逃終於進退無據而已
魏主以吳不遣任子怒欲伐之劉曄言不可倉卒
目
劉曄所諫數語切中事機然應於遣使之先則更善矣
諸葛亮常自校簿書主簿楊顒諫注
楊顒之言似是而非盖時當主少國疑之日非亮躬親
整頓國事何頼觀其發教所稱集思廣益云云足見其
忠赤矣不知此又何足與言鞠躬盡瘁之義
帝禪
諸葛亮生致孟獲七縱七擒目
七縱七擒為記載所艷稱無識已甚盖蠻夷固當使之
心服然以縛渠屢遣直同兒戲一再為甚又可七乎即
云几上之肉不足慮而脱韝試鷹發柙嘗虎終非善策
且彼時亮之所急者欲定南而伐北豈宜屢縱屢擒耽
延時日之理知其必不出此
吳主與太子親受田目
楊顒對諸葛亮之言正當於此用之為人君而親受田
是何政體宜其忽爾稱帝忽爾降魏忽爾伐蜀忽爾行
成總無定見也
李平以罪免官諸葛亮與蒋琬書言平腹中有鱗
甲不圖復有蘇張之事注
李平曾受詔輔遺而督糧不繼更設計傾亮視國事如
秦越罪之宜耳但腹中鱗甲不圖蘇張云云語涉詼謔
賢如孔明尚有此語可知其時人心風俗也
魏主叡將伐蜀劉曄入贊議出則言不可伐及為
楊暨所援反以不密責叡又向暨以大魚喻人
主注
釣中大魚制而後牽此何等語其罪浮於面從後言者
遠甚入而責叡不密出而責暨云云憸邪變詐一至是
哉然叡必待屢而後疏之其亦愚之甚矣
魏制三祖之廟目
曹叡方在而先定廟號可笑無過此者
魏司隸崔林引周官考課注
三載考績唐虞所不廢然堯舜之量材授職固不例此
觀於吁咈汝作之文可見此其義司馬光識之然引而
未發故並錄其語
遣費禕救漢中來敏詣禕别求共圍棋以試禕注
曹爽興師不以正且失地勢故禕得用逸待勞耳若以
從容圍棋為足能辦賊器量較謝安矯情鎮物猶為不
及矣
費禕為尚書令常以朝晡聽事而不廢接納飲博
注
子賤鳴琴而單父治巫馬期日夜不處而單父亦治此
久為記載家蹈襲套語禕雖才優於允其不逮諸葛甚
明諸葛猶孜孜奉國食少事繁而禕乃欲以清淨名高
豈可為法
費禕汎愛不疑待新附太過郭循刺禕殺之目
光武推心置腹何嘗不信任新附或且因以建功要之
駕馭有道耳禕之於郭循平日既非深知且為將而沉
湎於酒以致遭患其失在禕更非岑來可比
姜維每欲大舉費禕常裁制不從與兵不過萬人
目
禕之言似是而非試思後主昏庸信任奸宦安能保國
治民若姜維雖近冒昧然其志固在乘機恢復也少與
之兵是自敗國事安得謂忠庸腐者流但言息兵則撫
掌大悦宜其以禕為是耳
吳主亮謀誅孫綝戒衛將軍全尚勿洩尚妻為綝
姊以告綝綝遂廢主殺尚目
不密害成亮之所以囑紀也然終以婦人漏泄不密孰
甚於此鼠矢燭奸則所謂小事不糊塗耳
鄧艾至成都帝出降皇子北地王諶死之綱
北地王慷慨損軀凛凛有生氣劉禪犂牛固不足論姜
維以下諸將士平日咸以恢復自命乃俱聞風而靡無
復具人心者不啻譙周鬻國罪不容誅矣
晉太保王祥卒綱
王祥以孝行稱乃為魏太尉而復仕典午求忠臣於孝
子之門之謂何
羊祜歸自江陵務修德信以懷吳人注
羊祜刈榖償絹送還獵獸特用是愚弄邊界之人豈真
所云修德信者甚至遺酒饋藥使命頻通不惟身犯外
交直廢棄軍律矣論者率以此事為賢故不可以不辨
機雲皆善屬文目
善屬文而無臨敵材乃命分將父兵國之不恤又豈所
以恤抗乎代斵傷手莫甚於此
晉
武帝
吳人以鐵鎖横江注
孫皓衆畔親離王濬有進無退勝敗之勢固已昭然鐵
鎖鐵錐安能為守樓船直下摧枯拉朽不待燭照數計
矣然所云大炬燒鎖未免近誣江水之中炬如何燃故
讀書貴在逹理
陶濬請乘大船以戰注
舟師之利全在運轉迅捷陶濬稱大船可克敵是所謂
恃衆勝寡怯懦之流耳
帝臨軒引見孫皓皓以南方亦設此座待陛下為
對目
孫皓愚闇數語差強人意然以面縛受封之人懼罪不
暇直云亦設此座相待是自取禍皓至此時能為此
語必其不降死社稷矣此語恐非當時實錄
胡質以絹賜子威威問於何得絹注
胡質父子清白自守尚矣然以子而問父絹所從來以之
資談柄可耳正史風化所關不應有此
詔罷州郡兵綱
吳地甫平反側未靖北境又多寇警豈得高語銷兵此
武帝志滿淫荒之漸杜預講武屯田申眀戍守可謂識
時務
賈充死綱
綱目以揚雄仕莽嘗書死以斥之若賈充之唱令成濟
顯行弑逆罪惡更非雄可比當時陳泰欲斬之以謝天
下即充臨死亦深以謚傳為憂乃竟與後負恩輸國之
褚淵贊逆衊君之沈約均予書卒南董遺直安在即書
法劉友益所云書揚雄死所以賊之書胡僧不空死所
以夷之其說尤為繆戾審如是則孟子所謂舜東夷之
人文王西夷之人又當何如兹特申明義例舉凡姦賊
不臣如充與淵約比者悉以書死正書卒之誤庶萬古
臣子大防不致陵夷澌滅用發凡以示館臣而并著其
說於此
帝出齊王攸都督青州諸軍事王濟甄德使其妻
公主請留目
齊王固賢然舉國稱之至令公主苦留是何政體晉武
之出攸亦衆人有以激之耳
惠帝
賈后淫虐裴頠賈模議廢之張華言卿於中宫皆
親戚吾曹惟優游卒歲目
張華優游卒歲之語一生學問掃地倫秀之禍乃自取
耳
張華少子韙因星變勸華遜位目
明足以察豐城劍氣而天變昭彰為有目共見華坐昧
先幾以及於禍死當愧其少子然此時即去亦豈能終
免哉
東海王越傳檄討張方綱
八王背亂相踵至越庸劣更甚禍延藩服愈趨愈下責
有攸歸胡寅所云東海差勝不過許其朝士多赴為留
心延納耳非正論也
以庾敳為軍諮祭酒目
時務方殷雖真材猶恐不給乃以名重用縱酒放誕之
人安能有濟
懷帝
漢太保劉殷死綱
劉殷以晉臣仕漢大節掃地史稱其不失令名奚稱定
論至七子各興一業六女寵冠後宫以此為善保富貴
豈葩經明哲之義長樂老伎倆實殷有以啟之
愍帝
漢趙染悔不用魯徽言經出致敗歸先殺徽目
趙染之殺魯徽與袁紹之殺田豐愚忌如出一轍欲不
敗亡得乎
丞相睿出師以漕運稽期斬都運令史淳于伯目
丞相方出師露次而令史漕運稽期斬之未為失刑劉
隗上言王導引咎皆不免過當至刀血逆流柱末尤屬
不經晉書記載失實往往如此然元帝實非有心復仇
者雖有所為不能欺後世
元帝
羣臣勸進王不許周嵩上疏謂宜先雪大恥由是
忤旨注
周嵩以忤旨出牧則所謂不許固辭者皆偽耳
南陽王保體肥注
保縱肥大豈能重八百斤其說荒誕不近理盖防風專
車僑如九畝不經好竒自古已然矣
劉弘以妖術惑衆與涼州刺史張實帳下閻涉結
謀遂殺實目
蘇軾謂大亂起於小奸千古篤論實於左道惑衆者流
不能早除至左右皆為其黨始欲捕治自貽噬臍之禍
夫復誰尤
帝畏惡王敦因裁抑王氏權王導亦漸見疎外目
導果竭忠晉室敦其從弟也反跡寧當不知何不聞正
言開譬折其逆謀論者尚以疎導為帝咎時事可知矣
王敦反帝令劉隗等避禍百官詣敦戴淵對以體
誠者謂之忠周顗則以王旅奔敗引咎目
元帝勸隗等避禍其庸愞固不足言而隗等竟自奔避
是尚有人心乎戴淵數語所謂廉恥喪盡終亦無救於
死獨周顗侃侃正論足令隗等褫魄
王導悔殺周顗注
始以不救而恨繼知申救而悔王導肝膈無非曲為身
謀而其時逆敦向闕竟靦顔俯仰且王彬尚持正論而
導竟無一言是導縱未必欲藉敦危晉而因敦以除周
戴劉刁諸人本懷大略可覩且觀其後與王含書尤不
辯自明矣庾亮大奸之目故非刻論史官乃稱其任真
推分猶得謂直筆耶
明帝
王敦與王導書目
敦病中猶與導書是導始終未嘗絶敦即其進督諸軍
率子弟發哀亦料敦必不起方敢為是以自託大義滅
親之為耳
王敦斬郭璞注
璞占筮之驗古今以為美談然易主福善禍淫趨吉避
凶璞既精於易學何至居敦側而輕蹈危機顯其術數
盖兩失之矣
詔王敦綱紀除名温嶠疏言宜施寬貸注
王敦非病死晉室未知如何導亦惟委蛇其間耳且敦
既為大逆惡黨僅予除名猶為失寬而更欲貸之乎温
嶠所議特為導周旋而晉政不綱於是益無可為己
成帝
蘇峻兵入臺城宫府掠奪一空以王導為有德望
使仍任本官目
禇翜正色呵止峻兵即不敢上殿宫門苟設禁衛何致
任其掠奪縱横且峻素重導導應示以大義直斥其罪
乃坐視狂悖甚至聽其除拜恬不為怪導之罪尚可逭
乎
温嶠與陶侃討蘇峻嶠貸糧於侃侃欲西歸嶠以
大義止之目
爾時若無温嶠陶侃必西歸忠臣當如是乎則平日所
為恭勤幹事概不足稱矣
陶侃卒綱
侃治績頗有可稱然心不純正於蘇峻之亂見之所謂
鐵中錚錚者耳
時論以王導帝之師傅百僚宜為降禮顔含言禮
無偏敬目
爾時相尚清談都無實行惟顔含内外如一卓自樹立
勝於時輩遠矣
蜀處士龔壯欲報父叔仇乃說李夀殺蜀主期注
既為處士復仇宜也而權譎誘人為逆以報己恨失正
道矣
穆帝
劉惔策桓温必克蜀注
惔策桓温克蜀决之於博更慮其將來跋扈信如左劵
可謂有卓識
桓温既平蜀朝廷憚之會稽王昱引殷浩以抗温
目
殷浩徒以盛名未見實際即引以抗温釀成疑貳是激
之變也羲之協和之說亦不過調停一時之見非見機
明决之論盖當時人心國政已不可救藥徒以清談欲
濟世弊所為抱薪救火而已
征討都督褚裒帥師伐趙綱
褚裒拜疏北伐事雖無成然尚有丈夫氣蔡謨謂當度
德量力豈以中原為不應復乎事前無所建白退有後
言而史氏方以憂國許之無識甚矣
謝萬出鎮遇諸將多矜傲兄謝安慮其不免自隊
帥以下無不厚相親託注
荒誕如謝萬豈堪元戎之任安尚稱明逹者乃欲以世
俗周旋思濟其失亦可鄙笑
哀帝
王述每受職不讓及為尚書令子坦之以為請述
言何讓汝定不及我目
子請父讓父謂定不及是何世道人心吁可詫哉
帝奕
王猛伐燕請慕容垂子令為鄉導又詐以垂語紿
令令奔燕垂亦懼出走復為追騎所獲目
猛設計紿令陷垂非正道也堅待之如舊不失大度然
豈不知猛之設計邪抑知而故委曲了事邪
孝武帝
秦苻陽王皮周虓謀反事覺皆赦不誅目
周虓既稱世荷晉恩則不宜受秦爵既受爵復屢叛直
貪生之亂臣耳苻陽王皮均為叛逆此而不誅何以立
紀綱此特苻堅自欲博寬名而失正義矣
謝安出遊山墅注
謝安賭墅羣詡為運籌帷幄不動聲色然八公之勝非
朱序自敗乃公事則晉軍幾至不振又何成算之可稱
讀書而不具卓識隨人是非者多矣
謝石謝元等大破秦兵於肥水綱
觀謝石謝元憚不敢進之状則桓冲之言不為無見幸
而朱序私通軍情苻堅驕傲自滿苻融未諳軍機臨陣
自退以致晉軍乘勢得勝耳不然石元將蹈僨轅之譏
又何偉績之能建哉尹起莘所謂天幸非刻論也
太子德宗即位綱
德宗幼而不慧至不辨饑飽寒暑豈尚可授以主鬯晉
惠取鑒不遠故狃於立長立嫡而昧於為天下得人者
直庸主耳其罪與己身失天下同
安帝
王恭以反誅臨刑猶謂欲令後世知恭注
恭初以疾惡威脅朝廷已如奪蹊田之牛身陷不義至
國寳等既誅自謂威無不行動輒舉兵向闕小人無忌
憚孰甚於此而以欲忠社稷自解其誰欺百世之下知
有王恭亦所謂遺臭萬年耳
孫恩寇會稽王凝之世奉天師道不為設備城陷
凝之被殺注
奸民左道惑衆在政治清明之時不過為射利之媒其
技易窮亦易敗露若亂世則直用號召倡亂矣守官者
轉去武備而信妖邪自貽伊戚其愚固不足惜然以羲
之而有是子又世奉邪道豈非清談高尚害人之深哉
劉牢之討孫恩使劉裕覘賊裕墜岸復登獨驅數
千人會官軍擊賊大破之目
裕瀕危奮勇隻身追賊多所殺傷益以敬宣之兵何難
殄滅乃官軍競取寳物子女致蛾賊乘間遠颺敬宣馭
下無紀固無可辭咎然所云以一人驅數千亦失之誇
矣
王謐親解帝璽綬授桓元元敗劉裕以謐舊恩特
保全之注
謐罪萬無可貸裕乃以舊恩保全之是當其討逆時逆
萌己見篡竊之奸尋至而迭興雖有智者亦將無如之
何而况爾時君庸而臣奸哉
燕王熙遊白鹿山綱
熙事有無固不足論然據史家所稱白鹿山其地並非
荒漠絶遠何至為虎狼所害及凍死五千餘人盖記載
者意在己甚其辭豈暇復揆事理子輿氏所以有不如
無書之歎
劉裕遣使求和於秦得南鄉等十二郡綱
裕甫匡復晉室即欲為國家索地於秦亦當請於朝命
何得擅自遣使盖其時上下陵替君若綴旒故雖逆謀
未形而無君之心已顯露若此
劉裕殺東陽太守殷仲文綱
仲文晉室舊臣首勸桓元受禪繼復諂事劉裕喪心無
恥莫此為甚當時所云才望盖可知矣
魏故事立嗣先殺其母目
漢武懲吕后而殺鉤弋已屬過舉元魏乃竟以為故事
且如珪孤弱時使非其母賀氏輾轉奔託幾何不為實
君劉顯等所害不是思而立此滅倫之法不特因噎廢
食實非人世所宜有之事耳
杜慧度與盧循合戰擲雉尾炬焚賊艦目
雉尾炬即今火箭之屬蓋縛爆竹草束於箭燃火信射
去中物即火起耳胡三省注辭費而義昧且雉尾亦斷
不能如孔雀之散開也
劉裕遣朱齡石伐蜀付書署封至白帝乃開目
千里襲人機事不密敵人早為之備緘書别函至期開
視可謂有卓識
熒惑不見綱
緯星伏逆遲速推步原即可得崔浩襲左氏神降之夸
辭傅會占騐實好竒之過適足為有識者所鄙耳
評鑑闡要卷三
