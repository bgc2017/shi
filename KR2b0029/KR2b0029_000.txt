靖康要錄編年類
提要
(臣)等謹案靖康要錄十二卷不著撰人名氏
陳振孫書錄解題曰靖康要錄五卷不知作
者記欽宗在儲時及靖康一年之事按日編
次凡政事制度及詔誥之類皆詳載焉其與
金國和戰諸事編載尤詳云云是振孫之時
已莫知出誰手矣今觀其書記事具有月日
載文具有首尾决非草野之士不覩國史日
歷者所能作書末一條稱高宗為今上又所
載秦檜事詞意左袒足徵為紹興時人之筆
也其臣僚奏貶李綱事綱以忠直之資不主
割地議和觸忤時宰是時耿南仲以欽宗舊
學為相與綱不合擠之出師又減放兵馬令
諸將不受節制幸其敗以快私心貶綱之奏
極其醜詆蓋皆時宰之意而託為百寮同疏
以示公論耳宋人雜史傳于今日者如熊克
中興小紀李心傳建炎以來繫年要錄之類
大抵於南宋為詳其詳于北宋者惟李燾續
資治通鑑長編而已然世所行長編率多佚
缺今以永樂大典所載補之亦僅及哲宗而
止徽宗之事遂以無徵徐夢莘三朝北盟會
編起政和迄建炎雖較他書為詳悉而所錄
事跡章疏惟以有涉金人者為主餘則略焉
此書雖叙事少略載文太繁而一時朝政具有
端委多有史所不詳者即以補李燾長編亦
無不可也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
