靖康要錄卷十一
二年正月一日上朝見賀太上皇帝於延福宫文武百
官僧道等詣南城賀二帥傳令謝之金帛所括數未足
敵使數馳使譙責二尹于是遣何㮚見二帥商量元數
今城中悉公私所有不及百一意指懇到尼瑪哈大怒
訶詆之敵遣使十一人入賀聖旨差禮部侍郎譚世
勣持國書至軍前不納
二日金人趨迎康王甚急差中書舍人張徵行學士院
草詔書敵再三易之而遣開封尹徐秉哲言根括金
銀少尹押到高伸家女使劉梅夀等来稱高伸兩次差
人押金銀往兄高傑家收藏遂差人勾當勾當人劉均
出頭高伸與高傑串執親来本府庭下緣高傑係金吾
衛大將軍高伸係延康殿大學士日前受國厚恩不可
數計今来倚恃官高護勾當人不令出頭難以集事奉
聖旨高伸高傑輒主公庭有虧士體伸落職傑降充左
衛率府率
三日元帥皇弟康王次東平府
六日敵退換金錢數車金人蕭慶就都堂聽講月令洪
範自是御路輦置金銀出南薰門不可數計侍御史
胡舜陟奏臣聞傳曰羽翮不修不致千里闑内不理無
以整外此言治遠自近始也今國破主辱宗社僅存必
欲振已顚之緒成再造之邦臣願陛下治自近始而近
者莫若宦官昔歐陽修著論切而當皆漢唐已騐之迹
誠可為後世鑒戒惟我祖宗監漢唐之所以亡而防微
杜漸其制尤備城狐社鼠不得肆其奸自崇寧以来祖
宗之制隳廢殆盡而政事號令悉出閽寺因循積靡以
成今日之禍臣請為陛下言其本末始蔡京當國圖為
根深不拔之計復萌移鼎不臣之心遂結宦官倚為肘
腋假以峻秩付以事權于是羣小蝟毛而奮膺節鉞之
重位師傅之崇者比比皆是童貫握兵柄於外以壞軍
政梁師成執國政於内以壞朝政李彦掊克以害民楊
戬營繕以傷財此則内侍之渠魁者其他營求聲色剏
造游宴更新侈靡市花木禽獸以營惑人主之心術者
如王仍張見道鄧文誥之徒不可悉舉賞罰生殺出自
其口所喜則致之青雲所怒則擠之䧟宑差除舉措悉
由中出宰相充位奉行文書至政和宣和間其勢尤盛
各立門戸公受貨賂以販鬻官爵凡駔儈小流奴隸庸
材皆引以為公卿侍從牧守使者故政和宣和所除宰
執盡出其門當時大臣與梁師成書顯稱門生略無慙
愧士夫相習成風皆以附麗内侍為榮自大臣以至州
縣小吏故皆汲汲貪徇財利以為致身之資禮義廉耻
蕩然不復張矣是以今日人才極乏風俗極弊生靈極
弱而外侮憑陵莫之能禦職此之由也陛下中和勤儉
躬行敦樸苑囿宮室聲色狗馬無所嗜好此聖性卓然
自有遠小人之資雖有仇士良數十軰豈能訓導後進
以容悦聖心但陛下仁恕有餘而罪或縱釋隆寬廣問
而言或聽從故使&KR0591;御尚循故態臣何以言之盖臣嘗
論李彀奏狀至詳謂彀不可提舉京城所有其詞痛切
不蒙施行臣又嘗論彀於京城所拘占店宅物業沮上
皇罪已之詔乞賜廢斥不蒙施行又嘗論内侍領外局
非祖宗之制乞行罷廢不蒙施行又嘗論譚稹招制義
軍為患河東責降昭州極為輕典乞籍沒其資産田宅
不蒙施行其餘臺諫臣僚論内侍者多矣亦不聞誅一
有罪者臣所謂罪或縱釋者此也方都城圍閉諸將守
禦賞以勸功豈宜輕舉今日集百官宣府劉延慶轉官
明日集百官宣府劉延慶轉官延慶昔有丘山之罪今
無尺寸之功不知何以得此恩數但延慶善結内侍人
人喜為稱譽故旬日之間兩宣府制賞及罔功人心不
服將士孰不解體劉光國恃有内援凶悖尤甚毆將作
監丞江徵臣與臺屬論列其言不行劉昌國閭閈鬻卦
之人耳遽命以官即通朝籍参謀守禦與士大夫同列
内侍所薦也乘城者或遷秩或錫帶皆内侍所好者或
責官或罷職皆内侍所惡者城上今日行某事明日罷
之明日又行某事皆出於内侍建明其事無益有同兒
戲人莫不笑之孫傳以樞臣總領守禦每為掣肘不得
約束他人為所凌轢固可知矣臺屬有告臣者曰城上
見一中貴姓羅者厲聲謂士卒曰見他官員不得唱喏
亦不得起身凶焰赫然摧壓士類豈不沮忠臣義士之
氣乎又有一中貴人據敵樓設卧具甚華麗豈與士卒
同甘苦者乎臣於治城子時見都人喧閙欲毆此輩遂
嘗内奏乞不差内侍上城面奉從臣所奏已而城上内
侍旁午皆因其所請而使之往臣所謂言或聽信者皆
此也大抵小人言無忠誠不可信其間又有稍知書者
假書史以文奸言此尤為害且如唐恪聶昌天下皆以
為小人陛下亦用之者恪昌能傅會内侍使之延譽耳
故陛下用之不疑臣竊意陛下邅今變亂必自悔悟不
眷顧此曹矣臣近蒙聖旨往開封府檢察受納金銀見
陛下親筆付王時雍内侍某人受納此事既付有司何
煩宸翰如此當此擾攘中又聞内侍有為王知章求差
遣者是以知陛下眷顧此曹未衰也都城每有變必先
毆内侍人情所惡可知矣豈宜曲加恩意使生頭角陛
下身居九重日見大臣而已臺諫數對論事則陛下見
士大夫至少而金璫右貂終日羣侍左右萬一用其言
於差除及號令政事為害不細臣願陛下所以處今内
侍宜法唐太宗不任以事惟責以守禦掃除之職仍復
祖宗法官至内殿崇班即轉出凡奏乞事件並申中書
樞密院不得專逹則今日致亂之源庶可消革而再造
之邦庶幾有成矣取進止是日榜云奉御筆根括金
銀以報大金全活生靈之恩切須盡力不可惜人情苟
可以報金國者雖髮膚不惜只是要有者盡取即偏私
勿錯認朕意乃善付徐秉哲又置歷於御史臺自宰執
以下所納數目抄上
七日先雨後雪天氣甚寒地冰如鏡行者不能立足先
是正月一日金人同撫諭使賫詔至南京取金帛南京
疑不與復遣使臣持奏入京覆審其故是日勅應天府
官金銀疋帛當竭力應副一疋一兩不可存留可根括
係官及官吏民庶之家盡數供納以謝恩德由是南京
與金人凡金百兩銀二萬五千兩絹一萬四千疋是
日有榜敘陳何㮚見二帥欲金帛廹切之語門下退回
不堪金銀得旨令戸部長貳别行鎔銷遣司馬朴李若
水往使理會金銀何㮚亦繼往又榜以士庶納到十分
未及所須之一仰開封府督責送納既存性命財物何
惜仰御史臺覺察催促不得稽緩是晩大雪金人焚城
南備城庫
八日雪凍甚人馬不可行至晩乃濟何㮚李若水等往
来議金銀數目若水微言曰若陛下往見二帥必可减
九日李若水兼開封府尹金人索上元燈城内寺觀應
副是晩金人遣使致書欲車駕再出議和加金主徽號
敵遣高尚書者持書来高奏云陛下不必親出姑為書
或遣親王大臣以行如何上意亦不欲出郊而何㮚獨
以謂必須親出上信之㮚因歸都堂自草勅曰孫傅可
太子少傅謝克家可太子賓客輔太子監國来日車駕
出幸金軍時㮚自謂折衝有術對敵使歌曰細雨共斜
風作輕寒左右及敵使皆笑之遂出手詔云今月初十
日出城見兩元帥議加徽號事故兹詔示想宜知悉仍
多出文榜曉諭何㮚請太僕少傅禮部太常官集議及
取太僕金玉鞍轡等云或云是日有使来要駕託以回
議金銀事而上之出以議徽號為辭是日上朝太上皇
帝於延福宫太上皇后偕至置酒良欵然不及次日出
郊之意
十日黎明車駕由南薰門出侍從以下或不及知金人
兵皆成列以迓同知樞密院孫傅戸部尚書梅執禮守
内敵人来取穿珠碾玉等工差帶御器械王殊押金
人所减禁衛七百三十四人入城是晚御帶王孝竭
自城外来傳聖旨出城見兩元帥議加徽號事為諸國
未集議事未畢来日入城各宜知悉帝再幸敵營中外
莫不寒心敵館帝於青城齋宫之西廡曲室中三間是
夜衾枕不宿戎服上牀而寢是日三省樞密院同奉聖
旨自即位以来金人交戰不已朕累下哀痛之詔諒爾
等共悉朕意今金人攻圍京城已及一季應援兵尚爾
稽遲使吾社稷生靈坐以待盡比者金人已登京城按
甲議和欲使朕與吾民肝腦塗地金人請求靡有不從
每念屈辱之極時事至此不獲已許帝姬和親立大河
為界而金人實来斂兵欲質我太上皇帝又欲使朕南
遷王室見今愈弱守京城終不退歸朕上禱皇天天未
之震怒下告人民人未之懷憤思祖宗積累至此而欲
盡乎朕之德薄不能以保吾民乎朕思一身朝夕不能
安痛切深思實無罪戾夫何使朕與吾民于此極也咨
爾河北之民與其䧟於異方各宜自憤抱孝懷忠更相
推立首領多與官資監司守土帥臣與爾推議結集北
道州軍自以為號保守土疆使予中國不失於敵國天
下平安朕與汝等分土共享之朕言及此痛若碎首故
兹詔示宜體至懷是月二十日敦武郎符彬賫至大名
府北道總管司有旨符彬與閤門宣贊舍人以行御
批令王若冲邵成章衛護皇太子赴宣德門議事仍日
後傳令旨衹應關禮部火急施行
十一日上在青城敵減儀衛上留三百人郭仲荀統之
除親王宰相執政學士院禮部太常寺官外餘令先歸
以欲上彼徽號為言于是鄆王楷而下九人宰相何㮚
執政馮澥曹輔翰林學士吴开莫儔直學士院孫覿禮
部侍郎譚世勣太常寺少卿汪藻皆分居青城齋宫别
室與上西廡相對朝夕起居而李若水司馬樸以奉使
亦從若水留青城司馬樸留斡里雅布軍中上通謁二帥不
見禮數迥異於前上不勝憂憤樞密院榜正月十日御
批大金只是理會金銀事具以實告二元帥為官軍未
集来日議定必歸告諭軍民當各安靜都人知緣金帛
又留聖駕争先輸納有福田院貧民納金二兩銀七十
餘兩人心可知惟豪貴家不肯盡出差官吏大搜㕓里
苛急人不能堪至有囚執婦女發掘房闈者内侍寺觀
倡優旅邸根刷殆遍親王公主宅所有取上皇旨悉數
輸納有司景靈官内庭駕前噐具無一存者又令御史
臺置籍自宰執以下具見納與未納數每坊巷命里長
鳩集仍許奴婢告以軍法從事斬數人梟首朱雀門以
徇日輸金帛如市都人憂恐莫不垂泣敵撒城上皮籬
巴調寺觀輸上元燈促金銀曉示甚急
十二日開封尹榜仰在京士庶各懷爱君之心不問貴
賤應有金銀表段之數火急盡數送納又榜奉御筆大
金甚怪金帛微少雖再三懇告尚以京城繁廣數目豈
止如此可諭權貴豪富戚里士庶凡有金帛之家體認
朕意盡數供納以報大金再造之恩仰便宜從事須管
日近了當
十三日尚書省榜奉御筆累見大金高尚書傳二元帥
台令為金銀表縀數少且拘留在此俟見數足方可放
還可依下項並仰據所有明批主歴限十五日以前送
納如有吝惜隠匿却因搜檢告發覺便行軍令于是添
差從官以下至郎曹二十四員再根括四壁東北壁吕
好問程振李會熙西南壁陳知質邵&KR0008;安扶韋夀隆每
壁復差官四員管勾東壁虞謩葉宗諤吴懋賈若思北
壁郝思純張卿材胡寅趙晹西壁劉觀黃哲康執禮王
朋約南壁劉嶠路廓丁彬師驥吳懋差接伴使人以楊
邁代之又令御史臺管勾文武百官親王公主王時雍
管僧道伎術官放出宫人開封府官戚里醫人百姓老
娘諸行彭端管公吏曾經祇應倡優及兩軍祇應人小
大園子曾在行幸局祇應人入内内侍省内侍楊戬賈
蒙等下勾當使臣曹剛等大宗正同管宗室三衙管曾
經曹遇輦官及兵級内東門司管妃嬪并龍德宫入内
黃院子衛士幕士時有自軍前告首内侍藏金者數人
率萬餘兩由是内侍悉令出金銀五千兩敵賞告人給
其絹五十疋金三鋌又傳聖旨今後士庶之家並不得
以金銀為噐皿應新城門並不得將帶出入許人告依
有私禁物法候開門遍行天下是日午間王宗沔同
藩使人門且語且泣都人驚疑紛紛相傳上在齋宮不
食三日矣内外震擾不知所為一行人並散歸處處蕭
索可傷有樞密院編修官胡珵裁書上二元帥其略言
優禮我寡君則康王懷恩恤惠我都城則河北慕義凡
千餘言太學生余覺民裁書引楚子圍鄭克之言曰其
君能下人必能信用其民退三十里而許之平欲與諸
生扣敵壁彈壓官恐生變固止之是日金帛之往肩摩
轂擊於道卿監省官以下於南薰門支割敵遣大酋皇
族郎君領其事郎君者金主族兄凶悍無禮日布巨挺
於前凌辱官吏大理少卿尉遲紹先司直王忠臣少違
其指拽坐庭下使唾其口意未惬使披其頬數十以建
茗腦麝等物遺之乃免一日倨坐譙門呼官吏俯伏於
道左右傳郎君指揮實不暁一語第聞明日金帛未足
便敲殺官吏重足事之且受辱人人求死無所號泣於
次冀感動之彼益不顧自帝蒙塵以来雨雪不止物價
踊貴米斗一千三百麥斗一千驢肉斤千五百歲前羊
肉斤四千猪肉斤三千至是不復有矣小民於池中取
水藻五味芼之以賣城中猫犬幾盡游手凍餒死者十
五六遺胔所在枕籍西京留守張有極表賀講和敵
遣兵百人衛司馬温公墳
十四日軍前試燈許都人登城以觀有五文昌者致書
於都人責以為人臣子豈不上念君父速出金帛盡納
於官歴數貴戚官吏士庶之罪詔曰二帥約赴打毬
會候晴即歸百官不復入局日至御路候駕父老以數
十萬計各炷香羅拜南薰門裏至有然臂燒頂割心者
自城破諸門皆為敵守雖金帛亦於門首交納細民各
分井巷自相紏率雖釵釧銖兩以上並行助國以竿揭
於通衢府前填委不容置足太學生徐揆汪若海等上
書乞還聖駕不報妃后親王百官下及高資大賈胥吏
之屬於閭閈井肆迎僧道繼日夜以禱諸倉出糶米凡
頓官米所在並官吏給賣然終不能及衆雪後即雨敵
索燈二萬碗昔時景龍門以珠子為飾及駕前禁庭寺
觀民間之竒巧者悉以與之
十五日留守司榜催督根括金銀樞密院榜傳聖旨軍
中供帳御膳炭火什物不闕迎待禮數優異宰執侍從
次舍温潔只緣金銀表縀數少商量未定仰疾速催促
務要數多不出一兩日决定駕回保無他事會王宗沔
入城有喜色人心稍舒尚書吏部榜行下御史臺告報
文武百官詣南薰門往大金軍前請車駕還内小使校
尉亦往是日籍梁師成家有旨支百官俸雪復作
十六日開封府牓聖旨高尚書傳元帥台令根括金銀
盡絶訖具狀申當遣金人入城搜檢仰此意不可悮事
是榜出都人益惶惑閭巷細民各設器仗欲以死决薄
晩復收其榜民心稍安金人焚新宋門裏紳衛營
十七日霧氣四塞不分人面
十八日霧氣未散隂靄異常至三更大風雨幾二尺開
封府榜傳到聖旨為天隂打毬未得所以車駕未回然
人揣敵情不在金帛矣或疑敵往河北南京皆失利故
挟吾君以令之莫測其故是日輦景靈宫供具納軍
前退太祖皇帝殿什物回令張設如初
十九日令權住納金銀開封府申根括到金十六萬兩
銀二百萬兩聞二帥有喜色是日開寺觀放人祈晴
早晴夜復微雨時開封府以城中金銀盡具數結遂申
軍前上極喜但未知敵意如何又云金凡十三萬八千
兩銀六百萬兩表縀一百萬疋
二十日雨至暮方止有唱率作閙者斬數十人以徇中
使自駕前来以隂雨打毬之會未成尚須少留
二十一日至二十三日皆以隂雨打毬未得回軍中鼓
復作
二十四日隂霧蔽日申時人皆云駕回至晩無耗入夜
雪作令四壁置場買銀以鉟銷秤盤折耗比元數少五
十萬兩欲足之也先是令開封尹徐秉哲需索萬端必
賜手詔諭之其一曰朕睡於土榻之上凡二十餘日矣
不敢辭勞凡有所須卿等且竭應副發運使向子諲奏
已得宣諭詔六路平安
二十五日雪數尺死者甚衆取玉册車輅冠冕及女童
六百人教坊樂工數百人
二十六日傳宣細民雪寒不易仰孫傳多方措置存恤
是日敵使祈晴於相國寺尚書省榜右僕射何宋傳到
文字稱城中百姓凍餒皇帝聞之出涕不止降到暁諭
詔書朕出郊見兩元帥議事未畢隂雪連日薪糧缺乏
家家窮苦痛在朕心已令减價出賣柴米庶幾少濟仍
不須羣聚候駕重有暴露朕負百姓出涕何言自上再
出都人日日接駕自内前直抵南薰門不知數至有然
火於臂自燒其指或望門而拜者風寒雨雪不减是日
大雪終日泥淖沒膝人不聊生於是就相國寺定力院
保勝院興國寺置四場柴米人三升錢六十二文都人
又各率錢起祝聖回鑾祈晴道場晝夜不絶帝在敵營
中凡數日竟不見二帥欲有所須脅帝傳旨取之敵須
南郊法駕大駕之屬五輅副輅鹵簿儀仗皇后以下車
輅鹵簿儀仗皇太子諸王以下至百官車輅儀仗禮噐
法物禮經禮圖太樂軒架樂舞樂圖舜文二琴教坊樂
器樂書樂章祭器明堂布政閏月體式八寳九鼎元圭
鎮圭大器渾天儀銅人刻漏古器祕閣三館書籍監本
印板古聖賢圖像明堂辟雍圖皇城宫闕圖四京圖大
宋北司并天下州府職貢令應宋人文集隂陽醫卜之
書諸科毉二百七十人教坊樂工四百人金玉雜役諸
工如消碾染刷織繡棋畫針線木漆帽帶皮鐵之類課
命人卜祝司天臺官六尚局搭材修内司廣備廣固諸
軍曹司並許以家屬行又取内人街巷弟子女童及權
貴戚里家細人指名要童貫蔡京家祇應凡千餘人選
端麗者府尹悉捕諸倡於教坊中以俟採擇里巷為之
一空上皇所出内人雖已嫁者亦徑取以往告報下如
鵝鴨趨湯火開封尹下捉事小火不搜捉免一人至出
緡或願入小火之家充其婢妾者至府則皆蓬首垢面
不食作羸病状覬得免而尹徐秉哲自置釵粉冠插鮮
花衣令膏沐粉黛盛飾畢滿車送軍中父母夫妻相抱
持而哭觀者莫不歔欷隕涕此皆内侍鄧珪之謀也初
珪為承宣使傳宣河北為敵所得降之用事敵中教令
呼索至是又請珪家屬及官吏士人内侍僧道醫卜千
餘人并珍寳雜物諸色藥材皆以萬數内帑百司所有
至此殆盡凡人間有用之物公私儲蓄取之畢足如奉
使及河外守臣親屬盡取以往嘗須冠子一萬餘頂他
皆稱是先差兵部尚書吕好問戶部侍郎邵溥專一承
受軍前取索文字正月内金帛見納比元數金百之一
銀并表縀十之一二留守司申狀城中所有止如此如
敢隠庇同受軍法後至二月五日奉旨昨根括金帛應
副大金已具了絶事狀却有取過軍前内官藍折醫官
周道隆樂官孟子書等經元帥投狀稱有金銀在本家
窖藏乞取前来遂至元帥怒决要再行根括鴻臚卿康
執權少卿元當可寺丞鄧肅押道釋經板校書郎劉才
邵傳宿國子監主簿葉將博士熊彦詩上官何等五人
押監書印板并館中圖籍送納並留營中劉韐折彦質
以下數人皆取以往
二十七日軍前取内侍五十人晩退三十六人回止要
被上皇任用者又索象齒三千株犀角香藥傾盡府庫
所有新宋門至曹門火自旦至午金人降香赴大相
國寺祈晴留守司榜今来兩國通和各敦信誓皇帝議
事漸已了當旦夕車駕入城務要軍民着業安靜不得
妄生事端先是太學生徐揆往軍前說二帥請車駕還
被留不遣繼衆學生列名欲詣軍前以門首阻遏不得
前遂以書申留守司乞逓逹有御筆自軍前来云此事
豈口舌所能下耶帝在齊宮二帥既不許見日遣蕭慶
等需索城中物或排倉獻帝皆敵饌也帝未嘗視分賜
羣臣夜擊柝環帝居或遣小校數人直入卧内廵覻
前資政殿學士北壁守禦劉韐卒字仲偃建州崇安人
元祐末第進士至崇寧間累從辟陕西經略司轉運司
屬官後從童貫為陕西提舉平貨司事專餉海外除直
秘閣領轉運使事復行解鹽除祕閣修撰為制置使六
路大舉劉法戰歿命韐權鄜延帥出竒兵以觧震武之
圍後密䟽請與戎和邊事遂息以徽猷閣待制提舉嵩
山崇福宫宣和元年也繼除越州牧賊方臘起陷餘杭
韐守禦有備賊不敢近以功拜還古殿直學四年詔入
覲至國門有旨徑詣河北河東宣撫司充參謀官頗嘗
論列燕薊不可得狀請二人大即班師既而郭藥師以
涿州来附朝廷促進兵韐執前議朝廷知其意異至眞
定金人以燕歸於我韐乞宫祠詔赴闕會郭藥師入朝
韐奏其反覆乞賜第厚廪以留之不報除顯謨閣直學
士知建州改福州除延康殿學士言者論其過闕日私
見執政臺省落職宫祠未幾復職知荆南府改建州河
北盗起以為眞定帥單騎入城招賊首奏以官餘縱歸
田里一路遂平金人入侵抵城下知其有備留兵其旁
長驅内向既而引兵圍城韐以強弩射之敵知其不可
脅遂退敵之来也諸郡皆上門多至百餘日民坐困韐
獨縱民樵汲啓開如平時父老感恩為置生祠靖康元
年四月拜資政殿學士敵圍太原朝廷悉關陕兵付姚
古种帥中往援兩軍敗績上急於觧太原之圍拜韐為
河北路制置使復拜宣撫副使韐至遼州招集种帥中
潰兵得數千人調募河北僅得四萬人約解潜折可求
俱進會潜未出關為敵所報諸屯皆潰而韐一軍獨全
有詔令歸援河朔師至信德而真定已陷拜為宣撫使
命移軍洺州繼召入覲對便殿時敵已渡河矣除提舉
京城四壁守禦又除都大提舉敵攻東壁以死守之旋
報罷宰相以韐嘗極言不可輕戰降旨謂韐沮國摇民
落職降五官宫祠未幾復命專領北壁守禦二十五日
城䧟衆遁韐奔赴禁中以衛乘輿敵既偽和且索韐出
敵雅知眞定之政時敵樞密院使韓政年高尼雅滿欲
以韐代之韐辭曰偷生以事二姓有死不為也遂館於
樞密院屢欲用之終不肯受敵亦未之廹也上再出郊
正月二十六日敵因遣韓政謂曰帝不復歸矣議立異
姓欲以君為政代許以家屬行君宜受命尚何望乎韐
偽謝覬少須之是夕自書家信於片紙曰金人不以予
為有罪而以予為可用夫貞女不事二夫忠臣不事兩
君况主憂臣辱主辱臣死以順為正者此妾婦之道也
予所以有死也付指揮使陳灌劉玠使乘間入城歸報
諸子因閤戸以衣絛自經而死敵帥大怒尸之於途曰
是不從大國之命者久之事稍緩灌等竊其尸瘞之蔬
圃因逃入城中敵騎既去子子羽同灌等出城棺斂時
幾百日顔色如生觀者異焉卒年六十一今天子即位
詔曰劉韐能死節不為敵用追復舊官職贈特進大學
士
二十八日樞密院劄子送開封府禁止居民不得爐頭
打造鉄噐竊恐引惹生事軍前来選取蔡京王黼童
貫家姬四十七人又取皇后冠御馬装具
二十九日般出鄭太宅上皇所賜錢五十萬貫買金銀
都城自閉後官糶米凡二十八場猪肉一斤二貫五百
驢肉二千二百而人肉一斤八百五十詔差董&KR1199;權
司業監起書籍又差兵士八千人運軍前所取諸物候
般發盡絶車駕還内又来取内臣露臺倡諸局待詔手
藝染織戸人等
三十日般擎天禮儀仗大晟府等物盡赴軍前
二月一日金人来取應修内司并東西八作司文思院
後苑作工匠唱探營人教坊樂工取三十六州守臣家
屬譚世勣同金人入城觀九鼎皇太子令添置糶米
埸濟民自駕出郊以後百物涌貴饑餓困乏剽掠死人
割尸以啖
二日壞司天臺渾儀輸軍前又圖明堂九鼎觀之不取
止索三館文籍圖書國子監書板金人来取絲綿凡
數萬人送之軍前前遣往軍前官如席奎陳㬇滕茂
寔輩皆来取家屬去聞已有用事者又取太清樓書皆
黃帖牙籖載以太平車凡月餘皆遣監官交納於敵寨
三日金人来取樂工醫人稍有名者皆不得脱邵溥
同金人入城觀合臺星象取州縣職員數是日樂
工醫官等家屬出城敵取囊篋視之有金帛未輸者大
怒復大索是日御街盡建迎聖道場
四日金人有文字来以士民輙至城下問行期軍前出
賣收捕每名金萬兩令開封府出榜暁諭般藏經道
經等書板
五日聞軍前已擊毬車駕有還期都人大悦因教坊人
員孟子書周禮義内侍藍忻醫官周道隆等於軍前陳
狀稱每人各有窖埋金銀乞差人搜取二帥大怒即遣
濟雅郎君来責云少尹稱已盡數發絶因何尚有藏匿
遂差人賫鋤入城斸取内侍鄧珪及教坊諸工所窖金
銀於是開封府復行根括立告者之賞三分之一三日
陳首京城大恐至未時傳言駕回接者不知幾數萬皆
不能行至晩云来日入城
六日百司官吏部人盡往南薰門接駕至未時敵人掘
斷南薰門路自上出郊日遣御帶王孝竭入京撫諭都
人逐日候駕雖風霜雨雪不憚是日孝竭不至人心大
恐頃之有榜傳皇太子令旨以皇帝出郊未回太上皇
来日往軍前懇告元帥乞駕早還至晩金人遣内翰吴
开莫儔持廢帝偽書入城孫傳等數人讀之號絶欲死
其文曰元帥府迄以宋主降表申奏今奉回降聖旨劄
子先皇帝有大造於宋而宋人悖德故去年有問罪之
舉乃因嗣子遣使軍前哀鳴祈請遂許自新既而不改
前愆變盟渝速是致再討猶敢抗師洎官兵力擊京師
摧破方申大罪之禮况追尋載書有違斯約子孫不紹
社稷傾覆父子所盟其實如一今既伏罪宜從誓約宋
之舊封頗亦廣袤既為我有理宜混一然所舉止在弔
民本非貪土宜别擇賢人立為屏藩以王兹土其汴京
人民許隨主遷居者右所降聖旨在前今請前宋宰執
文武百官洎京僚一面共請上皇并以下后妃兒女及
諸親王公主之屬出京仍勻集在京僧道耆舊軍人百
姓遵依聖旨共議薦舉堪為人主者一人不限名位高
卑所貴道德隆茂有大勲業者舊表為衆所推服聞於
治民者雖乏衆善有一於此亦合薦舉當依所奉聖旨
偹禮册命趙氏宗人不預此議宋之百司並戴新君其
國侯得姓命隨册建號所都之地臨時共議天會五
年二月右金吾衛大將軍右都監押右監軍押皇子右
副元帥固倫尼伊拉齊貝勒左副元帥押安班貝勒都
元帥在闕又帶到皇帝御筆今月六日子元帥府拜受
大金皇帝詔書以屢變盟誓别立異姓仍依宣旨專俟
上皇以下后妃諸王公主以次闔族出京俾令團聚自
惟失信固當如此猶許舊地别立賢人其於萬姓為幸
非細今因元帥府差人賫文字入議附此誠意幸為暁
悉請上皇以下出京諸事並從元帥指揮方是長計是
夜三更孫傳遣皇城司官王汝弼入延福宫奏請上皇
帝次日出城先是初五日之擊毬也自上青城齋宫
乘馬至打毬會二帥令悉屏從衛止以何㮚馮澥曹輔
郭仲荀從分庭設兩位上東面西鄉尼瑪哈西面東鄉
執禮甚恭每上語則起身側聽答畢復坐而斡里雅布綉衣
打毬馳擊於階下酒七行畢上離席白欲入城尼
者頗不懌既退斡里雅布送至行在殊有眷眷之意馬上忽
番語莫能暁番人再譯似謂天命有歸者衆皆憫然上
尤憂怛然見其禮數勤腆不以為意也遂復以歸意懇
之乃云相國来日尚欲相見已而果有使来道相國語
問所以歸之意答以安撫百姓及催促應赴軍前别無
他意衆謂歸期决矣咸有喜色初赴宴也上聞羣臣不
與悵然不怡何㮚聞馬上有天命之語始憂甚問吴开
等曰策將安出至初六日拂旦使来召上趨駕扈從官
猶整服而進謂果得還也才出門忽有撤黃屋者衆方
驚愕洎至野外則已望北方設一香案隨駕官各於百
步外排立上獨前下馬望香案兩拜跪受金人讀詔訖
再拜數人擁上馬乘而去繼宣詔引宰執從官跪聽衆
皆叩頭哀請竟不從每宰執一人監以二金兵侍從一
人監以二燕兵各分散置諸寨中既夜乃以前詔書付
吳开莫儔而入
七日黎明孫傳遣王汝弼内侍李石周詣請太上皇帝
出城者再少頃太上皇后亦至延福宫相率以行但未
言軍前廢立已時太上皇帝太上皇后鄆王以下三千
餘人諸王妃公主都尉等盡乘車由南薰門出至午燕
王越王出百姓稍知其事于内前擁留開封尹問其故
不答捕為首者一人斬之乃出初上皇遲疑未欲出徐
秉哲以兵衛出南薰門已而出榜曰皇帝出郊日久未
回太上皇親出懇告二帥仰各知悉初于敵中得偽書
即集從官以下議于秘書省百官僧道耆老軍民中大
夫同知樞密院事孫傳等狀今月六日亥時准元帥府
公文一道備到大金皇帝聖旨指揮傳等聞命震越義
當即死然世被本朝德澤至深至厚嗣君親政未及期
年恭儉憂勤無所不至遽蒙廢絶實非臣子所敢聞知
輒復忍死須臾冐陳悲痛激切之詞仰干台聽伏望垂
天地再造之恩畢終始保全之賜傳等誓當捐軀碎首
圖報萬分謹具畫一下項一太上皇以下不敢有違令
旨見今起發赴軍前同伸懇告之誠乞垂憐憫一嗣君
自即位以来日修政德並無虧失惟是失信一事上累
譴呵盖緣親政之初偶為謀臣所誤繼已重行竄責檢
會上皇時昨違大遼信誓並保童貫李良嗣王黼等委
起事端並行處斬了當以此顯見嗣君悔悟前失非有
他心伏望台慈特賜矜察一嗣君自在東宫即有德譽
著聞中外比既即位臣民歸仰今感戴保全恩德已厚
若蒙終惠未加廢絶尚可以歲修臣事之儀如抛降金
銀表縀之數雖日下不能敷足將来下外路取索分歲
貢納實為大金永久無窮之利若一旦廢棄遂同匹夫
縱有報恩之心何由自效一伏詳来旨令别選賢人以
王兹土許汴京人民隨主遷居具見慈仁存恤備至不
惟臣民愛戴罔有二心兼中外異姓實未有堪充選舉
者若倉卒册立四方必不服從由此兵連禍結卒無休
息之期恐非所以上副元帥愛惜生靈之本意一今日
之事生之殺之予之奪之全在元帥雖大金皇帝詔書
有廢立之意然將在軍君命有所不受則閫外之事元
帥自可專行如前項所陳事理明白更望台慈特霽威
怒終始保全一汴京城内兩經根括取索公私所有已
為罄竭顯見將来難以立國乞候班師之後退守偏方
以備藩屏如蒙大恩特許嗣君已廢復立所有稱呼號
位一聽指揮右件如前謹具申呈皇子元帥國相元帥
伏望特加矜憫早賜允從伏候台令天會五年二月日
第二狀又傳等伏覩詔書宜擇賢人立為藩屏許令士
庶共議以此見皇帝恩被生靈之意聖德甚厚然傳等
竊見國主自在東宫恭儉著聞若欲選擇賢人必無出
其右者兼本國自太祖皇帝以来累世並無失德惟太
上皇聽信奸臣及國王年幼新立為大臣所悮以至違
盟失信上干國典敢望國相元帥皇子元帥察傳等前
狀許其自新降號稱藩復主社稷容其遷避以責後效
再念趙氏祖宗德澤在人未冺或未允從前懇亦望特
賜哀閔許於國主子弟中擇一賢者立之或不欲立上
皇諸子則乞於神宗皇帝二子中選擇建立使長得北
面永為藩屏非惟不滅趙氏之祚亦使一國生靈蒙被
恩德永有依歸傳等不勝激切懇禱之至是夜人情
震恐不可言廵警逹旦不敢寐已而得敵帥批云樞密
等甚忠義於大金皇帝詔書有違自後日集百官衆庶
赴南薰門號哭以告二帥恬然不恤宫嬪戚里及民間
街里中搜下金帛不許帶往南薰門交割衣服多者無
人般運往往棄之悉為敵得壞合臺天輪輸軍前取綾
錦文繡文思染院官吏造明堂諸工鑄九鼎人吏以往
軍前再根括驢馬是日兵部侍郎李若水卒初上之
再出郊也意頗難之若水不知敵人之詐力勸上行保
其無他洎出城留數日無還意若水見尼瑪哈詰之尼
瑪哈曰所以留汝君者金銀未如數耳金銀朝足車駕
暮還矣若水信之請手詔督金銀甚急以為未足則入
城自趣之出見尼瑪哈曰城中金銀無遺矣尼瑪哈曰
審無遺能以狀甘軍令之誅乎若水急於上歸遂以狀
如約已而周道隆孟子書等請其家所窖金為行齎敵
遣人取之而信尼瑪哈呼若水出其金示之曰汝言金
盡此何物耶若水憤帝見廢知其必死即嫚罵尼瑪哈
無信而貪敵怒驅出青城擊殺之别錄在後
八日孫傳等第三狀言准元帥府再遣翰林學士承旨
吳开前来指揮選立賢人事傳等竊以本國日前將相
多是上皇時用事悞國之人自嗣君即位以来所任宰
相亦繼以罷將帥率皆敗亡之餘其他臣僚碌碌無聞
此元帥府之所備知豈敢蔽賢不以上聞若舉於草澤
之間亦非聞望素著人心必不歸向孰肯推戴兼趙氏
德澤在人至深至厚若别立他姓則城中立生變亂非
所以稱皇帝及元帥愛惜生靈之意若是元帥府特選
立趙氏一人不惟恩德有歸城中以及外方即便安帖
或天命改卜歷數有歸即非本國臣民所敢預議乞自
元帥府推擇賢人永為藩屏傳等不勝痛切隕越惶懼
之至元帥府劄子據樞密等狀申已備悉竊謂朝廷所
以滅宋者豈徒然哉以不守信誓不聽告命為罪之極
也非天命改卜豈有陸梁如此之甚也皇上猶以寬度
釋其罪負别立賢人而已真可謂伐罪弔民之大義矣
今聖諭叮嚀而輙言及趙氏雖不忘舊其違命之罪亦
已深矣此後不宜更復若此又狀申前日將相多是罪
罷敗亡之餘其他臣僚類皆碌碌無聞若舉於草澤之
間孰肯推戴者夫運數既有其衰亦必有繼興者若言
敗亡之世必無可繼則三王之後迄至於今安有君臣
之道人倫之叙何不詳道理之深也再請恭依已降聖
旨早舉堪為人主者一人當依已去劄子施行如或必
欲元帥府推擇緣檢會在軍皆係北地漢兒若舉北人
則與混一無異實違所奉聖意若欲推擇南人其見在
軍前南宫亦樞密等之所共知也未審果有可舉者否
若果有則請其姓名見示亦與依應惟不許何㮚李若
水預此議如或在京内外具難自舉仍諸官各敘名銜
連署速具百官依元帥府所舉推戴狀申是日百官聚
令廳事既而入内至三更方出都人莫知其詳但益恐
懼皆置兵刃自衛是日燕王越王近上宗室曹張兩
公主鴻臚少卿康執權元當可光禄少卿范寅㲄少府
少監蘇餘慶軍噐少監徐天民將作少監馮時出赴軍
前是日御街毁拆道場大金元帥榜東西朵樓别立
賢人以王兹土都人慟哭
九日孫傳等復集議再三為懇告之書付吳开莫儔以
出然廹於威勢亦不敢堅執也傳等第四狀准元帥府
劄云云右傳等竊詳國本趙氏祖宗德澤深厚在人日
久累於前狀瀝懇控告今来渝盟失信既止是上皇與
前主其子及支屬並不干與尚冀恩造再賜詳擇庶得
中外帖然不至生事若不從懇請必欲選擇異姓自中
及外委無其人兼實難於自舉伏乞元帥府選擇敢不
一聽台令又第五狀傳等與百官具狀申大金元帥府
外尚有不盡之意不敢自隠今更忍死泣血上干台聽
伏以前主皇帝違犯盟約既已屈服屈服而舍之存亡
繼絶惟在元帥不然則有監國皇太子自前主恭命出
郊以来撫鎮軍民上下帖然或許就立以從人望若不
容傳等伸臣子之情則望賜矜念趙氏祖宗並無失德
内外親賢皆可以擇主若必令擇異姓天下之人必不
服從四方英雄必至雲擾生靈塗炭卒未得安傳自知
此言罪在不赦然念有宋自祖宗以来德澤在人於今
九世雖匹夫匹婦未忍忘之又况傳世食君禄方主辱
臣死之時上為祖宗下為生靈苟有可言敢不避死伏
惟台慈特賜矜察是日留守司榜率百官耆老於十
日午時畢集南薰門同共懇告請車駕還
十日孫傳率百官父老畢集南薰門號哭數刻具懇云
云今在南薰門拜泣竢命不勝哀懇痛切之至元帥府
劄子吳承旨賫到文武百官樞密等狀二道備已洞悉
右契勘朝廷所以滅者盖趙氏罪深也况旨丁寧務在
恤民今来堅執迷惑累有所請復立趙氏甚不應理若
謂廢舊立新難復聽從趙氏太祖孰與推戴自立尚可
况遵依聖詔擇賢共立孰謂不可兼早有文字惟貴道
德不限名位高卑本欲利民今諸僧道軍民耆老既乞
行府選擇行府於在京官僚未諳可否但想在京自下
為首勾管者必是可舉所以行府欲立本官請在京文
武百寮軍民僧道耆老照會此意若所指在京為首官
員可以共立早具本官名銜狀申如亦未可即依已去
文字須得共薦一人限今月十一日狀申趙氏支屬即
不得過今日與發遣出城如或此時不見薦舉及不發
遣必當别有悔吝毋得有違又牒以善利門下人員輙
受文狀嚴加懲戒訖慮京人猶以投狀為辭别敢推注
令諸在京孫傳等依吳承旨莫學士等責去文字日限
施行是日百官軍民於南薰門泣告乞存立趙氏不
得逹至午後復吳开入門曰此事不可也开哭衆愈哭
是日第六狀某等已累具狀乞元帥府推慈軫恤趙氏
存全社稷許國嗣主歸國降號稱藩永事大國或立監
國嗣子以從人望或選立趙氏近屬使本國生靈有主
中外安帖以全大國弔民之義某等今在南薰門拜泣
俟命既而开儔等云尼瑪哈大怒明日二事不了便舉
兵入孫傳語衆曰上蒙塵托孤子傳豈忍自脱分付與
人請從皇太子往死生以之衆偉其言是日取皇后皇
太子甚急先是太上皇出孫傳懇告且留皇后皇太子
以主國事至是復来取开儔會百官侍從宿於禁中乞
致仕者四十餘人
十一日午後皇后太子出門車凡五兩百官軍民奔隨
號泣拜於州橋之南攀轅號慟往往隕絶於地至南薰
門太學諸生擁拜車前哭聲震天車中有一人大哭擗
踊於上其他往往皆氣塞泪盡無能哭者時薄暮將近
門猶聞車中呼云百姓救我百姓救我敵守在門下者
廹行不得已出初大金詔至留寺同勾集侍從密問又
令並不令人知懼因而生變但日率軍民迎駕哭於南
薰門下者數十萬人至是已發兩宫不免揚示及遣范
瓊等說諭皆飲恨垂泣莫知所言孫傳隨太子至南薰
門欲出范瓊以死拒之范瓊先以危言讋衛士然後益
兵擁皇太子都人憤疾宗室近屬收取幾盡徐秉哲嘗
諭捉事輩曰失一人則罪在秉哲矣於是復召百官會
議相視久之計無所出衆曰今日當勉強應命不然一
城生靈屠戮于趙氏何益既無善策不若舉在軍前者
一人張邦昌舊在宰相姑舉之以塞命想二帥必有所
屬議遂促开儔復以議状往云准元師府牒限十一日
須得共薦一人者契勘自古受命之主必上膺圖籙下
有勲德在民或擁戴近臣或英豪特起有大材略因而
霸有天下方為人所樂推今来本國臣寮如孫傳等召
自外方被用日淺率皆駑下迷悞趙氏以至亡國人皆
懷怨方且俯伏謹俟大誅若付之土地俾備藩屏必為
百姓忿疾立至變亂上負選用之意今来元帥之令備
到詔旨嚴切舉國皇皇非敢違拒實以在内官寮委無
其人伏望元帥台慈體念乞於軍前選命張邦昌以治
國事如軍前别有道德隆茂為天命之所歸者乞賜選
擇則本國臣民敢不推戴其日早於宣德樓曉示錄白
金人文字從官往往致仕莫能供具乃取班簿見在京
官員名銜以報是日孫傳張叔夜不簽書唐恪書訖仰
藥而死
十二日取六部人吏並孫傳張叔夜出軍前吴开莫
儔自軍前入城議事百官父老復號泣懇祈於南薰門
晚开傳以軍前文字来指揮請疾早勾集官吏軍民若
並舉張邦昌者帥便連署各於本銜親書其名皆後名
下押字仍於年月紙縫用在上官印限不過此月十三
日申上便與册立入京如别有異見别具狀申只不許
引惹趙氏若别舉賢人者亦許不阻敢有逗留不赴議
所者當按軍令是夜三鼓御史臺告報百官不限大小
使臣致仕在京宫觀僧道耆老軍班限十三日絶早並
赴宣德門集議狀申伏奉元帥府依軍法
十三日百官集議狀申伏奉元帥府台令應在京内官
員各於本員親書其名者伏念孫傳等累具丹誠乞立
趙氏伏奉嚴令終未允從重念二聖既蒙大恩許令圓
聚滿城生靈皆可全活孫傳等痛切惶懼不敢稽違今
用元狀連粘在前各謹書名銜繳納伏望更賜詳酌是
日以申狀曉示凡金人詔及孫傳等狀皆垂於宣德門
外是日皆赴秘書省士庶赴東朵樓軍民赴大晟府僧
道赴西朵樓集議推戴張邦昌事内樞密孫傳張叔夜
中丞秦檜堅願盡心趙氏不肯事張邦昌皆為軍前并
其家屬取去以吏部尚書梅執禮行留守事初百官集
秘書省莫知議何事凌晨有賣朝報者并所在各有大
榜揭於通衢云金人許推擇趙氏賢者其實奸偽之徒
假此以紿百官使畢集也緣是百官各趨赴既集即秘
書省門外環以兵乃令速薦舉張邦昌間有預知其議
不赴議所者孫傳又令范瓊以薦舉邦昌事說諭軍民
等於内前而軍民耆老僧道四顧無言不過唯唯而退
獨太學諸生對以集等所見殆不其然瓊恐軍民視效
乃高聲折對者曰當今為忠不可盡可為孝遂令諸生
歸國學辭以當詣學前相見時孫傳張叔夜已出獨時
雍主其事晩百官饑但見出白紙數十幅令書職位姓
名而退秘其狀詞不以示衆薄暮开儔繳狀以出金
人悉取索宗室近屬出軍前取學官十人明經學生三
十人
十四日金人来取内侍司天臺僧道秀才少府監官吏
及冠子帽子裁縫染作木工鐡工銀作隂陽伎術影戱
傀儡小唱等并其家屬什物自此直至二十日方絶悲
哀之狀不可言是日高尚書請王時雍議事於善利
門夜三鼓开儔賫到軍前牒己申册立張邦昌為皇帝
訖謀取册寳及一行册命禮數又有指揮再要金銀采
縀數足乃止聞善利門議盖為此也上有親批為軍前
取物皆即供去金人来取鄭紳家屬司業董逌勸諭願
往北方為師者給馬一匹錢二十萬即曰投狀者滿三
十人
吏部侍郎李若水初名李若冰始金人至京師朝廷割
太原中山河間三鎮以和二月賊衆北歸尼瑪哈慮河
東之師襲其後留攻太原是夏求出使者大臣以若水
應詔入對上竒之遂扺河東與尼瑪哈力言講和之利
敵許之因遣王汭與偕来是時太原失守敵騎已南十
一月尼瑪哈至營於青城齋宫斡里雅布營於劉家寺兩軍
并力長圍遂合上數遣若水出使見尼瑪哈且求成敵
偽許之及城陷若水縋城出見敵稍以爽約責之敵既
斂兵不下上出幸敵寨若水扈蹕既還堅定和議以若
水為吏部侍郎及駕再幸軍前復從行敵督所括馬及
金帛婦女伎藝益急回鑾稍稽中外危恐二月六日果
行廢立是時若水侍上側極力爭之且責之曰爾許我
和屢矣天子為生靈屈至尊親来計議既以詭詐苛留
又輙敢悖逆如此何也若水知意已定因抱上大慟且
罵曰爾曹狗彘之不若也遠陋之人敢廢中國聖明天
子乎吾當以死爭之苟不從吾言則神人共怒爾亦安
能長久俱為萬段矣敵人大怒因使之拽去以馬箠鞭
其口面流血反縳之置空舍中三日不與食若水罵不
絶口已而遣其貴臣高慶裔来以好語喻曰公忠孝人
也大金將寵用公不患不富貴何不少屈徒死何益也
若水曰爾曹豈知臣子有忠義之節乎我大宋忠臣也
聖主被辱恨不手殺汝輩以謝吾君而乃以富貴誘我
我有死而已因極罵之敵知不可回也遂斃之棄於道
周有憐之者因密瘞之其給使親見本末因逃歸城中
具言之且知所瘞之所四月十二日敵騎去其父與諸
弟出城得其尸已六浹旬而不壊如生焉五月今上登
極於南京遂贈觀文殿學士官其子若弟凡七人知
樞密院事太子少傅留守孫傳字伯野上即位傳累遷
刑部尚書擢同知樞密院事靖康元年冬金人兩軍會
城下樞密聶昌出使敵中以傳遷知院事方敵之攻也
傳親當矢口閱日未嘗少休城既不守上將幸敵寨命
傳居守十一月二十七日夜上以御寳付之傳用縑為囊
繫之肘間親加撫循迨上歸城中帖然明年正月上再
出又申前命且使兼太子太傅以保護東宫乘輿果不
歸傳屢上書極陳利病鐫諭二帥請大駕還不報二月
六日金臣吳开莫儔自敵中携廢立檄書来中外震駭
傅大慟久之曰吾惟知吾君仁聖可帝中國苟立異姓
吾當死之又數請再立上明日敵大闢南薰門鐡騎極
望闖門而陳且索太皇帝后諸王妃公主傳獨留中宫
太子不遣密謀欲以黃金五千兩使人匿太子於民間
别以狀類太子貌并宦者二人擊殺之並死囚數人以
其有首同死兒并宦者尸送敵中告以宦者竊太子欲
投軍前都人爭之擊殺宦者誤傷太子因以兵討斬其
為亂者苟尚不已欲以一死當之自初七日至十二日
無肯當之者傳撫膺大慟曰不謂中國無一男子吾太
子太傅義當與太子同死生今主辱臣死之時敵人雖
不索吾當從太子行求見二帥以義責之以祈萬一然
後就死時方在皇城司伺同太子出其子因来省傳叱
之曰使若勿来而竟来耶吾分死國矣雖汝曹百軰来
吾心不可移也叱使速去勿亂人意其子亦曰大人以
身徇國某何言哉願大人力保太子遂以留守事付吏
部尚書王時雍有頃皇后太子出南薰門求出見二人
守門其人曰軍中唯欲得皇后太子留守何為出耶傳
曰主上出辱太子復出我宋之大臣且太子傅也上既
不回當以死從太子幸為速白元帥其人許為禀之是
夜留門下不動黎明敵人開門以尼瑪哈命召之出自
是後死生不可得而知也簽書樞密院事張叔夜靖
康元年冬守鄧州時金人再舉陷太原眞定始詔天下
帥守各以兵入赴國難十一月敵至近畿諸道之師未
有至者叔夜首以官軍及民兵萬六千人至都城列營
於戴樓門外金人稍以兵薄城叔夜屢擊敗之上為親
幸南城登譙樓慰諭且除為簽書樞密院自城上以毬
文金帶賜之敵大集乃移師入門京師失守上再出郊
敵使吴开莫儔連日入趣立異王王時雍以下會議秘
書皆請立張邦昌叔夜獨抗䟽力言不宜廢趙氏有告
以恐貽金人怒者叔夜不聽既而敵人索赴軍前遂留
不遣太學生徐揆者上再出郊被留不歸城中震擾計
無所出揆具書極陳以為元帥欲計之善莫若親宋則
大金獲無窮之利苟吾君不歸中原自此必亂則豪傑
必出豪傑既出豈大金之利哉委曲千餘言祈必歸吾
君而後已䄂書至南薰門守門人逹於尼雅滿翌日敵
使人召揆出遂留之
十五日王時雍集百官作推戴表軍器少監王紹草之
是日御史中丞秦檜乞立趙氏敵怒追詣軍前開封
府榜益催金銀人不聊生悲戚愁歎皆欲自盡又集從
官議各分定貴戚家復行根括如鄭紳張衮内侍之類
皆平生貪黷之人前日不無藏匿者既到敵廷遂自言
所有敵人復索至於再三敵取宗室宫内人僧道各四
百人在京粟麥數萬牛騾車仗千乘先是敵取宗室雖
疎遠者不免其間亦有藏匿但龍德寕德蕃衍六宫為
之一空聞已有指揮初六日在城外官並隨舊君城内
官並事新主开儔又傳到金國書請在京官員應有司
事務依舊管勾并面奉元帥台令軍前所須並令在京
官員早與應副不得託疾在假
十六日戸部郎官李知幾在南薰門交納銀帛見敵中
劉常侍云兵已不下城但立新君後限三日逼遷都居
民盡出意在搜取積聚蕩毁城池而去其說初甚峻今
方有商議矣都人惶恐遂少解又催寳册狀及儀物諸
人家屬甚急是日戸部散軍衣軍前大怒以為擅支
報以有司年例乃止上有批字取應用物末云且煩
應副仍書名押字見者掩泣又上皇来取大小塊玉并
後宮才人去
十七日取何㮚高俅并隨上出在軍前人家屬令内中
庫藏金帛悉送軍前已取宗正玉牒又要二卿并粳米
二百石供上皇已下御膳差官抄劄龍德寕德宫金約
二十餘萬兩鄭紳家銀五千八百兩二帝既出兵民潜
入宫禁及龍德宫盗物而上皇之服御滿市
十八日元隨肅王張太宰路樞密三節官吏入門傳聞
康王領兵在鄆州分屯聞德以和議不進軍前以前日
擅支軍衣盡取府庫絹四百餘萬又要車牛千兩開封
府又榜催促金銀三日交納盡絶如更遲延致軍前勘
問必定搜掘與鄰保一行軍法取景陽鐘并簴宫嬪
并皇族盡出郊
十九日軍使来令王徐二尹梅戸書王戸侍等跪聽令
云李若水初言銀可滿三百萬錠何為不遂坊巷今等
第均科三日不足留守以下依法施行諸人大恐
二十日有張邦昌使臣入門云去年十二月二十日自
燕山府南来今年正月十五日到軍前燕山府至京更
無居人皆金人寨京城外悉金人寨圍之御筆賜徐
秉哲朕之宗廟二百年矣為閹宦奸臣敗壊朕父子兄
弟枝葉致無所歸仰徐秉哲多出文榜曉諭軍民善事
新主指揮左藏庫支錢一千貫買針線瓜虀来并取衣
物皂角敵使人徑入内廷搜取珍寳噐皿等自五代
祖宗以来所畜并收江南浙蜀所有上皇二十餘年所
積珠玉一旦取去牛車擔負襁屬不絶國人嗟忿不忍
正視招聘太學秀才六經各五人以為北方師資國子
監給錢三百千狂率之士應者紛然取孫傳耿南仲
延禧家屬敵使督金帛者旁午四壁以從官臺官各
一人提舉催促府中差官巡門提轄四壁又添官十員
指置收買仍令諸倉以米豆换易軍前所須雖至太常
祭器亦般取去
二十一日益催金帛并取牛車及打角匠留守王時雍
寄會侍從職事官皇城司議遷都初立四議荆南維掦
襄陽金陵李知幾乃再叩劉常侍以逼遷之意云此事
初實惡今既立主聽從其便議遷乃好意無可疑者翌
日聞議遷回說已定金陵
二十二日軍前指揮集議勸進趙良翰自軍前来云路
允廸初至金人前賀語以立新主事且以太宰目之冀
其樂從路叩頭祈請不已二帥大怒遽命監留追其人
從等回
二十三日申時白虹二自東北向西南貫日或云四更
初白氣如虹自南至北貫穿須臾西南至東北天明而
隠金人焚封丘陳橋等門令拜表請張邦昌三日内再
納金七萬五千八百餘兩銀一百一十四萬五千餘兩
表縀四萬八千四百疋又遣使督提舉官以金帛遲延
堅欲勒赴軍前嘗曰京城總七百萬除高力下戸寧不
出金銀一鋌耶明日敵使来勒留守大尹提舉官供狀
銀五日納足元數戸部支米十萬石置場博易至是市
中倉米石不下二十千麫一升五百騾肉斤三千菠菜
斤六百他物稱是棄赤子於地無數餓莩所在如積自
帝蒙塵以来京城無君四十餘日無監國三省者半月
家家毁器皿屋室充薪日辦糠籺及敝衣恐隨主遷徙
或謂當如真定太原限日出門盖敵初破眞定放人出
遠縱兵殺之敵人般運器物自陽武九十里黃河内入
北青州徑趨大金二帥姬侍各數百皆秀曼光麗紫幘
青袍金束帶為飾他將亦不下千百人壁玉珍寳山積
求取無厭内侍權貴向鬻爵納賂者盡歸於敵矣是
日元帥康王次濟州
二十四日皇帝令王宗沔持詔賜大戸云某之宗廟公
等所悮勉事新主勿思舊君内中小庫金銀盡般来以
為渡河之費敵使来督金銀李知幾見劉常侍云昨
緣根括不盡三軍決欲入城前三日隂晦乃止議此事
而國相太子確然不允事止還晴亦城中之禍然無以
為慰恐須作一場惡公事當且應副之也
二十五日大風埃不可行敵使趙少監軍指揮請八人提舉
官赴南薰門受約束人皆重其行相謂曰吾儕倘出門必
留營不返矣或曰受朝廷文字催促纔三日今三日而所納
之數比前一月反倍之復何罪可留正猶豫間敵又遣
蕭將軍促之不得已遂行既至門監軍濟稚郎君者路
坐呵責不容辯戸部尚書梅執禮戸部侍郎陳知質刑
部侍郎程震給事中安扶皆擊死仍斬之棄其尸於門
不令其家以金銀贖侍御史胡舜陟殿中侍御史姚舜
明王候各杖百幾死乃下令曰根括官已正典刑金錢
或尚未足當縱兵自索既而宦者復語二帥曰試許士
庶以金銀换米麥當有出者已而果然遂督廹益急城
中驚駭不知所為留守司差官百員分定街巷不問貧
富徧加根檢下至貧民一分一錢之微亦取前兩府尚
書大尹各金二十兩銀五百兩表縀三十疋下至寄居
致仕選人校尉各以差輒輸納科配官絡繹㕓市既定
數目日下輸納稍有違限發遣家屬赴軍前至此人不
聊生矣敵人令稱科配不得用根括二字内臣恨取去
王枝等怨所遣官吏既至敵壁乃紿言城中金帛取未
及一二分官吏隠蔽不肯用心敵必欲元數督責日急
戸部置場收買金每兩三十千銀二千七百又以象玉
珠犀腦麝沈檀之屬准折金帛之數
二十六日開封府申軍前乞取四尸許之
二十七日都人盡赴開封府認納金銀分四壁受納府
并不給又盡要城中草是日百官復會議
二十八日保康門裏火㳂燒延寧宫頃刻而盡時元祐
皇后居宫中急就天漢橋南遇仙店門垂簾幕以避移
居觀音院回私第是夜白氣貫斗大風寒
二十九日敵偽傳皇子立以張邦昌監國蕭慶知樞密
院孫傳太宰吴开左丞莫儔右丞都人大悦敵遣使
人普净寺取朱勔家書盡取油衣庫什物發太醫局并
生藥玳瑁等送軍前
三十日放内侍三人入城敵使趙少監郭藥師来以珍
寳賂之大悦提舉官既被害復以四人少尹主其事懇
以犀象珠玉充折是日开儔来報張邦昌且先入城以
觀人情仍令开儔語城内人萬一有疎虞即一城為墟
更不他釋矣於是治尚書令廳及西府以待之
靖康要錄卷十一
