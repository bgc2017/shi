東西洋考卷一
明張燮撰
西洋列國考
交阯(清化新州)(順化提夷)(廉南)
交阯古南交也秦為象郡漢滅南越置九郡交阯其一
也光武時女子徵側徵貳反馬援討平之後改交州隋
復為交阯郡唐置都護府朱梁時曲承美據地輸款授
承美節鉞已復并於南漢其後州將争立所部雲擾丁
部領及子丁璉討平之宋綏嶺表璉内附封交阯郡王
蓋於是淪為夷矣璉弟璿嗣為其將黎桓所簒貢使不
絶(宋史曰宋鎬使黎桓歸闕上令條列形勢及事迹以聞鎬具奏曰去歲抵交州境桓遣牙内都指揮丁承)
(正等以船九艘卒三百人至太平軍來迎由海口入大海冒涉風濤半月至白藤徑入海㲼乘潮而行宿泊之)
(所皆有茅舍三間營葺尚新目為館驛至長州漸近本國務為誇詫盡出舟師戰櫂謂之水軍宵征抵海岸至)
(交州僅十五里有茅亭五間題曰茅徑驛至城一百里驅部民畜産妄稱官牛數不滿千揚言十萬又廣率其)
(民混於軍旅以雜色衣乘船鼓譟近城之山虚張白旗為陳兵之象俄而擁從桓至展郊迎之禮桓斂馬側身)
(問皇帝起居畢按轡偕行時以檳榔相遺馬上食之此風俗待賓之厚意也城中無居民上有茅竹屋數十百)
(區以為軍營而府署湫隘題其門曰明德門桓質陋目眇自言近歲與蠻宼接戰墜馬傷足受詔不拜信宿之)
(後張筵出臨海汊為娛賓之遊桓跣足持竿入水標魚每中一魚左右皆叫噪歡躍凡宴會與坐之人悉令解)
(帶冠以帽子桓多衣花纈及紅色衣帽以真珠為飾或自歌勸酒嘗令數十人扛大蛇長數丈饋使館曰若能)
(食此當治為饌以獻焉又羈送二虎以備縱觀皆卻之不受士卒三千人悉黥其額曰天子軍糧以禾穗日給)
(令自舂為食兵器上有弓弩木牌梭槍竹槍弱不可用桓輕銳殘忍昵比小人腹心閹豎五七輩錯立其側好)
(狎飲凢官屬善事者擢居親近左右有小過殺之或鞭其背賓佐小不如意亦捶之黜為閽吏怒息乃復其位)
(有塔其制樸陋桓一日請同登遊覽地無寒氣十一月猶衣夾衣揮扇云)然屢為宼害漸失
藩臣禮桓卒諸子争立及廷龍嗣苛虐不道李公藴逐
之遂代為王(其孫日尊稱帝改元僣號大越)數傳至昊旵無嗣為其壻
陳日煚所有(宋史曰李氏有國凢八傳二百二十餘年)元攻下之封其子光
昺為王世貢不絶顧時時遣將躙蹂其地高皇帝蕩平
區宇王陳日煃率先内附遣學士張以寧封為安南國
王會日煃卒侄日熞嗣請詔印于以寧拒之吾受命封
先王何得予若日熞乃請于朝遣編修王濓主事林唐
臣封日熞嗣王而賞以寧得使臣體未幾陳叔明簒立
叔明死子日焜為其臣黎季犛所弑(蒼霞集曰叔明老弟煓代視事煓攻)
(占城敗死弟煒代先是上嘗戒安南占城毋相攻至是以叔明兄弟怙強速禍復遣使諭之二十一年黎季犛)
(弑煒立叔明子日焜旋為季犛所弑)改國大虞稱太上皇使其子胡□為
國王詐稱陳氏絶無後而□其甥也請權國事文皇帝
許之俄而陳氏之孫天平者間道愬于朝胡□懼表請
天平還國封天平安南國王使都督吕毅黃中大理卿
薛巖以兵護之季犛具牛酒犒師偵騎往壺觴道相屬
也不為虞至芹站伏發殺天平及薛巖上大怒拜成國
公朱能為征夷將軍西平侯沐晟左副將軍新成侯張
輔右副將軍發兵分道討之(吾學編載上幸龍江禡誓衆曰黎賊父子必獲無赦)
(毋養亂毋玩寇毋毁廬墓毋害稼穡毋恣取貨財毋搶人妻女毋殺降有一雖功不宥)成國公薨
詔新成侯輔行大將軍事兵躙坡壘隘留二關而入抵
富良江西平侯亦破猛烈關突宣江口出洮水度富良
江與大軍會於三帶州賊立柵屯守師夜度大破之焚
柵煙熖漲天乘勝攻下西都燒其宫室又破賊艘於木
九江嗣大破賊於鹹水關窮追季犛父子獲之捷聞詔
求陳王後已絶乃郡縣其地(立交阯布政司都指揮司按察司為府十七州四十)
(七縣一百五十七衞十一守禦千戶所三)論功進封輔為英國公晟黔國公
餘爵賞有差亡何餘孽簡定作亂英國為大將率兵討
擒之踰年陳季擴復叛季擴簡定從子也輔復往討轉
戰連歲始獲之自英公下交南凢三獲偽王威震西南
夷因留鎮其地而尚書黃福掌藩臬有威惠遐外以寧
尋召輔歸以豐城侯李彬代鎮福亦以久得代中貴人
馬騏墨而煩苛失衆心黎利遂乘之反彬不能制所攻
没郡邑十數命成山侯王通佩將印發二廣兵四萬并
鎮兵討之凢十餘戰利益盛前逼交州詔安遠侯柳升
以精兵七萬往犄角平賊升故嘗從征安南者銳而輕
敵自以千騎為前鋒敗利兵前追之伏發橋壊升中鎗
死成山侯懼不敢出乃與利約和以交阯棄之引兵還
利於是送還文武官吏四百十七人進代身金銀香象
布帛謝罪且乞封而宣宗用大學士士竒榮策(利表言前國王)
(遺嗣暠今在老撾請嗣封上集大臣議英國公臣輔尚書臣義臣原吉皆言交南本中國地勞苦得之不宜隳)
(成功大學士臣士竒臣榮言兵興以來天下無寧歲今瘡痍未起而復勤之臣不忍聞且求立陳後者太宗皇)
(帝心也求之不得而後郡縣今因其請撫而建之以息吾民於計大便漢棄珠崖前史榮之安在為示弱)
(乎上曰卿二人言是)遣少宗伯李琦少司空羅汝敬等持璽書赦
利求陳氏後立之利詭陳氏已絶更遣少宗伯章敞納
言徐琦冊為權署安南國事利遣使入謝解歲金五萬
兩然已改元順天帝其國中矣利死子麟立(僣號紹平偽諡利太)
(祖高皇帝)遣使告哀求冊權署國事正統丙辰以少司馬李
都納言蔡亨持節冊為安南國王(麟復改號大寶)久之死子濬
嗣(僣號太和偽諡麟太宗文皇帝)請冊朝貢不絶天順時為庶兄琮所
弑自立(僣號天興)大酋黎壽域等起兵殺琮而立濬弟灝(僣號)
(光順)成化初與鎮安土官守岑宗紹相攻為岑氏所敗占城
王茶全攻其化州灝率兵救之占城退走虜王茶全以
歸弘治間灝死子暉嗣(僣號景統偽諡灝聖宗淳皇帝)暉死子敬嗣(僣號)
(泰貞)未踰年而死遺命立其弟誼(僣號端慶偽諡敬肅宗欽皇帝)誼立四
年死於弑其酋黎廣度等表誼寵信母黨阮种阮伯勝
恣行兇暴民不堪命阮氏圖竊國柄遷誼别宅逼令自
盡臣等與國人共聲其罪黨與盡伏誅竊見故國王黎
灝第二子故臣炤有子黎賙堪任國事乞賜襲封詔許
之(賙僣號洪順追謚誼為厲愍王)初灝生二子長即暉次子玿偽封錦
江王暉生敬誼玿生灦賙誼被害時玿與灦俱先死故
國人立賙而灦之子偽沱陽王譓及弟懬以兄不得立
灦妻鄭綏女譓妻鄭惟鏟女是時鄭彊且握柄於國立
賙非其意也賙既立(偽尊父玿為德宗建皇帝)多行不義國人惡之
正德丙子鄭惟鏟鄭綏與其黨陳真弑賙而諒山都將
陳暠者稱陳氏後以諒山之甲迫交州殺鄭惟鏟自立
陳真擊走之暠病死鄭綏等共立譓為主於國(僣號光紹偽尊)
(灦哲宗明皇帝諡賙曰靈隱王追諡誼為威帝)其大臣阮弘裕等討弑賙之罪
攻鄭氏鄭氏出奔時國柄未有所屬莫登庸諷羣臣推
已典兵(登庸者荆門人世業漁以武舉為陳暠參督後歸黎譓累戰功封武川伯鎮海陽以重賂賂譓)
(左右入柄軍政加太傅封仁國公遂簒奪偽國)既得志漸除譓左右易所親信
防守之譓潜起兵攻登庸反為所敗出奔清華時嘉靖
元年也登庸乃偽立懬(僣號統元追諡賙為襄翼帝)亡何酖懬并其
母殺之而自立(國號大越改元明德偽諡懬曰恭皇帝)時譓尚據清華乂
安順化廣南四道登庸立其子方瀛居守自稱太上皇
率兵攻譓連破之譓走入哀牢國憤悒死子寧甫七歲
故臣共立之於漆馬江登庸屢攻不能克鄭惟憭以黎
寧命來請兵下部議拜咸寧侯仇鸞為大將尚書毛伯
温監督及督臣蔡經等分道入討乃聚兵以聲恫喝登
庸誘使納款登庸於是為降表請罪獻代身金人自贖
伯温等為壇兩軍相距登庸脱帽徒跣伏壇下稱詔赦
之(廣西通志曰嘉靖十五年皇子生先議頒詔諸夷禮部尚書夏言奏安南不貢逾二十年宜罷使及黎寧)
(奏至廷議命毛伯温為兵部尚書從宜撫𠞰兩廣督臣潘旦䟽稱莫氏奸雄之賊黎氏逆利之裔皆非宜立如)
(以夷狄處之則元昊可爵不義可侯而黎利可王也二氏紛争兵甲未息皆欲假天朝名號宜静觀其變與廷)
(議不合因召旦還以侍郎蔡經代之廉州守張岳獨言用兵之害宜留使者勿前經問岳曰能保毋用兵降登)
(庸乎岳曰欲降之必令納地令貶號令匍伏詣闕獻國中圖籍聽上處分國體不可褻也經曰如此能令登庸)
(聽乎岳曰一檄足矣於是兵事調度一屬之岳司馬毛伯温至岳手賊情地形冊子授伯温曰公計用兵則圖)
(進取方略無逾此者然不若罷毋征為完計顧公策安決耳伯温密謂岳曰交事屬子矣先是登庸聞廷議興)
(師遣人上表乞降至是求益&KR0548;岳用前言要之登庸初猶倔彊岳懼以禍令蚤自計於是登庸惟命會岳遷去)
(登庸復首鼠兩端伯温經奏乞還岳廣東登庸曰張公在吾無恐矣伯温檄重兵駐節南寧而參政翁萬達素)
(負雄略諸所策如張岳議乃使通判蘇廷瓛傳譯令束身軍門歸地繳印去僣號奉正朔復遣作書諭之登庸)
(乃以十一月素衣繫組躬率頭目耆士候于南關萬達等開張幕府設龍亭覆以黃幄傳令開關登庸等由關)
(道左出脱履跣足面北而跪傳解其組及接受降書)凱旋伯温等加秩有差廷議
黎寧非真黎氏後以登庸為都統使鎮安南然帝其國
自如也登庸方瀛相繼死孫福海嗣位又死子宏瀷幼
大臣阮敬等專權國復亂四十三年貢使黎光賁至京
光賁以國難羈留南寧者十五年至是乃達其後貢遂
絶萬歷間莫茂洽為都統使茂洽死國大亂數年鄭惟
憭子鄭檢立黎暉後維邦為主維邦死子維潭嗣盡逐
莫氏遺孽詣督臣請款關輸貢移文擅用前國王印守
臣詰之維潭飾詞對然請款愈堅與約必以高平居莫
氏如黎氏漆馬江時維潭心難之遁去頃之復款具言
其恢復之義歸附之誠高平乃其故土且莫氏簒臣不
宜漆馬江為比守臣曰莫氏先世雖簒逆今日乃國家
外臣也使假息一隅毋遽殄絶是我國家所以鎮撫四
夷共其患難之意維潭乃聽二十四年夏築壇受降如
登庸故事(廣東通志曰維潭抵關同知黃宇李陶成出關傳譯詰以六事首擅殺貢臣曰復仇之急)
(不遑請命乞矜其愚次維潭曰世孫也其祖黎暉天朝曾錫命焉次鄭松曰隸臣世以衞黎非冒黎也然則何)
(宵遁乎曰以儀物之不戒非遁也幸不加討其自今有死無二金印何在曰權倣為之立銷矣至安插猶佯對)
(不決復譯諭曰均貢臣也黎昔可漆馬江莫獨不可高平乎且分土既定庸何傷阮澧等語塞趨白維潭曰謹)
(遵命黃宇還報授澧款關儀節使旋習之初十晨開關先夷杠次夷使衞兵次維潭并通國臣耆俱魚貫入維)
(潭褫衣跣足身繫白組北面伏地陶成親解其組維潭起著衣履同臣耆五拜三叩頭訖進伏罪表次進金人)
(代身姑令戴罪還國候旨維潭又五拜三叩頭畢候龍亭前赴左江道請用賓主見又請稍降階俱不從黃承)
(祖從旁厲聲示維潭今復國不費㯽榔半咽何靳四拜遂下拜各頭目皆羅拜張其犒之)督臣陳大
科䟽言莫之簒黎其事逆先朝猶赦其愆况黎之復讎
其名正今日宜許其順以夷治夷祖宗成法事下部議
如大科言以維潭為都統使安南復定萬歷間黎維新
嗣維新雖國主然政無纖鉅悉決於大臣鄭松所擁虚
器耳三十五年交南苦饑叛酋集衆掠欽州輙散去督
臣戴燿遣兵討捕之移檄維新自縛叛酋松縛企揚扶
安扶忠三人來獻其與粤西連境者歲歲為南大憂督
臣周弘謨請增兵增餉以需大創云其俗夷獠雜居獷
悍喜鬭或剪髮或椎髻口赤齒黑跣足文身暑熱好浴
故便舟善水惟交愛人倜儻好謀驩演人淳秀好學則
從古傳為美譚國中尚知祀文宣王用制科取士亦猶
中華之遺教也其地分十三承政司(廣志曰欲示土地之廣彊分析為郡)
(縣其實一承政不能及中國一府或自舊縣升為府如慈山涖仁之類或承政只管一府如安邦諒江之類舊)
(名多更改割裂)舶人稱東京者即其故都其王居曰日南殿
清化港即舊清化府也是漢九真郡治之地隋唐為愛
州在交阯為西京今為清華承政司
順化港即舊順化府也今為順化承政司
廣南港即舊乂安府也漢為日南隋唐為驩州今為廣
南承政司太傅阮某鄭松之舅也松既執國政阮不能
平擁兵出據於此威行諸部某卒其子始脩貢東京
新州港即舊新安府也今為海陽承政司
提夷港亦交阯屬縣以上風俗大約與東京相類(尚有汝南)
(承政京北承政山西承政諒山承政太原承政明光承政興化承政乂安承政賈船所不到附載于此)
形勝名蹟
佛跡山(在交州府石室縣有巨人跡下有池景物清麗一方勝概)勾漏山(在石室縣古勾漏縣)
(在其下漢書註勾漏有潜水牛上岸共鬭角軟還復出)東究山(在北江府嘉林州一名東臯山唐刺)
(史高駢建塔其上)僊遊山(在北江府武寧縣相傳有樵夫觀二仙奕棋於此)金牛山(在武)
(寧縣唐刺史高駢欲鑿其山見金牛奔出遂止漢書註九真郡居風縣有山出金牛往往夜見光輝十里)崑
山(在諒江府鳳山縣上有清虚洞山腰有瀨玉橋白雲庵林岫之勝)丘皤山(在諒江府丹巴縣上)
(有石門廣三丈相傳漢伏波將軍馬援所鑿)安子山(在新安府東湖縣一名象山漢安期生得道處)
(宋海嶽名山圖以為第四福地)雲屯山(在新安府新屯縣大海中兩山對峙一水中通商舶多聚此)
大圓山(在新安府新安縣大海中突起圓嶠永樂十六年山獲白象二來獻)鳳翼山(在三江府)
(夏華縣邑人歲時登覽)三島山(在宣化府楊縣三峰特起)芄山(在太原府弄石縣下有巖洞水)
(穿洞中可行舟)隴山(在太原府洞喜縣四面皆峭壁中有村墟在焉)戱馬山(在清化府永寧縣一)
(名遊英山巍然獨立横枕長江邑人九日登高處)安鑊山(在清化府東山縣出美石漢豫章太守范)
(甯嘗遣吏採石為磬)天琴山(在乂安府竒羅縣東海邊相傳陳氏主遊此夜聞天籟聲故名永樂初天)
(兵擒黎賊子蒼于此)横山(在乂安府河華縣昔林邑告交州刺史朱蕃求以日南北鄙横山為界即此)
傘圓山(在嘉興州其勢高峻雄偉)艾山(在嘉興州蒙縣面臨大江峭石環立人跡罕至相傳上有)
(仙艾每春開花雨後漂水羣魚吞之便過龍門江化為龍)富良江(在交州府東關縣一名瀘江上接三)
(帶州白鶴江經城東下通利仁縣大黃江以達于海宋郭逵破蠻決里隘次富良江本朝張輔等破黎寇于此)
如月江(元兵與懷文侯戰處)天德江(一名廷藴江又名東岸江永樂初黎寇懼討役民堙塞天)
(兵既平寇重加浚治舟楫復通)來蘇江(舊名蘇歴江自交州東北轉而西下直抵銳江昔有蘇歴者開)
(此故名永樂初工部尚書黃福重浚因王師弔伐乃更名來蘇)宣光江(在宣化府曠縣源自雲南教化)
(長官司入境流七百餘里達宣化江沐晟自雲南引兵駐此)海潮江(在建昌府快州自阿魯江分流)
(下通玉球江昔陳氏破占城軍處)龍門江(在嘉興州蒙縣漢書註封谿縣有隄防龍門水深百尋大)
(魚登此門化成龍不得過曝鰓點額血流此水恒如丹池一統志曰源出雲南寧遠州至此横截江流中分三)
(道飛湍聲聞百里舟過此必舁上岸方可復行)夜澤(在建昌府東結縣梁時有阮賁世為豪右陳霸先擊)
(破之賁逃澤中夜則出掠因號夜澤)龍溪(在鎮蠻府廷河縣昔陳氏夜過江不能渡忽見一橋跨江既渡)
(回顧不見及有國改名龍溪)天威涇(唐高駢以交州至邕川海多潜石漕運不通鑿開五道有青石)
(徑或傳馬援不能治既而震碎其石亦得通因名天威涇)東津渡(在交州府東關縣瀘江舊以舟楫往)
(來阻風永樂初張輔沐晟始置浮橋每歲一易)金溪究(水經註曰朱䳒雒將子名詩索麋泠雒將女名)
(徵側為妻側有膽勇攻破州郡為王馬援將兵討之走入金溪究三歲乃得)越王城(在乂安府東岸)
(縣又名螺城以其屈曲如螺漢時安陽王所築安陽王舊都越地故又稱越王城宫址尚存)璽城
望海城(俱交州府漢書曰馬援奏言西于縣戶三萬二千遠界去庭千餘里請分置封溪望海二縣因)
(築二城守之)大羅城(在交州城外漢交阯郡唐安南都護府皆在此其城張伯儀所築高駢修廣之)
(宋李公藴立國于此)雒王宫(交州異域記曰交趾未郡縣時地有雒田隨潮上下民墾食其田因名雒)
(民設雒王雒侯主諸郡縣縣多為雒將銅印青綬後為蜀王子所滅今三帶州宫址尚存)天使館(元傅)
(與礪使安南題詩云使旌入館青雲動仙蓋臨江白日迴喻蜀豈勞司馬檄朝周終見越裳來)浪泊(在交)
(州府東關縣一名西湖馬援平交趾謂官屬曰吾弟少遊常哀吾慷慨有大志嘆曰士生一世但衣食纔足為)
(郡縣吏守墳墓鄉里稱善人足矣至求贏餘自苦耳吾在浪泊西里閒下潦上霧毒氣薰蒸仰視飛鳶站站墮)
(水中念少遊語何可得也)銅柱(馬援破交阯立為漢界誓云銅柱折交阯滅唐馬總亦建二銅柱)
物産
金(爾雅曰黃金謂之盪孔融曰金之優者謂之紫磨一統志謂太原諒山乂安等府所出也)珠(晉陶璜為)
(交州百姓無農惟採珠為業以珠易米)辟寒犀(唐開元間交阯進犀角一株色黃如金以金盤置殿)
(中煖氣襲人上問其故使者曰辟寒犀也)珊瑚(一統志曰有赤黑二種在海直而軟見日曲而堅漢初趙)
(佗獻赤珊瑚號絳火樹)犀角(宋及本朝充貢山海經曰犀三角一在頂上一在額上一在鼻上鼻上者)
(小而不墜食角也交州記曰犀有二角鼻上角長額上角短或曰三角者水犀二角者山犀)象牙(爾雅)
(翼曰象齒歲脱猶愛惜之掘地而藏必削木為偽齒潜往易之覺則不藏故處宋及本朝交阯充貢)貝(劉欣)
(期交州記曰大貝出日南如酒杯廣州志曰貝有八紫貝最美出交州萬震曰乃有大貝竒姿難儔交阯以南)
(皆有之)玳瑁(本草曰大如扇似龜甲有文解毒兼辟邪海槎餘錄曰背負十二葉有文藻取用必倒懸)
(其身用滚醋潑之逐片應手而下但不老大則皮薄不堪用耳)翠羽(爾雅謂之鷸異物志雄赤曰翡雌青)
(曰翠禽經曰鷸有文而貪人取其羽為飾故左傳云翠被而楚詞云翠帷)銅鼓(廣州記曰俚獠鑄銅為鼔)
(面闊五尺餘鼓臍隱起或作海魚周回有蝦蟇十二相對初因鄉里小兒聞鳴蛙之怪得於蠻酋大塚中按漢)
(書馬援征交阯得駱越銅鼔改鑄馬式蓋漢而有之與今制不同)銅(銅柱之鑄從來久矣)丹砂(晉葛)
(洪煉丹求為勾漏令杜子美詩交阯丹砂重)竒楠香(其香經數歲不歇為諸香之最故價轉高以手)
(爪刺之能入爪既出香痕復合如故華夷考曰香木枝柯竅露木立死而本存者氣性皆温為大螘所穴螘食)
(石蜜歸而遺於香中歲久漸漬木受蜜氣結而堅潤則香成矣近世以制帶銙率多湊合頗若天成純全者難)
(得耳)竒楠香油(真者難得今人以竒楠香碎漬之油中以蠟熬之而成微有香氣)沉香(圖經)
(曰木類椿櫸多節葉似橘花白子似㯽榔大如桑椹交州謂之蜜香斷其積年老根經年皮幹俱朽爛木心與)
(枝節不壊者即香也堅黑而沉水為沉香)速香(南方草木狀曰交阯蜜香樹伐之經年其根幹枝節各有)
(别也心與節堅黑沉水為沉香水面者為鷄骨香根為黃熟香幹為棧香細枝緊實未爛者為青桂香根節輕)
(而大者為馬蹄香同出一樹今人名速香蓋黃熟語音之訛矣)安息香(酉陽雜爼曰其樹呼辟邪樹長)
(三丈許刻皮出膠如飴名息香本草云似栢脂黃黑色為塊新者亦柔軟一統志曰樹如苦棟大而直葉類羊)
(桃而長中心有脂作香)詹糖香(圖經曰出交南木似橘煎枝葉為香往往以皮及蠧屑和之難得淳)
(好者)蘇合油(圖經曰蘇合香與真紫檀相似而堅實極芬香今不復見但用如膏油者極芬烈耳陶隱)
(居以為是獅子屎外國說不爾梁書云蘇合香是諸香汁煎之非自然一物也先煎其汁為香膏乃賣其滓與)
(賈人)絹(按九真郡蠶年八熟繭小輕薄絲弱綿細今交阯絹蓋八蠶之絲所織也薄者畫家多用之其色近)
(古本朝充貢)東京布(亦吉貝所織者尺幅甚狹)羚羊角(郭璞曰麢似羊而大角圓銳陳藏器)
(曰羚羊夜宿以角掛木不著地但取角彎中深銳緊小猶有掛痕者是交阯出高石山)明角(牛白者角)
(亦白是稱明角雄角大而直雌者多磊塊故價為遜)烏角(考工記曰稚牛之角直而澤老牛之角紾而昔)
(疢疾險中瘠牛之角無澤)鹿角(許氏說文曰鹿解角獸雅翼曰鹿陽獸遊山夏至得陽氣而解角從陽退)
(之象埤雅曰羣居則環角外向以防物之害己)獺皮(埤雅曰似狐而小青黑色膚如伏翼一歲二祭其先)
(取魚水潏四面陳之謂之祭魚今人集其皮為裘)馬尾(宋時占城多從交阯市馬則馬故所自出)蠟
(陶隱居云蠟生蜜中故謂蜜蠟蜂先以此為蜜蹠煎蜜亦得之初時極香軟人更煮煉或加少醋酒便黃)燕
窩(燕食海藻吐以作巢依石穴上伏其卵生雛故多著毳夷人梯取之王敬美閩部䟽謂海燕所築銜之飛)
(渡倦則擲置海面浮之若杯身坐其中久之復銜以飛為海風吹泊山澚海人得之以貨此好竒而誤入之者)
(也)胡椒(酉陽雜爼云苗蔓生根極柔弱長半寸有細條與葉齊條上結子兩兩相對其葉晨開暮合合)
(則裹子葉中形似漢椒至辛辣)蟳肉(周書王會海陽大蟹註海水之陽以此貢獻蓋蝤蛑鉅者蝤蛑即蟳)
(别名也今人貨其乾肉以歸)薏苡仁(交南呼為&KR1520;珠一名薏珠子馬伏波所以興謗也)㯽榔
(俞安期曰㯽榔子既非常木亦特異余在交州度之大三圍高丈餘葉聚木端房棲葉下花秀房中子結房外)
(皮似桐而厚節似竹而概中空外勁遐立海南遼然萬里嶺表錄異曰安南人採實以扶留藤兼瓦屋子灰競)
(嚼之云交州地温非此無以祛瘴癘)椰(異物志曰樹高六七丈無枝葉葉如束蒲在上實如瓠繫之顛實外)
(皮如胡蘆膚中有汁升餘食其膚則不饑食其汁則增渴交州記曰椰子有漿作酒飲之亦醉沈佺期椰子)
(樹詩日南椰子樹香裊出風塵叢生調木首圓實㯽榔身玉房九霄露碧葉四時春不及塗林果移根隨漢臣)
千歲子(南方草木狀曰藤蔓出土子在根下鬚綠色交加如織其子一苞二百餘顆皮殼青黃色殼中)
(有肉如栗味亦如之乾者殼肉相離撼之有聲出交阯)菴羅果(一統志曰俗名香蓋乃果中極品實)
(似北梨四五月熟多食無害)波羅蜜(一統志曰大如冬瓜皮有軟刺五六月熟味最香甜核可煑食)
(能飽人嘉林州出者佳)劉(爾雅註曰實如梨酢甜核堅出交阯)石栗(草木狀曰石栗生石罅間殼厚)
(肉少味似胡桃熟時為鸚鵡啄食略盡故彼人珍貴出日南)豆蔲(異物志曰生交阯形似益智皮殼小)
(厚如石榴辛且香)古度(交州記曰不花而實實從皮中出大如石榴色赤可食)石南樹(南方)
(記曰實如燕卵取核乾其皮中作肥魚羹和之尢美出九真)州樹(南方記曰掘煑如李子剥核味甜出)
(武平)國樹(南方記曰子如雁卵曝乾食之味似栗出交阯)多感(交州記曰多感子黃色圍一寸)蓽
茇(草木狀曰蒟醬生蕃國者大而紫謂之蓽茇交阯多種蔓生)留求子(草木狀曰形如梔子稜瓣)
(深而兩頭尖及半黃已熟中有肉白色甘如棗核大交阯有之)大茄(草木狀曰交廣種茄宿根三五年漸)
(長枝幹乃成大樹盛熟梯取之)蘇木(華夷考曰蘇枋樹出九真南人以染絳一統志曰一名多那俗名紅)
(木)烏樠木(顔師古曰樠木名其心似松一統志曰樹似栟櫚堅緻可為器)棕竹(竹如指大實中)
(黑色而白點文文似栟櫚故名稯竹其粗者名竹枯不中用)棘竹(竹譜曰棘竹生交州大二尺圍肉厚)
(幾於實中夷人破以為弓枝節有刺種以為城卒不可攻萬震異物志所謂種為藩落阻過曾墉者也)白
緣(交州記曰白緣樹高丈餘實味甘美於胡桃)人子藤(酉陽曰安南人子藤紅色在蔓端有刺子)
(如人狀燒之集象南中亦難得)犀(交州記曰犀毛如豕蹄有三甲頸如馬有三角)象(朝野僉載曰安南有)
(象能知人曲直負心者以鼻捲之)兕(爾雅曰兕似牛青色重千觔一角長三尺餘形如馬鞭柄皮堅厚可)
(制鎧漢霛帝時九真獻為竒獸元時安南貢兕)白鹿(晉元康初白鹿見交趾武寧縣宋元嘉交趾獻白鹿)
驨(爾雅云驨如馬一角者騏郭云元康八年九真郡獵一獸大如馬一角角如鹿葺此即驨也)猩猩
(水經註云猩猩獸形若黃狗又狀貆□人面顔容端正音聲玅麗楚太原王綱曰猩猩好酒及履里人置之山)
(谷常數輩為羣見酒物知人張設取之先知張者祖父姓名詈曰奴欲殺我亟舍爾去也既復還曰試共嘗酒)
(逮醉取屐著之為人所擒)狒狒(爾雅曰狒狒如人被髮迅走食人山海經一名梟羊有毛反踵見人則笑)
(出交廣郭璞贊曰狒狒怪獸被髮操竹獲人則笑脣掩其目終亦號跳反為我戮)果然(山經果然似獼)
(猴以名自呼羣行老者在前少者在後得果食輙與老者似有義焉交趾有之南州異物志曰交州果然獸體)
(不過三尺而尾長四尺餘反尾度身過其頭視鼻仍見兩孔仰向天其毛長柔細滑澤以白為質黑為文集十)
(餘皮可得一縟繁文麗好細厚温煖)蒙貴(爾雅謂之蒙頌一統志曰狀如猫而小紫黑色畜之捕鼠甚於)
(猫林元凱為安南陳中貴題畫云内相家中蒙貴兒華堂客到每先知今朝洗面還過耳故寫新圖開閣詩)
白雉(漢光武時日南九真貢)孔雀(異物志曰孔雀自背及尾皆圓文五色頭戴三毛長寸以為冠)
(足有距迎晨則鳴相和交阯郡人多養孔雀殺為脯腊又養其雛為媒傍施網罟伺其飛下則牽網横掩之採)
(其金翠毛裝為扇拂或生截其尾以為方物云生取則金翠之色不減)鸚鵡(林元凱詩隴頭春樹拂雲)
(紅學語聲嬌弄晩風上國抵今辭遠貢莫愁彩羽閍雕籠)蚺蛇(水經註曰交阯山多蚺蛇長十丈圍七八)
(尺常樹上伺鹿鹿過低頭繞之有頃鹿死先濡令濕便吞頭角骨皆鑚皮出山夷始見蛇不動時以大竹籤籤)
(蛇頭至尾殺而食之以為珍異故異物志曰蚺為大蛇既洪且長采色駮犖其文錦章食豕吞鹿腴成養創實)
(享嘉宴是豆是觴言養創之時肪腴甚肥搏之以婦人衣投之蟠而不起便可得也)紅飛鼠(華夷考曰)
(多出交阯深毛葺葺然唯肉翼淺黑色雙伏紅蕉花間捕者獲其一則其一不去婦人帶之為媚藥)竹鼠
(交州記曰竹鼠如小狗大食竹根出封溪)鸚鵡魚(一統志曰龍門江旁有穴出鸚鵡魚色青綠口曲而)
(紅似鸚鵡嘴相傳此魚能化龍)蟻子鹽(嶺表錄異曰溪洞酋長多收蟻卵争鹵為醬非官客親友不可)
(得食周禮醢人饋食之豆有蚳蟻子即此)
交易
賈舶既到司關者將幣報酋舶主見酋行四拜禮所貢
方物具有成數酋為商人設食乃給木牌於廛舍聽民
貿易酋所須者輦而去徐給官價以償耳廣南酋號令
諸夷埒于東京新州提夷皆屬焉凢賈舶在新州提夷
者必走數日程詣廣南入貢廣南酋亦遙給木牌民過
木牌必致敬乃行無敢譁者斯風稜之旁震矣順化多
女人來市女人散髮而飛旁帶如大士狀入門以㯽榔
貽我通慇懃士人嗜書每重貲以購焉(按宋史大觀初貢使至京乞市)
(書籍有司言法不許詔嘉其慕義許之然則彼國嗜書正非一朝耳)
論曰久矣夫交南之為郡縣也文皇帝振宋之陋六師
所指海立電飛漢唐土疆於兹重闢厥績偉矣迨英公
内旆銜命宵人馬竭猶求獸窮則逸宣廟以止戈為武
休息甚弘然楚楚冠裳棄成鱗介不得與珠崖儋耳同
被華風則大造者之靳此一方靈秀也二百餘年羈縻
勿絶保境戢惠固獻琛而稱藩易姓代興終款關而待
命雖僣竊未改視黎桓時則有分矣
東西洋考卷一
