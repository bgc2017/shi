東西洋考卷八
明張燮撰
税璫考
高寀者順天文安人也幼給事上前累遷御馬監監丞
先是大學士張位以國帑虚耗請開採以充邊儲比三
殿之役於是四方言利之徒姦弁積猾率上章請遣中
貴出督礦歲輸巨萬萬足供大工又徐及𣙜税上俞其
議廷臣爭之強不能得也燕山衛指揮馮綱千戶胡志
嗣請以寀使閩帝命寀往閩自市舶鎮守先後報罷四
封老稚久不識貂璫為何物比寀銜命南下金鉦動地
戈旗絳天在在重足莫必其生命而黜吏逋囚惡少年
無生計者率望羶而喜營充税役便覺刀刃在手鄉里
如几上肉焉寀在處設關分遣原奏官及所親信為政
每於人貨凑集置牌書聖旨其上舟車無遺雞豚悉算
然税額必漳澄之賈舶為巨寀躬自巡歴所過長吏望
風披靡漳守韓擢每股掌玩之澄令龍國禄者強項吏
也分庭入見寀不為屈嚴約所部不得為寀驅使每事
掣肘不令飛而食人寀遣人詣令白事其人輈張自豪
國禄庭笞之寀在郡恚甚欲具䟽劾其阻撓韓守謂寀
曰澄故習亂所不即反者以有龍令在也倘令危民何
能即安激而生變若亦豈有賴焉寀氣奪而止自後每
歲輙至既建委官署于港口又更設于圭㠘既開税府
於邑中又更建于三都要以闌出入廣摉捕稍不如意幷
船貨没之得一異寳輙攜去曰吾以上供三十年賈舶
還港寀下令一人不許上岸必完餉畢始聽抵家有私
歸者逮治之繫者相望於道諸商嗷嗷因鼓譟為變聲
言欲殺寀縛其參隨至海中沉之寀為宵遁蓋自是不
敢復至澄其開採之役漳龍巖亦與焉寀不論有礦無
礦但與富人廬墓相連處輒命發掘必飽行賄乃止其
應開之山聚徒躍冶竟得不償失虚縻縣官為名而已
三十二年澄商潘秀郭震等攜渤泥國王文以和闌夷
求市為請稱渠錦囊所載舊浯㠘元係彼國通商處所
乞脩故事夷舟徑趨彭湖當事者嚴絶之紅夷則遣人
厚賂寀大將軍朱文達者與寀厚善嘗以其子為寀乾
子寀謀之文達曰市幸而成為利不貲第諸司意有左
右惟公圖之文達刺刺向大吏言紅夷勇鷙絶倫戰器
事事精利合閩舟師不足攖其鋒不如許之寀遣周之
範往報夷因索方物夷酋麻韋郎贈餉甚侈并遣通事
夷目九人赴省候風未行參將施德政已奉憲檄遣沈
有容諭夷無為細人所誤德政整兵料羅少候進止麻
韋郎知當事無互市意乃乘風歸寀竟上䟽為夷乞市
上俞中丞及御史言置璫䟽不納海上人悉北向稱萬
歲寀聞之頓足曰德政乃敗吾事蓋從此思甘心之矣
明年德政擢神機營右副將軍後軍都督文達私語寀
如許歸裝悉異香大貝寀心動遣數百人邀之途掠其
裝以去既胠篋無他長物始遣還三十四年上命封閉
礦洞諸税咸歸有司璫威勢稍殺然已屢擢太監賜緋
魚服其在會城築亭臺於烏石山平遠臺之巔損傷地
脉又于署後建望京樓規制宏壯幾埓王家諸棍受寀
意指諷人為立碑平遠臺頌寀功德恬不為怪原奏官
魏天爵林宗文百計媚寀由是得幸忽進一方云生取
童男女腦髓和藥餌之則陽道復生能御女種子寀大
喜多買童稚碎顱刳腦貧困之家每割愛以售惡少年
至以藥迷人稚子因而就寀倖博多金者税署池中白
骨齒齒嗣買少婦數人相逐為秘戱以試方術歌舞孌
童又不下數十人備極荒淫天爵等術既售益自為得
計導之横噬如陰雲毒霧蒙被草木無不焦枯子衿路
相遇避塵稍緩困辱隨之簮紳奉使過里與寀微芥蒂
者關前行旅竝遭摉掠里市貧民挾貨無幾宷朝夕所
需無鉅細悉行票取久乃給價價僅半額而左右司出
入者又幾更横索錢始得到手如是者歲歲為常澄税
已屬有司轉解然寀日遣税棍詭名督催仍買取方物
迫勒減價商民無所望天閩中驛卒習為驕悍獨寀税
役經過輒縮項欲死每一人索馬三四匹人夫稱是往
來驛路雞犬騷然四十二年廣東税璫李鳳病死有旨
命寀兼督粤税閩父老私計粤税視閩税為鉅寀必舍
閩適粤所在欣欣祈解倒懸然粤人已插血訂盟伺寀
舟至必揭竿擊之寧死不聽寀入也寀既隴蜀望奢神
氣益飛揚不駐如饑烏躊躇兩樹間攫物之念愈動遂
造雙桅二巨艦誑稱航粤其意實在通倭上豎黃旗兵
士不得詰問時施德政為閩都督尼之海門無從速發
中丞袁一驥檄所部緝治之而浦城人有為璫役所苦
者匍控兩臺袁逮其役使材官馬仕騏下之理四月十
一日寀所未償直商人數百輩自金繒以逮米鹽所負
金錢巨萬羣赴閹署求領辭氣稍激寀揮所練習亡命
羣毆之立斃數人餘衆趨出復從巍樓射之放火延燒
民屋數十餘家衆各奔潰次早遠近不平各群聚閹署
約數千人寀露刃躍馬率甲士二百餘突犯中丞臺是
時皇太后哀詔新至轅門解嚴宷斬關而入一驥叱曰
汝反耶寀見一驥辭鋒忼慷意為少阻未敢遽犯但劫
一驥俱出步至憲臺會副使李思誠僉事吕純如都司
趙程等後先繼至始釋中丞返署而諸司與寀偕還時
萬姓走護大兵徐集一殺寀無難諸司慮傷國體以理
解散之曰衆休矣明旨自有處分無狂鬭也衆乃解去
至次早又留海防同知陳豸為贄始聽思誠等出中丞
若御史上䟽暴寀諸姦狀大小臣工叩閽之牘為滿上
始下一驥䟽撤寀回京徐聽處分十六載之風霾一朝
開朗矣寀雖奉嚴旨然尚蹢躅未肯就道必盡釋税役
諸械繫者乃起行識者謂大盜既已就擒不妨寬假束
縛圖獻俘於闕下今日馭璫亦須如此聊為委曲以聽
早去九月九日宷發榕城遣材官黃應龍覃繼榮護之
以歸遵朝命也寀輜重塞途日行僅一舍馳賄乞援于
大璫既將抵京不即歸命公然引疾棲遲里門朝議□
然久之然後入見上怒命繫之聞寀在請室中竟日股
戰後不知所終(巡撫都御史袁一驥為税監流毒激變刦制要挾顯謀叛亂事近皇上大沛德)
(意税減三分之一海内百姓歡欣鼓舞大小臣工亦仰頌聖德為閭閻稱慶獨税監高寀謂減税即減其督税)
(之利恩減則漸致罷税之機恐不久撤回并日漁獵岌岌若狂又以粤人戒嚴擯斥懼不敢往思專取盈于八)
(閩者囊括無遺故私派一切行戶金行取紫金七百餘兩珠行取大珠五十餘顆寶石行取青紅酒黃五十餘)
(塊鹽商每引勒銀二錢歲銀萬兩其他綢緞舗戶百家編定輪日供應日取數百計而打造通倭雙桅海船二)
(隻竹木油鐵各舖行取料二千餘兩置辦通倭禁物如番段龍鳳紅袍建鐵刀胚硝磺鉛錫氊單湖絲價數十)
(萬出入陳兵家丁三百餘人賓客謀士及歌童舞女百人飲食珍竒及一應米菜酒果盡取商店日用五十餘)
(金各項物價分毫不給又聽魏天爵等撥置設立看驗使用寀受其獻而各棍人人取足百金之産編派無遺)
(擒拏考逼非投水即自縊冤號動天赴臣泣訴日以百計皆甘心以命與寀博臣等每善諭百姓猶如防川惟)
(恐一旦決裂不能救隨出牌禁諭乃寀稔惡彌甚四月十一日怒各行哀求稍給麾兵持刀亂砍殺傷潘六蔡)
(廷機等數命餘各驚逃又恨逼近民家居停鋪戶及暮射火將三十餘戶無辜蕩燬一時萬姓裂眦切齒欲得)
(寀而食其肉乃不思招安退衆十二日率領家兵二百餘乘臣以國喪撤衞屛從突出匕首隨招各兇露刃劫)
(臣復挾副使李思誠僉事吕純如都司趙庭要盟而始釋臣情形若此其為叛亂豈待智者知哉宷以貪殘兇)
(惡之性日糜爛其民故民樂與偕亡而脅臣以倖緩萬死有餘辜之命是陛下責臣以保民而寀欲臣保其惡)
(以殺民也日大行慈聖皇太后升遐臣民無不縞素獨寀藉口詔書未到張樂演戱沉湎如故大逆不忠由來)
(漸矣且民因臣被脅暫解以舒臣其積怨深怒已成燎原之勢皇上不速召寀顯戮以謝天下寀小而如楊榮)
(與民俱付烈熖禍猶止在地方大而為尉佗結倭外援操戈叛逆則禍在社稷矣若臣見辱刑餘又何足道哉)
(伏乞皇上大奮乾斷早賜施行海邦幸甚誅第二䟽為逆璫蔑君叛國聚兵通倭讐執命臣懇速滅以保東)
(南疆土以免萬姓鋒鏑事税監高寀剥民一十六年恃富敵國潜蓄異志打造兵器藏貯萬件近又私造海船)
(招集亡命練習刀槍騎射散泊沿海身踞會城經營狙伺凡姦豪勇猛蹈險輕生之軰皆收為親兵外假朝廷)
(之威陵轢臣民内圖通倭制閩粤二省之命而籠天下半壁之利形為百足勢成負嵎近因肆虐以激民變按)
(劔一呼兵卒雲集先劫臣以諭散百姓次挾道臣為城下之盟因恨同知陳豸盤詰其開洋海船喝兵拘執擁)
(入税府自十三日迄今未有釋放之期夫豸天朝之命臣而兵防之要任也當春汛戒嚴正督率巡兵之日宷)
(惡其礙已擅自拘執叛亂之形已著臣受皇上付託恐以逆賊貽憂君父不敢愛身以犯其鋒其邊海伏姦要)
(害處所一面布置兵卒制其航海通倭而盤踞内地之姦漸次以圖翦割其陳豸被執不放以兵入索彼必殺)
(豸以逞大傷國體故寧濡忍朝夕以待雷霆若皇上忍弗早圖寀不死於皇上之法而死於萬民之怒則紀綱)
(掃地國勢陵夷從此不可挽回矣臣才本迂疎濫承節鉞惟恤民瘼以固邦本禁通倭以保封疆因與兇竪枘)
(鑿而威望素輕致薰腐賤臣以兵刃加遺忝皇上之委任臣無所逃罪但地方禍在燎原臣于斯時求弛負擔)
(則臣為畏死為避難而重負國恩故靦顔在列而直陳悖逆之狀伏望皇上赫然震怒亟行封刃之誅顯戮無)
(君之惡使腥穢滌於一朝萬民從此帖席仍乞即賜罷臣以謝高寀臣不勝隕越待命第三䟽為逆閹久繫)
(府官閩省變在呼吸懇乞聖明速下霆威以弭大禍事税監高寀惡逆萬狀具前䟽者不敢復贅惟恨同知陳)
(豸挾仇拘禁始猶鑰門環守今則竟置私牢聲息不通矣豸仁廉公正百姓戴之如慈父母今見其横受刑餘)
(之僇辱咸願捐軀為豸一洒臣諭以候旨處分幸各俯首寀知神人共憤無所自容大出金錢召募海洋巨盜)
(以為兵衞軍竈日增會城之内市罷肆而戶晝閉勢如厝火積薪僅僅濡濕以延頃刻陛下不視如燃眉亟下)
(崇朝雷雨一解欝攸之氣至烈熖猛發寀之首領與閩民俱膏鋒刃斯時而責臣以不能禁亂未萌即臣無敢)
(逃罪顧陛下守二百年磐石山河縱一閹豎與積怒之民相尋干戈釀成内釁而外宼乘之誰為厲階一至此)
(極况天子至尊即臣工有犯非重辟不輕置獄今高寀陛下之奴隸而豸則外臣之才而賢者也以奴隸奪主)
(威而辱賢臣非豸之辱而朝廷之辱也以陛下之明而容無君之惡豈以言者過而有未信之心耶今豸見在)
(囚執而寀航海艦豎旗列戟見泊南臺地方船内滿載鑿違禁番貨及下海槍刀弓弩鳥銃火藥皆萬目共覩鑿)
(有據者陛下猶然置疑直至潰裂糜爛不可收拾始悔不信臣言亦無及矣伏乞大奮乾斷亟賜誅戮下兵刑)
(二部議覆施行民第四䟽為府官冤繫濱危逆豎怙終愈甚王綱掃地恨敷天懇乞聖明亟賜傳首陳尸以)
(正大罪事臣惟國號中華雖蠻夷率服君為共主雖蜂蟻知尊世未有作逆而逭天誅無君而逃上刑如兇豎)
(高寀其人者寀之稔惡擢髮難數如近日殺死潘六蔡廷機等二十餘命射火燒燬鄭欽陳懷等三十餘家擒)
(進而綁縛斬首者聚屍而灰之烈火即縱兇而駢殺于外者官司買棺斂骨而置若㒺聞先脅臣以兵次劫盟)
(于司道旋執同知陳豸禁錮臣已三䟽列其罪狀使寀尚知有君稍懷顧忌則釋陳同知于幽囚而安海邦積)
(怨之民弭營窟負固之狂謀輟叛國媚倭之異志席藁待命猶身戴百死無足以寬燃臍碎骨之辜乃頑兇狡)
(賊日長月滋養流倭于私室以召募亡命傳習刀法闢教場於城外以侍衞親軍訓練行陣匠作百人大脩攻)
(戰之具先是該監造府原建敵樓以象大内北臺丹堊儼然皇居上築箭垜馳道已預設不逞之謀近且擺列)
(發煩神飛炮百子銃佛郎機各樣火器放則百丸齊發殺人千步之外人情洶洶無敢寧居此何等景象臣等)
(因諜而得其兇謀首恨往者冤聚之衆欲盡殺閩省官民而據城招倭以叛次謂粤人之拒其去欲帶勇敢千)
(人自衛而用前所劫臣計執粤中命臣而入其省其長繫陳豸欲于興兵屠省之日拘于軍前為質今豸遭禁)
(日則僅給糲食夜則嚴扄暗阱夫禮下公門式路馬乃皇上所禮使之臣而兇璫擅執之僇辱之寀寧知有君)
(耶夫寀剥民一十六年富踰萬乘力贍三軍實養成其不掉而身為叛逆蔑棄君父囚奴縉紳為二百年未有)
(之事不特皇輿之内無不驚心動魄使外夷聽聞中國有閹豎擅執王臣而朝廷不能問則君權輕于鴻毛國)
(事將至瓦解恐因此而啟戎心關繫非細故也今閩民榜示通衢欲殺寀以救豸并雪殺人放火之讐寀日夜)
(治兵欲行屠滅寀與閩民已成不共之勢即臣等多方撫戢諭以待旨而衆怒欝勃竊發難料儻島夷恃寀内)
(變五日海程揚帆卒至即閩省阽危天下響震寧惟一時之害哉頃皇上不以臣愚誤任閩撫若臣貪位固禄)
(儕俗苟同不以民瘼吏治加意是臣負皇上為不忠今臣不避危險以捋虎不愛死亡以報國乃民被殺而不)
(能伸孤寡號天之冤官被執而不能洒冠裳塗炭之禍斬孤雛而忌器叩九閽而不應是皇上負臣而臣負此)
(心至於目擊危亂如厝火積薪撲之不能置之不可䟦胡疐尾進退維谷徒有痛哭流涕嘆生之不辰耳惟皇)
(上念陳豸一日不釋則百姓恨深一日而釋豸以雪其恥高寀一日不誅則國家禍深一日而誅寀以正其刑)
(仍弛無藝之征以甦憔悴則雷霆雨露一時並施庶可轉亂為治否則閩事有不忍言者矣第五䟽為璫變)
(臚陳已數愚臣誠信未孚尸位非宜循分引退事臣惟人君不能任未信之臣志士不能受虚拘之禄若顯用)
(其人而陰疑其心雖忠告如藥石必以為鴆毒而不食矣既任以事而仍奪其權雖強顔而展采皆視為土偶)
(而弗靈矣方今朝多上哲野有遺賢奈何以臣之未信具員節鉞致皇上懲毒廢藥一方受病浸至不救又令)
(臣以枯叢受土偶之媟嫚哉以税監高寀害民賊國通外夷囚命官具䟽四陳而槩置不報豈不知三諫不聽)
(再瀆而厭祗以奉身求退遑其恤後臣子之心不若是恝也故終為皇上再申前說如下堂之婦一數臧獲之)
(姦夫皇上詘臣言若不聞必以前䟽枚舉未足盡信耳顧言出憑虚駕空則可無信言出隔别浪傳則可無信)
(如寀僇辱陳同知囚繫三月兩次大行皇太后詔到凢在臣工俱出郊恭迓寀深拱不臣且怙終拘執陳同知)
(如故曾不得出塗炭以盡臣禮此非臣以釋為禁也寀造船通倭違禁之物無所不有明豎上用黃旗大書總)
(督閩廣使官兵不敢盤詰乘風往來海上飛報旁午誰得稽留今二船見泊會城船哨周桂等看守可據此非)
(臣以無為有也其被殺潘六等屍親見在號冤白骨暴野被燒鄭欽等露居見無棲託一望焦土俱鑿鑿人有)
(主名此非臣以生為死以偽為真也且寀自踞閩之始即勾引紅毛番皇上允前撫臣之奏寢遂公然以軍資)
(禁物載輸于倭資宼召兵禍在不遠税既有司徵解此外即有孝順私進皇上度不過二三萬止矣乃寀假託)
(剥奪按各屬記籍及海洋商舶歲得數萬他金珠寳玩派取無價者不可勝計在閩一十六年總得數十餘萬)
(金每進税銀槓數動踰百計驛遞鈔關可查一至德州先以其半假作商貨分途竊運及抵雄縣又以十之六)
(七公行裝入文安厚藏私室所獻皇上曾不滿百中之一耳皇上明眷南顧念此鉅萬之數非横奪民間從天)
(降乎從地出乎閩八郡多不食之土民以販鬻為生人人而奪之歲歲而刦之非冤殞於刑逼即自經于溝瀆)
(比屋而是呼號震天君門萬里雖隔絶不聞以寀家之金銀山積即閩民無罪而死無告訴者當以國量矣此)
(亦事理之真而確乎有據者若猶以為未信則見在拘執同知打造海船放火殺人亦不可信耶海内方駭為)
(非常之變而皇上故縱寀使行意自如欲殺人則立斬數十餘命碎其屍使無所葬欲放火則立燬三十餘家)
(赤其地使無所依欲通倭則操駕巨艦横行海洋而大小將領無敢置喙欲執官則辱陳同知于囚奴而地方)
(之撫按目擊而莫可誰何臣若喪節隳守一切望寀風旨悉置不問則皇上嚴勅臣以撫安軍民整飭庶僚者)
(為何事而臣受節鉞叨居督撫而抗顔司道之上者為何官於此而猶戀尸位之爵禄安犬馬之豢養不亦羞)
(朝廷辱縉紳哉則臣之去在情理固然而勢亦不容已者矣臣當高寀脅辱之後已決意拂衣然猶低回遲速)
(間者誠望皇上以臣言除寀出閩民湯火之餘庶幾不負明恩而後一去謝寀今皇上疑臣以義不可留而去)
(去等耳第不能博寀之去稍裨地方而僅以明已之志臣實媿之然國體之全毁閩土之安危實係寀之去留)
(所關非小非斬寀無以謝九廟神靈無以慰天下萬姓伏望皇上將臣先賜罷斥仍將寀亟行撤回正法庶朝)
(綱正而亂臣不致逋誅臣不勝激切乞附湖廣道御史周起元為税監戕殺生命要脅重臣速行正法以存)
(國紀以安地方事福建税監高寀素行貪殘最於别璫歴年海商貴重美麗竒巧之珍百入於寀未必一貢於)
(皇上臣生長之地耳而目之久矣谿壑既盈虐聲久播入粤粤人不受歸閩閩人震恐不意益肆鴟張大開狼)
(噬剋剥我皇上取用各行物料即一草一木莫不按數予值而寀剡刳樓船連舸揭百尺之維檣窮雕飾之極)
(麗所取物料浩煩槩欲白没彼市鬻之夫挾貲何幾令一旦盡付烏有誰能甘之相率控訴自無足怪乃簡梟)
(雄以作威陳利兵而相向揮刃放火市民驚駭圍擁喊集怨氣沖騰然不旋踵而解者豈誠畏寀哉蓋撫按禁)
(約于上司道府縣曉諭于下毋敢抗法雄行以干三尺且又慮寀造一偏之言以誑皇上反以揮刃放火誣坐)
(小民萬里君門不易自白是以死者駢首就戮生者含冤解散竟不敢逞于一擊也寀是時宜下罪已之詞自)
(執殺人之參隨付之有司猶可稍逭萬分之一乃越日披堅執銳統率驍騎乘守衞之偶撤徑弄兵于轅門撫)
(臣袁一驥節制一方為民造命寀不能遂其竭澤之貪夙懷憤忿輙敢按劔要挾三司副使李思誠僉事吕純)
(如埓虎鬚以解厄寀復留而要盟皇上試思從來税監最貪最很最毒曾有放火殺人刃劫節鉞要留方面如)
(寀之大逆不道者乎皇上利根未肯割斷税使未肯全撤釀成時事至此臣讀撫按䟽揭參以鄕人之見聞不)
(覺髮指而繼之以痛哭也近者邢洪馳兵器于禁地盧受假狐威于票擬皆漫不處分今寀又見告矣望皇上)
(亟行兩觀之誅用雪三山之忿非僅僅撤回墩鎻可以了事臣聞省會人情洶洶防川不決決必滔天宿火不)
(發發必燎原萬一戈矛起于肘腋海濱因而搖動倭夷乘以生心寀粉骨不足惜皇上豈善為社稷計乎寀之)
(言曰多進孝順便可保全首領寀以累年括摉挾百萬蓋藏出其珍玩綺縠歌舞角觝享用作樂之剩貲可以)
(結左右之歡而及于寬政儻一遂其姦是皇上不惜太阿之重而僅易此阿堵也昭之史冊虧累令名豈淺鮮)
(哉臣不勝激切待命寀袁中丞䟽初上時周念切桑梓即中夜草䟽繼之故恨周獨深因有謀占澚頭公館)
(之誣也奏又袁中丞參駁税監䟽乞為罪璫悖旨要挾飾詞瀆捏陷無憑侵盜有據懇早賜正法以警姦)
(邪以全國體事先是税監高寀激變地方種種不法蒙皇上俯允臣䟽特准撤回乃寀離閩後逗遛途次凡五)
(越月乘傳擁衞百無顧忌所攜珍寶從浙中已多抵換沿途竊匿不知幾許弁髦明旨曾無天日近閱邸報見)
(寀四䟽又復咆哮據首䟽以告病為詞公然乞養外宅旋有回監管事之請夫寀之在閩殺傷民命當斬燒劫)
(民房當斬造船通倭當斬囚執命官當斬椎擊童男女至死而吮吸其腦髓當斬皇上日照月臨業洞悉姦貪)
(悖逆之狀需其至京自有處分乃戴罪視息之餘而自請供職視皇上為何如主矣皇上試看内外大小臣工)
(凢奉旨建繫乞恩貸死不暇曾有請復原官自求叙用者乎真膽大包天者至讐臣反噬詆為權門鷹犬正所)
(謂得其惡言不足怒臣不任受亦可無贅所可恨者身未入都差官以税課餘鹽銀兩解進是明以小利嘗我)
(皇上而駕言拖欠搶奪尚欲貽地方以不結之局至棲住公館妄言變賣熒惑聖聰此其肉尚足食哉臣聞報)
(後即欲具䟽駁參尤以事關錢糧仍須覈實隨行各司道查議據布政司署司左參政金忠士回稱福建税額)
(六萬福興等府分委徵收解監完足自税監激變放火殺人氣焰方張何人敢搶及奉旨撤回地方加謹防護)
(該監在日竝無搶欠之說顯是混賴止有古田麴税已徵在官因變後請旨未經轉解並無葉家包攬情由且)
(税銀六萬該監䟽中止五萬三千五百其六千五百明係侵匿相應題參又據按察司署屯鹽道按察使蕭近)
(高回稱運鹽司續領依山鹽引四萬道除引價外餘價鹽課該二萬四百有竒内尚有未經發賣鹽引致課銀)
(四百餘無出原非拖欠又據漳南建南福州兵備道參政劉洪謨陳德元副使吕昌期回稱該監駐劄原無額)
(設衙門澚頭圭㠘雖有公館已經倒塌其浦城詔安閩安等處係民間店房因監役住宿地方量為修葺未動)
(該監分毫公費何從變賣各到臣該臣會同巡按御史李凌雲看得在外官司各有衙門間設一二公署為過)
(客經臨之所建造修茸非官帑則民貲也即官有遷移而署仍其舊曾無可變賣者税監原非常設之官其入)
(閩之初地方有司㒺敢委使命于草莽故到處擇空閑别署為之棲止原無創建以監署為名止該監初年一)
(駐海澄即狹小公署旋欲移居海口委有澚頭圭㠘二館之建該監方借建館科斂民財而費一派十闔邑騷)
(然幾至大變若論地方之耗費當日何止三千而脂膏入監棍之手甎石木料曾不足數百計自該監入省數)
(年來敗垣頹瓦所存寧幾勿論變價無多即欲變賣其誰售者他如閩安詔安新港等處原非該監居住不過)
(監棍借棲民間何曾動該監絲毫之費而哆口千百以欺皇上乎若省城烏石平遠國初以來即有公會廳亭)
(不知創造何年至欲攘為已有亦稱三百餘兩之費真逢人說夢者惟該監先年烏石山曾建一閣省城風水)
(不便前撫臣丁繼嗣勸令自行拆毁尤昭昭耳目此而可欺孰不可欺乎况自税監以來撤回如梁永高淮不)
(下五六軰當年亦必非露處者曾不聞公署變賣何獨寀而造此惡孽也又據䟽稱餘價鹽課内商人洪國裕)
(尚欠四百夫依山鹽引原創自該監其第二次復請鹽引四萬道除引價先行解進節發各商出賣共上餘價)
(鹽課銀二萬三十八兩有竒其滴珠在外即該監䟽稱歴年解内之數尚有鹽引未經發賣該課銀四百餘緣)
(鹽商消乏前按臣不便行即該監在地方不能強派故遲留至今夫引尚未發銀于何出而可謂拖欠乎即見)
(在各商非止一人何他商不欠獨洪國裕敢于逋欠也猶記臨行時聲言恐嚇各商謂此番不加津貼到京必)
(行攀害故各商有私餽至一二百金者獨國裕不應銜恨而以逋欠故入之耳最後一䟽復稱搶去銀兩九千)
(八百兩不言搶于何地搶于何日臣且就其䟽折之夫該監激變地方在四月十一日火箭齊發煙燄熏天地)
(方救死不暇誰敢攖其鋒者比入臣署迫脅以百餘棍持刀衝突而另留親兵一枝居守仍以火器兇械攔當)
(前後監門兩道臣同詣其室該監張目嗔視微有混賴意兩道臣叱之云庫門封識宛然即卓上擺設一氊不)
(動安得為此昧心語渠聞之口塞此十二日事也及奉旨差官護送地方兢兢惟恐有失而謂其有搶劫乎至)
(古田出水麴税自有司徵解絶無絲毫短少累年税簿可查且有造麴之人即納造麴之税何從包攬按籍亦)
(别無葉姓者祗四十一年秋冬麴税例于次年上納起解已當激變之後方在請旨仍收貯該縣耳崇安未解)
(二十七兩之數事亦類此一稱拖欠一稱包攬駕空鑿虚欲陷害地方乃所捏搶銀之人首為林世吉而方塌)
(鼻其家奴也次則張嘉謨曾文宇嘉謨係名色把總物故冇年文宇係絲線經紀原非衙門員役不知因何中)
(傷若林世吉以任子起家郎署向年該監交通紅毛番世吉倡言不可遂致蠆尾即如變賣䟽中驀添御史周)
(元起以霸占公署為詞所開此釁者因起元不忍桑梓塗炭抗䟽激切遂含沙以洩其私憤耳獨不思舉朝借)
(劍章滿公車固東西南北之人也為國除姦豈皆有澚頭圭㠘之可覬哉若臣不自量首撲兇𦦨更宜有鷹犬)
(之詈辱矣乃臣因全䟽而得該監侵盜之實不敢不直陳者蓋福建税銀六萬兩為額有司奉行務足前數而)
(後即安從前解内銀兩䟽不發抄無從覈其虚實今據該監之䟽開福建每年税銀五萬内一半解進内庫二)
(萬五千兩一半解工部助工二萬五千兩外雜費三千兩滴珠二百五十兩加平二百五十兩合之僅五萬三)
(千五百兩耳其每年六千五百兩竟無歸著此孰非民之膏脂可竟置勿問乎有謂該監每遇取解動稱備辦)
(方物銀三千兩或亦在此數内竊謂方物以孝順為名宜其自備而亦取足税銀于名何居然或各省税監通)
(例臣亦不敢深求就方物外尚餘銀三千五百兩未經開載將謂起運路費耶則長途原有勘合之應付將謂)
(解部雜費耶在該部萬無耗羨之誅求料該監必不敢以此藉口其為侵匿入已無疑矣每年侵匿多則六千)
(五百少亦不下三千五百合十六年所積何止十萬而在外朘削一切無名之征不與焉皇上亦安用此盜臣)
(為也據自陳䟽僅留一二公署尚圖變賣以充國用其忠赤何如而顯行乾没其狀若彼不一追究則有限之)
(民財曷勝此漏巵而此輩尚復知顧忌哉故由前則種種不法當正典刑由後則飾無為有說謊之罪不容誅)
(也徵多解少侵欺之罪不容誅也伏乞勅下法司從重究擬籍没其家為姦欺悖旨之戒庶法紀修明所全國)
(體亦不小矣)
潘相江西税監也上既撤寀命相兼攝閩中税務(四十三年)
(六月二十八日奉聖旨所奏内官高寀不諳事體以致人心不安激變地方撫按官差的當官員伴送來京定)
(奪其原管税課并兼攝廣東税務俱著歸併江西潘相不妨原務兼攝督理待三殿工有次第即奏請停止其)
(地方不安撫按官出示曉諭撫綏該部院知道七月十七日邸報到閩)然税進褭蹄俱屬
有司類解藩司轉解相僅使命時一還往不能大為害
國初又有提督市舶内官蒞閩卓洪范士明俱宣德間
遣梁著楊某俱正統間遣韋查董讓俱弘治間遣然市
舶之設是主貢夷及夷商來市者與今漳税不同第以
均屬税璫故附列之
論曰以内庭執虎子之人而舌簸憲准手握利權則夫
竊帝之威而厲蒼黔倖人之國以結夷虜彼寧復有榮
名之願禍敗之虞哉阻撓足以制郡縣而横決且至凌
節鉞山頹海泣霜履冰堅自其常勢耳此古人所以嘆
鹿馬之易形而問豺狼之當道也
東西洋考卷八
