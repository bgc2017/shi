春秋臣傳卷二宋王當撰
桓公
魯臧哀伯
臧哀伯者僖伯之子也名達曰臧孫氏二年四月取郜
大鼎于宋戊申納于太廟哀伯諫曰君人者將昭德塞
違以臨照百官猶懼或失之故昭令德以示子孫清廟
茅屋大路越席大羹不致粢食不鑿昭其儉也衮冕黻
珽帶裳幅舄衡紞紘綖昭其度也藻率鞞鞛鞶厲游纓
昭其數也火龍黼黻昭其文也五色比象昭其物也鍚
鸞和鈴昭其聲也三辰旂旗昭其明也夫德儉而有度
登降有數文物以紀之聲明以發之以臨照百官百官
於是乎戒懼而不敢易紀律今滅德立違而寘其賂器
於太廟以明示百官百官象之其又何誅焉國家之敗
由官邪也官之失德寵賂章也郜鼎在廟章孰甚焉武
王克商遷九鼎于雒邑義士猶或非之而況將昭違亂
之賂器于太廟其若之何公不聽周内史聞之曰臧孫
達其有後於魯乎君違不忘諫之以德莊公十一年秋
宋大水公使弔焉對曰孤實不敬天降之災以為君憂
拜命之辱既而聞之曰公子御說之辭達曰是宜為君
有恤民之心臧氏之後世有顯者
隨季梁
季梁隨大夫也六年楚侵隨鬭伯比請羸師以張之熊
率且比曰季梁在何益鬭伯比曰以為後圖少師得其
君少師歸請追楚師季梁止之曰天方授楚楚之羸其
誘我也君何急焉臣聞小之能敵大也小道大淫所謂
道忠於民而信於神也上思利民忠也祝史正辭信也
今民餒而君逞欲祝史矯舉以祭臣不知其可也公曰
吾牲牷肥腯粢盛豐備何則不信對曰夫民神之主也
是以聖王先成民而後致力於神故奉牲以告曰博碩
肥腯謂民力之普存也謂其畜之碩大蕃滋也謂其不
疾瘯蠡也謂其備腯咸有也奉盛以告曰絜粢豐盛謂
其三時不害而民和年豐也奉酒醴以告曰嘉栗旨酒
謂其上下皆有嘉德而無違心也所謂馨香無讒慝也
故務其三時修其五教親其九族以致其禋祀於是乎
民和而神降之福故動則有成今民各有心而鬼神乏
主君雖獨豐其何福之有君姑脩政而親兄弟之國庶
免於難隨侯懼而脩政楚不敢伐
楚鬭伯比
鬭伯比楚大夫也楚將伐隨伯比請羸師以張之隨少
師有寵伯比曰讎有釁不可失也合諸侯以敗之既敗
隨師獲其戎右少師隨及楚平楚子將不許伯比曰天
去其疾矣隨未可克也乃盟而還十三年屈瑕伐羅伯
比送之還謂其御曰莫敖必敗舉趾高心不固矣及羅
大敗莫敖縊于荒谷初屈瑕將盟貳軫鄖人與隨絞州
蓼伐楚師莫敖患之曰盍請濟師於王鬭廉曰師克在
和不在衆商周之不敵君之所聞也莫敖曰卜之對曰
卜以決疑不疑何卜遂敗鄖師于蒲騷
晉師服
師服晉大夫也初晉穆侯之夫人姜氏以條之役生太
子命之曰仇其弟以千畆之戰生命之曰成師師服曰
異哉君之名子也夫名以制義義以出禮禮以體政政
以正民是以政成而民聽易則生亂嘉耦曰妃怨耦曰
仇古之命也今君命太子曰仇弟曰成師始兆亂矣惠
之二十四年晉始亂故封桓叔于曲沃師服曰吾聞國
家之立也本大而末小是以能固故天子建國諸侯立
家卿置側室大夫有貳宗士有隷子弟庶人工商各有
分親皆有等衰是以民服事其上而下無覬覦今晉甸
侯也而建國本既弱矣其能久乎卒如其言
魯申繻
申繻魯大夫也六年九月子同生以太子生之禮舉之
接以太牢卜士負之士妻食之公與文姜宗婦命之公
問名於申繻對曰名有五有信有義有象有假有類以
名生為信以德命為義以類命為象取於物為假取於
父為類不以國不以官不以山川不以隠疾不以畜牲
不以器幣周人以諱事神名終將諱之故以國則廢名
以官則廢職以山川則廢主以畜牲則廢祀以器幣則
廢禮晉以僖侯廢司徒宋以武公廢司空先君獻武廢
二山是以大物不可以命公曰是其生也與吾同物命
之曰同十八年春公將有行遂與姜氏如齊繻曰女有
家男有室無相瀆也謂之有禮易此必敗既而果然莊
公十四年傅瑕殺鄭子及其二子而納厲公初内蛇與
外蛇鬭於鄭南門中内蛇死六年而厲公入公聞之問
於申繻曰猶有妖乎對曰人之所忌其氣燄以取之妖
由人興人無釁焉妖不自作人棄常則妖興故有妖
贊曰隨之安危勝敗要於季梁一言之用否賢者之於
國如何也季梁之言其利害灼然可見而隨故用於非
謀甚矣庸人之甘於禍敗也伯比之謀國也忠其料事
也審天以子文昌其後師服之言其見幾也哉
春秋臣傳卷二
