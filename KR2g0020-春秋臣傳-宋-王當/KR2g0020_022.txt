春秋臣傳卷二十二宋王當撰
襄公六
衛太叔儀
太叔儀衞卿太叔文子也亦曰世叔儀十四年衞獻出
奔求復於甯喜許之太叔文子曰甯叔視君不如奕棋
奕者舉棋不定不勝其耦而況置君而弗定乎必不免
矣二十六年衞侯入大夫逆於境者執其手而與之言
道逆者自車揖之逆於門者頷之而已衞侯入果殺甯
喜
魯閔馬父
閔馬父字子馬魯大夫也昭十八年葬曹平公往者見
周大夫原伯與之語不說學歸以語馬父馬父曰周其
亂乎夫學殖也不學將落原氏其亡乎二十二年王子
朝奉周之典籍以奔楚天王入于成周子朝使告於諸
侯(云云)馬父聞子朝之辭曰文辭以行禮也子朝逆景
之命無禮甚矣文辭何為哀八年齊閭邱明来盟子服
景伯戒宰人曰陷而入於恭馬父笑景伯問之對曰笑
吾子之大滿也昔正考父校商之名頌十二篇於周太
師以那為首其輯之亂曰自古在昔先民有作溫恭朝
夕執事有恪先王之傳恭猶不敢專稱曰自古古曰在
昔昔曰先民今吾子之戒吏人曰陷而入於恭其滿之
甚也周恭王能庇昭穆之闕而為恭楚恭王能知其過
而為恭今吾子之教官僚曰陷而後恭道將何為
齊陳須無
陳文子名須無齊卿也陳完之孫文子見崔武子退而
告人曰崔子將死乎過君以義猶自抑也況以惡乎盧
蒲癸將殺慶氏文子謂桓子曰禍將作矣吾其何得卒
逐慶氏文子遂奔魯
晉史趙
史趙晉大夫也昭八年游吉相鄭伯以如晉賀虒祁也
趙見子太叔曰甚哉其相蒙也可弔也而又賀之子太
叔曰若何弔也其非惟我賀楚滅陳晉侯問於趙曰陳
其遂亡乎對曰陳顓頊之族也自幕至於瞽瞍無違命
舜重之以明德寘德於遂遂世守之及胡公不滛故周
賜之姓使祀虞帝臣聞盛德必百世祀虞之世數未絶
繼守將在齊其兆既存矣
齊陳無宇
陳無宇齊陳桓子也父須無欒高氏皆嗜酒信内強於
陳鮑氏而惡之昭十年陳桓子伐欒高氏又敗諸鹿門
欒施高彊奔魯陳鮑分其室晏子謂桓子必致諸公讓
德之主也讓之謂懿德凡有血氣皆有争心故利不可
強思義為愈義利之本也藴利生孽姑使無藴乎可以
滋長桓子盡致諸公而請老于莒凡公子公孫之無禄
者私分之邑國人之貧約孤寡者私與之粟曰詩云陳
錫哉周能施也桓公是以霸公與桓子莒之旁邑辭穆
孟姬為之請高唐陳氏始大高彊後適晉晉侯逐范中
行氏二子將伐公高彊曰三折肱知為良醫唯伐君為
不可民弗與也
鄭良霄(伯有)
良霄字伯有鄭卿也父曰輒二十八年公過鄭鄭伯不
在伯有廷勞於黃崖不敬穆叔曰伯有無戾於鄭鄭必
有大咎敬民之主也而棄之何以承守鄭人不討必受
其辜濟澤之阿行潦之蘋藻寘諸宗室季蘭尸之敬也
敬可棄乎三十年駟帶率國人伐伯有書曰鄭人殺良
霄鑄刑書之歲二月或夢伯有介而行曰壬子余將殺
帶也明年壬寅余又將殺段也及壬子駟帶卒國人益
懼齊燕平之月壬寅公孫段卒國人愈懼其明月子産
立良止以撫之乃止子太叔問其故子産曰鬼有所歸
乃不為厲吾為之歸也及子産適晉趙景子問焉曰伯
有猶能為鬼乎子産曰能人生始化曰魄既生魄陽曰
魂用物精多則魂魄強是以有精爽至於神明匹夫匹
婦強死其魂魄猶能馮依於人以為滛厲況良霄我先
君穆公之冑子良之孫子耳之子敝邑之卿從政三世
矣鄭雖無腆抑諺曰蕞爾小國而三世執其政柄其用
物也弘矣其取精也多矣其族又大所馮厚矣而強死
能為鬼不亦宜乎
齊慶封
慶封字子家齊相也崔杼弑莊公立景公而相之封為
左相謂之崔慶二十七年來聘其車美孟孫謂叔孫曰
慶季之車不亦美乎叔孫曰豹聞之服美不稱必以惡
終美車何為叔孫與封食不敬為賦相鼠亦不知也崔
杼死封當國封好田而嗜酒公膳日雙雞饔人竊更之
以鶩御者知之則去其肉而以洎饋子雅子尾遂謀逐
慶氏封來奔魯獻車於季武子美澤可以鑑展莊叔見
之曰車甚澤人必瘁宜其亡也叔孫食封封汜祭穆子
不說使工為之誦茅鴟亦不知也齊人來讓奔吴吴句
餘予之朱方聚其族焉而居之富於其舊子服惠伯謂
叔孫曰天殆富滛人慶封又富矣穆子曰善人富謂之
賞滛人富謂之殃天其殃之也其將聚而殱旃昭四年
會于申楚使屈申圍朱方八月克之執封而盡滅其族
將戮封椒舉曰臣聞無瑕者可以戮人封惟逆命是以
在此其肯從於戮乎播於諸侯焉用之王弗聽負之斧
鉞以徇於諸侯使言曰無或如齊慶封弑其君弱其孤
以盟其大夫慶封曰無或如楚共王之庶子圍弑其君
兄之子䴢而代之以盟諸侯軍人粲然皆笑王使速殺
之春秋之義用貴治賤用賢治不肖不以亂治亂也孔
子曰懷惡而討雖死不服其斯之謂與
齊崔杼
崔杼齊相也是為崔武子棠公死武子弔焉見棠姜美
之武子取之莊公通焉杼遂弑之賈舉州綽邴師公孫
敖封具鐸父襄伊僂堙皆死祝佗父祭於高唐至復命
不說弁而死於崔氏申蒯侍漁者退謂其宰曰爾以帑
免我將死其宰曰免是反子之義也與之皆死崔氏殺
鬷蔑于平隂丁丑杼立景公而相之盟國人於大宫太
史書曰崔杼弑其君崔子殺之其弟嗣書而死者二人
其弟又書乃舍之南史聞太史盡死執簡以往聞既書
乃還
贊曰太叔儀不以居行貳其心斯可託國矣為國而不
學幾何而不相蒙以趨乎亂也閔子一言知其本矣陳
文子處崔慶之間而能不汚其身難矣然身為齊卿知
崔子有無君之心而不能保其君於全知盧蒲癸作難
而不能免慶氏於禍闔門收子坐觀勝敗孔子謂其清
矣而未仁殆以此也桓子之滅欒高非忠也乃翦公室
以自封也鄭良霄齊慶封稔其惡不如是不足以滅身
而覆宗也
春秋臣傳卷二十二
