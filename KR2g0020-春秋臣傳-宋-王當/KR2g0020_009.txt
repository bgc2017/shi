春秋臣傳卷九宋王當撰
僖公
魯展禽(柳下惠)
展禽名獲展無駭之後也食采于柳下諡曰惠二十六
年齊人伐我北鄙臧文仲曰國急矣願以子之辭行賂
焉其可乎乃使展喜犒師受命于展禽曰寡君聞君親
舉玉趾將辱於敝邑使下臣犒執事齊侯曰魯人恐乎
對曰小人恐矣君子則否齊侯曰室如懸罄野無青草
何恃而不恐對曰恃先王之命昔周公太公股肱周室
夾輔成王成王勞之而賜之盟曰世世子孫無相害也
載在盟府太師職之桓公是以糾合諸侯而謀其不協
彌縫其闕而匡救其災昭舊職也及君即位諸侯之望
曰其率桓之功我敝邑用不敢保聚豈其嗣世九年而
棄命廢職其若先君何君必不然恃此以不恐齊侯乃
還海鳥曰爰居止於魯東門之外三日臧文仲使國人
祭之展禽曰越哉臧孫之為政也夫祀國之大節而節
政之所成也故慎祭祀以為國典今無故而加典非政
之宜也夫聖人之制祀也法施於民則祀之以死勤事
則祀之以勞定國則祀之能禦大災則祀之能捍大患
則祀之非此族也不在祀典昔烈山氏之有天下也其
子曰柱能殖百榖百蔬夏之興也周棄繼之故祀以為
稷共工氏之伯九有也其子曰后土能平九土故祀以
為社黃帝能成命百物以明民共財顓頊能修之帝嚳
能序三辰以固民堯能單均刑法以儀民舜勤民事而
野死鯀鄣洪水而殛死禹能以德修鯀之功契為司徒
而民輯冥勤其官而水死文王以文昭武王去民之穢
故有虞氏禘黃帝而祖顓頊郊堯而宗舜夏后氏禘黃
帝而祖顓頊郊鯀而宗禹商人禘舜而祖契郊冥而宗
湯周人禘嚳而郊稷祖文王而宗武王幕能帥顓頊者
也有虞氏報焉杼能帥禹者也夏后氏報焉上甲微能
帥契者也商人報焉高圉太王能帥稷者也周人報焉
凡禘郊宗祖報此五者國之典祀也及前哲令德之人
所以為明質也及天之三辰民所以瞻仰也及地之五
行所以生殖也及九州名山川澤所以出財用也非是
不在祀典今兹海其有災乎夫廣川之鳥獸恒知避其
災也是歲也海多大風冬暖文仲聞柳下季之言曰信
吾過矣季子之言不可不法也使書以為三筴躋僖公
展禽曰夏父弗忌必有殃夫宗有司之言順矣僖又未
有明焉犯順不祥以逆訓民亦不祥易神之班亦不祥
不明而躋之亦不祥犯鬼道二犯人道二能無殃乎孟
子所謂聖之和是也
周王孫滿
王孫滿周大夫也三十三年秦師襲鄭過周北門左右
免冑而下超乘者三百乘滿尚幼觀之言於王曰秦師
輕而無禮輕則寡謀無禮則脫入險而脫又不能謀能
無敗乎卒敗于殽宣公三年楚莊王伐陸渾之戎遂至
于雒觀兵于周疆定王使滿勞楚子楚子問鼎之大小
輕重焉對曰在德不在鼎夏之方有德也遠方圖物貢
金九牧鑄鼎象物百物為之備使民知神姦故民入川
澤山林不逢不若魑魅魍魎莫能逢之用能恊于上下
以承天休桀有昏德鼎遷于商載祀六百商紂暴虐鼎
遷于周德之休明雖小重也其姦回昏亂雖大輕也天
祚明德有所底止成王定鼎于郟鄏卜世三十卜年七
百天所命也周德雖衰天命未改鼎之輕重未可問也
周公閱者周冢宰也與滿同時三十年天王使宰周公
來聘饗有昌歜白黑形鹽辭曰國君文足昭也武可畏
也則有備物之享以象其德薦五味羞嘉榖鹽虎形以
獻其功吾何以堪之文公十四年閱與王孫蘇爭政訟
于晉王叛王孫蘇而使尹氏與聃啓訟周公于晉晉趙
宣子平王室而復之
晉荀林父
荀林父字伯晉卿也是為中行桓子二十八年始將中
行故以爲氏宣公十二年春楚子圍鄭三月克之鄭襄
公肉袒牽羊以迎請命左右曰不可許也王曰其君能
下人必能信用其民矣退三十里而許之平六月晉師
救鄭林父將中軍先縠佐之晉師在敖鄗之間楚子使
求成于晉晉人許之盟有日矣楚許伯御樂伯攝叔為
右以致晉師許伯曰吾聞致師者御靡旌摩壘而還攝
叔曰吾聞致師者右入壘折馘執俘而還皆行其所聞
而復晉逐之左右角之楚人左射馬右射人角不能進
趙旃怒失楚之致師者遂請戰楚子為乘廣三十乘分
為左右右廣雞鳴而駕日中而說左則受之日入而說
乙夘王乘左廣以逐趙旃旃棄車而走桓子不知所為
鼓于軍中曰先濟者有賞中軍下軍爭舟舟中之指可
掬也及昏楚師軍于邲晉之餘師不能軍宵濟故書曰
晉荀林父帥師及楚師戰于邲晉師敗績晉師歸桓子
請死景公欲許之士貞子諫晉侯使復其位十四年夏
晉師伐鄭為邲故也告於諸侯蒐焉而還桓子之謀也
先是赤狄伐晉及清十五年六月林父敗赤狄滅潞以
潞子嬰兒歸晉侯賞桓子狄臣千室子庚嗣是曰宣子
晉陽處父
陽處父晉大夫也爲太傅三十三年晉侵蔡楚子上救
之與晉師夾泜而軍陽子患之使謂子上曰吾聞文不
犯順武不違敵子若欲戰則吾退舍子濟而陳遲速唯
命不然紓我老師費財亦無益也乃駕以待楚子紓之
陽子宣言曰楚師遁矣遂歸楚師亦歸文六年晉蒐于
夷舍二軍使狐射姑將中軍趙盾佐之處父至自温改
蒐于董易中軍陽子成季之屬也故黨於趙氏且謂盾
能曰使能國之利也是以上之賈季怨陽子之易其班
也九月使續鞫居殺處父書曰晉殺其大夫侵官也初
處父聘于衛反過寗寗嬴曰吾求君子久矣乃今得之
舉而從之陽子道與之語及温而還其妻問之嬴曰以
剛商書曰沈潛剛克高明柔克夫子壹之其不没乎天
爲剛德猶不干時況在人乎吾見其貎而欲之聞其言
而惡之夫貎情之華也言貎之機也合而後行離則有
釁今陽子之貎濟其言匱非其實也華而不實怨之所
聚也犯而聚怨不可以定身吾懼不獲其利而罹其害
是以去之
魯公孫敖
公孫敖魯卿也是為穆伯父曰慶父字共仲桓公庶長
也故曰孟孫氏文公元年春天王使内史叔服來會葬
公孫敖聞其能相人也見其二子焉叔服曰榖也食子
難也收子榖也豐下必有後於魯國文八年冬如周弔
喪不至以幣奔莒從已氏焉十四年卒初穆伯之從已
氏也魯人立文伯文伯榖也是為孟文子文公欲弛文
子之宅使謂之曰吾欲利子於外之寬者對曰夫位政
之建也署位之表也車服表之章也宅章之次也祿次
之食也君議五者以建政爲不易之道也今有司來命
易臣之署與其車服而曰將易而次為寬利也夫署所
以朝夕虔君命也臣立先臣之署服其車服為利故而
易其次是辱君命也不敢聞命若罪也則請納祿與車
服而違署唯里人所命公弗取臧文仲聞之曰孟孫善
守矣其可以蓋穆伯而守其後於魯乎
贊曰柳下惠之聖非孟子不能知而仲尼所以深責臧
文仲者以文仲之知足以知其賢也若衆人則固不足
責矣王孫滿機虚發於奸齒從容片言杜問鼎之謀賢
矣哉冢宰職謹四海而周公閱爭權嚚訟下取決於諸
侯之卿周室其卑矣處父以下干上亦足以殺其軀也
春秋臣傳卷九
