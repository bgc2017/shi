春秋臣傳卷八宋王當撰
僖公
晉郤成子
郤成子名缺晉卿也父芮誅缺耕于冀胥臣舉之以爲
下軍大夫晉侯敗狄于箕缺獲白狄子公以一命命缺
為卿復與之冀宣十一年秋會于攅函衆狄服也是行
也諸大夫欲召狄成子曰吾聞之非德莫如勤非勤何
以求人能勤有繼其從之也詩曰文王既勤止文王猶
勤況寡德乎初成子求成于衆狄衆狄疾赤狄之役遂
服于晉文十四年缺帥師革車八百乘納捷菑于邾婁
力沛若有餘而納之邾婁人曰捷菑晉出也貜且齊出
也若以其指則捷菑也四貜且也六子以大壓之則未
知齊晉孰有之也貴則皆貴矣雖然貜且也長缺曰非
吾不能納也義實不爾克也引師而去之君子大其弗
克納也宣八年晉胥克有蠱疾郤缺為政秋廢胥克使
趙朔佐下軍文七年郤缺言於趙宣子曰日衛不睦故
取其地今巳睦矣可以歸之叛而不討何以示威服而
不柔何以示懷非威非懷何以示德無德何以主盟子
爲正卿以主諸侯而不務德將若之何夏書曰九功之
德皆可歌也若吾子之德莫可歌也其誰來之盍使睦
者歌吾子乎
衛寗武子
寗武子名俞衛卿也踐土之盟衛侯出奔元咺奉叔武
入守及晉人復衛侯武子與國人盟于宛濮曰天禍衛
國君臣不協以及此憂也今天誘其衷使皆降心以相
從也不有居者誰守社稷不有行者誰捍牧圉不協之
故用昭乞盟于爾大神以誘天衷自今以往既盟之後
行者無保其力居者無懼其罪有渝此盟以相及也明
神先君是糾是殛國人聞此盟也而後不貳初晉文公
使醫衍酖衛侯俞貨醫使薄其酖不死僖公為之請納
玉於王及晉侯皆十㲄王許之乃釋衛侯三十一年冬
狄伐衛遷于帝邱卜曰三百年成公夢康叔曰相奪予
享公命祀相武子曰不可鬼神非其族類不歆其祀把
鄫何事相之不享於此久矣非衛之罪也不可以閒成
王周公之命祀請改祀命文公四年武子來聘公與之
燕為賦湛露及彤弓不辭又不答賦使行人私焉對曰
臣以為肄業及之也昔諸侯朝正於王王燕樂之於是
乎賦湛露則天子當陽諸侯用命也諸侯敵王所愾而
獻其功王於是賜之彤弓一彤矢百玈弓矢千以覺報
宴今陪臣來繼舊好君辱貺之其敢干大禮以自取戾
秦子桑
公孫枝字子桑秦大夫也十三年冬晉荐饑使乞糴于
秦秦伯謂子桑與諸乎對曰重施而報君將何求重施
而不報其民必攜攜而討焉無衆必敗秦於是輸粟于
晉自雍及絳相繼命之曰汎舟之役明年冬秦饑使乞
糴于晉晉人弗與秦伯伐晉戰于韓原獲晉侯以歸欲
殺之子桑曰不可晉未可滅而殺其君祗以成惡且史
佚有言曰無始禍無怙亂無重怒重怒難任陵人不祥
乃許晉平遂歸晉侯是歲晉又饑秦又餼之粟曰吾怨
其君而矜其民且吾聞唐叔之封也箕子曰其後必大
晉其庸可冀乎姑樹德焉以待能者穆公之用百里孟
明子桑之舉也君子謂之能舉善
秦孟明
百里孟明名視秦大夫百里奚之子也秦違蹇叔之言
發師襲鄭晉人與姜戎敗秦師于殽匹馬隻輪無反者
獲百里孟明以歸文嬴為之請於晉侯晉侯舍之及還
秦伯素服郊次嚮師而哭曰孤違蹇叔之言以辱二三
子孤之罪也不替孟明孤之過也大夫何罪且吾不以
一眚掩大德秦大夫及左右皆言於秦伯曰是敗也孟
明之罪也必殺之秦伯曰孤實貪以禍夫子夫子何罪
使復為政文公二年春孟明伐晉以報殽之役二月晉
侯禦之戰于彭衙秦師敗績晉人謂秦拜賜之師秦伯
猶用孟明孟明增修國政重施於民趙成子曰秦師又
至將必辟之懼而增德不可當也詩曰無念爾祖聿修
厥德孟明念之矣念德不怠其可敵乎三年秦伯伐晉
濟河焚舟取王官及郊晉人不出遂自茅津濟封殽尸
而還遂霸西戎用孟明也君子謂秦穆公之爲君也舉
人之周也與人之壹也孟明之為臣也其不解也能懼
思也子桑之忠也其知人也能舉善也詩曰于以采蘩
于沼于沚于以用之公侯之事秦伯有焉夙夜匪懈以
事一人孟明有焉詒厥孫謀以燕翼子子桑有焉
楚成得臣(字子玉)
成得臣字子玉楚令尹若敖之後也事成王晉公子重
耳及楚楚子饗之曰公子若反晉國則何以報不榖對
曰若以君之靈得反晉國晉楚治兵遇於中原其辟君
三舍若不獲命則左執鞭弭右屬櫜鞬以與君周旋子
玉請殺之楚子曰晉公子廣而儉文而有禮其從者肅
而寬忠而能力吾聞姬姓唐叔之後其後衰者也其將
由晉公子乎天將啓之誰能廢之違天者必有大咎楚
子圍宋明年春晉侯伐衛楚人又救衛楚子入居于申
使申叔去榖使子玉去宋曰無從晉師晉侯在外十九
年矣而果得晉國險阻艱難備嘗之矣民之情偽盡知
之矣天假之年而除其害天之所置其可廢乎子玉使
請戰從晉師晉師退三舍楚衆欲止子玉不可復使請
戰曰請與君之士戲君馮軾而觀之得臣與寓目焉晉
車七百乘韅靷鞅靽晉侯登有莘之虚以觀師曰少長
有禮其可用也師陳于莘北楚師敗績晉師三日館榖
楚王使謂子玉曰大夫若入其如申息之老何及連榖
而死
魯公子遂
公子遂字襄仲慶父之子也曰東門氏文二年如齊納
幣禮也凡君即位好舅甥修昏姻娶元妃以奉粢盛孝
也孝禮之始也十六年公使襄仲納賂于齊懿公故盟
于郪邱明年如齊拜榖之盟復曰臣聞齊人將食魯之
麥以臣觀之將不能齊君之語偷臧文仲有言曰民主
偷必死宣元年書公子遂如齊逆女稱族尊君命三月
遂以夫人婦姜至自齊舍族尊夫人也八年六月如齊
至黃乃復辛巳卒于垂是日有事于太廟壬午猶繹萬
入去籥
贊曰胥臣之舉郤缺郤缺之廢胥克庶乎愛而知其惡
憎而知其善者也終之胥臣畜怨禍延三郤故知喜怒
以類者鮮矣管仲奪伯氏得不為賢哉寗武子之守義
執禮何其知也至衛侯之出而能屈身以全君此孔子
所謂其愚不可及也子玉子反之喪師固有餘責然孟
明荀伯之敗而秦晉宥之子玉子反之敗而楚殺之此
霸之所以分也邲殽之敗以君勤遠略而將各有心非
專二子之罪也然非子桑貞子之言亦無以收後效古
之進賢受上賞不亦宜乎楚無二臣之言而加以子反
子重之責祗足以速其死楚真蠻夷哉
春秋臣傳卷八
