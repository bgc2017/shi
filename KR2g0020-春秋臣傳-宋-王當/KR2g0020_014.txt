春秋臣傳卷十四宋王當撰
成公一
晉范文子
范文子名燮范武子之子也文子莫退於朝武子曰何
莫也對曰有秦客廋辭於朝大夫莫之能對也吾知三
焉武子怒曰大夫非不能也讓父兄也爾童子何知而
三掩人於朝吾不在晉國亡無日矣擊之以杖折委笄
鞌之戰士燮佐上軍代荀庚帥以功受三命之服晉師
歸文子後入武子曰無爲吾望爾也乎對曰師有功國
人喜以逆之先入必屬耳目焉是代帥受名也故不敢
武子曰吾知免矣鄢陵之役文子不欲戰曰吾聞君人
者刑其民成而後振武於外是以内和而外威今吾司
寇之刀鋸日敝而斧鉞不行内猶有不刑而況外乎唯
聖人能外内無患自非聖人外寧必有内憂盍釋楚以
爲外懼乎范匄趨進曰晉楚唯天所授何患焉文子執
戈逐之曰國之存亡天也童子何知焉及楚師宵遁晉
入楚軍三日榖文子立於戎馬之前曰君幼諸臣不佞
何以及此君其戒之夫德福之基也無德而福隆猶無
基而厚墉也其壞也無日矣文子反自鄢陵使其祝宗
祈死曰君驕侈而克敵是天益其疾也難將作矣愛我
者惟祝我使我速死無及於難范氏之福也十七年卒
子匄嗣
晉郤至
郤至字季子晉大夫也郤克之族子是爲郤昭子食於
温又曰温季成十二年如楚聘楚子享之子反相爲地
室而懸焉至將登金奏作於下驚而走出曰君不忘先
君之好施及下臣貺之以大禮重之以備樂如天之福
兩君相見何以代此下臣不敢子反曰兩君相見無亦
唯是一矢以相加遺焉用樂曰諸侯閒於天子之事則
相朝於是乎有享宴之禮享以訓共儉宴以示慈惠共
儉以行禮慈惠以布政政以禮成民是以息百官承事
朝而不夕此公侯之所以捍城其民也故詩曰赳赳武
夫公侯干城及其亂也諸侯貪冒侵欲不忌爭尋常以
盡其民略其武夫以爲已腹心股肱爪牙故詩曰赳赳
武夫公侯腹心天下有道則公侯能爲民干城而制其
腹心亂則反之今吾子之言亂之道也不可以爲法然
吾子主也至敢不從遂入卒事歸以語范文子文子曰
無禮必食言吾死無日矣夫十七年厲公欲盡去群大
夫而立其左右胥童以胥克之廢也怨郤氏乃告公先
去三郤郤氏聞之郤錡欲攻公郤至曰人所以立信知
勇也信不叛君知不害民勇不作亂失兹三者其誰與
我死而多怨將安用之壬午長魚矯殺郤至尸之於朝
楚鍾儀
鍾儀楚鄖大夫也楚伐鄭鄭囚鍾儀獻諸晉晉人以儀
歸囚諸軍府九年晉侯觀於軍府見儀問之曰南冠而
縶者誰也有司對曰鄭人所獻楚囚也使稅之召而弔
之再拜稽首問其族對曰伶人也公曰能樂乎對曰先
父之職官也敢有二事使與之琴操南音公語范文子
文子曰楚囚君子也言稱先職不背夲也樂操土風不
忘舊也君盍歸之重爲之禮使歸求成十二月楚使公
子辰如晉修好
齊鮑國
鮑國齊卿叔牙之後是曰鮑文子兄曰牽是曰鮑莊子
夫人孟子怒牽公刖之仲尼曰鮑莊子之知不如葵葵
猶能衛其足定九年陽虎奔齊請師以伐魯齊侯將許
之文子諫乃執陽虎文子時年九十餘
齊國佐
國佐賓媚人也爲齊卿是爲國武子鞌之戰齊侯使賓
媚人賂以紀甗玉罄與地晉人不可曰必以蕭同叔子
爲質而使齊之封内盡東其畝對曰蕭同叔子非他寡
君之母也吾子布大命於諸侯而曰必質其母以爲信
是以不孝令也詩曰孝子不匱永錫爾類若以不孝令
於諸侯其無乃非德類也乎先王疆理天下物土之宜
而布其利故詩曰我疆我理南東其畝今吾子疆理諸
侯而曰盡東其畝惟吾子戎車是利無顧土宜其無乃
非先王之命也乎反先王則不義何以爲盟主今吾子
求合諸侯以逞無疆之欲詩曰布政優優百祿是遒子
實不優而棄百祿諸侯何害焉唯是先君之敝器土地
不敢愛子又不許請收合餘燼背城借一敝邑之幸亦
云從也晉人許之十八年慶氏之亂國佐以榖叛齊侯
殺之書曰齊殺其大夫國佐
魯叔孫僑如
叔孫僑如得臣之子也是曰宣伯得臣之獲長狄僑如
也因以名之十四年僑如以夫人婦姜氏至自齊舍族
尊夫人也故君子曰春秋之稱微而顯志而晦婉而成
章盡而不汚懲惡而勸善非聖人誰能修之僑如通於
穆姜奔齊又通於齊聲孟子又奔衛
衛孫林父
孫林父孫文子也父曰良夫襄七年來聘公登亦登叔
孫穆子相趨進曰諸侯之會寡君未嘗後衛君今吾子
不後寡君寡君未知所過吾子其少安孫子無辭亦無
悛容穆叔曰孫子必亡爲臣而君過而不悛亡之夲也
詩曰退食自公委蛇委蛇謂從者也衡而委蛇必折十
四年衛獻公戒文子及寗惠子食皆服而朝日旰不召
而射鴻於囿二子從之不釋皮冠而與之言文子怒公
使子蟜子伯子皮與之盟于邱宫文子皆殺之公出奔
齊子鮮從公及竟公使祝宗告亡且告無罪定姜曰無
神何告若有不可誣也有罪若何告無舍大臣而與小
臣謀一罪也先君有冢卿以爲師保而蔑之二罪也余
以巾櫛事先君而暴妾使余三罪也告亡而巳無告無
罪衛人立公孫剽林父寗殖相之以聽命於諸侯會于
戚謀定衛也二十六年寗喜弑其君剽林父以戚如晉
書曰入于戚以叛罪孫氏也臣之禄君實有之義則進
否則奉身而退專禄以周旋戮也
衛蘧伯玉
蘧伯玉名瑗衛大夫也初寗殖孫林父出獻公及寗喜
將納之以告伯玉伯玉曰瑗不得聞君之出敢聞其入
遂行從近關出吳公子札聘衛見而說之曰衛多君子
未有患也孔子在衛往來主伯玉家孔子亦嚴事之與
周老子齊晏平仲鄭子産皆嘗稱之曰外寬而内正自
極於隱括之中直已而不直人汲汲於人以善自終此
蓋蘧伯玉之行也夫
贊曰范文子釋楚以爲外懼何其憂深而思遠也聖人
不畏多難畏無難矧厲公之驕虐邪鄢陵之勝爕歸而
祈死有先見之明焉其視欒書直以爲糞土矣武子之
德不泯哉郤至仡仡輕勇雖暗於防患至戎馬之閒有
可觀者焉不幸構於欒書死非其罪猶不忘恭哀哉欒
書緝緝以覆郤宗至盈亦不免天理明矣鍾儀幽而見
其操君子哉鮑國耄期不倦賓媚人末路荒迷可以觀
所守矣僑如無往不淫林父終始悖繆死亡皆有餘責
蘧伯玉不與聞衛君之出入所謂邦無道卷而懷之也
春秋臣傳卷十四
