春秋臣傳卷一宋王當撰
隠公
魯臧僖伯
臧僖伯魯孝公之子公子彄也字子臧五年公將如棠
觀魚者僖伯諫曰凡物不足以講大事其材不足以備
噐用則君不舉焉君將納民於軌物者也故講事以度
軌量謂之軌取材以章物采謂之物不軌不物謂之亂
政亂政亟行所以敗也故春蒐夏苗秋獮冬狩皆於農
隙以講事也三年而治兵入而振旅歸而飲至以數軍
實昭文章明貴賤辨等列順少長習威儀也鳥獸之肉
不登於爼皮革齒牙毛羽骨角不登於噐則公不射古
之制也若夫山林川澤之實噐用之資皂隷之事官司
之守非君所及也公曰吾將略地焉遂往陳魚而觀之
僖伯稱疾不從書曰公矢魚于棠非禮也且言遠地也
冬僖伯卒公曰叔父有憾於寡人寡人弗敢忘葬之加
一等書曰冬十有二月公子彄卒善之也
鄭潁考叔
潁考叔鄭之潁谷封人也初鄭武公娶于申曰武姜生
莊公及共叔叚莊公寤生驚姜氏故名曰寤生遂惡之
愛共叔叚欲立之及莊公即位請京使居之謂之京城
大叔大叔完聚繕甲兵具卒乘將襲鄭夫人將啓之公
命伐京京叛大叔叚叚入于鄢公伐諸鄢遂寘姜氏于
城潁而誓之曰不及黃泉無相見也潁考叔聞之有獻
于公公賜之食食舍肉公問之對曰小人有母皆嘗小
人之食未嘗君之羹請以遺之公曰爾有母遺繄我獨
無潁考叔曰敢問何謂也公語之故且告之悔對曰君
何患焉若闕地及泉隧而相見其誰曰不然公從之公
入而賦大隧之中其樂也融融姜出而賦大隧之外其
樂也洩洩遂為母子如初君子曰潁考叔純孝也愛其
母施及莊公詩曰孝子不匱永錫爾類其是之謂乎十
一年鄭伯將伐許公孫閼與潁考叔争車秋七月庚辰
傅于許考叔取鄭伯之旗蝥弧以先登子都自下射之
鄭師畢登壬午遂入許鄭伯使卒出豭行出犬雞以詛
射潁考叔者君子謂鄭莊公失政刑矣政以治民刑以
正邪既無德政又無威刑是以及邪邪而詛之將何益
矣
衞石碏
石碏衞大夫也衞公子州吁嬖人之子也有寵而好兵
公勿禁碏諫曰臣聞愛子教以義方勿納於邪驕奢淫
泆所自邪也四者之來寵祿過也夫寵而不驕驕而能
降降而不憾憾而能聄者鮮矣且夫賤妨貴少陵長遠
間親新間舊小加大淫破義所謂六逆也君義臣行父
慈子孝兄愛弟敬所謂六順也去順效逆所以速禍也
君人者將禍是務去而速之毋乃不可乎弗聽其子厚
與州吁遊禁之不可桓公立乃老四年州吁弑桓公而
立未能和其民厚問定君於石子石子曰王覲為可曰
何以得覲曰陳桓公有寵於王陳衞方睦若朝陳使請
必可得也厚從州吁如陳碏使告於陳曰衞國褊小老
夫耄矣無能為也此二人者實弑寡君敢即圖之陳人
執之而請涖于衞衞人使殺州吁于濮碏使殺厚于陳
君子曰石碏純臣也惡州吁而厚與焉大義滅親其是
之謂乎
魯衆仲
衆仲魯大夫也公子益師之子益師孝公子字曰衆父
故其子以衆為氏衞州吁立將修先君之怨於鄭而求
寵於諸侯以和其民公問於衆仲曰衞州吁其成乎對
曰臣聞以德和民不聞以亂以亂猶治絲而棼之也夫
州吁阻兵而安忍阻兵無衆安忍無親衆叛親離難以
濟矣夫兵猶火也不戢將自焚也夫州吁弑其君而虐
用其民於是乎不務令德而欲以亂成必不免矣五年
考仲子之宫將萬焉公問羽數於衆仲對曰天子用八
諸侯用六大夫四士二夫舞所以節八音而行八風故
自八以下公從之於是初獻六羽始用六佾也無駭卒
羽父請諡與族公問族於衆仲對曰天子建德因生以
賜姓胙之土而命之氏諸侯以字為諡因以為族官有
世功則有官族邑亦如之公命以字為展氏
鄭祭仲
祭仲字仲足鄭大夫也始為祭封人因以為氏莊姜愛
共叔叚請京使居之祭仲曰都城過百雉國之害也先
王之制大都不過參國之一中五之一小九之一今京
不度非制也君將不堪不如早為之所無使滋蔓蔓難
圖也蔓草猶不可除況君之寵弟乎公曰多行不義必
自斃子姑待之既而大叔果敗桓王奪鄭政鄭伯不朝
桓五年秋王以諸侯師伐鄭鄭伯禦之設左右拒為魚
麗之陳先偏後伍伍承彌縫王卒大敗祝𥅆射王中肩
王亦能軍祝𥅆請從之公曰君子不欲多上人況敢陵
天子乎夜鄭伯使祭足勞王且問左右十一年宋人執
祭仲初仲有寵於鄭莊公壯公使為卿為公娶鄧曼生
昭公昭公之敗北戎也齊人請昏之昭公辭祭仲曰必
取之君多内寵子無大援將不得立三公子皆君也勿
從夏莊公卒故仲立昭公宋莊公誘仲而執之曰不立
突將死亦執厲公而求賂焉仲不從其言則君必死國
必亡從其言則君可以生易死國可以存易亡少遼緩
之則突可故出而忽可故反是不可得則病然後有鄭
國古人之有權者祭仲之權是也權者反於經而有善
者也權之所設舍死亡無所設行權有道自貶損以行
權不害人以行權殺人以自生亡人以自存君子不為
也遂與宋人盟以厲公歸而立之昭公奔衞祭仲專鄭
伯患之使其壻雍糾殺之將享諸郊雍姬知之謂其母
曰父與夫孰親其母曰人盡夫也父一而已胡可比也
遂告仲曰雍氏舍其室而將享子于郊吾惑之以告仲
殺雍糾公載以出曰謀及婦人宜其死也十五年厲公
出奔蔡六月昭公入十七年高渠彌弑昭公而立公子
亹明年秋齊襄公師于首止子亹會之高渠彌相七月
戊戌齊人殺子亹而轘高渠彌仲逆昭公弟子儀而立
之是行也仲知之故稱疾不往人曰祭仲以知免仲曰
信也
贊曰臧伯之諫潁考叔之感悟於忠孝其庶乎以考叔
之純孝而其終以争斃孝弟犯上者或有之矣莊公之
威不能行于其家其能行于國乎考叔之没哀哉臧伯
之後與春秋為終始天之報忠也厚矣祭仲之二三其
德易所謂莫益之或擊之惜乎其不轘於齊也公羊稱
祭仲古人之有權者異哉伊尹放太甲以覆湯之典刑
也其歸之者以其思庸也祭仲之事果如是乎此乃趨
利以規免何足以語古人之權哉
春秋臣傳卷一
