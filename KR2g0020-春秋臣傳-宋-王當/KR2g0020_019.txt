春秋臣傳卷十九宋王當撰
襄公三
鄭子太叔(游吉)
子太叔鄭卿游吉也駟偃子游之孫父曰公孫蠆字子
蟜荀偃伐秦之役子蟜勸之濟十九年范宣子言於晉
侯以其善於伐秦也六月晉侯請於王王追賜之大路
使以行禮也二十八年鄭伯使吉如楚及漢楚人還之
曰宋之盟君實親辱今吾子来寡君謂吾子姑還子大
叔歸復命告子展曰楚子將死矣不脩其政德而貪昧
於諸侯以逞其願欲久得乎周易有之在復之頤曰迷
復凶其楚子之謂乎欲復其願而棄其本復歸無所是
謂迷復能無凶乎果卒昭元年鄭放游楚於吴將行子
南子産咨於子太叔子太叔荅曰吉不能亢身焉能亢
宗彼國政也非私難也子圖鄭國利則行之又何疑焉
周公殺管叔而蔡蔡叔夫豈不愛王室故也吉若獲戾
子將行之何有於諸游二十五年王室有子朝之難子
大叔見范獻子曰王室之不寧晉之恥也獻子懼與韓
宣子圖之乃徵會於諸侯明年夏會于黃父謀王室也
子大叔見趙簡子簡子問揖讓周旋之禮對曰是儀也
非禮也簡子曰敢問何謂禮對曰吉也聞諸先大夫子
産曰夫禮天之經也地之義也民之行也天地之經而
民實則之則天之明因地之性生其六氣用其五行氣
為五味發為五色章為五聲滛則昏亂民失其性是故
為禮以奉之為六畜五牲三犧以奉五味為九文六采
五章以奉五色為九歌八風七音六律以奉五聲為君
臣上下以則地義為夫婦外内以經二物為父子兄弟
姑姊甥舅昏媾姻亞以象天明為政事庸力行務以從
四時為刑罰威獄使民畏忌以類其震曜殺戮為溫慈
惠和以效天之生殖長育民有好惡喜怒哀樂生於六
氣是故審則宜類以制六志哀有哭泣樂有歌舞喜有
施舍怒有戰鬭喜生於好怒生於惡是故審行信令禍
福賞罰以制死生生好物也死惡物也好物樂也惡物
哀也哀樂不失乃能協天地之性是以長久簡子曰甚
哉禮之大也對曰禮上下之紀天地之經緯也民之所
以生也是以先王尚之故人之能自曲直以赴禮者謂
之成人大不亦宜乎簡子曰鞅也請終身守此言也定
四年會于召陵反未至而卒趙簡子為之臨甚哀曰黃
父之會夫子語我九言曰無始亂無怗富無恃寵無違
同無敖禮無驕能無復怨無謀非德無犯非義子速嗣
晉魏舒
魏獻子舒魏莊子之子也昭元年荀吴敗羣狄于大原
將戰舒教以毁車以為行大敗之二十八年秋宣子卒
獻子為政謂賈辛司馬烏為有力於王室謂知徐吾趙
朝韓固魏戊餘子之不失職能守業者也皆受縣而後
見於魏子以賢舉也魏子謂成鱄吾與戊也縣人以我
為黨乎對曰何也戊之為人也遠不忘君近不偪同居
利思義在約思純有守心而無滛行雖與之縣不亦可
乎昔武王克商光有天下其兄弟之國者十有五人姬
姓之國者四十人皆舉親也夫舉無他唯善所在親疏
一也詩曰惟此文王帝度其心莫其德音其德克明克
明克類克長克君王此大國克順克比比于文王其德
靡悔既受帝祉施于孫子心能制義曰度德正應和曰
莫照臨四方曰明勤施無私曰類教誨不倦曰長賞慶
刑威曰君慈和徧服曰順擇善而從之曰比經緯天地
曰文九德不愆作事無悔故襲天禄子孫賴之主之舉
也近文德矣所及其遠哉賈辛將適其縣見於魏子魏
子曰辛來昔叔向適鄭鬷蔑惡欲觀叔向從使之收器
者而往立於堂下一言而善叔向將飲酒聞之曰必鬷明
也下執其手以上曰昔賈大夫惡取妻而美三年不言不
笑御以如臯射雉獲之其妻始笑而言賈子曰才之不可
以已我不能射女遂不言不笑夫今子少不颺子若無言
吾幾失子矣言之不可以已也如是遂如故知今女有
力於王室吾是以舉女行乎敬之哉毋墮乃力仲尼聞
魏子之舉也以為義曰近不失親遠不失賢可謂義矣
又聞其命賈辛也以為忠詩曰永言配命自求多福忠
也魏子之舉也義其命也忠其長有後於晉國乎冬梗
陽人有獄魏戊不能斷以獄上其大宗賂以女樂魏子
將受之魏戊謂閻没女寬曰主以不賄聞於諸侯若受
梗陽人賄莫甚焉吾子必諫皆許諾退朝待於庭饋入
召之比置三嘆既食使坐魏子曰吾聞諸伯叔諺曰唯
食忘憂吾子置食之間三歎何也同辭而對曰或賜二
小人酒不夕食饋之始至恐其不足是以歎中置自咎
曰豈將軍食之而有不足是以再歎及饋之畢願以小
人之腹為君子之心屬厭而已獻子辭梗陽人三十二
年八月王使富辛如晉請城成周天子曰天降禍于周
以為伯父憂余一人無日忘之閔閔焉如農夫之望歲
懼以待時伯父若肆大惠以固盟主宣昭令名則余一
人有大願矣范獻子謂魏獻子曰是之不務而又焉從
事魏子曰善十一月舒及韓不信合諸侯之大夫于狄
泉尋盟且令城成周魏子南面衛彪傒曰魏子必有大
咎干位以令大事非其任也
鄭子皮
子皮鄭子展之子罕虎也三十年授子産政子皮欲使
尹何為邑子産曰少未知可否子皮曰愿吾愛之不吾
叛也使夫往而學焉夫亦愈知治矣子産曰不可人之
愛人求利之也今吾子愛人則以政猶未能操刀而使
割也其傷實多子之愛人傷之而已其誰敢求愛於子
子於鄭國棟也棟折榱崩僑將壓焉敢不盡言子有美
錦不使人學製焉大官大邑身之所庇也而使學者製
焉其為美錦不亦多乎僑聞學而後入政未聞以政學
者也若果行此必有所害譬如田獵射御貫則能獲禽
若未嘗登車射御則敗績厭覆是懼何暇思獲子皮曰
善哉虎不敏吾聞君子務知大者遠者小人務知小者
近者我小人也衣服附在吾身我知而慎之大官大邑
所以庇身也我遠而慢之微子之言吾不知也他日我
曰子為鄭國我為吾家以庇焉其可也今而後知不足
自今雖吾家聽子而行子産曰人心之不同如其面焉
吾豈敢謂子面如吾面乎抑心所謂危亦以告也子皮
以謂忠故委政焉子産是以能為鄭國昭十年子皮如
晉葬平公也子皮將以幣行子産曰喪焉用幣子皮固
請以行既葬諸侯之大夫欲因見新君叔孫昭子曰非
禮也弗聽叔向辭之曰大夫之事畢矣而又命孤孤斬
焉在衰絰之中其以嘉服見則喪禮未畢其以喪服見
是重受弔也大夫將若之何皆無辭以見子皮盡用其
幣(云云)
楚公子午
公子午字子庚楚令尹也子囊卒十五年共王以午為
令尹公子罷戎為右尹蒍子馮為大司馬公子橐師為
右司馬公子成為左司馬屈到為莫敖公子追舒為箴
尹屈蕩為連尹養由基為宫廏尹以靖國人君子謂楚
於是能官人官人國之急也能官人則民無覦心詩云
嗟我懷人寘彼周行能官人也王及公侯伯子男甸采
衞大夫各居其列所謂周行也
鄭子羽
子羽鄭行人公孫揮也善辭令昭元年會于虢尋宋之
盟也退會子羽謂子皮曰叔孫絞而婉左師簡而禮樂
王鮒字而敬子與子家持之皆保世之主也齊衛陳大
夫其不免乎國子代人憂子招樂憂齊子雖憂弗害夫
弗及而憂與可憂而樂與憂而弗害皆取憂之道也憂
必及之三大夫兆憂憂能無至乎言以知物其是之謂
矣
鄭然明
然明鄭大夫鬷蔑晉侯嬖程鄭使佐下軍二十四年子
羽如晉聘程鄭問焉曰敢問降階何由子羽不能對歸
以語然明然明曰是將死矣不然將亡貴而知懼懼而
思降乃得其階下人而已又何問焉且夫既登而求降
階者知人也不在程鄭其有亡釁乎不然其有惑疾將
死而憂也明年鄭果卒子産始知然明問政焉對曰視
民如子見不仁者誅之如鷹鸇之逐鳥雀也子産喜以
語子太叔且曰他日吾見蔑之面而已今吾見其心矣
子太叔因問政於子産子産曰政如農功日夜思之思
其始而成其終朝夕而行之行無越思如農之有畔其
過鮮矣魏舒語賈辛稱叔向之言有曰子少不颺子若
無言吾幾失子矣鄭人游于鄉校以論執政然明謂子
産曰毁鄉校如何子産曰何為夫人朝夕退而游焉以
議執政之善否其所善者吾則行之其所惡者吾則改
之是吾師也若之何毁之我聞忠善以損怨不聞作威
以防怨豈不遽止然猶防川大決所犯傷人必多吾不
克救也不如小決使道不如吾聞而藥之也然明曰蔑
也今而後知吾子之信可事也小人實不才若果行此
其鄭國實賴之豈唯二三臣仲尼聞是語也曰以是觀
之人謂子産不仁吾不信也
晉士鞅
士鞅范宣子之子也是為范獻子伐秦之役與欒鍼馳
秦師鍼死鞅反欒黶怒鞅奔秦秦伯問於鞅曰晉大夫
其誰先亡對曰其欒氏乎欒黶汰虐已甚猶可以免其
在盈乎武子之德在民如周人之思召公焉愛其甘棠
況其子乎欒黶死盈之善未能及人武子所施沒矣而
黶之怨實章將於是乎在秦伯以為知言為之請於晉
而復之襄二十九年来聘拜城把也公享之展莊叔執
幣射者三耦公臣不足取於家臣家臣展瑕展玉父為
一耦公臣公巫召伯仲顔莊叔為一耦鄫鼓父黨叔為
一耦昭二十一年夏来聘叔孫享以七牢士鞅怒曰是
卑敝邑也魯人恐加四牢焉為十一牢是聘也獻子問
具山敖山魯人以其鄉對獻子曰不為具敖乎對曰先
君獻武之諱也獻子歸徧戒其所知曰人不可以不學
吾適魯而名其二諱為笑焉唯不學也人之有學猶木
之有枝葉也木有枝葉猶能庇蔭人而況君子之學乎
定八年公會晉師于瓦獻子執羔趙簡子中行文子皆
執鴈魯於是始尚羔
贊曰子太叔文質彬彬婉而正直而有體斯所以能治
其國而應四方之命也魏舒能用人不吝改過子皮能
與善而自知不足足以相其君矣傳曰身賢賢也使賢
亦賢也二子雖未盡賢而能使賢其賢一也子羽之辭
命固見稱於聖人乃若其觀人亦不在北宫子之下也
學校之不可毁雖鄉里自好者不為也然明之賢豈不
足以知此盖知子産之自任其曰毁鄉校如何斯試之
之言耳子産謂他日吾見蔑之面今吾見其心叔向亦
曰子若無言吾幾失子矣然明之心子産叔向尚患其
難知況餘人乎士鞅非不才也而私慾不足以自勝故
阿比嬖姊以成㒺父之奸受財季氏以沮納君之義武
文之風大壊矣
春秋臣傳卷十九
