春秋臣傳卷二十一宋王當撰
襄公五
楚申無宇
申無宇楚芈尹也公子圍殺大司馬蒍掩而取其室無
宇曰王子必不免善人國之主也王子相楚國將善是
封殖而虐之是禍國也且司馬令尹之偏而王之四體
也絶民之主去身之偏艾王之體以禍其國不祥莫大
焉何以得免昭公七年楚子之為令尹也為王旌以田
無宇斷之曰一國兩君其誰堪之及即位為章華之宫
納亡人以實之無宇之閽入焉無宇執之有司弗與曰
執人於王宫其罪大矣執而謁諸王王將飲酒無宇辭
曰天子經略諸侯正封古之制也封略之内何非君土
食土之毛誰非君臣故詩曰普天之下莫非王土率土
之濱莫非王臣天有十日人有十等故王臣公公臣大
夫大夫臣士士臣皂皂臣輿輿臣隸隸臣僚僚臣僕僕
臣臺馬有圉牛有牧以待百事今有司曰女胡執人於
王宫將焉執之周文王之法曰有亡荒閱所以得天下
也吾先君文王作僕區之法曰盜所隠器與盜同罪所
以封汝也若從有司是無所執逃臣也昔紂為天下逋
逃主萃淵藪君王始求諸侯而則紂無乃不可乎若以
二文之法取之盜有所在矣王曰取而臣以往遂赦之
十一年楚子滅蔡用隠太子于岡山無宇曰不祥五牲
不相為用況用諸侯乎王必悔之楚子城陳蔡不羹使
棄疾為蔡公王問於無宇曰棄疾在蔡何如對曰擇子
莫如父擇臣莫如君鄭莊公城櫟而寘子元焉使昭公
不立齊桓公城榖而寘管仲焉至於今賴之臣聞五大
不在邊五細不在庭親不在外羈不在内今棄疾在外
鄭丹在内君其少戒王曰國有大城何如對曰鄭京櫟
實殺曼伯宋蕭亳實殺子游齊渠邱實殺無知衞蒲戚
實出獻公若由是觀之則害於國末大必折尾大不掉
君所知也
魯子服惠伯(椒)
子服惠伯名椒一名湫孟獻子之孫子服它之子三十
一年滕成公來會葬惰而多涕惠伯曰滕君將死矣怠
於其位而哀已甚兆於死所矣能無從乎昭十有二年
南蒯將叛筮之遇坤之比曰黃裳元吉以為大吉也示
惠伯曰即欲有事何如惠伯曰吾常學此矣忠信之事
則可不然必敗外強内溫忠也和以率貞信也故曰黃
裳元吉黃中之色也裳下之飾也元善之長也中不忠
不得其色下不共不得其飾事不善不得其極外内倡
和為忠率事以信為共供養三德為善非此三者弗當
且夫易不可以占險將何事也且可飾乎中美能黃上
美為元下美則裳參成可筮猶有闕也筮雖吉未也初
臧武仲致防而奔齊其人曰其盟我乎臧孫曰無辭將
盟臧氏季孫召外史掌惡臣而問盟首焉曰盟東門氏
也曰毋或如東門遂不聽公命殺適立庶盟叔孫氏也
曰毋或如叔孫僑如欲廢國常蕩覆公室季孫曰臧孫
之罪皆不及此孟椒曰盍以其犯門斬關季孫用之乃
盟臧氏曰毋或如臧孫紇干國之紀犯門斬關臧孫聞
之曰國有人焉誰居其孟椒乎子回嗣是為昭伯
魯榮成伯
榮成伯名駕鵝一名欒魯大夫也子叔聲伯之子榮其
邑也二十八年公如楚及漢楚康王卒公欲反子服惠
伯曰君子有遠慮小人從邇不如歸也成伯曰遠圖者
忠也公遂行反及方城聞季武子襲卞公欲毋入成伯
曰宿之事君也不敢不悛醉而怒醒而喜庸何傷君其
入也乃歸定元年昭公之喪至自乾侯季氏使役如闞
氏將溝焉駕鵝曰生不能事死又離之以自旌也縱子
忍之後必或恥之乃止季孫問駕鵝曰吾欲為君諡使
子孫知之對曰生不能事死又惡之以自信也將焉用
之乃止七月葬昭公於墓道南孔子之為司寇也溝而
合諸墓
衞子鮮
子鮮衞公之母弟公子鱄也孫林父之亂獻公出奔獻
公使子鮮求復於甯喜子鮮曰逐我者出納我者死賞
罰無章何以沮勸君失其信而國無刑不亦難乎且鱄
實使之遂出奔晉公使止之不可及河又使止之止使
者而盟於河曰苟有履衞地食衞粟者昧雉彼視託於
木門不向衞國而坐木門大夫勸之仕不可曰吾不可
以立於人之朝終身不仕
秦公子鍼
公子鍼字伯車秦景公之弟也亦曰后子后子有寵於
桓如二君於景其母曰弗去懼選昭元年鍼適晉其車
千乘書曰秦伯之弟鍼出奔晉罪秦伯也趙孟曰秦君
何如對曰無道趙孟曰天乎對曰有焉鍼聞之國無道
而年穀和熟天贊之也鮮不五稔是年冬楚子干奔晉
從車五乘叔向使與秦公子同食皆百人之餼趙文子
曰秦公子富叔向曰夫爵以建事禄以合爵故底禄以
德德均以年年同以尊公子以國不聞以富且夫以千
乘去其國強禦已甚詩曰不侮鰥寡不畏強禦秦楚匹
也使后子與子干齒五年景公卒后子歸秦
晉荀盈
荀盈字伯夙知罃之子也是曰知悼子荀氏至林父曰
中行氏弟首氏弟知氏昭九年六月荀盈卒未葬晉侯
飲酒樂膳宰屠蒯趨入請佐許之而遂酌以飲工曰女
為君耳將司聪也辰在子夘謂之疾日君徹宴樂學人
舍業為疾故也君之卿佐是為股肱股肱或虧何痛如
之女弗聞而樂是弗聪也又飲外嬖嬖叔曰女為君目
將司明也服以旌禮禮以行事事有其物物有其容今
君之容非其物也而女不見是不明也亦自飲也曰味
以行氣氣以實志志以定言言以出令臣實司味二御
失官而君弗命臣之罪也公說徹酒初公欲廢知氏而
立其外嬖為是悛而止
鄭印段
印段字子石鄭卿也父曰公孫黑肱字子張二十二年
九月黑肱有疾歸邑于公召室老宗人立段而使黜官
薄祭祭以特羊殷以少牢足以共祀盡歸其餘邑曰吾
聞之生於亂世貴而能貧民無求焉可以後亡敬共事
君與二三子生在敬戒不在富也已已伯張卒君子曰
善戒詩曰慎爾侯度用戒不虞子張有焉又公孫段字
伯石亦鄭卿也公子豐之子垂隴所謂二子石也子産
為政有事賂伯石邑子太叔曰國皆其國也奚獨賂焉
子産曰無欲實難皆得其欲以從其事而要其成非我
有成其在人乎何愛於邑邑將焉往既伯石懼而歸邑
卒與之昭三年鄭伯如晉公孫段相甚敬而卑禮無違
者晉侯嘉焉賜之州田君子曰禮其人之急也乎伯石
之汰也一為禮於晉猶荷其禄况以禮終始乎詩曰人
而無禮胡不遄死其是之謂乎
齊州綽
州綽齊大夫也齊莊公朝指殖綽郭最曰是寡人之雄
也州綽曰君以為雄誰敢不雄然二子者譬於禽獸臣
食其肉而寝處其皮矣平隂之役夙沙衞殿殖綽郭最
曰子殿國師齊之辱也子姑先乎乃代之殿齊人圍臧
紇於防獲臧堅齊侯使夙沙衛唁之堅自殺
贊曰申無宇勇於諫論陳蔡不羹之患王終以此敗可
謂明也已矣子服惠伯從容開說切事而觧紛昭伯似
之遂世其德可嘉也榮成伯之規正可謂不忝其祖矣
爵以序德也而齊莊所建俱勇士此匹夫之勇何救於
亂哉夙沙衞齊之寵臣也然唁國士而臧堅以為恥殿
齊師而殖綽以為辱古之自重也如此
春秋臣傳卷二十一
