春秋臣傳卷十三宋王當撰
宣公三
晉知武子
知武子晉卿也名罃字子羽荀首之子邲之戰楚獲罃
而囚之成公三年晉人歸楚公子榖臣以求罃楚人許
之王送罃曰子其怨我乎對曰二國治戎臣不才不勝
其任以爲俘馘執事不以釁鼓使歸即戮君之惠也臣
實不才又誰敢怨王曰然則德我乎對曰二國圖其社
稷而求紓其民各懲其忿以相宥也兩釋纍囚以成其
好二國有好臣不與及其誰敢德王曰子歸何以報我
對曰臣不任受怨君不任受德無怨無德不知所報王
曰晉未可與爭重爲之禮而歸之襄十年晉荀偃士匄
請伐偪陽而封宋向戌焉荀罃曰城小而固勝之不武
弗勝爲笑固請丙寅圍之弗克(云云)宋公饗晉侯於楚
邱請以桑林荀罃辭荀偃士匄曰諸侯宋魯於是觀禮
魯有禘樂賓祭用之宋以桑林享君不亦可乎舞師題
以旌夏晉侯懼而退入于房去旌卒享而還及著雍疾
卜桑林見荀偃士匄欲奔請禱焉罃不可曰我辭禮矣
彼則以之猶有鬼神於彼加之晉侯有閒
晉伯宗
伯宗晉大夫也事景公厲公宣十四年楚子圍宋公孫
歸父會楚子于宋宋使樂嬰齊告急于晉晉侯欲救之
伯宗曰不可古人有言曰雖鞭之長不及馬腹天方授
楚未可與爭雖晉之彊能違天乎諺曰高下在心川澤
納汚山藪藏疾瑾瑜匿瑕國君含垢天之道也君其待
之乃止晉侯將伐狄諸大夫皆曰不可酆舒有三雋才
不如待後之人伯宗曰必伐之狄有五罪雋才雖多何
補焉不祀一也耆酒二也棄仲章而奪黎氏地三也虐
我伯姬四也傷其君目五也怙其雋才而不以茂德兹
益罪也若之何待之夫恃才與衆亡之道也商紂由之
故滅天反時爲災地反物爲妖民反德爲亂亂則妖災
生故文反正爲乏盡在狄矣晉侯從之遂滅潞殺酆舒
成公五年梁山崩以傳召伯宗伯宗辟重曰辟傳重人
曰待我不如捷之速也問其所曰絳人也問綘事焉曰
梁山崩將召伯宗謀之問將若之何曰山有朽壤而崩
可若何國主山川故山崩川竭君爲之不舉降服乘縵
徹樂出次祝幣史辭以禮焉其如此而巳雖伯宗若之
何伯宗請見之不可遂以告而從之孔子聞之曰伯宗
其無績乎攘善也伯宗朝以喜歸其妻曰子貎有喜何
也曰吾言於朝諸大夫皆謂我智似陽子對曰陽子華
而不實主言而無謀是以難及其身子何喜焉伯宗曰
吾飲諸大夫酒而與之語爾試聽之曰諾既飲其妻曰
諸大夫莫子若也然而民不能戴其上久矣難必及子
子盍亟索士憖庇州犂焉得畢陽十五年三郤害伯宗
譖而殺之畢陽送伯州犂于楚韓獻子曰郤氏其不免
乎善人天地之紀也而驟絶之不亡何待初伯宗每朝
其妻必戒之曰盜憎主人民惡其上子好直言必及於
難子州犂有傳
魯臧宣叔
臧宣叔臧孫許也文仲之子成二年冬楚師侵衛遂侵
我師于蜀使臧孫往辭曰楚遠而久固將退矣無功而
受名臣不敢楚侵及陽橋孟孫請往賂之以執斲執鍼
織絍皆百人公衡爲質以請盟楚人許平
楚伯州犂
伯州犂晉大夫伯宗之子也成十五年奔楚爲太宰襄
二十六年楚侵鄭鄭皇頡戍之出與楚師戰敗穿封戌
囚皇頡公子圍與之爭之正於州犂州犂曰請問於囚
乃立囚曰所爭君子也其何不知上其手曰夫子爲王
子圍寡君之貴介弟也下其手曰此子爲穿封戌方城
外之縣尹也誰獲子囚曰頡遇王子弱焉戍怒抽戈逐
王子圍弗及楚人以皇頡歸明年向戌請弭兵楚人衷
甲州犂曰合諸侯以爲不信無乃不可乎夫諸侯望信
於楚是以來服若不信是棄其所以服諸侯也固請釋
甲子木曰晉楚無信久矣事利而巳焉用有信太宰退
告人曰令尹將死矣不及三年求逞志而棄信志將逞
乎志以發言言以出信信以立志參以定之信亡何以
及三昭元年公子圍弑王殺州犂于郟
楚養由基
養由基楚大夫養叔也養叔善射鄢陵之戰潘黨與由
基蹲甲而射之徹七札焉以示王曰君有二臣如此何
憂於戰王怒曰大辱國詰朝爾射死藝及戰吕錡射共
王中目王召由基與之兩矢使射吕錡中項伏弢以一
矢復命楚師薄於險叔山冉謂由基曰雖君有命爲國
故子必射乃射再發盡殪晉師乃止襄十五年楚公子
午爲令尹由基爲宫廏尹以靖國人君子謂楚於是乎
能官人官人國之急也能官人則民無覦心昭公十四
年令尹子旗有德於王不知度與養氏比而求無厭王
於是殺子旗而滅養氏之族
晉趙同
趙同趙盾異母弟趙衰生原同屏括樓嬰原屏樓三子
邑也初驪姬之亂詛無畜羣公子自是晉無公族及成
公即位晉於是乎有公族餘子公行趙盾請以括爲公
族大夫成八年晉殺趙同趙括十年晉侯夢大厲被髮
及地搏膺而踊曰殺余孫不義余得請於帝矣壞大門
及寢門而入公懼入于室又壞戶公覺召桑田巫巫言
如夢公曰何如曰不食新矣六月晉侯欲麥使甸人獻
麥饋人爲之召桑田巫示而殺之將食張如厠陷而卒
小臣有晨夢負公以登天及日中負晉侯出諸厠遂以
爲殉
贊曰知武子資善而行聞義而服充此可以優天下而
況晉國乎伯宗可謂邦之司直矣然處於昏君亂卿之
間而以能尚人非保身之道也臧宣叔不敢以無功受
名是能世其家也伯州犂智而不知正養叔藝而不尚
德藝勝則下智勝則殺身矣
春秋臣傳卷十三
