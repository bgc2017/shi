春秋臣傳卷三宋王當撰
莊公
齊鮑叔牙
鮑叔牙齊公子小白之傅也齊侯使連稱管至父戍葵
邱瓜時而往曰及瓜而代期戍公問不至請代弗許故
謀作亂亂作叔牙奉公子小白奔莒管夷吾召忽奉公
子糾來奔九年夏公伐齊納子糾桓公自莒先入鮑叔
曰子糾親也請君討之管召仇也請受而甘心焉乃殺
子糾召忽死之管仲請囚鮑叔受之及堂阜而税之先
是桓公入自莒使鮑叔為宰辭曰臣君之庸臣也君加
惠於臣使不凍餒則是君之賜也若必治國家者則非
臣之所能也其唯管夷吾乎臣不若管夷吾者五寬惠
柔民弗若也治國家不失其柄弗若也忠信可結於百
姓弗若也制禮義可法於四方弗若也執枹鼓於軍門
使百姓皆加勇焉弗若也桓公曰夷吾射寡人中鉤是
以濱於死鮑叔對曰夫為其君動也君若宥而反之夫
猶是也桓公使請諸魯公曰寡君有不令臣在君之國
欲以戮於羣臣莊公於是束縛以與齊比至三釁三沐
之而位於高國之上叔牙以身下之行以國政號曰仲
父桓公遂伯管仲嘗歎曰吾少困窮時嘗與鮑叔賈分
財多自與鮑叔不以我為貪知我貧也吾嘗與鮑叔謀
而大困窮鮑叔不以我為愚知時有利有不利也吾嘗
三仕三見逐於君鮑叔不以我為不肖知我不遭時也
吾嘗三戰三北鮑叔不以我為怯知我有老母也公子
糾敗召忽死之吾幽囚受辱鮑叔不以我為無耻知我
不羞小節而耻名不顯於天下也生我者父母知我者
鮑叔也及夷吾有病桓公問之曰仲父之病病矣可不
諱之至於大病則寡人惡乎屬國而可夷吾曰公欲誰
與桓公曰鮑叔可曰不可其為人潔廉若士也其於不
已若者不比之人一聞人過終身不忘使之理國上且
鈎乎君下且逆乎民其得罪於君將不久矣桓公曰然
則孰可曰勿巳則隰朋可其為人也上忘而下不叛愧
其不若而哀其不已若者以德分人謂之聖以財分人
謂之賢以賢分人未有得人者也以賢下人未有不得
人者也其於國有不聞也其於家有不見也勿巳則隰
朋可此世稱管鮑善交者不得不然也
齊管敬仲
管敬仲名夷吾齊相也初為公子糾之傅桓公殺公子
糾而請敬仲於魯比至公親逆之於郊而與之坐而問
焉曰昔吾先君襄公築臺以為高位田狩畢弋不聽國
政卑聖侮士唯女是崇是以國家不日引不月長恐宗
廟之不掃除社稷之不血食敢問為此若何敬仲曰聖
王之治天下也參其國而伍其鄙定民之居成民之事
而謹用六柄焉桓公曰成民之事若何對曰四民者勿
使雜處雜處則其言哤故聖王之處士使就閒燕處工
就官府處商就市井處農就田野少而習焉其心安焉
不見異物而遷焉是故父兄之教不肅而成子弟之學
不勞而能公曰安國若何對曰作内政而寄軍令焉於
是制國五家為軌故五人為伍軌長帥之十軌為里故
五十人為小戎里有司帥之四里為連故二百人為卒
連長帥之十連為鄉故二千人為旅鄉良人帥之五鄉
一帥故萬人為一軍五鄉之帥帥之三軍故有中軍之
鼓有國子之鼓有高子之鼓春以蒐振旅秋以獮治兵
祭祀同福死喪同恤災禍共之夜戰聲相聞足以不乖
晝戰目相見足以相識是故守則同固戰則同彊君有
此士也三萬人以方行天下以誅無道以屏周室天下
大國之君莫之能禦公曰吾欲從事於諸侯其可乎對
曰為游士八十人奉之以軍馬衣裘多其資幣使周遊
四方以號召天下之賢士皮幣玩好使民鬻之四方以
監其上下之所好擇其淫亂者而先征之閔公元年狄
伐邢敬仲言於齊侯曰戎狄豺狼不可厭也諸夏親暱
不可棄也宴安酖毒不可懷也詩曰豈不懷歸畏此簡
書齊人救邢始霸也僖公四年齊侯以諸侯之師侵蔡
蔡潰遂伐楚楚成王使與師言曰君處北海寡人處南
海唯是風馬牛不相及也不虞君之涉吾地也何故敬
仲對曰昔者召康公命我先君太公曰五侯九伯女實
征之以夾輔周室賜我先君履東至于海西至于河南
至于穆陵北至于無棣爾貢包茅不入王祭不共無以
縮酒寡人是徵昭王南征而不復寡人是問楚子使屈
完及諸侯盟始桓公即位數年東南多有淫亂者一戰
敗三十一國遂南征伐楚荆州諸侯莫不來服北伐山
戎斬孤竹而南歸海濱諸侯莫不來服與諸侯同心勠
力西征攘白狄之地乘桴濟河懸車束馬踰太行與拘
夏服流沙反胙于絳嶽濱諸侯莫不來朝大朝諸侯于
陽榖兵車之屬六乘車之會三甲不解纍兵不解翳弢
無弓服無矢隠武事行文道帥諸侯而朝天子葵邱之
會天子使宰孔致胙於桓公謂伯舅無下拜桓公召管
仲而謀對曰為君不君為臣不臣亂之本也桓公懼出
見客曰天威不違顏咫尺小白余敢貪天子之命曰爾
無下拜恐隕越于下以為天子羞遂下拜升受命賞服
大輅龍旂九旒渠門赤旂諸侯稱順敬仲之力也襄王
以戎難討王子帶桓公使敬仲平戎于玉王以上卿之
禮享敬仲敬仲受下卿之禮而還君子曰管氏之世祀
也宜哉讓不忘其上詩曰愷悌君子神所勞矣敬仲卒
五子皆求立桓公卒易牙豎貂作亂蓋以陽門之扉三
月不葬子路問於孔子曰管仲何如子曰仁也子路曰
昔管仲說襄公公不受是不辨也欲立公子糾而不能
是不知也家殘於齊而無憂色是不慈也桎梏而居檻
車無慙心是無愧也事所射之君是不正也召忽死之
管仲不死是不忠也仁人之道固如是乎孔子曰管仲
說襄公不受公之暗也欲立子糾而不能不遇時也家
殘於齊而無憂色知權命也桎梏而無慙心自裁審也
事所射之君通於變也不死子糾量輕重也夫子糾未
成君管仲裁度於義束縛而立功名未可非也管氏終
春秋而無顯者後有管修者賢為楚大夫白公之亂見
殺
魯曹劌
曹劌魯人十年春齊師伐我公將戰劌請見其鄉人曰
肉食者謀之又何間焉劌曰肉食者鄙未能遠謀乃入
見問何以戰公曰衣食所安弗敢專也必以分人對曰
小惠未徧民弗從也公曰犧牲玉帛弗敢加也必以信
對曰小信未孚神弗福也公曰小大之獄雖不能察必
以情對曰忠之屬也可以一戰戰則請從公與之乘戰
于長勺公將鼓之劌曰未可齊人三鼓劌曰可矣齊師
敗績公將馳之劌曰未可下視其轍登軾而望之曰可
矣遂逐齊師既克公問其故對曰夫戰勇氣也一鼓作
氣再而衰三而竭彼竭我盈故克之夫大國難測也懼
有伏焉吾視其轍亂望其旗靡故逐之十三年公會齊
侯于柯莊公升壇曹子手劒而從之管子進曰君何求
乎曹子曰城壞壓境君不圖與管子曰然則君何求曹
子曰願返汶陽之田管子顧曰君許諾桓公曰諾曹子
請盟桓公下與之盟曹子摽劒而去之要盟可犯而桓
公不欺曹子可讎而桓公不怨桓公之信著乎天下自
柯之盟始焉二十三年夏公如齊觀社非禮也劌諫曰
不可夫禮所以整民也故會以訓上下之則制財用之
節朝以正班爵之義帥長幼之序征伐以討其不然諸
侯有王王有巡守以大習之非是君不舉矣土發而社
助時也收攟而烝納要也今齊社而往觀非先王之訓
也天子祀上帝諸侯會之受命焉諸侯祀先公卿大夫
佐之受事焉不聞諸侯之相會祀也祀又不法君舉必
書書而不法後嗣何觀公不聽
魯臧文仲
臧文仲魯大夫臧孫辰也臧哀伯之孫伯氏瓶之子二
十八年冬饑文仲言於公曰夫為四鄰之援結諸侯之
信申以盟誓固國之艱急是為鑄名器藏寳財固民之
殄病是待今國病矣君盍以名器請糴於齊公曰誰使
對曰國有饑饉卿出告糴古之制也辰也備卿請如齊
公使往從者曰君不命吾子吾子請之其為選事乎文
仲曰賢者急病而讓夷居官者當事不避難在位者恤
民之患是以國家無違今我不如齊非急病也在上不
恤下居官而惰非事君也文仲以鬯圭與玉磬如齊告
糴曰天災流行戾於敝邑敢告滯積以紆執事以救敝
邑豈惟寡君與二三臣實受君賜其周公太公及百辟
神祗實永享而賴之齊人歸其玉而與之糴宋襄公欲
合諸侯文仲曰以欲從人則可以人從欲鮮濟僖二十
一年夏大旱公欲焚巫尩文仲曰非旱備也修城郭貶
食省用務穡勸分此其務也巫尩何為天欲殺之則如
勿生若能為旱焚之滋甚公從之是歲也饑而不害二
十二年公伐邾公卑邾不設備文仲曰國無小不可易
也蠭蠆有毒而況國乎温之會晉人執衞成公文仲言
於公曰夫諸侯之患諸侯恤之所以訓民也君盍請衞
君以示親諸侯公說乃免衞侯衞侯聞臧文仲之為也
使納賂焉辭曰外臣之言不越境不敢及君三十一年
春取濟西田分曹地使文仲往宿於重館重館人告曰
不速行無及也從之分曹地自洮以南東傅于濟盡曹
地也歸為之請曰地之多也重館人之力也臣聞之善
有章雖賤必賞也惡有釁雖貴必罰也今一言而辟境
其章大矣請賞之乃出而爵之文公二年秋八月丁卯
有事于大廟躋僖公逆祀也於是夏父弗忌為宗伯尊
僖公且明見曰吾見新鬼大故鬼小先大後小順也躋
聖賢明也明順禮也君子以為失禮禮無不順祀國之
大事也而逆之可謂禮乎子雖齊聖不先父食久矣故
禹不先鯀湯不先契文武不先不窋仲尼曰臧文仲其
不仁者三不知者三下展禽廢六關妾織蒲三不仁也
作虛器縱逆祀祀爰居三不知也五年秋楚滅六又滅
蓼文仲聞六與蓼滅曰臯陶庭堅不祀忽諸德之不建
民之無援哀哉孔子問於漆雕憑曰子事臧文仲武仲
及孺子容此三大夫孰賢對曰臧氏家有守龜名曰蔡
文仲三年而為一兆武仲三年而為二兆孺子容三年
而為三兆憑從此見之若問三人之賢與不賢所不敢
識也孔子曰君子哉漆雕氏之子也其言人之美也隠
而顯言人之過也微而著知如不能及明如不能見孰
克如此
衞石祁子
石祁子衞大夫也十二年冬猛獲出奔衞宋人請于衞
衞人欲勿與祁子曰不可天下之惡一也惡於宋而保
於我保之何補得一夫而失一國與惡而棄好非謀也
衞人歸之閔公二年狄伐衞衞懿公好鶴鶴有乘軒者
將戰國人受甲者皆曰使鶴鶴實有禄位余焉能戰公
與祁子玦與寗莊子矢使守曰以此贊國擇利而為之
與夫人繡衣曰聽於二子及狄人戰衞師敗績遂滅衞
齊桓公封衞于楚邱衞國忘亡文公大布之衣大帛之
冠務材訓農通商惠工敬教勸學授方任能元年革車
三十乘季年乃三百乘
齊陳完
陳完字敬仲陳厲公之子二十二年陳人殺太子禦寇
公子完奔齊齊侯使為卿辭曰羇旅之臣幸若獲宥及
於寬政赦其不閑於教訓而免於罪戾弛於負擔君之
惠也所獲多矣敢辱高位以速官謗請以死辭使為工
正飲桓公酒樂公曰以火繼之辭曰臣卜其書未卜其
夜君子曰酒以成禮不繼以淫義也以君成禮弗納於
淫仁也初懿氏卜妻敬仲其妻占之曰吉是謂鳳凰于
飛和鳴鏘鏘有媯之後將育于姜陳厲公生敬仲其少
也周史有以周易見陳侯陳侯使筮之曰是謂觀國之
光利用賓于王此其代陳有國乎不在此其在異國非
此其身而在其子孫若在異國必姜姓也姜大嶽之後
也山嶽則配天物莫能兩大陳衰此其昌乎及陳之亡
也陳桓子始大於齊
贊曰管仲辱囚而不死知有鮑叔存焉無鮑叔則無管
仲故舉賢之功尚矣管仲相桓公一匡天下身没未幾
而齊大亂豈禮法不身先乎以管仲桓公之賢不能慮
陳氏於其始及其成也景公晏子何救哉曹劌閭巷之
人耳而知忠屬可以一戰者先王使民樂為之死唯其
誠而已柯之盟公羊以為曹子榖梁以為曹劌考其時
事盖劌也太史以為曹沫其聲之誤邪臧文仲之賢不
稱於仲尼而魯人師其言以為死而不朽盖非立德立
功者也立言者也石祁子有碏之風哉
春秋臣傳卷三
