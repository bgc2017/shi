玉堂雜記卷中
宋周必大撰
乾道七年十二月辛酉有旨僕射之名不正欲採周漢
舊制改左右丞相令有司討論必大時為禮部侍郎兼
權直學士院又兼同修國史兼實錄院修撰皆當與聞
會衆議不齊而虞丞相亦謂同北朝官制遷延至明年
正月戊寅僅條具歴代宰相官稱申尚書省禁中即聞
之明日遣中使王(忘其名)來問緩故必大以實奏二月癸
卯得御筆云尚書左右僕射可依漢制改作左右丞相
學士院降詔登時具草封入乙巳付外施行庚戌從駕
過德夀官既歸得旨赴東華門祗候宣引日已晡聞有
内宴小黃門出云恐改日引然不敢退酉後忽宣入選
德殿起居畢上微被酒袖出親劄云比來一二大臣同
心輔正夙夜匪懈漸革苟且之風以副綜覈之意深可
嘉尚今因除授宜示褒典虞允文可特進左丞相梁克
家可正奉大夫右丞相御前設小案用牙尺壓蠲紙一
幅傍有漆匣小歙硯寘筆墨於玉格必大鞠躬書除目
進呈訖奏曰拜相轉官前例固不一今並命而或三或
四更取聖裁上曰以其恊心故褒進之然特進一官即
少保所以允文三官又問兼樞密使否上曰今樞密亦
非古先改丞相稱呼將來别理會且帶可也又奏所領
書局上曰卿自理會賜坐奏問既改左右相其序位如
何上曰欲升在三少之上三公之下逮闇請起宣坐賜
茶飲訖再拜而退御藥李邦直同自複道秉燭鎖院蓋
上意欲其密故不用尋常宣官之禮金蓮故事今庶幾
焉凡鎖院御藥監門中官各一員御藥留宿其廳(鎖院或先)
(去恐是大禮别有職事)昧爽再相見以小字制書本授之送至中
門先啟鑰入内即復扄院候俟朝退宣麻訖學士乃得
歸時虞公獨相梁為參政聞班列中但謂改易相名及
雙制出愕然或疑學士多轉右相一官有所抑揚不敢
辨也按祖宗時命相多以舊官其後往往遷秩近歲勅
局修三省法乃著令轉三官兹豈當立法乎
乾道七年七月二十六日午後快行家傳旨下學士院
取從官為四川宣撫使體例蓋是時參知政事王公明
炎在蜀三年屢求歸宰相薦吏部侍郎王能甫之竒為
代故來索例必大令回奏云降麻官方屬本院侍從當
問三省既暮忽宣鎖至院已秉燭中使出御封御筆乃
王炎除樞密使依舊四川宣撫使其密如此吏寫熟狀
依例不轉官但加食邑必大方草制未暇細思既得筆
依奏方省其誤自寫奏云本朝改官制後以太中大夫
為宰執官當時改樞密使為知院事中興以來既復置
使首用舊弼故恩數多視宰臣未有以中大夫充者昨
汪澈元是通議大夫虞允文太中大夫故不轉官今王
炎止是中大夫竊慮合轉左太中大夫仍加封邑庶恊
近制御筆批依時三鼓批墨尚濕
必大初直院見批答臣僚章表皆大書其後不過三兩
行表紙盡則接以詔紙數幅文盡乃止然表紙高詔紙
矮參差不等問之掌故並無依據心每疑之其後徧於
執政故家求承平時舊本偶得仁宗皇祐間答孫威敏
公沔辭免副樞表則所接之紙高低相若淳熙乙未再
叨寓直閏九月十二日因李參彦穎王樞淮斷章批答
即具奏照皇祐體式於表後用一等紙書寫進呈仍乞
今後準此施行御筆依遂為定制
宰執及親王使相太尉生日天章閣排辦牲餼預申學
士院撰詔書及寫賜目一紙各請御寳(詔用書詔之寳賜用錫賜之寶)
前一日差内侍持賜其詔例畫撰進之日謂如正月旦
生文意必敘歲首而所畫日則是去臘殊不相應必大
為直院奏乞不拘進詔早晚但實畫生日於後得旨從
之遂為定制祖宗時牲餼外又錫器幣往往就差子弟
姻戚持賜欲其省費也過江惟牲餼耳米麫本色羊準
價皆取之有司酒則臨安醖造臨時加以黃封拜賜訖
與賜者同升廳搢笏展讀就坐茶湯書送錢十五千從
人三千天章閣使臣庫子快行錢酒各有差
淳熙丙申八月庚辰德夀宫遣大璫張去為至都堂傳
旨立翟貴妃為今上皇后明日午後執政奏事皇后歸
姓謝氏乙酉晚快行家來宣鎖院是日侍講刑部侍郎
程泰之已宿直呼馬而出予至内前適與之遇泰之揚
鞭云留詩案上矣酉時出自東華門入對選德殿上曰
太上有旨立謝后命卿草制必大奏合略及歸姓否上
曰不如此四方何由知明言幼隨乳母可也宣坐賜茶
訖御藥王濛同入院二鼓後進草畢吏呈泰之詩云抖
擻身章却冒塵褭蹏頋影也逡巡鑾坡寓宿非其地蓮
燭操文自有真宇直由來同古語位高兼復見今人迎
潮有諾無輕爽季老當年不諉貧謂賜金也予次韻戲
之云天街並踏軟紅塵飛鞚交馳駭徼巡椒殿敢期當
制草槐庭元擬用儒真(初謂年兄入相鎖院)鬻方偶免冬龜手適
市深慙旦攫人禮絶同僚應有日重霑潤筆乃無貧謂
相制亦賜金也先是七月十九日六曹長貳六人往浙
江亭觀潮泰之在焉惟予以内直不赴晡時大雷雨走
筆戲蔡子平洸云雷轟萬鼓勒潮回無復亭前雪作堆
應為尚書慳且澁盲風怪雨一時來迎潮輕爽之語指
此
淳熙丙申八月乙未都堂召議賜交趾來年歷日詔書
予謂李天祚去冬已薨龍翰未經封拜欲作安南國王
嗣子龍翰執政然之先是予以兵部職事條具天祚贈
典按故事其王初立即封交趾郡王久之進南平王死
則贈侍中南越王上以天祚自紹興丁巳嗣位今四十
年淳熙元年二月又自南平王特封安南國王故欲厚
其禮予請仍贈侍中追封南越國王詔可之安南為國
蓋曾丞相之失聞奏章行移舊止稱安南道加封之後
浸自尊大文書稱國不復可改丁酉三月二十四日制
授龍翰静海軍節度觀察處置等使特進檢校太尉兼
御史大夫上柱國安南國王食邑三千戶食實封一千
戶仍賜推誠順化功臣予適當制其云即樂國以肇封
既從世襲極真王而錫命何待次升蓋言不封郡王也
交州在唐為安南都護府本朝太宗時黎氏奪丁璿節
度大中祥符二年李公藴復簒之傳子德政至孫日尊
嘗稱帝改元日尊卒乾德嗣卒陽煥嗣卒天祚嗣卒龍
翰嗣卒數歲矣制云乃眷一邦兹傳七世自公藴言之
也其名曰日曰乾曰陽曰天曰龍皆有僭上之意然表
章字如蠅頭幾不可辨玉音每嘉其恭順云
淳熙三年九月二十五日鎖院付下中書門下省熟狀
趙伯圭除使相提舉洞霄宫必大奏按故事宗室戚里
或前宰執帶節度使多充宫觀使若至使相自領使無
疑昨史浩以使相提舉宮觀者誤也恐自此遂以為例
今具士樽錢忱等例皆是以使相充宫觀使在外任便
居住者合取旨改正一更四點進入五點上批可依士
樽等體例除宫觀使
是年十一月二十二日御封付下參知政事錢良臣辭
免監修國史日歷所劄子降詔不允必大因奏自來宰
執兼領書局多是内尚書省批出局名既至朝廷降勅
合行寫正而省吏止奉行内批宰執亦隨勅黃繫銜差
誤日久今因答詔輒具言之國史日歷者書名也曰所
者官司也今大臣合監修日歷却添一所字似監修造
作之官又如勅令所從官詳定宰執提舉今却云提舉
勅令所此何理也以至國史院會要玉牒皆為一律合
行改正上以為允其後或是或否復混淆矣
丁酉九月丙辰宣召侍讀史少保浩錫宴澄碧殿抵莫
送以金蓮燭宿玉堂直廬上命作詩敘此會史進古詩
三十韻云季秋中澣日淳熙隆四&KR1124;朝回纜轡間中使
俄傳旨少頃日轉申宣召陪燕喜預令掃玉堂深夜備
棲止悚懼跽承命鳴騶亟穿市絳闕聳皇居非煙常靡
靡入自東華門熊羆森爪士詔許乘肩輿安徐無跛倚
復古距選德相望幾數里修廊按雲漢岧嶤璨珠蘂中
途敞金扉恍若蓬壺裏羣山擁蒼璧四顧環弱水山既
日夕佳水亦湛無滓冰簾映綺疏瓊殿中央峙澄碧耀
宸奎龍神争守視蹈舞上丹墀天威不違咫奉觴祈萬
夀時蒙一啟齒餘波丐鼠腹酒行不知幾徘徊下瑤席
緩步煩玉趾從遊至清激錫坐談名理泉聲韻琴瑟一
洗筝笛耳皇云萬機暇觀書每來此論道及帝王直欲
齊其軌堯舜禹湯文前身無乃是臣言匪獻䛕道實由
心起既然明是心要在力行爾登橋釂餘罍飲興未容
已金蓮引雙燭再拜離階戺玉音寵諭臣此會宜有紀
歸途感恩榮占寫忘骫骳上御製俯同其韻云揖遜荷
帝堯寅恭五元&KR1124;治道貴清静聖言有深旨誰歌元首
明自得股肱喜躋民期仁夀距肯中道止力農樂彼田
坐賈安於市歲行閱豐登國論銷委靡予力初何能濟
濟賴多士矧予有元老中立而不倚居東逾三年不遠
來千里未遂赤松遊輟誦青琅蘂皓首持六經日侍明
光裏翼乎鴻遇風縱矣魚在水儒行絶瑕疵道心無塵
滓挺挺松栢姿巉巉山岳峙予惟日萬幾至仁同一視
西成錫小宴促坐才尺咫湛露愧歌周置酒非封齒歸
美見新詩如卿能有幾眷言澄碧行勝賞得迂趾亦屢
引公卿對此談政理虚心欲受人忠言資逆耳朕瘠天
下肥至樂無易此頗念文武疆六合尚殊軌東都會諸
侯宣王昔於是期爾罄嘉謀使我勲業起勿以方燕頤
所書聊復爾巵酒正須釂話言未能巳都護萬年觴何
當至庭戺文章藉老手直筆中興紀載嘉矍鑠翁焉得
辭骫骳逮十一月壬寅輪當内直申時二刻宣召至清
華閣上曰學士宴見無時最為親近朕和史浩詩待錄
示卿可和以進此學士職也又云卿想不甚飲比賜宴
時見卿面赤却至誠不辭既退中使李肅傳旨賜詩本
并戊戌小春茶二十銙葉世英墨五團以代賜酒世英
御前墨工也恭進和篇云粤從三代還歲月過千&KR1124;時
豈無賢君道未契宸旨(陛下屢語臣三代而下人君皆不知道)煌煌唐太
宗勲業在所喜寇攘既掃除蠻貊畢至止循良布郡邑
惠政寬獄市忠賢儼班聯切諫柅浮靡關輔羅府兵巖
穴聘竒士民生覆盂安國勢泰山倚皇心期過之風下
九萬里忠厚培本根文物燦華蘂淳熙貞觀間何啻相
表裏屬車尚濤江列障隔淮水天河未洗兵作我太清
滓坐令營屯衆久費糗糧峙遺民多雁嗸諸將空虎視
安得貫砮楛來貢尺有咫六合混一家耕桑盛生齒願
言講治道先務當有幾欲仁斯仁至患在未舉趾而况
前史中遺事可尋理衛英爪與牙王魏目兼耳處中賴
房杜虚受忘彼此不聞國異政但見車同軌孰云古道
難僉曰今王是寸隂聖所競盛德日方起舞干格三苗
其效七旬爾軻稱仁無敵傳謂禮可已東鞮及北女看
即朝玉戺南山竹易殫陛下功難紀儒館謾獻歌將奈
詞之骳是日奏事畢問陛下命臨安府開文海有諸上
曰然奏云文選之後有文粹已遠不及所謂文海乃近
時江鈿編類殊無倫理書坊刊行可也今降旨校正刻
板事體則重恐難傳後莫若委館閣官銓擇本朝文章
成一代之書上大以為然曰卿可理會奏乞委館職上
曰待差一兩員其後遂付吕伯共祖謙既成上問何以
為名必大乞賜名皇朝文鑑上曰善又降旨令必大作
序亦既進呈將刊版會有近臣密啟云所載臣僚章疏
毁及祖宗政事遂不果刊今其書士大夫或傳之
淳熙五年閏六月十二日鎖院付到熟狀皇子魏王自
荆南集慶軍節度使開府儀同三司行江陵尹判明州
改成德彰信軍節度使行荆州牧必大奏彰信是曹州
徽宗曾為節度使即位後升興仁府又親王帶牧合隨
本鎮今成德軍即真定府却帶荆州牧非是上批别擬
大鎮進入選點更具本鎮帶牧故事來必大又奏去夏
魏王除荆南節度使江陵尹誤犯端拱中真宗除授昔
政和中已失檢照今因改鎮不敢不審兼兩鎮合帶兩
牧仍隨本鎮併於實錄中檢故事以進夏夜甚短奏入
已三鼓至四鼓末批出只於兩鎮上就本鎮止帶一牧
必大遂擬永興成德軍節度使雍州收進入頃之點定
然後進草禁中未就寢以待(禁中四鼓乃在外三更)
故事食邑千戶以上封侯若拜相雖舊爵卑食邑少亦
徑封侯蓋五等伯子男用縣名至侯則升郡當降旨時
未知所封何郡第云進封開國侯而已秦丞相薨後初
拜沈守約該左相万俟元忠卨右相沈爵歸安縣万俟
陽武縣各從其鄉也既相合升郡侯而學士院遂進沈
為歸安郡万俟陽武郡初非郡名其誤甚矣當時偶不
知改久之因進書轉官方能釐正至今遇恩升郡臣僚
院吏及吏部尚復差舛謂如元係吳興縣開國伯則合
云進封吳興郡開國侯却云吳興郡進封開國侯殊無
義理予每為正之
北門掌内制西掖掌外制是謂兩制又著令自觀文殿
大學士至敷文閣待制為侍從官朝廷或詔近臣舉賢
議事多云兩省諫議大夫以上尚書省侍郎以上而别
言御史中丞學士待制乃為詳備近世相承通稱侍從
固已疑混若泛言兩制則非矣
紹興二十四年春直學士院湯公思退以禮部侍郎同
知貢舉時百官多闕大抵一人兼數職凡進士出身皆
入試闈獨留監察御史王公綸蓋備拆號也内制既闕
官遂降旨暫權適草劉婉儀進位貴妃制太上稱其有
典誥體潤筆殆萬緡賜硯尤竒秦丞相不樂遭論列而
去秦薨召還掌内外制知樞密院事垂相而病除大資
政留守金陵即其鄉也未第時兄弟就食府庠至是人
以為榮尋卒官予嘗草其致仕制云少則歌鹿鳴而薦
於鄉老則釋麟符而居其里考昔人而或有在近歲以
幾希贈官制云古所謂鄉先生者没則祭於社而後世
良二千石民亦奉嘗之爾於二者蓋兼之皆紀實也
故事正除六曹侍郎及雜學士以上遇辭免皆降詔不
允給舍并權侍郎則否紹興二十七年六月戶部王侍
郎師心辭給事中亦降不允詔書蓋舊官合答詔也是
歲九月權禮部賀侍郎允中除給事中辭免亦降詔乃
誤襲王例非故事也三十年正月權工部王侍郎晞亮
遷夕拜不復降詔得之矣明年九月權禮部金侍郎安
節亦遷夕拜又誤降詔自後往往無定論院官隨事申
明改正為善
玉堂雜記卷中
