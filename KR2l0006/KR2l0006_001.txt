玉堂雜記卷上
宋周必大撰
錢文僖公惟演金坡遺事云舊規學士六人遇聖節共
率百二十緡寺中設齋今送五十千與樞密使同開道
場前一日赴宴當時所記如此近歲樞密院滿散聖節
及貢院賜宴則學士待制皆與而無送錢故事又六參
隨樞密班先入止是再拜不舞蹈并遇宣麻不往皆内
朝故事也
金坡遺事又云聖節唐時惟六學士及二使(謂中官樞密使)赴
待詔雖發書屈亦不與坐又云夲朝淳化五年十月上
賦詩一首今待詔吳郢張用和齎以示學士張洎錢若
水又李昌武宗諤翰苑雜記學士初授中謝前一日待
詔一名至私第宣召入院聽口宣舞蹈訖揖待詔上階
相見具酒果迎待即以事例物并書致於待詔前熙寧
間司馬文正公日記云初除學士待詔李堯卿宣召設
香案褥位於庭望闕堯卿稱有敕光再拜堯卿口宣云
云光每句應喏畢再拜舞蹈又再拜升階與待詔坐啜
茶蓋中朝舊典也今學士院有待詔四人或右選或白
身予為學士忠翊郎錢滋來宣召大略如李馬二公所
記而無對揖茶酒之禮例支十千辭云自來虚喝不敢
受予強予之常日學士入院坐堂上朱衣吏初贊喝東
院錄事某人以下躬喏訖又喝云各祗候次贊喝西院
某人以下亦如之最後平贊云待詔既不名亦不喝各
祗候則待詔與院吏固亦有間若平居則視之全與吏
等無由待以茶酒豈將命時不欲吏之邪抑祖宗時所
遣或翰林他局之待詔邪然唐制發書屈赴聖節禮已
厚矣
李仁父燾續通鑑長編開寳二年太祖命李昉盧多遜
分直學士院昉前在翰林堂吏因事至者每拜堂下事
已即遣未嘗與坐至是拜堂上更展叙中外無復曩日
之禮昉愕然詢同列則云數年矣
司馬文正公日記云熙寧二年五月癸巳鎖院以奉安
二御容禮成德音降西京囚杖以下放是日丞相出中
書提點魏孝先以下入院授以參政趙抃所封御前劄
子茶湯舘于虚閣御藥劉有方來茶湯館于門塾復謁
御厨翰林設食致酒果黃昏進首尾詞内批依此修寫
四鼓起讀點句攅點進入明日丞相退朝宣訖開院淳
熙三年十一月八日必大被宣草十二日冬祀赦黃昏
方至院御藥持御封中書門下省熟狀來繫鞵迎于中
門同監門内侍一員俱升廳御藥先以熟狀授監門共
茶湯訖先送御藥出院復與監門升廳受熟狀付吏又點
湯送監門下階館之門塾而不報謁既熟狀自内出非
參政所封故提點官不來惟中書門下省刑房錄事尚
書省刑房主事各一人穿秉同至仍舊繫鞵見之不迎
不送不設茶湯而退守當官四人貼房十數人旅揖階
下與文正公所記多不同至六年九月十二日復被宣
草明堂赦御藥張安中監門梁襄相見如儀惟錄事沈
楧主事李師文茶而不湯院吏云前不設茶誤也守當
官等不復廷揖所謂酒饌之賜今皆無之詰朝奏知先
出而吏卒輩皆俟三日後宣赦訖乃得歸
太上初遜位上尊號時陳丞相康伯當國集議定命學
士洪景巖遵撰議文然後降詔必大時任察官心知其
非而無由改乾道六年郊祀禮成加上尊號必大在翰
苑始引唐故事乞上帥羣臣過宫表請既允然後降詔
國朝止有人主上母后尊號故冊文稱嗣皇帝靖康上
教主道君之號徐丞相處仁已命汪彦章藻代作冊文
會有疆事不及行禮紹興三十二年初上德夀尊號乃
承例用嗣皇帝乾道六年上既表加乞上尊號而院吏
寫表亦稱嗣皇帝私謂未安謹按唐明皇傳位後顔真
卿議肅宗不當於宗廟稱嗣皇帝况親奉表德夀乎以
白虞丞相允文丞相難之必令尋例必大思建炎以後
遇節朔遙拜徽宗表是時翰苑多名士必不誤用乃督
吏搜舊牘明日果得表本一冊止稱皇帝又按韓文順
宗實錄載憲宗上順宗尊號冊文亦稱皇帝臣某此最
可據其議遂定
是歲初議於太上皇帝尊號中加憲天體道四字皇后
加慈明二字必大草詔云太上皇帝與天同大體道之
宗太上皇后如月之明以慈為寳盖取文意之順耳將
宣布而議者謂天聖二年賜太宗女申國大長公主諡
曰慈明當避於是改用明慈二字宰執云詔書先明而
後慈殆默定也
必大與同直院鄭仲益聞既分草皇帝請加上太上皇
帝皇后尊號牋表諸公謂太上皇帝自當答誥頗疑皇
后難於措辭必大請以意共為答誥文意所及總言父
母以該之而不稱予吾之類遂草以進上甚以為然凡
兩答誥皆必大所草也
上於文字尤欲得體一覽便見是非必大草太上辭尊
號第一誥其末云怡神閒燕何力之有上曰此雖道太
上語畢竟自此起草送去何力之句不能無嫌必大遂
改作無累於物盖上用意至到如此
淳熙二年六月禮部太常寺申來年太上皇帝當慶七
十欲將國朝加上尊號并夀典禮參酌比附先次討論
壬申有旨恭依七月乙酉侍從禮官等就都堂議加性
仁立德至神無為八字而皇后再加二字為齊明廣慈
後兩日禮部趙侍郎雄謂無為二字與太上字相連頗
涉語忌請改為明武煥文其後又嘗作至神無為又作
成武煥文逮癸卯乃定用性仁立德無為全美參政龔
實之茂良而下尚不以為然葉丞相衡既主之衆莫能
奪八月直院胡長文元質罷丁卯上自用必大再直已
擬詔草會九月乙未葉丞相罷龔參首招予及學士王
季海共議然後定為性仁誠德經武緯文遂草宣布詔
其頌太上皇帝云以德行仁本性誠之固有修文偃武
合經緯之自然太上皇后云月齊日以得天而能久照
坤順乾而配地是以廣生上再三稱奬謂數句用經語
該括明備非卿不能為真大手筆也
大禮降御劄既云劄示則當親筆付外近歲同常詔從
院吏寫本行出未知中朝舊事如何乾道九年六月七
日宣當直學士草南郊御劄三更進草其間云乾清坤
夷振四方之綱紀星暉海潤兆百世之本支玉巵每奉
於親闈瑞節歲交於鄰境上改作農扈屢豐戎軒載戢
崇禮樂而四達嘉風俗而再淳玉巵每奉於親闈美化
遂刑於海宇仍批云可改簽抹者五句意不近於郊祀
其欲得體大率如此
己亥三月丁卯詔今歲郊祀以例約束省費旋有旨未
令行出下禮部太常寺議明堂大禮初李仁父主此說
於前郊嘗經集議會近習揚言燾博極羣書却不曾讀
孝經乃不果行至是予以禮部尚書兼翰林學士與諸
儒議曰周公雖攝政而主祭則成王王方幼冲故周公
參稽古制蕆事於明堂其曰嚴父者指周公能推本武
王之志追尊文王之功非謂自主其祭祀也衆以為然
遂奏臣等竊觀傳載黃帝拜祀上帝於明堂唐虞祀五
帝於五府歴時既久其詳莫得而聞至禮記始載明堂
位一篇言天子負斧依南鄉而立内之公侯伯子男外
之侯甸要荒以序而立故曰明堂也者明諸侯之尊卑
也孟子亦曰明堂者王者之堂也周禮大司樂有冬至
圜丘之樂夏至方丘之樂宗廟九變之樂三者皆大祭
祀惟不及明堂豈非明堂者布政會朝之地成王時嘗
於此歌我將之頌宗祀其祖文王乎後暨漢唐雖有沿
革至於祀帝而配以祖宗多由義起未始執一本朝仁
宗皇祐中破諸儒異同之論即大慶殿行親享之禮並
侑祖宗從以百神前期朝獻景靈宫享太廟一如郊祀
之制太上皇帝中興斟酌家法舉行於紹興之初亦在
殿庭蓋得聖經之遺意且國家大祀有四春祈穀夏雩
祀秋明堂冬郊祀是也陛下即位以來固嘗一講祈榖
四躬冬祀惟合宫雩壇之禮猶未親行今若特舉秋享
於義為允臣等謹據已行典禮及將前代賀循本朝名
儒李泰伯范鎮明堂嚴祖說并治平中吕誨司馬光等
集議近歲李燾奏劄具錄以聞乙亥有旨從之九月上
辛以顯肅后忌前改用仲辛行禮辛酉當受誓戒前一
日上語宰執足指瘡腫恐妨拜跪欲展季辛又值顯恭
后忌如何宰執奏天地尊后忌卑遂降旨用二十六日
必大按漢武太初太始征和中屢祀明堂不專用辛方
請别卜日詰朝上忽遣中使諭旨都堂夜來傅藥足瘡
良愈不必改日但已展誓戒之期若再降旨不張皇否
趙相奏此却無妨遂以是日午時集官受誓戒丙寅大
雨丁卯鎖院草赦戊辰百執事冒雨入麗正門過後殿
請皇帝致齋已巳上乘逍遙車朝獻景靈宫入太廟宿
齋四日之間雨晝夜傾注通衢殆如溪澗有旨來早不
乘玉輅止用逍遙車徑入北門趍文德殿致齋朝服導
駕官皆改常服應儀仗排立人並放趙相為大禮使密
諭有司未得放散黃昏後雨驟止夜分内侍李思恭傳
旨御史臺閤門大常寺仍舊乘玉輅應合行事件疾速
施行庾午昧爽駕來登輅必大執綏上喜曰且得晴霽
辛未行禮月色如晝上拜起不倦以迄于成黎明登樓
肆赦簪花過德夀宫人情熙然赦書乃必大視草其間
云惟周成宗祀洛中陟配於文王惟漢武合祠汶上推
嚴於高帝皆用親郊之禮具殫尊祖之誠於鑠本朝若
稽前代俶經路寢有皇祐之彛儀徧秩羣神有紹興之
近制不愆于素可舉而行蓋欲明著古禮以示來世也
後數日加恩羣臣必大復草趙相制云祼將太宫霖潦
驟霽陟恪大寢月華正中又云鎮定大事如彦博之恢
宏貫通羣經如宋庠之博洽皆紀一時之事且以仁宗
初行明堂二公實為相也大禮赦條乃六部諸司條具
上省省中類聚取旨訖即進熟狀降付學士院草赦文
本院并首尾詞大書進入其間多云當議將上取旨蓋
有司擬申如此既經畫旨行赦便是處分不應仍舊用
當議二字必大為學士諭令削去院吏持不敢遂親以
筆塗之
大禮上乘玉輅率命翰林學士執綏備顧問近歲多闕
正員臨時選差他官與五使同降旨淳熙丙申南郊己
亥明堂必大再為之按京師用唐顯慶輅嘗以登封其
安固可知元豐改造已不能及今乃紹興癸亥歲所製
上自太廟服通天冠絳紗袍乘輦至輅後由木陛以登
惟留御藥二宦者侍立執綏官先從旁用小梯攀緣而
上衛士以綵繩圍腰繫以箱柱輅行頗搖兀宸躬亦覺
危坐云
大禮後上御樓揭雞竿肆赦皇太子及文武百僚拜舞
于下惟樞密使翰林學士相對侍立樓上丙申己亥必
大扈從再登麗正門望濤江形勢環抱極壯觀也
乾道七年四月甲子詔皇太子判臨安府用至道故事
也或謂當以太中大夫為判官通領府事恐名稱未正
遂議改尹而以侍從為少尹餘判推官用卿監郎官丁
卯將命鎖院降麻給告身或又疑宣麻給告非待儲貳
之禮己巳後省官禮官會議於史院檢照唐太宗征
遼命太子監國及大帝命太子受諸司啟事或詔或制
視麻為重可以作則上然之庚午偶當日被宣范紫微
成大先以侍講遞宿聞報遽出薄莫至玉堂御藥李(忘其)
(名)持御封御筆皇太子某宜領臨安尹可依此降制三
鼓進草因奏此制書既不給告則當付有司施行竊恐
皇太子别無被受欲依自來詔書體式格換首尾書寫
一通降付皇太子今擬定格式進呈如賜俞允乞速批
降付下御筆批依辛未遂告大廷惟此稀闊盛典適以
史官備討論詞臣參潤色復得宸翰寳藏于家非儒生
之榮遇乎
答皇子詔用卿字非是前輩知體則不然其他或汝或
王或公皆當有别
翰苑歲進春端貼子如大内多及時事太上則詠遊幸
之類必大嘗自德夀宫後垣趨傳法寺望見一樓巍然
朝士云太上名之曰聚遠而自題其額仍大書東坡賴
有高樓能聚遠一時收拾與閒人之詩於屏間又靈隠
寺冷泉亭臨安絶景去城既遠難於頻幸乃即宫中鑿
大池續竹筒數里引西湖水注之其上疊石為山象飛
來峯宛然天成必大作端午帖子云聚遠樓頭面面風
冷泉亭下水溶溶人間炎熱何由到真是瑤臺第一重
蓋謂此也前後頗聞禁籞大略併記于下宫中分四地
分隨時遊覽東地分香遠(梅堂)清深(竹堂)月臺梅坡松菊三
徑(菊芙蓉竹)清妍(&KR1616;醿)清新(木犀)芙蓉岡南地分載忻(大堂御宴處)忻
忻(古栢太湖石)射廳臨賦(荷花山子)燦錦(金林檎)至樂(池上)半丈紅(郁李)
(子)清曠(木犀)瀉碧(養金魚處)西則冷泉(古梅)文杏館静樂(牡丹)浣溪
(大樓子海棠)北則絳華(羅木亭)旱船俯翠(茅亭)春桃盤松其詳不
可得而知也嘗見御製盤松贊墨本云天錫瑞木得自
嶔岑枝蟠數萬幹不倍尋怒騰雲勢静奏琴音凌寒鬱
茂當暑隂森封以腴壤邇以碧潯越千萬年以慰我心
碑在宫中又汪季路逵得御製祭土地文藁真蹟寶藏
之其文云維淳熙五年歲次戊戌十一月日太上皇帝
遣具階張宗尹特設牲牢旨酒珍果香花致祭于本宫
土地之神神有百職職各不同典司草木土示是供我
遊湖圜乃獲竒松植之禁苑百態千容婆娑偃蓋夭矯
騰龍翠色凝露清音舞風醉吟閒適予情所鍾□培封
殖久或力窮鳥烏外擾蟻蠧内攻神其勦絶勿使能終
精邪竊據盜斧適逢神其呵逐勿使遺蹤常令勁質坐
閱隆冬堅踰五柞弱異雙桐歷千萬年鬱鬱葱葱牲牢
旨酒嗣錄汝功尚饗
歐陽文忠公學士院草錄世已不傳近歲有玉堂集云
是李漢老邴編類亦差訛非全書其中却載皇太子府
春端帖子蓋政和宣和間所供今東宫乃闕此欲引例
為請緣無善本可據且當時不曰宫而曰府遂止(王安中内)
(制一例曰閤)
玉堂雜記卷上
