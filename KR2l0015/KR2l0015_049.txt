欽定歷代職官表卷四十三
領侍衛内大臣表
領侍衛内大臣
國朝官制
三旗領侍衛内大臣六人(正一品鑲黃正黃正白三旗每旗各二人)内大臣
六人(正一品)散秩大臣無定員(一品班次從二品銜三品俸)
領侍衛内大臣掌統領侍衛親軍與内大臣散秩
大臣俱先後
宸御左右翊衛出入扈從
國初以八旗將士平定海内鑲黃正黃正白三旗皆
天子所自將爰掄其子弟命曰侍衛用備隨侍宿直統
以勲戚大臣而宗室之秀外藩之侍子亦咸得以
選預環列焉凡輪直殿庭以領侍衛内大臣等總
統之若祭祀
朝會燕饗
時巡
大閱則率其屬以執事領侍衛内大臣皆由
特簡内大臣亦如之散秩大臣由
特恩簡授無定額其勲舊後裔世襲者以次承襲
御前侍衛
乾清門侍衛俱無定員(於三旗侍衛内擢用)一等侍衛三旗六十
人宗室九人(正三品)二等侍衛三旗一百五十人宗室十
八人(正四品)三等侍衛三旗二百七十人宗室六十三人
(正五品)藍翎侍衛三旗九十人(正六品)漢人侍衛無定員(分一)
(二三等及藍翎侍衛品秩俱同)
掌宿衛扈從更番輪直凡六班班分兩翼宿衛
乾清門
内右門
神武門
寧夀門為内班宿衛
太和門為外班
行幸駐蹕宿衛如
宫禁之制扈從前導領侍衛内大臣侍衛班領𢃄領
執豹尾鎗侍衛佩長把刀侍衛扈從隨行侍衛班
領委署侍衛班領侍衛按隊扈從隨行其散秩大
臣侍衛什長帶領執纛親軍扈從隨行
大閱則按隊環衛各共其事其分司執守者有粘杆處
侍衛三十四人上駟院侍衛二十四人飬鷹狗處
侍衛九人善撲處武備院及諳達侍衛無定員皆
統於三旗員額順治初以漢蔭生簡選侍衛尋罷
康熙二十九年以武進士之嫻騎射者擢置侍衛
附于三旗三十七年設宗室侍衛雍正三年于藍
翎侍衛中選其材技為四等侍衛後仍為藍翎侍
衛五年定制武進士一甲一名授一等侍衛二名
三名授二等侍衛在二甲者得選三等侍衛三甲
者選藍翎侍衛七年以宗室侍衛併入三旗舊設
三旗印務班領十二人班領十二人乾隆三十六
年改印務班領為一等侍衛班領為二等侍衛凡
侍衛十人則設之長三旗侍衛什長六十人宗室
侍衛什長九人
親軍校鑲黃旗二十五人正黃旗二十六人正白旗二
十五人(正六品)
掌率其屬隨侍衛以執事所轄藍翎長三旗各八
人親軍鑲黃旗二百七十七人正黃旗二百九十
五人正白旗二百八十七人舊設親軍校四十五
人後增置乾隆四十年增委署親軍校七十七人
(鑲黃旗二十五人正黃旗正白旗各二十六人)
主事一人署主事二人(於筆帖式内題署)筆帖式三旗各四人
貼寫筆帖式三旗各九人
掌章奏案牘繙繹文移
歴代建置
三代
周禮天官宫正上士二人中士二人下士八人府
二人史四人胥四人徒四十人掌王宫之戒令糾
禁以時比宫中之官府次舍之衆寡(賈公彦疏以時校比官府)
(在宫中者及宿衛者)宫伯中士二人下士二人府一人胥二
人徒十人掌王宫之士庶子凡在版者授八次八
舍之職事(鄭康成注伯長也衛王宫者必居四角四中于徼候便也鄭司農云庶子衛王)
(宫在内為次在外為舍)
鄭康成周禮藁人注卿大夫士之子弟宿衛王宫
王應麟玉海魯公之子伯禽衛康叔之子牟齊太
公之子伋俱事成王伯禽牟伋蓋宿衛國子也
毛應龍周官集傳陳傅良曰環衛有二其一是公
卿大夫之子弟分置八隅宫伯領之一是凡宫中
官府之徒役錯置於士庶子八次八舍之間宫正
領之皆屬冡宰宫伯所掌在漢時為郎衛屬郎中
領宫正所掌在漢為兵衛屬衛尉
葉時禮經會元宫正宫伯所掌皆郎衛也官府次
舍在宫中有故而令宿者宫正掌之卿大夫之嫡
子庶子入衛王宫者宫伯掌之視朝則司士正其
儀大事則諸子掌其政此入直環列之衛也虎士
八百人先後王而趨以卒伍居則守王宫舍則守
王閑視朝則在路門之右虎賁氏掌之而旅賁氏
屬焉此奔趨擁護之衛也
謹案周制以宫正為王宫宿衛官之長而宫伯
掌宿衛士庶子以環侍周廬大抵非王族即功
臣之後俾親勲世胄執戈戟以宿直王宫無腹
心之虞而有承弼之益於法制最稱詳審秦漢
以後此制既廢環衛官多失其職我
朝以上三旗子弟充選侍衛而領以勲戚重臣規
則昭垂盖鑒周典而益加精密矣今以侍衛官
制凖之周禮宫正當如今之領侍衛内大臣宫
伯當如今之内大臣而宫伯所領衛士在王宫
之四角四中分置八隅則又兼近今護軍統領
之職盖當時宿衛者皆統於一官無所區别也
尚書小序武王戎車三百輛虎賁三百人戰于牧
野孔安國傳勇士稱也若虎賁言其猛也
孟子武王之伐殷也革車三百輛虎賁三千人趙
岐注虎賁武士(黃震日鈔三千人書序作三百傳聞異辭)
周書立政王左右常伯常任凖人綴衣虎賁孔安
國傳虎賁以勇力事王皆左右近臣宜得其人
周禮夏官虎賁氏下大夫二人中士十有二人府
二人史二人胥八十人虎士八百人掌先後王而
趨以卒伍軍旅會同亦如之舍則守王閑王在國
則守王宫(賈公彦疏在外守王閑則為周衛在國亦為周衛也)旅賁氏中士
二人下士十有六人史二人徒二人掌執戈盾夾
王車而趨左八人右八人車止則持輪凡祭祀會
同賓客則服而趨(鄭康成注夾王車者其下士也下士十有六人中士為之帥焉)
王與之周禮訂義胡安國曰康王初立太保俾齊
侯吕伋以虎賁百逆于南門外伋太公望子以勲
德世臣總司禁旅虎賁勇士宿衛王宫其為國家
計深遠矣
國語魯語天子有虎賁習武訓也韋昭注訓教也
虎賁掌先後王而趨舍則守王閑在國則守宫門
所以習武教也
謹案周之虎賁旅賁有下大夫中士下士之别
與今侍衛分頭二三等及藍翎者最為脗合又
夏官司士云虎士在路門之右司戈盾云授旅
賁及虎士戈盾亦與今侍衛職掌相同至齊侯
吕伋以王室懿親爵列公侯入典禁旅則正今
領侍衛内大臣之職所由昉也
韓非子說疑凡術也者主之所執也法也者官之
所師也然使郎中日聞道於郎門之外以至於境
内日見法又非其難者也外儲說郎中皆曰兵秋
起攻韓犀首為將於是日也郎中盡知之於是日
也境内盡知之
謹案秦王與犀首計攻韓樗里疾道穴聽之則
其地亦甚密矣而郎中皆知之則秦之郎中侍
左右可知漢三署郎職掌蓋倣乎此又考韓非
子内儲說齊中大夫有夷射者御飲於王醉甚
而出倚於郎門門者刖跪進曰足下無意賜之
餘瀝乎夷射曰叱去刑餘之人何事乃敢乞飲
長者刖跪走退及夷射去刖跪因捐水郎門霤
下類溺者之狀外儲說晉文公曰吾民之有喪
資者寡人親使郎中視事有罪者赦之貧窮不
足者與之戰國策趙策趙王有此尺帛何不令
前郎中以為冠王郎中不知為冠補註曰郎中
官不獨秦淮南子人間訓楚令尹子國伏郎尹
而笞之三百註郎尹主郎官之尹也據此則春
秋戰國時齊楚晉趙諸國皆有郎署官眀矣其
以郎中為近侍之臣則又秦制之所自昉也
秦
顔師古急就篇注郎中令掌宫殿門戶及從官秦
所置
謹案郎中令之官始于秦時而秦始皇本紀又
有近官三郎之稱司馬貞索隐云三郎謂中郎
外郎議郎是秦亦有三署郎與漢制相仿特史
文不備耳
漢
漢書文帝本紀皇帝即日夕入未央宫夜拜宋昌
為衛將軍領南北軍張武為郎中令行殿中
漢書張安世列傳更為衛將軍兩宫衛尉城門北
軍兵屬焉
史記周勃世家拜勃為虎賁令
班固西都賦虎賁綴衣閹尹閽寺陛戟百重各有
典司李善注尚書周公曰綴衣虎賁漢書曰太后
盛服坐武帳武士陛戟陳列殿下也
漢書百官公卿表郎中令秦官(臣瓚注主郎内諸官故曰郎中令)
掌宫殿掖門戶有丞武帝太初元年更名光禄勲
(胡廣曰勲之言閽也閽者古主門官也光禄主宫門)屬官有大夫郎又期門
羽林皆屬焉大夫掌議論有太中大夫中大夫皆
無員多至數十人太初元年更名中大夫為光禄
大夫秩比二千石太中大夫秩比千石如故郎掌
守門戶出充車騎有中郎侍郎郎中皆無員多至
數千人中郎秩比六百石郎中比三百石中郎有
五官左右三將秩皆比二千石郎中有車戶騎三
將秩皆比千石期門掌執兵送從武帝建元三年
初置比郎無員多至千人有僕射秩比千石平帝
元始元年更名虎賁郎置中郎將秩比二千石羽
林掌送從次期門武帝太初元年初置名曰建章
營騎後更名羽林騎又取從軍死事之子孫養羽
林官教以五兵號曰羽林孤兒羽林有令丞宣帝
令中郎將騎都尉監羽林秩比二千石
漢紀惠帝紀郎中令掌宫殿門戶宿衛屬官武帝
更名光禄勲
程大昌雍錄張安世持槖簮筆事孝武皇帝十數
年此即今世侍從之事也盖安世嘗為光禄勲
揚雄光禄勲箴經兆宫室畫為中外廊殿門闥限
以禁衛國有固衛人有藩籬各有攸保守以不岐
昔在夏殷桀紂淫湎持午之飲門戶荒彌郎雖執
戟謁者参差殿中成市或室内鼓鼙忘其廊廟而
聚失逋逃四方多罪載號載呶内不可不省外不
可不清德人立朝義士充庭禄臣司光敢告執經
惠士竒禮說周之内宰猶漢之内卿内卿光禄也
漢初為郎中令後轉為光禄勲其府在宫中故曰
内卿胡廣曰勲之言閽也閽者古主門官光禄主
宫門故曰勲然則古勲閽通矣易艮卦九三厲熏
心虞翻云古閽字作熏艮為閽坎盗動門故厲閽
心書曰斀黥詩云昏椓椓與斀通去隂之刑也故
箋云昏官名椓奄人韓詩曰若無此辠勲胥以痡
勲猶昏也言夭昏札瘥相瀸汗而病漢書贊云嗚
呼史遷熏胥以刑盖謂腐刑即詩所謂昏椓也爾
雅昏為強力勲為功勞故勲昏通周之閽人屬内
宰司昏守夜給使省闥亦不全用宦者而漢光禄
勲掌期門羽林即内宰之人民也期門掌執兵送
從羽林次之又取死事之孤飬之羽林名曰孤兒
如周之死政之孤司門以其財飬之者飬孤而兼
及其老則周之忠厚踰於漢矣
雍錄漢世之謂侍從者以其職掌近君也行幸則
隨從在宫則陪侍故總撮凡最而以侍從名之也
武帝之詔嚴助曰君厭直承眀之廬勞侍從之事
助時為中大夫是之謂中朝臣中朝臣者唐以來
名内諸司也謂其職任得在内朝故皆冠以中字
也
謹案中大夫屬于光禄勲者也以其近侍左右
故謂之中朝臣考管子山權數賜若服中大夫
注若汝也中大夫齊爵也韓非子外儲說王登
為中牟令上言於㐮王曰中牟有士曰中章胥
已者其身甚修其學甚博君何不舉之主曰子
見之我將為中大夫相室諫曰中大夫晉重列
也今無功而受非晉臣之意漢世中大夫之名
盖昉於此
宋書百官志中散大夫平帝時置
漢書如淳注郎中令主郎中左右車將主左右車
郎左右戶將主左右戶郎
漢書盖寬饒列傳遷諫大夫行郎中戶將事顔師
古注郎中令屬官有郎中戶將主戶衛也
漢書楊惲列傳補常侍騎(顔師古注為騎郎而常侍故謂之常侍騎也)
遷中郎將郎官故事令郎出錢市財用給文書乃
得出名曰山郎移病盡一日輙償一沐或至歲餘
不得沐其豪富即日出游戲或行錢得善部貨賂
流行轉相倣效惲為中郎將罷山郎移長度大司
農以給財用其疾病休謁洗沐皆以法令從事郎
官莫不自厲絶請謁貨賂之端宫殿之内翕然同
聲由是擢為諸吏光禄勲親近用事
漢書王嘉列傳以眀經為郎坐戶殿門失闌免光
禄勲于永除為掾
漢書蕭由列傳為衛將軍掾
漢書東方朔列傳武帝微行常用飲酎已八九月
中與侍中常侍武騎及待詔隴西北地良家子能
騎射者期諸殿門故有期門之號
錢文子補漢兵志期門至千人或曰三百人羽林
七百人或曰羽林郎百一十八人左右騎各八九
百人皆以三輔六郡良家子補期門羽林
漢書地理志武帝選天水隴西安定北地上郡西
河凡六郡補羽林以材力為官名將多出焉
陳元粹補漢兵志注漢舊儀羽林從官百人取三
輔良家子自給鞍馬按漢用六郡良家補羽林期
門盖三輔園陵頼為藩蔽趙充國傳以六郡良家
子善騎射補羽林甘延夀傳少以良家子善騎射
為羽林
漢書霍光列傳羽林監任勝
謹案漢京師有南北軍之屯南軍衛尉主之掌
宫殿門衛屯兵當如今之護軍統領北軍中尉
主之掌巡徼京城當如今之提督九門步軍巡
捕五營統領而光禄勲統三署諸郎專司殿内
門舍則正如今之領侍衛内大臣故易祓謂光
禄勲乃親近天子之官别為一府非即南軍而
漢書儒林傳稱光禄勲王龔以外屬内卿如淳
注謂光禄勲治宫中故稱為内卿者是也其所
謂三署諸郎乃五官中郎將左中郎將右中郎
將所屬而别有郎中車戶騎三將亦率車郎戶
郎騎郎以隸于光禄勲皆即今之侍衛漢書趙
廣漢傳富人蘇回為郎二人劫之廣漢曉賊曰
此宿衛之臣也是其眀證而又有光禄大夫太
中大夫中散大夫等皆無員額惟入直禁廷以
聽任使則頗近今之散秩大臣當時選郎皆以
眀經孝廉賢良方正及衣冠子弟充之故劉向
揚雄皆嘗執戟宿衛說者謂其猶有三代遺制
惟武帝以後增置羽林期門始以六郡良家材
力勇健者充其選觀霍光傳載太后坐武帳中
期門武士陛戟陳列殿下則其職亦最為親近
故一時名將多出其中盖頗近今之
御前侍衛
乾清門侍衛矣
後漢書百官志光禄勲卿一人中二千石掌宿衛
宫殿門戶丞一人比千石五官中郎將一人比二
千石主五官郎五官中郎比六百石五官侍郎比
四百石五官郎中比三百石皆無員凡郎官皆主
更直執戟宿衛諸殿門出充車騎左中郎將比二
千石主左署郎中郎侍郎郎中皆無員右中郎將
比二千石主右署郎中郎侍郎郎中皆無員虎賁
中郎將比二千石主虎賁宿衛左右僕射左右陛
長各一人比六百石僕射主虎賁郎習射陛長主
直虎賁朝會在殿中虎賁中郎比六百石虎賁侍
郎比四百石虎賁郎中比三百石節從虎賁比二
百石皆無員掌宿衛侍從羽林中郎將比二千石
主羽林郎羽林郎比三百石無員掌宿衛侍從常
選漢陽隴西安定北地上郡西河凡六郡良家補
本武帝以便馬從獵還宿殿陛巖下室中故號巖
郎羽林左監一人六百石主羽林左騎丞一人羽
林右監一人六百石主羽林右騎丞一人光禄大
夫比二千石太中大夫千石中散大夫六百石無
員凡大夫皆掌顧問應對無常事唯詔命所使凡
諸國嗣之喪則光禄大夫掌吊
後漢紀光武紀李通為光禄勲
洪适隸續司徒掾梁休碑仕郡歷五官(下闕)遂察孝
廉除郎中光禄主(闕)辟司徒府光禄雖有主簿而
戴就傳云舉孝廉光禄主事注引風俗通云光禄
奉肸上就為主事此碑光禄主之下未可斷以為
簿也
王楙野客業書陳蕃為光禄勲范滂為主事以公
儀詣蕃執版入閣至坐蕃下奪滂版滂投版振衣
而起郭泰責蕃曰以級階言之滂宜有敬以類數
推之至閣宜省敬止在門漢世三公之禮與百僚
絶席如此之異至入坐之禮則殺矣此有以見其
大略沈約宋書亦嘗引以為言
謹案光禄勲主事主簿之名可以補後漢志之
闕
錢文子補漢兵志中興以五官左右虎賁郎將併
將中郎侍郎郎中而廢車戶騎三將
杜佑通典虎賁中郎將主虎賁宿衛冠插兩鶡尾
紗縠單衣虎文錦袴有虎賁中郎虎賁侍衛虎賁
郎中節從虎賁皆父死子繼若死王事亦如之
後漢書隂興列傳興為黃門侍郎守期門僕射將
武騎從征伐平定郡國興每從出入常操持小盖
障翳風雨躬履塗泥率先期門
張衡東京賦郎將司階虎戟交鎩李善註言虎賁
中郎將主夾階而立虎賁或執戟或持鎩而相對
也交鎩謂交加而設兵器也
謹案後漢光禄勲所屬惟省車戶騎三將其三
署郎及虎賁羽林之制一如西京後漢書禮儀
志載國有大事虎賁羽林郎中署皆嚴宿衛五
官左右虎賁羽林五將各將所部執虎賁戟屯
殿端門陛左右廂又章懷太子注引蔡質漢儀
天子幸德陽殿臨軒虎賁羽林弧弓撮矢陛左
右戎頭偪脛陪前向後左右中郎將住東西羽
林虎賁將住南北五官將住中央据此則五官
左右虎賁羽林五將皆有今侍衛之職而馬第
伯封禪儀記云車駕宿奉高遣虎賁郎將先上
山案行國家升山在臺上北面虎賁陛戟臺下
則又如今之前導後扈也又考後漢郎將多典
兵漢紀靈帝紀中郎將盧植左中郎將皇甫嵩
右中郎將朱㒞各持節征黃巾獻帝紀東中郎
將董越屯渑池中郎將牛輔屯安邑其餘中郎
校尉布在諸縣不可勝紀而當時又有使匈奴
中郎將鮮卑中郎將則中郎將又多用以典邊
兵盖禁衛近臣奪武於外可備腹心之寄也
三國
三國蜀志先主列傳光禄勲黃權
常璩華陽國志光禄大夫義陽來敏
三國蜀志杜微列傳遷諫議大夫五官中郎將
三國蜀志秦宓列傳尋拜左中郎將
三國蜀志董允列傳允遷為侍中領虎賁中郎將
統宿衛親兵
謹案建安二十六年蜀黃龍甘露碑載五官中
郎將一人碑隂載中郎將十三人考續漢百
官志五官中郎將一人左中郎將右中郎將虎
賁中郎將皆不著員數是碑建于建安二十六
年而同時稱中郎將臣者十三人以無常員故
也至稱五官中郎將者止一人與漢志所云卿
一人者合故知蜀承漢制也
華陽國志常勖州命辟從事入為光禄郎中主事
何隨郡辟功曹州辟從事光禄郎中主事除安
漢令蜀亡去官董允嘗與典軍義陽胡濟大將
軍禕共期遊宴命駕將出郎中㐮陽董恢造允修
敬自以官卑年少求去
三國蜀志向朗傳朗兄子寵為中部督典宿衛兵
三國蜀志後主列傳殿中督張通
謹案蜀漢宿衛之官其制皆沿漢舊惟中部督
殿中督諸名漢制未見為蜀所創設盖亦宿衛
之長也
三國魏志許禇列傳禇遷武衛中郎將武衛之號
自此始也文帝踐祚遷武衛將軍都督中軍宿衛
禁兵甚親近焉
通典建安末改光禄勲為郎中令魏黃初元年復
為光禄勲
洪适隸釋魏公卿上尊號奏有郎中令臣洽彭城
之内有漢司徒袁安魏中郎徐庶等數碑
三國魏志張遼列傳黃初三年遼朝洛陽以遼所
從破吳軍應募步卒皆為虎賁
曹植謝賜柰表中虎賁傳詔賜臣等冬柰一奩
宋書百官志宂從僕射魏世置
謹案曹魏始置武衛將軍以統宿衛禁兵盖即
今領侍衛内大臣之職其宂從僕射當如今散
秩大臣之職至光禄勲雖尚沿舊制而其職既
分事權不屬僅存虚名宜至晉而宫門屯衛遂
專屬之左右衛矣
三國吳志三嗣主列傳永安元年武衛將軍恩為
御史大夫
三國吳志孫綝列傳使光禄勲孟宗告廟
三國吳志三嗣主列傳太平元年五官中郎將刁
元告亂于蜀
三國吳志樓元列傳孫皓用元為宫下鎮禁中候
主殿中事元從九卿持刀侍衛正身率衆奉法而
行
謹案武衛將軍魏所創置而吳亦有之蓋即襲
用魏制至宫下鎮禁中候其官前未經見當亦
剏設于吳觀樓元持刀侍衛則職甚親近疑即
漢之虎賁羽林郎將也
晉
胡三省資治通鑑注晉武帝受禪置中軍將軍統
宿衛七軍尋罷已而復置
晉書職官志中領軍將軍魏官也文帝始置武帝
初省使中軍將軍羊祜統二衛前後左右驍衛等
營即領軍之任也懷帝永嘉中改中軍曰中領軍
江左以來領軍不復别領營總統二衛騎驍材官
諸營資重者為領軍資輕者為中領軍屬官有長
史司馬功曹主簿五官左右衛將軍文帝初置中
衛及武帝受命分為左右衛以羊琇為左趙序為
右並置長史司馬功曹主簿員江左罷長史
通典魏末晉文王置中衛將軍武帝受禪分中衛
為左右衛將軍並置佐史皆掌宿衛營兵銀章青
綬武冠綘朝服佩水蒼玉
宋書百官志殿中將軍殿中司馬督晉武帝時殿
内宿衛號曰三部司馬置此二官分隸左右二衛
江左初員十人朝會宴饗則將軍戎服直侍左右
夜關城諸門則執白虎旛監之
晉書職官志陳勰為殿中典兵中郎將遷將軍
晉書王遜列傳轉殿中將軍
晉書職官志光禄勲統虎賁中郎將羽林郎將哀
帝興平二年省孝武寧康元年復置
冊府元龜光禄勲晉後不復居禁中又無三署郎
唯外官朝會則名列焉爾後雖取漢代舊名其職
則别矣
謹案晉以領護左右衛驍騎游擊為六軍而領
軍及左右衛專司宿衛禁兵實即今領侍衛内
大臣之職其殿中將軍殿中典兵中郎將殿中
司馬督則即今之侍衛也至光禄勲雖沿故號
而不復居于禁中已非漢制之舊至北齊而遂
為典膳之官今並别載入光禄寺篇不著于此
表以符其實云
宋齊梁陳
宋書百官志領軍將軍一人掌内軍左衛將軍一
人右衛將軍一人掌宿衛營兵左中郎將右中郎
將虎賁中郎將宂從僕射羽林監先各置一人宋
太宗太始以來多以軍功得此官今無復員殿中
將軍殿中司馬督江左初員十人宋高祖增為二
十人其後過員者謂之殿中員外將軍司馬督其
後並無復員武衛將軍無員宋世祖大眀中復置
代殿中將軍之任
宋書文帝本紀元嘉元年南蠻校尉到彦之為中
領軍
胡三省資治通鑑注江左以直閤將軍出入省閤
總領宿衛又宿衛之官有細鎧主細鎧將細仗主
等又隊有隊主副仗有仗主副
南史王敬則列傳補刀戟左右宋前廢帝使敬則
跳刀撫髀拍張甚為儇捷補俠轂隊主領細鎧左
右眀帝以為直閣將軍
司馬光資治通鑑宋文帝元嘉二十八年殿上將
軍黃延年(胡三省注殿上將軍當是宋所置)元嘉三十年齋帥張
超之(胡三省注齋帥主齊内仗衛)武帝大眀二年虎賁主龐孟
蚪(胡三省注虎賁主主虎賁士)
南齊書百官志領軍將軍中領軍為中小輕同一
官也置長史司馬五官功曹主簿左右二衛將軍
置司馬次官功曹主簿以下左右二中郎將虎賁
中郎將宂從僕射羽林監殿中將軍員外殿中將
軍殿中司馬督武衛將軍自二衛以下謂之西省
南史茹法亮列傳直後徐僧亮
南齊書茹法珍列傳徐世檦自殿内主帥為直閤
將軍
隋書百官志梁武受命官班多同宋齊之舊領軍
左右衛將軍左右中郎將虎賁宂從羽林三將軍
殿中將軍武騎之職皆以分司丹禁侍衛左右天
監六年置左右驍騎左右游擊將軍位視二率又
置朱衣直閤將軍以經為方牧者為之其以左右
驍游帶領者量給儀從陳承梁皆循其制官
資治通鑑梁承聖元年以兄子頊為領直(胡三省注梁宿)
(衛之官有四廂領直盖領直衛之士因以名官)
隋書韋載列傳永定元年遷騎驍將軍領朱衣直
閤驍騎之職舊領營兵兼統宿衛自梁代以來其
任逾重出則羽儀清道入則與二衛通直臨軒則
陞殿俠侍時人榮之號曰俠御將軍
謹案江左諸朝皆以領軍中領軍及左右二衛
統領宿衛禁兵而梁陳以後令驍騎游擊將軍
兼朱衣直閤與二衛通直則亦今内大臣之任
至南史載宋蕭嶷以侍中總宫内直衛王敬則
以輔國將軍領臨淮太守知殿内宿衛兵事皆
以他官兼領則事出一時非常制也又直閤將
軍殿上將軍鎧主隊主仗主虎賁主殿内主帥
齋帥四廂領直直後等官皆不見于史志盖俱
侍衛之職特因所掌而異其名耳
北魏
魏書官氏志驃騎將軍車騎將軍衛將軍第一品
下左衛將軍從二品上武衛將軍右衛將軍從第
二品下羽林中郎將第三品下羽林中郎羽林郎
將從第四品上戟楯虎賁將軍募員虎賁將軍從
第四品下虎賁司馬虎賁郎將宿衛將軍從第五
品上羽林郎從第五品下戟楯虎賁司馬募員虎
賁司馬高車虎賁司馬戟楯虎賁將募員虎賁將
高車虎賁將高車羽林郎從第五品下二衛主簿
宿衛統虎賁郎從第六品上戟楯虎賁募員虎賁
高車虎賁從第六品下宿衛幢將從第七品上宿
衛軍司馬宿衛軍吏第九品上虎賁軍書令史第
九品下
楊衒之洛陽伽藍記御道東有左衛府御道西有
右衛府
冊府元龜魏以驃騎車騎武衛為三將軍分掌禁
旅當爪牙禦侮之寄
魏書于烈列傳除領軍將軍咸陽王禧求羽林虎
賁執仗烈曰領軍但知典掌宿衛理無私給
洛陽伽藍記景仁會稽山隂人也正光年初從蕭
保夤歸化拜羽林監
資治通鑑宋元嘉三年魏内三郎豆代田(胡三省注魏宿)
(衛之官也三郎將領之又按魏道武帝天興初置幢主幢將主内三郎内三郎衛士也)元嘉
七年魏加豆代田散騎常侍右衛將軍領内都幢
將(胡三省注百人為幢幢有帥柔然之法也魏幢將主三郎衛士直宿禁中者自侍中已下中散)
(已上皆統之)元嘉十一年魏入内行長代人陳建(胡三省注)
(入内行長魏官也蓋選勇力之士入直禁中行長則其部帥也)元嘉二十七年魏
擒王羅漢使三郎將守之(胡三省注三郎將盖主内三郎)元嘉二
十九年魏羽林郎中代人劉尼殿中尚書源賀俱
典兵宿衛(胡三省注羽林郎自漢以來有之漢羽林郎秩比三百石郎中可以概推矣魏)
(以劉尼為羽林郎中與殿中尚書俱典兵宿衛則其位任盖重於漢朝也)梁普通二年
魏以奚難當為千牛備身(胡三省注御左右有千牛刀謂之防身刀千牛)
(備身執千牛刀以侍左右者也)魏直後元思輔(胡三省注直後官直閤之屬也)
魏書爾朱榮列傳以榮為領左右(胡三省通鑑注領左右千牛備)
(身也)
魏書爾朱世隆列傳肅宗末為直齋轉直寝後兼
直閤加前將軍
魏書崔孝直列傳為宣威將軍仍以本官入領直
後
謹案冊府元龜稱魏驃騎車騎武衛為三將軍
分掌禁旅然考之于史魏世專司宿衛者仍屬
領軍左衛右衛三官通鑑載魏廣平王懷至太
極西廡呼侍中領軍黃門二衛胡三省謂此二
衛即左右衛將軍而魏書載于烈于忠父子世
為領軍將軍總率禁衛者是也其驃騎車騎雖
嘗為領軍加官而實非宿衛之本職冊府元龜
盖考之未審矣至領左右一官史志失載而爾
朱榮高歡等皆嘗以宰輔兼之則其職較重當
亦如今之領侍衛大臣也
洛陽伽藍記唯有中大夫楊元慎給事中大夫王
㫬是中原士族
謹案北魏猶存中大夫之名其云給事中大夫
則猶給事中禁也與漢光禄勲所屬者職掌尚
同
北齊
隋書百官志後齊領軍府將軍一人掌禁衛宫掖
朱華閣外凡守衛官皆主之中領軍亦同有長史
司馬功曹五官主簿錄事釐其府事又領左右衛
領左右等府左右衛府將軍各一人掌左右廂所
主朱華閣以外各武衛將軍二人貳之直閣屬官
有朱衣直閣直閣將軍直寢直齋直後之屬又有
武騎雲騎將軍各一人驍騎游擊前後左右等四
軍將軍左右中郎將各五人武賁中郎將羽林監
各十五人冗從僕射三十人騎都尉六十人積弩
積射強弩等將軍及武騎常侍各二十五人殿中
將軍五十人員外將軍一百人殿中司馬督十五
人員外司馬督一百人領左右府有領左右將軍
領千牛備身又有左右備身正副都督左右備身
五職左右備身員又有刀劍備身正副都督刀劍
備身五職刀劍備身員又有備身正副督備身五
職員
北齊書高歸彦列傳除領軍大將軍領軍加大自
歸彦始也乾眀初拜司徒仍總知禁衛
謹案北齊以領軍府總左右衛及領左右二府
之事是領軍獨專宿衛之司其職甚重故當時
如平秦王歸彦瑯邪王儼等皆以懿親為之盖
領軍如今領侍衛大臣而左右衛將軍領左右
將軍則其副也至領軍因平秦王歸彦始加大
字而琅邪王儼傳又有右衛大將軍趙元偘其
人則是左右衛後亦並加大字盖其委寄亦不
亞於領軍矣
後周
周書趙貴獨孤信列傳初魏拜爾朱榮柱國大將
軍魏文帝復以太祖為之自大統十六年以前任
者八人太祖位總百揆廣陵王欣從容禁闥此外
六人各督二大將軍分掌禁旅
胡三省資治通鑑注周置左右宫伯掌侍衛之禁
各更直于内小宫伯貳之臨朝在前侍之首行則
夾路車左右
通典後周官品正五命天官左右宫伯中大夫正
四命天官小左宫伯下大夫虎賁給事正三命天
官小右宫伯夏官右虎賁率右旅賁率右驍騎率
右羽林率等上士正二命夏官右虎賁率右旅賁
率右驍騎率右羽林率倅長等中士
謹案後周以左右宫伯掌侍衛之禁令蓋仿周
官而設當如今之内大臣而柱國大將軍專總
禁旅則如今之領侍衛内大臣也
隋
隋書百官志左右衛大將軍一人將軍二人有長
史司馬錄事功倉兵騎等曹參軍法曹鎧曹行參
軍各一人行參軍六人掌宫掖禁禦督攝仗衛又
有直閣將軍六人直寢十二人直齋直後各十五
人並掌宿衛侍從武騎常侍十人殿内將軍十五
人員外將軍三十人殿内司馬督二十人員外司
馬督四十人並以參軍府朝出使勞問左右領左
右府各大將軍一人將軍二人掌侍衛左右供御
兵仗領千牛備身十二人掌執千牛刀備身左右
十二人掌供御弓箭備身六十人掌宿衛侍從左
右領軍府各掌十二軍籍帳差科辭訟之事不置
將軍唯有長史司馬掾屬煬帝改左右衛為左右
翊衛領軍為左右屯衛領左右府為左右備身府
謹案隋置十二衛十六府以分司禁旅盖即唐
十六衛之權輿然其職事各有攸分故以今制
相凖如左右武候近今前鋒營左右監門近今
護軍營今已各著于表惟左右衛領左右府專
司宿衛侍從正今領侍衛之職而領軍府長史
司馬掾屬亦如今侍衛處之有主事筆帖式也
唐
新唐書百官志左右衛上將軍各一人從二品大
將軍各一人正三品將軍各三人從三品掌宫禁
宿衛凡五府及外府皆總制焉凡五府三衛及折
衝府驍騎番上者受其名簿而配以職皇帝御正
殿則守諸門及内廂宿衛仗非上日亦將軍一人
押仗將軍缺以中郎將代將軍掌貳上將軍之事
孫逢吉職官分紀左右衛長史各一人從六品上
掌制諸曹五府外府禀禄主伍軍團之名數器械
車馬之多少小事則專達錄事參軍各二人正八
品上掌受諸曹及五府之外事句稽抄目印結紙
筆
舊唐書職官志親衛之府一曰親府勲衛之府二
曰勲一府曰勲二府翊衛之府二曰翊一府曰翊
二府凡五府三衛總四千九百六十三人每府中
郎將左右郎將各一人兵曹參軍各一人校尉各
五人每校尉有旅帥二人每旅帥各有隊正副隊
正各二十人五府中郎將掌領校尉旅帥親衛勲
衛之屬宿衛者總其府事左右郎將貳焉番上者
以名簿上于大將軍而配以職武德貞觀世重資
蔭二品三品子視親衛二品曾孫三品孫四品子
職事官五品子若孫勲官三品以上有封及國公
子補勲衛及率府親衛四品孫五品及上柱國子
補翊衛及率府勲衛勲官二品及縣男以上子若
孫補諸衛及率府翊衛每月番上者數千人宿衛
内廡及城門給廪食執扇三衛三百人殿中省肄
習
唐六典左右衛親勲翊及左右率府親勲及諸衛
之翊衛通謂之三衛擇其資蔭凡左右衛之三衛
分為五仗曰親仗供奉仗勲仗翊仗散手仗
章如愚山堂考索左右驍衛左右武衛左右威衛
左右領軍衛左右千牛衛上將軍各一人大將軍
各一人將軍各二人掌同左右衛
玉海左右衛以下皆有長史錄事倉曹兵曹騎曹
胄曹司階中候司戈執戟長上
唐六典凡兵士隸衛各有其名左右衛兵曰驍騎
威衛兵曰羽林驍衛兵曰豹騎武衛兵曰熊渠領
軍衛兵曰射聲
新唐書百官志左右羽林軍大將軍各一人將軍
各三人掌統北衙禁兵督攝左右廂飛騎儀仗左
右龍武軍大將軍各一人統軍各一人將軍三人
掌同羽林
謹案唐之十六衛左右衛左右驍衛左右武衛
左右威衛左右領軍衛左右金吾衛左右監門
衛左右千牛衛是也五府三衛者親衛一府勲
衛翊衛各二府是也皆所稱環衛之官以今制
凖之惟左右衛掌宫禁宿衛千牛衛掌侍衛及
供御兵仗最與今領侍衛相合他若騎驍武衛
威衛領軍衛雖云掌同左右衛而兼知皇城四
面助鋪則已並有今護軍之職特其官皆以内
廂宿衛為主故仍係之此表至金吾衛掌巡警
監門衛掌諸門禁衛則職守攸殊今已别繫之
步軍護軍各統領表内又羽林龍武諸軍統北
衙禁軍當時號為天子親兵其領是軍者類多
近信之臣正今領侍衛大臣之比今亦並著於
是篇焉
五季
五代會要顯德元年十月上謂侍臣曰侍衛兵士
累朝以來老少相伴強懦不分盖徇人情不能進
練今春高平與劉崇及蕃軍相遇臨敵有指使不
前者苟非朕親當堅陣幾至喪敗况百戶農夫未
能贍一甲士且兵在精不在衆宜令一一點選精
銳者升在上軍懦怯者任從安便度期可用又不
虚費
冊府元龜五代有侍衛親軍指揮使及殿前都點
檢殿前都指揮之職
葉夢得石林燕語侍衛親軍自梁起宣武軍乃以
鎮兵因舊號置在京馬步都指揮使至後唐眀宗
遂改為侍衛親軍
五代會要周廣順四年四月改侍衛馬軍曰龍捷
左右軍步軍曰虎捷左右軍殿前始于周世宗顯
德元年
歐陽修五代史論侍衛親軍此五代之遺制然原
其始微矣當唐之末方鎮之兵多矣凡一軍有指
揮使一人而合一州之諸軍又有馬步軍都指揮
使一人盖其卒伍之長也自梁以宣武軍建國因
其舊制有在京馬步軍都指揮使後唐因之至眀
宗時始更為侍衛親軍馬步軍都指揮使當是時
天子自有六軍諸衛之職六軍有統軍諸衛有將
軍而又以大臣宗室一人判六軍諸衛事此朝廷
大將天子國兵之舊制也而侍衛親軍者天子自
將之私兵也推其名號可知矣天子自為將則都
指揮乃其卒伍之都長耳然自漢周以來其職益
重漢有侍衛司獄凡朝廷大事皆决侍衛獄是時
史宏肇為都指揮使與宰相樞密使並執國政而
史宏肇尤專任以至于亡親軍之號始于眀宗其
後又有殿前都指揮使亦親軍也
五代史景延廣列傳高祖以為侍衛步軍都指揮
使又為馬步軍都虞候遷馬步軍都指揮使
五代史劉贇列傳侍衛馬軍指揮使郭崇
五代史孫晟列傳侍衛軍虞候韓通
五代史王章列傳漢高祖典禁兵補章都孔目官
五代史史宏肇列傳侍衛孔目官解暉
謹案五季始改唐制其專司宿衛者以侍衛馬
步軍都指揮使侍衛軍都虞候及殿前都指揮
使殿前都檢點為之長其下又有指揮使虞候
及都孔目等官盖亦如今領侍衛之職也至十
六衛將軍雖有其名但以為外官加銜蓋名存
而實已亡矣
宋
宋史職官志殿前司都指揮使副都指揮使都虞
候各一人掌殿前諸班直及步騎諸指揮之名籍
凡統制訓練番衛戍守遷補賞罰皆總其政令而
有都檢點副都檢點在都指揮之上後不復置入
則侍衛殿陛出則扈從乘輿大禮則提點編排整
肅禁衛鹵簿儀仗掌宿衛之事侍衛親軍馬軍
都指揮使副都指揮使都虞候各一人掌馬軍諸
指揮之名籍凡侍衛扈從大禮宿衛所掌如殿前
司官侍衛親軍步軍都指揮使副都指揮使都
虞候各一人掌步軍諸指揮之名籍侍衛扈從如
殿前司殿前司有捧日天武左右四廂馬軍有
龍衛左右四廂步軍有神衛左右四廂各有都指
揮使都虞候指揮使副指揮使都頭副都頭十將
將虞候承勾押官
歐陽修歸田錄舊制侍衛親軍與殿前分為兩司
自侍衛不置馬步軍都指揮使止置馬軍指揮使
步軍指揮使以來侍衛一司自分為二故與殿前
司列為三衙也五代軍制已無典法而今又非其
舊制者多矣唐制三衛官有司階司戈執戟謂
之四色官今三衛廢無官屬惟金吾有一人每日
於正衙放朝唱不坐直謂之四色官尤可笑也
謹案唐會要載司階中候司戈執戟並天授二
年四月五日置盖即所謂四色官也唐諸衛皆
有之歸田錄謂當時惟有金吾一人謂之四色
官考唐六典金吾衛本有此四色官宋時于正
衙放朝時猶以金吾一人當之則告朔之羊也
石林燕語殿前司與侍衛司馬軍步軍為三衛其
實兩司而侍衛司都指揮外又置馬步軍都指揮
使耳殿前司亦參馬步軍而總于都指揮使
馬端臨文獻通考宋承前代之制有左右金吾衛
左右衛上將軍左右驍騎屯衛領軍衛監門衛千
牛衛上將軍諸衛大將軍諸衛將軍並為環衛官
無定員皆命宗室為之亦為武臣之贈典大將軍
以下又為武臣責降散官
張邦基墨莊漫錄國朝宗室例除環衛裕陵始以
非袒免補外官
謹案墨莊漫錄謂國朝宗室例除環衛宋文粹
載皇兄皇弟皇侄授環衛官諸誥可以考見宋
制玉海載元豐二年十六衛大將軍二百九十
四員將軍一百六十二員並宗室盖猶沿祖宗
之制玉海又載太平興國二年安遠節度使向
拱換左衛上將軍張永德等皆罷節制歸環衛
則以勲臣及戚屬為之矣隆興復祖宗環衛官
盖本此制
玉海隆興二年五月八日壬辰進呈洪适周操討
論環衛官故事湯思退奏環衛唐時有職事本朝
無職事祖宗舊制自方鎮罷皆歸環衛先是上欲
復祖宗環衛官四月二十六日命學士院討論至
是下詔曰祖宗選用將帥以崇武節外建方鎮内
則環尹品式備具近來久不除授非所以儲才而
均任也其依舊制應以材略聞者令兼領如節度
使則領左右金吾衛上將軍承宣使領左右衛上
將軍之類既而閤門條具儀制詔以十員為額朝
參侍殿依御𢃄例宗室不在此制仍不差戚里及
非戰功人著為令二十五日詔臨安府建第舍以
待環衛淳熙四年二月二十三日立環衛官格其
法正任除上將軍遥郡除大將軍正使除將軍副
使除中郎將使臣已下左右郎將是時李顯忠首
除右金吾衛上將軍上曰在内則兼在外則否此
正如文臣館閣庶可見人才
謹案宋以殿前司與侍衛馬步司專司宿衛謂
之三衙當時稱殿前都指揮使為殿帥亦曰殿
巖盖本漢代巖郎為名實即今領侍衛大臣之
職特宋制凡内外屯戍之兵皆號禁軍悉以屬
之殿前侍衛二司管轄於是遂獨專兵柄則歷
代所未有也至環衛諸官僅有其名並無職守
已全非隋唐之舊今故不著於表
玉海崇寧四年二月十日己酉置三衛郎中郎博
士二十六日詔三衛郎為侍郎親衛勲衛翊衛皆
有郎中郎
謹案玉海載崇寧四年所置三衛郎中郎博士
盖仿漢三署郎之遺制然徒有虚名不久旋廢
故今亦不著於表
沈括夢溪筆談車駕行幸前驅謂之隊則古之清
道也其次衛仗衛仗者視闌入宫門法則古之外
仗也其中謂之禁圍如殿中仗天官掌舍無官則
供人門今謂之殿門文武官極天下長人之選八
人上御前殿則執鉞立于紫宸門下行幸則為禁
圍門於行仗馬之前又有衡門十人隊長一人選
諸武力絶倫者為之上御後殿則執撾東西對立
于殿前亦古之虎賁人門之類也
遼
遼史百官志北面御帳官侍衛司掌御帳親衛
之事侍衛太師侍衛太保侍衛司徒侍衛司空侍
衛宿衛司專掌宿衛之事總宿衛事亦曰典宿
衛事總知宿衛事同掌宿衛事宿衛官禁衛局
總禁衛事禁衛長宿直司掌輪直官員宿直之
事宿直詳衮宿直都監宿直將軍宿直小將軍宿
直官宿直護衛南面軍官殿前都點檢司殿
前都點檢副點檢同知都點檢侍衛親軍馬步
軍都指揮使司侍衛親軍馬軍都指揮使司侍衛
親軍步軍都指揮使司侍衛控鶴兵馬都指揮
使司侍衛漢軍兵馬都指揮使司
謹案遼御帳諸官以貴戚為侍衛武臣為宿衛
親軍為禁衛百官番宿為宿直各有司存皆如
今領侍衛之職至南面官之殿前侍衛兩司與
宋制正同疑所領皆漢兵故與御帳别為一職
也
金
金史百官志殿前都點檢司掌親軍總領左右衛
將軍宿直將軍諸局署隸焉殿前都點檢正三品
兼侍衛將軍都指揮使掌從行宿衛關防門禁督
攝隊仗總判司事殿前左副都點檢從三品兼侍
衛將軍副都指揮使殿前右副都點檢從三品兼
侍衛將軍副都指揮使掌宫掖及行從殿前都點
檢判官從六品知事一員從七品殿前左衛將軍
殿前右衛將軍殿前左衛副將軍殿前右衛副將
軍掌宫禁及行從警嚴仍總領護衛左右宿直將
軍從五品掌總領親軍凡宫城諸門衛禁並行從
宿衛之事
金史兵志禁軍之制本于哈濟(滿洲語親也原作合扎今改正)眀
安哈濟者言親軍也以近親所領故以名焉貞元
遷都更以太祖遼王宗幹秦王宗翰軍為哈濟明
安謂之侍衛親軍故立侍衛親軍司以統之正隆
五年罷親軍司置左右驍騎所謂從駕軍也置都
副指揮使隸點檢司步軍都副指揮使隸宣徽院
謹案金改侍衛親軍為殿前都點檢司盖已合
宋之三衙為一官而宿衛以外兼防門禁則又
並有今護軍之職矣至拱衛直之隸宣徽院者
掌陳設儀仗則又近今之鑾儀衛故不著於此
表
元
元史兵志太祖功臣博勒呼(蒙古語可也原作博爾忽今改正)博
爾濟(蒙古語兩代奴也原作博爾术今改正)穆呼里(蒙古語純也原作木華黎今改)
(正)齊拉衮(蒙古語石也原作赤老温今改正)太祖命其世領集賽
(蒙古語班也原作怯薛今改正)之長番直宿衛凡宿衛每三日而
一更申酉戌日博勒呼領之為第一集賽即伊克
(蒙古語大也原作也可今改正)集賽博勒呼早絶太祖命以布色
(蒙古語帶也原作别速今改正)部代之而非功臣之類故太祖以
自名領之其名伊克者言天子自領之故也亥子
丑日博爾濟領之為第二集賽寅夘辰日穆呼里
領之為第三集賽已午未日齊拉衮領之為第四
集賽齊拉衮後絶其後集賽常以右丞相領之凡
集賽長之子孫或由天子所親信或由宰相所薦
舉或以其次序所當為即襲其職以掌環衛雖其
官卑勿論也及牛勞既久則遂擢為一品官而四
集賽之長天子或又命大臣以總之然不常設也
其他預集賽之職而居禁近者分冠服弓矢食飲
文史車馬廬帳府庫醫藥卜祝之事悉世守之雖
以才能受任使服官政貴盛之極然一日歸至内
廷則執其事如故至于子孫無改非甚親信不得
預也若夫宿衛之士則謂之集賽否(原作怯薛歹又作怯薛丹)
(今並改正)亦以三日分番入衛其初名數甚簡後累增
為萬四千人揆之古制猶天子之禁軍是故無事
則各執其事以備宿衛禁廷有事則惟天子之所
指使比之樞密各衛諸軍於是為尤親信者也
元史百官志右衛左衛中衛秩正三品中統三年
初置武衛至元元年改為侍衛八年改為左右中
三衛掌宿衛扈從置都指揮使二員副都指揮使
二員僉事三員經歷二員知事二員照磨一員令
史七人譯史通事知印各一人前衛後衛秩正
三品至元十六年以侍衛親軍剏置前後二衛掌
宿衛扈從置都指揮使三員副都指揮使二員僉
事二員經歷二員知事二員照磨一員令史七人
通事譯史知印各一人(後衛譯史通事各二人)
謹案元之四集賽以功臣之後世領宿衛與今
侍衛官員定為上三旗額缺者其制頗屬相近
至侍衛親軍世祖設五衛以象五方各置都指
揮使以領之而别無總統之官以百官志考之
蓋亦隸于樞密院也
眀
眀史職官志京衛指揮使司指揮使一人(正三品)指
揮同知二人(從三品)指揮僉事四人(正四品)鎮撫司鎮
撫一人(從五品)其屬經歷司經歷(從七品)知事(正八品)吏
目(從九品)倉大使副使各一人京衛各有掌印有僉
書其以恩蔭寄禄無定員凡上直衛親軍指揮使
司二十有六曰錦衣衛曰旗手衛曰金吾前衛曰
金吾後衛曰羽林左衛曰羽林右衛曰府軍衛曰
府軍左衛曰府軍右衛曰府軍前衛曰府軍後衛
曰虎賁左衛(是為十二衛洪武中置)曰金吾左衛曰金吾右
衛曰羽林前衛曰燕山左衛曰燕山右衛曰燕山
前衛曰大興左衛曰濟陽衛曰濟州衛曰通州衛
(是為上十衛永樂中置)曰騰驤左衛曰騰驤右衛曰武驤左
衛曰武驤右衛(宣德八年置)番上宿衛名親軍以護宫
禁不隸五都督府
眀會典掌領侍衛侯伯駙馬等官六員二員管錦
衣衛府軍前衛四員管三千圍營
眀史兵志侍衛上直軍洪武置錦衣衛所隸有將
軍力士校尉掌直駕侍衛已又擇公侯伯都督指
揮之嫡次子置勲衛散騎舍人而府軍前衛及旗
手等十二衛各有帶刀官錦衣所隸將軍後改稱
大漢將軍凡千五百人設千百戶總旗七員永樂
中置五軍三千營增紅盔眀甲二將軍及义刀圍
子手之屬備宿衛領以勲戚官官凡六管大漢將
軍及散騎舍人府軍前衛𢃄刀官者一管五軍營
义刀圍子手者一管神樞營紅盔將軍者四居常
當直將軍朝夕分候午門外夜則司更共百人而
五軍义刀官軍悉于皇城直宿掌侍衛官輪直日
一員惟掌錦衣衛將軍及义刀手者每日侍共計
錦衣衛大漢將軍一千五百七人府軍前衛帶刀
官四十神樞營紅盔將軍二千五百把總指揮十
六眀甲將軍五百二把總指揮二大漢將軍八五
軍營义刀圍子手三千把總指揮八勲衛散騎舍
人無定員旗手等衛帶刀官一百八十此侍衛親
軍大較也
謹案自古周廬千列設戟百重環衛之官其職
綦重周禮宫正宫伯實後世郎衛所由始其時
皆以勲親入侍休戚一心法制盡善漢代三署
郎多選經眀行修者充之猶為不失遺意其後
漸有改更如南北朝之領軍左右衛唐之十六
衛宋之殿前侍衛司皆為宿衛之長而或權移
宦竪或委寄非人代多流弊惟元之四集賽以
功臣親信子弟世守其官最為近古眀代以二
十六衛為天子親軍統以指揮使領以公侯伯
駙馬等官立法非不詳備然自永樂以後京營
悉有監視太監憲宗又命汪直提督團營禁旅
由是始專掌于中官嗣後神機三千四衛等營
城門諸局無一不以中官監之宿衛諸軍盡歸
掌握甚至領兵出征大帥悉受節制侵尅軍資
冒功掩敗百弊叢生至皇城門禁多屬錦衣衛
軍其東厰太監緝事官校亦皆從錦衣撥給由
是衛帥每出内侍私人表裏為奸擅作威福而
於禁門守衛一切置之不問衛軍役於中官常
至空伍賃市兒行丐以應點閱坐更將軍皆納
月鏹于所轄經時不至直廬當時人主晏處深
宫不接見廷臣出入起居惟有羣閹在側倒持
阿柄聽其所為浸釀厲階致傾宗社禍患所中
正不獨禁衛之積弛已也我
朝侍衛之職選上三旗中材武出衆之子弟及各
執事效力人等之可任者為之其優者擢為
御前侍衛
乾清門侍衛而統以三旗領侍衛内大臣凡熊羆
之士不二心之臣無不培養生成敬共將事而
諸藩之世為臣僕者亦得以子弟入侍趨走
禁闈番直有期訓習有道稽覈有法選擢有方分
職設官練材于素出則當折衝之任入則備翊
衛之班所以上應勾陳環拱
宸極者其規模實為閎遠矣
欽定歷代職官表卷四十三
