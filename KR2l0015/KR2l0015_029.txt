欽定歴代職官表卷二十三
翰林院表
翰林院
國朝官制
翰林院掌院學士兼禮部侍郎滿洲漢人各一人(初制正五)
(品以兼禮部侍郎銜為正三品後與内閣學士俱升為從二品)侍讀學士滿洲漢人各
三人(初制從五品雍正三年定為從四品侍講學士同)侍講學士滿洲漢人各
三人
掌
國史圖籍制誥文章之事凡
南書房侍直
尚書房教讀自讀講學士以下咸得預選祭告
郊
廟神祇則擬上祝文恭上
徽號
冊立
冊封則擬上
冊文寳文内外文武官碑文祭文皆撰詞以
進而行之修輯諸書則以掌院學士充總裁官讀講學
士以下充纂修官其直省考官及提督學政磨勘
鄉會試卷凡翰林官皆預焉
國初設文館於
盛京天聰十年改建内三院順治元年設翰林院置
漢人掌院學士一人侍讀學士侍講學士各一人
二年省併内三院十五年復設如元年制增置滿
洲掌院學士一人漢人侍讀侍講學士各二人十
八年仍省入内三院康熙九年始定設翰林院增
置滿洲侍讀侍講學士各三人二十八年五月以
大學士徐元文兼管翰林院掌院學士事始用重
臣兼領自乾隆元年以来皆以大學士及尚書侍郎
特簡兼攝以重其任其學士員額不别加除授凡滿洲
讀講學士侍讀侍講等缺用各部應升科目出身
之郎中等官一人庶吉士出身之翰林官一人分
班遞補漢人則皆由編修檢討序陞焉
侍讀滿洲漢人各三人(初制正六品雍正三年定為從五品侍講同)侍講滿
洲漢人各三人修撰編修檢討無定員(修撰從六品編修正七品檢討)
(從七品)
掌撰述編輯儤直
經幄順治元年置漢人侍讀侍講各二人十五年各
增置一人康熙九年增置滿洲侍讀侍講各三人
修撰以授第一甲第一名進士編修以授第一甲
第二第三名及第二甲進士檢討以授三甲進士
皆以庶吉士散館者充之其試博學鴻詞科入式
及奉
特旨改館職者亦間得除授不為定額
庶常館教習大臣滿洲漢人各一人小教習翰林官六
人庶吉士無定員
凡每科
殿試傳臚後集諸進士於
保和殿試以論詔奏議詩賦錄其佳者進
御掌院學士乃以諸進士引
見蒙
擢者改為庶吉士入館分清漢書肄業不任以事吏部
疏請
簡用大臣二人掌教習事月考其學業而成就之以侍
讀侍講以下學優品端者分司訓課比三年期滿
教習大臣疏請散館試以詩賦
上親定甲乙越日引
見留館者授職餘以主事知縣用有差
國初教習多以内院學士為之侍讀等亦間有預者
自康熙九年後皆以掌院學士領其事而内閣學
士時參用焉六十一年辛丑科始以工部尚書陳
元龍領教習事嗣後尚書侍郎之不兼院事者均
得為之皆由
特簡無常制小教習始置於康熙三十三年雍正八年
停罷乾隆十年復置如庚戌以前定例皆教習大
臣會同掌院學士掄選
奏充焉
典簿廳典簿滿洲漢人各一人(從八品)孔目滿洲漢人各
一人(從九品)待詔廳待詔滿洲漢人各一人(從九品)
典簿掌出納文移孔目掌收貯圖籍待詔掌校對
章疏文史順治元年置漢人典簿孔目十五年復
增置滿洲漢人待詔及滿洲典簿孔目
筆帖式滿洲四十人漢軍四人
初制滿洲四十八人漢軍八人康熙三十四年省
滿洲八人漢軍四人(職事具吏部篇)
謹案翰林院不設司屬凡有陳奏及往來文牒
舊例以典簿筆帖式具稿呈堂雍正元年以官
輕滋弊令掌院學士於俸淺編修檢討内擇才
守優長者滿洲漢人各二人充作司官名曰辦
院事後復增置協辦院事二人由掌院學士掄
充有闕遞補以非院官正額故不入於表謹附
識於此
歷代建置
謹案翰林院為儒臣華選前代為是官者多視
朝廷簡用而未嘗設為定制自漢以來或在内
省或在外司或為專職或為兼領其建置紛殊
名號同異未可僕數世之綴述舊聞者以其均
有文翰耑司一槩徵引以為詞林故事而詳考
其實與今之翰林院固有未能一一相準者蓋
嘗折衷而𣙜論之自古文學之任為儒臣典領
者曰制誥曰國史曰撰輯曰書籍大約不外此
數端而又有侍從左右以備顧問者則並無定
制綜其大槩如周之左右史及漢東觀唐宋史
館之類為國史之任歷代著作為撰輯之任漢
魏以來秘書及唐宋昭文集賢之類為書籍之
任皆有省署員額為職事官如漢之待詔金馬
門諸吏文學及宋總明觀梁夀光殿陳西省北
齊文林館後周麟趾殿之類則即所謂侍從左
右者皆用他官入直而未嘗置為定職若夫翰
林之名則其初專為制誥而設蓋自周官内史
掌策命外史掌外令已為珥筆權輿漢魏以來
職在尚書中書至唐特建翰林院於禁中置學
士以專司内命而翰林之官始重沿襲至今稱
為華選然唐宋所謂翰林學士者其職在於參
受密命發演絲綸乃如今軍機大臣之承
旨書宣而於他事固無所預故其時國史著作之官
仍以文史著述各守職司别為一署不相統攝
自明代改定官制舉歷代所為國史著作之屬
悉廢不置獨併其所掌於翰林院於是翰林遂
為職事官雖沿用唐宋學士院舊名其實即歷
代國史著作之任與唐宋之典内庭書詔者迥
不相同矣我
朝稽古建官斟酌盡善
國初翰林與内閣通為内三院其後改設專署而
凡
詔冊詞命之事尚多由院撰擬雖其事皆唐宋中書
所行之外制與學士院内命稍殊而典誥司存
實與翰林本制相合至侍從禁近自康熙十六
年始
命侍講學士張英等入直
南書房嗣後供奉筆墨者率由詞臣掄選即
擢至卿貳亦稱
内廷翰林實為西清專職蓋如古侍中待詔之比
而
恩遇倍優謹採摭崖略與史館著作省諸官同加考
覈著之於表以徵沿革至秘書職司典籍前代
以為儒臣貼職僅屬虚名今則
冊府宏開瑯環萃美鼎建
崇閣縹帙充盈剏置官僚用專職守文治之盛亘
古無儔故秘書監三館諸官悉别繫之
文淵閣諸閣職表内以符其實而說書進講及起
居郎舍諸職則又别以
經筵
日講
起居注官合為一表次之於後俾儒官職事異同分
合開卷釐然永昭
右文之盛軌焉
三代
孔穎逹春秋正義禮記内則稱五帝有史官吳華
覈曰五帝三王皆立史官
後漢書班彪傳唐虞三代詩書所及世有史官以
司典籍
周禮春官内史中大夫一人下大夫二人上士四
人中士八人下士十有六人府四人史八人胥四
人徒四十人掌王之八枋之灋以詔王治凡命諸
侯及孤卿大夫則策命之凡四方之事書内史讀
之王制禄則贊為之以方出之内史掌書王命遂
貳之(鄭康成注贊為之為之辭也以方出之以方版書而出之賈公彦疏王有詔敕則副寫一)
(通藏之以待校勘也)外史上士四人中士八人下士十有六
人胥二人徒二十人掌書外令掌四方之志掌三
皇五帝之書掌達書名於四方若以書使于四方
則書其令(鄭康成注外令王命下畿外志記也謂若魯之春秋晉之乘楚之檮杌三皇五)
(帝之書左傳所謂三墳五典)
謹按王子年拾遺記稱黃帝置四史以主圖籍
其後代有史官俾領典冊之任今翰林院專掌
文翰其源實本於此然世稱翰林官為太史則
稽之古制殊未盡然蓋周官五史雖以太史為
之長而其職專在稽天道以建典則與司記載
者全不相符故漢魏以来其名專屬之日官而
詞臣珥筆者未嘗沿以為號惟内史掌策命外
史掌外令及書志即如後世制誥書籍皆為今
翰林院之一職故互見於此表焉(内史又見内閣篇外史又)
(見閣文淵閣職篇)
秦
謹按冊府元龜稱戰國之世咸有史官秦并天
下有太史令胡母敬之然秦之太史令自掌天
文並非秉筆之任唐六典稱周末凌替史官放
絶秦滅先王之典其制莫存者是也今故不著
於表
漢
漢書嚴助傳武帝擢助為中大夫後得朱買臣虞
邱夀王司馬相如主父偃徐樂嚴安東方朔枚臯
膠倉終軍嚴葱竒等並在左右助為會稽太守上
書願奉三年計最因留侍中有奇異輒使為文及
作賦頌數十篇
漢書東方朔傳朔待詔公車久之使待詔金馬門
稍得親近以為常侍郎
漢書枚乘傳乘子臯上書自陳帝召入見待詔拜
為郎從行離宫館臨山澤弋獵上有所感輒使賦
之
漢書王褒傳宣帝時修武帝故事講論六藝羣書
召高材劉向張子儒華龍柳褒等待詔金馬門
漢書蕭望之傳周堪白令鄭朋待詔金馬門
謹按漢時翰林未有專官而武帝令賢良文學
待詔金馬門應制奏賦即馬端臨所謂以言語
文字被顧問者蓋如今
内廷翰林之職也至西漢太史令屬太常乃術數
之官不司著述故司馬遷亦自稱近於卜祝之
間其所著書大抵私家撰述並無纂輯之職實
與今翰林官不同故别系之欽天監篇不著於
此表
漢書西域傳諸大夫郎為文學者顔師古注為文
學謂學經書之人
漢書霍光傳諸吏文學光禄大夫臣遷太中大夫
臣德等
謹按漢制諸吏為加官所加或列侯將軍卿大
夫將都尉郎中無員漢儀注謂諸吏給事中日
上朝謁平尚書奏事分為左右曹其職最稱親
近諸吏文學者蓋以文學之臣選為諸吏正如
今翰林官之入直
内廷者耳至當時如嚴助朱買臣為中大夫虞邱
夀王為中郎主父偃徐樂嚴安為郎中皆以文
章經術侍從左右蓋即西域傳所稱諸大夫郎
為文學者也
徐堅初學記東漢圖籍在東觀名儒碩學多著作
東觀然皆他官假著作之名而未立著作之官
後漢書延篤傳篤以博士徵拜議郎與朱移邊韶
共著作東觀
後漢書盧植傳植徵拜議郎與諫議大夫馬日磾
議郎蔡邕楊彪韓說等並在東觀續漢記
謹按後漢東觀典司著述即今翰林之職然不
置省署僚屬僅以他官兼之而已至學士之名
舊說以為始於漢之鴻都門然考後漢書靈帝
開鴻都門學召諸生之能為尺牘詞賦及工書
鳥篆者處其中故靈帝紀有光和九年始置鴻
都門學生之文蓋指鴻都諸生而言非學士
也
馬端臨文獻通考漢張酺侍講御前有號無名
方以智通雅漢有講郎侍講所自也章帝詔高才
生雖不立學官然皆擢高第為講郎張輔子蕃以
郎侍講趙典拜議郎侍講禁内此其端矣
謹按侍講之名起於東漢范書所載如劉寬郅
惲胡憲桓郁桓彬楊賜黃瓊荀悦孔融等或侍
講殿中或侍講禁中或侍講華光殿不可殫數
然皆以他官兼領未為員額也
三國
冊府元龜蜀有王崇補東觀令
三國蜀志許慈傳先主定蜀鳩合典籍許慈胡潜
並為學士與孟光來敏等典掌舊文
三國魏志明帝本紀青龍四年夏四月置崇文觀
徵善屬文者以充之
三國魏志王肅傳肅領秘書監兼崇文觀祭酒
冊府元龜魏明帝太和中詔置著作郎一人佐郎
一人竝隸中書省專掌國史亦有他官兼領衛覬
以待中充著作是也其後增佐郎為三人
三國魏志三少帝紀正始四年講尚書經通賜侍
講者有差
三國吴志薛瑩傳瑩徙廣州還為左國史華覈傳
遷東觀令領右國史韋曜傳諸葛恪表曜為太史
令撰吳書孫休踐阼欲延曜侍講張布不可常領
左國史
謹按蜀志始有學士之名然並非官號(說見後)魏
吳皆有侍講亦沿後漢之制為他官兼領惟著
作郎始置於魏太和中即今翰林之任崇文觀
並掌文史而王肅為之祭酒則又如今掌院學
士之任也
晉
晉書職官志晉受命武帝以繆徵為中書著作郎
元康二年詔曰著作舊屬中書而秘書既典文籍
今改中書著作為秘書著作郎於是改隸秘書省
後别自置省而猶隸秘書著作郎一人謂之大著
作專掌史任又置佐著作郎八人著作郎始到職
必撰名臣傳一人
文獻通考晉著作郎進賢兩梁冠介幘絳朝服
晉書元帝本紀建武元年十一月置史官
謹按晉之大著作專總史任蓋如今掌院學士
之職而考之晉書如張載以中書侍郎領著作
張亢孫綽俱以散騎常侍領著作則亦多以他
官兼領不必正除也
宋齊梁陳
宋書百官志著作郎一人佐郎八人掌國史
南史宋明帝本紀泰始六年九月立總明觀徵學
士以充之置東觀祭酒訪舉各一人學士二十人
分為儒道文史陰陽五部
謹按學士之名始見於三國蜀志至劉宋又有
總明觀學士之稱其後若梁士林陳西省周麟
趾之類皆置學士唐宋之翰林學士其權輿蓋
本於此然以史傳詳悉參覈則漢魏而後所謂
學士者猶云有文學之士耳並非官號也漢書
石顯傳顯恐天下學士姍已三國志秦宓傳張
温問宓何人諸葛亮曰益州學士也來敏傳以
耆儒學士見禮於世其所稱學士皆不過推崇
學術之詞故南北朝之言學士者如南齊書竟
陵王子良傳集學士抄五經百家為四部要略
梁書劉峻傳竟陵王招學士何允傳允撰新禮
置學士二十人佐允撰錄魏書江式傳式求撰
集古今文字并學士五人助臣披覽李修傳諸
學士及工書者百餘人撰諸藥方隋書柳𧦬傳
引才學之士百餘人以充學士後周書蕭大圜
𫝊開麟趾殿招集學士大圜預焉而隋百官志
又稱儒林文林二郎皆上在藩以來直司學士
據此則所云學士者乃指選擇才學之人以資
訪問預編輯如今纂修供奉之比原不以為分
職之正名即唐初秦王府諸學士猶同斯例自
景龍中置大學士學士直學士諸名始有員額
元宗因置翰林學士設學士院以居之於是學
士始以入銜為儒臣一定之官秩矣
杜佑通典著作郎著作佐郎齊與晉同
冊府元龜齊太祖建元二年初置史官以散騎常
侍檀超記室江淹掌史職
隋書百官志梁置著作郎一人佐郎八人掌國史
著作郎謂之大著作梁初周捨裴子野皆以他官
領之又有撰史學士亦知史書
南史張率傳率直文德待詔省俄直夀光省陸雲
公傳召為尚書儀曹郎入直夀光省
通雅蕭梁有夀光殿學士之號殿學之名始此
陳書虞荔傳梁武帝置士林館用荔為士林學士
顔之推集梁元帝在江陵詔直省學士王珪戴陵
比校秘閣舊書
陳書陸瓊傳轉中庶子領大著作撰國史遷吏部
尚書著作如故
陳書高祖本紀永定三年詔依前代置西省學士
兼以伎術者預焉
冊府元龜自齊梁至陳著作佐郎多為令僕子起
家之選
謹按宋齊以後著作郎亦多以他官兼領南史
所載如徐廣以散騎常侍何承天以率更令劉
杳以步兵校尉禇球以秘書監皆領著作蓋以
國史事鉅故特重其任耳又按吳曾能改齋漫
錄引陶宏景傳以為侍讀起於梁然考宏景為
齊高帝引為諸王侍讀而梁書到洽傳亦稱洽
為太子舍人俄為侍讀侍讀省仍置學士二人
洽充其選是齊梁侍讀乃東宫及王邸之官其
名雖剏見於此而實非今翰林侍讀之權輿
也
北魏
文獻通考後魏有著作郎佐郎
魏書高允傳允為中書侍郎以本官領著作郎崔
光傳轉著作郎參撰國書遷中書監以黃門侍郎
孫惠蔚代光領著作無所厝意於是詔光還領著
作正光二年光為司徒著作如故韓興宗傳為秘
書郎參著作事
魏書韓子熙傳天平初為侍讀興和中孝靜欲行
釋奠勅子熙為侍講
北齊書崔㥄傳魏天平中為侍讀封隆之傳天平
初魏靜帝詔為侍講
司馬光資治通鑑魏著作令史閔湛
謹按侍讀與侍講並置實始於魏之天平中高
承事物記原以侍讀為始於唐明皇時者亦非
也
北齊
隋書百官志後齊著作省郎二人佐郎八人校書
郎二人
北齊書魏收傳轉秘書監乃兼著作郎杜臺卿傳
歷中書黃門侍郎兼大著作修國史
唐六典齊有文林館學士掌著述
隋書李德林傳齊主留情文雅召入文林館令與
黃門侍郎顔之推二人同判文林館事
謹按顔之推傳稱齊文林館所進文章皆封署
於進賢門奏之待報方出是所掌為文章供奉
之事蓋猶今之
内廷翰林也
後周
通典後周官品正五命春官内史中大夫正四命
春官外史下大夫正三命春官著作上士正二命
春官著作中士
文獻通考後周著作上士中士掌綴國錄屬春官
之外史
唐六典後周有麟趾殿學士掌著述
後周書明帝本紀常集公卿已下有文學者八十
餘人於麟趾殿刊校經史
隋
隋書百官志著作曹置郎二人佐郎八人校書郎
正字各二人煬帝即位增著作郎階為正五品又
降為從五品
唐六典自晉以來著作皆有令史史闕其員品
唐
舊唐書職官志著作局(龍朔為司文局)著作郎二人(從五品上)
(龍朔為司文郎中咸亨復也)佐郎四人(從六品上)校書郎二人(正九品上)
正字二人(正九品下)楷書手五人掌固四人著作郎佐
郎掌修撰碑志祝文祭文與佐郎分判局事
通典唐武德初史官屬著作局至貞觀三年移史
館於門下省北宰相監修自是著作郎始罷史職
其修撰史事以他官兼領或卑品而有才者亦直
焉開元二十五年移於中書省北
冊府元龜憲宗元和四年令登朝官入史館者並
為修撰不過三員非登朝者並為直館
謹按魏晉而後著作皆兼修起居注自後周置
外史下大夫以書言動其後分為門下省之職
而著作遂專撰國錄蓋如今翰林院之又有
起居注衙門也唐以前史官皆屬著作唐初始移
門下省後又改屬中書蓋如今之别置
國史館設總裁纂修以内閣官提調而不屬於翰
林院也
李肇翰林志唐初有中書舍人專掌詔誥雖曰禁
省猶非密切故温大雅魏徵等時召草制未有名
號乾封已後始曰北門學士元宗初改為翰林待
詔又改為翰林供奉開元二十六年劉光謙張洎
為學士始别建學士院於翰林院之南已後翰林
始兼學士之名凡學士無定員皆以他官充下自
校書郎上及諸曹尚書皆為之元和以後院長一
人别勅承旨或密受顧問獨召對敭居北壁之東
閤號為承旨閤子駕在大内即於明福門置院駕
在興慶宫則於金明門内置院今在右銀臺門之
北第一門榜曰翰林之門入門直西為學士院北
廳西舍之南有二間貯遠歲詔草又北回而東並
待詔居之又東盡至於東垣為典主堂待詔之職
執筆硯以俟書寫多至五六員其選以能不以地
故未嘗用士人時以居翰苑者皆謂凌玉清遡紫
霄豈止於登瀛洲哉亦曰玉署玉堂焉
新唐書百官志翰林院者待詔之所也唐制乘輿
所在必有文詞經學之士下至卜醫伎術之流皆
直别院以備宴見元宗初置翰林待詔掌四方表
疏批答應和文章既而又以中書務劇文書多壅
滯乃選文學之士號翰林供奉與集賢學士分掌
制詔書敕開元二十六年又改為學士别置學士
院專掌内命凡拜免將相號令征伐皆用白麻其
後選用益重而禮遇益親至號為内相
胡三省通鑑注唐置翰林學士之始無承旨永貞
元年上始命鄭絪為承旨大誥令大廢置丞相之
密畫中外之密奏上之所甚注意者莫不專受專
對
謹按自揚雄有翰林主人之稱其後李充有翰
林論鍾嶸稱郭璞為翰林詩皆文苑用相標目
而已即唐初置翰林院亦不過内廷供奉之所
並不繫於職司自元宗置學士院後遂兼翰林
之名稱為翰林學士今之翰林官制實肇見於
此然其時皆以他官選充侍直禁廷不為省署
無可隸屬故唐百官志通典皆闕而不載而文
章史冊之事則仍掌之著作史館諸官翰林惟
司内命其他並無所預由五季迄宋猶然金元
二代翰林始不專制誥然其官猶屬内廷至明
因設翰林院為外諸司盡移前代秘書著作之
職以歸之而制誥别屬之内閣由是翰林之名
雖存其實已與唐宋不同矣特明制以大學士
統翰林院而入閣辦事者亦必由翰林官選用
則職掌相通其由來固有所自耳
文獻通考唐元宗開元三年始命馬懷素褚無量
更日侍讀十三年置集賢院侍讀學士侍讀直學
士
章俊卿山堂考索唐以令狐德棻請修近代史遂
命修撰名始於此
唐六典集賢殿侍講學士開元初康子元等為之
修撰官同直學士無常員以他官兼之又有留院
官檢討官皆以學術别敕留之
謹按今侍讀侍講學士及修撰檢討官名皆權
輿於此惟當時多以他官兼之不為定闕與今
制為不同耳
五季
五代史李愚傳李延光以經術事梁末帝為侍講
李琪傳除右散騎常侍侍講
五代史賈緯傳改起居郎史館修撰預修唐書
五代史孫晟傳莊宗以晟為著作佐郎
謹按五季設官多闕略無考然既有著作佐郎
則著作局固尚沿唐制矣至侍講修撰之名頗
雜見於史蓋亦以他官兼銜未為額闕也
五代史姚顗傳末帝時為翰林學士鄭珏傳累拜
中書舍人翰林學士奉旨
五代會要後唐同光元年四月置護鑾書制學士
以尚書倉部員外郎趙鳳為之時莊宗初建號故
特立比名非故事也
富大用事文類聚後唐明宗天成八年敕翰林學
士入院必以先後為定惟承旨一員出自朕意不
計官資先後在學士之上
五代史桑維翰傳天福五年詔廢翰林學士按唐
六典歸其職於中書舍人而端明殿學士樞密院
學士皆廢及維翰為樞密使復奏置學士而悉用
親舊為之
謹按翰林學士承旨至五季而其任益重當如
今掌院學士之比其鄭珏傳又稱為奉旨者蓋
梁諱誠字故以嫌名改承為奉也
宋
宋史職官志國史實錄院提舉國史監修國史提
舉實錄院修國史同修國史史館修撰同修撰實
錄院修撰同修撰直史館編修官檢討官校勘檢
閱校正編校官
文獻通考宋制監修國史一人以宰相為之修撰
直館檢討無常員修撰以朝官充直館檢討以京
官以上充
山堂考索仁宗慶歷四年史館王洙承旨單士寧
編修例冊編修之名自此始紹興中以修正史置
編修二人又祥符中高綽為史館修撰淳化中郭
延澤董元亨為史館檢討
謹按宋之國史實錄院雖别為一所而不在諸
省寺監之例蓋如今
國史館之比故監修國史即如今之總裁官修撰
編修檢討即如今之纂修官本應以他職兼領
然考之於史如曾鞏李燾洪邁等皆嘗專為史
館修撰則後之置為定闕者實已昉於宋世而
編修檢討等至今猶稱為史官其源亦本於此
也
文獻通考日歷所隸秘書省著作佐郎掌以宰相
時政記左右史起居注所書會集修撰為一代之
典舊於門下省置編修院專掌國史實錄修纂日
歷官制行屬秘書省國史案初除林希為大著豐
稷為小著皆一時選
謹按宋著作郎初為寄禄官元豐正官制以掌
日歷所事則仍為史官故與國史院分併不一
員額亦廢置無常其實與史館之修撰檢討並
無二職也
宋史職官志翰林學士院翰林學士承旨翰林學
士知制誥直學士院翰林權直學士院權直掌制
誥詔令撰述之事
山堂考索宋翰林學士掌内制凡制誥赦敕國書
及宫禁所用之文詞凡后妃親王公主宰相節度
使除拜則學士草詞授待詔書訖以進赦降德音
則先進草大詔命及外國書則具本禀奏傳書亦
如之凡他官入院未除學士謂之直院學士俱闕
他官暫行文書謂之權直
李心傳建炎以来朝野雜記直學士院自開寳二
年盧丞相多遜始權直學士院自開寳六年張舍
人澹始翰林權直自乾道九年崔舍人敦詩始學
士院權直自淳熙五年崔舍人敦詩始
文獻通考宋太宗始用著作佐郎吕文仲為侍讀
其後馮元為翰林侍讀又有馬宗元為侍講高若
訥為侍讀不加别名但供職而已
葉夢得石林燕語咸平中以侍讀侍講班秩未崇
乃命楊徽之為侍讀學士邢昺為侍講學士班翰
林學士下講讀置學士自此始慶歷後凡自翰林
學士出例换侍讀學士遂為故事
建炎以来朝野雜記翰林讀講學士真宗朝始置
元豐官制去翰林字及學士名元祐中復之
沈括夢溪筆談唐翰林院在禁中乃人主燕居之
所應供奉之人自學士以下工伎羣官司隸籍其
間者皆稱翰林如今之翰林醫官翰林待詔之類
是也唐制自宰相而下初命皆無宣召之禮惟學
士宣召蓋學士院在禁中非内臣宣召無因得入
故院門别設複門亦以其通禁庭也至如挽鈴故
事亦緣其在禁中雖學士院吏亦止於玉堂門外
則其嚴密可知如今學士院在外與諸司無異亦
設鈴索悉皆文具故事而已
江少虞宋朝事實類苑學士院在資福殿横街之
南宣徽院北玉堂上東閣承旨學士居之西閣第
二廳居之玉堂後東西二閣第三廳而下分處之
待詔房六間在玉堂西南孔目院在西謂之西頭
驅使院在東謂之東頭
謹按魏泰東軒筆錄稱宋朝翰林學士不領他
局真宗時始有判他局者及元豐改官制而學
士仍罷主判之制是宋世翰林學士實為正闕
故宋史職官志已别為一條與唐制稍有不同
至其時學士所掌考之諸書則自草詔令書敕
以外凡有御詩多宣令屬和如聲韻竒險難以
賡載者必拜章&KR0377;懇陳述寡和之意往往優詔
得免(見宋朝事始)故王禹偁小畜集有謝免和御製
詩表其職最為榮近宜太宗詔書有典司綸誥
親近冕旒之語也又宋世翰林讀講學士雖得
以翰林繫銜其實乃入侍經筵之官並不於學
士院供職故元豐時嘗去翰林之名然翰苑經
筵同為儒臣之榮選所掌相通固亦不必區為
二職耳
洪邁容齋隨筆宋朝館閣之選皆天下英俊必試
而後命一經此職遂為名流其高者曰集賢殿修
撰史館修撰直龍圖閣直昭文館史館集賢院秘
閣次曰集賢秘閣校理官卑者曰館閣校勘史館
檢討均謂之館職記注官缺必於此取之非經修
注未有直除知制誥者中外皆稱為學士及元豐
官制行凡帶職者皆遷一官而罷之而置秘書省
大抵與職事官等反為留滯矣
謹按今翰林之稱館閣其名蓋起於宋時所謂
館者乃指昭文史館集賢三館而言所謂閣者
乃指秘閣龍圖諸閣而言皆掌圖籍文史之事
而翰林學士院專司内命其職判然不同故當
時或曰翰苑或曰禁林並不稱館閣自明制以
圖籍文史移之翰林院於是翰林始有館閣之
目矣然明代雖有此稱而並無其地於名實仍
不相副
本朝規制周詳庶常有館
國史有館於館職之名固已脗合近又鼎建
文淵閣藏庋四庫全書
特詔設閣職以司排校視宋之秘閣尤極崇嚴今
按其職守取史館諸官載之此表而以秘閣諸
官分繫之
文淵閣閣職表内用符其實云
又按宋學士職名至多樞密直學士以隸直樞
密院資政觀文大學士以寵宰相舊臣端明資
政殿及天章龍圖等閣學士以為從官及外除
者兼銜並無常職今故並附識於此不列諸表
云
遼
遼史百官志北面官大林牙院掌文翰之事北
面都林牙北面林牙承旨北面林牙左林
牙右林牙南面官翰林院掌天下文翰之事
翰林都林牙興宗重熙十三年有翰林都林牙
南面林牙聖宗統和初有南面林牙翰林學
士承旨趙延夀傳見翰林學士承旨張礪翰林
學士太宗大同元年見和凝為翰林學士翰林
祭酒韓德崇景宗保寧初為翰林祭酒知制誥
室昉太宗入汴詔知制誥國史院監修國史
聖宗統和九年見監修國史室昉史館學士景
宗保寧八年見史館學士史館修撰劉輝大安
初為史館修撰修國史耶律玦重熙初修國
史
謹案唐宋學士雖有翰林之名然署銜猶兼稱
翰林學士院其去學士而直稱翰林院者實自
遼始又遼代尚有宣政殿觀書殿諸學士其職
掌不見於史當亦如宋之雜學士以為加銜並
不司文翰之事也
金
金史百官志國史院監修國史掌監修國史事修
國史掌修國史判院事同修國史二員(女直人漢人各一員)
(承安四年更擬女直一員罷契丹同修國史)編修官正八品女直漢人
各四員(明昌二年罷契丹編修之員添女直一員大定十八年用書寫出職人)檢閱
官從九品(書寫女直漢人各五人)翰林學士院(天德二年命翰林學)
(士院自侍讀學士至應奉文字通設漢人十員女直契丹各七員)翰林學士承旨
正三品掌制撰詞命凡應奉文字銜内帶知制誥
(直學士以上同)貞祐三年陞從二品翰林學士正三品翰
林侍讀學士從三品翰林侍講學士從三品翰林
直學士從四品不限員翰林待制正五品不限員
分掌詞命文字分判院事銜内帶知制誥翰林修
撰從六品不限員掌與待制同應奉翰林文字從
七品
謹案歷代國史學士院官皆以他職兼領宋翰
林學士雖有正闕而猶帶他銜金則國史院編
修及翰林各官皆定以品級於是詞臣遂設為
專職無復兼銜之例矣至修撰本史館職名其
翰林之有修撰亦自金始也
元
元史百官志翰林兼國史院秩正二品中統初以
王鶚為翰林學士未立官署至元元年始置秩正
三品六年置學士二員侍讀學士二員侍講學士
二員直學士二員八年陞從二品十六年增侍讀
學士一員二十年省併集賢院為翰林國史集賢
院二十一年增學士二員二十二年復分立集賢
院二十三年增侍講學士一員大德九年改典簿
為司直置都事一員皇慶元年改司直為經歷延
祐五年後定置承旨六員從一品學士二員正二
品侍讀侍講學士各二員從二品直學士二員從
三品屬官待制五員正五品修撰三員從六品應
奉翰林文字五員從七品編修官十員正八品檢
閱四員正八品典籍二員正八品經歷一員從五
品都事一員從七品掾史四人譯史通事知印各
二人蒙古書寫五人書寫十人接手書寫十人典
吏三人典書二人蒙古翰林院秩從二品掌譯
寫一切文字及頒降璽書並用蒙古新字仍各以
其國字副之至元八年始立新字學士于國史院
十二年别立翰林院置直學士一員待制二員修
撰一員應奉四員令史一人知印一人十八年增
學士三員省漢兒令史置蒙古筆且齊(解見戶部篇)四
人二十九年增侍讀學士一員知印一人三十年
增管勾一員大德五年陞正二品九年置司直一
員都事一員皇慶元年改陞從一品設官二十有
八吏屬二十有四延祐二年改司直為經歷後定
置學士二員讀講學士各二員直學士二員待制
四員修撰二員應奉五員經歷一員都事一員品
秩並同翰林國史院承發架閣庫管勾一員正九
品筆且齊一十四人掾史三人譯史一人知印二
人書寫一人典吏三人
謹案元代又有奎章閣學士院文宗天歷二年
置有大學士侍書學士承制學士供奉學士等
員掌進經史之書考帝王之治順帝至元六年
罷更立宣文閣不置學士惟授經郎及監書博
士以宣文閣繫銜又有藝文監亦天歷二年置
專以國語敷譯儒書有大監少監監丞等員至
元六年改為崇文監令翰林國史院領之以職
制相凖奎章閣蓋如今之
内廷翰林藝文監則即今繙書房之任以非翰林
院沿革所繫謹附識於此不列諸表
明
明會典明初置翰林院為正三品衙門設學士侍
講學士侍讀學士直學士典簿待制修撰應奉編
修典籍檢閱等官
明史職官志翰林院學士一人(正五品)侍讀學士侍
講學士各二人(並從五品)侍讀侍講各二人(並正六品)典籍
二人(從八品)侍書二人(正九品後不常設)待詔六人(從九品不常設)
孔目一人(未入流)史官修撰(從六品)編修(正七品)檢討(從七)
(品)庶吉士無定員學士掌制誥史冊文翰之事以
考議制度詳正文書備天子顧問侍讀侍講掌講
讀經史史官掌修國史庶吉士讀書翰林院以學
士一人教習之侍書掌以六書供侍待詔掌應對
孔目掌文移吳元年初置翰林院秩正三品設學
士侍講學士直學士修撰典簿編修洪武二年置
學士承旨正三品改學士從三品增設待制應奉
典籍等官十三年增設檢閱十四年定學士為正
五品革承旨直學士待制應奉檢閱典簿設孔目
博士侍書待詔檢討令編修檢討典籍同左春坊
左司直郎正字贊讀考駁諸司奏啟平允則署其
銜曰翰林院兼平駁諸司文章事某官某列名書
之十八年更定品員(如前所列未有庶吉士)以侍讀先侍講
建文時仍設承旨改侍讀侍講兩學士為文學博
士設文翰文史二館改孔目為典簿改中書舍人
為侍書以隸翰林又設文淵閣待詔等官成祖初
復舊其年九月特簡講讀編檢等官參預機務謂
之内閣然解縉胡廣等既直文淵閣猶相繼署院
事至洪熙以後楊士竒等加至師保禮絶百僚始
不復署史官自洪武十四年置修撰三人編修檢
討各四人其後由一甲進士除授及庶吉士留館
授職往往溢額無定員嘉靖八年復定講讀修撰
各三人編修檢討各六人皆從吏部推補如諸司
例然未幾以侍從人少詔采方正有學術者以充
其選因改御史胡經員外郎陳束主事唐順之等
七人俱為編修以後仍循舊例由庶吉士除授卒
無定額崇禎七年又考選推官知縣為編修檢討
蓋亦剏舉非常制也庶吉士自洪武初有六科庶
吉士十八年以進士在翰林院承敕監等近侍者
俱稱庶吉士永樂二年始定為翰林院庶吉士選
進士文學優等及善書者為之三年試之其留者
二甲授編修三甲授檢討不得留者則為給事中
御史或出為州縣官宣德五年始命學士教習萬
歷以後掌教習者專以吏禮二部侍郎二人
謹案自古儒學之臣或以文章備顧問或以筆
札司紀載莫不簮毫珥管出入承明與他曹之
耑治案牘者較為地近而職清故歷代以來最
稱華選冊府元龜以翰林學士等之典司綸誥
供奉文章者列為詞臣部以著作郎等之職領
筆削任膺纂輯者列為國史部今之翰林官實
兼二者而有之然翰林專直禁廷著作列居外
省其局尚分至明初設翰林院以綜其事次於
部院諸司永樂中置内閣特選翰林官入直以
預機務嗣後登綸扉者必起家翰苑其餘遷轉
亦視他曹為優異顧明代資格太拘一與詞林
之選便可坐躋華膴往往優游養望散館後率
謁假回籍吏部輒按原資起用竟有家居數十
年遷至尚書侍郎始行入朝供職者偶有一二
調外及改部即衆論喧嘩互相袒徇其甚者每
選翰林官入内書堂教小内侍俾得與宦䜿交
結夤緣籍其奥援視為終南捷徑於國體官常
所關尤鉅崇禎間又以行取之知縣推官改授
館職思欲破格求才而卒不能收一日之效
國家詞曹職制視前代益昭明備
皇上親幸翰林院
錫宴賡歌
恩禮隆重置庶常館於正陽門東以為庶吉士講肄
之所
發帑增修廪餼豐渥凡翰詹諸臣屢蒙
御試
親加甲乙學問優贍者每荷破格超除其才堪外用
者則或
特詔大臣掄選或以考績
記名出膺道府又定例令掌院學士於
圓明園直班日以編檢十員更番引
見五年一舉以昭慎重裁成造就
恩意周詳芸館羣僚無不奮興感勵玉堂盛軌洵乎
振古為隆爾
又案書有十體曰誥曰命皆教誨臣下之辭盖
即周官内史所掌策書為後世誥勅所自昉今
存者如君陳君牙諸篇大抵意深勸勵並無所
褒貶於其間至漢而三王賜策其文具載史記
尚為不失古意魏晉以後其事屬之中書省唐
代始設翰林學士以專知制誥而中書舍人分
掌外制迨宋而其職益重號為兩制宣名鎻院
嘖嘖艷稱然當時制草多尚駢儷體涉浮華其
措詞已不能崇實甚至愛憎任情肆口低昂遂
以朝廷榮辱大柄付之當制諸臣之手使得假
宣麻出告之權以快其報復恩讐之具雖持正
如蘇軾而於吕惠卿謫詞猶自誇三十年劊子
方剮得一有肉漢其他若鄭畋草劉瞻謫詞多
稱其清節而路巖以為何異表薦劉相汪藻草
李綱謫詞至比之共驩少正夘而以為我文章
自直一翰林學士彼不我與安得不醜詆之其
顛倒黑白如此者不可殫數又其陋者且因交
游請乞利其潤筆為之飾詞取悦終至入主出
奴互相排袒恩怨糾結黨論繁興浸釀清流之
禍其弊有不可勝言者伏讀
御製題董其昌自書告身一篇以制誥之設尚空言
而收實害鮮彰癉之益成聲氣之私為國家者
何賴有此
聖訓煌煌推闡深切誠萬世之寳鑑也我
朝定制文武各官黜陟祇稱某人補授某官某人
降調革職
誥命
勅命皆視品級大小定有成式文簡辭嚴用彰
明訓其祭文碑文由翰林院撰擬
奏請
欽定詞皆核實不爽銖毫珥筆詞臣斷不能更假公
事以逞其私忿歷代黨援門戶之陋習至今日
而盡行掃除信足永垂法守矣
欽定歷代職官表卷二十三
