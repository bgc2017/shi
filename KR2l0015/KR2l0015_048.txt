欽定歷代職官表卷四十二
鑾儀衛
國朝官制
鑾儀衛掌衛事大臣一人(正一品無專員以王公滿洲蒙古文武大臣管理)鑾
儀使三人(正二品内二人以滿洲蒙古兼授一人以漢人漢軍兼授)
掌供奉
乘輿秩序鹵簿辨其名數與其班列凡祭祀朝會
時巡
大閱則帥所司而敬供之既事復進而藏之所屬有左
右中前後五所分鑾輿馴馬擎蓋弓矢旌節旛幢
扇手斧鉞戈戟班劍十司馴象一所分東西二司
旗手一衛分左右二司初順治元年置錦衣衛指
揮使等官二年改為鑾儀衛四年罷指揮使置鑾
儀使及副使等官五年罷鑾儀副使定鑾儀使滿
洲漢人員額各二九年始以内大臣掌衛事康熙
三十年省漢人鑾儀使一人所隸有軍尉旗尉民
尉凡陳設鹵簿儀刀弓矢殳戟用親軍豹尾槍仗
馬用護軍蒙古畫角用蒙古畫角軍奉請乘輿用
旗尉擎執各項儀仗用民尉(由内府選充者為旗尉五城選充者為民)
(尉)奉輦旗尉百六十八人民尉六十人各執事旗
尉二百四十六人民尉一千八百五十六人皆分
隸各所(乾隆四十四年定凡民尉籍隸大興宛平者有闕仍以兩縣人充補其籍隸外州縣)
(者有缺則以包衣閑散人等改補)三旗蒙古布勒器三十人漢軍
更夫四十人
左所掌所印冠軍使滿洲一人(正三品凡滿洲員額皆以蒙古兼授各所衛同)
掌鑾輿司馴馬司司印雲麾使滿洲二人間散雲麾使
滿洲一人雲麾使漢軍二人(俱正四品各所衛同)治儀正滿洲四
人漢軍五人(俱正五品各所衛同)整儀尉滿洲二人漢軍八人(俱正)
(六品各所衛同)
掌輿乘輦輅之事凡各所衛官制員額皆順治十
一年定
右所掌所印冠軍使滿洲一人掌擎蓋司弓矢司司印
雲麾使滿洲二人閒散雲麾使滿洲一人雲麾使漢軍
一人治儀正滿洲三人漢軍二人整儀尉滿洲三人
掌繖蓋儀刀弓矢槍戟之事
中所掌所印冠軍使滿洲一人掌旌節司旛幢司司印
雲麾使滿洲二人間散雲麾使滿洲一人雲麾使漢軍
一人治儀正滿洲三人漢軍二人整儀尉滿洲二人漢
軍一人
掌麾氅旛幢纛幟節鉞仗馬之事
前所掌所印冠軍使滿洲一人掌扇手司斧鉞司司印
雲麾使滿洲二人閒散雲麾使滿洲一人雲麾使漢軍
一人治儀正滿洲三人漢軍三人整儀尉滿洲二人漢
軍二人
掌扇罏瓶盂杌椅星拂御仗㯶薦静鞭及品級山
之事
後所掌所印冠軍使滿洲一人掌班劍司戈戟司司印
雲麾使滿洲二人閒散雲麾使滿洲一人雲麾使漢軍
一人治儀正滿洲三人漢軍三人整儀尉滿洲二人
掌旗幟立瓜卧瓜吾仗之事
馴象所掌所印冠軍使滿洲一人掌東司西司印雲麾
使滿洲二人閒散雲麾使滿洲一人雲麾使漢軍一人
治儀正滿洲二人漢軍二人整儀尉滿洲二人
掌儀象騎駕鹵簿鐃歌前部大樂
旗手衛掌衛所冠軍使滿洲一人掌衛事冠軍使漢軍
一人掌左司右司印雲麾使滿洲二人治儀正滿洲二
人漢軍二人整儀尉滿洲三人
掌金鉦鼓角鐃歌大樂及午門司鐘神武門鐘鼓
樓直更之事乾隆七年以鼓手旂尉八十人並頭
尉八人隸樂部改名署史學習音律又民尉六十
人舊以内府匠役閒散人借補者亦改用旗人並
隸樂部焉
陪祀冠軍使漢軍二人駕儀管理雲麾使漢軍一人治
儀正漢軍三人駕庫管理整儀尉漢軍二人
各以其事隸屬於衛無專領職掌品秩與各所衛
同
謹案以上八員雖定置額缺而與七所之各有
司存者不同今據現在員數另為一條次於各
所衛之後
主事滿洲一人經歷漢人一人(正七品)
掌章奉文移員額俱康熙十六年定
筆帖式滿洲七人漢軍三人
員額康熙十六年定(職事具史部篇)
鳴贊官四人
掌贊鳴鞭初制以本衛官八人兼之乾隆三十七
年改定於太常寺鴻臚寺贊禮郎鳴贊官内送衛
選擇補用
漢人侍衛無定員
乾隆十三年定制每科以武進士簡拔侍衛者派
撥數員在衛行走以偹差委不為額缺其陞轉仍
依侍衛之例
歷代建置
三代
春秋左氏傳薛之皇祖奚仲居薛為夏車正杜預
注奚仲為夏禹掌車服大夫
荀子奚仲作車正楊倞注夏禹時車正
後漢書輿服志奚仲為夏車正建其斿旐尊卑上
下各有等級
竹書紀年殷太戊三十一年命費侯中衍為車正
謹案管子奚仲之車也方圓曲直皆中規矩鈎
䋲吕氏春秋寒哀作御奚仲作車淮南子胡曹
為衣奚仲為車山海經番禺生奚仲奚仲生吉
光始以木為車郭璞曰世本奚仲造車此言吉
光明其父子共創意凡此皆謂造車始於奚仲
惟宋志謂包羲畫八卦而為大輿奚仲乃夏之
車正安得始造荀子解蔽篇註黃帝已有車服
奚仲亦改制耳則是奚仲造車之說或以其為
車正而附會之奚仲為夏車正中衍為殷車正
蓋即今鑾儀衛事所自昉也
周禮春官巾車下大夫二人上士四人中士八人
下士十有六人府四人史八人工百人胥五人徒
五十人掌公車之政令辦其用與其旂物而等叙
之以治其出入(鄭康成注巾車車官之長)典路中士二人下士
四人府二人史二人胥二人徒二十人掌王及后
之五路辨其名物與其用說(鄭康成注路王之所乘車)司常中
士二人下士四人府二人史二人胥四人徒四十
人(鄭康成注司常主王旌旂)掌九旂之物名各有屬以待國事
日月為常交龍為旂通帛為旜雜帛為物熊虎為
旗鳥隼為旟龜蛇為旐全羽為旞析羽為旌
大戴禮記上車以和鸞為節下車以佩玉為度行
以采茨趨以肆夏步還中規折還中矩進則揖之
退則揚之然後玉鏘鳴也古之為路車也蓋圓以
象天二十八橑以象列星軫方以象地三十輻以
象月故仰則觀天文俯則察地理前視則睹和鸞
之聲側聽則觀四時之運此巾車教之道也
穆天子傳天子主車造父為御
周禮夏官司戈盾下士二人府一人史二人徒四
人掌戈盾之物而頒之祭祀授旅賁殳故士戈盾
授舞者兵亦如之軍旅會同授貳車戈盾建乘車
之戈盾授旅賁及虎士戈盾太僕下大夫二人王
出入則自在馭而前驅(鄭康成注前驅如今道引也道而居左自馭不參乘)
(辟王也)戎右中大夫二人上士二人會同充革車(鄭康)
(成注充之者謂居左也)齊右下大夫二人掌祭祀會同賓客
前齊車王乘則持馬行則陪乘道右上士二人掌
前道車王出入則持馬陪乘如齊車之儀自車上
諭命於從車詔王之車儀王式則下前馬王下則
以蓋從大馭中大夫二人掌馭玉路以祀及犯軷
王自左馭馭下祝登受轡犯軷遂驅之凡馭路行
以肆夏趨以采薺凡馭路儀以鸞和為節戎僕中
大夫二人掌馭戎車(鄭康成注戎車革路也)掌王倅車之政
凡巡狩及兵車之會亦如之齊僕下大夫二人掌
馭金路以賓朝覲宗遇饗食皆乘金路其法儀各
以其等為車送逆之節道僕上士十有二人掌馭
象路以朝夕燕出入其法儀如齊車田僕上士十
有二人掌馭田路以田以鄙掌佐軍之政設驅逆
之車馭夫中士二十人下士四十人掌馭貳車從
車使車
周禮秋官條狼氏下士六人胥六人徒六十人掌
執鞭以趨辟
王應麟玉海鳴鞭唐有之周條狼氏之遺法也
周禮夏官服不氏下士一人徒四人掌養猛獸而
教擾之(鄭康成注教習使之馴服王者之教無不服)節服氏下士八人
徒四人掌六人維王之太常(鄭康成注維維之以縷王旌十二旒兩兩)
(以縷綴連旁三人持之禮天子旌曳地)
周禮地官鼓人中士六人府二人史二人徒二十
人掌教六鼓四金之音聲以節聲樂
謹案車路之等旌旂之飾至周而文物始盛後
世衛儀大抵本周制而損益之故其設官亦最
為詳備以今制相凖巾車掌公車政令當即如
今鑾儀使之職典路道僕田僕馭夫分掌車路
當如今左所之職司常掌九旂當如今中所之
職司戈盾掌授戈盾節服氏維王之太掌而道
右兼以蓋從又當如今右所之職條狼氏為鳴
鞭所自始當如今前所之職服不氏掌養猛獸
當如今馴象所之職而又與旂手衛同掌鐃歌
大樂則又並有地官鼓人之職為後世鼓吹令
所因今故互見於樂部表以明源流所自至周
之太僕一官主左馭前驅又兼有今鑾儀使之
職故自秦漢以後太僕並主乘輿鹵簿不獨典
司牧政至元明而始專為養馬之官今並互見
此表以著其實云
秦
唐六典秦有六尚尚乘局自秦漢以下其職皆在
太僕
杜佑通典秦有車府令
史記秦始皇本紀中車府令趙高裴駰集解主乘
輿路車
謹案宋宋綬作景祐鹵簿圖記稱秦兼屬車九
九之數沈約謂古者諸侯貳車九乘秦滅九國
兼其車服故八十一乘則儀物之容至秦而益
加詳備故特仿周制置太僕以掌之當如今之
鑾儀衛而中車府令主乘輿路車則亦近今左
所之職也
漢
漢書百官公卿表奉車都尉掌御乘輿車駙馬都
尉掌駙馬(顔師古注駙副馬非正駕皆車皆為駙馬一日駙近也)武帝初置
秩比二千石
謹案魯峻石壁殘畫象載南郊大駕出時有云
小史持騎幢有云持駙馬有云駙馬上下文殘
缺不可讀考百官公卿表駙馬都尉掌駙馬顔
註以駙馬為副馬魯峻石壁所謂持駙馬蓋維
持此駙駕之馬則正駙馬都尉之職爾其云大
駕出時即大駕鹵簿其云小史持騎幢即輿服
志所云尚書主者即令史副御史蘭臺令史副
皆執注以督整車騎是也
漢書霍光列傳光為奉車都尉光禄大夫出則奉
車入侍左右
漢書百官公卿表太僕掌輿馬屬官有車府路軨
令丞武帝太初元年初置路軨(顔師古注伏儼曰主乘輿路車又主)
(凡小車軨今之小馬車曲輿也軨音零)
漢書梁邱賀列傳先驅旄頭(應劭注旄頭以羽林為之髮正上向而長)
(衣繡衣在乘輿車前)
宋書禮志晉武帝問侍臣旄頭何義彭推對曰秦
國有竒怪觸山截木惟畏旄頭故虎士服之則秦
制也張華曰有是言而事不經臣謂壮士之怒髮
踊衝冠義取於此徐爰曰彭張各言意義無所承
據案天文畢昴之中謂之天街故車駕以罼罕前
引畢方昴圓因其象星經昴一名旄頭故使執之
者冠皮毛之冠也
漢書東方朔列傳宋萬為式道候(顔師古注式表也表道之候若)
(今之武候引駕)
蔡邕獨斷天子出車駕次第謂之鹵簿有大駕有
小駕有法駕大駕則公卿奉引大將軍參乘太僕
御屬車八十一乘備千乘萬騎在長安時出祠天
於甘泉備之百官有其儀注名曰甘泉鹵簿中興
以來希用之先帝時時備大駕上原陵他不常用
法駕公卿不在鹵簿中唯河南尹執金吾洛陽令
奉引侍中參乘奉車郎御屬車三十六乘北郊明
堂則省諸副車小駕祠宗廟用之每出太僕奉駕
上鹵簿於尚書侍中中常侍侍御史主者郎令史
皆執注以督整諸軍車騎春秋上陵又省於小駕
直事尚書一人從令以下皆先行法駕上所乘曰
金根車駕六馬有五色安車五色立車各一皆駕
四馬是謂五時副車俗人名之曰五帝車非也
西京雜記漢朝輿駕祠甘泉汾隂備千乘萬騎太
僕執輿大將軍陪乘名為大駕車有司馬辟惡記
里静室象車武剛九斿雲罕皮軒闟戟鸞旌建華
相風烏金根之名儀衛有騎隊鼓吹黃麾騎罼罕
節御馬華蓋棡鼓之制或分八校或分十六校式
道有侯護駕有官
漢書文帝本紀奉天子法駕迎代邸(如淳注法駕侍中驂乘奉)
(車郎御屬車三十六奉)
漢書劉向列傳任為輦郎(顔師古注如今引御輦郎也)
謹案鹵簿之名始見於西漢李善文選注引胡
廣漢官制度曰天子出車駕次第謂之鹵簿唐
人謂鹵櫓也甲盾之别名兵衛以甲盾居外為
前導皆著之簿故曰鹵簿王應麟引五禮精義
謂鹵大盾也以大盾領一部之人故言鹵簿其
為說稍殊而其釋鹵為盾則無異蓋亦本武衛
之義以立此名在漢時屬太僕所掌觀夏侯嬰
傳嬰事高祖為太僕常奉車後事惠帝高后皆
為太僕至文帝入立嬰復以太僕具法駕奉迎
終身未嘗遷官蓋亦以典司輿輦為近御之官
故特隆其任寄與今鑾儀衛之職實為相合所
屬若車府路軨諸令丞及式道候奉車郎輦郎
則皆今各所所有事而西京雜記稱儀衛分八
校或十六校則以事區分職掌亦謂今之有左
右中前後五所也又旄頭郎以羽林為之而所
掌為乘輿前驅則其職當亦隸於太僕漢書外
戚傳上官桀為羽林期門郎從武帝上甘泉天
大風車不得行解蓋授桀桀奉蓋雖風常屬車
雨下蓋輙御上竒其材力是漢時華蓋本在車
上因風而使桀解下奉持正如周官道右之王
下則以蓋從可知期門羽林固得並兼奉車之
事耳又漢初以奉車駙馬二都尉供奉乘輿最
稱親近故霍光任此者幾二十年至三國時乃
多以戚畹勲舊為之迨東晉而後惟尚主者始
授此職他人皆不得與嗣是遂為主壻之定名
而不知其初實主侍從車駕即如管鑾儀衛大
臣之職今故並著於表以從其朔焉
後漢書百官志太僕卿一人中二千石掌輿馬天
子每出奏駕上鹵簿用大駕則執御車府令一人
六百石主乘輿諸車未央廐令一人六百石主乘
輿
宋書禮志漢制每出警蹕清道建五旗太僕奉駕
條上鹵簿
後漢書禮儀志車府令設鹵簿駕
後漢書輿服志東都大駕太僕校駕法駕黃門令
校駕乘輿法駕公卿不在鹵簿中河南尹執金吾
雒陽令奉引奉車郎御侍中參乘屬車四十六乘
前驅有九斿雲罕鳳凰闟戟皮軒鸞旂皆大夫載
鸞旂者編羽旄列繫幢旁民或謂之雞翹非也後
有金鼓黃鉞黃門鼓車大車屬車八十一乘法駕
半之屬車皆皂蓋赤裡木轓戈矛弩箙尚書御史
所載最後一車懸豹尾豹尾以前比省中行祠天
郊以法駕祠地明堂省什三祠宗廟尤省謂之小
駕每出太僕奉駕上鹵簿中常侍小黃門副尚書
主者郎令史副侍御史蘭臺令史副皆執注以督
整車騎謂之護駕春秋上陵尤省於小駕直事尚
書一人從其餘令以下皆先行後罷
謹案續漢書輿服志云注駕屬車四十六乘蔡
邕獨斷云三十六乘三輔黃圖則從獨斷或續
漢書四字為三字之誤
張衡東京賦及將祀天郊報地功乃整法服正冕
帶珩紞紘綖玉䈂綦會火龍黼黻藻繂盤厲結飛
雲之祫輅植翠羽之高蓋建辰旒之太常紛颷悠
而容裔六元虬之奕奕齊騰驤而沛艾龍輈華轙
金鑁鏤錫方釳左纛鉤膺玉瓖鸞聲噦噦和鈴鉠
鉠重輪貳轄䟽轂飛軨羽蓋葳蕤葩瑵(音爪)曲莖順
時服而設副咸龍旂而繁纓農輿木輅屬車九九
乘軒並轂&KR1352;弩重旃朱旄青屋奉引既畢先輅乃
發鸞旗皮軒通帛舊旆雲罕九斿鈒戟轇轕髶髦
被繡虎夫載鶡駙承華之蒲梢飛流蘇之騷殺總
輕武於後陳奏嚴鼓之嘈囐戎士介而揚揮戴金
鉦而建黃鉞清道按列天行星陳
謹案東京賦云奉引既畢先輅乃發即輿服志
所云河南尹執金吾洛陽令奉引是也又云鸞
旗皮軒即輿服志所云皮軒鸞旂皆大夫載是
也云屬車九九即輿服志所云屬車八十一乘
也云雲罕九斿即輿服志所云前驅有九斿雲
罕是也云鈒戟轇轕即輿服志所云鳳凰闟戟
是也云奏嚴鼓之嘈囐即輿服志所云黃門鼓
車是也云戴金鉦而建黃鉞即輿服志所云後
有金鉦黃鉞是也漢賦之有關於典制如此
李善文選注漢官儀曰大駕鹵簿五營校尉在前
者名曰填衛
謹案後漢天子每出皆太僕條上鹵簿與今鑾
儀衛之制尤為相合至漢有充庭之制凡臨軒
大會陳乘輿車輦旌鼓於殿庭張衡東京賦所
云龍路充庭鸞旗拂□者是也今制朝會
御殿陳設鹵簿實權輿於此其在漢世當亦屬太僕
所條上歟
唐六典後漢少府屬官有承華令典黃門鼓吹一
百三十五人百戲師二十七人
謹案後漢之承華令至晉以後改為鼓吹令今
馴象所旗手衛所典鐃歌前部樂實即其職故
既繫之樂部表而仍互見於此焉
孫逢吉職官分紀漢鹵簿之制衛尉駕四馬主簿
前車八乘
後漢書百官志奉車都尉比二千石無員駙馬都
尉比二千石無員劉昭補注漢官曰奉車都尉三
人駙馬都尉五人
三國
三國魏志后妃列傳卞蘭為奉車都尉郭詳遷為
駙馬都尉
三國蜀志諸葛亮列傳亮兄子喬拜為駙馬都尉
通典後漢太僕奏駕上鹵簿魏因之後漢太僕有
未央廐令魏改為乘黃廐乘黃古之神馬因以為
名歷代皆有悉掌乘輿車府署令魏屬太僕
謹案曹魏太僕之制同於東漢當亦有今鑾儀
衛之一職其乘黃令雖以馬為名而所掌實乘
輿車輅當如今左所之職也至太僕一官魏志
所載諸臣自潘尼以外罕有居此職者惟齊王
紀引魏書載羣臣奏事有太僕臣嶷列於太常
衛尉之後廷尉太鴻臚之前則其位任亦不為
輕矣
晉
晉書職官志武帝以宗室外戚為奉車駙馬都尉
而奉朝請焉元帝為晉王以參軍為奉車都尉掾
屬為駙馬都尉皆奉朝請後罷奉車都尉惟留駙
馬都尉奉朝請諸尚公主者劉惔桓温皆為之
謹案自此以後駙馬都尉遂為主壻加官無復
供奉乘輿之事矣
王應麟玉海晉中朝大駕鹵簿静室令中道式道
候分左右次洛陽尉令亭長河南掾尹簿記次司
隸廷尉太常光禄衛尉太尉司徒司空或駕一或
駕三或駕駟次中護軍步兵長水射聲翊軍越屯
騎校尉驍騎游擊左右前後領軍將軍並鹵簿左
右二行鼓吹一部次領護驍騎游軍校尉繖扇幢
麾各一騎鼓吹一部七騎領護加大車斧終於金
顔督將此百官之儀也
晉書職官志太僕統車府乘黃等令
馬端臨文獻通考尚輦車府令掌之東晉省太僕
遂隸尚書駕部
通典晉置鼓吹令丞屬太常
謹案晉鹵簿之制以太僕卿與大將軍驂乘則
晉之太僕亦兼有今鑾儀衛之職然考晉書又
稱陳勰為典兵中郎將武帝每出入持白獸旛
在乘輿左右鹵簿陳列齊肅輿服志載鹵簿儀
式以有典兵中郎中道督攝之文典兵中郎將
為今領侍衛之職而得兼司鹵簿則正如今管
衛事之大臣也
宋齊梁陳
宋書百官志周官巾車尚車太僕兼其任宋以來
不置郊祀則權置太僕執轡事畢即省乘黃令一
人掌乘輿車屬太常車府令一人隸尚書駕部
南齊書百官志太僕掌郊禮執轡有事權置兼官
畢乃省乘黃令一人掌五路安車
隋書百官志梁太常統鼓吹乘黃等令丞陳依梁
制
冊府元龜梁乘黃令品第七秩四百石銅印墨綬
進賢一梁冠絳朝服
玉海梁乘輿行則有大駕法駕小駕行幸則槊仗
近燕則隊仗三駕法天二仗法地大同五年賀琛
奏南北二郊耤田御輦不復乘路以侍中陪乘停
大將軍及太僕
謹案南朝鹵簿之法具載史志而當時不置太僕
其司存所在蓋當分屬於太常及駕部也又考
南史齊武陵昭王曄傳稱牛嬴不能取路上勅
車府給副御牛一頭云云據此則是乘黃令所
掌者為車輅輿輦以備郊廟儀物而車府所掌
乃主供奉御前之用其職又稍不同耳
隋書百官志梁奉車都尉無員
北魏
魏書官氏志太和中定百官奉乘郎從第五品中
翼馭郎從第五品下二十三年復次職令奉車都
尉從第五品正始四年詔曰奉車都尉禁侍美官
顯加通貴世移時變遂為冗職既典名猶昔宜有
定員可二十人
魏書禮志太祖天興二年命禮官据採古事制三
駕鹵簿一曰大駕設五輅建太常屬車八十一乘
平城令代尹司隸校尉丞相奉引太尉陪乘太僕
御二曰法駕屬車三十六乘平城今代尹太尉奉
引侍中陪乘奉車都尉御三曰小駕屬車十二乘
平城令太僕奉引當侍陪乘奉車郎御
冊府元龜後魏殿中監有乘黃車府令後又省乘
黃令
謹案北魏車府乘黃二令俱改屬於殿中監又
與魏晉之制有殊至官氏志之奉乘郎翼馭郎
禮志之奉車郎皆主供奉輿輦則今左所之冠
軍雲麾諸使當即其職也
北齊
隋書百官志後齊衛尉寺統武庫署令掌甲兵及
儀仗太僕寺統乘黃車府等署令丞乘黃掌諸輦
輅車府掌諸雜車太常領鼓吹署令丞掌鼓吹樂
人等事左右衛府奉車都尉十人
謹案歷代執仗兵士皆即以衛卒充之北齊儀
仗掌諸衛尉其由來當本於此然自是而鑾儀
衛之職遂分為兩官蓋武庫署如今之右中前
後四所而乘黃署則如今之左所也
後周
通典後周官品正五命夏官大馭司右中大夫五
命奉車都尉奉騎都尉正四品春官司車路夏官
小馭戎馭齊馭小司右戎右齊右等下大夫正三
命春官小司車路夏官道馭田馭小司右賓右道
右田右司仗等上士正二命春官典路司車司常
司鼓司吹夏官司仗司刀盾等中士正一命春官
典路司車司常司鼓司吹夏官司刀盾等下士
隋書禮儀志周氏設六官置司路之職以掌公車
之政辨其名品與其物色
謹案隋書禮儀志又稱後周置左右武伯掌内
外衛之禁令皇帝臨軒則偹三仗於庭蓋當時
用衛士立仗故即以左右武伯專司其事實兼
有今鑾儀衛之職正如今掌衛事之大臣也
隋
隋書百官志高祖置衛尉寺統武庫令丞太僕寺
統乘黃車府署各置令丞焬帝加置主乘官
唐六典焬帝置尚輦局奉御正五品
隋書百官志奉車都尉六人掌馭副車
隋書閻毗列傳帝曰開皇之日屬車十二乘今八
十一乘欲减之毗曰八十一乘起於秦遂為後式
次及法駕三十六乘三十六乘此漢制也晉遷江
左唯設五乘宋時設十二乘開皇平陳因以為法
今憲章往古大駕依秦法駕依漢小駕依宋以為
差等帝曰大駕宜三十六法駕宜十二小駕除之
通典隋有鼓吹令丞
謹案隋書稱陳承梁末王琳縱火延燒車府因
重造五輅及副車是南朝輦輅皆藏於車府也
又稱周大象初遣鄭譯閱視武庫得魏舊物有
乾象輦大樓輦象輦等皆魏天興中所置宣帝
咸服御之則是魏周及隋輦輅皆藏於武庫與
南朝制異故武庫令兼掌儀仗正如今之有鑾
駕庫也
唐
唐六典殿中省尚輦局奉御二人從五品上直長
四人正七品下掌輦二人正九品下主輦四十二
人奉轝十五人掌輿輦繖扇之事分其次序而辨
其名數直長為之貳凡大朝會則陳於庭大祭祀
則陳於朝凡繖扇大朝會則繖二扇一陳之於庭
若常聽朝皆去扇左右各留其三以備常儀衛
尉寺卿一人從三品少卿二人從四品上掌邦國
器械文物之政令凡大祭祀大朝會則供其羽儀
節鉞金鼓帷帟茵席之屬武庫令兩京各一人從
六品下掌蔵兵仗器械武器署令一人正八品下
丞二人從九品下掌在外戎器辦其名物會其出
入凡大祭祀大朝會大駕巡幸則納於武庫供其
鹵簿太僕卿之職凡國有大禮大駕行幸則供
其五輅屬車之屬乘黃署令一人從七品下丞一
人從八品下掌天下車輅辨其名數與馴馭之法
丞為之貳凡乘輿五輅皆有副車又有指南車記
里鼓車白鷺車鸞旗車辟惡車皮軒車耕根車安
車四望車羊車黃鉞車豹尾車屬車一十有二大
駕則用之車府署令一人正八品下丞一人正九
品下掌王公以下車輅
新唐書百官志少府監左尚署令一人從七品下
丞五人從六品下掌供翟扇蓋繖五路五副七輦
十二車
唐六典尚輦局置掌扇直長掌執扇供奉之事
新唐書百官志鼓吹署令二人從七品下丞二人
從八品下樂正四人從九品下掌鼓吹之節以備
鹵簿之儀
通典天寳以前選奉車都尉五員掌馭副車不常
置若大備陳設則以餘官攝行屬左右衛
新唐書儀衛志朝會之仗分為五仗號衙内五衛
一曰供奉仗以左右衛為之二曰親仗以親衛為
之三曰勲仗以勲衛為之四曰翊仗以翊衛為之
五曰散手仗以親衛翊衛為之
謹案唐六典駕部郎中員外郎掌邦國之輿輦
車乘庫部郎中員外郎掌邦國之戎器儀仗及
冬至元旦之陳設是唐代鹵簿之制實領其成
於兵部而以衛尉之武庫武器二署太僕之乘
黃車府二署殿中之尚乘局少府之左尚署分
司厥事並不專屬於一官也至唐時鹵簿皆用
五衛之士分隊前後領以折衝都尉其左右廂
儀仗内鍪鎧弓箭刀楯&KR1483;麾之類左右衛以黃
左右武衛以白左右威衛以黑左右領軍衛以
青各有定色御仗之物二百一十有九羽儀之
物三百自千牛以下各分而典掌之則其時鹵
簿陳設之事又領於十六衛將軍亦猶今之以
大臣管衛事矣
五季
職官分紀梁開平初置儀鸞司
玉海後唐明宗時始有鹵簿使兵部侍郎為之
謹案宋五朝志稱五代漢乾祐中始置主輦十
六人掌扇四人則當時儀衛簡略可以槩見故
其設官亦多不備然儀鸞司之名實剏見於此
至鹵簿使雖兼攝之官而職在排列督整則亦
如今之管鑾儀衛大臣也
宋
政和五禮新儀建隆初選從臣嫻習禮儀者為鹵
簿使
宋綬天聖鹵簿記序曰黃帝創軒冕之容列營衛
之警輿駕儀物蓋本於此唐堯彤車有虞鸞和夏
后之綏商人之路周官有司常巾車之職虎賁旅
賁之從三五之際所由來尚矣秦并六國兼屬車
九九之數漢上甘泉備千乘萬騎之衆自時厥後
損益可知藝祖始議郊饗即諏典文扞衛既崇羽
儀兼備初吏士所服皆用畫帛乃命易以厚繪加
之文繡采綷相錯煥乎一時至道中詔翰林承旨
宋白與内侍畫郊邱仗衛緘在袐府景德中資政
殿學士欽若上鹵簿記三卷敇付太史皇上紹庭
正統粤再郊之明年命華光侍臣圖寫大簿臣充
儀仗使督攝容衛又以太僕奉車承顧問乃與侍
讀馮元侍講孫奭議曰前二圖書寫形紀事不相
參會盍象設而又文陳乎繇是著為圖記十篇歲
在戊寅燔祀有期敇重飾帝車爰及法物並加釐
正
謹案宋綬充儀仗使又兼太僕奉車之職故作
鹵簿圖記即今鑾儀衛使掌秩序鹵簿也
李燾續資治通鑑長編真宗大中祥符元年命馮
拯為儀仗使陳堯叟為鹵簿使
謹案儀仗鹵簿二使宋亦以他官兼攝當時故
事中丞領儀仗使天聖二年用中丞薛奎領鹵
簿而翰林學士領儀仗治平二年詔中丞賈黯
為儀仗使翰林學士范鎮鹵簿使是其事也
周必大繡衣鹵簿記藝祖皇帝受天眷命用肇造
區夏武功既成文治斯廣躬郊禋正會朝祲威盛
容以次畢行惟是承五季搶攘之後鹵簿雖設踳
駮為甚易而新之兹惟其時於是制誥范質張昭
等正其繆盭參定典式已而禮儀使陶轂奏言金
吾諸衛將軍暨押仗導駕等官服皆以紫於禮未
稱請按開元禮咸用繡袍至若執仗之士舊服五
色畫衣先後靡倫無所准式請以黑為先而青赤
黃白以次分列用協五行相生之序逮有司以儀
注上帝御便殿陳而閱之凡馬步儀仗總萬有一
千二百二十有二人悉以綜絲袘繡文代彩畫之
服揚輝絢采丕釐舊弊亹亹三代兩漢之盛矣稽
諸會要始造於乾德之四年而告備於開寳之三
年越明年謁欵圜邱實始用之想夫䂍稍前驅五
輅增副里以鼓記車以南指鷄翹豹尾夭矯婀娜
公卿執事前導後陪細仗大角壮其容幰蓋繖扇
備其飾耋老幼稚族觀聚歎向也目熟乎兵革今
乃窺文物旗常之美向也耳厭乎金鼓今乃聞錫
鸞和鈴之音皇哉治世之鉅典華夏之偉觀也切
讀三聖寳訓而知藝祖恭儉之德出於天資衣用
澣濯器御質素齊官無三服之獻織室罷纂組之
工顧於羽衛乃顯設藩飾如此得無意乎蓋恭儉
者帝王之盛德也備羽衞者國家之上儀也在漢
孝文殿設書囊之帷身以敦樸為先及其詔令則
曰鸞旗在前屬車在後儀物明盛猶可想於千載
之下然則聖人所以奉已與華國者固自殊轍也
耶是以知藝祖之意有在也列聖繼承制作益詳
曰大駕曰法駕曰鸞駕曰黃麾仗或施之躬郊或
用之封祀或設之朝覲其多寡有差其先後有序
揆厥所元皆自繡衣啟之貽謀垂裕永永無極肆
皇帝陛曰紹復祖宗之大業迺紹興十有三年築
壇而郊共祀天地鹵簿之制實纂乾德至於歲用
癸亥視建隆初郊之歲若合符節夐觀簡冊未之
攸聞蓋莫為於前無以彰異時創業之功莫繼於
後無以知中興之治是不可以不特書也
玉海宋大駕鹵簿自開寳定通禮之後彌有增益
鹵簿使專掌定字圖排列儀仗使糾督之凡車路
大僕寺主之輦輿繖扇御馬殿中省主之皂纛䂍
矟十六騎引駕細仗牙門金吾主之槍仗六軍主
之六引諸隊大角五牛旗兵部主之寳案門下省
掌之鐘漏司天臺掌之鼓吹太常鼓吹局掌之旗
器名物衣冠寳蓋錦繡等飾朝服法物庫出焉箙
弩弓矢戎装雜仗軍器庫内弓箭庫出焉總大駕
鹵簿二萬六十一人法駕三分減一鸞駕又減半
兵部麾仗又減於鸞駕
謹案政和新儀兵部言國初大駕儀仗總一萬
一千二百二十二人今已有黃麾半仗三千四
百八十三人玉輅腰小輿大輦平逍遥輦下一
千九人外其金象革木輅芳亭鳳輦屬車寳輿
一千二百七十三人天武捧日奉宸隊六千四
百五十七人仗内六引鼓吹前後部一千五百
人法物儀仗望下有司製造詔令文繡並代以
纈命兵部錢時敏戎監劉才邵等參訂兵部掌
貳提舉然則鹵簿雖設諸官分掌而制度創造
則仍兵部統主之蓋猶沿唐氏之制玉海謂兵
部主六引特舉其職之分見者耳
宋史職官志殿中省尚輦局掌輿輦之事有典御
一人奉御六人又置提舉及管幹官一員尚衣庫
使副使二人以内侍三班充掌駕頭服御繖扇之
名物朝服法物庫監官二人以諸司使副及三班
内侍充掌諸司儀仗之名物衛尉寺内弓箭庫
掌藏兵仗器械儀鸞司掌供幕帟供帳六軍儀仗
以肅禁衞凡儀物以時修飭選募人兵而校其遷
補之事太僕寺車輅院掌乘輿法物凡大駕法
駕小駕供輦輅及奉引屬車辨其名數與陳列先
後之序養象所掌調御馴象
陳世崇隨隐漫錄孟享駕出則軍器庫御酒庫御
厨祗候庫儀鸞司御藥院從物前導騏驥院馬引
從舍人内外諸司庫務官繼之
謹案儀鸞司即今鑾儀使之職漫錄云從物前
導即宋職官志所云儀鸞司掌供幕帟供帳之
類是也
章如愚山堂考索鼓吹局令一人丞一人
職官分紀慶歷四年鼓吹局移就武成王廟
宋史職官志殿前司騎軍有金鎗班東西班諸軍
指揮步軍有御龍直骨朵子直弓箭直弩直諸軍
指揮
謹案宋鹵簿有排列字圖掌於兵部而以鹵簿
儀仗二使總其成蓋即今管鑾儀衛大臣之比
其車輅院尚輦局則如今之左所尚衣庫朝服
法物庫内弓箭庫則分隸今之右中前後四所
養象所如今之馴象所鼓吹局如今之旗手衛
而六軍儀仗司主選募人兵校其遷補則如今
鑾儀衞之有旗尉民尉也
遼
遼史百官志北面官有車輿局車輿郎君南面官
殿中司有尚乘局奉御尚輦局奉御太常寺有鼓
吹署令丞
文獻通考契丹有諢子部每謁拜木葉山唱歌前
導
金
金史百官志尚輦局使從五品副使從六品掌承
奉輿輦等直長正八品典輿都轄從九品武器
署提點從五品令從六品丞從七品掌祭祀朝會
巡幸鹵簿儀仗旗鼓笛角之事直長正八品頓舍
官二員正八品(右屬殿前都點檢司)宣徽院左宣徽使右
宣徽使掌殿庭禮儀所隸弩手傘子二百三十九
人控鶴二百人拱衞直使司都指揮使從四品
副都指揮使從五品掌總統本直謹嚴儀衛鈴轄
正六品都轄從九品侍衛司(舊名擎執局大定元年改為侍衛局)
(大定五年陞局為司)令從六品掌侍奉朝儀率捧案擎蓋奉
輦各給其事直長正七品(右屬宣徽院)大樂署兼鼓
吹署令一人從六品丞從七品掌施用之法樂(右屬)
(太常寺)
謹案金史凡儀衛執仗之士其名有六曰護衞
曰親軍曰弩手曰控鶴曰傘子曰長行分隸於
殿前司及宣徽院蓋如今鹵簿之制以親軍護
軍及各校尉分司執事也
元
元史百官志拱衛直都指揮使從四品掌控鶴六
百餘戶及儀衞之事至元三年始置都指揮使一
員副使一員鈴轄一員提控案牘一員十六年陞
正三品隸宣徽院二十年復為從四品二十五年
改隸禮部元貞元年陞正三品皇慶元年置經歷
一員二年改鈴轄為僉事至順二年定置逹嚕噶
齊(解見戶部篇)一員正四品都指揮使四員正三品副
指揮使二員從三品僉事二員正四品經歷一員
從七品知事一員從八品令史八人譯史一人其
屬控鶴百戶所從七品總十三所儀從庫掌收儀
衛器仗大使一員從七品副使一員從八品
謹案元有儀仗軍据元史所載武宗至大二年
十二月行朝賀禮樞密院調軍一千人&KR0640;儀仗
英宗至治元年十一月命有司選控鶴衞士及
色目漢軍以備鹵簿儀仗文宗天歷元年十一
月親祭太廟用儀仗併五色甲馬軍一千六百
五十名仍命洪副使攝折衝都尉提調之是當
時亦多出臨事調撥並無定額不必盡取於拱
衞直都指揮所屬之六百戶也
明
明史職官志錦衣衞恒以勲戚都督領之凡朝會
巡幸則具鹵簿儀仗率大漢將軍(共一千五百七員)等侍
從扈行統中左右前後五所分鑾輿擎蓋扇手旌
節旛幢班劍斧鉞戈戟弓矢馴馬十司各領將軍
校尉以備法駕馴象所領象奴養象以供朝會陳
列駕輦䭾寳之事
明會典吳元年置拱衛司秩正七品後改拱衞指
揮使秩正三品尋又改為都尉司洪武三年改為
親軍都尉府管左右中前後五衞軍士而設儀鸞
司隸焉四年定儀鸞司為正五品設大使一人副
使二人十五年罷儀鸞使改置錦衣衞秩從三品
其屬有御椅等七員皆正六品設經歷掌文移出
入
孫承澤春明夢餘錄錦衣所掌者乃鹵簿儀仗之
事旗手所司者乃旗纛金鼓之物諸衞皆統軍卒
而錦衣獨領校尉力士諸衛正倅一惟其世獨錦
衣之任則不必世而以能蓋御座則夾陞而立御
輦則扶轅以行出警而入蹕承旨而傳宣皆在所
司而治獄所寄則又重矣
明史職官志旗手衞本旗手千戶所洪武十八年
改置掌大駕金鼔旗纛帥力士隨駕宿衞
謹案古者文謂之儀武謂之衞天子車駕次第
謂之鹵簿歐陽修謂儀衛鹵簿之設所以尊君
而肅臣故宋綬稱唐堯彤車有虞鸞和夏后之
綏商人之路輦駕法物其權輿已肇於此至周
而巾車司常之屬職掌始著嗣是代有損益大
約漢以後之太僕北齊以後之衞尉俱兼司其
任至唐宋而儀文更臻詳備然考之於史唐宋
法駕鹵簿執掌兵士至用二萬二千二百二十
一人南宋省約過半猶用六千六百八十九人
冗役太多故當時郊祀賞賫靡濫最甚以致惜
費憚行相沿成習殊為繁縟無當明初詔鹵簿
彌文務從省節其數視唐宋為差少而錦衣掌
衞者不惟供清道奉引之職乃復令兼司治獄
事得專逹中葉以後權勢大張擅竊國威恣行
凌虐其權任遠出法司之上流弊至不可勝言
而為之長者反得以恩倖受賞往往加至保傳
公侯其權貴子弟冒衛錦衣者至有二三千人
歲耗度支無算名器冗䙝至是為已極矣我
朝鑾儀衞即明代錦衣之職而官守嚴肅度數精
詳翊奉禮儀無不各共其事凡鹵簿儀仗之制
皆經
睿裁考定凖今酌古條理得中超三代之隆文昭一
王之盛軌列史儀衞志所載固未有如今日之
整齊典重者洵足永垂法則焉
欽定歷代職官表卷四十二
