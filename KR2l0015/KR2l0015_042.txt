欽定歴代職官表卷三十六
太醫院表
太醫院
國朝官制
太醫院院使漢人一人(正五品)左右院判漢人各一人(正六)
(品)
掌醫之政令率其屬以供醫事員額順治元年定
御醫十有五人(初定正八品雍正七年升為七品用六品冠帶)吏目三十人(八品)
(十五人九品十五人)醫士四十人(用從九品冠帶)醫員三十人(以上俱漢人員額)
掌九科之法以治疾曰大方脈小方脉傷寒科婦
人科瘡瘍科鍼灸科眼科口齒科正骨科自院使
至醫士皆以所業專科分班侍直給事宫中者曰
宫直給事外廷者曰六直宫直於各宫外班房六
直於東藥房各以其次更代供使令焉順治元年
初設御醫十人吏目三十人豫授吏目十人醫士
二十人十八年省吏目二十人並省豫授吏目員
額康熙九年復置吏目豫授吏目各十人十四年
省吏目十人三十一年又省豫授吏目六十一年
增置醫士二十人雍正元年復增置吏目十人改
豫授吏目為吏目七年增御醫五人八年吏目改
為八品九品者各十五人增置食糧醫員三十人
又有效力醫生無定員掌灸製之法以治藥院使
考其術而進退之又設教習廳簡御醫吏目之能
者二人為教習以課醫人習醫焉
歴代建置
三代
周禮天官醫師上士二人下士四人府二人史二
人徒二十人掌醫之政令聚毒藥以供醫事凡邦
之有疾病者有庀瘍者造焉則使醫分而治之歲
終則稽其醫事以制其食十全為上十失一次之
十失二次之十失三次之十失四為下(鄭康成注醫師衆醫)
(之長)食醫中士二人掌和王之六食六飲六膳百羞
百漿八珍之齊凡食齊眡春時羹齊眡夏時漿齊
眡秋時飲齊眡冬時凡和春多酸夏多苦秋多辛
冬多鹹調以滑甘凡會膳食之宜牛宜稌羊宜黍
豕宜稷犬宜粱雁宜麥魚宜苽凡君子之食恒放
焉疾醫中士八人掌飬萬民之疾病四時皆有癘
疾春時有痟首疾夏時有痒疥疾秋時有瘧寒疾
冬時有嗽上氣疾以五味五榖五藥養其病以五
氣五聲五色眡其死生兩之以九竅之變参之以
九藏之動凡民之有疾病者分而治之死終則各
書其所以而入於醫師瘍醫下士八人掌腫瘍潰
瘍金瘍折瘍之祝藥劀殺之齊凡療瘍以五毒攻
之以五氣養之以五藥療之以五味節之凡藥以
酸養骨以辛養筋以鹹養脉以苦養氣以甘養肉
以滑養竅凡有瘍者受其藥焉獸醫下士四人掌
療獸病療獸瘍凡療獸病灌而行之以節之以動
其氣觀其所發而養之凡療獸瘍灌而劀之以發
其惡然後藥之養之食之凡獸之有病者有瘍者
使療之死則計其數以進退之
漢書藝文志方技者皆生生之具王官之一守也
太古有岐伯俞拊中世有扁鵲秦和盖論病以及
國原診以知政
謹按漢書司馬相如傳詔岐伯使尚方注引張
揖曰岐伯者黃帝太醫屬使主方藥也徐堅初
學記引郭璞巫咸山賦序曰巫咸以鴻術為帝
堯之醫是太醫之職由来已久故班固以為王
官之一守特至周而其制始偹耳又周禮所載
王與卿大夫則醫師治之而疾醫但稱掌養萬
民之疾病其職似亦有差等然疾醫僅中士八
人必不能徧治萬民之疾當必大且危者然後
醫士治焉其餘則受方于醫師而未列職者皆
使分治殆如今民間之醫聽其自行治療而不
必盡官領之歟
秦
杜佑通典秦有太醫令丞主醫藥
史記扁鵲列傳秦太醫令李諡
史記刺客列傳侍醫夏無且
謹案左傳載春秋時良醫如和緩之類皆出於
秦是秦人多工醫術故其設官亦偹據刺客傳
所記是令丞以外尚有侍醫主提藥嚢在殿上
侍立蓋即如今之御醫也
漢
漢書百官公卿表奉常屬官有太醫令丞
應劭漢官儀太醫令周官也秩千石丞三百石
後漢書桓譚傳董賢風太醫令真欽使求傅氏罪
過
漢書王嘉傳侍醫伍宏等内侍案脉
漢書貢禹傳侍醫臨治顔師古注侍醫天子之醫
也
漢書藝文志侍醫李柱國校方技
漢書百官公卿表少府屬官有太醫令丞
太平御覧少府太醫令丞無員多至數千人
王應麟玉海少府有太醫令太常復有令丞蓋禮
官之太醫司存之所少府之太醫通乎王内
漢書外戚傳上官桀妻父所幸充國為太醫監
謹案西漢太醫令丞有二一屬太常一屬少府
史不言其分置之由以王應麟所言核之其屬
太常者蓋如今太醫院之職其屬少府者則如
今藥房官之隸於内務府也至侍醫乃承秦舊
稱當即今之御醫而王嘉傳之侍醫伍宏董賢
傳又稱為醫侍詔疑為一官而兩名又李柱國
亦侍醫而隋書載其官又作太醫監疑亦以侍
醫遷為此職如今御醫升補院判之比又外戚
傳有女醫淳于衍得入宫侍皇后疾因搗附子
合太醫大丸以飲皇后霍光傳則稱為乳醫淳
于衍師古曰視産乳之疾者殆漢時又有此等
女醫同隸于太醫令以偹諸科之一特史未詳
其制耳
後漢書百官志太醫令一人六百石掌諸醫藥丞
方丞各一人藥丞主藥方丞主方右屬少府
劉昭後漢志注漢官曰員醫二百九十三人員吏
十九人
通典漢有醫丞有醫工長
徐堅初學記司馬彪續漢書曰東平王蒼到國病
詔遣太醫丞將高手醫視病
後漢書方術傳郭玉和帝時為太醫丞
裴松之三國志注魚豢魏略曰脂習除太醫令與
孔融親善
太平御覧典論曰中常侍張譲子奉為太醫令
後漢書蓋勲傳京兆高望為尚藥監
謹案東漢太常屬官無太醫令惟少府有之蓋
視西京舊制已有減省而尚藥監一官百官志
亦不載當即西漢之太醫監也
史記倉公列傳齊太醫先診病
謹案倉公傳有齊太醫又有齊王侍醫盖漢世
諸侯王國其設官多凖天朝今並附識於此又
據劉昭補志注引漢官所載當時百官府皆有
官醫員額疑其人雖分隸諸司而考選補用當
亦由太醫主之自唐以後其法久廢惟今刑部
設醫士二人由院簡送六歲一更更之日稽其
醫事之優劣優者升吏目劣者斥之似與漢制
頗為相近云
三國
通典漢太醫令丞屬少府魏因之
晉
晉書職官志宗正統太醫令史及渡江哀帝省并
太常太醫以給門下省
通典太醫令晉銅印墨綬進賢一梁冠絳朝服而
屬宗正
謹案晉書太醫令史疑當作令丞蓋傳刻有訛
據愍懷太子傳有太醫令丞據是晉制實沿漢
魏之舊不應僅設令史也
宗齊梁陳
宋書百官志太醫令一人丞一人隸侍中
南齊書百官志太醫令一人丞一人屬起部亦屬
領軍
司馬光資治通鑑齊明帝建武元年海陵恭王有
疾遣御師瞻視胡三省注御師醫師也以其供御
故謂之御師
謹案南齊太醫屬起部及領軍與宋制不同杜
佑以為宋齊俱隸侍中者誤至御師之稱百官
志不載蓋即太醫令所屬諸醫當如今之御醫
也
隋書百官志梁門下省置太醫令又太醫二丞中
藥藏丞為三品勲位
冊府元龜尚藥自梁以降皆太醫兼其職陳如梁
制
北史姚僧垣傳僧垣仕梁為太醫正
謹案梁之太醫正不見于百官志當是太醫令
屬官殆天監以後始置史所載皆其初定之制
故未之及耳其後隋大業中於太醫署置正十
人盖亦承梁制而設也
北魏
魏書官氏志太醫博士從第七品下太醫助教從
第九品中
魏書藝術傳周澹善醫藥為太醫令李修為前軍
將軍領太醫令
魏書徐謇傳轉右軍將軍侍御師
魏書王顯傳顯以醫術自通召補侍御師累遷廷
尉少卿仍在侍御營進御藥
胡三省通鑑注醫師侍御左右因以名官後魏之
制太醫令屬太常掌醫藥而門下省别有尚藥局
侍御師蓋今之御醫也
謹案北魏太醫令復隸太常而門下省又有尚
藥局與漢之少府屬官别置太醫令者其制相
合嗣後歴代多因之今太醫院專掌醫事而内
務府亦有内藥房主事庫掌等員同司治藥亦
即此例但醫官通乎王内其職守本屬相資並
無區别今故併繫於此而仍互見於内務府篇
云
北齊
册府元龜北齊門下省統尚藥局有典御二人侍
御師四人尚藥監四人總御藥之事
隋書百官志後齊尚藥局丞二人中侍中省有中
尚藥典御及丞各二人
鄭樵通志北齊曰太醫令丞
隋書百官志後齊太常屬官有太醫令丞
北史藝術傳齊大寧二年徐之才弟之範為尚藥
典御又有尚藥典御鄧宣文
後周
通典後周官品正四命天官太醫小醫等下大夫
正三命天官小醫醫正瘍醫等上士正二命天官
醫正瘍醫等中士正一命天官主藥醫正瘍醫等
下士
孫逢吉職官分紀後周有主藥六人
隋書姚僧垣傳周大象二年除太醫下大夫
隋
隋書百官志高祖受命置門下省統尚藥局典御
二人侍御醫直長各四人醫師四十人太常統太
醫署令二人丞一人太醫署有主藥二人醫師二
百人藥園師二人醫博士二人助教二人按摩博
士二人咒禁博士二人煬帝分門下為殿内省統
尚藥局置奉御二人(正五品)直長貳之(正七品)又有食
醫員尚藥直長四人又有侍御醫司醫醫佐員太
醫又置醫監五人正十人
陳振孫書錄解題巢元方隋太醫博士
唐
舊唐書職官志殿中省有尚藥局奉御二人(正五品下)
直長四人(正七品上)書吏四人侍御醫四人(從六品上)主藥
十二人藥童三十人司醫四人(正八品上)醫佐八人(正八)
(品下)按摩師四人咒禁師四人
唐六典龍朔二年改奉御為奉醫大夫咸亨元年
復故
職官分紀奉御掌合和御藥及診候之事直長為
之貳凡藥有上中下之三品凡和藥宜用一君三
臣九佐方家之大經也必辨其五味三性七情為
和劑之節其用又有四焉曰湯丸酒散視其病之
深淺所在而服之凡合和御藥與殿中監視其分
劑藥成先嘗而後進
唐六典侍御醫掌診候調和司醫醫佐掌分療衆
疾主藥藥童掌刮削擣篩按摩師咒禁師所掌如
太醫之職
新唐書百官志太醫署令二人從七品下丞二人
醫監四人並從八品下醫正八人從九品下
舊唐書職官志太醫令掌醫療之法丞為之貳其
属有四曰醫師針師按摩師禁咒師皆有博士以
教之其考試登用如國子之法凡醫師醫工醫正
療人疾病以其痊多少而書之以為考課藥園師
以時種蒔收採諸藥
唐六典太醫署有府二人史四人主藥八人藥童
二十四人藥園師二人藥圃生八人掌固四人醫
師二十人醫工百人醫生四十人典藥一人針工
二十人針生二十人按摩工五十六人按摩生十
五人咒禁師二人咒禁工八人咒禁生十人
新唐書百官志醫博士一人正八品上助教一人
從九品上掌教授諸生以本草甲乙脉經分而為
業一曰體療二曰瘡腫三曰少小四曰耳目口齒
五曰角法針博士一人從八品上助教一人針師
十人並從九品下掌教針生以經脉乳穴教如醫
生按摩博士一人按摩師四人並從九品下掌教
導引之法以除疾損傷折跌者正之咒禁博士一
人從九品下掌教咒禁祓除為厲者齋戒以受焉
謹按唐沿隋制於京師置藥園一所擇良田三
頃取庶人子年十六以上二十以下充藥園生
業成補藥師令其種蒔諸藥盖因方劑中有應
取鮮植者故别種以儲用其他則仍從所出州
土採辦貯之右藏庫如今直省歲解藥材之比
非盡取給於藥園也又史載尚藥奉御二人而
新唐書藝文志顯慶四年奉勅編類本草者有
尚藥奉御許孝崇胡子家蔣季璋三人殆亦隨
時增减不盡拘定額歟
五季
馬端臨文獻通考五代時有翰林醫官使
謹案五季寺監諸属官多所裁併而薜居正舊
五代史陳元傳載元以善醫擢用又歐陽修新
五代史扈載傳亦有遣太醫視疾之文是當時
太醫之職猶存特不隸于太常與古制不同耳
宋
宋史職官志殿中省總六局掌藥局掌和劑胗候
之事有典御有奉御有醫師
文獻通考宋制翰林醫官院使副各二人並領院
事以尚藥奉御充或有加諸司使者直院四人尚
藥奉御六人醫官醫學祇候無定員(舊制翰林醫官使四人副)
(使二人直院七人尚藥奉御七人醫官三十人醫學四十人祗候醫人十二人其員猥多寳元二年)
(始立使副直院尚藥奉御定員醫官醫學無班位以服色為差加同正官至尚藥奉御者或加檢校)
(官其直院則奉御及同正官皆為之多自醫官特奬而授)掌供奉醫藥及承詔
視療衆疾之事
江少虞宋朝事實類苑賈黃中中風眩卒太宗切
責諸醫大搜京城醫工凡通神農本草黃帝難經
素問及善針炙藥餌者校其能否以補翰林醫學
及醫院祇候
宋史職官志太常寺太醫局有丞有教授有九科
醫生額三百人歲終則會其全失而定其賞罸(太醫)
(局熙寕九年置以知制誥熊本提舉大理寺丞單驤管幹後詔勿隸太常寺置提舉一判局二判局)
(選知醫事者為之科置教授一選翰林醫官以下與上等學生及在官良醫為之)孝宗隆
興元年省併醫官而罷局生續以虞允文請依舊
存留醫學科不置局權令太常寺掌行紹熙二年
復置太醫局局生以百員為額餘依未罷局前體
例仍隸太常寺
宋史選舉志醫學初隸太常寺神宗時始置提舉
判局官及教授一人學生三百人設三科以教之
曰方脉科鍼科瘍科常以春試三學生願與者聽
崇寧間改隸國子監紹興中復置醫學以醫師主
之乾道二年罷局而存御醫諸科紹熙二年復置
局
文獻通考崇寕元年詔醫官有勞轉皇城使實及
五年方許除遥郡刺史又七年除遥郡團練又十
年以上方許除遥郡防禦使醫官有和安成和成
安成全大夫保和大夫保安大夫翰林良醫和安
成和成安成全郎保和郎保安郎翰林醫正翰林
醫官翰林醫效翰林醫痊翰林醫愈翰林醫證翰
林醫診翰林醫候翰林醫學舊諸司使副有醫官
使及副使蓋自太醫丞直院轉醫官副使叙遷年
格一同武官但為東班使額耳政和初既易武階
而醫官之名亦遂易焉凡十有九階立和安大夫
視𣙜易使以上翰林良醫視醫官使其和安郎以
下視東副使若醫官副使則以醫正易之舊額和
安大夫至良醫二十員紹興二年五員和安郎至
醫官元額三十員紹興二年四員醫效元額七員
紹興二員醫痊元額十員今一員醫愈至祇候大
方脉元額百五十員紹興十五員而已
洪邁容齋三筆神宗立醫官額止於四員及宣和
中自和安大夫至翰林醫官凡一百十七人直局
至祇候凡九百七十九人冗濫如此三年五月始
詔大夫以二十員郎以三十員醫效至祇候以三
百人為額而額外人免改正但不許作官戶見帶
遥郡人並依元豐舊制然竟不能循守也乾道三
年三月隨龍醫官平和大夫階州團練使潘攸差
判太醫局請給依能誠例支破邁時在西掖取會
能誠全支本色因依誠係和安大夫潭州觀察使
月請米麥百餘石錢數百千春冬綿絹之屬比他
人十倍因上章極論之乞將攸合得請給令戶部
照條支破孝宗諭云豈惟潘攸不合得并能誠亦
合住了即日御筆批依仍改正能誠已得真俸之
旨旋又罷醫官局
李燾續資治通鑑長編御藥院掌按驗秘方和劑
藥品以進御及供奉禁中之用至道三年始置以
入内供奉官三人掌之或参用士人
謹案宋太常寺雖有太醫局但主以醫學教授
生徒其掌醫之政令者實在醫官院故設有使
副等官正如今之太醫院也至御藥院掌以方
藥供御當如今之内藥房而中葉以後多以宦
官領之考之朝野雜記隨隠漫錄諸書所司又
在應奉禮儀不專主方藥之事故有詔命則監
學士院草麻駕出則夾輦左右乃内臣近御者
之職盖名雖存而實已非矣
遼
遼史百官志北面局官職名有太醫局都林牙局
使局副使南面官翰林醫院有翰林醫官
金
金史百官志太醫院提點正五品使從五品副使
從六品判官從八品掌諸醫藥總判院事𬋩勾從
九品隨科至十人設一員以術精者充如不至十
人併至十人置(不限資考)正奉上太醫(一百二十月陞除)副奉
上太醫(不算月日)長行太醫(不算月日)十科額五十人御
藥院提點從五品直長正八品掌御湯藥(明昌五年設)
都監正九品(不限員)同監從九品(不常除)
謹案太醫院之名始自金代而當時領於宣徽
院不為分署盖猶沿前代太醫隸属太常之遺
制也又有尚藥局亦宣徽属官即前代殿中監
所統六局之一而所司在茶果湯藥不專醫事
今故不列于此表焉
元
元史百官志太醫院秩正二品掌醫事製奉御藥
物領各属醫職中統元年置宣差提點太醫院事
二十年改為尚醫監秩正四品二十二年復為太
醫院置提點四員院使副使判官各二員大德五
年陞正三品設官十六員十一年增院使二員皇
慶元年增院使二員二年增院使一員至治二年
定置院使十二員正二品同知二員正三品簽院
二員從三品同簽二員正四品院判二員正五品
經歴二員從七品都事二員從七品照磨兼承發
架閣庫一員正八品令史八人譯史二人知印二
人通事二人宣史七人御藥院秩從五品掌受
各路鄉貢諸蕃進獻珍貴藥品修造湯煎至元六
年始置達嚕噶齊(解見戸部篇)一員從五品大使一員
從六品副使三員正七品直長一員都監一員
御藥監秩從五品掌兩都行箧藥餌至元十年始
置大德九年分立行御藥局掌行箧藥物本局但
掌上都藥倉之事定置逹嚕噶齊一員從五品局
使二員從五品副使二員正七品行御藥局秩
從五品逹嚕噶齊一員大使二員副使三員品秩
同上掌行箧藥餌大德九年始置
元史武宗本紀至大二年三月陞掌醫署為典醫
監仁宗本紀延祐四年四月罷典醫監
謹案太醫一官歴代皆分隸于門下殿中諸省
及太常寺宣徽院其獨為一署無所隸属實自
元始又别置御藥院則當如今之内藥房而御
藥典醫諸監復多所剏建旋置旋廢殊為冗贅
又武宗紀載至大中中書省臣言太醫院遣使
取藥材于陕西四川雲南費公帑勞驛𫝊乞禁
止從之是當時立法未善使院官得借以勞擾
州郡今制凡直省歲解藥材由戶部收貯附庫
以時支用其内藥房所需藥材均按例給價令
藥商赴部領銀採辦以生藥交進院官詳驗擇
其佳者送藥房貯偹洵為經久無弊矣
明
明史職官志太醫院院使一人(正五品)院判二人(正六)
(品)其屬御醫四人(正八品後增至十八人隆慶五年定設十人)吏目一
人(從九品隆慶五年定設十人)生藥庫惠民藥局各大使一人
副使一人太醫院掌醫療之法凡醫術各十三科
醫官醫生專科肄業曰大方脉曰小方脉曰婦人
曰瘡瘍曰鍼灸曰眼曰口齒曰接骨曰傷寒曰咽
喉曰金鏃曰按摩曰祝由凡醫家子弟擇師而教
之三年五年一試再試三試乃黜陟之凡藥辨其
土宜擇其良楛慎其條製而用之太祖初置醫藥
提舉司設提舉(從五品)同提舉(從六品)副提舉(從七品)醫
學教授(正九品)學正官醫提領(從九品)尋改為太醫監
設少監(正四品)監丞(正六品)吳元年改監為院設院使
秩正三品同知正四品院判正五品典簿正七品
洪武六年置御藥局于内府始設御醫十四年改
太醫院為正五品設令一人丞一人吏目一人属
官御醫四人俱如文職授散官二十二年復改令
為院使丞為院判
明會典御藥房嘉靖十五年改為聖濟殿擇術業
精通者供事
明史方技𫝊許紳初供事御藥房嘉靖改元授御
醫屢遷太醫院使受知于世宗連加通政使禮部
侍郎工部尚書並領院事
謹案周禮醫師以上士為衆醫之長而疾醫瘍
醫等以中下士佐之蓋醫之政令聽於冢宰醫
師等皆以其職属焉故禄秩至三命而止西漢
太醫令千石隸太常少府而統于丞相御史葉
時禮經會元謂其猶有周官遺意北魏及周齊
徐之才周澹王顯姚僧垣等咸以醫著至位歴
僕射爵為公侯頗見䙝濫然之才等本由儒吏
見用與專以一技登進者有殊自宋之末季廣
置醫官名目繁冗其久次者至寵以州郡防禦
團練之職而周密癸辛雜識有御診王承宣則
又可加至承宣使甚者如岳柯程史所載醫師
王繼先積官留後與秦檜表裏勢熖大張諸子
至列延閣金紫盈門紀綱凌替至此已極元代
太醫院雖獨為一署而據宦官列傳李邦寕以
禮部尚書提點太醫院尋又加大司徒領太醫
院事是則又以閹䜿典司公然位列公台尤為
乖謬明則若許紳以供奉之勞至加以尚書職
銜亦同此弊
國家董正治官太醫諸員各執藝入直恪共厥事
院使院判間有蒙
特旨加銜者不過至三四品而内藥房以内務府大
臣管理程式有定視周典更為詳慎矣
欽定歷代職官表卷三十六
