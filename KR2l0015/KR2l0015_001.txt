上諭
乾隆四十五年九月十七日奉
上諭國初設官分職不殊周官法制及定鼎中原參稽
前代不繁不簡最為詳備其間因革損益名異實同
稽古唐虞建官惟百内有百揆四岳外有州牧侯伯
奮庸熙載亮采惠疇周則監于二代立三公三孤秦
漢以後為丞相為中書門下平章知政事眀洪武因
胡惟庸之故改丞相為大學士其實官名雖異職守
無殊惟在人主太阿不移簡用得人則雖名丞相不
過承命奉行即改稱大學士而所任非人竊弄威福
嚴嵩之流非仍名大學士者乎盖有是君方有是臣
惟后克艱厥后庶臣克艱厥臣昔人言天下之安危
係乎宰相其言實似是而非也至六官即今之六部
周禮典制綦詳要亦本于唐虞司徒秩宗諸職外而
督撫自秦漢以來所稱守牧節度行省即唐虞十二
牧之遺歷朝改革建置紛如難以勝數我國家文武
内外官職品級載在大清會典本自秩然至于援古
証今今之某官即前某代某官又或古有今無或古
無今有允宜勒定成書昭垂永久俾覽者一目了然
現在編列四庫全書遺文畢集著即𣲖總纂總校之
紀昀陸錫熊陸費墀孫士毅等悉心校覈將本朝文
武内外官職階級與歷代沿襲異同之處詳稽正史
博參羣籍分晰序說簡明精審毋冗毋遺其議政大
臣領侍衛内大臣八旗都統護軍統領健銳火器營
内務府並駐防將軍及新疆增置各官亦一體詳晰
考証分門别類纂成歷代職官表一書由總裁覆核
陸續進呈候朕閱定書成後即以此旨冠于卷首不
必請序列入四庫全書刊布頒行以昭中外一統古
今美備之盛因首論丞相一官餘可類推覽是編者
其各顧名思義凜然于天工人代兢兢業業夙夜靖
共以庶幾克艱無曠之義欽哉特諭欽此
乾隆四十八年十月初二日奉
上諭朕閱館臣所進職官表志詹事府一門其按語内
稱詹事為東宫官屬我國家萬年垂統家法相承不
事建儲冊立詹事府各員留以備詞臣遷轉之階等
語是書館臣因朕前降諭旨子建儲一事之斷不可
行明切訓示故據按語内特為揭出其實書生拘迂
之見豈能深計及此且使是書留傳後世安知不又
訾議館臣為無奈迎合諭旨非其本懷耶用是不得
不再為明白宣諭夫堯授舜舜授禹唐虞固公天下
即禹之傳啟亦非于在位時有建立太子之事三代
以後人心不古秦漢預立太子其後争奪廢立禍亂
相尋不可枚舉遠而唐高祖立建成為太子至於兄
弟相殘建成被害近而明神宗朝羣臣奏請預立國
本紛紜擾亂大率皆為後來希榮固寵之地甚至宵
小乘間伺釁釀為亂階如挺擊等案神宗召見太子
泣為慰藉父子之間至於如此閱之真可寒心可知
建儲冊立非國家之福召亂起釁多由于此即以我
朝而論
皇祖時理密親王亦嘗立為皇太子且特選公正大臣如
湯斌者為之輔導乃既立之後情性乖張即湯斌亦
不能有所匡救羣小復從而蠱惑遂至屢生事端上
煩
皇祖聖慮終至廢黜且即理密親王幸而無過竟承大統
亦不過享國二年其長子弘晳縱欲敗度不克幹蠱
年亦不永使相繼嗣立不數年間連遭變故豈我大
清宗社臣民之福乎是以
皇祖有鑒于兹自理密親王既廢不復建儲迨我
皇祖龍馭上賓傳位
皇考紹登大寳十三年勵精圖治中外肅清
皇考敬法
前徽雖不預立儲位而于宗袥大計實早為籌定雍正元
年即
親書朕名緘藏於乾清宫正大光明匾内又另書密封一
匣常以隨
身至雍正十三年八月
皇考升遐朕同爾時大臣等敬謹啟視傳位于朕之
御筆復取出内府緘合密記合對脗合人心翕然此天下
臣民所共知者也朕登極之初恪遵
家法以皇次子乃
孝賢皇后所生嫡子為人端重醇良依
皇考之例曾書其名藏於乾清宫正大光明匾額後乃禀
命不融未幾薨逝遂命大學士鄂爾泰張廷玉將其
名撤出追諡為端慧皇太子是未嘗不立嫡也但不
以明告衆耳嗣後皇七子亦
孝賢皇后所出秉質純粹深愜朕心惜不久亦即悼傷
其時朕視皇五子於諸子中覺貴重且漢文滿洲蒙
古語馬步射及算法等事並皆嫻習頗屬意於彼而
未明言乃復因病旋逝設依書生之見規仿古制繼
建元良則朕三十餘年之内國儲凡三易尚復成何
事體是以前於癸巳年復書所立皇子之名藏於匣
内常以自隨是年
南郊大祀令諸皇子在
壇襄事曾以所定皇子默禱於
上帝若所定之子克承堂構則祈
昊蒼眷佑俾得年命延長倘非
天意所屬則速奪其算朕亦可另為選擇毋悮我國家宗
社生民重寄本年恭詣盛京祇謁
祖陵亦如告
天之言默祝於
太祖
太宗之前仰祈
靈爽式凴永垂昭鑒朕非不愛子也朕以宗社為重若朕
之子孫皆以朕此心為心實大清國億萬斯年之福
也今日召對諸皇子及軍機大臣面降此旨即朕前
所默告
上帝
祖
宗之言豈容有絲毫虛飾耶朕於天下一切庶務無不宵
旴勤求悉心籌畫寧于繼體托付之重轉不早為定
計乎秋間朕於避暑山莊河岸御鎗打鵁鶄失足落
水濕衣其時不特御前王公大臣等聞知俱即趨至
問安即漢軍機大臣亦接踵前赴該處朕仍率伊等
談笑而行並未有因内廷禁地太監等敢于阻止設
朕起居偶有違和大臣等俱可直詣寢所此皆由朕
平日君臣一體無日不接見諸臣面承諭旨何至有
若前代夜半禁中出片紙之語為杞人之憂乎總之
建儲一事即如井田封建之必不可行朕雖未有明
詔立儲而於
天
祖之前既先為齋心默告實與立儲無異但不似往代覆
轍之務虚名而受實禍耳故現在詹事官屬雖沿舊
制而其實一無職掌祇以備員為翰林陞轉之資耳
因再明切宣諭我子孫其各敬承勿替庶幾億萬年
無疆之休其在斯乎總之此事朕亦不敢必以為是
其有欲遵古禮為建立之事者朕亦不禁俟至於父
子兄弟之間猜疑漸生釀成大禍時當思朕言耳並
諭館臣將此旨冠於是編之首俾天下萬世咸知朕
意欽此
