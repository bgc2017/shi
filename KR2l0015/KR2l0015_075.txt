欽定歷代職官表卷六十九
王府各官表
王府各官
國朝官制
親王府世子郡王府長子長史各一人(正三品)貝勒司儀
長一人(正四品)
掌總府中之政令率僚屬以各共府事員額並順
治八年定乾隆十八年秦准諸王長史貝勒司儀
係首領官若僅於所屬官内簡補恐有遷就嗣後
員缺於下五旗前鋒護軍驍騎各恭領及世職官
與所屬應陞人員簡擬正陪送部引
見補授凡王府以下各官自五品以上出缺引
見補授六品以下咨送兵部補授
散騎郎親王府四人世子郡王府三人長子二人
掌佐長史理府事皆以世職領之初制每旗各設
散騎郎無定員雍正四年定制各王屬下散騎郎
仍舊選充貝勒貝子等散騎郎俱停止
護衛親王府二十人(一等六人從三品二等六人從四品三等八人從五品)世子
十七人(一等六人二等五人三等六人)郡王府十五人(一等六人二等四人三等五人)
長子十二人(一等二人二等四人三等六人)貝勒十人(二等六人三等四人)貝子
六人公四人(俱三等護衛)
掌隨護宿衛王府護衛自二等以下均帶藍翎初
制為正品乾隆十九年護衛典儀俱改為從品
典儀親王府六人(從四品二人從五品二人從六品二人)世子五人(從四品一)
(人從五品從六品各二人)郡王府四人(從五品從六品各二人)長子三人(從五品二)
(人從六品一人)貝勒二人(從五品一人從六品二人)貝子三人(從六品一人從七品二人)
公三人(從七品一人從八品二人)
掌儀節導引
五旗王公府屬參領旗各五人(從三品)佐領旗各七人(從四)
(品)驍騎校每佐領下二人(從六品)
掌王府所屬旗籍之政令凡田賦戶口出納盈縮
之數綜其實而稽之
管領親王府四人郡王府三人(正六品)
掌王府文移及遣委之事
典膳親王府一人郡王府一人(從六品)
掌王府之膳羞
司庫親王府二人郡王府二人(從七品)
掌會計王府之庫藏
司匠親王府四人郡王府四人(從八品)
掌王府繕造修葺之事
牧長親王府四人郡王府三人(從八品)
掌王府之牧事親王府馬羣牧長二人牛羣羊羣
牧長各一人郡王府馬羣牛羣羊羣牧長各一人
歴代建置
謹案三代時封建諸侯列國皆設官分職以治
其民其法制備見於經傳兩漢晉宋諸侯王之
官亦皆國官也宋齊梁陳以至隋唐諸王有府
官有國官然兩漢以降王公率無分土所謂國
官者乃虚名耳至宋置府官而國官不設亦變
通之道宜然也我
朝所設王府各官因事制宜劑繁簡而恊於中其
官名職掌有在昔本為府官者有在昔為國官
而今王府亦設之者亦莫非斟酌損益以適乎
古今之宜也
三代
周禮天官太宰乃施典于邦國設其恭傅其伍陳
其殷置其輔(鄭康成注參謂卿三人伍謂大夫五人殷衆也謂衆士也王制諸侯上士)
(二十七人其中士下士各居其上之三分輔府史庶人在官者也)
謹按太宰職設其参置其伍参謂参卿伍謂伍
大夫是侯國無論同異姓皆得設三卿五大夫
然周初封同姓諸侯其設官之盛如左傳定四
年祝佗曰分唐叔懷姓九宗職官五正註云五
正五官之長疏云殷時為五行官長襄二十五
年傳自六正五史三十帥注云六正三軍之六
卿蓋晉初封國已立五正故其後增至六正也
是周初建同姓之國其設正或不止參卿矣明
堂位虞氏官五十夏后氏官百商二百周三百
凡四代之官魯兼用之然則魯建官職且得同
於王朝漢同姓諸侯王設官之盛蓋本周制也
然當時諸侯君國子民卿大夫以下皆以分理
一國之事其規制與今日王府官本自不同今
第錄周禮太宰職以誌緣起而並不以著於表
云
秦(未置)
漢
漢書百官公卿表諸侯王國有太傅輔王内史治
國民中尉掌武職丞相統衆官羣卿大夫都官如
漢朝景帝中五年令諸侯王不得復治國天子為
置吏改丞相曰相省御史大夫廷尉少府宗正博
士官大夫謁者郎諸官長丞皆損其員
謹按百官公卿表謂天子為置吏改丞相曰相
即後漢志云國家惟為置丞相御史大夫以下
皆自置之是也漢紀宣帝詔膠東相王成治有
異等其秩二千石隸釋三公山碑頌云願明公
垂恩罔極保我國君洪氏謂以明公稱山之神
國相為國君東海廟碑有東海相南陽桓君山
陽滿君蓋漢自令諸侯王不得治國國相實專
司國政其職與太守無異故國除為郡則以國
相為太守郡建為國則以太守為國相並非兩
官漢稱太守為府君故碑有國君之稱耳又百
官公卿表載中尉掌武職漢舊儀載中尉與
王相争權常不和考荀悦前漢紀載梁王以公
孫詭羊勝為中尉號將軍蓋中尉掌武職故得
將軍之名蓋將相權相抗也又百官公卿表謂内
史治國民成帝時省内史更令相治民漢紀載
元鳳元年戴王薨後宫有遺腹相内史不以奏
本始元年廣川王去有罪内史相劾收責之以
此知相與内史凡事皆相濟故相可以兼内史
之職也
後漢書百官志皇子封王其郡為國每置傅一人
相一人皆二千石本注曰傅主導王以善禮如師
不臣也相如太守有長史如郡丞中尉一人比
二千石本注曰職如郡都尉主盗賊郎中令一人
僕一人皆千石本注曰郎中令掌王大夫郎中宿
衛官如光祿勲自省少府職皆併焉僕主車及馭
如太僕本注曰太僕比二千石武帝改但曰僕又
皆減其秩治書比六百石本注曰治書本尚書史
名大夫比六百石本注曰無員掌奉王使至京師
奉璧賀正月及使諸國本皆持節後去節謁者比
四百石本注曰掌冠長冠本員十六人後減禮樂
長本注曰主樂人衛士長本注曰主衛士醫工長
本注曰主醫藥永巷長本注曰宦者主宫中婢使
祠祀長本注曰主祠祀皆比四百石郎中二百石
本注曰無員侯國每國置相一人其秩各如本
縣本注曰主治民如令長不臣也但納租於侯以
戶數為限其家臣置家丞庶子各一人本注曰主
侍侯使理家事列侯舊有行人洗馬門大夫凡五
官中興以來食邑千戶以上置家丞庶子各一人
不滿千戶不置家丞又悉省行人洗馬門大夫
漢紀孝惠紀改諸侯王相國為丞相景帝紀初諸
侯得自除吏御史大夫以下官屬擬于天子國家
惟置丞相黃金印自吳楚反之後奪諸侯權為置
二千石去丞相曰相銀印其後惟得衣食租税而
已貧或乘牛車時欒布有功封歙侯為燕相有治
迹民為之立生祠中元三年罷諸侯御史大夫官
元帝紀令諸侯相位在郡守下
洪适隸釋司隸從事郭究碑竹邑者侯國屬沛尚
和者鉅鹿之邑漢列侯大者食縣置相一人其秩
各如本縣主治民如令長爾高陽令楊著碑漢之
王國相則秩二千石侯國相纔與令長等耳思善
者汝南之小國碑首題以高陽者蕞爾國不若壯
哉縣也
王應麟玉海漢諸侯王官有廐長私府長中御府
長食官長常侍長史治書
謹按漢諸侯王國設官為備有表志所不載而
散見於紀𫝊者如路温舒為廣陽私府長龔舍
為楚王常侍馬宫為楚王長史又廐長見王尊
𫝊食官長見梁王襄𫝊尚食監見馮唐𫝊又史
記淳于意為齊太倉長而齊有中御府長信亦
見意𫝊又宋書百官志云前漢王國已置文學
亦兩漢表志之所未載也漢初參用封建之法
諸侯王地大人衆備設衆官以治國事與三代
時列國無異其後諸侯王不得治民王國之官
員數品秩並加減損又皆朝廷為置不得自置
晉宋以降所置王國官大率沿漢制而增損之
今國官既廢而府官之護衛典儀典膳實即漢
時王國郎中令衛士長僕及食官長之職也又
漢時王國有長史與今王府長史名同然漢王
國置相職與郡太守同其長史即郡丞之職今
王府長史乃沿宋齊以後府官之名與漢之王
國長史名同而實異矣
玉海為太傅者韋孟唐生於楚賈誼於梁夏侯始
昌於昌邑轅固於清河師丹彭宜慶普於東平韓
嬰於常山伏理於高密戴德於信都丁姓於中山
鄧彭祖於真定衛綰於河間杜林於東海(疆封東海王重)
(選官屬以林為傅時諸王傅或多交游惟林有召必至)何敞於濟南為相者
曹參石慶於齊董仲舒於江都膠西張敞於膠東
王尊於東平褚太於梁孔霸於高密内史則梁之
韓安國楚之何武中尉則昌邑之王吉淮陽之韋
元成王式為昌邑王師以三百五篇諫吳王濞𫝊有
太子師𫝊河間獻王立毛氏詩左氏春秋博士高
帝時諸侯得除内史以下漢獨為置丞相梁孝王
以至親故得自置相二千石傅寬為齊右丞相或
者侯國亦有兩相乎漢興諸王侯皆自治民聘賢
楚三聘龔舍為常侍東平憲王辟林撫為西曹掾
尋以為師友
三國
杜佑通典魏定制凡國王公侯伯子男六等有保
傅相常侍侍郎郎中令中尉大農文學友謁者大
夫雜署令丞
晉
晉書職官志王置師友文學各一人景帝諱故改
師為傅友者因文王仲尼四友之名號改太守為
内史省相及僕有郎中令中尉大農為三卿大國
置左右常侍各一人省郎中置侍郎二人典書典
祠典衛學官令典書丞各一人治書四人中尉司
馬世子庶子陵廟牧長各一人謁者四人中大夫
六人舍人十人典府各一人
謹案晉潘尼贈陸機出為吳王郎中令詩云帝
曰爾諧為王卿士俯僂從命奚恤奚喜晉職官
志以郎中為王國三卿之一故陸機為吳王郎
中令而潘尼詩有卿士之稱又晉傅咸集載理
李含表云臣州秦國郎中令始平李含忠公清
正才經世務實有史魚秉直之風蓋晉世郎中
令位列三卿首故特重其選也
宋齊梁陳
宋書百官志宋氏以來一用晉制雖大小國皆有
三軍晉制典書令在常侍下侍郎上江左則侍郎
次常侍而典書令居三軍下矣江左以來公國則
無中尉常侍三軍侯國又無大農侍郎伯子男惟
典書以下又無學官令矣吏職皆以次損省焉
宋太宗以來皇子皇弟雖非都督亦置記室𠫭軍
南齊書百官志諸王師友文學各一人國官郎
中令中尉大農為三卿左右常侍侍郎上軍中軍
下軍三軍典書典祠學官典衛四令食官廏牧長
謁者以下公侯置郎中令一卿
通典齊王國諮議文學等官公侯置郎中令一人
唐六典注宋齊諸王令藩鎮者有長史一人梁陳
公府並有一人
隋書百官志梁皇弟皇子府置師長史司馬從事
中郎諮議𠫭軍及掾屬中錄事中記室中直兵等
𠫭軍功曹史錄事記室中兵等𠫭軍文學主簿正
𠫭軍行𠫭軍長兼行𠫭軍等員嗣王府則減皇弟
皇子府師友文學長兼行𠫭軍藩王府則又減嗣
王從事中郎諮議𠫭軍掾屬錄事記室中兵𠫭軍
等員王國置郎中令將軍常侍官又置典祠令
廟長陵令典醫丞典府丞典書令學官令食官長
中尉侍郎執事中尉司馬謁者典衛令舍人中大
夫大農等官嗣王國則惟置郎中令中尉常侍大
農等官藩王則無常侍
通典梁王國置𫝊相(公以下則臺閣為選置之皆掌之百姓事)郎中令
將軍常侍典書令典衛長(伯子無典衛)典祠以下自選
備上諸官多同前代若王加將軍開府則置長史
司馬及記室掾屬祭酒主簿錄事等官屬嗣王則
惟置郎中令中尉常侍大農藩王則無常侍制與
後漢同陳親王起家則為侍中若將軍方得有
佐吏無將軍則無府止有國官皇弟皇子府置師
長史司馬從事中郎諮議𠫭軍友掾屬記室等官
其嗣王藩王府則逓減之王國置郎中令將軍常
侍典祠令舍人等官其嗣王藩王則逓減其員
玉海齊竟陵王子良開西邸招文學梁武帝與沈
約謝朓王融蕭琛范雲任昉陸倕等並游焉號曰
八友梁皇弟皇子友各一人
謹案魏晉以降王國之官大率依仿漢制宋皇
子皇弟雖非都督亦置記室𠫭軍自此以降諸
王既置國官又别置府官後世王府官實始於
此
北魏
魏書官氏志諸王師第三品上諸王友從第四品
下王家尉第七品中王家史從第九品下太和二
十三年高祖復次職令諸王師第三品皇子長史
皇子司馬從第三品始蕃王長史始蕃王司馬第
四品皇子諮議參軍事皇子友二蕃王長史二蕃
王司馬從第四品皇子之開府從事中郎始蕃王
諮議𠫭軍事三蕃王長史二蕃王諮議𠫭軍事三
蕃王司馬第五品皇子之開府掾屬皇子郎中令
皇子錄事𠫭軍事三蕃王諮議𠫭軍事皇子文學
皇子功曹記室戶曹倉曹中兵𠫭軍事皇子功曹
史從第五品始蕃王錄事𠫭軍皇子大農第六品
二蕃王錄事𠫭軍皇子主簿皇子列曹𠫭軍事始
蕃王功曹記室戶曹倉曹中兵𠫭軍事功曹史二
蕃王功曹記室戶曹倉曹中兵𠫭軍事功曹史三蕃
王錄事𠫭軍皇子之開府祭酒王公國郎中令皇
子中尉從第六品皇子𠫭軍事皇子列曹行𠫭軍
始蕃王主簿列曹𠫭軍事三蕃王功曹記室戶曹
倉曹中兵𠫭軍事功曹史二蕃王主簿列曹𠫭軍
事皇子行𠫭軍始蕃王列曹行𠫭軍三蕃王主簿
列曹𠫭軍事王公同大農第七品皇子常侍二蕃
王𠫭軍事二蕃王列曹行𠫭軍事始蕃王行𠫭軍
三蕃王𠫭軍事三蕃王列曹行𠫭軍侯伯國郎中
令皇子侍郎從第七品二蕃王行𠫭軍王公國中
尉第八品侯伯國大農皇子長兼行𠫭軍皇子上
中下將軍皇子中大夫王公國常侍子男國郎中
令皇子典書令從第八品王公國侍郎侯伯國中
尉太子𠫭軍護督始蕃王長兼行𠫭軍皇子典祀
令皇子學官令皇子典衛令王公國上中下將軍
王公國中大夫第九品始蕃王𠫭軍督護二蕃王
長兼行𠫭軍子男國大農從事九品
北齊
隋書百官志後齊王置師一人餘官大抵與梁制
不異皇子王國置郎中令大農中尉常侍各一
人侍郎二人上中下三將軍各一人上中大夫各
一人防閣四人典書典祠學官典衛等令各一人
齋帥四人食官廐牧長各一人典醫丞二人典府
丞一人執書二人謁者四人舍人十人諸王國則
加有陵長廟長常侍各一人而無中將軍員上中
大夫各減一人諸公又減諸王防閣齋帥典醫丞
等員侯伯子男國又減諸公國將軍大夫員
謹案魏時及北齊諸王皆有府官國官魏志所
載諸王師友文學長史司馬諮議恭軍事掾屬
錄事參軍事主簿祭酒功曹記室戶曹倉曹中
兵恭軍事功曹史列曹恭軍事列曹行恭軍行
恭軍長兼行恭軍督護皆府官也郎中令中尉
大農常侍侍郎上中下將軍中大夫典書令典
祠令典衛令學官令廐長皆國官也隋志言後
齊王置師一人餘官與梁同者府官也郎中令
以下國官也
後周
通典後周皇弟皇子置友及學士等員
隋
隋書百官志皇伯叔昆弟皇子為親王置師友各
一人文學二人(郡王則無師友)長史司馬諮議參軍事掾
屬各一人主簿二人錄事功曹記室戶倉兵等曹
騎兵城局等參軍事東西閣祭酒各一人參軍事
四人法田水鎧士等曹行參軍各一人行參軍六
人長兼行參軍八人典籖二人嗣王郡王無主簿
錄事參軍東西閣祭酒長兼行參軍等員而加參
軍事為五人行參軍為十二人諸王置國官有
今大農各一人尉各二人典衛各八人常侍各二
人侍郎各四人廄長學官長各一人食官廏牧長
丞各一人典府長丞各一人舍人各四人等員上
柱國柱國公減典衛二人無侍郎員侯伯又減典
衛二人食官廄牧長各一人子男又減尉典衛常
侍舍人各一人上大將軍大將軍公同柱國子男
其侯伯減公典衛侍郎廏牧丞各一人子男無令
無典衛又減舍人一人上開府開府公同大將軍
子男其侯伯又無常侍無食官廏牧丞子男又無
侍郎廏牧長上儀同儀同公同開府子男其侯伯
又無尉無學官長子男又無廏長食官長二王後
置國官與諸王同郡王與上柱國公同國公無上
開府以上官者上開府公同散郡公與儀同侯伯
同散縣公與儀同子男同
謹案隋時自典籖以下府官也令大農之屬國
官也
唐
通典唐親王府各置官屬領親事帳内二府及國
官
新唐書百官志王府官傅一人從三品掌輔正過
失諮議參軍事一人正五品上掌訏謀議事友一
人從五品下掌侍遊處規風道義侍讀無定員文
學二人從六品上掌校典籍侍從文章東西閣祭
酒各一人從七品上掌禮賢良導賓客(自祭酒以上為王官)
(武德中置師一人常侍二人侍郎四人皆掌表啟書疏贊相禮儀舍人四人掌通傳引納謁者二人)
(舍人二人諮議恭軍事友皆正五品下文學祭酒皆正六品下高宗中宗時相王府長火以宰相兼)
(之魏雍衛王府以尚書兼之徐韓二王為刺史府官同外官資望愈下永淳以前王未出閣則不開)
(府天授二年置皇孫府官元宗諸子多不出閣王官益輕而員亦減景雲以後改師曰傅開元二年)
(廢尋復置廢常侍侍郎謁者舍人開成元年改諸王侍讀曰奉諸王講讀大中初復舊)長
史一人從四品上司馬一人從四品下皆掌統府
寮紀綱職務掾一人掌通判功曹倉曹戶曹事屬
一人皆正六品上掌通判兵曹騎曹法曹士曹事
主簿一人掌覆省書教記室恭軍事二人掌表啟
書疏錄事恭軍事一人皆從六品上嘗付事勾稽
省署杪目錄事一人從九品下功曹參軍事掌文
官簿書考課陳設倉曹參軍事掌祿廪厨膳出内
市易漁改芻藁戶曹參軍事掌封戶僮僕弋獵過
所兵曹參軍事掌武官簿書考課儀衛假使騎曹
參軍事掌廐牧騎乘文物器械法曹參軍事掌案
訊决刑士曹參軍事掌土功公廨自功曹以下各
一人正七品上參軍事二人正八品下行參軍四
人從八品上皆掌出使雜檢校典籖二人從八品
下掌宣傳書教(武德中改功曹以下書佐法曹行書佐士曹佐皆曰參軍事長兼行)
(書佐曰行參軍廢城局參軍事又有鎧曹參軍事二人掌儀衛兵仗田曹參軍事一人掌公廨職田)
(弋獵水曹參軍事一人掌舟船漁捕芻草皆正七品下衆吏二人百司間事謁者一人正七品下司)
(閣一人正九品下貞觀中廢鎧曺田曺水曺武后時家吏以下皆廢自典籤以上為府官郡王嗣王)
(不置長吏)親事府典軍二人正五品上副典軍二人
從五品上皆掌校尉以下守衛陪從兼知鞍馬校
尉五人從六品上旅帥從七品下隊正從八品下
隊副從九品下皆掌領事帳内陪從自旅帥以下
視親事多少乃置帳内府典事二人正五品上
副典事二人從五品上自校尉以下員品如親事
府(初典軍以武官及流外為之領執杖帳内等秦王齊王府置左右六護軍府左右親軍府左右)
(帳内府左一右一護軍府護軍各一人副護軍各二人長史錄事參軍事倉曹兵曹鎧曹參軍事各)
(一人統軍各五人别將各一人左二右二護軍府左三右三護軍府減統軍三人别將六人左右親)
(軍府統軍各一人長史各一人錄事參軍事兵曺鎧曺參軍事左列將右列將各一人帳内府職員)
(與護軍府同又有庫直隸親事府驅咥直隸帳内府選材勇為之貞觀中庫直以下皆廢親事府有)
(府一人史二人執杖親事十六人執弓杖執乘親事十六人掌供騎乘親事三百三十人帳内有府)
(一人史一人帳内六百六十七人)親王國令一人從七品下大
農一人從八品下掌判國司尉一人正九品下丞
一人從九品下學長官丞各一人掌教授内人食
官長丞各一人掌營膳食廏牧長丞各二人掌畜
牧典府長丞各二人掌府内雜事長皆正九品下
丞皆從九品下(有典衛八人掌守衛陪從舍人四人錄事一人府四人吏八人)
唐六典親王國令一人大農二人從八品下掌通
判國司事尉二人正九品下掌分判國司事丞一
人從九品下錄事一人府五人史十人掌付事勾
稽省置杪目監印給紙筆事典衛八人掌守衛居
宅事舍人四人掌供引納驅策事學官長一人掌
教授内人事食官一人工正一人掌營造膳食事
廏牧長二人丞二人掌畜牧牛馬事典府長二人
丞二人
玉海侍讀(袁丞序晉王友徐齊聃潞王文學沛王侍讀齊𥅆侍講四王之邸袁利正周王)
(侍讀徐岱正元初太子諸王侍讀)傅(陸德明以經授中山王狄兼謨為益王傅文宗將立魯王)
(為太子謹選師傅庾敬林以戶侍為燕王傅)友(王宏直為荆王友郎餘令授霍王府恭軍從父)
(知年為王友元軌為二賢人府)祭酒(馬嘉運正觀初越王東閣祭酒韋陟溫王府東閣祭酒任)
(敬臣以孝行為越王西閣祭酒許王文學)諮議(張後嗣為燕王諮議)典籖(張耀卿為相王)
(府典籖與掾邱悦文學韋利器更直備顧問府中號學士唐休璟為吳王府典籖)司馬(劉禕)
(之拜相王府司馬帝曰朕子賴卿以師矩)錄事恭軍(蘇瓌擢豫王府錄事恭軍)修撰
(沛王召王勃為府修撰次平臺秘略)
謹按唐時諸王亦有府官國官而又以祭酒以
上為王官府官又别置親事帳内二府視前代
設官為尤多而親事帳内則明時王府護衛之
所由昉也漢初封建子弟恭用三代之法故備
置國官自景帝後諸侯王不復治民與初制已
大殊迄於魏晉諸王猶有分土東晉以後諸王
率不之國封國徒為虚為至唐中葉以後則出
閣者亦鮮矣而猶仍漢制多置國官冗員糜祿
是亦秕政之一也
五季
司馬光資治通鑑後唐長興四年四月言事者請
為親王置師傅宰相畏秦王從榮不敢除人請令
王自擇秦王府判官太子詹事王居敏薦兵部侍
郎王瓚於從榮從榮表請之以瓚為秘書監秦王
𫝊前襄州支使魚崇遠為記室
宋
宋史職官志親王府傅長史司馬諮議恭軍友記
室恭軍主府教授小學教授傅及長史司馬有其
官而未嘗除太平興國八年諸王出閤楚王府置
諮議恭軍二員翊善二員陳王府置諮議翊善各
一員韓王冀王益王置翊善各一員後乂置記室
及諸王府侍講一員並以常參官兼充(其後多不置諮議翊)
(善記室或止一員)大中祥符九年仁宗初封夀春郡王置
友二員亦以常恭官兼充天禧二年進封昇王友
遷諮議仍置記室一員又皇姪皇孫侍教南北伴
讀無定數凡諸宫皆置有教授初無定員是年英
宗以宗室自率府副率以上八百餘人奉朝請者
四百餘人而教官纔六員乃詔增置教授官凡皇
族年三十以上者百一十三人置講書四員年十
五以上者百十三人置講書四員年十五以上者
三百九人增置教授五員(按此當云年二十以上者百一十三人置講書)
(四員年十五以上者三百九人增置教授五員而誤二十為三十又衍年十五以下一十五字)年
十四以下者别置小學教授十二員並舊六為二
十七員以分教之其子弟不率教俾教授官本位
尊長具名申大宗正司景行戒責教授官不職大
宗正司密訪以聞舊制親賢宅置講書紹興十二
年改為府教授掌教親賢宅南班宗子淳熙十二
年詔建魏惠憲王府置小學教授二員以館職兼
充掌訓皇孫既長趨朝謁則不以小學名而講習
如故自後皇姪皇孫皆置教授
玉海太平興國四年九月丁亥楊可法為皇子侍
講八年三月己巳王遹為王府諮議戴元翊善何
法姚坦等為皇子翊善邢昺諸王府侍講雍熙二
年五月辛未命王龜從畢士安等四人為王府記
室上諭曰諸子生長深宫資良士贊導為善使日
聞忠孝之道至道元年正月皇姪皇孫以教授為
名孫□為之咸平元年正月癸酉始令諸王府記
室翊善侍讀等兼南北宅教授咸平四年九月壬
午劉士元為南宫侍讀祥符二年五月丁卯以講
書終篇宴廣平公德彝等三年七月壬寅詔南宫
北宅大將軍以下各赴書院講讀經史天聖三年
上曰教授非止講經宜選履行端慤者七月以張
維翰為允弼宅教授慶歷五年二月戊子朔大宗
正司請置善翊記室侍講詔楊中和為侍講三月
己未詔大宗正司曰朕建置宗官開敞居第臨遣
儒士往授經訓宜令睦親南北宅諸院教授且聽
習文辭經典書翰功課以開元豐三年二月七日
辛丑改諸王宫侍講為講書元祐五年喬執中徐
王府侍講八年二月六月詔皇弟大寧郡王以下
出就外學於親王舊第置學舍置諸王說書二員
三月二十三日賜九經孟荀揚子崇寧四年改教
授為博士政和七年八月甲申改諸王府侍讀侍
講為贊讀直講紹興三十年三月二十八日建王
府置贊讀直講小學教授三十二年九月四日鄧
王以劉度贊讀何俌直講慶王以陳良祐贊讀唐
堯封直講恭王以程大昌贊讀林栗直講乾道七
年二月八日魏王封寧國府十六日置長史司馬
記室
謹案唐諸王有府官國官然自明皇以後諸王
多不出閣意國官亦已漸廢矣至宋而諸王惟
置府官不置國官可謂得損益之衷故其後因
之而不變焉
遼
遼史百官志王傅府王傅蕭惟信重熙十五年為
燕趙王傅親王内史府内史道宗太康三年見
内史吳家弩(原作吳家奴今據字面改正)長史參軍諸王文
學館諸王教授姚景行重熙中為燕趙國王教授
諸王伴讀聖宗太平八年長沙郡王宗允等奏選
諸王伴讀
金
金史百官志親王府屬官傅正四品掌師範輔導
恭議可否若親王在外亦兼本京節鎮同知府尉
從四品本府長史從五品明昌三年改掌警嚴侍
從兼總統本府之事司馬從六品同檢校門禁總
統府事文學二人從七品掌贊導禮義資廣學問
記室恭軍正八品掌表牋書啟之事大定七年八
月始置二十年不專除令文學兼之
元
元史百官志内史府秩正二品内史九員正二品
中尉六員正三品司馬四員正四品諮議二員從
五品記室二員從六品照磨兼管勾承發架閣庫
從八品掾史八人譯史四人知印通事各二人宣
使五人典吏二人至元二十九年封晉王於太祖
四鄂爾多(蒙古語宫殿也原作幹耳朵今改正)之地改王傅為内史
秩從二品置官十四員延祐五年陞正二品給印
分司京師並分置官屬延慶司秩正三品掌王
府祈禳之事使三員正三品同知二員正四品典
簿一員從七品令史二人譯史知印通事各一人
奏差二人至元二十七年置斷事官秩正三品
理王府詞訟之事斷事官一十六員正三品經歴
知事各一人令史三人典軍司秩從七品掌控
鶴百二十有六人典軍二員副使二員天德四年
置諸王傅官庫春布哈(蒙古語庫春力也布哈牤牛也原作寬徹不花)
(今改正)太子至齊王位下凡四十五王每位下各設
王傅傅尉司馬三員傅尉惟軍惟布哈額布根(蒙古)
(語老人也原作也不干今改正)鄂爾昆(地名原作幹羅温今改正)三王有之自
此以下皆稱府尉列於王傅之下司馬之上而三
員並設又多寡不同或少至一員或多至三員者
齊王則又獨置王傅一員
明
明史百官志王府長史司左右長史各一人(正五品)
其屬典簿一人(正九品)所轄審理所審理正一人(正六)
(品)副一人(正七品)典膳所典膳正一人(正八品)副一人
(從八品)奉祠所奉祠正一人(正八品)副一人(從八品)典樂
一人(正九品)典寳所典寳正一人(正八品)副一人(從八品)
紀善所紀善二人(正八品)良醫所良醫正一人(正八品)
副一人(從八品)典儀所典儀正一人(正九品)副一人(從九)
(品)工正所工正一人(正八品)副一人(從八品以上各所副官嘉靖四)
(十四年並革)伴讀四人(從九品後止設一人)教授無定員(從九品)引
禮舍人二人(後革二人)倉大使副使各一人庫大使副
使各一人(倉庫副使後俱革)郡王府教授一人(從九品)典膳
一人(正八品)鎮國將軍教授一人(從九品)長史掌王府
之政令輔相規諷以匡王失率府僚各供乃事而
總其庶務焉凡請名請封請婚請恩澤及陳謝進
獻表啟書疏長史為王奏上若王有過則詰長史
曾經過犯之人毋得選用是職審理掌推按刑獄
禁詰横暴無干國紀典膳掌祭祀賓客王若妃之
膳羞奉祠掌祭祀樂舞典寳掌王寳符牌紀善掌
諷導禮法開諭古誼及國家恩義大節以詔王善
良醫掌醫典儀掌陳儀設工正掌繕造修葺宫邸
廨舍伴讀掌侍從起居陳設經史教授掌以德義
廸王校勘經籍凡宗室年十歲以上入宗學教授
與紀善為之師引禮掌接對賓客贊相威儀洪武
三年置王相府左右相各一人(正二品)左右傅各一
人(從二品)恭軍府恭軍一人(正五品)錄事二人(正七品)紀
善一人(正七品)各以其品秩列朝官之次又置典籖
司諮議官尋以王府武相皆勲臣令居文相上王
相府官屬仍與朝官更互除授是年置王教授四
年更定官制(左右相正二品文武傅從二品恭軍從正品錄事正七品審理正正六品)
(副正七品紀善正七品各署典祠正典寳正典儀正典膳正典服正工正醫正並正七品副並從七)
(品牧正正八品副從八品引禮舍人省注)九年改恭軍為長史罷王傅
府及典籖司諮議官增設伴讀四人選老成明經
慎行之士任之侍讀四人收掌文籍少則缺之尋
改王相府所屬奉祠典寳典膳良醫工正各所正
並紀善俱正八品副從八品十三年并罷王相府
陞長史司為正五品置左右長史各一人典簿一
人定王府孳牲所倉庫等官俱為雜職二十八年
置靖江王府諮議所諮議記室教授各一人建文
中增置親王賓輔二人伴讀伴講伴書各一人長
史三人郡王賓友二人教授一人記室二人直史
一人左右直史各一人吏目一人典印典祠典禮
典饌典藥五署官各一人典儀二人引禮舍人二
人儀仗司吏目一人其賓輔三伴賓友教授進見
時侍坐稱名而不稱臣禮如賓師成祖初復舊制
改靖江王府諮議所為長史司萬歷間周府設宗
正一人(後各府亦漸置)郡王府增設教授一人王府護
衛指揮使司設官如京衛玉府儀衛司儀衛正一
人(正五品)儀衛副二人(從五品)典仗六人(正六品)儀衛掌
侍衛儀仗護衛掌防禦非常護衛王邸有征調則
聽命於朝明初諸王府置護軍府洪武三年置儀
衛司司設正副各一人秩比正副千戶司仗六人
秩比百戶四年改司仗為典仗五年置親王護衛
指揮使司每王府設三護衛衛設前後左右中五
所所千戶三人百戶十人又設圍子手二所每所
千戶一人九年罷護衛府建文中改儀衛司為儀
仗司增置吏目一人成祖初復舊制
謹按元明諸王就封於外皆承宋制但置府官
而明時諸王府官實參用唐以前府官國官之
制如長史在前代本為府官而典膳奉祠典儀
舍人之屬則皆前代國官之職也至護衛之設
則又酌唐時親事帳内二府之制而用之明初
王府長史多選耆舊為之有入為王朝官者其
後長史諸官無復遷擢而王府體制漸替士大
夫多不願為王府官惟世宗以興邸入承大統
府寮多獲顯用第明之於藩王處之既非其道
所置王官雖曰翊獲實資鈐束形格勢禁法立
而弊生焉我
朝展親之誼超軼曩代分封諸王列邸京師盛置
官屬體制崇備而諸
皇子
皇孫出府者於府官外
特命内務府大臣總其府事而所設官府又皆由部
引
見簡授職雖係於藩邸爵實列於
皇朝無樹私植黨之嫌其頒祿之制自漢以來或領
於司農或取諸王國而總以今制為善蓋漢時
諸侯王世有國土其所食邑皆各為私奉養不
領於天下之經費甚至鑄山煮海富埒天家則
其僚屬之俸給自不復頒自朝廷逮後累代宗
藩有爵號而無分土通典所載諸王府屬並給
士力白直防閣庶僕俸料則悉由朝給矣沿及
前明載於會典戶部條下者有王府文武官吏
俸祿按月支給之文則以明之諸王雖就藩於
國不得收其賦税歲給祿米各於所封國内府
分放支而本色折色折鈔之法紛然日出所司
因以為姦其弊殆不可勝詰我
朝定制凡王府官屬各按品食俸於戶部支領銀
米兩給所以優其身家而策其宣力者法良意
美為萬&KR1124;常昭之令典矣
公主府官(附)
國朝官制
固倫公主府長史一人(三品)頭等護衞一人二等護衞二
人三等護衞二人典儀二人(六品)
和碩公主府長史一人(四品)二等護衞二人三等護衞一
人典儀二人(六品一人七品一人)
長史掌府中之政令護衞典儀各庀其政以聽于
長史舊例由内務府于閑散内
奏𣲖補授乾隆五十一年定制凡府員不必拘定陪
嫁人戶聽公主于該府家人随便補放以告内務
府而註冊焉
歷代建置
三代(經籍未見)
謹案帝乙歸妹見於易象王姬下嫁載在風詩
而其時館甥之選多在侯國故設官之制典籍
無聞也
秦(未置)
漢
漢書百官公卿表公主所食曰邑
後漢書皇后紀漢制皇女皆封縣公主其尊崇者
加號長公主諸王女皆封鄉亭公主李賢注續漢
志曰諸公主家令一人六百石丞一人三百石其
餘属吏增減無常漢官儀曰長公主傅一人私府
長一人食官一人永巷長一人家令一人秩皆六
百石各有員吏而鄉公主傅一人秩六百石僕一
人六百石家令一人三百石也
謹案漢公主属官其禄秩視後代最優至其設
𫝊一人則亦倣太子及諸王而立制者也
三國
杜佑通典魏公主有家令僕丞行夜督郵魏官
第七品公主及諸國丞萬戶以上典書令及家令
第八品公主家令第九品公主家僕
晉
通典晉官第八品公主家令第九品公主家丞
宋齊梁陳
通典宋公主有傅令傅令不得朱服齊與晉宋同
陳置九等公主有家令之制
北魏
通典後魏官第九品公主家令
謹案北魏公主皆嫁于賓附之國朝臣子弟雖
名族英彦不得尚焉然考太常博士常景奏云
婦人無專國之理婦人為君男子為臣古禮所
不載則當時公主下嫁亦必有置邸設官之事
而所謂公主家令亦仍列於朝臣也
北齊
隋書百官志後齊諸公主置家令丞主簿錄事等
員
通典北齊正九品公主家令
後周(未置)
隋
隋書百官志大長公主長公主公主並置家令丞
各一人主簿謁者舍人各二人郡王惟減主簿員
公主家令視正九品
唐
新唐書百官志公主邑司令一人從七品下丞一
人從八品下掌公主財貨廩積田園主簿一人正
九品下錄事一人從九品下督封租主家財貨出
入有史八人謁者二人舍人二人家史二人
謹案唐神龍二年閏正月敕公主府設官属或
儀比親王或惟不置長史而餘並同親王若公
主非皇后生官員減半其出䧏外藩者或特置
司馬至景龍中始依舊為邑司家令丞錄事各
一人出䧏者不置蓋唐時公主官屬較多而神
龍之制則又加隆者也新書主簿一人而舊書
職官志作二人又舊志作家吏二人而新志作
家史當有一訛也
五代(未置)
宋
宋史職官志公主邑令丞邑司錄事皆存其名而
罕除
遼(未置)
金(未置)
元(未置)
明
明史職官志洪武七年公主府設家令一人(正七品)
司丞一人(正八品)錄事一人(正九品)二十三年改家令
司為中使司以内使為之
謹案公主官属自宋存其名而不除明初亦備
官而其後改用奄寺若遼金元則并其名不著
然固倫公主和碩公主均為
皇女體敵藩封一切統制宜從周渥我
朝定制酌古凖今不襲漢唐之繁冗亦不同宋元
以來之缺略其取人即求諸本府俾人副其事
事充其材真不易之良法矣置員既少證古亦
多缺故不别著為表而依前史志例類叙于王
府各官之後以昭
國家敦睦之所推暨云爾
欽定歷代職官表卷六十九
