欽定歷代職官表卷二十五
文淵閣閣職表
文淵閣閣職
國朝官制
文淵閣領閣事滿洲漢人各一人
掌總領秘書典司
冊府
國朝定例大學士有以
文淵閣繫銜而閣制未建我
皇上右文稽古修明典籍乾隆三十七年
特詔直省守吏購訪海内遺書以廣石渠藏弆逸文墜
簡竒秘響臻復
允廷臣議棌古書之散見永樂大典者釐訂成編爰
勅館臣排校繕錄彙為四庫全書凡三萬六千冊而贏
命於
文華殿後鼎建
文淵閣以貯之其規制則準寧波范氏天一閣之式
依四部門目列架分儲四十一年
上以宋程俱麟臺故事所載秘書官品頗詳
詔大學士等集議參仿其制剏置閣職領閣事以大學
士恊辦大學士掌院學士兼充直閣以下咸定額
有差用資典守蘭臺東觀永昭美備焉
文淵閣提舉閣事一人
以内務府大臣兼充掌率内務府官屬以綜理閣
務焉
文淵閣直閣事六人
以科甲出身之滿洲漢人内閣學士内班出身之
滿洲詹事少詹事讀講學士漢人詹事少詹事讀
講學士等官兼充掌典守釐輯之事以時與校理
輪番入直凡春秋曝書則董率而經理之
文淵閣校理十有六人
以内班出身之滿洲庶子侍讀侍講洗馬中允贊
善編修檢討漢人庶子侍讀侍講洗馬中允贊善
修撰編修檢討及科甲出身之内閣侍讀等官兼
充分掌註冊點騐之事
文淵閣檢閱八人
以科甲出身之内閣中書兼充掌排次清釐之事
文淵閣辦理事務内務府司員四人筆帖式四人
由提舉閣事大臣掄選
奏充掌一切收發啟閉掃除及稽查宿直之事
歴代建置
三代
陸德明莊子釋文世本云彭祖姓籛名鏗在商為
守藏史在周為柱下史
史記老子列傳周守藏室之史也司馬貞索隠周
藏書室之史老子為柱下史即藏室之柱下因以
為官名
謹案據索隠所云則柱下史即守藏書室之官
非有二職李善文選註引列仙傳謂李耳為周
柱下史轉為守藏史者非也漢世殿中蘭臺有
圖籍秘書而御史屬於蘭臺故後代相沿以柱
史為御史通稱其實乃掌書之官並非糾察之
任今仍繫之於此表
周禮春官外史上士四人中士八人下士十有六
人掌三皇五帝之書
謹按周官小史掌邦國之志先鄭謂若周志鄭
書之類蓋志諸侯所出之繫與其廟祧昭穆如
今之玉牒及家譜外史掌四方之志後鄭謂若
魯之春秋晉之乘楚之檮杌蓋志九州列國四
海百蠻世系之所自出分封之所由始朝貢之
斷續禮樂之更革俗尚之醜好如今之各直省
志書皆與歴代秘書所掌不同惟三皇五帝之
書則正王者藏書之府所存之舊典實柱下職
守所在今故互著於表焉
秦
史記張蒼列傳秦時為御史主柱下方書
謹按如淳注以方書為四方文書然考漢書叙
傳稱北平志古司秦柱下(張蒼封北平侯故稱北平)顔師古
曰志記也謂多記古事也司主也是可知柱下
實掌古籍不獨天下圖書計簿也秦雖燔滅詩
書而博士所存故在則禁中亦必有藏書之所
故以張蒼主之歟
漢
漢書功臣侯表山都正侯王恬啟漢五年為郎中
柱下令顔師古注今主柱下書史也
謹案漢初沿秦之制則所謂柱下令者當亦主
圖籍之官也
程俱麟臺故事自漢置未央宫即麒麟天禄閣在
其中命劉向揚雄典校皆在禁中即内庫書也
漢書藝文志武帝建藏書之策置寫書之官下及
諸子傳說皆充秘府至成帝時以書頗散亡使謁
者陳農求遺書於天下詔光禄大夫劉向校經傳
諸子詩賦步兵校尉任宏校兵書太史令尹咸校
術數侍醫李柱國校方技每一書已向輙條其篇
目撮其指意錄而奏之
漢書揚雄傳雄為大夫校書天禄閣上
謹案漢以麒麟天禄閣為禁中藏書之所即後
世秘閣之制所由昉而劉向揚雄等皆以他官
典校其間則今
文淵閣閣職為内閣翰詹諸臣兼銜正其例也又
漢御史中丞居殿中掌蘭臺秘書即古柱下之
職與秘書省職掌相通故歴代營都邑置府寺
必以秘書省及御史臺為鄰自唐以後御史臺
始專掌糾察無復典守圖書之職今已系之都
察院篇特附見其本制於此
杜佑通典後漢圖書在東觀
後漢書馬融𫝊拜為校書郎中詣東觀典校秘書
章懷太子李賢注謝承及續漢書並云為校書郎
又拜郎中也
後漢書蔡邕傳召拜郎中校書東觀
通典後漢選他官入東觀典校秘書蓋有校書之
任而未為官也故以郎居其任則謂之校書郎以
郎中居其任則謂之校書郎中當時重其職故學
者稱東觀為老氏藏室道家蓬萊山焉
後漢書桓帝本紀延熹二年初置秘書監官
應劭漢官儀秘書監一人秩六百石
馬端臨文獻通考桓帝置秘書監掌典圖書古今
文字考合同異屬太常以其掌圖書秘記故曰秘
書後省
謹案自後漢置秘書監而典司圖籍設有專官
歴代相因未嘗改作至明始以其職併入翰林
院然翰林官署既不在禁中内府藏書遂無人
職掌逮於季世而散佚殆盡其立法之弊亦可
見矣今以四庫全書藏庋
文淵閣特置閣職以綜領其事與前代秘書省監
職制相承源流可以考見謹詳著於表用昭延
閣隆規實監古而益彰詳備也
三國
三國蜀志郤正傳正入為秘書吏轉為令史遷郎
至令
通典魏武帝又置秘書令典尚書奏事文帝黃初
初置中書令典奏事而秘書改令為監掌藝文圖
籍之事初屬少府後乃不屬武帝置秘書令及丞
一人黃初中有左右二丞劉放為左丞孫資為右
丞
文獻通考魏始置秘書校書郎
太平御覽王肅言秘書不應屬少府表曰魏之秘
書即漢之東觀郡國稱敢言之上東觀未有隸名
於少府者也太和中蘭臺秘書爭儀三府奏議秘
書司先王之載籍與中書相亞宜與中書為官聯
裴松之三國志注薛夏為秘書丞嘗以公事移蘭
臺蘭臺自以臺也而秘書署耳謂夏不得為移推
使當有坐者夏報之曰蘭臺為外臺秘書為内閣
臺閣一也何不相移之有蘭臺屈無以折自是遂
以為常
謹案自漢以後皆仿麒麟天禄之制以秘閣為
藏書之府故魏薛夏稱秘書為内閣晉永平詔
書亦以秘書掌中外三閣圖書此可證秘書省
官即如今之閣職也
晉
章俊卿山堂考索晉武帝以秘書併入中書省惠
帝後别置秘書監掌三閣圖書自是秘書之府始
居於外
唐六典惠帝永平元年詔秘書典綜經籍考校古
今中書自有職務遠相統攝於事不專宜令復别
置秘書寺掌中外三閣圖書自是秘書寺始外置
焉
晉書職官志秘書監其屬官有丞有郎
通典晉秘書監銅印墨綬進賢兩梁冠絳朝服佩
水蒼玉丞銅印墨綬進賢一梁冠絳朝服稽紹司
馬彪傅暢王謐等並為此官秘書郎掌三閣圖書
校閱脫誤進賢一梁冠絳朝服亦謂之郎中武帝
分秘書圖籍為甲乙丙丁四部使秘書郎中四人
各掌其一
宋齊梁陳
宋書百官志秘書監一人丞一人郎四人
南齊書百官志秘書監一人丞一人郎(不著員數)晉秘
書閣有令史掌衆書見晉令齊亦置令史正書及
弟子皆典教書畫
通典宋齊秘書郎皆四員尤為美職皆為甲族起
家之選待次入補其居職例十月便遷
謹案晉代秘書之府始居於外而南史載宋廢
帝時明帝被拘殿内住在秘書省是宋齊以後
秘書當仍在禁中矣
隋書百官志梁秘書省置監丞各一人郎四人掌
國之典籍圖書天監七年定秘書監為十一班秘
書丞為八班秘書郎為二班
山堂考索秘書郎齊梁末多以貴遊子弟為之無
其才實
通典陳秘書所掌與梁同
謹案自晉武帝分秘書圖籍為四部使秘書郎
中掌之嗣後宋則有秘書監謝靈運秘書丞王
儉齊有秘書丞王亮秘書監謝朏各造四部目
錄梁則秘書監任昉以秘閣四部篇卷分雜手
自讐校由是篇目定焉是歴代秘書皆有簿錄
實秘書監丞郎職掌所在也
北魏
魏書官氏志秘書監第三品秘書丞從第四品秘
書郎中第七品
魏書鄭道昭傳徙秘書丞兼中書侍郎遷秘書監
魏書高祐傳拜秘書令與丞李彪奏著作郎已下
參造國書
魏書游肇傳為内秘書侍御中散轉通直郎秘閣
令
魏書韋朏傳遷秘書郎中江式傳式父紹興高允
奏為秘書郎
魏書韋纘傳補中書學生除秘書中散
通典後漢有秘書校書郎
謹案北魏既有秘書監而高祐傳又有秘書令
游肇傳又有秘閣令當即一官而異名至秘書
中散為魏所剏設蓋入直秘書省以備使令者
無常職也又孫惠蔚傳稱惠蔚遷秘書丞疏請
依前丞盧昶所撰甲乙新錄禆殘補闕損併有
無以為定本次第均寫永為常式並令四門博
士及在京儒生四十人在秘書省專精校考參
定字義是北魏秘書亦當有簿錄矣
北齊
隋書百官志後齊秘書省典司經籍監丞各一人
郎中四人校書郎十二人正字四人
北齊書魏收傳轉秘書監仍兼著作郎
後周
通典後周官品正四命春官外史下大夫正一命
春官校書下士
謹案後周始以起居著作分為二職故外史專
記言動不司圖籍惟校書下士則即歴代之校
書郎也通典又稱周秘書監亦領著作監掌國
史且引柳虯為秘書丞以証似後周亦有秘書
監丞之官然考之虯傳虯為秘書丞在西魏文
帝大統中後卒於恭帝元年始終皆在魏世並
未入周豈得以宇文氏秉政而遂指為周制乎
斯蓋杜佑徵引之誤未足為據
隋
隋書百官志秘書省監丞各一人郎四人校書郎
十二人正字四人錄事二人秘書監正三品秘書
丞正五品秘書郎正七品校書郎正九品煬帝即
位秘書省降監為從三品增置少監一人(從四品)減
校書郎為十人又改監少監為令少令增秘書郎
為從五品加置佐郎四人(從六品)以貳郎之職又增
校書郎員四十人加置楷書郎員二十人(從九品)掌
抄寫御書
王應麟玉海大業十一年增秘書省官百二十員
以博士補之
謹案隋書李文博傳文博直秘書内省典羣書
唐書王珪傳開皇十三年詔入秘書内省讐定
羣書是隋世秘書省本在外故别有内省以藏
書籍也
唐
舊唐書百官志秘書省隸中書之下秘書監一員
從三品少監二員從四品上丞一員從五品上秘
書監之職掌邦國經籍圖書之事少監為之貳丞
掌判省事秘書郎四員從九品上校書郎八人正
九品上正字四人正九品下主事一人從九品上
令史四人書令史八人楷書手八十人亭長六人
掌固八人秘書郎掌甲乙丙丁四部之圖籍謂之
四庫經庫類十史庫類十三子庫類十四集庫類
三
新唐書職官志校書郎正字掌讐校典籍刊正文
章
玉海龍朔二年改秘書省曰蘭臺監曰太史少監
曰侍郎丞曰大夫秘書郎曰蘭臺郎咸亨復舊垂
拱元年曰麟臺太極元年復曰秘書省
謹按唐改秘書省曰蘭臺者取漢殿中蘭臺掌
秘書之義其改曰麟臺則又取漢麒麟閣藏書
之義至歴代秘書多以四部著錄其稱四部為
四庫亦昉於唐世唐六典所稱唐平王世充收
其圖書八萬餘卷自秘書宏文史館司經崇文
皆有之分為四庫每庫二人知名目次序以備
檢討者是也
唐六典宏文館學士無員數掌詳正圖籍武德初
置修文館武德末改為宏文館神龍元年改為昭
文館開元七年又改為宏文隸門下省自武德貞
觀以來皆妙簡賢良為學士故事五品以上稱為
學士六品以下為直學士又有文學直館並無員
數皆以他官兼之儀鳳中以館中多圖籍置詳正
學士校理自垂拱以來多大臣兼領館中有四部
書貞觀初褚無量為檢校館務學士號為館主因
為故事其後有張太素劉禕之范履冰並特敇相
次為館主焉常令給事中一人判館事校書郎
二人從九品掌校理典籍刊正錯謬本置名讐校
開元七年罷讐校置校書四人二十三年減二人
典書二人館中有經史子集四部之書使典之
也其職同流外搨書手三人筆匠三人熟紙裝潢
匠九人
新唐書職官志集賢殿書院學士直學士侍讀學
士修撰官掌刊緝經籍開元五年乾元殿寫四部
書置乾元院使有刊正官四人以一人判事押院
中使一人掌出入宣奏監守院門知書官八人分
掌四庫書六年乾元院更號麗正修書院置使及
檢校官改修書官為麗正殿直學士八年加文學
直又加修撰校理刊正校勘官十一年置麗正院
修書學士十三年改麗正修書院為集賢殿書院
五品以上為學士六品以下為直學士宰相一人
為學士知院事常侍一人為副知院事又置判院
一人押院中使一人其後又增修撰官校理官待
制官留院官檢討官文學直之員募能書者為書
直又置畫直至十九年以書直畫直搨書有官者
為直院至德二年置大學士貞元初置編錄官四
年罷大學士八年罷校理置校書四人正字二人
元和二年復置集賢校理罷校書正字四年集賢
御書院學士直學士皆用五品如開元故事以學
士一人年高者判院事非登朝官者為校理餘皆
罷校書四人正九品上正字二人從九品上有
中使一人孔目官一人專知御書檢討八人知書
官八人書直寫御書手九十人畫直六人裝書直
十四人造筆直四人搨書六人典書四人
謹案自漢延熹以至於唐皆以秘書掌圖籍而
晉宋以後秘書省建置不盡在内廷故禁中别
有地以為藏書之所如唐之宏文館有四部書
而集賢所寫為御本是也當時剏置官僚以資
典守與秘書省各分職事其所掌實約略相同
惟秘書官皆定額而宏文集賢多以他官兼之
為差異耳今以宋世三館其制實本於唐謹取
宏文集賢著之於表以詳沿革至史館雖兼司
書籍而職專史事故仍入翰林院篇内焉
新唐書宰相表天寶十二載十二月戊子左相陳
希烈為秘書省圖書使
玉海馬懷素奏秘書少監盧俌崔沔為修圖書副
使
唐會要長慶三年四月少監李隨奏請鑄秘書閣
圖書印
謹案圖書使雖暫置之官然特用大臣以重其
事蓋如今之領閣事而修圖書副使以秘書少
監為之則當如今之直閣事也
五季
五代史劉岳傳岳為吏部侍郎徙秘書監
五代會要晉天福六年監修國史趙瑩奏請下秘
書省自唐以來古今典籍經史子集元撰人名氏
四部大數報館以憑述經籍志周顯德二年詔委
中書門下於朝官中選差三十人據現在書各求
真本校勘刊正舛誤仍於逐卷後署校勘官姓名
宜令館司逐月具功課申中書門下
謹案五季既有秘書監則少監丞郎宜皆備官
惟周世宗時所置之校勘官則以他官差充非
常職也又盧文紀傳稱其嘗為集賢殿學士是
宏文集賢當亦如唐制設官特史文簡略無可
考見今故闕而不載云
宋
江少虞宋朝事實類苑梁都汴庶事草創三館湫
隘尤甚太平興國中車駕臨幸顧左右曰若此卑
陋何以待天下賢俊即日詔有司規度左昇龍門
東北車輅院地為三館下詔賜名崇文院以東廊
為昭文館書庫南廊為集賢院書庫西廊為史館
書庫昭文館本前世宏文館建隆中改之淳化初
以吕祐之趙昂安德裕勾中正並直昭文館則本
朝直昭文館自吕祐之等始也集賢有直院有校
理端拱初以李宗諤為集賢校理淳化初以和㠓
為直集賢院則本朝直集賢院校理自和㠓李宗
諤始也史館有直館太平興國中趙隣幾吕蒙正
皆為直史館則本朝直史館自趙隣幾等始也本
朝三館之外復有秘閣圖書置直閣又置校理咸
平初以杜鎬為秘閣校理則直閣校理皆自杜鎬
始也
李攸宋朝事實端拱元年詔分三館之書萬餘卷
别為書庫目曰秘閣以吏部侍郎李至兼秘書監
右司諫直史館宋泌兼直秘閣右贊善大夫史館
檢討杜鎬為校理而直秘閣秘閣校理之官始於
此
謹案李燾續資治通鑑長編載建秘閣及置校
理等官在太宗端拱元年五月其真宗咸平初
但有寫四部書置龍圖閣及太清樓事與秘閣
無涉類苑所載有誤當以李攸宋朝事實為正
麟臺故事宋集賢院大學士一人以宰相充學士
無定員以給諫卿監以上充直學士不常置掌同
昭文(案此書原脱昭文館官制)判院事一人以兩省五品以上
充或差二人三館通為崇文院别置官吏有檢討
無定員以京朝官充校勘無定員以京朝幕府州
縣官充掌聚三館之圖籍監一人内侍充兼監秘
閣圖書天禧五年又置同勾當官一人秘閣端拱
二年(案二年當作元年)於崇文院中建擇三館書籍真本
并内出古畫墨跡等藏之淳化元年詔次三館直
閣以朝官充校理以京朝官充掌繕寫秘藏供御
典籍圖書之事判閣一人舊常以丞郎學士兼秘
書監領閣事大中祥符九年後以諸司三品兩省
五品以上官判國初又置秘閣校理通掌閣事咸
平後皆不領務史館舊寓集賢院有檢閱編修之
名不常置
玉海昭文集賢有大學士史館有監修國史皆以
宰相兼領昭文集賢置學士直學士史館集賢置
修撰史館有直館檢討集賢有直院校理崇文有
檢討校書皆以他官領之初昭文隸門下省史館
寓於集賢後合為一
宋史職官志秘書省監少監丞各一人監掌古今
經籍圖書之事少監為之貳而丞參領之其屬有
秘書郎二人掌集賢院史館昭文館秘閣圖籍以
甲乙丙丁為部各分其類校書郎四人正字二人
掌校讐典籍刊正訛謬各以其職隸於長貳歲於
仲夏曝書則給酒食費尚書侍郎待制两省諫官
御史並赴遇庚伏則前期遣中使諭旨聽以早歸
大典禮則長貳預集議所以待遇儒臣非他司比
宴設錫予率循故事宋初三館秘閣各置貼職元
豐五年職事官貼職悉罷以崇文院為秘書省官
屬始立為定員
山堂考索宋初秘書省隸京百司雖有監少監丞
郎校書正字皆以為寄禄官凡經籍圖書悉歸秘
閣秘書所掌祭祀祝版而已元豐正名既罷館職
盡以三館職事歸秘書省置秘書職事官自監少
至正字不領他局宣和初增為十八員以倣登瀛
洲之數建炎三年罷紹興元年復置隆興元年詔
監少丞外以七員為額二年詔依祖宗舊法更不
立額
葉夢得石林燕語國朝以史館昭文館集賢院為
三館皆寓崇文院其實别無舍但各以庫藏書列
於廊廡間爾直館直院謂之館職以他官兼者謂
之貼職官制行廢崇文館為秘書監建秘閣於中
自少監至正字列為職事官罷直館直院之名而
書庫仍在獨以直秘閣為貼職之首蓋特以為恩
數而已
李心傳建炎以來朝野雜記提舉秘書省者官制
以來無之政和中初置紹興末高宗召信安孟王
忠厚為醴泉觀使乃命提舉秘書省以寵之凡過
局如宰執例
麟臺故事天禧四年箋解御集直館校理二十人
充檢閱官
謹案宋初雖有秘書監而不司圖籍凡四部書
皆藏於昭文史館集賢書庫謂之三館後又增
建秘閣與三館為四各置直館直院直閣等官
其下則為校理檢討元豐改制始歸入秘書監
不置昭文集賢以史館隸著作局而直秘閣只
為貼職然三館秘閣之名仍在故陳騤作館閣
錄所述即秘書典故蓋典籍之府雖稱名有殊
其實一也至宋代所置閣職本有集賢殿修撰
(後改右文殿)直龍圖閣直秘閣三等後增置修撰為
集英右文秘閣三等直閣為龍圖天章寶文顯
謨徽猷秘閣六等又自龍圖至寶章凡十閣各
置學士直學士待制等官以為省部長貳給舍
諫議補外之職及庶僚領在外繁劇任使者帶
之皆屬虛銜並不得領閣事非麟臺典守所繫
今故不著於表
遼
遼史百官志昭文館昭文館直學士楊遵勖子晦
為昭文館直學士秘書監有秘書郎秘書正字
著作局有校書郎
謹案遼有史館學士修撰已别見翰林院篇而
昭文館亦有直學士是遼亦備三館之制特集
賢不見於史耳又遼志有崇文館大學士乾文
閣學士俱不詳職掌謹附著於此
金
金史百官志秘書監監一員從三品少監一員正
五品丞一員正六品秘書郎二員正七品(泰和元年定為)
(二員)通掌經籍圖書校書郎從七品(承安五年二員泰和五年以翰)
(林院官兼大安二年省一員)專掌校勘在監文籍宏文院知
院從五品同知宏文院事從六品校理正八品掌
校譯經史集賢院貞祐五年設知集賢院從四
品同知集賢院從五品司議官正八品(不限員)諮議
官正九品(不限員)
謹案金之宏文集賢二院蓋亦沿宋三館之制
特宏文尚有校譯經史之事集賢則史文不詳
無由考見其職掌矣
元
元史職官志秘書監秩正三品掌歴代圖籍并隂
陽禁書卿四員正三品太監二員從三品少監二
員從四品監丞二員從五品典簿一員從七品令
史三人知印奏差各二人譯史通事各一人典書
二人典吏一人屬官秘書郎二員正七品校書郎
二員正八品辨騐書畫直長一員正八品至元九
年置其監丞用大臣奏薦選世家名臣子弟為之
大德九年陞正三品給銀印延祐元年定置卿四
員參用宦者二人
謹案秘書監為典冊之府而以宦者參雜其間
殊乖儀制又元有昭文館大學士僅為加銜集
賢院則掌提調學校徵求隠逸召集賢良雖有
大學士學士侍讀侍講學士等官並不典司圖
籍與三館舊制不同且張留孫吳全節輩皆以
道流而充集賢大學士尤為非體今故不著於
表附見於此
明
明史職官志秘書監洪武三年置秩正六品除監
丞一人直長二人尋定設令一人丞直長各二人
掌内府書籍十三年併入翰林院典籍
明史藝文志明太祖定元都收圖籍致之南京設
秘書監丞尋改翰林典籍以掌之永樂中北京既
建詔修撰陳循取文淵閣書運致北京正統間楊
士竒等言文淵閣所貯書籍向貯左順門北廊今
移於文淵閣東閣臣等逐一點勘編成書目請用
寶鈐識永久藏弆制曰可正德十年大學士梁儲
等請檢内閣并東閣藏書殘闕者令原管主事李
繼先等次第修補
謹案周官外史掌三皇五帝之書而列國亦各
有典書之官故韓宣子聘魯觀書於太史氏而
周景王亦謂籍氏司晉之典籍以為大政蓋簡
策之藏憲章所自司存有在不可不昭嚴重也
自秦火之後經籍散亡漢代建麒麟天禄諸閣
網羅遺佚使光禄大夫劉向等校定羣書於是
儲藏之地典守之官制乃略具歴朝沿襲漸益
修明秘書監起於後漢三館肇於唐時無不簡
召儒臣廣置僚屬至宋而三館秘閣咸寓於崇
文院後復改為秘書省設官頗為詳備崇文總
目所載卷帙亦尚賅博然當時藏書雖富而校
勘未能精審沈括夢溪筆談稱校書官多不恤
職事但取舊書以墨漫一字復注舊字於其側
以為日課幾同兒戲神宗有意釐訂召曾鞏等
編校黃本書籍開局累年僅能終昭文一館之
書而罷鞏集載所撰目錄序止十有一篇則其
程課之稽遲亦可以想見明初罷秘書之官併
其職入翰林院凡書籍之藏於内閣者其篇目
既不及前代而楊士竒等所輯書目亦多舛漏
典守之事又僅委之典籍一官不能稽核正德
以後遂多為人盜竊以及蠧侵鼠嚙殘缺不完
神宗時張居正令中書張萱等整比而所存已
屬無多我
皇上崇儒念典惟日孜孜
御極之初即
詔校刊經史纂輯羣書用以嘉惠來學前者
特命儒臣編次四庫全書區為應刊應抄及存目三
類各撮大旨撰述提要彙成總目二百卷又别
為簡明目錄二十卷㑭本末源流瞭如指掌每
一書進
御即仰蒙
乙覽剖晰瑕瑜間荷
宸翰親題考据折衷永昭定論其中繕錄訛謬之處
一經
睿鑒無不立時呈露詳切
訓勵校勘倍凛精詳當首部告成既藏弆
文淵閣
錫宴賡吟
恩隆賚渥纂校諸臣俱蒙逾格
優叙備置閣職以重典司又於
圓明園建
文源閣
避暑山莊建
文津閣
盛京建
文溯閣分部尊藏而全書中採擷精粹别為薈要
萬二千冊於
御花園之摛藻堂
圓明園之味腴書室各貯一部以便省覽復
命續繕三部貯揚州大觀堂之文滙閣鎮江金山寺
之文宗閣杭州
聖因寺行宫之文瀾閣
特發帑金募工抄錄俾江浙士子得以快讀秘書觀
摩謄寫
教思廣被日星並朗矣
欽定歷代職官表卷二十五
