欽定歷代職官表卷二十四
經筵日講起居注官表
經筵日講起居注官
國朝官制
經筵講官滿洲漢人各八人
掌進讀講章敷陳典訓以奉侍
經幄敬襄鉅典歲二月八月两舉
經筵講書滿洲漢人各一人講經滿洲漢人各一人
由翰林院先期請
旨簡𣲖滿洲講官以大學士内閣學士掌院學士讀講
學士詹事少詹事及尚書侍郎左都御史副都御
史通政使大理寺卿等官列名漢人講官以大學
士内閣學士掌院學士讀講學士詹事少詹事祭
酒及尚書侍郎左都御史等官之由翰林升任者
列名以原銜兼充員額順治十四年定置
日講起居注官滿洲八人漢人十有二人
掌侍直
起居記言記動均翰林詹事坊局官以原銜兼充引
見簡用惟滿漢掌院學士例各兼一缺凡
皇帝御門聽政朝會宴饗大典禮大祭祀及每歲勾决
重囚皆以
日講官滿洲漢人各二人近前侍班
謁
陵
校獵
巡狩方岳則請
旨扈從凡侍直敬聆
綸音退而謹書之具年月日及當直官姓名於籍月成
滿漢文各二帙至次年按月編排彙為總冊封鐍
於匱送内閣尊藏焉初順治十四年始設
日講官十人康熙九年置
起居注館於
太和門西廊設滿洲記注官四人漢人記注官八人
俱以
日講官兼攝十二年增設滿洲記注官一人漢人記
注官二人十六年又增設滿洲記注官一人二十
年增漢人記注官至十八人三十一年定設漢人
記注官十二人五十七年三月省記注官令翰林
官五員於理事日侍班記注之事併歸内閣雍正
元年
詔復設日講起居注官如康熙五十六年以前故事乾隆
元年增設滿洲記注官二人凡滿漢記注官均兼
日講繫銜
起居注館主事滿洲二人漢人一人
掌出納文移校對典籍初置滿洲主事三人漢軍
主事一人康熙三十八年省滿洲漢軍主事各一
人五十七年俱省雍正元年復置滿洲主事二人
十二年增設漢人主事一人
筆帖式滿洲十有四人漢軍二人
順治初置滿洲八人漢軍四人十一年增設滿洲
六人康熙五十七年俱省雍正元年復設如今額
(職事具吏部篇)
歴代建置
三代
大戴禮記武王踐阼三日召師尚父而問焉曰黃
帝顓頊之道存乎意亦忽不可得見歟師尚父曰
在丹書王欲聞之則齋矣三日王端冕師尙父亦
端冕奉書而入負屏而立王下堂南面而立師尚
父曰先王之道不北面王行西折而南東面而立
師尚父西面道書之言
謹案大戴禮稱帝入太學承師而問道而學記
亦云太學之禮詔於天子無北面是三代聖王
皆有講學之臣以資啟沃特其官不見於六經
章俊卿山堂考索以周官師氏保氏為後世經
筵之職然師氏保氏雖云王舉則從其實專為
教世子國子而設未可引為原始惟大戴禮武
王踐阼篇載師尚父授丹書頗與經筵之儀相
近後世舉經筵不於太學而於殿廷事亦相類
錄著於此以徵緣起焉
禮記玉藻動則左史書之言則右史書之鄭康成
注其書春秋尚書具存者孔穎逹疏左陽陽主動
故記動言則右史所書右隂隂主靜故也周禮五
史無左右之名襄二十五年太史書崔氏是太史
記動為左史也周禮内史掌策命是内史為右史
也
孔叢子古者人君外朝有國史内朝有女史舉則
左史書之言則右史書之
謹案左史記動右史記言為後代記注官所由
始然其說但見於禮記而周禮則無左右史之
名故孔穎逹以太史為左史以内史為右史但
考太史掌稽天道以建典則並無記載職任不
可以當珥筆之官而内史掌八柄以詔王治所
司皆君舉之大者其他策命諸侯卿大夫亦宜
籍記以存盟府則内史當為記事之職而外史
掌外令及四方之令當為記言之職孔穎逹据
酒誥鄭注有太史内史掌記言記行之文遂以
二官分配非其實也又考逸周書史記解穆王
時有左史戎夫春秋襄十四年左氏傳有左史
謂魏莊子又楚有左史倚相左史老則是周自
成康以後亦已特置左右史官並不專屬之内
史外史矣
秦(未置)
漢
章俊卿山堂考索漢武帝時兒寬語帝經學宣帝
甘露三年詔諸儒講論五經於石渠閣光武平隴
蜀後數引公卿郎將講論經理令桓榮敷奏經義
顯宗時張酺以尚書數講於御前肅宗建初四年
會諸儒於白虎觀講五經同異帝親臨決如石渠
故事
謹案宣帝講石渠章帝議虎觀即講經殿中之
始然特令諸儒講議異同稱制平決而已惟桓
榮張酺之流講經御前此有似於後世經筵日
講之官特未置為定職耳
隋書經籍志漢武帝有禁中起居注
後漢書明德馬皇后本紀后自撰顯宗起居注
杜佑通典漢起居注似在宫中為女史之任
王應麟玉海獻帝及晉代以來起居注皆近侍臣
所錄
謹案隋書稱周穆天子傳體制與今起居注正
同蓋周時内史所記王命之副則記注之設由
來尚矣漢代起居注之名今可考見者漢書兒
寬傳臣瓚注宣帝紀黃龍元年師古注俱引漢
注文選赭白馬賦李善注引漢明帝起居注章
懷太子後漢書註引獻帝起居注而史獨不詳
其珥筆之官杜佑疑為女史之任王應麟亦謂
獻帝以後乃侍臣所錄然考後漢馬嚴傳稱永
平中留仁壽□與校書郎杜撫班固等雜定建
武注記則當時實以史官掌之又楊賜傳載賜
初侍講華光殿後為太尉去位帝閱錄故事得
賜前侍講注籍云云章懷太子注謂所注之籍
錄據此則亦似今之以
日講起居注合為一職也
三國
三國魏志曹爽傳爽弟彦為散騎常侍侍講
謹案自漢以後歴代俱無經筵日講之官而獨
有所謂侍講者以他官兼領掌以經義進講御
前蓋即其職但今侍讀侍講已定為翰林官職
名故其沿革之詳已專繫之翰林院篇不入於
此表
馬端臨文獻通考自魏至晉起居注則著作掌之
其後起居皆近侍之臣錄記也錄其言行與其勲
伐歴代有職而無其官
晉
山堂考索晉起居之職掌於著作其後亦命近臣
主掌其事
謹案隋志載晉起居注卷帙甚多其見於他書
所引者如三國蜀志注引晉泰始起居注魏志
注引陸機惠帝起居注文選注引晉起居注太
康四年詔世說注引惠帝建興太元起居注而
沈約宋書𫝊亮𫝊亦引陸士衡起居注稽之陸
機本傳機於惠帝初嘗為著作郎此即當時記
注由著作撰述之一證也
宋齊梁陳
南齊書周顒傳顒兼著作撰起居注
梁書裴子野傳武帝以為著作郎掌修起居注
南史王思遠傳思遠遷為侍中掌優策及起居注
謹案江左諸朝承晉制以著作掌起居注而王
思遠乃以侍中亦兼其職南史王喜傳又載有
喜為領軍府白衣吏領軍將軍沈演之使寫起
居注一事考演之時以中領軍兼侍中則當時
起居注實兼屬於門下省隋唐起居郎之隸門
下其源蓋本於此也
北魏
通典後魏始置起居令史每行幸宴會則在御左
右記錄帝言及宴賓客酬答後又别置修起居注
二人以他官領之
魏書官氏志起居令史從第七品上
謹案北魏修起居注雖他官兼之然已設有定
額考之於史如崔鴻以司徒長史前將軍兼韋
賁以員外散騎侍郎兼許絢以司徒諮議參軍
兼隂道方以左民郎中兼封肅以太學博士兼
邢昕以太尉記室參軍兼温子昇以南主客郎
兼則亦不拘品秩也魏書又有稱監起居者見
於裴修盧聿諸傳有稱典起居注者見於裴伯
茂魏收鄭伯猷諸傳殆即修起居注之職而變
其文者歟
北齊
隋書百官志後齊集書省又領起居省散騎常侍
通直散騎常侍散騎侍郎通直散騎侍郎各一人
校書郎二人
謹案北齊别置起居省而記言動者始各為一
局即如今之設記注館也然考北齊書崔㥄傳
天保初㥄除侍中監起居崔瞻傳瞻為中舍人
兼中正員郎勅修起居注則其時撰述之事仍
以他官兼之所謂散騎常侍等蓋特具員而已
後周
通典後周官品正四命春官外史下大夫
唐六典後周春官府置外史掌書言及動作以為
國志又有著作掌綴國錄蓋起居著作自此分也
謹案後周既分起居著作為二職則外史當專
記言記動之任然考隋書劉行本傳稱周武帝
親總萬幾行本轉御正中士兼領起居注是當
時亦以他官兼領不盡屬之外史矣
隋
鄭樵通志隋初以吏部散官及校書正字有叙述
之才者掌起居注職以納言統之至煬帝以為古
有内史外史今著作如外史矣宜置起居注官以
掌其内乃於内史省置起居舍人二員次内史舍
人下
唐六典漢晉以後起居注皆史官所錄自隋置為
職員列為侍臣專掌其事每季為卷送付史官
唐
王圻續文獻通考唐穆宗召韋處厚路隋為侍讀
命講書
謹案歴代經筵皆無專官至唐始有内殿侍讀
講書之制然亦未有經筵之名故侍讀侍講諸
官皆别繫諸翰林院篇不列於此
通典唐貞觀二年省起居舍人移其職於門下置
起居郎二人顯慶中復於中書省置起居舍人遂
與起居郎分掌左右龍朔三年改為左右史(郎為左史)
(舍人為右史)咸亨元年復舊天授元年又為左右史神
龍初復舊
新唐書百官志門下省起居郎二人從六品上掌
錄天子起居法度天子御正殿則郎居左舍人居
右有命俯陛以聽退而書之季終以授史官貞觀
初以給事中諫議大夫兼知起居注或知起居事
每仗下議政事起居郎一人執筆記錄於前史官
隨之其後復置起居舍人分侍左右秉筆隨宰相
入殿若仗在紫宸内閣則夾香案分立殿下直第
二螭首和墨濡筆皆即㘭處時號螭頭高宗臨朝
不決事有所奏惟辭見而已許敬宗李義府為相
奏請多畏人之知也命起居郎舍人對仗承旨仗
下與百官皆出不復聞機務矣長壽中宰相姚璹
議仗下後宰相一人錄軍國政要為時政記月送
史館然率推美讓善事非其實未幾亦罷而起居
郎猶因制敕稍稍筆削以廣國史之闕起居舍人
本記言之職惟入而位於起居郎之次及李林甫
專權又廢太和九年詔入閤日起居郎舍人具紙
筆立螭頭下復貞觀故事有令史三人贊者六人
中書省起居舍人二人從六品上掌修記言之
史錄制誥德音如記事之制季終以授國史有楷
書手四人典二人
唐會要武宗會昌二年十月中書奏起居注記比
者不逐季撰錄請每季初即納前一季所記與史
館以遲速為殿最從之
謹案唐以起居郎舍人分侍左右執筆記錄記
注官侍班之制實起於此時其季終以所修錄
送史館即如今每歲十二月以
起居注送内閣之例而宰相所錄又名時政記則
如今内閣之有
上諭檔及外紀檔也
五季
薛居正舊五代史周李糓監修國史請命近臣錄
禁中事付史館乃命樞密院直學士就樞密院錄
送史館自此始
謹案五季兩省設官並沿唐制而起居郎舍人
之職皆不見於紀傳觀薛史所載今樞密直學
士錄時事以送史館則亦未必備官也
宋
文獻通考元豐官制廢翰林侍讀侍講學士不置
但為兼官然必侍從以上乃得兼之其秩卑資淺
則為說書歲春二月至端午日秋八月至長至日
遇隻日入侍邇英閣輪班講讀元祐七年復增學
士之號建炎元年詔特差侍從官四員充講讀官
遇萬幾之暇令三省取旨就内殿講讀
山堂考索宋太祖召趙孚講周易又召王昭素講
易乾卦真宗置侍讀侍講學士擇耆舊以充其選
設直廬於秘閣侍讀更直仁宗天聖元年上始御
崇政殿召侍講孫奭馮元講論語初詔雙日至是
隻日亦詔講讀景祐元年以賈昌朝趙希言王宗
道楊安國並為崇政殿說書日以二人入侍講崇
政說書自此始舊講讀官每見先賜坐暫起講復
坐仁宗富於春秋乃令儒臣並就御案遂為故事
范鎮東齋紀事宋崇政殿西有延義閣南向迎陽
門之北有邇英閣東向皆講書所仁宗初御延義
每令講論或講讀終篇則宣二府大臣同聽賜飛
白書或賜宴其後專御邇英也
吳曾能改齋漫錄王荆公所作賈魏公神道碑云
景祐元年積官至尚書都官員外郎乃始置崇政
殿說書而以公為之然予按傅簡公佳話云太祖
少親戎事性好藝文即位未幾召山人郭無為於
崇政殿講書至今講官所領階銜猶曰崇政殿說
書云據傅簡公所云則崇政殿說書不始於仁宗
景祐元年矣豈中嘗罷之而至是再建耶
謹案經筵之制起於宋凡侍讀侍講學士侍讀
侍講及崇政殿說書皆稱經筵官馬端臨所謂
至清要顯美者是也當時以雙隻日入侍講讀
早晚進講惟遇假故及大寒大暑權行停罷故
經筵即日講並不分設兩官自明於經筵以外
有日講午講諸儀於是經筵日講職名始區而
為二矣今以讀講已為翰林定職故别載入翰
林院篇而崇政殿說書則繫之此表至吳曾以
說書之官起自郭無為考之於史郭無為乃抱
腹山人北漢主劉承鈞召以為相後為劉繼元
所殺其人始終在北漢並未入宋安得有太祖
召令講書之事真無稽之談不足信也
宋史職官志門下省起居郎一人掌記天子言動
御殿則侍立行幸則從大朝會則與起居舍人對
立於殿下螭首之側凡朝廷命令赦宥禮樂法度
損益因革賞罰勸懲羣臣進對文武臣除授及祭
祀宴享臨幸引見之事四時氣候四方符瑞戶口
增損州縣廢置皆書以授著作官國朝舊置起居
院命三館校理以上修起居注熙寧四年詔諫官
兼修注者因後殿侍立許奏事元豐二年兼修注
王存乞復起居郎舍人之職使得盡聞明天子德
音退而書之神宗亦謂人臣奏對有頗僻䜛慝者
若左右有史官書之則無所肆其姦矣然未果行
故事左右史雖日侍立而欲奏事必禀中書俟旨
存因對及之八月廼詔雖不兼諫職許直前奏事
蓋存發之也官制行改修注為郎舍人六年詔左
右史分記言記動元祐元年仍詔不分七年詔邇
英閣講讀罷有留身奏事者許侍立紹聖元年中
丞黃履言所奏或干機密難令旁立仍依先朝故
事先是御後殿則左右史分日侍立崇寧三年詔
如前殿之儀更不分日大觀元年詔事有足以勸
善懲惡者雖秩卑亦書之紹興二十八年用起居
郎洪遵言起居郎舍人自今後許依講讀官奏事
隆興元年用起居郎兼侍講胡銓言前殿依後殿
輪左右史侍立中書省起居舍人一人掌同門
下省起居郎侍立修注官元豐前以起居郎舍人
寄禄而更命他官領其事謂之同修起居注官制
行以郎舍人為職任淳熙十五年羅點自戶部員
外郎為起居舍人避其祖諱乃以為太常少卿兼
侍立修注官其後兩史或闕而用資淺者則降旨
以某人權侍立修注官
玉海淳化五年四月丙戌史官修撰張佖請置起
居院修左右史之職記錄為起居注每月與時政
記同送史館上嘉之乃置院於禁中命梁周翰李
宗諤掌郎舍人事修撰體式檢討故事以聞丁酉
周翰等言今復應有崇德殿長春殿皇帝宣諭之
言侍臣論列之事依舊中書編為時政記月終送
史館其餘百官封拜除改沿革之事並令關報起
居院以備編錄每月送史館仍命郎舍人分直崇
政殿以記言動别為起居注每月先進御後付史
館從之慶歷三年十一月同修注歐陽修請上殿
臣僚少留殿門俟修注官出面錄聖語又請更不
進本從之至和元年八月二十四日知制誥賈黯
乞修注官入侍邇英閣事有可書隨即記錄二年
三月丁夘令立侍諫官兼修注
文獻通考宋沿唐制起居郎隸門下起居舍人隸
中書號小兩省官
費衮梁谿漫志二史立螭頭舊多服綠者謂之一
點青其職曰記言記動則人主起居之際皆所當
侍而遇乘輿行幸未嘗扈從此亦闕文近世始命
起居郎起居舍人從駕乃合建官本意
謹案宋以起居郎為左史起居舍人為右史專
修記注與講筵官原各為一職然考王應麟稱
說書賈昌期以經筵議論纂為邇英延義二閣
記注孝宗時洪邁等在經筵亦以所得上語及
奏對編為祥曦緝熙二殿記注則今記注官之
兼
日講銜權輿於此矣
遼
遼史百官志門下省起居舍人院起居舍人聖宗
開泰五年見起居舍人程翥知起居注耶律迪里
(索倫語頭也原作敵烈今改正)重熙末知起居注起居郎杜防開
泰中為起居郎
金
宇文懋昭大金國志天會十三年改官制記注院
置修起居注
金史百官志記注院修起居注掌記言記動明昌
元年詔毋令諫官兼或以左右衛將軍兼貞祐三
年以左右司首領官兼為定制益政院正大三
年置於内廷以學問該博議論宏遠者數人兼之
日以二人上直備頋問講尚書通鑑貞觀政要名
則經筵實内相也
金史哀宗本紀正大三年七月詔設益政院於内
廷以禮部尚書楊雲翼為益政院說書官
謹案遼道宗有令侍臣講論語事則當時亦嘗
置進講之官特無經筵之目耳至金初未開講
幄正大中始設益政院官令其日侍講讀而說
書官以禮部尚書兼之則其職較崇今以尚書
侍郎充
經筵講官蓋即其例也
元
陶宗儀輟耕錄天歷初建奎章閣于西宫興聖殿
之西廊文宗復位陞為奎章閣學士院置大學士
五員並知經筵事侍書學士二員承制學士二員
供奉學士二員並兼經筵官幕職置參書二員典
籖二員並兼經筵參贊官藝文監太監少監監丞
或有兼經筵官者博士兼經筵參贊官授經郎兼
經筵譯文官
元史黃溍列傳溍兼經筵官執經進講者三十有
二帝嘉其忠數出金織文段賜之
元史額琳沁巴勒列傳(唐古特語額琳沁寶也巴勤威也原作亦憐真班今)
(改正)額琳沁巴勒以御史大夫知經筵事經筵進講
必詳必慎故每讀譯文必被嘉納
元史百官志至元六年始置起居注左右補闕掌
隨朝省臺院諸司凡奏聞之事悉紀錄之如古左
右史十五年改陞給事中兼修起居注左右補闕
改為左右侍議奉御兼修起居注後定置給事中
兼修起居注二員右侍儀奉御同修起居注一員
左侍儀奉御同修起居注一員
孫承澤春明夢餘錄元人經筵儀節悉備如以勲
舊大臣知其事及定期二八月後累朝皆仍其制
謹案元以奎章閣學士院兼經筵官給事中兼
起居注官皆設為定職而勲舊大臣亦間令知
經筵以重其事如額琳沁巴勒以御史大夫兼
領者是也
明
廖道南殿閣詞林記洪武中令儒臣更番入禁中
每日輪一員進講侍直誤者罪之如大學士吳沈
嘗坐進講遲誤被劾永樂以後多渥典自設經筵
後講官不復入直惟令翰林及春坊經局等官相
輪侍班久之選為展書官又自展書乃得充月講
官若日講則用年資深而品秩尊者
續文獻通考英宗正統元年春二月始開經筵命
太師英國公張輔知經筵事少傅兵部尚書兼華
蓋殿大學士楊士竒少傅工部尚書兼謹身殿大
學士楊榮禮部尚書兼學士楊溥同知經筵事詹
事府少詹事兼侍讀學士王直少詹事兼侍講學
士李時勉錢習禮陳循侍讀苖衷侍講高糓修撰
馬愉曹鼐兼經筵官仍賜宴及金幣有差遂為定
制續定經筵儀注每月三日日以逢二為期歲率
以二八月中旬起四十月末旬止用勲臣一人知
經筵事内閣大學士二人同知經筵事六部尚書
左右都御史通政司使大理寺卿及學士等官侍
班翰林院春坊等官及國子監祭酒二員進講二
員展書給事中御史各二員侍儀鴻臚寺錦衣衛
堂上官各一員供事又鳴贊一員贊禮序班四員
舉案侯伯各一人領將軍侍衛
春明夢餘錄文華殿經筵每歲以二八月中旬起四
十月末旬止月三會講日皆逢二進講每兩人一
四書一經講章皆預呈閣臣轉付中書繕錄正副
各二紙隔日進司禮監官奏知先晩於文華殿内
寶座地平之南設金鶴香爐左右各一於左香爐
之東稍南設御案講案各一皆西向案上各置所
講二書以夾講章各壓以金尺一副至期早進近
侍内臣及知經筵官勲臣内閣學士并講官及六
部尚書都御史大理寺卿通政司使鴻臚寺卿錦
衣指揮使及四品以上寫講章官俱繡金緋袍其
展書翰林官與侍儀御史給事中序班鳴贊等官
俱青繡服朝畢駕起御文華殿皆隨之大漢將軍
凡二十名𨗳駕至左順門退易冠帶便服仍各執
金瓜而領將軍或侯或伯者則易金繡蟒衣追越
衆官進左順門皆分班綴行立文華殿外竢傳宣
云進來則將軍先入殿内負東西墻立諸臣陞陛
鴻臚寺官贊入班行禮畢以次分由殿東西門入
重班立指揮則立西一班末稍前御史給事序班
六員分於中門左右向北立序班二人舉御案進
上二人舉講案置中鳴贊唱進講二官各出班立
講案前展書官二員出班對立鳴贊講官並行禮
興東展書官進至地平膝行詣御案展四書講章講
四書官亦稍前近案展所講書竢展書官復位先
說講某書然後申講講畢掩書稍退後原展書官
仍如儀進掩書復位西展書官與講經官進退俱
如前儀講畢仍並行禮各回班序班各撤案聯置
舊所鴻臚卿中跪奏禮畢上諭官人每喫酒飯各
官跪承旨興以次出丹陛仍行禮乃出左順門宴
以官序惟學士之坐立則序於鴻臚寺卿及四品
以上寫講章官及展書官坐立亦序於四品之下
重職事也又日講官凡四員日輪二員先大學衍
義次貞觀政要二書皆不用講章惟各以黃票書
所起止預進先日内臣設御案於文華殿後穿堂
中以二書並起止置案上至日早朝畢四講官同
閣臣隨駕入至殿内授内臣以來日起止竢召乃
入穿堂内行禮分班北向前後立東班當講者詣
御案前内侍授牙籖右手執之且指且講書則向
上初展後掩皆屬内侍講畢還籖復位西班當講
者乃進講悉如東儀講畢上諭先生喫酒飯皆跪
承旨行禮禮畢前後皆一拜三叩頭出宴於文華
門外西廡禁中謂之小經筵亦謂之小講
明史職官志起居注甲辰年置吳元年定秩正五
品洪武四年改正七品六年陞從六品九年定起
居注二人後革十四年復置秩從七品尋罷至萬
歷間命翰林院官兼攝之已後罷
謹案自魏晉以後歴代皆有起居之任至明初
暫置即罷遂不復設翰林職掌雖有記注起居
編纂六曹章奏之文僅屬虛名未嘗撰輯神宗
時閣臣始議開史局以東西十館密邇朝堂紀
述為便乃以東館近上四所令史臣分直其中
一起居二吏戶三禮兵四刑工日輪日講官一
員專記起居兼錄聖諭詔勅冊文其六曹章奏
則選史官中年深而文學素優者六人分纂因
定常朝御門日記注起居官及史官侍班之制
日講官繫起居注銜蓋自此始然不久仍復停
輟故終明之世起居之官不備以致史職曠廢
王鏊震澤長語所謂前代左右史皆親見在廷
君臣言動而書之成化以來人君不復與臣下
接朝事亦無可紀凡修史則但取諸司奏牘分
泒諸人以年月編次雜合成之後世將何所取
信者是也我
朝復設
起居注館以翰詹諸臣兼充執簡簮毫敬謹紀載
年經月緯歲有成編視唐宋之時政記日錄而
更昭核實矣
又案經筵之禮始於宋代所以講明正學闡繹
聖文歴代相因咸稱鉅典至明而儀節尤為詳
備然當時人主習於宴安怠惰往往臨朝傳免
即有勤於聽講者亦不過以文具相視未嘗有
所辨論發明黃瑜雙槐歲抄載明景帝每講畢
命中官布錢於地令講官拾之以為恩典高糓
年老俯伏不便恒莫能得一他講官拾以遺之
是以講學論道之地而恣意媟凟實乖典則逮
熹宗之世而顧秉謙等於經筵講畢䄂出市刊
遼東傳以搆䧟熊廷弼遂借書幃令典以曲肆
其傾害之機謀益非念陳典謨之本意矣
國家敦崇實學久道化成
皇上稽古尊經歲
莅講幄
親製御論發揮精藴無不澈天人之微旨貫理道之
真源諸臣肅跽敬聆仰見
覺世牖民之至意心悦誠服莫可名言統備
君師實三代以後所莫能景企於萬一也
欽定歷代職官表卷二十四
