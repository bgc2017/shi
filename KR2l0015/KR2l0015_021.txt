欽定歴代職官表卷十五
工部下
歴代建置下
唐
新唐書百官志工部尚書一人正三品侍郎一人正
四品下掌山澤屯田工匠諸司公廨紙筆墨之事其
屬有四一曰工部二曰屯田三曰虞部四曰水部工
部郎中員外郎各一人掌城池土木之工役程式為
尚書侍郎之貳凡京都營繕皆下少府將作共其用
役千功者先奏凡工匠以州縣為團五人為火五火
置掌一人四月至七月為長功二月三月八月九月
為中功十月至正月為短功雇者日為絹三尺凡津
梁道路治以九月工部主事三人屯田主事二人虞
部主事二人水部主事二人(武德三年改起部曰工部龍朔二年曰司平屯)
(田曰司田虞部曰司虞水部曰司川光宅元年改工部曰冬官天寳十一載改虞部曰司虞水部曰司水)
(工部有令史十二人書令史二十一人計史一人亭長六人掌固八人屯田令史七人書令史十一人計)
(史一人掌固四人虞部令史四人書令史九人掌固四人水部令史四人書令史九人掌固四人)
屯田郎中員外郎各一人掌天下屯田及京文武職
田諸司公廨田以品給焉虞部郎中員外郎各一
人掌京都衢閧苑囿山凙草木及百官蕃客時蔬薪
炭供頓畋獵之事每歲春以戶小兒戶婢仗内蒔種
溉灌冬則謹其蒙覆凡郊祠神壇五岳名山樵採芻
牧皆有禁距壝三十步外得耕種春夏不伐木京兆
河南府三百里内正月五月九月禁弋獵山澤有
寳可供用者以聞水部郎中員外郎各一人掌津濟
船艫渠梁堤堰溝洫漁捕運漕碾磑之事凡坑陷井穴
皆有標京畿有渠長斗門長諸州堤堰刺史縣令以時
檢行而蒞其决築有埭則以下戶分牽禁争利者
舊唐書職官志將作監(龍朔改為繕工監光宅改為營繕監神龍復為將作)
(監也)大匠一員(從三品)少匠一員(從四品下)掌供邦國修建
土木工匠之政令總四署三監百工之官屬以供
其職事凡兩京宫殿宗廟城郭諸臺省監寺廨宇
樓臺橋道謂之内外作皆委焉丞四人主簿二人
錄事二人府十四人史二十八人計史三人亭長
四人掌固六人左校署令二人(從八品下)丞四人府
六人史十二人監作十人掌供營搆梓匠凡宫室
樂懸簨簴兵仗器械喪葬所湏皆供之右校署
令二人(從八品下)丞三人府五人史十人監作十人典
事十四人掌供版築泥塗丹艧之事中校署令
一人(從八品下)丞三人府三人史六人監事四人典事
八人掌固二人掌供舟車兵仗厩牧雜作器用之
事凡行幸陳設供三梁竿柱閑厩供剉碓行槽祭
祀供葛竹塹等甄官署令一人(從八品下)丞二人府
五人史十人監作四人典事十八人掌供琢石陶
土之事凡石磬碑碣石人獸馬碾磑磚瓦瓶缶之
器喪葬明器皆供之百工就谷庫谷斜谷太隂
伊陽等監(皆在出材之所)監各一人(從七品下)丞一人府各一
人史三人典事各二十一人錄事各一人監事四
人掌採伐材木
謹按唐制凡興建修築材木工匠俱工部下少
府將作以供其事與隋代相同盖將作未併入
工部以前工部所掌惟程式制度其繕造之物
固專屬之將作也
唐六典都水監使者二人正五品上掌川澤津梁
之政令凡漁捕之禁衡虞之守皆由其屬而總制
之凡京畿之内渠堰陂池之壊决則下於所由而
後修之丞二人從七品上主簿一人舟檝署令
一人正八品下丞二人正九品下掌公私舟船及
運漕之事河渠署令一人正八品下丞一人正
九品下掌供川澤魚醢之事諸津令一人正九
品上丞一人從九品下各掌其津濟渡舟梁之事
謹案都水之職至唐已全歸於水部故舟檝署
在開元末已廢(見新唐書百官志)而河渠署所掌不過
供祭祀及尚食之魚鱻亦僅存空名而已
五季
五代史本紀梁開平四年工部侍郎杜曉唐同光
元年工部郎中李塗天成元年工部尚書任圜四
年趙鳳為門下侍郎兼工部尚書周顯德元年工
部侍郎景範五年水部員外郎韓彦卿
五代史列傳張憲拜工部侍郎租庸使(憲本傳)范延
光拜檢校工部尚書(延光本傳)崔協除工部郎中于鄴
(盧文紀傳)中書舍人盧價為工部侍郎(馮玉傳)賈緯為太
常博士改屯田員外郎(緯本傳)張允鎮累遷水部員
外郎知制誥(允鎮夲傳)王延拜補闕兼水部員外郎(延本)
(傳)
謹案五季工部官制並依唐制而史文不詳今
採見於紀傳者以著其略
宋
宋史職官志工部掌天下城郭宫室舟車器械符
印錢幣山澤苑囿河渠之政凡營繕歲計所用財
物關度支和市其工料則飭少府將作監檢計其
所用多寡之數凡百工其役有程而善否則有賞罰
兵匠有闕則隨以緩急招募籍坑冶歲入之數若
改用錢寳先具模製進御請書造度量權衡則關
金部印記則關禮部凡道路津梁以時修治舊制
判部事一人以兩制以上充元豐並歸工部其屬
三曰屯田曰虞部曰水部設官十尚書侍郎各一
人工部屯田虞部水部郎中員外郎各一人元祐
元年省水部郎官一員紹聖元年詔屯田虞部互
置郎官一員兼領尚書掌百工水土之政令稽
其功緒以詔賞罰總四司之事侍郎為之貳若制
作營繕計置採伐所用財物案其程式以授有司
郎中員外郎參掌之應官吏兵民緣本曹事有功
賞罪罰則審實以上尚書省若諸監鼓鑄錢寳按
年額而課其數因其登耗以詔賞罰凡車輦飭器
印記之造則少府監文思院隸焉甲兵器械之制
則軍器所隸焉有合支物料工價則申於朝以屬
戶部建炎併將作少府軍器監並歸工部是時營
繕未遑惟戎器方急紹興二年詔於行在别置作
院造器甲令工部長貳提點郎官逐旬點檢少府
監既歸工部文思院上下界監官並從本部辟差
又詔御前軍器所隸工部隆興以後宫室器甲之
造寖稀且各分職掌部務益簡特提其綱要焉分
案六曰工作曰營造曰材料曰兵匠曰檢法曰知
雜又專立一案以御前軍器案為名裁減吏額共
置四十二人侍郎掌貳尚書之事南渡初長貳
互置隆興詔各置一員郎中員外郎舊制凡制
作營繕計置採伐材物按程式以授有司則參掌
之建炎三年詔工部郎官兼虞部屯田郎官兼水
部隆興元年詔工部屯田共一員兼領自此四司
合為一矣淳熙九年以趙公廙為屯田員外郎自
是不復省屯田郎中員外郎掌屯田營田職田
學田官莊之政令及其租入種刈興修給納之事
凡塘濼以時增減堤堰以時修葺并有司修葺種
植之事以賞罰詔其長貳而行之分案三置吏八
虞部郎中員外郎掌山澤苑囿場冶之事辨其
地産而為之厲禁凡金銀銅鐵鉛錫鹽礬皆計其
所入登耗以詔賞罰分案四置吏七水部郎中
員外郎掌溝洫津梁舟檝漕運之事凡堤防决溢
疏導壅底以時約束而計度其歲用之物修治不
如法者罰之規畫措置為民利者賞之分案六置
吏十有三紹興累减吏額四司通置三十三人
文獻通考文思院宋太平興國三年置掌造金銀
犀玉工巧之物金彩繪素装鈿之飾以供輿輦冊
寳法物及凡器服之用隸少府監紹興三年詔少
府監併歸文思院其監官從工部辟差工部言所
轄文思院舊分上下界監官三員内一員文臣係
京朝官上界造作金銀珠玉下界造作銅鐵竹木
雜料欲依舊分為上下界從之隆興二年詔併禮
物局入文思院
李心傳建炎以來朝野雜記四提轄文思院其一
也監官分上下兩界而轄官兼綜之先是轄官外
補為州内遷則寺監丞簿近歲望稍輕往往更遷
六院官或出為添倅
謹案文思院為宋四轄官之一初屬少府監後
乃併隸工部盖即如今之製造庫其以文思為
名則取考工記量銘時文思索允臻其極之義
也
宋史職官志將作監舊制判監事一人以朝官以
上充元豐官制行始正職掌置監少監各一人丞
主簿各二人監掌宫室城郭橋梁舟車營繕之事
少監為之貳丞參領之凡土木工匠板築造作之
政令總焉辨其才幹器物之所湏乘時儲積以待
給用庀其工徒而授以法式凡營造有計帳則委
官覆視定其名數驗實以給之歲以二月治溝渠
通壅塞乘輿行幸則預戒有司潔除均布黃道凡
出納籍帳歲受而會之上於工部熙寧初以嘉慶
院為監其官屬職事稽用舊典已而盡追復之元
祐七年詔頒將作監修成營造法式八年又詔本
監營造檢計畢長貳隨事給限丞簿覆檢崇寧五
年詔將作監應承受前後特旨應副外路并府監
修造差撥人工物料遵執元豐條格不得應副宣
和五年詔罷營繕所歸將作監分案五置吏二十
有七所隸官屬十修内司掌宫城太廟繕修之
事東西八作司掌京畿内外繕修之事竹木
務掌收諸路水運材植及抽算諸河商販竹木以
給内外營造之用事材場掌計度材物前期樸
斵以給内外營造之用麥□場掌受京畿諸縣
夏租□䴰以給圬墁之用窰務掌陶為磚瓦以
給營繕及缾缶之器丹粉所掌燒變丹粉以供
繪飾作坊物料庫第三界掌儲積財物以備給
用退材場掌受京畿内外退棄財物掄其長短
有差其曲直中度者以給營造餘備薪爨簾箔
場掌抽算竹木蒲葦以供簾箔内外之用建炎
三年詔將作監併歸工部紹興三年復置丞仍兼
總少府之事十年置主簿一員十一年詔依司農
太府寺置長貳一員隆興初宫室無所營繕百工
器用屬之文思院以隸工部本監惟置丞一員餘
官虚而不除乾道以後人材甚多監少丞簿無闕
凡臺省之久次與郡邑之有聲者悉寄徑於此自
是號為儲才之地而營繕之事多俾府尹畿漕分
任其職焉
文獻通考修内司監官二人以朝官及内侍充東
西八作司勾當官各三人以京朝官諸司使副充
竹木務勾當官一人以京朝官充事材場監官二
人以京朝官三班使臣充麥□場監官一人以三
班使臣充窰物監官三人諸司使副充丹粉所監
官一人内侍充作坊物料庫監官三人以京朝官
及内侍三班使臣充退材場監官一人以京朝官
充簾箔場監官二人以京朝官充
謹案宋將作監官屬據史所載職掌以今制凖
之修内司八作司當為今營繕司之事竹木務
事材場當為今皇木厰木倉二監督之事窰務
當為今窰厰監督之事簾箔場當為今製造庫
所屬門簾庫之事然考曹士冕法帖譜系載有
修内司帖為淳熙十二年修内司奉旨模勒上
石又陶宗儀輟耕錄載渡江後有邵成章置窰
於修内司造青器名内窰則是修内司又兼司
鐫刻陶冶之事不止宫城太廟之工作矣今故
互見内務府表内云
李壽續資治通鑑長編嘉祐三年十一月己丑詔
曰天下利害繫於水為深自禹制横潰功施三代
漢用平當領河堤劉向護都水皆當時名儒風迹
可觀近世以来水官失職宜修舊制庶以利民其
置在京都水監凡内外河渠之事悉以委之應官
屬及本司合行條制中書門下裁處以聞以御史
知雜吕景初判監鹽鐵判官領河渠司事楊佐同
判河渠司勾當公事孫琳王叔夏知監丞事
宋史職官志都水監判監事一人以員外以上充
通判監事一人以朝官以上充丞二人主簿一人
並以京朝官充輪遣丞一人出外治河埽之事或
一歲再歲而罷其有諳知水政或至三年置局於
澶州號曰外監元豐正名置使者一人丞二人主
簿一人使者掌中外川澤河渠津梁堤堰疏鑿浚
治之事丞參領之凡治水之法以防止水以溝蕩
水以澮寫水以陂池瀦水凡江淮海所經都邑皆
頒其政令視汴洛水勢漲涸增損而調節之凡河
防謹其法禁歲計茭楗之數前期儲積以時頒用
各隨其所治地而任其責興役至十月止民功則
隨其先後毋過一月若導水溉田及疏治壅積為
民利者定其賞罰凡修堤岸植榆柳則視其勤惰
多寡以為殿最南北外都水丞各一人分職莅事
即干機速非外丞所能治則使者行視河渠事元
祐四年復置外都水使者五年詔南北外都水丞
並以三年為任祥符二年詔罷北外都水丞以河
事委之漕臣三年復置宣和元年工部尚書王詔
言乞選差曾任水官諳練者為南北兩外丞從之
宣和三年詔罷南北外都水丞司依元豐法通差
文武官一員分案七置吏二十有七所隸有街道
司掌轄治道路人兵若車駕行幸則前期修治有
積水則疏導之建炎三年詔都水監置使者一員
紹興九年復置南北外都水丞各一員南丞於應
天府北丞於東京置司十年詔都水事歸於工部
不復置官
續資治通鑑長編嘉祐二年置街道司指揮兵士
以五百人為定額
謹案宋史河渠志凡修濬防築皆領於都水監
當時在外者别無專領河務之官故都水監雖
立署京師而實綜司措置有事或親往相度盖
兼有今河道總督之職與都水司但掌河工程
式者不同至南北外都水丞則置司外郡當如
今各省管河道員之職尤與京局有殊今故别
詳於河道各官表内至街道司為都水監屬而
嘉祐二年都水監尚未設官已有置街道司指
揮兵士之文見於通鑑長編是必先有此職後
始來屬特史文不詳其初隸何署耳
章俊卿山堂考索嘉祐中京師大水始取三司之
河渠案置都水監元豐官制復以三司胄曹案歸
之軍器監修造案之事歸之將作監三監皆隸工
部
陸游老學庵筆記元祐初蘇子由為戶部侍郎建
言都水監本三司之河渠案將作監本三司之修
造案軍器監本三司之胄案三司今戶部而三監
乃屬工部請三監皆兼隸戶部凡有所為戶部定
其事之可否裁其費之多寡而工部任其工之良
楛程其作之遲速朝廷從其言為立法及紹聖中
以為害元豐官制罷之建中靖國中或欲復從元
祐已施行矣時豐相之為工部尚書獨持不可曰
設如都水監塞河軍器監造軍器而戶部以為不
可則已矣若以為可則併任其事可也今若戶部
吝其費裁損之乃令工部任河之决塞器之利鈍
為工部者不亦難乎議遂寢
謹案據章俊卿陸游所紀則宋之將作都水二
監雖各置長貳實為工部所統屬故都水後遂
併入工部將作雖復置而歲會籍帳亦必上於
工部也至軍器一監其職亦今虞衡司所有事
而當時御前軍器皆歸其造作與今武備院所
掌尤近故列入内務府表内焉
遼
遼史百官志宣徽北院太宗會同元年置掌北院
御前祗應之事北院宣徽使知北院宣徽事
北院宣徽副使同知北院宣徽事宣徽南
院會同元年置掌南院御前祗應之事南院宣
徽使知南院宣徽事南院宣徽副使同知
南院宣徽事
遼史本紀聖宗統和元年虞部員外郎崔祐分决
滯獄開泰二年戶部侍郎劉涇加工部尚書興宗
景福元年十月工部尚書高德順使宋重熙十七
年將作少監王全使夏
遼史文學傳李澣授翰林學士穆宗即位累遷工
部侍郎
遼史百官志諸監職名有將作監都水監
謹案遼北面官僚以宣徽視工部而所司乃御
前祗應之事則當兼有漢唐少府職事也至南
面官僚史志不詳今參考紀傳所載職名略著
一二以見當時工部及將作都水二監設官之
大概焉
金
金史百官志工部尚書一員正三品侍郎一員正
四品郎中一員從五品掌修造營建法式諸作工
匠屯田山林川澤之禁江河堤岸道路橋梁之事
員外郎一員從六品(貞祐五年兼覆實司官天德三年增二員)主事二
員從七品(令史十八人内女直四人譯史二人通事一人)覆實司管勾一
員從七品隸戶工部掌覆實營造材物工匠價值
等事(太安元年隸三司工部罷同管勾貞祐五年併罷之以工部主事兼興定四年復設從省)
(擬不令戶工部舉)文思署令從六品丞從七品掌造内
外局分印&KR0987;浮圖金銀等尚輦儀鸞局車具亭帳
之物屬少府監都水監正四品掌川澤津梁舟
楫河渠之事少監從五品丞正七品街道司管勾
正九品掌灑掃街道修治溝渠都城所提舉從
六品同提舉從七品掌修完廟社及城隍門鑰百
司公廨係官舍屋并栽植樹木工役等事左右廂
官各二員正八品掌監督工役受給官二員正八
品掌支納諸物及&KR1256;埴等事甄官署令從六品丞
從七品直長正八品掌劖石及埏埴之事右皆屬
尚書工部八作左右院掌收軍湏軍器中都
木場使一員從八品副使一員判官一員皆正九
品掌拘收材木諸物及出給之事(司吏一人庫子四人花料一人)
(木匠一人)
謹案金工部覆實司管勾當即今料估所之職
故亦多以員外郎主事兼之其都城提舉司專
掌工役則如今營繕司之職八作院專主兵器
則又如今虞衡司之職而中都木場使拘收材
木則今木倉木厰之職也至都水監之制與宋
略同其别置外監盖即宋之外都水丞今故列
入河道諸官篇内云
元
元史百官志工部尚書三員正三品侍郎二員正
四品郎中二員從五品員外郎二員從六品掌天
下營造百工之政令凡城池之修濬土木之繕葺
材物之給受工匠之程式銓注局院司匠之官悉
以任之世祖中統元年右三部置尚書二員侍郎
二員郎中五員員外郎五員内二員專署工部事
至元元年始分立工部尚書四員侍郎三員郎中
四員員外郎五員三年復合為右三部七年仍自
為工部尚書二員侍郎仍二員郎中三員員外郎
如舊二十三年定尚書侍郎郎中員外郎各以二
員為額明年以曹務繁冗增尚書二員二十八年
省尚書一員首領官主事五員蒙古筆且齊(解見吏部)
(篇)六人令史四十二人回回令史四人克埓穆爾
齊(解見吏部篇)一人知印一人奏差三十人蒙古書寫
一人典吏七人又司程官四員右三部照磨一員
典吏七人其屬諸色人匠總管府秩正三品掌百
工之技藝置達嚕噶齊(解見戶部倉場衙門篇)一員總管一
員同知二員副總管二員經歴一員知事一員提
控案牘一員令史五人譯史一人奏差四人提舉
都城所秩從五品提舉二員同提舉二員副提舉
二員吏目一員照磨一員掌修繕都城内外倉庫
等事至元三年置受給庫秩正八品提領一員大
使一員副使一員掌京城内外營造木石等事至
元十三年置光熙門窰場提領一員大使一員副
使一員給從八品印至元二十五年置
陶宗儀南村輟耕錄工部有覆實司
富大用事文類聚大元工部置令史分掌名頭以
尚書為長
謹案元之工部官屬名目甚多今以職守互相
參考惟諸色人匠總管似今之製造庫提舉都
城所亦今營繕司所掌之一端受給庫似今之
木倉窰場提領似今之窰厰故並著之於表而
其餘則概從略焉至元代左右八作司掌出納
内府器物與宋金專領繕造者不同今别入内
務府表内又覆實司見輟耕錄盖沿金舊制所
設而元志不載當屬脫漏今並加考補同繫於
表
元史百官志大都留守司兼理營繕内府諸邸都
宫原廟其屬修内司秩從五品掌修建宫殿及大
都造作等事提點一員大使一員副使一員直長
五員吏目一員照磨一員部役七員司吏六人中
統二年置其屬大木局提領七員管勾三員掌殿
閣營繕之事中統二年置小木局提領二員同提
領一員副提領三員管勾二員提控四員中統四
年置大都四窑場秩從六品提領大使副使各一
員營造素白琉璃磚瓦至元十三年置其屬南窰
場大使副使各一員中統四年置西窑場大使副
使各一員至元四年置琉璃局大使副使各一員
中統四年置木場提領一員大使一員副使一員掌
受給營造宫殿材木至元四年置東南二木場十
七年併為一場都水監秩從三品掌治河渠并
堤防水利橋梁牐堰之事少監一員正五品監丞
二員正六品經歴知事各一員令史十人蒙古筆
且齊(解見吏部篇)一人回回令史一人通事知印各一
人奏差十人壕寨十六人典吏二人至元二十九
年領河道提舉司大德六年陞正三品延祐七年
仍從三品
事文類聚都水監舊水部之職也
謹案元之大都留守司本名宫殿府行工部至
元十九年始改置是其職原為工部分曹而其
後所掌事繁遂兼有今内務府步軍統領之職
今以所屬修内司四窰場木場與今營繕司琉
璃窰厰皇木厰官制相合故繫之於此而其他
則各從互見至所云大木局小木局者考虞集
經世大典謂木工之名則一而藝有大小如營
建宫室則大木之職若舟車以濟不通几案以
適用皆小木之為其命名之意盖本諸此亦史
所未及也及案齊履謙作郭守敬行状稱守敬
初為都水監至元十三年都水監併入工部遂
除工部郎中二十八年復置都水監俾守敬領
之是都水監先曾廢入工部後始復設而虞集
經世大典叙錄又稱大德間改修橋梁都水監
計料工部應付工物委官督工據此則凡興作
仍領於工部都水監不過司其料估程式故富
大用以為水部舊職歟
明
明史職官志工部尚書一人(正二品)左右侍郎各一
人(正三品)其屬司務廳司務二人(從九品)營繕虞衡都
水屯田四清吏司各郎中一人(正五品後增設都水司郎中四人)
員外郎一人(從五品後增設營繕司員外郎二人虞衡司員外郎一人)主事二
人(正六品後增設都水司主事五人營繕司主事三人虞衡司主事二人屯田司主事一人)所
轄營繕所所正一人(正七品)所副一人(正八品)所丞二
人(正九品)文思院大使一人(正九品)副使二人(從九品)皮
作局大使一人(正九品)副使二人(從九品後革)鞍轡局大
使一人(正九品)副使一人(從九品隆慶元年大使副使具革)顔料局
大使一人(正九品後革)軍器局大使一人(正九品)副使二
人(後革一人)節慎庫大使一人(從九品嘉靖八年設)織染所雜造
局大使一人(正九品)副使一人(從九品)廣積通積盧溝
橋通州白河各抽分竹木局大使各一人副使各
一人大通關提舉司提舉一人(正八品萬歴二年革)副提舉
二人(正九品)典史一人(後副提舉典史俱革)柴炭司大使一人
(從九品)副使一人尚書掌天下百工山凙之政令侍
郎佐之營繕典經營興作之事凡宫殿陵寢城郭
壇場祠廟倉庫廨宇營房王府邸第之役鳩工會
材以時程督之凡鹵簿儀仗樂器移内府及所司
各以其職治之而以時省其堅潔而董其窳濫凡
工匠二等曰輪班三歲一役役不過三月皆復其
家曰住坐月役一旬有稍食工役二等以處罪人
輸作者曰正工曰雜工雜工三日當正工一日皆
視役大小而撥節之凡物料儲偫曰神木厰曰大
木厰以蓄材木曰黑窰厰曰琉璃厰以陶瓦器曰
臺基厰以貯薪葦皆籍其數以供修作之用虞衡
典山澤採捕陶冶之事凡鳥獸之肉皮革骨角羽
毛可以供祭祀賓客膳羞之需禮器軍實之用歲
下諸司採捕水課禽十八獸十二陸課獸十八禽
十二皆以其時冬春之交罝罛不施川澤春夏之
交毒藥不施原野苗盛禁蹂躪榖登禁焚燎若害
獸聽為陷穽獲之賞有差凡諸陵山麓不得入斧
斤開窰冶置墓墳凡帝王聖賢忠義名山岳鎮陵
墓祠廟有功德於民者禁樵牧凡山場園林之利
聽民取而薄征之凡軍裝兵械下所司造同兵部
省之必程其堅緻凡陶甄之事有歲供有暫供有
停減籍其數會其入毋輕毁以費民凡諸冶飭其
材審其規範付有司錢必凖銖兩進於内府而頒
之牌符火器鑄於内府禁其以法式洩於外凡顔
料非其土産不以征都水典川澤陂池橋道舟車
織造劵契量衡之事水利曰轉漕曰灌田歲儲其
金石竹木卷埽以時修其閘壩洪淺堰圩隄防謹
蓄洩以備旱潦無使壊田盧墳隧禾稼舟楫磑碾
者不得與灌田争利灌田者不得與轉漕爭利凡
諸水要會遣京朝官專理以督有司役民必以農
隙不能至農隙則僝功成之凡道路津梁時其葺
治其廵幸及大喪大禮則修除而較比之凡舟車
之制曰黃船以供御用曰遮洋船以轉漕於海曰
淺船以轉漕於河曰馬船曰風快船以供送官物
曰備倭船曰戰船以禦寇賊曰大車曰獨轅車曰
戰車皆會其財用酌其多寡久近勞逸而均劑之
凡織造冕服誥敕制帛祭服淨衣諸幣布移内府
南京浙江諸處周知其數而慎節之凡公侯伯鐵
券差其高廣凡祭器冊寳乘輿符牌雜器皆會則
於内府凡度量權衡謹其校勘而頒之懸式於市
而罪其不中度者屯田典屯種抽分薪炭夫役墳
塋之事凡軍馬守鎮之處其有轉運不給則設屯
以益軍儲其規辦營造木植城磚軍營官屋及戰
衣器械耕牛農具之屬凡抽分征諸商視其財物
各有差凡薪炭南取洲汀北取山麓或徵諸民有
本折色酌其多寡而撙節之夫役伐薪轉薪皆僱
役凡墳塋及堂碑碣獸之制第宗室勲戚文武官
之等而定其差洪武初置工部及官屬以將作司
隸焉(吳元年置將作司卿正三品少卿正四品左右提舉司提舉正六品同提舉從六品司程)
(典簿副提舉正七品軍需庫大使從八品副使正九品洪武元年以將作司隸工部)六年增
尚書侍郎各一人設總部虞部水部并屯田為四
屬部總部設郎中員外郎各二人餘各一人總部
主事八人餘各四人又置營造提舉司(洪武六年改將作司)
(為正六品所屬提舉司改正七品尋改置營造提舉司及營造提舉分司每司設正提舉一人副提舉)
(二人隸將作司)八年增立四科科設尚書侍郎郎中各一
人員外郎二人主事五人照磨二人十年罷將作
司十三年定官制設尚書一人侍郎一人四屬部
(以屯田部為屯部)各郎中員外郎一人主事二人十五年
增侍郎一人二十二年改總部為營部二十五年
置營繕所(改將作司為營繕所秩正七品設所正所副所丞各二人以諸匠之精藝者為)
(之)二十九年又改四屬部為營繕虞衡都水屯田
四清吏司嘉靖後添設尚書一人專督大工
明史劉麟傳工部四司財物悉貯後堂大庫司官
出納多侵漁麟請特除一郎官主之帝稱善因賜
名節慎庫
孫承澤春明夢餘錄劉麟奏建庫疏云夲部盖有
大庫一座欲量加修葺比照戶部太倉庫添設庫
官庫吏限以收放之期定以查盤之法按季輪差
郎中員外郎等官一員監管其事
明史食貨志嘉靖中修工部舊庫名曰節慎庫以
貯礦銀尚書文明以給工價帝詰責之令以他銀
補償自是專以給内用焉
春明夢餘錄冬官治土地故自唐宋以來司空署
有屯田司其說亦有夲今六卿之職大異周官而
明制屯軍之牛具農器屬於工部屯田司則其意
自有在後問其官所職何事亦不知矣
謹按將作監明初改為將作司尋隸工部為營
繕所其都水監之職亦於明初始廢而改水部
為都水司其宋元之外都水監行都水監則别
置總河都御史以治其事於是歴代將作都水
兩官其職皆專屬於工部矣
又按明代興作之事其初悉歸工部厥後漸以
宦官督理蓋自永樂中已遣太監阮安營北京
城池宫殿諸司府廨工部特奉行而已嗣自内
臣日益恣横往往擅興工役侵漁乾沒不可殫
計如成化時李廣建顯靈宫及諸祠廟至帑金
七窖皆盡他若炭厰窰場亦多以内䜿為提督
以致侵撓有司刻剥閭里工匠厮役傳奉得官
其弊皆由之而出我
國家飭材庀工法式具備凡有營建繕完皆由工
部及内務府奏請領以大臣董以司屬先之估
計以授其值繼之銷算以會其成執藝在官悉
由和顧期限適中出納有凖是以物無浮費役
無曠功考工之制誠為遠軼周官矣
欽定歴代職官表卷十五
