欽定歴代職官表卷四十五
前鋒護軍統領表
前鋒護軍統領
國朝官制
前鋒統領左右翼各一人(正二品或以王公大臣兼領)
掌本翼四旂前鋒之政令(鑲黃正白鑲白正藍四旂為左翼正黃正紅鑲)
(紅鑲藍四旂為右翼)初天聰八年定巴牙喇營前哨兵為噶
布什賢超哈順治十七年定噶布什賢噶喇衣昂
邦漢字稱為前鋒統領每翼各設一人以總其事
焉
前鋒參領前鋒侍衛左右翼各八人(參領正三品侍衛正四品凢前鋒營)
(各官皆滿洲蒙古兼用)委署前鋒侍衛左右翼各四人(以前鋒校或親軍校)
(選委給五品冠帶)前鋒校左右翼各四十八人(從六品)
掌督率前鋒警蹕宿衞凡
行幸止頓於
御營一二里外安設卡倫立前鋒旂以為門戶列帳守
衛以前鋒參領前鋒侍衞共四人前鋒校前鋒共
百二十人董其役焉
國初設噶布什賢章京順治十七年定為前鋒參領
並置前鋒侍衞前鋒校等員額乾隆十七年增置
委署前鋒侍衞旂各一人前鋒軍八旗滿洲蒙古
每佐領各二人分其半以兼習鳥鎗設之什長隊
長以時訓練而黜陟之
隨印恊理事務前鋒參領侍衛左右翼各一人隨印前
鋒校左右翼各二人隨印筆帖式左右翼各二人
掌案牘文移隨印參領侍衛及前鋒校俱雍正三
年定筆帖式初制每翼各一人康熙四十六年省
雍正三年復增置
護軍統領每旂各一人(正二品)
掌護軍之政令
國初設巴牙喇營統以巴牙喇纛章京順治十七年
定漢字稱為護軍統領設員額如今制
護軍參領每旂滿洲十人蒙古四人(正三品)内司鑰長署
司鑰長每旂各一人(以前鋒𠫭領護軍𠫭領鳥鎗護軍𠫭領遴選除授)副護軍
參領每旂滿洲十人蒙古四人(初制五品雍正十二年定為正四品)委署
護軍參領每旂各七人(以護軍校選委給五品冠帶)護軍校滿洲蒙
古每佐領各一人(從六品)
掌董率護軍守䘙
宫殿門戶及
紫禁城外環列周廬番上宿直傳籌巡警凡禁門扃
鑰啟閉以時置籍以驗出入
車駕行幸則宿衞
御營專司網城堆舗及清道警蹕之禁令
國初設巴牙喇營甲喇章京順治十七年定漢字稱
為護軍參領又設署護軍參領雍正元年改為副
護軍參領乾隆十七年復設委署護軍參領員額
護軍八旂滿洲蒙古每佐領各十七人初制以上
三旂護軍參領護軍校護軍等守衞
禁門下五旂各守王公府門遇行圍出征則八旂一
律分撥雍正七年始定八旂護軍均司禁衞焉
隨印恊理事務護軍參領副護軍參領每旂各一人隨
印護軍校每旂各二人隨印筆帖式每旂各二人門筆
帖式鑲黃正黃正白三旂各十人
掌案牘文移隨印參領副參領及護軍校俱雍正
三年定筆帖式初制每旂各一人康熙四十六年
省雍正三年復增置門筆帖式初制未設後增置
圓明園八旂護軍營總統無定員(以王公大臣兼任)
掌
圓明園翊衞之政令雍正二年始置于
禁苑周圍建營方八所選
京中八旂官軍分地駐劄專司宿直以王公大臣統
轄營務焉
營總護軍參領每旂各一人(均正三品)副護軍參領每旂各
二人(初制五品雍正十年升為正四品)署副護軍參領每旂各四人(初制)
(六品雍正十年升為正五品)護軍校每旂各八人(正六品)副護軍校每
旂各八人(給冠帶仍食月餉)
掌守衞
御園番直巡警凡
車駕出入則率其徒以司清蹕之事營總副參領署副
參領俱雍正三年置參領雍正十年增置護軍校
初置八十人雍正十年增置三十二人乾隆十二
年又增十六人副護軍校雍正七年置初定七十
二人十年增置四十人乾隆十二年又增十六人
護軍三千六百七十二人教養兵四百八十人
隨印協理事務營總護軍參領各二人隨印護軍校四
人隨印筆帖式八人
掌案牘文移乾隆十六年置
御營嚮導總統無定員(以前鋒統領護軍統領八旂副都統兼任)嚮導處參
領侍衞各四人前鋒校護軍校各六人(皆于前鋒護軍營内選用)
嚮導之職凡遇
時巡省方以總統一人先期率官校詣
車駕經行之地周覽山川通橋梁夷險隘計程入告
駕行佩櫜鞬前𨗳每日
駐蹕後以次日程途及
駐蹕之所奏
聞交兵部曉諭闔營
回鑾亦如之凡
御營及頓營看營均由嚮𨗳總統先期指示飭所在有
司敬謹修治焉
謹案嚮𨗳雖無專設之員非定有常額者可比
然翊衞
蹕途責任綦重今以其隨時
簡任者皆在前鋒護軍營官内謹附載于此篇
歴代建置
三代
周禮天官宫伯掌王宫之士庶子凡在版者授八
次八舍之職事鄭康成注衞王宫者必居四角四
中於徼候便也鄭司農云庶子衞王宫在内為次
在外為舍元謂次其宿衞所在舍其休沐之處
周禮天官掌舍下士四人府二人史四人徒四十
人掌王之會同之舍設梐枑再重設車宫轅門為
壇壝宫棘門為帷宫設旌門凡舍事則掌之
周禮秋官司隸中士二人下士十有二人府五人
史十人胥二十人徒二百人掌帥四翟之隸使之
各服其邦之服執其邦之兵守王宫與野舍之厲
禁
周禮地官師氏使其屬帥四夷之隸各以其兵服
守王之門外且蹕朝在野外則守内列
謹案周之宫伯掌王宫士庶子實近今領侍衞
内大臣而所授八次八舍分置八隅以衞王宫
則又兼有今護軍統領之職至掌舍于王行所
止舍設梐枑再重鄭康成謂行馬再重以周衞
有内外列正如今前鋒統領于
御營安設卡倫之職也若師氏所掌使其屬帥四夷
之隸守王之門外司隸所掌帥四翟之隸以守
王宫葉時禮經會元謂為周防守禦之衞則與
今護軍統領之職尤為相合矣
秦
徐堅初學記案齊職儀云衞尉秦官也掌宫門衞
屯兵(蓋周禮宫伯之職尉者罻也言以羅罻令主奸非)
史記秦始皇本紀閻樂將吏卒至望夷宫殿門縛
衞令僕射曰賊入此何不止衞令曰周廬設卒甚
謹安得賊敢入宫
謹案衞尉官始置于秦即今護軍之職所自昉
衞令蓋其所屬而衞令僕射為衞令之長則如
今之護軍參領也
漢
漢書百官公卿表衞尉掌宫門衞屯兵(顔師古注漢舊儀云)
(衞尉寺在宫内胡廣云主宫闕之門内衞士于周垣下為區廬區廬者若今之仗宿屋矣)有丞
景帝初更名中大夫令後元年復為衞尉屬官有
衞士令丞衞士三丞又諸屯衞候司馬二十二官
皆屬焉
漢書顔師古注司馬門者宫之外門也衞尉有八
屯衞候司馬主衞士徼巡宿衞每面各二司馬故
謂宫之外門為司馬門
王應麟玉海西京賦衞尉八屯警夜巡晝注引八
校尉非也校尉北軍衞尉南軍宫門四面每門各
有二司馬凡八司馬故曰八屯
太平御覽漢官觧詁曰衞尉主宫闕之内衞士于
周垣下為廬各有員部凡居宫中者皆施籍于掖
門案其姓名若有醫巫僦人當入者本官長吏為
之封啟傳審其印信然後内之有籍者皆復有符
符用木長二寸以所屬宫兩字為銕印亦太府卿
炙符當出入者案籍畢復齒符識其物色乃引内
之也其有官位得出入者令執御之官傳呼前後
以相通從昏至晨分部行夜夜有行者輒前曰誰
誰若此不懈終歲更始所以重慎宿衞也
謹案漢以南軍為宫衞屯兵而衞尉主之雖與
光禄勲同掌宿直而有郎衞兵衞之分其八屯
司馬專率衞士守衞宫門譏察門籍晨昏巡警
與今前鋒護軍統領之職實相脗合蓋衞尉如
今之統領而屯衞司馬則如今之參領也
漢書百官公卿表長樂建章甘泉衞尉皆掌其宫
職略同不常置
漢書宣帝本紀元康元年置建章衞尉元帝本紀
初元三年罷甘泉建章宫衞
漢書蕭望之列傳署小苑東門候(顔師古注門候主侯時而啟閉)
(也)
謹案漢時天子御未央宫屯衞皆在焉而長樂
建章甘泉皆置衞尉以備臨幸守衞正如今
圓明園護軍營之比其小苑東門候不見於史當
亦甘泉建章衞尉所屬耳
馬端臨文獻通考秦有護軍都尉漢因之高帝以
陳平為護軍中尉盡護諸將然則復以都尉為中
尉武帝元狩四年以護軍都尉屬大司馬于時復
為都尉矣哀帝元夀元年更名司寇平帝元始元
年更名護軍
謹案此即護軍之名所由始然其所謂護軍乃
調護諸將之義非護衞之護漢書韓安國為護
軍將軍護四將軍以伏單于者是也今護軍之
稱名雖同而實不相襲故不著於表而謹識其
異同於此
後漢書百官志衞尉卿一人中二千石掌宫門衞
士宫中徼循事丞一人比千石公車司馬令一人
六百石丞尉各一人丞選曉諱掌知非法尉主闕
門兵禁戒非常(胡廣曰諸門部各陳屯夾道其旁當兵以示威武交戟以遮妄出入)
(者)南宫衞士令一人六百石掌南宫衞士丞一人
北宫衞士令一人六百石掌北宫衞士丞一人左
右都候各一人六百石主劍戟士徼循宫及天子
有所收考丞各一人宫掖門每門司馬一人比千
石南宫南屯司馬主平城門北宫門蒼龍司馬主
東門元武司馬主元武門北屯司馬主北門北宫
朱爵司馬主南掖門東明司馬主東門朔平司馬
主北門凡七門凡居宫中者皆有口籍于門之所
屬宫名兩字為銕印文符案省符乃内之若外人
以事當入本宫長吏為封啟傳其有官位出入令
御者言其官
東觀漢記建武二十三年太尉鮑顯兼衞尉永元
三年司徒丁鴻兼衞尉
後漢書朱暉列傳帝當幸長安欲嚴宿衞以暉為
衞士令
文選東京賦注衞士千人在端門外五營千騎在
衞士外
後漢書趙謙列傳帝遷都長安以謙行車騎將軍
事為前置
謹案後漢以衞尉典掌衞兵一如西京之舊觀
鮑顯丁鴻等皆以三公兼領則其職較重而元
武司馬班固亦嘗為之則宿衞之官亦不專用
武臣矣至趙謙以車騎將軍為前置則正如今
嚮道大臣之職也
三國
三國蜀志陳震列傳建興以震為衞尉
三國魏志辛毗列傳毗為衞尉稱平
三國吳志嚴畯列傳畯嘗為衞尉使蜀
三國吳志三嗣主列傳太元二年使衞尉馮朝城廣
陵
謹案三國皆有衞尉官見于諸傳史雖失載其
職掌當亦尚沿漢舊也
冊府元龜魏武置中領軍與護軍皆領禁兵
魏志文帝本紀黃初二年以許定都督徼道虎賁
謹案此為護軍將軍領禁兵之始蓋已與漢制
不同矣至都督徼道虎賁為宫門徼巡之職亦
如今之護軍統領也
晉
晉書百官志衞尉統衞士令左右都候渡江省護
軍將軍魏初隸領軍晉世不隸元帝永昌元年省
併護軍明帝太寧二年復置各領營兵資重為護
軍資輕者為中護軍屬官有長史司馬功曹主簿
五官
晉書應詹列傳王敦作逆帝以詹為都督前鋒軍
事護軍將軍
謹案晉以護軍與領軍同領禁衞别設營兵故
晉書淮南王允傳稱允領中護軍宿衞將士皆
畏服之蓋與今護軍營制頗為相仿至應詹為
前鋒都督其官雖因行軍而設然前鋒之名實
昉見于此且詹以前鋒兼領護軍亦可知本以
禁旅出征故並綰二職也
宋齊梁陳
宋書百官志衞尉一人丞二人掌宫門屯兵晉江
左不置宋世祖孝建元年復置舊一丞世祖增置
一丞
南齊書百官志衞尉府置丞一人掌宫城管鑰張
衞西京賦曰衞尉八屯警夜巡書宫城諸却敵樓
上本施鼓持夜者以應更唱太祖以鼓多驚眠改
以銕磬云
隋書百官志梁衞尉卿置丞及功曹主簿位視侍
中掌宫門屯兵卿每月丞每旬行宫徼糾察不法
又有宏訓衞尉亦置屬官陳承梁皆循其制官
唐六典衞尉主簿宋齊並有梁天監七年置主簿
位三班陳因之
謹案南朝衞尉職掌史文雖不詳具然攷南史
載梁鄱陽嗣王範為衞尉夜中行城常因風便
鞭箠宿衞欲令帝知其勤而梁書亦稱其每夜
自巡警則職在督率警衞與今前鋒護軍統領
正無殊也
杜佑通典宋護軍將軍一人掌外軍資重者為護
軍將軍資輕者為中護軍齊梁陳並有之
謹案宋齊梁陳皆有護軍將軍分掌外軍與領
軍對職蓋亦司宫門屯衞之事又考南史袁粲
傳稱桂陽王休範為逆已至南掖門諸將意沮
粲慷慨謂之曰今日當與諸護軍同死社稷于
是陳顯達等感激出戰案當時諸將陳顯達為
羽林監王敬則為直閣將軍高道慶為寧朔將
軍而粲皆呼為護軍是南朝宿衞官得通稱為
護軍也
南史薛安都列傳孝武踐阼除右軍將軍率所領
騎為前鋒入直殿廷其年以憚直免官
謹案薛安都以右軍將軍率前鋒騎入直雖非
設有專官然亦前鋒宿衞之始也
北魏
魏書官氏志衞尉卿第一品下護軍將軍第二品
上司衛監第三品上
魏書酷吏傳胡泥歴官司衞監率勒禁中不憚豪貴
殿中尚書叔孫侯頭應内直而闕于一時泥以法
繩之
胡三省通鑑注司衞監蓋魏所置以掌宿衞
謹案魏之衞尉卿第一品而司衞監第三品則
司衞當為衞尉之屬蓋衞尉如今之統領而司
衞則如參領也
北齊
隋書百官志北齊衞尉寺置卿少卿丞各一人掌
禁衞甲兵統城門寺置校尉二人掌宫殿城門并
諸倉庫管鑰等事又領衞士署令掌諸門兵士
領軍府直盪屬官有勲武前鋒正副都督勲武前
鋒五藏等員直衞屬官有前鋒正副都督等員直
突屬官有勲武前鋒散都督等員護軍府將軍
一人掌輿駕出則護駕中護軍亦同有長史司馬
功曹五官主簿錄事釐其府事
謹案北齊宫衞之事皆領于衞尉故護軍將軍
惟主扈從出入然史文明言護駕則所謂護駕
者已為護衞之義矣至前鋒諸都督雖皆領軍
府屬未嘗别為一隊而以前鋒入銜實始于是
時也
後周
胡三省通鑑注周置左右武伯掌内外衞之禁令
兼六率之士左右小武伯各二人貳之
隋書長孫晟列傳周室尚虎賁貴遊子弟咸以相
矜晟年十八為司衞上士人未之識也
司馬光資治通鑑周門正上士崔彭胡三省注門
正掌門關啟閉之節及出入門者
謹案周之左右武伯周書又稱為司武武帝本
紀載建德三年衞王直反突入肅章門司武尉
遲運等拒守直乃敗走是司武掌守衞諸門正
今護軍統領之職也至司衞上士與虎賁各為
一職則與今侍衞不同蓋亦護軍參領之比而
門正上士則如今之司鑰長矣
隋
隋書百官志左右武衞左右武候各大將軍一人
將軍二人並有長史司馬錄事功倉兵騎等曹參
軍法曹鎧曹行參軍各一人行參軍左右武候六
人左右武衞八人左右武衞領外軍宿衞左右武
候掌車駕出先驅後殿晝夜巡察執捕姦非烽候
道路水草所置巡狩師田則掌其營禁左右監門
衞各將軍一人掌宫殿門禁及守衞事各置郎將
二人校尉直長各三十人長史司馬錄事及倉兵
曹參軍鎧曹行參軍各一人行參軍四人煬帝改
左右武候為左右候衛其軍士總號衞士每䘙置
護軍四人掌副貳將軍將軍無則一人攝尋改護
軍為虎賁郎將正四品而置虎牙郎將六人副焉
從四品諸衞皆置長史從五品又有錄事參軍等
員左右監門改將軍為郎將各置一人正四品直
閤各六人正五品又增置左右門尉員一百二十
人正六品置門候員二百四十人正七品並分掌
門禁守衞
鄭樵通志隋文帝開皇三年廢衞尉等寺入太常
及尚書省十三年復置掌軍器儀仗帳幕之事而
以監門衞掌宫門屯兵
謹案衞尉自秦漢以後皆掌宫門屯衞至隋廢
而復置始改典軍器帳幕全非舊職今據其所
掌已分繫于鑾儀衞武偹院表至隋之左右武
衞掌外軍宿衞蓋即前代護軍左右監門掌宫
殿門禁蓋即前代衞尉皆當為今護軍統領之
職左右武候掌先驅後殿巡狩營禁則當為今
前鋒統領之職而所司烽候道路水草所置則
又兼有今嚮𨗳大臣之職至每衞置護軍後改
虎賁郎將與今之護軍參領亦頗相仿其門尉
候尉屬于監門衞則又如今之護軍校也
唐
唐六典左右監門衞大將軍各一人將軍各二人
掌諸門禁衞門籍之法凡京司應以籍入宫殿門
者皆本司具其官爵姓名以移牒其宫門司送于
監門勘同然後聽入凡財物器用應入宫者所由
以籍榜取左監門將軍判門司檢以入之應出宫
者所由亦以籍榜取右監門將軍判門司檢以出
之其籍月一換若大駕行幸則依鹵簿之法率其
屬於牙門之下以為監守中郎將各四人掌諸監
門及巡警之法凡宫殿門及城門皆左入右出其
監門官司檢校者聽從便門出入長史一人掌判
諸曺及諸禁門之事錄事參軍一人掌勾檢稽失
諸司籍榜押於監門者印署而遣之兵曺參軍一
人胄曺參軍一人監門校尉二百二十人直長六
百八十人長人長上二十人直長長上二十人
新唐書百官志門下省城門郎四人掌京城皇城
宫殿諸門開闔之節奉管鑰而出納之開則先外
後内闔則先内後外啟閉有時不以時則詣閤覆
奏有令史二人書令史二人武德五年置門僕八
百人番上送管鑰
謹案唐之監門衞即今護軍統領之職而城門
郎專司管鑰則即今司鑰長之任以百官志考
之左右領軍衞大將軍掌分兵主守苑城諸門
則今
圓明園護軍營之職又當為領軍衞所兼攝也
資治通鑑唐元宗開元五年行幸東都過崤谷道
隘不治上欲免知頓使官胡三省注車駕行幸有
知頓使
舊唐書元宗本紀韋諤為御史中丞充置頓使
謹案唐之知頓使即今
御營嚮道大臣之職而舊唐書又作置頓使蓋本非
常職故隨時置名無一定之例也
通典唐採前代舊名置上護軍護軍
謹案唐之上護軍護軍皆勲官虚號並無職守
其後又置神策軍護軍中尉以寵宦官並乖典
制今並不著于表
五季
謝維新合璧事類五代梁乾化六年詔曰端闈正
門也宜以時開敞用達陽氣委皇城使
謹案據此則五季宫門啟閉之節實皇城使掌
之當即今護軍統領之職然考合璧事類又稱
宋之皇城使其初本號武德司而五代史所載
後唐有武德使史彦瓊為内諸司之一是當時
實有此官豈梁之皇城使後唐又改為武德使
歟
資治通鑑後唐明宗天成二年帝如汴州朱守殷
反遣御營使石敬瑭將兵討之
謹案後唐始置御營使掌行營守衞之事正近
今之前鋒統領也
宋
宋史職官志皇城司幹當官七人以武功大夫以
上及内侍都知押班充掌宫城出入之禁令凡周
廬宿衞之事宫門啟閉之節皆隸焉每門給銅符
二銕牌一左符留門右符請鑰銕牌則請鑰者自
隨以時參驗而啟閉之總親從親事官名籍辨其
宿衞之地以均其番直人物偽冒不應法則譏察
以聞凡臣僚朝覲上下馬有定所自宰臣親王以
下所帶人從有定數揭榜以止其喧閧元符元年
詔應宫城出入請納官物呈禀公事傳送文書并
御廚翰林儀鸞司非次祗應聽于便門出入即不
由所定門者論如闌入律政和五年詔皇城司可
剏置親從第五指揮以七百人為額使為將軍副
使為中郎將使臣以下為左右郎將通以十員為
額六年詔嘉王楷差提舉皇城司整肅隨駕禁衞
中興初為行營禁衞所差主管官掌出入皇城宫
殿門等敕號察其假冐車駕行幸則糾察𨗳從紹
興元年改稱行在皇城司提舉官一員提點官二
員幹當官五員以諸司副使内侍都知押班充掌
皇城宫殿門稽驗出入凡諸門必謹所守潔蠲齋
肅郊祀大禮則差撥隨從守衞有宴設則守門約
闌嘉定間臣僚言皇城一司總率親從嚴護周廬
參錯禁旅權亞殿巖乞專以知閣御帶並領從之
合璧事類紹興三年詔皇城司係專掌禁廷出入
依祖宗法不隸臺察
謹案宋代雖有監門將軍之名然係虚銜並無
職掌其門禁守衞之事專屬之皇城一司至以
諸王領之蓋即今之護軍統領也
李心𫝊建炎以來朝野雜記御營使者建炎元年
始命宰相李伯紀為之御營使一員副使一員其
將佐有都統制一員及五軍統制以下官四年罷
紹興三十一年上臨江視師以和義郡王楊存中
為御營宿衞使明年孝宗即位又以御營使命之
方以智通雅建炎元年置都統制以王淵為之其
下分為五軍紹興稱神武五軍俄又改為行營五
護軍
謹案宋之御營使以宿衞入銜則行幸所至巡
警防護乃其專職正今前鋒統領之比而五軍
統制嘗以五護軍命名蓋亦以其職隸御營而
有是稱也
李燾續資治通鑑長編真宗大中祥符元年詔以
十月有事於泰山命引進使曹利用宣政使李神
福相度行營道路以參知政事趙安仁為橋道頓
遞使
謹案宋真宗以曹利用等相度行營道路即今
嚮𨗳大臣所有事而橋道頓遞使為大禮五使
之一宋時凡遇郊禋必命執政充之以重其事
蓋亦如唐之知頓使也
遼
遼史百官志北面御帳官北護衞府掌北院護
衞之事北護衞太師北護衞太保北護衞司徒總
領左右護衞司總領左右護衞左護衞司右護衞
太保左護衞右護衞司右護衞太保右護䘙南
護衞府掌南院護衞之事南護衞太師南護衞太
保南護衞司徒總領左右護衞司總領左右護衞
左護衞司左護衞太保左護衞右護衞司右護衞
太保右護衞北面軍官護軍司護軍司徒
北面行軍官先鋒使司先鋒都統所御營都統
所
謹案遼御帳諸官以出於貴戚者為侍䘙出于
北南部族者為護衞均典司宿直則護衞即今
護軍之比若北面軍官之護軍司當亦領宿衞
之兵者而其制不詳至先鋒使先鋒都統雖因
行軍而設而職在御營實即如今之前鋒統領
也
金
金史百官志左右宿直將軍從五品掌總領親軍
凡宫城諸門衞禁并行從宿衞之事八員大定二
十九年作十員復作十一員
金史兵志設護衛二百人取五品至七品子孫及
宗室并親軍諸局分承應人身長五尺六寸者選
試補之
謹案金宿衞之士統號親軍而統于殿前都點
檢司惟宿直將軍專司宫門禁衞實兼有今護
軍統領之職今故互著于此至兵志所載又有
護衞之名在親軍以外當即如今之護軍也
元
元史百官志右阿蘇(蒙古語住守之意原作阿速今改正)衞親軍都
指揮使秩正三品掌宿衞城禁達嚕噶齊(解見戶部篇)
一員都指揮使三員副都指揮使二員僉事二員
經歴二員知事二員承發架閣照磨一員令史七
人譯史通事知印各一人鎮撫二員其屬把門千
戶二員百戶五員門尉一員左阿蘇衞親軍都
指揮使司品秩職掌同右阿蘇衞達嚕噶齊一員
都指揮使三員副都指揮使二員僉事一員經歴
二員知事二員照磨一員鎮撫二員其屬圍宿把
門千戶所一十三翼千戶二十六員百戶一百三
十員彈壓一十三員(右屬樞密院)哈喇婁(蒙古語哈喇黑色也)
(婁龍也原作哈剌魯今改正)萬戶府掌守禁門等處應直宿衞
達嚕噶齊一員萬戶一員經歴知事各一員提控
案牘一員鎮撫一員吏目一員千戶所三翼千戶
三員百戶九員彈壓三員(右屬大都督府)
元史兵志至元十四年以蒙古軍與漢軍相參備
都城内外及萬夀山宿衞仍以伊蘇布哈(蒙古語伊蘇九)
(數也布哈牝牛也原作也速不花今改正)領圍宿事皇慶元年樞密院
臣言皇太后有旨禁掖門可嚴守衞臣等議增置
百戶一員及于欽察(回語額欽察各自之意)桂齊(蒙古語善走人也原)
(作貴赤今改正)西域唐古(原作唐兀今從八旗氏族通譜改正)阿蘇等衞調
軍士九十人增守諸掖門復命千戶一員帥領百
戶一員備巡邏從之
謹案元以左右阿蘇衞及哈喇婁萬戶府宿衞
禁門皆如今護軍之職然考之兵志則圍宿諸
軍皆從各衛調撥故百官志所載唐古衞有門
尉二員西域親軍都指揮使司有把門千戶二
員百戶八員門尉一員皆有守衞之司或以其
職事兼屬于左右阿蘇衞也
明
明史職官志金吾羽林等十九衞掌守衞巡警統
所凡一百有二
明史兵志初太祖改都鎮撫司為留守設左右前
後中五衞關領内府銅符日遣二人點閱夜亦如
之所謂皇城守衞官軍也二十七年申定皇城禁
約凡朝參門始啟直日都督將軍入後百官始以
次入上直軍三日一更番内臣出入必合符嚴索
以金幣出者驗視勘合以兵器雜藥入門者禽治
失察者罪之民有事陳奏不許固遏二十八年復
於四門置舍使恩軍為衞士執㸑永樂中定諸衞
各有分地自午門達承天門左右逮長安左右門
至皇城東西屬旗手濟陽濟川府軍前及虎賁右
金吾前燕山前羽林前八衞東華門左右至東安
門左右屬金吾羽林府軍燕山四左衞西華門左
右至西安門左右屬四右衞元武門左右至北安
門左右屬金吾府軍後及通州大興四衞衞有銅
符頌自太祖曰承曰東曰西曰北各以其門名也
巡者左半守者右半守官遇巡官至合契而從事
各門守衞官夜各領銅令申字牌巡警自一至十
六内皇城衞舍四十外皇城衞舍七十二俱設銅
鐸次第循環内皇城左右坐更將軍百每更二十
人四門支更官八交互往來鈐印于籍以為驗都
督及帶刀千百戶各一人領申字牌直宿及點各
門軍士後更定都督府改命侯伯僉書焉正德初
嚴皇城紅舖巡徼日令留守衞指揮五員督内外
巡軍而兵部郎中主事各一人同御史錦衣衞稽
閱毋攝他務萬歷十一年於皇城内外設把總二
員分東西管理
謹案自周之宫伯掌八次八舍以宿衞王宫漢
代以衞尉領南軍主宫門衞士及宫城徼巡之
事於是兵衞之設實與郎衞而並重後世官稱
雖互有同異而職任無殊然史稱漢之南軍無
常在之兵以郡國民始傅者為之(如淳曰民年二十三傅之)
(疇官傅著也立傅名籍以給公家之繇役也)故每歲衞士轉置送迎
常二萬人科調踐更俱不免於勞費唐之監門
衞即十六衞之一其府兵亦以番上執役久之
而亡匿耗散宿衞不給遂改為長募之軍而所
募多出市人富者販繒綵食粱肉壯者為角觝
拔河翹木扛鐡之戲及有事皆不能受甲中葉
以後浸為弊藪明代以二十二衞卒守衞皇城
其初未嘗不具存規制乃以狃于晏安不加訓
練以致軍多隐占尺籍常虚其甚者諸門管鑰
皆付諸寺人之手禁兵將吏至曠數日不至直
廬而禁衞之事益不可問矣我
朝建旂分職碁布星羅以前鋒統領所轄之前鋒
護軍統領所轄之護軍專掌宿衞清蹕宫禁傳
籌内禁門啟閉及
御營守衞之事蓋即歴代兵衞之職而制度詳明規
條嚴密復以時訓習操肄黜陟懲勸無不奮興
感勵簡練精純其
圓明園護軍營則所司屯衞
禁苑不復派出兵隨圍以專官守臂指相使内外
相維環衞之制倍昭整肅固非歴朝衞尉監門
諸職所能企及于萬一也
欽定歷代職官表卷四十五
