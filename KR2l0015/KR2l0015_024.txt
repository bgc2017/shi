欽定歴代職官表卷十八
都察院表
都察院上
國朝官制
都察院左都御史滿洲漢人各一人(初制滿洲一品漢人二品順治十六)
(年改俱為二品康熙六年復改滿洲為一品九年俱定為正二品雍正八年俱升為從一品)左副都
御史滿洲漢人各二人(正三品)
掌察覈官常整飭綱紀
國初都察院置承政一員左右參政各二員順治元
年改承政為左都御史參政為左副都御史員數
增减不一三年定設左副都御史滿洲漢人各二
人五年定設左都御史滿洲漢人各一人舊有滿
洲啟心郎一員漢軍啟心郎二員順治十五年省
又有漢人左僉都御史一員乾隆十年省其右都
御史為總督坐銜右副都御史為廵撫坐銜俱無
京員故都察院長官皆以左繫銜焉
吏科戶科禮科兵科刑科工科掌印給事中滿洲漢人
各一人給事中滿洲漢人各一人(掌印給事中初制滿洲四品康熙二年改)
(為七品六年復為四品九年定俱為正七品雍正七年升為正五品給事中初制從七品雍正七年均升為正)
(五品)
掌傳逹
綸音稽考庶政吏科分稽銓衡注銷吏部順天府文卷
戶科分稽財賦注銷戶部文卷禮科分稽典禮注
銷禮部宗人府理藩院太常寺光禄寺鴻臚寺國
子監欽天監文卷兵科分稽戎政注銷兵部太僕
寺鑾儀衛文卷刑科分稽刑名注銷刑部通政使
司大理寺文卷工科分稽工程注銷工部文卷
國初沿明制六科自為一署順治十八年設滿洲漢
人都給事中各一員滿洲漢人左右給事中各一
員漢人給事中二員康熙四年六科止留滿洲漢
人給事中各一員餘俱省五年復增設掌印給事
中滿洲漢人各一員雍正元年始奉
詔以六科隸都察院聽都御史考核焉
京畿河南江南浙江山西山東陜西湖廣江西福建四
川廣東廣西雲南貴州十五道掌印監察御史滿洲漢
人各一人江南道監察御史滿洲漢人各三人山東道
監察御史滿洲漢人各二人京畿河南浙江山西陜西
湖廣江西福建道監察御史滿洲漢人各一人(初制滿洲漢軍)
(三品順治十六年改為七品康熙六年改為四品九年復為正七品雍正七年定以滿洲由員外郎漢軍由郎)
(中升授漢人由内閣侍讀編修檢討郎中員外郎補授者為正七品由中行評博行取知縣補授者為正六品)
(乾隆十七年俱改為從五品)
掌糾劾官邪條陳治道京畿道分理院事及直隸
盛京刑名稽察内閣順天府大興宛平縣河南道
分理河南刑名照刷部院諸司卷宗稽察吏部詹
事府步軍統領五城江南道分理江南刑名稽察
戶部寶泉局左右翼監督在京十有二倉總督漕
運磨勘三庫月終奏銷之籍浙江道分理浙江刑
名稽察禮部都察院山西道分理山西刑名稽察
兵部翰林院六科中書科總督倉場坐糧廳大通
橋監督通州二倉山東道分理山東刑名稽察刑
部太醫院總督河道催比五城命盜案牘緝捕之
事陜西道分理陜西刑名稽察工部寳源局覈勘
在京工程湖廣道分理湖廣刑名稽察通政司國
子監江西道分理江西刑名稽察光禄寺福建道
分理福建刑名稽察太常寺四川道分理四川刑
名稽察鑾儀衛廣東道分理廣東刑名稽察大理
寺廣西道分理廣西刑名稽察太僕寺雲南道分
理雲南刑名稽察理藩院欽天監貴州道分理貴
州刑名稽察鴻臚寺又八旗事務每歲以滿洲科
道四員專司稽察一年又宗人府事務以宗室御
史稽察内務府事務初設御史四員稽察後省今
以協理陜西道掌貴州道滿洲御史二員兼管皆
不為專闕焉
國初設滿洲御史二員順治五年增置十七員康熙
二十八年又增一員雍正五年始置宗室御史二
員蒙古初置章京二員康熙元年省五十七年增
置蒙古御史二員漢軍御史初置八員康熙三十
九年省三員雍正初俱省統歸漢人額缺内補用
漢人御史順治初置六十九員旋省二十九員康
熙初又省十六員雍正四年增置八員乾隆十三
年又省九員十四年定設滿洲漢人員額如今制
宗室蒙古御史俱統於滿洲員額之數四十六年
復增置宗室御史二人而省滿洲員額二人
謹案舊制御史分設十四道而以河南江南浙
江山西山東陜西為六掌道分稽在京諸司及
各直省刑名河南道仍參治院事京畿道惟司
照刷卷宗六掌道各以二員或一員協理依次
遞遷其他則謂之坐道皆不理本道之事惟存
空銜而已乾隆十四年
特詔釐正按道定額各給印信而以職事分隸之名
實相符規制始為允稱二十年復
命以京畿道改列河南道之前俾互易所掌而官署
亦從對換焉於是次序秩然益昭整肅矣至京
畿河南二道員闕皆長官掄選疏請
簡調各道掌印則以資深者遞轉其四川廣西廣東
雲南貴州五道滿漢員額本各一人初制新授
者即補掌印今改定亦由江南等八道遞轉焉
經歷滿洲漢人各一人(正六品)都事滿洲漢人各一人(正六)
(品)
經歷掌董察吏胥都事掌繕寫章疏而行遣文書
之事則兩廳分理之經歷初稱司務後改為經歷
員額順治元年定都事初置滿洲二人漢軍一人
康熙三十九年省漢軍員額乾隆十七年省滿洲
都事一人改為滿洲漢人各一人
筆帖式滿洲三十五人蒙古二人漢軍五人六科筆帖
式滿洲八十人(職事見吏部篇)
都察院筆帖式初置滿洲五十一人漢軍七人康
熙三十八年省滿洲十有六人漢軍二人蒙古筆
帖式雍正十二年置額六科筆帖式初置一百有
七人乾隆二年省二十七員其分隸之制堂筆帖
式十人京畿道江南道各三人河南浙江山西山
東陜西湖廣江西福建四川廣東廣西雲南貴州
道各二人吏科戶科兵科刑科各十有五人禮科
工科各十人
廵察京通各倉科道十有四人
掌稽察在京禄米等十有二倉通州中西二倉覈
其出納而禁其盜竊以釐剔弊端歲以十月引
見𣲖往一年而代
廵視淮安漕務科道一人(舊駐淮安今移瓜儀)廵視濟寧漕務科
道一人(駐濟寧)廵視天津漕務科道一人(舊駐天津今移楊村)廵視
通州漕務科道一人(駐通州)
掌催督糧運凡官吏須索稽留及旗丁私挾禁物
者咸糾治之濟寧廵漕兼掌運河水道董察有司
以時其疏濬焉每歲十月奏請
簡𣲖給
欽差官員關防以行事竣而納之
廵察
盛京科道滿洲一人廵察吉林黑龍江科道滿洲二人廵
察臺灣科道滿洲漢人各一人
掌廵省風俗釐察奸弊覈考稽違凡地方興革事
宜及吏治民情皆以實採訪而入
告焉
盛京廵察雍正三年置吉林黑龍江廵察雍正元年
置初制每歲更代後改定俱五年掄遣一次臺灣
廵察康熙六十一年置初制亦每歲更代雍正五
年以漢人廵察兼理臺灣學政乾隆十七年改定
三年掄遣一次三十年復
命届期奏請應否派往均侯
旨以行
謹案各省廵按御史
國初承明舊制置自郎中以下各官皆得選任兼
憲銜以行順治十八年定議永行停止又有廵
江御史巡視屯田御史俱順治初停止督理茶
馬御史康熙初停止又雍正三年設各省廵察
以督捕盜賊由科道及小京堂部属各官掄遣
江寧安徽共一人湖北湖南共一人山東河南
共一人四年設直隸廵查御史順天及永平宣
化二人保定正定河間二人順德廣平大名二
人又有廵視山東河湖工務御史一員雍正元
年置直隸廵農御史一員雍正七年置嗣俱先
後停止謹附識於此
歷代建置上(此卷專叙都御史御史等官沿革)
三代
周禮天官小宰之職掌建邦之宫刑以治王宮之
政令凡宫之糾禁(鄭康成注若今御史中丞)
謹案漢御史中丞執法殿中與周官小宰掌宫
刑以憲禁於王宮者相近故鄭氏援以為比謹
著之於此以明法官源流所自而其職本天官
之貳故仍繫諸吏部表内焉
周禮春官御史中士八人下士十有六人其史百
有二十人府四人胥四人徒四十人掌邦國都鄙
及萬民之治令以贊冡宰凡治者受灋令焉掌贊
書凡數從政者(鄭康成注御猶侍也進也)
謹案周官御史次於内史外史之後蓋本史官
之屬故杜佑以為非今御史之任然考其所掌
如贊冡宰以出治令則凡政令之偏私闕失皆
得而補察之故外内百官悉當受成法於御史
實後世司憲之職所由出今仍繫之於表
吕祖謙大事記御史之名見於周官以中下士為
之特小臣耳至於戰國其職益親故獻書多云獻
書於大王御史秦趙澠池之會命御史書事淳于
髠亦曰御史在後執法在傍是又掌記事糾察之
任也
秦
荀勖辭尚書令表昔六官所掌冡宰為首秦公
卿贊以丞相御史為冠
杜佑通典御史大夫秦官侍御史之率故稱大夫
章俊卿山堂考索秦置御史大夫以貳於相
晉書百官志御史中丞本秦官也
史記張蒼列傳秦時為御史主柱下方書(索隐曰周秦皆)
(有柱下史謂御史也恒在殿柱之下)
鄭樵通志法冠者秦始皇滅楚以其君冠賜御史
亦名獬豸冠
謹案秦漢御史大夫史稱其掌副丞相故漢時
名為兩府(薛宣傳簡在兩府師古曰丞相御史府也)凡丞相有闕則
御史大夫以次序遷乃三公之任與今都御史
之職不同自東漢省御史大夫而以中丞為臺
率始專糾察之任其後歴代或復置大夫或但
設中丞規制各殊要皆中丞之互名蓋即今都
察院堂官之職事矣然秦漢大夫雖未可當今
都御史而其官實御史之長故中丞稱御史大
夫丞(見漢書張湯傳)御史亦稱御史大夫史(見漢儀注)且所
掌在承風化典法度(薛宣傳御史大夫内承本朝之風化外佐丞相統理)
(天下朱博傳御史大夫典正法度總領百官上下相監臨)本兼執憲之司又
不可以擬今之協辦大學士職名所承權輿有
在故仍繫之都察院表内焉
通典秦以御史監理諸郡謂之監察使(案御史奉使廵察實)
(昉于秦之監郡而戰國策稱安邑之御史則是六國時已有其制矣)
漢
漢書百官公卿表御史大夫位上卿銀印青綬掌
副丞相有兩丞秩千石一曰中丞在殿中蘭臺掌
圖籍秘書外督部刺史内領侍御史十五人受公
卿奏事舉劾案章成帝綏和元年更名大司空金
印紫綬禄比丞相置長史如中丞官職如故哀帝
建平二年復為御史大夫元夀二年復為大司空
御史中丞更名御史長史
通典漢時選郡守相高第為御史大夫任職者為
丞相
李華御史大夫廳壁記秦官有御史夫夫在漢為
三公職副丞相丞相闕則大夫遷或名司空或名
舊號史足徵也議大政必下丞相御史其廷署古
曰府近曰臺
王楙野客叢書鼂錯更令諸侯讙譁錯父從穎川
來謂錯曰上初即位公為政用事云云如淳曰錯
為御史大夫位三公也如淳意其父稱子為公蓋
以此爾
太平御覽漢舊儀曰御史大夫寺在司馬門内門
無塾門署用梓板題曰御史大夫寺(謝維新合璧事類漢謂之)
(御史臺亦謂之蘭臺寺)
通典御史大夫有兩丞一曰御史丞一曰中丞亦
謂中丞為御史中執法中丞居殿中察舉非法及
御史大夫轉為大司空而中丞出外為御史臺率
即今之御史大夫任也
李華御史中丞廳壁記御史亞長曰中丞貳大夫
以領其屬漢儀大夫副丞相以備其闕參雜國綱
鮮臨府事故中丞專焉
程大昌雍錄漢百官表御史中丞在殿中蘭臺西京賦曰蘭
臺金馬遞宿迭居按此蘭臺正在殿中石渠天禄
皆在殿北漢則直在殿中中丞皆以未有外臺
時為凖而名官以中也御史臺常與秘書為隣唐
世藏書皆具數申御史臺蓋故則也
吳仁傑兩漢刊誤補遺百官表御史大夫更名大
司空置長史如中丞官職如故刊誤曰多一如字
仁傑曰此言是也表稱御史大夫有兩丞一曰中
丞在殿中蘭臺掌圖籍祕書外督部刺史内領侍
御史十五人受公卿奏事舉劾按章案鼂錯為御
史大夫謂丞史云云如淳曰丞史丞及史也表載
丞不載史漢紀始有之一曰中丞外督部刺史一
曰内史掌秘書受公卿奏事舉劾按章然則表有
缺文者矣督部刺史下當云一曰内史内領侍御
史今缺四字置長史下當云省内史中丞官職如
故今缺三字衍一字不然有兩丞而止著其一兩
丞之外復置長史非缺則贅其義安在
謹案前漢御史大夫非今都御史說已具前至
御史中丞雖掌糾察而所居在殿中蘭臺為宮
掖近臣亦與今副都御史有異至成帝以後中
丞出居外臺其職始視今之都察院矣又百官
表稱漢御史有兩丞而所載僅止中丞沈約宋
書始以御史丞當其一然考之漢書多稱中丞
間有單稱御史丞者如班書嚴延年傳事下御
史丞按騐范書黃琬傳事下御史丞王暢以事
核之皆即中丞之省文减宣傳上言稍遷御史
及丞下言為御史及中丞二十載此即其證蓋
行文者詳略互見並非别為一官且考薛宣傳
稱宣為御史中丞執法殿中外總部刺史陳咸
傳稱咸為御史中丞總領州郡奏事課第諸刺
史内執法殿中所掌皆在督察州郡刺史而並
不言其受公卿奏事故史記三王世家所載大
司馬上疏其受以奏未央宫者有御史臣光之
名而不及中丞(說詳通政司篇)吳仁傑據漢紀以為當
作内史其說似不為無所本也
應劭風俗通御史中丞舊治書侍御史也
冊府元龜孝宣感路温舒言秋季後請讞時帝幸
宣室齋居而决事令侍御史二人治書治書御史
起於此後因别置與符節郎共平廷尉奏罪當其
輕重
太平御覽漢官儀曰侍御史周官也為柱下史冠
一名曰柱後以鐵為之言其審固不撓也或說古
有獬豸獸主觸邪佞故執憲者以其角形為冠耳
通典漢舊儀曰漢御史員四十五人皆六百石其
十五人給事殿中為侍御史宿廬在石渠門外二
人尚璽四人持書給事二人侍前中丞一人領錄
三十人留寺理百官事
漢書蕭望之傳注如淳曰漢儀注御史大夫史員
四十五人皆六百石其十五人給事殿中其餘三
十人留寺治百官事皆冠法冠
謹案漢自成帝以後中丞為御史臺率其職實
如今之都御史而治書侍御史二人掌以法律
當天下奏讞定其是非參主臺事猶其初之有
兩丞則亦當如今副都御史之職也至御史在
漢雖有殿中及留寺之分然皆歸大夫及中丞
統屬故尹齊傳稱齊為御史事張湯董賢傳稱
孔光為御史大夫時賢父恭為御史事光蕭望
之至使守史護視家事而鮑宣傳稱宣摧辱丞
相事下御史中丞侍御史至司隸官欲捕從事
云云蓋亦因中丞承詔治宣獄故使侍御史往
捕則侍御史之得聽中丞差委亦槩可見矣
通典漢有御史主簿(漢書孫實傳張忠為御史大夫署寳為主簿)
漢書武帝本紀御史乘屬在廟旁如淳注漢儀注
御史亦有屬
漢書嚴延年列傳以選補御史掾舉侍御史
漢書蕭望之列傳少史冠法冠蘇林注少史曺史之下者也
謹案漢御史臺主簿及椽當如今之經歴都事
等官而御史屬獨不詳其秩位考匈奴傳載祁
連欲引兵還御史屬公孫益壽諫以為不可擢
益壽侍御史是其職亦當與椽相近蓋是時田
廣明以御史大夫為祁連將軍故得以其屬行
其言御史屬者乃御史大夫之屬非侍御史也
漢書所云丞相御史及制詔御史者皆指御史
大夫史家省文往往如是耳
漢書百官公卿表侍御史有繡衣直指出討姦猾
治大獄武帝所制不常置
漢書王訢列傳繡衣御史暴勝之持斧逐捕盜賊元
后列傳王賀為武帝繡衣御史逐捕魏郡羣盜
唐六典惠帝三年相國奏御史監三輔不法事凡
九條
馬端臨文獻通考漢惠帝初置御史監三輔其後
又置監御史漢官儀曰侍御史出督州郡賦稅運
漕軍糧
漢書胡建列傳監軍御史與護軍諸校列坐堂皇
上
謹案御史出使至西漢而漸多如繡衣直指監
郡督運監軍之類皆以事專行正如今廵漕廵
察諸差之比其他隨時奉遣者尚屢見於史如
食貨志載分遣御史即治郡國緡錢宣帝紀載
黃龍元年詔御史察計簿霍光傳載侍御史五
人持節護喪事皆非常例而收縛罪人亦多以
侍御史為之(劉輔傳上使侍御史收繫輔谷永傳上使侍御史收永朱雲傳御史)
(將雲下殿)蓋因其給事殿中職居親近故事之重且
急者往往使之銜命耳又叔孫通傳載長樂宮
置酒御史執法舉不如儀者輒引去無敢讙譁
失禮者則又今糾儀之職所自始矣
通典後漢初廢御史大夫至建安十三年罷三公
官始復置之以郗慮居焉不領中丞置長史一人
後漢書百官志御史中丞一人千石(本注曰御史大夫之丞也)
(舊别監御史在殿中密舉非法及御史大夫轉為司空因别留中為御史臺率後又屬少府)治
書侍御史二人六百石(本注曰選明法律者為之凡天下諸讞疑事掌以法)
(律當其是非)侍御史十五人六百石(本注曰掌察舉非法受公卿羣吏奏)
(事有違失舉劾之凡郊廟之祠及大朝會大封拜則二人監威儀有違失則劾奏)蘭臺令
史六百石(本注曰掌奏及印工文書)
洪适隸釋巴郡太守張納碑五府表君中丞督(缺二)
(字)武汾沄所向禽殪日不移晷收功獻捷車騎將
軍馮緄碑御史中丞督使揚徐二州討賊范□朱
生徐鳳馬勉張嬰等幽州刺史朱龜碑於時益州
蠻夷侵寇邊郡陸梁山野為害日甚朝廷以君能
(缺二字)武(缺二字)御史中丞討彼亂略君統整羣帥方
謀並設威神霆電燭於上下至(缺二字)郡(缺四字)授首
後漢書宣秉列傳光武特詔御史中丞與司隸校
尉尚書令會同並專席而坐故京師號曰三獨坐
謹案後漢書馬援傳稱馬嚴拜侍御史中丞當
以其為侍御史之長故又有此稱也至中丞督
兵討捕盜賊已見於前漢成帝時迨東京而其
事尤多范史所載如馮緄以御史中丞將兵督
揚州九江諸郡軍事盛修以御史中丞募兵討
長沙零陵賊不一而足今督撫之兼都御史副都
御史銜其制蓋權輿於此矣
通典治書御史選御史高第者補之自桓帝之後
無所平理充位而已侍御史以公府掾屬高第補
之或以故牧守議郎郎中為之順帝後絶他選專
用宰士有三缺三府各一
冊府元龜侍御史二漢所掌凡五曹一曰令曺掌
律令二曰印曹掌刻印三曰供曹掌齋祀四曰馬
曹掌廏馬五曰乘曹掌護駕
謹案前漢御史多以刀筆吏積勞得之後漢始
以公府掾屬選補蓋即如今由部屬保舉之例
而後漢書載司徒劉愷辟韋豹謂之曰今歲垂
盡當選御史意在相薦子其宿留則選舉之期
又當在每歲冬月矣至後漢侍御史有出使安
集州縣者杜詩傳為侍御史安集洛陽是也有
主從駕行幸平治道路者章帝紀帝東廵狩勅
侍御史方春母得有所伐殺虞延傳駕經封邱
城門門小不容羽蓋帝怒使撻侍御史蓋即所
謂乘曹之職是也有出督軍旅者高彪傳第五
永為督軍御史使督幽州桓典傳典為侍御史
奉使督軍破賊是也有慰撫屬國者李恂傳拜
侍御史持節使幽州宣布恩澤慰撫北狄是也
有監護東宮者种暠傳順帝時為侍御史監護
太子是也有使典喪事者楊賜傳賜卒使侍御
史持節送喪蘭臺令史十人發羽林騎輕車介
士是也而郭憲傳又稱執法奏為不敬章懷太
子注執法糾劾之官是御史亦可稱執法殆如
中丞之為中執法歟(伏湛傳注王莽改御史曰執法其名蓋起於此)
通典後漢譙元為繡衣御史持節分行天下沈約
云繡衣御史光武省順帝復置
謹案譙元本傳元以中散大夫為繡衣使者並
非御史且其事在平帝元始四年亦非後漢也
杜佑此條徵引殊誤
三國
三國蜀志向朗列傳郎子條景耀中為御史中丞
雍錄魚豢魏略載薛夏之言曰蘭臺為外臺秘書
為内閣此時御史所掌祕籍已不在禁中矣故命
為外臺
冊府元龜魏文帝黃初二年又以御史大夫為司
空改中丞為宮正後皆復舊名侍御史八人又置
治書執法掌奏劾治書侍御史但掌律令
宋書百官志魏置御史八人有治書曹掌度支運
課第曹掌考課不知其餘曹也
通典魏蘭臺遣二御史居殿中察非法即殿中侍
御史之始也
三國魏志杜襲列傳文帝踐阼襲為督軍糧御史更
為督軍糧執法
三國魏志明帝本紀黃初七年遣治書侍御史荀禹
慰勞邊方景初元年冀兖徐豫四州民遇水遣侍
御史循行没溺開倉賑救之
冊府元龜吳亦有御史夫夫(孫休永安元年命大將軍孫綝領之)後
又置左右御史大夫(五年以廷尉丁密光禄勲孟宗分為之)
三國吳志是儀列傳拜侍中中執法平諸官事
三國吳志薛綜列傳綜子瑩孫皓初為左執法(胡綜)
(傳拜偏將軍兼左執法)
三國吳志陸凱列傳凱弟允始為御史
三國吴志樓元列傳孫休時為監農御史
謹案蜀吳官制史志有闕今採列傳所載以補
其略至吳之中執法左執法其職較崇當亦即
中丞之改名也
晉
冊府元龜晉初罷大夫因漢制以中丞為臺主
李華御史中丞廳壁記晉宋元魏以還無御史大
夫由是中丞威望愈尊禮有加等
通典晉亦因漢以中丞為臺主與司隸分督
百僚自皇太子以下無所不糾初不得糾尚書後
亦糾之(晉傅成奏云司隸中丞得糾太子而不得糾尚書臣所末譬朝廷無以易之)中
丞專糾行馬内司隸專糾行馬外雖制如是然亦
更奏衆官實無其限
晉書職官志晉置治書侍御史四人泰始四年又
置黃沙獄治書侍御史一人秩與中丞同掌詔獄
及廷尉不當者皆治之後并江南遂省黃沙治書
侍御史及太康中又省治書侍御史二員侍御
史員九人品同治書而有十三曹吏曹課第曹直
事曹印曹中都督曹外都督曹媒曹符節曹水曹
中壘曹營軍曹法曹算曹及江左初省課第曹置
庫曹後分置外左庫内左庫云殿中侍御史晉
置四人江左置二人又案魏晉官品令又有禁防
御史第七品孝武太元中有檢校御史吳琨則此
二職亦蘭臺之職也
葉夢得石林燕語自晉魏以來凡入殿奏事官以
御史二人管殿門外搜索而後許入謂之監搜御
史立藥樹下至唐猶然太和中始罷之
趙彦衛雲麓漫鈔東晉時有檢校御史專掌行馬
外事以吳琨為之
晉書孝武帝本紀太元六年正月初置督運御史官
宋齊梁陳
宋書百官志御史中丞掌奏劾不法秩千石治書
侍御史掌舉劾官品第六已上分掌侍御史所掌
諸曹若尚書二丞侍御史掌察舉非法受公卿奏
事有違失者舉劾之太祖元嘉中省外左庫世祖
大明中復置順帝初省營軍併水曹省算曹併法
曹吏曹不置御史凡十御史焉
南齊書百官志御史中丞一人治書侍御史二人
侍御史十人
隋書百官志御史臺梁國初建置大夫天監元年
復曰中丞置一人掌督司百寮治書侍御史二人
分統侍御史侍御史九人居曹掌知其事糾察不
法殿中御史四人掌殿中禁衛陳承梁皆循其制
官
謹案治書侍御史自應劭已比之中丞魏晉以
後分統侍御史沈約謂若尚書二丞則其職事
更崇今故繫之副都御史表内至治書或作持
書或作侍書考太平御覽引風俗通有舊注國
諱改焉後歷代皆同九字當係唐人原本所題
蓋唐避高宗諱改治為持又譌作侍也今並從
漢書本文作治字焉
又案江左諸朝中丞獨專論劾之責羣臣得罪
多有以失糾免官者(南史蔡廓傳謝靈運殺人御史中丞王淮之坐不糾)
(免官)故每不能久于其位劉休傳載休為中丞啟
言宋世載記六十歴斯任者五十有三校其年
月不過盈歲是也又當時條制亦往往與前代
較異如王僧虔傳稱甲族由來不居憲臺殆恐
其有所瞻徇而然又到洽傳稱舊制中丞不得
入尚書下舍洽兄溉為左戶尚書至刺省詳决
始許入省則不知其何故矣
北魏
楊衒之洛陽伽藍記永寧寺北隣御史臺
魏書官氏志御史中尉第三品上治書侍御史第
五品上侍御史殿中御史從第五品中又高祖復
次職令御史中尉從第三品治書侍御史第六品
侍御史第八品殿中侍御史從第八品檢校御史
第九品
謹案魏李彪為御史中尉而洛陽伽藍記又載
高祖舉酒曰三三横兩兩縱誰能辨之賜金鍾
御史中丞李彪曰沽酒老嫗甕注𤬪屠兒割肉
與稱同然則當時雖改中丞為中尉而中尉仍
通稱中丞也
徐堅初學記侍御史後魏八人殿中侍御史後魏
置十四人檢校御史後魏置十二人
魏書官氏志天興四年九月罷外蘭臺御史總屬
内省
通典後魏御史甚重必以對策高第者補之侍御
史與殿中侍御史晝在外臺受事夜則番直内臺
御史舊式不隨臺主簡代延昌中王顯有寵於宣
武為御史中尉始請革選此後踵其事每一中尉
則更簡代御史
魏書韋纉列傳遷侍御史中散高道悦列傳少為中
書學生侍御主文中散
謹案治書侍御史宋齊其任稍輕至梁復重其
選通典謂後魏掌糾禁内朝會失時服章違錯
饗宴會見悉所監之則其職亦次於中尉故魏
書李彪傳載李冲劾彪表稱輙集治書侍御史
臣酈道元等以彪所犯罪状訊其虚實云云蓋
時彪方為中尉彪既被罪故臺官即以道元為
首也至侍御中散主文中散二官不見於官氏
志而由此可轉御史殆亦掾史之屬如今之經
歴都事歟
又案北魏亦有監軍御史(畢祖彦傳以侍御史為元法宣監軍)及
出使徵兵(高道悅傳車駕南征徵兵秦雍期秋季閱集洛陽使者治書御史薛聰等)
(稽遲期會)與典治喪事者(王肅傳遣侍御史一人監護喪事)大抵多沿
前代之制至廵察州郡雖無專職而高聰傳稱
聰為并州刺史再為御史舉奏張纂傳稱纂為
樂陵太守多所受納聞御史至棄郡逃走則是
乘傳糺察者亦時有其事矣
北齊
隋書百官志後齊御史臺掌糾察彈劾中丞一人
治書侍御史二人侍御史八人殿中侍御史檢校
御史各十二人錄事四人
謝維新合璧事類御史臺自齊梁皆謂之南司梁
及後魏北齊或謂之南臺
謹案南臺之名不始於梁據南史王曇首傳載
宋元嘉四年車駕出北堂使三更開廣莫門南
臺不肯開左丞羊元保奏免中丞傅隆又袁凱
傳有南臺御史王道隆沈文季傳有南臺御史
賀咸則自宋齊已有此稱矣
後周
冊府元龜後周六官之建改中丞為司憲中大夫
御史臺為司憲屬秋官府置司憲上士二人中士
(人數闕)旅下士八人
通典後周有司憲中大夫掌司宼之法辨國之五
禁
隋
隋書百官志高祖受命置御史臺大夫二人治書
侍御史二人侍御史八人殿内侍御史監察御史
各十二人錄事二人御史始自吏部選用仍依舊
入直禁中煬帝即位多所改革御史臺增治書侍
御史為正五品省殿内御史員增監察御史員十
六人加階為從七品開皇中御史直宿禁中至是
罷其制又置主簿錄事員各二人侍御史惟掌侍
從糾察其臺中簿領皆治書侍御史主之
通典隋以國諱改中丞為大夫
初學記隋室諱中省中丞增治書御史之品以代
之
謹案隋以中丞為大夫而治書侍御史專主簿
領以為之貳至唐復改治書為中丞自是而後
大夫即漢魏中丞之職中丞即漢魏治書御史
之職名雖遞易而實則無殊也至漢御史給事
禁中號稱近職故後漢書載侍御史何敞上疏
至有臣謬預機密之語(見郅夀傳)嗣後雖代有變更
而蘭臺猶屬内省自隋煬帝罷直宿之制於是
御史始專隸外臺矣
通志隋大業三年始置主簿二人兼置錄事一人
(案通志作錄事二人與隋書異疑有悮)
唐
唐六典御史大夫一人從三品中丞二人正五品
掌邦國刑憲典章之政令以肅正朝列侍御史四
人從六品下令史十五人書令史二十五人掌糾
舉百僚推鞫獄訟主簿一人從七品下錄事二人
從九品下掌印及受事發辰勾檢稽失殿中侍御
史六人從七品上令史八人書令史十人掌殿廷
供奉之儀式監察御史十人正八品上令史三十
四人掌分察百僚巡按郡縣糾視刑獄肅整朝議
李華御史大夫廳壁記距義寧至先天登宰相者
十二人以本官參政者十三人故相任者四人藉
威聲以稜檄外按戎律者八人官或改稱大司憲
臺或分為左右肅政罷置不恒從其宜也開元天
寶中刑措不用元元休息由是務簡益重地清彌
尊在難其人多舉勲德至宰輔者四人宰輔兼者
一人故相任者一人兼節度者九人異姓封王者二
人
新唐書百官志高宗改治書侍御史為中丞以避
帝名龍朔二年改御史臺曰憲臺大夫曰大司憲
中丞曰司憲大夫武后文明元年改御史臺曰肅
政臺
唐會要光宅二年改為左肅政臺專管在京百司
及監軍旅更置右肅政臺其職員一准左臺令按
察京城外文武僚神龍元年改為左右御史臺景
雲三年廢右臺先天二年又置右臺尋又廢
趙璘因話錄高宗朝改門下省為東臺中書省為
西臺尚書省為文昌臺故御史臺呼為南臺南朝
同也武后朝御史臺有左右肅政之號當時亦謂
之左臺右臺則憲府未曾有東西臺之稱惟俗間
呼在京為西臺東都為東臺李栖筠為御史大夫
後人不名者呼為西臺又不知出何故事豈以其
名上栖字遂呼之耶
舊唐書職官志會昌二年十二月勅大夫掌邦國
刑憲肅政朝廷其任既重品秩宜峻准六尚書例
陞為正三品中丞為憲臺長陞為正四品下與丞
郎出入迭用著之於令
顔真卿與右僕射定襄郡王郭英乂書宰相御史
大夫兩省五品供奉官自為一行
劉肅大唐新語李承嘉為御史大夫謂諸御史曰公等
奏事須報承嘉知不然無妄聞也諸御史悉不禀
之承嘉厲而復言監察蕭至忠徐進曰御史人君
耳目俱握雄權豈有奏事先咨大夫臺無此例設
彈中丞大夫豈得復諮耶承嘉無以對
通典中丞二人亦時有内供奉(本有一人聖歴中加一人尋省先天)
(中復置)職副大夫通判臺事
謹案唐代節鎮多加御史大夫銜其入為本官
則謂之知臺事代宗紀以浙西觀察使蘇州刺
史御史大夫李涵知臺事是也其大夫闕官而
中丞攝事者則謂之知大夫事資治通鑑御史
中丞知大夫事李嗣真是也至唐世以中丞為
次對官(胡三省通鑑注宰相對延英既退常参官得引對者以次宰相之後故曰次對)
今制三品以上惟副都御史
奏事宫門得以綠頭牌簽名進
呈與尚書都御史侍郎同蓋猶其舊制矣
大唐新語宋璟則天朝以頻論得失内不能容而
憚其公正乃勅璟往揚州推按奏曰臣以不才叨
居憲府按州縣乃監察御史事耳今非意差臣不
識其所由請不奉制無何復令按幽州都督屈突
仲翔璟復奏曰御史中丞非軍國大事不當出使
且仲翔所犯贓汚耳今高品有侍御史卑品有監
察御史今勅臣恐非陛下之意當有危臣請不奉
制月餘優詔令副李嶠使蜀嶠喜召璟曰叨奉渥
恩與公同謝璟曰恩制示禮數不以禮遣璟璟不
當行謹不謝乃上言曰臣以憲司位居獨坐今隴
蜀無變不測聖意令臣副嶠何也恐乖朝廷故事
請不奉制
唐會要開元二十二年置京畿採訪處置使以中
丞為之
柳宗元河東集中丞壁記今之制受命臨戎無所
統屬者謂之使開元以來其制愈重故取御史之
名而加焉至于今若干年其兼中丞者若干人皆
得以壯其威張其聲其用遠矣
謹案唐自開元置採訪使始以中丞兼之其後
為節度觀察刺史者多兼大夫中丞之號以至
幕府參佐僚属皆以御史為之謂之外臺此即
後世行臺之制所自昉也
舒元輿御史臺新造中書院記若御史臺每朝會
其長總領属官謁於天子道路誰何之聲逹于禁
扉至含元殿西廡使朱衣從官傳呼促百官就班
遲曉文武臣僚列于兩觀之下使監察御史二人
立於東西朝堂甎道以監之雞人報點監者押百
官由通乾象入宣政門及班于殿庭則左右廵使
二人分押于鐘鼓樓下若兩班就食於廊下則又
分殿中侍御史一人為之使以莅之内謁者承旨
喚仗入東西閤門峨冠曳組者皆趨而進分監察
御史二人立于紫宸屏下以監其出入爐烟起天
子負斧扆聽政自螭首龍池南屬于文武班則侍
御史一人盡得專彈舉不如法者
因話錄御史臺三院一曰臺院其僚曰侍御史衆
呼為端公見宰相及臺長則曰某姓侍御知雜事
謂之雜端見臺長則曰知雜侍御雖他官高秩
兼之其侍御號不改見宰相則曰知雜某姓某
官臺院非知雜者乃俗號散端二曰殿院其僚
曰殿中侍御史衆呼為侍御見宰相及臺長雜端
則曰某姓殿中最新入知右巡已次知左巡號兩
廵使所主繁劇及遷向上則又入推益為勞屑惟
其中間則入清閑故臺中諺曰免廵未推只得自
如言其暢適也廳有壁畫小山水甚工云是吳道
元真跡三曰察院其僚曰監察御史衆呼亦曰侍
御見宰相及臺長雜端則曰某姓監察若三院同
見臺長則通曰三院御史而主簿紀其所行之事
每公堂食會雜事不至則無所檢轄惟相揖而已
雜事至則盡用憲府之禮雜端在南揖主簿在北揖
兩院則分坐雖舉匕筯皆絶談笑食畢則主簿持
黃卷揖曰請舉事于是臺院白雜端曰舉事(欲上堂三)
(院長各于會堂南廊下先白雜端云合舉事)則舉曰某姓侍御更有姓
同者則以第行别之有某過謀准條主簿書之(其兩)
(院皆如此)若舉時差錯則最小殿中舉院長最小侍御
史舉殿院長(又錯則向上人廼舉)若雜端失笑則三院皆笑
謂之烘堂悉免罰矣凡見黃卷罰直遇赦悉罰臺
長到諸院凡官吏所罰亦悉免御史虚三院雖至
美而月滿殿中推鞫之勞憚于轉兩院以向下侍
御史便領推也多不願為以此臺中以殿中轉兩
院為戲謔之辭每出入行步待御史在柱裏殿察
兩院在柱外有時殿中入柱裏則共咍之曰著去
也三院御史主簿有事白端公就其廳若有中路
白事謂之参端参端有罰殿中已免廵過正知廵
者假故則向上人又權知謂之蘸廵臺官有親愛
除拜喜慶之事則謁院長雜端臺長謂之取賀凡
此皆用胥徒走卒之言遂成故事院長每上堂了
各報諸御史皆立于南廊便服靸鞋以俟院長立
定院長方出相揖而序行至殿院門揖殿中又序
行至食堂門揖侍御史凡入門至食凡數揖大抵
揖者古之肅拜也臺中無不揖其酒無起謝之禮
但云揖酒而已酒最合敬以恐煩却損往往自臺
拜他官執事亦誤作臺揖人皆笑之每赴朝序行
至待漏院偃息則有卧揖上門有馬揖凡院長在
廳院内御史欲往他院必先白决罰又必先白察
院有都廳院長在本廳諸人皆會話于都廳亦白
(御史初上後遇雜端上堂則舉三愆九失儀意緣是新入欲併罰出未遇雜端上堂其犯舊條并不)
(罰)察院南院會昌初監察御史鄭路所葺禮祭廳
謂之松廳南有古松也刑察廳謂之魘廳寢于此
多魘兵察常主院中茶茶必市蜀之佳者貯于陶
器以防暑濕御史躬親緘啟故謂之茶瓶廳吏察
主院中入朝人次第名籍謂之朝簿廳吏察之上
則舘驛使舘驛使之上則監察使監察使同僚之
冠也謂之院長臺中敬長三院皆有長察院風彩
尤峻凡三院御史初拜未朝謝先謁院長院長辭
疾不見則不得及上矣
趙彦衛雲麓漫鈔唐有三院御史侍御史謂之
臺院殿中侍御史謂之殿院監察御史謂之監院
趙□石墨鐫華唐御史臺碑隂題名碑隂題侍御
史并内供奉侍御史并内供奉監察御史共六百
餘人
通典侍御史之職有四謂推(推者掌推鞫也)彈(掌彈舉)公廨
(知公廨事)雜事(臺事悉總判之)定殿中監察以下職事及進名
改轉臺内之事悉主之號為臺端知雜者謂之雜
端最為雄劇殿中侍御史遷轉及職事與侍御史
相亞自開元以來權歸侍御史而遷轉猶同號為
副端監察御史職知朝堂正門無籍非因奏事不
得入至殿庭在西鳳闕南侍至開元七年勅始並
令隨仗入閣
新唐書百官志又置御史裏行使侍御史裏行使
殿中裏行使監察裏行使以未為正官無員數
大唐新語初馬周以布衣直門下省太宗就命監
察裏行俄拜監察御史裏行之名自周始也
通典侍御史内供奉與殿中御史内供奉監察御
史裏行其制並同皆無職田庶僕
謹案唐宋三院御史今惟存監察一名其侍御
及殿中職事均已歸併察院掌轄以唐制凖之
雜端獨主臺務正如今京畿道代堂辦事之比
副端則當如今之河南道至御史裏行諸官不
為正員則又如
國朝初制之有試御史也
李嶠請每十州分置御史巡按疏陛下創置右臺分
巡天下自非分州統理無由濟其繁務請大小相兼率
州置御史一人以周年為限使其親至屬縣或入
閭里督察姦訛觀採風俗然後可以求其實效課
其成功
王應麟玉海唐監察御史十道巡按以判官二人
為佐務繁則有支使開元中兼巡傳驛大歴十四
年號館驛使監察御史分察尚書省六司由下第
一人為始出使亦然興元元年以第一人察吏部
禮部兼監察使第二人察兵部工部兼館驛使第
三人察戶部刑部歲終議殿最元和中以新人不
出使無以觀能否乃命顓察尚書省號六察官開
元十九年以監察御史二人莅太倉左藏庫其後
以殿中侍御史上一人為監太倉使第二人為監
左藏庫使
唐會要武后時初置兩臺每年春秋發使春曰風
俗秋曰廉察令地官尚書韋方質為條例刪定為
四十八條以察州縣自載初以後奉勅乃巡不每
年出使
謹案唐之監太倉使乃今巡倉御史之職館驛
使乃今巡察御史兼查驛站之職分察尚書省
乃今御史稽查各部院衙門之職而十道巡按
則今巡察御史亦尚其遺意也
大唐新語唐九徵為御史監靈武軍時吐蕃入寇
蜀漢九徵出永昌郡千餘里討之累戰皆捷加朝
散大夫侍御史
通志隋末亦遣御史監軍唐垂拱三年十二月
鳳閣侍御韋方質奏言舊制有御史監軍武太后
曰將出師君授之斧鉞閫外之事皆使裁之比
來御史監軍乃有控制軍中大小之事皆須承
禀非所以委專征也
謹案漢時朱龜馮緄之流皆以御史中丞出軍
然非監軍也止胡建傳有監軍御史之名隋唐
盖沿其制
通志主簿唐武德末杜淹為御史大夫以吏部主
事林懷信為之貞觀中自張宏濟為此官後遂為
美職
五季
五代史梁本紀乾元三年御史大夫姚洎李琪列傳
唐明宗即位以琪為御史中丞
五代會要御史大夫後唐天成元年六月以李琪
為特進行御史大夫自後不除晉天福五年二
月以御史中丞為清望正四品
五代史盧導列傳事梁為侍御史知雜事和凝列傳唐
天成中為殿中侍御史李懌列傳事梁為監察御
史裴羽列傳事梁為御史臺主簿
五代會要晉開運二年八月勅御史臺准前朝故
事以郎中員外一員兼侍御史知雜事近年停罷
獨委年深御史知雜振舉之司紀綱未峻宜遵故
事庶協通規宜于郎署中選清慎強者兼御史知
雜事
五代會要御史臺六員監察謂之分察使
謹案五季臺官亦依三院舊制謹略採五代史
紀傳及王漙會要以補志文之闕
五代會要一臺司除御史中丞隨行印及左右巡
使監察使並出使印等外其御史臺印一面先准
合式即是主簿監臨近年以來緣無主簿遂至内
彈御史權時主持又常隨本官出入不定伏緣臺
中公事不同諸司動繋重難常虞留滯當申奏申
堂之際及牒州府之時事無輕重並使此印今准
令式逐日有御史一員臺直承受制勅公文其御
史臺印今後欲勒留臺中不令在外選差令史一
人帖司一人同知此印凡有諸色大案印發之時
准指揮諸司各置印歴
宋
宋史職官志御史臺掌糾察官邪肅正綱紀大事
則廷辨小事則奏彈中丞一人為臺長侍御史一
人掌貳臺政殿中侍御史二人掌以儀法糾百官
之失監察御史六人掌分察六曹及百官之事檢
法一人掌檢詳法律主簿一人掌受事發辰勾稽
簿書
文獻通考宋承唐制有三院大夫無正員止為兼
官中丞除正員外或帶他官者尚書則曰某官兼
御史中丞丞郎則曰御史中丞兼某官給事中諫
議則曰某官權御史中丞事次有知雜御史一員
副中丞判臺事
李燾續資治通鑑長編御史臺自薛奎後中丞缺
人不補侍御史知雜事韓億獨掌臺務者踰年天
聖四年始命王臻權御史中丞
石介徂徠集御史府不與他府並舊有大夫則中
丞亞大夫而領其屬今大夫闕則中丞其長也故
中丞之任特重中丞之責尤重焉
陸游老學菴筆記故事臺官無侍經筵者賈文元
公為中丞仁祖以其精於經術特召侍講延英自
此遂為故事
葉夢得石林燕語元豐既新官制職事官未有不
經除者惟御史大夫未嘗除人盖臺諫之長非宰
相所利故無有啟之者崇寧中朱聖予嘗請除竟
不行
合璧事類舊制三院多出外任風憲之職用他官
領之太平興國三年以張巽為監察御史正名舉
職自此始也唐制御史不專言職至天禧中始置
言事御史唐朝有御史裏行至景祐中始置以處
御史之官卑者唐臺案有六監司元豐三年李定
請復六察於是以御史專領六察(元豐三年御史臺言請以吏部)
(及審官東西院三班院隸吏察戸部三司及司農寺隸戸察刑部大理寺審刑院隸刑察兵部武學)
(隸兵察禮祠部太常寺隸禮察少府將作等隸工察從之)其後大正官名不除
大夫檢校官帶憲銜者亦除去(自國初至元豐中檢校官多帶憲銜)
(有檢校御史大夫者至是亦罷)以中丞為長知雜御史為侍御史
言事官為殿中侍御史六察官為監察御史舊以
中丞兼理檢使殿中侍御史兼左右廵使監察御
史兼監察使至是使名悉罷
玉海開寶四年邊光範兼判御史臺公事興國四
年侯隲權中丞雍熙三年趙昌言以知制誥正為
中丞端拱二年右諫議王化基權中丞始定班制
正衙常參立中丞轉位内殿起居立本班咸平五
年五月温仲舒以禮書為中丞天禧元年右丞趙
安仁兼安仁請給御寶印歴書三院糾彈事祥符
七年九月知雜王隨請兩制撰重修御史臺記國
朝大夫止為兼官中丞除正官外帶他官次有知
雜侍御史又有左右廵使分糾違失監察使掌祠
祭廊下使掌入閣食監香使掌行香謂之五使有
四推臺殿開寶六年九月馮炳為侍御史知雜判
臺事十月雷德驤分判三院初三院多出外任興
國三年命張巽為監察始正名舉職天禧元年二
月八日丁丑始置言事御史侍御史以下六員不
兼領職務其後久不除慶歴五年正月乙亥以殿
中梅摯監察李京並為言事御史令中丞廳之南
有諫官御史廳盖御史得兼諫職也唐制御史不
專言職景祐元年四月二十四日置御史裏行舉
三丞歴知縣者為之從中丞韓億之言也元豐二
年李定請復六察十二月丙午從之以御史專領
二年四月二十七日詔六察官以所糾多寡為殿
最中書置簿以時書之五月二日增置臺主簿一
員十一月六日詔御史六員三分察三言事六年
正月二十四日都司置御史房六月乙巳朔詔六
察各置一御史九月二十四日置檢法官八年十
月丁丑詔監察兼言事殿中兼察事用吕公著劉
摯之言也元豐正名不除大夫檢校官亦除去以
中丞為長知雜為侍御史言事為殿中侍御史六
察為監察御史使名悉罷二年十二月六日詔御
史臺重修一司敕五年六月十四日詔尚書省得
彈奏六察失職紹興元年九月侍御史沈與求請
舉元豐六察舊法乾道二年三月十五日詔非歴
兩任縣令不除監察非任守臣不除郎官著為令
文獻通考御史臺置推直官四人專治獄事元豐
時悉罷
謹案宋初以知雜御史副中丞判臺事及元豐
改制遂以侍御史為中丞之貳當時雖名三院
其實侍御史班位特崇盖近今副都御史之職
任也至六察之制則今御史之稽查各衙門者
實為監察舊職其來久矣
石林燕語故事臺官皆御史中丞知雜與翰林學
士互舉其資任須中行員外郎以下太常博士以
上曾任通判人未歴通判非特旨不薦仍為裏行
此唐馬周故事也議者頗病太拘難以應格熙寧
初司馬君實為中司已請稍變舊制及吕晦叔繼
為中司遂薦張戩王子韶二人皆京官也既而王
荆公驟用李資深以秀州軍事判官特除太子中
允權監察御史裏行命下宋次道當制封還詞頭
已而次命李才元蘇子容皆不奉詔盖謂旋除中
允而命猶自選人而除也三人皆謫卒用資深近
歲有差遣合用京官特改官而除者自資深始也
王栐燕翼貽謀錄仁宗重臺諫之選景祐元年四
月癸丑詔御史臺置殿中侍御史監察御史裏行
又詔舉三丞以上嘗歴知縣人除御史裏行二年
除御史又二年除三司開封判官自清要而歴繁
劇選任既重一時號稱得人
宋史職官志乾道二年詔自今非曾經兩任縣令
不得除監察御史
謹案宋以縣令選授御史明代行取之制盖本
於此
歐陽修歸田錄御史臺故事三院御史言事必先
白中丞自劉子儀為中丞始榜臺中今後御史有
言不須先白中丞
文獻通考天禧中兩省置諫官六員御史臺置御史
六員並不兼領職務其或詔令乖當官曹涉私措
置失宜刑賞踰制并令諫官奏論憲臣彈舉每月
須一員奏事或有急務亦許非時入對
方勺泊宅編虞經臣策元祐五年作監察御史是
時察官亦許言事尋擢侍御史不歴殿院至紹聖
改元移起居郎明年遂為給事中
謹案泊宅編謂虞策由監察御史擢侍御史不
歴殿院則當時監察御史擢侍御史必由殿院
明矣大唐新語載宋璟之言曰高品有侍御史
卑品有監察御史然則監察御史擢侍御史以
最卑擢最高中間必由殿院唐宋制同也
朱翌猗覺寮雜記外臺見唐高元裕傳故事三司
監院官帶御史者號外臺得察風俗舉不法監院
屬三司如楊子院是也皆財貨轉易之地故今監
司亦號外臺皆以察風俗舉不法劉夢得和南海
馬大夫云漢家旌旆付雄才百粤南溟統外臺以
馬總帶御史大夫也
謹案歴代本别有諫議大夫屬門下省以主諫
諍而御史則專以糾察非違為職自宋真宗置
言事御史許之論列時政而臺諫始合為一然
元豐初制以殿中為言事官監察為六察官猶
各有司存其後復令其互兼御史遂盡得建言
不專彈劾逮金元以後而諫議之官遂廢亦臺
臣積重之勢然也
遼
王圻續文獻通考遼南面官有御史臺太宗會同
元年置其官曰御史大夫曰御史中丞曰侍御史
謹案遼制有侍御史而無殿中監察蓋三院職
事併于一也
金
金史百官志御史臺御史大夫從二品掌糾察朝
儀彈劾官邪勘鞫官府公事御史中丞從三品貳
大夫侍御史二員從五品掌奏事判臺事治書侍
御史二員從六品掌同侍御史殿中侍御史二員
正七品每遇朝對立於龍墀之下專劾朝者儀矩
監察御史十二員正七品掌糾察内外非違刷磨
諸司察帳并監祭禮及出使之事(參注諸色人大定二年八員承)
(安四年十員承安五年兩司各添十二員)典事二員從七品架閣庫管
勾一員從八品檢法四員從八品
金史選舉志宣宗南遷嘗以御史巡察興定元年
以縣官或非材監察御史一過不能備知遂令每
歲兩遣監察御史巡察仍别選官巡訪以行黜陟
之政
元好問中州集史肅入為監察御史遷治書楊慥
拜監察御史遷侍御史
謹案金時臺殿二院多由察院遷轉中州集傳
可證與唐宋之制略同
元
元史百官志御史臺大夫二員從一品中丞二員
正二品侍御史二員從二品治書侍御史二員從
二品掌糾察百官善惡政治得失至元五年始立
臺設官七員大夫中丞侍御史治書侍御史典事
檢法獄丞七年改典事為都事十九年罷檢法獄
丞二十七年始置經歴一員皇慶元年增中丞為
三員二年減一員至治二年大夫一員後定置御
史大夫二員中丞二員侍御史二員治書侍御史
二員經歴一員從五品都事二員正七品照磨一
員正八品承發管勾兼獄丞一員正八品架閣庫
管勾兼承發一員正九品掾史一十五人譯史四
人知印二人通事二人宣使十人臺醫二人蒙古
書寫二人典吏六人庫子六人其屬有二殿中
司殿中侍御史二員正四品至元五年始置秩正
七品後陞正四品凡天朝會百官班序其失儀失
列則糾罰之知班四人通事譯史各一人察院
秩正七品監察御史三十二員司耳目之寄任刺
舉之事至元五年始置御史十一員悉以漢人為
之八年增置六員十九年增置一十六員始參用
蒙古人為之至元二十二年參用南儒二人書吏
三十二人江南諸道行御史臺統江東江西浙
東浙西湖南湖北廣東廣西福建海南十道陜西
諸道行御史臺統漢中隴北四川雲南四道設官
品秩同内臺
馬燧察院題名記世祖皇帝至元五年立御史臺
設監察御史振肅庶官糾劾貪邪
謹案御史臺自唐置三院侍御史即稱臺院在
殿中監察之上宋則以侍御史貳臺政次於中
丞而三院名目猶存金沿其制復以侍御史治
書御史同判臺事元時增秩至二品于是遂為
堂上官而臺屬僅存殿中察院殿中又止有二
員明初因省其官以糾儀之事併入察院而别
置副都僉都以當中丞侍御治書之職歴代規
制至此一變其由來蓋亦有漸也至江南陜西
行御史臺顧炎武謂即明在内道長在外按臺
之法然其職在統制各道憲司與内臺究有差
别今故别詳於督撫表内焉
明
明史百官志初吳元年置御史臺設左右御史大
夫(從一品)御史中丞(正二品)侍御史(從二品)治書侍御史
(正三品)殿中侍御史(正五品)察院監察御史(正七品)經歴
(從五品)都事(正七品)照磨管勾(正八品)以鄧愈湯和為御
史大夫劉基章溢為御史中丞洪武九年汰侍御
史及治書殿中侍御史十年七月詔遣監察御史
廵按州縣十三年專設左右中丞(正二品)左右侍御
史(正四品)尋罷御史臺十五年更置都察院設監察
都御史八人秩正七品分監察御史為浙江河南
山東北平山西陜西湖廣福建江西廣東廣西四
川十二道各道置御史或五人或三四人秩正九
品每道鑄印二一畀御史久次者掌之一藏内府
有事受印以出既事納之文曰繩愆糾繆以秀才
李原明詹徽等為都御史吳荃等為試監察御史
(試御史一年後實授又有理刑進士理刑知縣理都察院刑獄半年實授正德中革)十六年
陞都察院為正三品設左右都御史各一人正三
品左右副都御史各一人正四品左右僉都御史
各二人正五品經歴一人正七品知事一人正八
品十七年陞都御史正二品副都御史正三品僉
都御史正四品十二道監察御史正七品建文元
年改設都御史一人革僉都御史二年改為御史
府設御史大夫改十二道為左右兩院止設御史
二十八員成祖復舊制永樂元年改北平道為北
京道十九年罷北京道增設雲南貴州交阯三道
洪熙元年稱行在都察院同六部又定廵按以八
月出廵宣德十年罷交阯道始定為十三道正統
中去行在字嘉靖中以清屯增副都御史三人尋
罷隆慶中以提督京營增右都御史三人尋亦罷
其屬經歴司經歴一人(正六品)都事一人(正七品)司務
廳司務二人(從九品初設四人後革二人)照磨所照磨(正八品)檢
校(正九品)司獄司司獄(從九品初設六人後革五人)各一人十三
道監察御史一百十人(正七品)浙江江西河南山東
各十人福建廣東廣西四川貴州各七人陜西湖
廣山西各八人雲南十一人其在外加都御史或
副僉都御史銜者有總督有提督有巡撫有總督
兼廵撫提督兼廵撫及經略總理贊理廵視撫治
等員
王圻續文獻通考明改前代御史大夫中丞為都
御史臺為都察院是以察而統為公署之號也以
監察御史分設十三道革去侍御史殿中侍御諸
名銜而糾劾廵按照刷問擬之任一切責之監察
是以察而統為憲臣之號也
邱濬大學衍義補今六部官屬皆書其部如吏部
屬則曰吏部文選清吏司兵部屬則曰兵部武選
清吏司之類是也唯監察御史則書其道而不繋
於都察院焉
明史百官志十三道監察御史廵視倉場在外巡
按廵漕各以其事專監察而廵按則代天子廵狩
所按藩服大臣府州縣官諸考察舉劾尤專大事
奏裁小事立斷按臨所至表揚善類剪除豪蠧以
正風俗振綱紀
明會要宣德九年差御史一員巡視在京倉一員
巡視通州倉嘉靖八年題准每年差御史一員請
勅提督京通二倉收放糧斛兼理通惠河事務隆
慶元年差御史一員前往浙江及南直隸蘇松常
鎮四府監兌糧米催儧運船兼理濟寧迤南一帶
河道三年停差五年復差御史一員同戸部郎中
一員催䟎萬歴六年革催䟎郎中專差御史
謹案自明太祖改御史臺為都察院併唐宋三
院御史為一廣置言官原欲責其隨時獻替乃
仁宣以後臺綱日弛往往借端聚訟逞臆沽名
而一二大臣又或援引私人藉為牙瓜朋黨之
漸已開及神宗失德怠荒令諸臣得以直言自
衒至於絞訐摩上儕偶難堪神宗厭其譁囂一
切留中不下諸臣明知封章之不復進御更肆
譸張遇事生風競以把持朝局為得計其始則
争並封争挺擊舉國若狂猶曰托詞忠愛繼而
争京察争考選則全主于引同惡而排異己於
是有齊楚浙黨三方鼎峙之目相與齮齕正人
挾制閣部愛憎噂沓日起戈矛神宗既黑白不
分惟臺章所攻其人即自引去諸臣益得恣行
己意吏部亦畏其恐喝悉視指撝盤踞日深黨
禍日熾馴至魏閹擅政其中宵人敗類方且列
名彪虎助之搏擊清流剥傷元氣不旋踵而明
社已墟口舌之痾實其亡徵之先見者也我
國家肅清綱紀百度惟貞臺臣咸知凛守官箴恪
共奉法我
皇上屢頒
訓諭諄復告誡於明季臺諫惡習詳悉剖示尤為深
切著明仰誦
綸言無不益加警惕矣
欽定歴代職官表卷十八
