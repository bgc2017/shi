欽定歷代職官表卷四十七
火器健銳虎鎗各營表
火器健銳虎鎗各營
國朝官制
火器營總統六人(以王公或領侍衛内大臣都統前鋒統領護軍統領兼任)
掌教演火器之政令初康熙三十年始置火器營
設鳥鎗護軍每人各給鳥鎗一八旗各給子母礮
五專司練習火器以王公大臣兼領初無定員雍
正年間始定置六人乾隆十年以朝陽門内隆福
寺前官房一所為火器營公署三十八年移住一
半於廣仁宫後之御河旁别為一營以去城市遠
俾得專心訓練焉
火器營左右翼翼長各一人(正三品)八旗掌關防營總每
旗各一人(正三品委署翼長二人在内)鳥鎗護軍參領每旗各一人
(正三品)副鳥鎗護軍參領每旗各二人(正四品)兼管礮位每
旗各一人委署鳥鎗護軍參領每旗各四人又五品頂
帶花翎委署鳥鎗參領十人(於鳥鎗護軍校内選用仍食原餉)鳥鎗護
軍校每旗二十八人筆帖式每旗各二人(於護軍内選用仍食原餉)
掌訓練火器較試以時每歲秋後於蘆溝橋演放
子母礮咸率其屬以從事焉其所移住御河旁一
營兼在昆明湖教習水戰營總乾隆二十九年置
鳥鎗護軍參領初設十六人均以旗員兼任雍正
三年省察哈爾八旗護軍參領改入火器營定為
專設之缺乾隆二十九年省八人又初制有鳥鎗
驍騎參領二十四人鳥鎗驍騎校一百十二人乾
隆三十五年省驍騎參領以驍騎校額併入護軍
校内即以副護軍參領兼管礮位及委署護軍參
領皆如今額又有鳥鎗藍翎長每旗二十八人八
旗滿洲蒙古每佐領下鳥鎗護軍六人礮驍騎一
人
健銳營總統無定員(以王公大臣兼任)
掌健銳營之政令督率所屬以時訓練乾隆十四
年於八旗前鋒護軍内簡雲梯精卒千人從征金
川會其酋讋威請命經略大學士忠勇公傅恒承
詔受降功成凱旋因
命以其衆特立為健銳雲梯營於香山實勝寺傍建屋
以居之其官屬皆設為定額而以王公大臣兼理
營務有缺則請
旨特簡焉
健銳營左右翼翼長各一人(正三品)八旗前鋒參領每旗
各一人(正三品)副前鋒參領每旗各一人(正四品)委署前鋒
參領每旗各二人(即於前鋒校内選委)前鋒校共五十人(正六品)副
前鋒校共四十人(即於前鋒内選用)筆帖式四人(即於前鋒内選用仍食原)
(餉)前鋒軍演習水師教習漢人侍衛十人把總十人
掌帥領營卒習雲梯馬步射鳥鎗馳馬躍馬舞鞭
舞刀之技每遇
巡幸則分其軍十之二以共隨扈之事又於昆明湖置
趕繒船八艘以教水戰駕船駛風咸精於其藝焉
翼領等官俱乾隆十四年置委署前鋒參領副前
鋒校水師教習侍衛俱乾隆十八年增置水師把
總由天津及福建水師營選送天津四人福建八
人又藍翎長共五十人前鋒千人委署前鋒千人
養育兵百人水手七十二人
三旗虎鎗營總統一人(以公侯領侍衛内大臣簡任)三旗總領各二
人(以内大臣都統前鋒統領護軍統領副都統侍衛簡用)虎鎗長每旗各七人虎
鎗副長每旗各七人(均於虎鎗人内選用)筆帖式六人(内三人以七品虚銜)
(仍食原餉委署三人無頂帶)
掌以虎鎗翊從凡遇
車駕蒐狩虎鎗總統總領日以十人佩虎鎗於前導侍
衛前行安營後偵虎豹出入備伏弩箭犁刀
行田遇大獸則列鎗從之奉
旨殪虎或追蹤或尋山得則具奏以獻將首先刺虎一
二人名奏
聞初康熙二十三年黑龍江將軍進精騎射善殺虎新
滿洲四十人至京分隸上三旗始置虎鎗營設官
以領之三旗虎鎗人共六百人於侍衛參領親軍
校親軍前鋒校前鋒護軍校護軍驍騎校驍騎領
催及閑散人内選用初制設三百六十人雍正元
年增置每旗各八十人内虎鎗人四百八十人學
習虎鎗人一百二十人虎鎗總統總領馬褂以黃
色鎗長以紅色虎鎗人以白色衿均鑲以青乾隆
三年始鑄給關防焉
歷代建置
謹案荀子稱齊之技擊不可以遇魏之武卒魏
之武卒不可以直秦之銳士自古有國家者於
兵制常額之外必有選鋒之軍訓練之衆教養
於平時而收其效於一旦以資臂指而壯聲靈
所關至鉅我
朝法制周密軍威宣鬯康熙中特置火器營以練
習鎗礮虎鎗營以格殪猛獸政一令專技精藝
熟為前代所未有我
皇上聖武維揚萬方震叠自歲己巳始以雲梯勝兵
剏置健銳營於香山勁旅如雲無不一當千百
復以歲時
親臨簡閱號令嚴明節制有方屹為干城腹心之選
嗣是
王師撻伐所至蕩平搗穴擒渠多恃是軍之宣勞著
績仰見
睿謨廣運條畫精詳儲材豫而收效遠實為超軼前
代謹以列史所載詳加考核如漢之八校尉唐
之神策軍宋之四上軍遼之皮室舒新軍雖其
勇練皆不足以當今之萬一而特選精卒别設
營制其用意尚有略相仿彿者至火器之制自
古所無凡史所謂礮者皆以機發石而已元初
得西域礮攻金蔡州城始用火然其造法不傳
後亦罕用至明成祖平交阯得神機鎗礮法因
置神機營以肄習之行軍之用火器實權輿於
此故求之前代尤無足以相擬惟當時或以善
射或以習弩亦為之别置一軍則一技專長未
嘗不可援為比附用是取其近似徵摭大略著
之於篇庶俾列代得失之由藉以考見一二其
實
國家制度之盡善教訓之有方亘古無倫初非秦
漢以降武備弛缺者所得相提而並論也
三代
李善文選註周有七萃之士萃聚也亦猶傳有七
輿大夫聚集有智力者為王之爪牙
謹案周制有六軍三軍之名雖未嘗别立一軍
如我
朝之健銳營然考六韜練士篇太公曰軍中有大
勇力敢死樂傷者聚為一卒名曰冐刃之士有
銳氣壯勇強暴者聚為一卒名曰䧟陣之士有
竒兵長劍接武齊列者聚為一卒名曰勇銳之
士有披距伸鈎強力多力潰破金鼓絶滅旌旗
者聚為一卒名曰勇力之士有踰高絶遠輕卒
善走者聚為一卒名曰寇兵之士其曰聚為一
卒則七萃之義也蓋萃亦聚也吳子圖國篇云
民有膽勇氣力聚為一卒樂以進戰效力以顯
其忠勇者聚為一卒能踰高超遠輕足善走者
聚為一卒亦與太公六韜同皆沿七萃之制則
略如今之健銳營矣圖國篇又云一軍之中必
有虎賁之士力輕扛鼎足輕戎馬搴旗取將必
有能者若此之等選而别之愛而貴之是謂軍
命亦如今之健銳營甲于諸營也凡此雖未獨
立軍名而義可互証故附識于此
穆天子傳天子西遊射於中口命虞人掠林有虎
在於葭中天子將至七萃之士高奔戎生捕虎而
獻之天子命為柙畜之東虞是曰虎牢
謹案周書世俘第四十武王狩禽虎二十有二
貓二麋五千二百三十五犀十有二氂七百二
十有一熊百五十有一羆一百一十有八豕三
百五十有二貉十有八麈十有六麝五十麋三
十鹿三千五百有八當時擒虎之多至二十有
二他猛獸無論雖事見逸書未能一一徵信要
可與今虎鎗營職掌互証焉酈道元水經注顔
師古漢書注皆引七萃之士生捕虎之文王融
曲水詩序稱七萃連鑣虞羲詩亦云雲屯七萃
士蓋周制於虎賁之外别有此七萃之士其勇
力足以捕猛獸正如今之有虎鎗營也惟是虎
雖可以力斃而難以生擒伏讀
御製叢薄行云叢薄之中聞有虎三子逐逐隨其母
鎗斃於菟及一子其子曳尾藏深莾惡獸應弗留
餘孽是非所云不探卵(叶)因命生擒觀壯材羽林
徼&KR1224;皆暴怒兩人搏一何足云一人獨攫誠堪詡
其名乃曰見多爾索倫侍衛中英楚手尾挈領安
且詳須臾虎兕入柙擄被斑絝白涉鋪張豈似今
朝萬目覩喜亦詎為萬目覩適有新歸化布魯
天藻煌煌賦事徵實蓋負嵎巨虎非用虎鎗及虎神
鎗利器難以就殱惟小虎乃可生捕耳穆天子
傳生捕虎之文究屬夸飾無關典要也
秦(無可考)
漢
漢書百官公卿表中壘校尉掌北軍壘門内外掌
西域屯騎校尉掌騎士步兵校尉掌上林苑門屯
兵越騎校尉掌越騎長水校尉掌長水宣曲胡騎
又有胡騎校尉掌池陽胡騎不常置射聲校尉掌
待詔射聲士虎賁校尉掌輕車皆武帝初置有丞
司馬
漢書刑法志武帝平百粤内增七校外有樓船皆
歲時講肄修武備晉灼注百官表中壘屯騎步兵
越騎長水胡騎射聲虎賁凡八校尉胡騎不常置
故此言七校
程大昌雍錄其八屯校尉惟中壘射聲虎賁屯騎
當在城中而四屯悉在城外故步兵校尉掌上林
苑門之兵越騎校尉掌越人内附之騎長水校尉
則掌胡騎之在長水宣曲者也胡騎校尉則掌胡
騎之在池陽者也總都城而言所屯則上林在城
西南長水宣曲在城東南胡騎在城北渭水之外
(宣曲固在城東而城西昆明池旁亦有宣曲然而長水校尉所掌必在城東為其與長水相附並也)
馬端臨文獻通考山齋易氏曰案劉屈氂傳太子
使如侯持節發長水及宣曲胡騎皆已裝令侍郎
莾通使長安追捕如侯告胡人曰節有詐勿聽也
遂斬如侯引騎入長安蓋中壘在北軍而步兵在
上林苑門長水兼掌長水及宣曲胡騎則在長水
及宣曲皆在長安城外顔師古以長水在今鄠縣
東長水鄉是知八校分屯不專在一所雖同名北
軍而各以校尉領之不屬中尉之北軍此八校尉
所以自列於城門校尉之後而中壘校尉亦别掌
北軍壘門内外不屬金吾也蓋金吾秩中二千石
而八校尉皆秩二千石其位亦重矣
季本禮疑圖案八校尉之置所以分中尉之權也
八校尉之軍舊皆三輔番上為中尉之所專統特
以中壘令丞設軍壘别置精兵以備警急耳今中
壘升為校尉專掌壘門屯兵不屬中尉蓋八校尉
之所掌者取選募之精兵分屯城内但其所領事
有時在外如長水池陽之類故其分屯不常專在
一所而實則猶存城内北軍之名也惟中壘猶與
中尉相關而中尉之所掌已分執金吾之職尚不
廢徼循京師與戍中都官之舊耳此武帝慮患防
奸之術也但章氏謂武帝既增校尉恐中壘之權
太重則明指中壘統七校尉如光武之以北軍中
候監五營校尉也殊不知中壘與七校本皆秩二
千石不相統屬自足相制烏得云中壘之權太重
耶又三輔黃圖謂中壘屯騎虎賁步兵越騎長水
胡騎射聲八營宿衛王宫亦非矣蓋此八營即八
軍也豈以光武時并為五營校尉皆掌宿衛兵而
遂謂八校尉亦同其制歟大抵章氏之說本於補
兵志多雜後來改更之制不若易氏考究之精詳
也
謹案漢制以南軍掌宿衛如今之前鋒護軍營
北軍掌徼循京師如今之步軍營與火器健銳
諸營職掌均不相合惟刑法志謂武帝内增七
校外有樓船皆歲時講肄修武備是武帝於北
軍之外募增七校以為勁兵專備征伐無宿衛
徼循之事其材力超越特出諸軍之上頗近今
之火器健銳諸營考之於史李陵傳漢遣貳師
代大宛使陵將五校兵隨後(案後漢始并八校為五營此云五校)
(蓋用八校之五耳非後漢之五校也)霍光傳發材官輕車北軍五
校士趙充國傳有詔將八校尉與驍騎都尉金
城太守合疏捕山間虜元帝本紀永光二年西
羌反以太常任千秋為奮威將軍别將五校並
進是當時出兵征討皆藉八校之力可知其勇
銳實甲於諸軍也今核其職掌長水校尉屯長
水宣曲胡騎校尉屯池陽與今健銳營别駐香
山者其制正同越騎校尉如淳謂越人歸附以
為騎也山堂攷索及文獻通考謂募知越人事
者為越騎越人習水戰故用之亦與今健銳營
掌練習水師者相合而步兵校尉掌上林苑門
屯兵則今健銳營倣效
圓明園護軍營該班值宿之制每日以參領一人
前鋒校前鋒十名守衛
静宜園宫門亦其遺意至射聲校尉掌待詔射聲
士服虔曰射聲工射者也(案服虔釋射聲二字謂冥冥中聞聲則射)
(之於義未安應劭謂詔所命為射故曰侍詔射然則射字屬上讀非射聲也當時以射聲名官)
(義雖難觧而如服氏所云涉于荒渺未足為據)是獨以一技名官與今
火器之設為專營者亦差相仿彿矣
漢書宣帝本紀應募佽飛射士注服虔曰周時度
江越人在船下負船將覆之佽飛入水殺之漢因
以材力名官如淳曰吕氏春秋荆有兹飛得寶劔
於干將渡江中流兩蛟繞舟茲飛拔劔赴江刺兩
蛟殺之荆王聞之仕以執圭後世以為勇力之官
兹佽音相近臣瓚曰本秦左弋官也武帝太初元
年改曰佽飛官有一令九丞在上林苑中結矰繳
弋鳬雁歲萬頭以供祀宗廟師古曰取古勇人以
名官熊渠之類是也亦因取其便利輕疾若飛故
號佽飛
謹案佽飛亦漢之精兵有一令九丞以領之别
屯上林苑中考漢書載趙充國將兵伐先零宣
帝遣其子右曺中郎將卭將期門佽飛為支兵
馮奉世為右將軍伐西羌亦將越騎佽飛以往
是當時調發多及此兵蓋亦取其驍捷可用正
如今之健銳營也
漢書百官公卿表水衡都尉有輯濯令丞注如淳
曰輯濯官船也師古曰輯讀與楫同音集濯音直
孝反皆所以行船也
漢書劉屈氂列傳發輯濯士以予大鴻臚商邱成
顔師古註輯濯主用輯及濯行船者也短曰輯長
曰濯
漢書枚乘列傳遣羽林黃頭循江而下注蘇林曰
羽林黃頭郎習水戰者也師古曰鄧通以櫂船為
黃頭郎
應劭漢官儀高祖命天下選能引關蹶張材力武
猛者以為材官樓船常以秋後講肄各有員數
謹案漢初即置樓船士故楊僕嘗為樓船將軍
而地理志廬江郡亦有樓船官蓋主以水軍習
戰者然此皆郡國所置不必盡在都城惟輯濯
令丞所領有輯濯士劉屈氂發之以與衛太子
戰而黃頭郎又屬之羽林此則舟師之在長安
者正如今健銳營有演習水師之比矣
王應麟玉海漢初軍制弩則有弩將射則有樓煩
將長鉟都尉以長鉟為職(顔師古曰長鉟長刃兵也為刀而劔形)
謹案弩將樓煩將長鉟都尉皆各以其技自成
一隊亦頗近今之火器營也
後漢書百官志屯騎校尉一人司馬一人越騎校
尉一人司馬一人步兵校尉一人司馬一人長水
校尉一人司馬胡騎司馬各一人射聲校尉一人
司馬一人不屬北軍中候
後漢書何進列傳是時置西園八校尉以小黃門
蹇碩為上軍校尉虎賁中郎將袁紹為中軍校尉
屯騎校尉鮑鴻為下軍校尉議郎曺操為典軍校
尉趙融為助軍校尉淳于瓊為佐軍校尉又有左
右校尉
謹案東漢省八校為五校領屬於北軍中候則
已同為宿衛之兵與西京之各置别營者有别
然考後漢紀傳所載如耿秉副竇憲發北軍五
校擊匈奴行車騎將軍鄧鴻將北軍五校士討
叛胡劉尚發北軍五營征羌鄧隲將北軍五校
擊凉郡叛羌車騎何熙將五校營士擊烏桓羌
入河東使北軍中候朱寵將五營士屯孟津屯
騎班雄將五營兵屯長安三輔征西馬賢將五
校士屯漢陽執金吾張喬以五校士屯三輔竇
武張奐何進皆以五營士屯都亭是當時摧鋒
䧟陣亦仍以五校為勝兵則與西京之制固不
甚相遠也至西園八校尉則皆特置之軍雖以
宦官統領貽譏史冊而推其本意蓋亦仿西京
八校而設所以練習武備耳
三國
三國蜀志秦宓列傳拜左中郎將長水校尉董和
列傳胡博歷長水校尉廖立列傳後主襲位徙長
水校尉
三國蜀志張裔列傳裔以射聲校尉領留府長史
三國蜀志向朗列傳後主踐阼為步兵校尉
三國蜀志楊洪列傳為越騎校尉
三國吳志三嗣主列傳太平二年步兵校尉鄭胄
謹案據三國志所載則蜀漢孫吳各有五校略
如東漢之制至曹魏雖置有此職然考裴松之
注引魏氏春秋稱阮籍聞步兵校尉闕厨多美
酒營人善釀酒求為校尉遂縱酒昏酣遺落世
事則是魏世五校已為冗職無復兩漢之任至
晉而遂從省併宋代雖復置亦僅存虚名故並
略而不著云
晉
晉書職官志二衛始制前驅由基彊弩為三部司
馬各置督史又置武賁羽林上騎異力四部并命
中為五督
宋書百官志晉太康十年立射營弩營置積射彊
弩將軍主之
謹案晉之由基司馬異力督蓋特選精銳者為
一部當如今之健銳營而射營弩營則如今之
有火器營也
宋齊梁陳
謹案自南北朝以後五校尉及積弩積射彊弩
等將軍皆為虚名以授軍功得官之人並無職
掌今不復採列謹識於此
北魏(未置)
北齊(未置)
後周(未置)
隋(未置)
唐
新唐書兵志至德二載置衙前射生手千人亦曰
供奉射生官又曰殿前射生手分左右廂總號曰
左右英武軍上元中以北衙軍使衛伯玉為神策
軍節度使鎮陜州中使魚朝恩為觀軍容使監其
軍初哥舒翰破吐蕃臨洮西之磨環川即其地置
神策軍以盛如璆為軍使及安禄山反如璆以伯
玉將兵千人赴難伯玉與朝恩皆屯於陜時邊土
䧟蹙神策故地淪没即詔伯玉所部兵號神策軍
以伯玉為節度使與陜州節度使郭英乂皆鎮陜
其後伯玉罷以英乂兼神策軍節度代宗即位以
射生軍入禁中清難皆賜名寶應功臣故射生軍
又號寶應軍廣德元年代宗避吐蕃幸陜朝恩舉
在陜兵與神策軍迎扈悉號神策軍天子幸其營
及京師平朝恩遂以軍歸禁中自將之然尚未與
北軍齒也永泰元年吐蕃復入寇朝恩又以神策
軍屯苑中自是寖盛分為左右廂勢居北軍右遂
為天子禁軍非它軍比德宗即位神策兵雖處内
而多以禆將將兵征伐往往有功貞元二年改神
策左右廂為左右神策軍特置監句當左右神策
軍以寵中官而益置大將軍以下又改殿前射生
左右廂曰殿前左右射生軍亦置大將軍以下俄
改殿前左右射生軍曰左右神威軍置監左右神
威軍使左右神威軍皆加將軍二員自肅宗以後
北軍增置威武長興等軍名數頗多而廢置不一
惟神策神威最盛其後京畿之西多以神策軍鎮
之皆有屯營十四年又詔左右神策置統軍以崇
親衛如六軍時邊兵衣饟多不贍而戍卒屯防藥
茗蔬醬之給最厚諸將務為詭辭請遥隸神策軍
禀賜遂贏舊三倍繇是塞上往往稱神策行營皆
内統於中人其軍乃至十五萬元和三年廢左右
神威軍合為一曰天威軍八年廢天威軍以其兵
騎分隸左右神策軍及僖宗幸蜀田令孜募神策
新軍為五十四都離為十軍令孜自為左右神策
十軍兼十二衛觀軍容使以左右神策大將軍為
左右神策諸都指揮使諸都又領以都將亦曰都
頭
新唐書百官志左右神策大將軍各一人正二品
統軍各二人正三品將軍各四人從三品掌衛兵
及内外八鎮兵護軍中尉各一人中護軍各一人
判官各三人都句判官二人句覆官各一人表奏
官各一人支計官各一人孔目官各二人驅使官
各二人
唐會要光啟元年四月以田令孜為左右神策十
軍使令孜募新軍五十四都每都千人左右神策
各二十七都分為五軍令孜總之
謹案唐以十六衛為南衙乃宿衛之兵又有北
衙禁軍皆開元以後所置而神策為北衙兵之
一其初本以邊兵入衛後遂漸增其額分屯近
畿凡征伐四方多用之以取勝唐代京城諸軍
神策為最故唐書以為勢居北軍右非他軍比
者是也唐文粹載李庾西都賦稱親兵百萬制
以神策紫身豹首金腰火額獵霞張旆剥犀綴
革奮目如虎眦振髯而蝟磔柔六鈞貫七札别
有陳旌賜鉞閫外四十依榆關而作鎮拒柳營
而開壁其形容甚至則是軍之精勁可知當時
如劉沔郝廷玉范希朝李晟等本出神策軍皆
為名將其制蓋頗近今之健銳營而射生軍則
頗近今之虎鎗營特唐代以中官主之浸至尾
大不掉驕横日甚逮昭宗既誅宦者遂廢神策
以隸六軍而唐亦益弱終至滅亡總由其措置
失宜無以激士氣而固根本耳
五季(未置)
宋
玉海宋殿前司有捧日天武左右四廂馬軍司有
龍衛左右廂步軍司有神衛左右廂各有都指揮
使每軍有都指揮使都虞候每指揮有都副指揮
每都有軍使副兵馬使
宋史職官志捧日四廂管舊城左廂及殿前司馬
軍天武四廂管舊城右廂及殿前司步軍龍衛四
廂管新城左廂及馬軍司馬軍神衛四廂管新城
右廂及步軍司步軍謂之上四軍各有左右廂廂
各三軍
禮疑圖宋殿前侍衛兩司即唐禁内六軍之制而
捧日天武龍衛神衛之名則又因諸軍之散而收
神策為殿後四軍之遺也
玉海乾德三年詔郡國選兵之驍勇者部送闕下
太祖親閱之中選者萬餘人以騎軍為驍雄步軍
為雄武並隸侍衛親軍
謹案宋殿前司以捧日天武為上軍侍衛司以
龍衛神衛為上軍通考載建隆元年詔殿前侍
衛二司各閱所掌兵練其驍勇升為上軍則上
軍皆以簡閱而升與今健銳營之選前鋒護軍
勁卒别置一營者其制頗為相近至驍雄雄武
二軍雖由郡國部送而别選驍勇立為軍額亦
即四上軍之比故並載於此篇
玉海建隆二年幸飛山營閱礮軍開寶九年幸西
教埸觀飛山兵按礮咸平五年置廣捷兵五指揮
先是帝聞南方以標槍旁牌為兵器命有司製之
令内侍蕭延皓取廣德軍教習至是試於便殿悉
呈其技頗精練帝以為可用特立為是軍祥符六
年詔在京諸軍内選江淮習水卒於金明池試戰
棹立為虎翼軍置營於池側七年詔諸州簡兵有
善水者以補神衛水軍仁宗即位十有二年幸安
肅教場觀飛山雄武發礮紹興未置御前萬弩營
乾道五年復置名曰神勁軍
葉夢得石林燕語瓊林苑金明池宜春苑玉津園
謂之四園瓊林苑乾德中置太平興國中復鑿金
明池於苑北導金水河水注之以教神衛虎翼水
軍習舟楫因為水嬉
宋實錄建隆四年四月庚寅内出緍錢募諸軍子
弟數千人鑿池於朱明門外令右神武上將軍陳
承昭護其役將習水戰也
李心𫝊建炎以來朝野雜記平江許浦水軍本明
定州海水軍舊隸沿海制置司乾道中改隸殿前
司以三千人為額五年冬又改為御前水軍八年
春併歸許浦淳熙四年冬以七千為額江隂水軍
舊自泉州調發乾道三年以其勞費奏留屯二千
人於江隂軍而沿海制置司又别屯千人淳熙末
增置四千此外左翼軍亦有水軍三千摧鋒軍二
千福州延祥寨千人鎮江建康池江鄂州御前諸
帥亦各有水軍其後殿司又有澉浦水軍而淮隂
靖安唐灣采石諸水軍則皆冠以御前水軍之號
謹案宋飛山營專領礮兵正似今之火器營而
廣捷軍習標鎗神勁軍習弩各名一藝亦屬相
近至虎翼軍領水卒而神衛廂兼有水軍則又
近今健銳營之教習水師矣
遼
遼史兵衛志皇后述律氏居守之際摘蕃漢精銳
為舒新(滿洲語鑿也原作屬珊今改正)軍太宗益選天下精甲置
諸爪牙為皮室軍合騎五十萬國威壯矣
遼史百官志左皮室詳衮司右皮室詳衮司北皮
室詳衮司南皮室詳衮司太宗選天下精甲三萬
為皮室軍初太祖以行營為宫選諸部豪健千餘
人置為腹心部耶律隆科(滿洲語銅鍋也原作老古今改正)以功
為右皮室詳衮司則皮室軍自太祖時已有即腹
心部是也太宗增多至三十萬耳舒新軍詳衮
司應天皇太后置軍二十萬選蕃漢精兵礮首
軍詳衮司掌飛礮之事弩手軍詳衮司掌強弩
之事
謹案遼代選精甲為皮室舒新二軍亦如今健
銳營之比而礮首弩手二詳衮司則如今之有
火器營也
金
金史兵志舊常選諸軍之材武者為護駕軍海陵
又名上京龍翔軍為神勇軍正隆二年將南伐乃
罷歸使就僉調後於侍衛親軍四明安内選三十
以下千六百人騎兵曰龍翔步兵曰虎步
金史百官志威捷軍(承安二年簽弩手千人泰和四年以之備邊事)鈐轄
正六品都轄從九品
謹案金之龍翔虎步軍大定間改為拱衛司以
謹嚴儀衛已别繫之鑾儀衛篇然其初實於親
軍内特選精甲以充之則與今健銳營之制亦
頗有相近者故仍互見於此至威捷軍專司弩
手則亦今火器營之比也
元
元史百官志回回礮手軍匠上萬戶府秩正三品
至元十一年置礮手總管府十八年始立為都元
帥府二十二年改為萬戶府後定置達嚕噶齊(解見)
(戶部篇)萬戶一員副萬戶一員經歷知事提控案牘
各一員令史四人譯史一人鎮撫二員千戶所三
翼達嚕噶齊三員千戶三員副千戶三員百戶三
十二員彈壓六員
謹案元代樞密院大都督府所領諸衛以備宿
衛征討其職掌約略相同並無選擇驍勇别為
一營之事惟回回礮手軍匠上萬戶府則即所
謂西域火然礮法元初嘗以之攻蔡州城者實
今火器營所由昉也
明
明史兵志成祖平交阯得神機鎗礮法特置神機
營肄習製用生熟赤銅相間其用鐡者建鐡柔為
最西鐡次之大小不等大者發用車次及小者用
架用椿用托大利於守小利於戰隨宜而用為行
軍要器至嘉靖八年從右都御史汪鋐言造佛郎
機礮謂之大將軍發諸邊鎮佛郎機者國名也正
德末其國舶至廣東白沙巡檢何儒得其制以銅
為之長五六尺大者重千餘斤小者百五十斤巨
腹長頸腹有修孔以子銃五枚貯藥置腹中發及
百餘丈最利水戰駕以蜈蚣船所擊輙糜碎其後
大西洋船至復得巨礮曰紅夷長二丈餘重者至
三千斤能洞裂石城震數十里天啟中錫以大將
軍號遣官祀之明置兵仗軍器二局分造火器凡
數十種正德嘉靖間造最多
明史職官志神機營設中軍左右哨左右掖選勲
臣二人提督之其管哨掖官曰坐營坐司亦率以
勲臣為之又設把總把司把牌等官嘉靖二十九
年設副參遊佐坐營號頭中軍千把總等官神機
營戰兵一營左副將一戰兵二營練勇參將一車
兵三營遊擊將軍一車兵四營佐擊將軍一城守
五營佐擊將軍一戰兵六營右副將一車兵七營
練勇參將一城守八營佐擊將軍一城守九營佐
擊將軍一城守十營佐擊將軍一備兵坐營官一
大號頭官一
謹案明置神機營以肄習鎗礮又置兵仗軍器
二局以分司製造而火器之制始備然此即京
軍三大營之一明代自諸衛上直軍外戰守武
備惟恃三營而中葉以後兵柄主之宦官將領
盡出紈袴非但不知訓練甚至買閒占役尺籍
空虚成化中雖嘗分其等次以一等者為選鋒
操練次等者為老家供役而富軍憚營操征調
率賄將弁置老家數中貧者雖老疲轉入一等
操練而缺伍名額又每為權貴所隐占支糧則
有調遣則無是以軍數雖多衰耗實甚非但不
可以言精銳即求其能執兵應操者亦十無一
二歷代以來軍政之壞蓋未有如明之甚者矣
欽定歷代職官表卷四十七
