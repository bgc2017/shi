欽定歴代職官表卷五
吏部表
謹案六官分職始自成周而今之六部其原實
起於漢魏以下之尚書諸曹(前漢尚書分四曹後漢六曹魏五尚)
(書二十三曹西晉六尚書三十六曹東晉五尚書十五曹宋齊六尚書二十曹梁六尚書二十)
(三曹陳六尚書二十一曹北魏五尚書三十六曹後增置不一西魏十二部北齊六尚書二十)
(八曹隋始置六部尚書分二十四司)唐宋迄元則為尚書六部隸
於尚書都省以尚書令左右僕射總統六部之
事左丞及左司郎中員外郎分轄吏戸禮三部
右丞及右司郎中員外郎分轄兵刑工三部其
都省之制以令僕所居為都堂當省之中左為
吏戸禮部分三行每行四司右為兵刑工部分
三行每行四司皆東西相向見於通典及葉夢
得石林燕語者甚詳元代廢尚書省移入中書
六部亦隨之改隸元人析津志載六部俱列中
書外垣則其制亦與唐宋無異故當時六部署
銜皆曰尚書某部中書某部以其統屬於都省
故也自明太祖罷丞相革中書省仿古六卿之
制析其職歸之六部以尚書分掌庶政侍郎佐
之於是六部始各為分署事皆專達而都省之
制遂廢
本朝因之(臣)等纂次六部各表悉依今制分列而
以前代尚書諸曹職掌相承者繫之於下至都
省制度難於析載謹附識於吏部表末以存舊
式其尚書侍郎郎中等官建置所自亦各於吏
部篇内分條偹考以著源委焉
吏部
國朝官制
吏部尚書滿洲漢人各一人(初定滿洲一品漢人二品順治十六年俱改為二品)
(康熙六年復改滿洲為一品九年定俱為正二品雍正八年升為從一品各部院同)
掌中外文職銓敘勲階黜陟之政釐飭官常以贊
邦治其屬有文選考功稽勲驗封四清吏司
國朝自天聰五年始設六部每部一貝勒主之吏部置
滿洲承政一員蒙古承政一員漢人承政一員參
政八員啓心郎一員崇德三年更定吏部設滿洲
承政一員左參政二員右參政三員滿洲啓心郎
一員漢人啓心郎二員順治元年停貝勒總理例
改承政為尚書參政為侍郎(各部同)五年定滿漢尚
書各一人七年增設滿洲尚書一人八年仍令親
王郡王兼攝部務九年停(各部同)十年復裁滿洲尚
書一人十五年裁啓心郎雍正元年以來常以大
學士兼理部務與尚書率其屬以敘正羣吏焉
左右侍郎滿洲漢人各一人(初定滿洲漢軍二品漢人三品順治十六年俱改為)
(三品康熙六年復改滿洲為二品九年定俱為正三品雍正八年陞為從二品乾隆十四年復升為正二品各)
(部院同)
順治十五年定額掌佐理銓衡以貳尚書漢右侍
郎初制兼翰林院學士銜其非翰林出身者不兼
尋罷兼銜
文選清吏司郎中滿洲三人蒙古漢人各一人(初制滿洲郎中)
(三品順治十六年改為五品十八年改為四品康熙六年復為三品九年定與蒙古漢軍漢人俱為正五品各)
(部院同)員外郎滿洲漢人各二人(初制滿洲員外郎四品順治十六年改為五品)
(康熙六年復為四品九年定與蒙古漢軍漢人俱為從五品各部院同)主事滿洲一人漢
人二人(初制滿洲主事四品順治十六年改為六品康熙六年改為五品九年定與蒙古漢軍漢人俱)
(為正六品各部院同)
掌班秩遷除均平銓法崇德三年吏部設理事官
四員副理事官六員順治元年改理事官為郎中
副理事官為員外郎(各部同)設滿洲郎中四人漢軍
郎中二人滿洲蒙古員外郎八人漢軍員外郎六
人主事四人十二年增滿洲郎中四人員外郎停
兼用蒙古十八年復設蒙古員外郎一人康熙元
年仍省三十八年裁漢軍員外郎四人五十七年
增設蒙古郎中一人主事一人復設蒙古員外郎
一人雍正五年裁漢軍郎中員外郎初制滿洲蒙
古漢軍司官皆統為員額不分專曹悉聽堂官調
撥後始分司定缺(各部同)其漢人司官則順治元年
即隨曹置額文選司初設漢郎中一人員外郎一
人主事二人雍正五年增設漢員外郎一人凡漢
缺郎中員外郎主事皆以由甲科出身者注授(各司)
(同)
考功清吏司郎中滿洲三人漢人一人員外郎滿洲二
人蒙古漢人各一人主事滿洲一人漢人二人
掌論劾考察旌别功過順治元年設漢郎中員外
郎主事各一人雍正五年增設漢主事一人
稽勲清吏司郎中滿洲漢人各一人員外郎滿洲二人
漢人一人主事滿洲漢人各一人
掌更名改籍終養服制兼稽在京文員俸廪漢司
官員額順治元年定
騐封清吏司郎中滿洲漢人各一人員外郎滿洲二人
漢人一人主事滿洲蒙古漢人各一人
掌
封贈襲廕土司嗣職漢司官員額亦順治元年定
堂主事滿洲四人漢軍一人
掌文案者滿洲二人掌章奏者滿洲二人漢軍一
人順治元年定額
司務廳司務滿洲漢人各一人(初制從九品乾隆三十六年升為正八品各部)
(寺同)
掌出納文書稽察胥吏(各部同)順治元年止設漢人
司務二人四年裁一人十一年定設滿洲漢人各
一人
筆帖式滿洲五十七人蒙古四人漢軍十二人(由舉人恩拔歲)
(副貢生考取者七品由生員監生考取者八品由官學義學生等考取者九品各部院同)
掌繙譯清漢章奏文籍(各部同)天聰五年始令六部
辦事筆帖式各酌量補授吏部筆帖式滿洲初設
六十五員後省八員蒙古初設二員後增二員漢
軍初設十六員後省四員分隸各司視事之繁簡
以為額
歴代建置
三代
禮記曲禮天子建天官先六大曰大宰鄭康成註
此蓋殷時制也
尚書周官冡宰掌邦治綂百官均四海
謹案舜典納于百揆蔡氏沈以為猶周之冢宰
而當時未有官號今故仍托始於殷周焉
周禮天官治官之屬大宰卿一人小宰中大夫二
人宰夫下大夫四人上士八人中士十有六人旅
下士三十有二人大宰之職掌建邦之六典以佐
王治邦國小宰之職掌邦之六典八法八則之貳
以逆邦國都鄙官府之治宰夫之職掌治法以考
百官府羣都縣鄙之治(鄭康成註六官皆總屬於冢宰冢宰扵百官無所不)
(主變冢言大進退異名也百官總焉則謂之冢列職於王則稱大冡大之上也)
唐六典吏部尚書周之天官卿也侍郎周之天官
小宰中大夫也太宰屬官有下大夫蓋吏部郎中
之任也有上士蓋今員外郎之任也
周禮夏官司士下大夫二人中士六人下士十有
二人府二人史四人胥四人徒四十人掌羣臣之
版以治其政令歲登下其損益之數辨其年歲與
其貴賤周知邦國都家縣鄙之數卿大夫庶子之
數以詔王治
杜佑通典參詳古今徵考職任天官太宰當為尚
書令非吏部之任今吏部宜出於夏官之司士
春秋左氏傳晉侯作執秩以正其官(杜預曰主爵秩之官)
周禮夏官司勲上士二人下士四人府二人史四
人胥二人徒二十人掌六鄉賞地之法以等其功
王功曰勲國功曰功民功曰庸事功曰勞治功曰
力戰功曰多
謹案後世以六部分配六官吏部實準周禮天
官之職然考大宰總百官以掌邦治與後世專
司銓選者不同故杜佑以為吏部之任出於夏
官之司士其說最允至執秩為今騐封之職司
勲為今稽勲之職沿襲所自尚有可徵今並著
之於表又考春官内史掌王之八枋之法以詔
王治一曰爵二曰禄三曰廢四曰置五曰殺六
曰生七曰予八曰奪凡命諸侯及孤卿大夫則
策命之鄭康成註云大宰既以詔王内史又居
中貳之是今吏部文選考功騐封三司之事其
源又當出於内史又案晏子春秋齊景公燕賞
於國内萬鍾者三千鍾者五令三出而職計莫
之從公怒令免職計令三出而士師莫之從是
後世考功之法亦春秋時士師所兼掌矣謹附
著於此
秦
通典秦尚書四人不分曹名
謹案秦代雖未有曹名然尚書官號實肇始於
此故特著之吏部條下以明權輿所自至尚書
尚字陸德明經典釋文讀作常音而岳珂媿郯
錄則云秦世少府遣吏四人在殿中主發書故
謂之尚書尚猶主也漢初有尚冠尚衣尚食尚
浴尚席尚書謂之六尚戰國時已有尚衣尚冠
之屬然則尚書之稱尚書從去聲而非平聲今
案藝文類聚引韋昭辨釋名曰尚猶奉也百官
言事當省案平處奉之故曰尚尚食尚方亦然
如淳注漢書亦云主天子文書曰尚書如主婿
曰尚主據此則尚字之當讀去聲似為有本然
自六朝以後文人詞賦無不用作辰羊切者則
其讀平聲亦已久矣
漢
後漢書百官志尚書六百石常侍曹尚書主公卿
事二千石曹尚書主郡國二千石事侍郎四百石
主作文書起草令史二百石
晉書職官志漢成帝建始四年置尚書四曹各有
其任其一曰常侍曹主丞相御史公卿事其二曰
二千石曹主刺史郡國事後又置三公曹為五曹
後漢光武以三公曹主歲盡考課諸州郡事改常
侍曹為吏部曹主選舉祠祀事尚書雖有曹名不
以為號靈帝以侍中梁鵠為選部尚書於此始見
曹名
後漢書馮勤列傳勤為郎中給事尚書使與諸侯
封事
劉昭後漢志注蔡質漢儀曰三公曹典天下歲盡
集課事三公尚書二人典三公文書尚書郎初從
三署詣臺試初上臺稱守尚書郎中歲滿稱尚書
郎三年稱侍郎
漢書百官公卿表郎掌守門戸出充車騎有議郎
中郎侍郎郎中皆無員
徐堅初學記秦初置郎中令其屬官有三署(五官中郎)
(將左中郎將右中郎將凡三署也)署中有郎中侍郎無員多至千
人(郎中秩比三百石侍郎比四百石以其為郎居中故曰郎中以其為郎内侍故曰侍郎)尚
書郎初從三署郎選詣尚書臺試故郎中侍郎之
名猶因三署本號也(西漢言郎者多非尚書郎惟田蚡少為諸曹郎是也其馮)
(唐為郎中顔駟為郎揚雄為侍郎及諸言以貲為郎父任為郎皆三署郎至東漢猶難分有尚書及)
(曹名冠首者即尚書郎直言為郎亦三署郎魏以後即無三署郎)自漢以來諸曹
郎中侍郎或不兩置(或惟置郎中或惟置侍郎然二者亦通為尚書郎)漢
世兩置有郎中侍郎
通典後漢尚書令史皆選於蘭臺符節簡練有吏
能者為之尚書郎與令史皆主文簿
謹案今六部之名始於隋代由漢以迄南北朝
則統為尚書諸曹其名增損不一大抵隨宜設
官不必依六典以為區别故以令制配隸不盡
相準今苐取職掌可考者分繫各部之下以明
沿革(如常侍二千石三公考功定課諸曹則繫之吏部三公本主斷獄又别繫之刑部金)
(部度支農部倉曹民曹則繫之戶部)至侍郎郎中官名本出秦漢
三署因以為尚書郎之通稱原無差别故杜佑
謂漢魏以來尚書屬或有侍郎或有郎中或曰
尚書郎或曰某曹郎或則兼置或為互名雖稱
號不同其職一也自隋煬帝置六侍郎增品第
四以貳尚書之職改諸司侍郎但曰郎於是侍
郎始為六部長官唐初又於郎下復加中字而
郎中亦遂沿為曹屬定名然則隋以前侍郎乃
即今各部郎中之職(其郎中與侍郎並置者郎中乃今員外郎之職)而
今各部堂官之侍郎則前代所無隋以後始置
名雖同而實則異矣
三國
通典魏改選部為吏部主選事陳羣始建九品官
人法拜吏部尚書吳暨豔為選曹尚書
初學記吏部自漢及魏授此職者或云吏部尚書
若授諸曹尚書直云尚書(漢魏晉世若授吏部者即云以某為吏部尚書)
(若授他曹云某為尚書至晉宋齊以後始云某授工部刑部五兵度支等尚書耳)故歴代
職官之書皆别紀吏部尚書不與諸曹同
晉書百官志魏尚書郎有吏部二千石考功定課
(案定課宋書百官志作定科)
通典魏自黃初改秘書為中書置通事郎掌詔草
而尚書郎非復漢時職任
謹案漢之尚書郎下筆為詔策出言為詔命其
所掌蓋即今内閣之任自魏文帝改其職入中
書而尚書郎惟理庶務乃與今六部司員無異
世俗相沿以明光起草含香奏事用為部曹典
故不知此乃漢尚書郎職儀其實與後世曹郎
並無涉也
晉
宋書百官志晉有吏部尚書
晉書職官志晉受命武帝罷定課置吏部二千石
曹郎康穆以後又無二千石郎但有吏部
唐六典晉尚書郎曹有考功郎中一人
通典晉有尚書都令史秩二百石與左右丞總知
都臺事又賈充置省事吏品職與諸曹令史同
宋齊梁陳
鄭樵通志宋時吏部尚書領吏部刪定三公比部
四曹孝武不欲威權在下大明二年分吏部尚書
置二人以輕其任而省五兵後還置一吏部尚書
宋書百官志太祖元嘉十八年增刪定曹郎次在
左民曹上蓋魏世之定科(即定課)郎也三十年又置
功論郎次都官之下在刪定之上
南齊書百官志吏部尚書領吏部刪定三公比部
四曹
謹案宋齊以比部主法制故領於吏部尚書而
隋以後則皆屬刑部又功論郎所掌本考功法
而南齊志所載乃領於都官尚書不隸吏部蓋
時未有六部定制故随宜統攝不相畫一也今
悉以現行職掌所承為定以功論郎繫之吏部
而比部郎則仍列入刑部表内他並仿此
隋書百官志梁置吏部尚書吏部刪定三公比部
等郎天監三年置侍郎其郎中在職勤能滿二載
者轉之陳承梁皆循其制吏部尚書中二千石品
第三尚書吏部侍郎郎中六百石品第四
通典尚書都令史宋齊八人梁五人謂之五都令
史舊用人常輕武帝詔用士人乃以司空法曹參
軍劉顯兼吏部都晉宋蘭臺寺正書令史雖行
文書皆有品秩朱衣執板給書僮梁陳同
北魏
魏書官氏志吏部尚書第三品尚書吏部侍郎第
四品尚書郎中第六品尚書都令史主事令史從
第八品(皇始四年復尚書三十六曹置代人令史一人譯令史一人書令史一人)
謹案主事之名本起於漢之光禄勲(後漢書范滂傳滂遷)
(光禄勲主事時陳蕃為光禄勲滂執公儀詣蕃蕃不止之滂投版棄官去)自魏於尚
書諸司各置主事令史隋代又去令史字遂為
今各部主事之權輿然唐宋多用流外其品猶
卑金始用士人大定中并用進士而所掌不過
吏職故明初尚為首領官至洪武中改主事為
司官乃與郎中員外郎並稱清選矣
後周
後周書蘇綽列傳太祖依周禮建六官天官府管
冡宰等衆職
馬端臨文獻通考後周有吏部中大夫一人(掌羣臣及)
(諸子之簿辨其貴賤與其年歲歲登下其損益之數依六勲之賞頒禄之差)小吏部下
大夫一人(掌貳吏部之事)領司勲上士等官屬大司馬
隋
隋書百官志高祖置吏部尚書統吏部侍郎二人
主爵侍郎一人司勲侍郎二人考功侍郎一人
尚書省二十四司各置員外郎一人以司其曹之
籍帳侍郎闕則釐其曹事煬帝定尚書六曹各侍
郎一人以貳尚書之職諸曹侍郎並改為郎又改
吏部為選部郎(諸部别見後)以異六侍郎之名廢諸司
員外郎而每增置一曹郎各為二員尋又每减一
郎置承務郎一人同員外之職
通典開皇三年置員外郎今尚書員外郎自此始
以前歴代謂之尚書郎或謂之侍郎皆無員外郎
之號前代史傳及職官要錄或有言員外郎者盖
謂員外散騎侍郎耳非尚書之職
通志尚書都令史隋改都事煬帝分隸六尚書置
六人領六曹事主事令史煬帝去令史之名但
曰主事随曹閑劇每十令史置一主事不滿十者
亦一人雜用士人令史後魏謂之流外勲品北
齊尚書郎判事正令史側坐書令史過事自隋以
來漸為卑冗煬帝以四省三臺皆曰令史九寺五
監諸府衛皆曰府史
謹案前代尚書曹名增減不一自隋文帝置吏
部禮部兵部都官度支工部六曹旋復改度支
為民部都官為刑部於是六部之名至今沿為
定式其侍郎員外郎主事諸官亦皆定於隋代
漢魏以來尚書規制至此而斟酌漸密故後來
多本之焉
唐
舊唐書百官志吏部尚書一員(正三品龍朔二年改為司列太常伯)
(光宅元年改為天官尚書神龍復為吏部尚書)侍郎二員(正四品上龍朔改為司列少常)
(伯咸亨復總章元年吏部兵部各增置侍郎一員)掌天下官吏選授勲封
考課之政令其屬有四一曰吏部二曰司封三曰
司勲四曰考功總其職務而行其制命尚書侍郎
分為三銓(尚書為尚書銓侍郎二人分為中銓東銓)擇人以四才校功
以三實據其官資量其注擬以定九流之品格郎
中二員(並從五品上龍朔為司列大夫咸亨光宅並隨曹改)員外郎二員(並從)
(六品上)郎中一人掌考天下文吏之班秩階品郎中
一人掌小銓以其在九流之外謂之流外銓亦謂
之小選(小銓舊委郎中專知開元二十五年又勅銓試訖留放皆尚書侍郎定之也)員
外郎一人掌判南曹(曹在選曹之南故謂之南曹)員外郎一人
掌判曹務司封郎中一員(從五品上隋曰主爵郎武德因之龍朔改)
(為司封大夫光宅改司封郎中)司封員外郎一員(從六品上)掌國之封
爵司勲郎中一員(從五品上隋曰司勲郎武德初乃加中字龍朔改為司勲)
(大夫咸亨復)司勲員外郎二員(從六品上)掌邦國官人之勲
級考功郎中一員(從五品上龍朔二年改為司績大夫咸亨初乃復)考
功員外郎一員(從六品上)掌内外文武官吏之考課
司馬光資治通鑑天寳十一載三月乙巳改吏部
為文部(至德二載復舊)
唐六典尚書左右司各掌付十有二司之事以舉
正稽違省署符目都事監而受焉左右司都事從
七品上主事從九品上
謹案唐宋以來尚書左右司本都省僚屬說已
具前自明代分建六部革都省之制左右司郎
中員外郎俱已久廢惟今各部堂主事司務所
掌如受遣文書考察掾史諸務尚即前代左右
司都事主事之舊職謹以隸左司者著之吏部
表内他部仿此
新唐書百官志吏部主事四人司封主事二人司
勲主事四人考功主事三人(胡三省通鑑注唐主事並用流外入流者)
(補之)吏部令史三十人書令史六十人制書令史十
四人甲庫令史十三人亭長八人掌固十二人司
封令史四人書令史九人掌固四人司勲令史三
十三人書令史六十七人掌固四人考功令史十
五人書令史三十人掌固四人
謹案唐承隋制尚書六部部各四曹凡二十四
曹其每部首曹即以本部為曹名佐其長而行
政令謂之本曹(如吏部即為尚書吏部郎中員外郎戶部即為尚書戶部)
(郎中員外郎)其餘三曹各以職掌分列而署銜則
不冠以本部名謂之子司(如司封則但曰尚書司封郎中員外)
(郎司勲則但曰尚書司勲郎中員外郎並不冠以吏部)宋制因之所謂
吏勲封考戶度金倉禮祠主膳兵職駕庫刑
都比門工屯虞水者是也金元六部皆無分曹
明初復仍唐制部設四曹而首曹之以本部為
名者則改稱總部尋又改吏禮兵工四總部
為文選儀制武選營繕四清吏司至此始别
置曹名後遂沿為定制然溯其源流則固唐
宋之本曹也至考自唐迄明皆為吏部第四
曹
本朝始改列文選之次蓋一司銓政一司考課相
輔而行扵體制斯為允稱矣
唐會要唐因隋制吏部尚書掌銓六品七品選侍
郎掌銓八品九品選至景雲九年宋璟為吏部尚
書始相通與侍郎分知因為故事
通典自開元以來宰相員少資地崇高又以兵吏
尚書權位尤美而宰臣多兼領之但從容衡軸不
自銓綜其選試之任皆侍郎專之尚書通署而已
遂為故事或分領其事則列為三銓(四年六月勅員外郎御史)
(并餘供奉官直進名勅授自此不在吏部)尚書掌其一侍郎掌其二
顧炎武日知錄唐貞觀元年京師榖貴始分人於
雒州置選至開耀元年以河雒天下之中詔東西
二曹兩都分簡謂之東選是東都一掌選也黔中
嶺南閩中官不由吏部委都督選擇土人補授上
元三年勅每年遣五品已上官充南選使仍令御
史同往注擬大歷十四年詔專委南選使停遣御
史是黔中嶺南閩下各一掌選也李峴傳曰代宗
徵峴為荆南節度知江淮選補使又曰罷相為吏
部尚書知江淮選舉置銓於洪州劉滋傳曰興元
元年改吏部侍郎往洪州知選事是江南又一掌
選也
李肇國史補郎官故事吏部郎中二廳先小銓次
格式員外郎二廳先南曹次廢置其制尚矣
王定保唐摭言俊秀等科比皆考功主之開元
二十四年廷議以省郎位輕不足以臨多士乃詔
禮部侍郎專之
謹案考功本掌貢舉及議諡之事其後貢舉雖
歸之禮部而議諡之職至宋猶然明初始以屬
之内閣云
錦繡萬花谷(無撰人名)尚書郎自兩漢後妙選其人唐
貞觀以來尤重其職吏部前行最為要劇自後行
改入皆為美遷(案唐制尚書六曹以吏部兵部為前行戸部刑部為中行禮部工部)
(為後行)考功員外郎專掌貢舉員外郎之最望者也
五季
五代史本紀吏部侍郎于兢為中書侍郎
五代史列傳李琪遷吏部尚書
謹案五代新史闕職官志舊史雖有之而簡陋
殊甚故官制無可考見以紀傳核之六曹官名
大約多仍唐舊今略採二條以見其槩又豆盧
革傳載唐梁之際吏部銓文書不完因緣為姦
利郭崇韜請論以法選人吳延皓改告身事發
尚書左丞判吏部銓崔沂等皆貶據此則後唐
吏部銓又嘗以他官掌之亦不盡用三銓之法
也
宋
文獻通考宋朝典選之職自分為四文選二曰審
官東院(淳化二年置磨勘京朝官院又以差遣院并入號磨勘差遣院亦名考課院淳化四)
(年以考課京朝官院為審官院熙寕間置審官西院以主武選於是改審官院為審官東院焉)曰
流内銓武選二曰審官西院曰三班院元豐定制
以審官東院為尚書左選審官西院為尚書右選
流内銓為侍郎左選三班院為侍郎右選掌文武
官選授勲封考課之政令文臣寄禄官自朝議大
夫職事官自大理正以下歸尚書左選武臣陞朝
官自皇城使職事官自金吾衛仗司以下歸尚書
右選自初仕至州縣幕職官歸侍郎左選自借差
監當至供奉官軍使歸侍郎右選凡分職為三封
爵贈官之事司封主之賜功定省之事司勲主之
官資課最名諡之事考功主之
宋史職官志吏部尚書掌文武二選之法所隸官
分掌其事兼總於尚書騐實而後判成置吏曰主
事令史曰書令史曰守當官二十四司亦如之南
渡初諸曹長貳互置惟吏部偹官紹興八年置權
尚書以處未應資格之人侍郎分左右選建炎
四年置權侍郎滿二年為真舊制吏部除侍郎二
員分典左右選總稱吏部侍郎間命官兼攝惟稱
左選侍郎或右選而已紹興三年始有侍左侍郎
侍右侍郎之稱既而徑入除目相承不改郎中
員外郎舊主判二人以朝官充元豐官制行置吏
部郎中主管尚書左右選及侍郎左右選各一員
參掌選事而分治之凡郎官並用知府資序以上
人充未及者為員外郎紹興八年吕希常兼權侍
右郎官紹興三十一年李端明除尚右郎官既而
何俌揚倓費行之除吏部郎官皆有侍左侍右尚
左尚右之稱自此相承不改司封郎中員外郎
掌官封叙贈承襲之事司勲郎中員外郎掌勲
賞之事考功郎中員外郎掌文武選叙磨勘資
任考課之政令尚書左右司分房十置都事三
人主事六人
謹案唐以吏部主文選兵部主武選宋則文武
二選悉歸之吏部且有由中書樞密除授併不
經吏部二選者宋六曹悉仍唐制惟選法視唐
為較異云
李心𫝊建炎以來朝野雜記六部監門官紹興二
年初置秩比寺監丞郎官有缺得兼之内選則為
寺監丞或權郎外除至有為諸路總領者六部架
閣官崇寧間始置迄宣和再置再省紹興三年立
六部架閣庫十五年復置官四人
謹案宋六部同建於尚書都省故監門官得統
司六部之事以其職考之似即今之司務也至
宋制六部成案留部二年然後藏之架閣庫又
八年則委之金耀門文書庫故特設官以掌之
今之六部文案各留本司諸曹皆自為典守是
以前代架閣掌固之官悉罷之而不設焉
遼
遼史百官志契丹南樞密院掌文銓部族丁賦之
政凡契丹人民皆屬焉以其牙帳居大内之南故
名南院南院樞密使知南院樞密使事知
南院樞密事南院樞密副使知南院樞密副
使事同知南院樞密使事簽書南樞密院事
南院都承旨南院副承旨南院林牙知
南院帖黃給事南院知聖旨頭子事掌南院
頭子南樞密院敞史南院郎君南樞密院
通事南院掾史
謹案遼代北面官僚不設六部遼史百官志謂
南樞密院視吏部今特著之於表以存一代之
沿革其南北二王等官之視各部者均仿此分
繫至南面漢官多依唐制而百官志亦不能具
詳惟吏部尚書劉績見於聖宗本紀開泰元年
今並著於表以見其概焉
金
金史百官志吏部尚書一員正三品侍郎一員正
四品郎中二員從五品員外郎從六品掌文武選
授勲封考課出給制誥之政以才行勞效比仕者
之賢否以行止文冊貼黃簿制各闕之機要正七
品以上以名上省聽制授從七品以下每至季月
則循資格而擬注自八品以上則奏以下則否侍
郎以下皆為尚書之貳郎中掌文武選流外遷用
官吏差使行止名簿封爵制誥一員掌勲級酬賞
承襲用廕循遷致仕考課議諡之事員外郎分判
曹務及參議事所掌與郎中同主事四員從七品
掌知管差除校勘行止分掌封勲資考之事惟選
事則通署及掌受事付事檢勾稽失省署文牘兼
知本部宿直檢校架閣餘部主事自受事付事以
下所掌並同此(皇綂四年六部主事始用漢士人大定三年用進士非特旨不得擬)
(吏人令史六十九人内女直二十九人譯史五人通事二人)架閣庫管勾正八
品同管勾一員尚書左右都事正七品掌檢勾稽
失省署文牘
謹案金代六部統為一署不設書屬而以郎中
員外郎分判諸務元制亦同俱視唐宋為稍異
惟吏部兼文武兩銓則猶沿宋之舊也
元
元史百官志吏部尚書三員正三品侍郎二員正
四品郎中二員從五品員外郎二員從六品掌天
下官吏選授之政令凡職官銓綜之典吏員調補
之格封勲爵邑之制考課殿最之法悉以任之主
事三員蒙古筆且齊(蒙古語寫字人也原作必闍赤今改正)三人令
史二十五人回回令史二人克哷穆爾齊(蒙古語通事也)
(原作怯里馬赤今改正)一人知印二人奏差六人銓寫五人
典吏一十九人左三部照磨所秩正八品照磨
一員掌吏戸禮三部錢穀計帳之事典吏八人
富大用事文類聚元左右司各置都事吏部掌天
下文武官吏選授勲封考察廉能出給制誥等事
司封司勲考功無專曹有封誥科勲封科考選科
以令史分頭掌之
謹案元中統初以吏戶禮為左三部兵刑工為
右三部至元中又以吏禮為一部兵刑為一部
戶工各為一部其後始分列尚書六部迨尚書
省廢後以其職併入中書六部遂改統於中書
省故元代文移皆稱中書某部云
明
鄧球泳化類編洪武戊申始設六部官職以分理
天下庶務仍統於中書省庚申春革中書省罷丞
相永不許設遂定六部尚書正二品左右侍郎正
三品郎中正五品員外郎從五品主事從六品及
都察院通政司大理寺為正九卿衙門自是中書
之政分於六部
明史職官志吏部尚書一人左右侍郎各一人其
屬司務廳司務二人文選騐封稽勲考功四清吏
司各郎中一人員外郎一人主事一人尚書掌天
下官吏選授封勲考課之政令以甄别人才贊天
子治視五部為特重侍郎為之貳司務掌催督稽
緩勾銷簿書(明初設主事司務各四人為首領官有主事印洪武二十九年改主事為)
(司官裁司務二人各部並同)文選掌官吏班秩遷陞改調之事
騐封掌封爵襲廕褒贈吏算之事稽勲掌勲級名
籍喪養之事考功掌官吏考課黜陟之事明初設
四部於中書省分掌錢榖禮儀刑名營造之務洪
武元年始置六部吏部設總部司勲考功三属部
十三年罷中書省倣周官六卿之制陞六部秩每
部分四屬部吏部屬部加司封二十二年改總部
為選部二十九年定為文選騐封稽勲考功四司
並五部屬皆稱清吏司景泰中吏部嘗設二尚書
天順初復罷其一吏部尚書表率百僚進退庶官
銓衡重地其禮數殊異無與並者永樂初選翰林
官入直内閣其後大學士楊士竒等加至三孤兼
尚書銜然品叙列尚書蹇義夏原吉下景泰中左
都御史王文陞吏部尚書兼學士入内閣其班位
猶以原銜為序次自弘治六年二月内宴大學士
邱濬遂以太子太保禮部尚書居太子太保吏部
尚書王恕之上其後由侍郎詹事入閣者班皆列
六部上矣
永樂大典吏部原設總部司封司勲考功銅印各
一顆各設郎中員外郎首領官主事銅印各一顆
洪武二十二年二月將總部改為選部二十九年
八月將選部等部改為文選等清吏司郎中員外
郎主事連銜書卷主事印革去
謹案歴代省署以令史掌文書其官起於前漢
史記酷吏傳趙禹補中都官用廉為令史是也
東漢尚書令史秩二百石華嶠後漢書稱郎主
文案與令史不殊應劭漢官儀亦云尚書令史
滿歲為尚書郎出亦與郎同宰百里郎與令史
分職受事蓋其遷除之重如此三國魏令史第
八品晉亦二百石宋齊梁陳品並第八朱衣執
板進賢一梁冠梁武帝至擇朝臣才地並美者
以充其選北魏有譯史令書令史亦皆八品隋
初著令以為流外勲品唐代限考始入流於是
遂為吏途宋亦案考出職至諸州上佐金尚書
省有契丹令史女直令史譯史等職選用之途
有四曰文資曰女直進士曰右職曰宰執子其
遷轉視唐宋較優元虞集經世大典叙錄稱元
入官之制自吏業進者為多卿相守令於此焉
出故補吏法最為詳密六部令史以諸路儒學
歲貢人充之其譯史蒙古筆且齊諸職亦多以
從七品流官補用綜其資格雖代有升降而周
禮所謂掌官書以贊治者固八職之一也
本朝諸司衙門各置滿洲蒙古漢軍筆帖式以繙
譯清漢章奏文牘盖即金元女直令史譯史蒙
古筆且齊之職而其原實沿歴代令史遺制特
是唐宋用人頗輕而今筆帖式為八旗子弟進
身之階自舉人貢監任子以逮官學義學生皆
得預選集試而後命之引
見而後官之為内外升轉之法以激勵之掄覈維精
人材奮起盖登用之廣視金制而詳慎彌加
遷擢之優視漢制而考核尤備洵非前代僅稱
雜流者所可比擬矣謹略採沿革著之於表而
復論次大槩附識於吏部篇末云
又按明代銓政主於文選一司自部院屬官府
縣正佐皆聽吏部擇人注授初無成法而大僚
則由廷議會推是以用舍大權悉歸臣下掌握
然究其所推者又不必盡孚輿論大扺仍視大
臣居首者意指所向而羣相附和之其闕門聚
議不過沿習具文並無一人能主持公道是即
所推者果克當其任而恩怨所在其不預推者
勢不能不生觖望營求傾軋將從此起又况所
推不出於至公而徒以朝廷爵禄榮途為諸臣
網利徇私之具其弊又何可勝道我
朝慎重名器董正治官首罷廷推之制凡内外大
員皆由
特簡即一命以上由部按例注闕者亦必經引
見而後給憑赴職用人行政事事悉仰承
睿斷
乾綱獨攬柄不下移信億萬禩所當永為法守也
欽定歷代職官表卷五
