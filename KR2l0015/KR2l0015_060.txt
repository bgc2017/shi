欽定歷代職官表卷五十四
知州知縣等官表
知州知縣等官
國朝官制
知州(從五品)順天府五人奉天府四人直隸十二人江蘇
安徽湖南各三人山東九人山西陜西各五人河南六
人甘肅湖北廣東各七人浙江江西各一人廣西二十
六人四川十一人雲南二十七人貴州十四人
掌一州之政治以縣之地大而事繁者升而置之
所統轄一如縣制
國初每州置知州一人嗣後隨地制宜或由特設或
由縣升或以屬州升為直隸州其員亦因時而增
減焉
州同(從六品)順天府一人江蘇安徽各三人山東六人河
南甘肅江西湖南四川雲南各一人陜西貴州各二人
湖北四人廣西十人州判(從七品)順天府三人直隸七人
江蘇甘肅湖南四川各二人山東河南廣西各五人陜
西浙江江西各一人湖北廣東雲南各四人貴州三人
州吏目(從九品)順天府五人奉天府四人直隸十三人江
蘇安徽湖南各三人山東九人山西陜西各五人河南
六人甘肅七人浙江江西各一人湖北廣東各七人廣
西二十一人四川十一人雲南二十七人貴州十四人
各州巡檢(從九品)順天府一人奉天府一人直隸四川各
五人江蘇廣西雲南各七人安徽六人山東四人山西
江西各二人河南浙江各一人湖北廣東各十三人湖
南貴州各三人各州驛丞(未入流)順天府一人河南陜西
貴州各一人四川一人各州庫大使(未入流)順天府一人
各州閘官(未入流)順天府一人江蘇二人山東三人
州同州判分掌各州糧馬巡捕之事吏目掌輔理
各州之刑禁巡檢以下各因所屬分地而掌其職
事
國初每州置州同州判各官因事之繁簡無定員惟
吏目每州一人嗣後因時裁設凡縣之升為州者
並置各屬員如今制焉
各縣知縣(正七品)順天府十九人奉天府八人直隸一百
五人江蘇六十二人安徽五十人山東九十五人山西
八十八人河南九十四人陜西七十三人甘肅五十二
人浙江七十六人福建六十二人江西七十五人湖北
六十人湖南六十四人廣東八十一人廣西四十九人
四川一百十一人雲南三十九人貴州三十四人
掌一縣之政令平賦役聽治訟興教化厲風俗凡
養老祀神貢士讀法皆躬親厥職而勤理之
國初每縣置知縣一人嗣後因地增設或屬於府或
屬於直隸州繁要則升為州其州之簡者亦改為
縣各因時裁置而定其員額焉
各縣縣丞(正八品)順天府三人直隸十八人江蘇五十九
人安徽十七人山東三十五人山西五人河南三十三
人陜西十五人甘肅廣西各六人浙江四十六人福建
二十九人江西五十五人湖北二十二人湖南十三人
廣東二十人四川二十一人雲南四人貴州七人各縣
主簿(正九品)順天府二人直隸五人江蘇三十七人安徽
陜西甘肅各三人山東河南各十三人山西福建湖北
湖南廣東廣西各一人浙江十一人江西二人各縣巡
檢(從九品)順天府四人奉天府三人直隸四十一人江蘇
八十五人安徽五十三人山東二十人山西三十三人
河南十五人陜西十三人甘肅七人浙江四十人福建
六十六人江西八十八人湖北六十八人湖南六十五
人廣東一百二十九人廣西六十人四川九十五人雲
南十六人貴州四人典史(未入流)順天府十五人各直省
員數與知縣同各縣驛丞(未入流)順天府一人直隸九人
山西河南陜西各六人甘肅江西二人四川一人浙江
四人各縣閘官(未入流)江蘇十一人山東十四人各縣税
課大使(未入流)江蘇二人浙江三人各縣河泊所官(未入流)
廣東二人
縣丞主簿分掌糧馬征税戶籍巡捕之事以佐其
縣典史掌監察獄囚如無丞簿則兼領之巡檢掌
緝捕盜賊盤詰奸宄凡州縣關津要害並設之驛
丞典郵傳迎送閘官掌瀦洩啟閉事税課大使典
商税之事河泊所官掌收魚税
國初每縣置縣丞各官因事多寡無定員惟典史每
縣一人嗣後因時裁設並因各縣之升改分併而
定其員額焉
歷代建置
謹案今之州縣三代為州長邑宰秦漢以來為
令長其職重矣稽厥稱名之始惟諸州之制于
古無聞唐虞之十二州夏周之九州漢以後之
州刺史皆以州統國與郡與今之州不同即隋
唐之罷郡置州宋之以朝臣權知州事皆以州
領縣如今之各直隸州與屬府之州亦不同惟
金代始有以府統州者其州多不領縣則遂與
諸縣同列元代始升縣為州下州不及三萬戶
而上縣有在三萬戶以上則直隸州與各州以
漸而分明遂因之以州隸府而州與縣並稱矣
溯之于古惟成周六鄉之州正與今職頗同但
止在王畿百里之内蓋亦稱名之偶合耳知州
之名由宋始其分職則自金元明以來故前代
州牧州刺史諸稱不容混列于表也縣令之制
自古不易周官之縣正春秋時之邑宰大夫既
肇其職秦漢以後大者曰令小者曰長其封為
侯國者則置相以治事州郡之名時有變革而
縣則數千年未之有易也唯是知縣之名起于
宋其初本非縣令而以他官知其縣事其後沿
襲不改至明則自府州縣皆以知稱要其為令
長之職則一也州屬以同判稱者初制州本如
郡故雖屬下散州而仍同郡佐之名縣之丞簿
尉自漢晉以來有之至明始罷尉而置典史其
餘如巡檢驛丞諸職分列于州縣之屬境者則
亦州縣之屬也我
朝監古定制環海之内悉建州縣吏職所治迥非前
代可及謹歷考自古州縣之所由名者撮叙大
略以明建置沿革之故而其詳則具著於後
云
三代
周禮地官州長每州中大夫一人各掌其州之教
治政令之灋正月之吉各屬其州之民而讀灋以
攷其德行道藝而勸之以糾其過惡而戒之若以
歲時祭祀州社則屬其民而讀灋亦如之春秋以
禮會民而射于州序凡州之大祭祀大喪皆涖其
事若國作民而師田行役之事則帥而致之掌其
戒令與其賞罰歲終則會其州之政令正歲則讀
教灋如初三年大比則大攷州里以贊鄉大夫廢
興
謹案今州縣之地皆三代侯國而其長吏實為
邑宰之職其列國郡侯牧長師儒與夫分地五
百里至一百里之制已見知府篇兹不具述惟
成周州長為六鄉之吏上有鄉師鄉大夫下有
黨正族師閭胥比長所謂五黨為州五州為鄉
也州為鄉之屬别而州長以下亦皆舉里中之
賢者而出使長之與今之知州頗不相類苐三
代興賢之典其入官者半出鄉舉里選故士之
有才守者皆得效職顯能于本土即兩漢三互
法行而二千石長吏尚皆自辟曹掾多取諸管
屬之賢亦猶周家之遺意也州長在王畿百里
之内為治地親民之官是固今日知州之所自
始矣至于虞有十二州牧夏周有九州牧則皆
總領諸侯之國與今督撫相類後世州牧雖仍
其名而迥非其職故不復次列云
周禮地官縣正每縣下大夫一人各掌其縣之政
令徵比以頒田里以分職事掌其治訟趨其稼事
而賞罰之若將用野民師田行役移執事則帥而
至治其政令既役則稽功會事而誅賞
謹案縣正為六遂之官猶鄉之州長如作民而
師田行役掌其政令與其賞罰職守皆同至月
吉與春秋社祭之讀法攷行及春秋州序之禮
射為縣正所無當亦詳略互見其為治地之官
則均也周制諸侯之國各有治都治邑之宰而
侯國之小者僅如今之一縣唯畿内不以分國
而鄉遂大夫所涖之屬皆有為邑之名在邦甸
則謂之公邑在家稍則謂之家邑在都則謂之
都邑是固今日縣令之所從始也至縣師主土
地人民之數以徵野之賦貢則為王朝統領之
官與分地者不同縣士掌野之戒令獄訟則專
以治獄為主合之而縣令之職始備矣鄭司農
謂四百里曰縣者蓋以甸稍縣都遞而析之謂
縣在王畿四百里之内非謂一縣輙有地四百里
也周禮小司徒四甸為縣遂人五鄙為縣而左
氏春秋外傳又有三鄉為縣之文蓋周時縣制
略見于此左氏宣十一年傳楚子入陳因縣陳
申叔時諫乃復封陳鄉取一人焉以歸謂之夏
州是則後日州縣之多皆因時增置是又秦制
郡縣之所由始也又周官有修閭氏候人倉人
澤虞等官蓋即後世巡檢驛丞倉庫大使河泊
所諸官之託始惟成周時諸官隸屬六卿不盡
領於州縣故不復詳著云
杜佑通典春秋時列國相滅多以其地為縣則縣
大而郡小故傳云上大夫受縣下大夫受郡(周書作雒)
(篇曰千里百縣縣有四郡)縣邑之長曰宰曰尹曰公曰大夫(晉謂)
(之大夫魯衛謂之宰楚謂之公尹)其職一也(孔子為中都宰一年四方則之由中都宰)
(為司空)至於戰國則郡大而縣小矣故甘茂謂秦武
王曰宜陽大縣名曰縣其實郡也
秦
漢書地理志秦兼并四海不立尺土之封分天下以
為郡縣
漢書百官公卿表縣令長皆秦官皆有丞尉
漢
漢書百官公卿表縣令長掌治其縣萬戶以上為
令秩千石至六百石減萬戶為長秩五百石至三
百石皆有丞尉秩四百石至二百石是為長吏百
石以下有斗食佐史之秩是為小吏大率十里一
亭亭有長十亭一鄉鄉有三老有秩嗇夫游徼三
老掌教化嗇夫職聽訟收賦税游徼徼循禁賊盜
縣大率方百里其民稠則減稀則曠鄉亭亦如之
皆秦制也列侯所食縣曰國皇太后皇后公主所
食曰邑有蠻夷曰道凡吏秩比六百石以上皆銅
印墨綬
謹案後漢書注胡廣云秋冬歲盡各計縣戶口
墾田錢榖入出盜賊多少上集簿丞尉以下歲
詣郡課校其功功多尤為最者于庭慰勞勉之
以勸其後負多尤為殿者於後曹對責以糾怠
慢據此可見漢縣令以下殿最之法而其官制
亦可考見云
後漢書百官志每縣邑道大者置令一人千石其
次置長四百石小者置長三百石侯國之相秩次
亦如之本注曰皆掌治民顯善勸義禁姦罰惡理
訟平賊恤民時務秋冬集課上計於所屬郡國丞
各一人尉大縣二人小縣一人本注曰丞署文書
典知倉獄尉主盜賊凡有賊發主名不立則推索
行尋案察姦宄以起端緒各署諸曹掾史本注曰
諸曹略如郡員五官為廷掾監鄉部春夏為勸農
掾秋冬為制度掾
謹案應劭漢官儀曰前漢書百官表云萬戶以上
為令萬戶以下為長三邊始孝武所開縣戶數
百而或為令荆揚江南七郡惟有臨湘南昌吳
三令爾及南陽穰中土沃民稠四五萬戶而為
長桓帝時以江南陽安為女公主邑改號為令
主薨復其故此令長大小之殊又未可以表為
斷也蓋表因初制綜其大概言之其因時變遷
固非一定耳
馬端臨文獻通考後漢凡郡縣出鹽多者置鹽官
有工多者置工官主税物有水池及漁利多者置
水官主平水收漁税所在諸縣均差吏更給之署
吏隨事不具縣員(按此為後世税課河泊置官之始)
謹案各縣之制成周時已有之至諸侯相滅其
縣漸多秦因其舊制郡以統之漢代相因而不
改惟諸州之設則唐宋以後以縣之大者升而
置之其制盡如縣而皆領于府漢代所未有也
考兩漢地理郡國志皆以郡統縣無統州者即
如前漢益州巴郡之有江州并州鴈門郡之有
武州幽州漁陽郡之有泉州後漢益州廣漢郡
之有雒州涼州漢陽郡之有隴州北地郡之有
靈州似為以州並縣之始然考其所領則皆稱
曰縣蓋第云江州縣武州縣而不單以州名其
長亦第曰令而不以牧名也其時州刺史州牧
為分部統領之重任後世雖假承其名而漢代
則未有相假者唯縣令丞尉為自古以來不易
之官制耳
三國
謹案三國志無百官地理之志縣令佐之興廢
不可考然大略盡因漢制考魏志鄭渾傳太祖
召為掾遷下蔡長邵陵令據此則三國令長之
稱猶沿漢制而未嘗改也其由長而令則以縣
之有小大故增秩而迭遷耳
晉
晉書職官志縣大者置令小者置長有主簿錄事
史主記室史門下書佐幹游徼議生循行功曹史
小史廷掾功曹史小史書佐幹戶曹掾史幹法曹
門幹金倉賊曹掾史兵曹史吏曹史獄小史獄門
亭長都亭長賊捕掾等員戶不滿三百以下職吏
十八人散吏四人三百以上職吏二十八人散吏
六人五百以上職吏四十人散吏八人千以上職
吏五十三人散吏十二人千五百以上職吏六十
八人散吏一十八人三千以上職吏八十八人散
吏二十六人縣皆置方略吏四人洛陽縣置六部
尉江左以後建康亦置六部尉餘大縣置二人次
縣小縣各一人
文獻通考晉制大縣令有治績官報以大郡不經
宰縣不得入為臺郎
謹案晉制縣有令長與漢代不異惟縣之屬吏
則增設益衆其所謂職吏散吏方略吏蓋如今
之諸科房吏典以庶人在官者充之而額數衆
多逾于前代矣令有治績報以大郡則如今日
由簡調繁之制也
宋齊梁陳
宋書百官志縣令千石至六百石長五百石
南齊書百官志縣令相郡縣為國者為内史相
謹案晉宋以後令長國相皆如漢制其所謂内
史者以郡之為國而置其所謂相者以縣之為
國而置之也縣既封為侯伯子男之國别置相
以治民其佐屬諸員與縣異稱而職守則一故
齊書總以縣令相稱之也
隋書百官志梁制縣為國曰相大縣為令小縣為
長皆置丞尉郡縣置吏亦各凖州法以大小而制
員郡縣吏有書僮有武吏有迎新送故等員亦各
因其大小而置焉陳承梁皆因其制官五千戶
以上縣令相品第八不滿五千戶以下縣令相品第九
謹案五代之制以縣之大小分令長之品秩蓋
規倣漢法也至同一為令而有千石至六百石
之分同一令長而有五千戶上下之别其差等
較漢代為尤析矣固亦因地制宜之法也
北魏
魏書官氏志皇始元年令長以下有未備者隨而
置之縣置三令長用八品者世宗班行職令上縣
令相第六品中縣令相第七品下縣令相第八品
北齊
文獻通考北齊制縣為上中下三等每等又有上
中下之差自上上縣至下下縣凡九等然猶因循
後魏用人濫雜至於士流恥居之元文遙遂奏於武成
帝請革之乃密令搜揚世胄子弟恐其辭訢總召集
神武門宣旨慰諭而遣自此縣令始以士人為之
謹案自古重令長之選者莫如漢故郎官出宰
百里天子不輕以授人至晉而有不經宰縣不
得入為臺郎之制亦以示矜重也齊承後魏濫
雜之餘召集世胄子弟宣旨勞遣而縣職始重
然概云世胄未察賢能亦非任官之良法也
後周
通典牧守令長非通六條及計帳者不得居官(按蘇)
(綽六條之制其略已見司道卷中兹不具錄)
周書盧辯傳戶七千以上縣令五命戶四千以上
縣令正四命戶二千以上縣令四命戶五百以上
縣令正三命戶不滿五百以下縣令二命
謹案漢制縣方百里萬戶以上曰令萬戶以下
曰長又有四五萬戶而亦名為長者至後周則
七千戶以上令長即為七命其二命之令戶不
滿五百以下是縣令所治僅如一鄉一亭之比
矣蓋周齊戰爭之餘境土促狹戶口凋弊而致
然也
隋
通典隋刺史縣令三年一遷開皇十四年改九等
州縣為上中下凡三等
隋書百官志上上縣令屬官有丞中正光迎功曹
光迎主簿功曹主簿錄事及西曹戶曹金曹租曹
兵曹等掾市長等員合屬官佐史五十四人上中
縣減上上縣五人上下縣減上中縣五人中上縣
減上下縣六人中中縣減中上縣五人中下縣減
中中縣一人下上縣減中下縣一人下中縣減下
上縣一人下下縣減下中縣一人
謹案縣佐之多寡視縣之繁簡而遞設之自晉
代已然矣隋志稱上上縣至下下縣凡九等而
通典云改為三等蓋志之所稱固其未定之制
然也
唐
舊唐書職官志諸州上縣令一人(從六品上)丞一人(從八)
(品下)主簿一人(正九品下)尉一人(從九品上)錄事二人司戶司
法倉督二人典獄十人中縣令一人(正七品上)丞一人
(從八品下)主簿一人(從九品上)尉一人(從九品下)錄事一人司戶
司法倉督一人典獄八人中下縣令一人(從七品上)丞
一人(正九品上)主簿一人(從九品)尉一人(從九品下)錄事一人
司戶司法各一人典獄六人下縣令一人(從七品下)丞
一人(正九品下)主簿一人(從九品上)尉一人(從九品下)錄事一人
司戶司法各一人典獄六人諸縣令之職掌𨗳揚
風化撫字黎甿敦四人之業崇五土之利養鰥寡恤
孤窮審察冤屈躬親獄訟務知百姓之疾苦
唐書百官志上關令一人從八品下丞二人正九
品下中關令一人正九品下丞一人從九品下下
關令一人亦從九品下掌禁未遊察姦慝凡行人
車馬出入據過所為往來之節凡關有驛道者為
上關無驛道者為中關餘為下關丞掌付事句稽
監印省署鈔目通判關事上津置尉一人掌舟梁之
事下津尉一人永徽中廢津尉上關置津吏八人
永泰初中關置津吏六人下關四人無津者不置
謹案唐縣有赤畿望緊上中下七等之差京縣
為赤京之旁邑為畿其餘則以戶口多少資地
美惡為差而職官志所載則僅分上縣中縣中
下縣下縣四等而已至三十里置一驛其非
通途大道則曰館驛各有將以州里富彊之
家主之以待行李自至德之後民不堪命遂
以官司掌焉凡天下水陸驛一千五百八十
七處此實縣置驛丞之始也又唐雖改郡為
州而未有以郡領州者今知州之職在唐時
則皆為縣令也
五季
五代會要後唐同光二年中書門下奏刺史縣令
有政績尤異為衆所知者即仰本處聞奏當議奬
擢其州縣官任滿三考即具關申送吏部候敇除
銓注周廣順二年八月勅今後刺史縣令顯有
政能觀察使審詳事狀聞奏朝廷當議奬擢
謹案五代任官凡齷齪無能者始注為縣令故
天下之邑率皆不治然觀唐周奬勵州縣之勅
亦未嘗不以縣事為惓惓特其時戎馬倥&KR1555;于
吏治有所不暇雖欲整率之而不能耳其設官
之制蓋盡循唐代無甚變改也
宋
宋史職官志建隆元年令天下諸縣除赤畿外有
望緊上中下(文獻通考四千戶為望三千戶以上為緊二千戶以上為上千戶以上為)
(中不滿千戶為中下五百戶以下為下也)掌總治民政勸課農桑平决
獄訟凡戶口賦役錢榖賑濟給納之事皆掌之有
孝悌行義聞於鄉閭者申州激勸以勵風俗若京
朝幕官則為知縣事有戎兵則兼兵馬都監或監
押
謹案縣令之職自古至今相仍不改而知縣之
名實始於宋時知縣者非縣令而使之知縣中
之事杜氏通典所謂檢校試攝判知之官是也
唐貞元以來已有權知縣令之稱(白居易集有裴克諒權知)
(華隂縣令制)至宋初欲重縣令之任始以朝官為知
縣其間或參用京官及幕職官為之于慎行筆
麈云宋時大縣四千戶以上以朝官知小縣
三千戶以下選京官知故知縣與縣令不同
以京朝官之銜知某縣事非縣令也逮後罷
令專設知縣而知縣乃為縣令之專名故謹
考其設名之所由昉者以志沿革至宋時初即
有知州之名其義與知縣同而所知之州則盡
如今之直隸州與明代之以州縣並列者不同
故宋以前知州及其僚屬皆並缺之不列于表
焉
文獻通考天聖間天下多缺官而今選尤猥下久
不得調乃為縣令人數言其病民乃詔為舉法以
重令選凡知州轉運使歲舉堪為令者一人或二
人自是人重為令令選稍清慶歷間詔天下知縣
非鞫獄毋得差政和二年詔縣令以十二事勸課
農桑(一曰敦本業二曰興地利三曰戒游手四曰謹時候五曰戒苟簡六曰厚蓄積七曰備水)
(旱八曰戒宰牛九曰置農器十曰廣栽植十一曰恤苗戶十二曰無妄訟)自政和以來
人皆重内輕外士大夫皆輕縣令之選吏部兩選
不注者甚多然後議所以增重激勸之法宣和五
年縣令止差六十以下人靖康初詔初改官必為
縣紹興七年詔將寺監丞簿等任滿已改官人未
歷民事者各與堂除知縣一次並借緋章服九年
詔吏部自後縣令差文臣乾道元年詔京官知縣
以二年為任雖屢有更革卒以三年為任二年御
筆今後非兩任縣令不除監察御史初改官人必
作令謂之須入紹興初數申嚴之後或廢孝宗在
位持之甚嚴慶元初復詔除殿試上三名省元外
並作邑五年又令試大理評事官已改官未歷縣
人並親民一次著為令舊捕盜改官人並試邑自
後雖宰相子殿試科甲人無不宰邑者矣
宋史職官志縣丞初不置天聖中開封兩縣始各
置丞一員在簿尉之上熙寧四年繁劇縣令戶二
萬已上增置縣丞一員崇寧二年宰臣請縣並置
丞一員以掌其事建炎元年詔縣丞係嘉祐以前
員闕并萬戶處存留一員餘並罷紹興三年以淮
東累經兵火權罷縣丞十八年置海陵丞一員嘉
定後小邑不置丞以簿兼主簿開寶三年詔諸
縣千戶以上置令簿尉四百戶以上置令尉令知
主簿事四百戶以下置簿尉主簿兼知縣事咸平
四年川峽縣五千戶以上並置簿自後川蜀及江
南諸縣多置主簿尉建隆三年每縣始復置尉
一員在主簿下俸賜並同掌閱習弓手戢姦禁暴
凡縣不置簿則尉兼之
謹案縣佐之設在漢曰丞簿尉自晉至唐其名
實繁皆所以分理一縣之事也至宋而仍復丞
簿尉之職其建置分併詳見於職官志蓋佐貳
雖微皆有親民之責故悉著之以誌其職掌焉
遼
遼史百官志遼五京列峙二百餘年城郭相望田
野益闢冠以節度分以刺史縣令大略採用唐制
不能州者謂之軍不能縣者謂之城不能城者謂
之堡其設官則未詳云
王圻續文獻通考遼五京諸州屬縣各有縣令縣
丞主簿尉
謹案遼制令丞簿尉與宋同其諸縣之外别有
城堡之屬考唐書地理志諸邊縣之外多有城
鎮寨堡諸名或為鎮將或為守捉不隸屬于縣
令遼之所建蓋猶唐制其官名則無可考耳
金
續文獻通考金州名不同設防禦者謂之防禦州
設刺史者謂之刺史州
金史百官志諸縣令一員從七品丞一員正九品
主簿一員正九品尉一員正九品凡縣二萬五千
戶以上為次赤為劇二萬以上為次劇在諸京倚
郭者曰京縣自京縣而下以萬戶以上為上三千
戶以上為中不滿三千為下中縣而下置丞以主
簿與尉通領巡捕事下縣則不置尉以主簿兼之
西南都巡檢一員正七品良鄉縣置司分管良
鄉宛平安次永清縣并涿易州界盜賊事諸州都
巡檢使各一員正七品副都巡檢使各一員正八
品散巡檢正九品内泗州以管勾排岸兼之皆設
副巡檢一員為之佐
謹案金以刺史治州猶今之直隸州知州也史
稱州刺史掌同府尹與今之屬州顯然不同故
不復著縣令之設與唐宋不異而巡檢一職視
前代為尤詳矣金縣有置穆昆(解見理藩院篇)者隸於
明安(解見理藩院篇)之下職從五品掌撫輯軍戶訓練
武藝惟不管常平倉餘同縣令是縣令之外又
别有穆昆之官蓋如今之八旗佐領已别著於
八旗都統表内又世宗大定間詔年老之人毋
注縣令其佐亦擇壯者參用二十年更定銓注
縣令丞簿格又命應部除官嘗以罪罷而再叙者
遣使按其治迹如有善政方許授以縣令無治
狀者不論任數多少並不得授此可以見金代
慎重縣令之制云
元
元史百官志諸州中統五年併立州縣未有差等
至元三年定一萬五千戶之上者為上州六千戶
之上者為中州六千戶之下者為下州江南既平
二十年又定其地五萬戶之上者為上州三萬戶
之上者為中州不及三萬戶者為下州於是陞縣為
州者四十有四上州達嚕噶齊(解見戶部篇)州尹秩從
四品同知秩正六品判官秩正七品中州達嚕噶
齊知州並正五品同知從六品判官從七品下州逹
嚕噶齊知州並從五品同知正七品判官正八品
兼捕盜之事諸縣至元三年合併江北州縣六千
戶之上者為上縣二千戶之上者為中縣不及二
千戶者為下縣二十年又定江淮以南三萬戶之
上者為上縣一萬戶之上者為中縣一萬戶之下
者為下縣上縣秩從六品達嚕噶齊一員尹一員
丞一員簿一員尉一員典史二員中縣秩正七品
不置丞餘悉如上縣之制下縣秩從七品置官如
中縣民少事簡之地則以簿兼尉後又别置尉尉
主捕盜之事别有印典史一員巡檢司秩九品巡
檢一員
謹案元州縣之制分路府州縣四等以路領州
以州領縣而腹裏則以路領府以府領州以州
領縣是諸州之設皆在縣上然考元史地理志
諸路州之領縣者既與錄事司之諸縣並列其
號為州而不領縣者考其地域即後日之一縣
而亦與府州並列蓋直隸州與諸州參雜而不
分與明代府州縣之制雖不盡相同而屬州之
制固自元始也至元中以縣陞州者四十有四
既為明代諸州定制之所由始而州縣並以尹
名兼設達嚕噶齊一員元明同異之制可以參
考焉
明
續文獻通考明不設州刺史而州附于府置知州
同知判官等員里不及三十而無屬縣者裁同知
判官或由事添設無定員其屬吏目一人知州掌
教養州民之事凡諸州務上視府下視縣以月計
上府歲計上省以三歲之計上吏部同知清軍匠
或兼巡捕判官督糧官馬捕盜治農管河分職任
事而領於知州吏目典出納文移或分領州事諸
所屬衙門如府者職亦如之明太祖初定縣三
等賦十萬石以下為上縣知縣從六品六萬石以
下為中縣正七品三萬石以下為下縣從七品
已而並改正七品京縣正六品所屬衙門有巡檢
司税課局驛遞河泊所倉草場者設官如州知縣
掌教養縣民之事凡歲貢學生三歲貢士歲攢實
徵十歲造黃冊民之賦役視丁與産必調劑而均
節之獄訟必詢其情理考諸律例而决之有不伏
請陳於上為雪理焉凡養老祀神表善賑饑䘏窮
通貨之事時省而敦行之凡山海澤藪之産資國
用者按籍而登焉諸所屬衙門如州者職亦如之
庶人在官者縣亦如州
明史職官志洪武元年徵天下賢才為州縣職敇
命厚賜以勵其廉恥又敇諭之至於再三十七年
定州縣條例八事頒示天下永為遵守是時天下
州縣官廉能正直者必遣行人齎敇往勞增秩賜
金仁宣之際猶然英憲而下日罕自後益重内輕
外此風絶矣洪武二年以廣西地接猺獞始于
關隘衝要之處設巡檢司以警奸盜後遂增置各
處十三年二月特賜敇諭之尋改為雜職税課
局大使明初改在京官店為宣課司州縣官店為
通課司後改為税課局河泊所官洪武十五年
定天下河泊所凡二百五十二歲課糧五千石以
上至萬石者設官三人千石以上設二人三百石
以上設一人
謹案牧民之官其與百姓最親者莫過於州縣
自涖政理財勸農興學均土田簡夫役平獄訟
興教化諸大政所關無不自州縣始者考漢書
循吏傳言守而不及令蓋舉其大者稱之然其
時如魏相之令茂陵焦延夀之令小黃卓茂之
令密王渙之令洛陽治績最為著聞而郎官出
宰百里刺史不得輕辱黃綬所以重其選者亦
為甚至此漢室循良所由獨盛也令長之制歷
代不改至南北朝時用人濫雜搢紳之流恥居
其任五代任官凡齷齪無能者始任為縣令天
下之邑率皆不治而其弊甚矣唐明皇納張九
齡之言非歷縣令不得入為臺郎宋初慎選朝
官出知州縣之事孝宗時定制縣令以三年為
任非經兩任不得除監察御史說者謂開元乾
道之吏治所以獨高於近代者以此也明初定
天下縣為三等其有巡檢司税課局驛遞閘&KR0309;
等職事者設官如州廣徵天下賢才為州縣之
職敇命厚賜以勵其廉恥意非不善也中葉而
後重内輕外益不以州縣為意銓選之法弊而
吏職多不得其人考課之政弛而浮濫闒冗皆
得以冒居其列字人之職益輕而簿書錢榖之
寄遂盡歸于胥吏之手其僚佐各官有虚名而
無實效甚至骳法營私無所顧忌而吏治益不
可問矣我
朝整飭官方首重吏職州縣授任之初必先由部
引
見以簡其才否其在任者閱俸五年以上始許題升
三年以上始許題調涖任三年政績卓著者保
題注冊又閱三年始加銜註冊即用間有因事
引
對書名存記
特用為同知知府以示鼓勵而才猷卓越者或用至
督撫所以激揚之者備至其有曠職者督撫劾
奏立從黜退以收鋤莠扶良之效洵乎慎重民
牧永垂萬世之良法矣
欽定歷代職官表卷五十四
