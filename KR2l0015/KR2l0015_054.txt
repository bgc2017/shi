欽定歷代職官表卷四十八
盛京將軍等官表
盛京將軍等官
國朝官制
盛京將軍一人(駐城盛京)副都統三人(一駐府盛京一駐錦州一駐熊岳)
(城)
將軍掌鎮撫
留都安輯旗民董率文武凡軍師卒戍田莊糧糈之
籍疆域之廣輪關梁之要隘咸周知其數以時簡
稽而修飭之副都統各守分地以贊其治初順治
元年
世祖章皇帝定都燕京以内大臣一員副都統二員及每
旗駐防章京留守
盛京三年改駐防大臣為昂邦章京給鎮守總管印
康熙元年改為鎮守遼東等處將軍四年改鎮守
奉天等處將軍乾隆十二年改奉天將軍為鎮守
盛京等處將軍其副都統二員雍正五年以一員移
駐錦州府又增置熊岳副都統一員
盛京等處駐防城守尉十人協領十人佐領一百二十
四人防禦九十有二人驍騎校二百有四人
凡
盛京駐防之地自將軍所治外其所屬各城曰
興京曰撫順曰遼陽曰海城曰蓋州曰開原曰鐡嶺
曰復州曰寧海曰旅順水師營曰岫巖城曰鳳凰
城曰錦州府曰熊岳曰小凌河曰寧遠曰中前所
曰中後所曰廣寧曰巨流河曰白旗堡曰小黑山
曰閭陽驛曰義州邊門十六曰威遠堡曰英峩門
曰鹻厰曰旺清曰靉河曰鳳凰城(右俱屬將盛京兵部而軍兼)
(統之)曰法庫曰松嶺子曰新臺曰梨樹溝曰白石嘴
曰明水塘曰彰武臺曰清河曰白土厰曰九關臺
(右俱將軍所屬)皆設兵駐守置城守尉協領佐領防禦等
官各視兵數多寡定額有差以掌巡防譏察之事
又有委官一百人皆以七品冠帶食領催前鋒錢
糧乾隆二十七年置
盛京將軍衙門主事一人筆帖式十有一人各處駐防
衙門筆帖式十有三人倉官六人
分掌行遣案牘及糧儲出納之事
吉林將軍一人(駐吉林城)副都統五人(一駐吉林一駐寧古塔一駐白都訥一駐)
(三姓地方一駐阿勒楚喀)
將軍掌鎮守吉林烏喇等處地方繕固鎮戍綏和
軍民秩祀山川輯寧邊境副都統各守分地以贊
其治初順治十年始設昂邦章京於寧古塔以鎮
其地康熙元年改昂邦章京為鎮守寧古塔等處
將軍十五年以寧古塔將軍移駐吉林乾隆二十
二年改為吉林將軍吉林副都統康熙十五年置
三十一年移駐白都訥雍正三年復置寧古塔副
都統順治十年置白都訥副都統康熙三十一年
自吉林移駐三姓副都統雍正十年置阿勒楚喀
副都統乾隆二十一年置又初置有拉林副都統
一員乾隆三十四年省
吉林等處駐防總管一人協領二十有五人参領一人
佐領一百十九人防禦八十有一人驍騎校一百十六
人管水手四品官二人五品官二人六品官二人
凡吉林駐防之地自將軍所治外其所屬各處曰
寧古塔曰白都訥曰三姓曰阿勒楚喀曰拉林曰打
牲烏喇曰伊屯曰鄂謨和索囉邊門四曰巴延鄂
佛囉曰伊屯曰克爾素曰布爾圖庫蘇巴爾漢皆
設兵駐守置總管協領参領佐領防禦等員各視
兵數多寡定額有差職掌與
盛京各駐防同
吉林理事同知一人獄官一人吉林將軍衙門主事一
人筆帖式十有二人白都訥副都統衙門委署主事一
人各處駐防衙門筆帖式二十有八人管臺站筆帖式
十有八人管倉筆帖式十有二人倉官七人助教十人
同知掌聽旗民獄訟之事主事等官分掌文案郵
傳倉儲教習之事初雍正四年設永吉州於吉林
長寧縣於白都訥置知州知縣吏目典史等官俱
屬奉天府乾隆元年省長寧縣併入永吉州十二
年罷永吉州改設吉林理事同知隸於吉林將軍
焉
黑龍江將軍一人(駐齊齊哈爾城)副都統三人(一駐齊齊哈爾一駐墨爾根一)
(駐黑龍江)
將軍掌鎮守黑龍江等處地方均齊政刑修舉武
備綏徠部族控制東陲副都統各守分地以贊其
治初康熙二十二年始置黑龍江將軍及副都統
二十九年移黑龍江將軍駐墨爾根三十八年復
移駐齊齊哈爾城齊齊哈爾副都統康熙三十七
年自墨爾根移置墨爾根副都統康熙四十九年
置黑龍江副都統康熙二十二年置
黑龍江等處駐防副都統銜總管一人城守尉一人協
領十有六人總管七人参領一人副總管二十有六人
佐領二百三十八人防禦二十有四人驍騎校二百三
十一人護軍校二人管水手四品官四人五品官二人
六品官四人管造船四品官一人五品官一人六品官
一人
凡黑龍江駐防之地自將軍所治齊齊哈爾外其
所屬各處曰墨爾根與黑龍江齊齊哈爾各置水
師營曰呼倫布雨爾曰呼蘭城曰布特哈曰博爾
多皆設兵駐守沿邊卡倫四十有六皆遣官率兵
防戍置城守尉總管副總管協領恭領佐領防禦
等官各視兵數多寡定額有差職掌與
盛京吉林各駐防同
黑龍江將軍衙門主事一人理刑主事一人銀庫主事
一人筆帖式十有二人各處駐防衙門筆帖式二十人
管臺站筆帖式三十有三人六品官二人臺站官二人
管倉筆帖式六人管官屯七品官四人
分掌刑名賦餉郵驛倉儲之事雍正四年於黑龍
江置泰寧縣知縣七年省凡旗民獄訟之事改設
理刑主事治之
歷代建置
謹案我
朝定制於各省分設八旗駐防官兵以將軍副都
統為之董轄雖所司繁簡略異而職任無殊惟
盛京及吉林黑龍江三處將軍俱以
肇邦重地俾之作鎮
留都統治軍民綏徠邊境其政務較繁而委任亦
最為隆鉅核其職掌蓋即前代諸京留守之比
與各省將軍之但膺閫寄者不同洪惟我
國家肇造大東
發祥於鄂多理城
相宅於赫圖阿拉丕基思輯遂啟
興京洎夫
聖武布昭版章式廓經營遼瀋成邑成都
天付有家誕受方國爰於
盛京等處分置節帥率師鎮守西自呼倫布雨爾北
循興安嶺黑龍江而東南跨鴨綠江地方六千
里各因形勢險要列屯置戍以控扼之兵防周
密條畫詳明其諸部落舉族内附者久已編甲
入戶同於氓隸而沿邊以外歸化入貢則有若
寧古塔東北東南之竒雅喀喇班吉爾漢喀喇
赫哲喀喇費雅喀竒勒爾等近者千五六百里
遠者四五千里直至於大東海皆歲獻土物以
時遣官頒賜遠至邇安廣輪有截豐水
詒謀夐軼萬古以前代陪京制度相凖如唐之河南太
原宋明之應天皆地當腹裏所謂留守守備者
不過少異其名實與他州郡無别若北魏之平
城元之和林皆其開國舊都而六鎮外攜諸藩
内訌(說俱詳後)控制殊為無策至遼之東京正在遼
陽而東京統軍司所屬幅&KR0695;僅至長春(近今白都訥地)
亦乏長撫遠馭之略惟金代上京會寧府在今
吉林城東寧古塔西色齊窩集左右與
本朝剏業之地延袤頗合然當時雖分建諸路府
州而生聚未繁海陵遷燕以後命毁會寧府舊
宫殿及諸大第宅仍夷其址而耕種之頓忘舊
本世宗始復行營葺屢移諸明安穆昆以實上
京而撫輯失宜逮其末季乣軍潰叛國勢浸弱
史所稱東極濟喇敏(滿洲語厚也原作吉黑迷今改正)烏達噶
(蒙古語次數也原作兀的改今改正)諸野人之境北自夫餘(舊作蒲與)
(今改正)路之北三千餘里和羅和屯(滿洲語和羅山谷也和屯)
(城也原作火魯火疃今改正)穆昆為邊者亦徒有虚名其規
模狹隘本不足擬議萬一而設官守衛沿革有
因難以槩略今具列如左其未建陪京官職不
備者則亦闕而不著云
三代
馬端臨文獻通考成王命君陳分正東郊成周亦
留守之始
謹案周以周公君陳畢公相繼分正東都後世
因尚書有尹兹東郊之文遂以為京尹所自始
然洛邑有化導殷頑控置東夏之任故當時皆
以同姓懿親逓臨斯土其官守綦鉅非僅京尹
之專司民事者所可比擬惟今
盛京將軍之職較為近之歷代留京之有留守守
備其權輿實本於此今故互著於篇而中間因
革得失之由亦緣以附見焉
秦(未置)
漢
文獻通考光武以扶風都尉部在雍縣將兵護衛
園陵故俗稱雍營
後漢書安帝本紀永初四年二月乙丑初置長安
雍二營都尉官百官志安帝以三輔有陵園之守
乃復置右扶風都尉京兆虎牙都尉西羌傳永初
四年春置京兆虎牙都尉於長安扶風都尉於雍
如西京三輔都尉故事
謹案三輔黃圖京輔都尉治華隂左輔都尉治
高陵右輔都尉治郿水經注渭水又東逕郿縣
故城南引地理志曰右輔都尉治渭水東南逕
高陵縣故城北引地理志曰左輔都尉治蓋三
輔都尉在西漢本典畿輔重兵自光武罷郡國
都尉并職太守而兵事亦領之京兆尹及左馮
翊右扶風蓋如後世以京尹兼留守之比厥後
復置郡尉專以護衛陵園分地屯守則又如今
駐防副都統之職其有京兆扶風而無馮翊者
長陵陽陵二縣俱已移屬京兆故也又考南匃
奴傳左校尉閻章右校尉張國將黎陽虎牙營
士屯五原曼栢馮柱又將虎牙兵留屯五原然則
虎牙營本以衛園寢而為居留重兵故又時遣
屯戍也
三國(未置)
晉(未置)
宋齊梁陳(未置)
北魏
顧祖禹史略初魏都平城於緣邊置六鎮曰武川
曰撫冥曰懷朔(正光六年改置朔州)曰懷荒(正光末改置蔚州)曰柔
元曰禦夷皆恃為藩衛資給優厚遷洛以後邊任
益輕將士失所互相仇怨正光四年懷朔鎮民挾
忿殺其鎮將遂反諸鎮響應冀并以北竝為盗區
魏書羅斤列傳除柔元鎮都大將荀愷列傳遷冠
軍將軍柔元懷荒武川鎮大將宇文福列傳除散
騎常侍都督懷朔沃野武川三鎮諸軍事征北將
軍懷朔鎮將慕容契列傳轉都督禦夷懷荒二鎮
諸軍事平城鎮將又轉都督朔州沃野懷朔武川
三鎮三道諸軍事後將軍朔州刺史楊椿列傳除
都督朔州撫冥武川懷朔三鎮三道諸軍事平北
將軍朔州刺史楊鈞列傳轉懷朔鎮將陽固列傳
懷荒鎮將萬貳北史源懷列傳詔為使持節加侍
中行臺巡行北邊六鎮賑給貧乏兼採風謠自京
師遷洛邊朔遥遠懷銜命撫導存恤有方懷朔鎮
將元尼須貪穢狼籍懷表劾之乃案視諸鎮左右
要害之地可以築城置戍及儲糧積仗之宜凡表
五十八條宣武並從之
謹案北魏自道武帝破蠕蠕列置降人於漠南
東至濡原西暨五原隂山竟二千里分為六鎮
皆在代京之北及孝文遷洛以後平城故都實
藉為屏蔽如今吉林黑龍江之控制東陲以作
留都拱衛也當時備置兵戍用資守禦其鎮都大
將鎮大將蓋如今各駐防副都統之比鎮將則
如今城守尉防禦之比而行臺一官持節巡行
彈壓訓練所掌較重則即今將軍之職任規畫
本為盡善特太和之季邊任漸輕鎮將多不擇
人貪汚聚歛無所不至而六鎮兵卒多見擯抑
有同奴隸邊人解體武備益弛馴致羣盗並起
亦由措置乖方有以釀成亂階耳
北齊(未置)
後周(未置)
隋(未置)
唐
舊唐書順宗本紀貞元四年十二月以兵部尚書
王紹為東都留守憲宗本紀元和元年十一月以
吏部侍郎趙宗儒為東都留守東畿汝都防禦使
三年五月勅東都畿汝州都防禦使及副使宜停
所管將士三千七百三十人隋畿汝界分留守及
汝州防禦使分掌之八月復置東都防禦兵七百
人九年十月以尚書左丞吕元膺檢校工部尚書
東都留守舊例命留守賜旗甲與方鎮同及元膺
受命不賜諫官援華汝夀三州例有賜居守之重
不宜獨闕上曰此三處亦宜停賜十年十二月東
都留守吕元膺請募置三河子弟以衛宫城十二
年五月以尚書左丞許孟容為東都留守充都畿
防禦使十三年三月以同州刺史鄭絪為東都留
守都畿汝防禦使穆宗本紀長慶二年七月以前
義武節度使陳楚為東都留守東畿汝防禦使本
朝故事東都留守罕用武臣今用楚以李穽擾汴
宋故也八月以綘州刺史崔宏禮為河南尹兼東
畿汝防禦副使敬宗本紀寳歷二年八月以崔從
檢校吏部尚書東都留守東畿汝都防禦使文宗
本紀大中十一年六月以特進檢校司空杜悰充
東都留守東畿汝都防禦使
新唐書地理志開元十一年太原府置尹及少尹
以尹為留守少尹為副留守
舊唐書元宗本紀開元二十九年以左金吾大將
軍裴寬為太原尹北京留守王思禮列傳為太原
尹北京留守河東節度使裴遵慶列傳子向為太
原少尹兼河東節度副使
謹案唐代東京留守掌飭治武備控扼都畿皆
以重臣典領與河南尹各為一職蓋即今
盛京將軍之比至東畿汝都防禦使及防禦副使
以率兵巡防為職當如今城守尉等官特唐代
皆以留守及河南尹兼之不别授他人蓋其所
領本防禦之兵故即帶其使銜耳又唐北都留
守即以太原尹兼之其職視東都較輕肅代以
後以河東節度使並兼二職則與諸藩鎮無異
所謂留守府尹者亦僅屬虚名矣
五季
舊五代史唐莊宗本紀同光元年以河東軍城都
虞候孟知祥為太原尹充西京副留守(時以太原為西京旋)
(改北京)三年以張憲檢校吏部尚書太原尹充北京
副留守知留守事明宗本紀北京左右廂都指揮
使安金全晉少帝本紀高祖入洛以帝為北京留
守行太原尹知河東管内節度觀察事漢高祖本
紀天福十二年車駕南幸以判太原府事劉崇為
北京留守
謹案五季之君其三皆起於太原故北京最為
重地留守有管鑰之寄大扺皆以勲戚領之然
惟孟知祥張憲所任乃直留守之職若石晉高
祖後漢高祖則雖帶留守虚名其實乃河東節
度使與藩鎮無以異矣至新五代史唐臣傳又
有北京巡檢使符彥超麾下兵殺永王存霸事
其職似不屬於留守然主率兵巡防則亦近今
之城守尉等官也
宋
宋史職官志西南北京留守各一人以知府兼之
管掌官鑰及京城守衛修葺彈壓之事畿内錢穀
兵民之政皆屬焉
謹案宋之留守皆以府尹兼之然其職實各有
攸司故宋史職官志亦别為一條在各路帥臣
之列今仍繫之於此表至建炎初於汴京置京
城留守及副留守則以高宗避敵南行因特設
是官寄以守禦之任與陪京作鎮者不同今故
略而不著云
宋李元綱厚德錄張文節公知白初參知政事為
宰相王欽若所排及知南京欽若謫分司南京
謂必報之而知白待之加厚
遼
王圻續文獻通考遼南面五京留守司俱兼府尹
職
謹案遼以上京為皇都而留守司亦與四京並
置蓋以春秋巡幸不常厥居故特置以資彈壓
然核其職掌大扺民事為多不主兵柄與唐之
留守頗不相類今故但著於奉天府表兹不兼
及云
遼史百官志北面邊防官東京兵馬都部署司
契丹奚漢渤海四軍都指揮使司契丹奚軍都
指揮使司奚軍都指揮使司漢軍都指揮使司渤
海軍都指揮使司東京都統軍使司東京都
詳衮(原作詳穏今依字面改正)司保州都統軍司湯河詳
衮司亦曰南女直湯河司銅州北兵馬指揮使
司淶州南兵馬指揮使司(已上遼陽路諸司控扼高麗)黃
龍府兵馬都部署司一作都監署司黃龍府鐵
驪軍詳衮司咸州兵馬詳衮司有知咸州路兵
馬事同知咸州路兵馬事咸州乣將東北路都
統軍使司有掌法道宗大安六年置(已上長春路諸司控制東)
(北諸固)東北路兵馬詳衮司亦曰東北面詳衮司
東北路監軍馬司有東北路監軍馬使有管押
東北路軍馬事官東北路女直詳衮司北女
直兵馬司在東京遼州置(以上東北路諸司)
遼史地理志開州兵事屬東京統軍司保州隸東
京統軍司來遠城兵事屬東京統軍司顯州兵事
屬東京都部署司乾州兵事隸東京都部署司貴
德州兵事屬東京都部署司瀋州兵事隸東京都
部署司遼州祺州韓州雙州同州咸州兵事屬北
女直兵馬司信州兵事屬黃龍府都部署司賓州
兵事隸黃龍府都部署司湖州渤州兵事隸東京
統軍司郢州兵事隸北女直兵馬司銅州兵事隸
北兵馬司洓州兵事屬南兵馬司鎮海府兵事隸
南女直湯河司順化城寧州衍州連州兵事屬東
京統軍司歸州蘇州復州兵事屬南女直湯河司
肅州兵事隸北女直兵馬司寧江州兵事屬東京
統軍司祥州兵事隸黃龍府都部署司
洪皓松漠紀聞渤海國契丹舊為東京置留守有
蘇扶等州中京古白霫城自上京至燕二千七百
五十里上京即西樓也
謹案遼代建東京於遼陽實有今奉天全省之
地而上京之長春州東京之寧江州則其邊界
所在長春當近白都訥寧江實傍拉林河計其
疆域方位今之吉林寧古塔皆不能全隸版圖
廣輪未為綿遠然考之百官地理諸志則防守
各職規制略備蓋兵馬都部署司都統軍使司
如今之各將軍保州統軍咸州詳衮諸司如今
之分駐各副都統指揮使司等官如今之總管
城守尉而諸州郡兵事皆隸於統軍部署等司
則如今各處駐防悉總屬於將軍副都統也
金
金史地理志上京路海古勒(蒙古語行軍殿後也原作海古今改正)
之地金之舊土也國初稱為内地天眷元年號上
京海陵遷都於燕止稱會寧府大定十三年復為
上京置上京留守司以留守兼本路兵馬都總管
肇州以太祖勝遼肇基王迹於此遂建為州置招
討司以使兼州事隆州利涉軍節度夫餘(原作蒲與今據)
(國名改正)路置節度使承安三年設節度副使海蘭(滿洲)
(語榆樹也原作曷懶今改正)路置總管府貞元元年改總管為
尹仍兼本路兵馬都總管承安三年設兵馬副總
管率賓(原作恤品又作速頻今據渤海府名改正)路太宗天會二年以
扎蘭(滿洲語隊伍也原作耶懶今改正)路都貝勒所居地瘠遂遷
於此因名率賓路節度使承安三年設節度副使
哈斯罕(滿洲語籬也原作曷蘇館又作合蘇欵今改正)路置節度使天會
七年徙治寧州嘗置都統司呼爾哈(寧古塔河名也舊作胡里)
(改今改正)路國初置萬戶海陵改置節度使承安三年
置節度副使烏爾古德哷勒(烏爾古蒙古語孳生也德哷勒索倫語臉)
(也原作烏古迪烈今改正)統軍司後升為招討司與夫餘路近
咸平路咸平府總管府安東軍節度使東京路遼
陽府東京留守司博索(滿洲語山隂也舊作婆速今改正)府路國
初置統軍司天德二年置總管府貞元元年與海
蘭路總管並為尹兼本路兵馬都總管此路皆明
安戶
金史兵志收國元年始置咸州軍帥司後為六部
路都統司上京及泰州凡六處置每司統五六萬
人太宗天會十年改南京路都統司為東南路都
統司治東京以鎮高麗海陵天德二年又改烏爾
古德哷勒統軍司為招討司以博索路統軍司為
總管府大定五年又設兩招討司與前凡三以鎮
邊陲東北路者初置烏爾古德哷勒部後置於泰
州泰和間以去邊尚三百里宗浩乃奏分司於金
山以重臣知兵者為使列城堡濠牆戍守為永制
金史白彦敬列傳正隆六年調諸路兵使彥敬主
會寧夫餘呼爾哈三路事及降世宗以為哈斯罕
節度使完顔福夀列傳從博索路兵馬都總管完
顔默音(滿洲語隊也原作謀衍今改正)通吉義列傳(通吉義原作獨吉義今依)
(八旗氏族通譜改正)遷逹喇(滿洲語腰也原作迭刺今改正)部族節度使貞
元元年改唐古部族節度使烏雅扎拉列傳(烏雅原作)
(烏延今依八旗氏族通譜改正扎拉滿洲語媒人也原作查剌今改正)改博索路總
管高麗憚其威名凡以事至博索路者望見而跪
之尼瑪哈楚呼列傳(尼瑪哈原作尼厖古今依八旗氏族通譜改正楚呼蒙古)
(語純色也原作鈔兀今改正)遷東北路招討使與完顔思敬有
隙思敬為東京留守奉詔至招討使楚呼不出餞
實圖美列傳(蒙古語頂戴也原作仁土懣今改正)改哈斯罕節度使
博索路兵馬都總管伊喇諳逹列傳(伊喇原作移刺今依八旗)
(氏族通譜改正諳逹滿洲語夥伴也原作按答今改正)以招徠邊部功遷東
北路招討使圖克坦克寧列傳(圖克坦原作徒單今依八旗氏族通)
(譜改正)歷呼爾哈路節度使海蘭路兵馬都總管承
裕列傳改東北路招討副使完顏安國列傳為東
北路副招討丞相襄列傳出為東北路招討都監
遷率賓路節度使移海蘭路兵馬都總管瓜爾佳
衡列傳(瓜爾佳原作夾谷今依八旗氏族通譜改正)出為上京留守尋
改樞密行院規畫邊事以修完封界賜詔褒諭
謹案金代肇迹上京其疆域袤延與
本朝剏業之地廣輪最為相合核之史傳會寧府
當在今寧古塔西六百三十里吉林城東北二
百餘里之色齊窩集左右夫餘路在上京之北
率賓路在上京之南海蘭路又在率賓東南呼
爾哈路則在寧古塔之境哈斯罕路在遼陽之
南咸平路在開原鐡嶺間博索府路與高麗毗
連當在鳳凰城東去鴨綠江海口不遠而會寧
府實居其中當時備設官職率兵鎮守其分地
以治者有兵馬都總管兵馬副總管節度使節
度副使其專制方面者有東南路都統司東北
路兩招討使副招討使烏爾古德哷勒招討使
東北路招討都監建置不一要其大略蓋上京
如今之奉天府而夫餘海蘭率賓哈斯罕呼爾
哈烏爾古德哷勒博索府諸路則如今吉林寧
古塔各置帥臣之比其分為東南東北二路者
東南都統司即東京留守所治專轄遼東以控
馭高麗東北招討司則自今寧古塔吉林以及
科爾沁喀爾喀諸地無不統屬封界極為廣遠
而瓜爾佳衡傳又有樞密行院之職則隨時建
設以治邊事事訖即罷非常制也
元
元史地理志遼陽等處行中書省至元二十四年
始立二十五年改東京為遼陽路安撫高麗軍民
總管府治遼陽故城開元南京二萬戶府治黃龍
府至元四年更遼東路總管府海蘭府碩逹勒逹
(滿洲語碩直也逹勒逹遮蔽也原作水逹逹今改正)等路土地曠闊人民散
居元初設軍民萬戶府五撫鎮北邊一曰屯(寧古塔境)
(内河名原作桃溫今改正)一曰呼爾哈一曰鄂多理(即鄂多理城為我)
(朝最初長白山發祥之地在朵興京東一千五百里之東原作斡憐今改正)一曰
托果琳(蒙古語周圍也原作脱斡憐今改正)一曰布呼(滿洲語鹿也原作索苦今)
(改正)江各有司存分領混同江南北之地其居民皆
碩逹勒逹女真之人設官牧民隨俗而治
元史兵志夫餘(原作蒲峪今並改正)路屯田萬戶府世祖至
元二十九年以蠻軍三百戶女直一百九十戶於
咸平府屯種命本府萬戶領其事三十一年罷萬
戶府屯田仁宗大德二年撥蠻軍三百戶屬肇州
蒙古萬戶府依舊立屯肇州蒙古屯田萬戶府成
宗元貞元年以納延(蒙古語八十數也原作乃顔今改正)布拉噶齊
(蒙古語捕貂人也原作不魯古赤今改正)及打魚碩逹勒逹女直等戶
於肇州旁近地開耕為戶
元史世祖本紀至元二十五年增軍戍咸平府以
察罕伊埓薩哈勒(蒙古語察罕白色也伊埒明顯也薩哈勒鬚也原作察忽亦兒)
(思合今改正)言其地舊邊徼請益兵以備不虞故也
謹案今東三省地在遼為東京在金為上京東
京元代始罷其制而改設行中書省以鎮之與
本朝之建立
陪京者制度頗為不合然當時所置總管府萬戶
府與今之駐防總管城守尉等其沿革亦有相
近者故仍繫之此表以著其略云
元史成宗本紀大德二年四月置和林宣慰司都
元帥府以呼喇珠(蒙古語集聚也原作忽剌出今改正)耶律希周納
琳哈喇(蒙古語納琳細也哈喇黑色也原作納鄰合刺今改正)並為宣慰使
都元帥佩虎符四年六月以和林都元帥府兼行
宣慰司事五年四月遣推勒特穆爾(蒙古語推勒極也特穆爾)
(鐵也原作秃剌鉄木而今改正)等犒和林軍八月推勒特穆爾等
自和林還言和林屯田宜令軍官廣其墾闢量給
農具倉官宜任選人可革侵盗之弊從之七年七
月立和林兵馬司武宗本紀大德十一年七月罷
和林宣慰司置行中書省及稱海等處宣慰司都
元帥府和林總管府以太師伊徹察喇(滿洲語伊徹新也察)
(喇注酒器也原作月赤察兒今改正)為和林行省右丞相中書右丞
相哈喇哈斯逹爾罕(哈喇解見上哈斯蒙古語玉也逹爾罕滿洲語凡有勤勞)
(者免其差役之謂原作哈刺哈孫荅剌罕今並改正)為和林行省左丞相仁
宗本紀皇慶元年二月改和林省為嶺北省英宗
本紀至治三年二月罷稱海宣慰司及萬戶府改
立屯田總管府文宗本紀至順二年二月以上都
留守柰瑪台(蒙古語柰瑪八數也台有也原作乃馬台今改正)行嶺北行
樞密院事太禧宗禋使錦濟勒(唐古特語送布拖之謂原作謹只兒)
(今改正)逹朗(蒙古語河堤也原作荅鄰今改正)逹賚(蒙古語海也原作荅里今改正)
等並知院事順帝本紀後至元三年二月以滿濟
勒噶台(蒙古語瓔珞也原作馬扎兒台今改正)為太保分樞密院鎮
北邊
謹案和林為元太祖肇基之地太祖四大鄂爾
多(蒙古語官也原作斡耳朵今改正)世留朔方常以親王鎮守
其地統領軍馬捍禦外寇如顯宗為晉王世守
北邊者是也自世祖時諸王納延等背叛屢擾
和林至車駕親征寇亂始以稍息而其黨尚出
沒邊境故嶺北特為重鎮雖當時未建都號而
職守甚鉅行省丞相綜治文武當兼有今
盛京五部及將軍之職其行樞密院事及知院事
鎮治北邊則即如今之各將軍副都統也又考
明宗本紀載帝發北邊沿邊元帥圖埒訥(蒙古語燒)
(也原作朵烈捏今改正)萬戶瑪魯(滿洲語瓶也原作買驢今改正)等率兵
扈行是當時沿邊必各有分鎮之官如今之駐
防副都統協領等職而史文闕略其制不可復
考矣
明
明史職官志南京守備一人協同守備一人南京
以守備及參贊機務為要職守備以公侯伯充之
兼領中軍都督府協同守備以侯伯都督充之領
五府事參贊機務以南京兵部尚書領之其治所
在中府掌南都一切留守防護之事永樂十九年
遷都北京命中府掌府事官守備南京節制南京
諸衛所洪熙元年始以内臣同守備景泰三年增
設協同守備一人南京衛指揮使(設官詳京衛)凡四十
有九分隸五都督府者三十有二又親軍衛指揮
使司十有七與左府所屬十衛右府所屬五衛前
府所屬七衛後府所屬五衛並聽中府節制各衛
領所一百一十有八
明官制南京中軍都督府留守中衛神策衛應天
衛和陽衛廣陽衛左軍都督府留守左衛驍騎右
衛鎮南衛水軍左衛龍虎衛龍虎左衛瀋陽左衛
瀋陽右衛龍江右衛英武衛右軍都督府留守右
衛水軍右衛虎賁左衛武德衛廣武衛前軍都督
府留守前衛龍驤衛豹韜衛豹韜左衛龍江左衛
飛熊衛天策衛後軍都督府興武衛鷹揚衛江隂
衛横海衛每衛有鎮撫司左右中前後千戶所
謹案明初以鳳陽為中都世宗由興王入繼又
以安陸為興都各置留守司官屬而鳳陽承天
(即安陸)均設知府其制仍如列郡與陪京不同惟
南京守備以勲臣統率專管江防實即唐東都
留守之比然歷朝皆以内臣協同守備寄軍政
於閹䜿而公侯伯之為是職者又皆紈袴子弟
不諳兵務士卒大都出自市井負販占役買閒
其時諸臣雖間以為言而苟且因循卒無整飭
以致闒茸驕惰不可復用崇禎中流寇侵軼江
北南中將吏日夕張皇惟惴惴焉倖賊之不東
下而已留都兵勢積弱未有如明代之尤甚者
國家神武開基聲靈赫濯而
盛京以
發祥重地兵防定制倍極精詳設鎮開屯控扼邊徼
皇上覲光揚烈每
翠華臨莅秋郊獮閱
賞賚優加復屢
命增置兵弁修繕甲仗慎選親勲俾膺閫寄規模益昭
閎遠矣
欽定歷代職官表卷四十八
