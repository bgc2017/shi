欽定歴代職官表卷六
戸部表
謹案帝典舜命卨為司徒周官司徒掌邦教敷
五典擾兆民此地官之始漢代尚書郎雖分主
戶口財帛而司農少府二寺綜治錢穀自魏立
度支一曹以理財賦厥後左民右戶建置相沿
國用始歸南省至隋唐定為六部而戶部所掌
遂當周理地官之任然司農太府兩卿(北魏改少府為)
(太府)歴代尚兼置不廢逮明太祖罷司農等官職
乃盡歸戶部矣惟是自魏晉以来司農但領倉
儲太府獨司庫蔵戶部雖有金倉二子部而出
納給受之事仍以屬之兩寺盖曹司繁劇財計
事重一切委輸勾檢不能不别有專司者勢也
故明代雖併其事於戶部而中葉分設倉場侍
郎專督糧儲不治部事仍無殊前代司農卿太
倉令之職守至
本朝戶部三庫即唐宋之太府左右蔵庫而
特簡大臣綜理月要歲會以受其成則又近於唐之
度支使宋之三司使雖職事原屬相關而司存
所在不可不詳加條别謹考參史傳以戶部沿
革詮次於篇而戸部三庫倉場衙門則各為一
表系諸戶部之後又寳泉局與寳源局雖分隸
兩部而職司圜法源委無殊今合為一表併附
于戶部焉
戶部
國朝官制
戶部尚書滿洲漢人各一人
掌天下土田戶口財穀之政平準出納以均邦賦
所屬有山東山西河南江南江西福建浙江湖廣
陜西四川廣東廣西雲南貴州十有四司
國初戶部設承政二員蒙古承政一員漢承政一員參
政八員啟心郎一員崇德三年改設承政一員左
參政二員右參政四員啟心郎滿洲一員漢人二
員順治元年改承政參政為尚書侍郎其滿漢尚
書無定員五年定滿漢各一員七年增滿洲一員
十年裁十五年裁啟心郎康熙六年復增滿洲尚
書一員八年裁雍正元年以來親王及大學士奉
命兼理部務皆由
特簡不常置
左右侍郎滿洲漢人各一人
順治元年定掌審計國用以貳尚書滿漢右侍郎
兼管理錢法堂事務
山東清吏司郎中滿洲二人漢人二人員外郎滿洲三
人漢人一人主事滿洲漢人各一人
掌稽山東省及奉天民賦收支奏册青州德州駐
防
盛京吉林黑龍江將軍所屬兵糈出納並參票畜稅
之事兼覈長蘆兩淮河東兩浙福建廣東四川雲
南等處鹽課請引疏銷初滿洲司員不分曹聽委
於其長順治元年定戶部滿洲郎中十八人蒙古
郎中四人漢軍郎中二人滿洲員外郎三十八人
蒙古員外郎五人漢軍員外郎六人滿洲主事十
四人蒙古主事一人康熙三十八年裁蒙古漢軍
郎中員外郎五十七年復設蒙古郎中一人員外
郎一人增設蒙古主事一人漢人司官自順治元
年即隨司置額十四司各郎中一人員外郎一人
主事三人十一年裁漢人主事各司一人康熙六
年又裁江南浙江江西湖廣福建河南陜西廣西
四川貴州司各一人三十八年又裁山東山西廣
東雲南司各一人今漢人主事各司一人
山西清吏司郎中滿洲漢人各一人員外郎滿洲蒙古
漢人各一人主事滿洲漢人各一人
掌稽山西省民賦收支奏册兼覈游牧察哈爾地
畝土默特地糧喀爾喀四部定邊左副將軍辦事
官屬張家口賽爾烏蘇臺站官兵俸餉及烏里雅
蘇臺科布多屯田官兵番換之事
河南清吏司郎中滿洲漢人各一人員外郎滿洲二人
漢人一人主事滿洲漢人各一人
掌稽河南省民賦收支奏册兼覈河南城守尉游
牧察哈爾及圍場捕盜官兵俸餉勾檢各省採買
事彙而奏之
江南清吏司郎中滿洲漢人各一人員外郎滿洲三人
漢人一人主事滿洲漢人各一人
掌稽江蘇安徽二省民賦收支奏冊兼覈江寧蘇
州織造支銷奏冊江寧京口駐防官兵俸餉
江西清吏司郎中滿洲漢人各一人員外郎滿洲二人
漢人一人主事滿洲漢人各一人
掌稽江西省民賦收支奏冊
福建清吏司郎中滿洲漢人各一人員外郎滿洲五人
漢人一人主事滿洲蒙古漢人各一人
掌稽直隸福建二省民賦收支奏冊兼覈
東西陵及熱河蜜雲駐防等處官吏兵丁俸餉與其乳牛
馬牧之政令文武鄉會試支供五城振粟皆属焉
浙江清吏司郎中滿洲漢人各一人員外郎滿洲二人
漢人一人主事滿洲漢人各一人
掌稽浙江省民賦收支奏冊兼覈杬州織造支銷
奏冊杬州乍浦駐防官兵俸餉
湖廣清吏司郎中滿洲二人漢人一人員外郎滿洲二
人漢人一人主事滿洲漢人各一人
掌稽湖北湖南二省民賦收支奏册兼覈荆州駐
防官兵俸餉凡各省耗羨之數合其籍帳以時奏
之
陜西清吏司郎中滿洲蒙古漢人各一人員外郎滿洲
三人漢人一人主事滿洲漢人各一人
掌稽西安甘肅二省民賦收支奏册并行銷茶引
兼覈伊犂烏魯木齊屯田支銷奏册在京漢官俸
廩外藩俸幣及巡捕五營俸餉各衙門經費
四川清吏司郎中滿洲漢人各一人員外郎滿洲二人
漢人一人主事滿洲漢人各一人
掌稽四川省民賦收支奏册兼覈兩金川等處新
疆屯務本省關稅在京入官戶口贓罰銀錢各部
院等衙門紙硃支費察直省郡縣之豐歉水旱歲
具其數而上之
廣東清吏司郎中滿洲漢人各一人員外郎滿洲三人
漢人一人主事滿洲漢人各一人
掌稽廣東省民賦收支奏册兼覈八旗繼嗣歸宗
更正戶口壽民孝子節婦之受旌者給以坊直諸
倉諸局諸關差之滿歲者則以期請代焉
廣西清吏司郎中滿洲漢人各一人員外郎滿洲四人
漢人一人主事滿洲漢人各一人
掌稽廣西省民賦收支奏册兼覈京省錢局運銅
鼓鑄及内倉支放供應芻豆
雲南清吏司郎中滿洲二人漢人一人員外郎滿洲三
人漢人一人主事滿洲一人漢人一人
掌稽雲南省民賦收支奏册兼覈山東河南江南
江西浙江湖廣等省歲運漕糈京通倉儲及江寧
等處水次六倉收支考覈
貴州清吏司郎中滿洲漢人各一人員外郎滿洲三人
漢人一人主事滿洲漢人各一人
掌稽貴州省民賦收支奏册兼覈太平等二十有
四關徵收稅課
堂主事滿洲四人漢軍二人
直南檔房者滿洲二人掌八旗編審直北檔房者
滿洲二人漢軍二人掌酌撥餉銀校勘章疏俱順
治元年定額
司務廳司務滿洲漢人各一人
順治元年定額(職事見吏部篇)
筆帖式滿洲百人蒙古四人漢軍十有六人
滿洲筆帖式初置九十有九人後增至一百三十
有五人續改定員數如今制蒙古筆帖式初置二
人續增設二人漢軍筆帖式初置十有六人後增
至三十二人續裁定員數如初制分隸各司視事
之繁簡以為額(職事見吏部篇)
謹案戶部自十四司外其别領者有三曰井田
科掌覈八旗土田内府莊戶凡入官房宅地畝
及歲租斂給之數悉以咨之雍正十二年置曰
俸餉處掌覈八旗官兵俸餉庫銀丁册視所由
牒請畫一而給受之曰現審處掌治八旗戶口
田房之訟會刑部以聽其成皆鑄給關防乾隆
十三年置堂官遴選司屬分治其政令無定員
内倉監督滿洲二人
内倉本明内官監倉順治十年改今名專隸本部
以供
内府奉祭祀待外藩屬國朝貢之饔餼教習官役之
廩粟牧馬之豆咸貯焉監督應時而給之初屬之
廣西司滿漢司官康熙三十二年定於應除小差
之滿洲蒙古漢軍年久司官内次除一人管理雍
正元年改定本部滿洲司官内委用二年者而代
歴代建置(尚書以下諸官沿革互詳吏部篇他部倣此)
三代
杜佑通典舜命卨為司徒元孫之子微為夏司徒
禮記曲禮天子之五官曰司徒鄭康成注此殷時制也
尚書周官司徒掌邦教敷五典擾兆民
周禮地官教官之屬大司徒卿一人小司徒中大
夫二人鄉師下大夫四人上士八人中士十有六
人旅下士三十有二人府六人史十有二人胥十
有二人徒百有二十人大司徒之職掌建邦之土
地之圖與其人民之數以佐王安擾邦國小司徒
之職掌建邦之教法以稽國中及四郊都鄙之夫
家九比之數鄉師之職各掌其所治鄉之教而聽
其治以國比之法以時稽其夫家衆寡(鄭康成注師長也司)
(徒掌六鄉鄉師分而治之二人者共三鄉之事相左右也)
周禮天官司會中大夫二人下大夫四人上士八
人中士十有六人府四人史八人胥五人徒五十
人以九貢之法致邦國之財用以九賦之法令田
野之財用以九功之法令民職之財用以九式之
法均節邦之財用掌國之官府郊野縣都之百物
財用凡在書契版圖之貳以逆羣吏之為治而聽
其會計
唐六典戶部尚書周之地官卿也侍郎周之小司
徒中大夫也司徒屬官有下大夫蓋郎中之任有
上士蓋員外郎之任
通典按今戶部之職與地官之任雖亦頗同若徵
其承受考其沿襲則戶部合出於度支度支主計
算之官也算計之任本出於周禮天官之司會云
謹案司徒本職在敬敷五教故杜佑以為後世
戶部之任當出於天官司會然考周官司徒所
屬皆泉布貨賄之政以及萬民之判百族之市
罔不聽其治焉正如今所謂戸婚田土之事其
以教為職者不過師氏保氏數官耳至鄉師分
治六鄉則今戶部之十四清吏司按省分職蓋
猶其遺意也
周禮地官舂人奄二人女舂枕二人奚五人掌共
米物祭祀共其齍盛之米賓客共其牢禮之米凡
饗食共其食米掌凡米事司市掌市之治教政
刑量度禁令質人掌成市之貨賄人民牛馬兵器
珍異凡賣儥者質劑焉廛人掌斂市䊻布總布質
布罰布廛布而入於泉府胥師各掌其次之政令
而平其貨賄賈師各掌其次之貨賄之治辨其物
而均平之司虣掌憲市之禁令司稽掌巡市而察
其犯禁者(鄭康成註司市市官之長自胥師以及司稽皆司市所自辟除也)
謹案地官舂人當為今内倉之職所自出謹著
之於表至司市以下諸官俱掌市肆辨物平價
之政令歴代因之置市令丞平準令丞或屬京
兆河南尹或屬司農或屬少府今惟戶部現審
處所掌猶近質人之職(說見後)而順天府通判典
治牙儈亦當為兩漢長安市長丞雒陽市長丞
之任(說具順天府篇中)若其他征稅禁令之事掌於戸
部者皆分隸各司並無專官今故考論大略於
此不復系諸表内又案晏子春秋載齊有職計
蓋亦掌財賦之官已互見吏部篇云
漢
唐六典漢成帝置尚書五人其三曰民曹主吏人
上書事後漢以民曹兼主繕修工作當工官之任
宋書百官志漢儀尚書郎四人一主戶口墾田一
主財帛委輸
史記高祖功臣侯表北平侯張蒼為計相四歲漢
書如淳注計相官名但知計會(杜佑曰計相殆今度支之任王應麟)
(曰周以司會質歲成漢以計相經國用)
漢書百官公卿表大農令武帝更名大司農
後漢書百官志大司農卿一人中二千石掌諸錢
穀金帛諸貨幣郡國四時上月旦見錢穀簿其逋
未畢各具别之邊郡諸官請調度者皆為報給損
多益寡取相給足丞一人比千石
謹案漢尚書郎之主戸口財帛者即今戸部郎
中員外郎之任而民曹尚書則未掌財用故杜
佑通典以為非戸部之例(說具後)然考戶部本於
民部民部本於民曹官制相承實由此出故唐
六典即繫之戸部沿革今亦從之又張蒼以善
算為計相雖非常置之官而其職實同戶部今
並著之於表至司農一寺舊說皆以戶部當之
然司農本出於秦治粟内史為典司委積之官
故以農為名漢桑宏羊領大農盡幹天下鹽鐵
雖其職似今戶部而自晉以後金帛會計已别
領之度支司農遂專主倉廩租穀實為今倉場
之職不可以概地官之任今但取漢代建置兼
載於此而其餘則專繫諸倉場篇内焉
漢書百官公卿表少府屬官有導官令丞(師古曰導官主)
(擇米)
後漢書百官志導官令一人六百石主舂御米丞
一人屬大司農
三國
晉書列傳魏文帝置度支尚書專掌軍國支計
宋書百官志魏世有左民民曹尚書金部度支農
部倉部民曹郎
謝維新合璧事類魏晉儀注曰魏有農部郎中
三國吳志孫休升便殿止東廂戸曹尚書前即階
下讀奏
謹案通典引此文作戸部尚書而三國志實作
戶曹疑通典傳刻之訛也
三國吳志殷禮本占候召張溫乞將到蜀禮還當
親本職而令守尚書戶曹郎
謹案通典亦引此事稱吴時張温為尚書戸曹
郎核之吳志乃溫擅以殷禮守戶曹郎故孫權
指為溫罪非溫自為此官也蓋杜佑徵引之誤
晉
通典晉有度支主算計
太平御覽晉起居注曰咸寧五年詔曰一年不收
使公私俱匱不惟天時乃人事有不盡也故總要
者正在度支尚書也其以中書令張華為度支尚
書
唐六典左民尚書晉初省之太康中又置惠帝時
有右民尚書
宋書百官志晉西朝則金部倉部度支左民右民
曹郎後又置運漕江左無民運曹郎康穆以來有
倉部度支左民曹郎
晉書職官志大司農統導官令
宋齊梁陳
宋書百官志度支尚書領度支金部倉部起部四
曹左民尚書領左民駕部二曹度支主算支派也
度量也餘曹所掌各如其名導官令一人丞一人
漢東京置導擇也擇米令精也
南齊書百官志度支尚書領度支金部倉部起部
四曹左民尚書領左民駕部二曹大司曹領導官
令一人丞一人
隋書百官志梁武受命尚書省置度支左戶等尚
書度支金部倉部左戸等郎天監九年詔五都令
史視奉朝請以太學博士孔虔孫兼金部都司空
法曹參軍蕭軌兼左戶都司農卿統導官令
唐六典梁陳置左戶尚書並掌戶籍兼知工官之
事民部曹梁陳為左戶郎
隋書百官志陳承梁皆循其制官
北魏
魏書官氏志始光元年正月置右民尚書
通典後魏度支亦掌支計(崔亮為度支尚書經營費用歲減億計)
册府元龜後魏度支尚書之屬統度支掌計會凡
軍國損益及軍役糧廩事倉部掌諸倉帳出入事
左戶掌天下計掾戶籍等事右戸掌天下公私田宅
租調等事金部掌權衡量度内外諸庫藏文帳等事
北齊
隋書百官志後齊置度支尚書統度支(掌計會凡軍國損益)
(軍役糧廩等事)倉部(掌諸倉帳出入等事)左戶(掌天下計帳戶籍等事)右戶(掌天)
(下公私田宅租調等事)金部(掌權衡量度内外諸庫藏文帳等事)郎中並一人
左戶量置掌故主事員
唐六典北齊導官有御細部等倉督
後周
馬端臨文獻通考後周置大司徒卿一人如周禮
之制其屬有民部中大夫二人掌承司徒教以籍
帳之法贊計人民之衆寡
册府元龜後周又有計部大夫其戶部度支金部
倉部咸準六官各以其差次屬焉
隋
隋書百官志高祖受命尚書省總度支曹度支尚
書統戶部侍郎各二人金部倉部侍郎各一人開
皇三年以度支尚書為戸部尚書煬帝增六曹各
侍郎一人以貳尚書諸曹侍郎並改為郎又改戶
部為人部郎以異侍郎之名導官置令二人導
官有御細倉督二人
謹案今戶部之名肇於唐高宗時隋世戶部尚
稱為民部(煬帝時韋沖為民部尚書武德二年隋民部尚書蕭瑀為相府司錄)隋
志修於貞觀之世避太宗御名故改民字為戶
字其實隋代並無戶部尚書侍郎也惟人部當
為戶部郎隋志既改民部為戶部嫌其同名故
又别改作人字耳
通典漢有民曹主吏民上書後漢光武改主繕修
工作鹽池苑囿魏置左民尚書晉又加置右民尚
書至於宋齊梁陳皆有左民尚書而後魏有左民
右民等尚書多領工役非今戶部之例而梁陳兼
掌戶籍此則略同自周隋有民部始當今戶部之職
唐
新唐書百官志戶部尚書一人正三品侍郎二人
正四品下掌天下土地人民錢穀之政貢賦之差
其屬有四一曰戶部二曰度支三曰金部四曰倉
部戸部郎中員外郎掌戶口土田賦役貢獻蠲免
優復婚姻繼嗣之事以男女之黃小中丁老為之
帳籍以永業口分園宅均其土田以租庸調斂其
物以九等定天下之戶以為尚書侍郎之貳其後
以諸行郎官判錢穀而戶部度支郎官失其職矣
會昌二年著令以本行郎官分判錢榖戶部巡官
二人主事四人度支主事二人金部主事三人倉
部主事三人(高宗即位改民部曰戶部龍朔二年改戶部曰司元度支曰司度金部曰)
(司珍倉部曰司庾光宅元年改戸部曰地官天寳十二載改金部曰司金倉部曰司儲有戸部令史)
(十七人書令史三十四人計史一人亭長六人掌固十人度支令史十六人書令史三十三人計史)
(一人掌固四人金部令史十人書令史二十一人計史一人掌固四人倉部令史十二人書令史二)
(十三人計史一人掌固四人)度支郎中員外郎各一人掌天
下租賦物產豐約之宜水陸道涂之利歲計所出
而支調之以近及遠與中書門下議定乃奏金
部郎中員外郎各一人掌天下庫藏出納權衡度
量之數兩京市互市和市宫市交易之事百官軍
鎮蕃客之賜及給宫人王妃官奴婢衣服倉部
郎中員外郎各一人掌天下庫儲出納租稅禄糧
倉廩之事以木契百合諸司出給之數以義倉常
平倉備凶年平穀價
通典大唐永徽初改民部為戶部廟諱故也顯慶
元年改戶部為度支龍朔二年改度支尚書為司
元太常伯咸亨元年復為戶部尚書初戸部居禮
部之後武太后改置天地四時之官以戶部為地
官由是遂居禮部前戶部郎中二人員外郎二人
建中三年戶部侍郎判度支杜佑奏天寳前戶部
事繁所以郎中員外各二人判署自兵興以後戶
部事簡度支事繁惟郎中員外各一人請回輟郎
中員外各一人分判度支案待天下兵革已息却
歸本曹奉勅依
唐會要垂拱四年四月加戸部侍郎一員元和六
年戶部奏請置巡官二人從之
舊唐書食貨志高祖成帝業其後掌財賦者世有
人焉開元以前事歸尚書省開元以後權移他官
由是有轉運使租庸使鹽鐵使度支鹽鐵轉運使
常平鑄錢鹽鐵租庸青苗使水陸運鹽鐵使租庸
使兩稅使隨事立名沿革不一
謹案唐代錢穀之政其初專屬之戶部自中葉
以後始令他官主判遂各立使名分掌利權戶
部本曹浸失其職凡前後所置名目猥多至為
繁雜今以食貨志所載考之如轉運使水陸運
使專司轉漕當為今漕運總督之職鑄錢使專
掌鼔鑄當為今戶工二部錢法侍郎之職今已
各據職掌别繫於表又度支使鹽鐵使判戶部
當時謂之三司專主財用出納皆命重臣領使
後遂以宰相兼之與今
特簡大臣綜理戶部三庫者其制頗近今亦析繫三
庫表内至若青苗使(代宗即位分遣憲官稅天下地青苗錢)及稅
地錢物使(代宗時以御史大夫充之)戶口色役使(元宗時楊慎矜為之)
諸名乃一時權宜之法租庸(寳應間元載為租庸使)常平
(永泰間劉晏第五琦俱帶常平使)兩稅(德宗時楊炎作兩稅法置使總之)諸使
其職掌今悉隸各布政司而以戶部總之唐代
建置紛紜徒滋冗瑣今并附識於此以著其弊
焉
唐六典導官署令二人正八品上丞四人正九品
上掌供御導擇米麥之事
五季
舊五代史食貨志天成四年戶部奏三京鄴都諸
道州府所徵夏秋稅分立限期
舊五代史職官志同光元年尚書倉部員外郎趙
鳳戶部尚書盧質天成元年尚書戶部侍郎馮道
謹案五季戶部官制格式不著於史今略採薛
居正舊史二條以見當時職掌名額大抵多仍
唐舊也
宋
合璧事類宋初戶部判部事一人以兩制以上充
凡戶口田產錢榖食貨之政令皆歸於三司(三司謂鹽)
(鐵戸部度支也)本曹但受天下之土貢元會陳于庭而已
(續會要)元豐改官制罷三司歸戶部左右曹而三司
之名始泯矣(四朝志)初除安燾為戶部尚書(續會要)戶
部掌天下人民錢穀之政令貢賦征役之事以版
籍考戶口之登耗以稅賦待軍國之歲計以土貢
辨郡縣之物宜以征榷抑兼并而佐調度以孝義
婚姻繼嗣之道和人心以田務劵責之理直民訟
凡此歸於左曹以常平之法平豐凶時斂散以免
役之法通貧富均財力以伍保之法聮比閭察盜
賊以義倉賑濟之法救饑饉恤艱阨以農田水利
之政治荒廢務稼穡以坊場河渡之課酬勤勞省
科率凡此歸於右曹其屬有三曰度支上供俸賜
及邦國經度會計之事隸焉曰金部貨賄出納之
制及權衡度量頒禁之令隸焉曰倉部凡國之倉
廩儲積及其給受之事隸焉尚書掌軍國用度財
賦出納州縣廢置升降凡四司所治之事侍郎為
之貳郎中員外郎參領之獨右曹事弗預專隸所
掌侍郎若事屬本曹而歴郡縣監司不能直則受
其訟焉舊三司使即今尚書舊三司副使即今侍
郎其權發遣副使即今權侍郎舊三司判官推官
即今郎中員外郎之任也(續會要神宗正史職官志)
宋史職官志戶部凡官十有三尚書一人侍郎二
人郎中員外郎左右曹各二人度支金部倉部各
二人尚書侍郎掌軍國用度以周知其出入盈
虚之數左曹分案五置吏四十右曹分案五置吏
五十有六建炎後左曹分案三曰戶口曰農田曰
檢法設科有三曰二稅曰房地曰課利右曹分案
六曰常平曰免役曰坊場曰平準曰檢法曰知雜
裁減吏額左曹四十人右曹三十人舊制戶部侍
郎二人中興初止除長貳各一員或止除尚書若
侍郎一員紹興四年七月詔戶部侍郎二員通治
左右曹自此相承不改郎中(左曹右曹)員外郎掌分
曹治事建炎三年詔省併郎曹惟戶部五司以職
事繁劇不併仍各置一員初制主管左右曹總稱
戶部郎官紹興七年閻彥昭兼左曹郎官紹興三
十二年徐康正除左曹郎官自是相承不改度
支郎中員外郎參掌計度軍國之用量貢賦稅租
之入以為出分案五曰度支曰發運曰支供曰賞
賜曰知雜吏額置五十人淳熙十三年減四人
金部郎中員外郎參掌天下給納之泉幣計其歲
之所輸歸於受藏之府以待邦國之用分案六曰
左藏曰右藏曰錢帛曰榷易曰請給曰知雜吏額
共六十人淳熙十四年減四人倉部郎中員外
郎參掌國之倉庾儲積及其給受之事分案六曰
會場曰上供曰糶糴曰給納曰知雜曰開拆吏額
共置二十五人續又減二人
謹案自隋置度支民部金部倉部四司唐惟改
民部為戶部而戶度金倉四司如故宋亦因之
金元不分曹以令史分頭掌之明初復以各布
政司分隸戶部設十三司而其制遂變今戶部
各司書吏尚區為四科曰民科曰支科曰金科
曰倉科分案管理蓋猶沿唐宋四司之名目也
宋史職官志熙寧三年以三司推勘公事歸大理
寺元祐三年三省言大理寺右治獄並罷依三司
條例戶部置推勘檢法官治在京官司凡錢穀事
謹案周禮地官質人掌治質劑者鄭康成注謂
賫券契者來訟也蓋所以平爭而禁偽故特設
官以治之歴代並無專司惟宋元置檢法官於
三司戶部頗合周禮遺意今戶部有現審處主
平旗民戶口田土之訟亦質人之制也
遼
遼史百官志初太祖分達喇額爾奇木(原本作迭剌夷離堇)
(今改正)為北南二大王視戶部北院大王知北院大
王事南院大王知南院大王事分掌部族軍民之
政南面官僚其始漢人尚書省戶工有主事中
葉彌文於庫部虞部倉部員外出使則知備郎官
列宿之員矣
金
金史百官志戶部尚書一員正三品侍郎二員正
四品郎中二員從五品員外郎三員從六品郎中
而下皆以一員掌戶籍物力婚姻繼嗣田宅財業
鹽鐵酒麴香茶礬錫丹粉坑冶𣙜場市易等事一
員掌度支國用俸禄恩賜錢帛寳貨貢賦租稅府
廩倉廩積貯權衡度量法式給授職田拘收官物
并照磨計帳等事主事五員從七品女直司二員
通掌戶度金倉等事漢人司三員同員外郎分掌
曹事兼提控編附條格管勾架閣等事(令史七十二人内女)
(直十七人譯史五人通事二人泰和八年增八人)架閣庫管勾一員正八
品掌戶禮兩部架閣(大安三年以主事各兼之)同管勾從八品
檢法從八品勾當官五員各八品貞元二年設幹
辦官尋罷之四年更設為勾當官專提控支納管
勾勘覆經歴交鈔及香茶鹽引照磨文帳等事
金史百官志主廩太倉兼屬衞尉司
元
元史百官志戶部尚書三員正三品侍郎二員正
四品郎中二員從五品員外郎三員從六品掌天
下戶口錢糧田土之政令凡貢賦出納之經金幣
轉通之法府藏委積之實物貨貴賤之直斂散准
駁之宜悉以任之中統元年以吏戶禮為左三部
至元元年分立戶部尚書三員侍郎郎中四員員
外郎三員三年復為左三部五年復分為戶部尚
書一員侍郎郎中各一員員外郎省為二員七年
始列尚書六部尚書二員侍郎二員郎中二員員
外郎如故十三年尚書增置一員侍郎郎中員外
郎如故十九年郎中員外郎俱增至四員二十三
年六部尚書侍郎郎中定以二員為額明年以戶
部所掌視他部特為繁劇增至二員成宗大德五
年省尚書一員員外郎亦省一員各設三員主事
八員蒙古筆且齊(原本作必闍赤今改正)七人令史六十一
人回回令史六人克哷穆爾齊(原本作怯里馬赤今改正)一人
知印二人奏差三十二人蒙古書寫一人典吏二
十二人司計官四人
富大用事文類聚元戶部令史分掌名頭有金科
倉科内度科外度科糧草科審計科
明
明史職官志戶部尚書一人(正二品)左右侍郎各一
人(正三品)其屬司務廳司務二人(從九品)浙江江西湖
廣陜西廣東山東福建河南山西四川廣西貴州
雲南十三清吏司各郎中一人(正五品宣德以後增設山西司郎中)
(三人陜西貴州雲南三司郎中各二人山東司郎中一人)員外郎一人(從五品宣德七)
(年增設四川雲南二司員外郎各一人後仍革)主事二人(正六品宣德以後增設雲南司)
(主事七人浙江江西湖廣陜西福建河南山西七司主事各二人山東四川貴州三司主事各一人)
照磨所照磨一人(正八品)檢校一人(正九品)尚書掌天
下戶口田賦之政令侍郎貳之稽版籍歲會賦役
實徵之數以下所司十年攢黃册差其戶上下畸
零之等以周知其登耗凡田土之侵占投獻詭寄
影射有禁人戶之隠漏逃亡朋充花分有禁繼嗣
婚姻不如令有禁皆總覈而糾正之天子耕耤則
尚書進耒耜以墾荒業貧民以占籍附流民以限
田裁異端之民以圖帳抑兼并之民以樹藝課農
官以芻地給馬牧以召佃盡地利以銷豁清賠累
以撥給廣恩澤以給除差擾復以鈔錠節賞賫以
讀法訓利民以權量和市糴以時估平物價以積
貯之政恤民困以山澤陂池關市坑冶之政佐邦
國贍軍輸以支兊改兊之規利漕運以蠲減賑貸
均糴捕蝗之令憫災荒以輸轉屯種糴買召納之
法實邊儲以禄廩之制馭貴賤十三司各掌其分
省之事兼領所分兩京直隸貢賦及諸司衞所禄
俸邊鎮糧餉并各倉場鹽課鈔關初洪武元年置
戶部六年設尚書二人侍郎二人分為五科一科
二科三科四科總科每科設郎中員外郎各一人
主事四人惟總科郎中員外郎各二人主事五人
八年中書省奏戶刑工三部事繁戸部五科每科
設尚書侍郎各一人郎中員外郎各二人主事五
人内會總科主事六人外牽照科主事二人十三
年陞部秩定設尚書一人侍郎二人分四屬部總
部度支部金部倉部每部郎中員外郎各一人總
部主事四人度支部金部主事各三人倉部主事
二人二十二年改總部為民部二十三年又分四
部為河南北平山東山西陜西浙江江西湖廣廣
東廣西四川福建十二部(四川部兼領雲南)部設郎中員
外郎各一人主事二人各領一布政司戶口錢糧
等事量其繁簡帶管京畿每一部内仍分四科管
理又置照磨檢校各一人稽文書出入之數而程
督之二十九年改十二部為十二清吏司建文中
仍為四司成祖復舊制永樂元年改北平司為北
京司十八年革北京司設雲南貴州交趾三清吏
司宣德十年革交趾司定為十三司其後歸併職
掌凡宗室勲戚文武官吏之廩禄陜西司兼領之
北直隸府州衞所福建司兼領之南直隸府州衞
所四川司兼領之天下鹽課山東司兼領之關稅
貴州司兼領之漕運及臨德諸倉雲南司兼領之
御馬象房諸倉廣西司兼領之
明官制戶部御馬倉大使從九品副使未入流長
安門倉副使東西北安門倉副使俱未入流
欽定歴代職官表卷六
