欽定歷代職官表卷四十六
步軍統領表
步軍統領
國朝官制
提督九門巡捕五營步軍統領滿洲一人(正二品近制以親信大臣)
(兼任之)
掌京城内外門禁鎖鑰統帥八旗步軍五營將備
以徼巡京師詰禁奸宄平易道塗肅清
輦轂初制九門步軍巡捕三營皆領於兵部職方司
以漢人主事一員專司政令康熙十三年始改設
提督九門步軍統領一員
特簡八旗大臣綜理其事三十年以巡捕三營併隸於步
軍統領乾隆四十六年步軍統領和珅會議奏定
以所轄三營地方遼闊增為巡捕五營舊設有協
理步軍統領衙門刑名事務部臣一人乾隆四十
三年省如步軍統領有以都統副都統任者仍用
部臣一人協理
左右翼步軍翼尉每翼各一人(正三品)八旗步軍協尉每
旗各三人(正四品)步軍副尉每旗各三人(正五品)捕盜步軍
校每旗滿洲三人蒙古漢軍各一人步軍校每旗滿洲
二十有一人蒙古漢軍各八人(正五品)委署步軍校每旗
滿洲五人蒙古漢軍各二人
翼尉協尉副尉掌董率守衛巡警掃除捕盜步軍
校掌緝捕盜賊稽察奸宄步軍校掌分汛警夜清
道詰姦翼尉本名總尉康熙十三年置協尉本名
副尉順治五年置副尉本名恭衛雍正四年置乾
隆十九年俱改今名步軍校亦順治中置捕盜步
軍校委署步軍校俱康熙三十四年置所屬凡領
催二千二十八人步軍一萬八千七百二十六人
捕盜步軍三百二十人乾隆四十六年增步軍二
千二十六人
步軍統領衙門員外郎滿洲二人主事滿洲二人司務
滿洲一人筆帖式滿洲十有二人
員外郎主事掌句檢旗營簿書司務掌稽察簿籍
兼理俸餉筆帖式掌文移繙譯員外郎初置一人
康熙六十一年增一人司務雍正十三年增置筆
帖式初置四人康熙三十年增四人雍正十三年
又增四人
城門領滿洲十八人漢軍七人(從四品)城門吏滿洲十八
人漢軍七人(正七品)門千總漢軍三十二人(正六品)
掌内城九門外城七門晨昏啟閉之節以嚴出入
稽詐偽城門領初名城門尉城門吏初名城門校
乾隆十九年俱改今名其員額内城每門各二人
外城每門各一人門千總初為指揮千戶順治四
年改置内外城每門各二人所屬凡門甲三百二
十人門軍六百四十人又礮手每門各二人
信礮總管滿洲一人(正四品)司信礮官漢軍旗各一人(正五)
(品)
掌守白塔信礮初順治十年以兵部尚書噶洪逹
奏始定置信礮五于白塔山及内九門各置信礮
五設信礮官漢軍左右翼各二人以司其事雍正
二年改定員額如今制乾隆八年定歸于步軍統
領管轄又
紫禁城内西筩子河舊置步軍校二人步軍四十人
以備緊急差傳乾隆四十八年增置協尉一員步
軍六十名移駐造辦處外圍地方焉
巡捕中營副將一人(從二品)遊擊一人(從三品後同)都司一人
(正四品後同)守備四人(正五品後同)千總十人(正六品後同)把總二十
人(正七品後同)巡捕南營參將一人(正三品後同)遊擊一人都司
一人守備五人千總十二人把總二十四人巡捕北營
參將一人遊擊一人都司一人守備三人千總八人把
總十六人巡捕左營參將一人遊擊一人都司一人守
備三人千總八人把總十六人巡捕右營參將一人遊
擊一人都司一人守備三人千總八人把總十六人
掌分汛防守譏察巡邏緝捕姦匪初制巡捕分南
中北三營轄十九汛置官七十員馬步兵五千一
百名乾隆四十六年增為中南北左右五營分設
二十三汛所置各汛名目中營汛五(曰汛)(圓明園暢春園)
(汛汛静宜園汛樹村樂善園汛)南營汛六(曰東河沿汛東珠市口汛花兒市汛西河)
(沿汛西珠市口汛菜市口汛)北營汛四(曰德勝汛安定汛東直汛朝陽汛)左營
汛四(曰河陽汛東便汛廣渠汛左安汛)右營汛四(曰阜城汛西便汛廣寕汛永寕)
(汛)共置官一百七十一員增兵四千九百名合為
一萬分馬戰守糧額仍撥兵二千依健銳營制以
時操演訓練武備各置有外委千總把總以司協
防差操之事並募民充番捕人役以伺察旗民牙
錯星羅法制益加詳密焉
歷代建置
三代
周禮地官司門下大夫二人上士四人中士八人
下士十有六人府二人史四人胥四人徒四十人
每門下士二人府一人史二人徒四人掌授管鍵
以啟閉國門幾出入不物者(鄭康成注司門若今城門校尉主王城十)
(二門賈公彦疏司門總監十二門每門下士二人據在門啟閉者)
謹案周司門之職每門下士二人而主之以下
大夫者蓋以王城管鑰之任非位尊權重則不
能當防閑禁遏之責故特重其官秩即如今提
督九門皆以大臣兼領也
周禮秋官司隸中士二人下士十有二人府五人
史十人胥三十人徒二百人掌五隸之灋帥其徒
而搏盜賊凡囚執人之事(鄭康成注隸給榮辱之役者漢始置司隸亦使)
(將徒治道溝渠之役後稍尊之使主官府及近郡)禁殺戮下士二人史一
人徒十有二人掌司斬殺戮者凡傷人見血而不
以告者攘獄者遏訟者以告而誅之(鄭康成注司猶察也察此)
(四者告于司寇罪之也)禁暴氏下士六人史三人胥六人徒
六十人掌禁庶民之亂暴力正者撟誣犯禁者作
言語而不信者以告而誅之凡國聚衆庶則戮其
犯禁者以徇野廬氏下士六人胥十有二人徒百
有二十人掌比國郊及野之道路宿息井樹若有
賓客則令涂地之人聚柝之有相翔者誅之凡道
路之舟車轚互者叙而行之禁野之横行徑踰者
凡國之大事比修除道路者掌凡道禁司寤氏下
士二人徒八人掌夜時以星分夜以詔夜士夜禁
禦晨行者禁宵行者夜游者(鄭康成注寤覺也主夜覺者夜時謂夜早)
(晚若今甲乙至戍夜士主行夜行徼候者如今都候之屬)修閭氏下士二人史
一人徒十有二人掌比國中宿互柝者與其國粥
而比其追胥者而賞罰之禁徑踰者與以兵革趨
行者與馳騁于國中者邦有故則令守其閭互唯
執節者不幾
謹案周官司隸為漢司隸校尉所自出即今步
軍統領之權輿而秋官所屬自禁殺戮至修閭
氏五官皆主幾防盜賊姦宄實亦今步軍統領
衙門所有事蓋禁殺戮禁暴氏主禁庶民之斬
殺亂暴者以告而誅之正如今步軍統領衙門
緝獲違禁犯法之民笞杖者審斷發落徒罪以
上送刑部審擬也野廬氏主修除道路正如今
乘輿經由内外城統領率所部官兵先時除道設幛
衢巷以蹕行人也司寤氏主夜禁修閭氏比國
中宿互柝者惟執節者不幾正如今京城内傳
更閉柵王公官民皆禁行走惟奉
旨差遣及各部院傳事均詢明聽出也謹並繫於表
以著法禁所昭實有與成周之制相為表裏者
爾
春秋左氏傳欒盈過於周辭於行人曰將歸死於
尉氏杜預註尉氏討姦之官孔穎逹疏尉氏主刑
人故為討姦之官
謹案周禮無尉氏之官疑東遷後始置漢書地
理志陳留郡有尉氏縣應劭曰古獄官曰尉氏
鄭之别獄也是列國後亦仿置此官秦漢中尉
之名其源蓋本於此當亦如今之步軍統領矣
秦
唐六典中尉秦官掌徼巡京師
常璩華陽國志中尉田真黃(秦中尉)
漢
杜佑通典北軍中尉主之掌京城門内之兵
漢書百官公卿表中尉掌徼循京師(如淳註所謂游徼徼循禁)
(備盜賊也顔師古注徼謂遮繞也)有兩丞候司馬千人(顔師古注候及司馬及千)
(人皆官名也)武帝太初元年更名執金吾屬官有中壘
寺互武庫都船四令丞中壘兩尉及左右京輔都
尉尉丞兵卒皆屬焉
王應麟王海應劭曰吾禦也掌執金革禦非常師
古曰金吾鳥名主辟不祥天子出行職主先導以
禦非常故執此鳥之象因以名官崔豹古今注金
吾棒也以銅為之黃金塗兩末
馬縞中華古今注棒者崔正熊注車輻也漢朝執
金吾亦棒也以銅為之黃金塗兩足以謂之金吾
御史大夫司隸校尉亦得執焉
錢文子補漢兵志三輔之兵中尉主之有大事發
兵屯衛事已輒罷其征伐四夷不輕用也
漢書百官公卿表中尉丞楊僕
三國魏志王朗列傳西京執金吾從騎六百走卒
倍焉
漢書百官公卿表中壘校尉掌北軍壘門内
漢書季布列傳季心為中司馬中尉郅都不敢加
如淳註中尉之司馬
謹案荀悦漢紀季布弟心立然諾作氣關中方
千里士爭為之死心為中尉司馬郅都為中尉
未敢加也如淳漢書季布傳註以中司馬為中
尉之司馬與漢紀合
漢書平帝本紀元始二年九月遣執金吾候陳茂
假以鉦鼓募勇敢吏士
史記灌夫列傳夫以千人與父俱裴駰集解官主
千人如候司馬
馬端臨文獻通考北軍徼巡京師屬中尉别有壘
垣軍門在京城按胡建傳云監軍御史穿北軍壘
垣為賈區軍正丞胡建斬之而中壘校尉實掌北
軍壘門内則是北軍自有壘垣軍門
漢書張蒼列傳蒼任人為中候(王應麟曰北軍中候也)
漢書如淳注漢儀注有寺互都船獄令
漢書顔師古注北軍尉一人主上書者獄
謹案漢以執金吾掌北軍其職在徼巡京師而
尹賞列傳稱賞遷執金吾督大姦猾則又主于
緝匪禁邪實與今步軍統領之職最為相合至
北軍别有都尉校尉中候當如今之巡捕五營
將備其丞候司馬千人則如今之協尉副尉等
官而寺互都船令北軍尉等主治刑獄則如今
之員外郎等官也
漢書百官公卿表司隸校尉武帝征和四年初置
持節從中都官徒千二百人捕巫蠱督大姦猾後
罷其兵察三輔三河宏農元帝初元四年去節成
帝元延四年省綏和二年哀帝復置但為司隸冠
進賢冠屬大司空比司直
漢紀元帝紀諸葛豐為司隸劾舉無迴避侍中許
章不奉法度豐特劾章顯奏其事適逢章私出豐
駐車舉節詔章下獄收章窘迫馳車去豐追之章因入
宫自歸于上豐亦上奏因收奪豐節司隸去節自豐始
也哀帝紀諫議大夫鮑宣拜司隸校尉丞相光行
園陵行馳道中宣出逢之使吏拘止丞相吏没入
其車馬
玉海漢儀曰司隸校尉職在典京師外部諸郡無
所不糾詣臺廷議處九卿上朝賀處公卿下陪卿
上
謹案漢之司隸校尉察三輔三河宏農乃兼有
諸州部刺史之任故地理志以京兆等郡為司
隸所部亦頗近於守土之官然其職得督察公
卿委寄甚重故漢書蓋寬饒傳寬饒為司隸校
尉宣帝予書曰命君以司察之位鄭昌上書頌
寬饒亦云職在司察諸葛豐傳又稱司隸刺舉
不法善善惡惡則所司全在詰禁姦非正如今
之步軍統領也
漢書百官公卿表城門校尉掌京師城門屯兵有
司馬十二城門候
謹案三輔黃圖都城十二門長安城東出南頭
第一門曰霸城門東出第二門曰清明門東出
北頭第一門曰宣平門南出東頭第一門曰覆
盎門南出第二門曰安門南出第三門曰西安
門西出南頭第一門曰章城門西出第二門曰
直城門西出北頭第一門曰雍門北出東頭第
一門曰洛城門北第二門曰厨城門北出西頭
第一門曰横門城門皆有候門候主候時啟閉
此條可與百官公卿表互證
玉海環濟要略城門校尉高帝置從緹騎百二十
人武帝始增屯兵
漢書蔡義列傳遷補覆盎城門候顔師古注候主
候時而開閉也
漢書功臣表芒候耏跖以門尉起碭
謹案漢代城門校尉其任至鉅如王譚王商王
立等皆以特進相代領城門兵置幕府得舉吏
如將軍而孔光為太師亦兼領城門兵谷永與
王譚書所謂至戚賢舅執管籥於外蓋因門禁
之重故必擇大臣以兼領其事今步軍統領之
提督九門正其任也
後漢書百官志執金吾一人中二千石掌宫外戒
司非常水火之事月三繞行宫外及主兵器丞一
人比千石緹騎二百人無秩比吏食奉中興省中
壘寺互都船令丞尉及左右京輔都尉北軍中候
一人六百石
謹案後漢執金吾將兵之事屡見於史袁宏後
漢紀所載如光武建武二年執金吾賈復將兵
擊郾和帝永元九年執金吾劉尚將兵擊隴西
羌順帝永建六年執金吾張喬屯兵三輔蓋執
金吾本北軍中尉掌京城門内之兵故常主征
伐之事也又和帝永元四年上幸北宫詔公卿
百官使執金吾衛南北宫詔收竇憲大將軍印綬
則後漢志所云掌宫外戒司非常之事是也
章懷太子李賢後漢書註胡廣曰衛尉巡行
宫中則金吾徼於外相為表裏以擒姦討猾漢官
曰執金吾緹騎五百二十人輿服導從光滿道路
羣僚之中斯最壯矣世袓歎曰仕宦當作執金吾
東觀漢記馮魴為執金吾將緹騎宿元武門複道
上領南宫吏士
洪适隸釋執金吾丞武榮碑舉孝廉(缺二字)郎中遷
執吾丞山陽太守祝睦碑辟司空府北軍中候北
軍中候郭仲竒碑復辟司徒拜軍中候釋云碑書
其官無北字郭究碑但稱為軍中若與額殊按祝
睦嘗為北軍中候而其後碑書云北軍軍中候則
知此亦省文耳
後漢書百官志司隸校尉一人比二千石持節掌
察舉百官以下及京師近郡犯法者成帝省建武
中復置并領一州都官從事主察舉百官犯法者
功曹從事主州選署及衆事别駕從事校尉行部
則奉引錄衆事簿曺從事主財穀簿書主簿主錄
閣下事省文書律令師主平法律簿曹書佐主簿
書
袁宏後漢紀獻帝紀初平八年大中大夫孔融上
書潁川南陽陳留上黨三河近郡不封爵諸侯臣
愚以為千里國可略從周官六卿六遂之文分取
北郡皆令屬司隸校尉帝從之
謹案後漢紀光武紀更始以世祖為司隸校尉
獻帝紀諸葛亮等上言稱左將軍領司隸校尉宜
城亭侯備世祖先主皆漢中興之君其始均曾
為司隸校尉可知此官之重又考獻帝紀董卓
問司徒王允曰欲得任司隸校尉誰可者允曰
惟有蓋京兆耳卓曰此人明智有餘然不可假
以雄職也遂以勲為越騎校尉卓以司隸校尉
為雄職誠如百官志所云掌察舉百官以下及
京師近郡犯法者是也桓帝紀黃門令瑗將虎
賁士千人與司隸共捕梁冀宗親洛陽獄河内
張成知當大赦使女殺人李膺為司隸收成殺
之此即所謂察舉京城犯法者也獻帝紀司隸
校尉鍾繇持節鎮撫關中是其察舉近郡之事
也又考後漢司隸校尉與河南尹並重凡舉大事
必先慎擇此二官靈帝紀蕃武得劉瑜書于是
以朱富為司隸校尉劉祐為河南尹蓋何武將
奏收曹節王甫等故先擢此二人以備京城内
外之變故也其後尚方監渠穆既斬何進珪讓
偽詔以故太尉樊陵為司隸校尉故司空許相
為河南尹亦重此二雄職也
後漢書世祖本紀司隸從事孟異成
後漢書百官志城門校尉一人比二千石掌雒
陽城門十二所司馬一人千石主城門兵每門候
一人六百石雒陽城十二門其正南一門曰平城
門北宫門屬衛尉其餘上西門雍門廣陽門津門
小苑門開陽門旄門中東門上東門穀門夏門凡
十二門
李尤正陽城門銘平門督司午位處分外臨僚侍
内達帝宫正陽南面炎暑赫融
謹案李尤集載十二城門銘曰正陽城門銘所
謂午位處分者也曰中東門銘所謂月值當夘
者也曰上西門銘所謂位月惟戌者也曰上東
門銘所謂厥位在寅者也曰關陽城門銘所謂
位月惟已者也曰津城門銘所謂位月在未者
也曰旄城門(一作耗誤)銘所謂位月在辰者也曰廣
陽門銘所謂厥月在申者也曰雍城門銘所謂
位月在酉者也曰夏城門銘所謂位月在亥者
也曰榖城門銘所謂位當于丑者也惟無小苑
門銘或褎集者佚之據後漢百官志此十二門
皆有門候尤正陽門銘云平門督司即謂門候
主督司也十二門皆有督司獨于正陽門言之
者午位正門于十二門為特重故也三輔黃圖
長安城南出第三門曰西安門一曰便門即平
門也古者平便皆同字取其道易直洛陽正陽
之名平門或亦取其易直乎
後漢書郅惲列傳惲為上東城門候張奮列傳奮
子甫官至津城門候章懷太子注謝承書曰何湯
為郎中守開陽門候
隸釋孫叔敖碑隂伯尉有一子字世伯舉江夏孝
廉城門候太尉陳球碑換東城門候釋云漢志洛
陽城有中東門後碑亦作中東城門此碑云換東
城門候殆省文也司空宗俱碑俱以察孝為城門
候
方以智通雅周禮司門干寳注每門下士二人如
今門候公車誰長之類
謹案東漢執金吾掌擒姦討猾及戒司非常水
火之事與今步軍統領職掌正同若司隸校尉
則專主糾察百官而後漢書鮑昱傳載昱為司
隸校尉坐救火遲免官則其所掌亦有與執金
吾無異者至城門校尉職司啟閉其任並重故
曹褒馬防竇武朱雋趙典皆嘗為之今之步軍
統領則以執金吾司隸校尉城門校尉而併為
一職者也
三國
唐六典漢執金吾徼巡宫外魏武執政復為中尉
通典魏司隸與二漢同漢置城門校尉魏因之
王楙野客叢書魏晉以來御史中丞專督行馬内
司隸專督行馬外
崔豹古今注兩漢京兆河南尹及執金吾司隸校
尉皆使人導引傳呼使行者止坐者起四人各持
角弓違者則射之有乘高窺闕者亦射之魏普設
角弩而不用也
謹案裴松之三國志注載魏校事劉肇出過成
臯縣縣令沭並欲收之肇以状聞有詔肇為牧
司爪牙吏云云校事乃司隸之屬而詔旨稱為
爪牙吏則以其職司糾察故特假以事權蓋即
如漢之都官從事也
三國吳志吳主權列傳嘉禾三年執金吾許晏
晉
文獻通考中尉晉初罷
太平御覽晉中興書陶回擢拜北軍中候
隸續晉右軍將軍鄭烈碑遷北軍中候典司禁戎
晉書職官志司隸校尉漢武置歷魏晉其官不替
屬官有功曹都官從事諸曹從事部郡從事主簿
錄事門下書佐省事記室書佐諸曹書佐守從事
武猛從事等員凡吏一百人卒三十二人及渡江
乃罷
謹案魏晉司隸校尉皆兼察列郡如部刺史之
職然考太平御覽引臧榮緒晉書稱傅咸以議
郎長兼司隸校尉時豪右放恣郡縣容縱盜宼
於是奏免河南尹京都肅然貴戚憚之則其官
亦主糾舉非違督緝姦盜實如今之步軍統領
也
傅咸明司隸職掌書按令御史中丞督司百僚皇
太子以下其在行馬内有違法憲者彈糾之雖在
行馬外而監司不糾亦得奏之如今之文行馬之
内有違法憲謂禁防之事耳宫内禁防外司不得
而行故專司中丞今道路橋梁不修鬭訟屠沽不
絶如此之比中丞推責州坐即今所謂行馬内語
施于禁防既云中丞督司百僚矣何復說行馬之
内乎既云百僚而不得復說行馬之内者内外衆官
謂之百僚則通内外矣司隸所以不復說行馬内
外者禁防之事已於中丞說之故也中丞司隸俱
糾皇太子以下則共對司内外矣不為中丞專司
内百僚司隸專司外百僚自有中丞司隸以來更
互奏内外衆官惟所得糾無内外之限也而結一
旦横挫臣前所以不羅縷者冀因結奏得從私願
也今既所願不從而勑云但為過耳非所不及也
以此見原臣忝司直之任宜當正已率人若有其
過不敢受原是以申陳其愚司隸與中丞俱共糾
皇太子以下則從皇太子以下無所不糾也得糾
皇太子而不得糾尚書臣之闇塞既所未譬皇太
子為在行馬之内也皇太子在行馬之内而得糾
之尚書在行馬之内而不以糾無有此理此理灼
然而結以此挫臣臣可無恨耳其於觀聽無乃有
怪耶臣識石公前在殿上脱衣為司隸荀愷所奏
先帝不以為非于時莫謂侵官今臣裁糾尚書而
當有罪乎
謹案後漢紀光武紀是時有上書言宜令司隸
校尉督察三公司徒掾陳元上疏謂不宜有司
察公輔之明上善其言據傅咸此書則漢晉之
制頗異
春秋左氏傳楚人以為大閽謂之大伯杜預注若
今城門校尉官
通典漢魏置城門校尉晉制銀章青綬綘朝服武
冠佩水蒼玉
謹案通典謂晉亦有城門校尉考杜氏左傳註
謂若今城門校尉則晉有此職尤屬確鑿而晉
書職官志獨闕而不載殆南渡以後又經省併
之故歟
宋齊梁陳
文獻通考宋齊俱以衛尉掌宫城屯兵及管鑰之
事梁陳二代無城門之職
隋書百官志梁又有宣陽等諸門候為三品藴位
謹案江左諸朝皆不置執金吾及城門校尉其
宫門及城門管鑰皆以衛尉一官掌之則兼有
今護軍步軍兩統領之職也而東晉以後揚州
刺史即漢魏司隸校尉之任故當時多以親藩
任之然其體制已全同諸州方牧固無復督討
豪猾之事矣
北魏
鄭樵通志職官略後魏置城門校尉
魏書職官志城門校尉第四品
魏書酷吏列傳時京師盜魁聚為劫害以赦提為
逐賊軍將又為游徼軍將前後擒獲略盡
魏書甄琛列傳琛以羽林為游軍於諸坊司察盜
賊於是京邑清静至今踵焉
謹案北魏京城巡徼之法即此二條可以考見
大槩蓋逐賊軍將游徼軍將如今之巡捕五營
而羽林游軍則如今之步軍營也
北齊
司馬光資治通鑑齊以東平王儼為京畿大都督
凡京畿步騎莫不畢從儼被殺罷京畿府入領軍
胡三省注京畿大都督總京畿兵因儼以京畿兵
弄兵故罷之
北齊書顯祖本紀授京畿大都督世祖本紀遷太
傅領京畿大都督
北齊書慕容儼列傳授儼京畿南面都督
北齊書莫多婁貸文列傳中興初除伏波將軍領
虞候大都督位至領軍將軍恒檢校虞候事督兵
馬糺察盜賊
謹案北齊以京畿大都督領京城諸兵當時多
由懿親授任正如今步軍統領之職又有京畿
南面都督分地管轄當如今翼尉之職而虞候
大都督掌率兵糺察盜賊則當如今巡捕五營
之職又考北齊書崔昂傳稱議曺律令京畿密
獄多委之元韶傳稱幽於京畿地牢是京畿府
又主刑獄其於今步軍統領衙門職掌尤為相
合也
隋書百官志北齊城門寺置校尉二人掌宫殿城
門管籥
謹案北齊城門寺兼掌宫殿城門管籥則亦合
今護軍步軍兩統領之職而為一也
後周
通典後周官品正四命地官司門下大夫正三命
地官小司門上士夏官武環率武候率上士正二
命地官宫門城門中士正一命地官宫門城門下
士
文獻通考後周司門上士下士掌皇城十二門之
禁令
唐六典後周置武環率武候率下大夫各二人
後周書齊王憲列傳我虞候大都督也
謹案周有門正上士掌門關啟閉為禁衛之職
已别著於護軍統領表内至司門大夫以下各
官則即漢城門校尉之任實如今之提督九門
也其武環率武候率為執金吾遺職故亦並著
於表焉
隋
隋書百官志隋城門局校尉二人直長四人左右
武候大將軍一人將軍二人掌晝夜巡察執捕姦
匪煬帝改左右候衛所領名佽飛
通典隋門下省統城門局校尉二人大業三年又
隸殿中省十二年又減一人後又改校尉為城門
郎置四人又隸門下省
謹案隋城門局兼掌宫門京城門管鑰而左右
武候亦主烽候道路水草所置各有司存今故
互見於前鋒護軍統領表以著其實云
唐
唐六典左右金吾衛大將軍各一人正三品將軍
各二人從三品掌宫中及京城晝夜巡警之法以
執禦非違
舊唐書職官志左右金吾衛大將軍各一員將軍
各二員掌京城晝夜巡警之法凡翊府及同軌等
五十府皆屬之其屬長史錄事參軍倉兵騎胄四
曺參軍司階中候司戈執戟翊府中郎將左右郎
將兵曺校尉旅帥隊正副隊正
新唐書百官志左右金吾衛上將軍各一人大將
軍各一人將軍各二人掌京城巡警凡大功役則
與御史循行兵曺參軍事掌翊府外府武官騎曹
𠫭軍事掌外府雜畜簿帳胄曺𠫭軍事掌兵械公
廨長史各一人錄事參軍事各一人倉曺𠫭軍事
各二人兵曹𠫭軍事各二人騎曺𠫭軍事各二人
胄曺𠫭軍事各一人左右司階各二人左右中候
各三人左右司戈各五人左右執戟各五人左右
街使各一人判官各二人左右翊中郎將府中郎
將掌領府屬督京城左右六街舖巡警以果毅二
人助巡探
劉肅大唐新語金吾衛佐李元成
趙璘因話錄柳元公初拜京兆尹將赴府上有神
策軍小將乘馬不避公于街中杖殺之憲宗詰公
專殺狀曰卿何不奏公曰臣只合决不合奏上曰
合是何人奏公曰在街中本街使金吾將軍奏若
在坊内則左右巡使奏上乃止
謹案街坊之别雍錄謂其最當城中而南者為
朱雀門街朱雀東十坊(縱而數之)皆有直街北自宫
城之安上門而南極乎京城南面之隂是為朱
雀街東之第一街朱雀西十坊之西亦有直街
自北徹南是為朱雀街西第二街自餘十坊可
随朱雀東西而命其方(又曰坊)皆南北相沓每坊
之南皆有横街横街之北是為諸坊之南諸坊
之南皆有門自東西以出横街坊之若東若西
即坊之左畔右畔也據此則坊在一方之内其
東西南北皆有街限之蓋坊統于街也金吾將
軍統察諸街巡使分察諸坊亦以秩之尊卑為
職之大小也
胡三省通鑑注金吾左右街使各一人掌分察六
街徼巡凡城内坊角有武候舖衛士彍騎分守大
城門百人大舖三十人小城門二十人小舖五人
日暮鼓八百聲而門閉乙夜街使以騎卒巡行呌
呼武官暗探五更二點鼔自内發諸街鼓承振坊
市門皆啟鼓三千撾辨色而止
大唐新語舊制京城内金吾曉暝傳呼以戒行者
馬周獻封章始置街鼓俗號鼕鼕鼔公私便焉
宋敏求春明退朝錄唐馬周始建議置鼕鼕鼓惟
兩京有之是京都之制也二紀以來不聞街鼓之
聲金吾之職廢矣
孫承澤春明夢餘錄番役在唐稱為不良人有不
良帥主之
謹案今步軍統領在唐當為金吾上將軍之職
而所屬左右翊中郎將左右郎將則如今之協
尉副尉果毅則如今之步軍校左右街使則如
今之巡捕營而所謂不良帥者則如今之番役
頭目也
唐六典城門郎四人門僕八百人掌京城皇城宫
殿諸門開闔之節奉其管鑰而出納之
謹案唐城門郎兼司京城皇城管鑰併為一職
今亦互見于護軍統領篇
五季
五代史晉本紀天福七年右金吾衛大將軍梁言
使于契丹
五代會要金吾衛後唐天成三年六月勑金吾每
奏左右廂内外平安有類藩方宜改云軍國内外
并平安
五代史盧導列傳京城巡檢使安從進催百官班
迎
五代會要城門郎梁開平元年五月改城門郎為
門局郎至後唐同光元年十一月却改為城門郎
謹案五季金吾衛僅有虚名並無官守而京城
巡檢使主率兵巡邏實即唐代金吾將軍之職
也
宋
宋史職官志左右金吾街司左右金吾仗司掌清
道徼巡
玉海淳化五年八月判左右金吾街仗魏丕以新
募千餘人引對崇政殿太宗親選得五百七十人
其中取身品優者三人為等分四營營設五都都
有員僚節級一如禁兵之制命田守信知右街事
帝以京師浩穰街司循警用禁軍非舊制特命左
右街各置千人優以廪給使傳呼備盜至是始分
營部令魏丕更召募以充其數至道元年八月閻
承翰等為金吾都監紹興二年三月二十八日詔
街仗司以二百人為額
通雅明之錦衣衛為宋金吾街仗淳化置金吾四
營魏丕新募太子親選如禁兵之制者是也
李燾續資治通鑑長編仁宗嘉祐七年皇城司邏
卒吳清奏富人張文政殺人有司鞫問無狀
司馬光皇城司巡察親視官表臣等伏聞皇城司
親事官奏報有百姓殺人私用錢物休和事下開
封府推鞫皆無事實欲乞元初巡察人照勘其皇
城司庇護不肯交付臣等切詳祖宗開基之始人
心未安恐有大姦隂謀無状所以躬自選擇左右
親信之人使之周流民間密行伺察當是之時萬
一有挾私誣枉者則斧鉞隨之是以此屬皆知畏
懼莫敢為非今海内承平已踰百年上下安固人
無異望世變風移宜有釐革而因循舊貫更成大
弊乃至帝室姻親諸司倉庫悉委此屬廉其過失
廣作威福公受貨賂所愛則雖有大惡掩而不問
所憎則舉動語言皆見掎摭臣等常病國家擇天
下賢才以為公卿百官而猶不可信顧任此厮役
小人以為耳目豈足恃哉今乃妄執平民加之死
罪使人幽縶囹圄横罹楚毒幸而不自誣服僅能
辨明若更不聽有司詰問元初巡察之人少加懲
戒臣恐此屬無復忌憚愈加恣横使京師吏民無
所措其手足此豈合祖宗之意哉伏望朝廷指揮
皇城司令送元初巡察人下開封府推問本情或
别有仇嫌或察訪鹵莽各隨其狀依法施行仍自
今後永為定制庶可以塞欺罔之源絶侵冤之門
以全國家至公之道
謹案宋會要皇城司在内最為煩劇掌宫城出
入禁令權亞殿巖當如今護軍統領而所轄邏
卒得司京城訪緝之政則又兼有步軍統領職
事矣
宋史職官志左右軍巡司判官各二人分掌京城
爭鬭及推鞫之事左右廂公事幹當官四人掌推
覆推問凡鬭訟事輕者聽論决元祐二年置左右
二廂三年置軍巡院判官一員建炎三年令城外
内分南北左右廂各置廂官以聽民之訟分使臣
十員以緝捕在城盗賊分六都監界分差兵一百
四十八舖以巡防烟火
謹案宋都城緝捕詰禁之事皆專屬之開封尹
及臨安安撫使故於開封府置軍巡司判官蓋
即今步軍統領衙門員外郎等官之職而臨安
府所置左右廂緝捕各官則即如今巡捕五營
之職也
遼
遼史百官志五京都虞候司職名都虞候上京都
虞候司東京都虞候司南京都虞候司西京都虞
候司中京都虞候司五京警巡院職名某京警
巡使某京警巡副使上京警巡院東京警巡院中
京警巡院南京警巡院西京警巡院東京軍巡
院東京軍巡使中京巡邏使司中京巡邏使耶
律昱開泰間為中京巡邏使(警巡使巡邏使二職互見五城兵馬司篇)
金
金史百官志武衛軍都指揮使司都指揮使從三
品(大定二十九年以武衛軍六十人兵馬一員副都二員其職低故設使品正四承安三年陞)
副都指揮使二員從四品副都一員從四品(初正五承)
(安三年陞)判官一員(承安三年設)掌防衛都城警捕盜賊
鈐轄司鈐轄十員正六品(初設二員)都鈐轄四員從七
品(興定三年權設巡把兩宅)都將二十員從九品(大定十六年立名)掌
管轄軍人防衛警捕之事(承安元年設萬人内軍八千九百四十九人忠)
(衛二百人隊正四百人)京城開陽宣仁安利平化通遠宜
照利川崇德迎秋廣澤順義迎朔順常廣智十四
門尉從七品副尉正九品諸京警巡院使一員
正六品掌平理獄訟警察别部總判院事副一員
從七品掌警巡之事判官二員正九品掌檢稽失
簽判院事(警巡使互見五城兵馬司篇)
謹案自北宋以後都城巡徼不復設有專職至
金始置武衛都指揮以掌其事蓋即唐代金吾
之職而鈐轄司則如今之巡捕各營故亦隸屬
於武衛司也
元
元史百官志大都留守司留守秩正二品掌守衛
宫闕其屬大都城門尉秩正六品尉二員副尉一
員掌門禁啟閉管鑰之事至元二十年置以四集
賽(觧見領侍衛篇)為之二十四年復以六衛親軍𠫭掌凡
十有一門曰麗正曰文明曰順承曰平則曰和義
曰肅清曰安貞曰健德曰光熙曰崇仁曰齊化每
門設官如上虎賁親軍都指揮使司秩正三品
管領上都路原籍軍人置都指揮使三員副都指
揮使二員僉事二員經歷一員知事照磨兼承發
各一員令史七人譯史通事知印各一人典吏二
人鎮撫二員都目二員大都路兵馬都指揮使
司凡二秩正四品掌京城盜賊姦偽鞫捕之事都
指揮使二員副指揮使五員知事一員提控案牘
一員吏十四人至元九年改千戶所為兵馬司隸
大都路而刑部尚書一員提調司事凡刑名則隸
宗正且為宗正之屬二十九年置都指揮使等官
其後因之一置司於北城一置於南城司獄司凡
三秩正八品司獄一員獄丞一員獄典二人掌囚
繫獄具之事
謹案元史兵志仁宗延祐七年五月詔留守司
及虎賁司官親率衆於夜巡邏是元代都城巡
徼實屬留守虎賁二司之事蓋大都留守兼有今
提督九門之職而虎賁司為上都路原籍軍人
則如今之京營也其大都路兵馬司掌鞫捕奸
盜亦與今巡捕營之職相合自明代沿其舊名
改設文秩遂為五城司坊之稱而溯厥源流實
當為金吾街使之比今仍繫之于此表又考元
史載皇慶元年丞相奏每歲幸上都於各宿衛
中留衛士三百七十人以備巡邏今歲多盜賊
宜增百人制可仍命樞密與中書分領之據此
則元代於各軍司常制之外又别有巡邏軍為
隨時所調撥矣
明
孫承澤春明夢餘錄明初置錦衣親軍指揮使司
以鎮撫司理衛中刑名如列衛而兼簡軍匠所謂
南鎮撫司也北鎮撫司本添設專理詔獄成化十
四年始給印分司得直逹上下法司覆提領衛事
者恒以都指揮都督或恩功或寄禄凡盜賊姦宄
街塗溝渠密緝而時省之凡奉旨鞫獄錄囚事與
三司從事凡比試監焉
明史刑法志東厰之設始於成祖錦衣衛之獄太
祖嘗用之後已禁止其復用亦自永樂時厰與衛
相倚故言者並稱厰衛初成祖起北平刺探宫中
事多以建文帝左右為耳目故即位後專倚宦官
立東厰於東安門北令嬖暱者提督之緝訪謀逆
妖言大奸惡等與錦衣衛均權勢蓋遷都後事也
然衛指揮紀綱等用事厰權不能如至憲宗别設
西厰以汪直督之所領緹騎倍東厰勢遠出衛上
以萬安言革罷正德元年命邱聚領東厰又設西
厰以命谷大用皆劉瑾黨也兩厰争用事遣邏卒
刺事四方天下皆重足立而衛使石文義亦瑾私
人厰衛之勢合矣瑾又改惜薪司外薪厰為辦事
厰榮府舊倉地為内辦事厰自領之京師謂之内
行厰雖東西厰皆在伺察中加酷烈焉瑾誅西厰
内行厰俱革獨東厰如故張銳領之與衛使錢寧
並以緝事恣羅織厰衛之稱由此著世宗時厰權
不及衛萬歷初馮保兼厰事與張居正興王大臣
獄欲族高拱衛使朱希孝力持之拱得無罪衛猶
不大附厰也及天啟時魏忠賢以秉筆領厰事用
衛使田爾耕鎮撫許顯純之徒專以酷虐鉗中外
而厰衛之毒極矣凡中官督東厰者曰督主東厰
之屬無專官掌刑千戶一理刑百戶一亦謂之貼
刑皆衛官其隸役悉取給于衛錦衣衛獄者世所
稱詔獄也太祖悉焚衛刑具詔内外獄太小咸經
法司成祖幸紀綱令治錦衣親兵復典詔獄遂用
其黨緣借作奸數百千端綱誅其徒稍戢至正統
時復張天順末禍益熾朝野相顧不自保鎮撫司
職理獄訟初止一司洪武十五年添設北司專理
詔獄然大獄經訊即送法司擬罪未嘗具獄詞成
化元年始令覆奏用𠫭語法司益掣肘十四年增
鑄北司印信一切刑獄毋關白本衛即衛所行下
者亦徑自上請可否衛使毋得與聞故鎮撫職卑
而其權日重然厰衛未有不相結者獄情輕重厰
能得於内而外廷有扞格者衛則東西兩司房訪
緝之北司拷問之鍜鍊周内始送法司即東厰所
獲亦必移鎮撫再鞫而後刑部得擬其罪故厰勢
強而衛附之厰勢稍弱則衛反氣凌其上及後中
官愈重而衛使無不競趨厰門甘為役隸矣
謹案都城為四方會極民物&KR0907;繁故董正之司
自古特加慎重周官以門大夫譏察門禁以禁
殺戮以下諸職防治竒衺法制最為周密漢時
執金吾城門校尉分建兩官而又有司隸校尉
以刺舉不法所率中都官徒金吾緹騎至千有
餘人而都官從事亦得糾察京師及近郡威勢
甚盛故後漢書魯恭傅稱司隸典司京師四方
是則三國志程暁傳亦稱司隸校尉督察京輦
蓋所以杜姦萌而肅治化誠不可不崇其任也
自唐迄宋其職漸輕逮明復設錦衣衛寄以緝
除奸宄之責其初制原未嘗倚以斷獄而永樂
以後委畀益親於是錦衣堂上官與鎮撫司理
刑官皆得獨專獄事憑勢作奸浸成弊藪其後
又與東厰相為狼狽朋竊威福殘虐忠良逮其
末造而飲章告密冤濫相仍慘酷殆無人理舉
朝野性命一聽之武夫宦豎之手元氣澌滅害
鍾家國蓋至明代為已極矣我
朝置步軍統領之職掌管門禁提督京營
特簡親信重臣以膺斯任綱維整飭法令謹嚴振鋤
奸剪惡之風開通隠逹情之路百官以正萬民
以察規條凛肅中外乂安誠千古所無之隆矩
也
欽定歷代職官表卷四十六
