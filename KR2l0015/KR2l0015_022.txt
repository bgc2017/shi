欽定歷代職官表卷十六
戸工二部錢局表
戶工二部錢局
國朝官制
戶工二部督理京省錢法右侍郎滿洲漢人各一人
凡
京師鼓鑄統設二局隸戶部者曰寶泉局歲鑄錢六
十一夘(以萬二千四百八十緡為夘)隸工部者曰寶源局歲鑄
錢七十一夘(以六千二百四十九緡二百七十文為夘)遇閏則皆加鑄
四夘其局之政令各以其部之右侍郎掌之初止
漢人右侍郎一人康熙十八年令滿洲右侍郎一
人公同督理十九年以給事中御史稽察錢局雍
正二年停遣乾隆二十六年戶部錢法堂置掌稿
司官滿洲漢人各一人於各司屬中選委(工部未置)
戶部寶泉局監督滿洲漢人各一人大使滿洲五人工
部寶源局監督滿洲漢人各一人大使滿洲二人
掌鑄造緡錢收納銅課以裕
國儲以利民用其監督俱無專員由六部滿漢司官
遴選保舉引
見簡用二年而代大使由本部筆帖式選委咨吏部注
冊五年而代稱職者以應升官用寶泉局監督順
治元年定設滿洲漢人各一人寶源局監督初置
三人康熙十七年改定二人寶泉局大使初設漢
人一人雍正四年以寶泉局分設四厰增置漢人
大使四人七年改漢大使俱為滿大使寶源局初
止設筆帖式一人雍正七年改置大使二人
各省錢局監鑄官十有八人
凡天下鼓鑄緡錢者十有四省新疆則開鑪伊犁
如各省之制皆隨其地之宜作之泉布以交易流
通前民利用以布政使等總其成而受灋式於戸
部各置監鑄官以判局事直隸寶直局一人以保
定府同知充山西寶晉局一人陜西寶陜局一人
江蘇寶蘇局二人俱以佐貳官選充浙江寶浙局
二人以同知通判選充福建寶福局一人亦以佐
貳官選充江西寶昌局一人以南昌府同知充湖
南寶南局一人以長沙府同知充湖北寶武局一
人以武昌府同知充廣東寶廣局一人四川寶川
局一人俱以同知通判選充廣西寶桂局一人布
政使於所屬官内任便選充雲南寶雲局一人以
雲南府知府充東川局一人以東川府知府充貴
州寶黔局一人以貴陽府知府貴筑縣知縣或通
判縣丞選充伊犁寶伊局一人以伊犁同知充
歷代建置
三代
周禮地官泉府(鄭司農云故書泉或作錢)上士四人中士八人
下士十有六人凡國事之財用取具焉歲終則會
其出入而納其餘
惠士奇禮說太公為周立九府圜法顔師古以太
府玉府内府外府泉府天府凡六府當之而又以
職内職金職幣三官充其數焉非也爾雅以八方
之八財中原之五榖魚鹽為九府王應麟引以當
九府圜法失之遠矣所謂圜法者重不廢輕小不
妨大子母相權而有九品故曰九府圜法其名見
周官者夫布里布辟布絘布總布質布罰布㕓布
儳布是為布貨九品其九品在國曰邦布外府掌
之在市曰征布泉府掌之載師有里布閭師有夫
布皆邦布也出諸民入諸國故曰邦布司市有辟
布㕓人有絘布總布質布罰布廛布肆長有儳布
皆征布也歛諸市入諸官故曰征布
謹案後世錢法之官其源出於地官之泉府而
司市職有云辟布者於其地之叙惠士竒謂叙
猶監也作布之叙盖鑄錢之監是司市亦掌冶
鑄也
漢
漢書百官公卿表水衡都尉屬官有上林均輸鍾
官辨銅令丞(如淳曰鍾官主鑄錢官也辨銅主分辨銅之種類也)初上林衡
官及鑄錢皆屬少府(王應麟曰漢北軍有錢官)
史記平準書赤側錢賤民巧法用之不便於是悉
禁郡國毋鑄錢專令上林三官鑄錢既多而令天
下非三官錢不得行諸郡國所前鑄錢皆廢銷之
輸其銅三官
桓寬鹽鐵論幣數易而民益疑於是廢天下鑄錢
而專命水衡三官作(水衡三官者均輸鍾官辨銅三令丞也後漢書隗囂檄王)
(莽曰民生挾銅炭沒入鍾官唐章懷太子注主鑄錢之官)
漢書地理志丹陽郡有銅官王應麟玉海鐵官長
丞五十有一而專其官以主丹陽之銅
唐六典錢官後漢屬司農
東觀漢記鑄錢官姦宄所集無能整齊理之者京
兆尹閻興署第五倫督鑄錢掾領長安市
謹案漢代鑄錢之官初屬少府後屬水衡後漢
以屬司農而第五倫為督鑄錢掾則又屬於京
兆尹蓋京兆主長安東西市故兼領錢法以平
價直而除姦偽亦如周官泉府司市皆掌征布
之出入也
三國
三國魏志韓暨為監冶謁者舊時冶作馬排每一
熟石用馬百匹更作人排又費工力暨乃因長流
為水排計其利益三倍於前就加司金都尉班亞
九卿
謹案唐六典稱魏晉以下錢官或屬少府或屬
司農今考史志所載三國六朝少府司農官屬
未見有鑄錢之職惟陳夀所載韓暨為監冶謁
者一事冊府元龜即引之於錢幣門内則監冶
亦主鑄錢可知而自晉以後諸冶署令丞掌鼓
鑄金銀銅鐵之屬至北齊而冶署所屬遂有泉
部局丞是南北朝鑄錢之事當為冶令所兼司
今並著之於表云
三國蜀志張裔為司金中郎將
謹案蜀漢鑄直百錢吳赤烏中嘗鑄當千大錢
並見於史而錢官職掌則史未之詳蜀之司金
中郎將典作農戰諸器即後代冶令丞之比疑
鑄錢亦其所兼司也
晉
晉書職官志衛尉統諸冶等令南北東西督冶掾
宋齊梁陳
宋書百官志南冶令一人丞一人漢有鐵官晉置
令掌工徒鼓鑄隸衛尉江左以來省衛尉隸少府
宋世雖置衛尉冶隸少府如故江南諸郡縣有者
或置冶令或置丞多是吳所置
南齊書百官志少府領東冶令一人丞一人南冶
令一人丞一人
隋書百官志梁少府置東西冶署令丞又有梅根
諸冶令陳循其制
冊府元龜宋文帝元嘉七年立錢署鑄四銖錢孝
武建元元年更立錢署鑄錢
謹案宋齊梁陳四代鑄錢之官當亦掌之東西
南諸冶令而錢署則如今之錢局也
北魏
魏書食貨志高祖始詔天下用錢十九年冶鑄麤
備文曰太和五銖在所遣錢工備爐冶民有欲鑄
聽就鑄之永安二年詔更改鑄文曰永安五銖官
自立鑪
北史列傳時朝議鑄錢以高謙之為鑄錢都將長
史乃上表求鑄三銖錢
謹案馬端臨錢幣考引此事作鑄錢都督而北
史及魏書俱作都將疑馬氏有誤蓋都將如今
之戶工二部管理錢法侍郎而長史則其屬如
今之監督也魏書官氏志不載此官殊為闕略
北齊
隋書百官志後齊太府寺統諸冶東西道署令丞
諸冶東道又别領滏口武安白間三局丞諸冶西
道又别領晉陽冶泉部大&KR2293;原仇四局丞
後周
杜佑通典後周官品正二命地官泉府中士正一
命地官泉府下士
隋
隋書百官志太府寺統掌冶署置令二人丞四人
唐
唐會要開元二十五年二月羅文信為諸道鑄錢
使天寳三載九月楊慎矜除御史中丞充鑄錢使
六載楊釗上元元年五月劉晏寳應元年劉晏又
充廣德二年第五琦李峴永泰元年正月十三日
劉晏第五琦分領諸道大歷五年三月二十六日
停
新唐書百官志諸鑄錢監監各一人以所在州府
都督刺史判之副監一人上佐判之丞一人判司
判之
新唐書地理志商州有洛源監錢官郴州有桂陽
監錢官河東蔚州飛狐有三河銅冶有錢官河中
府解縣有紫泉監乾元元年置有銅穴十二揚州
有丹陽監廣陵監錢官宣州南陵有梅根宛陵二
監錢官鄂州有鳳山監錢官饒州有永平監錢官
有銅坑三信州有玉山監錢官有銅坑一鉛坑一
絳州有銅源翔臯錢坊二梓州銅山縣貞觀二十
三年置鑄錢官調露元年罷
新唐書食貨志武德四年洛并幽益桂等州皆置
監開元二十六年宣潤等州初置監天下鑪九十
九絳州三十揚潤宣鄂蔚皆十益郴皆五洋州三
定州一(案諸州鑪數僅九十有四以唐六典考之尚有鄧州五鑪適足九十九之數蓋新唐)
(書脱誤也)每鑪歲鑄錢三千三百緡設丁匠三十費銅
二萬一千二百斤蠟三千七百斤錫五百斤每千
錢費七百五十天下歲鑄三十二萬七千緡
唐六典皇朝少府置十鑪諸州皆屬焉及少府罷
鑄錢諸州遂别
謹案歷代錢法規制各異立鑪鼓鑄亦不一其
地有但就京師而不及郡國者漢之上林三官
是也有但就諸州而不及京師者唐之少府罷
鑄是也故當時鑄錢一使其職專領諸道與今
戶工二侍郎督理京省錢法者差别然源流有
自職掌無殊今並著之於表又考唐書韓洄傳
建中元年洄上言山澤之利當歸王者非諸侯
方岳所宜有請以諸道錢冶總隸鹽鐵使而冊
府元龜所載德宗以後鑄錢事宜多出鹽鐵使
陳奏是唐時錢法又屬於鹽鐵使謹并識於此
五季
冊府元龜晉高祖天福三年鑄錢以天福元寳為
文委鹽鐵使鑄樣頒下諸道漢隱帝乾祐初膳部
郎中羅周允請在京置鑄錢監不報周世宗顯德
二年九月勅國家之利泉貨為先近朝以來久絶
鑄造至於私下不禁銷鎔歲月漸深奸弊尤甚今
採銅興冶立監鑄錢冀便公私宜行條制
謹案五季無鑄錢監至周世宗時始置而晉高
祖鑄天福錢令鹽鐵頒樣則錢法亦當掌之鹽
鐵矣
宋
玉海咸平三年五月馮亮以江西運副兼都大提
點鑄錢景祐二年八月置提點坑冶鑄錢官寶元
元年八月復置發運使提點鑄錢事元豐二年七
月三省言鑄錢司舊領五監近歲江池饒增歲鑄
額及興國睦衡舒蘄惠剏置六監宜增提點一員
乃命錢昌武領淮浙建江東李棻領湖廣江西元
祐元年二月合為一司從李深請也崇寧五年詔
蘇莊提舉九路銅事大觀四年併入鑄錢司紹興
二十七年七月戶部侍郎林覺奏復饒永平監贛
鑄錢院韶永通監八月戶部侍郎榮嶷兼提領鑄
錢二十八年命戶部侍郎趙令詪提領二十九年
七月復置鑄錢司乾道六年四月併於發運司七
年復置八年十二月置提點官二員分治饒贛淳
熙二年併於饒州
李心傳建炎以來朝野雜記提點坑冶鑄錢公事
自咸平初有之渡江後屢罷屢復淳熙五年又加
都大二字於提字之上
宋史食貨志京師舊有四監後廢之諸路錢歲輸
京師大觀二年復京畿兩監以宋喬年領之用提
舉京畿鑄錢司為名
馬端臨文獻通考鑄錢監屬少府監官各一人
玉海會要云元豐諸路鑄錢銅錢一十七監西京
阜財監衛州黎陽監永興軍監陜州華州監絳州
垣曲監舒州同安監睦州神泉監興國軍富民監
衡州熙寧監鄂州寶泉監江州廣寧監池州永豐
監饒州永平監建州豐國監韶州永通監惠州阜
民監鐵錢九監虢州朱陽兩監商州阜民洛南兩
監威遠鎮淊山鎮兩監興州濟衆監嘉州豐遠監
卭州惠民監凡銅錢一十三路銅鐵錢兩路鐵錢
四路元豐四年二月詔秦州置監六年三月詔徐
州置寳豐監五年梧州置監萬州置鐵錢監八月
同州置鐵錢監渭州復置博濟監八年詔罷增置
監十有四中興鑄錢有饒州永平監池州永豐監
江州廣寧監建寧府豐國監韶州永通監贛州鑄
錢監嚴州神泉監紹興二年八月令永豐監卒寓
役於饒廣寧監卒寓役於虔移少就多也
謹案宋制亦於諸州鑄錢在京錢監中葉始置
其監官隸於少府蓋猶循唐舊制其實在諸州
者皆歸之提點提領在京則提舉鑄錢司掌之
少府並不司其出納也
遼
遼史食貨志太宗置五冶太師以總四方錢鐵
金
金史食貨志正隆三年二月中都置錢監二東曰
寳源西曰寳豐京兆置監一曰利用大定十八年
代州立監鑄錢命工部郎中張大節吏部員外郎
麻珪監鑄二十年十一月名代州監曰阜通設監
一員正五品副監一員正六品丞一員正七品勾
當官二員從八品二十二年十月以參知政事鈕
祜祿額特埒(鈕祜禄原作粘割今從八旗姓譜改正額特埒蒙古語享受也原作斡特)
(刺今改正)提控代州鑄錢監
謹案金中都有錢監而百官志未見其職殆亦
以他官兼領故史不載也至以參知政事提控
錢監此則一時特重其事而設非經常之制矣
元
元史百官志諸路寳泉都提舉司至正十年十月
置其屬有鼓鑄局正七品永利庫從七品掌鼓鑄
錢文印造交鈔各處寶泉提舉司十一年十月
置寳泉提舉司于河南行省及濟南冀寧等處凡
九所江浙江西湖廣行省各一所十二年二月置
銅冶場于饒州路德興縣信州路鉛山州韶州岑
水凡三處每所置提領一員正八品大使一員從
八品副使一員正九品流内官銓注直隸寳泉提
舉司掌浸銅事
謹案交鈔之法肇于唐代之飛錢宋張詠始行
之益州天聖間置交子務建炎南渡又立會子
務于臨安先後措置有行在交子川引淮引湖
會諸目金立鈔引法與錢並行元則專以寳鈔
交鈔通行諸路至大中嘗詔用錢未行而罷至
正末始置司鑄錢以濟軍興亦仍以交鈔為主
明初尚沿其法各設官以掌之宋則有交子務
官會子監官金則有交鈔庫印造鈔引庫抄紙
坊使副判官等官元則有諸路寳鈔提舉司達
嚕噶齊都提舉副達嚕噶齊提舉同提舉副提
舉寳鈔總庫達嚕噶齊大使副使印造寳鈔庫
達嚕噶齊大使副使燒鈔東西二庫達嚕噶齊
大使副使等官明亦有寳鈔提舉司提舉副提
舉典史抄紙局大使副使印鈔局大使副使寳
鈔廣惠庫大使副使等官皆隸屬於戶部今楮
幣之制久罷不行其職事亦隨之俱廢故不列
於表謹附識大凡以備攷核云爾
明
明史食貨志太祖初置寳源局於應天鑄大中通
寳錢及平陳友諒命江西行省置貨泉局即位頒
洪武通寳錢各行省皆設寳泉局與寳源局並鑄
七年設寳鈔提舉司遂罷寳源寳泉局越二年復
設寳泉局十三年中書省廢乃以寳鈔屬戶部鑄
錢屬工部二十五年又罷寳泉局弘治元年戶部
請鼓鑄乃復開局鑄錢嘉靖六年大鑄嘉靖錢且
補鑄累朝未鑄者時盜鑄日滋不能止帝患之問
大學士徐階階陳五害請停寳源局鑄錢應支給
錢者悉予銀帝乃停鼓鑄自後税課徵銀而不徵
錢隆慶初錢法不行兵部侍郎譚綸請令民得以
錢輸官錢法復稍稍通萬歷四年雲南廵撫郭庭
梧言國初京師有寳源局各省有寳泉局自嘉靖
間省局停廢民用告匱非利也遂開局鑄錢尋命
十三布政司皆開局
孫承澤春明夢餘錄寳源局在城之東石大人衚
衕蓋石亨舊宅嘉靖間改為鼓鑄公署虞衡司員
外郎監督其事所屬有寳源局大使國初鼓鑄之
事惟屬工部至天啟二年始增寳泉局其政屬於
戶部而工部之所鑄者微矣寳泉局在皇城東北
以右侍郎督理之名錢法堂加鑪製造以濟軍興
明史職官志天啟五年戶部增設督理錢法侍郎
工部寳源局大使一人(正九品)副使一人(從九品嘉靖年間革)
謹案明代圜法其初專之工部後始添設戸部
寶泉局故惟寶源局有監督員外郎及大使等
官而戸部無之至錢法侍郎為天啟間剏設乃
别置額缺不釐部務亦與今之兼管者不同也
欽定歴代職官表卷十六
