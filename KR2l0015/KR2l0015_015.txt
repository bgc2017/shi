欽定歴代職官表卷九
禮部表
謹案禮部建置本於虞廷秩宗在周為春官宗
伯自周室班爵之制周末既去其籍秦漢分設
九寺大卿以統轄庶務而春官之事遂歸於太
常其後雖間置儀曹祠部亦僅尚書省所屬之
一職太常尚為專司禮樂之官後魏太常卿劉
芳奏所稱臣忝官宗伯者是也迨隋唐仿周制
分建六曹設禮部以主朝廷典禮於是宗伯乃
復舉其職而太常並置不廢相承至今故準以
春官所屬如欝人等職之敬禮神祇大司樂等
職之均諧律吕其典司仍在於太常歴代以來
禮部惟綜其大綱而已我
國家稽古建官正名核實剏設樂部管神樂和聲諸
署領治樂政而以禮部滿洲尚書兼樂部太常
寺鴻臚寺事務永為恒式容臺之長始盡兼秩
宗典樂之任上與周制相符誠三代以後所莫
能及也謹詳考禮部沿革著之於表而以樂部
次之至會同四譯館本出於周官象胥掌客之
職今制統隸禮部而前代或屬鴻臚或歸客省
或立專署建置不一謹並加詮叙别附於篇
禮部
國朝官制
禮部尚書滿洲漢人各一人(從一品尚書以下品級升降原委俱詳見吏部篇)
掌吉嘉軍賓凶之秩序學校貢舉之法以贊邦禮
所屬有儀制祠祭主客精膳四清吏司
國初禮部設滿洲承政一員蒙古承政一員漢人承
政一員參政八員啟心郎一員崇德三年更定禮
部設滿洲承政一員左參政二員右參政三員增
啟心郎為三員順治五年定設滿漢尚書各一員
雍正元年以親王郡王大學士兼理部務後隨時
簡任不恒置乾隆十四年定禮部滿洲尚書以兼管樂
部太常寺鴻臚寺入銜永為令式
左右侍郎滿洲漢人各一人(正二品)
順治元年定掌祇若彛典以貳尚書漢人左右侍
郎初制俱兼翰林院學士銜其非翰林出身者不
兼尋罷兼銜
儀制清吏司郎中滿洲二人漢人一人(正五品)員外郎滿
洲三人漢人一人(從五品)主事滿洲漢人各一人(正六品)
掌嘉禮軍禮凡
朝廷典禮具上其儀而辨其名數以頒式於諸司三歲
大比天下士則掌其名籍焉禮部初設理事官四
人副理事官七人順治七年改設滿洲郎中四人
員外郎六人主事四人蒙古章京四人漢軍郎中
八人員外郎五人十二年增設滿洲員外郎四人
十八年增設滿洲郎中二人康熙九年裁蒙古章
京二人以一人改為郎中一人改為員外郎又裁
漢軍郎中七人三十八年裁蒙古郎中員外郎漢
軍員外郎各二人五十七年復設蒙古郎中一人
員外郎一人增設蒙古主事一人雍正五年漢軍
郎中員外郎額闕俱行裁省漢人司官順治元年
定設郎中員外郎主事每司各一人二年省主客
精膳二司員外郎各一人今凡漢人郎中四人員
外郎三人主事四人皆以由甲科出身者注授
祠祭清吏司郎中滿洲二人漢人一人(正五品)員外郎滿
洲三人蒙古漢人各一人(從五品)主事滿洲漢人各一人
(正六品)
掌吉禮凶禮凡大祀中祀羣祀以歲時辨其序事
與其用等以詔執事者而揚其職喪祭之式捄䘏
之禮皆視其數而為之制天下術數醫卜僧道則
司其禁令焉
主客清吏司郎中滿洲一人蒙古一人漢人一人(正五品)
員外郎滿洲二人(從五品)主事滿洲漢人各一人(正六品)
掌賓禮凡四夷朝貢之儀館餼賜予之數高下之
等封冊之命悉隸焉
精膳清吏司郎中滿洲漢人各一人(正五品)員外郎滿洲
二人(從五品)主事滿洲一人蒙古一人漢人一人(正六品)
掌五禮燕饗之儀與其牲牷
鑄印局員外郎漢人一人(從五品)筆帖式署主事滿洲一
人大使漢人一人(未入流)
掌鑄造
金寳金印及内外百司之印信順治元年設鑄印局滿
洲員外郎一人尋省雍正十一年定於禮部司屬
内遴選一人以司局事一年而代乾隆二年復設
漢員外郎一人以滿洲筆帖式行主事事二年稱
職者擢之大使由本部期滿儒士選充五年稱職
以應升官用
堂主事滿洲三人漢軍一人(正六品)
分掌章奏文案順治元年定額
司務廳司務滿洲漢人各一人(正八品)
順治元年定額(職事具吏部篇)
筆帖式滿洲三十四人蒙古二人漢軍四人(自七品至九品以出)
(身為差詳見吏部篇)
滿洲漢軍員數順治元年定蒙古員數雍正十二
年增定分隸各司視事之繁簡以為額(職事具吏部篇)
謹案禮部初設馬館二於宣武廣渠門儲峙牧
芻以待外藩朝覲置正監督一人以本部司官
充副監督一人以理藩院司官充均一年更代
乾隆二十七年省監督官以馬館歸理藩院經
理又禮部初設滿宣表官四人後裁二人今亦
省併太常寺謹附識於此
歴代建置
三代
尚書舜典帝曰咨四岳有能典朕三禮僉曰伯夷
帝曰俞咨伯汝作秩宗夙夜惟寅直哉惟清孔安
國傳秩序宗尊也主郊廟之官
謹案禮官制度本於秩宗謹錄舜典經文冠諸
三代之首以眀源委所自
禮記曲禮天子建天官先六太曰太宗鄭康成註
此盖殷時制也周則太宗曰宗伯
尚書周官宗伯掌邦禮治神人和上下
周禮春官禮官之屬大宗伯卿一人小宗伯中大
夫二人肆師下大夫四人上士八人中士十有六
人旅下士三十有二人府六人史十有二人胥十
有二人徒百有二十人典祀中士二人下士四人
府二人史二人大宗伯之職掌建邦之天神人鬼
地示之禮以佐王建保邦國以九儀之命正邦國
之位以禮樂合天地之化百物之産詔相王之大
禮小宗伯掌建國之神位掌五禮之禁令與其用
等辨廟祧之昭穆掌三族之别以辨親疏毛六牲
辨其名物而頒之於五官使共奉之辨六齍六彛
六尊之名物以待祭祀賓客掌衣服車旗宫室之
賞賜掌四時祭祀之序事與其禮詔相祭祀之小
禮凡大禮佐大宗伯肆師之職掌立國祀之禮以
佐大宗伯以歲時序其祭祀及其祈珥大賓客莅
筵凡大朝覲佐儐凡國之大事治其禮儀以佐宗
伯凡國之小事治其禮儀而掌其事如宗伯之禮
典祀掌外祀之兆守皆有域掌其禁令若以時祭
祀則帥其屬而修除
尚書顧命太保太史太宗皆麻冕彤裳上宗奉同
瑁由阼階隮孔安國傳太宗上宗即宗伯也
逸周書嘗麥解命太宗序天時少宗祠風雨百享
國語楚語使名姓之後能知四時之生犧牲之物
玉帛之類采服之宜彛器之量次主之度屏攝之
位壇場之所上下之神祇姓氏之所出而率舊典
者為之宗
周禮鄭康成註鄭司農云宗伯主禮之官故書舜
典曰帝曰咨四岳有能典朕三禮僉曰伯夷帝曰
俞咨伯汝作秩宗宗官又主鬼神春秋禘於太廟
躋僖公而傳曰夏父弗忌為宗人又曰使宗人釁
夏獻其禮禮特牲曰宗人升自西階視壺濯及豆
籩然則唐虞歴三代以宗官典國之禮與其祭祀
(賈公彦疏宗尊也伯長也春者出生萬物天子立宗伯使掌邦禮典禮以事神為上亦所以使天下)
(報本返始不言司者鬼神示人之所尊不敢主之故也)
謹案宗之訓為尊故事神治禮之官皆以宗為
名唐虞曰秩宗殷曰太宗周曰宗伯曰上宗亦
曰太宗少宗又有稱宗官者國語伶州鳩曰聲
不龢平非宗官之所司韋昭註宗官宗伯是也
又有稱宗人者文王世子宗人授事以爵以官
鄭康成註宗人掌禮及宗廟是也又有稱陽官
者周語史帥陽官以命司事韋昭以為即春官
是也至春秋傳所載夏父弗忌釁夏為宗人則
又諸侯掌禮之官非王朝之典制矣
周禮春官膳夫上士二人中士四人下士八人掌
王之食飲膳羞王燕飲酒則為獻主
謹案杜佑稱膳部於周官即膳夫凌人二職今
考精膳司掌朝會燕饗外藩廪餼之事與光禄
寺大官署均當出於膳夫之職謹互著於表至
唐代膳部職主納冰故杜佑又以凌人當之今
則藏冰之事屬於工部不隸禮曹與唐制不同
故凌人之職亦别繫諸工部都水司表内云
周禮地官掌節上士二人中士四人府二人史四
人掌守邦節而辨其用鄭康成註凡節有法式藏
於掌節
周禮春官典瑞中士二人府二人史二人掌玉瑞
玉器之藏辨其名物與其用事鄭康成註瑞節信
也若今符璽郎
謹案掌節言貨賄用璽節鄭康成謂如今之印
章後世百官給印其權輿盖本於此至典瑞掌
玉瑞以為符信鄭康成舉漢之符璽郎當之考
符璽郎一官始於秦之符節令丞自漢而降歴
代相沿有符節御史主璽令史符璽郎中符寳
郎諸職屬於少府及門下省至元則為典瑞監
眀則為尚寳司設卿少司丞等官以處恩廕寄
禄之員
本朝順治十五年以尚寳司事簡官冗
特詔裁省其職事已併於内閣内務府諸衙門惟禮部
鑄印局掌造金寳印章而辨其法式雖職耑範
冶乃漢晉印曹御史唐宋鑄印官之比與前代
符璽郎典守出納者不同而稽核源流實亦本
於掌節典瑞之二職今故特著於表以存其朔
而尚寳司沿革則不復具載焉
唐六典禮部尚書周之春官卿也侍郎周之春官
小宗伯中大夫也周官大宗伯屬官有下大夫盖
郎中之任有上士盖員外郎之任
漢
後漢書百官志成帝初置客曹尚書主外國夷狄
事世祖又分客曹為南主客曹北主客曹
劉昭後漢書志注蔡質漢儀曰吏曹尚書典選舉
齋祀屬三公曹
唐六典漢客曹主外國夷狄吏曹主選舉齋祀皆
今禮部之職漢舊儀云尚書郎四人其一主匈奴
單于營部盖主客之任也
馬端臨文獻通考二漢侍御史凡有五曹二曰印
曹掌刻印
謹案自秦漢盡改周制其宗伯之職遂移於太
常鴻臚太史諸官惟前漢客曹屬於尚書為今
禮部之權輿而印曹御史亦今鑄印局之所自
出謹並著之於表後漢吏曹雖主祠祀而其名
究為吏部所由承今别繫之吏部表内至漢書
所載又有禮官之稱武帝紀元朔元年詔中二
千石禮官博士議不舉孝廉者罪五年詔令禮
官勸學儒林傳魯徐生以頌為禮官大夫而百
官公卿表不詳其職考史記禮書有余至大行
禮官觀三代損益語是禮官當屬於大行令大
行令即大鴻臚盖主儐相贊導故徐生以善為
容貌威儀而得之今别載入鴻臚寺篇不列於
此云
三國
晉書職官志魏有客曹尚書有殿中南主客祠部
儀曹郎
杜佑通典魏尚書有祠部曹有儀曹郎掌吉凶禮
制有祠部郎主禮制
唐六典殿中掌表疏儀曹掌吉凶禮制皆禮部之
職
晉
晉書職官志渡江有祠部尚書常與右僕射通職
不恒置以右僕射攝之若右僕射闕則以祠部尚
書攝知右事尚書郎武帝置殿中祠部儀曹左右
主客左右士北主客南主客曹郎江左無左右士
但有殿中祠部儀曹主客後又省主客云
通典晉江左有祠部尚書掌廟祧之禮(嵇含臺中宴會詩其)
(祠部曰仰承宗廟懷祇虔)
宋書百官志晉西朝有印曹御史
謹案禮部沿革至魏晉而官制始略備如儀曹
為今儀制司之職祠部為今祠祭司之職左右
南北主客為今主客司之職惟左士右士二郎
史文不詳所掌至北齊而改為膳部推其原始
盖即今精膳司之所自出也
宋齊梁陳
文獻通考宋祠部尚書領祠部儀曹二曹齊梁陳
皆有祠部尚書
通典東晉有殿中祠部儀曹宋武帝加置主客曹
齊依元嘉制
南齊書百官志左僕射領殿中主客二曹事祠部
尚書左僕射通職不俱置
謹案南齊志稱尚書臺二十曹而詳核所載止
十八曹獨無祠部儀曹二郎以宋制準之當為
祠部尚書所領盖史文脱漏或傳刻佚之也
隋書百官志梁武受命置祠部尚書祠部儀曹主
客殿中等郎陳遵梁制
鄭樵通志尚書都令史梁武帝詔視奉朝請以太
學博士劉訥兼殿中都
北魏
冊府元龜後魏有儀曹尚書
唐六典後魏有殿中郎儀曹郎祠部郎太和中改
定百官都官尚書管左士郎
通典後魏吏部管南主客祠部管左主客
魏書列傳孝文駕征馬圈留宋弁以本官兼祠部
尚書攝七兵事及行執其手曰國之大事在祀與
戎故令卿綰攝二曹弁頓首辭謝
謹案魏書官氏志最為闕漏唐六典通典冊府
元龜所載禮部沿革於後魏但有儀曹尚書一
官今以宋弁傳考之則魏尚有祠部尚書而並
不之及意其亦如晉制以他官兼攝不常置故
諸書從略歟
北齊
隋書百官志後齊尚書省置殿中祠部等尚書分
統列曹殿中統儀曹掌吉凶禮制事祠部統祠部
掌祠祀醫藥死喪贈賻等事主客掌諸蕃雜客事
祠部無尚書則右僕射攝都官統膳部掌侍官有
司禮食肴饌等事郎中並一人儀曹量事置掌固
主事員
謹案北齊改南主客為主爵左主客為主客百
官志稱主爵掌封爵等事是南主客職掌已併
入左主客故主爵專司封爵並非賓客之禮今
析入吏部騐封司條下至歴代主客曹南北左
右各有分署故不統於一尚書齊始合為一曹
領之祠部則後代主客司之專屬禮部實自北
齊始也
後周
富大用事文類聚後周依周官置春官大宗伯卿
周書列傳太祖建六官春官府領宗伯等職
冊府元龜後周依周禮建宗伯小宗伯屬官有典
祀中大夫小典祀下大夫又有禮部後改為司宗
又春官之屬有典命後改為大司禮俄改大司禮
復為禮部大夫
周書本紀武帝保定四年五月丁亥改禮部為司
宗大司禮為禮部
通典後周官品正七命大宗伯正六命小宗伯正
五命天官主膳中大夫春官禮部典祀等中大夫
正四命天官小膳部下大夫春官小典祀典命等
下大夫正三命天官小膳部上士春官禮部小典
祀小典命等上士秋官東掌客南掌客西掌客北
掌客等上士正二命春官禮部典瑞等中士秋官
東掌客南掌客西掌客北掌客等中士正一命春
官禮部旅下士典瑞等下士
謹案後周改禮部為司宗典命為禮部故有司
宗中大夫見於周書蕭世怡傳而通典所載官
品乃有禮部典命而無司宗又武帝本紀資治
通鑑俱有小禮部辛彦之使齊事胡三省以為
即禮部上士而通典所載又無小字均與史參
錯不合疑杜佑所據乃其初頒之制後經改易
故頗有異同也至秋官有賓部大夫胡三省以
為即周行人之職又有蕃部大夫盖亦如鴻臚
典客之類當為今會同四譯館之職惟東西南
北四掌客乃沿晉宋以來南北左右主客之制
而稍變其名於今主客司沿革為近故併列諸
表内云
隋
隋書百官志高祖受命置尚書省禮部尚書統禮
部祠部侍郎各一人主客膳部侍郎各二人六年
各置員外郎一人煬帝即位三年增置侍郎一人
以貳尚書之職諸曹侍郎並改為郎又改禮部為
儀曹郎以異侍郎之名諸司主事並去令史之名
後又改主客為司蕃郎置承務郎同員外之職
通典隋置禮部尚書統禮部祠部主客膳部四曹
盖因後周禮部之名兼前代祠部儀曹之職
謹案禮部之名起自後周然猶僅春官所屬之
一職其以禮部當宗伯之任則始於隋代隋所
定六曹二十四司他曹至後代亦間有異同惟
儀祠主膳四司其名皆今所承用也
唐
舊唐書職官志禮部尚書一員(正三品隋龍朔中改為司禮太常伯)
(光宅改為春官尚書神龍復故)侍郎一員(正四品下名並隋曹改易也)尚書侍
郎之職掌天下禮儀祭享貢舉之政令其屬有四
一曰禮部二曰祠部三曰膳部四曰主客總其職
務而行其制命凡中外百司之事由於所屬皆質
正焉郎中一員(從五品上)員外郎一員(從六品上隋曰儀曹郎武德改)
(禮部郎中員外龍朔為司禮大夫司禮員外咸亨復)主事二人(從八品上)令史五
人書令史十一人亭長六人掌固八人郎中員外
郎之職掌貳尚書侍郎舉其儀制而辯其名數凡
五禮之儀一百五十有二一曰吉禮二曰賓禮三
曰軍禮四曰嘉禮五曰凶禮凡元日大陳設於含
元殿凡冬至大陳設如元正之儀凡千秋節御樓
設九部之樂凡京司文武職事九品已上每朔望
朝參五品以上及供奉官員外郎監察御史太常
博士每日參凡祥瑞皆辨其名物有大瑞上瑞中
瑞皆有等差凡樂有五聲八音六律六吕陳四懸
之度分二舞之節以和人倫以調節氣以享鬼神
以序賓客凡太廟太社及諸宫殿門東宫及一品
已下諸門施戟有差凡内外百官皆給銅印有魚
符之制凡服餙尚黃旗幟尚赤凡百寮冠笏繖幰
珂珮各有差常服亦如之凡職事官薨卒有賻贈
柳翣碑碣各有制度祠部郎中一員(從五品上龍朔為司)
(禋大夫咸亨復)員外郎一員(從六品上)主事二人(從九品上)令史五
人書令史十一人亭長六人掌固八人郎中員外
郎之職掌祠祀享祭天文漏刻國忌廟諱卜筮醫
藥僧尼之事凡祭祀之名有四一曰祀天神二曰
祭地祇三曰享人鬼四曰釋奠于先聖先師其差
有三若昊天上帝皇地祇神州宗廟為大祀日月
星辰社稷先代帝王岳鎮海瀆帝社先蠶孔宣父
齊太公諸太子廟為中祀司中司命風師雨師衆
星山林川澤五龍祠等及州縣社稷釋奠為小祀
凡官爵二品已上祠四廟五品已上祠三廟六品
已下達於庶人祭祖禰而已凡天下寺有定數每
寺立三綱以行業高者充凡僧簿籍三年一造
膳部郎中一員(從五品上龍朔為司膳大夫咸亨復)員外郎一員(從六)
(品上)主事二人(從九品上)令史四人書令史九人掌固四
人郎中員外郎之職掌邦之祭器牲豆酒膳辨其
品數及藏冰食料之事主客郎中一員(從五品上隋曰)
(司蕃郎武德改主客郎中龍朔為司蕃大夫咸亨復)員外郎一員(從六品上)主事
二人(從九品上)令史四人書令史九人掌固四人郎中
員外郎之職掌二王後及諸蕃朝聘之事
唐會要開元二十四年三月以考功員外郎李昂
為舉人所訟乃下詔曰每歲舉人頃年以來惟考
功所職位輕務重名實不倫欲盡委長官又銓選
委積但六官之列體國是同況宗伯主禮宜主賓
薦自今以後每年諸色舉及齋郎等簡試並於禮
部集仍委侍郎專知
謹案周官宗伯雖掌邦禮而教官實司徒之職
故賓興之法仍屬之地官宗伯所主者鬼神祠
祀燕享朝會之節而已自唐開元中以貢舉隸
於禮部歴代沿為定式於是禮部遂領邦教之
任盖兼有古司徒之職事矣
宋敏求春眀退朝錄唐舊說禮部郎中掌省中文
翰謂之南宫舍人百日内須知制誥
謹案唐宋禮部郎中員外郎掌考論典制撰述
表章故每選名儒之淹通者為之以次遷知制
誥曾肇曲阜集行禮部郎中制詞所謂俎豆之
議著為典常牋奏之文傳為口實秩清任重時
儒所貴者是也宋時至以禮部郎中為名表郎
官别有印曰名表郎印其遷轉亦多得館職眀
代以禮部尚書侍郎專掌誥勅及兼翰林院學
士讀講學士銜盖猶唐宋之遺意矣
唐會要延載元年五月勅天下僧尼道士隸祠部
不須屬司省開元二十五年以道士女道士割隸
宗正寺僧尼令祠部檢校
謹案釋道二教前代未嘗領之於官自北齊置
昭元寺以掌諸佛教又鴻臚寺屬有僧祇部丞
一人太常寺屬有崇虚局丞掌諸道士簿帳於
是始見於官司之職守後周有司寂上士中士
掌沙門之政司元中士掌道門之政皆屬春官
宗伯釋道之隸禮部又由此昉也唐初遂沿其
制後雖析道士女冠改隸宗正寺(說詳宗人府篇)而僧
尼仍屬祠部又屬主客及兩街功德使宋時僧
道俱隸祠部金元眀因之至今以為恒式以其
本祠祭司所掌之一事並非專官故昭元崇虚
司寂司元諸職不列於表而附識其緣起於此
焉
王應麟玉海蜀鑄印官祝温柔言其祖思言唐禮
部鑄印官世習繆篆漢藝文志所謂屈曲纏繞以
摹印章者也
謹案自晉宋以前每除一官即改鑄新印給之
不相傳授宋書孔琳之傳謂惟尉一職獨用一
印内外羣官每遷悉改終年刻鑄喪功消實金
銀銅炭之費不可稱言者是也故當時有印曹
御史專司篆刻之事嗣後此制既改鑄印之職
遂不見於史唐百官銅印法式掌之禮部而宋
敏求春眀退朝錄載唐禮部員外郎廳有大石
諸州府納廢印皆於石上碎之故令狐楚有移
石幾回敲廢印之句是銷印刻印亦皆在禮部
可知而六典及新舊兩志俱未及鑄印之職詳
考玉海所載則唐代禮部實有是官未審何以
脱漏殆以其出於天寳以後所置故六典無之
史志皆承用六典舊文因亦略而不載耳
五季
冊府元龜唐禮部總判祠禮膳部及主客事五代
因之無所改作
謹案自唐代别置禮儀使始於天寳九載韋述
又有太常寺禮院置修撰檢討官各一員以討
論典制議禮之職遂移之他官宋亦有禮儀院
太常禮院諸名不專以禮部主判五季之世其
制並同而據冊府元龜所載凡當時大典禮令
百官集議尚書省者仍皆以禮部尚書主之如
同光二年議撤北京宗廟則禮部尚書王正言
等上奏天成元年議祧遷議立親廟則皆禮部
尚書蕭頃等上奏盖如今禮部主稿之例也
宋
宋史職官志禮部掌國之禮樂祭祀朝會宴饗學
校貢舉之政令祭之名有三天神曰祀地祇曰祭
宗廟曰饗又有大祀中祀小祀之别幣玉牲牢器
服各從其等凡禮樂制度有所損益小事則同太
常寺大事則集侍從官秘書省長貳或百官議定
以聞凡天下選士俱注於籍三歲貢舉與夫學校
試補三舍生舊屬禮儀院判院一人以樞密院使
參知政事充知院以諸司三品以上充主吏無定
數擇三司京朝百司胥吏充禮部止設判部一人
元豐官制行悉歸禮部其屬三曰祠部曰主客曰
膳部設官十尚書侍郎各一人郎中員外郎四司
各一人元祐初省祠部郎官一員以主客兼膳部
紹聖改元主客膳部互置郎官兼領建炎以後並
同尚書掌禮樂祭祀朝會宴饗學校貢舉之政
令侍郎為之貳郎中員外郎參領之凡講議制度
損益儀物則審覆有司所定之式以次諮決而質
於尚書省大祭祀則省牲省鼎鑊視滌濯薦腥則
奉籩豆簠簋及飲福徹之祼則奉瓉臨鬯凡天地
宗廟陵園之祀后妃親王將相封冊之命皇子加
封公主降嫁稽其彛章以詔上下而舉之朝廷慶
會宴樂宗室冠婚喪祭蕃使去來宴賜與夫經筵
史館賜書修書之禮例皆同奉常講求參酌而定
其儀節三歲貢舉學校試補諸生皆總其政旌節
章服之頒祥瑞表奏之進凡關於禮樂者皆掌之
建炎三年詔鴻臚光禄寺併歸於禮部太常國子
監亦隸焉分案五曰禮樂曰貢舉曰宗正奉使帳
曰封冊表奏曰檢法各隨其名而治其事侍郎
奏中嚴外辨同省牲及視饌腥熟之節祼受瓉奉
槃大朝會則尚書奏藩國貢物凡慶賀若謝則郎
中員外郎分撰表文祠事與太常少卿祠部官迭
為終獻或亞獻分案十置吏三十有五南渡諸曹
長貳互置紹興七年禮部置侍郎二員隆興元年
詔除尚書不常置外禮部侍郎置一員郎中員
外郎參領禮樂祭祀朝會宴饗學校貢舉之事有
所損益則審訂以次諮決凡慶會若謝掌撰表文
與祠部主客膳部並列為四建炎三年併省郎曹
禮部領主客祠部領膳部隆興元年復詔禮部祠
部一員兼領自是併行四司之事矣通置吏五十
四人祠部郎中員外郎掌天下祀典道釋祠廟
醫藥之政令月奏祠祭國忌休假之日若神祠封
進爵號則覆太常所定以上尚書省凡宫觀寺院
道釋籍其名額應給度牒若空名者毋越常數初
補醫生令有司試藝業歲終校全失而賞罰之分
案五置吏二十有一主客郎中員外郎掌以賓
禮待四夷之朝貢凡郊勞授館宴設賜予辨其等
而以式頒之至則圖其衣冠書山川風俗有封爵
禮命則承詔頒付掌嵩慶懿陵祭享崇義公承襲
之事分案四置吏七膳部郎中員外郎掌牲牢
酒醴膳羞之事凡所用物前期計度以關度支若
祭祀朝會宴饗則同光禄寺官視其善否酒成則
嘗而後進季冬命藏冰春分啟之以待供賜分案
七置吏九
事文類聚宋元豐正名以梁燾為禮部尚書謝景
温為禮部侍郎自此始正除尚書闕
謹案禮部專司典禮無勾稽錢榖綜核法令之
職故自唐世即號為優閒當時呼祠部為冰(去聲)
廳又有後行祠屯不博前行都門之語俱見於
趙璘因話錄至宋南渡而彌甚洪邁在紹興中
作禮部郎官廳壁記謂以主客合於禮部號為
兩曹而所掌猶不過牋削印瑞郊廟禮文與士
子科舉事日所程判其多不能以百至無毫毛
可用以為勤以白長官者盖是時疆場多事無
暇討論典章故其清省至於如此至孝宗時而
禮部一曹遂兼行四司之事殆亦以其務簡而
併之歟
宋史職官志少府監掌鑄牌印朱記之事置鑄印
篆文官二員
謹案宋鑄印官屬於少府監與唐制稍異
遼
遼史百官志北面官多囉倫穆騰(滿洲語多囉倫禮也穆騰能也)
(原作敵烈麻都今改正)司掌禮儀多囉倫穆騰總知朝
廷禮儀總禮儀事南面官僚其始中書省兼
禮部中葉彌文於劉涇為禮部尚書知有尚書省
矣郎中劉輝道宗大安末為禮部郎中員外
郎開泰五年見禮部員外郎王景運
金
金史百官志禮部尚書一員正三品侍郎一員正
四品郎中一員從五品員外郎一員從六品掌凡
禮樂祭祀燕饗學校貢舉儀式制度符印表疏圖
書冊命祥瑞天文漏刻國忌廟諱醫卜釋道四方
使客諸國進貢犒勞張設之事主事二員從七品
(令史十五人内女直五人譯史二人通事一人)
元
元史百官志禮部尚書三員正三品侍郎二員正
四品郎中二員從五品員外郎二員從六品掌天
下禮樂祭祀朝會燕饗貢舉之政令凡儀制損益
之文符印簡冊之信神人封謚之法忠孝貞義之
褒送迎聘好之節文學僧道之事婚姻繼續之辨
音藝膳供之物悉以任之世祖中統元年以吏戶
禮為左三部置尚書二員侍郎二員郎中四員員
外郎六員總領三部之事至元元年分立為吏禮
部尚書三員侍郎仍二員郎中仍四員員外郎四
員七年别立禮部尚書三員侍郎一員郎中二員
員外郎如舊眀年又合為吏禮部十三年又别為
禮部二十三年六部尚書侍郎郎中員外郎定以
二員為額成宗元貞元年復增尚書一員領會同
館事主事二員蒙古筆且齊(觧見吏部篇)二人令史一
十九人回回令史二人克哷穆爾齊(觧見吏部篇)一人
知印二人奏差十二人典吏三人鑄印局秩正
八品掌凡刻印銷印之事大使一員副使一員直
長一員至元五年始置
事文類聚禮部大元無專曹祠祭燕享山陵致祭
司天醫卜釋道度牒忌辰廟諱旌表四方使客以
令史分名頭掌之
謹案元禮部所屬有侍儀司掌朝會禮儀當為
今鴻臚寺之職有拱衛直都指揮使司掌儀衛
器仗當為今鑾儀衛之職今各析出别著於表
又有白紙坊大使副使掌薪司司令司丞等官
白紙坊在今宣武門外乃當時承造紙劄之地
故設官董之今已久廢掌薪司以備芻秼盖如
舊置馬館監督之比今其職亦已裁省故並附
見於此焉
眀
眀史職官志禮部尚書一人(正二品)左右侍郎各一
人(正三品)其屬司務廳司務二人(從九品)儀制祠祭主
客精膳四清吏司各郎中一人(正五品)員外郎一人
(從五品)主事一人(正六品正統六年增設儀制祠祭二司主事各一人又增設儀制司)
(主事一人教習駙馬)所轄鑄印局大使一人副使二人(萬歷九年)
(革一人)尚書掌天下禮儀祭祀宴饗貢舉之政令侍
郎佐之儀制分掌諸禮文宗封貢舉學校之事天
子即位天子冠大婚冊立皇太子妃嬪太子妃上
慈宫徽號朝賀朝見大饗宴饗大射宴射則舉諸
儀注條上之若經筵日講耕耤視學策士傳臚巡
狩親征進歷進春獻俘奏捷若皇太子出閣監國
親王讀書之藩皇子女誕生命名以及百官命婦
朝賀皇太子后妃之禮與諸王國之禮皆頒儀式
於諸司凡傳制誥開讀詔勅表箋及上下百官往
來移文皆授以程式焉凡歲請封宗室王郡王將
軍中尉妃主君各以其親疏為等凡諸司之印信
領其制度凡祥瑞辨其名物以學校之政育士類
以貢舉之法羅賢才以鄉飲酒禮教齒讓以養老
尊高年以制度定等威以恤貧廣仁政以旌表示
勸勵以建言會議悉利病以禁自宫遏奸民祠祭
分掌諸祀典及天文國恤廟諱之事凡祭有三曰
天神地祇人鬼辨其大祀中祀小祀而敬供之飭
其壇壝祠廟陵寢而數省閱之蠲其牢醴玉帛粢
羹水陸瘞燎之品第配侑從食功德之上下而秩
舉之天下神祇在祀典者則稽諸令甲播之有司
以時謹其祀事凡喪葬祭祀貴賤有等皆定其程
則而頒行之凡天文地理醫藥卜筮師巫音樂僧
道人並籍領之主客分掌諸蕃朝貢接待給賜之
事辨其貢道貢使貢物遠近多寡豐約之數以定
王若使迎送宴勞廬帳食料之等賞賚之差若蕃
國請嗣封則遣頒冊於其國凡審言語譯文字送
迎館伴考稽四夷館譯字生通事之能否而禁飭
其交通漏泄凡朝廷賜賚之典各省土物之貢咸
掌之精膳分掌宴饗牲豆酒膳之事凡御賜百官
禮食曰宴曰酒飯為上中下三等視其品秩蕃使
土官有宴有下程皆辨其等親王之藩王公將軍
來朝及其使人亦如之凡膳羞酒醴品料光禄是
供會其數而程其出納焉凡歲藏冰出冰移所司
謹潔之初洪武元年置禮部六年設尚書二人侍
郎二人(案尚書原三品侍郎原四品)分四屬部總部祠部膳部
主客部每設郎中員外郎各一人主事各三人十
三年陞部秩設尚書侍郎各一人每屬部設郎中
員外郎主事各一人尋復增置侍郎一人二十二
年改總部為儀部二十九年改儀部祠部膳部為
儀制祠祭精膳惟主客仍舊俱稱為清吏司成弘
以後率以翰林儒臣為之其由此登公孤任輔導
者盖冠於諸部焉
眀會典萬歴九年裁革儀制祠祭主客三司主事
一員十一年復設
眀史職官志自成化時周洪謨以後禮部尚書侍
郎必由翰林尚書則兼學士侍郎則兼侍讀侍講
學士
謹案眀禮部兼銜之制具載於史然考之眀實
錄如馬愉王一寧薛瑄陳文劉定之劉吉劉健
等皆以左右侍郎徑兼翰林院學士不必定兼
讀講學士故
國初漢侍郎亦並兼學士銜盖尚沿其例也至如
靳貴以禮部尚書程敏政以禮部侍郎皆專掌
内閣誥勅而萬歴以後教習庶吉士亦定以吏
禮二部侍郎各一人掌之其所綰皆文翰之職
盖當時春官長貳必以翰林居之中葉以後遂
為入閣之階梯故眀代禮部遷轉視他曹為尤
重云
欽定歴代職官表卷九
