欽定歷代職官表卷五十二
司道表
司道
國朝官制
承宣布政使司布政司(從二品)直隸山東山西河南江寧
蘇州安徽江西福建浙江湖北湖南陜西甘肅四川廣
東廣西雲南貴州各一人
布政使掌一省之政司錢榖之出納
朝廷有德澤禁令承流宣布以達于有司闔省僚屬
以時頒其禄俸滿秩廉其稱職不稱職報督撫以
達于吏部十年會戶版均税役登民數田數以達
于戶部凡有大興革及諸政務會議經畫定報于
督撫而行之
國初每省設承宣布政使司置左右布政使各一人
順治十八年分江南布政使司為江蘇安徽各二
人康熙二年分陜西布政使司為陕西甘肅各二
人三年分湖廣布政使司為湖北湖南各二人六
年去左右繫銜每省止設布政使一人初以直隸
近在畿甸不設藩司以口北守道兼山西布政司
銜康熙八年增設直隸守道一人總司錢榖雍正
二年改為布政使乾隆二十五年分江蘇布政使
為江寧蘇州各一人
布政使司經歷(從六品)直隸山東山西河南江蘇安徽江
西福建浙江湖北陜西四川廣東廣西雲南貴州各一
人理問(從六品)直隸江寧蘇州江西浙江湖南陜西雲南
各一人都事從(七品)江南福建各一人照磨(從入品)山西福
建浙江湖北甘肅四川廣東各一人庫大使(正八品)直隸
山東山西河南江寧蘇州安徽江西福建浙江湖北湖
南陜西甘肅四川廣東廣西雲南貴州各一人倉大使
(從九品)安徽一人
經歷掌出納文書理問掌勘核刑名都事掌受發
文移照磨掌照刷卷宗庫大使掌司庫藏之出入
倉大使掌檢稽倉庾經歷等官員額俱康熙六年
定直隸員額雍正二年定理問初各布政使俱設
惟貴州不置康熙三十八年省福建廣東廣西四
川各一人雍正二年又省山東山西河南安徽湖
北甘肅各一人乾隆二十五年增設江寧一人都
事初置福建河南江西山西布政司各一人康熙
三十八年省江西山西二人照磨初各布政司俱
置康熙三十八年省山東河南廣西雲南江蘇安
徽江西陜西湖南貴州各一人庫大使初置山西
三人江南湖廣各二人浙江江西福建山東河南
陜西廣東雲南貴州各一人後西山省二人乾隆
元年又增置直隸甘肅四川各一人二十五年增
設江寧一人又初置有各布政司檢校庫副使寳
源局大使副使等官後俱省
提刑按察使司按察使(正三品)直隸山東山西河南江蘇
安徽江西福建浙江湖北湖南陜西甘肅四川廣東廣
西雲南貴州各一人
按察使掌全省刑名按劾之事振掦風紀澄清吏
治大者與藩司會議以聽于部院理合省之驛傳
三年大比為監試官大計為考察官秋審為主稿
官與布政使稱兩司員額順治間定河南陜西湖
廣分省添設與布政使同初直隸不設臬司以大
名巡道兼河南按察使銜通永天津道俱兼山東
按察使銜霸昌井陘道俱兼山西按察使銜康熙
八年增設直隸巡道一人總理刑名三十八年省
井陘道雍正二年改直隸巡道為按察使
按察使司經歷(正七品)直隸山東山西河南江蘇江西福
建浙江湖北陜西四川廣東廣西雲南各一人知事(正八)
(品)江西一人照磨(正九品)安徽福建浙江湖南甘肅廣東
貴州各一人司獄(從九品)直隸山東山西河南江蘇安徽
江西福建浙江湖北湖南陜西四川廣東廣西雲南貴
州各一人
經歷照磨掌職與布政司屬同知事掌勘察刑名
司獄掌管理繫囚經歷等官員額俱康熙六年定
直隸員額雍正二年定知事初設江西福建山西
廣東廣西各一人康熙三十八年裁福建山西廣
東廣西各一人照磨初每省一人康熙三十八年
裁山東河南江西廣西雲南江蘇陜西山西湖北
四川各一人又初置有各省檢校後俱省
各道(初制參政道從三品副使道正四品參議道從四品僉事道正五品乾隆十八年省去兼銜俱改為)
(正四品)直隸口北道霸昌道通永道天津道清河道大名
道熱河道各一人山東督糧道濟東泰武臨道登萊青
道兖沂漕道各一人山西冀寧道河東道雁平道歸綏
道各一人河南開歸陳許道糧鹽道南汝光道河北道
河陜汝道各一人江南江安糧儲道蘇松糧儲道常鎮
通道松太道鹽巡道鳳廬道寧池太廣道各一人浙江
督糧道鹽法道寧紹台道温處道杭嘉湖道金衢嚴道
各一人江西督糧道鹽法道廣饒九南道吉南贛寧道
各一人福建督糧道鹽法道興泉永道延建邵道汀漳
龍道臺灣道各一人湖北督糧道鹽法道荆宜施道安
襄鄖道武漢黃德道各一人湖南糧儲道鹽法長寳道
衡永郴桂道岳常澧道辰永沅靖道各一人陜西督糧
道鹽法道潼商道漢興道延榆綏道各一人甘肅甘凉
道平慶道鞏秦階道蘭州道寧夏道西寧道安肅道鎮
廸道各一人四川鹽茶馬道松茂道川東道建昌道永
寧道川北道各一人廣東督糧道惠潮嘉道肇羅道雷
瓊道南韶連道高廉道各一人廣西蒼梧道左江道右
江道各一人雲南糧儲道鹽法道迤西道迤東道迤南
道各一人貴州督糧道貴西道古州道各一人
分守分巡及糧儲鹽法各道或兼兵備或兼河務
或兼水利或兼學政或兼茶馬屯田或以糧鹽兼
分巡之事皆掌佐藩臬覈官吏課農桑興賢能礪
風俗簡軍實固封守以倡所屬而廉察其政治
國初設布政司左右參政參議曰守道設按察使副
使僉事曰巡道有通轄全省者有分轄三四府州者
各以職事設立於要地後因時裁設銜額無定均
視其陞補之本職為差如由京堂等官補授者為
參政道由掌印給事中知府補授者為副使道由
科道補授者為參議道由郎中員外主事同知補
授者為僉事道守巡皆同乾隆十八年省去參政
參議副使僉事等銜定為守巡各道職秩彌昭畫
一焉
各道庫大使(從九品)直隸山東江西福建浙江湖北湖南
雲南各一人江蘇二人倉大使(未入流)陜西廣東各一人
庫倉大使掌各道之庫藏倉庾皆因所掌之事先
後設定員額
歷代建置
謹案監司分職實為方面之重任劉昭續漢書註
引晉太康詔曰二千石專治民之重監司清峻
於上吳曾能改齋漫錄引晉徐邈與范寗書曰
擇公方之人以為監司謂監司之名始此蓋皆
指當時刺史言之至于藩臬分職考之于古惟
唐轉運觀察諸使為之權輿至宋之轉運使掌
經度一路財賦吏蠧民瘼悉條以上達為今布
政使之所由始提點刑獄掌察所部獄訟平其
曲直及專舉刺官吏之事為今按察司之所由
始溯而上之漢代專重郡守其臨郡國之上者
惟十三部刺史蓋郡守地大而權重有事得以
專達秩至二千石如今之二三品治效著聞則
璽書勉勵增秩賜金其高第即入為卿相故朝
廷不復多設官以臨制之惟刺史以下大夫而
臨二千石職專舉刺八月行部錄囚徒考殿最
歲盡入奏所薦得為九卿所劾輒從黜罷是刺
史一官固兼有今日司道之任也魏晉以後刺
史益重其兼都督帶持節者已如今日之督撫
即單車刺史專制一方亦别無大府以臨其上
然綜理郡縣而受其成為守令風教之所自出
則其司存有由來也隋始罷州惟立總管唐則
有採訪按察觀察處置之名轉運租庸度支營
田之職兩司分理實啟其概而諸道分巡防禦
團練又為守巡兵備之所托始蓋監司之設至
是漸廣宋裁藩鎮之權而帥漕憲倉之職始重
元立行省藩司之職實寓於參知政事復設肅
政廉訪以重提刑之寄明初亦設行省旋改參
知政事為承宣布政使其提刑按察使則即宋
提點元廉訪之舊職而參政參議副使僉事諸
職備焉惟是兩司上氶督撫而復參之以巡按
雖倣漢氏刺史之遺意而統莅為太煩下轄諸
道而均繫以藩臬之銜亦未足以專其表率也
我
朝監古定制兩司諸道各專其職以倡率府縣而
歸其成于督撫綱紀肅清酌繁簡而立其中有
非前古所可企及者今歷考前史自唐之轉運
使觀察使始列於表其前此者如成周之方伯
秦之監御史漢以後之刺史職掌相近而品秩
較異則並隨條疏證於後以明其同異分合之
故而不復列於表焉
三代
周禮春官大宗伯注鄭司農云長諸侯為方伯
謹案布政使稱曰藩司亦稱方伯考周申侯為
宣王方伯式是南邦而藩宣咏於周雅蕃即藩
也藩司肇名蓋由於此其以承宣繫銜亦本於
此惟古之方伯實長諸侯之國即以侯伯之賢
者為之非今藩司所可比擬而統臨諸國督率
全省與今藩司之表率各府州縣約略相等故
叙列其概以稽稱名之故也
尚書康誥外事汝陳時臬司師兹殷罰有倫
謹案按察使稱為臬司臬法也其語始見於康
誥考吕祖謙尚書精義云外事衛國之事康叔
為周司寇王朝之官職任内事故以衛國為外
事又考孔穎達尚書疏云孟侯五侯之長謂方
伯康侯為之即州牧也是康叔以列侯為方伯
而康誥一篇於明罰勅法三致意焉蓋實今日
方面提刑之所托始而臬司所由稱也厥後吕
刑之詰四方一則曰四方司政典獄非爾惟作
天牧一則曰官伯族姓其訓戒于四方牧伯尤
為惓惓知成周之制九州牧長皆重訓刑之職
矣
禮記王制天子使其大夫為三監監於方伯之國
國三人孔穎達疏謂使在朝之大夫往監於方伯
每一州輒三人崔氏云此謂殷之方伯皆有三人
以輔之佐其伯謂監所領之諸侯也周則於牧下
置二伯
謹案今各道為藩臬之佐亦稱監司考王制所
稱以大夫而監方伯之國以一國而監者三人
其官品尊卑官數多少與今道員約略相合崔
氏言三人輔佐方伯以監所領之諸侯明非監
方伯也亦與今日各道輔佐藩臬監所領之府
州規制相同惟古時未詳分職今則以事區别
所掌體制稍殊然國必三人固知各有所司之
事特世遠莫詳耳三監之使實為漢唐以來分
部分道命始巡察之始而道員為諸侯之副佐
是大夫為監者固諸道之權輿也
秦
漢書百官公卿表監御史秦官掌監郡
杜佑通典秦以御史監郡謂之監御史
謹案秦罷侯置守並方伯連帥而悉去之惟以
御史監郡而不言職掌蓋猶周代大夫監之遺
意耳秦制簡略無可附䴡今故錄其監郡御史
之制而不列于表
漢
漢書百官公卿表武帝元封五年初置部刺史掌
奉詔條察州(顔師古注漢官典職儀云刺史班宣周行郡國省察治狀黜陟能否斷治)
(冤獄以六條問事非條所問即不省一條強宗豪右田宅踰制以強凌弱以衆暴寡二條二千石不)
(奉詔書遵承典制倍公向私旁詔守利侵漁百姓聚歛為姦三條二千石不恤疑獄風厲殺人怒則)
(任刑喜則浮賞煩擾劾暴剥截黎元為百姓所疾山崩石裂訞祥訛言四條二千石選署不平苟阿)
(所愛蔽賢寵頑五條二千石子弟恃怙榮勢請記所監六條二千石違公下比阿附豪強通行貨賂)
(割損正令也)成帝綏和元年更名牧哀帝建平二年復
為刺史元夀二年復為牧
王應麟玉海黃泰交州記曰刺者言其刺舉不法
史者使也言為天子之所使也
漢書何武列傳刺史古之方伯上所委任一州表
率也
謹案漢初易秦監御史為刺州而御史不設然
考刺史行部御史為駕又六條所察有二千石
子弟請託所監之文是監御史亦未盡省也刺
史之職有可考者六條之中一條以察民五條
以察吏如所云田宅踰制云不奉詔書云選署
不平則如今布政使之所治也云不恤疑獄云
二千石違公下比阿附豪強則如今按察使之
所糾也其治有常所乘傳行部則今守巡諸道
職亦兼之惟是任重秩輕名實不副後遂以州
牧遞易紛紜不定且前漢之州牧雖與刺史異
秩而職事亦無大殊蓋漢時吏治專責成于郡
守而刺史之所以設者亦止以督察二千石朱
博稱刺史不察黃綬明不使之盡與郡國之事
也其與今之兩司綜理全省體分隆而委任專
者規制固有不同特其職掌所在郡國分而理
之刺史總而臨之其統轄諸事有相近者故約
舉於篇以溯司道諸職之所緣起而不列于表
俾毋與督撫沿革相溷焉
後漢書百官志外有十二州每州刺史一人六百
石本注曰武帝初置刺史十三人十二人各主一
州其一州屬司隸校尉諸州常以八月巡行所部
郡國錄囚徒考殿最初歲書詣京都奏事中興但
因計吏皆有從事史假佐
通典漢置刺史乘傳周行郡國無適所治中興所
治有定處(按漢舊儀云刺史有常治所與此異)或謂州府為外臺靈
帝中平五年改刺史唯置牧是時天下方亂豪傑
各欲據有州郡而劉焉劉虞並自九卿出領州牧
州牧之任自此重矣舊制州牧奏二千石長吏不
任位者事皆先下三公三公遣掾史按驗然後黜
退光武即位用法明察不復委三府故權歸舉刺
之吏
謹案後漢刺史與前漢同而職任漸重黜陟官
吏不經三府按驗厥後羣牧專制中原擾攘蓋
已首啟其端矣
三國
三國魏志賈逵列傳逵為豫州刺史時天下初復
州郡多不攝逵曰州本以御史出監諸郡以六條
詔書察長吏二千石已下故其狀皆言嚴能鷹揚
有督察之才不言安靜寬仁有愷悌之德也于是
阿縱不如法者皆奏免之帝曰逵真御史矣布告
天下當以豫州為法
通典自魏以來庶姓為州而無將軍者謂之單車
刺史
劉昭後漢書志注晉太康初詔曰漢末四海分裂
吳蜀自擅刺史内親民事外領兵馬此一時之宜
爾
謹案三國刺史承後漢之積重其流遂分為二
使持節都督持節刺史起于魏時權如今之督
撫太康詔所云者是也單車刺史職如今之司
道賈逵所職者是也當時以嚴能督察為真刺
史蓋偏近于按察使之任實因秦漢之舊制而
其任則加重也
晉
晉書職官志州置刺史别駕治中從事諸曹從事
等員所領中郡以上及江揚朱提郡郡各置部從
事一人小郡亦置一人又有主簿門亭長錄事記
室書佐諸曹佐守從事武猛從事等凡吏四十一
人卒二十人諸州邊遠或有山險濱近寇賊羌夷
者又置弓馬從事五十餘人徐州又置淮海凉州
置河津諸州置都水從事各一人涼益置吏八十
五人卒二十人荆州又置佃佃督一人
玉海王隱晉書曰太康三年罷刺史將軍官刺史
依漢制三年一入奏事
通典晉制刺史三年一入奏甲午詔書曰刺史銜
命國之外臺其非所部而在境者刺史并糾之
謹案晉置刺史如漢制三年入奏在境并糾蓋
斟酌漢制而變通之者其佐吏有武猛從事弓
馬從事淮海河津都水從事監佃督諸員略如
今之巡海水利屯田諸職惟今日則以方面大
員兼理諸政非僚佐之可得比擬故比錄史文
以見其概而不列于表焉
宋齊梁陳
宋書百官志刺史每州各一人刺之為言猶參覘
也寫書亦為之刺漢書不得刺尚書事是也刺史
班行六條詔書有别駕從事史治中從事史主簿
西曹書佐祭酒從事史議曹從事史部郡從事史
自主簿以下置人多少各隨州舊無定制
通典宋刺史與魏同
南齊書百官志州牧刺史州朝置别駕治中議曹
文學祭酒諸曹部從事史
隋書百官志梁制州刺史二千石州置别駕治中
從事各一人主簿西曹議曹從事祭酒從事部傳
從事文學從事各因其州之大小而置員定為十
八班以班多者為貴其州二十三並列其高下選
擬略視内職陳承梁皆循其制官其庶姓為州
若無將軍者謂之單車揚州刺史南徐東揚州刺
史品並第三荆江南兖郢㐮雍等州刺史品並第
四豫益廣衡等州青州領冀州北兖州北徐等州
梁州領南泰州司南梁交越桂霍寧等十五州刺
史揚州别駕中從事品並第六庶姓南徐荆江南
兖郢㐮雍等州别駕中從事品並第八庶姓豫益
廣衡青冀北兖北徐梁秦司南徐等州别駕中從
事揚州主簿西曹及祭酒議曹二從事南徐州主
簿西曹祭酒議曹二從事品並第九
謹案宋齊梁陳刺史之制與魏晉同其時州之
分置者漸多而刺史亦以漸衆惟其以州統郡
兼理兵民不僅專舉察之事又因其州之上下
定為上中下三等州地雖分析而日小而監司
之權要與後漢無異也
北魏
魏書官氏志天賜二年制諸州置三刺史刺史用
品第六者宗室一人異姓二人比古之上中下三
大夫也刺史令長各之州縣自前功臣為州者還
京師司州牧從第二品上州刺史第三品中州刺
史從第三品下州刺史第四品司州别駕從事史
司州治中從事史從第四品司州主簿從第七品
司州西曹書佐祭酒從事史第八品司州議曹從
事史司州文學從第八品
謹案魏書有三刺史而不列刺史之佐以司州
諸佐考之則每州皆有别駕治中主簿等員可
以類推亦猶漢晉之制也
北齊
隋書百官志後齊制官多從後魏州刺史屬官有
别駕從事史治中從事史州都光迎主簿主簿西
曹書佐市令及史祭酒從事史部郡從事皂服從
事典籖及史門下督省事都錄事及史箱錄事及
史朝直刺姦記室掾曹田曹金曹租曹兵曹左戶
等掾史等員上上州屬官佐史合三百九十三人
上中州減上上州十人上下州減上中州十人中
上州減上下州五十一人中中州減中上州十人
中下州減中中州十人下上州減中下州五十人
下中州減下上州十人下下州減下中州十人
通典北齊制州為上中下三等每等又有上中下
之差自上上州至下下州凡九等
謹案刺史之職所以統率屬郡魏既分為三等
北齊又分為九等則稱名繁碎而體制亦以漸
替矣此隋代改州為郡之漸也
後周
周書盧辯𫝊戸三萬以上州刺史(正八命)戸二萬以
上州刺史(八命)戸一萬以上刺史(正七命)戸五千以上
刺史(七命)正八命州長史司馬司錄(六命)八命州長史
司馬司錄(五命)正七命州長州史司馬司錄八命州
呼藥(五命)七命州長史司馬司錄正八命州别駕八
命州呼藥(正四品)正六命州長史司馬司錄正七命
州别駕正八命州治中正七命州呼藥(四命)正八命
州列曹參軍正六命州别駕正七命州治中七命
州呼藥(正三品)八命州列曹參軍正六命州治中正
六命州呼藥(三命)正七命州列曹恭軍(正二命)七命州
列曹參軍(二命)正六命州列參曹軍(正一命)
謹案後周官制史文不詳兹摭錄盧辯傳所載
命數以存其大概其刺史按戶之多寡分為四
等蓋循後魏上中下之制而稍變通之其與北
齊之三刺史又分為三等者規制不同考七命
之戶五千以上之刺史在戶一萬五千郡守之
上可知以州統郡刺史雖自有屬戶而列郡大
小仍在統轄之中亦如唐宋監司既自治民并
監郡縣也其屬官各員遞為等差與漢晉以來
大同而小異焉
隋
隋書百官志上上州置刺史長史司馬錄事參軍
事功曹戶兵等曹參軍事法曹士曹等行參軍典
籖州都光迎主簿郡正主簿西曹書佐祭酒從事
部郡從事倉督市令丞等員并佐史合三百二十
三人上中州減上州吏屬十二人上下州減上中
州十六人中上州減上下州二十九人中中州減
中上州二十人中下州減中中州二十人下上州
減中下州三十二人下中州減下上州十五人下
下州減下中州十二人
通典隋雍州置牧餘州並置刺史亦同北齊九等
之制總管刺史加使持節至開皇三年罷郡以州
統縣自是刺史之名存而職廢(後雖有刺史皆太守之互名理一郡)
(而已非舊刺史之職按魏置使持節寵奉使官之任隋氏廢郡而後刺史牧人既非使官則合罷持)
(節之稱其時制置不以名寔相副為意仍舊存之後改為太守亦復不省所以使持節之名及于邊)
(遠小郡乃不徵典故之失)煬帝大業初為司隸臺大夫一人巡
察畿内其刺史十四人巡察畿外諸郡亦有六條
之制(與漢六條不同)從事四十人副刺史巡察每年二月
乘軺巡郡縣十月入奏
謹案杜佑言刺史察舉州郡至隋治人後雖有
刺史皆太守之互名蓋刺史之制至隋始變然
考煬帝初尚有刺史十四人巡察畿外諸郡蓋
開皇變制而大業尋復其止理一郡者乃唐代
之制非隋世盡然也考歷代刺史遞重遞輕之
故皆由積漸而成漢初監郡察郡秩止六百石
自後更為州牧後漢不入奏事不隸三公至劉
焉請重州牧之任魏晉因之有使持節都督持
節督之名此其漸而重也至隋之總管都督唐
之都督節度使為重之極焉晉武帝詔革漢季
之制刺史治民悉如漢初故事自後非要州則
為單車刺史沿至魏齊有下州刺史下下州刺
史此其漸而輕也至隋始罷郡以州統縣刺史
為太守互名自後遂以為知州之稱并在郡守
之下為輕之極焉蓋極重則權同督撫而單車
刺史舉司道之職未嘗不存極輕則下並府州而
採訪按察轉運提刑諸使由是興焉此列代沿
革之大概故自隋以前之刺史雖其體制不盡
如今之藩臬而要有藩臬之職自唐以後之刺
史則竟同今之知府及直隸州矣今歷叙前代
刺史至隋而止并考証其沿革之大概至唐以
後則見於府州篇中不具列焉
唐
通典開元二十五年刊定職次著為格令設官以
經之置使以緯之按察採訪等使以理州縣節度
團練等使以督府軍事租庸轉運鹽鐵青苗營田
等使以毓財貨其餘細務因事置使者不可悉數
其轉運以下諸使無適所治廢置不常
新唐書百官志觀察使副使支使判官掌書記推
官巡官衙推隨軍要籍進奏官各一人團練使副
使判官推官巡官衙推各一人防禦使副使判官
推官巡官各一人觀察處置使掌察所部善惡舉
大綱凡奏請皆屬於州貞觀初遣大使十三人
巡省天下有巡察安撫存撫之名神龍二年以五
品以上二十人為十道巡察使按舉州縣冄周而
代景雲二年置十道按察使道各一人開元二年
改曰十道按察採訪處置使至四年罷八年復置
十道按察使秋冬巡視州縣十年又罷十七年復
置十道京都兩畿按察使二十年改採訪處置使
分十五道(杜佑通典云治于所部之大郡)天寳末又兼黜陟使乾
元元年改曰觀察處置使
通典唐無州府之名而有採訪使採訪使有判官
二人(分判尚書六行事及州郡簿書)支使二人(分使出入職如節度使之隨軍)推
官一人(推□獄訟)至德之後改採訪使為觀察皆并領
都團練使其僚屬隨時增置分天下為四十餘道
大者十餘州小者二三州各因其山川區域為制
諸道增減不恒使名沿革不一舉其職例則皆古
之刺史云
舊唐書職官志防禦團練使至德後置防禦使以
治軍事刺史兼之不賜旌節上元後改防禦使為
團練守捉使义與團練兼置防禦使名前使各有
副使判官皆天寳後置未見品秩
馬端臨文獻通考唐肅宗乾元初置團練使守捉
使大領十州小者三五州代宗時元載當國令刺
史悉帶團練大率團練皆隸所治州歲以八月考
其高下
新唐書百官志觀察使以豐稔為上考省刑為中
考辦稅為下考團練使以安民為上考懲姦為中
考得情為下考防禦使以無虞為上考清苦為中
考政成為下考
文獻通考唐先天二年李傑(始名務先)始為水陸發運
使蓋始名之起開元二十一年裴耀卿以侍中充
江南淮南轉運使而崔希逸蕭旻為副蓋副使始
此天寳以韋堅充勾當轉運使第五琦充諸色轉
運使劉晏充諸路轉運使其後韓滉杜悰杜譲能
崔昭緯皆以宰相充使而諸道分置巡院皆統於
此開元十年勅度支營田若一使專知宜同為
一額共置判官二人開元十一年宇文融除勾
當租庸地稅使至德元載第五琦充江淮租庸使
永泰元年租庸使一切並停唯差判官一人巡官
二人催遣建中二年初分置汴東西水陸運两
稅使開元十二年宇文融充諸色安輯戶口使
謹案唐代以刺史為郡守而諸道置使昉于貞
觀之遣使十三人巡省天下其後為巡察為按
察為採訪為觀察使名不同其職一也觀地理
志言採訪使如漢刺史六典言漢刺史如今之
十道使通典言觀察團練皆古之刺史則諸使
職掌實上承漢代刺史而與今之司道相等惟
節度使秉節專制如今之督撫耳其道為十道
為十五道十八道為四十餘道以漸而分亦後
日分道之所托始也謹以今制考之轉運租庸
兩稅戶口諸使如今之布政司其副使如今之
督糧道採訪觀察如今之按察使其副使亦如
巡道團練營田如今之兵備屯田諸道也又唐
代雖以刺史為郡守而職掌視今郡守為較重
舊唐書所載刺史歲巡屬縣觀風俗察官吏善
惡殊尤隨即奏聞所部有更改得以便宜從事
是州郡而寓諸使之職也至如防禦團練未嘗
别置各以治軍刺史兼領之是州郡而兼各道
之權也蓋唐諸使之設隨時遷革不為常制又
多為節度使之兼官故不得不寄其權于郡守
是亦一代制度之大略也
五季
文獻通考唐置諸道巡院五代罷巡院始置轉運
使
謹案五代官制史策不詳考其大略諸州皆統
兵事其諸使亦兼總於節度使馬端臨稱五代
罷巡院可類推也
宋
宋史職官志都轉運使轉運使副使判官掌經度
一路財賦歲行所部檢察儲積稽考帳籍卂吏蠧
民瘼悉條以上達及專舉刺官吏之事有軍旅之
事則供餽錢糧或諸路事體當合一則置都轉運
使以總之若副使若判官皆隨資之淺深稱焉其
屬有主管文字幹辦官各一員文臣凖備差遣武
臣凖備差使員多寡不一
文獻通考藝祖懲五季之亂藩臣擅有財賦不歸
王府乾德以後置諸道轉運使以總利權開寳六
年廣南平除徐澤為判官蓋轉運判官始此两省
以上則為都轉運司又置副使與諸路判官又置
同勾當轉運使至道中詔曰天下物宜民間利病
惟轉運使得以周知令更互赴闕廷見詢問慶歷
中皆帶按察之任六年罷之熙寧二年詔轉運使
用本資序人即充資序下一等為權二等為權發
遣中興以來逐路都轉運使除授不常惟使副判
官常置
謹案轉運使掌一路財賦並舉察官吏實與今
之布政使職分相埒轉運之名雖肇于唐時然
不過以為一時之制宋則職專任重稱為漕司
終代不易名雖因而實則創也其同勾當轉運
事及副使如糧儲各道主管文字如經歷照磨
幹辦官則如理問都事諸職也
宋史職官志提點刑獄公事掌察所部之獄訟而
平其曲直所至審問囚徒詳覆案牘凡禁繫淹延
而不決盜賊逋竄而不獲皆劾以聞及舉刺官吏
之事舊制參用武臣熙寧初罷之紹聖初以提刑
兼坑冶事紹興初兩浙路以封疆闊遠差提刑二
員淮南東路罷提刑令提舉茶鹽官兼領蓋因事
之繁簡而損益焉乾道八年用臣僚言諸路經總
制錢并委提點刑獄官督責嘉定十五年廣西提
刑分上下半年就鬱林州與静江府兩處置司其
屬有檢法官幹辦官
文獻通考宋太祖淳化二年以司門員外郎董循
等一十一人分充諸路轉運司提獄刑獄四年省
真宗景德四年謂先帝常選朝臣諸路提點刑獄
遂復置之不隸轉運别為一司稍重其權矣當時
約束曰所至專察囚禁詳審牘州縣不得迎送聚
會所部每旬具繫囚犯由訊鞫次第申報當檢舉
催督在繫淹久者即馳往案問出入人罪者移牒
勘覆劾官吏以聞諸色詞狀逐州斷遣不當已經
轉運官披斷未允者並收接施行官吏貪濁弛慢
者具名以聞敢有庇匿並當加罪仍借緋紫以三
年為任增給緡錢如轉運使之數天禧四年加勸
農使俄改提點刑獄勸農使十年復置提點京畿
刑獄掌察所部疑留獄訟勸課農桑而按其官吏
之不法别其廉吏以達於朝元豐因之
玉海慶歷三年詔轉運使皆領按察使提刑不帶
使名亦凖此歲具官吏能否以聞轉運使副即
漢刺史唐觀察使之職
謹案宋監司以轉運及提刑為最重提刑實為
今按察使之職即所謂憲司也其始由轉運使
兼管後遂專遣朝臣充之其逐州斷遣經轉運
披斷未允者並收接施行亦可見其權之重矣
既而以提刑兼勸農並督責諸路總制錢及兼
提舉諸事蓋所職以刑獄為主而地方重務例
得兼掌亦如今藩臬各司財賦刑名之事而地
方重事會議舉行二司實相為聯係也提刑無
副官其檢法官幹辦官如今知事及司獄之類
宋史職官志提舉常平司掌常平義倉免役市易
坊場河渡水利之法視歲之豐歉而為之歛散以
惠農民仍專舉刺官吏之事熙寧初先遣官提舉
河北陜西路常平未幾諸路悉置提舉官元祐初
罷之併其職于提點刑獄司紹聖初復置元符以
後因之
文獻通考提舉即漢耿夀昌常平之任也自李悝
制平糴之法漢人因之則謂之常平焉然漢人特
置倉而猶領之於大司農也宋朝淳化中建常平
倉景祐元年令轉運司舉所部官專領之然猶隸
漕臣熙寧遣使提領此蓋提舉常平之所始也九
年府界畿内亦專置提舉常平倉一員不令司農
丞兼領提舉常平司操常平歛散之法申嚴免役
之政令治荒修廢賑民艱阨則隸提舉司歲察所
部廉能而保任之若疲軟或犯法則隨其職事劾
奏提舉茶鹽司掌摘山煮海之利以佐國用
都大提舉茶馬司掌榷茶之利以佐邦用凡市馬
於四夷率以茶易之提舉三白渠公事掌瀦泄
三白渠以給關中灌溉之利
謹案宋職官之近于布政使者轉運而外有提
舉諸官如常平倉庫固今藩司之專掌也常平
提舉其始隸于漕臣其後亦或兼於憲臣領倉
而兼以察吏且并掌役市坊場水利之法他如
茶馬三白渠諸提舉與今日道員之佐司分職
者實為相當云
宋史職官志承宣使觀察使無定員政和中詔承
宣觀察使仍不帶持節等防禦使團練使無定員
文獻通考宋朝沿唐制置諸州觀察使凡諸衛將
軍及使遙領者其資品並止本官叙(防禦團練使刺使亦同)
祥符中詔觀察使並帶刺史(翰林學士陳彭年檢討唐以來故事觀察)
(使並合帶刺史詔自今除觀察使可兼領之)
謹案馬端臨云觀察團練使在唐為監司至宋
則監司自有以名其官(謂轉運提刑)而觀察諸使皆
無職任蓋止為武臣及刺史所帶之官名而非
唐之舊矣兹故錄沿襲之概而不著于表
宋史職官志幕職官簽書判官廳公事兩使防團
軍事推判官觀察支使掌禆贊郡政總理諸案文
移諸曹官舊制錄事參軍掌州院庶務糾諸曹稽
違戶曹參軍掌戶籍賦税倉庫受納司法參軍掌
議法斷刑司理參軍掌訟獄勘鞫之事
文獻通考宋朝沿五代之制兩司置判官推官各
一人餘州置判官各一人政和初自判官至諸曹
改為士戸儀兵刑工曹掾建炎復舊制焉
謹案宋代轉運使提點刑獄皆以朝臣充無定
品秩其觀察諸使則有定秩而實無專官即佐
屬之判官推官皆係郡職而空帶諸使之銜未
免名實不相符也今以非轉運提刑所屬不列
于表
遼
遼史百官志南面官僚節度觀察防禦團練刺史
咸在方州如唐制也觀察使職名總目某州軍
觀察使某州軍觀察副使某州軍觀察判官王鼎
清寧五年為易州觀察判官團練使司職名總
目某州團練使某州團練副使某州團練判官
南面分司官平理庶務採摭民隱漢唐以來賢主
以為恤民之令典官不常設有詔則選才望官為
之分決諸道滯獄使聖宗統和九年命邢抱朴
等五員又命馬守瑛等三員分決諸道滯獄按
察諸道刑獄使開泰五年遣劉涇等分路按察刑
獄採訪使太宗會同三年命珠格楞(蒙古語軟也原作于)
(骨鄰今改正)為採訪使南面財賦官諸錢帛司職名
總目某州錢帛都點檢大公鼎為長春州錢帛都
提點轉運使職名總目某轉運使某轉運副使
同知某轉運使某轉運判官
王圻續文獻通考遼南面有山西路都轉運使司
有奉聖州蔚州應州朔州保州西山各處轉運使
司官有轉運使轉運副使同知轉運使等員遼
南面觀察使司中京道上京道東京道皆設觀察
使司遼南面有按察諸道刑獄使有分決諸道
滯獄使官不常設有詔則選才望官以充之
謹案遼南面監司與宋制相近錢帛轉運為財
賦官分決滯獄按察刑獄為刑名官其大較也
然按察諸使因事出差不常設蓋如漢繡衣使
者之比而觀察使常設則今日之按察使實其
職也王應麟玉海云宋提刑即唐觀察之職王
圻續通考亦云明設按察即觀察使之職參互
以觀則臬司之源流略可睹矣
金
金史百官志都轉運使司正三品掌稅賦錢榖倉
庫出納權衡度量之制同知從四品副使正五品
都勾判官從六品紀綱衆務分判勾案戶籍判官
二員從六品專管拘收徵尅等事度支判官二員
從六品掌勾判分判度支案事鹽鉄判官二員從
六品都孔目官二員勾稽文牘知法二員從八品
續文獻通考金初設轉運司後詔中外惟都轉運
依舊專管錢榖自餘諸路轉運皆兼於按察其都
轉運司有正使副使等員
金史百官志按察使本提刑司承安三年以上京
東京等提刑司併為一提刑司兼宣撫使勸農採
訪事為官稱副使判官以兼宣撫副使判官為名
承安四年改按察使正三品掌審察刑獄照刷案
牘糾察汙官汙吏豪滑之人兼勸農桑與副使簽
事更出巡案副使正四品兼勸農事簽按察司事
正五品判官二員從六品知事正八品泰和八年
以轉運司權輕州縣不畏不能規措錢榖遂詔中
都都轉運依舊專管錢榖事自餘諸路按察使並
兼轉運使副使兼同知簽按察並兼轉運副添按
察判官一員為從六品添知事一員知法二員從
八品
續文獻通考金觀察使兼於節度使團練使金不
置
謹按金按察初名提刑實兼宣撫勸農之職其
後又兼轉運使其佐屬亦兼轉運副使是按察
之權在轉運之上此制之小異于宋代者也唐
有按察使偶置而旋罷之今按察之名實自金
始云
元
元史百官志行中書省每省參知政事二員從二
品宣尉司掌軍民之務分道以總郡縣行省有
政令則布于下郡縣有請則為達于省其在遠服
又有招討安撫宣撫等使品秩員數各有差等宣
慰使司秩從二品每司宣慰使三員從二品同知
一員從三品副使一員正四品經歷一員從六品
都事一員從七品照磨兼架閣管勾一員正九品
凡六道團練安撫勸農使司至正十八年九月
置奉元延安等處團練安撫勸農使司于耀州鞏
昌等處團練安撫勸農使司于邠州各設參謀一
人每道置使二人同知副使各一人檢督六人經
歷知事照磨各一人屯田使司至正十五年十二
月置軍民屯田使司于沛縣正三品
謹案元立行中書省其官自丞相平章左右丞
而下有參知政事二員明初亦設之後罷行省
改參知政事為左右承宣布政使司是參知政
事實布政使之所自來也至宣慰司之職布行
省之政令於下而達郡縣之請於上亦如今兩
司上承督撫下達府縣故並列焉團練安撫勸
農以三使而併為一官如今各道之兼兵備屯
田之制也至如招討宣撫設于邊郡與藩職少
異元史又有奉使宣撫詢民疾苦體察官吏而
黜陟之則偶一遣使非設官常制故不著於篇
轉運使司元代專以理鹺政與宋制異已别見
鹽政篇兹不復錄
元史百官志肅政廉訪使國初立提刑按察使至
元六年兼勸農事二十八年改按察使為肅政廉
訪使其後遂定為二十二道每道廉訪使二員正
三品副使二員正四品僉事四員兩廣海南止二
員正五品經歷一員從七品知事一員正八品照
磨兼管勾一員正九品内道八隸御史臺山東
東西道濟南路置司河東山西道冀寧路置司燕
南河北道真定路置司江北河南道汴梁路置司
山南江北道中興路置使淮西江北道廬州路置
司江北淮東道揚州路置使山北遼東道大寧路
置使江南十道隸江南行臺江東建康道寧國路
置司江西湖東道龍興路置司江南浙西道杭州
路置使浙東海右道婺州路置司江南湖北道武
昌路置司嶺北湖南道天臨路置司嶺南廣西道
靜江府置司海北廣東道廣州路置司海北海南
道雷州路置司福建閩海道福州路置司陜西四
道隸陜西行臺陜西漢中道鳳翔府置司河西隴
北道甘州路置司西蜀四川道成都路置司雲南
諸路道中慶路置司
謹案王圻續通考曰廉訪之職與臺察相表裏
按治帥府漕司軍民司屬照刷諸司文卷責違
慢官吏此殆如漢制之司隸校尉無所不糾其
職重矣蓋金元之制提刑皆在布政之上兩史
所載班班可考史又言按察使巡行郡縣除使
二員留司副使以下每歲二月分按十月還司
則視今之巡道其立法之意正復同焉
明
明史職官志承宣布政使司左右布政使各一人
(從二品)左右參政(從三品)左右參議無定員(從四品)參政
參議因事添設各省不等經歷司經歷一人(從六品)
都事一人(從七品)照磨所照磨一人(從八品)檢校一人
(從九品)理問所理問一人(從六品)副理問一人(從七品)提
控案牘一人司獄司司獄(從九品)庫大使一人(從九品)
副使一人倉大使一人(從九品)副使一人雜造局軍
器局寳泉局織染局各大使一人(從九品)副使一人
(所轄衙門各省不同)布政使掌一省之政參政參議分守各
道及派管糧儲屯田清軍驛傳水利撫民等事併
分司協掌京畿(兩京不設布按無參政參議副使僉事故于旁近布政分司帶管)
經歷都事典受發文移照磨檢校典勘理卷宗理
問典刑名初太祖略定地方即置行省其官自平
章政事以下大略與中書省同洪武九年罷行省
改參知政事為左右承宣布政使司宣德三年除
兩京外定為十三布政使初置藩司與六部均重
布政使入為尚書侍郎副都御史每出為布政使
宣德正統間猶然自後無之提刑按察使司按
察使一人(正三品)副使(正四品)僉事無定員(正五品)經歷
司經歷一人(正七品)知事一人(正八品)照磨所照磨一
人(正九品)檢校一人(從九品)司獄司司獄一人(從九品)按
察使掌一省刑名按劾之事副使僉事分道巡察
其兵備提學撫民巡海清軍驛傳水利屯田招練
監軍各專事置併分員巡備京畿明初置提刑按
察司吳元年置各道按察司十五年置天下府州
縣按察分司以儒士王存忠等五百三十一人為
試僉事人按二縣凡官吏賢否軍民利病皆得廉
問糾舉十六年罷二十九年改置按察分司為四
十一道宣德五年除兩京不置共為十三按察使
布政使參政參議分司諸道督糧道(十三布政使各一員)督
冊道(江西陜西等間設)分守道浙江杭嘉湖道寧紹台道
金衢嚴道温處道江西南瑞道湖東道湖西道饒
南九江道贑南道山東濟南道東兖道海右道山
西冀寧道河東道冀北道冀南道陜西關内道關
西道西寧道關南道河西道隴右道河南大梁道
河南道汝南道河北道湖廣武昌道下荆南道上
荆南道(兼兵備)荆西道(兼兵備)上湖南道下湖南道上
江防道下江防道福建興泉道福寧道漳南道建
南道汀漳道廣東嶺東道嶺西道羅定道嶺北道
嶺南道四川川西道川北道上下川東道上川南
道下川南道廣西桂平道蒼梧道左江道右江道
貴州安平道貴寧道新鎮道思仁道雲南臨安道
騰衝道瀾滄道(以上或恭政或參議)按察司副使僉事分司
諸道提督學道清軍道驛傳道(十三布政司俱各一員惟湖廣提學)
(二員浙江山西陜西福建廣西貴州清軍兼驛傳江西右布政司清軍)分巡道浙江
杭嚴道寧紹道嘉湖道金衢道江西饒南九江道
湖西道南昌道湖東道嶺北道山東兖州道濟寧
道青州海防道濟南道海右道海道登萊道遼海
道山西冀寧道冀南道雁門道陜西關内道關西
道隴右道河西道西寧道河南大梁道汝南道河
南道河北道湖廣武昌道荆西道上荆南道下荆
南道湖北道上湖南道下湖南道沅靖道福建巡
海道(兼理糧儲)福寧道興泉道建南道武平道漳南道
建寧道海道汀漳道廣東嶺東道嶺西道嶺南道
海北道海南道四川上東道下東道川西道川北
道下川南道上川南道廣西府江兵巡道桂林兵
巡道蒼梧兵巡道左江兵巡道右江兵巡道貴州
貴寧道思石道都清道(兼兵備)雲南安普道臨沅道
洱海道金滄道整飭兵備道浙江寧紹道嘉興道
温處道台海道江西南瑞道廣建道山東臨青道
武德道曹濮道沂州道遼東道山西雁北道大同
道(二員)陽和道潞安道岢嵐道陜西肅州道固原道
臨洮道洮岷道靖遠道榆林中路道榆林東路道
寧夏河西道寧夏河東兵糧道莊浪道濮羌道潼
關道湖廣辰沅道河南睢東道福建兵備道巡海
道廣東南韶道南雄道四川松潘道威茂道建昌
道重夔道安綿道叙瀘道廣西分巡道(兼兵備)貴州
威清道畢節道雲南曲靖道其外又有協堂道(副使)
(河南浙江間設)水利道(浙江)屯田道(江西河南四川三省屯田兼驛傳)管河
道(河南)鹽法道撫治道(陜西撫治商洛道湖廣又有撫民撫苗道)監軍道
(因事不常設)招練道(山東間設)其北直隸之道寄銜于山東
者則為密雲道大名道天津道霸州道寄銜于山
西者則為易州道口北道昌平道井陘道薊州永
平等道南直隸之道寄銜于山東者太倉道潁州
道徐州道寄銜于浙江江西湖廣者蘇松道漕儲
道常鎮道廬鳳道徽寧池太道淮揚道按明初制
恐守令貪鄙不法故于直隸府州縣設巡按御史
各布政使所屬設試僉事已罷試僉事改按察分
司四十一道此分巡之始也分守起于永樂間每
令方面官巡視民瘼後遂定右參政右參議分守
各屬府州縣兵道之設仿自洪熙間以武臣疏于
文墨遣參政副使沈固劉紹等往各總兵處整理
文書商榷機密未嘗身領軍務也至弘治中本兵
馬文升慮武職不修議增副僉一員從之自是兵
備之員盈天下
續文獻通考團練使之職明設分巡兵備道以統
之兩京不設布按二使故督學以御史後置守巡
諸員無所屬則寄銜于鄰近省布按司官
謹案列代監司之職至唐宋而始分至前明而
始定然考明代經畫之大端尚多可議如直隸
近護畿服為萬國之法式藩臬不設何以敷治
法而作觀瞻直省中之疆宇闊遠事務殷繁者
限以十三司難免鞭長不及之患至如提學重
職而偏隸臬司河務鉅工而向乏專掌兩直之
寄銜他省亦參錯而不一此其制之未善者也
至于司道銓授之法其初尚由特簡如洪武間
潘原明之為雲南布政使(見獻徵錄)儒士王存忠等
之試按察使僉事(見明史)猶存振厲之意至成化
丙戌以各省布按二司正貳官缺員數多始命
部院各舉所知仍命銓部内閣從公酌量定以
職事(見獻徵錄)自是以後推用惟委之吏部往往不
能得人或以需次較久者為之多衰聵不稱職
左右二司又每以意見不同互相掣肘道員則
尤多兼領職業不專縱弛之習日甚而吏治不
可復問矣我
朝初循舊制嗣改左右布政使為一人以專其責
任直隸則剏設藩臬江南湖廣陜西分建二省
而江寧蘇州又各設布政使一員以著因地制
宜之法優道員之品秩均不帶藩臬銜而督學
有别置河道有專司
皇上慎簡人在俾膺重任兩司有闕俱奉
特旨除授地方利弊均許專摺陳奏督撫有措置未
協者或責以隨時匡正道員則由科道及各部
院司員之膺上考及知府中報政優最者
記名補放又於入謝時
親加誡勵無不仰承
聖訓感奮自效所以綱立紀陳旬宣奏績統屬正而
展布優吏治之蒸蒸日盛洵非前代所可比倫
矣
欽定歷代職官表卷五十二
