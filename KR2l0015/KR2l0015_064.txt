欽定歷代職官表卷五十八
參將遊擊等官
國朝官制
𠫭將(正三品)直隸八人山東九人山西十有四人河南五
人江南十有一人江西六人福建十有四人浙江七人
湖廣十有三人四川八人陜西九人甘肅十有二人廣
東十有六人廣西六人雲南十有二人貴州七人游
擊(從三品)直隸二十有三人山東八人山西七人河南三
人江南二十有七人江西六人福建四十有一人浙江
二十人湖廣三十有二人四川二十有二人陜西二十
有八人甘肅四十有三人廣東二十有八人廣西十有
一人雲南十有八人貴州二十有五人都司(正四品)直
隸五十有八人山東十有二人山西二十有七人河南
六人江南二十有三人江西二十有四人福建十有七
人浙江二十有五人湖廣二十有一人四川三十人陜
西三十有八人甘肅四十有四人廣東三十有五人廣
西十有九人雲南十有六人貴州二十有二人守備
(正五品)直隸六十有六人山東二十有一人山西二十有
七人河南十有七人江南五十有七人江西十有五人
福建六十有六人浙江五十有三人湖廣五十有三人
四川四十有二人陜西四十人甘肅六十有九人廣東
八十人廣西三十人雲南四十有七人貴州五十人
營千總(□六品)直隸一百三十有六人山東四十有七人
山西六十有四人河南二十有八人江南一百四人江
西三十有二人福建一百四十有一人浙江一百七人
湖廣一百三十有四人四川一百二人陜西六十有三
人甘肅一百三十有七人廣東一百七十人廣西六十
有七人雲南九十有七人貴州一百十有六人把總
(正七品)直隸三百十有四人山東一百人山西一百三十
有七人河南六十有一人江南二百十有七人江西九
十有四人福建二百八十有三人浙江三百九人湖廣
二百七十人四川一百九十有九人陜西一百四十有
三人甘肅二百九十有八人廣東三百二十有四人廣
西一百八十有一人雲南三百一人貴州二百三十有
三人
各掌其防汛之軍政練飭營伍以聽於其長凡𠫭
將之為提督及巡撫統理營務者稱提標若撫標
中軍𠫭將游擊之為總兵統理營務者稱鎮標中
軍游擊都司之為副將統理營務者稱協標都司
其參將以下為河道總督漕運總督所屬并各門
衞守禦所官俱散見各表此不贅入又直隸設有
外委把總三百二十有九人山東一百二十人山
西二百十有八人河南六十有七人江南三百三
人江西九十有四人福建四百六十有三人浙江
三百九人湖廣二百七十人四川二百九十有四
人陜西二百六十有二人甘肅四百六十有五人
廣東三百九十有四人廣西一百八十有一人雲
南三百一人貴州二百六十有一人并著於此
歷代建置
謹案𠫭將以下等官稱號名秩並自明始定前
此惟漢有游擊將軍之稱而統兵專征其職頗
重與今制不同𠫭將併無其名惟蜀志諸葛亮
以馬謖為𠫭軍當為後世𠫭軍之號所由昉而
亦不以將稱至都司守備千總把總之稱創自
明初前無所因而今之都司與明都指揮司又
不同兹故取歷代以來職任相近者各為比附
以見梗概云
三代
周禮夏官制軍百人為卒卒長皆上士二十五人
為兩兩司馬皆中士五人為伍伍皆有長
謹案族師之職作民而師田行役則合其卒伍
簡其兵器以鼓鐸旗物帥而至則族師於軍固
為卒長推此而閭胥之為兩長比長之為伍長
可知後世之偏禆牙將分領卒伍者實權輿於
此矣
國語齊語制國五家為軌故五人為伍軌長帥之
十軌為里故五十人為小戎有司之所乘里有司
帥之四里為連故二百人為卒連長帥之十連為
鄉故二千人為旅鄉良人帥之
謹案齊制二百人為卒與周禮之百人為卒不
同而因人置帥衆寡以等則正如今千總把總
之比矣
春秋左氏傳晉蒐於綿上新軍無帥使其什吏率
其卒乘官屬以從於下軍孔穎達疏什吏謂十人
長使其軍内十人之長率其步卒車士與其新軍
官屬軍尉司馬之類以從于下軍
謹案周書大聚云五戶為伍以首為長十人為
什以年為長尉繚子云軍中之制五人為伍十
人為什五十人為屬百人為閭而晁錯亦云古
之制邊縣以備敵使五家為伍伍有長十家一
里里有假士四里一連連有假五百十連一邑
邑有假候皆擇其邑之賢材有護習地形知民
心者居則習民於射法出則教民於應敵凡所
云皆以十為數則晉之軍制當亦十人置吏也
秦
馬端臨文獻通考秦法凡戰獲一首賜爵一級皆
以戰功相君長
漢書刑法志秦使民以功賞相長五甲首而隸五家
錢文子補漢兵志更卒曰踐更秦爵不更不為更
卒左右不更主領更卒其番上尉主之
謹案秦爵自左庶長以上至大庶長皆卿大夫
皆軍將也所將皆庶人更卒故以庶更為名大
庶長即大將軍也左右庶長即左右偏禆將軍
也若不更主領更卒番上則尉主之其職當在
郡尉之下或即如今守備千總之屬也
漢
漢書韓信列傳令其禆將𫝊餐彭越列傳令校長
(顔師古注一校之長也)吳王濞列傳諸賓客皆得為校尉行
間候司馬(注在行間或為候或為司馬也)陳平列傳平為亞將屬
韓王信軍廣武周勃列傳材官引強(注服虔曰能引強弓弩官)
(也孟康曰如今挽強司馬也)灌嬰列傳漢王擇軍中可為騎將
者皆推故秦騎士李必駱甲今為校尉可為騎將
迺令李必駱甲為左右校尉將郎中騎兵所將卒
得右司馬騎將各一人(注晉灼曰下所謂左右千人之騎)靳歙列
傳騎千人將(注如淳曰騎將率號為千人漢儀注邊郡置部都尉千人司馬候也)所
將卒得車司馬候各四人騎長十二人申屠嘉列
傳以材官蹶張遷為隊帥陸賈列傳使一偏將將
十萬衆臨越霍去病列傳去病騎兵車重與大將
軍軍等而亡禆將悉以李敢等為大校當禆將趙
充國列傳以假司馬從貳師將軍辛慶忌列傳少
以父任為右校丞
謹案漢郡國之兵屬都尉中尉而令丞尉亦各
統其縣然令丞尉究非主兵之官故摭見於𫝊
者以著其概蓋亞將騎將行司馬及車司馬當
如今之參將遊擊之比隊帥或分統材官者當
如今都司守備之比其材官挽強亦當就材官
中拔取與校長校丞候俱如千總把總之比而
禆將偏將大校校尉則固其渾舉之號爾
漢書武帝本紀遊擊將軍韓說步兵三萬人出五
原蘇建列傳以衛尉為遊擊將軍
謹案遊擊之號始見於此其後歷代有之至唐
以為從五品下武階其與今之遊擊設有員額
者正復不同
後漢書百官志大將軍營五部部下有曲曲有軍
候一人比六百石曲下有屯屯長一人比二百石
其不置校尉部但軍司馬一人又有軍假司馬假
候皆為副貳其餘將軍置以征伐無員職亦有部
曲司馬軍候以領兵其職吏部集各一人總知營
事兵曹掾史主兵事器械稟假掾史主稟假禁司
又置外刺刺姦主罪法
謹案春秋時晉有元候候奄候正漢制餘將軍
或有候亦有假候不必大將軍始有也候比六
百石當如今都司守備之比其屯長則千總把
總之比又漢末有梯秋屯帥張宣見裴松之所
引英雄記其亦屯長之屬歟
後漢書耿弇列傳光武見弇等皆以為偏將軍使
還領其兵加況(耿弇父)大將軍興義候得自置偏禆
謹案大將軍得自置偏禆此一時權宜之事然
亦見當時上下相承之制也
三國
三國蜀志馬謖列傳諸葛亮以謖為𠫭軍王平列
傳拜牙門將禆將軍屬𠫭軍馬謖先鋒
謹案漢制大將軍府有從事中郎二人職𠫭謀
議此𠫭軍之名所自昉也然當軍行亦為統兵
之官則今之𠫭將其亦本諸此歟
裴松之三國志注魏略曰郝昭入軍為部曲督
三國魏志三少帝本紀散將王起為部曲將李典
列傳太祖以典為禆將軍樂進列傳為軍假司馬
于禁列傳太祖使禁别將屯原武遷禆將軍徐晃
列傳拜禆將軍又拜偏將軍
謹案徐晃以禆將軍進偏將軍則此時之禆將
軍當自為官秩或如今都司守備之比其部曲
督當亦如都司守備而部曲將則正如千總把
總也至若别將乃别為一軍如所謂異軍特起
者然其後亦遂為官號則亦如都司守備之比
歟
三國吳志三嗣主列傳使察戰到交阯裴松之注
察戰吳官號
謹案察戰之官惟見於此疑亦如監軍之類故
附著之
晉
司馬光資治通鑑西戎校尉司馬閻纉胡三省注
武帝置南蠻校尉於襄陽西戎校尉於長安南夷
校尉於寧州各有長史司馬
謹案晉西戎等校尉太守及督府司馬皆得兼
之則其為校尉之司馬者或如今𠫭將遊擊之
比也
晉書劉宏列傳宏遣南蠻長史陶侃為大都護𠫭
軍蒯恒為義軍督護牙門將皮初為都戰帥
謹案督護之號蓋創制於此時而牙門將及都
戰帥則又略如參將或都司之屬也
晉書朱伺列傳少為吳牙門將陶丹給使吳平徙
江夏為郡將督轉騎部曲督
謹案朱伺以郡將督轉騎部曲督則郡將督當
亦如今守備千總之屬也
宋齊梁陳
宋書百官志四夷中郎校尉皆有長史司馬𠫭軍
宋書謝晦列傳行至安陸延頭為戍主光順之所
執
謹案戍主戍副宋齊以下咸有其官當時又有
防主城主城大戍將諸號蓋俱如今守備千總
之屬也
北魏
魏書穆羆列傳離石都將郭洛頭尉元列傳遣子
都將于沓千劉龍駒等步騎五千將往赴擊太和
初出為使持節鎮西大將軍開府統萬鎮都將二
年徵為使持節侍中都督南征諸軍事征西大將
軍大都將孔伯恭列傳遣子都將侯汾等率騎五
百在水南奚昇等五百餘騎在水北沈文秀列傳
為南征都將爾朱天光列傳為都將總統肆州兵
馬
謹案尉元以鎮西大將軍為都將又以征西大
將軍為大都將似都將即大帥之任然穆羆為
吐京鎮將而離石都將郭洛頭為其所轄至以
不能攝下自劾則都將又似較卑周書寇儁傳
孝昌中置鹽池都將秩比上郡或亦今𠫭將之
比其子都將據太和十九年詔書與太守並列
固即今遊擊都司之屬歟
資治通鑑梁天監六年魏淮陽鎮都軍主常邕和
以城來降
謹案三國志張郃傳郃還陽平衆推為軍主諸
將皆受節度蓋代夏侯淵總攝諸軍也若南北
朝凡一軍之首多稱軍主其下亦有軍副則軍
主之名微矣此云都軍主又當在諸軍主之上
疑亦今都司守備之比也
魏書李元茂列傳除振威將軍南征别將趙遐列
傳初為軍主景明初為梁城戍主後假平東將軍
為别將延昌中假前將軍為别將防捍西荆又為
别將隸蕭寶夤東征淮堰劉思祖列傳屢為統軍
南征
謹案北朝多别將之目故摭此數條以著其概
若統軍則行軍之官疑不常置也
北齊書神武帝本紀養於鎮獄隊尉景家長得給
鎮為隊主鎮將段長常竒神武貎慕容儼列傳魏
河間王元琛辟儼左廂軍主梁攻東豫州儼督别
將鄭海珍與戰斬其軍主朱僧珍軍副秦太杜弼
列傳遷北豫州驃騎大將軍府司馬左遷下灌鎮
司馬
謹案杜弼以督府司馬遷鎮司馬則鎮司馬當
如今𠫭將遊擊之比而隊主或如今千總把總
之屬歟
周書叱羅協列傳魏末冀州刺史以恊為統軍委
以守禦賀拔勝列傳父度拔為武川軍主懷朔鎮
將揚鈞召補統軍李檦列傳事爾朱榮以兼别將
拜討逆將軍于謹列傳曾祖婆魏懷荒鎮將祖安
定平涼郡守高平郡將謹除積射將軍加别將宇
文貴列傳夏州刺史源子雍以貴為統軍後加别
將楊忠列傳高祖元夀魏初為武川鎮司馬李棠
列傳高仲密為北豫州刺史時東魏遣鎮城奚夀
興典兵事仲密但知民務而已
謹案賀拔度拔以軍主補統軍李檦以兼别將
拜將軍于謹以將軍加别將宇文貴以統軍加
别將知此時之統軍别將已為一定之號若于
安定為平涼郡守又為高平郡將高仲密為刺
史與鎮城奚夀興分典兵民之事則正如今各
府之有知府而或又有恊守分守之比也以上
北齊書周書所列其事皆在魏世故仍著於
此
北齊
北齊書祖珽列傳珽乘馬自出令錄事𠫭軍王君
植率兵馬仍親臨戰陣
謹案此錄事𠫭軍乃北徐州刺史屬官也觀此
知當時州佐亦間有與統兵之事者矣
後周
周書齊王憲列傳子貴白獸烽經為商人所燒烽
帥納貨不言其罪宇文貴列傳蜀多盜貴召任俠
傑健者署為遊軍二十四部令其督捕
謹案烽帥之名惟見於此當如今千總把總之
比若遊軍捕盜則不過如後世土丁壯丁之校
長隨州縣補署者之類爾
隋
隋書百官志鎮置將副戍置主副其制官屬各立
三等之差又置諸防主副官掌同諸鎮
隋書楊處綱列傳授開府督武候事
謹案開府督武候當即如前代大將軍營之有
軍候而非如當時之所謂左右武候者也
唐
新唐書百官志節度使同節度副使十人館驛巡
官四人隨軍四人
謹案唐節度使下有副大使有副使又有同節
度副使則同節度副使當如今參將之比也
舊唐書李光弼列傳河西節度使王忠嗣補為兵
馬使充赤水軍使王思禮列傳父虔威為朔方軍
將思禮隨節度使王忠嗣至河西與哥舒翰對為
押牙及翰為隴右節度使思禮與中郎周佖為翰
押牙以功除右金吾衛將軍充關西兵馬使兼河
源軍使哥舒翰為元帥充元帥府馬軍都將辛雲
京列傳累官至北京都知兵馬使史憲誠列傳父
周洛為魏博軍校至兵馬大使何進滔列傳父默
夏州衙前兵馬使進滔客于魏委質軍門為衙内
都知兵馬使王重榮列傳為河中馬步軍都虞侯
時溥列傳溥徐之牙將詔徵天下兵武寧節度使
支詳遣溥與副將陳璠率師赴難
謹案唐節鎮統兵之官名號不一所云副將當
即同節度副使之屬其馬步軍都虞侯馬軍都
將兵馬大使都知兵馬使當如今𠫭將之比衙
内都知兵馬使當即今之中軍𠫭將而衙前兵
馬使兵馬使押牙牙將當如今遊擊都司之屬
也
唐六典上戍主一人正八品下戍副一人從八品
下佐一人史二人中戍主一人從八品下史二人
下戌主一人正九品下史一人
謹案唐之鎮將鎮副掌鎮捍防守總判鎮事其
戍主戍副所掌與諸鎮略同蓋亦沿周隋以來
之舊制而品秩頗卑當亦如今之千總把總
矣
五季
舊五代史朱珍列傳以踏白騎士入陳亳間李思
安列傳副王虔裕為踏白將
新五代史牛存節列傳梁太祖以為小校遷滑州
牢城遏後指揮使梁兵攻鄆存節使都將王言藏
船鄆西北隅濠中王檀列傳為小校遷踏白副指
揮使朱宏昭列傳少事明宗為客將氏叔琮列傳
為梁騎兵伍長王峻列傳漢高祖鎮河東峻為客
將
謹案踏白將副猶漢之所謂材官蹶張也牢城
遏後指揮使當如今都司守備之比若客將當
如前代之所謂别將也
宋
王明清揮麈餘話州郡節察防團刺史召居京師
謂之遥授至於一郡則盡行軍制守臣通判名銜
必帶軍州其佐曰簽書軍事及節度觀察軍事推
官判官之名雖曹掾悉曰𠫭軍著其實於一州官
吏使知一州以兵為本咸知所先也
謹案宋諸路置總管鈐轄都監監押為將帥官
凡州縣有兵馬者其長吏未嘗不兼同管轄蓋
知州即一州之將知縣即一縣之將也其後分
河北等路諸軍若干人為一將别置將官使之
專功訓練而逐州總管以下及諸州知縣皆不
得關預軍旅之事矣
宋史職官志諸路將官掌統所隸禁旅律以行陣
隊伍金鼓旗幟弓矢擊刺之法而教習訓練之其
武藝強者待次遷補以激勸士卒凡兵仗器甲之
數廩祿犒設賞罰約束之禁令皆掌焉副將為之
貳若屯戍防邊則受帥司節制遇寇敵則審其戰
守應援之事
文獻通考熙寧七年始詔總開封府畿京東西河
北路兵分置將副而鄜延環慶涇原秦鳳熙河又
自别將四年詔團結東南路諸軍亦如畿京法總
天下為九十二將鄜延五路又有漢蕃弓箭手亦
各附諸將而統隸焉凡諸路將各置副一人東南
兵三十人以下惟置禆將凡副將皆選内殿崇班
以上嘗歷戰陣者充之亦詔監司奏舉又各以所
將兵多寡置部將隊將押隊使臣各有差又置訓
練官次諸將佐
謹案宋諸路將官專以訓練為職然屯戍防邊
亦有戰守應援之事則其將副當如今𠫭將遊
擊之比其部將隊將當如今都司守備之比而
訓練官者亦如今千總把總之比也
司馬光傳家集州郡自置將以來每將下各有部
隊將訓練官等一二十人而州又自有總管鈐轄
都監監押設官重複虚糜禄廪欲乞盡罷諸路將
官其禁軍各委本州長吏與總管鈐轄等如未置
將以前
謹案宋自司馬光乞罷諸路將官乃稍省諸路
鈐轄及都監員仍以將官兼都監職事卒不能
盡罷將副其後樞密院復建言往時軍士犯法
許將官一面決遣以故事無留滯自州縣官預
軍事以來動多牽制今後欲仍舊法及諸軍除
轉排補並隸將司州縣毋得輒有所預其非屯
駐所在當俟將副巡歷決之餘則委訓練官行
焉自是總管等官其于所部士卒有不相統攝
殆如路人者而州縣長吏更無論矣
宋史職官志諸軍都統制副都統制渡江後大軍
又有統制同統制副統制統領同統領副統領其
下有正將準備將訓練官部將隊將等名皆偏禆
也
謹案宋諸軍統制同統制以下正如今總兵副
將以下官之比然宋之屯駐諸州軍其實皆御
前軍也故都統制既入提督表内而統制以下
則第備著于此云
遼
遼史百官志南面軍官諸軍兵馬都總管府某兵
馬判官
謹案判官在唐為節度使僚屬至宋轉而為府
佐在遼則為總管府行軍之官其與今之𠫭將
亦復相近又遼樞密院都統下有監軍行軍時
又有監戰又有行軍都監并附著于此
金
金史百官志諸府鎮都軍司都指揮使一員正七
品(節鎮軍都指揮使則從七品)掌軍率差役巡捕盜賊總判軍
事仍與錄事同管城隍軍典二人公使六人凡諸
府及節鎮並依此置諸防刺州軍轄一員掌同
都軍兼巡捕仍與司候同管城壁軍典二人諸
府州兵馬鈐轄一員從六品掌巡捕盜賊若有盜
則總押隨處巡尉併力擒捕司吏二人京兆咸平
濟南鳳翔萊密懿鞏州並依此置惟京兆咸平府
置兵馬都鈐轄餘並省
謹案金諸府州指揮使等官所司在巡捕盜賊
然各與錄事等同管城隍則亦今城守分汛將
領官之比也又金元帥府自元帥副元帥而下
有左右監左右都監或亦如今左右營之比也
元
元史兵志國初典兵之官視兵數多寡為爵秩崇
卑長萬夫者為萬戶千夫者為千戶百夫者為百
戶世祖修官制萬戶之下置總管千戸之下置總
把百戶之下置彈壓至元十五年定軍民異屬
之制先是以李璮叛分軍民為二而異其屬後平
江南軍官始兼民職凡以千戶守一郡則率其麾
下從之百戸亦然不便至是令軍民各異屬如初
制
謹案自宋置諸路將官而軍民各異其屬至元
世祖更制而統軍之官與親民之官遂判然不
可復合則其由來者漸矣又元以軍官兼民職
其與宋之以文臣知軍州者又復不同
明
明史職官志𠫭將遊擊將軍守備把總無品級無
定員獨鎮一路者為分守各守一城一堡者為守
備與主將同守一城者為恊守鎮守薊州總兵官
分守𠫭將十一人游擊將軍六人統理南兵游擊
將軍三人領班游擊將軍七人坐營官八人守備
八人把總一人提調官二十六人鎮守昌平總兵
官分守𠫭將三人曰居庸關𠫭將曰黃花鎮𠫭將
曰横嶺口𠫭將游擊將軍二人坐營官三人守備
十人提調官一人鎮守遼東總兵官分守𠫭將五
人曰開原𠫭將曰錦義右𠫭將曰海蓋右𠫭將曰
寧遠𠫭將曰寬奠堡𠫭將游擊將軍八人守備五
人坐營中軍官一人備禦十九人鎮守保定總兵
官分守𠫭將四人曰紫荆關𠫭將曰龍固二關𠫭
將曰馬水口𠫭將曰倒馬口𠫭將遊擊將軍二人
坐營中軍官一人守備七人把總七人忠順官二
人鎮守宣府總兵官分守𠫭將七人曰北路獨石
馬營𠫭將曰東路懷來永寧𠫭將曰上西路萬全
右衛𠫭將曰南路順聖蔚廣𠫭將曰中路葛峪堡
𠫭將曰下西路柴溝堡𠫭將曰南山𠫭將游擊將
軍三人坐營中軍官二人守備三十一人領班備
禦二人鎮守大同總兵官分守𠫭將九人曰東路
𠫭將曰北東路𠫭將曰中路𠫭將曰西路𠫭將曰
北西路𠫭將曰井坪城𠫭將曰新坪堡𠫭將曰搃
督標左掖𠫭將曰威遠城𠫭將游擊將軍二人入
衛游擊四人坐營中軍官二人守備三十九人鎮
守山西總兵官分守𠫭將六人曰東路代州左𠫭
將曰西路偏頭關右𠫭將曰太原左𠫭將曰中路
利民堡右𠫭將曰河曲縣𠫭將曰北樓口𠫭將游
擊將軍一人坐營中軍官一人守備十三人操守
二人鎮守延綏總兵官分守𠫭將六人曰孤山𠫭
將曰東路右𠫭將曰西路左𠫭將曰中路𠫭將曰
清平𠫭將曰榆林保寧𠫭將游擊將軍二人入衛
游擊四人守備十一人坐營中軍官一人鎮守寧
夏總兵官分守𠫭將四人曰東路右𠫭將曰西路
左𠫭將曰靈州左𠫭將曰北路𠫭將游擊將軍三
人入衛游擊一人守備三人備禦領班二人坐營
中軍官二人管理鎮城都司一人領班都司二人
管理水利屯田都司一人鎮守甘肅總兵官分守
𠫭將四人曰莊浪左𠫭將曰肅州右𠫭將曰西寧
𠫭將曰鎮番𠫭將游擊將軍四人坐營中軍官一
人守備十一人領班備禦都司四人鎮守陜西總
兵官分守𠫭將五人曰河州𠫭將曰蘭州𠫭將曰
靖寇𠫭將曰陜西𠫭將曰階文西固𠫭將游擊將
軍四人坐營中軍官二人守備八人鎮守四川總
兵官協守𠫭將二人曰松潘東路左𠫭將曰松潘
南路右𠫭將游擊將軍二人守備六人鎮守雲南
總兵官分守𠫭將三人曰臨元𠫭將曰永昌𠫭將
曰順蒙𠫭將守備二人巡撫中軍坐營官一人鎮
守貴州總兵官分守𠫭將二人曰提督清浪右𠫭
將曰提督川貴迤西左𠫭將守備七人巡撫中軍
官一人鎮守廣西總兵官分守𠫭將五人曰潯梧
左𠫭將曰柳慶右𠫭將曰永寧𠫭將曰思恩𠫭將
曰昭平𠫭將守備三人坐營官一人鎮守湖廣總
兵官分守𠫭將三人曰黎平𠫭將曰鎮筸𠫭將曰
鄖陽𠫭將守備十一人把總一人鎮守廣東總兵
官分守𠫭將七人曰潮州𠫭將曰瓊崖𠫭將曰雷
廉𠫭將曰東山𠫭將曰西山𠫭將曰督理廣州海
防𠫭將曰惠州𠫭將練兵游擊將軍一人守備五
人坐營中軍官二人把總四人提督狼山副總兵
分守𠫭將二人曰徐州𠫭將曰金山𠫭將游擊將
軍一人守備六人鳳陽軍門中軍官一人把總十
三人鎮守浙江總兵官分守𠫭將四人曰杭嘉湖
𠫭將曰寧紹𠫭將曰溫處𠫭將曰台金嚴𠫭將游
擊將軍二人總捕都司一人把總七人分守江西
𠫭將一人曰南贑𠫭將守備四人把總六人鎮守
福建總兵官分守𠫭將一人曰南路𠫭將守備三
人把總七人坐營官一人鎮守山東總兵官備倭
都司一人領薊鎮班都司四人又河南守備三人
領薊鎮班都司四人
謹案明總督漕運總兵官下有協同督運𠫭將
把總等官兹已入漕運總督篇内故不贅列蓋
明制自京師達于各府州縣皆立衛所外統之
都司内統于五軍都督府凡有征伐則命將統
總兵官調衛所軍領之其號令總兵官告都指
揮都指揮告指揮指揮告千戶千戸告百戸百
戶告總旗總旗告小旗小旗告軍士其初雖𠫭
將游擊把總亦多有充以勛戚都督等官者迨
其後而軍官屢增軍實益替馴至末造則猛將
疲于援勦懦弁虚縻餉糈而國勢遂不可復支
蓋法久必敝亦恃制法者之有以善其用也我
朝加意軍政凡一營一旅之寄亦必量材除授
皇上又諄諭各提鎮大員俾以時考核其屬以飭勵
士伍統攝聯絡武備整肅真萬年治安無獘之
道而豈漢唐以來所能比絜于萬一者乎
欽定歷代職官表卷五十八
