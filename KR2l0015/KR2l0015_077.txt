欽定歷代職官表卷七十一
藩屬各官表
藩屬各官
國朝官制
外藩蒙古科爾沁等二十五部五十一旗喀爾喀四部
八十五旗青海四部二十九旗阿拉善額魯特一旗烏
蘭烏蘇額魯特二旗額濟納土爾古特一旗都爾伯特
十六旗每旗札薩克一人協理旗務二人或四人管旗
章京一人副章京二人或一人參領每六佐領則一人
佐領每百丁或二百丁或二百五十丁則一人驍騎校
每佐領下則一人
札薩克掌治一旗之政令或由世襲或由
簡任不拘爵秩蒙古科爾沁等部五十一旗及青海四
部落二十九旗每旗札薩克以王貝勒貝子公台
吉為之惟喀喇沁添設一旗以一等搭布囊喀爾
喀等部八十五旗及都爾伯特十六旗每旗札薩
克以汗王貝勒貝子公台吉為之阿拉善額魯特
以王及公烏蘭烏蘇額魯特以貝子額濟納土爾
古特以貝勒協理旗務掌佐札薩克之政亦以台
吉以上為之自管旗章京以下至驍騎校皆掌統
其所屬之衆以聽於札薩克惟青海達喇嘛察漢
諾們汗所屬蒙古分四佐領不統於各旗給印令
達喇嘛管轄每旗按丁數編為佐領設佐領一人
驍騎校一人領催六人驍騎五十人六佐領設𠫭
領一人佐領多者設管旗章京一人副章京二人
十佐領以下設章京副章京各一人並於每旗台
吉内遴選以原爵兼任如台吉内無人於𠫭領内
遴選𠫭領於佐領内遴選佐領於驍騎校内遴選
以次遞升
謹案外藩蒙古設官雖同而分地各異其大别
有三一為漠南科爾沁等部一為漠北喀爾喀
四部一為青海四部若阿拉善額魯特額濟納
土爾古特皆在寕夏甘肅邊外亦漠南地都爾
伯特在喀爾喀疆理之内烏蘭烏蘇又喀爾喀
賽因諾顔部所轄也故於表以漠南漠北𤯝海
等部别而為三因以上推歷代建置之異庶彼
此各有區别云
回部哈密一旗札薩克一人協理旗務一人管旗章京
一人副章京一人𠫭領二人佐領十三人土爾番一旗
札薩克一人協理旂務二人管旂章京一人副章京二
人𠫭領二人佐領十五人伯克十人
凡回部之久經内屬者一如蒙古之制編為旗分
設札薩克以下等官哈密札薩克以功晉郡王貝
勒土爾番晉郡王
謹案哈密土爾番二部雖並膺王封而實佐我
駐劄大臣共理庶事故互見於新疆各官篇而
其屬則冠以
天朝之品秩仍存諸部之舊稱謹具列於此至於
德威遐布西域蕩平二萬餘里安屯置郡土爾扈特
復率衆輸忱全部歸順其間量材授職品秩昭
然而悉
簡大臣往臨其政故專列新疆表中而識其區别如
右云
歷代建置
謹案自古外藩設官羈縻不絶叛服無常弱則
稽顙來王強則稱兵擾塞未有能使之畏威懷
德心悅誠服者也我
國家誕膺
天命中外一統武功戡定文德懷柔冰天月&KR1208;悉主悉
臣蒙古漠南漠北諸郡以暨回城君長莫不傾
心向化獻琛奉摯永為不侵不叛之臣因為之
設官分職蒙古各部暨回部之久經内附者皆
設札薩克以理旗務又悉置都統以下等官一
如八旗之制而回城伯克亦皆被以
天朝之品秩此實亘古以來之盛事求之史册罕有
倫比今纂集兩漢以來西北裔國之受中國爵
號者以備此表云
三代
書益稷謨外薄四海咸建五長
禮記曲禮其在東夷北狄西戎南蠻雖大曰子於
内自稱曰不榖於外自稱曰王老鄭康成注謂九
州之外長也天子亦選其諸侯之賢者以為之子
子猶牧也雖有侯伯之地本爵無過子
謹案爾雅九夷八蠻七戎六狄謂之四海曲禮
之東夷北狄西戎南蠻即虞書之所謂四海其
地在九州之外亦擇其諸侯之賢者以為之長
如中國之牧伯此即唐虞咸建五長之法也今
漠南哈密青海之地在唐虞三代時皆為荒服
其設官之法見於益稷謨及曲禮者大略如此
若其詳則不可考矣
秦(末置)
漢
漢書趙充國列傳羌若零離留且種兒庫共斬先
零大豪猶非楊玉首及諸豪弟澤楊雕良兒靡忘
皆帥煎鞏黃羝之屬四千餘人降漢封若零弟澤
二人為帥衆王離留且種二人為侯兒庫為君陽
雕為言兵侯良兒為君靡忘為獻牛君初置金城
屬國以處降羌
謹案青海之地漢為西羌自晉至隋為吐谷渾
青海古曰西海亦曰鮮水王莽置西海郡漢書
趙充國傳䍐开在鮮水上又云治湟陿中道橋
令可至鮮水是也羌為充國屯田所困諸豪帥
皆降悉封為侯王君長然自安國未屯田之先
義渠安國行視諸羌已有歸義侯楊玉則其受
漢封爵久矣
漢書西域列傳凡國五十自譯長城君監吏大禄
百長千長都尉且渠當戸將相至侯王皆佩漢印
綬凡三百七十七人而康居大月氏安息罽賓烏
弋之屬皆以絶遠不在數中
謹案西漢時西域五十國置都護以統領之惟
康居大月氏安息條支罽賓烏弋山離諸國不
屬都護餘國之屬於都護者其王皆佩漢印綬
其強大而親近者又略為署置官吏傳中所言
王侯將相且渠當戸以下等官皆漢所加位號
也
後漢書百官志四夷國王率衆王歸義侯邑君邑
長皆有丞比郡縣
晉書匈奴列傳後漢建安中魏武帝始分其衆為
五部立其中貴者為帥選漢人為司馬以監督之
謹案漢自宣帝以後匈奴稱臣入朝然單于自
稱其爵號如故未嘗加以漢爵其印文曰匈奴
單于璽不冠以漢字盖不以純臣待之也後漢
光武立南匈奴亦用前漢呼韓邪故事至建安
立五部帥始加以中國官爵矣然漢初匈奴兼
有漠南漠北之地武帝命將出征攘郤匈奴而
漠南無王庭後漢時南匈奴欵塞處漠南北匈
奴在漠北至建安所立五部帥皆在太原郡境
非復匈奴之故地矣今故於後漢及魏晉匈奴
之置官第附著之而不以列於表云
後漢書烏桓列傳建武二十五年遼西烏桓大人
郝旦等九百二十二人率衆向化詣闕朝貢於是
封其渠帥為侯王君長者八十一人皆居塞内布
於緣邊諸郡
後漢書鮮卑列傳建武三十年鮮卑大人於仇賁
等率種人朝賀慕義内屬帝封於仇賁為王
袁宏後漢紀建武三十一年秋九月鮮卑大人於
仇賁率其種人貢獻封賁為王鮮卑别居鮮卑山
因號焉
三國魏志烏丸列傳注魏書曰漢安帝時烏丸稍
復親附拜其大人戎末廆為都尉至順帝時戎末
廆率將王侯咄歸去延等從烏丸校尉耿曄出塞
擊鮮卑有功還皆拜為率衆王賜束帛
陳琳為袁紹拜烏丸三王為單于版文使持節大
將軍督幽青并領冀州牧阮鄉侯紹承制詔遼東
屬國率衆王頒下烏丸遼西率衆王蹋頓右北平
率衆王汗盧維乃祖慕義遷善欵塞内附北捍玁
狁東拒&KR1070;貃世守北陲為百姓保鄣雖時侵犯王
略命將徂征厥罪率不旋時悔愆變改方之外夷
最又聰慧者也始有千夫長百夫長以相統領用
能悉乃心克有勲力於國家稍受王侯之命自我
王室多故公孫瓚作難殘夷厥土之君以侮天慢
王是以四海之内並執干戈以衛社稷三王奮氣
裔土忿奸憂國控弦與漢兵為表裏誠甚忠孝朝
所嘉焉然而虎兕長蛇相隨塞路王官爵命否而
無聞夫有勲不賞俾勤者怠今遣行謁者楊林齎
單于璽綬車服以對爾勞其各綏靜部落教以謹
慎無使作凶作慝世復爾祀位長為百蠻長厥有
咎有不臧者泯於爾禄而喪於乃庸可不免乎
謹案漢時鮮卑在遼東塞外烏丸在上谷漁陽
右北平遼東遼西五郡塞外即今蒙古科爾沁
敖漢奈曼喀爾喀左翼喀喇沁蘇尼特等部落
之地也
後漢書馬援列傳遣羌豪楊封譬說塞外羌皆來
和親
後漢書鄧訓列傳燒當羌豪東號稽顙歸死餘皆
欵塞納質
謹案後漢西羌屢叛為國大患安帝時至僭大
號然自光武置護羌校尉而馬援鄧訓傳皆言
羌豪和親欵塞必有受漢爵者特吏文不具耳
後漢書西域列傳建武五年河西大將軍竇融承
制立莎車王康為漢莎車建功懷德王西域大都
尉康死弟賢代立十七年賜賢西域都護印綬敦
煌太守裴遵上言夷狄不可假以大權又令諸國
失望詔書收還都護印綬更賜賢以漢大將軍印
綬和帝永元二年大將軍竇憲破北匈奴車師
震慴前後王各遣子奉貢入侍並賜印綬金帛
太平寰宇記莎車國後漢光武建武五年西河大
將軍竇融承制立其王康為漢莎車建功懷德王
西域大都尉五十五國皆屬扜彌國陽嘉初燉
煌太守徐由遣疎勒發兵擊之破于闐遂立拘彌
王焉耆國和帝永元六年都護班超發諸國兵
討之殺其王超乃立焉耆左侯元孟為王
謹案後漢復通西域莎車車師二國皆受漢爵
號賜印綬見於史傳其餘國之屬於都護者其
王當亦受漢封爵如西漢時矣又考莎車王康
之為漢莎車建功懷德王與今之扎薩克王同
其為西域大都尉其子賢為漢大將軍以藩王
加漢爵統領多國實兼今新疆各官之職故于
新疆各官卷内互載之
三國
晉書匈奴列傳後漢建安中始分其衆為五部部
立其中貴者為帥魏末復改帥為都尉
三國魏志烏丸列傳注魏略曰景初元年右北平
烏丸單于寇婁敦遣弟阿羅奬等詣闕朝貢封其
渠帥三十餘為王
三國魏志鮮卑列傳鮮卑步度根既立建安中遣
使獻馬帝拜為王青龍元年步度根將泄歸泥及
部衆悉保比能寇鈔并州殺略吏民帝遣驍騎將
軍秦朗征之歸泥叛比能將其部衆降拜歸義王
軻比能本小種鮮卑衆推以為大人延康初遣
使獻馬文帝立比能為附義王素利靡加厥機
皆為大人在遼西右北平漁陽塞外建安中因閻
柔上貢獻通市太祖皆表寵以為王厥機死又立
其子沙末汗為親漢王文帝立素利彌加為歸義
王
册府元龜魏文帝漢延康元年封鮮卑素利彌加
為歸義王黃初元年更授匈奴南單于呼厨泉
魏璽綬賜青盖乘輿寶玉玦是年鮮卑步度根拜
為王明帝太和三年以大月氐王波調為親魏
大月氐景初元年右北平烏丸單于寇婁敦遣
弟阿羅奬等詣闕朝貢封其渠帥三十餘人為王
謹案魏文帝外國遣使奉獻詔曰西戎即叙氏
羌來王詩書美之頃者西域並欵塞内附其遣
使者撫勞之但云撫勞之則文帝時未嘗封西
域諸國如烏桓鮮卑可知其以大月氏王為親
魏大月氏則在明帝三年但云大月氏亦非若
附義歸義之特加王號也
晉
司馬光資治通鑑初匈奴劉猛死劉虎代領其衆
號鐡弗氏與白部鮮卑皆附於漢劉琨將討之遣
使卑辭厚禮說拓跋猗盧以請兵猗盧使其弟弗
之子欝律帥騎二萬助之遂破劉虎白部琨與猗
盧結為兄弟表為大單于以代郡封之為公建興
三年詔進猗盧爵為王置官屬食代常山二郡
晉書慕容廆載記曾祖莫護䟦魏初從宣帝伐公
孫氏有功拜率義王父涉歸以全柳城功進拜鮮
卑單于涉歸有恨於宇文鮮卑廆將修先君之怨
表請討之武帝弗許廆怒入寇遼西帝遣幽州諸
軍討廆廆衆大敗後遣使來降拜為鮮卑都督建
興中愍帝遣使拜廆鎮軍將軍昌黎遼東二國公
建元初元帝承制拜廆假節散騎常侍都督遼左
雜夷流人諸軍事龍驤將軍昌黎公
晉書叚匹磾列傳父務弗塵遣兵助東海王越征
討有功王浚表為親晉王封遼西公懷帝即位以
務弗塵為大單于匹磾為左賢王率衆助國征討
假撫軍大將軍
宋齊梁陳
北史吐谷渾列傳阿豺遣使通宋獻其方物宋少
帝封為澆河公未及拜受文帝元嘉三年又加除
命會暴病死慕瑰立又奉表通宋文帝又授隴西
公慕瑰死弟慕利延立又通宋宋封為河南王慕
利延死拾寅立又受宋封爵號河南王
册府元龜宋文帝元嘉七年正月以吐谷渾慕瑰
為征西將軍沙州刺史慕瑰遼東鮮卑也兄阿豺
晉末譙縱之亂遣使上表獻方物詔為安西將軍
沙州刺史澆河公阿豺死慕瑰立奉表故有是命
九年六月以征西將軍沙州刺史吐谷渾慕瑰為
征西大將軍西秦河二州刺史十五年二月以平
東將軍吐谷渾慕延為征西將軍西秦河二州刺
史十六年六月改封隴西王吐谷渾慕延為河南
王二十九年九月以平西將軍吐谷渾拾寅為安
西將軍西秦河二州刺史孝武即位初安西將軍
西秦河二州刺史吐谷渾拾寅進號鎮西大將軍
開府儀同三司明帝泰始三年十月鎮西大將軍
西秦河二州刺史河南王吐谷渾拾寅進號征西
大將軍後廢帝元徽三年九月征西大將軍河南
王吐谷渾拾寅進號車騎大將軍南齊太祖建
元元年五月詔使持節散騎常侍都督秦河沙三
州諸軍開府儀同三司領護羌校尉西秦河二州
刺史河南王吐谷渾拾寅進號驃騎大將軍武帝
永明三年六月以河南王拾寅世子吐谷渾易度
侯為使持節都督西秦河沙三州諸軍事鎮西將
軍領護羌校尉西秦河二州刺史梁高祖天監
三年九月以河南王世子伏連籌為鎮西將軍西
秦河二州太守河南王中大通元年三月以河南
王伏連籌子阿羅真為寕西將軍護羌校尉西秦
河二州刺史
謹案晉自永嘉擾亂遂失中原迄於梁陳偏安
江左聲教不通於北裔惟吐谷渾兼事南北兩
朝宋齊梁時皆嘗稱臣奉貢其地在青海之上
即今額魯特等部落之所居也
北魏
北史吐谷渾列傳魏太武時遣使者策拜慕瑰為
大將軍西秦王太延二年慕瑰死弟慕利延立拜
鎮西大將軍儀同三司改封西平王慕利延死樹
洛干子拾寅立太武遣使拜為鎮西大將軍沙州
刺史西平王拾寅死子度易侯立死子伏連籌立
孝文拜伏連籌使持節都督西陲諸軍事征西將
軍領護西戎中郎將西海郡開國公吐谷渾王
北史高車列傳伊匐遣使奉表於是遣使者拜為
鎮西將軍西海郡開國公
北史高昌列傳魏熙平二年麴嘉遣使朝貢延昌
中以嘉為持節平西將軍瓜州刺史泰臨縣開國
伯私署王如故嘉死子堅立普泰中遣使朝貢除
平西將軍瓜州刺史泰臨縣開國伯王如故又加
衛將軍至永熙三年特除儀同三司進為郡公大
統十四年詔以其子元嘉為王恭帝二年又以其
田地公茂嗣位
謹案元魏時蠕蠕強盛統率北方雖遣使朝貢
未嘗稱臣而高車王伊匐明帝時嘗受封爵其
地在北海之上即漢之丁零在今為鄂羅斯地
尚在喀爾喀諸部之北若其時西域則受朝命
者惟高昌一國其餘但通貢使而已
北齊(未置)
後周(未置)
謹案魏時北狄之高車西域之高昌皆嘗受封
爵而吐谷渾則世受朝命至正光時不絶周齊
之際蠕蠕滅而突厥興與中國抗衡而高車自
東魏之末已為蠕蠕所破自後無聞焉吐谷渾
自魏末莫折念生反於秦州河西路絶貢獻不
通其王夷吕立自稱可汗後雖於周齊皆嘗通
貢而爵命自此絶矣若高昌則史亦但言武成
保定中嘗通貢獻而已盖自魏氏既分東西搆
難中國多故故聲教所及遠遜魏氏至周武平
齊之後歷年無多亦未暇遠略也
隋(末置)
隋書突厥列傳沙鉢略遣第七兒窟舍真奉表拜
窟舍真為上柱國封安國公處羅侯立為葉護
可汗遣其母弟褥但特勒獻于闐玉杖上拜褥但
為柱國康國公
北史吐谷渾列傳隋開皇初遣上柱國諧率步騎
數萬擊之夷吾遠遁其名王十三人各率部落而
降上以其高寕王移兹裒素得衆心拜大將軍封
河南王以統降衆
册府元龜隋開皇十九年四月突厥利可汗内附
以為啟民可汗煬帝大業五年高昌王麴伯雅來
朝拜左光禄大夫車師太守封弁國公
謹案隋時突厥臣伏啟民可汗乃其所立然亦
自稱其爵號與漢之呼韓邪南單于無異惟沙
鉢略子窟舍真處羅侯弟褥但特勒常受柱國
國公之號乃因其奉使貢獻而嘉寵之非若設官
有常職者也吐谷渾自夷吕既叛雖屢被征討
終未常受爵命如魏時移兹裒之為河南王特
以統其降衆而已亦與舉國稱藩者不同故今
並附錄於此而不以著於表
唐
新唐書北狄契丹列傳貞觀二年摩會來降明年
入朝帝伐高麗悉發酋長與奚酋領從軍帝還過
營州以窟哥為左武衛將軍大酋辱紇主曲據又
率衆歸即其部為元州拜曲據刺史未機窟哥舉
部内屬乃置松漠都督府以窟哥為使持節十州
諸軍事松漠都督封無極男奚列傳太宗代高麗
太酋蘇支從戰有功不數年其長可度者内附帝
為置饒樂都督府拜可度者使持節六州諸軍事
饒樂都督封樓煩縣公開元二年奚酋李大酺使
奥蘇悔落丐降封饒樂郡王左金吾衛大將軍饒
樂都督黑水靺鞨列傳黑水靺鞨居肅慎地貞觀
二年臣附以其地為燕州開元十年其長倪屬利
稽來朝元宗即拜勃利州刺史於是安東都護薛
泰請置黑水府以部長為都督刺史朝廷為置長
史監之渤海列傳渤海本粟末靺鞨地武后封乞
四比羽為許國公乞乞仲象為震國公仲象死其
子祚榮建國自號震國王中宗時遣子入侍睿宗
先天中遣使拜祚榮為左驍衛大將軍渤海郡王
新唐書突厥列傳頡利既敗乃舉衆來漠南地遂
空帝度朔方地建為都督府擢酋豪為將軍郎將
者五百人奉朝請者且百員乃以突利可汗為順
州都督令率其下就部思摩頡利族人也武德
初數以使者來高祖嘉其誠封和順郡王及諸部
納欵思摩獨留與頡利俱禽太宗以為忠授右武
侯大將軍化州都督統頡利故部居河南徙懷化
郡王
舊唐書回紇列傳貞觀二十年遣使入貢以破薛
延陀功賜宴内殿太宗幸靈武受其降欵因請回
鶻以南置郵遞通管北方太宗以回紇為瀚海府
拜其俟利發吐迷度為懷化大將軍兼瀚海都督
新唐書西域列傳焉耆貞觀六年其王龍突騎支
始遣使來朝十二年侯君集討高昌突騎支引兵
佐唐西突厥臣屈利咄為弟娶突騎支女遂相約
不朝貢安西都護郭孝恪討之執突騎支而還立
突騎支弟婆伽利為王以其地為焉耆都督府婆
伽利死國人請還前王突騎支高宗許之拜左衛
大將軍歸國龜兹王訶黎布失畢貞觀二十一
年兩遣使朝貢帝怒其助焉耆叛發兵討之執訶
黎布失畢獻太廟拜左武衛中郎將始徙安西都
護于其都統于闐疏勒碎葉號四鎮疏勒國天
寳十二載首領裴國良來朝授折衝都尉于闐
王伏闍信入見天子授右衛大將軍子葉護玷為
右驍衛將軍上元初以其地為毗沙都督府康
貞觀五年請臣高宗永徽時以其地為康居都督
府即授其王拂呼縵為都督安治阿濫謐城東
安治喝汗城亦曰籰斤顯慶時以阿濫為安息州
即以其王昭武殺為刺史籰斤為木鹿州以其王
昭武閉息為刺史石顯慶三年以瞰羯城為大
宛都督府授其王噉吐屯攝舍提於屈昭穆都督
米顯慶三年以其地為南謐州授其君昭武開拙
為刺史何永徽時以其地為貴霜州授其君昭
武婆達地刺史史顯慶時以其地為佉沙州授
其君昭武失阿喝刺史寕遠顯慶三年以渴塞
城為休循州都督授阿了參刺史吐火羅顯慶
中以其阿緩城為月氏都督府析小城為二十四
州授王阿史那都督帆延顯慶三年以羅爛城
為寫鳳都督府縳時城為悉萬州授王蔔寫鳳州
都督管内五州諸軍事識匿開元十二年授王
布遮波資金吾衛大將軍天寶六載王跌失迦延
從討勃律戰死擢其子都督左武衛將軍給禄居
蕃護密顯慶時以其地為鳥飛州王沙鉢羅頡
利發為刺史波斯龍朔初天子遣使者到西域
分置州縣以疾陵城為波斯都督府即拜畢路斯
為都督咸亨中入朝授右武衛將軍
李衛公兵法太宗曰近契丹奚皆内屬置松漠饒
樂二都督統于安北都護朕用薛萬徹何如靖曰
萬徹不如阿史那社爾及執失思力契苾何力此
皆番臣之知兵者也臣嘗與之言松漠饒樂山川
道路番情逆順遠至於西域部落十數種歷歷可
信臣教之以陳法無不點頭服義望陛下任之勿
疑若萬徹則勇而無謀難以獨任
程大昌北邊偹對貞觀初突厥已亡惟回紇與薛
延陀為最雄強已而回紇攻薛延陀併有其地遣
使獻功太宗為幸靈州次涇陽受其功乃以回紇
部為瀚海部督多質葛部為燕然部督凡六部督
天寳初回紇之臣裴羅襲破拔密自稱骨咄禄毗
伽欵可汗天子以為奉義王居突厥故地
樂史太平寰宇記罽賓國唐明慶三年列其城為
修鮮都督府龍朔初授其王修鮮等一十一州諸
軍事兼修鮮都督康居國顯慶三年高宗遣果
毅董寄生列其所居城為康居都護府仍以其王
拂呼縵為都護萬歲通天元年則天封其大首領
篤娑鉢提為王鉢提尋卒又册其子泥濕師師神
龍中泥濕卒國人又立突皆開元初累使貢獻鎻
子申水精珠越諾及侏儒人胡旋女子兼狗豹之
屬開元十九年其王烏勒上表請封其子咄曷為
曹國王默啜為米國王上許之至二十七年烏勒
卒遣使册咄曷襲其父位至天寶中又封為欽化
王其母可敦封為郡夫人曹國天寶元年其王
哥羅僕遣使朝貢三年詔下封其王為懷德王
史國顯慶三年遣果毅董寄生列其所治為佉沙
州以其王昭武阿曷為刺史開元二十七年其王
延屯卒册其子阿葱鉢為王波斯國龍朔元年
其國王卑路斯奏云頻被大食侵擾請兵救援其
時詔遣隴南田縣令王名遠充使西域分置州縣
因列其地疾陵城為波斯都督府授卑路斯為都
督是後累遣使朝貢咸亨中卑路斯自來朝貢高
宗厚加恩異授右武衛將軍吐火羅國高宗永
徽三年其葉護那使烏濕波奉表告立高宗遣置
州縣使王名遠到其國以所理阿緩大城為月氏
都督府各分其小城為二十四州以烏濕波為都
督王名遠請於吐火羅國立碑以記聖德帝從之
五年烏濕波遣子伊室達官弩朝龍朔元年授烏
濕波使持節月氐等二十五州諸軍事月氐都督
石國顯慶三年列其地噉鞨城為大宛都督府仍
以其王噉吐屯攝舍提於屈昭穆為都督開元初
其蕃王莫賀咄吐屯有功封石國王加特進尋又
册為順義王二十九年其王伊捺吐屯屈勒上表
曰奴身千代已來忠赤於國只如突厥騎施可汗
赤忠之日部落安貼后背天可汗脚底火起今突
厥屬天可汗在於西頭為患唯有大食莫踰突厥
伏乞天恩不弃突厥部落打破大食諸國自然安
貼天寶初累遣使朝貢至五年封其王子那俱車
鼻施為懷化王并賜鐡劵
謹案唐自太宗平突厥西北諸番及蠻夷稍稍
内屬即其部落建號設官版籍貢賦不上於戶
部聲教所暨皆邊州都督都護所領自漢以來
外藩服屬此為最盛西域自魏晉以後頗通貢
獻然不過數國蠕蠕盛時則屬於蠕蠕突厥既
興多屬於突厥唐自突厥既平北庭帖然西域
亦皆平定高昌伊吾等既皆列為郡縣復開四
鎮置都護而史米何石吐火羅諸國漢時為康
居大夏條支及罽賓大秦地不屬都護者亦皆
通朝貢受爵命故史謂唐之疆域視漢盛時東
不及而西則過之也至安史之亂藉回紇以平
内難其可汗雖受唐封册寖以驕倨非復藩臣
之禮渤海自開元後強大雖通朝貢而私立年
號不禀正朔契丹則隂附回紇靺鞨則役屬渤
海而吐蕃乘中國多故薦食西鄙安西䧟沒四
鎮皆失唐志所列為西北蕃夷羈縻之州大抵
有其名而無其實兹故不詳述云
五季
宋史西域于闐列傳晉天福中其王李聖天自稱
唐之宗屬遣使來貢高祖遣供奉官張鄴持節策
為大食于闐國王回鶻列傳後唐同光中嘗册其
國王仁美為英義可汗仁美卒其弟仁裕立册為
為順化可汗晉天福中又改為奉化可汗沙州列
傳沙州本漢燉煌故地唐末䧟於西戎大中五年
張義潮以州歸順詔建沙州為歸義軍以義潮為
節度使朱梁時張氏之後絶州人推長史曹義金
為帥義金卒子元忠嗣周顯德二年來貢授本軍
節度檢校太尉同中書門下平章事鑄印賜之
馬端臨文獻通考回鶻五代之際有居甘州西州
者嘗見中國而甘州回鶻數至梁乾化元年都督
周易言等來史不見其長君名號梁拜易言等官
爵遣還唐莊宗時王仁美遣使者來貢玉馬自稱
權知可汗莊宗遣使册為英義可汗天成二年權
知國事王仁裕遣使來朝明宗册為順化可汗晉
高祖時又加册命
册府元龜後唐莊宗同光元年賜隂山府都督白
承福于中山北石門為栅號寕朔奉化兩府以都
督為節度使二年四月回鶻權知可汗仁美遣
使來貢封為英義可汗明宗天成三年二月命
使册回鶻權知可汗仁祕為順化可汗末帝清
泰元年七月癸丑檢校刑部尚書瓜州刺史慕容
歸盈轉檢校尚書左僕射晉高祖天福三年十
月封于闐國王李聖天為大寶于闐國王四年
封回鶻可汗仁美為奉化可汗
謹案五代時中國土宇既狹喪亂相尋又契丹
既興東北諸國皆役屬之不復與於王會然自
唐大中時平河湟西陲清宴五代相去未遠承
其餘烈故于闐回鶻沙州等國尚能奉貢獻受
册封也
宋
宋史西域于闐列傳嘉祐八年遣使羅撒温獻方
物以其國王為特進歸忠保順&KR2091;鱗黑韓王回鶻
列傳大中祥符元年夜落紇寳物公主及沒孤公
主婆温宰相各遣使來貢東封禮成以可汗王進
奉使姚進為寕遠將軍寶物公主進奉使曹進為
安化郎將天聖元年甘州夜落隔通順遣使阿葛
之王文貴來貢方物詔通順特封歸忠保順可汗
王大食列傳開寳元年遣使來朝貢四年又貢方
物以其使李訶末為懷化將軍熙寕六年都蕃首
保順郎將蒲陀婆離慈表令男麻勿奉貢物乞以
自代而求為將軍詔但授麻勿郎將沙州列傳沙
州曹元忠建隆三年加兼中書令子延恭為瓜州
防禦使元忠卒子延禄遣人來貢授延禄本軍節
度弟延晟為瓜州刺史延瑞為衙門都虞候咸平
四年封延禄為譙郡王五年延禄延瑞為從子宗
夀所害宗夀權知留後而以其弟宗允權知瓜州
表求旌節乃授宗夀節度使宗允檢校尚書左僕
射知瓜州宗夀賢順為衙内都指揮使大中祥符
末宗夀卒授賢順本軍節度使延惠檢校刑部尚
書知瓜州
謹案宋承五代之後混一海内而契丹雄峙北
方夏人崛強西陲東北諸部既皆服屬於遼而
西域亦與中國隔絶其受朝命者惟党項吐蕃
于闐回鶻大食沙州等國而已党項吐蕃别見
土司表中回鶻強盛時盡得古匈奴地至唐武
宣後衰亂部落離散五代及宋時通中國者特
其諸部之居甘凉西鄙者非復唐時之舊且其
受中國册命亦皆仍其可汗之號第如漢匈奴
呼韓邪隋突厥啟民之比而大食在宋時亦但
爵其使人其國王未嘗受職故今於五代之回
鶻宋時之回鶻大食但附載其入貢受封之事
而不以著於表又宋時西夏嘗受封爵然西夏
雖出於党項而在唐末及五代實為中國之藩
鎮未可待以純夷而自元昊以後帝制自為又
與中國抗衡尤未可以外藩例之今並不載云
遼
遼史百官志遼制屬國屬部官大者擬王封小者
准部使命其酋長與契丹人分别而用恩威兼制
得柔遠之道屬國職名總目某國大王某國裕
悅(官名原作于越今據字面改正)某國左相某國右相某國特哩
衮(蒙古語頭也原作惕隠今改正)亦曰司徒某國太師某國太保
某國司空某國某部節度使司某國某部節度
使某國某部節度副使某國詳衮(官名原作詳穏今據字面)
(改正)司某國詳衮某國都監某國將軍某國小將軍
大部職名並同屬國諸部職名並同部族
金史世紀昭祖稍以法度為治遼以特哩衮官之
五國佛寕(滿洲語羣也原作蒲聶今改正)部節度巴哩美(蒙古語執)
(也原作拔乙門今改正)叛遼景祖襲而擒之獻於遼主遼主
以為生女直部族節度使遼人呼節度使為太師
金人稱太師者自此始
謹案遼時屬國大者曰某國授以大王及裕悅
以下等官小者曰某部授以節度使以下等官
至西夏雖嘗授封遼史厠諸屬國之列然實自
帝一方今亦不以列於表云
金
元聖武親征記金遣丞相完顔襄帥兵追叛者北
走上因起兵自鄂諾(蒙古語黃羊也原作斡難今改正)河迎討金
主授帝察罕圖嚕(猶華書招討使也蒙古語察罕白色也圖嚕頭目也原作察)
(兀秃魯今改正)並册圖烈(蒙古語燒柴也原作脫烈今改正)部長托和(蒙古)
(語半大堪達漢也原作脫黑今改正)為王
謹案金時外藩設官不見於史觀此則當時漠
北諸部皆受封爵矣
元(未置)
謹案元起北方有天下以嶺北為和寕路龍岡
為上都路而諸王分地亦碁布其間漠南漠北
並無他族雜處又自太祖盡平西域悉以封諸
王駙馬亦與今之外藩王公迥異而青海之地
為貴德州及土蕃朵甘思等處皆屬於吐蕃宣
慰司盖唐時突厥回紇吐谷渾西域羈縻等州
皆為天子宗親之所鎮守國家官司之所統治
版籍隸於司徒賦稅等於内地不可以外藩例
之矣
明
明史外國韃靼列傳永樂二年阿嚕岱(蒙古語阿嚕山隂也)
(岱有也原作阿魯台今改正)奏瑪哈穆特(蒙古語五行之行也原作馬哈木今改正)
等弑其主願輸誠内附請為故主復仇天子義之
封為和寕王自是歲一貢或二貢以為常諳達
(滿洲語伙伴也原作俺答今改正)有孫曰巴罕納古爾(蒙古語巴罕小也納)
(古爾池也原作把漢那苦今改正)率其屬阿爾噶(滿洲語術也原作阿力哥今改)
(正)等來降大同巡撫方逢時受之以告總督王崇
古詔授巴罕指揮使阿爾噶正千戶諳達方西掠
土蕃聞之亟引還約諸部入犯崇古遣譯者鮑崇
德往言朝廷待巴罕甚厚第能縳送板升諸叛人
趙全等旦送至巴罕即夕返矣諳達大喜發使與
崇德來乞封且請輸馬與中國鐡鍋布帛互市隨
執趙全李自馨等數人來獻崇古乃以帝命遣巴
罕歸諳達得孫大喜上表謝詔封諳達為順義王
瓦刺列傳瓦刺在韃靼西元亡其強臣孟克特
穆爾(蒙古語孟克經常之常也特穆爾□也原作猛克帖木兒今改正)據之死衆
分為三其渠曰瑪哈穆特曰太平曰巴圖博囉(蒙古)
(語巴圖堅固也博囉青色也原作把秃孛羅今改正)永樂六年瑪哈穆特等
遣阿南達達實(阿南達蒙古語佛名也達實唐古特語吉祥也原作暖答失今改正)
等來朝貢馬仍請封明年夏封瑪哈穆特為特進
金紫光禄大夫順寕王太平為特進金紫光禄大
夫賢義王巴圖博囉為特進金紫光禄大夫安樂
王賜印誥額森(蒙古語平安也原作也先今改正)諸子哈喇哈
達(蒙古語哈喇黑色也哈達山峯也原作火兒忽答今改正)等徙居剛剛(滿洲語雁)
(鳴也原作干趕今改正)河弟巴圖(蒙古語解見前原作伯都今改正)王姪烏
爾古訥(蒙古語滋生也原作几忽納今改正)等往依哈密巴圖王英
宗三年哈密為請封詔授巴圖王都督僉事烏爾
古訥指揮僉事
謹案明時漠南漠北皆為蒙古之地自成祖時
有和寕順寕賢義安樂四王之封然其後屢為
邊患雖嘗列置衛所設都督都指揮等官亦徒
存其名耳至諳達以孫故納欵始受朝廷封爵
於是邊境稍靖而明運亦將季矣我
朝德威懷畏鱗集仰流自
興京肇建之前科爾沁貝勒明安即遣使通好自
後蒙古諸部落向風内屬朝貢不絶今具載於
篇至我
皇上綏輯遠人凖部回部以次底定玉關以西二萬
餘里置吏耕屯徧設郡縣其詳具載新疆各官
篇兹不複綴由今溯古無外之模迥非前代所
可及也
欽定歷代職官表卷七十一
