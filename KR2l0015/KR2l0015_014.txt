欽定歴代職官表卷八
戶部倉場衙門表
戶部倉場衙門
國朝官制
總督倉場戶部右侍郎滿洲漢人各一人
掌總稽歲漕之入以均廩禄以儲軍餉凡南北漕
艘京通倉庾悉隸焉順治元年初設漢倉場侍郎
一人九年設滿洲漢軍倉場侍郎各一人尋裁漢
軍員額十五年定制滿洲漢人侍郎各一人駐劄
通州新城總理糧務康熙八年復裁漢人員額止
設滿洲侍郎一人十八年仍設漢人侍郎一人又
有總理滿洲侍郎一人順治四年置與總漕同理
漕務八年裁十二年復置十八年仍裁
坐糧廳滿洲漢人各一人
以給事中御史各部郎中員外郎掄選
簡充二年而代掌北河濬淺修築隄岸牐壩催䟎漕艘
抵壩回空督令經紀車戶轉運輸倉兼司通濟庫
銀出納及抽收通州税課之事所屬通濟庫大使
一人通流慶豐牐官各一人順治元年通州坐糧
廳止差戶部漢人司官一人康熙二年添差戶部
滿洲司官一人二十六年定制依各關差例以各
部院官員通行差遣又初制有坐糧廳筆帖式一
人尋省
大通橋監督滿洲漢人各一人
以各倉監督掄選調充凡石壩運到漕白二糧抽
驗斛面督催車戶分運京倉及隨糧松板支收之
事皆屬焉初差戶部漢人司官一人康熙二年改
設滿洲漢人監督各一人尋省四十七年以通州
大通橋會清河相隔甚遠事難兼辦仍設滿洲漢
人監督各一人管理
京通各倉監督滿洲漢人各一人
在京倉十有四城以内曰禄米倉南新倉舊太倉
富新倉興平倉(均在朝陽門内建國初因明舊制)海運倉北新倉
(在東直門内亦國初建)恩豐倉(在東華門北乾隆二十八年建)城以外曰太
平倉(在朝陽門外亦國初建)本裕倉(在德勝門外清河康熙四十五年建)萬安
倉(在朝陽門外雍正元年建)儲濟倉裕豐倉(均在東便門外雍正六年建)豐
益倉(在德勝門外安河橋雍正七年建)凡八旗三營兵食官軍牧
馬豆貯焉通州倉二曰西倉曰中倉(均制國初因明建舊有)
(南倉乾隆十八年省)凡王公百官俸廪米貯焉惟豐益倉(以供)
(守衛官圓明園八旗軍俸餉)恩豐倉(以供廪内廷太監食)俱由内務府
遣官主之其十四倉監督以内閣中書部院寺監
屬官掄選引
見注其名於籍有闕員則戶部掣籖以授三年而代掌
漕白二糧交納上倉及收貯支放之事初制差戶
部滿洲漢人司官管理諸倉或一人或二人增損
不一康熙五十年始定每倉置滿洲漢人監督二
人五十七年令九卿各舉其屬以待
簡用雍正元年選部曹之候補者充其任二年置副監
督以預監督選者於應代先一年為之稱職則如
期交替不及者罷免四年復以滿洲各部院筆帖
式及漢人之候補道府同知知州者掄選充補勤
職者擢用之尋改定如今制又各倉原設筆帖式
一人後俱省
倉場筆帖式滿洲四人
順治元年置掌受遣文書之事
謹案今定制稽察倉儲京倉以都統副都統通
倉以通永道通州副將專司其事若倉有滲漏
米有盜竊者移倉場治之滿漢御史則每倉歲
差一人通稽一歲内收漕發米釐剔弊端以重
天庾儲備蓋即唐監倉明巡倉之職而立法周詳視
前代益昭嚴慎矣
歴代建置
三代
周禮地官廪人下大夫二人上士四人中士八人
下士十有六人府八人史十有六人胥三十人徒
三百人掌九穀之數以待國之匪頒賙賜稍食以
歲之上下數邦用以知足否以詔穀用以治年之
凶豐舍人上士二人中士四人府二人史四人胥
四人徒四十人掌平宫中之政分其財守以法掌
其出入掌米粟之出入辨其物(鄭康成註政謂用穀之政也分其財)
(守者計其用穀之數分送宮正内宰使守而頒之也而行出于廪人其在空缺則計之還入)倉
人中士四人下士八人府二人史四人胥四人徒
四十人掌粟入之藏辨九穀之物以待邦用
謹案管子稱黃帝使大常為廩者房元齡註云
謂開廩以給人也氏族略稱庾氏為堯時掌庾
大夫以官命氏是委積之政由来以古迨周禮
設官分職立法尤詳觀廩人一官而徒至三百
人則其出納之多亦概可見矣至鄭康成謂廪人
舍人倉人司禄官之長者蓋成周鄉遂出軍兵
農合一無後世饋餉之繁故所主惟百官之稍
食為重耳
秦
册府元龜秦始皇并天下有治粟内史掌穀貨有
兩丞
宋書百官志太倉令秦官也
漢
漢書百官公卿表治粟内史有兩丞景帝後元年
更名大農令武帝太初元年更名大司農屬官有
太倉令丞又郡國諸倉農監都水六十五官長丞
皆屬焉騪粟都尉(服虔曰騪者搜索也)武帝軍官不常置(王應)
(麟玉海桑宏羊趙過楊敵為之趙過奏平都令光為丞)
漢書食貨志元封元年桑宏羊為治粟都尉領大
農
謹案治粟都尉始見於史記淮隂侯傳蓋其官
本漢初所置漢書功臣表又作粟客(見司馬貞索隠今本)
(作票客)殆一官而兩名又宣帝本紀大司農中丞
耿夀昌奏設常平倉以給北邊省轉漕云云是
大司農丞又得稱中丞也
漢書百官公卿表水衡都尉都水農倉長丞皆屬
焉
漢書張敞傳察廉為甘泉倉長(食貨志太倉甘泉倉滿)
史記倉公列傳太倉公者齊太倉長
漢書律歷志量者龠合升斛也職在太倉大司農
掌之
三輔黃圖太倉蕭何造在長安城外東南有百二
十楹細柳倉在長安渭北石徼西有細柳倉東有
嘉禾倉初建一百二十楹
漢書宣帝本紀詔丞相以下至都官令丞入穀輸
長安倉
謹案西漢大司農綜治錢穀蓋如今之戶部然
其官本出於治粟内史故柏梁詩大司農所賡
者但言陳粟萬石揚以箕周禮疏引史游章云
漢法穀入司農錢入少府而漢書朱邑為大司
農張敞與邑書曰掌周稷之業顔師古謂司農
主百榖趙充國傳亦言大司農所轉穀足支萬
人一歲食足知大農所領實以倉廪為重與今
倉場職尤相近也至西漢諸倉史傳尚頗可考
而倉長丞等職名員數則志未之詳惟甘泉倉
長一見於張敞傳以志核之甘泉丞隸於水衡
都尉則甘泉倉長殆亦水衡之所屬歟又朱博
傳有護漕都尉官當即後世轉運之司今别入
漕運總督篇内不列於此表
後漢書百官志太倉令一人六百石主受郡國傳
漕穀丞一人屬大司農滎陽敖倉官中興屬河南
尹(杜佑通典後漢河南尹屬官有滎陽穀倉長丞)
唐章懷太子後漢書註洛陽記曰建始殿東有太倉
晉書食貨志漢顯宗永平五年作常滿倉
謹案滎陽敖倉長丞(通典及唐六典俱作穀倉疑字誤)以西京
之制準之當屬水衡都尉其改屬河南尹者以
東漢省并水衡故也又常滿倉之類於例亦當
俱有長丞而史不之及蓋祇就其可考者載之
耳
三國
杜佑通典建安中為大農魏黃初元年又改為司
農(大司農桓範出奔謂曹爽曰大司農印在吾手所在得開倉而食)
唐六典魏大司農品第三司農丞太倉令品第七
册府元龜大司農蜀吴多如舊制
晉
晉書職官志大司農哀帝省并都水孝武復置
唐六典晉太康中置司農主簿二人
晉書武帝紀咸寧二年九月丁未起太倉於城東
酈道元水經注洛陽地紀曰大城東有太倉倉下
運船常有千計
王應麟玉海江左有龍首倉(即石頭津倉)臺城内倉南
塘倉東西大倉東宫倉
宋書百官志晉江左以来又有東倉石頭倉丞各
一人
謹案漢代諸農倉長丞不屬司農而隸於水衡
都尉晉時都水使者亦職兼運部宋書載懷帝
永嘉六年劉曜入洛陽都水使者爰濬先出督
運得免是其明證哀帝時遂以司農并入都水
蓋轉漕之事必資河渠故兩職相兼方禆輓運
今河漕雖分二督而參掌運道其北河疏濬及
閘壩事宜則倉場侍郎及坐糧廳領之蓋即其
制也至晉大司農屬有東西南北部護漕掾當
如今押運府判之職又本紀太元中置督運御
史官當如今巡漕御史之職今俱别附漕運總
督篇内焉
宋齊梁陳
册府元龜宋有大司農一人丞一人掌九穀六畜
之供膳羞者屬官有太倉令丞南齊大司農官屬
並如晉制
隋書百官志梁天監七年以大司農為司農卿位
視散騎常侍主農功倉廩統太倉令又管左右中
三倉丞茭庫荻庫箬庫丞陳承梁皆循其制
謹案梁代置茭庫荻庫箬庫諸丞隸於司農者
蓋其物皆倉廩貯穀所需故特設官以掌之唐
六典載凡輸米粟二㪷課稾一圍三㪷撅一枚
米二十斛蘧蒢一領粟四十斛箬一簍麥及雜
種亦如之以充倉窖所用是即梁之遺法而其
職則已併於太倉令今制每漕糧二石徵席一
領二千石徵楞木一根松板九片每船帶大竹
一根中竹三根皆隨運輸納於大通橋盖亦本
唐制而損益之而大通橋監督則又兼有梁茭
箬諸庫丞之職矣
唐六典司農主簿梁置一人在七班之中第三陳
因之
北魏
册府元龜後魏初大司農第二品孝文太和二十
年改為第三品少卿第三品亦改為正第四品上
丞第五品中改為第七品下其主簿省之
北齊
隋書百官志司農寺掌倉市薪菜園池果實統太
倉梁州水次倉石濟水次倉等署令丞
册府元龜北齊司農寺置卿少卿各一人復置主
簿
後周
通典後周有司農上士一人掌三農九穀稼穡之
政令屬大司徒
唐六典後周有司倉下大夫
隋
隋書百官志司農寺置卿少卿各一人丞五人主
簿二人錄事四人統太倉等署置令二人太倉又
有米廪督二人穀倉督四人鹽倉督二人
唐六典隋初漕關東之粟以實京邑衛州黎陽倉
滎陽洛口倉洛州河陽倉陕州常平倉潼關渭南
亦皆有倉以轉運之各有監官
通典司農寺隋初與北齊同煬帝置少卿二人(潁川)
(太守趙元淑入朝會司農不時納諸郡租穀元淑奏之煬帝曰如卿意者幾時當了元淑曰不過十)
(日即日拜元淑為司農卿納天下租如言而畢)
唐
鄭樵通志唐龍朔二年改司農為司稼咸亨初復
舊
唐六典司農寺卿一人從三品少卿二人從四品
上丞六人從六品上主簿二人從七品上錄事二
人從九品上府三十八人史七十六人計史三人
亭長九人掌固七人司農卿之職掌邦國倉儲委
積之政令謹其出納而修其職務少卿為之貳凡
京都百司官吏禄廩皆仰給焉丞掌判寺事凡天
下租税及折造轉運於京師皆閱而納之每歲自
東都轉米一百萬石以禄百官及供諸司若駕行
幸東都則減或罷之凡受租皆於輸場對倉官租
綱吏人執籌數函其函大五斛次三斛小一斛凡
朝會祭祀米物薪芻皆應時而給主簿掌省署抄
目勾檢稽失凡署木契二十隻應須出納與署合
之錄事掌受事發辰太倉署令三人從七品下
(東都則曰含嘉倉)丞六人從八品下監事十人從九品下
府十人史二十人典事二十四人掌固八人令掌
九穀廪藏之事丞為之貳凡鑿窖置屋皆銘甎為
庾斛之數與其年月日受領粟官吏姓名又立牌
如其銘焉凡粟支九年米及雜種三年凡京官之
禄發京倉以給給公糧者皆承尚書省符太原
永豐倉監一人正七品下丞二人從八品上錄事
一人府三人史六人典事八人掌固六人龍門等
諸倉每倉監一人丞二人錄事一人府二人史四
人典事六人掌固四人諸倉監各掌其倉窖儲積
之事丞為之貳凡粟出給者每一屋一窖盡賸者
附計欠者隨事科徵非理欠損者坐其所由令徵
陪之凡出納帳歲終上於寺焉
謹案魏晉以後錢帛領之度支司農遂專司倉
廪其職事略見於諸史志而唐六典所載尤詳
核其司存正與今倉場衙門無異以官制準之
司農卿當如倉場侍郎之職太倉令當如坐糧
廳之職諸倉監則各倉監督之職也
唐會要太倉出納貞元五年俾司農少卿一人專
領少卿李堅立太倉石柱記
册府元龜貞元十九年太倉奏請依六典置太倉
令二員丞六員監事十員支計官驅使官三人典
事六人府史六人元和三年八月司農少卿崔酆
奏停倉丞一員監事二員
玉海楊慎矜弟慎名元宗擢為含嘉倉出納使慎
餘主長安倉
新唐書地理志河南府鞏有洛口倉河清有柏崖
倉陕西三門西有鹽倉東有集津倉陕有太原倉
孟州河隂有河隂倉華州華隂有永豐倉臨渭倉
河中府龍門有龍門倉開元二年置
謹案據册府元龜太倉令於貞元中復設則前
此嘗省其官而史不載疑或劉晏領轉運時嘗
以便宜廢置也至六典所載諸倉監惟太原永
豐二倉吏額獨多盖唐時江淮漕米於河南運
至太原倉又遞運至永豐倉及京太倉此二倉
當轉輸要地積貯最繁故視他倉為較劇耳
新唐書食貨志文宗召監倉御史問太倉粟數崔
虞對粟二百五十萬石
新唐書百官志殿中侍御史一人監太倉出納開
元十九年以監察御史莅太倉其後以殿中侍御
史上一人為監太倉使
謹案唐之監太倉使蓋即今稽查諸倉御史之
職也
五季
册府元龜後唐天成二年九月修魏門倉一百間
充貯轉運斛㪷十一月三司使張延朗奏於洛中
預備一二年軍糧帝然之四年二月三司使奏水
運自洛口至京至倉門稍遠欲於洛河北岸别鑿
一灣引船直至倉門下卸從之
謹案五季倉儲之制史乘闕略據册府元龜所
載則積貯出納皆三司使為政其時九寺三監
雖沿唐舊司農卿蓋特具員而已
宋
李燾續資治通鑑長編太祖建隆元年五月乙巳
上以畿甸委輸京師多旁緣為姦民或咨怨命殿
中侍御史王伸監察御史王祐戶部郎中沈義倫
等分領在京諸倉
謹案自漢以後太倉令及諸倉監皆設有專官
宋太祖始命廷臣以他官分領京倉今之部院
寺監官員選充諸倉監督其制盖自此始也
宋史職官志司農寺舊置判寺事二人以兩制朝
官以上充主簿一人以選人充掌供耤田九種大
小中祀供豕與平糶利農之事元豐官制行始正
職掌置卿少卿丞主簿各一人卿掌倉儲委積之
政令而謹其出納少卿為之貳丞參領之凡京都
官吏禄廪辨其精麤而為之等諸路歲運至京師
遣官閱其名色而分納於倉庾歲具封樁月具見
存之數奏聞給兵食則進呈糧樣有負欠者計其
虧數上於倉部凡諸疏奏雨雪之闕與過多者皆
籍之分案六置吏十有八初熙寧立常平斂散法
以付司農而農田水利免役保甲等法悉自司農
講行官制行寺監不治外事司農舊職悉歸戶部
右曹元祐三年詔司農寺置長貳五年以本寺主
簿兼檢法八年復置提轄修倉所紹聖四年罷主
簿添丞一員所隸官屬五十倉二十有五掌九
穀廩藏之事以給官吏軍兵禄食之用凡綱運受
納及封樁支用月具數以報司農排岸司四掌
水運綱船輸納雇直之事下卸司掌受納綱運
建炎三年罷司農寺以事務併隸倉部紹興三
年復置丞二員凡有合行事務申戶部施行四年
復置寺仍置卿少十年復置簿隆興元年併省主
簿一員明年詔如舊制分案五南北省倉隸焉監
倉官分上中下界司其出納諸場皆置監官外有
監門官交量則有檢察斛面官綱運下卸有排岸
司官各分其事以佐本寺
玉海京諸倉總二十三所凡受四河運至京師者
謂之船般倉永豐通濟萬盈廣衍(初通濟有四倉景德四年改第)
(三第四曰萬盈廣衍)延豐(舊曰廣利景德中改祥符二年增第二)順成(舊曰常豐景德)
(中改)濟遠(舊曰常盈景德中改)富國(太平興國中以迎春苑地為之)十倉(案倉名止)
(八所其曰十倉者兼通濟延豐第二倉為數也)受江淮所運(東河)永濟永富
二倉受懷孟二州所運(西河)廣濟第一倉受潁夀諸
州所運(南河)廣積廣儲二倉受曹濮諸州所運(北河)其
受京畿之租者曰稅倉京東界則廣濟第二倉受
之京北界則廣積第一倉騏驥院天駟監倉受之
京西界則左天廏坊倉受之京南界則大盈右天
廏倉受之其受商人入中謂之折中倉元豐元年
七月提點在京倉場所言在京諸倉名宜改易其
延豐永濟廣積廣濟第一倉依舊名欲以延豐第
二為元豐倉永濟第二為永豐倉廣積南倉為大
盈倉廣濟倉為廣阜倉從之
馬端臨文獻通考宋諸倉監官每界二人以京朝
官及三班使臣充元豐後屬司農中興後又有豐
儲倉初紹興以上供米餘數樁管别廪以為水旱
之助後益增廣收糴置監官二員監門官一員淳
熙間命右司為之提領後以屬檢正非奉朝廷指
揮不許支發
謹案宋自元豐改制倉廩職掌始歸之司農獨
省太倉令不置所屬惟諸倉監而已南渡後張
維作司農寺壁記謂倉儲出納自昔太倉令主
之蓋大司農之屬猶今之倉部也以列卿而行
太倉令日惟倉部要束是聽位雖高勢出倉部
下至於軍餉支給罷於奔命世謂之走卿云云
蓋當時司農官屬不備凡監支閱納之事舊屬
太倉令者多以卿少兼任之故其職繁冗如此
乃俞文豹吹劒錄外集載有淳熙六年太倉令
葉大廉乞内省取索給憑由下戶部除破一事
似宋時又曾置太倉令者未知其說何據疑文
豹有誤也至宋之排岸下卸司掌受納綱運今
大通橋監督督催車戶分運京倉正其職矣
富大用事文類聚宋仍舊制以三司大將軍為都
糧料使開寳六年改用京官太平興國五年分諸
司馬軍步軍為三院八年以馬軍步軍合為一院
雍熙四年命供奉官陳處晦勾當諸司糧料供奉
官曾祚勾當馬步軍糧料自後復分馬步軍為兩
院或以諸司使副分主之端拱二年復以京朝官
主之元豐末併馬步軍與諸司為二院隸太府寺
掌以法式頒廪禄凡文武百官諸司諸軍奉料以
劵準給
謹案宋以糧料院為六院之一掌以法式批支
諸軍諸司之廪禄猶今俸甲諸米戶部繕册具
數付倉場始得支放也自元時已廢其職併入
戶部為糧草科以其與司農職掌相關均有倉
儲出納之責故附載備考而不列於表焉
遼
遼史百官志南面朝官寺官職名有司農寺
謹案遼諸道俱置義倉東京沿邊諸州各有和
糴倉又有鹽濼倉而五京諸倉獨不見於史司
農職守志亦不詳惟考馬人望傳稱人望遷中
京度支使半歲積粟十五萬斛判南京三司使
事錢粟出納弊甚人望皆使别籍黠吏莫能軒
輊又稱驛遞馬牛隸倉司之役破産不給人望
使官自募役人以為便據此是遼之倉司當屬
於三司使也
金
金史百官志太倉使從六品掌九穀廪藏出納之
事副使從七品屬太府監提舉倉場司(貞祐五年置先)
(吏部辟舉後省擬)使從五品副使從六品掌出納公平及
毋致虧敗監支納官八品十六員(以年六十以下廉幹人充女直)
(漢人各一)廣盈倉豐盈倉永豐倉豐儲倉富國倉廣衍
倉三登倉常盈倉西一場西二場西三場東一場
東二場南一場北一場北二場通濟倉與在京
倉置監支納使副各一員
謹案金之勸農使司大司農司皆掌勸課農桑
并採訪公事不司國儲之政其主倉廪者惟太
倉使提舉倉場司二官考金史食貨志載金大
定間歲入粟九百萬石自經費七百萬石外加
以水旱蠲免所餘纔百萬石殆以出納務簡故
設官亦從省併歟至倉場之名始見於宋之提
點在京倉場所至金遂為置司設官而提點秩
止五品則當如今之坐糧廳尚非倉場侍郎之
職也
元
元史百官志京畿都漕運使司秩正三品運使二
員正三品同知二員正四品副使二員正五品判
官二員正六品經歴一員正七品知事一員從八
品提控案牘兼照磨二員掌凡漕運之事世祖中
統二年初立軍儲所尋改漕運所至元五年改漕
運司秩五品十二年改都漕運司秩五品十九年
改京畿都漕運使司秩正三品二十四年内外分
立兩運司而京畿都漕運司之額如舊止領在京
諸倉出納糧斛及新運糧提舉司站車攅運公事
省同知通判知事各一員延祐六年增同知副使
運判各一員其後定置官員已上正官各二員首
領官四員吏屬令史二十一人譯史二人回回令
史一人通事一人知印二人奏差一十六人典吏
二人其屬二十四新運糧提舉司秩正五品至
元十六年置管站車二百五十輛隸兵部開設運
糧垻河改隸戶部置達嚕噶齊(蒙古語頭目也原本作達魯花赤今)
(改正)一員都提舉一員同提舉二員副提舉一員吏
目一員司吏八人奏差十二人京師二十二倉
秩正七品萬斯北倉(中統二年置)萬斯南倉(至元二十四年)
(置)千斯倉(中統二年置)永平倉(至元十六年置)永濟倉(至元四年置)
維億倉既盈倉大有倉(並皇慶元年置)屢豐倉積貯倉(並皇)
(慶元年增置)已上十倉每倉各置監支納一員正七品
大使二員從七品副使二員正八品豐穣倉(皇慶)
(元年置)廣濟倉(皇慶元年置)廣衍倉(至元二十九年置)大積倉(至元)
(二十八年置)既積倉盈衍倉(並至元二十六年置)相因倉(中統二年置)
順濟倉(至元二十九年置)已上八倉每倉各置監支納一
員正七品大使一員從七品副使二員正八品
通濟倉(中統二年置)慶貯倉(至元四年置)豐潤倉(至元十六年置)豐
實倉(案此下史文失載建置年月)已上四倉每倉各置監支納
一員正七品大使一員從七品副使一員正八品
通惠河運糧千戶所秩正五品掌漕運之事至
元三十一年始置中千戶一員中副千戶二員
都漕運使司秩正三品掌御河上下至直沽河西
務李二寺通州等處儧運糧斛至元二十四年自
京畿運司分立都漕運司於河西務置總司分司
臨清運使二員正三品同知二員正四品副使二
員正五品運判三員正六品經歴一員從七品知
事一員從八品提控案牘二員内一員兼照磨司
吏三十三人通事譯史各一人奏差一十六人典
吏一人其屬七十有五河西務十四倉秩正七
品永備南倉永備北倉廣盈南倉廣盈北倉充
溢倉已上五倉各置監支納一員正七品大使二
員從七品副使二員正八品崇墉倉大盈倉大
京倉大稔倉足用倉豐儲倉豐積倉恒足倉既備
倉已上九倉各置監支納一員正七品大使一員
從七品副使一員正八品通州十三倉秩正七
品有年倉富有倉廣儲倉盈止倉及秭倉迺積
倉樂歲倉慶豐倉延豐倉已上九倉各置監支納
一員正七品大使二員從七品副使二員正八品
足食倉富儲倉富衍倉及衍倉已上四倉各置
監支納一員正七品大使二員從七品副使一員
正八品河倉一十有七用從七品印館陶倉
舊縣倉陵州倉傅家池倉已上各置監支納一員
從七品大使一員從八品副使一員(案此下史失載品數下條)
(同)秦家渡倉尖塚西倉尖塚東倉長蘆倉武強
倉夾馬營倉上口倉唐宋倉唐村倉安陵倉四柳
樹倉淇門倉伏恩倉已上各置監支納一員從八
品大使一員從九品副使一員大都陸運提舉
司秩從五品掌兩都陸運糧斛之事至元十六年
始置運糧提舉司延祐四年改今名提舉二員從
五品副提舉一員從七品吏目一員司吏六人差
委一十人海王莊七里莊魏家莊臘八莊四所各
設提領一人用從九品印(案大都陸運提舉司屬中書兵部)
謹案唐宋糧儲領之司農寺故轉運使發運使
為今漕運總督及督糧道之職至元之大司農
司所掌惟農桑水利學校之事而在京諸倉出
納乃屬之京畿都漕運司是都漕運使正如今
之倉場侍郎而新運糧提舉司則如今之坐糧
廳大都陸運提舉司則如今之大通橋監督監
支納大使副使則如今之各倉監督也若至元
中所分内外兩運司其在河西務者主直沽以
來催儧糧斛亦與今倉場侍郎職掌相合惟分
司臨清運使在外調度則如今之漕督耳今以
其本京畿分職故併載於此而仍互見於漕運
諸官表内云
明
明史職官志總督倉場一人掌督在京及通州等
處倉場糧儲洪武初置軍儲倉二十所各設官司
其事永樂中遷都北京置京倉及通州諸倉以戶
部司員經理之宣德五年始命李昶為戶部尚書
專督其事遂為定制以後或尚書或侍郎俱不治
部事嘉靖十五年又命兼督西苑農事隆慶初罷
兼理萬歷九年裁革命本部侍郎分理之十一年
復設
孫承澤春明夢餘錄總督倉場公署在城之東裱
褙衚衕設於正統三年糧儲抵通分貯京通二處
在京者曰舊太倉曰百萬倉曰南新倉曰北新倉
曰海運倉曰禄米倉曰新太倉曰廣備庫倉在通
州者曰大運西倉大運南倉大運中倉大運東倉
戶部侍郎或尚書總督之元時有京畿都漕運使
司所管倉有萬斯南倉萬斯北倉千斯倉相因倉
豐潤倉通濟倉廣貯倉永平倉永濟倉維億倉盈
衍倉大積倉豐實倉廣衍倉順濟倉今之倉多其
地也
明史食貨志明初京衛有軍儲倉永樂中置天津
及通州左衛倉且設北京三十七衛倉既又設通
州衛倉於張家灣宣德中增置北京及通州倉京
倉以御史戶部官錦衣千百戶季更巡察各倉門
以致仕武官二率老幼軍丁十人守之半年一更
正統中增置京衛倉凡七自兊運法行諸倉支運
者少而京通倉不能容乃毁臨清德州河西務倉
三分之一改為京通倉景泰初移武清衛諸倉於
通州凡京倉五十有六通倉十有六
明成祖實錄永樂十六年復設通州衛通濟倉
謹案通濟倉之名始於金明代則置於張家灣
正統元年管糧通政使李暹奏請移置通州既
而不果見英宗實錄今其倉已廢而坐糧廳庫
曰通濟庫蓋猶沿其舊名也
春明夢餘錄永樂中歲凡三運其達京倉者二儲
通倉者一宣德四年益增修京通等倉正統元年
定所增通州大運曰中倉曰東倉曰南倉曰西倉
時歲運米五百萬京十之四通十之六其年復增
造三百萬石倉於大運西倉之側四年增設左右
金吾前三衛倉天順四年即通州西倉之南草場
置大運南倉五年復增通州大運倉百間而南倉
設北東二門餘倉皆三門設守衛軍一人辦事官
一人軍一人然由是設總督太監監督内官漸多
事矣隆慶初巡倉御史蒋機言漕儲通倉者三百
三十餘萬而京倉僅二百餘萬石根本之地出多
入少非所以備緩急請無拘三七四六之例凡兊
運者悉入京倉改兊者入通倉詔可之
邵寳容春堂集通州倉戶部歲委員外郎一人主
事四人或七人或九人監出納之政
謹案明諸倉不設監督惟戶部遣司官經理之
謂之監倉員外郎主事其監督倉糧乃内官職
名正統中始設一員正德間增至十七八員言
者屢陳其侵冒剥削之害而不能去至嘉靖十
四年始盡行裁革明代冗食耗蠹職此之由洵
一時之粃政也又今之坐糧廳其職名不見明
職官志考張輔之司空奏議有板片蘆蓆驗收
者京糧廳與坐厫廳語則坐糧廳當即沿明坐
厫廳之制而改其名者至京糧廳亦載於春明
夢餘錄又稱為總廳案
本朝順治十二年嘗置京糧廳以掌京倉出納十
五年併歸坐糧廳管理蓋亦沿明制而設意其
時均出長官選委不由奏授故史志失載歟
欽定歷代職官表卷八
