欽定歴代職官表卷十二
兵部表
兵部
國朝官制
兵部尚書滿洲漢人各一人
掌中外武職銓選簡覈軍實以贊邦政其屬有武
選車駕職方武庫四清吏司
國初兵部設滿洲承政二員蒙古承政一員漢人承
政一員參政八員啟心郎一員崇德三年改設承
政一員左參政一員右參政三員啟心郎三員順
治元年改承政為尚書無定員五年定設滿洲漢
人尚書各一人雍正元年以来以大學士及他部
尚書兼理部務皆由
特簡無常員
左右侍郎滿洲漢人各一人
掌釐治戎政以貳尚書初制增减不一順治元年
定設如今額
武選清吏司郎中滿洲三人蒙古一人漢人一人員外
郎滿洲四人漢人二人主事滿洲漢人各一人
掌武職除選封廕及征伐訓誥頒其政令崇德三
年設兵部理事官十員副理事官十六員順治元
年改定滿洲郎中員外郎各八人蒙古郎中員外
郎各四人漢軍郎中二人員外郎六人滿洲主事
四人十二年增設滿洲郎中三人員外郎五人康
熙三十八年省滿洲員外郎三人蒙古郎中員外
郎及漢軍員外郎各四人五十七年復設蒙古郎
中一人員外郎三人增設蒙古主事一人雍正五
年省漢軍郎中員外郎員額漢人司官初設郎中
員外郎各四人主事五人順治十一年裁車駕武
庫二司漢人員外郎各一人雍正五年增設職方
司漢人郎中一人武選司漢人員外郎一人
車駕清吏司郎中滿洲三人漢人一人員外郎滿洲二
人蒙古一人主事滿洲漢人各一人
掌驛傳郵符及中外牧馬之令
職方清吏司郎中滿洲四人漢人二人員外郎滿洲三
人蒙古一人漢人一人主事滿洲蒙古各一人漢人二
人
掌天下輿圖以周知險要叙功覈過以待賞罰黜
陟
武庫清吏司郎中滿洲二人漢人一人員外郎滿洲蒙
古各一人主事滿洲漢人各一人
掌兵籍戎器鄉會武科及編發戍軍之事
堂主事滿洲四人漢軍一人
掌文案者滿洲二人掌章奏者滿洲二人漢軍一
人俱順治元年定額
司務廳司務滿洲漢人各一人
順治元年定額(職事具吏部篇)
館所監督滿洲漢人各一人
掌驛馬傳車之政令以待使命有急遞之用順治
八年設滿洲監督一人乾隆十八年增設漢人監
督一人俱於本部司員内遴選引
見補充歲周而代
筆帖式滿洲六十有二人蒙古八人漢軍八人
俱順治元年定分隸各司視事之繁簡以為額(職事)
(具吏部篇)
謹案兵部初設督捕侍郎滿洲漢人各一員以
掌旂人逃亡之事其屬有左右理事官滿洲漢
人各一員郎中滿洲漢人各一員員外郎滿洲
十五員漢軍八員漢人一員主事滿洲三員漢
軍一員漢人六員司務滿洲漢人各一員筆帖
式滿洲三十四員漢軍十六員司獄漢人二員
康熙三十八年俱省其職事併入刑部為督捕
清吏司又初設有會同館大使一員亦康熙三
十八年省又京城九門步軍及巡捕營初制以
兵部職方司主事一人總司之後歸入步軍統
領衙門謹識於此
歴代建置
三代
孔穎達禮記疏鄭注大傳夏書所謂六卿有司馬
謹案舜典命臯陶作士薛季宣謂禮大刑用甲
兵故蠻夷盗賊之事亦領於士師朱子謂禮樂
所以成教化而兵刑輔之唐虞之時禮樂之官
析為二兵刑之官合為一詳略之意可見是虞
廷本以士師兼掌兵事至夏建六卿而司馬始
自為一職今故托始於此至賈公彦周禮正義
序以堯時有六官而指羲叔為夏官司馬乃臆
揣之詞殊不足信也
尚書胤征胤侯命掌六師孔安國傳仲康命胤侯
掌王六師為大司馬
禮記曲禮天子之五官曰司馬鄭康成註此盖殷
時制也
禮記王制司馬辨論官材有發則命大司徒教士
以車甲孔穎達疏此論司馬之官用其人及發兵
之事
謹案夏殷司馬之官經傳未見明文孔鄭所云
說者多疑其凖度周制約略言之然王制一篇
本出二代之制而所列司馬職掌甚詳漢儒授
受相承必有所本不可謂其無據也
尚書周官司馬掌邦政統六師平邦國孔安國傳
夏官卿主戎馬之事掌國征伐統正六軍平治王
邦四方國之亂者
周禮夏官政官之屬大司馬卿一人中大夫二人
軍司馬下大夫四人輿司馬上士八人行司馬中
士十有六人旅下士三十有二人府六人史十有
六人胥三十有二人徒三百有二十人大司馬之
職掌建邦國之九法以佐王平邦國以九伐之法
正邦國乃以九畿之籍施邦國之政職凡令賦以
地與民制之中春教振旅中夏教茇舍中秋教治
兵中冬教大閱及師大合軍以行禁令以救無辜
伐有罪若大師則掌其戒令及致建大常比軍衆
誅後至者及戰巡陳眡事而賞罰若師有功則左
執律右秉鉞以先愷樂獻於社大役與慮事屬其
植受其要以待考而賞誅小司馬之職掌其事如
大司馬之法軍司馬(闕)輿司馬(闕)行司馬(闕)
謹案周禮自軍司馬以下三官並闕其職掌無
可徵據然考國語晉語云公知鐸遏寇之共敬
而信彊也使為輿尉知籍偃之惇帥舊職而共
儉也使為輿司馬孔穎達云輿尉輿司馬皆上
軍官輿衆也又僖公二十八年左傳云晉侯作
三行以禦狄荀林父將中行屠擊將右行先蔑
將左行杜預註云晉置上中下三軍復增三行
以辟天子六軍之名又詩魏風云殊異乎公行
鄭康成箋云主君兵車之行列據此則輿司馬
乃領軍衆之官行司馬乃主行列之官至軍司
馬雖他無可考疑亦當為佐太司馬而行軍法
者故以軍為名左傳晉揚干亂行於曲梁魏絳
戮其僕晉侯怒對曰使臣斯司馬盖即其職唐
六典誤以輿為車輿之輿而以輿司馬為後世
駕部所自出非也
尚書孔安國傳司馬第四畢公領之
詩毛亨傳程伯休父命為大司馬
謹案詩大明篇孔疏引太誓云司馬在前王肅
曰司馬太公也考今太誓無此語當出張覇偽
書然可見周初已有司馬之官故逸周書世俘
解亦有司徒司馬初厥於郊號之文盖本侯國
三卿之一其後既建六卿而司馬乃列在第四
也至尚書酒誥毛詩小雅所言祈父毛孔皆以
為司馬職掌封圻之兵甲故以其職稱之左傳
昭公十二年祈招之詩杜預註謂祈父周司馬
世掌甲兵之職而招其名則周之司馬殆亦世
嗣其職如蘇公之為司寇歟
周禮夏官司甲下大夫二人中士八人府四人史
八人胥八人徒八十人(周禮原闕司甲職文鄭康成曰司甲兵戈盾官之長)
司兵中士四人府二人史四人胥二人徒二十人
掌五兵五盾各辨其物與其等以待軍事及授兵
從司馬之法以頒之及其受兵輸亦如之司戈盾
下士二人府一人史二人徒四人掌戈盾之物而
頒之司弓矢下大夫二人中士八人府四人史八
人胥八人徒八十人掌六弓四弩八矢之法辨其
名物而掌其守藏與其出入職方氏中大夫四人
下大夫八人中士十有六人府四人史十有六人
胥十有六人徒百有六十人(鄭康成曰職方氏主四方官之長)掌
天下之圖以掌天下之地辨其邦國都鄙四夷八
蠻七閩九貉五戎六狄之人民與其財用九榖六
畜之數要周知其利害乃辨九州之國使同貫利
唐六典兵部尚書周官夏官卿也侍郎夏官小司
馬中大夫也大司馬屬官有軍司馬下大夫盖郎
中之任輿司馬上士盖員外郎之任職方氏中大
夫職方郎中之任也司甲下大夫庫部郎中之任
也司兵中士庫部員外郎之任也
秦
杜佑通典秦兼天下太尉主五兵
謹案五兵見於周禮司兵之職鄭司農謂戈殳
戟酋矛夷矛也鄭康成謂此車之五兵若步卒
之五兵則無夷矛而有弓矢然此特武事之一
端在周官僅以中士掌之而秦乃主之太尉者
疑當時方盡收天下兵銷以為鍾鐻因籍其數
而屬諸太尉以供官用非是則皆在應銷之列
故曰太尉主五兵猶李斯奏請焚書而曰非博
士所職悉詣守尉雜燒之也魏世不察乃置五
兵尚書遂沿以為掌武之通稱殆非其本意矣
漢
馬端臨文獻通考太尉漢元狩四年更名太司馬
後漢建武二十七年復舊名為太尉公掌四方兵
事功課
太平御覽漢官序曰三公之職司馬主兵漢承秦
曰太尉武帝改曰大司馬無印綬世祖改曰太尉
後漢書百官志太尉公諸曹掾史屬東曹主軍吏
法曹主郵驛科程事兵曹主兵事
富大用事文類聚尚書漢置五曹未有主兵之任
謹案三代以大司馬掌九伐之法故兵政悉屬
焉考其職守如有征伐則鄉師致民於司馬是
徵發由司馬也仲春振旅仲冬大閱是教練由
司馬也又司馬掌禄士故司士之官屬焉是爵
禄黜陟由司馬也其屬又有司右掌勇力之士
以充王車右有虎賁氏旅賁氏掌衞守王是宿
衛爪牙之士亦隸於司馬也當時六軍雖以命
卿為將而皆不特置但選六官六鄉之吏德任
者使兼其官凡號令賞罰其專職仍在於司馬
實當後世大帥之任故胤侯為大司馬而行羲
和之誅太公為大司馬而顓牧野之戰程伯休
父為大司馬而有徐戎之征三代兵柄不分故
其職隆重如此自周衰籍去列國兵争始各置
將軍之官以統甲兵而兵政遂别寄於領兵之
人司馬之職由此遂廢迨秦漢設太尉以掌武
事列於三公而尚書並無典兵之員即後漢志
所謂兵曹者亦僅太尉掾屬之一職魏始於尚
書置五兵曹歷代增損不一隋唐遂設兵部尚
書以當周之司馬而夏官規制乃稍復其舊然
唐宋以来内而軍衛樞筦外而節將命帥實各
分師旅大柄而兵部所掌自武職銓選以外不
過名籍條例之類一切訓練調遣非所專司以
視周官司馬名存而實迥不同矣核其所自盖
以三代之時邱甸出甲其兵即六鄉之民其領
兵之官即六鄉之大夫入使治之出使長之上
下相維臂指互使故有軍旅則能聽政令於司
馬若後世專用募兵兵與民既判然為兩途而
官之文武亦分為二於是建置節鎮區别營伍
其勢不復相統一則其董率訓習指揮調發自
不能不各責之於將帥兵部但考法式以受其
成而已此亦古今事勢不同所謂因時而制宜
者也今以沿革所在軍制攸關謹考論大略附
之於此至太尉大司馬在秦漢為三公官非今
兵部尚書所自出已别見内閣篇故不復著於
表内云
三國
章俊卿山堂考索魏始置五兵尚書謂中兵外兵
騎兵别兵都兵也
晉書職官志魏尚書郎有駕部庫部中兵外兵别
兵都兵青龍二年尚書陳矯奏置騎兵
晉
册府元龜晉置駕部尚書咸亨二年省四年又置
駕部太康中改置五兵尚書又置駕部車部庫部
左右中兵左右外兵别兵都兵騎兵曹郎及江左
罷車部别兵都兵騎兵有駕部庫部中兵外兵曹
郎
杜佑通典魏置五兵尚書晉初無太康中乃有五
兵尚書而又分中兵外兵各為左右按晉雖分中
兵外兵為左右與舊五兵為七曹然尚書惟置五
兵而已無七兵尚書之名至後魏始有七兵尚書
耳今諸家著述或謂晉太康中置七兵尚書誤矣
謹案漢代太尉有兵曹掾魏世因之大將軍相
國亦有兵曹騎兵二曹掾晉之三公皆有戎曹
車曹兵曹諸掾晉元帝為琅邪王時開鎮東丞
相府掾屬有中兵外兵騎兵諸曹當時尚書郎
俱已分曹定職而公府之掾居然襲其名目不
以偪上為嫌僭妄殊甚謹附糾其失於此
宋齊梁陳
宋書百官志宋世祖大明二年省五兵尚書順帝
昇明元年又置五兵尚書左氏尚書領駕部曹都
官尚書領庫部曹五兵尚書領中兵外兵二曹昔
有騎兵别兵都兵故謂之五兵也晉有駕部庫
部中兵外兵曹郎宋高祖初加置騎兵太祖元嘉
十年又省騎兵十一年又置太宗世省騎兵
謹案宋世止中兵外兵二曹郎而尚書仍稱五
兵歷代因之名實殊不相稱盖沿襲之失也至
宋志又有武庫令隸尚書庫部車府令隸尚書
駕部南齊亦同其制盖二令本隸於執金吾太
僕兩卿因其職省廢故以權宜改隸其實並非
尚書本屬今按其規制析入武備院鑾儀衛篇
中不復列於兵部表云
南齊書百官志左民尚書領駕部曹都官尚書領
庫部曹五兵尚書領中兵外兵二曹
隋書百官志梁武受命置五兵尚書駕部庫部中
兵外兵騎兵等郎陳承梁皆循其制官
事文類聚梁陳有左右中兵左右外兵騎兵郎曹
皆置侍郎亦郎中之任也
唐六典駕部宋齊並為郎中梁陳為駕部侍郎宋
齊有庫部郎中梁陳為侍郎
鄭樵通志梁五都令史職與晉同武帝以宣毅墨
曹參軍王顒兼中兵都
北魏
魏書官氏志興安二年正月置駕部尚書太和十
五年十二月置庫部官
通典後魏為七兵尚書有駕部郎中有庫部屬度
支尚書
唐六典後魏有駕部郎中庫部郎中
北齊
隋書百官志後齊尚書省置五兵尚書六尚書分
統列曹殿中統駕部(掌車輿牛馬廐牧等事)曹度支統庫部
(掌凡是戎仗器用所湏事)曹
鄭樵通志北齊為五兵統五曹曰左中兵掌諸都
督告身諸宿衛官曰右中兵掌畿内丁帳事諸兵
力士曰左外兵掌河南及潼關以東諸州丁帳及
發召諸兵曰右外兵掌河北及潼關以西諸州所
典與左外兵同曰都兵掌鼓吹大樂部小兵等事
孫逢吉職官分紀北齊馮子琮為駕部郎中攝庫
部
後周
通典後周官品正七命大司馬正六命小司馬上
大夫正五命夏官職方兵部駕部武藏等中大夫
正四命夏官小職方小兵部小駕部小武藏等下
大夫正三命夏官小職方小兵部小駕部等上士
正二命夏官司袍襖司弓矢司甲司矟司刀盾等
中士正一命夏官司袍襖司弓矢司矟司甲司刀
盾等下士
隋
隋書百官志高祖受命置尚書省兵部尚書統兵
部職方侍郎各二人駕部庫部侍郎各二人焬帝
置六曹侍郎以貳尚書諸曹侍郎並改為郎又改
兵部為兵曹郎以異侍郎之名
通典隋乃有兵部尚書統兵部職方駕部庫部四
曹盖因後周兵部之名兼前代五兵之職
謹案自南北朝以後駕部或領於左民或領於
殿中庫部或領於都官或領於度支核其所司
本輿馬兵仗皆軍事所須乃不屬五兵而轉屬
他曹配隸殊未允協隋代悉改領於兵部名實
始稱故至今仍其制焉至職方之名本出於夏
官後周依周制始置職方中大夫隋文帝遂以
為兵部之一曹亦歷代所未有也
唐
唐六典兵部尚書一人正三品侍郎二人正四品
下掌天下軍衛武官選授之政令凡軍師卒戍之
籍山川要害之圖廐牧甲仗之數悉以咨之其屬
有四一曰兵部二曰職方三曰駕部四曰庫部尚
書侍郎總其職務而奉行其制命凡中外百司之
事由於所屬咸質正焉凡選授之制每歲孟冬以
三旬會其人以三銓領其事一曰尚書銓二曰東
銓三曰西銓(尚書為中銓兩侍郎分為東西銓)以五等閱其人以
三竒拔其選其尤異者登而任之否則量以退焉
有殊尤者得令宿衛凡大選終於季春之月所以
審名實之銓綜備戎仗之物數以戒軍令而振國
容焉郎中二人從五品上員外郎二人從六品上
主事四人從八品下郎中一人掌考武官之勲禄
品命以二十有九階承而叙焉郎中一人掌判簿
以總軍戎差遣之名員外郎一人掌貢舉及諸雜
請之事其科第之優劣勲獲之等級皆審其實而
授叙焉員外郎一人掌選院謂之南曹每歲選人
有解狀簿書資歷考課必由之以覈其實乃上三
銓進甲則署焉職方郎中一人從五品上員外
郎一人從六品上主事二人從九品上職方郎中
員外郎掌天下之地圖及城隍鎮戍烽候之數辨
其邦國都鄙之遠邇及四夷之歸化者其五方之
區域都鄙之廢置疆場之争訟者舉而正之駕
部郎中一人從五品上員外郎一人從六品上主
事三人從九品上駕部郎中員外郎掌邦國之輿
輦車乘及天下之傳驛廐牧官私馬牛雜畜之簿
籍辨其出入闌逸之政令司其名數凡三十里一
驛天下凡一千六百三十有九所而監牧六十有
五焉皆分使而統之凡諸衛有承直之馬凡諸司
有備運之車皆審其制以定數焉庫部郎中一
人從五品上員外郎一人從六品上主事一人從
九品上庫部郎中員外郎掌邦國軍州之戎器儀
仗及冬至元正之陳設并祠祭喪葬之羽儀諸軍
州之甲仗皆辨其出入之數量其繕造之功以分
給焉
謹案鹵簿儀仗唐世掌之庫部宋明則皆掌之
駕部至
本朝置鑾儀衛其事始不屬於兵部云
馬端臨文獻通考唐龍朔二年改兵部尚書為司
戎太常伯咸亨元年復舊光宅元年改為夏官神
龍元年復舊天寳十一載改為武部至德初復舊
兵部侍郎龍朔二年改為司戎少常伯郎中改為
司戎大夫職方郎中改為司城大夫駕部郎中改
為司輿大夫庫部郎中改為司庫大夫咸亨初復
舊
舊唐書職官志天寳十一載改駕部為司駕庫部
為司庫至德二載並仍舊
唐會要總章二年以後兵部侍郎加至三員後又
减一員
新唐書百官志兵部令史三十人書令史六十人
制書令史十三人甲庫令史十二人亭長八人掌
固十二人職方令史四人書令史九人掌固四人
駕部令史十人書令史二十四人掌固四人庫部
令史七人書令史十五人掌固四人右司都事六
人主事六人
謹案今各部堂主事司務當為唐左右司都事
主事之職說已具吏部篇今以隸右司者析繫
兵部表内刑工二部仿此
洪邁容齋随筆唐吏部兵部分掌銓選兩部各列
三銓吏居左兵居右是為前行故兵部班級在戶
刑禮之上睿宗初政以宋璟為吏部尚書李乂盧
從愿為侍郎姚元崇為兵部尚書陸象先盧懷慎
為侍郎六人皆名臣二選稱治
新唐書選舉志武舉起於武后之時長安二年始
置其制有長垜馬射步射平射筒射又有馬槍翹
關負重身材之選中第亦以鄉飲酒禮送兵部
謹案自古舉官之途不分文武三代以命卿帥
師而六鄉則有比長閭胥族師黨正州長鄉師
六遂則有鄰長里宰鄼長鄙師縣正遂師皆以
時率其民課農教戰而聽政令於司馬故涖衆
則曰師都涖軍則曰軍吏其職即如今之將弁
也漢世良家子以材力入官者或隸期門羽林
或為三署郎而軍功大者為卿大夫小者亦為
郎後漢將帥罷兵大抵内為列卿外為郡守(後漢)
(書耿純傳純以前將軍平真定還京師願試一郡光武曰卿既治武復欲修文耶乃拜為東郡)
(太守)沿及魏晉而將軍之官多選清望之士居之
如裴頠以國子祭酒為右軍將軍王恬以中書
郎為後將軍亦皆由文職遷轉以至州鎮方伯
無不兼將軍都督之稱其為州而無將軍者則
謂之单車刺史當時文武遷授尚不拘資格其
後迄南北朝皆然至唐而吏部兵部分為二選
文武始各有定闕然考唐六典武選之制如所
云選人有自文資入者取少壯六尺已上材藝
超絶考試不堪還送吏部是文可以換武又云
千牛備身五考隨文武簡試聽選勲官年滿簡
送吏部無文聽以武選三衛官考滿兵部校試
有文堪時務則送吏部無文則以本色遷授是
武可以改文故唐代諸州兵政掌之刺史悉帶
使持節某州軍州事銜稱為州將並無專閫武
員吏職兵官未嘗判然區别逮宋太祖患五季
藩鎮跋扈命文臣出守列郡而别置鈐轄都監
以司軍旅屯戍之政令遂分職而治然當時内
外官仍文武参用而願換授者亦許改職(宋敏求春)
(明退朝錄唐文武參用袁滋自尚書右丞出華州刺史召為左金吾衞大將軍宋朝頗循其制)
(三司使尚書左丞李士衡學士承旨刑部尚書李維翰林學士工部侍郎陳堯咨皆換觀察使)
自元世祖至元十五年定軍民異屬之制以萬
戶府鎮撫司領戍兵以知府縣尹領民事(元吳莱淵)
(穎集書急就章後云國家起自北土經理中原中原豪傑保有鄉里因而降附使據其境土如)
(古諸侯大開幕府辟置官屬錢糧獄訟一皆專制於已而不復有關乎上已而山東猘子地富)
(兵強跳踉負固卒貽誅滅而後天下郡縣一命之官悉歸于吏部兵則自近戍遠尺籍伍符各)
(有統帥但知坐食郡縣之租税不復繫守令事矣)明因其制於是州縣
營衛建置攸殊出身既截然不同銓注亦有一
定之格自督撫大吏外武官除授乃無一不歸
於兵部矣
五季
五代史本紀乾化二年兵部郎中張儁天成二年
兵部侍郎馮道長興四年兵部尚書李麟
五代會要長興三年尚書吏部侍郎王權奏請頒
下諸州其所送兵部職方地圖令郡縣鎮戍城池
水陸道路或新舊移易者並湏載之於圖
謹案五季兵部官制史志不詳今略採歐史及
會要二條以見其概
宋
文獻通考宋兵部判部事一人凡籍武官軍師卒
戎之政令悉歸於樞密院其選授小者又歸三班
本曹但掌三駕儀仗鹵簿字圖釋奠武成王廟及
武舉事歲終以義勇兵箭手寨兵之數上於朝元
豐更制惟民兵馬政權隸樞密院武官銓選并歸
吏部五年詔應緣義勇保甲事並隸樞密院其餘
民兵悉歸兵部以什伍之法教民為兵以選舉之
法試武士以鹵簿字圖分布儀衞以郡縣之圖周
知地域凡廂軍蕃兵剰員及金吾街仗司人兵稽
其數而振飭其藝臣僚之家宣借兵級與夫蕃夷
屬戶授官封襲之事皆掌之侍郎南渡後長貳
互置續置侍郎二員隆興常置一員郎中建炎
三年詔兵部兼職方駕部兼庫部隆興初詔駕部
兵部郎官共一員兼領自是四司合為一矣厥後
間或並置若從軍或將命於外則假以為寵職
方掌天下地圖以周知方域之廣及城隍堡塞烽
候蕃夷歸朝内附之事駕部掌輦輅車乘廐牧
雜畜乘具傳驛之政令辨其出入之數庫部掌
軍器儀仗鹵簿法式随軍防城什物及凡供帳之
事
宋史職官志兵部掌兵衛儀仗鹵簿武舉民兵廂
軍土軍蕃軍四夷官封承襲之事輿馬器械之政
天下地土之圖凡儀衞鹵簿皆掌其數及行列先
後之儀為圖以授有司凡武選之制倣貢舉之法
先聯其什伍而教之以戰為民兵材不中禁衛而
足以執役為廂軍就其鄉井募以禦盗為土軍以
老疾而裁其功力之半為剰員團結以禦戎為洞
丁為義軍弩手屬羌分隸邊將為蕃兵籍其名數
而頒其禁令凡招置廂禁軍及州郡屯營三衙遷
補守戍軍吏轉補文武官白直宣借皆掌之其屬
三曰職方曰駕部曰庫部舊判部事一人以兩制
充元豐設官十尚書侍郎各一四司郎中員外郎
各一元祐初省駕部郎中一員以職方兼庫部紹
興改元詔職方庫部互置郎官一員兼尚書掌
兵衞武選車輦甲械廐牧之政令以天下郡縣之
圖而周知其地域凡陳鹵簿設仗衛飭官吏整肅
蕃夷除授奉行其制命凡軍兵以名籍統隸者閱
習按試選募遷補及武舉校試之事皆總之侍郎
為之貳郎中員外郎𠫭掌之分案九置吏四十有
七建炎三年分案十曰賞功曰民兵衛曰廂兵曰
人從看詳曰帳籍告身曰武舉曰蕃官曰開拆曰
知雜曰檢法乾道裁減吏額共置三十人職方
郎中員外郎掌天下圖籍以周知方域之廣袤及
郡邑鎮砦道里之遠近凡土地所産風俗所尚具
古今興廢之因州為之籍遇閏歲造圖以進分案
三置吏五舊判司事一人以無職事朝官充紹熙
三年職方駕部吏額通入兵部庫部併作四十二
人駕部郎中員外郎掌輿輦車馬驛置廐牧之
事大禮戒有司具五輅凡奉使之官赴闕視其職
治給馬如格官文書則量其遲速以附步馬急逓
總内外監牧籍其租入多寡孳産登耗凡市馬於
四夷者溢歲額則賞之分案六置吏十有三庫
部郎中員外郎掌鹵簿儀仗戎器供帳之事國之
武庫隸焉凡内外甲仗械器造作繕修皆有法式
若御大慶文德殿應用鹵簿名數前期以戒有司
祭祀喪葬則給以等差總衛尉寺金吾仗司兵匠
之數考其功罪歲月而以法升降之分案四置吏
九
容齋随筆元豐官制行一切更改凡選事無論文
武悉以付吏部(案蘇頌行狀云唐制文選吏部掌之武選兵部掌之神宗謂自三代)
(至漢未嘗有文武之别頌請一歸吏部上從之)蘇東坡當元祐中拜兵書
謝表云恭惟先帝復六卿之名本欲後人識三代
之舊古今殊制閒劇異宜武選隸於天官兵政總
於樞府故司馬之職獨省文書盖紀其實也今本
曹所掌惟諸州廂軍名籍及每大禮則書寫蕃官
加恩告雖有所轄司局如金吾街仗司騏驥車輅
象院法物庫儀鸞司不過每季郎官一往耳名存
實亡一至於是
永樂大典宋百官題名記建炎中省冗職以兵部
郎中并兼職方司
山堂考索建炎三年以駕部兼庫部隆興改元復
裁内外官於是駕部又當省而郎適贊讀王府有
詔聽留需其遷勿補闕而兵部四曹止一員
謹案宋以樞密院主兵政武選又并歸吏部於
是兵部遂為冗員長貳多不備官郎曹至以一
人行四司之事宋代官制最為紊雜無緒此亦
其名實乖互之一端也
遼
遼史百官志契丹北樞密院掌兵機武銓羣牧之
政凡契丹軍馬皆屬焉以其牙帳居大内帳殿之
北故名北院元好問所謂北衙不理民是也北
院樞密使知北院樞密使事知北樞密院事
北院樞密副使知北院樞密副使事同知北
院樞密使事簽書北樞密院事北院都承旨
北院副承旨北院林牙知北院貼黃給
事北院知聖旨頭子事掌北院頭子北樞密
院敞史北院郎君北樞密院通事北院掾
史
謹案遼北樞密院視兵部今繋之於表以存其
制至南面官僚史志略而不詳惟興宗重熙中
見兵部侍郎王觀又有庫部員外郎見於百官
志序知其建置亦多仍唐舊也
金
金史百官志兵部尚書一員正三品侍郎一員正
四品郎中一員從五品員外郎二員從六品掌兵
籍軍器城隍鎮戍廐牧舖驛車輅儀仗郡邑圖志
險阻障塞遠方歸化之事主事二員從七品(貞祐五年)
(以承發司管勾兼漢人主事令史二十七人内女直十二人譯史二人通事二人)四方
館使正五品副使從六品掌提控諸路驛舍驛馬
承發司管勾從七品同管勾從八品掌受發省部
及外路文字(右屬尚書兵部)
謹案驛站之設所以通達軍情傳宣號令關繫
非輕溯其由来盖自周之盛時已有其制考爾
雅釋言云馹遽傳也郭璞註皆傳車驛馬之名
春秋僖三十三年左傳云使遽告於鄭文十六
年云楚子乘驛會師於臨品成五年云晉侯以
傳召伯宗襄二十一年云祁奚乘馹而見宣子
襄二十七年云子木使驛謁諸王襄二十八年
云吾將使驛奔問諸晉昭二年云子産懼弗及
乘遽而至昭五年云楚子以馹至於羅汭曰驛
曰馹曰遽互見者不一杜預皆以為傳車而釋
文則稱以車曰傳以馬曰遽顧炎武謂國語晉
文公乘馹會秦伯呂氏春秋齊君乘馹追晏子
皆事急不暇駕車而單乘驛馬據此是春秋時
已兼有驛車驛馬特當日牧政天子十有二閑
邦國六閑皆以供朝覲會同及軍事之用而戎
馬之在邱甸者則民自備之其驛傳之馬未知
從何供用疑即當在邱甸所出戎馬之數為鄉
師所屬故未嘗别設官以治之也漢書高祖本
紀乘傳詣雒陽如淳曰律四馬高足為置傳四
馬中足為馳傳四馬下足為乘傳一馬二馬為
軺傳急者乘一乘傳師古曰古者以車謂之傳
車其後又單置馬謂之驛騎鄭當時傳常置驛
馬長安諸郊王温舒傳為河内太守令郡具私
馬五十匹為驛自河内至長安此雖二人私置
然可見漢代之驛亦車馬兼用故其時外臣入
朝皆由驛谷永傳歲竟乘傳奏事是也罪人發
遣亦由驛淮南厲王傳載以輜車令縣次傳是
也降人赴闕亦由驛汲黯傳匃奴畔其主降漢
徐以縣次傳之是也獨百官公卿表内不見有
主驛傳之官據賈山至言云省廐馬以賦縣傳
昭帝本紀元鳳二年詔省乘輿馬及苑馬以補
邊郡三輔傳馬則是漢代驛馬但屬之郡縣而
不隸於京師自後史無明文北齊駕部雖有掌
車輿牛馬廐牧之語亦不及驛傳至於唐世始
以駕部郎中員外郎主郵驛之事在外則以都
督刺史上佐内之兵曹𠫭軍掌之而縣令兼綜
焉相沿至今而郵政遂為兵部之專司矣至驛
之置於京師者在唐則為都亭驛(長安志都亭驛在朱雀門)
(外西街含光門北来第二坊通鑑王行瑜殺韋昭度李谿於都亭驛是也)五季及宋
並同(胡三省通鑑註晉天福五年改東京上源驛為都亭驛契丹國志宋館遼使於都亭)
(驛)盖如今兵部馬館而不聞有管驛之員疑其
事即併領於駕部宋代雖有都亭驛監官而所
司乃接待使人不關郵政今已别載入會同四
譯館表内惟金之四方館使承發司管勾明之
會同館大使隸屬兵部正當今馬館之職元代
置通政院於大都上都以典驛站雖品秩較崇
而所掌亦為相近謹於馬館監督表下列此三
條以明沿革而前代則槩從其略云
元
元史百官志兵部尚書三員正三品侍郎二員正
四品郎中二員從五品員外郎二員從六品掌天
下郡邑郵驛屯牧之政令凡城池廢置之故山川
險易之圖兵站屯田之籍遠方歸化之人官私芻
牧之地駞馬牛羊鷹隼羽毛皮革之徵驛乘郵運
祇應公廨皂隸之制悉以任之世祖中統元年以
兵刑工為右三部置尚書二員侍郎二員郎中五
員員外郎五員總領三部之事至元元年别置工
部以兵刑自為一部尚書四員侍郎三員郎中如
舊員外郎五員三年併為右三部五年復為兵刑
部尚書三員省侍郎二員郎中如故員外郎一員
七年始列六部尚書一員侍郎仍舊郎中一員員
外郎仍一員明年又合為兵刑部十三年復柝兵
部二十三年定尚書侍郎郎中員外郎以二員為
額至治三年增尚書一員主事二員蒙古筆且齊
(解見吏部篇)二人令史十四人回回令史一人克埒穆
爾齊(解見吏部篇)一人知印二人奏差八人典吏三人
謹案元史百官志有左三部照磨掌吏戶禮三
部錢榖計帳之事其職盖如今之司務已别著
之吏部篇而右三部無之疑史文脱漏也至宋
金元左右司都事主事為今司務堂主事之職
其屬左司者已入吏戶禮三部表中今以屬右
司者析入兵刑工三部謹發其凡於此而諸史
原文則不復複載云
事文類聚大元兵部令史分掌名頭儀仗為舊庫
部緊慢置舖驛走逓馬數承發司文字車輅合給
牌劄廐牧為舊駕部
元史百官志通政院秩從二品國初置驛以給使
傳至元七年初立諸站都統領使司以總之設官
六員十三年改通政院十四年分置大都上都兩
院二十九年又置江南分院大德七年罷至大元
年陞正二品四年罷以其事歸兵部是年兩都仍
置延祐七年復從二品大都院使四員同知二員
副使二員僉院一員同僉一員院判一員經歴一
員都事一員照磨兼管勾承發架閣一員上都院
使同知副使僉院判官各一員經歴都事各一員
明
明史職官志兵部尚書一人(正二品)左右侍郎各一
人(正三品)其屬司務廳司務二人(從九品)武選職方車
駕武庫四清吏司各郎中一人(正五品正統十年增設武選職方二)
(司郎中各一人成化三年增設車駕司郎中一人萬歷九年並革)員外郎一人(從五)
(品正統十年增設武選司員外郎一人弘治九年增設武庫司員外郎一人後俱革嘉靖十二年增)
(設職方司員外郎一人)主事二人(正六品洪武宣德間增設武選司主事三人職方司)
(主事四人正統十四年增設車駕武庫二司主事各一人後革萬歷十一年又增設車駕司主事一)
(人)所轄會同館大使一人(正九品)副使二人(從九品)大
通關大使副使各一人(俱未入流)尚書掌天下武衛官
軍選授簡練之政令侍郎佐之武選掌衛所土官
選授陞調襲替功賞之事歲凡六選有世官有流
官世官九等流官八等以世官陞授或由武舉用
之軍政五年一考選先期撫按官上功過狀覆核
而去留之以貼黃徵圖狀以初績徵誥敕以效功
課將領以比試練卒徒以優養恩故絶以褒恤勵
死戰以寄禄馭恩倖以殺降失陷避敵激叛之法
肅軍機以典刑敗倫行刧退陣之科斷世禄職方
掌輿圖軍制城隍鎮戍簡練征討之事凡天下地
里險易遠近邊腹疆界俱有圖本三歲一報與官
軍車騎之數偕上凡軍制内外相維武官不得輙
下符徵發各統其官軍以聽征調守衞朝貢保塞
之令以時修浚其城池而閱視之征討請命將出
師懸賞罰調兵食紀功過以黜陟之以保塞障邊
徼以烽火傳聲息以關津詰姦細以緝捕弭盗賊
以快壯簡鄊民以勾解收充抽選併豁疏放存恤
之法整軍伍車駕掌鹵簿儀仗禁衛驛傳廐牧之
事凡鹵簿大駕丹陛駕武陳駕皆辨其物數以授
所司凡侍衛御殿全直常朝番直凡郵傳在京師
曰會同館在外曰驛曰遞運所皆以符驗關券行
之凡馬政其專理者太僕苑馬二寺稽其簿籍以
時程其登耗惟内廐不會武庫掌戎器符勘尺籍
武學薪隸之事凡内外官軍有征行移工部給器
仗籍紀其數制敕下各邊徵發及使人出關必驗
勘合軍伍缺下諸省府州縣勾之初洪武元年置
兵部六年增尚書一人侍郎一人置總部駕部并
職方三部設郎中員外郎主事如吏部之數十三
年陞部秩設尚書侍郎各一人又增置庫部為四
屬部部設郎中員外郎主事各一人十五年增試
侍郎一人二十二年改總部為司馬部二十九年
定改四部為武選職方車駕武庫四清吏司(惟職方仍)
(舊名)景泰中增設尚書一人協理部事天順初罷隆
慶四年添註侍郎二人尋罷萬歷末年復置
謹案明代設有協理京營戎政一人或兵部尚
書或兵部侍郎或右都御史盖時以武臣總督
京營故以文臣為協理皆另給關防專理戎政
不釐部務中間亦屢有裁革乃别為額闕非本
部常置之正官今故不著於表
又案明初兵制内領之五軍都督府外則統之
都司而有事則别選侯伯為總兵官以主征伐
原不專隸中樞自英憲以還承平日久軍伍廢
弛而兵政遂盡歸之兵部每遇疆場有警則調
兵撥餉及戰守機宜皆惟兵部是聽武臣自專
閫以下均受節制黜陟進退罔不由之總兵官
領敇至長跪部堂而弁帥奔走盡如鈴卒其權
甚重故當時號為本兵而受任者多非其人甚
或借以營私填窟諸邊將率多紈袴夤緣得官
以巖疆重寄付之債帥之手至於冒占軍伍尺
籍空虚一旦羽檄紛馳輙搶攘周章毫無調度
即有一二果銳敢戰者又為部符所格東西牽
掣坐失事機遇敵即形挫衂明之諸帝既委其
責於兵部一切仰成及敗事僨轅則又歸咎部
臣重加刑戮如丁汝夔陳新甲等皆至伏誅西
市死非其罪其他亦竄謫不絶良由措置乖方
故兵威益以不振我
朝武功赫濯軍令嚴明四征不庭無不恪承
謨略初置議政大臣以𠫭承軍事籌畫自雍正初年
以来復設辦理軍機事務處凡當
命將出師征𠞰情形皆令以郵函直達
聖神燭照洞悉機宜軍機大臣承
旨書宣帥臣等仰憑
授算所至悉迅奏膚功兵部之職不過稽覈額籍考
察弁員而已盖惟
聖武布昭
樞鈐獨運故能指揮萬里如在戶庭洵非臣下之所
克禆贊萬一也
欽定歷代職官表卷十二
