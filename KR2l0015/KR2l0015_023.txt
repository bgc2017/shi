欽定歷代職官表卷十七
理藩院表
理藩院
國朝官制
理藩院尚書一人左右侍郎各一人(均以滿洲蒙古補授)額外侍
郎一人(特簡蒙古貝勒貝子之賢能者任之)
掌内外藩蒙古回部及諸番部封授朝覲疆索貢
獻黜陟徵發之政令控馭撫綏以固邦翰所屬有
旗籍王會典屬柔遠徠遠理刑六司
國初設蒙古衙門有承政參政等官崇德三年六月
定蒙古衙門為理藩院七月定置承政一員左右
參政各一員順治元年改承政為尚書左右参政
為侍郎十五年以禮部尚書銜掌理藩院事以禮
部侍郎銜協理理藩院事十八年仍為理藩院尚
書侍郎又初置有滿洲啓心郎一人漢軍啓心郎
一人順治十五年省雍正元年以來以王公大學
士兼理院事皆由
特簡無常員
旗籍清吏司郎中滿洲二人蒙古一人員外郎滿洲三
人蒙古二人主事滿洲一人
掌漠南諸藩科爾沁札賴特杜爾伯特郭爾羅斯
敖漢奈曼翁牛特巴林札魯特喀爾喀左翼阿魯
科爾沁克什克騰土默特喀喇沁烏朱穆沁阿巴
垓浩齊特蘇尼特阿巴哈納爾四子部落喀爾喀
右翼烏喇特茂明安鄂爾多斯歸化城土默特二
十五部落五十一旗之禮籍疇其封爵正其等次
辨其世糸三歲會盟則
遣大臣奉
勅往莅之以同好惡而頒禁令焉凡歸化城土默特索
倫除授官校則條其令格敘而正之若諸蒙古歲
有不登則辨其輕重而賙䘏之初順治十八年理
藩院設四清吏司曰錄勲賓客柔遠理刑置滿洲
蒙古郎中十有一人員外郎二十七人滿洲主事
四人漢人主事四人其後增損不一康熙三十八
年省漢人主事員額後又析柔遠司為二曰前司
後司乾隆二十二年改錄勲司為典屬賓客司為
王會柔遠後司為旗籍柔遠前司仍為柔遠二十
六年併旗籍柔遠為一司增設徠遠司二十七年
旗籍柔遠仍分為二司二十九年復改典屬司為
旗籍司其舊旗籍司即改為典屬司以各符職掌
焉
王會清吏司郎中滿洲一人蒙古二人員外郎滿洲二
人蒙古三人主事蒙古二人
掌科爾沁等諸部落每歲
朝覲之儀貢獻之式燕饗
賜予舍館饔餼皆視其等次以禮之
典屬清吏司郎中滿洲蒙古各一人員外郎滿洲五人
蒙古四人主事滿洲蒙古各一人
掌蒙古北部喀爾喀後路土謝圖汗喀爾喀東路
轍臣汗喀爾喀西路札薩克圖汗喀爾喀賽因諾
顔札薩克親王等列爵之位盟會之制其青海四
部落賀蘭山厄魯特烏蘭烏蘇厄魯特推河厄魯
特額濟勒土爾扈特都爾伯特土爾扈特等部胙
封錫命亦如之諸喇嘛番僧之受號者則辨其名
數授以印劄有差凡烏魯木齊伊犁防守屯田之
政庫倫恰克圖互市之事咸綜其法式以頒布焉
柔遠清吏司郎中滿洲一人員外郎滿洲三人蒙古三
人主事蒙古一人
掌喀爾喀等部落及喇嘛番僧朝貢祿錫之事
徠遠清吏司郎中滿洲一人員外郎滿洲三人蒙古二
人主事滿洲蒙古各一人
掌嘉峪關以西回部回城及四川諸土司之政令
凡諸回舊部若哈密闢展吐魯番則爵其長而領
以札薩克如蒙古之制新疆若哈拉沙拉庫車沙
雅爾賽里木拜阿克蘇烏什喀什噶爾葉爾羌和
闐諸城則因俗設官皆辨其等秩而祿命之田賦
征𣙜則凖式定制而頒布焉四川諸土司奉歲事
以入
覲於廷釐其班位而詔之儀節凡哈薩克左右部布
魯特東西部安集延瑪爾噶郎霍䍐那木干四城
塔什䍐拔達克山博羅爾愛烏䍐啓齊玉蘇烏爾
根齊諸部汗長以時重譯朝貢者各以其國之籍
禮之
理刑清吏司郎中滿洲蒙古各一人員外郎滿洲二人
蒙古三人主事滿洲一人
掌蒙古及番回刑罰之事
堂主事滿洲二人蒙古三人漢軍一人校正漢文官二
人
掌校繕章疏順治元年置額其校正漢文官二人
於内閣翰林院侍讀學士侍讀等官内奏委三歲
而代
司務廳司務滿洲蒙古各一人
掌收發文移順治元年置司務二人為滿洲蒙古
員額院判一人知事一人副使一人為滿人員額
康熙三十八年俱省雍正十年復設滿洲司務一
人蒙古司務一人
題署主事滿洲三人蒙古五人
乾隆三十六年置由筆帖式内掄選題補
筆帖式滿洲三十六人蒙古五十五人漢軍六人
初順治元年置滿洲筆帖式十有一人蒙古筆帖
式四十一人漢軍筆帖式二人康熙二十八年增
設漢文筆帖式每旗各一人漢軍筆帖式每翼各
增二人雍正十一年復增滿洲筆帖式十七人蒙
古筆帖式十四人分隸各司視事之繁簡以為額
(職事具吏部篇)
銀庫郎中員外郎各一人(於本院司官内奏委)司庫滿洲一人筆
帖式滿洲二人庫使滿洲二人
掌帑金出納初制蒙古王台吉等入
朝由戸工二部及光祿寺庀器用具廩餼康熙四十
六年始剏立銀庫設官如今額計賓館所需按直
給貲以惠遠人惟庫使初置四人雍正元年省二
人
蒙古繙譯房員外郎主事各一人
掌繙譯章奏文書於本院司屬内掄選簡委
唐古忒學司業助教各一人筆帖式蒙古四人
掌教習唐古忒字以譯西藏章疏文移順治十四
年初立唐古忒學給教習人六品俸後改為司業
其助教本以他官兼乾隆五年始定為額設之官
稽察内館外館監督二人
掌致館于賓繕完滌除以待行李由科道及各部
司官内掄選奏委
烏蘭哈達三座塔駐劄司官各一人八溝駐劄司官一
人分駐塔子溝筆帖式一人
分掌諸蒙古部落與民人交涉之事以聽其訟而
平之歲則徧廵所屬以周知其風俗兼掌𣙜百物
之税以待蒙古贍恤歲周而代
察哈爾游牧處理事員外郎蒙古十有六人
掌治游牧察哈爾獄訟之事以在京蒙古各旗與
察哈爾各旗官員内掄選由院引
見除授自護軍校驍騎校選用者即授員外郎自中書
筆帖式選用者先授主事三年稱職乃授員外郎
又雍正七年置廵察游牧御史或部院司官一人
每歲更替今改定五年掄遣一次
張家口喜峯口獨石口殺虎口古北口管理驛站員外
郎各一人
掌蒙古各處郵驛之政令以宣傳命令通達文移
凡百里為一傳自喜峯口至札賴特置郵十有六
自古北口至烏朱穆沁置郵九自獨石口至浩齊
特置郵六自張家口至四子部落置郵五自殺虎
口至烏喇特置郵九又自歸化城至鄂爾多斯置
郵八(仍為殺虎口路)均於水泉形勢之地安設五路各設
員外郎一人由本部司官内奏委司其事筆帖式
一人佐之三歲而代
圍場總管一人(初制四品乾隆十八年升為三品)左右翼長各一人(秩四)
(品)章京八人(初制六品乾隆十八年升為五品)驍騎校八人(秩六品)
木蘭圍場在蒙古各部落中周一千四百餘里國
語謂哨鹿為木蘭故以得名康熙間
聖祖仁皇帝因喀喇沁敖漢翁牛特等諸部所獻牧地置
歲行秋獮之禮四十五年設圍場總管一員六品
官八員率官兵駐守以司譏察巡防之禁令
皇上式遵前制每以八月行圍肄武凡内扎薩克蒙古
王公台吉及喀爾喀青海厄魯特並輪年入
覲之都爾伯特土爾扈特回部伯克等咸會朝
行在所櫜鞬執役歲以為常乾隆十四年始以圍場總
管屬理藩院統轄十八年升總管等品秩增設翼
長二人驍騎校每旗各一人
謹案我
朝威德廣被其内扎薩克諸蒙古久受疆索比於
内臣而
聖武所昭無思不服北踰瀚海西越流沙亦莫不碁
布星羅咸歸版籍設官置吏多因其俗以治之
臂指相維不殊郡縣如蒙古諸旗之扎薩克官
及新疆回城之伯克等官皆領屬於理藩院今
以其本由各部落選置與内地注授者不同故
别繫諸藩屬諸官表内謹識於此
歷代建置
謹案周禮大行人以賓禮親諸侯凡會同朝覲
之事牢禮爵位之數皆其所掌典式綦備後世
封建既廢惟蕃國猶各以其籍貢獻而秦漢以
來德不及遠大抵羈縻姑息叛服不常甚至屈
體和親禮釣鄰敵其約束期會非中朝所得而
主故從未有設官以治之者我
國家義正仁育中外一家蒙古諸部落或誼聯戚
畹或著有勲勞帶礪之封爰及苖裔土田戸版
盡隸職方至於月&KR1633;砥平畫疆置吏羌髳順化
迾戍開屯亦皆述職來朝歲奉王事特設理藩
院以司其政令為
本朝剏建之職謹以古制約略凖擬惟周官大行
人所掌全相脗合而懷方合方訓方形方諸氏
亦可以類相比次則漢之典屬國差為近之其
秦漢而後之大鴻臚典領藩國諸侯王頗有與
今理藩院職守相似者雖規模之廣狹有殊而
所掌尚屬賓客禮儀之事故並互見於此表(今鴻)
(臚寺所掌者惟儐贊及朝儀其賓客之事則分屬理藩院及禮部會同四譯館說詳鴻臚寺篇)
至宋明諸代懷柔無策建置未遑者則亦並從
闕略以著其實仰見
聖朝長撫遠馭文軌大同凡世胙藩封者無不朝春
秋而備宿衛實與三代諸侯無異故理藩院之
輯寧衆部即大行人之信睦羣邦震叠威靈邁
於周典近代義乖懷畏不獨閉關自守者無足
語於服遠之宏模即或睎古建官亦不過略存
規制從未有遐荒絶漠悉統治於王官道一風
同咸為臣僕如
今日之盛者也
三代
尚書舜典賓于四門四門穆穆孔穎達疏以諸侯
爲賓舜主其禮迎而待之史記裴駰集解馬融曰
四門四方之門諸侯朝者舜賓迎之
謹案尚書賓于四門孔安國作賓客之賓鄭康
成則讀為儐字音義各異而以為迎待諸侯則
其說並同周大行人所謂大賓之禮大客之儀
其規制實本於此今故引冠理藩院沿革之始
以著原起云
周禮秋官大行人中大夫二人小行人下大夫四
人環人中士四人大行人掌大賓之禮及大客之
儀以親諸侯春朝諸侯而圖天下之事秋覲以比
邦國之功夏宗以陳天下之謨冬遇以協諸侯之
慮時會以發四方之禁殷同以施天下之政時聘
以結諸侯之好殷頫以除邦國之慝閒問以諭諸
侯之志歸脈以交諸侯之福賀慶以贊諸侯之喜
致禬以補諸侯之烖以九儀辨諸侯之命等諸臣
之爵以同邦國之禮而待其賓客上公之禮執桓
圭九寸繅藉九寸冕服九章建常九斿樊纓九就
貳車九乘介九人禮九牢其朝位賓主之間九十
步立當車軹擯者五人廟中將幣三享王禮再祼
而酢饗禮九獻食禮九舉出入五積三問三勞諸
侯之禮執信圭七寸繅藉七寸冕服七章建常
七斿樊纓七就貳車七乘介七人禮七牢朝位賓主
之間七十步立當前疾擯者四人廟中將幣三享
王禮一祼而酢饗禮七獻食禮七舉出入四積再
問再勞諸伯執躬圭其他皆如諸侯之禮諸子執
榖璧五寸繅藉五寸冕服五章建常五斿樊纓五
就貳車五乘介五人禮五牢朝位賓主之間五十
步立當車衡擯者三人廟中將幣三享王禮一祼
不酢饗禮五獻食禮五舉出入三積一問一勞諸
男執蒲璧其他皆如諸子之儀凡大國之孤執皮
帛以繼小國之君出入三積不問一勞朝位當車
前不交擯廟中無相以酒禮之其他皆視小國之
君凡諸侯之卿其禮各下其君二等以下及其大
夫士皆如之邦畿方千里其外方五百里謂之侯
服歲一見其貢祀物又其外方五百里謂之甸服
二歲一見其貢嬪物又其外方五百里謂之男服
三歲一見其貢器物又其外方五百里謂之采服
四歲一見其貢服物又其外方五百里謂之衞服
五歲一見其貢材物又其外方五百里謂之要服
六歲一見其貢貨物九州之外謂之蕃國世一見
各以其所貴寶為摯王之所以撫邦國諸侯者歲
徧存三歲徧頫五歲徧省七歲屬象胥諭言語協
辭命九歲屬瞽史諭書名聽聲音十有一歲建瑞
節同度量成牢禮同數器修法則十有二歲王巡
守殷國凡諸侯之王事辨其位正其等協其禮賓
而見之小行人掌邦國賓客之禮籍以待四方之
使者令諸侯春入貢秋獻功王親受之各以其國
之籍禮之凡諸侯入王則逆勞于畿及郊勞視館
將幣為承而擯凡四方之使者大客則擯小客則
受其幣而聽其辭使適四方協九儀賓客之禮朝
覲宗遇會同君之禮也存頫省聘問臣之禮也成
六瑞王用瑱圭公用桓圭侯用信圭伯用躬圭子
用榖璧男用蒲璧合六幣圭以馬璋以皮璧以帛
琮以錦琥以繡璜以黼此六物者以和諸侯之好
故若國札喪則令賻補之若國凶荒則令賙委之
若國師役則令槁禬之若國有福事則令慶賀之
若國有禍烖則令哀弔之凡此五物者治其事故
及其萬民之利害為一書其禮俗政事教治刑禁
之逆順為一書其悖逆暴亂作慝猶犯令者為一
書其札喪凶荒戹貧為一書其康樂和親安平為
一書凡此五物者每國辨異之以反命於王以周
知天下之故環人舍則授館有任器則令環之
管子五行篇天子出令命行人内御註行人行使
之官也
韓非子外儲說衛君入朝於周周行人問其號對
曰諸侯辟疆周行人却之曰諸侯不得與天子同
號
謹案周制賓客有大小之分鄭康成周禮注大
賓要服以内諸侯大客謂其孤卿賈公彦疏云
言要服以内諸侯者對要服以外為小賓蕃國
世一見是也大客謂大賓下孤卿對行人所云
小客大夫士皆得為客此但舉尊者而言據此
是六服諸侯皆大賓而九州外之蕃國則小賓
也自封建變為郡縣而歷代朝貢者獨有蕃國
故賓禮所治與周制多不相凖惟今札薩克諸
蒙古咸以勲存
王室世守藩封子弟入侍於
闕廷丁口悉登於戸版其慶讓黜陟之典實無殊於
六服諸侯故理藩院一官所司典制儀式皆即
周大小行人之職如諸藩封爵凡親王郡王貝
勒貝子公分為五等台吉分為三等皆由院奏
請繼襲此即如以九儀辨諸侯之命而等其爵
也凡朝期或分三班或分四班皆周而復始歲
十二月咸集以奉元會其不分班者則閱年奏
請得
旨來覲此即如六服諸侯各以其方歲見四載而徧
也其來朝就館賞賚俸幣之制牧芻廩給之數
皆視等級以為差此即如牢禮饗食之有多寡
也會盟之期漠南諸部則三年遣大臣奉
勅以往喀爾喀等部則各副將軍歲於所部舉行間
歲則以軍營參贊大臣二人分莅之此即如歲
徧存三歲徧頫五歲徧省也各部落偶遇歲荒
札薩克設法養贍不足告盟長協濟再不足會
報到院奏請發帑以濟其乏此即如賙委槁禬
以治其事故也蓋惟懷柔化洽所為習禮攷義
正刑一德者無不同符周典備極精詳是以鱗
集仰流比於戸闥同風郅治嫓三代而獨隆矣
周禮夏官懷方氏中士八人掌來遠方之民致方
貢致遠物而送逆之達之以節治其委積館舍飲
食(鄭康成注懷來也主來四方之民及其物)合方氏中士八人掌達天
下之道路通其財利同其數器一其度量除其怨
惡同其好善(鄭康成注主合同四方之事)訓方氏中士四人掌
道四方之政事與其上下之志誦四方之傳道正
歲則布而訓四方以觀新物(鄭康成注訓道也主教道四方之民志淫)
(行辟則當以政教化正之)形方氏中士四人掌制邦國之地域
而正其封疆無有華離之地(鄭康成注主制四方邦國之形體華讀為)
(&KR0992;哨之&KR0992;正之使不&KR0992;邪離絶)
謹案懷方氏以下四官皆主和輯四方諸侯亦
今理藩院所有事以規制考之合方氏形方氏
通財利同好善正封疆當如今旗籍典屬徠遠
諸司之職懷方氏治委積館舍而送逆之當如
今王會柔遠諸司之職訓方氏以教化正淫辟
則如今理刑司之職也
周禮秋官司盟下士二人掌盟載之法
謹案春秋左氏僖五年傳勲在王室藏於盟府
杜預注司盟之官孔穎達疏曰諸侯初封必有
盟誓之言漢封爵之誓即盟之類僖二十六年
傳載在盟府太師職之杜預注太公為太師兼
主司盟之官襄十一年傳藏在盟府杜預注司
盟之府有賞功之制孔穎達疏曰司盟之府掌
藏功勲典策故有賞功之制是周之司盟專主
諸侯功績至以太師兼掌之其職甚重今蒙古
諸部落世次譜系及
錫封根源備載於册藏諸
内府十年一修近又奉
詔纂輯蒙古王公表傳錄功旌伐傳示無窮蓋即功
勲典策藏於盟府之制是今之理藩院亦兼有
周司盟之職也
逸周書王會解成周之會相者太史魚大行人皆
朝服有繁露郭叔掌為天子菉幣焉孔晁注魚太
史名及大行人皆贊相賓客禮儀菉錄諸侯之幣
也
尚書立政夷微盧烝三亳版尹孔安國傳蠻夷微
盧之衆師及亳人之歸文王者三所為之立監及
阪地之尹長皆用賢
謹案蔡沈書傳謂此即王官之監於諸侯四夷
者以尹與監為一官而孔安國則以為微盧亳
有監而阪地有尹區之為二疑地當險要及人
戶繁庶者則立監以治之其職較尊當如今之
新疆各路駐劄大臣其地近而事簡者所任略
輕則為之設尹如今蒙古地方駐劄司官及察
哈爾游牧理事官之類也
周禮秋官象胥每翟上士二人中士二人下士八
人掌蠻夷閩貊戎狄之國使掌傳王之言而諭說
焉以和親之若以時入賓則協其禮與其辭言傳
之
謹案大行人職稱七歲屬象胥諭言語協辭命
九歲屬瞽史諭書名聽聲音鄭康成注通言語
之官為象胥瞽樂師也史大史小史也書名書
文字也古曰名七歲省而名其象胥九歲省而
名其瞽史皆聚於天子之宫教習之也易祓周
禮總義謂諭言語則通五方之言語乃象胥之
職諭書名則達六書之文乃瞽史之職據此則
凡語言文字之不相通者皆當以象胥大史小
史教習之而後使命往來咸得以達其辭而諭
其志今之蒙古繙譯房唐古忒學蓋即其制特
三代以語音與字書分兩職今則本方語以繙
譯成文審音辨字相為條貫並不必分曹肄習
故仍以象胥互著於此(又别見會同四譯館篇)而大史小
史則别繋諸翰林院及欽天監篇内焉(說各詳本篇)
周禮地官山虞每大山中士四人下士八人中山
下士六人小山下士二人若大田獵則莱山田之
野及弊田植虞旗於中致禽而珥焉(賈公彦疏大田獵謂王親)
(行田在山則山虞於可陳之處芟除草木)澤虞每大澤大藪中士四人
下士八人中如中川之衡(下士六人)小如小川之衡(下士)
(二人)若大田獵則萊澤野及弊田植虞旗以屬禽迹
人中士四人下士八人掌邦田之地政為之厲禁
而守之凡田獵者受令焉(鄭康成注田之地若今苑也賈公彦疏迹人主)
(迹知禽獸之處有禽獸之處則為苑囿以林木為藩籬使其地之民遮厲守之)
謹案三代天子蒐狩之地必有廣阜大藪以陳
六軍詩所謂東有甫草駕言行狩是也今木蘭
之地泉甘壤沃
靈囿天開茇舍治兵適符古制圍場總管主成梁
除道其職近於山澤之虞而禁令所頒與迹人
之掌邦田地政者尤為相合以其為理藩院統
轄故沿革併附著於此表云
秦
册府元龜秦置典客掌諸侯及歸義蠻夷又有典
屬國掌蠻夷降者
謹案册府元龜謂秦置典客掌諸侯及歸義蠻
夷考戰國策秦王見燕使者咸陽宫乃朝服設
九賓註禮大小行人以九儀掌賓客之禮吴師
道授正曰大事記相如奉璧入秦秦王齋五日
後乃設九賓禮於庭註引正義韋昭云九賓則
周禮九儀也劉伯莊云九賓者周王之備禮天
子臨軒九服同會秦趙安得九賓但亦陳設車
輅文物爾不得以周禮九賓儀為釋愚按前漢
書大行設九賓恐即秦儀也據師道此說則秦
人典客亦猶掌大行人之遺法叔孫通傳所謂
大行設九賓臚句傳乃秦法之沿于漢初者也
漢
荀悦漢紀高后紀吕祿遂解印屬典客而以兵授
勃七年典客馮叔為御史大夫惠帝紀典客掌諸
侯歸義蠻夷景帝更名大行武帝更名大鴻臚武
帝紀單于背約寇邊無已於是上議伐之大行王
恢曰匈奴和親率不過數歲請擊之
漢書百官公卿表典客掌諸歸義蠻夷景帝中六
年更名大行令武帝太初元年更名大鴻臚屬官
有行人譯官令丞武帝太初元年更名行人為大
行令
謹案漢書百官公卿表典客掌諸歸義蠻夷景
帝中六年更名大行令武帝大初元年更名大
鴻臚是武帝時始有大鴻臚考荀悦漢紀景帝
紀中元年春令諸侯王薨及列侯初封及之國
大鴻臚奏諡誄策列侯薨及諸侯王太𫝊初除
之官大行奏諡誄策王薨遣光祿大夫弔襚祠
賵視喪事因立嗣列侯薨遣太中大夫弔祠視
喪事立祠據此則景帝中元年已有大鴻臚不
自武帝始且奏諡誄策或用大鴻臚或用大行
令似大鴻臚與大行令各為一官大行令非大
鴻臚之更名矣均與漢表不同
漢書應劭注皇帝延諸侯王賓王諸侯皆屬大鴻
臚
太平御覽韋昭辨釋名曰腹前肥者臚言以京師
為腹心王侯外國為四體以養之也辨云鴻臚本
故典客掌賓禮鴻大也臚陳序也欲以陳序賓客
也
程大昌雍錄藁街在朱雀街西與鴻臚寺近
漢書臣瓚注大行是官名掌九儀之制以賓諸侯
荀悦漢紀武帝紀後元二年濟北王寬坐悖人倫
祝詛有司請誅上遣大鴻臚利召王哀帝紀建平
元年太后素怒中山遣御史按驗考訊卒無所得
更使中謁者令史陳立與丞相長史大鴻臚丞親
治其事
揚雄大鴻臚箴蕩蕩唐虞經通垓極陶陶百王天
工人力畫為上下羅條百職人有才能寮有級差
遷能於官各有攸宜主以不廢官以不隳昔在三
代二季不蠲穢德慢道署非其人人失其材職反
其官寀寮荒耄國政如漫文不可武武不可文大
小上下不可奪倫鴻臣司爵敢告在鄰
謹案楊雄箴謂鴻臣司爵栢梁詩云郡國吏能
差次之則漢之鴻臚又掌官秩蓋鴻臚典九儀
之制以賓諸侯則貴賤秩次因兼掌焉律志云
權衡規矩凖䋲職在大行漢紀權衡銖兩斤鈞
石職在鴻臚亦以鴻臚主陳序不凌亂也
袁宏後漢紀明帝紀楚王英徙丹陽涇縣遣大鴻
臚持節護送英丹陽章帝紀東平王蒼與諸王俱
至滎陽使大鴻臚持節郊迎歲餘大鴻臚奏遣諸
王歸國東平王蒼薨乃遣大鴻臚持節護喪順帝
紀漢安元年以匈奴主義王兜樓儲為南單于立
於京師使大鴻臚授印綬引上殿殤帝紀鄧隲征
羌還京師詔大鴻臚親迎
洪适隸續劉寬碑陰門生大尚書書洪氏云碑中
有大尚書張祗祝睦碑亦云拜大尚書考東京官
制建武中三公皆去大惟鴻臚司農長秋有大字
後漢書百官志大鴻臚卿一人中二千石掌諸侯
及四方歸義蠻夷諸王入朝當郊迎典其禮儀皇
子拜王贊授印綬及拜諸侯諸侯嗣子及四方夷
狄封者臺下鴻臚召拜之王薨則使弔之及拜王
嗣
謹案秦典客漢大鴻臚大行令職司賓禮本出
周大小行人之職故諸侯王列侯及蕃國之歸
義者皆其所屬考之於史凡諸侯王封拜繼襲
削奪訊治弔祭誄諡之典皆以鴻臚主之今宗
藩政令已聽治於宗人府而蒙古王公撫封世
及無殊漢之異姓諸侯王則理藩院實兼有大
鴻臚之一職至當時接待蕃國史未詳其儀制
據漢書西域傳載大鴻臚議募囚徒送匈奴使
者又鴻臚領郡國邸而匈奴傳言單于來朝就
邸其為鴻臚所主可知是匈奴諸國館餼送迎
之事亦當隸於鴻臚也
漢書百官公卿表典屬國掌蠻夷降者武帝元狩
三年昆邪王降復增屬國置都尉丞候千人屬官
九譯令成帝河平元年省併大鴻臚
漢書武帝本紀匈奴昆邪王降置五屬國以處之
顔師古注凡言屬國者存其國號而屬漢朝故曰
屬國
漢書霍去病傳因其故俗為屬國顔師古注不改
其本國之俗而屬於漢故號屬國
王應麟玉海典屬國卿也所以統邊郡屬國都尉
等官也
漢書昭帝本紀蘇武奉使全節以為典屬國(如淳曰以)
(武久在外國知邊事故令典主諸屬國)常惠列傳代蘇武為典屬國
明習外國事勤勞數有功為右將軍典屬國如故
馮奉世列傳常惠薨奉世代為右將軍典屬國
謹案漢以蠻夷降者置屬國處之沿邊諸郡皆
仍其故名而設都尉治之據兩漢地里志所載
安定上郡天水五原張掖西河北地屬國以處
匈奴降人金城屬國以處降羌廣漢蜀郡犍為
屬國以處西南夷降人其中酋長有仍其位號
者匈奴傳屬國千長義渠王胡三省通鑑注屬國
義渠之君長是也有授以漢官者景武昭宣
元成功臣表煇渠侯雷電故匈奴歸義以五原
屬國都尉與貳師將軍擊匈奴是也有以部落
之長率兵從征者功臣表昆侯渠復參以屬國
大首擊匈奴侯是也蓋以屬國都尉分治而典
屬國居中統總之今自西南諸部落皆因其本
俗設官駐劄控置撫綏與漢之屬國僅列置邊
郡者其幅員之廣狹不同而規制則差可相擬
是今之理藩院正漢典屬國卿之職也
宋書百官志漢儀尚書郎一人主匈奴單于營部
一人主羌夷吏民匈奴單于宣帝之世保塞内附
成帝世單于還北庭矣一郎主匈奴單于營部則
置郎疑是光武時所主匈奴是南單于也
謹案漢以尚書郎主匈奴單于營部正如今理
藩院司員之職蓋是時呼韓單于留居光祿塞
下南單于亦入居雲中後徙西河美稷授地給
食同於藩臣故特設官以領其事也
後漢書匈奴列傳南單于詣闕奉藩求使者監護
始置使匈奴中郎將衞護之中郎將置安集掾將
弛刑五千人隨單于歲盡輒遣奉奏送侍子入朝
中郎將從事一人將領詣闕
後漢書百官志使匈奴中郎將一人比二千石主
護南單于置從事二人有事隨事增之掾隨事為
員護烏桓校尉一人比二千石主烏桓(應劭漢官曰擁節長)
(史一人司馬二人皆百石)
後漢書烏桓列傳烏桓願留宿衛於是封其渠率
為侯王君長者八十一人布於緣邊諸郡始復置
校尉并領鮮卑賞賜質子歲時互市焉
謹案漢自匈奴烏桓並塞稱藩始置中郎將校
尉諸官以衞護之秩皆比二千石蓋如今各處
駐劄大臣之比至安集掾及長史司馬其秩較
卑而職在和輯藩部則今烏蘭哈達等處司官
及察哈爾游牧理事官頗為近之云
三國
三國魏志崔林列傳林遷大鴻臚龜兹王遣侍子
來朝褒賞甚厚餘國各遣子來朝間使連屬林乃
移書燉煌喻指并錄前世待遇諸國豐約故事使
有恒常
玉海大鴻臚魏韓宣崔林
謹案魏志諸王傳載中山王衮薨大鴻臚持節
典護喪事楚王彪有罪大鴻臚持節賜書切責
又陳思王植傳稱諸奏植罪狀在大鴻臚者皆
削除之是魏世鴻臚所掌諸侯王封拜慶讓之
典一如漢制而如崔林傳所載則接待外藩亦
其專司蓋猶未失大小行人之舊職也
晉
晉書職官志大鴻臚統大行等令及江左有事則
權置無事則省
周禮象胥晉干寶註曰今鴻臚
謹案晉初鴻臚尚沿漢魏之制自渡江以後諸
侯王既不分封外藩亦無復朝覲聘問之禮故
遂罷而不設偏安之世僻處一隅宜規模之益
以狹隘也
宋齊梁陳
謹案江左諸朝鴻臚惟掌導護贊拜不復主賓
客之禮故專繫諸鴻臚寺篇不列於此表
北魏
杜佑通典後魏大鴻臚第三品大鴻臚少卿第四
品
楊衒之洛陽伽藍記永橋以南圜邱以北伊洛之
間夾御道有四夷館道東有四館一名金陵二名
燕然三名扶桑四名崦嵫道西有四里一曰歸正
二曰歸德三曰慕化四曰慕義吳人投國者處金
陵館三年已後賜宅歸正里北夷來附者處燕然
館三年已後賜宅歸德里正光元年蠕蠕主郁久
閭阿那肱來朝執事者莫知所處中書舍人常景
議云咸寧中單于來朝晉世處之王公特進之下
可班那肱蕃王儀同之間朝廷從其議北夷酋長
遣子入侍者常秋來春去避中國之熱時人謂之
雁臣東夷來附者處扶桑館賜宅慕化里西夷來
附者處崦嵫館賜宅慕義里自葱嶺已西莫不歡
附商胡販客日奔塞下樂中國土風因而宅者不
可勝數附化之民萬有餘家門巷修整閶闔填列
謹案北魏於外藩入朝者皆有館以處之魏書
蠕蠕傳云蠕蠕投化在京館者任其去留又云
蠕蠕可汗婆羅門入朝死於洛南之館是也洛
陽伽藍記所載最詳其間疑不無夸飾然規制
自可考見特不言以何官掌之據魏書高句麗
傳又稱高祖使大鴻臚拜高雲為高句麗王是
魏世鴻臚實主藩國一切館餼朝謁當為其專
職蓋如今之理藩院矣
册府元龜延和二年九月詔兼大鴻臚卿崔頤持
節拜征虜將軍楊難當為征南大將軍儀同三司
封南秦王太和二年三月遣鴻臚卿劉歸謁者張
察拜河南公梁彌機為征南大將軍西戎校尉梁
益二州牧河南公岩昌王
謹案初學記鴻臚五代史百官志云至梁加卿
字曰鴻臚卿除大字後魏又加大字考册府元
龜於魏延和二年稱大鴻臚卿崔頤于魏太和
二年稱鴻臚卿劉歸同為魏制而一加大字一
去大字與初學記不合
魏書崔挺列傳遷典屬國下大夫
魏書盧淵列傳淵拜典屬國
謹案北魏復置典屬國官而官氏志不載今据
列傳採入其所掌已不可詳當亦即大鴻臚之
分職也
北齊
隋書百官志後齊鴻臚寺置卿少卿丞各一人掌
蕃客朝會吉凶弔祭統典客典寺等署令丞典寺
署有僧祗部丞一人昭元寺掌諸佛教置大統一
人統一人都維那一人
謹案葉夢得石林燕語東漢以來九卿官府皆
名曰寺鴻臚其一也本以待四夷賓客故摩騰
竺法蘭自西域以佛經至舍於鴻臚今洛中白
馬寺即漢鴻臚舊地僧居槩稱寺蓋本諸此云
云據此是僧徒初入中國原待以蕃客之禮故
舍之鴻臚寺至北魏而西域沙門來者益衆因
立監福曹又改為昭元備置官屬以斷僧務(見魏)
(書釋老志)北齊設典寺署令丞僧祗部丞仍隸於鴻
臚俾主其事蓋猶本東漢之遺制今喇嘛番僧
品秩承襲朝貢之禮悉統領於理藩院亦即其
例至昭元寺專以僧徒總領其制大統統都維
那諸名則猶今之扎薩克大喇嘛以下各分等
級也
後周
通典後周官品正五命秋官賓部中大夫正四命
秋官小賓部下大夫正三命秋官小賓部上士掌
大賓客之儀
隋書韋師列傳師在周為賓曹參軍雅知諸蕃風俗
及山川險易其有朝貢必接對論其國俗如視諸
掌夷人驚服無敢隱情徙為賓部大夫
謹案後周秋官有蕃部賓部俱出周行人之職
今蕃部别繋諸禮部會同四譯館篇而賓部則
專司賓禮當時出使專對皆以此職充之(周書武帝)
(紀天和三年小賓部元暉使於齊建德元年小賓部賀遂禮使於齊)韋師傳所載
可以相證與前代之大鴻臚掌蕃國朝會者尤
為脗合今故著之於此表
隋
隋書百官志鴻臚寺置卿少卿各一人統典客崇
元署各置令典客二人崇元一人煬帝改典客署
為典蕃署
隋書蘇䕫列傳時蠻夷朝貢前後相屬帝嘗從容
謂宇文述虞世基等曰四夷率服觀禮華夏鴻臚
之職須歸令望寧有可以接對賓客者為之乎咸
以虁對即日拜鴻臚少卿
謹案隋代鴻臚尚沿舊制掌賓客之禮隋書刑
法志載楊素與鴻臚少卿陳延不平經蕃客館
庭中有馬屎旋以白帝帝大怒搒捶陳延幾斃
又突厥傳處羅可汗母向氏入朝留京師每舍
之鴻臚寺可知外藩朝覲者其館舍廪賜皆屬
之鴻臚猶與今理藩院職掌為近也
唐
舊唐書職官志鴻臚寺龍朔改為同文寺光宅曰
司賓寺神龍復卿一人少卿二人丞二人主簿一
人錄事二人掌賓客之事凡四方夷狄君長朝見
者辨其等位以賓待之凡夷狄君長之子襲官爵
者皆辨其嫡庶詳其可否若諸蕃人酋渠有封禮
命皆受册而往其國凡天下寺觀三綱及京都大
德皆取其道德高妙為衆所推者俱申尚書祠部
典客署令一人丞一人掌四夷歸化在蕃者之名
數凡朝貢宴享送迎皆預焉凡酋渠首領朝見者
皆館供之
唐會要天寶十三年三月二十七日禮賓院令鴻
臚寺掌管
謹案自東晉迄於唐諸侯王皆僅存空名無分
藩之制故封授削奪之政令俱改歸宗正不屬
鴻臚所存者惟蕃國朝覲之禮猶大行人之一
職觀唐書回紇傳乾元後回紇使者相望留舍
鴻臚又回紇武義可汗來逆公主其下七百人
皆聽入朝舍鴻臚新羅傳鴻臚寺籍質子及學
生歲滿者皆還之資治通鑑代宗永泰七年正
月回紇使者擅出鴻臚寺掠人子女所司禁之
毆擊所司七月回紇又擅出鴻臚寺逐長安令
卲說奪其馬是當時屬國之朝見館餼皆在鴻
臚又諸藩册立會盟弔祭亦多以鴻臚充使(唐書)
(突厥傳鴻臚卿劉善册思摩可汗西突厥傳鴻臚少卿劉善册咄陸可汗吐蕃傳崔漢衡為鴻)
(臚卿與吐蕃會盟境上回紇傳回紇懷信可汗死鴻臚少卿孫杲臨弔黠戛斯傳鴻臚卿李業)
(持節册黠戛斯為英武誠明可汗)即或以他官充使亦必兼鴻
臚之職册府元龜開元二十五年新羅王金興
光卒其子承慶嗣位命贊善大夫邢璹攝鴻臚
少卿往其國行弔祭册立之禮是也雖唐代吐
蕃回紇諸部皆強盛跋扈終未得其要領難語
于威德綏懷而考其規制亦今理藩院之比也
司馬光資治通鑑會昌五年大秦穆護祅僧皆勒
歸俗胡三省注大秦穆護又釋氏之外教如回鶻
摩尼之類唐制祠部歲再祀磧西諸州火祅而禁
民祈祭官品今有祅正蓋主祅僧也
姚寬西溪叢語唐貞觀五年有傳法穆護何祿將
祅教詣闕勅長安崇教坊立祅寺號大秦寺又名
波斯寺祅之有正想在唐世
唐書回鶻列傳詔回鶻營功德使在二京者悉冠
帶之
謹案唐之祅僧出自西域為釋氏外教蓋如今
之紅教喇嘛其祅正當以僧徒充之如今陜甘
洮岷諸寺番僧設都綱僧綱僧正之例故不見
於百官志摩尼之教本出回鶻即今回教所自
始當時回鶻以摩尼入朝留居京師故兩京各
置回鶻營功德使以統之疑亦隸於鴻臚寺也
唐書西域列傳箇失蜜王遣使者物理多來丐王
册鴻臚譯以聞
唐書回鶻列傳回鶻可汗遣其妹逆主且納聘帝
饗回紇公主入銀臺門譯史傳導入拜謁已又譯
史傳問乃至宴所
謹案唐鴻臚寺譯史主譯西域諸國文字蓋如
今之有唐古忒學也
五季(未置)
宋(未置)
謹案宋代北有遼金西有夏國疆土最為狹隘
兼之兵力孱弱不能服遠並無外藩朝覲之事
故鴻臚但存空名其偶一通貢者惟有高麗安
南諸國以同文館及都亭懷遠諸驛分主之而
已今已别著於禮部四譯館篇不復載之此表
遼
遼史百官志北面部族官五院部有知五院事在
朝曰北大王院六院部有知六院事在朝曰南大
王院伊實(部帳名原作乙室今改正)部在朝曰伊實王府有伊
實府都古稜(蒙古語盈滿也原作迪骨里今改正)節度使司奚六部
在朝曰奚王府有二詳衮(原作常衮今依字面改正)有二宰相
又有圖哩(滿洲語黑豆也原作吐里今改正)太尉有奚六部漢軍
詳衮(原作詳穩今依字面改正)有奚伊喇(滿洲語糜也原作拽剌今改正)詳衮
有錫林塔拉官(滿洲語錫林精銳也塔拉野外也原作先離撻覽今改正)
謹案遼之諸部族太祖二十部聖宗三十四部
又附庸十部各有分壤地廣族繁遼史營衛志
謂古者廵守於方岳五服之君各述其職遼之
部族似之與今蒙古諸部落規制差可相擬特
當時皆分隸於諸路詳衮統軍招討司不别設
官以總領之惟五院六院伊實奚為四大部族
故在朝各置大王府以治其事謂之四大王府
蓋即如今理藩院職掌也(南北二王院又互見戶部篇)
遼史百官志北面坊場等官圍場都太師圍場都
管圍場使圍場副使已上場官
謹案遼史穆宗紀載有虞人掌鹿鹿人獐人彘
人狼人鷹人豕人鶻人喚鹿人諸官而他紀傳
不槩見疑亦各因其所掌以立名並非定職惟
圍場都太師以下專設以供獮狩之事即今圍
場總管所由昉也
金
金史兵志太祖始以三百戶為穆昆(滿洲語族也盖族長之轉)
(原作謀克今改正)穆昆十為明安(滿洲語千也盖千夫長之稱原作猛安今改正)
繼而諸部來降率用明安穆昆之名以授其首領
而部伍其人時東北路部族乣軍二部五乣戶五
千五百八十五其他部族數皆稱是西北西南二
路之乣軍十其諸路皆在上京之鄙或置總管府
或置節度使
謹案金諸部族皆分置明安穆昆而各統以節
度使詳衮額爾奇木(解見内閣篇)之職(百官志有諸部族節度使)
(各一員統制各部諸乣詳袞各一員守戍邊堡諸額爾奇木司額爾奇木各一員分掌部族村)
(寨事)蓋亦猶今蒙古諸藩分旗編戸之制特其政
令惟掌於西北西南東北三路招討司而在京
並無綜轄之官以兵志考之疑當兼隸於尚書
省及樞密院也
金史伊喇道列傳道改西北路招討使初諸部有
獄訟招討司例遣胥吏按問往往為姦利道請專
設一官上嘉納之招討司設勘事官自此始
謹案金置勘事官以平諸部獄訟蓋即如今察
哈爾游牧處之理事官也
元
元史百官志宣政院秩從一品掌釋教僧徒及吐
蕃之境而隸治之其用人則自為選其為選則軍
民通攝僧俗並用至元初立總制院而領以國師
二十五年因唐制吐蕃來朝見於宣政殿之前更
名宣政院置院使二員同知二員副使二員參議
二員經歷二員都事四員管勾一員照磨一員二
十六年置斷事官四員二十八年增僉院同僉各
一員元貞元年增院判一員大德四年罷斷事官
至大初省院使一員至治三年置院使六員天歷
二年罷功德使司歸宣政定置院使十一員從一
品同知二員正上品副使二員從二品僉院二員
正三品同僉三員正四品院判三員正五品參議
二員正五品經歷二員從五品都事三員從七品
照磨一員管勾一員並正八品掾史十五人蒙古
筆且齊(解見吏部篇)二人回回掾史二人克埒穆爾齊
(解見吏部篇)四人知印二人宣使十五人典吏有差
斷事官四員從三品經歷知事各一員至元二十
五年始置大都提舉資善庫秩從五品達嚕噶
齊(解見戸部篇)一員提舉一員同提舉一員副提舉一
員掌錢帛之事至元二十六年置(以上屬宣政院)通政
院秩從二品國初置驛以給使傳設托克托和斯
(蒙古語托克托定也和斯雙也原作脱脱禾孫今改正)以辨奸偽至元七年
初立諸站都統領使司以總之設官六員十三年
改通政院至大四年罷是年仍置止管達勒達(滿洲)
(語遮蔽處也原作達達今改正)站齊(原作站赤今依字面改正)延祐七年仍領
漢人站齊
謹案元初以兵威剪滅西北各部即分封諸王
於其地故親藩錫土多在邊陲元史稱國初親
王分封有其地極遠去京師數萬里驛騎急行
二百餘日方達京師者今蒙古部落大扺皆元
諸王分地(如敖漢扎賴持杜爾伯持郭爾羅斯為遼王分地喀喇沁土默特為惠寧)
(王分地)故當時諸王駙馬投下蒙古色目人一切
公事皆隸屬於大宗正府(詳見宗人府篇)其應給歲賜
諸物或别置總管府以治之惟宣政院專領西
僧及吐蕃境内諸事正今理藩院之一職其所
屬有斷事官蓋即如今理事官資善庫則如今
之銀庫也至通政院所管達勒達站齊即如今
蒙古驛站而托克托和斯於各站專主郵政元
志載吐蕃等處宣慰司都元帥屬若寧河積石
烏思藏諸地皆有其官可見使命往來典司有
在今以通政院設署京師故分列兵部馬館條
下而托克托和斯則專繋於此以著蒙古驛站
設官之沿革焉
元史百官志宣徽院秩正三品掌宴享宗戚賓客
之事及諸王宿衞齊哩克昆(蒙古語齊哩克兵也昆人也原作怯憐今)
(改正)口糧食所屬内外司屬用人則人自為選置院
使六員同知一員副使二員僉院二員同僉二員
院判二員經歷二員都事三員照磨一員
謹案元宣徽院主供玉食之需當為今内務府
職守而賓客之事亦兼主之元史顯宗傳稱晉
王在藩邸元貞元年塔塔爾部(原作塔塔兒部今依八旗姓氏)
(通譜改正)年穀不熟檄宣徽院賑之則蒙古諸部灾
歉宣徽院實司其賑恤正與理藩院旗籍司所
掌相近今故互見於此
明(未置)
謹案明自成祖措置失宜棄大寧以與三衞自
是邊牆之外皆為甌脱内地戍邏僅及關門而
止元之子孫於漠北相繼稱汗至我
朝破察哈爾林丹汗而始滅終明之世雖使命往
來有同敵國未嘗臣服其别部若額森(蒙古語平安也)
(原改也先今改正)諳達(滿洲語夥伴也原作俺答今改正)皆雄視一方
屢以勁兵入塞至於英宗被執京城受圍明人
聚訟盈庭終不能得其要領至西域境壤則第
畫嘉峪關而守之雖以哈密近邊之地亦為土
魯番所據棄同異域諸蕃朝貢之禮不修官司
亦闕而未置誠由威令不行無以控馭之故也
國家聲教四訖奔走偕徠置戍建官盡歸疆索綏
懷盛軌固已遠軼漢唐若明之柔懦無策者更
為不足比算矣
欽定歴代職官表卷十七
