欽定歴代職官表卷十四
工部表
工部上
國朝官制
工部尚書滿洲漢人各一人
掌天下工虞器用辨物庀材以飭邦事所屬有營
繕虞衡都水屯田四清吏司
國初設工部滿洲承政二員蒙古承政一員漢人承
政一員滿洲恭政八員啟心郎一員尋又增設漢
人恭政二員蒙古恭政二員漢人啟心郎二員崇
德三年改設承政一員左恭政二員右恭政三員
順治元年改承政為尚書無定員五年定設滿洲
漢人尚書各一人雍正元年以來以親王郡王大
學士兼理部務皆由
特簡不恒置
左右侍郎滿洲漢人各一人
掌綜事訓工以貳尚書順治元年定額滿漢右侍
郎兼管理錢法堂事務(詳見戶工二部錢局篇)
營繕清吏司郎中滿洲四人蒙古一人漢人一人員外
郎滿洲五人漢人一人主事滿洲二人蒙古一人漢人
二人
掌繕治
壇
廟宫府城垣倉庫廨宇營房辨飭物材而司其禁令凡工
作之籍以時會而上之
國初置工部理事官九員副理事官十二員額者庫
二員順治元年改設滿洲郎中八人蒙古郎中一
人滿洲員外郎九人蒙古員外郎三人滿洲主事
四人漢軍郎中二人員外郎六人十二年增設滿
洲郎中九人員外郎十人康熙二十二年增設滿
洲主事每旗各一人三十八年省蒙古郎中員外
郎額闕又省漢軍員外郎四人五十七年復設蒙
古郎中一人員外郎一人增設蒙古主事一人雍
正五年省漢軍郎中員外郎額闕滿洲司屬初不
分曹聽委於其長後始定額如今制漢人司屬則
自順治元年即随曹置額初設營繕司郎中二人
員外郎二人主事六人虞衡司郎中一人員外郎
二人主事三人都水司郎中一人員外郎二人主
事十有一人屯田司郎中一人員外郎一人主事
三人十四年增營繕司主事三人十五年省營繕
司郎中一人營繕都水虞衡三司員外郎各一人
都水司主事一人十六年省營繕司主事二人十
八年復設營繕司郎中一人康熙元年仍省又省
營繕司主事一人六年營繕虞衡屯田三司又各
省主事一人都水司四人十一年增都水司員外
郎二人尋省十二年又省都水司主事四人
虞衡清吏司郎中滿洲四人漢人一人員外郎滿洲四
人蒙古一人漢人一人主事滿洲三人漢人一人
掌山澤採捕及陶冶器用修造權衡武備之事若
葦席竿繩之屬則儲以待用應時而給之
都水清吏司郎中滿洲五人漢人一人員外郎漢洲五
人漢人一人主事滿洲四人漢人二人
掌河防海塘及直省河湖淀泊川澤陂池水利之
政令凡道路之平治橋梁之營葺舟楫之制度咸
總而舉之歲十有二月則藏冰夏而出之以供祭
祀
宫府之用焉
屯田清吏司郎中滿洲四人漢人一人員外郎滿洲五
人漢人一人主事滿洲三人漢人二人
掌修
陵寢大工及王公百官墳塋之制凡大祭祀則供其薪炭
百司歲給亦如之工匠之餼於官及以時和顧者
皆量其功役而為之程度焉
節慎庫郎中員外郎滿洲各一人司庫滿洲二人庫使
滿洲十有一人
掌出納金錢月要歲會以上其數郎中員外郎俱
於各司屬中簡調一年而代初設有漢人大使一
人順治十五年省
製造庫郎中滿洲二人漢人一人司匠滿洲二人(初制七品)
(康熙九年定為從九品)司庫滿洲二人庫使滿洲二十有二人
掌攻治金革所領銀工之屬十有二鍛工之屬九
皮工之屬十有三繡工之屬五甲工之屬八凡車
輅儀仗之制展采備物皆辨其名數而供之初置
滿洲郎中一人員外郎二人後省員外郎而增置
滿洲郎中一人漢人郎中初以虞衡司員額管製
造庫事乾隆十九年改為製造庫郎中皆於本部
司官内遴選補授
料估所司員滿洲漢人各三人
掌審曲面埶量丈尺權物價計庸直以授成於督
工之官工竣則覆覈之皆於本部司員内簡委一
年而代
琉璃窑監督滿洲漢人各一人
掌陶琉璃器具按其模式辨其等差以供
大工之用順治初專差漢人司官康熙元年改差滿
洲漢人司官各一人一年而代
木倉監督滿洲漢人各一人
木倉在天安門右千步廊外凡各省歲輸木材自
張家灣運京者謹其儲偫以待各工順治初專委
滿洲司官一人康熙六十年改定以滿漢司官各
一人管理二年而代
皇木厰監督滿洲一人
木厰初設於通州及張家灣各遣筆帖式二人騐
收運京木材康熙二十六年停遣筆帖式通州厰
以通惠河分司主之尋改歸通永道張家灣厰本
部遴滿洲司官一人管理凡運木至水次部委官
騐視如式則令監督受之核其數以運入木倉一
年而代
管理街道廳御史一人本部司員一人步軍統領衙門
司員一人
掌平易道塗清理溝洫歲時相度疏濬滌泥渫潦
以利車馬初委本部司官滿洲漢人各一人乾隆
三十一年定制令都察院掄選御史二人工部步
軍統領衙門各掄選司屬二人引
見簡派以專責成一年而代
堂主事滿洲三人漢軍一人
掌章奏者滿洲一人漢軍一人掌案牘者滿州二
人俱順治元年定額
司務廳司務滿洲漢人各一人
順治元年定額(職事見吏部篇)
筆帖式滿洲九十三人蒙古二人漢軍十有二人
滿洲筆帖式初置九十人後增設三人蒙古筆帖
式雍正十二年置額漢軍筆帖式初置十四人後
省二人俱分隸各司視事之繁簡以為額(職事見吏部篇)
謹案工部舊設營繕所所正一員所副一員俱
順治十五年省所丞二員順治十四年置以一
員管清江甎厰一員管臨清甎厰尋省臨清厰
一員清江厰一員中罷復置雍正四年俱省又
舊沿明制有文思院廣積庫柴炭司通州抽分
竹木局大使各一員後俱省又初設有柴薪正
副監督各一人以本部司官充煤炭監督二人
一以本部司官兼攝一以内務府司官兼攝掌
預時給直採取薪炭以儲
内庭之用乾隆四十六年以其事併歸内務府經
理焉
歴代建置上
三代
尚書舜典舜曰咨四岳有能奮庸熙帝之載使宅
百揆亮采惠疇僉曰伯禹作司空帝曰俞咨禹汝
平水土惟時懋哉帝曰疇若予工僉曰垂哉帝曰
俞咨垂汝共工垂拜稽首譲於殳斨暨伯與帝曰
俞往哉汝諧帝曰疇若予上下草木鳥獸僉曰益
哉帝曰俞咨益汝作朕虞益拜稽首譲於朱虎熊
羆帝曰俞往哉汝諧
謹案司空為冬官之任肇自虞廷然以今工部
所掌按之則實即垂所為之共工一官而不盡
出於司空之職鄭康成註考工記謂司空掌營
城郭建都邑立社稷宗廟造宫室車服器械監
百工者唐虞以上曰共工據此事司空即共工
之官而改其名者賈公彦疏申鄭之義謂堯初
各官為共工舜舉禹治水改命司空以官異之
禹登百揆後復為共工其說甚鑿然不見於他
書未足依據嘗考司空命名之義孔安國謂主
國空土以居民(見尚書傳)顔師古謂空穴也古人穴
居主穿土為穴以居人(見漢書百官公卿表注)白虎通則
云司空主土不言土言空者空尚主之何况於
實(見白虎通封公侯篇)諸書所釋雖互有異同要其職皆
在於平治水土度地居民而並不及乎辨器飭
材之事故尚書大傳謂溝瀆過水為害田廣不
墾則責之司空而家語亦謂孔子為司空别五
土之性而物其所生之宜是知司空所主者在
乎辨方正位體國經野之大猷而百工之事乃
特其兼屬而初非本職此司空與共工虞廷所
以分為两官也周禮冬官既闕其制不詳漢世
司空但主四方水土功課而繕修攻錯之工則
分屬之將作少府尚為不失遺意唐宋以後工
部專司工作而共工始合於司空又以虞曹隸
屬工部而山澤之掌亦歸其統轄虞廷九官遂
合伯禹及垂益所掌而一之工部四司實兼有
司空共工虞官之職事矣今以舜典經文錄冠
三代之首用明緣起而歴代建置分合之故則
随條附考如左
杜佑通典卨元孫之子曰冥為夏司空
禮記孔穎達疏鄭註大傳夏書所謂六卿有共工
謹案尚書胤征工執藝事以諫當即指共工之
官盖百工各執其藝而共工為之長也又儀禮
覲禮云嗇夫承命告於天子鄭康成注嗇夫司
空之屬考周禮無此官惟胤征有嗇夫馳之文
則亦當出於夏制然孔安國傳以為主幣之官
與覲禮所言又頗不相合案左傳稱司空以時
平易道路國語稱司空視塗嗇夫為田畯之官
(見詩甫田篇鄭箋若漢之鄉嗇夫職聽訟收賦税與三代不同)其職本在郊畿
以外疑諸侯入覲時嗇夫實有除道之責如野
廬環人者比故屬扵司空孔傳主幣之說特以
意揣測而言之耳
夏小正十有二月虞人入梁傳虞人官也梁者主
設&KR1577;罟者也
謹案此即伯益所掌之虞官至夏世而其職較
輕者盖益當洪水之後山林川澤皆未能得所
故以益平治之與禹平水土殆相為表裏三代
以降則不過掌其禁令以與民共之而已
禮記曲禮天子之五官曰司空(鄭康成註此亦殷時制也)天子
之六工曰土工金工石工木工獸工草工典制六
材(鄭康成註此亦殷時制也周則皆屬司空土工陶旊也金工築冶鳬㮚段桃也石工玉人磬人)
(也木工輪輿弓廬匠車梓也獸工函鮑韗韋裘也惟草工職亡盖謂作萑葺之器)
尚書洪範三八政四曰司空孔穎達疏司空掌居
民之官
尚書序咎單作明居孔穎達疏馬融曰咎單為湯
司空
禮記王制司空執度度地居民山川沮澤時四方
量地遠近興事任力
詩大雅乃召司空朱子集傳司空掌營國邑
尚書立政司徒司馬司空亞旅孔安國傳此有三
卿是文武未伐紂舉文武之初以為法則
尚書周官司空掌邦土居四民時地利
尚書孔安國傳司空第六毛公領之
春秋定公四年左傳聃季為司空
周禮地官鄉師執纛以與匠師治役鄭康成註匠
師事官之屬其於司空若鄉師之於司徒也鄉師
主役匠師主衆匠賈公彦疏地官之考稱鄉師春
官之考稱肆師秋官之考稱士師此經鄉師是司
徒考明匠師亦是司空考故云其於司空若鄉師
之於司徒(天官大宰設其考鄭注云考成也佐成事者謂宰夫鄉師肆師軍司馬士師也)
(司空亡未聞其考賈疏云匠師司空之考而云未聞者以義約之無正文故也)
儀禮大射儀工人士與梓人度尺而午鄭康成註
工人士梓人皆司空之屬(王應麟曰工人士能正方圜者)
謹案周禮事官之屬已亡其職制不可復見惟
太宰謂建其正立其貳設其考者五官之數並
同則冬官當亦無異以例推之知為大司空卿
一人小司空中大夫二人匠師下大夫四人上
士八人中士十六人旅下士三十二人若府史
胥徒則五官已有参差未可臆定矣至儀禮之
梓人已見考工記而工人士能正方圜即所謂
審曲面埶之事今工部之料估所盖其職也
周禮考工記輪人為輪為盖輿人為車輈人為輈
築氏為削冶氏為殺矢桃氏為劍鳬氏為鐘㮚氏
為量段氏為鏄函人為甲鮑人韗人為臯鼔韋氏裘氏
畫繢之事筐人㡛氏玉人楖人雕人磬氏為磬矢
人為矢陶人為甗旊人為簋梓人為筍虡為飲器
為侯廬人為廬器匠人建國營國為溝洫車人為
耒為車弓人為弓(鄭成康註事官之屬六十此職其五材之十工略記其事耳其)
(曰某人者以其事名官也其曰其氏者官有世功若族有世業以氏名官者也)
謹案司空之職在居四民時地利故凡田萊溝
洫都邑涂巷市井室廬以至桑麻糓粟之所出
山澤林麓之所生其法式皆當屬之事官太宰
六典小宰六職其扵事典事職皆曰以富邦國
而鄭康成亦謂司空掌邦事所以富充國家使
民無空土與之周禮訂義亦云如衛文公務材
訓農通商惠工馴致殷富盖得事典遺意冬官
職守昭然可見若考工記所載止百工之事雖
本司空一屬而不可遂以補冬官之闕且諸工
尚當各有官以統之亦不可謂工即為官今故
但節叙大略於此不復著之於表
禮記月令命工師令百官審五庫之量鄭成康註
工師司空之屬官也(孔穎達疏周禮無工師知是司空屬官者以司空掌工巧)
(此稱工巧師長故知司空之屬)
謹案匠師工師鄭康成皆以為司空之屬而職
掌則未之詳以義推之匠師即後世大匠之職
盖掌營建國邑宗廟者魯匠師慶諫丹楹刻桷
此即其證當如今之營繕司工師主工巧則掌
造作器物者故月令又有命工師效功按度程
必功致為上之文當如今之製造庫也
春秋襄公二十五年左傳昔虞閼父為周陶正杜
預註當周之興閼父為武王陶正
謹案列仙傳稱甯封子為黃帝陶正其說荒誕
不足信然亦可見摶埴之工其来已久盖即考
工記之陶人如今之琉璃窰監督也
周禮秋官條狼氏下士六人胥六人徒六十人鄭
康成註杜子春云條當為滌器之滌除也狼狼扈
道上(賈公彦疏狼扈道上者謂不蠲之物在道猶今言狼藉也)
謹案周禮野廬氏達國道路至扵四畿而遂師
巡其道修候人掌其道治皆在野外至國中之
道路則條狼氏專司焉滌除狼扈而使之㓗清
正如今街道廳之職也
周禮地官山虞每大山中士四人下士八人府二
人史四人胥八人徒八十人中山下士六人史二
人胥六人徒六十人小山下士二人史一人徒二
十人掌山林之政令物為之厲而為之守禁(鄭康成註)
(虞度也度知山之大小及所生者)林衡每大林麓下士十有二人
史四人胥十有一人徒百有二十人中林麓如中
山之虞小林麓如小山之虞掌巡林麓之禁令而
平其守若斬木材則受灋於山虞而掌其政令(鄭康)
(成註衡平也平林麓之大小及所生者)川衡每大川下士十有二人
史四人胥十有二人徒百有二十人中川下士六
人史二人胥六人徒六十人小川下士二人史一
人徒二十人掌廵川澤之禁令而平其守澤虞每
大澤大藪中士四人下士八人府二人史四人胥
八人徒八十人中澤中藪如中川之衡小澤小藪
如小川之衡掌國澤之政令為之厲禁
謹案國語齊語山立三虞澤立三衡三虞者大
山大林麓中山中林麓小山小林麓三衡者大
川大澤藪中川中澤藪小川小澤藪當時候國
之制並同盖皆以官分地而巡守之故非一職
正如漢之郡國都水官後世於尚書立虞部明
改曰虞衡其名雖沿周官之舊而實則稍殊然
掌山澤採捕之禁令則固未之有改也今以山
虞以下四職著之於表以明權輿所自至虞人
又為田獵之官周禮所謂山虞莱山田之野澤
虞莱澤野以致禽而珥者其職正與今圍場總
管相近今亦並從互見焉
周禮夏官司險中士二人下士四人史二人徒四
十人設國之五溝五涂而樹之林以為阻固皆有
守禁而達其道路
周禮天官凌人下士二人府二人史二人胥八人
徒八十人掌冰正歲十有二月令斬冰三其凌春
始治鑑夏頒冰掌事秋刷
謹案司險掌設五溝五涂杜佑以為即後世冰
部之職所自出今並繫之於表至納冰之制唐
宋掌之禮部今則改屬工曹故凌人一官亦著
之都水司沿革云
唐六典工部尚書周之冬官卿侍郎周之小司空
中大夫也大司空屬官有下大夫盖郎中之任地
官有山虞澤虞盖虞部之職也
秦
杜佑通典秦有將作少府掌治宫室
謹案自六官之制既廢秦漢始設九寺大卿以
統庶事逮隋唐復建六部而寺監之官仍相沿
並置故有戶部復有司農寺有禮部復有太常
寺有兵部復有太僕寺有刑部復有大理寺是
皆周司徒宗伯司馬司寇之職事而分析别領
於他官者也惟工官之任歴代雖有將作都水
二監而明代即併入工部至今仍之别無分署
故今之營繕都水二清吏司實兼有此二監之
職謹並繫之工部沿革以明官制分合之由至
大匠少匠大監少監諸官其品位不参八座未可
以當冬官卿貳故不列於表而左右校甄官署
諸令丞則仍按曹司分屬說具於後
漢
章俊卿山堂考索漢成帝綏和元年御史大夫改
為大司空後漢以司空為三公
後漢書百官志司空公一人掌水土事凡營起城
邑浚溝洫修墳坊之事則議其利建其功凡四方
水土功課則奏其殿最而行賞罰
謹案漢司空所掌雖亦本三代事官舊典然當
時備位三公乃宰相之職與後世工部之列六
尚書者不同今故繫之内閣表内其魏晉以後
司空之官俱視此例别詳内閣篇云
鄭樵通志漢成帝置尚書郎四人其一人主戶口
墾田盖尚書屯田之始也
通典成帝初置尚書有民曹後漢光武改主繕修
功作鹽池園苑
漢書百官公卿表將作少府有两丞左右中候㬌
帝中六年更名將作大匠屬官有石庫東園主章
左右前後中校七令丞(如淳曰章謂大材也舊章作大匠主材吏名章曹掾)
(師古曰東園主章掌大材以供東園大匠也)又主章長丞(師古曰掌凡大木也)武
帝太初元年更為東園主章為木工成帝陽朔三
年省中候及左右前後中校五丞
後漢書百官志將作大匠一人二千石掌修作宗
廟路寢宫室陵園木土之功并樹桐梓之類列於
道側丞一人六百石左校令一人六百石掌左工
徒丞一人右校令一人六百石掌右工徒丞一人
太平御覧將作大匠世祖以謁者領其官章帝建
初元年乃置其位次河南尹
謹案將作大匠即唐虞共工之官正當今工部
營繕司之職其所屬東園主章令丞主章長丞
專掌木材則如今之木倉及皇木厰監督至左
右校專主工役則亦如今營繕司及後漢書蘇
不韋傳載李暠為大司農右校芻廥在寺北垣
下不韋潜入廥中云云則又如今之有柴薪厰
也
漢書百官公卿表大常屬官有都水長丞(如淳曰律都水)
(治渠堤水門三輔黃圖云三輔皆有都水也)水衡都尉都水長丞屬焉
後漢書百官志郡有都水官随事廣狭置令長及
丞
唐六典漢成帝以都水官多置左右使者各一人
劉向護左都水使者是也至哀帝罷之後漢省都
水以屬郡國而置河隄謁者五人
通典漢有都水長丞主陂池灌溉保守河渠自太
常少府及三輔等皆有其官
謹案都水之官實昉於漢而命名之義則史未
之詳考尚書禹貢大野既豬彭蠡既豬滎波既
豬史記夏本紀皆作既都被孟豬則作被明都
注引鄭康成云南方謂都為豬孔安國曰水所
停曰豬字彙補曰都水所聚也是都豬二字相
通盖都水之職在固隄防障陂澤故取周官稻
人以豬蓄水之義以為名也其事關邦土正司
空所掌之一端而漢代都水屬水衡太常晉以
後别為都水臺及都水監俱各置官僚宋世雖
併入工部旋又復置至明始罷其職今取歴代
建置本末具載於篇以明都水司職守所自至
漢水衡都尉雖以衡官為名而所司乃林苑池
籞當如今奉宸苑之職今故别繫諸内務府表
内焉
漢書百官公卿表少府有考工室東園匠令丞武
帝太初元年更考工室為考工(臣瓉曰冬官為考工主作器械也)
後漢書百官志考工令一人六百石主兵器及織
綬諸雜工左右丞各一人屬太僕
謹案漢之考工令丞及東園匠令丞主作器具
雜物盖如今製造庫之職也
周禮鄭康成註比校治道者名若今次金叙大功
賈公彦疏漢時主役之官官名次金叙主以丈尺
賦功
謹案次金叙不見扵漢書其職主以丈尺賦功
則當如今工部之料估所矣
唐六典註後漢將作大匠屬官有前後中甄官令
丞
謹案後漢百官志無甄官令丞唐六典未知何
據然考三國吳志孫堅傳稱堅軍城南甄官井
上旦有五色氣堅令人入井探得傳國璽則後
漢實有是官盖如今之琉璃窰監督也
三國
通典漢民曹主繕修功作魏置左民尚書亦領其
職
謹案漢民曹尚書魏左民尚書雖主繕修工役
之事而其名實為民部所承非工曹沿革今俱
繫諸戶部表内不列於此
宋書百官志魏世有虞曹水部郎
冊府元龜魏九卿與漢同惟并將作之左校於材
官又以水衡都尉主天下水軍舟船器械
唐六典後漢有材官校尉魏弁左校扵材官署
謹案魏晉以後之材官校尉材官將軍其職專
掌營繕故取材木之義以為名非若漢書所謂
材官騎士也(漢書高祖紀巴蜀材官張宴註材官有材力者與此不同)又通
典稱魏并左校右校入材官而唐六典冊府元
龜但言并左校是魏世尚有右校令矣通典殆
誤衍一右字歟
晉
馬端臨文獻通考晉始有屯田尚書及太康中謂
之田曹後復為屯田
晉書百官志晉受命武帝置虞曹屯田起部水部
曹郎及江左無屯田郎康穆以後又無虞曹郎但
有起部水部曹郎後又省光禄勲統東園匠令
唐六典晉將作大匠置功曹主簿五官等員掌土
木之役過江後不常置少府屬官有左校無右校
其職盖并扵左校又改材官校尉為將軍後復罷
左校令又少府領甄官署令掌磚瓦之任又有甄
官丞
晉書百官志都水使者漢水衡之職也漢有都水
長丞屬太常東京省都水置河隄謁者魏因之及
武帝省水衡置都水使者一人以河隄謁者為都
水官屬及江左省河隄謁者置謁者六人
通典晉省水衡置都水臺掌舟航及運部元康中
復有水衡都尉(元康百官名及晉起居注曰陳慎戴熊都以都水使者領水衡都尉)
謹案自魏以水衡主舟船器械晉則都水使者
兼領之亦主舟航運部正如今工部虞衡都水
二司之職與漢制不同故並附著扵此
宋齊梁陳
通典晉宋以來有起部尚書不常置每營宗廟宫
室則權置之事畢則省以其事分屬都官左民尚
書
孫逄吉職官分紀宋高祖始置水部起部曹郎
南齊書百官志度支尚書領起部曹都官尚書領
水部曹起部尚書興立宗廟權置事畢省
唐六典宋齊左民郎中兼知屯田事梁陳並為侍
郎
隋書百官志梁尚書省置虞曹起部屯田水部等
郎陳承梁皆循其制官
宋書百官志將作大匠一人丞一人有事則置無
則省材官將軍一人司馬一人主工匠土木之事
漢左右校令其任也魏右校又置材官校尉主天
下材木事晉江左改材官校尉曰材官將軍又罷
左校令今材官隸尚書起部及領軍
南齊書百官志將作大匠不常置掌宫廟土木材
官將軍一人司馬一人屬起部亦屬領軍
隋書百官志梁天監七年以將作大匠為大匠卿
掌土木之工統左右校諸署陳大匠卿品第三
冊府元龜梁大匠卿班第十又置丞一人班第三
又置將作營作又别立長史司馬主簿各一員
唐六典宋齊梁陳有左校令丞别置材官將軍司
馬右校令丞宋齊梁陳皆無
謹案唐六典稱齊宋梁陳無右校杜氏通典亦
同而隋書百官志乃謂梁大匠卿統左右校與
六典不合疑隋書誤也又案南齊書王敬則傳
高帝將受禪材官薦易太極殿柱王延之傳宋
明帝即勅材官為起三間齋屋梁書謝胐傳朏
到亰師勅材官起府於舊宅良吏沈瑀傳宋明
帝使瑀築赤山塘所費减材官所量數十萬是
當時興築修濬之役多以屬之材官實兼有今
營繕都水二司之職事矣
王應麟玉海宋齊有陶官
唐六典宋齊有東西陶官瓦署督各一人
隋書百官志梁少府置甄官署令丞又細作令作
堂金銀局丞木局丞湖西磚屯丞湖東磚屯丞為
三品藴位
謹案江左諸朝惟梁官制稍備其甄官令本承
漢晉之舊而磚屯丞並掌摶埴亦當如今琉璃
窰監督至木局丞當如今之木倉監督細作令
作堂金銀局丞則當如今之製造庫矣
通典宋孝武帝初省都水臺罷都水使者置水衡
令孝建元年復置
冊府元龜齊復置都水臺使者一人梁改都水使
者為大舟卿又置丞主簿陳如梁制
隋書百官志梁大舟卿主舟航隄渠
北魏
魏書官氏志太和十五年置司空虞曹官
唐六典後魏有起部郎中屯田郎中虞曹郎中水
部郎中
冊府元龜魏將作大匠從第二品後降為第三品
其丞第五品後降為從五品下分建都水使者正
第四品中水衡都尉從五品中後改都水使者從
五品而省水衡又有都水参軍六人
謹案魏書李靈傳靈孫道官尚書度支郎遷洛
為營搆將又韋閬傳天水姜昭為營搆都將又
李彪傳李忠為永寕寺典作副將其名俱不見
於史志疑因工作暫置之官正如今之管理工
程大臣及監督也又高道悦傳稱洛亰廟庫未
搆高祖將水路幸鄴詔都水回營搆之材以造
舟楫是魏世都水使者亦主舟航盖尚沿晉制
矣
北齊
隋書百官志後齊尚書省祠部統虞曹(掌地圖山川遠近園)
(囿田獵殽膳雜味等事)屯田(掌耤田諸州屯田等事)起部(掌諸興造工匠等事)都
官統水部(掌舟船津梁公私水事)郎中並一人虞曹量事置
掌故主事員都水臺管諸津橋使者二人参事
十人又領都尉合昌坊城等三局尉皆分司諸津
橋太府寺統細作左校甄官等署令甄官署又
别領石窟丞將作寺掌諸營建大匠一人丞四
人亦有功曹主簿錄事員若有營作則立將副將
長史司馬主簿錄事等各一人
謹案北齊都水臺但管津橋是歴代所為舟航
堤渠之職掌已漸移於水部矣
後周
太平御覧後周書曰冬官謂之大司空掌邦事以
五材九範之法佐皇帝富邦國
文獻通考後周有工部中大夫二人承司空之事
掌百工之籍而理其禁令
通典後周官品正七命大司空正六命小司空上
大夫正五命冬官工部匠師司木司土司金司水
等中大夫正四命地官虞部下大夫冬官小匠師
小司木小司土小司金小司水司玉司皮司色司
織司卉等下大夫正三命地官小虞部上士冬官
工部小匠師内匠外匠掌材小司木小司土小司
金鍜工函工小司水典壅小司玉小司皮小司色
小司織小司卉等上士正二命地官山虞澤虞林
衡川衡等中士冬官工部内匠外匠司量司凖司
度掌材車工角工彛工器工弓工箭工盧工復工
陶工塗工典卝冶工鑄工鍜工函工雕工典壅掌
津舟工典魚典彘□工磬工石工裘工履工鞄工
韗工韋工織絲織綵織枲織組竹工籍工罟工紙
工等中士正一命地官山虞澤虞林衡川衡等下
士冬官工部旅司量司凖司度掌材車工角工彛
工器工弓工箭工盧工復工陶工塗工典卝冶工
鑄工鍜工函工雕工典壅掌津舟工典魚典彘□
工磬工石工裘工履工鞄工韗工韋工膠工毳工
繢工漆工油工弁工織絲織綵織枲織組竹工籍
工罟工紙工等下士
謹案後周仿周禮設官其冬官之屬最為繁冗
以今制凖之約略可見者如營繕司本同司空
之考而在唐宋為頭司當有匠師工部之職虞
衡司本出虞部而今制兼掌鼓鑄兵噐造車及
作度量權衡之事則又當有鍜工函工冶工鑄
工車工司量司凖司度之職都水司盖即司水
而兼主船政織造則又當有掌津舟工司織司
卉之職屯田司今主匠役則當有内匠外匠之
職至司木掌材如木倉監督陶工如琉璃窰監
督而今之製造庫所掌工作較多則凡司玉司
皮司色雕工韋工膠工毳工繢工之屬皆其職
矣
隋
隋書百官志高祖受命置尚書省工部尚書統工
部屯田侍郎各二人虞部水部侍郎各一人都水
臺使者及丞各二人參軍三十人河堤謁者六十
人錄事二人領掌船局都水尉二人又領諸津上
津每尉一人丞二人中津每尉丞各一人下津每
典作一人津長四人太府寺統甄官署令二人丞
四人將作寺大匠一人丞主簿錄事各二人統左
右校署令各二人丞左校四人右校三人各有監
作左校十二人右校八人開皇三年廢都水臺入
司農十三年復置都水臺二十年改將作寺為監
以大匠為大監初加置副監煬帝即位尚書六曹
各置侍郎一人以貳尚書之職諸曹侍郎並改為
郎又改工部為起部郎以異六侍郎之名將作監
改大監少監為大匠少匠統左右校及甄官署又
改大匠為大監少匠為少監又改監少監為令少
令都水監改為使者統舟檝河渠二署又改使者
為監加置少監又改監少監為令少令
通典至隋乃有工部尚書盖因後周工部之名兼
前代起部之職
謹案工部自隋代始列六曹而其時營建工作
尚多領之少府將作(少府如今内務府將作則今營繕司)故以巧
藝著名如宇文愷劉龍閻毗何稠雲定興等皆
嘗官將作監而宇文愷傳又稱其為營宗廟副
監營新都副監營東都副監則皆因事特置如
今之
欽定管理工程大臣非常制也又何稠傳稱高祖為
丞相以稠掌細作署盖即梁齊之細作令而隋
志無其官殆後徑裁併歟
欽定歴代職官表卷十四
