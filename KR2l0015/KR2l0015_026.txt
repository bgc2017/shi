欽定歷代職官表卷二十
五城表
五城
國朝官制
巡視五城科道滿洲漢人各一人
掌彈壓地方釐剔姦弊凡中東南西北五城分莅
而治之中城轄中西中東二坊東城轄崇南朝陽
二坊南城轄東南正東二坊西城轄宣南關外二
坊北城轄日南靈中二坊皆布其禁令而聽其獄
訟大事
奏聞小事則牒刑部結正而月具事目上都察院堂官
考覈焉有闕則以六科給事中十五道御史引
見
簡用二年而代初制以新資御史巡城後改用滿洲漢
軍漢人御史每城各一人雍正元年改定每城二
人(初以漢軍歸併漢人班内後復改定漢軍御史及漢人籍隸大興宛平者俱不開列巡城)又
初置有五城筆帖式後省
五城兵馬司指揮漢人各一人(正六品)副指揮漢人各一
人(正七品)吏目漢人各一人(未入流)
掌緝捕逃盗糺逖姦匪初制指揮專掌人命檢驗
之事而以副指揮吏目分治各坊乾隆三十一年
移東南西北四城副指揮於朝陽永定阜成德勝
諸門外鈐轄關廂而城内事宜則以吏目專治各
鑄關防條記以授之惟中城如舊副指揮每城初
設二員順治十五年各省一員初俱由吏部揀補
乾隆二十七年御史戈濤奏准以西北二城事務
繁劇遇有缺出於中東南三城調補二十八年副
都御史張映辰以調補乏人奏請仍復舊制
歷代建置
三代
周禮地官司虣十肆則一人司稽五肆則一人司
虣掌憲市之禁令禁其鬭囂者與其虣亂者出入
相陵犯者以屬游飲食於市者若不可禁則摶而
戮之司稽常巡市而察其犯禁者與其不物者而
摶之掌執市之盗賊以徇且刑之
謹案地官司市掌辨物平價之政令今已别繫
之順天府表内至司虣司稽雖出司市所辟除
而鄭康成為司虣掌禁暴亂司稽察留連不時
去者其職在除姦止慝與今坊官為近又其員
數以十肆五肆為率分地而治亦頗同今五城
之制故特托始於二職焉
秦(無考)
漢
杜佑通典漢長安有四尉分為左右部後漢洛陽
有四尉東南西北四部主盗賊案察姦宄
馬端臨文獻通考長安四尉城東南置廣部尉是
為左部城西北置明部尉是為右部並四百石黃
綬大冠主追捕盗賊伺察姦匪
後漢書百官志註漢官曰雒陽孝廉左尉四百石
孝廉右尉四百石
後漢書橋元列傳元舉孝廉補洛陽左部尉
三國魏志太祖本紀舉孝廉為郎除洛陽北部尉
裴松之註太祖初入尉廨繕治四門造五色棒縣
門左右有犯禁者皆棒殺之京師歛迹莫敢犯者
謹案王圻作續文獻通考以司隸校尉為五城
所自出蓋因其督察姦宄事頗相近然司隸官
本列卿統轄郡縣紏察百官其位任隆重實當
如今步軍統領之職非五城之但莅治都邑者
可比考之史傳漢時輦轂政禁實以長安雒陽
二縣主之如董宣為雒陽令擒湖陽公主奴即
如今五城之捕治匪棍也祝良為雒陽令案太
尉龐参夫人殺子事即如今五城之究驗命案
也橋元少子被劫雒陽令圍守其家即如今五
城之承捕盗賊也孫程等徙封遠縣勅雒陽令
促期發遣即如今五城之遞送罪人也而長安
雒陽四尉分左右部治事則尤與今司坊官規
制相合蓋兩漢都城皆專統於京兆河南尹而
今則五城與大興宛平二縣畫界分治五城以
京營所轄為界兩縣以在外營汛所轄為界故
五城專治京師即漢長安雒陽之職守源委實
屬相承今以畿令為京縣正官未可析載仍入
順天府表内而五城兵馬司則以左右部尉當
之庶於官制為適凖焉
漢書趙廣漢列傳廣漢為京兆尹奏請令長安游
徼獄吏秩百石其後百石吏皆差自重不敢枉法
妄繫留人
漢書尹賞列傳賞守長安令部戶曹掾史與鄉吏
亭長里正父老伍人雜舉長安中輕薄少年惡子
悉籍記之分行收捕
後漢書周䊸列傳䊸徵拜雒陽令京師肅清黃
門郎竇篤從宫中歸夜至止姦亭亭長霍延遮止
篤篤蒼頭與爭延遂拔劍擬篤肆詈恣口篤以表
聞詔收䊸送廷尉數日貰出(李固傳固暴尸城北弟子郭亮守喪不去)
(夏門亭長呵之李賢註夏門洛陽北面西頭門也)
謹案漢自縣尉以下各置小吏謂之鄉官五家
為伍十家為什百家為里里有魁以相簡察十
里為亭亭有長以求捕盗賊十亭為鄉鄉有游
徼掌徼巡禁司姦盗(見後漢書百官志)長安洛陽二縣
雖在京師而其制並同故史有長安游徼及亭
長里正之名其後北魏置里宰里尉里正隋置
里司官以典領都城諸坊蓋即沿襲此制而設
是長安游徼正如今之兵馬司吏目而亭長里
正則如今之五城總甲也(北魏隋里正里司有秩如今吏目說詳後)
漢書百官公卿表京兆尹屬官有長安市兩令丞
又左馮翊長安四市長丞皆屬焉
後漢書百官志雒陽市長(漢官曰市長一人秩四百石丞一人二百石明)
(法補)中興屬河南尹
謹案漢之長安雒陽市令丞市長丞實本於周
官司市當主辨物平價而参考諸史則其職亦
得司捕治如後漢書張酺傳竇景家人擊傷市
卒吏捕得之景怒遣緹騎侯海等五百人毆傷
市丞又周榮傳注引蔡質漢儀京師游俠發順
帝陵賣御物於市市長追捕不得是皆有摶執
姦盗之責案三輔黃圖長安市有九各方二百
六十六步六市在道西三市在道東凡四里為
一市市樓皆重屋又長安間里一百六十重居
櫛比門巷修直蓋市各有地為市令所專治故
所犯在市者市令丞主之若所犯在閭里者則
四尉及游徼亭長主之也今並互著於此
三國
文獻通考後漢洛陽有四尉魏因之
三國吳志孫皓列傳皓愛妾或使人至市劫奪百姓財
物司市中郎將陳聲繩之以法
謹案吳志潘璋傳稱璋為吳大市刺姦盗賊斷
絶則吳時市長亦有捕盗之職如漢東京舊制
故攘奪財物者司市中郎將得以法繩治也
晉
晉書職官志洛陽縣置六部尉江左以後建康亦
置六部尉
晉書地理志洛陽置尉五部
謹案晉職官志稱洛陽六尉而地理志又作五
尉殆本先後增置故其數互見作史者各據其
所本書之以致參差不合也
宋齊梁陳
通典晉建康六部尉宋齊梁陳皆因之
謹案江左稱建康尉為尉司南史齊豫章王嶷
傳嶷為揚州刺史上嘗出新林苑同輦夜歸至
宫門辭出帝曰今夜行無使為尉司所呵也嶷
對曰京輦之内皆属臣州願陛下不垂過慮據
此則當時六部尉司實分掌徼巡詰禁之事正
如今之五城兵馬司也
北魏
魏書甄琛列傳琛遷河南尹表曰京邑是四方之
本不可不治國家居代患多盗竊世祖太武皇帝
親自發憤廣置主司里宰皆以令長及五等散男
有經略者乃得為之又多置吏士為其羽翼崇而
重之始得禁止今遷都以來天下轉廣四遠赴會
事過代都五方雜沓難可偹簡寇盗公行劫害不
絶此由諸坊混雜釐比不精主司闇弱不堪檢察
故也凡攻堅木者必為擇良器河南郡是陛下天
山堅木盤根錯節亂植其中六部里尉即攻堅之
利器非貞剛精銳無以治之今里正乃流外四品
職輕任碎多是下才人懷苟且不能督察故使盗
得容姦百賦失理邊外小縣所領不過百戶而令
長皆以將軍居之京邑諸坊大者或千戸五百戶
其中或王公卿尹貴勢姻戚豪猾僕隸蔭飬姦徒
高門邃宇不可干問又有州郡俠客蔭結貴游附
黨連羣陰為市劫比之邊縣難易不同今難彼易
此實為未愜王者立法隨時從宜請取武官中八
品將軍以下幹用貞濟者以本官俸恤領里尉之
任各食其禄高者領六部尉中者領經途尉下者
領里正不爾請少高里尉之品選下品中應選者
進而為之則督責有所輦轂可清詔曰里正可進
至勲品經途從九品六部尉正九品諸職中簡取
何必須武人也
謹案據甄琛傳所言則北魏亦仍晉制洛陽置
六部尉惟經途尉前代未見為當時所剏置而
里正在漢本鄉吏魏於諸職中簡取則亦改為
選人矣以今制凖之六部尉當為正指揮之職
經途尉當為副指揮之職里正當為吏目之職
至琛表請以八品將軍以下為里尉者蓋魏世
以雜號將軍為散秩於百官之外别為班品故
得試領他官也
北齊
隋書百官志後齊清都郡鄴領右部南部西部三
尉又領十二行經途尉凡一百三十五里里置正
臨漳領左部東部二尉左部管九行經途尉凡一
百一十四里里置正成安領後部北部二尉後部
管十一行經途尉凡七十四里里置正
謹案北齊都郡鄴臨漳成安三縣俱治京城故
分置七尉亦沿晉魏舊制也
後周(無考)
隋
隋書百官志隋每坊置坊主一人佐二人煬帝三
年京都諸坊改為里皆省除里司官以主其事
謹案北魏京城里巷始以坊名至隋而坊主坊
佐里司官遂以入銜實為今司坊官所自昉也
唐
舊唐書職官志殿中侍御史凡兩京城内則分知
左右巡各察其所巡之内有不法之事
新唐書百官志監察御史分左右巡紏察違失左巡
知京城内右巡知京城外盡雍洛二州之境月一
代將晦則巡刑部大理寺東西徒坊金吾縣獄蒐
狩則監圍察斷絶失禽者其後以殿中掌左右巡
通典監察御史分左右巡紏察違失以承天朱雀
街為界每月一代開元中革以殿中掌左右巡監
察或權掌之非本任也
唐會要貞元十年勅准六典殿中侍御史兩京城
分知左右巡察其不法之事謂左降流移停匿不
去及妖訛宿宵蒱博盗竊獄訟冤濫賦歛違法如
此之類方合奏聞比者因循務求細事既甚煩碎
頗失大猷宜令自今以後據六典合舉之事所司
有隠蔽者即具奏聞其餘常務不須處問
舊唐書代宗本紀大歷八年九月晉州男子郇模
哭於東市請進三十字上召見館之禁中貶左巡
使殿中侍御史楊護以其抑郇模而不上聞也
趙璘因話錄權實子範為殿中侍御史知巡有小
吏從市求取者事發笞臀十數他日復有如此者
白於臺長杖背十五同列疑其罪同罰異權對曰
前吏所取者名屬左軍臺之威令不振久矣百司
尚有不禀奉者况憑禁軍之勢耶彼受賄於此輩
且是知抑豪強可以末减後吏則挾臺之威恐嚇
百姓杖背全命猶為至輕
胡三省資治通鑑註程大昌雍錄曰長安四郭之
内縱横皆十坊大率當為百坊亦有一面不啻十
坊者故六典曰一百一十坊也坊皆有垣有門隨
晝夜鼓聲以行啟閉巡使掌左右街百坊之内謹
啟閉徼巡者也宋白曰廣德二年九月命御史中
丞魚戶部侍郎王延昌充左巡使御史中丞源休
充右巡使辛亥源休充都左右巡使元和八年薛
存誠奏得兩巡御史狀以承平舊例兩街本屬臺
司其所由每月衙集動静申報如所報差繆舉勘
悉在臺中
通典赤縣尉置六員
因話錄萬年縣捕賊官李鎔
冊府元龜萬年長安兩縣捕賊官領其徒受羅立
言指使
謹案唐以御史知左右巡即今巡城御史所自
始據因話錄載柳公權為京兆尹於街中杖殺
神策軍小將憲宗詰其何不奏公權曰臣合决
不合奏上曰合何人奏對曰在街中本街使金
吾將軍奏若在坊内左右巡使奏云云是當時
都城各分地界以兩街屬金吾街使而左右巡
使但主諸坊之内然考胡三省通鑑注所云則
兩街亦臺司所並屬矣至唐以殿中監察知左
右巡廣德中至以中丞為之則其職益重而所
轄官吏不見於史又案唐萬年長安二尉稱為
捕賊官各領邏卒即如今兵馬司之捕役疑亦
當統屬於兩巡使也
五季(無考)
宋
宋史職官志咸平四年以御史二人充左右巡使
分紏不如法者文官右巡主之武官左巡主之分
其職掌紏其違失開封府左右軍巡使判官各
二人分掌京城爭鬭及推鞫之事左右廂公事幹
當官四人掌檢覆推問凡鬭訟事輕者聽論决
臨安府城外内分南北左右廂各置廂官以聽民
之訟訴許奏辟京朝官親民資序人充後以臣僚
言罷城内兩廂官惟城外置焉又分使臣十一員
以緝捕在城盗賊
謹案宋志軍巡判官分掌京城爭鬭及推鞫之
事據魏泰東軒筆錄載有孫良孺為軍巡判官
押辟囚棄市一事則軍巡判官又有監刑之事
與今大决之日五城司坊官畢至例同
李燾續資治通鑑長編大中祥符元年置京新城外
八廂真宗以都門之外居民頗多舊例惟赤縣尉
主其事至是特置廂吏命京府統之天禧五年增
置九廂熙寧三年五月詔以京朝官曾歷通判知
縣者四人分治京城四廂凡民有鬭訟事輕者得
以决遣
文獻通考熙寧三年以京朝官分治開封府四廂
其先差使臣並罷九月詔許留後使臣一員分左
右廂管勾十一月臣僚言逐廂一月之内斷决事
件不多欲止令京朝官二員分領二廂决斷所舊
來四廂使仍舊存留以偹諸般差使元祐四年知
開封謝景温請於新城内外左右置二廂通為四
廂四年罷紹聖元年復置紹興中臨安府先依開
封例於城外南北廂置主管公事近又於城内左
右廂添置官二員分减在城詞訟其後以臣僚言
將在城左右廂廢罷其廂官二員移往城南北廂
謹案宋真宗以赤縣尉不足彈壓始特置廂吏
是宋之四廂使即前代六部尉之職正如今之
五城兵馬司也
遼
遼史百官志五京警巡院職名某京警巡使某京
警巡副使
王圻續文獻通考遼五京各置警巡院官曰警巡
使東京别置軍巡院官曰東京軍巡使中京别置
巡邏司官曰中京巡邏使興宗重熙十三年又置
契丹警巡院
謹案遼於京城置警巡院軍巡院蓋本沿唐宋
節鎮牙職之稱而所掌實即唐左右巡之事歷
代職名沿革至此而漸變其舊矣
金
金史百官志諸京警巡院使一員正六品掌平理
獄訟警察别部總判院事副一員從七品掌警巡
之事判官二員正九品掌檢稽失簽判院事武
衛軍都指揮使司都指揮使從三品大定十九年
以武衛軍六十人兵馬一員副都二員其職低故
設使品正四承安三年陞副都指揮使二員副都
一員判官二員掌防衛都城警捕盗賊
謹案金之警巡使副悉循遼制當如今之五城
而武衛軍則本隸兵部當如今巡捕五營之比
然其官初設有兵馬一員則兵馬司之名實自
此始今故並著於表焉
元好問中州集張德直召補省椽選授右警巡使
李天翼遷右警巡使李獻甫兼右警巡使
謹案金史百官志警巡使無左右之名惟使副
各一員而張德直李天翼等皆嘗為右警巡使
疑即警巡院副之别名也
元
元史百官志大都路兵馬都指揮使司凡二掌京
城盗賊姦偽鞫捕之事都指揮使二員副指揮使
五員知事一員提控案牘一員吏十四人至元九
年改千戶所為兵馬司隸大都路凡刑名則隸宗
正且為宗正之屬二十九年置都指揮使等官其
後因之一置司於北城一置司於南城司獄司凡
三司獄一員獄丞一員一置大都路一置北城兵
馬司皇慶元年分置一司於南城左右警巡二
院逹嚕噶齊(解見吏部篇)各一員使各一員副使判官
各三員典史各三人司吏各二十五人至元六年
置領民事及供需大都警巡院品職分置如左右
院逹嚕噶齊一員使一員副使判官二員典史二
員司吏二十人大德九年置以治都城之南上
都兵馬司指揮使三員副指揮使二員知事一員
提控案牘一員司吏八人至元二十九年置警巡
院逹嚕噶齊一員警巡使一員副使二員判官二
員司吏八人
謹案元仍金制分警巡院為三兵馬司為二以
参掌都城民事及姦盗鞫捕其兵馬司本屬右
選當如今之巡捕營而南城北城之名實肇昉
於此時洎明初裁省警巡院併入兵馬司又增
置東中西三城而指揮副指揮遂為文職之定
名矣
明
明史百官志監察御史巡視皇城五城
王圻續文獻通考明警巡改置中東西南北城兵
馬指揮司初設兵馬指揮司指揮使副指揮知事
城門設兵馬洪武十年改為指揮副指揮革知事
二十三年定為兵馬指揮司增設吏目建文中又改
指揮副指揮為兵馬副兵馬靖難後復故本司各
指揮一人副指揮五人指揮掌巡捕盗賊街道溝
渠囚犯火禁之事副指揮為之貳
明會典正統十三年令五城巡視御史凡事有姦
弊聽其依法受理送問成化四年令錦衣衛五城
兵馬司禁約賭博緝捕盗賊巡城御史通行提調
凡九門守門官軍及九門鈔法俱巡視北城御史
帶管提督整理清到軍士北城御史同給事中兵
部委官存恤盔甲厰東城御史同給事中巡視
欽定歷代職官表卷二十
