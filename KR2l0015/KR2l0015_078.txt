欽定歷代職官表卷七十二
土司各官表
土司各官
國朝官制
甘肅土指揮使八人(正三品)指揮同知七人(從三品)指揮僉
事八人(正四品)土千戶九人正千戶一人(正五品)副千戶二
人(從五品)土百戶九人(正六品)青海千戶一人百戶二十四
人百長二十六人西藏百戶十六人百長十人
甘肅土指揮使河州衛一人狄道州一人平番縣
三人西寧縣三人指揮同知河州衛一人平番縣
一人西寧縣一人碾伯縣四人指揮僉事平番縣
一人西寧縣二人碾伯縣三人洮州廳二人土千
戶河州保安撒喇四房一人保安撒喇族五一人
平番縣一人武威縣一人永昌縣一人古浪縣一
人碾伯縣一人大通縣一人正千戶平番縣一人
副千戶平番縣一人洮州廳一人土百戶河州癿
蔵一人平番縣二人碾伯縣二人岷州四人青海
竒可巴彦南稱族千戶一人阿里克族百戶二人
格爾吉族百戶三人蒙果爾津族邕希葉布族百
戶各一人玉樹族百戶四人蘇魯克族尼牙木錯
族庫固察族稱多族百戶各一人札武族百戶二
人下札武族下阿拉克沙族上隆壩族下隆壩族
蘇爾莽族多倫尼拉克安都族百戶各一人葉爾
吉族阿薩克族列玉族阿永族拉爾吉族丹巴族
巴彦南稱界綽庫爾族桑博爾族隆東族百長各
一人洞巴族百長三人上隆壩族百長一人下隆
壩族百長三人阿拉克碩族百長四人附住玉樹
界内噶爾布族附住札武界内班石族白利族哈
爾受族吹冷多爾族巴彦南稱界内拉布庫克百
長各一人西藏納克書貢巴族納克書色爾查族
納克書畢魯族納克書奔頻族納克書拉克什族
納克書逹格魯克族勒納夥爾族卭布納克魯族
夥爾族百戶各一人卭布噶魯族卭布色爾查族
百戶各二人格魯克族上崗噶魯族夥爾遜提嘛
爾族百戶各一人白臘崗札嘛爾族撲錯族三查
族三納拉巴族上阿查克族下阿查克族上多爾
樹族下多爾樹族夥爾彭他嘛族夥爾拉塞族百
長各一人乾隆十三年覆凖清理西寧玉樹納克
書等番子分界安插其千人以上之部落設千戶
一人百人以上之部落設百戶一人千戶之下設
百長五人或四人百戶之下設百長三人或四人
各給號紙凡土司各掌其所屬番夷軍民之政自
知府以下至典史為文職隸於吏部驗封司自宣
慰指揮使以下至千戶百戶為武職隸於兵部武
選司而各省文武大員統轄焉各以其土之所有
為貢或三年一貢或五年一貢其承襲按其支派
宗圖定其當襲者不容混冐順治初定土司承襲
由督撫具題將該土司宗圖親供司府州鄰印信
甘結及舊勅印號紙送部親身赴京兵部查驗明
確方准承襲康熙十一年題准土司襲職子弟年
滿十五歲方許承襲未滿十五歲者督撫報部將
土司印信事務令本族土舍護理俟年滿督撫題
請承襲又題准土官襲職傳其親身赴京取具地
方官保結並宗圖呈報該督撫保送到日許其承
襲雍正三年覆准各處土司文武官員嫡長子孫
承襲本職其支庶子弟有馴謹能辦事者俱許本
職土官詳報督撫具題請
旨酌量給與職銜令其分掌地方事務其所授職視土
官各降二等如文職土官係知府則所分者給通
判職銜係通判則所分者給縣丞銜武職係指揮
使則所分者給指揮僉事銜本土官係指揮僉事
則所分者給與正千戶銜四年覆准土司土目有
隨師效力應行議敘之員止就原土職加銜如宣
慰使司宣撫使司安撫使司則有各司使副使同
知僉事等員招討司則有招討使副招討使長官
司則有長官副長官等銜指揮司則有指揮使同
知僉事正千戶副千戶百戶等銜均照原官品級
以次陞授遞加至宣慰使指揮使而止如有餘功
准其隨帶仍令以本土職管事及襲替時亦以原
職承襲(各員額以圖初以來隨時置設亦時有裁改今現在部冊為定各省並同)
四川土通判二人土知事一人土巡檢二人土副巡檢
一人宣慰使五人副使一人宣撫使五人副使三人安
撫使二十人副使三人長官三十有七人副長官三人
千戶四十人土千總二人土百戶一百六十有三人
四川龍安府土通判一人土知事一人石砫土通
判一人水草坪牟托土巡檢各一人竹木坎土副
巡檢一人軍民宣慰使司一曰明正長河西魚通
寧遠宣慰使一人宣慰使司五曰董卜韓胡曰布
拉克底曰巴旺曰梭磨各宣慰使一人曰德爾格
忒宣慰使副使各一人宣撫使司五曰卭部曰沙
罵曰綽斯甲並宣撫使一人曰裏塘宣撫使一人
副使二人曰巴塘宣撫使一人副使一人安撫司
二十曰長寧曰加渴瓦寺曰沃日曰瓜别曰木裏
曰單東革什咱曰巴底曰瓦述餘科曰竹窩曰綽
倭曰霍耳綽倭曰霍耳章谷曰霍耳孔撒曰霍耳
甘孜磨書曰霍耳咱護曰霍耳林蔥曰上納奪各
安撫司一人曰喇滚曰下瞻對曰春科各安撫使
一人副使一人長官司三十有七曰阿都長官一
人副長官一人曰静州曰隴木曰岳希曰實大
曰松岡曰卓克塞曰黨壩曰威龍州曰普濟州曰
昌州曰沈邊曰冷邊曰瓦述崇喜曰瓦述毛了曰
瓦述曲登曰瓦述色他曰瓦述更平曰霍耳納林
沖曰霍耳白利曰霍耳東科曰春科高日曰上瞻
對曰蒙葛結曰中瞻對茹色曰泥溪曰平茶洞曰
平夷曰蠻夷曰沐川曰九姓曰河東曰嘉克杜時
述曰石耶峝曰邑梅各長官一人曰地壩曰馬喇
各副長官一人曰咱哩曰松坪曰雙則紅凹寨曰
班佑寨曰川柘寨曰佘灣寨曰祈命寨曰寒盼寨
曰商巴寨曰谷爾壩那浪寨曰竹當寨曰包子寺
寨曰甲多寨曰墨蒼寨曰阿強寨曰呷竹寺曰丢
谷寨曰雲昌寺曰沙灞曰阿思洞寨曰峩眉喜寨
曰七布寨曰毛革阿按寨曰麥雜佘灣寨曰松林
地曰暖帶密曰暖帶田壩曰酥州曰黎溪州曰迷
易所曰鹽井衛中所曰左所曰右所曰古柏樹曰
瓦述寫逹曰瞻對峪納曰上納奪曰中郭羅克押
落寨曰中阿樹曰上瞻對撒敦土千戶各一人曰
河西曰雷波千萬貫土千總各一人曰沙卡阿業
曰木噶媽寺猛呷阿他曰瓦七立曰惡落曰白桑
曰惡熱曰上八義曰下八義曰沙悮石曰作蘇策
曰八哩籠壩曰上渡噶喇佳寨曰中渡亞出卡曰
他咳曰索窩籠巴曰惡拉曰八烏籠曰拉里曰姆
朱曰樂壤曰上渣壩惡叠曰上渣壩卓泥曰中渣
壩熱錯曰中渣壩業窪石曰中渣壩沱曰下渣壩
莫藏石曰扒桑曰木轆曰格窪卡巴曰呷那工弄
曰吉增卡桑阿籠曰魯密東谷曰普共碟曰郭宗
曰結藏曰初把曰祖卜柏哈曰昌拉曰堅貞曰逹
媽曰格桑曰本滚曰長結杵尖曰長結松歸曰白
隅曰梭布曰逹則曰卓籠曰窪黑曰阿招曰膩乃
窠曰旁阿孤曰明州樂曰油石洞穵希曰大羊腸
曰斡田壩曰麻柳灞曰輸沃曰冷紀曰阿細柘弄
寨曰巴細蛇任壩寨曰上作革寨曰合壩獨雜寨
曰轄幔寨曰下作革寨曰物藏寨曰熱當寨曰磨
下寨曰甲凹寨曰阿革寨曰郎惰安出寨曰下泥
巴曰熱霧曰拈佑曰叠溪閫外曰沙壩曰大姓黑
水曰小姓黑水曰叠溪閫内小姓曰松坪曰料林
坪曰野猪塘曰白石村曰前後山曰六翁曰老鴉
漩曰阿得橋曰白路曰虚郎曰苗出曰大村曰糯
白瓦曰窩卜曰迤東大鹽井曰熱即哇曰中村曰
架州曰三大支曰河西地曰繼事田曰長村曰大
石頭曰者保曰紅卜苴曰普隆曰披沙曰鹽井衛
前所曰後所曰上撒路曰中撒路曰下撒路曰崇
路各謨寨曰作路生納寨曰上勒凹曰下勒凹曰
瓦述更平曰瓦述墨科曰霍爾孔撒科則曰蘇𫐠
曰霍耳圖根滿牒曰籠壩曰雜谷馬竹卡曰瓦述
色他曰上郭羅克曰下郭羅克曰上阿樹曰下阿
樹曰小阿樹曰鵲箇寨曰雲多曰儀盖曰麻林曰
瓦述毛茂了曰上臨卡石曰下臨卡石曰岡裏曰
桑隆曰上蘇阿曰下蘇阿曰郭布曰桑阿籠百戶
各一人曰三舍羊峒曰瓦述更平東撒曰雜竹卡
曰東署曰革賫曰下革賫曰黎州大田百戶各二
人曰上納奪黎窩百戶三人曰上革齎百戶四人
廣西土知州二十六人土州同一人土州判一人土知
縣四人土巡檢十二人長官二人副長官一人
廣西土州知州二十六人曰南丹州那地州田州
歸德州果化州忠州萬承州全茗州憑祥州下石
西州太平州安平州茗盈州結安州佶倫州龍英
州都結州鎮遠州江州思州上下凍州下雷州上
映州思陵州向武州都康州土州同一人曰上闌
州土州判一人曰陽萬州土知縣四人曰忻城曰
羅陽曰羅白曰上林土巡檢十二人曰上龍司曰
湖潤寨曰白山司曰興隆司曰那馬司曰定羅司
曰舊城司曰下旺司曰安定司曰都陽司曰古雲
司曰遷隆峒長官司二曰永順長官一人副長官
一人曰永定長官一人
雲南土知府四人土同知一人土通判二人土知事一
人土經歴一人土知州四人土州同四人土州判二人
土縣丞五人土主簿二人土巡檢十有九人土典史一
人土驛丞三人宣慰使一人指揮使二人宣撫使五人
副宣撫使二人安撫使三人長官三人副長官三人土
守備四人土千總二十有八人土把總五十有五人
雲南土府知府四人曰景東府曰永寧府曰蒙化
府曰孟定府土同知一人曰廣南府土通判二人
曰麗江府曰鶴慶府土知事一人曰景東府土經
歷一人曰開化府土州知州四人曰富州曰北勝
州曰灣甸州曰鎮康州土州同四人曰姚州曰順
州曰北勝州曰鎮南州土州判二人曰新興州曰
鎮南州土縣丞五人曰雲南曰平彛曰新平曰南
澗曰楚雄土主簿二人曰雲南曰定遠土巡檢十
九人曰練象關曰南平關曰定西嶺曰青索鼻曰
鳳羽鄉曰上江觜曰下江觜曰箭杆場曰蒲陀崆
曰納更山曰三岔河曰保甸曰猛麻曰猛猛曰觀
音山曰鎮南關曰阿雄關曰回蹬關曰沙矣舊土
典史一人曰浪穹土驛丞三人曰板橋驛曰在城
驛曰觀音山軍民宣慰使司宣慰使一人曰車里
指揮使二人曰整欠曰孟銀宣撫使司宣撫使五
人曰干崖曰隴川曰南甸曰耿馬曰孟連副宣撫
使二人曰盞逹曰遮放安撫使司安撫使三人曰
潞江曰猛卯曰芒市長官司長官二人曰戶撒曰
腊撒副長官三人曰十二關曰那樓茶甸曰虧容
甸土守備四人曰儒林等里一人麗江府一人迭
巴二人土千總二十八人曰儒林等里曰永豐等
里曰斗門磨沙曰喇博曰猛遮曰普藤曰檜溪阿
興曰六庫曰老窩曰江邊曰格咱曰泥西曰魯掌
登埂曰鎮遠各一人曰寶寧縣曰麗江府曰神翁
曰奔子欄曰阿墩子各二人曰元江府四人土把
總五十五人曰納更司曰寶寧縣曰永豐等里曰
定南等里曰岩旺曰他旦曰老是逹曰猗邦茶山
曰猛腊曰易武曰猛阿曰猛籠曰打羅曰猛海曰
猛混曰頂針曰猛旺曰整董曰猛烏曰耿馬曰洗
馬溪曰槽潤曰臨城曰瀾滄江曰其宗喇普曰奔
子瀾曰阿墩子曰次竹曰古勇曰明光關曰鎮遠
曰橄欖壩曰烏得各一人曰六困曰大塘關曰威
遠各二人曰迭賓十六人
貴州土同知二人土通判一人土推官一人土吏(目)一
人土縣丞五人土主簿二人土巡檢二人長官司長官
六十六人副長官二十一人
貴州鎮遠府土同知土通判土推官各一人獨山
司土同知一人重安司土吏目一人安化縣土縣
丞土主簿土巡檢各一人餘慶縣土縣丞土主簿
各一人印江縣甕水司草塘司土縣丞各一人盤
江司土巡檢一人長官司六十五曰爛土曰麻嚮
曰豐寧上曰豐寧下曰上馬橋曰方番曰卧龍番
曰小龍番曰金石曰大龍番曰程番曰小程番曰
羅番曰韋番曰養龍曰大平伐曰小平伐曰新添
曰沙營曰施溪曰邦水曰樂平曰平定曰楊義曰
八舟曰中林驗洞曰古州曰新化曰亮寨曰頂營
曰蠻夷曰慕役曰虎墜曰大谷龍曰小谷龍曰羊
場曰平伐曰岩門曰宣化曰龍里長官各一人曰
盧番曰都平曰都素曰黃道溪長官各二人曰木
瓜曰㡳寨曰白納曰都勻曰歐陽曰湖耳曰省溪
曰烏羅曰卭水十有五洞蠻夷曰提溪曰沿河佑
溪曰朗溪曰潭溪曰洪州泊裏曰乖西曰平頭著
可各長官一人副長官一人曰偏橋長官一人左
右副長官二人曰石阡曰新西堡曰康佐副長官
各一人思南府隨府屬辦事長官一人
歷代建置
謹案三代之時嶺嶠未開而禹貢梁州之域遠
界黑水周師伐商庸蜀八國與環甲胄但設官
之法其詳已不可聞漢時開蠻夷置官吏而王
侯君長率因其故號授之則後世土官昉此矣
晉宋梁陳北魏往往有蠻夷刺史唐時羈縻州
有都督府有州有縣宋亦有羈縻州縣自都督
以下官皆即以番夷酋長為之元時蠻夷之地
有宣慰司都元帥府有宣慰司軍民萬戶府有
宣慰司兼管軍萬戶府有宣撫司有安撫司有
招討司有軍民總管府有軍民府有散府有州
有縣有長官司萬戶府千戶所百戶所自宣慰
司都元帥府宣慰使以下雖亦參用流官然以
番夷酋長為之者實多明因元制而捐益之於
是有土官之稱我
朝幅員無外聲教遐訖往昔蠻荒之地莫不隸版
籍於司徒輸琛賮於外府
國初因前代舊制設立土官盖以諸夷土俗不同
而土官世為之長習於其風土人情此先王修
其教不變其俗齊其政不易其宜之意也其後
諸夷向化日多增置益廣其或土官以貪暴禠
秩以跳梁干誅亦或有願為
王民納土辭職因而改設流官者亦復不少盖我
朝土官之設雖沿明制然明時綱紀不振諸土官
或魚肉苗民或弁髦王法朝廷姑息成風多置
之度外與唐宋羈縻之州無異今各土官畏威
懷德奉法維謹自金川蕩平以來安屯置戍永
為樂土又定諸土司輪年入
覲之制而優其章服以示懷來此豈前代所可及哉
三代
胡渭禹貢錐指武王伐紂誓于牧野諸侯會師者
稱之曰友邦冡君而庸蜀羌髳微盧彭濮八國則
稱之曰人不以諸侯待之傳曰八國蠻夷戎狄屬
文王者正義曰此皆西南夷也通典曰梁州當夏
殷之間為蠻夷之國所謂巴賨彭濮之人由是觀
之殷周之世禹貢梁州之山川無一入職方者大
抵如唐宋之羈縻州元明以來之土司簡其政令
寬其賦歛以馴擾之使為不侵不叛之人而已故
終殷周之世梁州不復置也
秦
樊綽蠻書秦惠王并巴蜀以巴夷為蠻夷君尚女
漢
後漢書南蠻列傳長沙武陵蠻秦昭王使白起伐
楚略取蠻夷始置黔中郡漢興改為武陵歲令大
人輸布一疋小口二丈是為賨布巴郡南郡蠻
秦惠王并巴中以巴氏為蠻夷君長世尚秦女其
民爵比不更(劉攽曰巴氏之君可有爵耳民何故輒有之明衍民字)有罪得
以爵除其君長歲出賦二千一十六錢三歲一出
義賦八百錢其民戶出幏布八丈二尺雞羽三十
鏃漢興南郡太守靳疆請一依秦故事板楯蠻
夷高祖為漢王發夷人還伐三秦秦地既定乃遣
還巴中復其渠帥羅朴督鄂度夕龔七姓不輸租
賦餘戶乃歲入賨錢口四十
漢書西南夷列傳建元六年使番陽令唐蒙風曉
南粤蒙上書說上通夜郎道為置吏上許之乃拜
蒙㠯中郎將將千人食重萬餘人從巴莋關入見
夜郎侯多同諭以威德約為置吏使其子為令夜
郎旁小邑皆貪漢繒帛聽蒙約還報廼㠯為犍為
郡發巴蜀卒治道自𤏡道指牂柯江蜀人司馬相
如亦言西夷卭莋可置郡使相如㠯中郎將往諭
皆如南夷為置一郡尉十餘縣屬蜀平南夷為
牂柯郡冉驪皆震恐請臣置吏㠯卭都為越巂郡
莋都為沈黎郡冉駹為文山郡廣漢西白馬為武
都郡滇舉國降請置吏入朝於是㠯為益州郡
後漢書百官志四夷國王率衆王歸義侯邑君邑
長皆有丞比郡縣
後漢書南蠻西南夷列傳哀牢夷建武二十七年
王賢栗等詣越巂太守鄭鴻降請内屬光武以賢
栗等為君長自是歲來朝平都夷王莽時郡守
枚根調卭人長貴為軍候建武十四年長貴遣使
上三年計天子即授越巂太守印綬永初二年
青衣道夷邑長令田與徼外三種夷舉土内屬安
帝增令田爵號為奉邑君
魏書氐列傳氐者西夷之别種號曰白馬漢武帝
遣中郎將郭昌衛廣滅之以其地為武都郡
謹案秦漢時開蠻夷皆因其君長以治之而漢
為置太守都尉以統領之徵其賦税平其争亂
此即後世土司之所自起也青衣道屬蜀郡而
别有夷邑長此即後世流官土官參治之法也
徵賨布出義錢此即後世土司納貢之法也漢
高帝用板楯蠻平三夷後漢熹平時發板楯蠻
擊平西南諸夷此即後世調土兵征討之法也
長貴為越巂太守此即後世土府土州之制也
三國
三國蜀志馬良列傳先主東征遣良入武陵招納
五溪蠻夷蠻夷渠帥皆受印號咸如意指
三國蜀志諸葛亮列傳注漢晉春秋曰亮至南中
所在戰捷孟獲者為夷漢所服募生致之既得縱
使更戰七縱七擒而亮猶遣獲獲止不去曰公天
威也南人不復反矣遂至滇池南中平皆即其渠
帥而用之
常璩華陽國志移南中勁卒青羌萬餘家於蜀為
五部所當無前號為飛軍分其羸弱配大姓焦雍
爨孟量毛李為部曲置五部都尉號五子故南人
言四姓五子也以夷多剛狼不賓大姓富豪乃勸
令出金帛聘策惡夷為家部曲得多者奕世襲官
于是夷人貪貨物以漸服于漢成夷漢部曲亮收
其俊傑建寧㸑習朱提孟琰及獲為官屬習官至
領軍琰輔漢將軍獲御史中丞
謹案蜀漢時諸葛亮平南中皆即其渠帥而用
之又先主時五陵蠻夷受印號正今土司頒給
勅印號紙所自始也
晉
四川通志晉用興古㸑深作本郡太守
華陽國志武都氐王楊茂搜奉貢稱臣
宋書氐胡列傳略陽清水氐楊毅稱藩于晉以毅
為征南將軍三年毅族兄初襲殺毅並有其衆穆
帝以初為使持節征南將軍雍州刺史平羌校尉
仇池公初子國為鎮東將軍武都太守
謹案晉武帝置南蠻校尉於襄陽西戎校尉於
雍州南夷校尉於寧州江左改置南蠻校尉於
江陵及安帝又置寧蠻校尉於襄陽皆所以統
領羌蠻晉初氐叟有侯王見於李特載記雖永
嘉後氐羌少與王會然略陽楊氐恒受封爵蜀
自永康後為李氏割據而寧州尚為晉土蜀亦
至永和復平西南夷君長必多有授王官者而
史文不著至南蠻寧蠻二校尉所領為荆湘雍
郢司諸州之蠻自晉以後南朝宋齊及梁北朝
魏周諸蠻酋往往授刺史太守云
宋齊梁陳
南史夷貊列傳武興國本仇池楊難當自立為秦
王宋文帝遣裴方明討之難當奔魏其兄子文德
又聚衆葭蘆宋因授以爵位齊永明中魏南涼
州刺史仇池公楊靈珍歸齊齊武帝以為北梁州
刺史仇池公荆雍州蠻盤瓠之後也種落布在
諸郡宋時因晉於荆州置南蠻雍州置寧蠻校尉
以領之孝武初罷南蠻併大府而寧蠻如故蠻之
附順者一戶輸榖數斛其餘無雜調豫州蠻廪
君後也明帝初即位四方反判及南賊敗于鵲尾
西陽蠻田益之田義之田光興等起義攻郢州克
之以益之為輔國將軍都統四山軍事又以蠻戶
立宋安光城二郡以義之為宋安太守光興為光
城太守
南齊書蠻列傳蠻種類繁多言語不一咸依山谷
布荆湘雍郢司五州界宋世封西陽蠻梅蟲生為
高山侯田治生為威山侯梅加羊為扞山侯太祖
即位有司奏蠻封應在解例詔特留以治生為輔
國將軍虎賁中郎轉建寧郡太守將軍侯如故永
明六年除督護北遂安左郡太守田駟路為試守
北遂安左郡太守前寧朔將軍田驢王為試守新
平左郡太守皆郢州蠻也
唐書南蠻列傳南平獠有甯氏世為南平渠師陳
末以其帥猛力為寧趙太守
册府元龜宋高祖永初三年封仇池公楊威為武
都王文帝元嘉二年十一月以武都王世子楊
元為秦州刺史襲封武都王七年以仇池氐冠
軍將軍楊難當為北秦州刺史封武都王明帝
泰始四年五月以仇池氐寧朔將軍武都王楊文
度為北秦州刺史順帝昇明元年十二月寧朔
將軍北秦州刺史武都王楊文度進號征西將軍
二年六月以輔國將軍楊文宏為北秦州刺史
封武都王南齊太祖建元二年以氐楊後起為
秦州刺史武帝永平元年又進秦州刺史楊後
起號冠軍將軍四年楊後起卒詔以輔國將軍
北秦州刺史武都王楊集始為持節輔國將軍北
秦州刺史平羌校尉武都王明帝建武二年七
月以氐楊馥之為北秦州刺史仇池公
謹案南史載南蠻事於宋齊以後不詳以北史
及魏書考之齊有直閣將軍田益宗梁有沔東
太守田清喜永寧太守文雲生龍驤將軍樊石
廉義州刺史文僧明鐵騎將軍邊城太守田官
德定州刺史田超秀若西南夷則惟陳時猛力
為寧趙太守見於唐書而他亦無聞焉盖由紀
載之略耳
北魏
魏書蠻列傳泰常八年蠻王梅安率渠帥數千朝
京師求留質子以表忠欵始光中拜安侍子豹為
安遠將軍江州刺史興光中蠻王文武龍請降詔
拜南雍州刺史延興中大陽蠻酋桓誕遣使内屬
高祖嘉之拜誕征南將軍東荆州刺史聽自選郡
縣獠列傳宣武後朝廷以梁益二州控攝險遠乃
立巴州以統諸獠後以巴酋嚴始欣為刺史又立
隆城鎮所綰獠二十萬戶彼謂北獠歲輸租布又
與外人交通貿易巴州生獠並皆不順其諸頭王
每於時節謁見刺史而已
冊府元龜西魏恭帝二年蠻酋宜人王母田興彦
欵附以為開府儀同三司
北齊(未置)
後周
周書異域列傳大統五年蔡陽蠻王魯超明内屬
以為南雍州刺史仍世襲焉十一年蠻酋梅勒特
來貢其方物其後蠻帥杜清和自稱巴州刺史以
州入附朝廷因其所稱而受之氐列傳楊法深與
其種人楊崇集楊陳侳各擁其衆遞相攻討趙昶
時督成武沙三州諸軍事成州刺史遣使和解之
法深等從命乃分其部落更置他郡以處之
馬端臨文獻通考黔州古蠻夷之國通謂之五溪
後周武帝時蠻帥以其地歸附遂置奉州後改為
黔州
隋
隋書史萬歲列傳南寧夷㸑翫來降拜昆州刺史
唐書南蠻列傳西㸑白蠻隋開皇中遣使朝貢命
韋世冲以兵戍之置恭州協州昆州南平渠帥
猛力死子長真襲刺史隋討林邑長真出兵攻其
後又率部落數千從征遼東煬帝召為鴻臚卿授
安撫大使遣還又以其族人甯宣為合浦太守
冊府元龜隋開皇五年党項拓拔寧叢等各率所
部詣旭川内附授大將軍其部下各有差
唐
新唐書西域列傳党項漢西羌别種其地古析支
也拓跋赤辭内附以其地為懿嵯麟可三十二州
以松州為都督府擢赤辭西戎州都督貢職遂不
絶又有白蘭羌吐蕃謂之丁零武德六年使者入
朝明年以其地為維恭二州永徽時特浪生羌卜
樓大首領凍就率衆來屬以其地為劒州白蘭舂
桑及白狗羌天授中内附以其地為朝吳浮歸十
州上元二年歸順乾封歸義順化和寧和義保善
寧定羅定朝鳳凡十州部落納欵丐節印詔可
唐書南蠻列傳兩爨蠻貞觀二十三年内屬以其
地為傍望覽邱求五州貞元中置都督府領羈縻
州十八咸亨三年昆明十四姓率戶二萬内附
析其地為殷州總州放州以安輯之其後又置盤
麻等四十一州皆以首領為刺史西爨之南有東
謝蠻貞觀二年其酋元深入朝以地為應州即拜
元深刺史又有南謝首領謝疆亦來朝以其地為
莊州授疆刺史東謝西有西趙蠻貞觀中首領趙
酋摩率所部萬餘戶來附以其地為明州授酋摩
刺史松外蠻尚數十百部凡數十姓貞觀中松外
蠻叛左武候將軍梁建方進討諭降者七十餘部
戶十萬九千署首領蒙和為縣令二十二年西洱
河大首領楊同外東洱河大首領楊歛松外首領
蒙羽皆入朝受官秩黎州領羈縻奉上等州二十
六開元十七年又領羈縻夏梁卜貴等州三十一
雅州西有通吐蕃道三曰夏陽曰䕫松曰始陽皆
諸蠻錯居凡部落四十六皆羈縻州也以首領襲
刺史
蠻書浪穹詔主豐時卒子羅鐸立羅鐸卒子鐸羅
望立為浪穹州刺史蒙舍詔主邏盛炎開元初
卒其子盛邏皮立朝廷授特進臺登郡王知沙壺
州刺史長男閣羅鳳授持進兼揚瓜州刺史次男
成節度蒙舍州刺史次男崇江東刺史次男成進
雙祝州刺史初炎閣未有子養閣羅鳳為子閣羅
鳳復歸蒙哶故名承炎閣後亦不改天寶四載閣
羅鳳長男鳳伽異入朝宿衛授鴻臚少卿七載蒙
歸義卒(案唐書蒙歸義即皮羅閣乃唐所賜名也)閣羅鳳立朝廷冊襲
雲南王矣伽異大卿兼揚瓜州刺史初爨歸王
為南寧州都督理石城歸王兄子崇道隂害歸王
雲南王歸義抗疏奏聞其子守偶遂代歸王為南
寧州都督獨錦蠻烏蠻苗裔也在秦藏南去安
寧兩日程天寶中為蹄州刺史弄棟蠻則白蠻
苗裔也本姚州弄棟縣部落其地舊為褒州嘗有
部落首領為刺史
武經總要保州雪山郡本維州定廉縣南至吐蕃
為夷落之極塞唐開元以來董氏世襲刺史霸州
静戎郡唐天寶中招慰生羌置郡亦許世襲烏
蠻姚州戎瀘州界唐武德後開拓山洞置四十八
州安輯夷獠迄今許世襲羈縻州西南漢牂柯
郡地唐置費玪莊琰播郎䍧夷等諸州今謂之黔
内者六羈縻者十皆以黔州控扼之其領郡者或
以土豪或補以牙職而一方恬然此本朝規制之
得也
樂史太平寰宇記黨項唐貞觀五年詔遣使開其
河曲地為六十州内附者三十萬口有羌酋拓拔
亦詞者世為渾主伏乞所暱與之結婚屢抗官軍
后與其從孫子頭並率服與諸首領歸欵列其地
為懿嵯麟可等三十二州以松州為都督府羈縻
存撫之拜亦詞為西戎州都督又有白狗舂桑白
蘭等諸羌自龍朔以後並為吐蕃所破而服屬焉
在西北邊者天授三年内附凡二十萬口分其地
置朝吳浮歸等一十一州仍散拘靈下界内自至
德以後常為吐蕃所誘密以官誥授之以為之偵
導故時或侵叛尋亦底定寧至寶應初其首領來
助國共靈州軍食優詔奬美其在涇龍州者後上
元元年率其衆十餘萬人詣鳳翔節度使崔光遠
乞降寶應元年十二月歸順州部落乾封州部落
歸義州部落順化州部落和寧州部落和義州部
落保善州部落寧定州部落羅雲州部落朝鳳州
部落並詣山南西道都防禦使梁州刺史臧希讓
請州印希讓奏聞制旨允許之
文獻通考松州廣德元年没吐蕃其後松當悉静
柘恭保具霸乾翼維等為行州以部落首領世為
刺史司馬
謹案唐開羌蠻置羈縻州縣即授其酋長為刺
史縣令即今土司之職也
五季
宋史外國列傳吐蕃唐末衰弱部族分散天成中
權知西涼府留後孫超遣大將拓跋承誨來貢即
授超凉州刺史充河西軍節度留後乾祐初超卒
州人推其土人折逋嘉施權知留後遣使來貢即
以嘉施代超為留後蠻夷列傳唐天成二年牂牁
清州刺史宋朝化等一百五十人來朝
宋
宋史外國列傳黨項五代嘗入貢建隆三年代州
刺史析也埋來朝雍熙二年七月賜宥州界咩兀
十族首領都指揮使遇乜布等九人勅書以安撫
之淳化五年兀泥族首領黃羅内附以為懷化將
軍昭州刺史至道元年四月勒浪大首領馬尾等
内附以為歸德大將軍領息州刺史首領没崖為
安化郎將副首領兀遇為保順郎將咸平二年五
月以咩通族開道使泥埋領費州刺史以勒浪族
大首領馬泥領本州團練使五年咩逋族泥埋遣
子城逋入貢上嘉泥埋數與繼遷戰鬭有勞授錦
州團練使以其族弟屈子為懷化將軍充本族指
揮使城逋為歸德將軍充本族都巡檢使餘首領
署軍主以下名職者凡十數人六年三月環州酋
長蘇尚娘擊賊有勞以為臨州刺史七年涇原鈐
轄曹瑋請署熟羌百帳以上大首領為大族軍主
次指揮使又次副指揮使百帳而下為本族指揮使
從之吐蕃咸平元年河西軍左廂副使歸德將
軍折逋遊龍鉢來朝獻馬二千匹詔以龍鉢為安
遠大將軍二年以儀州延蒙八部都首領渴哥領
化州刺史四年知鎮戎事李繼和言西涼州六合
都首領潘羅支願戮力討繼遷請授以刺史為鹽
州防禦使兼靈州四面都巡檢使又以龍鉢領宥
州刺史六族首領禇下箕等三人為懷化郎將
唃厮囉大中祥符九年數使人至秦州求内屬明
道初即授厮囉寧遠大將軍受州團練使
宋史蠻夷列傳西南諸蠻夷重山複嶺雜厠荆楚
巴黔巫中隋置辰州唐置錦州奬州溪州巫州敘
州皆其地也唐季之亂蠻酋分據其地自署為刺
史馬希範據有湖南蠻猺保聚依山阻江殆十餘
萬太祖既下荆湖建隆四年知溪州彭元林前溪
州刺史田洪贇等列狀歸順詔以元林為溪州刺
史洪贇為萬州刺史乾德三年七月珍州刺史田
景千内附十二月詔溪州宜充五溪團練使刻印
以賜之北江蠻酋最大者曰彭氏有二十州皆置
刺史而以下溪州刺史兼都誓主十九州皆隸焉
謂之誓下州州將承襲都誓主率羣酋合議子孫
若弟姪親黨之當立者具州名移辰州為保證申
鈐轄司以聞乃賜勅告印符熙寧中南江之舒氏
北江之彭氏梅山之蘇氏誠州之楊氏相繼納土
創立城砦使之比内地為王民南江諸蠻自辰州
逹于長沙邵陽各有溪峒曰敘曰峽曰中勝曰元
則舒氏居之曰樊曰錦曰懿曰晃則田氏居之曰
富曰鶴曰保順曰天賜曰古則向氏居之皆受朝
命梅山峒蠻舊不與中國通其地東接潭南接
邵其西則辰其北則鼎澧熙寧五年詔招納之大
田諸蠻納欵于是遂檄輸開梅山蠻猺爭闢道路
以待得其地置新化縣并二州隸邵州誠徽州
唐溪峒州宋初楊氏居之號十洞首領以其族姓
散掌州峒太平興國四年首領楊蘊始來内附八
年楊通寶始入貢命為誠州刺史南丹州蠻亦
溪峒之種開寶七年奉表求内附九年復來貢求
賜牌印詔刻以給之紹興二十四年廣西經略安
撫使吕愿中諭降諸蠻三十一種得地二十七縣
一百三十五砦四十峒一百七十九及一鎮二十
二團皆為羈縻州縣撫水州在宜州南有縣四
曰撫水曰京水曰多建曰古勞唐隸黔南其酋長
皆蒙姓大中祥符九年曹克明為宜融等州都巡
檢安撫使擊破之詔以撫水州為安化州撫水縣
為歸仁縣京水縣為長寧縣自是間歲朝貢不復
為邊患環州蠻區氏州隸宜州羈縻領思恩都
亳二縣鎮寧州亦隸宜氏西南諸夷漢牂柯郡
地宋初以來有龍蕃方蕃張蕃石蕃羅蕃者號五
姓蕃皆常奉職貢受爵命南廣蠻在敘州慶符
縣以西為州十有四大觀三年有夷酋羅永順楊
光榮李世恭等各以其地内屬詔建滋純祥三州
後皆廢威州保霸蠻者唐保霸二州也政和中
開拓置官吏以保州地為祺州霸州地為亨州後
皆為砦茂州諸部落蠻自推一人為州將治其
衆而常詣茂州受約束政和五年以其地内屬詔
建夀寧建寧軍未幾皆廢渝州蠻者唐南平獠
也大觀二年内屬詔建榛潘二州後皆廢清水
蠻者羈縻五十州岡蠻也雜種夷獠散居溪谷中
慶歷初烏蠻王子得蓋居其地願得州名以長夷
落詔建姚州以得蓋為刺史鑄印賜之
武經總要烏蠻本朝慶歷中烏蠻王得蓋自言十
年彈壓人不入漢界為過因乞州名符印即詔名
姚州即雲南國之地也咸平中轉運使丁謂招
撫蠻人每有城諭並令㰱血為盟置鐵柱以誌其
事條制甚多蠻酋三十人悉補砦將西高州舊
名珍州蠻酋田氏世襲乾德中改今名富州蠻
酋向氏世襲刺史天禧初向通漢來朝官至五溪
十洞都防禦使
王偁東都事略咸平四年西凉府六谷都首領潘
羅支願戮力討繼遷張齊賢請封羅支為六谷王
兼招討使真宗曰羅支已為酋帥欲授以刺史則
太輕况未領節制加以王爵非順也又招討使號
不可假外夷乃以為鹽州防禁使兼靈州西面都
巡檢唃厮羅三子皆被恩命曰瞎氊曰磨氊曰
董氊為唃厮囉嗣瞎氊子瞎欺丁木征為瞎藥鷄
羅所誘據近塞青唐族立文法朝廷以為河州刺
史熙寧中王韶經營熙河木征降賜姓名曰趙思
忠授榮州團練使遷合州防禁使董氊遣使來以
為河州刺史明年拜河西軍節度使封武威郡王
以其養子阿里骨為肅州團練使董氊卒阿里骨
為河西軍節度使西番邈川首領阿里骨卒子瞎
征承襲國人迎董氊妷溪巴温欲復其國姓巴溪
温之子隴拶稱王子朝廷以重兵臨之隴拶出降
徽宗即位以隴拶為河西軍節度使知府州折氏
世襲鄯州瞎征授懷遠軍節度使賜隴拶姓名曰
趙懷德建中靖國元年以懷德知湟州自鄯湟棄
羌人迎隴拶之弟溪賒羅撒復國授西平軍節度
使西番邈川首領
沈括夢溪筆談唃厮囉死子董氊立朝廷復授以
爵命
王圻續文獻通考初西番既衰其苗裔曰董氊其
子曰巴氊角始附宋賜姓趙改名忠順子永吉永
吉子昌皆受宋官為左武大夫遥領來州防禦使
襲把羊族長
文獻通考楊正巖以十洞稱誠徽二州宋熙寧九
年十洞酋長楊通蕰送欵内附楊通寶來貢朝廷
以通寶為誠州刺史其子□復為誠州刺史思
州宋初為羈縻州大觀元年蕃部長田祐恭願為
王民始建州徽宗時大駱解上下族帥駱世華
駱文貴獻其地立珍州播州宋大觀二年南平
夷人楊有貴等獻其地建為州夷州宋為羈縻
州大觀三年酋長獻其地建為承州
范成大桂海虞衡志儂智高反朝廷討平之因其
疆域參唐制分析其種落大者為州小者為縣又
小者為洞凡五十餘所推其長雄者首領有知州
權州監州知縣知洞皆命于安撫若監司給文帖
朱記其次有同發遣權發遣之屬謂之官典各命
於其州每州團又推一人為長謂之主戶餘民皆
稱提陀猶言百姓也
謹案宋史所載蠻夷有黎峒有黎州諸蠻黎峒
為今廣東瓊州之地現無土司而黎州諸蠻十
二種在宋時或本未受朝命或但因其至中國
朝貢而爵之未嘗設有定職亦與今土司不同
今並不載云
遼(未置)
金(未置)
元
元史百官志宣慰司掌軍民之務分道以總郡縣
行省有政令則布于下郡縣有請則逹於省有邊
郵軍旅之事則兼都元帥府其次則止為元帥府
其在遠服則又有招討安撫宣撫等使司秩如下
州逹嚕噶齊長官副長官參用其土人為之
元史世祖本紀至元十四年閏月羅氏鬼國王阿
榨西南蕃王韋昌盛並内附詔阿榨昌盛各為其
地安撫使佩虎符二十七年九月金竹府知府掃
閭貢馬及雨氊具言金竹府雖内附蠻民多未服
近與趙堅招降三十餘寨乞立縣設長官總把參
用土人從之二十九年以行播州軍民宣撫使楊
漢英為紹慶珍州南平等處沿邊宣慰使行播州
軍民宣撫使播州等處管軍萬戶府仍佩虎符成
宗本紀元貞二年十一月以蠻洞將領彭安國父
子討田知州有功賜安國金符子為蠻夷官大德
元年六月平伐九寨來降立長官司武宗本紀至
大三年四川行省紹慶路所隸蠻田墨施什用來
降立黃沙寨以田墨施什用為千戶雲南威楚路
之蒲蠻猛吾來朝貢願入銀為歲賦詔為置散府
一及土司三十三所皆賜金銀符順帝本紀元紀
二年四川大盤洞蠻謀谷什用遣其男謀者什用
來貢方物即其地立盤順府命謀谷什用為知府
謹案明時土官曰宣慰司曰宣撫司曰安撫司
曰招討司曰長官司皆沿元時之制也然元時
宣慰使内地邊地皆設之其設于邊陲者則曰
宣慰司都元帥府或曰宣慰司兼管軍萬戶府
與宣撫安撫招討使長官皆參用流官土官而
百官志無明文今兼採元史本紀中設立土官
之事可與志相證者以見一代之制焉
明
明史職官志土官宣慰司宣慰使一人(從三品)同知
一人(正四品)副使一人(從四品)僉事一人(正五品)經歷司
經歷一人(從七品)都事一人(正八品)宣撫司宣撫使
一人(從四品)同知一人(正五品)副使一人(從五品)僉事一
人(正六品)經歷司經歷一人(從八品)知事一人(正九品)
安撫司安撫使一人(從五品)同知一人(正六品)副使一
人(從六品)僉事一人(正七品)其屬吏目一人(從九品)招
討司招討使一人(從五品)副招討一人(正六品)其屬吏
目一人(從九品)長官司長官一人(正六品)副長官一
人(從七品)其屬吏目一人(未入流)蠻夷長官司長官副
長官各一人(品同上)又有蠻夷官苗民官及千夫長
等官軍民府土州土縣設官如府州縣洪武七
年西南諸蠻夷朝貢多因元官授之稍與約束定
征徭之法漸為宣慰司者十一為招討司者一為
宣撫司者十為安撫司者十九為長官司者百七
十有三其府州縣正貳屬官或土或流(大率宣慰等管經歷)
(皆流官府州縣佐貳多流官)皆因其俗使其附輯諸夷謹守疆
土修職貢供征調無相攜貳有相讐者流上聽命
于天子又有番夷都指揮使司三衛指揮使司三
百八十五宣慰司三招討司六萬戶府四千戶所
四十一站七地面七寨一並以附地寨番夷官其
地焉
明會典四川等處承宣布政使司軍民府四宣撫
司一宣慰司一安撫司三長官司十六廣西等
處承宣布政使司土官知府二土官知州三十六
土官知縣六軍民府一長官司四雲南等處承
宣布政使司土府知府七土州知州九土縣知縣
一軍民府土官知府二宣慰司七宣撫司三長官
司二十七貴州等處承宣布政使司宣慰司一
安撫司二長官司七十五
謹案明代土官設有定職與兩漢蠻夷君長唐
宋羈縻州縣微有不同而亦參用流官今以會
典所載參考明史及各省通志四川軍民府四
皆土官世襲也廣西土府二土州三十六雲南
土官知府七土官知州九土縣一軍民府土知
府二惟貴州府州縣皆流官而同知通判州判
縣丞之類多以土官為之也
明史西域列傳西番即西羌元封駙馬章庫(滿洲語長)
(把刀也原作章古今改正)為寧濮郡王鎮西寧於河州設吐番
宣慰司以洮岷黎雅諸州隸之統治蕃衆洪武二
年太祖定陜西即遣官齎詔招諭明年五月吐蕃
宣慰使司索諾木諾爾布(唐古特語索諾木福也諾爾布財也原作鎖南)
(普今改正)等以元所授金銀牌印宣勅來上會鄧愈克
河州遂詣軍前降其鎮西武靖王布逹拉(蒙古語普陀山)
(也原作卜納剌今改正)亦以吐蕃諸部來納欵冬索諾木諾
爾布等入朝四年正月設河州衛命為指揮同知
予世襲知院多爾濟(唐古特語金剛也原作朵兒只今改正)汪家努
(原作汪家奴今據字面改正)並為指揮僉事設千戶所八百戶
所七皆命其酋長為之布逹拉亦至京師為靖南
衛指揮同知其儕桑節(唐古特語佛也原作桑加今改正)多爾濟
為高昌衛(謹案地理志及會典並無高昌衛疑係永昌衛之誤)指揮同知皆
帶刀侍衛自是番酋日至尋以降人馬梅汪威喇
(蒙古語威喇近也原作瓦兒今改正)並為河州衛指揮僉事又遣西
寧州同知李南格(原作喃哥今據字面改正)等招撫其酋長至
者亦悉授官乃改西寧州為衛以南格為指揮
謹案明史以諸蠻夷屬于布政司都指揮者為
土司傳而西番諸衛及四川徼外自長河西魚
通寧遠以西訖於朵甘西藏則列為西域傳盖
以其雖受朝命僅予羈縻不可悉以内地郡縣
之法治之也然西番諸衛如河州衛則屬於陜
西都司永昌衛西寧衛則屬于陜西行都司是
亦與内地各衛無異而西番之烏思藏朵甘董
卜韓胡之屬則别自為司非各省都司行都司
所領是其地固有遠近之殊而其治之亦有詳
略之異矣今則甘肅土官指揮使以下暨青海
西藏之千戶百戶百長統於甘省董卜韓胡明
正各土司統于川省内外綱維遐爾壹體蓋
德威所播無遠弗届往古羈縻之地受爵納賦無異
甸服洵萬世隆平之極軌矣
欽定歷代職官表卷七十二
