詹事府
國朝官制
詹事府詹事滿洲漢人各一人(正三品漢人詹事兼翰林院侍讀學士銜)少
詹事滿洲漢人各一人(正四品漢人少詹事兼翰林院侍講學士銜)
掌經史文章之事凡充
日講官纂修書籍典試提學皆與翰林官同凡遇秋
審朝審及奉
旨下九卿翰詹科道會議之事咸入班預議焉順治元
年初設少詹事一人掌府事其年十一月省歸内
三院九年置漢人詹事一人少詹事二人以内三
院官兼之專設滿洲詹事一人以掌府印十五年
復省康熙十四年奉
詔復設詹事府置滿洲漢人詹事各一人少詹事各二人
三十七年省滿洲少詹事一人乾隆十三年省漢
人少詹事一人
左春坊左庶子滿洲漢人各一人(正五品滿洲庶子以四品冠帶食五品俸)
(右春坊同漢人左庶子兼翰林院侍讀銜)左中允滿洲漢人各一人(正六品滿洲中)
(允以五品冠帶食六品俸漢人中允兼翰林院編修銜右春坊同)左贊善滿洲漢人各
一人(從六品漢人贊善兼翰林院檢封銜右春坊同)右春坊右庶子滿洲漢人
各一人(漢人右庶子兼翰林院侍讀銜)右中允滿洲漢人各一人右贊
善滿洲漢人各一人
掌記注纂修之事所職與翰林院講讀編檢同
國初設左右春坊各庶子一人諭德一人中允二人
贊善二人皆漢人員額以内三院官兼攝順治十
五年省康熙十四年復置左右春坊官皆滿洲漢
人兼設庶子各一人諭德各二人中允贊善各四
人三十七年省滿洲右諭德左右中允左右贊善
各一人三十八年省漢人右中允右贊善各一人
五十二年省漢人右諭德左中允左贊善各一人
乾隆十三年省滿洲漢人左諭德各一人
司經局洗馬滿洲漢人各一人(從五品漢人洗馬兼翰林院修撰銜)
掌經籍圖書之事初置漢人一人康熙十四年置
滿洲漢人各一人又所屬有正字初置滿洲漢人
各二人康熙三十七年省滿洲二人三十八年又
省漢人一人所存一缺例以應選内閣中書者除
授遂為中書兼銜乾隆三十六年亦從部議裁省
焉
主簿滿洲漢人各一人(從七品)
掌文移案牘員額康熙十四年定又初置有錄事
滿洲二人漢人三人康熙三十七年以後次第裁
省
筆帖式滿洲六人
康熙十四年初置十人三十八年省四人(職事具吏部篇)
歷代建置
謹案詹事之名始於秦漢應劭謂詹者省也給
也盖其職在於供給宫中之事故自太后皇后
太子皆有之掌太后宫者曰長信詹事掌皇后
太子宫者則曰皇后詹事太子詹事漢景帝始
改長信詹事為長信少府成帝又併皇后詹事
於大長秋而獨存太子詹事以主太子家事自
是遂為宫官之定名歷代每建儲宫即置此職
唐宋始以儒臣兼領明則由翰林官陞轉其制
稍殊而其為東宫官屬則固未嘗有異也我
國家萬年垂統
睿慮深長
家法相承不事建儲册立
皇上凖今酌古備覽前代覆轍灼知建儲一事之斷
不可行
宸諭屢頒著明深切伏讀
御製聯句詩注自古書生拘迂之見動以建儲為國
本其實皆自為日後身家之計無禆國是誠以立
儲之後宵小乘間伺釁釀為亂階其弊有不可勝
言者朕於此往復熟籌知之甚審我子孫當敬凛
此訓奉為萬年法守
典謨垂示昭揭日星實億萬禩所當謹凛遵循詹事
府各員特姑留以備詞臣遷轉之階與翰林官
無異視歷代之為東宫僚佐者迥不相同今以
設官所自雖實殊而名則相沿故仍以歷代宫
官建置採摭大略具列於左亦俾論古者考見
本末咸曉然於前事之當懲益以知
聖朝良法昭垂洵足超軼百世也
三代
禮記燕義古者周天子之官有庶子官庶子官職
諸侯卿大夫士之庶子之卒掌其戒令與其教治
别其等正其位國有太事則率國子而致于太子
惟所用之若有甲兵之事則授之以車甲合其卒
伍置其有司以軍法治之司馬弗正凡國之政事
國子存游卒使之修德學道春合諸學秋合諸射
以考其藝而進退之(鄭康成注庶子猶諸子也周禮諸子之官司馬之屬也卒)
(皆讀為倅諸子副代父者也)
周禮夏官諸子下大夫二人中士四人府二人史
二人胥二人徒二十人掌國子之倅國有大事則
帥國子而致于太子惟所用之
儀禮燕禮獻庶子于阼階上(鄭康成注世子之官也)
謹案大戴禮保傅篇所載三王教世子者有三
公三少及道充弼右之名盖即後世宫銜所自
始然皆以重臣兼其任故周禮並無此官今以
别著於加銜表内至燕義庶子即周禮諸子之
職賈公彦䟽所謂諸庶通名俱訓為衆者是也
玉海引環濟要略謂庶子主宫中八次八舍并
諸吏之適子及支庶版籍是其職亦在於辨論
官材並非世子之私屬特以後世庶子官號實
本於此故仍繫之此表焉
秦
杜佑通典秦始置詹事中庶子官
鄭樵通志洗馬秦官
謹案史記秦有中庶子蒙而扁鵲傳又載虢太
子有中庶子鵲當晉昭公時則庶子之為太子
官春秋末已有其制秦特沿而不改也
漢
漢書百官公卿表太子太傅少傅古官屬官有太
子門大夫庶子洗馬舍人詹事秦官掌皇后太子
家有丞(顔師古注皇后太子各置詹事隨其所在名官)屬官有太子率更
家令丞僕中盾衛率厨廐長丞(顔師古注自此以上太子之官也)
漢書臣瓚注茂陵書詹事秩真二千石家令秩八
百石應劭注太子門大夫員五人秩六百石庶子
員五人秩六百石中盾主周廬徼道秩四百石衛
率主門衛秩千石張晏注洗馬員十六人秩比謁
者
謹案西漢皇后太子皆有詹事顔師古謂隨其
所在以名官而考之史文則多單稱詹事不加
分别如宣帝紀本始元年賜詹事畸(師古曰宋畸也)爵
關内侯竇嬰傳孝景即位為詹事韓安國傳壼
遂官至詹事鄭當時傳貶秩為詹事韋賢傳進
授昭帝詩稍遷詹事孔覇傳宣帝時授皇太子
經遷詹事馬宫傳徵為詹事核其時代壼遂鄭
當時孔覇馬宫所任自屬太子詹事若景宣二
帝初立及昭帝之世俱未有太子宋畸竇嬰韋
賢皆當為皇后詹事而史不系以皇后太子字
者從省文也至百官表列詹事在大長秋上史
記稱壼遂為上大夫則其位當亞于九卿劉敞
以百官表不著其秩故作漢官班序圖遂以為
無秩惟臣瓚注稱為真二千石荀悦漢紀又以
為比二千石說者莫能折衷然考百官表於禄
秩之等其例皆總題于後原不分著本條故中
尉條後有云自太常至執金吾皆中二千石丞
皆千石此為中二千石之總題主爵中尉條後
有云自太子太傅至右扶風皆秩二千石丞六
百石此為二千石之總題百官表本文甚明詹
事自在二千石之列說者不知詳考前後轉致
紛紛聚訟耳又兩漢有太子中盾無中允而應
劭漢官儀則又稱太子中允據漢書所載哀帝
為太子數遣中盾請問近臣顔師古注盾讀曰
允是中盾即中允也
通典後漢省詹事而太子官悉屬少傅
後漢書百官志太子率更令一人千石主庶子舍
人更置職似光禄太子庶子四百石無員如三署
中郎太子舍人二百石無員更直宿衛如三署郎
中太子家令一人千石主倉榖飲食職似司農少
府太子倉令一人六百石主倉榖太子食官令一
人六百石主飲食太子僕一人千石主車馬職如
太僕太子廐長一人四百石主車馬太子門大夫
六百石職比郎將舊有左右戶將别主左右戶直
郎建武以來省之太子中庶子六百石員五人職
如侍中太子洗馬比六百石員十六人職如謁者
太子出則當直者在前導威儀太子中盾一人四
百石主周衛徼循太子衛率一人四百石主門衛
士右屬太子少傅凡初即位未有太子官屬皆罷
惟舍人不省領屬少府
謹案後漢始省太子詹事以少傅領東宫官屬
而唐六典乃謂成帝已省詹事後漢因之盖以
百官表但言鴻嘉三年省詹事官而不系之於
皇后因此致誤然表文明言并屬大長秋長秋
為皇后官屬則非太子詹事可知自當以後漢
書及通典為據也
三國
册府元龜蜀後主為太子以譙周為太子家令董
允為太子舍人後主立太子璿霍弋為中庶子李
譔為庶子
三國蜀志張裔傳裔子郁太子中庶子來敏傳先
主立太子以為家令譙周傳後主立太子以周為
僕轉家令周少子同除東宫官洗馬召不就
謹案册府元龜譙周作家令在後主為太子時
據三國志則後主立太子始以周為家令冊府
元龜盖以立字訛作為字遂致全爽事實謹附
訂於此
通志魏復置詹事領東宫衆務
唐六典魏置詹事品第三
孫逢吉職官分紀魏略張茂上便宜擢太子舍人
通志太子庶子在吳為親近之官
三國吳志張昭傳昭少子休為太子登僚友從中
庶子轉為右弼都尉顧雍傳雍孫譚為太子四友
從中庶子轉輔正都尉鍾離牧傳拜太子輔義都
尉諸葛恪傳侍太子登為賓友從中庶子轉為左
輔都尉
謹案三國蜀魏所置東宮官太抵皆沿兩漢之
舊惟吳志所載有左輔都尉右弼都尉輔正都
尉輔義都尉諸官乃吳所剏置也
晉
晉書職官志武帝始建東宫尚未置詹事官事無
大小皆由二傅咸寧元年以給事黃門侍郎楊珧
為詹事掌宫事及珧為衛將軍省詹事惠帝元康
元年復置詹事置丞一人秩千石主簿五官椽功
曹史主記門下史錄事戶曹法曹倉曹賊曹功曹
書佐門下亭長門下書佐省事各一人中庶子四
人職如侍中中舍人四人咸寧四年置與中庶子
共掌文翰職如黃門侍郎在中庶子下洗馬上食
官令一人職如太官令庶子四人職比散騎常侍
中書監令舍人十六人職比散騎中書等侍郎洗
馬八人職如謁者秘書掌圖籍釋奠講經則掌其
事出則直者前驅導威儀率更令主宫殿門戶及
賞罰事職如光禄勲衛尉家令主刑獄貨榖飲食
職比司農少府僕主車馬親秩職如太僕宗正在
右衛率初曰中衛率泰始五年分為左右各領一
軍惠帝時又加前後二率
職官分紀晉起居注武帝太康八年詔太子率更
僕東宫之達官也其進品第五秩與中庶子左右
衛率同職
通志主簿一人晉始置歷代皆有掌府事及三寺
十率府之隠漏程限稽失者
謹案魏晉以後東宫官屬漸備其家令率更僕
號為太子三卿不數中庶子太子中舍人洗馬
等官者盖其所司在侍奉左右為太子從官故
不以吏事拘之後世家令率更等官既廢而獨
置庶子洗馬盖亦以其為東宫近職而存之也
宋齊梁陳
宋書百官志太子詹事一人丞一人職比臺尚書
令領軍將軍家令一人丞一人職比廷尉司農少
府率更令一人職如光錄勲衛尉僕一人門大夫
二人中庶子四人職如侍中中舍人四人職如黃
門侍郎食官令一人職如太官令庶子四人職比
散騎常侍中書監令舍人十六人職如散騎中書
侍郎洗馬八人職如謁者太子左衛率七人太子
右衛率二人太子屯騎校尉太子步兵校尉太子
翊軍校尉三校尉各七人太子冗從僕射七人太
子旅賁中郎將十人職如虎賁中郎將太子左積
弩將軍十人太子右積弩將軍二人
馬端臨文獻通考宋元嘉初詔二率中庶子隨太
子入直上宫
南齊書百官志太子詹事置丞一人太子率更令
太子家令置丞太子僕太子門大夫太子中庶子
太子中舍人太子洗馬太子舍人太子左右衛率
各一太子翊軍步兵屯騎三校尉太子旅賁中郎
將一人太子左右積弩將軍太子殿中將軍員外
殿中將軍太子倉官令太子常從虎賁督
職官分紀齊職儀詹事品第三
通志中允後漢太子官屬有之職在中庶子下洗
馬上漢制五日一朝其非朝日即使僕及中允朝
請問起居其後無聞宋齊有中舍人是其職也
謹案晉元康中已置中舍人鄭樵以為始于宋
齊者誤也至唐世復改舍人為中允屬之左春
坊而仍置中舍人屬之右春坊於是中允舍人
遂分為二職矣
隋書百官志梁詹事位視中護軍任總宫朝置丞
功曹主簿五官家令率更令僕各一人家令率更
僕皆置丞左右衛率各一人位視御史中丞各有
丞二率各置殿中將軍十人員外將軍十人正員
司馬四人又有員外司馬督官其屯騎步兵翊軍
三校尉各一人謂之三校旅賁中郎將冗從僕射
各一人謂之二將左右積弩將軍各一人門大夫
一人視謁者僕射中庶子四人高功者一人為祭
酒行則負璽前後部護駕中舍人四人高功者一
人與中庶子祭酒共掌其坊之禁令又有通事守
舍人典事守舍人典法守舍人員庶子四人掌侍
從左右獻納得失高功者一人與高功舍人共掌
其坊之禁令舍人十六人掌文記通事舍人二人
視南臺御史多以餘官兼職典經局洗馬八人位
視通直郎置典經守舍人典事守舍人員
謹案春坊之稱說者謂始于唐世然詳考史傳
則魏晉以来已有之玉海引晉王珉云中庶子
稱坊詹事稱寺寺同於九卿坊如天朝之稱臺
漢宫闕名洛陽北宫有九子坊蓋即省署之别
名特宋齊以前其名猶未顯著至梁而蕭子範
為太子洗馬作直坊賦其辭稱直中舍之坊又
張纉為太子舍人洗馬作南征賦其辭稱彼華
坊與禁苑常宵盤而晝憩而徐摛傳稱摛為太
子家令文體既别春坊盡學之春坊之名實昉
見于此故百官志亦謂庶子舍人各掌其坊之
政令盖當時二坊已分左右特未以入銜耳又
王褒集皇太子箴春宫飬德秋坊通夢似春坊
之外又别有名秋坊者然他書皆無可考至典
經局即今司經局其名亦始于梁代云
文獻通考齊庶子用人卑雜梁天監七年詔選賢
以太子中舍人司徒從事中郎為之
隋書百官志陳承梁皆循其制官太子詹事中二
千石品第三太子中庶子太子左右衛率二千石
太子三卿千石品第四太子中舍人庶子六百石
品第五太子洗馬六百石太子步兵翊軍屯騎三
校尉千石品第六太子舍人二百石太子門大夫
六百石太子旅賁中郎將冗從僕射六百石品第
七太子左右積弩將軍太子詹事丞六百石品第
八太子左右二衛率品第九
北魏
唐六典後魏太子詹事置左右二人其後惟置一
人初第二品太和末降為第三品
魏書官氏志太子詹事第三品太子左右衛率從
第三品太子中庶子第四品太子家令太子率更
令太子僕太子庶子從第四品太子中舍人第五
品太子洗馬太子屯騎校尉太子步兵校尉太子
翊軍校尉從第五品太子門大夫太子舍人從第
六品詹事丞第七品太子三卿丞第九品太子廐
長從第九品
謹案漢書庶子本掌東宫宿衛故宋齊之世除
用遂不擇人流品頗雜據魏書劉芳傳芳與邢
産入授皇太子經遷太子庶子則北魏庶子所
司乃經幄勸讀之事視漢晉職掌為不同矣
北齊
隋書百官志齊詹事總東宫内外衆務事無大小
皆統之府置丞功曹五官主簿錄事員領家令率
更令僕等三寺左右衛二坊三寺各置丞二坊各
置司馬俱有功曹主簿以承其事家令領食官典
倉司藏等署令丞又領内坊令丞(掌知閣内諸事)其食官
又别領器局酒局二丞典倉又别領園丞司藏又
别領仗庫典作二局丞率更領中盾署令丞各一
人(掌周衛禁防漏刻鍾鼓)僕寺領廐牧署令丞署又别有車
輿局丞左右衛坊率各領騎官備身正副都督騎
官備身五職騎官備身員又有内直備身正副都
督内直偹身五職内直備身員又有備身正副都
督備身五職員又有直閣直前直後員又有旅騎
屯衛典軍校尉各二人騎尉三十人門下坊中庶
子中舍人通事守舍人主事守舍人各四人又領
殿内典膳藥藏齋帥等局殿内局有内直監二人
副直監四人典膳藥藏局監丞各二人藥藏又有
侍醫四人齋帥局齋帥内閤帥各二人典書坊庶
子四人舍人二十八人又領典經坊洗馬八人守
舍人二人門大夫坊門大夫主簿各一人
謹案隋志載北齊典經坊洗馬八人而通志通
考俱作二人自當以史為正其門下典書分為
二坊則左右春坊之權輿也至梁典經局不隸
二坊而北齊則為典書坊所領隋唐遞沿其制
皆以坊統局今坊局之分曹則又起于明代云
後周
唐六典後周置太子宫正宫尹
胡三省通鑑注周置太子宫尹盖即詹事之職
周書尉遲運傳以運為右宫正王軌傳宫尹鄭譯
王端宇文孝伯傳歷司會中大夫東宫左宫正尉
遲運為右宫正仍為左宫正顔之儀注拜小宫尹
封平陽縣男
謹案唐六典以宫正宫尹為後周宫官而通典
載後周官品獨不及此二職考之周書列傳則
宫正有左右二人而宫尹之下又有小宫尹蓋
宫正當如左右衛率之職宫尹當如詹事之職
小宫尹則如少詹事之職也觀宇文孝伯以司
會中大夫轉為宫正則其秩次又當在宫尹上
矣
隋
隋書百官志開皇初置詹事二年定令罷之門下
坊置左庶子二人内舍人四人錄事二人主事令
史四人統司經宫門内直典膳藥藏齋帥等六局
司經置洗馬四人校書六人正字二人宫門置大
夫二人内直置監副監各二人監殿舍人四人典
膳藥藏並置監丞各二人藥藏又有侍醫四人齋
帥置四人典書坊右庶子二人舍人通事舍人各
八人錄事二人主事令史四人内坊典内及丞各
二人丞直四人錄事一人内廐置尉二人掌内車
輿之事家令(掌刑法食膳倉庫什物奴婢等事)率更令(掌伎樂漏刻)僕
(掌宗族親疎車輿騎乘)各一人三寺各置丞(家令二人寺各一人)家令
領食官典倉司藏三署令(各一人)丞(食官二人典倉一人司藏三人)
僕寺領廐牧令(一人)員左右衛各置率一人副率二
人掌宫中禁衛各置長史司馬及錄事功倉兵騎
兵等曹參軍事法曹鎧曹行參軍各一人行參軍
(四人)員又各有直閣四人直寢八人直齋直後各十
人左右宗衛制官如左右衛左右虞候各置開府
一人掌斥候伺非左右内率副率各一人掌領偹
身已上禁内侍衛供奉兵仗有千牛偹身八人掌
執千牛刀偹身左右八人掌供奉弓箭偹身二十
人掌宿衛侍從左右監門各率一人副率二人掌
諸門禁煬帝即位門下坊减内舍人洗馬員改門
大夫為宫門監正字為正書典書坊為太子舍人
為管記舍人通事舍人為宣令舍人家令改為司
府令内坊承直改為典直左右衛率改為左右侍
率左右宗衛率改為左右武侍率左右虞候開府
改為左右虞候率并置副率千牛偹身改為司仗
左右偹身左右改為主射左右左右監門率改為
宫門將
唐
舊唐書職官志太子詹事一員少詹事一員詹事
統東宫三寺十率府之政令少詹為之貳丞二人
主簿一人錄事二人令史九人書令史十八人丞
掌判府事主簿掌印檢勾稽錄事掌受事發辰司
直一人掌彈刻宫寮糺舉職事太子左春坊左
庶子二人中允二人左庶子掌侍從贊相駁正啟
奏中允為之貳司議郎四人錄事二人主事二人
司議郎掌啟奏記注宫内祥瑞左諭德一人左贊
善大夫五人左諭德掌諷諭規諫崇文館(貞觀中置太子)
(學館也)學士直學士(員數不定)學士掌東宫經籍圖書司
經局洗馬二人太子文學三人校書四人正字二
人洗馬掌四庫圖籍繕寫刊緝之事文學掌侍奉
文章校書正字掌典校四庫書籍典膳局典膳郎
二人丞二人掌進膳嘗食藥藏局藥藏郎二人丞
二人掌和劑醫藥内直局内直郎二人丞二人掌
符璽繖扇几案衣服之事典設局典設郎四人丞
二人掌湯沐灑埽鋪陳之事宫門局宫門郎二人
丞二人掌内外宫門管鑰之事太子右春坊右
庶子二人中舍人二人舍人四人錄事一人主事
二人掌行令書令旨及表啟之事右諭德一人右
贊善大夫五人𫝊令四人通事舍人八人舍人掌
導引宫臣辭見及承令勞問之事太子家令寺
令一人丞二人主簿一人掌太子飲膳倉儲庫藏
之政令總食官典倉司藏三署之官屬食官署令
一人典倉署令一人丞二人園丞一人典事六人
典倉令掌九榖入藏及醯醢庶羞器皿燈燭之事
司藏署令一人丞二人掌庫藏財貨出納營繕之
事太子率更寺令一人丞二人主簿一人錄事
一人伶官師二人漏刻博士二人掌漏六人漏童
六十人典鼓二十四人率更令掌宗族次序禮樂
刑罰及漏刻之政令太子僕寺僕一人丞一人
主簿一人錄事一人掌車輿乘騎儀仗之政令廐
牧署令一人丞二人掌車馬閑廐牧畜之事太
子左右衛率府率各一員副率各一人掌東宫兵
仗羽衛之政令長史各一人錄事參軍事各一人
倉曹參軍一人兵曹參軍一人胄曹參軍一人司
階一人中候二人司戈二人執戟三人長史掌判
諸曹及三府五府之貳錄事掌監印勾稽諸曹官
掌本曹簿籍親府勲翊府中郎將各一人左右郎
將各一人錄事一人兵曹參軍一人校尉五人旅
師十人隊正二十人副隊正二十人郎將掌其府
之屬以宿衛而總其事太子左右司禦率府率
各一人副率各二人司禦率掌同左右率太子
左右清道率府率各一人副率各二人清道率掌
東宫内外晝夜廵警之法太子左右監門率府
率各一人副率各一人左右監門率掌東宫禁衛
之法太子左右内率府率各一人副率各一人
左右内率之職掌東宫千牛偹身侍奉之事而立
其兵仗總其府事
新唐書百官志詹事府武德初置龍朔二年曰端
尹府詹事曰端尹少詹事曰少尹武后光宅元年
改曰宫尹府詹事曰宫尹少詹事曰少尹隋有内
允武德三年改曰中舍人貞觀初曰中允十八年
置司議郎永徽三年避皇太子名復改中允曰内
允太子廢復舊龍朔二年改門下坊曰左春坊左
庶子曰左中護中允曰左贊善大夫司議郎分左
右置左右諭德各一人咸亨元年皆復舊司議郎
不分左右其後諭德廢而司議郎復分儀鳳四年
置左右贊善大夫各十人以同姓為之景雲二年
始兼用庶姓改門下坊曰左春坊復置諭德庶子
以比侍中中允比門下侍郎司議郎以比給事中
贊善大夫以比諫議大夫諭德以比散騎常侍右
坊則庶子以比中書令中舍人以比中書侍郎太
子監國則庶子比尚書令改太子正書曰正字龍
朔三年改司經局曰桂芳罷隸左春坊領崇賢館
比御史臺以詹事二人為令比御史大夫司直二
人比侍御史以洗馬為司經大夫三年改司經大
夫曰桂坊大夫咸亨元年復隸左春坊省錄事隋
内舍人隸典書坊武德初改曰中舍人管記舍人
曰太子舍人永徽元年避太子名復改中舍人曰
内舍人龍朔三年改典書坊曰右春坊右庶子曰
右中護中舍人曰右贊善大夫舍人曰右議司郎
謹案自隋罷詹事分置門下典書二坊唐初復
置詹事府以治三寺十率府之政令改門下坊
為左春坊典書坊為右春坊以領諸局而坊與
府始各為一司雖同稱宫僚其實不相統轄也
至率府之制本起于秦漢之衛率以主東宫衛
兵其後晉宋增為五率至有實甲萬人隋唐又
增為十率府兵之隸于十六衛者餘悉以隸東
宫遂使精兵勁卒半屬承華率府武臣皆得以
私事太子搆嫌召釁浸長厲階實為弊政之尤
今以其官在歷代亦詹事所屬故併附載大略
以昭炯戒焉
五季
册府元龜五代典制未備儲副居尹京之任皇子
分節鎮之職宫僚國吏盖多闕焉
五代史劉岳傳貶均州司馬復用為太子詹事王
權傳貶隨州司馬起為右庶子
謹案五季諸君皆未立太子故宫官多闕然觀
五代史所紀則當時又有詹事庶子等名目盖
自唐以來東宫諸職或以授左降致仕之人而
藩鎮牙校幕府僚佐亦多檢校宫官者劉岳等
所任大抵亦屬空銜並無職掌也
宋
宋史職官志太子詹事仁宗升儲置詹事二人神
宗欽宗升儲並置二人皆以他官兼登位後省太
子左庶子右庶子左諭德右諭德舊制不常設儲
闈之建隨宜制官以備寮寀多以他官兼領太子
侍讀侍講神宗升儲始置各一人乾道淳熙開禧
各依故事並置太子中舍人舍人至道天禧各置
一人神宗欽宗升儲並如舊置嘉定初除二人慶
元以中舍人在舍人上主管左右春坊事二人以
内臣兼同主管左右春坊事二人以武臣兼承受
官一人以内侍充仁宗神宗升儲並置中興後置
官並同太子左右衛率府率副率左右司禦率府
率副率左右清道率府率副率左右監門率府率
副率左右内率府率副率官存而無職司
文獻通考宋東宫官有左右庶子諭德乾道中庶
子諭德除左不除右
永樂大典宋會要神宗熙寧二年以吕惠卿為太
子中允
謹案據此則宋代亦置中允矣而宋史職官志
不載殆暫置即罷故略之歟
遼
遼史百官志太子詹事院太子詹事少詹事詹事
丞詹事主簿太子司直司太子司直左春坊
太子左庶子太子中允太子司議郎太子左諭德
太子左贊善大夫文學館崇文館學士崇文館直
學士太子校書郎司經局太子洗馬太子文學太
子校書郎太子正字典設局典設郎宫門局宫門
郎右春坊太子右庶子太子中舍人太子舍人
太子右諭德右贊善大夫太子通事舍人太子
家令寺太子家令丞主簿太子率更寺太子率更
令丞主簿太子僕寺太子僕丞主簿太子率府
太子左右衛率府太子左右司禦率府太子左右
清道率府太子左右監門率府太子左右内率府
謹案遼史載東宫官屬極備然其可考見者中
允馮若谷洗馬劉輝校書郎韓灤張昱等數人
而已其他大抵皆据唐制以約略得之未必盡
有確據也
金
金史百官志詹事院太子詹事少詹事掌總統東
宫内外庶務左右衛率府掌周衛導從儀仗左右
監門掌門衛禁鑰僕正副僕正僕丞掌車馬廐牧
弓箭鞍轡器物等事掌寳二人掌奉寳謹其出入
典儀贊儀司贊禮儀侍正侍丞掌冠帶衣服左右
給使之事典食令丞承奉膳羞侍藥奉藥承奉醫
藥掌飲令丞承奉賜茶及酒果之事家令家丞掌
營繕栽植鋪設及燈燭之事司經正副掌經史圖
籍筆硯等事司藏副掌庫藏財貨出入之事司倉
副掌倉廩出納薪炭等事中侍局都監同監掌東
閣内之禁令省察宫人廪賜給納諸物轄侍人等
左諭德右諭德左贊善右贊善掌贊諭道德侍從
文章
謹案金代宫僚但有諭德贊善而不分左右春
坊與唐宋之制稍異其司經正副掌經史圖籍
則仍洗馬之舊職也
元
元史百官志儲政院秩正二品至元十九年立詹
事院備左右輔翼皇太子之任置左右詹事各一
員副詹事詹事丞院判各二員吏屬六十有二人
别置宫臣賓客二員左右諭德左右贊善各一員
校書郎二員中庶子中允各一員三十一年太子
裕宗既薨乃以院之錢糧選法工役悉歸太后位
下改為徽政院以掌之大德九年復立詹事院尋
罷十一年更置詹事院設官十二員至大四年罷
延祐四年復立七年罷泰定元年罷徽政院改立
詹事如前天歷元年改詹事院為儲慶使司二年
罷復立詹事院未幾改儲政院院使六員同知二
員僉院二員同僉二員院判二員司議二員長史
二員照磨二員管勾二員掾史一十二人譯史四
人回回掾史二人通事知印各二人宣使十人典
吏六人家令司家令家丞各二員典簿二員照磨
一員掌太子飲膳供帳倉庫典幄署令丞各二員
掌太子供帳府正司府正府丞典簿各二員資武
庫提點大使各一員掌軍器冀用庫提點大使各
一員掌鞍轡延慶司使同知各一員掌修建佛事
典用監卿四員太監少監丞各二員掌供給縀疋
寳貨等物典醫監達嚕噶齊(解見戶部篇)二員卿二員
太監少監丞各二員掌供進藥餌典牧監卿太監
少監丞各二員掌孳畜之事儲膳司卿四員少卿
丞各二員掌皇太子飲膳之事典寳監卿太監少
監丞各一員至正六年立皇太子宫傅府九年
冬立端本堂為皇太子學宫置諭德一員贊善二
員文學二員正字二員司經二員十三年定置皇
太子賓客二員左右諭德各一員左右贊善各一
員文學二員中庶子中允各一員立詹事院罷宫
傅府置詹事三員同知詹事二員副詹事二員詹
事丞二員首領官中議二員長史二員管勾照磨
各一員蒙古筆且齊(解見吏部篇)六人回回掾史二人
掾史十人知印二人克哷穆爾齊(解見倉場衙門篇)二人
宣使十人其家有家令司府正司典寳監儀衛司
謹案元之徽政院如漢之長信少府儲政院如
漢之詹事儲政院有太子則置徽政院有太后
則置無則省兩官互為廢置其實即一署也元
史尚有掌謁司等官皆徽政院所屬令並不載
又有左右都威衛使司衛候直都指揮使司蓋
即前代衛率之職又有内宰司諸色人匠都總
管府打捕鷹房總管府財賦都總管府等官所
屬職員至多名目猥雜今但附識其槩於此
明
明史職官志詹事府詹事一人少詹事二人府丞
二人主簿廳主簿一人錄事二人通事舍人二人
左春坊大學士左庶子左諭德各一人左中允左
贊善左司直郎各二人左清紀郎一人左司諫二
人右春坊亦如之司經局洗馬一人校書正字各
二人詹事掌統府坊局之政事以輔導太子少詹
事佐之凡府僚暨坊局官與翰林院職互相兼試
士修書皆與焉通事舍人典東宫朝謁辭見之禮
承令勞問之事春坊大學士掌太子上奉請下啟
箋及講讀之事皆審慎而監省之庶子諭德中允
贊善各奉其職以從司直清紀郎掌彈劾宫僚糾
舉職事司諫掌箴誨鑒戒以拾遺補過洗馬掌經
史子集制典圖書刊輯之事校書正字掌繕寫裝
潢詮其訛謬而調其音切以佐洗馬建文中增少
卿寺丞各一人賓客二人又置資德院資德一人
資善二人其属贊讀贊書著作郎各二人掌典籍
各一人成祖復舊制英宗初命大學士提調講讀
官按詹事府多由他官兼掌天順以前或尚書侍
郎都御史成化以後率以禮部尚書侍郎由翰林
出身者兼掌之其協理者無常員春坊大學士景
泰間倪謙劉定之而後僅楊廷和一任之後不復
設其司直司諫清紀郎亦不常置惟嘉靖十八年
以陸深為詹事崔銑為少詹事王教羅洪先華察
等為諭德贊善洗馬皇甫涍唐順之等為司直司
諫皆天下名儒自明初宋濓諸人後宫僚莫盛於
此嗣是出閣講讀每點别員本府坊局僅為翰林
官遷轉之階
明會典詹事府及坊局官後不全設亦無定員
謹案周禮不載太子宫官考之經文如師氏保
氏掌教太子及國子諸子率國子而致于太子
皆主教訓國子而太子亦齒焉蓋其所亟者在
以道引翼故特選正人以朝臣兼師保之任使
其入虎門之學朝夕納誨而已問安視膳之外
太子絶無所預固無庸别置官僚以供使令而
備宿衛也秦漢始為太子置詹事多設僚属嗣
後歷代增加三寺十率員額浸廣而人數既衆
賢否龐雜往往預為富貴之地逞其逢迎傾軋
簧鼓多端以致貽害無窮禍延宗社故宫僚之
設實非國家美事我
朝鑒古立制諸
皇子皆在
尚書房讀書各選翰林官分侍講讀日有程課而
擇大臣二三人為總師傅以綜領其事凡詹事
坊局之舊稱宫僚者則但以備翰林叙進之階
法度周祥實為超軼萬古矣
欽定歷代職官表卷二十六
