吳興備志卷十六明董斯張撰
田賦徵第十二
唐歲貢御服折造布二百二十端紫笋茶一萬串供上
食厨糙糯米一千三百八十三石三斗三升黃糙米一
百九十八石木瓜糝四坩木瓜煎三坩单黃杬子一千
三百五十顆重黃杬子一千三百顆(談志)
按新唐志湖州土貢御服烏眼綾折皂布綿紬布紵
糯米黃榿紫笋茶木瓜杬子乳柑蜜金沙泉統記云
龍德三年貢布三十端供御服折造布二百九十疋
大歷六年始進木瓜糝大歷元年進木瓜煎单黃杬
子二年進白蜜三石重黃杬子五年進以上州司並
以兩税錢和市充
黃糙米貞元十三年進糙糯米十四年進砂盆十五
年進元和五年减米六十六石本郡未嘗經兵火架
閣典籍具在統記興國中攝本州長史左文質纂有
可考據故所載年代數目可以補史之遺缺
宋太平興國三年貢乳柑五百顆白編布二十疋紫笋
茶一百角金砂泉一缾其缾浪銀打成并鎖鑰重五十
六兩大中祥符間貢白編布二十疋乳柑五百箇熙寧
中貢白紵二十疋漆器三十事紹興以来貢白紵編布
二十疋
竊考唐之歲貢如烏眼綾綿紬布紵唐初所貢數雖
不詳統記載龍德三年布三十端可見其不多矣供
御服折造布與木瓜杬子茶蜜代宗大歷元年至六
年始進惟是以兩稅錢和市供故不甚病民糯米黃
糙與沙盆德宗貞元十三年至十五年始進至元和
中米已三損其一乳柑不載所進之年紫笋茶大歷
五年始於顧渚置貢茶院院側有碧泉湧沙粲如金
星則金沙泉亦大歷後所進也唐自高祖太宗以慈
儉保養天下物貢有常未嘗妄取後嗣相承至於肅
宗不聞更易大歷貞元間荐經兵革貴官用事至以
口腹之奉責供於遠不憚煩費累增不已亦足見唐
室盛衰之政也入國朝吳越歸版圖于職方郡始修
貢每歲惟貢編布乳柑茶角缾泉如統記所載視唐
數已大歉後又减茶泉故舊圖經惟載柑布二物後
又免進柑故九域志惟載白紵漆器今止貢白編布
而已列聖相承以節約為家法先王所謂物土之宜
而致其利者代益以損可為萬世法(以上並談志)
熙寧十年以前天下諸州商税歲額浙西路杭十三務
十萬貫以上湖十務秀七務俱五萬貫以下酒課歲額
杭十務三十萬貫以上湖六務秀十七務俱十萬貫以
上(文獻通考)
張按浙西三郡湖最險僻十苕水不抗一錢唐即秀
之殷贍濃華何翅天上而宋世稅額視杭且半實與
秀衡湖民生此時寧無萇楚之嘆聖世曠然一蠲之
何幸也
紹興間三丁共納絹一疋為錢七貫省每丁計納兩貫
三百以上細民重困多有轉徙三十二年轉運司行下
給甲帖付人戶自排丁名以是絶隱漏之弊數多增剰
知州事陳之茂陳請乞以所增剰丁各抵元數從之自
是五丁共絹一疋每丁僅納一貫三百文减幾及半民
得小蘇然視他郡猶重也乾道八年知烏程縣事余端
禮力請於朝丞相曾懷將相府别項錢抵納又减作七
丁共捐納一疋今每丁納一貫省又折納官會率為錢
五百是二公之德鄉人不可忘也(談志)
景定四年賈似道以國計困於造楮富民困於和糴思
有以變法而未得其說知臨安府劉良貴獻買公田之
策春二月買公田于浙西臨安通判陳言往湖秀催督
謝奕燾趙與訔王唐珪馬元演買田湖州浙西六郡買
田三百五十餘萬畆初買田時務欲數多不計田之美
惡及收入之際田畆或少或瘠佃人或貧或頑凡有所
負及不足之數悉取償于田主於是六郡人莫不破家
者矣(通鑑續編)
張按癸辛襍志知郡謝奕燾寓公趙與訔撫幹王唐
珪臨察判馬元演五月復立分司以董楷司安吉公
田與訔即孟頫之父也
元延祐元年秋詔江南民自實田先是張驢言浙江江
西田多敗蔽請經理即命驢往限民四十日以所有田
自實於官期限猝廹富民黠吏並緣為奸民不聊生樞
密副使吳元珪入見言江南平幾四十年戶有定籍田
有定畆今經理者務增多為能元元困苦恐變生不測
非國之福命遵舊制免江西浙江自實田租張驢在浙
江復以括田迫民有死者御史臺累言其害故有是詔
(函史)
洪武七年甲寅五月上以蘇松嘉湖四府租税太重特
令戶部計其數如畆數税七斗五升者除其半以甦民
力(松江新志)
洪武十七年甲子七月命蘇松嘉湖四府以黃金代輸
今年田租(上)
建文二年三月翰林院侍書史仲彬疏曰國家有惟正
之供賦役不均非所以為治江浙本賦重而蘇松嘉湖
又以籍入沈萬三史有為黃旭紀定準租起税此以懲
一時之頑豈得據為定則乞悉减免以蘇民困竊照各
處起科畆不過斗即使江南地饒亦何得倍之奈有重
至石餘者臣往年面奏先帝賦斂太重蒙旨加勞特以
臣本蘇人而史有為又臣之族屬也恐坐以私未敢盡
言幸逢皇上明聖事每從寬敢竭愚忠伏聽採擇疏上
報可(致身錄)
正統元年三月令浙江嘉湖直隸蘇松等府官田起科
每畆秋糧四斗一升以上至一石者减作二斗七升二
斗七升以上至四斗者减作二斗一升一斗至二斗者
减作一斗從巡撫周忱之言也(資治通鑑)
國朝湖州歲貢南京殭蠶一十五斤乾葛五十斤桑白
皮二十斤牛膽南星二斤烏梅三十斤蔓荆子三斤草
决明五斤禮部殭蠶一百三十五斤烏梅三百七十斤
乾葛五百五十斤桑白皮二百八十斤牛膽南星一十
八斤蔓荆子二十七斤草决明四十五斤枳實三百八
十斤(浙江通志)
吳興備志卷十六
