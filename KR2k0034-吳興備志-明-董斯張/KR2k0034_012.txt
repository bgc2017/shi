吳興偹志卷十二明董斯張撰
人物徵第五之五
倪偁字文舉號綺川居士南渡時居東林登紹興進士
任承議郎太常年五十二卒贈少師所著有綺川集十
五卷子恕愿思並登進士第
恕字行甫淮東撫幹愿字添甫知建平恕子祖淳字
子孟亦登進士(東林山志)
倪思字正甫試禮部侍郎兼直學士院韓侂胄先以書
致殷勤曰國事如此一世人望豈專以潔已為賢哉思
報曰但恐方拙不能徇時好耳遂入見論言路不通自
吕祖儉謫徙而朝士不敢輸忠自吕祖泰編竄而布衣
不敢極說又言蘇師旦賘巨萬當戮皇甫斌李爽秦世
輔潰將皆罪大罰輕又士大夫寡廉恥有列拜門要稱
門生不足甚至于恩父者侂胄大怒思既退謂侂胄曰
公明有餘而聰不足堂中剖决如流此明有餘為蘇師
旦蒙蔽此聰不足也周筠與師旦並為奸利師旦己敗
筠尚在人言平章騎虎不下之勢此李林甫楊國忠晚
節也侂胄悚然曰聞所未聞司諫毛憲劾思予祠侂胄
殛除權兵部尚書兼侍讀求對言大權方歸所當防微
一有干預端倪必且仍蹈覆轍侂胄雖誅而人言猶有
未靖者盖以樞臣猶兼宫賓不時宣召宰執宜同班同
對樞臣亦當遠權以息外議樞臣謂史彌遠也金人求
侂胄函首命廷集議思謂有傷國體既與金講解中書
議表賀有以和成為二府功欲遷秩者思執不可乃止
尋以忤彌遠求去以寳謨閣直學士知福州彌遠拜右
丞相陳晦草制用昆命元龜語思嘆曰董賢為大司馬
冊文有允執厥中一言蕭咸以為堯禪舜之文長老見
之莫不心懼今制詞所引此舜禹揖遜也有如蕭咸者
讀之得不大駭乎乃上省牘請貼改麻制下分析彌遠
遂除晦殿中侍御史即劾思藩臣僣論麻制鐫職而罷
思性剛介不苟合嘗言與其為有瑕執政寧為無瑕從
官故慶元嘉定之間屡召屢出名重天下(宋史)
思子祖仁字子榮通判南劍州祖禮字子簡知金谿縣
祖智字子大監丹徒縣事祖信字子誠充福建幹辨公
事祖義字子由思次子知無錫縣編吳興分類詩集三
十卷(東林山志)
倪祖常字子武思第六子有學行淳熙中中慱學宏詞
科嘉定壬午四月自毘陵易守徽州先州民困于和糴
郡計二萬斛強無為有人所勿堪祖常惻然加念屡牘
申省事得寝凡興利除害去灾致順甃通道之衢廣賑
乏之廩創嘉賓之館新明刑之宇宣布令條而民興行
誼出入阡陌而農務耕桑教化所關悉意奉行有古循
良之風治最上聞士民茹德累官朝散大夫華文殿脩
撰兼禮部侍郎(東林山志)
沈偕字君與號太清子東老之子登進士歷左宣德郎
終知池州宣德縣
東老沈氏之老自謂也湖人因以名之其子偕作詩
有可觀者(東坡題東老菴詩集)
沈友直字伯益偕之子以太學上舍中賢良方正孝廉
等科政和中賜第授潁昌府教授教道有方執經席下
成就才能者甚衆考課為諸路最子長卿
沈脩字誠中東老曾孫賢而才雖貧有守挺挺得祖風
(上)
沈長卿字文伯霅川人乾道改元信州判官編西漢總
類二十六卷(趙希弁郡齋讀書志别記)
沈清臣字正卿烏程人紹興丁丑進士因上書極論諫
官不當用歸正人語侵時宰貶封州放還隠居城南號
晦巖剏書屋以来四方學者召入遷至皇子嘉王府翊
善丐祠即所居治圃築亭揭閣目曰潜溪多所諷詠後
以秘閣脩撰終于家(西吳里語)
沈清臣紹興末知封州政尚簡易一介不取風節凜
然人望而畏之謂不媿其名云(廣東志)
淳熙十六年二月庚寅詔中書舍人羅點具可為臺
諫者點以葉適沈清臣等八人上之(宋史)
沈度字公雅德清人紹興間令餘干政有三善田無廢
土市無閒居獄犴無宿繋民謳歌之以考功郎中除直
秘閣知平江府乾道二年七月召赴行在上曰甲申之
歲委卿守吳門未幾治行昭著果如朕所料可謂得人
又詢吳中歲事如何具以豐穰對上曰二年以来水澇
軫憂惟恐懼修省以百姓為念耳度奏臣初到郡水歉
艱食荷陛下捐四萬石馬料以賑濟全活甚衆上曰正
賴良守措置漢宣帝所謂與我共理者其惟良二千石
乎即以為中書門下省檢正諸房公事四年又以直龍
圖閣知建寕府是時朱子在崇安為屬吏創立社倉均
糴偹貸度乃以錢六萬緡助其役倉成民賴之朱子為
記其事又知臨安府仕終兵部尚書(范成大吳郡志王鏊姑蘇志及維揚)
(志)
衢按驂鸞錄謂過德清往過公雅考室而揚志謂為
播曾孫不知遷在何時錄又謂公雅素𫝊過庭所教
常有知止易足之說不知指何人宋史傳銖錫而不
傳公雅何也
劉坦之字平子吳興人淳熙初知歙縣勤于催科撫字
之任作知縣廳壁記慶元二年六月以朝請大夫知台
州三年十二月除河北路提舉常平茶塩(徽州志赤城舊志天台詩)
(續集)
嘉定二年正月丁巳章良能自御史中丞除中大夫同
知樞密院事六年四月丙子章良能除參知政事
章文莊少好雅潔性滑稽居一室必汛掃巧飾陳設琴
書或譏其無遠志一日大書素屏曰陳蕃不事一室而
欲掃除天下吾知其無能為矣識者知不凡後居兩制
登政地(齊東野語)
章文莊公以右史直禁林時宇文挺臣紹節為司諫指
公為謝深甫丞相之黨出知温陵既而公入為言官遍
歷三院為中執法時挺臣以京湖宣撫使知江陵府入
覲除端明殿學士挺臣懷前日之疑不敢拜文莊識其
意乃抗疏言公論出一時之見豈敢以報私憾乞趣紹
節就職未幾公亦登政地(上)
章文莊參政與其兄宗卿雖世家五馬而清貧自若少
依鄉校與沈丞相該之家學相連章日過其門沈氏少年
與客坐于廳事時方嚴冬二章衣掩脛沈哂之曰此人
會着及時衣客儆之曰二章才學鄉曲所推不可忽也
章亦微聞之既而兄弟聯登第駸駸通顯沈氏之屋適
有出售者宗卿首賈之以居焉(癸辛雜識)
良能字達之吳興人即癸辛雜識中所謂章參政文莊
公也城南有嘉林園良能宋史不為立傳兄良肱字翼
之亦舉進士歷宗卿攷宋史呂午傳有浙東提舉章良
朋者當亦文莊羣從耶良能子叔恭倅襄州見齊東野
語良朋為施宿壻適康侯以寫本癸辛雜識見示多會
稽商氏刻本所未載者得此一條快甚(詳瑣徵)
良能吳興人史傳靡可攷無弁陽老人書幾與草同腐
矣著述之不可已如是張按宋史史彌遠初革韓侂胄
之政召還正人良能與樓鑰婁機同執政當亦一時佳
士史家不為立傳何也
章良朋字益之慶元三年為旌德尉嘉定中為慶元刺
史兼權沿海制置使司公事時留吕午在幕海波未平
問策安在午廉知調軍出海粮盡即還軍獲寇物官盡
拘收乃與制置司幹官施一飛議糧盡再給不許擅還
賊舟所有悉以給軍海道遂清紹定元年三月以朝奉
大夫直寳謨閣知平江府七月致仕(見宋史寧國寧波姑蘇三志)
談鑰與文莊兄弟同于淳熙時登第而文莊又為周
密外大父其為湖人無疑矣括紀亦列之選舉豈其
先本括人自其父駒来湖耶駒紹興十八年進士見
考亭登科錄為寧海尉上虞令見臨海紹興兩志良
肱嘉定間福建轉運司判官見八閩通志江西提刑
見海亭四六知臨安府見杭志(元衢)
趙時逄遯可為贑州守贑妓朱雲楚警慧知書趙嘗會
客果實有炮栗趙指之曰栗破縫黃見坐客屬對皆莫
能楚輙曰妾有對取席間藕片以進曰藕斷露絲飛趙
大竒之(贑州志注漢東人當是寄貫)
時逢宗室孝光間知仁和縣(杭州府志)
蔣南金字汝貴德清人淳熙八年登第嘉定中知容州
興學校立貢院在任三年日以教養為事未嘗有逸豫
游樂之好(梧州志)
俞徵字子清汝尚玄孫以清介自持所至有治聲為刑
部侍郎丐休除寳謨閣待制放意泉石創圃于南門之
外去城二里許與小浮玉山相對號曰無塵時以扁舟
往来飲酒賦詩自樂焉(談志)
吾鄉前軰俞且軒侍郎善墨戲竹石為人寳重然人
知其能畫而不知其為人因書其概于此侍郎名徵
因伯祖閣學字居易恩入仕中刑法科短小精悍清
淡簡約樂易無崕岸而居官守正不阿其為福建檢
法陳丞相帥三山治盗過嚴一日驅數十囚欲投諸
海徵白其長曰朝廷有憲部而郡國無憲臺可乎力
爭之因命閱實遂為區别戮者黥者各若干陳始怒
而後喜其有守悉從之且薦以京秩為刑部郎日有
鄉豪素以侠稱為時所畏殺人諉其奴獄上駁之請
自鞫豪因得其直光宗壯之即日除大理少卿然竟
為豪擠去又常德有舟稍程亮殺廵檢宋正國一家
十二口累歲始獲乃在寧廟登極赦前吏受其賂欲
出之徵奏援太祖廟戮范義超故事以為殺人于異
代既更開國大霈猶有所不赦况亮乎于是遂正典
刑後權刑部侍郎以待制致仕家居十年乃終年七
十八且軒其自號也俞氏自退翁起家七十而納祿
至徵凡五人且皆享高年有園池琴書歌舞之樂鄉
曲榮之後余得竹石二紙于故家葉如黍米亦竒潤
自成一家上題印居易戱作盖閣學俟所為也因知
子清戲墨有所自来此亦人所未知者因表而出之
(齊東野語)
沈詵字宜之以大父與求廕補京秩鎖廳賜出身紹熙
初光宗嗣位歷官左右司直轉運兩浙本路舊無試闈
詵于抱城北隅列屋三百楹歲减官錢甚夥奏蠲德清
税務錢二萬四千緡初至漕額才十八萬緡去之日至
六十餘萬進太府卿榜所居曰歸来開禧中謁告家居
已十年矣召起歸班時韓侂胄議大舉詵論中興與創
業不同今以所當保之基冀不可必之功宜審所處莫
若偹修以觀變臺臣謂其動摇國論予祠去更化初召
除刑部侍郎遷戶部尚書(德清誌)
沈詵淳熙間知臨江軍嘗買民坵以廣貢院又翻刻
二劉春秋傳權衡意林于郡學宫(臨江府志)
葛公謙問文康公孫也魁然重厚古君子宦情世故皆
應以無心文采外著深契禪悦終倅毘陵葛名郯(清波雜志詳白)
(法志郯吳興人)
葛郛淳熙間知興化軍事(八閩通志)
郛淳熙七年以朝奉郎通判潤州(鎮江府志)
葛邲字楚輔吳興人高祖密至邲五世登科第大父勝
仲至邲三世掌詞命邲少警敏以廕為上元丞登第除
國子博士輪對論州縣受納及鬻爵之弊又論征𣙜歲
增之害上召令條陳邲以六事對皆切中時弊除侍御
史論救荒三事累遷給事中除刑部尚書邲為東宫僚
屬八年孝宗書安遇二字以賜又出梅花詩命邲屬和
眷遇甚渥光宗受禪除參知政事又除知樞密院事紹
熙四年拜左丞相專守祖宗法度薦進人物博采公論
惟恐其不聞之嘗曰十二時中莫欺自己其實踐如此
贈少師諡文定(宋史)
寳慶二年三月戊寅建昭勲崇德閣趙普曹彬薛居
正石熙載潘美李沆王旦李繼隆王曾吕夷簡曹瑋
韓琦曾公亮富弼司馬光韓忠彦吕頥浩趙鼎韓世
忠張浚陳康伯史浩葛邲後益以趙汝愚凡二十四
人皆圖形其上(通鑑)
沈介字德和德清人歷中書舍人以次對知平江召歸
上疏甚剴切偹言敵必為患明年敵犯兩淮乃以兵部
尚書為荆湖制置及再知郡上諭以平江輔郡極難其
人知卿政事特加遴選當為朕撫恤百姓均財節用使
恩威並施為佳如常平錢米以偹凶荒訓兵令精不必
增補至于兵噐亦令堅緻其眷遇如此
沈介紹興二十七年十二月以左朝散郎知台州為
政有聲雨暘禱輙應(赤城舊志)
黃中字通老副沈介使金還累遷權禮部侍郎中之
初還也言金治汴宫必徙居見廹宜早為計上矍然
宰相顧謂中曰沈介歸殊不聞此何耶居數日中白
宰相請以妄言待罪湯思退怒語侵中已乃除介吏
部侍郎徙中以補其處(宋史)
沈介乾道四年以顯謨閣學士守信郡前此趙師嚴
在任時州兵嘗欲援往例有所求不獲遂聚謀亂後
雖散府庫以撫之復反側不安介代至誅首領二人
餘皆安堵歲饑賑貸有方民得不死是歲六月移知
溧州去之日老稚扶擕行數十里涕泣不能舍(廣信府志)
王正功為荆湖轉運主管時尚書沈公介為帥尤簡
貴威重裁决無敢輙經外臺者理或未安君改之不
疑沈公更加儆異不以為忤也沈公更薦之又為延
譽(樓攻媿王止功墓志)
公知紹興十二年貢舉考博學宏詞科得洪遵沈介
洪适以所試制詞進讀上曰是洪皓子耶父在遠能
自立此忠義報也遂以遵為秘書省正字介适並為
勅令所刪定官自中興以来詞科登選即入館自是
科始(程克俊家𫝊)
吳興沈文炳堯夫有聲國學養親不仕嘗作論語解周
必大序之(平園續槀)
李元吉湖州人淳祐間知福清頗以師儒自任為人仁
明峭直不可干以私始視事每日二百餘状未期月惟
三狀時劍建盗起他處隅官練兵盡激其變獨福清晏
然監司亦不之責嘗曰吾為政惟容吏軰一二人故一
時雁鶩棄逐殆盡易簀之際惟以憫雨恤刑為念對妻
子無私語(八閩通志)
章謙亨字牧叔吳興人紹定間知鉛山為政寬平人號
為佛家置像而祀焉其興養學士禦盗安民禮賢表俗
蠲賦救荒之績邑人勒之章巖識不忘云(鉛書)
謙亨于嘉定十七年知泰興縣見維揚志嘉熙三年
朝請大夫直秘閣浙東提刑兼知衢州(見衢志)
章爕嘉泰四年浙東提刑開禧二年知紹興府劉宰任
浙東判官時有謝章倉爕舉改官啟(劉漫塘集)
朝廷與金人約和金人約函致韓侂胄首詔令臺諫
侍從兩省雜議黃疇若與章爕等奏乞梟首然後函
送敵國人譏其有失國體(宋史)
朱應元字見則歷監察御史崇政殿說書首劾時宰去
之後為丁大全所忌被論左遷復除監察御史升右文
殿侍講會星變賈似道當國衆畏縮莫敢言應元極陳
時政以起居舍人斥歸(安吉志)
周頡字元吉歷左右司郎中直龍圖閣福建轉運使有
適菴集百卷與楊萬里程大昌洪邁諸賢倡酬詩二卷
(安吉志)
紹興四年鄭丙以正奉大夫致仕時史丞相浩沈詹
事樞右司郎中周頡與丙皆同年進士退休于二浙
詩筒倡酬人競傳之(周必大鄭丙神道碑)
周祐字子受自長城徙居武康以春秋登進士第沉静
寡交不事表暴恬熙若布素無仕進心丞相留正葛邲
以文行薦于朝除諸王宫教授以疾力辭累敦促赴闕
卒不就(兩浙名賢錄)
朱焕文字實甫弱冠有聲胄監時馬碧梧為相擇壻于
六舘得焕文曰可妻也以其女歸之初署廸功郎後以
湖州教授致仕屬文敏麗尤善詩有北山藁若干卷(安吉)
(志)
朱天鍚歸安人父喪哭泣廬墓三年有司聞于朝旌之
(歸安志)
錢几字君憑號圃翁游心儒術學有源委為一鄉士夫
冠冕徵辟不起凡邑士之登科者第其榜籍為圖以奬
勵後學尤長于詩有云上若溪頭老圃家一瓢沉醉是
生涯之句著詩集三卷(臧衍長興志)
陳晦字自明中童子科繼中博學宏詞科仕至刑部侍
郎兼中書舍人有文集三十卷
陳璧字君玉一字起度官至大理寺丞知泰州撰本縣
廟學瑞芝記見存刻石著詩文一百卷(並上)
朱震字震之號坦齋幼穎異從父官青陽晦菴先生一
見竒之比長受教于袁潔齋之門義理精洽一日友人
與論持敬震曰只須言存誠論顔子未達一間曰體以
心其間自見歲晩笑傲林泉燈夕里人招之勿往謝以
詩曰賴有半窗知已月已多一點讀書燈聞者傳誦(安吉)
(志震有益泉集三十卷)
趙善養字浩然居武康十九歲登進士再中法科官至
朝奉大夫子汝成汝忱俱登第(勞志)
趙浩然宋宗室德昭之後博學能詩為人倜儻一時
豪傑多與之遊舉授春坊授經郎嘗與大都文衡出
判吉州有善政(長興志)
趙彦博字富文居武康之上陌太宗八世孫登進士第
守郡持節俱以能稱遷工部侍郎子贊夫孫時逢俱登
第(勞志)
閔康侯云南渡以来太宗後尚有人也思陵舍本宗
而登秀邸何耶或云天命有在
趙伉夫字尊道霅川人開禧乙丑知上高縣内腴而外
瘠政尚慈恕不忍横歛民懷愛之目為趙佛子踰年政
成事理入為樞密院承旨官至浙東提刑(江西通志上高志)
陳振孫字伯玉安吉人藏書數千卷各為解題讐勘精
覈鄱陽馬端臨多採其語成書提舉浙西舉行萬戶停
廢醋庫邦人德之管攝興化篆折獄平允時皆服其得
法之意焉(姑蘇志參癸辛雜識文獻通攷)
朱泰湖州人家貧鬻薪養母嘗適數十里外易甘旨一
日雞初鳴入山及明憩于山足遇虎搏攖負之而去泰
已瞑眩行百餘步忽稍醒厲聲曰虎為暴食我所恨母
無托爾虎忽棄泰于地走不顧如人疾驅狀泰匍匐而
歸母扶持以泣泰無恙里人目為朱虎殘(宋史新編)
王圭字君玉范成大外孫也父邁字德遠安吉人依妻
家以居登進士終通判太平州圭于父卒忍貧力學孝
于其母嘉定十年登第主松陽簿以才幹就升為令行
經界井井有條至今版繪其式制行于天下為經界者
凖則後知常州入為司封郎終朝散大夫自號静觀有
文集十卷其居官廉家無餘貲死無以斂子敏學強學
俱以圭廕歷任亦以廉謹聞(姑蘇志)
程覃字會元文簡公季子提舉兩浙常平茶塩權沿海
制置司事嘉定六年蒞任以東錢湖它山堰灌溉甚溥
每患湮圮始置田租以所收歲給浚導者撥錢及田造
噐服以勸學蠲海錯果蓏之征以惠民凡公府廨舍城
郭戎噐倉場橋道以至鄉飲噐具纖悉畢偹人服其整
十年知臨安府紹定四年知紹興府終司農卿集英殿
修撰兄凖知慶元府阜通判廬州(徽杭寧紹四志白獺髄)
周俌字正甫安吉人寳祐四年知新昌縣事剛正明敏
不畏強禦時丁大全引用汙吏預令州縣上供俌舉手
誓天曰俌頭可斷决不為新昌開此例上命督責益急
俌持之愈確當時咸以頑令目之其後他州縣被害積
五六年不已而新昌以俌故獨免云秩滿攝監察御史
忌者諷臺臣劾去公論惜之(紹興府志)
芮立言嘉泰初知邵武軍事為治清廉明决(八閩志)
芮及言字子及嘉泰三年知上高縣政事精勤容貌嚴
厲一縣憚之號為小監司嘗書所坐屏後少飲酒加餐
飯勤出廨公事辦蒞官四年終始如一(上)
壺徵字慎之雲巖令德之六世孫也嘉定間為舒州通
判致仕歸濟王竑愛幸之王為史彌遠所害徵同死焉
見西山廣記曾捨粟五百石以濟鎮人(烏青志)
吳淵字道夫嘉定中第進士差浙東制置使司幹辦公
事丁父憂詔以前職起復力辭勿許再辭且貽書政府
曰冒哀求榮平生大節掃地矣他日何以事君時史嵩
之方起復或曰得無碍時宰乎淵勿顧詔從之歷江西
安撫使會歲大祲講行荒政全活者百萬人復知鎮江
平江兼浙西兩淮發運使歲亦大祲因淵全活者又百
餘萬人進沿江制置使三郡屯田使朝廷付淵以光豐
蘄黃之事凡剏司空山燕家山金剛臺等大砦三小砦
二十有一團丁壯立隊伍無事則耕有警則禦詔以淵
興利除害封金陵郡公累官參知政事卒贈少師謚莊
敏淵有才略迄濟事功所至興學養士然政尚嚴酷好
興羅織之獄籍入豪横故時有蜈蚣之謠其弟潜亦數
諫止之所著易解及退菴文集奏議(徽州府志)
吳潜字毅夫淵弟也舉進士第一歷左丞相許國公元
兵渡江攻鄂州别將由大理下交趾破廣西湖南諸郡
潜奏今鄂渚被兵湖南擾動推原禍根良由近年奸臣
僉士設為虚議迷國誤軍其禍一二年而逾酷附和逢
迎媕阿諂媚積至于大不靖臣年將七十捐軀致命所
不敢辭所深痛者臣交任之日上流之兵已踰黃漢廣
右之兵己蹈賓柳謂臣壊天下之事亦可哀己又論國
家安危治亂之原盖自近年公道晦蝕私意横流仁賢
空虚名節喪敗忠嘉絶響諛佞成風天怒而陛下不知
人怨而陛下不察稔成兵戈之禍積為宗社之憂乞令
大全致仕沈炎等與祠不報屬將立度宗為太子潜密
奏云臣無彌遠之材忠王無陛下之福帝怒竟以炎論
劾落職尋責授化州團練使循州安置潜預知死日語
人曰吾將逝矣夜必大雷風已而果然至四鼓開霽撰
遺表作詩頌端坐而逝景定三年五月也德祐初贈少
師(宋史)
吳淵吳潜皆生長德清非流寓也潜死時焚青詞以
告天為詩曰夫子曳杖逍遙曾子易簀兢戰聖賢樂
天知命吳子中庸一線又曰生在湖州新市鎮死在
循州貢院中一場雜劇也好笑来時無物去時空(德清)
(新志)
吳璞字禹珉號覺軒許國公長子登淳祐四年進士第
授校書郎除嘉興府通判添沿江鎮撫使信賞必罰將
士用命大敗元人兵于泗州及知鎮江治城導隍嚴于
守偹邊患永息寳祐六年除吏部尚書掌左選與丁大
全不協嘆曰吾不能為梁成大吕惠卿遂抗章丐閒文
天祥稱其有揚休山立之韵日光玉潔之襟(德清新志)
屠瓉字元卿好讀書潔行舉明經當理度時國事日舛
于是托空門終身不仕别號有髮僧云(浙直分署紀事本末)
沈平字東臯烏程人雅好文鄭清之吳潜皆與之游薦
于朝欲官之皆以疾辭不赴人稱為沈處士云當時里
中碑刻多出其手所著東臯遺槀若干卷烏青記四卷
行于世(烏青志)
趙與訔字仲父秀安僖王四世孫以父廕調饒州司戶
參軍歷戶部侍郎東平劉震孫曰與訔于時為循吏于
朝為名臣于國為信厚公族世以為知言子孟頔孟頒
孟碩孟頌孟頖孟顥孟頫孟籲皆顯貴(歸安志)
常楙字長孺武康人歷兩浙轉運使修築海塩海宴塘
既而以集英殿修撰知平江府值旱故事郡守合得緡
錢十五萬楙悉以為民食軍餉助捐苖九萬税十三萬
版張十六萬又蠲新苗二萬八千大寬公稅之力飛蝗
幾入境疾風飄入太湖節浮費修守庫既代有送還事
例自給吏卒外餘金萬楮悉不受吏驚曰人言常侍郎
不愛錢果然改浙東安撫使(姑蘇志)
常楙浙東安撫使值水灾捐萬楮以賑之又以諸暨
被水尤甚給二萬楮付縣折運民食不至乏絶民各
祀于家會稽山隂死者暴露與貧無以為殮者造棺
以給之召為刑部侍郎平反偽獄全活甚衆(浙江通志)
宋時丁氏世家吳興之安吉名曄者慶元丙辰進士官
中大夫太府少卿總領淮東軍馬錢糧生嘉定癸未進
士朝奉郎淮東制置大使司幹辦公事伯虎伯虎生儒
林郎浙西提舉常平茶鹽司幹辦公事應復應復為昭
慶軍節度掌書記王囦金壻王之婦則贈朝散郎義烏
黃伯信女也伯信子朝請大夫夢炎孫承節郎堮堮以
疾廢夢炎以應復第四子後之製名曰鑄沿恩補將仕
郎宋亡丁氏家落鑄迎應復及其兄將仕郎仁以歸侍
飬終身歲時為位以祭惟謹後鑄子文獻公溍貴贈堮
嘉議大夫禮部尚書輕車都尉追封江夏郡侯封鑄從
仕郎温州路樂清縣尹累贈中奉大夫江浙等處行中
書省參知政事追封江夏郡公(黃溍先考墓志銘後記參柳貫危素宋濓二狀)
(一碑)
衢按二丁登第不見湖志而見杭志豈文獻妄書先
世土著而諸集參互不足㩀哉宋時無寄貫之禁如
朱繹之端常父子本雲間人而用湖州貫莫汲葛邰
萬介本湖人而用開封處州貫可類推矣夫姚元之
為唐相系自武康溍為元學士系自安吉雖世有遠
近而功業文章不相上下且俱謚文獻為余與遐周
得之真一竒也若溍本氏丁迨貴而不請復僅拳拳
于墓中之石尤徵其厚云
牟巘字獻甫子才子也巘善為文一門父子自為師友
討論經學以義理相切磨于諸經皆有成說惟五經音
攷盛行于世
巘大理少卿按戴表元牟氏壽席詩序先生還會稽
使者節則巘當晩宋嘗守越矣
壺弢字怡樂號萬菊居士烏程人同安主簿嘉會之五
世孫也幼以孝弟稱及長不樂仕進居鄉里工詩詞有
樵雲集集中稱宋謙之或曰無名氏曰宋者不忘本也
曰無名氏者恥成名也其詞曰壺山居士未老心先懶
壺山寓姓未老心先懶寓不仕意也又曰身在玉壺邊
曰梅瘦玉壺中皆此意也龍泉章三益之師他門人之
顯者以百計有怡樂墓志檇李項襄毅乃渠孫守正之
徒事見襄毅詞林中(烏青志)
顔旒字景義烏程人舉泰定四年進士官至江西行省
員外郎有能聲抽簮後日與文人墨士唱和林泉以終
壽考晩年號竹雲怡老有歸閒集(上)
牟應龍字伯成巘子也應龍幼警敏過人日記數千言
文章有渾厚之氣應龍當以世賞補京官盡讓諸從弟
擢咸淳進士第時賈似道當國自擬伊周謂馬廷鸞曰
君故與清忠游其孫幸見之當處以高第應龍拒之不
見及對策具言上下内外之情不通國勢危急之狀考
官不敢寘上第調光州定城尉應龍曰昔吾祖對策以
直言忤史彌遠得洪雅尉今固當爾無媿也沿海制置
司辟為屬以疾辭不仕而宋亡矣故相留夢炎事世祖
為吏部尚書以書招之曰苟至翰林可得也應龍不答
(元史)
清忠公以國學博士言時政忤時宰鄭清之去國抵
吳興寓第而先生生清忠公喜字先生曰翁歸先生
子必遠必大必達必勝必昌(虞集牟公墓志)
吳惟信字仲孚號菊潭湖州人寓居嘉定白鶴村以詩
鳴宋季吳老儒糜先生&KR2064;弇諸父也記問該洽九經註
䟽悉能成誦然垂老不預貢籍見惟信詩亟稱之一日
遇之塗叩以近作惟信誦一絶云白髮傷春又一年閒
將心事卜金錢梨花瘦盡東風懶商略平生到杜鵑糜
不覺下拜曰子真謫仙人也老夫每欲效顰則漢高祖
唐太宗追逐不少置矣(齊東野語)
寳祐間李知孝為言官與曾極有隙摘極咏春詩為
謗訕押歸聽讀江湖以詩為諱者數年其後史衛王
之子宅之壻趙汝祺喜談詩引至黃中吳仲孚諸人
于是詩道復興矣(上)
俞善道退翁之後從吳興徙華亭樂高尚不令子孫進
取四世孫顯始教子允應制成進士墓在佘山李至剛
銘少師姚廣孝題詩曰聚土成邱馬鬛封墓前木拱氣
蔥蘢九原不作應無憾歲有佳兒為掃松(松江新志)
趙孟頫入見世祖神采煥發世祖顧之喜使坐時方立
尚書省命孟頫草詔頒天下帝覧之喜曰得朕心之所
欲言矣他日行東御墻外道險孟頫馬跌堕河僧格聞
之言于帝移築御墻稍西二丈許孟頫自念久在上側
必為人忌力請補外出同知濟南路總管府事會修世
祖實錄召還京師以翰林侍讀學士撰定祀南郊祝文
又有旨書金字藏經初孟頫以程鉅夫薦起家為郎及
鉅夫為翰林承旨致仕去孟頫代之先拜其門而後入
院人以為衣冠盛事至元二年追封魏國公謚文敏所
著有尚書注琴原樂原得律呂不傳之妙詩文清䆳竒
逸篆籒分隸眞行草書冠絶古今天竺有僧數萬里来
求其書歸國中寳之其畫山水木石花竹人馬尤精緻
(元史)
僧格者西僧善巴國師弟子黠而横言興利口津津
涎流元主深喜之與楊總統請毁宋故郊廟以為寺
與總管府判官宋絜矩請徙宋宗室居江南者實京
師天下騷然當是時天下大權盡歸于僧格相安圖
不能禁御時理筭天下錢榖已徵者數百萬未徵者
尚數千萬民不聊生逃山林發兵捕之以稱亂會星
變集賢學士孟頫因諤爾根薩里入奏請蠲除庶天
變可彌從之詔草已畢僧格怒曰此必非帝意孟頫
曰凡錢榖可得徵者業盡徵之矣其未徵者必貧窮
無頼及是時除之他日言者倘以失陷歸尚書獨不
為丞相累耶僧格乃默然聽之民以少蘇會元主宴
居孟頫侍上問葉李留夢炎優劣孟頫對曰夢炎臣
父執其人厚重篤自信好謀能斷有大臣器葉李所
讀之書臣皆讀之其所知所能臣皆知之能之帝曰
汝以夢炎賢于李耶夢炎宋狀元丞相當賈似道誤
國㒺上依阿取容李布衣乃伏闕上其罪此賢于夢
炎遠矣孟頫退謂奉御薩里曰適上論賈似道悞國
責夢炎不言今僧格罪甚于似道而我等不言他日
何以辭其責然我遠臣言必不聽上所親信無踰公
公必勉之仁者之事也薩里奮曰信知言必死不死
不足以報國會元主畋郭北薩里乘間具言之元主
怒謂詆毁大臣命衛士披其頰口鼻血湧出委地上
少蘇復呼問辨愈力曰臣與僧格故無仇所以力數
其罪不顧身者為國家耳苟畏上怒而不言則禍亂
何極既而大臣有助其言者上悟遂誅僧格後薩里
論及斯事嘆曰使我有萬世名者子昂之力也(函史參歐)
(陽玄神道碑)
元世祖蕆事南郊他學士撰祝冊有云章亥復生不
足以步有元之幅員又云謹以太祖聖武皇帝正東
南之位公曰天子父事天子誇疆里于其父不可且
公不為禮乎禮太祖東向居中子孫在左者南向故
稱昭在右者北向故稱穆若南郊之位上帝南面太
祖自宜西向故事第稱配天作主公不用何也其人
謝服從所刊定皇太后命學士擬改降福宫名同列擬
光被公擬光天或曰光天出陳後主詩不祥公曰帝
光天之下出虞書何謂不祥各書所擬進後竟用光
天(歐陽玄神道碑)
趙孟頖字景魯吳興人以簽書高郵軍判官廳公事未
仕宋歸于元宦情素薄浮沉里閭不求仕進日以翰墨
為娛書九經一過細字謹楷人傳以為玩喜與名僧游
書蓮華華嚴楞嚴圓覺金剛諸經皆數過明忩净几焚
香㵸茗四時花草婆娑愛賞欣然自得(松雪齋集)
趙雍字仲穆孟頫之子善書畫名重當世廕授海州知
州在官期年後除集賢待制湖州路總管(淮安志)
雍有二子鳳麟鳳字允文麟字彦徽
趙仲穆善書畫嘗任淮南知州有一玉帶時廉訪某
卒欲得之不從竟以是衊之而罷其職至正中被召
入朝旨下淮安取往来案牘焚之仕至翰林待制晩
年典郡(農田餘話)
趙奕字仲光號西齋晩居吳興與崑山顧仲瑛交仲瑛
稱其為人有王孫風度而無綺紈故習文敏三子長亮
次仲穆仲光其季也(上)
唐棣字子華歸安人從名儒善觧悟章句兼習繪畫舉
筆有法趙文敏一見竒之出入門下嘗以詩通郡守馬
煦煦與語合未幾煦擢秋官挟之至都進薦仁宗詔繪
嘉禧殿御屏稱旨待詔集賢院遷嘉興路照磨至正五
年除休寧縣尹時承平久為政者習于貪鄙廢事且賦
稅不均詭名應戶雜其間棣一覈而正之及重新縣學
等事見范滙虞集于文傳王譜四記世號唐休寧進奉
議大夫吳江州知州致仕後起福建行省僉事而已矣
年六十九著休寧藁虞為序味外味藁董為序皆傳于
世(勞志休寧志張来儀墓碣)
王方叔字壯猷與子昂善其先自盱眙徙吳興故推其
所自題其詩編云第一山人文集(松雪齋集)
王子中武康人居喪廬墓詔表其門閭(元史)
子中字居正元人少好學有詩名無仕進意柯敬仲
虞卲菴皆相善多唱酬有掛蓑吟三卷行于世
張復亨字剛父烏程人力學博聞仕至泰州同知時與
趙子昂牟應龍蕭子中陳無逸陳仲信姚式錢選皆能
詩號吳興八俊虞邵菴嘗稱唐人之後惟吳興八俊可
繼其音(勞志)
姚式字子敬歸安人學于敖繼翁浙西平章高彦敬薦
式與鄧文原陳康祖倪淵皆為儒官(勞志)
趙子昂嘗謂人曰姚子敬天資高爽相見令人怒不
見令人思又贈詩云吾愛子姚子風流如晉人白眼
視四海清言無一塵其為子昂敬畏如此(研北雜志)
陳康祖字無逸嗜詩剡源戴表元評其詩為冰蠶火布
煤脱垢燼翛然而潔云(剡源集)
予友鄧善之張仲實陳無逸皆英爽之士其言語文
字足以雄一時(松雪齋集)
陳繹曾字伯敷康祖子為人雖口吃而精敏異常諸經
注䟽皆能成誦文詞汪洋浩博其氣藹如也與脩遼史
官至國子助教論者謂與陳旅相伯仲云(元史參研北雜志歐陽圭)
(齋戴剡源兩集)
周密宋季為國局嘗祠蜡充奉禮部郎兼太祝終義烏
令(癸辛雜識參書繪寳鑑密詳掌故)
宇文公諒字子貞其先成都人父挺祖徙吳興歷同知
餘姚州事夏不雨公諒出禱輙應歲以有年民頌之以
為别駕雨攝會稽縣申明冤滯所活者衆省檄察實松
江海塗田公諒以潮汐不常後必貽患請一概免科省
臣從之遷高郵府推官未幾除國子助教日與諸生辨
析六經六舘之士資其陶甄者往往出為名臣調應奉
翰林文字同知制誥兼國史院編脩官以病得告後召
為國子監丞除江浙儒學提舉改僉嶺南廉訪司事(元史)
凌懋翁字師德安吉人歷嘉興路總管(勞志)
郯韶字九成吳興人能詩清麗温重沈子厚亦郡人通
史善為詩游于樂府(鐡崖集)
程郇字晉甫公許孫少有至行能文官婺源知州民懷
其德致仕歸老植五柳于庭扁曰柳軒有柳退藁十卷
(勞志)
許德彰篤志于學自號潜齋累辟不起(苕霅野史)
黃溍字晉卿本姓丁世居吳興祖應復浙西提舉曾祖
伯虎高祖曄俱進士其父鑄育于義烏之黃母童氏夢
大星墜于懷有娠二十四月始生溍元祐二年進士歷
知制誥兼國史院編修官累翰林院學士兼經筵官追
封江夏郡公謚文獻溍天資介特在州縣惟以清白為
治月俸不給每鬻産以佐其費及升朝行挺立無所附
足不登鉅公勢人之門君子稱其有清風高節如冰壺
玉尺纖塵勿汙然剛少容觸物或弦急雷霆若未易涯
涘一旋踵間煦若陽春溍之學博極天下之書而約之
于至精剖析經史疑難及古今因革制度名物之屬旁
引曲証多先儒所未發文辭布置謹嚴援㩀精切俯仰
雍容不大聲色譬之澄湖不波一碧萬頃魚鱉蛟龍潜
伏而淵然之光自不可犯所著有日損齋槀二十三卷
義烏志七卷筆記一卷(元史)
黃溍為文章如澄湖不波一碧萬頃凡朝廷大詔令
多出其手京師人呼為璽口學士(李材觧酲語)
晉卿早年為湖州長興吏因簿書被箠乃棄吏發憤
讀書登乙卯進士第為世名儒(農田餘話)
牟應奎字文甫吳興人子才之孫為黃巖州判官有著
政(黃巖志)
魯琪琳烏程人為人古樸忠實詩文雄壯不樂仕進沈
原昭求詩法因詩示之云三百五篇風雅頌世人能讀
少人觀吟哦須得自情性雕琢返愁夭肺肝春草池塘
中造化梅花香影外波瀾熟參熟究工夫到始信仙凡
共一丹(西吳里語吳興絶唱集)
史台孫吳興人歷江閩兩帥幕(詳藝文)
沈國祥歸安人天性仁孝篤志好修少游學浦江師事
吳淵穎為高弟揭徯斯知其名會詔脩三史薦為纂修
官不就隠居武康之仙臺山築一堂名曰逍遥堂優游
樂道以終其身(沈氏譜)
蔣必勝字質甫號容齋長興人教授高郵池州歷慶元
主簿至元丁亥創東湖書院捐田隸之至治辛酉必勝
弟居仁白有司轉聞于中書得書院額益以田二百四
畆祀事無闕至元乙邜蔣克明復輟田百畆歸之由是
稱義門蔣氏云(楊廉夫東湖書院記)
史博字約之南潯人博極羣書尤䆳于易時元世祖求
南人欲用之遠近交辟皆不就(雲汀筆談)
金文質號聽雪翁性豪蕩力學好吟善恢諧隠居不仕
(長興志)
劉鑄字季冶長興人性素剛鯁淹貫經史幼孤鞠于伯
氏比長報以父禮李潜稱為純德士平生交游多名流
讀書天竺山從學者百餘人母死廬于墓側孝心篤至
有仕族欲妻以女鑄曰吾窶子而得仕族女必不肯提
甕出汲以修婦道井臼之責鑄委之耶竟謝却之既歿
鄉人追悼為之流涕著有燕石編傳家(萬姓統譜)
陳潤祖東遷人宋參知政事存之孫以道德文章開發
後進若太平尉趙彦恭松江教授倪子遠徽州推官吳
本立衢州推官張安國皆其門人也潤祖中延祐甲寅
浙江鄉舉第一仕至崑山同知孫曰鑾曰禮承家學有
詩名著于時(烏程新志)
朱爃字山甫其先吉安人祖宋進士父力修嘗館甥烏
程王氏因為烏程人嶸篤學苦志元祐甲寅浙江鄉舉
乙邜張起巖榜進士任長洲縣丞(上)
徐飬素號素庵居士德清人縝密寡言笑切劘經史至
老無倦仕元為翰林直學士與虞集同朝友善家居種
德樂施名其堂曰積善未嘗挟富貴以驕人宋濓嘗有
䟦積善堂記後(麻溪徐氏譜)
劉仲仁字彦德晩號曲肱道人讀書務實踐為詩文不
事藻飾旁通堪輿之術善畫山水人物得之者寳之在
稠人中嗤嗤不肯出一語中年折其肱遂以為號人皆
惜其不果為世用仲仁不加戚則曰生余者天成余者
天曲余肱者天緣世而寧余生者天余何憾夫天其能
脱略世慮如此(臧衍長興志)
談文禮德清人居邑南甫五齡父蚤世即知哀痛號泣
累日夜不休母潘氏矢節撫之賴以成立每伏臘享祀
必思慕哭泣成禮又念母劬勞搆奉萱堂朝夕供甘旨
以營色飬母亡居喪幾毁邑人閻仲彬繪圖名公題咏
盈帙鄉里稱純孝博學能詩人勸之仕文禮不屑隠居
終身(德清新志)
章同字克明又字元文號横塘(邱吉吳興絶唱集)
韓友直字伯清號静退老人又號介石(吳興絶唱集)
邱輔仁字友文歸安人少不樂華靡五經百氏悉究其
歸元季張氏偽平章潘元明使人召之輔仁遁至洪武
初始歸
張安國字世昌烏程人少有才名仕元為衢州路推官
子溥字伯源國初授北平檢校永樂中累遷文華殿大
學士(勞志)
張按嘉興志載世昌石縣尹善政碑云浙間宰令之
賢必以嘉興石君為首余昔居霅上固稔聞之又閔
氏譜載至順間崇順菴蘭若記亦世昌筆則世昌乃
其名也
張文蔚字楙實吳興人工文章嘗為楊參謀誄參謀名
椿死于張士誠之難(見吳匏庵志)
錢鼒字德鉉吳興人從楊廉夫讀書雲間一堂如破舟
啜菽飲水力學不怠以古文辭名洪武癸丑冬舉明經
任國子學錄(松江新志)
嚴應雷烏程人當元末擁素封之貲孝行内篤仁恩外
浃脱守臣之家難周故官之廩餼拯溺觧厄惟日不足
子震直官至工部尚書(流芳錄)
吳興偹志卷十二
