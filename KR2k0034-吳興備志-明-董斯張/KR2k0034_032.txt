吳興備志卷三十二明董斯張撰
匡籍譌第二十六
羣書互閱頗有郢書張輙為是正之不敢依違瞢兹
來學獲罪先逹無讓焉
南史(四則)
沈麟士隠吳差山時人語曰差山中有賢士張按郡志
德清有吳羌山羌漢世寓公也以羌為差當正
沈重字德厚見後周書李云子重悞
顧歡吳郡鹽官人李以為吳興人悞
庾信封武康縣侯見後周書若梁書庾肩吾未嘗有此
封也南北史於其父子並云封此悞矣古詩所又獨歸
肩吾緣不取四史合觀之故
舊唐書(三則)
德宗紀以湖州刺史常衮為福建觀察使誤張考衮𫝊
云衮再貶為潮州紀誤寫耳
錢起云吳人孟郊云洛陽人誤
衢按姑蘇志載錢起仍其悞也
姚思廉陳叔逹徐齊𥅆徐堅沈傅師皆不書吳興人誤
姚陳徐皆自吳興入關沈自吳興徙吳
新唐書(一則)
宰相世系表以姚思聰為武康姚最子誤張按獨孤及
秘書監姚子彦墓志云其先馮翊蓮勺人也至高祖僧
洪徙家河東祖思聰秘書少監父坦汝州梁縣丞予讀
後周書最父僧垣非僧洪則南仲裔本吳興而思聰自
河東産非最子也當以誌碑為証
勞志亦仍其悞云姚之在吳興者皆思聰後云
宋史(五則)
俞汝尚孫俟敷文學士史以俟為侔誤(俟字居易其非名侔審矣)
葉清臣自烏程徙吳中不書自烏程誤
李心𫝊寓湖州史以為潮州誤詳寓公徵
高文虎平江府吳興縣主簿誤當作吳江
莫汲字子及莫濟字子齊莫澄字子登則莫濛字子蒙
無疑宋史新編從宋史刪出作子(闕)誤然無龜齡集如
此亦不敢妄出己臆也
真西山趙正惠希懌墓志云子三人與惁與懃與&KR0696;宋
史希懌與&KR0696;各𫝊一曰燕王八世孫一曰燕王十世孫
源流昧而世次乖柯氏新編附與&KR0696;於與懽亦不倫
希懌子又有與愿為寧宗所召立為皇太子改名詢
西山不之及有所避也孟至孟垕孟奎栝蒼彙紀稱
與愿子談志稱與&KR0696;子
陳涇通鑑續編(一則)
宋景定四年遣謝奕買田湖州張按癸辛雜識知郡謝
奕燾也作謝奕誤
文獻通考(一則)
考云陳舜俞嘉禾張按令舉烏程人罷官歸遷居秀之
白牛村詳宋史吳興其枌榆也馬氏所載殊誤大明一
統志亦誤仍之
續文獻通考(四則)
唐棣宜興人棣作杕宜興作吳興悞(道學考)
沈文季作沈文考誤(謚法考)
宗廟考云守吳興守劉太和有惠政立生祠於烏程學
内張按郡乘及諸書俱未聞劉太和者明正德間劉莊
襄公天和實稱吾湖循吏通考誤以天和為太和耳
劉燾善書山谷稱之曰羊欣復生考以為劉誼誤
太平御覽(五則)
御覽引會稽典錄沈震烏城人按郡國志未有以烏城
名者烏程東漢順帝以前属會稽郡烏城必烏程之轉
誤也御覽所𫝊僅錫山本舛漏殊甚如邱靈鞠亦云烏
城人沈崇傃乃云吳國人太守陸納之誤為吳納孝義
吳逵之誤為吳逹不可縷述姚叔祥云秀水好事家有
宋世所藏御覽千卷特精妙只少七卷如覓得一竒狀
也
顔魯公集(一則)
吾烏程及福清俱有黃蘗山江淹為建安吳興令故有
遊彼山詩自杼山碑有即淹賦詩之所語而談氏之志
因之不觀其首云閩雲連越邊近得福州志為正其譌
(元衢)
吳興太守歴官記(一則)
周文育子寳安孫䂮守吳興者僅寳安而兼及文育與
䂮又以寳安為䂮子俱悞辨在官師徵(杭志亦仍此)
大明一統志(三則)
到仲舉以為陳仲舉武康人悞又名宦人物兩見尤可
笑
包融陸龜蒙沈括俱以為郡人悞别有辨
錢廣晉吳興長城人與平陳敏亂志云宜興人悞
浙江通志(五則)
何叔度何敬容並吳郡太守云吳興悮
戴顒知歸安志以顒為融悞
常楙見宋史楙作𢡟誤姑蘇志勞浦唐三志武康志並誤
陸龜蒙吳興郡佐寓長城志云郡人誤
危楨知潮州見宋史志云知湖州誤
勞志(十二則)
志云元仲景遷吳興太守張按梁書元景仲非仲景也
今正之
志云陳仲舉長城令按陳到仲舉非陳也今正之
吳興八絶只菰城嫗曹弗興兩人吳興産耳考陳夀志
及張勃吳錄吳範上虞人趙逹河南人皇象江都人劉
惇平原人嚴武彭城人惟宋夀未詳此云吳範皇象福
增鄉人劉惇松亭鄉人趙逹長興人嚴武宋夀震澤鄉
人不知何据惇作淳亦誤
沈鄷宋書自叙鄷字有邑旁諸生皆作豊非也又陵墓
條云漢有尚書令禮墓金鵝山沈氏漢時止四墓一海
昏侯戎一海昏長子尚書令鄷一海昏少子河間相&KR1402;
一景子荆州刺史彦
志云八聖寺梁青州節度使沈子真捨宅張按節度之
名昉於唐今正刺史
水晶宫本唐刺史楊漢公詩漢公字用又志云楊傑字
次公誤次公號無為居士與東坡遊宋也未嘗守湖也
沈君諒武后相見唐宰相世系表志云君亮誤
黃龍光三字山谷書見輟耕錄癸辛雜識徐氏掌故勞
以為蘇仙書誤
文同元豐中出守吳興至宛邱驛忽留不行沐浴衣冠
正坐而逝未嘗届仕也志混入名宦誤
談志載歸安南園記碑吏部侍郎萬鍾家世錢塘卜宅
横塘之上洪邁為作記其人慶元時人也勞志以為宋
季人且云國勢日危致仕家居元世祖三徵之卒不應
以流寓為郡人以寧宗為季葉又以吏部侍郎為待制
一事而三誤矣
沈括居錢塘見宋史及王安石撰括父沈周墓志曾鞏
撰括母夀昌許太君墓志其集名長興以括嘗封長興
開國男也志以為郡人唐志以為武康人盖据安石志
中括四世祖從武康徙杭耳
文獻通考云括之父曰周遘之父曰扶扶之父曰同
皆以進士起家官皆至太常少卿王荆公集樂安翟
太君二志文通及遼銘其伯父振之墓可考志以振
亦郡人誤
莫君陳子不知凡幾而其孫命名各由伯以及仲砥子
仲虚仲珪觀談志進士表莫柯下注祖仲珪父漳可見
勞志謂豫漳為伯虚子並未詳談於砥𫝊末注孫濛字
義也如磻孫澄非伯鎔子亦别提出意其父必以仲名
矣仲珪官侍郎著修行淨土法名後序見樂邦文𩔖
談志(四則)
晉太常殷融誤以為齊吏部尚書宋寧朔將軍邱珍孫
誤以為梁太守並正之(見陵墓𩔖)
陸修靜志以為德清人誤
烏程令萬彧志以為萬瑊誤
胡仔同父舜陟叔舜申寓湖談不言其流寓浦直言烏
程人誤
浦志(八則)
志云知州事王回字深甫張按宋有三王回一字深甫
閩人一字景深仙遊人皆神哲二廟時人此則南渡後
又一王回字亞夫瑞安人見楊誠齋集非閩産也
知州事王信字公亮誤張按公亮太原人宋初驍將屢
立戰功此麗水人王信字誠之宋史可据也
吳興舊志園第條載崔元亮故宅在長興縣西崔灣元
和中為吳興刺史因家焉浦志亦同黃志則曰湖州刺
史崔植籍我崔元亮字晦叔歴湖曺二州後為虢州刺
史卒歸葬滏陽並無家於長興之說又考崔植字公修
京兆人長慶初為宰相不曾出守湖州及查藏衍舊志
云崔祐甫之後有居邑崔灣者家藏韓愈所作祐甫墓
銘又藏崔逖崔植誥勅數軸理或然也(以下三則見顧應祥長興志辨)
(証)
宋末趙卯發權通判池州元兵渡江池守王起宗棄官
去卯發攝州事繕壁聚糧為守禦計及元兵臨城都統
張林已降卯發知不可守謂其妻雍氏曰城將破吾守
臣不當去汝先出走雍氏曰君為命官我為命婦君為
忠臣我獨不能為忠臣婦乎乃散其家貲與弟姪僕婢
悉遣之書几上曰君不可叛城不可降夫婦同死節義
成雙與雍氏縊死於從容堂巴延入問太守何在左右
以死對嘆息為具棺衾合葬祭其墓而去志因誤以節
義成雙之詩為安吉太守趙良淳所作浦志遂謂趙良
淳同妻雍氏縊死於集芳軒夫以卯發詩為良淳所作
已誤矣以卯發妻為良淳妻使雍氏有知寧不忿於地
下乎故特為之辨
吳貴歸係孝豐魚池鄉人其父貴州當軍娶貴州婦生
子帶回故名貴歸今其族裔甚繁即孝豐吳家也所据
之山在吳氏相近西吳里語謬載正統十三年長興吳
貴歸與安吉梅富作亂浦志又謂永樂十二年安吉梅
富二長興吳貴歸合黨謀亂陽武侯薛祿帥兵討平之
皆不考其實且安吉州志明載永樂間魚池鄉吳貴歸
作亂長興安吉相繼騷動又與梅富生不同時今改正
吳均𫝊云刺史柳惲辟為主簿誤按太守為刺史創隋
唐間前此無是也
浦志及歸安舊志咸淳十年狀元為趙良健按宋史則
王龍澤也且勞志進士表止於七年浦唐當為施憲副
儒姥溪剏祠疏誤耳(元衢)
張稚通有勝國歸安志係抄本借丁長孺而不及索
衢托友人訪之亦無以應此書若在必多逸事而兩
狀頭豈誤至此乎識以寓慨
舊志紹定二年狀元黃朴歸安人福州志云侯官人癸
辛雜識亦云是科省元陳松龍狀元黃朴皆福人故真
文忠回黃啟云鰲頭並出於九仙(元衢)
癸辛雜識云張先天聖八年進士志云康定不知康
定無開科之歲也以宋史及各郡參之自明(元衢)
唐志(二十則)
沈約宋書元嘉十九年白龜見餘杭吳興太守文道思
以聞今第一卷云元嘉十年袁道思誤
郡守杜孺休作杜孺林盛申甫作申輔誤
郝鍳元湖州摠管志中附安定墓下作郝鎰誤
宋道判陳能千見建寧府志志作陳能誤
江淹建安吳興令非苕也混入誤江秉之作江原之誤
余端禮烏程令見宋史志以余為俞誤
梁沈浚殉侯景之難志以為峻誤同時有一沈浚在南
史文學𫝊志混為一人耳
吳喜臨安人卜天與餘杭人臨安餘杭南宋俱為吳興
今刪之
沈重大同八年為博士入後周定鍾律志云天監中誤
陳夷行志云長興人張考諸書及勞浦二志並不載唐
宰相世系表云穎川陳忠不知所承忠即夷行父也志
何据而入之按姚崇自吳興徙陜不踰五世自陳亡至
武后不踰百年獨不可援沈括例志之乎捨元之而入
夷行殊不可觧
施延字君子沛國人見後漢書順帝紀及太平御覧海
鹽志當時或寓吳興非郡産也唐仍勞志之誤當正
何㮚仙井人志云郡人誤
景定二年榜首方山京見宋史新編志以為方嵩誤勞
志以為方景亦誤
政和八年進士嘉王榜按文獻通考時朝廷以帝胄不
可先多士擢第二人王昂為首志以嘉王為王嘉誤八
閩通志以為重和元年
寺觀𩔖載恭惠王趙澧誤按秀王師揆贈太傅澧王謚
恭惠見宋史
古蹟𩔖孔姥墩以姥為老誤
陵廟𩔖載漢禮部郎中錢敞誤漢世但有尚書郎宇文
氏始設禮部之名唐神堯初置禮部郎中兩漢無此官
制也
學校𩔖載安定書院魯翀記按勞志安定書院夫子燕
居堂碑銘江浙參政富珠哩翀撰今正
志云令狐綯守湖州有惠政按新舊兩唐書綯為竒章
黨人擠衛公不遺餘力其節度淮南時懦緩不為備賊
龐勛偽降綯信之請假勛節鉞勛乘間擊綯大破之綯
之出將入相乃爾可發一大噱又廣閱郡乘自談鑰而
下數種並不言綯在湖有惠政乃新志别得之千載後
乎此叚殊不可觧
孟之縉妻趙氏名孟桂後為尼改名妙惠見癸辛雜識
志云名妙惠誤
掌故集(十六則)
周喬𫝊王誕誤當作廣陵王誕
袁玄瑛即袁秀字也集兩出似屬兩人誤
顧憲西陵增稅議當入田賦考入宦業誤
張搏為湖州刺史見新唐書談志云自中大夫拜徐云
志以搏列在太守或自郡丞遷授何耶張按唐書職官
志諸州有别駕一人長史一人司馬一人通典云至唐
而郡丞廢矣唐書陸龜蒙傳亦僅云搏辟以自佐何據
而以陸為郡丞耶
按詩話總龜云磁湖鎮道士磯在楚中西塞山下薛能
西塞山詩西塞收雲盡南湖片月斜宋書臧質敗走南
湖以荷自蔽即此地也徐以為磁湖鎮道士磯並在吳
興誤藝文載陶峴詩亦誤峴作現誤中之誤事見甘澤
語載太平廣記第四百二十卷
吳柔勝空城人初妻某氏生源泳流寓新市再妻吳興
沈氏生淵潜其後淵之子復歸宣州今甲子孝廉吳休
明柔勝後裔也自桑勝至休明十四世譜載甚詳故新
市有狀元橋可據潜臨歿有湖州生循州死數語長谷
公何據而改宣城為溧水且謂柔勝未嘗寓湖淵潜非
新市産耶
凌𢡟翁安吉人以為歸安誤
程郃烏程人以薦入官以為歸安進士誤
姚昌言靜海人姚鉉合肥人唐文粹序中云云志郡望
也徐云吳興人誤
愚齋集林静所著見宋潜溪集徐云沈覬誤
唐施肩吾之為湖人掌故據晁公武讀書志載之嚴州
志謂肩吾分水人與同邑徐凝同舉進士學仙隱洪以
書招凝莫知所終其裔施憲家藏及第告身題鄉貢進
士施肩吾年三十五歲注睦州分水縣桐峴鄉寳城里
身為寄客習禮記雜文時務策據寄客二字當從吳興
遷耶
安吉太守趙公䨇節之碑已辨誤在浦志
萬歲歷云太和中烏程閣下生蓮花張按太和晉廢帝
紀年也徐以為唐憲宗且傅以臆說不知憲宗紀年元
和也今正之
宣和二十八年蘇湖大水誤按宣和僅七年耳考宋史
湖秀諸州饑在紹興二十九年徐誤以紹興二十九年
為宣和二十九年今正之
卞山楚王神廟梁簡文帝作碑徐以為事佛不殺乃楚
王英非項王也張按南齊書吳興有項羽神太守到郡
必祀以軏下牛李安民奉佛法到郡不與神牛云云今
簡文碑中所稱楚王弘兹釋教止獻車牛者正指李安
民事也徐何据而以楚王英當之耶
倪偁見文獻通考徐以偁為稱誤
西吳里語(十則)
後漢抗徐封烏程東鄉侯范曄書附度尚傳里語誤以
為度上封當正之
孟東野送從叔簡東歸詩載文苑英華里語云歸吳興
何据簡平昌人常州刺史見唐書非苕人也唐人大都
崇郡望是以有從叔稱耳
唐詢字彦猷湖州守此云唐詢彦名與字混為一又少
一猷字誤
李商隱西亭詩不指地此云湖州西亭誤
施宿之父元之歴左司諫見渭南集此云宿官司諫誤
南齊書王僧孺𫝊虞義會稽人卒於晉安王侍郎邱國
賓吳興人里語以邱國賓為晉安王侍郎大可笑張又
按晉安閩郡名也宋晉安王子勲齊晉安王子𢡟可証里
語乃以為晉之安王更可笑
丁度知湖州民有抵茶禁者受千錢代鞭背此云盛度
宋史兩人同𫝊恐誤憶耳
釋通惠即贊寧兩出誤
彭祖丁令威廉頗伍員荆軻藺相如蕭何嚴光石崇毛
寶王僧辯狄仁傑俱云吳興人此何異盲婦弄琵琶演
小說耶
後周書樂儁冀遜湖州刺史按後魏廢帝元年以南襄
州為湖州天和二年省洞州入湖州取楚洞庭為義非
苕也里語混載之誤
後周席固薛慎皇甫道周俱湖州刺史姚僧垣贈荆
湖二州刺史不獨樂冀二人也
長興志(二則)
陳夷行悞入已辨在郡志
趙卯發見宋史志以卯為昴誤
宋德祐初元兵入四安鎮鎮將吳明死之志云陳明誤
趙昂發作邛發亦誤
臧衍長興志(一則)
通鑑魏有安州刺史鉗耳康貿姓氏英賢𫝊梁天監初有
鉗耳期陵自河南歸化父同祖光並仕魏為三品隋書有
九門令鉗耳文徹唐書有鉗耳大福廣異記有竺山縣丞
鉗耳含光北史後梁蕭綜嫁從父妹於鉗耳氏盖夷姓也
唐長興令鉗耳知命臧以鉗耳為姓名知命為字可笑
德清志(一則)
紫極觀沈道思所捨宅見勞志志以為文道思誤張按
吳興劉宋時相繼有三守一文道思一沈道思一袁洵
字道思每易淆誤故特表出之耳
安吉志(二則)
袁說友建安人寓苕中志以為安吉人誤
胡長孺汲仲金華人志云胡碭山人誤
苕霅野史(王道隆一則)
沈烱亡身事仇王譏之良是然初明自内南還為陳世
聞人卒謚曰恭子王云卒受顯僇不讀史之尤也
峴山志(一則)
衢按勞志寳元中滕宗諒于南國立五亭慶歷九年馬
尋常宴六老於此以宋寳元為唐寳歷以宴客之馬尋
即為宗諒俱誤
烏青志(二則)
烏重胤見唐書志載烏贊𫝊云仲胤當以唐書為証索
度明王廟碑云孫氏世居湖郡考陳夀書堅世仕吳家
於富春堅初封烏程侯其後皓亦封烏程未聞為郡人
也張按漢世富春尚隸吳郡碑中湖字當為吳字無疑
志又載索靖廟碑云孫權為張伯英之出尤誕謾不足
據即如利濟院張循王香火院今遂譌以為睢陽矣
三高祠祀蘇子瞻米元章陳賢良也嘉禾圖經桐鄉志
並以賢良為簡齋曾祖又大誤張按令舉烏程人簡齋
則洛中八俊之一宋史犁然在也未窺史籍輙紀輿圖
寧免旁觀者也
書錄解題(一則)
方勺婺人詳泊宅編及吳思道集直齋云嚴瀨人徐長
谷亦仍其誤
米襄陽志林(一則)
志林云蘇養直紳之後頌之族也殊可笑按頌即紳子
也頌元祐中執政養直與其父堅俱從東坡遊若養直
為紳之後則堅與頌實昆弟行頌其伯叔也稱親姪為
疏族可乎
七修𩔖藁(二則)
周密號泗水潜夫因霅溪合四水為一也更四為泗謂
出山東魯縣誤又前有沈宋後有錢郎郎謂郎士元也
以周郎等列之亦誤
史書佔俾(一則)
南渡初尚書左丞葉夢得居弁山因號石林据水東日
記載其所撰譜稱曾祖綱葬蘇州寳華山遂為吳郡人
則宋史似非誤若與真西山同時撫州守秘書丞葉夢
得自貴溪遷金谿石門别號是齋建石林書院性理大
全引石林葉氏即斯人也胡元瑞乃地曰松陽官曰尚
書且以二人皆徙湖州誤矣天聖間進士兩張先俱字
子野其號張三影年八十二者湖州人其僅善筆札年
四十八者博州人乃謂俱能詩俱夀考至歸三影於博
何讀齊東野語及歐陽公集鹵莽至此甚矣著書之難
也
碧里雜存(一則)
碧里雜存載成化間宫人周氏一詩云烏程周溥之姊
溥以貢士至别駕考郡志貢士表無溥名以孝廉為别
駕者沈溥也烏程新志載沈大姑事甚詳又載宫詞二
首王氏耳談以為永陵沈太妃所作亦誤
春渚紀聞(一則)
何薳以余拂為南宫魁按馬端臨通考云元符三年進
士省元狀元皆李釡紀聞云余拂誤
北夢𤨏言(一則)
沈詢傳師子也孫光憲云沈侍郎亞之子也亞之官不
至侍郎又一事而兩誤矣
道山清話(一則)
宋有兩張先俱字子野三影吳興人其一開封人孝章
皇后戚黨歐陽公銘其墓者也見玉照新志清話云即
三影誤
史記正義(一則)
吳太伯世家云中國之虞滅二世而夷蠻之吳興正義
引杜預曰吴興烏程縣南也按子長之意謂虞滅而吳
始興耳張守節遂以吳興郡名附會之大可笑
函史(二則)
吳澄𫝊附宇文諒按宇文子貞名公諒以公諒為諒誤
長卿可稱曰司馬相耶史崇簡然字句有必不可刪處
此𩔖是也
陳樞仕尚書員外郎見曾鞏志鄧直以為尚書誤南畿
志亦然
松雪齋集(二則)
先侍郎阡表女孟艮集誤作孟銀松雪有手書今玄宰
先生勒之鴻寳堂帖中可据也觀堂記澧王師撥誤撥
當作揆此集在大同府署中譌字特多吾郡倘有同調
刊之吳中足為水晶宫吐氣
道園學古錄(三則)
牟隆山墓志云祖子才諡清惠按元史及黃溍隆山集
序俱云子才諡清忠當以史為正誌又云應龍字伯成
按溍序及戴表元夀席詩序云字成甫虞公偶誤書耳
元史亦然
開國功臣錄(一則)
辛丑歲十月張士誠趨長興劉成擊敗之禽其將宋元
帥及甲辰十日又云獲其元帥宋興祖何耶今刪其一
存甲辰所獲之名
崇德志(一則)
志稱時檄長于識鑒嘗擇婿淂湖州張孝祥後及第為
時名士按宋史孝祥烏程人唱第後曹泳揖于殿廷以
請婚為言孝祥不答又按萬姓通譜喻樗有二女富人
交請婚不許及見汪洋張孝祥曰佳婿也遂以妻之以
樗為檄何据兩浙名賢錄亦仍此誤
太平府志(一則)
胡仔舜陟之子績溪人寓吳興以蔭入仕宋史徽志及
浮溪集可証志以為當塗人且云崇寧五年進士俱誤
氏族大全(一則)
沈光號肉飛仙隋亡歸唐張按隋書光復仇殉化及之
難楊氏忠臣也何緣歸唐耶
萬姓統譜(一則)
沈戎說降劇賊尹良封海昏侯辭不就見談志譜以尹
良為烏程人封海昏大誤
東林山志(二則)
薛昂杭人諂事蔡京躐尚書左丞嘗誤呼京名自掌其
面見宋史志云里人誤
志云孟淳太平總管按守太平者淳父之縉也志誤
劉鳳吳釋𫝊(一則)
端師子居吳山之觧空院乃長興之吳山𫝊屬之姑蘇
誤
陜西通志(一則)
沈下賢居烏程小敷山見杜牧之垂吊詩自晁公武誤
云長安人而志亦列之藝文矣
廣西通志(一則)
鋟胡銓封事者宜興進士吳師古見宋史志易為吳興
誤
臨川集(一則)
沈遘封長興縣伯見西溪集臨川以長興為長安誤
南豐集(一則)
夀安縣君錢氏墓志云曾祖考宣德軍節度使湛誤湛
當作偡見宋史
吳興備志卷三十二
