吳興備志卷十七明董斯張撰
水利徵第十三
三江既入震澤底定孔子以太湖為震澤而不名三江
意若以北江中江與南江為三江在荆州之分漢沱參
流則别為三在揚州之分因入于海則合于一所謂北
江者今丹陽而下錢唐皆是也孔子本未嘗至吳故其
解北江以自彭蠡江分為三入震澤為北江入海不知
北江本與震澤相通以太湖為震澤亦非是周官九州
有澤藪有川有浸揚州澤藪為具區其浸為五湖既以
具區為澤藪則震澤即具區也太湖乃五湖之總名耳
凡言藪者皆人資以為利故曰藪以富得名而浸則但
水之所鍾也今平望八尺震澤之間水瀰漫而極淺與
太湖相接而非太湖自是入於太湖自太湖入于海雖
淺而瀰漫故積潦暴至無以洩之則溢而害田所以謂
之震猶言三川皆震者然蒲魚蓮芡之利人所資者甚
廣亦或可隄而為田與太湖異所以謂之澤藪他州之
澤無水暴至之患則為一名而已而具區與三江通塞
為利害故二名以别之禹貢方以既定為義是以言震
澤而不言具區此非吳越之人不知而先儒皆北人但
據文為說宜其顯然失之地理而不悟也(避暑錄)
三江與震澤相通者或洩震澤而入海或合震澤而入
海其一為吳淞江固無疑矣其二不可名今青龍華亭
崑山常熟皆有江通海與震澤連意必在其間韋昭言
浙江浦陽松江者其妄固不待較而王氏言入者亦不
可為入海凡言入于渭入于河皆由之以往言其終也
三江既自為别水非有所從來前既未嘗言入于海不
得直言入於島知入之為入海但文適同耳當如既陂
既澤既導既瀦之𩔖各就其水言之既入者言由地中
行也凡傍海之江皆狹非大江比海水兩潮相往來始
至而悍激則與沙俱至既退而後則留其沙而水獨返
故不過三五歲即淤浸障塞水不入於江則不能通于
海知澤受之而為害若江水自由地中行各分而入海
震澤安得有決溢耶(避暑錄)
唐憲宗元和中湖州刺史范傅正開平望官河淤澱(吳江)
(志)
按平望古屬吳興
蘇軾言三吳之水瀦為太湖太湖之水溢為松江以入
海海日兩潮潮濁而江清潮水常欲淤塞江路而江水
清駛隨輒滌去海口常通則吳中少水患昔蘇州以東
公私船皆以篙行無陸挽者自慶歷以來松江大築挽
路建長橋以扼塞江路故今三吳多水欲鑿挽路為十
橋以迅江勢亦不果用人皆以為憾(宋史)
蘇文忠疏言吳中水利甚為切當弘治中工部侍郎
徐公貫治水亦用此法先將吳江長橋一帶茭葦之
地疏濬深闊後濬吳松諸江導水以入于海然後開
湖州諸港洩天目諸山之水以入于湖數十年湖無
水患今長橋一帶日漸塞又于各江釘樁以防海寇
使江水不得迅駛海潮之沙停滯以致湖水不得洩
去有志於經世者宜知之(長興志)
張綸字公信汝隂人天禧中為江淮發運副使居二歲
增米八十萬疏五渠導太湖入海復租米六十萬(合璧事𩔖)
(參宋史)
乾興元年五月丁亥詔蘇湖秀州積水害稼其發隣郡
兵疏導壅淤仍令發運使董之甲午遣尚書職方員外
郎楊及往蘇湖秀州催督疏導(姑蘇志)
慶歷二年守臣以松江風濤漕運多敗官舟遂築長堤
界於松江太湖之間横截五六十里又修荻塘通湖州
凡九十里(吳江志)
葛書舉字規叔江隂人熙寧中調餘杭縣主簿是時朝
廷興修二浙水利議者謂苕霅二水出於天目之山而
溢於太湖書曰三江既入震澤底定今二江並廢獨一
松江入海故太湖之水壅而吳興被患遂欲廢北關長
安二埭上塘之渠以與下塘相通又於餘杭之南股引
苕溪之水達於漕渠穿錢唐之市而入於江以紓吳興
之患時多以為然部使者檄君行視君以為吳興之水
原於太湖太湖廣袤四萬八十餘頃旁占數郡其所灌
輸非獨苕霅也書稱三江震澤說者不同就如議者之
言則尋常溝瀆之流豈可以比二江之任祗益紛擾耳
且錢塘二埭其來久矣大役之興古人所重固執不可
議者不能奪其事遂寢故龍圖閣直學士李公常時守
吳興聞君之說貽書嘉嘆部使者亦知君而交薦之(秦觀)
(葛宣德墓志)
熙寧六年沈括言浙西諸州水患久不疏障堤防川瀆
皆湮廢之乞下司農貸錢募民興役從之(文獻通考)
方道通判平江府嘗論太湖高於運河當疏霅川浦漊
之要者庶無饑歲後湖守得其說為之果有功焉(樓攻媿集)
紹興間兩浙轉運副使趙子潚知平江府蔣璨言太湖
者數州之巨浸而獨洩於松江之一川勢有不逮是以
昔人於常熟之北開二十四浦導之江崑山之東開一
十二浦納之海後為潮汐沙積而開江之卒亦廢於是
數州民田有淹没之患詔監察御史任古視之(西吳里語)
隆興三年八月詔江浙水利久不講修勢家圍田湮塞
流水諸州守臣按視以聞於是知湖州鄭作肅等並乞
開圍田濬港瀆詔湖州委朱夏卿(宋通鑑)
徐誼論浙西水利曰昔下流不疏而水上溢故鑿直曲
港還三江故道開宜興百瀆所以順導下流也惟高亢
田徑乃瀦堰之爾昔之言水如單鍔郟亶皆是也今開
吳松江下流與宜興瀆屬之海者無慮數十百所異時
浦港磬折以趨海今近浦之民多取徑直決蘇湖常秀
舊為澤國比年雨或後至種且不入蓋圍田衆而疏導
多也小人見利不畏其害圍於淺水既為高田圍於茭
蕩既為稻田二懼不已復有下脚始之重陂大半為土
始之良田皆水自曬十日不雨農廢作業然且仍用舊
說又將疏之失利害之實矣故舊田溝澮當濬治圍田
下脚無輒開已開未填當捺合今之言水者能行是三
說則高原舊田還為衍沃而農不病矣(葉水心徐誼墓志)
元大德元年徹爾為江浙行省平章政事時江浙税糧
甲天下平江嘉興湖州三郡當江浙十六七而其地極
下水鍾為震澤東注由吳松江入海歲久江淤塞豪民
利之封土為田由是浸淫泛溢敗諸郡禾稼朝廷命行
省疏導之發卒數萬人徹爾董其役凡四閱月畢工(續文)
(獻通考)
紹興間大理寺丞周環言臨安平江湖秀四州低下之
田多緣清水浸灌蓋緣溪山諸處併居太湖水為二派
東南一派由松江入于海東北一派由諸浦注于江其
江洩水諸浦中惟白茅浦最大今為沙泥淤塞每歲暑
雨稍多則東北一派水必壅溢遂致浸傷農田欲望令
有司相視於農隙開決白茅浦故道俾水勢分派流暢
實為四州無窮之利近年以來浙西常有水患公私交
病崇寧紹興間疏導故跡尚可尋訪乃未有建明者四
十二灣古云九里為一灣一灣低一尺二百四十里到
三江口三百六十里到大海三江口江面闊九里地勢
低於震澤三丈潮水來時水高三丈到震澤底定震澤
即太湖也所以謂之平江三江口吳江水與湖水相會
合之處謂之滙也(名臣奏議)
隆慶四年二月從撫臣海瑞奏重濬南直隸之吳淞江
白茒塘瑞因請量留各處贓罰銀漕糧二十萬石折銀
濟工有旨聽其動支蘇松常及杭嘉湖贓罪銀餘不許
(續文獻通考)
湖地春秋苦霖冬夏苦旱壠高者病出畝下者病入然
則治水奈何亦尋其源究其納而已矣源何在在天目
山之隂苕溪東過安吉州入於郡北門與江渚滙合山
之陽為餘不溪東過歸安縣入於郡南門亦與江渚滙
合然則江渚滙者其衆流之所會乎滙而支流東徑駱
駝橋出臨湖門復會入於毘山溪以納於太湖此我湖
水勢之大略也然則太湖者其百川之所歸乎安吉孝
豐陸地也遇汎則有懷襄之患烏程歸安諸邑水鄉也
因漲則有田廬之厄水之害湖郡比他郡尤甚者此也
然救之豈無術乎抑拯之者之因其習也夫習有可因
古者常以竹為圍置石於中以捍廣苕之水今猶昨也
亦因之而已矣若夫廣苕諸鄉豪縱於昔吾見塞源斷
流高者閘水以自便下者積水以畜魚一遇水發堤防
壅塞不由故道此其發源受病一也濱湖諸民徧植杞
柳填委諸漊日積月累漸成蘆蕩窪者為魚池廣者為
桑地漊港不得洩其歸啓閉無所因其候此其歸納受
病一也宋守葉邦榮有水政書王回有啟閉漊閘碑侍
郎徐貫之有疏參政周季麟有議今果能遵行否夫有
規制以開其源毋壅蔽毋為勢家所占則水得以潤下
有版閘以導其歸毋湮廢毋為小民所侵則水得以受
納又能因其地形曲為堤防因其磽确預使儲水上游
勿積下流勿壅諸經佔佃者毅然使復還其故水患庶
乎其少弭(王道隆野史)
夫塘決海昌患在一邑耳往時當事諸賢顧役及外郡
者何哉亦以地脈相因其利害之所關甚大也蓋海寧
於吳為陲於越為首地形最高故境内麻涇洛塘長水
塘諸水皆從北流一從東北由松&KR0873;趨滬瀆江入海一
從正北過吳江趨白茅港入江俗因指吳江塔巔與長
安壩址相並則海寧之地高於他郡邑其辨甚明故海
寧之海一決注彼諸處如建瓴然嘉湖蘇松之民其不
胥為魚鼈者幾希矣然則障海昌者亦所以障列郡塘
之修廢其有關於東南利害甚切(姚善海塘考)
吳興備志卷十七
