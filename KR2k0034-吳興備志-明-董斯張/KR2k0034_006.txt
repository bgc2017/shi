吳興偹志卷六明董斯張撰
官師徵第四之五
郡丞治中
别駕長史
司馬通判
同知推官
晉庾翼字季恭吳興郡丞歷安西將軍荆州刺史諡曰
肅
翼為丞見顔魯公傳
齊傅琰由武康令除吳興郡丞(南齊書詳邑令)
唐李澥字堅永趙郡人天寳中進士佐晉陵吳興丹陽
三郡歷尚書郎柱下史其佐郡也廉使輒移其守以避
澥大率以古良二千石之理為之(穆員外刑部郎中李府君墓志)
按志夫人盧氏至德二年九日乙亥捐于吳興郡長
史之館
盧承禮范陽人李恁隴西人並湖州司馬(唐宰相世系表)
岑况鹽官人湖州别駕
韓朝宗京兆人初歷左拾遺諫睿宗作乞塞胡戱歷山
南東道採訪使開元末海内無事訛言兵當興衣冠潛
為避世計朝宗廬終南山為長安尉霍仙竒所發貶吳
興别駕朝宗善識拔後進嘗薦崔宗之嚴武于朝當時
咸歸重之(新唐書)
此朝宗即李白時所謂但願一識韓荆州者廣輿記
以為名會不知會乃愈之兄因其字合名而悞合為
一人耳(元衢)
李洪前御史中丞自河北負譴遇恩再移為湖州長史
素知畫公精于佛理因請益焉先問宗源次及心印公
笑而後答(皎然詩式)
蕭憬蘭陵人朝散大夫湖州司馬(穆員外蕭公墓志文唐宰相世系表名)
(憬)
獨孤嶼洛陽人湖州别駕(獨孤及毘陵集)
裴懷儉河東人歷湖州治中(張說崔君神道碑)
馮昭泰字遇聖長樂人歷湖州長史束濕不回聚蚊交
訕貶為饒州司馬遷括州刺史贈工部尚書(張說馮公神道碑)
薛同河東汾陽人官湖州長史贈刑部尚書即湖州刺
史戎之父也(韓文公薛氏墓志)
張幸元和間湖州長史(白樂天集)
薛卿教量移湖州别駕(見皎然集)
乾寧三年水部郎中何迎表薦朱朴為相驟遷至右諫
議大夫四年朴貶迎亦貶湖州司馬(資治通鑑)
封特卿為湖州軍倅與同年李大諫詩酒唱酬以疾阻
歡及愈有詩曰已負數條紅畫燭更辜雙帶繡香毬白
蘋洲上風烟好扶病須拚到後籌(詩話總龜)
戶部尚書封敖渤海蓚人子彦卿望卿從子特卿皆
進士及第咸通中歷位清顯(舊唐書)
衢按唐宰相世系表特卿字亞公
刁衎字元寳太祖時通判湖州上疏請定天下酒税額
修郡縣城隍條約牧宰除兩浙丁錢禁汴水流屍凡五
事(浦志書史)
王堯臣字伯庸虞城人舉進士第一歷陜西安撫使有
能名拜參知政事諡文安改諡文忠先是天聖五年
堯臣釋褐將作監丞通判湖州是年狄齊始投拱聖營
為卒晩年同入樞密院齊為使堯臣副焉(宋史參東軒筆錄)
周延雋字仲章通判湖州
王安石集有送周都官判湖州詩又送周仲章使君
云看君東下霅溪船即都官也梅堯臣亦有詩送之
(延雋見談志)
胥偃歷翰林學士以文章取高第以清節為時名臣為
人沈厚周密其居家雖燕必嚴不少懈
歐陽修胥氏夫人墓誌偃即修婦翁也偃嘗通判湖
州見談志
偃字安道長沙人進士甲科累遷知制誥學士(宋史)
胥偃未仕時家有良田數千頃既貴悉以與族人嘗
與謝絳受詔試中書吏而大臣有以簡屬偃不發視
而焚之且曰發而言之不亦傷刻薄乎(厚德錄)
李軻四預鄉舉慶歷六年釋褐授湖州長史仕晩位卑
(石徂徠集抄見黃氏日)
按郡志軻歸安人進士
胥元衡字平叔偃子也少以蔭為將作監主簿六遷為
殿中丞鎻廳應進士舉得出身又三遷為尚書都官員
外郎通判湖州(曾鞏胥君墓誌)
蘇舜欽字子美銅山人少慷慨有大志當天聖中學者
為文多病對偶獨舜欽與河南穆脩好為古文范仲淹
薦為集賢校理隨以事為王拱辰所中出為湖州長史
坐放廢寓湖中讀書特發憤為歌詩豪放驚人每酒酣
草書争為人所傳及謫死人多惜之(浙江通志)
郡志載而不詳舜欽未嘗蒞任錄此正之
章衡字子平浦城人嘉祐二年進士第一通判湖州直
集賢院改鹽鐵判官同修起居注物有掛空籍奏請蠲
之三司使忌其能出知汝州歷集賢學士(宋史)
薛長[孑(焉-正+?)]字元卿絳州亞平人太子右贊善大夫歷通判
湖州(歐陽修薛君志)
黃炎字晦之雩郡人博學能文十二歲咏日以况志弱
冠登嘉祐八年進士試鴈門令新法坐罪罷平生清介
與孔毅甫孫介夫曾子固厚善嘗著安邦論未竟有旨
差充四川廉訪使復任朝散郎通判湖州(贑州府志)
張太寧通判湖州(見談志)
太寧嘗為大理丞見沈遘西溪集
求元忠字正國崇寧二年進士朝奉大夫通判湖州軍
事(&KR0792;志)
左譽字與言大觀三年進士湖州通判陳侍郎公輔銘
其墓(臨海縣志)
陳能干字勉仲浦城人以行藝貢辟雍政和中登第通
判湖州遷員外郎(建寧志)
許將閩人通判湖州(詳見曺幕)
周執羔字表卿弋陽人宣和六年進士第二授湖州司
士曺事紹興五年通判湖州歷禮部侍郎孝宗患人才
難知執羔曰今一介干進亦蒙賜召口舌相高殆成風
俗豈可使之得志哉上曰卿言是也拜尚書侍讀執羔
有雅度立朝無明背治郡廉恕有循吏風(宋史)
陸時雍淳安人幼孤貧與兄力樵飬母稍長補郡學生
念母兄食不給語掌膳曰吾日飯勿盡炊願輟一膳遺
母自以一膳分為晨午其苦節孝養如此後登宣和進
士第中博學宏詞科通判湖州歷秘書丞復請以恩官
其兄子(談志通判題名參大明一統志)
張燾字子功德興人宣和中進士第三李綱為親征行
營使辟燾入幕綱罷燾亦貶建炎初通判湖州明受之
變賊矯詔俾燾撫諭江浙燾不受歷兵部侍郎排和議
出帥蜀自蜀歸卧十有三年秦檜死除吏部尚書謚忠
定(上)
建炎元年以張燾通判常州改湖州賜緋衣銀魚二
年詔頒廵社法於東南聽民自偹器械結隊伍燾上
不便者十六事卒罷之(周必大張忠定公神道碑)
鄭泰汴人紹興中以進士判湖州遂家德清(見徐天目鄭篁溪傳)
安僖秀王子偁高宗族兄也宣和元年舍試合格調嘉
興丞是年子伯琮生後被選入宫是為孝宗子偁召赴
都堂省察改宗教郎通判湖州(宋史)
按談志子偁添差湖州通判
江都仲并字彌性紹興壬子進士晩丞光禄寺并嘗倅
湖籍中有所盼為作生朝青詞好事傳誦之坐謫官其
訓詞略曰爾為凟侮之詞曾不知畏天其知畏吾法乎
并有浮山集十六卷(文獻通考)
賈廷佐字子埜真定人隨蹕南渡紹興二年進士遷大
理司直時秦檜主和議廷佐誓以死爭忤秦檜意出通
判湖州和議成廷佐奉祠而歸(東陽縣志)
林霆通判湖州鄭樵為作芹齋詩云湖州别駕林三省
掛却朝冠便自由(詳藝文)
林霆字時隠莆田人擢進士博學深象數與鄭樵為
金石交聚書數千卷皆自校讎謂子孫曰吾為汝曹
獲良産矣紹興中為勅令所刪定官力詆秦檜和議
掛冠去當世高之(宋史新編)
宋宗說新安人霅川倅(李以申宋尚書傳)
徐夢雷嘉定十六年武舉仕至湖州倅(東陽邑志)
李友直字叔益餘姚人史浩壻淳熙二年進士補通判
婺州改湖州程大昌曰友直澄之不清撓之不濁淵乎
似有道者莫叔光謂如美玉無瑕可指(紹興府志)
友直淳熙十一年倅湖州湖州劇郡數易守公間行
郡事輒稱治吏引例卷以攝丞當增俸叱去之一金
不取也提刑陳公公亮提舉黃公遹將力薦于朝公
力辭之趙公不迹來守強敏明察官吏嚴惮且謂公
必不合公不改其度守為之降色辭公亦以吏師事
之始終賓敬不可得而親疎時人兩賢之(樓鑰李友直墓志)
洪光祖丹陽人右朝奉郎通判湖州(樓鑰洪子忱墓志)
宋翔字子飛通判湖州攝郡事(見談志)
翔崇安人紹興十二年進士為張浚十客之一韋太
后既歸獻紹興樂府十二章(續文獻通考)
張晉望倅湖州(見劉宰集)
按晉望其字不知何名
張宗濤通判湖州(見劉奉議墓志)
朝請郎前通判湖州曾槃(槃别見建置徵)
槃遂安詹靖之壻陸游為詹作墓表
朱希顔字景淵吳門人通判湖州有善政(詳劉漫塘墓表見藝文)
徐綱字希顔乾道壬辰進士添倅湖州(崇德志)
史濤四明人初名右谷通判湖州(樓鑰葉夫人墓志)
梁季珌字餙父麗水人通判湖州湖去京百里而遥臺
省監司之滯訟悉以委公公閱實其事不為吏欺裁處
其平不為勢撓自本州以及旁郡事多賴公以直經制
之人舊多乾沒當路之督責無己時公檢校彌密歲額
整辦又斥其餘以補前政之虧數以萬計諸司列上其
政孝廟雅聞公名有旨令都堂審察公素靖退力求外
補執政擬他郡上親擢公信州(劉漫塘集)
陳貴誠通判湖州(武康志)
袁甫字廣微郢人嘉定七年進士第一歷校書郎轉對
言邊事之病不在外而在内偷安之根不去規模終不
立壅蔽之根不去血胍終不通忌嫉之根不去將帥終
不可擇欺誕之根不去兵財終不可治出通判湖州考
常平弊原以增積貯核隠産增附嬰兒局歷起居舍人
兼崇政殿說書時相鄭清之以國用不足履畆使輸劵
甫奏其害嘗讀資治通鑑至漢高入關辭秦民牛酒因
奏今日無以與人反横科之其心喜乎怒乎本朝立國
以仁陛下以為此舉仁乎否乎帝為惻然累吏部侍郎
國子祭酒時邊警日至甫條十事權兵部尚書謚正肅
有孝經說孟子解及文集行世(宋史)
方山京字子高慈谿人景定三年廷對第一度宗登極
添差通判安吉州(寧波府志)
歸罕仁吳人咸淳中為湖州通判(歸太僕集)
謝晟孫字唐卿錢唐人德祐初通判安吉(黃溍謝公墓志)
全清夫會稽人嘉熙二年進士(紹興府志)
方回字萬里歙人歷官所至皆得幕府譽獨與賈似道
不偶登第後踰紀始改官通判安吉州都堂禀議時則
元祐元年矣(洪杏廷方總管傳)
張按周公謹雜事識中極詆方回無行祝希哲乃復
曲護之余謂文士筆鋒都不足據只渠易服迎降偃
然居總管之任便是名教掃地祝不必過護周亦不
必苛責也回有詩選名瀛奎律髓楊用修嘗序之
袁裒字德平四明人著書學纂要為湖州推官(宋史)
史崇方金壇人咸淳四年進士任湖州推官(鎮江府志)
薊邱李衎字仲賓號息齋道人為吳興别駕喜寫墨竹
用文與可法動筆鬱然趙松雪推重之題其竹云李侯
寫竹有清芬滿紙墨光浮翠筠蕭郎已遠丹青死欲寫
此君惟此人(六研齋筆記參戴剡源集王氏畫苑)
元趙雍字仲穆孟頫子同知湖州路總管府事(書繪寳鑑)
至大中馬煦牧吳興重建府治命推官范忠董之(湖州路重)
(建府治記見勞志)
何頤貞為湖州推官(見輟耕錄)
頤貞名貞立長沙人見松雪亝集序
湖州推官劉沂撰重修溪光亭記(今在縣儀門右)
曹幕
郡主簿參軍
簽判書記
經歷監税
晉沈警宋沈璞俱為郡主簿(沈約自叙)
劉子頊守吳興以殷琰為錄事參軍行郡事(宋書)
沈文秀初為郡主簿功曹吏(檀道濟𫝊)
邱仲孚永明初太守徐孝嗣辟為主簿(梁書)
梁新渝侯蕭映為吳興郡將召沈恪為郡主簿
天監初柳惲為吳興守召吳均補郡主簿日引與賦詩
均嘗不得意贈惲詩而去久之復來惲遇之如故
沈崇傃天監二年柳惲辟為主簿(並上)
李衆隴西人吳興郡司功參軍(唐宗室世系表)
李真湖州錄事參軍李錮湖州參軍(上)
裴季卿襄陽人湖州司士參軍(唐宰相世系表)
劉彦直湖州司功參軍
姚希齊陜州人思廉後湖州司功參軍
鄭朗滎陽人湖州兵曹參軍(並上)
朗字有榮歷中書門下平章事贈司空始朗舉進士
有相者言君當貴然不可以科第進俄而有司擢朗
第一既又覆實被放相者賀曰安之已而果然(新唐書)
咸通十三年正月前中書舍人封彦卿貶湖州司戶坐
宰相于琮之親黨也(舊唐書)
唐慶澄慶德元年為吳興郡左衞錄事參軍(一統志)
李壇湖州防禦推官温璐湖州防禦判官(見英華志)
張標湖州錄事參軍(上)
梅堯臣字舜俞宣城人嘗監湖州鹽税堯臣為詩深遠
古淡間出竒巧歐陽修以為師友注孫子十三篇撰戴
記二十八卷毛詩小傳二十卷宛陵集四十卷堯臣晩
為詩益工有人得西南夷布弓衣其織文乃堯臣詩也
(浙江通志)
鄭戩承奉郎守太常寺奉禮郎簽書宣德軍節度判官
廳公事(談志)
戩字天休吳縣人歷陜西經略安撫使吏部侍郎贈
太尉謚文肅戩遇事果敢必行然憑氣近俠用刑峻
深士民怨之(宋史)
戩為楊文公億門人(見歸田錄)
曾公亮字明仲晉江人天聖進士知會稽縣坐父買田
境中謫監湖州酒税歷平章事封魯國公拜司空謚宣
靖公亮莊重沉默然性嗇善殖貨帝以方張安世(宋史)
許將字冲元閩人舉進士第一歐陽修讀其賦謂曰君
辭氣似沂公未可量也簽書昭慶軍判官代還當試館
職辭曰起家為官本代耕耳願以守選餘日讀所未見
書宰相善其志通判湖州歷尚書左丞中書侍郎謚文
定(宋史)
邊裕字道夫家于吳以江寧府司錄監湖州酒税歲荒
飢殍横道知州張珣委以賑䘏全活甚衆有寓士疾革
裕初未識之即視饋藥死殮以棺衾後二十年其子知
章過湖故老相指曰此吾邊司錄子也歷潤州觀察推
官除管勾南京留司御史臺公事(姑蘇志)
李垂字舜工聊城人登進士第上兵制將書自湖州錄
事參軍召為崇文校勘累遷著作郎上導河形勝書欲
復九河故道時論重之丁謂執政垂未嘗往謁或問其
故垂曰謂恃權怙勢觀其所為必遊朱崕吾不欲在黨
中謂聞而惡之罷知亳州(東都事略潁川志)
陳彭年字永年撫州人為大理寺詳斷官坐事出監湖
州酒税歷參知政事謚文僖彭年附王欽若興符瑞識
者鄙之(宋史)
丁寳臣字元珍晉陵人景祐中進士以太常丞監湖州
酒税歷參知政事太常禮院(歐陽修丁君墓表)
寳臣東坡同年見東坡書歐陽公黃牛廟詩後王安
石志其墓曰文於辭為達行於德為充
吕士元字佐堯江寧人湖州司理剛介有節長於為政
贈太常博士(歐陽修吕君墓志)
陶節夫潯陽人湖州錄事參軍某頃歲謫守宣州而節
夫參軍事甚宜其職(沈括長興集)
趙師臯趙善臨鄭鎮並湖州簽判(見建置徵)
劉異湖州司法參軍(上)
異字成伯興化人天聖中進士歷屯田員外郎與蔡
襄友善(何絃浦陽人物志榕隂新檢)
吕延之真州揚子縣人湖州節度判官贈屯田郎中(蔡㐮)
(吕士昌墓志)
陳瓘字瑩中南劍州人中甲科調湖州掌書記歷左司
諫論蔡京蔡卞奸惡崇寧中竄廉州靖康初贈諫議大
夫高宗賜謚忠肅(宋史)
元豐二年初任昭慶軍掌書記湖州府學教授七年
改濠州定遠宰(陳忠肅年譜)
陳師錫字伯修建陽人熙寧中遊太學有雋聲及廷試
奏名在甲乙科神宗偶讀其文屢加嘆賞顧侍臣曰此
必陳師錫也啓封果然擢為第三調昭慶軍掌書記歷
監察御史元祐初遷工部員外郎坐黨論置郴州師錫
始與陳瓘同論京卞時號二陳紹聖中贈直龍圖閣(宋史)
閑樂奏議一卷陳師錫撰熙寧九年第進士蘇軾知
湖州師錫掌書記器之倚以為政軾得罪捕詣臺獄
親朋多畏避師錫獨出餞之又安輯其家軾入西掖
薦自代明著其事師錫在元豐己為察官坐論進士
習律罷出建中靖國初再入未幾又罷(書錄解題參建寧府志)
雷覺民字將道建安人第進士調漳浦尉改湖州司錄
太守不以時給糧諸軍喧于庭久不退覺民諭以經制
錢代給後當積日俸為償之諸軍感謝而去(建寧府志)
張哿初名駕字安時南劍州人熙寧九年進士歷監湖
州新市鎮終知廣濟軍(楊龜山集八閩通志)
文安國元豐八年湖州簽判(鐘鼎欵識詳𤨏徵)
文勛字安道東坡文勛篆贊云安國用筆意在隸前
䟦文勛畫扇云安國作方界略不抒思黃魯直文勛
贊云為吏不殘去其敗羣好賢喜士黽勉而勤勛嗜
古而癖載米襄陽志林
李宗師興化人莫儔榜第二人湖州掌書記(八閩志)
唐稷字堯弼會昌人政和二年登乙科宣和五年授湖
州參軍兼管左右獄多平反(贑州府志)
樓异字試可明州人進士高第嘗監湖州烏鎮税歷徽
猷閣直學士(見樓攻媿王逸老八仙歌䟦安康郡夫人行狀參宋史新編)
錢觀復字知原常熟人政和五年進士調湖州戶曹朱
勔以鄉人固欲妻以女辭不受知廣德軍歲上供民米
輸送回遠加斂水脚錢乃請寄廪湖之四安至國門才
五日費减大半(姑蘇志)
李敦正莆田人建炎二年進士湖州簽判(八閩志)
周大年濟南人廸功郎湖州司李參軍(周必大周樞神道碑)
曾惇字宏父布之孫紆之子也紹興中嘗為湖州司錄
歷知台州(玉照新志參文獻通考)
蘇掖丹陽人舜欽子也承議郎湖州司戶參軍(見歐陽修蘇子)
(美沈遼長壽太君二志)
薛龜從永嘉人湖州司法(葉水心薛紹墓志)
葛書思江隂人嘗監湖州新市鎮有仙潭雜咏刻石墨
妙亭歷朝奉郎贈太師謚清孝即丞相邲之曾祖也(見勞)
(志參陳止齊集)
王文禮字立之龜齡先生子也由太學用詹事恩補承
務郎監湖州烏青鎮有醫善為方得賜帶如從官吏畏
之宴聖節居卿監上公按令黜其班又有訟其留人子
女者奪以還民醫不勝忿挾他勢搖公因力求去(葉水心集)
按宋史十朋子聞禮當以史為正醫即王克明也王
十朋子聞詩聞禮皆篤學自立聞禮知常州江東轉
運判官為治能守家法(宋史)
王䱷字渭夫少嗜讀書明周禮寳慶二年進士調昭慶
軍節度掌書記諸公交薦除太學錄(仙游縣志)
朱埜字文之文公次子用廕補官歷監德清縣新市鎮
(考亭淵源錄)
湯宋彦字時美金壇人授廸功郎湖州司戶參軍湖劇
郡戶冗曹公以妙年居之有裕錄重囚於獄得其冤狀
自請更詢未幾更獲正囚闔郡稱其明(劉漫塘湯君行述)
許開字仲啓湖州簽判(談志)
黃童紹興八年進士監湖州新市鎮(興化志)
王介字元石金華人紹興初進士授昭慶軍判官寧宗
立韓侂胄出入禁中介力攻之坐是斥去累官中書舍
人會不雨乞册免宰相史彌遠出知嘉興府謚忠簡(一統)
(志宋史)
王介東陽郡人授昭慶軍簽書節度判官廳公事光宗久
不覲重華宫介走書諷趙汝愚宜率百僚守寧和門
竢六飛之動入為學官又上疏懇言之介初學於吕
祖謙徙居金華故文學有原委(姑蘇志)
劉暠文林郎昭慶軍節度判官(黃溍劉錄事墓志)
湯誼伯丹陽人湖州戶曺(姑蘇志參宋史)
葛應龍天台人淳祐戊申受辟江西帥監德清左庫嘗
於餘不溪上建左顧亭(葛應龍左顧亭記)
洪興祖字慶善丹陽人少讀禮至中庸頓悟性命之理
績文日進登政和上舍第為湖州士曺紹興四年蘇湖
地震興祖時為駕部郎官應詔上䟽具言朝廷綱紀之
失為時宰所惡主管太平觀直敷文閣興祖好古博學
自少至老未嘗一日去書著老莊本旨周易通義繫辭
要旨古文孝經序贊離騷楚詞考異行於世(宋史)
興祖又為湖學教授(郡志)
趙師揆添差湖州簽判(宋史)
鄭琚字伯潤壽昌人性明敏輕財好施淳祐間登進士
乙科咸淳十年遷安吉州司李參軍推情治獄人無冤
濫(嚴州府志)
徐子端字克之豐城人鹿卿子也蔭入仕初調監烏青
鎮時更造楮幣漕司責以日解槿葉千斤吏牒旁午子
端謂非庶工所有累請得免轉黃州推官歷官所在見
稱及宋運革杜門讀書作後泉散人傳引蔡季通獨行
不愧影獨寢不媿衾之語以自擬(南昌府志)
劉黻字聲伯樂清人試太學以才署昭慶節度掌書記
(宋史新編)
文及翁蜀人官吳興為節度府掌書記(朱吉甫墓碑)
陳榮承節郎咸淳中監南潯鎮事(嘉應廟碑)
元王廓字元舉徐州人至正二年燕南第一人授湖州
經歷(徐州志)
楊默冀寧人湖州錄事判官(貢師泰揚州志)
劉濟字仲源河間肅寧人湖州路總管府經歷(黃溍劉都事志)
顧巖壽字子静以儒進歷湖州路總管府經歷器識弘
遠博學通時歷職三十年所至有政聲(鎮江志)
胡居善字伯仁天台人至正間授湖州路錄事司判官
(天台志)
武臣
駱牙字旗門梁太清末世祖嘗避地臨安牙母凌覩世
祖儀表知非常人賓待甚厚及世祖為吳興太守引牙
為將帥因從平杜龕張彪等每戰輙先鋒陷陣勇冠衆
軍以功授直閣將軍(陳書)
烏戍鎮守將軍烏贊張掖人邠國公重胤之猶子也初
贊侍重胤為潞州牙將時王承宗叛王師討之潞帥盧
從史密與賊通贊與重胤畫謀縛從史於帳下斬之朝
廷賞其功授重胤為懷州刺史充河陽三城節度使而
以贊為左司馬充湖州鎮海軍節度使李錡以烏墩為
湖州要地檄贊將兵戍憲宗元和二年李錡反遣使來
諭贊令起兵即斬其使曰吾豈從賊反叛者耶錡聞之
怒自引兵犯烏墩贊與副將吳起勒兵禦之贊兵以衆
寡不敵遂戰没已而收葬於鎮上智潭之北時元和二
年十月也未幾錡就擒鎮民請於朝立廟墓前以祀(浙直)
(分署紀事本末錄)
朱行先字藴之吳郡人也少親戎律長習武經始隸職
於建寧都從高公彦征討有功尋彦分符霅渚亦隨於
治太守用為心膂或鄰境有寇總握兵柄仗劍前驅無
不望風瓦解减竈之謀投醪之誼偹盡其妙以是聞於
聖聰叠被寵加薦歷珥貂益為霅守所重自渤海公厭
世高湮亂行府君奮臂一呼率衆歸國時天下都元帥
吳越國王親統全師撫寧郡縣以有功者宜加爵賞遂
封協力勤王功臣尋封右僕射寳大元年四月終於静
海鎮之官舍世墓在烏程縣不克歸葬在開元府海鹽
縣厝於埜村(謝諤朱府君墓志)
屠環智字寳光世居澉浦青山母顧夢抱璧有光而生
故名環智少負勇略從吳越武肅王起鄉兵拒黃巢與
幕府籌畫積功領常州刺史越州都指揮使副高彦守
湖徐綰内叛遣環智與子渭赴難至靈隠山賊圍數重
兩人轉戰身被百創環智奮力一呼手搏數賊以援絶
同遇害王慟其殉國以衣冠歸葬青山贈武康節度使
銀青光禄大夫檢校尚書右僕射開府儀同三司子晟
吳興判官(海鹽縣圖經)
侍其曙字景升咸平中以閤門祗候為蘇杭湖秀等州
都廵檢使(嵎略)
曙為人沉敏有幹略善論利害(宋史)
王霆字定叟東陽人理宗即位充浙西副都監湖州駐
劄時潘甫等起兵事甫定霆因綏撫之(宋史)
宋末張濡馮驥皆獨松關戍將郁天興吳明皆四安鎮
戍將(宋史詳戰守徵)
按吳明馮驥咸殉蒙古之難視劉整范文虎二賊人
禽哉抑可奴畜夢炎宜中軰謂甲胄不如珮玉吾勿
信也亟當表出之
費愚字子賢國初從舉義渡江為廣德翼元帥時張士
誠據浙西丙申我兵克安吉上命子賢與總管張俊德
戍其地二人因築城守之士誠連歲出兵皆為所敗乙
巳冬士誠遣其將張左丞帥兵八萬來攻時城中僅三
千人愚等堅守設車弩以禦之因射殺其梟將二人敵
驚潰城賴以全(安吉州志)
劉成負膽智驍勇絶倫國初歸附耿炳文取長興敗張
士誠守將為守禦計士誠遣其左丞潘元明元帥嚴再
興入寇成與炳文擊敗之每戰輙勝寇不敢犯洪武三
年置海寧衞以成為指揮僉事後以殺賊中流矢卒人
思其功祀之(宿州志)
功臣錄云竊觀吾聖祖取天下於羣雄惟以偽漢為
勁敵鏖戰數年卒就殱無所逃命以偽吳不敢相援
故也偽吳所以不敢相援者以炳文守長興則成實
佐之也當姑蘇鴟張長興其必争之地孤城血戰歷
十餘稔吳保無虞由斯言之成之功豈細也哉
偽吳湖州左丞張天騏湖州將尹義石清長興將李福
安趙打虎(詳戰守徵)
吳興偹志卷六
