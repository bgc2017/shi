吳興備志卷三十一明董斯張撰
詭徵第二十五之二
芮曄初任仁和尉長河堰有龍王廟每祭則有小蛇出
或上香爐或飲於杯往來者謹事之堰歲數壊人以為
龍所為芮疲於修築之役一日焚香設奠蛇果出爐上
芮端笏數之曰有功於民者乃得祀龍廟食於此未嘗
有功而歲數壊堰勞民之力為罪多矣無功有罪於國
法當殺即舉笏斬之應手碎是夕宿於近地疾風甚雨
大木盡拔土人大恐而芮處之自若後卒為名臣云(齊東)
(野語)
太湖漁者陸氏子舉網得蠏如斗大以&KR1722;剪其網皆斷
陸怒欲烹之其侣老於漁者曰不可吾聞龜蟹之殊𩔖
甚者必江湖之使也烹之不祥乃釋之蟹至水横行里
許方沒(陸肱蟹譜)
嗣秀王伯圭為安僖卜宅兆銜哀走數百里惟烏程之
菁山最佳卜之而吉然念力不能致徘徊其處一叟忽
前曰官豈姓趙而欲求葬地乎王矍然曰汝何以知之
叟曰嘗夢神告我矣指所卜之地以售今寢園是(樓鑰崇靖)
(憲王行狀)
淳熙間烏鎮西利濟院有道人祝道誠者頗有行誼死
之日見夢於鎮人黃岩縣縣丞顧元龍曰我當為公之
子但公無家眷於此吾故托生黃岩民項氏家元龍夢
覺甚竒之翌日訪之民有項氏婦果於是夜産一男産
婦將就褥時亦夢一神人謂曰所生者非汝子當為顧
縣丞嗣於是元龍遂收項氏子為己子以其生於岩邑
故名之曰岩及元龍任滿歸其徒又夢神謂曰爾師明
日未時歸可至通河橋相候其徒如期而往遇元龍元
龍因道其事岩生之日即道誠之死期也岩後仕至禮
部尚書(烏青志)
淳熙中有錢三翁者衣衲茹素脅不沾席者五十年俗
呼布衲翁時德清建阜安橋屬主其事一夕謂其徒曰
翌朝有餽醬謹視之明日果有青坡村民獻醬二甕探
之得銀二笏以充橋費人異其前知常摩挲橋曰此可
過五百年寳慶丁亥秋震風凌雨民廬寺觀多壊此橋
屹然中流片石不摇(齊東野語)
長興縣有老嫗採桑次被虎啣入深谷中不傷之其虎
就將蹲自旦至午嫗告曰某之年邁莫有宿業否今困
於此又不食乞大聖念之呼虎為大聖虎遂伸一脚於
嫗前看之有一竹籖在爪下嫗曰莫要去耶虎掉尾點
頭似相感之狀嫗乃為拔之虎迅躍數四却啣之舊所
並無損至夜置一鹿於門首去(葆光錄)
太湖之間村民耕耘之暇多事網釣以甘口腹獨沈文
寳家全家好善用錢買所獲之禽魚放焉衆笑其癡沈
獨為喜後值疫疾人有夢見疫鬼執旗一束自相語曰
除沈家放生外餘排門並可插旗其居民三百餘家皆
染疾死者過半獨沈全家獲免後享高夀而卒(好生錄)
劉誠意伯温元時常館於歸安花城沈氏每夜有妖化
一女子來就之劉知其妖紿曰汝欲為夫婦必擇日具
酒乃可耳因與訂期劉謂其徒曰今日有客來可具酒
肴待之然其人蹤跡甚竒勿窺瞷至夜妖果至劉與共
酌強之痛飲妖醉先就枕酣睡口中吐出一物精光耀
室内劉取而吞之妖驚覺泣曰我養此丹己八百年矣
欲得子精氣成上仙耳今為子所食子必為王者師我
逝矣然我與子有恩明日可至某所吊我劉次日依其
言往焉有一雉死於草莽間劉為瘞之劉自是神智倍
常後果佐太祖高皇帝定天下焉(西吳里語)
慈感寺前橋曰湖音水清澈有蚌浮水面吐珠人皆見
之每風雨即有蛟龍來攫永樂中夏忠靖治水至湖宿
寺中夜有神黑衣白裏率一美女來見公不為動徐訴
曰久窟於此歲被隣豪欲奪吾女若得大人一字為鎮
彼即懾服不敢動公書一詩與之中有蚌傾心之句神
拜領而去未幾公至吳淞江有金甲神來訴曰聘一隣
女已久無頼賺大人手筆抵塞不肯嫁請改判公張目
視之金甲神甚怖冉冉而退公因悟曰是矣慈感蚌珠
之仇也牒於海神次日大風雨震電有一蛟死於錢溪
之北文皇方有偵卒報知及還朝問狀對曰此皆陛下
威德百神效靈聽命臣何敢與上甚悦楊文貞請錄付
史館上不許萬歷己亥余游太和至荆州文貞六代孫
現為兵使者對余言如此(湧幢小品)
忠靖全聯貝葉曉翻龍側耳珠光夜吐蚌傾心宿寺
詠也
吳興唐訓科廣嘗得周公謹所著癸辛雜識見載方回
事惡周之薄作一絶句解之其夜夢一丈夫曰吾宋方
回也杭人周密與予有場屋之隙作書痛謗予何以雪
冤二百年後頼有子知我幸終為白之唐唯唯而寤詰
旦有人送瀛奎律髓至實虚谷所編也唐曰此殆方君
報我耳(祝子志怪錄)
閔莊懿入郡齋讀書東楹忽疾風迅雷大雨如注衣領
皆濕移書就西楹未及展誦忽震雷擊碎東楹棟瓦無
一遺者公獲無恙天順癸未公赴會試文場恍惚若有
神助公以早投卷不與難二事皆异之(名世𩔖苑)
成化間差錦衣衛官王瘤子下江南取寳湖有陳姓者
家有一鐵笛一室中吹之則一室中蝇蚋俱遁為王取
去(西吳里語)
王雨舟名濟湖之烏鎮市人也其父王翁家巨富而性
吝無子其家臨市河傍有市橋久廢矣一日有老僧至
門以修橋為請怒叱數四其請益堅翁曰汝以市中募
緣吾當為主僧不肯必欲翁一力成之不得已而諾焉
費之百金成焉仍建亭橋側俾僧居之僧戒律清苦時
時與翁往來笑語甚相得也居且十年時翁側室有姙
將就館矣一夕翁夢此僧踉蹌進門徑入閨中翁夢中
大怒追逐遂醒而内室啼聲聞矣舉家大喜天明得外
報云僧於半夜坐化於亭中翁大驚因命其子曰濟盖
取義於橋也雨舟後官横州别駕詞翰俱佳亦無子性
坦夷有大度窮極聲色富樂終身與余先君交善此其
所自言也(碧里雜存)
湖州凌漢章成化間針術神靈擅名吳浙嘗謂予先子
從吾翁曰昔曾於市中見一丐者形軀長大而凶惡面
頰天生一手掌痕有十餘丐者從之既去問於主人主
人曰此丐姓聶父聶某原為司務之官因早朝從行吏
失擕笏板怒甚掌其面遂仆地死後家居其妻有娠忽
一白日見前吏入門徑入其室已而妻生一子掌痕宛
然在面父已心知之矣始能言即有報仇之語比長日
以殺父為事父謹防之幾被其弑者屢矣夫妻相議逃
避竟不知所往其子遂縱酒色為非將家業費盡而為
丐云凌時感其事作詩記之曰平生不信有隂魂丐面
而今見掌痕寄與世間君子道莫教結怨種冤根(上)
弘治癸丑湖州俞氏敷演棃園飲客酒罷有二青衣持
燈至曰吾乃嚴尚書府中召汝今夕演戲隨以白金半
錠授之諸優如召從至一大厦雕梁畫棟席間章縫畢
集惟飲食殊不可啖主公命云今夕宜演趙盾故事直
未許鳴金諸優演罷久之未曉復睡一覺乃一古廟試
以白金視之冥錠也或曰國初嚴尚書舊游地也(西樵野記)
溪亭嚴公謁選銓曹名次已在知縣推官之列但不知
何地一夕夢其家僮與其兄之僮同舟䈒泥相爭盖湖
人䈒以壅桑地者公急乘一採菱圓木桶浮至其所各
量取泥一半而覺比榜出乃袁州府分宜縣也(見聞紀訓)
正德八年四月二十六日湖州西門外漁人罾内得一
魚長三尺許頭似鮎魚黑身大口無鱗似黑鯉魚四足
二足近腮二足尾如青蛙之足不知何物自是連日大
風雨洪水泛溢十二月初六至二十日湖州大雪約共
丈許溪河凍冰厚尺餘人船不能行者半月餘(苕記)
歸安姚石林先生邦材嘉靖壬午鄉薦時先外祖尚未
生也夢人謂之曰君與嚴杰同舉進士注意訪求一日
探婿届驥村入塾中閱童子籍見先外祖名驚异因撫
其首曰我安能待乎後果同登又嘗書夢齋&KR1084;曰火燒
狗尾幸在庚戌(梅聽錄)
嘉靖戊子秋南潯鎮有錢珂者其妻産一男六七日而
死以火焚之有骨一片不化因共觀之上有宰相二字
長半寸有餘字如圖書刻出陽文四圍復有邊欄端楷
整齊人人𫝊示(苕記)
虞長孺辛巳歲就潘公子聘讀書毘山長孺持齋禮梁
皇懴衆戀其誠皆來共禮至夜懴本不收但闔戶而散
比明長公子啓戸先入見五色香雲四合驚呼諸弟共
視長孺後入猶見一角未散柱棟露積如凝珠衆共嘗
之其味各别長孺所嘗獨淡(快雪堂集)
金龍大王姓謝名緒建祠洪上隆慶間大司空潘季馴
督漕河河塞不流司空為文責神河塞如故會司空有
書史以事過洪天將暮遇五伯擒以見神神坐廟内詰
問書史曰若官人胡得無禮河流塞亦天數也豈吾為
此厲民為語司空吾已得請於帝河將以某日通矣若
掌書不敬當罰書史訴不得受扑去以告司空已而河
果以某日通於是司空祗事不敢不虔(馬元成集)
湖州董尚書潯陽公得姑蘇某家山石高五丈連巨舟
載歸至震澤舟沉堕水中公募善泅者摸石盛在一大
石盤止盤可合五人抱公甚駭异命數百人次第皆起
之而以石置盤孔毫末凑洽盖即當時以盛石者而某
家亦不知其所始(耳談)
餘干李公頥為湖州守前守有卒於官者久而為厲前
後太守率避中堂不敢居然無如之何李至處之不疑
居數日怪輙出李有所見亟命洒掃一室四圍封護極
密止留一戶出入乃盛具筵室中招之是日李盛服具
賓主禮望空酬對揖讓就坐對飲久之李忽出戸即隨
手反扃以泥塗隙處而以太守印章封之數重嚴戒家
人不得開自此終李之世怪不復出(麈餘)
金澤寺側有葉販者嘗遊寺中見一羅漢背有一孔手
探之得金字金剛經一卷持之吳門識者曰此松雪真
跡也即以二十金買之販者乃悉破羅漢背取之遂成
富室忽患痢脱肛蹲踞田畔有猛犬忽來銜其肛拖出
腸而死佛亦有靈哉(雲間雜記)
吳興備志卷三十一
