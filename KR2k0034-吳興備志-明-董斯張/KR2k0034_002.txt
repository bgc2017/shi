吳興偹志卷二明董斯張撰
官師徵第四之一
節度使
制置使
承宣使
唐曰忠國軍吳越曰宣德軍宋曰昭慶軍李師悅加
建牙焉錢氏時屹為重鎮宋初節度使無所掌其政
咸屬郡守命曰知軍州節度使特虚銜耳或以恩倖
遥領之或為大臣責降散官承宣使制置使亦如之
雖然其名未可湮也于是乎志
唐李師悅工部尚書檢校太保忠國軍節度使(談志乾寧三年)
徐州小吏李師悅得黃巢偽符璽獻于朝拜湖州刺
史昭宗時授節度使(西吳里語詳見郡守)
按温公通鑑師悅以中和將破巢功得刺湖與此小
異
李彦徽前綿州刺史起復襲父位權兵馬留後(吳越偹史作繼)
(徽)
按英華載張玄晏授李繼徽泰州節度使制則繼徽自
一人當以彦徽為正
乾寧四年命海昌鎮將高彦為湖州制置使(吳越偹史)
蔡卞字元度仙遊人紹聖中歴尚書左丞專托紹述中
傷善𩔖徽宗時知樞密院尋罷拜昭慶軍節度使進檢
校少保開府儀同三司政和末贈太傅諡文正高宗朝
追貶單州團練副使(宋史)
初欽宗内侍昭慶軍承宣使容機圍城中時乞致仕高
宗命起之右諫議大夫兼侍讀衛膚敏言自古帝王未
有求閹寺于閒退而用者遂寢(宋史)
錢偡檢校太尉宣德軍節度使(談志)
沂王柄領昭慶軍節度使贈太保諡靖惠(宋史)
趙不儔宋宗室除昭慶軍節度使遷檢校少保贈高平
郡王(宋史)
趙令碑宋宗室昭慶軍節度使(趙明道墓志)
趙士歆宋宗室昭慶軍承宣使(上)
趙不&KR1418;字仁仲濮王之裔紹興中進士歴江西轉運判
官累昭慶軍承宣使居官所至有聲立朝好指畫天下
事孝宗嘉其直諒每與宴禁中帝顧謂皇太子曰此賢
宗室也(南昌府志)
不&KR1418;贈開府儀同三司崇國公(見葉水心集)
韓世忠字良臣延安人歴檢校少保武寧昭慶軍節度
使(宋史參新安文獻志)
張按宋之世忠安化武寧二鎮節度非昭慶軍也錄
以存疑
楊存中本名沂中字正甫代州人
張俊字伯英成紀人累功除檢校少保昭慶軍節度使
(南昌府志)
楊倓存中子簽樞昭慶軍節度使(宋史)
紹興中太傅昭慶軍節度使開府儀同三司平樂郡王
韋淵請建家廟賜以祭器(文獻通考)
劉茂昭慶軍節度使(周必大玉堂𩔖藁)
楊次山字仲甫上虞人恭聖仁烈皇后兄也歴太保授
昭慶軍節度使改封會稽郡王(上)
俞昭顯字紹明婺源人駙馬都尉乾道元年兼授武德
大夫昭慶保康保寧三鎮節度使控制河右(徽州府志)
董仲永昭慶軍承宣使(大慧語錄)
霍汝弼昭慶軍承宣使(見洪括進萬首唐詩絶句表)
丼昇内侍省押班遷昭慶軍承宣使(玉堂𩔖藁)
紹興三十一年幸醫昭慶軍承宣使王繼先坐事貶福
州居住上
王德謙嘉邸都監遷昭慶軍承宣使(宋史)
淳熙十三年正月庚子以昭慶軍節度使士峴為開府
儀同三司十六年三月甲寅進少保
淳熙十六年正月戊寅以昭慶軍承宣使郭師禹為保
大軍節度使
安撫使
安撫掌一路兵民以便宜裁斷吳興自錢信後不獲
見非常員也
浙江路帥府杭州要郡平江湖州次要郡秀州(李忠定見)
(議)
宋錢信太平興國三年授宣德軍安撫使知湖州(見談志碑)
(碣𩔖又為節度使詳談志寺院𩔖)
元史樞字子明燕之永清人署安吉州安撫使時新附
之民所在依險阻自保樞以誠信招懷之復業為民者
以千萬計(元史)
監司
觀察使轉運使浙江提刑浙西提舉
浙西廉訪僉事運判觀察判官
秦有監察史監諸郡漢置諸州刺史常以八月廵行
所部郡國錄囚徒考殿最唐有採訪使觀察使宋有
轉運使及浙西提刑檢察所部財賦訟獄舉刺官吏
又置提舉常平茶鹽公事凡州縣之不加恤者皆劾
以聞高宗嘗曰監司朝廷耳目得其一人則一路安
不可不擇明興以臬董之駐其地獄訟自鬼薪以上
無不聞任綦重也前志闕焉無紀蒙竊惑焉今自唐
以下摭其一二有關吾湖者若明興賢監司不乏豐
碑所紀耆彦所𫝊竢有事于志者
唐湖州觀察使崔黯(歐陽脩集古錄)
大歷七年真卿刺是邦時浙西觀察判官殿中侍御史
袁高廵部至州會于杼山(顔真卿杼山妙喜寺碑)
浙西觀察使韓臯封杖决湖州安吉令孫澥四月内死
(元稹集)
太平興國七年轉運使高冕奏析烏程置歸安
曾致堯為兩浙轉運使常上言去歲所部秋租惟湖州
一郡督納及期而蘇常潤三州悉有逋負請各按賞罰
太宗以江淮頻年水灾蘇常特甚致堯所言刻薄不可
行詔戒之倍加安撫勿得騷擾(容齋隨筆)
曾致堯字正臣南豐人太平興國八年進士歴太常
博士性剛率好言事前後屢上章奏詞多激訐真宗
即位累遷戶部員外郎因抗䟽狂躁被黜致堯頗好
纂錄所著有仙鳬羽翼廣中台志清邊前要西陲要
紀為臣要紀(宋史)
沈立字立之歴陽个遷兩浙轉運使蘇湖水民艱食縣
戒強豪民發粟以賑立亟命還之而勸使自稱貸湏歲
稔官為責償茶禁害民山場𣙜多在部内歲抵罪者輙
數萬而官僅得錢四萬立著茶法要覧乞行通商法三
司使張方平上其議後罷𣙜法(宋史)
劉從廣字景元歴浙西觀察使仁岳法師年老還鄉霅
守請至祥符命從廣為奏從廣後贈昭慶軍節度使(佛祖)
(統紀參宋史)
余端禮之宰烏程也有富估抵罪本部詳刑使者張宗
堯以書解免之端禮不啟視竟置之法(楊萬里余公墓志)
張宗堯字淵道泰州人朱熹榜進士(見宋登科錄)
秦檜深忌趙鼎張浚鼎謫吉陽軍門人故吏皆不敢
通問惟廣西帥張宗元時饋醪米鼎既死而浚獨存
未快其意江西運判張常先箋注前帥張宗元與浚
詩言于朝連逮者數十家將誣以不軌獄既具檜死
得免(宋史)
通判江州豫州守張宗元忤檜或中以飛語事下漕
臣張常先宗元道九江常先檄義問拘其舟義問投
檄曰吾寧得罪不為不祥常先白檜罷去(宋史)
張杓字定叟湖北提舉常平奏事帝大喜諭輔臣曰張
浚有子如此改浙西督理荒政蘇湖二州皆缺守命兼
攝焉有宰執姻黨閉糶杓首治之帝奬其不畏強禦遷
兩浙轉運判官未幾以直徽猷閣陞副使(宋史)
張體仁淳熙十六年提舉浙西常平行部捐米五百石
于湖學收養貧民之棄其子者(談志詳賑恤徵)
孫子秀字元寔餘杭人紹定進士為浙西提刑冐暑周
行郡縣獄為之清安吉州婦人愬人殺其夫與二僕逮
繫者拷掠莫得其寔子秀密訪之乃婦賂宗室子殺其
夫僕救之并殺以滅口一問即伏遠近稱神明後進太
常少卿(浙江通志黃氏日抄)
陳塤字和仲鄞人試禮部第一歴浙西提刑安吉州俞
垓與丞相李宗勉有連恃勢黷貨塤禁革之弓手戴福
以獲潘丙功為副尉宗勉倚為腹心暴横貪害民所不
堪塤將捕治福聞風而遁塤遺宗勉書曰塤治福所以報丞相也
𫝊聞走丞相府賢輔弼不宜有此宗勉荅書曰福罪惡貫
盈非君不能治宗勉雖不才不敢庇奸凶惟君留意及
獲福于隆興衆欲殺之塤曰若是則刑濫矣乃加之墨
徇于市囚之圜土以吏部侍郎召及為國子司業諸生
咸相慶以為得師(宋史)
董敦逸字夢授永豐人第進士為湖州運判累遷侍御
史瑶華秘獄成詔詣掖庭問敦逸察知冤狀上䟽謂臣
恐得罪天下哲宗怒用他事出知興國軍徽宗立召為
左諫議大夫敦逸極言蔡京蔡卞過惡遷戶部侍郎(宋史)
趙良淳知安吉州德祐初元兵南下良渟日營守禦之
偹尋以徐道隆為浙西提刑以輔良淳皆殉難道隆字
伯謙武義人(上)
韓鏞字伯高濟南人天歷元年僉浙西廉訪司事繫奸
暴黜貪墨時舉烏程縣尹于文𫝊治行為諸縣最所至
郡縣為之肅然(元史)
至元後二十三年八月蘇湖多雨傷稼百姓艱食浙西
道提刑按察司雷應請于朝發廩米二十萬石賑之江
淮行省以發米太多議存三之一應曰布宣皇澤恩養
困窮行省臣職耳豈可效有司出納之吝耶行省不能
奪悉給之(通鑑)
行省右丞董摶霄磁州人以儒生起家為能吏會天下
亂乃復以武功自奮從平章嘉琿征安豐奉命移軍援
江南至德清而杭州已䧟嘉琿問計摶霄曰賊見杭城
子女玉帛必縱酒戲婦女不為偹宜急攻若退保賊乘
銳趨京口則江南不守矣諸將難之嘉琿不能决摶霄
曰公江浙相君方面失䧟不能取誰任其咎拔劍目諸
將令必前曰相君在是慢令者斬進兵杭州賊迎敵摶
霄麾壯士特前十戰七勝復杭州(元史又詳見輟耕錄)
郡守(東晉)
太安二年石冰作亂前吳興内史顧祕起義兵討之祕
檄葛洪為將兵都尉攻冰别帥破之遷伏波將軍冰平
洪不論功賞徑至洛陽欲搜求異書以廣其學(晉書參惠帝紀)
(及葛洪傳亦見抱朴子自叙)
周玘𫝊石冰略有揚土玘及吳興太守顧祕都督揚
州九郡軍事斬冰所置吳興太守區山
顧衆吳人父祕曾蒞吳興吳興義故共遺衆錢二百
萬一無所授後王敦欲以衆為吳興内史衆舉桓彛
彛亦讓衆事並不行(上)
顧祕字公真歴交州刺史陸機贈之以詩云顧侯體
明德清風肅已邁發跡翼藩后改授撫南裔(晉百官名參陸)
(士衡集)
周玘字宣佩義興人征西將軍處子也行建武將軍吳
興太守諡忠烈(並上)
初吳興人錢璯起兵誅陳敏朝廷命為建武將軍使
率其屬會于京都璯至廣陵聞劉聰逼洛陽畏愞不
進朝廷促以軍期璯乃反時王敦遷尚書當應徵與
璯俱西璯隂欲殺敦藉以舉事敦聞之奔告于朝璯
遂殺度支員外陳豐焚燒邸閣自稱平西將軍周玘
率合鄉里義衆討平之
周勰字彦和玘子也時中國亡官失守之士避亂來者
多居顯位駕御吳人吳人頗怨勰因之欲起兵潜結
吳興郡功曹徐馥馥家有部曲勰使馥矯稱叔父札命
以合衆豪傑樂亂者翕然附之以討王導刁協為名孫
皓族人弼亦起兵廣德以應之馥殺吳興太守袁琇有
衆數千將奉札為主時札以疾歸家聞而大驚乃告亂
于義興太守孔侃勰知札不同不敢發兵馥黨懼攻馥
殺之孫弼亦潰(上)
沈陵永安人元帝為鎮東將軍陵參軍事徐馥之亂
陵討平之(沈約自叙)
懷帝永嘉五年蝘鼠出延陵郭景純筮之曰此郡東
之縣當有妖人欲稱制者亦尋自死矣其後吳興徐
馥作亂殺太守袁琇馥亦尋滅是其應也(晉五行志)
周札字宣李玘弟也性矜險好利外方内荏少以豪右
自處州將辟命皆不就察孝廉除郎中徐馥平以札為
奮武將軍吳興内史(上)
周筵處孫也卓犖有才幹歴黃門侍郎時周勰謀作亂
欲奉叔札為主札不應札子續潜聚衆應之馥已潰滅
而續兵未解丞相睿議發兵討之王導謂發兵不易續
從兄筵忠果有謀請獨使筵往足以誅續從之筵與義
興太守孔侃協謀即侃坐上叱使人格殺之因欲誅勰
札不聽而止筵不復過家省母長驅而去其公忠如此
遷太子右衛率轉吳興内史王敦難作時叔札以右將
軍都督石頭諸軍事筵聞札開門延盗憤叱慷慨形于
詞色敦既得志忌周氏強盛于是筵與叔札兄懋皆遇
害(上)
會稽内史周札兄子筵吳興内史王敦使人告札及
諸兄謀不軌殺之敦死札筵故吏頌其冤宜加贈諡
下八座尚書卞壼議以札石頭之役開門延寇遂使
賊敦志亂札之責也追贈義所未安懋筵兄弟宜復
本位(册府元龜)
周鎮字康時陳留尉氏人清約寡欲所在有異績罷臨
州郡還都未及上住泊清溪渚王丞相往看之時夏日
暴雨卒至舫至狹小而又大漏殆無復坐處王曰胡威
之清何以過此即啟用為吳興郡(晉中興書)
王羲之字逸少瑯琊臨沂人吳興太守歴右軍將軍會
稽内史(晉書)
王獻之字子敬羲之第七子也草隸骨力不及父而頗
有媚趣才器高邁風流為一時冠起家州主簿祕書丞
尚新安公主除建威將軍吳興太守徵拜中書令諡曰
憲(晉書)
沈嘉字長茂吳興太守(書記洞詮)
殷康陳郡人吳興太守有集五卷(續晉陽秋參隋書)
謝安字安石陽夏人吳興太守歴太傅諡文靖有集十
卷(晉書)
穆帝升平二年八月以吳興太守謝萬為西中郎將豫州
刺史(晉書歴謝萬字萬石安弟散騎常侍)
謝萬作吳興郡其兄安時隨至郡中萬眠嘗晏起安
清朝便往牀前叩屏風呼萬起(俗說)
謝萬才器雋秀善自衒耀致有時譽兼善屬文能談
論時人稱之(晉中興書)
車胤字武子南平人隆安初遷吳興太守辭疾不拜
加護國將軍丹陽尹(晉書)
會稽王世子道子以西陽王羕玄孫珣之為後珣之
歴吳興太守劉裕伐關中以為諮議參軍時帝道方
墜珣之為宗室之美與梁王珍之俱被害(上)
桓玄簒晉使御史中丞祖台之奉輔國將軍司馬
珣之居喪無禮坐廢徙(宋書)
謝邈字茂度安從子也性剛鯁無所屈撓頗有理識累
遷侍中後為吳興太守(上)
謝邈姪方明隨邈在吳興郡時孫恩寇東土諸郡皆
響應吳興民邱尫胡桀郜驃破東遷縣方明勸邈避
之不從賊至被害方明逃竄遂免初邈舅子長樂馮
嗣之及北方學士馮翊門生仇玄遠俱往吳興投邈
並舍之郡學禮待甚簡三人並愠與恩通及郜驃等
攻郡並預其謀恩入海嗣之等不得同去方更聚謀
方明結邈門生義故得百餘人掩討嗣之等悉擒而
手刃之
朱序字次倫義陽人孝武帝寧康二年長城錢步射錢
洪等作亂以序為中軍司馬吳興太守討擒之歴豫州
刺史(參孝武帝紀及朱序傳)
王坦之字文度太原人歴左衛將軍坦之有風格尤非
時俗放蕩不敦儒教著廢莊論簡文帝臨終詔大司馬
温依周公故事坦之自持詔入于帝前毁之乃改詔焉
温死與謝安共輔幼主遷中書令都督徐兖青三州諸
軍事北中郎將諡曰獻(上太談志云坦之吳興守出歴官記)
王胡之字修齡臨沂人弱冠有聲譽歴侍中郡守丹陽
尹素有風痃疾發動甚數而神明不損石虎死朝廷欲
綏輯河洛以胡之為西中郎將司州刺史假節以疾固
辭未行而卒(晉書)
胡之吳興太守見談志
謝太傅稱王脩齡曰司州可與林澤遊或問林公司
州何如二謝曰故當攀安提萬(世說)
胡之性簡逹好玄言(宋明帝文章志)
胡之治身清約以風操自居(胡之列𫝊)
虞潭字思奥會稽人以討沈充功進爵零陵縣侯歴散
騎常侍出為吳興内史徵拜尚書諡孝烈(晉書)
吳興太守虞潭討蘇峻潭母孫氏謂潭曰吾聞忠臣
出于孝子之門女當舍生取義勿以吾老為慮也盡
遣家僮從軍鬻珮環以給軍實時會稽内史王舒遣
子允之為督護與允之合勢潭乃率衆攻賊(潭子名楚)
陶回丹陽人吳興太守在郡四年徵拜散騎常侍回性
雅正不畏強禦徙護軍將軍封安樂伯諡曰威(晉書)
回字公淵見何氏語林
江灌字道羣陳留人有才器與從兄逌名相亞仕尚書
中護軍(晉中興書)
灌吳興太守見晉書逌子蔚亦守吳興
劉尹道江道羣不能言而能不言(世說)
孔愉字敬康會稽人累遷吳興太守沈充反棄官還京
師歴御史中丞尚書令恪勤貞固始終不渝尋除左光
禄大夫諡貞(晉書云入新安山中改姓孫氏)
孔坦字君平愉從子歴咸和中為吳興内史歲饑運米
以賑窮乏百姓賴之封晉安男加建威將軍尚書諡簡
(晉書參杭州志)
孔坦遷侍中時成帝每幸丞相王導府拜導妻曹氏
有同家人坦切諫及帝既加元服猶委政王導坦發
憤以國事為己憂常從容言于帝曰陛下春秋已長
聖敬日躋宜博納朝臣咨諏善道由是忤導出為廷
尉(上)
孔巖字彭祖愉從子有才學歴丹陽尹尚書西陽侯在
朝多所匡正為吳興太守大得民和(中興書嚴晉書巖作)
殷浩臨揚州請孔巖為别駕遷尚書左丞時朝廷崇
樹浩以抗擬桓温温不平浩又引荒人謀立功于閫
外嚴言于浩曰當今時事艱難使君屈已應務屬當
其會聖懷所以日昃匪懈每欲深根固本靜邊寧國
耳内外之任各有攸司深思廉藺屈伸之道平勃相
和之義然後乃可保大定功平濟天下也哀帝踐祚
太和中拜吳興太守加秩中二千石(晉書)
簡文言謝安南清令不如其弟學義不及孔巖居然
自勝(世說)
胡巖字起祖左遷吳興太守(談志)
張按晉書無胡巖豈孔巖字彭祖之誤耶姑以俟洽
聞者
孔廞會稽人琳之父吳興太守遷廷尉歴光祿大夫(晉書)
(參南史)
庾義穆帝時為吳興内史(晉書字義一作羲叔和)
張玄之字祖希吳郡太守澄之孫也少以學顯歴吏部
尚書出為冠軍將軍吳興太守卒于郡(續晉陽秋)
司空顧和與時賢共清言張玄之顧敷是中外孫年
並七歲在牀邊戲于時聞語神情如不相屬瞑于燈
下二兒共叙客主之言都無遺失顧公越席提其耳
曰不意衰宗復生此寳(世說)
虞&KR1294;字思行歴尚書郎吳興太守徵為金紫光禄大夫
王導常謂&KR1294;曰孔愉有公才而無公望丁潭有公望而
無公才兼之者其在卿乎(晉書)
&KR1294;虞翻曾孫潭兄子也雖機幹不及潭而素行過之
(虞光祿𫝊)
王藴字叔仁太原人孝武定皇后父也補吳興太守屬
郡荒人饑輙開倉賑恤朝廷以違科免藴官士庶詣闕
訟之左降晉陵太守復有惠化定后立封建昌縣侯歴
尚書左僕射(上)
袁湛字士深陽夏人也少為謝安所知安以兄子玄女
妻之義熙中守吳興蒞政和理為吏民所稱入補中書
令累遷太尉司空諡敬(上)
元興初桓玄反殺吳興太守高素劉牢之北府舊將也
(上)
晉譚聯吳興内史(萬姓統譜)
談全為吳興太守後辭疾隱武義小姬山(金華府志)
吳興備志卷二
