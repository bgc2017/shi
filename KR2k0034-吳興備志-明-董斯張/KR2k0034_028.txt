吳興偹志卷二十八明董斯張撰
璅徵第二十四之二
柳開守維揚後圃遇隂雨即青燄夕起觸近即散贊寧
曰此燐火也兵戰血或牛馬血著土則凝結為此氣柳
掘之皆斷鎗折劒乃古戰地因贈詩曰空門今日見張
華(天中記)
江南徐知諤嘗得畫牛一軸晝則嚙草檻外夜則歸卧
欄中知諤獻後主煜煜持貢闕下太宗張後苑以示羣
臣俱無知者以問贊寧贊寧曰南倭海中方諸蚌有淚
得之和色著物則晝隠而夜顯沃焦山時或風燒嵐石
落海岸得之滴水摩色染物則晝顯而夜晦諸學士皆
以為無稽寧曰見張騫海外異物記後杜鎬檢三館書
目果見於六朝舊本書中載之(堯山堂外記)
宋太宗時贊寧充史館編修夀八十四王處納推其命
孤薄三命禽略六壬遁甲俱無夀貴處納謂寧曰師生
時正得天貴星臨門寧曰母謂生我時錢文穆王往臨
安拜塋過門雨作避於茅簷甚久浣浴襁籍徘徊方去
(湘山野錄)
宋郊字伯庠在翰林有指公姓名誣以它說者公因請
更名嘗貽書葉道卿清臣目為同年葉戲答曰清臣宋
郊榜第六人登第編閱小錄無宋庠者不知何許人公
答詩云紙尾勤勤問姓名葉林依舊玷華纓莫驚書錄
題臣向便是當時劉更生(事文𩔖聚)
宋庠葉清臣鄭戩及庠弟祁同年登第皆有名稱康定
中庠為參知政事戩為樞密副使清臣任三司使祁為
天章閣待制趨向既同權勢亦盛時人謂之四友吕夷
簡深忌之指為朋黨俄有無名子作詩謗庠有天下文
章惟獨我榜中龍虎更無人之句餘韵甚多深訐庠之
私語上聞乃盡罷四人為郡仍降詔天下戒朋比焉(儒林)
(公議)
滕元發謫知筠州時尚艤舟國東普照寺先子實公之
客托撰陳情表自辨表入神宗大悅以公知湖州湖乃
公所乞也是時林子中作禮部員外郎與公壻何洵直
邦彦同曹聞滕公得湖州以詩賀邦彦曰清風樓下兩
溪春三十餘年一夢新欲識玉皇香案吏水晶宫裏謫
仙人謂公初登第時倅湖州距是三十年矣
先子為滕作表手簡尚在今乃誤印在東坡集本文
内
此條出王性之王公四六話張按掌故載而不詳故詳
錄之王表與蘇書繁簡婉直不同不知滕當時果用
何人筆也(元衢)
吳僧文捷戒律精至孫莘老知湖州日問吕吉甫如何
時吉甫在潤州捷曰只三年便在官家左右更有一人
白晳而肥一人美髯而長後三年吉甫果参大政同列
韓子華馮當世皆如捷所言(孫公談圃)
元豐間章岵守蘇與郡之長老游從飲酒賦詩為十老
會時米黻以杭州從事罷經吳為作叙盧革首焉革字
仲新大中大夫致仕上護軍濮陽縣開國子年八十二
黻叙云濮陽公冲襟爽徹淑質端清積厚施遠父子顯
榮(吳都文粹米襄陽志林)
按革德清人後寓吳閶見勞志革子秉俱詳人物
文同字與可蜀人與蘇子瞻厚為人靖深超然不攖世
故善畫墨竹作詩騷亦過人熙寧初時論既不一士大
夫好惡紛然同在館閣未嘗有所向背時子瞻數上書
論天下事退而與賓客言亦多以時事為譏誚同極以
為不然每苦口力戒之子瞻不能聽也出為杭州通判
同送行詩有云北客若來休問事西湖雖好莫吟詩及
黃州之謫正坐杭州詩語人以為知言(石林詩話)
昔年過洛見李公簡言真宗既東封訪天下隱者杞人
楊朴能為詩召對自言不能上問臨行有人作詩送卿
否朴曰惟臣妻有一首云更休落魄躭杯酒且莫猖狂
愛咏詩今日捉將官裡去這回斷送老頭皮上大笑放
還山余在湖州坐作詩追赴詔獄妻子送予出門皆哭
無以語之顧謂妻子曰子獨不能如楊處士妻作一詩
送我乎妻子不覺失笑余乃出(東坡集)
蘇軾以吟詩有譏訕言事官章疏狎上朝廷下御史臺
差官追取是時李定為中書丞對人太息以為人才難
得求一可使逮軾者少有如意於是太常博士皇甫僎
被遣以往僎擕一子二臺卒倍道疾馳駙馬都尉王銑
與子瞻游厚密遣人報蘇轍轍時為南京幕官乃亟走
介往湖州報軾而僎行如飛不可及至潤州適以子病
求醫留半日故所遣人得先之僎至之日軾在告祖無
頗權州事僎徑入州𪠘具鞾袍秉笏立庭下二臺卒夾
侍白衣青巾顧盻獰惡人心洶洶不可測軾恐不敢出
乃謀之無頗無頗云事至於此無可奈何須出見之軾
議所以服自以為得罪不可以朝服無頗云未知罪名
當以朝服見也軾亦具靴袍秉笏立庭下無頗與職官
皆小幘列軾後二卒懷臺牒拄其衣若匕首然僎又久
之不語人心益疑懼軾曰軾自來激惱朝廷多今日必
是賜死死固不辭乞歸與家人訣别僎始肯言曰不至
如此無頗乃前曰大博必有被受文字僎問誰何無頗
曰無頗是權州僎乃以臺牒授之及開視之只是尋常
追攝行遣耳僎促軾行二獄卒就直之即時出城登舟
郡人送者雨泣頃刻之間拉一太守如驅犬雞此事無
頗目擊也(孔平仲談苑)
蔣希魯居姑蘇延盧仲甫秉後圃希魯曰亭沼粗適恨
林木未就仲甫曰亭沼譬爵位時來則有之林木譬名
節非素修不成(困學紀聞)
蘇堅字伯固丹陽人翰林學士紳之後也堅有詩名蘇
子瞻守杭時以臨濮縣主簿監杭州商税主開湖之議
見子瞻申三省狀子瞻與堅唱和及七夕重九詞見蘇
集北歸答伯固書四首云論語說得暇當錄呈何時得
與公久聚盡發所藴分付耶堅子庠號後湖子瞻亦極
賞之稱為吾宗云(蘇文忠全集參文獻通考李蓘秇圃集)
曹輔字子方海陵人以太僕丞權福建運使與子瞻賡
咏亦多嘗為輔賦西江月一闋黃魯直贈以詩云曹侯黃
鬚便弓馬從軍賦詩横槊間阿瞞文武兒如虎遠孫風
氣猶班班張耒文潜與子方並典試闈有同文唱和曹
君亦詩豪也坡謫惠州與子方書云專人至教賜累幅
慰撫周盡又云專人辱書仰服眷厚子方真不以寒暑
易交情者(蘇黃二集參瀛奎律髄)
按宋有兩曹輔其一字載德南劍州人欽宗時簽樞
密院
張弼字秉道子瞻辛未歲離杭至潤贈以臨江仙一闋
云我勸髯張歸去好從來自已忘情塵心消盡道心平
江南與塞北何處不堪行秉道盖宦于杭者未詳何許
人(東坡全集)
楊繪字元素綿竹人少竒警讀書五行俱下皇祐初擢
進士第二人神宗朝知諫院擢御史中丞時王安石用
事賢士多謝去繪言老成人不可不惜當今舊臣多引
疾求去范鎮年六十有三吕誨五十有八歐陽修六十
有五而致仕富弼六十有八而引疾司馬光王陶皆五
十求散地陛下可不思其故乎又言方今以經術取士
獨不用春秋宜令學者以三𫝊觧經免役法行繪陳十
害安石使曾布疏其說詔繪分析固執前議遂罷為侍
讀學士知亳州再知杭州繪為吏敏強主愛利而性疏
曠訖以見斥云嘗居無為山號無為子為文立就有集
四十卷其序書九意云詩書春秋同出於史而仲尼或
删或修莫不有筆法焉詩春秋先儒皆言之書獨無其
法耶故作斷堯虞書夏書禪讓稽古商書費誓秦誓意
九篇(宋史參晁氏讀書志)
按東軒筆錄載繪為王永年事降荆南副使而居荆
南日又出家妓宴客致胡師文狎侮反遭拳毆人品
如此史何以稱之
劉季孫字景文開封人環慶死事將平之子也能作七
字家藏書數千卷善用事送孔宗翰知揚州詩有云詩
書魯國真男子歌吹揚州作貴人多稱其精當以右班
殿直監饒州酒務王荆公為江東提刑廵歴至饒按酒
務始至廳事見屏間有題小詩曰呢喃燕子語梁間底
事驚回夢裡閒說與傍人渾不解杖藜擕酒看芝山問
專知官誰所作答以季孫詩即召與之語嘉歎升車而
去不復問務事既至𫝊舍適學生持狀請差官攝學事
公判監酒殿直一郡大驚遂知名為杭州鈐轄子瞻作
守深知之嘗以詩寄子瞻云四海共知霜鬢滿重陽曾
插菊花無子瞻大喜在潁州和季孫詩所謂一篇向人
寫肝肺四海知我霜鬢鬚盖記此也又云景文有英偉
氣如陳元龍之流薦之以左庫藏使知隰州以歿有集
十卷(東坡集參石林詩話書錄解題)
吾湖前后六客俱以坡翁重公擇仲謀子野孝叔令
舉已見官師人物獨伯固等人或未詳其出處遐周錄
諸書未遑就緒余稍為詮次盖存其名宜徵其實可
以一時之寄迹而忽之哉崇禎壬午冬至前十日元
衢識
元豐間彧先公為右史神考遣使治楚州新河面戒之
曰東南不慣興大役卿且為朕憂惜兵民大哉王言簡
而有體(萍州可談)
先公帥廣崇寧元年正月游蒲澗同越俗也見游人簮
鳳尾花作口號中一聯云孤臣正泣龍鬚草游子空簮
鳳尾花盖以被遇先朝自傷流落後監司立論乃指此
句以為罪其誣註云契勘正月十二日哲宗皇帝已大
祥豈是孤臣正泣之時鞠獄竟無他意讒口真可畏如
此也
先公在元祐背馳與蘇轍尤不相好公知廬州轍門人
吳儔為州學教授公延鄉人方素於學舍講三經義轍
為内應公坐降知夀州後在廣州與東坡邂逅各出詩
文相示既得罪范致虚行責詞云謟交軾轍密與逢迎
媚附安李隂求進遷或以轍事語范范曰吾固知之但
不欲偏枯却屬對范學於先公或疑其背師盖國事也
范操行非希指下石者
張按服以友東坡被放故彧為其父辯嘵嘵焉非黨
眉山者豈知二蘇名施後世到今不朽視惇卞軰何
啻鴛雛視蜣丸耶彧之為見亦异乎皇甫威明矣
姚祐元符初為杭州教授堂試諸生出易題乾為金坤
亦為金也盖福建本書籍刊板舛錯坤為釡脱二點故
姚悞讀作金諸生疑之因上請姚復為臆說而諸生或
以誠告姚取官本視果釡也大慙曰祐買著福建本升
堂自罸一直其不護短如此(並上)
張子野能為詩及樂府至老不衰居錢塘年八十餘家
猶蓄聲妓子瞻嘗贈以詩有鶯鶯燕燕之語全用張氏
故事戱之(石林詩話)
張子野郎中以樂章名擅一時宋子京尚書竒其才先
往見之遣將命者曰尚書欲見雲破月來花弄影郎中
子野屏後呼曰得非紅杏枝頭春意閙尚書耶遂出置
酒盡歡盖二人所舉皆其警策也古今詩話亦云子野
嘗作天仙子詞曰雲破月來花弄影士大夫多稱之張
初謁見歐陽公迎謂曰好雲破月來花弄影恨相見之
晩也(遯齋閒覧)
潘及甫字憲臣厲志文行聞胡安定倡學於湖往從之
安定見其文喜曰非諸生比也遂補學職妻以女弟慶
歷中登進士(維揚志)
兵部侍郎莫卞居場屋日因赴浙漕夢人就旅邸報姓
莫人作狀元卞出迎之乃云名儔非卞也時卞已投卷
是舉登科明年得子因名儔後二十四年儔作大魁卞
對賀客言之(墨莊漫錄)
京城既䧟敵遣使籍帑藏至軍器庫點閱兵仗時莫夀
朋以内相為館伴因曰自今兩朝和好當載戢干戈載
櫜弓矢敵使應聲曰我曹脚轉後請云左屬櫜鞬右執
鞭弭與君周旋(閑燕常談字夀朋莫儔)
舊制麻三道以上䨇宣學士分撰元豐未鄧潤甫為學
士一夕鎻麻二十二通靖康元年麻六道權直院莫儔
獨宿(困學紀聞)
金人令吳升莫儔𫝊道意旨往返數四京師人謂之
捷疾鬼六月九日莫儔責授寧化軍節度副使全州
安置(李綱建炎時政記)
莫儔謫曲江其家蒼頭奴為朱勝非治疽而愈奴為儔
請得復官(宋史)
桂南昇貴溪人政和間舉進士靖康之變金人欲立異
姓莫儔等𫝊招尼瑪哈意在張邦昌張俊胡寅等趨入太
學南昇於廣會叱莫儔曰汝嘗作大魁乃如此舉措不
愧後世清議耶儔不敢出一語(廣信府志)
大觀中章莊敏公質夫之子綖為時相誣以盗鑄詔開
封尹李孝夀來置獄連逮千餘人屯甲士圍其家鉦鼓
聲徹晝夜郡人震駭獄不成又遣御史沈畸蕭服姚䒩
來重鞫之甚至州人多閉戶或隙中窺觀不敢正視識
者知其非太平氣象其後遂有建炎南渡之變方章氏
事前城中小兒所在羣聚而唱云沈逍遥沈逍遥莫知
其由已而三御史至(姑蘇志)
宣和中王鼎為刑部尚書年甫三十時盧樞密益盧尚
書法原俱為吏部侍郎而並多髯王嘲之曰可憐吏部
兩胡盧容貌威儀摠不如盧尚書應聲曰若要少年并
美貌須還下部小尚書聞者以為快(却掃編)
余家自曾伯祖侍郎諱宫以甲科起家至慶歷中曾大
父通議公楊寘榜相繼及第爾後世世有人大父清孝
公余中牓先人文康公何昌言牓某黃公度牓至小子
邲朱待問牓連五世矣當時尊長皆有詩以紀慶曾大
父贈先祖詩云𫝊家何用富金籯教子何如只一經慶
歷科名今已繼更教來葉嗣前馨先大父贈伯父及先
人詩云廣場筆陣數千人喜汝穿楊箭鏃親慶緒綿長
時幸會文科興復事還新昔年繼牓熙寧歲今偶同科
紹聖春從此莫教書種斷孫曾應復值昌辰文康公賜
某詩云兒曹春牓預言揚竊吹知難復士鄉黃絹未能
摛好語青氊偶幸繼前芳穿楊喜共東床客(女夫章倧同牓)攀
桂同標北寺房聖世選才如華岳積塵曾不愧毫芒予
嘗贈邲詩云吾家五世十三人競擷丹枝撼月輪慶歷
賢科開後裔隆興事業繼前塵泥金帖報家庭喜燒尾
筵張帝里春從此𫝊芳應未艾桂香應已襲天倫通議
之子若孫若曾孫在桂籍者已經十有三人故言之于
前長子郛亦不廢學業故期之于後他宗從登科者甚
多各有詩紀慶不暇錄(葛立方䪨語陽秋)
郯姪留意星歷學紹興癸酉取解漕臺斗為帝車賦省
試復以日星為紀三台色齊為詩賦題其所為貫穿甘
石之學甚詳小孫女夜夢郯登樓至十六級而止筮之
為省闈第十六人之祥已而果然予作詩贈之曰張鈴
走幟到金溪喜子文闈預品題名字巍峩先蘂榜詞章
斐亹動文奎階梯已合嬰兒夢星斗光分太乙藜後日
臚𫝊當第一天倫科甲尚為低時郯弟邵王佐榜甲科
第七人(上)
章茂深嘗得其婦翁石林所書賀新郎詞曰睡起啼鶯
語章疑其悞頗詰之石林曰老夫嘗考之矣流鶯不解
語啼鶯解語見禽經(野客叢書)
石林二字出楚辭天問見米襄陽志林
葉少藴少年貴盛平生好收書逾萬卷置霅川山居建
書樓以處之極為華煥丁邜年其宅與書俱蕩一燎李
泰發家舊有萬餘卷亦以是歲火豈厄運所遇耶(揮塵錄)
石林每夜必延諸子女兒婦列坐說春秋聽者不悦曰
翁翁又請說春秋耶(野客叢書)
劉資政班靖康間為太常少卿因檢禮器庫見有故祭
服甚多將建請以為戰士衲衣有老吏諫曰祭器敝則
埋之祭服敝則焚之禮也奈何以為戰士衣乎劉默然
無以應(却掃編)
廸功郎漳浦高登彦先考試湖州策問忤秦相謫死(書錄)
(觧題)
游操字存誠宋紹興中與潘良能沈介洪景伯俱為秘
書省正字同日赴館少監秦熺于會食之次出對曰潘
游洪沈泛瀛洲有欲用絳繹繪維綰綸綍為對盖熙寕
中韓維陳繹韓絳楊繪相先後除學士也(氏族大全)
仲彌性并淮上知名士也登第之後諸侯交辟久之得
通判湖州楊娼韵者以色藝顯名一時彌性惑之誓以
偕老韵以誕日嘗作醮供彌性為代作醮詞其黷穹甚
矣尋即俱去適王承可鈇為郡守與之啟云方將歌别
駕之功聞已泛扁舟之興彌性坐廢二十餘年迨秦檜
殂始獲昭雪既而入丞光祿出守蘄春以疾終于淮東
儀幕(玉照新志詞載藝文)
渡江後兩入玉堂者十六人沈忠憲與求倪侍郎思與
焉(事文𩔖聚)
張按龜溪集沈公謚忠敏此云忠憲何据
高宗時幸醫王繼先怙寵干法聞邊警亟輦重寳歸吳
興為避敵計杜莘老疏其十罪竄之(宋史)
紹興中沈守約湯進之二丞相父皆名舉于是改提舉
書局為提領此則朝廷為臣下避家諱也(齊東野語)
蜀老言紹興初漕粟嘉陵以餉邊每一斛至軍中計其
費為七十五斛席大光胡承公為帥始議轉搬摺運於
是費减十六七向非二公蜀已大困矣故至今蜀人謂
承公為湖州鏡(老學菴筆記)
胡世將字承公常州人四州安撫制置使摺運事亦
見宋史前承公帥蜀者席生亦有能名宋史云旦字
晉仲筆記云大光何也
張按秦嘉書云頃得此鏡既明且好湖州鏡之稱蓋
况承公清能鍳物耶往歲鄰人屋發古牆得鏡一遺
余鏡微薄欵似唐製銅質瑩然光奕奕有清寒氣殆
數鍊所獲背有銘云淳熙二年湖州石十五郎造字
體稍𩔖蘇長公書湖州以鏡名宋世已然今薛氏獨
著聲市間多贗售者余欲略放秦式買宣銅百鍊造
之後百年品當踞漢工上商之好事者若曰賈如是
鈍乎何云之後世
紹興二十五年秦檜死詔莫汲張常先等八人並以告
訐濫叨官爵送遠郡編管(續綱目)
魏掞之過衢客郡守章傑之家會故相趙忠簡公鼎之
表歸自海外傑雅以私怨趙旦希秦檜意逮治其家勢
烈如火掞之獨慨然以書譙傑長揖而去傑亦無以害
也(張南軒集)
傑是子厚之裔臧衍長興志列于宋進士中不可因
閩志亦列謂非我湖人也
秦會之丞相卒魏道弼作參政委任頗專且大拜矣
翰苑欲先作白麻又不能辦假手於士人陳豐豐
以其姓魏遂以晉絳和戎對鄭公論諫久之道弼
出典藩而沈守約万俟元忠並拜左右揆翰苑者倉
猝取豐所作制以與沈公而忘易晉絳鄭公之語實
錄例載拜相麻予在史院欲刪此一聯會去國不果
(筆記)
秦會之主和議大帥皆罷兵權賜田宅予為岳侯作謝
表有云功狀蔑聞敢遂良田之請謗書狎至猶存息壤
之盟會之讀之不樂(沈明遠寓簡)
夀皇賜宰執宴御前雜劇粧秀才三人首問第一秀才
仙鄉何處曰上黨人問次曰澤州人問三曰湖州人又
問上黨秀才汝鄉出甚生藥曰某鄉出人参次問澤州
者曰出甘草又問湖州者曰出黃蘖如何湖州出黃蘖
最是黃蘖苦人當是時皇伯秀王在湖州故有此語夀
皇即日召入賜第奉朝請(貴耳集)
芮曄一字仲蒙東萊第三妻乃其女也(吕成公集)
唐樞曰烏程自來惟芮曄倪淵有志聖賢惜無誰與
歸
魏掞之建陽人詔舉遺逸部刺史芮公曄帥其寮與帥
守六人者共以掞之行誼為言于是詔特徵之(朱文公魏元履)
(墓志)
楊萬里淳熙薦士錄薦李沐云大臣之子而綽有寒畯
之&KR0757;甲科之雋而益勵文辭之事
按李沐秀叔子也其後韓侂胄引為右正言歴詆善
𩔖誠齋牘云云知人之難如此
洪穎字洪甫先世吳興人遷四明舉淳熙五年進士第
一(攻媿集)
孝廟欲除張說簽書樞密院事在廷諸儒力爭孝廟一
日盛怒與周益公言朕將用花臂膊者為樞密使益公
答云臣敢為天下倡秘書省正字沈瀛當輪對一奏劄
薦張說反不稱旨即自免周益公後至宰輔沈正字止
此識見淺深亦足以卜前程遠近(貴耳二集)
張說之爲承旨也朝士多趨之王質景文沈瀛子夀始
俱在學校有聲既而俱立朝物譽亦歸之相與言吾儕
當以詣說為戒衆皆聞其說而壯之已而質潜往說所
甫入客位而瀛已先在焉相視愕然明日喧𫝊清議鄙
之久皆不安而去焉(齊東野語)
周必大子充莫濟子齊坐繳張說樞密之命皆投閒張
說乃露章薦之兩人皆得郡周得建寧莫得温莫意欲
往周遷延不進喻子才有書言激定生患故東漢有士
大夫之禍盖必以温為是建為非汪聖錫報云東漢之
患生於激西漢之患生於養方今患在養不患在激也
(癸辛雜錄)
張說開封人以父任為右職娶夀聖皇后女弟累遷知
閤門事孝宗遷至簽書樞密院事淳熙元年連降明州
觀察使責居撫州三年許自便七年卒于湖州(宋史)
王季海丞相為太常少卿時葛丞相楚輔為浙東參議
官以啟賀季海用雞檄對鵝經季海賞其的對雞檄乃
用王勃為諸王作鬭雞檄(楊誠齋詩話)
投人詩之有語忌者不可不知周茂振賀劉季高由謫
籍放自便啟云十年去國驚我馬之虺隤一日還家喜
是翁之矍鑠季高曰是翁對我馬(上)
知湖州陳之茂進職知平江孝宗知之茂嘗毁史浩曰
卿豈以德報怨耶對曰臣不知有怨若以為怨而以德
報之是有心也莫濟作詹事王十朋行狀詆毁尤甚浩
薦濟作内制孝宗曰濟非議卿者乎浩曰臣不敢以私
害公遂除中書舍人兼直學士院待之如初(樓鑰史浩行狀)
程文簡著演繁露初成高文虎炳嘗假觀稱其博贍其
子似孫續古時年尚少因竊窺之越日程索回元書續
古因出一帖曰繁露話其間多文簡所未載而辨証尤
詳文簡雖甚賞之而心實不能堪或議其該洽有餘而
輕薄亦太過也(齊東野語)
四月戊子早過湖州望城中樓觀縹緲環以溪山宜晉
唐以來以為名郡也申時過德清縣溪橋頗壯麗有左
顧亭謂放龜也二更宿鳳口(周平圍隆興癸未自後省歸廬陵日記)
霅川月河莫氏稱望族以春秋馳聲嘗至一酒樓飲壁
間有題字云春王三月公與夫人會于此樓蓋輕薄子
攜妓飲于此所題耳莫即援筆題其下云夏大旱秋饑
冬雨雪公薨君子曰不度德不量力其死於饑寒也
宜哉見者大笑(行都紀事)
近時稱白石者樂清錢文字文季番陽姜䕫堯章三山
黃景說岩老各因其居號之耳堯章居苕溪上潘德久
字之曰白石道人詩云屋角紅梅樹花前白石生(愛日齋聚)
(抄)
侂胄誅御史章爕論張岩與蘇師旦朋姦誤國奪兩官
寧宗謂兵釁方開岩嘗言其不可許自便復元官奉祠
以銀青光祿大夫致仕(宋史)
岩大梁人紹興末居湖州
霅川張㢸者曩與韓侂胄同知閤門事頗以知書自負
方議内禪時趙汝愚獨與侂胄計議㢸弗得與聞内懷
不平至是謂侂胄曰趙相欲專大功君豈惟不得節度
將恐不免嶺海之行矣侂胄愕然因問計㢸曰惟有用
臺諫耳侂胄問若何而可㢸曰御筆批出是也侂胄悟
即以内批除所知劉德秀為監察御史楊大法為殿中
侍御史罷吳獵監察御史而用劉三傑代之於是言路
皆侂胄之黨汝愚之跡始危(上)
李心𫝊道命錄云省闈知貢舉葉翥倪思劉德秀奏論
文弊復言偽學之魁以匹夫竊人主之柄鼓動天下故
文風未能丕變乞將語錄之𩔖並行除毁是科取士稍
涉義理者悉見黜落六經語孟中庸大學之書為世大
禁初疑文節正人何亦爾爾及閱宋史韓侂胄𫝊云吏
部尚書葉翥要侍郎倪思列疏論偽學思不從侂胄乃
擢翥執政而免思官又齊東野語云王柟使金歸以金
人欲求侂胄凾首為辭詔侍從兩省臺諫集議林樞密
大中樓吏部鑰倪兵部思皆以為和議重事待此而决
奸兇已斃之首又何足惜與其亡國寧若辱國而倪公
主之尤力且謂在朝有受其恩欲為之地者盖朝堂集
議之時獨章文莊良能于衆中以事關國體抗詞力爭
所謂欲為之地者指文莊也乃史於鑰謂和議待此而
决奸兇已斃之首又何足恤外復有章爕等奏乞梟首
然後函送敵國惟思謂有傷國體焉因按魏華父撰文
節志有云章良能將除御史中丞公進臺諫論三篇上
以付中書章見之滋不悦公力請外補上諭留再三公
曰侂胄以臺諫為私人今章良能未除中書前一日亦
以小輿見彌遠矣是思與艮能雖同郡道不相謀而弁
陽為良能外孫但據日錄家乘書之安知其是非顛倒
也(雙林寓牘)
慶元二年移内侍林億年於湖州(宋史宦者𫝊)
朝散大夫劉三傑奏今日之憂有二有邊境之憂有偽
學之憂邊境之憂有大臣以任其責臣未敢輕論若夫
偽學之憂姑未論其遠請以三十餘年以來而論之其
始有張栻者談性理之學言一出口嘘枯吹生人爭趨
之可以獲利栻雖欲為義而學之者已為利矣又有朱
熹者專以為利借大學中庸以文其奸而行其計下一
拜則以為顔閔得一語即以為孔孟獲利益廣而肆無
忌憚矣然猶未有在上有勢者為之主盟已而周必大
為石相欲與左丞相王淮相傾而奪之柄知此曹敢為
無顧忌大言而能變亂黑白也遂誘而寘之朝列卒藉
其力傾去王淮而此曺愈得志矣其後留正之來雖明
知此曹之非顧勢已成無可奈何反藉其黨與心腹至
汝愚則素懷不軌之心非此曹莫與共事而此曹亦知
汝愚之心也垂涎利祿甘為鷹犬以覬幸非望故或駕
姍笑于君父或以三女一魚之符以惑衆庶甚至因雷
風不時之變則以天動威以彰周公之德有如劉光祖
因陛下未登極人情洶洶之時則詐𫝊有旨但得趙家
肉一塊足矣之語有如徐誼其他扇妖造怪不可勝數
盖前日之偽黨至此變為逆黨矣頼陛下聖明去之之
早此宗廟社稷無疆之福然此曹潜形匿影日夜伺隙
雨𤾉稍愆則喜見顔色聞敵國侵擾之報則移於吾之
君父此如鬼蜮百方害人防之不至必受其禍臣謂今
日之策惟當銷之而已其習偽深而附逆固者自知罪
不容誅終不肯為國家用其他能革心易慮則勿遂廢
黜使之去偽從正以銷今日之憂取進止閏六月六日
奉聖旨依(慶元三年上)
劉三傑者嘗為監察御史未三月以憂去免喪入見因
上此疏侂胄大喜即日除石正言明年九月除侍御史
又明年七月遂除兵部侍郎(道命錄)
三傑字漢臣長興人見勞志
安定胡先生後竟無聞端平間郡胡楷世行得其女孫
於城西時氏遂白郡博士楊幼度淑憲我先人實相其
事率鄉曲具奩飾得郡庠諸生陳生應甫遂以歸之為
安定存一線云(三柳軒雜識)
方臘亂歸安陸行兒聚黨應之(宋史陳遘𫝊)
富陽孫守榮七歲病瞽遇异人教以風角烏占之術號
富春子寳慶間游吳興聞譙樓鼓角聲驚曰旦夕且有
變土人當有典郡者見王元春即賀之曰作鄉郡者必
君也元春初不之信越兩月潘丙作亂濟王命元春告
變朝廷以其有功果令典郡(宋史新編)
端平三年六月行都大火士民上書咸訴濟王冤者侍
御史蔣峴史黨獨倡邪說謂水火天數何預故王事遂
劾方大琮王逸劉克莊鼓扇异論同日去國並斥進士
潘昉姓同逆賊語涉不順皆論以漢法(宋季三朝政要)
蔣良貴簽判安吉州時水災後修城郡守趙希觀屬良
貴作記用浩浩字希觀欲改良貴不可曰以宰相父名
而宗室避之此非藝祖皇帝所望於金枝玉葉也聞者
壯之(困學紀聞)
李庭芝得鄉舉不行以策干荆帥孟珙請自效珙善相
人顧諸子曰李生名位當過我授權建始縣淳祐初舉
進士辟珙幕中珙卒庭芝扶柩葬之興國棄官行三年
喪(宋史)
湖州民潘甫與弟丙壬聚亡命數十為亂夜入州劫濟
王尋敗甫死於兵丙磔於市壬逸去餘黨就擒守臣謝
周卿通判張宗濤以下悉付大理獄詔以徐公瑄鞫其
事公矢其寮曰國體民命為重身為輕不可為利害怵
幽有鬼神吾儕謹之先是寺之推鞫或付胥徒公偕二
丞日躬訊之時壬未就逮蔓及亡辜時宰疑壬本生父
匿之命公織其罪公弗聽未幾得壬於楚州時宰面授
風旨又數以手簡羅致不附己者且諭公可立致貴顯
公語諸子曰王忠嗣唐武將也且不肯以人命易官吾
忍以訟易服乎吏有希旨摘壬詞謂它偽擬某人為某
官公手裂之吏為危語公曰吾代諸賢受禍弗恤也獄
具騰書於朝曰唐天寳之亂陳希烈等將抵死李峴獨
曰衣冠奔亡各顧其生可盡責耶彼罪狀顯著峴欲脱
之况變生倉卒迹涉疑似者乎湖之守貳不能死猶曰
可罪謂與聞謂故從不已過乎又論許澤等六人罪不
當死詔徐煥沈源不貸餘悉原之公復執論數四不報
壬黨有偶同姓者傅之死議者公竟出之從政郎周成
子坐與潘交時宰疑檄出其手騐治亡狀公以數百言
爭之一日保章氏奏熒惑犯左執法廷尉當之公曰吾
寧以身易人之死也方湖黨之就鞫也時宰既以付公
又擢何處仁為治獄少卿魏執中為丞林演以簿攝丞
既而何以未至辭不與公据正不阿二丞翕然從公或
曰故王不過朽骨殘胔安能富貴人雖歸獄於王無害
也而諸公違時宰捐軀命以昭其冤不亦左乎公曰吾
豈不知此亡何四人同日罷(魏了翁大理少卿徐公墓志)
吳興向氏宋欽聖后族也家富而儉不中節至於屋漏
亦不整治列盤盎以承之有三子嘗訪名于客長曰涣
次曰汗曰仌父不之疑他日有呼其名曰涣汗冰方悟
為戲也(癸辛雜識仌古冰字)
文本心典淮郡蕭條甚謝賈相啓云人家如破寺十室
九空太守若頭陀兩粥一飯(山房隨筆)
本心寓公也
景定元年夏四月出内侍董宋臣於安吉州(通鑑)
賈師憲柄國日尤喜苕溪之魚趙與可因造大盤養魚
至千頭復作機使相灌輸不少停魚游泳撥刺自得如
在江湖中數舟上下運不絶焉(癸辛雜識)
隆國育聖黃夫人德清人初入魏峻叔高家既出復歸
李仁本媵其女以入榮邸名定喜時嗣王與芮苦無子
一幸而得男是為度宗然自處極謙抑雖驟貴盛每遇
邸第親戚至不敢坐常以妳子自稱人亦以此名之或
者有魏妳子之謗其實不然也秦齊國夫人胡氏亦同
邑人相去纔數里賈涉濟川以制置日舟過龜溪見婦
人浣衣者偶盼之因至其家問夫何在曰未歸語稍洽
調之曰肯相從乎欣然惟命及夫還扣之亦無難色遂
擕以歸既而生似道未幾去嫁為民妻似道年長始奉
以歸性極嚴毅似道畏之當景定咸淳間屢入禁中隆
國至與同寝處恩寵甚渥年至八十有三上方賜秘器
及冰腦各五百兩時銀絹四千疋命中使護葬漕帥
供費凡兩輟朝賜謚柔正又賜功德寺及田六千畆可
謂盛矣一邑産二女貴人前此所未有也(齊東野語)
宋史亦載而不詳張按李仁本即彦穎之孫浹之子
也
衢按通鑑隆國偕全太后北行似不逮胡氏先卒矣
德祐元年二月戊辰知太平州孟之縉以城降於元三
月庚寅簽書文及翁諷臺臣劾已章未上亟出關道癸
巳岳州摠制孟之紹以城降於元五月辛邜藉吕文煥
孟之縉等家十二月癸丑遣少卿陸秀夫等使元軍詔
吕文煥趙孟桂通好二年正月辛未以常楙參知政事
己邜常楙遁(宋史)
張按趙氏郡志載亂世能不渝其節可尚也之縉忠
襄次子以專城降敵何以見無菴先生於地下乃不
能化其婦百鍊之剛古人誦刑于浪說耳之紹不載
東林志必之縉伯仲也本心長孺二公號一時賢執
政亦效陳宜中留夢炎鼠竄何耶
衢按之縉謀以城降倅鄞人豐存芳諫不聽詈之之
縉引蒙古兵屠其家同死者十八人卒方義竊其八
歲孤禮長於民間非獨有愧於其婦兼有愧於其卒
矣
乙亥歲國事將危忽傳孟之縉妻趙孟桂見為巴延丞
相次妻者朝廷遂以太后命遣人齎金帛與之俾贊和
議繼得孟桂回奏云和議將成遂復賜手詔並以金帛
慰之繼而寂然無動及事定孟桂南歸霅川盖未嘗為
巴延次妻亦未嘗得詔書及賜物也盖奸人乘危造為
此說以騙脱朝廷金帛耳問探不明有同兒戲國安得
不亡哉孟桂乃趙忠惠與&KR0696;之妹今為尼改名子桂(一作)
(妙惠)住湖州廣福(一作惠)寺云(癸辛雜錄)
吳興備志卷二十八
