吳興備志卷十五明董斯張撰
巖澤徵第十一
園第(陵墓附)
句餘東五百里曰浮玉之山北望具區(具區太湖也)東望諸
毘(水名)有獸焉其狀如虎而牛尾其音如吠犬其名曰彘
是食人苕水出于其隂北流注于具區其中多鮆魚(山海)
(經)
天目山左高于地七千五百丈右高于地七千丈從廣
三十里上有淵中有魚可食無毒虫(太平御覽)
天目山第三十四洞天名太微玄盖之天上有兩池如
左右目因名天目其泉有異形之魚(洞淵集)
天目山有兩湖謂左右目故名天目也山極高峻上多
美石泉水名茶(地輿志)
天目山極高峻崖嶺疎叠西臨澗山上有霜木皆是數
百年樹謂之翔鳳林東面有瀑布下注數畆深沼名曰
蛟龍池(水經注)
弁山者勾踐于此山鑄銅銅不鑠埋之生馬箠勾踐遣
使者取徙于南村種之飾治為馬箠獻于吳(吳會分地記御覽所)
(司)
弁山和採玉處山東足有一簣高數尺晉太康中人開
之風雨晦冥遂止歷代莫知所封(郡國志)
烏程弁山本名土山有項籍廟自號弁王因名山足有
一石櫃高數尺陳郡殷康嘗往開之風雨晦冥乃止(說苑)
(康吳興太守)
孺山在烏程縣東二十八里後漢徐孺子哭友人冀州
刺史姚元起于此時九江吳子翼嘲之曰南州孺子弔
生送死前慰林宗後傷元起山有孺子祠故名宋紹興
中郡侯撤淫祠土人按圖經為言祠得不廢(談志)
西余山在縣東一十八里漢封東海王子為顧余侯即
此(勞志)
吾鄉妙喜謂之杼山謂夏王杼嘗廵歷于此故名其西
曰夏駕山又有夏王村(癸辛雜識)
敢山在德清或云吳丞相闞澤所居當作闞(談志)
戴山在烏程晉戴逵嘗居之(勞志)
葛仙山在烏程縣南晉葛洪隠此有煉丹竈搗藥臼職
方圖志云葛洪煉丹處天下十有三烏程居其三即此
山也(西吳里語)
吳興人指南門外二十餘里下菰菁山之間一帶遠山
為西塞山也山水明秀真是絶境家有小舫時時載酒
浮游其上當八九月秋氣澄爽尤可愛玩特恨無志和
詩筆胸次耳(經鋤堂襍志)
歐餘氏今烏程東二十里有歐餘山一曰烏山一曰歐
亭山以王逸少昇之曰昇山(路史)
繡毬山在錦峯西北多篠簜舊傳羅隐云官澤水長流
東林滚繡毬菁山如走馬代代出公侯(東林山志)
學士山在蘇灣面對峴山右挹碧湖子瞻常游故名或
曰即方屛山(峴山志)
上下釣魚山俗名鮑山潘塘山志云從錢山北去為潘
塘山上釣魚崗迤而高下釣魚石坦而夷遠望如嚴陵
釣臺近挹如石公之陂陀石
上下河口山程文簡公讀書處上有武安王廟釣魚河
口四山相對四山交㸦而湖盤瀦于内(並上)
白鶴山出山石精好作為碑版江東記云員邱山石精
好不謝吳興即此也(談志)
邸閣山在長興吳大帝遣從弟孫夐修故障邸閣下有
邸閣溪(吳地志)
蓻香山在長興縣北一十五里相傳為西施種香之所
又名湖陵山(勞志)
龍牙洞在安吉州西南五十里宋時有僧智光于洞中
得龍骨遂結菴居之名菴曰不朽洞曰龍牙(一統志)
武康銅官山有石燕洞燕之隐見以春秋分與巢燕同
見則其地多雨(西吴里語)
湖州江子滙舊多蚊馬仙泊舟之後至今不生夏月多
聚舟(楊升菴集)
苕溪一源自天目一源自獨松嶺合浮玉山水至吳興
入于太湖霅水亦箬水之異名也水深不可測俗謂之
霅水(輿地志)
苕溪夾岸多苕花相傳古有尹公者有異術此水或
潮至日暮風生長數寸號為尹公潮(圖經)
統記云興國寺在霅溪館西霅溪館今䨇溪亭是也而
烏程縣南浮玉亭舊名霅水堂縣西有霅水鄉二處所
臨乃是苕水今餘杭又有苕溪館定安門内有四水亭
皆相承之悞(談志)
真珠泉在烏程縣西南二十五里妙喜之東北池方丈
餘其泉清激觀者以足震地則泉中水泡連起如珠(勞志)
横塘面南山之勝對南溪之流自郡戶口蕃盛士族漸
多增土為園池賈牧詩曰洄洄流水抱横塘蘭芷無風
也自香及建炎中徙慈感教院于上春月多遊人來往
今大半為亭館沼沚矣(談志)
潮音渡在慈感寺内
月河在府治東形如初月(勞志)
凡常河在烏程縣西二十七里(上)
潯溪在縣東七十二里其水自郡城運河東流與震澤
鸎脰湖接(大明一統志)
芙蓉池在郡城白蘋洲楊漢公所開池中有千葉蓮
放生池在郡城距羅城有閶門遺跡池周數十畆
蘇灣在峴山寺前其堤蘇子瞻為守時所築因名其灣曰
蘇公灣堤曰蘇堤(上)
夾山漾在山之隂兩岸皆山故名山名雞籠亦名夾山
漾在其西左右有能仁福山二放生池(峴山志)
百花洲宋熙寕中郡守孫覺創開于峴山之麓外植芰
荷内栽花柳亭榭參差竹木森修水陸通道往來鱗集
釣魚灣在烏程縣西三里古稱張志和釣魚處(上)
梅涇一名東梅堰在烏程縣西南六十里以古梅亭為
名(勞志)
煉丹井在東林山天鑿無痕寬深十尋其泉冽雖大旱
不涸世傳葛洪嘗煉丹于此(東林山志)
合溪畫溪箬溪本同一溪其發源處為合溪有朱藤處
為畫溪其下為箬溪(長興志)
小白瀨在長興縣東南三里一名白靈湍(勞志)
石鼓堰長一十四里闊五十步在縣北一十七里其源
出天目山可溉田百頃唐聖歷元年縣令鉗耳知命所
造(上)
餘漁浦一名餘吾溪虞舜漁時人化之徠居(路史)
上池在長興縣西二十五里陳武帝别墅也
五官凟在武康縣北二十里吳五官中郎沈珩居之因
名(上)
虎溪在湖州安吉縣方真人修道處(杜光庭七十二福地記)
梅溪在安吉東北昔年嘗有紫梅花盛開又號紫梅溪
(勞志)
乳水潭廣一丈與下潭相去數百步味甘色白可瀹茗
或三潭水湧則渾為一平則乳色自分(安吉志)
抛錢池在州東東岳廟前鄉人每祈禱以紙錢投之視
其浮沉以卜吉凶(上)
以下園第
吳興山水清遠城据其會狀其景者曰水晶宫曰水雲
鄉曰極樂國城之内觸處見山觸處可以引溪流故凡
為園囿必景物幽雅雖近市如在雲岩江村所以為貴
也唐開成中白蘋洲有三園錢氏時清源門内有芳菲
園國朝寳元中定安門内有南園今廢為庾廪矣居宅
矣招提矣園之亭館自白蘋外俱不可見鄉老寓公多
為芳圃亭宇相望沼沚旁聮花木蓊茂遊者争眩物固
不能兩盛也(談志)
程氏園文簡公别業也去城數里曰河口藏書數萬卷
作樓貯之(癸辛襍識)
小隠亭桂芳亭叢桂亭探梅亭俱在沈知丞園内亭臺
森列相傳有三十餘所今逸其名皆張即之書匾一池
可容舟楫人以武陵園擬之
吟望堂水天一色堂在沈左藏園内
流杯亭風月無盡藏亭在顧尚書園内(並上)
嗣秀王伯圭湖州私第中有堂曰慶遠圃曰小隐樓曰
溪山勝㮣扁榜皆三朝宸翰也(樓攻媿崇憲靖王行狀)
以下陵墓
九女塜黃巢之亂嘗發其巔有穴可縋而下見石屋一
區壁間隐若有碑刻圖畫(勞志)
吳越王妃許夫人墓在安吉州東南三十里銅山鄉(上)
吳中書令鈕淑墓在烏程縣西十里(談志)
丹陽太守太史慈墓在烏程縣西十七里
晉黃門侍郎潘尼墓在烏程縣西八里
宣城太守邱珍孫墓在歸安縣南十八里
原鄉侯章道勇墓在烏程縣南一百里(並上)
五代時錢超墓在長興縣西七里白蓮山吳越錢氏有
國超以宣德軍節度使推主陂門宗人事墓上有松一
本如指叢生俗呼為五枝松(長興志)
宋秘書監徐廣墓在縣北二十八里(上)
宋安(闕)郡王伯□墓在通安橋東南(烏青志)
僧遵式墓在夀聖塔院之西北隅朝散郎鄭續撰塔銘
(上)
宗正少卿姚舜仁墓在烏程澄静鄉趙村(談志)
中奉大夫李弼儒子朝奉大夫李迎葬烏程縣三碑鄉
金山原周必大志其墓(平園續槀詳藝文)
龍圖閣學士程大昌墓在安吉縣梅溪鄉邸閣山(上)
趙彦倓歷福建轉運司使直顯謨閣少卿葬于武康縣
上栢山(武康志)
朝請大夫盛允升墓在金盖山(龜溪集)
考功員外郎括蒼鮑慎由欽止元祐初以任子試吏部
銓第一復登進士乙科甫脫選即為郎其父粹始居于
吳故葬于吳興(文獻通考)
沈嚴寕海軍節度掌書記以寳元三年二月葬于德清
縣之永和鄉范仲淹志其墓(范文正公集)
嘉泰改元嗣秀王伯圭賜第為火災延燔乞還湖州故
居守園廟二年九月薨十一日諸孤奉王之喪葬于烏
程縣永新鄉成山之原(樓攻媿崇憲靖王行狀)
宋魯詧朝請大夫葬歸安縣至孝鄉仙嶺周必大志其
墓
宋魯訔直敷文閣葬武康縣慶安鄉後汪村之原亦必
大志其墓
袁直友字聲史建安人父延孺知武進縣葬武進君于
烏程厲山初虞丞相薦君既不受舉進士亦不中第弟
說友知衢州光宗立持其表來賀得海鹽催煎未久棄
去為常州推官又棄去以嘉定六年二月二日卒年八
十五月六日祔于武進君之墓(葉水心袁公墓志)
趙孟頖墓在蘇灣之方屏山今為學士山(峴山志)
姜處恭字安禮臨海人寓嘉興祖仲思朝散郎父訦從
政郎葬武康上柏岩山處恭葬從政君墓西百步葉適
銘其墓曰其詩則傳尚不忘哉(葉水心集)
胡安定先生墓所舊有表思堂碧澗菴乃墓所奉祀先
生之處田二十畆地十三段則墓所奉祀先生之資(王麟)
(重修安定墓記)
陳賢良墓在烏程三碑鄉蘇灣里盖山與其妻夀安縣
君婁氏同域清真先生銘其墓(嘉興志)
元休寕縣尹唐子華墓在烏程縣西南二十五里沈村
(勞志)
元上元主簿牟應龍墓在三碑鄉(上)
李龏字和父趙文耀為志葬之何道兩山間植梅樹百
株趙德符題其墓曰宋詩人雪林李君之墓(佩楚軒客談)
吳興備志卷十五
