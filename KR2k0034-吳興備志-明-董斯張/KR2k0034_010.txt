吳興偹志卷十明董斯張撰
人物徵第五之三
唐施世瑛字玉華勇斷有才隋末天下大亂乃糾宗族
及鄉里子弟聚糧自守聞唐高祖起率衆從之高祖賜
金鐘一口錦五段勅書褒之拜為柳州刺史(安吉志)
武德三年李子通攻陷武康四年七月以安吉人施
世瑛使持節督諸軍事安州刺史征子通未行其年
八月子通平施世瑛改杭州刺史(餘杭志)
武德四年二月戊午王世充鄭州司兵沈悦遣使詣左
武侯大將李世勣請降左衞將軍王君廓夜引兵襲虎
牢悦為内應遂拔之獲其荆王行本及長史戴胄悦君
理孫也(資治通鑑)
姚思廉字簡之父察思廉少受漢史其父能傳家業勤
學寡慾未嘗言及家人産入隋為代王侑侍讀會義師
克京城府寮奔駭惟思廉侍王不離其側兵將昇殿思
廉厲聲曰唐公舉義本匡王室卿等不宜無禮於王高
祖聞而義之貞觀初遷弘文學士列於十八學士圖令
文學禇亮為之贊曰志苦辛勤紀言實錄臨危殉義餘
風勵俗又受詔書與魏徵同撰梁陳二史其編次筆削
皆思廉功也太宗將幸九成宫思廉切諫太宗嘉之賜
帛歷散騎常侍賜爵豐城縣男諡曰康子處平官至通
事舍人處平子璹&KR1256;(舊唐書)
家有閻博陵畫唐秦府十八學士各有真贊亦唐人
書多與舊史不同姚柬字思廉舊史姚思廉字簡之
(避暑錄)
姚璹字令璋武后世以直諫稱歷文昌左丞同平章事
諡曰成
姚班璹弟也舉明經累封宣城郡公班嘗與璹數年間
俱為定州刺史戸部尚書時人榮之班嘗以其曾祖察
所撰漢書訓纂多為後之注漢書者隠没名氏將為已
說班乃撰漢書昭訓四十卷以發明舊義(上)
班當作&KR1256;
陜郡姚氏出自武康梁有征東將軍吳興郡公宣業宣
業生安仁隋汾州刺史安仁生祥隋懷州刺史祥生懿
雋州都督元之即懿子也(唐宰相世系表)
張按元之自吳興入關不過五世自隋至武后不過
百年吳興名賢元之當採入
姚崇本名元崇字元之武后時以字行後避開元號更
今名武后朝歷任夏官尚書張柬之等迎中宗復辟崇
預謀先天二年以兵部尚書同中書門下三品時承武
韋凟政之後紀綱大壞宰相至十七人臺省要職乃至
無限數崇先有司罷冗職修法而紀官任百必各當其
官責成於下而權歸於上又吏事明敏朝機政務邊屯
士馬皆默綜時决剖割不滯帝倚崇以大政而盧懷慎
清謹得並相崇嘗疾謁告十餘日政事委積懷慎不能
决入惶恐謝帝莞然曰朕以天下事付姚崇獨藉卿坐
鎮雅俗耳崇既出須臾裁决立盡後病痁請告帝遣使
勞問日數十軰會相懷慎薨源乾曜獨對所白善帝曰
是必崇畫有不稱曰何不就崇識之遷崇四方館養疾
聽家人入侍得就咨崇固辭帝曰設四方館為官吏徙
君居之為社稷也恨不可使卿居禁中耳何庸辭已而
請避位不許薦廣州都督宋璟自代乃得請進開府儀同
三司而老謚文憲子奕修謹至尚書右丞彛光禄少卿
異宗正少卿孫(闕)侍御史曾孫合勖咸知名(唐書參函史勖見官)
(師徵合能詩選極玄集傳世)
沈伯儀吳興人垂拱元年為太子右諭德初韋萬石議
明堂大饗事上言議未能定於是伯儀等更議之歷祭
酒弘文館學士(唐書議載萟文)
武后光宅元年十月以右史武康沈君諒為正諫大夫
同平章事垂拱元年君諒罷(通鑑)
徐齊𣆀字將道湖州長城人父孝德以女為才人官至
果州刺史齊𣆀八歲能為文太宗召試賜所佩金削刀
高宗時累遷蘭臺舍人(唐書)
齊𣆀善於文誥甚為當時所稱高宗愛其文令侍周
王等属文以職在樞劇仍勅間日來往焉以漏洩機
密左授蘇州司馬睿宗即位追錄舊恩累禮部尚書
(舊唐書)
徐堅字元固齊𣆀子也幼有敏性聖歷中屬文典厚楊
再思目為鳳閣舍人樣子歷黃門侍郎時觀察使李知
古請兵擊姚州西貳河蠻既降附又請築城重征稅之
堅以蠻人生梗可以羈縻屬之未得同華夏之制勞師
涉遠所獲不補所損獨建議以為不便睿宗不從令知
古發劍南兵往築城將以列置州縣知古因是欲誅其
豪傑子女以為奴婢蠻衆懼乃殺知古相率叛役徒奔
潰姚雋路歷年不通累遷光禄大夫堅多識典故前後
修撰格式氏族及國史等時論美之
徐堅多識典故凡七入書府(大唐遺事)
徐齊莊齊𣆀弟也堅進爵東海郡公遷黃門侍郎又以
刪定格令進爵二等堅請回授叔齊莊帝懷之封齊莊
為長城縣子(張九齡徐文公碑)
徐嶠字巨山堅子也開元中為駕部員外郎集賢院學
士遷中書舍人内供奉外河南尹封慈源縣公父子相
次為學士自祖及孫三世為中書舍人(談志)
開元二十四年徐嶠為大理少卿
德宗敦崇外族贈沈太后父吳興沈易直太師易直子
庫部員外郎介福贈太傅介福子德州刺史士衡贈太
保易直第二子秘書少監震贈太尉時沈氏封贈拜爵
者百餘人貞元七年詔外曾祖隋陜令沈琳贈司徒追
封徐國公與外祖贈太師易直等立五廟后無近屬惟
族子房為近德宗用為金吾將軍(新唐書)
沈震德清人御史中丞麟士二十葉孫沈恪太廟齋郎
麟士十九葉孫(顔真卿吳興沈氏祖德碑)
顔真卿為平原太守兼防禦使以前侍御史沈震為
判官(魯公行狀)
按此沈震豈即贈太尉者耶
沈懷文吳興人舉孝廉為休寧主簿丁母憂三年廬墓
側手植松栢二千株每一號慟衆鳥為之哀鳴翔集墓
木山中舊多虎自此乃絶(勞志)
沈嶠烏程人父卒廬墓六年不櫛不沐醎酸不入口哭
則嘔血刺血書經年三十而卒有文集十卷(上)
沈清烏程人婺州刺史大歷中李希烈陷汴州浙東西
觀察使韓滉使清勒嘉興子弟四百人翼於潤州士衆
發自昇山逐逆黨至汴口力戰而死詔贈衞尉少卿兼
左金吾衛將軍即發軍之地置祠以祀(勞志)
高仲武評錢起詩云員外詩體格新竒理致清贍右丞
沒後員外為雄芟齊晉之浮游削梁陳之靡嫚迥然特
立莫之與羣且如鳥道挂疎雨人家殘夕陽牛羊上山
小烟火隔林疎又長樂鐘聲花外盡龍池柳色雨中深
皆特出意表標雅古今又窮達戀明主耕桑亦近郊則
禮義充全忠孝兼至足可弘長名流為後楷式士林語
曰前有沈宋後有錢郎
按摩詰有送錢少府歸藍田詩錢亦於歸藍田舊居
望終南别業屢形篇咏似流寓於秦至續玄怪錄謂
故華州刺史徽子方義家在華州則其後竟為秦人
矣(元衢)
錢徽字蔚章起子也歷翰林學士中書舍人加承旨拜
禮部侍郎出刺江州初州有盜劫貢船捕吏取濱江惡
少年二百人繫訊徽按其枉悉縱去數日舒州得真盜
州有牛田錢百萬刺史以給宴飲贈餉者徽曰此農耕
之偹可他用哉命代貧民租入轉湖州遷工部侍郎以
吏部尚書致仕贈尚書右僕射子方義終太子賓客(新唐)
(書)
方義嘗為侍御史見續玄怪錄(詳□徵)
錢徽子可復可及皆登進士第可復累官至禮部尚書
太和九年鄭注出鎮鳳翔李訓選名家中子以為賓佐
授可復檢校兵部郎中兼御史中丞充鳳翔節度使訓
敗可復為監軍使所害(舊唐書)
錢珝字瑞夫徽幼子也善文辭宰相王溥薦知制誥進
中書舍人溥得罪珝貶撫州司馬(新唐書)
後唐崔沂初仕唐昭宗時累遷至員外郎知制誥性
抗厲守道而文藻非優嘗與同舍顔蕘錢珝俱秉筆
見蕘珝贍速草制數十無妨笑談而沂自愧翌日謁
相國訴曰沂疎淺不足以供詞翰之職移為諫議大
夫(册府元龜)
沈既濟博通羣書史筆尤工吏部侍郎楊炎見而稱之
建中初召拜左拾遺史館修撰位終禮部郎(唐書)
沈𫝊師字子言既濟子擢進士登制科乙第授中書舍
人性恬退無競時翰林未有承旨次當𫝊師為之固稱疾
宣召不起以本官兼史職俄兼御史中丞吏部侍郎(上)
沈吏部𫝊師性和易不從流俗不矯亢觀察三郡去
鎮無餘蓄京城居處隘陋不加一椽所辟賓僚無非
名士身沒之後家至貧苦二子繼業並致時名人以
報施不妄(唐語林因話錄)
傳師父既濟撰建中實錄十卷為時所稱𫝊師在史
館豫修憲宗實錄未成廉察河南特詔齎一分史稿
成于理所子樞詢皆登進士第(舊唐書)
沈詢咸通中檢校戸部尚書昭義節度使為政簡易性
本恬和奴歸秦通詢侍者將戮之未果結牙將為亂夜
攻府第詢舉家遇害(新唐書)
樞字仁偉官至丞郎人物酷似先德見北夢𤨏言又
唐詩紀事詢字誠之詢子舒舒子丹舒州團練教官
丹子牢李氏饒州刺史見王安石貴池主簿沈君墓
表
吳興沈顔字可鑄𫝊師孫天復初進士為校書郎屬亂
離奔湖南吳國為兵部郎知制誥翰林學士顔少有詞
藻琴碁皆臻妙場中語曰下水船言為文敏速無不載
也性閑淡不樂世利嘗疾文章浮靡倣古著書百篇取
元次山聱叟之說附已志而名書曰聱書其自序云自
孟軻以後千餘年經百千儒者咸未有聞焉天厭其極
付在鄙子其誇誕如此陳氏曰顔𫝊師之孫其文骫骳
而自叙之語極其矜負(文献通考)
沈既濟舊志云德清人新舊兩唐書俱云吳人按王
荆公貴池主簿沈君墓表云其先武康人武康族久
顯至唐有既濟生𫝊師則既濟為吳興産昭昭矣又
晁公武讀書志云吳興沈顔𫝊師之孫沈氏譜曰𫝊
師自吳興徙吳德清志亦同譜說
德清志云武康當既濟時析為德清久矣德清鄉賢
祠首列𫝊師
孟庭玢崑山尉庭玢三子郊鄷郢(韓愈貞曜先生墓志)
楊衡吳興人字中師弱冠有竒才與蜀郡符載北海王
簡言隴西李元象習業青城山樓潯陽廬阜以林壑相
高精綜六籍翺翔百氏為江湖間人尋擢第禮闈僑寓
荆州官大理評事(文苑英華)
沈光吳興人有洞庭樂賦韋岫曰此賦乃一片宫商
此即為太白酒樓記者北夢𤨏言以光為堯誤光歷
閩從事侍御史
沈亞之字下賢元和十年進士涇原李彙辟書記為秘
書省正字長慶初補濼陽尉四年為福建都團練副使
事徐晦後累進殿中丞御史内供奉太和三年栢耆宣
慰德州取為判官耆罷亞之貶南康尉終郢州掾亞之
以文詞得名狂&KR0997;貪冒輔耆為惡故及於貶常游韓
愈門李賀杜牧李商隠俱有擬沈下賢詩亦當時名輩
所稱許云(晁公武讀書志)
周朴字太朴吳興人唐季避亂於福州烏石山僧寺假
犬室以居不飲酒茹葷塊然獨處諸僧辰粥卯食朴亦
擕巾盂厠諸僧下畢飯而退率以為常郡中豪貴設供
率施僧錢朴即廵行拱手各丐一錢有以三錢與者朴
止受其一了得十錢以偹茶藥之費將盡復然僧徒亦
未嘗厭也性喜吟詩尤尚苦澁每遇景物搜竒抉思日
旰忘返苟得一聯一句忻然自快與僧靈觀長官薛逢
為友乾符七年黃巢陷城求得朴問曰能從我乎答曰
我尚不仕天子焉能從賊巢怒殺之湧白膏數尺後人
以為神祀烏石山詔賜廟號曰剛顯(福州府志參唐詩紀事及唐詩品彙)
李昇本徐氏湖州安吉人其父為安吉令先是其家有
柑樹結一實大如斗其父異之將獻郡守有謂其父曰
此果非常所有即上獻來年見徵安知復有此物不如
勿献其父然之因會鄰里將共食即席剖之有赤蛇在
實中割者大驚投刃於地俄而赤蛇走其母榻下尋之
了無所見未幾其母遂孕知誥(吳越偹史)
陳水南臬憲嘗以南唐李昇宜繼唐後遂改馬令南
唐書為唐餘紀傳此猶蕭常以三國蜀志為續後漢
書也然昭烈世系甚明猶覺以銖程鑑李昇自祖父
以上名稱皆當時文臣創造宋人已識及此更讀吳
越偹史昇本安吉砦將潘某之子昇姓實潘也水南
時特以五季簒祚短促不足繼統不若南唐聲名文
物雄擅江左不愧唐後耳第温公通鑑朱子綱目當
時捉筆計必極下商校當不俟水南為之也比余見
陸游南唐書及玉壺野史南唐近事諸書所載李氏
種種陳書皆無豈水南未之見耶(姚士麟見只編)
張按一昇也而忽潘忽徐忽李何據乎
余憶徐知誥為安吉産而十年廢學竟忘其出何書
嘉平月二十五日康侯忽遣使錄此紙遺予乃知其
為錢儼筆不减真珠船也馬陸兩書都以知誥為彭
城人温公云徐州李榮子豈南唐人為國諱務觀亦
仍其說錢氏書反為實錄耶姑存疑以俟博聞者甲
子歲斯張識
沈韜文吳興人父攸常州刺史韜文性介潔好學能屬
文吳越時為元帥典謁參軍機務有所裨益後命牧鄉
郡以為湖州刺史甚有清名(一統志)
金陵李氏始以唐號國錢文穆王問之曰金陵冒氏
族于巨唐不亦駭人乎沈韜文曰此可取譬也且如
鄉校間有姓孔氏者人則謂之孔夫子復何怪哉王
大笑賞巵酒(天中記)
韜文嘗為吳越司賓使有游吳越詩曰菰米蘋花似
故鄉(遺一句)不是不歸歸未得好風明月一思量武肅
憫其思鄉授以湖州刺史(古今詩話)
後唐長興四年順化節度使錢元珦驕縱不法每請事
於王府不獲輙上書悖慢吳越王元瓘遣牙將仰仁詮
詣明州召之仁詮左右慮元珦難制勸為之偹仁詮不
從常服徑造廳事元珦見仁詮至股栗遂還錢唐幽於
别第仁詮湖州人也(資治通鑑)
沈承禮烏程人仕錢氏歷福州節制俶歸朝徙承禮鎮
密州初秦王廷美之敗也有司按騐俶惟濬孫承祐及
陳洪進皆常有贈遺獨承禮無焉(宋史)
吳興偹志卷十
