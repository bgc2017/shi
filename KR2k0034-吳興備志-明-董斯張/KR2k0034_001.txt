吳興偹志卷一明董斯張撰
帝胄徵第一
陳達始家長城生丞相掾康康生盱眙太守英英生尚
書郎公弼公弼生步兵校尉鼎鼎生散騎侍郎高高生
懷安令咏咏生安成太守猛猛生太常卿道巨道巨生
文讃武帝皇考也(陳書)
陳武帝微時常遊義興館于許氏夜夢天開數丈有數
人朱衣捧日而至令帝開口納焉(上)
陳文帝梁太清初夢兩日鬭一大一小大者先滅墮地
色正黃其大如斗帝三分取一懷之(上)
武帝未貴時直閤吏史溥夢有人朱衣執玉簡自天而
降簡上金字書曰陳氏五世三十四年遂凌空而上及
後主降隋史溥尚在(獨異志)
高祖追封世子克為孝懷太子王子立為豫章王諡曰
獻權為長沙王諡曰思(陳書)
衡陽王昌薨諡曰獻無子文帝以第七皇子伯信嗣伯
信字孚之為西衡州刺史及隋師渡江與臨汝侯方慶並
為東衡州刺史王勇所害
侯景平衡陽王昌拜長城國世子吳興太守時年十
六神情秀朗明習政事高祖遣陳郡謝哲濟陽蔡景
歷輔昌為郡又遣吳郡杜之偉授昌以經書昌讀書
一覧便誦明于經義剖析如流(陳書)
南康愍王曇朗武帝母弟忠壯王休光之子也曇朗少
孤有膽力善綏御武帝誅王僧辨留曇朗鎮京口紹泰
元年除中書侍郎監南徐州二年齊兵攻逼建業因請
和求武帝子姪為質乃遣曇朗恐曇朗憚行帝自率步
騎京口迎之使質于齊齊背約遣蕭軌等渡江武帝大
破之俘蕭軌東方老誅之齊人亦害曇朗于晉陽時陳
與齊絶勿之知武帝踐祚猶以曇朗襲南康郡王奉忠
壯王祠禮秩一仝太子天嘉二年齊人結好始知其亡
詔贈開府儀同三司南徐州刺史諡曰愍子方泰襲封
方慶臨汝縣侯
鄱陽王伯山字靜之性寬厚美風儀又于諸王最長後
主深敬之每朝廷有冠婚饗宴恒使為主居喪以孝聞
子君範仕隋為温鄉令
岳陽王叔慎字子敬宣帝第十六子也十歲能屬文時
後主尤愛文章叔慎與衡陽王伯信新蔡王叔齊等日
夕陪侍賦詩恒被嗟賞禎明元年出為湘州刺史加都
督及隋師濟江楊素遣將龐暉略地至湘州州内將士
尅日請降叔慎置酒會文武酒酣嘆曰君臣之義盡于
此乎長史謝恭伏而流涕湘州助防遂興侯正理在坐
起曰主辱臣死諸君獨非陳國臣乎縱其無成猶見臣
節青門之外有死而已今日後應者斬衆咸許諾乃刑
牲結盟遣人詐奉降書于龐暉叔慎伏甲待之暉入伏
兵發縛暉等以殉皆斬之叔慎詔士衆數日中兵至五
千人隋遣薛胄為刺史益請兵胄擒叔慎秦王斬之漢
口
按叔慎正理亦陳氏之北地王也李延夀云磐石維
城岳陽近之郡志載其略復遺遂興予故詳著之惜
哉宜黃為烈不終然賢于諸王侯遠矣
陳慧紀字元方武帝從孫也涉獵書史負材任氣從武
帝平侯景帝踐祚封宜黃縣侯禎明三年隋師渡江慧
紀率將士三萬人沿江而下欲趨臺城遣南康太守吕
肅將兵據巫峽隋楊素擊之四十餘戰隋軍死者五千
餘人既而隋軍屢捷獲陳之士三縱之肅收餘衆東走
慧紀時至漢口為隋秦王俊拒不得進聞肅敗偽引兵
東下推湘州刺史晉熙王叔文為盟主水軍都督周羅
㬋守江夏及建業平隋晉王廣遣一使以慧紀子正業
來喻又使樊毅喻羅㬋上流城戍悉解甲于是慧紀慟
哭而降入隋授儀同三司子正平頗有文學(上)
新蔡王叔齊字子肅七歲能誦六經既悟玄寂又曉詩
賦入隋為國子司業常推屈原之旨著籟記三卷盖緣
氣𩔖之動以觸身世之感上述廟社下傷宗親雖詳寓
乎興替亦自見其窮愁(沈志道新蔡王墓志)
吳興王胤字承業後主長子也後主即位為皇太子胤
性聰明好學執經肄業終日不倦博通大義兼善屬文
為張麗華所搆廢為吳興王入隋終長安
陳亡諸王隨後主入長安並配隴右及河西諸州各給
田業以處之大業二年煬帝以後主第六女婤為貴人
絶愛幸召陳氏子弟盡還京師隨才叙用由是並為守
宰徧于天下(南史)
陳叔達字子聰陳宣帝第十六子也在陳封義陽王十
餘歲常侍宴賦詩十韻便就僕射徐陵甚竒之歴侍中
丹陽尹都官尚書入隋為絳都通守義師至絳叔達歸
欵封漢東郡公武德四年拜侍中叔達明辨善容止每
有敷奏縉紳屬目江南名士薄遊長安者多薦拔之五
年進封江國公常賜食御前得蒲萄執而不食高祖問
其故對曰臣母患口乾求之不能致欲歸以遺母高祖
喟然流涕曰卿有母可遺乎因賜物百叚貞觀初拜禮
部尚書建成元吉疾太宗隂行譛毁而高祖惑其言叔
達固諫乃止至是太宗勞之曰武德時危難潜搆知公
有讜言今之此拜有以相荅諡曰忠有集十五卷(舊唐書)
陳君賓陳鄱陽王伯山子也仕隋為襄國太守武德初
以郡歸欵封東陽公累轉鄧州刺史州邑喪亂之後百
姓流離君賓至纔期月皆來復業天下諸州並遭霖澇
君賓一境獨免太宗下詔勞之蒲虞等州戸口盡入其境入
為太府少卿轉少府少監
陳京字慶復宜郡王叔明五世孫父兼右補闕翰林學
士京善文詞常衮妻以兄子擢第累遷太常博士德宗
在奉天聞叚秀實為賊害七日不朝宰相謂方多難不
宜壅萬幾京曰宰相言非也夫褒大節䘏賢臣天下所
以安況卓卓特异者乎帝曰善還京師擢補闕帝以盧
杞為饒州刺史京劾杞固寵要位帝不聽京爭之帝大
怒左右辟易京極道不可以死爭杞遂廢帝迎訪太后
久不得意且怠京密白第遣使物色以求帝大悟終代
不敢置帝器京有宰相才欲大用會病勿果自考功員
外再遷給事中皆兼集賢殿學士(新唐書)
宫闈徵第二(公主附)
公主非吳興産而食邑于郡者例得書
陳武宣章皇后本姓鈕父景明為章氏所飬因改章少
聰慧美容儀手爪長五寸色並紅白每有期功之服則
一爪先折武帝先娶同郡錢仲方女早卒後乃聘后后
能誦詩及楚辭永定元年立為皇后拜后母蘇安吉縣
君追封后父景明廣德縣侯諡曰温族兄鈕洽官至中
散大夫(陳書)
文帝沈皇后武帝踐阼為臨川王妃文帝即位為皇后
廢帝即位尊為皇太后時宣帝與到仲舉劉師知並受
遺命輔政師知仲舉恒居禁中參决衆事而帝為揚州刺
史居尚書省師知忌帝權重矯勑令還東府理州務宣
帝稱疾召師知留與語使毛喜先入言于后后曰伯宗
年幼政事並委二郎此非吾意喜出報帝帝因囚師知
自入見后仍自草勅請畫以師知付廷尉賜死自是政
歸宣帝后計無所出乃密賂宦者蔣裕令誘建安人張
安國使據郡反冀因此圖帝事發被誅時后左右頗知
其事后恐逮黨與並殺之宣帝即位以后為文皇后陳
亡入隋大業初歸江南
後主沈皇后身居儉約衣服無錦繡之飾左右近侍纔
百許人惟尋繹圖史及釋典為事常遇歲旱自暴而誦
釋經應時雨降無子飬孫姬子胤為已子與後主俱入
長安(並上)
太宗賢妃徐氏名惠右散騎常侍堅之姑也父孝德試
擬楚辭太宗納為才人俄拜婕妤再遷充容及太宗崩
追思頋遇之恩哀慕愈甚發疾不自醫病甚謂所親曰
吾荷顧實深志在早歿魂其有靈得侍園寢吾之志也
因為七言詩及連珠以見志永徽元年卒時年二十四
(舊唐書)
代宗睿真皇后沈氏吳興人開元末以良家子入東宫
太子以賜廣平王寔生德宗天寳亂賊囚后東都掖庭
王入洛復留宫中時方北討未及歸長安而河南為史
思明所沒遂失后所在(新唐書)
自武宣后以下郡志載而不詳故偹錄
天福八年十一月戊子吳越王元佐納妃仰氏仁銓之
女也(資治通鑑)
以下公主
宋武帝第二女吳興長公主諱榮男適王偃常裸偃縛
之庭樹時天夜雪噤凍久之偃兄恢排閤詬主乃免(宋書)
文帝女長城公主適謝緯
孝武帝女安吉公主適蔡約(並上)
太祖賞佐命之功禇淵王儉等進爵增戶各有差處士
何點謂人曰吾作齊書已竟贊云淵既世族儉亦國華
不賴舅氏遑恤國家儉母武康公主故云然(資治通鑑)
武帝女武康公主適徐演(南齊書)
長城公主適何敬容(上)
武帝女臨安安吉長城三公主並有文才安吉最得令
稱安吉主適王寔長城主適柳偃(梁書)
武帝女會稽公主適沈君理(陳書)
蔡凝美容止博學有詞章以名家子選尚信義公主拜
駙馬都尉(文帝女)
侯鎮子淨藏尚世祖第二女富陽公主除員外散騎侍
郎
富陽公主適柳盻
按淨藏尚富陽公主矣盻之適豈再降耶(盻柳后弟)
到都彭城人尚文帝妹信義長公主官至中書侍郎出
為宣城太守
陳文帝長女豐安公主配留異第三子貞臣(並上)
高宗女樂昌公主適徐德言(孟啟本事詩詳璅徵)
徐綜吳興人始安太守尚永嘉公主(吳興統記參徐文公碑)
後主第六女婤(見前)
唐西河公主降吳興沈氏後再降郭曖子汾州刺史某
(沈亞之郭公墓志按公主表適沈翬)
德清公主昭宗女(唐書)
封爵徵第三
爵隆五等昉虞夏郡人得封者書食邑于郡者
書
吳伐越墮會稽獲骨節專車吳子使來好聘且問之仲
尼曰骨何為大仲尼曰禹戮防風氏其骨節專車客曰
防風氏何守也仲尼曰汪芒氏之君也守封隅之山者
也(國語山汪芒長翟國名封隅在吳永安縣)
吳興郡禹貢揚州之域防風氏國也(唐十道志)
楚滅越封越王無疆之子蹄于烏程歐餘山之陽為歐
陽亭侯子孫因以為氏(談志本路史)
漢文帝封東海王摇之子為顧余侯即烏程之西余山
也(輿地志)
烏程本烏程氏國秦為縣(路史)
漢徐鴻立節校尉海西侯(長城人談志)
錢咸林玄孫旗門將軍高密侯(長興志)
錢讓富春公(談志)
沈戎封海昏縣侯辭不就(宋書自叙)
萬豪驃騎將軍東海侯(安吉志)
抗徐字伯徐丹陽人鄉邦稱其膽智後為中郎將宗資
别部司馬擊太山賊破之封烏程東鄉侯五百戶遷長
沙太守(後漢書度尚𫝊參謝承書)
張按文獻通考亦逸此錄
孫堅靈帝中平間錄前後功封烏程侯(吳志)
孫皓封烏程侯遣就國西湖民景飬相皓當大貴皓隂
喜而不敢泄(吳志之此西湖長城西湖也)
吳朱治毘陵侯徙故鄣侯(子才嗣才子琬)
沈珩永安鄉侯(沈約自叙)
朱然永安侯改當陽侯(子績嗣吳志)
鈕詳富春縣侯(談志)
鈕淑尚書令臨水侯(子瑒嗣談志)
徐詳都鄉侯(吳志)
孫謙永安侯(吳志)
沈曼定陽侯(沈約自叙)
沈矯吳立武校尉偏將軍封列侯(吳志)
劉超臨沂人以文帝佐命功封原鄉亭侯諡忠子訥嗣
(晉書)
錢廣長城人永世縣侯(宜興志參晉書)
丁潭永安伯(晉書)
周玘以討陳敏定江南功封烏程縣侯子勰嗣
周札以討錢璯功封東遷縣
周贊大將軍從事中郎封武康縣侯
孔瑜建興初以討華軼功封餘不亭侯(並上)
鈕胤東遷侯(談志)
王&KR1561;字世將瑯琊人元帝時為左衞將軍封武康縣侯
(晉書)
錢彌長城人豫章縣侯(談志)
施先安吉人歴青州牧封安吉侯子彬封中蠲侯(談志)
宋邱淵之給事中龍鄉侯(談志參隋經籍志)
沈淵之封繁峙縣五等侯
沈田子晉初封營道縣五等侯宋改封漢夀縣伯
邱道護新安太守條陽侯(吳興統記)
沈慶之南昌縣公進晉安郡公改始興郡公(宋書)
沈法系平固縣侯
沈攸之平樂縣五等侯進東興縣侯再進貞陽縣公
王道隆吳平縣侯子法嗣
王宜興長夀縣男
沈演之吉陽縣侯
沈叔慎新寧縣男子融之嗣孫暢之曾孫曅
沈文耀永陽縣侯
沈曇亮廣興郡公
沈懷明吳興縣子
沈文秀新城縣侯(並上)
沈文季宋初封山陽縣五等伯進建安縣侯改封略陽
縣侯齊改封西豐縣侯(參宋齊二書)
姚郢五城侯(後周書)
齊茹法亮吳興武康人永明二年以權倖封望蔡縣男
(南史)
梅蟲兒吳興人東昏時以恩倖封竟陵縣男(上)
梁徐整直閣將軍慈源縣侯(張九齡碑)
姚宣業吳興郡公(唐宰相世系表)
沈約建昌縣侯子旋嗣旋子寔(梁書)
庾信字子山新野人侯景之亂奔江陵梁元帝承制除
御史中丞及即位轉右衞將軍封武康侯(後周書)
陳武帝初封長城縣侯進封義興郡公(陳書)
陳文帝初封長城縣侯
梁散騎常侍平圮將軍兖州刺史長城縣公陳道譚
梁侍中驃騎將軍南徐州刺史武康縣侯陳休先
道譚武帝兄後封始興王休先武帝弟後封南康王
休先一作休光
陳胡穎字方秀漢陽侯子六同嗣東遷人(六同文獻通考作商)
錢道戢字子韜永安侯長城人子邈嗣
周文育封東遷縣侯
章昭達字伯通封欣樂縣侯改邵武縣侯進邵陵郡公
子大寳嗣位豐州刺史
沈法深封建城縣侯子欽孫觀嗣
沈君理初封永安亭侯賜爵望蔡縣侯諡貞憲
章景明封廣德縣侯(本姓鈕)
明盛將軍原鄉侯沈烱諡恭
東興侯沈恪諡元子法興嗣(並上)
章道勇封原鄉縣侯(談志)
張按章昭達父名道盖勇疑當作盖
後周姚僧垣北絳郡公子察察弟最嗣(後周書)
唐吳興郡王淑順宗孫(唐書)
錢九隴字永業郇國公改封巢國公(上)
徐堅慈原縣子進縣伯再進東海郡公(張九齡碑)
陳叔達漢東郡公進江國公(唐書)
徐嶠慈源縣公(談志)
姚思廉豐城縣男(舊唐書)
陳君寔東陽郡公(上)
姚惲待寳郎襲豐城縣公(思廉子系唐宰相世表)
陳岌武帝裔長城公(上)
義寧初光祿大夫李神符封安吉郡公(舊唐書)
杜淹封安吉郡公
張按唐設州而郡廢安吉又古縣名也此系郡公于
安吉之下殊不可曉
沈琳睿真后曾祖封徐國公
姚班累封宣城郡公
姚璹吳興伯諡成
姚崇初封梁縣侯進封梁國公
朱克融幽州節度使檢校司空吳興郡王
廣明三年邠寧節度使朱玫進封吳興侯(並上)
沈叔明武康人潭州都督封吳興郡公(西吳里語)
昭宗大順元年八月制加錢鏐吳興郡開國男(吳興偹史)
吳越錢偡吳興郡王(見談志寺院下别見郡守)
宋慶元二年三月己亥進封弟柄為吳興郡王
黃疇若字伯庸豐城人將作監丞許奕字成之簡州
人校書郎並兼吳興郡王府教授(見宋史)王炎亦吳興
郡王教授(見新安文獻志)
穆陵既正九五皇兄濟王竑出判宛陵辭不就史彌遠
以其有逼近之嫌徙寓于霅城西寳慶元年潘甫起兵
尋事平史彌遠遣其客余天錫來遂縊于州治之便室
貶王為巴陵縣公夫人吳氏賜度牒為女冠移居紹興
(癸辛襍識)
德祐二年詔濟王特封鎮王賜諡昭肅(宋史)
趙伯圭字禹錫嗣秀王後判大宗正事超拜太師寧宗
詔贊拜不名追封崇王諡憲靖師揆字元輔歴陞節度
使檢校太保開府儀同三司襲封贈太傅澧王諡恭惠
師禹至開府儀同三司襲封贈太傅和王諡端肅師嵒
師彌與澤與檡相繼嗣封彌至保寧軍節度使累遷太
傅與澤贈少師追封臨海郡王與檡為浙江閩廣察訪
使(宋史)
孟彦弼贈太師吳興郡王洛州人昭慈聖獻皇后母弟
也(孫覿秦國夫人墓志)
沈該歸安縣侯進吳興開國公(玉堂雜記)
施鉅文安郡開國侯(安吉州志)
沈振字發之錢塘人長興縣男(萬善同歸序參雲巢集)
沈括字存中錢塘人長興縣男(沈括除翰林學士笏記)
沈遘字文通振從子長興縣開國伯(西溪序)
沈起字興宗(闕二字)人長興縣男(沈括集)
周淙長興縣男(宋史新編)
葛立方越國公(陳正齋集)
葛邲廣陵郡開國公(上)
孟珙初封漢東郡公進封吉國公(宋史)
珙父宗政寓吳興
丁勝封濟陽侯(烏青志)
吳淵封金陵郡侯進爵為公
吳潜封許國公
李彦穎吳興郡公(談志德清學)
盧革濮陽縣開國子(吳郡文粹)
劉岑吳興郡開國侯(金陵梵刹志詳書畫徵)
曾炎家德清曲阜縣開國男進封子(詳寓公)
錢象祖吳興郡開國公(真西山集)
象祖即與史彌遠殺韓平原者
邢煥字仲文開封人詔以其女為康王妃王即位封德
清縣開國子(宋史)
凌時中吳興郡侯(勞志)
孟淳贈吳興郡公(勞志)
黃鑄追封江夏郡公黃溍追封江夏郡公(詳人物)
王伯顔至正巾贈太原郡侯子禎襲(元史)
趙師垂趙希永累贈吳興郡公(孟頫祖元史)
趙與訔贈吳興郡公加封魏國公
趙孟頫贈魏國公諡文敏(並上)
陸垕字仁仲江隂人贈吳興郡侯諡莊簡(南畿志)
程䋲翁郇父封烏程縣男(黃溍集)
竒塔特章歷事四朝封德清王(學海)
耿炳文長興侯(開國功臣錄)
徐理西平人封武康侯(河南通志)
施史君縉雲人吳興郡公
吳興備志卷一
