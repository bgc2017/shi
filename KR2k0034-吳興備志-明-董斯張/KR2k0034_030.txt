吳興備志卷三十明董斯張撰
詭徵第二十五之一
許子將墓在豫章郡之四里昔子將以中國大亂遠來
渡江隨劉繇而卒於閶門裏於時漢興平二年也吳天
紀中太守吳興沈季白日於廳事上坐忽然如夢見一
人着黃單衣黃巾稱汝南許子將求改葬因忽不見即
求其喪不知處所遂招魂葬之命文學施遐為招魂文
(豫章記)
吳興施績為尋陽督能言論有門生亦有理意常秉無
鬼論忽有一黑衣白帢客來與共語遂及鬼神移日客
詞屈乃曰君辭巧理不足僕即是鬼何以云無問鬼何
以來答曰受使來取君期盡明日食時門生請乞酸苦
鬼問有人似君者否門生云施績帳下都督與僕相似
便與俱往與都督對坐鬼手中出一鐵鑿可尺餘安着
都督頭便舉椎打之都督云頭覺微痛向來轉劇食頃
便亡(搜神記)
葛玄字孝先丹陽句容人號曰葛仙過武康見一人家
病作請正祝妖邪邪附巫者與仙公飲公故不飲而邪
妖出語不遜仙公厲聲叱曰奸鬼敢爾勅五伯拽妖邪
頭附柱鞭背但聞鞭聲出血流地妖邪伏罪乃止(列仙全𫝊)
江子滙𫝊有蜃棲其下滙東有葛仙翁祠仙翁恐蜃為
患今民間每歲元宵前後家家鳴鼓以壓之其聲若曰
葛公在葛公在有見老人行市中形貎甚怪聞元宵鼓
謂人曰吾聽鼔聲輙頭痛不能堪奈何忽不見人以為
蜃精(西吳里語)
晉元康初中夜見有人坐武康縣樓上身長數丈垂膝
至地縣令會稽賀循知之曰此地本防風氏之國其防
風氏之神乎遂立廟於縣東(徵异記)
昇明中荆州刺史沈攸之廐中羣馬夜輙躑躅驚嘶如
似見物攸之令人伺之見一白駒以綠䋲繫腹直自外
來圉者具言攸之使人夜伏檻邊伺之俄而見白駒來
忽然復去視廐門猶閉計其蹤跡直入閣内時人見之
咸謂之怪檢内人惟愛妾馮月華臂上一玉馬以綠䋲
繫穿之至夜輙脱至枕邊每為失去曉時則還試取看
之蹄上有泥後攸之敗不知所在(渚宫故事)
沈休文雨夜齋中獨坐風開竹扉有一女子擕絡絲具
入門便坐風飄細雨如絲女隨風引絡絡繹不斷斷時
亦就口續之若真絲焉燭未及䟦得數兩起贈沈曰此
謂冰絲贈君造以為冰紈忽不見沈後織成紈鮮㓗明
净不异於冰製扇當夏日甫擕在手不摇而自凉(賈氏說林)
吳興俞亮以永明八年補護軍府吏於常眠處聞有羊
聲疑為神怪竊于戶窺之見其床下有一羊可高二尺
毛色若丹光耀滿室(續异記)
齊豫章王蕭嶷亡後忽見形於沈文季曰吾病未應死
皇太子加膏中十一種藥使吾不差湯中復加藥一種
使吾痢不斷吾已訴先許還東郕當判此事便懷出青
紙文書示文季云與卿少舊為呈主上也俄而失所在
文季懼不敢𫝊少時文惠太子薨(冤魂記)
梁簫猷為吳興太守吳興故有楚覇王神像在府治廳
中猷每祭神與交飲至一斛每酬祀盡歡極醉神影亦
有酒色所禱必從後為益州刺史江陽人齊狗兒反衆
十萬攻州城猷兵粮俱盡人有异心乃遥禱請救是日
有田父逢一騎絡鐵從東方來問去城幾里曰百四十
里時日已晡騎舉矟曰後人來可令之疾馬欲及日破
賊俄有數百騎如風一騎過請飲田父問為誰曰吳興
楚王來救臨汝侯齊狗兒遂平當此時吳興祈禱于神
數日無騐後乃見侍衛土偶皆泥濕如汗猷後封臨汝
侯故神云(南史)
吳郡陸憑少有志行神彩秀徹篤信謙讓家湖州長城
性悦山水一聞竒麗千里而往貞元乙丑歲三月遊永
嘉遘疾而歿憑素與吳興沈萇友善萇夢憑顔色憔悴
曰吾遊至永嘉苦疾將困君為知吾者願托家事萇悲
之又叙舊歡晏語久之因述文章話虚無之事乃謂萇
曰贈君浮雲詩一萹以寄其懷詩曰虚虚復空空瞬息
天地中假合成此像吾亦非吾躬悲吟數四臨去曰憑
船已發來明日午時到此執手而去及覺所記甚分明
乃書而錄之如期而憑喪船至萇撫孤而慟賻助倍禮
詞人楊丹為之志具旌神感銘曰篤生府君美秀而文
沒而不起寄音浮雲(通幽記)
唐蘇頲為烏程尉暇日曾與同僚泛舟㳂溪醉後諷詠
因至道磯寺寺前是霅溪最深處俗相𫝊云此水深不
可測有蛟螭代為人患頲乘醉步行還自駱駝橋遇橋
破墮水直至潭底水中有人令扶尚書出冉冉至水上
頲遂得濟(廣异記己見郡志古跡此加詳)
大歷中有進士竇裕者家寓淮海下第將之成都至洋
州無疾卒嘗與淮隂令吳興沈生善别有年矣聲塵兩
絶莫知其適沈生自淮海調補金堂令至洋州舍於館
亭中是夕風月清朗夜將半生獨居有所亡而不得其
寢俄見一白衣丈夫自門步來且吟且嗟似有恨而不
舒者久之吟曰家依楚水岸身寄洋州館望月獨相思
塵襟淚痕滿生見之甚覺𩔖竇裕特起與語未及遂無
見矣乃嘆曰吾與竇君别久矣豈為鬼耶明日駕而去
行未數里有殯其路前有識者曰進士竇裕殯宫生驚
即馳至館問館吏曰有進士竇裕自京游蜀至此暴亡
太守命殯於南二里許道左殯宫是也即致奠拜泣而
去(宣室志)
元和中進士陸喬家於丹陽居有亭沼號為勝境一夕
有叩門者儀狀秀逸請其名氏曰吾沈約也聞君善詩
故來候耳既而呼左右曰召青箱來俄有一兒至年可
十餘歲指謂喬曰此吾愛子也以青箱為名欲繼吾學
也此亦好為詩近從吾與范僕射過臺城相與感舊援
筆立成諷之曰六代舊山川興王幾百年繁華今寂寞
朝市昔喧闐夜月琉璃水春風卵色天傷時與懷古垂
淚國門前(宣室志)
崔元亮滎陽人也奕世好道勤於香火常諷誦黃庭道
德經寳歷中授湖州刺史修黃籙齋於紫極宫有鶴二
百五十六隻集降壇上内一隻立於虚皇臺頂周身皎
白朱頂而已紫氣彌亘壇所自辰及酉方散杭州刺史
白居易為讃元亮自是通感彌加精誠一旦於靜室誦
黃庭經度人經執手爐於靜室諷經奄然化去歸葬滎
陽坐龕中但有手爐法水也(杜光庭神仙感遇𫝊)
宋熙寧十年湖州知州章惇卜葬母於長興周行累日
無所得夢有二人告之曰頭枕靈山脚踏白蓮惇驚起
待旦而行道問樵夫果得二山尋微路而入忽有廟宇
題曰張李二王惇駭异使葬師視之穴在廟中遂禱以
遷廟之意是夕大雷雨及旦廟已遷於山之東北遂以
葬其母惇為宋之奸臣而鬼亦畏之何耶(西吳里語)
鄱陽高嵲就館於邑宰以無訟堂為學舍池中蓮生花
雙頭丞賈選見之曰此嘉祥也先君大觀二年在吳興
鄉校肄業直廬後産此花守兵白教授率諸生來觀之
折取諦玩葉間隐隱有金書先君姓名三字諸生共致
慶語勉令力學以來歲大魁相期輕薄子翕然笑曰賈
癩子作狀元是天下無士也時正病瘡瘍遍體故云至
秋獲薦送廷對果第一賈名安宅(夷堅志)
雌雄木生沈東老庵左回仙橋東其木一本二幹撑雲
突兀高十餘丈枝葉秀异不辨其為何木也雄者花而
不實雌者實而不花永樂間已朽人伐而薪之其根尚
存回仙橋輪囷玲瓏如卿雲萬態誠竒物也沈偕詩曰
聞說真仙女靈根庇萬家不知其何所指而云然(東林山志)
吳興備志卷三十
