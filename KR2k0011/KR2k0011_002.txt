乾道臨安志卷二宋周淙撰
歴代沿革
大都督臨安府餘杭郡寧海軍節度(治錢塘仁和二縣)禹貢揚
州之域春秋時屬吳吳滅入越越滅入楚秦并天下
屬會稽郡(太平寰宇記夏禹東去捨舟航登陸於此乃名餘杭吳越春秋夫差二十三年止於)
(餘杭山史記始皇三十七年十一月過丹陽至錢唐臨浙江西一百二十里從狹中渡顧夷曰始皇過餘)
(杭因立為縣)漢因之(西漢地里志有餘杭錢唐富春縣又海鹽縣武原鄉有鹽官沈約宋書云)
(鹽官漢舊縣也)至東漢順帝之後隸吳郡(東漢地里志吳郡有餘杭富春城丹)
(陽郡有於潛城)三國時屬吳吳大帝分餘杭置臨水縣(吳志賀齊)
(表奏分餘杭為臨水縣)黃武五年即富春縣置東安郡(吳志云分三郡)
(十縣地置東安郡以全琮為守)又分富春置新城縣既而廢(寶鼎二年割於)
(潛屬吳興郡)晉太康元年改臨水縣為臨安縣時鹽官錢
唐富陽(晉武帝避簡文鄭太后諱改春曰陽)隸吳郡臨安餘杭於潛隸
吳興郡(事見晉地理志)咸和中復置新城縣宋齊梁因之陳
置錢唐郡隋開皇九年平陳廢郡割吳興吳郡之地
置杭州初治餘杭未幾移治錢唐省併新城臨安縣
仁夀二年割武康縣屬杭州因置總管府大業初改
為餘杭郡統縣六(隋地理志云錢唐富陽餘杭於潛鹽官武康)唐武德六
年六月復為杭州隸蘇州總管是年沒於輔公祏七
年平賊復置杭州因併鹽官入錢唐以武康隸湖州
陞於潛縣為潛州八年州廢以舊縣來屬貞觀元年
分天下為十道杭州隸江南東道四年分錢唐復置
鹽官凡領縣五(錢唐富陽餘杭於潛鹽官)隸潤州都督府永淳元
年析富陽復新城縣垂拱二年析於潛置紫溪縣四
年析餘杭復臨安縣萬歲通天元年改紫溪為武隆
聖歷元年又改為武崇神龍元年改為唐山(今昌化縣也大)
(歷二年廢長慶之後復置)景雲二年屬江南道按察使開元二十
一年分隸江南東道採訪使天寶元年改為餘杭郡
統縣八(唐志云錢唐富陽餘杭於潛鹽官新城臨安唐山)至德二載置江東
防禦使治餘杭郡乾元元年復以為杭州置浙江西
道節度治昇州尋徙蘇州未幾兼餘杭軍使治杭州
二年改置觀察使治蘇州上元二年詔杭州刺史領
防禦使建中二年置鎮海軍節度於潤州元和之後
使名廢置不常龍紀元年復置杭州防禦使景福元
年賜號武勝軍防禦二年陞為都團練觀察尋廢移
鎮海軍節度使治杭州(已上使名歲次並見唐方鎮表五代史記云光化元年移)
(鎮海軍於杭州景福二年至光化改元相去凡五年不同)是年始拜錢鏐為節度
使俄而置都督府又陞為大都督府天祐四年以臨
安縣衣錦城為安國衣錦軍朱梁開平元年改新城
為新登(以梁太祖父諱改城曰登)二年改臨安為安國(事見五代史記)四
年改唐山為金昌龍德三年析錢塘鹽官地置錢江
縣(今仁和縣也)與錢塘分治城下後唐同光初復金昌為
昌化石晉改為横山又以為吳昌五代之亂錢氏據
有兩浙幾百年號吳越國宋興錢俶始事貢獻太平
興國三年朝于京師遂納土焉其年改錢江為仁和
復新登為新城陞安國衣錦軍為順化軍治臨安縣
四年改吳昌為昌化五年廢順化軍以其縣復隸杭
州淳化五年詔以鎮海軍為寧海軍(詔曰浙右奥區餘杭故壤閭閻)
(舊俗有延陵廉遜之風組練雄師知孫武訓齊之令控於滄海實曰大藩宜更節制之名用洽底寧之化)
(杭州鎮海軍改為寧海軍)陞南新場為紹德縣六年改為南新縣
領縣十皇祐元年管勾一路兵馬鈐轄司事熙寧五
年廢南新為鎮隸新城縣七年分浙東西為兩路(杭蘇)
(湖潤常秀睦七州為西路)宣和中領浙西安撫使建炎三年翠華
巡幸是年十一月三日陞杭州為臨安府復兼浙西
兵馬鈐轄司事統縣九錢塘仁和餘杭臨安富陽於
潛新城鹽官昌化紹興五年三月二十四日指揮臨
安府車駕駐蹕之地宜增重事權依舊兼浙西安撫
使云
星度分野
周禮保章氏以星土辨九州之地所封封域皆有分星
以觀妖祥注云星紀吳越也史記天官書漢書天文
志皆云牽牛婺女揚州地里志云吳地斗分壄也晉
書天文志隋書地里志皆云自南斗十二度至須女
七度為星紀於辰在丑吳越之分野屬揚州費直起
斗十度蔡邕起斗六度故永嘉中歲星熒惑太白聚
牛女之間識者以為吳越之地當興王者又苻堅欲
謀為寇石越對曰今歲星鎮斗牛福德在焉垂象弗
差苻融曰歲鎮在斗牛吳越之福五代史云唐末豫
章人有善術者望牛斗間有王氣牛斗乃錢塘分野
國史地里志兩浙路當天文南斗須女之分
風俗
吳地古揚州之境也其俗躁勁輕揚故曰揚州或云州
界多水水波揚也周官職方氏曰揚州之民二男而
五女其畜宜鳥獸其榖宜稻吳越春秋云人性脆而
愚水行山處以船為車以檝為馬悅兵而敢死漢志
曰吳粤之君皆尚勇故其民好用劍輕死易發文身
斷髮以避蛟龍之害(應劭曰常在水中故斷其髮文其身以象龍子故不見傷害也)
數與楚接戰互相兼并故吳越風俗略與楚同隋志
曰江南之俗火耕水耨魚稻富饒不憂飢餒信鬼神
喜淫祀又曰吳郡餘杭川澤沃衍有海陸之饒珍異
所聚商賈並凑其人君子尚禮庸庶敦厖故風俗澄
清而道教隆洽亦其風氣所尚也國史地里志總敘
兩浙路以為人性敏柔而慧尚浮屠氏之教厚於滋
味急於進取善於圖利
州境
通典太平寰宇記皆云杭州乃春秋越國之西境西北
至禦(一作語)兒分界在吳郡嘉興縣南今秀州崇德縣
有禦兒鄉是也又周顯王四十六年楚威王伐越破
之盡取其地至於浙江之北
東西六百六十七里一百三十六步
南北九十九里三十三步
四至八到
東至秀州界一百二十九里自界首至本州一百二十
里
西至徽州界二百四十三里自界首至本州九十里
南至紹興府界三十六里自界首至本府九十里
北至湖州界五十四里自界首至本州一百八里
東南到紹興府界三十六里自界首至本府一百三十
五里
西南到嚴州界一百五十三里自界首至本州一百二
十一里
東北到秀州界九十三里自界首至本州九十七里
西北到宣州界一百九十八里自界首至本州二百一
十里
去兩京地里
東京二千二百里西京二千五百里
陸路
西至昱嶺二百四十三里入徽州界
北至導墩五十四里入湖州界
東北至七里店九十三里入秀州界
西北至千秋嶺一百九十八里入宣州界
南至白峯鋪一百五十三里入嚴州界
水路
東至浙江沿海郭瀝港一百二十九里入秀州界
南至浙江中流三十六里入紹興府界
北至下塘大港導墩五十四里入湖州界
東北至上塘運河七里店九十三里入秀州界
東南至浙江中流三十六里入紹興府界
西南自浙江入溪至白峯一百五十三里入嚴州界
縣
望錢塘望仁和
望餘杭望臨安
緊富陽緊於潛
上新城上鹽官
中昌化
鎮
江漲橋鎮臨平鎮
范浦鎮
右並端拱元年置隸仁和縣
湯村鎮
右本仁和鎮端拱元年改隸仁和縣
南新鎮
右熙寧五年置隸新城縣
在城八廂(吏部注大小使臣分治煙火賊盗公事)
宫城左一左二左三
右一右二右三右四
城南北兩廂(紹興十一年五月七日郡守俞俟奏請府城之外南北相距三十里)
(人煙繁盛各比一邑乞於江漲橋浙江置城南北左右廂差親民資序京朝官主管本廂)
(公事杖六十以下罪聽决奉聖旨依)
城南左廂(舊治便門外一里浙江跨浦橋北今徙於白壁營)
城北右廂(治餘杭門外六里江漲橋鎮)
城東西都巡檢使(乾道三年四月二十日郡守王炎奏請以城外東西廂地)
(分廣闊巡邏稀疎乞於見任官内踏逐有武勇之人二員兼城東西巡檢使各差軍兵三)
(十人帶器㐲巡警措置盗賊奉聖旨依)
城東都巡檢使司(治城東一里羅漢院之南)
城西都巡檢使司(治城西三里赤山之南)
城社(門附)
九域志隋楊素剏州城周回三十六里九十步有城門
十二東曰便門保安崇新東青艮山新門西曰錢湖
清波豐豫錢塘南曰嘉會北曰餘杭有水門五東曰
保安南水北水北曰天宗餘杭(資治通鑑載後周景福二年錢鏐發民夫)
(二十萬及十三都軍士築杭州羅城周七十里南門曰龍山東門曰竹車南土北土保德北門曰北關西)
(門曰涵水西關城中又有門曰朝天門曰炭橋新門曰鹽橋門今廢土人猶以門稱焉)
社壇舊在利涉門内(今嘉會門)一百步今徙于城西一里昭
慶寺
戶口
自陳置錢塘郡隋廢郡為杭州戶一萬五千三百八十
唐貞觀中戶三萬五百七十一口一十五萬三千七
百二十九開元中戶八萬六千二百五十八太平寰
宇記載皇朝初戶主六萬一千六百八客八千八百
五十七九域志戶主一十六萬四千二百九十三客三
萬八千五百二十三兩朝國史戶二十萬五千五百
六十九今戶二十六萬一千六百九十二口五十五
萬二千六百七
廨舍
府治舊在鳳皇山之右子城南曰通越門北曰䨇門(錢氏)
(舊造至和元年郡守資政殿學士給事中孫沔重建樞密直學士蔡襄撰記并書刻石于門之右)建
炎四年翠華駐蹕今徙治清波門之北以奉國尼寺
(即淨因寺)故基創建
兩浙轉運衙太平興國三年錢氏納土是年五月丙戌
始置轉運使以刑部郎中楊克遜充兩浙西南路轉
運使宗正寺丞趙齊副之祠部郎中劉保勲充兩浙
東北路轉運使右拾遺鄭遜副之熙寧七年四月癸
已檢正中書刑房公事沈括言欲乞分浙東西為兩
浙路轉運使於杭州置司(杭蘇湖常秀睦潤七州為浙西路越明台婺温衢處)
(七州為浙東路)詔從之舊治在䨇門之北為南北兩衙今徙
於湧金門南為轉運東西衙
提舉市舶衙舊在城中淳化三年四月庚午移杭州市
舶司於明州定海縣以監察御史張肅領之(今存市舶務)
通判南廳在府衙南
通判北廳在府衙東
安撫司參議官主管機宜文字幹辦公事廨舍在府治
之左右
僉判察判節推察推司戶司法教授廨舍並在府治之
左右
府院在府衙門之西(錄事參軍廨舍附之)
左司理院在府衙之東(司理參軍廨舍附之)
右司理院在府衙之西(司理參軍廨舍附之)
學校
至聖文宣王廟舊在府治之南子城通越門外有稽古
閣奉安御書宣和中本路廉訪使降御書殿牓曰大
成(錢塘仁和縣學附焉)
六經齋十二
經德進德炳文兊習
頤正賁文蒙養時升
益朋履信復古賓賢
建炎以來遷徙不常紹興元年於凌家橋東以
慧安寺故基重建
六齋
升俊經德敦厚彌新
賁文富文
科舉
舊制三歲應詔解七人崇寧頒三舍法于學歲貢七人
宣和五年復科舉三歲解十四人紹興二十六年增
西北流寓解額三人今解十七人
軍營(兵籍附)
禁軍
東南第三將自錢氏納土之後准朝廷處分分屯駐
劄(寨在東青門裏)有正副將各一員押隊官二員元管步軍
九指揮大觀四年三月奉聖旨撥威果第二十八雄
節第九指揮往平江府駐劄宣和二年因討睦州方
宼准殿前司備奉指揮撥到威捷第一指揮馬軍并
全捷第二第三指揮步軍並屬本將駐劄共見管八
指揮元額四千八十人
威捷第一指揮(元額五百一十人)
威果第四指揮(元額五百一十人)
威果第五指揮(元額五百一十人)
威果第六指揮(元額五百一十人)
雄節第八指揮(元額五百一十人)
雄節第十六指揮(元額五百一十人)
全捷第二指揮(元額五百一十人)
全捷第三指揮(元額五百一十人)
京畿第二將元係東京畿縣陳留雍丘尉氏鄢陵陽
武屯駐人兵建炎元年十一月准樞密院劄子差隨
統領劉俊前來杭州收捕陳通續准樞密院劄子備
奉聖旨存留本將人馬在杭州就糧駐劄(營寨在東青門裏)
有正副將各一員押隊官三員共管一十六指揮元
額七千六百六十人
武騎第六指揮(元額四百一十人)
武騎第七指揮(元額四百一十人)
廣勇左一四指揮(元額五百一十人)
廣勇左一五指揮(元額五百一十人)
廣勇左一六指揮(元額五百一十人)
廣捷第四指揮(元額五百一十人)
廣捷第五指揮(元額五百一十人)
廣捷第六指揮(元額五百一十人)
忠節第二指揮(元額五百一十人)
驍猛第一指揮(元額四百一十人)
神威第九指揮(元額五百一十人)
雄勇第二指揮(元額五百一十人)
雄威第六指揮(元額五百一十人)
效忠第二十四指揮(元額五百一十人)
效忠第七十五指揮(元額四百一十人)
效忠第七十七指揮(元額四百一十人)
兵馬鈐轄司軍兵内雄節威果全捷三指揮於熙寧
三年以後招置宣和二年分撥宿州屯駐軍龍騎歸
遠二指揮軍兵前來討捕睦州方寇續准指揮留屯
於杭州(營寨在東青門外)係本府兵馬鈐轄管轄共管五指
揮元額二千五十人
雄節第十七指揮(元額四百一十人)
威果第六十一指揮(元額四百一十人)
全捷第十七指揮(元額四百一十人)
龍騎指揮(元額四百一十人)
歸遠指揮(元額四百一十人)
諸寨土軍一十三處元額共管一千三百六十六人
外沙巡檢司寨在候潮門外(元額管土軍一百二十人)
海内巡檢司寨在嘉會門外(元額管土軍一百二十人)
管界巡檢司寨在餘杭門外(元額管土軍一百人)
茶槽巡檢司寨在東青門外(元額管土軍一百二十人)
南蕩巡檢司寨在錢塘縣界(元額管土軍九十六人)
東梓巡檢司寨在富陽縣界(元額管土軍一百二十人)
上管巡檢司寨在鹽官縣界(元額管土軍一百二十人)
赭山巡檢司寨在仁和鹽官兩縣界(元額管土軍一百二十人)
黃灣巡檢司寨在鹽官縣界(元額管土軍一百二十人)
硤石巡檢司寨在鹽官縣界(元額管土軍一百人)
奉口巡檢司寨在錢塘仁和縣界(元額管土軍一百人)
許村巡檢司寨在鹽官縣界(元額管土軍共一百人)
下塘巡檢司寨在仁和縣界(元額管土軍三十人)
廂軍
崇節第一指揮(額管五百人)
崇節第二指揮(額管五百人)
崇節第三指揮(額管四百人)
崇節第四指揮(額管四百人)
崇節第五指揮(額管四百人)
崇節第六指揮(額管四百人)
捍江第一指揮(額管四百人)
捍江第二指揮(額管四百人)
捍江第三指揮(額管四百人)
捍江第四指揮(額管四百人)
捍江第五指揮(額管四百人)
修江指揮(額管一百二十人)
都作院指揮(額管四百八十人)
小作院指揮(額管一百人)
清湖閘指揮(額管七十人)
開湖司指揮(額管二百人)
北城堰指揮(額管三十六人)
西河廣濟指揮(額管三百人)
樓店務指揮(額管三百人)
長安堰閘指揮(額管一百人)
秤斗務指揮(額管四十八人)
壯城指揮(額管三百人)
鼓角匠指揮(額管二十五人)
横江水軍指揮(額管二十四人)
船務指揮(額管二百八十人)
牢城指揮(無額乾道五年八月分軍籍見&KR2636;八百二十四人)
坊市
左一廂
市西坊(灞西巷)市南坊(巾子巷)
太平坊(新街巷)融和坊(肉市巷)
清河坊(清河坊巷)吳山坊(吳山井巷)
回濤坊(吳山井後巷)通浙坊(天井巷)
徑山坊(峨眉山巷)大𨼆坊(都酒務巷)
淨因坊(樓店務巷)豐豫坊(府學巷)
善化坊(竹園山巷)懷慶坊(寶月山巷)
左二廂
修義坊(菱椒薑巷)樂衆坊(南棚巷)
修睦坊(銀甕後巷)積善坊(上百戲巷)
秀義坊(下百戲巷)夀安坊(宫巷)
修文坊(修文巷)里仁坊(陶家巷)
保信坊(剪刀股巷)定民坊(中棚巷)
睦親坊(官巷)純禮坊(後洋街巷)
保和坊(甎街巷)報恩坊(觀巷)
左三廂
欽善坊(聞扇子巷)甘泉坊(相國井巷)
清風坊(活水巷)興慶坊(前洋街巷)
德化坊(木子巷)
右一廂
孝仁坊(清平山巷)貴恕坊(相府巷)
夀域坊(糧料院巷)保寧坊(太廟巷)
天慶坊(天慶觀巷)保民坊(吳山廟巷)
長慶坊(竹竿巷)懷信坊(□糰巷)
常慶坊(柴垜橋巷)
右二廂
清平坊(沙皮巷)興禮坊(清泠橋巷)
通和坊(金波橋巷)延福坊(灞東巷)
蘭陵坊(水巷)義和坊(炭橋巷)
武志坊(李博士橋巷)戒民坊(棚橋巷)
新安坊(小新橋巷)延定坊(鵝鴨橋巷)
祈祥坊(北橋巷)懷遠坊(軍頭司巷)
普寧坊(清遠橋巷)同德坊(鐙心巷)
教欽坊(竹竿巷)嘉新坊(十郎堂巷)
招賢坊(仁和縣巷)安國坊(仁和倉巷)
右三廂
東坊(中沙後巷)西坊(中沙前巷)
善履坊(豐樂橋巷)興德坊(鹽橋巷)
豐禾坊(豐禾倉巷)昌樂坊(薦橋巷)
富樂坊(蒲橋巷)
右四廂
寧海坊(鐵碇巷)
界分
錢塘縣
南城界西城界
温泉界中路南上分界
中路南下分界中路北界
外河界州内界
西湖門南界西湖門北界
三教門界吳山北界
西一界西二界
東一界東二界
東西一下分界淨因寺界
三橋南界三橋北界
灞北界開道坊界
中棚界井亭橋北界
橋南界橋北界
後杭界木子東界
木子西界西莊界
仁和縣
中濠南界衆安東界
小新營界東營界
妙慈界沙河東界
灞東界中濠北界
永新橋界仁和界
西營界
橋梁
都亭驛橋州橋洪橋
阜民橋過軍橋通江橋
望仙橋三聖廟橋柴垜橋
薦橋道明橋豐樂橋
蒲橋鹽橋梅家橋
葛公橋鍾公橋清泠橋
瓦子前橋瓦子後橋金波橋
巧兒橋亨橋猫兒橋
舍兒橋永清橋水巷橋
炭橋李博士橋棚橋
新橋鵝鴨橋北橋
軍頭司木橋清遠橋仁和倉橋
天水院橋回龍橋(一名觀橋)貢院橋
祥符橋衆安橋淨因寺橋
樓店務橋石橋木橋
凌家橋仁夀橋轉運衙石橋
渡子橋六房院橋金文橋
施家橋侍郎橋三橋
軍將橋施水坊橋井亭橋
紅橋鞔鼓橋馬家橋
洗麩橋清湖橋石灰橋
結縛橋左蔵庫橋丁家橋
紀家橋車橋楊四姑橋
新莊橋師姑橋斜橋
便橋
物産
禹貢揚州篠蕩既敷厥草惟天厥木惟喬周官職方氏
揚州其利金錫竹箭其畜宜鳥獸其榖宜稻舊經云
産白編綾緋綾藤紙木瓜橘蜜薑牛膝地黃
今産
穀
秔稬粟麥麻豆
衣
綾絹布綿羅綢紗
貨
茶鹽絲蜜蠟紙
藥
白术茱萸菖蒲桑白皮
芍藥五加皮地榆白芷
地黃荆芥甖粟薄荷
紫蘇子麥門冬天南星白芨
香附子牛膝何首烏百合
牽牛地骨皮牛蒡子地膚子
乾葛天花粉馬兜鈴丹參
苦參沙參石竹白鮮皮
白薇莉蘆恒山萆薢
劉寄奴葳靈仙五倍子茵陳
山藥黃菁瞿麥旋復花
菊花枸杞草烏頭鬼箭
山豆根茯苓半夏貫衆
牡丹皮杜仲車前子石鷰子
秦皮前胡寒水石枳實
續斷青蒿子千年潤益母草
香薷千金草澤蘭蛇床子
鈎藤黃皮地萹蓄藁本
獨活升麻烏藥苦楝皮
百部根躑躅花蒲黃榆白皮
鳳眼草金星草木通覆盆子
果
橘橙梅桃
李杏柿栗
棗瓜梨蓮
茨菰藕菱枇杷
櫻桃石榴木瓜林檎
楊梅鷄頭銀杏甘蔗
花
牡丹芍藥酴醿棣棠海棠
金林檎御李緋桃滴滴金碧桃
紅杏長春玉簪水仙玉梅
薔薇佛見笑聚八仙粉團山茶
海紅徘徊百合梔子剪紅羅
石竹萱草密友金鐙蜀葵
千葉蓮佛頭蓮紅榴木犀丹桂
木芙蓉黃菊山丹白菊臘梅
香梅千葉梅福梅瑞香
木
桑梓柘松栢
桐櫧櫟槐杉
楮桂槤檀樟
楓柳榆
竹
□筀金淡紫
斑
土貢
禹貢揚州厥貢惟金三品厥篚織貝厥包橘柚錫貢唐
書地理志貢白編綾緋綾藤紙木瓜橘蜜薑乾薑芑
牛膝太平寰宇記歲貢乾地黃牛膝藤紙蜜九域志
貢綾三十匹藤紙一千張兩朝國史貢糟蔵瓜薑祥
符舊經貢山茶楊梅笋絹綢綿子薑甘蔗
今貢
綾三十匹
稅賦(茶租免役和預買附)
夏稅(每歲婺州給本府衣絹二千五百匹綢三千匹綿三萬五千兩徽州給本府衣絹七千四十匹綿一)
(萬七千三百五十兩)
絹九萬五千八百一十三匹二尺四寸三分七釐
綢四千四百八十六匹三丈四尺八寸一分二釐
綾五千二百三十四匹一丈
綿五萬八千五百二十一兩二錢二分八釐
秋稅
苗米一十二萬三千七百一十三石六斗八升一合
一勺七撮
茶租錢一萬一千六百八十九貫一百四十三文
免役錢一十二萬一千八百八十五貫七百八十五文
和預買(每歲認發江隂軍和買絹七十二匹二丈一尺四寸三分五釐折帛錢九千二百七十八貫五)
(百一十八文)
絹四萬三百九十九匹二丈六尺二寸三分五釐
綢七百九十五匹
折帛錢六十四萬八千三百八十五貫五百一十八
文
倉場庫務(錢監作院附)
鎮城倉在餘杭門裏
都鹽倉在天宗門裏
常平義倉在餘杭門裏
合同茶場在湧金門裏
糠場在天宗水門裏
城南炭場在候潮門外
城北炭場在餘杭門外
軍資庫在府衙門之左
常平庫在府衙門之左
公使庫在府衙之東
甲仗庫在府衙之東
架閣庫在府衙之北
公使酒庫在府衙之西
祗備庫在府衙之西
什物庫在府衙之西
轎擔庫在府衙之西
醋庫一十八處分在府城内外
都稅院在灞頭市東(抵當庫平凖務秤㪷局附焉)
龍山稅務在嘉會門外
浙江稅務在浙江岸跨浦橋南
北郭稅務在餘杭門外
江漲橋稅務在江漲橋鎮市
紅亭稅務在崇新門外
樓店務在府衙之東
市舶務在保安門外諸家橋之東
酒務五處乾道二年五月二十五日戶部侍郎曾懷申
請併歸戶部贍軍庫取三年所趁息錢以一年酌中
之數為額却於贍軍庫收趁息錢内撥還臨安府奉
聖旨依奏
都酒務(在清河坊西)
南比較務(一名武林園在灞頭市南)
北比較務(一名虎跑泉在後洋街)
龍山酒務(在龍山白塔嶺下)
江漲橋務(在江漲橋鎮市)
都作院在湧金門之北(小作院附之)
錢監大唐寶興鑄錢監在龍山相近吳郡圖經曰每歲
官取長洲縣白墡土為錢塘鑄錢監用今藉田園乃
故基也旁有長生水池大中祥符九年五月戊申江
淮兩浙發運使李浦言饒池江杭四州錢監每歲共
鑄錢一百二十萬貫用銅四百五十三萬斤(今廢)
館驛(亭堂樓觀閣軒附)
樟亭驛晏殊輿地志云在錢塘縣舊治之南五里白居昜
有宿樟亭驛詩羅𨼆乾符五年夏登是驛看潮有詩(廢)
郵亭驛在朝天門外中間改名天策今為昇陽宫
仁和館在清湖閘之東紹興十九年郡守湯鵬舉建
亭
南園巽亭慶歷三年郡守蔣堂於舊治之東南建巽亭
以對江山之勝崇寧三年蔣之竒作詩紀其事(胡宿詩云)
(武林天下竒巽亭境中絶)
介亭在舊治後聖果寺熙寧中郡守祖無擇對排衙石
作介亭左江右湖千里在目無擇為介亭銘序云亭
前有石二佾自北而南二十舉趾高踰再仞有若衙
道故諺以排衙稱因名其亭曰介亭銘曰猗歟兹亭
仁智是經控帶山海周旋日星嘉乃成績取名於易
維介之義以敏厥德(東坡居士餞楊次公於此亭詩云丹青明滅風篁嶺環珮空響)
(桃花源郡人謂介亭山下為桃源路也)今廢
清風亭在中和堂之側直望海門(廢)
曲水亭在舊治治平中郡守舍人沈遘建今廢
望越亭在舊治後慶歷中郡守蔣堂建政和元年郡守
張閣遷巽亭於此遂廢
碧波亭晏殊輿地志云在舊治子城北門外五代史載
錢氏大閱兵於碧波亭亭階臨水面闊數丈元豐中
郡守張詵重建(廢)
隆禮亭祥符舊經云在郡城錢塘舊治之南到縣一十
三里(廢)
敦禮亭祥符舊經云在郡城錢塘舊治之南到縣一十
二里(廢)
崇禮亭祥符舊經云在郡城錢塘舊治之南到縣一十
一里(廢)
鳳皇亭祥符舊經云在通判舊治(廢)
集賢亭在豐豫門外湖堂前(廢)
潺湲亭古稱阿閦佛塔亭旁有溝牐引湖水以注相國
井而水衝突沸騰遂名潺湲亭(廢)
通遠亭祥符舊經云在錢塘縣舊治北到縣四里(廢)
橘園亭在鹽橋之南乾道五年郡守周淙重修
馭舟亭在鹽橋之北
安濟亭祥符舊經云在錢塘舊治南到縣二十里
浙江亭祥符舊經云在錢塘舊治南到縣一十五里
堂
有美堂在郡城吳山嘉祐二年龍圖閣直學士梅摯出
守杭州仁宗賜詩寵行摯乃取詩之首章以名有美
堂(詩見牧守門)歐陽修記曰夫舉天下之至美與其樂有
不得而兼焉者多矣故窮山水登臨之美者必之乎
寬閑之野寂寞之鄉而後得焉覽人物之盛麗夸都
邑之雄富者必據乎四達之衝舟車之會而後足焉
蓋彼放心於物外而此娛意於繁華二者各有適焉
然其為樂不得而兼也今夫所謂羅浮天台衡嶽廬
阜洞庭之廣三峽之險號為東南竒偉秀絶者乃皆
在乎下州小邑僻陋之邦此幽潛之士窮愁放逐之
臣之所樂也若乃四方之所聚百貨之所交物盛人
衆為一都會而又能兼有山水之美以資富貴之娛
者惟金陵錢塘然二邦皆僭竊於亂世及聖宋受命
海内為一金陵以後服見誅今其江山雖在而頽垣
廢址荒煙野草過而覽者莫不為之躊躇而悽愴獨
錢塘自五代時知尊中國效臣順及其亡也頓首請
命不煩干戈今其民幸富足安樂又其俗習工巧邑
屋華麗蓋十餘萬家環以湖山左右映帶而閩商海
賈風帆浪舶出入於江濤浩渺煙雲杳靄之間可謂
盛矣而臨是邦者必皆朝廷公卿大臣若天子之侍
從又有四方遊士為之賓客故喜占形勝治亭榭相
與極遊覽之娛然其於所取有得於此者必有遺於
彼獨所謂有美堂者山水登臨之美人物邑居之繁
一寓目而盡得之蓋錢塘兼有天下之美而斯堂者
又盡得錢塘之美焉宜乎公之甚愛而難忘也梅公
清慎好學君子也視其所好可以知其人焉四年
八月丁亥廬陵歐陽修記蔡襄書碑摯又賦五言詩
六篇皆以有美堂新建為篇首錢氏初建江湖亭于
此(一時名流皆有詩後人以為酒名)今廢
中和堂在舊治又有清風亭在堂之偏望海樓在堂北
建炎三年四月壬戌光堯太上皇帝來登斯堂遠曯
稽山思夏后之功俯瞰濤江懷子胥之烈御製古詩
一首六龍轉淮海萬騎臨吳津王者本無外駕言蘇
遠民瞻彼草木秀感此瘡痍新登堂望稽山懷哉夏
禹勤神功既盛大後世蒙其仁願同越勾踐焦思先
吾身艱難務遵養聖賢有屈伸高風動君子屬意種
蠡臣又御書謂斯堂偉特之觀無愧上都薰風南來
我意雖快願與庶人共之後改為偉觀堂先是錢氏
武肅王建閱禮堂至和三年郡守孫沔重修棟宇宏
麗輪奐一新更名中和(趙抃詩云老來重守鳳皇城千里人心豈易平樂職古賢)
(形歎頌中和終不為虚名後人以為酒名)
虚白堂舊圖經云在舊治晏殊輿地志云為刺史在官
清嚴人無犯者唐長慶中刺史白居易有詩刻石堂
上羅𨼆虛白堂牡丹詩云莫背欄杆便相笑與君俱
受主人恩蓋謂白太傅手植此花也郡守梅摯十詩
皆以堂有虛白閑為首章堂前有紫薇兩本世傳居
易所植蘇軾有虛白堂紫薇花詩(廢)
清暑堂治平三年郡守蔡襄建在州治之左并撰記及
書刻石堂上廢
秋香堂在漕臺舊治轉運使劉既濟建(廢)
湖堂在豐豫門外堂前有集賢亭(廢)
三賢堂在孤山竹閣有白樂天林君復蘇子瞻三賢像
後廢不存乾道五年郡守周淙重建于水仙王廟之
東廡
講易堂在府治之東紹興十六年郡守張澄建張偁名
為吏𨼆堂隆興元年陳輝改今名中書舍人張孝祥
書左朝請大夫葛立方撰記
樓
東樓(一名望海樓)在舊治中和堂之北太平寰宇記云高十
八丈唐武德七年置(廢)
十三間樓去錢塘門二里許蘇軾治杭日多治事於此
(廢)
豐豫門湧金樓政和六年郡守徐鑄以豐豫門樓隳損
命鈐轄楊靖重建頗極壯麗牓曰湧金樓
聳翠樓在豐豫門外政和七年郡守徐鑄命鈐轄楊靖
於湖堂之右以衆樂亭舊址臨湖為聳翠樓(今豐樂樓)
望湖樓(一名看經樓)乾德五年忠懿王錢氏建去錢塘門一
里蘇軾有望湖樓詩
觀
雲濤觀在舊治政和元年郡守張閣既徙巽亭以其舊
址更造(廢)
閣
儒賢亨會之閣故相劉正夫之居在萬松嶺東青平門
(青平乃公舊里號青平里時人因以此名之)政和三年𠡠建御書閣賜是
名(廢)
一德格天之閣紹興中御書賜太師秦檜之居(廢)
望海閣在漕臺舊治(廢)
白公竹閣在孤山與栢堂相連有唐刺史白居易祠堂
蘇軾有竹閣栢堂二詩(廢)
巢居閣林逋故廬有此閣或云在寶雲寺即雲巢也(廢)
紅梅閣在府治
軒
石林軒在舊治後至和中郡守孫沔初建號燕思閤又
取臨安縣淨土寺立石七株置之閤前蒼然竒怪號
七賢石元祐中郡守蒲宗孟改名石林軒(廢)
乾道臨安志卷二
