乾道臨安志卷一宋周淙撰
行在所宫闕(門附)
大内在鳳皇山之東以臨安府舊治子城增築南曰麗
正門(門外建東西闕亭百官待漏院)北曰和寧門(門外建百官待漏院)東曰東
華門建炎中車駕南廵駐蹕於此紹興七年二月降
詔巡幸建康府紹興八年三月移蹕臨安府下詔曰
昔在光武之興雖定都於洛而車駕往反見於前史
者非一用能奮揚英威遞行天討上繼隆漢朕甚慕
之朕荷祖宗之休克紹大統夙夜危懼不常厥居比
者巡幸建康撫綏淮甸既已申固邊圉奬率六軍是
故復還臨安内修政事繕治甲兵以定基業非厭霜
露之苦而圖宫室之安也故兹詔諭想宜知悉德夀
宫在望仙橋之東(宫門外有百官待漏院)紹興三十二年六月
四日奉聖旨以德夀宫為名是月十一日光堯夀聖
太上皇帝降詔退處是宫其日今上皇帝登寶位
皇子府
慶王府恭王府
右在德夀宫北
宗廟(欑宫附)
太廟在瑞石山之左
景靈宫在新莊橋之西(崇禋館道院在宫之南)
安穆安恭皇后攢宫在錢湖門外三里修吉寺
莊文太子攢所在錢湖門外二里寶林院
郊社
圜壇在嘉會門外以南四里三歲一郊天
熙成殿(在壇側)
太社太稷壇在觀橋東北每歲春秋祀社稷
九宫壇在東青門外一里歲祀九宫貴神
藉田先農壇在嘉會門外以南四里玉津園之南紹興
十五年十一月十七日詔以來歲之春祗祓青壇親
載黛耜躬三推之禮以風示于四方明年孟春二十
有二日太上躬耕藉田禮成自後歲祀先農于此
高禖壇在嘉會門外以南四里龍華寺歲祀高禖
三省
尚書省(六部)
中書省(後省)
門下省
樞密院(承旨司)
右在和寧門外之北
臺閣
龍圖天章寶文顯謨徽猷敷文閣在和寧門裏
御史臺在清河坊之西
秘書省在天井巷之東
光堯太上皇帝御書右文殿曰右文之殿門曰右
文殿門
實錄院
日歷所
右附于秘書省
學校
太學紹興十二年四月二十一日奉聖旨太學養士權
於臨安府府學措置增展其格法令禮部討論繼而
於前洋街建立十四年三月已已光堯太上皇帝祗
謁先聖止輦于大成殿門外降登步趨執爵奠拜注
視貌像翼翼欽慕復幸太學御敦化堂頒手詔示樂
育詳延之誠意命國子司業高閌講周易泰卦賜羣
臣諸生坐垂聽講說首肯者再三復迂玉趾俯臨養
正持志二齋顧瞻生徒肄業之所徘徊久之始命駕
言還乾道五年奉聖旨令兩浙轉運司臨安府重修
殿宇
光堯太上皇帝御書至聖文宣王廟曰大成之殿
門曰大成殿門
光堯太上皇帝御書御書閣牌曰首善之閣蔵光
堯太上皇帝御書石經
敦化堂(米友仁被旨書)
齋舍
服膺禔身守約習是
養正存心節性持志
率履誠意經德允蹈
循理時中惇信果行
務本貫道觀化立禮
武學在前洋街紹興十六年四月初二日奉聖旨令兵
部討論武士弓馬及試選去留格法申尚書省二十
六年奉聖旨令禮兵部檢會祖宗以來武學養士典
故施行乾道五年奉聖旨令兩浙轉運司臨安府重
修
殿宇
昭烈武成王殿敦閱堂
齋舍
受成貴謀輔文中吉
經遠閱禮
諸王宫大小學在睦親宫之右
貢院在觀橋之西别試所在貢院之側
經筵
講筵所
資善堂
講筵閣
右並在禁中
宫觀
太一宫在新莊橋之南(崇真館道院在宫之南)
萬夀觀在新莊橋之西(晨華觀道院在觀之東)
四聖延祥觀在孤山紹興十六年建二十年賜今額(道院)
(在觀之北)
三茅寧夀觀在城中七寶山紹興十六年賜今額
顯應觀紹興十九年於龍山西建立二十四年徙于涌
金門外靈芝寺之右
旌忠觀紹興元年宣撫處置使張浚劄子據吳玠陳請
陜西出兵自來祈禱三聖屢獲顯應乞於鳳翔府和
尚原立廟賜旌忠廟額封忠烈靈應王忠顯昭應王
忠惠順應王三年張俊楊存中郭仲荀用已俸於臨
安府踏道橋東立廟紹興十九年改賜觀額三十二
年徙于覺苑寺故基
廟宇
祚德廟在車橋西紹興二十二年二月二十一日奉聖
旨令兩浙轉運司蓋造
苑囿
玉津園在龍山之北
聚景園在清波門外
院
諫院在三省後
學士院在和寧門裏
登聞檢院在麗正門外
登聞鼓院在麗正門外
官告院在尚書吏部中門
都進奏院在朝天門外
諸司糧料院在夀域坊之北
諸軍糧料院在夀域坊之北
文思院上下界在北橋之東
車輅院在嘉會門外
騏驥院在紫坊嶺下
六房院在三橋之西
五房院在紅橋之西
所
玉牒所在朝天門之南
勑令所舊在天井巷今徙于朝天門之南
軍器所在祥符寺之東
三衙
殿前司在八盤嶺南
侍衞馬軍司在天慶坊
侍衞步軍司在鐵冶嶺
寺監
太常寺在天井巷(舊勑令所)
宗正寺(附于大宗正司)
大理寺在仁和縣西
司農寺在市南坊之北
太府寺在通江橋之東
國子監事具學校
將作監在修文坊
軍器監在修文坊
司
大宗正司在睦親坊
軍頭引見司在文思院後
左右金吾街仗司在吳山
諸司審計司在淨因坊之北
諸軍審計司在淨因坊之北
牛羊司在𣙜貨務後
排岸司在武學相對
内諸司
閤門
客省四方館
右在和寧門外
入内内侍省
禁衞所
皇城司
御藥院
御輦院
内東門司
御前馬院
修内司
翰林院(天文局醫官局鐘鼓院隸焉)
通進司
御厨
翰林司
儀鸞司
合同憑由司
後苑
内蔵庫
内軍器庫
御酒庫
右並在禁中
倉
省倉上界在天水院橋之北
省倉中界在仁和縣橋之東
省倉下界在餘杭門外九里
豐儲倉在東青門外三里
場
𣙜貨務都茶場在通江橋之東
雜買務雜賣場在通江橋之西
草料場在天水院橋之北
糯米糴場在德勝橋之北
庫
左蔵庫在清湖橋之西
御酒麴料庫在後市街
祗候法物庫在糯米倉巷
度牒庫在油車巷
贍軍南酒庫在朝天門外(有和樂樓)
贍軍東酒庫在柴垜橋之東(有太和樓)
贍軍北酒庫在鹽橋之東
贍軍西酒庫在三橋之西(有豐樂樓)
贍軍中酒庫在㶚頭市之北
贍軍南外酒庫在候潮門外
贍軍北外酒庫在江漲橋鎮
局
太醫局在葛公橋之南
和劑局在臨安府治後
太平惠民南局在太廟之南
太平惠民北局在㶚頭市
太平惠民西局在衆安橋
太平惠民東局在浙江
太史局在吳山
編估打套局在太府寺後
府第
左右僕射府在夀域坊南
樞密知院府在天慶坊
執政府在天慶坊南
嗣濮王府在軍將橋之東
吳王府在後洋街
益王府在中沙巷
睦親宅在清湖橋之東
臺諫宅在太常寺西
百官宅在石灰橋
館驛
都亭驛在候潮門裏(國信所附之)
懷遠驛舊在法慧寺今廢
班荆館在赤岸港
軍營
禁衞諸班直營(一在天慶坊一在保民坊一在崇新門裏一在艮山門裏)
皇城司親從親事等指揮營在豐樂橋東
捧日天武龍神衞等指揮寨并殿前司馬步軍三司諸
軍寨並環列於府城内外東至外沙西至西溪安樂
山南至龍山北抵江漲橋鎮
御輦院供御次供御下都輦官營在崇新門裏
儀鸞司營(一在保安門裏一在麗正門外)
翰林司營在鹽橋南
御厨營(一在天慶坊一在報恩坊)
修内司壯役等指揮營在萬松嶺下
軍器所萬全東西作坊等指揮營在大理寺西
軍頭司等子營在文思院後
騏驥院教駿營在紫坊嶺下
乾道臨安志卷一
