資治通鑑释文序
太史公作史記於尚書春秋左氏國語
之外別出新意立本紀世家列傳後之
作史者皆宗之莫敢有異獨近世司馬
温公作通鑑不用太史公法律緫叙韓
趙魏而下至于五季以事繫年月之次
治亂興亡之蹟并包夷夏粲然可考雖
無諸史可也又自黃帝下屬五季貫穿
成書皆出司馬氏一家之手此又不可
得而知者通鑑之成殆百年未有釋文
學者讀其書間有難字必捨卷尋繹淹
移晷景一字旣通則巳忘失前覽矣於
是眉山史見可著通鑑釋文三十卷字
有疑難求於本史本史無據則雜取六
經諸子释音說文爾雅及古今小學家
訓詁辯釋地理姓纂單聞小說精力疲
疚積十年而書成吁亦勤哉夫無用之
學聖賢所不取古今以文章名世傳後
固不少雖傳矣未必眞有𥙷於世見可
精索而粗用深探而約見不與文人才
士競能於異世而爲後學垂益於無窮
亦可以觀其用心矣見可名炤嘉祐治
平間眉州三卿爲搢紳所宗東坡兄弟
以鄕先生事之見可即清卿之曾孫也
温恭誠信見於言貌年幾七十好學之
志不衰其猶所謂古君子者歟紹興三
十年三月日左朝散郎權發遣黎州軍
州主管學事縉雲馮時行序
