敬鄉錄傳記類三(總錄之屬)
提要
(臣)等謹案敬鄉錄十四卷元吳師道輯師道
字正𫝊婺州蘭溪人至治元年進士仕至禮
部郎中以宋婺州守洪遵東陽志所記人物
有遺闕因集錄其鄉賢自梁迄宋末每人先
次其行略而附錄其所著詩文亦有止著其
目者明正德間金革守趙鶴有金華文統十
三卷蓋祖是書為之然較之是書既多複出
復有闕遺如是錄載潘良貴矯齋記靜勝齋
記答雷公達書君子有三戒說四篇而文統
止載矯齋記及答雷公達書二篇刪汰殊無
義例則是錄實為博要金華代出碩儒師道
所錄全在元人以前文獻流𫝊尤可貴惜若
宋方符所編宗忠簡遺集師道謂不及見故
集中封事諸篇此錄不載然此錄有贈雞山
陳七四秀才五言一首方符所編轉未之及
則亦足補其闕矣又此書編輯諸賢小𫝊猶
在宋史未成以前故多有異同參互之事若
謂梅執禮密與諸將謀奪萬勝門夜入金營
劫二帝歸范瓊以為無益獨吳革與趙子方
結軍民得衆數萬王時雍徐秉哲聞之懼使
瓊泄謀于金師宋史及東都事略本𫝊俱不
載其詳附見于此書又若宋史載嘉定十四
年三月丁亥金師破黃州知州事何大節棄
城遁死己亥金師陷蘄州知州事李誠之死
之是錄載李誠之死事與宋史合而于何大
節之遁則引劉克莊答傅諫議伯成書辨大
節初護齊安官吏士民過武昌復自還齊安
固守半月城破金師擁入大江死於赤壁磯
下則大節實未嘗遁此事與宋史頗異亦可
以資考證元好問中州集為世所重以其詳
于篇章並核于事實師道此書又豈出好問
下歟乾隆四十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
