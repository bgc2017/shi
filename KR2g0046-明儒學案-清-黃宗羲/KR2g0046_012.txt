明儒學案卷十二
餘姚黃宗羲撰
浙中相傳學案二
郎中王龍谿先生畿
王畿字汝中號龍谿浙之山隂人弱冠鄉舉嘉靖癸未下
第歸受業於文成丙戌試期不欲往文成曰吾非以一第
為子榮也顧吾之學疑信者半子之京師可以發明耳先
生乃行中會試時當國者不說學先生謂錢緒山曰此
豈吾與子仕之時也皆不廷試而歸文成門人益進不能徧
授多使之見先生與緒山先生和易宛轉門人日親文
成征思田送至嚴灘而别明年文成卒於南安先生方赴廷
試聞之奔喪至廣信斬衰以畢葬事而後心喪壬辰廷對
授南京職方主事尋病歸起原官稍遷至武選郎中時相
夏貴溪惡之三殿災吏科都給事中戚賢上疏言先生學
有淵源可偹顧問貴溪草制偽學小人黨同妄薦謫賢外
任先生亦再疏乞休予告踰年當考察南考功薛方山
與先生學術不同欲借先生以正學術遂填察典先生
林下四十餘年無日不講學自兩都及吳楚閩越江浙
皆有講舍莫不以先生為宗盟年八十猶周流不倦萬
歷癸未六月七日卒年八十六天泉證道紀謂師門教
法每提四句無善無惡心之體有善有惡意之動知善
知惡是良知為善去惡是格物緒山以為定本不可移
易先生謂之權法體用顯微只是一機心意知物只是
一事若悟得心是無善無惡之心則意知物俱是無善
無惡相與質之陽明陽明曰吾教法原有此兩種四無
之說為上根人立教四有之說為中根以下人立教上
根者即本體便是工夫頓悟之學也中根以下者須用
為善去惡工夫以漸復其本體也自此印正而先生之
論大抵歸於四無以正心為先天之學誠意為後天之
學從心上立根無善無惡之心即是無善無惡之意是
先天統後天從意上立根不免有善惡兩端之決擇而
心亦不能無雜是後天復先天此先生論學大節目傳
之海内而學者不能無疑以四有論之為善是心所固
有故意知物之善從中而發惡從外而來若心體既無
善惡則意知物之惡固妄也善亦妄也工夫既妄安得
謂之復還本體斯言也於陽明平日之言無所考見獨
先生言之耳然先生他日答吳悟齋云至善無惡者心
之體也有善有惡者意之動也知善知惡者良知也為
善去惡者格物也此其說已不能歸一矣以四無論之
大學正心之功從誠意入手今曰從心上立根是可以
無事乎意矣而意上立根者為中下人而設將大學有
此兩樣工夫歟抑祗為中下人立教乎先生謂良知原
是無中生有即是未發之中此知之前更無未發即是
中節之和此知之後更無已發自能收斂不須更主於
收斂自能發散不須更期於發散當下現成不假功夫
修整而後得致良知原為未悟者設信得良知過時獨
往獨來如珠之走盤不待拘管而自不過其則也以篤
信謹守一切矜名飾行之事皆是犯手做作唐荆川謂
先生篤於自信不為行迹之防包荒為大無淨穢之擇
故世之議先生者不一而足夫良知既為知覺之流行
不落方所不可典要一著功夫則未免有礙虛無之體
是不得不近於禪流行即是主宰懸崕撒手茫無把柄
以心息相依為權法是不得不近於老雖云眞性流行
自見天則而於儒者之矩矱未免有出入矣然先生親
承陽明末命其微言往往而在象山之後不能無慈湖
文成之後不能無龍谿以為學術之盛衰因之慈湖決
象山之瀾而先生疏河導源於文成之學固多所發明
也
語錄今人講學以神明為極精開口便說性說命以日
用飲食聲色貨財為極麄人面前不肯出口不知講解
得性命到入微處意見盤桓只是比擬卜度與本來生
機了不相干終成俗學若能於日用貨色上料理時時
以天則應之超脫淨盡乃見定力朋友有守一念靈
明處認為戒懼功夫纔涉言語應接所守功夫便覺散
緩此是分了内外靈明無内外無方所戒懼亦無内外
無方所識得本體原是變動不居雖終日變化云為莫
非本體之周流矣(以上冲元會紀)聖人所以為聖精神命脈
全體内用不求知於人故常常自見已過不自滿假日
進於無疆鄉愿惟以媚世為心全體精神盡從外面照
管故自以為是而不可與入堯舜之道(梅純甫問答)致良
知只是虚心應物使人人各得盡其情能剛能柔觸機
而應迎刃而解如明鏡當空妍強自辨方是經綸手叚
才有些子才智伎倆與之相形自己光明反為所蔽(維揚)
(晤語)有所不為不欲者良知也無為無欲者致知也(復陽)
(堂會語)吾人一切世情嗜欲皆從意生心本至善動於
意始有不善若能在先天心體上立根則意所動自無
不善世情嗜欲自無所容致知功夫自然易簡省力若
在後天動意上立根未免有世情嗜欲之雜致知功夫
轉覺繁難顏子先天之學也原憲後天之學也古者
教人只言藏修游息未嘗專說閉關靜坐若日日應感
時時收攝精神和暢充周不動於欲便與靜坐一般若
以見在感應不得力必待閉關靜坐養成無欲之體始
爲了手不惟蹉却見在功夫未免喜靜厭動與世間已
無交涉如何復經得世乾元用九是和而不倡之義
吾人之學切忌起爐作竈惟知和而不倡應機而動故
曰乃見天則有凶有咎皆起於倡(以上三山麗澤錄)良知宗
說同門雖不敢有違然未免各以其性之所近擬議攙
和有謂良知非覺照須本於歸寂而始得如鏡之照物
明體寂然而妍&KR1126;自辨滯於照則明反眩矣有謂良知
無見成由於修證而始全如金之在鑛非武火鍜鍊則
金不可得而成也有謂良知是從已發立教非未發無
知之本旨有謂良知本來無欲直心以動無不是道不
待復加銷欲之功有謂學有主宰有流行主宰所以立
性流行所以立命而以良知分體用有謂學貴循序求
之有本末得之無内外而以致知别始終此皆論學同
異之見不容以不辨者也寂者心之本體寂以照為用
守其空知而遺照是乖其用也見入井孺子而惻隱見
嘑蹴之食而羞惡仁義之心本來完具感觸神應不學
而能也若謂良知由修而後全撓其體也良知原是未
發之中無知而無不知若良知之前復求未發即為沉
空之見矣古人立教原為有欲設銷欲正所以復還無
欲之體非有所加也主宰即流行之體流行即主宰之
用體用一原不可得而分分則離矣所求即得之之因
所得即求之之證始終一貫不可得而别别則支矣吾
人服膺良知之訓幸相默證務求不失其宗庶為善學
也已㳙流積至滄溟水拳石崇成太華岑先師謂象
山之學得力處全在積累須知㳙流即是滄海拳石即
是泰山此是最上一機不由積累而成者也(擬峴臺會語)
立志不眞故用功未免間斷須從本原上徹底理會種
種嗜好種種貪著種種奇特技能種種凡心習態全體
斬斷令乾乾淨淨從混沌中立根基始為本來生生眞
命脈此志既眞功夫方有商量處(斗山會語)先師講學山
中一人資性警敏先生漫然視之屢問而不答一人不
顧非毁見惡於鄉黨先師與之語竟日忘倦某疑而問
焉先師曰某也資雖警敏世情機心不肯放舍使不聞
學猶有敗露悔改之時若又使之有聞見解愈多趨避
愈巧覆藏愈密一切圓融智慮為惡不可復悛矣某也
原是有力量之人一時狂心銷遏不下今既知悔移此
力量為善何事不辨此待兩人所以異也(休寧會約)念菴
謂世間無有見成良知非萬死功夫斷不能生以此較
勘虚見附和之輩未為不可若必以見在良知與堯舜
不同必待功夫修證而後可得則未免矯枉之過曾謂
昭昭之天與廣大之天有差别否(松原晤語)夫一體之謂
仁萬物皆備於我非意之也吾之目遇色自能辨青黃
是萬物之色備於目也吾之耳遇聲自能辨清濁是萬
物之聲備於耳也吾心之良知遇父自能知孝遇兄自
能知弟遇君上自能知敬遇孺子入井自能知怵惕遇
堂下之牛自然知觳觫推之為五常擴之為百行萬物
之變不可勝窮無不有以應之是萬物之變備於吾之
良知也夫目之能備五色耳之能備五聲良知之能備
萬物之變以其虚也致虛則自無物欲之間吾之良知
自與萬物相為流通而無所凝滯後之儒者不明一體
之義不能自信其心反疑良知涉虛不足以備萬物先
取古人孝弟愛敬五常百行之迹指為典要揣摩依彷
執之以為應物之則而不復知有變動周流之義是疑
目之不能辨五色而先塗之以丹艧耳之不能辨五聲
而先聒之以宫羽豈惟失却視聽之用而且汩其聰明
之體其不至聾且瞶者幾希(宛陵會語)天機無安排有寂
有感即是安排千古學術只在一念之微上求三月
不違不違此也日月至至此也(一念之微只在愼獨)人心只有
是非是非不出好惡兩端忿與慾只好惡上略過些子
其幾甚微懲忿窒慾復其是非之本心是合本體的功
夫論功夫聖人亦須困勉方是小心緝熙論本體衆
人亦是生知安行方是眞機直達心之官則思出其
位便是廢心職學者須信得位之所在始有用力處
古人說凝命凝道眞機透露即是凝若眞心透露前有
個凝的工夫便是沉空守寂先師自云吾居夷以前
稱之者十九鴻臚以前稱之者十之五議者十之五鴻
臚以後議之者十之九矣學愈眞切則人愈見其有過
前之稱者乃其包藏掩飾人故不得而見也致良知
是從生機入手乃是見性之學不落禪定問閒思雜
慮如何克去曰須是戒愼不覩恐懼不聞從眞機上用
功自無此病常念天下無非省多少忿戾父子兄
弟不責善全得恩義行其中如此方是曲成之學一
友用功恐助長落第二義答云眞實用功落第二義亦
不妨人心要虛惟虛集道常使胷中豁豁無些子積
滯方是學張子太和篇尚未免認氣為道若以清虛一
大為道則濁者實者散殊者獨非道乎問應物了即
一返照何如曰當其應時眞機之發即照何更索照
日往月來月往日來自然往來不失常度便是存之之
法(水西會語)樂是心之本體本是活潑本是脫灑本無罣
礙繫縳堯舜文周之兢兢業業翼翼乾乾只是保任得
此體不失此活潑脫灑之機非有加也(答汪南明)靜者心
之本體濂溪主靜以無欲為要一者無欲也則靜虛動
直主靜之靜實兼動靜之義動靜所遇之時也人心未
免逐物以其有欲也無欲則雖萬感紛擾而未嘗動也
從欲則雖一念枯寂而未嘗靜也(答吳中淮)良知是天然
之靈竅時時從天機運轉變化云為自見天則不須防
簡不須窮索何嘗照管得又何嘗不照管得(豐城答問)劉
獅泉曰人之生有性有命吾心主宰謂之性性無為者
也故須出頭吾心流行謂之命命有質者也故須運化
常知不落念所以立體也常運不成念所以致用也二
者不可相離必兼修而後可為學先生曰良知原是性
命合一之宗即是主宰即是流行故致知功夫只有一
處用若說要出頭運化要不落念不成念如此分疏即
是二用二即支離到底不能歸一知者心之本體所
謂是非之心人皆有之是非本明不須假借隨感而應
莫非自然聖賢之學惟自信得及是是非非不從外來
故自信而是斷然必行雖遯世不見是而無悶自信而
非斷然必不行雖行一不義殺一不辜而得天下不為
如此方是毋自欺方謂之王道何等易簡直截後世學
者不能自信未免倚靠於外動於榮辱則以毁譽為是
非惕於利害則以得失為是非攙和假借轉摺安排益
見繁難到底只成就得霸者伎俩而聖賢易簡之學不
復可見(答林退齋)耿楚侗曰陽明拈出良知二字固是千
古學脈亦是時節因緣春秋之時功利習熾天下四分
五裂人心大壞不復知有一體之義故孔子提出個仁
字喚醒人心求仁便是孔氏學脈到孟子時楊墨之道
塞天下人心戕賊不得不嚴為之防故孟子復提出義
非義則仁無由達集義便是孟氏學脈晉梁而下佛老
之教淫於中國禮法蕩然故濂溪欲追復古禮横渠汲
汲以禮為教執禮便是宋儒學脈禮非外飾人心之條
理也流傳既久漸入支離心理分為兩事故陽明提出
良知以覺天下使知物理不外於吾心致知便是今日
學脈皆是因時立教先生曰良知是人身靈氣醫家以
手足痿痺為不仁蓋言靈氣有所不貫也故知之充滿
處即是仁知之斷制處即是義知之節文處即是禮說
個仁字沿習既久一時未易覺晤說個良知一念自反
當下便有歸著尤為簡易良知是造化之精靈吾人
當以造化為學造者自無而顯於有化者自有而歸於
無吾之精靈生天生地生萬物而天地萬物復歸於無
無時不造無時不化未嘗有一息之停自元會運世以
至於食息微渺莫不皆然如此則造化在吾手而吾致
知之功自不容已矣良知本體原是無動無靜原是
變動周流此便是學問頭腦若不見得良知本體只在
動靜二境上揀擇取舍不是妄動便是著靜均之為不
得所養(以上東遊會語)當下本體如空中鳥跡水中月影若
有若無若沉若浮擬議即乖趨向轉背神機妙應當體
本空從何處識他於此得個悟入方是無形象中眞面
目不著纖毫力中大著力處也近溪之學已得其大
轉機亦圓自謂無所滯矣然尚未離見在雖云全體放
下亦從見上承當過來到毁譽利害眞境相逼尚未免
有動他却將動處亦把作眞性籠罩過去認做煩惱即
菩提與吾儒盡精微時時緝熙功夫尚隔一塵良知
一點虛明便是入聖之機時時保任此一點虛明不為
旦晝梏亡便是致知蓋聖學原是無中生有顏子從裡
面無處做出來子貢子張從外面有處做進去無者難
尋有者易見故子貢子張一派學術流傳後世而顏子
之學遂亡後之學者沿習多學多聞多見之說乃謂初
須多學到後方能一貫初須多聞多見到後方能不藉
聞見而知此相沿之弊也初學與聖人之學只有生熟
不同前後更無兩路假如不忍觳觫怵惕入井不屑嘑
蹴眞機神應人力不得而與豈待平時多學而始能充
不忍一念便可以王天下充怵惕一念便可以保四海
充不屑不受一念便不可勝用此可以窺孔孟宗傳之
旨矣忿不止於憤怒凡嫉妒褊淺不能容物念中悻
悻一些子放不過皆忿也慾不止於淫邪凡染溺敝累
念中轉轉貪戀不肯舍却皆慾也懲窒之功有難易有
在事上用功者有在念上用功者有在心上用功者事
上是遏於已然念上是制於將然心上是防於未然懲
心忿窒心慾方是本原易簡功夫在意與事上遏制雖
極力掃除終無廓清之期問伊川存中應外制外養
中之學以為内外交養何如曰古人之學一頭一路只
從一處養譬之種樹只養其根根得其養枝葉自然暢
茂種種培壅灌溉條枝剔葉刪去繁冗皆只是養根之
法若既養其根又從枝葉養將來便是二本支離之學
晦菴以尊德性為存心以道問學為致知取證於涵養
須用敬進學在致知之說以此為内外交養知是心之
虛靈以主宰謂之心以虛靈謂之知原非二物舍心更
有知舍存心更有致知之功皆伊川之說誤之也涵養
工夫貴在精專接續如雞抱卵先正嘗有是言然必卵
中原有一點眞陽種子方抱得成若是無陽之卵抱之
雖勤終成假卵學者須識得眞種子方不枉費功夫明
道云學者須先識仁吾人心中一點靈明便是眞種子
原是生生不息之機種子全在卵上全體精神只是保
護得非能以其精神助益之也(以上畱都會紀)耿楚侗曰一
念之動無思無為機不容已是曰天根一念之了無聲
無臭退藏於密是曰月窟乍見孺子入井怵惕惻隱之
心動處即是天根歸原處即是月窟纔攙和納交要譽
惡聲意思便人根非天根鬼窟非月窟矣先生曰良知
覺悟處謂之天根良知翕聚處謂之月窟一姤一復如
環無端有問近溪守中之訣者羅子曰否否吾人自
咽喉以下是為鬼窟天與吾此心神如此廣大如此高
明塞兩間彌六合奈何拘囚於鬼窟中乎問調息之術
如何羅子曰否否心和則氣和氣和則形和息安用調
問何修而得心和羅子曰和妻子宜兄弟順父母心斯
和矣先生曰守中原是聖學虞廷所謂道心之微精者
精此一者一此是謂允執厥中情反於性謂之還丹學
問只是理會性情吾人此身自頂至踵皆道體之所寓
眞我不離軀殼若謂咽喉以下是鬼窟是強生分别非
至道之言也調息之術亦是古人立教權法從靜中收
攝精神心息相依以漸而入亦補小學一叚功夫息息
歸根謂之丹母若只以心和氣和形和世儒常談儱統
承當無入悟之機(答楚侗禪此可見二溪學問不同近溪入於龍溪則兼乎老故有調息)
(法)良知者性之靈根所謂本體也知而曰致翕聚緝
熙以完無欲之一所謂功夫也良知在人不學不慮爽
然由於固有神感神應盎然出於天成本來眞頭面固
不待修證而後全若徒任作用為率性倚情識為通微
不能隨時翕聚以為之主倏忽變化將至於蕩無所歸
致知之功不如是之疏也(書同心册)良知二字是徹上徹
下語良知知是知非良知無是無非知是知非即所謂
規矩忘是非而得其巧即所謂悟也鄉黨自好與賢
者所為分明是兩條路徑賢者自信本心是是非非一
毫不從人轉換鄉黨自好即鄉愿也不能自信未免以
毁譽為是非始有違心之行徇俗之情虞廷觀人先論
九德後及於事乃言曰載采采所以符德也善觀人者
不在事功名義格套上惟於心術微處密窺而得之(雲門)
(問答)良知不學不慮終日學只是復他不學之體終日
慮只是復他不慮之體無工夫中眞工夫非有所加也
工夫只求日減不求日增減得盡便是聖人後世學術
正是添的勾當所以終日勤勞更益其病果能一念惺
惺冷然自善窮其用處了不可得此便是究竟話(答徐存齋)
尹洞山舉陽明語莊渠心常動之說先生曰然莊渠
為嶺南學憲時過贑先師問子才如何是本心莊渠云
心是常靜的先師曰我道心是常動的莊渠遂拂衣而
行末年子與荆川請教於莊渠莊渠首舉前語悔當時
不及再問予曰是雖有矯而然其實心體亦原如此天
常運而不息心常活而不死動即活動之義非以時言
因問心常靜之說莊渠曰聖學全在主靜前念已往後
念未生見念空寂既不執持亦不茫昧靜中光景也又
曰學有天根有天機天根所以立本天機所以研慮予
因問天根與邵子同否莊渠曰亦是此意予謂邵子以
一陽初動為天根天根即天機也天根天機不可並舉
而言若如公分疏亦是靜存動察之遺意晤得時謂心
是常靜亦可謂心是常動亦可謂之天根亦可謂之天
機亦可心無動靜動靜所遇之時也(南遊會紀)問知行合
一曰天下只有個知不行不足謂之知知行有本體有
工夫如眼見得是知然已是見了即是行耳聞得是知
然已是聞了即是行要之只此一個知已自盡了孟子
說孩提之童無不知愛其親及其長無不知敬其兄止
曰知而已知便能了更不消說能愛能敬本體原是合
一先師因後儒分為兩事不得已說個合一知非見解
之謂行非履蹈之謂只從一念上取證知之眞切篤實
即是行行之明覺精察即是知知行兩字皆指功夫而
言亦原是合一的非故為立說以強人之信也人心
虛明湛然其體原是活潑豈容執得定惟隨時練習變
動周流或順或逆或縱或横隨其所為還他活潑之體
不為諸境所礙斯為之存(以上華陽會語)天生蒸民有物有
則良知是天然之則物是倫物所感應之迹如有父子
之物斯有慈孝之則有視聽之物斯有聰明之則感應
迹上循其天則之自然而後物得其理是之謂格物非
即以物為理也人生而靜天之性也物者因感而有意
之所用為物意到動處易流於欲故須在應迹上用寡
欲工夫寡之又寡以至於無是之謂格物非即以物為
欲也物從意上意正則物正意邪則物邪認物為理則
為太過訓物為欲則為不及皆非格物之原旨(斗山會語)
鄧定宇曰良知渾然虛明無知而無不知知是知非者
良知自然之用亦是權法執以是非為知失其本矣又
曰學貴自信自立不是倚傍世界做得的天也不做他
地也不做他聖人也不做他求自得而已先生曰向承
教議知靜中所得甚深所見甚大然未免尚從見上轉
換此件事不是說了便休須時時有用力處時時有過
可改消除習氣抵於光明方是緝熙之學此學無小無
大無内無外言語威儀所以凝道密窺吾兄感應行持
尚涉做作有疎漏若是見性之人眞性流行隨處平滿
天機常活無有剰欠自無安排方為自信也定宇曰先
生之意但欲此機常行而不住常活而不死思而不落
想像動而不屬安排即此便是眞種子而習氣所牽未
免落在第二義(龍南會語)良知之主宰即所謂神良知之
流行即所謂氣其機不出於一念之微(易測)吾儒之學
與禪學俗學只在過與不及之間彼視世界為虛妄等
生死為電泡自成自住自壞自空天自信天地自信地
萬變輪㢠廻歸之太虛漠然不以動心佛氏之超脫也牢
籠世界桎梏生死以身徇物悼往悲來戚戚然若無所
容世俗之芥蒂也修慝省愆有懼心而無蹙容固不以
數之成虧自委亦不以物之得喪自傷内見者大而外
化者齊平懷坦坦不為境遷吾道之中行也心迹未
嘗判迹有可疑畢竟其心尚有不能盡信處自信此生
決無盜賊之心雖有褊心之人亦不以此疑我若自信
功名富貴之心與決無盜賊之心一般則人之相信自
將不言而喻矣(自訟)昔有人論學謂須希天一士人從
旁謂曰諸公未須高論且須希士今以市井之心妄意
希天何異凡夫自稱國王幾於無恥矣願且希士而後
希天可馴至也一座聞之愓然諸儒所得不無淺深
初學不可輕議且從他得力處效法修習以求其所未
至如大學格物無内外中庸愼獨無動靜諸說關係大
節目不得不與指破不得已也若大言無忌恣口指摘
若執權衡以較輕重不惟長傲亦且損德見在一念
無將迎無住著天機常活便是了當千百年事業更無
剩欠千古聖學只從一念靈明識取當下保此一念
靈明便是學以此觸發感通便是教隨事不昧此一念
靈明謂之格物不欺此一念靈明謂之誠意一念廓然
無有一毫固必之私謂之正心此是易簡直截根源(水西)
(别言)良知靈明原是無物不照以其變化不可捉摸故
亦易於隨物古人謂之凝道謂之凝命亦是苦心話頭
吾人但知良知之靈明脫灑而倏忽存亡不知所以養
或借二氏作話頭而不知於人情事變煆煉超脫即為
養之之法所以不免於有二學若果信得良知及時只
此知是本體只此知是功夫良知之外更無致法致良
知之外更無養法良知原無一物自能應萬物之變有
意有欲皆為有物皆為良知之障(魯江别言)弘正間京師
倡為詞章之學李何擅其宗先師更相倡和既而棄去
社中人相與惜之先師笑曰使學如韓柳不過為文人
辭如李杜不過為詩人果有志於心性之學以顔閔為
期非第一等德業乎就論立言亦須一一從圓明竅中
流出蓋天蓋地始是大丈夫所為傍人門戸比量揣擬
皆小技也(曾舜徵别言)思慮未起不與己起相對纔有起
時便為鬼神覷破非退藏密機日逐應感只默默理會
當下一念凝然灑然無起無不起時時覿面相呈時時
全體放下一切稱譏逆順不入於心直心以動自見天
則(萬履菴漫語)問白沙與師門同異曰白沙是百原山中
傳流亦是孔門别派得其環中以應無窮乃景象也緣
世人精神撒潑向外馳求欲返其性情而無從入只得
假靜中一叚行持窺見本來面目以為安身立命根基
所謂權法也若致知宗旨不論語默動靜從人情事變
徹底鍊習以歸於元譬之眞金為銅鉛所雜不遇烈火
烹熬則不可得而精師門嘗有人悟三種教法從知解
而得者謂之解悟未離言詮從靜中而得者謂之證悟
猶有待於境從人事鍊習而得者忘言忘境觸處逢源
愈搖蕩愈凝寂始為徹悟(霓川别語)從眞性流行不涉安
排處處平鋪方是天然眞規矩脫入些子方圓之迹尚
是典要挨排與變動周流之旨還隔幾重公案(示丁惟寅)
人心一點靈機變動周流為道屢遷而常體不易譬之
日月之明往來無停機而未嘗有所動也萬師默問
見孺子入井怵惕惻隱則必狂奔盡氣運謀設法以拯
救之分明已起思慮安得謂之未起曰若不轉念一切
運謀設法皆是良知之妙用皆未嘗有所起所謂百慮
而一致也纔有一毫納交要譽惡聲之心即為轉念方
是起了凡處至親骨肉之間輕重緩急自有天則一
毫不容加減纔著意處便是固必之私不是眞性流行
眞性流行始見天則良知知是知非其實無是無非
無者萬有之基冥權密運與天同遊若是非分别太過
純白受傷非所以畜德也(先師遺墨)繼之者善是天命流
行成之者性人生而靜已上不容說纔有性之可名即
已屬在氣非性之本然矣性是心之生理性善之端須
從發上始見惻隱羞惡之心即是氣無氣則亦無性之
可名矣(性命合一說)良知在人百姓之日用同於聖人之
成能原不容人加損而後全乞人與行道之人怵惕羞
惡之形乃天機之神應原無俟於收攝保聚而後有此
聖學之脈也堯舜之生知安行其焦勞怨慕未嘗不加
困勉之功但自然分數多故謂之生安愚夫愚婦其感
觸神應亦是生安之本體但勉然分數多故謂之困勉
(致知難易解)念有二義今心為念是為見在心所謂正念
也二心為念是為將迎心所為邪念也正與邪本體之
明未嘗不知所謂良知也念之所感謂之物物非外也
心為見在之心則念為見在之念知為見在之知而物
為見在之物見在則無將迎而一矣(念堂說)人之所以
為人神與氣而已矣神為氣之主宰氣為神之流行神
為性氣為命良知者神氣之奥性命之靈樞也良知致
則神氣交而性命全其機不外於一念之微(吳同泰說)乍
見孺子入井怵惕未嘗有三念之雜乃不動於欲之眞
心所為良知也與堯舜未嘗有異者也於此不用致知
之功以時保此心徒認見成虚見而謂即與堯舜相對
幾於自欺矣(壽念菴)
論學書良知無分於已發未發所謂無前後内外而渾
然一體者也纔認定些子便有認定之病後儒分寂分
感所爭亦只在毫釐間致知在格物格物正是致知實
用力之地不可以分内外者也若謂功夫只是致知而
格物無功夫其流之弊便至於絶物便是二氏之學徒
知致知在格物而不悟格物正是致其未發之知其流
之弊便至於逐物便是支離之學吾人一生學問只
在改過須常立於無過之地方覺有過方是改過眞功
夫所謂復者復於無過者也良知眞體時時發用流行
便是無過便是格物過是妄生本無安頓處纔求個安
頓所在便是認著便落支離矣(答聶雙江)格物是致知下
手實地格是天則良知所本有猶所謂天然格式也(仝上)
丈云今之論心者當以龍而不以鏡惟水亦然按水
鏡之喻未為盡非無情之照因物顯象應而皆實過而
不畱自妍自醜自去自來水鏡無與焉蓋自然之所為
未嘗有欲聖人無欲應世經綸裁制之道其中和性情
本原機括不過如此而已著虛之見本非是學只此著
便是欲已失其自然之用聖人未嘗有此也又云龍
之為物以驚惕而主變化者也自然是主宰之無滯曷
嘗以此為先哉坤道也非乾道也其意若以乾主警惕
坤貴自然警惕時未可自然自然時無事警惕此是墮
落兩邊見解大學當以自然為宗警惕者自然之用戒
謹恐懼未嘗致纖毫之力有所恐懼便不得其正此正
入門下手工夫自古體易者莫如文王小心翼翼昭事
上帝乃是眞自然不識不知順帝之則乃是眞警惕乾
坤二用純亦不已豈可以先後論哉慈湖不起意未
為不是蓋人心惟有一意始能起經綸成德業意根於
心心不離念心無欲則念自一一念萬年主宰明定無
起作無遷改正是本心自然之用艮背行庭之旨終日
變化酬酢而未嘗動也纔有起作便涉二意便是有欲
而妄動便為離根便非經綸裁制之道無意無必非慈
湖所倡也惟其不知一念用力脫却主腦莽蕩無據自
以為無意無必而不足以經綸裁制如今時之弊則誠
有所不可耳(答彭山龍鏡書)吾人思慮自朝至暮未嘗有一
息之停譬如日月自然往來亦未嘗有一息之停而實
未嘗動也若思慮出於自然如日月之往來則雖終日
思慮常感常寂不失貞明之體起而未嘗起也若謂有
未發之時則日月有停輪非貞明之謂矣(答萬履菴)陽和
謂予曰學者談空說妙無當於日用不要於典常是之
為詭口周孔而行商賈是之為偽懲詭與偽之過獨學
自信冥行無聞是之為蔽行比一鄉智效一官自以為
躬行是之為畫(與潘水簾)當萬欲騰沸之中若肯反諸一
念良知其眞是眞非炯然未嘗不明只此便是天命不
容滅息所在便是人心不容蔽昧所在此是千古入賢
入聖眞正路頭(答茅治卿)良知非知覺之謂然舍知覺無
良知良知即是主宰而主宰淵寂原無一物吾人見在
感應隨物流轉固是失却主宰若曰吾惟於此收斂握
固便有樞可執認以為致知之實未免猶落内外二見
纔有執著終成管帶只此管帶便是放失之因且道孩
提精神曾有著到也無鳶之飛魚之躍曾有管帶也無
驪龍護珠終有珠在以手持物會有放時不捉執而自
固乃忘於手者也惟無可忘而忘故不待存而存此可
以自悟矣致知在格物言致知全在格物上猶云舍
格物更無致知工夫也如雙江所教格物上無功夫則
格物在於致知矣(答念菴)見在良知必待修證而後可
與堯舜相對尚望兄一默體之蓋不信得當下具足到
底不免有未瑩處欲懲學者不用功夫之病幷其本體
而疑之亦矯枉之過也(仝上)未發之中是太虛本體隨
處充滿無有内外發而中節處即是未發之中若有在
中之中另為本體與已發相對則誠二本矣良知知
是知非原是無是無非正發眞是眞非之義非以為從
無是無非中來以標末視之使天下胥至於惽惽懂懂
也譬諸日月之往來自然往來即是無往無來若謂有
個無往無來之體則日月有停輪非往來生明之旨矣
(答耿楚侗)近溪解離塵俗覺得澄湛安間不為好惡馳逐
却將此體涵泳夷猶率為準則依據此非但認虛見為
實際縱使實見亦只二乘沉空守寂之學纔遇些子差
别境界便經綸宰割不下(與馮緯川)眞見本體之貞明則
行持保任自不容己苟不得其不容自己之生機雖日
從事於行持保任勉強操勵自信以為無過行而不著
習而不察到底只成義襲之學(答吳悟齋)文公謂天下之
物方圓輕重長短皆有定理必外之物格而後内之知
至先師則謂事物之理皆不外於一念之良知規矩在
我而天下方圓不可勝用無權度則無輕重長短之理
矣文公分致知格物為先知誠意正心為後行故有
遊騎無歸之慮必須敬以成始涵養本原始於身心有
所關涉若知物生於意格物正是誠意功夫誠即是敬
一了百了不待合之於敬而後為全經也(仝上)我朝禮
樂開端是白沙至先師而大明(與顏冲宇)良知即是獨知
獨知即是天理獨知之體本是無聲無臭本是無所知
識本是無所粘帶揀擇本是徹上徹下獨知便是本體
愼獨便是功夫只此便是未發先天之學若謂良知只
屬後天未能全體得力須見得先天方有張本却是頭
上安頭斯亦惑矣萬欲紛紜之中反之一念獨知未
嘗不明此便是天之明命不容磨滅所在故謂愼獨工
夫影響揣摩不能掃蕩欲根則可謂獨知有欲則不可
謂獨知即是天理則可謂獨知之中必用天理為若二
物則不可(答洪覺山)獨知者非念動而後知也乃是先天
靈竅不因念有不隨念遷不與萬物作對愼之云者非
是強制之謂只是兢業保護此靈竅還他本來清淨而
已(答王鯉湖)矯情鎮物似涉安排坦懷任意反覺眞性流
行(與荆川)意見攙入用事眼前自有許多好醜高低未
平滿處若徹底只在良知上討生死譬之有源之水流
而不息曲直方圓隨其所遇到處平滿乃是本性流行
眞實受用(答譚二華)所謂必有事者獨處一室而此念常
炯然日應萬變而此念常寂然間時能不閒忙時能不
忙方是不為境所轉(與趙麟陽)吾人立於天地之間須令
我去處人不可望人處我(與周順之)
調息法息有四種相一風二喘三氣四息前三為不調
相後一為調相坐時鼻息出入覺有聲是風相也息
無聲而出入結滯不通是喘相也息雖無聲亦無結滯
而出入不細是氣相也坐時無聲不結不粗出入綿綿
若存若亡神資冲融情抱悅豫是息相也守風則散守
喘則戾守氣則勞守息則密前為假息後為眞息欲習
靜坐以調息為入門使心有所寄神氣相守亦權法也
調息與數息不同數為有意調為無意委心虛無不沉
不亂息調則心定心定則息愈調眞息往來呼吸之機
自能奪天地之造化心息相依是謂息息歸根命之蒂
也一念微明常惺常寂範圍三教之宗吾儒謂之燕息
佛氏謂之反息老氏謂之踵息造化闔闢之玄機也以
此徵學亦以此衛生了此便是徹上徹下之道
明儒學案卷十二
