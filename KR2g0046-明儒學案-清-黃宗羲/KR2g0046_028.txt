明儒學案卷二十八
餘姚黃宗羲撰
楚中相傳學案
楚學之盛惟耿天臺一派自泰州流入當陽明在時其
信從者尚少道林闇齋劉觀時出自武陵故武陵之及
門獨冠全楚觀徐曰仁同遊德山詩王文鳴應奎胡珊
鳴玉劉瓛德重楊初介誠何鳳韶汝諧唐演汝淵龍起
霄正之尚可攷也然道林實得陽明之傳天臺之派雖
盛反多破壞良知學脈惡可較哉
僉憲蔣道林先生信
孝廉冀闇齋先生元亨
楚中相傳學案
僉憲蔣道林先生信
蔣信字鄉實號道林楚之常德人少而端嚴盛暑未嘗
袒裼不信形家術母歿自擇高爽之地以葬登嘉靖十
一年進士第授戶部主事轉兵部員外郎出為四川僉
事興利除害若嗜欲有道士以妖術禁人先生召之術
不復驗寘之於法陞貴州提學副使建書院二所曰正
學曰文明擇士之秀出者養之於中而示以趨向使不
汩沒於流俗龍場有陽明祠置祭田以永其香火湖廣
清浪五衛諸生鄉試去省險遠多不能達乃增貴州解
額使之附試尋告病歸御史以擅離職守劾之削籍後
奉恩例冠帶閒住先生築精舍於桃花岡學徒雲集遠
方來者即以精舍學田廩之先生危坐其中絃歌不輟
惟家祭始一入城間或出遊則所至迎請開講三十八
年十二月庚子卒年七十七屬纊時作詩曰吾儒傳性
即傳神豈向風塵滯此身分付萬桃岡上月要須今夜
一齊明先生初無所師授與冀闇齋考索於書本之間
先生謂大學知止當是識仁體闇齋躍然曰如此則定
靜安慮即是以誠敬存之陽明在龍場見先生之詩而
稱之先生遂與闇齋師事焉已應貢入京師師事甘泉
及甘泉在南雍及其門者甚衆則令先生分教之先生
棄官歸甘泉遊南嶽先生從之彌月後四年入廣東省
甘泉又八年甘泉再遊南嶽先生又從之是故先生之
學得於甘泉者為多也先生初看論語與定性西銘領
得萬物一體是聖學立根處三十二三時病肺至道林
寺靜坐久之并怕死與念母之心俱斷一日忽覺洞然
宇宙渾屬一身乃信明道廓然大公無内外是如此自
身與萬物平等看是如此始知向來領會元是思索去
默識尚遠向來靜坐雖有湛然時節亦只是光景先生
自此一悟於理氣心性人我貫通無二以為六經具在
何嘗言有個氣又有個理凡言命言道言誠言太極言
仁皆是指氣而言宇宙渾是一塊氣氣自於穆自無妄
自中正純粹精自生生不息只就自心體認心是氣生
生之心便是所言天命之性豈有箇心又有箇性此氣
充塞無絲毫空缺一寒一暑風雨露雷凡人物耳目口
鼻四肢百骸與一片精靈知覺總是此生生變化如何
分得人我又曰宇宙只是一氣渾是一團太和中間清
濁剛柔多少參差不齊故自形生形發五性感動後觀
之知愚賢不肖剛柔善惡中自有許多不同既同出一
個太和則智的是性愚者豈不是性善者是性惡者豈
不是性孟子却又何故獨言性善此處非功夫與天命
合一不能知也動而無動靜而無靜一動一靜之間是
天命本體造化所以神者在此故功夫到得勿忘勿助
即便是此體那純粹至善的頭面便現出來便知性知
天知柔知剛惻隱羞惡辭讓是非便隨感而應孟子言
性善正是於此處見得又曰二五之精即是理無極之
真原是氣無極之流行變易便為二五之精二五之精
妙合而凝便乾道成男坤道成女化生萬物知二氣五
行與男女萬物本自無而有則知中正仁義之極由靜
而立先生既從一動一靜之間握此頭腦謂動而未形
有無之間所謂幾者聖賢戒慎恐懼正是於此精一用
處即是體和處即是未發之中夫周子之所謂動者從
無為中指其不冺滅者而言此生生不已天地之心也
誠神幾名異而實同以其無謂之誠以其無而實有謂
之幾以其不落於有無謂之神先生以念起處為幾念
起則形而為有矣有起則有滅縱極力體當只在分殊
邊事非先生約歸理一之旨也先生之論理氣心性可
謂獨得其要而工夫下手反遠之何也
桃岡日錄人除却血肉只有這一片精靈喚做心一動
一靜之間正是這精靈元氣本體故心也者無知而無
不知無為而無不為不當於心外更求知得此心者又
是何物只須在天命上立根久則氣質自會融化天
命上立根時時約氣質歸於一動一靜之間即氣質便
是剛中柔中無聲無臭幾矣若只就氣質上強治何時
得他融化心亦是氣虚靈知覺乃氣之至精者耳心
纔喜容色便喜纔怒容色便怒此便見心與氣貫通在
未嘗二也浩然之氣與夜氣平旦之氣同乃指精靈
之心而言智崇是心體高明處禮卑是應用中庸處
智崇是理一處透徹禮卑是分殊處停當如釋氏見得
本來是空亦是智崇却外人倫日用何處得禮卑古今
賢者非無人倫日用處用功有個禮卑却於大本處未
能見得便不是智崇合智禮乃是性之中正處中正乃
可言天地合德要之聖學與釋氏智原是不同釋氏只
要見一個空聖人却是於空處見萬物一體自身與萬
物一例所以此心便無所不貫人倫日用何處容增減
一毫故萬物一體之學即智崇便已天下歸仁即禮卑
便是智之流行處非有二也聖賢之學全在好惡取
舍上用力隨所好惡取舍此心皆不失其正便是存養
盈天地間有形之物皆同此氣此性生生之機無物
不可見子思獨舉鳶魚以生生之機即其飛躍尤易見
也只順這生生之機日用百為無非天聰明用事明
道語游楊二子曰且靜坐三字極有斟酌蓋謂初學之
心平日未嘗收拾譬如震盪之水未有寧時不教他默
坐何緣認得此心元來清淨湛一能為萬化根本認出
來時自家已信得了方好教他就動處調習非是教人
屏日用離事物做工夫乃是為初學開方便法門也
赤子之心便是聖胎如何得不失須是戒慎恐懼知戒
慎恐懼防非窒慾保守得這赤子時愛親敬長一點真
切的心長在便自會生聰明睿智日漸純熟便自會由
善信而美大美大而聖神充到萬物一體之極如堯舜
光被四表亦只是元初愛親敬長真切的心非有别心
譬如果核一點生意投之地便會長出根苖來這根苖
便如赤子之心切不要傷害著他須是十分愛護這根
苖便自會生榦生枝生葉生花實及長到參天蔽日千
花萬實總只是元初根苖一點生意非别有生意曰赤
子之心即可云未發之中否曰未發之中便已是寂然
不動赤子如何說得寂然不動須是不失赤子之心則
便是未發之中曰工夫全在不失上否曰不失即是知
戒慎恐懼時時在幾上覺不然緣何會上逹曰朱傳似
謂不失了此心然後能擴充以至於大如何曰擴充二
字本出孟子只不失赤子之心便是擴充四端便是致
曲便是慎獨孔孟之學至易至簡横渠言形而後有
氣質之性須要善看蓋其意謂剛柔合德者乃天命之
性偏剛偏柔之性乃其形而後有者也善反之則剛中
柔中之性存焉其曰氣質之性曰天命之性乃其言欠
瑩處故不可不善看也後之儒者但泥其立言之失而
不究其本旨一誤百和遂以為真有天命之性有氣質
之性若然則氣質者果非太和之用而天命者果超然
於二氣五行之外乎凡看聖賢論學論義理處須是
優柔厭飫久之乃能忽然覺悟到忽然覺悟却全不假
思索安排矣強探力索即是邪思何緣有見惟用而不
用乃是正思也虚無寂滅與權謀伯術皆是墮在一
邊知有夜不知有晝知有晝不知有夜聖人從中道上
行故終日有事實無一事終日有為實未嘗為情順萬
事而無情此便是通乎晝夜之道而知忠恕是體用
合一的心聖人言心皆是合體用處皆要學者於幾上
認心即用即體心是人之神氣之精靈知覺者也命
之曰心本取主宰之義心之活潑潑處是性故性字從
心從生指生生之心而言者也博文約禮不是兩段
工夫總於念纔起動而未形處惟精惟一則二者一齊
俱致矣禮是心之本體文是感通燦然處心元是純
粹至善大學云止至善其實只在人止之耳失其止便
如純陽之氣變而為陰了此便是惡故周子揭無欲二
字為聖功之要非收拾此心到得動而無動靜而無靜
處不得言無欲非無欲却何從見得性善宇宙只是
一氣渾是一個太和中間清濁剛柔多少參差不齊故
自形生神發五性感動後觀之知愚賢不肖剛柔善惡
中如臯陶論九德孔子所言柴參師由偏處自有許多
不同既同出一個太和則知的是性愚者豈不是性善
者是性惡者豈不是性孟子却又何故獨言性善此處
非功夫與天命合一不能知也動而無動靜而無靜一
動一靜之間是天命本體造化所以神者在此故工夫
到得勿忘勿助之間即便是此體那純粹至善的頭面
即便現出來便知性知天知柔知剛惻隱羞惡辭讓是
非便隨感而應孟子言性善正於此處見得荀韓諸子
不知性正由不知此一段學問工夫如今只須用功不
須想像他如何工夫到得真默處即識之矣蓋氣一分
殊即分殊約歸動靜之間便是本體先儒却以善惡不
齊為氣質性是理理無不善是氣質外别尋理矣言
忠信便該了靈明言靈明豈能該得忠信今人喜說靈
明把忠信只當死殺格子忠信是甚麽譬之水無絲毫
泥滓十分澄澈便喚做忠信世間伶俐的人却將泥滓
的水一切認作靈明六經具在何嘗言有個氣又有個
理凡言命言道言誠言太極言仁皆是指氣而言宇宙
渾是一塊氣氣自於穆自无妄自中正純粹精自生生
不息謂之命謂之道謂之誠謂之太極總是這一個神
理只就自心體認便見心是氣生生之心便是天命之
性豈有個心又有個性問所當然所以然之說如何曰
只一個心千事萬事總皆變化又何顯何微只形色便
是天性心無時不動獨正是動而未形有無之間所
謂幾是也聖賢戒慎恐懼正是於此處精一此處精一
即用處就是體和處就是未發之中六經並不曾空
空說聖人之心如何樣子都在事上見他心上面蒼然
下面塊然中間萬象森然我此身却在空處立著這空
處是甚麽都是氣充塞在無絲毫空缺這個便是天更
向何處說天知眼前這空是天便知極四方上下往古
來今渾是這一個空一個天無中邊無遠近亦便知眼
前一寒一暑風雨露雷我此身耳目口鼻四肢百骸與
一片精靈知覺總是這一個空生生變化世人隔形骸
分爾汝隔藩墻分比鄰見得時便是剖破藩籬即大家
已登堯舜孔子禹臯顔孟路上行矣何由見得收拾此
心到默處即是天聰明便照破矣故曰盡其心則知性
知天磨礱細一番乃見得一番前日不認得是過處
今日却認得是過見得理一又須理會分殊不獨理
會分殊非聖門之旨見得理一一言亦恐未盡學者若
真實默識得此體只要存更無事一片廣大的心自然
做出無限精微四時行百物生萬古是如此這便是
於穆不已即萬物觀之發生一番便又收歛收歛一番
便又發生何曾一暫止息這於穆不已是甚麽是元氣
如此故元氣者天之神理先儒謂陰陽是氣所以然者
是理陰陽形而下太極形而上謂有氣别有理二之矣
問何以五性感動遂有善惡曰人生而靜以上純粹
至善觀四時行百物生豈容更說形生神發五性感動
便已非動而無動靜而無靜神理本體便隨所禀剛柔
不齊分數發出來所以有慈祥㢲順懦弱無斷邪佞嚴
毅正固猛隘強梁許多不同故程子曰善惡皆天理謂
之惡者本非惡然神理本體元只是無而已善學者約
其情以復於靜則剛柔之氣皆變而復於中聰明睿智
中正仁義出矣無欲即是盡心盡心是謂心無虧欠
心無虧欠方說得心在二五之精即是理無極之真元
是氣無極之真流行變易便為二五之精二五之精妙
合而凝便乾道成男坤道成女化生萬物知二氣五行
與男女萬物本自無而有則知中正仁義之極由靜而
立此圖書言不盡言之深意有問動靜皆寂恐落空
者曰似賢輩且落空亦不妨戒慎恐懼之念時時不
息不待言行事見而後有謂之前定定即誠也戒慎
恐懼乃是定時一點真念所謂主宰者便是
孝廉冀闇齋先生元亨
冀元亨字惟乾號闇齋楚之武陵人陽明謫龍場先生
與蔣道林往師焉從之廬陵踰年而歸正德十一年湖
廣鄉試有司以格物致知發策先生不從朱註以所聞
於陽明者為對主司奇而錄之陽明在贑先生又從之
主教濓溪書院宸濠致書問學陽明使先生往答之濠
談王覇之略先生昧昧第與之論學而已濠拊掌謂人
曰人癡一至是耶一日講西銘先生反復陳君臣之義
本於一體以動濠濠大詫之先生從容復理前語濠曰
此生大有膽氣遂遣歸濠敗忌陽明者欲借先生以陷
之逮至京師榜掠不服科道交章頌冤出獄五日而卒
在獄與諸囚講說使囚能忘其苦先生嘗謂道林曰贑
中諸子頗能靜坐苟無見於仁體槁坐何益觀其不挫
志於艱危信所言之非虛也癸未南宮發策以心學為
譏餘姚有徐珊者亦陽明之門人不對而出先生之對
與徐珊之不對一時兩高之而珊為辰州同知侵餉縊
死(時人為之語曰君子學道則害人小人學道則縊死)人羞稱之所謂蓋棺論定
者非耶
明儒學案卷二十八
