熬波圖卷上元陳椿撰
各團竈座圖第一
築壘圍墻圖第二
起盖竈舍圖第三
團内便倉圖第四
褁築灰淋圖第五
築疊池井圖第六
盖池井屋圖第七(原圖缺)
開河通海圖第八
埧堰蓄水圖第九(原圖缺)
就海引潮圖第十(原圖缺)
築護海岸圖第十一
車接海潮圖第十二
疏浚潮溝圖第十三(原圖缺)
開闢攤場圖第十四
車水耕平圖第十五(原圖缺)
敲泥拾草圖第十六
海潮浸灌圖第十七
削土取平圖第十八
棹水潑水圖第十九
擔灰攤晒圖第二十
篠灰取勻圖第二十一
各團竈座歸併竈座建團立盤或三竈合一團
或兩竈為一團四向築疊圍墻外向遠匝濠壍團
内築鑿池井盛貯滷水盖造鹽倉柈屋置關立鎖
復撥官軍守把廵警
東海有大利斯民不敢争並海立官舍兵衛森軍營私
鬻官有禁私鬻官有刑團廳嚴且肅立法無弊生
築壘圍墻團圍四向墻堵上置乳頭彷彿城池
以絶姦偽或遇坍摧隨時築壘其土皆用蕩内生
田土塹盖傍海不時風潮大作非堅實不足以禦
之
立團定界址分團圍短墻壘土為之限開溝為之防版
築已完固厥土燥且剛團門慎出入北軍守其旁
起盖竈舍既立團列竈自春至冬照依三則火
伏煎燒晨夕不住必湏於柈上盖造舍屋以庇風
雨雇募人夫工匠填築基址令高收買木植鐵丁
等物料屋在壮而不在麗故簷楹垂地梁柱椽桷
俱用巨木縛蘆為稕鋪其上以茅苫盖後築短墻
圍褁内設出生灰之處前向容着竈丁執爨煎鹽
夏月多起東南風故其屋俱朝東南風順可燒火
竈丁則免烟薰火炙之患
築團未脫手柈舍又興工運茆上高屋畚泥矮墻東所
喜手脚徤敢言腰背慵何以門東南盖以朝其風
團内便倉各團所辦鹽額多寡不同多者萬引
少者不下五七千引每日煎到火伏鹽數為因相
離總倉近則往回八七十里遠者往回二百餘里
或河道缺水或值聚雨所阻豈能繼即起運各竈
戶自備木植磚瓦鐵丁石灰工食等項物料就團
内起盖倉房或五間或七間以便收貯公私皆便
故以便倉名之
便倉以便民規模在經始地土既高燥水港亦通濟磚
壁連屋山瓦溝建瓴水衆竈各設倉公利私亦利
褁築灰淋灰淋一名灰墶其法於攤場邊近高
阜處掘四方土窟一個深二尺許廣五六尺先用
牛於濕草地内踏煉筋韌熟泥用鐵鏵鍬掘成四
方土塊名曰生田人夫搬擔逐塊排砌淋底築踏
平實四圍亦壘築如墻用木槌草索鞭打無縱務
要繞圍及底下堅實以防泄漏仍於灰淋側掘一
滷井深廣可六尺亦用土塊築壘如灰淋法埋一
小竹管於灰淋底下與井相通使流滷入井内
百煉無生泥萬杵皆實地池井既堅牢褁築又完備作
勞口舌乾鹹水覺有味早知作農夫豈不太容易
築疊池井灰場上及團内築疊成滷池井方長
者為池如蠒樸掘深八九尺闊六七尺長丈餘井
則圓井之名有二大者為井小者為缸頭大可廣
六尺小廣三尺深若池之數天晴則用水澆濕草
地將牛踏煉筋靭熟泥用鐵鍬掘成四方土塊方
厚尺許逐塊搬擔排砌築壘池底并四向墻壁將
木槌草索鞭打遶圍上下泥縫堅實不致渗漏井
亦如之池與缸頭下底埋竹管相通用滷則缸頭
内浣舀上柈
鑿井以瀦滷井欲實且堅又恐風雨至煉泥包四邊小
塊少者抱大塊壮者肩臨歸鞭又鞭恐為螻蛄穿
盖池井屋池井築疊既完又忌雨損故於上造
房屋以覆之收買竹為桷椽木為梁柱織蘆為芭
束茆為苫工食之費時時修葺以防雨漏若入生
水浸淡又湏再别淋過然後可以煎鹽
穿鑿池井完上盖數椽屋老婦挽茅柴壮丁擔竹木簷
楹苫着地難用擎天柱固非人所居但防天雨雨
開河通海晒灰煎鹽灌潑攤場通船運滷全頼
海水每團各竈湏開通海河道港口作垻令開月
河候取遠汛以接海潮每為沙泥壅漲淤塞每歲
亦湏頻頻撈洗以深之
平地海可通要非一日勞成雲舉萬鍤落地連千鍬水
性元潤下滿溝來滔滔海水無盡時要在人煎熬
埧堰蓄水辦鹽全頼海潮雖是各竈開挑通海
河港必於港口築捺埧堰置辦工具雇募人夫看
守每遇大汛人夫俱於海邊港口風雨不移徹夜
守候潮來則開月河通放候河滿仍舊運土堅捺
蓄水以備朝暮灌潑晒灰潮湧則渰沒攤場水少
則妨悮攤晒
今晨海多風潮水來浩瀚未作西頭埧先捺東頭堰蓄
水不患多將以備烹煉復防有泛溢適中乃為善
就海引潮攤場周圍雖有蓄水河溝每日澆潑
灰淋滷漸見淺涸六七月久晴分外用水浩大海
潮雖遇大汛亦不入港必湏雇夫將帶工具就海
開河引潮入港用車戽接
人言隻手河可塞我見衆力海可通東南財賦大淵藪
貨財所殖源無窮海波萬頃取無禁千夫奔鍤來如風
湏臾引海出平地非人之力天之功
築護海岸每歲七八月間多起大東北風海潮
甚大慮恐湧漲渰沒灰場時急不能乾有妨攤晒
才被渰浸縱晴亦不下六七日不能施功每每多
雇人夫高築堤岸以防不測潮汛長落又恐海濤
衝激損壊時常廵視有損即補疊以護之
去海無十里水可狎而玩曾聞十年前沸騰無畔岸所
以預隄防不獨為水患煮海且富國民力惜有限
車接海潮五六七八月間天道久晴正當酷熱
之時雖大汛潮不抵岸溝港乾涸缺水晒灰只得
雇倩人夫將帶工具就海三五里開河多用水車
逐級接高車戽醎潮入港所以備竈丁掉水灌潑
攤場淋灰取滷
翻翻聫聫犖犖确确東海巨蛇才脫殼滔滔車腹水逆
行輥輥車聲雷大作能消幾部旱龍骨翻得陽侯波欲
涸誰家少婦急工程徑上車頭泥兩脚
疏浚潮溝團竈通潮河港因渾潮上落沙泥淤
塞不時雇工䦕浚
潮來溝水滿潮落三寸泥十日泥三尺溝與兩岸無高
低長柄杴桷短柄鍬開深八尺過人頭但得朝朝水滿
溝一生甘作泥中&KR0034;
開闢攤場辦鹽各隨風土浙東削土浙西下砂
等場止是晒灰取滷攤場最為急務擇傍海附團
鹻地先行雇募人夫牛犁翻耕數次四圍開挑蓄
水圍溝每淋湏廣二十四步長八十步分作三片
或四片但此等法度甚為艱辛故逐一圖之于後
鹽事有先後首當開攤場深犁闢兩岸堅塹壅四傍細
草不留根鹹波無清光但恐人力疲牛疲亦何傷
車水耕平初闢灰場自數次翻耕之後雇募人
夫水車牛力於上耕墾將高就低丁工亦各用鐡
撘鋤勻務要平正車海内鹹潮灌浸如此數次令
鹹味入骨水乾然後敲泥拾草
場面有凸凹水力均浸灌車聲接海聲鴉尾啣欲斷將
来晒灰時恐有不平患但願天公平無水亦無旱
敲泥拾草車水灌浸之後候乾雇募人夫湏用
鐵鋤將草根起拾去雜草根荄乾淨如有土塊仍
用木槌一一敲碎如粉漸葺平正
拾草草葉空敲泥泥粉碎雖如鏡面平猶恐蟻穴壊十
指盡皸瘃那復問肩背抛却犁與鋤平地且拾芥
海潮浸灌敲泥拾草之後漸已平淨又湏於攤
場四畔添做圍岸車戽海潮滿滿渰浸湏伺日久
地土弔鹹水乾則扒削開渠取平
浙東把土刮浙西將灰淋開得攤場成車引海潮浸土
潤鹹花生地瘠鹹波渗煎鹽工力繁惟此艱難甚
削土取平潮浸既久又湏日晒土乾工丁不問
老幼各用扒銡鋤頭剗去細草分為片叚以一淋
為率或三片四片於中及四圍通開淺淺小渠引
水而已却就港邊做潢頭每日棹水自港頭放入
小渠分流四圍以供早晚澆潑其場地宛如鏡面
光淨四下坦平方可攤灰晒之如有凹凸遇雨則
凹處遲乾潑水則凸處不積
潮泥不厭搗細草不厭剗四方貴勻淨一孔防漏綻牛
閒卧碌碡鹿過絶町疃不日即興煎鹽事不可緩
棹水潑水攤場四圍淺開通水小渠竈插不分
男女每日午後收灰入淋之後場地已空晚下用
繩索劄縛了水桶名曰棹桶兩人將棹桶相對於
港邊棹水上岸自潢頭内流入灰場四圍渠内隨
以杴蒲潑水灌濕攤場浥露一夜次日絶早攤灰
灰場欲潤不欲乾長繩戽海海水翻分溝通流護場面
平鋪灰了攤復攤就場棹水仍潑水却恐風來一掃間
健婦肩灰何火急不顧飢兒扳擔泣
擔灰攤晒灰乃墶内淋過滷水殘灰及柈内半
滅不過帶性生灰每墶日添生灰兩擔收擔入淋
之時一擔鋪底一擔盖面竈丁每日侵晨看天色
晴霽逐擔挑開於攤場上用闊木杴一名杴蒲逐
一杴開攤遍男子婦人若老若幼夏日苦熱赤日
行天則汗血淋漓嚴冬朔風則履霜躡冰手足皴
裂悉登場竈無敢閑惰
海天無風雲色開相呼上場早晒灰滿場大堆仍小堆
前擔未了後擔催少婦勤作亦可哀草間終日眠嬰孩
正苦飢腹鳴如雷轉頭饁婦從西來
篠灰取勻篠竿以竹為之大竹一竿為柄長六
尺上縛小竹三根或兩根凡晒灰先用闊木杴攤
之後各用篠竿分頭於所攤灰處篠開均勻不致
厚薄易於結鹹若篠不勻則厚薄不能成鹹
築場纔罷隨上灰灰如細塵地如席更持長篠輕拂拂
灰中莫有塊與核一片灰場幾經手壮者尫羸肥者瘠
飛揚最怕海邊風不怕天邊日頭赤
