提要
熬波圖
臣等謹案熬波圖元陳椿撰椿天台人始末
未詳此書乃元統中椿為下砂場鹽司因前
提幹舊圖而補成者也自各團竈座至起運
散鹽為圖四十有七圖各有說後繫以詩凡
晒灰打滷之方運薪試蓮之細纖悉畢具亦
樓璹耕織圖曾之謹農器譜之流亞也序言
地有瞿氏唐氏為鹽場提幹又稱提幹諱守
仁而佚其姓考雲間舊志瞿氏實下砂望族
如瞿霆發瞿電發瞿震發瞿時學瞿時
懋瞿時佐瞿先知輩或為提舉或為鹽税幾
於世任鹽官其地有瞿家港瞿家路瞿家園
諸名皆其舊迹然作是圖者不知為誰至唐
氏則舊志不載無可考見矣諸圖繪畫頗工
永樂大典所載已經𫝊摹尚存矩度惟原缺
五圖世無别本不可復補姚廣孝等編輯之
時雖校勘粗疎不應漏落至此盖原本已佚
脱也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
熬波圖序
元陳椿撰
浙之西華亭東百里實為下砂濱大海枕黃浦距大塘
襟帶吴松楊子二江直走東南皆斥&KR1214;之地煮海作鹽
其來尚矣宋建炎中始立鹽監地有瞿氏唐氏之祖為
監場為提幹者至元丙子又為土著相副管勾官皆無
其任者也提幹諱守仁號樂山弟守義號鶴山詩禮𫝊
家襟懷慷慨二公行義表表可儀而鶴山尤為温克端
有古人風度輔聖朝䦕海道策上勲膺宣命授忠顯校
尉海道運糧千戶深知煮海淵源風土異同法度終始
命工繪為長卷名曰熬波圖將使後人知煎鹽之法工
役之勞而垂於無窮也惜乎辭世之急僕曩吏下砂場
鹽司暇日訪其子諱天禧號敬齋於衆綠園堂出示其
父所圖草卷披覽之餘瞭然在目如示諸掌嗚呼信知
仁民之心如是其大乎抑嘗觀淮甸陳曄通州鬻海錄
恨其未詳僅載西亭豐利金沙餘慶石堰五場安置處
所捎灰刺溜澳滷試蓮煎鹽採薪之大略耳今觀斯圖
真可謂得其情備而詳矣然而浙東竹盤之殊改法立
倉之異猶未及焉敬齊慨然屬椿而言曰成先君之功
者子也子其為我全其帙而成其美云椿辭不獲已敬
為略者詳之闕者補之圖幾成而敬齋不世至順庚午
始得大備行鋟諸梓垂於不朽上以美鶴山存心之仁
用功之勤下以表敬齋繼志之勇托付之得人也有意
於愛民者將有感於斯圖必能出長策以甦民力於國
家之治政未必無小補云旹元統甲戌三月上巳天台
後學陳椿誌
