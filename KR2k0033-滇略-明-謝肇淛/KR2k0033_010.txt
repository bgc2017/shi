滇略卷十
明謝肇淛撰
雜略
雜者事之支也稗官之埜記里巷之叢談以及方外
殊蹤神鬼誕跡雖有無不可知而嵬瑣詼譎往往足
以昭勸戒補遺逸佐噴飯張談鋒有其錄之莫敢棄
也以其不附於正事故謂之雜昔虞初酉陽說以千
百計而滇僅僅止此掛一漏萬俟之後人
邃古之初蒼洱舊為澤國水居陸之七邪龍據之是名
羅刹好啖食人居民鮮少有一老僧自西方來託言
欲求片地藏修羅刹問所欲僧身披袈裟手牽一犬
指曰他無所求但欲吾袈裟一展犬一跳之地羅刹
諾僧曰既承許諾合立符券羅刹又諾遂就洱水岸
上畫券石間于是僧展袈裟縱犬一跳已盡羅刹之
地羅刹彷徨失措意欲背盟僧以神力制之不敢背
但問何以處我僧曰别有殊勝之居因於蒼山之上
陽溪神化金屋寶所一區羅刹喜過望盡移其屬入
焉而山遂閉于是僧乃鑿河尾洩水之半是為天生
橋今洱水島上有赤文如古篆籀云是買地券僧即
觀音大士也永平今有觀音叫狗山云諺曰娘娘叫
狗山九轉十八彎當水初洩時林藪蔽翳人莫敢入
有二鶴日從河岸行人尾其跡始得平土以居故大
理又名鶴拓云
邪龍既為大士所除其種𩔖尚潛於東山海窟惡風白
浪時覆舟航有神僧就東岸創羅筌寺厭之誦經其
中一夜忽聞大震動聲僧喝之見十百童子造曰師
在此壞我屋宅吾屬不安請師别遷僧厲聲曰是法
住便住有何不可遂失童子所在明日寺下漂死蟒
百餘自是安流以濟僧隨遷化
碧鷄山相𫝊周惠王時有鳳凰翔集於此時人不識目
為碧鷄因以名山教授牟俊有詩云鏡涵遠近三千
頃劍卓西南第一峰鳴鳳不來人事變蒼煙依舊鬱
重重其神即東天竺國阿育王長子也封碧鷄景帝
又别記云阿育王有子三人龍馬一匹三子皆欲之
王意欲與季子而患其争乃以轡私授季子即驃苴
低也縱其馬命三子云捕得者與之馬奔往善闡今
安寧州龍馬跳澗山并草溪井龍馬河即其所經之
地石上蹄跡深尺許三子追之長子意馬渴飲滇池
伺而邀之不獲仲子意馬必過甸中伺而邀之亦不
獲季子往東松林以轡邀之馬見轡而就遂獲之長
子見季子得馬遂没于碧鷄山下為神仲子沒于巖
頭為神封上甸景帝季子亦沒于松林為神封金馬
景帝
羝羊石在姚安東一里許昔蒙氏時洞庭君愛女於此
牧羊有羝餂土驅之不去掘地遂得滷泉名曰白羊
井人即其地立聖母祠及開橋頭井得石羊云即餂
土之羝後歸於聖母祠其井即白鹽井也
江川縣雙龍鄉其山無石皆螺殼積成昔有夷婦浣衣
于河忽螺精出見婦驚急以澣衣盆覆之其精遂止
後人因以覆盆名山
漢永昌太守劉安世鑄黃金為蛇以獻梁冀益州刺史
种暠糾發其姦不果獻冀恨暠因以他事陷之李固
上疏伸理太后赦暠免官行永昌以金蛇輸官冀從
大司農杜喬借觀不與由是見忤竟以他事誣喬而
殺之
丞相亮征孟獲入滇滇人未知琴亮居南常操之土人
有願學者乃為著琴經一卷述琴之始及七絃十三
徽之音意於是滇人始識鼓琴又從征者冬暮思歸
各與一磚曰卧枕此即抵家從之果然不用命者終
莫能歸因號鷄鳴枕又嘗用炊釡自隨不炊自熟以
防不時之需
魏明帝時昆明國貢𠻳金鳥常吐金屑如粟此鳥畏寒
乃處以辟寒臺宮人争以鳥吐之金用飾釵佩謂之
辟寒金故宮人相嘲曰不服辟寒金那得聖人心
隋開皇中太平公行軍總管史萬歲擊南寧爨翫諸夷
行數百里見諸葛亮紀功碑銘其背曰萬歲之後勝
我者過此萬歲令左右倒其碑其碑趺誌曰史萬歲
不應仆吾碑萬歲駭服重立其碑而進
南詔神武王有女欲為擇配女曰父王擇配非天婚也
我欲倒坐牛背任牛所之不問貧富貴賤牛入之家
則嫁之王從其請牛至一委巷左右側其角而入其
家老嫗走避強之乃出問有子否曰子往樵薪女即
拜嫗為姑頃之其子負炭回見巷有騶從走避女招
之入曰此吾婿也令報王王大怒遂絶其女一日婿
問女首飾是何物曰金也婿曰吾樵處此物甚多明
日載回皆金磚也頃之王怒解女請讌王王難之曰
汝能作金橋銀路吾當來果作以宴王王歎曰信天
婚也後人名其地曰轆角莊言方牛入時角如轆轤
轉入陋巷也
唐南詔永貞間有鷄足僧小沈者與二僧同住一庵小
沈入城乞食詔問識何法門小沈答云我能使死者
生極樂世界詔令國中但有死者請小沈起棺如此
十餘年有讒於詔曰小沈妄人也云能超度死魂何
所證驗臣願入棺試之詔如言請小沈起棺將至化
骨之所啓棺視之誠死矣懇小沈求生沈又作法遂
甦死者悔曰我已生在七寳宮殿中如何復來此小
沈遂還舊庵見二僧問食二僧曰汝從城中來乃不
裹糧却至此欲食耶小沈遂走叩迦葉石門門訇然
中開二僧追呼至則石門閉矣二僧悔恨焚身門外
焚處生柏二株或謂小沈迦葉化跡也
太平廣記載韋陀將軍童真梵行不交天欲弘護佛法
唐乾封二年告宣律師曰西洱河有白石其土人造
多寶佛全身相安在西洱河鷲山寺蜀青城山人往
彼興易請佛道由郎州大小勃律三千餘里方達西
洱河河大袤百里廣三十里中有洲島古寺經像尚
存無僧住守經文與今相同時聞鐘聲百里殷實每
年二時供養古塔基如戒壇二重塔上有覆釡彼土
諸人見塔每放光明即以素食祭之求其福祚也其
地去嶲州二千餘里去天竺不遠方請像時由西洱
河見岸上小童行遊謂是山鬼遂即殺之不知是海
神因爾神怒蹋覆前船人像俱溺晉時有僧於成都
多寶寺前見土墳出隨除隨長終不可平乃深掘丈
餘獲像及人骨俱在故船其髏骨肘脛悉皆麤大數
倍過於今人即迦葉佛時閻浮人壽二萬歲時人也
今時劫減命促人小固然不足怪也出像之時牽曳
艱難弟子化為老人指揮方便乃出其花趺上有隸
書多寶字因名多寶寺律師問曰隸出李斯如何周
時已有此體耶答曰見今南州四面文字俱是篆隸
但以海路遼遠重驛莫𫝊耳觀春申君墓銘亦是隸
字則知不出於李斯也
唐初居人高氏生一子一女女名谷女年十三尚不能
言其兄從軍東川三月不歸谷女一日忽語嫂曰兄
缺食我往餉之家喜其開言戲應之曰汝將裹飯去
谷女果行家人笑躡其後至盤陀石下入水洞而去
覓之不得衆方驚怪未己谷女忽至謂家人曰兄一
旅之衆皆已飽矣具言軍中地形事勢其嫂不信東
川距此二千餘里安得即至不知其有神足也乃以
衣授之曰汝送與兄取其垢衣來谷女如其言果取
垢衣來自是送餉日以為常谷女常牧一白猪一日
謂家人曰軍回矣遂騎白猪化為象騰空而去乃知
為普賢化身也土人即其地建寺曰谷女寺後訛為
谷鳥寺云
唐時楊都師創洱河東羅筌寺寺前有田四十畆每栽
秧約三日傭者戲師曰若能繫日當為畢栽師默念
呪田栽既而日乃暝傭歸而後知已歴二晝矣山下
有黑龍常作風浪覆舟師以白犬吠之龍怒而出師
視龍猶蜒蚓若教誨之有頃龍馴俛而去先是河浪
九疊師以念珠鞭之去其三疊河乃翕順可舟
唐時漁人於洱河岸得鵰遺卵收之有頃破卵而出為
嬰兒漁人異之不敢加害嬰兒能食即解種種伎倆
長而為僧居萗模莊人呼為萗模師既長能呼致風
雨驅役鬼神指使如意又能以符呪化水石為酒食
千百人皆醉飽南詔憚之師輒化為鵰飛集高興寺
不知所終
唐永徽間有一老僧戴赤蓮冠身披袈裟持鉢至蒙舍
細農邏家乞食時農邏父子耕巍山下妻婦往餉見
僧乞食遂食之再炊往饁僧坐不去持饁前行而僧
業已先在復向乞食姑婦驚怪又食之返而復炊且
至巍山見僧坐磐石前有一青牛左有白馬朱鬛右
有白象各馴伏上覆雲氣雲中有二童子一執鐵杖
於左一執金鏡於右姑婦驚喜再供之僧問何願二
女不言僧曰奕業相承二女促農邏等至則但見五
色雲中一人持鉢而坐彷彿見二童子唯餘磐石上
衣㾗及象馬牛之跡耳
楊波遠東漢時人號為神明大士唐永徽以後常騎三
角青牛逍遙以遊偶逢神僧於三陽峰麓為設一供
陳石案長丈六闊六尺但以一手持將今石案猶存
千夫莫舉後不知所終
唐滇僧道清者姓楊殉道忘軀日課經典感現觀音大
士遐邇欽風漁者焚其網酒家隳其具蒙氏冊為顯
密融通大義法師一日微哂而化火中彩雲盤礴舌
根不爛如紅蓮然
南詔時威楚西五十里許有五樓山有王載玄張明亨
者栖焉志在清虚日載酒峰巔長嘯狂唫時人莫之
識也一夕飲酣見一道人乘風而至飄飄然丰采迥
異二子迎之曰或者先生能劇飲耶先生莞爾而笑
問姓名則曰無心昌道人遂促膝傾觴淋漓醉卧先
生忽言别二子戀戀不能捨先生曰來年秋風起塞
上吾當再至及期二子重登塞上目極欲狂口占云
去年霜草斷人魂滿江秋水白紛紛猶記别離亭畔
約西風塞上未逢君吟罷清風徐來彩雲飛舞遙望
則昌先生至矣手執一瓢盛米汁其中命二子飲之
王飲張不飲先生覆之三人語歡甚時萬里澄空碧
天清籟先生曰將得五樓明皎月換來一頃玻瓈風
復題壁間云帶劍飄然負不羣幾回揮袖拂紅塵不
圖紫綬朝金闕獨愛青山鎖白雲踽踽一身空蓋世
茫茫四海覓知音與君不負當年約一榻清風到五
城唫罷出戶二子隨之先生曰仰首二子仰見祥雲
繚繞瑞氣彌漫先生曰時當行矣騰空而起王子亦
隨起張子踴躍無措伏地大呼先生回顧曰子仙骨
已成遲一刧耳張子遂化鄉人瘞之冢上流光掘視
如水晶石然是夜夢曰吾功行尚缺當以骨救瘡痍
試之果效後人思其勝事乃窺測之昌無心是吕其
吕祖乎遂指閣關灘名曰吕閤後為元兵所焚改閣
為合為有合襟水也遷驛署居其間
劍川崔君廟神姓崔名子玉祁州人正直不撓仕唐為
長子令再遷衞州皆為民除害民德之時顯夢異立
祠於州南三里相𫝊崔君昔於五月五日諭人曰是
月十六日毋得殺生及漁獵犯之必遭官刑隂譴時
有朱竇二人獵一兔為門吏所獲將執之官求免是
夜一黃衣吏喚二人至公庭見神王者冕服正二人
罪一減其年一縮其祿叱還後果如所夢云
唐蒙氏時楚雄有野馬二風雨鬭於原野久之化為龍
大者逸入東南村塢小者逸入西南山谷僰人呼馬
為驃因以名村
無言和尚姓李氏紹祖父精密教法嘗持一鐵鉢入定
呪誦欲晴則鉢内火光燭天欲雨則鉢内白氣上升
遂雨蒙氏封為灌頂國師嘗於崇聖寺講經有老翁
立聽畢乘風雲而去衆驚問之曰洱水龍也
五代趙善政時浪穹縣天馬山下有山狀如龜蛇即善
政所居其山左澗有水右澗無水有樵青神者善呪
法衆樵謂之曰若能分水於右澗乎青神曰不難耳
遂以斧柯觸山右澗水即湧出與左澗均人居在右
者咸利之沒後為神附祀於善政之廟焉
段氏素興以宋慶歷中嗣位性好狎遊廣營宮室於春
登堤上多種黃花名遶道金稜雲津橋上多種白花
名縈城銀稜今二稜河名由此也每春月必挾妓倖
載酒自玉案三泉遡為九曲流觴男女列坐鬭草簪
花以花盤髻上為飾今花中有素馨者以素興最愛
故後人名之也又有花遇歌則開有草遇舞則動素
興令妓歌者傍花舞者對草
宋寧宗嘉定十七年甲申元太祖南征東印度至鐵橋
石門關前軍報曰有一角獸形如鹿而馬尾其色綠
作人言曰汝主宜早還帝以問耶律楚材對曰此獸
名角端能言四方語好生惡殺此天降符以告陛下
陛下天之元子天下之人皆陛下之子願承天心以
全民命即日班師
大德間昆明池有蛟化美少年婬婦女居民苦之有趙
伽羅世精阿叱力教尤通梵經鄉父老禮請治之伽
羅即遣黑貌蠻奴擒至以水噀之蛟立見形因斬之
怪絶人問蠻奴為誰曰此大黑天神也後不知所往
至正元年玉案山産小赤犬羣吠遍野云天狗墜地為
赤犬其下有大軍覆境又時雨鐵民舍屋皆穿人物
值之多斃號曰鐵雨
泰定間有大星隕于&KR1095;嘉縣之虚初山化為黑石狀如
瓜上有點如星擊之鏘然有聲人不言舉之則動言
則弗動土人以為怪積薪焚之雷雨交作衆懼而止
大理總管段功以破紅巾之功梁王德之以女阿結妻
之奏授雲南平章功戀戀不忍歸國其夫人高氏寄
樂府促之歸其詞曰風捲殘雲九霄冉冉逐龍池無
偶水雲一片綠寂寞倚屏幃春雨紛紛促蜀錦半閒
鴛鴦獨宿好語我將軍只恐樂極生悲冤鬼哭功得
書乃歸既而復往左右譖之於王曰段平章此來大
有吞金馬嚥碧鷄之心矣盍早圖之梁王密召阿結
命曰親莫若父母寶莫若社稷功今志不滅我不已
脱無彼猶有他平章不失富貴也今付汝以孔雀膽
一具乘便可毒殪之主澘然不敢受命夜寂人定私
語平章曰我父忌阿奴願與阿奴西歸因出毒具示
之平章曰我有功爾家我趾蹶傷爾父為我裹之爾
何造言至此三諫之終不聽明日邀功東寺演梵至
通濟橋馬逸因令蕃將格殺之阿結主聞變失聲哭
曰昨暝燭下纔講與阿奴雲南施宗施秀煙花殞身
今日果然阿奴雖死奴不負信黃泉也欲自盡梁王
百方防衞主愁憤作詩而死詩曰吾家住在鴈門深
一片閒雲到滇海心懸明月照青天青天不語今三載
欲隨明月到蒼山悞我一生踏裏彩(錦被名也)吐嚕吐嚕
段阿奴(吐嚕可惜也)施宗施秀同奴歹(歹不好也)雲片波潾不
見人押不蘆花顔色改(押不蘆北方起死回生之草名)肉屏獨坐細
思量(肉屏駱駝背也)西山鐵立霜瀟洒(鐵立松林也)平章從官員
外楊淵海亦題詩粉壁飲藥而卒其詩曰半載功名
百戰身不堪今日總紅塵死生自古皆由命禍福于
今豈怨人蝴蝶夢殘滇海月杜鵑啼破點蒼春哀憐
永訣雲南土綿酒休教灑淚頻
段寶者功之子既嗣父職明玉珍復侵善闡梁王遣叔
特穆爾達罕借兵大理時寶已長荅書云殺虎子而還
喂其虎母分狙栗而自詐其狙公假途滅虢獻璧吞
虞金印玉書乃為釣魚之香餌繡閨淑女自設掩雉
之網羅况平章既亡弟兄罄絶今止遺一獒一奴奴
堪再贅華黎氏獒又可配阿結妃如此事諾必借大
兵如其不可待金馬山換作點蒼山昆明池改作西
洱池時來矣書後附以詩云烽火狼煙信不符驪山
舉戲是支吾平章枉死紅羅帳員外虚題粉壁圖鳳
别岐山祥兆隠麟遊郊藪瑞光無自從界限鴻溝後
成敗興衰不屬吾梁王見之恨寶入骨寶聞高皇帝
開基金陵乃遣使間道歸欵時有妖巫女歌曰莫道
君為山海主山海笑諧諧園中花謝千萬朵别有真
主來寶數日疾卒
段功既為梁王所殺有女名僧奴志恒不忘復讎將適
建昌阿黎氏出手刺繡文旗以與寶曰我自束髮聞
人稱父冤恨非男子不能報此旗所以識也今歸夫
家收合東兵飛檄西洱汝急應兵會善闡因作詩二
首曰珊瑚勾我出香閨滿目澘然淚濕衣冰鑒銀臺
前長大金枝玉葉下芳菲烏飛兔走頻來往桂秀梅
馨不暫移惆悵同胞未忍别應知含恨點蒼低(又)何
彼穠穠花自紅歸車獨别洱江東鴻臺燕苑難經目
風刺霜刀易塞胸雲舊山高連水遠月新春疊與秋
重淚珠恰似通宵雨千里關河幾處逢
僧志登者永昌人姓馬氏有戒行結庵於龍泉門外入
山五里而居之忽一日謂其徒曰炊十三人飯備碗
筯及羹皆如其數中夜以俟至夜有盜入果十三人
志登坐牀不動徐曰昨已知汝輩來矣盜入視其所
備皆如其人遂羅拜而去
雲南府治西二十里許有進耳山國初太祖高皇帝方
有睿謨未播而衢童即謠於道求其故知為土地神
所泄因謫其神於雲南後憑巫於此故名進耳
成化間有西僧號哈爾瑪遊蒙化終日兀坐服麻花善
吸水入腹徐則放出而其竒衺尤不可勝言蒙之富
家競供奉之憲廟聞其名召至京師試之坐關未滿
適李繼曉伏誅哈爾瑪無依遁回雲南為巡撫張誥所
擒時大暑啖之巴豆炙以爐火命其兀坐不令移易
數日死
太監錢能北直人兄弟四人俱有寵成化間能號三錢
來鎮雲南其怙寵驕蹇貪淫侈虐古所未有不能悉
記有二事最可資笑語者雲南有一富翁病癩其子
頗孝則執其子曰汝父癩𫝊於軍士不便且又老矣
今將沈于滇池其子出厚資乃免又王姓者業賣檳
榔致富人呼為檳榔王家則執其人曰汝庶民也敢
惑衆僭號王家王復出所有方免後繼之者雖貪求
無厭聞斯事未嘗不為發笑也能後守備南京弘治
末老死京師不識天道何在或言其幼畜錢寧于滇
晚俾專鎖鑰能病寧利其所有遂進毒于能而死寧
初名福寧兒者是也本李巡檢之家生子然則能之
報亦不為無也
成化庚子五月内雲南麗江軍民府巨津州白石雲山
約長四百餘丈距金沙江計二里許一日忽然山裂
中分其一半走移于金沙江中與兩岸雲山相倚山
上木石依然不動江水壅塞逆流淹沒田苖蕩析民
居州府具申上司鎮守太監等官具聞諸朝雲南屢
有邊報此山之兆也
成化甲辰楚雄太守邵敏自南都來路過洞庭舟中夢
一方巾藍袍人來謁曰紫溪龍王也及抵郡祀龍見
塑像儼如夢中所見大駭異遂飭廟宇虔祀之迄今
無敢怠焉
永昌東南七十里曰施甸長官司者舊廣夷州也地有
名鐵毛觜者有眢井深窅莫測弘治戊午冬有莊指
揮逐獵縱一鶻搏雉雉入井鶻隨雉入莊命左右尾
之至井鶻雉復騰起而聞井中嗚嗚有聲衆疑為鬼
也則隠隠有人以白莊莊命引繩下曳之則一婦人
遍體衣觸風皆碎而氣息僅存徐飼以粥飲逾日始
能言曰奴姓張氏大理人也從夫楊拱貨易於施甸
夫姦其叔母情好甚篤因紿以歸寧至此則束縛手
足共推入井中尋下大石如雨賴蔽于崖得不死徐
則所束縛繩索漸斷見井有掬水因取飲之今四十
二日矣既出髮盡脱不存時西安謝御史朝宣適按
永昌莊以告謝謝謂姦叔母事大不理命莊杖其夫
而歸張氏於其母
弘治間景東忽然昏黑三日往來相值面目莫辨若夜
行焉有司聞于朝上命廷臣集議行考察法南京刑
部左侍郎兼都察院右僉都御史樊瑩承德意考察
罷黜文武官一千二百員有竒
弘治中内官吉慶守金齒路選京師惡少從行括民無
遺錙銖勢若擄掠貨多寶石慶盡擇美者櫝以隨籍
扃一室晝夜守之羣從窺利罔獲日謀所以死慶會
慶病渴各從禁水弗與醫來私賂之進金石藥慶燥
極呼親信出櫝中貨易水活命得石者復馳去不顧
慶突地而號髮焦膚裂死從者秘其喪各載貨逃去
屍蛆逾月官司方為瘞於途
兵書華容劉公大夏吏部撥送雲南一承差見之獻點
蒼石屏風一面不納承差乃懇言二錢市之非比重
禮叩頭求不已公取而翫之云置諸室暇則翫之承
差喜甚不數日呼之曰看足矣遂歸之承差出語人
云大理買此用銀八兩以為上驛計而值如此誠命
也歎息而已
白崖有屠子至一婦人家買猪婦人得銀三兩置於几
屠子匿之婦人自縊死其夫歸見婦死不知其故棺
殮將葬為暴雨所阻明晨婦乃在門夫怪問之婦曰
我但記自縊不知何以復生亦不知從何來夫乃偕
婦往看棺屍則棺中無屍只見屠子已死跪於棺旁
手捧一物乃前銀三兩也屠子家驗屠子屍乃雷擊
也
鎮守金騰劉太監玉任一尚京官言無不從横暴特異
至騰越強姦婦女不可計騰人至千百告於御史訊
之不言搒之乃曰京中某寺僧也寺與玉隣玉時借
其銀後因幹鎮守盡以所畜假之玉無償因言金寶
婦女之多誘之養髮還俗名之曰尚京官也幼出家
承師之資足以自養因誤於玉遂至此官乃笞而捨
之
正德間永昌人於哀牢山掘地得古碑段中庸撰文其
略曰夫人諱福則伽宗胄裔之嫡女也事君子也樂
其道而不淫逮下妾也用其能而不妬又曰月出鷄
鳴照哀牢之名縣鴻飛滇渚下潯陽之長江餘文俱
零落不可識
葉瑞滇臨安人為庠生貧甚好飲酒一日醉卧窑溝中
夜深聞有數鬼曰大水將至恐渰死辛巳進士相與
將瑞舁至諸天寺大門相距可三百步及覺則在寺
門首矣溝果大水泛漲翌日記鬼所言以為笑蓋已
年無春榜也是日應本府贊禮生竟以醉誤太守責
之試其文佳焉月分俸一石以給後果成正德庚辰
進士以車駕南巡至辛巳始殿試
何宗魯酆都人由舉人為浪穹知縣剛正有能聲知府
干璠惡其不遜下獄禁食死明年干入覲逆旅主人
治辦甚備干問之對曰有浪穹何知縣先來令預潔
舘舍以待耳干怪之頃之干入厠遂死何之死也家
中忽聞其聲喚家人曰吾為干知府所殺已奏上帝
語吾復讎今回家待時汝可設位日獻常餐於位上
言語理治家事及鄉人禍福一日其婿禱曰欲於某
處買猪苦乏人牽奈何答曰汝但去猪自隨來不用
人牽也婿如言往猪至半路奔失婿歸告何笑曰汝
午飯不獻故牽猪别去耳汝到彼獻飯猪即來果如
其言得猪一日忽語曰吾今報讎時至往矣數日又
曰吾讎已報上帝命吾為某處城隍今日去矣自此
遂絶
楊用修既戍永昌僑寓安寧遍遊臨安大理諸郡所至
攜娼伶以隨夷酋欲得其詩翰不可得乃以精白綾
作裓遺諸妓服之酒間乞書楊欣然命筆醉墨淋漓
裙袖酋重賞妓女購歸裝潢成卷楊後知之更以為
快有規之者答曰文有仗境生情詩或托物起興如
崔延伯每臨陣則召田僧超為壯士歌宋子京修史
使麗豎㸐椽燭吳元中起草令遠山磨隃麋是或一
道也走豈能執鞭古人聊以耗壯心遣餘年所謂老
顛欲裂風景者良亦有之不知我者不可聞此言知
我者不可不聞此言
滇南范寅為諸生屢試不第遂成心疾出遊不知所之
嘗語其子師顔曰吾葫蘆山人也爾他日於此訪我
師顔以嘉靖壬子舉於鄉次日即裹糧尋父僻壤遐
陬無弗到行三年至蜀有葫蘆寺扣主僧謂三年前
有稱葫蘆山人者寓此今死矣瘞之近岡且出其手
札真寅筆也師顔慟絶芟莽得穴刺血入骸斂而返
葬焉御史黃中疏而旌之又有趙重華太和縣人父
廷瑞亦以不第遠遊莫知所往華甫七歲至年二十
一母沒乃出尋父榜其背曰萬里尋親至武當見寺
壁有字云嘉靖四十四年十二月二十二日大理趙
廷瑞至此華至日乃萬歷六年十二月二十二日也
又間關至建康祈於三茅君夢神謂之曰爾父故在
如是者三至毘陵遇老僧示往無錫南禪寺語訖不
見明日至南禪見皤髮老叟曝背廊下華心疑之伏
地曰我雲南人有父出遊尋覓不見叟曰我亦滇人
出遊時一子七歲潜然淚下各通名姓相持而哭迎
歸故鄉吳興茅坤為文以記之
大理趙汝濓者應嘉靖壬午省試與友人往淨耳寺
祈神途次遇一道人拉趙過松下出䄂中一劄曰
此虎榜也趙取觀之無其名因懇求道人笑曰念
汝善人待我另處乃徧閱衆名云俱不可易惟第
三人德行稍劣可易與汝即挖補改趙汝濓字復
用圖書三顆鈐蓋别去及揭曉日填榜至三名監
臨羅侍御疑而未定二司云此仕宦之子素有才
名羅云如此則私矣即刻挖寫趙名用印三顆鈐
之一如道人所挖補
余從祖大司農杰有金梅詩其序云滇臬憲黃者有
養子閩福清人也慧過其諸兒諸兒交妬之乃呼
從吏陳綸告之曰能全是兒者惟掾幸子之綸收
而撫焉先有子&KR1606;名黃子曰翀翀&KR1606;交相愛無何
竝試弟子員督學使者察翀籍閩也黜落之綸乃
泣遣翀還翀不得已歸歸則登閩嘉靖辛夘省試
&KR1606;亦起家于滇後歷官中原逆旅相過率悲喜交
集以為常&KR1606;宅有金梅忽枯一枝&KR1606;異之未幾翀
之訃至逾年復枯一枝&KR1606;大異之未幾&KR1606;卒二氏
子姓竒其事為作金梅傳索余為之賦翀復姓游
名新祐終香河令詩云丈人收春春滿堂丈人愛
花花繞廊金梅一株更竒絶殊根合榦參羣芳南
枝乍長北枝短北枝煖比南枝煖雨露無私春色
勻庭前歲歲花開滿自從花飛歸故叢江鷗海燕
各西東連枝曾入長安市春風幾度桃花紅二十
年來八千里岐路相看悲復喜叢桂山原分小大
紫荆花合同生死北枝既瘁南枝零卉木無情似
有情只今肥瘠分秦越四海誰堪託弟兄
昆明梁王墓甚多皆元王子也相傳嘉靖間板橋之北
一村民每夜見墓有光疑為寳藏糾力盗開空無物
惟破匣中一劍而已民取歸家中夜光大起燭天四
隣謂火發趨問之至則寂然民疑劍為怪恐伐冡
露遂裹劍潛投山麓小池内劍一得水如生物漸透
土入山坎遂成巨潭其洞深廣杳冥探之隐隐有聲
人不敢入蓋龍劍所為也
楚雄城西鳴鳳山腹有磐石高五尺餘闊倍之其裂隙
處僅可容指而内稍闊不可度有物如蝦蟆而差小
形絢五色隠見不常蓋數百年物也過者每以銀及
貝呼而投之或視或含然罕得遇相值者輒有吉應
焉
臨安王得民買屋城外天井中鑿魚池三尺許得大石
版起其下有小方塘四周磗甃中一小几几上燈一
盞書一册開視兵書也末載採戰引魂二方得民試
之殊效其引魂方于婦人則呪一物與食其婦夜即
至于女子則得其生時呪之無不驗其弟恩民為諸
生時聞而借觀得之即棄書水深處兄大恚然無如
之何其後恩民成進士位中丞人謂棄此書之功也
王純心滇臨安人登嘉靖辛酉鄉試年三十餘歲病死
一晝夜矣惟心微熱未敢斂即時託生於其妻弟家
開目見其母妻弟婦也即趨出門外已聞房内哭聲
又至河南陳州一巨室託生見一貴人鬚眉皓白盛
服焚香祝天以乏嗣也既生知為河南嫌其遠又奔出
又聞房内哭聲出至廳樹前見樹上黃蜜果甚佳摘
其一食之竟奔回家中大呼而蘇妻孥驚視但聞滿
口蜜果香氣後任綿竹知縣又三十餘年而終
南園漫錄載永昌有偷兒知一家夫不在而其母與妻
織布且畢夜伺之寢將穿窬取之至久姑詈其婦怒
而先寢俄而婦自經于機旁偷兒大呼其隣與姑起
而救之婦得不死又一賤娼滇士有事至者醉宿其
家有銀數兩在䄂中夜密置枕下向曉有友急呼之
告以家禍其士驚起遂歸行十里許方憶所袖銀置
娼家枕下自以為必不可得矣試返而求之娼曰固
在此完封還之夫人至為盜為娼本心已盡亡矣而
因憐死止盜因假義不取然則仁義之根於性有固
無時而息耶而仕以行義乃貪利無厭殺人喪已方
揚揚然大小安慶而略不恥何也
又永昌有符丁二生相友善丁後病而有子支漫不事
生産丁乃以白金若干託符曰子支漫不事生産身
後恐即耗煩君密收訓使治生改則畀之不可改則
君之物矣符許諾日過其子告以其父命之篤子稍
改悟曰恨無資以營生計符許借之借而叩之果不
費踰時再詢而叩之曰恨少耳若多假焉生彌遂矣
則再借之如是者三子曰若得若干業可成矣符知
其可也則曰汝當具牲醴來吾為汝轉假其子如命
往符則以牲醴寘丁之靈几前為文告曰君不鄙予
託予以子而委我以財今君子克家矣財凡若干兩盡
以付君子君可以無慮矣遂歸時丁頗裕而符更窶財
不相負不足論而又能忠誨其子俾有成可謂難矣
郡人盡能道其事然八十年來近似此者何嘗聞耶
又可為世道嘆也
隆慶末年隴川有百夷夫婦入山伐竹剖其中有水水
中有活魚六七頭持歸烹食之夫婦皆化為虎殘害
人畜不可計百方阱捕竟不能得
廬陵郭公撫黔一日中夜其夫人蹴公覺問曰猛廷瑞
何人公大詫曰爾婦人安知猛廷瑞且中夜問何為
夫人曰適夢有人裝束如廟中金甲神來謁云我猛
廷瑞也過此欲見中丞不得近故來謁夫人耳公曰
汝盍問其所由來夫人曰吾固問之渠云吾為陳巡
撫冤死訴帝得請今歸耳公心異之不敢語人逾月
而用賓被逮之報至
滇略卷十
