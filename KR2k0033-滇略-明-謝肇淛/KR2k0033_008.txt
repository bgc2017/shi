滇略卷八
明謝肇淛撰
文略
先王之治民也既生聚之衣食之然後洽以文教被
以歌謠南中異域日尋干戈生斯地者保要領之不
贍而遑闌及雕龍自漢及唐文獻彷彿足徵宋三百
年墮羅刹鬼國矣明興而後詞命文告紀載題詠燦
然俱在篇籍不勝汗竹也豈非既富而教王道之成
哉今擇其較著可以觀者
漢持節使王褒謹拜南崖敬移金精神馬縹碧之雞處
南之荒深溪回谷非土之鄉歸徠歸徠漢德無疆廣
乎唐虞澤配三皇黃龍見兮白虎仁歸徠歸徠可以
為倫歸兮翺兮何事南荒也
漢明帝時通博南山道渡蘭津行者苦之歌曰漢德廣
開不賓度博南越蘭津渡蘭滄為他人
司馬貞西南夷傳贊西南外徼莊蹻首通漢因大夏乃
命唐蒙勞深靡莫異俗殊風夜郎最大卭筰稱雄及
置郡縣萬代推功
劉昫西南蠻傳贊五方異氣所禀不同維南極海曰蠻
與戎惡我則叛好我則通不可不德使其瞻風
晉常璩述南中志赤德中微巨猾干簒白虜乘釁致民
塗炭爰迄靈獻皇極不建牧后失圖英雄迭進覆車
齊軌蒙此艱難
隋梁睿請略定南寧州疏竊以遠撫長駕王者令圖易
俗移風有國恒典南寧州漢世牂牁之地近代以来
分置興古雲南建寧朱提四郡戶口殷衆金帛富饒
二河有駿馬明珠益寧出鹽井犀角晉泰始七年以
益州曠遠分置寧州至梁刺史徐文盛徵赴荆州土
民爨瓉遂竊據一方國家遥授刺史其子震相承至
今而震臣禮多虧貢賦不入每奉獻不過數十匹馬
其處去益路止一千朱提北境即與戎州接界如聞
彼人苦其苛政思被皇風伏惟大丞相匡贊聖朝寧
濟區宇裕後光前方垂萬代闢土服遠今正其時幸
因平蜀士衆即請略定南寧自瀘戎已來軍糧須給
過此即於蠻夷徵税以供兵馬其寧州朱提雲南西
爨並置總管州鎮計彼熟蠻租調足供城防倉儲一
則以肅蠻夷二則禆益軍國今謹建南寧州郡縣及
事意如别幅大都督杜神敬昔曾使彼其所諳練今
并送往
史萬歲征南寧夷過石城山詩云石城門峻誰開闢更
鼓誤聞風落石界天白嶺勝金湯鎮壓西南天半壁
唐駱賓王軍中行路難詩君不見封狐雄虺自成羣憑
深負固結妖氛玉璽分兵徵惡少金壇授律動將軍
將軍擁旄宣廟略戰士横戈靜夷落長驅一息背銅
梁直指三危登劍閣閣道迢遥起戍樓劍門摇曳俯
靈丘卭關九折無平路江水雙源有急流征役無期
返他鄉歲月晩杳杳丘陵出蒼蒼林薄遠途危紫蓋
峰路澀青泥坂去去指哀牢行行入不毛絶壁千重
險連山四望高中外分區宇夷夏殊風土交趾枕南
荒昆彌臨北戸川原饒毒霧溪谷多淫雨行潦四時
流崩崖千歲古漂梗飛蓬不暫安捫藤引葛度危巒
昔時聞道從軍樂今日方知行路難滄江綠水東流
駛炎州丹徼南中地南中南斗映星河秦關秦塞阻
烟波三春邊地風光少五月瀘州瘴癘多朝驅疲斥
堠夕息倦樵歌向月彎繁弱連星轉太阿重義輕生
懷一顧東征西伐凡幾度夜夜朝朝斑鬢新年年歲
歲戎衣故㶚城隅滇池水天涯望轉積地際行無已
徒覺炎凉節物非不知關山千萬里棄置勿重陳征
行多苦辛且悦清笳梅柳曲詎憶芳園桃李人絳節
紅旗分日羽丹心白刃酬明主但令一被君王知誰
憚三邊征戰苦行路難幾千端無復歸雲憑短翰空
餘望日想長安
駱賓王姚州道破諾没弄楊虔柳露布臣聞北辰列象六
合奉天子之尊南面乘乾一統成聖人之業故塗山萬
國誅後至者防風丹浦一戎緩前禽者就日伏惟陛
下登翠媯以握圖居紫微而正象玄功不宰混太始
以凝神至道無名佇華胥而得夢闡文教以清中夏
崇武功以制九夷反踵穿胸之域襲冠帶以来王竒
肱儋耳之酋奉正朔而請吏逆賊某浮竹遺嗣沈木
餘苖邑殊禮義之鄉人習貪殘之性日者皇明廣燭
帝道遐融輒敢亂我天常率九隆而背誕負其地險
擕七部以稽誅騷亂邊疆敓攘州郡用是三門授律
長驅無戰之師五月渡瀘深入不毛之地崗巒千里
西通大荒之郊溪谷萬重南極炎洲之境聳喬林而
插月隂兔有假道之標拔崇巖以隠天陽烏無廻翼
之地峰危束馬路絶懸車賊据臨代之形乘建瓴之
勢徵風召雨蝟起蜂飛驅雜種以挺妖封狐千里肆
沈黎而作孽雄虺九頭臣始廣布皇恩恭宣帝澤申
之以安撫曉之以存亡信重蠻陬無負黃龍之約賞
隆漢爵不渝白馬之盟地接冉駹詞屢殫于諭蜀俗
通盤瓠聲不輟于吠堯臣遣某某銜枚遠襲卷甲前
驅偃危旆而設潛兵疑從天落乘間道而掩不備若
出地中彎&KR0707;而兇黨土崩舉刃而妖徒瓦解雖危苕
沸鼎未窮梟首之誅救死扶傷猶致析骸之爨玄雲
結陣影密西郊赤堇揮鋒氣衝南斗颺塵埃而匝地
白日為之晝昏積氛䘲以稽天滄溟為之晦色兵交
刃接鳥散魚驚自夘及申追奔逐北斬首千餘級轉
戰三十里激流膏而為泉似變萇弘之血委亂骸而
擠壑若泛鼈靈之屍既而照盡高舂雲昏乙夜賊乃
收集餘衆保據高巖臣度彼遊魂慮其宵遁使三軍
齊進四面合圍一鼓先登賞必懸于芳餌九攻按律
罪無赦于嚴誅五部雄才三河俠少或生居燕地尤
工即墨之圍或家本秦人早習昆明之戰戰踰百里
時歷三期前後生擒四千餘人斬首五千餘級諾没
弄楊虔柳等殞元行陣懸首旌門蒙儉和舍等委衆
奔馳脱身挺險昔魏臣伐蜀徒聞蒟醬之竒漢使開
卭纔通竹杖之利豈若膺紫泥而弔伐指丹徼以臨
戎一戰而孟獲成擒再舉而哀牢授首斯並皇威遠
暢廟略遐宣奉玄德以配天徒知帝力掩皇輿而闡
地豈曰臣功不勝慶快之至謹露布以聞
又破蒙瞼露布臣聞七緯經天星墟分張翼之野八紘
紀地炎洲限建木之鄉西距大秦襍金莖而孕氣南
通交阯枕銅柱以為鄰俗帶白狼人習貪殘之性河
淪赤虺川多風雨之妖水積炎氛山涵毒霧竹浮三
節肇興外域之源木化九隆頗作中國之患年將千
禩代歷百王鄭純之化不追孟獲之風愈扇三年疲
衆徒聞定莋之機五月出師未息渡瀘之役伏惟皇
帝陛下祥螭戴玉拓地軸以登皇道契書繩掩天紘
而踐帝玄雲入戸纂靈瑞于丹陵蒼籙升壇薦禎圖
于翠渚六合照臨之地候月歸琛大罏覆載之間占
風納賮蠢茲蠻貊敢亂天常横赤熛以疏疆背朱提
而設險石林萬仞巖邑千重望秦阜以相傾崤陵失
四塞之阻對梁山而錯峙劒門成一簣之峯不知玉
弩垂芒涵水無九嬰之沴瑶階舞銑洞庭有三苖之
墟臣等白招乘候順秋帝以揚旌絳節臨邊遲夜郎
以解辮營開嶲穴旆轉卭門峻岐折坂之危盡亡襟
帶滇池漏江之固曾失藩籬惟逆賊設蒙瞼等未革
狼心仍懷豕突陸梁放命旅拒偷安地接祠雞竟無
希于改旦山多神鹿終未見于擇音徒開三面之恩
逾肆九頭之暴鳩集餘衆蟻結兇徒儋耳椎髻之徒
千里霧合鑿齒雕題之孽一呼雲屯於是三略訓兵
五申誓衆先登䧟敵無遺大樹之功後拒亂行必致
曲梁之罰楚人三戸蜀郡五丁氣擁玄雲精貫白日
沸殘息于層峰更切守陴之哭積圓顱于重阜殆成
京觀之封于是乘利追奔因機深入困獸猶鬭似化
廩君之魂窮鳥尚飛似驚杜宇之魄僵屍蔽野臨赤
坂而非遥流血灑途視丹徼以何遠首領和舍等並
計窮力屈面縛軍門寬其萬死之誅賜以再生之路
惟蒙瞼脱身挺險負命窮山顧巢穴以靡依逃晷漏
而何幾况妖徒革面徼外非復他人部落離心舟中
皆為敵國瞻言梟首指日為期凡在歸降隨事招撫
張柬之請罷姚州疏姚州古者哀牢之國絶域荒外山
高水深自生人以来洎於後代不與中國交通前漢
唐蒙開夜郎滇莋而哀牢不附至光武季年始置永
昌郡以統理之其國西通大秦南通交阯竒珍異寳
進貢歲時不闕諸葛亮五月渡瀘收其金銀鹽布以
益軍儲使張伯岐選其勁卒勇兵以增武備故蜀志
稱亮南征而國以富饒甲兵充足由此言之則前代
置郡其利頗深今金銀鹽布之税不供珍竒之貢不
入戈戟之用不實於戎行寳貨之資不輸於大國而
空竭府庫驅率平人受役蠻夷肝腦塗地臣竊為國
家惜之漢以得利既多歴博南山涉蘭滄水更置博
南哀牢二縣蜀人愁怨行者作歌曰歴博南越蘭津
渡蘭滄為他人盖譏漢貪珍竒鹽布之利而為蠻夷
之所馳役也漢獲其利人且怨歌今减耗國儲費用
日廣而使陛下之赤子身膏野草骸骨不歸老母幼
子哀號望祭於千里之外於國家無絲髮之利在百
姓受終身之酷臣竊為國家痛之往者諸葛亮破南
中使其渠率自相統領不置漢官亦不留兵鎮守人
問其故亮言置官留兵有三不易大意以置官夷漢
雜居猜疑必起留兵運糧為患更重忽若反叛勞費
更多粗設綱紀自然久定臣竊以亮之此策妙得羈
縻蠻夷之術今姚府所置之官既無安邊靖寇之心
又無且縱且擒之技唯知詭謀狡算恣情割剝貪饕
劫略積以為常扇動酋渠遺成朋黨折支謟笑取媚
蠻夷拜跪趨伏無復慙耻提挈子弟嘯引兇愚聚會
蒲博一擲累萬劒南逋逃中原亡命有二千餘戸見
散在彼州專以掠奪為業臣恐一朝驚擾為禍轉大
伏乞省罷姚州使隸嶲府歲時朝覲同之蕃國瀘南
諸鎮亦皆廢於瀘北置關百姓自非奉使入蕃不許
交通来往增嶲府兵選擇清良宰牧以統理之臣愚
將為穩便
閭丘均成都人與陳子昂杜審言齊名武后時為博士
罷官流寓南中碑碣多出其手而西爨王碑其所撰
文也有臨水亭詩相傳為寓蒼洱所作其詞云高館
基層山幕坐藉芳草傍對野村樹下臨車馬道清朗
娱心術幽遐備瞻討回合峰隐雲聮綿渚縈島氣似
靈州勝風為青春好相及盛年時無令歎衰老
天寳中王師伐南詔前後敗没二十萬人李白詩羽檄
如流星虎符合專城喧呼救邊急羣烏皆夜鳴白日
耀紫微三公運權衡天地皆得一澹然四海清借問
此何為答言楚徵兵渡瀘將五月將赴雲南征又贈
南陵常贊府詩歲星入漢年方朔見明主調笑當時
人中天謝雲雨一去麒麟閣遂將朝市乖故交不過
門秋草日上階當時何特達獨與我心諧置酒凌歊
臺歡娱未曾歇歌動白紵詞舞迴天門月問我心中
事為君前致辭君看我才能何似魯仲尼大聖猶不
遇小儒安足悲雲南五月中頻喪渡瀘師毒草殺漢
馬張兵奪秦旗至今西洱河流血擁僵屍將無七擒
略魯女惜園葵咸陽天下樞累歲人不足雖有數斗
酒不如一杯粟頼得契宰衡持鈞慰風俗自顧無所
用辭家方求歸霜驚壯士髮淚滿逐臣衣以此不安
席蹉跎身世違終當滅衛謗不受魯人譏
儲光羲送李宓伐雲南詩昆明濱滇池蠢爾敢逆常天
星耀鐵鎖弔彼西南方冢宰統元戎太守齒軍行囊
括千萬里矢謨在廟堂耀耀金虎符一息到炎荒蒐
兵自交阯茇舍出瀘陽羣山高嶄巖凌越如鳥翔封
豕驟跧伏巨象遥披攘迴溪深天淵揭厲踰舟梁玄
武掃狐蜮蛟龍除方良雷霆隨神兵硼磕動穹蒼斫
伐若草木繫縲同犬羊除醜飲彌河啁啾亂行藏君
子惡薄險王師耻重傷廣車設置梁太白收光芒邊
吏靜縣道新書行紀綱劒閣掉勒歸武弁朝建章龍
樓加命服獬豸擁秋霜邦人頌靈旗側聽河洋洋京
觀在七德休哉我神皇
高適賀李宓伐蠻歸詩并序天寳十一載有詔伐西南
夷右相楊公兼節制之寄乃奏前雲南太守李宓涉
海自交趾擊之道路險艱往復數萬里盖百王所未
通也十三載四月至於長安君子是以知廟堂使能
而李公效節適忝斯人之舊因賦是詩聖人赫斯怒
詔伐西南戎肅穆廟堂上深沈節制雄遂令感激士
得建非常功料死不料敵顧恩寧顧終鼓行天海外
轉戰蠻夷中梯巘近高鳥穿林經毒蟲鬼門無歸客
北戸多南風蜂蠆隔萬里雲雷隨九攻長驅大浪破
急擊羣山空餉道忽已遠縣度垂欲窮精誠動白日
憤薄連蒼穹野食掘田鼠晡飱兼僰僮收兵列亭堠
拓地彌西東臨事耻苟免履危能飾躬將星獨照耀
邊色何溟濛瀘水夜可涉交州今始通歸来長安道
召見甘泉宫廉藺若未死孫吳知音同相逢論意氣
慷慨謝深衷按天寳十三載李宓擊南詔閣羅鳳誘
之深入至太和城堅壁不戰糧盡引還蠻追擊之全
軍皆没楊國忠隐其敗更以捷聞其蒙蔽若此而達
夫乃侈言其功比之廉藺孫吴安得為詩史哉
鄭回者唐西瀘令為南詔所虜以為清平官後卒說異
牟尋歸唐回有文詞嘗為蒙氏撰德化碑詞繁不具
載其銘曰降祉自天福流後胤瑞應匪虚禎祥必信
聖主分憂遐夷聲振襲久傳封受符兼印兼瓊秉節
貪榮搆亂開路南安攻殘西爨竹倩見屠官師潰散
頼我先王懷柔伏叛祚不乏賢先獻是繼郡守詭隨
貶身遐裔禍連虔陀亂深豎嬖殃咎匪他塗豕自殪
仲通制節不詢長久徵兵海隅頓營江口矢心不納
白刃相守謀用不臧逃師夜走漢不務德而以力争
興師命將置府層城三軍往討一舉而平面縳羣吏
馳獻天庭李宓總戎猶尋覆轍水戰陸攻援孤糧絶
勢屈謀窮軍殘身滅祭而葬之情由故設贊普仁明
審知機變漢德方衰邊城絶援徵我兵戎攻彼郡縣
越嶲有征會同無戰雄雄嫡嗣高名英烈惟孝惟忠
乃明乃哲卭瀘一掃軍羣雙滅觀兵尋傳舉國来賓
廵幸東爨懷德歸仁碧海效祉金穴薦珍人無常主
惟賢是親土宇克開烟塵載寢轂擊梨坑輯熙羣品
出入連城光揚衣錦業留萬代之臺倉貯九年之廪
明明贊普揚干之光赫赫我王實頼之昌化及有土
業著無疆河帶山礪地久天長辨稱世雄才出人右
信及豚魚潤深瓊玖德以建功是謂不朽石以刊銘
可長可久
杜光庭以文章教蒙氏之民蒙學士爨泰葬之玉局峰
麓立廟祠之光庭有詩名如題仙居觀詩往歲真人
朝玉皇四真三代住繁陽初開九鼎丹華熟繼躡五
雲天路長烟鎻翠嵐迷舊隠池凝寒鏡貯秋光時從
白鹿巖前去應許潜通不死鄉又題鴻都觀詩亡吳
霸業已功全深隠雲林始學仙鸞鶴自飄三蜀駕波
濤猶憶五湖船雙溪夜月鳴寒玉衆嶺秋空歛翠烟
也有扁舟歸去興故鄉東望思悠然又題都慶觀詩
三仙一一駕紅鸞仙去雲閒遠古壇煉藥舊臺空處
所掛衣喬木兩摧殘清風嶺接猿聲近白石溪涵水
影寒二十四峰皆可隠振纓長往亦何難
賈島久寓雲南有送雍陶入蜀詩江山事若諳那肯滯
雲南草色分危磴杉隂近古潭日斜褒谷鳥夏淺嶲
州蠶吾自疑雙鬢相逢更不堪
雍陶成都人寓雲南有送裴璋還蜀詩家在劒門外新
年音信稀自為千里客已送幾人歸陌上月初落馬
前花正飛離言殊未盡春雨濕征衣時雲南太守張
虔陀淫虐南詔殺之遂攻成都陶有哀蜀人為蠻所
俘者五首但見城池還漢將豈知佳麗屬蠻兵錦江
南渡遥聞哭盡是離家别國聲(又)大渡河邊蠻亦愁
漢人將度盡回頭此中剩寄相思淚南去應無水北
流(又)欲出鄉關行路遲此生無復却回時千冤萬恨
何人見惟有空山鳥獸知(又)越嶲城南無漢地傷心
從此便為蠻冤聲一動悲風起雲暗青天日下山(又)
雲南路出洱河西毒草長青瘴色低漸近長城誰更
哭一時收淚羡猿啼
徐凝南詔攻成都詩守隘一夫何處在長橋萬里只堪
傷紛紛塞外烏蠻賊驅盡江頭濯錦娘
劉灣雲南白門詩百蠻亂南方羣盗如蝟起騷然疲中
原征戰從此始白門太和城来往一萬里去者無全
生十人九人死代馬卧陽山燕兵哭瀘水妻行求死
夫母行求死子蒼天滿愁雲白骨積空壘哀哀雲南
行十萬同已矣
馬乂蜀中經南蠻俘虜後寄雍陶詩酋馬渡瀘水北来
如鳥輕幾年期鳳闕一日破龜城此地有征戰誰家
無死生人悲還舊里鳥喜下空營弟姪意初定交朋
心尚驚自從經難後吟苦似猿聲
權德輿送袁滋持節冊南詔詩西南使星去遠徼通朝
聘烟雨僰道深麾幢漢儀盛途經五尺險水愛雙流
淨上國洽恩波外臣遵禮命離亭駐騶馭且盡尊中
聖
白居易新豐折臂翁詩新豐老人八十八頭鬢眉鬚皆
似雪玄孫扶向店前行左臂憑肩右臂折問翁臂折
来幾年兼問致折何因緣翁云貫屬新豐縣生逢聖
代無征戰慣聽梨園歌管聲不識旗鎗與弓箭無何
天寳大徵兵戶有三丁點一丁點得驅將何處去五
月萬里雲南行聞道雲南有瀘水椒花落時瘴烟起
大軍徒涉水如湯未過十人二三死村南村北哭聲
哀兒别爺娘夫别妻皆云前後征蠻者千萬人行無
一回是時翁年二十四兵部牒中有名字夜深不敢
使人知偷將大石鎚折臂張弓簸旗俱不堪從茲始
免征雲南骨碎筋傷非不苦且圖揀退歸鄉土臂折
来經六十年一肢雖廢一身全至今風雨隂寒夜直
到天明痛不眠痛不眠終不悔且喜老身今獨在不
然當時瀘水頭身死魂孤骨不收應作雲南望鄉鬼
萬人塜上哭呦呦老人言君聽取君不見開元宰相
宋開府不賞邊功防黷武又不聞天寳宰相楊國忠
欲求恩幸立邊功邊功未立生人怨請問新豐折臂
翁後敬宗時南詔攻梓州劍南郭釗移書責之乃遣
使入貢居易又有蠻子朝詩蠻子朝泛皮船兮渡繩
橋来自嶲州道路遥入界先經蜀川過蜀將收功先
表賀臣國雲南六詔蠻東連牂牁西連蕃六詔星居
初瑣碎合為一詔漸強大開元皇帝雖聖神唯蠻倔
彊不来賓鮮于仲通六萬卒征蠻一陣全軍没至今
西洱河岸邊箭孔刀痕滿枯骨誰知今日慕華風不
勞一人蠻自通誠由陛下休明德亦頼微臣誘諭功
德宗看表知如此笑令中使迎蠻子蠻子導從者誰
何摩挲俗羽雙隈伽清平官持赤藤杖大軍將擊金
呿嵯異牟尋勞尋閣勸待勑召對延英殿上心貴在
懷遠蠻引臨玉座近天顔冕旒下垂親勞徠賜衣賜
食移時對移時對不可得大臣相看有羡色可憐宰
相拖紫佩金章朝日唯聞對一刻
元稹賀南詔獻地圖土貢詩西南六詔有遺種僻在荒
陬路尋壅部落支離君長賤比諸蕃甸為幽冗犬戎
彊盛頻侵削降有憤心戰無勇夜防抄盗保深山朝
望烟塵上高冢鳥道繩橋来欵附非因慕化因危悚
清平官繫金呿嵯求天叩地持雙珙益州大將韋令
公頃實遭時定汧隴自居劇鎮無他績幸得蠻来固
恩寵為蠻開道引蠻朝迎蠻送蠻常繼踵天子臨軒
四方賀朝廷無事唯端拱漏天走馬春雨寒瀘水飛
蛇瘴烟重椎頭醜𩔖除憂患瘇足役夫勞洶湧匈奴
互市歲不供雲蠻通好轡長駷戎王養馬漸多年南
人耗顇西人恐
韋臯以南詔兵破吐蕃露布劍南西川節度使同中書
門下平章事臣臯等言臣聞天討有辜兵應者勝義
者王天佑下民師直為壯曲為老多助之至四極爰
輳貞觀則同羅擊延陀開元則九姓殄默啜曰商莫
不来享犯漢雖遠必誅德風翔虖河源武節憺虖月
&KR1208;率寧人之有指先元戎之啟行用信威光祖宗不
以賊遺君父恭惟皇帝陛下宣昭義問敉寧武功纉
八葉之鴻圖奮四征之雄略懷梟鴟銷祲沴禀合太
和翦鯨鯢清郊原掃除羣穢王猶允塞我武惟揚竒
幹善芳各修貢職條支若木咸順指令邈積石之遐
陬有吐蕃之醜𩔖侵敗王略倍奸齊盟乘邊將之騁
兵瞰戎亭之虚候為蛇豕食上國盡盗河湟帥蝥賊
摇我疆再驚畿甸尚納汙而含垢姑通使以結和清
水之盟未乾好畤之師已聚指涇靈而徼賂瞰鹽夏
以搗虚夷德無厭弗悔衽金之旤楚氛甚惡輒興衷
甲之謀蠢爾為讎整居匪茹維時南詔慕化中朝先
零之質諸兒雖嘗并力麋人之率百濮㒺不離心頓
顙於邊受命於吏斷匈奴之右臂羈南粤以長纓燕
貉輸致騎之勤晉戎成犄鹿之勢彼既失鐵橋之險
我遂克峨和之郛蓋竄匿於龍沙復虔劉於麟塞臣
等請奮其旅以殱乃讎鳳翔振武靈武之騎獵其西
邠寧太原涇原之兵震其北率南山熊羆之校暨東
川貙虎之師烏蠻撓其腹心回鶻擣其肘腋衆素飽
矣一大治之諸將陳洎等統五萬軍出十一道濟師
西顥之半策勲北陸之初遂賈勇而圍昆明將决勝
而定青海釋朔方之衆援維州之城九攻九却之計
窮七縱七擒之威速連連執訊矯矯獻囚不然我薪
而自焚有如破竹之立解拂廬魚潰甌脱兔犇谷靜
山空首就焉耆之僇區殫域滅汔聞智盛之降斯皆
廟謨淵深神斷天造明見萬里運竒堂上之兵守在
四夷制勝目中之虜勒功滇池之柱植表赤嶺之碑
一怒安民文之勇也三軍用命克何力焉臣等承帝
之明敵王所愾開遠門揭候坐收西極之舊風紫微
殿受俘重覩崑丘之茂績臣等無任慶快激切屏營
之至謹遣某官奉露布以聞
高駢回雲南牒大唐劒南西川節度使牒雲南詔國我
大唐聖皇帝德配二儀光齊兩耀仁霑動植聖役神
龍煦萬國盡若青天養兆民皆同赤子東隣若木西
屆流沙北通隂山南抵銅柱莫不貢珍納賮航海梯
山請奉車書願為臣妾是知卑微螢耀不敢並於太
陽齷齪蹄涔焉能踵於神驥且自象寄鞮譯侯甸要
荒雖居遠方盡遵中國力爭不得天使其然且以蠓
蜹之飛騰不離溝瀆欲追鸞鳳之羽翼擬接熛霄雖
是童兒亦知不可且雲南頃者求合六詔併為一蕃
與開道塗得接卭蜀許賜書而習讀遽降使而交歡
禮待情深招延意厚傳周公之禮樂習孔子之詩書
片善既知大恩合報忽窮兵黷武掠土侵疆再犯朗
寧重陷交阯兩俘卭蜀一刦黔巫塗炭城池皆為灰
燼驅歸士庶盡作幽冤凌犯不休貪殘轉甚昔時交
阯都護不閑理兵舊日朗寧元戎未解誅寇受以侵
欺容其殘暴今日者親征海裔克復龍編驅駕三千
之師勦除十萬之寇沈白衣殁命之衆如赤日消冰
殺朱弩佉苴之軍若紅爐熾燄膏塗草莽骸積丘山
士卒覩之而稱心夷獠觀之而快意其於勝負詔國
洞知昨日来鎮西川移從汶水仗節而不施導騎單
車而直抵坤維大開城門放出人物三軍遣歸營幕
百姓使返鄉閭此時詔王未離近地固無疑阻今則
已知天時誓雪國耻前詔王遣張棟成等揚言和好
身纔入境兵已繼来况係詔王親行公然詐偽侵欺
大國熒惑元戎戮僕之儀須依古典其張棟成等並
已軍令處置今則訓練蕃兵指揮漢將鐵衣十萬甲
馬五千邕交合從黔蜀齊進昔時漢將有七擒七縱
之功今日唐臣藴百戰百勝之術勲名須立國史永
書是故牒
元楊才照興寳寺碑銘盖聞率性之謂道妙物之謂神
混成天地之先獨化陶鈞之上體至虛之宅無毒無
門運不隅之方何自何執出入五物誰測至變之端
周流六虛旁行大衍之數知大始者由之揆務佐成
物者宗之致能形象分而變化斯彰動静常而剛柔
乃斷玄凝易簡之理昭升久大之功仰觀俯察弗昧
幽明之宗原始反終遂知生死之說自有適有難保
於幻夢之常從迷積迷無挽於風浪之起聖寂起虚
玄覽大覺慧目隨眠澄心墮體弗諼四誓之言末矢
大千之化觀淨性於日種孰𩔖鄒人驗白髮於脇生
豈匹虹渚昭四門之遠誡忻厭馳而交懷甘六載之
幽求苦樂審其非道術求舊於遠證之式濟維新於
所化之生發神足於道場吉祥暫鋪草坐入慈定於
樹下波旬立惕興尸光縱混園五老頓㤀於本制德
勝火窟三愚遂服於仁風示化橋而摧我人指恒河
以明生滅大教旁取於五性不化而自行沙輪妙演
於三時不言而自治相忘照之極耀幽蔀圓鑒動帝
聲之大音盲瞶俱拆遂使九十六種貫魚而聽命二
十六品拔茹以成羣闡微座而開大經頒寳藏而振
諸方莫不十度成敘六趣捐開束名實者息肩於玄
團尚清淨者同味於大道時来舍衛鶖子奉命于祗
園暫上天官優王遂興于檀像即穢土以闢淨刹寄
有相以述真常欲使作三界之歸依為像法之洲渚
妙哉恍惚無得而稱焉盖此寺者大蒙知軍事布燮
楊禎之所剏也年鍾建極委佐兵機税蜀衝蕃惟公
是倚外則弼諧帝道事竭於君内則翼扇真風心忘
於法卜茲勝地剏此精藍歲月已淹痛哉圯毁有公
子高踰城光者曾祖相國明公高大明祖定遠將軍
高明清考牧公高踰城生者定遠將軍之長子也積
剛柔之粹德鍾嶽瀆之休靈清明在躬鑑澄波之千
頃風神絶俗挺巨嶽之萬尋率匡救於明朝善彌縫
於霸業降德惟忻邁種披恩未殫及人戰則如神鄙
圯橋之取履政則凝化踵合浦之還珠載折四豪功
高五霸踰城光數當再索慶襲餘芳天質自殊龍章
特異夙藴風雲之氣早實仁義之懷和順内凝英華
外發噐茂識環之歲蘭桂有芬志高還洛之年清暉
自遠敬義無失忠節更堅龍行而異虺吞聲鶚視而
羣翔鎩翮難不讓於歴試位則退以居謙鬱其千里
之才擢以百里之命奉旨則仁聲已洽下車則清風
載興簞食壺漿歌来蘇而滿路逸民傲吏輟考槃以
登朝乃煦以秋陽威以夏日坐甘棠而聽訟設庭燎
以思賢振平惠而字小人弘義讓以勖君子民識廉
耻咸習管子之風家足農桑旁盡孟軻之志緝理之
暇澡德玄源恨不手布黃金幸齊肩于善施日用留
心白馬庶接武於漢明傷德本之未滋慟斯藍之煽
燬遂乃俟子来之衆鳩心競之工妙啓新模式仍舊
貫上棟下宇遂合大壯之宜矢棘翬飛崛起斯干之
勢窮山水之幽致溢烟霞之佳趣西則松風發夕驚
聞苦空之音南則江月殘朝忽認靈臺之鏡東臨霧
闕近接應供之賢北枕平坡遠盻釣鰲之客一一美
麗事事新竒盛矣哉華州之佳境也夫作而不紀非
盛德焉乃挹儒風粗陳風烈其詞曰率性曰道妙物
稱神混成天地獨化陶鈞形象乃分剛柔斯判幽明
迭興生死相換幻夢勿固風浪非常至寂豈默玄覽
獨章四積弗緩八相斯暇端景固天微鷕衛社四門
昭戒六載幽求道成樹下法演鷲頭鶖子標藍優王
刻像三界歸依羣生瞻仰傳哉此寺肇自楊公心亡
於法事竭於忠剏此德基忽遇煽燬不絶人望挺生
公子明祖靜城顯考廷邊積善餘慶托嗣家延委事
天倫敬而無失恭履秋霜友垂冬日難則歷試位乃
居謙擢以百里德化清廉政理之餘留心喜捨想布
黃金思題白馬乃仍舊貫式建仁祠於斯盡制大壯
德宜玄功既擬真珉可紀共彼天長盡善盡美
郭松年卭竹寺詩南来作使駐征鞍風景還驚入畫看
梵宇雲埋笻竹老滇池霜浸碧雞寒兵威此日雖同
軌文德他年見舞干北望烏臺猶萬里幾回揮淚惜
凋殘
喬堅滇池詩滇水不可涉石戟參嵯峨胡能宅蛟龍但
可藏黿鼉渚風蕩驚湍乃爾泥滓多我欲澄其源應
自崑崙阿寸膠諒靡救臨流將奈何商山紫芝曲漁
父滄浪歌斯人久不作千載無清波又題河尾關驛
壁二首蒼峰千丈玉槎牙錦樹糢糊噪晩鴉濁水難
將明月浴好山多被亂雲遮村江日落人争渡旅店
年豐酒易賒可是炎方風景别玄冬開遍野桃花(又)
池上蒼山翠作堆池邊花竹映樓臺夜喧燈火庖人
語地覆松花使客来戰馬不嘶關柝静哀猿無語瘴
雲開征衣盡拂紅塵去且向郵亭進酒杯
張翥西蕃箐詩西道出卭僰百里彌箐林晩行不見日
刺水鬱蕭森伏莽有夷獠巢枝無越禽根盤三嶺險
氣接四蕃深銀山雪夏白金沙嵐晝霖主恩畀良帥
時平靖蠻心風威所播掃瘴地空毒淫願言闢南徼
蔽以樹棠隂
公孫輔入滇益亂後傷懷詩驅馬霑益州南望滇海頭
向来繁華地變滅如浮漚迥不見人烟但見河水流
青山宛然在風景何蕭颼郡縣生荆棘汙菜翳田疇
夜聽虎豹號晝顧麂鹿遊羣鳥集戰壘野燐飛林丘
灼灼道傍花只為行者愁緬思寇亂際藩垣失防秋
空虚起外侮口語興戈矛盛衰雖大運禍端亦人謀
生靈爾何辜吾欲天公尤
李材送楊耀卿使雲南詩飄飄使節出金閨郭隗臺前
暫解擕天入五溪無雁到地經三峽有猿啼子雲舊
里風烟在太尉家聲日月齊後夜客槎何處望秋河
迢逓碧雲低又出使雲南留别詩蒼龍雙闕鬱岧嶤
曾待鵷鸞趁早朝往事已隨塵衮衮虚名贏得鬢蕭
蕭長林豐草空相憶瘴雨蠻烟苦見招借問都門門
外柳為誰留著最長條
李京過金沙江詩雨中夜過金沙江五月渡瀘即此地
兩巖峻極若登天下視此江如井裏三月頭九月尾
烟瘴拍天如霧起我行適當六月末王事役人安敢
避来此滇池至越嶲畏途一千三百里干戈浩蕩豺
虎穴晝不遑寧夜無寐憶昔先帝南征月簞食壺漿
竟臣妾撫之以寬来以德五十餘年為樂國一朝賊
臣肆胸臆生事邀功作邊隙可憐三十七部民魚肉
豈能分玉石君不見南詔安危在一人莫道今無賽
典赤
明王奎臨安秋江静釣詩長江西来幾千里白浪飛流
拍天起中有脩鱗長比人不入先生釣竿裏先生襟
度足與娱直鉤在意不在魚要將清風蕩星斗不與
怒濤同卷舒昨夜一絲蘸寒月今夜一絲拂飛雪舉
頭傲睨天地裂目光夜射蛟鼉窟先生釣竿幾許長
先生經綸千丈強子陵桐江遇文叔尚父渭水逄周
王江山回首應非故世事茫茫難縷數赤壁天空雁
不来采石月明鯨已去乾坤上下清絶塵天潢水白
結冰銀先生有意投竿起歲月無情那待人
史公謹雲南詩城南雙塔高嵳峩城北千山如湧波隔
斷中原萬餘里耳邊無處聞絃歌我来正值兵戈後
厭聽邊聲出刁斗壯士沈雄細柳營豈效棘門空﨣
﨣金戈鐵馬擁雲霧顧爾羣兇如培塿軍中大將漢
武侯氣吐虹霓横素秋七擒七縱平其酋殺氣慘淡
空中收羣氓趁墟出方物蒟醬莋馬隨旄牛蠻語侏
&KR0867;若禽鳥笑聽華言不諳曉縱横跋扈無尊卑翻覺
王臣眼中小回首令人憶中國拔劒高歌倚天立碧
雞蒼蒼元氣濕梁王宫殿為荆棘鷓鴣朝鳴猿夜集
金滿牀頭總何益不如一醉杏花村濯足昆明看山
色
楊士雲蒼洱圖說蒼洱之景嶂巒萬疊戴雪腰雲如列
屏十九曲峙於後者點蒼山也波濤萬頃横練蓄黛
如月生五日瀦於前者葉榆水也按酈道元水經註
葉榆水一名洱水西漢於此置益州郡葉榆縣夏秋
之交山腰白雲宛如玉帶昔人題云天將玉帶封山
公五月積雪未消和蜜餉人頗稱殊絶峰峽皆有懸
瀑注為十八溪溪流所經沃壤百里灌溉之利不竢
鋤疏舂碓用泉不勞人力剨山取石白質黑章以蠟
沃之則有山林雲物之狀唐相李德裕平泉莊命曰
醒酒石香山白侍郎命曰天竺石好事者往往取為
窗几之翫郡之方位延庚挹辛賓夕陽而導初月盖
與臨安之西湖洪永之西山嘉之峨眉齊安之臨臯
滁之琅邪同一快麗若夫四時氣常如初春寒止於
凉暑止於温曾無褦襶凍粟之苦此則諸方皆不能
及也且花卉蔬果迥異凡常島嶼湖波偏宜臨泛一
泉一石無不可坐風帆沙鳥晴雨咸宜浮圖鉅麗玉
柱標穹傑閣飛樓連幢萃影翠微烟景隂蔚葳蕤千
態萬貎不可為喻至其地者使人名利之心消盡崇
聖鴻鐘聲聞百里諸峰鐘韻逓為連屬滄波漁火滿
地星辰峽壁澗峰植圭攅劍時有隠君子誅茅其中
唐人詩云懸燈千嶂夕卷幔五湖秋此語殆為斯地
設也又山水環抱如兩弛弓弓弰交處是名兩關天
設之險兵燹不及水東磨崖題云此水可當兵十萬
昔人空有客三千是為奧區竒甸世稱樂土顧僻在
西陲非宦遊莫至也
李夢陽何子至自滇南詩醉折荷花别寧期花復開川
原一回首雲日共徘徊知向百蠻去云從三峽来進
舟雖一賦胡棄楚陽臺
何景明寄黔國公詩萬里山川開百粤十年戎馬暗三
巴伏波銅柱衝炎塞横海樓船出瘴沙鴻雁不傳天
北字瓊瑶空憶日南華飄飄奉使金門客目斷銀河
八月槎又平夷二首滇南八月中綠林何萋萋居人
亦相輳數里聞鳴雞路轉無詰曲山行少攀躋回瞻
貴陽道咫尺谿壑迷(又)夜半平夷館風悲氣始凄月
光皎東壁白露寒螿啼憑高視中原但覺衆星低長
路心益壯浩歌天之西又九日黔國後園二首何處
風烟消客愁將軍臺榭枕山丘一年又過重陽日兩
鬢空悲萬里秋水國隂多寒已至炎方霜後瘴初收
憑高欲送登臨眼更上池邊百尺樓(又)天空遠水明
秋岸梧葉蕭森楓樹殘黃菊數從行處見紫萸獨向
醉中看浮雲樓觀滇城暮落日山川僰道寒忽憶登
高去年客慈恩湖閣共憑闌
御史唐龍公署漫興三首草亭春寂寂野性頗相宜井
近硯池滿雨来書榻移幽花依石發過鳥下簷窺乘
興入深竹寒光滿素絺(又)亭上鶯花老風光轉芰荷
如何春日裏都向客鄉過遠海波聲少近山雲氣多
醉中時慷慨不敢向人歌(又)洞門鎖清晝一徑落花
深把酒對山色讀書隨樹隂田園荒舊業松菊憶初
心細草江城暮愁聞鶗鴂吟又登圓通寺詩物外暫
招尋惟聞鐘磬音松蘿栖梵影水石定禪心雲去蒼
崖濕僧歸紫逕深滇池風雨至正好聽龍吟
莆田林俊大理分司詩徙倚近孤松青山隔鄰壁誅茅
何者家烟花共遊息啟窗日未曛鈎簾月又夕誰將
烱烱心照此幽幽室又蒲縹驛詩草亭動孤酌日歛
瘴烟昏老屋因風卷清溪帶雨渾桴鼓新聲在山甌
古意存蓽門通細火漁唱起江村
僧天祥者不知何許人大理志載其二詩清婉可喜其
榆城聽角詩云十年遊子在天涯一夜秋風又憶家
恨殺葉榆城上角曉来吹入小梅花又龍關水樓詩
此樓登眺好終日俯平湖葉盡村村樹花殘岸岸蘆
漁翁晴獨釣沙鳥晩相呼何處微鐘動雲藏島寺孤
成都楊慎在滇吟詠至多今摘其尤者滇海曲十二首
梁王閣榭水中央烏鵲雙星帶五潢跨海虹橋三十
里廣寒宫殿夜飄香(又)碧雞金馬古梁州銅柱鐵橋
天際頭試問平滇功第一逢人惟說潁川侯(又)化城
樓閣壯人寰澤國封疆鎮兩關雲氣裝成銀色界天
工斵出點蒼山(又)葉榆巨浸環三島益部雄都控百
蠻神禹導河雙洱水武侯征路七星關(又)沙金水貝
出西荒桃竹橦花貢上方香象渡河来佛子白狼槃
木拜夷王(又)琱房草閣瞰夷庭側島懸厓控絶陘雞
足已窮章亥步鷲頭空入梵王經(又)孤戍平溪望大
荒邊愁海思入蒼茫帝鄉東北仙雲隔僰道西南媚
景長(又)昆明池水三百里汀花海藻十洲連使者乘
槎曾不到空勞武帝御樓船(又)湖蕩魚蝦晨積場市
橋燈火夜交光油窗洞戸吴商肆羅帕封頥僰婦粧
(又)蘋香波暖泛雲津漁枻樵歌曲水濱天氣常如二
三月花枝不斷四時春(又)煑海鹺郎暝漉沙避風仙
客夜乘槎雪浮粳稻壓春酒霞嚼㯽榔呼早茶(又)海
濱龍市趁春畬江曲漁村弄晩霞孔雀行穿鸚鵡樹
錦鶯飛啄杜鵑花題捨資驛垂柳篇云楚雄苴力橋
有垂柳一株婉約可愛往来見之賦此志感靈和殿
前艷陽時忘憂館裏光風吹千門萬戶旌旗色九陌
三條雨露姿蒼凉苑日籠燕甸縹緲宫雲覆京縣芳
樹重重歸院迷飄花點點臨池見臨池歸院總仙曹
應制分題競彩毫詔乘西第將軍馬詩奪東方學士
袍金明綠暗留烟霧舊燕新鶯換朝暮只知眉黛為
君顰肯信腰肢有人妬從此沈淪萬里身可堪憔悴
四經春支離散木甘時棄攀折荒亭委路塵摇落秋
風上林遠婆娑生意華年晩腸斷關山明月樓一聲
横笛清霜坂高嶢除夕詩海濱戍旅久忘歸獨對朝
嵐與夕霏莎徑晴沙采樵路柴門秋水釣魚磯太平
時節身難遇流轉風光賞莫違街鼓市塵渾隔斷村
舂鄰火自相依寄楊弘山都諫詩螭頭早掛進賢冠
跡遠東墀玉筍班倦意已還飛鳥外歸心原在急流
間仙郎高議留青瑣學士新詩滿碧山十九峰前同
醉處夢中瓊樹幾回攀
慎婦黃氏亦有才情慎久戍滇中婦寄一律云鴈飛曾
不到衡湘錦字何由寄永昌三春花柳妾薄命六詔
風烟君斷腸曰歸曰歸愁歲暮其雨其雨怨朝陽相
逢空有刀環約何日金雞下夜郎又黃鶯兒一詞積
雨釀春寒見繁花樹樹殘泥塗滿眼登臨倦江流幾
灣雲山幾盤天涯極目空腸斷寄書難無情征鴈飛
不到滇南楊别和三詞俱不能勝
張含金齒孝廉所為詩豪宕悲壯用修亟稱之其詠五
華臺云五華臺上望昆明淨練微茫似掌平故國欲
歸歸未得海風山雨一齊生其滇池歌云金標鐵柱
久銷兵戈甲竿旗起戰聲痛哭冤魂空月色凄風終
夜弔昆明點蒼書院詩仙佛傳經白玉堂老松無數
鎖幽香山連海國龍關杳雪擁春城雉堞長萬里衣
冠開六詔百年詞賦效三湘繁臺故事今何在雲日
徘徊古石梁飲龍津閣詩春日城西獨自遊祗緣擕
酒得淹留插天樓閣烟花重汎海魚龍日月浮漢國
河山真帶礪晉家人物故風流黃鸝恰恰啼深樹吹
盡東風不解愁寄升菴詩豪吟金馬復連然搨盡韋
郎五色箋海上風烟俱作客天涯雲物自相憐松凉
月坐華亭寺花煖春遊碧玉泉一别昆明池上路滔
滔流水八經年(又)公子思歸幾歲華王孫芳草遍天
涯樓頭豔曲包明月海口新銘蔡少霞光祿塞遥空
遞鴈上林枝好正棲鴉夢中記得相尋處東寺鐘殘
北斗斜
四明張時徹入滇四首天邊乘傳客歴險到殊方草長
知烽息民流屬歲荒巖花薰澗壑木葉墮衣裳何事
秋風起愁看白髮長(又)山路日多雨我行猶未休碧
溪雲不定青草瘴仍浮客久旌旄落天空鸛鶴秋卜
居何以賦長嘯擥吳鈎(又)寒燠經時變浮蹤不自由
迢迢望鄉邑歴歴見林丘紫澗屋頭出白雲巖際流
眷言霞卧者即鹿諒非謀又雲起千峰失猿鳴清晝
隂褰帷從霧入度隴病泥深石出泉流戰橋低野竹
侵桑弧自有事偏動故鄉吟
銅梁張佳胤督學滇中多所題詠其望中和山云古城
東北望蒼翠隠芙蓉臺殿星辰近雲門日夜封紫烟
和瘴癘大壑度霜鐘寄謝緱山侣將因跨白龍入滇
城云西南天盡見雄都氣象中原自不殊山削芙蓉
青並出日銜湖水色平鋪觀風到處周藩服建節何
人漢大夫偶向碧雞祠下問那知神物至今無自漾
備趨金齒云五月江聲走白沙沙邊石氣盡雲霞峰
隂寒積何年雪瘴雨香生古樹花獨立南荒成萬里
每憑北斗問三巴蘭津已說明朝渡絶域虚疑漢使
槎詠瀾滄橋云叠嶺遥知萬馬愁蘭津西渡赤虹浮
黿鼉駕浪聲齊動鳥雀飛梁影並收纜束長江標絶
壁天懸雙鏡照中流當時漢卒勞歌地翻石於今作
壯遊署中秋懷四首吏隠常依一畝宫案頭幽鳥坐
秋風樓高散帙青天上露滴繁花綠樹中小隠會心
無遠近轉蓬隨地可西東虚慙絳帳横經日空使諸
生侍馬融(又)瘴海西南日月偏秋空高落五華烟寰
中足路將無遍江上茅堂亦可憐滇水向来龍馬窟
昆明不見漢樓船桑弧本是男兒事矯首風雲北斗
邊(又)蕭颯孤城木葉秋日南天畔好登樓尊開黃菊
香堪把峰擁朱欄翠不收詞賦何如金馬使歌鐘亦
接武陽侯羈棲獨抱雙龍匣風雨常令海上愁(又)偃
蹇平生鬢欲絲向来投賦弔湘纍乘時提槧聊三仕
落日褰帷更九夷霄漢獨存鴻鵠志秋風吾愛桂花
枝一從鄴下論交定白眼逢人祗自疑又金齒道中
雜詩十首叱馭何如鳥道難無名花向野林看萬山
飛瀑雲齊落多少征人五月寒(又)古驛樓高雷雨鳴
春山無恙夏雲生愁来江漢人千里落日風傳布榖
聲(又)萬峰深處打牛聲父老猶能說孔明一自渡瀘
鳴土鼓南中何地不桑畊(又)横嶺雲盤曲磵多芙蓉
隨杖轉嵳峩泉聲百道凌天出云是西南九渡河(又)
諸夷村落萬峰中駐牧分明漢俗同聞道近来租調
苦安邊誰念昔時功(又)漾備江深江草齊江花開處
鷓鴣啼博南矯首青堪摘霞氣猶懸萬嶺西(又)江濤
吹轉大滄東日月雙扶駕海虹千尺鋃鐺驚不渡飛
梁虚掛赤霄中(又)寒濤齊響萬松枝立馬空山拾紫
芝何處夷歌聽不斷迎神或是竹王祠(又)高臺曾是
漢時營千載天威尚有名日暮九隆何處望夏雲飛
滿不韋城(又)千山忽盡見哀牢野闊天空俯佩刀風
雨驟隨遊客到雷聲吹散大江濤
督學鄱陽童軒有鶴慶道中詩巖深多險阻馬足正凌
兢暝雪依巢鳥斜陽歸寺僧林疎鳴敗葉澗古積堅
冰去去無辭遠荒山更幾層又祿脿驛詩京國雲山
遠悠悠入夢思頻年縻薄宦何日是歸期魚鴈音書
斷風霜道路遲窗前殘月白起視夜何其
歴下李攀龍送豐城杜少府謫滇南詩共惜投荒萬里
天當朝起草事空傳主恩綠鬢神仙尉客夢青雲侍
從年盤水秋帆開瘴癘黔陽春樹隔風烟孤臣自有
豐城劍遥夜思家向斗邊
嶺南黎民表送人之騰越詩北闕秋風綰郡章單車人
自識循良長途正渡瀾滄水清吏休論寳玉鄉行笥
護衣無越艷碉房稽首有夷王漢家不事西南徼卭
竹無勞貢上方
方伯陳時範碧雞關詩繡壁倚天雞巖枝濕翠低神仙
傳漢使驛路控雕題為客關山遠傷心骨肉擕王孫
芳草處惆悵欲凄迷又秋日集太華晩陟羅漢寺詩
雨霽空江静不流夕陽霞頂宴高秋漢家金馬開南
詔聖世昆明入兖州關塞極天豺虎息河山萬里鳳
麟遊天王朔雪炎風地真覺車書奉冕旒
吳郡皇甫汸曹溪寺詩鷲影知何處螳川去不遥仙巖
鐘夜月金水漢時潮浴罷衣聊振風停幡屢飄遠公
一相謝乘醉下溪橋又過吕合驛題仙人骨詩昔人
自羽化孤骨尚安存青塜藏金藥難招緱嶺魂
豫章姜忻參知過蒲陀崆詩蒼洱西頭路秋来幾往還
一村三度水十里九重山僧寺多依嶺人家半雜蠻
廿年成底事巖險苦躋攀又自蒲縹驛題龍川詩凌
晨發蒲縹向夕憩龍川渡口水初落山頭花已然邊
城閒戍鼓墟里起炊烟更聽輿人語村村大有年
吳興徐中行入滇二首蒼然平楚望云是古滇疆白日
開南徼青天豁大荒河山猶内地花木自殊方吹盡
浮雲色雄風萬里長(又)一出夜郎道纔看曉日生風
聲連海壯地勢入滇平氣色開金馬烟花滿石城寄
言張博望此去可横行又登太華山觀昆明池詩隂
隂松栢隠香臺的的晴波萬頃迴仙掌遠從西嶽出
神池忽似上林開鏡中斜日摇金刹天外飛霞送酒
杯共憶樓船曾賜宴新詩不數漢臣才
莆田方沆督學滇中有西廵過祿豐詩千山開井邑隴
畝報年豐籬落晴烟外襜帷嶺樹中疎花秋自發絶
壁路仍通凄斷登臨恨閩雲半畝宫又捨資驛讀垂
柳篇懷楊用修太史詩嗟爾承明供奉年投荒萬里
主恩偏詞林雅擅穿楊技荒徼空傳垂柳篇過客西
風頻駐馬郵亭落日自啼鵑卧觀遺跡淋漓處彷彿
龍蛇晝起烟又龍尾關天生橋詩蒼嶺青未了寒烟
野戍平危梁通地脈削壁𩔖天成霜色孤鴻暝濤聲
萬馬行昔年曾割據形勝控榆城又蒲陀崆詩尋源
聞黑水百折此山隈鳥道雙旌轉隂厓一線開奔濤
疑聚雪觸石忽喧雷為别東流性南溟去不迴又過
永昌城南諸葛營詩諸葛行營地晨征野望微名垂
滇日月雲閃漢旌旗霽色川原闊清時壁壘稀采風
聞父老猶自說天威
閩司空林如楚蒼山圖歌吾聞點蒼名山乃在哀牢之
北鶴川之東勢與碧雞金馬相争雄巋基盤礴三百
里上架井絡摩蒼穹帝遣蒼山君下鎮坤戸為愚公
夸娥有力不得舉至今嶄絶蠻夷中夕嵐朝靄窈窕
而葱蘢錦屏障斷西南風屏端十九峰一一肖芙蓉
初疑翠鬟參差明鏡裏又驚睥睨連雲起巫陽十二
九華九巘缺巒﨑安足擬上有靈湫長寂寥琳宫寳
刹山之腰紫蒲仄岸人難掇殘雪深林寒不消四時
龍氣作微雨但覺颯瀝松泉飄奔流却投西洱海波
光萬頃堆瓊瑶赤崖玉案何么麽有似數點青萍漂
誰令顧虎頭寫此白團扇可憐咫尺間攅峰如眼見
西曹隠吏懷仙客齋中提擕滿幽色翫之不减點蒼
石真山真水真竒瑰我昔對之心顔開今朝把圖重
歎息始知靈根千劫凝真胎維嶽生申變幻亦如此
不爾那得藩宣為翰才吁嗟乎名山歲晩長崔嵬尚
平多累胡為哉藜笻芒屩生塵埃我無凌風翼矯首
空徘徊會借擲金孫綽筆為君乘興賦天台
福唐薛夢雷到滇詩迢迢使節赴昆明一别乾坤萬里
程吳楚褰帷江月曉黔沅飛旆嶺烟晴五華雨過春
長在列栢風来暑自清金碧山川時極目燕閩雲日
總關情又泛昆明池憩羅漢寺詩昆明池上碧山頭
此日登臨霽色收烟曉佛燈蘿薜洞雨来官舸杏花
洲危崖絶頂浮金馬巨浪中流起白鷗千頃風波堪
縱目誰憐身世轉悠悠送漆兵憲城屯猛夘城蠻烟
瘴雨十年餘憲府天恩下玉除霜署新持金馬節雪
山仍擁畫熊車城臨雄鎮關逾壯地闢龍荒餉未虚
報主險夷君莫問朝廷原有紀功書送沐都護西征
詩傾城士女擁行旌都護争看出漢營開鎮十朝雄
將略登壇萬里肅軍聲白猿玉劒秋霜淨朱鷺金鐃
夜月明不待華山歸馬日彩毫先為賦西征
汝南李叔茂本固廵按滇中有楚雄道中詩山行亦不
惡疎雨夜来過祗覺峰巒秀誰云瘴癘多人家依水
竹僧寺隔烟蘿越嶺分林莽遥聞伐木歌(又)悠悠持
使節日日遶山行䟦涉吾須倦登臨眼自清巖花争
媚客谷柳暗啼鶯落日松杉外蒼茫見楚城春日雲
泉山寺詩何處登高可當歸雲山亭寺坐霏微披林
便覺塵心遠把酒平分爽氣飛谷裏鶯聲頻逓籟巖
頭蘿薜巧裁衣晩来目極寒烟外幾點冥鴻帶落暉
天生橋觀浪詩攅崖偪仄鬱崔嵬誰鑿玄關一竅開
力士峽中驅石起靈鼇海上駕山来浪花晝捲千層
雪濤勢晴喧萬壑雷鎖鑰西南形勝在分符須仗不
凡才龍尾關詩蒙王此割據形勝亦竒哉鷲嶺排雲
入龍關倚劒開霸圖猶在眼戰骨已成灰落日秋原
外悲風動草萊
潯陽萬禺存嗣達分守金滄夏日署中書懷詩四首朝
来退食後虚室静無喧樹古叢蒼鼠巖高蹲老猿海
風侵市冷山霧壓林昏伏日猶重祫寒暄可共論負
乘来滇國探竒問洱蒼關仍嚴虎豹節已愧羔羊厭
苦馳邊檄浮沉歴瘴鄉音書秋後杳歸鴈隔衡陽南
中車騎少成我寡交遊宦况悲遒景鄉心怵早秋懶
從靈鵲喚閑任好雲留欲擬江南賦開軒問斗牛險
易惟吾適東西任所之無文空諭蜀垂老更居夷窺
鏡羞蓬髩横金負素絲此中多勝地杖策且搘頥遊
三塔寺得十二韻勝地標三塔叢林入萬松鐸隨天
籟發影混嶽雲封世界光牟照浮圖秘鬼工僧貧閒
掛衲地靜遠聞鐘古刹頽金象遥空下玉龍燈傳靈
鷲嶺香辨點蒼峰海夜潮音沸山隂法梵重烏蠻饒
釋國丹洞幾仙蹤炎夏銷煩劇長秋縱懶慵水田裁
舊式鹿苑戀清供慧遠欣同趣玄暉喜見逄偶從林
靖入因悟勝因宗
天台王士性點蒼山歌點蒼山高躡空連峰十九如掛
弓峰峰流泉落澗底下浸榆葉涵山東高山積雪照
人眼六月吹墮隨罡風寒光飛翠迸馬首太隂顥氣
摩蒼穹我聞點蒼有竒石胡自山蒼石還白豈是隂
崖太古雪化作瑶華點空碧玉宇璚樓亙終古影落
榆河驚水府驪龍弄珠蛟起舞吐炬燃天作風雨洪
濤不沒大鸛洲瞥然大地如欲浮四時變態更譎幻
深山巨澤良悠悠我欲乘風御列缺排雲直踏中峰
裂珊瑚出水月未高倦来且嚼山頭雪又同吳張二
憲使登九鼎山歌君不見巴西吴使君君家九峰號
凌雲三峩隠隠天際分又不見沅陵張仲子君家九
疑隔湘水白雲盡入蒼梧裏就中九鼎亦㠝岏五雲
自昔稱竒觀朅来選勝正陽九北風吹鴈天宇寬白
衣望斷黃花老落落長松翠色寒疎櫺朗月照清夜
大壑噫氣摶林端燕壘蜂房嵌空碧清磬一聲天咫
尺秋旻欲化無羽翼仰頭好把雙星摘君為我浩飲
我為君朗吟烏帽籠頭吹不落杖底青山知我心醉
睨點蒼山上雪手撲飛花和酒咽又昆明泛舟宿太
華山縹緲樓詩高秋風雨欲西来秀拔三峰掌上開
半浸混茫分野色平臨紫翠落城隈洪濤漲處無烟
嶼青海翻時有劫灰共道風光天外盡誰看咫尺在
蓬莱(又)登山臨水為誰留蓼白蘋青起暮愁萬頃濤
聲行木末千尋嶽色倚池頭石鯨不見秋風動金馬
来追夜月遊何限乾坤蕭瑟意依然縹緲一飛樓
番禺郭棐為滇右轄遊陟名勝題詠不絶其秋日遊湧
泉寺詩天開寳刹凌雲出地湧珠泉抱寺流龍氣光
銜祇樹曉鶯花紅映綺園秋共凭罨畫調鸚鵡醉倚
闌干望斗牛笑問巖前飛瀑水幾時還作曲觴遊中
秋讌集詩璧月盈盈夜金風澹澹秋榆花當席照桂
影滿庭流把袂来金碧傳杯近斗牛共酣滇海飲不
數武昌樓登太華山寺詩南甸名山雄㝢内諸公佳
興共夷猶會探滇海無邊景先向華峰絶頂遊四野
黑雲山似墨滿天紅雨客登樓此中氣候由来早六
月凉風恰是秋
閩鄧原岳澂江道中詩歲晩厭行役單車豈遑處衾冷
不成寐出門復何許雪霽天色寒風急江聲怒何處
落梅花徘徊日將暮過玎璫嶺詩灌木千章合巖花
三月深泉聲盤嶺急雲氣結林隂駐幰方危磴褰帷
復遠岑嵐光添秀色霛籟發清音不盡搜羅興其如
汗漫心計程無百里問徑有千尋擁腫圍竒樹鈎輈
語怪禽未須愁瘴癘頗已惬登臨西塞狼烟定南天
鴈羽沈嘯歌還不廢聊此散煩襟過華亭寺讀方子
及碑詩載酒尋僧席屢移春山何處不相宜琉璃影
散天花落金碧光摇法鏡垂地近西方開竺國烟銷
下界瞰昆池栖霞片石應堪語苦憶南朝江總持同
漆使君宿九鼎蘭若詩九鼎山頭列九峰雲間幻出
碧芙蓉香林寳閣僧廬淨叠嶂懸崖佛刹重夜静泉
聲時雜磬天隂嵐氣欲迷鐘憑君遍說諸名品可是
南宗與北宗
吳郡馮時可分廵大理僅九閱月以祝釐去其白水關
驛對月詩淺山曳輕雲茂林鬱深碧夜氣凉如水當
窗迎皓魄露華洗空氛清暉流几席已欣鳥道脱尚
恨鴛樓隔抱影獨寤寐銜恩感今昔天宇本自寬人
生胡自窄萬里遊亦竒百城臨且適當劇即程書乘
閒亦振屐悠然如在林孤臣何跼蹐登葉榆城詩命
駕初尋寺沿城更上樓白雲爭岫起碧水與天浮汗
漫遊應遠蹉跎歲且秋長安何處望佇立思悠悠點
蒼山詩蒼崖點霄漢隨照映孤城晴雪歲時積竒雲
日夕生龍蛇依石卧鸛鶴傍松鳴十八溪分注家家
環珮聲
豫章鄧渼以侍御按滇所至題詠殆遍其姚安道中詩
山霧四塞烟霏微林深箐密人行稀青蛉川北日初
霽弄棟城頭雲亂飛映水鳬茈故寂歴迎風燕麥相
因依故鄉節候復誰記五月南中猶袷衣盤龍山寺
遊矚詩勝地不迴車將貽山靈誚况値冬景霽乘高
展清眺涉澗潄潺湲搴蘿陟窈窕蔥楚宛浮翠含桃
静宜笑(此景在冬惟滇中有之)泉香泄暗竇巖光發幽竅花龕
據峰腹茲焉得佳要俯睇漸微茫仰攀益孤峭幽賞
如素期沈疴即已療尸曠詎因斯竊欲辭廩料人日
登太保山詩太保山頭七日春邊城景物迥愁人甲
兵未解銀生戍耕種纔餘漆齒民地險風烟迷大候
天清楊柳映蘭津登高倍切思歸嘆恰數離家二載
身泛西洱河詩觴豆笙歌載兩頭春風徐漾木蘭舟
魚龍徙族聞中夜蒲柳分行辨四洲弓月全臨隄影
出蓮峰遥學浪花浮清尊滿泛空明色宛在蒹葭白
露秋重入碧雞關詩碧雞關頭雞早鳴碧雞山下車
彭彭車塵起處見芳草云是秦時五尺道出亦從此
關入亦從此關麥秀漸漸雉子斑斑衝寒獨往今始
還君不見路傍山躑躅巨於赤茸鞦宛轉當馬頭爾
非孔氏徒胡為轍環卒不休男兒不習異鄉味空誚
衣冠楚沐猴
閩布衣徐&KR0958;豫章送謝在杭之滇二首彭蠡湖邊惜解
擕星軺遥指夜郎西天書日下銜丹鳳山色雲中見
碧雞南甸諸蠻金裹齒東方千騎銕為蹄官閒到處
堪吟嘯洱海年来静鼓鼙(又)纍纍金紫已垂身六詔
分藩簡重臣文比王褒堪奉使詩工謝朓動驚人雲
光五色皆成彩天氣經年總似春手版支頥朝爽入
點蒼如黛絢嶙峋
閩曹觀察學佺送謝在杭參滇藩詩萬里滇南國迢迢
使節臨親朋稀見面夷漢共傾心有水皆名海無花
不作林碧雞金馬跡到日一搜尋
南昌楊春茂廵按滇中有遊青華洞詩迢逓問青華迂
迴一逕斜洞天晴滴雨海色曙来霞聽樹簫鳴玉飛
杯酒送花勝情遊未巳前路報猶賖又天生橋詩誰
謂河無梁天生古渡長雙虹梯兩岸一水竇中央蒼
石流雲潤梅花濺玉香橋頭峰峭壁曾此繫名王又
鐵索橋詩一水銀河迥千尋鐵索通填成疑駕鵲懸
度擬飛虹過客喧馳馬真人冷御風蒼烟籠石壁天
地永神功
閩布衣陳鴻寄謝在杭先生參滇藩詩南行萬里奉新
恩徼外方知岳牧尊六詔星辰隨擁傳五華烟月對
開軒路通密箐蠻居異山枕荒祠漢甸存應有彩雲
供灑翰朝朝飛傍紫薇垣
滇中掌故則漢陸賈南中行記一卷楊終子山哀牢
傳一卷晉常璩南中志一卷嵇含南中草木狀
一卷唐李克雲南風俗記一卷韋臯西南夷事
狀十卷袁滋雲南記五卷韋齊休雲南行紀二
卷樊綽雲南志十卷南蠻記十卷徐雲虔南詔
錄三卷竇滂雲南别錄一卷行記一卷李德裕
西南備邊錄十二卷僰文白古通一卷宋辛怡
顯天禧雲南錄三卷元郭松年南詔行紀一卷
李京雲南志略四卷張道宗古滇說原集一卷
明王奎南雲稿二卷李思聰百夷傳一卷韓宜
可南雲稿二卷楊鼐南詔通紀十六卷楊慎滇
載記一卷滇程記一卷南中集十卷倪輅南詔野
史一卷吳懋葉榆檀林志八卷陳善黔南𩔖編
十卷彭汝實六詔紀聞一卷田汝成炎徼紀聞
二卷顧應祥南詔事略一卷郭棐炎徼瑣言四
卷鄧渼南中集四卷鄧原岳碧雞集一卷薛
夢雷彩雲篇二卷馮時可滇南稿二卷陳用賓
脩攘備考二卷太保山樵逸緬甸始末二卷諸
葛元聲滇事紀略十四卷
滇略卷八
