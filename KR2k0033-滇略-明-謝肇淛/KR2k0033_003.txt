滇略卷三
明謝肇淛撰
産略
語曰十步之内必有豐草禹貢黑水梁州土青黎而
賦下中三錯聖人羈縻荒服固不竭澤而漁之也商
周西南之獻及於象齒矩狗已非却獒之懿軌矣至
漢書始言滇土平敞有鹽池田漁之饒金銀畜産之
富人俗豪忲居官者皆富及累世夫官之富民之瘠
也至於今而惟正之徵發歲增筐篚之羔鴈日廣市
僧箕斂以鴟張貪估壟斷而㒺利刮金佛面削鐵針
頭鮒已涸而决無時馬方逸而求未已滇自此困矣
故上有閉關焚裘之令而後源可清下有馬羊金粟
之長而後流不竭其以為陸海而捆載之非余所敢
知也
湯四方獻令曰西南産里(即今車里)百濮以象齒矩狗為獻
孔氏曰矩狗狗之善者也今志作短狗誤
周王會白民(即滇白人)貢乘黃(似麒有角)卜人(即濮人)貢砂(丹砂也)黑
齒(即永昌夷)貢白鹿
漢元狩間張騫使大夏見卭竹杖問所從來曰卭西二
千里身毒國所産遂遣使至滇指求身毒身毒今天
竺也距麗江可二千里又廣志云永昌有濮竹圍三
尺餘大者一節受一斛可為船小者數升可為㯢榼
杜詩籠竹和煙滴露稍籠吐蕃地名也舊唐書吐蕃𫝊
有籠官大籠官又韋臯𫝊擒籠官四十五人擒主籠
官節度則其地産竹因以名之耳張志淳南園漫錄
載之
唐蒙使南越食蒟醬問所從來曰道西北牂牁今臨安
大理俱有之即蓽茇也其實似蔞子土人以和五味
宋司馬光送張寺丞詩漢家尺五道置吏撫南夷欲
使文翁化兼令孟獲知盤堆蒟醬實歌雜竹枝詞本
草通鑑諸注及張志淳南園漫錄皆以蔞子為蒟醬
誤矣然蔞子一名扶留而扶留有三種蓽苃與焉見
廣州記二者名亦相通但今所合㯽榔食者的非蒟
耳
唐昭宗時南詔大旱二蕎不收飢民食烏昧不給至取
草根木葉啖之烏昧者野燕麥也滇中霑益一路有
之土人亦皆採食謂之鬼麥黔中尤多諸葛元聲曰
古樂府田中燕麥何嘗可穫不知燕麥實有麥豈當
時滇未通中國徒聞其名耶
釣藤藤也可以釀酒土人漬米麥於甖熟而著藤其中
内注沸湯下燃微火主客執藤以吸按釣藤即千金
藤主治霍亂及天行瘴氣善解諸毒其功似與㯽榔
同也
樹頭酒緬出其樹𩔖㯶櫚高五六尺結實大如掌緬人
納麯甖中懸之實下劃實使汁入甖久則成酒其葉
即貝葉也古以寫經今緬以書字
㯽榔樹高十餘丈臨安廣南諸郡有之葉如芭蕉花如
金粟實如桃李土人四剖其房并實乾而貫之食者
佐以石灰及扶留扶留蔞子也似桑椹而綠味辛烈
其功消宿食袪瘴癘故閩廣人亦噉之但閩廣人於
㯽榔去皮而噉實於蔞噉葉而棄子此為異耳
荔枝臨安有二樹其一近北山寺大可合抱一在王參
戎墅僅六寸徑耳熟以三月形味皆劣於閩廣又有
龍眼一株味皆差似嶺南然此三樹之外土人百計
種之不育也
閩廣有橄欖又有餘丼二物味相似而形迥别橄欖長
大兩頭纖餘丼圓小而短樹亦不同滇有餘丼蜜而
薦之土人亦謂之橄欖
大理賓川之黃柑色味甚佳大者如椀謂之獅頭柑舊
志謂北勝州産非也自秋及春皆噉之香櫞尤大如
瓜味勝閩中遠甚
猩猩果曲靖大理俱有之高數丈春花秋實狀如彈丸
色如血故名味酸可食
雞㚇菌屬以形似名永平産者最佳以六七月大雷雨
後生沙土中或在松下林間鮮者多蟲間有毒出土
一日即宜采過五日即腐采後過一日即香味俱盡
所以為珍土人鹽而脯之熬液為油以代醬豉亦作
㙡集韻㙡土菌也㚇者鳥飛而縮其足之象雞取其
形或作蟻誤也余按古人謂蕈為樹雞唐肅宗取作
博子與張良娣戲者名或取此閩村谷中亦有之俗
不知珍謂之雞肉菰又有白生牛乳菌柳菌松菌皆
其屬也而味不逮蒙榆山中亦産天花而土人不識
謂之八擔柴
抹猛果也形如小猪夷語果曰抹猪曰猛又謂之抺母
樹高大葉長如掌實與芭蕉相𩔖而差短夏月熟味
丼酸滇程記曰色𩔖櫻桃形如橄欖
馬金囊其味似文官果而非文官果樹生而此蔓生也
咀之飲水留丼不散一云傅惡瘡良
波羅蜜形如瓜短瓣攢生如椀其味黃者丼赤者酢潞
江及虧容夷地所産
大理上關和山之麓有樹高七八丈葉如桂花開白色
每朵十二瓣以應月數遇閏輒多一瓣相𫝊仙人所
種更無别本土人因其地名之曰和山花豫章鄧渼
詩有云此花種來不知歲要識歲功驗花蒂霜葉青
青雪作葩風前十二釵横斜又云古來才士有棄置
不信請看和山花
龍尾關以西山中産和木肌理膩白而甚鬆如南方杉
木然取以為器絶佳
古度臨安賓川山中俱有之記云不花而實實從皮中
出大如安石榴色赤可食實中有如蒲梨者取之為
粽數日不煮皆化成蟲如蟻有翼穿皮飛出俗謂之
無花果然閩亦有無花果與記所載殊異楊慎古度
賦曰有木詭容在句之東脩梯盤壤巨榦撑空閟華
青帝垂實玄工蓐收𫝊紺屏翳敷紅子穿皮出房殊
卉叢膚無纖蠧腹育飛蟲又曰烜比景灌菵露果星
燭葉雲布楠榴相思為黨鄰平仲君遷為朋故君子
識之是曰古度
滇中茶花甲於天下而會城内外尤勝其品七十有二
冬春之交霰雪紛積而繁英艷質照耀庭除不可正
視信尤物也豫章鄧渼稱其有十德焉艷而不妖一
也壽經二三百年二也枝幹高疎大可合抱三也膚
紋蒼黯若古雲氣尊罍四也枝條夭矯似麈尾龍形
五也蟠根輪囷可几可枕六也豐葉如幄森沈蒙茂
七也性耐霜雪四序常青八也自開至落可歴數月
九也折入缾中旬日顔色不變半含亦能自開十也
為詩一百韻賞之其紫薇樹尤極繁盛皆高十數丈
蔭數畆許公署尤多盡千百年物也自夏徂秋紺英
照耀庭廡令人留連吟賞不忍捨去足稱二絶
地湧蓮高一二丈形𩔖椶櫚花如蓮亦名木蓮其小而
蔓生者曰西番蓮雞足僧寮多植之
楚雄之響水坡産蘭甚繁楊慎稱其葉大而香遠實離
騷所稱可佩之真蘭莖葉皆香不獨花也
血樹似芭蕉枝葉如血根榦紫黑色高者七八尺惟臨
安有之高第詩血樹真如血染成細看疑是赤龍精
與君不惜連牀話試聽中宵風雨聲
念珠樹生大理之下關每結穗百有八顆相𫝊元時有
日本僧四人同日坐化棄念珠於地而生
杜鵑俗謂之映山紅花色有十數種鮮麗殊甚家家種
之盆盎又有燈籠花開如小燈籠紅色其葉近幹者
青近梢者赤又有蝶戲珠花以其形似名之宋蘇子
由詩誰唱殘春蝶戀花一團粉翅亞枝斜美人欲向
釵頭插又恐驚飛鬢上鴉
刺桐一名蒼梧花正赤色發密葉中傍照他物皆朱殷
然如是者竟歲土人以其形似名曰鸚哥花又有蔬
亦名刺桐肥潤若芝志謂鮮可貳肉菹可經年
赤藤産緬甸朱色可為杖緬婦篾之以為腰飾唐元微
之詩友親過滻别車馬到江回惟有紅藤杖相隨萬
里來韓愈和虞部盧汀酬翰林錢徽赤藤杖歌赤藤
為杖世未窺臺郎始攜自滇池滇王掃宫避使者跪
進再拜語嗢咿繩橋拄過免傾墮性命造次蒙扶持
途經百國皆莫識君臣聚觀逐旌麾共𫝊滇神出水
獻赤龍拔鬚血淋漓又云羲和操火鞭暝到西極睡
所遺幾重包裹自題署不以珍怪誇荒夷歸來奉贈
同舍子浮光照手欲把疑空堂晝眠倚牖戶飛電著
壁搜蛟螭南宮清深禁闈密唱和有𩔖吹塤篪妍詞
麗句不可繼見寄聊且慰分司又裴夷直南詔朱藤
杖詩六節南藤色似朱拄行階砌勝人扶會須將入
深山去倚看雲泉作老夫
楚雄山中産斑竹不規而圓節去逾尺作筯殊佳謂之
天生筯記云雲南有實心竹文采斑駁殊可為器物
即此是耶
火把花一名酒弔藤諸山俱有葉如杏大毒服無不立
死者乾之亦可毒人滇中以六月廿五日火把節則
采此草束而燎之故名蓋欲絶其種𩔖而蕃滋彌甚
村氓自盡圖賴時見訟牘厲禁之不得也
安寧温泉西岸有寺曰曹溪其中有曇花樹一株相𫝊
自西域來者扶疎百尺綠葉白花移蘖他種終不復
活其温泉之側有無名樹僅四五尺蟠根石崖四時
不彫亦不復長楊用脩遊其地有瑶草蟠千歲之語
今距用脩又且百年矣而形質如故不知其為何木
也
江川縣北二十里雙龍鄉有古樹不知其名初春茁葉
自南則旱自北則雨自東自西則風雨時禾稼登四
圍竝發則饑饉旱澇驗之無爽亦不知昉於何代也
瑣梅草實也似桑椹而短味亦似之其採以三月又有
草叢生山徑白花若薇子赤可啖四五月間飢者茹
之謂之救軍糧
蒙自山中有仙草葉圓枝細採其葉乾之一二年蘸以
井泉或氣呵之復鮮茂如故此亦太和山萬年松之
屬也
南方草木狀興古有果名劉三月花七月熟其色黃其
味酢又有豆蔲樹大如李二月花七八月熟曝乾剥
食其核味辛香
梧實大如豆殼脆易剥不與他處𩔖俗謂之山松子亦
曰飛松
金剛纂木也出僰夷中北勝州亦有之青色狀如刺桐
最毒土人種以編籬人莫敢觸滇程記云碧幹而蝟
芒孔雀食之其漿殺人是已然以為草誤也
魏武帝四時食製曰滇池鯽魚至冬極美今滇河冬月
産者最佳腹中白腴長六七寸若切麪然烹之丼甚
楊慎圖贊云滇池鯽魚冬月可薦中含腴白號水母
綫北客乍餐以為麪纜魏武未嘗至滇豈亦得之𫝊
聞耶樊綽南夷志蒙舍鯽魚重者五斤然未之見也
西洱河産公魚一作魟又作工作弓僅如指長三寸許
而味甚佳楊慎圖贊云西洱弓魚三寸其脩誰書以
公音是字謬又哂多子亦孔之羞慎嘗作戲語云大
理公魚皆有子雲南和尚豈無兒張志淳曰工即江
也古韻江亦音工陶淵明詩時雨濛濛平陸成江李
翺别灊山神文我亦何功路沿大江未知是否又上
關石穴中八九月産油魚視魟更小而肥美過之炙
則腴溢趙州産丁魚又小僅如釘耳諸河中蚌蜆充
牣人無捕者螺大如拳有黃有卵有腐秋夏之交盈
肆亦竒錯也
細鱗魚産金沙江中大者三尺許肥丼異常魚龍尾關
濞水中亦有之而味不及也澂江江中産大頭魚尤
佳江川又有䆲䆡魚二水相通而二魚不相往來見
則交嚙
&KR1860;鷄水鳥也出通海然非土産每歲以上已前來重陽
前去來時以夜羣飛聲如雷其形金頂紅嘴色𩔖鴉
身似鷺烹之香脆柔美甲於水陸之鳥宦澂江者謠
云䆲䆡不入湖大頭不入海十年萬里滇雲夢惟有
&KR1860;鷄沒處買
滇程記云雲南百夷中有小孟貢江産䰾魚食之日御
百婦故夷性極淫貴賤俱有數妻山中又産彎薑餌
一刀圭終身斷絶人道土人以飼牡馬不宦也
異魚圖贊滇中尚有二魚今未之見聊志之一曰髮魚
贊云髮魚帶髮形如婦人出於滇池肥白無鱗一曰
竹頭䱢贊云張揖廣雅&KR0710;竹頭䱢滇池所饒亦名竹
丁烹以為䱓案酒薦馨(按此恐即丁魚)
脆蛇一名片蛇産順寧大候山中長二尺許遇人輒自
斷為三四人去復續乾之治惡疽腰以上用首以下
用尾又治大麻風及痢
䗲蛇蟒属四足長丈餘能呑豕鹿臨安諸郡及鎮康孟
養有之冬春在山夏秋在水其膽治齒䘌解毒藥黃
鱗為上黑者次之
蚺蛇産孟艮山中土人欲取之先以雞卜問諸神得吉
兆則入麓求之蛇見人輒伏不動夷人語之曰中國
天子求爾膽爾可伏死否則吾亦不汝貰也蛇反背
就戮今相𫝊云去膽復活者蓋謬說耳一蛇有三膽
居頷下者以傅毒矢居腹間者入藥有病疽者以童
便研一合服之又以傅患所頃刻而愈居尾者棄勿
用
寰宇記云滇池黃津江有大蛇名曰青葱好食人又有
大蛇藏樹上伺鹿過繞之鹿死乃呑而繞樹其角骨
皆鑽皮而出蛇亦殆死創差即更呑之又郡國志云
興古郡有大蛇長數丈尾有兩歧如鈎在水中以尾
鈎取岸上人馬食之然今俱未之有聞也
元志烏蒙山峽多小黃蠅生毒蛇鱗甲中嚙人痛癢搔
之即成瘡惟以冷水沃之搽鹽即愈張志淳云永昌
山中亦有問土人乃蛇糞中所生也
山呼似鸚鵡而差小樊之易馴宋蘇軾有咏山呼詩終
日鎻筠籠回頭惜翠茸誰知聲㗲㗲亦自意重重夜
宿煙生浦朝鳴日上峰故巢何處是鷹隼豈能容
鸚鵡滇山中甚衆僅值數十錢耳馴於隴産者教之甚
易言語亦有黃者産百夷中永樂中嘗貢此金幼孜
有黃鸚鵡賦至於鸜鵒趙州鳳山以千計能言又易
於鸚鵡也
孔雀自惜其毛常巢深草中或依灌木時於杲日舒翼
崖陽文采照耀山谷尾色最麗展之如屏故稱孔雀
屏也性噉蛇虺或云亦與惡蛇交其膽毒人立死夷
人取其卵使家雞伏之可畜但不甚文耳華陽國志
云雲南郡孔雀常以二月來翔月餘而去今殊不然
朱秉器楮談云緬甸有鳥四足而肉翅其大如鵝其鳴
似鶴能飛而不能遠其雛胎生飛行則負雛于背不
踐稼穡不食生蟲殺之者不祥
唐咸亨中永昌之西野桑生石上其材上屈西向而下
直南詔取以為弓不筋漆而利名曰螟弓今鶴慶産
巖桑猓猓取以為弓發矢千步其遺種也
越睒之西産善馬世稱越睒駿始生若羔歲中以紐莎
縻飲之以米瀋七年可御日馳數百里至宋建炎紹
興常以錦綵買馬於大理范成大桂海虞衡志云大
理馬為西南蕃之最今滇絶無馬惟緬産者稍為雄
駿次則昆明宜良陸凉世稱西馬黔國有牧場焉其
馬自生自育一牡九牝隨向飲齕他牡至輒蹄之非
牧人不敢近也
博物志云雲南郡出茶首其音蔡茂是兩頭鹿也其腹
中胎可治蛇虺毒土人常以四月中取之按後漢書
兩頭鹿見雲南其即是耶然亦不恒有矣
象産緬甸之擺古距永昌可四千餘里莽酋居焉得象
馴而習之以供戰陳其梟者直千金貢象可三百金
景東土官常畜以備宣索
常璩南中志云永昌有貊獸能食鐵有猩猩能人言其
血可以染朱罽
博物志云越嶲有牛稍割取肉經日復生釋法盛歴國
𫝊亦云天竺有稍割牛十日一割不便困病
氂牛産刺次香羅瓦魯諸夷地毛可為帽為纓莊子所
謂大若垂天之雲而不能捕鼠是已
騰衝有地名緬箐常有二獸出見大如槖駝毛色碧綠
獅首象蹄牛尾有齒無牙頂戴肉角見人則伏地而
鳴土人誤殺其一暴露數日都不臭腐父老云此獸
見則有兵
史記稱莋馬僰僮髦牛髦即氂也僰僮信實而忠於其
主至死不變人得此僮為僕甚為利益今之僰夷獰
獷樂戰鬭詎堪畜養哉
百夷雞産永昌諸蠻地視家雞足短而善鳴晝夜無時
音穉若鷓鴣然雌者亦鳴又夏秋之交生秧田中者
曰秧雞小而黠不可捕其五色俱備日中吐綬者曰
錦雞
薄辰大如狐而人立手足𩔖熊亦曰熊弟炙之甚美福
羅似猴而毛赤可為裘性嗜蜜土人置蜜罝之出鶴
慶山谷中
哈芙蓉夷産也以鶯粟汁和草烏合成之其精者為鴉
片價埒兼金可療泄痢風蟲諸症尤能堅陽不泄房
中之術多用之然亦有大毒滇人忿爭者往往呑之
即斃
百鵲膽一名蘆薈亦夷地草滴脂淚而成凝黑若餳味
苦甚故名也又謂之鴉覽亦名黑藥治小兒五疳最
良解巴豆毒及頭癬齒䘌服過七分者死
阿魏亦出者樂甸相𫝊大樹凝脂下洒著物即化市之
鬻者皆其化也故諺曰阿魏無真此物極臭而能止
臭殺蟲消痞辟瘟治瘧諸鬼物畏之一曰合昔泥夷
人以醃羊肉甚美
唵叭香不知何物所製以其國名氣味稍似阿魏可和
諸香爇之昔人有賃凶宅者既知其凶不得便徙槖
中有唵叭香取焚之數夕中夜聞鬼語曰彼焚何物
令我頭痛不堪亟避之翌日宅遂清吉無患
香又有白檀甘檀紫榆青木降真諸種而麝為之最然
土人不知製香售之估客而已焚供皆劈檀榆之属
爇之
緬茄枝葉皆𩔖家茄結實似荔枝核而有蔕土人雕刻
其上而繫之拭眼去翳亦解瘡毒緬豆者如豆蔓生
子大如栗斑文點點咀之傅瘡良然性迅惡誤服之
吐瀉致死又有神黃豆調水飲能解小兒痘毒然亦
不甚驗也
白龍鬚草名出蒙化永昌間有大毒袪風發汗軟人肌
骨治痿痺最效然每服止可二三分至五分極矣須以
無灰酒嚥之或與烏骨雞同煮服後仍坐密室三日不
可風滇人不甚用惟女子洗足用之云骨軟易纏也
蛤蚧沅江山中有之穴於枯樹其鳴雄曰蛤雌曰蚧聲
相和然後合捕之相抱至死不脱房中藥用之
雪蛆産麗江之雪山形如竹䶉土人於積雪中捕得臛
食之云愈心腹熱疾間有脯至鶴慶鬻者然不恒有
也
仙人骨出楚雄之吕合驛相𫝊南詔時張王二生遇吕
仙於此王得度上昇張不能從憤而死埋骨山中化為
石瑩徹如水晶傅一切瘡痬立愈詳見雜略
蒙山産草烏最毒弘治間有周朱二醫採以釀酒比熟
周將以進要人夕先嘗之迨曉斃矣朱則邀道侣四
人共飲二人先至飲之主客俱斃座上二人以後至
得免僰爨諸夷煉以傅矢中人畜無不立死者讎家
取置衣領及冠巾中遺人著之即腦裂頭斷然其方
秘不𫝊也
人參出姚州及大理山中性視遼産燥烈不可服土人亦
不知製也其小而脩者曰竹節參性彌緩
高河菜似芹菹之良出點蒼之高河故名相𫝊云採者
不可有聲聲則致雷雨
語云金生麗水今麗江其地也其江曰金沙源出吐蕃
經鐵橋寳山永寧北勝以逹東川江滸沙泥金麩雜
之貧民淘而煅焉日僅分文售蜀估轉諸四方其税
屬之土府漢不得有也朝廷歲責滇賦金五千其直
可四萬緡皆蜀估有力者先期受直於官而走四遠
裒入之間有逃且死者累及姻族桁楊纍纍至於黔
巫瘴癘十死一生又不具論也永平山中間有金沙
色更赤而利甚微
麗江之金不止沙中又有瓜子羊頭等金大或如指産
山谷中先以牛犁之俟雨後即出土夷人拾之納於
土官然近亦絶無矣
博物志補云金一也産于金沙江者紫色光瑩産於麗
江者色赤而沾垢膩銀一也産於梁王山者白瑩而
有茶花黃點撲之有聲琤琤然産於細花明光諸場
者微有鉛色撲之其聲黯麗江府産金尤多每雨後
其金散拾如豆如棗大者如拳破之中空有水亦有
包石子者銀則穴地數十丈取鑛石鍊之其所産最
甚者莫如磨乃場
滇銀鑛共二十有三所置場委官以征其課歲約二萬
緡然脈有盛衰課隨盈縮又有銅鑛十九所鉛鑛四
所碌鑛一所按禹貢梁州貢鐵銀鏤漢書地理注銀
出朱提屬寧州部其來久矣錫則臨安者最佳上者
為芭蕉葉扣之聲如銅鐵其白如銀作器殊良出市
者雜以鉛遂頓減價
瑪瑙産永昌之哀牢山紅白二色其相間者謂之纏絲又
有土瑪瑙其色微紅而堅不足近遼東瑪瑙盛行而
滇産廢矣
寳石産猛密木邦及永平以西皆有之生山坳溪澗注
水之所謂之寳井色𩔖不一值亦懸絶蔚藍色而重
數兩者即逾千金然亦不多得也其雜碎者為寳砂
𫝊聞先朝時寳井得一寳石中有蒼蠅二頭置几上
能辟蠅鎮守中官聞之以三百金購去
琥珀産緬爨諸西夷地相𫝊松脂入地千年所化又云
楓木精液凝成未知信否但其中亦有蚊蠛等形想
不誣也其直火珀及杏紅為上血珀金珀次之蠟珀
最下又其下者可供藥餌而已宋劉裕南征時寧州
獻琥珀枕裕大悦以其治金創碎以分將士今重三
五兩以上者即不可多得矣萬歷甲午有詔下藩司
取二百斤一時騷然惟永昌郡帑舊貯二十餘斤悉
以上供搜括數年竟不能充其數而止民破家者無
算
催生石亦出西陲山下色翠而間以白作酒器飲之云
能治産難然不甚驗至于紫英雲母石青深綠石黃
地所時有不足珍也其他如水精綠玉墨玉碧瑱古
喇錦西洋布孩兒茶之屬皆流商自猛密迤西數千
里而至者非滇産也而為滇病最甚然後漢書已稱
永昌出金銀光珠琥珀水晶琉璃軻蟲蚌珠孔雀翡
翠犀象猩猩貊獸以今較之又不逮矣
南中志云永昌産光珠有光珠穴吕凱子祥太康中獻
光珠五百斤又云瀾滄水有珊瑚今俱絶無
文石出點蒼山之北麓白質黑章膩若截肪琢為屏障
其最佳者蒼素分明山川遠近雲林晻曖若天生圖
畫不脛而走四方好事者爭購之相𫝊李德裕平泉
莊醒酒石即此也然贗作者亦復不少其作人物驢
馬以媚俗眼者皆饞鼎耳大内鼎建不時採取頗為
民累嘉靖辛酉詔取四尺以上至七尺者五十巡撫
蔣宗魯奏罷之萬歷癸巳詔取鳳凰石百餘皆擇石
中有花草鸞鶴形者名之然僅三四尺而止閩鄧原
岳點蒼山石歌點蒼山頭日吐雲紫光白氣長氤氲
却産竒石作屏障終朝開採徒紛紛頻年貢入長安
道濃淡之間山色好君王便作圖畫看豈識閭閻刳
肝腦朝鑿暮解苦不休詔書昨下仍苛求前運後運
相結束道傍嘆息聲啾啾耳目之翫豈少此十夫供
役九夫死從來尤物是禍胎吁嗟乎當時作俑者誰
子
永昌人善造料絲初由鎮守内使有之珍秘殊甚永昌
人試效為及成反精於彼又長大數倍其法以紫石
英赭石合饒磁諸料煅之於烈火中抽其絲織以成
片加之綵繪以為燈屏故曰料絲李文正公以為繚
絲誤矣又以瑪瑙合紫石粉而煅之以成碁子瑩潤
細膩甲于天下
滇苦無茗非其地不産也土人不得採取製造之方即成
而不知烹瀹之節猶無茗也昆明之泰華其雷聲初
動者色香不下松蘿但揉不勻細耳點蒼感通寺之
産過之值亦不廉士庶所用皆普茶也蒸而成團瀹
作草氣差勝飲水耳
滇水皆以海名而味不鹹鹽皆自井中出也楚雄有黑
井白石泉井巖泉井東井琅井阿陋井猴井姚安有
白羊井白石谷井觀音井舊井橋井界井中井灰井
尾井阿拜小井大理有諾鄧井大井山井天耳井師
井順盪井石門井洛馬井石縫井河邊井天生井安
寧州有大井石井河中井大界井新井鶴慶有彌沙
井橋後井武定有只舊井草起井其餘小井無數皆
熬波成鹽迤西者圓如瓜迤東者如巖石惟順盪自
巖穴湧出有池盛之熬作楪形最潔白無滓此泉初
出甚盛日百餘斛所司遣官驗眎土人懼其增課也
以木石壅其源令緩既去泉流遂微矣又威遠州莫
蒙寨有河汲而澆諸火上即成鹽
㲲者織羊毛為之其細如絨堅厚如氊染成五色謂之
縹㲲永昌麗江人能為之其在廣西者曰氆氌本一
種也氊則諸郡皆為之而鄧川最良然亦麤甚桂海
虞衡志云蠻氊以大理為最蠻人晝披夜卧無貴賤
人有一番
布以永昌之細布為佳有千扣者其次有桐花布竹布
井口布火麻布莎羅布象眼布而洱海紅花膏染成
最艷謂之洱紅永昌善造青謂之金齒青其直獨倍
他所南中志云有闌干細布闌干獠言紵也文如綾
錦華嶠後漢書云哀牢夷之染綵細布織成文章如
綾錦有梧桐木華績以為布幅廣五尺潔白不受垢汚
先以覆亡人而後服之今西洋布豈其遺種耶
南詔通紀云兜羅綿出金齒木邦甸又有火草布草葉
三四寸蹋地而生葉背有綿取其端而抽之成絲織
以為布寬七寸許以為可以為燧取火故曰火草然
不知其何所出也
紙出大理蒸竹及榖皮為之其水必用藥師井者良膩
而不燥謂之青抄可以久藏但差狹小耳其用米粉
抄者鮮白有餘而善腐蠧字畫易脱若華亭粉箋然
其製稍長滇無柬紙以此代之
蘇易簡曰雞足山古松心燒烟為墨最佳今大理工人
取松煙膠和入丹砂雜以腦麝硫黃為之雖不及歙
墨之良較之他處稍勝然歙墨用油煙非古法也曹
子建詩云墨出青松煙仇池筆記真松煤遠煙自有
龍麝氣則滇猶有古之遺法耶但持以作字一點如
漆不能不遜新安耳
桂海虞衡志云蠻甲惟大理國最工甲胄皆用象皮胷
背各一大片如龜殼堅厚與鐵等又聯掇小皮片為
披膊護項之屬製如中國鐵甲葉皆朱之兜鍪及甲
身内外悉朱地間黃黑漆作百花蟲獸之文如世所
用犀毗器極工妙又以小白貝纍纍絡甲縫又裝兜
鍪疑猶𫝊古貝胄朱綅遺製云
又云雲南刀即大理所作鐵青黑沈沈不䤾南人最貴
之以象皮為鞘朱之上亦畫犀毗花文一鞘兩室各
函一刀靶以皮條纏束貴人以金銀絲今大理無刀
惟鶴慶刀劒馳譽四方其法取古宗鐵濯以鶴川水
利可剸犀柔者可以繞腹然古宗鐵不易得貿之四
遠者皆凡鐵耳而以金銀裝飾取媚無當於用也書
刀則新興安寧者良
緬鈴相𫝊鵬精也鵬性滛毐一出諸牝悉避去遇蠻婦
輒啄而求合土人束草衣絳衣簪花其上鵬嬲之不
置精溢衣上跳躍不休采之裹以重金大僅如豆嵌
之於勢以御婦人得氣愈動然秘不外售殺夷取之
始得滇人偽者以金作蒺藜形裹而摇之亦躍但彼
不摇自鳴耳一云名太極丸
景東蒙化之間夷民能織斑絲蓋亦土蠶之繭織成紫
白相間如記所稱吉貝者劉禹錫詩蠻衣斑斕布其
謂是耶然幅狹而短不堪作衣耳
滇略卷三
