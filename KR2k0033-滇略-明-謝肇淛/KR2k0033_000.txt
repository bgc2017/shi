滇略地理𩔖三(都會郡縣之屬)
提要
(臣)等謹案滇略十卷明謝肇淛撰肇淛有史
觽已著錄此書乃其官雲南時所作分為十
門一曰版略志疆域也二曰勝略志山川也
三曰産略志物産也四曰俗略志民風也五
曰續略志名宦也六曰獻略志鄉賢也七曰
事略志故實也八曰文略志蓺文也九曰夷
略志苗種也十曰雜略志瑣聞也雖大抵本
圖經舊文稍益以新事然肇淛本文士于記
誦亦頗博洽故是書引據有徵叙述有法較
諸家地志體例特為雅潔薛承矩序稱其上
以搜楊終常璩之所未及下以補辛顯怡李
京楊慎田汝成諸紀載之漏遺杭世駿道援
堂集有是書跋亦謂其詳遠略近博觀而約
取蒼山洱水之墟稱善史焉均非溢詞也乾
隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
