增注補遺
謁入(史記高祖本紀乃紿為謁謁入索隠曰何休云謁謂以札書姓名若今之通刺)聞有君
之名雅矣(史記高祖本紀雍齒雅不欲屬沛公注服虔曰雅故也蘇林曰雅素也)世家
于越(孟子仲子齊之世家也大戴禮勸學篇于越戎貉之子西漢貨殖𫝊辟猶戎翟之與于越師)
(古曰于發語聲也東漢宋儁傳贊亦弭于越注于語辭吳仁傑西漢刊譌補遺曰于越之稱本於春秋所)
(謂於越於聲轉而為于)火耕水耨(西漢武帝紀詔曰江南之地火耕水耨應劭曰燒草下水)
(種稻草與稻並生高七八寸因悉芟去復下水灌之草死獨稻長所謂火耕水耨)
會稽三賦卷中
宋王十朋撰
民事堂賦(史鑄注)
(并序剏戊寅冬作會稽志云民事堂王龜齡僉判日始歲丁丑季冬先有民事堂詩云親擢深蒙)
(聖主恩宜知民事訓詞温仰惟睿意思邦本要使書生識治原不憚勤勞馳禹會敢忘精白奉堯言)
(它時上問蒼生事願竭孤忠慷慨論按此堂乃紹興間添差僉判廳之公堂也元寓小能仁寺厥後)
(既無添差之職堂亦隨廢至嘉定壬午僉判王公文若以先生之職乃是特差蓋同正員由是於下)
(車時修宇葺堂立扁以踵其舊焉)
堂名民事志天語也(高宗皇帝玉音王某作朕親擢第一人欲試以民事云云徐寅玄)
(宗御製盧徵君章堂銘賦王刊乎帝寵天語)十朋備員越幕(史記補郡屬備員又備員而行)
歲將朞顧惟不才(左傳季札曰札雖不才)瞢然無補(唐白居易傳懵然無知)
(西漢董仲舒傳又將無補與)日㠯敗官曠職為憂(左昭公十四年叔向曰貪以敗官為)
(墨韓文諍臣論不敢曠其職白居易文臣等深慚曠職)所幸黃堂主人甚賢(時太守王)
(尚書師心漢郭丹傳注黃堂太守之廳事)同僚皆士君子(左文公九年苟林父曰同官為)
(寮吾嘗同僚敢不盡心乎詩既醉人有士君子之行)朝夕講論無非民事之要
者因為之賦㠯志其一二云
繄越幕有下僚兮(班彪冀州賦陪幕府之下僚左思詠史詩英俊沈下僚繄於兮於計二&KR0704;)
(發語之辭也)名所寓曰民事之堂(寓所已見於題注)誦天語之丁寧
兮(歐陽公拜官詩丁寧天語深曠蕩皇恩闊東坡謝宣召表學士院狀使華寵賁天語丁寧)銜聖恩
而不敢忘(文選陸士龍詩銜恩非望始)啖民脂㠯飽妻子兮(容齋續筆乾德)
(三年成都景煥撰野人聞話一書首載蜀王孟昶頒令箴凡二十四句太宗皇帝嘗取二聮先後互換言之云)
(爾俸爾禄民膏民脂下民易虐上天難欺以賜郡國立為戒石銘白樂天贈友詩惜哉萬鍾粟多為飽妻兒)
猶鼠雀之偷太倉(韓文和盧郎中送盤谷子詩家請官供不報答無異雀鼠偷太倉東坡寄)
(劉孝叔詩方將雀鼠偷太倉未肯衣冠挂神武山谷送朱中允詩我官雀鼠盜太倉)苟不民事之
是思兮又將奚逭虖天殃(記月令稱兵必天殃)嗟會稽之大府兮
(九域志大都督府越州會稽郡)罹荐歲之凶荒(選王元長策秀才文中產闕洊歲之貲周禮)
(縣都之委積以待凶荒)颶風作於孟秋兮(南越志熙安間多颶風者具四方之風也常以)
(五六月興未至時雞犬為之不鳴颶音具)雨浸淫而異常天吳怒而江濤沸
溢兮(柳文招海賈文天吳九首兮更笑迭怒文選木玄虛海賦天吳乍見而髣髴杜甫北征詩天吳及紫)
(鳳注曰山海經云朝陽之谷有神曰天吳是為水伯虎身人面八首八尺八尾皆青黃愚按山海經又載一說)
(今併附于此云蓋余之國有神八首人面虎身十尾名曰天吳)漂廬舍而壊隄防(是歲上虞)
(縣申漂蕩屋宇者四百五十三家蘇子由黃樓賦方水之淫也漂廬舍敗塚墓董仲舒策其隄防壊也慶歷)
(中謝師厚董投海塘詩五行交相凌海水不潤下處處壊隄防白浪大於馬)粢盛害而歲大
侵兮(左莊公十一年天作淫雨害於粢盛榖梁襄二十四年五榖不升謂之大侵注侵傷也)民餓
踣而流亡(毛詩民卒流亡禮記民多流亡踣匹候蒲北二&KR0704;倒也)射的黑而米斛
千兮(孔曄會稽記射山半有石室迺僊人射堂東峯有射的白米斛百射的玄米斛千)擷蓼花
㠯為糧(增注是歲飢民擷蓼花掘草根而食)痛瀕海之蚩蚩兮(毛詩氓之蚩蚩注蚩)
(蚩敦厚貌)葬江魚之腹腸(增注上虞縣溺死者幾二百人楚辭屈原漁父篇寧赴湘流葬於)
(江魚之腹中)予嘗告其故於前使君兮(前使君乃趙殿撰令詪)請敷奏
於巖廊(書舜典敷奏以言唐王珪傳敷奏詳明又西漢董仲舒傳虞舜游於巖廊之上)顧幕中
平日之辨兮人迺靳其為狂(韓文言箴幕中之辨人反以汝為叛)會伯尊
之傳召兮(王介甫雜詠召公方伯尊左成公五年梁山崩晉侯以傳召伯宗注傳驛傳中戀&KR0704;)
達民瘼於九重(東漢循吏傳序光武廣求民瘼楚辭宋玉九辨君之門以九重唐孫伏伽傳)
(天子之居禁衛九重)予殆有𩔖於輦者兮亦何恨夫言之不庸(榖梁)
(成五年梁山崩壅遏河三日不流晉君召伯尊而問焉伯尊來遇輦者輦者不辟使車伯尊下車而問焉曰子)
(有聞乎對曰梁山崩壅遏河三日不流伯尊曰君為此召我也為之奈何輦者曰天有山天崩之天有河天壅)
(之雖召伯尊如之何伯尊由忠問焉輦者曰君親素縞帥羣臣而哭之既而祠焉斯流矣伯尊至君問之曰梁)
(山崩壅遏河三日不流為之奈何伯尊曰君親素縞帥羣臣而哭之既而祠焉斯流矣孔子聞之曰伯尊其無)
(績乎攘善也注取輦者之言而行之非巳之功也爾雅徒御不驚輦者也注步挽輦車韓文進學解名一藝)
(者無不庸尚書弗詢之謀勿庸)洪惟當宁之至仁兮(記曲禮天子當宁而立爾雅門屛之)
(間謂之宁西漢司馬相如傳中國有至仁)視赤子其如傷(書康詰若保赤子惟民其康乂)
(西漢路溫舒傳文帝愛民如赤子孟離婁文王視民如傷)蠲常賦而救天菑兮(有常)
(額曰賦非常額曰貢左僖公十三年秦大夫百里曰天災流行國家代有救災恤隣道也菑與災通用)出
内帑之所藏(是歲聖旨蠲免租賦以内帑代之藏昨郎才壯二&KR0704;金玉所藏)哀東州之
無告兮(班固薦謝夷吾文會稽謝夷吾出自東州孟梁惠鰥寡孤獨四者天下之窮民而無告者)
惠吾民兮龔黃(南史陳循吏傳論曰故龔黃之化易以冇成元微之詩為問龔黃輦白樂天詩)
(政績美龔黃按西漢循吏傳序若黃霸龔遂所居民富所去見思)左公孝而右孟博兮
(東坡詩左挹公孝右孟博我居其間但畫諾按東漢黨錮傳序汝南太守宗資任功曹范滂南陽太守成瑨任)
(功曹岑晊二郡為謠曰汝南太守范孟博南陽宗資主畫諾南陽太守岑公孝弘農成瑨但坐嘯晊音質)相
與協贊其惟良(隋書李詢傳同心協贊西漢循吏傳序孝宣帝稱曰與我共理者其惟良二)
(千石乎)先撫字而後催科兮(唐陽城傳撫字心勞催科政拙)正今日之所
當寬公私之債負兮㠯俟虖歲之豐穰(按梅溪集中作積負又代王師)
(上劄子云將本府所有逋負積年公租私債令至來年蠶麥成熟後理還陸宣公制詰公私債負容待蠶麥熟)
(後徵理詩烈祖豐年穰穰)省訟牒之煩苛兮(唐漢彥博傳訟牒滿庭時譏其煩碎西)
(漢文帝紀宋昌進曰漢興除秦煩苛)抑&KR1500;政之豪強(晉元帝紀詔曰二千石令長正身明法抑)
(齊豪強唐許孟容傳曰職司輦轂當為陛下抑豪彊東漢宦者𫝊序敗國蠹政之事不可單書晉外戚傳叙)
(害時蠹政者不可勝載)節無用之浮費兮(西漢毋將隆傳不以民力共浮費秦少游進策)
(理財之術莫若盡地力節浮費二者而巳)俾斯民之小康(毛詩民亦勞止汔可小康)兹政
事之所急兮敢不忠告虖黃堂(語顏淵忠告而善道之)至若鑑湖
利及九千頃兮(通典云東漢永和五年太守馬臻始建塘立湖周三百十里溉田九千餘頃人)
(獲其利)日侵削而就荒(先生鑑湖說云國朝之興人始盜湖為田盜於祥符者纔二十七戸)
(至慶歷間為田四頃而巳至治平熙寧間盜而田之者凡八千餘戸為田七百餘頃而湖浸廢矣政和中郡守)
(專務掊利遂建議以湖為田而歲計其所入供京師自是豪民強族公然侵佔無復知有所謂湖湖亦僅存其)
(名而水旱災傷之患無歲無之今湖中田凡二千三百餘頃歲得田米六萬餘石為郡守者徒見夫六萬石之)
(利於公家而竟不知八千戶之被其害也記毋或敢侵削衆庶陶淵明歸去來三徑就荒)歲和買
無慮十萬縑兮(紹興府和買經建炎兵後歲於兩税外入縑一十萬匹)會無一錢
之償搉酤之利半奪於有力兮(西漢武帝紀初搉酒酤又昭帝紀秋七月罷搉)
(酤官㩁酤者禁閉其事總利入官而下無由以得有也㩁酤上音較下工護切謂禁民酤釀獨官開置取利也)
財賦浸㠯荒涼(韓文調張籍詩家居率荒涼)兼并之弊熾於大族兮
(西漢武帝紀又禁兼并之塗西漢高帝紀徙齊楚大族)編氓餒於糟糠(舊唐書韋承慶諫太)
(子書西土編氓凋喪將盡干戈日用烽柝荐興史平準書貧者或不厭糟糠陶淵明雜詩寒餒常糟糠)兹又
越中之巨害兮姑略言其大綱(西漢叙傳略存大綱)若夫民事之
在天下兮固不足以知其詳有一言㠯盡之兮(記中庸天地之)
(道可一言而盡也語一言以蔽之)曰生之而不傷(西漢鼂錯傳人情莫不欲壽三王生而不)
(傷)擇守令兮去姦贓(通鑑陳子昂上疏刺史縣令不可不擇東坡策守令不可以不擇)
(東漢蘇章遷冀州刺史故人為清河太守章行部按其姦贓)慎勿擾兮如牧羊(西漢曹參)
(傳參去齊屬其後相曰以齊獄市為寄愼勿擾也卜式傳式為郎牧羊上善之式曰非獨羊也治民亦猶是)
(矣)兹&KR0850;畆之惓惓兮(西漢劉向上封事曰念忠臣雖在&KR0850;畆猶不忘君惓惓之義也&KR0850;古)
(文畎田間行水道周禮耜廣五寸二耜為耦一耦之伐廣尺深尺謂之&KR0850;)願入告于天王(書君)
(陳爾有嘉謀嘉猷則入告爾后于内天王者孔子作春秋尊同君之稱也蔡邕獨斷曰天王諸夏之所稱天)
(下之所歸往故稱天王)
(此賦凡三十三韻今詳三十一韻即今之所用韻也其九重不庸二韻乃古之所用韻也古韻其原出於)
(鄉音則古今所用一韻爾謹按吳棫韻補十陽韻内重庸二字皆收重傳王&KR0704;道藏謌神暢感寂庭嘿思)
(徹九重靈歌理冥運百和結朱章庸于方切陳琳車渠椀賦廉而不劌婉而成章德兼聖哲行應中庸今)
(又按進學解方今聖賢相逢治具畢張拔去兇邪登崇俊良占小善者率以錄名一藝者無不庸爬羅剔)
(抉刮垢磨光盖有幸而獲選孰云多而不揚凡三家用韻如此是以先生所用皆與古合蓋本於此)
會稽三賦卷中
