會稽三賦卷下
宋王十朋撰
蓬萊閣賦(史鑄注)
(并序之此作固在二賦之後而成然其中所述即戊寅中秋蓋追思而作者也先生又有蓬萊閣)
(詩云萬壑千巖氣象雄卧龍山與道山同秦皇辛苦求仙藥不識蓬萊在此中又云祖龍車轍遍塵)
(寰只道蓬萊在海間空上皇秦山上望不知此處是神仙)
越中自古號嘉山水(晉王羲之傳會稽有佳山水名士多居之唐李遜游妙喜寺記越州)
(好山水山轉遠轉高水轉深轉清)而蓬萊閣實為之冠(西漢丙魏贊蕭曹為冠東漢謝)
(夷吾傳聽聲察實為九伯之冠)㫺元微之作州宅詩世稱絶唱(元稹以州宅夸)
(於樂天云州城縈繞拂雲堆鏡水稽山滿目來四面無時對屏障一家終日在樓臺星河影向簷前落鼓角聲)
(從地底回我是玉皇香案吏謫居猶得小蓬萊絶唱注見于後)近代張公伯玉三章
膾炙人口(張伯玉荅王越州蓬萊閣詩書報蓬萊高閣成越山增翠越波明雲收海上天地靜人在)
(月中金翠橫游女弄芳珠作珮仙人度曲玉為笙會須長揖浮丘伯醉聽銀河秋浪聲又州宅詩萬疊湖山煙)
(水濱朱門畫戟間松筠登臨不踏紅塵路燕寢長居紫府春晝靜欲驂風外駕夜寒疑是月中身我慙白首方)
(為吏猶得蓬萊作主人又蓬萊閣醉歸詩蓬萊閣上醉歸時猶索芳樽步步隨啼鳥似來留翠珮旁人笑為整)
(花枝腰間半嚲黃金印頭上斜敧白接籬拍手向他賓從道使君未老莫扶持齊已還人卷詩鏗金戛玉千)
(餘篇膾吞炙嚼人口傳)好事者從而和之(孟萬章好事者為之也)獨未聞有
賦之者十朋筮仕之初(左閔元年畢萬筮仕於晉遇屯之比)辱為蓬萊客
迺者中秋之夕(西漢景帝紀三年正月吳王濞反六月詔曰迺者吳王濞等為逆曹參傳惠帝)
(面讓參曰乃者我使諫君也師古注曰乃者猶言曩也)與同僚會飲于兹閣覽湖
山之勝翫月于樽爼間(文選張景陽雜詩折衝樽爼間注引晏子春秋曰孔子曰不出)
(樽俎之間而折衝千里之外)即席賦詩(先生賦詩呈同官見下文注禮記曲禮將即席容毋怍)
(詩載馳故賦是詩南史梁武帝揔延後進置酒賦詩蕭介染翰便成文無加點帝曰即席之美也)諸公
皆和既而念之閣不可㠯常登一詩不足㠯盡意(先生詩云)
(中秋翫月卜蓬萊風送嬋娟入座來樽爼論文清有味湖山照眼淨無埃雲生脚底蛟龍卧影落人間鼓角催)
(把酒問天兼問月何時此夜更銜杯易繫辭言不盡意)遂從而賦焉
王子游會稽客蓮幕(晉郗超在柏温帷下謝安曰郗生可謂入幕賓矣王儉為南齊相)
(幕府皆名士世謂紅蓮映秋水韓偓寄湖南從事詩蓮花幕下風流客李商隠詩下客依蓮幕云)登卧
龍之山(本名種山卧龍之稱始見于吳越王錢倧時嘉祐中刁景彦望海亭記云山周連數里盤屈於)
(江湖上狀卧龍也龍之腹府宅也龍之口府東門也龍之尾西園也龍之首望海亭也)躡巨鼇之
閣(列子湯問篇勃海之東有大壑中有五山岱輿員嶠方壺瀛州蓬萊臺觀皆金玉所居之人皆仙聖之種)
(五山之根無所連著常隨潮波上下往還不得暫峙帝而恐流於西極失羣聖居使巨鼇十五舉首而戴之始峙)
(不動嶠音喬)秀閱千巖流觀萬壑(晉書顧愷之至荆州人問以會稽山川之狀愷之云)
(千巖競秀萬壑爭流草木蒙蘢若雲興霞蔚)縱遠目於東州(韓文城南聮句遠目增雙明)
暢幽懷於寥廓(蘭亭序暢叙幽情賈誼鵩賦廖廓忽荒與道翺翔李白詩其心在寥廓寥音)
(蓼空虚也荒音怳)于時天高氣肅(楚辭宋玉九辨天高而氣清洪興祖補注曰清疾正切古)
(本作瀞)秋色平分(皇宋百家詩李朴月詩平分秋色一輪滿)簮盍良朋(易豫卦勿)
(疑朋盍簮王弼注盍合也簮疾也孔穎達正義羣朋合聚而疾來也伊川易傳簮之名簮取聚髮也杜甫詩盍)
(簮喧櫪馬列炬散林鴉亦以器物為對也)把酒論文(杜甫詩何時一樽酒重與細論文)俯仰
湖山懷古傷今(毛詩君子傷今而思古)登高賦詩(西漢藝文志登高能賦可以為)
(大夫陶淵明移居詩春秋多佳日登高賦新詩)㠯寫我心(毛詩我心寫兮又以寫我心)周覽
城闉(史記頌秦德碑一登兹泰山周覽東極一周覽遠方遂登會稽常應物登樂游廟詩周覽京城内)
(文選謝宣遠詩分手東城闉說文曰闉城内重門也廣韻為城上門也)鱗鱗萬戶(東坡越州張中)
(舍壽樂堂詩卧龍蟠屈半東州萬室鱗鱗杭其股漢志作建章宫度為千門萬戶)龍吐戒殊(卧龍)
(戒殊二山相望戒殊山本名蕺山在戒殊寺内故俗借寺名呼之杜甫渼陂行此時驪龍亦吐珠)龜伏
東武(龜山在山陰縣東八十步一名怪山下有東武里元稹酬鄭從事宴望海亭詩一奉□伏東武小注)
(龜山别名)三峯鼎峙(張伯玉蓬萊閣閒望詩三峯出雉垣注中有卧龍蕺龜三山焉文選陸士衡)
(辨亡論鼎峙而立晉宣帝紀唐太宗制曰逮乎魏室三方鼎峙)列嶂屏布草木籠葱(元稹)
(酬鄭從事宴望海亭詩海亭樹木何籠葱又見前注)煙霏霧吐(鮑照河清頌煙霏霧集不可勝紀)
棟宇崢嶸(選楊子雲甘泉賦似紫宫之崢嶸鄭獬慶壽宫上梁文鯨棟崢嶸)舟車旁午
(禮記舟車所至人力所通儀禮大射儀度尺而午注一縱一橫曰午西漢霍光傳使者旁午如淳曰旁午分)
(布也師曰一縱一橫為旁午猶言交橫也)壯百雉之巍垣(記坊記都城不過百雉注雉度名也)
(高一丈長三丈為雉百雉為長三百丈左隠元年都城過百雉注方文曰堵三堵曰雉公羊傳定十二年五板)
(而堵五堵而雉百雉而城注八尺曰板禮天子千雉公侯百雉伯七十雉子男五十雉又見禮注)鎮六
州而開府(元稹初除浙東詩會稽旁鎮六諸侯通鑑後梁紀建牙開府)東望稽山(稽山)
(門外東南十二里)思禹之功(左昭公元年劉子曰美哉禹功注見河洛而思禹功)喬松鬱
虖故陵丹青儼於祠宫藏丹書於䰠穴(遁甲開山圖曰禹治水至會稽)
(宿於衡嶺宛委之神奏玉匱之書十二卷以授禹禹未及持之四卷飛入泉四卷飛上天禹得四卷開而觀之)
(乃遁甲開山圖因以治水訖乃藏書於洞穴此說又見賀知章龍瑞宫圖經纂山記按纂山記乃更搜真靈之)
(玄要集天官之寳書書以漆和丹繒盛以玉笥藏於玄臺之中堅石之下䰠與神同)㳅遺盡於無
窮(左襄四年虞人箴曰芒芒禹迹盡為九州注畫分也張伯玉蓬萊閣閒望詩禹畫舊書存)南目秦
望(稽山門外南四十里其山本會稽分而為秦望)哀秦之過(史秦始皇紀上不聞過而日驕西漢)
(項籍贊昔賈生之過秦先生有秦望四言我瞻秦望哀秦之過嗟彼黔首其誰之禍)方鑱石㠯頌
德(始皇上鄒嶧山上秦山橝梁父登之罘作琅邪臺上會稽皆立石刻頌秦德其末後東巡臨浙江上會稽)
(在三十七年也罘音浮之罘山名)驕顏色㠯相賀(前輩謂始皇行封禪之禮則君臣動色交)
(相慶賀以為太平之極功)嗟仙藥之不來(始皇紀始皇之碣石使韓終侯公石生求仙人不死)
(之藥侯生盧生相與謀曰始皇貪於權勢未可求為仙藥於是乃亡去又方士徐市等入海求神藥數歲不得)
俄腥風之已播(同上三十七年七月始皇崩於沙丘丞相斯恐有變秘之不發喪棺戴輼輬車)
(中輼車臭載一石鮑魚以亂其臭胡曾詠史詩堪哭沙丘纔過處鑾輿風起鮑魚腥輼輬上音溫下音涼卧車)
(也)西望夕陽送目蘭亭(爾雅山西曰夕陽山東曰朝陽詩公劉度其夕陽豳居允荒)
(蘭亭在常喜門外西南二十五里今天章寺即其地也)懷王謝之風流(杜甫壯遊詩王謝風)
(流遠闔廬丘墓荒張伯玉蓬萊閣閒望寫懷詩風流王與謝唱和白偕元)感斯文而涕零(蘭亭)
(序後之覽者亦將有感於斯文詩小明念彼共人涕零如雨)徒觀夫茂林脩竹(蘭亭序此)
(地有崇山峻嶺茂林脩竹)鎖煙靄而冥冥北望滄海(三江門外北十八里至海塘)
渺其無涯(書微子若涉大水其無津涯)方吳門之畫龍(吳越春秋闔閭傳吳在辰)
(其位龍也故小城南門上反羽為兩鯢鱙以象龍角先生作畫龍未詳鱙未詳何音徧檢字書並不收)視
越國其如蛇(同上越在已地其位蛇也故南大門上有木蛇北向首内示越屬于吳也)轟靁
鼓於一處(西漢王尊傳毋持布鼓過雷門師古曰雷門會稽城門也有大鼓越擊此鼓聲聞洛陽)
(韓文征蜀聮句風旗帀地揚雷鼓轟天殺文選孫楚為石苞與孫浩書桴鼓一震而元凶折首)虚吳
國而成窪(左傳伍員曰吳其為沼乎注謂吳宫室廢壊當為汙池窪烏瓜&KR0704;清水又深也)訪麗
譙之故址(譙樓之别稱於城門上起高樓以為守禦之望故謂美麗之樓為䴡譙華安仁云雷門乃)
(古城北門今府子城也有詩云䴡譙高處有雷霆終使吳人振大聲圖經云雷門勾踐舊門也名之為雷以威)
(於龍也去城百餘步)第見虖古木之號鵶(李白蜀道難但見悲鳥號古木東坡詩暮樹號)
(寒鴉)前瞻鑑湖(隸會稽曰東湖隸山陰曰西湖)滿目雲水嘉馬侯之偉績
(後漢馬臻為太守始築隄塘□三十六源之水名曰鏡湖溉田九千餘頃)慕賀監之高軌(唐書)
(賀知章及秘書外監請為道士還鄉里詔許之以宅為千秋觀而居詔賜鏡湖剡川一曲)祠荒兮遺
迹半湮(馬太守廟有二一在會稽縣稽山門外東南三里八十步一在山陰縣常僖門外西南六十四)
(里先生有禹廟歌云又不見馬守開湖利源迥歲沃黃雲九千頃年來遺迹半湮蕪廟銷湖邊篆煙冷)宅
冷兮黃冠無幾(賀監宅今天長觀是也千秋天長皆唐朝慶誕節名而觀名從之即一所也)
(唐書李淳風父播仕隋棄官為道士號黃冠子)徒有漁舟賈楫(刁約望海亭記漕帆商楫往還)
(于前)風樵航葦(風樵見風俗賦鼓樵濕兮游若邪注圖經若邪溪北流與鑑湖合故宋之問泛湖詩)
(歸舟何慮晚日暮使樵風孟浩然泛湖詩帆得樵風送此云風樵謂舟楫乘趁樵風而行也詩誰謂河廣一)
(葦杭之航與杭通用度也)往來虖鷗鷺之鄉(蘇東坡詩有流落鷗鷺鄉之句)欸乃虖
煙波之裏(元次山有欸乃曲柳子厚漁翁欸乃一聲山水綠劉長卿詩寄身煙波裏東坡詩孤舟)
(出没煙波裏元次山集欸音襖乃音靄轉棹聲山谷云湘中節歌聲)仰瞻高閣翬飛崔
嵬(詩斯干宣王考室也如翬斯飛箋云五色成章曰翬翬者鳥之奇異也趙誠蓬萊閣詩蓬萊山形倚碧漢)
(翬飛閣靜架空危東漢梁鴻傳宫室崔嵬文選何晏景福殿賦高甍崔嵬)俯瞰州宅緬懷
高才(陶淵明扇上載畫贊緬懷千)面無時之屏障家終日之樓臺(見前注)
長湖山之價於几席之上惜斯人之安在哉(李白對酒詩昔人安)
(在哉)言未畢客有指斯閣而謂予曰子亦知夫閣之所㠯
得名者乎蓋始於元和才子也(錢公輔蓬萊閣行蓬萊閣居香案吏此語昔自)
(微之始後人千載挹前芬高閣雄名由此起唐書元稹傳稹死長於詩天下傳誦號元和體元和憲宗年號)
(往往始樂府憲宗在東宫妃嬪近習皆誦之宫中呼元才子)㠯玉皇案吏之尊(見前注元)
(稹同裴度相穆宗)擁旌麾於千里也(稹罷相為同州刺史再朞改授越州刺史浙東觀察)
(使楊文公有李光承赴歙州詩江東去去擁旌麾王荆公送劉和甫奉使江南詩劉郎今日擁旌麾按周禮)
(道路用旌節注旌節今使者所擁麾是也文選虞子陽詩擁旌為漢將又文選沈休文安陸昭王碑建麾作牧)
(沈存中筆談云今人守郡謂之建麾愚按麾旗類也以毛為飾本將兵者所建也記王制凡四海之内九州)
(州方千里魏氏春秋曹冏上曹爽書曰且今之州牧郡守古之方伯諸侯皆擁有千里之土)蓬萊隔
弱水三萬里(史記封禪書蓬萊方丈瀛洲此三神山在渤海中諸仙人有不死之藥皆在焉未至)
(望之如雲及到三神山及居水下臨之風輒引去終莫能至東方朔十洲記蓬萊山對東海之東北岸周曰五)
(千里昔禹治水畢嘗乘雲車度弱水而到此山祠上帝於北阿歸大功於九天按十洲記西海有弱水鴻毛不)
(浮不可越也柳文愚溪對西海有水散渙而無力不能負芥投之則委靡墊没及底而後止故其名曰弱水東)
(坡金山妙高臺詩蓬萊不可到弱水三萬里注曰神仙傳謝自然入海求蓬萊一道士謂曰蓬萊隔弱水三萬)
(里非神仙不可到愚按神仙傳謝自然就新竹船入海至一山遇道士問何往曰蓬萊尋師道士笑曰蓬萊隔)
(弱水此去三十萬里非飛仙莫到注以為三萬里蓋緣坡詩之誤也墊都念切)㠯筆力坐移於
是也(韓文贈張十八詩龍文百斛鼎筆力可獨扛張伯玉讀杜子美集詩筆力追蓬萊趙誠蓬萊閣詩)
(六鼇不是湖中蟄一島疑從海上移)齊名有白(舊唐書元稹傳稹年少有才名與白居易友善當時)
(言詩者稱元白焉)從事有鞏(見下文注)胷中有萬頃之湖(白樂天酬微之誇鏡)
(湖詩一泓鏡水誰能羡自有胷中萬頃湖)眞一代之奇偉也(三國志魏鍾繇傳此三公者乃)
(一代之偉人也史留侯世家太史公曰余以為其人計魁梧奇偉此皆借用)詩章一出遂能
發秦望之精神增鑑湖之風采蘭亭絶唱亘古今而莫
擬也(山谷煎茶賦發揮其精神舊唐書稹所辟幕職皆一時文士為鏡湖秦望之遊月三四焉諷詠詩)
(仆積成卷帙副使竇鞏海内詩名與稹酬唱最多至今稱蘭亭絶唱)子亦讀夫才子之傳
否虖姑問訊其從何而來集虖彼而至于此也(舊唐書武儒衡)
(傳元稹依倚内官得知制誥儒衡深鄙之會食瓜閣下蝇集於上儒衡以扇揮之曰適從何處來而遽集於此)
(同僚失色先生言集乎彼謂微之知制誥時至于此謂守越時也)才子之才固足㠯起
吾子數百年之聳慕才子之所㠯獲侍玉皇者亦吾子
之所喜攻而深恥也(稹附宫貴得宰相故云喜攻深恥)夫何惜之有(論語)
(夫何速之有)予於是引客之手揚袂而起(左宣公十四年楚子投袂而起注投)
(振也袂袖也王禹偁魚登龍門賦揚袂而起臨川而歎)言契予心(晉書史臣曰正叔契其心而後)
(言正叔潘岳從予尼也唐李貽孫作歐陽詹集序云忽有一言契于心移日自得)諾諾唯唯(記曲)
(禮父召無諾先生召無諾唯而起注唯恭於諾)有是哉有是哉(海溪集只一句無此重言語子)
(路有是哉子之迂也)斯人也而至於斯也(語雍也斯人也而有斯疾也又述而不圖為)
(樂之至於斯也)尚忍言之哉俄而鼓角作於人間(此類東漢公孫瓉傳鼓角)
(鳴于地中之句)明月出於林端(韋應物秋夜詩明月在林端邵堯夫月夜吟看月出林端)妙
三弄之梅花(晉桓伊善吹笛為王徽之作三調弄畢便上車去梅花引笛中所吹之曲也今多)
(於角聲吹之李白青溪聞笛詩羌笛梅花引秦少游桃源憶故人調無端畫角嚴城動驚破一番新夢忩外月)
(華霜重聽徹梅花弄)爛十分之銀盤(文粹盧仝月蝕詩爛銀盤從海底出)釂一觴而
徑醉(史記淳于髠曰髠恐懼俯伏而飲不過一斗徑醉矣蘇子田和子瞻詩云一杯徑醉萬事足釂)
(子肖&KR0704;飲酒盡也)有不盡之餘歡(記曲禮君子不盡人之歡以全交也文選司馬遷報任)
(安書未嘗銜杯酒接殷勤之餘懽今西漢本傳脱餘字)頃之陰雲忽興點綴青天
(晉書謝重為會稽王道子驃騎長史嘗因侍坐于時月夜明淨道子歎以為嘉重率爾曰意謂不如微雲點綴)
(道子曰卿居心不淨乃復彊欲滓穢太清邪)漸山川之蒙籠若有妬虖嬋娟
(潘尼詩西風妬秋月浮雲重疊注東坡詩狂雲妬秋月怒飛千里黑李白憶舊遊詩翠娥嬋娟初月輝孟郊)
(嬋娟篇云妓嬋娟不長妍月嬋娟眞可憐夜半姮娥朝太一人間本是無靈匹漢宫承寵不多時飛燕婕妤相)
(妬嫉廣韻曰嬋娟好姿態也)倚危闌而感槩(羅隠登城樓詩獨倚危樓悵望中西漢郭解)
(少時感槩師古曰感感意氣而立槩也)覺興盡而思旋矣(世說王子猷曰乘興而來興盡)
(而返)於是相與啜茗於清白之堂潄齒於清白之泉(閣西有清)
(白堂清白泉其名乃范文正公命以為官吏之規焉有記云堂之西有山巖巖之下獲廢井視其泉清而白色)
(以建溪曰鑄卧龍雲門之茗試之甘泉華潔沁人襟靈柳子厚詩汲井潄寒齒姚合贈靈一上人詩清泉潄)
(齒過齋時)閱唐宋之題名(郡守題名刻石)終夕為之慨然嗚呼噫嘻
(見風俗賦注按李華弔古戰場文與歐陽詹弔漢武帝文亦同)死者可作吾誰與歸(記檀)
(弓趙文子與叔譽觀乎九原文子曰死者如可作也吾誰與歸作起也叔譽曰其陽處父乎文子曰我則隨武)
(子乎利其君不忘其身謀其身不遺其友晉人謂文子知人又見國語其注云九原晉墓地)其無出
虖文正范公之賢(宋太守題名記始於畢文簡公其間通顯者非一而尤賢者范文正公先)
(生後知鄱陽有觀郡守題名詩濫與江湖岳牧羣於中最慕范希文人才相遠心相似均是慶時與愛君又作)
(蕭灑齋記其名本文正公齋中蕭灑過禪師之句故於記末又收文正公岳陽樓記云噫微斯人吾誰與歸以)
(是知先生景慕文正之賢友其人於冥䆩則志在於配德業如此)
會稽三賦卷下
