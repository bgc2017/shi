欽定四庫全書
欽定熱河志卷七十五
藩衛一
國家奄甸萬方蒙古全部編名典屬皆藩衛也志熱
河藩衛蓋五十一旗迤東南諸部而内外扎薩克
全部不隸熱河境者弗與焉在平泉州境為喀喇
沁右翼在赤峯縣境為翁牛特左右翼其北兼及
巴林在建昌縣境為土默特左右翼奈曼其東北
兼及喀爾喀左翼諸藩部依邇塞垣宣勤奉職百
餘年來濡沐
皇化板屋農田略同内地恭讀
聖祖御製諸詠我
皇上睿什賡吟於塞外土風周諏爰度至
聖祖行圍詩所載之扎魯特部
皇上御製蒙古土風詩序所載之科爾沁部雖地居熱
河北境而壤界毗連實與内外諸扎薩克同暢
皇風其豐寧縣境之察哈爾四旗不建渠長籍同編戸
則附見兵防門不更列云志藩衛第十二
聖祖御製詩
經喀喇沁
古木蒼山路不窮霜林颯踏響秋風臨流駐蹕歸營晩
坐看旌門落照紅
行圍敖漢奈曼扎魯特諸部落
農暇巡侯甸揚旌歴遠途軍容陳七萃武事講三驅永
罷防秋戍咸為首路趨晩來圍獵罷羽衛集平蕪
御製詩
過蒙古諸部(辛酉)
岩華峰葉雜丹黃塞上那知道路長霜滿寒林山柿冷
煙生毳帳酪酥香伊歌度曲聞駝背羽箭翻弓射雁行
諸部賢王顒首望隨行爭羡羽林郎
風來谷口捲雲晴沙漠霜華射眼明冷逼叢林鹿聲壯
寒侵淺草馬蹄輕圍成馳射皆驍騎宴罷歡呼達網城
服食舊稱方物貢酪漿乳餅總輸誠
過蒙古諸部落(癸亥)
葦室氊廬儘可居羊膏酥粥美何如生來未解機關巧
渾噩猶存太古初
識路牛羊不用牽下來羣飲碧溪泉兒童騎馬尋亡牯
只在東溝西谷邊
咿啞知是過牛車學種嘉禾蔓不鋤看牧獨迴歌勅勒
射生雙獲笑軒渠
白草黃榆雁塞寒最欣初日上槍竿坂蔞原芷紛含露
名目嵇含欲狀難
三冬九夏一身裘遊牧常隨清淺流羊胛馬通生意好
緩歌獨漉不知愁
小兒五歲會騎駝乳餅為糧樂則那忽落輕莎翻得意
揶揄學父舞天魔
獵罷歸來婦子圍露沾秋草鹿初肥折楊共炙傾渾脫
醉趁孤鴻馬上飛
經翁牛特部落(己巳)
分界司林囿(木蘭據各部落之中凡近遊牧之地各出人巡察入圍場伐木及盗獸者適以行圍)
(欲至興安大嶺乃翁牛特所司之地云)行圍便一過同民誠有愧為穽底
教訛(塞外之地豈可計里然行時習武適同靈囿上林而已獨是伐木盗獸有禁而亦未如殺人之罪云)
(耳)部落輸誠久屏藩效力多相於禁翦伐更且謹誰何
除道心猶悚近光肩欲摩善為安畜牧永久沐恩波
經喀爾沁部落(甲戌)
列帳沿岡道左迎羊羣馬酪各將誠親藩衆建堪同例
外域羈縻豈近情漫擬星辰環北極也知稼穡望西成
百年化育皆
先德繼緒心殷惕捧盈
板升(有序)
蒙古語音以氊廬為格爾以土瓦屋為拜甡板升
者蓋拜甡之訛也氊廬其舊俗而土瓦屋則近代
始有之内地流民至此率仍屋處明季因以是為
苦蓋視板升儼如畏甌脫矣
韋韝毳幕禦風雨那識上棟及下宇天津啼鳥風自南
荒略漸開知室處遠漠仍少近塞多居然村落連岡阿
肉食酪漿易舊俗刀耕火種期嘉禾貧民無業利遷徙
山田易藝資生理苟勤畊鑿戒潢池到處孰非吾赤子
&KR1839;想明季非承平畏胡不已畏板升帑餉未逮持戟士
邊將邀功猶請兵邱富趙全資敵用烽火連營蹙提封
惟因日引以月長安在馭輕而居重板升今日猶昔年
阡陌滋闢皆良田諸部左右屬櫜鞬黎民瞻就蹕路邊
詰戎咨穡愷澤宣慎兹大寶萬葉傳
入敖漢境
據嶺分疆異清塵灑道同後先咸奉職誠敬自由衷漸
見牛羊牧仍欣禾黍豐時巡慎侯度繼序念
戎功
敖漢台吉彭蘇克拉錫能詩書以賜之
出守黃沙塞入趨白玉墀(命在乾清門侍直)幾曾金翕叔入侍
解吟詩
土默忒
部名雖異族類同犬牙相入分提封執役鞠&KR1743;皆虔恭
百年休息鬯皇風致兹豈易凛予衷
蒙古土風雜詠十二首(有序)
甲戍東巡由熱河出中關即入喀爾沁境經敖漢
柰曼土默忒科爾沁諸部匝月廼至吉林所見塞
外土風多有可紀隨事命題各疏小序得七言律
詩十二首亦周爰諏度之義也
乳筩
以皮為之平底豐下而稍銳其上捋乳盛之於取
擕為便
形似罌缾製以皮渾侖不慮漏巵遺牛羊幸過春艱後
(塞地春寒青草未出牲畜乏食疲瘦惟春候為最艱)婦子羣欣夏挏時何必雲漿
需玉斧也憐龍種紲金羈(牛馬羊乳皆資飲食而挏酒惟馬乳為佳羈其駒方可捋)
(其牝也)本來原是其中物彼此胡然判轉移
荒田
農作非蒙古本業今承平日久所至多依山為田
既播種則四出游牧射獵秋穫乃歸耘耨之術皆
所不講俗云靠天田
本是射生游牧地即今漸亦重農田耨耘未識各勤力
豐歉惟云總頼天出逐草泉長夏裏歸臨銍艾九秋前
耕而鹵莾報鹵莽塞穡觀餘始信然
鄂博
蒙古不建祠廟山川神示著靈應者纍石象山冡
懸帛以致禱報賽則植木為表謂之鄂博過者無
敢犯
路口山頭壘石磷心常依處地常神雨查逹復晴查逹
(凡祈雨祈晴皆在此蒙古謂之查逹)土偶人嗤木偶人引馬折旋嗔莫犯
從禽屢獲福還申春秋報賽雖荒略依約猶存土鼓豳
革囊
以革為之用代筐筥罌盎食用鉅細無所不納行
汲或以貯水涉川則挾之肘間亂流以濟或謂之
皮餛飩蓋俗呼也
紉革為囊號庫奴(出蒙古語)精麄器用此中俱豈須錦緣(去聲)
還絲綰無過茶鐺及飯盂詩句清新記耶律辯言詼謔
幸侏儒經繙四十二章過乍可因之悟幻軀
柴車
取材於山不加刻斵輪轅略具以牛駕之行則鴉
軋有聲如小舟欸乃
斵木椎輪雖太質服牛引重利偏多似機鴉軋纔鳴室
疑橧伊吾旋渡河自是驅馳輸駿馬未教負載讓明駝
沿岡銜尾徐徐進可號山中鼓吹過
骨占
炙羊肩骨視其兆以覘吉凶猶古龜卜
爛頭爛胃蹴蔬羊取骨為占以火揚額祝便因看墨拆
心虔率可定災祥古方略異太人卜紛議非關待詔郎
不用何妨識其事至平易裏至竒藏
馬竿
生駒未就羈勒放逸不可致以長竿繫繩縻致之
蒙古最熟其技
八尺高竿繫以繩提擕最制馬犇騰轡銜詭去無端逸
駒駣牽來有獨能詎祗空羣誇伯樂恰如把釣遇嚴陵
龍媒莫怨生羈絡不爾安從駿驥稱
兒版
兒生在襁褓中令卧版上韋束其兩臂倚氊廬壁
間啼則搖之徙居則懸之駞裝之後
毳幕生兒亦可憐背眠木版革提肩倒綳縱免身狼籍
卓立因成足鶻拳氊罽便為衣(去聲)裳具乳酥即是洗盆
錢移居那慮風霜冐襁褓&KR0561;&KR0561;駞上懸
灰簡
木削兩簡編韋聮之稍刳其中塗油而布以灰作
字畢則拭去而更布之有古漆簡之風
約束從來祗語言右行文字肇興元既成旋拭新書便
刳木塗油古質存漬竹揮非蒼頡字韋編絶豈仲尼門
分明汗簡遺風在儒士徒觀不解論
竹筆
蒙古産毫穎而未得縛筆之法削竹木漬墨作書
削竹成尖漬墨揮殊塗漆簡却同歸儘饒毛穎誰封管
恰似蒙恬未合圍荒略粗分今與昨魯魚孰辨是耶非
穹廬筆策赤書就(國語筆帖式即蒙古語筆策赤謂能書文字者驛傳每用之)郵逓
還從馬上飛
口琴
製如鐵鉗貫鐡絲其中銜齒牙間以指撥絲成聲
宛轉頓挫有箏琶韻
絃皮手撥管蘆吹口上彈琴乃鐵為宛合宫商憑兩葉
亦堪攫醳祗單絲高山流水分明在鳳尾龍唇非所知
綽爾濟歌天魔舞毳廬馬挏醉閼氐
轉經
蒙古奉佛惟謹木輪中貫鐵樞可轉動集梵經於
輪間大者支木架以手推之小者持而搖之旋轉
如風謂一轉功德與持誦一過等
印成十二部真文轉法輪稱佛所欣孰半字還孰滿字
即熏聞已即成聞隨風旋轉揚黃教(蒙古謂喇嘛為黃教見必膜拜)度
世娑婆遍塞垠如此翻經誠甚易釋迦何用雪山勤
冐頓行
冐頓讀墨毒其義不可曉馬遷及班顔撰注徒紛擾内
扎薩克中一旗曰土默特音近之今部落即古部落字
謬千里差毫釐年年供役來隨圍勤劬效力一月歸亦
居拜甡亦耕耦爾老爾老幼爾幼(叶)平城之事夢亦無
安知漢劚城墻走
蒙古田(壬寅)
蒙古昔種田撒種委之去謂曰靠天收秋成返刈穫(叶)
其去非無因或獵或考牧(叶)而今則不然均習耘耨務
課雨與量晴不殊三農慮然實廢牧獵斯亦忘其故青
海更甚兹飲酒安眠豫田獵牧俱懈窮番攘且懼(黑帳房番)
(人本畏蒙古今青海蒙古耽樂圖安轉有被番人劫掠之事而畏之經駐劄西寧大臣留保住奏聞因訓飭令)
(莫忘舊俗)喀爾喀地冷無可事耕作牧獵尚所勤古風猶未
除新附者知耕(都爾伯特和碩特及土爾扈特皆厄魯特習耕種因撥地氣較暖地居之俾事)
(耕牧)地道不齊固却類内扎薩衣食漸富庶(叶)版升圖安
居何異齊民趣隐思苟用彼豈彼先民素(蒙古語以氊廬為格爾以)
(土瓦為拜甡板升蓋拜甡之訛明時朵顔三衛即有此語朵顔者諾音之訛向王會汾有版升宜加防範之奏)
(此相沿明季畏葸陋習不直一哂時即笑諭彼曰兹侍從之扎拉豐阿即板升汝亦懼之乎因將原奏擲還且)
(明洪武初分封寧王鎮守三衛永樂靖難時尚藉其力因割地以償前勞後世不能駕馭致導額森入邊遂有)
(土木之變我朝則中外一家所謂三衛之人皆勤耕力作與編戸齊民無異是今之蒙古實非漢唐宋明所畏)
(者比然向之蒙古尚有隨征伐之事兹翻恐不得其力耳)然而鮮横(去聲)行得在失間
寓中外計胥厪逹者不言諭
欽定熱河志卷七十五
