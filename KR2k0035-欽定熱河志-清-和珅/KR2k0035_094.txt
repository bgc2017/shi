欽定四庫全書
欽定熱河志卷九十四
物産三
花之屬
金蓮花廣羣芳譜曰出山西五臺山塞外尤多
花色金黃七瓣兩層花心亦黃色碎蕊平正有尖
小長狹黃瓣環繞其心一莖數朵若蓮而小六月
盛開一望遍地金色爛然至秋花乾而不落結子
如粟米而黑其葉綠色瘦尖而長或五尖或七尖
元周伯琦上都扈從詩注所謂金蓮花似荷而黃
者是也
聖祖仁皇帝自五臺移植山莊有金蓮暎日之勝
聖祖御製賦
金蓮花賦(二集)
侔嘉名於華頂結異質於清涼魁方貢之三品賦正色
於中央搴芙蓉而在陸麗菡蓞於崇岡顧柳池之非偶
豈蘋澗之可方煥彪炳而成文散㫋檀而結燼煙横鉢
裏之香妝沐江干之靚受範公輸之規移芳彭澤之徑
田田與芟蓋殊形矯矯並木蘭比勁若夫當融風之拂
樹值暑雨之平池面鏡潭而寫色掩玉砌以横枝葉潤
凌晨之霧花含照夜之珠襲輕芬於衣縠暎斜月於窗
帷本托根於道岸曾何畏乎泥淄爾乃草鋪微綠之區
蟬舞輕黃之翅沾芳則土脉流膏落蘂則蜜脾分饋非
桃李而成蹊與鞠衣而同製於是滴珠露以研黃挹金
房而瀉翠玉版潤而脂融松腴蒸而雲翳摘珍産於山
經表竒芳於幽閟異紅采於巖阿謝朱霞於水曲漏鐫
長樂之銅壺燈燦蓬山之銀燭卑五華之仙葩超四照
之靈木彼夫菉竹則稱君子青松以擬大夫澤荷載於
篇什猗蘭紀於史書惟斯卉之挺秀拔衆彙而標竒感
無言於空谷久掩嫮於山陂移土碪於上苑沐日月之
光曦化同被於偃草忱獲效乎傾葵
聖祖御製詩
詠金蓮花(二集)
迢逓從沙漠孤根待品題清香拂檻入正色與心齊磊
落安山北參差鷲嶺西炎風曾避暑高㓗少人躋
金蓮盛放(四集)
曾觀貝葉志金蓮再見清凉徧地鮮近日山房栽植茂
參差高下共爭姸
數畆金蓮萬朵黃凌晨挹露色輝煌薰風拂檻清波暎
併作芙蕖滿院香
綠金蓮花
牡丹有綠誠仙品幻色生香野草中數朵乍開凝碧玉
黃花應遜碧花叢
聖祖御製詞
詠嶺外金蓮盛放可愛(小令柳梢青)(三集)
萬頃金花平臨難畫高眺千般珠蹙移花翠翻帶月無
暑神仙俗人莫道輕寒悠雅處餘香滿山嶺外磊落
遠方隱者誰似清閒
世宗御製詩
金蓮花
菡蓞敷鮮彩絢爛雲錦重茜裳雜縞袂擢豔白復紅根
株遍陂澤名品將毋同昔傳天竺師鉢咒青芙蓉非關
造物力色相自虚空獨有金蓮號圖譜攷莫從我來古
塞北野卉競丰茸羅生巖谷底瑣屑焉能窮燦然睹竒
葩誰施冶鑄工六丁鼔爐鞴幾費丹陽銅縷刻成千瓣
片片黃金鎔碧莖裊翠葉挺出薰風中儼如九品臺寳
絡垂玲瓏金仙此趺坐演偈䧏獰龍幽芳宜見賞輦路
會當逢亭亭黃屋側照耀銜壁釭宸遊每披拂香氣向
日融願言植階砌淨浥清露濃惜哉遠難致忍令伍蒿
蓬綴詞續花譜以冠羣芳叢
御製詩
金蓮花(丙寅)
五臺佳種迎薰到布地黃金是澤芝
天上錫名曾入畫(是花産自五臺植避暑山莊而)(皇祖時移賜今名)人間擷
秀少題詩齊宫步處原來假唐院分餘只合吹暎日樓
高莊避暑花開每憶廿年時
題蔣溥畫金蓮花即用其韻(己巳)
一種清凉卉(是花以出五臺者為美兹塞上亦有之)數叢金碧纖畫成塵
外質缾貯静中馦相暎金風拂惟輸玉露霑不須分彼
此
佛手早經拈
金蓮花(甲戌)
金英翠葉煜朝霞移自清涼蔓塞沙揚娜恰看當暑放
散芬雅合受風斜兔葵燕麥真凡品薝蔔曼陀本一家
暎日當年承
佛笑肯教卉譜例閒花
金蓮花(乙亥)
水玉裁為葉黃金縷作英的知極樂國方見此花呈
金蓮花(癸未)
應節含金氣敷榮宜號金花惟開鷲嶺樹合伴檀林三
品兹標首羣芳總伏心給園布滿地
調御昔來臨
金蓮花(丙戌)
種自五臺出蔓延遍塞堧納涼曾有峪(方輿紀要獨石口北金世宗納)
(涼處産黃花狀若芙蕖)開府亦名川(元世祖昔開府金蓮川亦其地)直以陸為海
真同金布田漫生分别見孰不是心蓮
荷敖漢所産較關内特佳山莊移植之有曲水
荷香觀蓮所香遠益清冷香亭諸勝塞外地寒草
木多早黃落荷獨深秋尚開木蘭
迴蹕時猶有開放者
聖祖御製詩
湧翠巖觀瀑賞白蓮(四集)
畢竟天然造化功方能巧設古今同噴雲百尺穿巖石
瀑水千層點藥叢波湧白蓮承曉露溪浮綠蓋動香風
經聲似脫紅塵外泡影依稀宇宙中
世宗御製詩
湖亭觀荷
館宇清幽曉氣涼更宜澹蕩對烟光湖平水色涵天色
風過荷香帶葉香戲泳金鱗依密荇低飛銀練貼芳塘
蘭橈折取憐雙蒂殊勝陳隋巧樣籹
御製詩
九月初三日熱河見荷花(辛酉)
霞衣猶耐九秋寒翠蓋敲風綠未殘應是香紅久寂寞
故留冷豔待人看
前朝見菊黃兼綠今日看荷紫帶紅夏卉秋葩渾不辨
一齊摇曳晩風中
荷花謝叠前韻
數日餘芳傲晩寒經霜今曉乍凋殘元都觀裏春風面
只許劉郎一度看
離披殘蓋全消綠寂寞寒葩不剰紅水月鏡花觀幻色
清歌一曲御湖中
觀荷(癸亥)
我從御園來荷花半凋殘此地乃關外荷花正新鮮離
宫憩征轡鏡浦㢠廻遊船鵁鶄時出沒遠峰入清瀾香籟
拂我旁霞錦輝我前俯朵如欲訴傾珠學涕汍仰華似
開靨對客呈笑顔朔塞多嚴風花事應早闌是荷婀娜
姿詎能全其天或云惜芳菲留與詩人觀或云開較遲
夏仲方田田晩榮亦晩枯至理然乎然
荷(丁邜)
紅霞剪剪耐秋寒閙掃新装鏡碧瀾漫謂遲開緣候異
却辭早謝待人看風前弄影還依柳雨裏霏香欲賽蘭
芝徑雲堤清賞處(三十六景之一)幾多丰韻未衰殘
晩荷
御湖芙容強半紫山莊䓿蓞如霞美初來時節乃新秋
謂是偶然耐寒爾塞垣旋蹕近重陽尚有臨波纈紅綺
宛向霜天共菊芳依然露嶼同葭倚南暄北冷殊未然
彼屈此伸固其理
荷(己巳)
每至山莊玩晩荷依然雲錦落澄波水仙已自工圖畫
園客無勞豔綺羅鹿愛香風常飲澗蛩悲瀉露亂鳴莎
相看不忍輕搴折有恨無情韻最多
荷(甲戌)
沙浦初蕤淨植姿木蘭停枻賞移時韻稱遠俗從教野
芳喜輕秋那怨遲鳥吷葉明珠上下魚穿莖綠玉參差
若耶羅綺嬌無力邈爾含毫引靜思
恭侍
皇太后觀荷
平湖香錦夏風吹長日承
歡此處宜已喜自天無暑氣可知隨地有西池當前頓覺
忘關塞開後何須較疾遲蓮葉蓮花不如藕愛他延
夀縷絲絲
賦得初日芙蓉
出水呈芳迥迎曦弄影新煙流花欲醉露湛葉生津畫
裏神仙品臺端清淨身蘋香連一氣霞彩照初勻錦浪
翻無定文禽宿有因娥英臨曉鏡不語亦宜人
晩荷(丙子)
野水寒塘幾柄芳不妖態度出塵香風前全露凌波體
塞外常看耐冷籹色共巖楓翻夕日節同籬菊傲秋霜
關南開早凋還早信屈憑參理趣長
荷(戊寅)
每來偏愛荷猶存雖非三徑實仙源藏鷗友鹿秀而野
徼露盪風廉且温託根常在雲霞表駐年八千應覺少
卉中君子誠有之予方惜此馮唐老
荷(己邜)
關中房墜粉塞外錦舒芳祗以寒開晩翻教時耐長恰
如君子德緣託
聖人鄉竟谷香風馥含毫意未央
晩荷
芳收岸蓼與汀蘋淨植依然濡水濱何必奪朱不君子
可知衣紫亦山人
荷一首(辛巳)
御園荷欲闌山莊荷正放沿隄已宜觀而况漾輕舫左
右皆君子居州奚數量松柏擬後凋雲霞豈時尚幽香
拂山籟冷豔照野漲耐時異求人曰惟得之讓
荷(壬午)
幾柄秋荷擢塞灘年年芳色待人看卉中怪㡳稱君子
頗似巖松耐歲寒
戲題荷
夏卉何來秋仲披花中宛有歲寒姿傲寒也為時逢暖
然孰不云君子斯
泛舟見荷花始開(癸未)
御園早見滿湖花今日山莊始放葩因悟常年榮久駐
率由過節謝饒賖求信尺蠖何妨屈避雨雙鴛喜入霞
寄語卉中君子者一時晩遇底須嗟
恭奉
皇太后賞荷作
山莊荷信每年遲季夏猶然久待之明曉定將親侍
賞一宵花綻滿琳池
花潭葉嶼曉秋榮(是日立秋)桂棹牙檣塞水清宣德龍舟西
苑裏猶稱盛事豔春明
藕絲
夀縷憶前吟(甲戌恭侍不如皇太后觀河詩末二句云蓮葉蓮花藕愛他延壽縷絲絲)九
閱春秋此重尋歡侍
高年益康健如斯百度詎厭心
秋蓮
蓮朵秋來綻滿池濯清態度靜芳姿不爭夏令相期際
原是年來晤對時一片香霞花處覆三霄瑞露葉間披
卉中君子真無忝欲速還應我見嗤
荷
水芳堪比昨來添偏愛秋涼嬾逐炎君子不爭真妙義
濂溪說裏未曾拈
荷(甲申)
嫋嫋點芳津居然七月春地高紅染重露滿綠擎勻寧
止鳬忘去還饒鹿欲親塞中君子者疑是姓蘇人
晩荷
蓋張徼玉露衣振拂金風飛韻涼雲表揚猗塞浦中何
當仲秋月翻看十分紅臺訝思仙上淮南見八公
荷(乙酉)
鏡浦霞衣香未消品曾元凱侍
神堯水華陸植如相較松柏應同耐後凋
荷二首(丙戌)
芙蓉出水塞垣開秋浦偏看霞錦裁十丈誰誠分玉井
靈根真自敖漢(平聲)來(敖漢荷花色鮮瓣大勝於内地山皇祖時移植於此御製)
(莊三十六景詩於香遠益清曾詠其事)
沐雨翻風總絶塵愛曦羞月有良因遲開傲得秋湖冷
似為(去聲)新詩特待人
荷二首(丁亥)
綠蓋紅冠塞水濱風前雨後越精神年年不負拈毫約
占得山莊七月春
清涼境界淨真花那數南方有若耶山雨昨朝野水漲
黃金一片襯紅霞
荷二首(戊子)
每來山館看荷花冷豔平鋪水面霞我亦因之生靜悟
開遲謝後理無差
露濃清颯滿清芬相顧秋英迥出羣過雨塞川挾泥下
黃金田地擁紅雲
詠荷二首(己丑)
紅葩綠葉郁承擎霞帔瓊裾凌浦行王母漢宫七月䧏
紛隨嘉慶董雙成
不少秋英繞砌裳愛看隰有拔羣芳晩來巖鹿下飲水
亂入雲霞逓嗅香
晩荷二首(辛邜)
落落蕭蕭開尚仍挐冉佳會得閒憑愛蓮說裏稱君子
不遇後凋未足稱
迴舟向浦為橈停詎藉花臺葉嶼寧今日掞毫有别趣
綠雲田地點疎星
荷(壬辰)
初來未見一枝花十日開成滿浦霞石火電光迅如此
惜分隂語豈其差
不塵風度真空色塞沿明明證淨因織就錦章襯天鹿
世間何處可同倫
賦得驟雨打新荷
迥雨膩雲捲平湖驟雨過因之泛輕舫耐可玩新荷碎
點尤滴露垂頭恰映波桃花靧面玉柳葉藉眉蛾態拂
晴光麗香迎風籟多惟應結漢女乍似泛湘娥浦展七
襄錦舟撐一具梭如逢趙松雪圖畫得為麽
詠荷(癸巳)
到遲昨歲盼荷放來早今年荷却開(昨歲六月朔至山莊荷尚未開故有)
(初來未見一枝花十日開成滿浦霞之句今年較上年早半月而荷已先放物理之不可曉如此殆難強為之)
(觧也)底較南暄及北冷祗欣葉嶼與花臺
妙質超塵夏五節淨香摇籟塞湖濱世間何處無君子
却似相看晤故人
觀荷有作(甲午)
來從御園時池荷方吐蕊既至到山莊荷花滿塞水北
乃早於南殊難窮此理或凾迎人看則不可知耳然此
數日間彼亦全開矣是則南北同其同氣候使(余年十一二時)
(八月至塞上鹿已鳴每值雨雪衣裘又二十年幸木蘭則鹿哨較遲雪亦不常有又二十年駐山莊哨鹿須待)
(九月此蓋氣候自南而北暖似漸遷或人煙日盛所致向作氣候詩嘗及之)葉嶼花臺間香
遠益清美因憶濂溪言何處無君子
避暑山莊仲秋尚有荷因倣文嘉蓮藕淨因圖寫
之並再疊舊韻
荷朵仲秋見惟應此熱泉(山莊内有温泉熱河以此得名)味堪爭桂馥
色似傲霜鮮再倣仍率爾相看祗淡然一空具四有(圖内)
(花葉藕蓮蓬各一)默會是何緣
荷二首(乙未)
一方在水早縈思旬日山莊始遇之花譜漫疑鮮伯仲
清高原是出塵姿
凌波乍見試芳枝夏季纔開莫怨遲冷豔饒留八九月
(山莊荷花至八九月尚存因塞湖内有温泉之故而落遲開亦宜遲造物權衡應如是也)權衡造物
本無私
賦得初日芙蓉
六月呈春色東山出曉曦流光晶且嫩寫影淨猶怡四
岸開奩闊一湖朗鏡披新粧端以正宿洗粉和脂香藉
水風散潤含晨露滋書如李氏帖(梁武帝評書李鎮東書如芙蓉之出水)
詩乃謝家詞(南史鮑照云謝靈運五言如初發芙蓉)自是瑶池品而非塵
世姿設將擬太華受照早於其(地形北高而南低太華雖高以地形度之則低)
(於此處矣地高則近天而受日照必早故云)
荷二首(丙申)
去年花遇以季夏今歲看花纔夏中遲速總因節早晩
不同間自有其同
風度九齡特相(入聲)如六郎豈足汙塗諸漫言塞水何有
此君子寧須擇地居
山莊荷花尚存簮植膽瓶與盆菊相對天然清供
朅爾成什亦興之所寄也
菊放深秋荷夏秋忘年仙境做同遊傲霜裛露誠無忝
開晩謝遲斯有由(内地荷花至八月即凋盡今已届霜䧏而塞湖之荷尚有作花者蓋由園)
(中有温泉而開花較内地又晩之故)卉裏更誰堪伯仲畫中雅合擅風流
恰如隱士逢君子一望應知氣味投
荷(庚子)
近歲啓行早御苑非荷時山莊六月春相逢遲不遲數
里水面芳一例弗蔓支有鹿襲其芬有魚闖其漪設以
君子方曰惟子卿宜
荷(辛丑)
荷放塞湖訝早期(塞上氣寒往年率於六月開荷花然以時憲書氣候而論十六日小暑以)
(前作五月用以後作六月用則仍六月也)較先旬五看芳蕤靈臺節候原無
舛仍是常年六月時
初旭芙蓉散淨香根盤玉塞特禁涼宜於日却弗宜月
(荷見日而開見月而歛出梵經)君子德輝自應陽
荷二首(壬寅)
近玩居然代遠觀又看五沃發前灘昔年季夏今仲夏
氣候漸移此一端(往年熱河荷花於六月始開今五月下旬已放向嘗為氣候詩有或者人)
(煙湊以致默轉旋之句即此亦見一端)
文綵鏤金體裊風無薰香氣不夭紅試看出水淨真度
書法全標李鎮東
蓼羣芳譜曰蓼花其𩔖甚多皆春苗夏茂秋始
花花開蓓蕾而細長二寸枝枝下垂色粉紅可觀
水邊甚多故又名水葓花今山莊湖中有之塞外
淺水之地亦多産紅蓼
御製詩
蓼(癸未)
所期風度不期香幾穗臨波豔夕陽詩客但知愁塞磧
誰知秋景似江鄉
菊元楊允孚灤京雜詠詩曰紫菊花開香滿衣
注云紫菊花惟灤京有之今塞外兼産各種
御製詩
九月初一日迴鑾至博羅河屯見菊花盛開(辛酉)
幾種金英傍砌隈臨風恰迓翠華迴寒香盈把陪青案
素萼摇姿點綠苔最愛三秋經雨洗(是日雨)定知重九冒
霜開何曾王勃工詩句朵朵都擎送客杯
野菊
野菊小於鈴依依傍砌庭知時舒晩豔為客發幽馨洗
濯曾經雨參差似列星詩情兼畫意緣此暫留停
菊(丁夘)
閒階破萼鬭輕涼隔歲重看正色黃秋卉中宜作&KR0576;主
春園畔不逐花王名標隱逸真孤調態洗沿華祗靜芳
祗用飲泉方益筭千秋已見壽柴桑
晩節秋容迥出羣離宫靜對意彌欣寒蟲借助酬清韻
爽籟依稀送逸芬風度獨臻無色色品題何事謾云云
却饒前歲重陽景把筆拈花傲朔雲
菊(己巳)
黃花鍾正色必向御園開識得重陽節剛從上塞迴霜
嚴信徒爾日嫩特佳哉靜對無窮趣茱萸漫泛杯
即事(壬申)
昨日過重九今朝見菊花翻成兩度節未是負芳華
菊
梅是明春信蓮為盛夏芳二花猶不及餘卉可相方&KR0687;
鹿閒相顧遊蜂怯欲藏女夷設孤注合點塞山蒼
漫題菊(癸酉)
鞠有黃華載禮經何來紅紫幻多形茸儒充隱紛無數
人有如斯物可聽
菊(庚辰)
菊節過將彌月菊花開尚數叢漠水塞山自爾丹楓翠
柏原同知己霜清日嫩笑他柳綠桃紅漫擬陶家三徑
戒酒却緬高風
菊(辛巳)
野卉家葩秋本稠菊花開際衆芳收女夷誰道惟司豔
可識幽貞氣獨投
翠雀花廣羣芳譜曰其形如雀有身有翼有尾
有黃心如兩目或云即茱萸花
聖祖御製詩
山莊翠雀花(三集)
雨過初涼至山花遍地馨雖無紅紫豔能使屬車停
剪秋羅羣芳譜曰一名漢宫秋色深紅花瓣分
數岐尖峭可愛八月間開
聖祖御製詩
詠剪秋羅(四集)
可惜輕羅任剪裁名傳南國向秋開未知紫塞多佳種
雜種嫣紅配綠苔
御製詩
剪秋羅(辛巳)
秋羅底把并州剪應製仙人霓羽裳漫說漢宫秋色好
請看秋色在山莊
秋海棠羣芳譜曰一名八月春草本花色粉紅
甚嬌豔葉綠如翠羽採蘭雜志云其葉正綠反紅
秋開
御製詩
秋海棠(己巳)
塞中野卉多而脆幾度經霜委白沙還是御園曉景色
秋風嬝嬝見唐花
秋海棠(辛巳)
反紅正綠渾難畫酸態嬌姿正可人春好軒(山莊内軒名)前
風露好居然八月有三春
玉簮羣芳譜曰一名萼有宿根六七月叢中抽
一莖上有細葉十餘每葉出花一朵長二三寸本
小末大未開時正如白玉搔頭
御製詩
玉簮(辛巳)
夏芳出塞耐秋馨繪白為花纈葉青彳亍鶴仙心不繋
也來叢畔肖其形
鷄冠羣芳譜曰有深紫淺紅純白淺黃四色又
一種五色者最矮今處處有之高者五六尺矮者
纔數寸
御製詩
鷄冠(辛巳)
無聲綘幘玉階頭以意分明報曉籌榆塞楓宸寧有别
宵衣一例慎咨疇
牽牛羣芳譜曰牽牛黑者野生尤多蔓繞籬牆
花不作瓣如旋花而大碧色本草注云此藥始出
田野人牽牛謝藥故名
御製詩
牽牛(辛巳)
慢稱花葉擬天星莫詆非佳又乏馨火種刀耕關塞外
牽牛頗喜叶農經
藍菊羣芳譜曰藍菊花單薄而小其萼黃
御製詩
藍菊(辛巳)
萼承露葉受風斜那識東籬處士家雖是此花名冐菊
可知還有出藍花
萬壽菊花正黃以八月中盛開關外處處有之
山莊産者莖高而瓣尤大
御製詩
萬壽菊(辛巳)
葉纈瓐璁為正碧花裝琥珀是真黃豳風八月稱觴句
常裛仙莊湛露濃
老少年有葉無花初生嫩綠經霜後變為紅黃
諸色故名羣芳譜曰一名雁來紅又紅紫黃綠相
兼者名十樣錦
御製詩
老少年(辛巳)
是花皆葉綘葳蕤韓衆千年貌似兒此卉最宜關外種
西風颯颯雁來時
丁香廣羣芳譜曰今丁香花三四月開者又一
種也與入藥之丁香别今塞外所産有紫白二種
亦有一樹二色者不由接植偶然得之土人名鴛
鴦丁香然不多有
木槿羣芳譜曰花小而豔有深紅粉紅白色五
月始開朝開暮落亦有作紫色者
梔子羣芳譜曰梔子有兩三種入夏開白花如
杯皆六出中有黃蕊
合歡羣芳譜曰一名夜合一名青棠處處有之
五月開花色如蘸暈
楝本草曰一名苦楝開花紅紫色
金絲桃廣羣芳譜曰塞外遍地叢生六七月花
開五瓣如桃而長色鵝黃心微綠一苞出五花開
則五花俱開如黃金然元楊允孚灤京雜詠詩曰
御園花簇小金桃謂是也
芍葯元楊允孚灤京雜詠詩曰若較内園紅芍
葯洛陽輸却牡丹花注云内園芍葯迷望亭亭直
上數尺許花大如斗揚州芍葯稱第一不及上京
也又曰時雨初肥芍葯苗脆甘肥壓酒腸消注云
草地芍葯初生軟美居人多採食之元一統志曰
大寧路金源縣利州興中州川州皆土産芍葯又
興中州有芍葯河源自芍葯莊山谷間芍葯叢中
流中今熱河境内芍葯往往不由人力自生山谷
有紅白二色
木芙蓉羣芳譜曰一名拒霜花有數種八九月
間次第開謝最耐寒
玫瑰羣芳譜曰灌生花𩔖薔薇色淡紫有黃花
者稍小於紫
月季羣芳譜曰灌生花有紅白及淡紅三色四
時不絶
凌霄羣芳譜曰多生山中蔓纔數尺得木而上
即高數丈開花一枝十餘朵頳紅色深秋更赤
山丹羣芳譜曰番山丹高四五尺如萱花大如
椀紅班黑點瓣俱反捲一葉生一子即本草所云
卷丹蒙古謂山丹為薩喇納今赤峰縣境内有薩
喇納台山以有山丹得名
鹿蔥羣芳譜曰色𩔖萱鹿喜食之故名廣羣芳
譜為嵇含以宜男花為鹿蔥則古人亦以鹿蔥為
萱花蓋一種二𩔖也
秋葵羣芳譜曰一名側金盞莖高六七尺葉如
芙蓉六月放花大如椀鵝黃色紫心六瓣
蜀葵羣芳譜曰一名戎葵爾雅曰菺戎葵注云
今蜀葵也花如木槿疏云戎蜀蓋其所自也因以
名之是此花之種本出塞外也又一種花小而紅
紫色者名錦葵即爾雅注所謂荆葵也
金盞羣芳譜曰一名長春花金盞其花形也長
春言耐久也
金燈羣芳譜曰金燈花莖如箭幹開花白色亦
有紅黃色者衆花簇成一朵如絲紐成
石竹羣芳譜曰石竹草品纖細青翠花皆五色
紫茉莉廣羣芳譜曰草本一名胭脂花今所産
有紫紅白黃四種並一花數色者俗呼狀元紅其
紅色者可漬棉為胭脂子可為粉
馬蹄蘭廣羣芳譜曰馬蹄蘭生草間葉如建蘭
堅靱不可斷其花翠色可愛秋則結苞成子塞外
尤多
黃花廣羣芳譜曰黃花不知其名一朵四瓣合
抱如金盞其色鵝黃出罕特木爾嶺以北每一莖
只一朵經霜愈鮮
長十八花葉並似玉簪而小花紫色即群芳譜所
謂紫萼也元迺賢塞上詩曰雙鬟小女玉娟娟自
捲氊簾出帳前忽見一枝長十八折來簮在帽簷
邊
晩香玉莖高二三尺一苞數朵次第開花色白
玉日晩則放香
金雀梅土人稱之花形如雀色黃野生疑即廣
羣芳譜所謂金縷梅也
繡毬梅土人稱之花色甚白叢開狀如綉毬野
生
山海棠土人稱之青葉紅莖花色粉狀如垂絲
野生
珍珠花土人稱之花白叢開如珍珠野生
千橞榖土人稱之本如雞冠生長條作細花紅
紫色每本數十條結子可食
按塞外野花種𩔖甚繁每有不詳其名者元周
伯琦上都扈從詩注所謂草多異色五色者是
也居人所傳或係土俗之稱今即其最著名者
載入
聖祖御製詩
夏日山莊百花齊放(四集)
咫尺雄關一線牆景風已拂尚芬芳近都愛此清涼地
蓬草蓬花莫不香
御製詩
咏掛缾中花(癸亥)
清秋野卉紛榮謝不知其名愛其姹迎風粲粲笑靨開
晞陽湛湛露珠化我非騷人亦搴芳掛缾貯之氊帷舍
渾似春園桃李朝那知雁塞星霜夜只少琵琶一曲彈
玉鞍紅頰明妃嫁
秋花(乙丑)
秋花濯山雨裳裳院砌邊繽紛呈冷豔蒙茸霏綘煙灧
杯曉露滴寫影午暄妍遊蜂不知採晩蝶時或穿舒花
爭其時誰云畏塞寒臨芳不忍擷憶昔當歌筵寂寞離
宫秋于今過廿年是花豈無意應博詩人憐膽缾縱清
佳爭似枝頭鮮
缾中花
是處嫣紅並姹紫不知其名訝其美貌陋徐黃圖畫間
種遺嵇鄭書編裏裊風三春灎月秋點綴山山塞景稠
天姿未許人窺取不共飛觴搦管流誰教採入磁缾内
色香根淨原無碍却似遊仙壺嶠中紛迎駕鳳驂鸞輦
缾花(丁夘)
山花無名致總佳淺綘深黃爭倩若詩人畫客幾曾經
雁塞龍堆欣所託丁星玉露且鮮妍摇曳金風未落寞
掛缾聊與作清供依舊前秋氊室樂恰似文殊示善財
採來莖草無非藥
缾花(己巳)
單椒紫姹更紅裳偏是秋來生意昌擷入掛缾饒靜趣
又教行殿入清芳拈鬚朅爾吟新句插鬢能無憶舊粧
相對奚容成一往便參離合露中香
野花(辛未)
野花不入嵇含狀有豔無名人詎曉露霏或比素蘭馨
風娜還過寳相姣未逢說項空竒芳荒原蕪没殊不少
爾雅方言逮寓中寰海周禪誰則到(叶)匪直人也幸生
文物邦幸生乃至凡花草
野花(壬申)
塞甸金令司神權野花秋較春時妍東皇女夷不過問
錯綺縟繡爭嬽嬽高低繛約殊娟姣羣友翾飛弗相擾
傲霜凌雪此其常節比南花猶覺好嵇含疏亦廣蒐羅
龍沙地遠曾未過設使揣稱復侔色春風桃李何爭多
我命中人隨意採掛缾香氣勝蘭茝陡憶孤山錦逕西
依舊興會於斯在獨惜無名名亦得增譜羣芳著子墨
盧胡大笑有是哉得無猶被名相域牡丹芍藥稱者誰
裳裳者華自豈知以彼例此應罷之用全其天恒希夷
塞花(癸酉)
塞花能耐寒冒霜越姌嫋丁星帶煙霏娟嬽迎風姣秀
如爭籬菊芳自勝坂草饒有鳥獸遊而無絲管擾掛缻
雅相宜拂室亦精好詎知銀燭下珍重發芬藻
秋英(甲申)
秋英本最幽塞中幽更美如彼巖壑間處之以君子各
種無不具繞砌舒寒蕊翻風鬱金黃浥露琅玕紫遊鹿
尚忘去稚蜂自應止觸目已澄神何必膽缾裏便擬贈
以言還當戒其綺
山花(乙酉)
山花滿浥露華新便是山莊七月春莫恨羣芳漏名字
恰如疏仡世時人
種塞花(丁亥)
塞花不計名種種(上聲)秀而野移彼植此間易於木拱把
雨後地濕潤課種(去聲)足消暇(叶)繞砌分左右依石任高
下香引蝶隨來色疑鹿不捨須臾前墀間紅紫紛瀟灑
誰謂秋寂寥看此向榮者
附載
桂
按桂為炎方之産非塞外所有元楊允孚灤京
雜詠所謂玉宇桂花無者是也今山莊所有盆
種多從關内移往每當秋月作花正
清蹕臨幸之時仰邀
睿賞播諸詩篇敬彙列於後其牡丹與蘭亦自關内移
植並從附載
御製詩
桂(壬申)
金秋麗日霽光鮮恰喜天香暎壽筵應節芳姿標畫格
一時佳興屬吟篇賡歌東壁西園合風物南邦北塞連
幽賞詎惟增韻事更因叢桂憶招賢
桂(癸酉)
今年秋信長九月桂花黃砌下芳融日塞中寒傲霜小
山重詠句圓魄早虧匡擬付含毫者還稱天外香
桂(丁丑)
一種皋塗試塞風清芬淨質玉瓏璁春華秋實尋常勝
燕北江南訝許同芳信不孤八月節幽襟宛憶小山叢
關河漫道遥艱致都在冰輪朗照中
桂六首(己夘)
秋暖勝去年桂花開却早(去歲山莊以秋暖桂花未開即啓蹕往木蘭)皋塗
真有神應節從吾好(叶)
不可更孤負色香靜且娟一晌含毫對流隂霎兩年
花既有君子樹豈無金仙舉首向空宇新蟾銀漢邊
滿院甜香嘖坐久却淡如會心不在遠似與善人居
紗窗多護惜甆盆亦貼妥若從聞思修堪證菩提果
本是江南樹揚猗塞北山何物不可致人材較却難
桂(癸未)
好花不讓節滿樹粟霏黃標出正中色散為真靜香種
(上聲)來應月窟根徙自江鄉塞苑揚猗處寧知道路長
桂(甲申)
氣暖花遲放粟胎纔漸黃依然江國候誰曰塞山涼雅
愛扶疎格惟思道路長蟾宫原有約應節自芬芳
缻貯桂枝荷朵恭進
皇太后并為圖以紀其事
底識山莊駐景長荷花紅暎桂花黃亞缻香色都清淨
益算先應獻
壽康
晩桂
山莊仍有桂花黃今歲餘暄迥異常曾見中秋微吐粟
為(去聲)婪迴蹕久舒芳色惟卉裏元吉色香是風前勝妙
香不識江南似兹否菀枯遲速耐評量
桂(乙酉)
天香那譲時金粟又盈枝真是飄雲外誰云此塞陲芳
惟秋可擷影共月來移何物不能致予方沐在兹
桂(丙戌)
塞暖雖遲放(桂得寒氣始榮所以異於桃李也)中秋不爽期品高出塵
質芬寂入聞思綠玉裁為葉黃金纈作蕤我心孰先獲
侍御早成詩
王建曾為侍御史後從軍塞上其十五夜望月之作
所謂中庭者意非門内之中庭蓋王庭本自有左右
中也若云門内則地白為不稱矣但塞上無桂其稱
露濕者似指月中故即繼之以月明人望秋思誰家
之句始覺興趣不盡此即太白疑是地上霜舉頭望
明月之意若建自在門内望月又何涉於人盡望而
興思乎山莊本塞上今雖有桂然亦祗御園内盆植
者耳因用建詩意故並詳其說於後
晩桂
塞中有桂已屬竒况於秋晩竒斯甚然其理實易可知
特為(去聲)霜遲致暖審百卉率得暖氣開桂菊獨待涼氣
來桂先菊後禀金令乍看同菀誠希哉聫芳合德金英
簇奚必分疏草與木秋蟾三度又團圓佳節何殊廣寒
馥誰云南産艱北生窖中培護應時榮莫謾小山更招
隱人品依稀蘇子卿
桂(丁亥)
逢閏得秋早皋塗已放芬色原塵外質香合靜中聞金
玉非宜擬麝檀底藉薰崇情託雲表招隱漫云云
桂(辛邜)
塞苑何來江國枝中秋節近不違期倚風香逐金風逓
浥露穗擎玉露垂又已隔年看淨品(去歲京中度中秋看桂)誰能
特地罷摛詞設如擬作中中樹無翼飛來有所思
牡丹自關内移植山莊
聖祖御製詩
蓮花巖松牡丹(四集)
離宫初雨後花氣滿天街石壁流泉響松坪古幹佳香
凝金掌露名重王盤釵靜裏經聲息方知道有涯
蘭自關内移植山莊雖不甚繁亦能作花
御製詩
戲題蘭(甲戌)
澤蘭自昔擬騷人南國移來塞地新水土不諳風月異
芳菲強弄鮮精神
蘭(癸未)
誰從九畹移見此三珠淑亞盆弄窈窕對牖詎幽獨晴
光溢箭紫露潤溥葉綠揚猗藉輕風散芬當上㐲庭鹿
可為友塞禽那敢啄何處不國香分别寧非俗奚必湘
沅間方云稱清馥
卉之屬
蘆山莊湖中多有之塞外凢遇沮洳處亦多産
蘆葦蒙古謂之呼魯蘇今圍場中地及建昌縣境
内有稱呼魯蘇台皆以有蘆葦處得名
御製詩
蘆(癸未)
風裏葉姿若無主月中花色杳難窺如霜雅合吹為管
白露誰知興作詩
蔴羣芳譜分苧蔴大蔴檾蔴三種檾蔴說文謂
枲屬本草亦作&KR1342;蔴一名白蔴高六七尺葉圓如
蓋花黃結子如橡斗刈作小束池内漚之去青皮
取蔴片㓗白如雪可織為毯及作綆索為農家所
需今熱河所種大祗皆白蔴也其苧蔴大蔴二種
即偶有之亦但績以為線罕有織成布者
藍本草謂有五種藍而作靛則一今土人於山
坡下平坦處種之刈其葉掘地為坎漬以灰水成
靛用以供染
煙草本名淡巴菰土人亦稱煙酒隴旁隙地種
之葉肥大至徑尺其近頂處數葉俗呼曰蓋露
赤芝産松根落葉間色近紫山莊時有之
地椒元許有壬上京十詠有地椒詩曰凍雨吹
花紫輕風散野香刺沙尖葉細敷地亂條長楚客
收成褁奚童擷滿筐行厨供草具調鼎爾非良周
伯琦上京雜詠曰椒生地上香楊允孚灤京雜詠
曰地椒生處乳羊肥注云地椒草牛羊食之其肉
香肥元一統志曰松州土産地椒本草謂地椒覆
地蔓生莖葉甚細花作小朵色紫白即蔓椒之小
者是也
野茴香元周伯琦上京扈從詩注曰什巴爾台
北皆芻牧之地無樹木徧生地椒野茴香葱韭芳
氣襲人伯琦所由乃黑谷一路尚在今承德府本
境之西而居上都之東蓋今豊寧縣之西境也
茅本草曰茅處處有之春生芽謂之茅針夏生
白花至秋而枯今土人以為覆蓋牆屋之用
莎陸璣詩疏曰莎草皮堅細滑緻可為簦笠今
山莊多有之
紅姑娘叢生山谷間結子成苞四瓣如鈴中&KR0877;
丹實大如龍眼婦女多反捲其苞而簮之望如火
齊亦呼豆瓤兒考元宫殿志上都棕毛殿有紅姑
娘其狀謂外垂綘囊内含赤子味甜酸與今紅姑
娘相同
德勒蘇草廣羣芳譜曰塞外叢生蔥翠挺拔經
霜則變而為白取之組織為凉帽光皎異常俗呼
玉草
蝎子草廣羣芳譜曰塞外多有之高四五尺叢
生亂草間其葉有毒人誤觸之即紅腫馬亦不敢
近惟駝能食蒙古謂之哈拉垓今承德府本境内
有哈拉垓溝以此草得名
黃白草土人取以蓋屋廣羣芳譜曰黃背草云
層層有節細葉乾之可代茒結屋背即白之轉音
也
烏拉草土人以之絮鞋細軟而暖亦物性殊用
也
御製詩
塞草(丙戌)
塞草剛看雨後滋綠茵如毯布長陂嘉隂更藉松為幄
小坐乘涼恰合詩
山卉
山卉當秋亦自芳幾叢淺紫復深黃本來入畫仍宜詠
却是無名祗有香君道(嵇含字君道著南方草木狀)不妨成掛漏龍
門還笑藉羶薌天漿沆瀣真公溥萬朵奚分一例瀼
綠毯八詠(辛丑)
山莊土美草豊連岡遍野而以鹿多恣食不致蔚
長鋪地不過寸餘誠綠毯也對而引興用成八韻
綠毯試云何處最最惟避暑此山莊却非西旅織裘物
本是北人牧馬場雨足翠茵鋪滿地夏中碧罽被連岡
鶴行無碍柔叢印鹿□那容密剡長度不尺盈剛及寸
聞殊香爇乃饒芳奢哉温室氍毹漢刺矣白家絲線唐
奚必鄭元書作帶偶同李賀句歸囊莎羅小坐因成什
示儉因之緬
訓良
藥之屬
人參五椏五葉視
盛京迤東所産為遜考唐書檀州營州俱土貢人
參熱河在檀州之北蓋自昔已産之五代史奚附
錄曰奚以别部西徙媯州依北山射獵嘗採北山
人參所云北山者今豊寧縣西境外諸山皆是也
聖祖御製詩
熱河産人參雖不及遼左枝葉皆同命翰林蔣廷
錫畫圖因戲作七言截句記之
舊聞補氣為神草近日庸醫誤地精五葉五枝成洛數
順時當用在權衡
五味子金史地理志曰大定府産五味子
枸杞子汁經練成膏味鮮美
蒿叢生山谷間有名獨挺蒿者挺生衆草中一
莖獨秀採之可已疾
艾叢生山谷間香聞馬上襲衣不散
按塞外庶草蕃廡可入藥者不一而足元一統
志載大寧路大寧富庶金源和衆龍山五縣惠
州建州興中州土産蒼术又大寧惠和武平龍
山四縣高州松州土産麻黃又大寧和衆二縣
利州惠州興中建州土産黃芩桔梗柴胡又龍
山縣利州土産防風白芷地骨皮又和衆縣土
産白蘚皮遠志澤瀉白芨藜蘆石膏又惠州土
産白附子川州土産紅花高州土産甘草今土
人不諳採掇併其名𩔖漸湮附識於此
欽定熱河志卷九十四
