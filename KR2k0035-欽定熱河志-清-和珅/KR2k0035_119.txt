欽定熱河志卷一百二十
藝文十四
前代
詩
鐡漿館(宋)劉敞
稍出盧龍塞回看萬壑青曠原開磧石别道入松亭塞
馬寒隨草奚車夕戴星勿悲田子泰寂寞向千齡
麃子嶺帳館寄隠直(宋)劉敞
離腸易感歲華催更席龍沙望紫臺持節不眠宵月永
聽笳無事晩筵開扁舟何處山隂雪驛使他年嶺上梅
欲寄一書愁已亂天邊應候客星回
逢范景仁李審言二諫議(宋)劉敞
怪來原隰滿光華不意相從天一涯久别崇班情未易
少留傾蓋日空斜山連木葉千峰雪地逼龍城萬里沙
深愧壯心輕遠適自嫌憔悴聽悲笳
朱橋鹿皃館前作(宋)劉敞
朱橋柳映潭忽見似江南風物依然是登臨昔所諳犬
聲寒隔水山氣晩成嵐留恨無人境幽竒不盡探
謹按劉敞集中有宿柳河聞永叔是日宿松山
詩知歐陽修與劉敞先後使契丹考歐陽修集
中有憶昨呈劉原父詩云古北嶺口踏新雪馬
盂山西看落霞風雲暮慘失道路澗谷夜靜聞
麏䴥行迷方嚮但看日度盡山險方逾沙遼宋
時使臣來往例出古北口而馬盂山與中京相
近詩中所詠即中京道中之景也又有奉使道
中詩云兒童能走馬婦女亦彎弓又云山深聞
喚鹿林黑自生風又云合圍飛走盡移帳水泉
空皆指塞外土俗風物而言復有馬齧雪及風
揚沙二詩亦皆奉使道中所作以題中未有實
指之地名故不列入藝文内
奚君(宅在中京南)(宋)蘇轍
奚君五畝宅封戸一家田故壘開都邑遺民襍漢編不
知臣僕賤漫喜殺生權燕俗嗟猶在婚姻未許連
惠州(宋)蘇轍
孤城千室閉重闉蒼莽平川絶四鄰漢使塵來空極目
沙場雪重欲無春羞歸應有李都尉念舊可憐徐舍人
會集單于渭橋畔懽呼齊拜屬車塵
神水館寄子瞻兄四絶(十一月二十六日是日大風)
(宋)蘇轍
少年病肺不禁寒命出中朝敢避難莫倚皂貂欺朔雪
更催靈火煑鉛丹(馬上作李若芝守一法似有功)
夜雨從來相對眠兹行萬里隔長天試依北斗看南斗
始覺吳山在目前
誰將家集過幽都逢見燕人問大蘇莫把文章動蠻貊
恐妨談笑卧江湖
北庭一意向中原言語綢繆禮亦虔顧我何功慙賈陸
槖裝聊復助歸田
玉石觀音像唱和詩(遼)僧智(闕)
見說曾為上馬臺堪嗟當日太輕哉固將積歲舊凡石
又向斯辰刻聖胎月面渾從毗首出山儀儼似普陀來
願同無用恒為用不譬莊言木鴈材
方池波面躡花臺瞻奉無非唱善哉外現喜怡慈作相
内含温潤玉為胎刻雕數向生前就接救專期沒後來
故我志誠無倒意三年用盡兩重材
(遼)鄭若愚
文殊臺對普賢臺飾寳塗金即衆哉聖帝特鎔銀作像
高人又選玉成胎端嚴然自工鐫出光彩俱從星化來
因此道圓功德就給孤園内一全材
(遼)韓資讓
貞珉未用似湮埋選造觀音衆快哉募匠俄鐫大士相
成形不自凡夫胎琳琅光彩院中滿冰雪威儀天上來
珍重吾師能鑒物從今免屈非常材
(遼)趙廷睦
觀音神力不思議舉世歸依頗異哉人各爭竒金作像
工多衒巧木為胎積年棄石嗟誰顧今日逢師入用來
但藴堅貞潔白德宏材未見作遺材
(遼)梁援
七尺仙容立殿臺鐫竒鏤異最優哉模將竺域佛為像
琢破崑峰石作胎妙相化身從地出慈尊移步下天來
向非師智巧經度誰識藍田舊玉材
(遼)趙長敬
昔年避地别燕臺今日因人信美哉貞性果竒成妙相
睟容元不降凡胎燒殘灰劫無凋朽拂盡銖衣任往來
二像端嚴𫝊萬世法門師匠肯遺材
(遼)馬俊
天慶寺前一片石造成觀音神在哉八萬由旬妙高骨
三千世界明月胎潛救衆生苦惱去默𫝊諸佛心印來
十首新詩讚功德等閒難繼貫休材
(遼)劉瓌
久遺貞石混纖埃二像特鐫事卓哉順俗慈悲須假相
出塵神力亦非胎紹名早授昔師記救苦分臨末世來
蓋世性堅無變易會逢高鑒豈淹材
(遼)史仲愛
遺脫貞珉在帝臺高人識辨事竒哉造成補洛山中像
不假摩耶腹内胎種種形容何處現巍巍神力此中來
荒吟讚頌陪諸彥輕重纖莖擅巨材
(遼)曲正夫
塵埋雨漬近樓臺久棄通街亦命哉今日方成白玉像
昔年誰識紫金胎人存果驗功須濟物極終知泰自來
元自御碑當未建四分材内一分材
(遼)王執中
堅珉刻像降蓮臺敬禮瞻容睟美哉救難龍魚鬼與火
度生卵濕化兼胎侍多諸佛未聞見善應諸方無去來
足表英雄心匠力隨根通變不遺材
(遼闕)光
玉像鐫成置寳臺威嚴神在嘆竒哉身披雪㲲凝山谷
眉放虹光剖月胎相好盡疑如化出慈悲重為度生來
向非大士垂精鑒應被凡工作礎材
(遼)王仲(闕)
窣雲披霧下峰臺歲久還逢藻鑒哉相為應根方有像
性因絶垢自無胎琢磨迥出三身外具足非從一日來
萬法皆由人即顯空門觸物願同材
(遼)孟初
瑞毫輝映紫金臺鏤石尊容煥赫哉山卷碧雲呈玉骨
水摇白月晃珠胎一枝楊柳光嚴住百寳蓮花影像來
珍重吾師承道蔭義林高聳豫章材
(遼)張識
䕫峰久斸滯留臺塵覆方能遇鑒哉應手刻成白玉像
化身免托子官胎初疑入夢補陁去又訝隨緣震旦來
從此睟容日瞻仰億年不朽表良材
(遼)楊滌瑕
誰認昏蒙明鏡臺吾師智見大雄哉偶窺片石非凡相
特命艮工刻聖胎救苦盡隨威力去欲求必應願心來
從前高士有多少不識白山一分材
(遼)李師範
相貌巍巍佛力栽立承瞻奉亦時哉誰知韞玉貞頎質
自是觀音應現胎天慶門前遺舊隠補陀山内恰新來
幽嚴此石知多少不遇知人是不材
(遼)李(闕)
和雲巨石拔沈埋鐫作觀音(闕二字)哉營自師心分異體
出由山腹(闕二字)胎端凝相在生羣喜堅固身存(闕二字)來
遭遇若非大龍象不過為(闕三字)材
(遼)張(闕)
何代何年棄此臺因人得用(闕二字)哉他山原作谿雲伴
今日翻成(闕二字)胎只見威儀隨相現不知示(闕三字)來
若非早入名師眼猶被塵埃(闕二字)材
(遼)寇(闕)
誰刻貞珉在寳臺威神之相(闕二字)哉補陁山下白雲骨
極樂天中(闕二字)胎能遣衆生憂患去可令千種(闕二字)來
十篇所贊神通力方見吾師(闕二字)材
(遼)張嶠
青松影畔昔為臺大器今方(闕二字)哉拂盡暗塵披素質
鑿開諸相(闕二字)胎圓明獨對靈珠現温潤常含(闕二字)來
歷劫定隨宏誓在吾師能用(闕二字)材
(遼)韓汝礪
御運當時自隗臺豐碑餘剩(闕二字)哉得逢大智鐫成像
益表中心(闕二字)胎塵骨亂隨金鏨去珠光新入(闕二字)來
已聞結社招吟客盡是皇朝(闕二字)材
(遼)僧善(闕)
巍然獨立絶纖埃相好竒哉復(闕)哉因覩工移珉作像
方知凡與聖(闕)胎垂恩未省懷悲喜救苦何曾覺(闕)來
(闕十三字)材
(遼)僧性(闕)
神姿斸就置層臺儼雅威靈衆異哉實智已圓千劫相
權儀不(闕)四生胎用興體密復還往定闊悲深去又來
積歲未承英匠别也當遺夢曲(闕)材
(遼)僧性覺
枕道常為避暑臺偶然易質大驚哉鐫成月面舒蟾魄
斵就珠毫露蜂胎龍岳應緣期日往鳳都乘運出塵來
若非英鑒能如此千載湮沈謂不材
謹案像及詩碑俱在今建昌縣(即塔子溝廰)境卧佛
洞下四里許字迹糢糊半不可識今錄其可辨
者二十六首闕數字者亦存之雖語多未工然
詩流𫝊絶少取備一代篇章爾
重九登會禪寺冷翠軒(金)趙秉文
北風吹倒磨雲峰凜然雙角蟠白龍邊城雪花大如席
黃花紅葉誰為容會禪西軒作重九登高望遠開心胷
烟嵐卷盡暮山碧冷雲萬里迷元鴻山北首豬大如馬
割鮮飲食如長虹酒酣起舞望兩寺鳥驚踏雪摧長松
天低日落望不盡一徑何處來樵蹤君不見七金山下
打圍處貂裘風帽寒蒙茸跑風駿馬下平野迎霜老兔
休榛叢歸來得雋詫朋友臨風一飲輕千鍾歡餘勝地
兩蕭瑟百年聚散如飛篷明朝却望登眺處城中惟見
白雲封
松山道中(金)趙秉文
松漠三百里飄然一日中山長雲不斷地迥雪無窮遠
嶺貪殘照深林貯晩風烟村一迴首獨鶴下晴空
七金山寺(金)趙秉文
刳簷篆額蠧蝸涎象教塵埃閱百年殿棟猶題遼日月
圖經不載禹山川荒碑盤屈蜿蜒古壞壁參覃罔象拳
想見當時崇奉日無邊花雨散諸天
達北京(金)趙秉文
小車日日碾征塵卧即看書坐欠伸露宿風餐二千里
青山無處不隨人
龍山怪松(金)趙秉文
自笑書生骨相窮倒騎驢看兩三峰天東稍喜無碑讀
踏雪還來看怪松
北都雪望(金)趙秉文
千山雪盡出樵車一徑雲移去似蛇小屋平頭墟落裏
炊烟起處自人家
北都小雪(金)趙秉文
邊城小雪試年華烟冷貔貅十萬家探使不來人半醉
將軍氊帳卓平沙
題靈感寺(金)趙秉文
塗河岸北白蓮東法鼔驚飛碣石鴻塔上風煙高鳥路
山頭雲氣化人宫松林礙日蜂房冷石砌頹沙螘穴空
欲盡休公揮塵樂鬢絲羞對落花風
中京遇因長老(金)李之翰
天涯流落偶生還古刹相逢語夜闌歎我歸途千里遠
喜君禪榻一身安松聲不斷風吟細月影無邊露氣寒
分手山堂更寥索冷雲衰草伴征鞍
霫川道中(金)蔡珪
扇㡳無殘暑西風日夕佳雲山藏客路煙樹記人家小
渡一聲櫓斷霞千點鴉詩成鞍馬上不覺在天涯
送李天英下第(金)周昂
不須寂寞恨東歸洗眼三年看一飛試捲波瀾入毫穎
莫教歐九識劉幾
送李經(金)李純甫
髯張元是人中雄喜如俊鶻盤秋空怒如怪獸拔古松
老我不敢嬰其鋒更著短周時緩頰知囊無底眼如月
斫頭不屈面如鐡一說未窮復一說勍敵相扼已錚錚
二豪同軍又連衡屏山直欲把降旌不意人間有阿經
阿經壊竒天下士筆頭風雨三千字醉倒謫仙元不死
時借竒兵攻二子縱飲高歌燕市中相士一笑生春風
人憎鬼妒愁天公經奪吾弟還遼東短周醉别默無語
髯張亦作衝冠怒阿經老淚如秋雨只有屏山拔劍舞
拔劍舞擊劍歌人非麋鹿將如何秋天萬里一明月西
風吹夢飛關河此心耿耿軒轅鏡㡳用兒女肩相摩有
智無智三十里眉睫之間見吾弟(張謂伯玉周謂晦之)
寄李天英(金)高憲
稻秸蒼蒼陂已枯西風剪剪弄楸梧蒹葭水陸魚梁迴
蟋蟀聲高山驛孤社甕新成元亮酒并刀細落季鷹鱸
作詩遠寄霜前鴈人在海東天一隅
寄京父(金)王渥
憶昔相從在寢邱城南城北縱懽遊杏花聯句香隨馬
野水添杯浪拍舟邂逅又成三月别飄零合負一春愁
汝陽淮甸經行徧應有新詩為我留
祖道趙王應詔詩(金)張華
崇選穆穆利建明德(一作明明)於顯穆親時惟我王稟姿自
然金質玉相光宅舊趙鎮作冀方休寵曲錫備物煥章
發軔上京出自天邑百竂餞行縉紳具集軒冕峩峩冠
蓋習習戀德惟懷永歎弗及
四哀詩之一(金)元好問
冀京父
先公藻鑑識終童曾拔崑山玉一峰不見連城沽白璧
蚤聞烈火燎黃琮重圍急變紛紛口九地忠魂耿耿胷
欲弔雲南無覓處士林能不泣相逢
贈利州侯神童(生十四月識字予見時生二十一月識字無算)
(金)元好問
牙牙點妝杏蕾紅阿兄抱之來學宫今春學語語未正
已能見書識名姓隨指隨讀無數重多生想曾文字中
極知之無不足訝更恐雒誦難為功土中松粒龍爪脫
萬牛邱山起毫末君不見黃金寳鼎翡翠青未要春官
許衣缽人間失却麻神童明星煌煌出蒼龍只知江陵
圖籍盡一火誰謂死草生華風遺山老子未老在見汝
吐焰如長虹(兄字金鼎)
會州道中(金)馬舜卿
山腰薄雪炫朝暾未放陽和入燒痕一片長安世情月
梨花院落幾黃昏
飛豹行(并序)(元)王惲
中統二年冬十有一月大駕北狩(時在魚兒泊)詔平
章塔齊爾(舊作塔察今改正)公以虎符發兵於燕既集
取道居庸合圍於湯山之東逐飛豹取獸獲焉
時予以事東走幕府駐馬顧盼亦有一嚼之快
因作此歌(時予為左司都事)
二年幽陵閱邱甲詔遣謀臣連夜發春蒐秋獮是尋常
况復軍容從獵法一聲畫鼓肅霜威千騎平岡捲晴雪
長圍漸合湯山東兩翼閃閃牙旗紅飛鷹走犬漢人事
以豹取獸何其雄馬蹄蹴麋歘左興赤縧撒鏃驚龍騰
錦雲一縱飛塵起三軍耳後秋風生豹雖逸才不自惜
雨血風毛摧大敵風煙慘淡晩歸来思君更上單于臺
血埋萬甲戰方銳爪牙正藉方剛才古人以鹿喻天下
得失中間繫真假元戎兹獵以開先我作車攻補周雅
大笑南朝曹景宗誇獵空驚弦霹靂何曾夢見北方強
竟墮閉車甘偃息揚鞭回首漢家營一點鎗纓野烟碧
謹按湯山在今豐寧縣(即四旗廰)境内大閣兒西南
四十里為開平之東南故序云以事東走幕府
也
過柳河(元)貢師泰
野曠山寒露易霜短榆疎柳路茫茫雨來黃潦聚成海
風過白沙堆作岡驛館到時逢數騎馳車宿處錯羣羊
客懷正爾無聊賴忽見南飛鴈一行
至正十一年秋七月巡按松州虎賁分司時山谷
寒甚公事絶少明日即還為賦此
(元)貢師泰
秋風槭槭衣綿薄夜雨蕭蕭燭焰低萬里江南纔夢覺
此身原是客遼西
雲葉繽紛雪弄花小營近午却排衙分司御史渾無事
又鞚青驄踏白沙
十八盤嶺(元)周伯琦
車坊尚平地近嶺晝生寒拔地數千丈凌空十八盤飛
泉鳴亂石危磴護重關俯視人寰隘真疑長羽翰
謹按伯琦扈從詩自註曰兩都相望不滿千里
往來者有四道曰驛路曰東路二曰西路東路
二者一由黑谷一由古北口古北口路東道御
史按行處也伯琦往年分署上京但由驛路而
已黑谷輦路未之前行因忝法曹肅法轂下遂
得見所未見實為曠遇云據此則上都驛路實
在熱河境外故凡元人上都諸作悉不濫載惟
此詩乃由黑谷一路循今豐寧縣(即四旗廰)西境而
過者故特錄焉
冬至日白霫道中偶成錄呈朱茂叔郎中段惟德
魯子翬二都司仍希於張伯高參議郭幹卿治書
於兩司幕長及按郭郎中邢孟直諸公處以區區
薄况達之(元)曹伯啟
槲葉蕭蕭朔吹寒山行病瘦怯衣單馳驅一帶灤江險
彷彿重經蜀道難旅邸僦牀雖自愧繡衣持斧要同看
窮途却值書雲節秫酒糠燈語夜闌
欽定熱河志卷一百二十
