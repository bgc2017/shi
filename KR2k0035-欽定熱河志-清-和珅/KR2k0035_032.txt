欽定熱河志卷三十二
行宫八
蘋香沜
萬樹園
試馬埭
嘉樹軒
樂成閣
宿雲簷
澄觀齋
翠雲巖
罨畫窗
蘋香沜萬樹園之東南湖水分流出依綠齋後
一鑑澄澈中多青蘋□茸淺蔚每微風乍起清香
襲人水濱殿三楹南向
聖祖御題曰蘋香沜昔輞川有茱萸沜裴迪詩云飄香亂
椒桂布葉間檀欒伏讀
御製香風綠波之句迪所見猶隔一塵恭誦再三覺詠
言有餘馨也
御製詩
蘋香沜(甲戊)
度橋而北迴望烟水淼瀰碧藻青蘋溶漾可數涼
風微度袖拂餘馨何必芳洲杜若
香風搖蕩綠波涵花正芳時伏數三詞客關山月休怨
來看塞北有江南
萬樹園北倚山南臨湖其中平原數千畆
御書碣曰萬樹園不樊不垣嘉木羅植成菌列幕者不
可指數自西師蕆役
功成
錫宴觀燈馬伎咸在茲園
御製山莊燈詞備紀其盛園中萬樹擬之南山有桑北
山有楊云
御製詩
萬樹園(甲戌)
北枕雙峯之南平原徑數千餘畆灌樹成帷幄綠
草鋪茵毯雖以園名不施土木今年都爾伯特部
長入覲即園中張穹幕集名藩錫燕燒燈陳馬伎
火戲燕樂之為時盛事
原田每每曾聞傳麀鹿麌麌載詠詩秀木佳隂塵不到
乘涼點筆合於詩
試馬埭萬樹園西南草柔地曠馳道如弦
大駕巡幸於此考牧焉
御書題碣曰試馬埭
國家攷牧之法遠軼前制孳息繁庶雲錦成羣時惟
秋也萬騎齊陳騰驤沛艾顧盼矜雄遠至哈薩克
拔達克諸部並貢
天閑服皂乘黃實彰瑞應以視騋牝駉牡歌風獻頌
盖遠過之矣
御製詩
試馬埭(甲戊)
我朝馬政超越往代每當秋獮出塞考牧别羣相
其駑駿而調試之故知金埒編錢直是兒戲
試馬榆隂錦埭平流珠歕玉祇虚名驪黃牝牡皆形相
(九方臯相馬在牝牡之外然馬必騙而後得良牝牡皆不適用此盖列子假藉之詞)騏驥惟當識
性情
嘉樹軒園東老樹輪園垂蔭數十畆皆百年前
物因樹為軒凡三楹南嚮
御題曰嘉樹軒秀木清蔭長榮永鬯顔以嘉樹取左氏
傳語也山莊為
聖祖豫遊所憩一草一木咸沾
天澤祚棫斯拔松栢斯兌我
皇上敬承
祖德封殖無忘攬筆命篇
會心觸目如見
堯年寳露於枝葉間也
御製詩
嘉樹軒(癸酉)
搆軒就嘉樹樹已百年餘蔚然軒亦古秀蔭籠庭除既
因悟所託寧云懷厥居窗戶碧紗圓常延月入虚
嘉樹軒(甲戌)
萬樹園之東檜栝蔚蔥老幹蟉枝童童垂蔭搆軒
其下取無忘封殖之義
就樹搆軒隂易得軒前種樹待隂遲因知事半功惟倍
契理皆然詎止斯
嘉樹軒(丙子)
落葉蕭蕭下廣除甌香研淨一相於雖然秀木嘉隂斂
贏得横斜窗影疎
嘉樹軒(己邜)
建木非南北大椿是弟兄就隂軒剏造擷秀句因成朔
地自今古塞天忘槁榮輪囷覺私幸未冐漢唐名
嘉樹軒(庚辰)
就樹開軒蔭綠雲
堯年寳露葉間紛設方武子甘棠賦我亦寧忘封殖勤
嘉樹軒(辛巳)
一樹當軒翠鬱森搆成樸斵就嘉隂因知事半功常倍
理趣逢源總可尋
嘉樹軒(壬午)
就樹昔年搆清秋勝日尋輪囷一株古蔽芾滿庭隂有
月皆澄照無風亦朗吟何當風月下恒此坐觀心
嘉樹軒(癸未)
搆軒傍樹得嘉隂意在延涼徑每尋名教中何非樂地
逢源頗亦藉資深
嘉樹軒(甲申)
就樹搆虛軒樹古軒亦然就軒將種樹樹長知何年事
半得功倍規摩貴通權塞風未振落綠隂猶團團偶來
坐匡牀爽氣澄秋鮮觸目有會心攬筆命華篇
嘉樹軒(丙申)
樹以千年計軒惟十笏餘金風吹籟古素月透雲虚荒
略傳曾孰森蕭賞偶予長(上聲)於季氏者宣子那容譽
樂成閣嘉樹軒之上重閣五楹一重額曰開襟
霄漢再重額曰樂成閣皆
御書塞田遠近崇墉比櫛
皇上厪念民依課雨占晴悉關
霄旰當夫禾稼備登千塍露積每臨
天矚顧而樂之黃童白叟慶塞豐而酬力穡洵乎遹駿
有聲遹觀厥成者焉
御製詩
樂成閣
塞田晚播早收屆白露即已銍艾登場正秋巡行
獮期也閣踞城牆壠畆參差黃雲彌望三時憂憫
於斯稍慰
近遠山田一望彌秋巡恒值樂成時璇題寳篆垂
眀訓稼穡艱難尚可知
樂成閣(庚辰)
樂成真樂成如坻復如京納稼千村喜輸公百畆輕勤
農茲
示度析歲敢誇盈古有言民者亦誠曲盡情
題樂成閣(辛巳)
巍閣芳園萬樹旁遠吞山靄俯宫牆一溪熱水今還昔
(温泉過中關合武列水經山莊東南入灤河熱河得名以此)四野平川耕與桑每慶
塞豐酬力穡亦開鎬宴惠來王五年籌筆拓疆萬成武
庶幾樂未遑
樂成閣(壬午)
因迥得為高城樓縱目遨錘峯陵碧漢列水捲寒濤如
仕銀蟾界堪揮顧兔豪秋成纔半熟不樂首頻搔
題樂成閣(癸未)
傑閣翬飛枕繚垣山田穡事攬層軒芃芃佳矣西成遠
先節由來戒滿言
樂成閣(甲申)
村村比櫛更崇墉攬景城樓喜動容今歲秋成真可樂
又聞糓賤歎傷農
樂成閣(丙申)
樂成雖是額檐楣艱致西成樂屢綏歴夏至秋計以日
曰𤾉與雨幸惟時敢因覩近而忘遠(今歲各省雨𤾉時若可望有秋督撫)
(等豫報收成分數俱在九分以上惟甘肅臯籣等廿九州縣夏間被旱四川打箭爐七月中猝被山水衝損城)
(垣官廨湖南永興來陽二縣六月内山水陡發傷及民居雖皆一隅偏災並飭大吏率屬加意撫䘏母使失所)
自審何修以遇斯更早武功奏耆定持盈祇益勵謙寅
宿雲簷宫城東北隅山盡處當惠迪吉門因勢
高敞搆平臺以攬勝曰宿雲簷南向聯曰雲容自
在舒還卷山色何妨有若無又曰窗含遠景正無
盡筆點諸峯自有神皆
皇上御筆雲氣往來若宿巖際縈紆繚繞時出層簷如
王維詩云不知洞裏雲去作人間雨者也
御製詩
宿雲簷(癸酉)
寫楹纔見一絲鋪近巘遙巒乍有無五里張公真小矣
千年米老尚存乎衣衫常慮霑霉潤步武偏教繞徑紆
何必虞臣進歌頌山莊攬結作清娱
宿雲簷(甲戊)
平臺因迥為高遠峙雲表滃溹朝飛奇峯四起暝
歸擁樹縈繚簷端即景命名正山中所有也
出楹寫霧還歸宿薈蔚常看顥氣通却訝稚圭非至此
如何先獲我心同
宿雲簷(丙子)
昨日晴明今日雨烟絲風片霏林楚珠簾捲不去溟濛
宿雲妙趣參爾許妙趣宿雲匪今夫朅來欣遇謂向無
世間萬事率如此不為(去聲)物轉其誰乎
宿雲簷(丁丑)
蔚若真猶幻悠然散復凝白雲應笑我常宿此何曾
宿雲簷(庚辰)
山房倚翠巖簷虚雲每寄氣霽景澄候豐隆早收技偶
來坐清畫聊結氤氲意如將霏六花謝賦還能試
宿雲簷口號(癸未)
翠雲巖畔宿雲簷雲假雲真兩不嫌我却何曾來一宿
空尋名象屢吟拈
宿雲簷
秋來天淡與雲閒那見英英宿棟間却為晩田猶待澤
思量膚寸爾何慳
題宿雲簷(甲申)
時零夜雨便朝晴於潤於暄總愜情似此宿雲真大當
既叨實惠任循名
宿雲簷(乙酉)
最欣秋霽敞山扉一縷天邊去若飛莫謂英英曾不見
據牀猶覺潤沾衣
宿雲簷(丁亥)
天畔閒雲去若飛何曾簷際有雲歸邇來雨不雨皆可
消得崇情閱化機
宿雲簷口號(乙亥)
秋日何宜宜快晴高標羲御曝光晶憑窗滿野西成近
分付雲簷漫副名
澄觀齋宫城東北殿五楹西南曰惠迪吉
聖祖御書其前檐額曰澄觀齋則
皇上御書當暖澑暄波之北山莊諸水入焉綠波翠色
於此交滙
聖祖臨駐山莊
召儒臣於齋内較閱
御纂諸書
皇上幾暇臨觀吟咏所形寫
天心而符道筦澄觀之時義大矣
御製詩
題澄觀齋(癸酉)
過水尋幽逕依巖搆迥齋常教鶴守戶時下鹿書牌翰
墨香為侣琴尊静者諧澄懷觀道妙益覺此間佳
澄觀齋(甲戌)
山莊林巒水石在在仙都嵐翠波光遠近交暎炎
歊為之盡滌足令胸次灑然豈唯騁懷遊目
背山臨水搆清齋翠蔭簷端綠繞階别裁(去聲)不期句成
迥閒居每致意為佳
澄觀齋(丙子)
雲軒據水源月牖含巖壁潦盡鳴峽寒葉落歸根寂何
必懷菁蔥於焉識闔闢少□憶
堯年不殊讀周易
澄觀齋對雨(丁丑)
幾架倚崚&KR1828;出塵秀絶勝衆觀呈静會吾意與秋澄細
雨歇還落殢雲散更凝所欣滋晩稼無礙峭凉增
題澄觀齋(戊寅)
萬物到秋澄斯齋獨擅稱天高雲影淡樹疊籟聲層綠
牖虛延爽玉壺都是冰從來宜此句拈出向何曾
澄觀齋
諸峯嶊崣錦開軒一水潺湲玉映門入畫林泉真恰當
迎人松菊喜猶存尋常物態皆含理妙合天倪欲忘(去聲)
言
寳額重瞻惠迪吉
聖人眀示此探源(齋内有山莊皇祖題額惠迪吉三字又是處據諸水上流故末句及之)
題澄觀齋(己夘)
面勢得巖齋曠朗宜延佇雲山參動静圖書鑑今古六
情不期澄於何識茹吐著句亦偶然聊因壁空(去聲)補
澄觀齋(庚辰)
人號齋云澄齋亦澄人意乃知心與境非一而非二綠
水復蒼山自是饒静致颯然風滿窗秋空快新霽未可
便忘言毫素摛遐思
澄觀齋
觀乃人之能澄亦境之所能所兩相忘澄觀實緒語其
忘如未臻佳境允宜處譬彼莊嶽間不期齊變楚
澄觀齋(辛巳)
綠水階前帶翠岩簷後屏虚齋信生白秋樹尚餘青鹿
跡留沙軟鶴聲警露泠澄觀觀底事色色復形形
澄觀齋(壬午)
山莊小駐盤秋仲又將闌此地非常地澄觀果足觀歸
根紛葉落結露報霜寒指日重陽到黃花開繞欄
題澄觀齋(癸未)
山莊到五日今日始來齋本是無多暇難言每暢懷種
松高出屋留草綠侵階觀物思澄理欣惟與静皆
澄觀齋(甲申)
萬物到秋澄巖齋名獨稱水清必見底雲歛若無眀目
不礙空寄心惟與静凝覓觀竟難得何處問南能
澄觀齋即景(乙酉)
宅據水源處窗臨壁峭間無心不與静有句必稱閒草
露蛩鳴脇林秋鹿過斑遠山朝雨霽新漲到潺湲
澄觀齋
老屋九秋静虚軒四望通峯高照日紫葉落積階紅霜
重溪波澈雲輕天宇空澄觀
聖無迹櫽括纂書中(康熙年間纂諸皇祖日與儒臣校閱御書皆於此齋召見)
澄觀齋(丙戌)
階坦弗勞登窗虛恰可憑長空白㵳泬背壁翠崚嶒樹
静籟無作溪恬波不興諦觀景與物畢竟是心澄
題澄觀齋(丁亥)
不亟到林廬到斯心意舒懸崖雲向翠(後倚翠雲巖也皇祖御題)
落澗潦全祛借曰澄今習吾寧觀古初桂華放清馥聞
復翳根除
澄觀齋
曲水門前面層山齋後頭適當九秋對不著一塵留沓
嶂鳴蒼鹿野灘下白鷗澄觀觀既静以待萬幾酬
題澄觀齋(戊子)
一水門前帶書齋倚碧崚因遙弗恒到偶至了宜憑錦
繡開雲慣鼪鼯織樹能止觀雖未得觀則不期澄
澄觀齋(己丑)
砟硌後張屏瀎潏前拖帶山莊景最清斯乃清之最八
百眼功德三千心世界曰澄澄底事是觀觀自在奚必
更著言於焉以神會
澄觀齋(辛夘)
氣寒因地迴雲歛覺天寬寥泬廓眼界虛眀契性湍瑤
林猶纈綠錦壁漸含丹觀至澄觀處無澄那有觀
澄觀齋六韻(壬辰)
灑落書堂迴山莊東北隅背峯標嶻薛面水帶縈紆緬
想憩
仁聖於斯集宿儒(通習皇祖昔駐山莊時常集儒臣等之算法者於此編輯數理精藴一書)
(行天親為指授釐定鏤版頒下萬世得永奉尺程)
天文
親攷騐數理晰精麤
敬授萬方典恢宏百世模政常猶竭蹶景仰秪瞠乎
題澄觀齋(癸巳)
心與物皆澄書堂觀恰應足令忘芥蔕那更較淄澠潦
盡潭呈底林稀峯露層三言
惠廸吉(堂顔惠廸吉三字皇祖御筆也)舉要示雲礽
澄觀齋(甲午)
巖齋北門裏出入憩猶應有會莫非静無觀不與澄瑤
圖披下界
奎畫泐高層往往逢
前蹟孜孜勉後承
澄觀齋(乙未)
目之官為觀心之官則思觀以外物引思因内幾馳外
物静可拒内幾動不時内實要於外曰澄乃無為其觀
亦自息精一有訓辭
澄觀齋(丙申)
因至澄觀齋深繹澄觀義澄實近無為觀乃鄰有事修
巳以治人安民與察吏何弗藉乎觀那盡澄而置然羲
傳有言百慮原一致有事處無為聊因存此意
澄觀齋(己亥)
渡河稼事細周看返轡園門倚碧巒本少奏章待批理
遂教齋閣試盤桓偶從舊作重檢點頓闊流光四燠寒
兩歲有憂並無樂一時即景付澄觀
澄觀齋有會(庚子)
於物觀為所於我觀為能能所俱鄰妄祛妄要在澄澄
觀忘物我其妄亦弗興詎祇教外𫝊明道識此曾動定
静亦定復性斯可徵
題澄觀齋(辛丑)
山莊駐月餘岩齋乃初閱一以幾少暇一以遊怯熱坐
亦如昨日那覺隔年别翠壁隂佈長清溪流已潔金風
落林端颯爽真可悦萬物對澄觀于秋更親切
澄觀齋(壬寅)
設曰觀為能則澄應是所即如我與物相資如律吕言
同尚勿當言異更不可在我曰觀物在物曰澄我(叶)物
我兩忘時澄觀誠緒語
翠雲巖澄觀齋之後敞亭一
皇祖御題曰翠雲巖晨霞暮靄絢紫霏青巖巒交複雲氣
特多我
皇上崇情所寄真機妙旨精契
知仁亭後摩崖勒
聖祖御書大字曰雲巖
雲章糺縵煥乎
天文㐲誦
聖製動豈我知静豈我為明月今夕流水昔時之句始
覺
化工賦物非人間筆墨所能窺也
聖祖御製詩
雲巖(丙集)
三庚不用碧筩酒九井何貪消暑珠自有雲峯來澍雨
巉巖風颯到茅廬
御製詩
雲巖歌(甲戌)
雲之巖巖生雲□□霮䨴氤復氲巖之雲雲籠巖嶾嶙
&KR1005;嶭崿且嵁巖為體兮雲為衣雲中君兮憺翠微雲為
輿兮巖為盖巖之仙兮頽如醉芳有時而春韶翠有時
而秋消閱菀枯兮四序含動静兮終古動豈我知静豈
我為明月今夕流水昔時
翠雲巖
山莊東北多重巒複嶺遊雲往來嵐翠欲滴虚簷
四眺正在千巖萬壑中
嶻嶭横拖一縷斜濃青細白蔚槎枒有形變態無形韻
粉本真堪示畫家
翠雲巖(乙亥)
英英今日吐來稀借問雲閒是也非莫謂羃巖滃蔚少
丹青片片剪天衣
翠雲巖(戊寅)
虛榭三間面豎峯交枝薈蔚葉丰茸雖然已是雲閒候
却看氤氲翠上濃
千尋石壁聳嶔嵜拖地眉毛能爾為若向是間知悟處
翠雲還笑宋雲癡
翠雲巖(己夘)
絶壁崔巍實壯哉清秋又此索吟來若無雲氣為浮盪
安識剛柔萬變賅
翠雲巖(庚辰)
昨夜密雨今朝霽秋雲歛盡無留形只有翠巖越蓊蔚
配藜靉靆標濃青
戱題翠雲巖(辛巳)
疊葉堆枝互簇攢端知飛翠勝流丹昨來殊厭觀雲矣
却是巖前不厭觀
翠雲巖(壬午)
纈綠霏青看已久新紅渲染訝誰加背西斜日輝平野
翻壁忽成一片霞
翠雲巖(癸未)
葉姿枝態鎖層峯織翠流青色正濃習習天風拂巖落
人間煩暑覓何從
翠雲巖口號(甲申)
曰已雲閒亦有雲綠縈青邏尚縝紛數聲山鳥非絲竹
疑是八琅空際聞
翠雲巖(乙酉)
幾層疊嶂薈氛氲一翠連天望若雲
聖藻千秋同糺縵曰予何有解尊聞
翠雲巖(丙戌)
秀巖拱千仞一色翠菁葱可望那可陟作雲還作風不
期身自爽最與意相融更有誰堪匹惟應付碧空
翠雲巖(丁亥)
出岫去還浮斯雲巖鎮留濃青思舊色疊翠亦新流漫
擬立冬到行將活畫收驪珠光兩顆(巖上泐雲兩皇祖御書翠字)
恒此照千秋
翠雲巖(戊子)
峭壁峥嶸早得隂前庭樹影復蕭森坐來已是秋光滿
更落天風萬籟吟
翠雲巖(己丑)
重重翠鎖髻螺紋不斷清香撲鼻聞風拂露華紛墜雨
是容容者豈非雲
翠雲巖(辛夘)
雖覺菁蔥翠尚鮮層雲意漸向紅偏昨年已是孤題句
未可今秋更置然(去歲以過中秋始來山莊駐蹕日少此處未經題句)
林岑風拂互低昂日日輕雲作護霜此意分明具神解
畫工應惜綠琳瑯
翠雲巖(壬辰)
刻削雲巖濯翠螺翻風葉墜露珠多欲知閱世為久近
題壁
宸章隱薜蘿
敞榭無窗虛受峯不雲亦自翠容容偶遊適可結清想
那擬佺期驀地逢
翠雲巖二首(癸巳)
滿壁綠瓊鋪斐萋祗能騁望不能躋邇來率懶吟雲字
今日聊因一翠題
蒼岩日照閃光晶颯颯冷冷忽有聲拈筆不須著文賦
歐陽先我盡其情
翠雲巖(甲午)
葉縟枝撐不計層翹瞻渾似綠雲興忽逢蒼鹿其間卧
借問可殊面壁僧
八伯何曾見此雲不為糺縵祇氤氲大沖今日難成句
峭蒨菁蔥兩莫分
翠雲巖(乙未)
□□菁蔥總不分是巖氣抑是雲雰嗣宗迷目艱青白
一翠連天迴莫羣
四大家難著筆成雲興無礙碧天晴全身裏許翠巖現
那更眉毛示永明
翠雲巖(丙申)
澄觀齋後翠雲巖每到山莊題句咸多以少增檐勒滿
雄因健積境超凡
色不可圖權曰翠形難為狀假名雲天風翻下千尋壁
中有八音六律聞
翠雲巖(己亥)
石態樹姿無不奇夏過秋到得詩遲箇中意倩何人解
七字恐難畢肖之
林之始豈有雲稱曰翠更隣蛇足增却是崇巖不分别
饒他茈虒護崚嶒
翠雲巖(庚子)
謂翠原非雲所知而雲忽有翠稱奇却於林葉無交涉
稱謂形容定始誰
白雲為主翠為賓白自翠流翻似鄰試問居停屬誰是
層巖無語只嶙峋
翠雲巖(辛丑)
石壁&KR2287;□閜砢扶詩難著語畫難圖翠其色也真還幻
雲彼形乎有若無
太古以來原有此所遇一時信佳矣而此不容擬議間
笑我歴年吟未已
翠雲巖(壬寅)
層巖有樹樹如雲生翠誰為點染紛石自不知林自若
安名立字任云云
實以為虛有若無何曾定相(去聲)許人摹箇中如有君稱
者傳號應從楚左徒
罨畫窗自青楓綠嶼折而東曲室窈深疎櫺洞
啟
皇上御題額曰罨畫窗高據山椒峭壁斗削窗嵌其巔
峯嶺林泉咸在几席昔名畫家王維山水論李成
山水訣郭熙山水訓於渲皴濃淡闡發靡遺似此
隂晴旦暮殊態異觀殆非卷軸煙雲所能彷彿焉
矣
御製詩
罨畫窗(癸酉)
下臨無地一窗虛帶水屏山攬結餘最愛錘峯剛對坐
羲皇前物起吟予
罨畫窗
横嶺如曲屏霞標一室據其勝前為平臺窗列遠
岫題曰罨畫董巨荆關誰能辦此
霞標雲閣小延停異草仙葩撲鼻馨凉峭塞天初過雨
近峯遠嶺總來青
罨畫窗(丙子)
寒林古木翠微間積素依稀皴遠山設問畫家應(去聲)誰
氏所披彷彿似荆關
罨畫窗(戊寅)
室據山高來不頻偶來便爾暢心神一天秋景雲窗外
大似王蒙荷葉皴
見說佳山是真畫或稱佳畫即真山世情定論曾誰是
我亦疑黂於此間
題畫窗(己夘)
高處霞標小憩居錘峯濡水俯臨餘幾櫺紗牖誰為畫
十笏山房恰受虛生色丹青是楓槲有情活潑在禽魚
賦詩何必多思歇其奈當前每起予
罨畫窗(庚辰)
近嶺遙峯面面呈㟏岈瀟落最多情今朝所會又殊特
直展寒林閱李成(石渠實笈有李成寒林圖)
罨畫窗(癸未)
濃青濕翠羅孱顔生動氣韻虛窗間四時展畫各殊致
今朝直揭高房山到處題名歷可數(圓明園玉泉山及塔灣行官皆有此)
(名)納奇觀此為鼻祖漢唐真蹟已莫覩况是丹青遺太
古
罨畫窗(甲申)
凌虛書屋枕崇巒畫意當窗無盡觀今日居然欣剏見
岧嶤穹塔綠雲端
罨畫窗(乙酉)
幾盤雲逕萬峯晴小閣凌虛暢遠情今日憑窗真是喜
一川多稼報秋成
罨畫窗(壬辰)
窗稱罨畫罨何畫不是倪黃非范王便被四家真蹟展
未能含照朗斜陽
罨畫窗(癸巳)
山田千畆又逢豐
聖藻當年聯語同(千畆山田待歲豐語也皇祖山莊中所題聯)俯以石渠畫
展馬(馬和之詩經圖入石渠寳笈辨為真蹟合弆學詩堂者凡十二卷豳風圖在焉)移來塞外
此豳風
罨畫窗
爓爓平川夕照斜開窗林巘納無遮將軍金碧倪黃韻
所喜不名其一家
罨畫窗
點砌葉多林漸空箇閒活景畫難工却饒無盡烟雲意
收入憑忩默會中
罨畫窗(庚子)
肩輿&KR2535;迤入霞標書室東廊接小寮窗俯林巒活畫意
問誰黃范得能描
罨畫窗(辛丑)
春風秋月景非同朝靄夕嵐畫豈工四扇蜃窗隨分納
清供眺詠興無窮
欽定熱河志卷三十二
