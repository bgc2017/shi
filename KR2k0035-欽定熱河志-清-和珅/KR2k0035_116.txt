欽定熱河志卷一百十七
藝文十一
前代
表狀
龍城求代表(前燕)慕容農
臣頃因征即鎮所統將士安逸積年青徐荆雍遺寇尚
繁願時代還展竭微效生無餘力没無餘恨臣之志也
狀
賀依聖料赤山北無賊及突厥要重人死狀
(唐)張九齡
信安郡王禕承王忠副驚固(字疑有悞)牒云赤山有賊右先
得前件牒云九月三日奚探見賊無數前三日臣等面
奉聖旨料此必安祿山所將之兵奚疑是賊便有此牒
也臣等當時又奏突厥舉國大來微有輸失便去竊料
此意恐有其謀陛下又云必應彼有要重人死所以即
去今日幽州節度判官監察御史張曉至云今月十一
日從幽州發來赤山元自無賊奚所見者正是安祿山
下兵馬又云契丹有蕃落人走來云突厥之兵馬平章
事第一人死所以狼狽即去在路每日於帳衙前哭此
並聖心懸照有如目擊臣等親奉睿算及此符同萬里
無差不勝驚喜無任踴躍之至仍望宣付史館
謹按後漢書鮮卑𫝊稱漁陽赤山烏桓知赤山
在漁陽北界當為今古北口外地
賀奚契丹並自離貳廓清有期狀
(唐)張九齡
右適高力士宣示臣等張守珪奏契丹及奚並自離貳
兼安祿山復有殺獲賊數將盡觸緒猜擕邊鎮勒兵伺
隙而動誅剪有日廓清可期此皆天威遠臨逋寇自滅
臣等不勝慶躍之至
賀誅奚寇可突于狀(唐)張九齡
右高力士宣示張守珪所上逆賊契丹屈烈及可突于
等首級此等惡稔喪敗將及故天誘其衷既降又貳而
感義之士惡其反覆背恩之賊既已誅鋤幽障廓清華
夷俱静計其餘噍永無動摇陛下邊任先擇聖謀獨斷
克禀成命樹此戎功且知河朔無轉輸之勞林胡為賦
税之地臣等沗在樞近預聞遠績捷書之至喜倍恒情
謹奉狀賀以聞謹奏
駁宋慶禮謚議(唐)張九齡
慶禮在人苦節為國勞臣一行邊陲三十年所戸庭可
樂彼獨安於𫝊遞稼穡為艱又能寔於軍廩莫不服勞
辱之事而匪懈其心守貞堅之規而自盡其力有一於
此人之所難况營州者鎮彼戎夷扼喉斷臂逆則制其
死命順則為其主人是稱樂都其來尚矣往緣趙翽作
牧馭之非才自經隳廢便長寇孽故二十年間有事東
鄙僵尸暴骨敗將覆軍蓋不可勝紀大明臨下聖謀獨
斷恢祖宗之舊復大禹之迹以數千之役徒無甲兵之
強衛指期遂往禀命而行於是量畚築執鼛鼓親總其
役不愆所慮俾柳城為金湯之險林胡生腹心之疾蓋
為此也尋而罷海運收歲儲邊亭晏然河朔無擾與夫
興師之費轉輸之勞較其優劣孰為利害而云所亡萬
計一何謬哉及契丹背誕之日懼我犄角之勢雖鼠穴
自固而駒牧無侵蓋張星彼都繄頼之力也安有踐其
迹以制其寔貶其謚以徇其虛採慮始之謗聲忘經遠
之權利義非得所孰謂其可請以所議更下太常庶素
行之迹可尋易名之典不墜者也
謹按唐營州都督府初治柳城扼制奚契丹武
后時為兩蕃所攻移治漁陽元宗時奚契丹欵
附欲復治柳城宋璟固爭不可獨慶禮以為利
乃詔為使築城纔三旬畢九齡所言專指營州
築城事故錄於此是萹曲江集未載今從舊唐
書宋慶禮𫝊錄出所云張星彼都語不可解蓋
張皇之譌因初議慶禮謚者為太常博士張星
本𫝊前後俱有張星字而誤也
為滎陽公賀幽州破奚寇表(唐)李商隱
臣某言臣得本道進奏官某狀報某月日幽州節度使
張仲武奏破奚寇北部落及諸山奚除舊王匿即所管
外殺戮首領丁壯老幼並殺獲牛羊焚燒車帳器械等
計二十萬刺史以下面皮一百具耳二百隻奚車五百
乘羊一萬口牛一千五百頭者天聲遠疊廟略遐宣白
虜穫於寧台赤夷俘於燕路臣某中賀臣竊窺舊史逖
聽前朝有天子憂邊清宵輟寐將軍出塞白首言歸至
乃或勝或奔一彼一此竟困塞郊之柝那停絶漠之烽
猶欲叙烈旗常告功祧廟用其暫勝謂曰難能况幽朔
巨都全燕重地薦臻奚寇擾亂邊人田讓之獲鮮卑莫
能深入祭彤之軍遼水唯遣相攻近歲以來為患滋甚
是單于偵邏之路懷駒支漏泄之姦張仲武重感國恩
習知邊事同三師而隸楚侔五餌以開戎乘其囂惰之
時俄得剪除之便燕犀密掛冀馬潜羈超距投石者動
過千羣戟手科頭者略踰萬計坎三鼓而河流自却聲
六校而屋瓦皆飛自使鴞懼喪林兔忙迷穴無舟掬指
有地僵屍未驚紫陌之烏前運已蹙不唳淮山之鶴後
隊仍窮遂分袁尚之頭顱仍裂蚩尤之肩髀穹廬落燼
同甲揚灰山積雲屯大收其車乘角羸耳濕盡獲其牛
羊柳水載澄桑河無事爰馳吉語入解皇威此皆皇帝
陛下功格上元運膺下武授兹成算於彼當仁震肅九
圍歡呼萬國昔艱難云始邊塵首起於盧龍今開泰有
期上將先清於涿鹿人謀允若靈貺昭然固已上慶祖
宗下光編策綠圖洪範競三古之殊尤玉檢金泥有百
神之靈佑臣雖當防遏不介邊陲空增氣於懦夫實叨
榮於下將日圍千里天蓋九重奉一月之捷書唯知抃
蹈獻萬年之壽酒尚隔班行念風水於遐藩寄夢寐於
宣室無任望闕結戀之至
謹按徐樹榖李商隱文集箋以此為會昌二年
九月張仲武破回鶻事考表中不著年月未見
為會昌二年九月明言奚北部落及諸山奚不
得云是回鶻即仲武𫝊稱殺回鶻監獲奚契丹
者八百人亦不足以當此事此蓋大中元年春
張仲武大破奚衆事事在舊書回鶻𫝊樹榖未
詳也又徐炯注柳水曰新書地理志營州柳城
縣西北接奚北接契丹柳水疑當在縣境而以
白狼水實之此未考漢書地理志柳城縣有參
柳水今建昌縣(即塔子溝廳)境小凌河也注桑河云
水經注濕水東北流左會桑乾水而以盧溝河
實之此未考水經注于延水一名藂桑河即今
正黃旗察哈爾境兆哈河也地理疎舛並附正
之
書
上慕容皝書(前燕)封裕
臣聞聖王之宰國也薄賦而藏於百姓分之以三等之
田十一而税之寒者衣之饑者食之使家給人足雖水
旱而不為災者何也高選農官務盡觀課人治周田百
畝亦不假牛力力田者受旌顯之賞惰農者有不齒之
罰又量事置官量官置人使官必稱須人不虚位度歲
入多少裁而祿之供百僚之外藏之太倉三年之耕餘
一年之粟以斯而積公用於何不足水旱其如百姓何
雖務農之令屢發二千石令長莫有志勤在公銳盡地
力(一作利)者故漢祖知其如此以懇田不實徵殺二千石
以十數是以明章之世號次昇平自永嘉喪亂百姓流
亡中原蕭索千里無烟饑寒流隕相繼溝壑武宣王以
神武聖略保全一方威以殄姦德以懷遠故九州之人
塞表殊俗襁負萬里若赤子之歸慈父流人之多于舊
土十倍有餘人殷地狹故無田者者十有三四殿下以
英聖之資克廣先業南摧強趙東滅句驪北取宇文拓
境三千里增民十萬戸繼武闡廣之功有高西伯宜悉
罷諸苑以業流人人至而無資産者賜之以牧牛不當
更收重税也且以殿下之人用殿下之牛牛非殿下之
有將何在哉善藏者藏于百姓若斯而已矣爾者則深
副樂土之望戎旗南指之日中國之人皆將壺餐奉迎
石虎誰與居乎且魏晉雖道消之世猶削百姓不至于
七八特官牛田者官得六分百姓得四分私牛而官田
者與官中分百姓安之人皆悦樂臣猶曰非明王之道
而况增乎且水旱之厄堯湯所不&KR0693;王者宜濬治溝澮
循鄭白西門史起灌溉之法旱則决溝為雨水則入於
溝瀆上無雲漢之憂下無昏墊之患句驪百濟及宇文
段部之民皆兵勢所徙非如中國慕義而至咸有思歸
之心今戸垂十萬狹凑都城恐方為國家深患宜分其
兄弟宗屬徙於西境撫之以恩檢之以法使不得散在
居人知國之虛實今中原未平資畜宜廣官司猥多游
食不少一夫不耕歲受其饑必取于耕者而食之一人
食一人之力游食數萬損亦如之安可以家給人足治
致昇平殿下降覽古今之事多矣政之巨患莫甚于斯
其有經略出世才稱時求者自可隨須致(一作置)之列位
非此已往其耕而食蠶而衣亦天之道也殿下聖性寬
明思言若渴故人盡芻蕘有犯無隱前者參軍王憲大
夫劉明並及忠獻欵以貢至言雖頗有逆鱗意在無責
主者奏以妖言犯上致之于法殿下慈宏包納恕其大
辟猶削黜禁錮不齒于朝其言是也殿下固宜納之如
其非是宜亮其狂猿置諫臣而求直言亦猶北行趨越
必不得其所志矣右長史宋該等阿媚苟容輕劾諫士
已無骨鯁嫉人有之掩蔽耳目不忠之甚四業者國之
所資教學者有國盛事習戰務農尤其本也百工商賈
特其末耳宜量軍國所須置其員數已外歸之於農教
之戰法學者三年無成亦宜歸之於農不可徒充大員
以塞聰儁之路臣之所言當也時速施行非也登如罪
戮使天下知朝廷從善如流罰惡不掩王憲劉明忠臣
也願宥忤鱗之愆收其藥石之效
答李天英書(金)趙秉文
天英足下自足下失意東歸無日不思怳如三歲向得
來音甚悉動静為慰所望所寄襍詩疾讀數過擊節屢
嘆足下天才英逸不假䋲削豈復老夫所可擬議然似
受之天而不受之人屢欲貢悃誠山川間之㘴成浮沉
况勤厚如此過望默化僕非其人筆拙思荒自濡其涸
况望餘波耶豈以犬馬齒在前欲俯就先後進禮耶聊
布一二所聞于師傅間者幸恕不揆嘗聞古人之詩各
得其一偏又多其性似者若陶淵明謝靈運韋蘇州王
維柳子厚白樂天得其冲淡江淹鮑明遠李白李賀得
其峭峻孟東野賈浪仙又得其幽憂不平之氣若老杜
可謂兼之矣然杜知詩之為詩未知不詩之為詩而韓
愈又以古文之渾浩溢而為詩然後古今之變盡矣太
白辭勝于理樂天理勝于辭東坡又以太白之豪樂天
之理合而為一是以高視古人然亦不能廢古人足下
以唐宋詩人得處雖能免俗殊乏風雅過矣所謂近風
雅豈規規然如晉宋辭人蹈襲用一律耶若曰子厚近
古退之變古此屏山守株之論非僕所敢知也詩至于
李杜以為未足是畫至于無形聽之于無聲其為怪且
迂也甚矣其于書也亦然足下立言措意不蹈襲前人
一語此最詩人妙處然亦從古人中入譬如彈琴不師
譜稱物不師衡工匠不師䋲墨獨自師心雖終身無成
可也故為文當師六經左邱明莊周太史公賈誼劉向
楊雄韓愈為詩當師三百篇離騷文選古詩十九首下
及李杜學書當師三代金石鍾王歐虞顔柳盡得諸人
所長然後卓然自成一家非有意于耑師古人也亦非
有意于耑擯古人也自書契以來未有離古人而獨立
者若揚子雲不師古人然亦有擬相如四賦韓退之惟
陳言之務去若進學解則客難之變也南山詩則子厚
之餘也豈遽汗漫自師胸臆至不成語然後為快者然
此詩人造語之工謂之一藝可也至于詩文之意當以
明王道輔教化為主六經吾師也可以一藝名之哉賈
誼董仲舒司馬遷揚子雲韓愈歐陽修司馬温公文儒
之文也僕未之能學焉梁肅裴休晁迥張无盡名理之
文也吾師之太白杜陵東坡詞人之文吾師其辭不師
其意淵明樂天高士之詩也吾師其意不師其辭然吾
老矣眼昏力綿雖欲學古人力不足也足下書來自言
近日欲作大字然滯于藏鋒不能飛動詩欲古體然僻
于幽隱不能毫放足下自知之僕尚何言然藏鋒書之
一端所貴徧學古人昔人謂法書豈是率意而為之也
又須真積力久自楷法中來前人所謂未有未能㘴而
能走者飛動乃吾輩胸中之妙非所學也若市人能積
學而不能飛動吾輩能飛動而不能積學皆一偏之弊
耳東坡論十八草書以為鶯歌嬌數日相見曰此書何
如曰乃秦吉了耳足下之書無乃近似之乎精神所注
間出奇逸積怠之際如病痱腫得免秦吉了足矣想當
捧腹大笑也寄來詩如雜詩五首老昏殊不可曉然此
迄今大成不過長吉盧仝合而為一未能以古為新以
俗為雅非所望于吾友也昔人有吹簫學鳳鳴不可得
聞時有梟音耳君詩毋乃間有梟音乎向者屏山嘗語
足下云自李賀死二百年無此作矣理誠有之僕亦云
然李公愛才然知足下之深者莫如老夫願足下以古
人之心為心不願足下受之天而不受之人如世輕薄
子也與足下知心故道此意幸少安無躁
與姚公茂書(金)楊奐
奐頓首復别四五年思渴之甚所欲言者不一也握手
未期此懷可知子善至得書審玉眷佳裕且知北還喜
甚去歲子善云新築祠堂而石室在正位不知何所據
及見朱文公家禮圖說亦云在北架似不安也且宗廟
五廟七廟而已雖有成言所以作室次第于經則無所
見朱文公後宋人也建炎南渡廟社之禮一蕩就有故
老或鬱鬱下僚無所見于世此說在中庸或問中略見
之所可信者止是昭穆位次于神主于石室皆不及也
家禮所載神主樣式亦非奐三十時入汴梁得宫室廟
社法度于一故老處又五年因秋比以生徒之衆寓長
安慈恩寺有僧曰了遷者乘暇請觀寺之西南杜相公
讀書堂奐一見知其家廟也其廟制如世之所謂吳殿
也凡石室並在西壁高與人胸臆齊其僧猶以為藏書
龕既而來洛下于楊正卿家閱稽古編文信乎其為杜
祁公之家廟也文粹韓文温公集多有家廟碑止說三
室四室或云第一第二第三四室又有云東室者亦不
載石室方位之所在夫禮也者制度名數之所寓也不
有所據必有所見文公所述未見其所據當以奐之所
目覩者為廟之定制天子與諸侯卿大夫同所以異者
名數也今汴梁太廟法度故家具有圖說自己亥春定
課時有告隱匿官粟者親入倉檢視而倉即太廟也因
得考其制度焉石室在西壁正殿凡二十五間始祖室
三間内附祧廟神主五位其石室皆在西壁而近南牖
世祖二間内附肅宗一位穆宗二間内附康宗一位太
祖以下至宣宗各二間係八室計一十六間其神主石
室並在西壁東西夾室各一間凡有神主處每一間門
一牖一門在左牖在右已上共二十五間近有客曰毛
正卿至自保州曾為先朝太祝談舊禮如在目前是日
㘴客甚衆談竟奐問之曰如公所言其行禮時將在秋
冬而不及春夏也客問何以知之奐曰以公止見虎席
故知其在秋冬也若春夏則席以桃枝竹也客曰適在
冬耳奐又問公之行禮將屬時亨而不及禘祫客問何
以知之奐曰禘祫則太祖神主位於塪下而東向焉而
昭在於北南向之穆在于南而北向之公所言而曰太
祖神主在門之内南向焉故知不及禘祫也客謝未嘗
及禘祫吁此定禮也患不素考耳是與非吾友訂之恐
不宜襲家禮之誤也著書非細事也古之聖賢未嘗敢
自作古所謂神主之說容面告焉
碑誌
安德州剏建靈巖寺碑(遼)耶律劭
伏聞大雄示化肇興五竺之邦像法定期實屬千年之
會漸流通於震旦迥超越於古初三乘遞行一雨溥潤
我國家右文敷治偃革濟時繇數落以取英翹振儒風
於當代闡二宗而尚禪定𫝊佛燈於有生廣樹仁祠大
宏慈廕安德州靈巖寺者北連龍岫前俯郡城溪壑幽
深峰巒掩映天然勝㮣斗絶於一方宛爾道場廓開於
十地初統和中有山圭僧可觀與其同志幼為縣吏各
負逋租亡命此山共逃箠楚後偕追捕同付獄中數日
幽囚桎桔自解尋免徵錄因遂出家卜築結菴專精戒
律壽考遷逝靈應肸蠁太平五年復有邑里趙延貞王
承遂張瑩焦慶等三十有三人狀施烽臺山四面隙地
以廣布金之淨域遠模靈鷲之風規增大給孤之園益
茂耆陁之樹年禩寖久徒衆漸隓重和初元有郡人雄
武軍節度使太原王公育與邑人尹節高聳等禮請悟
開上人住持經始營葺僧衆螘附工徒子來殿宇嶷爾
以有嚴錢榖豐歉而不匱果必能事全付後人僧迦實
繁悉萃六合之淨侣逹摩無覩固乏三藏之秘文重和
二十二年有寺僧潜奥與悟開上人鳩集淨財締結信
士與邑人尹節李敬張士禹高聳等購經一藏用廣流
通二十四年建九聖殿以龕置焉繪像煒煜而嶽峙内
藏嶻嶪而雲矗經律論學揚法海之驚瀾上中愞恨逗
塵機於來哲清寧四載特賜淨覺之名咸雍六年復賜
靈巖之號居然閟邃迥出塵表故得水雲上士龍象名
流覽境界之清虛駐瓶錫而棲止有閭山懴悔守司徒
通圓慈行大師志福游憩於此以其缺鐘杵之音失晨
昏之警飛奏為請天旨下俞徵良冶於遠方貿精銅於
異域爐槖一鼔大器告成逸韻疊擊而豐隆林薄四震
於幽懇設&KR1607;為飾構棲以懸壽昌初元歲次己亥復建
大殿以敞法筵楹柱撑空榱桷蔽日輪奐克成於大壯
清淨特偹於寶坊羣峰㠝岏而繚若垣牆諸塔聳峻而
勢同湧現禪房自通於幽處講㘴屢雨其天花今天子
即位之二年有守太師通圓輔國大師法頥者久藹人
天之譽蔚為帝王之師衆僧懇請遂居是寺人對境以
心冥地因居而名著師因精選道行得長老惠敬付以
寺事提綜不倦勤瘁歷年建置悉覩於周圓儲蓄並臻
於羨積劭恭應詔檢恪守郡符志慕佛乘誓求法印時
因暇日屢扣禪關有清行大德賜紫沙門奉擅寺主沙
門行柔等語其權輿見託記述學漸博雅夢無白鳳之
奇辭愧䟱蕪語乏黃絹之字牢讓不獲謹為銘詩銘曰
佛乘廣運慧日映時法膺象季溥建仁祠世蒙誘導教
被方維福濟含識學法有為偉矣靈巖豁然林壑斗遠
流俗高視寥廓境淨心冥解脱纏縛以致名流兹焉棲
泊鐘梵時警薰修有常覺林並茂禪院滋芳潙山圭峰
聊可比方居者得趣世諦頓忘息乃塵紛味兹幽閴清
淨悉同過現無别直書初終讃揚洪烈刻諸貞珉永告
沙刧
靈巖寺碑陰(遼)僧恒劬
伏間調御開化如烏曇華聲教四流沃浹萬彙恒劬嘗
啟宿願趣直林家雖不能發明心華密佩祖印幸以雲
水且樂無事乾統六年春憩覺華島秋露再浥振錫北
游祗斯精舍尋沐居僧狀請棲息有諸耆耋議及締搆
自統和中苾芻可觀經始其謀以次肯堂遂至宏敞請
文於石庶𫝊不朽遽采他山之石宛具螭首龜趺之狀
於是郡守耶律劭作文沙門恒劬書篆時不踰月岌於
中庭余兄文學之外尤精小篆得秦相李斯洎唐李陽
冰之法校其工拙亦不在下寺僧有好事者求少筆跡
畱之碑陰云
靈感寺釋迦佛舍利塔碑銘(遼)張嗣初
夫塔古無有也本出於浮圖氏自佛教東被始有之是
謂佛廟蓋聞不遷者性也恒動者情也緣情而能有者
生也生不可常必至於滅滅不可已復轉於生於此流
轉中能解生死之縛而得不生不滅者惟釋迦而已故
超然特立於羣聖之上可謂天人師者也然大耄既至
終顯有為故金身示滅當此之際六種震動如須彌傾
摧使諸天無所依也嗚呼去聖鎮遠靈迹不無故所有
舍利為八國以寶塔分葬之其數凡八萬四千爾後歷
載彌久隤廢者甚衆人心特恐亡墜益復興起之或發
諸寶函或擘以玉粒或葺其舊制或剏以新作故塔廟
之多跡于此也雖殫其筋力嘗不為勞然竭以資財亦
不為費至若累寶簷絡珠網接雲漢而起嘗不為高併
䦗閭夷井竈有郛郭之半亦不為廣其人心勤厚有如
此者皇朝定天下以武守天下以文太平既久而人心
向善故此教所以盛宏凡民間建立佛寺靡弗如意今
此塔自太平九年柳城人梁氏之所建也氏兄弟二人
長曰守奇夙植善根次曰道隣素宏願力自童子時有
聚沙之戲後果志於出家既受具已大通宋乘先隱於
龍岫之一蘭若後為城中人請居此土一日于鉢中忽
出異光不散者久之既而乃得舍利二粒玉彩晶燦不
可正視人爭𫝊戴之由此乃舍衣盂特興塔像復求化
官長暨貴戚并豪族之家各助以金帛車服或諸珍玩
計獲數百萬錢共為成辦之於是火其磚廣若山積募
其工翕如雲合負土于階者若蟻之累垤汲坭于簷者
如燕之巢房凡一十三級通百有餘尺珠函之靈瑞在
乎其中觀夫有金撑以銳其上有廣陛以豐其下豈徒
然哉我所貴踴出三界而為解脱之場也有千歲燈以
然于内有百鍊鏡以懸于外亦豈徒然哉我所貴遍照
十方而破黑暗之域也且如風鳴寶鐸盡宣妙法音蟻
踐崇階亦成無上道故一塵所霑一影所覆其利樂信
不虚矣噫彼土木有穹隆而崔嵬者勿謂我小我小有可觀
彼金碧有燦爛而陸離者勿謂我儉我儉能中禮愚弗
克偹𫐠徒止于此焉復常有光數見或五色氣以覆之
因上聞之以精誠有感故靈應必通乃勅其寺曰靈感
寺至大安中有先師之弟子通教師賜紫沙門思整重
修以潤色之二先師者蓋愚之祖母故河南太君之伯
父也塔初成日我先人嘗欲親志之而不意早没故弗
克逮言今通教師素與我先人有甥舅之愛每一見必
以此事為記師既誘我以先人之志能弗繼之我復感
師念先師之德可弗述之此者蓋為其肯構也故不敢
讓乃強為記云其頌曰既生必滅唯性不遷不生不滅
惟佛能然金身雖往靈跡可𫝊舍利所至塔廟興焉在
西所建八萬四千益遠益敬至於無邊凡厥願力非小
因緣有僧梁氏獲此舍利千佛共與一日自至鉢中有
光玉粒者二苟非精誠格兹靈瑞乃舍衣盂願作佛事
以清淨心置琉璃器藏于塔中以福萬世後有門人以
增以新長令淨白不生埃塵叙我以舊託我以文乃強
為述昔我先君
釋迦定光二佛舍利塔記(遼)僧慧材
竊聞三千化主百億雄尊往復之跡以無垠方便之門
而莫限應願榮辭於天界權儀降誕于王宫孜孜而示
倦龍庭默默而優游鳳苑顰眉(闕)返嚴駕慘迴老病死
苦以因觀法報化身而是慕奢華涕厭午夜逾城苦行
石堅六年修道浴泥洹河已赴菩提樹來斷障降魔既
登於佛果垂慈應請乃轉于法輪始從鹿苑終至鶴林
時經四十九年教演一十二分所應度者皆以隨宜方
便度訖其未度者亦已與作得度因緣顧此土之綠周
念他方之化益於是就力士生地之内詣堅固樹林之
間足南首北背東面西疊足枕肱現四儀之究竟收心
住定示八相之窮終金口緘以絶言玉毫掩而(闕)彩四
生乏主悲摧凡聖之心三界無依哀變乾坤之色堅勞
之壽既已云亡金剛之身故亦是壞闍維訖於寶樹舍
利分以金罌爰興窣堵波以利薩逹嚩育王西出(闕二字)
八萬四千隨帝東臨併造三十六所於凝固之道體雖
(闕)然不然而轉變之化身亦法爾窅爾是以(闕二字)之刹
土咸建多(闕)之塔婆垂青廕而廣大施慧燈以遐延凡
興一供之因定尅千生之果粤有(闕四字)重和十五年陶
冶甄鑄鐡塔一所歷十三簷亘二百尺往往夜晦屢放
虹光福常住以豐肥祐上下而和睦邇後展討殿宇津
置堂廊每嗟佛壠閃於南隩大衆僉議欲移中央即有
惠衍大德潜資義倉提點雲敷共捨淨貲一千緍其諸
釋侣量力施錢共四百千周充功費尋擇良辰亦得吉
卦坼至十簷獲定光佛舍利六百餘顆至地宫内獲釋
迦佛舍利一千三百餘顆再選定四月八日午時依舊
如法安葬切以慧材狼山冗學龍苑庸夫赧扣𤨏才聊
編盛事伏願三乘五性承兹迺共捨羬軒七趣十生仗
此乃同登犪駕更願陵遷谷變懿範不凋地久天長徽
猷永固云爾
欽定熱河志卷一百十七
