欽定四庫全書
欽定熱河志卷一百八
藝文二
本朝
賦
秋郊大獵賦梁詩正
惟
聖作都乃文乃武智勇天鍚遠邁前古道洽化淳覃敷
下土繼志述事遹追
皇祖𬗟惟
謨烈之垂於鑠蒐苗之舉乘農隙而詰戎兵歷周原而臨
津圃時廵經五十餘年賓服暨四十八部匪徒樂乎
從禽實以資乎講旅爾其寒蟲作語殘蝉咽鳴域
中氣爽塞上秋清開廣野而百里聳叠嶂之千層
露點山楓丹黃成幄潦收石澗清冽無聲草淺獸
肥則儦儦而俟俟風高馬健斯龐龐而駉駉撫良
辰之方届應令典之時行
天子迺簡爾卒徒卜焉允吉六師載陳
萬乘以出旌幟飛掦騂騏走軼循一逕以逶迆喜百昌
之茂實雄關瞻眺則馬上
賦詩廣陌諮諏則林間
駐蹕戒金吾之漫警無害田禾
詔賦額之量蠲克知民恤遂乃縈紆沙磧攀陟巃嵸飈
凌百谷露隱三嵏奮
一人之神武擁千衛之羆熊左右賢王負弓弩者從公
于邁渥洼名産效服襄者我駕既同行聮雁翅勢
總鴻絧森鸛鵝陣之圖法嚴赤白羽之軍容綺霞
耀色皎日臨空將赳桓于七萃訖聲教而四通則
見夫野豕連羣黃羊彌陸雉兔星流麞麅波屬始
則環林箐以成圍繼乃驟岡巒而争逐任駭獸之
馳奔臨
至尊而懾伏惟時我
皇佩烏號挟夏服澤射麋林即鹿蹂躪封豨捎接鸑鷟
鷹逞攫挐盧供呼蹴風翎掣耳霜鋒睒目莽莽叢
搖飛鳥頸縮看一發之威張仍三驅之澤渥受殪
者流血朱殷逸圍者驚魂觳觫用循狩野之文藉
供登爼之肉陋上林於漢武嗤七澤於周穆於是
大綏罷抗上殺紛䭾計鮮數獸甡甡孔多兩牡之
從莫比三狐之獲奚過
特賞聿酬乎虎旅餘恩兼逮夫鸞坡刀割火燔鱗次駢
羅厥儀以備其禮則那此
聖主載覲
耿光非侈雄風之賦而從(臣)欣傳盛事欲賡吉日之歌者
也夫
聖烈克善繼䋲
大孝尤垂永久有事武功敬求
文母黍禾低拂扶輦塍間幕殿高張問
安門右升幔城而怡
色笑既豫以康視御膳而進肥鮮維旨且有方閱秋中再
經重九受琛有艾納之香介夀薦菊花之酒雖大
漠其偶臨徵
尊養之彌厚(臣)職司槖筆行效服裝數奉清塵於
豹尾獲瞻
偉績於龍驤力乏策鞭彌慙短馭才非作賦雅慕長楊
不諳釋氏之經未嘗止殺曾讀相如之疏頗鍳垂
堂竊綢繆於未雨願儆戒乎作荒凛登危之明誡
懷御朽之良方永為後式迪惟
前光歌曰時蒐畋兮奉祭祀戒不虞兮習戎矢考舊典兮
禮經煥新猷兮
天子仰
丕烈之於昭兮奉
慈顔之有喜凉風戒塗兮
法駕北指雲䍐兮輕移塞垣兮戾止羽林夹扈兮連鑣
番部來同兮結軌大圍兮周環沿溪谷兮邐迤屹
如山兮逝如水百獸匿兮深林裏月弓星礟兮惟
君之使落飛鳶兮殪大兕法湯仁兮網乃弛大庖充兮
娱
慈寧旌門錫兮勞將士簡軍實兮柔遠邇苞桑永固兮千
萬紀
秋郊大獵賦(以天人同澤上下交歡為韻冇序)錢陳羣
是歲八月十日己酉
上閱武行至凖烏拉代地方道右之圍既合
車駕詣行宫有
旨眀日駐蹕於此修道左圍及晨
上乘馬出宫門從官之執事圍中者咸先期儲偫(臣)與
大學士(臣)查郎阿等侍立門右仰瞻
雲日霽色順時魚須之旗既導雕玉之輿既随行未數
里遣侍郎(臣)傅恒傳
諭(臣)等綴筆為賦以紀斯典(臣)惟大閱載於春秋教田
垂於月令周宣内修政事外攘夷翟復文武之境
土會諸侯於東都以講武事其時詩人為之賦車
攻賦吉日以書其美弧矢以來兹為近古後世子
虚上林羽獵諸篇鋪陳過實君子譏之他若華林
之舉非其時元武之局於其地庾信張說撦撏掦
厲亦無取焉我
皇上法
祖勤民興仁興孝恩澤所覃沾溉庶𩔖乃以安不㤀危有
偹無患四年冬舉大閱禮六年秋修大獵事八年
幸盛京恭謁
三陵蠲租賜赦進從官階一級中外震叠歌咏明盛今年
七月下澣恭奉
慈闈復修田事凡行圍所過之地皆
聖祖當日三至五至之區塞農野老林立道旁得睹
天顔無異為兒童時仰覿
神堯也而番部名王之率衆来迎者亦相望於途維時山
川效靈風雨和會(臣)陳羣偹員
禁近得隨
輦路末行旃帳濡豪不文是恧謹拜手稽首而作賦曰
蓐收乘令少皥司天禱申房伯道指燕然選車徒
者數萬號賁育者三千掦
祖烈於龍沙平移華盖奉
慈顔於黃屋廣列細旃肅馬政以訓五戎既閑既好遵秋
原以瞻百榖實栗實堅下令師中禁蹂躪於長路
沛恩畿近賜田租之半年夜雨知時潤庶草而征
衣不濕秋山入畫罨衆卉而鈴旆自妍於時鎖鑰
元戎屏息凛節穹廬君長抗手獻珍負弓弩者備
東樓之裔通膏沐者列西雝之賓拖豨之矛非假
淬而後利射熊之館不待移而自陳規延袤以星
羅路方千有餘里偭爽塏以枰列圍設一十五廵
肅慎悉暈重圓聖乎又縱烏號自呈滿月天也非
人於是八部分行視前旌以為導兩翼競進拱大
纛而居中人影環山揮袂雲連靉靆馬蹄踏草風
來香染芎藭匝鷹窠之千嶺審&KR1717;跡於三嵏洵無
幽而不入亦靡奥之弗通凡兹輕鳥道而用命者
莫不因田事而抒忠則見驚羣彯獸窟不能營挂矰
文禽木不能擇鹿麌麌而緣岡兔爰爰而越陌黃
羊之起殷殷斑雉之飛彳彳狐失冰聽豹迷霧澤
狼雖顧而離披熊欲申而狼藉虓虎迎
天&KR1249;以就殱大兕嬰地羅以自搤或迸石而墜崖或獲
雙於射隻縱突圍其延喘終魄褫而神虩爾其角力
既敵於羣材獻絶復及於衆養髯官逓嗾天狗狰
獰奚奴指頥海青迅往隼脱韝而奮擊犬帶鈴而
直上小試則似石壓卵大受則如獅搏象中必要
害來必惝怳乍飈發於雲間仍馴伏於
御仗况夫德稱於駟力優於馬獸多若陵亘禽堕如雨
下實既登籍矢猶盈把按轡於峩嵲之峰馳驟於
廣莫之野于以見軍旅之止齊而餘勇之可賈也
衆志懌矣
皇情寫矣名墨卿而灑翰何揚風而扢雅爰整七校爰
建長旓序涉凉候歷偏秋郊解湯網之恢廓筮顯
比之象爻簡左膘之上等進
慈寧之嘉肴貴胄公孤頒以肥脆羽林鵷鷺逮以燔炮豈
惟示雨露之均亦以定上下之交是役也發軔流
火迴軫初寒深谷長松迢逓盡乎遼土鐵漿芹菜
館舍覧夫契丹應氣而行鉅典撫景而得大觀示
禦攘課繕完威武耀磐石安惟
德車之遠馭占玉衡之長端賦成紀實歌以志歡歌曰
於鑠
皇旅則時邁兮仁育義正敷天對兮
祖烈重光威無外兮日未靡旃無已太兮又歌曰率左右
兮從羣醜還
宸居兮薦嘉卣
天禄申兮昭受式下武兮
萬夀
秋郊大獵賦(謹序)劉綸
(臣)聞三田詳於王制匪止充庖四隙載自周官爰
勤講武故大閱以義舉大蒐以禮行俾步伐示我
行間而風聲貽諸逖聽六師繇兹有赫七德職是
無虧往牒彌文意同一揆伏見
皇帝陛下光宅海寓文武兼資湛恩龐鴻中外蒙福懿
惟
祖宗時廵率狩永肩在今咨彼徼荒鱗集仰流内面亦久
迺以乾隆十四年秋七月戒臚人鳩禁旅校獵於
木蘭由啟塗訖蕆事茂典脩濃化浃愉愉乎勿勿
乎昭晻之氣通歈誦之音作矣(臣)菰蘆下走承跡
屬車瞻望清塵退而竊忭不揣檮昧輒受簡以為
之賦目尚迷夫鼮鼠敢云句擬子雲心冀識夫騶
虞或且嗤同曼倩焉爾
拊興桓以北睇臻穆納以南睋太行緣陲而竦嶂
灤水絶漠而增波六扇關門塞日射丸泥之谷一
圍天幕邊風清𠡠勒之歌首塗則十二軌方繪秋
原於指掌奉引則三千迾卒圜
法駕以駢羅是時也蓐收告辰大丙陪位雷&KR1495;麐班雲
捎䍐翠遺人充其廥儲掌舍摻其枑陛
離宫表記里之鼓九埜垣墉
馳道消甌脱之偵一家尉吏古卉服而窮居今雲宿
而露積盖别部星萃周廬櫛比廣場郵置喁喁遂
遂以待
天子之所有事爾其曙暾昭回莽䍚洞開横襟雁磧高
枕龍堆長阹曼曼其垂螮儀鍠矗矗其轉魁
命大章竪亥之侣程翹關超距之材而止止而行行窅
乎如陽施隂設儼一纛之綰中台也曰左左曰右
右趫乎若箕張翼舒俄雙旌之糺外迴也羌蕞列
以茅班又轅轘而輻輳玦抱珥而環循綱引維而
目就閤閕大壑臆梯接而&KR2391;懸&KR0886;崒重厓睎人寸
而馬豆於是夏箙抽鳥號彀發縦齊
指麾授快得雋於一呼矧叠雙乎多又乍獢睒以鷹瞵
芔穿腋以刌脰突圍趢趗下折角乎犀兕䴥麙失
穴䙰褷上縮踆乎鼪鼯猱狖洵不媒而不囮竟何
飛而何走
皇帝乃出和門遵靈囿奉
大安上
慈夀祝湯網㪺堯酎則有蕃封君長庭實多儀
頒禽壓案行酒捧匜帣韝鞠&KR1743;起而敶辭昔也荷
皇祖之龍光今焉陪
聖孫之燕私韙三驅於大甸嫻九伐之閎規况新覩巴
子蠶叢之式化曾不煩寸纓尺組以縻之又奚竢
哆五柞於漢賦捫十鼓於周詩然後筮師貞而思
羣策圖王會以誌招携哉謹拜手稽首系之頌曰
天山窿窿塞草膴膴有若駞峯碕磴搘拄有若羊
腸洄洑衺竪
皇帝臨汝如闥如戶金風既膢
玉趾斯舉員獵員游山祗蹈舞足足般般四靈為府闓
乎
至仁皇矣
大武武纉厥
緒仁篤其祜元會萬憶登三咸五
哨鹿賦劉綸
皇帝幸上塞脩時畋五戎燀七萃闐三扈表禽二虞獻
豣别有守大羅氏之職者以致鹿告□緌請前厥
制不罟不阱匪號匪筌從其𩔖乎神以兹而全者
托於音矣哨可得而𫝊焉方其未之哨也瞰衆歸
伺叢薄測卉泉闚聚落為町為疃既登場以目營
或抗或&KR1717;爰逐跡而臆度良有合乎師行之外諜
旁偵而豫紓夫卷甲啣枚之勝略至夫白藏露塗
青女霜鋪啟明東耿朒影西晡設宵田之爟火殊
夜獵之戴罏時其簡練比其耦俱太人占之即鹿
無虞於是坂緣九折隊麗三伍旅屯於郛銳冞其
阻聮絡聲援若傴若僂若肱若膂又不翅營陣之
六伐七伐五步七步駢坒乎𣪚伏而蹵部也其貎
之則皮其冠也角之芟然首之班然奚取乎中黃
朱鬕之植髮如竿也其召之則木斯竅也抑之窅
然抗之噭然無需乎淘河鳥脛之大號而小號也
當斯之時密利迦羅䠑踽迉遲求牡俟俟游牝祈
祈駴谷聲之自答宛命匹而要之退彳亍乎如遺
進蹩躠乎如疑恍同同而睥睨訝異異而詆謀彼
跚然其獸舞紛胡為乎來思此闖然其人立&KR0787;不
知夫所為於焉呼急鎗捫列宿會若連襼解若脫
胄趣後車選徒而舉胔信
天弓不虚夫先彀儻銅牌之可識昨者憶釋網於
帝圍或芝草之能銜今也願捧觴為
慈夀迺復有司衡之佐典澤之儔希光道周爰諮爰諏進
而稱曰盖聞至人寓物造化神謀故卭或驉負雉
或媒求意釣者時㤀其魚入羣者不驚其鷗苟有
氣乎斯應豈於林乎是&KR0679;凡天降與地出寧盡緤
以窮韝方今
聖天子德化醰粹彌洽澨陬庶彙由庚咸和咸柔詎惟
在囿者感姬文而攸伏居山者際重華而與游也哉
上乃摛天藻
勅賡載羅訓典阹雕繢
皇綱帝紘囊括乎圜内雖有馬鄭專家鄒枚齊輩隸事
罕習巵言失概未效江陵射者之吹竊陋畆邱封
人之對莫不居觚緘喙操牘汙背遷延而辭退
哨鹿賦(謹序)于敏中
皇帝臨御以來海宇乂安羣生茂育殊方别區沭
德化而憺威稜者莫不陸讋水慄奔走内附乃履盛惕
若逸不忘勞歲以秋八月蒐於塞上繼䋲
祖武有事於哨鹿順時應機即小喻大義宏且遠爰於
武帳濡翰抒藻
親製前後哨鹿賦翕若璧合粲然錦襄長言載賡纖悉
具舉美哉洋洋乎天地之大文古今之能事偹矣
彼相如賦上林揚雄賦長楊詞夸意騁固璅璅焉
不足稱嫓若射雉一賦體物繪情可謂擬諸其形
容矣而義囿於文莫能籠函萬有以方
聖製殆猶瓦缶黃鐘難以儕響者也(小臣)無似承
命給札神惴汙惶不知所云退而齋心殚思積時累日
㤀弇鄙之愚誌賡颺之榮譬諸爝火思附光太陽
而蛙黽妄依聲天籟也敬拜手稽首而獻賦曰
盖聞哨鹿之為制也實權輿於索倫匪角力以鬪
捷弗詭遇以揜羣酌劑乎仁義衷度乎屈伸離合
盡熊翕闢互根其動也無端其致也不紛占即鹿
之無虞厥功嫓乎至神猗歟
聖祖爰躬爰親我
后是則纉兹武功(叶)練吉日撰良辰肅周徼戒虞人曳
羽䍐靡雲旂(叶)清道按列天行星陳駢衍陸離迺
莅止乎木蘭其為地也沃埜千里連山透迆㠎嶫&KR1293;鬱
嶔崟碕礒周表包絡以界乎左右(叶)邈谽谺之中
豁峙儲胥與槍櫐豐彼圃草芊綿猗靡帶以羊腸
之河阻以伊遜之水峻者如削平者如砥曲者窈
繚曠者哆侈騁覧矚於巘原渺不知其遠近(叶)是
盖天闢神壤隩衍豐矣廣陪漢苑樂均靈囿(叶)無
事設以周阹而足供三田植旌抗綏之所(叶)若此
故其地乃可喜也爾其磅礴鬱積物産斯聚毛羣
羽族穴藏谷處禽經不暇載獸簿不及舉彼伊尼
之蕃息更日孳而歲廣(叶)有麚有麀有&KR1393;有麈判
彼麔麎差其□䴠(叶)甡甡跂跂儦儦麌麌七星八
歧雙頭一角殊形而詭狀者盖不能以更僕數爾
乃白藏屇商風引露既降木葉隕乳字以時匪靈
伊蠢紛其求牡習焉遊牝既挟偶以兼羣遂分圻
而畫畛逞驍健以自衛僄環角而植吻或寢或訛
或馴或踳忌他族之實偪□同𩔖之相近彼孱弱
者逡廵&KR0787;眙已望形而伈睍而桀雄據守夫澤中
方且睅睹旁睐畜趪猛而餘忿故得因勢施巧乘
間度情攻其無偹奪其必争伊濯濯之與居信呦
呦而善鳴爰制器以象之乃能疾徐進退宛轉而
相迎匪笳而凄匪笛而清脛無取乎淘河管弗效
乎簧笙把宫弹角翕焉中音(叶)是則哨之為用所
以握勝而操贏也於時清霜慄側宿烟蒼莽朓影
西流啟明東上巗韜景以晻曖野含曙而曭㬒迺
簡徒御屏衛仗星廬拱和門敞七校静六轡騁(叶)蚖鐙
赩列以雙導羽騎□分而犄張(叶)前驅後扈或三
或兩枚肅無譁鈴&KR0802;無響驟躞蹀以相羊於焉望
崖嶺而遄往爰荷長哨被短衣其裘則獺其冠則
皮載以象首出諸簏笥綴毛體之般般聳义角以
觺觺搫彼町疃拄兹薈翳始蠖伏以密伺徐跂張
而仰闚既儲精於閴寂奮先聲以出竒虞原獸之
罕至因舉哨以宣之脣引則響集吻吮則音移噭
然而高窈然而微龢囉㘊霵如倡斯隨㖤㗅紆鬱
若距若追嘹如引吭嚍如鼓頥懾狡黠于幽遐應
友聲而是求(叶)彳于旁皇睢盱錯㦍將前忽却既
進復沮魂悚悚以狼狷心&KR1253;&KR1253;而猶豫懼羣匹之
或失矯長鳴以捍禦恣狼戾而獷猤突生猜而觸
妬乍凝聽以曲睨旋擢身而思赴鬱狂迸而陸梁
恃角搶與題注狡焉願鬭瞥爾相遇斯時也厭躡
深潜屛息矚顧不震不撓不徐不遽迨心煩而伎
懩始悚立以騰凑(叶)倏脱帽以呈形忽應叱而少
住翳喬桀之殊才遂乃脈脈狋狋子蜺瞪眄而不
能去於是釋哨具進神鎗規分刌測毫芒心平視
審手正機張奮駍聲激流光虩虩煜煜霆擊雷轟
(叶)眨電火之一掣已中髃而洞腸或小創之蹶起
俄應聲而復僵亦有去如脱兔駭若驚麞或挺而
驁或怯而尩或曶霍以猋迅或蹙竦以霧藏擗捻
躍而盤辟若負固而不自量凖鯨牙之軒䡹又無
不殪於廣莫之場至若或騰或倚或羣或友掉而
不來逐之輒走𬗟讋怖以郤步尚倏眒而抗首膽
劣目眴足蹯跡&KR1717;遽聞聲而逋竄莽凌躐而相蹂固
縱之而弗追亦舍旃而弗誘掩不計多獲不厭少
(叶)失也其常得也其偶斯盖仁者之事君子所取
又何必罼戈彌谷罻罿蔽藪前遮後轔徼&KR1224;屬軌
(叶)他他藉藉乃為偹物而咸有哉既而
皇清洽恩澤宣弭節乎神臯儲與乎皮軒乃論上射乃
擇左肩登於大庖以炙以燔嘗其旨否進諸
大安割鮮染輪野饗從官升觴既釂羣情悦懽咸避席擎
拳鞠&KR1743;而頌曰允矣
聖人如天之好生(叶)遊非樂乎耽盤義固凖夫秋獮欲
左者左欲右者右有殷湯祝網之仁焉舍逆取順
失禽不誡有周文三驅之訓(叶)焉信乎美善莫得
而形容徵引無藉乎更端者矣矧(愚臣)之孱弱徒
授簡而拘牽軄有忝乎執戟力不勝夫控弦目未
睹秋田之盛身未習講武之班驟與語夫哨鹿等
捫燭而扣槃竊幸蹈詠
奎藻紬繹鴻篇庶聾瞶之一振聆鐘簴之在縣縱極揣
靡窺測雍容揄揚曾未能得其涯涘又何足補於
邱山也哉
跋
御製避暑山莊三十六景詩恭跋張廷玉
康熙五十一年六月(臣)等恭注
御製避暑山莊三十六景詩仰見
皇上聖學崇深含經味道純粹以精發為詩歌上繼雅頌
囊括百家(臣)等學識弇陋管窺蠡測未能宣揚盛
美兹蒙
恩諭俾得附名簡末且喜且愧不容於心欽惟我
皇上聲教覃敷極天所覆盡入版籍要荒之外率同畿甸
自京師東北行羣峯迴合清流縈繞至熱河而形
勢融結蔚然深秀古稱西北山川多雄竒東南多
幽曲兹地實兼美焉盖造化靈淑特鍾於此前代
威德不能遠孚人跡罕至
皇上時廵過此見而異之念此地舊無居人闢為離宫無
侵民田廬之害又去京師至近章奏朝𤼵夕至綜
理萬幾與宫中無異乃相其岡原發其榛莽凡所
營搆皆因巖壑天然之妙開林滌澗不采不斵工
費省約而綺綰繡錯煙景萬狀標其尤者凡三十
有六清凉爽塏於夏為宜每至盛暑則奉
皇太后駐蹕焉泉甘土沃居此逾時
聖容豐裕精神益健盖
皇上憂勞萬民德合於天
皇上之遊息也(臣)等忝列侍縱時
賜讌遊諸景皆嘗目擊而莫能摹寫及伏讀
御製詩則林泉蒼靄一一湧現於胸中盖此地之景乃天
地山川自然之氣所發著非
皇上化工之筆莫能𫝊也而(臣)等尤有厚幸者伏讀
皇上御製避暑山莊記及諸詩奉
慈闈則徵寢門問膳之誠憑臺榭則見茅茨不剪之意觀
溉種則念稼穡之艱難覽花蒔則騐隂陽之氣候
玩禽魚則思萬物之咸若凡讀者因詩以求諸景
之勝豈獨未見者如親歷哉即
皇上敬天勤民與覆載同流之氣象可以昭示天下萬世
永永無極矣
御製古長城說恭䟦汪由敦
御製古長城說以化工之筆行自然之文深入顯出宇
宙在手尋繹再四心目曠然在昔山經地志𩔖出
文人承傳沿襲掇拾諏採輒矜為創獲其經目覩
記可覆按者百不一二數也况絶塞僻遠遊躅所
不至之地哉兹以
六御所經名王部長旃裘之衆親履而指數之其核實
為何如者且謂天地自然所生以限南北尤不易
之論盖嘗觀之百家之聚千室之邑率冇岡巒川
阜縈迴環抱之勢至通都郡國則具阨塞阻要顯
然為之疆域屛翰皆非人力所能為聖人者為之
相其隂陽建城郭宫室規重門禦暴之制無非因
其自然易曰地險山川邱陵也王公設險以守其
國此物此志也蒙恬之為長城後人專罪其長惡
勦民其垂死所歎為絶地&KR0899;者一若設詞以自文
而不知其拂天地之經而不因其自然彼固未嘗
不自知之而深悔之也然非親歷而得其實其孰
從而證之或疑塞外蕃部聯屬雖逐水草亦各有
分地且此故元上都興州近境安知非昔之居是
者殘壁故壘荒略失傳者耶是或未可知然西北
之瀚海流沙東北之窩集是非天地所限耶不寧
惟是凡大川之達江海其入處必有沙横亘若戶
閾然濬輒復淤是乃在水中又豈昔人所為耶觀
此則天地所生自然者益信
碑記
勅修承德府
關帝廟碑記梁國治
乾隆四十三年歲在戊戌
詔升熱河廳為承德府其餘六廳改隸為州縣於是鼎建
文廟選造生徒增置解額以明年己亥五月
上親詣釋奠是月復
詔協辦大學士尚書英廉侍郎和珅重修麗正門右
關帝廟改易黃瓦殿宇崇閎規制大偹(臣)國治恭承
嘉命為文以記(臣)竊惟古者立國必先建學設廟所以
定民志一耳目也承德近接塞垣前代聲教所不
及邊關之氓不見通都大邑禮樂威儀之盛非一
日也我
國家揆文奮武邁古超前自
聖祖肇啟山莊成都成邑朝宗輻凑萬國會同我
皇上覲揚
光烈四十五年以來開闢疆宇二萬餘里自蒙古諸王公
喀爾喀及四衛拉特回部諸藩等莫不傾心託命
奔走俯伏來享來庭於是承德為古北口外一大
都會將山川靈淑之氣藴於古而發於今耶抑
天眷有德
聖天子赫聲濯靈薄言震之莫不震叠者也夫制禮以
作民敬也立廟以作民誠也
關帝廟祀遍天下各直省府州縣建祠設像守土官
吏歲時展謁典禮視
文廟况承德距京師數百里
日月所照臨中外所瞻就
廟貌之成可以見
國家褒崇忠義凛乎綱常名教之大焉可以使遠近
更易觀聽動其嚴威儼恪之忱焉秩祀之修庸可
已乎工經始於乾隆四十四年五月越明年五月
工竣凡用銀五千八百九十三兩有竒新廟既成
文武吏士邦人咸喜而蒙古外藩歲時朝覲者亦
展禮廡下以申畏神服教之誠以昭
文德武功之盛(臣)國治奉
命撰述與有榮也謹拜手稽首恭記
欽定熱河志卷一百八
