欽定熱河志卷五十八
建置沿革四
北魏
北齊周
北魏
北齊周
北魏為安州營州及庫莫奚契丹地
今承德府本境為安州廣陽郡之燕樂縣地其北
境為庫莫奚地灤平縣為廣陽郡之廣興縣地其
西境為禦夷鎮地豐寧縣為燕樂縣方城北地其
西南境為禦夷鎮地北境為庫莫奚地後俱併入
庫莫奚平泉州為營州建德郡之陽武縣冀陽郡
之平剛縣地赤峯縣為庫莫奚地建昌縣為營州
建德郡之石城縣廣都縣地冀陽郡之柳城縣地
其北境為契丹地朝陽縣為營州昌黎郡之龍城
縣廣興縣定荒縣地其北境為契丹地
魏書地形志安州(皇興二年置治方城天平中䧟元象中寄治幽州北界)領
郡三(按在今境之郡一)
廣陽郡(延和元年置益州真君二年改為郡)領縣三
廣興(延興二年置真君九年併恒山屬)
燕樂(州郡治延和九年置真君九年併永樂)
方城(普泰元年置)
按北魏燕樂縣即安州廣陽郡治其地在邊外
與東魏元象時僑置邊内之燕樂縣異(東魏僑置之燕)
(樂縣在古北口内今密雲縣東北境)曾公亮武經總要謂後魏之
安州遼為北安州西南至古北口二百八十里
以方位道里計之當在今豐寧縣之東境水經
注索頭水南逕廣陽僑郡西今安州治(安州為魏置酈)
(道元魏人故曰今安州)南流注於濡水(即灤河)索頭水即今
伊遜河(詳見水門)流經承德府北境過豐寧縣至灤
平縣之東北境會入灤河今豐寧縣博洛河屯
(即波羅河屯)之廢城址古索頭水正經其西當為安
州故治盖北魏之安州領郡凡三密雲郡安樂
郡皆置於邊内惟廣陽郡置於邊外今承德府
之南境(北魏為奚地)灤平縣之東境(西境為禦夷鎮地)豐寧
縣之東南境(北境為奚地西南境為禦夷鎮地)皆廣陽郡地也
魏志燕樂縣下注州郡治是州郡同治燕樂燕
樂縣治即當在豐寧縣東南境附近安州故治
也承德府南境近相毗接亦當為燕樂縣地廣
興方城二縣方位不詳魏志既稱燕樂縣為州
郡治又於安州下注治方城者方城本地名安
州與燕樂同治其地故注文互見後普泰元年
析置方城縣縣以地名亦當在今豐寧縣境燕
樂方城居北在豐寧縣境則廣興縣宜居南為
今灤平縣境矣
又按水經注五渡水(今承德府東境之老牛河詳見水門)出安樂
縣丁原山南流逕其縣故城西本三會城也又
高石水(今平泉州南境之瀑河詳見水門)出安樂縣東山西流
歷三會城南道元所注係在安州境而北魏之
安州本無安樂縣若指漁陽郡之安樂縣北魏
於真君七年併入潞縣者其故地在今順義縣
界於邊外無涉惟魏志安州燕樂縣下注云真
君九年併永樂知北魏真君以前尚有永樂縣
與燕樂縣毗接同在安州境内所謂安樂縣者
疑即永樂縣之譌因其已併入燕樂故道元稱
為故城也
營州(治和龍城太延二年為鎮真君五年改置永安未䧟天平初復)領郡六(按在今境)
(之郡三)
昌黎郡(晉分遼東置真君八年併冀陽屬焉)領縣三
按昌黎本燕之舊郡其治在龍城亦因後燕北
燕之舊
龍城(真君八年併柳城昌黎棘城屬焉有堯祠檢頓城狼水)
按龍城即燕舊都在今朝陽縣南境之三座塔
狼水即大凌河流經三座塔境惟所併之棘城
在今義州西北當朝陽縣境之外知龍城縣之
東兼得今錦州府地
廣興(真君八年併徒河永樂燕昌屬焉有雞鳴山石城大柳城)
按方輿紀要廣興故城在營州東百里當在今
朝陽縣南三座塔之東境其所併之徒河為今
錦縣地在朝陽縣境外知廣興縣之東南亦兼
得今錦州府地
定荒(正光末置有鹿頭山松山)
按方輿紀要定荒縣正光末析龍城廣興二縣
地置正光之末距太延二年初得昌黎郡之時
幾及九十年知正光以前即龍城廣興二縣地
亦當在今朝陽縣境今奈曼旗西南八十里有
鹿兒山其地正當魏昌黎郡之北境或即為古
鹿頭山未可知也
建德郡(真君八年置治白狼城)領縣三
按建德本燕舊郡之名考魏之取燕於延和元
年八月先拔建德郡於太延二月四月始充白
狼城知建德郡與白狼城本為兩地魏之建德
郡即治白狼城盖係改置之郡北燕之故治
石城(真君八年併遼陽路大樂屬焉冇白鹿山祠)
按方輿紀要石城故城在營州西南百餘里盖
據後燕錄慕容寶自廣都黃榆谷行十餘里清
河王會勒兵攻寶寶馳二百里至龍城會遣騎
追至石城不及廣都距龍城二百餘里而石城
在其中約略以為百餘里耳魏之建德郡既領
石城縣而昌黎郡之廣興縣下復有石城知為
兩地疑後燕錄所謂追至石城者乃廣興縣境
之石城故與龍城相近未必為石城縣也又考
魏志於石城下注前漢屬石北平即以石城為
漢縣考慕容燕所置諸郡縣用漢舊名者頗多
而分併參錯每非其故址後燕時有石城令知
其志石城縣北燕時又有石城太守知其又升
為石城郡魏時省郡而存縣盖亦仍燕之舊縣
而非即漢縣故治也計其方位當在今建昌縣
西南接平泉州東南近長城之地
廣都(真君八年併白狼建德望平屬焉有金紫城)
按廣都亦燕之舊縣水經注廣成俗謂之廣都
此盖自慕容氏後相沿以俗名置縣魏志不係
以沿革知非漢之廣成故縣至魏建德郡既治
白狼城而志又稱白狼併屬廣都者盖郡治在
白狼城而白狼所屬之地復割入廣都耳據後
燕錄自廣都黃榆谷至龍城二百餘里則廣都
當在龍城之南為今建昌縣東南境地
陽武(正光未置有三合城)
按陽武縣置於正光之末距真君八年置郡之
時已越七十餘年當以近建德郡之地祈置其
方位未詳方輿紀要謂陽武廢縣在石城東亦
約略之詞别無證據水經注安樂(當作永樂見前安州條下)
縣有三會城此稱三合城疑即三會之譌考安
樂縣之三會城在五渡水之東高石水之西與
濡水入邊處相近當在今老牛河(即五渡水)瀑河(即高)
(石水)之間為平泉州西南境地三合城先已併入
燕樂縣而此又在陽武縣者盖建德郡與廣陽
郡本自相接故析其附近之地置縣正光末增
置陽武之時距道元之死僅二年餘(道元死於孝昌三年)
(蕭寶夤之亂)當在其書成之後故水經注未之詳也
冀陽郡(真君八年併昌黎武定五年復)領縣二
按冀陽亦燕之舊郡魏自延和元年拔冀陽郡
於北燕真君八年併入昌黎郡逮武定時復置
冀陽郡而東魏旋亡是魏之置有冀陽郡統前
後不過十有餘年其實即昌黎郡地也
平剛
按平剛在燕時亦當置縣魏初隨冀陽郡併省
至魏末復置耳魏志不詳沿革當與前漢右北
平治之平剛異(平剛漢書本作平岡)水經注自盧龍至凡
城二百許里自凡地東北出趣平罡(即平剛)百八
十里盖即指魏之平剛當為今平泉州東境地
柳城
按柳城為燕改置之縣已非漢之故治至魏初
併省之時既以其地省入龍城而又割柳城之
故城分隸廣興至魏末仍分置柳城縣故有龍
城所併之柳城有廣興所隸之大柳城又有冀
陽郡所領之柳城縣屢經分割并非燕柳城之
故治盖其一時之廢置如是計其方位當不離
龍城以南為今建昌縣南境地
又按魏志又有南營州注云孝昌中營州隘永
熙二年置寄治英雄城其所領亦有昌黎郡及
龍城廣興定荒三縣建德郡及石城廣都二縣
當永熙二年正東西魏分國之時此乃僑置之
營州與故地無涉
北史奚傳(互見魏書)庫莫奚其先東部宇文之别種也
初為慕容晃(十六國春秋作皝)所破竄匿松漠之間好為
寇抄登國三年道武親自出討至弱洛水南大破
之十數年間庫莫奚滋盛大和四年輒入塞内辭
以畏地豆干抄掠詔書切責之二十二年寇安州
擊走之後復欵附每求入塞交易宣武詔曰庫莫
奚去太和二十一年以前與安營二州邊人參居
並無欺貳至二十二年叛逆以来遂爾遠竄今雖
欵附猶在塞表
按庫莫奚初竄匿松漠當在承德府屬北境之
外魏道武破之於弱洛水(即饒樂水)南即今英金河
在赤峯縣屬翁牛特旗界魏之登國三年即慕
容垂之建興三年是時苻秦喪亂後燕又甫經
立國故庫莫奚漸強得至弱洛水南其後慕容
寶之襲庫莫奚渡澆洛水(即饒樂水)是終後燕北燕
之世庫莫奚皆處英金河左右在今承德府豐
寧縣北境及赤峯縣境逮魏太和四年之後始
與安營二州民雜居益復漸徙而南散處今承
德府本境灤平縣豐寧縣平泉州境内太和以
後奚之部落日大魏志所稱安州於天平中䧟
者史不詳其事考其時正江果棄安州奔高麗
時必庫莫奚乘亂據之耳至東魏孝静帝武定
三年高歡上言幽安定三州北接奚蠕蠕請於
險要修立城戍以防之此所謂安州者乃東魏
寄治邊内之安州已非北魏安州之故境矣
北史契丹傳(互見魏書)契丹國在庫莫奚東異種同𩔖
並為慕容晃所破竄於松漠之間登國中魏大破
之遂逃迸經數十年有部落於和龍之北數百里
真君以來得交市於和龍密雲之間貢獻不絶太
和三年莫賀弗勿于率其部落求内附止於白狼
水東
遼史營衛志契丹之先曰奇首可汗生八子其後
族屬漸盛分為八部居松漠之間今永州木葉山
有契丹始祖廟奇首可汗可敦併八子像在焉潢
河之西土河之北奇首可汗故壤也元魏末莫賀
弗勿于畏高麗蠕蠕侵逼率車三千乘衆萬口内
附乃去奇首可汗故壤居白狼水東北
按北史稱契丹居和龍之北數百里據遼史謂
在永州考遼之永州本以潢河土河二水合流
而名為今喀爾喀左翼旗地當建昌朝陽縣屬
敖漢奈曼旗北境之外遼史所謂潢河之西土
河(今名老河)之北與唐書所謂潢水之南黃龍之北
其方位相合盖潢河自赤峯縣北境之翁牛特
東流至喀爾喀左翼旗境會土河復折而南流
故契丹所居可曰在潢水之南亦可曰在潢水
之西土河經建昌朝陽縣北敖漢奈曼旗境始
合潢河亦在黃龍之北也太和以後之内附者
盖契丹中之别部白狼水即今大凌河契丹附
居白狼水東盖已雜處龍城近地魏志於營州
之䧟不詳其事考孝莊之末國亂紛然營州當
為契丹所據
北齊為庫莫奚地其東北境為契丹地東南境屬
營州
今承德府本境灤平縣豐寧縣赤峯縣為庫莫奚
地平泉州為營州冀陽建德郡地其北境接庫莫
奚地建昌縣為營州建德郡地其北境為契丹地
朝陽縣為營州龍城廣興縣地其北境為契丹地
北齊書昭帝紀皇建元年帝親討庫莫奚出長城
虜奔遯
北史奚傳齊受魏禪歲時来朝其後種𩔖漸多分
為五部有阿魏氏遂盛
杜佑通典庫莫奚於後魏之初頻為寇盜及突厥
興而臣屬之後稍漸強盛分為五部理饒樂水北
即鮮卑故地
按魏安州于元象中寄治幽州北界之後諸史
無復置之文是東魏至北齊之安州祇僑置在
長城以内而舊地全䧟入庫莫奚矣通典稱庫
莫奚屬於突厥考魏書尚無突厥傳其興當在
後魏之末至庫莫奚之分為五部在齊受魏禪
之後通典所謂居饒樂水北者亦祇約略之詞
大約奚之故地本在今赤峯縣北境迨據有安
州則今承德府灤平縣豐寧縣境赤峯縣南境
皆庫莫奚地觀齊昭帝紀討庫莫奚出長城而
虜遯知長城以外即為奚境矣
又按隋志稱齊廢廣陽郡以大興(大興即廣興避隋煬帝諱)
(追改)方城入燕樂此亦寄治邊内之廣陽郡在今
密雲縣界者非北魏舊廣陽郡地
北史契丹傳天保四年契丹犯塞文帝北討至平
州遂西趣長塹親踰山嶺大破之
按魏志於營州稱永安末䧟天平初復又稱孝
昌中䧟大約自孝明帝以後營州郡縣之䧟入
契丹者魏末亦未必能盡復其為北齊所有當
在天保中大破契丹之時齊文宣紀稱北討契
丹至平州從西道趣長塹辛丑至白狼城壬寅
經昌黎城癸夘至陽師水甲辰踰山嶺奮擊大
破之丁未至營州可知東魏之末營州近境已
為契丹所有至是始復定之也
隋書地理志後魏置營州於和龍城後齊惟留建
德冀陽二郡龍城大興(此大興即魏昌黎郡之廣興亦避隋煬帝諱追改)
等縣其餘並廢
北齊書高保寧𫝊武平末為營州刺史鎮和龍
按北齊時安州久䧟惟存營州其建德冀陽二
郡之屬縣亦多併省自不能如北魏之原境是
北齊所有者當為今建昌縣及朝陽縣南境三
座塔以南及平泉州東南境地其西則與奚分
地其東北則與契丹分地
又按文宣帝紀天保三年冬十月仍起長城北
至社干戌四百餘里立三十六戌五年十一月
帝北巡至達速嶺覽山川險要將起長城六年
發夫一百八十萬人築長城自幽州北夏口至
恒州九百餘里七年併省州郡先是自西河總
秦戌築長城東至於海前後所築東西凡三千
餘里築十里一戌其要害置州鎮凡二十五所
八年於長城内築重城自庫洛拔而東至於塢
紇戌凡四百餘里又斛律羨傳羨自庫堆戍東
距於海隨山屈曲二千餘里其間二百里中凡
有險要或塹山築城或斷谷起障並置立戍邏
五十餘所是北齊所築之長城東至於海與秦
時所築之東至大遼水者不同今潘家口以東
邊牆迤南至海當屬北齊改築之舊址至長城
内之重城則不可考矣
周為庫莫奚地其東北境為契丹地東南境為齊
營州刺史高保寧地
今承德府灤平縣豐寧縣赤峯縣為庫莫奚地建
昌縣北境朝陽縣北境為契丹地平泉州及建昌
縣南境朝陽縣南境為北齊高保寧地
北齊書高保寧𫝊周師將至鄴保寧率驍銳并契
丹靺鞨萬餘騎將赴救聞鄴都不守便歸營據黃
龍竟不臣周
按周書異域傳但有庫莫奚而無契丹即奚傳
中亦未詳後周之事蹟考周自建德六年始併
齊地至大象三年即入於隋相距止四年其時
庫莫奚與契丹當仍在故境而齊營州刺史高
保寧至隋開皇三年始滅是終周之世未嘗得
有安營二州之故地也若隋志稱周改安州為
元州亦即寄治密雲之安州不在今承德府屬
境内
又按周宣帝大象元年六月發山東諸州民修
長城立亭障西自雁門東至碣石是周時長城
因北齊東至海之舊址與今邊牆無異
欽定熱河志卷五十八
