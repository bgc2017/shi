欽定熱河志卷七十一
水三
潢河亦名湟水蒙古名錫喇穆楞自克什克騰
(克什克騰在今赤峰縣即烏蘭哈達廳境外)界發源東流入赤峰縣(即烏)
(蘭哈達廳)北巴林旗界入赤峰縣屬翁牛特左翼北境
在縣治北二百餘里又東南逕朝陽縣(即三座塔廳)屬
喀爾喀左翼界與老河會為大遼水之西一源其
下流至奉天府開原邊外會東來之赫爾蘇河入
邊為遼河
唐書地理志營州北四百里至潢水契丹傳中部
酋比能為幽州刺史王雄所殺衆遂微逃潢水之
南黃龍之北
太平寰宇記營州北至契丹界湟水四百里
遼史地理志饒州有潢河
武經總要中京北距潢水惠州北至潢水石橋興
中府北至潢水四百里
富弼行程錄自中京北四百八十里度潢水石橋
(橋在今赤峰縣即烏蘭哈達廳北境巴林旗界内距翁牛特北境不遠今尚存)
方輿紀要潢河源出平地松林流經臨潢府南至
廢水州東木葉山合於土河者是也
按舊唐書契丹傳及安禄山傳於潢水皆作黃
新唐書始作潢字遼金史内因之一統志原本
别於西黃河故曰潢遼上京臨潢府(在今赤峰縣即烏蘭)
(哈達廳北巴林旗地)以此得名証以武經總要富弼行程
錄方輿紀要諸書均相符合又一統志原本潢
河又名濫真水今考水經注濫真水出西北塞
外歷重山東南入白狼河在白狼水流經龍城
之後今考老河既不得為白狼則以合老河之
潢河為濫真水亦别無據難以徵信舊志又謂
古名饒樂水别名託紇臣亦曰吐護真河考饒
樂水即今英金河(詳見前英金河下)託紇臣水吐護真
河即今老河(詳見前老河下)皆與潢河無涉至方輿紀
要於饒樂水下注曰其下流東北入於潢河是
明知饒樂水之非即潢河矣下文復注亦謂之
黃河亦曰北黃河夷名哈母林(即喀喇穆楞)或謂之
烏龍江似以黃河及北黃河喀喇穆楞及烏龍
江皆為饒樂水之别名則舛誤殊甚盖黃河即
潢河唐書原兩字通用至今稱潢河為錫喇穆
楞蒙古語謂黃為錫喇是仍以潢河為黃河也
至於北黃河則因舊唐書土護真河北即黃河
書作即北黃河之誤若夫喀喇穆楞别為一水
在今潢河之北巴林界東南流入於潢河蒙古
謂黑為喀喇遼史地理志上京臨潢府有潢河
復有黑河周廣順中胡嶠䧟北記謂渡湟水又
明日渡黑水宋薛映記及富弼行程禄並謂度
潢水石橋五十里至保和館度黑水河沈括夢
溪筆談謂黑山在大漠之北有黑水出其下者
是也亦謂之烏龍江明人又曰黑龍江口(與今奉天)
(東北之黑龍江别)以今形勢論之老河發源在今平泉
(即八溝廳)喀喇沁右翼及扎薩克旗之南迤而東北
正環遶遼金大定府境即古託紇臣水吐護真
河及遼金之土河也其北則為英金河在今赤
峰縣(即烏蘭哈達廳)屬翁牛特境自西而東流正當遼
金大定府之北境即古饒樂水也又北為潢河
在今翁牛特北境自西而東流逕諸蒙古地當
遼上京臨潢府境及金北京路之北境即古黃
水一名湟水也又北則為黑河在今赤峰縣北
境巴林界即所謂烏龍江也諸水下流雖俱會
為一河而其上源相距並數十百里各有經流
不容相紊以其處於徼外諸書多互相牽引易
於混淆故詳辨之
布林池源出赤峰縣(即烏蘭哈達廳)屬翁牛特左翼西
北四十里東流入潢河
以上入潢河之水(老河亦入潢河已另列為綱故不復附潢河下)
大凌河蒙古名傲穆楞有三源一出建昌縣(即塔)
(子溝廳)屬喀喇沁左翼南之土心塔在縣治東南二
百二十里北流逕威遜圖山東北流逕錫喇哈達
圖山北逕喀喇沁貝子旗又北至三台小營一出
喀喇沁左翼西之水泉子在縣治西南境東流至
縣治南一出喀喇沁左翼西北之三官營在縣治
北境東南流至縣治南二源合而東流至三台小
營三源始會東北流入朝陽縣(即三座塔廳)境六十里
至土默特右翼境之木頭城子又一百三十里逕
朝陽縣南稍折而東南流又一百八十里至九關
臺門出朝陽縣境入錦州府義州界亦名靈河即
古白狼水也
水經注白狼縣東南廣成縣(上文東南二字連廣城縣三字為句觀下)
(文白狼水先逕廣成縣後逕白狼縣可見明人刻水經注云東南下當有逕字者非)北流西
北屈逕廣城縣故城南俗謂之廣城又西北石城
川水注之又東北逕昌黎縣故城西高平川水注
之又東北自魯水注之又東北逕龍山西又北逕
黃龍城東又東北濫真水出西北塞外東南歷重
山入白狼水
遼史地理志建州在靈河之南
金史地理志興中縣南有凌河永廳縣北有凌河
元一統志凌水源出龍山縣南六十里師婆寨至
縣東南十五里入利州界一云源出龍山縣南八
十里紫草務東北流一百里入利州界又北經富
庶縣東南三十里又東經建州南四十里又東入
興中州界經州東南下流入義州境
按白狼水為塞外大川今老河既不得為白狼
水(詳見前老河下)求其方位適相當者惟有大凌河以
水經注及各史証之白狼水發源古白狼縣東
南而流經古龍城東境漢書地理志白狼縣下
但注有白狼山而不言白狼水水經注始以白
狼縣為白狼水所經又稱白鹿山即白狼山也
白狼山在今建昌縣(即塔子溝河)南喀喇沁左翼東
境大凌河正流逕其西此可為白狼水之證也
又水經注白狼水北逕黃龍城東魏營州刺史
治魏氏土地記黃龍城西南有白狼河東北流
附城東北下是也魏書地形志亦謂龍城縣有
狼水黃龍城故地即今朝陽縣(即三座塔廳)治(詳見建置)
(沿革及古蹟門)大凌河正東北流逕其城東此又可為
白狼河之證也若老河在其西北相去絶遠安
得強加以白狼之名乎抑又考之隋書地理志營
州遼西郡柳城縣下有白狼水而契丹傳謂依
遼西正北二百里託紇臣水(即老河詳見前)而居則白
狼河之較近老河二百里可知舊唐書奚傳南
距白狼河新唐書奚傳亦曰南白狼河而地理
志謂檀州燕樂縣長城口北八百里有土護真
河(即老河詳見前)奚王牙帳也老河為其卓帳之地而
白狼河乃其南境與唐交界之處則白狼河之
在老河南又可知今老河以南之水發源最遠
而又東北流者合大凌河别無他水故决為古
白狼水也夫隋唐以前諸史有白狼河而不及
白狼河盖名雖變易而實一水矣至於水經注
白狼水未逕黃龍城以前所合者有石城川水
方城川水高平川自魯水今大凌河所合之水
頗多而古今異名未有確証者㮣不敢附會
又按大凌河之為古白狼水固無可疑矣惟白
狼水之下流尚有與古未合者亦有說焉漢書
地理志臨渝縣下注渝水首受白狼東入塞外
有侯水北入渝交黎縣下注渝水首受塞外南
入海是即以渝水為白狼水之下流也水經注
白狼水東北出東流為二水右水疑即渝水也
其水東南入海一水東北出塞為白狼水東南
至房縣注於遼是以白狼水一支為渝水而一
支入於遼水也漢志所稱臨渝縣交黎縣並當
在近海之北(漢書武帝紀文穎注碣石在遼西絫縣絫縣今罷入臨渝此石著海旁)
(故知臨渝近海前漢交黎即後漢昌黎晉慕容皝討弟仁乘海自昌黎東餞水而進故知昌黎)
(近海)為今臨渝縣及寧遠州境不聞有白狼水之
分流而舊說以撫寧縣之獅河當渝水或又以
臨渝縣之石河當渝二水皆在古臨渝故地而
渝關之稱相傳以關據河為險則石河尤近之
然與首受白狼之文亦不合盖水道變遷古今
互異水經注於白狼流為渝水之一支曰疑即
渝水也又曰疑是臨渝縣之故城又曰疑即地
理志所謂候水北入渝者也是道元於後魏時
已不能確指其源委矣至於白狼水本從房縣
會遼水入海而今大凌河自入於海又與水經
注異則海水溢侵之說水經注固屢言之即如
濡水本從絫縣碣石山南入海酈氏以碣石為
淪入海水其說本之漢司空掾王璜(漢書溝洫志作王横)
(儒林傳及水經注作王璜)謂往者天嘗連雨東北風海水溢
出侵數百里則今自盖平以西之海套其亦在
溢侵數百里之中明矣水經注於河水條下又
曰昔燕齊遼曠分置營州今城届海濱海水北
侵城垂淪者半王璜之言信而有徵是遼水左
右之地在漢時為海所嚙者已多今大凌河入
海處與大遼水入海處相距甚近是海水未淪
以前其必合遼水入海可知夫海水溢出之說
先儒皆據之以釋禹貢又何疑於白狼之下流
乎
和爾圖河源出建昌縣(即塔子溝廳)屬喀喇沁左翼
西五里之托蘇圖喀喇山在縣治南境東流入大
凌河
按此與平泉州(即八溝廳)境之和爾圖河别
僧機圖河源出建昌縣(即塔子溝廳)屬喀喇沁左翼
西四十里之僧機圖山在縣治南境東流逕平房
兒入大凌河
賽音台河源出建昌縣(即塔子溝廳)屬喀喇心左翼
西北六十里之鴻吉爾岱山在縣治南境東流入
大凌河
蘇巴爾噶河漢名石塔河源出建昌縣(即塔子溝廳)
屬喀喇沁左翼西北境在縣治西三十里東南流
逕五官營入大凌河
阿蘭善河漢名神水河源出建昌縣(即塔子溝廳)屬
喀喇沁左翼西北境在縣治北四十里其發源處
俗名熱水湯東南流逕濟爾噶朗營入大凌河
圖爾根河漢名土河以其北别有土河流入土
默特時右翼境或稱此為南土河源出平泉州(即八)
(溝廳)屬喀喇沁右翼東南一百八十里之錫默特山
在州治東境東流逕建昌縣(即塔子溝廳)屬喀喇沁左
翼西境又東南入大凌河即古榆河
金史地理志利州龍山縣有榆河
元一統志榆林河源出和衆縣西三十五里司家
店東南流一百餘里入利州境經州東三里霍司
空莊入凌河
按元李察玉京觀碑稱䟦利州之西憑榆河之
渡者長壽山也利州故城及長壽山並在今建
縣(即塔子溝廳)治東北七十里此河正流逕山下知
即榆河也元時和衆縣屬今建昌縣境榆林河
亦即指此
波羅台溝河源出建昌縣(即塔子溝廳)北境敖漢南
之牛膝河屯在縣治北一百八十里東南流入朝
陽縣(即三座塔廳)屬土默特右翼境逕波羅台溝共行
八十餘里入大凌河
察罕河漢名白河源出朝陽縣(即三座塔廳)屬土默
特右翼西一百六十里之哈卜塔海華山在縣治
東境南流入大凌河
布爾噶蘇台河漢名柳河亦名黑子城河源出
朝陽縣(即三座塔廳)屬土默特右翼西北一百九十里
之威遜國喀喇山在縣治西北境東南流逕喀喇
城入大凌河
固都河源出朝陽縣(即三座塔廳)治北一百里自石
罅中流出行五里伏入地又六十里仍涌出南流
六十里入大凌河
喀喇托歡泉漢名釡泉亦名黑鍋泉源出朝陽
縣(即三座塔廳)屬土默特右翼西六十里之喀喇托歡
山在縣治東北境東南流會固都河
凉水河源出朝陽縣(即三座塔廳)屬土默特右翼西
北七十里在縣治西北境自小八溝平地出泉約
二里許東南流漸成河行四十里伏入地又二十
五里仍涌出東南流十五里入大凌河
奎騰泉溪名冷泉源出朝陽縣(即三座塔廳)屬土默
特右翼西北二十五里在縣治東北境南流會凉
河水
圖爾根河亦名土河以其南别有土河或稱此
為北土河根出朝陽縣(即三座塔廳)屬奈曼南五十五
里之塔本陀羅海山在縣治北境南流入土默特
右翼北境逕綽諾圖山又南入大凌河
按此與平泉州(即八溝廳)屬之圖爾根河别
固爾班和爾圖泉源出朝陽縣(即三座塔廳)屬柰曼
西南六十里在縣治北境三泉涌出合而東南流
會圖爾根河
卓索河漢名紅土河源出朝陽縣(即三座塔廳)屬土
默特右翼北一百里之輝果爾山在縣治北境東
南流會圖爾根河
什巴爾台河漢名爛泥塘河亦稱為土河源出朝
陽縣(即三座塔廳)屬土默特右翼北三十五里之多倫
和爾和山在縣治東北境東南流會圖爾根河
按此與建昌縣(即塔子溝廳)境之什巴爾台河别
格爾庫爾台河亦名石雞河源出朝陽縣(即三座塔)
(廳)屬土默特右翼東四十里之塔本陀羅海山在
縣治東北境西北流會什巴爾台河
巴圖察罕河漢名柞河源出朝陽縣(即三座塔廳)屬
土默特右翼北十五里之巴顔華山在縣治東北
境東南會圖爾根河
烏里雅蘇台河漢名楊河源出朝陽縣(即三座塔廳)
屬土默特右翼東北八十里在縣治東北境西南
流會圖爾根河
衮齊老河源出朝陽縣(即三座塔廳)屬土默特右翼
南三十里之蘇巴爾噶圖山在縣治東境東南流
至九關臺門西南二里入義州境名柳河川又東
流入大凌河
翁格勒庫河漢名麝香河源出朝陽縣(即三座塔廳)
屬土默特右翼東八十里之翁格勒庫山在縣治
東北境東南流至清河邊門之西入義州境名清
河又東南流入大凌河
伊瑪圖河漢名羖羊河源出朝陽縣(即三座塔廳)屬
土默特左翼西北六十里之邁達里山在縣治東
北境南流至清河邊門之東入義州境名細河又
又東南流會清河
錫喇塔拉河漢名馬鞍河源出朝陽縣(即三座塔廳)
屬土默特左翼西北四十八里之摩該波羅山在
縣治東北境西南流會伊瑪圖河
以上皆入大凌河之水
欽定熱河志卷七十一
