欽定熱河志卷二十七
行宫三
四面雲山
北枕雙峰
西嶺晨霞
錘峰落照
南山積雪
梨花伴月
曲水荷香
風泉清聽
四面雲山山莊西北隅最高處一峰拔地搆亭
其上
聖祖御題額曰四面雲山聫曰山高先得月嶺峻自来風
是亭切漢凌霄羣山拱揖各開生面東眺天橋雲
垂檐際南則玉冠諸峰望如屏列北則金山黑山
屹峙廣仁嶺迤西諸峰盤礴案衍絡繹奔赴憑虚
縱覧萬景天全伏讀
御製諸什信乎乾坤清景秀寫無雙矣
聖祖御製詩
四面雲山(三集)
澄泉繞石迤西過泉源盤岡紆嶺有亭翼然出衆
山之巔諸峰羅列若揖若拱天氣清朗數百里外
巒光雲影皆可遠矚亭中長風四逹伏暑時蕭爽
如秋
殊狀崔嵬裏蘭衢入好詩遠岑如競秀近嶺似争竒雨
過風来緊山寒日落遲亭遥先得月樹密顯高枝潮平
無湧浪霧淨少多岐脉脉金明液溶溶積翠池常憂思
觧愠樂志餘清悲素學臣鄰老耆年自不知
登四面雲山(四集)
雲梯石磴逼巃嵸倚杖旁觀衆壑同更上一層圖遠望
奈何樹襍與烟籠
御製詩
四面雲山恭和
皇祖聖祖仁皇帝御製元韻(辛酉)
攀躋步崇嶺摩詰畫中詩岑壑依然在川原望裏竒重
来猶切切欲去更遲遲孤鶴唳層巘孫梧擢老枝苔紋
迷近砌鹿跡印斜岐座静来青黛窗虛浸曲池懷
恩常撫蹟憶昔更含悲當日
乾乾意身肩始得知
題四面雲山亭子(乙丑)
四柱搆峰巔松蘿作扉闥詰曲頻攀躋造極心乃豁一
覽衆山小左挹雲容活鶴唳與鹿呦饒伊相問答
山中無朝暮行漏丁丁報東峰尚夕陽西嶺已落照秋
雲淡遠天萬里縱清眺有時噫氣作于喁號萬竅而我
亦會心憑虚一長嘯
我有山水癖耽詩殊未厭此地况迥絶衆壑歸包函峰
翠經雨洗楓丹著露添掃苔坐石頭凌霧振衣衫自覺
勝前秋饒有吟髭拈
登四面雲山亭子(己巳)
雨過千峰濯黛青乘涼縱目坐山亭尋常樹色猶遮望
到此山容無遁形
絶頂平臨北斗齊座中惟覺萬山低林禽饋客爭銜果
磵鹿迎人淺印泥
霽空寥闊早秋清邈爾拈豪暢快生底事成吟多警句
會心遠處鮮凡情
登四面雲山亭子
中峯千丈拔地起特據其巔搆亭子初秋薈蔚尚連林
登臨未露山容美重来木葉已半落惟餘老翠及嫩紫
精神氣韻莫不獻纂組刻峭無能擬三旬飽看塞垣山
嶊崣綺錯固佳矣萬景天全結搆精又盡善焉乃在此
四面雲山(壬申)
軒忩徹四面巖谷俯千重奚數荆關蹟堪尋佺羡蹤林
疎為風拂峰現忽雲封策騎遵﨑棧時看白鹿逢
登四面雲山亭子
亭子雲山最高處停鑾未肯頻臨駐聞之地靈神所都
隠虞為我勞仙馭崇壇案衍實佳哉能辭偶爾一徘徊
屈指六年登六度每登必有風雨来今朝秋宇澄新霽
林扉跋馬鳴璁轡孤亭小坐未俄延前楹倏復烟絲綴
飛空掠樹不踰時長天一碧懸清暉千秋葉葉翠難状
萬峰濯濯青偏竒風為車兮雲為馬山之靈兮翩其下
洞庭張樂信然乎何必曲高和者寡
登四面雲山亭子六韻(甲戍)
䟦馬遵﨑棧楓香路幾盤忽看一笠近儼據萬螺端夏
似將秋易心因縱目寬竒峰雲四宇活畫樹千巒避暑
最高處披襟生峭寒青瑶蔚遠近何必綴稜丹
登四面雲山亭子恭賦
皇祖山高先得月之句
峻嶺切雲漢孤亭俯渤瀛冰輪纔湧出玉砌早光明培
塿難為障姮娥若可迎有林皆一桂無界不三清盈手
寒何礙流睎魄倍晶兔原龍塞物鹿作羽衣聲谷口猶
燈火河邊辨畛營萬方歸朗照辭見
聖人情
登四面雲山亭子作歌
亭子諸峯最高處以不常来如始遇秋風策騎一遨遊
巖樹澗葩皆興助金山西北黑山東天橋對面當亭中
我欲因之詣彼岸佺僑之軰其相逢佺僑仙術無濟世
寄意則可難從事黍原蕎巘皆本圖外靖内安尋至計
煌煌聖藻石屏懸齊年却識辛夘年廻思承
訓
御座前敢不蘉乎佛時肩
登四面雲山亭子(庚辰)
中峯㢠出羣一笠與平分四面雲山態八音天籟聞山
齋俯剏得(創得齋在深山邃谷隠不見惟此亭標最高峯俯視如在咫尺)大塊有真文
亦欲無言去其如伺懋勤
登四面雲山亭子(辛巳)
清秋雲散碧天露策馬遂造最高處谷中婪熱尚覺炎
峰頂峭寒不禁遽幾番畫意徒凝眸今朝親到興始酬
樹猶張王(二字皆去聲)依巖綠泉自清涼羃石流近村遠墅
都結攬黍高稻下黃雲染關外秋成乃爾佳豫民被潦
頓遥感
登四面雲山亭子(壬午)
策馬蘭蹊不礙凉虛亭憩坐敞秋光遠山似揖近山拱
楓葉初丹槲葉黃西北諸峰倚天近東南一水入瀛長
年年舊句鄰新句徒曰忘言那易忘
登四面雲山亭子作歌(癸未)
山莊中山最高處千峯萬嶺莫與齊金山黑山山城外
雖高於此望覺低避暑夲自無暑到夏不厭凉語可稽
乘閒策馬試登陟濃青深翠盤雲蹊每值嘉蔭輙止憩
為恐僕從勞攀躋到来一笠冠絶頂天風拂拂吹天䨑
有時晴光摇草樹有時晦影沈巖豀吾知之矣起予思
便與作歌亭柱題
登四面雲山亭子待月即景四首
過望東峯月遲上欲圖早見陟西峰谷中摸索光明者
豈識先他四刻逢
慣厭中涓早備釭千巒夕景正無雙天橋驀看冰輪湧
訝是嵩高玉女窗
東界今宵淨歛雲呈全體不掩毫分㡳須轉句衡前夕
自是高山迥出羣
滿目為眀滿意虛林光巒影總如如松扉繋馬歸齋閣
載得金波到碧疏
登四面雲山亭子待月
夏夕登亭曾待月新秋轉瞬望仍過底因識得無遷處
依舊清光暎女蘿
冰輝萬里朗澄鮮&KR0927;杪何須計欠圓最是山高先得月
(亭子聫句山高先得月嶺峻自来風皇祖御筆也)
聖人留句示神詮
天橋正對碾輪移素影旋看碧宇披幾點螢光流樹底
勞哉却笑爾何為
楓林莎坂影依稀載得銀蟾並馬歸所以略殊前度者
夜凉山静欲添衣
登四面雲山亭子(甲申)
到来彌月始言登曰不䟱慵信孰憑半為少閒半艱詠
因他地占最高層
縱目朗然更蕼然萬山高下拱階前凌空颯沓天風落
疑是廣寒奏管絃
秋宇寥蕭秋日晶秋雲片片逐風行今朝一踐秋山約
萬樹當秋自賦聲
唘蹕眀當往木蘭索酬吟興陟崇巒笑他玉局非精詣
高處瓊楼何礙寒
登四面雲山亭子以題為韻四絶句(乙酉)
山莊半月駐亭子今初至迥出界以三俯望海為四
尋常雲際看入峪轉不見一二灑天花(是日微雨梵典以雨雪皆為天)
(花)迎客開生面
巖葩不識名襲人多淨芬却頋来時路隠現於白雲
邇日頗覺熱凉生瞥眼間下臨萬壑深乃悟居高山
登四面雲山亭子(丙戌)
盤峰數息亮輿登千里河山座下憑頗覺生衣怯凉籟
諸天之上玉壺冰
乍隂忽霽益增景近壑遥巒畢獻佳煙火萬家鋪廣甸
俯臨都為(去聲)計安懷
亭柱詩屏掛欲週便因歲月騐從頭掞牋不慮天風拂
喜與山靈作倡酬
太古以来即有此迥情誰復費安排椒蹊索與遲遲下
為愛新涼滿意佳
登四面雲山亭子作歌(丁亥)
碧天如洗秋陽皛不凉不暄風物好蘭蹊策馬登最高
興會今朝霄漢表霄漢之表搆虛亭依稀如到廣寒庭
桂花未作金粟色萬山枝葉交濃青濃青疊翠開生面
風過霓裳聲逓按此而無語頓置歸恐防山靈笑疎慢
登四面雲山亭子(戊子)
崿嶂傾崖幾曲盤到来俯視萬峰攢唅呀更復天風鼓
座上添衣七月寒
青楓翠柏眼前羅棧齴猶看蒼鹿過風籟渾疑華山頂
明星玉女按雲和
亭子雲端不屡登登欣曠志共秋澄短長詩句題簷柱
也喜同人年歲增
登四面雲山亭子(己丑)
今朝處暑曝秋陽婪尾蒸炎反異常數息肩輿纔造頂
天風透體䪺生凉
山莊一至一番登亭柱題詩歲歲增却是陳言難盡去
清新俊逸又何曾
上祇天高下絶羣不遮憑覽靜巖氛若云萬里歸眼底
那見滇南萬里軍
登四面雲山亭子(辛夘)
早晚峭寒卓午熱山中無定有其常敞亭底識最高處
向日坐来猶覺凉
畫屏攅簇衆嶙峋碧落秋澄迥暢神却憶去年遲駐蹕
歴觀題柱闕庚寅(每歲至山莊必登此亭登必有詩題柱昨歲因朕六旬慶典中秋後始唘)
(鑾至熱河駐蹕四日即幸木蘭未及登此遂闕題詠)
四面虛明俯萬巒真教遊目綠雲端摛毫句擬新鄰舊
欲去陳言戞戞難
登四面雲山亭子(壬辰)
林海湯湯泛碧瀛中央亭子聳檐楹恰如身到蓬莱島
俯視波瀾總翠瓊
雲山四面若無隙夏木千章最有神梯几天風度摇刖
衣裳飄拂絶微塵
秋令来多夏令少兹来夏月亦如秋祝融便擬設孤注
到此金官勝一籌
登四面雲山亭子作(癸巳)
昨欣驟雨暑全湔極嶺登臨忽隔年望去天光千里外
逓来秋信五朝前(是月十九日立秋)擅乾坤内無雙景奪造化
工有獨權坐此應教諸慮静依然馳念到金川
登四面雲山亭子(甲午)
亭子尚未登時炎幾暇少兹逢雨後爽弗濘緣山道肩
輿數息至萬葉夕陽皎天衣一縷無虚言造雲表玉鏡
已掛空却匪遲(去聲)之早心凝形亦釋於何覓懷抱去歲
與今朝一例漏聲杳
登四面雲山亭子(乙未)
塞天過雨碧於藍塞谷落風寒非冷因緣時節不可孤
便以筍輿尋勝境立秋雖未巳秋月皜日金颸報秋景
數步一憩陟巉巖樹杪虚亭見崇嶺左右鹿隊何逍遥
高下蟬聲亦清警玉宇直欲换祫衣林海又疑泛野艇
我到山莊已逾月超几妙趣今方領遐哉崆峒拜下風
小矣勾漏尋丹井
登四面雲山亭子作歌(丙申)
登培塿起衡霍心游㳙澮發江湖思而况靈區高峙煙
霞表兼之茂林湧現滄溟意矗玉筍之崢嶸幻翠波以
溶㵝登斯亭者如泛海上之槎蓬萊方丈之仙不招而
自至
登四面雲山亭子用兩韻迴文體
避暑山莊暑亦過設恒無暑奈田何然而凉處暑可避
斯則山莊有獨多避暑莫若此亭子高處不勝寒是矣
至却月餘未曾登則慮恐勞僕從耳今朝立秋秋信多
光隂荏苒真無何常時望中給念者是宜乘爽言經過
不須命騎命輿耳數息駕言亦至矣千巖萬樹在眼中
眼中吾老吟杜子
登四面雲山亭子(庚子)
夏月忽忽過秋朝得得来萬山青昊近四面碧雲開𤾉
雨真稱恊高寒此暫陪吟題闕丁戊(歴年登亭子無不刻木牌留詩獨闕)
(丁酉戊戌二年未至耳)追憶愴神哉
登四面雲山亭子作歌(辛丑)
亭子雲山最高處一年祇臨一两度秋晴風爽試攀躋
倏見四面英英佈園中此可稱靈山海喇汗頗似興安
(塞外山靈異者蒙古率謂之海喇汗而興安為最凡車騎過此輙雨俗云洗山丁丑經興安雨有海喇汗常靈)
(應明易為雨亦易為晴之句)略霏細&KR0584;旋開霽神樞孰得窺其端薈
蔚乍為寥朗宇天橋錘峰近可睹萬景幻化供眺吟千
古詩人誰水乳
登四面雲山亭子(壬寅)
亭㩀巍巔到不頻秋朝緩陟又檐廵諸峰近遠拜風下
一榻高眀俯景新綠樹叢中紅點畫碧山空外白書紳
去天尺五心寥闊得句應知迥入神
北枕雙峯山莊内直北山嶺有亭焉斗拔竦起
與西北金山東北黑山頡頑鼎峙
聖祖御題曰北枕雙峰其勢排空屹向如天門雙闕對拱
檐楹亭前两石笋秀削青瑶矗立雲際上鐫
聖祖詩
皇上和章糺縵雲霞含吐日月伏覩
天文垂象益徵地靈鍾秀云
聖祖御製詩
北枕雙峯(三集)
環山莊皆山也山形至北尤高亭之西北一峰峻
出勢陂陀而逶迤者金山也其東北一峯拔起勢
䧺偉而崒嵂者黑山也两峰翼抱與兹亭相鼎峙
焉
嶔竒岡岫紫宸關乾地金峰坎黑山苦熱雲生雙嶺腹
盆傾瞬自落溪灣
御製詩
北枕雙峰恭和
皇祖聖祖仁皇帝御製元韻(辛酉)
欲排雲霧叩仙關咫尺羅天即此山却喜晴明聊縱目
灤河如帶一灣灣
北枕雙峰(壬申)
雙峰金與黑(西北金山東北黑山)拱揖若来恭嶊崣天光接冥濛
雲氣涵鸞音媿阮籍鶴度肖蘇耽反照千林紫吟情落
碧潭
西嶺晨霞自雲航月舫右行傑閣巋然臨波面
岫一鑑渟瀅千林薈蔚紫霞晨映在雲岑木杪之
間至其倏忽變幻錦文繡錯十色五光難以名狀
聖祖御題額曰西嶺晨霞聫曰鶯留花下立鶴引水邊行
皇上御書聯曰雲卧天闚無不可風清月白致多佳又
曰窗外遠山如黛色檻邊列樹作濤聲
聖祖御製詩
西嶺晨霞(三集)
傑閣臨波軒窗四出朝霞初焕林影錯繡西山麗
景入几案間始登閣若履平地忽緣梯而䧏方知
上下楼也
雨歇更闌斗柄東成霞聚散四方風時光豈在凌雲句
寡過清談宜守中
御製詩
西嶺晨霞恭和
皇祖聖祖仁皇帝御製元韻(辛酉)
翔陽騰曉海門東似颭紅旗錦颺風何必暮山誇返照
試看西嶺畫屏中
西嶺晨霞(壬申)
窗戶含西嶺晨霞亦可稱恍如赤城畔高出白雲層暎
日真還幻隨風散復凝今朝凖為雨農諺有明徵(農諺晚霞)
(晴朝霞雨)
錘峰落照山莊東五里許為磬錘峰酈氏注所
謂武列水歴石挺下挺在層巒之上孤石雲舉臨
崖危峻可高百餘仞者也
聖祖賜名錘峰就山莊西嶺構亭與四面雲山亭相望東
界諸峰悉在指顧每紅輪西下返照在東衆山蒼
然暮色而是峰迥出孤高揚暉天末烟嵐變幻金
碧陸離
題額曰錘峰落照聯曰嵐氣濕青屏天際遥看烟樹色水
光燃素練風中時聽石泉聲
聖祖御製詩
錘峯落照(三集)
平岡之上敞亭東向諸峯横列于前夕陽西映紅
紫萬狀似展黃公望浮嵐暖翠圖有山矗然倚天
特作金碧色者磬錘峰也
縱目湖山千載留白雲枕澗報深秋巉岩自有争佳處
未若此峰景最幽
御製詩
錘峰落照恭和
皇祖聖祖仁皇帝御製元韻(辛酉)
獵罷途經羽盖留錘峯落日正深秋白雲紅樹参差處
疑有寒山結宇幽
錘峰落照(己巳)
西日隠東峯天光入水底披襟松籟寒千林紛翠紫
錘峰落照(壬申)
曾愛文皇句(唐太宗有初晴落景詩)高標物外情照亭浮檻晃燭
浦漾瀾明理境資強立神工謝巧營倚天森玉柱擬待
勒誰名
賦得錘峰落照(甲戌)
一柱標雲漢千峯最上層亭亭明夕照煜煜蔚霞蒸落
景連空翠騰光入碧澄西崖翻直影東戸引閒憑何必
憂騷客端宜悟苾僧送將朱鳥隠掛得玉蟾昇逸趣發
菁藻餘輝帶綘繒神錘工體物惟是
聖人能
南山積雪亭在山莊正北高據山巔南望諸峰
環揖拱向塞地高寒杪秋雪下環視樓閣高下皎
然寒玉光中謝賦所稱重璧連璐者盖兼其勝
聖祖御題額曰南山積雪山莊每峰頂各冠以亭南則錘
峰落照其左為北枕雙峰少北而西則四面雲山
東北則南山積雪也四亭列峙各擅佳勝而千岩
之秀擷矣四時之氣偹矣
聖祖御製詩
南山積雪(三集)
山莊之南複嶺環拱嶺上積雪經時不消於北亭
遥望皓潔凝映晴日朝鮮瓊瑶失素峩眉明月西
崑閬風差足比擬
圖畫難成邱壑容濃籹淡抹耐寒松水心山骨依然在
不改冰霜積雪冬
御製詩
南山積雪恭和
皇祖聖祖仁皇帝御製元韻(辛酉)
芙蓉十二列峰容最喜寒英綴古松此景祗宜詩想像
留觀直待到深冬
南山積雪(壬申)
嶤峯何所異積素雅宜看朔氣干霄白清威羃地寒塞
梅粘樹樹凍玉咽灘灘歌郢誰家子應来曲裏彈
梨花伴月山莊西北曰梨樹峪以所産得名入
峪平岡逶迤不覺近遠惟聞幽澗潺鳴迸落石罅
行里許静深繚曲漸入夐邃奥如窈如不知此中
壺天勝界也時當春日萬樹梨花素豔幽香清輝
不隔
聖祖御題額曰梨花伴月内為永恬居更内則素尚齋
聖祖御製詩
梨花伴月(三集)
入梨樹峪過三岔口循澗西行可里許依岩架屋
曲廊上下層閣参差翠嶺作屏梨花萬樹微雲淡
月時清景尤絶
雲忩倚石壁月宇伴梨花四季風光麗千岩土氣嘉瑩
情如白日託志結丹霞夜静無人語朝来對客誇
梨樹峪道中步輦口占(四集)
入谷橋分三岔路傍崖步輦景何深山中獨見松林影
時有清流助鼔琴
其二
一溪展轉見山花步步石苔楊柳斜試看目前將熟果
青榛郁李並堪誇
御製詩
梨花伴月恭和
皇祖聖祖仁皇帝御製元韻(辛酉)
誰道邊關外春時亦有花寒香雪添豔淡影月增嘉雅
稱峰頭雨何湏谷口霞塗山千萬樹蹤跡漫相誇
梨花伴月
盤逕入深秀雲居得𤱔平春来花正放壺裏月偏眀香
色雙清境希夷一晌情神仙惟自度詎必藉金莖
曲水荷香亭南向在北山麓竒石参差鱗次瓦
疊澗水潺潺隨石折為小沼中植芙蕖亭亭萬柄
翠蓋紅葩自然香遠
聖祖御題額曰曲水荷香舊在暖澑暄波北今移于此
聖祖御製詩
曲水荷香(三集)
碧溪清淺隨石盤折流為小池藕花無數綠葉高
低每新雨初過平堤水足落紅波面貼貼如泛杯
蘭亭觴詠無此天趣
荷氣参差遠益清蘭亭曲水亦虚名八珍旨酒前賢戒
空設流觴金玉羹
御製詩
曲水荷香恭和
皇祖聖祖仁皇帝御製元韻(辛酉)
當年
睿志尚高清非慕濓溪癖愛名重憶瓊筵陪
色笑金匙常飽手調羹
曲水荷香(壬申)
鏡面鋪霞錦芳飈習習輕花常留待賞(每到山莊雖深秋亦有荷花)
香是遠来清緗盖迎秋直珠囊帶露擎楚人休製服同
此樂衢亨
風泉清聽松鶴清越之西置三楹曰風泉清聽
有泉出两山間注谿穿竇風来澗谷則聽益清遠
與松聲鶴韻相答
聖祖奉
寧夀宫問
安時所憩故有
瑶池芝殿之句内為秋澂齋
皇上御書聫曰素影寫波澂境原無暑清風拂林爽氣
最宜秋
聖祖御製詩
風泉清聽(三集)
两峰之間流泉潏潏微風披拂滴石作琴筑音與
鶴鳴松韻相應泉味甘馨怡神養夀恰合章孝標
松下泉詩注瓶雲母滑潄齒茯苓香
瑶池芝殿老莱心涌出新泉萬籟吟芳檻倚欄蒸靈液
南山近指奏清音
御製詩
風泉清聽恭和
皇祖聖祖仁皇帝御製元韻(辛酉)
物物都歸大造心風泉亦觧奏清吟熙和六十一年化
編簡猶垂
雅頌音
風泉清聽
出石泉惟冽因風響益清虹垂飲澗勢琴譜號鐘聲江
海他時赴雲霞此處生
當年川上意仰識在民情
題秋徵齋(甲申)
山齋秋日坐秋景恰方徵爽氣在蘭沼霽光浮槲陵有
雲惟點綴無宇不寬弘設問安心處玉壺都是冰
秋澄齋(丙戌)
枕上西風曉屋涼澄来碧宇滿秋光袷衣喜著單衣换
吟務那侵幾務忙邇日炎暄避何有晚田雨潤望難忘
京畿却報宜暘好銅雀聲中待築場
秋&KR0697;齋(丁亥)
氣蕭碧宇無邊淨潦盡寒潭澈底清俯察仰觀心有會
奉時惟是應時行
秋&KR0697;齋(己丑)
天朗雲無一片凝果然碧宇到秋澄空齋恒得消斯景
偶坐因之興亦騰
題秋澄齋(己亥)
今朝秋信甚分明舉目天高氣已清雖有雲生惟覺淡
每欣日照必含晶閒来那計两年别偶坐堪探六義精
研淨甌香諸慮静山齋真是副嘉名
秋&KR0697;齋八韻(辛丑)
氣澄天碧落時澄地溽收山澄雲斂谷川澄水淨流人
澄暑退夷物澄毛毨柔一澄無弗澄而搃皆緣秋我適
坐高齋灑然會心悠其中閱今昔不覺光隂遒代謝由
化工推遷誰能留惟是祝宜暘西成近可酬
題秋澂齋(壬寅)
昨日立秋時值晚(昨六月二十九日戌時立秋)今朝即景晚来臨果
然一夜分秋夏颯爾入忩暢詠吟喜是滿天開素宇幸
猶三伏未愁霖副名合共蕭齋慶澄矣全消芥蔕心
欽定熱河志卷二十七
