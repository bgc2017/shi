欽定熱河卷七十二
水四
分隸各屬諸水
承德府(即熱河廳)
黑龍潭在府北一百八十里唐山營山之下
有洞窈然水出洞中深不可測嵐氣迷漫若潛神
物故曰黑龍潭
豐寕縣(即四旗廳)
和爾圖泉在縣屬察哈爾鑲白旗西北五十五
里
烏蘭池漢名紅鹽池在縣屬察哈爾鑲白旗西
北七十五里
魁蘇池在縣屬察哈爾鑲白旗西北一百三十
里
錫爾哈池在縣屬察哈爾鑲白旗北一百九十
里
呼倫穆索和池在縣屬察哈爾正藍旗東四十
里
錫勒圖池在縣屬察哈爾正藍旗東南十二里
渾圖池在縣屬察哈爾正藍旗南三十五里
哈希穆克池在縣屬察哈爾正藍旗西南十五
里
固爾班烏默赫池在縣屬察哈爾正藍旗東北
二十里
黑倫木圖池在縣屬察哈爾正藍旗東北一百
里
翁衮泊在縣屬察哈爾正白旗西北一百四十
里
喀喇烏蘇漢名黑水濼在縣屬察哈爾正白旗
西北一百四十里
伊克烏蘭泉漢名大紅泉在縣屬察哈爾鑲黃
旗東南一百三十里
衮布拉克在縣屬察哈爾鑲黃旗西南一百二十里
噶順泉漢名苦水泉在縣屬察哈爾鑲黃旗西
七十里
巴噶烏蘭泉漢名小紅泉在縣屬察哈爾鑲黃
旗東一百二十里
達布遜泉漢名鹽泉在縣屬察哈爾鑲黃旗東
北一百二十里
平泉州(即八溝廳)
冷水塘在州治東北三百里八郎官東山土人
云浴之已疾
龍潭溝在州治西北八十里旁有泉絶清冽
温泉在州治北一百四十里魁得蘇溝口北山
上旁有浴池
石井在州治北一百二十里二道營山洞中水
極甘寒旁有小浮圖一莫詳年代
蒙克泉在州屬喀喇沁右翼西七十里
烘郭爾泉在州屬喀喇沁右翼南七十里
温冷特泉在州屬喀喇沁右翼南二百里
努黑圖泉在州屬喀喇沁右翼北三十里
赤峰縣(即烏蘭哈達廳)
博多克圖泉在縣屬翁牛特右翼西九十五里
阿魯布拉克在縣屬翁牛特右翼東北五十里
布魯都池在縣屬翁牛特左翼西五里
和爾博勒津泊漢名七金泊在縣屬翁牛特左
翼西南八十里
建昌縣(即塔子溝廳)
蒐濟河源出縣屬喀喇沁左翼東南七十里柏
樹山之毛頭泊在縣治東南一百七十里南流逕
都呼喀喇山至高臺堡門東十里入錦州府寧遠
州境為六州河
元一統志六州河在利州東南八十里
按元時利州在今建昌縣(即塔子溝廳)東境縣之最
東南為元瑞州地方位相合又相傳名六股河
盖以摩該圖河呼魯伯楚特河額里葉河布勒
圖河四道溝河五水及蒐濟之經流為六也
摩該圖河源出縣屬喀喇沁左翼南三十八里
之摩該圖山在縣治東南境東南流逕沙帽山入
蒐濟河
呼魯伯楚特河源出縣屬喀喇沁左翼南七十
里之呼魯伯楚特山在縣治東南境東南流入蒐
濟河
額里葉河源出縣屬喀喇沁左翼南八十里之
額里葉嶺在縣治東南境南流寬至邦門之西入
寧遠州境名黑水河又南入蒐濟河
布勒圖河漢名寬河源出縣屬喀喇沁左翼南
一百十里之布勒圖喀喇山在縣治東南境東流
會額里葉河
按一統志原本謂明宣德三年大破三衛之兵
於寬河即此今考明宣宗實錄宣德三年九月
喜峰口守將馳奏烏梁海(舊作兀良哈今改正)侵邊已入
大寧經會州將及寬河宣宗决策親征乙夘出
喜峰口昧爽至寬河則喜峰抵寬河甚近若今
會灤河之豹河亦名寬河明初嘗置寬河守禦
所者别在平泉州境與此寬河方位不同舊志
盖以同而誤也
四道溝河源出縣屬喀喇沁左翼南一百十五
里之四道溝在縣治東南境東流入蒐濟河
塔本泉漢名五泉源出縣屬喀喇沁左翼東南
三十五里之塔本嶺東南流入蒐濟河
巴奚里河源出縣屬敖漢境之瑪尼罕初東北
流折而東流又折而東南流入柰曼境三面環抱
下流入於沙地
齊老白池在縣屬敖漢東南二十五里下流入
沙河
都木達納林泉在縣屬敖漢南三十里流入齊
老台河
烏里達扎哈納林泉在縣屬敖漢東南五十里
伊瑪圖泉在縣屬敖漢南一百二十里下流入
沙池
庫爾竒勒泉在縣屬敖漢西南一百五十五里
尼楚琿泉在縣屬敖漢西南二百里
輝圖扎哈納哩特泉在縣屬敖漢西五十里
朝陽縣(即三座塔廳)
小凌河蒙古名明安河源出縣屬土默特右翼
西南二百二十里之明安喀喇山在縣治東南境
有三泉滙為一河初名穆壘河東北流為明安河
逕土默特右翼旗之南境至松嶺子門西五里入
錦州府錦縣境為錦水亦名小靈河即古參柳水
也
漢書地理志柳城縣參水北入海
遼史地理志興中府有小靈河
元一統志小陵河在興中州南一百五十里源出
玉泉井溢而成川流入錦州界
按漢柳城縣在今寧遠州及錦縣之西境所謂
北入海者盖自縣北而南流入海(地理志臨渝縣侯水北入)
(渝酈道元曰盖自北而南其書法與此同例)與今小凌河方位正合
遼之興中府元之興中州即今朝陽縣(即三座塔廳)
地靈之與凌則𫝊寫字誤耳
哈柳圖河漢名水獺河源出縣屬土默特右翼南
五十里之蘇巴爾噶岡在縣治東境南流逕托羅
克台山入小凌河
卾欽河漢名女兒河源出縣屬土默特右翼南
境在縣治東境東流至新開門北六十里入錦縣
境又東南流入小凌河
楊檉木河源出縣屬喀爾喀左翼南境東南流
沿柰曼東北境至彰武臺門(亦名楊檉木門)入錦州府廣
寧縣境下流入遼河
庫崑河源出縣屬喀爾喀左翼東流入土默特
左翼北境又東流入楊檉木河
烏訥蘇台河源出縣屬土默特左翼北八十里
東北流會庫崑河
阿哈里河源出縣屬土默特左翼北七十里東
流會烏訥蘇台河
蘇爾哲河漢名大堤河源出縣屬土默特左翼
北三十里東南流入廣寧縣東北境
烏克爾齊老泉漢名卧牛石泉源出縣屬土默
特左翼東二十五里西南流會蘇爾哲河
蘇巴爾噶圖河漢名石塔河源出縣屬土默特
右翼境東南流入土默特左翼西八十里南流入
邊
按此與喀喇沁左翼境之蘇巴爾噶圖河别
額里葉河漢名鷂鷹河源出縣屬土默特左翼
東北八十里東南流入邊
按此與喀喇沁左翼境之額里葉河别
湯圖河源出縣屬土默特左翼西二十里東南
流入邊
和爾博勒津泉漢名七金泉在縣屬土默特左
翼東北七十里
兆布拉克漢名百湖在縣屬土默特左翼東六
十里
烏哈爾温泉在縣屬喀喇沁左翼北一百里
查木哈克泉在縣屬柰曼東五十里
察罕泉在縣屬奈曼東南六十里
各屬有名無考諸水
陽師水北齊書文宣帝紀北討契丹辛丑至白
狼城壬寅經昌黎城癸夘至陽師水後魏置陽師
鎮盖以水得名
按舊唐書謂廢陽師鎮在營州東北當在今朝陽
縣(即三座塔廳)治東北境
道人溪水水經注道人溪水南流歷密雲戍東
(此密雲戍興邊内之密雲縣别)左合孟廣硎水亂流經密雲戍城
南右會大榆河(即鮑邱水)
孟廣硎水水經注孟廣硎水出硎下西南至密
雲戍東西注道人溪水
按大榆河發源即今豐寧縣(即四旗廳)境之潮河道
人溪水孟廣硎水會注大榆河處當在今豐寧縣
境
白楊泉水水經注白楊泉水北發白楊溪右注
大榆河
龍芻溪水水經注龍芻溪水自坎注大榆河
按今潮河南流經灤平縣(即喀喇河屯廳)白楊泉水龍
芻溪水注大榆河處當在今灤平縣境
石城川水水經注石城川水出西南石城山東
流北屈逕白鹿山西即白狼山也東注白狼水
方城川水水經注(在大遼水條下)方城川水發川西南
山下東入白狼水
按白狼水即今大凌河發源建昌縣(即塔子溝廳)南
此石城川水方城川水俱當在建昌縣南境
高平川水水經注高平川水出西北平川東南
注白狼水
自魯水注經注自魯水導西北遠山東南注白
狼水
按白狼水下流經今朝陽縣(即三座塔廳)此高平川
水自魯水東南注白狼水當今朝陽縣境
隂凉河遼史天祚紀天慶七年自燕至隂凉河
置軍營金史地理志大定縣松山縣皆有隂凉河
元一統志隂凉河在松州南四十里發源興州界
女嶺經由州境流與高州塗河(即土河今名老河)合
按此當在今赤峰縣(即烏蘭哈達廳)南境發源流經平
泉州(即八溝廳)屬喀喇心右翼西北境東南流逕大寧
故城之北
琵琶川曾公亮武經總要奚本匃奴别種居隂
凉州後徙居琵琶川在幽州東北數百里古北口
之北遼史地理志利州阜俗縣唐末契丹漸熾役
使奚人遷居琵琶川統和四年置縣
按利州為今建昌縣(即塔子溝廳)南境地則此水當
亦不遠
陷河遼史地理志澤州太祖俘蔚州民立寨居
之採煉陷河銀台
按澤州為今平泉州(即八溝廳)地則陷河亦當在州
境
松山川遼史地理志松山州松山縣有松山川
按金史地理志之松山縣元史地理志及元一
統志之松州皆不載松山川以松山州方位考
之當亦在赤峰縣(即烏蘭哈達廳)境
神射泉遼史地理志興中府有神射泉
按元一統志謂天授皇帝嘗獵獲一香麝因名
其泉曰神射當在今朝陽縣(即三座塔廳)境
麥務川遼史地理志興中府象雷縣以麥務川
置
按此當在今朝陽縣(即三座塔廳)
霿&KR2038;河金史世宗紀右副元帥完顔默音(舊作完顔)
(謀衍今改正)敗鄂哈(舊作窩斡今改正)於霿&KR2038;河赫舍哩志寧
(舊作紇石烈志寧今改正)傳鄂哈敗於長濼遂西走志寧追及
於霿&KR2038;河大破之
連魯古淀金史鄂哈傳鄂哈入奚部時時出兵
寇速魯古淀古北口興化之間
按此當在古北口外與灤平(即喀喇河屯廳)豐寧(即四)
(旗廳)兩縣為近
沁河金史地理志大定府富庶縣有沁河元一
統志沁河自富庶縣西四十里小澗流經縣治西
南一里許東流四十里合於凌河
按富庶縣在今平泉州(即八溝廳)西北則沁河亦當
在州西北境
撤馬水元一統志撤馬水在大寧縣西北四十
里闊十步遼太祖時牧馬於此因名源出撤馬哈
東流經縣境一百五十里合於塗河
按此當在今平泉州(即八溝廳)屬大寧故城北境
荆水元一統志荆水自金源縣界流入建州經
州東北荆山下故名下流合於凌河
按此當發源今平泉州(即八溝廳)東北境東南流入
朝陽縣(即三座塔廳)境
碓觜河元一統志碓觜河在金源縣西三里源
出寺家莊西南三十步平地涌出溢而成川流經
縣西一里許東南流九十里入建州界合於凌河
按此當發源平泉州(即八溝廳)東北境東南流入朝
陽縣(即三座塔廳)境與荆水形勢略同
青龍河元一統志青龍河發源惠和縣五十里
麻場寨南二里澗流經縣南一百步又北流五十
里入高州界
按此當發源建昌縣(即塔子溝廳)東北流入赤峰縣
(即烏蘭哈逹廳)境
虎河元一統志虎河發源武平縣西南六十里
葫蘆山流經縣之霸州舖合於遥剌河
按此當在朝陽縣(即三座塔廳)西北境
芍藥河元一統志芍藥河在利州東五十里源
自芍藥莊山谷間出東流合於凌河
按此當在建昌縣(即塔子溝廳)東境
狗水元一統志狗水在惠州東一百八十里源
自指頭山崖出東流一百二十里入利州界合於
凌河
按此當發源平泉州(即八溝廳)南境東流入建昌縣
(即塔子溝廳)境
百里水元一統志百里水在川州東二十里自
迤北三义口經州境沿流一百里故名東流入義
州界
按此當在朝陽縣(即三座塔廳)東北境
清水河元一統志清水河在川州西北五里源
出西北七十里紅土寨
按此當在朝陽縣(即三座塔廳)北境
白羊河元一統志白羊河源出興州樺皮嶺流
入松州與落馬河合流逹高州塗河
按此當發源承德府(即熱河廳)北境東流入赤峰縣
(即烏蘭哈達廳)境
鋤刀河元一統志鋤刀河在松州北二十里發
源興州界流經州境不與落馬河合
按此亦當發源承德府(即熱河廳)北境東流入赤峰
縣(即烏蘭哈達廳)境與白羊河形勢略同
欽定熱河志卷七十二
