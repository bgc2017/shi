欽定熱河志卷一百四
外記二
魏
後燕
按慕容垂滅後垂復中興皝儁舊疆仍為燕冇
及寳自中山北徙又都龍城由盛及熙凡傳三
世高雲養子猶冐慕容乘熙之亂以攘有其國
四主相承皆是土也今自寳以下各詳著之稽
寳初徙及雲之亡皆在晉世然是時魏有中原
久矣南海北海如風馬牛魏收編之魏史於義
較長今從其例不復以典午標題焉叙慕容寳
至慕容雲及龍城鎮將以下諸人如左
慕容寳
十六國春秋後燕錄慕容寳字道佑小字庫勾垂
第四子以晉太元二十一年嗣偽位大赦改元永
康元年八月魏太祖大舉來伐二年三月魏圍中
山既久將士皆思出戰趙王麟每阻其議麟既叛
侍郎段平子說麟招集丁零東據和龍寳召高陽
王隆及遼西王農謀去中山走保龍城隆曰今外
寇方盛而内難復起百姓疑懼誠不可以拒敵北
遷舊都亦事之宜然龍川地狹民貧若節用愛民
務農訓典數年之中公私充實庶幾返旆克復故
業如其未能則憑險自固猶足以養銳耳寳出中
山至薊殿中親近散亡略盡惟高陽王隆所領數
百騎為宿衛清河王會率步騎迎寳乃盡徙薊中
府庫比趨龍城魏兵追之寳不欲戰會固請逆擊
之魏兵大敗會既退魏兵矜狠滋甚四月寳宿廣
都黃榆谷會遣其黨分道襲隆農殺隆于帳下農
被創逃遁會復勒兵攻寶侍御郎高雲襲擊敗之
逃奔中山開封公詳執而殺之論功行賞以農為
左僕射尋拜司空領尚書令贈高陽王隆為司徒
以高雲為建威將軍封夕陽公十月燕人有自中
山至龍城者言太祖衰弱司徒德完守鄴城會德
表至勸寳南還於是大簡士馬將復取中原遣將
軍啟崙南視形勢三年正月啟崙還至龍城言中
山已䧟寳命罷兵遼西王農曰宜因成師襲庫莫
奚從之北行渡繞洛水會南燕王德遣侍郎李延
詣寳言魏主西上中國空虚寳大喜即日引還詔
諸軍就頓不聽罷文武將士皆以家屬隨駕遼
西王農長樂王盛切諫寳曰吾計決矣敢諫者斬二
月發兵龍城以慕輿騰為前軍大司馬遼西王農
為中軍寳為後軍步騎三萬連營百里次於乙連
長上段速骨宋赤眉等因衆心之憚征役作亂逼
立高陽王崇為主寳將十餘騎奔遼西王農營營
兵亦厭征役皆棄仗走寳農奔還龍城長樂王盛
聞亂引兵出迎寳農僅而得免尚書頓丘王蘭汗
潜與骨速等通謀引兵營龍城之東城中兵少
盛徙内近城之民得丁夫萬餘乘城禦之三月速
骨攻城農恐不能守且為汗所誘夜潛出赴之明
旦攻城城上拒戰甚力速骨乃將農循城農素有
忠節威名城中恃以為強忽見在城下遂皆逃潰
實輕騎南奔速骨幽農於殿内以高陽王崇幼弱
更欲立農崇親信&KR0934;讓出力健等殺農速骨即誅
讓等蘭汗襲擊速骨并其黨盡殺之遣使迎寳及
於薊城寳欲還北盛等皆曰汗之忠欵虛實未明
不如南就范陽王合衆以取冀州若其不捷收南
方之衆徐歸龍城未為晩也寳以汗祀燕宗廟所為
似順欲還龍城盛勸寳宜且駐留乃遣冗從僕射
李旱先往見汗寳留頓石城會汗遣左將軍蘇超
奉迎陳汗忠欵寳不待旱還遂行盛流涕固諫不
聽留盛在後盛與將軍張真等下道避慝寳至索
莫汗陘去龍城四十里汗遣弟加難帥五百騎出
迎潁隂公餘崇密勸寳勿前不從行數里先執崇
殺之引寳入龍城之外邸遂為汗所弑謚曰靈帝
盛僭偽位追謚寳曰惠愍皇帝廟號烈宗
慕容盛
十六國春秋後燕錄慕容盛字道運寳之庶長子
寳即位領北中郎鎮鄴進爵為王寳為蘭汗所殺
盛馳進赴哀汗以為侍中左光祿大夫親待如舊
汗兄提弟加難勸汗殺盛不從提事汗多無禮盛
因而間之太原王竒楷之子汗之外孫也汗亦宥
之以為征南將軍盛遂相與謀潛使竒逃去起兵
於建安汗遣提討之盛曰太尉素驕難信汗因更
遣撫軍將軍仇尼慕是時龍城自夏不雨至秋七
月汗日詣燕諸廟及寳神座頓首禱請委罪於提
加難加難率部兵襲仇尼慕軍汗懼遣子穆討之
穆曰慕容盛我之仇讐竒今起兵盛必為應請先
除之盛妃密以告於是偽稱疾篤汗亦止不殺穆
討提加難破之大饗將士汗穆皆醉盛夜如厠袒
而踰垣入於東宫與李旱等誅穆進攻汗斬之汗
子魯公和陳公揚分屯令支白狼盛遣李旱張真
襲誅之提加難亡匿捕得斬之於是内外帖然宇
文拔率壯士數百來赴盛拜拔為大宗正告成於
太廟大赦盛謙抑自卑不稱尊號遂以長樂王攝
行統事諸王降爵為公初太原王竒舉兵討汗進
屯乙連盛既誅汗命罷兵竒勒兵叛盛執竒還賜
死桓王之嗣遂絶九月以慕容豪為幽州刺史鎮
肥如十月丙子盛僭即尊位大赦改元建平尊寳
后段氏為皇太后太妃丁氏為獻莊皇后正月大
赦改元長樂有犯罪者每十日一自決之高句
驪王安遣使貢方物七月拜范陽盧溥為幽州刺
史八月遼西太守李朗在郡十年威制境内恐盛
疑之累徵不赴以母在龍城未敢顯叛乃隂召魏
兵將為自安計許以郡降表請發兵詣龍城以拒
寇盛曰此必詐也召其使詰之果無事實盡滅其
族遣輔國將李旱率騎討之師次建安召旱旋師
羣臣莫測其故九月復遣之朗聞其家被誅擁二
千餘戶以自固及旱中路還謂有内變不復設備
迎魏師於北平旱追及無終斬之十二月征虜將
軍燕郡太守高湖帥戶二千降魏二年正月大赦去
皇帝號貶稱庶人天王魏遣材官將軍和拔襲幽
州刺史盧溥克之禽溥盛遣廣威將軍孟廣平拔
之無及斬魏遼西守宰而還高句驪王安事燕禮
慢二月率衆三萬伐之以驃騎大將軍熙為前鋒
襲其新城南蘇二城克之開境七百餘里徙五千
餘戶於遼西十二月立燕臺統諸部雜夷尊獻莊
丁氏為皇太后立遼西公定為皇太子大赦引見
百僚於東堂考詳器藝超拔者十有二人命百官
舉文武之士才堪佐世者各一人三年七月討庫
莫奚大虜獲而還盛懲其父寳以懦弱失國峻刑
極威舊臣莫不夷滅前將軍思悔侯叚璣等因衆
心摇動潛入禁中鼔譟盛率左右出戰賊從闇中
擊傷盛足召叔父河間公熙屬後事熙未至而盛
死偽謚昭武皇帝墓號興平陵廟號中宗
慕容熙
十六國春秋後燕錄墓容熙字道文小字長生垂
少子永康初隨寳奔龍城叚速骨之難諸王多被
其害熙素為高陽王崇所親愛故獨免蘭汗之簒
以熙為遼東公長樂元年拜都督中外諸軍事驃
騎大將軍尚書左僕射領中領軍及盛死羣望在
盛弟司徒尚書令平原公元而熙素得幸於丁氏
遂廢太子定密迎熙入宫以晉隆安五年八月癸
已僭即尊位大赦改元光始改北燕臺為大單于
臺置左右輔位次尚書十二月魏虎威將軍宿庫
干攻令支中領軍宇文拔救之宿庫干拔令支而
戍之二年正月干失利退走遂以拔為幽州刺史
鎮令支五月高句驪攻宿軍平州刺史歸棄城走
三年正月熙引見州郡及單于北部耆舊於東宫
問民間疾苦司隸部民劉瓚對問稱旨拜帶方太
守是月大治宫室十二月尊垂之貴嬪段氏為皇
太后立貴嬪苻氏為皇后大赦四年九月熙北襲
契丹大破之十二月高句驪寇燕郡五年正月熙
代高句驪不克引歸八月遼西太守邵顔有罪亡
命為盗九月中常侍郭仲討斬之十二月熙襲契
丹六年正月熙與苻后至陘北畏契丹之衆將還
苻后弗聽輕兵襲高句驪不克而還夕陽公雲傷
於矢且畏熙政虐以疾去官五月寳諸子博陵公
虔上黨公昭皆以嫌疑賜死乃大城肥如及宿軍
以仇尼倪為鎮東大將軍營州刺史鎮宿軍上庸
公懿為鎮西大將軍冀州刺史鎮肥如建始元年
正月改元建始四月苻后死熙哭之慟七月葬后
於徽平陵初中衛將軍馮䟦坐事亡奔至是以熙
政殘虐與從兄萬泥等推夕陽公雲為主發尚方
徒五千餘人分屯四門跋弟乳陳等帥衆攻洪光
門禁衛散走遂入宫授甲閉門拒守中黃門趙洛
生等奔告熙尚方兵禇頭踰城從熙熙驚走溝下潛
匿中領軍拔謂中常侍郭仲曰大事垂捷而帝
無故自驚深可怪也然城内企遲至必成功不可
稽留吾當先往趣城卿留待帝乃分壯女二十餘
人登北城將士謂熙至皆投仗請降既而久不至
衆皆潰散拔為城中人所殺熙為人執送於雲雲
殺之及其諸子同殯城北雲葬之苻氏墓偽謚昭
文皇帝
高雲
十六國春秋後燕錄慕容雲字子雨寳養子高句
驪之支庶也皝破高句驪徙於青山由是世為燕
臣以高為氏雲厚重寡言時人以為愚惟中衛將
軍長樂馮跋與為友寳為太子雲以武藝侍東宫
永康初拜侍御郎襲敗會軍寳遂子之賜姓慕容
氏拜建威將軍封夕陽公及熙嗣位稱疾其後因
熙出葬苻氏馮䟦襲殺熙推雲為主遂以晉義熙
三年七月乙丑僭即天王位復姓高氏大赦改元
正始國仍號大燕八月署馮䟦為侍中都督督中
外諸軍事征北大將軍開府儀同三司錄尚書事
封武興公二年正月立妻李氏為天王后子彭城
為太子五月以尚書令馮萬泥為幽冀二州牧鎮
肥如七月封慕容歸為遼東公使主燕祀立燕之
宗廟社稷三年十月雲自以無功德而居大位内
懷危懼常蓄養壯士以為腹心爪牙寵臣離班桃
仁專典禁兵賞賜以巨萬計而班仁志願無厭猶有
怨憾雲臨東堂班仁懷劔執紙而入稱有所啟拔
劍擊雲雲以几拒班仁從旁擊雲遂被殺馮跋遷
雲屍於東宫偽謚惠懿皇帝
龍城鎮將二人
王佐
十六國春秋後燕錄燕二年閏五月命帶方太守
王佐鎮龍城
慕容農
十六國春秋後燕錄燕二年七月建節將軍餘巖
叛北趣幽州遂據令支八月垂遣驃騎將軍農出
蠮螉塞歴凡城趣龍城會兵討餘巖農至龍城休
飬士馬十餘日諸將皆曰殿下之來取道甚速今
久留不進何也農曰吾速來者恐餘巖過山鈔盗
侵掠良民耳今此田善熟未收而行徒自耗損當
俟收畢往即裊之亦不出二旬耳頃之農將步騎
三萬攻令支巖衆震駭稍稍踰城歸附巖計窮力
竭出城詣降農斬巖兄弟進伐高句驪復遼東元
菟二郡還屯龍城上疏請繕修陵廟垂以農為使
持節都督幽平二州北狄諸軍事幽州牧鎮龍城
徙平州刺史帶方太守王佐鎮平郭
龍城留臺尚書二人兼留臺尚書二人
慕容隆平幼封孚
十六國春秋後燕錄建興四年正月遼西王農在
龍城五年表請代還召農還為侍中司隸校尉以
高陽王隆為都督幽平二州諸軍事征北大將軍
幽州牧建留臺於龍城以隆錄留臺尚書事又以
護軍將軍平幼為征北長史散騎常侍封孚為司
馬並兼留臺尚書
慕容會
十六國春秋後燕錄建興十年十二月以清河公
會錄留臺事領幽州刺史代高陽王隆鎮龍城
按會本傳建興初封公未幾進爵為王
凡城鎮將一人
衛駒
十六國春秋後燕錄光始三年十二月以光祿大
夫衛駒為并州刺史鎮凡城
白狼城鎮將一人
馮汝陳
十六國春秋後燕錄正始二年五月以中軍將軍
馮汝陳為并州刺史(馮汝陳傳作并州牧)鎮白狼
宿軍城鎮將二人
慕容歸
十六國春秋後燕錄光始二年五月高句驪攻宿
軍平州刺史歸棄城走
仇尼倪
十六國春秋後燕錄光始六年五月以仇尼倪爲
鎮東大將軍營州刺史鎮宿軍
新城鎮將一人
悅真
十六國春秋後燕錄光始三年十二月以衛尉悅
真為青州刺史鎮新城
昌黎尹二人
留忠
十六國春秋後燕錄長樂元年正月昌黎尹留忠
謀反伏誅
馮素弗
十六國春秋後燕錄正始元年八月署馮素弗為
昌黎尹撫軍大將軍
昌黎太守二人
崔適
十六國春秋後燕錄崔適字寧祖有名於時仕垂
尚書左丞范陽昌黎二郡太守
按崔適北史作崔矞以字寧祖推之適盖遹之
譌當以北史為正
賈&KR0595;
十六國春秋後燕錄賈彜字彦倫弱冠仕垂遼西
王農記室參軍魏太祖聞其名嘗遣使求之垂彌
增器重更加寵秩遷驃騎長史帶昌黎太守
石城令一人
高和
十六國春秋後燕錄光始二年十一月狩於北原
石城令高和與尚方兵作亂
附錄
十六國春秋後燕錄建興三年三月趙王麟擊許
謙破之謙奔西燕遂廢代郡悉徙其民於龍城五
年九月北平吳桂聚衆千餘立沙門為天子攻破
北平轉寇廣都入白狼城高陽王隆方葬其夫人
郡縣守宰皆來會衆聞桂反請隆還城遣大兵討
之隆曰今閭閻安業民不思亂桂等以詐謀惑愚
夫誘脅相聚無能為也遂留葬訖遣北平太守廣
都令先歸續遣安昌侯進將百餘騎趨白狼城桂
衆聞之皆潰窮捕斬之十一年二月平翰率衆趨
龍城清河公會遣東陽公根等擊翰破之長樂元
年正月遣中衛將軍衛雙就誅幽州刺史留志於
凡城
北燕
按馮氏竊據承燕故土江南所謂黃龍國主也
文起文通兄弟相及二十八年兹節敘大㮣暨
龍城守將以下如左
馮䟦
十六國春秋北燕錄馮跋字文起長樂信都人小
字乞直伐永嘉之亂跋祖父和避地上黨父安雄
武有局量慕容永僭號以安為征東將軍永為垂
所滅安東徙和龍家於長谷䟦母弟素弗次丕次
宏皆不修行業惟跋恭慎父母器之既而家於昌
黎永康末慕容寳僭號署為殿中左監稍遷衛中
郎將中衛將軍熙即偽位密欲誅䟦兄弟䟦懼禍
遂與諸弟亡命與萬泥等二十二人結盟䟦與二
弟乘車使婦人御之潛入龍城匿於北部司馬孫
護家因而殺熙立夕陽公高雲為主䟦進為使持
節侍中都督中外諸軍事征北大將軍開府儀同
三司錄尚書事封武邑公事無大小皆决於䟦兄
弟高雲爲幸臣離班桃仁所殺跋升洪光門以觀
變帳下督張泰李桑斬班於西門殺仁於庭中羣
僚請跋爲主遂以晉太元二十年僭即天王位於
昌黎大赦即國號曰燕建元太平分遣使者巡行
郡國觀察風俗尊母張氏爲皇太后立妻孫氏為
皇后子永為皇太子二年二月萬泥與乳陳自以
宗室至親並有大功當入爲公輔久而不得阻兵
俱叛䟦命將討之俘斬無遺八月䟦以禮葬雲及
其妻子立雲廟於韭町置園邑二十家三年正月
蝚蠕勇斛律遣使獻馬三千匹求䟦女樂浪公主
遣遊擊將軍秦都率騎二千送女歸於蝚蠕庫莫
奚虞出庫真率三千餘落請交市獻馬千匹許之
處之于營邱分遣使者巡行郡國孤老久病不能
自存者賑穀帛有差孝弟力田閨門和順者皆褒
顯之七月遣太常丞劉軒徙北部人五百戶於長
谷為祖父園邑以太子永領大單于置四輔都尉
跋勵意農桑勤心政事每遣守宰必親見東堂問
為政之要六年五月契丹庫莫奚來奔署其大人
為歸善王八月魏使謁者于什門來聘䟦留之八
年建太學以長樂劉軒營邱長熾成周翟崇為博
士郎中簡二千石以下子弟年十三以上者教之
九年自三月不雨至六月跋減膳徹懸大赦十一
月蝚蠕大檀遣使獻馬三千匹羊萬口厚禮其使
而遣之十年四月和龍有赤氣四塞蔽日自寅至
申太史令張穆曰此兵氣也五月太宗遣征東大
將軍長孫道生率精騎二萬來伐襲乙連城克之
進攻和龍跋嬰城固守魏攻之不克掠其民萬餘
家而去十一年三月穴國遣使來朝十八年八月
太子永卒立次子翼為太子十九年二月丁零氐
楊道來降二十二年八月跋寝疾召中書監申秀
侍中楊哲謂之曰吾患當不濟卿等善相吾子九
月命太子翼攝國事勒兵聽政以備非常䟦妾宋
夫人規立其子受居惡翼聽政謂之曰主上病將
瘳奈何便欲代父臨天下乎翼性仁弱遂還東宫
一日三往省疾宋夫人矯詔遏絶内外中給事胡
福掌禁衛言於司徒錄尚書事中山公宏曰宋夫
人專擅恐一旦不諱國家殊未得安宏深然之於
是與壯士數十人裹甲入禁中為亂跋驚懼死宏
遂即天王位太子翼率東宫兵出戰敗績宏賜翼
死跋有子百餘人皆殺之葬跋於長谷陵偽謚文
成皇帝廟號太祖
按馮跋之立當晉安帝義熙五年此云晉太元
二十年者誤又後燕錄言慕容熙滅于義熙三
年與此亦不合乃紀載之疎也
馮宏
十六國春秋北燕錄馮宏字文通跋季弟跋死僭
即天王位元年正月大赦改元太興二月立夫人
慕容氏為皇后二年正月立慕容后子王仁為太
子六月世祖來伐七月至遼西宏遣侍御史崔聘
奉牛酒犒師世祖至和龍石城等十郡迎降世祖
發其民三萬穿圍塹以守和龍八月攻建德冀陽
拔之九月世祖引師還十一月黜長樂公崇使鎮
肥如十二月崇遣弟樂陵公邈如魏請舉部降宏
聞之使别將封羽率衆圍崇於遼西三年正月世
祖遣撫軍大將軍永昌王健救遼西六月世祖遣
諸軍擊和龍别將圍凡城凡城降八月崇上表於
魏請求說降其父世祖不許四年正月宏遣給事
黃門侍郎伊臣請和於魏世祖不許三月宏遣尚
書高顒上表稱藩請罪於魏乞以季女充奉掖庭
世祖許之乃徵太子王仁入朝宏不遣散騎常侍
劉滋諫宏怒殺之世祖遣諸軍來伐宏嬰城固守
五年正月宏數為魏所攻稱藩奉貢於宋宋封宏
為燕王江南謂之黃龍國三月遣大將軍湯燭入
貢于魏辭以太子王仁有疾故未遣四月乞師於
建康六月世祖遣騎四萬來伐七月至和龍宏以
牛酒犒師十二月魏復率衆來伐宏日就&KR1370;削上
下危懼密遣尚書陽伊求迎於高麗六年二月宏
遣使入貢於魏請送侍子世祖不許將舉兵討之
遣使者十餘輩詣東方高麗等諸國告諭之三月
世祖遣騎一萬攻白狼城遼西諸軍會之四月克
白狼城宏迫急復遣使求迎於高麗高麗王璉遣
大將葛居盧孟光等率衆數萬随陽伊至和龍來
迎宏欲東奔民多難之大臣單于右輔古泥及尚
書令郭生開城門納魏兵魏兵疑古泥詐不敢入
城生遂勒兵攻宏宏引高麗兵入自東門與生戰
於闕下生中流矢死五月宏率和龍見戶東徙焚
燒宫殿宏至遼東高麗王處之平郭尋徙北豐宏
素侮高麗政刑賞罰不以敘猶如其國高麗王奪
其侍人取太子王仁為質宏怒遣使上表求迎於
建康詔遣使者王白駒等迎之并令高麗王不欲
宏南來遣别將孫潄高仇等殺之於北豐子孫同
時死者十餘人偽謚昭成皇帝
凡城守將一人
封羽
十六國春秋北燕錄太興三年六月魏圍凡城凡
城守將封羽以成迎降
昌黎尹一人
孫伯仁
十六國春秋北燕錄太平七年十一月跋殺尚書
令孫護弟昌黎尹伯仁
石城太守一人
李崇
十六國春秋北燕錄李崇仕跋吏部尚書石城太
守魏世祖至和龍崇帥十餘郡歸降
建德太守一人
王融
十六國春秋北燕錄大興二年七月世祖至和龍
建德太守王融率衆迎降
建德令一人
高育
魏書高道悅𫝊祖育馮文通建德令值世祖東討
率其所部五百餘家歸命軍門
契丹
按契丹興於後魏分為八部皆竒首可汗之後
其地尚在今朝陽縣北境外至其别部入附白
狼水東者始居朝陽縣境若庫莫奚亦鎮居安
營二州之地其部長名氏尠可考故不備錄
莫賀弗勿于
魏書契丹傳顯祖時各以其名馬文皮獻天府得
文市於和龍密雲之間太和三年高句驪竊與蠕
蠕謀欲取地豆干以分之契丹懼其侵軼莫賀弗
勿于率其部落車三千乘衆萬餘口驅徙雜畜求
入内附止于白狼水東
按契丹八部曰悉萬丹部何大何部伏弗郁部
羽陵部日連部匹絜部黎部吐六于部即遼史
所謂古八部也其莫賀弗勿于爲何部之酋長
亦未詳
北齊
庫莫奚
按高齊立國二十八年大率以西備關隴爲事
未遑東略奚與契丹亦叛服不常兹但就奚部
中可考者錄之
阿會氏
北史庫莫奚傳齊受魏禪歲時來朝其後種類漸
多分爲五部一曰辱紇主二曰莫賀弗三曰契箇
四曰木昆五曰室得每部一人爲其帥隨逐水草
頗同突厥有阿會氏五部中爲盛諸部皆歸之
按庫莫奚之分為五部周書載於大統以前則
當在魏末隋書載于大業以前又似在隋初兹
據北史列於齊代至周時之庫莫奚契丹於史
傳無名字可考故缺之
又按魏書及北史並言庫莫奚東部宇文之别
種周書言鮮卑之别種宇文氏即鮮卑三史去
奚之先未遠必有所攷至舊唐書云奚盖匈奴
之别種新唐書云奚盖烏丸蹋頓之後與前說
互異歲代已遥未足為據也
欽定熱河志卷一百四
