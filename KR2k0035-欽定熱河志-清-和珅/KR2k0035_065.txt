欽定熱河志卷六十五
山一
承德府全境北界興安大嶺為陰山之正脈左右
層巒叠巘皆其分支形勢之雄甲於紫塞若龍山
為慕容氏國都七金馬盂諸山為遼金名勝徵名
定位往往而合自
僊莊肇啓巖巒獻秀錘峯東峙則酈道元水經注之
石挺也廣仁西控則王曾行程錄之墨斗嶺也加
以
六飛來往
睿賞留題翠壁丹崖
輝新雲日斯則林壑光華山靈望
幸抑造化神秀顯見有時也爰就各境所属分按道里
證以史傳所紀取其翔實可徵信者著之凡蒙古
諸名音譯舊多訛蹖兼為校正或名聞在昔而今
無可考則約略方隅彙卷附存不敢以傳會失實
至於木蘭界内群山合沓為
巡蹕秋蒐講武之地别見圍場門兹不複叙志山第九
承德府(即熱河廳)
磬錘峯在熱河
行宫東八里承德府治東北十六里下銳上豐俗稱
棒棰峯
聖祖仁皇帝賜今名每夕陽欲暝萬壑蒼然一峯秀矗亭
亭倚天
御題山莊三十六景中有錘峯落照峰側石幢一鐫㦿□
□□四字
酈道元水經注武列水東南歷石挺下挺在層巒
之上孤石雲舉臨崖危峻可高百餘仞牧守所經
命選練之士彎張弧矢無能届其崇標者
按古武列水即今之熱河(詳見水門)磬錘峰近在河
東撐空聳秀知即石挺是也峰側石幢不知何
時所建㦿為古戶字見許愼說文□為武瞾所
造日字見郭忠恕佩觹餘二字無考
御製詩
錘峰歌(壬申)
在天有六星開德宣符贊鴻運在地有崑崙嵥然中峙
四維鎮崑崙一支走華區壇曼案衍羣峰都五嶽五鎮
列方隅扼吭拊背據其樞神禹行水跡雖遍天秘地鑰
無繇見小試僅得及底柱至今䟽𨗳傳㝢縣靈皋奧壤
應有待乃廻
堯顧怡八彩帶河襟巘闢仙莊卓然峰立東岡在東岡峰
立初無名象形闡義錫嘉稱宇宙以來便有此惟
聖人通天地情造物妙在罏錘間奉三要達神明權平施
稱物無容意治崇金鑑千秋傳八柱何當一已足馬援
標名笑銅沃春來簇簇自為繡雪後晶晶幻成玉穹窿
高矗飛雲流亭亭入望偏宜秋一輪冰鏡正圓滿憑將
掛著千山頭
望錘峰作歌(己邜)
晩熱寧不欲尋凉心中却幸農夫慶肩輿西嶺上絶頂
錘峰東望遥相當天風吹寒颯衣袂攀陟雖炎爽此際
乃知得逸恒於勞玉柱亭亭况佳致亭亭玉柱幾千秋
風月與侣鹿豕儔而今遍野田廬稠亦復臺榭供清遊
古人曾經到此不錘峰笑道非所求
羅漢峰一名彌勒峰在熱河
行宫東稍南三里承德府治東南九里岡巒曼衍望
之似人趺坐坦腹迤北則磬鍾峰
紅石巒在熱河
行宫東南十里承德府治東南十六里羅漢峰之東
綿亘十餘里其西地勢寬廣土人稱為紅石巒溝
天橋山在熱河
行宫東南三十五里承德府治東南三十八里山勢
如飛梁跨空縹緲天半與
宫内四面雲山亭相對
御製詩
天橋山歌(甲戌)
亭子四面雲山頂東瞻案衍拖橫嶺嶺上天橋對我亭
輿梁誰駕虛無境仙人來往扶欄遊彼岸奚藉一葦浮
祖龍鞭石空費力何如天造非人謀武夷長虹事乃幻
謝傅永安桑海變恰似嵩山玉女窗中秋月每從中見
朝陽洞在府治東稍南三十七里石竇嵌空橫
貫山腹深二十餘丈廣二丈餘其東高盈丈西半
之曉日初生光射石罅隔山可見朝陽義蓋取此
洞内外小佛祠各一
帽盔山在府治東稍南八十里以形類兜鍪得
名其北十里復有帽盔山土人稱為前帽盔石後
帽盔石
筆架山在府治東稍南九十里以三峰矗立故
名
五指山在府治東南四十里五峰崷崪儼如僊
掌山有古靈峰禪寺寺有僧居實撰五指山大輪
禪師碑至元二十四年建知此山舊名五指矣今
土人稱雞冠山蓋側視五峰纍纍若雞冠云
駱駝山在府治東南五指山之東
敵樓山一名觀音山在府治東南一百六十里
白馬川之南山有至元二十六年僧顯月撰敵樓
山天宫禪院碑稱山在惠州西南巔峰峻拔
按元惠州治在今平泉州界敵樓山在承德府
最東南境與惠州西南方位相合碑文稱有古
殿宇號曰天宫惟設觀音神像則觀音山之得
名有自來矣
鐡虎山在府治東南九十里
滴水厓一名珍珠厓在府治東南一百三十里
灤河流經其下山勢盤旋數十里松栢叢欝積翠
成屏臨河石壁削立山腰有洞流泉瑽琤若珠璣
迸落故名
僧冠峰在府治南稍東二十六里舊名僧官帽
山乾隆三十九年
賜今名峰形如毘盧覆頂土人以雲氣聚散占晴雨之
騐輙應
青雲山在府治南稍東一百二十里白河之旁
林木翳蔚泉響潺然出叢薄中雲峰寺建其上
烏龍山在府治東南二百五十里古盧龍山也
盧龍塞當在其地
酈道元水經注盧龍之險峻阪縈折故有九䋫之
名矣
按盧為黑色烏字義同音屬近似更以盧龍塞
証之方位亦合水經注濡水東南逕盧龍塞塞
道自無終縣東出渡濡水向林蘭陘東至清陘
濡水即今灤河至承德府之東南境迤折而入
邊牆所謂濡水又東南境逕盧龍塞也無終即
遵化州在承德府南境邊内所謂塞道自無終
縣東出也塞固以山得名境地自當毗接今烏
龍山在承德府本境西南與灤河入邊處東西
相望也况盧龍塞古稱長塹今灤河入邊處當
永平府西北之潘家口為盧龍東塞魏志盧龍
塞與密雲山綿亘不遠當今密雲縣西北與居
庸塞相連為盧龍西塞今烏龍山正當長塹之
中附近東塞也又庾杲之注揚都賦言盧龍山
在罡城北平罡即平剛漢属右北平郡班書平
剛無終二縣接叙則平剛亦應在遵化州境適
與烏龍山南北相直庾杲之所言不盡無據酈
道元譏其孟浪失實過矣若水經注又載燕景
昭元璽二年遣將軍步渾治盧龍塞焚山刊石
令通方軌刻石嶺上以紀事功則不必定在烏
龍山矣
青松梁在府治南五十里
鳳凰嶺在府治南二十五里與青松梁相接皆
在灤河之南
尖帽山在府治南一百八十里其南接遵化州
界
廣仁嶺在熱河
行宫西十四里府治西十一里嶺之西南即灤平縣
境自灤平縣治至熱河為
輦路經行之處康熙五十七年
聖祖仁皇帝發帑開治徑路平坦
賜名廣仁嶺勒碑山上東麓建
萬夀亭三十八年建碑亭一恭鐫
御製雨中乘輿過廣仁嶺詩凡山莊西境諸山皆與廣
仁嶺綿亘相接
王曾行程錄過烏灤河又過墨斗嶺亦名渡雲嶺
長二十里許
曾公亮武經總要北安州有墨㪷嶺在德勝嶺北
百二十里
按遼北安州城在今豐寧縣東境之波羅河屯
(詳建置沿革門)廣仁嶺在灤河之北正當遼北安州境
内應為古墨斗嶺斗與㪷特傳寫不同耳
御製詩
雨中乘輿過廣仁嶺(癸巳)
雲羃山頭雨復施路經橫嶺引閒思身先策馬恒劼昔
年長(上聲)乘輿亦順時(曩時行幸山莊啓蹕日即乘馬至迴鑾始間乘輿然遇天雨及過嶺)
(則仍乘馬兹春秋已逾六旬雨中嶺路泥滑因乘輿以過非尚逸而惡勞順時愼養之道宜如是也)瀑響
千巖奔渒□烟迷萬樹幻離竒僕臣跋涉胥勤職行賞
旌勞例有之
風雲嶺在熱河
行宫西北三里府治西北六里其北即獅子嶺
獅子嶺在熱河
行宫北五里府治西北九里嶺勢竒偉如狻猊頫聽
帖依蓮座故名嶺下獅子園嶺之東地勢閎敞名
獅子溝凡普陀宗乘廟諸巨刹多建于此(詳見寺廟門)
金山在府治西北五十里山勢高聳東與黑山
對峙
黑山在府治西北四十五里山脈周圍數十里
一峯拔起高出羣山石色如黳故名
按凡附近熱河諸山皆金山黑山支派所分
聖祖御製避暑山莊記所云金山發脈又北枕雙峰詩序
所云西北金山東北黑山者是也
大黑山在府治北一百八十餘里當張三營西
北高二十餘丈周百餘里複嶂懸崖烟嵐蒸欝遥
望□然伊遜河自北來流繞其足
按此即古陰山分支也陰山自河套之西北蜿
蜒東走經承德府全境之北其正幹為興安嶺
是山在承德府北境形勢雄峻附属興安自是
而北直接圍埸内諸山蓋陰山遠脈經行旁絡
之處凡府属迤北諸山視此
盤道梁在府治北境唐三營之東北
象鼻山在府治北稍東四十四里山勢墮長形
如象鼻故名
湯山在府治東北八十里山出湯泉流入賽音
河
聖祖嘗駐蹕于此建龍尊王佛廟有
御製碑記(恭載寺廟門)
橫道梁在府治東北茅溝汛境内窰溝之北茅
溝河流經其西
灤平縣(即喀喇河屯廳)
雙塔山在喀喇河屯
行宫東北八里灤平縣治北八里大小二峯矗立百
餘丈如窣堵波高下相亞其一峯中開三孔表裏
通明
御製詩
雙塔山(癸酉)
雙峯聳翠肖浮圖鹿苑當年了不殊入影東西照灤水
插雲南北擬明湖
葦峪嶺在喀喇河屯
行宫西南十五里灤平縣治西十里自王家營至喀
喇河屯
輦道必經又巴克什營北亦有葦峪土人稱為西葦峪
御製詩
過葦峪嶺(癸巳)
塞外地勢殊山多平原少一嶺界兩溪縈繆相環抱土
人刀而耕高低遍巖表美惡雖非齊亦自足溫飽葦峪
兹過嶺沿路農功考頗覺遜迤南春膏知霑少近乃陣
雨作稚禾始有秒為(去聲)之復望霖曷惠心默禱羽林却
喜晴云弗致行潦明當至山莊雨不為遲好我意汝當
知汝私我亦曉
葦峪(甲午)
葦峪迤北閱田功缺澤去年同一望却因昨夜得&KR1204;雨
迴蘇綠意看無恙客歲黑城始遇霖(喀喇河屯即漢語黑城在葦峪北去)
(歲駐行宫時夜雨)早祇一宿那殊狀(兹於常山峪即遇雨較去歲早一日)復思今
夏啓鑾晩以是較則反遲宕(昨歲以五月初八日啟鑾今年則於五月十六日較)
(遲八日而以距夏至後日期計之反為早五日也)設更衡之夏至節日雖為晚
時早償較長論短總緣農惟殷虔祝屢綏貺
駝峰在灤平縣治西南一峰聳峙形似槖駝故
名
御製詩
駝峰歌(壬辰)
青山白雲宜目騁一峰遥見峙横嶺問之其名曰駝峯
昴首聳背還引領有如此哉造物竒以弗意匠匠肖之
誰能翠釡食单列更鮮錦篇掞麗詞此地此名兩相當
嶽嶽立向西南望意有未忘用有殊即今沙漠耕桑暢
我亦因之繫於訪
小黃土梁在灤平縣治西南二十里較常山峪
西南之黃土梁形勢稍亞
三道梁在灤平縣治西南五十里
鞍子嶺在灤平縣治西南六十二里又大水峪
口外白河之旁亦有鞍子嶺為灤平縣最西南境
常山峪在灤平縣治西南七十里嶺勢迴環如
列屏障
行宫建於麓正據其勝
竒山在灤平縣治西南常山峪北距官道七里
峯勢中開狀如擘裂
黃土梁在灤平縣治西南八十里常山峪西南
十里
青石梁在灤平縣治西南九十里與黃土梁形
勢相連自兩間房至常山峪群峰綿亘青石梁最
峭拔高出諸山之上
御製詩
過青石梁(甲申)
石棧隆崇雲裏盤北來屈指最高巒昨朝細雨不成陣
今日晴空廻覺寬過嶺東西異流水策驄上下一征鞍
剗脩歲久塗臻坦可復誰歌行路難
過青石梁(丙戌)
塞山過雨曉猶雲隱現諸峯濯黛紋為喜農功益茂實
何妨旅景自殷勤近藩已有聯翩至一體曾無内外分
祖訓聰聽仰深意高談底更事云云
青石梁(丁亥)
石梁歲往還佳景稱遊攀馬足若無路雲頭復有山飛
流垂振鷺野卉鎻孱顔更喜逢秋霽都㤀行旅艱
雨中過青石梁(戊子)
夜雨連纖曉未收製衣(六書正譌雨衣謂製)亦復發行騶途中霶
霈乃愈甚馬上逍遥那可留荔阪都成千瀑落蘭蹊忽
作一川流石梁過不逾十里别館常山稱(去聲)憩休(下青石梁)
(復過一黃土坎即常山峪行宫計里甚近)
雨過青石梁(十月初四日辛夘)
徹夜連纖曉未晴輕輿已備御而行(自辛酉秋狩以来雖甚雨雪皆乘馬)
(過青石梁而行今晨以值雨所司備輕輿遂御之昨木蘭中曉往獵埸亦有乘輿以行之日雖從衆請自愧不)
(如少年耳)順時養體欽
天道漸石膠車騐物情宜雪雨零候緣暖(往年此際關外已作雪今歲氣)
(暖故仍雨)降高卑就谷循平披煙南望慰心處潤透冬田麥
始萌
過青石梁(壬辰)
曉行塞雲佈四宇意謂靈山或施雨須臾雲歛快開晴
濯濯螺峰秀爾許﨑嶇砟硌凡千盤登迥造極眼界寬
隆崇大幹東南去亦如瀛海蒼漫漫升覺路長降路短
北高於南信非誕麥尚未收禾黍芃愛此宜𤾉著鞭懶
星龕巖在灤平縣治西稍北五十三里
聖祖仁皇帝御題巖名巖間鐫石佛像三有寺名星龕巖
寺
喇嘛洞在灤平縣治西七十里石洞中虛形如
廣厦
偏嶺有前後二嶺後偏嶺在灤平縣西一百里
當鞍匠屯之南又南為前偏嶺
王曾行程錄過偏槍嶺四十里至卧如來館過烏
灤河
按偏嶺即行程錄所載偏槍嶺烏灤河即今灤
河偏嶺在喇嘛洞西三十里外疑喇嘛洞即卧
如來館之舊也
十八盤嶺有大小二嶺大十八盤嶺在灤平縣
西南一百十里其南四為小十八盤嶺
王曾行程錄出古北口度德勝嶺盤道數層俗名
思鄉嶺
按十八盤嶺在古北口外直北境磴道迴盤應
即行程錄所云德勝嶺也
火石嶺在灤平縣西南二百三十里白馬關口
外
插箭嶺在灤平縣西南二百四十里高家營北
潮河流經其西
七道嶺在灤平縣西南二百五十里
椵樹嶺在灤平縣西南二百五十餘里潮河流
經其麓
五道梁在灤平縣西二百三十里
廟兒梁在灤平縣西三百里
豐寧縣(即四旗廳)
元寶山在鑲白旗土城子(即豐寧縣治)東稍南十五
里山形中凹旁峻以形似得名
按豐寧縣治在鑲白旗土城子所属四旗分地
如前四旗廳之制兹編次境内諸山仍按四旗
所属分載方位道里以期明晰云
博羅梁在鑲白旗土城子南六十里其南即灤
平縣界
官兒嶺在鑲白旗土城子西南二十里其西南
即鑲黃旗界
鐡家伙梁在鑲白旗土城子西六十里其西即
鑲黃旗界
赫山在鑲白旗土城子西稍北二十五里錫喇
塔拉川之西山峯峭拔林木蔚然為縣西勝境
五峰山在鑲白旗土城子東北九十里五峰環
列澗壑深幽山有興隆寺
白雲山在鑲白旗土城子東北一百二十里山
腹一泉自洞中流出最為清冽
筆架山在正藍旗黃姑屯(即波羅河屯)東稍北十里
山正當波羅河屯
行宫之東三峰列峙中翹旁亞作筆架形
御製詩
筆架峰(戊寅)
筆架三峯迥出群支天萬古翠嶙峋宣毫湘管難堪倚
合付尋常腹藁人
化工著意玉雕鎪肯使詞人弄筆頭李白若曾經到此
不知竒句幾多留
於波羅河屯詠東山筆架峯(戊子)
天開地闢此遺蹤未許南人弄藻鋒笑彼珊瑚誇寶重
鎮兹鉢捺永提封祗今來往常凝望自古詩文必有宗
不是杜韓大手筆誰當佳作倚高峯
文昌襍錄云契丹謂住坐處曰捺鉢按遼之後即今
索倫其語與滿洲有相同者國語謂住處曰巴納若
作鉢捺尚可云音譯之訛乃并顛倒其文則失之益
遠矣總由彼時中國人言語不相通習信手妄書不
自知其舛謬即如金遼元三史中類此者難以枚舉
將悉為改譯而稗野流𫝊則經用始能辨訂耳
&KR0785;瓏峯在中關
行宫東十五里正藍旗黃姑屯東稍南六十里舊名
興隆山山峯嵌空有洞西向深十六丈許隙光穿
透非雕鏤所及乾隆十九年七月
巡蹕經臨其地因
賜今名
御製詩
&KR0785;瓏峰(有序甲戌)
過中關行宫迤東十餘里有峰拔地㠎嶫崒嵂望
若翠屏嵌空虛洞似僊人之所棲止名之曰&KR0785;瓏
而係以詩
朝催行騎緣谷東新程逐處咨民風沼岡度澗凡幾重
路右遥見凌霄峰巍乎氣象廻不同羣山拱伏孰與京
(叶)倚天拔地超哉雄嵌空洞穴宛轉通嶊崣嶻嶭森巃
䓗竒葩真樹那可名(叶)幻以雲氣鬱豐隆石戶儼開守
玉童丹竈碧火其燄紅垂垂鐡鎖懸長空凡骨悵望難
尋蹤在昔下風訪崆峒塞垣荒略傳何從欣兹始遇名
&KR0785;瓏飛來奚事艷吳中至今吟咏紛莫窮
固都爾呼達巴罕在正藍旗黃姑屯東固都爾
呼河經流其旁故名山脈始于官家厰蜿蜒而南
至中關綿亘百餘里
雲光洞在正藍旗黃姑屯南四十里山勢阻深
其右有泉從石間出東南流會入固都爾呼河山
麓有洞嵌空康熙六十一年就洞建寺
聖祖仁皇帝賜額曰雲寶珠光故即以雲光名洞
金厰梁在正藍旗黃姑屯南稍東三十里
赤土梁在正藍旗黃姑屯南十里
苔山在波羅河屯
行宫之西正藍旗黃姑屯西北伊遜河之北有浮屠
三級高矗峯頂東則伊遜河西則伊瑪圖河蜿蜒
如帶夾流山下
平頂山在正藍旗黃姑屯東北七十五里頂平
如砥而石壁劖削每白雲滃然瀰漫峰頂則山雨
立至土人以為占候此山綿亘廣遠其北即圍場
界
按遼史地理志載高州有平頂山遼高州為赤
峰縣境今豐寧縣為遼北安州地與高州方位
不合盖山名偶同也
大對山在正白旗郭家屯東南五十五里灤河
流經其下
黑山在正白旗郭家屯西南二十五里
沙爾呼山在正白旗郭家屯西稍南八十里錫
喇塔拉川即興州河發源於此其西即鑲黃旗界
鳳凰山在正白旗郭家屯西北灤河之北
喇嘛山在正白旗郭家屯北三里半山石洞一
仄徑沿緣盤紆而上林壑幽絶
湯山在正白旗郭家屯北三十五里山有温泉
東南流入小灤河
窟窿山在正白旗郭家屯北三十五里三峯屹
立有石穴在三峯間故名
半壁山在正白旗郭家屯北六十里石壁陡削
形若堵牆小灤河流經其下其北即圍場界
龍泉山在鑲黃旗大閣兒東稍南五十里有大
小龍潭三水從石罅中出三潭遞注東南流入潮
河
塔山在鑲黃旗大閣兒東南六十里山有古塔
一
白雲洞在鑲黃旗大閣兒東南七十五里亦名
朝陽洞洞頂有雙瀑對懸飛流樹杪洞内有神像
鐫額曰寶華臺不知何時書外種山桃百餘株春
時霏紅掩映尤增勝致
帽山在鑲黃旗大閣兒南稍西六十里山有石
柱高百尺三巨石叠立其上形若峩冠
湯山在鑲黃旗大閣兒西南四十里山出温泉
洪湯寺建其側土人稱其地為湯上湯河發源于
此
按此與正白旗之湯山别考水經注沽水東南
右合高峰水又西南流出山沽水即今白河高
峰水即今湯河(詳見水門)湯河發源于湯山則山即
高峰之舊矣
平西梁在鑲黃旗大閣兒西南八十五里其西
即獨石口廳界
大草坪梁在鑲黃旗大閣兒西南八十餘里其
西即獨石口廳界
按舊一統志謂李文忠敗元兵于駱駝山即此
然考文忠當日出居庸趨開平為今之多倫諾
爾迂道至此恐未必然也
十八盤嶺在鑲黃旗大閣兒西一百三十里其
西即獨石口廳界
按此與灤平縣属之十八盤嶺别又考元周伯
琦扈從詩注曰入黑谷過色澤嶺高峻曲折凡
十八盤伯琦所經由今獨石口外迤東而行正
歷今豐寧縣西境此十八盤嶺疑即色澤嶺
伊克達巴罕在鑲黃旗大閣兒西北一百二十
里其西即獨石口廳界
喇嘛山在鑲黃旗大閣兒北稍西六十里羣峯
迴合有月珠寺建其上金碧觚稜隱出林杪最為
幽勝
按此與正白旗之喇嘛山别
巴顔哈達在鑲黃旗大閣兒北稍西一百三十
里
韭菜梁在鑲黃旗大閣兒西北一百八十里灤
河流經其下
僧機圖達巴罕在鑲黃旗大閣兒北二百十里
其北即多倫諾爾廳界
平頂山在鑲黃旗大閣兒東北六十里山勢綿
亘其東北與正白旗之沙爾呼山相接
按此與正藍旗之平頂山别
大黑山在鑲黃旗大閣兒東北九十里
青石拉綿山在鑲黃旗大閣兒東北一百八十
里土人亦稱為大山綿亘數十里其北即圍場界
天財梁在鑲黃旗大閣兒東北一百九十里亦
名官道梁
欽定熱河志卷六十五
