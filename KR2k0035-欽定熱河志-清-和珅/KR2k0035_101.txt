欽定熱河志卷一百一
故事三
遼
奚
遼史太祖紀唐天復元年歲辛酉哈陶津汗(舊作痕德)
(堇可汗今改正)立以太祖為本部額爾竒木(舊作夷离堇今改正)專
征討破奚帥鍚爾格(舊作轄剌哥今改正)俘獲甚衆
按哈陶津汗即契丹傳所云欽德也立於光改
此中云天復元年立誤
遼史耶律赫嚕(舊作曷魯今改正)傳太祖為德哷勒(舊作迭剌)
(今改正)部額爾奇木討奚部其長珠爾(舊作术里今改正)逼
險而壘攻莫能下令赫嚕持一笴往諭之既入為
所執迺說奚曰契丹與奚言語相通實一國也我
額爾奇木於奚豈有凌轢之心哉漢人殺我祖奚
首額爾奇木怨刺骨日夜思報漢人顧力單弱使
我求援於奚傳矢以示信耳額爾竒木受命於天
撫下以德故能有此衆也今奚殺我違天背德不
祥莫大焉且兵連禍結當自此始豈爾國之利乎
珠爾感其言乃降太祖紀先是德祖俘奚七十戶
徙饒樂之清河至是(唐天復二年)創為奚德哷勒部分
十三縣二月(唐天祐三年)擊劉仁恭還襲山北奚破之
十一月遣偏師討奚霫諸部五年正月上親征西
部奚奚阻險叛服不常數招諭弗聽是役所向輒
遂分兵討東部奚亦平之於是盡有奚霫之地東
際海南暨白檀西踰松漠北祗黃水几五部咸入
版籍三月次濼河刻石犯功部族表天贊二年討
奚呼遜(舊作胡損今改正)獲之置奚多科(舊作堕塊今改正)部會
同六年奚超穆特(舊作鋤勃德今改正)部進白麝
遼史聖宗紀統和二十年十二月奚王府五帳六
節度獻七金山土河川地賜金幣
按地理志事在二十四年與紀互異
遼史屬國表凖布(舊作阻卜今改正)酋長默古斯(舊作磨古斯今)
(改正)殺金吾托郭斯(舊作秃古斯今改正)以叛遣奚六部圖里
(舊作秃里今改正)耶律郭薩(舊作郭三今改正)發諸蕃部兵討之
中京道
按今承德府全境於遼屬中京道故摘叙中京
道事之隸於本境者著之惟赤峰朝陽二縣北
境兼涉上京道邊境無毗切本境之事故不錄
遼史太宗紀天顯三年十一月自將伐唐十二月
次杏堝唐使至遂班師九年正月漁於土河十一
年正月釣魚於土河遊幸表會同九年三月釣魚
於土河
遼史穆宗紀應歴四年冬駐杏堝
遼史景宗紀保寧七年十月釣於土河
遼史聖宗紀統和二年九月駐蹕土河三年七月
駐蹕土河以暴漲令造船橋四年正月觀漁土河
十五年十二月釣魚土河二十五年正月建中京
十月駐蹕中京二十六年五月高麗遣使賀中京
成十月如中京二十七年正月釣於土河四月駐
蹕中京營建宫室十二月如中京二十八年五月
如中京清暑七金山八月幸中京遊幸表統和三
十年十月幸中京
按遼史帝紀統和二十九年止其明年改元開
泰此云統和三十年盖紀開泰元年事編年有
悞
聖宗紀開泰九年十月如中京遊幸表太平元年
八月獵於盂山聖宗紀太平元年九月幸中京八
年九月幸中京九年正月至自中京
遼史興宗紀重熙元年十月幸中京十年十月幸
中京遊幸表重熙十年十月獵於𤇺臺山親射虎
立斃興宗紀重熙十六年十月幸中京謁祖廟十
一月幸中京朝皇太后十三年十月駐蹕中京幸
新建秘書監有事於祖廟
遼史道宗紀清寧二年九月幸中京登聖宗興宗
於會安殿遊幸表清寧十年九月幸七金山三學
寺道宗紀清寧十年十月駐蹕中京咸雍八年二
月歲饑免武安州租税賑思蔚順惠等州民六月
賑中京賑中興府太康三年二月中京饑罷巡幸
大安二年九月𤼵粟賑中京貧民三年三月發粟
賑中京饑四月賜中貧民帛六年二月駐蹕雙山
八年三月曲赦中京役徒夀隆三年正月駐蹕雙山
按遼史地理志無中興府紀所云賑中興盖興
中府之悞
遼史天祚紀乾統三年十月如中京天慶六年二
月耶律章嘉努(舊作張家奴今改正)誘饒州渤海及中京賊
侯㮣等萬餘人攻䧟高州三月東面行軍副統綽
哈(舊作酬幹今改正)等擒侯㮣於川州耶律孟簡傳中京
饑詔與學士劉嗣昌减價糶榖蕭綽哈(舊作蕭酬幹今改正)
傳時廣州渤海作亂乃與駙馬都尉蕭罕家努(舊作)
(韓家奴今改正)掩其不備平之復敗敵將侯㮣於川州天
祚紀天慶七年九月上自燕至隂涼河獵輞子山
十月至中京屬國表天慶八年正月遣耶律努克
(舊作奴哥今改正)等使金國議和好金主復書大略言如
以兄事朕歲貢方物歸上中京興中府三路州縣
則可以如約七月金朝復遣呼圖克琨(舊作胡突衮今改正)
以書來免所取上京興中府所屬州郡天祚紀天
慶九年二月賊薩巴(舊作撒八今改正)誘中京射糧軍僭
號南面耶律伊都(舊作余覩今改正)擒薩巴保大二年正
月金克中京二月金師敗奚王鍚默(舊作霞末今改正)於
北安州遂降其城三年正月宜錦乾顯成川豪懿
等州相繼皆降二月興中府降金來州歸德軍節
度使田顥權隰州刺史杜師回皆籍所管戶降金
興中宜州復城守四年十月金攻興中府降之
金
北京路
金史太祖紀天輔元年十二月烏爾古(舊作幹魯古今改正)
等敗耶律聶哷(舊作捏里今改正)兵於蒺藜山拔顯州乾
懿豪徽成川惠等州皆降二年十二月川州寇二
萬已降復叛赫舍里卓哩(舊作紇石烈照里今改正)擊破之五
年十一月以和掄貝勒(舊作忽魯勃極烈今改正)杲為内外諸
軍都統以昱(即蒲嘉努)宗翰宗幹宗望宗盤等副之六
年正月都統杲克高恩回紇三城取中京遂下澤
州二月宗翰等敗遼奚王錫默於北安州奚部西
節度使額哩哷(舊作訛里剌今改正)以本部降宗翰駐北安
遣希尹等略地獲遼護衞耶律錫納埒(舊作習泥烈今改正)
知遼主獵鴛鴦濼遂遣報都統杲進兵襲之三月
都統杲出青嶺宗翰出瓢嶺追遼主於鴛鴦濼遼
主奔西京八月中京將完顔琿春(舊作渾默今改正)敗契
丹奚漠六萬於高州貝勒瑪奇(舊作孛堇麻吉今改正)死之
德里德們(舊作得里得今改正)部降九月實默(舊作闍母今改正)平
中京部族之先叛者及招撫沿海那縣七年正月
遼奚王和勒博(舊作回离保今改正)僭號稱帝詔招諭和勒
博實默傳都統杲兵至中京實默自城西沿土河
以進城中兵尚未餘三千皆不能守遂克之羅索
(舊作婁室今改正)傳從杲取中京與希尹等襲走達魯(舊作)
(迪六今改正)和尚伊哷森(舊作雅里斯今改正)等敗奚王鍚默降
奚部西節度額哩埒(舊作訛里剌今改正)尼楚赫(舊作銀术可今改)
𫝊從都統杲克中京尼楚赫與實古納(舊作習古迺今改正)
富察呼巴哩(舊作蒲察胡巴魯今改正)率兵三千擊奚王鍚默
於京西七十里鍚默棄兵遁瑪奇(舊作麻吉今改正)傳都
統杲取中京屯兵高州以兵援蒙古貝勒(舊作蒙刮孛堇)
(今改正)大破敵兵復敗恩州兵五萬人討平遼人聚
中京山谷者降三千餘人戰於高州境上伏矢射
之中目遂卒高彪傳都統杲攻中京彪領穆琨(舊作)
(謀克今改正)從幹魯破遼將赫哷蘇(舊作合魯燥今改正)及韓慶
民於高惠之境已而駐軍武安赫哷蘇以勁兵二
萬來襲從幹魯出戰與所部皆去馬先登奮擊敗
之負險拒命所在屯結彪屢戰有功巴爾斯(舊作拔離)
(速今改正)傳宗翰在北安州將會舍音(舊作斜也今改正)於奚
王嶺遼兵奄至古北口使博勒和(舊作婆盧火今改正)琿春
各領兵二百擊之琿春請濟師宗翰欲自往希尹
羅索曰此易與耳請以千人為公破之琿春以騎
士三十人前行至古北口遇其遊兵遂入山谷遼
人以步騎萬餘迫戰亡騎五人琿春退據關口希
尹羅索至巴爾斯鄂摩罕(舊作訛謀罕今改正)呼實罕(舊作胡實)
(海今改正)摧鋒奮擊大破之斬馘甚衆盡獲甲胄輜重
實古納(舊作習古迺今改正)傳蕭妃自古北口出奔太祖使
實古納追之不及王伯龍傳天輔四年從攻下中
京并克境内諸山寨
按金克中京在天輔六年獨王伯龍傳作四年
乃傳寫之誤
金史太祖紀天輔七年正月宜錦乾顯成川豪懿
等州皆降二月命薩巴詔諭興中府降之實默(舊作)
(闍母今改正)傳興中府宜州復叛實默討之并下詔招
諭
按乾顯成川懿豪等州本紀稱於天輔元年降
金二年川州寇復叛今復稱乾顯成懿諸州皆
降者盖既降而復城守至是再降也
太祖紀契丹赳堅(舊作九斤今改正)聚黨興中府作亂擒
之赳堅自殺薩茂(舊作斜夘今改正)阿里傳與蘇都哩(舊作)
(散賭魯今改正)屯高州契丹扎古雅(舊作昭古牙今改正)赳堅合興
中兵數萬攻和爾台(舊作胡里特今改正)寨阿里與八穆琨
救之和爾台先往敗於城下阿里指揮前緋衣者
二十餘人曰此必賊酋也麾兵奮擊皆殺之餘衆
大潰來州隰兵圍和爾台城聞阿里來救即解圍
去實默傳貝勒(舊作孛堇今改正)蒙古(舊作蒙刮今改正)鍚伯(舊作)
(斜鉢今改正)烏林(舊作吾摙今改正)等獲契丹赳堅興中平
按契丹赳堅據興中尋見獲而興中猶不降實
默傳興中平者盖舉其後事書之
大金國志天會元年蕭鄂幹據奚王府自立為神
聖國號大實改元天嗣尋為其下所殺
金史太宗紀天會二年八月六部都統達蘭(舊作撻懶)
(今改正)擊走扎古雅殺其隊將赫哷蘇(舊作曷魯燥即前合魯燥)
(今改正)傳碩噶(舊作白撒葛今改正)等又破降駱駝山金源興
中諸軍完顔昌傳遼外戚約尼(舊作遙輦今改正)扎古雅
部族在建州舍音(舊作斜野即前斜也今改正)擊走之獲其妻
挐及官豪之族達蘭復擊之擒其隊將赫哷蘇博
碩噶殺之降民戶千餘追降金源縣詔增賜金牌
十又降約尼二部再破興中兵降建州官屬得山
砦二十村堡五百八十阿古(舊作阿忽今改正)復敗扎古
雅降其官兵尤多扎古雅勢蹙亦降興中建州皆
平詔第將士功賞撫安新民達蘭請以約尼九營
為九明安(舊作猛安今改正)上以奪鄰有功使領四明安
扎古雅仍為親管明安五明安之部帥使達蘭擇
人授之達蘭與劉彦宗舉蕭公翊為與中尹郡府
各以契丹漢官攝治上從之兵志天會五年伐宋
之役調中京民兵隸諸萬戶太宗紀天會十年七
月上如中京十月上如興中府十二月上至自興
府
金史兵志天德二年省併中京等路節鎮及明安
穆琨海陵紀天德四年四月有司請今歲河南北
選人並赴中京銓注從之九月次中京白彦敬傳
正隆六年契丹薩巴反以彦敬為北面行管都統
與副統赫舍哩志寧以便宜往賜御服皮襖行至
北京聞南征諸軍逃歸者皆奔東京欲推戴世宗
彦敬與志寧謀隂結會寧尹完顔富色哷(舊作蒲速賚今)
(改正)利涉軍節度使通古義(舊作獨吉今改正)以圖之世宗
已即位使舒穆嚕伊德(舊作石抺移迭今改正)伊喇赫伯(舊作)
(移剌曷蒲今改正)等九人招彦敬志寧彦敬拒之使伊德
跪伊德不屈皆殺之及完顔默音(舊作謀衍今改正)將兵
攻北京彦敬使偏將率兵拒於建州之境而通古
義先歸世宗富色哷稱疾不至世宗密遣人乘夜
揭榜於北京市購以官賞彦敬志寧恐為人圖已
遂降赫合里(舊作紇石烈今改正)志寧傳契丹薩巴反樞密
使布色瑚圖(舊作樸散忽土今改正)北京留守蕭賾西京留
守蕭懷忠皆以征討無功坐誅於是志寧為西北
面副統與都統白彦敬以北京臨潢泰州三路軍
討之(餘與白彦敬傳略同)
金史世宗紀大定二年正月遣右副元帥完顔默
音率師討蕭鄂幹(舊作窝幹今改正)四月默音等敗鄂幹
於長濼復敗於霧&KR2038;河五月以臨海軍節度使赫
舍里志寧為元帥監軍副元帥完顔默音元帥右
監軍完顔福夀坐逗遛召還京師皆罷之六月以
尚書右丞色忠義為平章政事兼右副元帥經略
契丹戰於花道大敗鄂幹於梟嶺西䧟泉獲其弟
梟以西南路招討使完顔思敬為元帥右都監七
月詔發濟州會寧府軍在京師者以五千人赴北
京八月詔元帥右都監完顔思敬以所部軍與大
軍會討鄂幹九月詔赫舍里良弼以便宜招撫奚
契丹之叛者庚子完顔思敬獲契丹鄂斡餘衆悉
平十二月遣尚書刑部侍郎劉仲淵等廉察東京
北京等路赫舍里志寧傳志寧以臨海節度使都
統右翼軍鄂幹敗於長濼西走志寧追及於霿&KR2038;
河賊已先渡依岸為陣毁橋岸以為阻志寧與賊
夹河為疑兵與萬戶瓜爾住(舊作夹谷今改正)清臣圖克
坦哈里(舊作徒單海羅今改正)於下流涉渡已渡前有支港
岸斗絶其中泥濘乃束柳填籍士卒畢濟行數里
得平地將士方食賊奄至據南岡三馳下志寧陣
陣堅力戰流矢中左臂戰自若賊據上風縱火乘
烟勢馳擊志寧步軍繼志轉戰十餘合火益熾風
烟&KR0691;人不可當會雨作風烟乃熄遂奮擊大破之
於是元帥默音右監軍福夀不急擊賊久無功右
丞布色忠義請自討賊而志寧擊賊有功上以忠
義代默音志寧代福夀封定國公使富蔡通(舊作蒲察)
(通今改正)至軍中宣諭之伊喇鄂斡(舊作移剌㝢幹今改正)傳大
定二年右副元帥完顔默音率諸軍討鄂幹屯懿
州慶雲縣川州武平縣奏請糧運當遣人護送兵
伏乞選精良者付之四月鄂幹攻懿州不克遂殘
破川州將遁於山西而北京亦不邀擊之於是以
右宣徽使亨為北京路都統吏部郎中完顔達吉
為副統會元帥府討擊之六月布色忠義平章政
事兼右副元帥以西南路招討使完顔思敬為都
統西北路招討使唐括蘇古都(舊作索古底今改正)副之以
兵五千往會燕子城舊戍軍視地形衝要或於狗
濼屯駐遠斤候賊至即戰不以晝夜為限布色忠
義至軍中是時鄂幹西走花道衆尚八萬志義高
忠建軍與賊遇萬戶察喇(舊作查剌今改正)富察(舊作蒲查今改)
(正)為左翼宗亨統之宗寧羅索(舊作剌撒今改正)為右翼
宗叙統之世傑亦在左翼中與賊夹河為陣賊渡
河以兵四萬餘先犯左翼軍察喇以六百騎奮擊
敗之以四萬騎與右翼軍戰宗亨世傑七穆琨指
畫失宜陣亂敗於賊世傑挺身投於察喇軍中賊
圍察喇軍察喇力戰宗叙以右軍來救賊乃去鄂
幹自花道西走布色忠義赫舍里志寧以大軍追
及於梟嶺西䧟泉明日賊軍三萬騎涉水而東大
軍先據南岡左翼軍自岡為陣迤邐而北步軍繼
之右翼軍繼步軍北而引東作偃月陣步軍居中
騎兵據其兩端使賊不見首尾是日大霧晦宴既
陣霧開少頃晴霽賊見在左翼據南岡不敢擊擊
右翼軍烏延察喇力戰賊稍却志寧與瓜爾佳清
烏凌噶(舊作烏林答剌今改正)薩都拉(舊作撒鐸剌今改正)合戰賊大
敗將涉水去泥濘不得急渡大軍逐北人馬蹂踐
而死不可勝數䧟泉皆平餘衆蹈藉而過或奔潰
竄匿林莽間大軍踵擊之俘斬萬計生擒其弟偽
六院司大王梟鄂幹僅與數騎脫去綽哈(舊作鈔元今改)
(正)清臣追四十餘里不及斬千餘級獲車帳甚衆
其母鍚納(舊作徐輦今改正)舉營自嚕庫(舊作落括今改正)岡西
走志寧追之盡獲輜重俘五萬餘人牲畜不可計
數偽節度使六及其部族皆降拈北京副統完顔
達吉括本部馬規辨芻糧仍使達吉為監戰官錄
有功者聞奏鄂幹收合散卒萬餘人遂入奚部以
諸奚自益時時出兵寇蘇嚕克(舊作速魯古今改正)淀古北
口興化之間温德亨(舊作温廸罕今改正)阿嚕岱(舊作阿魯帶今改正)
守古北口與戰敗焉詔完顔默音布嚕琿(舊作蒲盧渾今)
(改正)以兵三千合舊屯兵五千擊之詔完顔思敬以
所部兵入奚討鄂幹鄂幹自度勢窮乃謀自羊城
道西京奔夏國大軍追之益急其衆復亡去度西
不能乃北走沙陀間監軍志寧獲賊碩和卓(舊作稍合)
(舊作改正)釋而勿殺縱還賊中使誘其親近捕鄂幹以
自效九月碩和卓與實圖肯(舊作神獨幹今改正)執鄂幹詣
右都監完顔思敬并獲其母鍚納及其妻子婦弟
姪盡獲偽金銀牌印志寧與清臣蘇克(舊作速哥今改正)
等追餘黨至燕子城盡得其黨前至茂巴爾達(舊作)
(抹拔里達今改正)之地悉獲之逆黨遂平尼瑪哈綽哈(舊作)
(尼龍古鈔兀今改正)傳海陵將伐宋而契丹反命與都統白
彦敬副統赫舍里志寧進討至北京未能進會世
宗即位遼陽綽哈迎謁遷輔國上將軍興都統烏
哲庫(舊作吾扎忽今改正)副統琿(舊作渾今改正)計鄂幹綽哈行至
窊歴與鄂幹遇左軍小却綽哈挺搶馳入其陣手
殺二十餘賊乃退元帥布色忠義自花道追之綽
哈以前鋒追及於䧟泉遂大敗之赫舍里良弼傳
鄂幹敗於䧟泉入奚中詔良弼佩金牌銀牌四往
北京招撫奚契丹
世宗紀大定四年二月以北京粟價踴貴請免今
年課甲三月詔免北京歲課叚匹一年九月上謂
宰臣曰北京懿州臨潢等路嘗經契丹寇掠父母
兄弟不能相保多冐鬻為奴朕甚憫之可速使閱
實其數出内庫物贖之金史章宗紀承安元年十
月命左丞相襄行省於北京二年三月以參知政
事裔代左丞相襄行省於北京五月北京行省參
知政事裔移駐臨潢府九月遣官分詣北京等路
招募漢軍不足則答捕之以胥持國為樞密副使
權恭知政事行省於北京泰和四年六月罷惠川
高三州秀巖灤陽徽州咸寧全安利民六縣及北
京宫苑使
金史衞紹王紀崇寧元年十月曲赦北京
金史宣宗紀貞祐三年正月北京軍亂殺宣撫使
温屯襄(舊作奥屯襄今改正)二月詔曲赦招撫北京作亂者
(元太祖十年)貞祐四年六月遼西偽瀛王張致遣完顔
納罕(舊作南合今改正)張頑僧上表來歸詔授致特進行
北京路元帥府事兼本路宣撫使納罕同知兵馬
總管府頑僧同知廣寧府(元太祖十一年)
欽定熱河志卷一百一
