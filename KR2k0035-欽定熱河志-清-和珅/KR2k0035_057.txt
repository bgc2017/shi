欽定熱河志卷五十七
建置沿革三
後漢魏
晉
按自前燕慕容氏建置州郡有可考者分列圖
内别有前燕慕容廆設冀陽成周營邱唐國諸
郡後燕慕容熙析置青州并州北燕又分置并
青幽平四州亦有石城建德冀陽郡俱當在今
承德府屬境第其疆域莫詳圖中難於晰屬統
著篇末以備考
後漢魏
晉
後漢為烏桓鮮卑地後盡屬於鮮卑
後漢書烏桓𫝊光武初烏桓與匈奴連兵為寇居
止近塞五部民庶家受其辜建武二十二年匈奴
國亂烏桓擊破之匈奴轉北徙二十五年遼西烏
桓大人郝旦等率衆向化封為侯王君長者八十
一人皆居塞内布於緣邊諸郡(三國志魏書謂布列遼東屬國遼西)
(右北平漁陽廣陽上谷代郡雁門太原朔方諸郡界)建安初冀州牧袁紹矯
制賜蹋頓等皆以單于印綬建安十二年曹操自
征烏桓大破蹋頓于柳城虜二十餘萬人
後漢書鮮卑𫝊鮮卑者亦東胡之支也别依鮮卑
山故因號焉漢初亦為冒頓所破遠竄遼東塞外
與烏桓相接光武初匈奴率鮮卑與烏桓寇抄北
邊建武二十五年鮮卑始通驛使和帝永元中石
校尉耿䕫擊破匈奴北單于逃走鮮卑因此徙據
其地匈奴餘種留者尚十餘萬皆自號鮮卑是後
或降或叛桓帝時鮮卑檀石槐為大人盡據匈奴
故地延熹九年遣使持印綬封檀石槐為王不肯
受乃自分其地為三部從右北平東至遼東接扶
餘穢貊二十餘邑為東部從右北平以西至上谷
十餘邑為中部從上谷以西至燉煌烏孫二十餘
邑為西部各置大人主領之皆屬檀石槐自檀石
槐後諸大人遂世相𫝊襲
按匈奴在武帝時徙而西北自王莽變易其號
復擾近塞建武中匈奴左部轉居塞内特徙幽
并邊人于常山關居庸關東以避之盖又竄入
烏桓鮮卑之境至建武二十二年以後匈奴復
又北徙漢南地空於是全為烏桓鮮卑所有鮮
卑之強大過於烏桓而烏桓布居塞内在長城
之北隂山之南附近邊牆是今承德府屬之南
境並為後漢烏桓之地若鮮卑當在烏桓之北
然考後漢書所載既有遼東烏桓漁陽烏桓上
谷烏桓之别而鮮卑亦復有遼東遼西等名三
國魏志亦謂烏桓鮮卑因漢末之亂中國多事
不遑外討故得檀漢南之地其疆圉分合雖不
可考要其為二部之錯居也久矣抑又考之後
漢書鮮卑𫝊謂鮮卑以季春月大會于饒樂水
上饒樂水即今英金河正當今赤峯縣北境而
後漢書又謂檀石槐初立庭於彈汗山歠仇水
上去高柳(高柳為漢縣在今陽高縣境)北三百餘里通考於
檀石槐庭注馬邑郡界是檀石槐建庭之處在
今大同朔平二府北境外而東至英金河左右
皆鮮卑疆域所及可知今承德府屬之北境皆
鮮卑地也胡三省通鑑注引宋白之說則謂建
安時鮮卑庭在右北平郡界盖鮮卑強盛漸徙
而南已兼及今承德府屬之南境故魏武出盧
龍口東伐烏桓必先涉鮮卑庭也
魏為鮮卑地
三國志鮮卑𫝊文帝踐阼步度根(檀石槐死子和連立和連死兄)
(子魁頭立魁頭死弟步度根立)遣使獻馬帝拜為王後數與軻比
能更相攻擊步度根部衆稍寡弱將其衆萬餘落
保太原雁門郡而軻比能衆遂強盛青龍元年步
度根為比能所殺軻比能本小種鮮卑衆推為
大人部落近寨文帝亦立為附義王後與東部鮮
卑大人素利及步度根三部争鬭比能彊盛控弦
十餘萬騎餘部大人皆憚之後幽州刺史王雄遣
勇士刺殺比能更立其弟(在青龍三年)素利彌加厥
機皆為大人在遼西右北平漁陽寨外道遠初不
為寇然其種衆多於比能建安中太祖皆表寵以
為王
按檀石槐部𫝊至步度根惟保并州内塞於是
檀石槐舊地屬於軻比能考比能建庭之地亦
仍在代郡雁門郡之北邊外而魏志稱比能制
御羣狄盡收匈奴故地自雲中五原以東抵遼
水皆為鮮卑庭是今承德府屬全境並在其中
至於素利彌加厥機本檀石槐所立之東部大
人與軻比能各自為部志稱其居於塞外道遠
不為寇者盖其地尚在比能之東北而遼西右
北平漁陽邊外附近之地皆為比能所有也逮
比能被刺之後魏志雖稱其時種落離散強者
遠遯弱者請服邊陲差安然考魏末晉初正鮮
卑諸部互相攘據之時今承德府屬全境之地
魏與晉實皆不得而有之也
晉初為鮮卑諸部所分據屬鮮卑段氏宇文氏及
慕容氏地
魏書徒河叚就陸眷𫝊本出於遼西至務目塵立
(在晉惠帝時魏書及北史謂在穆帝時者誤)即就陸眷父也據有遼西
之地而臣於晉其所統三萬餘家控弦上馬四五
萬騎
十六國春秋前燕錄段疾陸眷(即就陸眷)之孫遼自立
(在晉明帝太寧三年)段氏自務勿塵(即務目塵)以来日益強盛其
地西接漁陽東界遼水
按鮮卑段氏自務目塵據有遼西居于徒河(今錦)
(縣西北在建昌朝陽二縣東境外)太安二年始封為遼西公子
疾陸眷繼之(在懷帝時)建興元年慕容廆遣子翰攻
段氏取徒河新城(新城在徒河西在今建昌縣東境方輿紀要謂晉永嘉中)
(鮮卑段氏所置縣)至陽樂引兵而還則其時段氏當已
遷于令支(今遷安縣地在平泉州南境外)疾陸眷死其從弟末
柸殺其叔涉復辰而代之(在元帝太興元年)末柸死段
遼(十六國春秋稱為疾陸眷之孫魏書及北史作疾陸眷之弟未詳孰是)又殺其
子牙而代之是時疆域頗廣其所居之令支雖
在今平泉州境之外而實兼有今承德府屬南
境之地前燕錄稱慕容皝攻掠段遼令支以北
諸城可知今永平府北邊外皆段氏地所謂西
接漁陽東界遼水者盖自今西至灤平縣東至
建昌朝陽縣之南境並當為段氏所有其北境
則為宇文氏東境即慕容氏也
又按當段遼盛時慕容皝于咸和九年攻乙連
不克咸康三年築好城于乙連東以逼乙連知
段氏之北界在於乙連方輿紀要乙連城在營
州西南二百里當為今建昌縣西南境地也段
氏之地至咸康四年為慕容皝與石虎所分然
考石虎之伐段氏自鄴城而東北慕容皝之伐
段氏自棘城而西南當時段遼所署漁陽太守
北平相代相上谷相等四十餘城降於石虎其
地並在今長城以内惟慕容皝先攻令支以北
諸城其後以段遼詐降於石虎請皝應接復敗
石虎將麻秋於密雲山擁遼及其部衆以歸知
密雲東北之地悉為慕容氏所有也段氏既滅
之後慕容氏之南境與石趙相接當石虎入段
氏令支時怒皝不會師進軍棘城皝擊敗之拓
境至凡城而還成康五年石虎使將軍石成寇
凡城建元二年又使將軍尹農寇凡城知慕容
氏之南界在于凡城水經注謂自盧龍至凡城
二百許里當在今平泉州南境自凡城以南則
為趙地矣又後趙錄建武六年(時為晉咸康六年在石虎既破)
(段氏之後)自幽州以東至白狼大興屯田是白狼亦
石趙與慕容燕接界之處也
周書文帝紀宇文氏先世為大人其後曰晉回號
宇文國并以為氏普回子莫那自隂山南徙始居
遼西九世至豆歸為慕容皝所滅
魏書匈奴宇文莫槐𫝊(宇文氏本鮮卑别部魏書謂為匈奴者盖匈奴之種)
(而據有鮮卑部衆)出於遼東塞外世為東部大人莫廆立
(莫槐死弟普揆立普撥死子邱不勤立邱不勤死子莫廆立本名莫圭魏書以避道武帝諱故作莫)
(廆)部衆強盛自稱單于塞外諸部咸畏憚之
魏書昭帝紀昭帝立(在晉惠帝元康五年)分國為三部帝自
以一部居東在上谷北濡源之西東接宇文部(當宇)
(文莫圭時)
按宇文氏本居遼東塞外周書稱自莫那徙居
遼西而未詳其地庾信周上柱國齊王憲碑則
謂晉太康之世據有黃龍考宇文氏之國都本
在紫蒙城方輿紀要謂在柳城西北是宇文氏
所都亦尚在黃龍之北所謂據有黃龍者盖其
南境所及耳太康之世約當宇文莫圭時莫圭
距逸豆歸之滅纔及三傳周書謂莫那九世至
豆歸則自莫圭以前當居黃龍之北也自太康
時據有黃龍知今朝陽縣東之土默特右翼境
亦宇文氏地又前燕錄有宇文乞得歸屯保澆
水(即饒樂水今翁牛特境之英金河)之文知今赤峯縣屬之翁
牛特境亦宇文氏地至於濡水之發源在今豐
寧縣西境外拓跋氏居濡源之西而宇文氏與
之相接則東自今朝陽縣西至豐寧縣皆兼得
宇文氏地而特偏居北邊緣其時南境屬段氏
耳又按慕容廆以太康五年立而太康之世宇
文氏方據有黃龍其後黃龍之入於慕容氏史
無明文考太安元年宇文莫圭遣將素延圍棘
城(在今義州西北通典棘城在營州柳城郡東南百七十里)為廆所敗其子
悉獨官繼之太興二年自將攻棘城復為廆所
敗然是時用兵止在棘城為慕容廆所居之地
知黃龍尚屬宇文氏也悉獨官子乞得歸代立
以太寧三年復又擊廆廆遣其子皝破之悉虜
其衆乘勝拔其國城黃龍之屬於慕容氏當在
是時觀慕容氏於咸康時建都龍城在宇父乞
得歸既破之後而宇文逸豆歸未滅之先可知
也自乞得歸既敗逸豆歸殺而代之至建元二
年為慕容皝所伐遠遁漠北皝闢地千餘里於
是宇文氏故地悉入於燕其後併於慕容氏為
前燕地
按慕容氏本東胡之後世為鮮卑君長自莫護
跋在魏初率其諸部從塞外入居遼西始建國
於棘城之北慕容涉歸(莫護跋死子木延立木延死子涉歸立亦名奕)
(洛韓)又遷邑於遼東之北太康五年慕容廆代立
十年又遷於徒河之青山(通典徒河青山在營州柳城郡東百九十)
(里)元康四年復遷居大棘城是時慕容氏地尚
在今朝陽建昌縣東境之外當慕容涉歸以全
柳城之勲進拜鮮卑單于是柳城本非慕容氏
地知其猶屬於晉也又太康二年慕容涉歸始
寇昌黎太康五年慕容廆入寇遼西復掠昌黎
然曰寇曰掠是慕容氏尚未能據有其地知其
亦屬於晉也逮永嘉之亂慕容氏始強太興初
於諸部弱小者稍擊取之疆域漸廣太興二年
廆襲平州刺史崔毖奔高句驪悉降其衆於是
兼有平州之地至咸和八年慕容皝代立之後
既併段遼則承德府屬之南境皆為所有又滅
宇文氏則承德府屬之北境亦為所有矣
慕容皝時都於龍城(至慕容儶遷都於薊復遷於鄴以龍城為留臺)
十六國春秋前燕錄咸康七年春正月皝以柳城
之北龍山之西(一作南)福地也使唐國内史陽裕等
築龍城構門闕宫殿廟園(一作宗廟)耤田遂改柳城為
龍城縣八年冬十月皝遷都龍城
按慕容氏立國其郡縣之建置前史未詳所可
考者龍城為皝之國都在今朝陽縣屬土默特
右翼地昌黎郡為皝所徙置晉志所載之昌黎
郡(晉書地理志謂三國魏置魏書地形志作晉置)即前漢交黎縣後漢
昌黎縣本在今朝陽縣境之外自咸康三年慕
容氏徙昌黎郡即與龍城相近建元二年皝破
宇文逸豆歸徙其部人五萬餘落於昌黎是時
已居龍城則昌黎正為近畿之地因徙人戸以
實之前燕錄有昌黎太守知其自為一郡也
又按慕容皝時後趙石虎正強然考後趙之地
其北境但至令支(後趙錄建武五年虎以李農為持節監遼西北平諸軍事)
(營州牧鎮令支)與薊(後趙錄建武六年慕容皝襲幽冀幽州刺史石光閉城不出皝直抵)
(薊城)後趙錄建武五年(即晉咸康五年)虎以遼西迫近燕
境徙其民於冀州之南六年復徙遼西北平漁
陽萬餘戸於兖豫雍洛四州之地又前燕錄皝
長史劉翔稱石虎畏懼悉徙邊陲之民散居三
魏以薊城為北境可知今承德府屬之地皆不
在石趙境内也前燕錄又稱咸康六年皝出蠮
螉塞襲趙長驅至薊城慕容儶二年自東道出
徒河西道出蠮螉塞中道出盧龍塞三道並進
伐趙徒河在今錦縣西北蠮螉即居庸之轉音
在今平昌州西北盧龍塞即潘家口在今遷安
縣西北慕容氏時都龍城為今朝陽縣境地其
西南疆域所至跨有承德府屬全境故自徒河
至居庸皆其分道入邊處也魏書又魏奚與契
丹為慕容氏所破俱竄松漠之間則今府屬全
境並屬慕容氏無疑
苻堅滅燕為秦地
晉書地理志苻堅滅燕之後分幽州置平州鎮龍
城
按苻堅初滅燕以郭慶為幽州刺史鎮薊(今順天府)
其後以苻洛為幽州刺史鎮龍城是時承德府
屬全境並當屬於幽州逮苻洛自和龍舉兵反
既討平之乃分置平州刺史鎮龍城而以幽州
刺史鎮薊則自今承德府東境若平泉州赤峯
建昌朝陽諸縣之地宜為當日平州所屬其西
境則幽州所屬也又前秦時有昌黎太守知其
仍置昌黎郡
慕容垂復國為後燕地慕容寶復都於龍城慕容
盛慕容熙及高雲相繼有之
魏書慕容廆𫝊垂稱大位盡有幽冀平州之地
晉書地理志慕容熙以青州刺史鎮新城并州刺
史鎮凡城營州刺史鎮宿軍高雲以并州刺史鎮
白狼(諸州皆在龍成近地乃後燕之制與古青州并州營州别)
按慕容垂定都中山建留臺於龍城以其子慕
容農慕容隆相繼鎮龍城皆稱都督幽平二州
諸軍事知其時承德府屬之地仍分屬幽州平
州慕容寶既遷龍城之後當慕容盛時以幽州
刺史鎮肥如(在今盧龍縣北境)平州刺史鎮宿軍(方輿紀要)
(宿軍城在營州東北後燕所置為平州治)肥如雖在今府境之外然
即當平泉州之南境宿軍當建昌縣之東北境
知其時承德府屬之地亦屬幽平二州也慕容
熙之光始二年以幽州刺史鎮令支(在今遷安縣境)三
年以青州刺史鎮新城(方輿紀要新城在營州東徒河西慕容熙置青)
(州治新城即其地)并州刺史鎮凡城(方輿紀要凡城在營州西南慕容氏)
(所置城)六年以營州刺史鎮宿軍冀州刺史鎮肥
如盖增置青州并州及冀州又改平州為營州
地不加廣而州名轉多是時府屬之地乃慕容
氏青并營三州所屬而錯出於其幽冀二州至
高雲以并州刺史鎮白狼(方輿紀要白狼城在營州西南)而以
幽冀二州牧鎮肥如是時府屬之地乃高氏并
州所屬而錯出於其幽冀二州高雲時不詳青
州營州者其仍舊與併省别無可考又後燕錄
慕容垂時有昌黎太守知其仍自為一郡慕容
盛及高雲時皆有昌黎尹盖自慕容寶復都龍
城之後昌黎郡即移治龍城(北魏昌黎郡治在龍城亦沿燕舊)
故改稱為尹也其所屬之縣惟石城廣都有令
知其置縣餘不可考
馮跋時為北燕地至馮宏併於魏
按北燕錄稱馮跋即天王位於昌黎以昌黎郡
即在龍城也跋初僣位時以馮乳陳為征西大
將軍并青二州牧以馮萬泥為驃騎大將軍幽
平二州牧是時元魏日強燕之封境漸削所謂
并青幽平諸州大約止在黃龍附近數百里之
地昌黎為都城所在故仍設尹石城建德並有
太守知其置郡建德又有令知其置縣又魏人
伐燕詔永昌王健攻建德樂安王丕攻冀陽亦
為北燕所置郡其地並當在今平泉州建昌朝
陽二縣境至魏之取和龍先克白狼城是白狼
在北燕時亦為重鎮
欽定熱河志卷五十七
