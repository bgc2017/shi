欽定四庫全書
欽定熱河志卷九十三
物産二
果之屬
草荔支叢生結朱實至秋而熟味甘
聖祖仁皇帝賜名曰草荔支
御製詩
草荔支(甲戌)
叢生朱顆味甘且芳似普盤而無子普盤亦内地
所無而塞外恒有此惟興安及烏喇乃有之
皇祖時命移植山莊錫名曰草荔支當秋而實閩貢適至
蠲渴生津難擬伯仲也
滿口甘腴撲鼻芳女夷雅解遺(去聲)雲漿品題造物能名
物比似元方與季方漫譜瓤平如絳雪饒稱核小尚丁
香崇椒嘉植烟霞外那更羶薌待蔡襄
普盤木本叢生結朱實味甘酸略似楊梅
聖祖御製康熙幾暇格物編(四集)
普盤即木苺一名懸鉤子爾雅所謂葥也按本草云懸
鉤樹生高四五尺其莖白色有倒刺其葉有細齒頗似
櫻桃葉而狹長又似地棠花葉四月開小白花結實色
紅味酸美人可多食之有以為即覆盆誤也蓋苺有三
種藤生緣樹而起者大麥苺乃入藥之覆盆也樹本挺
而叢生者木苺一名山苺即普盤也草本委地而生者
地苺一名蛇苺不可食今江南人謂之蛇盤也
櫻額樹不甚高叢生結實離離可愛形如黑葡
萄而差小至秋熟可食味甘澁
聖祖御製康熙幾暇格物編(四集)
櫻額果屬也産於盛京烏喇等處古北口外亦有之其
樹叢生果形如野黑葡萄而稍小味甘澁性温暖補脾
止泄鮮食固美以至晒乾為末可以致遠食品中適用
處多洵佳果也今山莊之千林島徧植此種每當夏日
則纍纍綴枝遊觀其下殊堪娛目不獨秋實之可採也
(查盛京志云櫻額一名稠梨子實黑而澁上人珍之間者亦作麵暑月調水服之可治泄又查本草有楮李本高)
(一二丈低者八九尺葉如李但狹而不澤子於條上四邊生生時青熟則紫色若五味子至秋葉落子尚在)
(枝治水腫腹漲滿除疝瘕積冷今關陜間時有之稠梨或即楮李聲訛也)
倒弔果形如山梨而差小其花實皆下垂故名
熟時可食其味酢
聖祖御製康熙幾暇格物編(四集)
倒弔果俗名弔搭果形似山梨而小體微長味酢肉多
沙長蒂諸果始生時皆向上此果花實皆下垂故名生
時堅澁熟乃沙性煖利健脾消食樹枝葉俱如梨為秦
中物産今遵化沿邊有之而考之書籍草木諸譜皆不
載倒弔之名惟司馬相如上林賦云荅遝離支荅遝音
近打拉張楫注曰荅遝果名按梅堯臣牡丹詩用打拉
二字北人方言以欹垂為打拉是打拉名果或因其下
垂也說文海篇俱作榙□果今名倒弔或是荅還音之
轉耳
花紅柰屬土人稱為沙果其一種大而赤色者
為㯽子味微酸澁土人亦謂之香果元楊允孚灤
京雜詠詩曰海紅不及花紅好注云海紅花紅皆
果名考今之沙果亦名蘋果詩所云甘棠即沙棠
也呼㯽子乃赤棠也詩甘棠毛𫝊云杜也鄭注云
北之謂之杜梨爾雅杜赤棠注云今之杜梨今赤
峯縣境内有杜梨子溝以地多此果故名
聖祖御製康熙幾暇格物編(四集)
李𩔖甚繁林檎其一也樹不甚高枝葉皆如李花白唐
人謂之月臨花實如李而差小有紅黃二種本草所謂
金林檎紅林檎是也獨核有仁味甘津一名來禽亦名
蜜果此果味如蜜能來衆禽於林故得林檎來禽蜜果
諸稱學圃餘疏謂花紅即古林檎誤矣花紅柰屬也柰
有數種其樹皆疏直葉皆大而厚花帶微紅其實之形
色各以種分小而赤者曰柰子大而赤者曰㯽子白而
點紅或純白圓且大者曰蘋婆果半紅白脆有津者曰
花紅綿而沙者曰沙果西京雜記所以有素柰青柰丹
柰之别也又有海棠果通志謂之海紅而關西有楸子
有榅桲(滿洲呼山樝曰榅桲與陜西同音查梅堯臣有得沙苑榅桲詩政和本草附載榅桲扵柰内是)
(宋時已有此稱其始或從陜西流名關外或從關外通音陜西俱未可知)亦皆柰類蓋李之
與柰其枝葉花實固區以别而其子核之異尤最易辨
堅而獨者李類柔小而四五粒者柰類草木諸書皆以
林檎附於柰類其亦未嘗體認物性矣
北天竺叢生深秋結實色正赤類南天竺子
皇上賜名曰北天竺
御製詩
北天竺(辛未)
塞山竒種異植茂密蒙茸神農岐伯有所未辨郭
璞陸佃夫豈能疏有倒生絶壁不與恒羣結子纍
纍玫瑰靺鞨其色而扶綠葉者問之蒙古不能舉
其名與南天竺子相類因名之曰北天竺而繫以
詩
佛說西天竺視如乾闥城而誰於卉物南東強借稱四
維缺匪宜朱穗百八盈儼從兜羅手飛來證無生北亦
有天竺吾今正其名是地秋嘗雪渥丹積素擎叢益滋
其緐葉不改其青隠笑南方暄耐寒孰不能
烏沙爾器樹高數尺實如櫻桃而小可食味酸
苦
御製詩
烏沙爾器(乙亥)
樹名生塞外秋結紅果一枝纍纍千百顆見廣羣
芳譜
紅子垂垂綠葉飄巖關一綫限春翹女夷賦物饒神解
塞外竒蕤映綺寮
是果皆花自作林珠囊錯落翠陰森笑他移植郭駝拙
只許行宫伴倚吟(常命移植御園雖成活而不茂地氣之限有如此者)
珊瑚為實玉為葉豔發秋風也自豪不向廣羣芳譜檢
只疑天竺與櫻桃
烏沙爾器二首用逥環韻體(癸未)
朝來秋日又秋風特地秋光玉塞中底覺階前太分曉
烏沙爾器一枝紅
昨穗含青今綴紅信饒梧葉落庭中愛他千古依龍塞
不入離騷與國風
烏沙爾器(丁亥)
珊瑚珠襯綠瓊葉是實非花花不如未入稽含閒檢校
塞山太古自全初
烏沙爾器(壬辰)
前日全綠葉今朝紅果垂木難羞錯落火齊頓然疑夏
後庭松側塞中天竺奇秋光劇滿眼不肯譲惟時
奇石蜜食綠蒲萄也結實無子本布哈爾種西
域平定後自回部移植
御製詩
奇石蜜食(癸未)
回語綠蒲萄之名也凡蒲萄皆有子此獨無子截
條植地而生回中古亦無此種云數百年前自布
哈爾始得之布哈爾去葉爾羌西又數千里前年
命取根移植禁苑今成活結實詩以紀事
服食明垂貢旅&KR0729;苑中初熟綠蒲萄昔同目宿原有子
(中國蒲萄相𫝊種來自西域然皆有子者)此便離支寧比高(魏文帝詔南方龍眼荔枝寧比)
(西國蒲萄石密石密之音頗近回語豈當時亦曾見此耶)廣志徒𫝊三種色(廣志云蒲萄有)
(黃白黑三種)燕歌休詡一杯豪奇石(讀作平聲)蜜食賓方物慎德
那辭乾惕勞
枝葉蟬封獻者同碧琉璃顆獨中空采條移植上林茂
結實頒餐造物功欲笑醱醅歌太白直疑崖蜜詠坡翁
本來無子根何託雞卵誰先辨豈窮
榛元一統志曰大寧土産榛今塞山多有之實
極美好土人每收貯鬻於關内常山峪
行宫中榛樹尤多山莊内之西嶺有榛子峪亦以此
得名
御製詩
榛(癸未)
塞外叢生塞裏無秋來佳實剥盤腴白鴉谷口栗如擬
却未曾登杜老厨
梨元一統志曰大寧路大寧富庶二縣惠州興
中州建州皆土産梨元楊允孚灤京雜詠詩曰買
得香梨鐵不如玻璃碗裏凍潛蘇注云梨子受凍
其堅如鐵以井水浸之則味回可食今熱河山家
多有之以甘脆勝不盡如允孚所詠也山莊内梨
樹峪有梨花伴月之勝蒙古謂梨為阿里瑪建昌
縣内有阿里瑪圖谷以有梨處得名又一種名為
罐兒梨味甘而小一種名山梨一作酸梨又名香
水梨味酢而多水爾雅謂之檖注云實似梨而小
酢可食本草謂之野梨汁經煉成膏味鮮美
棗元一統志曰大寧路富庶縣惠州興中州建
州皆土産棗蒙古謂棗為齊巴噶今平泉州建昌
縣諸境内有齊巴噶山及齊巴噶溝皆以棗樹得
名又一種名酸棗似棗而小爾雅謂之樲注云樹
小實酢者是也
栗元一統志曰惠州土産栗塞外栗結實微小
圖經謂燕山栗小而最甘今熱河所有大扺皆燕
種也蒙古謂栗為呼什哈今灤平縣境内地有稱
呼什哈者以栗得名
核桃一名胡桃學圃餘疏曰核桃北果而宜山
種今塞山多有之
松子本草曰松歲久則實繁中原雖有不及塞
上者佳好也今塞山多有之
桃元一統志曰大寧路大寧縣惠州興中州皆
土産桃今豐寧縣之白雲洞平泉州之鳳凰嶺諸
處尤多乂一種名山桃爾雅謂之榹注云實如桃
而小不解核羣芳譜謂之毛桃
杏元一統志曰大寧路大寧富庶金源三縣惠
州興中州建州皆土産杏又富庶諸縣土産大杏
仁今關外多杏山中多老杏根文理細密可以飾
器
柿山家有之經霜早熟其一種軟柿實小而長
亦名牛奶柿
安石榴山家有之其一種名海榴植以供盆玩
亦能結實
山樝土人稱為山裏紅味酸澁羣芳譜曰一種
小者實有赤黃二色堪入藥大者經霜乃紅可食
今塞山多有之
櫻桃有赤白二種白者味微酢尤難得元一統
志曰興中州土産櫻桃今平泉州境内有櫻桃溝
又一種名山櫻桃子小而尖亦可食而味遜
郁李棣也子如櫻桃可食即豳風之鬱元一統
志曰大寧路和衆縣建州皆土産郁李仁考陸璣
詩疏有白棣赤棣二種今所産惟赤實者為多
葡萄有紫葡萄水晶葡萄馬乳葡萄數種元一
統志曰白葡萄出興中州城西北隅明一統志謂
三衛土産白蒲桃蓋即据此又一種名山葡萄苖
葉花實皆與葡萄相似惟實小而圓即豳風之薁
也羣芳譜謂之野葡萄
烏喇柰一名歐李子土人稱為酸丁廣羣芳譜
曰烏喇柰塞外紅果也實似櫻桃而大味甘酸然
不可多食
巴㰖仁元楊允孚灤京雜詠詩曰杏子何如巴
㰖良注云杏子巴㰖仁皆果名
御製詩
山果(辛未)
山果靺鞨紅經霜甘且脆設使結炎方離支譜應次
水果
菱塞外多山少池塘是以水果較遜而山莊之
内環帶澄湖實饒水産有採菱渡之勝
御製詩
菱(癸未)
闊腰銳角熟湖中渤海猶存太守風澷議浮根歸落莫
須彌世界也依空
艾菱(辛丑)
菱與荷並生塞湖始原洲渚各分區侵尋菱占荷之界
簇戟角葉波間鋪荷之田田勢脆弱菱之蓛蓛興豪粗
是謂小人害君子此而不治直道無因命艾菱俾荷暢
紅花綠葉恣芳敷祛邪扶正非害物斯豈寧因遠觀圖
聚散劄子讀牟氏絜矩恐有似此夫
蓮荷實曰蓮山莊湖中多有之
藕荷根曰藕山莊湖中多有之
木之屬
松宋王曾行程錄曰自過古北口即蕃境山中
長松鬱然元史松州在松林南境元一統志曰大
寧路富庶縣龍山龍惠州皆土産松今近邊諸地
經明嘉靖時胡守中斬伐遼元以來古樹略盡然
山中尚多松林以黃松為貴又有白松廣羣芳譜
謂之阡松其幹直上枝葉如盤下枝長以上漸短
遠望無異浮圖其體最輕蒙古謂松為納喇蘇今
塞外諸山多有稱為納喇蘇台者皆以有松處得
名山莊内則喬松尤多諸勝景以松名者若萬壑
松風松鶴清越及松壑間樓松霞室松雪樓松巖
亭就松室其尤著也
御製詩
松(乙亥)
千林蒼翠皆空幾株謖韻嚴風底視巖枝澗葉芳時許
爾相同
移松(癸未)
松在襍林下屈抑弗得長雨潤及日晅莫被天恩蕩沮
然色半黃恧矣顔如強上伏地溽濕草木咸資養乘睱
課移植出蔽遷佳壤本疎培欲平擇向取高敞會看放
喬枝童童綠陰廣所樹不在茲樹人因可想
松
疊巘參天翠越濃韻金風籟謖重重低臨萬樹猶同色
咨爾行將認老松
稚松(甲申)
稚松得地放新枝老榦凌雲定可期自喜栽培出豐蔀
去年猶記雨中移
倚松吟(壬辰)
徙倚古松下因成倚松吟古松不知閱世幾何載但見
參天黛色聳十尋横枝&KR1372;㙷張翠蓋縱有赫曦其下仍
濃陰因提疏仡以來共日月兒孫行(去聲)視秦松漢柏惟
斯任惜哉未生長城以内地羶薌翰墨名𫝊今亦幸生
茲塞外留本色彼其虚聲諛頌誠末事耳奚足諶倚松
吟渺予心
穉松(甲午)
穉松種庭前不覺随年長縱無拏空枝自具凌雲想山
中有喬柯少計以十丈阿誰為我植宜此付他賞况我
託懷别良材要作養
落葉松松葉移身生興安嶺北質極堅緻入水
土中年久化為石芒刺傷人肌即腫難消其葉當
霜後即脱與他松異今山莊亦種之廣羣芳譜曰
蒙古以其皮代茶木性最堅其幹直挺參天枝葉
蔚然松上寄生白脂厚五六寸光潔似玉微軟而
堅
聖祖御製康熙幾暇格物編(四集)
五臺及口外興安高寒之地有樹名落葉松枝幹與杉
無異而針亦青蔥如蓋惟經霜雪後則葉盡脱其木質
甚堅有微毒斫伐時誤入肌膚驟難平復根株歷久不
朽沉埋水土中則變為石可供摩礪之需亦松杉之别
種也
御製詩
塞外落葉松歌(辛酉)
我聞松柏有本性經春不榮冬不凋此木亦被松之名
當秋葉落何刁刁凌空足有偃蓋枝詎無盤屈傲霜條
或云塞外節候殊千林隕蘀秋寂寥嚴寒栗烈異徂徠
故應落葉紛蕭蕭我聞此語增歎息古來志士不易撡
因地寒暖變節㮣蒼松何以殊蓬蒿此木非松冐松名
千秋定論應難逃
落葉松(丙子)
塞外有此種昔曾詠之有因地寒暖變節概蒼松
何以殊蓬蒿之句今移植御苑亦森森成活非不
菁蔥插㙷居然松也一入冬則真偽分矣觸懷得
句抑亦有所思焉
亦被八公號移來千里途(木蘭去此近者不過五百里遠或千里舉成數耳)春
前生嫩葉霜後賸枯株頗有充君子寧無假大夫真松
莫相怨聊待歲寒乎
落葉松(丁丑)
松有落葉者乃在興安北其山夏積雪風勁善蕩滌是
木性宜寒翠雲盤崱屴而頗羞獨樹與衆同凋寂崖口
向已無關内何能得我命帶根移培平土固密既因順
木天遂如轉地力奇峰詭石側森森助景色材豈限於
域由來繫培植
鳳尾松松葉如鳳尾故名㫋檀林階砌間有石
孔尺許乾隆乙未歲植鳳尾松於此
御製詩
詠栴檀林鳳尾松十韻(乙未)
砌石為樓階有孔以尺計命種鳳尾松偶然供點綴移
根自别所徙植扵兹地其生與弗生固屬難定事視之
六七年日見森長遂鬱鬱放枝葉蔥蔥吐青翠高欲出
樓檐粗欲彌孔際少當百春秋今人見弗逮然必有其
時逮見夫何異聊識拱把姿乾隆乙未歲
詠栴檀林鳳尾松疊乙未舊作韻(己亥)
随宜築山舍奚用延袤計而迥得佳概懸居若空綴懿
此鳳尾松移根自别地恰值門前石有孔亦奇事孔圓
徑一尺松纔拱把遂放根綽有餘得氣鬱蔥翠兹别復
三載不殊彈指際雖覺分寸粗石孔粗未逮逮其同孔
粗誰當詠靈異百年已難期而况期千歲(俗云千年松萬年柏若至)
(千年此松當粗彌石孔矣)
詠栴檀林鳳尾松再乙未舊作韻(辛丑)
於古有恒言種樹十年計是蓋謂榆柳目前供景綴松
柏異衆木十年根認地百年方拏空品高無易事譬之
君子人晩成弗速遂而我於石孔移種鳳尾翠初緣一
時興思未及此際幸其得地氣粗增分寸逮巖間蔚古
松相視何同異七年凡三詠再詠期十歲(韻已再叠詩書三首以後)
(當以十歲一叠為限耳)
詠靈珀(庚子)
松柏含靈氣仙葩幻有無堪方&KR1396;茁砌漫擬&KR1739;生厨陽
復漸成菀陰生逐就枯人心小天地視此定何殊
梌即楓之屬叢生歲久成文理甚為堅緻材中
諸器
聖祖御製康熙幾暇格物編(四集)
楓樹南北不同北方原無楓樹之名自南巡見楓樹始
知北方之梌木即是楓樹但南方厥木惟喬所以直生
北方厥木惟叢故矮短耳其枝葉則相同也
楓塞山多有之秋初未經霜已有紅葉秋漸深
則全作頳紅與蒼崕碧嶂相間每逢
清蹕經臨秋容獻麗旌門輦道間望若錦繡歲邀
天藻留題山莊内則北嶺尤多有青楓綠嶼之勝
御製詩
楓(癸未)
乍見新紅三五枝停鞭還為立移時吟丹自我償詩債
(近作有楓林槲阪遲詩約塞上重吟一片丹之句)突綠看伊入畫姿松柏有心
原共秀李桃無色敢争奇千秋知己應誰是只有司勲
杜牧之
匪同烏鵲歎無枝一例寒林却耐時絶勝衰楊翻葉態
還如老菊傲霜姿嫣紅不數江花好頳紫惟應塞樹奇
自是山靈儀衛肅樵蘇誰得斧斯之
詠楓再叠前韻
朔地依然越烏枝恍如霜落洞庭時滑稽重憶吳江句
衰謝誰知漢苑姿百歲為人應是幻千年成虎已標奇
丹青天巧能渲染不藉名工顧愷之
最喜重吟絳雪枝酣紅猶讓昔年時詎因改綠訾無節
却為施朱發妙姿平抹如看霞外影常酡似飲米中奇
千林秋色知多少欲向山靈一問之
楓(丁夘)
邇日晨霜重巖楓盡作丹樹中𫝊正色塞外識金官照
日疑霞爛經風惜露殘林深鹿呼侣枝靜鳥梳翰變幻
烟雲狀繽紛錦繡團山靈工點綴正及亸鞕看
楓(己巳)
江楓畫曾看山楓親所覩洞庭猶未波玉塞已如許殷
峰雜早霞赬巘明秋宇幻𫝊或作人眈視每來虎今歲
與前秋白駒迅似流林景曾何異帷宫事不侔開窗聊
縱目點點照人愁
楓(癸未)
纈峯鋪嶺猶青翠色與平林了不殊稍待染成紅數點
始知格調有高孤
檜塞山多有之爾雅所謂栢葉松身者也與落
葉松相似而非廣韻以為即栝也
御製詩
檜(癸未)
森森鳳尾倚崚嶒惟十八公許作朋别有一般稱落葉
(落葉松似檜而非冬時落葉生興安嶺北近移植山莊亦成活)冰天瞥眼可猶能
榆元一統志曰大寧路富庶和衆龍山三縣惠
州建州皆土産榆又高州有榆山其山多榆木因
名今塞山多有之熱河諸境稱榆樹溝及榆樹林
者甚多蒙古謂榆為海拉蘇圍場中地有稱海拉
蘇台者亦以有榆處得名其堅老者可任車軸又
有榆癭生榆樹上鋸為片色黃文細密可以飾器
土人稱為疙疸榆
御製詩
榆(癸亥)
自昔稱榆塞經過乃識榆入林雖有徑望樹似無隅絶
壑蟠深翠平沙卧老株鷽鳩時决起跳兔善騤瞿一帶
排天仗千頭媿木奴縱輸春色好均被露華濡便是遊
星漢焉知在朔區關荆如到此健筆早應圖
桑宋曾公亮武經總要曰白川州地宜桑柘民
知織絍之地元一統志曰大寧路富庶金源龍山
三縣利州惠州興中州建州皆土産桑宋王曾行
程錄謂但無桑柘者蓋偶未見耳今土人亦間養
山蠺考十六國春秋前燕錄載慕容皝躬巡郡縣
勸農桑後燕錄亦載馮跋課民種桑柘令此則塞
外種桑之始也
柘塞山有之葉可飼蠶材可作器
欂欏樹一土人取其葉以飼山蠶或以為即槲也
爾雅注以槲為&KR0554;之别名本草謂之大葉櫟今朝
陽縣土默特山中尤多至秋深霜降其葉丹黃與
楓林相映
椵葉大如團扇初生時可裹粉餌蒸食秋月經
霜鮮紅可愛爾雅注曰椵樹似白楊羣芳譜曰其
皮土人取為魚網之綱牢固殊常元一統志曰大
寧路和衆縣龍山縣土産椵木今灤平境内有椵
樹嶺蒙古謂椵為多們圍場中地有稱多們者亦
以椵樹得名
樺爾雅翼曰樺木似山桃本草曰其木有小斑
點紅色皮厚而輕虚軟柔匠家用襯鞾裏及為刀
靶之類謂之暖皮其皮色白元一統志曰大寧土
産鵲樺皮明一統志亦云三衛土産鵲樺皮今灤
平縣境内有大小樺榆溝蒙古謂樺為遜威平泉
境内諸山多有稱為威遜圖者皆以有樺處得名
凡弓矢諸器用多取資焉
杉塞山有之蒙古謂杉為楚古爾蘇圍場中地
有稱楚古爾蘇者以杉樹得名
柏元一統志曰惠州土産柏今塞山有之其大
者亦可為器用
梓元一統志曰大寧路和衆縣土産梓又其縣
有梓木山其山多梓因名今塞山多有之
槐青槐白槐二種土人收其子可以染黃
櫟爾雅疏曰似樗之木圖經以為即柞也其子
亦名橡實土人收之可以染皂
御製詩
古櫟歌(辛丑)
古櫟不知其歲月盤空綠雲蓊櫛櫛不火寧同楓桕焚
(山中之木歷歲久或生火而自焚于木蘭中每見之惟櫟不生火見淮南子)非材更逭斧斤
伐塵世匠石且弗顧而况玉塞隣仙闕與雲霞護鹿豕
遊鳳為羽儀龍作骨我每筍輿憩其下颯沓清籟爽毛
髮無用居然成有用質之南華語應訥將軍大樹彼何
為莫擬重儓致唐突
楊有青楊白楊二種青楊本草謂之水楊可為
矢幹白楊株較高大可勝屋材塞外多有之
柳其條柔軟可供諸用又種名河柳爾雅謂之
檉注云河旁赤莖小楊是也
曬樹塞外樹名其花黃産山中灤平縣境内有
大小曬樹溝
六道木塞外樹名幹有紋六道細如線而界畫
甚勻産山中
明開夜合塞外樹名結實纍纍色紛紅狀如秋
海棠中含紅珠晨放暮斂故名産山中其木色白
可以飾器
夜亮木生塞外山中枯木根入土千歲煜有光
晶移至暗室中毫髮皆見以素甆貯水投之澄澈
通明略無障翳
聖祖御製賦
夜亮术賦(并序)(初集)
塞上古木夜視有光遇雨益明移置室中即之可
以燭物嘉其有異故賦
猗嘉木之迥異垂四照之華英蜿輪囷扵川壌翠盤錯
扵柯莖外稟巽德内藴離精煥然夕皎灼爾宵明晼瑞
星之初麗烱璧月之漸生既騰輝于山谷亦揚采于檐
楹若乃靈根濯雨榮枝浥露芳澤加鮮澄輝遠布方隠
之而彌耀旋即之而如晤洵昭質之無虧何冥行之是
懼爾乃金膏炧蕊寉熖韜光獨飛熛而振彩長煜煜以
煌煌吐瓊文于赤水懸瑤景于崑岡非朝華而夕謝殆
積闇以能彰于是列之桂宫置以椒室流暎金鋪近燭
緗帙豈浮艷之為容亮靈奇之足述庶含章之可貞雖
在野而靡失
御製賦
夜亮木賦(壬申)
東坡先生謫居黃州蠻烟瘴雨之鄉不改其樂青瑣玉
堂之側敢忘其憂則施施而行舒舒而遊惟木石之與
居亦鹿豕而為儔一日者入深林窮廻谿蒼然其暝不
辨東西覩一物焉晶晶熒熒燦燦離離匪鮫人之宫宛
呈火齊豈天祿之閣乃示燃藜遠而眎之謝寉熖之布
煖暱而迫之肖螢火之生輝是何繼明之屬而光怪若
是其離奇也哉於是徙倚傍偟瞻矚審詳厥有卧木于
河于陽生意已盡葉落枝僵皮膚瓦裂癭瘤土嚢木魅
之所揶揄山精之所潜藏千齡寂滅萬古荒凉雖有九
轉之丹祖洲之草不能起其生機豈復冀其妍好是固
匠石之所棄顧&KR0238;園徒資諧喻棟梁弗任䋲墨乖度永
辭剞劂不受丹雘埋沒沉淪訖無用處乃其日月駐照
雨露垂滋豈有取舍不分公私否之極者泰斯復暗之
盡者影亦垂則見夫微微耀吐熠熠精發含陰火之怫
鬱比木難之熻蔚可以奪車子之囊可以掩纖阿之闕
失路者得津夜遊者棄燭文梓徒爾青牛貞松彼哉白
鹿枯樹緬東陽之庭杇社託高橋之陸蘇子愀然振腕
竦立而嘆曰木必先腐也而後蟲生之謂永世其無用
而尚有自見之時况萬物之最靈豈終不及乎斯相随
二任顧而問焉是固極南離明之區也若夫長城之北
迤邐陰山人跡之所罕至鳥獸之所盤旋陽燄陰燐冰
碎曦暄孕炎揚爚舒爓争煓不假人力豈伊火𫝊孰繼
其後孰啓其先蘇子失荅笑而弗言
御製詩
夜亮木(己丑)
塞嶺多奇木奇過夜亮無不燃光自放遇濕耀
偏敷照孰劉向者賦同郭璞乎明柴蜀中有較
此想非殊
按以上物産皆熱河果木中可指數者至
聖祖御製詩
皇上御製詩中如紅葉錦樹之類不專指名為彙列於
後
聖祖御製詩
賦得霜葉紅於二月花(三集)
塞鴻初度驚霜信楓葉流丹樹樹紅最喜山林清俗念
故應暫却世塵風
御製詩
紅葉(辛酉)
萬幅屏開積翠嵐霜林點綴正紅酣喻言未覺朱輸紫
比色何妨青出藍訝許陶鎔稱杜牧那曾名狀紀稽含
𫝊神除是關仝筆極目渾㤀駐六驂
古木
古木歷歲月孫枝歇芳鮮何年劫火餘横卧山之巔生
意既寂滅枯榦猶曲卷其長勁矢過其圍合抱圓不為
樑棟材乃以全其天徙倚興吟懷妙理然乎然
落葉
西風吹萬如鳴管剪緋纈綃千林滿霜晨丹紫正蕭蕭
夕陽鴉鵲何纂纂却憶三春綠蔭濃一朝萎謝無留蹤
徘徊不為歎搖落愛看蒼翠秋山容
焦木(乙丑)
焦木横山阿秃兀矗餘枿青黃曾未施枝葉已全脱僵
立碍綫路成陰憶叢樾雨露雖均滋死灰豈復活烏鳶
不頋棲鼪鼯時䟦躠何年經六渾炎官威尚烈聲不中
孤琴色仍作青鐵成質斯有壊修短何分别謂云山木
夀莊生殊未達
錦樹(丁夘)
錦樹高低倚翠嶒風前作態恰相應霜飛碧落天容與
曦晃赤城霞蔚蒸詎必芝蘭誇有味還教松柏結為朋
山霛點染工神術畫裡關穜得未曾
紅葉(戊寅)
叠嶂青雲放曉晴乍看紅葉一枝横徘徊體物難成句
幾點玫瑰襯綠瓊
何必過雲錦繡攢却欣少見耐吟安北寒知早連林紫
逸興遄飛向木蘭
錦樹三首(己夘)
初來濃綠尚縝紛逾月棲遲秋已分舉目連林試騁望
新紅幾點又堪欣
含暉爓爓復飛飛韎韐玫瑰是也非林下麌麌忽行過
錦張天鹿出唐機
已看颯沓未槎枒一坐遙峰亂晩霞特是山靈能解事
設來孤注鬭春華
山木
山木年深率自焚新條嫩穎更縝紛世間何物不代謝
理解當前悟後欣
紅葉二首(壬午)
青女行霜染塞林一般赩奕點蕭森世間紅紫安容擬
目與為幽意與深
鳴鞭猶憶綠雲纔生面連林萬錦開借問關穜誇絶藝
那能點筆一時該
伐木(癸未)
塞山雨挟風古木或摧折園丁持斧尋翦拂不可缺丁
丁隔院聞其聲中音節敗枝與芟夷嘉榦益分别行仁
寓扵義凡事可矩絜惜薪既供爨求友亦興(平聲)悦猶虞
林漸稀謂言護萌蘖
紅葉三首
連林生翠色猶濃幾點新紅驀地逢打叠懋勤筆硯匣
秋容衮衮到諸峰
火盼巖霜不礙風葉紅端的勝花紅春園欲笑桃還杏
秋巘請看桕與楓
星星纔見渲枝梢爓爓行看變碧嶠自是金秋稱素節
應教繪事出羣超
塞樹(甲申)
塞樹常自茁本不畏霜雪築牆為山園斯有賴培活去
歲見林稀申命護萌蘖譬彼十圍木始生未條達足可
搔而絶手可擢而拔林丞奉行善枿芽都識别平野及
高岡簇簇荆標設既免鹿蹂躪那慮人拗折十年計堪
指千章望無缺是謂因地利何煩用力劼育材得良方
寧弗心生悦棫樸詠周詩輒復慚矩絜
紅葉
紅葉奚曾定待霜數枝早自爛晴陽塞山殊勝於何見
火迫秋光是所長
紅葉(乙酉)
千峯重(去聲)翠尚杈枒幾點新紅入望賖不是春山二三
月却疑林際始開花
佳樹(丙戌)
佳樹有陰亦有風憩於其下觀長空片刻千秋如可擬
與鹿豕遊將毋同
叢樾
叢樾坐延颯爽新雲容峯態悦心神懸車頗有居城市
却自高稱林下人
紅葉
誰云秋暖今年甚幾點丹楓那譲時㵳泬鏡中觀電火
世間何事不如斯
芟樹
深秋金令芟樹候發生氣畢歸根宿明年條達益充盈
化而裁之實造就塞山層叠千萬林豈能一一柯斧尋
無亦求諸近且便中庭坦與虚堂陰伐繁梢細留良幹
翠柏蒼松方合選曲成中復有鑒别乍喜間(去聲)間(平聲)遠
峯見拈毫偶爾坐南榮寓意還欣眼界明錯節亦可入
模範何須利器誇升卿
移樹(丁亥)
山木易為生亦在人培植萌蘖既叢茁反覺相蓬塞乘
閒課移種分科疏側匿密葉於以舒紏枝去其逼而復
空廓處楚楚新林飾事半功斯倍一舉欣兩得
紅葉二首
秋遲曡巘尚濃青一夜西風枕上聽頓覺殊觀清曉望
碧琳天際點疎星
陸陸離離青間(去聲)紅何曾渲染待霜融(塞上尚未霜)一般巖
麓凝眸處昨日今朝致不同
再詠紅葉
黃紺青紅間(去聲)染殊錦機曾不費工夫春園欲笑花徒
燦未許其間綠葉扶
護樹(戊子)
沿山種稚樹拱把未長(上聲)大恐防鹿蹂踐園人為(去聲)遮
蓋護之以枯枝繞樹束其外嫩條不得伸雨露艱霑溉
頽兀鮮生意匪愛其實害知然去太甚格物亦一快
紅葉(己丑)
識時真箇是丹楓灼灼初翻八月風雅助山莊秋半景
一枝相暎晩荷紅
萬綠瓊中玫瑰相絶勝秋卉艷裳裳塞山月令原來别
紅葉何曾定待霜
紅葉(辛夘)
秋令今年頗覺炎綠雲猶護遠峯尖金官昨夜研朱筆
玫紫猩紅幾點添
新紅剛染衆青中便覺林光致不同日日看來忽有此
為能爾者是誰工
紅葉(甲午)
萬樹菁蔥蔚綠雲其中紅葉見一兩九夏何來九秋景
塞山變幻非意想人固有之物豈無所以速成戒闕黨
紅葉(丙申)
綠雲猶自蔚巃嵸何事宛看一點紅代謝四時弗假借
引人秋思不言中
錦林最是數山莊幾葉先容報信忙說與文人得知否
染秋原自不須霜
山樹一首(己亥)
一樹旉榮一樹枯相形豐嗇有差殊化工施豈分厚薄
傾覆栽培自取乎
紅葉
萬綠叢中紅一枝塞山無藉染霜為兩年一瞬訝新見
石火流陰又若斯
錦樹(辛丑)
錦樹無端見一枝山莊秋色又如斯石渠早度關仝畫
(内府貯關仝蜀山棧道圖中多錦樹)芸閣常吟杜牧詩綠綺葉中標爓爓
白珠露下灧離離硃批奏摺猶餘瀋忙裏偷閒遂寫之
欽定熱河志卷九十三
