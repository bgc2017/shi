欽定熱河志卷三十六
行宫十二
綠雲樓
創得齋
綠雲樓越湧翠巖有樓聳峙地當西峪為瀑源
所自出深林修翳綠影参差叠嶂層雲滃然四合
額曰綠雲樓聯曰泉臨香澗落峯入碧雲高旁三
楹虛敞隠映樓畔額曰木映花承聯曰風裊爐煙
移晝漏月臨書幌正宵衣又前三楹額曰水月精
舍聯曰空澄正印虛明體摇漾又宜流動情並
皇上御題西南與珠源寺近水月清華翠洗山光鏡澄
林影耳聆目遇誠造物者之無盡藏云
御製詩
綠雲樓(庚辰)
就崖搆精舍出樹得高樓騁望天無際憩身雲上頭拂
簷鳥影瞥隔谷鹿聲呦自是常如此我來興偶投
再題綠雲樓
初來綠樹蔚層甍為愛新樓輒命名一月往還看突兀
恰随天末與同征
題綠雲樓(辛巳)
巖齋領要即如樓况是真樓在上頭澗葉巒枝皆蔚翠
朝嵐夕靄却澄秋心閒乃自雲閒得逸趣都因綠趣投
何必沈家誇八詠千年風月占興州
綠雲樓(壬午)
出樹聳高樓綠雲尚爾稠蔚青俯足底繚白見山頭愛
此非為雨憐他幸傲秋何來紅數點不擬再逥眸
綠雲樓(癸未)
小樓臨樹杪萬葉正縝紛高處原無暑俯來總是雲松
風涼颯沓花露氣氤氲棄日觀書史恧哉尊所聞
綠雲樓(癸未)
書樓拾級意為欣斂盡秋雲俯綠雲恰展韋編讀初六
謂應陶侃惜加分
綠雲樓(甲申)
小樓峭崖巔崖高樓益迥上下一綠間恰似雲垂影弗
雨雅宜晴含風亦惟静鹿蹤暎日迷鶴聲依露警開窗
因展書趣在羲皇境
綠雲樓(丙戊)
樹葉猶然密似雲秋暄濃蔚綠氤氲何當頃刻為霖雨
菜圃蕎田望正勤
綠雲樓(丁亥)
秋前密葉尚敷紛試上書樓俯綠雲正喜千林翠如滴
誰教一縷白仍分近帷已潤芸青色遠嶠還封螺黛紋
祗有鹿聲藏不得呦呦時共隠芝聞
綠雲樓(戊子)
綠樹偨池近遠岡翻風葉葉送微凉山田遙見罫方者
却喜雲容欲作黃
綠雲樓(己丑)
豈礙雲閒去不留山樓猶俯綠浮浮非緣貪看林嵐致
凉送清風滿意投
題綠雲樓
近嶺遙峯濯黛紋雨收花木衆香聞乍來今歲如昨歲
飛去白雲餘綠雲樹密𫝊聲禽喚侣泥融留蹟鹿過羣
山田早晩都占稔登眺因之意亦欣
綠雲樓(壬寅)
天上雲閒候山中雲尚稠四隣全是綠三架恰宜樓日
處色無定風間韻若流塞田又殊致黃染欲登秋
題綠雲樓(癸巳)
層甍據崇嶺乘暇試登樓始訝俯雲表旋思出樹頭界
來白微遠望去綠還稠底事頓生戀西風已報秋
綠雲樓(甲午)
莫謂雲閒矣斯雲綠重不綠圍羣嶺腹雲接遠峯頭級
始今朝拾句應五字留到來過(平聲)兩月虛擲笑何由
綠雲樓(乙未)
夏木方張王(二字皆去聲)山樓未寂寥三間恰臨迥一碧直
連霄肯使豐隆擅還贏王母謠天風與流盪解令暑全
消
題綠雲樓(丙申)
巖樓出樹枕層椒横嶺豎峯拱近遙却是仙莊到彌月
纔教迥級拾今朝昨年新句成陳跡一晌幾餘樂景撩
忽訝丹邱如可遇遨遊原在碧琅霄
綠雲樓(己亥)
樹既幻稱雲雲復幻稱綠綠本非雲色雲豈真樹族是
因假藉名非有惡知木真幻及是非惟偶託名目萬事
似此多欲數(上聲)難更僕
綠雲樓(辛丑)
迴廊曼轉接書樓萬樹偨池翠欲流咨爾綠雲莫張王
(二皆去聲)可知時節已新秋
綠雲樓(壬寅)
巖樹雖高樓更高近林遠樾景無逃綠雲設與山雲合
嘉&KR0584;即應大霈膏
水月精舍(庚辰)
精舍花宫側襟崖復帶溪松風亦常聽水月乃全提千
一何分合虧盈總筦倪憑觀纔擬議魄影倏横西
水月精舍
冬月颯可憐塞水寒未凍巖齋一再登俯暢誠堪弄心
掬不以手鏡光翻在棟冰魚潛罷躍谷鳥啽猶哢聖教
標清華因之緬鸞鳳
水月精舍(辛巳)
月是中秋好水當白露澄因緣真罕遘俯仰恰兹憑朗
照大千界飛流百道冰花宫畔精舍静對佛心燈
水月精舍(壬午)
臨水有山崖崖巔小築齋波心常得月座上恰宜懷半
滿都無礙古今鮮並佳六情淘洗盡剰祗静因皆
水月精舍(癸未)
月在天中水在湖不離不即那同殊謝他恒印千而一
到此堪知有若無且喜小年風自爽漫言清夜景常孤
亦思駐久應偷暇試證分明或可乎
水月精舍
遲開隄畔舫且坐嶺標居仰見天心皎俯含水面虛今
朝名實副前月約期如(適作有亦思駐久應偷暇試證分明或可乎之句)何事
曾恭指綺言習未除
水月精舍(甲申)
水本月所生月復水中含精舍據巖標得一還兼三我
來每值晝清華曾未覘咄哉循色相了無契理談
水月精舍(丙戌)
尋常豈不往來見為在巖端到却稀亦以致佳故多處
因之返已頓知非澗邊水暎座無滓松下月臨窗有輝
詎獨清華滿襟䄂神心直欲契精微
水月精舍(丁亥)
巖上書齋俯澗溪水聲月色帶高低幾曾佳夕頻探景
祗趁餘閒偶覓題貞觀(去聲)兩言出想像南華六卷識端
倪清宵試問饒何物沙岸紛紛印鹿蹄
水月精舍(戊子)
丹崖俯綠水精舍築崖巔秋仲方言到西南新月懸清
華連上下迥意泯蹄筌元奘勤詮釋安知指上禪
水月精舍詠新月(己丑)
架屋據壁巔開窗俯溪面秋水正澄清秋月復新見影
未深林飛光已真金鍊圓固上下圓半亦上下半雖然
全體在示沖偶隠現
戲題水月精舍(壬辰)
精舍迥臨巖上頭野灘潦水潄巖流一彎新月浮波委
那識人間夏與秋
山莊彌月此初來來亦非逢水月皚題額檐端似虚設
笑予竟屬若為哉
水月精舍(癸巳)
精舍臨石壁塞湖渟壁根名之曰水月崇情寓文言偶
來每即去夜景非所論付與玻璃窗虚明恒此存别有
會心者輪匡未留痕
水月精舍(甲午)
西日欲下山弦月正在水虚窗所恒見而我偶值此浮
光接清華妙趣含至理誰知流盪間屈指中秋矣
水月精舍(乙未)
峭壁十尋溪帶底上築精舍俯清泚名曰水月已有年
春魄秋蟾恒在裏我惟偷暇偶一臨幾曾玩彼影娥美
軒楹真是善循名我所見乃虚名耳尋思若此者多矣
水月精舍(丙申)
精舍溪邊搆翠微俯臨遠眺興遄飛三間雲閣清含潤
四季冰輪朗映輝看鹿遊寧關遠害同鷗狎那藉忘機
兹來更有便宜處籌筆無勞月下揮
水月精舍(己亥)
巖頂架精舍其下俯溪水溪至此而寬雅稱銀蟾委豈
必泛舟棠祗須倚窗綺然而於月夕則從未憑此如是
何為名寓意而已矣
水月精舍(辛丑)
精舍據厜㕒一灣碧水披對宜月光皎來每午過時祗
自存其意因之屢有詩然而窗俯際非即亦非離
水月精舍(壬寅)
平岡上搆舍其下臨碧水水與月契反題額乃所以然
必當夕遊方可領其美我則偶乘興日中率莅止是乃
寔孤名曰寓意而矣
創得齋西峪最深處踞山為屋三楹曰創得齋
其後右偏為樓三楹額曰夕佳千峯夕照義取陶
詩前小樓二楹曰枕碧室内牓曰一塵不到門外
長松竦肅石林嵯峨悉成行列蒼顔古色罩絡羣
峯之表岫壑冲深磵橋宛轉每
幾餘攬勝即景會心妙趣當前都成剏獲矣
御製詩
創得齋得句(庚辰)
去年即鹿至山隂詭石蒼松悦可心小築書齋稱創得
欣逢秋日此經臨軒楹雖早胸中寫圖畫真從物外尋
記取拈毫最初句從今有暇便來吟
再題創得齋二絶
巖齋創得可人心幾暇重教策馬尋不是無端適遊興
邇來性漸喜山深
石橋幾轉沿山澗雨後淙淙響暗泉萬綠叢中拾級到
齋窗俯挹樹梢煙
剏得齋(庚辰)
入山不見墅到墅忽臨山依古松為幄疊蒼石作關既
深斯悦性惟静可怡顔阿那丹臺表容成想像間
戲題創得齋(庚辰)
剏得景得創頻來輒有詩民焉寄淳檏吾尚愛新奇風
嶺松落子霜坳鹿引兒自然塵俗遠心與許巢期
創得齋得句(庚辰)
溪山深處愜幽探礀道頻驅小步驂人面峯開墅忽到
樹頭樓出景全含掀籠放去沖霄鶴捲幔招來落嶂嵐
五度經臨詩六首笑看剏得作陳談
創得齋(辛巳)
松下石門僻巖端栢棟深初來即創得觸目総怡心山
静有餘趣秋雲無定隂經年彈指頃應與暢幽尋
再題創得齋(辛巳)
昨歲初得齋即景名以創前日乃重來額已題簷上今
朝復著句熟處誰能忘創得自千秋日新無故狀
再題創得齋(辛巳)
路轉峯迴得石關巖齋小坐眄秋山目同碧宇朗無盡
心與白雲散以閒暖勒疊林猶綠綠潦收幽㵎尚潺潺
來經慣矣疑始遇信有移情是此間
創得齋(壬午)
了知深谷有山房策馬西峯下夕陽今歲初來即創得
昨秋熟處已將忘鳥吟花笑自餘樂月白風清無盡藏
婪熟固欣宜晩稼愛他嘉蔭亦乘凉
創得齋(壬午)
創得得三載每來輒惬情巖松作屏障澗水奏竽笙幽
籟千般謖夕陽一片眀奇觀又始遇覺未負斯名
再題創得齋(壬午)
小憩永恬居言入西崦路林霏繚而深一步奇一步澗
餘九夏冰峯有千年樹山齋遠不見石門近忽遇創得
真創得勝㮣紛來輸萬景供(平聲)知新五言當(去聲)温故
題創得齋(癸未)
知有幽齋倚碧峋山蹊熟路可遵循由來創得成先得
一切名言底是真
石門進更步松巖静色寒聲迥不凡誰道山中能駐景
午峯日影訝西銜
再題創得齋(癸未)
野橋纔過石門邅仍步丹梯百級高塵世煩囂那許到
祗聞謖謖泛松濤
鶴依階側鹿窗前借問斯為幾洞天却笑劉郎非解事
勞勞海上去求仙
度西嶺遂至創得齋(癸未)
登高一步艱就下片時易過嶺未逾刻山齋業已至搆
築弗擇向随宜為點綴不入水衡度乃具巖居致階前
有古松盤盤嘉蔭䆳小坐屏諸營以觀萬物備
題創得齋(甲申)
石門重此步清秋齋室猶然峯上頭庭際松排若張盖
階前雲布訝乘舟愛山不盡供詩料樂水惟清與性投
一晌徘徊旋復去祗饒粉壁又題留
剏得齋(乙酉)
仲秋候覺凉度嶺向西陽數武巖齋是隔年别興長不
頻來即剏有所得應償歴歴壁間什聊因騐景光
過西嶺遂至創得齋(丙戊)
栴檀林已據崇椒西嶺明知路匪遙事半倍功因命駕
秋清夕照此憑寮今朝重得寧非創去歲迴思亦若飄
箇裏定當有仙在不同道耳笑難招
再題剏得齋(丙戌)
階下亭亭松作盖故應涼蔭滿庭中銜光更見西峯日
送爽偏來北牖風一陣花香引煙蝶幾叢草細唱秋蟲
誰云創得得已久佳興番番致不窮
肩輿至創得齋憩坐得句
路入深山更向西心儀創得一攀躋遵其徑曲觀其徼
知我松喬盡我徯拂座有風皆颯颯霑衣不雨亦淒淒
今秋又此初吟句原未楣間負却題
入谷遂至創得齋(戊子)
今朝值偶暇遂擬窮幽賞西崦有山齋經年結予想沿
緣蘿薜逕熟路攀而上喬松遠即見樸屋近猶仰到來
一撫榻衣袂為之爽三幡忽欲息十笏尚疑廣底事云
創得率以忘已往
由西峪遂至創得齋因題句(己丑)
尋勝巖蹊乘夕凉已踰半月駐山莊明知創得非新得
熟處難忘却易忘納嶂窗中猶罨綠種松階下漸成蒼
年來結搆微嫌富即景雖欣愧不遑
遊創得齋得句(庚寅)
永恬居西北去入谷乃創得(齋)以其極幽隘不數(入聲)尋
路仄今朝至山居斯則近咫尺半途而即迴山靈笑孔
棘谿壑歴數曲趣已殊胸臆人面起峯稜石根出泉液
初訝向未逢徐悟夏霖積琮琤珠玉滴隠現雲巖泐其
色固無定其聲亦誰識韶韺廟堂韻非也仙樂格所得
又為創五字弗能默
創得齋(辛邜)
石溪往往響流泉泉盡峯迴門面前誰謂山齋得已久
今朝又創豈非然
高下巖松翠蔭籠後凋不改鎮童童於斯漫擬得非創
亦有新責鬛與鬉
創得齋(壬辰)
兩峯夾路極崔嵬一月餘兹始到來齋與秋光皆創得
可能不為(去聲)小徘徊
谷繆山縈不易窮永恬已在半途中退而弗進實自畫
率可悟夫為學工
澗葉巖柯翠潤披新紅一點綴高枝拈毫觸目皆新會
却是常年得句時
創得齋作歌(癸巳)
翠重青邏相縈紏尺寸殊觀蔽林阜石泉可聽不見形
山嵐欲把還盈手丹梯宛轉歴百層澗橋過處豁崖口
喬松之下見書齋創得非創得斯久僕人攀陟無乃勞
坐以撫帖聽憩取欲聞花馥近臨階為納風凉敞開牖
好鳥選樹緩緩鳴馴獸遵蹊欵欵走委宛窈窕廓而深
由來是我藏詩藪
沿嶺降創得齋再題
自東而升齋據上由西以降齋居下西北高而東南卑
山河萬古形非假兹升西北降東南齋在嶺腰固卑者
因知鎡基必待時前番攀陟為勞也
再題創得齋
松下山齋倚翠嶠弗頻至以棧蹊遙小遊適喜仲秋暇
歴數應過十九橋(自瀑源口至此溪谷縈紆凡過十九橋)咫尺懸居開月
宇泬寥蕭景會晴寮西成有望軍心定(今歲各省奏報約計秋收分數)
(均在八九分以上可慶屢豐而軍營自阿桂全師退駐翁古爾壟豊昇額仍駐宜喜軍心大定只候新兵續到)
(為收復小金川及進勦金川之舉)略得閒情韵句調
創得齋六韻(甲午)
肩輿入山逕喜静不言長曲彴泉鳴隠深林風度凉便
因排石戸聊與憩松堂碧宇流雲活青楓過雨香今來
實剏得昔去合相忘却笑餘結習閒中摘句忙
肩輿至創得齋因而得句(乙未)
永恬至創得已占途之半事半而功倍豈必中途返(叶)
肩輿遵巖蹊宛轉形常換左溪右則山右岡左必澗峯
迴水流處率有板橋貫如是歴數橋(自永恬居至剏得齋凡十橋)巖
齋前忽見一以憩僕役一以試筆硯峯態與林姿繢情
供几案然宜祛藻辭拂牋弗輕讃
至創得齋小憩因題句(丙申)
肩輿更向西聊乘片時暇峯迴路屢轉峽陡泉常瀉入
深益窈窕步仄頻上下巖齋亦已到綠隂茂松架謖濤
送微凉於焉憩敞榭泠泠聽漏聲隙影弗少借去歲所
吟句壁間陳迹訝
創得齋(丙申)
麗正門前送
駕還(九月十二日命皇子等奉廿二皇太后啟鑾緩程而行留駐至十六日啟程於日同聖母還御)
(園是日在麗正門前恭送循近年例也)三朝留駐趁幾閒野橋幾曲巖齋
到紅日一窗木榻閑舊得偶來即創得夏山閱罷是秋
山壁題瞥眼廿年事石火流隂默對間
創得齋得(句己亥)
今朝有餘暇便擬入山深風日宜新霽峯巒是故林肩
輿陟雲磴坐榻俯瑶岑耐可稱得創旬餘始一尋
題創得齋(庚子)
連朝快霽棧蹊乾遂命輕輿尋勝看巒壑漸深愜攬結
齋堂宛在得盤桓今年此日目為創碧宇無雲適與寬
西北金山近咫尺(山在牆外西北為金山東北為黑山皇祖詩所云乾地金山坎黑山)
(也)翠煙含照罨簷端
創得齋(辛丑)
永恬居更向西行岡路威紆最有情幾轉石溪淙細瀑
千章峯樹晃新晴蝶尋露蕊常翻影鹿食秋苹欲試聲
駐蹕山莊將兩月創來得句副其名
題創得齋(壬寅)
意行茷骫密林穿豁朗石門宛目前幾曲野橋流水渡
三間迥室倚峯懸到來心境俱澄矣閱過詩詞似幻焉
仍復拈毫寫新會便云創得亦應然
枕碧樓三首(庚辰)
剏得齋㫄樓兩間虚窗納勝枕孱顔山容蒼矣意聊寄
彈指明秋挹翠鬟
種松待老意嫌遲就樹齋成嘉蔭披欲速縱乖鄒嶧論
静觀雅契太原詩
谷口延緣不見樓到來俯視白雲頭蜃窗嫩日宜清坐
樹樹山山窗在眸
再題枕碧樓
山樓雖小有迎逢拾級居然枕萬峯遮莫霜林紅染遍
蔚窗松色尚重重
枕碧樓(辛巳)
高與蒼松齊項背静將翠嶺接精神經年權借山公領
今日依然屬主人
枕碧樓(壬午)
老松横谷石溪斜縱入深山却是家巖閣有窗皆納樹
竹鑪無火不烹茶餘多濃翠全因暖著幾新紅幻作霞
應接萬奇真莫暇分毫方寸那曾加
枕碧樓(癸未)
三間齋閣兩間樓曲榭相通景各投拾級不嫌高可到
開窗恰喜綠方稠雲來氣韻增生動風過音聲解盪流
淡抹濃粧渾欲滴遇欣所以異清秋
枕碧樓(甲申)
一碧憑萬頃是樓非岳陽霜前色猶重風裏意含凉灔
帶秋霖潤晶翻夕照光山田縱遙目却喜有雲黃
枕碧樓(丙戌)
樓枕碧楓林日斜秋未深翻光閃金翠動影護嶔崟坐
為(去聲)乘涼久登因賞遇臨山蹊歸適可珠勒響如琴
枕碧樓(壬辰)
山樓據林端林葉翻如水一碧真萬頃洞庭不殊此風
與為波瀾霧與為練綺玩之枕席上弗異蓬窗裡所戒
雕朽訓藉悟乘桴旨
枕碧樓(癸巳)
萬木林中聳峻樓浮于水更綠于油而今欲問躗言者
枕碧何如爾枕流
枕碧樓口號(甲午)
山樓風喜北窗凉一碧林瀛萬頃茫我自宵衣孜矻者
那能高枕夢羲皇
枕碧樓口號(乙未)
樓窗開處迥含虚澗葉峯枝一碧如不肯於斯試高枕
恐妨晝寢𩔖乎予
枕碧樓(丙申)
出樹居然有迥樓扶欄朅爾暢吟眸層層風送碧波泛
不異子荆欲枕流
枕碧樓口號(己亥)
巖樓兩架枕孱顔無地臨乘片刻間擬衆設如稱碧海
忘筌雅似到三山
枕碧樓(庚子)
巖樓叠樹中高出揖寥空似枕碧雲表堪呼顥氣通欲
咨葉有意莫傲綠無窮試看枝梢上星星幾點紅
枕碧樓(壬寅)
齋傍復有樓高出衆林頭過雨青還碧如波泛不流五
言孰今古萬頃自春秋設擬三山近真攜期羡遊
夕佳樓(庚辰)
山中搆室難擇向就卑因迥取合宜小樓三間挹嵐岫
開窗疊樹紛參差紅者為楓翠者栢夕陽返照光陸離
造物為張關仝畫胸懷全契陶潛詩初經斷手待題額
即以夕佳而命之
夕佳樓得句
尋深有渴懷步屧不知遠峭寒薄䆳谷曦光蔽崇巘忽
造剏得齋横樓接廊轉齋高樓更高一窗冬日滿夕佳
昨命名萬態呈組纂言情陶莫過體物杜猶善而我别
有會含毫欣嫩暖
夕佳樓(辛巳)
天高氣霽萬峯排夕景今朝果是佳却悟此佳不因境
大都憂樂繋人懷
夕佳樓
傍晩常教信馬來千峯夕照翠雲堆因緣時節宜留句
又得松窗片刻陪
夕佳樓(壬午)
一谷當西日随宜築小樓開窗延照朗落嶺潑光流霞
熻紅新染嵐浮綠尚稠坐惟消片刻佳趣自千秋
夕佳樓(癸未)
窗對西峯樹萬章高低葉態晃斜陽須臾眀影含蒼意
又喜摇風送翠涼
夕佳樓即景(甲申)
今日登樓正及時千山佳氣暎鬚眉破除思慮歸澄照
五柳先生不我欺
夕佳樓(乙酉)
小樓棲迥綠松釵山氣常看日夕佳原是晩來遊趁暇
因緣時節巧為排
夕佳樓(丙戊)
屋宇向西開常延夕照來有光翻樹底得蔭在巖隈栗
里陶情邈錦江杜句該致佳欣偶值小坐試茶杯
夕佳樓口號(丁亥)
尋常已愛看山氣今日猶欣暢晩晴萬葉輝光一川綠
七言妥貼片時成
夕佳樓(戊子)
山色無不佳亦有夕佳時夕佳其故何凹處緣向西小
樓築此間常受斜陽披金碧翻林葉爓朗而陸離我來
孟秋杪恰如仲秋期坐對不覺暄塞中能爾為
夕佳樓(庚寅)
一窗烘暖日半晌棄幾閒位置煙霞表依稀佺羡間蕪
存欣近砌葉盡見遙山自是塵氛遠何須更閉關
夕佳樓(辛夘)
築室随山向山樓所向西故常含夕照因以額前題紫
翠色如幻偨池狀莫齊無殊元亮趣歸去每來兮
夕佳樓(癸巳)
石磴出松林有樓倚碧岑一時思孟譬五字藴陶吟窗
罨層青影庭來空翠隂無塵猶緒語那說净塵心
夕佳樓(丙申)
夏晩猶炎冬晩冷夕佳景最合深秋西南開牖正當嶺
東北倚山舊有樓紅葉都從綠葉染松林特異槲林留
砌邊更喜黃花放一幅陶家畫總收
夕佳樓(己亥)
較齋又略高縱目正出樹四圍山濯翠一宇晴澄素邇
來雨已足千峯喜斂霧到兹以卓午夕陽景未遇然而
一樓中固恒貯佳趣
夕佳樓(辛丑)
樓以夕佳稱偶來惟日午坐亦弗暖席陶句安從覩然
而山之氣恒在樓簷宇我自不相值過弗在樓所彷彿
嵐靄間首肯吾斯語
欽定熱河志卷三十六
