欽定四庫全書
欽定熱河志卷四十五
圍場一
國家德威遐播疆索恢宏木蘭千里泉甘壤沃界以
崖嶺亘以周絡我
聖祖仁皇帝因藩部敬獻牧場肇開
靈囿歲行秋獮
皇上式遵
前典每以八月行圍上塞
六飛于邁雲合景從名王左右躬屬櫜鞬以效馳驅將
忱悃習勞宣愷意莫降焉夫易表三驅禮重四畋
雖在盛明不忘肄武若
今日中外一家懷柔震叠獻禽表貉大小從公古未
有也謹詳考規制恭錄
綸言
御製于簡端而以
宴賞
勞還羣藩上
夀諸典依次編載具列于篇志圍場第五
聖祖諭旨
康熙六十一年九月
諭議政大臣等曰從前曾有以朕每年出口行圍勞苦軍
士條奏者不知國家承平雖久豈可遂忘武偹前噶爾
丹攻破喀爾喀并侵擾我内地扎薩克至烏蘭布通朕
親統大兵征討噶爾丹敗走後又侵犯克魯論朕統兵
三路並進至照莫多剿滅之今策妄阿喇布坦無端侵
犯哈密地方朕徵發阿爾泰及巴爾庫爾两路兵進剿
策妄阿喇布坦聞之心胆俱碎乃遣策零敦多卜等潛
往西藏刦掠毁壞寺廟土伯特地方已被殘蠧朕又遣
大兵前往擊敗策零敦多卜等復取西藏救土伯特于
水火之中我兵直抵西藏立功絶域此皆因朕平時不
忘武偹勤于訓練之所致也若聽信從前條奏之言憚
於勞苦不加訓練又何能遠至萬里之外而滅賊立功
乎爾等諸臣咸宜知之
皇上諭旨
乾隆六年
上舉行秋獮之典將以七月起行先是二月御史叢洞
奏
皇上切念武偹廵幸行圍誠安不忘危之至意第恐侍
從以狩獵為樂臣工或以違遠
天顔漸生怠安所關非細方今紀綱整肅營務罔弛伏
祈暫息行圍以頥養
天和奏入
上諭曰古者春蒐夏苖秋獮冬狩皆因田獵以講武事
我朝武偹超越前代當
皇祖時屢次出師所向無敵皆因平日訓肄&KR0570;熟是以有
勇知方人思敵愾若平時將狩獵之事廢而不講則
滿州兵弁習於宴安騎射漸至生疎矣
皇祖每年出口行圍於軍伍最為有益而紀綱整飭政事
悉舉原與在京無異至廵行口外按歴蒙古諸藩加
之恩意因以寓懷遠之略所關甚鉅
皇考因兩路出兵現有徵發是以暫停圍獵若在撤兵之
後亦必舉行况今昇平日久弓馬漸不如前人狃於
安逸亦不可不加振厲朕之降旨行圍所以遵循
祖制整飭戎兵懷柔屬國非馳騁畋獵之謂至啓行時朕
尚欲叧降諭旨加恩賞賚令其從容行走亦不至苦
累兵弁朕性躭經史至今手不釋卷遊逸二字時加
警省若使逸樂是娛則在禁中縱所欲為罔恤國事
何所不可豈必行圍遠出耶朕廣開言路叢洞胸有
所見即行陳奏意亦可嘉但識見未廣將此曉諭知
之
三月
諭直隸總督孫嘉淦曰國家武偹不可廢弛朕于本年
秋月出口行圍原以訓練兵丁仿古獮狩之禮昔我
皇祖每歲舉行所經由道路及一切事宜俱有章程朕今
歲踵行悉遵舊制但恐歴年已久地方官員或借端
派累隨從之人或有恣意需索及強買物件不按時
價者着總督孫嘉淦不時查參毋得容隱
九月
諭諸王大臣等曰朕行圍回京之後恭讀
太宗皇帝實錄内載昔
太祖時我等聞明日出獵即豫為調鷹蹴毬若不令往泣
請隨行今之子弟惟務出外遊行閑居戱樂在昔時
無論長幼爭相奮勵皆以行兵出獵為喜爾時僕從
甚少各牧馬披鞍析薪自㸑如此艱苦尚各為主效
力國勢日隆非由此勞瘁而致乎今子弟遇行兵出
獵或言妻子有疾或以家事為辭者多矣不思勇往
奮發而惟躭戀室家偷安習玩國勢能無衰乎此等
流弊有關于滿州風氣是以蒙
太宗皇帝諄切訓諭朕此次行圍諸王大臣中竟有躭戀
室家托故不願隨往者朕已為姑容亦不明指其人
夫行圍出獵既以操演技藝練習勞苦尤足以奮發
人之志氣乃滿州等應行勇往之事若惟事偷安不
知愧恥則積習相沿實于國勢之隆替甚有關係嗣
後倘有不知悛改仍蹈前轍者朕斷不輕為寬宥可
徧行傳諸王大臣及官兵等知之
謹按行圍講武所以習勞軍士綏馭羣藩實我
聖朝萬年
家法伏讀
聖祖成訓我
皇上明諭合揆同符蓋行健勵勤即以持盈保泰懲文
恬武嬉之失為久安長治之圖嗣是膚功叠奏
實頼八旗勁旅敵愾同仇所以訓練戎行者義
深遠矣
圍場規制
國語謂哨鹿曰木蘭圍場為哨鹿所故以得名地在
蒙古各部落中周一千三百餘里南北二百餘里
東西三百餘里東北為翁牛特界東及東南為喀
喇沁界北為克西克騰界西北為察哈爾正藍旗
界西及西南為察哈爾正藍鑲白二旗界南為熱
河廳界圍場外北為巴林東為土默特西為西四
旗察哈爾南則入圍場之路也圍場四面立界曰
柳條邊自波羅河屯入圍場有二道東道由崖口
入即石片子也西道由濟爾哈朗圖入每歲行圍
俱出入崖口乾隆二十四年建
行宫于濟爾哈朗圖于是
車駕行圍由崖口入則
廽鑾由濟爾哈朗圖若由濟爾哈朗圖入則
迴鑾由崖口遂以為例云
聖祖御製詩
六十一年秋出哨(四集)
歲歲經由處山川照舊時峰巒不改色鬢髮已如絲勝
地清凉適衰年水土宜非因躭逸豫實借憩神思
隔嶺疑圍闊聞聲呼鹿隨歸營常早歇撫景自堪怡行
伍原齊備屏藩任指麾薄來厚往義遠近普恩施
御製詩
入崖口(辛未)
朝家重習武靈囿成自
天匪今而斯今
祖制垂奕年巉巗圍叠嶂崖口為之關壁立衆山斷伊遜
奔赴川秋獮常經過每為遲吟韉雙峰開霽烟一水流
潺湲翠葉復黃葩高低入影妍去年廵洛伊伊亦有崖
口三塗及七谷較此夫何有一得考功詩羶薌𫝊至兹
我為是崖歎表章將待誰
於木蘭作
天文漏分野地志闕開縣博覽山海經荒略一二見上
林牟内地木蘭闢塞甸中外久一家敬奉金甌奠
單于讓牧場朝家置靈囿深戒武偹弛於焉習獮狩崇
岡既壇曼叢樾亦美茂以故百物滋取豐留尚富
霜華霏漠宇窪稜紺絳斑蒙茸紫獺裳八月披曉寒呦
鹿隨哨至樂此誠忘餐樂亦不可極於古戒遊盤
吴越近經廵山水信清美饒復藉人工未足云觀止隱
現固有時美善盡無比獨待表章人一為宣其理
宣理理乃昧紛然起毁譽不及無名稱故吾猶古初劉
嬴今何有守禦長城隅長城更以外時來習三驅
繡壁琳琅標樂洞笙簧幽眺聽欣不卂發思凌清秋青
山生白雲雲去山還留寄此片時興萬劫高峰頭
觸緒偶即景得句恒因心申命鄒枚侣染翰賡予吟清
詞出衆表妙理入細斟寧無不盡意秘藁貽知音
帳殿張雁塞毳服蒙龍光嘉賓式燕喜乳酒相黃羊錫
爵洽衆歡湛露流霞觴戒旨非所知古俗猶敦厖
楓葉繢叠稜楊絲鎻曲隩動靜無窮觀智仁有餘樂佳
景四時宜最宜乃金昊曷其可久躭言旋勤政要
入崖口(壬申)
伊遜九轉來遥源(伊遜即蒙古語所謂九也)崖口為束奔流湍重重
鎻鑰羅岌峘壁立萬仞天風寒地利一夫可當關太平
時節誰泥丸清秋按轡凌層巒駕言大獮朝可汗控弦
騎士數逮千發蹤指使遵虞官約束匪嚴亦匪寬要欲
上下同和歡詎惟從禽事遊盤于時獵也有道存
聖人家法敬繼旃
罷獵出崖口
罷獵出崖口休兹藩部羣跽瞻仍戀戀歸去各欣欣山
向南來暖情留北望殷豐碑讀前作(去歲度崖口得詩命樹碣□岡上)
緯武要經文
入崖口作(癸酉)
縈紆塞水赴山溪霧歛高峰秋色凄仙境直攀千級磴
雄關誰藉一丸泥嘬榛石鼠如飛擲隱葉山禽不住啼
靈囿天成教習武往來每為駐驄蹄
出哨
納稼都完民氣和往來廿日覺無何詎貪朔塞連圍樂
且喜山村高廪多閒却鷹韝徐駿騎䭾來鹿角簇封駝
帷宫賦就權弢筆(近著後哨鹿賦因閒數日未詠)觸緒依然事一哦
入崖口(乙亥)
寒村野郭取次殫山盩水厔入木蘭兩峰排闥相闢闔
萬林開畫紛黃丹伊遜之流來西北橋上青驄催得得
駝裝車載各遵塗快獵非關歌勅勒去秋未此鳴吟鞭
(去秋由中關取道幸吉林未入木蘭故不經此)今歲秋光如昔年鏡瀾俯看忽
自笑如何添許星星然
出崖口作
崖口臨秋季景光又一新輜裝載三獲村落見高囷潦
盡鳴寒瀨林稀露衆皴最憐石田熟茅屋尚多貧
入崖(口丙子)
底須連網結周阹獵壤神臯控廣輿自有萬峰作郛郭
天然雙嶂是門閭入來草木皆仙意無礙山河只古初
懷遠習勞
家法凛詎因哨鹿每勤予
入崖口(丁丑)
九曲伊遜出峭崖(伊遜即蒙古語九數也是水發源木蘭中凡九曲而出崖口故云)巖
關秋色正清佳行時閱武仍於是舊部新藩率與皆緣
棧疑從畫屏度俯溪每聽綠琴諧常年命駕非耽樂
仁祖鴻模慎永懷
出崖口(戊寅)
廿日木蘭事大蒐惠遐示度禮初脩罷圍纔出哨崖口
遵路旋過野渡頭漫戀友羣歌悉率恰欣場圃報登秋
山莊錫宴應聊駐懷遠寧教愷澤稠
入崖口(己邜)
九曲伊遜(讀作平聲伊遜蒙古語九數也)水雙尖崖口山又將試秋獮
曾未改峯顔習武朝家重來王諸部閑駝鈴過輜重活
畫翠巖間
出哨
出哨過巖柴山川頓爾殊可耕地無隙(凡山頭崖凹墾闢率遍)有
穫戶多愉為(去聲)喜食衣足寧詢賦稅輸覲光殷父老莫
漫警前途
入崖口(辛巳)
九轉伊松漲始消吉驄攬轡度溪橋按程也欲輿情愜
習獵從來典制昭紅點綠林蜀錦織水淙石激塞琴調
巖葩盡是芬陀利便爾香山未覺遥(香山亦有崖口見宋之問詩)
出哨(壬午)
出哨登平陸行行見野莊千山棲晩稼一嶺隔秋霜(圍場)
(内已降霜伊遜各口以外則無蓋一嶺之隔也)穫祗常年半較猶内地強釡炊
賴少濟慰不抵憂長
鹿柴
鹿柴護周阹虞人謹守諸設聽雉兔往了識谷陵虚(木蘭)
(谷口例用木栅為限猶不免竄竊設竟如孟氏言囿果七十里已實佔芻蕘雉兔地仆之七且芻蕘雉兔者必)
(將相爭滋事久之芻蕘空而雉兔絶又將何以為囿)盡信彼為阱吾聞亦子輿輞
川又曾有較此竞何如
入崖口(癸未)
崖口隔年入獵場間(去聲)歲移依然九曲瀉(崖口蒙古名伊遜伊遜者)
(九數也是水凡九曲而出崖口故有是名)越好萬峯披小試平原騎(每入崖口就平)
(川試行小圍國語謂之阿逹密)無殊大獮規行營遥在望蔽野列旌旗
於木蘭即事雜咏
獵所
天開玉塞垠年年秋令一來巡若論七十里文囿十倍過
之不礙民
奮武柔遐
祖意深習勞率衆勵予心邇來頗益新歸附執役輪年厠
羽林
迷離莎阪曉霜輕寥廓秋空每放晴宜獵固然且宜詠
好山處處有逢迎
疊林極目渥如丹初試毳衣迫曉寒詎是靈臺舛節候
却緣一嶺過興安
白露為霜鹿有聲哨來叉角面前呈鮮葩恰供
慈寧膳勝百圍中射獲情
秋空大野夕風吹月色如霜萬帳披牧馬歇駝聲盡好
少卿當日厭聞時
文臣日日候和門分鹿均教以次論曰勢曰時可無此
想非徒作面從言
點筆惟言意遇欣雕蟲那復用心勤便教獺祭窮工力
寧出相如賦所云
出哨口見村居秋成頗佳詩以誌事
東進由西出輪年景頓殊柳條横野限(結柳條以為邊限木蘭及盛)
(京圍場皆有之)楓色隔峯無火種山皆濯霜收圃不孤行行接
民舍歴歴騐農劬虎落一家聚魚鱗薄賦輸幸逢今歲
耳敢忘去年乎縱見高囷慰還懷漏釡吁何非厪民莫
豈曰事遊娛
柳條邊(甲申)
盛京柳條邊木蘭建一致彼乃亘界設此惟據要置所
以限内外事殊實同意周遮禽獸山匪牟耕桑地麋鹿
穽誠甚雉兔往斯愧(孟子斥齊囿曰為穽稱文囿曰同民其辭皆已甚而害意木蘭原有)
(盗獸之罪重亦不過發遣豈有如殺人之罪之理然誠使雉兔芻蕘者羣往而不禁則民將爭占相攻久而雉)
(免芻蕘之地且不可得矣所謂盡信書不如無書也)獵罷出崖口柳條尚餘翠守
吏邊外迎(出柳條邊則掃除皆地方有司董之非圍場章京之事矣)孰不遵兹制猶
然上古風示此結繩治
出哨
出哨歷山田納稼率已畢町疃圃場間崇墉積一律往
歲霜降早晩蕎或致失今歲霜降遲收蕎倍堅實隴蜀
望全副索綯葺廬室不飢自鮮盗村村樂寧謐椎髻蓬
頭輩迎蹕里門出爾我誠何脩幸兹遇豐吉
入崖口(乙酉)
九曲轉羊腸(伊遜之水由崖口出伊遜蒙古語九數也是河發源圍場中凡九轉而至此俗又謂)
(之羊腸河)崖口實扼要於天法漢横於地象河繞孕育闢靈
境富有供獵校詰戎具深意
祖武敢弗劭是時正快霽紫翠繪萬峭舊藩及新附執役
咸如約撫此益戒慎詎曰斯尋樂
出崖口
圍期減兩日(圍期率以廿日為度兹欲速旋熱河請安故減兩圍)百里更偷程
(向例東入西出今歲仍由東出以程近百里也)圖展衷懷切兼紓
慈念縈武謨良具蕆農務幸豐成南望山莊近仍馳進鹿
伻(以出哨遣額駙福隆安先馳至山莊問安並進圍中所獲鹿)
出崖口(丙戌)
獵返循流下峯形九轉皴(伊遜水九轉而出崖口水九轉則峯亦隨之伊□蒙古語)
(謂九也)圍期仍致減(圍場歲以二十日為期昨歲因皇太后駐蹕山莊急欲旋程問)
(安減兩圍日今年仍循例減四闈云)懸念欲因申邊限綠柳在(今歲秋暄異常柳條)
(邊尚餘綠色)途登黃土新(邊以内皆草地以外地方官始修路)沿觀深慰者原
復見高囷(熱河一帶夏雨稍缺深厪秋成或減兹圃場畢獲沿村露積充盈仍屬中豐景象足慰殷)
(懷也)
入崖口(丁亥)
溯源九曲水(崖口蒙古名伊遜喀卜齊爾伊遜者九數喀卜齊爾省崖口是地水凡九轉因以得)
(名)扼要兩崖山地限神仙境天開虎豹關錦屏圍匼匝
琴峽瀉潺湲小獵宜新霽(是日登程逢陣雨入崖口即晴)諸藩喜動顔
出崖口
水抱山環歴幾重獵場出便閱村農塞田節令先一月
納稼全疑届孟冬
詰戎聊寓習威儀往不遷延返不遲急欲山莊申
定省近年每復減圍期
入崖口(戊子)
壁立幾千仞縈迴九曲流笙竽吹謖籟錦繡繪清秋過
峽得寬甸小圍例試蒐驚麅一發中(進崖口日例佈小圍適一麅逸至親)
(發矢殪之因郵進旨皇太后以佐甘)馳進命官郵
入崖口(庚寅)
崖口入圍場川圍小試張(入崖口後例於平川先試小圍次日方於山中佈大圍)
野流左復右塞樹綠兼黃見獵心猶喜少年習未忘然
今知鄭重弗亟驟龍驤
出哨
出哨坐輿行(自京師啟行日乘馬圍畢出哨乃乘輿今歲有勸自啟行即宜乘輿者未從其請也)
例然不欲更棉披滿谷暖玉積數峯晴散遣北藩騎評
量秋讞情(每歲此際乃閱秋審冊時人命所繋不敢不慎)圍場一再減所獲尚
豐盈
入崖口(辛卯)
河非亦九曲(是處河名伊遜蒙古語九數也自發源處九曲而出崖口)地險設雙崖
秋景依然好小圍按例排(甫入木蘭境例試平川小圍次日乃大獵)馬調麅
足怯鷹攫雉毛簁十里氊廬近拈吟正復佳
出哨
哨裏今秋暖峭寒出哨逢化工具神運
天愛有殊鍾筑奏風鳴樾畫張雪積峯(是日微雪)行宫原避冷
拈詠得從容
入柳條邊(癸巳)
盛京柳條邊延袤數百里木蘭柳條邊長無半里耳彼
施平地此依山每因谷口為植援事半功倍聊示禁遮
羅崇嶺原周千里如雄關(木蘭周千餘里本喀爾沁敖漢翁牛時諸部地康熙年閒)
(其王公等以地進獻遂為圍場並非奪民之産而近省流民至者不可不防其墾佔每於邊界依谷口植柳為)
(援以示限制而非申以厲禁人自不敢潜越耕牧之法誠盡善也)朝家習武有常例非
牟民産奪耕地流來雁戶反侵占不可無斯為限制春
柳青青秋柳黃入邊咫尺即圍場平原策馬小試獵非
關心喜應自強
入崖口(甲午)
柳條邊界植援搘九曲伊遜(讀作平聲)又溯之排闥兩峯錦
與繡張屏四面畫兮詩懸流水響平流寂遠望山高近
望卑豈不長年熟經歷一迴到别一興思
入崖口(乙未)
源溯伊遜(平聲)那藉航野橋渡騎妥而康雙峯畫意興詩
思八月今時即昔光例試小圍平甸合(用三四百人於平甸列小圍國)
(語謂之阿逹密每入崖口即行之)仍驅吉駿六鈞良一麅一箭無多獲
(近崖口獸尚少是日祗射一箭即射一麅)適接軍書便賜將(駐行營後適阿桂等奏至現已)
(合圍勒烏圍指日可克既批答諭示即以所射之麅分賜阿桂豐昇額明亮俾均愷惠且因初□獲雋為成功)
(獲醜之兆)
出哨
此進還此出人情率習常(伊瑪圖卜克嶺皆可出哨但由彼二處行則多一兩程故)
(人皆願仍由伊遜之路而出遂亦從之)向南因漸暖白露未為霜九月尚
遲穫(往歲出哨則收穫已畢今年節遲故尚有未穫完者)千村始築場雨滋弗種
麥(昨霑雨而兆地候寒不可種秋麥農家但翻犁為來歲之計耳)翻垡總農忙
入崖口(丙申)
伊水崖口纔五渡伊遜崖口乃九迴(伊遜水自源頭至此凡九曲因得名)
(伊遜蒙古語謂九也)木蘭行圍率由入壁立萬仞一線開一夫當
關萬夫退年年秋獮慣往來成功將士羣扈蹕金川險
問倍此哉不翼而飛附而上堅碉林立無弗摧既喜既
懼既憐憫身異爾勞心實陪
木蘭雜詠
脩獮行秋令憑輿避曉涼(向至木蘭從無乘輿之事近因予春秋已逾六十數年來)
(自行營至看城始乘肩輿以避曉凉至上圍則仍乘馬)臂雖病猶勉心不息斯強
扈此舊新部(内札薩克蒙古王公台吉及輪流入覲之土爾扈特年班回部伯克等並扈從行圍)
非他左右王孫曾慎聰聽
家法莫教忘
習武將柔遠未當廢以偏往還期廿日(自八月十六日啟鑾至九月初)
(八日回蹕熱河計違侍山莊聖母僅二十一日然越數日即遣御前侍衛馳至請安並以親射之鹿)
(麅等恭進)温凊闊
高年逓驛恒如
豫射生時進鮮前兹原不覺近歲每情牽
草淺獸肥候非春合是秋當塗言豈當(魏文帝典論謂歲之暮春和風)
(扇物弓燥手柔草淺獸肥云云其言非知獵者蓋春草雖淺而獸不能肥必待秋深草枯蕪原平淺方堪馳騁)
(而獸亦至此時乃肥碩至於弓力尤須風高始勁若春多隂雨弓安能燥乎)司馬諫難由射
祇勝弓弱馳非下阪脩(邇年因臂痛不能挽強而獸至猶常命中但不似向日之馳射)
(峻阪耳)天然景如繪亦每有詩酬
孔有其祁類鹿麋麅麝麖儦儦紛上塞颮颮鄙西京直
闖帳棚入生摶僕役爭獻禽署閣部翎褶果循名(大學士于)
(敏中於行帳中獲活麅一以獻因今年新賜以雙眼翎黃褶故戱及之)
等城近咫尺(尖營及看□城俗皆謂之等城蓋因等候得名)曉往便傳餐調鼎
或親視厨盤協衆歡(每遇看城𫝊膳之日親視調和湯飯並盤列煮羊賜御前大臣侍衛)
(及扈從行圍之舊藩新部諸王公台吉等早餐衆皆歡欣果腹)因之悟飽煖寧即忘飢
寒設曰大烹養惟期戎索安
玉塞秋行旅徐家畫不如(石渠寶笈有徐賁開山行旅圖)林疏風拂葉
嶺峻騎牽輿(肩輿上山繫繩杆令侍衛騎馬上在前分左右拽引以减奉輿校衞之勞)布帳
開山市牛車趁晩墟入宵景更好星野朗安居
入崖口(己亥)
仲秋入崖口九曲溯雲源又值行圍候毋忘
家法原兩年閱瞬息小獵習櫜鞬(初入崖口必先小試行圍予以親御櫜鞬遇麅)
(鹿輙射之以次日即有圍場預為演習也)試看南流水動中不動存
入崖口小獵作(辛丑)
我昔伊水遊崖口無過即景吟數首木蘭行獵崖口經
習武
家法惟敬承以此較彼輕重擬我意在此不在彼去年大
慶因罷圍今歲依例秋獮舉(叶)通閏林彫塞草黃鷹眼
疾馬蹄輕矣駐營平甸試小獵三麅連中衆忭喜臂病
兼之逾古稀自揣不謂能如是斯實宿學所致然可以
絜矩於萬理
出鹿柴門
門經鹿柴緫肩輿(向年出入鹿柴門率乘馬自己亥始乘肩輿而圍中仍騎射如常云)歲
過古稀應是如遵養因圖理幾政自強寧祇在佃漁篚
筐率已大娛衆弓馬原仍未廢初六十年來於此矣(予自十二)
(歲恭隨敬承)(家皇祖木蘭行圍自乾隆辛酉後法歲以為常閱今六十年矣)靜思一瞬
閱居諸
木蘭雜詠(壬寅)
木蘭
皇祖幸高年繩
武而今勵佛肩設以憲書論甲子亹然中更益凄然
進圖崖口路從西今歲迤西雨澤稽以此林中鹿遊少
尋思豈為獲禽兮
馬卿諫失詰戎訓文帝馳忘馭朽篇執兩由來在斟酌
用中亦欲逹經權
随獵諸藩舊與新有宜左右日相親思量致此非容易
祖德欽承告後人
出鹿柴門
西進今年向東出伊遜(平聲)仍此渡谿河往還廿日纔一
霎仲季金秋消幾多自是龍沙為戶闥底須鹿柴費遮
羅興來欲問王摩詰較爾輞川竟若何
欽定熱河志卷四十五
