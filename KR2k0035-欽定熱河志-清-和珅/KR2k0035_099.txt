欽定熱河志卷九十九
故事一
承德府全境越在關外自漢迄明惟遼金元三朝
全得之其餘諸代皆分割参錯之壤也其一時用
兵勝負封貢往来以及邊防營建行幸振貸諸典
載在史傳事蹟紛如於諸卷門類無可附麗而又
不容遺逸爰别彙成帙以代相繫以𩔖相從袪繁
複而資參互庶一展卷間時會之興衰幅員之廣
隘約略可覩焉志故事第二十二
漢
匈奴
按漢初匈奴冐頓最強然其建庭直代雲中不
在今承德府全境内今境乃漁陽右北平遼西
三郡邊外與匈奴左方相接地也至武帝拓塞
之後為漢塞地匈奴更徙而西北去今境益遠
茲但就其有事於上谷以東者錄之
漢書匈奴傳燕王盧綰反率其黨且萬人降匈奴
往来上谷以東(時在高帝末年)匈奴數千人盜邊漁陽尤
甚漢使將軍韓安國屯漁陽偹胡(元光六年)匈奴二萬
騎入漢殺遼西太守略二千餘人又敗漁陽太守
(武帝紀作入漁陽敗都尉)軍千餘人圍將軍安國安國時千餘
騎亦且盡會燕救至匈奴乃去(元朔元年)
漢書韓安國傳安國為材官將軍屯漁陽捕生口
虜言匈奴遠去即上言方佃作時請且罷屯罷屯
月餘匈奴大入上谷漁陽安國壁乃有七百餘人
出與戰安國傷入壁匈奴虜略千餘人及畜産去
上怒使使責讓安國徙益東屯右北平(即元朔元年事)
漢書武帝紀元朔二年冬匈奴入上谷漁陽殺略
吏民千餘人
荀悦漢紀元朔五年春將軍李息將軍張次公出
右北平擊匈奴
漢書匈奴傳漢使博望侯(武帝紀作衛尉張騫)及李將軍廣
(武帝紀作郎中令李廣)出右北平擊匈奴左賢王左賢王圍
李廣廣軍四千人死者過半殺虜亦過當會博望
侯軍救至李將軍得脱盡亡其(元狩二年)匈奴入右北
平定襄各數萬騎殺略千餘人(元狩三年)
漢書李廣傳廣以郎中令將四千騎出右北平博
望侯張騫將萬騎與廣俱異道行數百里匈奴左
賢王將四萬騎圍廣廣軍士皆恐廣乃使其子敢
往馳之從數十騎直貫胡騎出其左右而還報廣
曰胡虜易與耳軍士乃安為圜陳外嚮胡急擊矢
下如雨漢兵死者過半漢矢且盡廣乃令持滿毋
發而廣身自以大黃射其禆將殺數人胡虜益解
會暮吏士無人色而廣意氣自如益治軍軍中服
其勇也明日復力戰而博望侯軍亦至匈奴乃解
去(即元狩二年事)
漢書王莽傳遣誅貉將軍陽俊討穢將軍嚴尤出
漁陽(莽二年討匈奴也)
烏桓
按漢武帝擊破匈奴左地因徙烏桓於上谷漁
陽右北平遼西遼東塞外在今承德府北境
漢書匈奴傳(互見後漢書禹桓𫝊)烏桓嘗發先單于家匈奴
怨之發二萬騎擊烏桓大將軍霍光欲發兵邀擊
之問中郎將范明友明友言可擊於是拜為度遼
將軍將二萬騎出遼東匈奴聞漢兵至引去初光
誡明友兵不空出烏桓時新中奴兵明友既後匈
奴因乘烏桓敝擊之斬首六千餘級獲三王首還
(元鳳三年)
按范明友所誅之三王或係武帝所封或即自
稱為王史記漢書俱未詳昭帝紀謂遼東烏桓
反以中郎將范明友為度遼將軍將北邊七郡
兵二千騎擊之觀匈奴及烏桓傳知明友本為
邀擊匈奴而出特乘烏桓之敝耳
後漢書烏桓傳烏桓復寇幽州明友輙破之(元鳳六年)
宣帝時乃稍保塞降附
漢書匈奴傳匈奴遣使者責烏桓税烏桓距曰奉
天子詔條不當與匈奴税匈奴使怒收烏桓酋豪
縳到懸之酋豪昆弟怒共殺匈奴使及其官属單
于聞之發左賢王共入烏桓責殺使者因攻擊之
烏桓分散或走上山或東保塞匈奴頗殺民人毆
婦女弱小且千人去置左地告烏桓曰持馬畜皮
布来贖之烏桓見略者親属二千餘人持財畜往
贖匈奴受留不遣(在平帝時)
按武帝所徙之烏桓在五郡塞外而塞上自為
亭障之地宣帝以後烏桓始保塞乃入居塞上
之漸
後漢
匈奴
按匈奴當後漢時分為南北二庭自相攻擊罕
為漢患南單于居西河美稷去今承德府境殊
遠而北單于則更遠矣兹亦但錄其在上谷以
東之事
後漢書匈奴傳單于畏漢乘其敝乃遣使詣漁陽
求和親(建武二十二年)北單于入雲中遂至漁陽大守廉
范擊郤之(永平十六年)延熹九年南單于諸部並畔遂
與烏桓鮮卑寇綠邊九郡以張奐為北中郎將討
之單于諸部悉降
烏桓
按烏桓在後漢時入居塞内今承德府皆烏桓
地故于上谷等五郡為患尤甚
後漢書烏桓傳光武初烏桓與匈奴連兵為寇代
郡以東尤被其害朝發穹廬暮至城郭五郡民庶
家受其辜至於郡縣損壊百姓流亡
後漢書祭彤傳建武初匈奴鮮卑及赤山烏桓連
和強盛數入塞殺略吏人朝廷以為憂益增緣邊
兵郡有數千人又遣諸將分屯障塞
後漢書天文志元興元年遼東貊人反鈔六縣發
上谷漁陽右北平遼西烏桓兵討之
後漢書烏桓傳永初三年夏漁陽烏桓與右北平
胡千餘寇代郡上谷
後漢書靈帝紀中平四年漁陽人張純與同郡張
舉舉兵叛攻殺右北平太守劉政遼東太守楊終
護烏桓校尉公綦稠等舉兵自稱天子寇幽冀二
州(劉攽曰案張舉自稱天子誤出一兵字)五年九月遣中郎將孟益
率騎都尉公孫瓉討漁陽賊張純等十一月公孫
瓉與張純戰於石門大破之六年三月幽州牧劉
虞購斬漁陽賊張純公孫瓉傳烏桓反畔與賊張
純等攻擊薊中瓉率所領追討純等有功遷騎都
尉張純復與畔胡邱力居等寇漁河間渤海入平
原多所殺略瓉追擊戰於屬國石門虜遂大敗棄
妻子踰塞走悉得其所略男女瓉深入無繼反為
邱力居等所圍於遼西管子城二百餘日粮盡食
馬馬盡煑弩楯力戰不敵乃與士卒辭訣各分散
還時多雨雪墜阬死者十五六虜亦飢困遠走柳
城(劉攽曰案遠當作還)瓉常與善射之士數十人皆乘白馬
以為左右翼自號白馬義從烏桓更相告語避白
馬長史乃畫作瓉形馳騎射之中者咸稱萬歲劉
虞傳中平初車騎將軍張温討賊邊章等發幽州
烏桓三千突騎而牢廩逋懸皆畔還本國前中山
相張純私謂前太山太守張舉曰今烏桓既畔皆
願為亂子若與吾共率烏桓之衆以起兵庶幾可
定大業舉因然之四年純等遂與烏桓大人共連
盟攻薊下燔燒城郭虜略百姓舉稱天子純稱彌
天將軍安定王誘使烏桓峭王等步騎五萬入青
冀二州虞復拜幽州牧設賞購舉純舉純走出塞
餘皆降散純為其客王政所殺送首詣虞
三國志魏武帝紀三郡烏丸承天下亂破幽州略
有漢民合十餘萬戶袁紹皆立其酋豪為單于以
家人子為已女妻焉遼西單于蹋頓尤強為紹所
厚故尚兄弟歸之數入塞為害建安十二年公將
北征三郡烏桓諸將皆曰袁尚亡虜耳夷狄貪而
無親豈能為尚用今深入征之劉備必說劉表以
襲許萬一為變事不可悔惟郭嘉勸公行五月至
無終七月大水傍海道不通田疇請為鄕導公從
之引軍出盧龍塞塞外道不通乃壍山堙谷五百
餘里經白檀歷平岡涉鮮卑庭東指柳城未至二
百里虜乃知之尚熙與蹋頓遼西單于樓班右北
平單于能臣抵之等將數萬騎逆軍八月登白狼
山卒與虜遇衆甚盛公車重在後被甲者少左右
皆懼公登高望虜陣不整乃縱兵擊之使張遼為
先鋒虜衆大奔斬蹋頓及名王已下胡漢降者二
十餘萬口遼東單于速僕丸及遼西北平諸豪棄
其種人與尚熙奔東尚有數千騎遼東太守公孫
康斬尚熙及速僕丸等傳其首烏丸傳裴松之注
引英雄紀曰袁紹遣使拜烏丸三王為單于皆安
車華盖羽旄黃屋左纛
三國志魏武帝紀裴松之注引曺瞞傳曰時寒且
旱二百里無復水軍又乏食殺馬數千以為粮鑿
地三千餘丈乃得水既還科問前諫者衆莫知其
故人人皆懼公皆厚賞之曰孤前行乘危以徼倖
雖得之天所佐也故不可以為常諸君之諫萬安
之計是以相賞後勿難言之田疇傳疇常忿烏丸
昔多賊殺其郡冠盖有欲討之意而力未能太祖
北征烏丸先遣使辟疇隨軍次無終時方夏水雨
而濱海洿下濘滯不通虜亦遮守蹊要軍不得進
太祖患之以問疇疇曰此道秋夏每常有水淺不
通車馬深不載舟船為難久矣舊北平郡治在平
岡道出盧龍達於柳城自建武以来䧟壞斷絶垂
二百載而尚有微徑可從今虜將以大軍當由無
終不得進而退懈弛無備若嘿回從盧龍口越白
檀之險出空虚之地路近而便掩其不備蹋頓之
首可不戰而擒也太祖曰善乃引軍而還而署大
水表於水側路旁曰方今暑夏道路不通且俟秋
冬乃復進軍虜候騎見之誠以為大軍去也太祖
令疇將其衆為鄉導上徐無山出盧龍歷平岡登
白狼堆去柳城二百餘里虜乃驚覺單于身自臨
陣太祖與交戰遂大斬獲追奔逐北至柳城軍還
入塞烏丸傳太祖自征蹋頓於柳城潜軍詭道未
至百餘里虜乃覺尚與蹋頓將衆逆戰於凡城兵
馬甚盛太祖登高望虜陣柳城軍未進觀其小動
乃擊破其衆臨陣斬蹋頓首死者被野
鮮卑
按鮮卑興於建武之初至漢末檀石槐益強分
為三部其卓帳雖在代郡北今承德府境亦其
疆域所及也
後漢書鮮卑傳永元十三年遼東鮮卑寇右北平
因入漁陽漁陽太守擊破之延平元年鮮卑復寇
漁陽太守張顯率數百人出塞追之兵馬掾嚴授
諫曰前道險阻賊勢難量宜且結營先令輕騎偵
視之顯意甚銳怒欲斬之因復進兵遇虜伏發士
卒悉走惟授力戰身被十創手殺數人而死顯中
流矢主簿衛福功曹徐咸皆自投赴顯俱殁陣鄧
太后策書褒歎賜顯錢六十萬以家二人為郎授
福咸各錢十萬除一子為郎
後漢書安帝紀元初四年鮮卑寇遼西遼西郡兵
與烏桓擊破之(互見鮮卑傳)
後漢書鮮卑傳永建三年四年鮮卑頻寇漁陽六
年秋耿曄遣司馬將胡兵數千人出塞擊破之冬
漁陽太守又遣烏桓兵擊之斬首八百級獲牛馬
生口
後漢書靈帝紀建寧元年十二月鮮卑及濊貊寇
幽并二州熹平二年十二月鮮卑寇幽并二州四
年五月鮮卑寇幽州五年鮮卑寇幽州六年十二
月鮮卑寇遼西光和二年十二月鮮卑寇幽并二
州三年冬閏月鮮卑寇幽并二州四年十月鮮卑
寇幽并二州中平二年十一月鮮卑寇幽并二州
三年十二月鮮卑寇幽并二州
按後漢之季鮮卑屢寇邊郡兹取其與今境相
近者載之餘不具錄
晉
前燕
按慕容氏自涉歸以後至廆及皝並受晉封逮
晉咸康三年皝始稱王永和元年始不用晉年
號故自涉歸以後凡有事於今承德府全境者
並錄之
十六國春秋前燕錄慕容廆父涉歸一名奕洛韓
以全柳城之勲進拜鮮卑單于晉太康二年冬涉
歸始寇昌黎安北將軍嚴詢敗走之斬獲萬計四
年涉歸卒廆出避難五年(通鑑作六年)國人迎廆立之
代領部落初涉歸與宇文鮮卑素有隙廆將修先
君之怨表請討之武帝弗許廆怒入寇遼西殺掠
甚衆帝遣幽州諸軍討之自後復掠昌黎每歲不
絶
按晉書武帝紀載涉歸寇昌黎事作太康二年
十月鮮卑慕容廆于昌黎三年三月安北將軍
嚴詢敗鮮卑慕容廆于昌黎殺傷數萬人據十
六國春秋及通鑑俱作慕容涉歸盖慕容廆以
太康五年始立也當属晉紀之疎因廆後復掠
昌黎而致誤耳
晉書康帝紀建元元年石季龍帥衆伐慕容皝皝
大敗之七月石季龍將戴開帥衆来降丁巳詔曰
慕容皝摧殄羯寇乃至死沒八萬餘人將是其天
亡之始也中原之事宜加籌量且戴開已帥部黨
歸順宜見慰勞其遣使詣安西驃騎諮謀諸軍事
十六國春秋前燕錄永和元年冬十月皝以古者
諸侯即位各稱元年於是始不用晉年號
晉書穆帝紀永和三年夏五月進慕容皝為安北
將軍(前燕錄作安北大將軍)
按慕容氏世受晉封自慕容廆於太康十年拜
鮮卑都督大興元年拜龍讓將軍大單于三年
加監平州諸軍事安北將軍平州刺史四年拜
使持節都督幽州東夷諸軍事車騎將軍平州
牧進封遼東郡公慕容皝於咸和九年拜鎮軍
大將軍平州刺史大單于遼東公持節都督承
制封拜一如廆故事咸康四年加征北大將軍
幽州牧領平州刺史七年拜持節侍中大將軍
大都督河北諸軍事幽州牧大單于燕王以是
時未都龍城尚不在今境内故不錄
穆帝紀永和五年四月假慕容儁大將軍幽平二
州牧大單于燕王慕容儶載紀永和五年僣即燕
王位依春秋列國故事稱元年是歲穆帝使謁者
陳沉拜儶為持節侍中大都督都督河北河諸軍
事幽冀并平四州牧大將軍大單于燕王承制封
拜一如廆皝故事
按十六國春秋載儁元年受晉封爵與晉書載
記同而載記與本紀互異今兩存之考前燕慕
容皝於晉成帝咸康八年十月始居龍城至其
子慕容儁二年當晉穆帝永和六年復遷於薊
今但錄其在龍城時事
北燕
十六國春秋北燕錄太平九年四月跋遣王特兒
等入貢於晉魏章武太守捕之五月晉青州刺史
申永遣使浮海来聘跋使中書郎李扶報之
按後燕慕容寶永康二年始去中山走保龍城
當晉安帝隆安元年至北燕馮跋太平九年當
晉安帝義熙十三年中間與晉久相隔絶惟是
年一通使餘無事可書
宋
北燕
南史朱修之傳太武伐馮文通修之及同沒人邢
懷明並從又有徐卓者亦沒魏復欲率南人竊發
事泄見誅修之懷明懼禍同奔文通不見禮停一
年會宋使至修之名位素顯傳詔見便拜彼國敬
𫝊詔呼為天子邊人見傳詔致敬乃始禮之時魏
屢伐黃龍文通遣使求救修之乃使傳詔說而遣
之
宋書文帝紀元嘉十二年正月封黃龍國主為燕
王
十六國春秋北燕錄大興五年正月宏遣使詣建
康稱藩奉貢於宋四月遣右衛將軍孫德乞師於
建康
按北燕馮宏大興五年即宋文帝元嘉十年
宋書高句驪傳跋死子文通立屢為索虜所攻不
能下大祖世每歲遣使獻方物元嘉十二年賜加
除授
按文通跋之季弟晉書載記魏書十六國春秋
並同宋書以為跋之子誤
欽定熱河志卷九十九
