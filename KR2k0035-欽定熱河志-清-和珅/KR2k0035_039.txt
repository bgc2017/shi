欽定熱河志卷三十九
行宫十五
靜含太古山房
有真意軒
碧靜堂
靜含太古山房鷲雲寺之側萬嶂環之曠如奥
如得靜者機焉築山房一區顔曰靜含太古䆳谷
含風穹林隠日纖塵不到衆籟閴然宛在羲皇上
也由西廊而出曰不遮山樓高入雲際林嵐迴抱
繚白縈青樓下曲徑纚連山腰石磴間不覺登陟
之勞廊盡向南得小亭顔曰趣亭
御製詩
靜含太古山房(壬午)
秀起(堂名)占高朗山房别一區稱佳以幽僻契妙更清殊
松不煩新種石皆入古圖子西善忖度心得乃先吾
靜含太古山房(癸未)
秀起真秀起讀文如大家巖徑更屧步仄磴盤雲斜别
體築山房派擬郊島誇是時正小年太古靜且嘉子西
曾未到先得同然耶
靜含太古山房
仄徑纔容步過槁便到門藉峯作屏障倚巘築墻垣秋
色來方稚風聲起欲軒既云含太古底事未忘言
靜含太古山房
夷嵕山屋祗三間得概欣看萬嶂環無暇翻思難應接
有懷那謝一躋攀芬聞野卉巖邊纈響逓幽泉澗底潺
不是子西高尚輩安能箇裏鎮消閒
靜含太古山房(甲申)
太古以來山築房含以靜孰古抑孰今房用無言領我
心亦如之小坐趣為永巖風送爽至欣披真即景
靜含太古山房(乙酉)
綠樹全染紅紅又風前少色即空豈誣動歸靜有道恰
如太古初名相非所曉山房足當之會於無言表
靜含太古山房(丙戍)
山房别一區乃在書堂下彼以迥而秀此則秀而野石
泉階底淙松濤屋端瀉於何見古意塵念都蠲舍研匣
又宣𫝊笑此奚為者
靜含太古山房(丁亥)
山房秀起(堂名)隅雲棧致縈紆委宛如藏密窈深足靜娱
秋風滿座爽野景一窗輸城外山田見黃雲近遠鋪
靜含太古山房(戊子)
何處不太古山房獨擅稱階前俯閜砢窗外即崚嶒
復目眸豁坐教心意澄梵鈴空際落便似悟南能
靜含太古山房作歌(己丑)
秀起(堂名)若大家李杜萬丈光芒透山房似别裁郊島無
妨寒與瘦窈而曲如往而復倚巖小築三間屋漫嫌十
笏纔容膝萬壑千巒一忩足千巒萬壑自太古豈識樸
室及華廡凝神契靜合忘言底用勞勞辨纂組
靜含太古山房(辛邜)
自我來山莊西峪兹兩至一以少閒暇一以多政事對
山頗自笑何必煩點綴增景則不無仍付鹿守訖(叶)巖
房本弗多勝惟據幽邃太古豈其遥峯林詎改置就飾
斯非難反靜未云易
靜含太古山房(癸巳)
仄徑下曲崦山房樓巘隅以幽不恒到惟靜足堪娱恰
度小年候偶拈五字鬚景光又覺異興會自然殊
靜含太古山房(甲午)
鬱紆下崇阪山房藏窔奥幽峽落風寒密林蔽日曜六情
於焉靜一塵所弗到不因小年來安識太古妙欲擬斯
久坐還恐誤政要
靜含太古山房(乙未)
山房窈窱間尋常弗輕至夤緣兹偶遊喜值秋風霽氣
澄一天涼林翻四鄰翠以幽轉致曠放彌出卷密(叶)堪
注子輿書萬物於我備
靜含太古山房(丙申)
盤磴下威紆入壑窮委宛山房忽面前既近仍疑遠云
房含太古房實搆以晩太古實含房偶因房而顯涉名
則論紛忘象乃契筦(叶)而我曾何謂屢吟泐壁滿
靜含太古山房(己亥)
落斜不數武而總步仄徑於密忽小谿山房樸以淨鄰
虚意為永據迥峯羅勝開窗引清風可望亦可聽松籟
為絲竹石稜供餖飣靜色與清聲不塵總悅性把筆欲
吟難思量無句稱
靜含太古山房(辛丑)
秀起堂右側磵道下踰窈得平過十尺室較十尺小而
室乃三架計容膝不少山自太古有靜覺秋光好問誰
知其含趣在五言表
靜含太古山房(壬寅)
山房藏委宛既狹中亦宏容房可三間祛華惟樸楹
以延遥日可以澄素情我昔來遊此與之太古名然自
太古來原有此亦誠恰值小年長宜靜絶外營而我勅
幾人耽斯恐過生
不遮山樓(壬午)
山樓雖迥不遮山幾點新紅萬綠間竒破天慳欣始遇
尋常林壑擬從删
題不遮山樓
樓在萬山裏偏云山不遮名言何有定愜意與之遐為
是初成趣歸來便領嘉喜新吾尚爾復古志徒賖
再題不遮山樓
肩輿西峪趁幾閒振籜秋風頃刻間今日登樓有佳會
别開生面不遮山
不遮山樓(癸未)
山樓山複不遮山翠邏青縈遠近間拾級不言經歲隔
凭窗聊喜片時閒
不遮山樓口號
夏葉密綢繆空懷不遮意山樓今欲云副實行將至
不遮山樓(甲申)
山樓倚巘出青霞凸態凹&KR1086;總不遮獨有當窗一枝好
天然小幅展倪家
題不遮山樓(乙酉)
低小山樓號不遮冷窗全攬近還遐廓然雅契大公旨
寧在林嵐罨目嘉
不遮山樓口號(丙戌)
山不遮樓樓不遮誰賓誰主總名加驀然林下逄蒼鹿
勝我無言亦八义
不遮山樓(丁亥)
精小山樓翼若飛峯&KR1086;嶺態罨書幃魯論見說吾無隠
觸目孰非靜者機
不遮山樓(戊子)
小閣開窗山不遮遠峯近巘各呈嘉夕陽欲落依西嶺
幻起東林一片霞
不遮山樓(己丑)
洞逹層樓納颯風林光嵐翠四鄰通不遮寧為(去聲)看山
色宋祖開門意正同
不遮山樓(辛夘)
拾級俯臨萬景披紅增綠褪仲秋時開門宋祖不遮意
在彼吾心匪在斯
題不遮山樓(癸巳)
倚山築小樓面前堪眺遐背後開虚窗見山亦不遮表
裏須洞逹攬景何須賖攬景固佳矣而吾更有加人情
紛萬殊一照寧無差明逹徹壅蔽卓哉惟重華
不遮山樓(甲午)
勝處起樓非背山開窗終日對孱顔不遮於此猶容易
欲悉人情實則艱
不遮山樓口號(丙申)
山不遮樓樓納山偶來消得片時閒設如較彼名實處
我亦疑其賓主間
不遮山樓(辛丑)
曲折通廊處起樓枕翠微匪誇兩層迥却嘉四鄰圍守
閟無藏妙鈎深每息機開窗萬峯納或免義山譏
趣亭(壬午)
小亭未足十笏勝趣乃占千山虚牖竒供曠覽崇巖逸
謝勞攀流動則資石瀑周遮不厭林關欲藉澄心觀物詎
云徒尚高閒
題趣亭(癸未)
夏山宜畫復宜詩喬翠低紅萬状披真與小亭增趣矣
尋思知趣者為誰
趣亭
試問今來情所關金聲多在翠微間領完夏趣領秋趣
却是人忙亭祗閒
趣亭(甲申)
十笏未為廣四時寧有窮延來總佳景妙處是天工秋
葉尚餘綠山花亦作紅如訽趣所得不在色形中
趣亭(乙酉)
山深秋意佳葉落峯&KR1086;露孤亭何礙窄此中有真趣雖
鮮(上聲)紅綠繪豈不聞後素時復作天籟悠然勝韶頀
趣亭(己丑)
委宛遊廊曲入深啟窗峯翠撲衣襟寧當小大評山景
得趣由來盡可吟
趣亭(癸巳)
窈深之處疑巖扉擇向為亭枕翠微四柱空空趣無盡
雖然識趣者應希
有真意軒自西峪至秀起堂山徑縈紆架屋數
楹
御題額曰有真意軒軒外林巒高下一邱一壑一草一
木俱有真意陶潛詩所云欲辨忘言者殆曲盡其
致軒左曰空翠書樓右曰小有佳處後有亭顔曰
對畫雲崖飛瀑萬象空明倏忽變幻如見荆關筆
妙也
御製詩
有真意軒(癸未)
秀起昨年初搆堂入從西峪路微長山凹一曲宜憩步
松下數楹恰受涼小許底須較大許機忘亦自并言忘
雲容峯態標真意總在陿中委宛藏
再題有真意軒
誰則無真意知真復是誰春風秋月世過去未來時莫
道景常改請看山弗移疎軒付不語小坐恰相宜
有真意軒(甲申)
開我今秋窗拂我昨年席歴歴有今昨碧空乃無迹剗
土緣構軒土已變石壁雲散不覺欠雲來不覺益咄哉
均戲論真意非語默
有真意軒
俯仰風行與水流太空落落祗清浮咄哉真意固如是
豈在尋常色相求
有真意軒(乙酉)
意者心之旌真者偽之宰意苟真是託那為(去聲)偽所殆
聖經言正心其先誠意在誠斯無不真豈復外物待然
則命此軒固非因&KR2750;㠑
有真意軒(丙戌)
西峪路必經相過遂成憩輕輿豈復勞肩者未容恝(叶)
一以暢予懷一以息彼弊山莊本仙境何處不佳致廓
然五間屋足受萬物備林風奏清涼巖雲幻隂霽即景
得竒遭是謂有真意
有真意軒
秋軒逕入深秋宇落峯隂靜趣愜幽賞餘閒又偶臨林
疎山露骨溪淨水澄心意欲尋真者須來此處尋
有真意軒(丁亥)
窅暎山谷處蔥朧林樹間自然稍位置雅喜足蕭閒畫
格當秋疊琴音過雨潺問予真意託恒是憶民艱
有真意軒
入谷有蒼山望林無綠樹林谷環抱間書軒於此遇窗
明受曦温架馥貯竹素故是避暑莊斯則向陽處颯景
雅宜人流隂亦堪悟
有真意軒(戊子)
最喜山深處兼來夕靄時翠峯非假色紅葉是新枝土
劚久成石松喬下長(上聲)芝既云真意有拈詠復何為
有真意軒(己丑)
嶢軒隠重翠是日叩林關據榻來涼籟捲簾入碧山撫
題思舊歷摘句伴今閒真意有何處知於松石間
有真意軒(庚寅)
西峪幽居來往經今年却是此初停為欣齋額有真意
復訝山容無定形坐愛向陽成永久觀惟忘物得清寧
千林落盡紅兼紫祗剰巖松罨戶青
題有真意軒(辛邜)
西峪幽深弗數至至斯佳趣得殊前愛循棧徑忘行倦
忽造山軒可憩便閭舍鱗依城郭外&KR0927;禾墉積圃場邊
問予真意於何在不離(去聲)民情是我田
題有真意軒(壬辰)
經年曾未到今日偶偷閒却對山林處原如昨近間衣
涼天籟落屋潤嶺雲還那是饒真意視民每憶艱
有真意軒(癸巳)
有自無中生真乃假之對皆屬意所為賓主寧當背軒
曰有真意倒置義似晦尋思可别解空空室何礙於意
尚不居豈知有真在而我即景吟是謂遊物内
題有真意軒
乘閒䟦馬欵巖扉真意都詮靜者機澗水滌塵一帶繞
雲峯展畫四隣圍鹿知熟徑尋常到鳥惜芳隂不忍飛
笑我無能注周易於斯息慮究精微
有真意軒(甲午)
過雨山蹊濕弗塵又非作濘宛堪循到來忽已成隔歲
會得居然值此辰雲縱晦明寧是幻軒無刻畫祇惟淳
欲知真意應何託時不忍忘曰愛民
有真意軒(乙未)
多時西峪弗經遊山徑行輿路不脩喜是林間恒見鹿
幸遊松下未鳴騶巖軒簾軸堪延望繩榻書翻輙小留
默會云何真意在一天風物總殷秋
有真意軒歌(丙申)
白家少傅樂府章曾云人心不可防是盖歎其鮮真意
徒稱心赤言如簧此軒謂之真意有實因山深蔽林藪
山雖深而林雖蔽&KR1231;步以至山容林態無不畢露從人
取是即有真意而無所藏試問人情可能似此否
題有真意軒(己亥)
西峪巖谷中是為最初地文軒據山凹向名有真意本
來無忙務耐可坐而憩循名欲責實相羊引深思真者
妄之對意者心之使必其心乎理所發乃純粹設匪克
己功鮮弗為私蔽私蔽莫非妄求真實艱致豈如碧峯
靜無言無不備
題有真意軒(庚子)
今年西峪此初行蘿徑蘭蹊步覺生無盡有真同一意
(萬夀山陽有題曰無盡兹曰有真意盖無盡然後有真而有盡必致無真一而二二而一者也)喜新厭
舊亦常情(至山莊十餘日始來此一以無暇一以遊涉新構諸景故次及乎斯)庭前樹當
夏隂張(去聲)巖側花過雨色榮人在屏南研之北成吟也
覺粹而清
題有真意軒(壬寅)
萬夀山軒曰無盡避暑莊軒曰有真方寸之心祇一意
有其無盡何無紛然而有真乃無盡設其有盡無真存
一而二而二而一誠其意者思斯文
空翠書樓(癸未)
屋裏通廊纔數武虚中納約有餘思四山空翠庭前落
恰是書樓捲幔時
空翠書樓
高下随山勢為樓在所宜兩間亦稱迥八牖恰堪披平
挹林光秀全收峯態竒庭隂空翠落為憶浩然詩
空翠書樓(甲申)
一谷秋風衣𬒮涼飄飄空翠染山光浮來忽向庭隂落
孟氏詩中得趣長
再題空翠書樓
書樓曾是不恒來來亦何嘗坐久陪今日無端消半刻
秋霖有意博吟裁迎襟颯爽掀簾入謀目溟濛共牖開
得句肩輿原即去於凡淹繫底為哉
空翠書樓(乙酉)
西峪有佳趣一曲一改觀書樓因迥為樹杪縱目寬然
不礙山翠浮空來座端生白盈虚窗凝黛猶遠巒足以
興靜吟足以愜清歡何必學義公於斯覓心安
空翠書樓(丙戌)
兩間亦可號書樓灌木層巖葉尚稠一晌登臨得竒會
落來翠影自空流
空翠書樓(丁亥)
屋裏遊廊曲轉通坐來暖日尚和融蜃窗試一閒憑看
始覺四山翠是空
空翠書樓(辛邜)
空林圍四面翠影落中庭耐可悅心性誰能擬色形既
虚無侈望惟寂有餘聽書卷原陳几所慙善取型
空翠書樓(壬辰)
書樓向空翠空翠額書樓最契靜虚趣乃兼名實收曦
間常欲閃風處又如流底事微紅點尋思節報秋
空翠書樓口號(癸巳)
開處竒觀一忩納落來生翠四山披恰如樓閣空中住
未可尋常物色之
空翠書樓(甲午)
重閣八窗空四鄰叠巘通落來翠無盡望去景難窮豈
是吟從事而將宗義公底因難著句心與境俱融
空翠書樓(丙申)
四山飛翠落虚空捲幔書樓默對中蓮影不花真是淨
義公結宇可能同
空翠書樓(乙亥)
書樓枕㠎嶫空翠舊為名大似棲空宇而饒納翠情恰
看收雨足滿意向晴迎巒壑濯新面徐聽落瀑聲
對畫亭(癸未)
山陡溪艱水為亭跨上頭是誰經意想亦盡得風流有
雨方成瀑無風不作秋丹青雖入妙可許逐時投
對畫亭(癸未)
一川颯沓落秋風四座清涼照碧空月戶團圞直北望
是誰寫出廣寒宫
對畫亭(甲申)
月戶團圞不藉脩座中何異廣寒遊四山飛翠雲垂脚
一谷含涼樹動頭極目總無塵可對沃心惟有靜為謀
展來畫幀伊誰筆王氏臨平正曉秋(石渠寳笈有王蒙臨平曉秋圖)
對畫亭口號
疎不嫌稀密不遮玻瓈虚朗勝窗紗今朝朅爾逄秋雨
畫意從新換米家
對畫亭(丙戌)
曰畫畫不若是亭亭鮮同真饒氣與韻豈在綠和紅澗
落峯頭雨窗含谷口風藝林多作者似此孰能工
對畫亭口號(丁亥)
曲轉雲廊得小亭額題對畫豈丹青便教摩詰披真蹟
未覺如斯悦性靈
對畫亭(戊子)
畫幀懸來有是乎氣為神韻靜為腴所贏趙(伯駒)李(成)倪
(瓚)黃(公望)者春夏秋冬景各殊
對畫亭口號(己丑)
拾級聊登更上層月窗虚處對崚嶒一聲呦鹿來林下
元四大家畫豈能
對畫亭(庚寅)
依舊窗開岞崿間對來畫嶂是冬山林空峯瘦無點綴
繪事贏他落筆艱
對畫亭(辛夘)
虚亭置牖糊雲母風月四時無盡藏嵐靄峯巒常變幻
可能如是笑倪黃
對畫亭(壬辰)
暮靄朝嵐無定態秋來夏去有恒期欲贏般礴儃儃者
那便丹青能爾為
對畫亭(癸巳)
不問四家及六法愛看林態與峯&KR1086;迎人蒼翠意無盡
正是夏山如滴時
對畫亭(甲午)
壁上圓窗納景開夏山如滴眄崔嵬今朝訝合許渾句
風滿樓知雨欲來
對畫亭(丙申)
迴廊延步入一牖納嶔岑四季畫情别誰能粉本臨峯
&KR1086;含霽景樹意作秋音看取雲閒處悠然愜我心
對畫亭(己亥)
窗入千峯作畫看較於畫更備多端即如乍雨乍晴况
李(成)馬(遠)知他欲状難
對畫亭口號(庚子)
去情底論得其神(此為畫品最上乘)深入精微迥出塵讀舊句
全如讀畫對之訝是七旬人
對畫亭(辛丑)
畫者每為山水圖擇宜率置小亭孤此亭畫裡還畫外
對處艱成答語乎
對畫亭(壬寅)
是畫原恒對是亭亭前畫意雨冥冥多斯對者如鑿竅
混沌因他太不寧
碧靜堂倚山為堂絶巘浮青在烟嵐縹渺間
御題額曰碧靜堂聯曰碧宇好秋澄坐延爽籟蒼山太
古靜眺引清機堂之左曰松壑間樓右曰靜賞室
雲容風態清賞有餘跨澗為樓曰淨練溪樓樸如
小閣山高水駛雨集漲盈不必梯級而倚閣憑虛
飛瀑淙摐琉璃一片矣
御製詩
碧靜堂(癸未)
入峽不嫌曲尋源遂造深風情活䓗蒨日影貼隂森秀
色難為喻神機借可斟千林猶張王(二字皆去聲)留得小年
心
碧靜堂
佳處山情似水情潤含紋疊罨簷楹恰如范氏岳陽記
一碧真看萬頃呈
碧靜堂
樹色碧無礙山光靜有餘明將啟蹕去且復凭窗虚塵
意何曾到道心可騐諸便因思舜命耽逸豈因予
碧靜堂(甲申)
借問山深趣山深靜有餘九霄懸碧照萬慮盡空諸側
牖窺蒼鹿倒泉飛錦魚夕陽片時落幻作紫金蕖
碧靜堂(乙酉)
碧是色之靜堂居山以深了堪忘淨諦詎止空(去聲)塵心
煩熱避空谷涼風生翠林丁丁橡子落飛啗亂巖禽
碧靜堂(丙戌)
堂在萬山中所以不常至至必趣非常而總饒靜意長
空一片碧疊樹千章翠暎帶難形容夫何可思議於無
思議際如是偶清寄
題碧靜堂(丁亥)
一區隠峭蒨數息陟㟹嶆雖是輿而逸不忘肩者勞窗
間延遠黛松下聽寒濤率意成新什苦吟那首搔
碧靜堂(戊子)
一徑入深林三間棲碧嶂既靜慮因澄惟虛觀亦暢遠
山夫何似高下翻翠浪可以滌塵襟而盡非時尚壁間
新什闕此債應須償
碧靜堂自嘲(己丑)
巖一起一伏谷一抱一環為勝輙弗同而頗勞躋攀擇
最築軒堂攬要圖坐觀原復肩輿至僕人忙不閒推己
之謂恕吾猶恧此間
碧靜堂(庚寅)
烘谷秋陽暖雅宜問景前徑穿出樹杪堂迥坐山巔縱
目極空闊俗情都棄捐碧天真是靜無際一虚圓
碧靜堂(辛邜)
一谷經千曲非遥轉致深碧兮如濯目靜矣恰宜心林
未玫瑰色泉猶琴瑟音秋長今歲獨呦鹿且遲尋
碧靜堂(壬辰)
一曲巖阿閟四隣山色圍秋光入蘿徑暇日欵松扉綠
意猶如許素心初不違徘徊研竹素未易契精微
碧靜堂(癸巳)
羊腸纔數轉螺髻又高鶱拾級得門戶構虚有室軒花
清錦如濯松古籟非喧几上芸編設乘閒手自翻
碧靜堂(甲午)
築堂倚㠍嶪開牖眄偨池太古碧無盡日長靜此時鶴
林言則合栗里住斯宜距躍彼應樂逹聰我異為
題碧靜堂(乙未)
山堂棲翠崚雲棧幾盤登到似披圖入坐惟摘句應靜
觀今日愜碧宇好秋澄亦欲無言去其如興每增
題碧靜堂(丙申)
今歲今朝到昨年昨日同光隂誠迅速吟詠那終窮即景番
番異興懷旋旋融千林一色碧靜意接長空
題碧靜堂(己亥)
夏秋三月塞園居圍返山堂乃到初慙我未能領此靜
知他畢竟笑其疎歸根樹葉露峯骨泛乳茶甌點菊菹
一晌消閒旋復去似兹構築若為諸
碧靜堂(庚子)
雲棧縈紆蕙露披肩輿步步入幽竒未渝碧也彼萬樹
真是靜哉此一時鹿不避人忩下過鶴如陪客砌傍窺
駐莊兩月斯初到自笑何須構築為
碧靜堂(壬寅)
過谷復登山書堂松壑間隔年猶碧靜快霽對孱顔日
朗林愈翠風清忩不閑摛吟惟遣興那擬破天慳
松壑間樓(癸未)
山隂多古松巖壑亦復杳就迥宜為樓兩間已不小側
耳聽清泠謀目延窈窕惟覺道心生那有塵懷擾得句
應脫凡為(去聲)在青雲表
松壑間樓
大壑之間有古松樓因松亦古情濃登樓祗聽濤聲謖
不似通明許客逄
松壑間樓(甲申)
山抱偏欣水復環清秋為我闢林關坐來底覺衣襟颯
樓在長松大壑間
松壑間樓(丙戌)
枝峯蔓壑不可數峙有長松千歲古擇向為樓適其間
天風颯沓為鼔舞照人碧靜成蒼顔白鶴下立階墀前
廣成子乎洪厓仙舉手與我相周旋忽盼秋雨滋山田
自笑畢竟無仙緣
松壑間樓(庚寅)
曲廊高下有階通小小書樓大壑叢誰謂秋山生意少
綠盤松盖恰忩中
松壑間樓(壬辰)
蒼松生壑底上欲參青霄但看其貌古誰計其年遥構
樓松之下對松開雲寮那藉巖風吹坐則聞謖濤擬當
挾穎師朗然七絃調
松壑間樓(丙申)
山樓處處有此獨稱松壑不惟窈而深真是清堪樂澹
澹谷神存謖謖天風落近者峯嶙峋遠者嶺迴薄太古
之秘室軒楹費構作混沌本自佳儵忽饒穿鑿促成五
字去聊識興所託
松壑間樓口號(己亥)
松壑之間兩架樓千林葉落逮深秋愛他獨樹為竒者
韻自寒濤翠自流
靜賞室(癸未)
愛向山深處搆居山深處趣試言諸雲容峯態靜無比
月夕花朝賞有餘坐席尋常都集妙啟窗端是為延虚
將迎内外胥教冺語著程家定性書
靜賞室口號
山深不期靜自靜室樸曰惟宜實宜却笑如斯延賞處
偶來亟去信何為
靜賞室(甲申)
言靜莫過周易著詮曰有濂溪乾坤易簡合撰形神善
惡斯齊樂水樂山仁智秋風秋月端倪造物四時無盡
餘閒惟古與稽
靜賞室(乙酉)
肩輿盤過翠微峯别有壷天隔歲逄指向蜃忩聊縱目
當前恰得一株松
靜賞堂(丙戌)
偶來靜賞室圖閱靜賞幽山川自太古風月仍清秋似
此最佳處宜付隠者流怱怱肩輿去五字徒吟留
靜賞室(丁亥)
尋勝盤犖嶨造極闢林藪契妙不出庭納約原於牖造
物無盡藏所遇随人取饒靜本非寂曰賞夫何有
靜賞室(壬辰)
室樸山深林復虚惟餘一靜别無餘何當擺脫塵情了
來讀尊盧時世書
靜賞室(癸巳)
曲磴緣廊上幽齋隔歲逄據床眄翠壁當戶撫蒼松雲
净寥天朗夏深叢樾濃茗甌與芸簡随意作清供
靜賞室口號(丙申)
既云靜矣奚云賞有賞應知靜已紛不廢賞而無礙靜
曰惟斯室獨超羣
淨練溪樓(癸未)
夾山溪陡水艱貯雨裏方看練影披著箇小樓存此意
終當捲㡢俯天池
淨練溪樓
陡澗實非溪值雨有溪時跨澗屋非樓號樓頗覺宜一
切名象誰所為人云亦云豈可辭欲藉想像之練影淨
洗擬議之慮思仿彿溪樓首肯曰得之
靜練溪樓(甲申)
昨夜秋空纔過雨今朝山閣下成溪恰如練影知看待
觸興能無一再題
淨練溪樓(乙酉)
樸齋跨石澗清迥具樓意語已忽失笑拘墟在名字曰
樓與曰齋豈非人所置秋山過雨久澗亦無水至不水
而云溪其義如是寄
淨練溪樓(丙戌)
秋山未雨那成溪漫擬樓名孤負題曰待雨來觀淨練
轉成認影笑頭迷
淨練溪樓(丁亥)
峽上三間俯碧嵤雖無樓實有樓形每教練意憑窗想
何必溪聲待雨聽
淨練溪樓(戊子)
樓固弗樓練豈練山堂跨澗待泉披傍人却笑名不副
此意曾非爾所知
淨練溪樓(癸巳)
磵空憑虚巖若樓開忩峭峽對尺咫有時飛瀑落摐摐
淨練之名得因此却惜以偶弗以恒偶因過雨恒由晴
今朝恰值夏霖後坐看銀影披巖層宿名所欣副始遇
然亦詩成便言去
淨練溪樓(甲午)
石磵如溪落峭岏跨而為室作樓觀何當無事箇中坐
淨曳練光雨裏看
淨練溪樓(乙未)
夏末秋初雨稍勤山谿處處掛泉分小樓今日名循實
滌目澄懷迥不羣
淨練溪樓(丙申)
跨壑溪房可號樓夏山過雨落垂流實欣名稱(去聲)得逄
鮮七字憑吟為少留
淨練溪樓(壬寅)
跨溪有室本非樓似閣居然溪上頭無水每疑名不副
雨餘今日練光流
欽定熱河志卷三十九
