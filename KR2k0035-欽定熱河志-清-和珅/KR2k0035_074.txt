欽定四庫全書
欽定熱河志卷七十四
學校二
順治九年二月禮部題奉
欽依刊立卧碑曉示生員朝廷建立學校選取生員免其
丁糧厚以廪膳設學院學道學官以教之各衙門以禮
相待全要飬成賢才以供朝廷之用諸生皆當上報國
恩下立人品所有教條開列於後
一生員之家父母賢智者子當受教父母愚魯或有非
為者子既讀書眀理當再三懇告使父母不䧟於危亡
一生員立志當學為忠臣清官書史所載忠清事蹟務
須互相講究凡利國愛民之事更宜留心
一生員居心忠厚正直讀書方有實用出仕必作良吏
若心術邪刻讀書必無成就為官必取禍患行害人之
事者往往自殺其身常宜思省
一生員不可干求官長交結勢要希圖進身若果心善
德上天知之必加以福
一生員當愛身忍性凡有司官衙門不可輕入即有切
己之事止許家人代告不許干與他人詞訟他人亦不
許牽生員作證
一為學當尊敬先生若講說皆須誠心聽受如有未明
從容再問毋妄行辨難為師者亦當盡心教訓勿致怠
惰
一軍民一切利病不許生員上書陳言如有一言建白
以違制論黜革治罪
一生員不許糾黨多人立盟結社把持官府武斷鄉曲
所作文字不許妄行刊刻違者聽提調官治罪
康熙四十一年正月奉
上諭國家建立學校原以興行教化作育人才典至渥也
朕臨馭以來隆重師儒加意庠序近復慎簡學使釐剔
弊端務期風教修明賢才蔚起庶幾棫樸作人之意乃
比來士習未端儒教罕著雖因内外臣工奉行未能盡
善亦由爾諸生積錮已久猝難改易之故也兹特親製
訓言再加警飭爾諸生其敬聽之從來學者先立品行
次及文學學術事功源委有叙爾諸生幼聞庭訓長立
宫牆朝夕誦讀寧無講究必也躬修實踐砥礪廉隅敦
孝順以事親秉忠貞以立志窮經考義勿雜荒誕之談
取友親師悉化憍盈之氣文章歸於醇雅毋事浮
華軌度式於規䋲最防蕩軼子衿佻逹自昔所譏苟行
止有虧雖讀書何益若夫宅心弗淑行已多愆或蜚語
流言脇制官長或隠糧包訟出入公門或唆撥奸猾欺
孤凌弱或招呼朋𩔖結社要盟乃如之人名教不容鄉
黨弗齒縱倖逃褫扑濫竊章縫返之於衷寧無愧乎况
乎鄉會科名乃掄才大典關係尤鉅士子果有真才實
學何患困不逢年顧乃標榜虛名暗通聲氣夤緣詭遇
罔顧身家又或改竄鄉貫希圖進取囂陵騰沸網利營
私種種弊情深可痛恨且夫士子出身之始尤貴以正
若兹厥初拜獻便已作奸犯科則異時敗檢踰閑何所
不至又安望其秉公持正為國家宣猷樹績膺後先疏
附之選哉朕用嘉惠爾等故不禁反復惓惓兹訓言頒
到爾等務共體朕心恪遵明訓一切痛加改省争自濯
磨積行勤學以圖上進國家三年登造束帛弓旌不特
爾身有榮即爾祖父亦增光寵矣逢時得志寧俟他求
哉若仍視為具文玩愒勿儆毁方躍冶暴棄自甘則是
爾等冥頑無知終不能率教也既負栽培復干咎戾王
章具在朕亦不能為爾等寬矣自兹以往内而國學外
而直省鄉校凡學臣師長皆有司鐸之責者並宜傳集
諸生多方董勸以副朕懷否則職業弗修咎亦難逭勿
謂朕言之不預也爾多士尚敬聽之哉
雍正五年三月禮部奏會試舉人叨荷
特恩合詞陳謝奉
上諭朕視天下萬民皆為一體况讀書鄉薦之人異日俱
可作朕股肱耳目是以朕心待之實有一體聯屬愛養
培護即如自厚其身此皆出於中心之自然並非欲邀
天下士子之感頌也今舉子等以會試叨何特恩合詞
陳謝是尚不能深悉朕一體相關之意而存上下彼此
之形跡矣朕待天下惟有一誠而崇儒重道之心尤為
篤切但所崇者皆真儒所重者皆正道若徒尚虛文邀
取名譽致貽世道人心之害朕不忍為也爾等讀書之
人實四民之所觀瞻風俗之所維繫果能誦法聖賢躬
修實踐宅心正直行己端方則通籍於朝必能為國家
宣猷樹績膺棟梁之選即退處鄉閭亦必能教孝勸忠
為衆人之坊表故士習既端而人心尚有不正風俗尚
有不淳者無是理也爾等既感朕恩即當仰體朕心恪
遵朕訓争自濯磨或出或處皆端人正士為國家所倚
頼如此方為實心報效不在感恩奏謝之儀文也
乾隆五年十一月奉
上諭士為四民之首而太學者教化所先四方於是觀
型焉比者聚生徒而教育之董以師儒舉古人之成
法規條亦既詳備矣獨是科名聲利之習深入人心
積重難返士子所為汲汲皇皇者惟是之求而未嘗
有志於聖賢之道不知國家以經義取士使多士由
聖賢之言體聖賢之心正欲使之為聖賢之徒而豈
沾沾焉文藝之末哉朱子同安縣諭學者云學以為
已今之世父所以詔其子兄所以勉其弟師所以教
其弟子弟子之所以學舍科舉之業則無為也使古
人之學止於如此則凡可以得志於科舉斯已爾所
以孜孜焉愛日不倦以至於死而後已者果何為而
然哉今之士惟不知此以為苟足以應有司之求矣
則無事於汲汲為也是以至於惰遊而不知反終身
不能有志於學而君子以為非士之罪也使教素明
於上而學素講於下則士者固將有以用其力而豈
有不勉之患哉諸君苟能致思於科舉之外而知古
人之所以為學則將有欲罷不能者矣觀朱子此言
洵古今通患夫為已二字乃入聖之門知為已則所
讀之書一一有益於身心而日用事物之間存養省
察闇然自修世俗之紛華靡麗無足動念何患詞章
聲譽之能奪志哉况即為科舉亦無礙於聖賢之學
朱子云非是科舉累人人累科舉若高見遠識之士
讀聖賢之書據吾所見為文以應之得失置之度外
雖日日應舉亦不累也居今之世雖孔子復生也不
免應舉然豈能累孔子耶朱子此言即是科舉中為
己之學誠能為己則四書五經皆聖賢之精藴體而
行之為聖賢而有餘不能為己則雖舉經義治事而
督課之亦糟粕陳言無禆實用浮偽與時文等耳故
學者莫先於辨志志於為己者聖賢之徒也志於科
名者世俗之陋也國家養育人材將用以致君澤民
治國平天下而囿於積習不能奮然求至於聖賢豈
不謬哉朕膺君師之任有厚望於諸生適讀朱子書
見其言切中士習流弊故親切為諸生言之俾司教
者知所以教而學者知所以學
謹按
訓飭士子
諭旨四通俱刻石恭列
文廟太成門内
四十四年五月
上以熱河
文廟成
特頒内府所藏周時法物十件用光爼豆依
太學例也謹具圖說如左並附以祭噐樂噐云
文王鼎一寶尊一䕫鳳卣一
素洗一雷紋爵一叔朕簠一
蟠䕫壺一蟠䕫罍一雷紋觚一
蟬紋簋一
祭噐
籩一百八十六豆一百八十六簠四十六簋四十
六鉶二十四燈一鼠頭罇一十八爵一百三十二
皆笵銅為之
樂噐
鎛鐘一特磬一編鐘一編磬一應鼓一琴六瑟四
笙四簫六笛六箎四壎二排簫二柷一敔一搏拊
二麾旛一旌節二籥羽三十六
四十四年六月禮部尚書曹秀先
奏請熱河
文廟落成頒發
聖祖詩文全集
世宗詩文全集
皇上御製文初集
御製詩初二三集並
武英殿刊刻
御纂
欽定書籍詩賦時義各編奉
旨交戸部侍郎内務府總管金簡辦理貯熱河
文廟内之尊經閣
聖祖仁皇帝文集一部八函
世宗憲皇帝文集一部二函
聖諭廣訓一部一函
硃批諭旨一部十八函
御製樂善堂全集定本一部二函
御製文初集一部二函
御製詩初集一部四函
御製詩二集一部八函
御製詩三集一部八函
日知薈說一部一函
評鑑闡要一部一函
御製薩爾滸之戰書事一部一函
御纂周易折中一部一函
欽定書經傳說彙纂一部四函
欽定詩經傳說彙纂一部四函
欽定春秋傳說彙纂一部四函
日講易經解義一部一函
日講書經解義一部一函
日講春秋解義一部二函
日講禮記解義一部一函
日講四書解義一部一函
御注孝經一部一函
御定孝經集注一部一函
御定孝經衍義一部三函
御定音韻闡微一部一函
御定康熙字典一部四函
御批資治通鑑綱目一部八函
御纂性理精義一部一函
御纂朱子全書一部四函
御定子史精華一部四函
御定淵鑑𩔖函一部二十四函
御定佩文韻府一部二十函
御定韻府拾遺一部二函
御定全唐詩一部十二函
御選古文淵鑑一部四函
御纂周易述義一部一函
御纂詩義折中一部一凾
御纂春秋直解一部一函
欽定周官義疏一部七函
欽定儀禮義疏一部八函
欽定禮記義疏一部十函
御製增訂清文鑑一部八函
欽定滿洲蒙古文鑑一部四函
欽定同文韻統一部一函
欽定清漢對音字式一部一函
欽定大清會典一部四函
欽定大清會典則例一部十四函
欽定大清律例一部六函
欽定大清通禮一部一函
皇朝禮噐圖一部四函
御選唐宋詩醇一部二函
欽定四書文一部三函
周易注疏一部一函
尚書注疏一部一函
毛詩注疏一部二函
左傳注疏一部二函
公羊注疏一部一函
榖梁注疏一部二函
周禮注疏一部二函
儀禮注疏一部二函
禮記注疏一部二函
論語注疏一部一函
孟子注疏一部一函
孝經注疏一部一函
爾雅注疏一部一函
史記一部四函
前漢書一部四函
後漢書一部四函
三國志一部二函
晉書一部三函
宋書一部二函
南齊書一部一函
梁書一部一函
陳書一部一函
隋書一部二函
魏書一部三函
北周書一部一函
北齊書一部一函
南史一部二函
北史一部三函
舊唐書一部六函
唐書一部五函
五代史一部一函
宋史一部十函
遼史一部一函
金史一部三函
元史一部五函
欽定明史一部十二函
通典一部六函
通志一部二十函
文獻通考一部十六函
以上共九十二部計三百七十六函
考棚在承德府治之西大門一座東西聽事房各
五楹二門一座東西官廳各三楹龍門一座東西
考舍各七楹考堂五楹東西辦事房各六楹後堂
五楹東西廂房各三楹照房五楹
秀峯書院在承德府治之東大門一座東西班房
各二楹二門一座五楹東西廂房各三楹講堂五
楹
欽定熱河志卷七十四
