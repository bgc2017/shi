欽定熱河志卷八十九
人物三
元
巴圖爾(舊作拔都兒今改正)元史巴圖爾𫝊巴圖爾額依
蘇(舊作阿速今改正)氏世居上都宜興憲宗在潛邸與兄
鄂齊爾巴罕(舊作兀作兒不罕今改正)及馬特爾斯(舊作馬塔兒沙今改)
(正)帥衆來歸巴圖爾從征李璮圍濟南身二十餘
戰世祖嘉其能常居左右尋於阿克塔布台(舊作塔不)
(台今改正)南征又以功受賞師還言於帝曰臣願從軍
為國效死世祖留之仍命充巴克實(舊作孛可孫今改正)兼
領阿克蘇(舊作阿速今改正)軍御馬必令鞚引授廣威將
軍後衛親軍副都指揮使賜虎符從征納延(舊作乃顔)
(今改正)於伊綿(舊作亦迷今改正)河擒僉嘉努(舊作僉家奴今改正)塔
布台以歸賞鈔及衣段加定遠大將軍卒子巴濟
拉(舊作别吉連今改正)襲至大四年河東陜西鞏昌延安燕
南河北遼陽河南山東諸翼衛特默齊(舊作探馬赤今改正)
争草地訟者二百餘起命往䆒之悉正其罪積官
懷遠大將軍從丞相燕特穆爾(舊作鐵木兒今改正)擒道拉
實(舊作倒剌沙今改正)黨額卜德哷勒(舊作烏伯都剌今改正)等領諸
衛軍守居庸關及諸要害地天歴元年十月王禪
兵掩至羊頭山攻破隘口勢甚張巴濟拉從丞相
擁衆奮擊之突入其軍王禪敗走文宗賜御衣二
襲三珠虎符及弓矢甲胄金帛等物旌其功尋以
疾辭子伊蘇岱(舊作也速的今改正)襲
石天應(子佐中)元史石天應𫝊石天應字瑞之
興中永德人善騎射豪爽不羈頗知讀書鄉里人
多歸之太祖時太師國王穆呼哩(舊作木華黎今改正)南下
天應率衆迎謁軍門造戰攻之具臨機應變捷出
如神以功拜龍虎衛上將軍元帥右監軍戍燕都
旗色用黑人目之曰黑軍屢從穆呼哩大小二百餘
戰常以身先士卒累功遷右副元帥征陜右假道
西夏自東勝濟河南攻葭州拔之以勁兵五千留
守葭蘆遂造舟楫建浮橋分兵四出悉定葭綏之
地移軍河中金軍潛入中條襲河中天應知之先
遣驍將吳澤伏兵要路澤勇而嗜酒是夕方醉卧
林中金兵由間道已直抵城下時兵燼後守具未
完新附者争縋而出敵乘隙入天應奮身角戰從
者四十餘騎或勸西渡河天應曰先時人諫我南
遷吾違衆而來此事急棄去是不武也縱太師不
罪我何面目見同列乎今日惟死而已汝等勉之
少頃敵兵四合天應飲血力戰至日午死之穆呼
哩聞而痛惜焉子焕中知興中府事執中行軍千
戶受中興中府相副官初天應死事時弟天禹
子佐中在軍中伺敵少懈倒抽其斧反斫之突城
而出趨穆呼哩行營求得蒙古軍數千回與敵戰
敗之穆呼哩嘉其勇奏授金符行元帥尋詔將官
各就本城授興中府千戶子阿旺(舊作安琬今改正)襲職
符從征大理討李璮皆有功隆興之分寧叛行省
檄阿旺討擒之累功至右衞親軍副都指揮使後
授大同等處萬戶領江左新附卒萬人屯田紅城
大德三年李萬戶當戍和寧親老且病阿旺請代
其行及還以疾卒子居謙襲職後改忠翊侍衞親
軍都指揮使
謹按元史穆呼哩𫝊天應戰死以天應子烏克
(舊作幹可今改正)襲領其衆其即煥中耶
伊喇鼐爾(舊作移剌捏兒今改正)子瑪努勒(舊作買努今改正)孫
(元臣)元史伊喇鼐爾𫝊伊喇鼐爾契丹人也幼
有大志膂力過人沉毅多略遼亡金以為參議留
守等官皆辭不受聞太祖舉兵私語所親曰為國
復讎此其時也率其黨百餘人詣軍門獻十策帝
召見與語竒之賜名賽音筆且齊(舊作賽因必闍赤今改正)問
生何地對曰霸州因號為霸州元帥拜兵馬都元
帥佐太師穆呼哩取北京下高利興松義錦等二
十六城破五十四寨平利州賊劉四祿及錦州賊
張致遷龍虎衛上將軍兵馬都提控元帥繼取遼
東西廣寧金復海蓋等十五城興州監州重兒反
復討平之帝遣使者詔曰自汝效順戰功日多今
賜汝金虎符居則理民有事則將從攻東平延安
圍鳳翔先登手殺數十人左臂中流矢創甚裹創
進攻迪延(舊作丹延今改正)穆呼哩止之曰創未至死敢
自愛耶穆呼哩壯之與所乘白馬明日飾以朱纓
馳突萬衆中穆呼哩乘高見之曰此霸州元帥也
諸軍繼進金兵敗走迪延十餘城皆降遷軍民都
達嚕噶齊(舊作達魯花赤今改正)都提控元帥兼興勝府尹
從帝征河西取甘合辛蛇等州師還復從穆呼哩
攻益都下莱膠淄等三十二城以疾歸高州卒贈
推忠宣力保德功臣太尉開府儀同三司上柱國
追封興國公諡武毅鼐爾子瑪努勒早從父習
戰初入見太祖問曰汝年小能襲父爵乎對曰臣
年雖小國法不小帝異其對顧左右曰此兒甚肖
乃父以為高州等處達嚕噶齊兼征行萬戶命攻
高麗花凉城監軍張翼劉霸都殞於敵馬努勒怒
曰兩將䧟賊義不獨生趨出戰破之誅首將撫安
其民進攻開州州將金沙密逆戰擒之城中人出
童男女及金玉器以獻郤不受遂下龍宣雲泰等
十四城興州趙祚反土豪楊買驢等附之命從親
王察罕台(舊作察合台今改正)帥師討之斬賊將董蠻等圍買
驢於險樹寨三月不下買奴令健卒劉五兒即寨
北小徑上大樹以䋲潛引百人登寨直前却之買
驢投崖死餘黨悉平太宗即位錄功賜金鞍良馬
從征高麗入王京取其西京而還賜金銷甲加鎮
國上將軍征東大元帥佩金符復命出師高麗將
行以疾卒贈推誠效義功臣榮禄大夫平章政事
追封興國公諡顯懿瑪努勒子元臣别名哈喇
哈斯(舊作哈剌哈孫今改正)年十六入宿衛應對進止有度
世祖謂丞相和爾和(舊作和魯火今改正)孫曰此勲臣子非
凡器也以為集賽筆且齊襲千戶將其父軍從伐
宋攻淮西戍清口取瓜州下通泰累有功至元十
二年從丞相巴延(舊作伯顔今改正)平宋進階武毅將軍
中衛親軍總管佩金虎符珠爾噶台(舊作只兒瓦台今改正)
叛圍應昌府時皇女魯國公主在圍中元臣以所
部軍馳擊珠爾噶台敗走追至魚兒濼擒之公主
賜賚甚厚奏請暫留鎮應昌以安反側居一歲召
至京師遷明威將軍後衛親軍副軍副都指揮使
還鎮應昌又三歲召還加昭勇大將軍帝以所籍
入權臣家婦賜之元臣辭曰臣家世清素不敢自
汚帝嘉歎不已進昭毅大將軍同僉江淮行樞密
院事罷歸高州帝親征納延元臣率家僮五十人
見行在所願效前驅移僉湖廣行樞密院時溪洞
施容等州蠻獠作亂元臣親入其境喻以禍福賊
首魯萬丑降卒官贈安遠功臣龍虎衛上將軍同
知樞密院事追封興國公諡忠靖子迪中奉大夫
湖廣宣慰使都元帥
謹按金之霸州屬中都元之霸州屬大都皆燕
地而𫝊於鼐爾稱得疾歸高州於元臣亦稱罷
歸高州高州元屬興中遼金俱有霸州彰武軍
之名其為興中之霸州無疑
何實元史何實𫝊何實字誠卿其先北京人曾
祖摶霄雄於貲好施與鄉里稱善人祖鼎敬父道
忠仕金為北京留守實少孤依叔父居氣節不凡
家人常入卧内見一青蛇蜿蜒衣被中駴視乃實
也及長通諸國譯語驍勇善騎射倜黨不羈遠近
慕其雄略咸歸心焉中原盗起錦州張鯨自立為
臨海郡王遣使納欵以叛伏誅鯨弟致初以叛謀
於實實厲聲叱曰天之運數在朔方汝等恣為不
軌徒自斃耳乃籍戶口一萬募兵三千來歸大將
穆呼哩與論兵事竒變百出欣躍稱賞遂引見太
祖獻軍民之數帝大悦命從穆呼哩選充前鋒以
功為帳前軍馬都彈壓穆呼哩東下齊數郡使實
帥師四千取燕南齊西之地遷兵馬都鎮撫從取
大同鴈門石隰等州悉平之引兵掠太原平陽河
中京兆諸城所向欵附錄功為元帥左監軍穆呼
哩卒子博囉(舊作孛魯今改正)嗣武仙復叛據邢實帥師
五千破之軍令嚴肅博囉命戍邢多善政邢民敬
如神明博囉征西夏以實分兵攻汴陳蔡唐鄧許
鈞睢鄭亳潁所至有功復命駐兵邢州分織匠五
百戶置局課織賜金虎符便宜行元帥府事邢因
武仙之亂歲屢饑請移匠局於博博囉從之太宗
數召入見賜坐與論軍中故事良久曰思卿效力
有年朕欲授以征行元帥後當重任實叩頭願辭
監軍之職幸得元佩金符督治工匠歲獻職幣優
游以終身帝不悦令射不能密使人覘之實臂果
不能舉始可其奏取金符親賜之授以漢字宣命
充御用局人匠達嚕噶齊子孫世其爵遣歸卒於
博子九人孫十七人子崇禮授應奉翰林文字從
仕郎同知制誥兼國史院編修官
劉亨安元史劉亨安𫝊劉亨安其先范陽人後
遷遼東川州初太師國王穆呼哩經略遼東兄世
英率宗族鄉人隸麾下分兵收燕趙雲朔河東以
功充行軍副總管平陽諸郡被兵之餘民物空竭
世英言於王曰自古建國以民為本今河東殺掠
殆盡異日我師復來孰給轉輸收存卹亡此時也
王善之以綘州邊地難其人奏授世英綘州節度
使兼行帥府事卒於師無子博囉命其族兄德仁
襲職金將伊喇副樞功綘州城䧟死之穆呼哩承
制命亨安領其衆奏賜金虎符授鎮國上將軍綘
州節度使行元帥府事兼觀察使從王師渡河入
關會大軍於鈞州敗金人於三綘山既而宋兵二
十萬攻汴將趨洛都亨安往拒之宋師奔潰追擊
百餘都元帥塔海征巴蜀出竒制勝戰功居多進
圍成都亨安為先鋒大破之於城西生擒宋將陳
侍郎有喬長官與亨安争功未幾攻城喬為砲所
傷亨安負之以出喬感愧從軍十年累著勲伐所
獲金帛悉推與將佐士卒咸樂為用卒子貞嗣職
孫三人宏彊弴
田雄元史田雄𫝊田雄字毅英北京人也幼孤
能樹立以驍勇善騎射知名金末署軍都統太祖
至北京率衆出降隸太師國王穆呼哩麾下從征
興中廣寧諸郡有功穆呼哩承制授雄隰吉州刺
史兼鎮戎軍節度使行都元帥府事平汾西霍山
諸柵以穆呼哩命授河中帥聽石天應節制太宗
時從攻西河興元䕫萬諸州論功尤最賜金符授
行軍千戶召為御前先鋒項之使攻破楨州雷家
堡奉旨招納河南降附得戶十三萬七千有竒民
皆安堵而别部將校縱兵虜掠民惶懼悔降雄力
為救護至出已財與之民得免害授鎮撫陜西總
管京兆等路事時關中苦於兵革郡縣蕭然雄披
荆棘立官府開陳禍福招徠四山堡砦之未降者
獲其人皆慰遣之由是來附者日衆雄乃教民力
田京兆大治事聞賜金符定宗時入覲於和林以
疾卒後追封西秦王子八人大明襲職知京兆等
路都總管府事
姚樞元史姚樞𫝊姚樞字公茂柳城人後遷洛
陽少力學楊惟中與之偕覲太宗世祖在潛邸遣
趙璧召至大喜待以客禮詢治道樞為書數千言
陳治平大經及救時之弊即位立十道宣撫使以
樞使東平拜太子太師樞曰皇太子未立安可先
有太師改大司農拜中書左丞昭文館大學士翰
林學士承旨卒謚曰文獻子煒仕為平章政事從
子燧官至翰林學士承旨以文章大家知名卒謚
曰從
謹按元無柳城縣盖元史成于倉卒偶沿志狀
用古地名又樞兄子燧元史亦有𫝊因生長在
洛陽故未采入他如金之圖克坦(舊作徒單今改正)克
寧其先金源縣人元圖圖爾噶(舊作吐吐哈今改正)其先
居武平北折連州劉濬其先興州人皆占籍他
處已久如斯類者概不泛列
趙炳元史趙炳𫝊趙炳字彦明惠州灤陽人父
宏有勇略國初為征行兵馬都元帥積階奉國上
將軍炳幼失怙恃鞠於從兄歲饑往平州就食遇
盗欲殺之兄解衣就縛炳年十二泣請代兄盗驚
異舍去甫冠以勲閥之子侍世祖於潛邸恪勤不
怠遂蒙眷遇世祖次桓撫間以炳為撫州長中統
元年命判北京宣撫司事北京控制遼東番夷雜
處號稱難治時參知政事楊果為宣撫使聞炳至
喜曰吾屬無憂矣李璮叛據濟南炳請討之將千
人獨當北面所俘獲即縱遣去曰脅從之徒不足
治也入為刑部侍郎兼中書省斷事官濟南妖民
作亂賜金虎符加昭勇大將軍濟南路總管炳至
止罪首惡餘黨解散歲凶發廪賑民而後以聞遷
遼東提刑按察使豪猾屏迹帝念關中重地思得
剛鯁舊臣以臨之授炳京兆路總管兼府尹皇子
安西王開府於秦詔治宮室悉聽炳裁制府吏卒
横慕擾民者即繩以法王命曰後有犯者勿復啟
請若自處之由是悉斂迹關民以安加鎮國上將
軍安西王相秋被旨入見便殿勞之曰卿去數載
衰白若此關中事煩可知己詢及民間利病炳悉
陳之因言王薨後運使郭琮郎中郭叔雲竊弄威
柄改中奉大夫安西王相兼陜西五路西蜀四川
課程屯田事餘軄如故即令乘𫝊往按琮等琮假
嗣王旨囚之炳子仁榮訢於上詔近待二人馳驛
脫炳且械琮黨偕來琮等留使者醉以酒先遣人
毒炳於平凉獄中其夜星隕冇聲如雷帝聞之撫
髀歎曰失我良臣琮等至帝親鞫問盡得其情命
仁榮手刃琮叔雲於東城籍其家以付仁榮對曰
不共戴天之人所蓄物皆取於民何忍受之别賜
鈔二萬二千五百緡為治喪具舊制無賻臣下禮
盖殊恩也六月詔雪炳冤特贈中書左丞謚曰忠
愍子六人仁顯早亡次仁表仁榮仁旭仁舉仁軌
仁榮仕至中書平章政事餘俱登顯仕
張庭珍(弟庭瑞)元史張庭珍𫝊張庭珍字國寳
臨潢全州人父楫金商州南倉使降太宗命監𣙜
北京等路賦課改北京都轉運使因家北京憲宗
即位以庭珍為筆且齊高麗擅徙居海中江筆島
遣庭珍往問答言大軍歲入侵掠避而走險不得
已也賂以金銀數千兩却之歸以狀聞帝為禁戍
兵無擅入其地高麗以安伐宋至閬州授安撫使
世祖即位自將北伐以庭珍熟知西京入漠南路
遣立沙井諸驛兼給糧運授同僉土蕃經略使安
南入貢不時以為朝列大夫安南國達嚕噶齊佩
金符由吐蕃大理諸蠻至安南世子光昞立受詔
庭珍責之光昞惶恐下拜既曰汝官朝列我王也
相與抗禮古有之乎庭珍曰王人雖微序於諸侯
之上光昞曰既稱大國何索吾犀象庭珍曰貢獻
方物藩臣職也光昞無以對益慚憒使衛兵露刃
環立庭珍解所佩弓刀坦卧室中曰聽汝何為光
昞及羣下皆服明年遣使随入貢帝大悦授襄陽
行省郎中從數騎抵南門呼宋將吕文焕語曰孤
城路絶欲以死守求空名如闔郡之人何文焕降
以功遷中順大夫宋平拜大司農卿南京路總管
兼開封府尹卒於官庭珍性清慎丞相巴延嘗語
人曰諸將渡江無不荒貪惟我與國寳始終自守
聞者以為知言弟庭瑞庭瑞字天表幼以功業
自許兵法地志星歴卜筮無不推究以宿衛從憲
宗伐蜀為先鋒中統二年授帥府參議留戍青居
諸軍攻開州建州庭瑞將兵築城虎嘯山扼二州
路宋將夏貴以師數萬圍之堅守踰月援兵不敢
進庭瑞度宋兵稍懈三分其兵夜劫貴營宋兵驚
潰以功授奉議大夫兵圍重慶以庭瑞練習軍事
改成都總管佩符虎舟楫兵仗糧儲皆倚以辦蜀
平陞諸蠻夷部宣慰使甚得蠻夷心授叙州等處
蠻夷部宣撫使改潭州路總管辭歸關中三年思
成都遂從漢中分家奴往居焉以疾卒
王克敬元史王克敬𫝊王克敬字叔能大寧人
幼竒穎常戲道旁丞相旺扎勒(舊作完澤今改正)見之曰
令器也大寧朔土習尚少文克敬獨孜孜為儒者
事既仕累遷江浙行省照磨監四明倭人互市先
是往監者懼夷情叵測嚴兵衛如待大敵克敬悉
去之撫以恩意帖然無敢譁番陽大饑總管王都
中出廪粟賑之行省欲罪其擅發克敬曰番陽距
此千里比待命民且死彼為仁而吾屬顧為不仁
乎都中因得免拜監察御史尋遷左司都事時英
宗勵精圖治丞相拜住請更前政不便者會議中
書堂克敬首言江南包糧民貧有不能輸當罷之
兩浙煎鹽戶當免其他役悉從之擢江西道廉訪
司副使轉兩浙鹽運司使首減紹興民食鹽五千
引入為吏部尚書乘𫝊至淮安墜馬居吳中養疾
元統初起為浙江行省參知政事請罷富民承佃
江淮田從之視事五月請老年甫五十九謂人曰
穴趾而峻墉必危再實之木必傷其根無功德而
忝富貴何以異此又曰世俗喜言勿認真臨事勿
認真豈盡忠之道乎讀書有所得者輒抄為書所
著詩文奏議𫝊於世卒贈中奉大夫陜西等處行
省參知政事追封梁郡公謚文肅子時以文學顯
歴仕中書參知政事至左丞以翰林學士承旨致
仕
崔敬元史崔敬𫝊崔敬字伯恭大寧之惠州人
通刑法名律之學天歴初辟御史臺察院書吏歴
刑部令史徽政院掾史遂陞中書掾用累考及格
授刑部主事遷樞密院都事拜監察御史上疏請
迎歸太后太子全母子之情又諫巡幸上都宜御
内殿出兼山北廉訪司事按部全寧獄有李秀以
坐造偽鈔連數十人而皆與秀不相識敬疑而讞
之詢知始謀者乃大同王濁十餘年事不泄而有
司誤以秀為濁捶楚之下秀自誣服耳移文至大
同果得濁至正初遷河南又遷江東所至抑豪強
惠下窮洗冤滯興學勸農百廢具舉同知大都路
總管府事直沽河淤數年中書省委敬浚治之給
鈔數萬錠募工萬人不三月告成除刑部侍郎歴
兵部尚書尋拜參知政事行省河南復為兵部尚
書兼濟軍軍民屯田使朝廷給以鈔十萬錠散於
有司招致居民軍士立營屯種歲收得百萬斛以
給邊防居歲餘其法井井召為大司農少卿遂拜
中書參知政事盗據齊魯敬與平章政事達蘭(舊作)
(答蘭今改正)參知政事阿普爾(舊作俺普今改正)分省陵州州
乃南北要衝無城郭居民散處敬兼領兵刑戶工
四部事供給諸軍事無不集丞相以其能上聞賜
之上尊仍命便宜行事山東郡邑之復敬之策居
多敬以軍馬供給浩繁民力日疲請行納粟之令
積粟百萬以給軍費民力稍蘇除山東行樞密院
副使遷江浙行省左丞卒贈資善大夫江浙行省
左丞如故諡曰忠敏
孫秀實元史孝友傳孫秀實大寧人性剛毅喜
周人急里人王仲和嘗托秀實貸富人鈔二千錠
貧不能償棄親逃去數年其親思之疾秀實日饋
薪米存問終不樂悉為代償取劵還其親復令奴
控馬齎金訪仲和使歸父子歡聚聞者莫不嗟美
又李懷玉等貸秀實鈔一千五百錠度無以償盡
還其劵不徵事聞詔旌之
劉廷讓元史孝友𫝊劉廷讓大寧武平人至順
初北方兵起民被殺掠廷讓挈家避山中有幼弟
方乳母王氏置之於懷兵急廷讓乃棄己子一手
抱幼弟一手扶母疾驅得免事聞旌之
張洪範石抹昌齡元史孝友𫝊居喪廬墓者
有北京張洪範興中石抹昌齡
列女(附)
唐
宜芳公主楊氏舊唐書元宗紀天寳四載三月
封外孫獨孤氏女為静樂公主出降契丹松漠都
督李懷節封外孫楊氏女為宜芳公主出降奚饒
樂都督李延寵九月契丹及奚酋長各殺公主舉
部落叛
謹按宜芳公主全唐詩小𫝊作宜芬公主云公
主本豆盧氏有才色天寳四載奚霫無主安禄
山請立其質子以公主妻之上遣中使護送至
滹池驛哀怨作詩一首題屏風曰出嫁辭鄉國
由來行路難聖恩愁遠道行路泣相看沙塞容
顔盡邊隅粉黛殘妾心何所斷他日望長安其
事蹟皆在天寳四載疑宜芬即宜芳也特一作
楊氏一作豆盧氏未可解耳至静樂公主雖見
唐書以無事實不錄又舊唐書紀内李懷節新
唐書契丹傳作李懷秀
遼
陳氏遼史列女傳邢簡妻陳氏營州人父陘五
代時累官司徒陳氏甫笄涉通經義詩賦一覽輒
誦尤好唫咏時以女秀才名之年二十歸於簡孝
舅姑閨門和睦親黨推重有六子陳氏親教以經
後二子抱朴抱質皆以賢位宰相統和十二年卒
睿智皇后聞之嗟悼贈魯國夫人刻石以表其行
及遷祔遣使以祭論者謂貞静柔順婦道母儀始
終無歉云
金
姚氏金史王維翰傳王維翰利州龍山人為定
海軍節度使避難率吏民結營堡自守力窮被執
妻姚氏亦不屈與維翰俱死詔贈芮國夫人諡貞潔
元
栢都賽兒元史文宗紀至順二年大寧和衆縣
何千妻栢都賽兒夫亡以身徇葬旌其門
趙哇兒(安氏魏氏)(張氏白氏)(劉氏)(謝氏)(蕭氏)
元史列女傳趙氏名哇兒大寧人年二十歲夫蕭
氏病劇謂哇兒曰我死汝年少若之何哇兒曰君
幸自寬脫有不諱妾必從君地下遂命匠制巨棺
夫殁自經死家人同棺斂葬焉又有大寧趙&KR0796;兒
妻安氏陳恭妻張氏武夀妻劉氏宋敬先妻謝氏
薩里(舊作撒里今改正)妻蕭氏興州某氏妻魏氏利州高
托卜嘉(舊作高塔必也今改正)妻白氏並以早寡不忍獨生
以死從夫事聞悉命褒表或賜錢贈䘏云
段氏張羽七姬墓權厝志七姬皆良家子事浙
江省左丞滎陽潘公皆為側室及敵抵境公日臨
戰一日歸召七姬謂曰我授國重寄義不顧家脫
有不宿戒若等毋為人嗤也一姬跪而前曰主君
遇妾厚請及君時死以報遂趨入室以帨自經死
於戶六人者亦相繼經死段氏大寧人年十八其
先死者也
謹按七姬墓在蘇州府城内以段氏為大寧人
故錄之
額森呼圖克(舊作也先忽都今改正)玉蓮元史列女傳
額森呼圖克蒙古欽氏大寧路達魯噶齊特穆爾
巴哈(舊作鐵木兒不花今改正)之妻以夫恩封雲中郡君夫坐
事免官居大寧至正十八年紅巾賦至與妾玉蓮
走泥寺中為賊所得令與衆婦縫衣罵曰我達魯
噶齊妻也汝曹賊也我不能為針工以從賊賊怒
殺之玉蓮因自縊者三賊併殺之先是其子旺扎
勒特穆爾(舊作完者帖木兒今譯改)年十四與父出城見執於
賊拜請以身代父死賊愛其姿秀遂挈以從久之
乃脫歸訪母屍並玉蓮葬焉
謹按特穆爾巴哈以免官居大寧則額森呼圖
克與玉蓮皆為流寓人不得屬之大寧以他無
可附故錄於此
欽定熱河志卷八十九
