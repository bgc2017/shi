欽定熱河志卷八十六
宦蹟
熱河職官先後蒞兹土者詳志題名以紀官守矣
而前代職官自北魏以迄遼金元英聲茂實代不
乏人雖事蹟散見史傳而歲月無可考據難以編
次謹採各本傳次第臚列用備舊聞志宦蹟第十
七其官本州郡者繫之人物云
北魏
安豐王猛魏書安豐王猛傳猛字季烈太和五
年封加侍中出為和龍鎮都大將營州刺史寬仁
雄毅甚有威略薨于州
張度魏書張衮傳張衮上谷漁陽人子度襲爵
臨渭侯上谷太守除使持節都督幽州廣陽安樂
二郡諸軍事轉和龍鎮都大將所在著稱
于洛拔魏書于栗磾傳于栗磾代人子洛拔以
功臣子拜侍御中散擢領監御曹事出為使持節
散騎常侍寧東將軍和龍鎮都大將營州刺史以
治有能名進號安東將軍
封回魏書封懿傳封懿渤海蓨人以族子叔念
為後高祖賜名回皇興初襲爵富城子世宗即位
尋除鎮遠將軍安州刺史山民愿樸父子賓旅同
寢一室回下車勒令别處其俗遂改
江文遥魏書江悦之傳江悦之濟陽考城人子
文遥少有大度肅宗初平原太守遷後將軍之安
州刺史善于綏納甚得物情時杜洛周葛榮等相
繼叛逆自幽燕以南悉皆淪陷惟文遥在介羣賊
之外孤城獨守鳩集荒餘且耕且戰百姓皆樂為
用建義元年卒于州長史許思祖等以文遥遺愛
在民復推其子果行州事莊帝除果通直散騎侍
郎假節龍驤將軍行安州事當州都督既而賊勢
轉盛臺援不接果以阻隔強寇内徙無由乃攜諸
弟并率城民東奔高麗天保中詔高麗送果等元
象中還朝
北齊
王峻北齊書王峻傳王峻靈邱人明悟有幹略
累遷恒州大中正隨諸軍平淮陰賜爵北平縣男
除營州刺史州地接邊城賊數為患峻遠設斥候
廣置疑兵常出其不意要擊之賊不敢發合境獲
安先是刺史陸士茂詐殺室韋八百餘人朝貢遂
絶至是峻分命將士要其行路室韋果至大破之
虜其首帥而還因厚加恩禮放遣之室韋遂納誠
欵初茹茹主人羅辰率其餘黨東徙峻度其必來
預為之備未幾菴羅辰頓軍城西峻設奇伏大破
之獲其名王郁久閭豆拔提等數十人送京師菴
羅辰遁走天統二年授驃騎大將軍儀同三司尋
加開府武平初除侍中四年卒贈司空公
高保寧北齊書高保寧𫝊高保寧代人武平末
為營州刺史鎮黃龍周師將至鄴幽州行臺潘
子晃徵黃龍兵保寧率驍銳并契丹靺鞨萬餘騎
赴救至北平聞鄴都不守歸周帝遣使招慰不受
敕書范陽王紹信在突厥中上表勸進范陽署保
寧為丞相及盧昌期據范陽城起兵保寧紹信引
集兵數萬騎救之至潞河知周將宇文神舉已屠
范陽還據黃龍竟不臣周
隋
陰夀(成道昂)隋書陰夀傳陰夀武威人周世屢
以軍功拜儀同從武帝平齊進位開府拜幽州總
管封趙國公開皇初高寶寧引突厥攻圍北平夀
率步騎數萬出盧龍塞討之保寧求救于突厥突
厥不能援保寧棄城奔于磧北黃龍諸縣悉平夀
班師留開府成道昂鎮之保寧遣其子僧伽率廣
騎掠城下而去尋引契丹靺鞨之衆來攻道昂苦
戰乃退夀患之遣人陰間其所親任趙世模等月
餘世模率其衆降寶寧復走契丹為其麾下所殺
北邊遂安
謹按寶寧北齊書作保寧
韋雲起舊唐書韋雲起傳韋雲起雍州萬年人
大業初為通事謁者會契丹入抄營州詔雲起護
突厥兵往討契丹部落啟明可汗發騎二萬受其
處分雲起分為二十四營四道俱引營相去各一
里不得交雜聞鼓聲而行聞角聲而止自非公使
勿得走馬三令五申之後擊鼓而發軍中有犯約
者斬紇干一人以徇于是突厥將帥來入謁之皆
膝行股戰莫敢仰視契丹本事突厥情無猜忌雲
起既入其界使突厥詐云向柳城郡欲共高麗交
易勿言營中有隋使敢漏泄者斬契丹不備去賊
營百里詐引南度夜復退還去營五十里結陣而
宿契丹弗之知既明俱發馳騎襲之盡獲其男女
四萬口女子及畜産以半賜突厥餘將入朝男子
皆殺之煬帝大喜集百官曰雲起用突厥而平契
丹行師奇譎才兼文武又立朝謇諤朕今親自舉
之擢為治書御史
謹按紇干新唐書為紇斤
韋冲隋書韋世康傳韋世康京兆杜陵人弟冲
拜營州總管容貌都雅寬厚能得衆心懷撫靺鞨
契丹皆能致其死力奚霫畏懼朝貢相續
唐
張儉唐書張儉傳張儉京兆新豐人以功除右
衛郎將累遷營州都督兼護東夷校尉坐事免詔
白衣領職營州部與契丹奚霫靺鞨諸蕃接畛高
麗引衆入寇儉率兵破之俘斬略盡復拜營州都
督太宗將征遼東遣儉率蕃兵先進略地至遼西
川漲久未度召還見洛陽宫陳水草美惡山川險
易并久不進狀帝悦拜行軍總管使領諸蕃騎為
六軍前鋒趨建安城破賊斬數千級封皖城郡公
程名振唐書程務挺傳程務挺洺州平恩人父
名振高祖詔授永寧令使率兵經略河北劉黑闥
陷洺州母妻為賊所得名振率衆邀擊糧道悉毁
賊水陸餉具黑闥怒殺其母妻賊平請手斬黑闥
以其首祭母拜營州刺史封東平郡公轉洺州刺
史太宗征遼東拜右驍騎將軍平壤道行軍總管
遷營州都督兼東夷都護擊高麗于貴端水焚其
新城歷晉蒲二州刺史鏤方道總管
李晦新唐書河間元王孝恭傳子晦乾封中為
營州都督以治狀聞璽書勞賜遷右金吾將軍檢
檢雍州長史摧擿奸伏無留隱吏下畏之高宗將
幸洛晦居守謂曰關中事一以屬公故晦治有異
績
宋慶禮舊唐書宋慶禮傳宋慶禮洺州永年人
開元初為貝州刺史河北度支營田使元宗欲復
營州于柳城慶禮盛陳其利詔慶禮等築城興役
三旬而畢拜慶禮御史中丞兼檢校營州都督開
屯田八十餘所數年間倉廩頗實居人漸殷慶禮
為政清嚴勤于聽理所歷之處人吏不敢犯卒贈
工部尚書諡曰敬
姜師度唐書姜師度傳姜師度魏州魏人元宗
徙營州治柳城拜營田支度修築使
李謹行唐書李謹行傳李謹行靺鞨人偉容貌
勇蓋軍中累遷營州都督家童至數千以貲自雄
夷人畏之
遼
牛温舒遼史牛温舒𫝊牛温舒范陽人剛正尚
節義夀隆中拜參知政事兼同知樞密院事攝中
京留守部民詣闕請真拜從之召為三司使
耶律富勒敦(舊作耶律僕里篤今改正)遼史耶律富勒敦傳
耶律富勒敦六院林牙圖魯下(舊作突吕不也今改正)四世
孫太平十六年和興中府以獄空聞清寧初歷長
寧匡義二軍節度使致仕
耶律古昱遼史耶律古昱傳耶律古昱北院林
牙圖魯卜四世孫有膂力工馳射開泰間詔鎮撫
西北部中京盜起命古昱為巡邏使悉擒之以功
歷開遠軍天成軍節度使卒贈同中書門下平章
事
耶律孟簡遼史耶律孟簡傳耶律孟簡裕悦烏
珍(舊作於越屋質今改正)之五世孫乾統中遷六院部太保
改高州觀察使修學校招生徒遷昭德軍節度使
以中京饑詔與學士劉嗣昌減價糶粟
馬人望遼史馬人望𫝊馬人望以才學稱咸雍中
第進士為松山縣令歲運澤州官炭獨役松山人
望請於中京留守蕭托歡(舊作吐渾今改正)均役他邑托
歡怒下吏繫幾百日復引詰之不屈蕭喜曰君為
民如此後必大用以事聞于朝悉從所請擢中京
度支司鹽鐵判官公私兼裕遷警巡判官公私兼
裕遷警巡使京城獄訟填委人望處决無一冤者遷
南京諸宫提轄制置歲中為保静軍節度使有二
吏兇暴民畏如虎人望假以辭色陰令發其事黥
配之是歲諸處饑惟人望所治粒食不闕路不鳴
桴遥授彰義軍節度使遷中京度支使始至府廪
皆空視事半歲積粟十五萬斛錢二十萬繦累遷
樞密直學士拜參知政事判南京三司使事以守
司徒兼侍中致仕卒諡曰文獻
金
完顔宗翰金史完顔宗翰傳完顔宗翰本名粘
沒喝漢語訛為粘罕國相薩該(舊作撒改今改正)之長子
也年十七軍中服其勇及議伐遼宗翰與太祖意
合太祖敗遼師于境上獲耶律色什(舊作謝十今改正)薩
該使宗翰及完顔希尹來賀捷即稱帝為賀及太
宗以下宗室羣臣皆勸進太祖猶謙讓宗翰與阿
里罕懣(舊作阿离合懣今改正)普嘉努(舊作蒲家奴今改正)等進曰若
不以時建號無以繫天下心太祖意乃決天輔五
年四月宗翰奏曰遼主失德中外離心我朝興師
大業既定而根本弗除後必為患今乘其釁可襲
取之天時人事不可失也太祖然之即命諸路戒
備軍事十一月宗翰復請曰諸軍久駐人思自奮
馬亦壯健宜乘此時進取中原羣臣言時方寒太
祖竟用宗翰策於是烏赫哩貝勒杲(舊作忽魯勃極烈呆今改)
(正)都統内外諸軍普嘉努宗翰魯宗翰(疑有誤)宗磐
副之宗峻領哈濟明安(舊作合札猛安今改正)皆授金牌伊
都(舊作余都今改正)為嚮導取中京實北京既克中京宗
翰率偏師趨北安州與羅索(舊作婁室今改正)圖克坦綽
囉(舊作徒單綽里今改正)合兵大敗奚王哈瑪爾(舊作霞末今改正)
北安遂降熙宗即位拜太保尚書令領三省事封
晉國王乞致仕不許天會十四年薨追封周宋國
王正隆二年例封金源縣王大定間改贈秦王諡
桓忠配享太祖廟廷
完顔阿喜金史完顔阿喜傳完顔阿喜宗室子
好學問襲父北京路筈柏山明安聽訟明決人信
愛之察廉能除彰國軍節度使副改上京留守判
官
布色(舊作僕散今改正)忠義金史布色忠義傳布色忠
義本名烏哲(舊作烏者今改正)上京博勒和(舊作拔盧古河今改正)
人魁偉長髯喜談兵有大略年十六領本穆琨(舊作)
(謀克今改正)兵從宗輔定陜西世宗立拜尚書右丞伊
喇鄂斡(舊作移剌窩斡今改正)僭號兵久不決右副元帥完
顔默音(舊作謀衍今改正)既敗之于霿&KR2038;河乃擁衆貪鹵
掠不追討而縱其子色克(舊作斜哥今改正)暴橫軍中士
卒不用命賊得水草善地官軍踵其遺餘水草乏
馬益弱賊軼出山西久無功忠義請曰契丹小寇
不時殄滅致煩聖慮臣聞主憂臣辱願效死力除
之世宗大悦即召還默音勒歸色克本貫拜忠義
平章政事兼右副元帥封榮國公賜以御府貂裘
賓鐵吐鶻弓矢大刀具裝對馬及安山鐵甲金牌
忠義至軍賊陷靈山同昌惠和等縣陣而西行忠
義追之及于花道宗亨為左翼宗叙為右翼與賊
而陣賊渡河先攻左翼偏敗右翼救之賊引去鄂
斡乃以精銳自隨以嬴兵護其母女輜重由别道
西走期於山後會集追復及於梟嶺西陷泉與賊
遇時昏霧四塞跬步莫覩物色忠義禱曰狂寇肆
暴殺戮無辜天不助惡當為開霽奠已昏霧廓然
及戰忠義左據南岡為偃(月)陣右迤而北大敗之
獲其弟紐(舊作裊今改正)俘生口三十萬獲襍畜十餘萬
車帳金珍以鉅萬計悉分諸軍賊走趨奚地遣將
追躡至七渡河又敗之既踰渾嶺復進軍襲之望
風奔潰遁入奚中降者相屬於路契丹平忠義朝
京師拜尚書左丞相封沂國公大定六年薨諡武
莊泰和元年配享世宗廟廷
赫舍哩(舊作紇石烈今改正)志寧金史赫舍哩志寧𫝊赫
舍哩志寧本名薩哈連(舊作撒曷輦今改正)上京和坦(舊作胡塔)
(今改正)安人沉毅有大略世宗使完顔默音征鄂斡
志寧以臨海節度使都統右翼軍鄂斡敗于長濼
西走志寧追及于霿&KR2038;河大破之於是元帥默音
右監軍福夀不急擊賊久無功右丞布色忠義親
自討賊而志寧擊賊有功上以忠義代默音志寧
代福夀封定國公賊略懿州界陷靈山同昌慶和
三縣睥睨北京會土河水漲賊不得渡乃西趨三
韓縣志寧方追躡之不敢乘勝遂西走是時大軍
馬瘦弱諸將欲止勿追志寧獲賊候人知賊自選
精銳與老小輜重分道期山後會集可擊其輜重
忠義以為然遂過移馬嶺進及裊西陷泉擊之賊
衆大敗涉水走鄂斡母徐輦舉營由羅和(舊作落括今改)
(正)岡西去追及之盡獲其輜重俘五萬餘人襍畜
不可勝計偽節度使六及其部族皆降鄂斡走奚
中至七渡河復敗之賊過渾嶺入于奚中志寧獲
賊將碩和卓(舊作稍合住今改正)釋弗殺許以官賞縱之歸
約以捕鄂斡自效碩和卓去見鄂斡秘不言見獲事
乃反間奚人于鄂斡曰陷泉失利奚人有貳志不
可不察是時鄂斡屢敗其下亦覺有心碩和卓乃
與賊帥舍圖肯(舊作神獨斡今改正)執鄂斡詣右都監完顔
思敬降志寧與萬戶清臣宗寧蘇格(舊作連哥今改正)等
追捕餘黨至燕子城盡得所畜善馬因至茂巴勒
(舊作抺拔里今改正)達之地悉獲之逆黨既平入朝為左副
元帥賜以玉帶經略宋事駐軍雎陽拜平章政事
封鹿平郡王薨明昌五年配享世宗廟廷
努延温騰烏達(舊作耨盌温敦兀帶今改正)金史努延温騰烏
達傳努延温騰烏達太師思忠侄也學問通達累
官同知太興尹京師盜賊止息事無留滯再遷尚
書正隆伐宋為武定軍都總管世宗即位授咸平
尹為北邊行軍都統改會寧尹都統如故是時初
定鄂斡人心未安烏達為治寬簡多備禦謹斥候
邊郡以寧改北京留守以廉察舉烏達所在有能
名無私過入拜參知政事
梁肅金史梁肅傳梁肅字孟客奉聖州人天眷
二年擢進士第調平遥縣主簿遷望都絳縣主以
廉入為尚書省令使除定海節度副使改中都警
巡使遷山東西路轉運副使宛平趙植上書曰前
中都警巡使梁肅勤恪清廉願加進擢改大興少
尹坐捕蝗不如期貶川州刺史削官一階解職上
御史便召左諫議大夫奚籲等訪問古今事少間
籲從容請曰梁肅材可惜解職太重上曰卿言是
也乃除河北東路轉運副使致仕薨諡正憲
伊喇(舊作移喇今改正)子敬金史伊喇子敬傳伊喇子
敬本名烏克德哷(舊作屋骨朵魯今改正)遼五院人讀書好
學轉簽書樞密院事同修國史出為河中尹請老
河中地熱上恐子敬不耐暑改興中尹子敬女自
懿州來興中省謁遇盜途中剽掠其行李且盡既
而還之謝曰我輩初不知為府尹家也尹有德于民
忍侵犯耶徙咸平廣寧尹致仕
高德基金史高德基傳高德基遼陽渤海人皇
統二年進士大定三年以察廉治狀不善下遷同
知北京路都轉運使事是年秋土河泛濫水入京
城德基遽命開長樂門疏分使入御溝以殺其勢
水不能為害
賈少冲金史賈少冲傳賈少冲通州人天眷二
年進士調營州軍事判官遷定安令大定二年調
御史臺典事累遷刑部郎中往北京決獄奏誅首
惡牽連者皆釋不問全活千人以本職攝右司員
外郎改順天節度使卒
伊喇鄂爾多(舊作移剌幹里朵今改正)金史伊喇鄂爾多傳
伊喇鄂爾多一名巴沁(舊作八斤今改正)系出遼五院使
通契丹字正隆間轉同知北京留守事會伊庫(舊作)
(遊古今改正)河闌子山等明安契丹謀亂時方發兵討
之别遣鄂爾多揮軍南下至松山縣為賊黨江哥
所執推為主盟要以契約鄂爾多怒曰我受國厚
恩豈能從汝反耶寧殺我契約不可得也賊知不
可屈乃困辱之使布衣草履逐馬而行且欲害之
鄂爾多說其監奴因得脱還六年九月改北京路
轉運使大定初為博州防禦使改通遠軍節度使
卒
大懷貞金史大懷貞𫝊大懷貞字子正遼陽人
皇統五年除閤門祇侯大定二年遷彰國安武軍
節度使改興中尹錦州富民蕭鶴夀殺人匿府少
尹家有司捕不得懷貞以計取之寘於法改彰德
軍節度使卒
伊喇富森(舊作多剌福僧今改正)金史伊喇富森傳伊喇
富森東北路烏楞古(舊作烏連苦今改正)河猛安人以蔭
補吏部令使簽北路臨潢按察興中治中莫州刺
史上言沿邊軍官私役軍人邊防不治及擾動等事
按察司專一體究各路宣差提控嚴勒禁治詔尚
書省行之大安初改沃州同知興中府事督民治城郭
浚濠為禦守備百姓頗怨頃之兵果至攻其北城富森
戰其北使備其西薄暮果攻其西以有備解去
盧克忠金史盧克忠傳盧克忠貴德州鳳集人
大定二年除北京副留守會民艱食克忠下令凡
有蓄積者計留一歲悉平其價糶之由是無捐瘠
之患轉陳州防禦使後以靖難軍節度使致仕卒
劉煥金史劉煥傳劉煥中山人天德元年進士
累遷北京警巡使捕二惡少杖扵庭中戒之曰孝
弟敬慎則為君子暴戾隱賊則為小人自今以往
毋狃于故習國有明罰吾不得私也自是無敢犯
者召為監察御史父老數百人或卧車下挽靴鐙
曰我欲復留使君期年不可得也尋遷同知北京
留守事世宗幸上京所過州郡大發民夫治橋梁
馳道以希恩賞煥所部惟平治端好而已上嘉其
意遷遼東路轉運使卒
傅慎微金史傅慎微𫝊傅慎微其先秦州沙漠
人遷居長安宋末登進士累官河東路經制使宗
翰已克汴京使羅索定陜西慎微率衆迎戰兵敗
被獲元帥宗翰愛其才學起為陜西經略使尋轉
中京副留守累遷太常卿除定武軍節度使移靖
難軍大定初復為太常卿遷禮部尚書卒
元
穆呼里(舊作木華黎今改正)元史穆呼里傳穆呼哩札剌
兒氏世居阿難水東太祖即位命統諸軍征遼東
次高州盧琮金朴以城降禆將蕭額森(舊作也先今改正)
以計平定東京進攻北京金人殺守將銀青推音
達渾(舊作寅塔虎今改正)為帥遂舉城降穆呼哩怒其降緩
欲坑之蕭額森曰北京為遼西重鎮既降而坑之
後豈有降者乎從之奏音達渾留守北京以烏葉
爾(舊作吾也而今改正)權兵馬都元帥鎮之遣高德玉劉布
色鄂爾(舊作蒲速窩兒今改正)招諭興中府同知烏里布(舊作)
(兀里卜今改正)不從殺布色鄂爾德玉走免未幾吏民殺
烏里布推土豪石天應為帥舉城降奏為興中尹
兵馬都提控錦州張鯨聚衆十餘萬殺節度使稱
臨海郡王至是來降詔穆呼哩以鯨總北京十提
控兵從呼蘭(舊作忽闌今改正)南征未附州郡穆呼哩密
察鯨有反側意請以蕭額森監其軍至平州鯨稱
疾逗留復謀遁去蕭額森執送行在誅之鯨弟致
憤兄被誅據錦州叛略平灤瑞利義懿廣寧等州穆
呼哩率蒙古巴哈(舊作不花今改正)等軍數萬討之進逼
紅羅山主將杜秀䧏奏為錦州節度使致陷興中府
進兵臨興中先遣烏葉爾等攻溜石山諭之曰今
若急攻賊必遣兵來援我斷其歸路致可擒也又
遣蒙古巴哈屯永德縣東候之致果遣鯨子東平
將騎兵八千步卒三萬援溜石蒙古巴哈引兵趨
之馳報穆呼哩夜半引兵疾馳遇于神水縣東夾
擊之分麾下兵之半下馬步戰選善射者數千令
曰我步兵無甲疾射之乃麾騎兵齊進大敗之拔
開義縣進圍錦州致遣張太平高益出戰又敗之
圍守月餘致憤將校不戮力殺敗將二十餘人高
益懼縳致出降伏誅詔封太師國王都行省承制
行事薨至治元年詔封魯國王諡忠武子博囉(舊作)
(孛魯今改正)嗣
烏葉爾(舊作吾也而今改正)元史烏葉爾傳烏葉爾沙卜
珠(舊作珊竹今改正)氏狀貌甚偉腰大十圍父曰圖魯噶
察(舊作圖魯華察今改正)以武勇稱太祖九年從太師穆呼
哩取北京領兵為先驅下之捷聞授金紫光禄大夫北
京總管都元師留撫其人綏懷有方自京以南相繼來降
金將塔倫(舊作撻魯今改正)以惠州漁河口為隘有衆數萬圖
復北疆烏葉爾以銳兵千人擊摧其鋒殺數千人獲其旗
鼓羊馬斬塔倫于軍中趙守王據興州烏葉爾討平之張
致以錦州叛又攻破之穆呼哩大喜以馬十匹甲五
事賞其功十二年充北京東京廣寧蓋州平州泰
州開元府七路征行兵馬都元師佩虎符卒
塔本元史塔本傳塔本伊拉古爾(舊作伊吾廬今改正)人
初從太祖討諸部屢阨艱危復從圍燕征遼西下
平灤白霫諸城軍士有妄殺人者塔本戒之曰國
之本民也殺人得地何益于國且畏無罪以堅敵
心非上意太祖聞而喜之賜金虎符俾鎮撫白霫
諸郡號行省都元帥管内得承制除縣吏死因得
專決久之徙治興平卒封營國公諡忠武
史秉直(子天倪天安侄天祥)元史史天倪𫝊史天倪燕之永
清人父秉直讀書尚氣義太師國王穆呼哩統兵
南伐所向殘破秉直聚族謀所以自全知降者皆
得免乃率里中老稚數千人詣涿州軍問降穆呼
哩欲用秉直秉直辭而薦其子乃以天倪為萬戶
而命秉直管領降人家屬屯霸州秉直拊循有方
遠近聞而附者十餘萬家尋遷之漠北降人道飢
秉直得所賜牛羊悉分食之多所全活從穆呼哩
攻北京北京降穆呼哩承制以秉直行尚書六部
事主饋餉軍中未嘗乏絶以老謝事歸鄉里卒三
子長天倪次天安次天澤天澤自有傳天倪始生
之夕白氣貫庭成童姿貌魁傑穆呼哩見而竒之
既以萬戶統諸降卒從穆呼哩略地三關已南至
于東海所過城邑皆下因言于穆呼哩曰金棄幽
燕遷都于汴已失策矣遼水東西諸郡金之腹心
也我若得大寧以㧖其喉襟則金雖有遼陽終不
能保矣穆呼哩善之從攻高州又從攻北京皆不
戰而克授右副都元帥改賜金虎符武仙降穆呼
哩承制以天倪為金紫光禄大夫河北西路兵馬
都元帥行府事仙副之仙之黨據西山腰水鐵壁
二砦以叛天倪直搗其巢穴盡掩殺之仙怒謀作亂
乃設宴邀天倪有知者止毋往天倪不從遂為仙
所殺天倪之赴真定也秉直密戒之曰觀武仙辭
氣終不為用宜備之天倪曰我以赤心待人人或
相負天必不容願無慮秉直乃攜其孫楫權還北
京至是人服其先識先是天倪擊鞠夜歸大星隕
馬前有聲心惡之果及禍天倪死時年三十九妻
程氏聞亂恐汚于賊乃自殺子五人其三人尚幼
俱死于難惟楫權在天倪弟天安字甫全秉直仲
子也秉直降太師穆呼哩以其兄天倪為萬戶而
質天安軍中從討錦州叛人張致平之從略地關
右生擒鄜州驍將張資禄號鐵鎗者武仙殺天倪
於真定天安率衆來會天澤併力攻仙敗走之以
功授行北京元帥府事撫治真定
謹按史天澤傳天澤秉直季子從其兄天倪帥
真定天倪遣護送其母歸北京什訥台(舊作肖乃台今)
(改正)傳云天澤送母還白霫副帥武仙殺天倪王
守道傳云天澤攻仙天安在白霫聞變率其兵
亦至蓋秉直雖永清人以其為北京元帥故有
歸北京還白霫之文初非流寓今以秉直天倪
天安入宦蹟而天澤不錄
秉直侄天祥父懷德尚書秉直之弟也太師國王
穆呼哩從太祖伐金天祥隨秉直迎降於涿穆呼
哩命懷德就領其黑軍隸帳下署天祥都鎮撫選
降卒身長武勇者二百人使領之招徠丁壯得衆
萬餘從取霸州文安大成滄濱長山等二十餘城
東下淄沂密三州所至皆先登詔賜以銀符從大
軍攻燕不克略地高州拔惠和金源和衆龍山利
建富庶等十五城惟大寧固守不下天祥獲金將
完顔和斯(舊作胡速今改正)穆呼哩欲殺之天祥曰殺一人無
損于敵適驅天下之人為吾敵也且其降時嘗許
以不死今殺之無以取信于後不若從而用之乃
以為千戶復合衆攻其城懷德先登擒其二將為
流矢所中歿于軍乃以所統黑軍命天祥領之天
祥憤痛父死攻之愈急與大帥烏葉爾(舊作野兒今改正)
降其北京留守伊德呼(舊作銀荅忽今改正)同知烏庫哩(舊作)
(烏古倫今改正)進攻北京傍近諸寨磨雲山王都統首詣
軍門降天祥命入列崖擒都統布拉克(舊作不剌今改正)
釋其縳曉以大義布拉克感泣願效死天祥察其
誠許與王都統往說降城子崖旺嘉努(舊作王家奴今改正)
乃命三人各將舊卒付空名告身使諭樓子崖等
二十餘寨悉降西乾河達魯(舊作荅魯今改正)五指山揚
兆努(舊作楊趙奴今改正)固守不下天祥擊之大小百餘戰
兆努死達魯敗走復聚衆攻龍山復大敗之達魯
戰死進克興中府張致盜據錦州從穆呼哩討平
之會契丹漢軍擒關肅復利州殺劉祿於銀冶遷鎮
國上將軍利州節度黎許部降民都總管監軍兵
馬元帥徇西夏破賀蘭山還遇賊射傷額出血目
為之昏歸北京授右副北京等七路兵馬都元帥
朝太宗于臚朐河乞致仕不允太宗用兵河南強
之從行轉漕河上給餉諸軍命領汴京百工數千
屯霸州之益津行元帥府事賜錦衣一襲初天祥
夜中流矢鏃入頰骨不能出至是金瘡再𤼵族自
口出睿宗聞而閔之授海濱和衆利州等處總管
兼領霸州御衣局人匠都達魯噶齊(舊作達魯花赤今改正)
行北京七路兵馬都元帥府事憲宗即位俾仍舊
職以疾卒
舒穆魯額森(舊作石抹也先今改正)元史舒穆額嚕森傳
舒穆嚕額森者遼人也其先嘗從蕭后舉族入突
厥及后還而族留至遼為舒嚕(舊作述律今改正)氏號稱
后族遼亡改舒嚕氏為石抹氏勇力過人善騎射
多智略豪服諸部聞太祖起朔方匹馬來歸首言
東京為金開基之地蕩其根本中原可傳檄而定
也太祖悦命從太師國王穆呼哩取東京師過臨
潢次高州穆呼哩令額森率千騎為先鋒額森曰
兵貴竒勝何以多為謀知金人新易東京留守將
至額森獨與數騎邀而殺之懷其所受誥命至東
京易置其將佐部伍三日呼穆哩至移師圍北京
城久不下及城破將屠之額森曰王師拯人水火
彼既降而復屠之則未下者人將死守天下何時
定乎因以上聞赦之授御史大夫領北京達嚕噶
齊(舊作達嚕花赤今改正)時石天應與豪酋數十據興中府
額森分兵降之奏以為興中尹又命額森副托和
倫(舊作脱忽闌今改正)色勒(舊作闍里今改正)必監張鯨等軍征燕
南未下州郡至平州鯨稱疾不進額森執鯨送行
在所帝責之曰朕何負汝鯨對曰臣實病非敢叛
帝曰今呼汝弟致為質當活汝鯨諾而宵遁額森
追殺之致已殺使者應其兄矣致既伏誅額森藉
其私養敢死之士萬二千人號黑軍者上于朝賜
虎符進上將軍以御史大夫提控諸路元帥府事
舉遼水之西灤水之東悉以付之後從國王穆呼
哩攻蠡州北城先豋中石死子察喇(舊作查喇今改正)亦
善射襲御史大夫領黑軍從穆呼哩攻平陽太原
隰吉岢嵐關西諸郡下之從國王塔斯(舊作塔思今改正)
征金帥宣撫萬奴于遼東之南京先豋衆軍乘之
而進遂克之王解錦衣以賜太宗嘉其功授真定
北京兩路達嚕噶齊卒于柳城
舒穆嚕拜達勒(舊作石抹孛迭兒今改正)元史舒穆嚕拜達
勒傳舒穆嚕拜達勒契丹人仕金為霸州平曲水
寨管民官太師國王穆呼哩率師至霸州拜達勒
迎降穆呼哩察其智勇竒之擢為千戶從覲太祖
于雄州佩以銀符充漢軍都統帝次牛闌山欲盡
戮漢軍穆呼哩以拜達勒可用奏釋之因請隸麾
下從平高州授左監軍佩虎符以北京都元帥烏
葉爾分領錦州紅羅山北京東路漢軍二萬始從
征伐及後為將大小百戰所至有功以疾卒于官
姚天福元史姚天福傳姚天福綘州人父居實
避兵徙鴈門天福幼讀春秋通大義及長以材辟
懷仁丞至元五年詔立御史臺以天福為架閣管
勾尋拜監察御史遷山北道按察使其民鮮知稼
穡天福教以樹藝皆致蕃富民為建祠刻石紀之
大德二年授江西行省參政以疾辭四年拜參知
政事大都路總管兼大興府尹以疾卒
王忱元史王忱𫝊王忱讀書明敏有才識平章
趙璧引見裕宗潛邸語稱旨命宿衞掌錢穀計簿
授山北遼東道提刑按察司副使駙馬博和哩(舊作)
(伯忽里今改正)數馳獵蹂民田忱以法繩之憲吏耿熙言
徵北京宣慰司積年逋負計可得鈔二十萬錠帝
遣使覈實熙懼事露擅增制語有并打算大小一
切諸衙門等事凡十二字追繫官吏至數百人忱
騐問知其詐熙乃欵伏裕宗薨于潛邸忱建言陛
下春秋高當早建儲嗣平章布呼密(舊作不忽木今改正)以
聞帝嘉納焉至大三年拜中奉大夫雲南行省參
知政事未行卒
伊蘇(舊作也速今改正)元史伊蘇傳伊蘇蒙古人倜儻
有能名拜中書平章政事改行省淮南賊陷大寧詔
伊蘇往討之至侯家店遇賊即前與戰自昏抵曙
散而復合伊蘇遣别騎繞出賊後賊腹背受敵大
敗之遂拔大寧擒首賊湯通周成等三十五人磔
于都市召入覲賞賚優渥進階金紫光祿大夫知
樞密院事既而賊雷特穆爾巴哈(舊作帖木兒不花今改正)程
思忠等陷永平詔伊蘇出師遂復灤州及遷安縣
時遼東郡縣惟永平不被兵儲粟十萬芻藁山積
居民殷富賊乘間竊入增土築城因河為塹堅守
不可下伊蘇乃外築大營絶其樵採數與賊戰獲
其偽師二百餘人平山寨數十又復昌黎撫寧二
縣擒雷特穆爾巴哈送京師賊急乃乞降于參政
徹爾特穆爾(舊作徹力帖木爾今改正)為請命于朝詔許之命
伊蘇退師伊蘇度賊必以計怠我師乃嚴備以偵
之程思忠果棄城遁去亟追至瑞州殺獲萬計賊
遂東走金復州詔還京師拜遼陽行省左丞相知
行樞密院事撫安迤東兵農委以便宜開省于永
平總兵如故金復海蓋乾王等賊並起西侵興中州
陰由海道趨永平聞伊蘇開省乃止伊蘇分兵防
其衝突賊乃轉攻大寧為守將王聚所敗斬其渠
魁衆潰西走伊蘇慮賊上窺都即調右丞和哩台
(舊作忽林台今改正)擊破之賊衆又大潰永平大寧于是始
平乃分命官屬勞來安集其民使什伍相保以事
耕種民為立石頌勲德博囉特穆爾(舊作孛羅帖木兒今改正)
伏誅詔以伊蘇為中書右丞相分省山東明兵取
山東伊蘇禦於莫州衆敗潰乃盡掠莫州殘民北
遁
達爾瑪實哩(舊作達禮麻識理今改正)元史達爾瑪實哩𫝊
達爾瑪實哩怯列台氏其先北方大族幼穎敏至
正五年經筵充選譯史累遷至上都留守兼開平
府尹加榮祿大夫分司土嶺東鎮三州以督轉輸
二十四年朝廷以前中書平章政事達實特穆爾(舊作)
(塔失帖木兒今改正)來為留守時博囉特穆爾擁兵京師而
皇太子出居于外達爾瑪實哩與逹實特穆爾皆以
忠義許國相與結人心以觀時變未幾改授達實
特穆爾為大司徒達實特穆爾謂達爾瑪實哩曰
我至京師則制于強臣未易圖也因留不行適都
濟爾(舊作脱吉兒今改正)以博囉特穆爾命屯兵噶爾(舊作蓋里)
(今改正)泊託腹心于宗王伊蘇也不堅授以金印俾
駐上都東郊而以留守善安集兵于幹齊爾(舊作瓦吉)
(剌今改正)部落達爾瑪實哩遇之有禮善安辭去博囉
特穆爾復調特穆爾托和(舊作託忽今改正)蘇克(舊作速哥今改)
(正)至上都以守禦為名事益矛盾達爾瑪實哩與
之周旋略無幾微見于外而密遣前宗正札爾古
齊(舊作札魯忽赤今改正)伊埒特穆爾(舊作月魯帖木兒今改正)潛通音
問于抗呼哈拉海(舊作罕哈哈剌海今改正)行樞密知院伊勒
塔拉(舊作益老塔兒今改正)請亟調兵南行又遣留守司照
磨陳恭取兵興州訪求在閑官吏之有才者約束
東西手巴勒噶齊(舊作八喇哈赤今改正)虎賁司糺集丁壯
苗軍火銃什伍相聯一旦布列鐵旛竿山下揚言
四方勤王之師皆至特穆爾等大駭一夕東走其
所將兵盡潰由是達爾瑪哩增修武備備城守益
嚴二十五年皇太子在冀寧命立上都分省達實
(舊作達世今改正)特穆爾為平章政事達爾瑪實哩為右
丞便宜行事以固護根本圖沁(舊作禿堅今改正)特穆爾
用博囉特穆爾命以兵犯上都先遣利用少監特
爾格齊(舊作帖里哥赤今改正)至上都令廣備糧餼遠近大
軍達爾瑪實哩開陳大義戮之于市民情乃定已
而圖沁特穆爾率鐵甲馬步軍蔽野而至呼聲動
天達爾瑪實哩申明順逆之理以安人心巡視城
壁晝夜不息夜遣死士縋城下焚其攻具而調副
留守圖嚕默色哈雅(舊作秃魯迷失侮牙今改正)引兵由小東
門出與之戰大卧龍岡敗之未幾博囉特穆爾伏
誅圖沁特穆爾皆奔潰上都以安拜中書右丞兼
上都留守提調虎賁司加光祿大夫賜黃金繫腰
仍命提調東西手巴勒噶齊既而上都分省罷遥
授中書平章政事上都留守位居第一力辭不允
召為大宗正府伊克札爾固齊(舊作也可扎魯忽赤今改正)遷
翰林學士承旨除知樞密院事大撫軍院事
欽定熱河志卷八十六
