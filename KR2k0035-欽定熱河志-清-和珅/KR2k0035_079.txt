欽定熱河志卷七十九
寺廟三
溥仁寺
溥善寺
普寧寺
普佑寺
安遠廟
普樂寺
溥仁寺在熱河
行宫東三里許康熙五十二年
聖祖仁皇帝六旬萬壽蒙古諸藩恭建祝
釐寺南嚮門額曰溥仁寺兼清漢蒙古文門内天王殿三
楹恭懸
聖祖御書寺額又内正殿七楹供三世佛
聖祖御書額曰慈雲普蔭
皇上御書額曰具大自在聯曰以清淨果證因護持斯
萬現廣長舌說法震動大千殿廡立碑二恭鐫
聖祖御製溥仁寺碑文左清文左漢文碑隂及碑左方恭
鐫
御製詩又内後殿九楹供無量壽佛
御書額曰寳相長新聯曰虚無梵唄空中唱縹緲天花
坐上飄寺屏山帶水刹影干雲恭繹
聖製繼繩紹述慕切
羹牆所由大千世界咸躋
仁壽之域也
聖祖御製文
溥仁寺碑文(四集)
康熙五十二年朕六旬誕辰衆蒙古部落咸至闕廷奉
行朝賀不謀同辭具䟽陳懇願建刹宇為朕祝釐朕思
治天下之道非奉一己之福合天下之福為福非私一
己之安徧天下之安為安柔遠能邇自古難之我朝
祖功
宗德遠服要荒深仁厚澤淪及骨髓蒙古部落三皇不治
五帝不服今已中外無别矣論風俗人情剛直好勇自
百年以來敬奉釋教並無二法謹守國典㒺敢隕越不
識不知太和有象朕每嘉焉鑒其悃誠重違所請念熱
河之地為中外之交朕駐蹕清暑歲以為常而諸藩來
覲瞻禮亦便因指山莊之東無關于耕種之荒地特許
營度為佛寺陶甓于冶取材于山工用無輸輓之勞金
錢無踰侈之費經始訖功告成不日歴觀往史遹遡前
朝版籍有區幅員未廣兹熱河之奥壤迺紫塞之神臯
名號不掌于職方形勝無聞于地志朕以凉德撫育萬
方邊牆之外悉為畿甸諸藩于此建寺介福率先恐後
無小無大罔不來同觀我觀民思維此理特題額曰溥
仁將欲汪濊之澤均霑率土升恒之慶廣洽普天徧覆
含宏民胞物與咸躋夀考各遂生成藉諸藩祝朕之忠
誠為萬方祈純嘏之錫爰紀斯文勒諸貞石康熙五十
三年三月十八日
御製詩
詣溥仁寺(甲戌)
祇園山館東佳氣鬱蘢蔥帶水塵凡隔屏山秀色融度
橋尋淨地指樹識禪叢五日宜人霽一天華黍風占年
惟此樂禱久更何衷拱讀
穹碑罷(是寺建於康熙五十二年中有皇祖御製碑文)
天襟想像中
溥仁寺(癸未)
朔日禮蘭若渡言武列濱松門瞻
玉篆蓮座現金身忍草衆香國禪枝大法輪敬窺
當日意溥願物歸仁
過武列水詣溥仁寺瞻禮(甲申)
武列潦全退柴槁宛易搘過河路非遠策馬意為怡香
界梵聲出寥天霽色披早粱有穫者按轡看移時
出山莊詣溥仁寺瞻禮(丙戌)
梵宇建多年每來展謁虔過河無盛潦滿谷有良田即
看西成近稍紓午夜懸
仁皇貽樂利溥被浹垓埏
詣溥仁寺瞻禮(己丑)
河畔多年建梵宫(寺建於康熙癸巳年雖以時修葺兹奉皇太后慈諭復飭莊嚴)鼎
新瞻禮策青驄顧名緬
昔期民樂(寺名賜額皇祖所也)祈實斯今祝歲豐有相莊嚴亦真
諦惟檀德業自
慈躬瓣香心願於何結
無量夀希與佛同
溥仁寺瞻禮(庚寅)
渡河策馬謁花宫聳倚峯青垣繚(去聲)紅兩字溥仁含覆
遍千秋
聖日照臨中誰云佛教異儒教試看不同有大同詎止山
莊孳萬戶九州
恩澤被無窮
溥仁寺瞻禮(壬辰)
渡河梵寺禮金容結搆猶堪仰
舊蹤真是虞書見
唐帝奚稱宋史贊仁宗民情樂利芃青稼
聖日光華朗碧峯無作率由尚瞠若亹予惟益勵寅恭
六月朢日溥仁寺瞻禮因閱稼(癸巳)
過河禮梵寺便以閱山田華黍翻風秀錦蔬帶露鮮法
門入不二月相映同圓敬識
當年意溥仁遍大千
溥仁寺瞻禮(甲午)
興州最古寺每到禮應親策馬河橋度垂鞭農務詢即
看優澤霈實勝小霑頻(熱河一帶近每霑三四寸之陣雨然不似此番十分透足也)
屏息法雲地溥仁真溥仁
過河詣溥仁寺瞻禮(乙未)
祇園底事定瞻禮為有
奎章楣梠懸六十餘年
旉厚澤百千禩世
示乘乾能仁仁亦謂斯耳曰溥溥誰得並焉烟火萬家民
樂利(萬家烟火隨民便山莊中皇祖御書聯句也)
山莊小試已如然
過河詣溥仁寺瞻禮(丙申)
穹碑一拱讀(康熙癸巳恭遇祝釐皇祖六旬萬夀諸蒙古王公懇搆梵剥皇祖鑒其誠悃遂)
(仁)(允於山莊東建此寺額曰溥御製文紀其事立碑寺中)猶見衆藩誠懷畏至
今切河山奕世盟伊余守
家法遠域奉朝正(自平定準噶爾以後新附諸藩俱以每歲八月間至山莊隨内札薩克諸蒙古)
(王公慶祝及土爾扈特全部歸順其汗渥巴錫等復率衆朝覲宴賚於此)隕越庶免議惕乾
益凜情
過河詣溥仁寺瞻禮(己亥)
清曉鳴鞭過武列(詣溥仁寺必須過橋此河為固都爾呼即古之武列水也)乘涼減
從謁祇園祝
釐昔日諸藩部(此寺係康熙癸巳年蒙古王公等捐建以祝皇祖六旬萬壽)考蹟此
時古法門(熱河所有諸寺以此為最古)試看度生藉慈力詎殊畫象
注乾元循名責實扵斯切佛道中原世道存
溥仁寺(庚子)
最久招提武列東(此寺康熙癸巳年蒙古王公建為為皇祖六旬萬壽祝釐于諸寺中)
(最久)
奎章題額企思中溥仁原寓止仁意梵教由來儒教通樂
利仍看今自昔人天底論色分空施檀供養留
慈蹟瞻禮無端感切衷
溥仁寺瞻禮作(辛丑)
初地真初地(是寺為康熙年間衆蒙古扎薩克恭祝皇祖萬壽而建為熱河剏有佛宇)溥
仁緬
溥仁萬方
貽樂利百世仰
尊親慧樹三天古禪花四季春教為神道設總為(去聲)牖斯
民
溥仁寺瞻禮(壬寅)
祇園歴六十年陳肯搆於斯合鼎新(溥仁寺自康熙癸巳蒙古王公等為)
(週甲皇祖恭祝六旬萬夀所建計今又逾爰勅所司重新丹艧亦志堂搆之意)恰值丹青兹
慶落因來瞻禮至誠申渡河多稼迎眸潤過雨千峯着
意皴免賦以三蠲漕二(將天皇祖時曾特頒免一恩諭下額賦三年輪周其)
(各省漕米並御極加恩分作三年輪免一次實亘古未有之曠典余以來于丙寅庚寅丁酉三次蠲免天)
(下正賦丙戌庚子兩次蠲免各省漕粮亦惟仰承皇祖仁愛之心敬承無斁云爾)繼繩亦曰
溥
前仁
溥善寺在熱河
行宫東溥仁寺後百步許康熙五十二年
聖祖仁皇帝六旬萬夀蒙古諸藩恭建祝
釐寺南嚮門内天王殿又内前殿三楹左右配殿各三楹
又内正殿七楹
御書聯曰總攝三摩資善果普函萬象護祥輪左右配
殿各三楹又内佛樓七楹僧一區
普寧寺在熱河
行宫東北五里獅子溝乾隆二十年平定準噶爾
上幸避暑山莊四衛拉特部落來覲
賜宴封賚
敕建普寧寺以昭
武成仿西藏三摩耶廟制寺南嚮聯額皆
御書門外樹坊三中額曰勝緣曰法護東額曰金界曰
寳林西額曰福田曰覺海門額曰普寧寺門内正
中碑亭植碑三恭鐫
御製碑文左右鐘鼓樓中天王殿五楹又内正殿七楹
供三世佛前楹額曰金輪法界聯曰鎮留嵐氣閒
庭貯時落鍾聲下界聞殿内額曰大雄寳殿聯曰
福溥人天阿耨耆闍開紫闕妙涵空有栴檀薝蔔
擁金繩殿内佛背光上額曰仁佑大千後楹聯曰
震旦教宏宣廣刹曇霏普資福蔭朔陲功未定新
藩鱗集長慶寧居殿後從盤道上閣供諸佛菩薩
額曰大乘之閣月臺左右五色浮屠四列四大部
洲四小部洲閣三層各七楹下層額曰鴻庥普蔭
前楹聯曰耆崛天開金碧輝煌香界朗精藍雲護
栴檀馣&KR3488;梵林深閣内聯曰具大神通完十行是
真清淨現三身二層聯曰廣大真言參不漏色空
妙諦證無遮上層額曰真如圓滿聯曰傳大千法
寳闡第一宗風閣東精舍五楹為
臨憩之所額曰妙嚴室聯曰對物共春臺豳風入詠願
人登福地王會成圖閣西為講經堂洪維我
皇上以無量願力創開福地俾西域萬象億載普寧入
寺瞻仰者合掌頂禮頌
神功而祝
聖夀真如普賢震旦湧現皈依也
御製文
普寧寺碑文(乙亥)
乾隆二十年夏五月平定準噶爾冬十月大宴賚四衛
拉特部落舊附新歸之衆于避暑山莊曰綽羅斯曰都
爾伯特曰輝特曰和碩特四族台吉各封以汗王貝勒
貝子公若而人其無隷屬之宰桑則歸之公如内八旗
外四十九旗喀爾喀四部之例至是而内外一家遐邇
同風之言允符昔我
皇祖之定喀爾喀也建彙宗寺于多倫諾爾以一衆志式
循
舊章建普寧寺于山莊之北麓而為之記曰
皇天有輔德之私
至聖有越世之度君子有見幾之作兆人有可格之誠我
國家撫有衆蒙古詎準噶爾一部終外王化雖庸衆有
威之不知畏惠之不知懷地不可耕民不可臣之言其
然豈其然哉以我
皇祖
皇考聖德神功經文緯武其于奠伊勒銘格登山朝四部
落之衆而錫之爵賜之幣式宴陳舞可汗起奉酒稱萬
夀如今日者何難默契
大造意有待是以遵養時晦垂成弗為予小子敬承
乾佑以為不可失者時遲徊觀望寧
二聖付託藐躬之意且此山莊即
皇祖歲時巡覲諸蒙古賓客之所也越三十年而克見準
噶爾之衆咸覲于此豈非
皇天無私惟德是輔
至聖之度越世先知而見幾君子之作予亦不敢不勉衛
拉特之衆豈終不可格以誠哉蒙古向敬佛興黃教故
寺之式即依西藏三摩耶廟之式為之名之曰普寧者
盖自是而雪山蔥嶺以逮西海恒河沙數臣庶咸願安
其居樂其業永永普寧云爾復依普賢世界品而述偈
言
抖贊轉輪王功德甚深大造寺於西域
其名三摩耶逮今千歲餘願海裝嚴就
肖彼須彌山巍閣凡三層日月在兩肩
地金風水輪其内小鐵圍大鹹海水滿
持地障碍山馬耳及善見擔木並持軸
持雙凡七山其中乃香水其上堅手天
持鬘及恒憍四天王所住復有四方天
其數各以八中乃忉利天善見帝釋宫
欲界四天子色界無色界次第居其上
東曰勝神洲小勝及勝勝左右以次住
南曰瞻部洲妙拂並小拂左右以次住
西曰牛賀洲行道將小行左右以次住
北曰俱盧洲最勝復謟勝左右以次住
供養物無數如普賢願海復為四色㙮
義出陀羅尼四智標功用懿此避暑莊
古佛所游歴較彼衛藏地佛土無差别
有來衆蒙古及新衛拉特咸敬黃教人
爰作大利益肖彼三摩耶為奉天人師
作此曼挐羅嚴㓗身口意依法香泥塗
一切皆清淨香花供養具法螺法音聲
轉無量法輪聚無量法衆誦無量法寳
作無量法事我聞普賢言華藏莊嚴海
是毘盧遮那往劫修行處種種寳光明
大雲徧一切捨身䓁塵刹以昔願力住
徧十方國土出苦向菩提方便示調伏
世界所有塵一一見法界現佛如雲集
此是如來刹大願周法界一切化羣生
莊嚴從此出西土及震旦究竟無同異
衆生皆安稳暨蠕動肖翹遂生明佛性
稽首天人師普賢行如是
平定準噶爾勒銘伊犁之碑(乙亥)
惟
天盡所覆俾我皇清罔不在宥惟清奉
昊天撫薄海兆庶悉主悉臣(叶)
太祖
太宗
世祖肇基宅中皇耆其武
聖祖
世宗覲光揚烈克臻郅隆逮予藐躬思日孜孜期四海同
風咨汝準噶爾(叶)亦蒙古同𩔖何自外攜數世梗化簒
奪相仍碩仇其下厥達瓦齊甚毒于酲衆心疷疷如苖
斯蟊如虺斯螫衆口嗷嗷視爾嗷止予焦勞止期救不
崇朝止視爾疷止予噫嘻止亟出汝塗泥止迺命新附
爾為先鋒熟悉其路乃命勁旅攜數月粮毋或掠擄師
行時雨王旅嘽嘽亦無潦阻左旋右抽王旅渾渾既遐
以休烏魯木齊及五集賽度之折折台吉宰桑迎降恐
後奚事斧吭波羅㙮拉闥爾奇嶺險如關闔倒戈反攻
達瓦齊走旦夕途窮回部遮獲彼鼠斯喙地入無隙露
布飛至受俘午門爰貸其罪自今伊始回部我臣伊犁
我宇(叶)曰綽羅斯及都爾伯特和碩特輝特封四可汗
衆建王公游牧各安宰桑公臣屬我旗籍誰爾苦辛爾
恭爾長爾孳爾幼徐以教養爾駝爾牛爾羊爾馬畜牧
優游分疆各守毋相侵陵以干大咎齊禦外域曰布魯
特越哈薩克醉飽食敬興黃教福自天錫伊犁平(叶)矣
勒貞珉矣於萬斯年矣
平定準噶爾後勒銘伊犁之碑
天之所培者人雖傾之不可殛也
天之所覆者人雖栽之不可殖也嗟汝準噶爾何狙詐相
延以世而為賊也強食弱衆凌寡血人于牙而蔑知悛
易也云興黃教敬佛菩薩其心乃如夜义羅刹之以人
為食也故罪深惡極自作之孽難逭活也先是分封四
部衆建宰桑四圖什墨廿一昂吉盖欲繼絶舉廢以休
以息也而何煽亂不已焦爛為期終于淪亡胥盡伊犁
延袤萬里寂如無人之域也是非我佳兵不戢以殺為
德也有弗得已耳西師之什實紀其詳悉也以其反覆
無常遲益久而害益深則其叛亂之速未嘗非因禍而
致福也是盖
天佑我皇清究非人力也伊犁既歸版章久安善後之圖
要焉已定者詎宜復失也然屯種萬里之外又未可謂
計之得也其潜移默運惟
上蒼鑒之予惟奉時相機今日之下亦不敢料以逆也是
平定準噶爾後勒銘伊犁之碑所由作也
御製詩
妙嚴室(有序)(丁丑)
乾隆乙亥平定四衛拉忒諸部落皆尊敬黃教故
肖西藏三摩耶式建普寧寺於山莊之北置室其
旁以為憩息之所名曰妙嚴而係以詩
疆拓因來四衛拉寺營爰肖三(去聲)摩耶花宫具見嚴而
妙别室還饒清且嘉彈梵禽音出松架疊屏山翠入忩
紗即聲即色皆香氣童子當年悟未差(用楞嚴經語)
普寧寺觀佛事(己夘)
蒙古等皆敬宗喀巴黃教故於山莊之北建此梵
刹聚黃衣者流而唪梵唄且達什達瓦餘衆歸降
者嚮風慕化咸使安居樂業兹令演步蹈法事俾
衆觀之並成是什
塞垣筏寳煥林珠大聚衣黃偏袒徒宗喀巴傳慧燈燿
三摩耶式梵宫圖(是寺肖西藏三摩耶寺為之)象龍步蹈惟天力老
幼駢觀與衆娛神道何妨權設教若論佛法本來無
妙嚴室六韻(辛巳)
梵寺肖三摩文軒别一窩當秋常至止值暇聽波羅䅶
水帶峯鷲香林襟嶺螺憑忩參妙偈摛管得新哦那有
寒山入堪招玉局過天花都不著幽籟拂雲和
普寧寺(癸未)
厄魯胥平定因之建普寧敢云識耆武惟是藉
蒼靈新戸遷來衛(達什達瓦部下餘衆遷居寺旁授室給食休養日久遂成一大聚落)名經
轉處聽八年事已過(是寺建於乙亥年)贔屓永亭亭
普佑寺在熱河
行宫東北六里許乾隆二十五年
勅建寺南嚮門三楹
御書額曰普佑寺内為正殿額曰大方廣殿聯曰妙相
現莊嚴仁敷華梵慧因資福德喜洽人天殿内額
曰大千功德聯曰法演大乘妙因宗海藏福覃諸
界慈願溥恒沙更内為天王殿後為法輪殿最後
為經樓寺中諸佛皆倣西藏塑像地較諸寺最東
漸近錘峯倚山麓而開道場最為幽勝慈雲慧日
廣蔭大千當有八部天龍護持寳界矣
安遠廟在熱河
行宫東北山麓距普寧寺東南二里許乾隆二十四
年以降人達什達瓦部遷居山下二十九年
敕建安遠廟倣伊犁固爾札廟式廟西南嚮門額曰安
遠廟繚垣正方四面各有門中為普度殿三層週
以迴廊六十有四楹所謂都綱也迴廊前立石鐫
御製詩具清漢蒙古唐古忒四體書殿内
御書聯曰竺乾雲護三摩峙朔塞風同萬里綏殿壁週
繪佛國源流各識佛號於其旁亦四體書殿最上
層恭藏
御用甲伏昭
鴻勲也每歲藩部入
覲咸集廟下莫不歡喜膜拜讃嘆佛力涵濡
聖恩安遠之義大矣
御製詩
安遠廟瞻禮書事(有序)(乙酉)
伊犂河北舊有廟曰固爾扎都綱三層繚垣周一
里許當噶爾丹策凌時以五集賽更番居此誦經
每歲首盛夏準噶爾之衆膜拜頂禮者遠近咸集
其俗素奉黃教往往捐珍寳施金銀以事&KR0724;嚴廟
之閎贍遂甲於漠北阿逆之叛賊黨肆掠焚刦廟
乃燬廢曾用韓愈陸渾山火詩韻以紀其事及我
師再平伊犂其地並建城堡而梵宇之僅存煨燼
之餘者已不可復整亦不必為之復整也因思山
莊為秋蒐肆覲之所舊蕃新附絡繹鱗集爰規東
北岡阜肖固爾扎之制營建斯廟名之曰安遠集
梵僧演步蹈以慶蕆事惟時都爾伯特郡王策凌
烏巴什等適以朝賀至與達什達瓦部衆之隸居
兹土者歡喜額手僉謂琳宫晃曜妙相莊嚴不常
曩時在固爾扎禮都綱聞唄讃也然余之所以為
此者非惟闡揚黃教之謂盖以綏靖荒服柔懷遠
人俾之長享樂利永永無極云因系十韻以識緣
起如此
伊犂兵燹後梵宇為(去聲)重為縮地齊近遠歸宗何改移
今朝初慶落戎索永延釐聳峙輝山麓來瞻渡水涯制
仍固爾扎境一毘耶離唱唄格隆侣(喇嘛中之格隆如僧中之受五戒者)
歸其達瓦貽(達什達瓦舊屬歸旗者居於此其願為喇嘛者聽之)維新同致敬憶
舊孰含悲羣訝胡寬市予懷范燮辭藉無示敗彼詎有
覩成斯置器厪安處恢綱靖遠陲
安遠廟(丙申)
東嶺琳宫接題門各有名匪尊不二法緣繫衆藩情(蒙古)
(素奉黃教而伊犂之固爾札廟莊嚴特盛尢其所尊禮者仿其制建安遠廟於此每歲駐蹕山莊舊藩新附絡)
(繹鱗集俾之瞻仰斯廟益增歡喜以示柔懷遠人之意非衹闡揚象教也)佛日迎薰朗慧雲
收雨征金川兹武定安遠永銷兵
安遠廟(辛丑)
新疆底定後安遠建衹林(是廟肖準噶爾固爾扎之式為之)萬里夜來
往(自平定新疆後伊犂駐以將軍回部各駐欽差大臣烏魯木齊則設都統興屯耕驛跕相通百姓來往貿)
(易者夜行無恐較之内地尤為安貼也)廿年久静愔衆生資庇蔭一己致
虔欽回逆偏猖近(阿桂奏閏五月初九日分派官兵四路攻勦賊營搶得賊卡四座殺賊百)
(餘名乃賊人尚敢傾穴出迎拚死抵拒現在另籌進取于賊營迤心嚴密圍困令其無路覓食等語連日切盼)
(佳音又未能即刻擒獲殊增憤懣)陳師却愧心
安遠廟(壬寅)
始自遠人徠(先是癸酉冬都爾伯特台吉策楞等率衆來歸甲戌秋輝特台吉阿睦爾撒納和碩)
(特台吉班珠爾又各率數萬人來歸若而人不可使占居喀爾喀地于是始議兩路進師既而定伊犁闢新疆)
(歲乙酉遂仿伊犁固爾扎都綱建廟額曰安遠)非期疆宇恢蹟乖成事順功就
賴
天培(西師之役自乙亥春兩路進兵遂摛逹瓦齊定準噶爾諸部無何阿睦爾撒納叛逃逆黨煽附丙子春我)
(師追討阿逆竄跡哈薩克嗣哈薩克稔其反復請擒賊自效阿逆隻身竄入俄羅斯竟㐲冥誅又回部大小和卓)
(木久為準噶爾所居我師既定伊犁擇其囚恩撫之乃二酋孤恩助惡屢抗官軍賴天恩助順狡謀莫逞)
(二酋遠遁入拔達克山其汗素爾坦沙殺賊函首以獻回部悉平西陲底定盖屢變屢安適成我事詳見所著)
(開惑論)責實誠幸耳循名豈易哉伊犁耕作圖保泰慎籌
裁
普樂寺在熱河
行宫東北二里許西陲平定後既建普寧寺安遠廟
以示綏懷廟南地勢寬廣三十一年復
勅建兹寺東嚮
御書門額曰普樂寺前殿額曰宗印殿左右配殿各一
北為勝因殿南為慧力殿皆兼清漢蒙古唐古忒
四體書正殿供上藥王佛額曰福慧圓成聯二一
曰龍象護諸天毫相瞻時妙嚴普覺漠瀛會初地
法輪轉處安樂常臻一曰三摩印證喻恒河人天
皆大歡喜七寳莊嚴現香界廣輪遍諸吉祥西有
門達經壇門内植碑一恭鐫
御製碑記壇上四面有門東額曰須彌增勝西額曰舍
衛現祥上有圓亭二層前檐額曰旭光閣皆兼四
體書亭中四面有聯東曰竺乾法示西來意震旦
光圓東嚮因西曰化成層拱通乾闥屬國環歸過
月氐南曰花凝寳蓋皈真相雲擁祥林現化身北
曰妙演梵城超最上廣臻法會樂無遮又東山門
一座額曰通梵門亦兼四體書每歲
秋巡諸藩入
覲瞻禮金容如上春臺同遊
化宇也
御製文
普樂寺碑記(丁亥)
避暑山莊當興桓隩區直北地亘獅溝西南官廨民廬
聚落殷羡獨其東偏列嶂邈綿周原案衍則諸經所稱
廣長清淨于佛土宜乾隆乙亥西陲大功告成衛拉特
各部長來會時事嘗肖西域三摩耶建寺曰普寧嗣是
達什達瓦屬人内徙即次旅居環匝山麓越歲乙酉復
于迤左仿伊犂固爾扎都綱建廟曰安遠然自廟南延
望錘峯式塏式閎厥壤猶隙惟大濛之俗素崇黃教將
欲因其教不易其俗緣初搆而踵成之且每歲山莊秋
巡内外扎薩克覲光以來者肩摩踵接而新附之都爾
伯特及左右哈薩克東西布魯特亦宜有以遂其仰瞻
興其肅恭俾滿所欲無二心焉咨之章嘉國師云大藏
所載有上藥王佛乃持輪王佛化身居常東嚮洪濟羣
品必若外闢重闉疏三塗中翼廣殿後規闍城内叠磴
懸折而上置龕正與峯對者則人天咸遂皈仰將作如
置以丙戌正月經始洎丁亥八月訖工爰取普樂顔寺
額而為之記曰自西人之瀕於塗炭也湫隘阽危不能
終日朕則為之求寧也既寕之後奔走偕徠室家還定
朕則為之計安焉既寧且安其樂斯在譬如佛影覆于
鴿身四大得所離怖畏想生歡喜心蘄自刹那以逮億
劫同遊春臺化宇樂其樂而不能名其樂真上樂耳雖
然曷易此臻哉語曰民可與樂成難與慮始又曰先天
下之憂而憂後天下之樂而樂是朕所由繼普寧安遠
而命之為普樂者既以自慰且重以自勖而匪直梵文
勝因福利之云云也記成并系以讃
善哉大能仁無去亦無住以何因緣故
現此說法身人天咸護持功德甚希有
云何稱上樂自小千中千暨三千大千
法界無究竟爾時兩足尊甘露為灌頂
一切諸衆生若有情無情念彼佛力者
受持陀羅尼三世諸如來神力並加汝
第一具根性即身得證佛其次小乘人
得八大成就靈丹淨眼方徹地智慧劔
空行遍周歷延年無疾病自洛义俱胝
無量僧祇劫萬行齊完滿求福不唐捐
普種福德田普蔭如意樹普覆大慈雲
普渡大願船震旦閻浮提清寧共安隠
而彼狼荒俗永脱修羅天合十白佛言
此是法王力要知大自在本分元自足
無苦強言樂即墮分别相樂故無名名
上亦無等等東峯開妙鬘寳閣照旭光
舉似日出處了了正知見光與日無盡
誰識所本來八寳莊嚴成香華天樂偹
大會啓無遮同證無上道
御製詩
渡河詣普樂寺瞻禮(乙未)
野彴砌石架木為漲來易圮亦易就月前經雨兹重搘
便以渡河禮耆囿彼岸平原多種田低禾高&KR0927;如錯繡
纔十餘日未曾觀則已吐穗碩且茂或垂(禾穗)或仰(柔穗)總
殊致芃綠釀黃各爭候西成可望為額慶時尚遥虞望
難副普樂之意原在斯六波羅蜜非所究
欽定熱河志卷七十九
