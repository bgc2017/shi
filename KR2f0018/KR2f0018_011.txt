王端毅奏議卷十一明王恕撰
吏部
修省陳言奏狀
文選等清吏司案呈准騐封清吏司付奉本部送准禮
部咨弘治二年七月初七日早該太監韋泰傳奉聖旨
近日京城雨水爲災南京又奏大風雷雨之異朕當檢
身飭行祇謹天戒爾文武百官尤當各加脩省勉圖報
稱毋自因循各衙門政事有缺失當舉行改正的斟酌
停當來說禮部知道欽此欽遵等因案呈到部臣等欽
遵聖諭痛加脩省勉圖報稱外今將本部政事缺失當
舉行改正的事件斟酌人情事體開坐伏乞聖明裁處
緣係脩省事理未敢擅便弘治二年七月二十七日具
題次日奉聖旨都准行欽此
一查得諸司職掌内九年考滿教官考不通經者别
用府衛教授州學正縣教諭府衛州縣訓導俱係教
官教授係從九品學正教諭訓導俱未入流謂之别
用者但不令復爲教官而於品級相等官内改用也
教授合改除從九品税課司大使府倉大使司獄廵
檢等官學正教諭訓導合改除未入流河泊所官稅
課局織染局鹽課司大使副使倉大使副使等官景
泰天順年間教授有改除税課司大使等官者學正
教諭訓導有改除倉官河泊等官者近年以來不分
教授學正教諭訓導俱改除河泊所官非惟太拘其
於教授實爲降等有乖别用之制合無今後教官考
不通經者教授改除從九品大使司獄廵檢等官學
正教諭訓導俱改除未入流河泊所及大使副使等
官不拘衙門如此則改調有等選法疏通
一外官九年考滿到部有司官繁稱陞二級簡稱陞
一級教官考通經府州縣學官舉人及數乃陞衛學
官并選貢衙門學官無舉人亦陞丁憂復除者舊例
俱以後任定其黜陟頗有不均且如有司官前任事
簡歴俸少後任事繁歴俸多陞二級固爲相應若前
任事繁歴俸多後任事簡歴俸少止陞一級不無有
虧教官前任府州縣學日多後任衛學并選貢衙門
學日少照衛并選貢衙門學不論舉人而陞固不相
應前任衛學并選貢衙門學日多後任府州縣學日
少論舉人不及數而不陞亦不相應合無今後有司
官九年考滿不分前任後任但事繁歴俸日多者陞
二級事簡歴俸日多者陞一級教官亦不分前任後
任但任府州縣學日多者從府州縣論任衛學并選
貢衙門學日多者從衛學并選貢衙門學論如此則
事體停當人心悅服
一在外所屬例該考覈官員雖開合於上司考覈詞
語不開稱職平常不稱職字樣者案候行查回報之
日有司官引奏復職教官具奏入選不無守候人難
合無今後有司官雖不開稱職平常不稱職字樣其
詞語内有勤能端謹等項字樣者即以稱職論有頗
可等項字樣者即以平常論有無爲無守誤事懶惰
等項字樣者即以不稱論初考二考不必行查就與
定稱否引奏復職三考仍候行查至日定奪全無考
覈詞語照舊行查教官舊例止以到部考通經有舉
人定黜陟不以上司考語爲殿最雖無考語即與具
奏入選差錯官吏俱照例參問
一舊例外官考滿後任日少許通理前任日多另歴
三年是說丁憂起復并更調改除官前任後任近年
以來却將考滿給由到部復任輳考者亦以前任後
任如前論之此其因襲之失合無改正今後止以丁
憂起復及更調改除爲前後兩任照前例查考其考
滿復任輳考者不必論前任後任多少
一考滿官歴任六年止開三年事蹟給由者參問准
作三年考滿仍令回任補造六年考滿牌冊給由不
無往返人難合無今後考滿官雖歴任六年止開三
年事蹟考滿給由者免其參問准作三年考滿不必
補造六年考滿牌冊侯九年考滿通將後六年事蹟
櫕造牌冊給由爲便
一吏員出身考滿官或該陞正從八品正九品者或
該本等用者或該降者入選之時考中該陞者陞該
本等者本等用該降者降不中俱降雜職内廵檢與
司府衛倉場大使俱係從九品官廵檢以軍囚及數
陞司府衛倉場大使以糧草及數陞廵檢不考就陞
司府衛倉場大使考中方陞不中降雜職此諸司職
掌不該載不知昉於何時一向因襲而行且以正從
八品并正九品官考不中一例俱降雜職似無分别
是以入選官懷不平者往往纏告合無今後吏員出
身考滿該陞正從八品正九品者考中照例陞考不
中本等用其原該本等用并該降者不必考驗照例
選用若考中該陞官告願就雜職者聽如此則選法
一而人心服
一知印資格兩京五府知印從八品出身六部都察
院知印正九品出身在外都布二司知印從九品出
身在外知印係農民僉充役滿赴部冠帶辦事半年
不考就除從九品職事在京知印係役滿承差請旨
點做役滿冠帶五府者考中除從八品職事六部都
察院者考中除正九品職事考不中俱降除雜職且
在外知印不考就照資格除授在京知印考中方照
資格除授不中降用事體不一况知印原非書辦文
案人役與吏典一般考試招擬多是不中往往降除
雜職是資格高者得官反卑資格卑者反高似非所
宜除都布二司知印照舊不考就選外合無今後五
府六部都察院知印臨選之時止考行移中者照資
格除授不中者降一級用如此則事體適中而彼此
皆安
議不當加陞按察使陶魯奏狀
文選清吏司案呈奉本部送准兵部咨該本部題職方
清吏司案呈奉本部送於内府抄出總鎮兩廣内官監
太監韋眷等題云云等因奉聖旨該部看了來說欽此
欽遵通抄送司行准吏部文選清吏司手本開查得按
察使陶魯原籍廣西梧州府鬱林州人由舍人景泰四
年十月除廣東廣州府新會縣縣丞七年五月功陞從
七品俸天順七年七月陞本縣知縣成化二年閠三月
陞本府同知仍管縣事本年四月陞廣東按察司僉事
專在肇慶等處提督操練𠞰賊十二年六月陞本司副
使專在高雷二府提調操練二十年四月改管司事本
年十一月功陞俸一級成化二十一年十一月九年考
滿陞湖廣按察使仍在兩廣軍前帶管嶺西道遇警聽
委撫治𠞰截手本回報前來本司又於節年卷内查得
兩廣地方廣西賊情最多原設副總兵并左右參將共
三員其餘守備官不止五六員廣東賊情稍緩止設左
參將一員總督備倭都指揮一員近日南韶二府又設
守備指揮一員其南韶并廣潮惠等府雖經正統十四
年并成化初年賊情猖獗亦不曾設有將官在彼提督
捕盜及查得先該兩廣守臣奏報成化二十二年十一
月内廣西鬱林等處弘治元年三月内廣東潮州等處
本年七月内廣東廣州府後山等處各起苖賊并強賊
功次内領軍官俱有按察使陶魯職名因無廵按御史
勘實造冊奏繳未曾定擬陞賞今該前因節該伏覩大
明律内一款文官不許封公侯其生前出將入相能除
大患盡忠報國者同開國功勲一體封侯諡公欽此並
無方面風憲文職改授武職事例案呈到部看得兩廣
總鎮總兵等官太監韋眷等會奏按察使陶魯文武兼
資威望素著要查本官功次量改武職提督廣州潮州
惠州韶州南雄等五府地方官軍緝捕盜賊保安境土
若廣西等處賊情緊急仍前聽調一節緣廣州府係都
布按三司總會之地又係太監韋眷總兵官柳景都御
史秦紘鎮守廵撫去處况離梧州不遠陶魯見今挈家
在彼居住即與鄉里無異潮惠二府俱係邊海有備倭
都指揮管理南韶二府有守備指揮管理若再添將官
不無官多人擾兼且原擬止在軍門聽委不拘遠近賊
情皆可責其效力若是限定分守一方未免勢有所拘
才不得展况本官初由白身舍人累官正三品風憲文
職恩巳酬勞位巳過分雖有三起𠞰賊功次又未經廵
按御史勘報所據量改武職查無事例臣等不敢擅擬
以壊選法以開弊端其應否量陞文職合行吏部查奏
定奪候命下之日仍照原擬令其在於軍門聽委隨處
領軍𠞰賊緣係議處地方用人及奉欽依該部看了來
說事理未敢擅便等因具題奉聖旨是欽此欽遵備咨
送司案呈到部看得總鎮兩廣太監韋眷等奏稱廣東
廣州等五府久缺領軍官員要將按察使陶魯查照功
次量改武職或量陞文職提督前項地方官軍保安境
土若廣西賊情緊急仍前聽調等因既該兵部參稱前
項地方俱各有官管理本官原擬止在軍門聽委不拘
遠近賊情皆可責其效力查無量改武職事例應否量
陞文職合行吏部徑自查奏定奪臣等切緣内外三品
以上文職俱有定員缺一員則於進士舉人出身方面
官内推舉一員以補之未嘗以白衣出身捕盗陞遷人
員内舉用亦未嘗以捕盗功而濫陞文職大臣者且陶
魯雖有前項微勞自舍人而陞至按察使其官不可謂
不高其權不可謂不重其富貴亦云至矣仍以前職聽
調殺賊可也若果有殊功賞以金帛亦足以酬其勞何
必加非分之官以駭人之耳目所據陶魯量陞文職一
節臣等未敢擅便定奪弘治二年八月初八日具題次
日奉聖旨陶魯還著兵部查他功次來說欽此
論御醫蔣宗儒妄奏復職奏狀
文選清吏司案呈奉本部送吏科抄出太醫院冠帶醫
士蔣宗儒奏云云等因具奏奉聖旨吏部看了來說欽
此欽遵抄出送司查得成化二十三年九月内該科道
官題爲糾劾事内開御醫蔣宗儒等醫術不精當先帝
不豫之時用藥乖謬以致宫車晏駕要將本官拏送法
司明正典刑等因具題節該奉聖旨你每說的是蔣宗
儒降醫士欽此欽遵今該前因案呈到部看得蔣宗儒
平昔醫術不精用藥乖謬以致先帝宫車晏駕痛傷陛
下之心大失臣民之望論其罪犯死有餘辜皇上恩同
天地雖韙科道之言尚從寬恤之典貸其死罪降爲醫
士正當感恩思報豈可復萌覬覦之心今却妄奏與醫
士吳綬同在春宫用藥見效臣等竊意聖躬萬福或者
斯須欠安天相神佑勿藥自喜蔣宗儒等豈可掩爲巳
功以圖陞賞若以此爲功則進藥於先帝而不見效之
罪其可逃乎况吳綬太醫院開作二等臣等詳味二等
之說則知其非用藥有效之人不敢與用藥有效者並
列正恐此輩相率而來打攪朝廷今蔣宗儒一見太醫
院開吳綬名字到部果來進本奏擾若更復吳綬等職
事不但蔣宗儒一人進本奏擾其餘革退傳奉職事醫
士天文生樂舞生僧人道士匠官樂工等項三四千人
皆來比例奏擾豈不溷亂朝政壊天下事乎臣等所以
不敢曲爲之說開此倖門者正爲是也所據蔣宗儒并
吳綬朱俊宫良寗銓等俱不當聽其甘言悲詞令復舊
職以來倖進之人而爲新政之累再照蔣宗儒在前妄
投藥劑上誤先帝及今乘機妄奏以啟釁端之罪皆不
可不治合無將蔣宗儒拏送法司明正其罪寘諸重典
以爲將來之戒緣奉欽依吏部看了來說事理未敢擅
便弘治二年九月初五日具題初七日奉聖旨蔣宗儒
巳被劾降醫士了如何又來奏擾不准也不送問著回
太醫院當差欽此
議布政使徐恪裁革承奉司吏奏狀
驗封清吏司案呈奉本部送内府抄出徽王奏云云等
因具本奏奉聖旨吏部看了來說欽此欽遵抄出到部
送司案呈查得祖訓條章并諸司職掌内俱不曾開有
各王府承奉司合設吏典緣由今内府各監局亦不曾
設有吏典及秦晉周楚等王府承奉司亦無吏典考滿
到部想是自來不曾設有止查得天順七年德王出府
該本府長史司手本開本司并所屬衙門無吏書辦要
行定撥等因前來本年七月内本部撥去長史司吏戸
禮房司吏一名典吏六名兵刑工房司吏一名典吏六
名審理所司吏二名典吏四名良醫所司吏一名典膳
所奉祠所工正所司吏各一名典吏各二名典簿聽典
吏一名廣受倉廣受庫攅典各一名不曾撥有承奉司
吏典本年九月内撥承奉司司典各一名各送著役去
訖稿簿内亦不曾開稱因何添撥以後秀王崇王吉王
徽王出府相因俱撥有承奉司司典吏各一名今徽王
奏稱河南左布政使徐恪行文裁革本府承奉司吏典
二名等因不知徐恪因見祖訓條章并諸司職掌内不
曾該載承奉司吏典或見周伊等府承奉司俱無吏典
獨徽府承奉司有吏典疑是濫設要行查革抑不知別
有其故未經行勘難便定奪合無本部行移河南布政
司查勘前項吏典因何要行裁革著令從實回報前來
另行奏請定奪等因具題奉聖旨是欽此欽遵巳行河
南布政司查勘去後今該前因案呈看得前項承奉司
吏典諸司職掌既不該載周趙唐伊鄭等府自來又不
曾撥有况本部在前撥送德崇吉徽四府各承奉司之
時亦無奏奉聖旨緣由左布政使徐恪職司前事恪遵
祖宗成憲裁革誠是但前吏相沿參撥頗久不行咨呈
本部查勘待報施行就行裁革雖無別情而輕易之罪
亦不能辭欲轉行德崇吉徽四府長史司將承奉司吏
典一體裁革送各該布政司改撥及行都察院轉行廵
按河南監察御史將徐恪就彼提問明白照例發落緣
係裁革吏典參問方面官及先奉欽依吏部看了來說
事理未敢擅便弘治二年九月二十日具題次日奉聖
旨是既祖訓條章并諸司職掌不曾開有承奉司吏典
便寫書與各王知道照例裁革徐恪處事輕易本當提
問且饒這遭還罰俸兩箇月欽此
論不可内外異法奏狀
臣竊聞古人有言國無賞罰雖堯舜不能爲治臣謂賞
罰不當與無賞罰同何以勸善懲惡服天下心天下不
心服則萬事瓦解雖有智者不能善其後矣諸葛武侯
有見於此故告後主有曰宫中府中俱爲一體陟罰臧
否不宜異同若有作奸犯科及爲忠善者宜付有司論
其刑賞以昭陛下平明之治不宜偏私使内外異法也
斯言也實公天下之格言服人心之要道也雖爲後主
告實所以爲萬世人主告也臣伏覩昨者發落南京御
史姜綰等聖旨似與武侯之言不同大駭物情誠恐天
下聞之謂今聖明之時内外異法豈不有傷陛下平明
之治乎臣實不忍敢不昧死言之且姜綰等與太監蔣
琮交相訐奏互有虚實姜綰等既降調其職侍郎黃孔
昭等被其連累亦各罰俸三箇月豈宜獨宥蔣琮之罪
而不爲之處置乎夫爲此一人遂廢天下之公論壊國
家之政體豈陛下之本心蓋未之思耳臣荷聖恩起於
既退之餘加以一品之職非徒富貴之也蓋欲朝夕納
誨匡輔至治臣知此事未宜而不言是不忠也儻異日
陛下自覺其非豈不以不忠責臣乎縱使陛下終不覺
悟臣亦安忍坐視乎昔子思言於衛侯曰君之國事將
日非矣君出言自以爲是而卿大夫莫敢矯其非卿大
夫出言自以爲是而士庶人莫敢矯其非君臣既自賢
矣而羣下同聲賢之賢之則順而有福矯之則逆而有
禍如此則善安從生由是言之是君不可以不聽言臣
不可以不進言也臣伏願陛下追還前旨叧行裁處務
合公論使彼此心服天下無得而議將見盛德大業可
以與天地相爲悠久矣若以臣言爲狂妄而不之省乞
將臣罷歸田里以爲多言者之戒臣干冒天威不勝戰
慄待罪之至具題弘治三年正月二十五日奉聖旨這
事巳發落了罷欽此
再論不可内外異法奏狀
臣昨伏覩發落太監蔣琮及南京御史姜綰等聖旨以
爲蔣琮姜綰等俱是有罪人犯姜綰等降調外任侍郎
黃孔昭等被其連累亦皆罰俸蔣琮獨蒙恩宥又不爲
之處置人皆不平是以昧死上言欲望陛下追還前旨
另爲裁處以昭公道以服人心且免天下後世内外異
法之議是臣惓惓爲國之心非敢徇情妄言以惑聖聽
自取誅殛之罪伏奉聖旨這事巳發落了罷欽此臣惟
人之大倫有二君臣也父子也傳曰事君有犯而無隱
事親有隱而無犯此言事君事親諫諍之道不同也又
曰事父母幾諫見志不從又敬不違勞而不怨此言爲
子者當諫於父母也又曰君子之事上也進思盡忠退
思補過將順其美匡救其惡此言爲臣者當諫於君也
臣讀聖賢書所學者忠君孝親之道今臣已老矣親巳
去世矣雖欲孝誰爲孝幸有聖天子在上且又身居臣
鄰之地匡輔諫諍是其職也是以於政治闕失知無不
言言無不盡期於補其闕成其美以圖萬一之報而已
若陛下曰可臣亦曰可陛下曰否臣亦曰否則非陛下
起臣之意亦非臣之志也然而此事雖小關繫治體甚
大設未得其當雖十易之不爲過要於其當而後已若
謂已發落了不可易古之所謂從諫如流者所從者豈
皆未發落事乎漢文帝欲重犯蹕之罪張釋之曰當罰
金欲族盗高廟器者張釋之曰當棄市文帝雖發怒終
從其言未嘗以不合巳意而不從也伏願陛下昭日月
之明察芻蕘之言弘天地之量赦狂瞽之罪乞將前事
再加&KR1357;括別作處置使内外無分彼此而人心服治體
不至虧損而朝廷尊矣臣不勝至願弘治三年正月二
十八日具題次日奉聖旨朕意以蔣琮守備重任不宜
輕動如何又這等來說不准再不許來奏擾該衙門知
道欽此
論傳奉官不可授職奏狀
文選清吏司案呈奉本部送吏科抄出太醫院冠帶醫
士蔣讓奏云云等因具奏奉聖旨該衙門看了來說欽
此欽遵抄出送司案呈照得先是有等奔競之徒夤緣
梁芳等傳陞京官數千百員大壊名器蠧國損民使海
内失望迨夫皇上嗣登寶位用科道之言罷傳陞之官
朝野拭目仰望太平其後太常寺奏要復傳奉官徐啟
端舊職該本部參奏雖蒙聖恩寬宥其罪未嘗許復舊
職人皆以爲聖明政令如此何患天下之不太平不意
太醫院假以脩省改正爲名欲復革罷傳奉官陳俊宫
良寗銓吳綬聶整朱俊等舊職臣等以爲不可再三陳
奏皇上軫念各官曾在春宫用藥有效量與陞職訖今
革罷傳奉官蔣讓又來奏擾蓋欲變已成之法以遂一
巳之私甚不可也且蔣讓伊祖蔣用文雖蒙前項令旨
未嘗使之世襲其官今蔣讓既爲冠帶醫士又令收放
藥餌亦是得所之人比之饑寒困苦流離失所者大有
徑庭似於前項令旨無違若允蔣讓所奏量授一職則
革罷傳奉官數千百員皆來奏擾不允則彼皆以蔣讓
爲口實允之則傳奉官之冗濫又如前日矣豈不大失
天下蒼生之望乎伏望皇上慎始圖終懲一戒百將蔣
讓挐送法司明正其罪以爲觀望求進者之戒緣奉欽
依該衙門看了來說事理未敢擅便弘治三年二月二
十五日具題次日奉聖旨蔣譲不准授職也不送問欽
此
乞休致奏狀
臣係陜西西安府耀州三原縣人正統十三年中進士
改庶吉士十四年授左評事景泰三年陞左寺副五年
陞揚州府知府天順四年陞江西右布政使八年陞河
南左布政使成化元年陞都察院右副都御史撫治南
陽荆襄流民三年以平賊功陞左副都御史巡撫河南
四年陞南京刑部左侍郎七年改刑部左侍郎總理河
道九年改南京戸部左侍郎十二年復改都察院左副
都御史巡撫雲南十三年陞本院右都御史仍前巡撫
當年改南京都察院右都御史參贊機務十四年陞南
京兵部尚書仍前參贊十五年改兵部尚書兼都察院
左副都御史巡撫蘇松等處二十年復改南京兵部尚
書仍前參贊二十一年加太子少保二十二年致仕西
歸二十三年荷蒙聖恩起取前來陞吏部尚書不日又
加太子太保臣自受命以來至今四十二年雖不稱任
未嘗不罄竭駑鈍以圖㳙埃之報但今犬馬之年七十
有五筋骨不仁耳目失職氣息奄奄朝不保暮猶且隨
羣而入逐隊而趨萬一跌仆失儀士夫未免竊笑此其
所宜去者一也况典選日久不遂意者未免怨恨怨則
謗生謗則禍必隨之此其所宜去者二也又况兼保傅
之官不能盡輔弼之道無補於國家無益於軍民失中
外之望此其所宜去者三也有此三宜去不去何安伏
望聖恩憐臣衰老賜歸田里俾遂丘首之願幸莫大焉
尤望叧選碩德重望之人俾典銓衡則賢者進而不仁
者遠萬邦其有不咸寧乎此實臣惓惓爲國之心非直
爲己也臣無知干冐宸嚴無任戰慄懇祈之至弘治三
年三月初一日具奏初二日奉聖旨卿當勉圖盡職不
准休致欽此
議南京吏部尚書王㒜等修省奏狀
文選清吏司案呈奉本部送吏科抄出南京吏部尚書
王㒜等奏云云等因具奏奉聖旨該部知道欽此欽遵
抄出送司案呈到部除均勞逸以愜士心事備咨禮部
徑自施行今將簡大臣以綜政務等七事逐一議擬開
立前件伏乞聖裁緣奉欽依該部知道事理未敢擅便
弘治三年三月初八日具題初十日奉聖旨南京戸工
二部各添尚書一員吏禮兵三部各添侍郎一員有兩
員的罷寫本監生准照數添兩京取撥監生仍舊吏典
不必經由御史等官考送只部裏嚴加考選不許姑息
其餘准議欽此
一看得南京吏部尚書王㒜等奏稱南京戸刑工三
部較之各部政務頗繁今止有侍郎一員及南京都
察院止有右僉都御史一員要於各部尚書或侍郎
都察院右都御史或副都御史請旨簡命各一員前
來到任管事一節查得南京總督糧儲右副都御史
李益近奉欽依改南京都察院管事連右僉都御史
虞瑤已足二員之數不必再添外南京戸刑工三部
委的政務頗繁堂上官少分理不周合當添除南京
兵部亦係事繁衙門左侍郎白昂近奉欽依改戸部
左侍郎提督整理河南山東河道去訖止有尚書張
鎣獨員管事又兼參贊機務亦合添除合無於戸刑
工三部或尚書侍郎各添一員兵部添侍郎一員命
下之日本部照例會同各部都察院通政司大理寺
三品以上大臣於兩京各衙門及在外巡撫方面内
推舉相應官各兩員請旨簡用
一查得成化十七等年節該聽選監生陳策等奏要
照倉攅曹寬等冠帶守支事例冠帶聽選等因該吏
科參看得朝廷設立學校作養人材誠三代崇尚儒
術之意故科貢有常制任用有差等今聽選監生陳
策等乏藏器待時之猷忘觀我朵頥之戒包羞忍恥
自比雜流希求冠帶恐虧大體等因節經立案訖今
南京吏部尚書王㒜等又奏要將附選監生不拘科
貢納粟等項年四十以上者及會試中副榜不願就
職舉人不拘年歲給與冠帶大意欲使附選監生年
老者可榮終身副榜舉人不第者終爲教官固是疏
通選法之一端但人之常情好榮利者多甘恬退者
少節奉詔書恩例監生有不願出仕聽選者授以從
七品依親坐監者授以正八品俱有司職名及填注
衙門其有歲貢生員到京不曾坐監不願出仕者亦
曾比例給與冠帶閑住俱係見行奈何不願出仕者
千無一二减年冐進者比比皆然且三考吏典巳有
資格例該冠帶附選監生未定品級難令冠帶今若
一概給與冠帶不惟使科貢出身之人下同雜流且
非崇儒舊規
一查得在外司府州縣等衙門官三年六年俱赴部
給由惟雲南布政司軍職首領并斷事司理問所官
府州縣首領官貴州布政司所屬府州縣官并軍職
首領官三年六年考滿俱赴本布司給由考覈就彼
復職牌冊𩔖繳候九年通考赴部其各處閘&KR0309;河泊
税課司局并驛逓官三年六年考滿隸布政司者俱
赴各該布政司給由南直隸者赴南京吏部給由亦
就彼考覈復職牌冊俱差人𩔖繳本部北直隸者赴
本部給由引奏復職九年通考官不分遠近俱赴部
給由係是舊例及查得成化六年爲申明舊制事本
部題准今後除邊方軍馬錢糧所係官員考滿申請
定奪外其餘不係邊方大小官員務要依例三年給
由雖有專責差占及奉例納米等項三年六年之間
亦要一次赴部給由考覈不許托故違者查理究問
有規避黜降巳經通行外成化二十等年又該戸部
題准被災去處三年六年考滿官員依例納米准令
給由以備一時救荒又經通行去後今奏前因誠爲
有理除雲南等處地方窵遠有司大小官員照舊本
布司給由外其浙江等布政司并南北直隸府州縣
等衙門今後有司大小官員三年六年考滿俱要依
例赴部給由考覈驛逓等官在外者仍赴本布政司
給由係南直隸者赴南京吏部給由俱造牌冊繳部
查考北直隸者赴本部給由引奏復職俱不許仍前
令其一概納米以玷名節如遇地方災傷缺糧賑濟
許令有司預先別作措置或臨期多方區處如此則
考課之法不致廢弛而備荒之政不誤矣
一看得南京吏部尚書王㒜等奏稱南京戸部等衙
門俱有寫本監生止是本部并南京禮部一向不曾
添設及稱各衙門寫本監生俱行本部轉行南京國
子監取撥止有戸工二部徑自行取不曾經由本部
及至滿日却乃送回附選年月淺深無從查筭要將
南京吏部并禮部各添設寫本監生二名南京兵部
再添設一名及將南京戸工二部寫本監生俱從本
部取撥一節合無准其所言行移南京吏部依擬施
行及照南京刑部工部都察院大理寺鴻臚寺尚寶
司寫本監生俱經由本部取撥内禮部寫本并兵部
清軍清黃續黃中書舍人寫誥戸部天財庫收鈔工
部清匠都察院出巡刷卷等項監生俱係各衙門徑
自行取歴滿之日方送到部附選年月淺深亦難查
考合無今後遇有前項各衙門寫本清軍等項監生
有缺俱要行移本部照缺轉行國子監取撥如此則
事體歸一庶便查考
一看得南京吏部尚書王㒜等奏稱辦事當該吏典
數少不彀撥用要全撥福建湖廣所屬府州縣或摘
撥江西福建湖廣窵遠府分及要停止巡按御史考
試新例一節照得天下吏員出身資格雖有不同皆
是管事人員若不考選一概收用將來豈不誤事前
項考選之例無非甄別人材以備任用立法之意未
爲不善兼且行之未久難便停止各處兩考吏典赴
本部給由者亦有數撥用尚恐不敷其湖廣福建兩
省吏員難准全撥合無量撥福建邵武府湖廣德安
府吏典與南京吏部本部仍行福建湖廣布政司今
後二府并所屬吏典役滿之日徑自起送南京吏部
撥用如此則事頗得中而人不乏用矣
一查得諸司職掌内開吏員人等父母年老別無人
丁者務要經由本部移文體勘是實明白奏准方令
離役俱候親終服滿起復赴部聽用今南京吏部尚
書王㒜等奏稱吏典初參之時不思親老缺人侍養
及至役滿赴部即告侍親要將充吏農民審係單丁
不許起送收參合無通行各布政司及南北直隸今
後選取農民充吏之時務行所屬官司里老從實審
勘軍匠戸五丁以上民戸二丁以上者方許收充單
丁之家不許一概朦朧起送收參其充吏之後兄弟
亡故父母年老無人侍養告要侍親者仍照舊例施
行
一查得諸司職掌京官丁憂具奏關領勘合回家守
制若有接服者申報本部改填勘合其餘官吏監生
承差知印人等聞父母喪守制接丁祖父母繼母等
憂起復到部查有原籍官吏里老保結者俱准收用
今南京吏部尚書王㒜等奏稱丁憂官吏有接服者
俱要豫先申達起復之日查無豫申者送問仍將符
同官吏究問如律一節合無准其所言照依先年奏
准事例通行天下今後丁憂官吏人等服制未滿接
服守制者隨即具告本州縣審勘明白申報該部備
照候起復之日查無預申新喪公文者就送法司問
罪仍將符同官吏究問若稱巳行申報中途沉滯者
官員監生不許附選吏典不與實撥候行查至日定
奪
王端毅奏議卷十一
