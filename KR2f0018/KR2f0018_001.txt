玉端毅奏議卷一明王恕撰
大理寺
申明律例奏狀
臣備員棘寺叨司審錄常愧無分寸之補奚敢有出位
之思竊見法司中日逐擬斷之事揆之律例雖無不合
推之人情亦有未宜今略舉一二昧死妄言伏望聖明
少賜裁決著為定例庶幾事得其宜而人易遵守開坐
具本謹題請旨
一件祛除凶德事臣惟姦盗凶德也凡人有一於身
人皆賤之恥與為伍况堂堂清朝豈可容此之徒
承襲世祿而玷辱聖化乎竊照軍職中間守分盡
職者固多而為姦作盗者不少且姦與盗名雖不
同實則相等查得見行事例軍職犯縱容及抑勒妻
女與人通姦者俱照敗倫傷化事例革職為民許
令應襲弟男子姪替職其犯竊盗掏摸搶奪盗官
畜産者法司因無事例止照常例發落仍令還職
實是玷辱名爵有傷風化如蒙准言乞勅該部同
三法司計議除已發落外合無將今後軍職有犯
竊盗掏摸搶奪盗官畜産者如律罪之亦照敗倫
傷化事例革職為民許令應襲弟男子姪替職如
此則世禄及忠良之士在官無凶德之人矣
一件抑勒為娼事伏覩大明律内一欵抑勒妻妾及
乞養女與人通姦者本夫義父各杖一百姦夫杖
八十婦女不坐並離異歸宗其抑勒子孫之婦與
人通姦者罪亦如之欽此竊照有等無廉恥之徒
抑勒妻妾及乞養女并子孫之婦與人通姦討錢
使用其妻妾及乞養女并子孫之婦堅執不從被
其逼打不過纔方將情具告法司因見不曾成姦
律不該載止坐不應杖罪仍令婦人隨住竊詳此
等婦女思係良家不肯從伊為娼志節貞潔誠為
可嘉今既具告到官意在脱免汚辱若謂未曾成
姦仍令隨住彼必得志仍前抑勒稍有不從輒加
捶楚以此婦女剛強不屈者必至死地柔善軟弱
者終被汚辱實是敗壞人倫有傷風化如蒙准言
乞勅三法司計議合無將今後但係抑勒妻妾及
乞養女并子孫之婦與人通姦雖未成姦取問明
白就令婦女離異歸宗若婦女誣告亦依律罪之
如此則凶徒不得肆姦而良善庶免汚辱矣
一件囚人納紙事照得法司見行事例除真犯死罪
竊盗并迯軍迯匠逃囚不納紙劄外其餘一應罪
囚各納紙一分入官竊詳立法初意盖謂逃軍逃
匠逃囚多是窮苦小人以此免其納紙今照報效
義勇民壯舍餘勇士力士人等名雖與軍不同其
實與軍一般操備征進為事一般照例發遣守哨
法司因見前例不曾除豁亦令納紙未免破費盤
纏實是窮苦不堪及有一家同居人口被人牽告
三兩口在官者有之五七口者亦有之發落之時
每人各納紙一分且民紙一分直銀三四錢官吏
紙一分直銀一兩富貴者固不為事貧難者從何
措辦甚至傾財破産鬻男賣女若此窮苦實可矜
憐如蒙准言乞勅三法司計議合無將今後問擬
在逃報效義勇民壯舍餘勇士力士人等俱照逃
軍事例免其納紙及一家同居人口有犯不分人
數多少只令納紙一分如此則窮苦小人不致失
所矣
一件囚徒會赦事伏覩景泰三年五月初二日詔書
内一欵官吏軍民人等為事問發運米做工等項
悉行放免欽此該衙門因見詔書不曾開有煎鹽
炒鐵充軍伴儀從膳夫之𩔖止將運米做工等項
放免却將煎鹽炒鐵之𩔖仍前拘役竊詳運米做
工與煎鹽炒鐵等項囚徒俱係犯該徒流并雜犯
死罪人數止是一時發落有此頭項不一矧詔書
明開運米做工等項竊恐煎鹽炒鐵之𩔖亦在其
中若止將運米做工囚徒放免其餘煎鹽炒鐵等
項不行放免非惟有違詔書事意且使囚徒不得
均霑曠蕩之恩况煎鹽炒鐵等項多是窮苦軍民
在工日久未免逃躱及至挨挐又不出官工役處
所既不得其出力原籍原衛又不得伊當差兩相
擔閣俱不得用徒有虛名實未便益如蒙准言乞
勅三法司計議合無將曾經赦煎鹽炒鐵充儀從
軍伴膳夫等項囚徒悉與運米做工等項一體放
免如此則赦例無彼此之分囚徒霑均一之恩矣
一件除姦革弊事竊照在京五府并各衛軍職官員
俸糧折支銀絹椒木等物每季俱係各衙門差委
指揮千百戶等官赴内府總領出外分散中間有
等無知委官不以錢糧為重惟務貪圖肥已多方
侵漁略無忌憚有指以置買什物而侵欺者有假
以抵還私債而尅落者或見彼軟弱而全不給與
或因人不在而就不送還宿弊百端難以枚舉及
至事發到官依法追問却乃展轉支吾不服招認
錢糧被其侵欺官府被其攪擾盖緣給散之際無
有文職糾察得以縱意自由故也照得年例當賜
軍士冬衣布花俱差給事中御史并戶兵部官親
臨該衛眼同委官逐一唱名給散以此委官無由
侵欺軍旗受其實惠弊源既塞詞訟自息此法最
善實為便益如蒙准言乞勅該衙門計議合無今
後每季關領軍職折俸銀絹椒木之時照舊各差
委官赴内府關領到衛仍照給散冬衣布花事例
差給事中御史并戶兵部官分投督令委官將銀
兩照數分鑿成塊絹疋每分綑作一束椒木每分
包作一處如法封記眼同委官逐一唱名給散如
此則侵欺之弊可革而告訐之風自息矣
一件僧道犯罪事伏覩大明律内一欵僧道犯罪曾
經決罰者並令還俗欽此切照法司日逐問過僧
道但犯一應大小罪名不分故失并曾否決罰悉
令還俗其僧道官有犯因見律不該載止照常例
運糧運灰等項發落仍令還職臣惟僧道官主典
教門表率叢林比之僧道戒行尤宜精嚴持身尤
宜端謹僧道有犯既令還俗僧道官有犯豈可仍
令還職且人誰能無過若將過誤犯罪及因人連
累致罪并犯罪不曾決罰僧道一槩令其還俗竊
恐禁網太密下無全人如蒙准言乞勅該部同三
法司計議除已發落外合無將今後僧道官并僧
道有犯公罪并過誤犯罪及因人連累致罪者俱
照常例運糧運灰等項發落仍令還職復業其犯
姦盗詐偽并一應故犯罪名俱照常例運糧運灰
決罰等項發落不分僧道官與僧道一體罷職還
俗如此則事例得適中之宜僧道少故犯之徒矣
景泰五年九月初三日題奉聖旨三法司計議停
當行
撫治荆襄
處置地方奏狀
先准兵部咨該本部奏准行令臣等候賊寇搜勦盡絶
之日就行會議區畫久長安治良策差人奏請定奪除
欽遵外臣會同監督軍務太監唐慎右少監林貴提督
軍務工部尚書白圭總兵官撫寧伯朱永左參將都督
同知喜信右參將都督僉事鮑政等議得荆襄一帶山
林深險土地肥饒刀耕火種易於收穫各處流民僧道
人等往往逃移其中用強結菴立産官吏不敢科徵里
甲不敢差遣以致驕慢日生縱横日熾荼毒生靈以天
命為不足畏謀為不軌以國法為不足遵兹者仰賴皇
上聖德神威賊寇俱已殄滅若不乘時處置抑恐餘蔓
復滋重貽後患緣係該部奏准行令臣等會議區畫久
長安治良策奏請定奪事理未敢擅便今將處置地方
緣由逐一開坐具本順差指揮同知石湧親齎謹題請
旨
一襄陽荆州三衛并夷陵千戶所官軍永樂宣德
年間俱在本處操守地方彼時山中雖有流民畏
懼軍衛不敢嘯聚為非正統十四年為因摘調鎮
遠靖州等衛官軍前去麓川雲南等處征進致令
邊城缺守苗賊出没該總督軍務都御史王來等
奏准暫將荆襄等衛官軍調去彼處分作兩班輪
流備禦候邊衛清勾軍士足伍之日另行定奪隨
後又將三班軍餘亦調前去征進今已十五六年
邊衛隊伍計必完足前項官軍仍舊輪班一向本
處城池空虚武備廢弛以致賊首千斤劉等得以
伺隙為非今雖殄滅勞費實多看得前項衛所除
運糧并頭班備禦官軍外其二班三班官軍餘丁
每衛不過七八百名合無令頭班官軍照舊前去
備禦將二班三班官軍餘丁存留本處操守城池
振揚威武遇有警急易於調用如此則盗賊知所
畏懼而地方可以永寧矣
一襄陽府房縣僻在萬山之中離府八日之程所轄
地方有歇馬大市螃蠏溪格兜坡潭頭坪馬腦關
三扒峪梯兒崖頭沙河湯家河洞庭廟玉女廟長
口榔口馬欄青峯夀陽栢木前坪後坪洪坪等處
土地肥饒道路險阻各處流移人戶在彼潛住者
不下萬數近者賊首千斤劉等一起衆皆響應相
從為非查得比先年間因見本縣山水險惡流民
數多盗賊不時生發所以設立一千戶所在彼守
禦後因節將官軍餘丁差調各邊備禦征進并漕
運去訖止留老弱殘疾之人不堪防禦致賊窺伺
為患且前項地方溪水雖多灘浪峻急舟楫不通
漕運艱難合無將本所原調各邊備禦征進并運
糧官軍盡數掣回本所操守城池振揚軍威遇賊
生發易為調遣撲滅其該所原發運糧官軍宜從
廵撫三司等官計議於各衛另行照數撥補如此
則城池有人操守而緩急不致悞事矣
一襄陽府均州地里當四方之中與竹山房縣上津
鄖縣穀城光化相為唇齒本州地方流民比竹山
房縣等處流民不相上下彼有警則此戒嚴此缺
守則彼警擾自然之勢無足怪者本州原設一千
戶所官軍一以守禦本處地方一以控制附近縣
分永樂年間奉勅全存修理宫觀一應備邊征進
軍糧等項俱不差調切緣太嶽太和山宫觀在前
用工修盖完固即今煥然如新中間縱有損壞用
工不多查得本所實有食糧正軍一千二百餘員
名餘丁三千餘名雖稱有輪班修理之名其實歇
役在閑不曾做工合無將正軍盡數令其在城日
逐操練振揚軍威遇有本處并隣近縣分賊盗生
發聽分廵分守等官調度勦捕各處并邊方有警
及運糧等項不許一槩差調其餘丁三千餘名照
舊輪班修理遇有大營造之時仍令正軍盡數用
工如此非惟可以保障一方軍民亦可以防護各
山宫觀矣
一襄陽府均州南漳穀城竹山鄖縣上津房縣等處
荆州府當陽遠安等處俱有各處流移人戶并逃
軍逃囚人等帶領家小在彼耕種趁食躱住逓年
結搆為非均房二處各有千戶所守禦鄖縣上津
竹山三處俱離均房二千戶所不遠穀城南漳離
襄陽衛不遠當陽離夷陵千戶所不遠惟遠安縣
西北抵房縣千戶所五百餘里西南抵夷陵千戶
所二百八十里東南抵荆州三衛三百四十餘里
又離荆州南漳當陽等州縣俱各窵遠况本縣止
有一里半民遇有賊盗生發急無官軍救援照得
已革去荆州護衛官軍見在荆州三衛帶管合無
於内查屯田近遠安者摘調一千戶所發去遠安
縣與民相兼用工修築城池設立千戶所衙門守
禦地方如全所不勾一千戶所就於别所輳撥遇
賊生發隨即撲捕如此則軍威彼此相接而盗賊
不敢輕動矣
一襄陽府房縣南漳穀城襄陽四縣荆州府當陽縣
地方接連陜西四川河南疆域廣闊道路險阻要
害去處因無廵司盤詰以此各處流移人戶逃軍
逃囚僧道人等往往來彼或開山耕種或結菴居
住停藏年久聚集為非看得房縣板橋山穀城縣
石花街南漳縣七里頭襄陽縣油枋灘當陽縣漳
河口俱係強賊出没流民經行緊關去處合無前
項地方每處設立一廵檢司照例銓官撥吏就於
該縣僉點弓兵一百名令其常川盤詰往來廵視
除住種年久附籍已定流民聽其本分生理外其
不肯附籍者發回原籍當差造作非為者挐送官
司治罪私自結菴僧道就將菴舍拆毁有度牒者
逓送原出家寺院識認住坐無度牒者解發本管
官司問罪還俗遇有賊盗生發就便相機撲滅仍
仰嚴加禁約今後各處趁食流民僧道一應無文
引之人俱不許擅入前項山場廵司官兵人敢有
假公營私生事害人者許廵按御史并按察司分
廵官挐問如律如此則控制有人而流移不復聚
衆關防嚴謹而賊盗日漸消沮矣
一襄陽府均州竹山鄖縣上津南漳穀城棗陽光化
宜城荆州府當陽遠安等州縣在前因是土民不
及里數俱係裁減衙門州設知州判官吏目縣設
知縣典史竊照各州縣土民雖少而地土廣闊中
間趁食流民屯田軍餘與土民參雜住種者不計
其數詞訟日逐紛紜盗賊不時生發原設官員俱
全尚且分理不周一遇公差考滿等項輒委雜職
官員署事非惟不能幹辦公務抑且因而侵漁百
姓以致事多躭悞民多受害合無將前項裁減州
縣州添設同知一員縣添設縣丞一員令其專一
撫安人民緝捕盗賊防革姦弊如此不惟撫捕二
事責有所歸而一應公務舉無所失矣成化二年
十月初十日具題奉聖旨俱准行
查勘失機官員功罪奏狀
准兵部咨該欽差都察院右副都御史王恕題先准兵部
咨該襄王奏成化元年九月初八日臣為封内房縣賊
人殺傷差去勦捕軍人攻犯本縣城池已差百戶胡榮
具奏其後強賊縱横自房縣至南漳數百里内放火刦
掠殺傷軍民搶去盔甲火藥等器攻䧟南漳燒毁縣内
居民房屋官吏人民驚惶奔走深被其害等因具奏該
本部官於奉天門欽奉聖旨前日王奏賊情已勅湖廣
總兵等官調兵勦捕今又奏賊情緊急武備多缺且將
荆襄安陸五衛運糧官軍存留本處操守殺賊還寫書
報王該部知道欽此欽遵抄出送司案呈到部看得襄
王所奏除已欽遵聖斷施行外照得湖廣都布按三司
等衙門怠慢悞事都指揮王英參議劉子鍾僉事郁文
博并知府干璠指揮孫能千戶曹宗李俊李全百戶曹
政韓忠尹釗等雖該本部先已議奏行令都御史王恕查
勘明白參奏究治緣今既因各官互相怠慢致賊如此
若不另為處置誠恐各官無所畏懼因而愈加悞事未
便合無行移都御史王恕著令各官住俸做為事官上緊
協力殺賊候前賊勦捕畢日將各官前項悞事實跡并
有無殺賊功勤緣由通行查勘明白具奏定奪等因具
題成化元年十月二十日本部尚書王復等於奉天門
奏奉聖旨是即行文書去欽此欽遵移咨到臣除行湖
廣都布按三司等衙門將指揮王英參議劉子鍾僉事
郁文博知府干璠指揮孫能千戶曹宗李全李俊百戶
曹政韓忠尹釗俸給俱自成化元年十一月初七日住
支令做為事官上緊協力殺賊外行據分廵荆南道僉
事黃謹呈據襄陽府呈准本府通判趙茂牒准本府牒
抄蒙荆南道案驗會同襄陽衛委官指揮僉事薛通親
詣南漳房縣查勘行據房縣申據原日捕盗老人向友
恭并民壯地方知見人等王名等供結得先前強賊蔣
虎等三十三名在河南南陽府打劫民人李穏家財蒙
鄧州守禦千戶所差委應捕百戶周䦖帶領旗軍緝至
襄陽府穀城縣會合本縣應捕委官醫學訓科李守忠
督令火甲人等押帶原首人孫興等指引到金牛山挨
捉賊首蔣龍等各賊知覺糾合強賊劉長孫等拒敵將
委官李守忠打傷被賊搶去騎坐馬匹及將應捕軍餘
郝端陳亮殺死各賊逃往陜西漢中府洵陽縣去訖後
被守備漢中等處都指揮吳榮官軍追趕於成化元年
七月内復回襄陽府竹山縣地面文峪河搶劫民人任
皮家財該縣委隂陽訓術袁璧帶領總甲盛謙等與和
尚招師一同向前與賊對敵内火夫柳廣等用藥箭將
賊射死三人中傷五六人各賊發狠向前將原帶火夫
聶景等并招師一十名殺傷身死本縣申府轉達右副
都御史王恕處行委襄陽府知府干璠襄陽衛指揮孫能
帶領官軍民壯人等協同前去被劫處所緝捕前賊當
有捕盗老人向友恭等走報有前賊在湯頭關駐劄指
揮孫能不候知府干璠到來商議就行輕率百戶曹政
韓忠尹釗房縣千戶所應捕千戶曹宗各帶旗軍拘同
老人向友恭帶領火夫人等前去捕至馬欄鋪與賊對
敵各不奮勇殺賊被賊殺死旗軍鄭信等一十名民夫
五名被傷旗軍將所執軍器盡行丢棄各散有知府干
璠委的未到不曾策應本年八月二十三日前賊復到
房縣城外攻城知府干璠指揮孫能并本所副千戶李
全曹忠等右所百戶曹政韓忠尹釗因見賊勢兇惡關
閉城門率領官軍民壯在於城上用火鎗弓箭射傷強
賊五六人被賊在於城外劫掠財物燒毁軍民馮子智
等一十七家房屋至晚各賊退散去訖等因行間隨據
均州守禦千戶所申准本所副千戶李俊關奉衛帖該
抄蒙右副都御史王恕案驗備行本職照選精壯軍餘二
百名各帶鋒利器械聽候本衛指揮孫能親臨調用依
准點選過旗軍王槐等二百名於成化元年八月十九
日跟隨本衛指揮使孫能前到地名外朝山據本所原
差探信小旗時常等報稱強賊在於後川屯地名月竹
關圍營宿歇轉往站川去訖當蒙指揮孫能分撥本職
與同千戶高嶽周鼎姜禎旗軍蔣泰等一百五十三名
員分路徑往月竹關追捕内將旗軍鄭信等五十名跟
隨指揮使孫能前往房縣截捕前賊與賊對敵被賊殺
死旗軍鄭信等五名其千戶李俊在於月竹關捕賊未
曾到於房縣又據南漳縣申准原委捕盗隂陽訓術羅
道呈查得成化元年十月初四日強賊到於本縣之時
比有知府干璠先奉贊理軍務廵撫湖廣都察院左僉
都御史王儉劄付為水患事坐取回府踏勘災傷賑濟
饑民指揮使孫能在於中途舊縣鋪駐劄不曾到縣房
山千戶所千戶曹宗李全均州千戶所千戶李俊彼時
俱各回所未曾到縣止有襄陽衛百戶曹政韓忠尹釗
等在於本縣領旗軍人等與賊對敵被賊殺死本縣并
穀城縣民壯劉原等五名燒毁民人徐剛等一十五家
房屋劫去在監輕重囚犯鄒政等八名口搶去民人單
政等家馬六匹虜去民人鍾魁等家男女四名口及查
得前項強賊在於房縣南漳等處殺傷官軍攻劫縣治
之時有原委都指揮王英回司管事參議劉子鍾在均
州撫民僉事郁文博蒙巡按湖廣監察御史王&KR1671;取回
科場去訖俱各不在不曾嚴督各官殺賊以致賊人將
官軍民壯殺死等因取具該縣所官吏委官民壯火甲
并原日對敵處所當地知見人等結狀回繳得此案照
先准本府牒該承准荆南道故牒奉右副都御史王恕劄
付前事備由移牒到職會同襄陽衛指揮蔣通行查勘
去後今照前因擬合會案各另回報為此今將會勘過
緣由并取具各該官吏等結狀移牒本府轉繳到道據
此案照先節奉右副都御史王恕劄付案驗為強賊在山
拒捕殺傷軍民等事查勘各官悞事實情及轉行鎮守
湖廣總兵官都督同知李震分守荆襄等處右參將都
指揮王信通查各官有無功勤去後今據繳報行間續
又節據襄陽府呈抄蒙分守荆襄等處右參將都指揮
王信案驗開查先於成化元年十一月二十一日本職
分哨督統官軍前到房縣進兵勦寇間十二月初九日
強賊在於門樓頭駐劄與同僉事郁文博設意使令官
軍前去劫營殺死賊人一百五十名内生擒賊人四十
四名器械二十八件官軍全勝回還有功成化二年正
月二十三日忽有賊來房縣本職督同本官領軍在於
城東外與賊對敵殺退賊衆奪回賊馬四匹器械三十
二件至二十四日二十五日賊衆擁來攻城連日分投
在於城上戰敵殺退賊衆殺死賊人五十五名保全孤
城後有大軍進兵本官隨軍儹運糧儲節次勤勞有功
千戶李全李俊曹宗於成化二年正月二十二日賊衆
擁來房縣攻城之時連日在於城上與賊對敵殺退賊
衆保全城池及奉鎮守湖廣總兵官都督同知李震劄
付查得成化元年十一月十四日攻進隘門關大木厰
等處殺獲有功官軍内有都指揮僉事王英擒斬賊級
二名顆右參議劉子鍾生擒賊人一名知府干璠生擒
賊人二名指揮孫能斬獲首級一顆百戶尹釗曹政韓
忠俱係先當奪關等因及照得自成化二年二月以來
蒙欽差總兵官進兵勦殺賊寇之時有都指揮王英參
議劉子鍾在於穀城縣哨護糧道知府干璠在南漳縣
理辦糧料指揮孫能百戶曹政韓忠尹釗俱在南漳縣
守城各有勤勞等因具結呈繳到臣參照都指揮王英
參議劉子鍾僉事郁文博知府干璠指揮孫能千戶曹
宗李全李俊百戶曹政韓忠尹釗前項悞事實情既已
查勘明白於法固當究治緣賊情今已寧息各官頗有
前項功勤兼且悞事之罪犯在成化元年十一月二十
七日大赦以前緣係該部奏奉欽依候前賊勦捕畢日
將各官前項悞事實情有無殺賊功勤緣由通行查勘
明白具奏定奪事理未敢擅便具題又該右副都御史
王恕題為緊急賊情事先准兵部咨該廵按湖廣監察御
史王瀛等題臣到襄陽府南漳縣訪得都指揮陳昶成
化二年二月初七日領軍到於資坪豎立排柵初八日果
有賊人前來有陳昶預先怯弱分付頭目不許出敵將
官軍民快俱令在於排柵内以待賊人到來方用火器
弓弩擊殺有賊首石和尚等止令數十賊人先來誘敵
指揮梁昱不識詭計信以為實獨率二百餘人渡水迎
殺賊人因見出戰軍少四下突出將梁昱所領軍快人
等圍住陳昶見事危迫纔方發兵策應以致被賊殺虜
前項軍快人等數多得此參照都指揮同知陳昶統領
官軍快手二千員名遇賊不能奮勇一戰退縮怯弱而
力主固守之謀指揮僉事梁昱不能算料賊情獨率二
百餘人輕進易敵而獨恃血氣之勇號令既不歸一行
事又相矛盾以致賊人殺死軍人快手數多所據陳昶
梁昱等俱各查提問罪等因具題該通政司官奏奉聖
旨該衙門知道欽此該兵科抄出送司案呈到部參照
巡按湖廣監察御史王瀛等奏稱都指揮同知陳昶指
揮僉事梁昱等俱合查提問罪緣由緣指揮同知陳昶
指揮僉事梁昱并各該領軍官員既有前項懷姦退縮
并輕進易敵失機悞事情由於法合當究治但今荆襄
賊寇猖獗正係用人領兵勦殺之際若將各官就便提
問誠恐缺人領兵因而悞事未便合無行移都御史王恕
著令各官住俸做為事人在彼領軍上緊協力勦殺前
賊候賊情寧息之日將各官失機悞事實情并有無殺
賊功勤緣由通行查勘明白具奏定奪等因具題成化
二年三月二十七日本部尚書王復等奏奉聖旨是欽
此欽遵移咨到臣除行湖廣按察司轉行湖廣都司將
都指揮同知陳昶辰州衛指揮僉事梁昱并各該領軍
頭目安陸衛指揮同知黃琛荆州右衛指揮使秦昭武
昌衛指揮同知李隆武昌護衛指揮僉事于鏞俸給住
支令其做為事官協力殺賊外行據分巡荆南道僉事
黃謹呈據委官襄陽府襄陽縣主簿曾忠呈抄蒙本道
紙牌該奉臣劄付前事行准南漳縣牒拘得資坪地方
里老吳敬等到職審據各人供稱成化二年二月初五
日有徤步尤繼海等報有強賊前來攻劫南漳縣當蒙
太監總兵都御史等官議調都指揮陳昶等統領官軍
二千員名於二月初七日出哨到於資坪河北駐劄豎
立排柵為營初八日果有賊人前來委的都指揮陳昶
預先分付指揮黃琛秦昭李隆于鏞等不許輕易出敵
只在排柵内待賊到來方用火器弓弩擊殺有賊石和
尚等先令數十餘賊從河南岸前來誘敵陳昶黃琛等
俱在營内不敢出戰有指揮梁昱不能料敵獨領官軍
二百員名渡水前去逆戰隨有快手總甲許真統領快
手八十名前去策應賊人因見出戰軍快數少舉衆前
來四面夾攻軍快奮勇殺死賊人約有四十餘名不曾
斬得首級奪回賊馬四匹被賊殺死快手二十六名軍
人十名後太監總兵都御史等官又差都指揮蔡昇統
率官軍二千員名前去策應賊勢稍却本日晚收軍回
營當夜賊人復來劫營節被官軍用弩箭石砲打退初
九日早太監總兵都御史等官又差指揮蔡英統領官
軍一千員名前去應援舉放信砲鼓噪而進有賊首石
和尚等聞知纔方向前詐說願投降等語隨即投散入
山去訖今蒙查勘所供是實據供猶恐不的又據拘鄉
導陳華等到官再三研審覆實相同等因呈報到道案
照先奉右副都御史王恕劄付准兵部咨前事仰本職即
照開去為事官員從實查勘原先失機悞事實情有無
殺賊功勤緣由依奉已經行委本官查勘各官悞事實
情并行把總安陸衛指揮僉事蔡英查勘各官有無功
勤去後今據前因行間又據委官指揮蔡英呈查得指
揮梁昱于鏞李隆各於月日不等前進白洛河及格兜
坡等處俱各斬首三功數内秦昭亦係督軍殺賊之數
黃琛進哨之時蒙撥守備南漳并資坪等處往來防護
搭架橋梁開修道路都指揮同知陳昶率領官軍自南
漳起至潭頭坪擺堡往來哨護糧料擒獲賊人一名有
功等因為照都指揮陳昶指揮梁昱于鏞李隆生擒賊
犯并斬獲首級中間恐有不的行據襄陽府呈抄蒙紀
工監察御史孫珂鄧本端案驗查得辰州衛指揮梁昱
先於白洛河斬獲首級一顆後於格兜坡斬獲首級二
顆及武昌衛指揮于鏞斬獲首級各三顆俱驗明白皆
准功次都指揮陳昶擒獲賊人一名李友俱各有功回
報到道備呈到臣參照都指揮陳昶指揮梁昱于鏞李
隆秦昭黃琛前項失機悞事實情既已查勘明白論法
固當究治緣今賊情寧息數内陳昶梁昱于鏞李隆已
有前項生擒斬首功次秦昭亦曾督軍殺賊黃琛亦曾
守備南漳搭架橋梁開修道路頗效勤勞共成殺賊之
功緣係該奉欽依候賊情寧息之日將各失機悞事實
情并有無殺賊功勤緣由通行查勘明白具奏定奪事
理未敢擅便具題成化二年十一月初八日該通政司
官於奉天門奏奉聖旨該衙門知道欽此欽遵抄出送
司案呈到部參照右副都御史王恕奏稱都指揮王英擒
斬賊級二名顆參議劉子鍾生擒一名知府干璠生擒
二名指揮孫能斬首一顆百戶尹釗曹政韓忠俱當先
奪關僉事郁文博設意使令官軍劫營殺死賊人一百
五十名生擒賊人一十四人千戶李全李俊曹宗與對
敵保全城池各官頗有功勤兼且悞事之罪犯在赦前
及稱都指揮等官陳昶生擒賊人一名梁昱李隆于鏞
俱斬獲首級三顆秦昭亦曾督軍殺賊黃琛亦曾守備
南漳搭架橋梁開修道路頗效勤勞共成殺賊之功一
節緣各官先因失機悞事已該本部節次議奏令其住俸
做為事官戴罪殺賊令副都御史王恕候賊平之日將各
官失機悞事實情并有無殺賊功勤查勘明白通行具
奏定奪今彼處地方既已寧息其右副都御史王恕自合
照依比先節次奉欽依内事理各將官查勘見某人有
何功蹟堪以贖罪某人應該奏問却乃將奪關并與賊
對敵及督軍殺賊開修道路等項一槩作殺賊功勤朦
朧具奏合無本部仍行本官令其公同巡按監察御史
將各官逐一查勘要見某人功過相凖相應寬貸某人
罪重功微相應究問再行查勘明白各另具奏定奪等
因具題成化二年十一月十五日本部右侍郎李震等
於奉天門奏奉聖旨是欽此欽遵行移到臣查得兵部
前項奏内先一次止稱合無行移都御史王恕著令各官
住俸做為事官上緊協力殺賊候前賊勦捕畢日將各
官前項悞事實情并有無殺賊功勤緣由通行查勘明
白具奏定奪後一次止稱合無行移都御史王恕著令
各官住俸做為事官在彼領軍勦賊候賊情寧息之日
將各失機悞事實情并有無殺賊功勤緣由通行查勘
明白具奏定奪别無令臣查勘各官某人有何功蹟堪
以贖罪某人應該究問緣由况賞罰乃人君之大柄非
臣下所敢專兵部原奏内不曾令臣如此擬奏臣豈敢
輕易妄擬以此臣止照欽依内事理將各官失機悞事
實情并數内王英劉子鍾陳昶梁昱等獲到功次及尹
釗等當先奪關秦昭督軍殺賊黃琛開修道路等項勤
勞具奏取自上裁今該前因欽遵公同巡按湖廣監察
御史王璽查得指揮孫能委的不候知府干璠到來商
議輕率百戶曹政韓忠尹釗千戶曹宗各帶旗軍火夫
人等捕至房縣馬欄鋪與賊對敵各不奮勇殺賊被賊
殺死旗軍鄭信等一十名民夫五名彼時知府干璠指
揮孫能千戶李全曹宗百戶曹政韓忠尹釗委因賊勢
兇惡關閉城門率領官軍民壯在於城上用火鎗弓箭
射傷強賊五六人被賊在於城外劫掠財物燒毁軍民
馮子智等一十七家房屋至晚退散去訖千戶李俊委
在月竹關捕賊不曾到於房縣其後強賊到南漳之時
知府干璠委蒙巡撫僉都御史王儉取回踏勘灾傷賑
濟饑民指揮孫能委在中途舊縣鋪駐劄不曾到縣千
戶曹宗李全李俊彼時各俱回所止有百戶曹政韓忠
尹釗在彼領軍與賊對敵被賊殺死民壯劉原等五名
燒燬民人徐剛等一十五家房屋劫去在監囚犯鄒政
等八名口搶去民人覃政等家馬匹擄去民人鐘魁等
家男女四名口及勘得前項強賊在於房縣南漳等處
殺傷官軍攻劫縣治之時有原委都指揮王英回司管
事參議劉子鍾在均州撫民僉事郁文博蒙巡按監察
御史王璽取回科場去訖俱各不曾督軍殺賊以致賊
人殺死官軍民壯其後官軍攻隘門關等處都指揮僉
事王英擒斬賊級二名顆右參議劉子鍾生擒賊人一
名知府干璠生擒賊人二名指揮孫能斬獲首級一顆
僉事郁文博在於房縣設意使令官軍前去劫營殺死
賊人一百五十名生擒賊人一十四名又督官軍與賊
對敵殺退賊衆奪獲賊馬殺死賊人五十五名千戶李
全李俊曹宗百戶尹釗曹政韓忠委與賊人對敵當先
奪關曾效勤勞又查都指揮陳昶等統軍到於資坪遇
賊委的陳昶同指揮黃琛秦昭李隆于鏞等俱在營内
不敢出戰有指揮梁昱不能料敵獨領官軍二百名渡
水前去逆戰隨有快手總甲許真統領快手八十名前
去策應共殺死賊人約有四十餘名被賊殺死軍快二
十六名其後指揮梁昱于鏞李隆在於白洛河等處俱
各斬首三功都指揮同知陳昶領軍擺墅護哨護糧料
擒獲賊人一名指揮秦昭委的督軍殺賊指揮黃琛委
的守備南漳開修道路曾效勤勞看得都指揮黃英陳
昶參議劉子鍾僉事郁文博知府干璠指揮孫能梁昱
于鏞李隆既有前項殺賊之功堪以贖日前悞事之罪
相應寬貸指揮秦昭黃琛千戶李全李俊曹宗百戶尹
釗韓忠曹政罪重功微俱該究問緣數内李全李俊曹
宗尹釗韓忠曹政俱犯在成化元年十一月二十七日
大赦以前緣係欽依再問查勘明白具奏定奪事理未
敢擅便具本謹題
繳撫治流民勅諭奏狀
成化三年二月二十三日節該欽奉勅諭今特命爾巡
撫河南地方欽此照得先奉勅諭命臣撫治南陽襄陽
荆州三府流民已經欽遵督同司府州縣衛所官吏委
官取勘撫治無田地者區畫撥與無牛耕者措辦分給
無衣食者設法賑濟願入籍者編成里甲願復業者省
令秋成回還及將編過里甲安插過戶口撥過田地給
過牛種賑濟并願復業人戶數目具題外去年賊平之
後又經督令各該委官將被賊驚散者招撫復業詐冒
鄉貫漏報戶口等項者取勘明白應改正者就與改正
應附籍者仍編里甲應發遣者照例發遣去後今該欽
奉前因除欽遵及行湖廣布政司撫民參議劉子鍾徑
自督屬委官撫治外今將原奉撫治流民勅諭進繳謹
具奏聞計繳勅諭一道
陞左副都御史謝恩奏狀
成化三年三月十五日准本院咨為功次事該兵部題
節該欽奉聖旨是王恕陞左副都御史欽此欽遵臣恕
猥以庸材濫膺重寄偶遇山賊之狂悖幸賴天兵之勦
除慚無調度之功遽荷陞遷之寵感恩莫既揣分奚堪
願傾葵藿之誠敢效涓埃之報除望闕謝恩外謹具奏
聞
巡撫河南
區畫未完税糧奏狀
行據河南布政司呈送造完天順八年以前未完税糧
文冊到院看得冊内起運京倉等處未完者少存留各
府州縣未完者多伏覩成化元年十一月二十七日節
該欽奉詔書内一欵各處軍民解納糧草農桑人丁絲
絹門攤商税戶口食鹽米鈔并諸色課程除已到倉庫
上納外有納欠年久追賠未完者自成化元年十一月
以前悉皆宥免欽此除欽遵外今照前項拖欠天順八
年以前各年税糧除起運京倉等處另行外其存留未
完之數中間雖有已經起解被里甲大戶侵欺者亦有
輕收輕齎到於臨倉糴買攬頭誆騙不能完納者亦有
逃亡死絶人戶遺下之數里甲賠貱不起因被上司催
併緊急捏作徵完虚文起解者亦有委被水旱灾傷申
告後時不蒙准理仍前催徵不曾上納者亦有責令細
戶自行送納不曾到倉者求其拖欠之故雖不同大抵
皆是納欠年久追賠未完之數遵依前項詔書事例俱
該宥免但緣有司惟恐倉廩匱乏供費不足又恐下人
作弊將已徵錢糧捏作未完希冀蠲免以此一槩不與
分豁節次行文催併去訖竊謂前項税糧若是里甲大
戶侵欺雖令典田賣地賠貱完納亦不為過果係小民
拖欠例該宥免者若猶追徵非惟逼迫人難實是孤負
恩典况河南地方連年災傷人民艱窘原經收人戶有
名無實家道消乏者多雖稱在前侵欺糧價年久亦皆
費用不存若仍追徵本色縱使傾財破産鬻男賣女亦
恐賠納不起兼且本布政司官庫銀兩盡數送赴荆襄
軍前給賞軍士即今無他儲積非惟買辦等項缺價支
給萬一有緊急之用實難措置若不設法從宜處置錢
糧殆難完結官司徒自紛擾如蒙乞勅該部計議合無
行移河南布按二司各委堂上公正官員會同前去所
屬欠糧府州縣督同各該官吏從公審勘天順八年以
前各年存留税糧除已納完外未納之數果係徵收在
官已經起解被里甲大戶侵欺者照例每糧一石折收
銀二錢五分煎銷成錠解赴本布政司上納收銷以備
支用若是小民拖欠者俱照欽奉詔書内事理宥免如
布按二司委官不行用心查勘縱用下人通同作弊許
廵按監察御史參奏挐問如此庶幾錢糧明白而小民
得霑恩惠庫藏贏餘而緩急不至悞用緣係委官查勘
未完税糧折納銀兩事理未敢擅便成化三年四月十
五日具題
蝗生境内請避位因勸上去奢崇儉奏状
據開封漳德衛輝等府睢鄭等州滎澤陽武尉氏通許
杞縣祥符儀封河隂新鄭陳留長葛蘭陽臨漳安陽新
鄉等縣申各准委官判官等官王憲等牒成化三年六
月内巡視得恒山等地方間有飛蝗過落及蟲蝻生發
食傷禾稼督令火甲人等打捕移牒轉達等因到職行
間又據河南布政司并河南按察司分巡河北道僉事
王霽亦呈前因案照先據衛輝等府備胙城等縣申稱
蝗蝻生發已經具題及通行都布按三司原委分巡分
守參政等官王高分投前去督屬委官設法打捕去後
今據前因除嚴督原委官員打捕另行外臣竊惟蝗蝻
生發固雖天灾實關人事人事修則天意可回而灾不
為灾矣昔卓茂令密邑而蝗不入境茂能修其職也今
蝗蝻為患於河南者豈無故乎良由臣巡撫失職不能
敷宣聖化以安民人是致上天以此而譴告耳况臣管
内地方連年水旱加以去歲荆襄盗起軍勞於征調民
困於轉輸及又今年起運税糧并勘合買辦物料等件
比之往年數多今又遭此蝗蝻之灾軍民何以聊生考
之於史宋真宗罷諸營建而飛蝗盡絶此真宗能修德
政以應天是以天灾隨之而消也伏望陛下以天戒為
可畏以地方為當重將臣罷歸田里另選賢能代理其
事尤望陛下去奢崇儉除祭祀軍需之外其餘一應不
急之務無益之事可減省者減省之可停止者停止之
使財不妄費民困少舒庶幾天意可回而灾沴可弭矣
臣受國重寄值兹灾異不敢循默為此具題
激勸賢能奏狀
節該欽奉勅諭今特命爾巡撫河南地方官吏有能奉
公守法修舉政務者量加奬勸欽此欽遵及節該欽奉
詔書内一欵府州縣官有廉能公正撫字勤勞深得民
心者上司以禮相待仍具其政蹟奏聞以憑旌擢欽此
欽遵除河南布政司所屬州縣見任廉能知州謝光知
縣尚璣王璽胡澄先該巡撫都御史賈銓奏請旌異不
開外今體得開封府中牟縣知縣王斆商水縣知縣羅
楫河南府孟津縣知縣丁政新安縣知縣魏恭俱各廉
能公正撫字勤勞深得民心未經旌擢除欽遵詔書内
事理以禮相待外如蒙乞勅吏部將各官照例量加旌
擢庶使廉能者益加勸勉不才者有所感發緣係激勸
官員事理未敢擅便今將各官略節政蹟開坐具本謹
題請旨
計開
開封府
中牟縣知縣王斆處事公勤持身廉介耄倪感
德遠近知名
商水縣知縣羅楫不剛不柔無私無偽令行禁
止事妥民安
河南府
孟津縣知縣丁政操持端謹政令公平庶事康
哉羣黎樂只
新安縣知縣魏恭外無浮華中則純確令嚴政
善吏畏民懷
代書辦吏賈儀等請冠帶奏狀
臣先任右副都御史奉勅諭撫治南陽襄陽荆州三府
流民彼因缺人書辦行該吏部題准撥令史賈儀典吏
陸暠跟隨書辦後因荆襄盗賊節次奉勅命臣公同太
監尚書總兵等官唐慎等計議征勦師出數月賊寇殄
滅地方底寧伏蒙聖恩念臣前項微勞陞臣右副都御
史緣令典賈儀陸暠一向隨臣在於軍前書辦公文催
糧督軍蹈危履險同受辛苦未霑天恩况各吏係是吏
部考中例該歷俸三年滿日冠帶正八品出身人數今已
歷俸三十箇月止有六箇月未滿照得提督軍務白圭
帶去令史陳廉總兵官撫寧侯朱永帶去掾史黃宣和
等俱未及三年已蒙冠帶今賈儀等與各吏事體相同
如蒙乞勅吏部照例令各吏冠帶辦事挨次取用如是
則勤勞者知所感激而益樂於效力矣緣係激勸事理
未敢擅便具題
言吏部不覆請給誥命未當奏狀
臣因父年老於成化三年九月初二日具奏乞請誥命
奏奉聖旨吏部知道欽此太醫院使施安院判方賢各
為母老於本月初三日具奏乞請誥勅亦奉聖旨吏部
知道欽此該部已與施安方賢覆奏奉聖旨准他却不
肯與臣覆奏以致臣不蒙恩典竊思臣與施安方賢同
為在京堂上官同為親請給誥勅而該部與施安方賢
覆奏不與臣覆奏非惟不遂臣之私實於體未宜伏望
皇上憐臣親老一視同仁特勅吏部照依施安方賢事
例以臣應得誥命先行給賜使臣父生被光榮非惟臣
感恩於無窮而天下之為臣子皆知所勸矣臣為親之
心激切干冐天威不勝戰慄之至為此成化三年九月
十三日具題
陞南京刑部左侍郎謝恩奏狀
臣先任都察院左副都御史欽差巡撫河南近准吏部
咨欽陞前職臣猥以庸材屢蒙顯擢備員兩省殊無異
政持憲三年未有竒勲方虞物議之未平詎料宸衷之
不棄特降綸音於北闕俾弼邦教於南京寵命非常驚
懷失次臣敢不公忠是勉敬慎自持遵賢哲得情勿喜
之言體聖明視民如傷之意庶禆無為之至治少酬莫
大之洪恩臣下情無任除望闕謝恩前去到任外具題
王端毅奏議卷一
