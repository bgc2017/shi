王端毅奏議卷十四明王恕撰
吏部
議在京三品官病故請給誥命奏狀
驗封清吏司案呈奉本部送吏科抄出左春坊左諭德
楊守阯奏云云奉聖旨吏部看了來說欽此欽遵抄出
送司案查先奉本部送該本官奏前事為查正統三年
四月内纂脩宣宗皇帝實錄進呈節奉英宗皇帝聖旨
陳循徐珵王玉既丁憂且不陞欽此成化三年纂脩英
宗皇帝實錄進呈節奉憲宗皇帝聖旨事故的罷欽此
今次纂脩憲宗皇帝實錄進呈翰林院手本開纂脩該
陞官員而有查有先年節奉欽依事故的罷事例不開
外等因則知今次纂脩之陞官悉遵先朝之故事及查
得成化三年纂脩事故官内一員副總裁禮部右侍郎
李紹先於天順八年八月内開館成化二年八月内本
官養病成化三年八月進呈在館二年去任一年不曾
陞官此其事故的罷之明驗也今右侍郎楊守陳品職
并為副總裁俱與李紹同而在館之日比與李紹少去
館之日比與李紹多本部所以不敢故違先朝事例與
伊覆奏以此將奏詞立案訖今又奏前因案呈到部切
緣自祖宗朝至今在廷文職大臣病故贈本身一官者
間或有之贈及祖父母父母者絶無歴任三年請給誥
勅者有例歷任未及三年病故請給誥勅者無例今楊
守陳任三品官未及三年病故伊弟楊守阯為伊奏乞
贈官并請原任三品誥命封及祖父除請原任三品誥
命封及祖父例難准理外所據贈官一事臣等未敢擅
便定奪緣奉欽依吏部看了來說事理弘治四年十二
月十八日具題次日奉聖旨是楊守陳贈禮部尚書欽
此
扶持公道奏狀
文選清吏司案呈查得先該吏科等科都給事中等官
張九功等題兹者法司會議論奏柳景秦紘之事陛下
於柳景念及祖功赦其死命俾得幅巾優游閑住於秦
紘則以奏事亦有不實免其運炭使之致仕且律條有
曰告二事以上重事告實輕事招虚及數事罪等但一
事告實者皆免罪今秦紘所言柳景之事輕重勘實不
止一端間有不實乃千百中之一二耳揆之律意固當
免罪況秦紘之舉乃風憲彈劾之公義非常人告訐之
私情雖曰有罪薄乎云爾揆諸情法尤可矜恕伏望皇
上俯念人才之難思秦紘盡心為國反遭擯黜之枉將
秦紘仍留辦事以慰在官等因具題俱奉聖旨秦紘巳
發落了不准該衙門知道欽此欽遵抄出到部巳經立
案訖續該南京六科給事中倪天民等十三道監察御
史楊璡等與夫肇慶府同知張吉亦論奏其事文雖殊
而意則同俱奉聖旨該衙門知道欽此欽遵抄出送司
案呈到部臣等竊惟帝王之治天下惟賞與罰最為緊
要當則人服否則不服其可忽哉參看得都給事中等
官張九功等所上五章極言柳景秦紘之情罪與夫朝
廷所以處之者是非了然欲望朝廷召還秦紘以正賞
罰以為勸戒陛下宜從而未之從者是臣等不能贊襄
以成陛下納諫之美罪莫大焉今柳景該追贓又蒙聖
恩免之矣而恩獨不及於秦紘則是為地方軍民之害
者可恕而除地方軍民之害者不可用其何以服人心
而勵將來豈不大可惜乎伏望陛下從天下之公論召
還秦紘或處之都察院或處之南京都察院俾之視事
未必無補如此則賞罰攸當舉措得宜而人心服將來
勸矣不然則非臣等所敢知也伏乞聖明裁察幸甚緣
係節奉欽依該衙門知道事理未敢擅便弘治四年十
二月二十四日具題二十七日奉聖旨南京戸部尚書
黃紱改南京都察院左都御史秦紘着做南京戸部尚
書欽此
乞休致奏狀
臣陜西三原縣人年十三始入縣學二十六而中鄉舉
三十三而登進士改庶吉士三十四除大理寺評事尋
陞寺副五年而陞知揚州府又六年而陞江西右布政
使又四年而陞河南左布政使未踰年而陞右副都御
史撫治流民又二年以平賊功陞左副都御史巡撫河
南未幾陞南京刑部左侍郎管部事改刑部總理河道
又改南京戸部管部事復改左副都御史巡撫雲南陞
右都御史改南京右都御史參贊機務陞南京兵部尚
書參贊如故既而改兵部尚書兼左副都御史巡撫南
直隸蘇松等處復改南京兵部尚書參贊機務九年秩
滿陞太子少保仍舊管事成化二十二年致仕二十三
年皇上嗣登寳位之初召臣為吏部尚書加太子太保
今又五年矣臣自入仕至今四十四年荷列聖莫大之
恩官至一品誥贈三代榮幸無加捐生莫報但犬馬之
年今巳七十有七矣委實筋力衰弱不能趨走承事神
思昏倦難以旌别淑慝雖請託路絶奔競風息然已用
者未必皆遂意未用者未必皆無言第恐積毁日深不
能保終有辱召命伏望皇上少賜矜察放臣歸田另選
碩德重望之人代臣非惟使臣老來安恬以待終必能
薦引羣賢羽翼以成治矣臣無任懇切隕越之至等因
弘治五年正月十六日具奏次日奉聖旨卿居重職當
勉副委任勿以老辭吏部知道欽此
論御醫王玉不當陞俸奏狀
文選清吏司案呈奉本部送吏科抄出太醫院御醫王
玉奏云云等因具奏奉聖旨該部看了來說欽此欽遵
抄出送司案呈到部查得成化二十三年九月内該科
道官陳言該本部查處具題節該奉聖旨太醫院堂上
官照額挨次存留院使施欽開來看欽此欽遵續該本
部照額挨次存留院使施欽院判任義章淵三員其餘
左通政張倫左參議丘鈺院使仲蘭錢鈍院判劉文泰
汪智許觀莊元金璽李思勉施鑑陳公賢徐生黃綬孫
泰潘澤王玉共一十七員俱係額外官員等因具題節
該奉聖旨是太醫院額内的僉書額外巳降的罷汪智
李思勉致仕張倫降院判其餘降御醫都各供事欽此
欽遵彼時王玉丁憂在家其後起復到部違限年久本
部欲送法司問罪題奉聖旨王玉違限年久本當送問
且饒他著復御醫辦事欽此欽遵又查得先該禮科等
衙門給事中等官孫珪等題稱御醫等官王玉等四員
丁憂去訖無憑考察該本部題准候各官起復到部仍
行給事中等官會同考察續據吏目朱戡等奏要免考
本部為照各官俱係題奉欽依該考人數難准免考等
因具題節該奉聖旨丘鈺王玉朱戡巳復原職并吳英
都免考欽此欽遵又查得太醫院以脩省改正為由欲
復革罷𫝊奉官陳俊宫良寗銓吳綬聶整朱俊等舊
職臣等以為若復陳俊等官則其餘𫝊奉革罷者皆來
奏擾再三陳奏不可皇上竟將陳俊宫良寗銓吳綬陞
授御醫訖今王玉奏稱曾在春宫效勞與陳俊等事體
相同要復院判且太醫院額設院使一員院判二員成
化年間濫設數多皇上嗣位之初遵依舊制存留院使
一員院判二員見今不缺今王玉又要陞授院判則是
欲遂巳私不顧有壊成命況太醫院官以脩合藥餌治
療疾病為職事前項降除御醫者誰非效勞之人若復
王玉一人之官則其餘人等必來奏擾不與覆奏彼必
怨怒造言謗訕無所不至與之覆奏則冗官仍復如前
有累陛下初政天下公論必謂臣等阿諛竊禄不能匡
輔有何顔復立於朝設若院判有缺而王玉名在同降
衆人之末計其資望考其藝術未必超越衆人亦難輒
憑所奏就與陞授所據御醫王玉既蒙聖恩免其送問
又免考試自合黽勉盡職以圖報稱今却不安職分希
求陞授於理不可論法難容欲將本官拏送法司究問
以警將來緣奉欽依該部看了來說事理及係京官未
敢擅便弘治五年二月初九日具題次日奉聖旨王玉
免送問陞俸二級以後再有奏擾的送問不饒欽此臣
等竊惟賞罰者天下之公所以勸善而懲惡也是賞罰
也君主之臣輔而行之君欲賞一人罰一人合天下之
公論為臣者能贊襄以成之使天下之善者以勸惡者
以懲斯人也非良臣乎君欲賞一人罰一人不合天下
之公論為臣者不救正而阿徇以成之使天下之善者
不勸惡者不懲斯人也非佞臣乎今陛下以堯舜之德
居堯舜之位故臣等欲效良臣而不願為佞臣也且御
醫王玉粗通醫術行不過人由𫝊奉而陞院判人多不
平陛下嗣大位之初降為御醫物議稍息茲者謀復院
判臣等論之如前陛下若依臣等所言將本官拏送法
司問罪是為懲有罪乃法之正也免其送問是為宥有
罪猶之可也今既免其送問又陞俸二級是為賞有罪
奚可乎哉若臣等不言後來如王玉者臣等又行送問
其何以服彼之心其何以服天下人之心欲天下不謂
臣等為佞臣得乎然佞臣固非臣等所願為亦非陛下
所以望臣等也伏望聖明俯察芻蕘之言收回陞俸之
命令王玉仍照今職辦事庶可以服天下人之心且使
後來如王玉者不待參問而自不來奏擾矣臣等惓惓
為國之心不自知其言之狂也罪該萬死伏惟聖慈俯
賜矜察幸甚弘治五年二月十二日具題次日奉聖旨
你每既這等說王玉著仍照舊辦事欽此
論嚴考課以定黜陟奏狀
考功清吏司案呈照得在外有司官三年六年考滿赴
部給由考覈不分稱職不稱職俱引奏復職候九年通
考方定黜陟九年之内二考稱職一考平常從稱職二
考稱職一考不稱職或二考平常一考稱職或稱職平
常不稱職各一考各俱從平常二考平常一考不稱職
從不稱職繁而稱職無過陞二等繁而平常無過陞一
等簡而稱職與繁而平常同簡而平常無過本等用不
稱職初考繁處降二等簡處降三等若有過又各有降
等之例此我朝祖宗以來考課之成法即唐虞三載考
績三考黜陟之盛典也又查得本部奏行事例除邊方
軍馬錢糧緊急所係官員考滿申請定奪外其餘不係
邊方大小官員務要依例給由雖有專差責占三年六
年之間亦要一次赴部考覈不許托故違者究問又該
南京吏部尚書王㒜等奏該本部議擬題准除雲南等
處地方窵遠有司大小官員照舊赴本布政司給由其
餘去處三年六年考滿官員俱要依例赴部給由考覈
不許仍前一概令其申請已經通行遵守外近該福建
閩縣知縣周天民福建延平衛經歴司知事方杲四川
平夷長官司吏目劉海河南布政司理問所提控案牘
馬成三年六年俱不給由九年方纔赴部給由公文内
雖開有本管上司衙門存留管事緣不係軍馬錢糧緊
要事情故違奏准雖有專差責占三年六年亦要一次
赴部考覈事例雲南富民縣知縣文茂三年六年不依
例赴本布政司給由亦屬有違除將案牘馬成先巳呈
堂送問外所據周天民等呈堂送問間遇蒙弘治五年
三月初八日大赦宥免切緣近年以來九年考滿官員
到部中間有稱三年六年遇例納米者有稱本管上司
存留管事者輒憑九年一考考覈詞語定擬該陞該降
品級殊乖前項二考一考從稱職從平常從不稱職定
擬陞降之法案呈到部參照知縣等官周天民等三年
六年違例不行赴部給由罪名雖經恩宥緣各官止是
給由一次若與給由二次三次一體陞用不無勤怠不
分何以警戒將來合無將知縣等官周天民等數内繁
稱者止陞一級簡稱者本等用繁平常者本等用簡平
常者降一級仍通行浙江等十三布政司并南北直隸
府州等衙門有司大小官員知會今後務遵前例三年
六年俱要赴部給由雖有專差責占三年六年亦要一
次赴部給由違者送問仍照周天民等事例定其該陞
該降品級若有例前納米曾經繳報牌冊到部者不在
此限其雲南所屬官三年六年不行赴本布政司給由
不繳牌冊到部亦照此例發落如此則黜陟有所分别
而選法均勤怠知所警懼而治功成矣緣係定奪考績
黜陟事理未敢擅便弘治五年三月十三日具題十五
日奉聖旨是欽此
定奪兩廣朝覲官奏狀
考功清吏司案呈奉本部送吏科抄出欽差總督兩廣
軍務兼理巡撫都察院右都御史閔珪題云云等因具
題奉聖旨吏部知道欽此欽遵抄出送司照得弘治六
年正月初一日天下諸司衙門官員例該朝覲本部巳
經題准通行遵守去後今該前因案呈到部撿照諸司
職掌内開凡在外官員三年徧行朝覲其各布政司按
察司鹽運使府州縣及土官衙門流官等衙門官員帶
首領官吏各一員名理問所官員照依到任須知依式
對欵攅造文冊及將原領勅諭諸司職掌内事蹟文簿
具本親齎奏繳以憑考覈此祖宗以來之舊制也成化
十七年朝覲該總督兩廣軍務兼理巡撫都察院右都
御史朱英咨稱兩廣地方廣闊賊情難料要將府州縣
官吏存留管事本部依擬題准行令廣東廣西二布政
司各令堂上掌印官各帶首領官一員來朝其所屬府
州縣并土官衙門俱留在任撫治將須知文冊送布按
二司來朝官齎繳弘治三年朝覲該總督兩廣軍務兼
理巡撫都察院右都御史屠滽題要免兩廣府州縣官
來朝本部題准行令兩廣布按二司掌印官并首領官
及各府正官各帶該吏來朝止免州縣官來朝訖今總
督兩廣都御史閔珪又照前具題若不分地方有無賊
情一概存留府州縣官吏在任管事則以後朝覲之年
焉知各處不照此具奏若依所奏就行准理則朝覲之
典不幾於廢乎且有道之世太平之時豈可廢朝覲之
禮使上下之情不通庶官賢否無所旌别功過無所考
覈可乎合無行移都御史閔珪再查所奏前項地方如
廣西柳慶桂林等府見今用兵廣東翁源河源等縣接
連湖廣福建俱有賊情并有災傷去處府州縣官員俱
各存留在任管事將該進須知文冊申送布按二司堂
上掌印并首領來朝官吏帶來齎繳其餘無賊情無
災傷去處府州縣官吏俱要隨同布按二司官依期來
朝緣係存留朝覲官員及奉欽依吏部知道事理未敢
擅便弘治五年三月十七日具題次日奉聖旨是欽此
乞休致奏狀
臣先任太子少保南京兵部尚書參贊機務成化二十
二年致仕二十三年皇上嗣登寳位之初遣使齎勅召
臣至京陞吏部尚書加太子太保臣自知菲材不能勝
任巳嘗再三乞恩辭免不蒙俞允不得巳然後就職至
今五年之間請老之章又十有八上矣俱蒙皇上温詔
慰留不從其請但臣今年七十有七筋力衰憊精神昏
耗雖勉強盡職焉能保其無虞況銓選人物尤為難事
使明哲之士居此地位尚不能得人人歡心如臣之愚
焉能使人人而悅之又況臣賦性戇直不能周旋人事
平居無事人尚訾議少有間隙則羣起而排擠之遂成
過愆此臣之所以日夜恐懼不敢久居於此也伏望聖
恩憐臣衰老容臣歸田俾得無事盖棺斯為萬幸臣無
任惶怖之至等因弘治五年四月二十二日具奏次日
奉聖旨卿朝廷老臣當勉副任用不允休致吏部知道
欽此
激勸賢勞官奏狀
考功清吏司案呈奉本部送准戸部咨云云案呈到部
臣等切惟國家之大計莫重於稅糧稅糧之先務莫重
於京邊今山東布政司弘治四年分起運京邊税糧動
以數十萬計而草束布花農桑其多稱是纔及次年四
月初旬俱已完獲通關若非參政熊繡聞望素能服人
才能足以濟事安能致部屬官民趨事如此之速耶比
之其他布政司怠事官員税糧拖欠五七年久者優劣
勤惰相去遠甚况聞本官徵催之際不疾不徐靡苛靡
刻而事自集此尤見其為良有司也且本官非止一事
之優及訪知本官操履清白志行真純似此賢勞官員
理當旌擢如蒙乞勅吏部再為查審本官如果平昔履
歴與臣等所保相符量為照例旌擢庶使賢能者知所
勸而怠惰者知所勉矣緣係激勸賢能官員事理未敢
擅便弘治五年四月二十八日本部尚書葉淇等具題
次日奉聖旨是欽此欽遵擬合通行除外備由移咨貴
部煩照本部題奉欽依内事理欽遵施行等因到部送
司查得熊繡年五十二歲湖廣都司寧遠衛軍籍原籍
江西南昌府豐城縣人由進士歷陞知府於弘治三年
九月内陞授前職十二月二十五日到任歷俸年半不
曾赴部給由案呈到部竊惟唐虞之世考績於三載之
後黜陟於三考之餘故鯀之治水九載績用弗成然後
治其罪禹之治水九州攸同四隩既宅然後賞其功迨
至我朝考績黜陟亦用此道雖近來舉行旌擢之典亦
必待其所舉之官歴任三年之後曾經考稱無過覆勘
果有卓異政蹟然後施行未嘗有歷任未及三年就行
旌異者今熊繡以知府而陞參政甫及年半雖完前項
糧草是乃職分當為似難輒便旌擢合無待候本官三
年考滿考稱任内著有卓異政蹟覆勘是實然後量與
旌擢如此則朝無濫及之恩官無苟且之政人知所勸
而治功成矣緣係旌擢方面官員事理未敢擅便弘治
五年五月初十日具題當日奉聖旨是欽此
議大學士丘濬建言奏狀
文選清吏司案呈奉本部送准禮部咨禮科抄出太子
太保禮部尚書兼文淵閣大學士丘濬奏云云等因具
奏奉聖旨這本所言止印經節賞賜停織造杜塞希求
陞官等項皆切中時弊該衙門看了來說欽此欽遵抄
出移咨送司除止印經節賞賜等項隸别部掌行外内
杜塞希求陞官四事係本部掌行案呈到部查得先該
内官監官奏言脩築蘆溝河隄岸要將文思院等衙門
副使潘俊把總曲興等量加陞職本部以為朝廷置文
思院官并把總人匠無非為營造計也今副使潘俊等
脩築蘆溝河隄岸工完雖曾效勞是乃職分之所當為
非分外事也只可量加賞賚以酬其勞恐不可陞官以
開弊端等因具題奉聖旨是潘俊等不准陞都加與賞
賜欽此續又該内官監題稱脩築正陽門等城垣河橋
工完要將冠帶掌作把總并天文生醫士及催工官尚
禮等量加俸級等因本部為照蘆溝橋工完官匠人等
既奉欽依不准陞都加與賞賜所據脩築城垣河橋把
總尚禮等似難量加俸級合無照依前例量加賞賜以
酬其勞等因具題節該奉聖旨冠帶把總尚禮王友道
王猪兒杜鑑羅祥與做軍器局副使王福董瓉耿福汪
寬朱顯都與冠帶欽此本部又言前者脩蘆溝河隄岸
管工副使潘俊等既有聖旨不准陞都加與賞賜今脩
城垣冠帶官尚禮等却降前項陞職之旨是功同而賞
異也伏望收回前旨將尚禮等亦量加賞賜等因題奉
聖旨尚禮等既陞職冠帶了罷欽此本部又題若以為
巳陞了不可改亦望聖明留意今後内外官員但有似
此為人奏討陞官有壊名器者許科道官參奏拏問等
因題奉聖旨這以後事朕自有處置欽此又該本部議
得今後一應人員不許營求内外權要之人奏乞陞職
其内外權要之人遇有書辦等項官員有缺聽本部於
資格相應人員内擬奏除授不許坐名奏討其書辦等
官三年六年考滿務令照例赴部給由考覈以憑黜陟
不許奏乞量陞職事違者並聽本部參奏就將所舉之
人拏送法司問罪不分原有官無官俱發回原籍為民
當差舉主一體治罪等因具題奉聖旨是今後一應人
員不許營求内外權要冒濫陞職違了的治罪不饒欽
此今太子太保禮部尚書兼文淵閣大學士丘濬所言
前四事誠為國為民之至計實兼法語巽與之雅言孔
子曰法語之言能無從乎改之為貴巽與之言能無說
乎繹之為貴陛下一覽前言輒降俞旨可謂從且說矣
矧人多頌陛下好問好察如帝舜改過不吝如成湯烏
有不改且繹乎今後内外臣隣如有為人求官陞職如
丘濬所云者請以丘濬之言而諭之止之則官不及私
眤禄不至濫費國不受其弊民不受其害萬萬年太平
之基業可悠久而不拔矣萬一聖情重違其請而許之
臣等則當謹執前項旨意與夫丘濬之言陳奏陛下俯
賜優容而矜允之則恩在陛下而怨在臣等矣臣等居
其位食其禄任其事死且不避而怨敢辭乎伏惟聖明
留意宗社幸甚天下幸甚緣係節奉欽依該衙門看了
來說事理未敢擅便弘治五年五月十二日具題次日
奉聖旨是欽此
議經歴高禄陞官奏狀
今日早朝退錦衣衛官召吏部堂上官臣恕偶有微恙
不能朝參臣悅臣經趨至左順門有司禮監太監覃昌
說稱皇上欲著通政司經歴高禄陞本司參議臣悅等
回說無缺又無憑據難以奉行臣悅等回至部中與臣
恕備說前情臣等仰惟皇上寬仁厚德為天下國家之
心無以加矣眷顧親戚之恩亦無以加矣高禄乃皇親
壽寧侯之妹夫欲為通政司參議也非一日矣然而持
久而不與者盖恐來天下之物議累莫大之聖政故爾
今日欲與之者恐非陛下之本心且高禄由舉人出身
使其安於其職歴年深養望久遇有缺然後陞人自服
彼亦安今本官歴任未及三年驟陞是職何以服天下
之心杜天下之口是欲臺舉本官反累本官也有何益
哉伏望皇上以天下之官待天下之士若為親戚而妨
公議使天下後世得以窺其淺深非陛下之所願亦非
臣等之所願也臣等待罪銓司忠誠為國不自知其言
之狂妄而激切也死罪死罪惟聖明優容而矜察之幸
甚弘治五年五月二十三日謹具題知
議御史徐璘簡賢能以養人材奏狀
文選清吏司案呈奉本部送准禮部咨禮科抄出南京
雲南道監察御史徐璘奏云云等因具奏奉聖旨該衙
門知道欽此欽遵抄出送司案呈看得御史徐璘所奏
除防奸弊以杜奔競本部另行外所據簡賢能以養人
材係隸吏部掌行抄單移咨送司案呈到部看得監察
御史徐璘奏稱簡賢能以養人材一節固為有理但除
授州縣正官除進士外其餘聽選監生不分舉人歲貢
與夫乞恩遇例出身者一體考選在於前列者然後除
授正官間有一二不稱之人難以一概將歲貢乞恩遇
例者棄而不用且如吳寬曾彦其始也俱由歲貢入監
其後俱中狀元豈可謂歲貢監生中間全無人乎且人
之才性不同有優於學問而劣於政事者亦有長於政
事而短於學問者亦有有學問而不能提調學校者有
寡學問而能提調學校者世無全才故人之於事有能
有不能且各處歲貢生員俱係在學年深有科舉五七
次不得中式者提學官考試見其頗通文理又不可黜
退有五十以上方得應貢者亦有六十以上貢來者如
此之人使其坐監十無一二得官所以多願就教職今
欲止用未及五十者為教職則前項五十以上歲貢生
員多無路出身况未及五十者數少又多不願就教職
且每科副榜舉人亦多不願教職此教官缺多所以不
得不於願就教職歲貢生員考選本官前項處置若科
目出身并歲貢生員未及五十者數多固可行之今科
目出身并歲貢生員未及五十者數少雖欲行而自不
能其言提調學校官今後務要遍歴考試不許提取會
考越境迎接等項合無行移都察院轉行南北直隸提
調學校監察御史并浙江等處提調學校副使僉事務
要遍歴府州縣學考試生員不許任意提取數學生員
會於一處考試按臨地方務要預先移文禁止迎送不
許出郭若有自謂生徒樂從不行禁止縱令迎送百里
之外以致下情不堪士風向薄許巡撫都御史巡按御
史劾奏究治緣係陳言及奉欽依該衙門知道事理未
敢擅便弘治五年六月初二日具題次日奉聖旨是欽
此
議進士石存禮除官奏狀
照得目今六月本部大選官員取到三甲進士内一員
石存禮年二十二歲山東青州府益都縣人照依甲第
次序本官該選知縣臣等竊惟知縣乃一縣之主百責
所萃生民休戚係焉非年少力弱者所能勝任查得舊
例中副榜舉人俱除教職中間有年未及二十五歲告
願不就教職者准送國子監讀書二十五歲以上不願
就教職者不准仍除教職盖以未及二十五歲者年少
未可為人師範故准令不就教職况知縣比之教職責
任尤重今石存禮年方二十二歲氣質清秀形體孱弱
若除授知縣使之宰百里之地居羣僚之上督率衆職
分理庶務加以送往迎來承上接下勞苦百端恐不能
堪看得行人司行人亦係三甲進士該除官員其職最
簡而無勞事欲將石存禮仍送該衙門辦事候有行人
員缺另行除授行人使本官讀書進學日省月脩待其
老成然後授以任事之職斯可責其成績緣係處置選
用年幼進士事理未敢擅便弘治五年六月初八日具
題次日奉聖旨是欽此
議御史馮玘圖治奏狀
驗封清吏司案呈准兵部武選清吏司手本奉本部連
送該本司案呈准職方清吏司手本奉本部送兵科抄
出巡按貴州監察御史馮玘題云云等因具本奏奉聖
旨該部看了來說欽此欽遵抄出送司案呈到部看得
所奏四事内處置邊患等三事本部徑自查奏外其馴
服土官一事内宣撫宣慰長官把事等官本部議奏其
知府知州巡檢文職等官係隸吏部掌行連送該司仰
行吏部該司呈堂徑自查照施行等因到司查得土官
赴京襲職固自舊例亦有鎮守總兵等官保勘明白具
奏就彼冠帶承襲者又有赴京具奏有人爭襲發回保
勘者又有到京為無保勘公文發回病故者又有到京
查無會奏緣由發回候會奏至日另行本人奏稱情願
在京聽候者天順八年三月初二日節該欽奉詔書内
開雲南貴州廣西湖廣四川土官今後有告襲者委官
務要從公體勘定名會奏該部行令就彼冠帶襲職不
必參駁中間如有徇私不公許巡按御史糾舉罪坐原
勘官員欽此欽遵外今該前因案呈到部看得監察御
史馮玘奏要令土官子孫循舊例赴京襲替亦可馴服
其心一節其意固善但土官衙門設在極邊地方襲替
往迴動經萬里中間貧富不一盤費艱難及至京師承
襲有保勘不明會奏未到又有被人爭襲駁回保勘累
年不得承襲如前所云者亦有被無藉之徒指稱官府
使用誆騙財物靡所不為以致遠人受其䧟害衙門被
其玷汚是以朝廷洞察斯弊特開恩例免其來京委官
從公體勘定名會奏該部行令就彼冠帶承襲是乃懷
柔遠夷革弊省事之良法若依監察御史馮玘所奏令
其赴京承襲俾知朝廷之盛自足以消其邪心恐邪心
未消而前項於彼不便之事有所不免不如仍照詔書
事例令其保勘明白奏來就彼冠帶承襲為便合通行
貴州等布政司今後土官子孫襲替保勘明白仍照詔
書恩例行令就彼冠帶承襲到任之後如遇總鎮巡撫
巡按三司分巡分守及一應上司官員到彼俱要與同
流官參見其總領等官亦要諭以朝廷恩威使之各懷
忠順之心撫治夷民辦納糧差如或生事擾害地方國
法具存决不輕宥緣奉欽依該部看了來說事理未敢
擅便弘治五年六月二十日具題次日奉聖旨是欽此
王端毅奏議卷十四
