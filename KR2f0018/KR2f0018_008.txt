王端毅奏議卷八明王恕撰
吏部
議左都御史馬文升陳言禆益治道奏狀
文選清吏司案呈奉本部送准禮部咨儀制清吏司案
呈奉本部送禮科抄出都察院左都御史馬文升奏云
云等因奏奉聖旨這本所言多切時弊該衙門便看了
來說欽此欽遵移咨送司案呈到部看得都察院左都
御史馬文升所奏選賢能以任風憲等四事誠如聖諭
謹用議擬開立前件伏乞聖裁緣係節奉欽依該衙門
便看了來說事理未敢擅便弘治元年二月初七日具
題初九日奉聖旨准議欽此一查得舊例御史員缺
於各衙門辦事半年以上進士及本部聽選舉人監生
并行人博士推官知縣教官内選補至成化六年以後
拘於正綂年間頒降憲綱新進初仕不預選任近該南
京禮部精膳清吏司郎中李諒陳言本部議擬今後選
用御史於在京各衙門辦事進士與夫曾經一考稱職
行人博士及進士舉人出身推官知縣内選年三十以
上五十以下人物端莊言語正當操行廉潔才識優長
者送都察院理刑半年滿日聽本院考察各註考語連
人送部諳曉刑名堪任御史者奏請照缺選補但知縣
推官係在外官員訪察未詳合無通行各處巡撫都御
史巡按御史各於按屬進士舉人出身知縣推官内從
公推舉如前相應之人備開脚色政蹟具奏以憑遇缺
行取相兼進士行人博士選送理刑不許舉非其人已
經題准欽遵外今左都御史馬文升又奏前因誠為選
用風憲之良法但恐遇有御史缺多六年以上知縣二
年以上進士内相應之人數少必待其有然後選用不
無誤事合無通行各處巡撫都御史巡按御史并布按
二司官各於所屬曾經一考稱職進士舉人出身推官
知縣内推舉年三十以上五十以下人物端莊言語正
當操行廉潔才識優長者備開脚色政蹟具奏籍記在
部遇有御史員缺先儘六年以上行取前來相兼二年
以上進士并一考行人博士選送理刑半年滿日聽本
院考察各註考語連人送部以憑奏請選用如無相應
六年以上知縣推官二年以上進士仍依本部議擬奏
准事例於半年以上進士曾經一考稱職推官知縣内
選用如此則選用亦可以得人風憲不至於久缺一
查得舊例按察司官有缺於法司屬官内推補其知府
同知推官知州知縣有原係法司出身及曾在法司辦
事者亦得推補如蘇州府知府林鶚推補江西按察使
寳坻縣知縣葉淇推補廣西僉事是巳至於斷事理問
推官有缺本部臨時斟酌選用而法司辦事進士歴事
舉人監生居多但進士及舉人監生俱是挨次取選而
舉人監生又係臨選考校或前或後人缺有不相當難
以一一照缺對人除補今左都御史馬文升奏稱前因
合無今後按察司官有缺先儘法司相應屬官推補其
知府同知等官果有諳練刑名政聲卓異者亦得量才
推舉斷事理問推官有缺先儘法司辦事進士歴事舉
人監生除補次及相應人員所言不許差占斷事理問
推官有誤問刑一節係是見行事例但各該官司奉行
未至或遇緊急公務往往差遣委的有誤問刑合無行
都察院轉行各處巡撫巡按及布按二司今後不分大
小公務俱不許違例差遣斷事理問推官妨誤問刑如
此則司刑得人刑不枉濫矣一查得舊例知州知縣
缺少本部於常選内將該選進士監生及該陞官員除
補如遇缺多照依大學士李賢奏准事例將聽選監生
舉人不分年月遠近揀選考補近該成化二十三年朝
覲考察黜退天下知州知縣數多本年四月内於常選
外將聽選舉人監生照例揀選考試除補知州知縣共
一百九十五員給憑赴任去訖餘有員缺常選陸續除
補但州縣數多隨補隨缺未能得完而人民繁夥錢糧
浩大去處知州知縣實難其人本部已經題准將成化
二十三年第三甲進士取選兼同舉人監生及該陞官
員通行除補外候員缺數多仍照前例揀選除補所言
四川雲南廣西福建路途險遠若待缺到除官不無太
遲要行先期除官頂補固為有理若不查勘應否一槩
扣缺除補恐前官中間亦有事故一年之上未滿後官
將帶家小守候日久不得支俸管事衣食不足求其不
為奸民猾吏所餌斯亦難矣合無通行各該巡撫巡按
官將所屬州縣正官二考之上九年將滿者按季查奏
開具各官歴俸及該滿年月以憑斟酌遠近除補及將
新除官員訪察敢有過家留連不即到任者查照成化
六年三月内本部奏准選授外任官員過違憑限半年
之上不到任者雖有中途患帖不准照例問罪過一年
之上者不許到任起送革職為民事例施行若在中途
及任所事故去任者所在官司并原任衙門即時具由
通行合干上司及徑申本部知會以憑作缺銓補其言
布政使按察使知府所係甚大尤宜慎選一節本部遇
有前項正官員缺未嘗不廣詢博訪慎擇其人二司正
官每員推舉二員請旨簡命一員知府亦精擇一員請
旨陞用自今以後益當盡心推選以求無負委任如此
則正官亦可得人庶務不至廢墜矣一查得舊例兩
京各衙門屬官三年六年九年考滿先從本衙門堂上
官考覈送都察院覆考又送本部覆考從而黜陟以示
勸懲近年各司因循苟且所出考語不辯淑慝虚應故
事及至覆考得實其平常官員輒便造謗摭拾以致考
覈不行無所勸懲誠如左都御史馬文升所言合無通
行兩京各衙門知會今後屬官考滿堂上官務秉至公
詢訪得實出與考語善善惡惡定為確論送都察院并
本部覆考如原來考語平稱得當續出考語不嫌雷同
若有不當聽覆考官從公考覈其被考平常之人敢有
仍前造謗摭拾許御史等官指實劾奏拏問平常者降
調外任有贓者罷黜為民若覆考挾私不公一體治罪
其有前考平常後考中間能深自懲艾勉於為善者亦
宜書稱前考稱職後考中間放肆改節者亦書平常以
憑黜陟如此則勸懲無私而官僚知儆矣
嚴考察以勵庶官奏狀
考功清吏司案呈奉本部送吏科抄出南京河南道監
察御史吳泰等奏云云等因具本奏奉聖旨這考察事
吏部看了來說欽此欽遵抄出到部送司查得成化四
年該科道官魏元等奏要考察兩京大小衙門官員本
部奏奉憲宗皇帝聖旨是有堂上官的還會堂上掌印
官公同考察欽此巳經會官考察外成化十三年又該
御史戴縉奏要考察兩京五品以下官員本部查照前
例具題節奉憲宗皇帝聖旨還照例會官考察欽此欽
遵又經會官考察訖案呈到部看得南京河南等道監
察御史吳泰等奏稱兩京堂上官并在外司府州縣官
巳經考察獨兩京各衙門五品以下官員年久未經考
察其間才行可稱者固多而貪冒苟容者亦有要行兩
京吏部會同兩京都察院公同各衙門堂上掌印官從
公逐一考察一節臣等竊惟兩京堂上官并在外司府
州縣官節經糾劾考察黜退惟兩京五品以下官委的
年久未經考察不無賢否混淆誠如吳泰等所言合無
准其所奏照依前例在京者本部會同都察院并公同
各衙門堂上掌印官將五品以下現任帶俸并丁憂公
差養病省祭等項官員從公逐一考察除廉幹公勤才
行超卓者遇有内外相應員缺另行具奏擢用職業頗
修操履不失者存留辦事外其貪淫酷暴罷軟老疾素
行不謹浮躁淺露者開具職名奏請定奪如考察不公
仍聽科道糾舉其被黜之人若有造言生事摭拾妄奏
者治以重罪發遣為民仍行移南京吏部會同南京都
察院等衙門一體考察徑自具奏定奪其言要嚴立歲
考之法在京諸司堂上掌印官及在外布按兩司并各
府掌印官每遇年終各將本衙門及僚屬官員廉貪能
否勤惰得失緣由斟酌的確考語造冊三本一本奏繳
一本送吏部一本送都察院查照一節仰惟國朝定制
内外官員巳有三載考績三考黜陟之典外官又有朝
覲考察之例若再更立歲考之法不無事體紛更難准
所擬合無仍照舊例通行在京在外前項衙門堂上掌
印官如遇所屬官員三年六年九年考滿之日務要從
公嚴加考覈所出考語亦要允協公論不許徇情虚應
故事以致賢否混淆黜陟不當事發連坐以罪緣係考
察官員及奉欽依這考察事吏部看了來說事理未敢
擅便弘治元年二月十九日具題當日奉聖旨是欽此
論釋奠禮奏狀
近該禮部儀制清吏司手本内開皇上於今年三月三
日幸太學釋奠先師孔子以臣為分獻東哲官榮幸莫
大焉竊觀儀注内一段開稱導引官導上詣大成殿陛
上典儀唱執事官各司其事執事官各先斟酒於爵候
導上至拜位贊就位百官亦各就拜位四配十哲分獻
官各詣殿陛東西階下兩廡分獻官各詣廡前俱北向
立贊迎神樂作樂止贊上鞠躬拜興拜興平身通贊百
官行禮同贊搢圭上搢圭執事官跪進爵樂作上受爵
獻畢復授執事官奠於神位前樂止贊出圭上出圭四
配十哲兩廡分獻官以次詣神位前奠爵訖仍以次出
殿門外東西向立典儀唱送神樂作樂止贊上鞠躬拜
興拜興平身通贊陪祀官行禮同導引官導上由中道
出分獻官以次退若依此儀注則分獻官始終不拜矣
皇上拜陪祀官俱拜獨分獻官始終不拜恐非禮也臣
愚以為分獻官拜位當在殿陛之下列於陪祀官之前
贊迎神上在殿陛上拜分獻官陪祀官俱在殿陛下拜
上獻爵畢分獻官以次詣神位前奠爵訖復退於殿陛
下原拜位立定贊送神上拜分獻官陪祀官俱拜似為
近禮臣讀禮記文王世子篇有曰凡學春官釋奠於其
先師秋冬亦如之此言春官之釋奠主於行禮非報功
也故無幣又曰凡始立學者必釋奠於先聖先師及行
事必以幣此言立學事重故釋奠必以幣今皇上嗣登
大寳初幸太學即所謂始立學也臣愚以為釋奠當用
幣爵亦當三獻今儀注内無獻幣之禮是行春官釋奠
之禮非始立學釋奠之禮也似為未安或以為舊儀注
如此臣以為舊儀注是則當從之或有差誤亦當更之
以求合乎宜似不可以訛承訛也如蒙乞下臣言於禮
官會同翰林院官議之然後行事則聖明幸學釋奠之
禮庶幾合乎宜而可以𫝊之於後矣臣向奉聖旨事有
當言的盡心來說欽此臣隅有所見不敢不言言之當
與不當有不遑計也具本弘治元年二月二十五日奏
奉聖旨禮部看了來說欽此次日禮部覆奏奉聖旨分
獻官拜禮准行其餘只照舊欽此
論吏典丁憂奏狀
稽勲清吏司案呈該刑部陜西清吏司辦事吏姚仲良
成化二十一年八月二十三日聞母李氏在家病故告
要依例守制該司恐有詐冒拘留不放𩔖行本吏原籍
河南查勘來報本吏又行具奏奉憲宗皇帝聖旨吏部
知道欽此欽遵抄出送司為無辦事衙門公文送到連
人送去該司查理該司又行查催未報間本吏辦事巳
滿告撥外考去訖今河南布政司方纔勘報前來案呈
到部查得諸司職掌内凡内外官吏人等例合丁憂者
仍以聞喪月日為始不計閏二十七箇月服滿起復今
辦事吏姚仲良成化二十一年八月二十三日聞喪具
告刑部該司要回原籍守制該司恐有詐冒𩔖行原籍
查勘至今三十箇月有餘纔方回報以聞喪日為始扣
至成化二十三年十一月二十三日巳該服滿查得本
吏於弘治元年正月二十一日願撥外考去訖若不令
本吏守制則恐自此廢守制之典是使人以不孝也合
無自文書到彼日為始就令見役官司給與文引照回
原籍依例守制滿日起復仍通行在京各衙門知會今
後遇本部該司行查丁憂吏典查無粘帶等項違碍即
便送部照例放回本部徑自𩔖行查勘定奪不許似前
拘留行查以致遷延歲月不得依例守制非惟不近人
情抑且有傷風化緣係吏役守制事理未敢擅便弘治
元年二月二十四日具題次日奉聖旨是欽此
再論釋奠禮奏狀
昨見禮部行來皇上幸太學儀注内開釋奠先師孔子
迎神皇上兩拜陪祀官亦兩拜分獻官却各詣大成殿
陛東西階下向北立不拜送神皇上兩拜陪祀官亦兩
拜分獻官却出殿門外東西向立亦不拜臣以為皇上
拜陪祀官亦拜獨分獻官不拜恐非禮也臣又見禮記
有曰凡始立學者必釋奠於先聖先師及行事必以幣
註云行事謂行釋奠之事必以幣必奠幣為禮也言始
立學而行釋奠之禮則用幣四時常奠不用幣也今釋
奠儀注止開獻一爵而不奠幣故臣以為釋奠當奠幣
爵亦當三獻乞下禮官會議該禮部議奏奉聖旨分獻
官拜禮准行其餘只照舊欽此且臣言用幣者是據禮
經而言非無稽之言也或以為天子視學不為祀先師
孔子只可行釋奠禮不必用幣爵亦不必三獻臣又以
為我朝列聖即位各止耕耤田一次幸太學一次若於
禮文少有未備後欲更定而行之不可復得雖悔無及
臣欲再為陛下言之因見日期促近巳有成命不敢復
言心實不安今旣阻雨另行擇日行事臣若不言是為
自欺非忠也夫釋奠之禮旣用牲用樂而獨不用幣旣
行分獻禮而於先師孔子前止獻一爵豈非缺典又且
差官取孔顔孟三氏子孫前來使之觀禮賜紵絲衣每
人一套又賜宴又賜國子監祭酒司業紵絲衣羅衣各
一套學官三十餘員每人紵絲衣一套又賜在廷大臣
宴於奉天門所費頗多何獨於先師孔子而吝幣哉若
謂此舉只為幸學不為祀先師孔子且如耕耤田亦只
是為耕耤田非為祀先農也如何祀先農奠幣行三獻
禮而獨於幸太學釋奠之禮不然况祀先農行各衙門
官齋戒太常寺光禄寺又奏省牲而釋奠之禮旣不齋
戒又不奏省牲何其詳略之不一如此豈未之思乎臣
竊惟皇上即位勸農勸學之禮止行一次而不至再至
三者惟耕耤田幸太學二事而巳其禮皆當從厚不可
有所偏重以貽日後之悔昔太宗皇帝將幸太學命禮
部詳議禮儀尚書鄭賜言宋制謁孔子服靴袍再拜太
宗皇帝曰見先師禮不可簡必服皮弁行四拜禮其事
載諸五倫書人以為太宗皇帝尊師重道之意超越宋
之諸君遠矣今陛下釋奠先師禮比祀先農之禮而行
之似不為過異日載諸史冊𫝊之千萬世豈不為盛美
之事哉如蒙乞勅禮部集議明白奏請定奪而行之以
成萬世不刊之典不勝幸甚若臣言妄誕甘受顯戮煩
言如此塵瀆聖聽豈勝惶怖之至弘治元年三月初三
日具題次日奉聖旨這本禮部便會詹事府國子監翰
林院春坊官詳議來說欽此該禮部等衙門官會議具
題奉聖旨是尊先師當以禮旣成化初年有所舉只孔
子前加幣用太牢改分獻為分奠其餘儀物俱照永樂
年例行欽此
議知府王衡陳言停止納財充吏奏狀
驗封清吏司案呈奉本部送吏科抄出直隸廣平府知
府王衡等奏云云等因具本該通政使司官於奉天門
奏奉聖旨吏部知道欽此欽遵抄出到部送司查得成
化三年十月内該浙江嘉興府知府楊繼宗奏稱納米
農民俱係奔競無藉之徒營求請託借債納米若得參
充瞞官作弊要乞革去照依洪武年間舊例著落里老
呈報相應識字農民參補等情本部已經依擬題准通
行天下遵守去後又查得成化二十一等年該陜西山
西宣府江西等處巡撫右副都御史等官鄭時等各因
地方灾傷賑濟軍馬糧草缺乏節次奏准定與則例生
員上納銀米入監讀書在京在外吏典承差知印上納
銀米草束或免辦事考試就撥當該或免當該考試就
與冠帶各照資格出身或聽選不拘年分不次選用除
生員事例停止外其餘俱各見行及查得自成化二十
一年起至弘治元年二月終止吏典人等納過糧草等
項巳到部者共二千一百五十餘名生員納過銀米巳
入監者共六千餘名通查案呈到部訪得永樂宣德正
統年間天下亦有灾傷各邊亦有軍馬當時未嘗舉行
納糧草納銀兩為監生為吏典等項事例糧草不聞不
足兵民不聞困斃近年以來各邊并腹裏小有灾傷所
在守土等官止圖目前分寸之利不為國家長久之謀
輒便奏開生員吏典人等納糧草銀兩等項事例彼此
效尤遂為長策殊不知祖宗教養生員參充吏役良法
美意各有攸在且如生員選於民間俊秀子弟教養於
學校成材者科貢入監不成材者充吏為民未嘗不别
賢否一槩濫進也其吏役亦必於農民之中選其識字
能書者充之令其書辦文案及其兩考役滿赴部辦事
數年纔撥京考京考滿日考中纔得冠帶不中者發回
為民亦未嘗不論能否一槩入選也近來因有前例是
以在學無志生員及未入學富家子弟捏作生員名色
不分賢否有無學識一槩入監以圖出身將來入仕不
知為政之道豈不誤事殃民一切小民不分能書與不
能書不論市民與農民一槩聽缺充吏不惟官司不得
伊書辦文案且於舊制有違及其三考役滿又免考驗
一槩照依資格出身所以多不稱職比先年間監生止
由科貢吏典亦循年資别無雜進之途是以聽選之人
不多選法不致壅滯任用亦多得人自有此例雜進者
日多一日以致正途監生吏典因而壅滯不得出身多
者十七八年少亦不下十五六年纔得選用年已向衰
誰肯盡心幹事不謀歸計甚至聽選年老例不入選只
與冠帶閒住又况此等雜途所進中間多負債破産頑
鈍無耻之輩今日旣知以財進身他日豈肯以廉律巳
欲不貪財害民天下治安何由可得若不早為處置日
復一日不但有壊選法而正途有壅滯之苦抑恐官授
非人而小民遭無窮之殃誠不可不慮也今廣平府知
府等官王衡等奏要今後遇有灾傷凡百長策任其施
為不許再擬納財充吏永杜貪利之門一節實端本澄
源之論深為有理方今皇上嗣位之初萬化維新凡此
弊政正當除革合無准其所言通將前項陜西山西宣
府江西奏行納糧納草等項事例限本年四月以裏通
行停止仍行戶部并各處巡撫巡按鎮守等官先時預
慮多方儲蓄務使緩急有備不致臨期告乏今後遇有
灾傷及邊方糧草不足不許再行奏開前項生員吏典
人等納草等項事例貽患將來其在外補充吏典仍行
天下司府等衙門各遵舊制於農民内選充不許一槩
濫收如此則非才不得倖進而選法自通任用可以得
人而民生自遂實為便益緣係停止納粟等項事例以
防後患及奉欽依吏部知道事理未敢擅便弘治元年
三月初四日具題當日奉聖旨是欽此
議評事魯永清均官審錄奏狀
文選清吏司案呈奉本部送刑科抄出大理寺右寺右
評事魯永清奏云云等因具奏奉聖旨該衙門知道欽
此欽遵備抄送司案呈到部竊惟官因事設事繁則官
多事簡則官少理固然也在前大理寺左寺分管在内
文武衙門有犯官吏及各衛所并北直隸軍旗南直隸
軍民罪囚以其事簡故設評事四員審錄右寺分管北
直隸及天下司府州縣衛所官吏軍民罪囚以其事繁
故設評事八員審錄今右寺該管天下罪囚例不解審
而評事員數仍舊委實過多一向無人言及所以未嘗
裁减此右評事魯永清所以言之也及查得南京大理
寺左右寺寺正寺副評事員數俱與在京大理寺相同
其後南京大理寺因是事簡左寺裁減寺副一員評事
一員右寺裁減寺副一員評事五員今在京大理寺所
審罪囚視南京大理寺頗多合無將大理寺左寺寺正
寺副評事照舊不動將右寺評事裁減四員如此則官
無冗員事宜不誤似為允當但今右寺評事八員俱全
若就裁去四員緣兩京與評事相等七品官員缺數少
令其住俸聽選於人情又似不堪合無俱暫留在任管
事待其陞除事故等項去任四員再不除補似於公誼
人情兩不相失緣係裁減官員及奉欽依該衙門知道
事理未敢擅便弘治元年三月二十一日具題二十三
日奉聖旨是欽此
議右給事中王珦陳言時務奏狀
文選清吏司案呈奉本部送准禮部咨戶科右給事中
王珦奏云云等因具奏奉聖旨該衙門知道欽此欽遵
抄出移咨送司案呈到部查得見行事例監生取選考
試舉人監生文理平順者多相應多除府佐知州知縣
等官職事歲貢應例監生文理平順者少相應多除以
縣丞主簿等官職事歲貢應例監生視舉人監生數多
但上選之時不得均勻舉人監生有接連五七十名者
亦有百十人中舉人不下十數名者若前項府佐州縣
正官缺多舉人該選者數少未免將歲貢應例監生除
以府佐州縣正官若前項缺少舉人該選者數多不免
將舉人除授縣丞主簿等官例此而行似未停當及查
得成化十五年上選南監監生余紹夔起至路魁止百
人中有八十二人俱是舉人若欲一例取選一時豈有
許多府佐知州知縣不無亦選縣丞主簿等項職事未
免有枉才小用之誚今右給事中王珦要將舉人遴選
另置一簿遇州縣正官府佐貳員缺挨次銓補似為有
理但歲貢應例監生内亦有可用之人若將舉人另置
一簿不惟立法太拘抑恐起人爭競况前項選簿資次
巳定相𫝊年遠遽難更動合無將聽選舉人監生照缺
斟酌取用如相應員缺數多則量為揀選多取幾人相
應員缺數少則少取幾人餘者存留以待下選所取舉
人與同歲貢應例監生一體考試其歲貢應例監生若
有文理平順考在優等者亦授以府佐州縣正官舉人
如或文理不通考在中下者亦授縣佐等項職事擬除
如此庶幾選法公而得器使之宜人心平而無咨嗟之
聲緣奉欽依該衙門知道事理未敢擅便弘治元年五
月初十日具題十二日奉聖旨是欽此
調除官員奏狀
文選清吏司案呈照得大理寺缺左少卿一員合行照
例具缺推舉等因到部臣等看得前項員缺須得法司
出身練逹刑名識見老成之人方可銓補今有南京太
僕寺少卿唐章起復待缺論品級相應銓補但唐章不
係法司出身體得太僕寺少卿楊謐係御史出身練達
刑名堪任大理寺少卿若將楊謐改大理寺少卿將唐
章銓補楊謐太僕寺少卿員缺似為允當緣係調官補
缺事理臣等未敢擅便定奪伏乞聖裁弘治元年五月
十三日具題十五日奉聖旨大理寺右少卿李介陞本
寺左少卿楊謐陞大理寺右少卿唐章改太僕寺管事
欽此
議給經歴張黻誥命奏狀
驗封清吏司案呈奉本部送吏科抄出南京左軍都督
府經歴司巳故經歴張黻男張琳奏云云等因具本奏
奉聖旨吏部知道欽此欽遵抄出送司案查弘治元年
四月十四日該張琳奏要請給故父張黻誥命為因查
無事例已經立案訖今又奏前因查得張黻由進士先
任直隸鳳陽府宿州知州該巡撫南直隸左副都御史
張瓚奏保本官持身端謹辦事公勤乞要量加旌異為
照本官未曾給由到部考覈案候後本官陞任後軍都
督府經歴司經歴成化二十年九月内刑部署員外郎
事主事林俊為劾奏梁方等拏送錦衣衛問降調雲南
姚安軍民府姚州判官張黻進本解救林俊亦蒙拏送
錦衣衛問調除雲南師宗州知州後蒙憲宗皇帝特旨
復林俊張黻之職張黻改除南京左軍都督府經歴司
經歴及行准考功清吏司付查得成化二十二年六月
内該南京吏部咨開南京左軍都督府經歴司經歴張
黻三年考稱緣由前來案候間本官病故未曾引奏復
職又查得成化十九年十二月内該太醫院巳故院使
張福興男張琰奏稱有父由醫士歴陞院使不期身故
雖三任京職因未考滿應得誥勅俱未請給等因具本
奏奉憲宗皇帝聖旨准他應得誥命給與該衙門知道
欽此欽遵本部已經欽遵覆奏給與誥命訖案呈到部
看得南京左軍都督府經歴司經歴張黻始由進士任
知州任内曾經奏保旌異例該給與誥命為因不曾考
滿未得請給後任經歴三年考稱亦該給與誥命為因
不曾引奏復職亦未請給今伊男張琳奏要比照院使
張福興沒後給授誥命事例請給本官應得誥命切緣
張福興係一時特恩難以為例但張黻存日只因救林
俊得罪林俊之劾梁方自分必死張黻亦以死自處解
救林俊皆可謂直言忠諫不畏死難之臣今林俊已蒙
聖恩陞用天下稱快張黻未蒙陞用而死情實可憐况
張黻三年經歴已滿又經考稱當給誥命止因未引復
職未曾得請今張黻已死而其父現在欲乞聖恩憐憫
合無不為常例特賜本官應得誥命使其父受封於生
前而張黻亦瞑目於地下庶可旌忠諫之臣而為天下
勸矣緣奉欽依吏部知道事理臣等未敢擅便定奪伏
乞聖裁弘治元年五月十七日具題次日奉聖旨張黻
應得誥命與他欽此
王端毅奏議卷八
