王端毅奏議卷二明王恕撰
南京刑部
彗見地震乞休致奏狀
臣見年五十三歲係陜西西安府耀州三原縣人由進
士改庶吉士正統十四年欽除大理寺左評事歴陞寺
副知府左右布政使左右副都御史及今官屢被朝廷
莫大之恩叨享祿位二十餘年雖夙夜兢愓欲圖報稱
奈學術淺陋終無禆益竊惟灾異莫大於彗見地震而
召致之由無踰於刑獄之冤濫茲者彗見於上地震於
下固由臣等諸司官吏不能上體聖心欽崇天道恪修
職務之所致而臣司刑之官失職之罪比衆尤為甚也
伏蒙聖慈特賜優容不加譴罰勉臣等省身脩職以回
天意臣雖至愚豈不知感但臣年力衰憊才德罔稱不
能效用無補明時徒縻廩祿若復包羞固位將來隳政
廢事取譏於人獲譴於天恐不止此伏望聖恩憐憫將
臣放歸田里苟全微體另任賢能大新至治庶幾優劣得
所而天意可回矣臣不勝戰慄之至具題請旨
聞父喪復請給誥命奏狀
臣係陜西西安府耀州三原縣人由進士改庶吉士歴任
評事寺副知府左右布政使成化元年欽蒙聖恩陞都察
院右副都御史成化三年為功次事陞本院左副都御史
廵撫河南成化四年四月十六日實歴左右副都御史俸
三十六箇月三年考滿給由間本月十七日准吏部咨為
缺官事陞今職命臣就彼赴任管事臣以此不曾赴京給
由就於本月二十九日到任管事訖彼因先任副都御史
應得誥命未曾請給為念臣父年巳八十有一惟恐不
能有待已經具奏乞恩請給急欲得之以為臣父生前
一日之榮吏部因臣三年考滿未曾赴京給由不蒙請
給臣父果不能有待於本年十二月二十六日在家病
故臣於成化五年二月十一日聞喪今臣雖欲為父求生
前一日之榮不可得矣仰惟聖朝以孝治天下凡兩京官
曾經三年考滿者照依品職給與誥勅封贈祖父母父
母俾各遂其孝親之心誠隆古所無之恩典也中間有
為親乞恩者雖未滿三年亦蒙聖慈給與誥勅光被存
没臣先任副都御史三年已滿誤蒙聖恩陞擢今職又
將一年任内别無違碍止因未曾赴京給由之故而應
得恩典不及其親人子之情豈能自巳伏思臣任江西
右布政時流賊高安吳廣華等千有餘徒屯聚廣東程
鄉縣地方劫掠贛州府縣臣同都指揮王貴督令勦捕
任右副都御史時強徒梁温汪四等千百餘人在南陽
府雙廟兒爭占銀鑛擅立營寨私造軍器幾生他變臣
到彼調度設法撫捕俱獲渠魁具奏處置訖况在荆襄
殺賊臣亦曾效勞夫為臣伐功固非美德為親乞恩實
乃至情伏望聖恩念臣節次微勞憫臣愚悃恕臣死罪
勅該部給臣先任副都御史應得誥命臣父雖没得以贈
官題寫銘旌榮于殯葬之時光于泉壤之下臣生當隕首
死當結草臣急於為親自陳無狀干冐天威不勝戰慄之
至謹具奏聞
蒙賜誥命謝恩奏狀
近者欽蒙聖恩賜臣先任都察院左副都御史誥命進
臣階通議大夫贈臣祖父惟真父仲智俱通議大夫都
察院左副都御史祖母張氏母周氏妻蓋氏繼室張氏
俱淑人伏念臣資質凡庸學問膚淺過蒙錄用常切慚
惶志雖不忘乎公才實無補於治况此憂服之日值此
曠蕩之恩龍章降自九重豸服被於三世光榮罕儷寵
幸何加臣敢不殫犬馬之勞答乾坤之造除望闕謝恩
外謹具奏聞
蒙賜葬祭謝恩奏狀
臣父仲智先蒙勅封文林郎大理寺左寺左評事成化
四年十二月二十六日在家病故復蒙聖恩給賜誥命
贈通議大夫都察院左副都御史遣進士蔡晟造墳安
葬陜西布政司右參政賈傑諭祭今已事畢伏念臣素
乏才猷誤蒙任使雖竭駑駘之力曷酬覆載之仁夙夜
兢慚莫知攸措值慈父違榮於三釜致湛恩降賜於九
重既葬既祭逮下之禮無以加載馳載驅報上之誠罔
敢後除望闕謝恩外謹具奏聞
總理河道
論報管河工程及乞禁馬快船附搭私貨奏狀
節該欽奉勅諭令臣管理一帶河道臣自通州直抵儀
真等處往來嚴督郎中等官陸鏞等將一應河道事宜
但係日前廢弛損壞者令其逐一漸次修復及將淮安
揚州二府等處淺澁難行河道俱已挑濬深闊但緣淮
揚一帶運河别無泉源止藉高郵邵伯等湖所積雨水
奈何彼處地方自去歲秋冬以來至今一向少雨湖水
消耗慮恐開通閘河走泄水利愈致淺涸已令淮安府
暫於清江閘越河并新莊閘下添設二壩車盤船隻及
令揚州府委官前去瓜州儀真等處車戽江水接濟臣
在揚州府躬率官吏人等設壇祈禱雨澤待有水之時
撤去新莊壩方開閘河照得去年因是揚州等處久旱
不雨遂致糧運遲滯今又似前乾旱臣以為當斯之時
北有守凍回還等項船隻南有白糧并各衛所兑運船
隻一往一來相挨而行又有南京裝運官物馬快船隻
日逐相繼而來每起或五七十隻或三四十隻且又船
大載重難為撑駕其餘運糧等項船隻一見前來舉皆
退避讓路動經數日不敢前進及到閘河積水雖不滿
板亦須通閘開放閘内運船不無淺閣兼且往年江北
衛所運船俱在瓜州淮安等處交兑比及三月已完八
九完者就行尚以為遲今年俱往蘇松等處兑運今有
三月將半兑完而回者僅見一二若不預為處置誠恐
糧運遲滯非惟負累軍士抑且有誤國計如蒙乞勅該
部計議合無速行南京守備内外官員將年例該進鮮
物依期撥與快便船隻装送仍禁約夫甲人等不許裝
載江米板片磁器等項重物在内其餘裝運竹木馬槽
等項物件者暫候有水時月逐起發運庶幾京儲不致
遲誤軍民得其便益成化八年三月十二日具題
言開河事宜并乞先修舊塘水閘奏狀
臣看得揚州一帶河道南臨大江北抵長淮别無泉源
止藉高郵邵伯等湖所積雨水接濟湖面雖與河面相
等而河身比之湖身頗高每遇乾旱湖水消耗則河水
輒為之淺澁不能行舟若將河身濬深三尺則湖水自
來河水自深雖遇乾旱亦不阻船前向河道自南至北
四百五十餘里中間除深闊不用挑濬外其淺窄可挑
濬去處尚有二百餘里約用九萬餘人六十工可完每
人日給口糧二升該用糧米一十萬八千餘石捲埽打
壩共用樁木一萬六千餘根草二十餘萬束及看得高
郵湖自杭家嘴至張家溝南北三十餘里俱係磚砌隄
岸每遇西風大作波濤洶湧損壞船隻失落錢糧人命
不可勝計况前項隄岸之外地勢頗低若再濬深三尺
闊一十二丈起土以為外隄就將内隄原有減水閘三
座改作通水橋洞接引湖水於内行舟仍於外隄造減
水閘三座以節水利雖遇風濤亦無前患若興此役約
用一萬三千餘人六十工可完每人日給口糧二升該
用糧米一萬五千六百餘石合用築隄樁木五萬四千
餘根草二十七萬餘束造減水閘并改造通水橋洞約
用樁木磚石等料并工價銀二百餘兩又看得揚州灣
頭鎮迤東河道内通通泰等五州縣二千戶所富安等
二十四鹽場其間有魚鹽柴草之利在前河道疏通之
時二千戶所運糧船隻俱在本所艌脩客商引鹽裝至
儀真每引船錢不過用銀四五分揚州柴草每束止賣
銅錢二三文近年以來河道淤淺不曾挑撈加以天旱
雨少河水乾斷舟楫不通魚鹽柴米等項俱用旱車裝
載二所運糧船隻不得回還本所牛車脚貴柴米價高
以致客商失䧟本錢軍民不得聊生前項河道自灣頭
起至通州白浦止三百四十餘里俱用挑闊八丈深三
尺約用八萬五千六百餘人六十工可完每人日給口
糧二升該用糧米十萬二千七百九十餘石再看得雷
公上下塘勾城塘陳公塘俱係漢唐以來古蹟各有放
水減水閘座年久坍塌遺址見在近年以來止是打造
土壩攔水隨修隨坍不能蓄積水利若每塘修造板閘一
座減水閘二座潦則減水不致衝決塘岸旱則放水得
以接濟運河以上四塘共造放水板閘四座減水閘八
座除舊有磚石外約用磚石樁木等料價值并匠作工
價銀二千餘兩臣雖無識詢之于衆咸以謂若將以上
三件河道依前整理庶幾舟楫疏通永無淺阻風濤之
患而為往來軍民無窮之便也但係前項工程浩大合
用人力錢糧數多况揚州府地方連年灾傷人民窮困
已極倉庫錢糧不敷兼且邇來玄象示警邊境不寧人
心驚疑如斯之役未易輕舉須候時和歲豐人力寬舒
方可為之惟修理陳公等塘閘座一事既不起倩人夫
止用前項工價為之頗易如蒙乞勅該部計議合無於
本府收貯解京船料銅錢内委官支給收買物料脩造
閘座亦可以蓄積水利接濟運河為此成化八年三月
二十二日具題
乞罷巡河管泉等項官員奏狀
准本部咨准吏部咨該欽差印綬監太監韋煥題裏河
一帶自通州直抵儀真等處雖有巡河御史等官因無
專主等待更替致使河道連年淤淺阻碍船行具題抄
出該吏部會同戶工二部計議奏奉欽依自通州至德
州一帶河道著郎中陸鏞專管自德州至濟寧一帶著
副使陳善專管自沛縣至儀真瓜州一帶著郎中郭昇
專管仍請勅命臣總理其事嚴督沿河一帶巡視等官
并軍衛有司人等凡前項河洪閘壩湖泊泉源鋪夫井
樹及一應河道事宜根究本末設法措置以次修復不
許諸人侵占阻滯務在通行經久利便其見在管河巡
河管泉等項官員應否去留宜從總理河道官處置定
奪行移到臣除領勅前去沿河一帶提督郎中等官陸
鏞等并軍衛有司人等將河洪閘壩湖泊泉源鋪夫井
樹及一應河道事宜根究本末設法措置漸次修復候工
程完日另行具奏外查得揚州府一帶河道見有主事
崔陞管理淮安府一帶河道見有漕運衙門問刑主事
游佐并清江浦提舉司督造船隻主事屠勲兼管徐州
洪有主事王道專管吕梁洪有主事謝敬專管濟寧南
北天井等二十閘主事過璘專管臨清至荆門一十五
閘衛河提舉司督造船隻主事南鵬兼管濟寧迤南至
儀真瓜州又有御史方中專管巡河迤北至直沽等處
又有巡鹽御史兼管巡河兖州等處又有主事張盛專
管泉源臣看得徐吕二洪濟寧州天井在城趙村三閘
臨清縣新開等四閘最為緊要不可一日無人管理其
餘河道閘壩泉源今既令郎中陸鏞副使陳善郎中郭
昇等專管若又存留管河巡河管泉主事御史管理非
惟甲可乙否掣肘難行抑恐互相推托因而悞事合無
令主事王道專管徐州洪謝敬專管吕梁洪過璘專管
濟寧天井在城趙村三閘并上新下新宫村吳泰四閘
南鵬兼管臨清縣新開等四閘其餘一應河道閘壩泉
源等項著陸鏞郭昇陳善各照原分地方管理將管河
主事崔陞管泉主事張盛巡河御史方中取回其餘問
刑造船主事巡鹽御史兼理河道者令其止管本等事
務不必似前兼理庶幾事體歸一易於責成緣係該部
奏奉欽依見在管河巡河管泉官員應否去留宜從總
理河道官處置定奪事理未敢擅便具題
言詔令不可失信奏狀
臣聞信者國之寳民之所依以立者也詔者國之號令
敷恩澤感人心而示之以必信者也易曰渙汗其大號
言號令如汗之出而不反也書曰慎乃出令令出惟行
弗惟反言號令之出不可不謹行之不可不信也魏文
侯小國之君不失虞人之期商鞅霸者之佐不廢徙木
之信矧為億兆之君師者乎庸言亦信庸行亦謹矧布
詔令於四方者乎臣伏覩詔書内一欵自成化七年十
一月十六日昧爽以前官吏軍民人等有犯除謀反大
逆謀叛子孫謀殺祖父母父母妻妾殺夫奴婢殺主蠱
毒魘魅毒藥殺人強盗人命妖言不赦外其餘已發覺
未發覺已結正未結正罪無大小咸赦除之敢有以赦
前事相告言者以其罪罪之欽此臣聞順德府知府黎
永明止因毆公差人員獲譴浙江布政使等官劉福等
止因織造段疋不如法致罪别無另項重情况又犯在
革前今却以降調等項發遣是前項明詔不信於天下
也設或此事傳播四方使懼罪逃躱反側不安者聞之
誰肯自首求免乎臣恐由是幅&KR0695;之内人懷危疑倘有
不虞之事發咫尺之書求濟一時之急誰復肯信不信
則不從不從豈不誤朝廷之大事乎議者以為生殺予
奪由朝廷臣下豈宜妄議臣愚以為理之當生殺予奪
而生殺予奪之可也不當生殺予奪而生殺予奪之未
可也若賞一人而千萬人勸則賞之罰一人而千萬人
懼則罰之此公天下之賞罰則所謂理之當生殺予奪
而生殺予奪者也賞一人而千萬人不勸則謂之淫賞
罰一人而千萬人不懼則謂之濫罰此非公天下之賞
罰即所謂理之不當生殺予奪而生殺予奪者也且君
以聽言為明臣以進言為忠朝廷賞罰合乎宜臣固當
將順之未合乎宜亦當匡救之豈可以越人視秦人之
肥瘠忽焉而不加喜戚於其心乎然黎永明等之事雖
曰出自一時聖斷而執法之官亦不能辭其責何則漢
文帝時張釋之為廷尉文帝欲重犯蹕之罪釋之曰當
罰金文帝怒釋之曰法者天下之公共也今法如是更
重之是法不信於民也且廷尉天下之平也一傾天下
用法皆為之輕重民安所措其手足文帝從之其後文
帝又欲族盗高廟器者釋之曰當棄市文帝怒釋之謝
曰法如是足也今盗高廟器而族之假令愚民取長陵
一抔土陛下且何以加其法乎文帝許之至今百世之
下莫不稱文帝之仁明釋之之執法設若初發落黎永
明等之時法司能如釋之之執法以奏陛下聖明寬仁
未有不賜俞允黎永明等未有不蒙曠蕩之恩天下後
世未有不稱陛下如文帝稱今之法司如釋之者然而
此事雖小害信為大臣之所以懇懇為陛下言者不但
為黎永明等惜為天下惜不但為天下惜實為朝廷惜
也倘蒙陛下不棄芻蕘之言將黎永明等並依革前宥
之使復其職庶明詔可以取信於天下而不誤事於將
來矣臣愚更望陛下自今伊始凡罪之當罰者雖貴近
必罰功之當賞者雖疏遠必賞發一號令出一詔旨亦
宜熟思審處求合人心然後付之有司行之天下如金
石之堅如四時之信使萬姓咸悦遠近歸心又何患中
國之不安四夷之不服哉若賞罰過當號令不一曰治
曰安非臣之所能知也臣以菲材叨司邦刑知而不言
是謂有隠伏乞皇上憐其直赦其罪不勝大幸
言運船前進回淮揚修理河塘壩座奏狀
臣先准戶部咨提督分管河道郎中等官并沿河一帶
軍衛有司整理河道催儧糧船七月十八日等日淮揚
地方風雨大作山水泛漲衝決河塘壩座損壞隄岸隨
即提督各該委官整理修築緣工程浩大卒急難完已
將糧船俱過揚州月日及修理河塘壩座略節緣由各
另具題外近准吏部左侍郎尹旻咨為督催漕運事臣
又公同本官并總督漕運左僉都御史張鵬等往來提
督催儧糧船昨在德州已將河道近頗有水并糧船所
過地方緣由具題外今臣已抵直隷河間府靜海縣地
方查得各衛所糧船已到京通州等倉上納及過天津
迤北者約有十之七過臨清者約有十之九俱已晝夜
前進無阻况有侍郎尹旻等催儧處置事必停妥臣欲
候糧船俱到通州之日前去督修淮揚河塘壩座誠恐
冬深土凍前工難成有悞來年漕運之計未便除於十
月初一日前去淮揚督修河塘壩座外謹具題知
言管河官應否添設奏狀
准工部咨都水清吏司案呈准戶部四川清吏司手本
奉本部送戸科抄出巡按直隷監察御史婁謙題五事
内一件整理河道事看得管河官員原無額設俱係沿
河軍衛有司委官管理各多懦弱無為更易不常以致
責無所歸事鮮成效見今雖有工部郎中陸鏞等官分
投管理然亦不過提其大綱而已若欲事有定規必須
官有專主查得臨清濟寧沿河一帶府州縣分俱有額
設管河官員如蒙乞勅該部計議合無自通州直抵臨
清除各府州并仝設縣分照舊委官管理外其餘裁減
縣分照依臨清迤南事例添設管河官一員不許别項
差使各另專一管理河道等因該通政使司官奏奉聖
旨該部知道欽此欽遵備由手本到司案查近該欽差
總理河道刑部左侍郎王題稱自儀真直抵通州一帶
河道閘座泉源照依原擬分與郎中等官陸鏞等管理
要將管河主事崔陞管泉主事張盛巡河御史方中取
回其餘造船主事巡鹽御史兼理河道者令其止管本
等事務庶使事體歸一易於責成等因本部已經依擬
覆奏通行遵守去後今巡鹽御史婁謙又奏前因案呈
參照所奏要於裁減縣分照依臨清迤南事例添設管
河官員一節未審有無相應違礙合就移咨斟酌應否
務合時宜徑自施行備咨准此照得通州直抵臨清一
帶河道委的多有灘淺旱則阻滯船隻潦則衝決隄岸
常要扒撈修築必如御史婁謙所言將前項地方裁減
縣分照依臨清迤南事例添設管河官員專一管理方
能有濟但沿河順天府所屬七州縣河間府所屬十州
縣廣平府所屬中間止有武清一縣原設淺鋪修隄等
項人夫二百三十名却係全設衙門其餘裁減縣分人
夫多者不過百餘名少者止有三五十名比之臨清迤
南縣分河道工程人夫數目不及十之一二若各添設
官一員專管俸祿僕馬不無煩擾及查得沿河揚州府
所屬四州縣淮安府所屬六州縣徐州并所屬沛縣中
間閘壩洪淺湖塘等項最為緊要每處所設各項人夫
多者數千名少亦不下數百名每歲修隄打壩等項費
用樁草等料數百萬計前項府州縣亦無添設管河官
員止是委官管理若府州縣所委官員專一往來督屬
整理亦不誤事柰何常被巡撫巡按等官差委勘理别
事動經旬月不到河塘况所屬委官多不得人雖有分
管河道郎中等官地方廣遠一時照管不及未免有誤
如蒙乞勅該部計議合無照例將順天河間揚州淮安
四府各添設管河通判一員徐州添設管河判官一員
專一督同所屬官吏委官整理河道一應事務俱不許
别項差遣仍令分管河道郎中副使等官往來提督比
較如此則官亦不繁事亦可集緣係工部行令臣斟酌
應否務合時宜徑自施行事理未敢擅便具題
言裏河一帶災異奏狀
去年自京師直抵揚州南北三千餘里水旱灾傷五榖
薄收軍民艱食今歲正月初間止得一雪自雪後至今
八十餘日雨澤少降狂風迭作飛沙揚塵遮天蔽日彌
月不止田地乾燥河水耗散麥苖出土多被沙壅穀種
雖下未曾萌芽臣又訪得臨清武城至德州一帶地方
三月初四日申時分有黑氣自西北而來忽然晝晦出
手不見掌比之夜間天隂無星月之時黑暗尤甚移時
方退民心十分驚愕不寧臣雖不通術數亦知其非休
徵也但沿河一帶軍民目今已自十室九空缺食糊口
父母兄弟離散妻子不相顧流移死亡不可勝數若到
四月間再不降雨二麥恐無所望富者亦難存活臣往
來河道之間目擊耳聞豈忍循默伏望皇上以宗社為
念特降香帛遣官分祭各處山川之神祈禱雨澤以濟
枯涸以慰民望以固根本仍詔廷臣講究弭灾䘏患之
策求其至切至要可以回天意可以安民心可以延國
祚於億萬年者而力行之必有效驗臣不勝大願為此
具題該禮部覆奏奉聖旨山東百姓既十分艱難須行
實惠便降詔將今年税糧等項盡行蠲免順天等府有
灾傷處也量宜減免祭告遣侍郎劉吉就著關領香帛
銀兩去
山東得雨河道疏通奏狀
今年三月十二日臣自通州南下本月二十五日到東
昌府武城縣已將沿河地方自正月以來雨澤少降狂
風迭作田地乾燥河水耗散乞請香帛祈禱等項緣由
具題外四月初四日臣至濟寧訪得本州於三月二十
八日夜得雨一陣不久而止至魚臺詢訪得雨日期與
濟寧同而其勢頗大其雨止可潤地河水無增四月十
五日晚至古城驛遇雨至次日早方止河水頗增自古
城而下至淮安至揚州河水深闊船隻無阻臣復自揚
州北上整理河道催儧糧船五月初五日到宿遷縣地
方偶遇河水泛漲比舊約增五六尺之深詢問北來公
差官員皆說近日山東徐州等處得雨閘河一帶俱有
飽水臣又訪得未得水時泗州淮安等衛糧船到宿遷
等縣陸家墩等淺俱曾起剝得水之後臣親見懷遠沔
陽新安鳳陽儀真留守左等衛糧船至彼皆不起剝又
得順風俱各張帆而行滔滔無阻略不費力軍民懽悦
皆曰今年得水早糧船比舊年定然早到此皆朝廷洪
福軍民賴之臣職專河防久旱之餘遇茲大水豈勝忻
忭除儧糧船日夜前進外緣係河道得水糧運疏通事
理具題
改南京戶部左侍郎謝恩奏狀
臣先任刑部左侍郎欽差總理河道近准本部咨准吏
部咨欽改前職伏念臣材質凡庸學術疎淺偶中春闈
之選麄紬秘閣之書任評事任寺副恒憂讞議之未明為
知府為布政每懼承宣之無狀兩副都憲而左以右陞再
佐秋官而北由南轉食祿年久感恩日深雖迫桑榆之
年難忘聖主豈知錢穀之託遽及愚臣撫已若驚靦顔
就列臣敢不堅持晚節益勵初心竭犬馬之微勞答乾
坤之大德臣無任感天荷聖激切屏營之至除望闕謝
恩前去到任管事外謹題
南京戶部
處置運糧餘丁月糧奏狀
廣東清吏司案呈抄蒙欽差南京守備太監安寧等節
該欽奉勅爾等會同將南京各該衛所旗軍并新江口
等處寄操旗軍查勘酌量選補運糧若正軍數少即將
殷實餘丁點凑照依正軍事例免其一丁差使幫貼月
支米一石養贍家口行糧賞賜一體關給欽此欽遵除
該年依勅選補外自是以後各衛所餘丁因見運糧者
月支米一石又有行糧賞賜别差者無有糧賞所以皆
願運糧而不願别差衛所官吏受其請屬凡遇運糧旗
軍逃故多不於正軍内選差輒將餘丁撥補甚有將在
運旗軍捏故掣回改差就以餘丁更替及至逃故等項
旗軍復役補役又不送去上運替回餘丁改差所以食
糧餘丁一年多似一年在倉糧儲一歲少如一歲又如
在外衛所旗軍有月支本色米八斗者有月支本色米
六斗者而運糧餘丁一例俱支米一石比運糧正軍支
米反多若不處置非惟錢糧妄費抑且恩澤不均案呈
如蒙乞勅該部計議合無通行内外軍衛衙門今後不
許將運糧旗軍捏故掣回改差果有逃故等項仍照先
奉勅書内事理先儘操備等項旗軍查勘酌量選補若
正軍數少方許將餘丁點凑如運糧逃故正軍復役補
役即令上運替回餘丁改差在外衛所運糧餘丁若該
衛所正軍食糧一石者亦與糧一石食糧八斗者亦與
糧八斗食糧六斗者亦與糧六斗不可使餘丁食糧多
於正軍其選補運糧旗軍餘丁俱於運糧完足回營之
日選補仍將選過餘丁造冊南京各衛送南京戶部在
外衛所送所在有司查照收糧敢有不先儘正軍選補
及將運糧正軍捏故掣回改差濫點餘丁頂替虚費錢
糧者參奏挐問如此則錢糧不至於虚費而恩亦庶乎
均一矣具題
申明茶法奏狀
陜西清吏司案呈卷查應天府批驗茶引所直隸常州
府宜興縣張渚批驗茶引所浙江杭州府批驗茶引所
節次關去茶引自成化元年起至成化十年止陸續共
關過茶引五十八萬三千六百六十一道前去發賣各
處茶商照賣茶觔累催不見銷繳查得本部先於景泰
五年為因各處茶商人等多將舊引影射私茶不行銷
繳查照清理鹽法事例具奏該戶部依擬奏准出榜曉
諭及行各處巡按巡鹽巡河巡江監察御史監收船料
提督洪閘郎中等官禁治搜檢各批驗所追繳退引等
因已經通行遵守外今照前項退引累催不繳其故蓋
因批驗所不置簿籍附寫茶商姓名貫址或不照茶商
路引聽其冐名開報或將引由賣齎産茶地方轉賣與
人如此欲得的確名籍行追繳引難矣况茶貨出山經
過官司既不從公盤詰又不依例批驗縱有夾帶觔重
多是受財賣放彼何畏憚而不停藏舊引影射私茶又
如南直隷常州府廬州府池州府徽州府浙江湖州
府嚴州府衢州府紹興府江西南昌府饒州府南康府九
江府吉安府湖廣武昌府寳慶府長沙府荆州府四川
成都府保寧府重慶府夔州府嘉定州瀘州雅州等處
俱係産茶地方相去前項三批驗所遠者數千里近亦
不下數百里若照引内條例聽茶商徑赴産茶府州納
課買引照茶於人為便理必樂從誰肯不買引由公犯
茶禁今却令茶商皆來此三所買引路途窵遠往返不
便欲其一二遵依不作前弊亦難矣况批驗所退引該
與截角今前項三所卻管賣引不行批驗照退名實不
稱有乖職掌呈乞施行等因到部臣等竊惟印造茶引
鹽引禁治私茶私鹽係是太祖高皇帝舊制今官不修
職民不守法茶禁廢弛一至於斯若不申明禁約非惟
虧國家之課程抑恐壞祖宗之制度合無請給聖旨榜
文通行天下曉諭今後園戶賣茶及茶商興販茶貨造
引給由與夫批驗納課等項務要俱遵引由内條例數
内惟買引一事免其納錢只照見行事例每引一道納
鈔一貫中夾紙一張仍令前項産茶府州斟酌所管地
方每歲可出茶貨若干合用引由若干預先具數差人
赴本部關領前引回還收貯出榜召商中買仍要辯驗
茶商路引果無詐偽即將其人姓名貫址附簿將引給
與年終該府州各將賣過前引造冊就將收過紙鈔差
人一同解繳本部鈔送該庫交收紙劄造引仍具數領
關次年合用引由各批驗所如遇茶商經過務依例逐
一批驗將引截角如無夾帶即便放行若有夾帶就連
人茶挐送本處官司問理年終將批驗過客商姓名貫
址并引數目及盤獲私茶起數緣由造冊申達所轄轉
繳本部查考如有日前停藏舊引未曾繳報者榜文到
日限三箇月以裏赴所在官司告繳與免本罪敢有不
遵條件興販私茶者許巡按巡鹽巡河巡江監察御史
監收船料提督洪閘郎中等官及各該軍衛有司守把
關隘人員挐問挑擔䭾載及引領牙行停藏之家俱依
律治罪盤獲私茶并盤車船頭畜等物俱入官如將引
由照茶依例批驗截角賣畢隨將赴往賣所在官司告
繳封送原引衙門通𩔖解部查銷若有過期不繳者
原領引衙門查報各該巡按監察御史按察司提問追
繳如此則職掌定而政務修法令明而姦蠧息緣係申
明舊例清理茶法事理未敢擅便今將茶引由内條例
開坐具題
計開
一茶引由内茶引一道納銅錢一千文照茶一百
觔茶由一道納銅錢六百文照茶六十斤見行
事例每引由一道納鈔一貫中夾紙一張
一諸人但犯私茶與私鹽法一體治罪如將已批
驗截角退引入山影射照茶者同私茶論
一客商興販茶貨先赴産茶府州具報所賣斤重
依例納課買引照茶出境發賣如至住賣去處
賣畢隨即於所在官司繳納原引如或停藏影
射者同私茶論
一山園茶主將茶賣與無引由客商興販者初犯
笞三十仍追原價没官再犯笞五十三犯杖八
十俱倍追原價没官
一茶引不許相離有茶無引多餘夾帶並依私茶
定論
一客商販到茶貨經過批驗所須要依例批驗將
引由截角别無夾帶方許放行違越者笞二十
一偽造茶引者處死籍没當房家産告捉人賞銀
二十兩
一賣茶去處赴宣課司依例三十分抽一分芽茶
葉茶各驗價直納課
一販茶不拘地方
欲令兩淮山東長蘆三運司將鹽引紙每張納鈔
一貫奏狀
陜西清吏司案呈照得本部先行收貯各運司送納印
刷鹽引紙張數多奏准行移兩淮山東長蘆三運司每
紙一張折收鈔一貫解送本部轉送南京内府收貯以
為文武官員旗役人等折俸支用其餘兩浙等運司仍
用紙張後因紙有不敷又經奏准照舊納紙外今查得
本部逓年收到各運司送納印刷鹽引紙除支用外見
有七百一十餘萬張在庫約彀七八年支用外若再收
紙積之年久不無損壞况今南京内府收貯鈔貫數少
不彀折俸買辦等項支用案呈如蒙乞勅該部計議合
無照例仍行兩淮山東長蘆三運司自文書到彼日為
始各將該納印刷鹽引紙張暫且停止令其每紙一張
納鈔一貫差人解部轉送南京内府交納本部照數換
與鹽引兩浙等運司仍照收紙如此則紙張不致損壞
而鈔貫亦可以備用矣緣係處置鹽引紙張易鈔備用
事理未敢擅便具題
欲令公侯駙馬伯具印信文書關支祿米奏狀
陜西清吏司案呈照得南北二京公侯駙馬伯祿米逓
年差人俱赴本部關攴本部照依戸部咨文内開來數
目於蘇松常三府運到秋糧米内撥支緣各官差來舍
人家人人等俱無印信公文投部止是照驗各人路引
撥與及至關支完日原引隨身帶回本部無可備照設
若有等冐名告關無憑查考且如已故寧陽侯陳潤妻
唐氏與新襲爵寧陽侯陳瑛告爭祿米只為頂名關支
至今爭訟未息慮恐今後亦有此弊若不處置深為未
便案呈到部查得北京大小文職官員差人關支三分
四分俸糧俱各齎有本衙門印信手本到於南京該衙
門造來糧册查對相同然後給與俸帖照數關支所以
事無差池卷亦明白如蒙乞勅該部計議合無行移兩
京公侯駙馬伯今後關支祿米亦照前例不分坐府管
事不管事公差在外合行移該府或附近相應衙門令
首領官吏具印信手本若衙門品級亞於本部者令堂
上官吏具印信手本各開該支祿米數目并差來關領
之人姓名就付本人齎執前來關支仍照先年奏准限
期赴部查對明白立案關支如此則真偽易於查考而
祿米不至冐支矣為此具題
改左副都御史巡撫雲南謝恩奏狀
臣先任河南布政使司左布政使成化元年欽蒙聖恩
陞都察院右副都御史仍支從一品俸歷陞本院左副
都御史南京刑部左侍郎改刑部左侍郎再改南京戶
部左侍郎今又蒙聖恩改臣前職巡撫雲南伏念臣本
草茅賤士樗櫟庸材誤蒙聖恩節次遷轉粉骨碎身不
能補報雖雲南遠在萬里之外夷情不常難於撫治臣
敢不罄竭駑鈍敷宣德意以圖萬一之報除望闕謝恩
前去理事外成化十二年九月十二日具題
欲帶男承祿隨侍奏狀
臣原任南京戶部左侍郎欽蒙聖恩改臣前職巡撫雲
南竊緣雲南遠在萬里之外古謂不毛之地水土與北
方不同北人到彼難為調理臣生長北方况今年踰六
十日漸衰老非親人隨行不可伏望聖慈憐憫容臣帶
男王承祿前去朝夕扶持看視飲食勉力圖報不勝感
戴之至成化十二年九月十二日具題
王端毅奏議卷二
