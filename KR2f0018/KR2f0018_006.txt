王端毅奏議卷六明王恕撰
復參贊機務
轉南京兵部尚書參贊機務謝恩疏
臣向蒙聖恩以兵部尚書兼都察院左副都御史巡撫
南直隸成化二十年五月十九日欽奉本月初七日勅
諭改臣南京兵部尚書參贊機務者臣孤忠少與他技
非長罄竭一得之愚巡撫五年之久悃愊屢陳未遂歸
休之願焦勞方切忽承簡擢之恩俾掌夏官仍參留務
矧南京乃祖宗根本之地尚書實古昔納言之官雅宜
妙選竒才詎料仍推衰朽顧難回於成命肯少負於初
心爰玆瀝血以輸誠終擬鞠躬而盡瘁除望闕謝恩到
任管事外具本專差指揮石文通齎捧稱謝謹具奏聞
督修孝陵查算工料數目奏狀
成化二十年五月十九日節該欽奉勅命臣同守備太
監張本嚴督内外該管官員查勘實在用工官軍匠作毋
令空閒役占計算在官物料併價銀及支給錢糧毋令
冒支妄費仍逐日併工修造早為完備欽此臣謹遵奉
聖訓會同守備太監張本并内外守備官恭詣孝陵叩頭
訖當同内外管工官太監鄭彊隆平侯張祐侍郎劉俊
等徧歴工所看得孝陵殿宇門廡碑亭等項俱巳裝修
完備惟明樓已抓縛鷹架未曾拆修有鄭彊等說稱斗
科已造成五十餘座因是原料明梁大楠木三根坐派
四川布政司採辦南京工部巳差營繕清吏司主事吳
湜前去催儹未到以此不敢拆卸又看得周圍牆垣除
修完外止有一千七十丈未完臨及漿糨房牆垣損壊
六十五丈未嘗修理各官說稱前牆係是原未計料之
數臣等除行南京工部復差虞衡清吏司主事施恕馳
驛前去著落四川布按二司官吏併行分巡分守官嚴
督該府縣官吏委官量起人夫採打拽運及行四川巡
撫都御史孫仁督發併工督令管工官將前項未修未
&KR2648;牆垣俱巳修&KR2648;完備於本年六月初五日疎放軍夫
匠作暫且歇工當將現在未用物料責令南京内官監
監工内使張秀等并工部委官看守及今孝陵衛委差
官軍輪流日夜巡綽行查前後修完工程用過物料役
過軍匠支過工錢口糧并原派未到物料備細數目附
卷欲候催儹楠木至日另行擇日興造明樓緣係奉勅
令臣等併工修造早為完備事理未敢擅便今將各項
總數開坐具本專差千戶姚鉞齎捧謹題請旨
論撥船事宜奏狀
車駕清吏司案呈奉本部送於内府抄出兵仗局署局
事内官監左少監葉深先於成化十八年八月十八日
欽蒙差臣等前往南京兵仗局成造盔甲等件除欽遵
外照得所造盔甲擘手鐡袴等項俱係鋼鐡砑明紵絲
紬絹之物起運之時比與别項錢糧櫃扛至重所差船
隻數少每遇河道灣淺一時難以動移又恐水氣侵尅
以致發秀塺浥不便今後起運軍器之時合用馬快船
隻合無照依各衙門事例每隻裝載十櫃等因奉聖旨
是該衙門知道欽此欽遵移咨到部送司案查成化十
九年五月初十日該南京守備太監安寧等揭帖該兵
仗局印信揭帖開報造完軍器四千五百件裝盛四百
二十二櫃用船裝運本部照依節奉欽依事理委官會
同南京科道等官看裝每船裝一十三櫃裝運到京交
卸並無發秀塺浥續因裝運官物及進貢等項用船數
多現在船隻不敷本部通行各衙門該運物件議擬則
例具奏要將兵仗局軍器酌量可裝二十五櫃本年九
月二十八日兵部題奉聖旨都准擬欽此欽遵成化二
十年正月内起運軍器七千二百件裝盛六百七十四
櫃其管運官不肯照依本部奏准每船裝二十五櫃則
例裝運每船止裝一十七櫃亦運到京交卸亦無發秀
塺浥今本官又奏要照各衙門事例每船止裝十櫃查
得南京工部起運上用戧金描金硃紅膳盒等件俱用
黃羅銷金袱子黃絨繩索及櫃桶裝盛比與軍器櫃扛
大小多半相等每船實裝六十餘扛近來内織染局起
運上用段疋每船亦裝一十三櫃别無每船止裝十櫃
則例今却要每船裝十櫃委的近來欽取供用香料并
木植等項用船動以百計工部該運儀真厰甎料合用
馬快船二十隻一年二運今無一船可差况南京各衙
門年例起運時鮮及應付欽差回京人員各處進貢方
物等件用船數多實難措辦臣恕亦非不欲其喜而欲
其怒但差多船少不勾撥用豈得已也如蒙合無仍照
本部照奉欽依事理將前項軍器每船裝二十五櫃及
各衙門一應起運物料俱照節該奏准儘船裝載事例
及議擬則例而行不許管運人員自定扛數多討船隻
煩瀆聖聽如此庶得事體歸一船隻彀差而裏河軍民
拽船之勞亦可寬矣
陳言山陜救荒奏狀
臣伏聞邇來禮部題稱陜西山西山東河南北直隸灾
傷查得成化二十二年例該各處僧道關給度牒合無
令其就彼納米給與等因奉聖旨是僧道官有缺亦著
納米選用還酌量則例來說欽此又聞鎮守湖廣太監
韋貴等稱山西陜西河南北直隸地方荒旱饑民南流
數多日有萬口經過欲照例驅治又恐激變欲發倉廪
賑濟官糧有限合無通行山西陜西河南北直隸巡撫
都御史督令各該州縣將新舊流民令該管里老招撫
復業等因奉聖旨該衙門知道欽此又聞太子太傅吏
部尚書兼華蓋殿大學士萬安等題稱邇聞陜西山西
地方亢旱無收陜西尤甚人民缺食死者無算填滿溝
壑嬰孩路傍啼哭不絶合無將儒學生員不分地里遠
近有納米者廪膳納米八十石增廣納米一百石俱赴
陜西缺糧倉分上納本布政司起送國子監讀書挨次
選用其軍民舍餘人等有願納米者授以軍職百戶納
米二百石副千戶二百五十石正千戶三百石指揮照
例加米定與衛分帶俸閒住俱赴陜西缺糧倉分上納
具奏奉聖旨是該部知道欽此又聞差侍郎耿裕徐溥
祭告西嶽西鎮西海大河之神臣有以見皇上與諸大
臣畏天憂民救荒恤患之心可謂無所不用其極雖雲
漢之詩所謂旱旣大甚散無友紀靡神不舉靡人不周
者何以過之臣惟陜西山西地方連年灾傷米價貴甚
閭閻小民貧難殷實者少雖奉上項恩例恐願納者寡
焉能濟衆又訪得南直隸浙江江西湖廣今年頗收僧
道生員軍民舍餘中間亦恐有願如恩例上納以圖補
報者合無請勅每處差給事中御史郎中等官三二員
分與府縣令其馳驛前去會同彼處巡撫巡按等官督
同分巡分守官分投詣屬出榜召募前項人等各照米
數每石令其納銀一兩給與文憑關領度牒照缺選用
入監讀書及為指揮千百戶等項其銀就令原差領勅
官南直隸湖廣銀兩送陜西浙江銀兩送山西江西銀
兩送河南俱公同巡撫巡按等官差委能幹司府官員
分投詣屬給散缺食人戶隨銀多寡每月驗口或給二
錢或三錢令其自行買米救濟其各處流民之在荆襄
者彼處鎮守等官旣稱不可驅治又稱無糧賑濟要令
各該巡撫都御史督令該管里老招撫復業緣里老亦
多流移料無可差之人就彼有人可差各戶家業巳失
田野無望又無口食豈能回還臣思流民缺食無計聊
生拊揗失策必為盜賊勞師動衆所費益多合無將湖
廣今年該起運南京各倉及兌軍秋糧量留一二十萬
石運赴荆襄水次倉賑濟流民以銷後患又將河南該
兌軍秋糧量留一二十萬石運赴荆襄水次倉賑濟流
民以銷後患又將河南該兌軍秋糧量留一二十萬石
賑濟本處饑民及四方流來之民如河南兌軍糧米無
徵亦須别作擘畫仍勅各處巡撫巡按提督三司委官
如有流民到於該管地方即便加意賙䘏不許驅逐致
令失所且人一日不再食則饑兩三日不食則病不能
起五六日不食則死此救荒當如拯溺救焚可急而不
可緩緩則無及矣臣深慮召募僧道生員人等銀兩急
不能得有悞賑貸合無先出内帑銀二三十萬兩火速
發去陜西山西河南賑濟如内帑不足請諭貴戚近臣
及在京巨富之家那移前去切不可緩待後召募有銀
之日照數酧還仍乞降詔將被灾府縣今年稅糧買辦
等項盡行蠲免如此庶幾全活生靈潛消後患易危就
安轉禍為福有以見皇上深仁厚德而有生之𩔖蓋將
感戴於無窮矣
救林俊張黻奏狀
臣恕荷國厚恩庸劣無補惟願聖德尊顯天下乂安俾
臣得俯仰於無事之天沒齒於太平之日為幸大矣邇
聞刑部主事林俊上章陳言忠誠激烈詞氣過直冒干
天威謫官遠方後府經歴張黻為林俊陳情亦蒙挐問
臣恕當以林俊等為戒括囊全身今復昧死而言者非
納交於林俊等而為其游說也實為國家天下慮耳方
今之時外而邊陲烽烟未靖軍士暴露内而郡縣旱荒
太甚民饑而死此誠陛下憂勤惕勵詢謀羣策極力救
濟以收人心之時奈何興土木之役為佛氏之居蓋聞
僧伽之言張大佛法之功於以尊之崇之資其利益以
福斯民而延國祚也殊不知三代以前無佛法而帝王
歷數率皆綿遠三代以後崇信佛法而帝王運祚未聞
過之以此觀之佛法之無益於世也明矣其不足信也
審矣且天地生成萬物祖宗創業垂綂孔子明道立教
其功其德豈佛氏所能髣髴萬一然而京師止設一壇
以祀天地内府止設一太廟祀祖宗京都以及天下都
邑亦各止設一文廟祀孔子就使佛法有靈而其功德
可比隆於天地祖宗孔子其佛寺亦不宜多於天地祖
宗孔子之壇廟也今都城内外佛寺不知有幾千百區
兹又欲營建佛寺於皇城之側遷移軍民數千百家計
費帑藏銀數十萬兩似為過之然安土重遷人之情也
今一旦拆人房屋使之遷於他處欲人心安得乎帑藏
銀兩所以備兵荒也今乃以為建寺之資使民飛輓於
道路轉死於溝壑欲人心悅得乎人皆知此事之非宜
而不言獨林俊言之者是林俊能盡忠於陛下而不顧
身家也人皆私議以為林俊之言是亦無一人公言於
朝獨張黻言之者是張黻亦能盡忠欲陛下納諫旌直
以隆治道亦可嘉也今皆不之省而悉寘之於法此臣
之所未喻也臣恐由是人皆以言為諱設有䜛佞之害
正姦邪之誤國誰復言之陛下何由以知之又造宫殿
為梁為柱大楠木南京各厰已無一根近來修孝陵明
樓差官前去四川徧歴山谷尋採五年僅得五根數内
堪中者少不堪者多起動數千人夫止拽一根到於水
次餘者尚未出山此等大木誠為難得不知在京各厰
現有堪作大梁大柱楠木幾多可彀幾座宫殿之用誠
不可不愛惜以備用也陛下仁如帝堯孝同大舜自踐
祚以來不畋獵不游幸未嘗妄興一旅之師亦未嘗妄
戮一無辜之人誠不世出之明主大有為之聖君也不
意偶然有此蓋未之思耳此臣之所以日夜懔懔而不
能巳於言也伏乞聖慈收雷電之威解恢恢之網復林
俊等之職慰天下人之望暫停建寺之役專理兵荒之
政如此庶幾遐荒向化九有歸心宗社可以鞏固天命
可以永保矣臣無任戰慄待罪之至成化二十年十一
月十九日具題
定奪修城營葬工料奏狀
准工部咨營繕清吏司案呈奉本部送於工科抄出應
天府府尹于冕等奏據上元等縣申據神泉等鄉里老
葛再等呈照得南京外羅城週圍一百三十餘里城門
一十七座比先年間原係工部委官驗工計料差撥人
匠軍夫修理近年以來遇有城垣坍塌應天府與工部
分修現今各縣一年一次或二次起撥人夫多者一百
四五十名少者六七十名每夫集價銀一兩動經七八
百兩至一千餘兩及南京内官病故造墳安葬亦係民
間撥夫集價逓年出辦負累人難况南京積年起運惜
薪司光禄寺安王妃等處柴薪夫價光禄寺挑酒夫價
竹籬扛索價并修理鰣魚厰内織染局攙缸煉灰價銀
及現今内府成造段疋揀選香炷欽差内外官員往來
日逐供給下程僉撥皂隸搬運柴薪挑送糧米等項并
手下役使厨役等𩔖俱要供食一年之内出銀動以數
千兩計以此科派繁重委的困苦無伸呈乞轉達將修
城造墳二事量與寬減等因到府臣等看得外羅城所
以環衛南京大城宗社宫闕之所在帑庫倉場之所積
遇有坍塌損壊雖舉天下之工力修理亦不為過但本
府所轄止是七縣内有江浦六合二縣係在江北里少
民貧動輒移逃難以科差外惟有上元等五縣可以差
撥加之地方連年旱澇相仍人民缺食困苦之極况外
羅城週圍里數闊遠城門不止一座南京工部原有湖
廣江西福建三布政司所屬府州縣人匠工料數多原
設有修倉主事一員就管修城專理其事今本府蕞爾
七縣逓年與南京工部分工修理况本府亦無現在人
匠俱是將價銀雇覓南京工部管下人匠用工修理委
的事體未當合無今後將坐派本府修城夫價以十分
為率本府出辦二分其八分灑派附近直隸蘇松常鎮
太平徽州寧國安慶池州等九府照依府分人民多寡
出備大約一處集價不過銀六七十兩一年一次預先
解送南京工部交納遇有城垣坍塌本部就委原管修
城主事驗工計料一併修理如此則非但畿甸之民得
以少寬抑且灑派不多外郡之民不致累負况南京工
部逓年得此工價不須别項勞費庶可經久常行其内
官病故造墳一節緣内臣平昔俱曾效勞造墳之禮固
不可廢但南京工部原無定例遇有坐派夫價工料等
項往往多寡不一合無查照在京近年司禮監太監許
安御馬監太監劉永成等病故工部造墳安葬事例行
移南京工部照例遵守施行借撥本府夫匠一槩停止
庶不至於勞民傷財臣等竊惟南京乃祖宗根本重地
上元等七縣皆京畿之民比之他處尤當時加愛養不
宜日漸疲憊伏望聖明裁處乞勅該部將前項修城等
事量為寬減處置以蘇民困以固邦本臣等職在養民
昧死冒干天聽不勝恐懼待罪之至為此具本該通政
使司官於奉天門奏奉聖旨該部知道欽此欽遵行據
順天府查得太監劉永成許安病故安葬事例本府應
付棺材一具人夫二十名匠四名開報前來案呈到部
參照應天府所奏要將修城夫價以十分為率本府出
辦二分其餘分派附近直隸蘇松等府出備及奏查安
葬太監劉永成等則例以憑遵守一節緣係修理城垣
安葬大臣俱係朝廷重務今本府所奏中間雖是有理
但未經行勘難便定奪合咨貴職煩為查勘前項所奏
務要斟酌停當徑自具奏以憑定奪等因備咨到職隨
行南京工部又行應天府查得南京外羅城垣先年遇
有倒塌是南京工部委官驗工計料各衛差撥軍餘前
赴該厰領料與班匠用工修理景泰六年蒙守備太監
袁誠等奏行應天府著落上元江寧句容溧陽溧水五
縣不為常例借倩人夫一百名分作二班相兼軍餘挑
運木瓦等料匠作修理至成化九年本府府丞白昂見
得牆垣經年不完夫役艱難備行内外守備等官會議
得外羅城週圍一百六十里共一十六門遠近不等馴
象門起八門係應天府修理滄波門起八門係南京工
部修理其該用工料南京工部與應天府各另出備兩
不干預每年春秋二季内外守備等官公同南京工部
并應天府官各照分修地方相看遇有損壊就行丈量
料計修理及查得應天府每年修城有用工價銀二三
百兩者亦有四五百兩者多寡不一參照應天府奏要
將夫價以十分為率本府出備二分其餘灑派附近直
隸蘇松常鎮太平徽州寧國安慶池州等九府照依府
分人民多寡出備預先解送南京工部交納遇有城垣
坍塌本部就委原管修城主事驗工計料一併修理一
節緣南京工部與應天府分修外羅城垣係是内外守
備官會同議允巳行年久事理况於事體頗便難以更
改及看得直隸蘇松常三府錢糧數多徽州安慶等府
路程窵遠况各府俱有城池每年俱要起夫備料修理
難令出備工價銀兩其鎮江寧國太平廣德與應天府
州俱係原奉恩例減免錢糧去處又與南京相近太平
府蕪湖縣近來設有抽分場僉點夫役供應往來事頗
繁重亦難出備若令鎮江寧國廣德三府州出備事頗
相應及照内臣病故造墳安葬旣巳查有前例别無定
奪合無行令鎮江寧國并廣德三府州每年各出價銀
六十兩俱解送應天府收修城垣其餘不足之數不分
多寡俱令應天府上元等五縣出備仍照舊與南京工
部各照原分地方城垣門座修理今後南京内臣病故
合無照依太監劉永成許安事例安葬緣係二部咨臣
查勘所奏斟酌停當徑自具奏定奪事理俱未敢擅便
具題
同南京吏部等衙門應詔陳言奏狀
臣等伏覩今年正月初七日欽降詔書有以見陛下敬
天之渝䘏民之困恐懼修省求言圖治之盛心也雖隆
古聖明何以過之是以詔書到日誤罹刑辟者蒙更生
之恩宿負錢糧者免追徵之苦如釋重負如解倒懸饑
者得食勞者得息危者以安憂者以喜莫不願皇圖之
鞏固祝聖壽於萬年向非聖心惻隠詢謀屈策焉能以
致是臣等並受國恩待罪南都有所見聞雖不奉明詔
亦當披肝瀝膽以圖補報萬分之一况明詔許諸人直
言無隠若猶噤而不言言而不直是臣等上違聖諭下
失民望將何顔以立於聖明之朝乎竊惟朝廷之布政
令也猶上天之降祥異也一政令之得宜若禎祥之見
而天下無不忻悅一政令之失宜若災異之來而天下
無不驚懼易曰君子居其室出其言善則千里之外應
之不善則千里之外違之况政令乎誠能發其善者而
行之其不善者而改之則民自安天意自回尚何災異
之不可弭而禎祥之不可至哉臣等欽遵明詔謹條陳
今日缺失利病一二事昧死以聞伏乞聖慈俯垂睿覽
采而行之天下幸甚臣等幸甚
計開一洪武永樂年間官有定員朝無倖位是以
賢能盡職食之者寡近年以來無功而陞無能而進
者日多一日他如工藝之人逋逃之徒邪術之輩各
尋蹊徑得美職而服章服者充滿朝市實是虚糜廪
禄虧損名器非所以勵賢能而勸有功也合無今後
文職非由進士監生吏員出身者勿授武職非有軍
功者勿陞其巳陞除額外文職悉令記名回家待有
缺之日聽吏部察其可用者取用係醫卜匠藝出身
者悉令各執本藝每月止支食米一石其餘俸錢皂
隸俱各革去其軍職非有軍功而陞在錦衣衛帶俸
及管事者俱改調在京各衛帶俸止食原俸原無俸
者每月亦止與食米一石餘俸俱各革去悉令差操
俱不許管軍管事兩京一例若在成化十一年以前
陞用及貴戚之家循例而陞者悉令照舊其在京考
滿該陞官員内樂舞生出身止於太常寺官天文生
出身者止於欽天監官醫生出身者止於太醫院官
匠人出身者止於工部所屬文思院營繕所等衙門
官叙用俱不可授以六部都察院通政司大理寺等
衙門堂上官庶不虚費錢糧混亂名器一近聞太
監梁芳差鎮撫梁山舍人梁用馳驛前來兩淮運司
關支欽賜官鹽五萬引著令該司出備包索船錢用
銀數多該司無從措置被其逼迫今奉明詔不許勢
要之家屯鹽雖稱前鹽係是欽賜之數百姓愚昧難
以戶曉未免致疑又令運司出備包索船錢人情愈
加不堪伏乞聖裁合無將梁山等取回前鹽住支今
後各處鹽課俱各存留以備邊儲敢有仍前求討者
許戶部及科道官糾劾使人無覬覦官有儲積一
南京朝陽門外漆園原設百戶二員甲軍一百餘名
每三年一次行取直隸廬州府人匠二十名到園開
漆所得漆不過二百斤㯶園原設百戶一員甲軍一
百餘名每三年一次行取江西南昌府土民八名到
園剥㯶所得㯶毛不過二百斤俱差内官一員監看
開剥桐園原設百戶二員甲軍二百四十名每年行
取應天府油戶不限名數到園收領桐子打油除存
種子外所得油止有一百餘斤俱送内府南京丁字
庫交收南京工部遇有修造黃戰船隻等項又去該
庫關支合無今後止令該園餘丁自行開漆剥㯶及
雇人打油免再行取廬州等府開漆人匠剥㯶土民
打油人戶及免差内官監看所得生漆㯶毛桐油照
數就送本部交收庶使事體不繁出納兩便一南
京兵仗局現有欽差内官四員各帶領匠作一十四
員名在局成造擺朝軍器五萬七千五百頂副經今
三年未完緣地方災傷人民缺食南京工部及應天
府措置物料借倩夫匠并應天府供給下程等項俱
各艱難合無將前項軍器暫且停止收過各項物料
公同南京工部并應天府委官查盤見數收貯官庫
待後豐收之年行令南京守備太監提督該局照數
成造仍將各項物料應減省者減省應改會者改會
庶使人無重勞料不虧費一南京御用監内官監
等衙門每年起運竹木板枋數多撥船裝載沿途拽
運勞人乾淺去處又行起車裝載勞人尤甚况連年
災傷人民流亡合無將前項竹木板枋停止一二年
以後減半起運庶使人無怨嗟料有撙節一端人
正士何代無之異端邪術世亦常有所貴察其忠良
辨其姦妄而登用之擯斥之爾近者員外郎林俊經
歴張黻以言事謫官尋蒙收召復其職任國師繼曉
以左道惑衆亦被放逐遣歸田里此足以彰陛下天
地之量日月之明容受其直而特為寬貸洞燭其誣
而不為欺罔也竊惟諸司之中固嘗有先林俊張黻
而被謫者天下之大亦豈無後繼曉而行術者合無
吏部通查數年以來有因言事或降調外任或冠帶
閒住悉令復職俾圖自效如有政令缺失仍許直言
無隠及令都察院行委巡城御史五城兵馬嚴加禁
治如有姦妄之徒或執巧技或挾邪術者不許潛住
京師希求進用敢有窩藏隠匿者罪及鄰佑如此則
異端不至横流正道可免榛莽一各處府州縣學
廪增生員近年以救荒許納粟銀入監出身中間多
有白丁錢虜或在學無成或入學未久或臨期冒報
有司急於應令起送不暇詳審如此生徒學業未成
禮節未習僥倖入監束書日計若又放回依親寧無
忌肆或暴横鄉里或干謁官府日後選用懵焉面牆
妨政害民實多有之合無分送南北國子監不許放
回依親著令自備柴米坐堂肄業本監學官用意講
授務俾成材庶他日選用不至瘝曠一正統天順
年間南京龍江大勝二關各止差内官内使三員名
守把皇城各門并都城各門各止差内官内使二員
名守把近來龍江關差太監奉御共六員大勝關差
内官内使共七員名皇城各門差内官内使十餘員
名都城各門有差内官内使五七員名者亦有三四
員名者又内府南京甲字等九庫比先年間每庫止
有内官内使二員名公同該庫官收支錢糧今各庫
有内官内使五七員名者亦有十三四員名者政出
多門弊難枚舉合無行令内外守備官將各門各關
并各庫添差官員盡行革退令其各管本等職務照
依正統年間事例存留守把管理免致多占官軍庫
役妨誤公務一在京針工巾帽二局每年各差内
使二名管送布絹等物前來南京染作郤裝回京與
内官做造衣被巾帽等件該與在京内官者就彼給
散該與南京内官者帶來南京給散差來内使在南
京有住朞年者亦有住七八箇月者有司日逐供給
艱難占用馬快船及洗箱軍軍民人夫數多有妨差
操兼且一往一來不無勞擾合無今後北京内官衣
被巾帽等件就在北京做造給散南京内官衣被巾
帽等件就在南京做造給散庶免往來勞涉騷擾軍
民一南京龍江厰原係民間納糧田地先年設立
堆放楠木俱巳用盡止存朽爛不堪者數根其該厰
房屋牆垣俱各坍塌現今地土空閒仍前占用軍餘
一百餘名看守合無將地土給還原主領種辦納錢
糧朽爛木植變賣銀兩入官看厰軍餘退回原衛當
差於官無損於民有益一直隸蘇州等府買辦年
例供應器皿項下黃紅羅黃紅絨金箔銀硃土硃生
漆桐油熟銅熟鐡鏡面錫等項及四川布政司折納
歲辦皮張項下生漆熟鐡等項多是差人齎價前來
南京收買卻被攬頭光棍誆騙花費或被解人舖行
通同侵分中間情弊多端難以枚舉以致前項物料
不得完納有誤造作合無今後南京工部將前項物
料價銀分派各該司府徵收起解本部轉送應天府
官庫收候買辦送用若有積出附餘銀兩准作下年
之數其一時物料内有高貴及價銀内有不敷本部
另行處置庶使情弊可革工程易完一應議官子
孫在京法司有奏准事例徑行提問今南京法司但
應議官子孫有犯俱先提事内人問理有礙將原告
并干証人監候羈候奏請提問有行提數月并半年
之上不出官者及至問完不拘徒杖罪名一槩監候
請旨發落未免久候及監候人難合無查照在京法
司事例前項應議官子孫有犯除皇親外其餘有犯
亦就提問問完之日徒罪以上監候杖罪以下羈候
俱奏請發落庶為便益一南京御馬監每年起運
苜蓿種子四十扛俱係南京太僕寺坐派養馬軍衛
有司辦納蓋是先年北京地方不産此種以此取去
播種今北方巳種六七十年豈無種子可種今却仍
舊起運以事言之雖小而徵斂解納之際所費實多
皆出自軍民合無行令南京御馬監今後不必行取
苜蓿種子解京庶免科擾下人受害一朝廷差内
臣在浮梁縣景德鎮燒造御用磁器今巳年久雇覓
夫匠買辦柴圡顔料及供給監燒官員人等每年用
銀不下數千餘兩俱是饒州等三府小民出備雖曰
磁器計其所費不減銀器之價近聞原差内臣隨陞
太監鎮守江西往來提督而家人常川在彼生事尤
甚供給益侈即今三府之民疲敝困苦不可勝言且
饒州鄱陽湖邐迤數百里上控荆襄之衝一有警急
民窮財盡何以為備此三府之民誠可痛憫而燒造
之役所當急罷也况所燒磁器年積月累其數必多
合無暫且停燒造三五年以蘇民困待後缺用再行
燒造亦未為晚一雲南福建浙江等處雖有出産
銀冶府分其間或屢有頑梗之徒嘯聚為非地方人
民因而不安者况中間鎮守太監或有於每年冬月
親去前項府分煎銷銀課往來供應頭目人等甚是
勞擾合無今後止令專管銀場布按二司官員每年
督完銀課解至總司會同太監煎銷實為民便右
件臣等略陳一得之愚如此伏惟皇上仁孝恭儉敬
天勤民宜乎天人交感協氣嘉生而乃年不順成災
異迭見者無他皆由臣等不能仰副聖明所致乞將
臣等罷歸田里别選賢才任用庶回天意
成化二十一年二月初七日具題三月初八日奉聖旨
是文武醫匠等官取回支鹽鎮撫并禁造寺觀降調官
員已處置了板枋免運一年大勝等關門官軍著南京
守備太監定奪具奏成造軍器納粟生員坐監買辦物
料提問應議官子孫該衙門看了來說造給衣帽等件
起運苜蓿仍舊看厰軍餘量留二十名磁器燒完了停
止其餘准議行陳俊等不准罷歸著盡心辦事該部知
道欽此
乞休致奏狀
臣係陜西西安府耀州三原縣人由進士改庶吉士正
統十四年欽除大理寺左評事歴陞左寺副知府左右
布政使成化元年欽陞都察院右副都御史撫治流民
二年以功陞本院左副都御史巡撫河南一年陞南京
刑部左侍郎管部事九箇月餘丁父憂服除改刑部左
侍郎總理河道年半有餘改南京戶部左侍郎管部事
將三年半復改都察院左副都御史巡撫雲南陞本院
右都御史仍前巡撫一年有餘改南京都察院右都御
史參贊機務陞南京兵部尚書仍參贊機務共一年有
餘改兵部尚書兼都察院左副都御史巡撫南直隸蘇
松等處地方總理糧儲五年有餘復改南京兵部尚書
參贊機務今又一年有餘臣以卑鄙庸才仰荷聖明知
遇歴官凡十六轉任事幾四十年或入陪廟堂或出巡
方岳寵榮巳極感幸何加徒懷犬馬之心莫報乾坤之
德第以衰朽應合退閒已嘗再三上章懇乞休致俱蒙
聖恩勉留俾之仍前理事今臣年巳七十例該致仕又
且老病侵尋雖仍戀闕庭力實不堪鞭策食焉無補居
之弗安伏乞聖慈矜憫將臣放歸田里另選賢才以充
任使庶不妨賢悞事斯有益於國家矣臣下情無任感
激隕越之至
加陞太子少保謝恩疏
昨臣以右都御史尚書九年考滿具奏取進止而蒙聖
恩加臣太子少保照舊管事者伏念臣性資愚魯學術
空疎荐歴崇階累叨重寄無補於世有愧於心具奏之
時自謂官巳踰分年巳衰老得一致仕足矣不意今日
荷兹殊恩臣有以見陛下不遺疎遠之深恩寵異老臣
之盛德也感激良深未易云喻第臣職守南都不能入
侍左右少效忠勤補報萬一但願皇圖鞏固聖壽齊天
前星依帝座以常輝主器守宗廟而永泰非獨臣感恩
思報之心如此而天下臣民愛戴祝願之心亦莫不如
此也臣無任瞻天仰聖激切屏營之至除望闕謝恩於
今年二月初一日到任管事外具本專差千戶李賢齎
捧稱謝謹具奏聞
督修孝陵工完奏狀
照得成化二十二年五月十九日欽奉勅命臣同守備
太監張本嚴督内外該管官員併工修理孝陵臣遵奉
勅旨會同太監張本并守備内外官員恭詣孝陵同該
管太監鄭彊隆平侯張祐工部侍郎劉俊等看得孝陵
殿宇門廡碑亭等項俱已修完惟明樓已抓縛鷹架做
造斗科等件止因四川原採大楠木未到未曾拆修又
看得周圍牆垣除修完外止有一千七十丈未完及臨
漿糨房牆垣損壊六十五丈未曾修理隨令各官督工
修築完備於本年六月初五日疎放軍夫匠作暫且歇
工候催楠木至日另行擇日興工及將修完工程用過
物料價銀口糧并原辦未到物料總數開坐具題外至
二十一年四月内楠木方到本年七月十二日又節該
欽奉勅命臣同守備太監錢能嚴督原管太監鄭彊隆
平侯張祐工部侍郎劉俊并内外該管官員量撥用工
官軍匠作毋令空閒役占計算在官合用物件并價銀
及支給錢糧毋令冒妄浪費仍逐日併工修造早為完
備欽此臣又遵奉勅旨公同太監錢能行令鄭彊張祐
劉俊等量撥官軍匠作南京欽天監擇於本年七月二
十一日興工修理興工之後鄭彊等日逐躬親提督工
程郎中毛科專管收放物料工價臣等亦常不時前去
督併執役之人各盡心力罔敢怠忽將明樓大梁及角
梁枋桁斗科椽望銅絲簷網券門寳山城垣金水橋墁
欄板等項但係損壊者俱各脫換修理揭&KR2648;墁砌彩畫
油漆至本年三月二十一日工完會同守備内外官員
并該監官詣前拜觀羣情莫不忻悅仰惟聖祖在天之
靈亦可以少慰矣先該臣等行令郎中毛科自興工日
為始日逐做過工程用過物料并工價銀兩等項每半
月一次開報逐旋查算工完之日臣等又行通前查算
明白除令南京工部照依工部原行事理將修完工程
用過物料等項另行造冊奏繳外緣係奉勅督修孝陵
工完事理具本專差指揮石文通齎捧謹具題知
將順上意匡輔時政疏
臣伏聞近有聖旨禁約今後不許擅便奏討陞官及遷
轉各人名下并文武外官邊將及奏討蟒衣并替人討
蟒衣及不許奏要在内府騎馬又聞自有此之後諸色
人等俱不敢進貢物件希冀陞賞朝政肅然小大之臣
罔不畏天之威駿奔承事中外臣民聞之莫不歡忻鼔
舞稱頌聖德而詠歌太平也夫此數者不禁止則官及
私昵而政事為之不立利歸權門而邊儲為之不足豪
右兼并而小民為之困敝名器混淆而上下為之無别
僭踰日肆而禮法為之蔑如紀綱廢弛而教化為之不
行人皆知此數者之為聖政累久矣但恐禍及身家所
以多不敢言去歲正月皇上因天變勅諭文武百官令
其陳奏敝政兩京臣僚間有言及之者或指陳失真或
言詞過當是以多不蒙採納閒有採而行之者不久又
行更改而言者反遭笞謫間有優容者其心兢兢業業
常不自安有若官校之隨其後所以前事日益滋熾而
無巳有志為國者日益畏縮而不敢言也兹者皇上不
因左右之言臣僚之諫而有此聖旨是蓋皇天眷佑國
家將隆萬年無疆之休故啓宸衷而為之此臣民聞之
所以歡忻鼓舞而稱頌詠歌也然此數者誠能持之堅
禁之久而無所變更則天下國家何患乎不治安宗廟
社稷何患乎不靈長四夷八蠻何患乎不賓服羣黎百
姓何患乎不蒙福也如或持之不堅禁之不久而有所
變更非惟有失大信於天下抑恐難保無虞於將來伏
望皇上執此之政堅如金石行此之令信如四時仍將
節次聖旨禁約事意𫝊與在京各衙門并科道知道今
後但有故違勅旨奏討前項恩澤者俱照勅旨内參奏
其奉特旨批出𫝊奉而與者亦要執奏不可有失大信
如此則紀綱振肅而教化大行億兆歸仰而宗社靈長
矣然臣此言非欲矯情以沽名而舍生以取禍但欲成
皇上之美政為恃寵者弭後患耳惟聖明察其心而赦
其罪幸甚具本專差辦事官徐徽齎捧謹具奏聞
孝陵工完受賞謝恩疏
伏蒙聖恩以臣同守備太監錢能奉勅督修聖祖孝陵
工完賜臣紵絲一表裏生鈔一千貫者竊惟臣猥以章
句之腐儒叨膺參贊之重寄凡百朝命皆當奉行矧夫
陵寢工程敢不躬親提督經之營之乃百工之成效輪
焉奐焉豈一夫之用心臣實無功何敢望賞辭之恐蹈
不恭之罪受之難逃非分之譏揣巳則踧踖不寧感恩
則汪洋無際除叩頭祗領望闕謝恩外具本專差辦事
官舒光發齎捧赴闕稱謝謹具奏聞
王端毅奏議卷六
