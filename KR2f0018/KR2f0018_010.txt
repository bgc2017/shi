王端毅奏議卷十明王恕撰
吏部
乞休致奏狀
臣以迂腐無用之材仰荷列聖莫大之恩官至太子少
保南京兵部尚書參贊機務久叨厚祿愧無分寸禆補
向以年老歸田待盡衡門之下無復他望伏蒙皇上遣
使齎勅召臣前來改吏部尚書加太子太保俾典銓衡
恩禮極隆委任已重臣雖無似豈不知感自分年耄德
衰不稱任使巳嘗累章具奏辭免俱蒙温詔勉令就職
雖極力黽勉其於職業終不能修舉一二又嘗屢乞休
致俱不蒙俞允逮今苟延又將周歲筋力愈加衰憊神
思愈加昏倦腰膝酸麻步履艱辛又多健忘作事顚倒
委的難居銓選之地且其性愚戇不能弼亮調爕良孤
皇上以禮召用之意况今滿朝文武臣僚再無一員年
及七十者獨臣七十有三形骸潦倒尚玷班行左瞻右
顧豈不知愧又於本月二十二日忽患痰嗽胸膈疼痛
不思飲食伏望聖恩憐臣衰老賜臣歸田庶幾全始終
之義完廉恥之節惟聖明垂察幸甚下情無任戰慄之
至弘治元年十一月二十四日具奏次日奉聖旨卿受
重託當勉圖報稱毋以疾求退不准休致欽此
再乞休致奏狀
臣自受命之後自知年老力衰才不勝任是以於閏正
月二次具奏懇乞休致一奉聖旨卿職典銓衡方隆委
任毋爲過慮遽欲退休所辭不允欽此一奉聖旨卿朝
廷老臣未可輕退宜勉副任用事有當言的盡心來說
毋再固辭欽此臣感激皇上知遇之恩於職分内事巳
嘗盡心爲之遇有當言之事亦嘗言之但爲之不力不
能輔成聖政言之不切不能感悟聖心者有之非不欲
報也六月又以衰老求去復蒙温詔勉留至今又將半
年筋力愈覺衰憊疾病日益侵尋委的支持不去欲望
聖恩容臣休致又奉聖旨卿受重託當勉圖報稱毋以
疾求退不准休致欽此臣仰惟恩旨固知陛下不舍臣
臣受恩深厚亦豈欲舍陛下哉但臣老巳至矣雖欲勉
強輔佐聖明少圖報稱委的不能勉強留之實無益也
伏望聖恩憐憫容臣送骸骨於故鄉遂丘首之至願幸
莫大焉如此非惟臣感聖恩於没齒雖九泉之下亦不
能忘也臣下情無任於邑亦惟少垂察焉弘治元年十
一月二十七日具奏二十九日奉聖旨前日卿乞休致
巳不准了不必固辭該部知道欽此
議太常寺缺官供祀奏狀
文選清吏司案呈奉本部送吏科抄出太常寺掌寺事
太子少保禮部尚書劉岌等題云云等因具題奉聖旨
該部看了來說欽此欽遵抄出送司查得徐啟端原任
司樂𫝊陞恊律郎王福廣等十三員俱由樂舞生𫝊陞
恊律郎等項官職成化二十三年九月該科道官陳言
要將𫝊奉濫設官員通行查出罷歸原籍閑住等因節
該奉聖旨是原有官陞職的三品四品降正從六品五
品六品降正從八品七品以下降雜職樂舞生道士出
身的冠帶閑住都不許再求進用欽此欽遵外今該前
因案呈到部看得太常寺掌寺事太子少保禮部尚書
劉岌等題稱本寺缺官供祀要將徐啟端仍復司樂其
餘王福廣等月支食米聽候差委祭祀一節先因内外
奔競無恥之徒夤緣梁芳等𫝊陞京職日積月累遂至
千數百員費耗錢糧濫占皂隸不可勝紀互相交結以
邪妨正又不可言三五年來名器大壊物議不平仰惟
陛下嗣位之初首罷𫝊陞官員朝野爲之改觀人心無
不痛快迄今一年有餘事體方定奔競稍息今劉岌等
却要將徐啟端等復職食粮是爲𫝊陞官員立赤幟也
若復用一人則數千百人皆相率而來豈勝煩擾豈不
壊朝廷清明之政失萬邦黎獻之心所言難准且三年
一次致祭嶽鎮海瀆歴代帝王俱遣樂舞生行禮若謂
金山等處墳所四十五處祭祀官少不敷差遣照例差
樂舞生行禮亦無不可何必開已閉之倖門引既退之
小人然而此舉非真爲缺官供祀蓋是徐啟端等央凂
劉岌等假此爲名以求復進非惟啟此弊端抑且故違
詔旨所據徐啟端等俱合挐送法司明正其罪以爲𫝊
陞降革再求進用者之戒劉岌等亦合有罪緣劉岌等
俱係在京堂上及京官及奉欽依該部看了來說事理
未敢擅便弘治元年十二月十七日具題次日奉聖旨
是徐啟端等本當挐問且都饒這遭劉岌等罷欽此
議封見在繼母奏狀
驗封清吏司案呈奉本部送准戶部咨廣東清吏司案
呈奉本部判送據山西清吏司主事唐錦舟呈云云等
因到部送司案呈看得主事唐錦舟係正六品官例該
封贈父母及妻查得伊故父唐仁先任吏科左給事中
已關敕命故母周氏故繼母周氏俱巳封贈孺人訖今
本官乞要封見在繼母舒氏若拘常例止封一繼母緣
前繼母係伊父請給勅命所封非本官請給勅命之所
封今要封其見在繼母亦是止封一繼母非封二繼母
也若不准令封其見在繼母止令封其妻使其繼母穿
著常服坐於其上其妻珠冠霞帔立於其傍爲之子者
寧能自安爲之婦者亦何忍爲似非聖朝教人以孝之
意也合無准令主事唐錦舟封其見在繼母舒氏今後
該封繼母者止封見在繼母一人若前繼母曾因父受
封後繼母見在亦照此例封之如此則姑婦同榮母子
皆安恩澤均而彛倫厚聖朝以孝教人之意可謂曲盡
其情而爲萬世法矣緣係請給勅命及係事例未敢擅
便定奪弘治元年十二月二十一日具題次日奉聖旨
是唐錦舟准封見在繼母欽此
議陞臨清縣為州奏狀
文選清吏司案呈奉本部送吏科抄出廵撫山東地方
都察院右僉都御史錢鉞等題云云等因具題奉聖旨
該部知道欽此欽遵通抄送司案呈看得廵撫山東右
僉都御史錢鉞并廵按山東監察御史向翀各題稱會
議得臨清縣係南北要衝與臨清衛軍民相參詞訟繁
多要照湖廣等處茶陵等縣陞州事例將臨清縣改陞
全設州治銓官鑄印仍隸東昌府管轄將附近館陶丘
縣來屬一節查有前項事例合無准其所擬照例將臨
清縣改陞臨清州仍隸東昌府管轄館陶丘縣隸臨清
州管轄其附改官制更動一應衙門與凡選官鑄印等
項事務候命下之日另行奏請定奪等因具題奉聖旨
是欽此欽遵查得諸司職掌内開各州不及三十里長
有所屬縣分者裁减同知無所屬縣分裁减同知判官
今臨清縣見有三十四里例該全設欲將臨清州附改
官制除授知州同知判官吏目各一員管馬管河判官
各一員并儒學添設訓導一員候有相應人員銓補臨
清縣原除知縣等官俱暫令在彼管事本部查有相應
員缺陸續具奏調補其本縣儒學倉閘隂陽醫學僧道
會司等衙門官銜俱未入流本部欲照先年茶陵等縣
改陞茶陵等州事例將臨清縣儒學見任教諭王楷改
爲臨清州儒學學正訓導陳暐馬善改爲本學訓導并
隂陽醫學僧道會司俱改爲典術典科僧正道正及原
屬廣積常盈二倉新開上閘渡口驛清源水馬驛清泉
水驛仍隸本州管轄其各衙門官銜吏典印記俱照州
治行移鑄換添設舊印照例收銷其原設守備等官應
否裁革行移兵部徑自查議定奪緣係改陞州治衙門
官銜事理未敢擅便開坐弘治二年二月初十日具題
次日奉聖旨是欽此
議徽王乞陞鈞州為府奏狀
文選清吏司案呈奉本部送准戶部咨河南清吏司案
呈准工部營繕清吏司手本奉本部送内府抄出徽王
稱名奏云云等因奏奉聖旨該衙門看了來說欽此欽
遵抄出送司照得改作衙門係隸别部掌行除禀堂外
合用手本前去戶部該司呈堂施行等因到司案呈看
得前項改陞衙門一節比與臨清縣陞州事體相同係
隸別部掌管本部難以施行合就移咨徑自施行等因
到部送司案呈看得徽王所奏除脩築城池及改挑河
道俱係工部掌管除行該部徑自施行外其稱分封寥
落州治要將鈞州改陞爲府治就於郭内添設一縣并
前項有名州縣一體所轄一節臣等體得肅府見在陜
西蘭州瀋府見在山西潞州荆府見在湖廣蘄州岷府
見在湖廣武岡州立國多者八九十年少亦不下四五
十年率皆仍舊未嘗改爲今徽府要將鈞州改爲府治
又要將汝州郟縣魯山寶豐商城許州襄城長葛臨穎
郾城鈞州密縣新鄭等一十二州縣改隸所轄不惟異
乎前四府仍舊之撰且啟前四府改爲之端况今各處
災荒軍民凋弊欲興此役實非所宜兼且州之與府於
王頗無所與改與不改於王似無重輕以此言之不如
仍舊貫之爲善也臣等愚見如此未知是否緣係欽依
該部看了來說事理未敢擅便伏乞聖裁弘治二年三
月十四日具題次日奉聖旨是不心改陞還寫書與王
知道欽此
會議儧運糧儲行移奏狀
文選清吏司案呈奉本部送准禮部咨該本部等衙門
題刑科抄出都察院左副都御史邊鏞等題湖廣道呈
刑科抄出總督漕運兼廵撫鳳陽等處都察院左副都
御史秦紘奏據湖廣等處承宣布政使可呈蒙廵按湖
廣監察御史姜洪批兊軍糧米本院節行會奏去訖布
政司星馳差人咨稟淮安總督漕運官尚早處置毋得
臨期致誤國用備由轉呈臣處照詳處置施行備呈得
此臣查得淮安徐州臨清德州四處水次倉糧數少雖
各該衛所運糧官軍行糧尚不勾用又况臣撫屬地方
亦有災傷但於内酌量輕重那移輳補今亦未完其湖
廣布政司前項兊軍糧米無從措置除行本布政司計
處外爲照各處廵撫都御史與廵按御史行事雖不相
關而名分終難紊越每見各處廵按御史與廵撫都御
史移文有令按屬衙門抄案轉逹此於名分雖乖猶以
敵體相待今看得御史姜洪前項批詞玩其語意乃是
以上司督臨屬官名分倒置如此顯是姜洪不諳大體
如蒙乞勅都察院將御史姜洪挐問明正其罪以爲越
禮犯分之戒及行令各處廵按御史今後凡與廵撫都
御史有行仍照行移體式徑自具呈不許出案轉逹庶
使名分正而體統嚴等因具本該通政使司官奏奉聖
旨都察院知道欽此欽遵又該刑科參看得監察御史
姜洪批詞既曰星馳差人又曰咨稟其下文毋得致誤
等語乃爲布政司而設今都御史秦紘以此自認怒目
不明輙便參奏自傷大體事屬紛擾宜從抄出施行通
抄具呈到院看得總督漕運兼廵撫鳳陽等處左副都
御史秦紘參奏廵按湖廣監察御史姜洪前項批詞玩
其語意乃是以上司督臨屬官名分倒置如此顯是姜
洪不諳大體乞要挐問明正其罪又稱各處廵按御史
今後凡與廵撫都御史有行仍照行移體式徑自具呈
不許出案轉達一節巳該刑科參看得監察御史姜洪
批詞既曰星馳差人又曰咨禀其下文毋得致誤等語
乃爲布政司而設今都御史秦紘以此自認怒目不明
輙便參奏自傷大體事屬紛擾詳此參辭御史姜洪似
爲無罪難以提問及查得行移體式内止開各道御史
并廵按御史呈都察院並無廵按御史具呈廵撫都御
史辭語其廵按御史出案轉達廵撫都御史揆諸事體
亦無妨礙今要徑自具呈行移體式既不該載亦難擅
擬爲例所據都御史秦紘該刑科參出前項紛擾情節
合當查究但本官近陞右都御史廵撫兩廣去訖伏乞
聖明裁處緣秦紘係在京堂上官及奉欽依都察院知
道事理未敢擅便弘治二年三月十二日具題奉聖旨
這本係干名分大體禮部便會各部通政司大理寺堂
上官從公看了來說欽此欽遵抄出到部會同吏部等
衙門太子太保尚書等官王恕等查看得行移體式各
道并廵按御史具呈都察院雖無廵按御史呈廵撫都
御史之文緣廵撫都御史亦係本院堂上官相應具呈
但在外廵按御史有具呈者有抄案轉行者今廵按湖
廣監察御史姜洪却批詞布政司星馳差人咨禀淮安
總督漕運官尚早處置毋得臨期致誤國用委的詞語
欠遜有失大體及刑科并都察院參稱都御史秦紘自
傷大體合當查究等詞不無偏向俱各有罪所據御史
姜洪刑科經該官都察院僉書官吏通該查究提問合
無今後廵按御史事與廵撫都御史相關者仍照行移
體式一體具呈庶幾名分攸存體統不紊緣事内干礙
在京堂上官并京官及節該奉欽依禮部便會官從公
看了來說事理未敢擅便本月十九日具題次日奉聖
旨是姜洪批詞不遜有失大體難居風憲對品調外任
刑科都察院經該僉書官吏偏向不公本當提問且饒
這遭各罰俸糧一箇月欽此欽遵擬合通行除外合就
移咨欽遵施行等因送司案呈到部看得御史姜洪係
正七品今對品調外任該除在外正七品知縣職事查
得山西平陽府解州夏縣見缺知縣一員欲將姜洪調
補前缺順賫文憑令其就彼到任管事未敢擅便弘治
二年三月二十四日具題次日奉聖旨是欽此
論知州劉槩有犯此依妖言律過重奏狀
竊見刑部河南清吏司問得犯人劉槩合比依造妖言
者律斬秋後處决湯鼐依風憲官受財加其餘官受財
不枉法有禄人一百二十貫二等罪止律减等杖一百
徒三年吉人依奏事詐不以實者律减等杖九十徒二
年半李文祥鄒智俱依不應得爲而爲之事理重者律
减等杖七十俱職官各照例運磚各完日湯鼐係有贓
官革職爲民吉人李文祥鄒智俱浮躁淺露人數送吏
部收查定奪東思誠曹璘俱供明各還職大理寺審擬
合律奏奉聖旨是這厮每既情犯深重劉槩捏造非言
依律處决湯鼐風憲犯贓押發陜西肅州衛充軍吉人
肆姦欺罔發回原籍爲民李文祥鄒智私交妄議降三
級調邊任都免運磚其餘准擬欽此欽遵抄招用手本
連李文祥等送本部施行等因除湯鼐李文祥等罪不
至死臣不敢妄議外但劉槩比依前律坐以斬罪臣則
不能無疑焉伏覩大明律云凡造䜟緯妖書妖言及傳
用惑衆者皆斬欽此先儒謂䜟緯如亡秦者胡之䜟及
赤伏符等及諸經之緯書蓋䜟緯之書即妖書䜟緯之
言即妖言以其說未來之興亡能惑衆亂民壊國家之
事故禁之嚴使之不敢犯也今劉槩招稱不合要得阿
諛湯鼐又捏寫一夢書内稱別後時時夢中會見一夕
夢一老人騎牛背上行陷於泥淖中公左手把一五色
石子右手捉牛角引就正路其人謝而去因思人騎牛
背儼然一朱字正我朝之姓氏豈非天生豪傑欲頼之
引君當道耶但五色石子意不可曉或者公自臺中首
先抗疏爲彈之第一等耶請試思之如何等情臣切詳
劉槩書詞固爲狂妄不能無罪其夢有無亦未可知推
原其情不過因見湯鼐節次建言指陳得失不計利害
以爲乃天生豪傑以道事陛下也是乃與人爲善之意
别無惑衆亂民之情今比依造妖言者律論以死罪臣
竊以爲過之設有造如亡秦者胡也之𩔖之言惑衆亂
民者不知更以何罪加之昔之時有以忠諫者爲誹謗
深計者爲妖言至今人猶爲之痛惜陛下受天明命正
位宸極以堯舜之道治天下天下愛戴之如堯舜矣今
法司以如此之情坐劉槩以妖言死罪不無有累陛下
清明之政欲使天下後世不爲之痛惜恐不可得也且
一婦含冤三年不雨今各處災異人情洶洶此正朝廷
欽恤刑獄求言脩省以回天意以弭災變以安人心之
時若使劉槩緣此死於獄中豈不愈傷天地之和愈召
水旱之災而臣忝在六卿之列知而不言則違先聖事
君有犯無隱之戒其罪將安逃乎是以不避斧鉞爲陛
下言之儻蒙聖明裁察寬宥劉槩死罪將見天下後世
莫不稱頌皇上欽恤之仁豈不召和致祥衍慶延祚於
無窮也弘治二年四月初三日具奏奉聖旨劉槩造言
引喻非𩔖法司比律問擬未爲不當你如何這等來說
且監著待後發落刑部知道欽此
乞休致奏狀
臣見年七十四歲係陜西西安府耀州三原縣人正統
十三年進士改庶吉士初授大理寺左評事歴陞太子
少保南京兵部尚書參贊機務成化二十二年致仕二
十三年荷蒙聖恩遣使齎勅起臣前來俾典銓選特加
太子太保以寵異之臣感激知遇之隆是以於職分内
事無不盡心爲之其於政治之得失苟有所見亦無不
欲言之欲言之者臣爲國之心也間或言之而不能禆
補萬一者見之未眞知之未至慮之未精而言之未盡
中理也是以臣雖欲報覆載之深恩而終不能報也徒
自懷愧莫知所措今臣委的年老力衰日益昏晦兩腿
酸痛步履艱辛不能朝參署事伏望聖恩憐憫容臣致
仕歸田以終餘齡庶不有妨賢路而臣之心亦休休矣
臣干冒天威無任戰慄隕越之至弘治二年四月初八
日具奏次日奉聖旨卿受重任宜勉盡職毋以衰老爲
辭不允休致欽此
再乞休致奏狀
臣昨以衰老腿疼步履艱辛不能朝參署事陳乞休致
奉聖旨卿居重任宜勉盡職毋以衰老爲辭不允休致
欽此臣有以見陛下不以臣爲迂腐無用特賜温詔勉
留是乃上天包含徧覆之仁也豈勝感激臣伏自蚤歲
從師講學以爲異日儻得成就受一階半級當效古人
攄忠竭誠盡職報國今臣仰荷聖恩職居冢司官至極
品此實人臣之奇遇縉紳之至榮豈不欲策勵駑鈍盡
心奉職以圖萬一之報焉肯因循苟且適巳自便託疾
求去孤莫大之恩負疇昔之志哉但緣臣今年七十有
四委的血氣衰憊腰腿疼痛行走吃力跪拜艱難昨於
御前承旨力不能支幾乎跌仆殊失觀瞻此左右之所
共見百官之所共見非敢妄言退託况臣資質庸下學
術空疎雖有忠君愛國之心而無論道經邦之才久居
要地濫叨富貴將恐物議不平非臣之福也伏望聖恩
憐憫容臣休致臣雖退伏畎畆亦不敢斯須有忘聖德
苟有所見即當上言以盡區區之誠並不敢以進退而
貳其心臣干冐宸嚴無任激切屏營之至弘治二年四
月十二日具奏次日奉聖旨卿年雖老宜勉副任用不
准休致今後大風并雨雪日免早朝午朝可不必來欽
此
乞給假奏狀
臣近於本月初八日因衰老腿疼不能朝參署事奏乞
休致奉聖旨卿居重任宜勉盡職毋以衰老爲辭不允
休致欽此十二日又以前情懇乞休致奉聖旨卿年雖
老宜勉副用不准休致今後大風并雨雪日免早朝午
午朝可不必來欽此臣聞命之餘惶懼殊甚罔知攸措
自惟樗櫟庸材於時無補誤蒙聖恩再三眷念禮貎益
隆臣雖捐軀隕首莫報涓埃即欲報名謝恩但緣腿疼
未瘳步履尚爾艱辛跪拜猶未方便欲望聖恩容臣暫
且在部勉強供職俟腿疼少愈即當入謝臣狂妄無狀
罪當萬死弘治二年四月十五日具奏次日奉聖旨准
他該部知道欽此
定奪欽天監官奔喪奏狀
稽勲清吏司案呈奉本部送據欽天監呈前事據五官
司歷劉玉呈稱有母張氏弘治二年正月十九日病故
祖塋在於順天府東直門外遷民屯巳於本年三月初
二日安葬畢思得本職係是親男例應守制理合具呈
乞爲查照定奪等因到監據此查得洪武十九年二月
二十四日該本監官於奉天門欽奉太祖高皇帝聖旨
恁隂陽官人每都不要丁憂永爲常例欽此欽遵外今
照本監查無守制事例及看得本官母故巳行安葬完
畢要行守制一節緣本官係是提督造歷緊要官員正
値興工之時及有前項事例本監難擅定奪備呈乞爲
查照定奪等因到部送司案呈查得永樂二年正月十
七日有本監五官司歷潘緝熙父故要回奔喪該監官
奏奉太宗文皇帝聖旨著他去欽此天順二年二月二
十九日五官靈臺郎方欽母故呈乞奔喪該監官引奏
奉英宗睿皇帝聖旨照例欽此成化元年二月十二日
監正谷濱母故奏要奔喪該本部具題奉憲宗純皇帝
聖旨照例欽此成化六年三月二十三日五官靈臺郎
吳英父故奏乞終喪該本部具題奉憲宗純皇帝聖旨
准他去奔喪欽此及成化十年三月二十日監副楊瑛
順天府人繼母病故奏乞躬葬成化十七年三月二十
五日中官正皇甫敬母故置立塋所順天府地方奏要
安葬成化二十二年十二月十三日漏刻博士袁紘父
故置地順天府地方奏乞奔喪安葬本部節次照例題
准俱限三箇月奔喪安葬畢日照舊辦事前項奔喪事
例已行八十有餘年况袁紘父故買地順天府地方安
葬與劉玉事體相同又係目前之事本官與本監官豈
得不知今本官既有母喪自合随即呈監轉呈本部照
例奔喪爲當却乃遷延月久待其安葬已畢方纔具呈
意欲免其奔喪顯有貪禄忘親之情而該監官却將奔
喪事例匿而不言止稱查無守制事例又稱本官係是
提督造歷緊要官員雖稱呈乞定奪其意亦欲免本官
住俸奔喪不無受囑情弊且該監官聞父母喪既已免
其守制若又不照例奔喪則是於送終之禮全不用情
烏得爲孝子乎且聖明之世有禄人員豈可容此不孝
之人所據劉玉并該監僉書官吏本當究問但呈文内
有呈乞定奪字樣合無免其送問行令劉玉照例奔喪
三箇月滿日赴部送回本監照舊辦事以後凡遇該監
官員人等聞父母喪者務要照依前例随即具呈奔喪
敢有託故不行奔喪者以違制論堂上官知而不令奔
喪者亦治以罪如此則法令嚴而姦頑懼彛倫明而風
俗美緣係查例定奪欽天監官奔喪事理未敢擅便弘
治二年四月十七日具題次日奉聖旨是欽此
議何鼎陳言重官爵奏狀
文選清吏司案呈奉本部送内府抄出長随何鼎題云
云案呈查得成化二十一年正月十六日吏部等衙門
題爲災異陳言事節該奉憲宗皇帝聖旨𫝊奉文職大
小官員除勲戚功陞廕授不動欽此又查得太常寺奏
要將革罷傳奉官徐啟端仍復司樂王福廣等月支食
米本部爲照此舉蓋是徐啟端等央凂劉岌等假此爲
名以求復進欲將徐啟端等挐送法司明正其罪等因
具題奉聖旨是徐啟端等本當挐問且都饒這遭劉岌
等罷欽此欽遵此其欲開倖門本部題准不容開者矣
今何鼎題要審查文非考中本等程式陞者自天順元
年至今一切革去以杜倖門一節緣天順元年至今三
十三年彼時倖進之人壯者今巳老老者今巳故其見
存者亦有遷轉一二次者且如成化年間内閣學士李
賢子李璋彭時子彭頎俱以舍人除授尚寶司司丞李
璋陞本司卿劉定之子劉偁以生員除授中書舍人陞
南京尚寶司司丞商輅子商良輔以監生乞恩除授主
事近來商輅孫商汝謙又以納粟監生乞恩除授尚寶
司司丞太監張慶姪張暉由承差除授驛丞陞至太常
寺寺丞今降典簿御史鍾同子鍾鉞由生員除授通政
司知事之𩔖皆是文非考中本等程式陞除之人有保
陞爲太醫院官者爲欽天監官者爲工部所屬衙門官
者爲各府都事等官跟隨總兵等官書辦者彼因多係
廕授及不係傳奉人數不曾查處今若又行查革將不
勝其革且有不可革者徒見其紛更而無已也臣等竊
惟治天下之道貴乎簡要安靜處置得宜犯者治之其
不犯者不必追究如此則事不煩而民志定若今日一
人言一往事而翻騰之明日一人言一舊事而追究之
但見其事體叢脞而衆心疑懼非所以顧大體而隆治
道也又惟諸司官俱有定員不可濫授濫授則民擾士
之進身亦有正道非由正道進者猶鑚穴隙之𩔖也雖
有才能何足道哉伏望皇上俯賜裁察合無不必追究
往事自今以後内外大小衙門官缺一員則銓補一員
不可輕易聽人妄保不由正道出身之人泛濫陞除如
此則奔競自息官爵自重朝廷自尊萬姓自安而天下
自治矣若往者雖革之來者又許之徒見其紛擾有何
益哉緣奉欽依該部查看了來說事理未敢擅便弘治
二年七月初五日具題次日奉聖旨是欽此
王端毅奏議卷十
