新刊介菴奏議後䟦
大冢宰三原王公清忠大節著天下章縫士識與不
識莫不知推尊之顧其平生章奏往往𫝊聞于人而
全帙多未之覩慕公者盖日企焉久矣侍御東魯王
公往使關中以風節高峻為公所期重且道雅相合
因錄得疏草二百餘篇每攜自隨兹奉命按江南激
揚之暇思欲廣之以資有志事功者因謂我郡守林
侯曰三原公一代耆德固今後輩楷模况敭歴既久
所建明多地方事亦司風紀者之所宜習也盍刻而
𫝊之侯勵精郡政雅志遠大欣然請捐俸督其成以
余之居郡下也遂授而俾編焉魯魚亥豕微效刊正
得八十六篇釐為六卷其再起為吏部時撰又不在
是大凡校編事宜皆請質二執政而後定𦕈焉末學
直董書而巳既成復承命志所由刻古語云惟賢知
賢信然哉公之大勲業自筆太史固非愚生之所敢
論侍御公按兹周稔執法秉公始終一心而侯篤尚
惠愛以風化率下皆所謂三原公之徒歟且公桃李
滿門晚得相知乃更在四海之内則知君子道同則
合雖千載猶金蘭契非是鄰墻旦暮而後相為謀也
侍御公言公引年家居後在邑城外數里許築草堂
日著書其中以為課今年垂九十而聰明強健好學
不衰且增廣古今章疏甚富其自得而不忘世又如
此公又間語侍御公曰士大夫是劄得脚住然後可
以有為亦名言也敢併志云弘治十五年歲次壬戍
十一月望日後學吳郡楊循吉拜手謹書
介菴奏議六卷舊刻之姑蘇三原公故里也公逝矣
時縉紳知公者重其名思其手澤之新惟公不可見
得見是集也斯可矣然乃不能應諸縉紳之求乃啚
廣之乃因舊本別為三集逾冬工始刻成讀其辭直
而不矯婉而不随危而不激仰承俞允播宣中外時則
有若削兵權出侍近誅大奸惡以丕覃聖化華夏夷
服想望風采是固聖明從諫好善之懿夫其轉移孚
動果敢剴毅公之精微固自有不可及者公殁之明
年啓充來尹三原又三年奏議重刻說者謂公之質
直如長孺心事如希文奏疏如包孝肅好學如衛武
公表正鄉閭如陳太丘一時出處屹然朝著俾善𩔖
頼以有立是集也猶吾足徵也惟公不可見得見是
集也斯可矣遂藏棗于弘道書院併志歲月以𫝊正
德七年壬申冬十有二月賜同進士出身知三原縣
事嘉州後學程啓充拜書
書王端毅公奏議後
耿文恪公居太宰有譽公可繼端毅公者文恪公曰
王公孰可當之其在位吾夕過其第必見蒼頭沽油
也銑先公守延安考滿考功郎中佐持牘上王公曰
汝未盡斯人之節邊吏率自潤斯人約身裕民歲歉
止徵坐是停禄恒餒其妻子公乃自署考曰清白之
操詳明之政次日先公堂辭謝曰某遠郡吏何由辱
公之知公曰吾諸子留三原鄰郡惟君無問遺爾秋
日撿書覽公奏議擊奸守法一介弗撓乃籍上事嗟
乎元臣勛名固不以巧辭飾行而取哉嘉靖甲午秋
日相臺崔銑書
王端毅奏議後䟦
