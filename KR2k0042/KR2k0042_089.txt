欽定四庫全書
江南通志卷九十
學校志
書院
江寧府
江寧府書院在上元縣治北舊為錢厰地
國朝雍正二年總督查弼納建顔曰鍾山書院檄選通
省士子肄業其中延師教訓月給廩餼
世宗憲皇帝
御書敦崇實學扁額賜之十年奉
旨省會建立書院
賜帑金一千兩復加葺治凡門二層堂二進樓二層兩旁
齋舍百餘間以帑金置田兼支存公銀兩為士子
膏火資使朝夕講誦以期成德達材
明道書院在江寧府鎮淮橋東北宋淳熙初留守
劉珙以程子顥嘗為上元簿祀之學宫嘉定間改
築新祠淳祐間郡守吳淵依白鹿洞創建理宗賜
明道書院額元圮明嘉靖初御史盧煥即今址為
書院祀程子其中歲久復傾
國朝康熙六年知府陳開虞同推官謝銓倡修復舊制
南軒書院在府城天禧寺方丈後本宋張栻講習
之地真德秀建祠祀焉至元中遷於城東大德元
年重建舊地今圮
文昌書院在江寧府學成賢街原國子監文昌閣
也明萬歷間助教許令典創建
國朝順治十七年學博朱謨同學生白夢鼎等重修建
坊申請額曰文昌書院以為讀書講學之所
崇正書院在府治北淸涼寺東明嘉靖間督學耿
定向建并有學田後無考
新泉書院在府治長安街明嘉靖間禮部侍郎湛
若水建置田數頃以延四方之士後圮
江東書院在府治鹽倉街元郡人王進德創建南
臨秦淮吳澄嘗於其中講授從受業者甚衆泰定
元年定額曰江東書院今無存
昭文書院在江寧縣湖孰鎮梁蕭統宴遊之地有
東湖讀書臺宋咸淳中方拱辰扁曰昭文精舍元
至元中定額昭文書院今無存
白馬書院在江浦縣東門外白馬寺左明知縣李
維樾講學處今廢門額尚存
新江書院在江浦縣南門外祀明莊㫤南京禮部
尚書湛若水建為文會之所
虹橋書院在府盧妃巷
國朝康熙二十一年督院于成龍建檄上下江知名士
肄業其中一時稱盛
蘇州府
蘇州府書院在府學尊經閣後
國朝康熙五十三年巡撫張伯行建為士子肄業之所
崇祀朱子其中顔曰紫陽書院(附)張伯行記(文學盛於)
(東南自古然矣蓋自延陵季子聘魯觀樂辨六代升降之繇瞭如指掌及言氏受業於聖門而論者)
(以為南方之學得其精華厥後文物聲名甲於海内英才蔚興代有其人彬彬乎久稱極盛我)
(皇上御極五十二年中間以文章大魁天下者三吳之士居大半而臺衡碩望侍從清班贊太平而襄盛治)
(者繼踵而起此固沐浴乎先王之流風餘韻而孰非)
(簡聖朝禮樂教化之所漸摩也不佞忝膺無以宣上德而命撫臨茲土數載於茲夙夜兢兢方懼)
(達下情竊自念弇陋不文株守章句無能從諸君子後窺觀文學之藩籬顧幸生大道昌明之會仰)
(皇上學見我源於二帝三王孔曾思孟之道靡不兼綜條術淵)
(貫復加意表章濓洛鬭閩數大儒尤以朱子為集諸儒之大成而升之於十哲之列)
(聖明特見誠前古後今之所莫及也昔聖門四科文學居一當時游夏二子已不能無少異同及至後世)
(尊德性道問學兩家分門幾成聚訟而朱子之道迭明迭晦於五百年之間惟我)
(皇上躬行心得獨深信朱子之道子之道明即二帝三王欽定紫陽全書以教天下萬世朱)
(孔會思孟之道無不明矣然則學者之所以為學教者之所以為教其可不以紫陽為宗乎哉不佞)
(竊以三吳文學淵䔩先賢風化於今猶有存者而後進傳習雜而不貫或務華而離其實或求精而)
(入於虚所謂文學者殆非聖門之文學也故樂與多士恪遵)
(聖教講明朱子之道而身體之此紫陽書院之建所以不能已也迺經之營之地度於學宫之旁材取於)
(僧廬之毀工成於農隙之餘中為崇祀紫陽夫子之堂而旁為諸生講學藏修之舍庖廪湢浴靡不)
(畢具經始於癸巳之冬落成於甲午之春塈茨丹雘翼翼嚴嚴諸生來學於其中者亦知所以為學)
(之方乎夫武城蕞爾下邑耳子游以禮樂為教而弦歌之聲溢於境内至動聖師莞爾之喜余於是)
(聖天子知學道之為益大哉况今人心而三吳文學之盛建中和之極明禮樂以淑)
(又非他州所可比諸生其可不仰追先賢而以學道為務耶夫宣揚教化以仰佐)
(皇上成人材厚風俗至意者不佞事也因紀書院建立之由而推明其意以諗學者)
雍正二年江蘇布政使鄂爾泰重為修葺增廓其
制徵七郡之士弦誦其中間以政暇聚於春風亭
親與唱和士風一時振起刻有南邦黎獻集二種
(一制義一古文詩賦)鄂陞任後士庶於書院旁構堂顔為西
林氏講學處十年奉
旨建立書院即於此重加整理書院中舊有田三百畝
欽賜帑金一千兩置田以資膏火為永久計
學道書院初在府城東北隅宋元舊址皆廢明嘉
靖二年知府胡纘宗因景德寺改作書院以祀言
子後為講堂堂後為弦歌樓兩廡各五十楹扁曰
東南鄒魯後改為督糧道署遷書院於社學
文正書院在府雍熙寺後宋咸淳間郡守潛說友
立祠以祀范仲淹元至正六年總管吳秉彜改祠
為書院舉其族之嫡嗣奉祀明成化間重修
國朝兩江總督范承勳大為修整建先憂後樂石坊於
門外
鶴山書院在府南宫坊内宋參知政事魏了翁之
賜第也理宗親書鶴山書院四字題額明嘉靖九
年知府李顯移建書院於巡撫行臺之左
國朝康熙二十四年巡撫湯斌捐俸重修
金鄉書院在府西市坊内宋贈澹臺子羽為金鄉
侯故名嘉靖二年知府胡纘宗建有正大堂分翼
左右廡庭中有兩亭萬歷初圮崇禎九年巡撫張
國維復建
澹臺書院在長洲縣尹山巔宋尹焞讀書之所明
練廩設義塾其中後圮
國朝康熙中里紳彭定求疏募重建雍正初落成
和靖書院在長洲縣界宋尹焞讀書虎邱西庵題
齋曰三畏端平二年胡淳曹豳奏立書院以祀焞
後圮嘉靖初知府胡纘宗以龍興寺復改為書院
甫里書院在長洲縣治東唐陸龜蒙故宅元元統
二年裔孫德源請以已貲建書院設山長主教事
後圮
玉峯書院在崑山縣馬鞍山南麓先儒狀元衞涇
藏修於此趙孟頫書額
文學書院初在常熟縣醋庫橋東元至順間巨室
曹善誠建以祀子游闢講堂設師弟子員而額之
曰文學書院至正末燬於兵明宣德元年知縣郭
世南改建於儒學西巡撫周忱更其名曰學道尋
又圮嘉靖時知縣王杲改建虞山麓西北與墓近
表曰南方精華(附)瞿景淳記(永嘉王公治常熟之二年乙丑政修民和)
(百廢具興學宫之左有吳公祠公既展謁因嘆曰嗟乎茲固先賢吳公之鄉也國家方以文學造士)
(今僅有祠而書院不立造士之制無乃缺諸且嵩陽嶽麓類有書院矧茲為吳公之鄕而獨缺焉固)
(有司之事也乃相地於邑治之西得廢圃一區介兩憲院間西枕山麓顧瞻則吳公之墓在焉公曰)
(可矣乃白之按院温公温公極是之首發贖鍰若干助其役公乃度基址計丈尺具材用卜日興工)
(其地南阻民居乃東闢為書院門門内稍虚其南為垣途北折為門表曰南方精華言南方學肇吳)
(公也門内為池樹以棹楔表曰洙泗淵源言吳公之道本洙泗也又進為學道堂揭示遺訓俾士民)
(知所興也堂北為祠門中建祠宇旁翼以亭自非瞻禮門不輕啟明有敬也堂之左右稍北則對立)
(書樓稍南則對立號舍各蔽以牆出入有門升降有階士之肄業其中而升堂問難者有過廊冀士)
(或得霑時雨之教也既成以復温公且其圖示余俾余記之余淺陋何能為役然余有感焉自吳公)
(興起斯文俾吾濱海之民皆獲與知夫子之道弦誦之聲與鄒魯並真有大造於學者吳公故有專)
(祠然僅容俎豆而不足以聚生徒則崇教之道未備也今書院之立奉祀有祠講道有堂藏書有樓)
(肄業有舍規制宏敞真足以報吳公之德而慰吾人景行之思矣余獨念今之以文學名者或有異)
(於吳公也吳公之在孔門進退以禮深達先王制禮之微一時若曾子子夏咸推之試用於武城弦)
(歌之風洋洋焉夫子至為莞爾而笑吳公之文學蓋篤其實非徒飾空言者也若今之以文學名者)
(徒飾空言為千禄之資耳無乃有異於吳公乎夫宗其道則思祀其人者吾人之情也傳其學必思)
(篤其實者吾人之分也世有豪傑之士必有不安於科舉之習而以操履為重者矧至吳公之鄉而)
(依其門牆可徒浮華是競以忝吳公乎是可以省矣不然吾邑固有學校豈不足以造士而司教化)
(者必勤勤於書院之立哉是役也成於王公而温公實主之温公憲體振肅事之害財者雖小必革)
(獨善王公此役首助成之其表章名德風勵人心可想見焉王公復濟以精敏役興而民不知勞事)
(節而民不知費使千年曠典新於一旦蓋均可書云)萬歷三十四年知縣耿
橘重新之更名虞山書院構弦歌樓天啟中魏璫
毀之崇禎六年後裔言福言恂如請於知縣楊鼎
熙重建
國朝康熙中糧道馬逸姿修
養賢書院在常熟縣學明倫堂西
國朝康熙四年督糧道參政盧綋海防同知魯超特設
講學知縣李璞捐建
虞溪書院明弘治間知縣計宗道建於常熟縣阜
成門外殿橋西以祀虞仲顔其堂曰讓德
松江府
九峯書院初在府治西北宋時邑人衞謙建後趙
驥以宋李綱生於華亭因祀綱於此明正德十一
年同知侯自明奉提學張鰲山檄改建於谷陽門
西
西湖書院在府治西南元元貞元年知府張之翰
建大德間里人邵天驥重建元統二年知府申秉
禮重修遷姚氏義塾其中以便來學一時生徒甚
盛至正中廢後為西湖道院今不存(附)明張鼐與
當事興復書院書(自古王教之成也崇本而易其末導晦而復之明為之立學校)
(義塾書院時告之以聖賢之路而興起其仁義之心故夫書院之設羣薦紳父老子弟而歲日月為)
(之會迎四方之高賢達士登講者之席質疑辨難以明其教習雍容登進主客揖讓之儀以和其氣)
(窮性命精微推廣天地萬物以為國家之用故講習熟而型摹立心性開而志氣振其於民皆有赧)
(然油然而不忍自甘於淫放者松澤國也地洳而人柔善下無有卓然強立肩道之重者則書院之)
(興起何可少哉今黨庠之間羣弟子而官師訓之薦紳不入席也里社父老不與聞也遠方之高賢)
(達士未嘗臨而問也聲偶帖括鄙俚之言薰人之心此人物之所以益下也願明公設書院一路以)
(講習型摹之松之書院如九峯西湖皆可考顧九峯地囂而不可復西湖之址一名各水沿西郭而)
(南地莽蕪而汚邪洄曲羣本聳植尚存環碧泳波之遺意此為一郡融結之地而聞曠無用同於櫟)
(社復而創之易為力也明公以理學名世建節南土而吾松僻壤一隅不獲見德化之盛觀禮樂道)
(德之原是亦明公所惻隱也夫射之於廣漢也一人焉樹之招則衆逐而善射出矣此樹招者力也)
(望洋而濟見艤舟焉而人競渡矣操舟者益於濟也夫王教之成亦若此矣伏惟明公興復書院廣)
(講習敦摹式推廣郡縣薦紳之美意以慰父老子弟喁喁之望仁澤浹乎肌膚德教朔乎海隅明公)
(之恩施與聖澤俱不朽風俗幸甚)
扶風書院在府治東百步
國朝康熙二十一年郡紳王廣心許纘曾等建知府魯
超延教授陸在新開講於此今為節婦祠
仰高書院在上海縣學南明正德時知縣鄭洛書
建仰高祠以祀名宦鄉賢後别作祠於學遂改為
書院
孔宅書院在靑浦縣北舊有孔子廟宋時因其地
立書院以養士元初為寺僧所據至正時復還書
院置山長主之里人章弼重修
常州府
道南書院在府朝京門内宋楊時嘗監本州市易
務因講道焉紹興初知府黃灝始立祠祀之尋燬
於兵明正統間知府葉蓁即西山公館塑公像與
蘇軾合祀名二賢祠正德十四年徙毘陵驛於朝
京門外知府陳實即驛址建道南書院延給事毛
憲講學其中士子雲集嘉靖間改為兵備道署
延陵書院一在府城雙桂坊季子祠西
國朝康熙十年布政慕天顔知府駱鍾麟就祠側地建
書院(附)魏禧記(常州為古延陵地吳季子所封邑故郡縣季子遺廟最多舊誌有延)
(陵書院故址不可攷蓋其廢而不興者不知幾百年矣歲辛亥郡太守駱公鍾麟慨然以風教為己)
(任有意興復之而延陵裔孫武進諸生發祥鬻産以謀建造於是就郡城雙桂里季子祠西偏之廢)
(址創復古延陵書院太守時與郡邑大夫士講學其中未幾太守以憂去而新太守紀公堯典復振)
(興其事講習如舊時常州為古今人文之藪倡明道學者代有其人書院之設自南宋周伯忱先生)
(至明孫文介張清惠凡四五建至於今廢墜者數十年一旦得賢有司起而舉之常之大夫士觀感)
(興起彬彬乎道德之林矣書院凡為廡為堂為室若干區地廣若干畞作於某歲月落成於某歲月)
(發祥竭力經營之宜興邵贊協圖之禧來客茲土得交常之賢人君子而不以禧為不文命為記勒)
(諸石禧固謝不獲於是拜手而言曰昔孔聖以學之不講為吾憂而兌之大象曰君子以朋友講習)
(自宋之小人以偽學誣君子始有講學之禁禧嘗以為講學之人有不盡出於君子者而攻講學之)
(人則斷未有不出於小人自宋以來可見矣然漢唐之黨禍君子與小人相攻也至雒蜀之黨分而)
(君子與君子相攻矣雒蜀之争是君子之講學與君子之不講學者相攻也至朱陸之黨分近日程)
(朱陽明之說異而君子之講學與講學者相攻矣嗚呼不有君子其流弊抑又何所㡳也易曰殊途)
(而同歸為學者各有所得力之處要歸於聖賢之道而已是故弊有所必救則殷周損益雖聖人之)
(制可以改其未善理有所合則諸子百家之言未嘗不可以發明聖人之經若執一自用是此非彼)
(始以相長之義而成相勝之氣以徑路之殊成門戶之異則已之偏私膠固與小人之怙勢專利者)
(其間不能以寸顧嘵嘵然曰吾講聖人之學也是何異於之楚而北其轍哉吾知諸君子之必不出)
(於是也夫正其身以率物虚心以受人將天下之忮求自消況一堂之上乎禧庸劣於講學之堂不)
(足以供糞除之役今因諸君子之請而妄述所聞於師友者以附記事之後是雖不能辭道聽塗說)
(之罪或庶幾備曚瞍之箴頌云爾是為記)一在江陰縣順化坊舊為公
館明成化間知縣謝廷桂建嘉靖間知縣李元陽
重修設季子位以祀之聚學者肄業其中今廢
東林書院在金匱縣城東宋陽時講學處久圮明
成化間邑人邵寳建書院於泰伯瀆上以講學(附)
王守仁記(東林書院者宋楊龜山先生講學之所也龜山沒其地化為僧區而其學亦遂)
(淪於訓詁詞章者且四百年成化間今少司徒泉齋邵先生以舉子復聚徒講學於其間先生既仕)
(而址復荒屬於邑之華氏華氏先生之門人也以先生之故仍讓其地為書院用昭先生之迹而復)
(龜山之舊先生則自述其廢興而以記屬之某當是時遼陽高君文豸方來令茲邑聞其事謂表明)
(賢人君子之蹟以風勵士習此吾有司之責而顧以勤諸生則謂之何爰筆其所備而亦遣人來請)
(嗚呼物之廢興厥有成數矣而亦存乎其人夫龜山沒使有若先生者相繼講明其間則龜山之學)
(邑之人將必有傳者豈遂淪於訓詁詞章而莫之挽當時從龜山游不無人矣使有若華氏者相繼)
(修葺之縱其學未即大明其間必有溯流以窮源者亦何淪沒廢置之久又使某時有司若高君者)
(以風勵士習為己任書院必不至於頽圮又何至化為浮屠之室而蕩為草莽之墟乎是三者皆宜)
(書之以訓後若夫龜山之學得之程氏上接孔孟而下啟羅李晦菴統緒相承斷無可疑先生樂易)
(謙虚德器溶然不見喜怒人之悦而從之若百谷之趨大川論者以為有龜山之風非有得於其學)
(宜莫能之然而世之宗先生者或以其文翰之工或以其學術之邃或以其政事之良先生之心其)
(殆未以是足也從先生游者其以予言而求先生之心以先生之心而求龜山之學信乎書院之復)
(不為虚矣書院在泰伯瀆之上東望梅村二十里而遙周泰伯之所從逃也方華氏之讓地為縣鄉)
(之人與其同門之士争相趨事若恥於後泰伯之遺風尚有存焉特世無若先生者以倡之耳是亦)
(不可以無書)久之又圯萬歷間邑人顧憲成復建於今
地高攀龍繼之天啟五年為魏璫所毀
國朝康熙中巡撫湯斌復營建巡撫宋犖成之(附)熊賜
履重修東林書院記(東林宋儒楊龜山先生論學處也明神廟時梁溪顧涇陽)
(高景逸二先生倡道東南遂因其舊址構為書院偕同志講肄其中四方之士多歸之於是東林之)
(名滿天下天啟中魏璫煽虐大誅戮海内正人特指東林為黨籍書院以燬及璫敗有旨修復而多)
(事之餘傾圮如故僅道南一祠頽然涼烟衰草間而已今)
(天子隆重師儒崇奬道術近於特允言官請令直省營建書院為士子觀摩地是景逸先生之從孫節培)
(集里中戚友申請於有司庀材鳩工廣行購募越朞月而落成講堂學舍規制悉備諸生以時誦習)
(不異曩時節培乃走書至金陵屬余為文以紀其事夫學也者學為聖學為賢也講也者講明所以)
(為聖為賢之理俾知所從事也因其迹以考其心豈非宇宙之常經人生之切務而君師天下者之)
(所樂聞而亟許之者乎乃或者從而嫉惡之至設為厲禁焉嗚呼此果何為者也粤自削迹伐木而)
(後吾黨之禍一見於宋紹聖再見於慶元嘉泰之間迨至前代熹宗之世而其禍彌烈矣雖然撫今)
(追昔反而内求吾黨亦當有分任其咎者蓋小人之忌害君子也非必有深怨積恨誓不可並生於)
(天地之間者也惟是平居立身制行殊途背馳不啻薰蕕冰炭之不相入而所為君子其人者則又)
(待之甚嚴絶之太過致若輩無地以自容又不幸吾黨之聲譽日隆交遊日衆一時標榜附和之子)
(或未免名實乖違首尾衡决遂未足以服若輩之心而適予以可攻可議之釁此同文黨錮之獄小)
(人每悍然為之而略無所顧也然則講學一事顧可以終廢乎是蓋有道矣方今泰運方亨宇内壇)
(席之盛蒸蒸蔚起嗚呼此誠斯道昌明之一大機會也則願吾黨有志之士以默識為真修以篤行)
(為至教勿口舌軋擊以矜能勿意見紛挐以長傲尊賢客衆嘉善矜愚偕遊於大道為公之世而絶)
(國無所為怙已凌人之弊開當世以雌黃之端此則家化民移俗之至意而亦從古聖賢開物成務之)
(極功也操斯衞也以往將講學二字永為千古美談東林名勝直與天壤並存可矣余生也晚嘗從)
(先世遺書與聞梁溪之緒論茲幸逢是役之竣也為之盱衡往事因著為反躬刻責之言以自勉勵)
(且為吾黨勸也吾黨亦有以許之否)湯斌批請續祀道南呈詞(東林書院)
(龜山先生講學地故當時從祀皆其門人相傳即忠定南軒象山慈湖之賢猶加釐正蓋先儒之慎)
(如此顧高諸先生皆興復東林同堂講習其祀於東林固宜天崇以後號東林者幾遍天下其間直)
(節清修力排閹䜿扶植綱常者皆可與顧高諸先生争烈然此可謂之東林黨人而與書院無與也)
(若盡舉當年號東林君子者而入之恐道南俎豆無地可容而其間或有名實不相副者亦無辭以)
(拒之矣為今日計當倣前人釐正忠定諸先生遺意而為之亦紹述前賢之一端也且遊此地者要)
(當講求龜山端文忠憲之學想見當日林下寂寞真修默證而不必於諸先生之應入應出紛紛聚)
(訟以啟門戶之争可也仰縣抄送書院仍具文報查繳)
二泉書院在無錫惠山寺右明正德間邵寳建有
野橋雲階海天亭點易臺超然堂
國朝順治間按察使蔡獻臣提學張能鱗先後捐貲修
造
東坡書院在宜興縣蜀山明弘治間建後圮
國朝康熙三十七年道士蔣普葺而新之
明道書院在宜興縣城東隅周孝侯墓左明萬歷
間太僕史孟麟講學其地知縣喻致知倡建書院
為士紳講習之所巡撫周孔教題曰明道名賢學
士雲集與東林相輝映後圮
澄江書院在江陰縣布政坊巷西南元至正中里
人蔡以忠以别業立義塾事聞於上賜額曰澄江
書院設山長其講會之所曰德義堂後圮其遺址
今為關壯繆祠
馬洲書院在靖江縣南門外明知縣陳函輝建集
諸生會課於中
鎮江府
淮海書院初在北固山鳳凰池宋淳熙中太常少
卿龔基先創建宋理宗御書四字賜為額元至元
中為甘露寺所併元貞元年教授黃一龍重建於
儒林里明初併入縣學崇禎十四年知府鄭一岳
創建於故址改名香山書院
國朝順治五年知府趙士冕增修樓舍更其名曰三山
書院十一年以後改為駐鎮軍府
淸風書院在丹徒縣壽邱山宋范仲淹讀書處明
正德十五年知縣李東即其地建書院今圮
杏壇書院在丹徒縣壽邱山
國朝順治十三年知縣張晉創建繚垣植杏數百株使
諸生居之後圮
茅山書院在金壇縣茅山宋天聖中侯仲逸創建
教授生徒知府事王隨奏給田三頃充書院用後
為崇禧觀所併端平中再建於三角山尋圮淳祐
中郡守王埜復之未幾又圮咸淳七年更建於顧
龍山今改為圓通菴
淮安府
仰止書院在府城東南名臣祠内明正德十一年
提學張鰲山建
忠孝書院在府城東門外舊為尼寺明正德十四
年巡按成英毀之建書院以祀宋徐績陸秀夫設
六館以肄多士
志道書院在府學南明萬歷中推官曹于汴建
正學書院在鹽城縣治北明嘉靖十七年縣丞胡
鰲創建有文會堂燕居堂歌鹿堂東西號舍後為
參將府
崇正書院在淸河縣明隆慶五年知縣張性誠以
如意庵改建書院立號舍二十間置齋長二人領
袖諸生中有講堂買地為園以資膏火天啟間圮
臨川書院在淸河縣漁溝鎮距縣四十里
國朝康熙三十二年知縣管鉅以漁溝士民輻凑子弟
多向學思造就之乃建書院令就學焉
揚州府
甘泉書院在府東門外天寧寺東明嘉靖間湛若
水過揚講學於此後御史朱廷立知府易瓚為建
書院御史聞人銓徐九臯知府侯秩增修
資政書院在府治東隅明成化間知府王恕建以
教郡邑學弟子弘治間知府馮忠重修今圮
維揚書院在府西門内仰止坊明嘉靖間鹽使雷
應龍建萬歷間鹽使彭端吾修崇禎間鹽使楊某
重葺令師儒講肄其中
安定書院一在江都縣治東南三元坊
國朝康熙元年鹽使胡文學建以祀宋儒胡瑗一在泰
州治東提舉陳垓創於方洲泰山之間以祀胡瑗
歲久廢成化間提學陳選塑像儒學中婁謙遷於
小西湖上弘治五年泮官方岳移今地有祀堂三
間經義治事二齋嘉靖間知府王臣重建
徐州府
彭東書院在府城東北隅明嘉靖二十五年副使
王梴建為諸生講讀之所今圮
彭西書院在府城西南隅即舊武學明嘉靖六年
副使趙春建為武生居業之所二十五年副使王
梴復拓之改為彭西書院今圮
養正書院在府吕梁分司之南明嘉靖三十五年
主事王應時因舊社倉拓之為書院有育德堂左
右翼書屋後為居學軒徐邳之士咸肄業於此今
圮
龍峯書院在碭山縣明萬歷元年知縣王廷卿剏
建為諸生居業地有天語亭瑞麥亭
凌雲書院在宿遷縣治南明萬歷三年知縣喻文
偉建中為明德堂後為静思軒左右日新時習二
齋集諸生會文其中
桂林書院在睢寧縣治後
國朝康熙五十七年知縣劉如宴作義學於城隍廟西
監生王訥捐今地建書院為課士之所而以義學
地立院
太倉州
明德書院在嘉定縣學宫左明萬歷三十二年知
縣韓浚建置田三百畝天啟四年毀為勸農公署
崇禎初復改書院今圮
安慶府
安慶府書院在府儒學内自文廟明倫堂以東
皆其地也
國朝順治九年操撫李日芃創建顔曰培原書院康熙
十年巡撫靳輔命知府姚琅興復書院命教授莊
名弼課士其中(附)靳輔記(書院之設何昉乎蓋不忘乎洙泗之意而宗仰)
(之不衰也然歴稽往牒創不一其人建不一其地於以一道同風扶進學業非不有頼而豫章為最)
(著蓋文成事業在天壤文章本理學而最有功於道統者則莫如提倡良知二字夫知或由於生或)
(由於困或由於學而其終則歸功於格致乃格物一篇已失其傳而所補之章先儒猶有徹上徹下)
(之論則繼夫子而言知者誠莫如子輿氏之言良知為最當矣雖然大學一書言誠言正言明德中)
(庸一書言率性言盡性言擇善非皆求知之良乎非皆同功而一貫乎何以子輿氏獨尊良知而文)
(成公獨提倡之也書云惟天地萬物父母惟人萬物之靈命之之為性率之之謂道所以道原於天)
(知本於性試向庸人而語之曰某也若何忠某也若何孝則聞者必徵於色發於聲而喜其為忠臣)
(孝子也又語之曰某也若何不忠某也若何不孝則聞者又必徵於色發於聲而怒其不忠不孝也)
(夫聞忠孝而喜聞不忠不孝而怒皆知也皆知之最良者也其意亦莫不誠也其心亦莫不正也則)
(其德亦莫不明也其善亦莫不至也推此知而一貫無不貫也推此知而家國天下亦莫不齊治平)
(也古人云不忘君謂之大臣不忘世不忘道謂之大儒亦皆謂知之不容已也昔劉元臣登進士不)
(即就選乃受學於司馬温公後乃得存誠之道所謂物物各具一實理人人各具一實心者即此良)
(知是也惟實固良惟良必實耳皖城東舊有書院是操府李君培原所起也凡講堂齋舍門廡號房)
(規制亦宏整乃沿習既久曠廢不振予自下車以來每恐不能體)
(朝廷興賢育才之意爰於簿書之暇召集生徒月有課日有講告之七郡三州亦莫不舉行亦既駸駸乎文)
(會輔仁矣然衡文之際每勵師儒以倫常之道切實之義而推原於誠意正心以引發其良知爰更)
(著其說以示多士則雖謂廣其說於天下而獨先伸其說於所及也亦何不可是為記)二十
年巡撫徐國相二十三年巡撫薛柱斗先後增修
集郡邑生講學四十八年巡撫葉九思重修改曰
修永書院雍正七年知府徐士林重修禮讓堂及
東首齋舍九間復集諸生肄業十年奉
旨建立書院大加葺治前建碑亭中為禮讓堂左右增置
號舍
賜帑金一千兩置腴田一百一十一畝益以歴任(撫按)捐置
各屬學田共計三十五頃六十畝零額租穀麥一
千七百一十五石零額銀三百四十八兩零悉歸
書院為膏火資又知府徐士林於陞任時捐銀六
十兩懷寧縣李元祥為置民田額租穀一十一石
地課一兩六錢並佐書院膏火(附)徐本記(欽惟我)
(皇上繼天立極文德誕敷聲教暨訖無遠弗屆癸丑春勅天下省會於學校外建立書院為興賢育才地各)
(賜帑千金又念士子敬業樂羣膏火之資不繼命督撫籌畫支給)
(睿慮周詳湛恩汪&KR1070;海内德造之選聞風慕義争自濯磨甚盛典也本奉)
(命來撫上江恭承金如數飭皖守懷令購置附郭膏腴田諭旨檄安藩發帑)
(一百一十一畝即以懷令掌其租賦資書院諸生膏火熏之久遠皖城舊有書院在府泮之左面江)
(流枕龍嶽實據一城之勝於是親為相度形勢門廡齋堂深廣爽塏因年遠傾廢鳩工葺治棟宇較)
(斵垣墉塗茨堂左右各七楹為號舍東西各九楹為六齋又於堂東隙地增改號舍數十間寬敞可)
(容百餘人按皖江歴任撫按嘗捐置各屬學田共計三十五頃六十畝有竒額租穀麥一千七百十)
(五石有竒額銀三百四十八兩有竒向雖為賑恤貧士之需而實飽吏胥之腹本莅任後畢力清釐)
(杜其溢濫賑恤貧士之外餘俱飭貯郡庫修葺書院治辦器具皆取給焉歲之所入自雍正十一年)
(始悉歸書院以佐膏火之不足行奏入充報可爰卜吉灑埽延名師擇各屬有志之士入之相)
(聖天子與講明實學以上荅之雅化焉自昔書院之制以興行禮讓棫樸作人)
(石鼓嶽麓白鹿睢陽四者為盛蓋當時庠序之教未修士因擇地為羣居講習之所朝廷略一崇奬)
(之而已今天下學校之盛敦厲名實禮陶樂淑猶荷)
(殊恩加意於此為之養其德性閑其身心恤其口體日用吾知風氣之隆人才之盛必有極乎前古之所未)
(聖恩並有者矣敬刻石恭紀料工價之由俾後之有事於叙田畝院宇之制物)
(斯土者永以為則云)
青陽書院在懷寧縣余忠宣廟内祀元余闕以闕
戰守之暇即率諸生講性命之學戰士擐甲以聽
故建今廟猶存
二良書院在府治東明嘉靖時知府胡纘宗以漢
文翁朱邑皆有功於皖創書院以祀之使諸生讀
書其中今圮
近思書院在府治北明知府胡纘宗建奉周程張
朱五子使有志性理之學者肄習其中中為聚奎
堂前為主敬堂旁有書舍崇禎間巡按田惟嘉檄
府重修即今北察院
龍山書院在府治北明嘉靖三十二年知府李遜
即社學舊址建有正義堂正德修業堂退省堂左
右號舍學舍今圮
山谷書院在懷寧縣儒學前明知府胡纘宗撤佑
聖觀之西僧庵為之後燬於兵
國朝順治九年山谷後裔推官黃敬璣重建諸生亦有
誦習其中者
桐溪書院在桐城縣西北隅明嘉靖間知府胡纘
宗知縣沈教移靈泉寺於西以其地建書院祀周
程張朱五子使諸生有志學道者知所觀法後知
縣鄺濤易太霞宫為書院今因錢尚書葬其處邑
人呼為錢家書院
皖山書院在潛山縣舒王臺上即天寧寺地明嘉
靖間知府胡纘宗以程朱二夫子皆嘗至潛游酢
黃榦皆有治績於潛遂撤寺建書院以祀程朱以
游黃配今復為寺
來仙書院在望江縣東門外
國朝康熙十九年知縣陳柿祚建二十二年知縣伊巘
重葺捐俸置田以供寒士之就學者
徽州府
紫陽書院在府城外紫陽山麓自宋淳祐六年郡
守韓補始建於城南門外理宗賜額曰紫陽書院
元至元間遷於南門内之江東道院改道院為書院
延祐二年又遷於南門外故址之左後燬於兵明洪武
初邑人重建於歙縣學右成弘正嘉間知府王勤
彭澤熊桂知縣林騰蛟戴東旻先後修葺然歴年
久僅存朱子像而已而紫陽山麓之書院則正德
時知府張芹創建嘉靖間知府何東序修葺集七
學之士講讀其中(附)汪道昆記(郡中特建紫陽書院事徽國文公其)
(地屢遷逓有興廢其一在縣儒學之右文公裳衣在焉建自國初西向成化庚子郡丞張公改而南)
(向面紫陽山正德壬申郡守熊公遷廢寺以都形勝增置堂廡齋舍凡若干楹為臺為池莫不備具)
(乃簡七校之士講業其中一時人文益斌斌矣歲久就圮迄今垂五十年嘉靖丙寅縣大夫林公由)
(進士領縣事始謁祠下周視而嘆曰元立閩人也閩之俎豆文公者至盛矣此文公父母之國而祠)
(事不治謂有司何乃鳩工程材葺其舊者咸若更始復度臺前餘地增置講堂堂外為垣樹桃李若)
(竹箭垣之南為亭奉世宗皇帝敬一箴堂之東為門揭宋理宗賜額其興事自十一月至於正月其)
(財用出公帑若干緡工不告勞民不知役都人莫不欣欣焉喜也縣文學徐君耒告成事屬道昆勒)
(石紀之在令甲有司主屬廟祀先師博士諸生咸在學舍法久寖廢學舍曠而不居當事則又崇祀)
(其鄉先生為之尸祝而誘之進魯人之陟岱必先東山吳人之陟滄溟必先震澤其觀法也近則其)
(用力也專且國之養賢猶農之樹稼一夫而受十畝歲入幾何第令程工而相土之宜其穫過當乃)
(令養士日廣視疇昔且仆倍之使必程督而後行日不暇給及既釋業而仕緩急將有頼馬卒然試)
(之所養或非所用何以故失養故也教之必因其材居之必擇其地善養者慎諸文公以經術明聖)
(人之道若揭日月而行世儒斤斤猶或求多於訓詁要以篤行君子較然與古為徒故其遺書至今)
(誦之弗絶當世以經術論士舍文公奚適哉使徒挾經術為取士之資直優孟之抵掌耳尚安事養)
(必也躬行為本出入不倍所聞是則文公之徒也都人士後文公而興觀法不遠即有事於海岱夫)
(非東山震澤之類與今天子改元士蒸蒸嚮用視文公尼於有宋何論逕庭都人士資適逢時顧自)
(養何如耳語曰良田無晩歲膏澤多豐年此縣大夫意也道昆不佞敬為都人士申之)
國朝順治間知府祖建衡重修康熙九年知府曹鼎望
集諸生講學於此至今稱盛
斗山書院在府治東斗山之顛明湛若水曾講學
於此嘉靖十年知府馮世雍葺為精舍萬歷間改
為書院
國朝順治間燬康熙九年知府曹鼎望重建
師山書院在府城西十里元鄭玉構精舍於師山
有三樂堂極高明軒著春秋闕疑於其中後人因
之為書院
南山書院在歙縣巖鎮南山之麓明嘉靖中烏程
姚舜牧寓山中著書學者從之因創書院
國朝康熙二十一年里人於故址重建每歲三月聚此
講學
還古書院在休寧縣萬安山依山疊石而成明萬
歷十年知縣祝世祿始建給事中邵庶成之天啟
間魏璫盡燬天下書院崇禎初復故
國朝順治十年邑人趙吉士捐貲重修集士子講學於
此康熙中知縣廖騰煃復興之祀朱子其中
瞻雲書院在休寧縣城内舊曰海陽書院今為講
學所
國朝康熙二十九年知縣廖騰煃重修
晦菴書院在婺源縣元至元二十四年知州汪元
圭創書院於文廟側額曰晦菴延祐初災後至元
間再建於縣學之東北至正兵燬明嘉靖九年知
縣曾忭改建於縣治後山上更名曰紫陽書院後
知縣鄭國賓張檟相繼置田為講學會文之費萬
歷間知縣馮時來重修監生程亨嘉輸助今圯
明經書院在婺源縣考川元至大間里人胡淀建
知州黃惟中聘胡炳文主教事請於朝賜額置山
長一員至正時燬於兵明成化間重建後圮萬歷
間重建
閬山書院在婺源縣閬山元至正間行樞密院判
汪同建聘趙汸為師以教鄉之俊秀者今圮
東山書院在祁門縣眉山明正德末知府留志淑
因東嶽廟基為書院以祀朱子集諸生講肄後災
嘉靖間知縣陳光華重建更名曰環谷書院後知
縣尤烈修而廣之
碧陽書院在黟縣治南舊儒學基明嘉靖四十二
年知縣謝廷傑捐俸建以地在碧山之陽故名崇
禎間重建
寧國府
志學書院在府治北景德寺後明嘉靖四十三年
提學耿定向知府羅汝芳建有會講堂左右號舍
四十楹書院西為宛陵精舍嘉靖四十三年知縣
姜台建
待學書院在府治文昌臺右明萬歷十七年知府
廖恒吉知縣陳公相建二十六年知縣尹三聘重
修改為正學書院崇禎間知府徐大儀倡募重修
國朝康熙十七年訓導姚士重修葺
鳳山書院一名明德書院在寧國縣學射圃前明
正德中知縣王時正建嘉靖萬歷間知縣胡子亞
徐一檟重修後圮
國朝康熙十六年知縣馬光重建於西津橋東滸制度
軒敞設理學先儒位置田為學者膏火之資後知
縣陳主策增置田助之
文峯書院在太平縣治南明嘉靖中知縣邱振省
開福寺建後知縣劉元凱重修更名天都書院後
圮萬歷五年知縣張廷榜重建後改為公館知縣
潘應化復之明末復圮
國朝順治八年知縣陳善政重建後為講堂前為凌雲
閣
籍山書院在南陵縣治東北因山為石臺明知縣
沈堯中建
國朝康熙八年知縣屈升瀛重修
池州府
齊山書院在府城南五里元時設山長主教事宣
城貢尚書師泰嘗為之後圮
繡春書院在府齊山宋狀元華岳讀書處明狀元
黃觀築翠微精舍正德十年知府何紹正即故址
建書院有聚奎堂置田其中後同知任柱復置田
益之萬歷初移建陽春嶺下三十三年知縣羅憲
凱復移建舊址今圮
儲材書院在府城西北城隍廟前明嘉靖二十年
知府曾仲魁建五經書院隆慶間知府尹士龍改
為實學書院萬歷十六年知府姚士觀易今名後
圮
池陽書院在府學宫西南本常平倉址
國朝康熙二十年知府喻成龍建集六邑諸生肄業其
中置田七百餘畝以為供膳講誦極盛今為憲使
往來駐節之地矣(附)喻成龍記(天下之所以弘道化美風俗立功名)
(乘風澤者惟此人才而已矣而儲才先於養士養士先於勤學載考禮官天子辟雍諸侯澤宫以云)
(學也下及鄉遂以三士三大夫卿主之而書院之設所以與辟雍澤宫六卿六遂相為贊治者也百)
(年以來鮮有修舉予為慨然思所以儲才養士以開一代之隆以豫國家之用則書院其始地也歴)
(稽往牒自漢集諸生於白虎觀講五經同異鄭元馬融及隋王通皆廣集生徒共相授受然書院之)
(名未立也名之立自唐始開元初建麗正書院以張說為使代宗作蓬萊殿舍以李泌為使憲宗創)
(石鼓待四方學者以李寬為使南唐昇元則嶽麓有建也太平興國則鹿洞有建也嵩陽鶴山奏置)
(院長建安麗澤掌以布衣而大元之太極天歷之横渠隆慶天啟之靈濟首善又班班可數也於是)
(鴻儒尉興大業颷起猗云盛矣予綰組池陽有興教育才之任簿書之暇率寮寀進耆碩訪八桂翠)
(微遺址湫隘曲側不足當甲觀酉山之選嗣於學宫西南有連厫舊基其地高廣軒豁登而望之遠)
(岫平臨清江環溯烟雲竹樹觸目琳瑯陟巘降原於茲為勝爰剔榛莽畚砂礫測景植圭繪圖釐册)
(而後鳩工庀材焉經始於辛酉七月之初竣於壬戌春王之吉繚垣百堵丹雘千楹顔於門曰池陽)
(書院誌地也堂曰經治志業也曰敬學誌學也東西序列匝廡周廊庖廩膏薪充庾盈室既次第就)
(裁區畫纖當因採購鴻文搜羅祕笈聖經國史諸子百家凡數千卷刊石紀編貯備觀覽徵郡學及)
(六邑諸生升其孝秀英敏者讀書其中而以郡邑學博主之相與修業砥行為國羽儀庶幾師禮官)
(遺意而於前賢詎不望古遙集也哉若云文翁之倡化茂叔之講學以俟君子余方遜謝告不敏也)
(是為記)
陽明書院在青陽縣九華山化城寺右明嘉靖初
知縣祝增建以祀王守仁後改為祠
陵陽書院在石埭縣治西明畢似范講學其中
國朝康熙十年知縣姚子莊重修今圮
太平府
天門書院舊在太平府大信鎮宋淳祐六年守臣
陳塏建為淮士流寓者肄業之所置田以養之九
年吳淵奏請賜額理宗親書天門書院以近天門
山故名後馬光祖牟子才江萬里相繼修葺增濓
溪明道伊川横渠晦庵南軒東萊七賢祠元時漸
廢至明遺址為鎮人所併萬歷二十二年知府顧
汝學移建於城内青山書院之故基而拓之有孚
化堂書舍五十六楹明末圮
采石書院在府城北二十里采石鎮元至元十四
年宣慰使張弘範剏建泰定間郡守賈煥山長楊
伋重建堂齋門亭庖庫至正間廉訪使崔敬增修
置田明宣德三年知府徐敬重修天啟間置采石
兵營以書院為江防行署後同知梁斗輝復改為
振采書院
翠螺書院在府治太白樓後虞公祠側
國朝雍正六年知府李暲新建置田以給學者
丹陽書院在府東南八十里黃池鎮宋景定五年
貢士劉某建郡守朱禩孫聞於朝賜額丹陽書院
從漢郡名也元至大中憲使盧摯人匠提舉陳童
置田六百畝以養多士(附)吳澄書院養士記(黃池鎮有)
(書院舊矣自宋景定甲子貢士劉君肇建郡守諸公以聞朝賜丹陽書院名額撥僧寺沒官之田二)
(頃給其食厥後僧復取之書院遂無以養士至大戊申憲使盧公議割天門書院之有餘以補不足)
(令既出會公去不果如令人匠提舉陳侯分司黃池暇日與羣士遊習知書院始末慨然興懷移檄)
(儒司儒司上之省省下之郡郡太守主之力竟如憲撫初議俾天門書院歸田於丹陽以畝計凡四)
(百侯猶以為未足以贍乃勸士之有田者數十家暨官之好義一二人各出力以助或十畝或五畝)
(有八畝七畝者有四畝三畝二畝者積少而多所得之田以畝計凡二百噫丹陽書院之創垂五十)
(年而教養之闕餘十年今一旦有田六百畝盧公開其始成侯成其終盧公勉勵學校固其職也陳)
(侯典治絲設色之工而用心儒教有出於職分之外者尸祝越尊俎而治庖可乎唐風之詩曰職思)
(其居又曰職思其外夫居者其分也外者其餘也唐風思之遠者也於職既盡其分而兼及其餘所)
(思可謂遠也已陳侯有馬侯所勸率隸匠籍者五之一隸儒籍者十之八此豈以氣勢利害動而使)
(從哉能得其心悦而樂助蓋有以也非才之優識之定其孰能感人如是田之疆畝名數久則湮羣)
(士請勒諸石而陳侯之功尤不可冺春秋常祀不書侯此舉非常也宜得書若夫士既有以養必知)
(所以學是不待余言也侯名童單州人)明天順間改為公館
同仁書院在繁昌舊縣距今縣治四十里明萬歷
二十五年知縣吳縝重建門廊堂寢二十三楹今
圯
廬州府
孝肅書院在府城南濠内香花墩明弘治間知府
宋鑑建以祀宋包拯嘉靖中御史楊瞻重修於南
岸建屋數楹以居其子孫焉
龍眠書院在舒城縣治東舒王祠西即宋李公麟
龍眠山莊故址元至順中知縣爕理溥化建集師
生為肄業之地(附)元揭傒斯記(治民之道使民知禮義而已使民知)
(禮義先示其所尚而已民知所尚則知所向方哉廬州舒城長爕理溥化用湖廣舉首取泰定四年)
(第得茲邑首理學政咸用其學以教導民民始益知人之所以為貴儒之所以為重而復知所以養)
(生而送死居二年曰民其可教矣乎如是又治地邑東得李公伯時龍眠山莊故基於東禪寺舒王)
(祠西嘗沒於寺者據山川之會想昔賢之遊處乃會其禄入募工度功作書院以事先聖先師以為)
(出治立教之本不踰時而成凡殿堂門廡齋舍庖庫及李公之祠為屋三十有六楹以其面對龍眠)
(之山端嚴竒峻能出雲雨膏澤天下榜之曰龍眠書院且示不忘李公之故而邑賢者范鳳瑞割田)
(二百畝以供祭養既告成於廟遂立之師進諸生而教之凡民有來觀者必勸之以學是時上既撥)
(亂集大命兵革未息鐖疫未復郡縣長吏能以荒政自任且不足遑知禮義之教也而舒城勸分則)
(出粟之家惟恐後民之強暴子弟一有弗若則父兄長老切責詬怒惟恐見絶於長吏休休焉日以)
(興學為事舒之民卒無一人攜離轉徙者長吏豈獨賢民得其所以生者也舒著於春秋故山有春)
(秋之山水有舒水始入於隨後并於楚其民勇而好義非獨舒為然楚之城皆然故楚常為強國最)
(後宋室南遷賴其民蔽遮江淮幾二百年然當時學校之教鬱而不施仁義之政厄而不行養生者)
(不得盡其歡喪死者不得究其禮此非上之過長吏之責也今吾君既畀爾以賢長吏一以詩書禮)
(義覺爾民民亦知所尚乎若曰升其堂陳其器設其牲齊而行其典禮如是而已此事聖人之疏節)
(也非作書院意也舒之人尚其勖哉李公諱公麟邑人博學好古舉進士歴刪定及檢法官未老致)
(仕蘇文忠黃文節二公嘗過其山莊故合祀於堂之北是役也建始於天歷三年之春而訖於改元)
(至順縣學之明倫堂亦其所建也是歲冬十月朔記)
正學書院在合肥縣學西明嘉靖間督學耿定向
建敬一廣居大成三堂志伊學顔二軒又名廬陽
書院今圮
青陽書院在合肥縣東六十里巢縣之上因山為
名元余闕讀書處
水濓書院在廬江縣南門外明嘉靖三十年知縣
何汝璋教諭周以魯因池構亭繚垣築室聚徒講
習其中今圮
毛公書院在廬江縣東北七十里明嘉靖五年知
縣周良會即漢毛義讀書處故址建以教鄉之俊
秀者今圯
楊林書院在廬江縣白湖之東七十里明嘉靖三
十四年邑紳朱紱建聚族黨讀書其中朔朢伏臘
鄉約正副等宣讀上諭申明鄉約
鳳陽府
西山書院在臨淮縣曲陽門外明嘉靖十三年知
縣謝廷舉奉巡按張惟恕創建三十年知縣何立
重修今無存
鳳臨書院在臨淮縣西關
國朝康熙四十七年知縣王紘建捐俸延師課士初名
啟蒙書院政餘即親臨提誨學者講為已切實功
夫諭以正衣冠尊瞻視二語言簡旨深人人可以
自力聞風者自遠而至悉資之膏火改曰鳳臨書
院至今弦誦不輟
文昌書院在懷遠縣西荆山之麓明嘉靖十三年
建後廢
國朝康熙五十六年邑人李佺等重建雍正元年知縣
唐暄加修每月朔朢率諸生講學課藝其中
興學書院在虹縣治東南隅
國朝康熙初知縣龔起翬建十六年知縣彭翼宸建文
昌閣於後其前為星聚堂朔朢集諸生課業
循禮書院在壽州治東北明署學正黃竒士建今
改為梓潼觀
潁州府
西湖書院在府西湖之南宋歐陽修守潁樂其風
土及致仕歸潁築室於此明嘉靖十四年兵備李
宗樞判官吕景蒙即遺址建後兵備陳洙孔天映
繼成之中為四賢堂祀晏歐吕蘇四公前為露臺
後為梧月柳風堂最後面湖為勝絶亭今圮於河
滁州
南譙書院在全椒縣東南二里明嘉靖中給事戚
賢建聚徒講學今圮
景濓書院在來安縣南門外明太僕周海門倡明
理學士翕然宗之萬歷十六年知縣周之冕因建
書院集諸生講習其中
和州
峩&KR1453;書院在和州城西南隅峩&KR1453;墩舊為清風樓
宋元祐中改為連雲觀明知州王卺改建峩&KR1453;書
院以為生儒講學之所嘉靖元年同知薛祖學改
為烈女祠十六年州判王朝用遷烈女祠於城南
重建書院
環峯書院在含山縣學宫東
國朝康熙十四年巡撫靳輔檄各郡縣立書院為講肄
之所知縣劉祚全始建此講堂書舍規模弘敞十
六年署縣事通判黃際會於書院之右復設義學
為塾師教讀館
廣德州
復初書院在州文廟西北舊為元妙觀明嘉靖四
年判官鄒守益徙觀於東郊即其址建書院以訓
多士上為尊經閣下為明善堂東西翼號舍各十
一楹置田三百畝以供學者萬歷間知州方沆陸
長庚段猷顯李得中相繼修葺今圮
茅茹書院在州學明倫堂東
國朝康熙五年里人公建置田以為會課之費
六安州
龍津書院在州城武定門外一里舊為龍王廟明
嘉靖六年知州歐陽德改建為格致書院後同知
林華率諸生講習其中建廓然臺遠望數十里前
為講堂左右列號舍扁曰龍津書院
國朝康熙五十三年知州張璨訪遺址重葺
泗州
泗水書院在州城内
國朝順治十年知州宋德芳建後守備陳某借為官廨
康熙十二年知州李德耀别立營房而復之後為
義塾今湮
崇聖書院在盱眙縣第一山昔孔安國為臨淮守
創立書院有先聖燕居殿今玻瓈泉即其遺址
始興書院在天長縣治東明成化五年知縣易居
仁建後為社學又改為公館
同人書院在天長縣朱孝子祠東明邑人王心與
門人吳恕等建以講讀後圮
國朝順治初知縣李毓秀又於縣學西建之樓房廳堂
園圃畢備今亦漸圮
江南通志卷九十
