欽定四庫全書
江南通志卷三十八
輿地志
壇廟(二)祠墓附(蘇州一府)
蘇州府
社稷壇在府城盤門外
風雲雷雨山川壇在盤門外
勅建先農壇在郡學之東壇旁有耤田歲以仲春亥日行
耕耤禮
郡厲壇在虎丘山前(縣曰邑厲)里社鄉厲二壇在各
鄉保
關聖廟在府治卧龍街武狀元坊雍正五年奉
旨追封三代公爵同日祭於後殿
城隍廟在府治武狀元坊
勅建八蜡神廟在府城
劉猛將軍廟在府城中街仁風坊(以上壇廟所屬縣皆如制)
旗纛廟在府城齊門教場内舊在蘇州衛治
福吳富農龍神廟在府城元和縣署西雍正五年遵
建
至德廟在閶門内祀吳泰伯漢永興二年建於閶
門外雁宕村南吳越錢氏移建於此明宣德中郡
守況鍾修
國朝康熙二十四年巡撫湯斌修(附)明周忱重修至德
廟記(宣德五年秋七月禮部郎中況鐘伯律奉璽書擢守於蘇州視事之日吏以囚牘進見民)
(之繋於獄者凡千餘人尚爭務勝交相訐訟有經十餘載而未決者伯律姑置弗問越明日率郡之)
(父老進謁於吳泰伯廟見其堂宇傾仆垣墉頽圯吏民奉事弗虔乃喟然歎曰民不見德宜乎刑之)
(不清也是非郡守之先務乎即日命工度材撤其舊而新之曰堂曰室曰門曰廡為屋凡四十楹繚)
(以周垣堅以甓甃不十日而告成復率父老潔牲醪祗祀於廟居人過客瞻望咨嗟於是獄之繋囚)
(交相愧悔曰泰伯以天下讓民無得而稱焉吾輩所爭僅錐刀之末耳何重貽郡侯之羞乎皆相與)
(俯伏庭下自服其辜不數日而獄以空虚告予時奉命巡撫於江南列郡至蘇州祗謁祠下父老以)
(其事告且曰昔者狄梁公以冬官侍郎為江南巡撫使毁吳楚淫祠千七百所而此廟則在所留而)
(不毁者去今千年得吾郡侯葺而新之巡撫之來又適當其時吳民觀感興起自今其無復爭競之)
(風乎予乃登其父老而告之曰方泰伯之奔吳也斷髮文身示不可立然荆蠻義之從而歸之千餘)
(家遂端委以臨其民是欲辭富貴而富貴隨之及其後世夫差狃於必勝窮兵黷武破楚困齊欲霸)
(天下卒之國亡身戮妻子為虜是欲求富彊而失其富彊矣然則吳地數千年之富庶由泰伯之三)
(讓有以致之也其鬭爭之成風者亦由夫差之好勝有以啟之也爾民欲為泰伯之讓乎欲效夫差)
(之爭乎一則廟食萬世一則貽笑千載其得與失必有能辨之者孔子曰能以禮讓為國乎何有則)
(予與太守期望於吾民之意父老曰善請以是為記遂書於麗牲之石使四方之來謁者咸有所觀)
(感而興起焉豈獨蘇州之民而已哉)
周康王廟在府治市曹橋相傳晉隋間嘗戮人於
此因立廟取成康刑措意
夫差廟在姑蘇山東北又常熟崑山皆有廟祀
水平王廟在西洞庭消夏灣祀太湖水神
水仙廟在子城東南祀古蒼龍神相傳即柳毅也
又一在城西雁宕村
春申君廟在府城内西北祀楚黃歇
蕭王廟在府治樂橋祀漢蕭何
會稽太守廟在府治穹窿山南祀漢朱買臣
韓將軍廟在府治官瀆橋南祀漢韓說
顧元公廟在府治黃天蕩東祀晉驃騎將軍顧榮
東山廟在府治虎丘山祀晉司徒王珣西山廟祀
王珉又崑山景德寺亦有司徒祠
聖姑廟在包山晉王彪二女有靈異相繼卒後人
祀之
靈濟廟在府治陽山澄照寺祀白龍神宋熙寧間
建
韓蘄王廟在府治南禪寺左妙隱菴祀宋韓世忠
明嘉靖中建舊在靈巖山西麓者今圮
忠烈廟在府治天平山白雲寺宋范仲淹先祠
周孝子廟在府治大街祀宋周容
楊和王廟在府治習義鄉祀宋將楊沂中
晏公廟在葑門西營内神在元時嘗陰翊海運封
平浪侯
羊太守廟在府治烏鵲橋南祀宋羊元保
太湖廟在吳江縣南醋坊橋側祀太湖神
順濟龍王廟在吳江縣長橋
盛將軍廟在吳江縣三都西祀三國吳司馬盛斌
赤烏初斌有功於吳江卒後邑人即墓立廟
昭靈侯廟在吳江縣治東祀唐刺史曹王明明唐
太宗第十四子為吳郡有惠政
周將軍廟在震澤縣七都祀三國吳周瑜
巫咸廟在常熟縣致道觀祀商相巫咸
劉太尉廟在常熟縣虞山西祀宋將劉錡
靈惠廟在常熟縣治東南祀周孝子容
惠應廟在崑山縣馬鞍山之陽祀崑山神唐中和
二年建宋崇寧間賜額
婁侯廟在崑山縣婁縣村祀吳陸遜張昭遜昭先
後封婁侯
張公廟在崑山縣東南三十里祀宋張方平
雙忠廟在崑山縣内祀明季殉難山西巡撫蔡懋
德隨州知州王燾
忠義祠節孝祠俱在府城内(各縣俱如)(制)
古聖祠在府治葑門祀逸民朱張
季子祠在府治西南錦塢峰下祀吳季札元至正
間建
闕里分祠在長洲縣孔氏六十六世孫興豫建祀
孔子
復聖祠在府治楓橋西十里祀顏子宋元豐中建
今圮
言公祠在學道坊祀子游
亞聖祠在東禪寺西祀孟子明萬歷中建
伍相國祠在胥門祀伍員舊在盤門内明萬歷中
裔孫伍袁萃移置今所又有祠在東洞庭山(附)明
陳瑚伍公廟記(吾郡東洞庭山楊灣里有伍公子胥祠焉公之廟食兹土也久矣當)
(夫差之賜死浮之於江吳人憐之立祠江上名之曰胥山今去郡西三十里地入太湖名胥口者即)
(其處祠尚存而祠前古墓松檜參差相傳以為公葬其下楊灣之祠則里人奉為土神有事禱焉而)
(又稱之曰胥王廟王爵之封始於宋高宗南渡時後人由此遂仍其號云壬子夏山中士周宗魯述)
(其建祠本末屬予記之伐石以俟今天下佛老子宫所在都有國家禁令扞格不得行而吾吳習俗)
(楞伽之山無少長男女舟車鼓吹奉牲醴以徼福者春秋無間日至於聰明正直而為神者則或黍)
(稷不馨廟貌不治淪落於荒烟蔓草之中嗚呼不有君子何以反其俗也唐狄梁公廢江南淫祠而)
(公之廟獨與大禹泰伯季札竝垂天壤者何哉予嘗考公之為人其始也出萬死一生忍怨數十年)
(而卒行其志其既也竭心於所事犯顏強諫被讒殺其身而不悔由前言之則為孝子由後言之則)
(為忠臣豈非砥柱人倫而爭光日月者哉往者巡撫大臣治舟師習水戰大閱於胥口祠中必祭告)
(然後入萬歷間某巡撫不禮公坐少頃若有撻其背者嘔血歸竟死一武弁守洞庭矢溲公墓旁入)
(舟狂呌不踰時亦死乙酉秋黃蜚兵泊太湖將不利於洞庭夜見神火滿山疑有偹也不敢動蓋其)
(靈異如此嗚呼公之精誠氣燄足以感人者赫赫在天地之間豈其與山魈澤怪較長短爭有無而)
(喑啞叱咤以禍福驚動恐懼人以食其土然匹夫匹婦多好以此稱公予故不得而略也於是書其)
(事而系之銘曰烈哉伍公萬夫之雄以子則孝以臣則忠没為明神簡在蒼穹楊灣之里洞庭之東)
(波濤喧豗草木蒙戎其來如雲其去如風神所憑依環堵幽宫孑孑周生即鹿林中震不於鄰而於)
(其躬卜告於廟後吉先凶信而有徵神誘其衷乃樹斯碑酬德報功於千萬年廟食攸崇)
二戴祠在虎丘山祀漢戴德戴聖康熙間建
徐南州祠在府城天妃宫前祀漢徐穉
任使君祠在天慶觀祀漢會稽都尉任延
陸内史祠在府治益地鄉祀晉陸雲
慧感夫人祠在承天寺夫人陸氏梁衛尉卿僧瓚
女僧瓚捨宅為寺寺祀夫人為伽藍神號聖姑
潘博士祠在府治齊門東匯祀隋潘徽
五賢祠在虎丘山平遠堂祀唐韋應物白居易劉
禹錫宋王禹偁蘇軾明萬歷中建
陸宣公祠在府治五龍堂巷祀唐陸贄
韋蘇州祠在府學内左偏祀唐刺史韋應物宋景
祐間建
甫里先生祠在府治東五十里角直鎮祀唐處士
陸龜蒙宋嘉定間建元至正間重建
蘇公祠在府治滄浪亭祀宋蘇舜欽
國朝巡撫宋犖增建
韓魏公祠在至德橋南書巷内祀宋韓琦
吕東萊祠在府治玄妙觀前祀宋吕祖謙
范文正公祠在府治義宅東祀范仲淹宋淳熙中
建明宣德中郡守況鍾重建
胡安定祠在府治潘時榮巷祀宋胡瑗
二程祠在虎丘東祀宋程顥程頤
國朝康熙九年建
魏文靖祠在府治南宫坊即鶴山書院祀宋魏了
翁初賜第蘇州即書院為祠明宣德間改為巡撫
公署弘治中復建於左偏
朱文公祠在府治祥符寺巷祀宋朱子
張公祠在府治北寺東祀宋張載
宋公祠在府治閶門外祀宋宋恭
朱公祠在府治葑門祀宋朱夀昌
劉公祠在府治大街祀宋劉子翬劉子羽劉鞈劉
珙
滕忠節祠在府治草橋祀宋滕茂實明洪武間建
張都南祠在府治狀元坊祀宋張日中
周武公祠在府治濂溪坊祀宋死節周興裔濂溪
四世孫
潛公祠在范文正公祠内祀宋端明殿學士平江
知府潛說友咸淳間建
魏給諫祠在虎丘祀宋郡守魏庠
蔣密直祠在虎丘祀宋郡守蔣堂
三公祠在府治承天寺祀宋郡守吳淵吳潛趙與
□
范文穆公祠在石湖上祀宋參知政事范成大(附)
明王鏊記(昔在有宋吾蘇入參大政者有兩范公文正當仁宗時開天章閣求治更張庶)
(政將大有為未一年以小人不悅罷文穆當孝宗朝在政府兩月末及有為以言者罷前宋之冶莫)
(盛仁宗南渡後莫盛孝宗皆銳意太平二公皆以身許國可謂千載之遇而皆不能少試其志嗚呼)
(忠良不容於時自昔已然獨二公乎哉文正子孫在吳中最盛所謂歲寒堂者有司春秋享祀不絶)
(而文穆之後無聞焉觀其使金爭受書之儀舉朝皆悚有蘇子卿嚼雪之操繳還閣門張說詞頭有)
(陽城裂麻之忠奏罷明州海物之獻蓋以孔戡之政同其在成都閱兵築戍奬勵名節間與陸務觀)
(諸人賡倡風流餘藴漸被岷峨而吳中民風土俗人情物態纖悉備見其詩用世之具素講於胷中)
(而時莫之用非其君不用而小人尼之嗚呼其可惜矣吴城西南十里有浸曰石湖山曰吳山湖山)
(之間廢壘隱然即所謂越城也文穆之别墅在焉其境最勝周益公謂天閱絶景以與其人而數世)
(之後求其彷彿不復得所謂夀櫟天鏡閣玉雪坡皆已湮於荒烟野蔓之中過者傷之而孝宗宸翰)
(碑石巍然獨存御史盧君雍家越來溪上少時數過其地與其弟約曰他日且將爼豆文穆於斯及)
(為御史始克如志正德庚辰六月廟成肖公像於中移阜陵手書陷置壁間以辟風日歲時享祀如)
(儀乃屬予記其事)
鄭所南祠在府治能仁寺内祀宋鄭思肖
國朝順治間移置廣生庵
金仁山祠在府治天妃宫前祀元金履祥
顧原魯祠在府治卧佛寺東祀元顧愚(附)明瞿景
淳記(顧原魯先生者蘇之崑山人也先生元末天下兵起學士大夫爭竄山澤亡棄故時業先)
(生獨抱墳籍隱居海上誦讀不輟學者稱為原魯先生弘治中先生所居鄉分隸太倉祀太倉州學)
(迨先生四世孫封給諫海隱公徙長洲復立專祠於郡城故復迎先生主妥新祠扁曰濓洛遺儒云)
(太史氏曰余嘗觀古今人物雖公卿侍從以功業著者亦相望於世而儒之醇者則曠世不數見豈)
(非儒之難其人哉孔孟之後數千年而得周子河洛二程復羽翼之斯道始明說者謂有以接孟氏)
(之傳迄今復數百年接濓洛之傳者考亭朱子之外不多見道在人心不容終亡元末乃得原魯先)
(生余竊有感焉方高皇帝之初一新文命招選儒碩共定朝章先生嘗一至京師訪所延儒生復遯)
(跡海濱不應有司貢舉嘗聞之故老先生讀書必正冠服終日端坐更寒暑無惰容所憑几兩肱迹)
(入木寸許其觀經史多所箋釋不泥成說今所著述不可復見蓋散逸多矣嘉靖初年詔錄所在野)
(史有司從故老言乃舉祀州學後郡守金公城復斥吳縣卧佛寺東隙地建專祠蓋以風勵來學且)
(使先生子孫家吳城者得便瞻謁云給諫君考論世德每恨於文籍之無徵然先生去今餘二百年)
(故老稱篤學好禮者猶必曰原魯先生則先生之所養可想也余嘗病漢初去古未遠先王之教猶)
(未息漢之儒者乃僅得張良叔孫通其人豈秦人坑焚之後世果無真儒亦有之而深藏不出焉言)
(論風旨不概聞於後也乃今以原魯先生推之世固有默會道真不求人知者矣先生殆其一也謂)
(朱子之後濓洛之學不傳是斯道有滅息之時而重誣吾人也可乎哉今給諫君復講學不怠顧多)
(君子斯道重有頼矣先生諱愚封給諫海隱公諱啟明海隱公淳厚博雅亦祀郡學今祔先生祠給)
(諫君名存仁堂成於某年月日行吳縣給帖蠲差者督糧參政餘姚翁公大立云)
表忠祠在府治雍熙寺西祀明遜國忠臣姚善
黃子澄
二尚書祠在府胥門外胥橋祀明夏元吉周忱明
弘治中建今圮又有周文襄祠在寶林寺内
況公祠在府學祀明郡守況鍾正統間建
陳僖敏祠在府城鐵瓶巷祀明左都御史陳鎰成
化中建
國朝康熙間改建巷北
韓襄毅祠在府學東祀明韓雍嘉靖間建
王文恪祠在府治舊景德寺祀明大學士王鏊
周忠介祠在府治衛西祀明周順昌崇禎時建
徐公祠在府治祀明徐汧
國朝潘耒重建徐宫詹公祠碑(人之自致不朽者惟此忠孝大節孤行於天地)
(間而善俗維風亦常以勸忠教孝為先務故勝國之忠節往往表彰於興朝若周世宗之旌劉仁贍)
(宋藝祖之褒韓通明太祖之表余闕竝為贈官立祠而齊高祖勅史臣為袁粲立傳元修宋史亦具)
(載文陸諸人蓋忠於所事而殉之以死者人臣之極則褒忠錄節以扶植綱常者古今之通義身殁)
(而名存事久而論定正氣憑焉不可得而磨滅也前明末造朝臣死忠者班班可考而吾吳則宫詹)
(勿齋為最著公自為經生時即以希聖希賢自淬厲入詞苑為講官正色立朝風節與文文肅姚文)
(毅相上下北都之變公方家居不即死比聞金陵不守指池水謂人曰江萬里吾師也卒自沉以死)
(天下稱純臣焉公殁四十餘年而潛庵湯公來撫吾吳為公建專祠於虎丘載在祀典有司春秋致)
(祭崇德報功甚盛典也已而徐氏有敗類之孽竄入其中姦民從而誘之遂至毁像撤屋盡售諸人)
(於是徐之宗老暨郡人士控於中丞于公下長邑覆勘乃正厥罰主持其事者郡紳咸集而侍講訪)
(濂彭公之力為多第毁祠之罪雖懲而復祠之資未辦會彭公有編纂之事於維揚言於銀臺曹公)
(首捐厚資兼諭所屬佽助得祠費太半於是郡士大夫協力裨補不日落成以虎丘故址頽陷改築)
(於長洲學宫之東偏祠屋三楹中奉宫詹公旁以許顧兩文學配許先生玉重聞燕京之變行哭三)
(日自縊福清觀不死投胥江不死絶粒七日死顧先生東湖當金陵變後自縊學宫不死復赴水死)
(兩先生以布衣諸生而慷慨殉國人尤賢之用配宫詹公忠臣烈士參列一堂宫詹公有子昭法先)
(生亦以清操介節見重於世稱真孝廉中丞于公别致褒奬祀諸鄉賢殷禮竝稱聞者興起夫庠序)
(之設所以明人倫也至性人人本具聖賢人人可為處變處常各有當盡之道母曰俎豆學宫非吾)
(儕事其可也耒少受業於孝廉先生備聞世德幸祀典之再光公論之不泯也謹叙述其始末云)
三高祠在府治華山下祀明趙宦光王在公朱鷺
景賢祠在府治堯峯資慶寺祀明吳寬(附)明申時
行記(吳郡城西二十里許峯巒林壑幽奇瓌麗之觀不可勝數吳山最勝從吳山折而南衡岡)
(叠巘蜿蜓崒嵂者不可勝數堯峯最勝堯峰有寺曰資慶蓋宋建云或曰在晉為免水院故堯時民)
(避水處云寺據山巔俯瞰笠澤縹緲莫釐諸峰在襟帶間懸崖仄徑凊泉秀石蓋堯峰之勝盡在於)
(是然歲久荒落去城闉絶遠冠蓋屐履之遊不至即至不數數也余友周公瑕氏遊憩山中酌寶雲)
(泉而甘之將作亭其上未果久之覩一像廡間黯黯不辨類非神佛者怪之以問寺僧僧曰嘻此故)
(宗伯吳文定公像也往公讀書結社於此登朝乃去寺且圯矣賴公垣之而新故肖貌為祠以報而)
(祠竟燬獨遺像存焉然莫能復也公瑕則慨然曰吁有是哉曩吾師衡山先生嘗及公門其言論風)
(旨相似推本言之公吾師之師也且夫復廢宇還舊觀以景先哲報德舉意庶其在此吾力能成之)
(乃出資貿材涓辰庀役既成則奉文定公像居其中以衡山先生配而買田若干畝畀寺僧掌之曰)
(令世世香火之奉與兹山俱永毋絶也公瑕遊京師語余請顏其祠余命之曰景賢且記其事語曰)
(高山仰止景行行止雖不能至然心嚮往之曩文定公匏庵先生以耆宿任公卿至貴重然恭謹無)
(與比與人言未嘗不推轂當世之賢士衡山先生聲滿天下兒童婦女莫不知名而退焉若無能者)
(其奬後進游揚薦達惟恐不及蓋先輩之典型如是當是時吳俗斌斌乎可觀矣自二先生往而吳)
(俗凡幾變垂紳側弁之士斷斷如也繇斯以觀二先生之系世道豈淺鮮哉然二先生者不獨薦紳)
(家稱之而遺民故老能傳其事不獨俎豆學宫之上而深山窮谷能妥其靈不獨邦居大夫尚知禮)
(於其廬而及門私淑之士至於尸而祝之低回瞻戀而不能去則以見二先生之賢而景仰之在人)
(心無窮已也有能惕然追慕二先生之風而曠然一變乎頽俗豈不為世道之幸與此殆公瑕建祠)
(之意不獨報其私巳也書以俟之)
翰林王公祠在長洲縣祀宋長洲令王禹偁天禧
間建
和靖先生祠在元和縣虎丘西庵祀宋尹焞焞嘗
讀書於此有三畏齋明嘉靖間重建
忠烈祠在元和縣乘鯉坊祀宋文天祥明嘉靖中
建(附)明王鏊序(忠義之在天下未嘗亡而宋世以身殉國能信大義於天下者視前)
(代為獨盛而文丞相之死尤偉且顯其許國之忠屢躓而奮百挫不回至於今愚夫稚子皆知其為)
(烈也夫死一也有重於太山有輕於鴻毛則所處者異耳是故非死之難處死為難若公可謂善處)
(死也自古以死殉國者皆居其官死其職事也方元兵渡江詔徵天下勤王無一人至者公於時出)
(知遠州非有天下之責乃獨慨然奬率三軍毁其家以殉國其氣固巳凜然蓋天下矣及挺身出使)
(被執而逸流離江關山棲海竄卒達行在當是時宋蓋亡矣猶號召義旅克復州縣軍敗身執志在)
(必死祈死不死卒致之燕雖元之君臣亦皆嗟歎其賢必欲生之不得卒得死柴市從容南向有若)
(平時蓋成仁取義公志素定於中非若倉卒履變慷慨殺身之為此公之死所以獨異而其節尤偉)
(且顯者讀其傳誦其詩悲其志想見其人嗚呼雖與日月爭光可也公之起則知平江常州受圍公)
(遣兵援之會詔趣入衛公去而平江旋送欵矣使公不去平江必能與常犄角常猶戰不屈公其有)
(不能乎二州□力勢或可支即不能支亦當背城死戰元兵不敢長驅臨安得徐為之備不至倉卒)
(旁皇一旦猝而為辱也其後公過吳門感念悽悽遺民聞公至無不垂涕者於此見公之惓惓於吳)
(吳人之不能忘公也公既死燕京廬陵皆祠而吳獨缺太僕少卿文君森其先自廬陵徙衡山自衡)
(來吳蓋公之裔胄也子斗願以其地作廟世守其祀巡按御史謝君琛以聞詔可賜其廟曰忠烈有)
(司春秋享祀如禮正德十年夏廟成請予紀其事於石以詔來裔焉銘曰嘻吳故墟有巍新宫宫祀)
(為誰丞相信公崎嶇嶺海百死無二卒死於燕卓哉正氣公身可殺公志莫折於萬斯年其志烈烈)
(撑拄乾坤昭揭日月惟忠惟義率土嚮之況兹吳門公所素治公治於吳不能百日公惠在吳終古)
(不没公嗣公遺後復吳居作廟揭虔帝命曰俞綱常民彝弗渝弗墜享祀千秋為世臣礪)
國朝鄭敷教有記(大宋養士三百年國亡死事之臣甚烈文丞相信國公實首稱焉百世而)
(下祀公於所生之鄉所死之地所經歷之境幾徧方域矣其勅建於吳中也自正德六年辛未始也)
(公昔勤王之師常開閫平江既係燕獄有集杜詩二百首如自作年譜其叙蘇州云予領兵赴闕時)
(陳宜中歸永嘉留丞相夢炎當國夢炎意不相樂出予以制閫守平江尋以獨松事急趨還宿衛予)
(行未幾姑蘇陷哀哉公蓋一日不能忘姑蘇而蘇州之人心百世不能忘公有以也其奉勅改建於)
(學宫自嘉靖二十年辛丑長洲縣學既遷之後公之後人待詔公徵明書正氣歌於堂之壁生氣凜)
(然惟公之學一歸於孔孟殺身成仁舍生取義以公衣帶中所藏立公位於孔氏之庭豈曰時會使)
(然蓋亦至聖大賢精英有以相盪也自辛丑至萬歷乙卯歷七十餘年而祠宇日圮邑宰胡公士容)
(謀於公後人孝廉震孟重修之後孝廉亦以狀元位至相國風節義概能繩其武云自乙卯至今庚)
(戌又五十餘年而傾圮者鞠為草莽矣其裔孫世光謀助於一時好義之人心則顧考功予咸實首)
(倡之濱死以屬其後人而堂宇重新焉蓋予讀宋史至信國公事及井中心史所載文丞相序未嘗)
(不骨顫魂搖有甚於謝翺之慟哭也公嘗謂大宋三百年宗廟社稷為賈似道一人所破壞於乎何)
(後世似道接迹而如信國公者虚無人信國公之靈其必有恫乎不寧倍於昔日者乎祠之始建再)
(建聞於朝重修也輸於官今煢煢興起於不振之子孫與夫好義之人心是可悲也已雖然今日而)
(猶可興起也即人心為足恃而我公日星河嶽之精英為不磨也夫)
陳五經祠在元和縣圓橋巷祀明檢討陳繼
國朝潘耒有記(前明仁宗時吾郡陳先生繼宋文忠公堯叟之裔明州判篆之九世孫父經歷)
(公汝言卒於濟南官舍先生生甫十月母吳夫人抱之還吳家徒壁立躬自紡績撫且教之既長乃)
(從名師碩儒游沖然即有所得凡於義理之歸皆體察而究明之家日益貧學日益富與其德配金)
(孺人墾鋤廢地以致其孝養躬耕樂道若將終身維時仁宗欲求鴻儒講論治道少傅楊公士奇舉)
(先生於朝授翰林院五經博士宣宗嗣位命修兩朝實錄攷覈為當立朝多所講明輔臣喜得資助)
(晉官檢討將大用之以年老疾作上疏乞歸前後從先生游者凡數百人皆經明行修闡揚師說可)
(以信今而傳後先生之德為不孤而學之所被者廣豈非中流之一柱而為吾儒所宗主者乎先是)
(先生神位於前明時奉於郡庠鄉賢祠中未有專祠以馨俎豆康熙二十九年先生之世孫瓛及圭)
(等請於中丞洪公建祠於長邑之懸橋里載之祀典俾瓛輩奉其禋祀以垂不朽於是文孫書梓其)
(家乘索詞於耒以鑱諸石此不獨陳氏子孫登斯堂而思祖德以持其身鄉之人士其有不觀感而)
(興起者哉是為記)
申文定祠在元和縣流化坊祀明大學士申時行
韓宗伯祠在元和縣祀明韓世能
三賢祠在元和縣虎丘山祀明文震孟姚希孟陳
仁錫
又有陳文莊祠在虎丘山寺西專祀陳仁錫
國朝汪琬陳文莊公祠堂記(前明南京國子祭酒贈詹事陳文莊公之没也是為)
(崇禎七年閱十年其長君濟生獻公所著書於朝始予贈諡追錄其子一人建專祠以祀於是偕其)
(弟濟楨卜地建祠於府治卧龍街歲月且久有司時節往祀輒歎其密邇市寰湫隘不足以稱也乃)
(謀遷於虎丘得民居若干楹間而更新之門廡壯麗堂寢崇宏其旁則餕食有所庖湢有廬又其旁)
(則有廩有倉凡文莊公所置贍族義田若干頃及祭田若干畝其所得歲租悉出納於此蓋其地山)
(川之雄秀林陸之亢爽烟雲竹木之靚深實稱神明所棲非故祠比工已告成次君濟楨復聚族謀)
(曰維兹麗牲之碑闕焉無辭以刻非所以妥先靈而示子姓也乃來謁某為文某自惟鄉曲晚進未)
(及登公之堂而受其學顧少而嘗從兩公子游倘獲挂名碑尾附公以不朽固素願也遂不敢禮辭)
(謹按劉念臺黃石齋兩先生所撰文莊公家傳每言公之在熹宗末也以講官負重望會逆奄魏忠)
(賢父子冒功求給鐵券公當草誥詞忠賢屢遣使趨公公奮曰首可斷誥不可草由是觸忠賢怒興)
(妖人孫文豸獄牽連及公竟削籍以歸數揚言殺公慬而得免嗟乎間觀史所載宦官之禍無世蔑)
(有殆未有如漢唐及前明之甚者也然而漢之亡也以十常侍唐之亡也以北司是直宦官與士大)
(夫為難耳前明則不然君子小人雜然竝立於朝日夜分門戶求傾軋而小人遂借刃於宦官以戕)
(君子此其過在士大夫非專屬諸宦官也當是之時吾郡被禍最酷不幸而死則有周忠介忠毅兩)
(公幸而生則有公與文文肅姚文毅三公夫兩周公之死非輕生也公與文姚之生非避死也皆天)
(也天之死兩周公所以伸忠臣之節也其生公與文姚諸賢者所以養直臣之氣也假令諸賢悉畢)
(命於鋃鐺桁楊之下則國無人焉吾見夫靦顏蒙面絶無顧恤嘑九千歲之不已必至於九錫策九)
(錫之不已必至於勸進亦何所畏忌而弗敢為耶此公與諸賢之幸存係於前明宗社非小也某故)
(曰天也由今思之向之號為義子義孫者其威福勢燄非不盛且熾也曾幾何時而俱歸於澌盡泯)
(滅雖下訖於婦人豎子亦往往戟手恣口指斥其姓氏以為詬厲而公與諸賢獨名在天壤能使言)
(之者太息聞之者興起然則君子小人其獲報於天者又孰為愈哉今且距公之没踰五十年矣四)
(方士庶往來虎丘者登其祠而拜瞻其袥主有不欷歔俯仰想見公之風聲氣烈徘徊不去者乎吾)
(知其必無是也祠成於康熙十九年又三年某始為之文至若公之述作巳行於時其家世生卒之)
(詳已見於劉黃兩先生所撰者槩不復詮次云公諱仁錫字明卿天啟壬戌科進士第三人由編修)
(歷官南祭酒别自號芝臺學者稱芝臺先生)
忠孝龔先生祠在元和縣中臺基祀明龔元祥
張公祠在元和縣虎丘白公隄祀明張國維
二姜先生祠祠臨虎丘山古鶴澗祀明姜埰姜垓
女金剛祠在支硎山祀明烈婦張士伯妻陳氏崇
禎時建
宋文恪祠在元和縣虎丘山祀
國朝大學士宋德宜
顧孝子祠在元和縣虎丘山塘祀
國朝顧天朗
聖祖御書賜孝靖二字額
甘泉祠在吳江縣治南六里祀龍神
三高祠在吳江縣釣雪灘祀越范蠡晉張翰唐陸
龜蒙(附)宋范成大記(乾道三年二月吳江縣新作三高祠成三高者越上將軍)
(姓范氏是為鴟夷子皮晉大司馬東曹掾姓張氏是為江東步兵唐贈右補闕姓陸氏是為甫里先)
(生三君生不竝世而鴟夷子皮又嘗一用人之國功大名顯而去之季鷹魯望翛然臞儒使有為於)
(當時其所成就不可逾度要皆以得道見微脫屣天行清風峻節相望於松江太湖之上故天下同)
(高之而邑人獨私得奉烝嘗以誇於四方邑大夫趙伯虚以故祠為陋將改作鄉老王份獻地雪灘)
(乃築堂其上告遷而奠焉且屬石湖范成大為之辭噫不有君子其能國乎今乃自放寂寞之濱掉)
(頭而不顧人又從而以為高此豈盛際之所願哉後之人高三君之風而跡其所以去為世道計者)
(可以懼矣至於豪傑之士或肆志乎軒冕宴安留連卒悔於後者亦將有感於斯堂而成大何足以)
(述之然屈平既從彭咸而叢桂之賦猶招隱士凝若幽處林薄不死而仙況如三君蟬脫溷濁得全)
(於天者嘗試倚楹而望水光浮空雲日下上風帆烟篷飄忽晦明意必往來其間成大亦何足以見)
(之姑效小山作歌三章以招之焉遂從而歌之歌曰若有人兮扁舟撫湖海兮遠遊衆芳媚兮高丘)
(忽獨君兮不可留長風積兮波浪白蕩摇空明兮南北一色鏡萬里兮鞭魚龍列星剡兮其下孤篷)
(顧懷兮斯路與涼月兮入滄浦戰爭蝸角兮昨夢一笑水雲得意兮垂虹可以艤棹仙之人兮夀無)
(涯樂哉垂虹兮去復來載歌曰若有人兮横大江秋風起兮歸故鄉鴻冥飛兮白鷗舞吳波鱗鱗兮)
(而在下嗟人奚為兮天地四方美無度兮吾之上膾修鱸兮雪霏登菰蒓兮芼之水山續兮胥命君)
(可望兮不可追頫倒景兮揮碧寥娱宴息兮江又之臯菉蘋堂兮廡杜若一杯之酒兮我為君酌)
(歌曰若有人兮北江之渚披雲而晞兮頮烟雨菊莎兮把棘歲晼晚兮何以續君食偭五鼎兮腥腐)
(羞三泉兮終古千秋風露兮歸來故墟月明無人兮蒼石與語牛宫洳兮生蒲荷潮東西兮下田一)
(波訪南涇兮鄰曲山川良是兮丘隴多稼九畹兮今其刈聊舂容兮兹里)
諸葛武侯祠在吳江縣薛步村
顧公祠在吳江縣北門外三里橋側祀晉顧野王
三忠祠在吳江縣長橋祀吳伍員唐張巡宋岳飛
吳孝子祠在吳江縣祀明孝子吳璋
沈太常祠在吳江縣後祀明沈漢
周相國祠在吳江縣治東祀明周道登
周忠毅祠在吳江縣永定橋祀明御史周宗建
周恭肅祠在震澤縣上塘祀明周用
清權祠在常熟縣虞山北麓祀虞仲
吳公祠在常熟縣學大殿後祀子游又文學書
院在縣東康熙四十四年
御賜文開吳會四字扁額(附)宋朱熹記(平江府常熟縣學丹陽公祠者孔門)
(高弟弟子言偃子游之祠也按太史公記孔門諸子多東州之士獨公為吳人而此縣有巷名子游)
(橋名文學相傳至今圖經又言公之故宅在縣西北而舊井存焉今則雖不復可見而公為此縣之)
(人蓋不誣矣然自孔子之没以至於今千有六百餘年郡縣之學通祀先聖公雖以列得從餟食而)
(其鄉邑乃未有能表其事而出之者慶元三年七月知縣事通直郎會稽孫應時乃始即其學宫講)
(堂之東偏作為此堂以奉祠事是歲仲冬長至之日躬率邑人學士大夫及其子弟奠爵釋菜以妥)
(其靈而以書來曰願有記也熹惟歷代之前帝王之興率在中土以故德行道藝之教其行於近者)
(著而人之觀感服習以入德者深若入勾吳之墟則在虞夏五服是為要荒之外爰自泰伯采藥荆)
(蠻始得其民端委以臨之然亦淑慎其身而虞虢之後相傳累世乃能有以自通於上國其俗蓋亦)
(樸鄙而不文矣公生其間乃能獨悅周公仲尼之道而北學於中國身通受業遂因文學以得聖人)
(之一體豈不可為豪傑之士哉今以論語考其話言類皆簡易疏通高暢宏達其曰本之則無者雖)
(若見詘於子夏與要為知有本也則其所謂文學固宜有以異乎今世之文學既又考其行事則武)
(城之政不小其邑而必以詩書禮樂為先務其視有勇足民之效蓋有不足為者至使聖師為之莞)
(爾而笑則其與之之意豈淺淺哉及其取人則又以二事之細而得滅明之賢亦其義氣之感默有)
(以相契者以故近世論者意其為人必當敏於聞道而不滯於形器豈為南方之學得其精華者乃)
(自古而已然也耶矧今全吳通為畿輔文物之盛絶異曩時孫君於此又能舉千載之闕遺稽古崇)
(德以勵其學者則武城絃歌之意於是乎在故熹喜聞其事而樂為之書至於孔門設科之法與公)
(之言所謂本所謂道及其所以取人者願諸生相與勉焉以進其實使此邑之人百世之下復有如)
(公者出而又有以一灑夫媮懦憚事無廉恥而嗜飲食之譏焉是則孫君之志而亦熹之願也公之)
(追爵自唐開元始封吳侯我朝政和禮書巳號丹陽公而紹興御贊猶有唐封至淳熙間所頒位次)
(又改稱吳公云)
張長史祠在常熟縣學門内祀唐張旭旭嘗為縣
尉
海神李王祠在常熟縣致道觀
黃公祠在常熟縣西祀明遜國忠臣黃鉞
程公祠在常熟縣慧日寺祀明死土木之難刑部
員外郎程式
蔣忠烈祠在常熟縣致道觀祀明御史蔣欽
楊忠愍祠在常熟縣塘滸祀明縣令楊漣
瞿文懿祠在常熟縣虞山拂水巖西祀明尚書瞿
景淳
唐公祠在常熟縣慧日寺西祀明殉流賊難葉縣
令唐天恩
于公祠在常熟縣慧日寺西祀
國朝知縣于宗堯
吳文恪祠在昭文縣治東祀明吳訥
陸氏三賢祠在崑山縣東陳墓鎮祀漢陸伯元唐
陸䞇陸龜蒙
劉龍洲祠在崑山縣馬鞍山東祀宋詩人廬陵劉
過
葉文莊祠在崑山縣學後祀明葉盛
魏恭簡祠在崑山縣學東祀明太常卿魏校
忠烈祠在崑山縣祀明禦倭戰死生員陳淮
張烈愍祠在崑山縣麗澤門外祀明死川賊難興
文令張振德
衛文節祠在新陽縣馬鞍山華藏寺左祀宋太師
衛涇
朱恭靖祠在新陽縣馬鞍山祀明尚書朱希周
顧文康祠在新陽縣馬鞍山之陽祀明大學士顧
鼎臣
文星閣在長洲學東南明萬歷中建
國朝殿元彭定求修
事賢堂在崑山縣報國寺東祀唐王綱宋潘友文
張方平程沂韓正彥巫自修元知州王安真潘昂
霄
四賢堂在崑山縣東祀宋給事中莫濟學士周必
大侍御史王希吕李衡
湯公祠在府學内西偏祀巡撫湯斌
于公祠與湯公祠竝祀總督諡清端于成龍
御書賜高行清粹四字又對一聯曰歷任甘棠隨地蔭兩
江清節至今傳(附)彭定求重建于清端公祠碑(康熙)
(四十有五年吳中士民合請於蘇州府申藩臬二司以達督撫學三院曰維前兩江總制于清端公)
(之秉憲也以廉為我)
(朝督撫大臣之冠勵一介不取之節守四知自省之義飭吏治恤民情苞苴既除疾苦畢達軍戢於伍士)
(養於庠農活於野一時遐邇嚮風頌聲大作咸曰包孝肅趙清獻再出也我蘇雖去金陵遠而翹首)
(跂足如日在森然轅戟之下嘗遇公巡歷海疆襆被輕攜蓬舟徑渡郵傳間絶不覺有按部之役士)
(民伏謁道旁條列地方事宜輒為温言采訪得其實者即與施行公謂吳俗澆而鮮樸親製忍字歌)
(頒行勸諭大旨以息爭止訟為全生保家之道言言剴摰而周詳可以家諭戶曉不啻若遒鐸之徇)
(於路焉故公薨之後民間悲慕謳吟境内相望吾蘇既立祠於城中通闤坊久矣第以逼近梵宇規)
(模隘狹其於報德告虔之制弗稱應易地而更新之謹按前巡撫睢州湯公得民心為最甚而祠在)
(蘇州府學春秋侑享典禮綦隆若公之清德實先湯公而著聞於時莫若兩祠竝建則儀型昭揭相)
(得益彰可以範世濯俗俾我民愛其休庇者實深且遠牒既上三院下其議於所司得允士民之請)
(衆遂踴躍趨事度地於湯公祠之右棟梁甎甓資助駢集前後堂廡凡若干楹周以繚垣兩祠合為)
(一門以入高明爽塏儼乎神明所棲越十二月既望厥工告成涓吉升主以祭士民胥大和會笙歌)
(奏牲醴陳咸曰是舉也以崇邦憲至順也以樹官箴至明也以愜民望至公也乃屬定求叙建祠之)
(始末而為文以識定求曾紀公祠之在金陵者有二若我郡尸祝之忱如是何能不又為之述乃)
(對衆而申質之曰學宫從祀之典由來重矣凡吏有賢績於地方則稱名宦而合為之祠其尤粹者)
(間有專祠以别於龐雜他附之所郡學中惟唐之韋刺史宋之范文正胡安定三祠鼎峙巳爾歷數)
(百年始得一湯公為之繼兹復媲之以公而衆議無不翕從者蓋深信公之廉出之以至誠而不等)
(於立名之矯行之以至正而不流於制行之偏自其起家儒素歷民社綰封疆從未嘗一日攜家人)
(入署公爾忘私皎然獨拔於流俗令行於光天化日之中而恩及於窮簷蔀屋之際清著於茹蘖飲)
(冰之節而愛篤於輟舂弛瑟之餘謂非素所謹身慎獨存理遏欲者孰能與於此古之大臣必有千)
(駟弗受萬鍾不易之操而後能以匹夫匹婦莫不覩得所為己任此聖門之學莫先於義利之辨也伏)
(今上奬廉異數至於公褒揚軫恤宸章光耀蔑以加矣曩者)
(御試詞臣於西苑之豐澤園作理學真偽論諸臣呈卷時)
(上特諭曰理學無取空言若于某不言理學而服官至廉斯即理學之真者也煌煌)
(聖訓聞者莫不動容悚息則今日祀公於學宫正所以對揚)
(天子之明命而匡維世道於不墜固非泛泛紀循良托遺愛者所可援比以論也惟湯公以理學而顯於廉)
(惟公以廉而合於理學名實同揆幽明允協可與先聖先賢臨之在上質之在旁者有弗信矣乎僉)
(謂是言也可以使後人知所考焉因勒諸石而凡士民之捐助者皆以姓名列於碑陰云)
商相巫咸墓在常熟縣虞山子賢亦葬此宋王爚為
縣令嘗修其墓
仲雍墓在常熟縣虞山
周吳王夫差墓在長洲縣陽山
先賢澹臺滅明墓在長洲縣澹臺湖旁
慶忌墓在長洲縣齊門外今云慶墳
吳王闔廬墓在元和縣虎丘山劍池
申公巫臣墓在元和縣匠門外一云在巫門外
吳將孫武墓在巫門外
干將墓在匠門外匠門本名干將門因干將葬此
故名後訛為匠干將與其妻莫耶俱善鑄劍
吳王僚墓在吳縣岝㟧山
吳女墓在吳縣閶門外吳王闔廬女也
專諸墓相傳在吳縣盤門内伍員廟側
要離墓在吳縣閶門南傍城
吳子周章墓在常熟縣虞山
齊女墓在虞山吳太子所娶齊女也
先賢言偃墓在虞山
漢三老顧綜墓在元和縣婁門外
尚書朱穆墓在元和縣婁門東南二里與顧綜墓
相直
蜀郡太守張康墓俗名鳳凰墩在吳縣界按張康
不見載籍唐宰相表載蜀郡太守張睦康或即睦
也
高士梁鴻墓在吳縣要離墓西
議郎臯伯通墓在吳縣胥門外號伯通塾
都尉陸烈墓烈初為吳令後為豫章都尉吳人思
之迎葬於胥亭或云墓在長洲縣秦餘杭山
孝子黃香墓在昭文縣梅里鎮宋乾道初人於此
得古碑舁歸家有光怪棄之昆承湖中
會稽太守嚴助墓在震澤縣東南百里今名嚴墓
村
三國吳孫王墓在元和縣盤門外孫王謂吳大帝父
堅母吳夫人及兄策也晉元康中吳令謝詢表求
置守塚者五人修護掃除詔從之(附)謝詢表(臣聞成湯)
(革夏而封把武王入殷而建宋春秋征伐則晉修虞祀燕祭齊廟夫一國為一人興先賢為後愚廢)
(誠仁聖所哀悼而不忍也故三代敦繼絶之德春秋貴柔服之義昔漢高受命追存六國凡諸絶邦)
(一時竝祀親與項羽對爭存亡逮羽之死乃以公葬若使羽位承前緒世有哲王一朝力屈全身從)
(命則楚廟不墮有後可冀伏惟大晉應天順民武成止戈西戎有即序之人京邑閒吳蜀之館興滅)
(加乎萬國繼絶接於百世雖三五弘道商周稱仁洋洋之美未足以喻是以孫氏雖家失吳祚而族)
(蒙晉榮子孫量才比肩取進懷金侯服佩青千里當時受恩多有過望臣聞春雨潤木自葉流根鴟)
(鴞卹功愛子及室故天稱罔極之恩聖有綢繆之惠追惟吳偽武烈皇帝遭漢室之弱值亂臣之強)
(首倡義兵先衆犯難破董卓於陽人濟神器於甄井威振羣牧名顯往朝桓王才武弱冠受業招百)
(越之士奮鷹揚之勢西赴許州將迎幼主雖元勲未終然至忠巳著夫家積義勇之基世傳扶危之)
(業進為徇漢之臣退為開吳之主而蒸嘗絶於三葉園陵殘於薪采臣竊痛之伏見平吳之初明詔)
(追錄先賢欲封其墓愚謂二君竝宜應書故舉勞則力輸先代論德則惠存江南正刑則罪非晉寇)
(從坐則異代已輕若列先賢之數蒙詔書之恩裁加表異以寵亡靈則人望克厭誰曰不宜二君私)
(人多在墓側今為平民乞差五人蠲徭役使四時修護頽毁掃除塋壟永以為常)明盧熊
孫王墓辯(古漢豫州刺史孫堅妻吳夫人及其子會稽太守策三墓竝在盤門外三里即)
(今齊昇院東南面勢據古蛇門正與府治相向祥符圖經云孫堅墩方俗稱為孫王墓按吳書堅死)
(於初平二年年三十七策死於建安五年年二十六吳氏死於建安七年合葬堅墓黃龍元年權追)
(尊堅為武烈皇帝廟曰始祖墓曰高陵吳氏為武烈皇后策為長沙桓王太元元年八月朔風拔高)
(陵松柏石碑動晉陽秋云惠帝元康中吳令河東謝詢表為孫氏二君置守塜五人修護掃除有詔)
(從之其文張悛所作今載文選陸廣微亦云盤門東北二里有吳武烈皇帝并長沙桓王等三墓前)
(志云宋政和六年村民發墓其甎側皆有萬歲永藏四篆字得金玉奇器甚多有東西銀杯初若粲)
(花良久化為腐土并金搔頭十數枚金握背二悉皆如新一瓦薰罏如近世陸墓所制略似而箱底)
(灰炭猶存碑石斷缺僅餘中平年三字州將遽命掩之所得古物盡歸朱勔家洪伯芻香譜亦略載)
(此事即楊友䕫所賦孫豫州墓者是也洪氏三庚志云盤門外大冢紹興二年秋雨隤圯牧童入其)
(間得銅器數種持賣於市鄉人往視圯處蓋其隧道有石刻隸書云大吳長沙桓王之墓赤烏三年)
(凡十二字知府沈揆亟命掩塞仍立石表其所滕宬為記袁席之云策死距赤烏三年已四十載豈)
(非權稱制之久復改葬乎所得之器縢藏一小鏡其背有銘十四字一銅小麟鎮紙無欵識以遺席)
(之嘉熙中墓傍土中又得唐孫德琳墓志云開元十年窆於十四代祖吳武烈皇帝陵東南平地又)
(按丹陽圖經載高陵在縣西練塘鄉吳陵港熊以傳記證之當是堅葬曲阿後遷於吳史不及詳載)
(爾滕宬所記謂紹康中提舉常平詹體仁嘗命其屬表之題曰先賢墓徐誼屬宬考訂止從俗稱孫)
(王墓宬蓋據陳夀說破敵葬曲阿及言策之薨其將周瑜魯肅皆赴喪獨指此為伯符之墓亦未嘗)
(及謝詢所表不審三墳同域故論說紛紜自相牴牾在政和知為豫州之墓在紹興知為長沙之墓)
(皆不能質諸傳記以求其說地亦嘗為宫窑故舊志不復詳究矣因備載始末傳諸好事仍錄古今)
(文詞如左云)
鬱林太守陸績墓在吳縣陽抱山
將軍朱桓墓在吳縣横山
丞相步隲墓吳縣東北三里
晉廬江太守闕臻墓在長洲縣齊門東北二里今名
闕村墓
驃騎將軍顧榮墓在元和縣黃天蕩南
司空何充墓在吳縣岝㟧山東一里
東曹掾張翰墓在吳縣横山東五里
南北朝宋青州刺史郁泰元墓或謂今元墓山即其
地泰元性仁恕葬日燕數千銜土今塚猶高大異
他墳村鄉歲時祭祀見蘇州塚墓記
齊太常陸倕墓在吳縣綬山鄉墓石從子襄為序湘
東王繹為銘普通六年立
雅兒墓在吳縣至德鄉湘東太守張濟女也今訛
雅宜山
梁公主墓在長洲縣乘鯉坊即法尼寺後大土丘相
傳梁武帝女出降郡人孫瑒寺即瑒故宅
黃門郎陸雲公墓在吳縣横山俗稱陸墓山舊圖
經訛為陸雲墓非
陳黃門侍郎顧野王墓在吳縣楞枷山下
干將軍墓在吳縣東洞庭山俞塢
莫釐將軍墓在吳縣東洞庭山靈祐廟前
唐平章事陸䞇墓在長洲縣齊門外六里官河之西
地名陸墓相傳陸宣公葬此故名宋淳熙間有於
墓傍得遺刻與所傳合或謂䞇生於嘉興寶華寺
乃其故宅自貶忠州别駕卒即藁葬其地今忠州
至虚觀三十步是其葬處又謂䞇已歸葬而忠州
特虚設耳
法曹參軍張從師墓在元和縣虎丘山西原
天隨子陸龜蒙墓在元和縣甫里旁有白蓮寺
真娘墓在元和縣虎丘山西臨水唐李紳詩序云
真娘吳之妓人歌舞有名死葬虎丘寺前墓多花
草
幽獨君墓在虎丘山北大歷十二年虎丘寺有鬼
題詩隱於壁間云幽明雖異路平昔忝工文欲知
潛寂處山北有孤墳莫詳姓氏故稱為幽獨君
鸞臺侍郎顏崇墓在吳縣泰伯廟西
宰相陸象先墓在吳縣光福山西
節度使歸融墓在吳縣城西二十餘里
尚書姚紹之墓在吳縣西五里
宰相范履冰墓在吳縣天平山左麓仲淹遠祖
卜將軍墓在崑山縣西鹿城鄉嘗有人得斷碑其
略云將軍姓卜名珍字文超西河人偉異有大志
敬宗時紀綱頓委藩鎮騷然將軍奮孤忠勲業為
世所重寶歷中卒葬此
五代吳越廣陵王錢元璙墓在吳縣横山其子中吳
軍節度使文奉墓亦在此
祕書郎姜希業墓在崑山縣姜里村鳳凰墩下明
嘉靖中村人取土得石誌云希業字可大吳中人
也仕吳越為觀察巡官以祕書省校書郎宋乾道
中卒葬此
宋龍圖學士滕元發墓在長洲縣陽山栗塢蘇軾有
誌銘元發東陽人帥真定河東治邊凛然威行西
北
簽書樞密王倫墓在長洲縣陽山大石塢倫字正
道莘縣人宰相旦族孫使金留六載不遣還欲以
為轉運使不受使人縊殺之子述與從兄遵間入
金境得倫骨以歸官給葬事
尚書鄭起潛墓縣尉鄭虎臣墓俱在陽山西
安撫使魏克愚墓在陽山栗塢
駙馬石端禮并陳國長公主墓在吳縣横山法雲
寺公主哲宗女
范氏祖墓在吳縣天平山三讓原仲淹曾祖夢齡
祖贊時父墉竝葬於此俱贈官太師今稱三太師
墓又范直方純仁之孫正已純禮之子二墓俱相
近
參政范仲淹墓在吳縣天平山麓按仲淹葬於
河南尹樊里之萬安山下見歐陽修所撰神道碑
此處俗稱為衣冠墓
尚書李堪墓在吳縣至德鄉洞涇西
節度使鄭戩墓在吳縣横山感慈塢
學士葉清臣墓在横山寶華寺旁
待制沈起墓在吳縣長山鄉三顧原
侍郎蔣堂墓在横山魯塢侍郎陳質墓在吳縣
華山
同知樞密滕康墓在華山廉靖處士滕宬墓在
華山
正字朱長文墓在吳縣支硎山
給事中程師孟墓在横山下蘇舜卿銘
集賢校理林槩墓在横山
贈特進盧文秀墓太子賓客盧革墓直學
士盧秉墓學士盧法原墓俱在吳縣穹窿山
學士錢藻墓在天平山
三司副使范師道墓在吳縣天平寺西趙抃志
學士范良器墓在吳縣楞枷山下
尚書范之柔墓在吳縣燕巢山
太子中舍邊珣墓在吳縣蒸山
學士徐林墓在吳縣靈巗山
制置使胡元質墓在吳縣横山
蘄王韓世忠墓在吳縣靈巗山西麓高宗御書
墓碑碑大而方厚如其闊
節度使趙希懌墓在穹窿山
參政范成大墓在天平山上沙村
參政高定子墓在吳縣包山
簽書樞密魏了翁墓在吳縣高景山金盆塢
處士王楙墓在横山
郎中陸綰墓在常熟縣破山
防禦使周虎墓在常熟縣邵家灣
觀察使周興裔墓在常熟縣虞山積善鄉興裔字
克振道州人敦頤四世孫以和州觀察使扈蹕南
渡建炎三年授武功大夫鎮守沿海死節常熟之
福山賜葬於此子孫悉祔焉
司戶參軍姚嘉言墓在常熟縣河陽山
龍圖虞衡墓在常熟縣頂山白龍祠左
孝子周容墓在虞山北麓報慈里
丞相曾懷墓在虞山興福寺北
參政王綯墓在崑山縣童橋南
侍御史王葆墓在崑山縣東南新漕里
孝子周津墓在崑山縣小虞浦楊巷村
侍御史李衡墓在崑山縣東南圓明村
陳墓在崑山縣五保湖水中當錦溪之口有墩相
傳宋高宗之妃陳氏葬此
處士劉過墓在崑山縣馬鞍山東
太師衛涇墓在崑山縣東南石浦鎮
元七姬墓在府城東北隅潘氏後園七姬者淮張左
丞潘元紹之妾段程翟徐卞羅彭其氏也明兵圍
蘇州姬等慮有不虞義不受辱皆自經死宋克誌
其墓
提舉葛應雷墓在長洲縣望墅墩
參謀楊椿墓在虎丘山西華里
參政王都中墓在吳縣金井塢歐陽玄撰神道碑
按都中福寧州人父積翁宣諭日本遇害世祖憫
焉賜平江田八千畝宅一區都中年十七授平江
路治中多異政歷仕四十餘年政事之名聞天下
魏國公甯玉墓在吳縣横山丹霞塢
先儒俞琰墓在吳縣盤門外尹山鄉
處士王鑑墓在吳縣靈巗鄉横山至正二十六年
有司買山營葬陳基誌
儒士邵光祖墓耿煜墓姚辨墓俱在吳縣鄧
尉山光祖字弘道饒州人煜字叔昭辨字叔雅郡
人皆篤學無嗣先後死無所歸郡士徐達佐收葬
先儒陳深墓在吳縣靈巖鄉朱墩
照磨陳訓徵士陳謙墓在吳縣天平山陳基誌
待制于文傳墓在閶門西雁蕩村
編修朱德潤墓在陽抱山
萬戶徐珵墓在常熟縣邵舍
郎中陳基墓在常熟縣鳳凰山
高士顧阿瑛墓在崑山
高士顧權墓在馬鞍山北麓
訓導郭翼墓在馬鞍山之陰
明起居注陳桱墓在長洲縣陽山東
尚書郁新墓在陽山西麓
贊善王璲侍講王璡墓在長洲縣陽山鳳凰峰下
尚書俞士悅墓在長洲縣白蓮橋内陳菴西
都御史朱紈墓在長洲縣射瀆橋北
高士沈周墓在長洲縣相城西牒字圩王鏊撰誌
尚書袁洪愈墓在葑門外
大學士王錫爵墓在來鳳橋西
員外周順昌墓在長洲縣白蓮涇馬家墩
侍郎周詔墓在長洲縣小茅山
詹事陳仁錫墓在長洲縣射瀆
少詹徐汧墓在長洲縣陽山
侍郎李蕡墓在元和縣陳公鄉
侍郎劉鉉墓在元和縣袁公巷
待詔文徵明墓在元和縣武丘鄉花涇橋
詹事姚希孟墓在婁門外下雉瀆西金涇堰北
處士顧麒墓在元和縣匠門塘楊果誌
五人墓在虎丘山塘五人者顏佩韋楊念如馬杰
沈揚周文元也
葛賢墓在虎丘山塘賢原名成(萬歷中内監孫隆私設稅務市人咸)
(怨成倡衆擊閹黨焚其家稅由是止繋獄十餘年遇赦得釋人呼為葛將軍)
武毅將軍蔡良瑞墓在吳縣横山茶塢
尚書楊翥墓在吳縣吳山長旗嶺下
尚書滕德懋墓在吳縣黃山
尚書金問墓在吳縣横山
少保陳鎰墓在吳山西麓
武功伯徐有貞墓在吳縣貞山
都御史韓雍墓在吳縣雅宜山奇禾嶺
修撰施槃墓在東洞庭山
侍郎孔鏞墓在吳縣九龍山
少卿馬紹榮墓在吳縣楞枷山
尚書吳寬墓在吳縣薦福山
大學士王鏊墓在東洞庭梁家山
大學士顧鼎臣墓在吳縣潭山
都御史毛珵墓在吳縣華山都御史陳璚墓在
華山
解元唐寅墓在吳縣横塘王家村
侍郎徐縉墓在吳縣靈巖山
尚書徐學謨墓在吳縣彈山
尚書楊成墓在吳縣吳山
都御史盛應期墓在吳縣九龍山感慈塢
尚書劉纓墓在吳縣羊腸嶺
尚書董份墓在吳縣青芝山份烏程人其墓有
遊觀之勝
侍郎韓世能墓在吳縣岐龍山
大學士申時行墓在吳縣吳山
侍郎毛堪墓在天池山
高士趙宧光墓在吳縣寒山
徵士王穉登墓在白馬澗
通政徐如珂墓在吳縣跨塘
參議范允臨墓在吳縣清流山
尚書申用懋墓在吳縣華巖山西
都御史蔡懋德墓在吳縣妙明山西
知州孫士美墓在吳縣士美青浦人官深州殉難
尚書吳洪墓在梅里
御史周宗建墓在吳江縣二十七都
尚書吳山墓孝子吳璋墓俱在震澤縣梅里
尚書周用墓在震澤縣舊十八都西
給事中黃鉞墓在常熟縣報慈里
都御史吳訥墓在報慈里
知府魚侃墓在報慈里
學士李希潤墓在常熟縣宋家灣
賢良方正鄧彦章墓在北門外
尚書程宗墓在常熟縣邵家灣
員外程式墓在報慈里式死土木之難衣冠葬此
尚書李傑墓在常熟縣興福寺北
都御史章律墓在虞山朱家灣
御史蔣欽墓在常熟縣西山墓上松皆北向
知縣唐天恩墓在虞山東麓
侍郎陳瓚墓在常熟縣桃源澗
尚書瞿景淳墓在常熟縣寳巗
侍郎徐恪墓在常熟縣北門外
大學士嚴訥墓在常熟縣拂水巖下
知縣王鈇墓在拂水巖之麓鈇順天人築城禦倭
死難
侍郎趙甪賢墓在常熟縣羅墩
太常黃子澄墓在崑山縣馬鞍山陽子澄死後子
彦修潛充縣里正收骸骨藏焦山至洪熙元年乃
葬於此邑人侍郎劉璉為誌萬歴初裂出於土載
遇難事甚詳
孝子陸安墓在崑山縣薦巖寺南烈婦鍾氏祔
處士張伯英墓在崑山縣㳌川鄉蕭野之西原
尚書顧禮墓在崑山縣馬鞍山北麓
侍郎劉璉墓在馬鞍山
布政盛頥墓在崑山縣北
太常夏㫤墓在崑山縣東南迎鐘浦
處士龔詡墓在崑山縣儒學後
府尹高敞墓在崑山縣東南門外
侍郎葉盛墓在崑山縣南湓瀆里
孝子支琮墓在崑山縣虞家巷
侍郎周廣墓在崑山縣東北蔚州村
府尹柴竒墓在崑山縣廟墩
副都李憲卿墓在崑山縣一保
侍郎顧章志墓在六保
知縣張振德墓在崑山縣西朱塘鄉
義士陳淮墓在崑山縣東南蔡巷村
侍郎虞祥墓在新陽縣南金潼里
尚書周倫墓在新陽縣新洋江東車塘里
寺丞歸有光墓在新陽縣治金潼里
國朝處士金俊明墓在長洲縣瓜山
大學士宋德宜墓在元和縣唯亭後
檢討張大受墓在元和縣婁門外
侍講尤侗墓在吳縣官山塢
都御史慕天顔墓在吳縣穹窿山天顔静寧人卒
葬此
吏部尚書吳一蜚墓在吳縣鳳凰山
刑部尚書徐乾學墓在吳縣光福鎮西
禮部尚書韓菼墓在吴縣侍郎顧藻墓在官山
塢
僉事申穟墓在吳縣長山鄉
侍講學士何焯墓在尭峯北麓
大學士金之俊墓在震澤縣
修撰孫承恩墓在常熟縣河陽山
尚書翁叔元墓在常熟縣仁塘里
知縣于宗尭墓在虞山西麓宗堯常熟令有善政
民至今思之
少詹歸允肅墓在昭文縣雙涇
江南通志卷三十八
