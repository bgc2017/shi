江南通志卷八十五
食貨志
積貯
文帝時賈誼上言積貯者天下之大命也苟粟多
而財有餘何為而不成(漢書食貨志)
鼂錯言務民於農桑薄賦斂廣畜積以實倉廩備
水旱故民可得而食也又言粟者王者大用政之
本務使天下人人入粟於邊以受爵免罪不過三
歲塞下之粟必多於是帝從其言令民入粟邊(漢書)
(食貨志)
武帝時都鄙倉庾盡滿太倉之粟陳陳相因充溢
露積於外(漢書食貨志)
宣帝五鳳中耿壽昌白令邊郡皆築倉以穀賤時
增其價而糴以利農穀貴時減價而糶名曰常平
倉民便之(漢書食貨志)
南北朝齊武帝永明中立常平倉市積為儲詔於揚
州(治建業)出錢千九百一十萬南徐州(治京口)二百萬
各於郡所市糴南荆河州(治壽春)二百萬市絲綿紋
錦布米大麥諸州不等均使臺傅並於所在市易
(文獻通考)
後魏明帝時徐揚内附收内兵資與人和糴積為邊
備(文獻通考)
唐制凶荒有社倉賑給(唐書食貨志)
太宗時准戴胄議自王公以下計墾田秋熟所在
為義倉其後洛相幽徐齊幷秦蒲州又置常平倉
粟藏九年米藏五年下濕之地粟藏五年米藏三
年著為令(唐書食貨志)
明皇開元七年荆揚等州幷置常平倉(唐書)
天寶八年義倉糧淮南道四百八十四萬八百七
十五石江南道六百七十三萬九千二百七十石
常平倉糧淮南道八萬一千一百五十二石江南
道無考(唐書)
德宗時趙贊請於兩都江陵成都揚汴蘇洪置常
平倉輕重本錢上至百萬緡下至十萬積米粟布
帛絲麻貴則下價而出之賤則加倍而收之(唐書食貨)
(志)
宋太祖乾德初詔諸州於各縣置義倉(宋史食貨志)
真宗景德三年詔江南淮南皆立常平倉每歲夏
秋視市價量增以糴糶減價亦如之三年以上不
糶即回充糧廩易以新粟(宋史食貨志)
仁宗景祐中淮南轉運副使吳遵路言本路丁口
百五十萬而常平錢粟纔四十餘萬歲饑不足以
救恤願自經畫為二百萬他無得移用許之(宋史食貨)
(志)
神宗熙寧間詔淮南常平司於麥熟州郡及時兑
糧(宋史)
孝宗乾道間江南民艱食朱熹請於府得常平米
六百石賑貸夏受之於倉冬則計米加息以償自
後隨年斂散歲歉則捐其息之半大饑盡蠲之凡
十有四年得息米若干除以原數償府外見米三
千一百石造倉貯之名社倉焉自此不復收息每
石止收耗米三升鄕閭間雖遇凶年民不乏食淳
熙八年奏於朝請行於倉司(文獻通考)(附)朱熹社倉
記(始予居建之崇安嘗以民饑請於郡守徐公嚞得米六百斛以貸而因以為社倉今幾三十年)
(矣共積至五千斛而歲歉散之里中遂無凶年中間蒙恩召對輒以上聞詔施行之而諸道莫有應)
(者獨閩帥趙公如愚使者宋公若水為能廣其法於數縣然亦不能遠也紹興五年春常州宜興大)
(夫高君商老實始為之於其縣善卷聞寶諸鄕凡為倉者十一合之為米二千五百餘斛擇邑之賢)
(者承議郎趙君善石周君林承直郎周君世德以下二十餘人以典司之而以書來屬予記予心許)
(之而未及為也會是歲浙西水旱常州民饑尤極流殍滿路顧宜興獨得下熟而貸之所及者尤有)
(賴焉然予獨慮夫貸者之不能償而高君之惠將有所窮也明年春高君將受代以去乃復與趙周)
(諸君皆以書來趣予文且言去歲之冬民負米以輸者繦屬争先視貸籍無龠合之不入予於是益)
(喜高君之惠將得久於其民又喜其民之信愛其上而不忍欺也則為記其所以然者抑又慮其久)
(而不能無弊於其間也則又因而告之曰有治人無治法此雖老生之常談然其實不可易之至論)
(也夫先王之世使民三年耕者必有一年之蓄故積三十年則有十年之蓄而民不病於凶饑此可)
(謂萬世之良法也其次則漢之所謂常平者今固行之其法亦未嘗不善也然考之於古則三登太)
(平之世不常有而驗之於今則常平者獨其法令簿書筦鑰之僅存耳何也蓋無人以守之則法為)
(徒法而不能以自行而况於所謂社倉者聚可食之物於鄕井荒闃之處而主之不以任職之吏馭)
(之不以流徙之刑苟非常得聰明仁愛之令如高君又得忠信明察之士如今日之數公者相與并)
(心一力以謹其出納而杜其姦欺則其法之難守不待他日而見之矣此又予之所身試者故並書)
(之以告後之君子云)
明洪武三年詔在京軍儲倉增設京畿漕運司官專
督其事(明典彙)
洪熙元年諭戶部豫備倉儲比之前代常平最為
良法宜徧行天下申明舊典勿事虚文(明典彙)
宣德八年南直巡撫周忱奏定濟農倉法飭諸郡
力行於是蘇州儲米六十餘萬石松常各郡次之
令諸縣各廣濟衆倉擇縣官之廉公有威與民之
賢者掌其籍司其出納遇災賑貸民不知饑(明典彙)
(附)周忱折收本色疏略(應天鎮江太平寧國諸府舊有石臼等湖其中)
(港溝歲辦魚課其外平圩淺灘聽民牧收孳畜採掘蔆藕不得耕種是以每遇山溪泛漲水有所洩)
(不為民患近者富豪之家築成圩田排遏湖水每遇水漲患即及民宜悉平之又各處被災恐預備)
(倉儲賑濟不敷請以折銀糧税悉徵本色於各倉收貯俟青黃不接之際出糶於民以所得銀物上)
(納京庫則官税不損民亦得濟)
正統七年南京戶部侍郎張鳳言南京根本地不
可不素蓄下部議每歲分米二萬石命著為令(明典)
(彙)
嘉靖四年廬州知府龍誥修蓋義倉置買義田行
賑糶賑貸賑濟之法又條積蓄便民八事覆准通
行各府州縣隨宜酌處以備賑濟有成效者具奏
加陞如例(明典彙)
九年題准嘉靖八年取到兩淮餘鹽銀十萬兩候
秋成米價頗平分投委官召買運赴徐淮二倉交
收(明會典)
國朝順治十一年
詔各府州縣俱有預備常平倉及義倉社倉積貯備荒責
成該道員稽查舊積料理新儲每年二次造冊報部察
積穀多寡分别議奏以定功罪
十二年題准各衙門自理贖鍰春夏積銀秋冬積
穀悉入常平倉備賑置簿登報布政司彙報督撫
歲底造報戶部如有假公濟私隠匿漏報者督撫
查參其鄕紳富民樂輸者地方官多方鼓勵勿勒
定數勿使胥吏侵剋及加耗滋弊
十三年議准積穀賑濟務令修葺倉厫印烙倉斛
選擇倉書糴糶平價不許别項動支
十七年議准常平倉穀春夏出糶秋冬糴還平價
生息務期便民如遇凶荒即按數給散災戶貧民
飭有司實力奉行
康熙十八年題准地方官整理常平倉每歲秋收
勸諭官紳士民捐輸米穀照例議叙鄕村立社倉
鎮店立義倉捐輸積貯公舉本鄕敦重善良之人
管理出陳入新春月借貸秋冬償還每石取息一
斗歲底州縣將數目呈詳上司報部管倉人儲穀
多者題明給頂帶榮身有官吏掊剋者照侵欺錢
糧例處分有強派抑勒借端擾民者該督撫題參
治罪
十九年覆准直省常平倉穀畱本城備賑義社倉
穀畱本村備賑永停協解外郡(附)徐國相積穀救
荒疏(為積穀為救荒之要務官民有懼累之隠情仰祈)
(勑部永免撥解以鼓勵捐輸事竊惟水旱災傷乃盛世所不免惟在救濟有方預備有素則小民雖遇荒歉)
(不致顛沛流離邇年以來江南等省災沴&KR2384;臻民生困苦屢厪)
(睿懷發帑賑恤近經廷臣會議通行各省整理常平倉每歲秋收之時勸諭官紳士民捐輸米穀其在鄕村)
(鎮店内令百姓自立社倉義倉勸諭收貯等因奉有)
(皇旨欽遵移咨到臣仰見至計臣隨經轉行司道並有司上軫恤民生預籌備荒)
(各官實力舉行勸諭官紳士民捐輸收貯統俟年終將捐積數目照例造冊彙報外惟是臣屬常平)
(倉穀石自康熙七年撥解淮揚充賑之後舊積既虚新捐無幾又緣鳳廬等府連年荒旱支用無存)
(旨於臣奉過地方面問官紳士庶積穀乃救荒要著何所經)
(以平日不思預備以致凶年飢饉無以自濟咸稱積穀原備本地凶荒前奉撥協外郡不惟本)
(地未獲實濟而搬運繁難脚費不貲反受賠累之苦所以人皆畏縮捐貯寥寥等語臣隨諭前因淮)
(揚異災不過一時權宜將來不復撥解勸令量力捐輸以備本地支用然在地方有此懼累隠情非)
(天語申奉永遵恐蚩蚩之民猶有疑懼不前仰祈飭)
(皇上勅部嗣後常平積穀准留本地州縣備賑義倉社倉捐穀各留本村鎮備賑永免撥解外屬恭候)
(命下之日臣大書榜示徧行曉諭將見鼓舞樂輸歲增月集於以備凶荒而濟民艱利賴永永無既矣臣謹)
(睿鑒施具行)(題伏乞)
二十九年
諭常平倉不必撥給兵米又
諭直省督撫嚴飭地方官吏家諭戶曉務使及時積貯度
終歲所食常有餘儲又
諭江寧京口等處大兵駐防之地著將漕米各截畱十萬
石建置倉厫以備積貯又議准各省常平倉俱照直
隸分貯各州縣州縣官有陞遷事故離任者照交
代收受正項錢糧例取具印結有短少者該督撫
題參照虧空正項錢糧處分
三十一年
諭積貯米穀最為要務今正值麥石收穫之時應行各該
地方官勸諭百姓令各戶量力捐輸積貯該州縣官將
輸納之人姓名數目詳記冊籍其秋禾收穫以後亦依
此例舉行如春月轉貸於乏穀之民俟秋月即照此數
償還備用每歲當收穫時遵行
三十四年題准江南捐積穀石以七分存倉備賑
以三分發糶秋收買穀還倉
三十五年覆准江南出糶舊榖於本年為始輪年
挨次出易又覆准江南於各屬糶三銀内酌提
四萬石價銀解省俟秋成時收買新榖貯省以為
下年存七糶三之用
四十年題准截留楚省漕糧二十萬九千餘石存
於江寧省倉此項米内動六萬四千石充給兵食
將買兵米價值扣留動四萬五千石分發淮安等
處照時價糶賣俟秋成將糶賣米價竝兵米扣留
價值照數買補還倉
四十一年
諭直隸各省州縣雖設有常平倉收貯米石遇饑荒之年
不敷賑濟亦未可定應於各村莊設立社倉收貯米石
直隸有滿洲莊頭可合數村立一社倉其管理社倉事
宜令莊頭内有情願經管者交與收貯百姓村莊公設
社倉百姓有情願經管者交與收貯以備饑荒傳諭直
隸巡撫如設立社倉果有益於民生著各省亦照例於
各村莊設立社倉收貯穀石大學士會同九卿詳議遵
旨議定設立社倉於本鄕捐出即貯本鄕令本鄕誠實之
人經管上歲加謹收貯中歲糶借易新下歲量口
發賑
四十三年議准各省府州縣積貯米穀大州縣存
一萬石中州縣八千石小州縣六千石其餘按時
價易銀解存藩庫其存倉米穀每年以三分之一
出陳易新又覆准江南江寧所屬大州縣存貯
米五千石中州縣四千石小州縣三千石其江寧
省倉捐米八百七十餘石久貯必致浥爛照常平
倉每年糶三秋成買補
四十八年覆准江浙二省蓋藏維艱各該有司勸
諭紳士人民於秋收時遵行捐輸之法積貯備荒
四十九年議准霉爛倉糧官員已經陞任應革職
留於新任限一年賠完之日開復
五十三年
諭江南暵旱將漕糧撥三十萬石江寧府十萬石蘇州府
八萬石淮安揚州五萬石杭州府五萬石河南開封府
二萬石著漕運總督親身閱兑速行運至令其加謹照
數收貯
六十年議准各省州縣現在存倉米麥穀石令該
督撫嚴查如有虧空者勒限補足務期實貯以備
賑濟倘有賑濟之時其存倉米穀虧空事發將有
司官員即行革職治罪暨不行稽查之上司一併
嚴加議處
雍正元年議准常平倉積貯米穀定例歲底各省
督撫造冊奏銷如有虧空即行題參今各省存倉
米穀雖有知府司道盤查管理不能保其一無徇
私當責之督撫核實嚴查造冊具奏督撫離任將
冊籍交代新任限三個月查核具奏如有虧空即
行題參新任督撫不據實參出後經發覺一併議
處仍令分賠又議准安徽壽州等州縣收成歉
薄於安慶府畱貯漕米十萬石内動米四萬石減
價平糶俟秋收買補還項分貯鳳陽二萬石廬州
府一萬石其餘一萬石仍運安慶收貯又覆准
社倉之法原以勸善興仁該地方官務須開誠勸
諭不得苛派以滋煩擾至收貯米石先於公所寺
院收存俟息米已多成造倉厫收貯設立簿冊逐
一登明其所捐之數不拘升斗積少成多若有奉
公樂善捐至十石以上給以花紅三十石以上奬
以扁額五十石以上遞加奬勵其有好善不倦年
久數多捐至三四百石者該督撫奏
聞給以八品頂帶其每社設正副社長擇端方立品家
道殷實者二人果能出納有法鄕里推服令按年
給奬如果十年無過該督撫題請給以八品頂帶
徇縱者即行革懲侵蝕者按律治罪其收息之多
寡每石收息二斗小歉減息一半大歉全免其息
祇收本穀至十年後息已二倍於本祇以加一行
息其出入之斗斛照部頒斗斛公行酌量社長預
於四月上旬申報地方官依例給貸定日支散十
月上旬申報依例收納兩平較量不得抑勒多收
臨放時願借者先報社長州縣計口給發交納時
社長先行示期依限完納其冊籍之登記一社設
立用印官簿一樣二本一本社長收執一本繳州
縣存查登記數目母得互異其存縣一本夏則五
月申繳至秋頒出冬則十月申繳至來春領出不
許遲延以滋弊竇每次事畢後社長本縣各將總
數申報上司如有地方官抑勒那借強行糶賣侵
蝕等事許社長呈告上司據實題參
三年
諭積貯倉糧特為備荒賑濟之用但南省地方甚屬潮濕
米在倉一二年便致霉爛實難收貯改貯稻穀似可長
久應否改貯稻穀收貯之處著詳議具奏遵
旨議定江安等省除安徽但有稻穀原無存貯米石無容
改易江淮截漕米八萬餘石分作二年改換稻穀
令地方官添造倉厫以備收貯又覆准江安等
省所存米石俟改穀既完之後每年額徵應給兵
糧仍收米石餘悉改徵稻穀各省均照此例其有
虧空倉米者亦令悉以稻穀追補還項凡有需用
挨年先碾舊穀支給倘需用米多一時礱碾不及
應給米一石者給穀二石
四年題淮安屬各府州縣雍正三年所存捐穀十
萬石有竒内除太泗盱三州縣上年被災賑濟穀
六萬九千餘石僅存三萬餘石將春撥冊内酌畱
雍正三年地丁銀十萬兩於秋收分發各屬採買
貯倉又兩淮衆商公捐銀二十四萬兩又備鹽
院公務銀八萬兩奉
旨以二萬兩給賞兩淮御史以三十萬兩為江南買貯米
穀蓋造倉厫之用所蓋倉厫賜名鹽義倉即着兩淮御
史交與商人經理遵
旨議定於揚州府治建倉積貯每年於青黃不接之時照
存七糶三之例出陳易新或於米貴之時開倉平
糶總至秋成糴補倘地方有賑濟之用各該撫一
面具題一面動支管理之商人將出易糴補動支
之數呈報巡鹽御史該御史核實奏報其出陳易
新平糶平糴之内或有嬴餘即以增買米穀又
諭今歲江南地方秋雨稍多其江安所屬被水之州縣已
令該督撫轉飭有司確查賑恤務使小民得所但聞入
冬以後時有隂雨積水未消秋麥未能及時耕種恐交
春米價漸昂而青黃不接之時更須為籌及况蘇松戶
口繁多民間食米多取給於外販尤當早為畱意查江
安糧道有存貯還漕一項約計二萬八千餘石安慶廬
州淮安鳳陽四府各有分貯存畱之項共計九萬餘石
此米原為地方備用而設但恐年月已久未必實貯在
倉應差京官一員前往確查竝會同江南督撫作何分
别畱運平糶之法以濟民食但江南地廣人稠恐需米
之處此數未必敷用必設法多貯方覺寬裕其應作何
採買運送備用之處着九卿速議具奏遵
旨議定江南地廣人稠需用米穀倍於他省動帑買運以
濟民食恐稽時日暫照河工議叙貢監之例將銀
兩改為本色米穀每銀一兩收米一石或穀二石
鄰省之人亦准捐輸不論稄秈紅白兼收行文江
南總督蘇州安慶巡撫一面動支正項錢糧委員
於出産米石地方照依時價採買運送其採買若
干運貯何地之處該督撫公同商酌妥議具奏一
面行文鄰省並出示曉諭本省才俊令其急公赴
輸且分别府州縣之大小酌量應輸米穀之多寡
俟各該處應貯米穀捐足之日即行停止其所收
米穀加謹存貯按季造冊報部如有私自收取折
銀並勒索包攬情弊即行指名題參從重治罪此
所貯米穀有應用平糶賑散出借之處該督撫一
面具題一面即行動支將動用數目報部查核
又覆准蘇松常三府買穀八萬石收貯
九年六月准安慶巡撫程元章酌議平糶還倉新
舊交代例(附)程元章疏略(存貯倉穀歷年久遠必有浥爛每歲當春月青)
(黃不接之時存七糶三銀貯府庫秋收買補還倉三年之間將存貯穀石徹底換新既有濟於民生)
(且有益於倉儲洵為經久無弊之道且春月價必少昂秋收買補有多餘之穀另倉存貯聽撥公用)
(查上江數年以來各州縣並未平糶直至新舊代交之際盤量折耗民不受平糶之益官徒受賠累)
(之苦穀不能出陳易新一旦撥賑亦無好穀官民俱為未便揆厥所由皆以糶賣之後交代推諉每)
(致掣肘所以寧使其浥爛參賠而必不敢以言平糶也臣思倉穀交代原應實貯在倉春糶必須秋)
(糴請以十月開倉收漕為期如十月十五日以前接印交代所存穀價責令新官買補還倉十月十)
(五日以後接印交代所存穀價仍令舊官買補還倉按時定議舊官必及時買補不敢延挨新官必)
(按時接買無敢勒掯如此則新舊官俱無掣肘而民受平糶之益矣)
江南通志卷八十五
