江南通志卷八十八
學校志
學宫(二)
松江府
松江府儒學即舊華亭縣學址在南門内宋元豐
七年知縣陳謐始議興學邑人衛公佐公望獻縣
之東南地建之紹興中學舍始備元至元十四年
縣陞為府縣學因為府學至正間燬於兵同知顧
逖重修明洪武間知府林慶創射圃於學後宣德
間知府黃子威作兩廡屬於講堂主事李賢祐建
觀德堂於射圃正統五年推官楊政建尊經閣提
學御史彭勖立四齋弘治中毁於颶風知府劉璟
重修正德間復壊知府陳威喻時先後修治殿堂
廡閣四齋以及祠圃門廨坊橋之屬皆如舊焉嘉
靖十年制增啓聖祠建敬一亭貯六箴碑各縣如
之萬歴間知府詹思虞崇禎間知府方岳貢增修
國朝順治十一年知府李正華重修明倫堂十六年教
授周建鼎重修
先師廟康熙二年知府郭廷弼重修戟門二十二年
知府魯超重建啓聖祠雍正十年知府吴節民修
葺
正殿
崇聖祠名宦祠鄉賢祠(各縣學同)
華亭縣儒學始建於宋元祐中在今府學後玉帶
河之陽端平間遷於河南及元改華亭府學復建
縣學於舊址後燬於兵明洪武三年知縣馮榮奉
詔立學始以邑人徐進義塾地構之在今府治西
南後知縣周朗祝子憲相繼增飾永樂間壊於風
雨知縣高宫重修正統成化間知縣李希容戴冕
先後修葺嘉靖後知縣聶豹賈待問項應祥徐尚
勲鄭友元歴年增修
國朝順治十二年教諭王道光修
文廟明倫堂門廡康熙十九年知府魯超捐俸重修
郡紳施維翰助貲三百兩教諭路序項亮臣董其
事雍正四年縣分置奉賢縣以教諭專理華亭縣
學事十年知府王喬林復修正殿明倫堂
奉賢縣儒學與華亭共學以華亭訓導理奉賢學
事
婁縣儒學
國朝順治十三年害華亭西界為婁縣因設學官而學
宫未建也明年提學張能鱗議建學宫使訓導馮
瑄擇基址未就至今與華亭共學雍正四年婁縣
分置金山縣以教諭專理婁縣學事
金山縣儒學以金山衛學為之明正統四年工部
侍郎周忱奏立衛學於衛東北隅御史劉福嚴洤
劉魁孟俊相繼增修弘治十一年指揮翁熊重建
大成殿兩廡戟門飾聖賢像十七年都指揮王憲製
祭器萬歷二十一年知府柳希點教授翁興賢重
建
國朝順治十五年廵撫張中元同廵按李森先學道張
能鱗大修府學訓導黃中亨董其役金山衛學無
官舊屬府學管理金山立縣遂改衛學為金山縣
學仍以府學訓導理學事
上海縣儒學在縣治東南即上海鎮學也宋咸淳
中監鎮董楷作古修堂為諸生講學之所元至元
中鎮陞為縣即為縣學明洪武中同知王文貞修
復學宫正統間御史彭勖蕭啓鄭顒相繼修葺萬
歷間知縣敖選顔洪範吕濬先後增修規制大備
國朝順治十八年知縣凃贄教諭曹忱重修康熙十年
知縣朱光輝濬修宫墻泮水八十餘丈十九年知
縣任辰旦重修啓聖祠及
大成殿二十二年知縣史彩重鋪殿前月臺丹墀并
儀門兩廡五十六年邑紳吴銓修正殿兩廡明
倫堂雍正四年分置南匯縣以教諭專理上海學
事
南匯縣儒學在東門内雍正五年知縣欽璉建門
墻堂殿書齋講堂畢備立溯洙瞻杏二坊而記之
(附)欽璉碑記(雲間之列縣者四縣各有學名公碩彦之由學而升者代不乏人才華經)
(聖天子濟為海内所推地之賦役繁重視他郡倍蓰分縣御極之初念其)
(為八而學亦隨之是南匯縣學之所由創也按南匯向為千戶所在上海之東南隅有城屹如置將)
(領以守之兵民雜處罕黨塾術序之美及陞而為縣百度維新典常具備督學者羅其士而試之一)
(歲之間補博士弟子員者若而人分儒官以任其事祭菜鼓篋之典鄉飲大社之文當以次舉行而)
(黌宫闕如禮儀莫洽曷以蒸髦秀而樹之風聲璉奉)
(簡命宰是縣不敢以興賢育才委為異人任經營籌度購民地若干畝於縣之東南境擇其址之爽塏者培)
(大之建五楹旁列兩廡前設大門門以外為泮池施成殿)
(橋於上橋之前則櫺星門樹焉繚以崇垣百堵皆作即其後為崇聖之宫講堂齋舍計日告成丹臒)
(炳煥階戺砥平宫墻之旁翦其荆榛易之以桃李松檜嘉樹有蔭壁沼漣漪互相掩映山川秀靈之)
(氣於是乎萃工既竣邑多士之繋籍於學者請璉誌其事以垂不朽璉惟敬敷五教之命昉自虞廷)
(論秀書升之法載在周禮君國子民教學為先歴漢唐宋元明以來莫或廢至)
(聖昭代而文教倍隆自積六十年之久文思光被雲漢為祖仁皇帝涵熙樂育)
(皇上嗣章暨位臨雍講藝圜橋門而觀聽者幾萬人文物登寶)
(聲名之盛丕冒乎海隅日出之鄉遐陬僻壤里巷之儒罔不崇師考業以自淑矧為邑宰有宣化承)
(朝廷以流之責而忍委鉅典於草莽乎夫而外名必隸於經義取士操觚角藝之流國學生)
(鄉校而後循序以登春秋之榜巍科顯仕胥從是出是學固多士致身之所自始也繼自今願多士)
(益自淬厲朝夕奮勉經明行修挾其素所蓄積者以彙征雲路對策大廷彬彬乎文章道德之盛接)
(踵代興前輝後耀足為邑之光華俾追念於創學者之有微勞而與其榮施則璉之所致望於多士)
(者豈淺哉)學官以上海學訓導理南匯學事
青浦縣儒學在縣治南始於明萬歷元年知縣石
繼芳用顧氏義塾立學光禄寺署丞顧正心捐資
千金助之規制略備二十四年久雨學宫壊知縣
卓鈿修葺
國朝順治六年知縣王嶙重修康熙二十年訓導陳堂
謀捐俸增修四十一年署縣事許鈺重修雍正三
年教諭蘇鍾嵋重修四年縣分置福泉縣以教諭
專理青浦學事
福泉縣儒學與青浦共學以青浦訓導理福泉學
事
常州府
常州府儒學在府治西隅南唐刺史李栖筠始建
學宋太平興國初郡守石雄徙建郡治西南景祐
三年詔許即廟立學賜田嘉祐間郡守陳襄增廣
之崇寧初郡守朱彥建狀元坊於學南紹興間郡
守俞竢闢四館以居學者淳熙中郡守林祖洽建
御書樓藏高宗賜六經墨本德祐時燬於兵元至
元間重建(附)張伯淳記(皇帝踐祚之初制詔天下郡學完葺如法養士無田)
(者官給凡皆尊孔子之道德至渥也然則學宫崇飾宜不在諸名山大川常祀之下常州故有學創)
(於唐刺史李栖筠迨宋陳襄為守移置郡治西南地踞重河之會占金斗之勝毁於乙亥歲惟禮殿)
(講堂巍然如魯靈光斯文有相如是夫二十年間葺未易完且廟與學混非所以肅觀瞻昭禮敬此)
(固有志於道者所為歉然而未能遂也總管安豐吕侯師聖戾止當詔下之歲十二月祗若德意獨)
(能視為先務以其狀白於廉訪副史王侯侯意同議合既得請於是審曲面勢計工度材修大成殿)
(龕帳鼎新塑十哲像繪從祀逮階序一改舊觀廟與學始各得所既又剪榛蕪增建四齋室先賢有)
(祠聽事有堂儲糧有廩闢兩廡而弘之凡創屋為間者四十有三即其故而完葺者不與焉如鑄祭)
(器置書籍惟事事備先是學有田二十有六頃隸宜興之從善鄉歲入米二千石有竒久為僧舍豪)
(家所奪求直有司十年不能決至是事徹中朝尋報可侯之有功於學大矣而猶以為未也一日語)
(教授天台吴君宗彦曰殿有儀門冠帶所集摧腐將壓盍更諸必崇必敞乃稽古式市大木作門五)
(間簷牙森聳輪奐翬飛學舍於是大備是役也經營於侯下車之始落成於元貞二年十月公餘督)
(勵必躬凡費則撙學廩以給工樂趨事農不知役郡文學不有其勞歸之太守太守不自有而歸工)
(部使者猗歟盛哉會伯淳謁告歸里文掾敘修建本末願紀其實於戲井田廢而阡陌封建廢而郡)
(縣肉刑廢而鞭笞銅冶廢而楮劵猶可因時而行所必不可廢者學校也學校而可廢則倫紀於何)
(明修齊治平之道於何而寄哉國家之所崇尚賢侯之所欽承而加之意者豈特為衿佩遊談之地)
(哉矧毘陵為吴季子采邑禮讓遺化在人心者未冺也伯淳不量荒陋書以遺之)明洪武
初以師生附武進學肄業五年知府孫用始建
大成殿戟門兩廡及明倫堂兩序并志道據德依仁
游藝四齋旁設射圃宣德間知府莫愚即射圃作
觀德堂成化五年知府卓天錫復建明倫堂增置
尊經閣於堂北嘉靖間制增啓聖祠建敬一亭貯
六箴碑各縣如之萬歷後知府劉廣生教諭汪會
海先後增修改建天下文明坊
國朝康熙元年教授郭士璟復加修葺二十四年知府
祖進朝重修
崇聖祠名宦祠鄉賢祠(各縣學同)
武進縣儒學在縣治東南宋咸淳初知府家鉉翁
即法濟圮寺改創宋末燬元附於郡學大歴間重
建明洪武五年知縣董尚拓舊基建禮殿講堂改
築櫺星門南向成化間知縣熊翀建東西樓尊經
閣嘉靖後知縣馬汝璋茹宗舜晏文輝羅華衮相
繼修理
國朝順治十四年邑人楊廷鑑等重修康熙八年教諭
王琰重修二十三年知府祖進朝重修殿廡二十
九年教諭崔學古捐貲續修雍正四年武進分置
陽湖縣以教諭專理武進學事
陽湖縣儒學與武進共學以武進訓導理陽湖學
事
無錫縣儒學在縣治南西水關内宋嘉祐間知縣
張詵創建元初教諭虞薦發重建明洪武十八年
知縣袁大興修建堂齋成化間同知謝廷桂盡撤
舊學而新之
國朝康熙九年知縣吴興祚重塑
聖像二十四年知府祖進朝重建
大成殿三十三年知府于琨修正殿兩廡戟門雍
正四年無錫分置金匱縣以教諭專理無錫學事
(附)明徐有貞無錫學先賢祠記(古者學宫之有事則釋奠於其國之)
(先師今學校之祀先賢盖由斯義以起禮也然而其祀事有興舉與否則繫乎其人錫山儒學之祠)
(創自宋季中祀龜山先生文靖楊公中立而以玉泉先生宗丞喻公子才遂初先生文簡尤公延之)
(小山先生肅簡李公元德實齋先生文忠蔣公良貴配歴元至國初而中廢至是同知郡事河中謝)
(君時芳乃復興之使來請記其事夫文運之所在即天運之所在初二程之學乎周子也宋運方盛)
(於北吾道亦從而北及楊氏之學乎程子也宋運將徂於南吾道亦從而南此其所關係也大矣豈)
(偶然哉自龜山傳之豫章羅氏豫章傳之延平李氏延平傳之考亭朱子考亭因是而集大成則斯)
(道之有傳於今也實自龜山始揆其始雖天下之學祠焉可也獨錫山哉然中立寓錫山十有八年)
(之久是猶錫山之人也矧錫山之人之學道也亦自中立始喻氏來自南昌尤氏來自閩粤而並家)
(錫山延之學乎子才子才學乎中立所謂見而知之者李與蔣固皆錫山人也生喻尤之後而學則)
(肩焉所謂聞而知之者其傳雖弗如考亭之盛而其人與學之正盖無異焉若乃中立力斥安石熙)
(豐更張之邪說子才力贊鼎浚炎興恢復之正論延之力陳道學之為是以釋孝宗之疑元德力辯)
(汝愚之為忠以祛寧宗之蔽良貴力抑彌遠之惡而揚德秀了翁之善以啓理宗之明是皆有功於)
(其國有功於吾道當時雖不能盡用其言然天下後世之公論不可沒也繇是而並祠于學又豈過)
(哉)
金匱縣儒學與無錫共學以無錫訓導理金匱學
事
江隂縣儒學在縣治西南即宋江隂軍學熙豐以
前僅以廟祀
先聖學者肄業其中崇寧間大闢黌宇紹興五年知
軍王棠更新之乾通紹定中知軍徐蕆顔耆仲相
繼修葺元末燬於兵明初江隂侯吴良即舊址立
學知縣吴志遠重修宣德間侍郎周忱重建
大成殿及兩廡戟門後知縣周斌黃傳劉綋岳凌霄
相繼修葺
國朝順治間提學石申張能鱗修之康熙十三年知縣
何爾彬龔之怡教諭宗章埈重修二十六年知縣
陸次雲重修(附)明陳芝英江隂學鄉賢說(鄉有賢則祀之)
(非賢不祀也江邑祀鄉賢者前有延陵季子後有李忠毅繆文貞兩公而其賢也著矣而其祀也確)
(矣故謂江邑之崇祀無訛無濫或觀於此而得之也先是宋蔣待制靜明孫司業作俱在祀典弘治)
(中知縣黃傅考論黜焉蔣以徽宗朝進瑞烏頌故孫以荅性難說微偏故論者謂以兩先生之賢而)
(一眚之不容如此則蘋蘩藴藻之馨香洵非無德而能幾此也今世無黃侯耳有黃侯其存焉者寡)
(矣此歐陽郡公别有先賢祠之剏而以為牛驥同槽祀之適以黷之也)
宜興縣儒學在縣治西南舊在縣治東南宋景德
四年建皇祐初徙南興門外紹興五年增修(附)朱
熹記(紹興五年十二月宜興縣新修學成明年知縣事承議郎括蒼高君商老以書來請記而)
(其學之師生廸功郎孫庭詢貢士邵機等數十人又疏其事以來告曰吾邑之學久廢不治自今明)
(府之來即有意焉而縣貧不能遽給以其費乃稍葺其所甚敝亟補其所甚闕且籍閒田五千畝以)
(豐其廩斥長橋僦金七十餘萬以附益之為置師弟子員課試如法而又日往游焉躬為講說開之)
(以道德性命之旨博之以詩書禮樂之文使其知士之所以學盖有卓然科舉文字之外者於是縣)
(人學子知所向慕至於里居士大夫之賢者亦攜子弟來聽席下無不更相告語相勉勵而自恨其)
(聞之之晚也退而相與出捐金齎以佐其役合公私之力得錢幾七百萬而學内外煥然一新堂涂)
(門廡靡不嚴備象設禮樂皆應圖法盖高君之於是學非獨其經理興築之緒為可書而其所以教)
(者則非今世之為吏者所能及邑之人才風俗實有賴焉幸夫子悉書以告來者於無窮則諸生之)
(望也子頃得識高君於會稽而知其賢今乃聞其政教之施於今者又有成效如此固已樂為之書)
(矣而其邑之父兄子弟能率高君之教而有所興起皆知從事於古人為巳之學而不汲汲乎誇多)
(鬭靡之習以追時好以取世資則又子所深歎而尤樂取以告人者也乃為悉記其語使後之君子)
(有考焉抑高君之於此邑嘗新其社稷之位而并兆風雲雷雨師於其側以嚴祀事穿故瀆疏積水)
(以防旱澇作社倉儲羡粟以備凶荒其所以事神治民之類能行其所學而皆出於至誠懇惻之意)
(是以言出而人信從之盖不止於講說之間然後以言教也嗚呼賢矣哉)元至正間燬
於兵明洪武初知縣謝德清移置今地正統間知
縣鄒旦買民地以擴之成化間知縣沈振重修嘉
靖初知縣何棟建尊經閣後知縣丁謹方逢時相
繼增修萬歷十六年知縣陳遴瑋復建堂舍
國朝順治十七年教諭丁允齡募修康熙十五年教諭
顧智募修二十年知縣李先榮重修雍正四年宜
興分置荆溪縣以教諭專理宜興學事
荆溪縣儒學與宜興共學以宜興訓導專理荆溪
學事
靖江縣儒學在縣治西南明成化八年知縣張汝
華建正德嘉靖間知縣周竒健殷雲霄易榦增修
知縣趙應旟引泮池作九曲勢與南市河通泮南
作崇墉高三丈廣倍之崇禎初知縣唐堯俞移崇
墉於市河之南十年知縣陳函輝重修
文廟
國朝康熙七年知縣鄭重增修
鎮江府
鎮江府儒學在府治東南宋太平興國八年知府
柳開創建於朱方門内寳元初范仲淹守郡乃拓
而新之元祐宣和間知府林希毛友相繼修葺紹
興九年燬於火知府程邁復營治劉子羽繼之大
為興復元至正間修葺明初改建於定波門内景
泰中知府張巖以學地卑隘復改建於縣治之東
同知俞端竟其役建明倫堂及四齋於山之西廟
廡堂齋橋門號舍厨庫射圃悉備大順元年知府
林鶚建尊經閣泮池石梁成化間知府熊祐重建
學門弘治中知府鄭傑作會講樓嘉靖十年制增
啓聖祠建敬一亭貯六箴碑各縣如之四十二年
知府秦淦於學之正南因岡增土名曰對山隆慶
萬歷間知府胡維新鍾庚陽吴撝謙王應麟先後
修理天啓五年
文廟燬廵按御史陸某捐貲重建(附)吴寬重修府學
記(鎮江府之有學自宋歴元在府治之南國朝景泰間知府張侯以其地勢卑隘始東遷之至今)
(五十年矣而頽壊已甚未有能修之者今兹鄭侯傑自大理寺丞來好文重士始謀以修學事移於)
(廵撫都御史四明朱公公曰吾奉天子命以養民財固所當惜然以學校概視是不知務者即報使)
(舉行侯又得承仕郎曹貴委之董其事貴勤敏而公財不妄費功成規制宏美觀者稱歎於是教授)
(董宗道等具修學始末來請文刻石盖學之設古制也自三代以至今日上下數千年其間未有能)
(廢之者以聖賢之道不可廢而道明於此也然所以明於此者非明於學校之地明於游學校之人)
(則其人之寄亦重矣哉孟子曰君子不下帶而道存焉故廟而祀之洋洋乎如在其上如在其左右)
(者非夫人也聖賢也聖賢者道之所在也誦其言求其道用於鄉使習俗丕變於一時用於世使德)
(業大行於百世然後稱乎游於此者此固朝廷崇儒之美意而有司之所奉行而不敢廢者也彼科)
(第云者特假之以致吾身之階耳果足以為士子望哉故因記學之成而及之)周洪謨禮
器樂器記(聖朝兩京國子監及天下郡縣皆廟祀孔子其肖像冕十二旒衣十二章祭器)
(十籩十豆樂舞六佾今命籩豆增為十二六佾增為八佾始用天子禮樂以其制通行天下歴代以)
(來尊崇孔子未有盛於今日者也然諸郡禮器則全而樂器則或未備惟鎮江府學禮樂器俱完禮)
(器千餘皆範銅為之乃元至正十二年總管李中教授黃鏞所鑄豆二百七十二其蓋數亦如之爵)
(一百三十九奠盤如爵之數簠一百二十其蓋一百一十六簋一百十九其蓋一百十五犧尊六象)
(尊六常尊三龍杓三搢花之瓶大小八爇香之爐大小十六盥洗盆三毛血盤二諸器既完惟籩皆)
(失舊常以豆之蓋代之今知府熊侯祐乃鑄銅為籩二百二十其蓋亦如其數竊惟古者祭器以竹)
(以木以陶但竹木者易剝陶者易損故代之銅而圖其堅久也子往歲為南監祭酒始謁廟釋菜而)
(見磁爵之缺者甚多不勝悚懼遂遣人赴饒州製補之夫以太學奉帝命以行禮者其器尚如此况)
(諸郡縣乎用銅雖非古制而李中輩所鑄歴三百餘年之久皆無少窳其視捖陶之剥損者則美惡)
(判矣樂器亦當時所制銅鐘二十一石磬十六琴十瑟四以及笙管柷敔之類靡不畢備熊侯與其)
(僚同知伍侯琇商搉以為前人所製固美恐其久而或忘乃寓書來求予筆諸石以防疎虞且約典)
(守者必嚴出納教授訓導但一秩滿者雖素不司管鑰必白於郡會諸師生審驗之而後去於戲誦)
(遺經以出身者感聖恩如天地且愧不能報稱於區區祭器儻不能守又何顔入禮殿乎雖然此禮)
(樂之器耳而行斯禮必本之敬奏斯樂必本之和故孔子嘗曰禮云禮云玉帛云乎哉樂云樂云鐘)
(鼓云乎哉異時承祀之頃肅肅雍雍儀節不爽音律克諧仰瞻聖賢之靈如在其上如在其左右則)
(必來格而歆享矣抑禮樂本之心體之身者豈但感乎神而已雖達之以道家國天下而無不理焉)
(則凡為治者其可不務禮樂之本而推之用乎)
國朝順治初明倫堂圮知府塗廓捐貲買楊一清御書
樓改建康熙十一年知府高得貴重修二十七年
知府王燕重修雍正七年知府毛德琦重修
崇聖祠名宦祠鄉賢祠(各縣學同)
丹徒縣儒學舊在縣治西宋崇寧以後圮附於郡
學紹興中知縣趙學老復建元延祐六年教授朱
天珍重建明洪武初以淮海書院併入正統間燬
廵撫周忱重建天順中知府姚堂鑿泮池設門廡
立儒林坊成化中廵撫牟奉建尊經閣弘治末知
府王存忠拓廟基建德配天地道貫古今二坊嘉
靖初提學御史蕭鳴鳳以廟學湫隘遷於夀邱山
南麓
國朝順治十三年知縣張晉倡修康熙八年教諭王天
璧談志相繼修葺二十一年知府高龍光於學後
累石築墻以護龍脉雍正七年知府毛德琦重修
丹陽縣儒學在縣治東宋慶歷間建建炎中燬紹
興時知縣吴芑重建乾道六年知縣陳玠撤而新
之寳祐初知縣胡夢高又新之元因之明洪武中
知縣鄭士源許子英董復昌潘綏相繼修葺後知
縣周志義包達陳誼先後增修弘治間知縣高謙
移櫺星門於泮池之南嘉靖六年知縣張鳳翀鑿
渠導湖水遶學宫南累土為案山隆慶三年同知
馬豸又開城西水竇引湖水遶之
國朝順治十七年知縣賀應旌重建尊經閣康熙十二
年教諭蔣士偉重修兩廡五十二年邑人潘鐸葛
任義殷聖莊共捐貲修正殿重建啓聖祠兩廡
櫺星門
金壇縣儒學在縣治東宋紹興初知縣李枀重建
元至元元年知縣于淵增修至正間燬於兵明洪
武初知縣蔡原臣重建建文四年知縣孫時撤兩
廡戟門而新之正統八年知縣劉訓撤明倫堂為
東齋因重建明倫堂成化嘉靖間知縣劉觀張賓
董相縣丞鄧繼曾相繼增修鑿泮池為三石梁萬
歷十一年知縣許弘綱重修三十二年知縣邵應
貞乂闢地新之
國朝順治十一年知縣趙介重修知縣宋&KR0581;踵成之康
熙九年知縣康萬寧教諭許允成增葺雍正四年
邑紳士募修教諭盧翀董其事
溧陽縣儒學在縣治東南宋淳化間知縣夏侯戩
建於縣西門外皇祐四年查宗閔徙於今地建炎
末撤屋為營紹興以後相繼修葺而齋廡堂殿始
備元陞為州學剏尊經閣後毁於兵明初知州林
慶復創建焉永樂十一年重修天順中燬明倫堂
獨存成化中知縣員賢漸次修復十五年知縣陳
福改明倫堂制度嘉靖間湯虺馬一龍增修
國朝康熙五年知縣徐一經重葺
文廟
淮安府
淮安府儒學在府治南門内宋景祐二年轉運使
魏廉建建炎間燬於兵嗣後屢建屢徙淳熙十年
知府王詗始仍故基重建嘉定八年知府應純之
大新學制元凡四加修治明洪武九年知府潘傑
重修正統七年知府楊理增修天順成化間知府
邱陵楊㫤先後增拓學地弘治六年知府徐鏞建
尊經閣官師廨舍俱備十七年廵撫張縉建興賢
毓秀二坊嘉靖十年制增啓聖祠建敬一亭貯六
箴碑各縣如之萬歷後知府陳文燭宋祖舜相繼
修治
國朝順治九年漕撫沈文奎重修康熙十八年總河靳
輔捐俸修理二十四年淮揚道高成美捐俸增修
雍正六年知府申程章修
大成殿十年教授黃施鍔修明倫堂
崇聖祠名宦祠鄉賢祠(各縣學同)
山陽縣儒學舊建於滿浦坊尉司地元至元間遷
於舊酒庫橋南至正時燬於兵明洪武初知縣羅
傳道改建於察院西景泰初塑四配十哲像成化
五年廵撫滕昭知府楊㫤復拓地建廟學制與府
略同弘治後知縣樂頀周好山黃日敬田孔陽相
繼修葺天啓四年知府宋祖舜知縣孫肇興重修
國朝康熙二十四年總漕徐旭齡知府高美修理櫺星
門雍正六年教諭王熙載復修九年分置阜寧縣
教諭訓導未分
阜寧縣儒學即廟灣鎮舊學以鹽城訓導理學事
鹽城縣儒學在縣治南宋紹興間知縣黃萬頃建
自宋至元凡三燬於兵明洪武初知縣陳天瑞重
建永樂景泰成化間相繼修治正德初知縣王明
徹重修嘉靖間知縣姜潤程□葉露新先後修葺
萬歷九年知縣楊瑞雲增修
國朝康熙十年教諭張星軺募修三十三年知縣武臯
修
聖殿兩廡四十八年知縣馬化蛟修文昌樓儀門五
十三年知縣盛弘邃修明倫堂雍正二年知縣于
本宏修文昌樓敬一亭七年知縣孫蔭孫修明倫
堂
清河縣儒學宋德祐初建於舊縣之西大清河口
景定元年河决縣遷治甘羅城學隨之元末燬明
洪武初知縣孔克勲改建於縣治東南小清河口
正統五年署縣事知州李信圭天順時知縣盧寧
修成化後提學陳選張縉以次修造知縣劉慧作
泮池而橋之正德中提學張璿建櫺星門講堂號
舍嘉靖間知縣吴宗吉加葺隆慶間知縣張惟誠
重修天啟元年河决學宫遂圮三年教諭高崇榖
遷於舊基西北數十步以遠河患漸次增造
國朝順治六年教諭閻補宸加修康熙十二年訓導朱
彝復修十七年知縣王登龍重建啓聖祠及兩廡
十八年增建尊經閣二十七年知縣管鉅培甬道
以達儀門三十年大修五十九年署縣事王三謙
重修尊經閣六十年知縣郎燦重修明倫堂雍正
九年署縣事戴昕重修
正殿
桃源縣儒學在縣治南元縣尹劉整建後燬於兵
明洪武初知縣汪仁重建正統景泰間知縣張端
趙紀增修弘治後知縣崔獻李廷鵬黃時康王敬
賓曹夔相繼修葺萬歷間知縣華存禮龔奭重修
國朝順治十四年知縣鄭牧民重修康熙七年圮十九
年知縣萬謙教諭史逸嗣訓導劉蕃募貲修建四
十九年知縣田養民重修
大成殿明倫堂兩廡雍正七年知縣眭文煥率紳士
重建
大成殿
安東縣儒學在縣治東南元至正間安東萬戶張
漢英始建後燬於兵明洪武三年知縣束贄重建
宣德七年典史栗整重修景泰初教諭葉瑾邑人
梁璧重修天啓三年教諭潘士謙重建正殿高
廣於舊制崇禎間知縣王敬承教諭史龍瑞重修
國朝順治初知縣劉聘加修康熙九年大水廟學頽廢
十一年訓導吴正名顧焻重修雍正四年運判張
涵邑人程鑾修正殿兩廡程俊孫朝宗捐修
崇聖祠明倫堂
揚州府
揚州府儒學在府治後儒林坊宋建明洪武中知
府周原福因舊規重建東有成賢坊西有育才坊
及蔵書樓射圃觀德亭頤貞堂玩易亭祭器庫文
昌樓並官廨正統間知府韓宏因藏書樓改建崇
文閣即今尊經閣也又建更衣采芹二亭天順成
化間御史張黼知府鄭岑先後修葺嘉靖四年燬
知府易瓚重建八年知府陶儼成之十年奉詔建
啓聖祠及敬一亭貯六箴碑各縣如之萬歷後知
府朱錦韓文鏡增修
國朝康熙十九年廵鹽御史郝浴知府崔華捐貲修理
教授秦鉅倫朱虹訓導丁德明先後踵成之二十
二年廵鹽御史裘充美復修文昌樓
崇聖祠名宦祠鄉賢祠(各州學同)
江都縣儒學在縣治北宋紹興十二年州守許中
建明洪武七年知縣朱啓重建宣德間知縣謝必
賢修正統三年運使嚴正建崇文閣成化間廵按
董韜知府鄭岑周源相繼創修學制大備嘉靖三
十一年知府吴桂芳重修三十八年商人黃煥建
文奎樓於學門内
國朝康熙九年教諭吴伯琮捐修十九年廵鹽御史郝
浴捐修二十二年教諭許維梴訓導汪和中畢其
工黌門外繚以周垣東西設圈門為玉帶巷雍正
四年知縣王元穉重建敬一亭九年江都分置甘
泉縣以教諭專理江都學事
甘泉縣儒學與江都共學以江都訓導理甘泉學
事
儀徵縣儒學在縣治東宋慶歷四年始建州學於
城西南隅後燬於兵紹興中知府張好古復建學
於城南元泰定間知州張震復新之明洪武初改
州學為縣學知縣劉文綱康彦民相繼修葺萬歷
十三年知縣樊養鳳遷學官於資福寺仍寺前巨
浸為泮池引淮水入泮跨以石梁規模畢備
國朝順治九年同知李淮重修
文廟康熙五年教諭舒文燦倡修二十八年知縣馬
章玉重修四十六年廵鹽御史曹寅重修明倫堂
(附)朱彝尊記(古之造士立學士之志於道者必於鄉校事其師記曰禮聞來學不聞往)
(教當其盛時無小無大從公于邁及其廢則曰縱我不往子寧不來而又繼之曰一日不見如三月)
(兮是故博習者必親師論學者必取友學者有失教者知之長其善而救其失藏焉修焉息焉游焉)
(安於所居之地夫然後師嚴道尊民知敬學也已學之制非一虞庠上下夏序東西殷膠左右周保)
(傅所記為學有五漢立三雍晉興兩學至於唐分學為七三品以上子孫國子學教之五品以上子)
(孫太學教之曰廣文以領國子生之業進士者曰四門以授七品之子及庶人之俊異子弟律學以)
(講律令格式書學以考篆籀分隸真草章行算學以明億兆京垓秭壤溝澗正載斯成德達材各有)
(其選教之亦多術矣自宋而後雖於州郡縣學之外兼設山長然書數之學輟勿講科目之繁既省)
(士子分治五經專習四子家各有師不必問業於鄉校而儀徵縣治當江介之衝舊為江淮發運之)
(所邦人多鹽筴之利其子弟注籍於學束脩之禮通名於校官歲一再至而已戟門之欹傾泮水之)
(淟濁文廟之瀸漏講堂黌舍之榛蕪守土司教者苐有坐愁行歎已焉通政使司廵視兩淮鹽課監)
(察御史曹公恤商以仁待士以禮每因秤掣至縣布寬大之條舳艫銜接枻鼓榜歌於是公年五十)
(矣商綱亭戶咸思進酒於公醵白金二十鎰稱夀公却之再三適公乘幰過市遮馬拒輪以請公乃)
(召汪訓導榖詒語之曰縣學之不修久矣吾無私財以鳩工也曷若以衆所率之錢新多士肄業之)
(地庶幾邑子享人爵之報乎於焉衆皆悦頌公之無私而克廣德心也歲之某月誕治泮宫工匠陶)
(旊各程其材自西徂束百廢具舉由是諸生問業有所來親其師人知敬學爾乃伐石以志重修之)
(歲月曹公名寅字子清一字荔軒滿州人)五十一年教諭盛安文重修
啓聖祠五十三年許彪重建尊經閣於舊址五十
六年知縣陸師重修
高郵州儒學在州治東宋至和二年知軍事邵必
始建開禧中知府林伯成撤而廣之元燬於兵明
洪武初知州黃克明因舊址重建十七年同知彭
蠡重修天順四年義民周全又大修弘治後知州
程憲趙來亨范惟恭相繼修葺
國朝順治十四年知州吴之俊學正詹尹吉重修康熙
二十年知州李培茂修正殿四十年學正吴諶
重修四十三年監生陳朝佐捐田三百畝於學四
十七年學正鄧紹煥鬻田以竣工雍正二年知州
張德盛重修
興化縣儒學在縣治西南宋天聖中知縣范仲淹
建元末燬於兵明洪武三年知縣徐士誠改建今
地嘉靖三十七年知縣程鳴伊重修
國朝康熙十一年知縣程起鵬修二十三年知縣張可
立修六十一年教諭阮無忝重修署縣事王慎捐
貲襄其成
寳應縣儒學在縣治南宋嘉定間知縣賈涉建元
末燬於兵明洪武初知縣王驥即故址修復嘉靖
後知縣李瓚陳可大韓介耿隨龍相繼修葺益增
廓之
國朝順治十四年邑人朱爾遠胡克濟等募修
泰州儒學在州治東南唐置吴州始建學宋紹興
中州守王揚英作宣聖廟於城東隅即廟建學
元燬於兵明洪武初知州張遇林即故址建永樂
後知州劉景文蕭旭相繼修葺正統間知州黃性
重修成化二十年知州彭福拓東南故址移建學
門植華表二左文雅右儒林弘治後知州謝傑朱
登益增修萬歷間撫院李三才檄江防同知攝州
事李仙品修學濬河規制大備
國朝因之
徐州府
徐州府儒學在城東北隅去府治百步舊在東南
隅元至正時燬於兵明洪武三年知州文景宗重
建於府東北隅宣德景泰間知州楊祕宋誠增修
天順六年知州王叙拓而大之重建廟廡易櫺星
門以石成化十年知州陳廷璉建明倫堂正德初
副使柳尚義增置齋房號舍嘉靖十年制增啓聖
祠建敬一亭貯六箴碑各縣如之十三年知州魏
頌重修後河決學基成沼隆慶間知州章世貞白
於總河翁大立以永福倉址改建其後知州劉順
之副使馮敏功畢其工漸復圮壊萬歴四十四年
副使袁應泰移建左衛舊址天啓初河決水繞學
宫外崇禎間文廟災兵道何騰蛟遷建於東察
院
國朝順治七年兵道胡廷佐倡修知州余志明學正譚
學凖訓導蔡尚廉踵成之康熙二十一年淮徐道
劉元勲知州臧興祖遷建於府治之東州紳士張
膽董成之四十一年知州佟國弼重修五十六年
知州姜焯增修廟學規制始備雍正十一年州陞
為府以州學為府儒學
崇聖祠名宦祠鄉賢祠(各州縣學同)
銅山縣儒學與府共學以府訓導理銅山學事
蕭縣儒學在縣治西南隅宋舊址在西北隅紹聖
間徙置城東後為河水衝齧元至正間縣尹耶律
廷瑞卜建於河西元末燬明洪武初主簿劉瑜重
建正統十三年知縣柳新改造
文廟正德十六年廵按御史甯欽移建於華嚴寺東
嶽觀之地萬歴五年河決廟毁知縣伍維翰遷建
於縣治之東四十六年知縣蕭學儼復遷於縣治
之西南即今地
國朝順治五年知縣祖永勲修而新之康熙四十九年
知縣徐大生重修
碭山縣儒學舊在縣治西北唐貞觀四年建宋元
祐間邑人王惠捐貲遷東北隅元大德十一年縣
尹楊泰移建於漢高祖廟故址明永樂四年知縣
郝玘重建正統五年知縣杜釗增修嘉靖四十一
年河決學圮隆慶間知縣戴偉王廷卿相繼修建
萬歴間知縣尚誠以其地洿下又易西華池北三
十六年知縣熊應祥改遷今址
國朝順治十四年知縣曾為履捐修康熙二十一年邑
人陳鼎新重修六十一年知縣王晉重修
豐縣儒學舊在縣治東金末燬元至正間縣尹郭
瑄重建尋又燬於兵明洪武六年知縣曾本重建
宣德後知縣闕膺張昇鄺頤相繼修葺旋因水圮
正德十五年知縣裴爵復建嘉靖五年又沒於水
二十一年知縣李崇信創建於新縣治之東三十
一年知縣徐&KR1396;復建於舊縣治之西北三十九年
知縣胡義心又改建縣治東南
國朝順治二年知縣顔玿教諭陳彝訓導江能容大修
制度畢備康熙三十五年知縣李振教諭黃師晟
重修拓東西基各數武雍正五年知縣魏學謐重
修
沛縣儒學舊在河東泗亭坊宋靖康中燬金大定
間徙建河西元至正間復燬明洪武初知縣黃忠
信重建永樂間知縣常瓘李舉賢增葺嘉靖八年
河決學圮知縣王治易龍泉寺址改建四十四年
再圮於水隆慶三年知縣白經改建明倫堂兩廡
徙啓聖祠於廟東萬歴二年知縣劉順之捐修二
十四年立作聖成材二坊
國朝康熙二十九年邑人募輸重建各祠
邳州儒學在州治東南創自宋興隆間元末燬明
初判官裴珏重建成化間判官曹卿改建弘治間
知州李文聰修葺嘉靖後知州高巖王德廣馬京
踵修之
國朝順治十年學正蔣曜孫大經復加修建康熙七年
學圮十八年管河同知蘇嵋知州李纘宗與學正
胡圭訓導許來惠改建於南隄之東先營廟殿二
十年落成二十四年大水學正孟安世訓導許來
惠隄障獲全二十六年知州孫居湜倡捐修造
宿遷縣儒學舊在縣治東南元至正二十八年縣
尹張彬創址元貞初縣尹蕭世榮成之元末兵燬
明洪武二年縣丞方鐸重建永樂正統間歴有修
葺成化五年提學御史謝選撤新之嘉靖末圮知
縣陳嘉道重修萬歴五年復為河水衝齧知縣喻
文偉改建於縣治之左
睢寧縣儒學在縣治東南元至元初知縣王榮祖
始建元末燬於兵明洪武六年知縣葉見泰教諭
林德乾重建宣德末知縣衛鏞景泰初知縣張竚
正德間知縣黃守濂劉景沂各增修嘉靖後知縣
喬鎮徐密相繼修葺明季水圮
國朝順治四年知縣殷岳建正殿兩廡明倫堂八年
知縣魏翰建櫺星門戟門康熙元年知縣馮(缺)麒
建啓聖祠興賢育才二坊學制大備四年知縣石
玫建青雲亭二十五年知縣謝乃實修三十七
年知縣章之瑶教諭李嶫瑞重修
太倉州
太倉州儒學在州治西南明正統間廵撫侍郎周
忱即水軍都萬戶府第始建衛學弘治十年置州
知州李端即衛學改州學築道山嘉靖九年知州
陳璜建尊經閣十年制增啓聖祠建敬一亭貯六
箴碑各縣如之萬歴間知州丁永祚陳騰鳳相繼
修葺
國朝順治十七年知州吕時興重建尊經閣康熙二十
三年學正李煜修正殿三十九年知州茹之增
修兩廡及戟門五十年訓導曹培源重修雍正四
年太倉州分設鎮洋縣以學正專理太倉州學事
崇聖祠名宦祠鄉賢祠(各縣學同)
鎮洋縣儒學與太倉州共學以太倉州訓導理鎮
洋學事
崇明縣儒學在縣治濠外東南隅宋嘉熙間嘗立
書堂元始建州學至正間改遷明洪武初改為縣
學正統成化間制度漸備嘉靖二十九年築平沙
土城乃卜遷學三十年兵備道熊桴改遷於東街
營建如初萬歴六年知縣何懋官又改遷於東南
小教場十六年築長沙磚城知縣李大經又遷學
於縣治東南天啓二年知縣唐世涵始遷今地
國朝順治十五年知縣陳慎修葺康熙三年總鎮張大
治知縣龔榜增修雍正五年知縣張文英重建文
昌閣
嘉定縣儒學在縣治南宋嘉定十二年知縣高衍
孫建元元貞二年陞州學明洪武二年復為縣學
天順四年知縣龍晉大修殿廡築土山於學南名
曰應奎成化間知縣洪冕白思明吴哲劉翔相繼
修治嘉靖十六年知縣李資坤增修萬歴十八年
知縣熊密夷土山之十七濬為潭名曰匯龍
國朝順治十二年知縣劉弘德教諭王彬修建祠閣堂
廨康熙六年知縣金敏修
聖殿重建兩廡二十二年知縣聞在上增修雍正四
年嘉定縣分置寳山縣以教諭專理嘉定學事
寳山縣儒學與嘉定共學以嘉定訓導理寳山學
事
海州
海州儒學在州治西唐貞觀四年創建元皇慶二
年知州魏榮重建元末燬明洪武二年知州陳德
輔重建弘治初知州趙廷珪大修後知州趙儒重
修嘉靖十年制增啓聖祠建敬一亭貯六箴碑各
縣如之三十一年知州鍾岳改建歲久漸圮
國朝康熙十四年學正武威遠重修
聖殿十八年訓導倪田玉重修櫺星門二十一年學
正吴植重修兩廡
崇聖祠名宦祠鄉賢祠(各縣學同)
贛榆縣儒學舊在縣治東元燬於兵明洪武四年
縣丞莫從敬遷於縣治東南正統三年知縣郭文
中重修成化十四年知縣王舉重修嘉靖二十五
年揚州推官符允中海州知州鍾岳捐貲修葺萬
歴間知縣樊兆程徐應元相繼增修明季燬於兵
國朝順治八年知縣穆爾謨教諭劉思問重建十三年
邑人董宗鼎重建門廡康熙七年圮訓導章憲捐
募修建十一年知縣俞廷瑞訓導章憲捐募復修
兩廡
沐陽縣儒學在縣治南洪武三年知縣馮益創建
正德間燬知縣易瓚重作廟廡橋門庖庫堂齋號
舍皆備嘉靖四年知縣蔣賜遷於縣治東萬歴三
十三年教諭蕭鳴盛復遷城南故址
國朝順治十年知縣王國泰增設奎星樓康熙三年知
縣梁文煥增修七年學圮十二年知縣張竒抱重
加修理(附)胡簡敬重修儒學記(吾沐密爾東省泗水嶧山之間循車)
(轍馬跡而覽其盛者往返祗旬日耳去聖人之居若此之近瞻其宫闕之巍峩禮樂之隆備車服俎)
(豆之矞煌宜有所觀感而興起是以吾沐學制雖經遷改仍復故基考前者之經營其規橅結構亦)
(差堪與鄒魯相望也自康熙七年地震學宫惟聖殿僅存其他堂廡羣祠以及數仞之牆皆蕩為飛)
(塵碎礫致殿階之下雜園蔬而溷芻牧無復有籓籬之隔多士朔望揖父母師長之側不過露立須)
(臾循故事而散春秋奉祀亦無所謂麗牲之石省濯之房寥寥籩爵數器以一簣出納之及行鄉飲)
(酒禮主賓僎介草率拱揖於覆茆架木之下如此者已多歴年所三韓張侯以癸丑春莅任首謁先)
(師廟乃慨然集師儒多士謀之謂是一邑首善地奈何聽其荒落至此願捐俸以為之先都人士其)
(多方贊成之於是鳩工庀材經營伊始即為久遠之謀亦似有神馬思車周廻於泗水嶧山之間審)
(其差等而著為心畫者既成功爰集鄉之博士弟子進而告之曰侯之為此豈特為崇廟貌侑神饗)
(哉深望肄業有地以聖人所求乎已者求之多士爾侯且月給薪廪豐酒膳擬闈中題以校士躬)
(為品題即士子之工制業取科名又未嘗不於侯是賴侯作人之功其可忘諸侯三韓人名竒抱號)
(藏錦由貢士初任沐陽縣知縣)
通州
通州儒學在州治東宋太平興國五年知州曾環
始建於城東一里許乾興元年知州王隨遷學於
東門内大觀間燬於兵紹興間判官方雲翼復建
於舊址淳熙間又燬咸淳中知州馮弼重建元至
正間將軍張弘綱建
大成殿明洪武三年知州熊春增修正統九年郡人
僉事陳敏千戶陳瑄重修成化弘治間歴加修葺
嘉靖十年制增啓聖祠建敬一亭貯六箴碑各縣
如之三十二年廵鹽御史黃國用命知州游天庭
重建尊經閣
國朝順治二年知州唐虞泰重修康熙二年知州畢際
有重修泮宫坊九年知州王廷機增修雍正二年
知州白映棠重修五年知州李世喬捐修明倫堂
舊有海門縣明嘉靖二十四年知縣江執創建儒
學於縣治東今為海湖所齧城圮裁縣歸通州改
為海門鄉學省
崇聖祠名宦祠鄉賢祠(各縣學同)
泰興縣儒學在縣治東宋紹興間建元季燬於兵
明洪武二年知縣李秉直重建後漸增修正德間
知縣鄭浙鼎新之嘉靖後知縣朱箎許希孟朱南
雍高桂陳繼疇相繼修葺拓泮池增櫺星門石柱
二曰江漢秋陽鑿大池曰鯤化池甃以石崇禎間
導河入泮前鯤化池
國朝康熙十二年邑人御史李振宜捐修二十五年教
諭荆子邁濬池曰紺寒池築臺山上曰光霽臺
如臯縣儒學舊在縣治東北南唐保大十年建宋
紹興初遷於縣治西南元末兵燬明洪武三年知
縣謝得珉創建嘉靖十九年知縣黎堯勲移建縣
治東南萬歴後圮於風潮知縣鄭人逵修造始築
宫牆易土以磚後知縣陳煥張星李廷材熊奮渭
李衷純相繼修葺
國朝順治十四年知縣崔鳳賓重修康熙十年知縣趙
弘化重修貢生蘇世威董其役雍正十年知縣彭
履仁教諭丁弘遠訓導慶翽重修
江南通志卷八十八
