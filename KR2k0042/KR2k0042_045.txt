欽定四庫全書
江南通志卷四十六
輿地志
寺觀(四太淮揚徐三府海通三州)
淮安府
報恩光孝寺在府治東數十武祥輝觀舊基也宋
虎岩伏禪師創建崇寧六年賜萬壽禪寺額
開元寺在府治唐開元五年賜額寺内有枸把井
聞思寺即舊大悲院在府西湖嘴宋建
國朝康熙四十四年
聖祖仁皇帝南廵
勅改今名
湛真寺即紹隆寺在府西淮北里康熙四十四年
勅改今額
龍興寺在府治西北清風門内晉大興二年創建
觀音寺在府治東百步宋淳祐年建
臺山寺在府治北宋崇寧四年建
地藏寺即十王堂在府治西大聖橋西唐咸平年
建
景慧寺在府城西北二十餘里鉢池山有古勅賜
額
千佛寺舊名崇恩千佛寺在府城西南隅
開佛寺在府治西南市橋内宋延祐四年建
水陸寺在府治西北大軍倉西宋嘉定五年建
圓明寺在府新城東北隅
圓通觀音寺又名接待寺在府新城内明宣德間
重建
普應寺在府清江浦西北去治西三十里明平江
伯陳瑄創建奉勅賜額
佑濟寺在府城西北五里背堤面湖舊名湖心寺
亦曰十方禪院康熙四十四年
聖祖仁皇帝南廵
勅改名佑濟寺
觀音寺在清江浦有毘盧閣
華嚴寺原在府治東北十里淮河北岸宋元豐年
建後遷淮河南劉伶臺前
誕登寺舊名洪福寺在府治西北三十里宋淳祐
年建康熙四十四年
聖祖仁皇帝南廵
賜額誕登寺
廣福寺在府新城西門外竹巷口
永福寺在府西湖中明建
通源寺在府治西十里窰溝舊為大悲庵宋時建
淨名寺在府治北二十里宋元豐年建
壽安寺在府馬邏鄉去治六十里宋宣和年間創
建
上生寺在府治南七十里白馬湖古刹也明正統
間重建
覺津寺舊名檀度寺在府清江浦明宋綂殷有記
國朝康熙四十四年
聖祖仁皇帝南廵
勅改覺津寺
永寧寺在鹽城縣治北一百武唐武德三年建
彌陀寺在鹽城縣治西十八里
淨居寺在鹽城縣治西南八十里
興國寺在清河縣治東南半里許元皇慶間建賜
名
興國寺在桃源縣治西半里許宋時創建
能仁寺舊名承天寺去安東縣治里許宋祥符間
賜額曰能仁塔曰妙通
章化寺在安東縣治東二里
玄妙觀在府城西唐白鶴舊址
祥輝觀在鹽城縣治西北半里
祐聖觀在鹽城縣伍祐場
三茅觀在鹽城縣岡門鎮北去縣十八里一井水
甚甘大旱不竭
上真觀在清河縣治東半里許宋建
上真觀在安東縣治東北一里許為徐依稀修道
之所
三元宮在運河北
杯渡菴在清江浦
棲蘆菴原名宅蘆菴在清江浦運河南岸康熙四
十四年
勅改今額
兜率院在鹽城縣
國朝康熙五年建
勅賜為兜率寺
揚州府
天寧寺在新城拱辰門外東晉時為謝太傅安别
墅義熙十四年有梵僧佛䭾跋陁羅尊者譯華嚴
經於此時右衛將軍褚叔度特往建業請於謝司
空琰求太傅别墅建寺焉名謝司空寺後名屢易
宋政和三年改今名康熙二十三年以來
聖祖南廵屢經臨幸
御書匾額五一蕭閒一皓月禪心一寄懷蘭竹一般若妙
源一淨因
御賜禪心澄水月法鼓聚魚龍珠林春日永碧溆好風多
二聯詩四首(恭紀首卷)
法雲寺在府大東門外兩淮運司治之南晉鎮西
將軍謝仁祖宅也舊有雙檜
梵行寺在府東北邵伯鎮晉寧康三年建明初遷
寺於本鎮惠政橋西
旌忠寺在府治東南文選樓遺址也陳大建間為
寂照院宋咸淳間賜今名
大明寺在府西北五里古栖靈寺也寺枕蜀岡舊
有寶塔康熙二十三年以來
聖祖南廵
御書匾額五一怡情一澄曠一平山堂一賢守清風一第
五泉
救生寺在府東五里第二港隋大業四年建
法華寺在府東北邵伯鎮一名來鶴寺隋大業三
年建周世宗征淮南駐蹕於此置法華禪院宋開
寶中賜額為寺寺有銅鐘重千餘觔僧子惠募金
所鑄蘇軾有鐘銘
禪智寺即上方寺在府北五里蜀岡一名竹西寺
天朗氣清南徐諸山蒼然在襟袖間寺有石刻吳
道子畫寳誌公像李白作讚顔真卿書謂之三絶
碑又有蘇軾李孝博詩石刻寺側有蜀井按劉長
卿懷演如上人詩序云寺即上人所建明魏尚書
驥碑又云煬帝嘗夢夜遊兜率天宮聽彌勒佛說
法既寤遂以離宫施為寺二說不同並存以俟參
考
山光寺在府灣頭鎮前臨漕河隋煬帝以宫為寺
名山光宋天禧四年改曰勝果寺僧請山光舊額
更建於府東南第三港沙河岸側
梵覺寺舊名興教寺在府城蕃釐觀之南宋淳化
間建康熙三十八年
御書西來法三字額四十四年又
賜梵覺禪寺額
甘泉寺在府西甘泉山唐開成間移慧照舊額於
此一名慧照寺
惠照寺在府北三里大儀鄉唐景龍間建
寶勝寺在府南楊子橋唐貞觀間建後為江水坍
没遷於城東三里
天王寺太平寺並在府南揚子橋俱唐貞觀年建
大聖寺在府東北三十里唐高宗時建
開元寺在府城東五十里唐時建
國朝順治十八年遷寺於傅李橋
萬佛寺在府仙女廟北康熙三十八年
御書雲門雪竇四字額
善覺寺在府挹江門外官河南舊名華藏菴康熙
二十八年
御賜今額
南來觀音寺在府通濟門内西南隅
慈雲寺在江都縣東鄉宜陵鎮康熙三十八年
勅賜慈雲二字額
寶坊寺在儀徵縣東門外運河邊即五臺庵也康
熙四十二年
聖祖仁皇帝勅改今額又
御賜金剛經一卷藥師經一卷
天寧萬壽寺在儀徵縣東南澄江橋西唐景龍三
年建宋蘇子瞻嘗於此寫經紹興中更今名
乾明寺唐為大雲請雨寺宋改今名
資福寺在儀徵縣東宋大中祥符元年建即儒學
舊址
崇因永慶寺在儀徵縣北五里宋靖康初為功德
院明洪武間重建名北山寺
禪惠寺在儀徵縣北二十里漢廣陵太守陳登建
舊名鼉淙宋治平中更今名
梵天寺在儀徵縣西方山上梁天監中梵僧建號
興雲寺宋治平中賜今額
禪證寺在儀徵縣横山梁天監中建世傳昭明讀
書堂唐咸通中僧神堅以堂為太子院
法雲寺在儀徵縣胥浦之西唐景雲間建名慶雲
寺宋改今額
水月寺在儀徵縣蛾眉山松柏萬株地最幽勝
地藏寺在儀徵縣新城汊河北宋建炎間建
山光寺在儀徵縣東南十五里宋淳祐間建
隆覺寺在儀徵縣東三十里朴樹灣運河北宋淳
祐間建
天王寺在高郵州治北新城遐觀橋東宋淳熙間
建寺有吳道子觀音像盗竊去渡江病作復送還
承天大梵寺在高郵州治北新城元至元間建
光福寺在高郵州東三垜鎮宋淳熙間建
安樂寺在高郵州東九十里臨澤鎮
光孝寺在高郵州舊城有斷塔為唐舉直禪師所
建
華嚴寺在高郵州南三里焦里村宋淳熙間建
永興寺在高郵州北六十里界首鎮宋建
羅漢寺在高郵州北九十里
河院寺在高郵州西南武安湖濱舊傳湖旁常有
光夜燭天居民掘之得一石上鐫河院寺三字自
後不復有光因醵金建寺焉
悟空寺在高郵州治西六十里新安村神居山宋
初建
醴泉寺在高郵州城西南因有醴泉故名
定慈寺在興化縣治西唐開元間建
東廣福寺在興化縣治東北唐元和間建
西寶嚴寺在興化縣治西唐大順間建
時思寺在興化縣治東門外宋慶歷間建
木塔寺在興化縣治東六十里唐長慶間建有古
黃梅一株以花之東西盛衰兆上下河田豐歉
地藏寺在興化縣南門外
崇福寺在興化縣東七十里唐太和間建
乾明寺在興化縣北宋乾道間建
羅漢寺在興化縣東七十里唐元和間建
觀音寺在興化縣東北八十里
齊興寺在寶應縣治西八十里南唐保大四年建
宋乾德四年賜額内有梁武帝讀書臺
真如寺在寶應縣南一百步
觀音寺在寶應縣治西二十里
寧國寺在寶應縣治東唐貞觀十一年建
唐興寺在寧國寺西唐元和五年建
靈芝寺在寶應縣孝義鄉宋紹定間因產芝建
北山寺在泰州北門外康熙三十八年
聖祖仁皇帝賜法律禪三字額
三昧寺在泰州何□場康熙四十二年
聖祖仁皇帝賜慈濟禪寺四字額又
孤雲自往心同遠皓月當空性本圓對聯
萬壽報恩光孝寺在泰州治西晉義熙間覺禪師
建宋紹興八年賜今名
南山寺在泰州治南唐乾符年建宋建炎元年名
資福禪寺
開化寺在泰州城北二里即今北山寺唐大歷元
年建
西山報國寺在泰州西南舊名報國菴誌師從天
竺飛錫至此改建為寺
東山寺在泰州東門外舊名東山常樂教寺唐大
中間建
廣福教寺在泰州東海安鎮宋景定間建
景德寺在泰州北六十里茅山莊宋景德間建
岱嶽寺在泰州姜堰鎮宋至和年建
淨業禪寺在姜堰鎮舊名彌勒教院晉義熙間建
旌忠寺在泰州北六十里宋建炎間建
羅漢寺在泰州治北七十里宋景德間建
寶福寺在泰州東北七十里宋嘉定間建
蕃釐觀在府城大東門外即古后土祠漢成帝元
延二年建唐政和間賜蕃釐觀額舊有瓊花一株
一名瓊花觀相傳世無此種宋歐陽修守郡建無
雙亭
元帝觀在府小東門内元皇慶間建
明正觀在府東南隅壽安寺東元建
祐聖觀在府大東門外運司東圈門明洪武八年
建
天寶觀在郡南門外運河東明萬歷十六年建
儀真觀在儀徵縣西十里小山之麓宋時範四金
像於此
玄妙觀在高郵州南市橋東
白鶴觀在高郵州后土夫人廟
開元觀在興化縣署東唐開元間建
四聖觀在興化縣治東大街
玉虚觀在興化縣治南門
三清觀在興化縣治西門外
大隠觀在泰州治譙樓西南宋建炎間建
三祝菴在府新城運司巷東圈門明萬歷三十八
年建
九蓮巷在府南門外古渡橋東
國朝順治初建即古二分明月菴
龍光菴在甘泉縣北門外康熙三十八年
御書匾額三一曰龍光寺一曰存誠一曰香臺
西來菴在甘泉縣西門越城内康熙四十四年
御書慈雲二字額
天竺菴在甘泉縣鈔關門外運河西康熙三十八
年
御書鴈堂二字額
觀音菴在甘泉縣北門越城内康熙二十二年
御賜留雲二字額
般若菴在興化縣北窰莊極樂菴在興化縣西
門外
覺海寺舊名普善菴在泰州孫王莊康熙四十四
年
御賜覺海寺三字額
斗姥宮在府北門外紅橋東康熙四十六年
御書大智光三字額
天妃宮在府驛河東
國朝魏禧記(廣陵驛河之東有天妃元君廟歙人程君有容所特建也揚州古無祀天妃者相傳)
(明中葉閩估客泛海遇颶風舟落大洋衆飢渴欲死仰見空際有神女見知為天妃也羣泣拜而跡)
(之至絶島多竒花卉有鳥卵五色布散巖谷間衆拾而吞之得不死客曰是必有故相追尋一里許)
(得像石巖中與所見神女略同衆相率拜謝遂奉以登舟像質沉香脛拇骨節運動如生人像登舟)
(風作達故處後過廣陵舟忽重百人牽紼繂許邪助之膠不進乃以筵篿卜於神曰神其樂此乎許)
(之於是醵金造宮於䢴水之上嘉靖七年宮改𣙜部署移神像萬安宮樓側揚之人不知有天妃者)
(百六十餘年矣程君歙人而僑家廣陵娶婦十年始生子輒以痘殤其後二子痘復危程君夢神女)
(臨其家侍衛都盛如王后異香滿空庭宇生光明心意為天妃也夫婦叩首泣乞活二兒神命牽視)
(之歎曰不可活矣我將為汝定回關丁後當無恙且多男子程君哭而醒蓋天妃主江海兼攝痘事)
(及人祈子嗣甚靈應已二兒並殤年三十三更舉子凡七八人皆長大如神言程君念神大德無以)
(報一日過萬安宮見故像如夢中乃大驚將卜宫後址祀天妃其友閔君世璋曰不可萬安宮祀火)
(神而天妃水神也於生尅義不宜宜水次程君於是卜廣陵驛之河東廢地特建宮䢴臨䢴水漕運)
(鹽艖百貨之舟日夜過不絶而門而廡而殿而閣煌煌翼翼垣墉緻密庖湢潔清故像既飾復東木)
(附塗為冠裳朝天之儀巍然高博則皆程君所以報享於神者也按神閩之莆田人興化志載五代)
(閩王時都廵簡林公愿第六女殁而為神賜號天妃而藁城倪中天妃廟記則云神生宋元祐八年)
(一云太平興國四年神生有靈異幼通悟秘法豫知休咎比䈂不字能乘席渡海御雲以遊島嶼衆)
(呼為龍女雍熙四年上昇或云景德三年或云紹興乙丑八月六日聞空中樂聲氤氲有絳雲若乘)
(自天而下神乘之上昇是後常衣朱衣飛翻海上里人祀之數說者未知孰是然考宋世神凡十四)
(益封明永樂嘉靖間屢著神異晉封奉神而夫人遊江海及水旱疾疫每祈輒應若程君之事不一)
(而足則其為有功德於民而可列諸祀典無疑也揚䢴江雖小然去淮海近淮故有天妃閘凡濱海)
(之民與享神功揚之立廟固宜程君克舉曠祀功在不祧獨神語所謂回關丁者終不可曉世之博)
(雅君子必有能知者)
通真萬壽宮在儀徵縣東南十五里元大德間建
仙源萬壽宮在泰州東南本樂真觀梁大同元年
以樂子長故宅為觀在樂真橋唐大中間移建於
此
古木蘭禪院在江都縣治西即石塔禪寺唐乾元
中為木蘭院王播少孤貧客揚州木蘭院隨僧齋
粥僧厭苦之後播登第出鎮揚州題詩寺壁寺以
此著名
五百羅漢院在高郵州南三里焦里村宋建一名
華龍寺
常住院在高郵州東北九十里臨澤鎮宋淳熙間
建
龍珠禪院在興化縣東門外明僧元宗建
蘭亭院在寶應縣東南八十里王野鄉宋元祐中
建
蜆□院在寶應縣治東北四十里永寧鄉唐太和
八年建有塔高二丈餘
甫里院在寶應縣西南七十里侯村鄉唐天祐四
年建屹立湖中望之如孤嶼相傳水溢則寺浮
龍竿院在寶應縣東八十里三阿鄉唐名文殊院
僧德觀建大歷十年有竹成龍形改賜今額
徐州府
卧佛寺在府城東南隅中有卧佛像本古刹明洪
武間重建
開元寺在府城南里許中有鐵佛像亦名鐵佛寺
明洪武間重建
興化寺在府城南二里雲龍山陽俗名石佛寺明
時建
景福寺在呂梁洪金大定三年建
五級寺府城東北齊時建
清泉寺在府四鄉元至正三年建
七佛寺在府五鄉金陵集元至正初建
興明寺在府七鄉宋元祐元年建
大雲寺在府城北明洪武間重建
洞山寺府北桓山明天順間建
龍泉寺在府三鄉金大定三年建
開化寺府北門外康熙十四年重建
興臺寺在府五鄉唐時建
華嚴寺在蕭縣東門外古城厲壇東明正德十六
年徙舊縣萬歷初水没城遷復建此
騰雲寺在蕭縣都仁鄉唐太和元年建
瑞雲寺在蕭縣東南七十里黃桑谷唐時建
顯慶寺在蕭縣里仁鄉宋咸平元年建
積善寺在蕭縣紅亭鄉宋景祐三年建
壽聖寺在蕭縣南二十五里金大定間建
天門寺在蕭縣東南四十里山谷中元至元間建
龍泉寺在蕭縣東南六十里
白雲寺在蕭縣孝義鄉明洪武元年建
龍泉寺在沛縣運河東岸舊在南門外明萬歷間
遷此
興國寺在沛縣北四十里金大定間重建
祥國寺在沛縣東二十里明成化時建
汲冢寺在沛縣西二十五里
大安寺在沛縣西三十五里
隆興寺在沛縣北二十里
昭慶寺在沛縣東北三十五里高村
崇慶寺在沛縣東北四十里夏鎮
永寧寺在沛縣東北三十五里歡城集
興隆寺在沛縣北四十里廣度寺在沛縣夏鎮
明建
興教寺在豐縣東北隅本古刹明洪武間重建
永寧寺舊在豐縣治東北漢盧綰故宅也北齊曰
白塔寺隋曰道成寺唐曰重光寺宋大中祥符初
曰永寧寺建炎間遷縣東北隅
重福寺在豐縣田村保金大定元年建
華嚴寺在豐縣司馬保元至正元年建
福勝寺在豐縣苖成保元至正元年建
大聖寺在豐縣北四十里唐貞元間建
春臺寺在豐縣東南三十里
丁蘭寺在豐縣東北十二里
石甕寺在豐縣西南二十五里
安國寺豐縣西北四十里鯖鯸寺豐縣西北三
十里
永慶寺在碭山縣治西明永樂七年建萬佛琉璃
塔於寺前嘉靖十一年建千佛閣於後高與塔齊
定國寺在碭山縣馬昂社
興國寺在碭山縣渠城社元至元間建
南大覺寺在碭山縣渠城社元至正元年建
壽聖寺在碭山縣崇教坊金大定四年建
雲臺寺在碭山縣使莊社元至正二年建
龍興寺在邳州城東明洪武十七年遷此舊在沂
河西
白玉寺在邳州石羊埠元至正二年建
崇善禪寺邳州治南一里洪福寺邳州城北小
山
壽聖寺在宿遷縣舊治南元大德四年創
竹城寺在宿遷縣舊治東二十里明洪武二年建
興國寺在宿遷縣治東門内
洪福寺在宿遷縣治北瓦窰村一百里
崇寧寺在㫿寧縣治北明洪武十一年創建
宗善寺在㫿寧縣羊山明成化時建賜名宗善
普照寺在睢寧縣東北三十里
龍泉寺在睢寧縣黃山社龍泉山
鐵佛寺在睢寧縣劉家莊社
真武觀在府城東南隅明永樂初建
白雲觀在府治東
白鶴觀三清觀並在府治南
慶真觀在府治東南八仙觀在府治西南
瑞雲觀在府治西北玉虛觀在蕭縣南五
十里
乾明觀在蕭縣西南五十里
真武觀在蕭縣三仙臺南明萬歷七年建
真元觀在沛縣西北一里
長春觀在沛縣西二里
洞真觀在豐縣城内元至正六年建即曲豆勝境
有碑記
龍翔觀在豐縣東北隅明正綂間重建
長春觀在豐縣南七里
青華觀在碭山縣使莊社
金真觀在碭山縣北一里
昭惠觀在邳州治東南十里元至正間建
玉虛觀在宿遷縣北二里馬陵山明正德十四年
建
元真觀在睢寧縣北門内明洪武間建
斗姥宮在府城内西北隅康熙四十一年修建
聚仙宮在碭山縣市力寨元延祐元年建
洪福禪院在府城北一百十五里宋崇寧初建
龍興禪院在府寶峯山後金大定間建
功德禪院在府西北九十里元中綂初建
大士巖院在府城南雲龍山之隂康熙五十七年
建
法輪禪院在蕭縣西北三十里
福勝院在沛縣西北四十里灌城村唐時建
廣福禪院在沛縣東北十五里高村有金大定五
年碑
釋迦院在碭山縣東五十里宋時建
崇壽院在碭山縣東金大定間建
大覺院在碭山縣北四十五里
太倉州
海寧寺在州城西北武陵橋西梁天監中尼妙蓮
建菴宋建炎四年里人郝承直捨宅重建寺
隆福寺在州城西隅長春橋北舊在武陵橋梁天
監四年建稱報恩院宋大中祥符元年改今額明
洪武十三年改為鎮海衞十四年復建寺前有放
生池
普濟寺在州大南門外一里元至正間左丞朱清
建
淮雲寺在州小北門外二里元大德二年浙江提
舉顧信葬其父德建寺墓旁因先籍淮安故名
聖像寺在州陸河市吳僕射徐真捨宅建寺晉建
興二年得泛海二石佛因名
法輪寺在州北十六都雙鳳鎮東晉咸和六年支
遁掘地得二石龜化為鳳因建初賜額雙鳳宋祥
符元年改今名
崇恩寺在州東二十里梁天監二年建
廣安寺在州北鄉直塘市唐乾元初建名寶林寺
宋祥符元年改今額紹興六年建塔鑿地得甎有
長安三年瞿像寶塔字乃知唐武后時嘗建塔於
此
廣孝寺在州茜涇鎮唐咸通十四年建初名懷讓
宋大中祥符三年改今額
南廣寺在州南十里宋紹興三年朝奉大夫杜革
建元至正間重修賜額
興福寺在州大西門外元至元戊子建後廢為水
次倉明隆慶在東宮時賜復舊額重建舊有觀音
像元總管劉鸞塑
靈寶長壽寺在州東北沙頭鎮唐乾元初建
香林寺在州西北古塘灣
國朝順治初年僧永修即禪院舊址建大悲殿繼請林
野法嗣佛古行聞為住持又建大殿名香雲寺十
七年聞入都憩隆安寺值
世祖章皇帝臨幸注視久之問住持山曉此僧住何處曉
荅以太倉香雲寺
上云香雲不若香林好至康熙十二年三月知府寗雲鵬
遵易今額
崇應寺在州茜涇鎮宋景定間建
華嚴大保安寺在州茜涇鎮元至正己丑建
如意寺在州南門外元至元間建
奉聖寺在崇明縣東南隅東沙唐正元間僧道成
鑿井得甘泉因建
慈濟寺在崇明縣東南隅河泊所東宋淳祐二年
建今遷新城學宮左為祝釐習儀之所
興教寺舊在崇明縣張成港北唐光化二年終南
僧妙鞏夢神告曰東海起沙鄰逼吳楚宜建道場
因與徒數人遠來不逾年而寺成宋寶慶中僧皎
如見海逼遷於平等村明永樂中徙道安鄉萬歷
中徙南沙今又遷新河鎮西
壽安寺在崇明縣東五里享沙宋淳祐間有二僧
簪枯枿於東仁鄉枿復榮因建寺
寶慶寺在崇明縣南十五里原在舊縣治北宋寶
慶元年建元至正二十三年道士徐中理以觀址
瀕海遷置於此有文天祥海上瀛洲遺篆
圓通寺在嘉定縣洪星坊元至元間建(附)元趙孟
頫記(嘉定州在吳郡之東南百里形勢平夷早潮暮汐今古鬱然大報國圓通寺際州治之東)
(北相距咫尺開山沙門明了手鋤菑翳浩然有開拓之志經營既殷材力相稱廣堂邃宇宛若化城)
(大德己亥春杪奉璽書賜圓通為額至皇慶壬子造物欲大其規制一夕祝融卷入無何明年癸丑)
(奮志興修首定向方圬墁陶冶百爾咸臻延祐丙申復舉奉旨加賜妙明圓晤普濟佛心大禪師之)
(號三閱寒暑諸緣悉備重門突兀僧堂海湧鐘樓經閣飛跂雲端庖湢廩庾之嚴整廊廡寮舍之深)
(靚師資授受甲乙相承復建大吉祥皇慶寺於州治之北可二里命淨行沙門十六員歲修法華長)
(期繩繩觀室井井禪龕魚鼓燈香幻成淨土又建大資福壽寧尼寺於州治之東南隅六窗自虛纖)
(塵不到兩寺顛末具在别記奚材力之可臻必愿行而乃萃曉磬鳴而龍象集夜禪起而聲色空真)
(風扇有漏之塵覺花開無影之樹締構之功什既八九延祐己未建大佛寶閣九間於圓通寺後金)
(色光明照心奪目三寺贍衆之士厚薄悉書碑隂遠持事狀請記以文余聞佛書以道德為圓通寺)
(之圓通即道德所證之果也繼繼於百世之下者苟知道德之可從則圓通未嘗不久且大矣余何)
(言哉)
資善寺在嘉定縣城東隅元至大四年建
西隠寺在嘉定縣西北隅清境塘元泰定元年建
積善寺在嘉定縣晏海門内舊在觀潮門外明洪
武十一年刱永樂十二年改建於此
昭慶寺在縣觀潮門内宋昭慶間建故名
護國寺在縣合浦門外梁天監中建宋天禧中賜
額
東林圓照寺在嘉定縣東十八里楊涇東六都
興聖寺在嘉定縣月浦宋紹興元年建十八年賜
額
保安寺在嘉定縣東四十五里沙浦梁天監中恒
智禪師遊此聞蘆葦中有猛獸因趺坐經旬有老
叟饋食見二虎馴狎左右里人建菴居之宋喜定
中改為寺
留光寺在嘉定縣澄江門外一里舊在澄江門内
明正德間改為書院僧方珪重建寺於此
集慶寺在嘉定縣南三里元至正四年建
雲翔寺在嘉定縣十二都舊名南翔寺
國朝康熙三十九年
聖祖御書雲翔寺匾額(附)明王世貞記(去嘉定縣之南二十里而遙蓋有南)
(翔寺云寺所以稱南翔者當梁天監間有異僧德齊止錫其地規為阿蘭若甫決筮而雙鶴依之晨)
(起放鶴鶴往之方必有客至至則為檀越布德其地委輸若神不日而成上刹以雄麗冠東南德公)
(化去亡幾鶴亦望南而翔不復返垂五百年而為後唐之開成寺且圮矣復有異僧行齊者止錫如)
(德公乃鶴復依之行公感其事為一衆說法而有莫少卿者盡捐其槖緡而拓飾之雄麗踰於舊觀)
(行公戲謂鶴吾事畢矣恣汝所往鶴應聲盤舞遂亦望南而翔不復返其語留珠林中甚著至宋紹)
(聖中天子知之遂賜寺額曰南翔及明正統中而大圮司空周忱氏過而慨之以邑賦之羡粟倡而)
(諸善知識和焉其觀遂復故至萬歷初則益大圮勢且及像像亦多損剝寺僧彷徨歎曰乘軒者源)
(源生不乏而不及一鶴耶我則不德不能若二齊公誰慨然為莫少卿哉於是稍有應者而諸歙中)
(獨有一善知識為任良佑氏具資金五千常汎大河而遇風以舟免歸德於河金龍之神而捐千金)
(之槖新其廟矣既而嘆曰是神也尚不能不頼如來之力以脱大鳥喙而我敢忘所自挺身出仕其)
(費計可中金二千曰我去槖之半不至凍餒妻子也蓋不及歲而大雄氏之宇煥然一新佛及菩薩)
(阿羅漢天王諸像皆奕奕神采生動瞻者肅然僧自重等不勝感稽首來謁余請為次序其事矣任)
(氏者苟不住色而行布施則固初祖之所許而我大雄之深歎者也余故筆之以詔來者)
萬壽寺在南翔寺東一里元大德初建
萬安寺在嘉定縣南二十六里萬壽寺西新華浦
淨信寺在嘉定縣東南三十六里月浦宋寶慶間
建
保清寺在嘉定縣東四十五里大場北宋淳祐三
年建
永壽寺在嘉定縣東南三十六里葑村塘舊在錢
溪東北宋咸淳中賜額延祐二年移置於此
頓悟寺在嘉定縣東南四十五里在瀘涇元元貞
元年建
法界寺在嘉定縣東南四十五里大場北宋嘉定
中建
寶華寺在嘉定縣東南四十八里大場鎮宋咸淳
間建
真如寺在嘉定縣東南五十里桃樹浦宋嘉定間
建
保寧寺在嘉定縣東南六十二里江灣石晉天福
三年建後周廣順二年賜額
法昌寺在嘉定縣東南七十五里清浦舊鎮宋淳
熙十六年建
崇福寺在嘉定縣東南七十二里江灣鎮東又名
天樂寺宋開寶八年建
廣福普慧寺在嘉定縣東南二十四里廣福鎮元
天歷元年建
方泰寺在嘉定縣西南十八里沙堽梁天監二年
建唐大中三年賜額後錢武肅王重建
菩提寺在嘉定縣西南二十五里安亭鎮孫吳赤
烏二年建梁天監二年改建後唐清泰間名唐興
寺宋開寶間改賜今額
羅漢寺在嘉定縣西南三十六里宋建炎間建
褒忠寺在嘉定縣東北二十四里蕭涇宋乾道中
建
吳興寺在嘉定縣西十四里梁天監十年建
皇慶寺在嘉定縣北三里元至大四年建
延禧萬壽觀在州東北沙頭鎮登津橋元延祐五
年建
真際菴在嘉定縣西南隅元泰定三年建
永慶菴在嘉定縣北二十四里雙塘梁天監二年
建
普福宮在州北雙鳳鎮元至元乙酉建内有仙官
祠產玉芝一本四十二莖改名玉芝祠今廢
天妃宮在崇明縣西關外施翹河宋元祐崇祀於
閩元漕運著靈加封天妃神號皇慶後歲賫香幡
下漕司祭之明洪武改封聖妃永樂七年復今號
寶幡諭祭勅主水宮春秋崇祀
集仙宮在嘉定縣治二圖宋嘉定十七年建
龍王廟在崇明縣西關外長沙向建城中城隍廟
右以西海坍廹康熙三年移建天妃宮北
靈隠道院在州城南隅俗稱南道院元大德三年
建
文昌道院即梓潼廟在州城儒學東明宣德七年
建
延真道院在州沙頭鎮舊在塗松市元至正丙子
移今所
靈真道院在州北直塘市
崇真道院在崇明縣東北隅宋寶慶三年建延祐
三年山門產紫芝
法華塔院在嘉定縣登龍橋南宋開禧中建元至
大元年重修
三教堂在嘉定縣城西北隅元至順元年建
海州
大悲寺在州治西街北宋嘉祐三年創建
興國寺在州巨平山東北唐元和二十年建
佛陀寺在州大伊山前宋景定元年建
古佛寺在州大伊山後宋皇祐二年建
重光寺在贛榆縣治南一里許宋元祐五年建
興國寺在贛榆縣治北三十里
洪祖寺縣治西南三十里聖福寺在縣南二十
里
招德寺在沭陽縣治東五里元大德二年建
洪福寺去沭陽縣治八十里
玄妙觀在州舊城西南唐開化三年建
祥雲觀在州巨平山常有白雲出其上故名
三仙觀在州清風頂
彩雲觀在州南山紫竹菴東半里明天啟元年建
祐德觀在贛榆縣治西一里
紫陽觀在沭陽縣治南半里許宋時創建
重光塔院在贛榆縣治西南三里
通州
天寧寺在州西北唐咸通中建名光孝明天順改
今名
廣教寺在州治南十八里當狼山之陽唐總章二
年建在江中山上昔人有詩曰飛來靈鷲嶺化作
寶陀山山前後乃江海相接處舟出三山間水湍
礙石率多覆溺者有僧率其徒操舟以護之舟免
觸石之患故有慈航之名近年江水南徙山之前
後皆為陸田後人有詩曰昔年航底浪今日馬蹄
沙皆紀實也
興國寺在州南門外東俗呼東寺宋乾道二年建
興化寺在州治南澄江門外宋乾道間建
廣惠寺在州利河鎮又一在西成鄉俱唐咸通中
建
法寶寺在州白蒲鎮宋至和中建
豐利寺在州西北四十里宋隆興中建
千佛寺在州東門明萬歷中建
廣福寺在如臯縣治西北唐貞觀中建今為祝釐
之所
中禪寺在如臯縣治東北唐大中間建中有玉涓
井
定惠寺在縣治東南宋天禧中建
海月寺在縣西北
廣福寺在泰興縣治東南唐光化三年建
慶雲寺在縣城南宋咸平年建
福惠寺在泰興縣黃橋鎮宋天聖四年建
壽聖寺在泰興縣口岸鎮宋淳熙十年建
來方寺在泰興縣古溪宋嘉祐二年建
建安寺在泰興縣梁天監四年建江水坍没今遷
大西門郭家莊南改名靈雲菴
佑聖觀在州餘東鎮明正綂中建
元妙觀在州東南宋寶慶二年建名天慶觀元至
正壬子改今名
籍仙觀在州南門外教場西周顯德間建
靈威觀在如臯縣西北
延佑觀在泰興縣東南唐永徽五年建
萬壽觀在泰興縣東南唐開元四年建
放生菴在泰興縣北門城外明萬歷間建
法輪菴在泰興縣小西門外葫蘆巷
國朝順治六年建
永福菴在泰興縣官沙殿東順治六年建
竹隠菴在泰興縣口岸鎮
天妃宮在州西南明洪武間建康熙三年附建育
嬰堂
普陀别院在州軍山頂明末建
伏海院在如臯縣治西北明隆慶六年僧德葵建
江南通志卷四十六
