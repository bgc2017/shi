江南通志卷九十二
武備志
有文事必有武備自兵與民既分而軍旅之事益
重大江南北上下在昔多雄藩重鎮歴代設險之
法蓋其詳也我
國家於水陸要害營哨塘汛棋布星列尤控制得宜
烽堠無警而士馬飽騰蓋蒐閱訓練者精矣奮武
衛除戎器何待聽鼓鼙而思將帥哉自歴代兵制
迄於今既核繫之江海之防尤詳焉逮於舟騎若
郵政之於陸船政之於水亦附及之為類四為卷
七作武備志第五
兵制(一)
周揚州屬吳楚二國春秋時互相攻於卑梁鍾離潛
巢之間(史記吳楚世家)
吳舟師有艅艎(左傳魯昭公十七年楚敗吳師獲其乘舟艅艎吳復敗楚師取艅艎)
(以歸)有戈船(漢書注臣瓚曰伍子胥書有戈船以載干戈因謂之戈船)有下瀨(伍子)
(胥書有下瀨船)
秦置郡尉掌佐守典武職甲卒(漢書百官表)
漢踵秦而置材官於郡國(漢書刑法志)更郡尉名都尉(漢書)
(百官表)九江都尉治歴陽(今和州)沛郡都尉治蘄(今宿州南)
(界)臨淮都尉治盱眙丹陽都尉治歙汝南都尉治
汝隂(今潁州)
又水泉用樓船廬江會稽等郡有樓船又有戈船
有下瀨船(南越列傳元鼎五年詔江淮以南樓船十萬師往討南粤衛尉路博德為伏波)
(將軍主爵都尉楊僕為樓船將軍故歸義粤侯二人為戈船下瀨將軍)
後漢建武六年罷都尉并職太守(後漢書百官表)每有劇賊
郡尉臨時補置(應劭注)七年又罷車騎材官樓船(光武)
(帝紀)後以刺史領兵馬稱為州將揚州刺史治九江
郡歴陽(後漢書郡國志)
三國魏置都督諸州軍事以都督揚州諸軍事治夀
春都督青徐諸軍事治下邳魏刺史亦典兵(杜恕傳恕)
(議古之刺史奉宣六條以清靜為名今可勿令領兵以專民事後又上疏曰臣前以州郡典兵則不)
(勤民事宜别置將守以盡治理之務不報)揚州刺史治合肥(劉馥傳馥為揚州刺)
(史單馬造合肥空城建立州治)後治夀春(南齊志夀春淮南一郡之會地方千餘里有陂)
(田之饒北距淮水漢魏揚州刺史所治)徐州刺史治彭城而居巢新
城亦命將戍守以備吳(滿寵傳寵疏言合肥城南臨江湖北遠夀春賊來攻)
(圍得據水為勢而官兵往救甚難今城西北三十里有奇險可依宜更立城以固守此為引賊平地)
(而犄其歸路於計為便詔報聽今合肥縣西北三十里雞鳴山北故址猶存)
吳都秣陵城石頭(通鑑注城石頭吳人保江之根本)置宫下鎮都
下督營下督統都下兵(吳志孫韶傳韶子楷天璽元年為宫下鎮驃騎將軍)
(滕允傳太元元年以允為都下督朱然傳然子蹟以膽力遷營下督)而凡典兵之職
有督有監自歴陽(魏志孫權遣將屯歴陽外以備夀春内以衞江南)至濡
須塢(吕蒙傳勸權夾水口立塢所以備豫甚精)謂之江西營(通鑑注大江東北流)
(故自歴陽至濡須口皆謂之江西而建業謂之江東)置濡須督(張昭傳昭子承為濡須都)
(督)江北廣陵之地置監軍使者(孫亮傳五鳳二年使衛尉馮朝城廣)
(陵拜為監軍使者督徐州諸軍事)又淹北道(孫權傳赤烏十三年遣兵十萬作堂邑涂)
(塘以淹北道以絶魏兵之窺建業)遏巢湖(孫權傳黃龍二年築東興堤遏湖水)城東
興(諸葛恪傳建興元年會衆於東興更作大堤左右結山俠築兩城使全端留略守之後魏分兵)
(攻兩城城不可卒拔)以備魏江東濱江兵馬重地則置京
下督(孫韶傳韶子楷為京下督)蕪湖督(妃嬪傳徐祚以戰功至蕪湖督)牛渚督
(孫桓傳桓督牛渚作横江塢)虎林督(陸允傳永安元年徵為西陵督後轉虎林)又置
吳郡都督鎮東方(吳書權拜吳奮吳郡都督以鎮東方)新都都尉鎮
山越(孫權傳建安十三年遣賀齊平歙立新都郡)吳多舟師而兵有解
煩敢死兩部又有車下虎士(甘寧傳)丹陽青巾(孫皓傳)
及健兒(凌統甘寧傳)武射(駱統傳)之名然大率強者為兵
弱者補戶(陸遜傳)陳表賜復新安二百家允表陳讓
還官充精銳料正戶羸民補其處(陳武傳)
晉武帝封同姓大國三軍兵五千人次國二軍兵三
千人小國一軍兵千五百人其都督徐揚二州
亦如魏(文獻通考)
懷帝永嘉初又分揚州置二督都督揚州江南諸
軍事鎮建業都督揚州江北諸軍事鎮夀春(時以瑯琊)
(王睿督揚州之江南周馥督揚州之江北)先是諸州刺史亦領兵太康元
年吳平乃詔州郡悉去兵大郡置武吏百人小郡
五十人後以盗賊羣起州郡不能制乃以都督併
任刺史(文獻通考)
晉之平吳也舟師最盛作大船大筏(王濬傳濬作大船連舫百)
(二十步受二千餘人以木為城起樓櫓開四出門其上皆得馳馬往來又畫鷁首怪獸於船首以懼)
(江神舟楫之盛自古未有吳人於江磧要害處以鐡鎖横截又暗置鐡錐長丈餘濬乃作大筏數十)
(令善水者以筏先行錐著筏而去又作大炬長十丈大數十圍灌以麻油燃鎖融液斷絶於是船無)
(所碍徑造三山)
東晉南渡調兵不出三吳大發毋過三萬有大將軍
都督四鎮四征四平之號其諸州刺史任重者為
都督輕者為督或帶四中郎將凡所治之地皆置
州兵(文獻通考)揚州刺史治西州城後治東府城(通鑑)
(注揚州治在建康臺城西故謂之西州東府在建康臺城東)又嘗出鎮姑孰(孝武)
(初桓冲)及廣陵之步邱(孝武時謝安加大都督鎮步邱)徐州刺史初
鎮廣陵(以兗州領徐州)後徙鎮京口者四(成帝時郄鍳蔡謨何充以至康)
(帝時桓温穆帝時禇裒荀羡又太和中郄愔又寧康中桓冲至太元初王藴又安帝時劉裕至恭帝)
(時劉道憐)廣陵二(寧康初刁彛王坦之又太元中謝元)淮隂(穆帝時荀羡)下邳
(穆帝時荀羡郄曇以至哀帝時庾希)各一又分北徐州刺史鎮彭
城(彭城三面阻水獨南通軍馬東晉以為北境藩捍)兗州刺史初治京
口(元帝僑置)後徙鎮合肥(太寧元年郄鑑)彭城泗口(太寧二年劉遐)金
城(康帝時褚裒通鑑注在江乘之蒲州琅琊僑郡)下邳(穆帝時郄曇荀羡哀帝時庾希)山
陽(哀帝時庾希)盱眙(穆帝時禇裒海西時郄愔)淮隂(孝武時朱序)各一廣
陵三(太寧三年郄鑑又孝武時王坦之謝元刁彛又晉末鎮此)京口二(成帝時郄鑑又)
(穆帝時禇裒海西時郄愔)青州刺史初末俱鎮廣陵(元帝僑置以廣)
(陵控接三齊故青兗同鎮)其中徙鎮淮隂二(元帝時劉隗孝武時朱序)京口
二(孝武時司馬恬王恭安帝時諸葛長民劉道憐)豫州刺史(成帝僑置)初鎮
譙(元帝時祖逖祖約)後徙鎮譙二(穆帝時謝奕哀帝時袁真)夀春四(元帝)
(時祖約穆帝時謝尚哀帝時袁真安帝時劉義慶)馬頭二(穆帝時謝尚孝武時朱序)歴
陽三(穆帝時謝尚簡文時桓熙孝武時桓石虔庾凖庾楷)蕪湖二(成帝時庾亮庾懌穆)
(帝時謝尚)姑孰二(孝武時桓冲安帝時桓元劉毅)牛渚一(穆帝時趙允)冀
州刺史或治淮南或治江北并州刺史或居江
南或居江北後徙鎮譙(哀帝時姚襄)又徙鎮山陽(安帝時劉)
(道憐)幽州刺史治三阿(苻堅攻幽州刺史於三阿)司州刺史(元帝)
(僑置)治合肥(以上分見列傳)大抵晉之拒劉曜石勒以合肥
淮隂夀陽泗口角城為重鎮其後攻苻堅則以長
淮為衝要扼慕容德姚興以彭城為北境藩扞(鄭通)
(志)
東晉之舟師太尉劉裕破盧循於江(文獻通考安帝義熙六年)
(循因裕北伐襲建康方艦而下裕還出輕利闘艦躬提幡鼔衆軍爭先軍中多萬鈞神弩裕自中流)
(蹙之因風水之勢賊艦悉泊西岸岸上軍先備火萬具悉焚之賊衆大敗)
宋刺史仍加都督領兵揚州刺史寄治京師南徐治
京口以近都特重其任徐治彭城(王元謨表曰彭城南届大)
(淮左右清汴表裏京甸捍接邊境城隍峻整襟衛周固又自淮以西襄陽以北經塗三千達於濟岱)
(六州之人三十萬戶常得安全實由此鎮)鍾離東海朐山南兗治廣
陵盱眙兗寄治彭城淮隂南豫治歴陽姑孰
宣城豫治睢陽歴陽青冀二州治鬱州(今贛榆)
(明帝失淮北僑立青冀二州共一刺史)初以彭城歴城東陽為藩扞
元嘉中伐魏發緣淮三郡兵集盱眙緣江五郡
集廣陵而江南白丁輕進易退以致敗故魏主經
彭城臨江屯瓜步攻盱眙及東陽歴城䧟彭城降
而長淮盡為北境矣(通志)
齊自泰始以來將帥各募部曲屯建康後從李安請
非淮北常備外餘軍悉皆輸遣若親近宜以隨身
者限人數(文獻通考)諸州刺史亦加都督惟以徐為北
徐兗為北兗以冀治漣口餘治所皆因宋(南齊書州郡志)
自宋失彭城諸郡齊淮北之地少但以夀春淮
陽角城漣口朐山為重鎮永元初豫州刺史又以
夀春入於魏(通志)
梁諸州兵制亦如齊後務拓境宇頻事經略欲重其
將帥凡鎮戍多置為州(通志)揚鎮建康而徐則分南
北西東鎮京口鍾離渦陽宿豫兗分南北鎮廣陵
淮隂豫分西南南鎮歴陽合肥夀陽姑孰西鎮晉
熙青分南北鎮鬱州贛榆又共鎮招遠(今海州)而又
廣設淮譙武安睢潼潁仁義霍合秦涇十三州分
鎮淮隂譙城歸政(今邳州)定遠竹邑(今宿州)取慮(今虹縣)
汝隂赤坎(虹縣西南)安豐岳安(今六安州)合肥尉氏(今六合)沛
而譙又鎮新昌分南譙鎮南譙城(分見本紀列傳)蓋屢與
魏軍交戰於淮之南北尅宿遷合肥翟邱朐山彭
城夀春等郡南朝之境幾復然旋得旋失及景平
後江以北悉入於齊其初大抵以硤石(汝隂郡下蔡)合
州鍾離淮隂朐山為重鎮(通志)
梁韋叡以舟師破魏於淮(韋叡傳魏人於邵陽洲兩岸為兩橋立柵數百)
(步跨淮通道叡装大艦使太守馮道根等為水軍會淮水暴漲叡即遣之闘艦競發臨魏壘以小船)
(載草灌以膏焚其橋風怒火盛水又漂疾倏忽之間橋栅盡壊道根等身自搏戰軍人奮呼無不一)
(當百魏人大潰)王僧辨破侯景於江(王僧辨傳景命侯子鑒為水戰之備僧辨)
(至姑孰子鑒帥步騎萬餘人於岸挑戰又以鵃□千艘載戰士僧辨令細船退縮留大艦夾泊兩岸)
(子鑒之衆謂將退爭趨之大艦斷其歸路)
陳初已失淮但以江為境大建中伐齊屢捷淮南之
地盡復後敗於周而江北之地又盡沒(通志)其刺
史都督所鎮惟不置東西徐淮武睢潁秦涇實增
司晉江吳四州鎮黃城晉熙南陵吳郡以豫鎮夀
陽北譙鎮盱眙安鎮宿預義鎮尉氏餘悉如梁(見本)
(紀併通鑑胡注)
陳之舟師周文育敗徐嗣徽於七磯(周文育傳嗣徽引齊人渡)
(江據蕪湖帝詔文育還都嗣徽等乃列艦於青墩至於七磯以斷其歸路及夕文育鼔譟而反攻之)
(嗣徽驍將鮑砰獨以小艦殿丈育乘軍舴艋跳入砰艦&KR1747;砰仍牽其艦而還賊衆大駭)侯瑱
敗王琳於蕪湖(侯瑱傳琳引合肥巢湖之衆舳艫相次而下瑱進獸檻洲琳戰却及)
(夕東北風吹其艦並壊琳入浦以鹿角繞岸不出時西魏將史寧躡其上流琳率船東去蕪湖十里)
(而泊瑱令軍士晨吹蓐食頓蕪湖洲尾以待之乘東南風縱火章昭達以大艦中江而遣大敗之)
後防戎船艦悉還都下江中至無一隻故隋軍渡
江而平之(通志)
後魏於晉世起代迨獻文天安元年宋薛安都以彭
城附遂有淮北之地宣武景明元年齊裴叔業
以夀陽降又得淮南之地至東魏孝靜武定中
乘間略地盡取江北郡縣(通志)初置州都督總軍
人後以刺史為當州都督(北齊書高隆之傳)蓋魏仿周典
置六軍刺史以農隙教之合為百府每府一郎將
主之分屬二十四軍開府各領一軍大將軍凡十
二人統二開府一柱國主二大將軍復加持節都
督以統焉(文獻通考)其刺史在江淮間者徐治彭城
南兗治譙城南徐治宿豫(東魏改為東楚州)海治龍沮(東魏)
(置)潁治汝隂東徐治下邳渦治渦陽(魏置渦州及渦陽東魏改)
(譙州)楚治鍾離合治汝隂霍治南陳睢治取慮譙治
新昌揚治夀春淮治懷恩仁治已吾(即赤坎)東揚鎮
東成(魏以其地在夀春之東故置東揚州)東徐鎮圑城(以上見魏書地形志)
其鎮都大將亦稱鎮將在江淮間者彭城鎮將梁
城鎮將汝隂鎮將絳城鎮將梁國鎮將又置行
臺節度軍事徐州行臺鎮彭城亦曰東道行臺又
曰東南道行臺(魏於彭城立東南道行臺)
後齊略梁地南際於江刺史仍為都督總當州士馬
其不同魏者無南徐東揚潁渦譙淮而增置東廣
東楚潼秦江和涇七州鎮廣陵宿豫夏邱瓦梁晉
熙歴陽石梁以仁鎮蘄睢鎮睢陵東徐鎮下邳餘
如魏(以上惟涇霍二州見北齊書潘樂魏愷二傳餘並載通鑑注齊所有六十州内)三
等鎮置鎮將三等戍置戍主(隋書百官志)其鎮將在
江淮間者有盱眙鎮將蘄城鎮將海西鎮將其
行臺在淮北者東南道行臺在淮南者夀陽道行
臺
後周改都督諸州軍事為總管其授總管刺史則加
使持節諸軍事以督軍戎其總管刺史在江淮
間者徐鎮彭城南兗鎮譙後改為亳(譙郡舊置南兗州後州置)
(總管府後改曰亳州)泗鎮宿豫(下邳郡後周曰泗州)揚鎮夀春(淮南郡後周曰)
(揚州)吳鎮廣陵(江都郡後周曰吳州)又宋州刺史鎮晉陵(後周改齊)
(潼州為宋州縣曰晉陵)邳鎮下邳方鎮尉氏(後周改齊秦州曰方州以上見)
(隋書地理志)
隋州置總管者列上中下三等總管刺史加使持節
(隋書百官志)楚州總管鎮淮隂(開皇元年以賀若弼為楚州總管)廬鎮
廬江(開皇元年以韓擒虎為廬州總管八年伐陳韓擒虎出廬江)夀鎮夀春(開皇)
(九年夀州置總管府)徐鎮彭城吳鎮江都揚州大總管亦鎮
江都(開皇十二年以楊異為吳州總管二十年以宇文㢸為吳州總管又開皇九年以晉王廣)
(為揚州總管鎮江都時楊異出除吳州總管詔令異每歲一與王相見以上見隋書地理志)
大業三年改州為郡復置太守别置都尉副都尉
領兵與郡不相知(隋書百官志)
隋伐陳楊素造戰艦最盛(楊素傳其大艦名五牙上起樓五層高百餘尺)
(左右前後置六拍竿並高五十尺容戰士八百人次曰黃龍置兵百人自餘平乘舴艋各有等差素)
(親帥數千艘銜枚而下旌甲曜日素坐平乘大船容貎雄偉陳人望之皆懼曰清河公即江神也)
唐武德初因西魏周隋之制析關中為十二道置府
兵以驃騎車騎兩將軍領之後改曰統軍曰别將
貞觀十年更號統軍為折衝都尉别將為果毅
都尉諸府總曰折衝府分天下十道置府六百二
十四皆以隸諸衛淮南道置府凡六江南道置
府凡二揚州府兵曰江平曰新林曰方山曰卭江
和州府兵曰新川又唐初兵之戍邊者大曰軍
小曰守捉曰城曰鎮而總之者曰道軍城鎮守捉
皆有使而道有大將一人曰大總管(唐書兵志)改總管
曰都督總十州者曰大都督(唐書百官志注)其餘都督帶
使持節謂之節度使總軍旅顓誅殺又有防禦
使都圑練守捉使(唐書百官志)其都督之在江淮間
者揚州大都督府鎮江都中都督府鎮夀春徐州
鎮彭城(貞觀十年元禮)舒州鎮懷寧(武德八年張鎮周)其軍則
有丹陽江寧長洲采石崇德諸軍使其鎮則有鵲
頭石頭常州蘇州諸鎮將又有下蜀淮安采石諸
戍主皆統於都督府其節度使則有河南節度
使鎮徐州(乾元二年置)淮南西道淮寧軍節度使鎮夀
州(乾元二年置)徐泗濠三州武寧軍鎮徐州(貞觀四年置)徐
泗感化軍治徐州(咸通十年置)淮南節度使治揚州(至德)
(元年置)浙江西道鎮海軍節度使治昇州(乾元元年置)宣
國軍鎮宣州(大順元年置)其都團練使防禦使則有
徐海沂密都圑練觀察使治徐州(建中三年置)又徐
州圑練防禦使治徐州(咸通三年置)浙江西道觀察處
置都圑練守捉使治蘇州(乾元二年置)宿泗等州(咸通三年)
(置)宣歙池等州(大歴元年置)夀州(建中四年置)都圑練觀察
使治宿州宣州夀州後藩鎮擅命所在置將攻
守常州(光啟三年杜稜)潤州(光啟二年阮結)池州(文德元年陶雅)濠州(天祐)
(時劉金)舒州(天祐時劉存)圑練使鎮晉陵丹徒秋浦鍾離
懷寧泗州防禦使鎮臨淮(乾寧時臺濛)海州戍將駐朐
山(光化時陳漢賓)又有漣水(光化時廬江王綰)高郵(光啟三年張神劍)狼
山(乾符時王郢)六合鎮遏使(光啟時徐約)蘇州常孰鎮使(乾寧)
(時陸郢)
五代江淮之地歸版籍者僅四五州多設重鎮徐州
武寧軍節度使鎮彭城(梁乾化元年福王友璋唐同光二年李紹榮晉天福)
(二年吳巒漢劉贇周廣順元年王彦超顯德元年王宴)淮南節度使鎮廣陵
(周顯德三年向訓)忠正保信二軍節度使鎮夀春(周顯德四年楊)
(信)合肥(周顯德五年趙匡贊)亳潁二州防禦使鎮譙(周顯德四年郭)
(廷謂)汝隂(後漢何福)亳潁宿三州圑練使鎮譙(梁寇彦卿南唐李重)
(吉)汝隂(後唐李承約)符離(周顯德四年范再遇)其間割據土疆
者凡十有餘國而江南之境南唐吳越亦皆多設
節度及軍監之使鎮海軍節度使大都督府鎮
潤州(吳以鎮海節度使徐温為管内水陸馬步諸軍都指揮使兩浙都招討使鎮潤州南唐以)
(東都留守燕王弘冀為宣潤二州大都督鎮潤州後以齊王景達為浙西道元帥潤州大都督)又
移鎮金陵(徐温移鎮海軍治所於昇州改昇州大都督府為金陵後徐知誥為鎮海寧國)
(諸軍節度使鎮金陵)靜淮永泰保信清淮定遠寧國康化中
吳諸軍節度使鎮泗州(吳朱瑾)舒州(南唐元宗時孫晟馬希崇)廬
州(南唐昇元六年周鄴)夀州(南唐昇元六年姚景保大四年劉彦貞)濠州(南唐劉重)
(進)宣州(吳徐知誥)池州(南唐昇元二年楊漣三年王彦儔)蘇州(吳越傅璙以上)
(五代史職方考)又有昇州防遏使治上元(徐知誥)歙州都
圑練使治歙(吳陶雅)楚滁舒夀海泰潤常池蘇諸州
圑練使治山陽(吳武義元年廬江公濛南唐何敬)清流(南唐郭廷謂)懷
寧(吳武義二年徙公濛)夀春(吳崔太初)朐山(吳徐景)海陵(南唐荆罕儒)丹
徒(吳王茂章)武進(南唐姚鳳)貴池(吳陳璋)吳(吳越沈粲)濠州觀察
圑練使治鍾離(南唐劉彦貞)廬州觀察使治合肥(吳劉威)
宣州觀察制置使治宣城(南唐李遇)蘇州制置使治吳
(吳越沈粲)其軍監則有雄遠(舊為當塗縣南唐置新和州後改雄遠軍)江
隂(吳以唐晉陵郡之暨州置江隂軍)二軍使建武軍(昇元六年改揚州天長制)
(置使為建武軍)漣水軍(後唐長興元年漣水制置使將兵入海州)靜海軍(南唐以海)
(陵東境置靜海制置院)三制置使又有廣德鎮遏使(吳遣宣州副指)
(揮使花虔將兵會廣德鎮遏使温信屯廣德)
五代之舟師周最稱雄敗唐於濠泗(文獻通考顯德三年攻夀)
(州唐大發樓船泊濠泗周師不利唐將林仁肇載薪蒸乘風縱火將焚浮梁周將張永德使習水者)
(縻以鐡鎻急引輕舟擊之溺者甚衆奪艦數十)於淮(文獻通考四年帝於京城汴水側開池造)
(數百艘招誘南卒教習數月命大將軍王環將數千自閔河沿潁入淮帝騎循北岸諸將循南岸水)
(軍自中流而下唐兵戰溺及降者殆四萬人獲戰船糧仗十萬數遂克夀州)於渦口(文獻)
(通考帝攻濠州唐人屯戰船數百於城北植大木於淮水以限周兵帝命水軍拔其木焚其艦七十)
(餘艘又聞唐有數百艘在渙水東欲來救遂夜發兵水陸並擊大破之於渦口克泗州又唐有數百)
(艘泊渦口上自將親軍自淮北進命太祖自淮南進水軍自中流進且戰且行追至楚州大破之所)
(獲於燒沉之餘尚三百餘艘唐之戰船在淮上者於是盡矣)直達於江(文獻通考五年)
(上欲自淮入江阻北神堰不得渡乃鑿楚州西北鶴水以通其道巨艦數百艘皆達於江唐人大驚)
宋仍置節度使都督防禦圑練使以統軍厥後增
置不一則有淮南及夀春等州宣撫使掌撫綏邊
境統護將帥督視軍旅(紹興時吕頤浩朱勝非劉光世李光張浚)淮
東總領淮西總領掌措置諸軍錢糧預聞軍政(淳熙)
(二年詔揚州廬州兩路每路委文臣一員充安撫使以治民武臣一人充都總管以治兵)府
州軍監總管鈐轄司掌治軍旅屯戍營房守禦之
政令(建炎初詔要郡文臣一員帶本路兵馬鈐轄武臣一員充副鈐轄次要郡帶本路兵馬都)
(監武臣充副都監)路分都監掌本路禁旅屯戍遏防訓
練之政令(建炎初分置帥府以諸路帥臣兼要郡守臣帶兵馬鈐轄次要郡帶兵馬都監)
(並以守臣為之副稱副總管副鈐轄副都監)諸軍都統制副都統制
(建炎初置都統制後建康鎮江府池洲及平江許浦水軍皆除都統制權任在帥臣右乾道三年命)
(江上諸臣各置副都統一員兼領軍事以上宋史職官志)其時江淮間鎮戍
者京東西路則彭城(徐州大都督府武寧軍節度使)京西路則汝
隂(順昌府順昌軍)兩浙路則吳(平江府平江軍)丹徒(鎮江府鎮江軍)淮南
東路則江都(揚州大都督府領兵馬鈐轄)譙(亳州集慶軍)符離(宿州保靜)
(軍)山陽(楚泗承州漣水軍鎮撫使)朐山(海州圑練使)海陵(通泰鎮撫使)清
流(滁濠鎮撫使)淮南西路則夀春(夀春府忠正軍)合肥(廬州保信軍領)
(兵馬鈐轄)歴陽(和州防禦使)懷寧(安慶府德慶軍)鍾離(濠州團練使)江南
東路則上元(江寧府建康軍領兵馬鈐轄)宣城(寧國府寧國軍)貴池(池州)
(安撫使)其軍監則有知常州通州太平州徽州諸
軍事江隂建安漣水招信(建炎三年升軍)淮安(咸淳七年置)六
安(政和八年升縣為軍)無為(太平興國元年以廬州巢縣無為鎮建為軍)鎮巢(景定)
(三年升巢縣為鎮巢軍)廣德諸軍監(太平興國四年以宣州廣德縣為軍以上宋)
(史地理志)宋兵制有三一曰禁軍天子之衛兵建炎
元年詔諸州選所部兵送闕下補闕後多增募各
營於本州每指揮以五百人為率其指揮之在江
淮間者有廣捷軍(亳州潁州各二)龍騎軍(潁州泗州各二)武衛軍
(徐州二)勇捷軍(夀州宿州二亳州一)忠節軍(亳州二江寧揚廬宿夀楚真泗泰池)
(歙太平廣德各一)歸遠軍(亳夀宿各二)宣毅軍(徐州揚亳各二廬宿夀楚真泗)
(海舒泰濠和通無為高郵漣水江寧蘇潤常各一)熙寧以後制廣捷軍(亳州)
(一永城一)宣毅軍(徐州揚亳二廬宿夀楚真泗海舒泰濠和通無為高郵漣水各一熙寧三)
(年宿揚廬夀楚真泰泗一併隸教閱忠節各為一海舒濠和通無為高郵漣水各一闕弗補江寧撥)
(隸威果雄略蘇潤各一皆改威果常秀各一不充)威果軍(江寧揚廬各三)勇捷軍
(夀宿亳各一)忠節軍(亳永城各三江寧揚廬宿夀楚真泗泰滁池太平宣廣德各一)歸
遠軍(亳夀宿各一)其一曰廂軍為諸州之鎮兵或一軍
之額分隸數州或一州之管兼屯數州皇祐中募
流民為兵分置徐州淮揚等軍征役同禁軍熙寧
中併省諸軍名額淮南曰寧淮兩浙曰崇節江南
曰效勇元豐中治諸路教閱廂軍於下禁軍内增
八指揮名額排連並同禁軍其將校則有馬步軍
都指揮使副都指揮使都虞侯在江淮間者為馬
軍騎射(京東路徐州)威邊(徐州淮南路亳廬宿)武勝(濠泗)揀中騎射
(淮南路揚廬夀宿泗真濠海通和舒滁漣水高郵無為江南路宣太平池廣德)平難(亳濠)開
遠(揚楚泗)六奇(楚)靜海(徐淮揚通)水軍(淮南路揚廬夀海和泰楚舒泗漣水)
(高郵無為江南路江寧宣歙太平池廣德)壮武(淮南路揚夀廬海和通楚泰舒滁高郵)寧
淮(潁夀)靜勝(揚)寧順(廬)旌勇(夀)備邊(泗)三捷(滁)寧化
(舒)保節(淮南路舒江南路池太平)效勇(江寧廣德)裏運(江寧)廣濟(夀陽宿高)
(郵漣水通)崇節(蘇秀)水軍奉化(泰泗)雜作都(夀)装發(真泗楚通)防
城(泗)東南道廵海水軍教閱澄海捍手(常)右衙
(徐)車軍(真楚泗)鹽車(泰真)新招梢上(真泗)拔頭水軍(泗)清
務(蘇)捍海(通泰)建炎後禁廂兵為威果(平江常鎮江)全捷
(平江鎮江)雄節(平江常鎮江江寧)武衛(鎮江)威捷(鎮江)忠節(寧國)武雄
(寧國)廂兵為寧淮(在淮南)崇節(平江江隂常鎮江)開江(平江)横江
(平江)其一曰鄉兵由選募圑練以為所在防守有鄉
兵廵社(建炎元年詔諸路州軍廵社並以忠義廵社為名隸宣撫司後募鄉民為之)勇
敢(紹興二年詔池州就招土人充二千為額)壮丁民社(乾道四年楚州置)鎮淮
(初淮南募邊民號鎮淮軍數至十萬嘉定初選汰歸農僅存八千餘人以充效用餘補鎮江大軍淮)
(西選二萬六千餘充御前定武軍分為六軍軍設統制)又有砦兵平江府八
(吳長平望許浦福山白茅江灣楊林甪頭)江隂軍二(申港石牌)又有將兵以
三千人戍揚州及江寧府後遂圑結軍士置將分
領(東南路諸軍共十三將自淮南始東路為第一西路為第二兩浙東路為第四江南東路為第)
(五)高宗開元帥府諸將兵悉隸焉後諸將兵寖
盛因時制變屯無常所劉光世軍或在鎮江池州
太平韓世忠軍或屯江隂岳飛一軍或屯宜興蒋
山乾道之末各州有都統領軍(建康五萬池州一萬二千鎮江四萬)
(七千楚州武鋒軍一萬一千)分屯列戍增損靡常
宋代水軍之制南渡以後愈盛沿河江淮帥府各
置水兵二軍要郡别置水兵一軍次要郡别置中
軍號曰凌波樓船軍又有鎮江置劄御前水軍(乾道)
(三年招三百人淳熙五年招千五百人)江隂水軍(乾道四年置三百人)平江許
浦水軍(乾道七年七千人淳熙五年增五百人)池州都統司水軍(淳熙)
(元年千人嘉定中增置三千人)太平州采石駐劄御前水軍(嘉定十四)
(年五千人)建康都統司靖安水軍(原隸都統司嘉定中隸節度)通州
水軍(乾道五年置)池州清溪雁汊控海水軍(建炎四年置一千五)
(百人)兩淮水軍(紹興元年置二千人以上文獻通考)(附)錢之望條
三邊戰守事宜疏略(揚州有三城三塘楚有大小清河淮東恃此為扼敵來處)
(足矣敵設乘虚自昭信盱眙抵淮隂不一日薄揚州不二日由滁真通泰亦經至江上彼兩路何獨)
(不然陛下可無令韓琦范仲淹者通一路險易熟議之乎且卒饑財匱兵少今曰之大患也然而卒)
(欲飽則財愈之矣財欲無乏則減兵且不暇其何以增耶若兵自耕民自戰沿江諸軍各擇地分内)
(閒田種之而民兵外弩手用一法給器械較精惰略計可十五萬與屯田大兵相參此三路之郛郭)
(也昔韓世忠在鎮江張浚在建康淮東西便為屯分大儀天長昭關柘臯敵來則戰豈有定所三路)
(助之所向克捷近諸郡修城築堡遣兵更戍犬牙占認尺寸之外秦越自分如是則誰肯出力會戰)
(於要害之地耶臣觀諸軍氣習今昔頓殊昔欲戰不欲守今言守不言戰馴致疲懦十年之外雖守)
(不能矣陛下幸詔諸將復紹興屯名使如世忠浚軰苦戰立勲庶幾無令消磨坐視相盡)汪綱
兩淮預備疏略(淮地自昔號財賦淵藪西有鐡治束富穭稻足以自給淮右多山淮)
(左多水足以自固誠能合兩淮為一家兵財通融聲勢合一雖不假江浙之力可也祖宗盛時邊郡)
(所儲足支十年慶歷間中山一鎮尚百八十萬石今宜上法先朝令商旅入粟近塞而算請錢貨於)
(京師入粟拜爵守之以信則輸者必多邊儲不患不豐州郡禁兵本非供役乃就糧外郡耳今不為)
(戰鬭用乃使之供力役緩急戌守專倚大軍指日待更不諳風土豈若土兵生長邊地墳墓室家人)
(自為守耶當精擇伉壮廣其尺籍悉隸御前軍額分擘劵結以助州郡衣糧之供又率如山陽武鋒)
(軍制則邊面不必抽江上之戍江上不必出禁衛之師生養休蕃勞費俱息)
金地南際於淮建節鎮設防禦亳州集慶軍節度使
鎮譙宿州保靜軍節度使鎮符離徐州武寧軍節
度使鎮彭城泗州防禦使治淮平(淮平舊盱眙縣明昌六年以宋)
(有盱眙軍故名)
正隆四年造戰船於通州五年遣都水監徐文等
率舟師九百浮海討東海縣民張旺詔曰朕志不
在一邑將試舟師耳(續文獻通考)
元兵制盡改遼金之舊有征伐之事則置行樞密院
或(缺)曰行院淮南江北行樞密院鎮揚州(至正十一年置)
後徙治建康(二十八年徙)江淮等處行中書省大都督
府治揚州後移治建康(至元十四年置二十四年徙)有宣尉司
掌軍民及邊陲軍旅之事或兼都元帥府淮東道
宣尉司治揚州(至元十五年立十九年省二十一年復立)淮東等處宣
尉使司都元帥府治天長(至正十五年置統帥濠泗義兵萬戶府置司於)
(泗州天長縣)其監臨東南諸省統制各路軍馬曰行
御史臺(至正十二年命右丞相托克托總制諸路軍馬即軍中加太師)其鎮守各
路者曰萬戶府列為上中下三等所管軍上府七
千之上中府五千之上下府三千之上各置達嚕
噶齊一員萬戶一員典兵至元間改江淮江西元
帥招討司為萬戶府蒙古漢人相參作三十七翼
在江淮間者宿州高郵沿海上萬戶府邳州真州
中萬戶府常州鎮江潁州廬州亳州安慶路江隂
水軍淮安夀春揚州泰州松江鎮江水軍建康下
萬戶府後以揚州建康鎮江三城跨據大江人民
繁會置七萬戶府(至元二十八年置)又有宿州義兵萬戶
府(至正十四年置)添設兵馬司都指揮等於徐州(至正十年置)
軍戍則有海州東海四千人(至元十二年置)廬州三千
人(至元十二年詔以巴延阿珠所調河南新僉軍三千人還守廬州)揚州蒙古軍
千人(至元二十年留戍志以上分見百官地理)
至元中以軍萬人隸江浙行省習水戰又以征日
本船運糧江淮及教軍水戰又勅習泛海者募水
工至千人為千戶百人為百戶又擇瀕海沿江要
害二十二所分兵閱習伺察諸盗(續文獻通考)(附)余
闕論兩淮利害状疏(奉聖旨楊存中等採訪到淮南西路事宜欲廢廬州并管)
(下四縣以附舒州徙和州於東關并改和州為歴陽縣而合肥歴陽二縣并升軍額仍各差兵將屯)
(戍臣竊謂朝廷欲併省移易州縣之意令侍從臺諫看詳大要不過有三一曰據形勢要害以禦寇)
(二曰酌道里遠近以便民三曰減官吏浮費以足用今據存中等所申欲廢廬一郡四縣之地以附)
(益舒州則是舍形勢而就僻陋如備禦何欲舉廬一郡四縣之民而供輸帥府則是舍近便而趨險)
(遠如綏撫何今兩淮經兵火之後城郭室廬焚燬戶口牛畜散亡見雖招集猶未復業帥司欲行措)
(置茫若捕風無所用力今遽移郡置堡剏建官府豈無騷動謂之省費得乎即此三者無一可行然)
(參酌事宜權衡輕重緩急先後當有次第今所甚急莫若以戍兵為首屯田次之修堡以控要害又)
(次之盖州郡無兵則不可為守百姓無兵則不敢安業如廬之合肥和之濡須皆昔人控扼孔道魏)
(明帝嘗云先帝東置合肥南守襄陽西固祁山敵來輒破於三城之下盖地有所必爭也而孫權築)
(濡須塢魏累攻不克守將如甘寧等常能以寡制衆盖形勢之地攻守百倍豈有昔人得之可以成)
(功而今日有之反棄不問非良策也伏望朝延特於沿江量遣將校及兵一二萬人早為經畫分戍)
(二州使壘壁相望足為沿淮一帶聲勢以絶窺伺然後廣開屯田使兵民雜耕仍修築東西關之險)
(以備固守其餘就募弓箭手之屬以次施行無不可者况開濡須巢湖之水上接店埠下抵江口可)
(通漕運則二州之戍兵與就食沿江初無少異而舒卷之間成效相遠欲乞朝廷參酌施行)宋
文瓚論守江戍將疏略(江隂通泰為江之門戶而鎮江真州次之國初設萬)
(戶府以鎮其地今戍將非人致賊艦往來無常集慶花山賊凡三十六人官軍萬數不能進討反為)
(所敗後竟假手鹽徒雖能成功豈不貽笑遠近宜亟選智勇以圖後功不然則東南五省財賦恐非)
(我國家有矣)
明統兵之制大略有三一為都督府一為鎮戍將領
一為督撫兵備
初立大都督府設内外衛所及各都指揮使司後
又分大都督府為五府隸外衛於都司而都司及
内衛各以其方隸五府惟親軍不屬南京五軍
都督府所屬衛所則有留守左衛鎮南衛水軍左
衛驍騎右衛龍虎衛英武衛龍虎左衛屬左軍都
督府(本府所屬衛仍隸京師左府)虎賁右衛留守右衛水軍
右衛武德衛廣武衛屬右軍都督府(本府所屬衛仍隸京師右)
(府)留守中衛神策衛廣洋衛應天衛和陽衛牧
馬千戶所屬中軍都督府(本府所屬衛仍隸京師中府)留守
前衛龍江左衛龍驤衛飛熊衛天策衛豹韜衛屬
前軍都督府(本府所屬衛仍隸京師前府)留守後衛横海衛
鷹揚衛興武衛江隂衛屬後軍都督府(本府所屬衛仍隸京)
(師後府)又有中都留守司轄衛八曰鳳陽曰鳳陽
中曰鳳陽右曰皇陵曰留守左曰留守中曰長淮
曰懷遠所一曰洪塘(現在今鳳陽府)蘇州府衛三蘇州太
倉鎮海所二吳淞千戶崇明千戶松江府衛一金
山所三淞江千戶青村千戶南匯嘴千戶鎮江府
衛一鎮江揚州府衛三揚州儀徵高郵所三興化
千戶泰州千戶通州千戶淮安府衛三淮安大河
邳州所三海州千戶東海千戶鹽城千戶廬州府
衛二廬州六安安慶府衛一安慶太平府衛一建
陽寧國府衛一宣州徽州府衛一新安和州衛一
瀋陽右滁州衛一滁州徐州衛二徐州徐州左皆
隸京師中軍都督府
其鎮戍將領總鎮一方者曰鎮守一路者曰分守
守獨守一堡一城者曰守備與主將同守一城者
曰協守其總鎮或掛將軍印或不掛印皆曰總兵
次曰副總兵又次曰參將又次曰遊擊將軍南
直隸狼山提督副總兵駐通州(嘉靖三十七年設水路自瓜儀周家)
(橋掘港直抵廟溪雲梯關陸路自通泰淮揚天長直抵鳳泗各參將守備把總等官悉聽節制)鎮
守江南副總兵駐吳淞(舊係總兵官駐劄福山港復移駐鎮江後復駐鎮江)
(儀徵兩處嘉靖八年裁革十九年仍設二十九年又革三十三年仍設為副總兵官駐金山衛四十)
(三年改駐吳淞專管江南水陸兵馬)分守徐州參將駐徐宿(隆慶四年自睢)
(陳參將改所轄徐州武平曹濮睢陳等處地方兵分為三營徐州一營宿州一營歸德一營運糧行)
(駐徐州以保運道冰合駐宿州以防陸路春駐歸德以防竊發)金山參將駐金山
(舊以蘇州參將駐金山防禦沿海柘林青村南匯川沙一帶後改遊擊萬歴二年改設以劉家河參)
(將移駐)劉家河遊擊將軍駐崇明(舊係參將駐金山萬歴二年改設以)
(金山遊擊移駐崇明)儀徵守備駐儀徵江口(專管江北備倭捕盗事務)安
慶府守備駐雷港鹽城守備駐邳州(舊係參將嘉靖四十)
(三年改設無事駐劄邳州有事防守鹽城)泗州守備駐泗(嘉靖三十七年添設萬歴)
(二年令專一防護陵寝)掘港守備駐掘港(舊設把總嘉靖三十六年改設)揚
舍守備駐揚舍(舊設革萬歴十三年復設哨守海口)鳳陽軍門中軍
官駐淮安(嘉靖四十年設)把總十三員俱駐劄本處川沙
堡(嘉靖三十九年設撥金山衛千戶一員防守)柘林堡(嘉靖三十九年設撥金山衛千)
(戶一員防守)劉家河(嘉靖三十二年設)荻港(萬歴三年設統建陽一衛)京口
圌山(嘉靖三十年設)福山港周家橋東海(俱嘉靖三十三年設)大河
口(嘉靖三十七年設以鹽城把總移駐於此)狼山水兵(嘉靖三十九年設)遊兵
(萬歴三年設駐劄上新河自狼山至圌山與通泰合兵廵哨)中山鎮(萬歴七年設)
提督漕運鎮守淮安總兵官駐劄淮安其總督廵
撫操江兵備以文臣監督總督舊稱軍門而廵撫
皆贊理或提督軍務操江專督廵江其按察司官
整飭兵備者或副使或僉事或以他官兼副使僉
事沿海者稱海防道兼分廵者稱分廵道兼管糧
者稱兵糧道總理糧儲提督軍務兼廵撫應天等
府地方駐江寧徽安池兵備道駐池州(管轄徽州安慶池州)
(三府又建陽宣州安慶各衛所提防江賊礦徒)寧太廣兵備道駐寧國(管轄)
(寧國太平二府廣德一州句容等六縣)蘇松兵備道駐太倉(整飭蘇州松江)
(二府兵備兼理糧儲水利農務)常鎮兵備道駐江隂(整飭鎮江常州二府兵備)
(兼理糧儲水利農務)總理漕運兼提督軍務廵撫鳳陽等處
兼管河道駐淮安潁州兵備道駐潁(管理廬州鳳陽滁州地方)
(衛所兼管江防事宜)淮揚海防道駐泰州(整飭淮揚海防江洋仍分管揚州儀)
(徵高郵等衛泰州鹽城通州等所京操官軍)徐州兵備道駐徐(整飭徐宿等處)
(兵備兼管淮安府徐州及淮北衛所及淮安邳州大河徐州沂州等衛莒州東海西海等所京操官)
(軍)又有中都領班都司四員(春班二員秋班二員)
凡江南額設官軍十一萬二千一百六十七員名
召募軍兵七千一百四十九名
其戰船額設沿海每衛五十隻新江口一百三十
一隻
江南通志卷九十二
