江南通志卷一百七十五
人物志
方外(二)(安徽寧池太廬鳳潁八府滁和廣六泗五州)
安慶府
周匡續字子孝嘗乘雲入關師事老子棲隠潛山至
今有遺蹟
秦華子期九江人隠潛山從甪里先生受仙隠靈寶
方返老還少日行五百里能舉千觔一歲十易皮
如蟬蜕後昇仙去
漢樂長子齊人少好道遇仙授方告曰蛇服為龍人
服為童年一百八十色如少女修煉潜山號潜山
真君遺跡猶存唐明皇有贊
南北朝梁白鶴道人武帝時方士愛舒州潜山竒絶
時浮屠寶誌亦愛之武帝命二人各以物識其地
得者居之道人以鶴止處為記寶誌以卓錫處為
記已而鶴先去忽聞空中錫飛聲遂卓於山麓而
鶴止他處各因所識築室焉
隋二祖初名神光初祖與改名為慧可求法於達摩
受衣鉢為二祖其後付法於璨為三祖嘗來司空
山建刹其上至今有傳衣石葫蘆石祕記靈跡存
焉
三祖名璨得法於神光遂隠舒州皖公山十餘載
無知者至隋開皇間有沙彌道信謁曰願和尚慈
悲乞與解脱法門璨曰誰縛汝曰無人縛曰既無
人縛何更求解脱道信言下大悟後亦傳衣鉢為
四祖
唐呂嵓號洞賓嘗在桐城呂亭驛遇一孝婦取水事
姑至此息肩指示之曰此間自有甘泉不須遠取
遂拔劍劃之泉湧出至今方池數武大旱不竭名
洞賓泉又嘗遊浮山雪浪巖題云褰裳懶步尋真
宿好景一時觀不足月在碧空風在松何必洞天
三十六
何仙姑初桐城投子山大同禪師每溺有鹿來飲
久之鹿産肉毬裂開乃一女師育至十二歲牧童
戲以山花插其髻師乃令下山囑曰遇柴則止遇
何則歸至柴巷口何道人家遂棲之以何為姓慎
守師戒修持覺悟師使趙州召之女方淅即持笟
篱往先至見師坐左趙州至坐右三人一時化解
今投子山有趙州橋柴巷口有仙姑井
閭邱方遠宿松人修貞匡廬唐昭宗屢召不起賜
號妙有大師景福中居餘姚天滌洞錢鏐奏請賜
號元洞先生天福中尸解後有見於天都山者
幽大師出入跨虎坐化真身在值雪山
大同懷寧劉氏子謁翠微頓悟結茅投子山住三
十餘載中和間巢寇起有狂徒持刃問師曰住此
何為師乃隨宜說法渠魁拜伏乾化四年示寂賜
謚慈濟大師
宋遠錄公住浮山華嚴寺歐陽修造其室與客圍棋
師旁觀之歐遽收局請因棋說法師即撾鼓陞座
衝口而成歐謂僚友曰初以禪語為虚誕今見此
老機緣亦是悟明心地年七十餘歸寂
義青懷寧李氏子七歲出家習百法論長入洛聽
華嚴義若貫珠至浮山三年遠錄公時出洞下宗
旨示之悉皆妙契
李斯立居東山靈仙觀善丹爐年八十常從蘇軾
黃庭堅遊能詩如嵓溜連雲凍溪梅帶雪香等句
人多傳之觀至今名仙人洞
全舉得法汾陽遍歴諸方後示衆云釋迦不出世
達摩不西來佛法遍天下談宗口不開傳燈錄載
舒州法華院今在宿松治東五十里
守端衡陽葛氏子幼事翰墨依茶陵郁披剃參楊
岐言下大悟尋遊懷寧結茅唐山之西守令慕道
請師主潛山太平寺及宿松法華寺法席嘗作蜂
子透窗偈云為愛尋光紙上鑚不能透處幾多年
忽然撞著來時路始覺從前被眼瞞
法眼徧參名宿最後依白雲端師一見即問南泉
摩尼珠話端叱之師大悟獻投機偈曰山前一片
閒田地乂手叮嚀問祖翁幾度買來還自賣為憐
松竹引清風端時印可師主司空山四面山海會
寺潛山太平寺諸法席有語錄行世
佛鑑舒州汪氏子久事演禪師付衣法道大播
清遠初謁演禪師師赴海會寺請命師典謁寒夜
孤坐撥爐見火一豆許輾然自喜曰深深撥有些
子平生事只如此閱傳燈語錄至破竈墮因緣大
悟自是隠居四面山大中菴次開法龍門道望尤
振
崔之道舒人為真源宫道士嘗見二仙人對奕與
一棋子令吞自此言休咎輒應後尸解
元宗善姓鍾元末指揮使從余闕守安慶及城陷披
緇潜之永隆山題句云目擊神州已陸沈心隨野
鶴與孤雲茫茫宦海羞容膝隠隠禪林可托身坐
假蒲團忘世慮卧投方丈掩忠精埋名抛棄人間
事懶問山河屬大明後得道為永隆開山祖
明朱橘望江人母夢吞星有娠十五月嘗憂焉遇道
人持物如橘謂其母曰食此子生矣問名氏示以
扇其上有麴君子三字旋不見即誕因名橘讀書
聰慧尤精於易數後臨池顧影有悟遂薄名利修
道忽遇道人持橘歌曰橘橘橘無人識惟有姓朱
人方知是端的橘聞便隨至郊外問其人非麴君
子乎不答泣請乃授以符訣令往皖山築室修煉
橘拜謝去修於皖公山後至惠州之博羅立化
明雪桐城楊氏子年二十薙髮九華山參雲門湛
然澄澄問之無對住七日有省忽一日聞鐘聲豁
然大悟乃入皖山住静三載澄以衣鉢傳之
無心潜嶽永水菴僧年七十好笑如兒童狀逢人
募薪一束積至百擔自理之如陶穴然一日寄語
辭山下人曰無心以某日去人怪之及期乃入柴
穴中木魚聲不絶後自取火手自茶毘火光撲面
將木魚擲外口稱去了須臾而化其骨不僵至今
塔在小岑肖像如生
三貞姑宣德時人長姊嫁數年而孀遂結茅大凹
山中棲心禪寂二妹慕姊貞義相從清修後皆得
証道因於其地建三聖菴菴旁有石穴圓如鏡三
姑藏骸處也丁丑遭流寇婦女悉竄菴中寇至山
下見緋衣三婦往來林莽間追至菴門見緋衣三
姑像寇投刀相拜戒勿犯婦女得免至今春秋祀
之
國朝性源結刹於大龍山之巔終日趺坐忽烈風雷電
雨傾如注菴後數蛟騰起水深三尺沙彌皆驚怖
莫措源入定自如蛟從屋角委折而下若不敢犯
者人咸異之
元白姓鄧武岡州人謁顓愚為首座復往參憨山
博山天童諸老皆深器之順治丁亥至桐城入慧
山清泉寺兵燹之後煥成叢林法席大振後退居
舒之華盖山
徽州府
漢方儲字聖公歙人講孟氏易精圖䜟善天文舉賢
良為洛陽令永元中郊祭問以隂晴勸帝毋往是
日晴詔責其欺儲曰咎時且至願乘輿亟還比駕
還雨雹大作後傳其仙去廟祀之
晉羅文佑南昌人父塘與許遜學道晉太康中佑奉
母湛之歙採藥黃山結廬長春里丹成乘白狼去
人祠之稱呈坎天尊
唐許宣平歙人隠城陽山絶粒不食顔如四十許人
行及奔馬或題其詩於洛陽傳舍云隠居三十載
築室南山巔静夜玩明月閒朝隠碧泉樵夫歌隴
上谷鳥戲嵓前樂矣不知老都忘甲子年李白見
之曰仙人詩也乃游新安訪之不遇題詩其菴宣
平歸見之是冬野火燒菴不復知所在
慧明字元照歙人幼愚陋長乃神異民間疾疫醫
卜不起明與交臂即獲痊禱雨輒驗能使眇者視
跛者履人稱為聖僧
珠溪謙歙人得法於雲居道膺載傳燈錄
瀾大德歙人興唐寺僧性孤高杜荀鶴贈以詩
清素祁門人揚州刺史陶雅祈雨汪王廟夢汪王
曰師為水晶宫菩薩五龍行雨不由天降陶請之
師曰吾已遣雨揚州三晝夜矣果然
五代聶師道字宗微歙人少修道得服松脂法登績
溪百丈山採芝明月中聞天樂往南嶽訪蔡真人
遇一丈夫自稱謝修道與彭蔡偕隠已三百餘年
授以素書一卷歲餘還山號問政先生蟬蜕而逝
後人見之衡陽云從孫紹元世勤修煉後有四鶴
集屋光自空下如火而紹元化去
何令通休寧人賜號紫霞南唐國師精堪輿以言
牛頭山不利謫休寧一坐四十年大悟宋天禧正
席趺坐火從心出自燒而化
李玉琳婺源人遇真人授以玉皇經教真文雷雨
壊民居玉琳鐵誥所鎮獨無恙子孫皆世其術
胡得勝婺源人生而神異嘗曰某處覆舟某處失
火皆驗後有禱必應遺劍猶存
宋鄭仙姑歙人居烏聊山東嶽廟前數十年不出門
或有見之里外者蘇轍令績溪訪之問其年八十
矣猶處女也歸志其問答之語門有甘泉今名仙
姑井
元胡月潭婺源人事月蟾得天心五雷之祕飛步璿
璣之書治雷禱雨先知死期又黟有胡月澗術亦
如潭而殱邪治疫不用符咒忽夢登九天與徒言
訖而逝
明朝宗忍天童密雲悟法嗣住歙石耳山與都人酬
唱機緣甚多載在語錄
邋遢仙休寧人溽暑衣裘曝日中沍寒時裸體跣
足而蹈冰雪不事浣濯近之無纖穢氣人稱邋遢
仙年百餘歲坐化於齊雲山
慧融黟人隠石門洞時數日不食人夜經山中戴
月而行訝朔晦何以得月尋之光從洞出叩其工
夫盖月觀云
寧國府
晉竇子明名伯玉銍鄉人釣於旋溪得白魚腹中書
教以服食之法遂入黃山採五石脂服之三年龍
來迎去止陵陽山弟子安死葬石山下有黃鶴來
棲塜樹呼子安云唐人詩白龍已謝陵陽去黃鶴
還來喚子安
唐仲濬靈源寺僧有文名李白贈之以詩
清越敬亭僧工文張喬有贈詩
希運初住高安黃檗山曹溪六祖嫡孫大中三年
裴休知宣州迎居開元寺受法創廣教寺於敬亭
南麓
麻衣禪師中和間煉藥翠微峯下嘗衣麻衣有得
其麻縷者輒能療病
通公吳人結廬敬亭山北苦修敏悟叢林所推嚴
綬署宣州幕師事之
宋可勲有禪行作菴城山寺側曰卧雲太平興國召
對問曰卧雲深處不朝天因何至此勲曰天曉不
干鐘鼓事月明豈為夜人行因賜還山
宗杲少為惠雲寺苾芻宣和間參圓悟聞薰風自
南來殿閣生微涼語豁然悟主徑山法席緇流雲
聚稱臨濟重興孝宗聞其名召對稱旨賜號大慧
禪師
元賀士迪宣城人元妙觀道士善祈禱禦災成宗召
入京給車服從幸兩都賜號真人
張松谷隠芙蓉峯下嘗採藥療人病歲旱禱輒雨
大德庚子索筆書偈而逝
汪天驥涇人元妙觀道士能詩有暮春絶句云為
愛雲根綠錦苔柴門花落晝慵開竹窗讀罷南華
卷蝶夢蘧蘧枕上來
明法通字從石兩開堂於廣教註逍遥遊兼精於詩
如圭景德寺僧通大小乘止静黃檗茒菴
大慧寧信寺僧掩關七年使寺衆以鍼刺體液出
皆乳未幾往蛾眉至黃池勝果寺說偈而逝口中
火出自焚獨頂骨不壊
金碧峯有道行善天文棲敬亭石巖太祖幸其地
趺坐不起露刃臨之曰汝知有殺人將軍乎答曰
汝知有不懼死和尚乎異而謝之問以向導決勝
皆如其言
尹蓬頭寓宣陽觀嘗從道士索守犬作食道士囑
徒烹之徒竊食其兩耳尹食訖譲曰犬非全者因
吐出宛然惟缺兩耳歲餘辭去
國朝沈鼎彦字禹鉉南陵承天觀道士工詩善書尤精
修煉著黃庭直解
了然住千頃山振修黃檗道場能馴鹿狎虎冬夏
一衲康熙戊午卒年一百二十六歲今肉身不化
池州府
唐義安開元中居石埭杉山鎮國禪院有道行累詔
不起玄宗為割縣之三鄉租税以贍衆僧
金地藏新羅國王子姓金氏名喬覺削髮為沙門
至德初渡海行脚至九華棲東巖石室土人服其
苦行築寺迎居之建中初刺史張巖奏請賜額化
城道場日盛貞元十年召衆告别俄山鳴石隕趺
坐而逝越三年啓龕入塔顔狀如生塔建寺右嘗
發光如火故謂之神光嶺後羃以殿四方頂禮不
絶
普願姓王氏新鄭人初六祖授南嶽讓讓授馬祖
而願則馬祖門下三大士之一貞元中憩錫秋浦
之南泉不下山三十餘年宗風大振太和八年示
寂初偕願來秋浦者又有寶雲亦馬祖法嗣居魯
祖山
趙知微九華山道士結廬鳳凰嶺前諷誦道書鍊
志幽寂乾寧中屢詔不出賜碧雲星冠青霞羽衣
以寵異之
五代西峯聖者楊吳時人陽狂不羈好吹笛能役鬼
神蛟龍嘗寓池州乾明寺及去留笛後人寶之共
相傳玩
宋義懷本永嘉陳氏子天聖中嗣法雪竇七坐道場
化行海内晚年示寂於池之杉山
張先生舊志皆不詳其名政和間結廬齊山日惟
默坐人過問之直視不答在山三十年顔色轉少
後尸解
太平府
漢丁令威遼東人學道當塗靈墟山後化鶴歸遼
南北朝宋杯渡師西竺僧所至乘木杯渡水人因以
稱之初以架裟裹錫杖擲空隨所往卜勝地至繁
昌隠静山止焉宋元嘉初卒
螺浮尊者與杯渡同至姑孰卓錫山中泉自湧出
今龍泉山福源寺中井是也汲以竹則清以綆則
濁時又有方公禪師居青山日抱甕下汲供飲忽
有虎跑擲院旁甘泉驟湧
宋趙自然繁昌人青華觀道士夜夢人噉以柏枝及
覺神氣清爽遂絶烟火食又夢前人教以篆書寤
悉能記寫以示人皆不識嘗作原道歌言修煉之
要太宗召至闕親問之懇求還山卒及葬棺重不
可舉發之止存劍履
石風不知何許人紹興間寓當塗光孝寺披髮垢
面佯狂叵測人皆以石風呼之信口作詞初不可
曉後悉驗
婁僧失其名紹興中居當塗永寧菴一日留偈趺
逝有風在松梢月在天之句
廬州府
三國魏左慈字元放廬江人居天柱山能使鬼神坐
致行廚變化萬端曹操召見閉一室斷穀食期年
出之顔色如故欲殺之卒不可得
唐慧滿貞觀間結菴合肥大蜀山嘗誦法華經有白
衣來聽法自稱東海龍王少子也是時苦旱師令
降雨答曰盜布天澤當殛死師曰汝舍此身以救
民我誦此經以度汝言畢不見須臾膏澤滂沱越
三日有龍死山陽師收葬之民為立祠遇水旱祈
必驗
三刀禪師唐末居廬江顯寧院黃巢之亂賊執而
斫之三刀無血故名
崔自然巢縣人少學道得服松脂法隠城南洞中
冬雪常於溪中澡浴入山虎豹皆馴伏一日告逝
後有人見之豫章道上其石牀藥臼見存
元妙果饒之樂平人嘗遊四明天童浮梁諸山歸息
於巢豫建一塔是夜有光如匹練自天際散於五
峯之頂彌三夕乃止
明吳崇信無為道士嘗遊長沙傳毛真人雷法能驅
役鬼神祈禱甚驗
國朝星郎龍溪林氏子也舉天啓丁卯鄉試仕屯田郎
出守肇慶棄官薙髮徧歴名山後至廬江住冶父
山祖庭寺江畔有古樸一株枯而復榮者數矣師
至樹復茂康熙癸丑樹忽萎師曰樹倒老僧行矣
沐浴更衣而逝
鳳陽府
隋方唐虎窟寺僧持律甚嚴每行有虎隨之郡守因
以名寺今定遠縣禪窟寺是也
唐藍采和唐末居濠衣襴衫綠袴黑木腰帶一足靴
一足跣夏服絮冬卧雪出氣如蒸自號藍采和嘗
歌踏踏歌時曳長繩拖錢以行錢散不收至今濠
州有撒錢街
道樹卜夀州三峯山結茅而居言笑詭異常化佛
羅漢形學徒睹之莫能測寶歴元年九十歲無疾
而終
道雄真如寺僧冬夏惟一破衲蓬頭跣足每施藥
濟人即獲竒效不受謝廣修橋路人多便之又旁
通韻學反切精致年七十八趺坐而化
宋志言夀州人許姓落髮東京景德寺貌竒古能前
知仁宗嗣未立默遣内侍詢之乃書十三郎字上
不解後英宗以濮王第十三子入繼
明木牌王自言王姓能治療手持木牌人因以稱之
嘗在懷遠冬月宿元真寺赤地門外雪深尺餘其
卧處如燎火有問病者命持酒來一飲而盡吐其
半飲病人即愈後不知所之
國朝海華號藏林宿州淝水人嘗參古德於花山戒律
精嚴人推為當代慧遠後住古林菴一時陳旻昭
周蓮池黃石公諸名流悉向往焉
潁州府
漢周義山字季道汝隂人丞相勃之後也父祕陳留
刺史義山年十六常於平旦日出時東向服氣𠻳
咽百數父問之對曰愛此朝日之暉是以服之後
遇中嶽仙人蘇子元授以長生之道白日昇舉
隋張路斯潁上百社人隋初明經登第為宣城令夫
人關州石氏生九子罷令歸每夕出還則體常冷
且濕石氏異而詢之曰吾龍也蓼人鄭祥遠亦龍
也騎白牛據吾池吾屢與戰未勝明日取決可令
吾子挾弓矢射之繫鬛以青綃者鄭也絳綃者吾
也子遂射中青綃鄭怒東北去投合肥西山死由
是張與九子俱復為龍事見歐陽修集古錄目跋
後蘇軾迎祀潁之西湖有昭靈張龍公祠記
宋丁少微亳州人為道士持齋戒奉科儀尤為精至
嘗隠華山潼谷密邇陳搏所居與摶齊名志尚清
潔善服氣多餌藥年百餘歲太平興國三年召赴
闕以金丹巨勝南芝元芝為獻還山七年冬卒
明張古山潁州人生而端重父母欲為娶妻不從入
迎祥觀為道士久之召為武當山提點能言未形
事後入山採藥不知所終相傳張三丰遊潁古山
師事之遂得其術今迎祥觀有混元衣體製特異
或云三丰所留也
滁州
唐覺禪師西洛人受業藥山院得法于汾州嘗住滁
州瑯琊山開化寺有五百梵僧寓席下休夏同日
而來同日而去
宋王中勤來安人淳熙中為道正戒行峻潔遇異人
授祕法每歲旱及疾疫有禱立應
明德清字澄印全椒人族姓蔡氏年十二入南京報
恩寺事無極法師内江趙貞吉摩其頂曰兒他日
人天師也後駐錫曹溪宗風大振海内稱憨山大
師天啓三年示寂
和州
唐商棲霞歴陽人大歴中棲白石山彭仙洞善吐納
之術絶粒三十餘年
惠褒結茅含山縣北山麓時人重其道行因名其
山曰褒禪宋淳化中禱雨有應賜號護法大師
宋紹隆歴陽人得法於圓悟悟目之為瞌睡虎由和
州開聖寺至平江虎邱說法大闡臨濟宗旨法嗣
最盛
白玉蟾福州人本姓葛名長庚遇異人傳祕術世
以為仙嘉定末詔徵赴闕奏對稱旨嘗憩含山白
石洞愛其泉石清幽特再過之有重游詩見集中
元圓寂號懶牛和尚至正中寓和州既說偈已即沿
麓至磯舉步大江如履平地徐至中流乃跏趺而
坐浮水上久之方没後半月出沙洲上衣履不脱
趺坐儼然如生衆人聚觀乃輿歸茶毘焉廉訪幹
克莊有記
廣德州
宋契嵩多智慧能徹禪家宗旨崇寧中賜名曰明教
嵩禪師并賜寺額曰明教禪寺明太祖題横山詩
有曰上有禪師悟透關
元王當陽初遇異人能幻化之術後遊武當山歸於
郡南平頂山建昇平道院修煉其中撰精語後端
坐而化
明孔師居白鶴觀道士嘗遇異人授以祕籙能呼吸
風雲驅役鬼神禁蛟召鶴斬魅禳星年八十尸解
仙去
六安州
宋明本錢塘人皇慶壬子自天目山遊至六安齊頭
山居水晶菴所著有中峯語錄青山白雲吟山居
十詠為世所稱
明金印英山人世宗病癰陶仲文薦印治之印書符
傅患處中官見有白蛇擁上躬遂愈授博士賜名
中剛賜坊曰盡職供事後承命治江西疫陞太常
寺卿賜一品服
泗州
唐僧伽本西域人唐龍朔中南游江淮欲於泗州建
寺賀元濟請捨所居為之僧伽曰此舊佛寺也掘
地得古碑乃齊香積寺銘并獲金像一軀伽曰普
照王佛也視石刻果然景龍二年中宗遣使召見
賜號國師賜寺名普光王寺四年三月坐化於長
安大薦福寺夀八十有三宋大中祥符六年加號
普照明覺大師
江南通志卷一百七十五
江南通志卷一百七十五
人物志
方外(二)(安徽寧池太廬鳳潁八府滁和廣六泗五州)
安慶府
周匡續字子孝嘗乘雲入關師事老子棲隠潛山至
今有遺蹟
秦華子期九江人隠潛山從甪里先生受仙隠靈寶
方返老還少日行五百里能舉千觔一歲十易皮
如蟬蜕後昇仙去
漢樂長子齊人少好道遇仙授方告曰蛇服為龍人
服為童年一百八十色如少女修煉潜山號潜山
真君遺跡猶存唐明皇有贊
南北朝梁白鶴道人武帝時方士愛舒州潜山竒絶
時浮屠寶誌亦愛之武帝命二人各以物識其地
得者居之道人以鶴止處為記寶誌以卓錫處為
記已而鶴先去忽聞空中錫飛聲遂卓於山麓而
鶴止他處各因所識築室焉
隋二祖初名神光初祖與改名為慧可求法於達摩
受衣鉢為二祖其後付法於璨為三祖嘗來司空
山建刹其上至今有傳衣石葫蘆石祕記靈跡存
焉
三祖名璨得法於神光遂隠舒州皖公山十餘載
無知者至隋開皇間有沙彌道信謁曰願和尚慈
悲乞與解脱法門璨曰誰縛汝曰無人縛曰既無
人縛何更求解脱道信言下大悟後亦傳衣鉢為
四祖
唐呂嵓號洞賓嘗在桐城呂亭驛遇一孝婦取水事
姑至此息肩指示之曰此間自有甘泉不須遠取
遂拔劍劃之泉湧出至今方池數武大旱不竭名
洞賓泉又嘗遊浮山雪浪巖題云褰裳懶步尋真
宿好景一時觀不足月在碧空風在松何必洞天
三十六
何仙姑初桐城投子山大同禪師每溺有鹿來飲
久之鹿産肉毬裂開乃一女師育至十二歲牧童
戲以山花插其髻師乃令下山囑曰遇柴則止遇
何則歸至柴巷口何道人家遂棲之以何為姓慎
守師戒修持覺悟師使趙州召之女方淅即持笟
篱往先至見師坐左趙州至坐右三人一時化解
今投子山有趙州橋柴巷口有仙姑井
閭邱方遠宿松人修貞匡廬唐昭宗屢召不起賜
號妙有大師景福中居餘姚天滌洞錢鏐奏請賜
號元洞先生天福中尸解後有見於天都山者
幽大師出入跨虎坐化真身在值雪山
大同懷寧劉氏子謁翠微頓悟結茅投子山住三
十餘載中和間巢寇起有狂徒持刃問師曰住此
何為師乃隨宜說法渠魁拜伏乾化四年示寂賜
謚慈濟大師
宋遠錄公住浮山華嚴寺歐陽修造其室與客圍棋
師旁觀之歐遽收局請因棋說法師即撾鼓陞座
衝口而成歐謂僚友曰初以禪語為虚誕今見此
老機緣亦是悟明心地年七十餘歸寂
義青懷寧李氏子七歲出家習百法論長入洛聽
華嚴義若貫珠至浮山三年遠錄公時出洞下宗
旨示之悉皆妙契
李斯立居東山靈仙觀善丹爐年八十常從蘇軾
黃庭堅遊能詩如嵓溜連雲凍溪梅帶雪香等句
人多傳之觀至今名仙人洞
全舉得法汾陽遍歴諸方後示衆云釋迦不出世
達摩不西來佛法遍天下談宗口不開傳燈錄載
舒州法華院今在宿松治東五十里
守端衡陽葛氏子幼事翰墨依茶陵郁披剃參楊
岐言下大悟尋遊懷寧結茅唐山之西守令慕道
請師主潛山太平寺及宿松法華寺法席嘗作蜂
子透窗偈云為愛尋光紙上鑚不能透處幾多年
忽然撞著來時路始覺從前被眼瞞
法眼徧參名宿最後依白雲端師一見即問南泉
摩尼珠話端叱之師大悟獻投機偈曰山前一片
閒田地乂手叮嚀問祖翁幾度買來還自賣為憐
松竹引清風端時印可師主司空山四面山海會
寺潛山太平寺諸法席有語錄行世
佛鑑舒州汪氏子久事演禪師付衣法道大播
清遠初謁演禪師師赴海會寺請命師典謁寒夜
孤坐撥爐見火一豆許輾然自喜曰深深撥有些
子平生事只如此閱傳燈語錄至破竈墮因緣大
悟自是隠居四面山大中菴次開法龍門道望尤
振
崔之道舒人為真源宫道士嘗見二仙人對奕與
一棋子令吞自此言休咎輒應後尸解
元宗善姓鍾元末指揮使從余闕守安慶及城陷披
緇潜之永隆山題句云目擊神州已陸沈心隨野
鶴與孤雲茫茫宦海羞容膝隠隠禪林可托身坐
假蒲團忘世慮卧投方丈掩忠精埋名抛棄人間
事懶問山河屬大明後得道為永隆開山祖
明朱橘望江人母夢吞星有娠十五月嘗憂焉遇道
人持物如橘謂其母曰食此子生矣問名氏示以
扇其上有麴君子三字旋不見即誕因名橘讀書
聰慧尤精於易數後臨池顧影有悟遂薄名利修
道忽遇道人持橘歌曰橘橘橘無人識惟有姓朱
人方知是端的橘聞便隨至郊外問其人非麴君
子乎不答泣請乃授以符訣令往皖山築室修煉
橘拜謝去修於皖公山後至惠州之博羅立化
明雪桐城楊氏子年二十薙髮九華山參雲門湛
然澄澄問之無對住七日有省忽一日聞鐘聲豁
然大悟乃入皖山住静三載澄以衣鉢傳之
無心潜嶽永水菴僧年七十好笑如兒童狀逢人
募薪一束積至百擔自理之如陶穴然一日寄語
辭山下人曰無心以某日去人怪之及期乃入柴
穴中木魚聲不絶後自取火手自茶毘火光撲面
將木魚擲外口稱去了須臾而化其骨不僵至今
塔在小岑肖像如生
三貞姑宣德時人長姊嫁數年而孀遂結茅大凹
山中棲心禪寂二妹慕姊貞義相從清修後皆得
証道因於其地建三聖菴菴旁有石穴圓如鏡三
姑藏骸處也丁丑遭流寇婦女悉竄菴中寇至山
下見緋衣三婦往來林莽間追至菴門見緋衣三
姑像寇投刀相拜戒勿犯婦女得免至今春秋祀
之
國朝性源結刹於大龍山之巔終日趺坐忽烈風雷電
雨傾如注菴後數蛟騰起水深三尺沙彌皆驚怖
莫措源入定自如蛟從屋角委折而下若不敢犯
者人咸異之
元白姓鄧武岡州人謁顓愚為首座復往參憨山
博山天童諸老皆深器之順治丁亥至桐城入慧
山清泉寺兵燹之後煥成叢林法席大振後退居
舒之華盖山
徽州府
漢方儲字聖公歙人講孟氏易精圖䜟善天文舉賢
良為洛陽令永元中郊祭問以隂晴勸帝毋往是
日晴詔責其欺儲曰咎時且至願乘輿亟還比駕
還雨雹大作後傳其仙去廟祀之
晉羅文佑南昌人父塘與許遜學道晉太康中佑奉
母湛之歙採藥黃山結廬長春里丹成乘白狼去
人祠之稱呈坎天尊
唐許宣平歙人隠城陽山絶粒不食顔如四十許人
行及奔馬或題其詩於洛陽傳舍云隠居三十載
築室南山巔静夜玩明月閒朝隠碧泉樵夫歌隴
上谷鳥戲嵓前樂矣不知老都忘甲子年李白見
之曰仙人詩也乃游新安訪之不遇題詩其菴宣
平歸見之是冬野火燒菴不復知所在
慧明字元照歙人幼愚陋長乃神異民間疾疫醫
卜不起明與交臂即獲痊禱雨輒驗能使眇者視
跛者履人稱為聖僧
珠溪謙歙人得法於雲居道膺載傳燈錄
瀾大德歙人興唐寺僧性孤高杜荀鶴贈以詩
清素祁門人揚州刺史陶雅祈雨汪王廟夢汪王
曰師為水晶宫菩薩五龍行雨不由天降陶請之
師曰吾已遣雨揚州三晝夜矣果然
五代聶師道字宗微歙人少修道得服松脂法登績
溪百丈山採芝明月中聞天樂往南嶽訪蔡真人
遇一丈夫自稱謝修道與彭蔡偕隠已三百餘年
授以素書一卷歲餘還山號問政先生蟬蜕而逝
後人見之衡陽云從孫紹元世勤修煉後有四鶴
集屋光自空下如火而紹元化去
何令通休寧人賜號紫霞南唐國師精堪輿以言
牛頭山不利謫休寧一坐四十年大悟宋天禧正
席趺坐火從心出自燒而化
李玉琳婺源人遇真人授以玉皇經教真文雷雨
壊民居玉琳鐵誥所鎮獨無恙子孫皆世其術
胡得勝婺源人生而神異嘗曰某處覆舟某處失
火皆驗後有禱必應遺劍猶存
宋鄭仙姑歙人居烏聊山東嶽廟前數十年不出門
或有見之里外者蘇轍令績溪訪之問其年八十
矣猶處女也歸志其問答之語門有甘泉今名仙
姑井
元胡月潭婺源人事月蟾得天心五雷之祕飛步璿
璣之書治雷禱雨先知死期又黟有胡月澗術亦
如潭而殱邪治疫不用符咒忽夢登九天與徒言
訖而逝
明朝宗忍天童密雲悟法嗣住歙石耳山與都人酬
唱機緣甚多載在語錄
邋遢仙休寧人溽暑衣裘曝日中沍寒時裸體跣
足而蹈冰雪不事浣濯近之無纖穢氣人稱邋遢
仙年百餘歲坐化於齊雲山
慧融黟人隠石門洞時數日不食人夜經山中戴
月而行訝朔晦何以得月尋之光從洞出叩其工
夫盖月觀云
寧國府
晉竇子明名伯玉銍鄉人釣於旋溪得白魚腹中書
教以服食之法遂入黃山採五石脂服之三年龍
來迎去止陵陽山弟子安死葬石山下有黃鶴來
棲塜樹呼子安云唐人詩白龍已謝陵陽去黃鶴
還來喚子安
唐仲濬靈源寺僧有文名李白贈之以詩
清越敬亭僧工文張喬有贈詩
希運初住高安黃檗山曹溪六祖嫡孫大中三年
裴休知宣州迎居開元寺受法創廣教寺於敬亭
南麓
麻衣禪師中和間煉藥翠微峯下嘗衣麻衣有得
其麻縷者輒能療病
通公吳人結廬敬亭山北苦修敏悟叢林所推嚴
綬署宣州幕師事之
宋可勲有禪行作菴城山寺側曰卧雲太平興國召
對問曰卧雲深處不朝天因何至此勲曰天曉不
干鐘鼓事月明豈為夜人行因賜還山
宗杲少為惠雲寺苾芻宣和間參圓悟聞薰風自
南來殿閣生微涼語豁然悟主徑山法席緇流雲
聚稱臨濟重興孝宗聞其名召對稱旨賜號大慧
禪師
元賀士迪宣城人元妙觀道士善祈禱禦災成宗召
入京給車服從幸兩都賜號真人
張松谷隠芙蓉峯下嘗採藥療人病歲旱禱輒雨
大德庚子索筆書偈而逝
汪天驥涇人元妙觀道士能詩有暮春絶句云為
愛雲根綠錦苔柴門花落晝慵開竹窗讀罷南華
卷蝶夢蘧蘧枕上來
明法通字從石兩開堂於廣教註逍遥遊兼精於詩
如圭景德寺僧通大小乘止静黃檗茒菴
大慧寧信寺僧掩關七年使寺衆以鍼刺體液出
皆乳未幾往蛾眉至黃池勝果寺說偈而逝口中
火出自焚獨頂骨不壊
金碧峯有道行善天文棲敬亭石巖太祖幸其地
趺坐不起露刃臨之曰汝知有殺人將軍乎答曰
汝知有不懼死和尚乎異而謝之問以向導決勝
皆如其言
尹蓬頭寓宣陽觀嘗從道士索守犬作食道士囑
徒烹之徒竊食其兩耳尹食訖譲曰犬非全者因
吐出宛然惟缺兩耳歲餘辭去
國朝沈鼎彦字禹鉉南陵承天觀道士工詩善書尤精
修煉著黃庭直解
了然住千頃山振修黃檗道場能馴鹿狎虎冬夏
一衲康熙戊午卒年一百二十六歲今肉身不化
池州府
唐義安開元中居石埭杉山鎮國禪院有道行累詔
不起玄宗為割縣之三鄉租税以贍衆僧
金地藏新羅國王子姓金氏名喬覺削髮為沙門
至德初渡海行脚至九華棲東巖石室土人服其
苦行築寺迎居之建中初刺史張巖奏請賜額化
城道場日盛貞元十年召衆告别俄山鳴石隕趺
坐而逝越三年啓龕入塔顔狀如生塔建寺右嘗
發光如火故謂之神光嶺後羃以殿四方頂禮不
絶
普願姓王氏新鄭人初六祖授南嶽讓讓授馬祖
而願則馬祖門下三大士之一貞元中憩錫秋浦
之南泉不下山三十餘年宗風大振太和八年示
寂初偕願來秋浦者又有寶雲亦馬祖法嗣居魯
祖山
趙知微九華山道士結廬鳳凰嶺前諷誦道書鍊
志幽寂乾寧中屢詔不出賜碧雲星冠青霞羽衣
以寵異之
五代西峯聖者楊吳時人陽狂不羈好吹笛能役鬼
神蛟龍嘗寓池州乾明寺及去留笛後人寶之共
相傳玩
宋義懷本永嘉陳氏子天聖中嗣法雪竇七坐道場
化行海内晚年示寂於池之杉山
張先生舊志皆不詳其名政和間結廬齊山日惟
默坐人過問之直視不答在山三十年顔色轉少
後尸解
太平府
漢丁令威遼東人學道當塗靈墟山後化鶴歸遼
南北朝宋杯渡師西竺僧所至乘木杯渡水人因以
稱之初以架裟裹錫杖擲空隨所往卜勝地至繁
昌隠静山止焉宋元嘉初卒
螺浮尊者與杯渡同至姑孰卓錫山中泉自湧出
今龍泉山福源寺中井是也汲以竹則清以綆則
濁時又有方公禪師居青山日抱甕下汲供飲忽
有虎跑擲院旁甘泉驟湧
宋趙自然繁昌人青華觀道士夜夢人噉以柏枝及
覺神氣清爽遂絶烟火食又夢前人教以篆書寤
悉能記寫以示人皆不識嘗作原道歌言修煉之
要太宗召至闕親問之懇求還山卒及葬棺重不
可舉發之止存劍履
石風不知何許人紹興間寓當塗光孝寺披髮垢
面佯狂叵測人皆以石風呼之信口作詞初不可
曉後悉驗
婁僧失其名紹興中居當塗永寧菴一日留偈趺
逝有風在松梢月在天之句
廬州府
三國魏左慈字元放廬江人居天柱山能使鬼神坐
致行廚變化萬端曹操召見閉一室斷穀食期年
出之顔色如故欲殺之卒不可得
唐慧滿貞觀間結菴合肥大蜀山嘗誦法華經有白
衣來聽法自稱東海龍王少子也是時苦旱師令
降雨答曰盜布天澤當殛死師曰汝舍此身以救
民我誦此經以度汝言畢不見須臾膏澤滂沱越
三日有龍死山陽師收葬之民為立祠遇水旱祈
必驗
三刀禪師唐末居廬江顯寧院黃巢之亂賊執而
斫之三刀無血故名
崔自然巢縣人少學道得服松脂法隠城南洞中
冬雪常於溪中澡浴入山虎豹皆馴伏一日告逝
後有人見之豫章道上其石牀藥臼見存
元妙果饒之樂平人嘗遊四明天童浮梁諸山歸息
於巢豫建一塔是夜有光如匹練自天際散於五
峯之頂彌三夕乃止
明吳崇信無為道士嘗遊長沙傳毛真人雷法能驅
役鬼神祈禱甚驗
國朝星郎龍溪林氏子也舉天啓丁卯鄉試仕屯田郎
出守肇慶棄官薙髮徧歴名山後至廬江住冶父
山祖庭寺江畔有古樸一株枯而復榮者數矣師
至樹復茂康熙癸丑樹忽萎師曰樹倒老僧行矣
沐浴更衣而逝
鳳陽府
隋方唐虎窟寺僧持律甚嚴每行有虎隨之郡守因
以名寺今定遠縣禪窟寺是也
唐藍采和唐末居濠衣襴衫綠袴黑木腰帶一足靴
一足跣夏服絮冬卧雪出氣如蒸自號藍采和嘗
歌踏踏歌時曳長繩拖錢以行錢散不收至今濠
州有撒錢街
道樹卜夀州三峯山結茅而居言笑詭異常化佛
羅漢形學徒睹之莫能測寶歴元年九十歲無疾
而終
道雄真如寺僧冬夏惟一破衲蓬頭跣足每施藥
濟人即獲竒效不受謝廣修橋路人多便之又旁
通韻學反切精致年七十八趺坐而化
宋志言夀州人許姓落髮東京景德寺貌竒古能前
知仁宗嗣未立默遣内侍詢之乃書十三郎字上
不解後英宗以濮王第十三子入繼
明木牌王自言王姓能治療手持木牌人因以稱之
嘗在懷遠冬月宿元真寺赤地門外雪深尺餘其
卧處如燎火有問病者命持酒來一飲而盡吐其
半飲病人即愈後不知所之
國朝海華號藏林宿州淝水人嘗參古德於花山戒律
精嚴人推為當代慧遠後住古林菴一時陳旻昭
周蓮池黃石公諸名流悉向往焉
潁州府
漢周義山字季道汝隂人丞相勃之後也父祕陳留
刺史義山年十六常於平旦日出時東向服氣𠻳
咽百數父問之對曰愛此朝日之暉是以服之後
遇中嶽仙人蘇子元授以長生之道白日昇舉
隋張路斯潁上百社人隋初明經登第為宣城令夫
人關州石氏生九子罷令歸每夕出還則體常冷
且濕石氏異而詢之曰吾龍也蓼人鄭祥遠亦龍
也騎白牛據吾池吾屢與戰未勝明日取決可令
吾子挾弓矢射之繫鬛以青綃者鄭也絳綃者吾
也子遂射中青綃鄭怒東北去投合肥西山死由
是張與九子俱復為龍事見歐陽修集古錄目跋
後蘇軾迎祀潁之西湖有昭靈張龍公祠記
宋丁少微亳州人為道士持齋戒奉科儀尤為精至
嘗隠華山潼谷密邇陳搏所居與摶齊名志尚清
潔善服氣多餌藥年百餘歲太平興國三年召赴
闕以金丹巨勝南芝元芝為獻還山七年冬卒
明張古山潁州人生而端重父母欲為娶妻不從入
迎祥觀為道士久之召為武當山提點能言未形
事後入山採藥不知所終相傳張三丰遊潁古山
師事之遂得其術今迎祥觀有混元衣體製特異
或云三丰所留也
滁州
唐覺禪師西洛人受業藥山院得法于汾州嘗住滁
州瑯琊山開化寺有五百梵僧寓席下休夏同日
而來同日而去
宋王中勤來安人淳熙中為道正戒行峻潔遇異人
授祕法每歲旱及疾疫有禱立應
明德清字澄印全椒人族姓蔡氏年十二入南京報
恩寺事無極法師内江趙貞吉摩其頂曰兒他日
人天師也後駐錫曹溪宗風大振海内稱憨山大
師天啓三年示寂
和州
唐商棲霞歴陽人大歴中棲白石山彭仙洞善吐納
之術絶粒三十餘年
惠褒結茅含山縣北山麓時人重其道行因名其
山曰褒禪宋淳化中禱雨有應賜號護法大師
宋紹隆歴陽人得法於圓悟悟目之為瞌睡虎由和
州開聖寺至平江虎邱說法大闡臨濟宗旨法嗣
最盛
白玉蟾福州人本姓葛名長庚遇異人傳祕術世
以為仙嘉定末詔徵赴闕奏對稱旨嘗憩含山白
石洞愛其泉石清幽特再過之有重游詩見集中
元圓寂號懶牛和尚至正中寓和州既說偈已即沿
麓至磯舉步大江如履平地徐至中流乃跏趺而
坐浮水上久之方没後半月出沙洲上衣履不脱
趺坐儼然如生衆人聚觀乃輿歸茶毘焉廉訪幹
克莊有記
廣德州
宋契嵩多智慧能徹禪家宗旨崇寧中賜名曰明教
嵩禪師并賜寺額曰明教禪寺明太祖題横山詩
有曰上有禪師悟透關
元王當陽初遇異人能幻化之術後遊武當山歸於
郡南平頂山建昇平道院修煉其中撰精語後端
坐而化
明孔師居白鶴觀道士嘗遇異人授以祕籙能呼吸
風雲驅役鬼神禁蛟召鶴斬魅禳星年八十尸解
仙去
六安州
宋明本錢塘人皇慶壬子自天目山遊至六安齊頭
山居水晶菴所著有中峯語錄青山白雲吟山居
十詠為世所稱
明金印英山人世宗病癰陶仲文薦印治之印書符
傅患處中官見有白蛇擁上躬遂愈授博士賜名
中剛賜坊曰盡職供事後承命治江西疫陞太常
寺卿賜一品服
泗州
唐僧伽本西域人唐龍朔中南游江淮欲於泗州建
寺賀元濟請捨所居為之僧伽曰此舊佛寺也掘
地得古碑乃齊香積寺銘并獲金像一軀伽曰普
照王佛也視石刻果然景龍二年中宗遣使召見
賜號國師賜寺名普光王寺四年三月坐化於長
安大薦福寺夀八十有三宋大中祥符六年加號
普照明覺大師
江南通志卷一百七十五
