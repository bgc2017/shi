欽定四庫全書
江南通志卷一百十二
職官志
名宦
自邦之司憲至於一命以上有功德於民者皆得
祠於頖宫長吏春秋有事焉
國家昭美報勸來者甚盛典也然昔之稱循吏曰所
去見思又曰悃愊無華豈非治實不治名故令名
益無窮歟江南藩翰之首簿領殷繁幸際
盛隆之運咸和兆民
聖聖纘承
軫念三吳詳求理化有虞咨十二牧成周董正治官兼
而備之然則仰奉
德音以實心為實政之本抑亦借前事為後事之師歟
夫鄉有奉嘗陂名愛敬祥生白鹿之轓香播桃花
之米治行風操炳煥千載若兹異等固不乏人其
有釐舉興革鑿鑿可見施行者並詳著於篇有所
考鏡焉
統部
周孫叔敖事楚莊王稱賢相嘗起芍陂在今壽州安
豐縣東徑百里灌田數萬頃(後漢書循吏王景傳註)
黃歇楚考烈王元年以歇為相封春申君賜淮北
地後請封江東因城故吳墟居之相楚八年楚復
強(史記本傳)
漢董仲舒廣川人元光元年舉賢良對策以為江都
相王素驕好勇仲舒以禮誼匡正王敬重焉治國
以春秋災異之變推陰陽所以錯行故求雨閉諸
陽縱諸陰其止雨反是行之一國未嘗不得所欲
(漢書本傳)
魏相字弱翁定陶人昭帝時揚州刺史考案守相
多所貶退丙吉與書曰朝廷知弱翁治行方大用
願愼事自重藏器於身相善其言為霽威嚴居部
二歲徵為諫大夫(漢書本傳)
黃霸字次公陽夏人宣帝時為揚州刺史三歲以
賢良高第詔為潁州太守居官賜車蓋特高一丈
别駕主簿車緹油屏泥於軾前以章有德(漢書循吏傳)
何武字君公郫縣人宣帝時為揚州刺史二千石
有罪應時舉奏其餘賢與不肖敬之如一是以郡
國各重其守相州中清平行部必先即學宫見諸
生試其誦論問以得失然後入傳舍出記問墾田
頃畝五穀美惡已廼見二千石以為常(漢書本傳)
鮑永字君長屯留人光武初為揚州牧時多寇暴
永以傷痍之後誅其強横鎮撫其餘百姓安之(後漢)
(書本傳)
歐陽歙字正思千乘人建武中為揚州牧李憲餘
黨淳于臨等聚衆數千殺安豐令歙討平之(後漢書儒)
(林傳)
張禹字伯達襄國人建初中為揚州刺史行部理
察枉訟郡邑深幽之處無不畢到多所明舉(後漢書本)
(傳)
滕撫字叔輔北海人順帝末劇賊范容徐鳳等為
江淮巨患撫除九江都尉擊破斬之拜中郎將督
揚徐二州事又乘勝斬歴陽賊華孟於是東南悉
平(後漢書本傳)
馮緄字鴻卿巴郡人少學春秋司馬兵法順帝末
持節督揚州諸郡軍事與中郎將滕撫討破羣賊
(後漢書本傳)
楊秉字叔節華陰人太尉震中子為徐州刺史計
日受俸以廉潔稱(後漢書楊震傳)
百里嵩字景山封邱人為徐州刺史境内旱嵩行
部所至甘雨隨注(後漢記)
嚴遵揚州刺史行部聞道旁女子哭聲不哀繫問
果以淫殺夫者按正其罪(後漢記)
三國魏劉馥字元潁相人建安中為揚州刺史單馬
造合肥空城建立州治數年中恩化大行立學校
廣屯田興諸陂堨以溉稻田官民有畜又高城壘
積木石編草苫為戰守備(魏志本傳)
吕虔字子恪任城人文帝時為徐州刺史辟王祥
為别駕民事一以委之世多其能任賢討利城叛
賊斬獲有功(魏志木傳)
滿寵字伯寧昌邑人魏明帝時督揚州諸軍事時
孫權頻歲攻合肥寵請移城西三十里依險立城
以守誘寇入平地而掎其歸路遂連敗權兵又權
遣兵佃江北寵伺其收穫時擊破諸屯盡焚穀物
詔美之(魏志本傳)
孫禮字叔達涿郡人魏嘉平中為揚州刺史吳兵
侵境禮勒兵禦之芍陂自旦及暮將士死傷過半
禮手秉枹鼓奮不顧身敵人始退詔書慰勞賜絹
七百匹禮盡付亡者家無以入身(魏志本傳)
晉王渾字元冲太原人武帝初為徐州刺史歲凶民
飢渾開倉賑贍百姓賴之歴都督揚州諸軍事鎮
壽春陳兵東疆察攻取之勢及大舉伐吳渾率師
出横江以平吳功進爵為公復鎮壽春時吳人新
附渾撫循綏納人情悦服(晉書本傳)
胡威壽春人武帝時歴徐州刺史勤於政術風化
大行(晉書良吏傳)
郄鑒字道徽金鄉人明帝時拜兖州刺史都督揚
州江西諸軍鎮合肥謀滅王敦遷都督徐兖青三
州事兖州刺史鎮廣陵蘇峻反進都督揚州八郡
軍事率衆渡江與陶侃會築大業曲阿庱亭三壘
以拒賊斬蘇逸降男女萬餘口又海寇抄東南諸
縣鑒城京口復率衆平諸寇(晉書本傳)
庾亮字元規鄢陵人成帝時督豫州揚州諸軍事
豫州刺史鎮蕪湖將軍郭默據湓口叛亮同太尉
陶侃合軍討破之不受爵賞(晉書本傳)
蔡謨字道明考城人成帝時都督諸軍事領徐州
刺史聞石虎於青州造船掠緣海諸縣謨遣將守
中洲拒之時謨所統七千餘人置戍東至土山西
至江乘城壘相望隨宜防備甚有算略(晉書本傳)
卞壼字望之冤句人蘇峻至東陵口詔以壼都督
大桁諸軍時發背創猶未合力疾轉戰死之二子
眕盱相隨赴賊同時見害(晉書本傳)
謝安字安石陽夏人太元中以太保出鎮廣陵築
新城又築埭於城北後人追思之名曰召伯埭(晉書)
(本傳)
謝元字幼度安兄子孝武時苻堅屢寇邊境朝命
擇良將可禦北方者安舉元應詔拜兖州刺史監
江北諸軍事鎮廣陵進擊屢破之加領徐州刺史
及堅兵次項城衆號百萬元為前鋒都督以精銳
八千大敗之於淝水南尋進駐彭城(晉書本傳)
南北朝宋王懿字仲德太原人三臨徐州威德著於
彭城(宋書本傳)
劉義欣彭城人宋長沙王道憐子元嘉中監豫司
雍并四州諸軍豫州刺史鎮壽陽于時土荒民散
城頽盗熾義欣綱維補葺隨時經理境内畏服道
不拾遺城府庫藏並皆充實遂為盛藩又修芍陂
通渒水旱患猶是得除(宋書長沙景王道憐傳)
沈慶之字弘先武康人宋孝武初督南兖豫徐兖
四州諸軍事鎮軍將軍南兖州刺史鎮盱眙還鎮
廣陵討魯爽有功後又討平竟陵王誕(宋書本傳)
宗慤字元幹南陽人宋孝建中歴豫州刺史監五
州諸軍事竟陵王誕據廣陵反慤表求赴討遂引
軍平之(宋書本傳)
吉翰字休文池陽人也監徐兖二州豫州之梁郡
諸軍事徐州刺史其下畏服莫敢犯禁(宋書本傳)
檀道濟金鄉人宋高祖時監南徐兖之江北淮南
諸郡軍事鎮北將軍南兖州刺史救東陽未至虜
走還鎮廣陵後又增督青州徐州之淮陽下邳琅
邪東莞諸軍事討謝晦晦不戰自潰(宋書本傳)
梁蕭秀字彥達梁武帝弟都督南徐兖二州諸軍事
南徐州刺史京口累被兵革人戸流散秀招懷撫
納惠愛大行歲饑以私財瞻百姓所濟甚衆(梁書太祖)
(五王傳)
蕭景字子昭梁宗室天監中以安右將軍監揚州
稱眀斷符教嚴整有田舍老姥嘗訴得符還縣吏
未即發姥語曰蕭監州符火煆汝手何敢留之其
為人畏服如此(梁書本傳)
韋叡字懷文京兆人梁武帝時豫州刺史領歴陽
太守魏來宼擊走之天監四年都督諸軍進討平
合肥遷豫州於合肥後又大破魏軍於鍾離(梁書本傳)
馮道根字巨基酇人梁天監八年督豫州諸軍豫
州刺史布政清簡十六年復前任豫部人皆喜悦
武帝每稱曰道根所在能使朝廷不復憶有一州
(梁書本傳)
裴邃字深明聞喜人梁豫州刺史加都督鎮合肥
攻魏拔甓城諸戍又略地汝潁所在響應大破魏
兵於壽陽邃為政寬明能得士心居身方正有威
重將吏憚之(梁書本傳)
陳蕭濟字孝康蘭陵人大建中為揚州長史高宗嘗
勅取揚州曹事躬自省覽見濟條理詳悉文無滯
害顧左右曰我本期蕭長史長於經傳不圖精練
煩劇乃至於此(陳書本傳)
北魏王肅字恭懿臨沂人孝文時歴都督豫州刺史
以破齊將裴叔業功加督四州及叔業降附兼督
江西復大敗齊兵尋為都督淮南諸軍事揚州刺
史肅頻在邊悉心撫馭遠近歸附自處儉約家無
餘財(魏書本傳)
李崇字繼長頓邱人魏宣武時歴揚州刺史督淮
南江西諸軍事屢决疑獄壽陽大水入城屋宇皆
没將佐勸崇棄州保北山崇誓以死守水退州城
獲全崇沈深有將略寬厚善御衆在州十年鄰境
憚其威名號曰臥虎(魏書本傳)
元顯和魏宗室為徐州安東府長史刺史元法僧
叛顯和與戰被執法僧執手命坐顯和叱之及就
刑神色自若(魏書濟隂王小新城傳)
北齊蘇瓊字珍之武強人也皇極中歴徐州行臺左
丞行徐州事請弛渡淮之禁淮南北先後告饑两
境商販得互取糴由是彼此兼濟水陸之利通於
河北(北齊書循吏傳)
盧潛范陽涿人北齊揚州刺史在淮南十三年大
樹風績為陳人所憚陳主與邊將書曰盧潛在卿
宜深備之天統武平中江淮徵税頗雜百姓騷然
潛隨事撫慰兼行權略境内以寧後為陳將吳明
徹所獲閉氣而絶(北齊書本傳)
徐遠字彥遐石門人仕北齊為東楚州刺史邑郭
大火遠躬自赴救為之流涕仍為經營乃得安集
(北齊書本傳)
隋元景山字瑶岳洛陽人後周亳州總管率輕騎五
百追陳將樊毅等一日一夜行三百餘里戰於漳
口二合皆剋其城邑為司馬消難所䧟者悉平之
(隋書本傳)
賀若弼字輔伯洛陽人開皇元年為吳州總管以
平陳為已任獻十策(隋書本傳)
盧昌衡字子均范陽人為徐州總管長史甚有能
名吏部尚書蘇威考之曰德為人表行為士則轉
壽州總管長史宇文述委以州務(隋書本傳)
房兆金州人徐州總管有勇略以禦海寇著功(北史)
唐張鎮周舒人武德中壽州都督移舒州入舒以其
鄉里就故宅多市酒餚召親戚與酣飲散髮箕踞
如其為布衣時凡十日既而分贈金帛泣别曰今
日鎮周猶得與故人歡飲明日則舒州都督治百
姓耳諸公以禮隔不得復為交遊自是境内肅然
(唐書本傳)
狄仁傑字懷英太原人高宗時拜冬官侍即持節
江南巡撫使吳楚俗多淫祠仁傑一切毁之止留
夏禹吳太伯季札伍員四祠(唐書本傳)
顏眞卿字清臣曲阜人浙西節度使時劉展有異
謀眞卿選將訓卒為水陸備都統李峘以為生事
密奏之及展舉兵渡淮峘敗走論者始多眞卿而
咎峘(唐書本傳)
李光弼營州人肅宗時以河南副元帥兼淮南等
五道節度事出鎮泗州諸大將皆憚服(唐書本傳)
劉晏字士安曹州人代宗時歴江淮轉運租庸鹽
鐵常平使舊時由潤州陸運至揚子由揚子至河
陰殊苦煩費晏命囊米載舟為歇艎支江船每船
受千斛十船為綱減費數十倍未十年人習河險
轉粟無升斗溺者又分官吏主丹陽湖禁引溉自
是河漕不涸(唐書食貨志)
杜亞字次公京兆人興元初拜淮南節度使治漕
渠引湖水入渠中以通大舟因得溉田民食其利
(唐書本傳)
韓滉字太冲京兆人建中初歴鎮海軍節度使綏
輯百姓均租調不踰年境内稱治德宗困奉天淮
汴震騷滉遣將擊破李希烈兵漕路無梗完靖東
南滉功最多人頻調發錢帛以濟朝廷當時賴之
(唐書韓休傳)
杜佑字君卿萬年人建中中歴淮南節度使决雷
陂以廣灌溉海濱棄地盡為良田積米至五十萬
列營三十區士馬整飭四隣畏焉(唐書本傳)
崔衍字著深安平人德宗時宣歙池觀察使舊貢
金錫十八品皆倍置市他州民匱多逃去衍蠲革
之以簡靜為百姓所懷自奉儉約禄入悉賙親族
(唐書本傳)
王緯字文卿太原人德宗時浙西觀察使初州縣
有韓滉特罰錢未入者十八萬緡府史請裒為進
奉緯上疏願蠲以紓民詔聽之(唐書本傳)
張建封字本立南陽人貞元四年除徐濠泗節度
使地廹於寇常困蹙不支李泌請以建封代之由
是復為雄鎮性樂士若韓愈許孟容等皆奏署幕
府(唐書本傳)
李鄘字建侯貞元中徐州節度張建封卒兵亂廹
建封子愔主軍務帝以鄘剛敢拜宣慰使鄘持節
直入軍中諭以禍福衆皆俯首一軍以安元和間
歴淮南節度使王師討蔡以兵二萬分壁鄆境籍
府庫留一歲儲餘盡納於朝(唐書本傳)
李吉甫字弘憲趙人元和中自政府出為淮南節
度使奏蠲逋賦數百萬築富人固本二塘溉田萬
頃漕渠不能居水乃築堤蓄洩江淮旱吉甫請分
道賑之尋復召秉政(唐書李栖筠傳)
盧坦字保衡洛陽人元和中拜宣歙池觀察使時
江淮早穀騰貴或請抑其價坦曰所部地狹穀來
他州若直賤穀不至矣不如任之既而商以米坌
至市估遂平民得不饑(唐書本傳)
路應字從衆京兆人元和中為宣歙觀察使至則
出倉粟下其估半以廪餓人李錡將反以聞置鄉
兵萬二千人錡反命將期以卒救湖常坐牢江東
心錡以無助敗縛作響山亭營軍於左右權丞相
善之鑱其說響山石(韓愈平陽路公神道碑銘)
崔從字子義齊州人敬宗時歴淮南節度使蠲除
苛政及卒下有刲股以祭者(唐書崔融傳)
李德裕字文饒吉甫子太和中歴浙西觀察使時
潤州承王國清之亂貲用空竭德裕躬自省約以
留州財贍兵雖儉而均故士無怨初南方信禨祥
父母有惡疾子棄不敢養德裕諭以孝慈大倫違
者顯寘之法數年惡俗大變毁滛祠撤私邑山房
千四百舍寇無所廋蔽天子下詔褒焉(唐書本傳)
穆贊字相明懷州人為宣歙池觀察使捐錢四十
萬假民賦故歲旱人不流(唐書本傳)
王凝字成庶乾符間宣歙觀察使時王仙芝黨屠
建德欲襲南陵江南寰境皆盗區凝用強努據采
石又遣别將馬潁解和州圍明年賊大至凝益修
戰偹會大星隕寢庭術家勸託疾不視事凝不從
誓與城相存亡賊解去尋卒贈吏部尚書諡曰貞
(唐書王翊傳)
李珏字待價其先趙郡人客居淮陰宣宗時拜淮
南節度使江淮旱發倉賑民以軍羡儲粟半價糶
之卒於鎮淮南之人德之叩闕下乞立碑刻其遺
愛(唐書本傳)
薛温河東人武宗時宣歙池觀察使有威重所部
無敢犯(舊史)
杜審權字殷衡杜陵人咸通中歴鎮海節度使龐
勛亂徐州審權連師犄角饋粟相銜王師以濟(唐書)
(杜如晦傳)
張延賞蒲州人為淮南節度使歲旱民多轉徙吏
禁之延賞曰食者民恃以活拘此而斃不如適彼
而生苟存吾人何限焉乃具舟遣之勅吏為修室
廬寬逋責歸者更增於舊(唐書張嘉貞傳)
五代劉仁贍彭城人南唐清淮軍節度使周世宗攻
之百端自正月至四月不能下(五代史本傳)
盧綘字晉卿南昌人南唐後主時歴沿江諸營兵
馬監押嘗遮敗吳越兵於海門及宋師深入授沿
江都部署扼秦淮口拒之又出援丹陽大破吳越
兵復授宣帥討平叛者(南唐書本傳)
宋曹彬字國華眞定人太祖伐江南以彬為昇州西
南路馬步軍都部署乘勝徑進遂圍金陵城垂克
彬忽稱疾不視事諸將問疾彬曰余之疾非藥石
能痊惟須諸公誠心自誓克城之日不妄殺一人
則自愈矣諸將許諾明日城䧟士卒無敢肆者(宋史)
(本傳)
慕容德豐字日新太原人昇州都監市㕓安靜澤
國富饒使者多裒聚金帛德豐獨以廉潔聞(宋史慕容)
(延釗傳)
喬惟嶽字伯周陳州人雍熙中為淮南轉運使先
是建安北至淮澨總五堰運舟皆卸糧而過惟嶽
命剙二斗門於西河第三堰相拒踰五十步設懸
門積水俟潮平乃洩之自是漕舟無滯(宋史本傳)
葉清臣字道卿長洲人景祐四年出為兩浙轉運
副使疏太湖盤龍匯滬瀆港入於海而民賴其利
(東都事略)
趙賀字餘慶開封人為江淮發運使時舊軍將分
部漕船主吏受賕不平賀分為三等視其功過自
裁定吏巧不得施歲漕米溢常數一百七十萬蘇
州太湖塘岸壞並海支渠多湮廢水浸民田賀與
兩浙發運使徐奭伐石築堤流民歸業者二萬六
千戸(宋史本傳)
王宗望字磻叟固始人江淮發運使楚州沿淮至
漣州風濤險惡宗望開支氏渠引水入運河為公
私利(宋史本傳)
李溥河南人淳化間制置江淮等路兼發運使高
郵軍新開湖水散漫多風濤溥令漕舟東下者還
過泗州載石輸湖中積為長堤自是舟行無患(宋史)
(本傳)
薛奎字宿藝綘州人眞宗時江淮發運使疏漕河
廢三堰以便餉運(宋史本傳)
盧秉字仲甫德清人熙寧末提點兩浙淮東刑獄
上訃神宗問曰聞滁民捕蝗而食有諸對曰民誠
饑甚殍死相繼上惻然曰前此獨趙抃為朕言之
耳(宋史盧革傳)
張綸字公信潁州人太宗時江淮發運副使奏除
通泰楚三州鹽戶宿負官助其器用鹽入優與之
直復置監場於杭秀海三州居二歲增上供米八
十萬又疏五渠以𨗳太湖開長蘆西河以避覆舟
之患築漕堤為十䃮以泄横流修泰州捍海堰復
逋戸二千六百民利之為立生祠(宋史循吏傳)
張浚字德遠漢州人判建康兼行宫留守高宗幸
建康浚迎拜道左風采隱然軍民皆倚以為重(宋史)
(本傳)
吳中甫江淮發運使自洪澤鑿渠六十里以避長
淮漕運之險(南□志)
韓世忠字良臣延安人建炎四年以宣撫使駐鎮
江尋進屯大儀連捷江口論者以為中興武功第
一六年以宣撫處置使屯楚州楚屢經兵革世忠
披草萊立軍府與士卒同力役撫集流散通商惠
工山陽遂為重鎮劉豫遣兵入寇輒擊却之(宋史本傳)
岳飛字鵬舉相州人初以秉義郎隸留守宗澤建
炎四年頻捷收復建康遷通泰鎮撫使兼知泰州
(宋史本傳)
張俊字伯英成紀人屢為浙西江南淮西諸路制
置招討宣撫使頻立戰功與韓岳並為名將(宋史本傳)
吕祉字安老建陽人紹興七年遷兵部尚書陞督
府參謀軍事往淮西撫諭諸軍時酈瓊與王德不
協德還建康以軍隸督府命祉往廬州節制之密
奏乞罷瓊語泄瓊叛執祉祉罵不已遇害(宋史本傳)
虞允文字彬甫隆州人紹興末參江淮督府軍事
敵兵四十萬宋軍裁一萬八千允文部分諸將勉
以忠義大敗之於采石(宋史本傳)
李顯忠青澗人隆興中拜淮西招撫使自濠梁渡
淮與蕭琦鏖戰陡溝大敗之遂收復靈璧入城宣
布德意不戮一人(宋史本傳)
羅點字春伯崇仁人淳熙中除浙西提舉崑山華
亭之間有澱山湖洩諸水道土豪占以為田水由
是壅點奏請開濬溉田百萬(南畿志)
眞德秀字景希浦城人嘉定八年為江東轉運副
使歲旱蝗大講荒政以便宜發廩粟使林庠賑給
竣事而還百姓送至郊外指道旁叢冡泣曰此皆
往歲饑死者微公我輩相隨入此矣(宋史本傳)
李道傳字貫之井研人嘉定中提舉江東賑饑宣
池徽三郡隆冬行風雪中徧歴村谷全活甚衆後
攝宣州守行朱熹社倉法諸郡效之(宋史本傳)
崔與之字正子廣州人嘉定中權發遣揚州主管
淮東安撫司事既至浚濠開月河置釣橋州城與
保砦城不相屬舊築土夾城往來其中為易以甓
又因山林之阻創五砦結忠義民兵沿邊得附山
自固分強勇鎮淮兩軍月以三八日習馬射令所
部兵皆放行之浙東流民渡江開門撫納活萬餘
楚州叛卒給旗帖招之分隸諸軍後劉琸敗與之
亟修守戰備遣精銳布要害北軍深入無功召為
祕書少監軍民遮道垂涕(宋史本傳)
趙范字武仲蒲圻人紹定初與弟葵殱李全於揚
州詔加淮東安撫副使復進兵破全餘黨於淮安
(宋史趙葵傳)
耿世安淮東副總管北兵至制置使賈似道調往
漣水至漁溝以三百騎奮擊身被七創猶能追殺
潰兵還走數里沒事聞贈官立廟賜諡忠武(宋史忠義)
(傳)
趙善湘字清臣濮安懿王五世孫紹定中歴江淮
制置使平淮寇李全復平閩寇轉安撫使尋以復
泰州淮安州鹽城淮隂縣四城及策應京湖功進
端眀殿學士又復盱眙軍泗壽二州進資政學士
(宋史本傳)
杜杲字子昕邵武人江淮制置使李珏羅致幕下
滁州受兵檄杲提偏師往援民蔽野求入滁守固
拒杲啟鑰納之登陴中矢益奮卒全其城辟監崇
明鎮與總領議不合引去辟廬州節度推官浮光
兵變杲單騎往誅其渠魁守將爭餉金帛悉封反
之安豐戍將摇扇軍情杲呼諭之一軍帖然知六
安縣部使者季衍覧所書牘擊節曰九州三十三
縣令之最也知定遠縣李全犯邊以杲習邊事擢
知濠州制置大使趙善湘欲復盱眙用其策成功
知安豐軍元兵圍城大戰擢將作監朝議帥淮西
無如杜杲者詔以安撫使兼廬州進大府卿淮西
制置副使兼轉運使復與元兵戰累擢刑工二部
尚書以直學士奉祠帝曰杜杲兩有守功若脱兵
權使有後祸朕何以使人乃起知太平州俄擢華
文閣學士沿江制置使知建康府行宫留守節制
安慶和無為諸郡杲罷楊林堡以其費備歴陽淮
民寓沙上者護以師首謁程顥祠置貢士莊蠲民
租二萬八千石復與元兵戰眞州進敷文閣學士
(宋史本傳)
陳塏字子爽嘉興人淳祐五年知太平州兼江東
轉運副使部内諸郡災傷奏請蠲税發公帑代三
縣轉折絲帛錢五十萬九千三百六十餘貫作浮
淮書堂以教淮士(宋史本傳)
姜才濠州人德祐初歴通州副都統善騎射撫士
卒有恩至臨陣軍律凜凛敵攻揚州才為三疊陣
逆之三里溝戰有功又戰揚子橋所向辟易(宋史忠義)
(傳)
趙淮衡山人丞相葵從子歴官淮東轉運使德祐
中戍銀樹壩兵敗被執阿术使招李庭芝降啗以
大官淮佯諾至揚州城下大呼曰庭芝男子死耳
毋降也阿术怒殺之(宋史忠義傳)
元張晉亨字進卿南宫人淄萊路總管詔伐宋晉亨
在選分道由安慶渡江丞相巴延留之戍鎮江兼
預民事以鎮靜為務戰焦山瓜州皆有功(元史本傳)
董士選字舜卿眞定人成宗時拜江南行御史臺
中丞廉威素著不嚴而肅凛然有大臣風(元史董文炳傳)
高睿河西人江東道提刑按察使部内草竊聲言
圍宣城睿命密治兵衞司開城門聽民出入貿易
自便寇以有備不敢進遂討平之(元史高智耀傳)
郝彬字景文霸州人擢揚州路治中鄞縣賊聚衆
海島時出攻剽侵揚州彬討擒之泰興有人被殺
二年賊不獲吏誣平人獄已具彬疑讞之獲真賊
御史薦彬同知淮西道宣慰司事覈戸版理屯田
諸廢修舉江淮財賦總管府掌東宫田賦其官屬
皆從詹事院不隸中書往往為姦利彬為總管入
見請受憲司糾察以革私弊罷所隸六提舉司以
蘇民瘼從之兩淮鹽法日壞以彬行戶部尚書經
理之彬請度舟楫所通道里所均建六倉煮鹽於
場運積之倉歲首聽羣商於轉運司探倉籌定其
所乃買劵又定河商江商市易之不如法者著為
法入為工部尚書(元史木傳)
鄧文原字善之綿州人延祐五年僉江南浙西道
廉訪司事平江僧憾府判官理熙賄徒告贓熙誣
服文原按問杖僧而釋熙吳興民夜歸巡邏執繫
亭下遁去追者刺其脅仆地有司問直初更者曰
張福兒械繫三年文原得眞殺人者而釋福兒桐
廬人戴汝惟夜有焚其廬者文原得其妻與弟謀
殺汝惟狀人以為神移江東道徽寧廣德三郡歲
入茶課鈔三千錠後增至十八萬竭山谷所藏不
能充其半餘皆鑿空取民間轉運司官聽鄉里豪
黠動以犯法誣民文原請罷專司俾郡縣領之徽
民謝蘭家僮死蘭姪回賂誣蘭文原得其情釋蘭
而坐回時久旱不雨决獄乃雨(元史本傳)
趙璉字伯器甘陵人至正十三年立淮南江北行
省於揚州以璉參知政事會張士誠䧟泰州興化
命知府李齊招諭士誠請降因移璉鎮泰州士誠
夜縱火登城璉力疾奮擊被創墜地瞋目大罵遂
死之事聞賜鈔仍官其子(元史忠義傳)
姚天福字君祥絳州人至元十六年授淮西道按
察使將吏有豪猾為民害者悉剷除之民大悅二
十六年復為淮西按察使按鉅姦一人政化大行
(元史本傳)
福壽唐古特人至正末為淮南行省平章政事是時
濠泗陷師久無功福壽至督戰甚急而上游賊勢
甚洶湧乃議築石頭斷江面守禦有方衆恃以為
固遷江南行臺御史大夫集慶援絶勢孤人心震
恐且倉庫無蓄積計未知所出民願為兵以自守
福壽因下令民多貲者助糧餉激厲士衆為完守
計城破百司奔潰福壽獨據胡床坐鳳皇臺下指
麾左右或勸之去叱之遂遇害同時死者達嚕噶
齊達年達薩治書侍御史賀方(元史本傳)
明湯和鳳陽人洪武初封信國公十八年上曰日本
屢擾東海上卿雖老強為朕行視要地築城增戍
固守備和乃築海上城起登萊抵江浙凡五十九
城民丁四調一為戍兵(鄭曉名臣記)
張德林鳳陽人明初以元帥守揚州時兵火之餘
城中居民僅十餘家德林招集流亡戸口日繁威
肅惠懷軍民輯睦(分省人物考)
王彬字文質東平州人巡江淮治揚州靖難兵至
外禦内防七日不解甲為千戸徐政所縛舁至城
上投兵中不屈死之(鄭曉名臣傳)
宋禮字大本永寧人永樂二年工部尚書修復會
通河浚黃河故道自是挽漕京師罷海運禮功最
大(鄭曉名臣傳)
陳遜字必恭浦城人永樂間巡按吳中平蘇松劇
盜民賴以安(舊通志)
陳瑄字彥純合肥人永樂初以平江伯充總兵都
督帥舟師海運又備倭閩海海溢江北岸崩瑄起
堤自海門歴通泰北至鹽城凡八百里又役人二
十萬起高邱嘉定為海運表識名寳山後開會通
河罷海運瑄議造淺艖二千艘歲運二百萬石後
增至五百萬疏清江浦引水由管家湖入鴨陳口
達淮就管家湖築堤十里以便引舟浚儀真瓜洲
通湖鑿吕梁百步二洪石平水勢開泰州白河通
大江築高郵湖堤堤内鑿渠亘四十里淮濱作常
盈倉五十區貯江南輸税徐臨清德州皆建倉便
轉輸河淺處輙膠舟濱河置舍五百六十八所舍
置淺夫俾導舟可行處緣河隄鑿井樹木便人行
獻陵初陳七事其一言江南轉漕軍民並困上覽
之戚然議寬恤仍勅奬與世伯劵景陵時鎮守淮
安兼督漕運漕政益修漕渠在江淮間者瑄功為
大瑄久祠清江浦漕渠旁往往有瑄祠(鄭曉名臣傳)
夏原吉字維喆湘陰人戶部尚書永樂元年吳浙
大水原吉行視水言嘉定劉家港即古婁江徑通
大海常熟白茆港徑入大江皆廣川浚流宜疏吳
淞江南北兩岸安定等浦港引太湖諸水入劉家
白茆二港使直注海人范家浜至南倉浦口可徑
達海宜浚令深闊上接大黃浦以達泖湖之水各
置石牐以時啟閉常修圩岸以禦暴流從之原吉
布衣徒步日夜經畫盛暑揮蓋去曰衆皆赤體暴
日中吾何忍歲饑奏發粟三十萬石賑濟二年還
朝復出治水水洩農田大利吳人尸祝之正統間
勢家奪水利溝防盡壞周尚書忱治之景泰中李
侍郎敏弘治中徐侍郎貫正德末李尚書充嗣皆
治之(鄭曉名臣傳)
周忱字恂如吉水人任蘇松巡撫二十二年先是
胡概用法嚴刻忱濟以寬時蘇州逋税七百九十
萬石常松亦然忱創為平米官田民田並加耗蘇
税額二百九十餘萬石疏減八十餘萬令縣立便
民倉水次推糧長收兩税加耗不得過十一又為
押運視遠近勞逸支撥為諸費羡餘存縣倉號餘
米米有餘減耗次年十六徵又次年十五更有羡
縣為倉名預備諸轉假至秋抵斗還官其為農事
不責償又議奏裏河軍民舟至淮安或瓜洲交兌
江北衞所漕者出通關還繳加兌米如舟未渡江
南京諸衞扺倉兌者加過江等米馬草歲運費不
貲忱請通州草場立官庫折銀職官俸糧皆支南
京米賤時銀一兩得米七八石忱請以重額官田
極貧下戶兩稅准折納銀一兩米四石又定蘇州
官布不拘輕重務在長闊如式又令馬頭所領於
田畝收米升九合與糧俱徵正統初淮揚災鹽課
虧忱巡視奏令蘇州等府撥剩餘米縣一二萬石
貯鹽場准為縣明年田租聽竈戸上私鹽給米官
得積鹽民得食米公私大濟彩繪宫殿計牛膠萬
餘觔勅上供甚急忱言京庫貯牛皮久朽腐請出
煎膠以餘米市皮還庫十四年邊事急工部索兵
仗數百萬忱出餘米造上明盔者錫沃旬日畢辦
嘗至海鹽築捍海塘令郡七縣合役萬夫自七年
正月至十一年費萬計皆出忱度支海不為患每
遇凶荒輙便宜從事凡百上供及廨舍學校賢祠
古墓橋梁道路溝渠修葺一切取給餘米歲不下
萬計施給僧道問報餽遺各得其歡心江南之人
愛戴如父母没而尸祝至今思周尚書也(鄭曉名臣記)
羅汝敬吉水人宣德初以工部侍即奉使看詳蘇
郡歲賦舊額共二百二十餘萬民間徵運不勝困
弊為請於朝得赦常賦三之一自是民力稍紓(南畿)
(志)
王來字元之慈谿人宣德間巡按蘇松中官陳武
奉太皇太后懿旨出使路經江南勢張甚獨為來
所折歸訴之上上因心識之及代還臨軒慰勞賜
宴光禄(廣輿記)
曹弘宣德間巡撫淮南山東時歲凶民饑弘均徭
儲粟俵牛種簡孳牧殺婚禮民德其施(舊通志)
賈諒正統二年巡視淮濟賑活饑民十餘萬築固
安堤功成而民不知勞(廣輿記)
薛希璉麗水人正統八年奉命清理鳳陽等處軍
民田地摘發奸伏無敢欺隱所造文册後人遵以
為式(舊通志)
耿九疇字禹範盧氏人正統二年兩淮鹽法大弊
擢運司同知性節儉嚴肅尤愼交接無毫髮私吏
胥豪商勢家凛凛不敢肆嘗條奏鹽法便宜事著
令内艱鹽場數千人走闕下乞留陞都轉運使嘗
坐水旁童子曰水清不若使君清已而被誣得釋
又以都御史清理兩淮鹽法景帝初陞刑部侍即
尋又出理鹽法兼江北巡撫歲凶盗起拊循流民
復業者七萬家勅錄諸郡大辟囚冤得釋者二十
六人(鄭曉名臣記)
孫鼎字宜鉉廬陵人以御史督學南畿課藝之外
更訓飭士子當以躬行為本一時感其德化皆鏃
礪文行無敗檢者(舊通志)
王竑字公度江夏人戍籍河州景泰二年總漕淮
上三年兼巡撫清理鹽法賑濟劾巡河御史貪滛
謫戍四年上疏言災異乞罷上嘉納引咎勅大臣
修省下災郡邑賑濟竑疏言饑民流徙就食臣分
遣屬吏沿河每遇過舟董令出米為粥分給賴存
活者一百八十五萬八千五百人勸諭有力出米
麥穀粟二十五萬七千三百石銀三千六百七十
兩錢綿布半之量給被災者五十五萬七千四百
七十九家缺農具種子七萬四千三百九十七家
亦以官物賑給民流去撫來復業者五千五百九
十三家他境流冗安輯者萬六百餘家朝議謂竑
心純政平委曲調劑弘濟民艱况總督漕運姦貪
畏憚兼理巡撫兵民慕戴陞副都御史仍治淮安
(鄭曉名臣記)
陳泰光澤人景泰中巡撫應天時富室田多輕額
而重者多在貧下泰均之令五升之田倍其賦而
官田之重者止取正額澤均而賦不損上下便之
而富者不怨(舊通志)
鄒來學字時敏麻城人景泰間巡撫應天時吳中
水旱頻仍來學請以今歲額輸米三十萬石悉貸
貧民來秋償官上從之又言蘇松等郡向俱軍兌
輸京後因邊警調軍征守歲役民十五萬自輸民
以重困今邊陲寧謐請仍舊上可其奏著為令吳
民至今德之(舊通志)
崔恭字克讓廣宗人天順二年巡撫蘇松等郡所
至進耆老詢利害為興革會都督請浚儀真漕河
恭役夫六萬人程工贍廪民不告勞又浚常鎮河
避江險(鄭曉名臣記)
戴珊字廷珍浮梁人成化間以御史視學南畿珊
剔歴中外所至有聲績學政尤著(鄭曉名臣記)
劉孜字顯孜萬安人天順中巡撫應天松江有荒
田四千餘頃賦額皆重久廢不耕孜請召民開佃
以田肥瘠定税輕重謂之官租著為定制民懽趨
之蕪萊盡闢(舊通志)
高明字上達貴溪人天順間南京都御史南京久
弛縱明振綱紀勅罷諸貪殘吏會滛雨極言宜修
省以回災異揚州鹽寇起守兵失利勅明勦捕明
造巨艦榜籌亭往來江南北督戰又授方略御史
戴琥顧以山擒賊九百餘人並江置邏堡高山望
候賊出沒露蹤跡不得逞中官粥私鹽縳儀眞指
揮羣卒大閧明盡籍其鹽劾之(鄭曉名臣記)
陳濂鄞縣人成化六年督理漕運立均徭之法請
免運船帶磚納鈔軍民便之(廣輿記)
李裕成化中總督漕運黜陟公明所部肅然張秋
南旺湖淮安西湖諸防舊用椿木以捍衝激屢修
復壞裕易以石利垂永久(舊通志)
李綱長清人成化時總督漕務居官二十餘年家
無百金產(舊通志)
陳選字士賢天台人成化中以御史督學南畿力
變浮華以身律士士多感化(舊通志)
王恕字宗貫三原人成化間巡撫江南賑貧理冤
全活萬計恕以貢獻太多所在騷擾疏乞崇恭儉
為天下先中官王敬乘傳至東南大索竒玩所在
驚懼恕疏極言敬苛暴久之敬等收捕下獄斬其
黨中外稱快(鄭曉名臣記)
馬文升字負圖鈞州人成化二十一年總督漕運
兼江北巡撫法令一新綱紀大振(王世貞史料)
婁謙成化間以御史督學南畿名其堂曰畏天中
官汪直新幸銜謙不與通使偵伺其短竟莫能得
(舊通志)
彭韶字鳳樓莆田人成化間巡撫江南簡靜持大
體不尚苛細奏折兩京文武俸糧省轉輸費公私
便之(廣輿記)
朱瑄鄞縣人弘治間巡撫應天開三江下流以殺
湖水濬孟瀆等河以通漕運築沙湖石堤以避其
險疏請立太倉州有六利上從之(舊通志)
李充嗣字士修内江人正德間巡撫南畿時東南
水利久廢充嗣隨宜濬治三月功成自是旱澇無
患(舊通志)
歐陽鐸字崇道泰和人嘉靖中巡撫應天嘗曰蘇
郡地止一隅而漕餉當天下半吾不能減而能均
乃請於上權其輕重立法均之(舊通志)
雷應龍嘉靖間以御史督兩淮鹺政究官捕之倚
法為奸者毁境内滛祠置邪說惑衆者於法輿論
賢之(舊通志)
鄭元韶字善夫侯官人嘉靖中任松江同知會巡
撫林潤奏請履畝均糧元韶以才望擢按察司僉
事賜勅專理徧歴阡陌區畫經界繪形版籍書其
步積之數乃量腴瘠分上中下以定賦復請以五
年一編徭役著為令自是民戸一年力役得五載
休息焉(舊通志)
董邦政字克平陽信人嘉靖間以僉事專領海防
駐上海時倭寇犯境據高樓矙城内邦政登陴力
戰用神鎗手擊却之又與同知任環合勦於界嘴
西菴等處屢有斬獲(舊通志)
翁大立字道生餘姚人嘉靖中巡撫應天會倭寇
聚三沙兵部郎中唐順之來視師因共設方略擊
破之總理河道徐州水災居民漂溺疏請發粟賑
濟(舊通志)
李遂字邦良豐城人嘉靖中巡撫淮揚時倭寇揚
州屯白蒲諸將請擊之遂曰賊氣方銳驟攻之如
小挫事敗矣及賊兵益進遂曰賊過如臯必合合
則道有三自泰揚逼天長鳳泗則陵寢震驚自黃
橋逼瓜儀則摇南都而梗漕若從富安而東海濱
斥鹵掠無所得至廟灣滅之必矣部分諸將遏賊
毋得逾天長瓜儀賊果趨廟灣遂調兵設覆待之
諸寇殱焉以功遷兵部侍郎(舊通志)
鄭曉字窒甫海鹽人嘉靖間歴兵部侍郎副都御
史總督漕運時倭寇淮揚曉疏請造戰舸築城堡
練兵將積芻糗廟灣諸海口皆增兵設候屢敗倭
前後斬首九百餘級今如臯海門諸城皆鄭曉所
築以禦倭者(王鴻緒明史稿)
潘季馴字時良烏程人嘉靖末及隆慶中再以僉
都御史總理河道開新河築塞邳州睢寧決口萬
歷五年歴刑部右侍郎時河決崔鎮黃水北流全
淮南徙淮揚高寶間皆成巨浸首輔張居正薦季
馴才出為河漕尚書季馴以淮清河濁淮弱河強
當藉淮之清以刷河之濁築高堰束淮入清口以
敵河之強詔從其議踰年功成累遷刑部尚書十
六年復出總理河務河水暴漲衝夏鎮復築塞之
季馴凡四奉治河命習知地形險易增築設防置
官建牐下及木石樁埽綜理纖悉(王世貞史料)
徐節臨汾人任淮徐道故事驛馬辦自富室斃則
責其補償節酌定上中下之值聽各邑自買尤嚴
差役之序民多稱便又裁石山驛開新河皆節主
其議(廣輿記)
海瑞字汝賢瓊山人穆宗初巡撫應天風采嚴峻
所部凛然平賦役開水利行條編法遂為永利(廣輿)
(記)
王宗沐字新甫臨海人隆慶五年歴右副都御史
總督漕運兼廵撫鳳陽故事漕舟五月渡淮宗沐
請以正月起運春末過淮又以河決無常運道慮
梗欲復海運條上便宜七事詔從之遂以六年二
月運米十一萬石自淮入海五月抵天津敘功進
秩並賚金帛(廣輿記)
周孔教字宗尼臨川人萬歷中巡撫江南時遣中
使征𣙜行旅苦之戶部議漕折徑輸邊鎮孔教言
其害皆免三十六年大水條上荒政二十三事又
請改折漕米百五十萬并留𣙜税及漁課諸色銀
二十餘萬以賑疏入未報乃先發廩濟貸又括公
帑羡金至荆襄市米方舟相接米價頓平(舊通志)
劉東星字子明泌水人萬歷二十六年河決單縣
運道堙阻東星以工部侍郎兼右僉都御史總理
河漕初河臣潘季馴議開黃河上流復元賈魯所
浚故道朝廷以費鉅未果東星即其地開濬起曲
里舖至三仙臺抵徐州小浮橋又濬漕渠自徐邳
至宿計五閱月工竣費僅十萬敘功進本部尚書
復開泇河引淮南北運艘工已成十之三會以疾
卒後李化龍循其遺法與李三才共成之漕永便
焉(行水金鑑)
丁賓字廷禮嘉善人萬歷初為句容令著聲績歴
操江都御史諸大利弊多所興革覈三等九則之法
輸錢官募題定稅役事宜坊廂踐更之累皆絶(廣輿)
(記)
馮叔吉字汝廸萬歷初江上有警設副使道於池
州叔吉莅任即立池陽荻港二營列巡艦於江上
加築池州及東流銅陵二邑城守禦既嚴盗警遂
息(舊通志)
李三才字道甫北通州人萬歷中以僉都御史總
督漕運巡撫鳳陽諸府三才豪邁有大略在淮凡
十三年以折税監得民心及淮徐歲祲請賑恤蠲
馬價又誅翦徐亳大盗趙古元等部内晏然(舊通志)
李維貞字本寧京山人萬歷中以兵偹道駐壽州
修廢舉墜綏靖地方大著勞績為時所稱(舊通志)
熊廷弼字飛百江夏人萬歷間督學南畿嚴明有
聲(舊通志)
陳玉輝萬歷間屯馬御史冰清自矢去之日行貲
不辦同官醵金助之(舊通志)
周起元字綿貞海澄人天啓間巡撫吳中為政簡
靜持大體性剛介織造内監李實怙魏忠賢勢恣
為貪暴起元疏劾之忠賢怒嗾實劾起元與周順
昌等六人同被逮死獄中(紀事本末)
鄭二陽鄢陵人崇禎八年備兵維揚時流寇告警
二陽簡飭士卒戰守俱&KR0640;鹽政壞竈丁欲為亂二
陽扁舟諭之皆流涕歸服尋擢安撫劇賊革裏眼
等五營受撫至太湖二陽移書戒監軍楊卓然勒
兵以待未幾果叛皖以有備獲全人服其先見(舊通)
(志)
倪元珙字賦汝上虞人崇禎時以御史督南畿學
政會奸人詣闕訐復社罪欲盡陷一時清流事下
所司案問元珙同兵備馮元颺申辨最力忤權貴
意謫官(紀事本末)
鄭崑貞字十師龍溪人崇禎時巡按應天楚帥左
良玉擅離本鎮擁兵東下去蕪湖二十里遠近震
恐崑貞移書諭以順逆良玉得書立還又捐俸治
黃山采石孔道行旅便之號鄭公堤(舊通志)
史可法字道鄰宛平人崇禎時歴安池巡道監江
北諸軍敗賊於潛山桐城擢撫安慶立三大營以
圖大舉賊多避其鋒歴總督漕運劾罷糧道之不
職者三人又愼簡運官盡祛諸蠧弊後以樞輔督
師死揚州(舊通志)
張國維字玉笥東陽人崇禎時巡撫應天寬惠得
士大夫心屬郡災傷輙為請命多獲寬減時流賊
躙江北國維引軍擊之屢摧寇解圍築太湖繁昌
二城濬鎮江及江陰漕渠並有成績擢總理河道
歲旱水涸國維浚治之漕艘無阻(廣輿記)
祁彪佳字幼文山陰人崇禎時巡按南畿一日杖
斃大猾七人所部稱快立易知由單以清賦弊捐
俸置役田以甦徭困人稱真御史後巡撫應天威
望尤著一時分鎮大帥多敬憚之(廣輿記)
黃希憲字又生宜春人崇禎時撫吳廉靜有守時
蘇民困於役最重者為白糧解戶其次則徵收地
丁銀謂之收頭希憲請於朝以白糧委縣佐而收
銀屬之吏民困盡釋其法至今不變(廣輿記)
凌義渠字駿甫烏程人崇禎時歴蘇松兵備以清
操著吳俗好訟多詐義渠每以片詞折之人又服
其明(舊通志)
馮元颺字爾馨慈溪人崇禎時歴蘇松兵備至則
選材官募勇士别設一營號中權軍威大振(舊通志)
王象晉字康宇新城人崇禎時任揚州兵備平海
濱巨盗王虎子又通州民變焚劫諸巨室象晉馳
往擒其魁立置之法(舊通志)
路振飛字見白曲周人崇禎時任漕撫訓練鄉兵
招集義勇他郡多為寇躙而淮獨安堵(舊通志)
袁繼咸字臨侯分宜人崇禎時歴揚州兵備時中
涓楊顯名銜命清理鹽漕恃寵驕蹇繼咸抗不為
禮遂被誣劾繼咸以廉惠得人心去官日士民扳
轅遮留者以萬計(舊通志)
國朝洪承疇同安人順治二年以内院大學士經略招
撫江南拊循氓庶著有綏靖之功(舊通志)
李猶龍字紫函陜西人順治二年招撫安池等郡
調度有方反側歸附平白雲大溪諸寨尤有功期
年改巡撫天津皖人懷其德立祠祀之(舊通志)
趙福星奉天人順治二年以郡御史巡撫鳳揚四
郡駐泰州戡亂鋤奸整飭吏治申雪冤獄又加意
振興文教修飭學宫功績茂著
李日芄字培原奉天人順治七年擢安徽操江都
御史時大軍征粤滇道經安池諸郡日芃首嚴
驛馬之禁非軍行重務不許擅索一騎革除蠧吏
輕徭均税釐定經賦全書創立書院奬訓士類
設江防營兵五里一汛江中羣盗屏跡行旅晏然
潛山奸民嘯聚戮其渠魁餘黨悉散歸農又值海
寇之警日芃率師控扼京口遣將截其歸路擒馘
功多(舊通志)
李嵩陽字元佩封邱人順治七年以御史督學江
南時士人風尚相沿明季餘習為文多牽綴子書
不遵𫝊註嵩陽取士以朱程理學為宗凡辭涉浮
譎者不錄自是文體漸歸於正(舊通志)
秦世貞字瑞寰廣寧人順治八年以御史按吳首
彈貪墨收捕大蠧杖斃於市斷獄明决昭雪冤誣
數十事漕卒驕横每米一石索加銀二三錢世貞
奏立五米五錢法官為給之著為令(舊通志)
胡亶字葆林仁和人分守常鎮道凡賦稅獄訟事
至立剖以執法不阿見稱(舊通志)
馮如京振武衞人順治十一年江南右布政使持
已率屬峻整有丰采尤能振興文教立五經文會
訓勵多士皆習尚經學云(舊通志)
馬鳴佩奉天人順治十二年總督江南具幹濟才
遇事精明果斷奬廉懲貪靖山海巨寇釋善良之
囚繫者
蔡士英字伯彥奉天人順治十二年總督漕運疏
陳漕政五事漕弊九事又請定水次領兌之規及
裁領運都司十四年致仕十六年復起原職士英
凡兩任督漕多所振刷釐革輓輸天庾迄無虧
額(舊通志)
李來泰字石臺撫州人順治十二年督學江南尋
督蘇松糧儲復分守蘇松常道歴官勤愼皆有政
績來泰文學該贍於視學尤為稱職云(舊通志)
即廷佐字一柱奉天人順治十三年由南贛巡撫
陞兩江總督十六年海寇鄭成功入寇廷佐督厲
將士調遣有方令崇鎮梁化鳳大破賊兵於得勝
門外南土安堵(舊通志)
哈哈木滿洲人江寧將軍與總督郎廷佐同心殫
力殄除海寇(舊通志)
石廷柱滿洲人順治十三年以鎮海大將軍駐鎮
江嚴飭兵伍綏乂百姓民間稱為石佛(舊通志)
額楚滿洲人以都統鎮守江南戢兵安民滇閩之
亂提兵援江右所至約東甚嚴閭閻無擾(舊通志)
郎賽滿洲人以都統駐蘇州時初設軍屯賽軍紀
嚴肅㕓市晏然(舊通志)
李森先字琳枝平度人順治十三年以御史巡按
江南捕豪猾胥吏倚官為虐者十一人置諸法又
舉孝子節婦以興民行(舊通志)
姜圖南字匯思大興人順治十三年視兩淮鹽政
時引滯課逋奸偽滋弊圖南疏通壅鹽課入應時
又禁牟奪贏利竄附綱名者商人賴之(舊通志)
陳培貞字心盤奉天人順治十三年江南左布政
使時海寇犯江寧城中居民多憂糧匱培貞請開
聚寶門聽民運米入城衆心始安賊營環列城外
培貞建議潛開小東門與崇明總兵官梁化鳳引
兵突出繞賊營後一戰破之小東門者城西北門
之東偏小門也久閉塞忽出其不意賊大驚潰遂
以捷聞總督即廷佐並上其功(舊通志)
宫家璧奉天人順治十四年分巡蘇松道裁决明
敏案無留牘(舊通志)
梁化鳳字翀天榆林人自寧國總兵官移鎮崇明
時海濱伏莽出沒無時平洋平安大安聯福等沙
聯為窟穴化鳳悉收復之先是鎮兵皆寄居民間
化鳳申請剙建營房兵民稱便順治十六年海寇
犯江寧奉調赴援衝圍入城與城中兵合悉力守
禦未幾覘賊弛備提銳卒潛出搗其中堅遂殲羣
賊克復鎮江以功擢蘇松提督
予世蔭(舊通志)
周維新奉天人以副都統駐鎮江居官簡靜和易
鎮撫兵民歴八載卒於官(舊通志)
馬祜字篤周滿洲人康熙八年擢江蘇巡撫下車
首撤供帳絶餽遺正已率屬不事苛細江南舊多
逋賦有司率那移報完前後相蒙袩分别吏侵民
欠疏請銷追又密疏奉
特恩蠲免康熙元年至八年逋賦一百九十餘萬淮揚蘇
松常鎮六郡頻困水災勘實奏請咸邀捐賑濬劉
河吳淞江以利蓄洩清田畝以豁賠累行官收官
兌以甦役困修築南北塘以便兵旅殲盗魁雪沉
獄一時風俗清謐會霪雨淹沒田廬憂惶成疾臨
終自草遺疏極陳水災民困言不及私(舊通志)
麻勒吉滿洲人康熙十年總督兩江甫莅任值旱
蝗倣行古理蝗之法又捐俸買蝗遠近負戴而至
量多寡授緡蝗漸絶歲不告饑其為治提綱挈領
務有所振起凡藩臬郡縣學校營衞驛遞場局市
井一切利弊宜罷行者及舟車往來人物之數各
有品章條貫芟繁核實不苛不濫士民掇其尤著
者三十八條鑱之於碑立祠祀之(舊通志)
王之鼎字公定瀋陽人以世襲伯任松江提督陞
鎮海將軍兵民愛之後提督四川吳逆叛罵逆自
刎死松人立祠祀之康熙四十六年
頒賜純忠遺愛四字額
方國棟字干霄宛平人康熙十二年分守蘇松常
道律已甚嚴莫敢干以私吳下濱湖堤岸歲久頽
圮國棟躬率吏民併力修築又修沿海墩臺橋梁
及吳淞劉河兩牐措辦工費不以擾民滿洲蒙古
兵暫駐蘇州國棟請度城南隙地立營糗芻之屬
無不預備師旅如歸民得安堵(舊通志)
阿席熙滿洲人康熙十三年總督兩江為政清靜
畫一吏民安之會逆藩煽變剙建營房修造戰艦
悉如期集事南討大軍絡繹過境席熙徵調供億
號令嚴明所部安堵及任滿還京行槖蕭然人服
其操(舊通志)
白允明奉天人康熙十四年為京口左營副將均
旗丁供役嚴汛兵賞罰禁放牧學宫旁地鄉邑不
擾
張景仲京口防禦和輯兵民禁飭閑人不許入學
宫賑饑育嬰尤孳孳樂善云
慕天顔字鶴鳴靜寧人康熙十五年由江蘇布政
使陞巡撫天顔在藩司時值水旱相仍賑貸緩徵
開濬吳淞劉河尋入覲凡七上疏減賦除荒治黃
淮寬涸田調用守令均田役最其大者撫吳復條
上八疏又疏請蠲被災田賦請開濬白茒孟河並
建牐蓄洩為東南之利
丁思孔鑲黃旗人康熙十五年江蘇布政使以剛
方才幹著稱
靳輔字紫垣奉天人由翰林編修巡撫安徽晉兵
部尚書總督河道甫莅任即大挑山清高寶等四
州縣運河及清口以下至海口河道詳審兩河全
局上陳經理河工事宜八疏悉奉
俞旨大發帑金專任委成輔於是開濬引河修築遥堤縷
堤創立減壩坦坡大築高堰堵塞翟壩使淮水會
河河水入海運道通行無阻復請開中河三百餘
里令漕艘由仲家莊牐而上即入中河避百八十
里黃河湍悍之險勞績茂著輔嘗持議謂治下河
當竟治上河與衆議不符自康熙十六年至三十
一年凡三膺
簡命
聖祖有實心任事之褒既老病寖劇又疏陳兩河善後之
策請豁開河築堤廢田之糧并請清淤出地畝之
賦卒
賜祭葬諡文襄四十六年奉
旨沿淮軍民感頌靳輔治績衆口如一久而不衰著贈太
子太保仍給世職拜他喇布勒哈番為矢忠宣力
者勸輔所著有奏疏八卷治河書十二卷雍正十
二年奉
旨崇祀賢良祠
郝浴字冰滌定州人康熙十六年巡按兩淮鹽政
時三逆未平鹺引壅滯浴恤商裕課措置有方以
稱職留差一年尋擢左僉都御史
劉選勝湖廣人康熙十七年為京口總兵官勤於
訓練尤嚴防戍賞罰海氛寢息更修學中講堂射
圃以助興文教
劉果諸城人康熙十八年督學江南謝絶私交釐
正文體委靡油&KR0632;之習為之頓改
孔興洪曲阜人康熙二十年任江常鎮道懲豪強
惠良民奬勸孝友樂育單寒士民有去後之思
于成龍字北溟汾陽人康熙二十一年總督兩江
先是巡撫直隸風節著聞朝野及兩江節制貪墨
吏望風解綬豪猾皆潛徙境外奢侈僭踰者亦皆
斂戢莅任即杜苞苴禁加𣲖減火耗嚴保甲清營
伍除蠧胥釐關政平鹽價凡有關國計民瘼者次
第舉行成龍負經濟之學於程朱源流素多發明
故尤以教育多士為心創立虹橋書院檄取高才
生課習其中每親臨訓誨士當先勵品行為國棟
梁勿為稂莠其所提奬陶成後多貴顯自奉儉薄
有寒素所不能堪者以盡瘁遘疾卒於位
贈太子太保諡清端卒之日齠童耄叟皆入弔哭周身
之具麄布一衾而已士民建祠一在天妃宫側一
在雨花臺畔雍正十二年奉
旨崇祀賢良祠
湯斌字孔伯睢州人康熙二十三年由内閣學士
擢江蘇巡撫斌莅任初悉屏供帳諸物僚屬皆洗
心供職吳俗奢靡裁之以禮立嫁娶喪葬定式申
賽會演劇博戲拳勇掠販之禁重農事以興本業
復社學以訓子弟講孝經以敦人倫表揚名宦以
風厲來者悉推誠感動不徒條教虛文又累疏陳
吳民疾苦會淮揚水災斌倡屬捐濟每口百日給
米五斗令無流播吳地楞伽山五通神祠賽禱無
虛日斌取神像投之石湖奏聞永禁奉
旨各省淫祠通行嚴禁斌撫吳三載食惟蔬菜供應日費
百餘錢二十五年
聖祖諭江寧巡撫湯斌潔已率屬實心辦事宜拔擢大用
特授禮部尚書詹事府掌詹事還朝之日吳人攀送者
數千人生為立祠既沒追思不忘雍正十二年奉
旨崇祀賢良祠
施世綸字潯江晉江籍鑲黃旗人靖海侯諡襄壯
琅仲子以廕知泰州會歲饑請修築范公堤以濟
饑民歴揚州守移江寧所至豪右屏跡疑獄悉平
丁艱去攀留者數萬人建雙亭於府署號一文亭
累擢淮徐道安藩司總督漕運革羡金劾貪弁除
蠧役號稱嚴明
趙士麟字玉峰河陽人康熙二十五年巡撫江南
捕豪猾蠧胥悉置之法境内肅然時吳城河道久
湮舟楫多阻士麟疏濬永為民利尋擢吏部侍郎
楊素藴陜西人康熙二十六年巡撫安徽嚴懲墨
吏以儆官邪又優恤士民威惠兼著
傅臘塔滿洲人康熙二十七年以刑部尚書總督
兩江慰薦賢能懲黜貪墨摘發如神萑苻用戢讞
决明慎屢剖疑獄課士教民疏河墾荒二十八年
聖祖南巡垂問民間利病因請免江寧房號&KR0963;搭地租歲
八千兩又疏請江南鄉試增廣解額議准蘆課丈
量五年一舉縣令親臨勘丈二載卒官
特遣官予祭贈太子太保諡清端士民建祠祀之雍正十
二年奉
旨崇祀賢良祠
張思恭鑲藍旗人康熙二十九年為京口將軍思
恭自九年擢副都統鎮京口前後莅鎮凡十八年
雅尚節儉戢兵安民今
文廟前立下馬牌思恭所奏請也
董元卿鑲黃旗人京口將軍輯和文武綏靖軍民
尤嚴旗丁重利剥民縱馬害稼之禁訓練將士勤
明有法
楊嘉山西聞喜人康熙二十九年分巡江常鎮道
捕治衙蠧又按豪家奴置諸法嚴於律已屬吏無
私謁
許汝霖字時菴海寧人康熙三十年以春坊贊善
督學江南汝霖浙中宿學通經書熟於文律其校
士稔知甘苦宵分閱牘手定甲乙士咸服其公鑑
宋犖字牧仲商邱人由江西巡撫移節江蘇凡民
間利病諮訪甚勤每逄歉歲奏請蠲賑賓禮文彥
奬激後進尤多造就撫吳十四載不為赫赫之譽
而去後人皆思之
高承爵奉天人康熙三十二年巡撫安徽時盱泗
等州縣河流泛溢修築隄防三十九年再任捐俸
賑飢皖人獲濟
范承勲字蘇公奉天人總督兩江以鎮靜為治淮
揚下河屢被水災撫綏賑恤人懷其德
佟國佐奉天人巡撫安徽政尚寬平人吏浹和
邵嗣堯山西人康熙三十三年以參議督江南學
政峻節清風屏絶竿牘雅不喜冗長繁縟之辭所
取制義以簡質為宗著有四書講義𫝊示學者以
勞卒官士立祠肖像祀之
張鵬翮字運青遂寧人康熙三十四年督學江南
三十八年擢兩江總督明年晉兵部尚書總理河
道首陳河工錢糧冐濫屬員因循積弊多所振刷
恪遵
聖祖指授方略遍行履勘殫心經畫拆攔黃壩使黃水暢
達入海堅築高堰廣闢清口使淮水得暢流匯黃
疏人字芒稲等河引運河水注江築挑水壩疏陶
莊引河使清水敵黃永無倒灌之虞挑蝦鬚等河
引下河積水入海復疏請改中河於三義壩因築
堤攔舊中河水入新中河自是每歲糧艘通行無
滯又開張福口引河會裴家場河諸水併力助淮
逼黃大溜向北黃淮皆循故道入海所著有河防
記若干卷雍正十二年奉
旨崇祀賢良祠
張雲翼陜西人世襲侯爵大理寺卿鎮八閩康熙
三十五年移節江南在任十四年詩書樽俎訓練
有方
聖祖仁皇帝南巡閱軍容整肅嘉奬賞賚
李鈵鐵嶺人康熙三十八年任安徽巡撫戢兵安
民緩徵息訟立義學義倉又造江船以拯溺修馬
橋以利涉遺愛甚多
張泰交字公孚陽城人以太僕寺少卿督學江南
刻苦勵操雖周親宿好莫敢干以私每校士既定
甲乙集高等諸生環立几案論文章雅俗高下亹
亹不倦勖以立品修行為端人善士擢大理寺卿
副都御史刑部右侍郎一歲三遷仍令訖學政任
在任同蘇撫宋犖捐修南版廿一史
常名揚正白旗人康熙四十年安徽布政使以所
屬濱江洲地多為豪右侵奪而貧弱者至有無洲
之税親履丈勘還所侵地
陳鵬年字北溟湘潭人初知海州歴知江蘇二府
攝江藩篆並著聲績康熙六十年署河道總督尋
奉
世宗特旨授總督河道兵部侍郎時漕渠淺澀遣幹吏直
溯淮源疏其上流使清水暢達會黃濟運又挑穵
黃河南北岸引河四道使對岸險工淤塞又徧閱
河勢地形具得其源委高下區畫條貫將次第經
理會病卒
賜賻金二千兩諡恪勤雍正十二年奉
旨崇祀賢良祠
張聖鐸分巡淮揚道戢吏懲奸多善政會伏水暴
漲淮安西門小壩水已溢堤城中人惶懼聖鐸冐
風雨躬率屬員集丁夫運料搶修越隄淮郡得全
明年黃漲尤甚淮郡安東同時告急聖鐸親臨捍
淮遴員馳救安東兩城卒保無虞以勞卒官
章秉法字程叔會稽人為江南掌印都司善治獄
雖老奸宿豪以數言折其機牙莫不詘服屢被檄
勘災監賑恩均弊絶
張伯行字孝先儀封人康熙四十九年由閩撫移
節江蘇素以清正著聞豪猾憚之望風遠遁舉劾
屬員無所阿徇奏請蠲瓜洲浮税賑恤高寶下河
災黎建紫陽書院令諸生肄業其中訓廸以義理
之學會與督臣互參解任奉
聖祖特諭有天下第一清官之褒仍起原職吳人遮道歡
迎額手稱慶伯行益矢恪勤始終一節撫吳前後
閱五載官吏莫敢冐法貪濫吳中推伯行清望與
湯斌相亞云
梁世勲延安人康熙五十年任安徽巡撫慈&KR1444;和
易深恤民瘼其最著者皖城江磯險峻每遇風雨
數十里無泊舟處勲捐金於城東五里外鑿新河
四十里行旅便之
郎廷極鑲黃旗人康熙五十一年為督漕都御史
肅清漕政官吏弁丁皆便之
穆廷栻山海關人康熙五十三年提督松江持躬
清慎訓練嚴明自甘布衣藿食俸餘惠濟部兵
余正健字乾行古田人康熙五十四年督學江南
衡文根極理要訓士諄切按州郡傔從數人而已
陞奉天府尹
高其位鑲黃旗人其先屢立戰功宣勞異域康熙
六十年提督松江沉靜和易地方寧靖
齊蘇勒字金城正白旗人以兵部尚書總督河道
莅政清勤河防完固奉
上諭勅部議叙又疏復瓜洲花園港運道建牐啓閉以順
水勢堵瓜洲城西新開河道以免江水逼城之患
尤為偉績雍正十二年奉
旨崇祀賢良祠
江南通志卷一百十二
