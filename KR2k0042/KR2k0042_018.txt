江南通志卷十九
輿地志
風俗
江南本勾吳舊俗左思所謂率土論都獨端委所
彰高節所興者也漢書地理志以為東海淮泗之
間屬魯沛楚山陽屬宋其民有聖人之教化近先
王之遺風又以為吳粤與楚接比數相并兼其俗
略同蓋其文辭之失巧與啙窳不求積聚者自古
已然然風俗者教化之所移易非獨其水土之性
殊氣習之所尚不同也我
朝覃敷文德久道化成漸摩以仁義節和以禮樂則吳
中君子尚禮庸庶敦厖風俗澄清而道教隆洽史
冊所傳聞者庶幾徵信於今兹矣
江寧府
君子勤禮恭謹小人盡力耕殖(祥符圖經)其人士習王
謝之遺風以文章取功名者甚衆(沈立金陵記)南方水
土柔和其音清舉(顔介之)永嘉之後衣冠萃止文藝
儒術於斯為盛(通典)俗英且毅士清以邁地大而才
傑(宋楊萬里)風流文物冠暎古今(汪藻)建業自六代為都
邑民物浩繁人材輩出實士林之淵藪(楊演)山川渾
深土壤平厚華而不佻淳而不俚(戚氏志)生人之性
亢朗冲融重義而薄利風俗之美喜藝文而厭凡
鄙鄉鄰婚喪貧乏者互相佽助成之金陵文
獻之邦以故寰宇推為奥區士林重其清議彈射
臧否剖析毫釐擘肌分理者至今猶然(俱舊志)
蘇州府
因士類顯名於歴代而人尚文因僧徒倡法於羣
山而人尚佛(漢第五倫𫝊)泰伯遜天下季札辭通國德
之所化者遠矣更歴漢晉以來風俗清美俗多祠
宇(舊圖經志)山澤多藏育風土清且嘉泰伯導仁風仲
雍揚其波(晉陸機詩)郊無曠土多勤少儉(吳郡志)君子尚
禮庸庶淳厖(隋書)當趙宋時俗益丕變有胡安定范
文正之遺風焉及後禮義漸摩而前輩名德以身
率先又皆以文章振動今後生文詞動師古昔而
不梏於專經之陋矜名節重清議下至布衣韋帶
之士皆能摛章染墨其俗甚美惟夫奢侈之習未
能盡革(舊志)
松江府
文物衣冠蔚為東南之望經學詞章以至書翰咸
有師法(府志)吳中族姓之盛自東漢以來有聞於世
逮魏晉而後彬彬輩出左太冲所謂高門鼎貴魁
岸豪傑虞魏之昆顧陸之裔居於華亭者為最著
故士奢於學民興於仁(宋魏了翁記)儒官翼翼不異鄒
魯(元趙孟頫)四方名流彙萃於此薰陶漸染之功為多
(何良俊)負海枕江水環山拱自成一都會民生其間
多秀而敏其習尚亦各有所宗以至田野小民皆
知以教子孫讀書為事土膏沃饒風俗淳秀(俱舊)
(志)
常州府
人性佶直黎庶淳遜敏於習文疎於用武(寰宇記)建
自泰伯宣於延陵高節所興由克遜以立風俗(左思)
(賦)穎異之材挺生此邦(風俗記)地偏俗儉(宋蘇軾卜居說)縣
人學子知所向慕(朱子宜興學記)能振頽風以激衰俗非
好賢樂善未易能爾(府志)人秀而文(葛邲貢院記)不事浮
華少為商賈耕稼自給士尚儒術縉紳代不乏人
男子不遠遊女子不交易士夫不衣文繡不乘輿
馬俗多尚吟咏(舊志)士大夫皆知繩趨尺步納身軌
物以為士民標準(宜興志)
鎮江府
本泰伯之化有謙讓之風(舊圖經)其禮遜謙謹婚嫁
喪葬雜用周漢之禮(寰宇記)士大夫崇靜退貴氣節
民庶循禮樂業而不好競(嘉定志)人性柔慧尚浮屠
而少積聚(宋志)土風質而厚士風淳而直(咸淳志)士習
詩書敦簡素民閑故土力耕稼而不急工商之利
嗇於自奉婦人恥出門戸(金壇志)京口為舟車絡繹
之衝四方商賈羣萃而錯處轉移百物以通有無
(舊志)
淮安府
人多輕剽士任氣節(隋書志)重禮教崇信義闤市或
雜澆偽至於農甿顓固極矣(地理志)士勤學問民務
農商有淳厚之風禮讓之俗(中都志)書軌新邦英雄
舊里(宋蘇軾淮隂廟碑)漸漬聖化綽有餘風(圖冊)喜學問從
教化雖兵革之餘猶有是心(元志)淮安之俗淳實尚
義勇悍習戰(舊志)地大物衆細民棄本務末豪右亦
頗崇華黜素(南畿志)土沃生蕃河患豐歉不常(安東志)
揚州府
土俗輕揚(孔氏六帖)流寓無定憩(梁柳世隆)揚州之俗號為
繁侈(元和志)地分淮海風氣清淑俗務儒雅士興文
藝(明王與學記)俗尚侈靡其士多明秀俊偉(彭時學記)俗從
約而易化士循理而多文海陵之民惟事耕漁
性多樸野(俱郡志)土高而廣於水俗廓而勤於稼(高郵)
(題名記)
徐州府
徐方鄒魯舊國漢興猶有餘風(杜氏通典)人頗鷙悍其
士子挾任節氣好尚賓游蓋楚風焉(隋書志)霸者之
餘以武為俗(宋陳師道學記)蕭風俗渾厚多智慮務農生
財(晁端中)沛地鄰鄒魯務稼穡尚禮義(沛縣志)沛以勇
宕為俗(李蔚美政記)碭邑之學弦歌方盛(元大成殿記)豐熟
可抵三州民事農桑樂輸賦役而其俗亦淳(豐縣志)
俗多楚音樸直舒徐(地理志)風俗高邁迥出等倫(舊圖)
(經)士愿民樸重廉恥崇信義(邳州志)
太倉州
正統以後太倉始立學校仕進者輩出文物漸盛
於前(明陸容)太倉氣習風類耿拔自樹財賦攸出政
重農官(周鳳岐)弘治以後竟名大邦峻城深池文學
顯於天下(張溥)俗尚氣節好清議少不檢即私相非
笑且安土不好遠遊無故未嘗適百里縱商游不
至經歲(舊志)嘉定風氣沉厚其君子務讀書行義以
古人為師(王衡)崇明越在海表其土風古其性勍其
人馴擾(舊志)
海州
海州古郯子國也孔子嘗遊焉其地密邇鄒魯昔
為東海郡號稱多材(海州志)贛僻在海隅人性顓樸
無機利之習(明王典)閭閻殷富人物焜煌山川草木
潤媚而韶秀淮平以北稱美土焉(董杏)沭漢之厚邱
治居淮朔壤接東省有洙泗之遺風家詩書而戶
禮樂弦歌之聲不絶於閭巷草野忠孝節義時見
於愚夫愚婦(沭陽志)
通州
文采風流衣被到今稱為淮南書院(舊志)魚鹽之利
商賈多集弦歌之聲章甫亦衆(宋學記)通阻江濱海
盜稀訟簡(通州志)如臯水土清淑自胡安定以經學
倡率東南閭巷秀民皆知向學弦誦之風於今為
盛(如臯志)
安慶府
江南之氣躁勁厥性輕揚(晉書)同安郡人性剛強風
氣果決其舊風然也自平陳後俗尚淳質好儉約
喪祀婚姻率漸於禮(隋書)土壤膏沃人性輕揚善商
賈廛里饒富(宋史)風俗清美天性忠義荆楚饒勁
士吳越多秀民皖介兩服之間沉潛高明蓋兼具
矣(俱舊志)安慶人物忠敢不媿於古懷寧易桐城逹
望江慤灊山毅太湖諍宿松直大抵江北風氣近
厚故其習尚多類中州(明胡纘宗)六皖山川美贍弦誦
力本其禮教信義聞之熟矣(安慶志)
徽州府
地雜甌駱性剛強君子務為奇行高節而羞不義
異才間出(朱子文集)自昔多以材力保捍鄉土其後寖
有文士山限壤隔民不染他俗勤於山伐能寒暑
惡衣食(淳熙志)新安為文公闕里後先相望斯文盛
昌(明授朱升學士制)山居十之五民鮮田疇以貨殖為恒
產善識低昂時取予以故賈之所入視旁郡倍厚
其家居也為儉嗇而務蓄積女人尤號能儉大都
務為貞潔雖妾媵女厮之徒亦以流合為恥故李
維貞曰歙女流之鄒魯也冠冕之倫多尚氣節
矜取予有唐風瞿瞿之意其高者杜門却軌自偶
古人監司守相莫能識其面(俱舊志)
寧國府
火耕水耨民食魚稻以漁獵山伐為業飲食還給
不憂凍餓亦亡千金之家(漢書地理志)川澤沃衍有海
陸之饒其人君子尚禮庸庶敦厖故風俗澄清而
道教隆洽亦其風氣所尚也(隋地理志)舟車繁會風俗
和柔(唐尉遲樞記)宣州故秦鄣郡地阻以重山緣以大
江其俗佻而侈其人勁而悍有裴公耀卿者為刺
史端本重學宣人始服化矣(陳簡甫開元良吏記)地廣而僻
人質而文(元志)所產多材故秀民悅詩書好禮義閭
巷田塘之氓悉有以自資而無慕於外(舊志)
池州府
民淳氣和衆貨畢給雖人物稠夥而有訟不嚚雖
租賦浩穰而聞令必集(宋盛約記)人性便利喜動經生
學士文雅彬彬以漁獵為業(俱秋浦志)冠婚喪祭互
相周恤(石埭志)剛柔既殊雅俗亦分人志懷刑衣冠
濟濟人性機敏往哲熙熙大槩士夫崇恬退
尚氣節婦女親蠶織工紡績土著之民憚遠行不
事貿遷甘心貧窶以故六邑利權半歸寄客百家
末藝盡出遊民(俱舊志)
太平府
火耕水耨民食魚稻蠃蛤故呰窳偷生而無積聚
(漢地理志)當塗井邑雖疎而開豁物產豐懿(宋張舜民南征錄)
姑孰本江東道院民淳不澆(洪邁貢院記)其民渾然太
樸帷土物是愛故能臧厥心惟本業是崇是以無
末作(吳淵)蕪湖附河距麓舟車之多貨殖之富衣冠
文物之盛殆與州郡埓(元黃禮)質而不華儉而不侈
務耕讀之業絶淫博之風(祝鑾記)地既分則風俗異
詎可以輕揚目之(劉子澄太平圖經)
廬州府
人物語音風土明茂皆勝淮左其性躁勁風氣果
決(隋書地理志)風俗淳樸事耕桑崇儉重名務學賢才
彙興(舊圖經)其民質直而無二心(舊志)人物清修苦節
廉介忠義(黃宗載記)自昔其民質樸不好爭訟而風俗
淳美(王志英序)衣冠文物之懿視昔有加生民爼豆婚
嫁於桑梓間弦誦之聲接於四境(朱鏞序)山川高深
風氣完密有中州質愿之美(元虞集記)其俗樸茂剛健
而少文其民勤力稼穡而多殷富(王章記)土厚水深
士生其間剛勁篤實足以任重(楊博記)俗尚淳質好
儉約喪祀婚姻率及於禮(廬江古志)人性淳厚好學務
本畏犯法而少鬭訟無吳楚勁悍之風(無為圖策)
鳳陽府
鳳陽性率真直其食秔稻其衣絁布(寰宇記)淮南著
美風流所被文詞並興在城務商在野勤嗇無
告訐之風(俱濠梁志)鍾離風俗號稱近古(鳳陽志)俗慕學
問才產文武(方輿勝覽)務儉勤農知慕孝行(夀州圖經)土俗
儉樸民生淳厚力農務本逐末者少鄉里無鬭爭
之習彬彬然有古之遺風(臨淮記)宿地闢民聚風俗
淳美(宋應奎進士題名記)
潁州府
汝南之别皆急疾有氣勢(漢書地理志)舊傳其俗傲蕩
今則好尚稼穡重於禮文其風皆變於古(隋書志)民
性安舒多衣冠舊族土地褊薄迫於營養洛俗然
也汝隂在二京之交頗同於洛邑(宋史志)民淳訟簡
而物產美土厚水甘而風氣和(歐陽修思潁詩序)里巷敦
扶持之教男女别飲食之筵(元史志)汝潁人率性真
直賤商務農(寰宇記)尚氣安愚(風土記)汝潁固多奇士
(賁嵩論)風俗清麗人備文武(舊志)平原曠野土壤饒沃
水陸四通五逹而無崇山峻谷之險阻(舊志)仁厚之
俗勤農事惡衣服人皆忠義本於張巡許遠之表
率(亳州志)人性質樸惟務農桑今則工商交作詞訟
簡少俗尚禮義視昔為盛(異聞集)
滁州
地僻訟簡其俗安閒(宋章衡醉翁亭記)滁介於江淮之間
舟車商賈四方賓客之所不至民生不見外事而
安於畎畝衣食(歐陽修豐樂亭記)習尚勤儉專力農桑(郡志)
雖風俗淳厚而尚氣節易以德化難以力服(吕元中紫)
(微泉記)
和州
楚越之地飯稻羹魚不待賈而足地勢饒食無饑
饉之患以故呰窳偷生無積聚而多貧(史記)歴陽人
性躁勁風氣果決自平陳之後俗頗尚淳質好儉
約(隋志)女工尚堅全男工尚墾闢市無蚩眩工無彫
彤無遊人異物以遷其志(唐劉禹錫記)四民各安其業
而儒雅之風尤甚(和州志)
廣德州
民力於南畝不務商賈(漢地理志)民淳事簡號江東道
院(南畿志)人性直好義君子業儒術而尚質樸小人
崇節儉而務農桑婦女不出戸閣富貴不服羅綺
(宋曾鞏志)境大壤沃食貨富穰(曾鞏鼓角樓記)
六安州
舒六之貢利盡荆楚(晉伏滔正淮論)淮右名州沃野千里
(明朱子奢)民力田疾作輸納以時庶幾家給人足(舊志)六
地介南北剛柔適中文業武功彪炳史冊民勤
耕稼士崇氣節皆以禮讓相先無復嚚訟(俱六安志)
泗州
地接齊魯民尚淳樸以信義為先與洙泗通源雍
容揖讓有古君子風(舊志)泗人性舒緩樸直城市之
民不為商鄉落之民鮮識字士習文雅清恬愿慤
學校畏清議仕宦顧名節(泗州志)盱眙自古稱為壯
縣民強勁易馴以義(元揭徯斯)天長民樸而愿士質而
文(龍侍御記)
江南通志卷十九
