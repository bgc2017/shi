江南通志卷六十七
食貨志
洪範八政一曰食二曰貨漢書食貨志謂二者生
民之本而又以為帝王所以聚人守位養成羣生
奉順天德治國安民之本在焉我
國家畫一之政愷悌之澤厚生惟和萬方作乂盖所
以阜而通之者至矣今謹參考古今首列田賦明
則壤也繼以戶口重孳生也繼以漕運實
天庾也繼以税課裕
國用也於是紀蠲賑積貯渥
恩施也訖於物産土地所宜也為類十有一為卷二十
作食貨志第三
田賦(一)
唐虞揚州厥土惟塗泥厥田惟下下厥賦下上上錯
(禹貢)
漢高祖約法省禁輕田租十五而税一(文獻通考)
景帝二年令民出田租三十而税一(漢書)
後漢建武六年令郡國收見田租三十而税一如舊
制
晉武帝平吴之後置戶調之式丁男之戶歲輸絹三
疋綿三斤女及次丁為戶者半男子一人占地七
十畆女子三十畆其外丁男課田五十畆丁女二
十畆次丁男半之女則不課按兩漢之制三十
而税一者田賦也二十始傳人出一算者戶口之
賦也今晉法如此則似合二賦而為一然男子一
人占田七十畆丁男課田五十畆則無無田之戶
矣(文獻通考)
成帝咸和五年始度百姓田取十分之田率畆税
三升至哀帝隆和中復定天下賦税畆收二升(文)
(獻通考)
南北朝齊武帝時田畆税二升其量三升當今一升
(鄭樵通志)
唐制天下丁男授田一頃輸粟二石謂之租丁隨鄉
所出歲輸絹綾絁各二丈布加五之一綿二兩輸
布者麻三斤謂之調用人之力歲二十日閏加二
日不役者日為絹三尺謂之庸有事而加役二十
五日者免調三十日者租調皆免通正役不過五
十日凡水旱蟲蝗為災十分損四分以上免租損
六以上免租調損七以上課役俱免揚州租調以
錢開元中詔江南以布代租(文獻通考)
代宗廣德元年詔一戶三丁者免一丁庸税地税
依舊凡畆二升(唐書)
租庸調法弊自代宗時始以畆定税而斂以夏秋
至德宗時楊炎為相遂作兩税法夏輸無過六月
秋輸無過十一月(唐書)
五代楊吳徐知誥為淮南帥定租税上田一頃税錢
二貫一百丈中田一頃税錢一貫八百下田一頃
千五百皆足陌見錢如見錢不足許折以金銀宋
齊丘以錢非耕桑所得乞虚擡時價而折紬絹綿
本色又請蠲除丁口課調從之自吴變唐自唐歸
宋民到於今受其賜(文獻通考)
宋初盡削錢氏白配之目遣右補闕王永高象先各
乘遞馬均定税數只作中下兩等中田一畆夏税
錢四文秋米八升下田一畆錢三文米七升四合
取於民者不過如此(姑蘇志)
太宗淳化間詔江南承偏制重賦流亡者宜令諸
州籍頃畆之數均其賦減十分之三以為定制召
遊民勸其耕種給復五年(宋史)
歲賦其類有五曰公田之賦官莊屯田營田賦民
耕而收其租者是也曰民田之賦百姓各得專之
者是也曰城郭之賦宅税地税之類是也曰雜變
之賦牛革蠶鹽食鹽之類隨其所出變而輸之者
是也曰丁口之賦計丁率米是也其輸之遲速夏
有至十月秋有至明年二月者所以紓民力也(文)
(獻通考)
神宗熙寧間淮南路田九十六萬八千六百八十
四頃二十畆官田四千八百八十七頃一十三畆
見催額四百二十二萬三千七百八十四貫石疋
兩斤秤角量領束江南東路田四十二萬一千
六百四頃四十七畆官田七千八百四十四頃三
十一畆見催額三百九十六萬三千一百六十九
貫石疋兩斤束領(文獻通考)
六年御史翟思言始趙尚寬為唐守勸民開墾高
賦繼之流民自占者衆凡百畆起税四畆而已境
内始無曠土近聞轉運司闢土百畆增至二十畆
恐其勢再致轉徙望戒飭使者量加以寬從之(宋史)
高宗建炎四年詔江南兩浙土多秔稻須霜降成
實自十月一日始收租(宋史)
紹興間以江東帥李光言令廣德縣秋苗舊納水
陽鎮鄉民憚遠者俱每一石貼三斗七升充脚剰
就本軍送納立為年額且蠲其半(宋史)
二年工部侍郎李擢言平江府東南有逃田湖浸
相連塍岸久廢歲失四萬三千餘斛乞招誘流民
疏導耕墾從之(宋史)
十二年左司員外郎李椿年言經界不正十害且
言平江歲入昔七十萬斛有畸今按籍雖三十萬
斛然實入纔二十萬斛耳詢之土人皆欺隱也望
考按覈實自平江始乃以椿年為兩浙運副專委
措置經界椿年請先往平江諸縣俟其就緒即往
諸州要在均平為民除害更不增税額圖寫墟畆
選官按覆令各戶各鄉造砧基簿詔人戶田産多
有契書而今來不占砧基簿者皆沒官(宋史)
孝宗初詔州縣受納秋苖官吏多收加耗肆為姦
欺方時艱虞用度未足欲減常賦而未能豈忍使
貪贓之徒重為民蠧自今違犯官吏並置重典仍
沒其家(宋史)
先是常州宜興縣無税産百姓丁輸鹽錢二百文
下戶有墓地者謂之墓戶經界之時均紐上税又
令帶輸丁鹽絹作折帛錢至隆興元年始用知縣
姜詔言令與晉陵武進無錫三縣一例隨産均輸
(宋史)
乾道八年詔温台處徽不通水路其二税物帛許
依折法以銀折輸(宋史)
理宗寳祐五年行經界推排於諸路由是江南之
地尺寸皆有税矣(續文獻通考)
元取民大約以唐為法取於江南者曰秋税曰夏税
倣唐之兩税(元史)
太宗定天下賦税地税中田每畆二升有半上田
三升下田二升水田每畆五升朝議以為太輕耶
律楚材曰作法於凉其弊猶貪後將有以利進者
則今已重矣(元史)
世祖至元間用姚元之請命江南税糧依宋舊例
輸綿絹雜物是年又用耿左丞言全輸米三之一
餘並入鈔以折焉以七百萬錠為率其輸米者止
用宋斗斛盖以宋一石當今七斗也(元史)
二十四年減揚州省歲額十五萬石以鹽引五十
萬易之(元史)
二十五年募民能耕江南曠土及曠公田者免差
役三年輸租免三分之一(元史)
二十八年命江淮寺觀田宋舊有者免租續置者
輸税(元史)
募民耕江南曠土戶不過五頃官授之劵俾為永
業三年徵税(元史)
成宗元貞間始定征江南夏税之制於是秋税止
命輸租夏税則輸以木棉布絹絲綿等物其所輸
之數視糧以為差糧一石或輸鈔三貫二貫一貫
至一貫五百文一貫七百文(元史)
大德間江南民戶有田一頃以上者於所輸税外
每頃量出助役之田歲收其入以充助役之費謂
之助役糧是時江南歲入之糧約四百四十九萬
四千七百八十石鈔五萬七千七百三十錠四十
貫又詔括江南隱蔽田令輸租又詔江南佃戶私
租太重以十分為率減二分永為定例(續文獻通考)
明太祖吳元年丁未春二月太祖謂中書省臣曰予
嘗歷觀田野見人民凋敝土地荒蕪失業者多盖
因久困兵革如太平應天諸郡乃吾渡江開創之
地供億先勞之民其有租賦宜與量免省臣傅瓛
對曰恤民王者之善政主上念之及此真發政施
仁之本(續文獻通考)
丁夘冬十二月魚鱗册成初太祖既定天下遂覆
實天下土田造成册籍既而兩浙及蘇州等府富
民畏避差役往往以田産零星花附於親鄰佃僕
之戶名為貼脚詭寄久之相習成風鄉里欺州縣
州縣欺府奸弊百出名為通天詭寄而富者益富
貧者益貧矣太祖廉知之遂召國子生武淳等往
各處隨其税糧多寡分為幾區區定糧長四人乃
集糧長暨耆民躬履田畆以量度之遂圖其田形
之方圓大小次書其主名及田之四至編彙為册
號曰魚鱗册至是册成以進百弊始絶(續文獻通考)
洪武初令官田起科每畆五升三合五勺民田每
畆三升三合五勺重租田每畆八升五合五勺蘆
地每畆五合三勺四抄草塌地每畆三合一勺沒
官田每畆一斗二升(續文獻通考)
洪武三年六月上諭中書省臣曰蘇松嘉湖杭五
郡地窄民衆細民無田往往逐末利而食不給臨
濠朕故鄉也田多未闢土有遺利宜令五郡民無
田産者往臨濠開種就以所種田永為已業官給
牛種舟糧資遣之三年不徵其税於是徙者四千
餘戶(續文獻通考)
七年減蘇州松江嘉興湖州四府税額先是張士
誠竊據其地而蘇州尤稱富庶徐達常遇春等統
精兵二十萬攻之數年始下太祖怒其附寇持城
不降乃取諸豪族租簿俾有司加税故蘇賦特重
而松江嘉湖次之盖以懲一時云至是命戶部裁
其額凡一畆科七斗五升至四斗四升者減十之
二四斗三升至三斗六升者俱止徵三斗五升其
以下仍舊(續文獻通考)
十六年三月復鳳淮繇賦視豐沛(鄭曉吾學編)
十八年令京畿及兩浙官田凡折收税糧鈔五貫
准米一石絹一疋准米一石二斗金一兩准米十
石銀一兩准米二石棉布一疋准米一石苧布一
疋准米七斗(明會典)
二十四年令應天太平寧國鎮江廣德五處官田
税糧自後減半徵收(明會典)
三十年更定鈔三貫五百文準米一石金每兩准
米二十石銀每兩准米四石棉花一斤准米二斗
(明會典)
成祖永樂十一年令各處折徵糧金每兩准米三
十石闊白棉布每疋准米一石五斗(明會典)
宣宗宣德四年詔各處官田每畆舊例納糧一斗
至四斗者各減十分之二四斗一升至一石以上
者各減十分之三(明會典)
令應天蘇松並浙江屬縣等處遠年拖欠税糧每
絹一疋准米一石二斗棉布一疋絲一斤鈔五十
貫各准米一石苧布一疋准米七斗棉花一斤准
米二斗(明會典)
英宗正統元年令浙江直隸蘇松等處官田准民
田起科每畆秋糧四斗一升至二石以上者減作
三斗二斗一升以上至四斗者減作二斗一斗一
升至二斗者減作一斗(續文獻通考)
詔令直隸蘇松等處官田准民田起科蘇松遂減
秋糧八十餘萬石他府有差(明通紀)
四年奏准江西浙江福建並直隸蘇松等府凡官
民田地有因水坍漲去處令所在有司逐一丈量
漲出多餘者給與附近小民承種照民田則例起
科坍沒無田者悉與開豁税糧(續文獻通考)
十年令應天蘇松等府州該徵草束内折色米豆
量為存留本處備用其本色起運戶部交納者每
束折銀三分(明會典)按此即條鞭内馬草之項(附)各
府州馬草數(應天府馬草三十七萬六千四百五十八包二斤九兩四錢零蘇州府)
(馬草五十三萬八千四百一十四包六斤八兩七錢零松江府馬草三十一萬六千二百五十一)
(包五斤二兩五錢零斤常州府馬草七十一萬四干三百六十九包五一十兩七錢零鎮江府)
(馬草一十二萬七百八十四包四斤一十兩二錢零廬州府馬草九萬八千三百三十七包一十)
(二斤一十三兩零斤鳳陽府馬草二十三萬四千二百九十三包四二兩八錢零淮安府馬草)
(四十五萬四千七百二十包三斤三兩四錢零斤揚州府馬草三十四萬九千二百三十六包六)
(七兩三錢零兩寧國府馬草七十九萬八千六百三十二包七零池州府馬草九萬八千三百)
(六包七斤一兩零斤太平府馬草三十五萬五千四百四十九包五一十五兩五錢零安慶府)
(馬草一十九萬一千九百七十三包五斤八兩六錢零廣德州馬草三十萬三千四十五包九斤)
(五兩七錢零百徐州馬草一十萬包四滁州馬草五萬六千四四十一包九斤一十兩零和)
(州馬草二萬六千二百三十八包五斤十三兩一錢)
金花銀即國初所折糧者俱解南京正統五年始
自南京改解内庫夏秋麥米共四百五萬九百一
十九石一斗一升二合每石折銀二錢五分共折
金花銀一百一萬二千七百二十九兩七錢七分
八釐一毫(明會典)
孝宗弘治二年令應天府上元等七縣官田糧每
石減耗米二斗五升民田每畆勸出米二升鎮江
府丹徒縣官田糧每石減耗米二斗二升民田每
畆勸出米二升丹陽縣官田糧每石減耗米二斗
民田每畆勸出米二升金壇縣官田糧每石減耗
米二斗民田每畆勸出米一升二合太平府當塗
等三縣官田糧每石減耗米二斗五升民田每畆
勸出米一升寧國府宣城等六縣官田糧每石減
耗米三斗民田每畆勸出米一升廣德州並建平
縣官田糧每石減耗米二斗民田每畆勸出米一
升五合(續文獻通考)
十七年令蘇州松江常州三府闊白棉布以十分
為率六分徵本色四分每疋折徵銀三錢五分解
部(明會典)
十八年時嘉興知府趙瀛建議田不分官民税不
分等則一均以三斗起徵應天巡撫歐陽鐸乃與
蘇州知府王儀盡括官民田裒益之履畆清丈定
為等則所造經賦册以八事定税糧曰原額稽始
曰事故除虚曰分項别異曰歸總正實曰坐派起
運曰運餘撥存曰存餘考積曰徵一定額以三事
定均徭曰銀差曰力差曰馬差徵一者總徵米銀
之凡而計畆均輸之其科則最重者不能盡損為
遞減耗米派輕齎輕者不能加益為徵本色遞增
耗米時豪右多梗其議學士顧鼎臣獨以為善曰
是法行吾家益千石輸然貧民減千石矣不可易
也由是官田不至偏重而民田之賦反加矣(王鴻)
(緒明史稿)
弘治年間應天府官田一萬九千九百六十四頃
三十九畆四分四釐民田五萬九頃六十八畆七
分四釐五毫一絲夏税小麥一萬一千六百五十
四石四斗四升五勺五抄五撮綿絲折絹一千二
百一十四疋一丈六寸九分二釐八毫農桑絲折
絹一百四十三疋二尺七寸三分四釐四毫秋糧
米二十一萬五千一百五十九石八斗四升七勺
四抄蘇州府官田九萬七千七百八十六頃三
十五畆三分六釐三毫民田五萬七千四百六十
三頃六十二畆四分六釐三毫夏税小麥五萬三
千六百六十三石九斗一升一合二勺八抄五撮
絲綿折絹六百九十七疋三丈三尺五寸七分税
鈔三千二百六十七錠七百一十五文九分農桑
絲折絹一百六十七疋二丈一尺六寸一分六釐
秋糧米二百三萬八千三百二十三石一斗五升
一合七勺常州府官田九千四十一頃五十五
畆六分八釐四毫民田五萬二千七百三十六頃
一十九畆八分八釐夏税小麥一十五萬四千三
百八十七石一斗四升九合六勺絲綿折絹一千
五百七十三疋一丈一尺一分七釐一毫麻布二
千七十七疋二丈六尺六寸五分一釐二毫農桑
絲折絹三百二十四疋二丈四尺六寸秋糧米六
十萬六千九百五十四石三升三合三勺租鈔二
十四錠四百六十五文松江府官田三萬九千
八百五十六頃三十三畆五分二釐九毫民田七
千三百頃二十八畆三分五釐七毫夏税大小麥
九萬二千二百五十八石六斗一升九勺絲綿折
絹六百九十七疋三丈一尺五寸七分税鈔三千
二百六十七錠七百一十五文九分農桑絲折絹
一百六十七疋二丈一尺六寸一分六釐秋糧米
九十三萬九千二百二十六石二斗三升二合七
勺鎮江府官田一萬三百五十六頃八十六畆
二分五釐五毫民田二萬二千三百六十五頃四
十八畆九分夏税小麥五萬四千九百五十八石
七斗五升五合八勺絲綿折絹二百五疋二丈八
尺六寸一一分七釐九毫農桑絲折絹一十三疋二
丈七尺六寸三分秋糧米一十三萬四千八百七
十六石五斗七升三合淮安府官田五千三十
九頃八十六畆三分二釐六毫九絲民田九萬六
千三十三頃八十七畆九釐五毫六絲夏税小麥
二十二萬八千八百七十二石二斗九升八合七
勺農桑絲折絹一千四百六十一疋一丈九尺七
寸七分九釐秋糧米一十六萬六千四百二十三
石五斗八合四勺徽州府官田八百二十一頃
五十七畆四分六釐八毫民田二萬四千四百五
十五頃九十四畆六分三釐夏税小麥五萬一千
四百九十八石七斗一升二合一勺人丁絲折絹
八千七百七十九疋四尺三分三釐二毫農桑絲
折絹一十五疋一丈四尺七寸秋糧米一十二萬
一百三十三石八斗六升三合三勺寧國府官
田九千七百七十一頃八十八畆六釐二毫民田
五萬九百一十一頃九畆一毫夏税小麥二萬九
千五十二石三斗六升六合農桑絲折絹三十疋
二尺零絲三十三兩三錢税絲三百四十斤一十
兩七錢四分二釐六毫秋糧米七萬四千二百六
十二石六斗七升一合九勺鳳陽府官田一千
五百八十五頃五十六畆民田五萬九千六百七
十七頃一十畆七分六釐七毫夏税小麥九萬九
千三百五十八石七斗七升五合八勺六抄五撮
五圭税絲折絹一千三百八十疋一丈八尺七寸
五分六釐一毫三絲二忽五微農桑絲折絹一千
三十五疋四尺一寸五分秋糧米一十一萬三千
五百八石六斗五升九合一勺七抄四撮五圭
安慶府官田四百九十一頃六十二畆二分三釐
民田二萬一千三百九十三頃三畆八分四釐夏
税小麥一萬八千九百九石三斗七合二勺農桑
絲折絹三百五十三疋二丈九尺秋糧米一十一
萬二千八百六十二石九斗八升四合太平府
官田四千四百五十五頃六十三畆四分二釐三
毫民田一萬一千七百八十八頃一十九畆七分
九釐夏税小麥一萬六千二百七十六石五斗六
升絲綿折絹一百二疋九尺六寸四分二釐秋糧
米三萬三千六百三十六石七斗四升七合一勺
揚州府官田七千九百三十四頃五十七畆二
分二釐民田五萬四千三百六十二頃四十九畆
九分三釐夏税小麥三萬九千九百二十二石二
升七合二抄農桑絲折絹八百四十一疋二丈四
尺農桑零絲六十四兩五錢秋糧米二十萬六千
六百三石八斗六升五合五抄租鈔五千二百四
貫七十一文牛租米二石五斗廬州府官田五
百六十八頃七十六畆一分七釐七毫一絲民田
二萬四千八百六十一頃六十九畆八分夏税小
麥九千八百七十二石一斗四升三合九勺五抄
三撮農桑絲折絹六百八十七疋一丈三尺二分
六釐二毫五絲秋糧米六萬六千八百三十七石
二斗一升二合六勺九抄六撮八圭五粟九微
池州府官田一千八百二十三頃五十七畆四分
九釐三毫民田七千九十六頃五畆六分五釐八
毫夏税小麥六千八百二十四石七斗五升七合
八勺五抄二撮税絲折絹一十五疋農桑絲折絹
一百九十八疋零絲一兩一錢九分七釐農桑絲
三斤一兩八錢五分秋糧米六萬一千三百七十
二石八斗九升五合八勺山租鈔二百四十四貫
三百七十九文徐州官田二百三頃三十五畆
二分二釐一毫民田二萬九千八百八頃八十七
畆六分四釐夏税小麥六萬七千一百五十八石
九合八勺八抄二撮一圭九粟税絲折絹三千三
十五疋二丈二寸四分二釐五毫八絲五忽五微
農桑絲折絹二千五百三十八疋二尺六寸九分
五釐秋糧米七萬九千八百五十八石一斗四升
二合二勺一抄九撮二圭九粟廣德州官田一
千三十九頃三十六畆六毫民田一萬四千三百
六十四頃九十三畆八分夏税小麥三千六百三
十二石三斗八升八合四勺一撮絲一百一十六
斤二錢九分六釐二毫農桑絲折絹一十九疋一
丈六尺七寸秋糧米一萬四千六十六石二斗九
升二勺五抄滁州官田二百四十頃六十五畆
九分七毫民田二千六百七十二頃二十七畆九
分二毫夏税小麥二千五百七十八石五升八合
七勺一抄四撮七圭七粟秋糧米五千八百九十
二石九斗一升一合一勺六抄八圭五粟和州
官田六千四十八頃一十三畆二分七釐九毫民
田五千八百四十三頃五十六畆二分六釐七毫
夏税小麥一千四百二十四石六斗六升八合九
勺農桑絲折絹九十九疋二丈七尺二寸六分秋
糧米九千九百五十石五斗四升五合八勺(續文)
(獻通考)
嘉靖十四年詔改折南京漕糧(明政統宗)
起解京庫折色應天府廬州府鳳陽府淮安府寧
國府安慶府池州府太平府廣德州徐州小麥每
石折銀一兩米每石折銀六錢蘇州府松江府常
州府鎮江府徽州府麥米每石折銀二錢五分(明)
(會典)
嘉靖四十二年題准將嘉靖四十年四十一年額
派南直隸浙江江西湖廣四省錢糧及開納事例
並節年會議條陳等項銀兩其四十二年分並帶
徵三十六年分錢糧完者起解未完者嚴催候一
年滿日通算約以十分為率未完四分者布政司
掌印管糧官俱降俸二級移咨吏部不許推陞追
徵完日准照舊支俸未完六分者俱照不及事例
降一級起送吏部調用未完八分以上者俱革職
為民其餘府州縣掌印管糧官亦照此例監兑主
事催督錢糧通以一年為限查將未完錢糧應參
官照依前例分别參奏以憑戶部議覆施行(明會典)
隆慶間以江南巡撫海瑞議將一概合用均徭均
費等不分銀力二差俱以一條鞭徵銀在官聽候
支解(明會典)按此條鞭之始
隆慶九年戶部覆應天撫臣林潤奏復糧額議改
折二事謂各省糧額俱以夏税秋糧馬草為正賦
差徭編增為雜派惟是蘇松諸郡不分正雜而混
徵之名曰平米其中如馬役料價義役原非戶部
之加增如輕齎脚米戶口鹽鈔亦非糧額之正數
雜派漸多常賦反累誠有如潤所言者宜令逐項
清查舊額所增之數通行造册送部以憑裁減至
於兩京各衙門俸銀改折之議則當斟酌輕重事
難盡從盖南京水路四通米穀饒裕便於改折若
一概施之北地有如運道告阻内鮮蓄聚緩急之
際何以為謀請將南京各衙門官吏人等月糧及
嘉靖四十年以前積欠京儲盡行改折每石七錢
在北者量折十分之二每石一兩若米貴仍復本
色上允行(明會典)
萬歷中年三大征接踵四十六年驟增遼餉三百
萬内帑充積帝靳不肯發戶部尚書李汝華乃援
倭播例畆加三釐五毫明年復加三釐五毫明年
復加二釐通前後九釐增五百二十萬遂為歲額
(明史稿)按此即額内地畆銀之項
明初令天下農民栽桑麻木棉不種桑者使出絹
一疋不種麻者使出麻布一疋不種木棉者使出
棉布一疋後奏准桑麻科徵之額麻每畆八兩木
棉每畆四兩栽桑者四年有成始徵其租十八年
議農桑起科太重今後聽從種植不必起科二十
五年令鳳陽滁州廬州和州每戶種桑二百株二
十六年定凡民間一應桑株各照原定則例起科
絲綿等物每歲照例絲綿十八兩折絹一疋正統
八年令南直隸農桑絹疋始納折色每疋折銀五
錢(明會典)按此即今條鞭内桑絲之項
永樂三年令各府州縣官民人等戶口食鹽各隨
地方徵收米鈔四年令食鹽官民人等一體見丁
納鈔支鹽大口十五歲以上月支鹽一斤納鈔一
貫小口十歲以上月支鹽半斤納鈔五百文(明會典)
按此即今條鞭内鹽鈔之項
嘉定縣土不宜稻多種木棉民以買米完糧為累
嘉定父老叩闕呼籲始奉命改折(附)明徐學謨改
折漕糧書册序(揚州厥土下下吾鄉居揚州之隅賦額特重歲供當天下之半然而)
(民能勉力委輸猶幾幸不困者以下下則宜稻也嘉定瀕海磽瘠下下而高土不宜稻况潮汐四通)
(則溝洫易淤颶風時作則蕩析為虞余生七十年來所見全稔之秋猶未數數也民以農隙濬渠農)
(時耕作計日占風廩廩望歲所産木棉蚤夜拮据以布易銀以銀易米而後以給賦税歲之所入不)
(及他邑之三而勞苦倍之每兑期將及則米價騰涌悍軍刁勒贈耗横加以二石之費完一石之課)
(猶懼不能民不堪命可知矣歲在庚辰以後旱澇頻仍民苦罄室瘠土更甚勢遂不支逋負者多漕)
(事莫辦將逮一人一人亡命責之里胥里胥亦亡責之戚屬戚屬又亡甚且舉數區之民無一戶全)
(者爾時有司政尚束濕袖手縮舌無可誰何乃貸他税之入銀萬計以完漕事而漕病去者不樂其)
(鄉去不遽歸出郭東西望極目蒿萊則來歲之漕又病兩臺適至目擊時難詢民疾苦民以其情告)
(謂惟漕折銀便事非上請不可父老瞿仁吴應麟封坊等蒲伏闕下大司農海豐楊公讀其状惻然)
(憐之下其事於兩臺兩臺稔知民情也僉以為宜於是始奉命改折仍令三歲一請懼民乏怙恩逋)
(賦也今行之九年凡三得請而嘉民亡者復還蒿萊者漸闢矣顧久羸之民仆而難起久行之數未)
(有已時漕折間有逋負者熊侯莅邑六載而以催科住俸之日十居其三盖空釡索糜即巧婦安所)
(措手哉侯慮積逋未清則改折難以再請而漕兑既復則疲邑何以為生欲宣隱情播之當道乃裒)
(部院道府先後文移及疏奏書唘彙而梓之而屬序於余余豈期為桑梓之私圖顧惟嘉定磽瘠不)
(幸而賦與他邑等當事者誠為下邑計長久則改折似當永定不然而徒以困吏吏且與民俱困曾)
(何補於國家此侯彙而梓之之意也)
江南通志卷六十七
