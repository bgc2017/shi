江南通志卷一
輿地志
有土地後有人民有人民後有政事土地者三寳之首
故志者先焉今直隸外為省者十有五而江南為大自
周秦迄元錯壤犬牙名號互異明畫其界
國朝因之蓋沿革者屢矣不改者山川也城郭宫室關
市之屬輒與時遷移焉其郡邑或沿唐宋或從近代今
或陞州為郡析縣為縣無華離之地矣一督兩撫之所
治雄視鄰藩遥拱
京國封疆誠重且大哉就圖為說而表其沿革若疆域
以下次第及之遺蹟皆入焉為類十有二為卷四十有
八作輿地志第一
圖說
江南全省形勢總圖(有說)
江南十六府八州分界圖
江寧省城圖(說見前)
江寧府圖(有說)
蘇州府圖(有說)
松江府圖(有說)
常州府圖(有說)
鎮江府圖(有說)
淮安府圖(有說)
揚州府圖(有說)
徐州府圖(有說)
太倉州圖(有說)
海州圖(有說)
通州圖(有說)
江南總圖說
江南於天文占斗牛女奎婁房心分野在星紀降婁大
火之次其地廣輪數千里左臨大海旁界五省其名山
則有蔣茅八公天柱九華黃山塗梁采石其大川則有
黃河江淮泗運河三江汝潁睢滁肥其藪則有震澤巢
湖洮湖其重險則有東關二峴清流關名都雄鎮以江
淮為統紀淮之北由潁亳徐邳盡於海贛所以障淮也
淮之南由廬夀滁和訖於揚通所以蔽江也江之南首
重金陵而安池太平峙其上游鎮常蘇松廣其輔翼西
北則平原曠邈以羣山為几案東南則百川滙流以滄
海為池沼漕河自南訖北蜿蜒其中轉輸飛輓檣颿相
望東南形勝於兹為最矣其田賦當天下十之三漕粟
當天下十之五又益以淮浙之鹽筴關津之征𣙜其風
氣則淮水以西席用武之餘烈多亢爽剛勁大江以東
承浮靡之遺習多優柔文弱雖水土之性固殊至於沐
浴膏澤被服禮義則富教之效也
江寧府圖說
江寧府天文斗牛女分野星紀之次其地東控京口西
接歷陽南距宛陵北界天長武侯謂龍蟠虎踞朱子亦
言岷山之脈東盡於建康山之所至水亦會焉鍾山之
左挾層巒而綿亘迄於西南大江之右經石頭而朝宗
出於東北山水相環中開宏衍依北山以作鎮憑牛首
而為闕秦淮繞其陽後湖蕩其陰磅礴扶輿藴藏靈懿
蓋東南之壯麗無過於此者矣若乃襟帶淮海控甌閩
而引荆楚北通梁宋齊魯之郊洵水陸之總會也設制
府以轄列郡宿重兵以資彈壓經緯之方得地利焉句
容有華陽地肺號為名山當郡東鄙扼丹陽京口之路
而下蜀龍潭俱大江津濟之所溧水高淳環山據澤其
間有丹陽石臼固城三湖古中江流經於此下達荆溪
江浦有浦子口自此濟江至府城十餘里而近六合東
有瓜步山臨迥為高南有六合山即魏太武所嘗登也
宣化鎮在宣化山之陽隋晉王廣嘗於此渡江故二邑
於古皆屬江北州郡明代割隸江寧稱控禦長策至憑
江設險所在俱有而自昔以潤州姑孰為尤要焉
蘇州府圖說
蘇州府天文斗牛分野星紀之次其地東距太倉西通
陽羨南界嘉興北距大江三縣附郭而居六邑環其外
山川鉅麗風土清嘉江南之奥壤也山之大者陽山天
平穹窿岝㠋以拱郡治蜿蜒而北出者萃於海虞而為
虞山水則長江自江陰流入經常熟縣境而東注於海鉅
而名者太湖也中有七十二山吞吐波際常潤宣歙之
水皆納於此而下注三江運河則自嘉興而北經郡城會
胥江而西北入無錫縣界擅江湖之利兼海陸之饒繁
華盛麗之名甲天下至若萬流所輳分津導渠組繡交
錯田賦所出常書上上而吳江以西濱於太湖其患在
潦崑山以東高接岡身其患在旱一則宜開吳淞白茆
以為洩注一則宜為陂塘蓄水以時灌溉此水利所以
為要務也郡為浙西要會轉輸供億天下資其財力且
其地形四達水陸交通浮江達淮倚湖控海開府於兹
兼轄八郡三州豈不以形勢所關匪但財賦之淵藪哉
松江府圖說
松江府天文斗牛分野星紀之次其地西連吳會北距
疁城東南皆濱大海郡建置稍後然谷水崑山自昔𫝊
為名勝以故鍾靈毓秀雄望埒于蘇常不獨榖帛所資
推為財賦要區矣山峙郡之西北元人凌巖題以九峯
名勝遂著於天下吳淞江流經青浦上海之界上承太
湖澱&KR0873;諸水而會黃浦以入於海府之所由名也黃浦
亦上承澱&KR0873;而下流視淞江尤大澱山湖古來鍾水之
地三泖或云即谷水二水相通皆巨浸云所屬八邑半
瀕於海魚鹽蜃蛤之饒民賴其利然鹹水或乘風潮溢
入此捍海塘所以厚其防也大海環其東南而錢唐灌
輸於南長淮揚子灌輸於北與松江之口皆輻列海濱
互為形援今南滙青村金山三城已改縣治而郡城駐
劄督帥宿重兵以資控扼焉
常州府圖說
常州府天文斗牛分野星紀之次其地東臨吳會西拱
潤州南抵建平北距泰興唐李華所謂當楚越之襟束
居三吳之爽塏望高地劇江外名邦者也山迴水匝環
為都會外奥而内曠舟車四達物産阜繁擅沃衍之宜
兼水陸之利若夫九龍蜿蜒二洞㟏岈境内名山難以
悉數水則洮滆二湖與具區埒東九西九納鎮江廣德
及諸山澗之水潏為長流荆溪舊受中江而百瀆為之
尾閭運河自東南遶於西北行府境者幾二百里若其
形勢之大者北州長江自丹陽東南以注於海虞以江
陰為保障以靖江為犄角而東西各岸皆其津要南則
太湖三萬六千頃包括衆流而武進無錫宜興環其三
面百瀆梁溪又其津要也至若武進江陰地高而患旱
無錫宜興地卑而患潦求其蓄洩之宜而疏支渠以待
時灌溉浚百瀆以定震澤則地利興而豐穰因之矣
鎮江府圖說
鎮江府天文斗牛分野星紀之次其地東接晉陵西通
句曲南界廣德北距江都大江自句容界流逕郡城北
又東歷丹陽入常州府其山曰北固曰金曰焦世稱京
口三山為江海鎖鑰云由府境西抵石頭高岡逼岸宛
如長城凡二百餘里由府境東至孟瀆七十餘里或高
峯横亘或洲渚錯列或沙港淺狹難以通行故江岸之
防惟在京口而圌山當江流屈曲之處其防為尤要蓋
地當四達之衝上則翼衛建康下則襟束毘陵北道淮
楚通泗豫南走錢唐甌越商軺賈舶水陸相望於城下
自孫吳以來號為重鎮誠所謂三吳襟帶之邦百越舟
車之會矣至郡治諸山來自浙西之天目分支為二其
左逆江而上者萃於金陵其右沿江而下者入於蘇常
盡於大海又所謂三吳之山川林泉肇發於此者也運
河自武進流入丹陽又西北經丹徒縣而達於江即隋
渠之遺迹也金壇之三茅山西連句容丹陽之練湖金
壇之長蕩謹脩築禁侵占可以溉田而濟運溧陽五堰
分江水以入蕪湖者也溧水一名永陽江即古所謂中
江者下流為丹陽之白鶴溪宜興之荆溪者也
淮安府圖說
淮安府天文斗分野星紀之次清河安東二縣奎婁分
野降婁之次其地東至海濱西連宿豫南接寳應北距
朐山運河南自高寳抵郡城西北又西達於淮迢迢一
水上則方舟通於清泗下則風帆達於江津地形都要
水陸交通自古號為重鎮歲漕數百萬咸取道於此誠
南北之襟喉也黃河西北自邳州流入淮水西南自泗
州流入而會於清河縣之清口東北以入於海其發源
中州挾諸山溪之水而東流滙為巨湖者曰洪澤郡既
有淮加以黃河之全注而清口不能驟洩則益停瀦於
洪澤故淮之為郡惟恃高堰一堤歲修所以衛生民而
護運道也西有清江浦居民夾岸為水陸孔道有廟灣
鎮横扼海口商舶往來號稱險要明代建有城垣今阜
寧分邑於此清河當淮泗之口桃源在其西南二邑中
限河淮連諸湖蕩時衍溢為害鹽城東阻巨海為郡屏
障場竈相望鹽筴之所自出也西則射陽湖與山陽界
納諸邑及高寳之水而注於海安東當河淮入海之處
有漣河焉
揚州府圖說
揚州府天文斗牛分野星紀之次其地東薄海壖西距
天長南連京口北届淮陰大江自六合縣界流入儀徵
過江都而東瓜洲屹然與鐵甕城相望運河繞郡城東
南逶迤北流達於淮泗從上江來者自儀徵入從京口
濟者自瓜洲入皆會於揚子橋以入運河帆檣櫛比車
轂鱗次昔人稱為四會五達之莊是也若乃煮海之利
名擅東南富商巨賈輦載以至因之用度侈溢浸以成
風所謂㕓閈撲地歌吹沸天者由來舊矣至其唇齒淮
左肘腋金陵自昔重其形勢而漕運之所經財賦之所
輸動關
國計謂之雄邦非徒然也府境平曠少山惟西北蜀岡
綿亘四十餘里西屬儀徵六合儀徵濱大江水陸衝要
高郵州介居揚楚藪澤迴環有三十六湖樊艮甓社之
類相連如貫珠土沃水深富有魚稻然當天長諸山水
之下流恃堤岸以為固焉寳應東有射陽湖東北界於
淮安之山鹽二邑其西南諸湖亦與高郵諸湖相通運
道之襟喉也泰州川原沃衍魚鹽繁殖號為奥區興化
積水之場塗泥苦潦於府屬諸邑稱僻壤焉
徐州府圖說
徐州府天文房心分野大火之次邳州奎婁之次其地
東抵沭陽西連夏邑南界靈璧北通嶧縣黃河自河南
虞城縣流入碭山界東經蕭縣又東至郡城又東經睢
寧與邳州分界又東經宿遷又東南抵淮安之清河合
於淮泗水自山東魚臺縣流入沛縣又東南至郡北汴
水西北自碭山縣來注之是所謂汴泗交流者自大河
南徙占二水為經流今自碭山以下汴之故道也郡城
以下泗之故道也運河自清河縣西北流至宿遷而濟
汶沂泗諸水實交會於此以利轉漕者也又北至邳州
西又西北流入汴縣界郡境東西相距數百里而黃河
貫其中運道出其左州一縣六星羅棋布舟車四出南
達江淮西北走齊魯梁宋之郊為南北之襟要故彭城
下邳自古稱重鎮焉郡治四山合沓如環汴泗為池城
隍峻整風氣勁悍多用武遺蹟東有二洪之險懸水百
仞南有戲馬臺高廣可以屯戌與城相表裏蕭處衆山
之中號為深阻豐沛碭山野曠原平並宜耕稼至宿遷
睢寧當黃運下流自河工告成隄堰鞏固而洩瀉有歸
邳宿之城庶可慶寧居矣
太倉州圖說
太倉州天文斗牛分野星紀之次其地南接松江西界
崑山東濱大海北控江口大江自鐺脚浦入海婁江自
崑山西來至劉河口亦入於海州承太湖東下之委為
水國門戶諸塘之水縱横灌注並與海通故昔人論三
吳水利者半在州境焉至若瀕海之地岡阜相屬土人
謂之岡身蓋天之所以限滄溟也嘉定之練祁塘亦通
潮汐縣東南為吳淞江入海之口舊設寳山吳淞二所
以司防汛今寳山為縣矣崇明孤懸海中衆沙環之然
地直江海之會為吳郡外屏故重鎮設焉
海州圖說
海州天文奎婁分野降婁之次其地西連徐邳南接淮
甸北達山東東距大海海中有鬱洲鶯遊諸山鬱洲為
島嶼勝境鶯遊則元時海運之所經也州南有碩項湖
為安東縣界贛榆與沂莒二州相錯沭陽亦界於郯城
沭水自西北流經縣境入於碩項湖周禮所謂青州之
浸是也州境平衍無關隘東望滄波既極浩渺之觀而
三方所届水陸交通故自昔稱為南北襟要秦人立為
東門六朝倚為重鎮云
通州圖說
通州天文斗牛分野星紀之次其地南控江口西望靖
江東北瀕海自後周取之以通吳越而其名遂著南有
狼山大江西來經其下而東至料角嘴入海南對昭文
之福山鎮一葦可杭順流而東則抵崇明於海道無所
不達江北之海防莫要於此故狼山設重鎮焉州所屬
二邑其境皆抵大江如臯縣東亦距海自掘港東南諸
鹽場棋布其間運鹽河自泰州東行經如臯入州界而
東逹於吕四場其聯絡貫注者為串場河匪惟鹽艘所
關亦設險之地也泰興縣與靖江錯壤斜連孟瀆舟艇
往來雖屬通州實揚郡之屏蔽矣
江南通志卷一
