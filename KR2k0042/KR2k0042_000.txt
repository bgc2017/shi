欽定四庫全書史部十一
江南通志目錄地理類三(都會郡縣之屬)
首卷
世祖章皇帝詔諭(卷一)
聖祖仁皇帝詔諭(卷二之一)
聖祖仁皇帝御製(卷二之二)
世宗憲皇帝詔諭(卷三之一卷三之二)
皇上詔諭(卷四之一)
輿地志
圖說(第一卷至第三卷)
建置沿革總表(第四卷)
建置沿革表(第五卷至第八卷)
星野(第九卷)
疆域(第十卷)
山川(第十一卷至第十八卷)
風俗(第十九卷)
城池(第二十卷至第二十一卷)
公署(第二十二卷至第二十四卷)
關津(第二十五卷至第二十八卷)
古都邑(第二十九卷)
古蹟(第三十卷至第三十六卷)
壇廟(第三十七卷至第四十二卷)
寺觀(第四十三卷至第四十八卷)
河渠志
黃河(第四十九卷至第五十三卷)
淮(第五十四卷至第五十五卷)
江(第五十六卷)
海(第五十七卷)
運河(第五十八卷至第六十卷)
水利(第六十一卷至第六十二卷)
水利治績(第六十三卷至第六十六卷)
食貨志
田賦(第六十七卷至第七十三卷)
戶口(第七十四卷至第七十五卷)
徭役(第七十六卷)
漕運(第七十七卷至第七十八卷)
關稅(第七十九卷)
蘆課(第八十卷)
鹽法(第八十一卷)
錢法(第八十二卷)
蠲賑(第八十三卷至第八十四卷)
積貯(第八十五卷)
物産(第八十六卷)
學校志
學宫(第八十七卷至第八十九卷)
書院(第九十卷)
試院(第九十一卷)
武備志
兵制(第九十二卷至第九十四卷)
江防(第九十五卷)
海防(第九十六卷)
驛𫝊(第九十七卷至第九十八卷)
職官志
文職(第九十九卷至第一百十卷)
武職(第一百十一卷)
名宦(第一百十二卷至第一百十八卷)
選舉志
進士(第一百十九卷至第一百二十四卷)
舉人(第一百二十五卷至第一百三十四卷)
薦辟(第一百三十五卷至第一百三十七卷)
人物志
名賢(第一百三十八卷)
宦績(第一百三十九卷至第一百五十卷)
武功(第一百五十一卷至第一百五十二卷)
忠節(第一百五十三卷至第一百五十六卷)
考義(第一百五十七卷至第一百六十二卷)
儒林(第一百六十三卷至第一百六十四卷)
文苑(第一百六十五卷至第一百六十七卷)
隠逸(第一百六十八卷至第一百六十九卷)
藝術(第一百七十卷至第一百七十一卷)
流寓(第一百七十二卷至第一百七十三卷)
方外(第一百七十四卷至第一百七十五卷)
賢淑(第一百七十六卷)
義烈(第一百七十七卷至第一百八十一卷)
完節(第一百八十二卷至第一百八十七卷)
貞孝(第一百八十八卷至第一百八十九卷)
藝文志
經部(第一百九十卷)
史部(第一百九十一卷)
子部(第一百九十二卷)
集部(第一百九十三卷至第一百九十四卷)
雜類志
紀聞(第一百九十五卷至第一百九十六卷)
禨祥(第一百九十七卷)
摭史紀事(第一百九十八卷至第一百九十九卷)
辯訛(第二百卷)
(臣)等謹案江南通志二百卷
國朝兵部尚書兩江總督趙宏恩等監修先是
康熙二十二年總督于成龍與江蘇巡撫余
國柱安徽巡撫徐國相等奉部檄創脩通志
凡七十六卷雍正七年署兩江總督尹繼善
等承
詔重修乃於九年之冬開局江寧以原任中允黃之
雋等司其事因舊志討論潤色刊除蹖駁補
苴罅漏凡閱五載至乾隆元年書成督臣宏
恩及江蘇撫臣顧琮安徽撫臣趙國麟等具
表上之卷首恭錄
上諭及
御製詩文以尊謨典次輿地次河渠次食貨次學校
次武備次職官次選舉次人物次藝文次雜
類發凡起例較舊志頗有體裁惟纂輯不出
一手微有牴牾黃之隽&KR1875;堂集中嘗稱是書
刻本與原稿多有舛互如灊山在六安州之
霍山而仍謂即元時所置之潛山縣黃積程
元時俱東晉時新安守而誤入西晉其他遺
漏重複者甚多皆之隽離局以後為他人所
竄改者也司馬光修資治通鑑以史記以下
屬劉攽三國以下屬劉恕唐以下屬范祖禹
始終不易其知此意歟乾隆四十四年十一
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
江南通志原序
(臣)以庸鈍備員楚北今年春恭荷
恩綸調撫吳會星言束裝順流趨事抵姑蘇方匝月復
蒙
皇恩授(臣)兩江總督(臣)正慮才不勝任會所司以江南
通志一書具詳
進呈
御覧(臣)於簿書繁冗之會分隂校閱拜手而頌曰皇哉
煥哉我
聖天子同文之治誠曠古而一覯者也(臣)生逢唐虞三
代之時獲事
堯舜湯文之主竊覩威德文章車書玉帛之盛去歲准
禮部咨奉
旨催修湖廣通志隨檄督所司刻期告成(臣)颺言於簡
端因剞劂未竣先以抄寫本帙咨部今祗
命来吳更見江南勝槩(臣)何幸也(臣)固陋不文曩昔辦
事中祕出入郎署仰窺
經筵鉅典
聖學天行兹於吳楚之間益藉志乘全書廣見博聞私
心彌切踴躍惟是江南為財賦重地其江山之挺
秀河海之扼要人物之英多典章制度之紛繁郡
邑稱名之沿革以及幽光潛德風俗土産𫝊聞異
詞記載各别搜羅考核較之他省寔為最難斯編
薈萃周詳類序嚴慎以備
一統之採擇以揚扢
聖代化成之萬一不尤為黼黻太平之盛事也哉至董
厲討論者則(臣成龍臣國柱臣國相)之力也(臣)涓
埃未效樂觀厥成謹稽首為序以
獻旹
康熙二十三年歲在甲子夏六月榖旦總督江南
江西等處地方軍務兼理糧餉操江兵部右侍
郎兼都察院右副都御史(臣)王新命謹序
江南通志原序
我
皇上御極二十有二年癸亥禮部奉
旨檄催天下各省通志限三月成書(臣成龍)承乏兩江
總督應董其事江西去臣駐劄江寕千有餘里乃
檄署江西巡撫布政使(臣張所志)草創送(臣)審定
送部其江南省通志則(臣成龍)與江蘇撫(臣余國)
(柱)安徽撫(臣徐國相)徵屬府州縣新舊各志及先
儒先賢著述論建之有關地方應備採拾者開局
江寕延聘在籍儒臣及文人宿學通達治體諳悉
典故者編纂稽考甲乙次第而(臣成龍臣國柱臣)
(國相)且相與親為討論焉并董厲在局諸臣就明
繼晷敏皇將事計六閱月而書成共七十六卷而
(臣成龍)以職掌所及當有以序其簡端竊見九州
之土宜貢賦載于禹貢中古文尚簡質不事詳贍
其後周官職方氏所掌與禹貢所載體制不同而
秦漢所收列國圖籍時久世遠莫可較訂嗣後或
有所述出自一隅一事不足傳信即陳沂楊慎所
撰山東四川通志亦稱善本又皆私自屬草體例
未純
皇上乃渙大號申巽命先取各省之志以成一統之志
正欲於衆中求其詳於繁中舉其要夫修志之役
必始於縣縣志成乃上之府府薈集之為府志府
志成上之督撫督撫薈集之為通志通志歸之禮
部然後輯為一統志于是無所不該山川貢賦土
産人物之類無所不偹上下數千載使之瞭如目
前然則通志之舉其事不綦重而為之不綦難歟
且江南之視各省纂集雖均而難易懸絶何也各
省通志原有成書而江南絶無所本事屬創始未
易周匝雖窮搜博採豈無絓漏其難一也孫吳六
代以逮明初其經國大猷代各異制披尋史乘浩
如烟海旁考别紀乂多舛誤稽辨雖勞詎恊至當
其難二也江左人物甲於四方偉人駿烈尚多遺
佚至於節孝隠逸悉存姓氏既恐淆雜欲裁訛濫
慮没幽潛其難三也所見異辭所聞異辭紀載歲
月遠於春秋虞初雜志任情好惡志家之體無容
疑誤並存裁量之能豈盡銖黍不爽其難四也大
江左右僑立州郡分隸不常命名變易考往已多
無徵凖今何由參覈其難五也而(臣)等又以迂疎
不學之才兼以簿書塵冗之苦短綆汲深曷能勝
任唯是祗承
詔旨與同事諸臣共詳其慎纂集成書或止足以備一
統之採輯而未敢自信為良史也顧(臣成龍)自策
名入仕仰見
聖治右文
皇上單詞隻字皆足與詩書典誥争光逮及備官畿輔
聞見益親近又與江蘇撫(臣國柱)共事撫(臣國柱)
久在
禁庭身依
紫極常語(臣成龍)
皇上以天縱之姿好學稽古講筵詰難燕聞辨問多發
先儒之未發
宵旰之暇考核異同披覧得失未嘗旦夕釋卷頻
命詞臣有所纂著皆足昭垂千載山至於高則拳石出
雲水歸於深而淵泉不竭(臣)䓁幸託
唐虞之盛世依附臯益之末光使樸僿鄙陋之所纂輯
得備崇文内庫之目以垂不朽(臣)䓁寔有榮幸焉
是為序
旹
康熙二十三年三月望日總督江南江西䓁處地
方軍務兼理糧餉操江兵部尚書兼都察院右
副都御史(臣)于成龍謹序
江南通志原序
我
皇上以英睿天縱之姿契精一危微之旨而稽古好學
盛治右文木天禁近既夙備馬班燕許之才復舉
博學宏詞之科拔其尤者並居祕府俾與侍從諸
臣纂修會典明史諸書以成一代之鴻文典册且
於二十有二年
詔取各省通志尅期進
呈以備通志之採輯此誠古来採風問俗之遺徽而
國家政孚化洽之實效也臣輔竊惟國之有史所以
紀事而昭信自馬遷創為紀傳表志之例分列成
書號稱良史後代因之而輿圖地志於是備載天
下之山川星野貢賦人物典章制度之類遂為紀
乘所必需今
聖天子特渙綸音亟命蒐輯宣付史館盖有以也江南
為各省之首區疆域開廣形勢蟠踞負山海而控
楚豫襟長江而帶大河其聲名文物財賦物産皆
甲天下以數千里内數千年間之建置沿革山川
風土事物人文之屬咸欲於志乎是備纖悉勿遺
此其事誠重而為之也誠難幸督(臣于成龍)撫(臣)
(余國柱徐國相)暨藩臬諸(臣)董率其事聘諸儒臣
文士編纂考校不數月而志以成(臣輔)名列監修
例得颺言以附簡末但(臣)以不敏待罪河干頻年
以来拮据奔走躬親畚鍤奉職不遑當兹
盛典未獲操觚從事惟是(臣)職司河務今觀於志即以
水利言之江南境内如黃淮二河則自高寳以迄
蕭碭如大江則自東流以至靖江延袤數千里間
按圖而索其中形勢之曲折郡邑之牙交地名之
詳審與夫沿海之墩汛瀕湖之港瀆莫不條分縷
晰瞭若指螺志之於水也其詳如此則其他之所
載稱是可知此雖督撫藩臬諸(臣)董率之功與儒
臣文士編摩之力然而非我
皇上殷殷圖治宵旰靡寕致使薄海内外車書渾一崇
文敷德留意千秋則又安能立成大一統之規模
蔚然備美以垂不朽之盛事哉(臣輔)既獲身與共
球之際會且幸名依臯益之末光謹沐浴拜手而
為之序
旹
康熙二十三年七月朔日總督河道提督軍務兵
部尚書兼都察院右副都御史(臣)靳輔謹序
江南通志原序
古者諸侯之國有史以紀時事墨子所謂百國春
秋是也然皆紀言紀動而已自史遷創為紀傳表
志之法歴代因之而括地志之類即遷史志例别
為專本於是人物山川典章制度纖悉靡遺焉
皇上御極二十有二年(臣國柱)准禮部咨奉
旨催修江南通省志(臣)與督(臣于成龍)安徽撫(臣徐國)
(相)及時趨事務求詳確志成(臣成龍)既記其歲月
乃纂修諸姓名書之簡端矣(臣國柱)有共事編摩
之役安得不一言以表
昭代崇文之盛竊見
國家鼎建兩京之外分省一十有四而江南最為重
地通志一書視各省纂述為難盖國之大計以財
用為根本而江南田賦之供當天下十之三漕糈
當天下十之五又益以江淮之鹽莢關河之征𣙜
是以一省當九州之半未已也神京東北運道
數千里一線長河淮泗交下黃流澎湃遷決汎濫
亦時間有而
聖朝聲教遠被扶桑槃木江南所統安東以南三河以
北浩瀚汪涵黏天浴日帆檣出沒不可紀極上下
兩江旅舟商舶絡繹奔凑菁華所萃風氣鬱發文
章政績抱瑾懷瑜之士蜚聲騰實肩隨踵接仕宦
科名皆為諸省之冠且鍾阜石頭六朝遺蹟建置
沿革紀乘淆譌而(臣)等操數寸之管勾稽薈綴部
次爬梳欲其絓漏無譏有當良史足稱我
皇上乙夜之披覧不其難乎(臣國柱)自備官郎署改授
掖垣洊歴卿貳旋副中臺奏對
彤扉趨蹡
丹陛親見我
皇上以天縱英姿勤學好問圖書典籍不離左右
聽覧餘間考訂繙繹未嘗旦夕少輟盖以
睿智詰謀之聖性遥契危微精一之聖心推行之為政
治而昭垂之為文章以上接堯舜禹湯文武道統
冇非(臣)下所能蠡測管窺者故於郡國方輿亦所
留意因命修一統志先之以各省通志是將以考
山川阨塞歴朝興廢之所由焉紀士風民俗之貞
淫焉稽秸&KR1469;絲枲徭征之繁重墳壌之腴瘠閭閻
貧富民生之疾苦焉(臣)等所為黽皇詳慎宵旦不
遑以底成書冀無負此盛事也往明初修一統志
出自宋濂諸人皆一代名儒然紀山川則詳於名
勝而略於形勢叙建置則但存名號而不及廢興
詞賦之資有餘而問於大指未備其後陳沂楊慎
陳善郭子章之流號稱博綜究皆私家紀述非奉
詔纂修故體未純偹至若江南前代所傳如南部
烟花吳地廣記金陵琑事之類益復細碎無當紀
乘(臣)等仰奉
綸音博收肆採詳覈約存雖才識寡陋聞見淺隘然而
紀載辨考不敢稍忽删繁搴要類聚部居為圖表
以著星野輿地之形為分志以見天文禮樂車服
之度為備考以悉職官選舉田賦匠作之詳為列
𫝊以錄名臣鉅儒忠孝節義之大為藝文以載古
今著述體尚之全為雜著以補聞見流𫝊之失統
計共若干卷數千里之内數千年之間舉凡隆替
盛衰險易得失貞淫休戚諸大故一開卷而瞭若
指掌鑑古可以知今觀風因而設教具在是矣惟
是江南省志從無定本今則合各郡志之繁雜成
於三月之定限擇焉不精語焉不詳所謂腹儉者
難為華質固者難為通此又(臣國柱)與督(臣成龍)
守此戰戰也謹薰沐拜手稽首而附陳志事之始
末有如此云是為序
旹
康熙二十三年正月望日總理糧儲提督軍務廵
撫江寧等處地方都察院右副都御史(臣)余國
柱謹序
江南通志原序
粤稽禹蹟之在天下也南紀居三條之一而聖人
所以經理南條者曰九江孔殷曰震澤底定盖由
海門達吳會皆其殫力注措之地江有上下治同
一源意當日功參造化教被方隅文物度數之整
齊土田兵農之區畫必有一正俱正一定俱定者
故吳頭楚尾吳根越角悉隸揚州則壌既同其所
率由無不同也然則應瑗所云千里不同風者豈
三代以前之論乎
興朝德邁九皇治超隆古而經理南條仍按禹蹟之
舊於海門震澤設兩撫臣以鎮之(臣國相)備員上
游毖飭嚴疆已經七載初至則猶楚氛震隣時嚴
斥堠鳳泗瘠壌多不逢年既而
皇威遐播四境寕謐吠犬無驚
恩䘏屢霑磽确之區均歌含哺(臣)於是登皖峰望三
吳不禁欣然曰美哉鬱蔥佳氣東南之化域而財
賦之樞機也陳詩納賈以觀民風此其時矣歲癸
亥適逢
皇上俞禮部之請催取各直省通志(臣)同督(臣成龍)撫
(臣國柱)廣延宿學揚𣙜紀乘刪繁補闕裒舊益新
閱六月而江南通志告成竊念(臣)所轄者七郡三
州也宜乎見聞親切莫先於是顧金陵處吳會之
中(臣)昔職掌承宣於錢榖出入外凡吳地造化之
所鍾靈方隅之所扼要暨土田兵農之位置文物
度數之敷施盖居省會時已習知其大同矧復叨
鎮撫諮詢閱歴不啻加詳今從兩臣後殫力編摩
鋪陳典制目張綱舉有脊有倫信乎海門震澤江
分上下治同一原也抑(臣)嘗考禹會諸侯於塗山
執玉帛者萬國山經海志皆益稷諸人載筆以成
迄西漢盛時天子登灊山封為南嶽紀功頌德作
盛唐樅陽之歌二者在皖濠間皆(臣)部内事也(臣)
乏通經作頌之才而與萬國共球之會則亦已榮
踰益稷其於漢臣歌盛唐者何有哉是編進
呈得蒙
御覧固東南之幸而尤私賀微(臣)之克逢盛典也爰沐
浴拜手而為之序
旹
康熙二十三年三月望日廵撫安徽寕池太廬鳳
滁和廣等處地方提督軍務岳部尚書兼都察
院右副都御史加十三級(臣)徐國相謹序
江南通志原序
粤稽周官小史掌邦國之志外史掌四方之志用
以周知天下山川風土職貢官師謠俗之宜此志
所由昉也逮其後郡國有圖經風土有記方輿有
考良為知古知今識大識小之藉大都出於學士
之記載草野之𫝊述雖淹洽舊聞弗足鋪揚鉅典
洪惟我
皇上治定功成登三咸五而尤體國經野為兢兢爰
勅纂修會典彙為一代章程并修一統志以徵四方文
獻各省通志同時並輯而江南雄長諸省地亘江
淮扼荆楚而接中州環瀛海而引閩越洵寰宇之
要區
國家之外府聲名文物之淵藪其摭拾固不可不詳
攷核尤不可不謹先是總督(臣于成龍)廵撫(臣余)
(國柱徐國相)廣稽慎覈業已編輯成書(臣柱斗)於
甲子仲春謬承
寵命弭節上江涖事之初適當剞劂告竣合繕疏恭
呈(臣)敬捧閱側見疆域之分合而知綢繆之圖貴豫
也戶口之多寡而知休養之計宜先也風化之或
淳或漓而知張弛調劑之弗可緩也賦役之為盈
為絀而知催科撫字之當加意也至于求故實而
悉制作之由稽懿徽而深仰止之慕一編之中罔
弗備焉(臣)往者司臬皖城稍習知其山川風土職
貢官師謠俗之概未遑搜遺舉墜比於小史外史
勒為一編以彰
聖世典章之極盛玆幸通志成日猶獲厠名其間因曉
然古今沿革之故禮樂教化之原
國計民生之大竊冀因時補捄移易風俗以毋負
皇上簡畀至意(臣)將奉斯志為繩尺而莫或遑息矣敢
稽首颺言於簡端是為序
旹
康熙甲子孟夏吉旦廵撫安徽寕池太廬鳳滁和
廣等處地方提督軍務都察院右副都御史(臣)
薛柱斗謹序
江南通志序
直省之有通志與古列國之有史同而輿地廣大
則倍之古者列國或百里或數十里各自為境今
車書一統一省連跨數十國之舊封而江南尤屬
東南大省舊志修於康熙二十二年刻期告竣頗
多缺略今將綜府州縣志及歴年卷冊所載詳稽
核考訂故增新合為通志役亦重且繁也雍正七
年欽奉
世宗憲皇帝諭旨彙萃成編上之職方備一統志之採擇
盖其述之往者採自史𫝊增諸後者據事直書為
他年史氏之徵信故凡子史百家之書購求必備
州郡志乘印冊檄取必詳隸上江者安徽藩司主
之隸下江者江蘇藩司主之督撫大吏延聘纂修
鍳定董成殆六年於兹矣(臣)於雍正十年督漕蘇
松十有三年移臬安徽適當修志之時上下兩江
咸得恊理其事與觀厥成見二百卷之中恭紀
誥諭宸章如讀帝典大訓敬述河渠
方略如覩地平天成若
賜復蠲租豁減浮糧以及漕運積貯諸大政紀載詳備而
人文之盛節烈之竒戶丁之繁物産之豊雖江南
山川靈秀風上清淑異於他省而實可想見我
朝重熙累洽之休漸涵樂育之久以馴至於斯也今
者伏遇我
皇上龍飛御宇澤遍遐陬蠲免江南積年逋賦以千萬
計他自關稅鹽課浮羡暨一隅一邑田賦雜税稍
有不便於民者咸
予豁除
特開恩科廣增解額分闈校士加意作人
皇仁洊至有加無已若陽春布澤率土同滋而雨露之
濡潤南國者為倍渥焉此又(臣)親覲其
光而樂揚其
烈者也
鴻猷廣被
成憲光昭垂之簡策猗歟休哉矧
聖聖相𫝊殷勤南顧其加意於此一方者固大書特書不
一書而足也
軫念乎風俗之浮靡則
詔諭頻頒時切返淳歸樸之儆也
洞悉乎郡縣之繁劇則陞析周詳具見體國經野之宜也
河防之整理則泛漲無虞而徐泗淮揚俱享平成
之慶也海塘之修築則洚洞安瀾而蘇松常鎮各
蒙清晏之休也溝渠之疏濬則蓄洩咸資而千里
膏腴旱澇有備武備之規畫則塵氛永靖而大江
南北雞犬無驚也而碩輔名卿景從雲集忠孝節
烈德化風行以及才士名流咏歌贈答鼓吹休明
無不以江南為最要皆沐浴於
仁漸義摩之久而振興為有自也則此志之信今傳後
者皆(臣)備官斯土以來所目擊心識而知紀載之
不可不詳也寕僅星野輿圖之博攷土宜物産之
鋪陳禨祥瑞應之臚列而謂志之為用在是哉
旹
乾隆元年歲次丙辰仲冬月榖旦江南江安等處
糧道布政使司參議(臣)王之錡謹撰
江南通志序
粤昔周官職方氏掌天下圖籍而辨其邦國都鄙
與其財用榖畜之數以周知天下之利害盖志之
意肇於此迨班固作漢書著地里溝洫等志而志之
名始立故後世有一統志列省有通志下而郡縣
亦各有志
聖祖仁皇帝御宇之二十二年武功底定海内乂安於是
乎有修一綂志之舉
詔天下各修通志盖將登諸
天府用昭一王之鉅典也上下兩江為吳楚名區幅
員廣大實甲天下霸業皇圖沿革不一而我
世宗憲皇帝
睿慮周詳因革盡善江省之州陞而為府者二為直隸者
五縣之析而為二者十有七諸如墾荒田免浮糧
指難悉數即鹽莢郵傳亦皆弊絶風清兹復恭逢
我
皇上紹承大綂繼述前徽念江省為東南財賦重地寬
恤之典優於他省當此仁風翔洽萬善偹臻之會
通志一書脱不及時修輯吾恐久而不免於掛漏
矣雍正七年
詔在廷儒臣續修一綂志直省督撫各修通志誠以通志
為一綂志之權輿而不容率略也今上下兩江督
撫諸大臣悉經術通儒而司藩臬者又多文學之
彦雖纂輯有人而討論修飾公餘不廢爰彙
三朝之典故成此不刊之瑶編綱舉目張部分類别彬
彬郁郁質有其文殆將與周官漢志並垂天壤(臣)
之来江省也晚未獲與於斯役適逢告成之期得
載一言於簡末因不揣固陋而為之序
旹
乾隆元年歲次丙辰孟夏榖旦整飭江南通省驛
𫝊鹽法兼廵江寕道按察使司副使加二級紀
錄二次(臣)孔𫝊煥謹撰
江南通志序
乾隆元年丙辰夏四月(臣斯盛)蒙
恩任安徽布政使司事時江南通志將次成書(臣)因得
與編校之役搜遺補闕督趣集事又逾半載而告
成凡二百卷其間輿圖田賦職官民物古今因革
沿潤之宜略已大備煥然維新矣(臣)伏惟江南幅
員廣遠安徽與江蘇分閫而治其地北薄虹靈南
抵黟歙西界皖口控扼千有餘里財賦差半江蘇
而江山阨塞形勢險固實為過之自春秋吳楚之
世爭鍾離居巢州来為今鳳陽壽州廬州巢縣之
地降及三國六朝孫氏之濡須祖逖之譙城韋叡
之合肥世稱南北重鎮而元明之季潁亳英霍界
連楚豫長江左右獨為隩區盖山川隔閡疆界糾
紛居東南轇轕之會而鈐轄阻深不盡如江蘇所
隸廣谷大川平疇曠野彌望千里也地險民聚而
富之教之又一道也我
世祖章皇帝掃平區夏式用九圍
聖祖仁皇帝六十一年深仁厚澤淪肌浃髓
世宗憲皇帝益加整飭析縣置郡慎固封守黎庶乂安我
皇上綂
三聖而纘承之即位之初
厪懷民瘼豁免蕪湖縣江夫河篷租稅蠲除泗州安河
兩岸陞科淤地錢糧斯民鼓舞相慶久矣夫醇氣
漸濡太和翔洽本深而末茂質勝而文生确犖者
畊桑游聞者勤動雄傑者高明深鷙者沉潛諦觀
志中所載凡職官之嚴密疆里之周詳賦役戶口
之輕重多寡墩防戍守之聯絡環衞皪乎若星羅
而棋布秩然如絲櫛而髮理有動静相調之勢無
勞逸不均之慮有詰奸禁暴之實無糜餉冗兵之
煩盖本
國家治益求治安益求安籌疆域如戸庭運
神州於掌上而(臣)幸得備藩斯地因通省全志之成
列兩江地勢之殊詳
本朝規畫之盡善遠邁前古以昭
列聖神謨遠略用固億萬年不拔之基匪直列掌故備史
氏之見聞而已
旹
乾隆元年歲次丙辰冬十月榖旦江南安徽等處
承宣布政使司布政使臣晏斯盛謹撰
江南通志序
國有史直省郡縣皆有志由來尚矣(臣會一)自移守
維揚恭逢
世宗憲皇帝命儒臣修一綂志
詔省會各修通志上之而臺省大臣檄徵郡縣志以供採
輯(臣)率郡之紳士編纂成書報充省局於今五載
復覩通志之成(臣)疊膺
簡命歴運使視鹺政治所胥隸江南例得颺言於簡欽惟
我
國家自
世祖章皇帝定鼎中原四方和會
列聖相承重熙累洽幅員孔長尤以江左人文淵藪財賦
要區
恩綸疊沛
聖訓頻頒富之教之淪肌浹髓編纂諸臣開函恭紀煌煌
御製燦若球圖允惟典要次分十志例仿班書綱舉目張
有條不紊自輿地河渠即及食貨八政所先義不
容後而(臣)職司鹽政為食貨之一伏念兩淮鹽筴
自昔甲於天下國用以饒民生攸頼立綱積引法
久易弛我
朝監於前代去其煩苛權其利病
軫恤深仁度越千古維
皇建極載沛殊恩鹽法澄清商情豫順(臣)敬奉施行犁
然志冊誠懽誠忭竊有榮焉以至吏積民依文教
武衞因時制宜具徵文獻(臣)歴官兹土嘗所與聞
循覧是書上徵史乘下肅官常蓋
聖天子之聲靈赫濯實式憑之非供掌故云爾也
旹
乾隆二年歲次丁巳春正月榖旦都察院僉都御
史管理兩淮鹽政加七級紀錄四次(臣)尹會一
謹撰
江南通志序
皇上御極之元年大業日新百度具舉而江南通志於
時告成(臣)叨從藩臬之後例得贅言於簡末窃惟
江南襟帶江海連跨揚徐自昔為國為郡開赤縣
建行臺代更沿革故論形勝則舊作陪京論富饒
則賦半天下聲名文物出他省上遠甚(臣)承乏斯
土聿有十年分藩常鎮視𣙜維揚濱海而東大河
之北間因公周歴江左右之情勢約略知之繼署
江蘇藩篆蒙
恩督理糧儲冊籍戸口之繁府庫倉儲之裕遂得暸然
在目壬子秋闈以監試備員今兹躬逢
恩科復充提調備見士類之振興文風之丕茂愈信人
材炳蔚於斯為盛夫山川壯麗形勢之雄也財賦
繁興地利之廣也人文蔚起運會之所鍾也而培
養調燮轉移變化以增其盛而美其偹則非仰頼
神聖之經綸弗能為功也我
世祖章皇帝以仁厚開基滋培元氣
聖祖仁皇帝休養生息六十餘年
省方所歴六幸江蘇所以保乂南邦者固已民登衽席士
慶遭逢而
世宗憲皇帝子惠元元財賦重地彌切勤求遞減逋賦豁
免浮糧且升舉孝秀自鄉會及童子試額無不
特沛殊恩兹伏遇我
皇上
文武聖神之資
仁義中正之學紹承
聖祖
世宗之所已行所欲行者而
誥戒誕布之海内莫不欣欣仰化而江南臣庶霑被尤
隆
厚澤深仁良法善教大書特書其足為志乘光者何
可勝數(臣)於兹志之成竊為江南之士民幸而更
以見四海同風中外寕謐直省通志之成類復如
斯由是彙為一綂志以垂之不朽誠千百年來未
覩之
盛典也已是用不揣謭陋識之末簡
旹
乾隆元年歲次丙辰仲秋榖旦江南安徽等處提
刑按察使司按察使加四級紀錄五次(臣)劉栢
謹撰
江南通志序
粤稽周禮大司徒掌建邦之土地之圖以知九州
之地域廣輪之數職方氏掌天下之圖以掌天下
之地邦國之志小史掌之四方之志外史掌之班
固漢書作十志次八曰地理志之所由来舊矣我
國家誕膺
天命綂一區宇東漸西被暨乎朔南聲教所敷遠逾海表
幅員之廣伊古所未冇江南夙號名都北連齊豫
南接楚越航海則通楫甌閩汛江則泝流章貢襟
帶河淮振納澤藪實為東南要區提封數千里財
賦甲於天下其間山川之包絡郡邑之羅布城郭
之經緯戶口之繁人文之盛以及物産民風之各
因其地建置沿革之數易其規職方所掌輿圖所
紀畿輔而外他省固莫與埒也
聖祖仁皇帝六十餘年涵濡漸漬
翠華屢幸渥澤頻加
世宗憲皇帝軫念河防不惜百萬帑金以為萬世永頼廣
修水利特減浮糧造士育才振興學校其加惠於
江南者備至我
皇上紹纘不基孝隆繼述蠲逋免稅江南之被澤尤深
復念人文繁盛分江取士加增解額讀書士子莫
不鼓舞振興仰承
盛典(臣)於雍政七年冬奉
命視學江蘇重荷
皇上天恩再留兹任八年之間輶軒所至每延接諸生
奉揚
綸音宣布
德化俾争自濯磨敦行力學以共奮於文明之世而閭
閻黎庶蒸蒸然被
祖宗之休養沐
聖主之生成民物滋豐風俗淳厚熙恬和樂以安享太
平之福者既飫聞而習見之况(臣)又隸籍皖桐世
承
恩澤覩勲華之繼治慶桑梓之蒙庥兹當江南通志告成
督撫諸(臣)既慎擇纂修復詳加裁定臚為十志犂
然備舉(臣)以生長之邦又為奉使之地濫叨採風
之仕適值是書之成(臣)於此尤竊有厚幸焉謹拜
手稽首而序於簡端
旹
乾隆元年歲次丙辰仲冬月榖旦禮部左侍郎提督
江蘇等處學政(臣)張廷璐謹撰
江南通志序
世宗憲皇帝御極之七年
勅下督撫諸臣各修省志上之史館以備採擇江南總督
(臣繼善)廵撫(臣國棟臣元章)欽遵於九年冬十月
徵集在籍儒臣之博洽工文通達治體者開局于
江寕蒐討排纂草剙未定督(臣廷珍臣其倬)撫(臣)
(世臣臣國璽臣本)繼之(臣弘恩)與撫(臣紘臣琮臣)
(國麟)復繼之攷訂增損惟慎惟詳迄今始克成書
繕
表恭
進盖自經始以来六易寒暑矣直省各志皆已次第
進
呈而江南獨居其後江南為東南大省掌故事實浩
如烟海纂集綜核未敢猝成(臣)嘗舉其槩而論之
輿地則五省犬牙相錯經六代僑置紛更千餘年
沿革分合綦繁我
國家升析郡縣規制尤為盡善必此疆彼域廣袤詳
明然後山水關津城池都邑區别隸轄各有攸歸
而宫室壇壝梵刹仙宫往蹟新觀暸如螺指此其
形勝之宜祥者也河渠則大海環其東河淮繞其
北長河具區縈涵境内而運河蜿蜒自南而北為
四省漕艘要津上關
國政下利民生此其原委之宜詳者也食貨則田賦
當天下六之一關税當天下十之七鹽課當天下
五之三生聚之繁物産之富甲於海内而積貯蠲
䘏諸大政制既詳于歴代
恩尤渥於
天朝使采摭有未當奚以資於治理哉至于陶淑以禮
樂捍衞以兵戎設官分職以臨莅之分營列汛以
鎮撫之既育之于庠序爰拔之以選舉周秦而後
經制始繁六朝以来更張為甚由唐宗而元明武
功文德夏造商因至
昭代而規模宏遠條理細密政使慎重出之猶懼弗備
矧夫泰伯之至德言子之文學季札之節概流風
餘韻興起百世風會日開山川鍾毓而江左人物
遂為天下先雖前後殊揆隐見異轍然立德立言
立功以厚人倫禆治化厲風俗其致一也若匹夫
販婦弱女黃童其貞孝節烈亦皆錚錚佼佼可以
廉頑而立懦稽之往牒采之近今遺濫兼譏是非
易舛尤不可不詳且慎也舊志剙于康熙癸亥刻
期告竣遂多闕漏
聖祖仁皇帝六十餘年中厚德深仁如天如地所以軫恤
江南民力者至優極渥
世宗憲皇帝整飭綱紀通變宜民惟富惟教江南尤荷格
外
殊恩是皆舊志所未及載而今當裒而益之期觀美備垂
於無窮者也至我
皇上即位以来
惠顧東南
恩施稠疊諸凡振興禮教廣攬英才減賦蠲租拯災恤
患均邀
曠典非他省所可絜比志書之成雖後而沐浴
德化歌咏太平詳之紀載者獨先光昭簡冊照耀方隅
不尤隆哉臣何人斯幸董斯役折衷商㩁不憚再
三文已屬而復删稿將成而更易分門别類按部
就班參稽攷正期無譌盭然後繕校成帙付之剞
劂夫作志之難與史略同彼或癉而或彰此去誣
而徵實彙訂之詳稱述之當鮮學與識莫能擅長
也乃若立言有體落筆成章則又非才莫與兹志
之成敢云三長之有歸庶幾言質而事核其於
盛朝政教之詳明制度之美備風俗之醇厚賢才之衆
多堂哉皇哉彪炳宇宙軼後而超前者罔不披卷
洞然而宣猷布化奔走後先思因乎土俗民情而
善厥敷施勉樹功績者亦皆可一覧而得其概也
旹
乾隆元年歲次丙辰冬十月榖旦兵部尚書兼都
察院右都御史總督江南江西等處地方軍務
兼理糧餉操江加二級紀錄十次(臣)趙弘恩謹
撰
江南通志序
志之所載皆為治之資也凡封域山川徭賦人才
吏治食貨兵衛之屬罔不臚列以備稽攷故省之
需志甚重江南為古揚州地土沃人殷財賦甲海
内英才蔚起文章政事之盛彬彬郁郁復為天下先
南連浙閩北接兗豫西溯江漢上遊而東訖于海
幅員之廣形勢之要亦中原鮮與儷舟車商賈之
輳集魚鹽米穀之充實錦文織綺瑶琨篠簜之繁
富幾為宇内稱首皆非志無以備載之則江南之
有志較他省為尤重雍正七年
世宗憲皇帝
詔天下重修通志錄上史館今乾隆元年江南通志告成
適(臣)自松江提督蒙
恩擢用漕運總督例得偕督撫諸臣颺言於簡端伏思
我
朝德洋恩普窮髮之地無不沾濡而江南士民之被澤
尤為至深且渥恭惟
聖祖仁皇帝廵視江淮指授方略導流建牐易昏墊為安
瀾復全省錢糧
湛恩汪濊普被無窮
世宗憲皇帝豁免蘇松浮糧數十萬兩以紓民力開濬河
道興水利以益農功
特發帑金百萬築高堰浚三渠為淮揚保障利及萬世暨
我
皇上繼綂承乾
恩免雍正十二年以前民欠丁漕銀米至數千萬兩輕
减蘇松各府耗羡豁除歴来相沿雜賦及田畆應
出公捐銀錢增廣上下江解額數十名振興文教
懷保黎民為亘古所罕有是江南之飲和食德寔
有淪肌洽髓非他省所得同日而語者矣今當通
志詮次成編則文武臣工之官斯土者當敬體
列聖眷注南省之殷仰承
皇上恩施南省之博非徒於志供流覧已也必將因所
載為治之具以求盡乎致治之功城池何以修浚
足資捍禦水利何以疏通足備旱澇兵防何以簡
閱蒐討使戎行悉成勁旅田賦何以輕徭役闢蕪
莱使享阜足而樂輸將學校為人文萃集之地何
以鼓舞振作崇實行而黜浮華風俗為人心世道
所關何以儆游惰去澆漓一歸於蕩平正直忠臣
孝子悌弟節婦均兩間正氣所鍾何以闡幽光發
潛德扶人紀而植綱常他如天文之分野地利之
險夷橋梁驛路之經由倉庫官廨之建置設官分
職鄉舉里選之沿革凡志之所有者無不融貫于
胸中即以載之方冊者見之設施庶足仰副
列祖神宗教養涵育之深仁黼黻
聖治而鼓吹休明豈不於志有重頼乎哉(臣)職司七省
漕運駐節淮安於江南最為切近因得𢋫
重熙累洽之盛寓循名責實之思與大小諸(臣)交相
砥礪云爾
旹
乾隆元年歲次丙辰仲冬榖旦總督淮揚等處地
方提督漕運海防軍務兼理糧餉兵部右侍郎
兼都察院右副都御史世襲騎都尉加一雲騎
尉(臣)補熙謹撰
江南通志序
周禮小史掌邦國之志外史掌四方之志職方氏
掌天下之圖邍師掌四方之地名辨其邱陵墳衍
原隰之名盖王者以天下為一家中國為一人必
使薄海之大按圖攷籍瞭如指掌而周知其故斯
有以辨土性而物土之宜因俗尚以施八政七教
而不易其俗且山川阨塞險阻周防詳悉委折設
險守國之道亦得所依據以為固唐宋以来圖經
郡志實本此意所係綦重矣哉而抑有進焉者古
今賢喆前史不能偹載邑乘家牒故老相傳若襄
陽耆舊傳零陵先賢傳亦足以補國史之闕遺而
興起斯人敦行砥節之思是其權尤與史官埒我
國家重熙累洽
聖聖相繼德洋恩溥徧於寰區幅員之廣超軼前古雍正
七年
詔各省督撫修通志江南實九州之上腴神臯奥區甲於
天下是時封疆大史咸敬謹不怠以奉
聖天子之德意開置館舍禮聘耆碩厚其廪餼嚴其課程
薈萃史集暨諸志乘廣搜博採剔抉幽隐踰數年
而成書上叶星躔下稽歴代建置形勢風俗戶口
田賦山川關隘水利津梁郵傳祠宇陵墓以逮名
宦人物列女仙釋之魁竒特出物産之利用厚生
碑版載籍藝文炳著靡弗攷核精審紀述詳明覼
縷貫丳以備
乙夜之覧乾隆元年書成將獻諸
朝(臣江)典學是邦獲附名簡末以揄揚盛美盖於星躔
建置見憲天稽古之道焉於形勢風俗見化俗宜
民之方焉於戸口田賦見休養生息之隆焉於山
川關隘水利津梁郵𫝊見體國經野之規焉于祠
宇陵墓見崇德尚功之意焉于名宦人物列女仙
釋見微顯闡幽之旨焉於物産見對時育物之功
焉於藝文見黼黻休明之盛焉周官所載具見是
書爰敢拜手稽首而為之序
旹
乾隆元年歲次丙辰冬十月榖旦提督安徽等處
學政左春坊左贊善兼翰林院檢討加一級(臣)
鄭江謹撰
江南通志序
國家久道化成車書一綂聲教訖于四海篤祐基于
萬年
世宗憲皇帝詔直省修通志以昭道一風同甚盛典也昔
大禹奠高山大川爰作禹貢畫天下為九州其間
山水田賦貢篚以次逓及而江南一省綂轄揚徐
獨居九州之二土宇遼闊財賦殷繁控江海之要
區萃人文之淵藪則修志於江省所關尤鉅(臣斌)
織造江蘇旬宣吳會典𣙜視鹺忝司水土歴任江
南故通志之修自遍纂以迄開雕皆幸得與聞其
概欽惟我
朝底定中原
聖聖相承重熙累洽治嫓唐虞念江南重地富之教之培
育尤深
恩綸
寳訓賁若球圖我
皇上善繼善述
大澤頻頒修志諸臣纂輯
天章開函恭紀仿古尚書先典于謨允符體要次臚十志
例凖史裁而(臣斌)所嘗莅官恭承
德化若賦役則六府孔修閭閻藏富若關梁則庶士交
正物産豐盈若鹽法則底慎財賦國用滋殖若水
利則河淮既道川澮攸同凡此或師前事或相今
宜詳列志中非供掌故已也至若皈章之日啟沿
革之惟時揆文奮武之加隆育材官人之盡制惟
兹大省尤厪
宸衷罔不分門别類綱舉目張而禹貢所載揚徐二州
山水田賦貢篚皆可考而知焉(臣斌)職任宣防欣
逢
清晏思曩時之官守歴在目前覩文憲之章明彌勤夙
夜故於志之成也敬書諸簡以當颺言
旹
乾隆二年歲次丁巳春正月榖旦總督江南河道
提督軍務兵部右侍郎兼都察院右副都御史
加一級紀錄一次(臣)高斌謹撰
江南通志序
粤稽江南之地於禹貢職方為揚州之域而半入
於徐其在古也厥土塗泥厥田下下自漢以後財
賦漸廣幾為九州之上腴矣其土俗民風在周以
前號曰勾吳迄春秋之世始通上國見於經傳者
猶譏其朴陋而自孫吳開業至於東晉江表益號
名勝人文蔚起歴六朝唐宋元明以逮
本朝賢才輩出事業文章甲於海内又自大河南徙
會淮泗以入海元明定鼎燕京楚越漕艘皆由江
淮以入於河故江南為襟帶河海聯綰南北之要
地而其山川土田城郭戸口物産民風載在方輿
者視諸省恒倍之雍正三年
世宗憲皇帝以一綂志歴久未成慎簡重臣敦率就功七
年
詔各省重修通志錄上史館乾隆元年(臣)由總督漕運蒙
皇上恩命署理江蘇廵撫印務會江南通志告成例宜
颺言簡端竊意江南志書開局金陵招延名俊鳩
工庀材皆督臣為之董其成而(臣)自承乏畿輔始
領營田繼管河道皆在北地泊總漕政駐節淮隂
始得循河而南按視工築差别堅瑕時則登高望
遠相度地勢及署江蘇撫篆乃按臨吳會得悉其
版籍之繁庶文物之華縟風氣之韶美以至徵調
漕輓鹽筴關𣙜市集估舶無一不極天下之盛實
為東南之名都巨藪楚越甌閩皆無以尚之間嘗
槩覧江南之全境大河在北區分形勢大海在東
吐納潮汐而大江之委控引上下具區之浸資藉
蓄洩號為澤國詎不信然我
聖視仁皇帝深仁煦嫗六十餘年屢次
南廵指授治河方略江海防汛之宜採風拔茹登之藝苑
所以
惠兹南國者恩至渥也逮
世宗憲皇帝勤求民隐軫䘏有加平成之功洵足参贊天
地而又減歴代之浮糧賑連年之饑饉修治川梁
廣開水利增博士弟子員廣鄉試解額盖江南之
被澤獨深云我
皇上龍飛御宇百度維新悉蠲直省逋賦而江南為尤
多察孝秀舉鴻博加科廣額又以兩江人文特盛
自元年
恩科為始分榜取士上江居其四下江居其六他凡所
以休養生息鼓舞作興之者靡所不至臣謬膺廵
撫之職適當繁劇之邦敢不仰體
聖心兢兢以養欲給求移風易俗為務因序通志而備
宣之俾南國士民知幸生
重熙累洽之世敬承教澤士勤正學農服先疇商賈
百工各安其蒙務黜浮華以滋根本砥忠孝而奮
功名親民之吏拊循訓飭布昭
德化惇大成裕蒸蒸日隆使閱志書者咸謂江南重地
不獨山川瑰麗城郭崇閎衣冠俊偉田賦物産為
天下最而禮教風俗節義文章之盛亦實足當各
省之弁冕也豈不休哉至於纂修是書妙選僚佐
旁搜博證由經始以迄竣事則督臣之序具詳焉
無庸復贅也
旹
乾隆元年歲次丙辰冬十月榖旦廵撫江寕蘇松
等處地方都察院右副都御史兵部侍郎加二
級(臣)顧琮謹撰
江南通志序
今上龍飛之元年丙辰江南通志書成凡二百卷距開
局時為雍正之辛亥首尾凡六年矣而(臣恕)承乏
江安糧運實與終始其事庸敢稽手以紀其成曰
志書之設非徒以矜淹博備見聞而已將以攷生
民之利病究政事之得失國家因事更張隨時變
通之道於是乎在不可不察也我
國家定鼎燕京歲漕東南四百萬石以實
天庾而江南實居其半(臣)自備員以来間歲一押運
過臨熟悉其利弊知漕運之制斟酌盡善未有如
今日者也何則眀初例用民運與軍對船交兌末年
僉解白糧至京大戸每至破産前人盖嘗言之
國朝於行月糧外定為五米五銀之制俾民交兌與官
官自雇船起運一切赴通交納及遇淺過溜盤剥
牽挽之費悉運丁支辦而民自交納後晏然無復
事事法至便
恩至厚顧欲恤民必先恤丁倘運丁困苦不支漕法遲
滯廢壊於此而更求變通則民運有不可知者矣
每見州縣官以恤民為事動致刻削運丁而武弁
亦疾視吾民官弁各分左右袒而軍與民遂成隔
膜之勢不知民運之苦運丁當之則所以恤運丁
者義當與民等視故欲戢其咆哮之勢須先資其
衣食之謀欲禁騷擾之害須先軫其道途之苦我
世宗憲皇帝洞察幽隐無微不燭所以優恤運丁者
恩意備至於舊例擕帶土宜六十石之外加增至一百
石而江淮興武二衛豁免應追鑽夫底料銀十萬
八千有竒以後仍給付又令起運白糧殷實丁掣
運五年更替務使稍有贏餘踴躍從事舳艫安行
市肆不驚鞏
神倉於不匱垂樂利於可久盖恤丁即所以恤民而
(臣)奉職於兹六年之久得免曠廢遲滯之咎實禀
成謨以倖免於罪戾敬因志書之成而詳述
本朝漕制之善超軼前代有如此云
旹
乾隆元年歲次丙辰仲夏月榖旦江南江安等處
糧道按察使司副使(臣)王恕謹撰
江南通志序
皇上以聖神文武纘承大綂
臨御之初聲教誕敷湛恩汪濊六服内外罔不漸被
暨訖尤
念江南為財賦重地加意拊循蠲免積逋减除耗羡
罷落地之稅寬徵輸之期射陽湖濱墾復之田涸
溢靡常概與除額開濬運河繕完隄岸纖悉出度
支正供無累商民所以惠緩南服者德至優且渥
也而江南重修通志一書於時適成江南在唐虞
時為揚州之域其分野則上應乎牛女星紀其疆
域則旁接乎齊魯楚越中州豫章其地襟江帶河
土風清嘉山水衍秀盖自泰伯以禮教開基言游
以文學播化嗣後人文之盛甲於天下匪獨金錫
竹箭擅名東南而已顧嘗攷之禹貢厥田下下厥
賦下上上錯而後世財賦大半仰給一隅韓昌黎
有言賦出天下而江南居十九盖自唐代已然宋
元勝國因事倍增論者每有積重難返之歎而不
知發政施仁困極獲甦固有待於
興朝神聖之繼起也謹按前志作於康熙癸丑距今六
十餘載其中山川形勢疆宇阨塞非必有殊舊觀
獨念此六十餘載中恭遇
聖祖仁皇帝厚澤深仁有加無已以河工未就自甲子至
戊子屢勤
南廵之駕指示方略永慶安瀾
省方所至膏澤隨之蠲租發賑江左殆無虚歲
世宗憲皇帝繼志述事允執厥中免蘇松四十五萬之浮
糧除前明二百餘年之弊政黃童白叟擊壤歌衢
時降
德音訪求民隐山陬海澨之遙不啻家至而人見之凡此
皆前志所未逮而載筆者所當大書特書者也他
如郡縣之增改以十計秩祀之修舉以百計版籍
登矣而賦惟其舊山澤廣矣而利與民同選舉徵
辟立賢無方内外戌防星羅碁置築瀕海土石二
塘浚入海婁淞諸水
特命卿寺發帑興建費甚鉅而利則溥神化變通之道因
時措置之宜盖不可以數計矣不有紀載將何以
導揚
盛美而昭示来兹則此通志一書豈徒備南省之掌
故實乃徵文攷獻以仰佐方輿一統之参稽者也
(臣)承乏江藩甫及一載前此開局編摩未獲預聞
末議特以工成剞劂循例得颺言于末簡有榮施
焉夫藩司一職固會計之所從出也司會計則言
會計盖未嘗不深幸兹土之民獲生此輕徭薄賦
之時為三代而後所不可多得也今試觀志中所
載戸口蕃息賦役均平人民康阜樂業疆隅封守
申畫鞏固有非唐宋以下所得而及者斯豈一朝
一夕之故哉遭逢
盛世
聖天子重熙累洽建極於上開府重臣宣德達情敷政
於外穆明交贊時和年豐故雖謭陋如臣亦得恪
遵成憲竭蹷駑鈍以圖報稱
恩遇於萬一又詎非吏兹土者之厚幸歟繼自今上
諸
册府播諸通邑大都莅仕者以宦績為必可師力學
者以賢逹為必可法兵農錢榖之事皆有所據以
為章程則是書誠攷鏡得失之林也奚必讀九邱
八索始稱瓌寳乎
旹
乾隆元年歲次丙辰秋八月榖旦江南江蘇等處
承宣布政使司布政使(臣)張渠謹撰
江南通志序
國家重熙累洽德育仁涵休養生息百年之久海内
乂安民人樂業彬彬乎禮讓相先道德一而風俗
同也雍正七年
世宗憲皇帝勅諭直省重修通志上之史館將以彙纂成
編大一統之宏謨昭承平之盛事迄今六閱寒燠
為我
皇上御極之元年而江南通志于是乎告成盖志書之
作所以彰往察来鏡制度之得失人材之盛衰風
俗之汚隆運會之升降固非徒侈稱疆域之廣戸
口之繁已也江南東環滄海西茹長江北倚河淮
南俯震澤其名山奥區竒峰秀巘往往而是靈異
所鍾碩德殊材出而黼黻王猷羽翼至道垂三不
朽於天壤間者不可勝數即下而販夫匹婦弱女
幼童咸禀秀于湖山而孝弟節烈之槩其動也天
是其甲于天下者豈僅財賦繁豐物産滋植而充
庭之貢纍纍若若升玉階而入金門哉若夫建學
明倫設官取士之制城郭宫室置郵營汛之規與
夫江河淮海之防賦役倉儲之法鑄山煑海充
天庾而實
神倉之模畫監於成憲因地制宜變通趨時者一一
仰煩
睿慮上禀
廟謨煌煌乎一代之章程邁先而軼後而
累朝以来德隆恩溥至優且渥又惟江南霑被為獨多
且數也盖此邦遭逢之幸為諸省所不得而絜衡
者有由来也
聖祖仁皇帝省方問俗六幸江南
鑾旗所指山川草木頓改六代之舊觀
膏雨所濡土俗民情咸沐一時之雅化而且
天文炳燿星紀增輝
宸翰淋漓斗牛煥采猗歟盛哉誠曠代之休風也
世宗升府州析縣邑則體國經野之制隆築海塘濬水道
則畎畆灌溉之利滋豁免四府浮糧遞貸通省額
賦
恩施不倦蠲賑時行斯又大江南北白叟黃童歡呼祝頌
於無既者矣茲恭逢我
聖天子學本醇儒治隆古帝移風易俗則軫念吳會之
奢靡修河濬渠則槩免里閭之科派自歴年逋賦
蘇松耗羡漕項蘆課學租落地税等及河難淤地
之征江夫河篷之費長江魚租場竈折價錢糧悉
蠲悉除無少靳惜又因江南人才衆多文風鼎盛
特命上下两江分闈鄉試廣增解額加意作人
誥諭頻頒
恩波疊沛是際今運會方隆亦惟此方人士倍厪
淵衷之眷顧也抑何幸哉抑何幸哉(臣)叨任監司觀風
所至熙熙皥皥既欣逢我
朝德化之成伏讀志書秩秩班班乂快覩一方紀載之
盛既部分而類居亦詳稽而博考於以備史氏之
採擇增輿地之竒涵垂之萬禩久而不刊殆非太
平寰宇元豐九域諸書可得而嫓美者已用敢敬
述見聞以當拜颺之萬一云爾
旹
乾隆元年歲次丙辰孟秋月榖旦江南分廵鳳廬
潁道按察使司副使(臣)范璨謹撰
江南通志序
江南纂修通志告竣計二百卷視舊志七十七卷
幾再倍焉其為志分括十門若輿地食貨學校武
備職官選舉人物藝文此與舊志同者也若十門
之前恭紀
詔諭於卷首添河渠志於次二并雜類志於末以足十
門之數此與舊志未同者也而兩志之卷帙繁簡
詳略相去懸殊先是署两江總督(臣繼善臣廷珍)
總督(臣其倬臣弘恩)署江蘇廵撫(臣國棟臣世臣)
(臣國璽臣琮)安徽廵撫(臣元章臣本臣紘)經始綜
理卜延纂修疊加審慎(臣國麟)欽承
簡命調撫上江從諸臣後兼董厥成獲覩全志乃知非
舊志之略而此志之詳也亦非此志之失繁而舊
志之能簡也我
國家膺
天祐命
聖聖繼承仁育義正事事上超前古若夫屢蠲疊賑江南
霑被尤厚盖自修志後五十餘年
聖祖臨御之久恩澤及人之深
世宗纘緒之隆敬勤為民之大不惜數百萬金錢以固河
海之隄防預截數百萬漕米以裕州縣之積貯歲
減四十五萬浮糧以紓蘇松之民力學宫書院時
沛
特恩孝友鴻博之士得以升積學勵行之才有所養以致
風俗歸淳厚雲物呈嘉祥江南士庶之歌頌咸謂
放勲重華之再見也兹盖伏遇我
皇上
聰明天亶
睿孝性成四海之大兆民之衆誦
皇謨而知聖學之貫徹于唐虞洙泗接
恩詔而知聖誥之兼美於文武成康正人心厚風俗蠲
逋宥罪使民荷安全吏無罣誤財賦重地視他省
有加焉凡兹
重熙累洽之徵應實心實政之措施固屈宋班揚鋪
張揚厲所不能盡咏歌紀載所不取遺而况山川
土田人文之美江南獨擅可勿縷述以備一統志
之採擇哉其為繁而不能簡詳而不容略固其宜
矣惟是直省奉
命纂修以来(臣國麟)在八閩時舉行而未觀成今来江南
適值將竣之會並預鍳裁之末竊自欣幸爰用表
其所以視舊志繁而詳者為之序
旹
乾隆元年歲次丙辰冬十月榖旦廵撫安徽等處
地方提督軍務都察院右副都御史紀錄十八
次(臣)趙國麟謹撰
江南通志序
夫志即史也自班孟堅易龍門八書為十志後之
人謂修史之難無過於志而(臣)以為修志難修江
南志尤難修江南五十餘年未修之志則難之乂
難何則謹溯前志創自康熙五十有二年由癸亥
以迄於今
列聖心傳若合符節無日不以理財用人寬若爱民為急
務故建中立極涵育薰陶子惠元元有加無已雖
六合内外無一非被澤之地被澤之人而大江南
北地廣人稠生聚幾百年供賦甲天下其或旱澇
之不時利弊有未盡在
九重注念尤切民依故數十年来江南之霑
恩戴
德視他省獨多而臣江南人知之更悉今試就大槩者
論之增祀典以崇
先聖建書院而教人才兩江數千里豆籩廩餼無一
不周則學校之難志也干旌下及夫衡茅鴻博遍
羅之朝野開科廣額光照南天則選舉科第之難
志也修河堰謹海防歲為民計不惜金錢而江南
無水患則河渠水利之難志也浮糧之供額皆蠲
十載之積逋全豁阜財
明詔無歲不頒而江南無困民則田賦稅課之難志地
他如良臣之骨梗循吏之端方孝友聞人義行節
烈蹌蹌濟濟正正堂堂何莫非
朝之風化攸關教育所致苟非折簡者有倫有則不
蔓不支何從協十六郡之輿論而示大公摭六十
年之掌故而昭法守哉(臣)故曰修之者難也爾乃
勲華繼序委任臯䕫遴聘博物諸君子分例校讐掇拾
近聞參稽興故務以史才抒史筆事事有徵言言
可信是以大綱具舉節目全張覺城郭封疆依然如
舊而山川風土靡不改觀有不歛手欽服默識神
怡以頌大章大典之無遺憾者哉是志告竣(臣)欣
覩成書恭逢盛事仰巍巍之
聖德親皥皥之淳風砥名勵行固足以取鏡于文獻而
以江南人讀江南志桑梓之地父母之鄉日習夫
所見所聞更不勝綣戀徘徊而恭敬捧持之莫釋
也已爰頓首拜言附諸簡末並以見向所為難者
正不難也
旹
乾隆元年歲次丙辰孟冬月榖旦江南蘇松常鎮
太督理糧儲兼廵視漕河副使道(臣)姚孔鈵謹
撰
江南通志凡例
一志與史相表裏兹志倣史例列十志一輿地二河
渠三食貨四學校五武備六職官七選舉八人物
九藝文十雜志每志中依門分類以便省覧而十
志之前各撮其大指為小序云
一江南舊志
上諭
御製詩文並列藝文撰次非體今編年系月恭紀首卷其
詳見本事中者紀
恩遇重興建也
一天文分野舊說糾紛率多異同今約叙數言於圖
說之首而地之形勝亦及焉
一沿革一遵皇輿表近年升府州分縣亦詳系之
故山川疆域城池之属較舊加備山川則先府後
縣以方向道里次第之疆域則四隅八至以山水
市鎮標識之
一宫室官署祠廟寺觀等類麗於地者皆入輿地志
中惟
文廟學宫書院試院
盛治攸關則别為學校志
一古蹟非僅供博覧實為論世考地之資古都邑外
如廢郡縣舊治所在即名存實亡者皆係焉至先
民里居别墅遺跡流風餘韻亦並有禆于搜訪故
詳著之
一江南古稱澤國河淮大江由之入海運河自南而
北蜿蜒其中各次第之較舊志加詳
一東南水利蘇松常鎮四府脈絡流通而太湖為之
吐納故合叙之他府州則分紀之
一江南財賦重地
國家治平之久休養生息戸口日增給復蠲租超邁
前代爰于田賦戶口徭役蠲賑紀載惟詳而漕運
鹽法錢法諸大政與夫稅課之佐邦計物産之為
民利者槩附入焉
一舊志兵制祗列官名古今守禦之要槩未之及今
遠稽史册近據會典及全省見行規制犁然粲
列若江防海防則各按南北險要備序次之而驛
𫝊船政附焉
一舊志職官載自督撫以下至郡守而止今州守縣
令皆登焉無論賢否槩存姓名其名宦則古今之
著有治績而崇祀之以風勵後人者也即列職官
志中
一選舉祗列姓名邑里其有稱者已入人物志
一舊志前代鄉舉多闕略今本南國賢書及各郡縣
志臚列綦詳
一舊志凡例謂宦績武功忠節儒林應分標名目其
說良是今于人物志中分十二類名賢居首具人
少矣故以世次至于名臣碩德部别區分而編長
一藝亦悉論著之不遺
一人物本之舊志各郡縣志及印册其志乘所未載
印册所未詳者姑闕之以俟增補
一郡邑名號歴代不同不得㮣以今之地名繫古人
也若實係本省而失載或迥非本省而誤入或各
郡各邑彼此錯互者今皆詳考前史以正之
一列女為人物志之一舊例統載節婦今倣劉向列
女𫝊例分為五類
一藝文志例起班固漢書備載書名卷帙及著作姓
氏歴代史書及三通藝文經籍考略率循此體後
来志書博采詩文既非體例亦不精詳今遵史例
分經史子集四體彙之若有關地方利弊及考訂
古今興廢者則附入各門至題咏之作槩闕而不
錄
一九志外有無所附麗可資考証者則為雜類志括
之名言軼行為紀聞地方經歴大事為摭史紀事
五行變異為禨祥各門紀載之傳聞互異者為辨
訛
︵字位過密無法显示︶(臣)趙弘恩謹
題為欽奉
上諭纂修省志成稿謹奉
表上
進者(臣)等誠惶誠恐稽首頓首
上言伏以
帝德覃敷頌同風於八表
皇圖式廓慶寧宇于萬年
煥日月之照臨普光華而暉增星紀
協河海之清晏大恩膏而澤洽江邦維兹經野之良
規用善容民之大道是資圖志永著藩垣敬輯成
編仰祈
睿鍳竊惟斗牛分野旁連婁火之躔淮海惟揚北帶豫
徐之域敷篠簜而包橘柚稽則壤於夏書川三江
而浸五湖考職方於周禮經文攸叙為九州第五
州而九州第一州史册所書曰江南東西道曰淮
南東西道水泉通利有流壓鄭白之渠田賦上腴
再熟美琅邪之稻粤若句吳開國秉至德以垂風
緬維洙泗傳人悟聖功為有本良相之先憂後樂
崛興於胥臺甫里之間大儒之誠意正心實生於
龍尾梅源之麓盖江山清淑鍾孕物華教澤淵源
紹衣文獻惟是唐虞五服尚遠於侯甸綏要厥後
晉宋六朝或流于風雲月露皈章土宇㢲隅之景
氣彌芳疊見珍符
泰運之方輿獨盛欽惟我
皇上
道貫三才
恩周六合
建厥中而咸遵道路若華戴勝之區梯航修貢
統無外而壹稟車書烏弋黃支之國版籍稱臣矧居
江國之首藩尤渥
天心之仁愛示以儉示以禮念此民風一民寒一民飢
引為己責重蠲疊貸愈軫束作之勤劬十雨五風
尚念西成之豐歉障紫瀾而廻濁浪隄防倍厪
宸衷決渠雨而舉&KR1257;雲疏濬無煩民力垂竿牽網江上
下共沐
恩波煑海煎鹺淮南北羣霑
化雨惠風吹絳帳軺車駟馬慶三鱣暖日麗寒氈西序
東膠歌五緎但期賢良孝秀同升
玉陛之前何煩桐磬瑶琨爭列
金門之内開
恩科以廣攬建試院以分闈千人俊而萬人英咸歸羅
網吳之頭而楚之尾均荷甄陶凡此懿典鴻謨曷
既休光美實在愷悌旁流之内霑浩蕩以靡涯際
純熙累洽之餘蔚文明而有象兹當通志告成之
日欣值
龍飛御宇之初彤管蒼毫莫罄
欽明之雅化金題玉躞都涵
雨露之新恩聿自辛亥之冬載始編摩之役歲月屢
易剞劂方新文異三都類左思之遲鈍才疎七步
謝子建之從容覈實副名恐遺譏于闕濫發凡起
例爰預定其規程禮聘英才羣相排纂(臣)等互加
讎檢参酌見聞於是恭錄
天章炳昭
國憲然後地理與人倫殽列文章與政事相宣&KR1357;括
十門縷分各類權輿經𫝊或委或原涉獵史家職
詳職要敢云考摭咸當謹已次第成書劉道規先
賢之𫝊祗及徐州范致能辨證之篇獨言吳郡思
挂一而漏萬寧辭鉛槧之勞快稽古而騐今倍感
遭逢之幸伏願
益調玉燭
常固金甌
配資生資始之元寒煖剛柔旁孚交鬯
徵時雨時𤾉之序寄象鞮譯蹈德詠仁山出噐車河
出馬圖豈但地泉流醴東南一尉西北一候長將
天柱為標有截神州合八埏而永奠无疆景祚與
兩大而長新(臣)等無任瞻
天仰
聖激切屏營之至謹奉
表隨
進以
聞
江南通志纂修職名
總裁
(臣)尹繼吾
兵部尚書署理江南江西總督印務(臣)魏廷珍
(臣)高其倬
(臣)趙弘恩
署理江蘇廵撫印務刑部右侍郎紀錄二次(臣)王國棟
署理江蘇廵撫印務通政使司右通政加二級紀錄二次(臣)喬世臣
署理江蘇廵撫印務今陞都察院左副都御史加一級(臣)孫國璽
(臣)顧琮
(臣)程元章
(匠)徐本
(臣)王紘
(臣)趙團麟
協栽
(臣)性桂
(臣)補熙
(臣)嵇曾筠
(臣)白鍾山
(臣)高斌
南河副總河都察院右僉都御史加二級紀錄二次(臣)劉永澄
提督江蘇等處學政禮部左侍郎加一級(臣)張廷璐
(臣)王蘭生
(臣)姚三辰
(臣)鄭江
(臣)尹會一
提調
江南江蘇等處承宣布政使司布政使(臣)劉藩長
江南江蘇等處承宣布政使司布政使(臣)張渠
署江南安徽等處承宣布政使司布政使(臣)陳弘謀
江南安徽等處承宣布政使司布政使(臣)馮景夏
江南安徽等處承宣布政使司布政使(臣)李蘭
江南安徽等處承宣布政使司布政使(臣)晏斯盛
監理
江南江蘇等處提刑按察使司按察使(臣)刁承祖
江南江蘇等處提刑按察使司按察使(臣)徐士林
江南江蘇等處提刑按察使司按察使郭朝鼎
江南安徽等處提刑按察使司按察使(臣)孫詔
江南安徽等處提刑按察使司按察使(臣)劉吳龍
江南安徽等處提刑按察使司按察使(臣)劉柏
協理
江南糧道按察使司副使(臣)王恕
江安糧道布政使司參議(臣)王之錡
蘇松糧道按察使司副使(臣)甘汝來
蘇松糧道按察使司副使(臣)姚孔鈵
整飭通省驛鹽兼廵江寧道按察使司副使(臣)包括
整飭通省驛鹽兼廵江寧道按察使司副使(臣)孔𫝊煥
蘇松兵偹道按察使司副使(臣)王澄慧
蘇松兵備道布政使司参議(臣)崔琳
常鎮道按察使司副使(臣)翁藻
太通兵備道按察使司副使(臣)張鳴鈞
太通兵備道布政使司參議(臣)禮山
河庫道按察使司副使(臣)張師載
安徽道按察使司副使(臣)梁需杞
廬鳳道按察使司僉事(臣)何宗韓
廬鳳道按察使司副使(臣)李如蘭
廬鳳潁道按察使司副使(臣)范璨
淮揚道按察使司僉事(臣)夏建德
淮揚道按察使司僉事(臣)未定元
淮徐道按察使司副使(臣)吕維炳
署分廵兩淮鹽務道按察使司僉事(臣)曾弘緒
署分廵兩淮鹽務道按察使司僉事(臣)高士鑰
兩淮鹽務道按察使司副使(臣)徐大枚
兩淮都轉鹽運使司鹽運使(臣)范廷謀
兩淮都轉鹽運使司鹽運使(臣)李根雲
采輯
江寧府知府(臣)張㠋年
蘇州府知府(臣)白嶸
松江府知府(臣)江德馨
常州府知府(臣)徐宗奭
鎮江府知府(臣)黃鶴鳴
淮安府知府(臣)楊應瑶
揚州府知府(臣)高士鑰
徐州府知府(臣)曾弘緒
安慶府知府(臣)郭朝端
徽州府知府(臣)楊雲服
寧國府同知署知府事(臣)祝宣
池州府知府(臣)李暲
太平府知府(臣)熊同仁
廬州府知府(臣)高越
署鳳陽府試用知府(臣)魏化麟
潁州府知府(臣)孫光祀
太倉州知州(臣)江之煒
海州知州(臣)鄭謙
通州知州(臣)張桐
滁州知州(臣)楊大勲
署和州知州(臣)汪文□
廣德州知州(臣)李國相
六安州知州(臣)高淑曾
署泗州知州(臣)周璠
纂修
原任左春坊左中允日講官起居注兼翰林院編修加一級(臣)黃之雋
原任左春坊左贊善兼翰林院檢討(臣)汪應銓
翰林院編修加一級(臣)邵泰
原任福建興化府知府(臣)沈起元
松江府華亭縣儒學教諭(臣)周大璋
徽州府儒學教諭(臣)儲郁文
辛丑科進士(臣)顧棟高
原任河南商城縣知縣(臣)黎高昂
安慶府懷寕縣儒學教諭(臣)謝有煇
揀選知縣丙午科舉人(臣)徐孝常
揀選知縣己酉科舉人(臣)張尹
揀選知縣己酉科舉人(臣)章士鳳
分修
原任河南新安縣知縣(臣)王元蘅
池州府儒學教授(臣)陳以剛
癸卯科會試中式舉人(臣)陳祖范
宣城縣儒學教諭(臣)周偉
甲午科舉人(臣)孫曔
庚子科舉人(臣)華希門
癸卯科舉人(臣)程之銘
癸卯科舉人(臣)任啟運
興化縣儒學教諭(臣)姚焜
丙午科舉人(臣)戴炳
蘇州府吳縣歲貢生(臣)王栻
通州歲貢生(臣)李堂
蘇州府吳江縣監生(臣)陳景雲
常州府金匱縣監生(臣)秦蕙田
鎮江府金壇縣監生(臣)史樂泮
江寕府上元縣學生員(臣)程廷祚
蘇州府學生員(臣)顧朔
蘇州府吳江縣學生員(臣)顧我錡
松江府奉賢縣學生員(臣)楊日徵
松江府奉賢縣學生員(臣)吳經
參校
江寕府上元縣監生(臣)程鼎儒
江寕府上元縣監生(臣)徐重光
江寕府上元縣學生員(臣)劉國鑑
江寕府上元縣學生員(臣)徐重暉
江寕府江寕縣學生員(臣)徐廷獻
江寕府江寕縣童生(臣)梁振樂
蘇州府常熟縣童生(臣)程燿
繕校
江寕府學生員(臣)張若魯
江寕府上元縣學生員(臣)姚宋
江寕府上元縣童生(臣)梁文瀚
江寕府上元縣童生(臣)王金甌
江寕府江寕縣監生(臣)張夢桂
江寕府江寕縣監生(臣)梁文捷
江寕府江寕縣學生員(臣)汪在中
江寕府江寕縣學生員(臣)張士登
江寕府江寕縣童生(臣)李成章
江寕府江寕縣童生(臣)馬有光
蘇州府學生員(臣)陳萬選
蘇州府吳縣學生員(臣)陸筠
蘇州府吳縣學生員(臣)陳黃中
蘇州府長洲縣童生(臣)葉嵩陽
蘇州府震澤縣童生(臣)顧啟增
蘇州府昭文縣童生(臣)陳玉柱
松江府華亭縣貢生(臣)陳基
松江府華亭縣學生員(臣)徐翊欽
松江府奉賢縣學生員(臣)張忠發
松江府金山衛學生員(臣)范毓士
常州府無錫縣監生(臣)諸曰敬
常州府無錫縣監生(臣)華綵
常州府荆溪縣學生員(臣)任文炳
鎮江府學生員(臣)史天德
揚州府興化縣學廩生(臣)李培源
安慶府桐城縣監生(臣)周源
安慶府桐城縣學生員(臣)周芬斗
寕國府宣城縣學生員(臣)李希稷
池州府貴池縣拔貢生(臣)紀肅
泗州天長縣童生(臣)陳維戊
浙江杭州府錢塘縣童生(臣)江師濂
監局
池州府江防同知(臣)蘇士俊
督催
江寕府理事同知(臣)巴都善
司局
江寕府江東驛驛丞(臣)戴國瑞
江寕府都稅司大使(臣)朱從嘉
江南通志原修姓氏
職官
總督王新命(滿洲籍潼川人)總督于成龍(永寕人)
總漕邵甘(滿洲人)總河靳輔(遼東人)
江蘇廵撫余國治(大冶籍南昌人)安徽廵撫徐國相(廣寕人)
安徽廵撫薛柱斗(延安人)督學趙崙(萊陽人)
廵鹽御史張志棟(濰縣人)廵鹽御史戴通(滿洲人)
廵鹽御史巴錫(滿洲人)江蘇布政使丁思孔(廣寕人)
江蘇布政使章欽文(宛平人)安徽布政使柯永昇(遼東人)
江蘇按察使金鎮(宛平人)安徽按察使王定國(遼陽人)
安徽按察使盧崇興(廣寕人)安徽按察使王國泰(廣寕人)
江安道張永茂(錦縣人)驛鹽道黃桂(遼東人)
蘇松道劉鼎(遼東人)江常道孔興洪(曲阜人)
鳳廬道孫蘭(遼東人)鳳廬道張璿(永寕人)
淮揚道多弘安(永寕人)淮徐道劉元勲(咸陽人)
兩淮鹽運使龔具裕(閩縣人)江寕府知府于成龍(奉天人)
蘇州府知府趙禄星(義州人)松江府知府魯超(順天人)
常州府知府盧崇義(廣寕人)鎮江府知府高龍光(長樂人)
淮安府知府高成美(遼東人)揚州府知府崔章(平山人)
安慶府知府劉橒(安邑人)徽州府知府林國柱(大興人)
寕國府知府王國柱(遼陽人)池州府知府喻成龍(金州人)
太平府知府吳延夀(開元人)廬州府知府杜立本(寳坻人)
鳳陽府知府耿繼志(遼東人)徐州知州臧興祖(遼東人)
滁州知州王錫魁(遼東人)和州知州王瑄(三原人)
廣德州知州門可榮(海州人)江寕府同知朱雯(石門人)
寕國府同知鄭載颺(縉雲人)無為州學正史逸孫
歙縣教諭許維楫南陵縣教諭顧芳菁
廬江縣教諭王琳徵全椒縣教諭施&KR0767;曾
潛山縣知縣程式琦合肥縣教諭劉銘
六安州訓導光宏賁貴池縣訓導宗觀
鳳陽縣訓導張昊
紳士
原任御史王廣心(華亭人)原任按察使許纘曾(華亭人)
翰林院檢討倪粲(上元人)原任提學道張九徵(丹徒人)
原任提學道朱之翰(上元人)原任提學道謝觀(上元人)
原任右江道劉思敬(上元人)原任知州阮士鵬(宣城人)
薦舉中書鄧漢儀(泰州人)原任中書陳焯(桐城人)
進士史秉直(高淳人)甲午科舉人梅清(寕國人)
庚子科舉人董俞(松江人)博學宏詞黃始(蘇州人)
貢生林子卿(松江人)貢生冒丹書(如臯人)
貢生金夢先(潛山人)貢生吳聖修(歙縣人)
貢生邵允彛(全椒人)貢生金輝鼎(全椒人)
貢生唐廷伯(含山人)貢生戈標(廣德人)
生員錢德震(松江人)生員何洯(鎮江人)
生員黃雲(泰州人)生員宋恭貽(鹽城人)
生員白夢鼎(江寕人)生員歸聖脈(蘇州人)
生員陳臺略(安慶人)生員方學仕(望江人)
生員金蘭(休寕人)生員嚴熊(常熟人)
生員胡光璉(合肥人)生員許用世(合肥人)
生員孫麟定(當塗人)生員徐肇伊(寕國人)
生員端肇震(太平人)生員姚錄(建平人)
生員王翹(建平人)生員葉其荃(黟縣人)
生員胡璉(休寕人)生員陳希昌(祁門人)
生員洪宫諧(歙縣人)薦舉布衣察方炳(蘇州人)
布衣吳非(貴池人)布衣薛熙(常熟人)
布衣王概(江寕人)布衣江桐(建德人)
欽定四庫全書
江南通志卷首一
世祖章皇帝詔誥御製
順治元年
奉
天承運
皇帝詔曰我國家受
大眷祐肇造東土
烈祖邁圖鴻緒
皇考彌廓前猷遂舉舊邦誕膺
新命迨朕嗣服雖在冲齡締念紹庭永綏厥位頃緣賊
氛洊熾極禍明朝是用托重親賢救民塗炭乃方馳金
鼓旋奏澄清既解倒懸非富天下而王公列辟文武羣
臣暨軍民耆老合詞勸進懇切再三乃於今年十月初
一日祗告
天地
宗廟
社稷即皇帝位仍建有天下之號曰大清定鼎燕京紀元
順治緬惟峻命不易創業尤艱况當改革之初更屬變
通之會爰乃酌今準古揆天時人事之宜庶幾吏習民
安彰
祖功
宗德之大所有合行條例臚列如左
順治二年江南臣附天下蕩平
詔曰光岳合而泰階平南北一而兵争息越稽往古靡不
同符本朝立國有年幅員既廣醇朴為治無意并兼向
來疆埸搆兵本欲言歸於好不期寇凶極禍明運永終
於是整旅入關代為雪耻猶以賊渠未殄不遑起居隨
命二王誓師西討而南中乘釁立君妄僭尊號罔聞國
卹亟行亂政重困民氓負四海不義之名阻東南向化
之路朕用是夙夜祇懼思救煢黎故西賊既摧旋行南
伐上託
祖宗之休烈定國大將軍豫王扶義而東兵無頓刃河南
江北次第歸誠甫克維揚遂平江左金陵士女昭我
天休既獲福藩南土略定從此輕徭薄賦可漸進於昇平
將來制度考文冀徐興於禮樂朕念峻命之不易悼斯
民之孔艱深切痌瘝宜矜詿誤特宏大賚嘉與維新
順治十二年
上諭禮部朕惟帝王敷治文教是先臣子致君經術為本
自明末擾亂日尋干戈學問之道闕焉未講今天下漸
定朕將興文教崇經術以開太平爾部即𫝊諭直省學
臣訓督士子凡理學道德經濟典故諸書務要研求淹
貫博古通今明體則為真儒達用則為良吏果有此等
實學朕必不次簡拔重加任用又念先賢之訓仕優則
學仍𫝊諭内外大小各官政事之暇亦須留心學問俾
德業日修識見益廣佐朕右文之治特諭
欽頒賦役全書序(順治十四年)
朕惟古帝王臨御天下必以國計民生為首務故禹貢
則壤定賦周官體國經野法至備也當明之初取民有
制休養生息至萬歷年間海内殷富家給人足及乎天
啟崇禎之世因兵增餉加派繁興貪吏緣以為奸民不
堪命國祚隨之良足深鑒朕荷
上天付託之重為生民主一夫不獲亦疚朕懷凡服御膳
羞深自約損然而
祖宗百神軍旅燕饗犒錫之繁以及百官庶役餼廩之給
罔不取之民間誠恐有司額外加派豪蠧侵漁中飽民
生先困國計何資兹特命戸部右侍郎王宏祚將各直
省每年額定徵收起存總撒實數編撰成帙計稽往牘
參酌時宜凡有參差遺漏悉行駁正錢糧則例俱照萬
歷年間其天啟崇禎時加增盡行蠲免地丁則開原額
若干除荒若干原額以萬歷刊書為凖除荒以覆奉御
旨為憑地丁清核次開實徵又次開起存起運者部寺
倉口種種分晰存留者欵項細數事事條明至若九釐
銀舊書未載者今已增入宗禄銀昔為存留者今為起
運漕白二糧確依舊額運丁行月必令均平肨襖盔甲
昔解本色今俱改折南糧本折昔留南用今抵軍需官
員經費定有新規會議裁冗改歸正項本色絹布顔料
銀硃銅錫茶蠟等項已改折者照督撫題價值開列解
本色者照刊書價值造入每年督撫確察時值題明填
入易知單内照數辦解更有昔未解而今宜增者有昔
太冗而今宜裁者俱細加清核條貫井然後有續增地
畝錢糧督撫按彙題造冊報部以憑稽核綱舉目張勒
成一編名曰賦役全書頒布天下庶使小民遵兹令式
便於輸將官吏奉此章程罔敢苛斂為一代之良法垂
萬世之成規雖然此其大略也若夫催科之中寓以撫
字廣招徠之法杜欺隱之奸則守令之責也正已率屬
承流宣化覈出納之數慎那移之防則布政司之責也
舉廉懲貪興利除害課殿最於荒墾昭激揚於完欠恪
遵成法以無負朕足國裕民之意則督撫之責有特重
焉其敬承之毋忽
江南通志卷首一
欽定四庫全書
江南通志卷首二之一
聖祖仁皇帝詔諭
順治十八年
奉
天承運
皇帝詔曰惟我國家受
天眷命
祖功
宗德肇造丕基我
皇考大行皇帝盛德至仁英資大度纘承歷數統一寰區
恩澤洽於多方政教臻於上理方期邦國永底雍熙不
幸奄棄臣民遽升
龍馭顧兹大寶屬以藐躬朕煢煢在疚本不忍聞而諸王
貝勒大臣文武官員人等僉謂神器既已攸歸天位不
宜久曠堅請再三朕是以俯徇輿志勉抑哀衷於是月
初九日祗告
天地
宗廟
社稷即皇帝位仰惟
上天眷祐之篤
祖宗付託之隆凉德沖齡膺兹重寄敬圖覲光揚烈用紹
無疆之休其以明年為康熙元年與天下更始式衍舊
恩聿宏新化所有合行事宜開列於後
康熙十七年正月二十三日
諭吏部自古一代之興必有博學鴻儒振起文運闡發經
史潤色詞章以備顧問著作之選朕萬幾時暇遊心文
翰思得博洽之士用資典學我朝定鼎以來崇儒重道
培養人材四海之廣豈無竒材碩彦學問淵通文藻瑰
麗可以追蹤前喆者凡有學行兼優文詞卓越之人不
論己未出仕著在京三品以上及科道官員在外督撫
布按各舉所知朕將親試錄用其餘内外各官果有眞
知灼見在内開送吏部在外開報於該督撫代為題薦
務令虚公延訪期得眞才以副朕求賢右文之意爾部
即通行𫝊諭遵行特諭
康熙二十三年十月二十五日
諭大學士明珠王熙明太祖一代開創令主功德並隆朕
巡省方域將及江寧鍾山之麓陵寢斯在朕優遇前代
况於其君實賢可祀之如禮内閣禮部太常寺會議具
奏
康熙二十三年十一月初二日
諭大學士明珠總督王新命明太祖陵寢歴經年世幸本
朝加意護守鬱然無恙朕躬詣奠祭典數優崇今車駕
將旋圖善其後爾等可𫝊諭守陵太監及陵戶朝夕敬
愼巡視罔輟灑掃維勤毋令附近民人旗丁恣行蹂踐
其在陵守視人等特加賞賚以示恩恤彰勸厲焉特諭
康熙二十三年十一月初三日
諭江南江西總督江蘇巡撫明太祖天資英武敷政仁明
芟刈羣雄混一區宇肇造基業功德並隆其陵寢在鍾
山之麓係江寧所屬地方向已有旨令有司各官春秋
致祭嚴禁樵採并設有守陵人戶朝夕巡視但為日已
久不無廢弛今朕省方江寧親詣拜奠見牆垣傾圮林
木凋殘皆係無知民人不遵約束恣肆作踐往來行走
殊違法紀嗣後爾等督令地方各官不時巡察務俾守
陵人役用心防護勿致附近旗丁居民仍前踐蹋所有
春秋二祭亦必虔潔舉行以副朕崇重古帝王陵寢至
意特諭
康熙二十三年十一月初四日
諭吏部尚書伊桑阿(恭紀河渠志)
康熙二十三年十一月初四日
諭江南大小諸臣朕向聞江南財賦之地今觀市鎮通衢
似覺充盈其鄉邨之饒人情之樸不及北方皆因粉飾
奢華所致爾等身為大小有司當潔已愛民奉公守法
激濁揚清體恤民隱以副朕望老安少懷之至意
康熙二十四年二月初四日
諭按察使于成龍(恭紀河渠志)
康熙二十四年十一月初四日
諭戶部朕惟自古帝王統一寰區懋先德化必子惠黎元
勤求民瘼俾幹止寧成家給人足而後世躋雍熙治登
上理朕御極以來宵旰圖治未敢即安念切民依思培
邦本雖編氓漸得遂生而閭閻正資惠養欲使羣生樂
利比戶豐盈惟頻行減賦蠲租庶萬姓得沾實惠前此
用兵以來河南湖北兩省民人轉輸供億勞費繁多特
沛仁恩以昭軫恤所有康熙二十五年應徵地丁各項
錢糧著與蠲免一半其康熙二十四年未完地丁錢糧
亦著盡與豁除又直隸獻縣河間縣河間衞江南宿遷
縣興化縣邳州高郵州鹽城縣山東郯城縣魚臺縣地
方今年重罹水災小民艱苦亦應加恩軫恤所有康熙
二十四年下半年二十五年上半年地丁各項錢糧俱
與豁免爾部速行該地方官通行曉諭務使人人均被
恩膏以副朕愛育蒼生至意如有不肖有司官役借端
朦混及私行重征者該督撫指名題參從重治罪如該
督撫徇隱不行紏舉或經參奏或被告發定行一併從
重治罪爾部即遵諭行特諭
康熙二十五年閏四月二十二日
諭大學士勒德洪明珠王熙吳正治宋德宜學士麻爾圖
牛鈕禪布蔡必漢噶思泰朕聞鳳陽徐州等處地方亢
旱人民困苦學士麻爾圖率戶部賢能司官一人馳驛
速往詳明據實蹋看果民食維艱窘於生計速發鳳陽
倉銀米一面賑濟一面奏聞其賑給事宜麻爾圖會同
戶部議以聞
康熙二十五年七月初四日
諭工部右侍郎孫在豐(恭紀河渠志)
康熙二十六年十一月二十六日
諭戶部朕惟自古帝王統御萬方乂安九有單心懷保節
愛攸先期於物力充裕爰以振業黎元俾膏澤旁流咸
蒙美利朕自御極以來軫恤民依力圖休養惟理財為
裕國之大經蠲貸為愛民之實政歴年敦崇節儉嚴核
浮冐蓋欲為布德行惠之資頻年以來各省錢糧雖已
次第蠲免但江蘇所屬各郡縣為財賦重地額徵錢糧
甲於他省且累歲輸將供億效力維勤兹用大沛恩膏
除漕項錢糧外所有康熙二十七年應徵地丁各項錢
糧俱著蠲免二十六年未完錢糧亦悉與豁除又陜西
省錢糧前雖已行蠲免但念該省人民用兵之際轉輸
餽餉效力可念再宜加恩以宏樂利其康熙二十七年
應徵地丁各項錢糧及二十六年未完錢糧亦著俱與
蠲免爾部速行該地方官通行曉諭務使小民均霑實
惠以副朕愛育蒼生至意如有不肖官吏借端朦混及
私行重徵者該督撫指名題參從重治罪如該督撫徇
隱不行紏舉或經參奏或被告發定行一併從重治罪
爾部即遵諭行特諭
康熙二十八年正月初二日
諭吏戶兵工四部朕統莅寰宇二十八年於兹早作夜思
勤求治理務恤黎庶永圖乂安如黃運兩河運道民生
攸係朕日切心勞比年工役雖漸有緒而應修應塞議
論紛紜曩歲巡幸曾允淮揚士民所請疏濬下河前已
興工尚稽底績屢經廷議請朕親行閱視今特諏吉南
巡躬歴河道兼欲觀覽民情周知吏治所至沿途供億
皆令在京所司儲偫一切不取之民間即有日用應需
該衙門於所在地方照市估平買不許錙銖抑勒小民
猶恐地方官吏不能悉體朕懷借名苛派供應今特頒
諭嚴飭如有悖旨借端私征者察實即以軍法從事地
方文武大小官員不許與扈從官員指稱交戚輙通餽
遺違者餽送收受人員並以軍法從事其扈從大小官
員及隨往傔役如有横行生事擾民者一并從重治罪
朕兹巡省原以軫恤編氓咨諏風俗凡經過地方百姓
各安生業務令廛無廢市隴不輟耕毋得倉皇驚避輙
滋煩擾其軍民人等懷奸挾詐希逞私憤擅於駐蹕處
所瀆行告訐者一概嚴禁儻有妄控除所告事不與准
理外仍嚴加治罪爾部即𫝊諭扈從大小官員人等並
行令各該督撫於府州縣城市村莊窮鄉僻壤徧懸告
示備行曉諭務令通知以副朕惠愛元元至意特諭
康熙二十八年二月
諭總督傅臘塔王騭巡撫洪之傑金鋐朕因省察黎庶疾
苦兼閱河工巡幸江南便道至浙觀問風俗簡約儀衞
鹵簿不設扈從者僅三百餘人頃經維揚民間結綵歡
迎盈衢溢巷雖出其恭敬愛戴之誠恐致稍損物力甚
為惜之朕視㝢内編氓皆吾赤子惟使比戶豐饒即不
張結綵幔朕心亦所嘉悅前途經歴諸郡邑宜體朕意
悉為停止又見百姓老幼男婦奔走雜還膽望恐後未
免喧譁擁塞念此行原以為民不嚴警蹕但人衆無所
區别高崖水次或有傾跌之虞一夫不獲其所足軫朕
懷此後止於夾道跪迎勿得紊亂追趨致有諸患著即
詳加曉諭使知朕愛民切實咸為遵行特諭
康熙二十八年二月十一日
諭扈從部院諸臣朕稽古省方咨求治理閱視河道期底
平成凡有利於民生必令霑夫實惠兹行次浙省禹陵
在望念大禹功德隆盛萬世永賴應行親詣以展企慕
之忱其致祭典禮所司即察例舉行政治所先在崇文
教江南浙江為人文萃集之地入學額數應酌量加增
永昭宏奬著該督撫詳議奏請江寧鎮江杭州駐防滿
洲漢軍兵丁鎮守要地久歴歲時深用軫念應作何恩
賚以彰優恤著該部議奏自南巡以來所經過地方官
員除八法處分及列欵紏劾外凡因公詿誤降級畱任
者俱准與開復降級調用者著帶所降之級畱任其經
過地方見在監禁人犯除十惡及詔欵所不赦等罪並
官員犯贓不宥外其餘自康熙二十八年二月十一日
以前死罪及軍流徒罪以下已結未結俱著寬釋以示
朕赦罪宥過之意備辦船隻地方各官效力勤勞著該
督撫會同奉差官員確查具題各加一級縴夫供役勞
苦亦著該督撫察明人數量給恩賞朕厪念民依特蠲
租賦總期實德潤澤蒼生近見民間有建立碑亭稱頌
德意者雖出羣黎感戴之誠但恐各郡皆然未免致損
民力誠使閭閻殷阜則裨益良多碑亭何與焉嗣後亦
宜停止江浙錢糧既經蠲豁猶慮有不肖有司借端詞
訟朘削民生著該督撫嚴行禁飭至各處𣙜關原有則
例朕舟行所至諮訪過關商民每不難於輸納額稅而
以稽畱關次不能速過為苦𣙜關官員理宜遵奉屢頒
諭旨恤商惠民豈可反貽商民之累自今應力除積弊
凡商民抵關交納正稅即與放行毋得稽畱苛勒以致
苦累違者定行從重處分朕早夜孜孜惟冀官吏軍民
士農商賈無一人不獲其所故於民生吏治圖維區畫
務極周詳爾等可即傳諭俾一體奉行稱朕意焉特諭
康熙二十八年三月二十一日
諭内閣朕巡行南省往視河道江南淮安諸地方自民人
船夫皆稱譽前河道總督靳輔思念之不忘且見靳輔
濬治河道上河隄岸修築堅固其於河務既克有濟實
心任事勞績昭然曩革職太過其以原官致仕例復其
原品
康熙二十八年七月二十二日
諭戶部朕前巡幸江南凡所經歴於編氓疾苦必詳加體
察如傷念切每沛恩膏朕過邳州親見彼處田地多為
水淹没耕耘既無所施賦稅如何取辦其現在被淹田
畝應納地丁及漕項錢糧俱行蠲免歴年逋欠亦盡與
豁除該督撫即行出示徧曉窮鄕仍不時廉察儻有不
肖官員仍行私徵者題參從重治罪以副朕愛惜民生
至意爾部即遵諭行特諭
康熙三十年十二月初四日
諭戶部朕撫馭區宇三十年以來早夜圖維惟以愛育蒼
生俾咸臻安阜為念比歲各省額徵錢糧業已次第蠲
豁其歲運漕米向來未經議免朕時切軫懷所有京通
各倉米穀撙節支給數載於兹今觀歴年儲積之粟恰
足供用應將起運漕糧逐省蠲免以紓民力除河南省
明歲漕糧已頒諭免徵外湖廣江西浙江江蘇安徽山
東應輸漕米著自康熙三十一年始以次各蠲免一年
至江寧京口杭州荆州大兵駐防地方亦應豫行積貯
著將康熙三十一年起運三十年漕米各截畱十萬石
存貯倉厫令該地方官敬愼守視以備需用爾部即遵
諭行特諭
康熙三十二年九月十六日
諭内閣江浙二省今年夏旱雖不成災秋收量必有限若
漕糧照常徵收起運恐民食將至匱乏朕為此常切軫
念除浙江漕糧已經改於今年蠲免外其江南漕糧今
年或三分免一或免一半俟至該省應蠲年分將今年
所免米石照數補徵起運於漕糧既無缺少官民大有
裨益著滿漢大學士等會同戶部堂官倉場侍郎等作
速確議具奏
康熙三十三年閏五月初十日
諭内閣保護中河堤岸之子堤(恭紀河渠志)
康熙三十六年正月二十二日
諭大學士伊桑阿等揚州淮安徐州等處被災錢糧該總
督巡撫奏請蠲免疏至即與全蠲
康熙三十六年六月十五日
諭提督江南學政學士張榕端提督浙江學政侍講張希
良自古帝王治天下率以興賢育才為首務稽察前制
各省學政皆用詞臣董率之任至重也近來士習未變
文事未彰良由督學各官不能仰體朕意兹特命爾前
往江南浙江等處提督各府州縣學政爾尚端軌儀崇
經術勤勸課嚴坊刻振維新之典革積衰之弊毋炫華
而遺實毋避怨以市恩俾士有眞材國收實用南土人
文所萃尤宜加意作新多方鼓舞以稱朝廷培植人材
至意所屬司道府州縣及提調等官凡關係學政者聽
爾據實考核及禮部題准申飭事宜俱當著實舉行向
有傳諭嚴禁考試情弊爾當恪奉遵依至於本處督撫
各有攸司不得互相干預如遇公事交接暨文移往來
俱照平行其布按都三司接見禮儀往來文書有干係
學政者俱照巡撫衙門例行爾受兹委任務嚴絶情面
一秉虚公振拔孤寒澄汰汙賤教士有程取文有法俾
士風丕變時惟爾功如或蹈常襲故違命曠職亦惟爾
罰爾其愼之故勅
康熙三十六年十月十五日
諭内閣下河地方(恭紀河渠志)
康熙三十七年十一月二十五日
諭戶部淮安揚州鳳陽等處比年水患頻仍浸漫隄岸田
多淹没耕穫無從百姓艱於粒食經朕時加軫恤屢賑
屢蠲被災地方頼以安堵但念久歉之餘恐致資生匱
乏朕厪憫殷切未嘗稍釋於懷前此雖頻敷庥澤至再
至三用裨羣黎生計猶恐開春東作農事艱難若不大
沛恩施安能令小民各得其所著將海州山陽安東鹽
城高郵泰州江都興化寳應夀州泗州亳州鳳陽臨淮
懷遠五河虹縣蒙城盱眙靈璧等州縣并被災各衛所
康熙三十八年一切地丁銀米等項及漕糧盡行蠲免
務使民間均霑實惠以副朕體恤元元生息愛養至意
爾部即遵諭行特諭
康熙三十八年正月二十一日
諭吏戶兵工四部朕撫馭寰區乂安中外孜孜圖治宵旰
勤民期於天下咸遂生成物無不得其所今邊烽永靖
四方無事獨是黃淮為患衝决時聞下河地方田廬漂
沒朕軫念民艱曩曾屢遣大臣往令督理不惜數百萬
帑金務期早綏黎庶乃歴年已久迄無成功今水勢仍
復横溢浸漫城閭沉没隴畝以致民多失業董其役者
未有上策可以宜民時厪朕懷未嘗少釋在内諸臣咸
請朕親臨指示以為一勞永逸之圖方今春時雨水減
少正宜講求疏濬以遂安瀾爰諏吉南巡親加勘閱更
以吳地乃東南奥壤襟帶江湖勵俗省耕兼行臨視凡
一切往返供億已皆俾辦於京師即途次日用所須亦
令各衙門照本地時値採買總於民間一無所累仍恐
沿途官吏藉名科派致累閭閻故特頒諭嚴行申飭如
有悖旨假託派索者察實即以軍法從事該地方大小
文武官員不許與扈從官員藉稱親舊擅相餽遺違者
與受人員並以軍法從事其扈從大小官員隨行傔從
人等如有横行生事者一併從重治罪凡經過地方百
姓各安生業皆如常時務令廛無廢市隴不輟耕毋得
惶遽引避其軍民人等懷挾私怨受人指使擅於駐蹕
處所輒行告訐者一概嚴禁不准仍照衝突儀仗例嚴
加治罪爾部即傳諭扈從大小官員人等併行各該督
撫於各府州縣城市鄉村遍張告示備行曉諭務令億
兆通知以副朕體恤惠愛至意特諭
康熙三十八年三月初七日
諭戶部朕君臨天下期於黎民樂業各獲其所凡興利除
害之事靡不舉行蠲免賑濟之恩靡不下逮比年以來
因淮揚所屬地方疊罹水患業已歲蠲額賦賑恤頻施
又動支數百萬帑金責令在河諸臣於應挑應築之處
酌量修理務使氾濫之水匯歸入海被淹之廬舍田畝
盡皆涸出用底幹寧乃錢糧竟爾虚費卒不能使積淹
有歸田廬未涸民生未遂朕聞之惻然軫懷値兹四方
無事之時欲將一切修舉事宜詳閱指示用是躬親臨
幸沿途審視黃河水勢咨訪地方父老比至歸仁堤高
家堰量度地形高下應挑應築一一明示河臣惟是被
淹地方米價騰涌生計維艱朕目擊民依深用厪念著
將漕糧截畱十萬石於高郵寳應興化泰州鹽城山陽
江都受災七州縣各畱一萬石悉較時價减値發糶餘
米三萬石著於邳州畱八千石宿遷桃源清河安東四
縣各畱五千五百石亦較時價減糶此各州縣發糶之
米著就近交與漕運總督河道總督邳州著遣司官一
員前往監視再截留米十萬石於揚州淮安各收貯五
萬石這應畱漕糧不論何處米石著就近截畱爾部即
遵諭行
康熙三十八年三月初七日
諭總督于成龍(恭紀河渠志)
康熙三十八年三月十三日
諭戶部東南為財賦重地朕時加軫念頻歲以來雖在邊
塞用兵之際未嘗不早夜殷殷睠懷寬恤兹以中外昇
平特事巡省並閱河工比至江南親察民間饒瘠之狀
見淮南北地方疉罹水患深用惻然已經屢蠲屢賑仍
命截畱漕糧減價平糶其餘各州縣固市肆安輯耕鑿
恬熙而額賦浩繁民生拮据歴年逋負積算日增合計
江蘇巡撫安徽巡撫所屬舊欠帶徵錢糧幾及百萬念
小民方供新稅復急舊逋物力維艱勢難兼辦里井既
多催科之擾官吏復滋參罰之煩應沛特恩概行蠲豁
除康熙三十三年恩詔内已經赦免外其三十四五六
年奏銷未完民欠一應地丁錢糧米豆麥雜税爾部行
文該督撫察明俱著免徵務飭有司悉心奉行俾使窮
簷蔀屋均霑實惠如有已徵在官詭稱民欠希圖侵蝕
肥己者一經發覺定從重治罪朕身處宫禁與巡歴方
隅無非孳孳民事但使閭閻豐足則國家裨益良多以
此不惜蠲除頻敷德澤凡厥官吏軍民宜咸知朕意爾
部即遵諭行特諭
康熙三十八年三月二十二日
諭戶部朕因淮揚地方數被水患躬臨巡省目擊田廬渰
沒之苦深加軫恤既截畱漕糧以濟民生仍蠲除積欠
以紓民困其昨歲淮揚兩屬被災錢糧曾經該督撫具
題部議照例減免三分今念百姓餬口維艱安能辦賦
應破常格用沛特恩淮安府屬海州山陽安東鹽城揚
州府屬高郵泰州江都興化寳應九州縣並淮安大河
二衛康熙三十七年未完地丁漕項等銀一十九萬有
竒米麥十一萬石有竒著全與蠲免爾部行文該督撫
即飭各州縣張示曉諭務體朕憫惻羣黎之至意俾窮
鄉僻壤均霑實惠如有不肖官吏私徵侵蝕者察出定
治重罪特諭
康熙三十八年四月初二日
諭戶禮二部朕子育黎元勤求治理日孜孜以施德澤厚
民生為急務而江浙二省尤東南要地朕時切軫念比
歲以來蠲豁田賦賑濟凶荒有請必行無災不䘏雖漕
項錢糧向未蠲免者亦曾特旨蠲免愛養之道備極周
詳庶幾民生日益康阜用是乘輿時邁於視河事竣巡
歴江浙咨訪民間情形見淮揚一路既困潦災而他所
過州縣察其耕穫之盈虚市廛之贏絀視十年以前實
為不及此皆由地方有司奉行不善不能使實惠及民
所以小民雖懷愛戴之誠而朝廷恩澤卒未下究朕目
擊厪懷亟思拯䘏截留漕糧寬免積欠另有諭旨惟各
鹽差關差向因軍需繁費於正額外令在差官員以所
私得贏餘交納充用今思各官孰肯自捐私槖勢必仍行
苛取商瘠民困均坐此弊著將加增銀兩一概停罷以
紓商民之累其兩淮鹽課康熙三十六年曾加增四十
萬兩今恐商人辦課維艱有漸致匱乏者著減去二十
萬兩此外有應行應革事宜朕還都以後仍加商確次
第舉行該督撫藩臬皆地方大吏亦著悉心體訪凡有
可為民興利除害者作速勘實陳奏嚴革雜派禁止刁
訟然後胥吏不能作奸良民得以安業儻官吏有悖旨
妄行者許商民首告該督撫察出即行參奏朕視民如
傷惟恐一夫不獲其所兹値海㝢昇平兵革不事正當
與民休息之時故特渙沛德音減徵寬税以為閭閻留
有餘之力萬一嗣後别有急需或不得已而稍議加增
想在小民亦能共諒朕懷輸將之恐後也至於江南浙
江人文稱盛入學名數前已酌定增額今著於府學大
學中學小學各增五名舉行一次以示奬勵人才至意
爾部即遵諭行特諭
康熙三十八年四月十六日
諭戶部朕巡幸江南遍察地方疾苦深知民間生計艱難
故將通省積欠錢糧盡行蠲免所過州縣有被災甚重
者俱經拯濟務俾得所兹聞鳳陽府屬去歲潦災甚重
是用破格加恩以示優䘏康熙三十七年該府屬夀州
泗州亳州鳳陽臨淮懷遠五河虹縣蒙城盱眙靈璧十
一州縣並泗州一衛未完地丁漕項等銀米著一概免
徵爾部行文該督撫即飭該地方有司張示曉諭令窮
鄉僻壤咸悉朝廷曲軫災黎之至意如有不肖官吏悖
旨私徵使百姓不霑實惠者察出定治重罪爾部即遵
諭行特諭
康熙三十八年十一月初五日
諭戶部朕思小民生計惟農畝是頼必年榖收成斯衣食
無缺淮揚所屬海州等州縣衛接年河流浸漫田廬編
氓艱於粒食朕心深切軫念已將康熙三十八年錢糧
俱行蠲免今春南巡目覩民間疾苦恐致失所復將康
熙三十七年未完錢糧盡與豁除諭令所司將沿河堤
岸堅固修築乃修防未竣夏秋又致沖決田廬盡没水
中特命該撫往駐被災地方動支積貯米穀並將漕糧
截畱親行賑給今念清口河流未通民田仍遭淹沒耕
穫無從百姓饘粥尚且艱難來年租賦安能輸辦著將
這被災海州山陽安東鹽城大河衛高郵泰州江都興
化寳應等州縣衛康熙三十九年地丁銀米等項及漕
糧漕項銀兩盡行蠲免爾部速令該督撫通行曉諭務
俾均霑實惠以副朕拯䘏災黎至意如有不肖官役朦
混侵冐仍行私徵者該督撫嚴察指參從重治罪爾部
即遵諭行特諭
康熙三十九年三月初二日
諭戶部淮揚等處百姓頻年罹於水災未寧幹止朕心時
切軫念比歲以來多方優恤蠲免賑給靡不舉行去年
春朕親履河干目擊小民田廬皆被渰沒災黎艱於粒
食益為憫惻於懷爰命地方官按戶賑濟又將截畱漕
糧發賑平糶俾得贍養上下兩隄岸前雖屢發帑金修
築迄無禆益去年二月面諭河工諸臣速行修治至今
尚無成效復遴選廷臣同往經理無非軫懷民瘼欲令
黃運兩河隄岸速成斯民早安生業耳念水患一日不
除則百姓一日不得耕種用是深以為慮著將今年漕
糧截畱二十萬石存貯淮揚地方備用爾部即遵諭行
特諭
康熙四十二年二月初七日
諭河道總督張鵬翮(恭紀河渠志)
康熙四十二年三月初二日
諭河道總督張鵬翮(王公堤)
康熙四十二年三月初三日
諭河道總督張鵬翮(高堰工程)
康熙四十二年三月初三日
諭河道總督張鵬翮(王家營)
康熙四十二年三月初四(日)
諭河道總督張鵬翮(清口西壩)(以上恭紀河渠志)
康熙四十二年三月十八日
萬夀恩詔朕為天下生民主宵旰勤勞勵精圖治凡國家
之休戚閭閻之樂利晷刻之間無不注意於此天下之
大兆民之衆朕誰欺欺天乎至今四十餘載親歴饑饉
者不知其幾南北用兵者不知其幾人心向背者不知
其幾天變地震者不知其幾自責涼德不能撫育履冰
臨淵兢業惟守仰頼
上天眷佑
祖宗厚德幸生創業未久之際方免墜失今海㝢昇平年
歲稍和生民俱已樂業邇來諸王大小臣工士庶因朕
五旬輿情肫切屢請加上尊號朕堅意固辭不允所請
蓋朕不以名譽稱揚為尚惟以海内富庶為心是以屢
蠲賦役頻省刑罰總欲使老安少懷風俗淳厚漸幾於
康乂隆平之治近因淮黃告成乃東南要務再授方略
望有善後朕不辭勞瘁親往閱視見畿輔山左江浙等
省耆老人民俱中心愛戴雖童穉亦咸歡欣瞻仰是知
民心皆一用是益深軫念視切如傷所以星夜回鑾兹
特大沛宏恩普施遐邇庶幾民生咸登夀域和協徧滿
寰區所有應行事例開列於後於戲安民則惠益宏逮
下之恩御衆以寬聿溥好生之德布告天下咸使聞知
康熙四十二年十月初八日
諭工部覽河臣奏一道(恭紀河渠志)
康熙四十五年十月二十五日
上諭戶部朕子育黎元日求所以休養利濟之道念惟賜
租減賦實有裨益於民生直隸各省錢糧次第全蠲一
年者業經數舉獨是歴年逋負積累加增舊稅新徵勢
難兼辦縱使少寬民力分年帶輸而督令續完仍多拮
据朕睠懷及此深切軫恤是用蠲逋己責大沛恩膏俾
閭閻獲免追呼官吏亦不罹參罰直隸山東積欠錢糧
今年俱已蠲免其山西陜西甘肅江蘇安徽浙江江西
湖北湖南福建廣東各省自康熙四十三年以前未完
地丁銀二百一十二萬二千七百兩有竒糧十萬五千
七百石有竒著按數通行豁免或舊欠已完在官而現
年錢糧未完足者亦准扣抵諭旨到日各該撫立行所
屬張示徧諭有不肖有司以完作欠朦混銷算及開除
不清者該督撫即時題參嚴加治罪爾部即遵諭行特
諭
康熙四十六年十月初七日
諭戶部江南地方頻年雨𤾉時若百榖順成閭井黎氓咸
得遂生樂業但民間夙鮮蓋藏禦荒無術一遇歲歉即
有匱乏之憂朕屢次南巡素所洞悉今年自夏入秋雨
澤愆期該督撫先後奏至因念小民久未被災驟罹荒
旱所關甚鉅隨命九卿等速同詳議應行事宜業經勅
令停徵并發倉榖賑濟顧倉儲數少未足徧給惟各州
縣截畱漕米可以實惠及民目下時已届冬總漕桑格
無事著會同總督邵穆布巡撫于準親歴各州縣被災
地方備加察勘將今年所徵漕糧每州縣或畱八九萬
石或畱十萬石酌量足支賑給之數分别多寡存畱支
散及今漕米尚未開兌截現收之糧以濟待哺之衆實
於民生大有裨益此朕殷殷懷保赤子軫念如傷之至
意爾部即移文該督撫等實心奉行仍開具賑濟實數
奏聞特諭
康熙四十六年十一月初二日
諭戶部江浙地方賦役殷繁倍於他省朕屢經巡歴時切
軫懷比年以來業已節次敷恩頻行蠲貸頃因兩省偶
被旱災隨命按數減徵豁免漕欠並分截本年漕糧令
該督撫親往散賑猶念民間素鮮儲蓄生計不充非更
加格外滋培則荒歉之餘未能驟臻康阜兹特再施膏
澤用弘休養康熙四十七年江南浙江通省人丁共額
徵銀六十九萬七千七百餘兩著悉與蠲免其今年被
災安徽巡撫屬七州縣三衛江寧巡撫屬二十五州縣
三衛應徵地畝銀共二百九十七萬五千二百餘兩糧
三十九萬二千餘石浙江二十州縣一所應徵地畝銀
九十六萬一千五百餘兩糧九萬六千餘石四十七年
亦俱著免徵所有舊欠帶徵銀米並暫停追取俟開徵
時一併輸納務使小民一歲之内絶跡公庭安處隴畝
俾得優游作息經理農桑庶幾閭閻氣象可以日加豐
豫諭旨到日該督撫體朕孳孳惠愛黎元至意各飭有
司實心奉行仍張示通曉令咸知悉儻蠲除不實致有
侵冐察出定治重罪爾部即遵諭行特諭
康熙四十六年十一月二十三日
諭江浙在京官員大學士張玉書尚書王鴻緒等朕在宫
中無刻不以民間疾苦為念恐遇旱澇必思豫防至巡
幸各省於風俗民情無不諮訪即物性土宜皆親加詳
考每至一方必取一方之土以驗試其燥濕今歲南巡
江浙見天氣久晴所經河渠港蕩之水比舊較淺即慮
夏間或有亢𤾉之患是時麥田雖甚豐稔然南方二麥
用為麯糵者多不似北方專資麪食南方惟頼稻米北
方則兼種黍稷粱粟有攜北方黍稷及蔬菜之類至南
方種植者多不收穫此水土異宜不可強也且江浙地
勢卑下不雨則蒸濕人不能堪有雨則凉人皆爽豁雖
地稱水鄉而水溢易洩勞歲之為患尚淺旱歲則為患
甚劇北方經月不雨亦尚無礙南方夏秋間經旬缺雨
則田皆坼裂禾苗漸槁矣喜雨亭記云十日不雨則無
禾蓋謂此也江浙農功全資灌溉今河渠港蕩比舊俱
淺者皆由素無瀦蓄所致雨澤偶愆濱河低田猶可戽
水濟用高仰之田力無所施往往三農坐困朕兹為民
生再三籌畫經久之計無如興水利建牐座蓄水灌田
之為善也江南省之蘇松常鎮及浙江省之杭嘉湖諸
郡所屬州縣或近太湖或通潮汐所有河渠水口宜酌
建牐座平時閉牐蓄水遇旱則啓牐放水其支河港蕩
淤淺者並宜疏濬引水四達仍酌量建牐多蓄一二尺
水即可灌高一二尺之田多蓄四五尺水即可灌高四
五尺之田準此行之可俾高下田畝永遠無旱澇矣爾
等其以朕意曉諭諸臣詳議以聞
康熙四十六年十一月二十九日
諭工部朕宵旰勤民視如赤子無一時一事不思為閭閻
圖經久之計江南浙江生齒殷繁地不加增而仰食者
日衆其風土隂晴燥濕及種植所宜迥與西北有異朕
屢經巡省察之甚悉大抵民恃田畝為生田資灌溉為
急雖東南名稱水鄉而水溢易泄旱熯難支夏秋之間
經旬不雨則土坼而苗傷矣濱河低田猶可戽水濟用
高仰之地力無所施往往三農坐困朕兹為民生再三
籌畫非修治水利建立牐座使蓄水以灌輸田疇無以
為農事緩急之備江南省蘇州松江常州鎮江浙江省
杭州嘉興湖州各府屬州縣或近太湖或通潮汐宜於
所有河渠水口度地建牐隨時啟閉水有餘則宣洩之
水不足則瀦蓄以備用其有支河港蕩淤淺者宜並加
疏濬使引水四達仍行建牐多蓄一二尺之水即田高
一二尺者資以灌溉矣多蓄四五尺之水即田高四五
尺者資以灌溉矣行之永久可俾高下田畝無憂旱潦
此於運道無涉而於民生實大有裨益今漕運總督與
江浙督撫方料理截漕散賑爾部速移文該督撫等令
將各州縣河渠應建牐蓄水之處並應建若干座通行
確察明晰具奏爾部即遵諭行特諭
康熙四十七年五月初八日
諭工部朕南巡閱河時見洪澤湖風浪危險隄岸陡立商
民船隻觸石損壞傷人甚多朕心時切軫念因特令河
臣沿湖隄創設救生木樁自設樁以來數年内竝未損
船傷人於商民大有裨益此樁應時加增修愈多愈善
嗣後著江寧蘇州杭州三處織造每歲於節省銀内各
捐五百兩解送總河衙門以備救生樁之用該督逐歲
修理存案不必入奏銷如不實行修理於别項支用者
從重治罪
康熙四十七年十月十六日
諭戶部朕屢次南巡見閭閻殷阜之象遠不逮於舊時故
於民生風俗無不一一諮訪雖不時蠲免額賦停徵積
逋僅可支吾卒歲絶無餘蓄且今承平既久生齒日蕃
食漸不充用多不給亦理勢之所必致朕每念及此未
嘗不為惻然去年江南浙江二省俱被旱荒多方軫恤
始蘇民困迨今歲復報潦傷旋經照例蠲賑竝下詔書
留漕資濟但歲再不登生計益匱欲令辦賦力必難供
朕於國家一切經費累年撙節帑藏充裕以此渙敷膏
澤藏富於民俾得盡力農桑衣食滋殖百姓既足國用
何憂康熙四十八年除漕糧外江南通省地丁銀四百
七十五萬四百兩有竒浙江通省地丁銀二百五十七
萬七千兩有竒著全行蠲免所有舊欠帶徵銀米仍暫
停追取此朕因江浙二省為東南重地特於格外施仁
用宏休養之至意該督撫各飭有司張示遍諭務令窮
鄉蔀屋咸共知悉儻或别借事端侵冐徵派事發定從
重治罪爾部即遵諭行特諭
康熙四十八年十月二十五日
諭戶部今歲入夏以後朕因南方二麥不登北地亦被微
潦宵旰軫慮甚切焦勞繼而畿輔稔收三吳秋熟兼以
四方奏報咸獲有年朕心始為稍慰夫水旱災傷事所
時有而小民皆如赤子一以疾苦見告即不忍恝置於
懷今念江南淮安府揚州府徐州三屬地卑積水被災
獨重秋禾未播種者甚多雖本年錢糧業經全免又曾
遣官分賑而失業之民宜加格外之恩以宏愛養康熙
四十九年淮揚徐三屬邳州等十九州縣三衛額徵地
丁銀五十九萬三千八百兩有竒著通行蠲免又河南
省歸德府屬商邱等六縣山東省兖州府屬濟寧等四
州縣或被夏災或被秋災雖已各依分數例免額賦竝
宜更施膏澤用厚民生康熙四十九年商邱等縣應徵
地丁銀二十萬二千四百兩有竒濟寧等州縣應徵地
丁銀一十四萬六千六百兩有竒俱著通行蠲免其應
蠲免州縣有舊欠未完錢糧亦著停徵一年諭旨到日
各該督撫嚴飭有司體朕殷殷軫恤災氓至意張示徧
諭悉心奉行務俾窮鄉僻壤均霑實惠如有不肖官吏
借端私徵者即行察參爾部即遵諭行特諭
康熙五十一年
上諭戶部朕宵旰孜孜勤求民瘼永為惠下實政無如除
賦蠲租除每歲直省報聞偶有水旱災傷照輕重分數
豁免正供仍加賑䘏外將天下地丁錢糧自五十年為
始三年之内全免一週使率土黎庶普被恩膏除將直
隸奉天浙江福建廣東廣西四川雲南貴州及山西河
南陜西甘肅湖北湖南各直省康熙五十年五十一年
地丁錢糧一概蠲免歴年舊欠錢糧一併免徵外所有
江寧安徽山東江西各撫屬除漕項外五十二年應徵
地畝銀共八百八十二萬九千六百四十四兩有竒人
丁銀共一百三萬五千三百二十五兩有竒俱著察明
全免其歴年舊欠銀二百四十八萬三千八百二十八
兩有竒亦並著免徵計三年之内總免過天下地畝人
丁新徵舊欠共銀三千二百六萬四千六百九十七兩
有竒各該督撫務須實心奉行體朕軫念民生至意如
有侵欺隱匿使惠不及民借端科派者督撫嚴行察參
督撫失察事發之日亦嚴加究治諭旨到日立即徧示
城郭鄉村咸使知悉爾部即遵諭行特諭
康熙五十一年
上諭朕自沖齡即好讀書亦好寫字一切經史靡不徧閱
成誦在昔賢哲所著之書間或字句與中正之理稍有
未符或稍有瑕疵者後儒即加指摘以為理宜更正惟
宋之朱子註明經史闡發載籍之理凡所撰釋之文字
皆明確有據而得中正之理今五百餘年其一句一字
莫有論其可更正者觀此則孔孟之後朱子可謂有益
於斯文厥功偉矣朕既深知之而不言其誰言之於朱
子宜何如表章崇奉爾等與九卿會同具議以聞
康熙五十二年
上諭海宇承平日久戶口日繁地畝並未加廣宜施寬大
之恩共享恬熙之樂嗣後直隸各省地方官遇編審之
期察出增益人丁止將實數另造清冊奏聞其徵收錢
糧但據康熙五十年丁冊定為常額續生人丁永不加
賦仍不許有司於造冊之時藉端需索用副朕休養生
息之意
康熙五十六年
上諭戶部朕撫馭寰宇五十餘年夜寐夙興為小民勤求
生遂凡率土遠近皆期共享樂利聿成家給人足之休
未嘗一日不厪諸懷也數十年以來各省正賦屢經全
免歴年積欠亦已蠲徵偶有雨澤愆期或發倉廩散給
或截漕糧賑救不惜數萬萬金錢米穀頻沛恩施誠念
窮簷之艱慮其至於顛連失所耳近者民力雖已稍紓然
念分年帶徵銀兩若不格外優寬則小民一歲所獲分
納二年之賦以其贏餘養贍室家斷難充足朕每懷及
此軫惻良深宜更加殊恩通行豁免今將直隸安徽江
蘇浙江江西湖廣西安甘肅等八處帶徵地丁屯衛銀
二百三十九萬八千三百八十兩有竒概免徵收其漕
項雖例不准免亦著破格施恩將安徽江蘇所屬帶徵
漕項銀四十九萬五千一百九十餘兩米麥豆一十四
萬六千六百一十餘石内蠲免各半爾部即行文該督
撫嚴飭所屬實心奉行徧加曉諭俾民間無徵催之累
均沾實惠用稱朕撫䘏羣黎至意儻有不肖有司借端
朦混私行徵收者該督撫嚴察參處如該督撫失察一
併從重處分爾部即遵諭行特諭
江南通志卷首二之一
欽定四庫全書
江南通志卷首二之二
聖祖仁皇帝御製
南巡筆記
康熙甲子春日有以時値上元請行封禪及巡狩燔柴
諸典禮者夫朕凉德菲躬臨御海宇邇年以來水旱兵
戈民亦勞止雖邀天庇佑四海蕩平萬姓樂業實未有
豐功偉烈足以昭示來兹何敢效法前人銘功紀德至
於巡狩古天子所以周省侯國使諸侯肆覲明堂考其
政績今天下之權統一於内督撫之賢不肖朕皆得而
知之又無事於巡狩之名也惟是近畿郡邑屢經巡幸
補助時施而東南黎氏風俗尚未周知乃於秋九月陳
請
兩宫暫違定省二十八日出京師經河間過德州閱濟南
城觀趵突泉題曰激湍百姓遮拜馬首口戶繁盛比屋
可封昔稱臨淄之間肩相摩轂相擊者今尚有遺風焉
十一日至泰山石徑崚嶒緩步登陟四十里御障崖瀑
水懸流五大夫枯松猶在巖畔或亦後人繼植者入南
天門捫秦時無字碑至孔子小天下處眞可收羅宇宙
暢豁襟懷題普照乾坤雲峰諸字宿泰山巔月色清朗
賦詩遣興來日登日觀峰看扶桑日出下山祀於嶽廟
嶽為五方之長發生萬物故躬祀之為蒼生祈福十三
日雨雪駐蒙隂縣侍臣云眀日小雪喜其應候詰朝雪
霽望蒙山峰頂半入雲霧或隱或見其上石衣土人攀
縋取之名蒙山頂上茶嘗考四川雅州有蒙山五峰極
高峻上産甘露茶世所傳者或雅州之蒙山也渡沂水
取魚既多且鮮因遣使馳進
兩宫以志思戀之懷葓花鋪青淮之界居人輻輳十八日
發宿遷縣閱黃河北堤岸一百八十里頻年水患工役
浩繁民俗罷敝不若山左之庶饒渡河舟行過清江浦
淮安府商賈往來舟楫如織寳應縣高郵州邵伯鎮皆
以湖水汎濫未復故道居人草屋臨流牀竈半在水中朕
甚憫焉登岸步行十餘里親察水勢召集耆老秀才細
訪其故皆云自海口壅塞水無所歸二十年來田畝已
成巨浸賦詩紀事思所以拯濟之廿三日抵維揚市肆
繁華園亭相望遊平山堂天寧寺百姓持香夾道意甚
誠敬平山堂乃宋臣歐陽修所建修以文學侍從之臣
出知揚州為政之暇優游談讌傳為佳話故朕詩有文
章太守心偏憶之句廿四日將由儀眞幸江寧府忽遇
順風可以速達京口遂乘沙船順流而下波恬浪靜瞬
息七十里沙船江中戰艦也自岳州長沙用兵以來多
得其力今河海清晏當時戰具僅供渡江之用然安不
忘危朕於此時未嘗不念艱難用武之際次早登金山
孤巒隱岫屹峙大江中飛閣流丹金碧照灼更有一峰
離立曰善才石郭璞墓在其西上有妙高臺畱雲亭朝
陽洞下有中泠水稱天下第一泉朕率扈從諸臣一一
探眺縱目千里題江天一覽四字并賦二詩竹林禪院
在鎮江府城南五里曲徑逶迤茂林修竹高者四五丈
大者圍尺青葉碧枝隂森崖谷實北地之所未有晚而
登舟揚帆丹陽縣常州府無錫縣俱未及泊一晝夜行
三百六十餘里達姑蘇舟人云從無如此之速者廿七
日由楓橋入閶門登城閱視士民觀瞻莫不抃舞有獻
賦頌者是日駐蹕城中念職事人役&KR0605;勤遠來遍賞白
金聽其各帶方物以示體恤廿八日回鑾過虎邱山不
甚高亭榭欄檻布滿其上千人石高下可容千人傳為
生公講經處故旁有點頭石劒池在夾崖中殊可觀平
遠堂俯瞰虎邱之背田疇林木望若錯錦蘇民仍列酒
坊茶肆各安生業管絃競奏覺有昇平景象然徒事紛
奢罔知務本未若東北風俗之樸實耳夜坐舟中與侍
臣高士竒探論古今興廢之跡或讀尚書左傳及先秦
兩漢文數篇或談周易或賦一詩每至漏下三十刻不
倦日以為常蓋詩書意味深長不似耳目之好易於煩
厭也舟過無錫縣遊錫山觀惠泉石甃八角池水色渟
泓味較玉泉遠不相及不知前人何以稱之為第二泉
二十九日由丹陽縣陸行初一日過句容縣蜿蜒石堤
數十里抵江寧府雨花臺在城南登之則江山城郭歴
歴可見報恩寺規制宏壯寳墖九級金碧琉璃盡鏤梵
相結構之巧殆竭人工非前代内帑所修不能至此城
中闤闠充實烟火萬家景物太平昔稱六朝佳麗今亦
不減大都也明日祭明洪武陵見其頽廢勅地方官禁
護之過明故宫僅存遺址不禁慨然作過金陵論并賦
一詩登觀星臺望後湖題曠觀二字又明日再遣使進
兩宫方物閱鎮將射於教場頒賜扈從諸臣幣帛督撫御
衣初四日發江寧府泊燕子磯峭壁臨江亦有勝致初
十日閱高家堰堤工望洪澤湖汪洋千頃復由河南岸
行一百八十里過桃源縣十一日渡河至宿遷次日駐
蹕葓花鋪自郯城沂州取道東兗渡沂濟祊汶泗諸水
泗水出陪尾山下泉林寺側石穴吐水衆泉俱導古樹
成林有石碑刻子在川上處然闕里志載孔子觀川亭
在尼山宣聖廟側未知孰是十六日長至節天氣晴暖
無朔風祁寒扈從諸人莫不欣喜十七日過少昊陵顔
子林駐蹕曲阜縣南十八日黎明祀於闕里齋心穆穆
若有所見禮畢坐詩禮堂命孔氏子孫講周易大學遍
觀車服禮器及漢唐碑版檜樹在大成門内古幹蒼然
苔蘚潤澤眞靈蹟也敬想至聖道冠百王前代畱金銀
器具皆人力可辦獨以仗前曲柄龍蓋畱廟中并書萬
世師表四字過闕里詩古檜賦出北門釃酒孔子墓下
伯魚墓在孔子墓東十餘步子思墓在其前西有子貢
廬墓之所左有宋眞宗駐蹕亭林中竒樹葱鬱未可計
數行三十里駐蹕兗州府杜甫所謂浮雲連海岱平野
入青徐是也念周公制禮作樂道接文武頃過曲阜未
得躬謁廟庭特製祭文遣親藩代祀之遂由汶上東阿
高唐至德州亟欲定省
兩宫兼程而歸是行也往返數旬所歴山東江南諸郡縣
日以周諮民隱體察吏治為首務行道之頃復得覽其
山川憑弔古蹟至於地方利弊則將有以斟酌損益焉
率筆記之示朕之不徒事遊豫也
恭侍
皇太后駕臨金山記
朕臨馭以來緬維
祖宗付託之重孜孜圖治宵旰不遑兹幸中外清平無事
則裕民肅吏以登上理端在斯時顧朕身居九重慮周
蔀屋閭閻疾苦容或壅於上聞又淮黃濬築務繁非親
行相度亦無由底績於是載舉南巡之典以諮求民瘼
然上念
皇太后春秋亦高矣誠恐違離日久定省有缺於心歉然
用是敦請同行謹擇於今年二月之吉朕率諸子捧
鑾輿登仙鷁發自潞河一路問安視膳無間
宫闈朕心少慊惟
皇太后天性仁慈軫念民隱尤切每見田家作苦則指謂
諸子曰稼穡艱難如此汝軰生長深宫可勿念乎諸子
悉受教惟謹即朕日祗聆
懿訓所至布德施惠惟恐一夫不獲
聖慈每聞之必為色喜顧謂諸子曰汝父皇愛民如是太
平可永保矣老身為加一飯蓋盛德之下逮如此河工
既閱畢朕將南由吳會歴武林取道建業以歸乃復奉
慈駕南臨於四月之望自瓜步渡江江中有峰聳峙曰金
山亦名勝也山椒庭院清幽齋堂閟邃爰掖
慈幃於斯駐蹕焉而是日天氣晴和江光如鏡帆檣上下
烟樹氤氲
皇太后隨意矚眺
天懷舒暢朕率諸子進蔬茗獻筍芋即山櫻沼芡並荷
親嘗曰田間味何可棄也蓋
皇太后秉躬謙抑雖瞿曇蘭若亦施恩禮又
聖澤所加首先煢獨諸凡村嫗田婦罔不擕持童穉環繞
翟車仰瞻宫扇一時
懿綸温慰賞賚駢蕃而臣僚命婦之嫻於禮者亦皆環珮
霞帔伏迎道左親炙
鑾輿遠近傳為盛事山陬海□婦孺旄倪稱兕觥而祝
慈夀者且數千里趾相接也猗與休哉朕觀從古隂教如
省繅觀穫載在禮經即前代宣宗亦嘗親奉母幃巡覽
畿甸賦詩紀事侈為美談朕兹幸際昇平太和豫順合
億兆之歡心以隆尊養亦庶幾以孝治光海宇之意而
皇太后之徽音懿行可臚彤管為萬世母儀法者尤亘古
罕覯也朕謹熏沐拜紀勒諸貞珉以垂奕禩云
金山江天寺碑
大江之中有山岌峩嶻嶪湧波濤而傑出者無如金山
山之上高閣飛棟軒然四列凡夫日月之蔽虧風烟之
噴薄帆檣樓堞鳬魚之出沒隱見於其中者舉可俯而
有也夫岷山之源其始濫觴及乎建瓴而下近縈巴蜀
遠跨荆揚數千里而歸墟於大壑滔滔南紀昔人目之
天塹當六代時偏安建業江之左右遂為重鎮是山以
卷石屹乎中流引淮泗苞吳會可不謂天下之雄觀形
勢之極勝者哉今四海一家書同軌合纖塵不揚斥堠
無警舟車則萬國霧會筐篚則九域星馳是山也信足
以為登臨之美蓋異夫昔之憑藉江山以為險者矣朕
南巡過此停憩山寺撫長江之安流見水天之相接曠
焉興懷書江天一覽四字畱之寺中爰命葺而新之不
以勞吾民事竣請額其瑰壯巨麗當益足以增江山之
竒矣因憶舊觀浩淼澄泓空闊無際猶可心會遂名之
曰江天寺云
過金陵論
金陵禹貢揚州之域秦立郡縣為秣陵兩漢因之孫權
時稱建業東晉及宋齊梁陳地號佳麗隋唐之間六朝
舊跡漸致湮沒南唐李氏始更築城名金陵府明有天
下建都於此窺明太祖之意以為宅中圖大控制四方
千百世無有替也歲在甲子冬十一月朕省方南來駐
蹕江寧將登鍾山酹酒於明太祖之陵道出故宫荆榛
滿目昔者鳳闕之巍峩今則頽垣斷壁矣昔者玉河之
灣環今則荒溝廢岸矣路旁老民跽而進曰若為建極
殿若為乾清宫階磌陛級猶得想見其華構焉夫明太
祖以布衣起淮泗之間經營大業應天順人奄有區夏
頃過其城市閭閻巷陌未改舊觀而宫闕無一存者覩
此興懷能不有吳宫花草晉代衣冠之歎耶昔人論形
勢之地首推燕秦金陵次之然金陵雖有長江之險為
天塹而地脈單弱無所憑倚六朝偏安弗克自振固歷
數之不齊或亦地勢使然也明自文皇靖難之後嘗以
燕京為行在宣德末年遂徙而都之其時金陵臺殿苑
囿之觀聲名文物之盛南北並峙遠勝六朝迨承平既
久忽於治安萬歷以後政事漸弛宦寺朋黨交相構陷
門戶日分而士氣澆漓賦斂日繁而民心渙散闖賊以
烏合之衆唾手燕京宗社不守馬阮以囂偽之徒託名
恢復僅快私仇使有明艱難創造之基業未三百年而
為邱墟良可悲夫孟子曰天時不如地利地利不如人
和有國家者知天心之可畏地利之不足恃兢兢業業
取前代廢興之蹟日加儆惕焉則庶幾矣
南巡詩一
晚經淮隂
淮水籠烟夜色横棲鴉不定樹頭鳴紅燈十里帆檣滿
風送前舟奏樂聲
平山堂
宛轉平岡路向西山堂遺構白雲低簾前冬暖花仍發
簷外風高鳥亂啼仙仗何嘗驚野夢鳴鑣偶爾過幽棲
文章太守心偏憶(歐陽修自題平山堂詞有文章太守之句)墨灑龍香壁上
題
天寧寺
小艇沿流畫槳輕鹿園鐘磬有餘清門前一帶邗溝水
脈脈常含萬古情
由儀眞乘巨艦至京口
長江萬里開鴻濛高檣巨楫乘艨艟儀眞京口路百里
挂帆瞬息凌長風汀蘆洲樹看歴歴波恬浪闊光瀜瀜
湍流直下入滄海遠源上與岷峩通山川斷續合雲霧
日月照耀浮虚空舟行迅速疾飛駛恍聞擊鼓馮夷宫
柂樓高據極觀眺竒縱豁達舒心胸年來江漢罷桴鼓
河海清宴絶戰攻舳艫閒擊沙岸側水師捲甲懸長弓
羽葆南巡渡揚子居安更念艱難功
金山(并序)
金山在大江中南眺潤州北臨瓜步登陟其上縱目千
里泱泱乎大觀也朕率扈從諸臣歷覽諸勝江山之竒
未有逾於此者
一覽江天勝東南勢盡收帆檣來極浦臺榭起中流路
出丹崖上煙同碧漢浮登臨豁心目浩蕩俯滄洲
試中泠泉
緩酌中泠水曾傳第一泉如能作霖雨霑灑遍山川
妙高臺
臺高絶衆鳥臨眺暢清襟渺渺沙洲樹青青遠岸岑波
濤巖下接洞壑檻邊深江水明如鏡彌徵天地心
鐵甕城
萬里晴江擁舳艫城高鐵甕接康衢遺銘欲探華陽蹟
舊宅難尋海岳圖半面煙嵐雄北固一方形勢控東吳
龍舟漫道巡行盛多恐深居政未敷
竹林禪院在潤州城南竹徑數里
一徑入深竹數里來上方叢生巖磴密枝拂雲煙長華
旗出林際芝蓋停三陽颯颯吹霜風碧葉紛翶翔山齋
頗幽寂萬籟含虚光觸物感予懷歌彼淇澳章
夜過丹陽
錦䌫徐牽夜未停遥天煙靄淡疎星居人兩岸明燈火
早是輕帆過驛亭
錫山
朝遊惠山寺閒飲惠山泉潄石流仍潔分池溜自圓松
間幽徑闢巖下小亭懸聊共羣工濯天眞本浩然
吳閶
鳴鑾獨上高城望巷陌遥通水寺斜土俗惟知鬭歌舞
閭閻不解種桑麻鳥啼茂苑千年樹霜冷吳宫十月花
聲教四方猶未訖願將淳樸變繁華
虎邱
小阜迴岡落照紅長廊曲榭構西東獨憐劍石潺湲水
霸業銷沉在此中
句容道上
漸入茅山境來當農暇時但看初日上未覺朔風吹碧
斂寒塘水紅垂野樹枝江南經幾郡民俗欲周知
雨花臺
何地飛花雨晴空無片雲江山恣遐矚草樹出清芬城
郭參差見樓臺遠近分人家百萬戶煙火盡氤氲
幸報恩寺
鳳刹高懸上界燈珠缸璧帶一層層平臨下見諸天小
晴日江山萬里澄
駐蹕金陵以方物寄獻
兩宫
深宫違定省經月戀晨昏率土方為養蒼生共戴尊題
書千里重託物寸心存遣使旌門外踟蹰望九閽
金陵舊紫禁城懷古
秣陵舊是圖王地此日鸞旗列隊過一代規模成往蹟
六朝興廢逐流波宫牆斷缺迷青瑣野水灣環剰玉河
治理艱勤重殷鑒斜陽衰草繫情多
示江南大小諸吏
東南財賦地江左人文藪時巡歴此疆民事日探剖風
俗貴淳厖紛奢詎能久澄清屬大吏表率羣僚首郡縣
布慈和愷悌歌父母民者國之本生計在畎畝六府既
孔修三事安可後教民默轉移各須盡官守戶使敦詩
書人知崇孝友庶幾遠邇氓皥皥登仁夀誥誡申予懷
斯言愼不負
燕子磯夜泊
巍峩一片江頭石千載人傳燕子磯疑有黿鼉藏窟宅
時聞鐘磬出山扉牙檣緩住寒煙淨羽衛周連夜火圍
沙岸聲聲動行漏蘆花深處雁驚飛
高郵湖見居民田廬多在水中因詢其故惻然念之
淮揚罹水災流波常浩浩龍艦偶經過一望類洲島田
畝盡沉淪舍廬半傾倒煢煢赤子民棲棲卧深潦對之
心惕然無策施襁褓夾岸羅黔黎跽陳進耆老諮諏不
厭頻利弊細探討饑寒或有由良慚奉蒼顥古人念一
夫何况覩枯槁凜凛夜不寐憂勤惄如擣亟圖濬治功
拯濟須及早會當復故業咸令樂懷保
南巡詩序
朕念切民依咨詢幽隱於二十八年春再舉南巡爰自
畿甸東臨齊魯沿泝江淮達於吳越曩者甲子之歲輿
衞所經瞻顧閭閻觀省謠俗憫懷澤國軫恤羣黎未嘗
一日忘於朕心已嘗形諸篇詠載前集中今兹重歴郡
邑見民物漸殷生業就理遠勝曩時中心慰悦又不禁
吟咏及之途中停警撤蹕欲以洞悉輿情數千里間百
姓歡躍載路星攢雲集瞻依愛戴發於至誠朕自惟化
理何以克洽民情益用是欿然也乃於巡歴所至沛膏
澤飭官方戒民俗修典禮經武備覽河防施諸事矣又
發諸言或御帳殿或撫船窗吟咏所及性情在焉古人
云詩言志凡朕篇章所寓時以民生風化惓惓為念即
間於眺覽之際抒寫景物指顧山河要其寄託則自有
在也因裒而集之為南巡詩一卷云
南巡詩二
再過淮南(并序)
嚮者巡省江左道出淮南軫念窮簷憫懷澤國今見居
民景象較前稍豐良慰朕懷
前來歴兹境斯民似未遂今日再經過風土覺有異紈
褐既充體廬舍各完置擁道歡趨迎扶老與擕穉咸云
獲休息近免徭役累水患日就平田疇可耕植一飲與
一食莫不歌帝賜素念切民依時為勞寤寐大造本無
私湛恩欲廣被聞言聊自寬庶慰省方意
淮城曉霜聞雁
天際晨光水月連帶霜歸雁向前川盂城曉發寒仍在
談笑春風雜紫烟
蠲江南逋賦(并序)
江南屢年逋賦二百二十餘萬逐歲帶征聞吏民頗以
為累朕志存約已宏澣衣菲食之風事期裕民師挹彼
注兹之義特頒詔令悉與蠲除
國家財賦東南重已責蠲租志念殷膏澤何妨頻見渥
普天願與樂耕耘
過維揚(并序)
南巡以來減撤儀衛所歴都邑垂髫戴白聽其趨蹌馬
首有以管籥迎者輙禁止之頃過維揚商民比屋連艘
充盈可喜但結綵張燈闐溢巷陌雖䢴溝為東南孔道
歡迎亦兆庶至情猶恐前途相效勅地方長吏諭以省
費惜財并賦此詩
重過䢴溝地春風細草生帆檣連賈舶笙吹滿江城物
力須教惜民情亦見誠繁華當淑景氣象喜充盈
金山江天寺
獨愛江天寺停橈上碧峰波瀾聲浩浩樓閣勢重重日
暖浮雙樹風微送午鐘遥看南北岸春色澹舂容
焦山
焦山何岝㟧遥與金山峙草木盡蒙茸幽偏隔城市放
舟下中流攀蘿上涯涘隱士不可招鶴銘洵足紀棲鶻
驚人飛暮雲千萬里
駐蹕金山
烟霧空濛水國昏夜移鳳舸泊山門然犀欲照黿鼉窟
臥聽濤聲自吐吞
雨過錫山
輕雲冉冉霧彎環細雨絲絲羃遠山畫舫青簾開曉坐
平波漫衍白鷗閒
虎邱望山後
試劍空存石生公尚有臺愛看山後景錯落野田開
鄧尉山
鄧尉知名久看梅及早春豈因耽勝賞本是重時巡野
靄朝來散山容雨後新繽紛開萬樹相對愜佳辰
鄧尉小軒望太湖
山軒閒坐倚前楹萬頃澄湖夕照明夜久天心初月上
笙簧謖謖奏松聲
登靈巖
霏微靈雨散春烟按轡逍遥陟翠巔香水通流明若箭
琴臺列石勢如拳諸峰盡在青蘿外萬井全依綵仗前
聞是吳宫花草地空餘鐘磬梵王筵
晚過吴江
垂虹蜿蜒跨長波畫戟牙檣薄暮過燈火千家明似晝
好風好雨祝時和
入平望(并序)
平望為浙江界長吏以畫舫五百來迎恐勞民力卻之
不御
錦纜無勞列綵艭輕橈自愛倚船窗勤民不憚周行遠
早又觀風向浙江
將遊華山以欲雨未往
欲向青山澗壑行春雲又變曉隂輕勾陳不遣驚禪定
恐礙林間碧草生
雨中幸錫山園林
澹冶青山色幽探傍曉來烟籠巖下竹雨洗石邊苔斷
續聽啼鳥飄摇惜落梅胸襟原浩蕩隨意坐亭臺
惠泉
寒雲覆樹昔年經(甲子觀惠泉在十月)再品山泉到此亭春水一
犂農事足喜看膏雨徧郊坰
無錫小民以羔羊惠酒爭獻御舟笑而遣之
自昔君門隔九閽如何草野得攀援多因愛此元元切
忘分公然學負暄
句容雨望
山行逐高低四望多松樹雨裏萬人家遥看隔雲霧
巡幸江寧
南省封疆惟此區江流環繞壯規模華旗芝蓋重臨幸
二水三山半畫圖吏事莫先田野治民情但願閭閻孚
不知比歲恩波洽止聽黃童白叟呼
賜江寧文武將士宴於教埸
瑞雲捧日曉初晴麗景天開羽仗明扈蹕赳桓多絳灌
分行俊譽盡璁珩三漿滿浥沾須徧五載南巡澤再傾
(自甲子南巡今已五載)文穆武恬慙化理萬方無事宴昇平
再過明故宫
樓臺金粉已沉銷不獨詩人說六朝月落宫垣春寂寂
經過惟歎草蕭蕭
江寧駐蹕(并序)
江寧士民羣詣行在爭獻米穀兼羅果蔬涕泣請畱屢
諭不止俯徇億兆之願勉遲信宿之行
心勤民隱獨諮諏不為江山作勝遊白下回鑾期已近
黔黎擁道欲何求多憐野老堆盤獻勉就輿情兩日畱
二十八年宵旰意豈圖遠邇慕懷柔
後湖
淼淼長湖水春來發綠波飛鳴下鳬雁朝暮集漁蓑
登報恩寺浮圖
湧地千尋起摩霄九級懸琉璃垂法相翡翠結香烟締
造人功巧流傳世代遷曠然彌遠望萬象拱諸天
上巳日再登金山
晴和逄上已况在大江濱正是回鑾日揮毫記此辰
長江夜月
萬頃淪漣映平沙一望收天光起水色雲影共波流隔
岸姑蘇遠臨軒夜月浮民情咸自得何必泛龍舟
曉發維揚順風揚帆午餘已過秦郵
傍曉發蕪城風帆疾如駛晚照半平湖舟行百餘里
自宿遷解纜一日夜達山東境
千里南程幾日回輕舟直下泝瀠洄天風更假帆檣便
一夕山東境上來
南巡詩序
朕三度南巡咸因視河親為籌畫遂至江浙察吏安民
所歴之地隨其時宜廣沛膏澤拯疾苦焉兹行兼奉
皇太后鑾輿而南既可無闕定省之儀且欲見
先帝開基富有四海而朕守成教育率土清寧撫慚付託
以博
慈顔之懌悅然往返遄迅絶無滯畱百司章奏三日一送
行在即與剖决舟行多暇仍覽書史日操觚翰偶寄吟
篇莫非記採風俗時存懷保競業之意後之人讀朕前
後南巡諸詩知朕心之有在云爾
南巡詩三
入江南
行盡兗東程乍入江南路水潦切痌瘝深心察其故
經邳徐界上
泗水通淮澤坡陀認馬陵經過懷十載戶口幾新增
雨
雲氣未肯開綿密清明雨繫纜古河湄為念夫徒苦
閱河
淮黃疏濬費經營跋涉三來不憚行幾處隄防親指畫
佇期耕稼樂功成
渡揚子江
曉霧風初豁揚帆縱綵舟危峰眞屹立漩水急洄流碧
轉沿江柳沙平遠嶼洲十年巡再至騁目睇神邱
金山寺月夜
江山春物已雍和萬里晴光月倍多重倚高樓觀海闊
浩然心境更如何
巡歴江南示意
財賦稱兹地時巡復此經春膏宜豆麥烟景徧林亭靡
麗風應換敦厖訓屢形施恩頻已責聊爾翠華停
虎邱
隨風畫檝到山塘水市隂籠草木香石不點頭誰說法
惟存澗響雜笙簧
示江南浙江守土諸臣
宇宙方清寧吏治尚端廉農使樂耕鑿民使適里閻大
寮總其要小吏毋苛纖紀綱不可弛隨時酌寬嚴為上
能自愛羣屬必畏鉗訟惟善得情操守時警砭勿恃才
妄作勿以媚自忺務令比戶豐膏澤遠近霑朱轓與彤
騶萬姓所具瞻臧否道有碑防口難可箝不見廣厦材
聳榦從幽潛不見沖霄鶴飲啄本靜恬告誠示勉勖保
護兹庶黔
花山
警蹕來初地青山鳥道深風生松澗合雲暗石苔侵靜
晝飛閒蝶餘香噪晚禽空畱支遁跡物外託宸襟
支硎山
龍池東北古支硎石室寒泉句可聽(支遁詩云石室可蔽身寒泉濯温手)
想得雨餘懸瀑布飛流界破數峰青
回鑾復過惠山
是誰妙筆點巒容藴藉迎人四五峰堪挹山泉烹雀蕊
併添新黛入甌濃
舟行野望
惠風萬頃下芳畦遠水拖烟曉狀迷河上草新纔覆地
林間花墮半沾泥翩翾弱燕穿船入宛轉芳鶯隔樹啼
若問撫闌端坐意默思豐裕洽羣黎
駐蹕江寧偶述
雲覆輕隂雨淨塵南巡又隔十經春山河舊數陪京重
士庶今看沐化淳古巷烏衣人已換芳洲白鷺跡成陳
元元億萬咸安樂教養休和屬大鈞
修報恩寺墖初畢登之
墖勢摇晨旭憑陵上九霄琉璃莊淨域金碧起香寮地
俯三山近江環匹練遥隔窗雲霧起戶戶瑞烟飄
過明太祖陵有感
拔起英雄草昧間煌煌大業豈能刪玉魚金盌雖如故
烟霧低迷獨愴顔
月夜登燕子磯
石勢疑飛動江濤足下看天空來皎月風定斂奔湍綠
樹燈光亂蒼厓夏夜寒經過覩形勝往往駐鳴鑾
江行
風帆來往亂江流樓艣縱横拍浪浮只在艄工持柁穩
曾將為政喻操舟
金山雨望
烟樹重重兩岸間流雲著水水漫漫江烟江樹無窮盡
不讓蓬瀛島上山
山中晚霽
返照開澄景餘霞作綺流夜深明月出隔岸見蘆洲
中泠泉
靜飲中泠水清寒味日新頓令超象外爽豁有天眞
望焦山念己巳曾登其上
大江日夜波汪洋金山焦山兩相望金山樓閣蕩丹碧
焦山竹樹多鬱蒼境深流廣人罕至往年曾一登其岡
頃者放舟仍北渡壯哉滉瀁雲低昂青巖翠壁幽且蒨
圖經名著傳焦光何時瘞鶴在山足遺銘剝蝕存華陽
(山下有瘞鶴銘為華陽眞逸撰止存六十餘字)葭洲白鳥忽飛出江花冥冥江
草芳是日雨餘氣清淑夏首晴晝欣舒長倚艦四顧暢
襟抱好風豁達來天閶
念淮揚居民特畱漕糧二十萬以濟之回鑾之日復諄
諭所司使布實惠
廣厦豈不樂何事駕飛艫意惟悉民隱遑問歴道途淮
揚皆巨郡地本號饒腴居人百萬家土狹濱衆湖禾麥
苟不登老幼日待餔恩意宜渥沛拯濟畱天儲實惠布
州邑遠邇均有無諄諭嚴再三毋徒飽吏胥茅屋有起
色比戶充黍稌願兹瘠壤農皥皥躋唐虞
泛洪澤湖偶詠
積水空明浸太虚輕舠閒泛進徐徐菰蘆絶岸柴門小
終歲生涯業捕魚
渡河北歸
三吴問俗罷旋蹕渡洪流微日籠華蓋輕飈送御舟水
能安汎濫堤遣護田疇自此民休息紓予南顧憂
宿遷
行過江南水與山柳舒花放鳥緡蠻明朝重至邳州路
鳳闕龍樓計日還
賜總河靳輔
防河紓旰食六御出深宫緩轡求民隱臨流歎俗窮何
年樂稼穡此日是疏通已著勤勞意安瀾早奏功
高旻寺碑記
茱萸灣者乃維揚俗稱寳塔灣也居三岔河之中南眺
金焦諸峰北枕蜀岡之麓足為淮南勝地凡上江由儀
眞下江由瓜步至此皆會歸運河而北上也朕比歲以
來躬臨河干諮詢經畫者屢矣每抵一處未嘗不懷保
編氓施惠工商故兩淮鹽課永減額徵停輸贏羡又聞
往來迎送費用私派者甚鉅特頒嚴旨盡為禁止從此
商民得以安席漸皆獲所則朕之巡幸者少有益乎朕
三十八年奉
皇太后鑾輿偕行晨昏侍養視河既畢勉從輿請濟江而
南周覽吴會民生風俗見茱萸灣塔歲久寖圮朕欲頒
内帑略加修葺為
皇太后祝釐而衆商以被澤優渥不待期會踴躍赴功庀
材協力唯恐或後不日告竣舊刹式廓鼎新莊嚴宏敞
兼以翬飛傑閣憑高四眺臨大江通南北因書額賜之
曰高旻寺勒文於石垂示久遠惟是雨𤾉應時河海清
宴舉一世共臻於仁夀之域斯四十餘年宵旰勤民之
念所厚期也即此塔工藏事具見羣情愛戴之誼出於
至誠是亦有不可冺者爰為書之以志始末云康熙四
十三年秋九月重陽日書
操舟說
器之利用而致遠者陸行莫如車水行莫如舟舟之為
用也逸於車而險或過之若享其逸而不入於險則恃
乎操舟者之有其道也當夫水石擊撞波濤怒飛迴颿
如騖驟合若離此非其巧之為乎至於浮滄溟駕虞淵
歴艨艟如衽席泛浩瀚以洄沿此非其習之然乎若或
凌萬頃之中流驚颶風之四集檣檝攲傾徒侶失色巧
者不及施習者不及試斯時也惴惴然有胥溺之憂自
非備之以至豫而持之以至愼殆鮮克濟事焉蓋其所
為巧與習者藝也而其所為豫且愼者道也易曰濡有
衣袽終日戒詩曰紼纚維之言其豫也言其愼也朕南
巡江淮間見操舟者苟備之豫而持之愼矣雖大舟罔
弗如其意之所欲為焉苟備之不豫而持之不愼舟雖
小亦不能勝任而愉快也夫舟一器操舟一藝耳猶必
有道持之以不至於敗况居天下之大器者哉揚子有
言乘國者其如乘航乎航安則民安矣此物此志也
河臣箴
自古水患惟河為大治之有方民乃無害禹疏而九平
成攸賴降及漢唐決復未艾漸徙而南宋元滋溢今河
昔河議不可一昔止河防今兼漕法既弭其患復資其
力矧此一方耕鑿失職澤國波臣恫瘝已極肩兹鉅任
曷容怠佚毋俾金隄潰於蟻穴毋使田廬淪為蛟窟毋
徒糜國帑而勢難終日毋虚勞畚築而功鮮覈實務圖
先事盡利導策莫悔後時飾補苴術勿即私而背公勿
辭勞而就逸惟潔清以自持兼集思而廣益則患無不
除績可光冊示我河臣敬哉以勖
漕臣箴
國家定鼎會極幽冀歲漕東南積偫惟備舳艫銜尾數
百萬計轉輸有程貴以時至專設重臣式董厥事我徒
我旅亦云孔勩尚其寬恤厚彼糗粻尚其撫綏摩彼疴
痒毋借空名耗閭左藏毋踵陋習損經制常爾克持廉
則吏罔弗臧吏克守法則軍罔弗康軍既樂康競輓以
將孰困而逋孰盗其糧官苟剝之用飽己囊下復效之
鼠雀曷防濡滯河干如稻集蝗總計而論蝕我太倉國
儲民食毋乃兩傷爾膺斯任莫忝王章
提鎮箴
武臣之職建威銷萌星羅棋布以壯干城韜鈐宜裕紀
律宜明拊循宜至訓練宜精計安黎庶爰設五兵易言
畜衆詩詠求寧閭閻參伍勿擾吾氓山無伏莽海絶長
鯨民恬耕鑿惟爾之能饋餉時給毋致呼庚爾能廉潔
衆以飽騰投醪飲河古史所稱惠逮卒伍忠愛乃生如
捍頭目如衛父兄羣心從違視爾攸行文武輯睦毋相
抗衡軍民調劑務持其平朕親簡閱黜陟有程下逮偏
裨選授匪輕才勇必錄窳隋必懲矧爾大帥節鉞是膺
宜體朕意勉竭股肱
江南通志卷首二之二
欽定四庫全書
江南通志卷首三之一
世宗憲皇帝詔諭
康熙六十一年十一月
奉
天承運
皇帝詔曰惟我國家受
天綏祜
太祖
太宗肇造區夏
世祖章皇帝統一疆隅我
皇考大行皇帝臨御六十一年德茂功高文經武緯海宇
寧謐歴數悠長不謂謝棄臣民遽升
龍馭親授神器屬於藐躬朕
皇考大行皇帝
德妃之子昔皇二子弱齡建立深為
聖慈鍾愛寢處時依恩勤倍篤不幸中年神志昏憒病類
風狂
皇考念
宗社重任付託為艱不得已再行廢斥待至十有餘年沉
疾如故痊可無期是以
皇考升遐之日
詔朕纘承大統朕之昆弟子姪甚多惟思一體相關敦睦
罔替共享昇平之福永圖磐石之安孔子曰三年無改
於父之道我
皇考臨御以來良法美政萬世昭垂朕當永遵成憲不敢
少有更張何止三年無改至於
皇考知人善任至明至當内外諸大臣朕方亟資翊贊以
期終始保全務宜竭盡公忠恪守廉節俾朕得以加恩
故舊克成孝思倘或不守官箴自干國紀既負
皇考簡拔委任之恩又負朕篤愛大臣之誼部院屬吏直
省有司亦宜實心任事潔已奉公不得推諉上官自曠
厥職天下百姓受
皇考恩澤日久蠲賑頻施勸懲備至間有愚氓甘犯律令
皇考每遇讞決必加詳審爰書累牘披閱靡遺少有可生
之路立施法外之仁凡我百姓各宜孝親敬長畏罪懷
刑以副朕仰法
皇考如天好生之意兹因諸王貝勒大臣文武官員人等
僉謂天位不可久虚
宗社允宜早主再三陳請朕勉徇輿情暫抑悲痛於是月
二十日祗告
天地
宗廟
社稷即皇帝位以明年為雍正元年仰惟
先志之宜承深望
皇圖之永固遹昭新化期衍舊恩於戲追慕
前徽繼述無忘於夙夜廣推
聖澤恩膏願被於寰區凡爾親賢文武其共矢藎誠各輸
心膂用紹無疆之業永垂有道之庥布告天下咸使聞
知
雍正元年三月二十五日江蘇巡撫奏請寬免蘆
課等項銀兩奉
上諭江蘇等屬民欠地丁等項銀一百三十一萬餘兩内
蘆課等項銀九萬八百兩零雖非恩詔内應行豁免之
項但此事歴年最久倘行催徵窮民必致受累著一併
豁免
雍正元年七月二十八日戶部以蠲免項内蘇太
屬下衛所舊欠屯折等項錢糧請
旨奉
上諭未完屯折銀二萬四百九十餘兩内存留俸工銀一
千二百九十餘兩雖不應豁免但此事歴年已久該撫
既稱實係拖欠在軍著一併豁免
雍正元年八月十二日
諭兩江總督查弼納江南提督高其位署江蘇巡撫何天
培浙江巡撫李馥太湖三萬六千頃連跨數郡地勢既
廣支流復多為盗賊出沒之所平時既易藏奸巡捕又
難著力故蘇常盗案多於他省良善被擾官吏處分皆
因太湖為之巢穴也爾等均有統轄之責可公同確議
遴選賢員清查嚴緝俾匪類就擒餘黨解散日後作何
稽察防範之法不使宵小復萌地方長享寧靜之福以
副朕禁盗安民之意
雍正元年九月十六日戶部將江蘇所屬蘇太等
衛舊欠項下不應蠲免銀兩請
旨奉
上諭此民屯地丁等銀三百五萬九千餘兩内地租等項
銀六千八百七十餘兩雖不應豁免但此事歴年已久
實欠在民著一併豁免
雍正元年十月二十六日
諭戶部朕自御極以來宵衣旰食無日不以民依為念督
撫以下守令以上凡有地方之責者均宜公忠體國仰
副朕心今年夏月朕以北省二麥歉收差員到南省於
秋成後採買米石以備賑貸平糶朕意切於為民正欲
酌盈劑虚以羡補不足也又恐有不便於民之處於差
員臨行之時再三申諭地方米多方可採買不必定要
買足今聞各省地方官因欽差買米禁止商販不許出
境大負朕痌瘝一體之意甚屬不合况浙江及江南蘇
松等府地窄人稠即豐收之年亦皆仰食於湖廣江西
等處今秋成歉收若商販不通必致米價騰貴該部速
即行文各省總督巡撫凡有米商出境任便放行使湖
廣江西安慶等處米船直到蘇州蘇州米船直到浙江
毋得阻撓庶幾有無流通民皆足食以副朕愛養元元
之意
雍正二年四月初九日
諭江南總督查弼納漕運總督張大有署理江蘇巡撫何
天培朕惟漕運所經河道固以通國廩之輓輸亦以便
商民之利涉旗丁與商民自應一視同仁無容偏護而
偏累也去年因秋冬雨少河流淤淺而旗丁人等不顧
漕運維艱任意攬載客貨致船重難行聞今春丹陽常
州等處地方及沿途遇淺槩拏商船起剝且借名需索
貪暴公行得賄者雖空船亦行釋放不遂其欲者勒令
當差有將貨物行李抛棄河干紛紛露積或為風雨所
損傷或為盗賊所窺伺該管漕運文武官弁漫無約束
毫不經心小民營販資生何以堪此擾害爾等係地方
大吏皆當實心體恤稽察周詳奉諭之後或再有起剝
之事當各嚴飭所屬官弁申明約束不得仍蹈前轍並
出示遍諭軍民人等使知朕一體軫恤之至意至張大
有身任總漕糧艘往來乃其專責尤宜整肅綱紀釐奸
去弊嚴明馭下毋使玩法犯科乃往往固執己見袒護
下屬任其沿河盗賣漕糧兼倚勢藐法貽累地方甚屬
不合今除已往不深究外嗣後若仍不加意約束屬員
有心縱容及失於覺察再經朕訪聞定行嚴加議處其
欽承毋忽
雍正二年六月初七日戶部奏江寧安徽福建陜
西四省未完民欠與
恩詔年久應免之條相符者候
旨豁免奉
上諭此事部議自康熙十八年至四十五年止舊欠銀米
等項豁免著將五十年以前舊欠銀米等項俱察明豁
免議奏
雍正二年八月二十四日
諭戶部前因江浙督撫等摺奏七月十八十九等日驟雨
大風海潮泛溢衝决堤岸沿海州縣近海村莊居民田
廬多被漂沒朕即密諭速行具本奏聞賑䘏但思被災
小民望賑孔迫若待奏請方行賑䘏致時日躭延災民
不能即沾實惠朕心深為憫惻著該督撫委遣大員踏
勘被災小民即動倉庫錢糧速行賑濟務使災黎不致
失所其應免錢糧田畝即詳細察明請蠲凡海潮未至
之村莊不得混行濫冐至於緊要堤岸衝决之處務須
速行修築無使鹹水流入田畝朕念切痌瘝務令早沾
實惠該地方官各宜實心奉行加意撫綏俾凋瘵得蘇
生全速遂以副朕勤恤民隱至意爾部即行文各該督
撫遵奉速行
雍正二年九月二十一日
諭江南浙江總督巡撫等今歲七月中颶風海潮泛溢江
南浙江沿海州縣衛所堤岸多被衝塌居民田廬漂沒
朕軫念深切已降諭旨令江浙地方官亟行賑濟撫綏
毋使災黎失所今被衝海塘若不及時修築恐鹹水灌
入内河有礙耕種爾督撫等著即查明各處損壞塘工
料估價値動正項錢糧作速興工至沿海失業居民度
日艱難藉此傭役俾日得工價以資餬口是拯救窮民
之法即寓其中矣將此再行飭諭務期實心遵旨速行
以副朕憂恤元元至意倘有不肖地方官扣尅工銀及
怠緩不力者該督撫嚴查即行題參從重治罪
雍正二年九月二十一日河道總督齊蘇勒副總
督嵇曾筠各奏報黃淮秋汎情形奉
上諭據奏黃淮二水經過秋汛工程平穩知道了齊蘇勒
自補授總河以來實心效力與嵇曾筠各率屬員將各
處堤工搶修保固雖河水泛漲堤工俱各無虞甚屬可
嘉齊蘇勒著給與世襲拜他喇布勒哈番嵇曾筠著加
三級齊蘇勒會同嵇曾筠將河工實在效力行走勤勞
顯著之員察明造册送部議叙
雍正二年九月二十二日
諭湖廣總督楊宗仁江西巡撫裴&KR0973;度河南巡撫田文鏡
山東巡撫陳世倌安徽巡撫李成龍今歲各省秋成大
有惟浙江江南沿海地方七月十八九等日海潮泛溢
近海田禾不無損壞朕軫念災黎惟恐失所業經嚴飭
各省督撫發倉賑濟多方撫䘏但蘇松杭嘉等府人稠
地狹向來出米無多雖豐年亦仰給於湖廣江西及就
近鄰省今沿海被災恐將來米價騰貴小民艱食湖廣
江西地居上流河南山東二省接壤江南今歲俱各豐
收安徽寧太等府屬亦俱收成豐稔著動湖廣司庫銀
買米十萬石江西司庫銀買米六萬石運交浙江巡撫
平糶動河南司庫銀買米四萬石山東司庫銀買米六
萬石安慶司庫銀買米五萬石運交蘇州巡撫平糶俱
著速即辦理選委廉幹賢員陸續運送平糶銀兩仍移
還補庫其米應於何地交卸湖廣江西督撫即咨會浙
江巡撫河南山東安徽巡撫即咨會蘇州巡撫酌議速
行務於蘇松杭嘉四府民人有益毋得怠緩遲誤
雍正二年十月初四日禮部議覆條奏江海等神
應加封字號遣官致祭奉
上諭致祭禮儀宜極加虔敬其應封字號著敬愼選擬仍
行文直隸山東江南浙江福建廣東督撫每省各查一
江海大神廟將修理之處具奏
雍正二年十月二十日兩淮巡鹽御史奏報海潮
衝決奉
上諭據奏七月内海潮衝決范隄沿海二十九場溺死竈
丁男婦四萬九千餘名口鹽地草蕩盡被漂沒朕心憫
惻如同執熱著即動鹽課銀三萬兩委員分路賑恤務
使得所不必該御史捐補其未完折價錢糧四萬餘兩
悉行蠲免毋得仍稱帶徵名色致累現在窮丁該部遵
旨速行至淮商運行鹽觔恐竈丁一時未能煎辦應作
何接濟民食該部作速確議具奏
雍正二年十月二十五日
諭江浙兩省督撫提鎮江浙兩省沿海地方於七月十八
十九兩日皆被潮水漂沒居民廬舍雖經頒旨加意賑
恤然朕憫惻之念至今尚未能釋惟有朝夕警惕以答
天意但海為衆水所歸無不容納今乃狂潮泛溢水不循
軌或者海洋潛藏匪類亦未可定稽諸前事往往有之
沿海各省督撫提鎮務須實心愛養小民整理營伍俾
閭閻各安其業汛防有備無虞毋令海洋别生事端庶
不負朕委任之意
雍正二年十二月初四日
諭吏部尚書朱軾浙江沿海塘工最為緊要署巡撫石文
焯前奏必須通用石塊修築後又奏稱不必用石全無
定見誠恐貽悮塘工朕已諭令法海佟吉圖作速詳議
具奏矣但恐法海等初任不諳地方情形爾曾為浙江
巡撫必知海塘緣由著馳驛前往浙江將作何修築之
處會同法海佟吉圖詳查定議交與法海等修築爾即
回京朕思海塘關係民生必須一勞永逸務要工程堅
固不可吝惜錢糧江南海塘亦為緊要爾浙江事竣即
至蘇州會同何天培鄂爾泰將查勘蘇松塘工如何修
築之處亦定議具奏
雍正三年三月十九日管理戶部事務怡親王奏
請酌減蘇松浮糧奉
上諭覽管理戶部事務怡親王所奏具見勤求民隱為國
推恩之意正應戶部辦理之事蘇松之浮糧當日部臣
從未陳奏常厪
皇考聖懷屢頒
諭旨本欲施恩裁減乃彼時大臣以舊額相沿已久國課
所關綦重恐損上益下非理財之道數以不應裁減固
執覆奏凡國家大事因革損益必君臣計議畫一始可
舉行若
皇考違衆獨斷既非詢謀僉同之義且恐一時減免倘後
來國用不足又開議論之端是以從衆議而中止然
聖慈軫念蘇松誕敷渥澤屢蠲舊欠以紓民力其數較他
處為多是亦與裁減正額無異也今怡親王等悉心籌
畫斟酌奏請甚為可嘉朕仰體
皇考愛民寬賦之盛心准將蘇州府正額銀蠲免三十萬
兩松江府正額銀蠲免十五萬兩論語曰百姓足君孰
與不足周易曰損上益下民悦無疆朕但願百姓之足
時存益下之懷用是特沛恩膏著為定例俾黎民輕其
賦税官吏易於催科可飭令該地方知之
雍正三年五月十六日奉
上諭朕軫念民生蠲租賜復不過行吾心之所安使斯民
共沾實惠並無一毫市恩之念欲以崇尚虚名也前蠲
免江南蘇松兩府浮糧彼處士民感激朕恩為朕祈福
聞有誦經立碑蓋造龍亭聚會演戲者雖或出於愛戴
之誠然實非矢報君親之理朕所望於天下者祗欲各
安職業端本務實以生以養庶幾家給人足共享昇平
仰報我
皇考之付託耳以云祈報莫大於此至於誦經禮懴諸事
皆為粉飾虚文即謂頌禱致虔亦於朕躬毫無所益且
聚衆演戲蓋造碑亭非徒糜費金錢兼恐有不肖官吏
及里胥人等借名私派乾沒肥已貽累小民俱未可定
此等陋俗
聖祖仁皇帝久已洞悉屢曾降
諭旨禁止及朕臨御以來曉諭天下人民務本重農力行
節儉而聚衆演戲諸事更屬奢靡浪費蘇松士民習於
華侈今又為此虚文以祈朕福甚非朕意朕實惡之著
該督撫嚴行禁飭其碑亭建造之處槩行停止仍遍諭
士民各歸本業以副朕懷嗣後仍有此等浮華之舉朕
必嚴懲以法
雍正三年五月十七日
諭戶部去歲江浙海潮衝溢沿海場竈淹没之處甚多兩
淮鹽政所屬地方經噶爾泰奏聞朕即發帑賑恤并將
雍正元年二年竈戶未完折價銀四萬餘兩悉行蠲免
其兩浙鹽政所屬地方該巡鹽並未將被災之處題報
今謝賜履摺奏去秋海濤飄决情形兩浙與兩淮無異
朕一視同仁務使率土均霑膏澤著將華亭婁縣上海
海寧餘姚蕭山慈谿等縣雍正元年二年未完場課銀
兩悉行蠲免該鹽政通行曉諭俾各場丁戶人人得霑
實惠將巳未完場課數目確查報部倘有不肖有司將
已完作欠或借端朦混私行重徵者即指名題參若通
同隱匿後經察出將該鹽政一併從重治罪該地方督
撫仍嚴加稽察毋使吏胥中飽以副朕勤恤窮丁普濟
同仁之至意爾部即遵諭行
雍正四年正月十二日奉
上諭據兩淮巡鹽御史噶爾泰奏稱衆商感戴保育生全
賑䘏蠲免之恩今鹽豐課裕商業已隆情願公捐銀二
十四萬兩備交運庫又伊自己名下有應得銀八萬兩
亦願報部撥解等語從前兩淮鹽課虧欠甚多自噶爾
泰辦理以來歴年商欠正項贏餘俱一一完納恤商裕
課鹽政肅清甚屬可嘉朕前曾降諭旨令江南督撫酌
議積穀以為備用今衆商公捐及噶爾泰奏請解部之
項共計三十二萬兩著將二萬兩賞給噶爾泰其三十
萬兩可即為江南買貯米穀蓋造倉厫之用所蓋倉厫
賜名鹽義倉即著噶爾泰交與商人經理如此則於地
方積貯甚為有益而衆商急公之項亦得實濟著議政大
臣大學士九卿詳議具奏噶爾泰著該部從優議叙其
急公衆商行令噶爾泰分别造册報部亦著議叙以示
鼓勵
雍正四年二月二十九日
諭江蘇巡撫朕每見蘇松漕米虧空案内一經承名下侵
蝕至二三千石訪問其故知糧重倉多之處州縣官不
能兼顧聞點派收書經管收納所收民糧除丁兌外原
有斛面餘米存留在倉遂有糧戶將應上米石私相折
銀收書將餘米劃算迨收折既多倉内餘米不足以補
而所收米價又已隨手花費以致虧空漕項此不可不
嚴立條禁也嗣後收書有侵蝕漕米者該州縣詳參後
審究確實按其米數即照監守自盗律治罪為當并將
簽派收書之員題參議處其侵蝕米石查明私折之糧
戶著於各糧戶名下追補庶可懲滑吏而警愚民爾可
議奏至各州縣所收倉糧丁兑之外倘有贏餘令該州
縣報明存貯公所為修理常平倉厫之用再有餘剰歸
入常平倉以佐賑濟該撫嚴飭蘇松二府各州縣實心
奉行倘有借餘米名色加收斛面遺累小民者定行從
重治罪决不少貸特諭
雍正四年十二月初十日奉
上諭今歲江南地方秋雨稍多其江安所屬被水之州縣
已令該督撫轉飭有司確查賑恤務使小民得所但聞
入冬以後時有隂雨積水未消春麥未能及時耕種恐
交春米價漸昂而青黃不接之時更須預為籌及况蘇
松戶口繁多民間食米多取給於外販尤當早為留意
查江安糧道有存貯還漕一項約計二萬八千餘石安
慶廬州鳳陽淮安四府各有分貯留漕之項共計九萬
餘石此米原為地方備用而設但恐年月已久未必實
貯在倉應差京官一員前往確查並會同江南督撫作
何分别留運平糶之法以濟民食但江南地廣人稠恐
需米之處此數未必敷用必設法多貯方覺寬裕其應
作何採買送運備用之處著九卿速議具奏
雍正四年十二月二十一日
諭戶部江南地方今歲秋冬雨水稍多低窪之處未免減
收目前米價雖平恐明歲青黃不接之時價値不免昂
貴朕心軫念預為籌畫已特遣專官將從前截留之米
一一清查會同該督撫商酌以濟地方之用又令該督
撫動用正項錢糧委員於鄰省採買米穀以備積貯平
糶之需朕思蘇松常鎮四府地廣人稠需米甚多而四
府所屬漕兑共一百四十餘萬石居七省漕糧三分之
一今州縣既有被水之區恐小民輸納匪易著將成災
五分以上之地畝應出漕米緩徵一半約計將及二十
萬石俾閭閻既寬正額之輸將而地方又有多餘之米
粟則編戶窮黎當不慮其乏食矣其緩徵一半漕米著
於雍正五年秋收後帶徵完納其不成災之地畝仍照
額徵之數准其紅白兼收著將此速諭該督撫遵行
雍正五年正月二十八日奉
上諭地方水利(恭紀河渠志)
雍正五年二月初六日
諭兵部水師甚屬緊要現今天津設立水師滿洲官兵操
練學習其江寧駐防滿洲官兵亦應照天津水師之例
設立水師令其操練鎮江水師現有船隻將此船内酌
量撥給江寧將軍令其學習操練至如何操練應撥給
船隻若干或船隻不敷作何添造之處爾部一併定議
具奏
雍正五年六月初二日江蘇巡撫陳時夏奏報婁
江水利工程告竣士民請建
萬壽碑亭奉
上諭朕以實心舉行實政全不好尚虚文如士民感恩建
碑之事屢降諭旨嚴行禁止今因江南婁江水利工程
告竣士民具呈謝恩内有願鐫萬壽碑之語而巡撫陳
時夏代為具題貼黃内並未將建碑字樣叙入明係欲
從民請故本章内有意含糊甚屬不合可速止之
雍正五年九月十二日奉
上諭朕因直隸湖廣州縣數處近江臨河平時易於被水
者今歲又經澇溢故降特旨將錢糧全行蠲免此乃軫念
水鄉之民施恩格外而他處聞知遂生冀倖之意如固
原地方六月偶遇冰雹而鍾保遂張大其事捏詞具奏
續據路振揚摺奏前來始知暫時驟雨帶有冰雹夏苗
並未傷損秋禾發生茂盛今覽鍾保本章亦自稱勘不
成災似此虚假衆所共見朕因人情如此是以聞江南
浙江近水之地亦有數處被水未曾加以格外之恩然
軫念窮民朕懷殷切著江南總督范時繹動用庫銀二
萬兩於上下兩江應用之處散賑著浙江巡撫李衛動
用庫銀一萬兩於應用之處散賑務選賢員辦理令窮
民均沾實惠儻有餘剰銀兩著該督撫奏聞
雍正五年九月十六日雲貴總督鄂爾泰條奏江
南三江水利事宜奉
上諭覽鄂爾泰所奏江南水道事宜甚屬周詳但摺内有
越職陳奏字樣凡内外大臣越職辦事固為不可至若
有關於國計民生者雖非已身職任之事既有見聞即
當據實入告方合公忠體國之義此乃盡職非越職也
如孔毓珣經過鳳陽地方即以水利情形奏聞朕甚嘉
之鄂爾泰所奏著發與范時繹陳時夏齊蘇勒陳世倌
鄂禮就近詳加相度悉心妥議具奏
雍正五年十一月初十日奉
上諭自古治水之法惟在順其自然之勢而利導之蓋水
之為害者大抵由於故道湮塞使水不得徑直暢流以
致泛溢而為患但恐徑直之路湮塞年久或民間既已
蓋造室廬開墾田畝或且安葬墳墓人情各顧其私不
知遠大之計今見欲於此地開濬河道則因循規避百
計阻撓而司其事者未免惑於浮議遂致遷就紆回别
開溝洫苟且從事而不能成一勞永逸之舉此治水之
通弊也昨岳鍾琪奏稱陜西現在興修漢渠以濟民田
亦以開濬之處不無礙於墳墓故爾遲回朕諭之曰果
係民間墳墓所在當給與買地之價令其遷葬民自樂
從岳鍾琪云若果給與遷葬之費則公私均便小民無
不樂從者朕已諭岳鍾琪在陜遵行目今江南地方現
在興修水利著該撫與欽差官員亦照此辦理若水勢
必由之路有礙墳墓即於興修水利錢糧内動支銀兩
給與本人令其改葬俾小民既有營葬之資而河工亦
收利導之益則水患可除水利可興地方永遠蒙福矣
雍正五年十二月十八日奉
上諭吴淞石塘當日勘估之時於海潮紆緩之處酌量修
築土塘蓋因工程浩大諸臣勘估為節省錢糧起見故
如此定議但東南財賦之區灌溉田畝保聚室廬全賴
海塘捍衛朕思海勢衝激風濤旋轉難定土塘經歴年
久未免可虞不若一例盡修石塘為百姓萬年之利似
為一勞永逸朕詢問齊蘇勒亦云甚當著陳時夏陳世
倌鄂禮等將現在土塘改築石塘之處確行勘估詳悉
定議具奏不得惜費省工苟且塞責務須堅固永垂久
遠以副朕經理海疆愛養民命之至意
雍正五年十二月二十日兩江總督范時繹奏報
估計修濬太倉州河道工料銀兩奉
上諭據范時繹奏稱太倉州鎮洋縣士民僉稱境内劉河
鉅工已蒙發帑開濬而七浦一河原係民田沾獲其利
今情願照依舊例業戶給食佃戶出力不敢再費帑金
等語朕思君民原屬一體民間之生計即國計也倘遇國
用不敷之時勢不得不資藉於民力今國家財用充足
朕為地方籌畫萬年之利不惜多費帑金興修鉅工養
育萬姓若仍用民力以辦公事非朕本心也况小民效
力工程或致荒其本業而又不免官吏之督催煩擾朕
心實為不忍昨蘇州一二有力之紳士懇請捐資以助
地方之公事與此不同朕是以降旨准行著將范時繹
所奏士民捐助之處停止仍動用公帑辦理並將朕旨
遍行曉諭該州縣士民伊等當體朕愛養元元之心於
工程告成之後加意照看歲歲疏濬防護俾地方永受
其益則勝於目前之趨事赴功多矣
雍正五年十二月二十八日奉
上諭朕因蘇松等處地方水利功程關係民生最為緊要
特遣官員會同巡撫等悉心經理務期修築開濬以惠
烝黎凡工用所需悉發庫帑絲毫不以煩勞民力諭旨
頒布至再至三昨范時繹奏稱太倉鎮洋士民僉云劉
河鉅工已費國帑其七浦一河工程民間情願出力以
助修濬不敢再動帑金等語朕又復降旨嚴行禁止此
中外所共知者頃聞長洲元和等縣有按照田畝科派
銀兩之事朕思工費悉用帑金原以杜科派田畝之弊
昨太倉等處士民懇請出力助工朕且嚴行禁止豈容
不肖官吏按畝派費累及小民或者夫役等得受官價
之外有田之業主帮貼飯食而不知者遂誤認以為按
畝派費亦未可定或者衙門之蠧役本地之攬頭借帮
貼飯食之名派雜費以飽私囊亦未可定著范時繹陳
時夏等通行曉諭令良善之民勿為奸猾所欺並時時
訪察稽查除田主帮貼飯食外倘有胥吏攬頭等巧借
名色科派分文者立即提拏重治其罪並將辦理工程
之官員指名題參從重議處倘官吏人等本無派費累
民之處而本地居民或以工程礙伊室廬田土不願興
修故捏造浮言以惑衆聽或奸民欲行包攬不遂其私
故傳播此語以阻撓公事則情罪甚屬可惡著范時繹
陳時夏等確實查拏從重治罪
雍正六年二月十一日奉
上諭兩淮商人感戴朕恩急公念切數年以來將正項及
帶銷銀兩俱照數全完又捐銀數十萬兩辦理地方公
事甚屬可嘉今因揚州修濬水利工程又請公捐銀三
十萬兩以佐公費朕聞之心甚不忍此衆商效力之處
或係伊等力量寬舒實心踴躍合力捐輸以報國恩而
襄公事或係地方大臣官員等授意商人而有此舉著
詢問衆商令其務將眞情據實呈明該督再行具奏請
旨
江南通志卷首三之一
欽定四庫全書
江南通志卷首三之二
世宗憲皇帝詔諭
雍正六年二月十九日江蘇巡撫恭報松江府華
亭縣地方甘露呈祥奉
上諭據奏松江地方
天降甘露該省臣民皆以為朕之功德感召所致合詞頌
祝等語夫甘露之瑞載在禮經自古以來咸稱嘉慶今
蒙
上天恩賜若不以為瑞非所以敬承
天貺也但此番未見於宫庭上苑而見於松江想因江南
地方官員有惠政及民或本地民人風俗良善有上感
天心之處是以錫兹瑞應昭示羣黎朕深為該地方稱慶
若官民等歸美於朕朕不敢居也但願該地方官民紳
士受
天恩賜倍勵虔恭官斯土者益厚其教養之道居是邦者
愈篤其忠孝之忱吏治清明民風醇厚則
上蒼眷佑錫福方來此則朕之深望也勉之勉之
雍正六年五月初九日
上諭高斌將滸墅關現行徵收則例據實陳奏請刊立木
榜令衆商共曉遵依所奏甚屬可嘉部議令直省各關
將各處現行徵收則例徹底清查據實奏聞刊榜曉示
著各省兼理關務之該督撫並各關監督實力奉行毋
得陽奉隂違虚應故事倘經接任之員察出定行交部
從重議處
雍正六年六月初六日河道總督奏報陳家渡壩
工奉
上諭據奏吴淞江陳家渡河渠有土埂三道未曾挑清致
有停沙掛淤之患今建壩施工正在用力刮刷之際而
江水海潮並長沙不能停將原有土埂檻限悉皆徹底
刷淨毫無阻滯於河工大有禆益知道了齊蘇勒自任
總河以來實心供職即如吴淞江工程雖交與齊蘇勒
一同料理而實則范時繹陳時夏地方專辦之事乃范
時繹陳時夏視之漠然而齊蘇勒一聞陳家渡壩工衝
塌即親身前往踏勘悉心經理仰賴神佑水勢湧長以
助人工將河道泥沙徹底刷淨水無阻滯工可告成此
即封疆大臣實心為國為民感召
天和之明驗凡為大臣者當共知之齊蘇勒著交部從優
議叙其在事官員著議叙具奏
雍正六年七月初二日奉
上諭戢盗乃安民之首務稂莠不剪則嘉禾不生奸宄不
除則良善不安此一定之理朕時以此訓飭各省督撫
有司諄諄往復而能實力奉行著有成效者甚少如江
南蘇松等地方盗案多於他處而陳時夏等又復柔懦
怠忽並未將積惡渠魁緝拏懲治范時繹居官廉謹然
戢盗之才亦覺不足且管轄三省精神亦難周到是以
下江地方盗風不能止息小民受其擾累朕深為厪念
浙省盗案向來亦多自李衛莅任以來留心整理匪類
知所畏懼昨據李衛奏摺内稱錢塘縣知縣秦炌杭協
副將李燦拏獲積盗張寳生等十餘人審訊時供出歴
年來圖財害命之案不可勝數似此兇惡害民之徒該
督李衛能使文武屬員協力緝捕不致漏網人心共快
又派委文武官弁分地巡查將盗賊拐逃假銀扒手賭
博等犯嚴拏懲治以儆刁頑而安善類李衛實不愧封
疆大臣之任甚屬可嘉著將江蘇所屬七府五州除錢
糧刑名外其一切盗案俱交與李衛管理文武各官受
其節制有能盡心緝捕及疎防貽誤者聽其舉劾遇有
緝捕訪拏盗賊等事各營兵弁聽其調遣江南督撫等
官亦仍照舊辦理不得因李衛管理稽查盗案而生推
諉之念至緝獲積賊之秦炌等著交部議叙
雍正六年八月十七日奉
上諭蝗蝻最為田禾之害然迅加撲滅猶可以人力勝之
昔我
聖祖仁皇帝訓飭地方各官諄諄以捕蝗為急務其不力
者加以處分無非養民防患之至意乃州縣有司往往
玩忽從事不肯實心奉行而小民性躭安逸憚於捕滅
之勞且愚昧無知又恐捕撲多人以致踐傷禾黍瞻顧
遲迴不肯盡力不知蝻子初生就地撲滅易於驅除一
或稍懈聽其生翅飛揚則人力難施且至蔓延他境為
害不可言矣前江南總督范時繹摺奏邳州地方有蝗
蝻萌生朕即諭令竭力撲滅旋經該督奏聞該地方官
已經撲盡比即批諭范時繹云撲盡之說朕實未信須
令有司實力奉行無俾遺種莫被屬員蒙蔽近聞彼處
蝗蟲該地方官並未用力撲滅與朕前旨相符矣地方
官如此怠玩從事而督撫尸位付之不聞是何理也著
范時繹查明題參並將該督撫交部嚴加議處以儆怠
玩嗣後各省地方如有蝗蝻為害之處必根究其起於
何地其不將蝻子即時撲滅之地方官著革職拏問若
蝗蟲所到之地而該地方官玩忽從事不盡力撲滅者
亦著革職拏問并將該督撫嚴加議處
雍正六年十月初四日奉
上諭向來江浙收兑漕糧俱用本地粳米擇其乾圓潔淨
者方准交納遇收成稍薄之年該督撫每以紅白兼收
為請朕皆允行夫米糧乾潔皆可久貯原不在色之紅
白且江浙二省戶口繁多而每年應納漕糧將及四百
萬石若必拘定本地粳米恐致米價昂貴民間難於輸
將朕軫念閭閻凡有禆益民生之計皆為周詳籌畫嗣
後江浙徵收漕米但擇乾圓潔淨不必較論米色准令
紅白兼收籼粳並納著為定例
雍正六年十一月三十日奉
上諭蘇州巡撫所屬七府五州自康熙五十一年起至雍
正四年未完地丁錢糧積至八百一十三萬八千餘兩
其中蘇松常三府太倉一州積欠最多自一百四十餘
萬兩至一百八十餘萬兩不等朕念切民瘼凡閭閻疾
苦周知洞悉此未完錢糧或有産去糧存而不能完納
者或有人産已盡而無可催追者又或有從前遇歉收
之歲而地方官匿荒未報小民無力輸將致成拖欠者
累積十餘年之久其數至千百萬兩但其中有或本係
該地方官虧空而希圖卸脱捏作民欠者或糧戶已經
交納而奸胥蠧役侵蝕入已仍作民欠者是此項未完
大約官虧空者十之一二吏侵蝕者十之三四其實係
民欠不過四五而已在貧窶之民固不能為無米之炊
而官吏因緣作弊蠧國害民情罪可惡豈容令其脱然
倖免若非徹底清釐即欲加惠於百姓其道無由是以
從前令張楷將江蘇民欠清查分晰張楷並不清查奏
稱俱係民欠請分年帶徵朕雖姑允其請意甚未愜鄂
爾泰於蘇州布政使任内實力稽查將有頭緒時以雲
南巡撫職任綦重將鄂爾泰補授而清查之案又未竟
其事後陳時夏到任之後一味怠忽疲玩毫無整理釐
剔之心將從前分年帶徵之恩旨並不分限催追以一
年應完之數綑徵於一月之内以致小民艱於輸納地
方官又奉行不善日事敲扑嚴比七府五州之黎庶不
得霑被恩澤朕心深為軫念乃陳時夏又奏稱蘇松積
欠難於清結從前既蒙聖恩蠲免浮糧今請以舊欠之
糧均派於新糧戶内分年徵收以抵補積欠夫蘇松浮
糧朕仰承
皇考聖心每歲額免四十五萬兩煌煌明旨布告億兆豈
有既蠲正額而復借此抵補積欠之理朕以誠信待天
下臣民寧肯為巧詐之術乎且舊欠自有本人即非本
人亦自另有著落若舍此不追而均派新糧是刁民因
積欠而得利良民因先輸而倍徵從此人人效尤誰復
輸供正賦况以舊欠派入新糧舊欠未必全完而新糧
又致欠缺此種狂悖之論不過因朕留伊在蘇州清理
未完一時不能脱身而豪紳積蠧欲逞其抗糧之黠智
為此邪說足以聳聽陳時夏亦藉此法或可草率完結
為脱身卸責之私計耳陳時夏居心行事如此實深負
朕恩今尹繼善現在清查但尹繼善初任封疆且兹事
煩重非一人之心力所能辦理著將蘇松等七府太倉
等五州歴年帶徵地丁錢糧一槩暫停徵比俟朕派員
前往與該地方官協理清查將各州縣官侵若干吏蝕
若干實在民欠若干一一釐剔清楚朕當再降諭旨戶
部即遵諭行文令該督撫遍行出示曉諭其派員分查
之處著戶部詳悉定議具奏
雍正七年正月二十八日奉
上諭平治道路王政所先是以周禮有野廬合方之職自
四畿達之天下掌其修治俾車馬所至咸蕩平坦易行
李輻輳津梁通達無雨水阻滯之累邇年以來廣寧門
外已修石道其至通州運糧之路亦修整高潔往來行
人頗為便利今直隸至江南大道車輪馬跡踐壓歲久
致通衢竟成溝塹兩傍之土高出如岸一遇雨水之時
衆流匯歸積潦難退行旅每苦泥濘或至守候時日朕
心深為軫念但此通行大道已久成窪下勢難培築增
高而大道之傍高阜甚多平治亦殊不易若於大道相
近之處另開一道工力似屬易施其間或有地形斷續
之處應修建橋梁或有溝塍淤積之處應疏濬水道或
所開之逕有借用民間田地者應補給價值並除錢糧
或繞行之路有遠隔村莊旅舍者應引歸故道使有頓
宿是非熟於相度地勢歴練道逕之人不能詳察妥當
特派工部侍郎法保副都統韓光基原任護軍統領哈
爾紀善二等侍衛特庫四員於今年夏秋之交自京師
起程由良鄉至宿遷大道一路踏勘將如何另開新道
之處詳悉議定估計工費繪圖呈覽伊等起身之前朕
再降諭旨
雍正七年四月十七日奉
上諭從前清查江蘇等屬舊欠錢糧已經降旨將康熙五
十一年至雍正四年未完地丁銀八百一十餘萬兩暫
行停徵今思漕項等銀民間一例編徵不分欵項若不
槩行停比則錢糧難以清釐著將康熙五十一年至雍
正四年漕項屯折等欵未完銀二百八十一萬餘兩一
體停徵王璣彭維新等可令各員於清查之時即分别
條欵各歸各項俾數十年積欠其間官侵吏蝕俱得徹
底清釐
雍正七年五月十三日奉
上諭向來有司官補授之時迴避本省蓋因地方密邇恐
其中有嫌疑牽制等弊也朕思江南之上江下江湖廣
之湖北湖南陜西之西安甘肅雖同在一省中而幅員
遼闊相距甚遠定制各設巡撫司道以統轄之其情形
原與隔省無異則官員選補不過有同省之名而並無
嫌疑牽制之處必須迴避况既係同省則於彼處人情
土俗較他省之人更為熟悉未必不於地方有所禆益
嗣後凡江蘇安徽湖北湖南陜西甘肅諸處府州縣以
下官員得本省之缺不在本籍巡撫統轄之内者不必
令其迴避其相隔在五百里之内者仍照隔省迴避之
例一體遵行
雍正七年十月二十三日奉
上諭朕夙夜孜孜以吏治民風為念惟蘇松所屬糧賦浩
繁民欠累積官吏借此侵漁姦徒肆其包攬若不徹底
清查則吏治難以整肅民風無由淳厚是以特命大臣
總理清查之事又遴選大員專司分查之任再揀選州
縣分派協理令其將官侵吏蝕民欠三項明晰清釐不
得絲毫朦混又屢次降旨將蘇松等七府太倉等五州
歴年帶徵地丁漕項錢糧一概暫停徵比俟各州縣官
侵吏蝕及實在民欠一一釐剔清楚之後再降諭旨并
令該督撫遍行出示曉諭是朕於清查一案已申示再
四可謂明白詳備矣乃承命之員奉行不善其始以為
官侵無幾遂將紳衿所欠帶徵之項指為官侵以致姦
胥蠧吏借端挾詐如松江候選州同朱榮椿者積欠錢
糧九百餘兩而為蠧書訛詐亦至九百餘兩此其明驗
也又聞不肖州縣有以里圖櫃書侵蝕之項將來難於
歸著議令官戶富戶分派攤賠者又有將帶徵錢糧加
一火耗以補官虧者其說雖未足盡信然人言籍籍總
理其事者寧未聞之耶此皆由於承命之員不能深體
朕心而以徵比為清查之誤也設朕欲藉此為催徵錢
糧之道從前又何以降旨停徵乎其有自願完納仍令
地方官收受者緣浙江總督李衛來京陛見時奏稱江
南舊欠錢糧自奉諭停徵之後凡有願完者州縣官恐
涉先侵後吐之嫌槩不收受於民情頗有未便等語朕
以民間凡有隱匿錢糧尚准其自首豈有願完舊欠而
不准其輸納之理是以諭令戶部行文該總理清查大
員知之乃不意奉行者遂借此為由將停徵之項槩行
催徵名曰勸輸而挨圖挨甲差役追呼甚於嚴比近見
各員所奏有稱已完一百餘萬者有稱旬餘之内州縣
完三萬餘兩者而温而遜奏云此番清查首在勸其完
納不徒在於造册又聞朱鴻緒告人云鎮江一府舊欠
二年内必令其全完是各員俱以完納錢糧為重而以
清查官侵吏蝕民欠置之度外矣與朕簡命諸臣之旨
不大相逕庭乎著將未完積欠槩行停徵其中或有官
吏侵蝕今自首完納贖罪者聽其交庫外其餘民欠即
有情願交納者亦不准收受該總理之員務令分查協
理各員恪遵前旨將官侵吏蝕民欠分别清釐無得絲
毫朦混倘仍有私行徵納及將民欠内之官戶富戶掩
蓋官吏侵蝕者該督撫及總理大臣即行指參從重治
罪倘該督撫等隱徇不舉或失於覺察經朕訪聞定將
該督撫等一併交部嚴加議處又聞分查之員令各欠
戶自行首報夫前旨之准令自首者乃侵蝕錢糧之官
吏此等侵蝕之人本有應得之罪朕不忍其盡罹國典
是以令其據實自首則從寬免其治罪至於歴年積欠
前已分年帶徵今又一槩停徵伊等又有何罪而令其
自首乎總之各員卑鄙小見不知朕澄清吏治惠養小
民之心而唯以錢糧為重朝廷之德意不能宣究於下
司其事者寧無愧乎諭到著該督撫布政使即刊刻頒
發所屬凡遠鄉僻壤悉行張掛使官吏紳衿軍民人等
咸知朕意
雍正八年正月十二日奉
旨爾等議政處原議乍浦地方駐劄滿洲兵一千六百名
此内挑選杭州餘丁八百名江寧餘丁四百名京城餘
丁四百名令其披甲前往駐劄朕近詢問將軍鄂密達
據稱江寧餘丁披甲者可得八百名等語今京城不必
揀發四百名即於江寧餘丁内着鄂密達酌量挑選八
百名令其披甲前往乍浦駐劄乍浦地方創設駐劄兵
丁則補放管轄官員事殊緊要補放之員務將年富力
強黽勉任事者揀選補授交與將軍鄂密達着於江寧
應補人員内揀補現任官員内應行調補者揀選調補
如江寧應補之員不能足數於杭州應補人員内揀選
補授現任官員内揀選調補之處著將軍鄂密達與將
軍阿里滾互商派委此兩處補授員缺著各該將軍題
補倘兩處不能足數著將數目開明報部該部請旨具
奏再由京城揀選人員補授發往此駐防之官兵移居
起程著交與江南總督范時繹浙江總督李衛公同商
議料理起身欽此
雍正八年八月初九日内閣抄出奉
上諭向來蠲免錢糧額徵漕米不在所蠲之内朕思京通
各倉米粟年來悉心經理已有餘積又有直隸營田所
産稻米可以採買貯倉是京通倉儲有日增之勢今年
山東地方被水稍重而直隸江南河南三省亦間有被
水之州縣夫地方既已歉收則漕粟輸將未免竭蹷着
將山東被水州縣之漕糧全行蠲免直隸江南河南被
水州縣之漕糧按成灾之分數蠲免其山東未被水州
縣應完之漕糧不必運送京師即畱於東省以充兵餉
如此則各該地方皆有多餘之米糧於民生大有禆益
着直隸河南山東江南督撫遵照諭旨分别速行辦理
務令妥協俾閭閻均霑實惠以副朕格外加恩之至意
特諭
雍正九年七月二十二日内閣抄出奉
上諭今年五六月間直隸山東河南等處雨澤愆期朕即
慮及上年被水低窪之地魚子存留今夏烈日蒸晒恐
變為蝗蝻為禾苗之患特令大學士等寄信與直隸山
東督撫等嚴飭屬員留心體察預為防遏兹見沈廷正
奏報山東濟寧州之南鄉新店等處有蝻子萌動在濱
河荒草地方大抵是魚子變化而生已飭令文武員弁
上緊撲滅等語又據張元懷奏稱光州所屬竹園内有
青蟲蠶食竹葉未傷田禾其形似蝗今已捕除等語從
來蝗蝻始生之時以人力制之尚易而小民躭逸偷安
憚于用力又恐踐踏禾稼瞻顧逡巡及至飛颺之後遠
近蔓延而勢已不可遏矣是在實心任事之官員督率
鄉民力為捕治不得姑順輿情釀成大患著直隸山東
河南江南等處督撫通行所屬實力奉行倘視為具文
苟且塞責將來飛颺之時朕必察其發生之處將該地
方官從重治罪必不寬貸直隸山東河南三省欽差大
臣科道等一同留心訪察毋忽特諭
雍正九年八月奉
旨從前降旨内外各省官民有實被我弟怡賢親王之德
澤誠心感激者准其建立祠宇以展其追慕之悃忱今
遠近各省紳士軍民合祠懇請雖賢王美善于懿好之
公異口同聲不謀而合朕思天下至大其傳聞王之令
名而不親被王之恩惠者若一體建祠展祀則與朕之
諭旨不符即王平日謙抑為懷亦不歆享也除畿輔之
地王之功德理應爼豆千秋已降旨俞允建祠外奉天
為
祖宗發祥之所仰蒙
福佑篤生賢王為國家宣猷佐政則俯順官民籲請建立
祠宇情理為宜至于兩淮鹽務積弊多年自王總理戶
部以來清一切之正供省多方之浮費弊端永杜苛累
全除衆商咸沐恩膏萬竈皆成樂土再者江南戶口殷
繁水利最關緊要王念切民生留心已久因伊屬下之
李淑德曾任松江同知諳悉水道王訪聞明晰將一切
興修事宜奏聞于朕朕本欲俟直隸工程就緒之後令
王前往江南為萬民興久遠之利王亦身任不辭後以
國政贊襄不能速往旋據陳時夏之奏王奏請速行可
以不必待臣親往朕因命李淑德前去會同督撫大臣
等相度經營因勢利導今東南數千里河流疏通有灌
溉之益而無泛溢之虞者實王創始之力也王之功德
其顯著于江南者如此准于揚州地方建立祠宇一座
以慰輿情浙江總督李衛前為戶部司官時朕不知其
姓名王在朕前極力保薦謂其才品兼優可當大任御
極以來王為國薦賢之處甚多而如李衛之深信力保
者内外不過數人朕因此將李衛屢加擢用至浙江總
督李衛公忠敏達方正廉明易俗移風興利除弊浙人
之深受李衛教養之益者皆王薦舉之功也准從浙人
之請於杭州聖恩寺之側建立祠宇以申其感戴之誠
其餘各省陳請建祠者俱不必行至大學士九卿議稱
祠宇規模若於部文未到之先已經建造者無庸更改
等語此言甚屬差悮各省督撫大臣豈有不俟諭旨而
遽然舉行之理假若有之則其人之愚昧輕率可知更
不應准行圖並發欽此
雍正十年二月初三日
上諭前朕降旨令漕標及兩河標兵各添設一千名以實
營伍隨經廷議行令總漕總河照馬四步六之例召募
充補兹者浙江總督李衛來京陛見奏稱南方畜養馬
匹甚難此時購買亦甚不易若仍照馬二步八戰守各
半之例可以少畜馬匹而於營制亦合等語李衛所奏
甚是可即傳諭總漕總河及河東總河俱照此辦理欽
此
雍正十年二月十三日内閣奉
上諭河標新募兵丁必須勤加訓練河道總督稽曾筠所
辦河工事務甚繁難以專心督理訓練之事着協理河
務西柱協同總河督率操演務令兵丁技勇&KR0570;熟以實
營伍欽此
雍正十一年正月十四日
上諭各省學校之外地方大吏每有設立書院聚集生徒
講文肄業者朕臨御以來時時以教育人材為念但稔
聞書院之設實有裨益者少而浮慕虚名者多是以未
曾勅令各省通行蓋欲徐徐有待而後頒降諭旨也近
見各省大吏漸知崇尚實政不事沽名邀譽之為而讀
書應舉之人亦頗能屏去浮囂奔競之習則建立書院
擇一省文行兼優之士讀書其中使之朝夕講誦整躬
勵行有所成就俾遠近士子觀感奮發亦興賢育才之
一道也督撫駐劄之所為省會之地着該督撫商酌舉
行各賜帑金一千兩將來士子羣聚讀書須預為籌畫
資其膏火以垂永久其不足者在於存公銀内支用封
疆大臣等兼有化導士子之職各宜殫心奉行黜浮崇
實以儲國家菁莪棫樸之選如此則書院之設有禆益
於士習文風而無流弊乃朕之所厚望也特諭
雍正十一年五月
上諭上年江蘇等處被水之州縣朕已降旨多方賑濟今
春又復添賑四十日以加惠貧民兹當徵收錢糧之時
其被灾稍重之處遥念小民輸課未免艱難着該督撫
秉公確查將應行緩徵之州縣奏聞緩徵待至秋成再
令完納以紓民力以廣國恩特諭
雍正十一年七月
上諭上年江南松江地方潮水泛溢為灾聞附近各鹽場
内惟南匯縣之下砂各場奉賢縣之青村場被灾稍重
竈丁未免艱窘朕心深為軫念查下砂頭場二三場及
青村場有本年額課銀兩又有歴年舊欠銀兩若令此
時照例徵收竈丁難於輸納着將本年額課緩至十月
秋收後開徵其歴年舊欠之項分作三年帶徵以紓竈
力可即傳諭程元章知之欽此
雍正十一年七月十一日内閣抄出奉
上諭聞上年秋月江南沿海地方海潮泛溢蘇松常州近
水之人遭値水患其本地紳衿士庶中有雇覓舟船救
濟者有捐輸銀米煮賑者今年夏間人有時症紳衿人
等又復捐施方藥資助米糧似此拯灾扶困之心不愧
古人任䘏之誼風俗淳厚甚屬可嘉著該督撫宣旨褒
奬仍遵前諭將捐助多者具題議叙少者給與匾額登
記檔冊免其差徭並造冊報部特諭
雍正十一年七月十六日内閣抄出奉
上諭上冬今春之間北地雨雪稀少朕即恐夏月有蝗蝻
之患曾切降諭旨通行直隸山東江南等省督撫大吏
飭令所屬官弁先事預防不得苟且塞責續於五月間
聞江南淮揚所屬之山陽寳應等處有蝻子萌動之機
朕又特降諭旨責令上緊捕治毋得稽緩嗣據魏廷珍
奏報撲滅殆盡朕又復嚴切批諭之昨高其倬奏稱山
東江南接壤之州縣蝗蝻尚未淨盡而州縣有司以地
界兩省未免互相推諉朕又批諭高其倬曰若有司怠
玩蝗患不除咎歸于汝朕之為民先事防維者亦殫竭
心力矣今據王士俊奏稱從前曹縣魚臺兩縣蝻子生
發臣已動支存公銀伍百兩多雇人夫撲滅淨盡近日
濟寧官弁報稱該地方有蝻子生發之機亦已撲滅無
遺惟是隣近之江南豐沛碭山等縣尚有未盡倘或飛
越入境即隨到隨除等語朕覽各督撫先後所奏是蝗
蝻萌動之處山東江南二省州縣皆有之祗因彼此壤
地相接不肖官吏遂謂可以卸過于鄰封而巧為推諉
捕治不力情事顯然着𫝊旨速行曉諭倘餘孽未淨將
來災及田禾定將兩省地方官均加嚴處其督撫等一
併從重察議不稍寬貸特諭
雍正十一年十一月初四日内閣奉
上諭據魏廷珍奏稱江安蘇松糧道呈報本年漕米米色
不純所屬之米俱屬如此無從更易等語朕思漕米正
供必須乾圓潔淨方可起運抵通收貯經久今江安蘇
松等屬本年漕米米色不純若濫行徵收則起運抵通
必致霉變若勒令民間更換而民間所收又俱屬如此
未免苦累可寄信與魏廷珍著會同高其倬徐本確查
各屬如果米色不能純潔即將未徵漕米一面照部價
改折一面奏聞似于江南民食甚有裨益欽此
雍正十一年十二月初九日奉
上諭本年江南應徵漕米朕已降旨密飭該督撫等以半
本半折徵收為接濟民食之用惟是漕糧既一半改折
則漕船亦應一半停運定例漕船減歇之年該運丁給
與一半月糧以為養贍今於上年業已緩截本年又復
減歇其行裝等項俱經預備於將次出運之時旋復停
運則所領一半月糧或不敷用未免艱苦著將本年應
支月糧等項悉行賞給此賞給銀米乃朕格外特恩嗣
後不以為例欽此
雍正十二年十月十一日内閣奉
上諭今年六月間江蘇地方雨水稍多州縣低窪之地有
被水淹浸收成歉薄者朕心軫念且恐將來米價漸昂
不可不預為籌畫着將乙夘年江南起運漕糧截畱二
十萬石於被水成災之州縣各就近畱一萬石或五六
千石於被水不成災之州縣量畱三四千石俟開春市
價增長之時將此平糶以便民用其成災田地應徵新
舊條銀若仍行徵輸小民不無竭蹶着緩至來年麥熟
開徵再本年應納南漕等米亦緩至明秋折納所有被
災地方無力乏食之窮民據該督等奏稱已動公項酌
賞但冬春之際此等民人覓食艱難應動支倉榖分别
賑濟毋令失所着該督撫悉心辦理並督率有司實力
奉行務令均霑恩澤欽此
江南通志卷首三之二
欽定四庫全書
江南通志卷首四之一
皇上詔諭
雍正十三年九月初三日
奉
天承運
皇帝詔曰惟我國家受
天眷命
太祖
太宗創垂基緒
世祖統一萬邦
皇祖聖祖仁皇帝享祚久長重熙累洽我
皇考大行皇帝紹承大統御宇十有三年夙夜憂勞勤求
致治用康乂我億兆臣民盛德豐功炳耀寰宇恩膏
洋溢漸被八紘薄海時雍中外蒙福方期永綏隆祚
仰荷鴻禧何意奄棄臣黎遽升
龍馭以
宗廟
社稷之重屬于藐躬朕自沖齡即蒙
皇祖撫育宫中深恩鍾愛睠睞逾常
皇考顧復恩懃
聖慈篤摰瞻依朝夕祗受
誨言牖廸有加
宸衷默眷朕自惟涼德懼弗克勝顧念神器不可久虚勉
抑哀衷欽遵
成命于九月初三日祭告
天地
宗廟即皇帝位以明年為乾隆元年仰惟
上天篤祐之隆
皇考詒謀之重撫躬乾惕祗紹
前徽丕布新恩聿昭錫類所有合行事宜條列于左
雍正十三年八月二十五日領侍衛内大臣公訥
親傳
旨凡外省督撫提鎮以及學政司道等官所有奏摺蒙
奉
皇考硃批者俱著恭繳雖批
朕安二字者亦不可隱匿如隱匿者照隱匿制詔例治罪
欽此
雍正十三年九月二十三日總理事務王大臣奉
上諭各省民欠錢糧十年以上者已于恩詔内概予蠲
免其餘未完民欠尚係應徵者朕思纘緒方初惟當
繼述我
皇考惠養黎元之至意俾服疇力穡之人均沐恩膏積逋
全釋若未蠲之項尚事徵收民間無不煩擾兹特再
行降旨於恩詔外將雍正十二年以前各省錢糧實
欠在民者一併寬免從前江南積欠錢糧内曾有官
侵吏蝕二項乃從民欠中分出者比時差往大臣官
員辦理原不妥協亦著照民欠例寬免此朕仰體
皇考誠求保赤之仁深願吾民厚生正德之意各省軍民
人等身受國恩至渥自應感動天良屏除陋習明守
法奉公之大義循則壤成賦之常經共為良民免追
呼之擾累倘疲玩性成不知悛改則是吾民中最為
愚頑之人既無畏威之念亦鮮懷德之心國法具在
朕亦不能為之寬貸也爾等即交部遵行
雍正十三年九月二十六日内閣抄出奉
上諭從來帝王撫育區夏之道惟在教養兩端蓋天生
民而立之君原以代天地左右斯民廣其懷保人君
一身實億兆羣生所託命也書稱正德利用厚生惟
和又云惟土物愛厥心臧蓋恒産恒心相為維繋倉
廩實而知禮義理所固然則夫教民之道必先之以
養民惟期順天因地養欲給求俾黎民飽食暖衣太
平有象民心自順民生優裕民質自馴返樸還淳之
俗可致庠序孝弟之教可興禮義廉恥之行可敦也
我朝
列聖敬
天勤民垂統萬世
皇祖聖祖仁皇帝六十餘年久道化成重熙累洽所以惠
養元元禮陶樂淑者至周至備惟是國家承平日久
生齒日繁在京八旗及各省人民滋生蕃衍而地不
加廣此民用所以難充民産所以難制也我
皇考宵旰孜孜勤求治理惟恐一夫不獲其所重農貴粟
之教屢頒撫循蠲賑之惠頻下南北之營田水利無
不興修内外之開墾種植無不綜理凡此實政實心
一以誠敬貫徹始終十三年有如一日皆朕所親承
目覩拳拳服膺者也朕生長深宫瞻依
皇考慈顔惟知承歡膝下懋學書齋即如日用衣食之需
悉由
恩賜豐贍饒裕不煩問所從來此固
皇考昊天罔極之恩難以明言而為君之難亦惟身履其
地者然後知聖人之言為至當也今朕纘承大統身
為人主衣租食税則自今伊始一絲一粟皆四海小
民所經營供御者矣朕思飲饌被服皆出自海内脂
膏宫室器用皆取自閭閻拮据尚安忍少有糜費侈
用之心以傷民力而耗民財乎又安忍已垂裳而聽
天下之民有寒不得衣已玉食而聽天下之民有饑
不得食者乎禹思天下有溺者由已溺之稷思天下
有饑者由已饑之自古聖君賢臣自任之重者皆動
於至誠迫於至理有萬不容已者也朕日夜兢兢時
厪本固邦寧之至慮以
皇考之實心為心以
皇考之實政為政凡供膳品味之類無所加增衣服器用
之屬無所濫費宫室苑囿之區無所改營爰頼中外
諸臣共體朕心以成朕志于民生日用所由阜成民
生樂利所由豐豫之處在在求其實濟事事謀其久
遠勿以虚文而澤不下逮勿以小利而計不圖全勿
作無益以害有益勿朘民生以厚已生果能恒産有
資將見恒心自啟我
皇考聖訓所謂三代之治必可復堯舜之道必可行者庶
能繼述萬一此朕中心乾惕之誠並非因即位之初
為此邀譽近名之語以博天下臣民之感頌朕心務
收實效豈肯徒托空言但天下至大兆民至衆非朕
一人所能獨理内而閣部八旗大臣外而督撫藩臬
有司均受國家深恩有惠養斯民之責者當共思黽
勉崇儉戒奢視國事如家事以民身為已身痌瘝一
體休戚相關各殫誠心期登斯民于袵席則賞功酬
庸之典朕必從優舉行若苟且因循視同膜外律以
溺職更復何辭勉之勉之特諭
雍正十三年十月初四日奉
上諭朕前降旨三年之内不准各省督撫進獻土産若
有進獻
皇考之物已在途次者准其進呈昨江南總督趙弘恩貢
獻食物器具乃八月中旬齎發在
龍馭上賓之先朕不忍遣回謹留為
几筵陳設之用恐他省不知情由特行曉諭嗣後凡有進
朕之物即齎送到京奏事官員亦不准接受轉奏俟
三年之後朕再降旨朕仰承
聖祖
皇考福蔭凡屬御器用之屬何一不備取之宫中而有餘
正不待四方之入貢也在諸臣各懷尊君親上之心
固欲藉物産以伸其誠敬然此貢獻之物豈能自備
於家而不取資於民力乎是朕多收一次貢獻即諸
臣多費一次經營諸臣多費一次經營即百姓多費
一次供應朕實不忍以無益方物重煩吾民也諸臣
果有愛戴之誠心惟當體朕子惠元元之意凡一絲
一粟皆思為人民留其有餘使之家給人足則勝於
朕之身受矣特諭
雍正十三年十月初五日奉
上諭父母之恩昊天罔極而喪禮以三年為斷者所以
節仁人孝子之哀而使有所極也三年之喪猶不能
終則百行皆無其本矣魯公禽父衰絰而即戎孔子
以為有為為之也古者諸侯之大夫士雖有既葬而
服國事之禮然古之仕者不出其鄉殯殮皆親窀穸
既營雖使絰而即事義尚可安也今之仕宦近者猶
數百千里含殮不知宅兆未卜而晏然於官所情能
自已乎往者道府以上要缺間有督撫保題在任守
制而
特旨從之者其後遂習為故常并及州縣微員其中有平
日督撫所親信而欲留者有竟自願留者有多方營
求以得之者而不得者且用為恥夫事親孝故忠可
移於君使其人本仁孝而強奪其情則儳然不能終
日必至愴怳昏迷廢弛公事若以為安則忍戾貪冐
之人也國家安所用之而所治士民亦安能服其政
教乎自後必其地其任其事其時决不可少是人而
無能相代者乃准保題以憑核奪餘俱停止永著為
例特諭
雍正十三年十月初七日奉
上諭據果親王密奏江南等省漕項蘆課及學租雜税
等項亦係雍正十二年以前之民欠似可照例豁免
特行請旨等語朕思此等欠項實係應免者果親王
分晰詳明據實陳奏甚屬可嘉著全行豁免並令嗣
後遇有恩詔俱將各項入於豁免之内永著為令果
親王秉性忠直辦理部務悉本公心是以蒙
皇考深知優奬推誠信任而王亦不屑以寬慈邀譽是以
外間或有嚴厲之疑皆不知王之居心者又或有司
員奉行不善之處亦未可定實與王無預今觀密奏
蠲免漕蘆等項舊欠一摺則王存心寬厚辦事公明
即此可見著將原奏及朕此旨宣示九卿等共知之
欽此
雍正十三年十月初九日奉
上諭洪範庶徵凡雨𤾉之愆和關人事之得失所以著
感應之理使修人事然水旱之災雖堯湯不能免惟
有勤恤民隱竭力補救可以化災沴而成太和總在
積至誠以昭假不可萌一念之欺罔也督撫身任封
疆重寄奏報收成分數乃關係地方民命必確無欺
始得議行蠲賑以甦民困朕平日留心此事見各省
陳報收成分數或有只據一方豐收數目為定雨水
過多之處以高阜所收為凖亢旱時有之年以低下
所穫為準並不分析某處豐收某處歉穫其意祗圖
粉飾以邀感召和氣之名而不知即此一念欺罔已
為獲罪於民獲罪於君獲罪於
天矣夫至誠格
天乃聖人體信達順參贊化育之事爾等督撫即使辦理
妥協亦不過仰承
皇考聖訓遵循罔越豈得因年歲之豐阜貪
天之功為已功乎若歲豐可引為巳功則必歲歉懼為已
罪捏報豐收不恤民艱使饑凍流亡之慘不得上聞
蠲免賑恤之恩不得下逮職思其故誰為厲階清夜
捫心何以自問且朕體
皇考敬
天勤民之意膺君國子民之任豈肯姑貸此等督撫以為
民害耶嗣後務各警醒所奏報各地方收穫分數不
得絲毫假飾以干重戾特諭
雍正十三年十月初十日奉
上諭江南江西湖廣等省正供錢糧欵内有蘆課一項
凡蘆洲俱係沿江沙灘坍漲靡定是以定例五年一
丈量令地方官勘踏新舊坍漲沙地據實報聞而不
肖官吏往往借此納賄行私已坍之地不得豁除正
賦新漲之區反可脱漏陞科此種積弊甚為民害嗣
後届期丈量著該督撫于通省道員内選廉能夙著
者率同該州縣官履畝清查凡有盈縮俱按現在實
數陞除毋使漏課亦毋使賠糧其不肖官吏或尚有
借端需索等弊即行指名參處不得姑容徇庇自干
咎戾特諭
雍正十三年十月十六日總理事務王大臣奉
上諭朕聞各省地方于關稅雜稅外更有落地稅之名
凡耰鋤箕帚薪炭魚蝦蔬果之屬其值無幾必查明
上税方許交易且販自東市既已納課貨於西市又
復重徵至于鄉村僻遠之地有司耳目所不及或差
胥役徵收或令牙行總繳其交官者甚微不過飽奸
民滑吏之私槖而細民已重受其擾矣著通行内外
各省凡市集落地税其在府州縣城内人烟凑集貿
易衆多且官員易於稽查者照舊徵收但不許額外
苛索亦不許重複徵收若在鄉鎮村落則全行禁革
不許貪官汚吏假借名色巧取一文著該督撫將如
何裁革禁約之處詳造細冊報部查核倘奉旨之後
仍有不實心奉行暗藏弊竇者朕必將有司從重治
罪該督撫并加嚴譴此旨可令各省刊刻頒布務令
遠鄉僻壤之民共知之欽此
雍正十三年十月十九日奉
上諭朕閱督撫參奏屬員及題請改教本章每有書生
不能勝任及書氣未除等語夫讀書所以致用凡修
已治人之道事君居官之理備載于書故傅說之告
其君曰學於古訓乃有獲又曰念終始典於學成王
訓其臣曰學古入官議事以制政乃不迷又曰不學
面墻莅事唯煩人不知書則偏陂以宅衷操切以處
事生心害政有不可救藥者若州縣官果足以當書
生二字則以易直子諒之心行寬和惠愛之政任一
邑則一邑受其福莅一郡則一郡蒙其休朕唯恐人
不足當書生之稱而安得以書生相戒乎若以書生
為戒朕自幼讀書宫中講誦二十年未嘗少輟實一
書生也王大臣為朕所倚任朝夕左右者亦皆書生
也若指屬員之迂謬疎庸有為書生以相詬病則未
知此正伊不知書所致而書豈任其咎哉至于書氣
二字尤可寳貴果能讀書沉浸醖釀而有書氣更集
義以充之便是浩然之氣人無書氣即為粗俗氣市
井氣而不可列于士大夫之林矣是書氣正宜從容
涵養以善培之安可勸之使除而反以未除者為病
乎且朕聞外間斥人之短每云伊欲做好人朱子云
學者通病在思作貴人而不思作好人人果欲做好
人行好事則甚有益于民生有益于國事造福無窮
若以好人為戒不幾相率而拂人之性乎凡此皆係
識見粗鄙不知治體不明大義之言朕今姑發其蔽
而教戒之當各翻然思悔特諭
雍正十三年十月二十日奉
上諭朕聞利不十不變法害不十不易制蓋以政有恒
則易守法數變則奸生而况州縣隸屬之有常文武
職業之有定者乎往者直省一二州縣理宜改隸及
員弁宜增設者
皇考曾允督撫之請勅部議行而督撫中遂有借此以見
其整飭地方留心吏治而絶無關於利害之實者不
知改隸一邑則獄訟錢榖緣絶簿書百弊叢生急難
綜察增設一官則文移期會事緒益紛供給送迎閭
閻滋擾且封域驟改奸宄或致潛藏官吏日增責任
轉無專屬自後必州縣離府遼遠實宜改隸市鎮繁
雜之地定須添官彈壓者方准具題酌量其餘不許
凟奏至於守土之官必久於其職而後政教可行故
周室郅隆居官者以為姓氏兩漢之盛為吏者長子
孫是以上下相親利病周知而民安其政教也近見
道府州縣員缺督撫多題請更調有二三歲而更或
一歲而更者如此則雖有循良不能從容展布民何
由被其休澤諸督撫身為大臣當實心體國凡無關
利害之事不宜陳奏况此類皆無利而有害者乎特
諭
雍正十三年十月二十日總理事務王大臣奉
上諭比年殷富之家有願出已財以賑恤鄉里者即周
官五黨相賙通財救荒之遺意是以
皇考恩賜議叙以鼓勵風俗而又恐因是或滋弊端於本
年五月間山西巡撫石麟奏稱太原府紳衿士民捐
銀貯公以備周恤一摺
特降諭旨以為好善樂施者大都由地方之水旱饑饉捐
資賑助即平常無事時或置義倉義田及養老育嬰等
事必出於本人之誠心而又能親身料理始可以惠鄉
閭而收實效石麟於地方現無應辦之事而乃奏紳衿
士民捐銀以備公用直是另開捐納之條而胥吏土豪
乘此得以侵蝕與所降原旨不合曾經嚴加申飭并令
向後不得無故捐銀交官是
皇考於奬誘善良之中而預防其流弊至深且悉也朕觀
各直省捐助一事或督撫欲博化民善俗之譽授意
屬員或有司欲邀勸輸宣力之名多方迎合竟至抑
勒誅求計家資之豐約定捐輸之多寡甚且假公苛
歛中飽侵漁名曰利民而適以病民誠有如
皇考諭旨中所慮及者嗣後各州縣如遇荒歉及修城築
隄公事果有殷實良民實情樂輸者許親赴布政司
具呈詳請題奏地方官不得自行申報其他如倡立
義田義倉義學義塜許其呈本州縣詳報上司立案
仍聽本人身自經管胥吏土豪不得干涉希圖漁利
該督撫體公核實大者題請小者量行旌奬倘有官
吏勒派該督撫失察并有徇庇者均照例分别處分
至於道不拾遺蓋以孔子至聖德盛神化所治僅蕞
爾之魯故偶一有之成康之際周召輔治百度修明
刑措四十餘年不聞有此則非人情所常有之事而
政治之美不徒恃此孑孑之小義可知矣近見諸督
撫以此陳奏者漸多若不加禁遏恐滋奸民邀賞有
司干譽之弊諸督撫果能實心體國子育烝藜休養
導化使衣食滋殖仁讓相先太平之象自有藴蒸而
不可掩者亦不在道不拾遺之一節也嗣後即果有
此該州縣量行奬賞不得申詳該督撫亦不得以此
陳奏特諭
雍正十三年十一月初七日奉
上諭四民之中惟農夫作苦自食其力最為無愧飭庀
八材以利民用非百工莫備士則學大人之學故禄
其賢者能者至于商賈阜通貨賄亦未嘗無益于人
而古昔聖王尚慮逐末者多令不得衣絲乘車推擇
為吏以重抑之今僧之中有號為應付者各分房頭
世守田宅飲酒食肉並無顧忌甚者且畜妻子道士
之火居者亦然夫一夫不耕或受之饑一女不織或
受之寒多一僧道則少一農民乃若輩不惟不耕而
食且食必精良不惟不織而衣且衣必細美室廬器
用玩好百物爭取華靡計上農夫三人肉袒深耕尚
不足以給僧道一人不亦悖乎朕于二氏之學皆洞
悉其源流今降此旨並非博不尚佛老之名也蓋見
今之學佛人豈獨如佛祖者無有即如近代高僧實
能外形骸清静超悟者亦稀今之道士豈獨如老莊
者無有即如前世山澤之癯實能凝神氣怡養壽命
者亦稀然苟能遵守戒律焚修于山林寂寞之區布
衣粗食獨善其身猶于民無害也今則不事作業甘
食美衣十百為羣農工商賈終歲竭蹶以奉之而蕩
檢踰閑于其師之說亦毫不能守是不獨在國家為
游民即䋲以佛老之教亦為敗類而可聽其耗民財
溷民俗乎著直省督撫飭各州縣按籍稽查除名山
古刹收接十方叢林及雖在城市而願受度牒遵守
戒律閉戶清修者不問外其餘房頭應付僧火居道
士皆集衆面問願還俗者聽之願守寺院者亦聽之
但身領度牒不得招受生徒所有貲産如何量給還
俗及守寺院者為衣食計其餘歸公留為地方養濟
窮民之用并道士亦給度牒之法該部詳悉妥議具
奏特諭
雍正十三年十一月初十日奉
上諭朕聞吉凶異道不得相干故娶在三年之外而聘
在三年之内者春秋猶以為非禮記稱大功之末可
以冠子可以嫁子父小功之末可以娶婦已雖小功
既卒哭可以冠娶妻三年之喪創深痛鉅苟有人心
者必宜于此焉變矣乃愚民不知禮教始于皂隸編
氓之家有慮服喪後不得嫁娶乘父母疾篤及殯殮
未終而成婚者其後商賈中家多有之士大夫亦間
為之而八旗效之朕實憫焉自今伊始自齒朝之士
下逮門内有生監者三年之喪終喪不得嫁娶違者
奪爵褫服其極貧皂隸編氓父母臥疾呻吟牀褥必
賴子婦以躬薪水治饔飱者聽其迎娶盥饋俟疾愈
喪畢而後成婚古者禮不下庶人其斯之謂歟曾子
問親迎女在途而婿之父母死女改服布深衣縞總
以趨喪亦此義也其商賈中家不必以士大夫之禮
繩之然人性皆善朕知其必有觀感興起而不忍自
同于氓隸者矣特諭
雍正十三年十一月十一日奉
上諭朕聞江南太平府蕪湖縣有雜派江夫河篷錢糧
歲徵銀二千三百零四兩歴年已久房屋傾圮而額
税仍存小民輸納艱難頗為地方之累朕即位以來
勤求民隠已降旨禁革雜税此即雜派中之先宜豁
免者著該督撫遵旨將此項錢糧二千三百零四兩
即行寬免永著為例並出示通行曉諭毋許書吏地
棍等侵蝕中飽特諭
雍正十三年十一月十八日内閣奉
上諭朕即位之初加恩海内民人已降旨將雍正十二
年以前各省民欠錢糧悉行蠲免俾閭閻無催科之
擾因查兩淮鹽場竈戶應徵折價錢糧亦有未完之
項當與民人一體加恩者著該部即速傳諭總督趙
宏恩鹽政高斌將雍正十二年以前舊欠若干一一
查明照地丁錢糧例奏聞蠲免俾竈戶均霑實惠毋
使胥吏滋弊中飽欽此
雍正十三年十一月二十八日内閣抄出總理事
務王大臣奉
上諭向來州縣徵收錢糧因銀色有傾銷之耗折解送
有路途之盤費故於正項之外徵收耗羡原無定額
其廉潔者尚知自愛不肖者任意徵求而督撫以至
道府等員於中收受節禮陋規互相容隱弊難究詰
嗣經巡撫諾敏田文鏡倡為提解歸公之法各該督
撫就本省情形酌定分數徵收以為各官養廉及地
方公事之用除所定分數外絲毫不許濫徵蓋以耗
羡原屬額外之項與其聽地方官私行徵取不如明
定分數使有節制不敢違越也然在未提解以前尚
為私項既提解以後或恐不肖官員視同正課又得
於耗羡之外巧取殃民從前
皇考洞見流弊屢降諭旨欲俟將來虧空全清府庫充裕
之日漸减漸革
聖心厪念未或忘之朕紹承大統念切民依孜孜軫恤日
與王大臣等悉心籌畫期使吾民於正項之外絲毫
無擾而一時勢有未能尚須從容計議惟是提解耗
羡之法行之已十有餘年恐日久弊生奸吏夤緣朘
削耗外加耗重困閭閻不可不為深慮著各該督撫
嚴飭有司咸體朕意知耗羡一項可减而决不可增
可於額内從寬而斷不可於額外多索倘於所定分
數之外或又借估色或又借添戥為名多取絲毫者
該督撫即行題參重治其罪倘督撫徇隠不舉或經
科道糾參定將該督撫等一併嚴加議處再各省耗
羡分數率在加一上下然江南賦重之區如蘇松常
鎮四府額賦較之他省幾及數倍雍正六年以前每
兩加耗僅止五分雍正六年以後增至加一且有司
又復巧取苛索民何以堪其令江南督撫詳加酌定
量减分數徵收不得仍前重耗困民倘敢陽奉隂違
朕必於該督撫是問特諭
雍正十三年十一月二十九日内閣抄出奉
上諭朕聞之元后作民父母朕實代
天以子民督撫大臣又代朕以子民均有父母斯民之任
者也為治之道莫切於愛民其餘一切察吏理財明
刑禁暴特教養中之餘事其本總歸於愛民而已天
以愛民之職畀朕天下之民皆以朕為必能愛民而
民或失所民其何望朕以愛民之事分寄督撫大臣
亦以督撫大臣為必能愛民而民或失所朕更何望
督撫大臣之不能體朕心以宣德意即朕之不能答
天心以恤民依也爾督撫能知愛民之為稱職始不負朕
委任之心他若錢糧不敢侵欺請托不敢假借弊竇
不容毫髮羨餘不隠分釐此不過一端一事之才能
以矯飾夫外貌又安足以副封疆重寄哉夫朕一人
之心思不能周知天下之利弊故有賴於督撫督撫
一人之耳目不能徧悉地方之情形故有資於良有
司是又在有司之各愛其民而仍藉督撫之倡率鼓
勵之耳設督撫之於有司舉劾不當棄取失宜其害
不在於有司仍在於百姓彼有司中之實心惠民不
規小效所謂安靜之吏悃愊無華日計不足月計有
餘者督撫將毋以為迂拙而罷之至於以苛為察以
刻為明以輕為德以重為威此則拂人性逆人情者
督撫將毋以為幹濟而舉之如此則吾民失其所依
怙朕何賴焉蓋治天下者在於治天下之人心必使
民氣和暢民情豫順快然知有里井之可安恬然知
有室家之可樂斯為無象之太平閭閻實被其澤此
為直省中息事寧人安全休養道在乎優游馴致而
非可取必於旦夕間也朕每於諸王大臣及督撫大
吏經理庶績必寬之歲時無事乎督責之嚴程期之
迫誠以欲速則不達久道乃化成也况郡縣長吏其
才力遠不逮於諸大臣欲以責效數月期年間此中
萬無速化之理亦惟有迎合意旨塗飾觀聽冀以博
才能之名登報最之牘而民不堪命矣夫移風易俗
者郅隆之上理也然必漸民以仁摩民以義使民日
遷善而不自知倘為督撫者一有移風易俗之見存
之於心宣之於口朕知其不但不能移易乎風俗而
風俗且受其弊何者彼不知因民之道而日事驅民
之術勢必更張成法煩擾地方為吾民之苦他如獻
祥瑞報羡餘匿水旱奏開墾改土歸流更隸州縣所
云揆之人事則悦耳論之隂陽則傷化其不以此也
歟即據河南一省論之田文鏡匿報災荒於前王士
俊浮報墾田於後小民其何以堪各省督撫大吏其
尚自省其有不務實心實政而邀近功小利者必滌
慮洗心董率屬僚興其天良以為民勸務底惇大成
裕之治特諭
雍正十三年十二月初八日奉
上諭向來漕項銀兩不在蠲免之例朕前已降旨特行
豁免以紓民力今查各省尚有帶徵漕米原應如期
輸納但民間已完現年漕米又完先年留米民力未
免艱難著該部𫝊諭辦漕各省督撫等將雍正十二
年以前未完帶徵緩徵本色折米銀逐一查明奏聞
豁免欽此
雍正十三年十二月十三日内閣奉
上諭朕前聞淮分司所屬廟灣新興臨興白駒劉莊伍
祜等六場今歲秋收歉薄恐竈戶煎丁有貧苦乏食
者已曾於高斌奏事摺内諭令加意賑恤毋令失所
今思冬春寒冷之際及明歲青黃不接之時貧竈餬
口維艱不可不預為籌畫著該鹽政高斌會同總督
趙弘恩將乏食竈戶煎丁遵照民賑之例一體加恩
務令均霑實惠不許胥役地棍等侵蝕中飽欽此
雍正十三年十二月十七日奉
上諭河防堤岸牐壩等項一切工程凡有關運道民生
者定例俱動正項錢糧應用乃各省竟有于田畝捐
派者豈皆出自小民之願大都上司因節省錢糧起
見授意屬員為粉飾之計相沿日久官吏藉端為苛
索民間所費必至數倍不特苦累民生亦于國計無
補朕聞山東省挑挖運河每年有派幫民夫工食銀
五萬三千四百餘兩江南松江海塘歲修有每畝捐
錢五文京口挑挖運河每年于蘇松常鎮太等府州
照額徵漕糧正耗米協解銀三千八百餘兩蘇松常
鎮太通六府州應修河渠牐壩令長洲等三十三州
縣按畝派錢五文三二文不等以供大修并令每畝
又酌量捐錢以為歲修四州歲修堤堰令每畝派銀
一二釐不等直隸運河挑淺于天津等州縣每畝幫
銀一釐以上各欵總于田畝正賦之外派令捐輸合
計捐數共十餘萬兩而官吏之借端苛派必有不止
於此者正帑之所省有限官吏之中飽無窮著該部
行文四省督撫即將該省捐輸各項于乾隆元年為
始一概革除仍嚴飭所屬官吏無得私行徵派以為
民困其挑挖運河等項工程須用銀兩著該督撫核
實奏明于公項内酌量動用報部核銷欽此
雍正十三年十二月二十一日奉
上諭朕臨御以來加惠元元將雍正十二年以前各省
民欠錢糧悉行寬免誠以民為邦本治天下之道莫
先于愛民愛民之道以減賦蠲租為首務也惟是輸
納錢糧多由業戶則蠲免之典大概業戶邀恩者居
多彼無業貧民終歲勤動按産輸糧未被國家之恩
澤尚非公溥之義若欲照所蠲之數履畝除租繩以
官法則勢有不能徒滋紛擾然業戶受朕惠者十苟
捐其五分惠佃戶亦未為不可近聞江南已有嚮義
樂輸之業戶情願捐免佃戶之租者閭閻興仁讓之
風朕實嘉悦其令所在有司善為勸諭各業戶酌量
寬減彼佃戶之租不必限定分數使耕作窮民有餘
糧以瞻妻子若有素封業戸能善體此意加惠佃戸
者則酌量奬賞之其不願者聽之亦不得勉強從事
此非捐修公項可比有司當善體朕意虚心開道以
興仁讓而均惠澤若彼刁頑佃戶藉此觀望遷延則
仍治以抗租之罪朕視天下業戶佃戶皆吾赤子恩
欲其均也業戶沾朕之恩佃戶又得拜業戶之惠則
君民一心彼此體恤以人和感召
天和行見風雨以時屢豐可慶矣特諭
乾隆元年正月初二日奉
上諭為治之道在于休養生民而民之所以休養在乎
去其累民者使其心寬然自得以各謀其生各安其
業而後富足可期此在親民之吏隨事體察惟恐毫
末有累于民而已朕思我
皇考世宗憲皇帝誠求保赤有孚惠心蠲免額徵寬減浮
糧偶有水旱災祲即行賑恤如救焚拯溺仁心仁政
千載莫並而民生猶不得寬裕者大率田督撫大臣
不能承宣德意而有司中刻覈居心昏庸寡識者或
以苛察為才能或受蒙蔽而不覺以致累民之事往
往而有也即如催徵錢糧而差票之累數倍于正額
拘訊獄訟而株連之累數倍于本犯抽分關税而落
地守口給票照票貧民之受累數倍于富商巨賈至
查挐賭博黃銅以及私宰私鹽之類胥役營兵因緣
為奸佐貳雜職横肆貪酷一案而化為數案一人而
波及數人如此等者不可枚舉似此擾累吾民無怪
乎民多不得自安其生業而朝廷之德施終不能盡
致閭閻於康阜也嗣後各直省督撫所以董率屬員
者務以休養吾民為本而一切擾累之事速宜屏除
庶民生可遂而民氣以紓然督撫中之不善會朕旨
者又恐因此而謂諸事可以不辦將轉成廢弛之習
不知寬大之與廢弛判然不同不顧民生專務紛更
以矜幹濟者外似振作而實則廢弛也勤恤民隠安
靜悃愊以培元氣者乃非廢弛而真能振作也其尚
各體朕意欽此
乾隆元年正月二十日奉
上諭私鹽之禁所以除蠧課害民之弊大夥私梟每為
盜賊逋藪務宜嚴加緝究然恐其展轉株連故律載
私鹽事發止理人鹽並獲其餘獲人不獲鹽獲鹽不
獲人者概勿追坐至于失業窮黎肩挑背負易米度
日不上四十觔者本不在查禁之内蓋國家于裕商
足課之中而即以寓除奸愛民之道德意如是其周
也乃近見地方官辦理私鹽案件每不問人鹽曾否
並獲亦不問販鹽觔數多寡一經捕役汛兵指拏輒
根追嚴究以致挾怨誣攀畏刑逼認干累多人至于
官捕業已繁多而商人又添私雇之鹽捕水路又添
巡鹽之船隻州縣毘連之界四路密布此種無頼之
徒藐法生事何所不為凡遇奸商夾帶大梟私販公
然受賄縱放而窮民擔負無幾輒行拘執或鄉民市
買食鹽一二十觔者並以售私拏獲有司即具文通
詳照擬杖徒又因此互相攀染牽連貽害此弊直省
皆然而江浙尤甚朕深為憫惻著直省督撫嚴飭各
府州縣文武官弁督率差捕實拏奸商大梟勿令疎
縱其有愚民販私四十觔以上被獲者照例速結不
得拖累平人至貧窮老少男婦挑負四十觔以下者
概不許禁捕所有商人私雇鹽捕及巡鹽船隻幫捕
汛兵俱嚴查停止毋得滋擾地方俾良善窮民得以
安堵欽此
乾隆元年正月二十一日奉
上諭西北兩路用兵以來一應軍需皆取給于公帑不
肯絲毫累民而費用繁多不得不資藉捐納以補國
用之不足此中外所共知者當日
皇考聖意原欲俟軍務告竣即行停止今大兵漸撤軍需
簡省著將京師及各省現開捐納事例一概停止夫
議捐納者未嘗不出于士子之口而留生童捐監一
欵是士子首以捐貲為進身之始矣其應停應留之
處著漢九卿及翰詹科道會同確議具奏欽此
乾隆元年二月初十日奉
上諭聞江南佐雜等官向來未議養廉該省事務繁多
差遣絡繹倍於他省微員俸少力薄未免衣食艱難
查江蘇有不充餉之鹽規銀兩安徽司庫有存公耗
羡銀兩著總督趙宏恩巡撫顧琮趙國麟公同查核
仿照江西湖廣之例酌定數目每年賞給以為養廉
示朕體恤微員之至意欽此
乾隆元年三月初八日内閣抄出奉
上諭朕聞姦宄不鋤不可以安善良風俗不正不可以
興教化閭閻之大惡有四一曰盜賊三代聖王所不
待教而誅者也二曰賭博干犯功令貽害父兄以視
周官之罷民未麗於法而繋諸嘉石收之圜土者罪
有甚矣三曰打架即周公所謂亂民孟子所謂賊民
也四曰娼妓則自周以前人類中未嘗有此此四惡
者刦人之財戕人之命傷人之肢體破人之家敗人
之德為善良之害者莫大於此是以我
皇考愛民之深憂民之切嚴申糾禁戒飭守土之官法在
必行日夜捕緝積歲月之久然後道路少響馬及老
瓜賊而商旅以寧賭博及造賭具者漸以改業而家
室以安聚黨打架者歛跡而城市鄉鎮鮮聞鬭囂娼
妓遠藏不敢淹留於客店此
皇考十有三年政教精神所貫注而海内臣民顯見其功
效實享其樂利者也朕自嗣位以來蠲免租賦豁除
賠累裁革積弊增廣赦條無非惠保良民使得從容
休息衣食滋殖而無識諸臣誤謂朕一切寬容不事
稽察以致大小官吏日就縱弛民間訛言諸禁已開
風聞直省四惡皆微露其端倪即如天津一帶私鹽
横行無忌恐其他類此者相繼而起是守土之官敢
悖
世宗憲皇帝之明旨墮十有三年之成功而戕賊善良傷
敗風俗也自後州縣官有政令廢弛使四惡復行于
境内者該督撫不時訪察即行嚴參督撫司道郡守
有不能董率州縣殫心捕治者或被内外臣工核實
列奏或朕訪聞得知必以溺職治罪與通包苴受賄
賂等決不輕貸爾諸臣慎毋泄泄沓沓自取殃咎戒
之戒之特諭
乾隆元年三月十三日奉
上諭聞江南長江一帶向有貢獻鰣魚之例至康熙年
間停止因而地方改為折價向網戶徵收解充地方
公用乃歴年既久或網戶改業或移徙他方展轉牽
連又加胥吏借端苛索遂致沿江捕魚之人代受追
呼之累朕思當年
聖祖仁皇帝停止貢鮮乃愛惜民力之至意何用此些須
折價煩擾小民著該督撫查明豁免永著為例欽此
乾隆元年三月二十九日奉
上諭朕查江南泗州地方前經河臣齊蘇勒陞報新淤
地畝九千八百餘頃嗣蒙
皇考察知辦理之員勘報不實
諭令督臣尹繼善再加確勘隨開恩豁免八千六百餘頃
止存淤地一千二百七十四頃入額陞科今朕聞得
泗州地方濱河臨湖地勢極低凡虹縣桃源之水皆
歸入泗州安河入洪澤湖而此等淤地即在安河兩
岸每年水勢漲發淹涸靡常收成無定小民不免賠
糧之苦深可憫惻著照淮安府阜寧等縣之例將泗
州安河兩岸重糧水淹之淤地一千二百七十四頃
九十七畝額徵錢糧一千二百二十二兩三錢麥一
百一十石八斗自雍正十三年為始盡予豁免以示
朕減賦恤民之至意欽此
乾隆元年三月奉
上諭士子倚恃青衿抗欠國課定例褫革追比原以懲
戒不率使知禮法至革後如能清完者准予開復所
以廣自新之路也今直省所有雍正十二年以前舊
欠錢糧俱已豁免此等革生内容有所欠錢糧亦已
陸續完納祗緣尾欠未清未曾循例開復而所欠又
奉豁免之恩詔遂令所革衣頂永無開復之期情殊
可憫著各省督撫轉飭各州縣查明前經欠糧革退
之舉貢生監等實係抗欠不完褫革之後並未完納
者仍不准其開復若所欠錢糧曾於革後陸續完納
祗有未清之尾欠而適逢赦免之恩詔將褫革之案
准其開復俾得改過自新並將姓名登記檔冊倘此
次邀恩之後將來再有抗欠之事著該督撫嚴參治
罪欽此
乾隆元年五月初九日奉
上諭三代以前不言水利溝澮之制時蓄洩備旱潦尚
書周禮所載為田功計者其利甚溥開渠引水溉田
育榖始於戰國蓋因阡陌既開溝澮尋尺已失其舊
也歴代言水利者得失參半總以相土宜順水勢近
不擾民遠可利人為主今江南所屬蘇松常鎮四府
太倉一州現在興修支河仿河工海塘之例督撫分
委降革廢員及本籍候選考職人等效力承修朕思
渠港圩壩附近溉田原宜開浚以備旱潦但開浚之
法湏河身深廣蓄洩得宜其挑取塗泥遠移他處或
培窊下之地或築堤岸之上方為久計若雇夫挑土
堆貯河旁雨霖水潦旋即入河不久淤塞務名無實
徒滋煩擾至古堤舊渠倘遇旱潦不為田害便宜仍
舊紛更改築甚無謂也今蘇松等處内地支河原不
比河工海塘之險古堤舊渠如元和致和等塘民利
往來田資灌溉至今受益吴本澤國三江震澤支流
四溢如邱與權單諤郯亶趙霖夏原吉周忱等所論
水利考據精核得失瞭然今效力承修人員相度形
勢諳練自遜前人倘有夾塘蓄水石梁洩河止宜加
修不必改築若有必應開浚建築之處督撫留心細
勘并飭州縣協辦工程一應調遣臂指易使至長洲
等州縣按畝派錢以供大修朕已降旨停止倘有官
吏藉端中飽即絲毫派累經朕訪聞必加嚴處嗣後
督撫以至州縣建言為民興利或利小而害大或利
在目前而害伏於後或有利無害而其事易創難成
皆宜詳審熟籌慎之於始以體朕惠養元元之至意
特諭欽此
乾隆元年五月十四日奉
上諭朕聞河南永城縣地方於本年四月内黃水忽發
從江南碭邑之毛城鋪牐口汹湧南下將申公堤祝
家水口衝坍並東首古堤亦衝二缺潘家道口等集
一帶平地水深三五尺不等雖未損傷人口而二麥
被淹房屋亦有傾圮者朕已切諭豫省巡撫等將被
水民人加意賑恤母令失所外查潘家道口一帶地
方年來屢遭水患自應亟為疏通為乂安百姓之計
但此水下流多在江南蕭宿靈虹睢寧五河等州縣
今若止議挑濬上源而無疏通下流之策則水無歸
宿之區仍於河渠無所裨益著河南巡撫富德會同
江南總督總河各委賢員會勘明確公同妥議速行
辦理務令水害永除閭閻安堵以副朕為民防患之
至意欽此
乾隆元年五月十九日奉
上諭治河之道在因其勢而利導之司河務者必將全
河形勢熟悉胸中隄防疏濬在在得宜始可以行所
無事而致安瀾之慶也黃河自河南武陟至江南安
東入海長隄綿亘二千餘里舊設總河一員駐劄淮
安清江浦雍正七年復添設河東總河誠慮鞭長不
及故俾南北分隸各有責成惟是河流日久變遷舊
險既去新險復生其間防濬之宜有病在上流而應
於下流治之者有病在下流而應於上流治之者必
須通局合算同心辦理庶無顧此失彼之憂若河臣
於南北形勢未能洞悉遇有開河築隄等事或至各
懷意見彼此參商則上游下游必有受弊之處所關
匪細徐州府當南北之衝為兩河關鍵最為緊要現
設南河副總河應著移駐徐州以專督率如兩河有
應會商事宜就近可與南北河臣公同踏勘應開濬
者即行開濬應堵築者即行堵築毋得推諉亦毋得
掣肘於河務似有裨益著江南總河河東總河會同
確議具奏特諭欽此
乾隆元年五月
上諭厚生之道在於務本而節用節用之道在於崇實
而去華朕聞晉豫民俗多從儉樸而戶有蓋藏惟江
蘇兩浙之地俗尚侈靡往往家無斗儲而被服必期
華鮮飲食靡甘澹泊兼之井里之間茶坊酒肆星列
碁置少年無知遊蕩失業彼處地狹民稠方以衣食
難充為慮何堪習俗如此民生安得不愈艱難朕軫
念黎元期其富庶已將歷年各項積欠盡數蠲除小
民乘此手足寬然之時正當各勤職業尚樸去奢以
防匱乏豈可習於侈靡轉相倣效日甚一日積為風
俗之憂也地方大吏及守令有臨民之責者皆當遍
行化導宣朕德音縉紳之家宜躬行節儉以率先之
布帛可安不必文綺也粗糲可食不必珍羞也物力
可惜毋滋浪費終身宜計毋快目前以儉素相先以
撙節相尚必能漸返淳樸改去積習庶幾唐魏之風
焉又聞吴下風俗篤信師巫病不求醫惟勤禱賽中
産以下每致破家病者未必獲痊生者已至坐困愚
民習而不悔尤屬可憫地方官亦當曲加訓誨告以
淫祀無福嚴禁師巫勿令蠱惑亦保民之一端也凡
此皆不用嚴峻迫切立法繁苛反致擾民惟誠心訓
諭漸以歲月自應遷善而不自知朕保民念切不憚
諄切言之官吏士民其皆敬聽毋忽特諭
乾隆元年六月奉
上諭書院之制所以導進人才廣學校所不及我
世宗憲皇帝命設之省會發帑金以資膏火恩意至渥也
古者鄉學之秀始升於國然其時諸侯之國皆有學
今府州縣學並建而無遞升之法國子監雖設於京
師而道里遥遠四方之士不能胥會則書院即古侯
國之學也居講席者固宜老成宿望而從遊之士亦
必立品勤學爭自濯磨俾相觀而善庶人才成就足
備朝廷任使不負教育之意若僅攻舉業已為儒者
末務况藉為聲氣之資游揚之具内無益于身心外
無補于民物即降而求文章成名足希古之立言者
亦不多得寧養士之初指耶該部即行文各省督撫
學政凡書院之長必選經明行修足為多士模範者
以禮聘請負笈生徒必擇鄉里秀異沉潛學問者肄
業其中恃才放誕佻達不羈之士不得濫入書院中
酌倣朱子白鹿洞規條立之儀節以檢束其身心倣
分年讀書法予之程課使貫通乎經史有不率教者
則擯斥勿留學臣三年任滿諮訪考檢如果教術可
觀人才興起各加奬勵六年之後著有成效奏請酌
量議叙諸生中才器尤異者准令薦舉一二以示鼓
舞特諭
乾隆元年六月奉
上諭朕夙夜孜孜任賢圖治惟期内外大小臣工共砥
廉隅以襄郅理今列兹庶位者讀書科目之人不少
正宜宣力國家以副朕望乃人品不齊拜官除職之
際竟有不念官守之當如何而盡政事之當如何而
舉輒咨問于缺地之豐嗇計較于養廉之多寡者士
大夫聞之恬不為怪良可慨嘆抑或身任繁要而致
羡于優閒或位列清華而垂涎于豐膴豈先資拜獻
者之所宜出此哉董子曰正其誼不謀其利明其道
不計其功士人稽古入官當以遠大自期安可謀食
懷居甘自菲薄且朝廷設官各有分司惟當各盡職
守主錢穀者必謹出納之數理刑名者必諳律例之
條大僚有恭儉惟德之思一命有存心愛物之志豈
可萌出位願外之妄想自曠當官之職業哉為諸臣
者務宜痛自警省精白乃心靖共爾位不負讀書二
字嚴義利之辨立廉恥之防庶幾風俗古而人心端
斯吏治清而民生厚朕實有深望焉特諭
乾隆元年六月奉
上諭史書詳誌河渠經術兼明水利誠以國計民生所
關也果使水道疏通脈絡流注陂澤非沮洳之藪隄
防有蓄洩之方旱潦有備而田廬無虞其有裨于閭
閻誠非淺鮮我
皇考軫念黎元興行水利凡直省泉源河湖莫不濬導俾
民得以灌溉轉瘠為腴至于蘇松之太湖吴淞白茒
劉河歸海要道並淮揚之槐子烏塔河泰州如臯運
河串埸車路海溝等河尤不惜帑金專員督理將各
河古道或為豪強侵占者諭令嚴查清出始得一一
開通建牐築堤按時啟閉使近水田畝均沾膏澤貨
船鹽艘遄行無阻利賴甚溥但自開浚以來已閱數
年圩岸不無坍頽沙泥不無淤積朕思與其歲久濬
築事難費倍不若逐年疏葺事易費省著江南總督
暨河道總督令管理水利河務各官及濱河州縣各
於所屬境内相視河流淺阻每歲農隙募夫挑挖定
為章程逐年舉行必令功施可久惠澤民生勿得視
為具文玩悮工作及陽奉隂違絲毫擾累特諭
乾隆元年六月二十八日奉
上諭上下兩江及江右鄉村五六月間連值隂雨山水
驟漲有水淹處所據各該撫奏報朕已批諭速行賑
恤安插今據總督趙宏恩將各被水情形具摺彙奏
朕又批令督率屬員盡心賑恤務使灾黎得沾實惠
朕思江南江西被水鄉村雖係連隂驟漲止屬近山
近水之區然被灾之家俯仰無資甚可憐憫所當加
意撫綏毋令少有失所其水勢旋即消退之地固可
補種雜糧而低窪積水之田不能補插秧苗者更宜
確加查勘酌免本年額賦至房舍量加修葺籽粒應
否給助之處俱著悉心料理以副朕愛養元元之意
欽此
乾隆元年七月初十日奉
上諭兩淮鹽務内有從前江漢口岸匣費收受人員數
目及甲乙兩綱上下兩江各官收受規禮銀兩歷年
既久人多物故據督臣趙宏恩等題請免議比經戶
部議令造冊送部核奪朕思此項陋規餽送皆在昔
年未定養廉之前今事隔多年授受之人多陞遷事
故不但銀兩難追即造冊亦無確據不足憑信徒滋
地方之紛擾著加恩悉行寬免並免其造冊送部該
部可即行文兩淮鹽政衙門知之欽此
乾隆元年八月十一日奉
上諭各省學政有衡文育才之責關係綦重從前各賞
養廉資其用度俾得堅持操守砥礪廉隅衡鍳公明
共襄國家作人之鉅典天下人文繁盛應試衆多者
莫如江南而江南學政養廉江蘇二千兩安徽一千
五百兩較他省為少以此養贍家口延致幕客未免
不敷所當加恩體恤者著從今秋為始上下兩江學
政養廉各賞銀四千兩使伊等用度從容益得盡心
於職業以副朕任官課士之至意欽此
乾隆元年八月十三日奉
上諭任土作貢按則徵科賦税之重輕惟視地畝之肥
瘠朕聞江南崑山新陽二縣有沿江濱湖地畝雖不
類於報荒坍沒而蘆葦蓁蕪不堪樹藝或地處低窪
十載九荒乃原編科則時分晰未清竟有以下産而
供上賦者以致小民輸納維艱終歸逋欠曾經前任
撫臣委員察勘未曾上聞著巡撫顧琮確查詳核將
如何釐正科則裁減浮糧以紓民困副朕愛養黎元
之至意悉心妥議具奏欽此
乾隆元年八月奉
上諭朕聞揚州府儀徵縣江口至江都甘泉二縣所轄
三岔河一道共計六十餘里為通江達淮要津向例
三年大挑一次撈淺一次共需銀一萬六百是皆商
三民七分派捐輸經管里甲不無苛索需擾而承修
各官又復層層侵扣以致撈淺挑濬有名無實無益
於工程有累於百姓嗣後著將商民派捐之項永行
停止亦不必拘定三年之限如遇應濬之年著該鹽
政委員確估實力挑濬所需工費即於運庫一半充
公項下動支毋得虚冐侵肥草率塞責欽此
乾隆元年十月奉
上諭今歲江南夏秋之間天雨連綿淮揚一帶各州縣
低窪田畝有被水淹漫者朕恐窮民失所已諭令督
撫等加意賑恤俾獲安居今思此等百姓若於冬春
之交再令傭工以資力作更為有濟查宿遷桃源清
河安東以及高郵寳應等州縣均有應行挑濬之河
道其安東舊鹽河約估需銀二萬二千餘兩宿桃清
高寳等工約估需銀十二萬餘兩著於今冬明春次
第興工即令雇募民夫及時挑濬則於緊要河道既
得深通而寓賑於工窮黎更得藉以養贍於地方民
生大有裨益欽此
乾隆元年十月二十三日奉
上諭朕查兩淮鹽法從前浮費繁多商力日困欽奉
皇考諭旨徹底清查革除浮費核定應留之項以備地方
公用乃原任鹽臣噶爾泰於酌定存公之外又以商
人具呈餽送鹽政銀八萬兩名曰公務餽送運司銀
四萬兩名曰薪水奏請歸公蒙
皇考批諭此係噶爾泰等應得之項若有需用之處聽其
自行支用伊若不受仍即退還衆商不必歸公欽此噶
爾泰又奏稱衆商力量寬裕此項實出情願又奉
皇考諭旨俟有地方公事將此應用是
皇考聖意不肯令其歸公
諭旨甚為明切後據噶爾泰經手辦理雖每年按綱具奏
而其實商人未能照數完繳丙午丁未兩綱未完銀
十二萬三千餘兩商人具呈分作六年帶徵經部議
准行在案至己酉庚戌未完銀兩曾經鹽臣題請寬
免部議未允朕即位以來仰體
皇考愛養商民之心屢加優恤務使商力寬餘以受國家
恩澤此項公務薪水銀兩既在額課之外著永行停
止以惠商民至從前已庚兩綱未完公務薪水之項
歷年既久著悉行豁免該督撫鹽政可即宣朕諭旨
俾衆商等共知之欽此
江南通志卷首四之一
