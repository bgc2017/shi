欽定四庫全書
江南通志卷四十
輿地志
壇廟(四)祠墓附(淮揚徐三府大海通三州)
淮安府
社稷壇在府治西門外
風雲雷雨山川壇在府治南門外
農壇在府治東郊置有耤田歲以仲春亥日耕
耤於此
郡厲壇在府治北門外(在縣曰邑厲)
里社鄉厲二壇在各鄉保
關帝廟在府城外雍正五年奉
旨追封三代公爵春秋仝日祭於後殿
蜡神廟
劉猛將軍廟俱在府城(以上壇廟所屬縣皆如制)
龍王廟在府治新城
旗纛廟在各營
淮瀆廟在府治新城北門外
禹王廟在府治西南八十里高堰湖堤
漢高祖廟在府治西四十五里惠帝元年令諸
侯王立高廟至今存焉
英烈王廟在府治朝宗門外祀吳伍員
東海恭王廟祀東漢東海恭王彊以始封於此
也
楚元王廟在府治西南漢劉交封於此宋建炎
中賊李成以萬衆攻城民禱於神大敗之由是
廟祀益虔舊以宋趙立魏勝應純之元許維貞
為木主附廟中成化初知府楊昶又以漢張敞
鄭弘汲黯尹翁歸黃浮三國關(漢壽亭侯)張飛晉王
祥王渾唐宋璟宋米芾明范中施禮彭遠丘陵
皆有功於淮人者並附祀焉
淮隂侯廟在府城南市祀漢韓信(附)宋蘇軾淮
隂侯廟碑銘(應龍之所以為神者以其善變化而能屈伸也夏則天飛效其靈也)
(冬則泥蟠避其害也當嬴氏刑慘網密毒流海内銷鋒鏑誅豪俊將軍乃辱身汚節避世用晦)
(志在鵲起豹變食全楚之租故受饋於漂母抱王霸之大略蓄英雄之壯圖志輕六合氣蓋萬)
(夫故忍耻胯下洎乎山鬼反壁天亡秦族遇知己之英主陳不世之竒策崛起蜀漢席捲關輔)
(戰必勝功必克掃強楚滅暴秦平齊七十城破趙二十萬乞食受辱惡足累大丈夫之功名哉)
(然使水行未殞火流猶潛將軍則與草木同朽麋鹿俱死安能持太阿之柄雲飛龍驤起徒步)
(而取侯王噫自古英偉之士不逢機會委身草澤名湮滅而無稱者可勝道哉乃碑而銘之曰)
(書軌新邦英雄舊里海霧朝翻山烟暮起宅臨舊楚廟枕清淮枯松折栢廢井荒臺我停單車)
(思人望古淮隂少年有目無覩不知將軍用之如虎)
漂母廟在府治望雲門外
趙康川廟在府治東祀宋趙師旦
顯忠廟在府城北市之西祀宋開府趙立
風神廟在清河縣口康熙五十四年建雍正十
年重建奉
旨欽定封號清河宣惠風伯之神
太王廟在清河縣東運河口
聖祖仁皇帝南廵時
御題安瀾效祉四字扁額又勇南王殿
御賜長源永義四字扁額
淮神廟在清河縣東二里明武宗南狩至徐州
神著靈異
顯節侯廟在安東縣東祀唐御史王義方(附)明
揚谷顯節侯廟記(唐侍御史王公義方舊有廟在漣水之震隅郡乘莫詳所)
(始谷每讀唐書至公傳未嘗不三復興歎而重公之學高公之誼壯公之直且惜公不大用於)
(時而幸吾准得斯人之為重也初公起家道逢困餒輙解所乘馬以遺之聲名聳動當宁太宗)
(使宰相聽其議論於其時尚書郎獨孤悊以儒顯許敬宗推與之談公引物連類出入百家每)
(挫悊直出其上輙至會罷夫二子一時名儒也而講究異同屈下於公此其學宜何如比是蓋)
(劉向之倫而有西漢之風者也宰相魏徵竒異其才欲妻以夫人之姪公不可既而徵卒乃娶)
(焉人問其故則曰始則不附當路而今則感知己者也初公自雲陽丞擢侍御史會李義府縱)
(□婦廹殺大理丞公欲劾之意必得罪問策於母母曰吾聞王母伏劍將以成陵之義汝果盡)
(忠吾死且不恨矣夫貴姻勢縮母子相喣人之常態也公於宰相既歿者而婚其家權倖動一)
(時者則直前擊之視死如歸母亦贊助其成此其誼何如比是蓋滂母之流而有東都之節者)
(也公之廷劾義府其言有曰天子置公卿大夫欲水火相濟鹽梅相成不欲獨是獨非也今陛)
(下撫有萬邦蠻區夷落罪無逃罰而日月之下姦臣肆虐此生殺之柄不自主出而下移佞臣)
(矣即具法冠對仗叱義府跪聽彈劾夫義府人猫笑刀高宗親倖之臣也一時雌雄誰敢明白)
(而公奮然叱之是其直言勁節遠配朱雲而攀檻請劍之氣蓋異世而同符者也公生平友善)
(張亮亮死而厚遇其妻子南行道逢濤霧酌水誓祝天為開霽貶官之後遂不復仕進聚徒而)
(教授焉既歿門人員半千輩築室廬墓三年乃去夫人以忠烈一節稱公知公淺矣學如是誼)
(如是直如是生有盛名歿而感物友道善終誠信動天可謂完德是蓋有唐一代諸臣中之傑)
(然者非獨所謂鄉先生殁而可祀於社者也)
忠義祠在學宫内節孝祠在山陽縣治西(二祠)
(屬縣俱如制)
許譚二祠在府西南八十里洪澤湖堤
鍾離相公祠在府治七十里祀楚將鍾離昧
范張祠在府治市橋祀范巨卿張元伯
節孝祠在府治東祀宋徐積
安定先生祠在府治西北祀宋胡瑗
威濟祠在府城宋紹興間李寳自海道禦敵至
石臼山禱之因風縱火焚敵敵大敗詔封祐順
侯廟祀之
恭襄祠在清江浦祀明平江伯陳瑄
督撫名臣祠在郡治東南祀總督廵撫都御史
江夏王竑汝陽滕昭等二十四人
貞烈祠在郡西北窑溝正德四年為烈女何氏
立
王太保祠在鹽城縣西沙溝口祀晉王祥
陸丞相祠在鹽城縣治南祀宋陸秀夫(附)明楊
瑞雲重修鹽城縣陸丞相祠記(夫宋亡死節之臣多矣乃余則)
(以陸丞相為稱首云蓋戎臣武將率貔虎之士鼓勇血戰敗北而死死於一時封疆之臣嬰城)
(自守食盡力殫城未破而死死於旬月亦有舉家同死者然高樓止水猶在疆土中乃陸丞相)
(則自德祐元年至祥興二年歴時久矣一念忠赤直與宋室相為存亡心逾金石氣貫日虹諸)
(臣相繼亡去丞相獨不去又召致陳宜中張世傑同赴國難周旋不舍今年走温州明年走福)
(州更歴三主間關播越至於海上迨厓山破慮帝為元人所得貽宗廟社稷之辱乃驅妻子先)
(入海於是負帝入海死嗟乎難莫難於從容就義終始不渝烈莫烈於舉家沉海盡葬魚腹故)
(余談品宋亡死節之臣以陸丞相為稱首云余家厓山下最悉丞相死事每登厓山俯海濤倚)
(風悲弔之顧當其時七日浮屍出海上人得收葬之故潮州有侍郎嶼即丞相墓也歲久墓就)
(平後遂莫考覽丞相葬處傷哉萬歷己卯余受命宰鹽城則首謁陸丞相祠又獲拜於所葬衣)
(冠之墓有厚幸焉蓋丞相死所乃余之鄕也余所宰邑則又丞相之鄉也有異代之誼矣其時)
(祠宇荒圯余亟修餙之既落成釃酒以告而誦九歌九章以為迎神送神之曲肅乎見其儼然)
(正笏之容而英英乎若其神之颯然而来也則竊嗚唈太息曰史稱丞相仗劍驅妻子時夫人)
(有難色豈謂夫人難一死哉夫人從丞相蕩析者數年習聞忠義之言也自分一死所云難色)
(者蓋欲與丞相同死耳以故丞相諭之曰爾先去怕我不來遂與三子偕入海死嗚呼丞相忠)
(䰟烈氣千載如生載之汗青日星並耀著之祀典爼豆生馨並妻子亦烺烺炳炳施聲來䙫丞)
(相不死哉)
潘公祠在鹽城縣祀明潘季馴
惠濟祠在清河縣舊新莊牐口明正德三年建
嘉靖間賜額
國朝雍正三年重修
漢楚王韓信母墓在府西四十里與漂母墓對
漂母墓在府西四十里
枚臯墓在舊淮隂縣今失其處
唐盧國公程知節墓在府治東南紫霄宫前宋紹
興十年韓世忠築城掘地得碑銘按知節陪
葬昭陵事見唐史掘地得碑始自宋王象之輿
地記勝後人皆仍其誤耳
宋少卿張耒墓在府城北七里或云在城西舊淮
隂縣
教授徐積墓在府東三里塘有節孝祠
高陽郡公韓渙墓在府舊城西門外
刺史趙師旦墓在府城東三里塘
觀察使趙立墓在山陽縣北辰鎮
丞相陸秀夫墓在鹽城縣西南
史欽墓在清河縣北金城鄉
明沭陽伯金濓墓在府東門外十五里石塘
尚書沈翼墓在府南平河橋東岸
侍郎楊理墓在府西鉢池山
太子太保葉淇墓在府移風牐西岸
侍郎葉贄墓在府治西十里更字鋪
侍郎蔡昂墓在府治南包家圍
侍郎胡璉墓在府治西石塘
都御史潘塤墓在府平河橋
都御史盧蕙墓在府城西安樂鄉
都御史楊靖墓在府柳淮鄉
國朝提學僉事劉芳聲墓在府城南楊家莊
知縣劉昌言墓在山陽縣城東三里塘
揚州府
社稷壇在府城西門外
風雲雷雨山川壇在府城南門外三里橋
勅建先農壇在府治東郊壇旁有耤田歲以仲春亥日耕
耤於此
郡厲壇在北門外壽寧街(在縣曰邑厲)
里社鄉厲二壇在各鄉保
關帝廟在府治北門街
國朝雍正五年奉
旨追封三代公爵春秋仝日祭於後殿
城隍廟在府城西北
蜡神廟
劉猛將軍廟在府城(以上壇廟所屬州縣皆如制)
旗纛廟衛所俱建
怡賢親王祠在府治三汊河雍正十年奉
旨勅建
夏禹王廟在府治浮山後又一在高郵州臨澤
鎮
邗溝神廟在府治邗溝傍
旌忠廟在府城東門内祀宋死節臣魏全王方
明
顯勇廟在府治舊城内祀宋死節臣吳從龍
三將軍廟在府城西祀宋將軍元怡梁宏張昭
又一在儀徵縣焦家山
英烈王廟在儀徵縣胥浦橋即伍員祠也并祀
漁丈人浣沙女廟在縣治祀女馮氏子胥亡楚
囑其勿言女遂投江以絶口
恭愛廟在縣陳公塘側祀漢廣陵太守陳登宋
熙寧間建
東嶽廟在高郵州北新城小東門外宋太平興
國間建
禹廟在高郵州東北九十里臨澤鎮
漢高帝廟在高郵州沛城村
康澤廟在高郵湖中洲上俗名耿七公廟祀宋
耿遇德遇德昭宗時人天性忠實死而為神禱
之者舟行無沒溺旱暵有甘澍屢封至靈應侯
清水潭龍神廟在高郵州城北二十里宋嘉定
間建
英烈夫人廟在高郵州即毛惜惜死節處詳見
烈女
昭陽廟在興化縣昭陽山祀楚令尹昭陽亦名
山子廟
三閭大夫廟在興化縣滄浪里祀屈原
文孝廟在泰州治西宋紹興十三年建祀梁昭
明太子
忠義祠在學宫内
節孝祠在學傍(二祠各州縣俱如制)
董子祠在府治新興坊祀漢董仲舒舊在府城
兩淮運司後堂内有井曰董井即董子宅也明
正德間改建於此康熙四十四年
御賜正誼明道額(附)明喬宇重遷董子祠記(兩淮運司在揚州府治東)
(其地乃漢江都王相董仲舒故宅宣德間運司金華何君士英建祠祀董子正統間四明嚴君)
(貞遷祠於廳事之後弘治間新城畢君亨復於運司西建正誼書院正德辛未夏高平畢君璽)
(為運使莅任之日見祠居廳後惕然靡寧以淮揚當衝要之地鹺司實會計之所士大夫欲進)
(謁者恒以出入為艱惟書院弘厰向明盍改圖焉乃請於廵鹽監察御史朱君冠以為然於是)
(聿新其規制塑董子像於中為堂者四楹東曰祭器庫宰牲堂西曰圖書房致齋所楹之數各)
(如之儀門左右有石碑亭巷之南北建棹楔二又買田若干畝以供春秋祭祀羨餘則以食守)
(祠者祠之後作書院堂曰資仕東西齋曰博聞曰起道以收商竈子弟之俊秀者擇明經士為)
(之師以訓廸焉丹堊咸備教條具舉誠一時之偉也既落成畢君走書於余求為文以志其顚)
(末宇惟聖人之道自戰國以來不明於天下久矣董子獨能抱遺經於坑焚之後潛心正學所)
(以秦漢諸儒鮮有及者觀其論道之大原與義利王霸天人三策之對皆有合孔門之大旨先)
(儒稱其淵源純粹自學問涵養中來不信然與惜乎武帝好大喜功所任用而親暱者不過曲)
(儒方士詼俳辭賦之流至若仲舒乃弗能用斥之以相藩國然董子雖不得顯於當時其遺言)
(善行有功於後學者蔚乎其未冺也逮至聖朝文運天啓高廟以仲舒從事闕庭憲廟又追爵)
(廣川伯儒者之效歴千餘年而益顯如此夫今江都又董子宦履之地御史朱君運司畢君乃)
(克崇重而作新之凡章縫之士隸業於斯者務相勉焉以進修其實一洗夫薄俗功利矯詐之)
(陋以副我列聖崇儒重道之盛心庶兹祠之遷有補於風化大矣豈直潔豆籩美輪奐而已哉)
(畢君所至有政績前知廣川時亦嘗葺新董子書院兹修舉國課之餘又能稽古考德以儀來)
(學皆不可不書也是為記)
蒋忠烈祠在府治南門外祀漢秣陵尉蒋子文
謝太傅祠在府治子城上祀晉謝安又甘棠廟
在邵伯鎮亦祀安
卞忠貞祠在府治南門内祀晉卞壼
廣陵五先生祠在府治西門外祀宋胡瑗李衡
王居正增祀李樹敏沈洙
韓忠獻祠在府治雍熙巷祀宋韓琦又一在高
郵州
畢招撫祠在府治夾城祀宋畢再遇
丘公祠在府城内祀宋丘岳
崔守祠在府城内祀宋崔與之
文丞相祠在府治城南祀宋文天祥又一在儀
徵東關河岸
雙忠祠在府城廣儲門外梅花嶺側祀宋李庭
芝姜才
張武定祠在府城祀元張弘綱
曾襄愍祠在府城祀明兵部尚書曾銑
雙忠祠在府治西門内祀明高邦佐陳輔堯
三英女祠在府治瓜洲鎮祀宋烈婦趙淮妾明
烈女殷氏周氏
江海潮神祠在江都縣瓜洲鎮
江水祠在江都漢宣帝詔祀江處
龍祠在瓜洲鎮(附)明唐順之重修瓜洲鎮龍祠
記(龍之祀不秩於三代之典記禮者謂之四靈蓋以為鱗蟲之靈者耳其祀始見於封禪書)
(朝那龍湫今天下大水之濱無處不有龍祠宋之儒者論大河之治以為不宜祀龍曰是天地)
(之功也龍何力之有然余竊以為未盡也夫天地無為而百物之肖像於其間者莫不各致其)
(能以效其功而天地未嘗與之爭功然而百物之功孰非天地之功也至於昔人之制為祀典)
(也凡有功德於天地之間者不問細大莫不羣然秩而祀之以致其報而未嘗疑於與天地分)
(功然而所以報百物之功亦孰非所以報天地之功也吾觀於蜡而見古人通乎鬼神之情而)
(悉於幽明之故矣夫生成百穀以粒民孰非天地之功若是則古人為之禋為之社以報之可)
(矣至於大索鬼神而蜡焉者何為也其蜡也先農先嗇庸與坊焉可矣而至於迎貓迎虎而昆)
(蟲亦登焉者何為也惟天地生成百穀雖一貓虎昆蟲亦使之盡其能於食鼠食豕之間而無)
(遺利焉於此見天地之功為甚大人欲報天地之功而無由則雖貓虎之效一能於天地者亦)
(秩之祀而無遺靈焉於此見人之所以報天地之功者為甚深凡百物之靈固莫不肖氣於隂)
(陽五行而龍得隂陽五行之氣之精故其變化尤靈貓虎未嘗無功於田而謂龍盡無功於水)
(乎祀貓祀虎未嘗疑於與天地分功而獨疑於龍乎且夫天地之間大者不自擅其大而寄於)
(小小者各務致其小以歸於大其為功也大者常逸而小者常勞其功之成也小者易以為德)
(而其大者常不可名故耕鑿之民不知帝力之何有而至於一社之長一邑之令則人煦煦然)
(而嚮之死則為之尸祝而爼豆之此豈可謂忘大君之功德而顓顓於一社長一邑令之為報)
(哉又豈可謂一社長一邑令之功德而非大君之功德也哉然則龍何疑焉而不祭於古也曰)
(百物之祭古矣又安知古之不祭龍耶古有豢龍氏豢龍氏之於龍安知其非如伊耆氏之於)
(蜡實掌其祭者耶所謂豢龍者其無乃羞飲食以祀龍之謂而好怪者遂以豢龍為畜龍也歟)
(龍乎可畜其亦非所以為龍矣古今大水凡四而河與江為最河移徙潰決不常而江獨為安)
(流意必有宰乎其間者而龍之奔走以效其靈也亦不可謂無瓜洲據江之衡則其建祠以祀)
(龍亦宜祀不知所始歲久圮壞嘉靖癸卯奉化王侯杏始為揚州府同知署府事乃斥贖金之)
(餘修之而使道士某來請記王侯儒者也其為是舉也必有以通乎鬼神之情而悉於幽明之)
(故矣予懼後之人泥於舊說而以為非經之祀也為之著論如此使龍其安且食於此而無慙)
(焉且使讀者其亦無以余為語怪也)
露筋祠在甘泉縣邵伯鎮北三十里康熙四十
六年
御賜節媛芳躅匾額
昭明太子祠在儀徵縣城南祀梁蕭統
康令祠在儀徵縣義城村唐咸通間歲旱六合
康令以身禱雨跨白馬入江死雨足歲稔邑人
祀之
三賢祠在儀徵縣祀元郝經吳澄張□
孝婦祠在儀徵縣朴樹灣祭農民周祥妻張氏
舊有坊曰剖腹活姑
三鉅公祠在高郵界祀張浚韓世忠岳飛
林太守祠在高郵州城内祀宋林伯成
范公祠在興化縣太平里祀宋范仲淹仲淹曾
為興邑令(附)明楊果重建范文正公祠堂記(有宋)
(天聖改元汝南范文正公來為泰州西溪鹽官時風潮泛溢沒田廬壞亭竈民以大病公特為)
(請於朝得調丁夫四萬跡唐李承式捍海故堰而修築之用是海濱沮洳瀉滷之地悉為良田)
(而民獲奠居其為惠利甚大以博也公沒而所在德之不忘往往廟而爼豆之水旱疾癘則禱)
(焉草堰小海二場間舊有公祠既久而圮地且湫隘雜以滛鬼妥靈致虔兩為匪稱歲正德丁)
(丑國子生宗部宗節鄉校生唐宋宗邾朱軏唐滿相與捐資倡義圖善地而遷之力猶未逮則)
(以告於廵鹽侍御盧君楫君慨然曰吾事也乃俾運使胡君軒續其費運判聞人君韶小海場)
(大使王鐸督其成鳩工增材擇吉從事門坊堂廡次第完好無侈無陋中肖公像以快瞻拜訖)
(工盧君記其事而馳書告果俾文其麗牲之石方首事時有語果以非政之急者果曉之曰夫)
(是舉也所謂義也捍災禦患秩在祀典古之制也崇正去滛訓之善也俗之所趨也義以協制)
(制以彰訓訓以成俗侍御君之政可謂知所先而所以自期待之志亦可占其槩也惟公以一)
(代傑出之才筮仕之初即為吾民禦災興利垂之遠久章章如是而公之傳誌行状皆不序列)
(獨間見於宋史河渠志得非掩於其大而略之耶於人為大於公為小則公生平之所樹立可)
(知其感吾民如此其感動天下者又可知矣歐文忠公謂其為政所至民多立祠畫像則不待)
(公之沒與後世其生固已神明之也於戲懿哉果生長是鄉衣被遺德敢為之記俾鑱其石而)
(凡有事於是祠者則備列之於石隂云)
崇德祠在興化縣通利里祀明大學士李春芳
康熙四十六年
御書賜師儉堂額
韓公祠在興化縣字橋里祀明布衣理學韓貞
宗公祠在興化縣南百花洲祀明宗臣
李公祠在興化南城内祀明太常少卿李茂材
後增祀廣東和平殉節知縣李信及從難二子
泓遠淑遠
三貞祠在興化縣南門内初祀劉仲二烈女名
雙貞祠後益以李節孝更名三貞
雙烈祠在寳應縣祀漢臧洪陳容
董孝子祠在泰州西溪鎮祀漢董永
三賢祠在泰州祀宋張綸胡令儀范仲淹並以
修捍海堰有功於民
名賢祠在泰州祀宋富弼范仲淹胡瑗王楊英
陳瓘趙抃孔道輔曾肇胡令儀岳飛文天祥
胡安定祠在泰州泰山之北祀宋胡瑗又一在
安豐場(附)明湛若水胡安定祠堂記(諭人者以其異域善)
(孰與以其鄉族善曰善鄉鄉為近示人者以其言善孰與以像善曰善像像為切近則人習服)
(切則人易知人習服故易從人易知故有親有親則感易從則化是故異域使人敬鄉族使人)
(信言則入人耳像則入人心故先王之法鄉大夫令術司徒之教行魏像立而治法昭今夫號)
(於人曰必若而鄉某君子乎必若而鄉某義士乎則聞者莫不悦相語曰彼周非遠引乃云吾)
(鄉某也某也誠義士君子也斯不亦以鄉而近習服而易從乎今夫斵木而像之葺椽而屋之)
(肅乎若有著乎風神儼乎若有見乎其容聲則過者莫不敬畏相語曰彼乃吾鄉之義士也君)
(子也吾等可自棄為不義歟為小人歟斯不亦以像而切易知而親乎南昌王君公弼以進士)
(來守泰州召士氓咸造於庭曰吾守兹土實兼教養凡爾士庶盍同於予善爾弗我徵盍稽於)
(爾鄉之先哲式追於前文人若爾安定胡先生者爾豈不知而慕之乎哉與孫明復石守道藏)
(修泰山其義行篤於躬化於家孚於而鄉教授於蘇湖振歴代詞華之沉迷復往古敦樸之實)
(行師教升於國學聲實逹於朝廷式法播於天下一時多士靡然從之為之一變不問可知其)
(為安定門人若是者爾之士庶其亦有意乎有則吾為爾祠而新之以為爾仰止之地不亦可)
(乎皆欣然曰諾乃白於撫按卜城東南之隙地以州之贖金撤官之閒屋而顧鉞之義助半焉)
(凡三月而落成為堂者三楹外為大門内為寢室視堂之數弗有殺焉前臨大池後館諸生旁)
(亭顔學亭週之池水使士講聖賢之學於其間選胡氏子弟二人寄學習禮捐官田五十畝共)
(其祀事而復徭焉是故東南法長養也前週池昭澄心也後學館示步武也亭顔學示的也是)
(故巍焉肅焉示像也於是士皆懽悦過其祠者皆相語曰吾等兵防水利農算之學有若安定)
(治事齋之教乎五經異論文藝理勝之學有若安定馴馴雅飭之化乎於是王君聞之曰安定)
(之學豈但若是已乎乃遣其門弟林春王棟之京問甘泉子甘泉子曰噫善如王子之問也善)
(如王子之問也安定之學之教人失其眞傳也而貳於孔子久矣豈直今也哉夫孔門之教同)
(於求仁仁人心也天理也四科之列惟顔閔雍耕諸人得其宗餘則因材成就者耳而謂有四)
(焉豈聖人無類之教哉若安定先生當聲律浮華之弊已極毅然而起以變化士習為己任以)
(開濓洛之傳必其精神心術之徵有不言而信者行乎其間觀其顔學之試道德仁義之教有)
(足徵者至於經義治事之科條乃其因材而成者耳以為先生之道盡在是矣豈不惑哉夫聖)
(人之學心學也故經所以明其心也治事所以明其心之用以達諸事者也體用一原也而可)
(以貳乎哉此或先生立教之本意而人失其傳矣乎若非人失其傳則先生之學之教荒矣予)
(幸得於百世之下故為其鄉人士推言之庶幾不終貳於先生之教焉王君曰命之矣幸為記)
(諸石)
三忠祠在泰州城内祀宋李庭芝孫虎臣姜才
六太守祠在泰州祀宋守荆罕儒周述田錫張
綸孔道輔曾致堯
四賢堂在高郵州祀宋孫覺秦觀喬執中朱壽
昌(附)宋陳造四賢堂記(郡庠三賢堂繪中丞孫公給事喬公龍圖秦公)
(像尚矣兼繪少卿朱公則始於今太守陳公公按圖有間知彰孝名坊孝子朱公常居焉曰是)
(可以表俗乃求得其像繪於堂扁曰四賢而命客記之高郵至元祐人材林立是三鉅賢又傑)
(然其間入而著論思之益出而茂惠利之績文章術業國史記之遺書粲然足以師表天下範)
(模後世况其里之人瞻敬而取法焉宜也而朱公幼失其母棄官求之備極艱楚晩得之同州)
(若神物誘致之一時名士播之於聲詩以美其事東坡至有今無古或聞之語三公信偉矣而)
(孝尤德之本行之所宜先朱公則優之夫有生孰無父母有知孰不可為孝人有性孰不可誨)
(而從感而動則四三公而像之俾得之聞見誦說其不興起者幾希昔吾夫子設為德行言語)
(政事文學四科曾子得聖傳不後顔冉孝經一篇特為曾子設則以其能盡孝於親而得夫所)
(謂德之本行之先者昔聖昔賢其立教豈苟云乎昔王綸之為豫章圖陳蕃華歆謝鯤於郡堂)
(其政寬簡有由焉此前人像三賢意梁彦光在鄴焦通悖戾諭以伯俞念親泣杖之事卒為孝)
(子則儕朱公於三賢誰其間然郡士民見諗曰使君惠我無窮而能道其德心也則惟子矣願)
(記之遂為之記)
思賢堂在泰州學内祀宋韓琦歐陽修劉敞吕
公著蘇軾宋彭方重建增祀陳瓘任伯雨為七
賢堂(附)宋范成大思賢堂記(吳郡治故有思賢亭以祠韋白劉三)
(太守中更兵燼久之遂作新堂名曰三賢其四年當紹興辛巳鄱陽洪公始益以唐王常侍本)
(朝范文正之像復其舊之名亭者傍焉先是公以歲五月來臨吾州繇州南鄙望洞庭略其區)
(觀三江五湖之吐吞□波聒天旁無邊垠而石堤截然浮於巨浸之上若有鬼神之扶頧鯨鰲)
(背負而涌以出也暮夜人語馬嘶匃匃不絶公固已語其人思常侍之功矣周覽原田而相其)
(溝防東南之播於江東北之委於海者脉絡釃通堙蕪滌涂夏旱易以陂潦水時至不能齧渚)
(涯以決汙邪荒寒化為麥禾起景祐迄兹歲無大浸於是公又曰非文正范公之勤其民者乎)
(退而參石記竹書之傳詳兩賢行事尚什伯於此韓退之名知言碑王之墓隧謂治蘇最天下)
(蓋遺册僅存於一隄其變滅無考者不知幾也文正自郡召還遂參永昭陵大政德業光明為)
(宋宗臣通國之誦曰文正公而不以姓氏行焉韋白劉之餘愛邦人既已爼豆之語在舊碑尚)
(矣王范風烈如此且有德於吳宜俱三賢不沒以為無窮之思此堂之所為得名者嘗謂士才)
(高必自賢位高或不屑其官世通患也洪公忠宣公之子擢博學宏詞第一名字滿四海餘二)
(十年既入翰林為學士未幾自列去甫及里門制書以左魚來矣邦人度公且上朝謁莫能久)
(私公也然始至之日咨民所疾苦退然不自居其智能亟從掌故吏訪諸賢之舊圖畫髣髴想)
(見其平生公既以道學文章名一世顧有羡於五君子者意將跡其惠澤講千里之長利以膏)
(雨此民彼憧憧往來視桑蔭趣舍人裝者慮安肯出此夫才高而不自賢位高而滋共其官盛)
(德事也斯堂法應得書會公使來屬筆紀歲月成大樂其州多賢守令文正公又吾東家某焉)
(竊願記斯堂以夸鄰邦以為邑子榮乃不辭而承公命)
漢廣陵王胥塜在府城東武鄉甘泉山郡國志云
歲旱鳴鼓遶塜輙致雲雨
江都王建塜在府境
陳琳墓在寳應縣射陽村
袁術墓在寳應縣治南三百步墓門有碑
南北朝齊褚澄墓在城北三十五里陳源橋澄用
石十八片為槨上刻所著修養方題曰齊褚澄
方後冢發為蕭廣得之遺命其子淵復為槨用
石一片刻前書其上
陳刺史杜僧明墓在高郵州臨澤鎮
隋煬帝陵在府城西北十五里雷塘大業時葬於
西院唐武德中奉詔改葬在此
宫人塜在府城西吳公臺下一名玉鈎斜亦名
宫人斜
五代吳楊行密塜在儀徵縣西七十里吳楊溥僭
號尊其父行密武皇帝墓號興陵
宋侍讀吕文仲墓在府東十里
直祕閣陳良墓樞密張康國墓俱在府東
興寧鄉
轉運使蘇安世墓在府東興寧鄉馬坊村王安
石撰誌
司諫陳瓘墓在府西山
學士孫覺墓在府善應鄉
直祕閣王俊乂墓在府善應鄉
學士秦定墓在府西山秦家莊觀之諸父也
光祿陳亞墓在府同軌鄉
屯田郎柳永墓在儀徵縣西七里山下新城王
士禛分甘餘話以為王安禮葬之於仙人掌并
有詩云江鄉春事最堪憐寒食清明欲禁烟殘
月曉風仙掌路何人為弔柳屯田
侍郎楊汲墓在儀徵縣西十里陳公塘
侍郎王琪墓在儀徵縣
待制沈銖墓在儀徵縣西十五里弟兵部侍郎
錫墓祔
發運使許元墓在儀徵縣甘露鄉蜀岡歐陽修
撰誌
少宰吳敏墓在儀徵縣北五里北山
安撫使陳造墓在高郵州華村
學士孫正臣墓在高郵州焦里村
英烈夫人墓在高郵城内
直講胡瑗墓在泰州東南一百五十里安定鄉
瑗葬烏程子志正葬衣冠於此
元總管陳允忠墓在府姚家沙大岸舊有廟
太師巴拉墓在高郵州城西三十里學士姚燧
撰碑
張萬益墓在興化縣東南學士危素撰碑
戸部尚書梁道祐墓在寳應縣永明寺西三里
溝
明鎮遠侯顧成墓在府東南三里
尚書高銓墓在府西十里仙人掌李東陽撰墓
表
尚書王軏墓在府西北雷塘侍郎葉相墓府
北門外
光祿卿安金墓在府城西十里
大學士李春芳墓在府城西二十里弘恩寺側
總制曾銑墓在府西金匱山
尚書史可法墓廣儲門外梅花嶺招魂葬衣冠
於此
鄭烈婦墓在府城南新河口
尚書單安仁墓在儀徵縣舊江口
靖南侯黃得功墓在儀徵縣青山
郭貞婦墓在儀徵縣西沙清水潭上宋濓有詩
都指揮王觀墓在高郵州南車邏鎮賜祭葬
邵烈女墓在高郵州小北門外
尚書成璡墓在興化縣北畢家灣後遷於城南
大學士高糓墓在興化縣北十五里
侍郎楊果墓在興化縣
東海侯陳文墓在寳應縣治東北一里松原莊
府尹冀綺墓在寳應縣北五里
侍郎儲巏墓在泰州侍郎徐蕃墓在泰州
國朝吏部尚書王永吉墓在儀徵縣踟蹰寺
知縣劉欽隣墓在儀徵縣青山
都御史李柟墓在儀徵縣帶子溝
翰林侍講喬萊墓在寳應縣箕山
鴻臚寺卿劉國黻墓
徐州府
社稷壇在府城外
風雲雷雨山川壇在府城外
勅建先農壇在府治東郊壇旁有耤田仲春亥日耕耤於
此
郡厲壇在府城北(在縣曰邑厲)里社鄉厲二壇在
各鄉保
關帝廟在府城東門内
國朝雍正五年奉
旨追封三代公爵春秋仝日祭於後殿
城隍廟在府治北
勅建八蜡神廟
劉猛將軍廟俱在府城(以上壇廟所屬州縣皆如制)
旗纛廟在衛署後
東嶽廟在府城西南隅
禹王廟在府治吕梁上洪東岸蕭縣亦有廟
漢高祖廟在府城南廣運倉東
彭祖廟在府治北門城闉
元帝廟在府治小河口
吕梁洪神廟在府治上洪
忠烈廟在府治祀宋死節知州王復
漢高原廟在沛縣又一在泗水
漢梁孝王廟在碭山縣祀梁孝王武
漢光武廟在豐縣西北
宋李文靖廟在豐縣西祀宋李沆
司馬温公廟在豐縣西祀宋司馬光
昭惠靈顯眞君廟在縣東北陳繹曾廟記略云
鄉曰河亭里曰歡城前挹薛河後帶漷水新廟
翼然出榆枌蔭蔚間曰靈顯眞君祠里人杜玲
實作之以為鄉人祈禱水旱疾癘之所
仲虺廟寰宇記沛縣有仲虺廟
張良廟留城中有張良廟宋義熙十三年高祖
北伐大軍次留城令修張良廟又邳州城西有
張良廟
龍王廟在邳州皂河雍正五年
勅賜重修
郯子廟在邳州治東北
黃石公廟在邳州治黃石社
張良廟在邳州城西
淵德公廟在邳州治西六里祀漢下邳令韓稜
(附)元焦景秋韓稜祠堂記(淵德公者下邳令潁川韓稜也邳在漢為)
(邑公莅之俗美而政異邳人追思立廟在岠山之陽左環武水右跨清流誠勝槩也凡邳境值)
(水旱災厲咸往禱而輙應唐貞元九年大構祠宇宋因之封以淵德公詔立碑紀其事元改軍)
(為州故平章政事徐忠肅公監此郡為重葺之歲久棟椽毁墜不可庇風雨忠肅次子監歸德)
(府過家上塜展謁祠前仰觀周覽愴然興慨以為先公之所建明神之所棲奚忍如是遂言於)
(州之僚佐咸願捐俸共成之嘗考諸史傳公字伯師令下邳時他邑有冰雹之災邳獨不雹大)
(臣上其事徵為尚書肅宗賜以寳劍自署其名曰韓稜楚龍淵以公淵深有謀故爾宋之封亦)
(取是與後事和帝位至司空故老相傳云公平生不飲一日侍上而醉帝問故公對曰今日為)
(臣生辰邳人其或奠獻所以致此遣使驗之果然夫古今為守令者俾民在位而嚮其化解綬)
(而慕其德尚未多見也况生而懷其惠鮮之澤死而驗其禍福之靈鼓舞一方奔走承奉殆絶)
(無而僅有矣公名芬漢史神馨邳士使人不疾病歲不凶歉雨暘時若冰雹不至去世千有餘)
(歲遺愛赫如廟而祀之誰曰不宜祠成公命予紀於其碑隂)
項王廟在宿遷縣三元宫内
魯肅廟在宿遷縣東一里
忠義祠在學宫内
節孝祠在學宫西(二祠所屬州縣皆如制)
閔子祠在蕭縣閔子村
三賢祠在蕭縣白茅山祀閔子子張顏率
亞聖祠在蕭縣祀孟子舊在縣西南三十里孟
鎮元大德元年建其後黃流衝沒翰林博士孟
承光重建於縣東隅
東坡祠在府城南臺頭山
恭襄侯祠在府城祀明平江伯陳瑄瑄有功漕
運
忠孝祠在沛縣祀明靖難時死節知縣顏瓌父
子及主簿唐子清尉黃謙
大德祠在沛縣河東岸祀吏部尚書吳鵬嘉靖
三十二年淮徐大飢公以刑部侍郎承上命發
淮徐倉粟四萬石餘鹽銀五萬兩來賑復矯詔
發倉賑貸沛民賴以全活因立祠祀之
劉綱祠在邳州南一百步舊云綱下邳人祠前
有皂樹乃昇仙之所
商相仲虺墓在沛縣南四十里虺城内
微子啓墓在沛縣微山
周先賢顓孫師墓在蕭縣南三十里春秋致祭
先賢閔子墓在蕭縣
申詳墓在蕭縣崛坊村
楚大夫宋玉墓在蕭縣西南三十里
秦陳王勝墓在碭山縣勝至下城父其御莊賈殺
勝降秦葬碭山漢高祖為置守塜人
楚將范增墓在府城南里許一名亞父塜
漢丞相王陵母墓在府城西南二里楚項羽取陵
母置軍中招陵母伏劍死因葬此
留侯張良墓在府北七十里留城之南
舞陽侯樊噲墓在府城北九十里
中壘都尉劉向墓在府城西北二里墓側舊有
祠以文學名
光祿大夫龔勝墓在府城東南三里
綘侯周勃墓在豐縣東北十二里
丞相周亞夫墓在綘侯墓左二里勃次子
什方侯雍齒墓在豐縣北九里
華陀墓在府城南山川壇側有墓碣
三國吳孱陵侯吕蒙墓在蕭縣西南六十里
魏記室陳琳墓在邳州
晉太保王祥墓在睢寧縣南二里按祥琅琊臨
沂人葬地未有確據此地有墓者蓋因祥封睢
寧公故也
唐英公李勣墓在睢寧縣黃山社按勣墓在陜
西醴泉縣詳辨訛
五代梁廣王朱全昱墓在碭山縣北一里梁太祖
兄
宋太尉黨進墓在碭山縣南三十里進馬邑人為
太祖時名將有碑記
參政李若谷墓在豐縣北五十里
元中丞曹甫墓在碭山縣北三里
侍御史曹伯啓墓在碭山縣北三里
贈上谷郡伯成克敬墓在碭山縣城東一里
翰林學士袁遵道墓在豐縣華山西北墓碑趙
孟頫書遵道子丞相煥墓與父墓近
侍郎曹中墓在豐縣城西
總管錢光弼墓在府九里山有碑
徵士秦英墓在豐縣城東南三里許
明都督山雲墓在留城雲鎮廣西卒正統四年勅
葬於此有神道碑
學士權謹墓在府城北團山之陽
知縣顏瓌墓在沛縣城南二里永樂時父子死
節
太倉州
社稷壇在州治蒋黃浦之北
風雲雷雨山川壇在南門外西偏
勅建先農壇在州治東郊壇旁有耤田歲以仲春亥日耕
耤於此
州厲壇在州治北門外(縣曰邑厲)里社鄉厲二壇在
各鄉保
關帝廟在州治張涇倉基雍正五年奉
旨追封三代公爵春秋仝日祭於後殿
城隍廟在州治東南隅
勅建八蜡神廟
劉猛將軍廟俱在州城(以上壇廟所屬縣皆如制)
旗纛廟在州治陳門橋之西南
織女廟在州南七里黃姑塘
世忠廟在州治雙鳳鎮祀吳越王錢鏐一門五
王
樊將軍廟在嘉定縣西南祀漢樊噲
陳侯廟在嘉定縣治祀漢陳平
紀王廟在嘉定縣吳淞江南祀漢紀信
曹王廟在嘉定縣治祀魏曹植
秦公廟在嘉定縣東南祀唐秦叔寳
杜拾遺廟在嘉定縣十五都祀唐杜甫
忠義祠在州學内節孝祠在州學傍(二祠所屬)
(縣俱如制)
二卿祠在州學内祀明廵撫周文襄忱崔莊敏
恭
平江伯祠在州治天妃宫之左祀明陳瑄
文學正祠在州學東祀明學正文祖堯
李學正祠在州學東祀
國朝學正李煜
王文肅祠在鎮洋縣雷應舖祀明王錫爵
忠孝祠在嘉定縣治東祀宋忠臣孫察姚舜元
孝子龔明之沈輔沈珵復增祀明忠臣高鰲孝
子歸可正嘉靖間建
三賢祠在嘉定縣治西祀明知縣陳克宅萬思
謙張守直
孝友先生祠在崇明縣東沙祀元秦玉
愍忠祠在崇明縣治東祀明知縣唐一岑
晉瞿硎先生墓在太倉州直塘市其地有廣安寺
浚塘得古塜磚刻瞿硎先生字鵲子廣州人隱
居不仕葬於東陵武安寺重岡之原武安蓋廣
安之舊額也按史稱瞿硎先生隱居宣城文脊
山中其墓不當在此
宋宋家墳在州茜涇南一里相傳宋高宗渡海而
妃卒葬此至今封邱高起
寺丞郟亶墓在州大北門内今呼為大夫墳
朝散大夫郟升卿墓在州樊涇北官道東今為
民居神道柱石猶存
楊將軍墓在州六窰塘之北相傳宋理宗時有
楊將軍戰死於此藁葬焉後人見其墓有光怪
因立廟
宣撫使朱存仁墓在嘉定縣十一都髮字圩
邑令高衍孫墓在嘉定縣夜字圩裔孫刑部郎
中高聰祔
朝散郎孫察墓在嘉定縣集仙宫旁按察奉命
使金候二帝起居死於北土此墓疑藏衣冠之
所
郎中龔宗元墓在嘉定縣南峰
元孝子秦玉墓在州西吳塘之原
將軍蘇良墓在嘉定縣横涇東岸
總管張武墓在嘉定縣大場鎮東
明教諭殷奎墓在州大北門外鹽鐵塘之原
太常陸釴墓在州城北鹽鐵塘東南
侍郎王倬墓在州東鄉麋場涇北
尚書毛澄墓在州城北鹽鐵塘東南
都御史王忬墓在州楊林塘子尚書世貞少卿
世懋祔
孔氏始遷祖墓在鎮洋縣吳涇之原
庶吉士張溥墓在太倉州
都御史徐瑄墓在嘉定縣合浦門外
處士章黼墓在嘉定縣項涇東
尚書龔弘墓在嘉定縣北浦華塘之原
都御史張任墓在嘉定縣廣福鎮南
孝子沈輔墓在嘉定縣六和橋
都御史孫元化墓在嘉定縣趙涇之東羅涇
通政侯峒曾墓在嘉定縣
錢氏義塜在嘉定縣大場鎮武肅王鏐所建方
廣數畆(附)明沈鍊培封古墓記(嘉靖乙未實為滇南雯嵓李公)
(視篆之明年政平治成百廢具舉慨然有思古之懷遍詢諸父老考求境内古墓乃封之樹之)
(而祭享之於是於宋墓而得其八焉於元墓而得其二焉於國朝墓而得其十焉若當塗令孫)
(嶽朝議大夫孫偁墓則得之合浦門外護國寺後偁為載之父邑志皆誤以為載墓載之孫泰)
(州司法墓則得之邑治集仙宫西閤門寄班祗候洪公墓則得之朝京門西北守信鄉濠州定)
(遠尉承節郎趙應龍墓則得之縣東北二十里蕭涇之原錄判龔天定墓則得之縣西北吕墅)
(涇陽護國忠惠侯楊鎡墓則得之縣西十里外岡鎮西南朝奉大夫譚公墓則得之晏海門外)
(三十六里月浦塘之北皆宋墓也文學瞿梅巖先生墓今在朝宗門外百步許蘇將軍墓今在)
(儒學左畔横瀝之東是則元墓也袁司訓銘墓於社稷壇右楊涇之原得之黃太守采墓於邑)
(治西廣儲庫右得之錢太守鉉墓則於斜涇之隂得之陸司訓墓則於練祁塘北得之顧同知)
(海墓則得於城隍廟後彭參政眘墓則得於邑治南張馬衖之墟蘇醫士墓邵知縣墓皆得於)
(朝京門外劍字圩儒士金聲墓則得於邑冶東清鏡塘之原章居士墓則得於走馬塘南孫濱)
(之南是皆國朝墓也嗚呼上下四百年聞諸墓之在兹土者湮沒於荒沙蔓草供牛羊之踐履)
(為樵牧之躑躅者何可勝恨今得李侯為之增修培築表其姓名是蓋令名考德固羣公之懋)
(昭而封墓澤骨則李公之仁政也曠百世而相感實所以永其傳者與鄉民楊嵒董治斯事具)
(述其詳於余故為之記)
都御史顧逹墓在崇明縣西關沙
御史施一德墓在崇明縣平洋沙青龍港東
國朝侍郎王原祁墓在鎮洋縣五都
大學士王掞墓
海州
社稷壇在州治北
風雲雷雨山川壇在州治北
勅建先農壇在州治東郊壇旁有耤田歲以仲春亥日耕
耤於此
州厲壇在州治北(在縣曰邑厲)里社鄉厲二壇在
各鄉保
關帝廟在州治東
國朝雍正五年奉
旨追封三代公爵春秋仝日祭於後殿
城隍廟在州治東
勅建八蜡神廟
劉猛將軍廟並在州城(以上壇廟所屬縣皆如制)
旌忠廟在州治祀宋死節州判侯富
忠義祠在儒學内
節孝祠在大街北(二祠所屬縣皆如制)
五賢祠在州治祀漢于定國疏廣疏受蕭望之
匡衡
由吾大夫祠在州治巨平山南祀隋由吾道榮
道榮精心妙道學窮祕籙文帝徵拜諫議大夫
卒葬於沭陽
忠武祠在州治祀宋耿世安
六勇祠在州治祀明禦倭陣亡陳升等六人
漢丞相于定國墓在州東海舊縣
孝婦墓在州東海新縣北二里
太傅嚴彭祖墓在州境
梁刺史馬仙埤墓在州治西南八里
宋參政胡松年墓在贛榆縣西南一里
通州
社稷壇在州西門外
風雲雷雨山川壇在州城南門外教場西
勅建先農壇在州治東門外旁有耤田歲以仲春亥日耕
耤於此
州厲壇在州治東門(在縣曰邑厲)里社鄉厲二壇在
各鄉保
關帝廟在州治西雍正五年奉
旨追封三代公爵春秋仝日祭於後殿
城隍廟在州治東南隅
勅建八蜡神廟
劉猛將軍廟並在州城(以上壇廟所屬縣皆如制)
旗纛廟在州治守禦千戶所後
東平王廟在泰興縣太平鄉祀漢東平王蒼
岳王廟在泰興縣口岸西祀宋岳飛
忠義祠在學宫節孝祠在州南街倉巷(二祠屬俱)
(如制)
江海神祠在州治狼山上
胡文定祠在州南門外祀宋胡瑗又一祠在如
臯縣西南
范文正祠在州治鹽場便倉西祀宋范仲淹
亞賢祠在州城西祀宋范仲淹胡瑗岳飛文天
祥
文丞相祠在州東門外十五里觀音山祀文天
祥判官史立模建又一在石港鎮
三賢祠在州治祀州人張次山流寓陳瓘任伯
兩
劉公祠在如臯縣察院東祀明劉景韶
丘公祠在如臯縣察院東祀明參將丘陞陞死
倭難
貞烈祠在如臯縣祀節婦盧氏顧氏章氏許氏
胡氏許氏石氏許氏烈女季氏
茅公祠在泰興縣善樂坊祀明靖難死事茅誦
三國吳大司馬吕岱墓在如臯縣東南
唐臨海丞駱賓王墓在通州東門黃泥口
宋兵馬都監金應墓在西門雪窖丞相文天祥記
國朝順治十六年知州彭士賢移葬狼山之南
侍制王覿墓在如臯縣
妃子墓在泰興縣宋南渡時有宫嬪從行死者
葬此
孝子顧昕墓在泰興縣黃橋
明尚書李敬墓在通州西門外
御史戈斌墓在州永興鄉
太常姚繼巖墓在州狼山鄉
都御史凌相墓在州西門外天港南
尚書馬坤墓在州鐵線河
侍郎崔相墓在州海門鄉
尚書李儼墓在泰興縣姜溪河
侍郎張□墓在泰興縣東城外
侍郎陳堯墓在州西門外
府尹錢藻墓在如臯縣
江南通志卷四十
