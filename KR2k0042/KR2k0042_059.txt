江南通志卷六十
河渠志
運河(三)
國朝順治八年大浚高郵漕河
十六年總河朱之錫題准河防事宜(附)朱之錫
疏略(淮揚之治河較他處不同揚屬運道與湖水相連淮屬運道係黃淮交流淮河自西而来)
(至泗州入諸湖出清口達於黃河以淮黃之勢言之黃強淮溺黃濁淮清二瀆同至於清口滙合東)
(由安東雲梯關以入海此從来不易之勢也但黃流濁河易致沙淤必藉准流蕩滌方不至梗運病)
(民先年嘗有分黃導淮之議分黃者於桃源縣迤南黃家觜闢一攴河使其從旁分洩以殺強黃之)
(勢導淮者導引淮流歸於海以通運道故淮水偶有暴漲於南設有高良澗周家橋二牐以偹宣洩)
(溢入寳應高郵諸湖相連澎湃各建牐座挑穵河渠累築堤岸捍禦衝決由邵伯金家灣入芒稻河)
(或從瓜儀注江或通廟灣歸海此蓄洩湖水之法外此再無庸於旁洩矣至於雲梯關之灌口固為)
(黃淮會流一路寬廣歸海之處每遇河流泛漲無處分殺必從清河上四十五里仍挑黃家觜經清)
(河至安東五港口東流入海分殺暴漲之勢不致南下而清口得免黃強抵淮阻運之患至新溝等)
(五險工亦可稍免全河洶湧衝漫之虞誠為保運安民長策奈長二百四十里淤殿年久工繁費鉅)
(難以輕舉應俟年豐物阜另議舉行其太行老隄山陽境内延袤三百里原係民修民守自秦按院)
(處題免鄉夫後數年未修又值去歲洪流衝漫處坍塌不堪捍禦宜照舊例按籍責成鄕民分修)
(又此隄之内五險工下流關切淮揚高寶等七州縣鹽課亦攸係之歲歲修防勢難緩怠若得有引)
(水一支流旁瀉以減正河之勢以免射陽之衝誠五險之要著第查蘇建比岸宮家營地方舊有引)
(水一河久經淤塞每有興濬議皆未果蓋緣引河必使深廣同於正河方能借勢而下况黃河諺稱)
(神河闊數百丈底深水溜不惟挑濬匪易借使如式寧能保其不旋桃而旋淤乎亦惟有廣積夫料)
(加意修防以收補偏救弊之功舍此無他竒也爰自前明挽河資運閱數百載變故即費數百載經)
(營今其遺跡具在然舊貫固可仍而時宜又不得不審臣請備陳之准水自西南来趨東北黃水自)
(西米横截於清口外淮之攴流會黃並驅東下入海者所謂黃河也伏秋之間淮黃交漲淮被黃遏)
(周旋而不得出清口以上滙而為洪澤等湖則高堰危故堰南有高良澗周家橋兩牐洩水東入高)
(寳白馬等湖高寳湖東通運河南從瓜儀入江而地勢微昂宣洩不及則運隄危故運河東岸有涇)
(河子嬰金灣等牐洩水東下射陽廣洋等湖入海有灣頭牐有芒稻河洩水南入於江此運河及諸)
(湖之形勢也隄牐舊制現存間有歲久圮壊者應酌量估計以時修葺者也淮黃交會由清口而東)
(濁流湍悍衝潰易告查前明萬歴年間曾於桃源縣黃河北岸挑黃壩新河二百四十里分黃一攴)
(由五港口歸海以導淮保運即以殺南岸河患但淤澱已久工役繁鉅興復實難又崇禎年間塞蘇)
(觜建義兩決口曾挑宫家營引河十里暫殺水勢未幾仍淤蓋河不兩行既恐徒費况今歲淮工坌)
(集亦有未易並舉者至於現今河身闊者數里狹者亦不下數百丈兩隄去河尚有陸地水長則及)
(隄址水落則復河渠洪流衝蕩不啻奔馬豈俟人力開鑿收流之議似無庸贅此黃河之形勢也總)
(之太行老隄實淮揚七州邑一大保障自前朝来原係莊民自修而中間頂衝掃灣諸險工亦有鹽)
(城各縣出夫協濟之例順治九年間黃河北決淮屬工民控按臣遂為題免沮格廢弛去歲冬漲)
(幾成大害此臺臣何可化特以力役為言蓋實有見於往例之不可廢耳)
康熙五年運河自儀徵至淮多淤淺冬春之交盤
撥甚艱總河按地親勘儀徵界内朴樹灣西方寺
五里鋪三處急需挑濬檄知縣何崇倫浚之
六年决江都運河之露筋廟隄次年堵塞
七年遣大臣明珠等相視海口開天妃石䃮白駒
等牐
九年决清河縣運河之窯灣文華寺高郵州運河
之茶菴清水潭江都縣運河之東隄四淺
十年清口為黃水灌入裴家場悉起油沙天妃牐
底淤墊回空糧船不能進口乃於清河縣南腰鋪
支河之連張福口者疏浚通舟由周家牐行
十一年總河王光裕修寳應縣子嬰黃浦永安等
七牐四月清水潭復決
十二年總河王光裕於江都芒稻河改造牐門迎
金灣河建滚水壩於邵伯南
十三年清水潭決口塞
十五年揚屬漕隄潰高郵之清水潭陸漫溝江都
之大潭灣等處共決三百餘丈遣工部尚書冀如
錫戸部侍郎伊桑阿等親行相視移安徽廵撫靳
輔為總河都御史
十六年總河都御史蘄輔濬運河(附)靳輔疏略(運河)
(自黃流内灌之後日墊日高今年八月内河底竟至乾涸隨閉隄挑浚因回空不能久待止量挑一)
(二尺不等擬於明年立春後十日土凍方解時即行閉壩大挑總限百日完工以濟十七年回空十)
(八年春運)
十七年靳輔築江都漕隄以高郵清水潭決口深
不可築更於湖中繞迥開河一道改築東西隄與
舊隄相屬河成名曰永安河又大浚山清高寳五
州縣運河增築兩岸其決口三十二處並塞之
十月總河靳輔疏另開南運口
十八年四月築清水潭東西隄決口工竣
六月改置南運口於三汊河靳輔治河書大江以
南各省漕運自瓜儀而北凡四百五十餘里至清
江浦天妃牐以入黃河此明臣平江伯陳瑄之所
開也萬歴間河臣潘季馴以天妃牐直黃河故不
免内灌因移運口於新莊牐以納清而避黃後亦
以天妃名之非其故矣然其口距黃淮交會處不
過二百丈黃水仍復内灌運河墊高年年挑浚無
已兼以兩河匯合瀠洄激蕩重運出口牽挽者每
艘常七八百人或至千人鳴金合噪窮日之力出
口不過二三十艘而濁流奔走直至高寶城下河
水俱黃居民至澄汲以飲於是建牐置壩申啟閉
之條嚴旨刻石除重運回空及貢鮮船隻放行外
即閉壩攔黃凡官民商艇俱令盤壩往來夫閉壩
之制不獨不便於民且空重往來之時仍不能禁
黃流之不入乃不得已之圖非不易之策也蓋因
當時太山墩一帶及七里墩外皆淼然巨浸舍新
莊牐之外别無彼善於此之地地形水勢實限之
以不得不然耳自黃河倒灌以來西北自白洋河
于家岡一帶直接泗州東北自吳城張福口一帶
直至武家墩卑窪者悉變為高原清口以内裴家
場帥家莊爛泥淺周圍五十里凡墊成平陸之處
挑引河四道淮水仍出清口是則黃流之灌在當
時誠大為運河之害而在今則頗受其利矣何也
清口兩岸墊高天然成隄黃淮不得交漫一利也
太山墩上下洪濤盡涸而運河之地形愈加完固
建牐置壩可以惟我之所擇二利也清口之内横
亘灘洲淮盛則泗水滔滔北注淮弱則湖水常有
所蓄以濟運而不至於盡洩即黃漲内乘亦限於
灘洲而不得縱不久而淮水盛長即便抵回三利
也邇年以來重運過淮揚帆直上如歴坦途運水
永無淤墊之虞淮民省歲挑浚之苦矣雖然旱澇
不常湖水設有時而淺涸諸引河勢不能暢注而
俱出則寧使裴家場之水斷流而爛泥淺一道務
須挑浚深寬毋或緩此而顧彼此則意外之虞不
得不預為之籌者也
是年增挑南運河起土加築兩岸隄
開滚水壩於江都之鰍魚觜
塞清水潭大決口
十九年再置滚水壩於高郵城南八里又置於寳
應子嬰溝
創建山陽運河之鳳陽厰減水壩一座創挑皂河
四十里以通北運
創建碭山毛城鋪大谷山宿遷攔馬河歸仁隄邳
州運河東岸馬莊集減水壩十一座
開皂河上接泇河通運又開張家莊通運口靳輔
治河書明萬歷三十一年總河李化龍開泇河行
運自夏鎮達於直河口不由徐吕二洪避黃河之
險者三百里漕運利之後直河塞改行董口及董
口復淤遂取道於駱馬湖由汪洋湖面西北行四
十里始得溝河又二十餘里至窯灣口而接泇苐
駱馬湖本窯田也因明季黃河漫溢停積而成湖
夏秋水發不碍行舟至冬春水涸其淺處不流束
楚且水面遼闊縴䌫無所施每重運入口即役兵
夫數萬於湖中撈浚浮送北上而所澇之渠不旋
踵而汩没於風浪之中年年畚鍤宿邑騷然苦之
况黃河復故雨潦各有所歸湖水必致日涸且撈
浚無所施實漕運咽喉之大虞矣查宿邑西北四
十里皂河集其地溝渠斷續有舊淤河形一道若
挑新浚舊因而通之可以上接泇河之委而下達
於黃但啟土於沮洳之地為力甚艱又南患黃河
之逼北虞山左羣山之水不有隄防不可以行運
乃揆測規畫即取水中之土以築水中之隄南起
皂河口北達温家溝水深之處挑水旱工共二千
四百丈兩岸築隄四千八百丈凡邳宿兩州縣舊
河内一切漫流旁洩決口三十餘處盡行築塞又
起自温溝歴窯灣至邳境猫兒窩計四十里從無
隄岸每山泉暴漲即一望滔天復兩岸築隄二萬
七千丈然猫兒窩一帶為徐兖諸水之所注納水
大盛則隄必傷故建減水大壩三座以洩之至如
猫兒窩以土地亢土堅則空之而弗隄又猫兒窩
以至唐宋山三千餘丈乃霪霖暴漲之所從出者
則隄之蓋自皂河而上者無不治矣惟是下口直
截黃河遇伏秋暴漲不無内灌之虞於是復加斟
酌相得皂河迤東二十餘里張家莊其地形卑於
皂河口二尺餘而黃河上下水勢大抵每里高低
一寸自皂河至張家莊二十餘里黃水便低二尺
餘内外水面高低相準乃復挑支河一道自皂河
歷龍岡坌路口逹之張家莊出口盖前此皂河出
口如丁字形黃水自西而東皂河水自北而南兩
溜相抵而不相比且黃強清弱故易灌今張家莊
之出口如人字形黃水與張家莊口之水俱自西
而東與溜相比而不相抵况又以皂河地高之水
下注於二十餘里地卑之出口其迅流更足以抵
黃也由是上則東省河流滔滔奔注常束本等之
水於漕中而洩暴漲之水於壩外下則運口常通
永無淤塞之慮矣
二十年增置高郵南北滚水壩前後凡八座壩口
二三十丈不等對壩皆開越河以防舟行之險凡
舊隄險要處皆更以石
創建寶應子嬰溝高郵永平港南關八里鋪柏家
墩江都鰍魚口減水壩共六座改建高郵五里鋪
車邏港減水壩二座
二十二年大修兩河各隄工告竣
二十三年建惠濟牐在馬頭東南七里溝清河縣
志舊名通濟牐明嘉靖年建引淮水以達漕運後
以河水南侵牐底淤墊至是新鑿漕河於迤南三
里更建牐座為新運口牐名惠濟
是年冬十一月
聖祖仁皇帝南廵親閱河工靳輔治河書
上駐蹕紅花埠問總河靳輔高寶興泰一帶下河為何積
水不去靳輔回奏高寳興泰是窪下之區如同釡底向
来河道淤塞是以下雨積水并減壩洩下之水一
時難去
上命動支國帑速興工挑濬下河又奉
上諭吏部尚書伊桑阿朕車駕南廵省民疾苦路經高郵
寶應等處見民廬舍田疇被水淹沒朕心深為軫念詢
問其故具悉梗概高寶等處湖水下流原有海口以年
久沙淤遂致壅塞今將入海故道濬治疏通可免水患
自是往還每念及此不忍於懷此一方生靈必圖拯濟
安全咸使得所始稱朕意爾同工部尚書薩木哈往被
水災州縣逐一詳勘期於旬日内覆奏務期濟民除患
縱有經費在所不惜爾等體朕至意速行
上回鑾至淮安又諭靳輔云河道情形我俱詳細曉得只
是下河之水因無去路民田尚然淹著應速開浚
駕至天妃牐問天妃牐險何不再造一牐分殺水勢靳輔
奏已建有七里牐一座
上見運口新牐問此牐為何而造靳輔奏臣恐黃水大漲
天妃牐不能承當所以又造此清水牐束水專為
天妃牐而設
上諭靳輔云今年黃水倒灌運河不可為訓爾須酌一治
安之策令永不内灌
十一月
上面諭吏部尚書伊桑阿等勘明泰州興化鹽城等處應
挑浚海口伊桑阿等回奏奉
旨九卿詹事科道會同確議具奏(附)伊桑阿等疏略(臣等祇遵)
(前所奉到)
(上諭將興化鹽城等州縣海口詳勘得山陽寶應高郵江都泰州興化鹽城等川縣之水原從車路河白塗)
(河等處流入運鹽串場河出白駒場丁溪場草堰場劉莊場等十餘口由苦水洋鬭龍港信陽港廟)
(灣入海今因年久車路等河串場河及各場出口俱被沙土淤淺比高郵興化等處河身反高以故)
(水雖仍流而蓄水不能出口令將減水壩一帶運河水口决濬導流將會流串場河之車路等河及)
(串場河白駒丁溪草堰場等口俱挑浚深闊引高郵等川縣蓄水入海始永免水患生民得以樂業)
(矣)
十二月
命安徽按察使于成龍浚高寶等州縣下河
二十四年二月初四日
上諭按察使于成龍茲以海口關係運河下流特命爾督
理高寳等處下河事務管轄所屬附近海口州縣等處
地方車路等河幷串場河白駒丁溪草堰場等口逐一
確勘挑濬深闊使高郵等州縣減水壩一帶運河水口
引流入海仍撫綏黎民勤宣德意約束衙門官吏胥役
恪遵法紀勿致作弊生事嚴飭所屬海口有司等官各
循職掌勿使糜費錢糧怠弛曠廢一應海口俱宜善加
挑濬毋令沙土淤淺以致水勢漲漫淹没民間廬舍田
疇其挑河一切事宜並應設官分任之處均申詳總河
具題定奪勅中開載未盡應行事務爾悉申詳總河題
請遵行歲終將所修工程及支用錢糧細數一並造册
轉報總河題銷仍聽總河節制爾膺茲委任須持廉秉
公精心殫力俾水患永除民復舊業惟爾之功如或執
拗乖張因循冐破殃民悞國責有所歸爾其愼之故勅
二十五年總河靳輔奏開中河(附)靳輔疏略(本年黃河)
(槽内之水較前異常急溜以致一切物料轉運萬難即如本年重運糧船自清河縣運口以至宿遷)
(縣張莊運口計程不過二百餘里而牽輓兩月有竒此皆急溜阻滯之故臣於河工善後事宜案内)
(請於清河縣西仲家莊地方創建雙金門石牐一座以洩黃河異漲今將洩水雙金門牐改為三丈)
(深之單金門大牐一座又於攔馬河之西加挑運河二千餘丈築成兩岸隄工直接張家運口並於)
(遥縷二隄之中開挑中河一道上接張莊運口並駱馬湖之清水下歴桃源清河山陽安東以逹於)
(海將來重運糧船既出清口之後於黃河内止行數里即便由仲家莊牐内進入中河自中河歴攔)
(馬河直達張莊運口北上則此牐既洩黃漲又能使各船避黃河之險溜行有縴之穩程庶大有益)
(於轉漕而各工運料亦可不致稽悞矣)
二十六年正月工部等衙門會覆監修下河侍郎
孫在豐等疏稱先將近海口之石䃮白駒丁溪等
處估計興修靳輔先前請修疏内稱高郵以北車
邏以南邵伯鎮以北所有牐壩於去歲堵塞高郵
以北牐壩亦有可以閉塞等語奉
旨修理下河成功不在高郵州所有牐壩而在乎堵塞高
家堰之壩并黃河南岸毛城鋪等處所有減水牐壩皆
堵塞則黃河之水不流入洪澤湖如洪澤湖既無黃河
流入之水唯止有淮水將高家堰之壩暫行堵塞一年
後挑濬下河方得有益又奉
旨下河工程今年著止將高郵州大小壩及高家堰牐壩
照靳輔等所奏定限堵塞令孫在豐等挑濬海口其黃
河南岸牐壩著於来年堵塞一年併高郵高堰等牐壩
俱仍照見議限期堵塞令其豫先備齊工料人夫自今
年十二月興工挑濬下河勿致違悞
二十七年正月中河工竣靳輔治河書百川莫險
於黃河然自南北通運以来浮黃河而達者凡五
百餘里議者莫不以為治河即所以治漕一似乎
舍河别無所謂漕也雖然水性避高而就下地為
之不可逆也運道避險而就安人為之所慮者為
之或不當耳有明一代治河莫善於泇河之績然
其議倡始於隆慶年間都御史翁大立而傅希摯
繼之再歴舒應龍劉東星兩河臣屢興屢阻迨至
萬歴三十一年河臣李化龍實始通運卒避黃河
三百里之險至今賴之嗣後直口塞董口淤駱馬
湖又淺澀不行臣因有開皂河之請而泇河之尾
閭復通然自清口以達張莊運口河道尚長二百
里重運泝黃而上雇覓縴夫艘不下二三十軰蟻
行蚊負日不過數里每艘至費四五十金遲者或
至兩月有竒方能進口而漂失沉溺往往不免蓋
風濤激駛固非人力所能勝也康熙二十五年
題覆詞臣張鴻烈
聖心愛民已極案内加築北岸遥隄後復加籌酌若於遥
縷二隄之内再挑中河一道上接張莊運口並駱
馬湖之清水下歴桃清山安入平旺河以達於海
而於清口對岸清河縣西仲家莊建大石牐一座
既可以洩山左諸山之水而運道從此通行避黃
河之險溜行有縴之穩途大利也乃決計題請
奉
旨興工至二十七年正月而工竣連年重運一出清口即
截黃而北由仲莊牐進中河以入皂河風濤無阻
牽拽有路又避黃河之險二百里抵通之期較歴
年先一月不止回空船隻永無守凍之憂在
國家歲免漂失漕米之患在各運大則無沉溺之厄
小則省雇夫之費蓋自吳開䢴溝隋開御河歴唐
宋元明漕東南以濟西北者無不仰藉黃河以為
灌輸既欲去其害又欲收其利故治河愈難至我
朝康熙二十七年而運道之利黃河者僅七里矣或有
議於中河北岸宿遷境内建減水壩數座以洩漲
者臣曰不可蓋中河之水但患其弱而不患其強
若北岸遥隄減壩一建則清水弱而黃必有内灌
之憂河身立淤矣今當大工屢興之後錢糧未敷
未敢輕議若工帑稍充再將遥隄加修高厚更於
中河之北挑重河一道即以挑河之土築成重隄
於西寧錫成兩橋之間建牐一座既以分洩東省
之異漲又以灌溉宿桃清等七州縣之田畝即遇
黃淮並漲亦可分洩入中河以並出平旺歸海真
永賴之策而臣初議挑中河之舉原擬如是故有
中河之名也又運艘自清口入仲家莊牐雖曰截
流而北然逆流而西者居多若於清河治東陶家
莊再建一牐重運則由陶莊而入回空則由仲莊
而出則俱順流矣且兩牐並建用備不虞尤為萬
全統志之以俟来者
四月
上諭滿洲大臣學士九卿詹事府科道等及往看中河等
官前于成龍奏云靳輔開中河無所裨益甚為累民河
道已為靳輔大壊令凱音布往看中河云現有商賈船
行不絶若塞支河之口則駱馬湖支河之水匯流中河
水勢現大漕艘可通于成龍又奏王新命曾向伊云靳
輔從上河放水今若以此問王新命王新命其肯任受
乎前召九卿至乾清門會議皆畏懼于成龍無一人敢
與辯難悉順于成龍之說以河務盡為靳輔所壊惟朕
獨與衆人異謂靳輔不為不盡心於河務若云靳輔治
河不善全無裨益即靳輔亦不心服朕未親至下河不
甚深知若上河自宿遷至清河之兩岸河底及高家堰
以至廟灣并運河諸處朕皆洞悉數年来河道未嘗衝
決漕艘亦未至有悞若謂靳輔治河全無禆益朕亦不
愜於心矣于成龍在直隸愛民緝盗居官頗優但懷挾
私仇阻撓河務殊為不合朕非欲起用靳輔祗以河工
所關甚大耳今九卿已將靳輔議罪皆言其治河無益
若王新命聞之亦必順從于成龍之說以靳輔所治不
善因將原修之處盡行更改是伊等各懷私忿遂致貽
悞河工可乎且使黃河自宿遷以下衝決猶可修治若
宿遷而上或至泛溢則為害甚大所關非小今應遣明
悉大臣看閱將作何修河之處詳確定議此看閱河道
著圖訥馬竒張玉書前去須將毛城鋪高家堰等地方
徧閱就靳輔所築之處甚善而斷不可改者有幾不善
而應更治者有幾詳悉商酌定議以聞靳輔以丈出民
間餘田作為屯田及阻抑開浚下河其罪誠不可逭至
有言黃河底漸高此斷不可信譬之盆内貯水遇風且
溢出使黃河底果高一有風濤其有不漫漲横流決隄
潰岸者乎爾等明晨速往同九卿會議具奏
二十八年正月
聖祖南廵駐蹕瓜州陳家灣地方
命修理高郵州南北一帶殘缺甎石工程
三月
上諭朕前閱中河初疑其狹隘今行經丹陽閱視河道亦
復狹隘又聞衆官民俱言中河挑濬有益所關甚大爾
等會同總河總漕確議具奏(附)總河總漕等會議(從前挑濬)
(中河原避黃河一百八十里之險且收束散漫之水使不致淹沒民田看河諸臣亦疏稱若行中河)
(則一百八十里之險可避今水勢業已收束且避險就易於民生漕運甚有禆益應將中河無容另)
(議其駱馬湖口先經尚書張玉書等看河時有題修減水壩二座今王新命稱丈量水深二丈餘)
(難以建壩且需錢糧甚多應停其建築編竹簍以盛石塊高出水面二尺成造堵塞若水大可以浮)
(面洩出等語又攴河口先經張玉書等疏稱建造板牐一座應令随時啟閉今王新命稱若建牐水)
(大之時必致衝決應停其建牐留出水之口於南隄下埽堵塞等語此二處建牐修壩用竹簍下埽)
(減洩溢水與看河諸臣所奏其理無異應照總河王新命議建造修理又駱馬湖減水三壩先張玉)
(書等疏稱將二壩之水令流入中河其一壩之水留在遥隄之外令流入海今據王新命亦復稱善)
(應照張玉書所河題又張玉書稱裏運河駱馬湖之水俱入中河窄難以容納應於北隄建修減)
(水壩三座今王新命稱若欲建壩所費錢糧必多應停其建壩亦用竹簍以盛石塊堵水若有大水)
(可以減洩等語先張玉書等欲建壩減水今王新命用竹簍盛石減水俱係洩水之意亦照王新命)
(所議修造可也)
八月奉
旨儀徵河牐關係運道著河道總督會同江南江西總督
漕運總督詳閱定議具奏(附)總河王新命會兩江總督
傅臘塔總漕董訥疏略(儀徵牐外江口北新洲一帶俱係乾涸而北新洲之)
(外又有沙漫洲過水不過二捺餘横亘二三百丈難以築壩若自沙漫洲尾從北新洲腹内東北斜)
(開引河以通四牐不能保無坍淤似應仍挑北新洲舊河身直通四牐一切糧艘令循沙漫洲尾轉)
(入新河口可以通行其日久或有淤阻之處聽河臣酌量挑浚所有應挑土方並修牐工銀兩聽河)
(臣確估從之)
二十九年
上諭河道關係最為重要已前一二年雨水鮮少河道官
員必將河務視以為常事今年景象雨水似多應行文
總河嚴行曉示所屬官員無分晝夜防守務使河道不
致有危
三十一年十月奉
旨中河張莊運口築隄建牐等情著河臣將工費估計
三十三年築中河兩岸束水隄
修清河縣廣濟牐在治西仲家莊舊名仲家牐至
是修之改今名
閏五月初十日
上諭内閣保護中河隄岸之子隄總河于成龍前奏稱最
為緊要請急行修築今又奏言水勢盛長難以興工俟
水涸之時始行修治朕思河務所係甚重必待水涸始
修儻夏秋水澤泛漲保無有冲決隄岸之事乎可速勅
于成龍再加詳悉酌定具奏
三十四年清河縣建永濟牐在甘露城南太山墩
北與惠濟相望又建康濟牐在治東陶家莊右又
建雙金門牐在廣濟牐北又建小牐在雙金門牐
北
三十五年總河董安國題改建高郵湖西隄易
土為石
三十八年三月
聖駕南廵閱河奉
上諭河道總督于成龍朕自淮安起行沿途細閱河隄除
河底已高東邊甚窪毋庸置議外朕所駐蹕界首鎮前
湖邊用水平測算河水比湖水高五尺八寸揆此湖水
似不能越此隄而入運河前往高郵未知若何但當湖
之石隄雖被水汕壊朕細閱被人搬去損壊之處亦復
不少此固屬要工修築亦不甚難爾差賢員作速查騐
儹工修築又傳
旨于成龍朕自淮安一路詳閱河道測算高郵以上河水
比湖水高五尺八寸自高郵至邵伯河水湖水始見平
等應將高郵以上當湖隄岸修築堅固高郵以下河之
東隄亦應修築堅固至於邵伯地方因無當湖隄岸而
河湖合而為一矣不必修築隄岸聽其流行高郵東岸
之滚水壩涵洞俱不必留用將湖水河水俱由芒稻河
人字河引出歸江入江之河口如有淺處責令挑深如
此條治則湖水河水俱歸大江各河之水既不歸下河
下河不必挑修又
諭于成龍等著將運河東岸隄工凡有石工殘缺者仍補
修石工其土工隄内有水之處下埽幫築減水壩俱堵
塞堅固用心防護越壩更屬緊要亦著加幫防護淮安
府涇澗兩河必須挑浚深通毋任淤墊如有漫頂隄内
積水之處即釘排樁幫築減水各壩俱著堵塞堅固隄
防要緊又
諭人字河若有窄狭處可以相機挑穵凡有需水舊口修
砌涵洞令民灌田隄岸單薄處亦酌量加幫又
諭于成龍等運河東岸再加高寬不必開減水壩其涵洞
與金灣滚壩舊有河身民間用水灌田仍照例開放減
水壩著河官堵塞堅固用心防守至新加隄岸亦著爾
選擇官員或五十丈或六十丈責令加意防守西隄土
石各工亦上緊儹修高家堰亦速修完下河田地不過
一二年可以見出又
諭于成龍爾回去即看歸仁隄高家堰清口甚屬緊要徐
廷璽著往揚州去往回查勘永安各石土并東西岸各
工與堵塞減水壩將京中帶来各官每員或五十丈六
十丈各責令用心防守無得疎虞
八月總河于成龍等題准清江大牐加高四層
又將大牐北岸下雁翅倒䣃十丈並越河牐東雁
翅酥碎磚工十二丈一併改砌石工又將板牐
關口埽工一百二十丈改建石工又將盤糧廳
前埽工五十五丈淮城西門外護城樁埽隄工三
百六十丈改建石工又估挑澗河自興文牐起
至劉均溝止長一萬四千零三十二丈八尺並涇
河自牐下起至射陽湖邊止長八千二百五十丈
頭石工頭磚工長三十丈中石工長一百五十七
丈尾石工尾磚工長一百三十一丈二尺石工磚
工長一百五十八丈磚工仍修砌磚工石工加高
二層
九月建南運河滚水石壩(附)總河于成龍疏略(竊照)
(南運河乃糧船經由要津又居下河七邑上游更兼高堰六壩減出之水盡由草字河歴寳應高郵)
(諸河而入於此水勢浩大河窄難容是以前河臣明靳輔在於高郵南北建設大小減水灞五座題)
(開放定例頻年来依期開放雖隄岸固保無虞而下河諸邑均受其患今春恭遇)
(聖駕南廵軫念下河災黎諭令臣等大修隄岸堅閉減壩下河麥禾幸得收獲一遇伏汎水發盈隄溢岸以)
(致高郵九里郡伯更樓閻家涵洞皆被漫缺臣等於特疏題明事案内酌開壩兩座上下隄岸方)
(得保全總緣高郵河身耎山陽寶應河身相等驟受高寶諸湖滔天之水開壩則有害於民田閉壩)
(則有傷於隄岸欲其隄岸民田兩相保固難矣臣等往來查勘再四思維唯將洩水減壩俱改為滚)
(水石壩水長聽其自漫而保隄工水小聽具涵蓄以濟運道較之牐壩水盡東流閉壩徒費錢糧者)
(相去不啻什伯也)
加幫高堰隄工自武家墩起至小黃莊止自小黃
莊起至周橋止自周橋起至棠梨樹止分三段修
築舊有唐梗南北中三壩及茅家圩南北二壩夏
家橋減水壩凡六座皆堵塞
挑穵王家營陶家莊引河二道建陳家庄挑水壩
一座挑溜入陶庄引河使黃水不致倒灌又改建
惠濟祠後石隄一百六十二丈以資防護
三十九年三月十五日奉
旨邵伯更樓決口自去歲奏報屢據奏稱儹工修築乃迄
今尚未報完以致漕艘十有餘隻漂没擊碎其阻滯江
干及瓜揚一帶地方不能前進者甚多著該督設法倍
料兼工堵築刻期報完勿致再悞
十七日河道總督張鵬翮面奉
聖訓引河水使之由人字河芒稻河入河朕所見最真爾
必須力行不可忽也
四月九卿詹事科道議准張鵬翮請挑浚下河奉
旨依議速行(附)張鵬翮疏略(我)
(皇上明見萬里洞晰河勢指示周詳仁愛之心無所不用其極臣將所閱形勢縷晰陳之一人字河宜挑濬)
(深闊也自金灣牐至孔家渡為河之脈胳見今狭窄宜開廣闊自此至芒稻山河分兩派又名芒稻)
(河此處水口兩岸亦狭又有土嶺二處前河臣尚未穵完目今河水方盛宣洩宜急應多募人夫尅)
(期盡行穵去使其暢流水口下有芒稻牐年久塌壊磯心頗高宜穵深另修因時啟閉以防江潮一)
(鳳凰橋引河之宜再挑也此河經前河臣新挑因未挑深從橋口至胡家樓河水絶流竟成平比宜)
(加挑深通引水從王家莊入運鹽河匯入芒稻河一雙橋灣頭二河之宜挑深也此二河見今水流)
(同入芒稻河但河底亦有淺處應俟冬時挑濬深通其灣頭牐座雁翅塌陷宜及時修砌此三處之)
(水俱相繼會入芒稻河流十八里入江臣觀江口寬闊河底深通兩岸居民二麥成熟不慮水患此)
(江都金灣以下至仙女廟之形勢也唯高郵自擋軍樓起至東西灣止因高堰洪湖之水滔滔東下)
(西隄湮没漫入運河東隄一望汪洋水由城南大壩而出洶湧泛溢當伏秋水漲恐東隄單薄難以)
(捍禦致有不虞宜將見閉三壩相機酌開以保城隄岸俟秋盡水落修築隄岸堅固之後再行閉塞)
五月
上諭員外郎拖克拖和中書張古禮著馳驛前往河道總
督張鵬翮處將修過河工情形閱看伊等無有專責將
工程令張鵬翮繕寫摺子交與伊等帶来啟奏(附)張鵬
翮摺奏(一運河宜挑深也自凊河縣運口至高郵州界首一帶裏河頻年黃水入運淤墊從)
(未挑浚前河臣每以加高為事以致河身日高一遇水漲往往潰决堪虞訪之輿論宜加挑濬深通)
(即取河底之泥以加隄身庶為有益俟今冬糧船過盡即煞壩挑浚一切進貢差使暫由陸行一高)
(寶江都一帶西岸土石隄宜修也今洪澤湖水東下水勢方大西隄盡淹河湖一片俟冬時水落估)
(計興修一高郵城南之石壩宜修也今高郵湖水洶湧經由城南壩上而出以勢漸遠不能盡入人)
(字河而洩宜於秋盡水落照前河臣所估將五壩改為四滚水壩辦料興修於壩下相度形勢開引)
(河使水有去路一新改中河隄岸宜□也兩岸隄工單薄水漲可虞臣查新築隄岸長一萬三百五)
(十八丈候選州同馬勲等三百五十員領帑承修内頂衝刷灣處佔釘排樁二千八百三十四丈桃)
(源縣知縣三玥等十八員領帑承修迄今並未完工除敕令各官上緊照估修築勒限完固如再違抗)
(另疏查參追帑仍治以悞工之罪臣看新桃中河窄狭不如舊中河寬深足以容水俟糧船過完於)
(深秋水涸之時臣再索河官復加查勘若舊中河可以修築仍由舊中河行運如果不能築隄再將)
(新中河審度形勢另疏奏聞)又摺奏(一運口修築攔黃壩准有部又動帑興工今先築兩)
(岸土壩俟糧船過完再堵運口使黃水歸海引清水入運河一邵伯更樓決口已經修壩堵塞完工)
(糧船通行無阻居民亦鮮水患其舊缺口雖不堵塞亦屬無碍且河工需用錢糧浩繁之際似可暫)
(緩一高郵護城隄工關係緊要今正在修築尅期告竣以資捍禦一嵇家牐缺口今正在堵築未完)
(但湖水方盛邵伯兩壩已堵若將此口堵塞無處洩水東岸隄工可虞應暫留此口洩水以保隄工)
(一人字河芒稻河引湖水入江關係要緊經臣以題明挑濬在案今正在上緊挑穵務寬深速完)
(資宣洩其芒稻牐俟秋盡水落方可修建一鳳凰橋引河引湖水由芒稻河入江前因挑穵不深河)
(心又係高岡以致水不能流臣期題明挑穵深通在案今正在工緊挑穵使深務速竣引水暢流)
(一劉老澗遥隄造石減水壩内建磯心八座係會勘案内候選知縣佟世燕等領帑承修之工壩墻)
(磯心俱完尚有底石正在鋪砌未完飭其作速砌完壩下挑引河一道宣洩中河異漲之水自鮑家莊)
(至殷家口入漣河下海馮佑領帑挑濬總未完工飭其作速挑浚竣工如不竣工另疏題參一九)
(里決口在高郵州九里地方已經堵塞完工一清河北岸子隄决口坐落清河縣中河北岸已經堵)
(塞完工謹將見修工程繕摺具奏)
七月總河張鵬翮請中河出口仍舊奉
俞旨行(附)張鵬翮疏略(臣看得科臣張睿條陳將清河縣以下所有陶莊牐開放出口建瓴)
(之勢逼溜使南等語部議將清河以下所有陶莊牐開放挑浚出水或將董安國所挑引河以下酌)
(量挑穵建牐處親身詳看具若題等因臣率淮揚道王謙等及衆河官詳看得將中河改由陶莊)
(牐而行至董安國所挑引河尾入黃河但清河縣地處窪下面臨黃河背坐清水二水並張恐有漂)
(没之虞必遷移縣治又多繁費且引河尾地亦窪下恐黃河倒灌雖建牐可禦而糧船進口行下水)
(數里水溜風猛難以進口且陶莊牐外黃河北岸皆係陂灘糧船至此難以停泊不若仍舊入運河)
(治隄溯流而上至陳家莊渡河直進仲莊牐小壩從無阻滯應無庸更張者也)
九月總河張鵬翮題改中河奉
旨前于成龍奏稱將中河改移朕屢經諭其恐有未便今
張鵬翮所奏中河事宜甚當著照所奏行(附)張鵬翮疏
略(臣先經具奏舊中河可以修隄仍由舊中河行運如不能築隄將新河審度形勢另疏奏聞臣)
(謹率淮揚道王謙等查勘得新中河必須全身挑穵兩岸子隄全行加幇工費頗鉅而河頭灣曲糧)
(船行走不順且三義壩以上三十一里河身淺狹遇湖水大漲恐不能容舊中河自河頭起三十二)
(里至三義壩河甚寬深但壩以下至仲莊牐二十五里甚淺南岸河水散漫難築子隄且距河岸甚)
(近今議在三義壩將舊中河築攔河隄一道改入新中河則舊中河之上段與新中河之下段合為)
(一河糧船可以通行無滯至中河應挑應築之處關係運道緊要工程一面發帑委官作速興修一)
(面確估造册另疏具題)
十二月總河張鵬翮奏復天妃牐建置中河石牐
二座部議覆准奉
旨依議速行(附)張鵬翮奏(臣看得科臣陳詵疏稱自天妃牐至淮安共有五牐必復天妃)
(牐以塞其罅然後淮水可出臣按南河誌平江伯陳瑄建通濟新莊福興清江板牐等五牐遞相啓)
(閉以防黃河之淤又慮水發湍急難以啓閉築壩以遏水衝每歲至六月初旬糧艘過盡伏水將發)
(即於通濟牐外暫築土壩以遏横流一應官民船隻俱暫行盤壩出入至九月初旬開壩今天妃福)
(興板牐久廢新莊牐亦以無用棄之惟存龍江牐一座金門參差不能下版但古今異宜不能盡復)
(五壩臣相度地勢博訪輿論公議酌復天妃牐一座以防黃水内灌將見存之龍汪牐寳應牐拆修)
(金門下板設遇水涸遞相啓閉蓄水濟運但目前運河淤墊正在挑穵俟清水衝刷淤沙使盡河底)
(之尺寸既定方可安建牐基將修牐事宜另疏運題請科臣陳詵疏稱新舊兩中河多建牐座重)
(來時節級啟閉重運過後勿令常開等語查中河頭每年糧船過後即行煞壩引湖水由石牐出黃)
(新運到時又行啟壩需費錢糧不若於中河頭及中河尾各建石牐一座以時啟閉節宣水勢於新)
(中河孫家集以上修石牐一座如遇水大洩入鹽河以殺水勢其修牐需用錢糧另疏估計具題)
四十年正月從總河張鵬翮請修高寳江都運河
隄岸(附)張鵬翮疏略(高寳江都一帶隄岸關係運道最為要緊去夏水盛西隄)
(盡淹河湖一片經臣奏明俟冬時水落估計興修九卿議覆准修奉)
(旨依議速行在案今唐埂等六壩堵閉高寳江都西岸隄根漸次涸出除寳應縣北城灣南唐隄五淺龍王)
(廟江都西隄排樁等工尚屬可緩不計外查高郵陸漫牐西岸原屬土隄每遇伏秋水長危險堪虞)
(應建石工與永安界首二處石工上下相接以資捍禦計工長一千六百二十五丈五尺江都西隄)
(殘缺石工二百四十四叚共長一千二百二十七丈五尺亟應補修以資捍禦高郵州東隄朱家田)
(頭單薄危險亟應下埽壓土工長四十八丈清水潭草大王廟東隄裏口險工舊埽年来朽爛堪虞)
(應下埽加工以禦風浪計工長一百五十丈又金灣三牐裹頭磯心倒缺不堪亟應修理以上各工)
(不在從前估修之内又永安東隄裏口龍門北灣險工計工長一百丈又永安東隄龍門南北灣裏)
(口坍卸險工計工長一百二十六丈此二工查係前河臣于成龍等委主事孫叔貽筆帖式秦保等)
(幇築完工復被風浪撞擊坍卸難資捍禦例應賠修)
二十二日張鵬翮題河南節宣豫防事宜奉
旨這所奏已得河工祕要着九卿詹事科道會同速議具奏
九卿等議覆奉
旨依議速行(附)張鵬翮疏略(臣按南河志清口至淮安建有五牐遞相啟閉以防黃水)
(之淤又慮水發湍急難於啟閉築壩以遏水衝每船歲糧船過盡即於牐外築壩以遏横流一應官民)
(隻俱暫行盤壩由此而觀則是伏秋水發黃河倒灌自古而已然矣故建牐築壩以防淤墊之患今)
(運河初經挑穵俟清水衝刷使深河底尺寸既定方可建牐臣於覆科臣陳詵復牐疏内曾題明)
(在案茲清水雖已出黃轉盼桃伏秋汎繼至節宣之道豫防之法不可不急籌也今於張福口裴家)
(場中間開引河一道會張福裴場等引河之水並力敵黃但黃水會合衆流来自萬里頻年河身墊)
(高勢大而力強淮水止發源桐柏迄今方出清口一半敵黃又一半濟運終虞力分而勢弱故蓄高)
(堰之水以助其勢幸而黃水不大亦足以敵之若遇黃水大發在糧船過完之後仍遵)
(旨堵閉攔黃壩使不得倒灌且可以刷深黃河在糧船正行之際遇黃水大發將裴家場引河口門暫閉引)
(清水由三汊河至文華寺入運河以濟運行倘運河水大山陽一帶由涇澗二河洩水入射陽湖下)
(海寳應一帶由子嬰溝洩水入射陽湖下海高郵一帶仍由城南柏家墩二大壩洩水江都一帶由)
(人字河鳳凰橋等河洩水入江若遇黃淮並漲清水由瞿家壩天然滚壩洩出黃水由王家營減水)
(壩洩入鹽河至平旺河下海若糧船過完黃水不大發將運河頭壩煞壩令清水全入黃河以資衝)
(刷一切官民船隻照往例盤壩俟回空糧船到日方可啟壩止留三汊河清水仍由文華寺入運河)
(即古人設天妃牐於糧船過後閉牐築壩之意也)
十一月張鵬翮請將高郵州陸漫牐西岸改築土
隄奉
旨陸漫牐西岸改築土隄内外鑲柴見今錢糧雖省但蘆
柴易致朽爛二三年後又致重修張鵬翮在任時雖無
可虞若張鵬翮或離任或淮黃水漲有危險之處鑲柴
工程朽爛豈不更難著將這情由備寫差員前往張鵬
翮處令其確議具奏
張鵬翮遵
旨確議奏聞奉
旨著修石工
改建清江汎北岸版石工
加高龍汪牐四層見今鞏固行漕
修清江汛北岸越河牐一座
建中河口門南岸石牐一座金門口寬二丈二尺
高三丈一尺二寸
四十一年二月建濟運牐一座金門口寬八尺河
水小即行啟版開放運河水大即行下版堵閉以
濟漕運
又加幫武家墩後横隄
又築攔湖創隄
十一月從張鵬翮請浚運河(附)張鵬翮疏略(運口為糧)
(艘轉輸要道初春運行之際在桃汎未發之前水尚未長漕運需水甚亟去歲於石磡築草壩開渠)
(引三汊河之水以濟運糧艘得以通行至桃汎水發即行堵閉今臣率道廳等官再加相度與其每)
(歲開閉需用錢糧不若建造石牐相時啟閉不獨於漕運有益且省每歲修築之資)
四十二年正月界首以下河道工竣(附)張鵬翮摺
奏(界首以下河道康熙三十九年因湖水相連水大未能挑穵今六壩堅閉高郵湖水消落運河)
(流緩沙停冮西湖廣糧船身重入水更深不無淺澀盤剥仍應遵)
(旨挑穵深通以利糧船遄行嚴催承挑人員晝夜疾儹已扵十二月二十六日完工二十八日開壩放水)
二月
聖祖南廵諭總河張鵬翮駱馬湖竹絡壩口門宜留
初四日又奉
上諭仲莊牐清水出口逼溜使南恐運口有碍應于陶家
莊以下楊家莊挑引河令中河之水從此出口於運口
有益雖楊家莊地勢低窪即使倒灌不過一二里清水
仍然頂出著即相度形勢估計具奏仲莊石牐暫停
初五日又奉
上諭王公隄關係運河生民最為緊要隄岸單薄樁工漸
朽應再加幫以資捍禦不可因淤灘可恃而忽之
築駱馬湖竹絡石牐東絡長二十二丈西絡長十
丈各寬三丈口門二十三丈
四十四年
聖駕南廵三月十一日奉
上諭運河東隄保守最為緊要隄岸應行加幫高郵迤南
河水高於湖水東西兩隄卑薄應加幫修砌量建石工
三月十八日
上諭河道總督張鵬翮及河工官員今河工雖已告成不
可不預為修理防護以圖善後之策朕見淮揚一帶隄
岸卑薄未為甚妥儻不加保護以致衝決則淮揚地方
百姓何以能安爾等宜急籌之
閏四月
上閱惠濟祠石工
諭總河張鵬翮等朕三十八年閱河爾等所跪之處俱屬
黃水今清水暢流逼黃竟抵北岸僅成一線朕心甚為
快然覩此形勢朕之河工大成矣
四十五年總河張鵬翮題建文華寺牐一座牐
下挑河一萬四千八百九十三丈兩岸築隄裏河
廳冊是年因運河水勢大長兩岸隄土難以容受
有關運道民生奉
上諭造石牐一座金門寬一丈五尺六寸南岸牐墻共長
十六丈北岸牐墻共長十四丈砌高二丈四尺牐
下挑引河一道由楊家廟單楊口至白馬湖一遇
桃伏秋汛運河水漲隨即開放宣洩水下白馬湖
水涸堵閉並將澗河挑浚深通又挑穵清溝河使
澗河水勢歸海
四十六年總河張鵬翮以前建南關車邏二壩不
敷宣洩更造五里中壩一座壩下開挑引河自中
壩下起由臨澤至寶應三王河射陽鎮共長一萬
七百三十六丈八尺
是年修築大墩分水處西岸草壩裏河廳冊總河
張鵬翮奉
諭指授將大墩分水處西岸草壩再加寬大挑清水多
出黃水一分少入運河一分不致運河東壩受險張鵬
翮即行
題估於四十七年修築加寬二丈周圍長二十九丈
分挑水勢敵黃濟運
六月初六日
上諭工部頃朕閱視河工見黃淮俱已安流運河亦較前
深通重運無阻但湖水大漲則運河東隄尤屬緊要應
速興工加修這工程交與總河詳勘動用各省督撫捐
輸河工銀兩盡心堅築工完報部察核其天然壩建牐
開河等工亦著將此項錢糧動用
四十七年總河張鵬翮疏題揚州府屬内江都
東隄腰鋪中腰鋪南越潭三處及邵伯蕭家涵起
至萬緣菴止萬緣菴起至壩口止并黑魚塘諸處
石工及金灣三牐間隄東關對河沙壩石牐並皆
坍䣃宜修築以資運道奉
旨准行
四十九年總河趙世顯改建天妃牐外越河添置
石牐一座
五十一年添建九里岡談家莊水壩一座拆建涇
河牐浚崇家灣等處運河
五十二年建築中河口門頭牐南北兩壩連雁翅
共長七十五丈
五十三年修瓜州廣惠通惠二牐
五十四年宿遷中河口門頭壩下及崔家宅柳園
頭二處建挑水壩四座又桃源之九里岡七里溝
二處建壩二座
是年修建邵伯鎮石工自奶奶廟起至蕭家石涵
止又修築壩巷口石工丈尺一如前制
五十五年總漕施世綸將瓜州繞城河開壩行漕
江防廳冊向来漕運俱由瓜州牐行其牐下運河
南岸花園港一帶乃糧艘之所停泊者至五十四
年江溜北趨將花園港地方衝塌一百二丈以至
屯聚無多總漕施世綸移咨河院恐糧艘遲滯權
將繞城河開壩行至雍正六年築塞
建運口草壩以濟運行
五十六年加修山陽運口臨湖埽工二百九十丈
又於吳家莊建挑水壩一座胡家莊顏家莊九里
岡諸處各建壩一座
五十七年宿遷龔家莊建魚鱗壩三座
五十八年堵築高郵攩軍樓迤南缺口
建築談家道挑水壩一座
建築九里岡魚鱗壩二座
建築葉家莊迤下魚鱗壩一座
五十九年修築高寶江三邑西隄石工於寶應西
隄柳園頭迎湖險工二段加幫下埽以禦風浪
修築平橋汛北岸洞口隄
建築竇家林挑水壩一座
六十年濬邳州運河徐塘口
加修清江汛北岸小壩碑亭北角樓西門並三城
壩等處隄工以保運道
是年總河趙世顯以寶應張家直對河等處并高
郵護城隄工為風浪所掣漸次坍䣃議於張家直
對河起至白田舖止長二百二十八丈又秤鈎灣
長四十丈下埽幫築其高郵護城東西隄補砌磚
石奉
旨依議行
築山陽南岸韓家莊挑水壩一座
建桃源北岸九里岡挑水壩三座
又建宿遷吳家溝濟運草牐一座長五丈内通湖
挑穵引河一道長一千二百六十三丈
六十一年署總河陳鵬年題准徐塘口迤上挑
穵越河一道接入彭家河行運
又濬宿遷王家溝西湖口正引河及東西攴河各
數百丈又濬九里岡對岸及王家營二處引河
添修駱馬湖竹絡牐東裹頭二十五丈西裹頭十
五丈口門只留十五丈以遏黃水内注而運河始
免沙淤
雍正元年挑王家營正引河及東西支河築清口
東西束水壩
二年總河齊蘇勒題准宿遷西寧橋迤西建攔
水三合土壩兩頭築攔水隄六百丈
建邳州運河河清河定河成三牐牐旁並開月河
以便漕河清牐一座兩墻各長二十二丈四尺高
二丈八尺八寸金門寬二丈二尺牐旁月河一百
二十丈河定牐一座兩墻各長二十二丈四尺
高二丈八尺八寸金門寬二丈二尺牐旁月河一
百二十丈河成牐一座兩墻各長十六丈四尺
高二丈七尺六寸金門寬二丈二尺牐旁月河一
百三十八丈
十一月總河齊蘇勒題准瓜洲胡家觜運口東
岸建護口埽工長一百十八丈又於唐家庄建築
束水草壩一座兩岸各長二十丈
三年濬江口至奔牛牐一百六十里運河(附)馮詠
浚河免役記略(雍正二年六月)
(上念京口為杭嘉湖蘇松常六郡運河而每年挑浚偏役丹徒丹陽兩)
(命河漕爰撫諸臣會勘情形奏覆於藩庫動帑興修永除督)
(其害諸臣集京口相度各處應修之牐有三曰江口西牐曰利涉橋小牐曰丹徒鎮横牐重建牐四)
(曰張官渡曰陵口曰呂城曰越河開浚自京口至丹徒鎮黃泥壩張官渡七里廟尹公橋七里橋陵)
(口吕城計七十三里皆舊淺阻處也江口之西為觀音樓東為水府廟並建草壩以拒江流浚越河)
(以通江潮修築丹陽四壩以蓄練湖之水又浚七里橋支河四百丈以通金壇之糧艘歲修仍責徒)
(國陽二邑而以六郡協濟之明年三月報可費民莫帑六萬九千八百五十一兩有竒於是兩邑)
(皇仁昭不懽呌喜悦詠謹指叙事實宣布示無極)
四年七月總河齊蘇勒疏奏高堰山旴一帶臨湖
石隄高卑不等請通行修理以高出水面一丈為
度背後土隄一律加高并將大隄單薄處擇段幫
寬接築湖心石隄與石工高厚如一
十月齊蘇勒議稱洪澤湖滚水石壩三座安砌門
檻太高每遇湖水大漲不能暢出分洩請將三壩
門檻各落一尺五寸所需物料即於沿河兩岸先
年廢棄之牐壩石塊内㨂選添用奉
旨依議行
五年加幫江都寶應東西二隄補修平橋汛東岸
磚工三百十九丈
修宿遷中河南岸上自支河口起下至九龍廟止
并添築子隄一道建王家溝五孔石牐一座
駱馬湖經邦牐旁舊中門築攔河牐一座長十六
丈
竹絡壩迤北剙築攔水撐隄一道長一百一十丈
六年五月署江南總督范時繹條議京口一帶運
河請檄杭嘉湖蘇松常鎮太八府州屬按漕額協
觧以充工費
九月郎中鄂禮疏請將蘇松境内凡糧艘經由之
處低薄隄岸悉開溝種樹
是年仍開瓜洲舊牐河漕
浚吳江震澤兩縣運河共五千五百七十九丈河
面闊十丈河底五丈連水面浚深一丈又修築傾
圮隄岸
改建如臯唐家牐并南北石涵洞及挑穵引河等
共計夫料銀四千三百五十五兩一錢有竒縣丞
劉永鑰承修
修築皂河石裹頭牐一座金門寬十丈高一丈八
尺挑月河一道長二百丈現今行漕
加修運口平橋清江三汛土埽磚石等工
七年七月
上諭江南運河隄岸歴年殘缺之處應照黃河隄岸分别
緩急加高
濬通州如臯運河自泰興交界三里墩起至丁堰
鎮止長一萬二千四百四十八丈三尺
八年加幫高郵寶應清江諸處運河隄坼修築山
陽沈家圍隄岸
三月浚淮安澗河自興文牐迤下至葫蘆套止共
一萬五千十六丈面寬五丈底寬二丈深七尺又
自葫蘆套起至馬家蕩湖邊止一帶河形紆折易
至停沙改從迤東越灣取直創開新河長三百六
十八丈
浚掦州通州鹽運河共二萬五千七百八十丈有
竒江都運河南岸董家溝地方建單門石壩一座
白塔河建石涵一座董家油坊築土壩一道中設
木涵洞二座
江都運河北岸高家老壩築土壩一道中設木涵
洞二座徐家涵築土壩一道中設木涵洞三座楊
家渡口築土壩一道中設木涵洞一座
加幫羅鼓墩起洪家圩兩岸隄工運道攸賴
加高運口清江平橋三汛土工共三十七段
九年二月總河嵇曾筠題准發帑轉飭印河各
官修築江都汛東西二隄土工長三千二百五十
丈八尺寶應東西隄土工長二千九百五十四丈
三尺高郵東西隄土工長六千九百五十四丈三
尺
浚湖河自宿遷起歴桃源清河安東沭陽下入海
州龍溝出義澤河入孟家渡出五丈入海
加高清河縣甘羅城卞家汪天妃壩及山陽縣老
壩口朱家溝大車路口等隄又加幫韓家莊縷隄
增築宿遷中河汛内隄北岸上自支河口起下至
桃源古城坡墩一萬一千五百五十三丈又自攔
馬河接越河起下至桃源古城坡墩八千五百八
十七丈零
濬清河縣楊家莊鹽河牐迤下鹽河長二萬九千
六百七十五丈又剙築兩岸子堰長一萬一千二
百餘丈又築鮑家營引河頭壩一座又修築舊遥
堤
十年九月大學士總河嵇曾筠題准建運河西
隄石牐一座金門寬一丈兩墻由身各直長二丈
上迎水雁翅長一丈五尺下分水雁翅長二丈五
尺每邊長六丈兩墻共長十二丈高一丈二尺宿
遷運河廳冊設版啟閉以通黃墩湖水濟運
又於中河汛内重建竹絡東壩長二十九丈壩後
建築撐隄一道長三十五丈五尺竹絡西壩長十
二丈壩後建築撐隄一道長十八丈以束水勢
又補修劉老澗減水牐底并下口三合土關石梅
花等樁以資鞏固
移建清河縣運口天妃牐於二草壩下北岸堤内
又挑引河并修築兩岸束水堤
十二年九月大學士總河嵇曾筠題准重建芒
稻河西石牐一座
十三年修築山陽縣清江浦龍王牐一座
又挑穵鳳陽厰引河
修建儀徵縣響水攔潮二牐
江南通志卷六十
