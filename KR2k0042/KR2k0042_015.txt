江南通志卷十六
輿池志
山川(六)(寧池二府)
寧國府
陵陽山在府城内岡巒迴折府志云勢若蜿蜒為
一郡之鎮北自敬亭陂陀而南第一峯府治據之
二峯在府治西南别為鼇峯三峯在東北為府治
屏蔽宋郭祥正詩陵陽三峯壓千里百尺危樓勢
相倚危樓即屏蔽也相傳府治晉桓彝時郭璞所
建林仁肇更創城制襟山帶水于形勢為勝區矣
上有樓即謝朓北樓李白所稱江城如畫者
敬亭山在府北十里府志云古名昭亭東臨宛句
二水南俯城闉煙市風帆極目如畫山南有廣教
寺舊為黃蘗禪師道場唐丞相裴休所建今雙幢
院後金鷄井是其遺跡人南麓有井二俱裴休所
鑿舊經云裴相井在石盎院水白味甘特異他井
其虎窺泉九曲池諸舊蹟皆廢其東北有盤龍山
麒麟山東有甑山峽石山皆敬亭之支阜也
行廊山在府西名勝志云兩峯對峙環抱若廊廡
然上有盤石巨人跡府志相傳梁杯渡禪師過此
中有白雲池法雲寺下臨大明湖其西北牛頭山
又西北為方山
響山在府南二里宛溪之上俯瞰響山潭府志云
唐刺史路應跨潭為梁建兩亭于東西崖權德輿
為記
雙羊山在府南三里有雙石羊梅聖俞詩風雪雙
羊路梅花溪上村即此稍西為栢山
玉山在府南十里其上多古木蒼藤有惠昭寺宋
尚書梅詢讀書處李含章亦嘗隠此元張明有詩
云春風跨馬銀鞍穏夜月騎牛鐵笛閒盖詠二事
也
嶧山在府南三十里盤旋隠秀上有項王廟甚靈
異舊志相傳羽起兵時經此又東十里為勞山有
大小二勞大勞有洞可容數十人
曷山在府南三十里按唐書文德元年楊行密攻
宣州客袁襲勸其速趨曷山堅壁以需又天復二
年行密遣兵擊宣州刺史田頵破之曷山即此嘉
靖志作蜀山誤
巖臺山在府南五十里舊志云由横山趨北形勢
巉峭上有平臺下有石洞乳泉郡守羅汝芳有臺
端松抱石巖底墖棲雲之句其北為花田山
華陽山在府東南八十里名勝志云其山連跨宣
涇寧旌諸邑其西絶頂曰高峯夐出雲表山僧依
巖構屋覆以鐵瓦人多雜猿猱以居其南為密壠
嶺又盤嶺稍西為金牌嶺二嶺之間僅通一線為
涇旌間道郡南一阨塞也山之支壠為大小墨山
為洞山
横山在華陽山北十里綿亘巃嵸其北為璧田山
孔川山東為魯山又東為新田山
稽亭山在府東南六十里祥符經云宣城稽亭山
古仙人嘗居此行人悅其幽曠每稽駐焉故名有
仙人巖三天洞可容百餘人洞有三竅通明流水
自内出可灌田旁有風穴又有暗洞皆深窅竒絶
莫可名状
柏梘山在府東南七十里府志云山之陽即文脊
山也峯攅千仞谿迴百折與華陽連屬昔山僧以
柏皮為梘引水入厨因名其最勝者為飛橋構險
凌空跨岫為梁名曰引虹其北為梅村山西為歙
溪山歙溪山之東連岡迤邐沿河而走遥屬于水
東諸山其西北曰查樹嶺自寧國至涇道此
水東山在府東南七十里大河東南有市有渡與
水西山分峙
折山在府東南山勢旋折故名相傳奚氏女浣紗
於此仙去
麻姑山在府東三十里名勝志云相傳麻姑修煉
之所有仙壇丹竈劒池石棋枰釣魚臺天遊亭諸
迹其東有靈馬山西有碧泉山
雲山在府東北七十里下有金牛洞詳見古蹟祁
門陳履祥講學于此山頂有蔵書洞其北曰蒋山
下瞰固城湖是為高淳南境
工山在南陵縣西三十里高數千丈盤踞七十里
縣治之鎮山也宋孝子李經廬墓于山麓其西峰
下有龍湫北有石岡迤邐而東為石潮山水龍山
黃連山同山
朗陵山在工山南晉何琦嘗隠此辟穀煉丹山南
有丹井
射的山在南陵縣西寰宇記云山有玉在石壁内
取之者遇風雨而止人望之如射侯因名
水龍山在南陵縣西南六十里有泉出山巔之石
巖噴五尺許濤湧而下田賴以溉即漳水之源也
吕山在南陵縣南六十里有石室其南為石竇有
泉湧出淮水發源于此
格裏山在縣南七十五里從兩小徑入曰大格口
小格口兩山夾行十五里不斷中有腴田深澗人
烟相接
籍山在南陵縣城中東北隅由工山蜿蜒百折至
此陂陁聯絡為邑之鎮
神龍山在南陵縣東二十三里山從分界山来逶
迤陂陀卓起一峯如游龍昂首状故名上有睢陽
廟
水西山在涇縣西五里下臨賞溪循溪而入最幽
勝舊建寳勝崇慶白雲三寺浮屠對峙樓閣參差
碧水浮烟咫尺萬状唐宣宗曾棲此有朝廷若問
江南事報道風光在水西之句風光宣宗小字也
晉葛洪劉遺民唐李白杜牧皆嘗遊憩焉相接者
有白雲山下有白雲潭
大寧山在涇縣西三十里唐猷州城在其下今大
寧寺其地也上有伏虎石
藍山涇縣西六十里太白詩云藍岑聳天壁突兀
如鯨額是也相近有郭山望江山望江之西有石
豅洪頭山
五城山在涇縣西七十里五峯環列如城郭然
大城山在涇縣西七十五里與青陽縣接界下有
潮泉相傳郭璞所鑿以應江潮歲旱禱之潮應則
雨否則旱又五里有碧山唐李白棲此
寳峯山在涇縣西八十里府志云石巖高數十尋
有人物鳥獸之状若雕繪者山背有竇窅然出竇
而升則平遠空曠其下有瀑布飛流千尺鏗訇趾
下其對峙者曰銅峯山
石碧山在涇縣西北石壁四合如屋太白詩石碧
望松寮宛然在碧霄
魚礲山在涇縣西北七十五里府志云山下有泉
曰湧泉或云潛通江海嘗有魚隨泉而上者
仙洞山在涇縣西北八十里俗名和尚山山頂有
二洞甚深洞口僅三尺餘罄折可入内有煉丹臺
藥丸嘗滿見者隨取隨盈樵夫深入時聞絲竹奕
棋聲
幕山在涇縣北五里舊志云隋左難當與輔公祏
拒戰于此軍幕四周因名故壘尚存北為桑坑山
東為漢山桐山
琴高山在涇縣東北二十里名勝志云山半有隠
雨巖又有洞傳為晉處士琴高隠此而名其隔溪
對峙者有巖豅洞山中有複洞不柱而屋巷闥幽
竒
旵山在涇縣東北三十里其頂有池冬夏不竭旁
有朝陽洞遥峯嶺
金壺山在涇縣東二十五里石壁峭拔五十丈有
平臺
北衝山在涇縣東三十里兩山相並環以清溪相
近有巧坑山多怪石幕溪出此又東十里曰慈坑
山坑口有觀音洞烏溪出此
眉山在涇縣東六十里下有眉臺眉池相近為貂
蟬山
百湖山在涇縣東六十五里與徽之箬嶺相接形
如舞袖溪流遶之百折而出
黃幕山在涇縣東南十里高百餘丈與縣治對旁
挾兩山左曰屏黃山亦名桂嶺其形似樓臺右曰
寨山形似屏皆山之分脈以為縣基
硃砂山在涇縣東南五十里名勝志云巉巖險峻
俯瞰長流有石赤如日故一名丹山相傳石豔發
則有災異先是絶壁不通宋尚書郭燮鑿道跨一
橋以濟
黃㟋山在涇縣東南六十里高五百丈羣巒列嶂
状若蓮花為縣治之祖丹溪之水出焉旁有嶺曰
百花尖又有筆尖山其南曰湧溪山産茶
承流山在涇縣南四十里九峯羅列與縣治相拱
揖峯巒聳秀甲于一邑宋許國公吴潛讀書于此
又有許竇二真人遺蹟
黃象山在涇縣南九十里碎石五色返照有光舊
有寳光菴昔人詩云猿抱子歸青嶂外鳥銜花落
碧巖前
駐蹕山在寧國縣南一里府志云明太祖嘗駐蹕
于此故名又南四里曰雞山一名鳳山峯巒秀拔
為邑之鎮
陽濠山在寧國縣南三十里最高為邑南嶂絶頂
有龍湫噴湧而出遥望如練相近有琴山又南二
十里有屏山
了髻山在寧國縣南八十五里舊志云南唐時嘗
作烽燧樓其上外有仙燕洞舊時鄉民避兵之所
千頃山在寧國縣南百三十里府志云與浙江昌
化縣接界上有池其大千頃其流南入昌化北注
寧國
籠叢山在寧國縣西南百五十里其南屬績溪界
峻壁崇關為宣歙阨塞官兵常駐此防戍焉又縣
西八十里有塵嶺山亦稱險阨與籠叢相埒唐汪
華嘗駐兵有蔵馬洞卓戈泉
獨山在寧國縣西五里為縣脉来龍東散入平野
為縣治
石鼓山在寧國縣西九域志云上有石鼓天雨則
鳴
紫山在寧國縣西百里縣志云高數百仞周二百
里中有龍池龍井石墖石鼓諸勝
石鏡山在寧國縣西百一十里有龍巖瀑布又有
石鏡能照人
文脊山在寧國縣西北三十里府志云高數千丈
周三百餘里西接涇旌諸山北為宣城之柏梘峯
巒攅秀巖洞盤旋郡雄鎮也寰宇記云一名曷山
山門山在文脊東南峭壁劃然中開儼若城闉府
志云晉瞿硎先生隠此中有六洞曰紫雲曰夕陽
曰朝陽曰明心曰碧雲曰漣漪洞前有瞿硎樹為
先生手植一本三花即桓温命伏滔作贊處
國朝施閏章山門遊記(寧郡匝萬山其磥砢而谽谺者往往竅為洞穴而其環山皆洞)
(交屬旁通者莫如山門巖石環亘中豁如甕城高廣數丈其西為文脊峯中多平野山為郛廓其前)
(後高下以洞名者曰朝陽曰紫雲曰漣漪曰枇杷曰龍潭相距不一里許朝陽者南向爽塏戶牖三)
(面盖瞿硎先生披鹿裘坐石室處東百餘步從怪石中側墜下者紫雲也窅深而明時出雲氣自西)
(北穿磵谷深黑可三百步□□聞流泉僧炬而導客南出于山之凥所謂漣漪者也左陟山椒右陷)
(而中虚崖罅有枇杷樹洞以是名其稍遠者為龍潭大旱不涸龍窟其中嘉靖間土人堨水灌田雷)
(奮龍見日為晝瞑其水東北逕漣漪合流匯于港口其餘如竇如井多深隘不可入春夏水漲灌輸)
(萬竅衆山怒號若考鐘鼓始入門曰靈巖寺有古木數十圍人稱瞿硎樹其新闢而菴者在腹曰鑿)
(鐵在背曰竹影皆隨山架宇倚石為壁曲榭層樓人蹈空際而所謂鑿鐵者又一小石門中有獅子)
(峯倚天昂首環顧崇巖萬怪竦叠余少而聞之將老而遊春日既佳歡興殫洽樂其洞穴之幽而多)
(軒豁通朗給人遊目類有道而能容者時無瞿硎先生石室閴然然其人遁跡韜光不與人接而桓)
(温造訪物色使伏滔作贊温故自可哉千百世下求斯人之車塵馬跡又可得哉)
鴉山在寧國縣西北三十里接廣德界寰宇記云
山産茶味與蘄州所産同梅聖俞所謂茶味鴉山
佳者也
冷度山在寧國縣東九十里山有五峯東曰桂山
西曰金字南曰青紅北曰周壁東北曰黃封連綿
蜿蜒經數百里
東山在寧國縣東南五十里山南谿洞逼隘至此
獨豁然開朗下有渡曰石口即東谿所經也
關口山在寧國縣東南六十里又名獅象山兩峰
錯峙若門其中徑隘溪深巖坪泉田多油漆紙皮
之利坪盡山高有懸崖隠洞飛瀑龍湫
天目山在寧國縣東南百五十里山本浙西巨鎮
邑中諸山皆其支脈實有藩屏之勢
棲真山在旌德縣西五里神仙傳云昔竇子明為
陵陽令三年避劉聰亂棄官尋山採藥結廬於此
後仙去
正山在旌德縣西三十里峭峻特出諺云正山峩
峩接星斗分列岡巒九十九上有仙人臺響石亭
玉井東有郭公巖巖傍刻珍珠泉三字南唐將方
道項洪銳嘗屯兵于此相近者有柵山其南有大
幕小幕二山
石柱山在旌德縣西六十里雙石挺立高數丈有
巨石承之上有豹子尖梁程靈洗討侯景立幟于
此築歃血臺又嘗抽矢射山石摧一角因名其石
曰射的山
天井山在旌德縣西北三十里山有兩竇飛泉出
焉俗呼牛鼻水下有龍潭
石壁山在旌德縣北二十五里兩崖對峙一水中
流最稱阨塞舊路躡懸崖上行旅恐慄胡安定周
竹陂嘗作歌紀其艱險明嘉靖間通判李默緣溪
鑿石成徑始為通塗
龍首山在旌德縣北四十里西北有龍潭徽水經
其下與涇邑接境
鳬山在旌德縣東名勝志云相傳竇子明既仙去
其二女亦化為青鳬上昇故名其陽有玉壺山山
阿有龍潭
梓山在旌德縣東南二里近俯城闉遠凌岫壑為
一邑雄覽旁有竒石石上有桃樹不花而實
蛟山在旌德縣西南五十里山形蟉虬若騰蛟然
後有洞徑險難入其中平曠可居又西十里有九
峯山
黃山在太平縣南三十里當徽寧二郡界高數千
仞盤亘三百里圖經稱為軒轅棲真之所上有古
木靈藥流泉香美能已百病按舊志云山有三十
六峯屬太平者八曰翠微曰天都曰望仙曰九龍
曰聖泉曰叠嶂曰仙人曰芙蓉餘詳徽州府
陵陽山在太平縣西六十里西屬石埭北界涇邑
一名三台山有竇子明遺跡下有三門六刺灘李
白渡此有詩其南為真金山東為密崖山
仙都山在太平縣西六十里一名遊山府志云舊
傳左難當因唐推功不及居此
龍門山在太平縣西北四十里巖壁峭拔中有石
竇如門産茶及諸藥草
尚書山在太平縣西南二十里相傳隋末有尚書
胡裕居此
通靈峯在寧國縣北二十五里四山環繞獨缺其
北巖頂有龍湫有石巉然曰雞冠石
黃高峯在旌德縣西南四十里兩峯對峙獨秀雲
表有登仙橋獅子巖硃砂石壁相傳有黃高公
者隠此
桓公嶺在涇縣東烏溪嶺東茹麻嶺北道通旌太
稱險阨即晉内史桓彝戰死處壘塹尚存
楓樹嶺在寧國縣塵嶺北二十里府志云與獨蛇
伏嶺分水叢山四關皆茂密險隘之地明嘉靖中
建哨臺其上又北曰雲門山蟠龍山
千秋嶺在寧國縣東百五十里府志云岡巒纚屬
谿谷隂深路通浙江于潛楊吴招討使李濤攻吴
越取道于此宋南渡後嘗列關防戍唐羅隠送梅
處士有回望千秋嶺上雲之句土人以雲氣占晴
雨極驗
大嶺在旌德縣西旌諸嶺之最高者
春嶺在旌德縣北三十里自鳬山華容峯横亘二
十里南障縣治北界涇邑土人譌為蠢嶺
南長嶺在旌德縣南一里為徽寧二郡孔道
箬嶺在旌德縣西南八十里高五百仞跨旌太之
間為新安間道南隸歙縣
鐵甲嶺在太平縣西二十三里峭壁下臨大河中
一綫通往来行者足懾
三門嶺在太平縣北十里三方阻絶中道一徑縣
治據其陽
青弋江在府西六十里發源黃山會石埭太平旌
德諸水下流漸廣遂為通津北至蕪湖入江
九曲河在府城東源出嶧山受陸家潭水西北流
入宛溪
三汊河在府治東宛句二溪至此合流東岸為新
城西岸為館驛李白有題宛溪館詩
灣沚河在府治北有渡有鎮今為鹽埠北出楊青
口合黃池流入于江
蒲橋河在南陵縣東二十里上自麻園河来下流
蘆港口與西河口水合中有都堂壩雙澗虎狼澗
麻川在太平縣東南三里源出黃山之麓由湯泉
至麻陂潭又名白虎潭受旌德諸水逕縣治東門
會富溪梅溪西北下焦灘至麻口逕舒溪蟠石赤
溪諸水延袤八十里出小河入于涇
南湖在府東北四十里南曰南埼北曰北埼總稱南
湖周廣四十餘里其東北有綏溪一名白沙溪納廣
德建平之水入于南湖郡治以東諸川流俱歸焉
其水西出渾水港達于太河有塞口稻堆二山對
峙
宛溪在府城東源出新田山納諸水而来委蛇數
十里故曰宛溪上下兩橋上曰鳳凰下曰濟川並
跨溪上唐李白詩兩水夾明鏡雙橋落彩虹兩水
謂宛句二溪也
句溪在府東三里溪流迴曲形如句字源出寧邑
籠叢山北流為水東水西為後潭又受華陽諸水
又西為陸家潭為東溪至此始名句溪李白詩洗
心句溪月謂其清也
華陽溪在府東南七十里源出華陽山隨境著名
東北流為魯溪入河
青溪在府南一里相傳竇子明釣白龍處李白有
詩
龍溪在府北七十里水陽鎮東西兩岸宋紹定中
建浮橋今廢為渡有水兑倉有義倉東岸水碧橋
與高淳接界
慈溪在府東北合高淳水至此入河由牛兒港東
通五堰往東壩者由此
賞溪在涇縣西南一里涇水流至縣西為賞溪北入
于青弋江賞溪之西有所謂新河者宋崇慶中縣尉
劉誼所開以溪流東徙為民田害欲挽之使西也而
卒無成效又縣東有烏溪縣南有楓村溪俱合于此
麻溪在涇縣西南百里即太平之麻口下流也山
環水會舟行勝境唐杜荀鶴詩麻溪清徹底是也
距溪三里有澁灘下即九里潭又下為羅浮潭
琴溪在涇縣東北二十里源自寧國界歴石門至
琴高山過嵓豅寺與賞溪合世傳琴高釣魚于此今
三月三日出小魚寸許名琴魚又名藥楂魚盖琴高
丹滓所化也
藤溪在涇縣東南八十里桐嶺之南源出徽嶺過
旌德三溪至縣界納諸溪澗之水北入巖潭與賞
溪合縣境東南之水此為最大
東溪在寧國縣東五里源出天目山北流過落花
溪又受孔關千秋嶺湯公山陳村博里溪塘千頃
山洋丁源諸水是名杭水又北為東溪至五河渡
與西溪合流入于宛溪
西溪在寧國縣西五里即西津渡源出績溪籠叢
山北流逕叢山關過横溪謂之徽水西南諸水多
入焉北受滑渡環川葛村龍潭諸水縣西川流盡
匯于此是為西溪又北與東溪合
鳬溪在旌德縣東北受鳬山西南之流入于徽水
又有楊村溪受鳬山以北春嶺以南之水與大河
合
梅溪在旌德縣十一都大嶺以東剥嶺水俱會
於黃沙澱入寧國縣又有雪溪在十都亦東入寧
邑
舒溪在太平縣西六十里源出歙縣逕石埭東北
至涇陽受㜑瀼二溪水東北合麻川入涇縣界為
賞溪上源水淨沙平焦竑所云十里無波也
三港在南陵縣出西南諸山而襟帶于縣城中者
為中港出工山朗陵之陽流于縣西者為西港合白
石灘諸水而繞于縣後者為後港皆合于漳淮下流
横澗橋水在府南十里源出横山之麓北逕岩臺
又歷花田西山桐子岡會于此橋入宛溪宋郡守
張果抱民籍入水死處
淮水在南陵縣源自呂山湧珠泉與漳水合流其
下流又有小淮水之稱
漳水在南陵縣源自縣南水龍洞流至澄清河與
淮水合寒流曲折清澈可愛
涇水在涇縣南合舒溪麻溪徽水三大水源出石
埭太平旌德至邑治合流而北環抱城外縣以此
得名
徽水在旌德縣北源出績溪徽嶺之隂北流受清
潭水至縣東北霞溪東溪入焉又西北流與抱麟
溪玉溪合是為三溪豐溪水亦入焉北至龍首山
入于涇
黃池在府北百二十里一名玉溪會郡治東南之
水以出大江南屬宛陵北隸姑孰
響潭在府治響山下潭水泓澄丹崖下瞰舟行與
山谷聲響相答
敬亭潭在府治盤龍山下泓深莫測歲旱於此挹
水以雩
奎潭在南陵縣東北六十五里凡九十九曲中饒
菱芡水族
桃花潭在涇縣西南九域志云唐李白與汪倫萬
鉅遊于此潭上有釣隠臺彩虹岡壘玉墩皆當時
遊咏之所李别汪倫詩所謂桃花流水深千尺
即此潭也
落星潭在涇縣西五十里藍山下相傳晉時漁者
見星隕潭中故名
巖潭在涇縣南十里受石埭旌太諸水合賞藤二
溪翠壁澄淵山水清妙
衆尋潭在寧國縣西三十里潭際石阜壁立下有
龍湫深不可測夾岸桃花十數里俗稱桃源
染浦在南陵縣東北四十里一名白家湖廣千餘
畝中多芙蓉菱芡之屬吴赤烏元年建浮城梵刹
于中風景為勝
南香澗在涇縣東五十里源出黃沙嶺西會羅溪
水歷茶溪會周公坑後村諸水合于烏溪
池州府
齊山在府南三里有峯十餘其高齊等故名或因
唐刺史齊映有善政名之按唐書映未刺池其弟
照池州刺史訛照為映理或然也舊志云山分三
面巖洞三十有二嶺塢泉石亭臺不可勝舉為名
勝之區(附)明劉岐齊山記(近名山而遊者陟之賦一之觴之止矣葺一居設)
(勝又止矣有于齊而剖其疑者乎有于齊而補其闕者乎李太白秋浦歌秋浦千重嶺水車嶺最竒)
(或以水車當陽春似矣郭功甫之詩又曰萬丈水車嶺夫陽春未可云萬丈也然牧之南亭詩曰二)
(嶺桃花紅錦黦則不獨一陽春嶺矣以太白久于秋浦遊江祖遊白笴遊桃波遊大樓遊鰕湖道必)
(出齊山齊山湖前曰平天坂太白歌已及之未有咫尺翠微而不知眺詠者水車之為陽春似足信)
(耳楊廷秀詩曰謫仙狂飲顛吟寺小杜倡情醉上樓齊山之經太白豈非確據哉或以蘇子瞻遊清)
(溪而不遊齊山為惑按清溪詞曰望翠微兮古招提非齊山寺而何或以沈叡達謫池州卜居齊山)
(曰雲巢今不知古屋所在以形勝揣之其近書院乎盖延慶寺在前舍書院無平衍地矣孔義甫齊)
(山寺詩曰飛甍仍在最高巔則山椒之有屠蘇可知矣今延慶之址漸入原隰難云最高也又曰太)
(子池塘烟漫漫池郡自昭明而外别無太子故實今齊山之池塘何有乎齊山湖之前有平天湖朱)
(子九日登天湖用杜牧齊山登高分韻人固以為平天但于登字非宜然其句全用杜語又朱子别)
(賦水調歌頭亦然安得謂非齊山乎張敬夫登齊時山曰憶行西湖岸亦復多嶔崟頗恨人力勝刻畫)
(見侵誰知醜石面乃亦變孔壬何如榛莽間屹立長森森天然抱幽獨妙質逢賞音此直似齊山勝)
(西湖矣南軒之意感嘆臨安痛心朝士借西湖以寓其刺譏然雕繪多而天然少亦武林之實錄乎)
(謂齊山為幽獨亦指其僻處江澨而言埒視西湖欣賞不謬讀詩而不以意逆可乎人言齊山之草)
(不宜芻牧故本朝于池州不設衛所果爾則齊山翠微寨馬軍寨何以稱焉此皆齊志之疑也貴池)
(立州治始于刺史李芃芃刻齊志于有待岩岩不可考而殘文之𫝊者無能表章其失一李方元刺)
(池搜剔齊山之勝池人知有齊映杜牧而不知方元其失二紫微刺池齊山客也張承吉張喬齊山)
(主人也和登高韻者不勝數和南亭僧舍韻者未之前聞忘其主人其失三岳忠武駐節廬山往来)
(岳鄂數莅池州又刻石蒼玉之間而齊山不為特祠其失四政和中張先生修長生術結廬齊山尸)
(解去而志不載其丹房其失五張國安詩曰水石嵌空二百巖今名于志者巖僅十有一其失六蘇)
(元鼎詩曰巖根堆雁塔當日若有浮圖又曰碑珉黃閣相齊映若有詞章今並未從辨證其失七楊)
(廷秀詩曰樓臺玉殿雲中見紺宇之盛髣髴可徵今臺榭俱蕪其失八陳鴻斷碣林繹之題名卦蓍)
(二刻邈不可得見其失九池口陳應台敬宗黃瀾伯觀讀書翠微未留唱和其失十山有泉有井不)
(共疏濬之其失十一此皆齊志之闕也岐生長于兹年踰六十時時策杖齊山莫敢決其疑亦莫能)
(縫其缺記以質焉)
太樸山在府南二十里俗名太婆山宋周必大謂
不典更今名其山内聫六峯外托九華
萬羅山在府南二十里舊志云與江祖石隔溪相
對上有羅人石李白秋浦歌謂邏人横鳥道江祖
出魚梁是也
六峯山在府南二十里府志云六峯競秀望之如
列屏然
大樓山在府南四十里李白秋浦歌行上東大樓
者指此
三十六山在府南七十里府志云雲峯六六上插
晴空鳥道而上曰麻塘嶺
七井山在府南八十里與石埭分界上列七峯湧
泉七穴其麓盤迴數十里遥接九華
盧子庫山在府南九十里一名伏龍巖世傳有龍
化人于巖前未全而止又有龍池雩禱常應相近
有魁山
白面山在府西南名勝志云雲崖拱北若傅粉下
有白面渡匯于秋浦
南泉山在府西南七十里有泉唐貞元中創寺于
山陽太和元年賜額南泉承恩寺
郎山在府西南七十里下有玉鏡潭水經注云貴
池水出縣南郎山是也相近有姥山一作舞山有
宋陶亮砦址又宋沈攸之大破賊于赭圻賊奔姥
山即此
烏石山在府西南七十里與姥山相對唐廣德初
宣饒賊方清陳莊據此刺史李芃討平之
秀山在府西南八十里叠嶂如屏貴池在其下梁
昭明太子冕服陵在焉宋陸游入蜀記云秀山梁
昭明墓拱木森然也相近曰雙溪山秀峯山
石門山在府城南九十里其上有青尖唐高霽隠
居之地春臺巖高霽所築桃花塢本李白與高同
遊處也存石刻大小十六字
石橋山在府西九十里西峯山之東兩峯相對一
石跨之若梁梁下奔泉泐石從穿山洞而出
魚載山在府西南百五十里山有懸泉從石壁斷
崖三級而下注于潭中上有巨石倚附飛流如鯉
魚状
黃山在府西南百八十里上有三十六垣與歙之
黃山三十六峯相峙其最高者古牛岡可望匡廬
靈山在府西南二百里黃山之支也其巔有田百
畝有泉灌之不竭
孝姥山在府東北二十里瀕江有孝姥廟
碧山在府東十里瀕湖蒼崖翠巘倒影沉碧稍南
曰石壁山以形如削壁也
渚湖山在府東南四十里絶頂有田淵泉旁出澄
泓如練蒹葭魚鷺若渚湖然故田無旱憂
五山在府東南六十里孤峯獨出其下散為五支
聫絡相屬巍巍然實為羣山之長
青山在青陽縣北五里縣以此得名
靈鶴山在青陽縣西南十里世傳白鶴真人隠此
山之南舊有戛玉翠瀑二亭山半有逍遥臺
九華山在青陽縣西南十里一統志云高數千丈
延袤百八十里舊名九子山唐李白陋其名無所
據以山有九峯如蓮花易今名南唐齊丘致政後
隠此號九峯先生其巖洞峯壑凡九十有九泉石
諸勝不可縷悉為江南名山之最劉禹錫嘗謂太
華之外無竒女几荆山之外無秀及登九華而後
悔其失言
聖祖仁皇帝南巡時遣使至山賫
御書九華聖境四大字懸化城寺寺東巗有飛来石最竒
古其北連冠幘山層峯巍峩如冠幘状(附)唐李白
九華山聫句序(青陽縣南有九子山山高數千丈上有九峯如蓮花按圖史名無所)
(依據太史公南遊略而不書事不經故老之口復闕名賢之記雖靈仙往復而賦咏罕聞予乃削其)
(舊號加以九華之目時訪道江漢憩于夏侯迴之堂循簷岸幘坐眺松雲因與二三子聫句傳之將)
(來)明王守仁九華山賦(循長江而南下指青陽而幽討啟鴻濛之神秀發九)
(華之天巧非效靈于坤軸孰構竒于大造遷史闕而弗錄豈足跡之所未到白詩鄙夫九子實兹名)
(之所肇余將窮秘密之崔嵬極遐搜而歷考涉五溪而徑入宿無相之窈窕訪王生于邃谷淘金沙)
(之清潦凌風雨乎半霄登望江而遠眺步千仞之蒼壁俯龍池于深窅弔謫仙之遺跡躋化城之縹)
(緲飲鉢盂之朝露見蓮花之孤標扣雲門而望天柱列仙舞于晴昊忽雙峯之闢門真人駕陽雲而)
(獨蹻翠盖平臨乎石照綺霞掩映乎天姥二神升于翠微九子隣于積稻炎歊起于玉甑爛石碑之)
(文藻回澄秋于枕月建少微之星旐覆瓶承滴翠之餘瀝展旗立雲外之旌纛下安禪而步逍遥覽)
(雙泉于松杪踰西洪而憩黃石懸萬丈之灝灝瀨流觴而縈紆遺石船于澗道呼白鶴于雲峯釣嘉魚)
(于龍沼倚臺碧之峗屼謝塵寰之紛擾攀齊雲之巉峭鑑琉璃之浩淼沿東陽而西歴餐九節之蒲)
(草樵人導余以冥探排碧雲之瑶島羣巒翳其轇轕失隂陽之昏曉垂七布之沈沈靈龜隠而復跳)
(履高僧而屧招賢開白日之杲杲試朝茗于春陽汲垂雲之淵湫凌繡壁而據石屋何文殊螺結之)
(蟠糾梯星辰而北盻墜遺光于拾寳緇裳迓于黃匏休圓寂之幽悄烏呼春于叢篁和雲韶之鷕鷕)
(喚起促余之晨興落星河于簷橑護山嚘其驚飛怪遊人之太早攬卉木之如濯被晨暉而争姣静)
(鑱聲之剝啄幽人劚參蕨于冥杳碧雞噦于青而林鷴翻雲而失皓隠搗藥于樛蘿挾提壺餅焦)
(翔繞鳳凰承盂冠以相遺飲沆&KR1197;之仙醥羞所實以嬉翺集梧枝之嫋嫋嵐欲雨而霏霏鳴濕濕于)
(蘴葆躐三遊而轉青峭拂天香于茫渺席泓潭以濯纓浮桃瀉而揚縞綜澌澌而絡蔭飲猿猱之捷)
(狡睨斧柯而昇大還望會仙于雲表憫子京之故宅欵知微之碧桃倏金光之閃映睫異景于穹坳)
(弄靈珠于赤水舞千尺之潛蛟并花塘而峻極散香林之迴颷撫浮屠之突兀泛五釵之翠濤襲珍)
(芳于絶巘裊金步之摇摇莎羅躑躅芬敷而燦耀開金幢玉女之妖嬌搴龍鬚于靈寳墮鉢囊之飄颻)
(仙掌于嶔嵌散清馨之迢迢披白雲而踸崇壽見參錯之僧寮日既夕而山暝挂星辰于㝫㟼宿南)
(臺之明月虎夜嘯而熊嘷鹿䴢羣遊于左右若將侣幽人之岑寥迥高寒其無寐聞冰壑之洞簫溪)
(女厲晴瀧而曝术雜精苓之春苗邀予觴以玉液飲玉粒之瓊瑶溘辭余而遠去颯霞裙之飄飄復)
(中峯而悵望或仙蹤之可招迺下見陽陵之蜿蝘忽有感于子明之宿要逝余將遺世而獨立採石)
(芝于層霄雖長處于窮僻迺永離乎豗囂彼蒼黎之緝緝固吾生之同胞苟顛連之能濟吾豈靳于)
(一毛矧狂氛之越獗王師局而奔勞吾寧不欲請長纓于闕下快吾生之鬱陶顧力微而任重懼覆)
(敗于或遭又出位以圖遠將無誚于鷦鷯嗟有生之迫隘等滅没于風泡亦富貴其奚為猶榮蕣之)
(一朝曠百世而興感蔽雄傑于蓬蒿吾誠不能同草木而腐朽又何避乎羣喙之呶呶已矣乎吾其)
(鞭風霆而騎日月被九霞之翠袍摶鵬翼于溟渤釣三山之巨鼇道崑崙而息駕聽王母之雲璈呼)
(浮丘于子晉招句曲之三茅長遨遊于碧落共太虚而逍遥亂曰蓬壺之藐藐兮列仙之所逃兮九)
(華之矯矯兮吾將于此巢兮匪塵心之足攪兮念鞠育之劬勞兮苟初心之可紹兮願永矢弗撓兮)
魚龍山在青陽縣南七十里深谷中有大小魚龍
洞水分七流互相貫通多竒勝接石埭界
龍池山在青陽縣東南七里有石池不竭相傳龍
居之下巖有二竇出泉日三度曰潮泉可溉田宋
令曹機築方塘構亭于上其嶺有石橋飛泉懸瀑
最為竒勝
讀山在青陽縣東二十里有洞如垂鐸石皆青黛
色宋范仲淹讀書于此故名或以為即古長山誤
又東二十五里曰石龍山又東十五里曰峯山大
有山皆與九華競秀
木瓜山在青陽縣東三十里唐刺史杜牧禱雨處
有祭木瓜山神文
五松山在銅陵縣輿地紀勝云舊有松一本五枝
蒼鱗老幹青翠參天因名李白在此題咏甚多前
有鐵船山
銅官山在銅陵縣寰宇記云昔産銅有泉源不竭
可浸鐵烹銅唐置銅官場宋置利國監歲久銅乏
場監俱廢麓有惠泉流為惠溪從樊港入江稍西
有銅官渚唐書僖宗文德元年楊行密襲宣州進
兵銅官渚即此
葉山在銅陵縣東郡國志云形如卓筆上有蓮
花峯靈竇諸勝葉法善修煉于此故名山陽有
阿泉從懸瀑而下至葉廟伏流地中亦一竒境也
葉山之東有獅子峯百丈峯馬鞍峯而獅峯最
竒特有噴珠泉其平脊有宋所建清涼寺侍郎
羅京故宅在焉
石耳山在銅陵縣南舊志云兩峯並峙一石高
丈許有巨人跡名真人峯
天門山在銅陵縣西南四十里高聳雲表有天門
泉續文獻通考云泉流永城埭至荻港入江山下
有晉天福中所建寺宋嘉祐中賜額梵天又西南
有五峯山自天門山逶迤而起五峯峻削如指泉
亦澄澈(附)唐李白天門山銘(梁山博望關扄楚濱夾據洪流實為吴津)
(兩山錯落如鯨張鱗惟海有若惟川有神牛渚怪物目為車輪光射島嶼氣凌星辰卷沙揚濤溺馬)
(殺人國泰呈瑞時訛返珍開則九江納錫閉則五嶽飛塵天險之地無德匪親)
鵲頭山在銅陵縣北十里與大江之西岸鵲尾渚
相對江中則鵲洲也即春秋時鵲岸六朝置鵲頭
戍今俗呼十里長山有城洑鎮唐書云懿宗咸通
六年置鵲頭鎮即此
杏山在銅陵縣東三十里舊志云晉葛洪種杏燒
丹處山素産土硃土人以為丹礦也麓有花堰泉
相近有石光山夜常有光
城山在銅陵縣東郡邑志俱云四圍石壁峭立惟
南一徑可通如城門山頂平坦可數百畝中有
一井遇隂晦則雲氣湧出
鳳凰山在銅陵縣東五十餘里世傳有鳳凰集其
上石窟有泉珠璣錯落名鳳飲泉宋太宗時賜道
士趙自然
金山在銅陵縣東南三十里有金牛洞南有鬭牛
洞舊傳上有鬭牛遺跡
陵陽山在石埭縣北五里山有三峯其東峰屬太
平縣中峯山半有丹臺竇子明得仙處旁有丹竈
丹井山麓有黃鶴池白鶴墩黃鶴林皆子明遺跡
晉郭璞詩陵陽宜丹砂指此
金城山在石埭縣西二里宋開福寺在焉山列寺
旁宛若城郭又西三里曰萬春山圓墩小埠纍纍
如走珠松木蓊鬱
雨臺山在石埭縣西十五里山七十二折望之如
蓮汎水舊名蓮花峯頂平如掌五代時西峯禪師
卓錫于此建海獅菴一泉隨錫而湧名龍井亦名
西峯井泉今禱雨輙應
魚龍山在石埭縣西三十里山最峻聳有二洞大
者洞口一池水紺碧色口内竒石各異状土人云
中有綠魚白鳥歲一見之也其小者相去半里許
北接青陽界
七井山在石埭縣西七十里其山與貴池接延袤
數十里中有七井炎暑亦涼上有望夫尖竹木蓊
翳多産藥材
城子山在石埭縣西九十里環繞如城前有紫
潭
慈雲山在石埭縣西百三十里有慈雲洞深可三
四里石乳凝結有石磬石板擊之錚然有聲
雙塘山亦名桑塘在石埭縣西百五十里有泉瀹
茗數日不變
杉山在石埭縣西百六十里有待月螺髻等峯
最高者曰鐘樓尖有蓬莱第一洞洞口低狹漸入
寬廣容數百人
櫟山縣志作歷山寰宇記云石埭縣西百六十里
有櫟山高五里與祁門太平接壤其山石壁峭削
下有龍池可百畝池右一石高丈許直裂為二中
擎一丸又一石鏡縦横二丈光明可鑑人物皆竒
跡也其並峙者曰峒山具泉石之勝
蘆山在石棣縣南十五里東連鳳凰山南接穣嶺
巖深林密隠者多結廬于此其西曰駝山状如負
重
盖山在石埭縣南三十里屹立河濱望之如盖隋
地理志云涇有盖山有舒姑泉相傳舒氏女坐泉
處仙去按石埭自涇縣析置
五溪山在石埭縣南百二十里上有五溪合流而
下
白象山在建德縣治北縣之主山也以形似名旁
有蛻龍洞
博陽山在建德縣東十里有滴水巖及鯉魚石蚌
珠石佛石
五龍山在建德縣東三十里五峯森立山半有
石井名化龍池深不可測
玉峯山在建德縣南半里絶頂有石光瑩如玉宋
嚴華摹漢武帝石刻壽字勒于山半名壽字崖
三面山在建德縣南四十里有石笋白如人面者
三故名
梅山在建德縣西南十里巖壑頗勝
歴山在東流縣東三十里南望匡廬西瞰江渚
最為雄傑上有池二一久雨不盈一久旱不涸下
有仙姑井觀者呼仙女則花湧出
延壽山在東流縣東六十里懸崖壁立有泉噴流
又東十里曰列疊山
香山在東流縣南四十里叠鄣層巒有石巖泉洞
之勝相近曰隠山一峯峭絶
水車嶺在府西南六十里峭壁臨淵奔流衝激若
桔橰聲唐李白詩所謂秋浦千重嶺水車嶺最竒
是也
鹿運嶺在府城東三十里相傳高僧盧公面壁於
此鹿為運水故名一名渰鹿嶺
清泉嶺在青陽縣西十里道旁一泉出石罅初名
鮑泉繼名趙泉宋真德秀過此為易名清泉作
銘系之(附)宋真德秀清泉銘(芙蓉嵯峨與天相摩氣與天通秀綠)
(浮河地靈脉潤如江之沱乃吐斯泉于山之阿行道渴飲孰曰弗過淨洗五濁澡雪百疴涓涓無窮)
(廣濟實多餘潤所被芃芃黍禾上善利物其達盈科名揭而清萬古不磨)
鳳凰嶺在石埭縣西南百二十里嶺下有三溪合
流處有巨石横亘如埭中一石四方平廣尤覺傑
然下有石竇最深縣所由名也
普門嶺在建德縣西南十五里宋朱子至此書普
門嶺三大字刻于石
西峯巖在府南九十里石臺上有巨人跡南為西
峯洞頂有龍池從石壁瀉水伏流地中至劉村口
小澗仰噴而出
紫巖在府西南三十里有泉曰紫泉宋周必大錄
云池陽三十里至紫巖産紙處即此
水簾巖在建德縣東七里俗名夫子巖梅堯臣有
水簾巖詩
石礲磯在銅陵縣北五里瀕大江有三石門水涸
可出入容數十人亦名五霞洞
祝家磯在東流縣北五里横江激湍舟行甚險昔
有祝姓者施纜于此以濟往来故名
黃石磯在東流縣東北五十里濱大江旁有黃石
港多黃土巨石相綿亘
古仙洞在府南六十里古仙峰下舊志云世傳此
洞為神仙窟宅中有石棋局鉦鼓在焉
白雲洞在青陽縣東二十里洞多怪石秉炬入遊
竟日莫測其底
龍池洞在建德縣東四十五里良禾嶺下石室高
敞有池三懸瀑如疋練下注
迎春洞在建德縣東南七里高深如屋傍有兩石
穴可秉燭入名蔵春洞
大江在府北五里上自雁汊東流縣界下自大通
鎮抵荻港入繁昌縣界計一百八十里
李陽河在府西六十里源引大江以江流之消長
為盈縮一名李王河府志云自河口出江有石槎
枒横突為攔江羅刹二磯南唐周湛鑿支流以避
其險謂之新河後磯勢頗安而支流漸侵齧民田
正德中作堤鄣之羅刹磯在大江中其上有叢篠
喬木明黃觀殉節于此
池口河在府西五里即貴池水也唐以此名州古
稱貴口亦稱□口宋時始稱池口沈仲玉至貴口
不敢進齊書云沈仲玉自□口欲斷江李安民進
軍破之胡三省通鑑注云即今之池州貴池口也
其源五一出石埭一出古源一出洘溪一出石嶺
一出東源匯于秋浦由杜塢入池口以達于江
清溪河在府東北九域志云池州貴池縣有清溪
鎮其水源有二一源出西南之洘溪與棠溪峽川
之水交于白洋匯于江祖潭是為上清溪一源出
縣南太樸山注于白沙河蝦湖東塘湖合三水下
流是為下清溪東北五里入江
梅根河在府東四十五里源亦有二一出九華由
五溪折流于五埠溝一出太樸山瀉于馬牙橋遶
龍潭與五埠溝之水交于雙河以入于江吴置冶
於此謂之梅根冶宋有鑄錢監故又謂之錢谿按
宋書鄧琬𫝊陳慶至錢谿不敢越于梅根立砦按
此似錢谿梅根雖一地而略相隔也
大通河在府東北六十里其源七自青陽者四自
銅陵者三俱會于車橋河至大通鎮入江
五溪河在青陽縣西二十里源出九華山一曰溧
溪二曰澗溪三曰雙溪四曰曹溪五曰瀾溪會于
六泉口經五溪橋至梅根河入江
臨城河在青陽縣南自分流嶺經峽山而西會于
大通河
博山河在青陽縣南七十里其源四會于陵陽鎮
由琉璃嶺下入于石埭之舒溪
管埠河在青陽縣東北二十五里其源九會于石
堰經木竹潭與東河諸水合流于大通河
銅陵河在銅陵縣西北七里其源三會于横塘牐
入市後湖達于江
荻港河在銅陵縣北八十里源出朱村會各鄉之
水至北下社入江
饒河在建德縣南九十里一名龍口河其源三匯
於昭潭合於饒河迤入饒州之獨山湖西達彭口
入于江
香口河在東流縣南六十里源二一出彭澤山林
港一出陳蒼原交于三汊繞查池為香口河入江
又縣南一里有江口河
黃湓湖在府西北九十里湖口通江多魚舊設河
泊所
大清湖在東流縣東北四十餘里澄澈如鑑流至
黃湓入江
蓉溪在青陽縣南五里其源六會于臨城河
舒溪在石埭縣續文獻通考謂之旋溪本陵陽子
明垂釣處後以舒氏三女仙去故名舒溪溪源一
出太平縣之弦歌鄉一出縣之舒泉鄉經城南合
佘溪嶽溪諸水下涇縣至蕪湖入江溪中有轆轤石
在城南五十步許其水激石旋轉有聲即有賢士
出
璉溪在石埭縣西南八十里其源二一出大宇坑
一出石門坑合鴻陵溪管溪經石埭達貴池之池
口
貢溪在石埭縣西南九十里經杉山之麓西流入
貴池之秋浦
曹溪在石埭縣西南百二十里源出鳳凰嶺西流
為五溪之一
茹蘭溪在建德縣東南城下其源出迎春朝霞兩
洞西流入堯城溪春夏水溢可通舟楫
玉鏡潭在府西南七十里江祖潭下數里許
上下雲潭從九華山翠盖峯發源飛流激石而下
上潭有三汲亭下潭有雪浪亭俱廢中流一石名
釣臺其旁瓔珞亭如流蘇也
雪潭在石埭縣西五里石壁山下長廣數畝而深
不可測俗傳源通大江
陵陽潭在石埭縣迎寳門外泉源淵深澄碧可挹
相傳竇子明放白龍于此
秋浦在府西南七十里舊唐書云隋置秋浦縣因
水為名舊志云長八十餘里闊三十里按今地有
石城至池口皆是四時景物宛若瀟湘洞庭
浮桃澗在青陽縣碧桃巖下懸水西南趙知微植
桃千株鄉人因以致富
上下華池在青陽縣九華山與雲峯山兩山合而
成流上華池即龍池下華池下注逆上激水最竒
亦産異茗
龍池在九華山絶頂其上為五龍灣每一灣為一
池注下為千尺泉龍所宅也旱禱輒應復注下為
弄珠潭出伏龍橋流為五溪之一
嘉魚池在九華山雲峯龍遊澗下池中有石臺乃
竇子明李化文垂釣處其水深三四尺峻壁四合
上有二水凑為垂瀑中多異魚
老龍池在石埭縣大宇坑左右夾以峭壁人跡罕
至禱雨時架木而上秉燭從石竇入四五里許以
綆繫抵池取水水得即雲雨隨之
東坑泉在府西百里毛嶺北發源僅濫觴流出漸
大東注玉鏡潭隨地作堰一十五所
真珠泉在青陽縣東三十里泉出纍纍如珠
潄玉灘在青陽縣雙石巖東潄石琮琤有戞玉聲
宋陳巖有水石相逢驟作聲鏗然律吕自天成之
句
白笴陂在府西南二十五里唐處士鞏疇棲隠處
江南通志卷十六
